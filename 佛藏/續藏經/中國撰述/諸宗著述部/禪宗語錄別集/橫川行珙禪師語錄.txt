續藏經橫川行珙禪師語錄

﹝門人﹞本光等編

言無展事。語不投機。承言者喪。滯句者迷。總不與麼。有甚交涉。昆明池裏失卻劍。曲江江裏撈得鋸。齶齶齶。且過時莽莽鹵鹵。河沙數禪人。集余語。因書此示之戊子冬。

橫川和尙語錄目次

上卷

自序

靈巖錄

能仁錄

育王錄

下卷

室中舉古

拈古

頌古

贊

偈頌

目次﹝終﹞

橫川和尙語錄上

門人住持雁蕩山羅漢禪寺本光等集

師於咸淳四年九月十五日。臨安府淨慈禪寺。首座寮。受瑞安府雁蕩山靈巖禪寺請。

二十八日。入寺。

據室云。此室深廣。不可思議。譬如虛空。具含眾象。於諸境界。無所分別。

拈堂札云。平章國公。昔在靈山。親受付囑。諸上座。徹底會取。令法久住。

指法座云。須彌頂上。白浪輥紅塵。三世聖人。六代開士。天下老和尙。沒觜。

升座。拈香雲。此一瓣香。爇向寶鑪。恭爲祝延今上皇帝。聖躬萬歲。萬歲萬萬歲。陛下恭願。山嶽爲壽。日月齊明。

次拈香雲。昔年行腳。到太白山中。撞著督黃牙老和尙。舉南山筀筍。東海烏賊。擬開口。便遭其打。今日思量。痛入骨髓。不似臨濟道。我在先師處。喫六十拄杖。猶蒿枝拂相似。爇向寶鑪。供養前住慶元府太白名山天童景徳禪寺。楊岐第九世。天目大和尙。用酬法乳之恩。

就座僧出問。欲行千里。一步爲初。如何是最初一步。師云。蹉過了也。僧云。三十年後。有人舉此話在。師云。莫亂統。僧云。且喜楊岐正脈通。師云。向你道。莫亂統。僧禮拜。師便喝。

乃云。問話且止。古者道。問之與答。俱是贏得邊事。諸禪徳。今日國王之恩。如何報答。但識我心。從甚處生。識得生處。便識得十二時中用處。識得十二時中用處。便識得無量劫來用處。所以諸佛出來。只要悟明本心。以爲究竟。若能如是。自然一時報畢。不必他爲。若去他爲。卽是有爲邊事。焉足以報無爲之恩。劫石有消日。君恩無盡時。

上堂。僧問。如何是教外別傳底句。師云。不落玄妙。問恁麼則直入如來地。師云。且緩緩。

問如何是學人行履處。師云。你適間。從甚處上來。問如何報得四恩三有去。師云。但從適間路下去。

問虎逼臨崖時如何。師云。命若懸絲。進云。相救相救。師拈拄杖。擲與之。

乃云。諸和尙子。親明自性。莫得認寒則向火。熱則乘涼底是。莫得認地水火風散時。一念不動底是。莫得認老僧開口動舌底是。古人云。此性本來淸淨。具足萬徳。但以隨染淨二緣。而有差別。故諸聖悟之。一向淨用。而成覺道。眾生迷之。一向染用。沒溺輪回。其體不二。卓拄杖一下。喝一喝。

夜參云。少室無門戶。如何便得通。夜寒寧耐立。聽我話西東。

上堂。智慧刀。裂破有漏愛网。金剛槌。擊碎無明窠窟。無位眞人乾屎橛。正法眼藏破沙盆。明眼衲僧。辧別不出。

上堂。各各分上。誰不當機。禪客問來。老僧答去。一舉四十九。

上堂。古佛與露柱交參。貓兒咬殺猛虎。驀拈拄杖云。出門撞著須菩提。拶破虛空全體露。一片虛凝絕謂情。萬里淸光飛玉兔。

上堂。般若如大火聚。著得一絲毫麼。一拳拳倒黃鶴樓。一踢踢翻鸚鵡洲。有意气時添意气。不風流處也風流。

上堂。翠竹亭亭。香嚴一擊忘所知。紅桃灼灼。靈云一見絕疑惑。鐘樓上念贊。牀腳下種菜。勝首座道。猛虎當路坐。喝一喝云。若無舉鼎拔山力。千里烏騅不易騎。

上堂。百千明鏡。光影相照。塵塵剎剎。各不相借。黃檗打臨濟六十拄杖。臨濟築大愚肋三下拳。天髙地厚。水闊山長。諸人向父母未生前。道取一句來。

上堂。聰明靈利。意識想解。生死根本。潙山問仰山。法法向上。道取一句。作麼生道。仰山擬開口。潙山便喝。凡三問。三擬答。總被喝。仰山低頭垂淚云。百丈道。教我更遇人始得。今日便是遇人也。喝一喝云。生死根本。

上堂。僧問。中觀論云。正覺無名相。隨緣卽道場。如何是正覺無名相。師默然。問如何是隨緣卽道場。師垂下一足。

問。如何是祖師西來意。師云。多此一問。進云。如何多此一問。師云。古人問如牛毛。

乃云。諸佛時常出世。說法度人。不曾間歇。何得眾生無一个發眞歸源。謂其貪愛難斷。非也。謂其業重難消。非也。若諸佛不出世。不說法度人。則眾生自然發眞歸源。此是對治法門。切須究取。

上堂。踏破天關。迥然廓落。老僧與你。把手共行。忽有人問。如何是佛。踏破天關者是。

上堂。一毛吞海。海性無虧。纖芥投鋒。鋒利不動。龍潭吹滅紙燈。徳山倒地禮拜。今年桃李貴。一顆直千金。

佛忌上堂。三界心盡。卽是涅盤。山花紅似錦。澗水湛如藍。

上堂。云大隋燒畬。見一蛇。以杖挑向火中。咄云。這个形骸。猶自不放捨。你向這里死。如暗得燈。處世界如虛空。如蓮花不著水。心淸淨超於彼。

上堂。世界未成。無佛名。無眾生名。世界才立。便有許多名目。𨿽有許多名目。只是假名。初無實義。莫得認著。無事珍重。

除夜小參。僧出眾云。達摩不來東土。二祖不往西天。師云。張公艸鞋賣與誰。僧休去。

師乃云。初祖云。心心如木石。二祖云。兀爾忘緣。曹溪云。善惡都莫思量。他是尋常語話。多少人。坐在他語脈裏。他無如何。只要你究心。此心從本不生。亦不會滅。不生不滅。猶如木石。自然忘緣。善惡何有。文殊道。心如虛空。虛空無朕迹。日月卻循環。又云。卽今是臘月三十日夜。

上堂。相見不揚眉。君東我亦西。相逢欲相喚。脈脈不能語。總是粥飯气。貼貼底無縫罅。能有幾个。溫州城裏何限數。

上堂。盡大地冷啾啾。徧十方鬧浩浩。拈拄杖云。放過布袋和尙。穿卻解空鼻孔。

佛誕日上堂。華陰山前百尺井。中有寒泉徹骨冷。誰家女子來照影。不照其餘照斜領。悉達太子生也。

爲亨監寺入塔。三腳驢子弄蹄行。踏破大涅盤城。髑骸裏生靑艸。

上堂。徳山見僧入門。拽拄杖便打。睦州見僧入門。便云。見成公案。放你三十棒。不是要他平地成佛。只要他放捨得盡。如今叢林淡薄無人。蓋緣个个不肯放捨。大眾。面前所見底。放捨著在甚處。胸中所藏底。放捨著在甚處。

爲徹殿主下火。你爲殿主來。知得麼。殿裏佛。是了事底人。眉間放出白毫光。爍破大地眾生髑髏。火把子亦無著處。

天目和尙忌。拈香雲。巴陵。不爲雲門設齋報答。祗憑三轉語。靈巖今日。先師天童和尙忌。不設齋。亦無三轉語。諸人還委悉麼。先師在日。向他面前。一切伎倆使不著。生旣如是。死後亦然。

爲行者下火。顧眾云。他是盧行者。火後收取墜腰石。

上堂。地大水大。火大風大。若一念無疑。地不能礙。若一念無愛。水不能溺。若一念無瞋。火不能燒。若一念無喜。風不能飄。如此。卽是無依道人。佛從無依生。若悟無依。佛亦無得。

上堂。諸法無相。觸目皆形。般若無知。對緣而照。驀直示汝。汝若不會。直處成迂。

開鑪上堂云。雪峯道。三世諸佛。在火焰裏。轉大法輪。雲門道。火焰爲三世諸佛說法。三世諸佛立地聽。大眾。諸佛轉底親。火焰說底親。欲得不招無間業。莫謗如來正法輪。

上堂。掇轉虛空。一塵不立。驀拈拄杖云。汝諸人。還見靈巖拄杖麼。良久云。將謂猴白。更有猴黑。

上堂。僧問。如何是祖師西來意。師云。海水不生冰。

乃云。惟一堅密身。一切塵中現。驀拈拄杖。橫按云。韓信臨朝底。十方世界空索索。三千剎海冷沈沈。

上堂。山河大地。都盧是个金剛眼睛。亦是自己。通方作者。共相證明。大道無向背。至理絕言詮。迥出三乘。髙超十地。下座。

上堂。巖中宴坐。天雨寶華。也是臭肉來蠅。少林面壁。斷臂安心。頗類燒錢引鬼。直饒脫去古人窠臼。朝打三千。暮打八百。

上堂。徳山道。無生死可怖。無涅盤可得。無菩提可證。只是尋常一个無事人。與麼說。事生也。事生爭不怖生死。旣怖生死。便有涅盤可得。菩提可證。兄弟。一切語言。不可采集。

上堂。拈拄杖云。性海無垠。山河大地是浪。日月星辰是浪。三世諸佛。浸爛鼻孔。你諸人。要得出頭。且緩緩。

上堂。僧問。有問趙州。狗子還有佛性也無。州云無。此意如何。師大笑一聲。問和尙一笑。某甲莫曉。師云。笑你漆桶不快。

問又問。一切眾生。皆有佛性。爲甚狗子無佛性。州云。爲伊有業識在。還端的不。師云。有甚不端的。問。又有問。狗子還有佛性也無。州云有。趙州年七百甲子。爲甚有兩个舌頭。師云。老人家。偏是如此。問。又問因甚入這皮袋。州云。知而故犯。請和尙明示。師云。我暗了多少。

乃云。鳥窠吹布毛。侍者悟去。拈拄杖云。天外云斷。艸裏蛇驚。

示眾。此事。只要當人自悟。三世諸佛。無傳受法。六代祖師。無傳受法。天下老和尙。無傳受法。

僧問臨濟。師唱誰家曲。宗風嗣阿誰。臨濟云。我在黃檗處。三度發問。三度被打。僧擬議。臨濟便喝。隨後打云。不可向虛空裏。釘橛去也。

虛空裏。如何釘橛。

又有座主問。三乘十二分教。豈不是明佛性。臨濟云。荒艸不曾鋤。座主云。佛豈賺人也。臨濟云。佛在什麼處。座主無語。臨濟云。對常侍前。擬瞞老僧。速退速退。

看他恁麼。有甚傳受。悟底亦無。從無量劫來。到今日。如是。以諸人分上比論。各各無絲毫欠缺。喫粥了也。洗缽盂去。有時或自道一句。或對人一句。總無虛實。老僧卽今道一句去。碎須彌山爲微塵。攝四大海水。入一毛孔。於一義作無量義。於無量義作一義。燻風自南來。殿閣生微涼。眾生顚倒。迷己逐物。若能轉物。卽同如來。如來者無所從來。亦無所去。故名如來。這个說話。不用搜尋。但觀五蘊皆空。四大無我。直下頓了。無位眞人赤骨律。卻向北斗裏藏身。眾裏。往往作禪會。卻且問你。如何是禪。一念虛明底不是。寂寂底不是。參底不是。悟底不是。太末虫處處能泊。惟不能泊於火焰之上。眾生能緣。惟不能緣於般若之上。一筆勾下。石室行者蹈碓。忘卻移腳。向什麼處去。

上堂。色身是相。法身是性。一切善惡。盡由法身。不由色身。法身若作惡。色身不生善處。法身作善。色身不墮惡處。凡夫惟見色身。不見法身。不能行無住相布施。不能於一切處。行平等行。不能普敬一切眾生。見法身者。卽能行無住相布施。卽能普敬一切眾生。卽能修般若波羅蜜行。此是眞實相。爲汝等諸人。離卻四大五蘊。出來。與老僧相見。

爲益上座下火。我此法印。爲欲利益世間故說。八萬四千毛竅。悉皆出火。燒盡菩提之種。凋殘功徳之林。

上堂云。王老師教向異類中行。以手撚拳。安頭上云。是驢是馬。明日將一束艸來。

爲正上座下火。玄沙云。亡僧面前。正是觸目菩提。舉火把云。劫火洞然。大千俱壞。惟菩提不壞。

上堂。僧出問。某甲半年。在和尙座下。看柏樹子話。無入頭處。今日望和尙慈悲。方便開示。師喝云。你要來裨販我那。僧禮拜。師云。阿誰信你。

乃云。大眾。直饒掀翻大海。踢倒須彌。喝散白雲。打破虛空。也未做得半个衲僧。我此門風廣大。威徳自在。是故靈山會上。廣額屠兒。放下屠刀云。我是千佛一數。大集會中。大力魔王。待一切眾生成佛了。眾生界空。然後發菩提心。眞獅子兒。善獅子吼。

上堂。召大眾云。色聲。爲無生之鴆毒。受想。是至人之坑阱。便下座。

上堂。舉百丈侍馬祖行次。忽見野鴨飛過。祖云。是什麼。丈云。野鴨子。祖云。甚處去也。丈云。飛過去也。馬祖搊丈鼻頭。丈負痛失聲云。阿﹝口﹡耶﹞阿﹝口﹡耶﹞。祖云。又道飛去也。元來只在這里。丈直得浹背汗流。因玆有省。卻歸侍者寮。哀哀大哭。同事問。汝父母喪耶。丈云無。同事云。被人罵耶。丈云無。同事云。汝哭作什麼。丈云。我鼻。被大師搊得痛。同事云。有甚機緣不契。丈云。汝自問取和尙。同事乃問馬祖。祖云。是伊會也。汝自問他。同事回寮。丈乃呵呵大笑。同事云。汝適來哭。如今爲甚卻笑。丈云。適來哭。如今笑。

次日馬祖升堂。眾才集。丈乃出。捲卻拜席。祖便下座。歸方丈。

卻喚丈問。我適來上堂。未曾說法。你爲什麼。便捲卻席子。丈云。某甲昨日。被和尙搊得鼻頭痛。祖云。你昨日。向什麼處畱心。丈云。今日鼻頭。又不痛也。祖云。你深知今日事。丈乃禮拜而退。

丈再參馬祖。侍立次。祖以目視禪牀角拂子。丈云。卽此用。離此用。祖云。汝向後開兩片皮。將何爲人。丈取拂子豎起。祖云。卽此用。離此用。丈掛拂子於舊處。祖振威一喝。丈云直得三日耳聾。

師云。鼻頭被搊。負痛失聲。與野鴨飛過去。有甚干涉。哭一上。笑一上。狂性所發。馬祖道。是伊會也。何不用本分艸料。升堂捲席。謂昨日被和尙。搊得鼻頭痛。轉沒交涉。馬祖云。你昨日。向什麼處畱心。答云。今日鼻頭又不痛也。馬祖云。你深知今日事。此是一問一答。再參馬祖。頭上安頭。喝一喝。便下座。

結夏小參。十方同聚會。啾啾喞喞。个个學無爲。勞勞摝摝。此是選佛場。咄。心空及第歸。旣是心空。有何所歸。

龐居士是夢言。老僧亦是夢言。此夢若破。一法無畱。一法無畱。萬法樅然。燻風自南來。殿閣生微涼。鐵船水上浮。喝一喝。盲龜跛鱉空流浪。枉使漁翁把釣竿。

爲總副寺下火。橫千豎百。總由上座。敲冰取火。得問老僧。擲下火把云。燒你眼睛。

達摩祖師忌。拈香雲。度流沙十萬里。半雨半風。坐少林八九年。花開花落。瑯琊云。師心兮戴。

上堂。上座。生死事大。諸佛只要體取無生無死底道理。如何是無死。無死卽是死。如何是無生。無生卽是生。僧問鼓山。生死沈淪。如何出得。山云。你在里許多少時。漝麼說話。且道。他出得生死。出不得生死。

咸淳八年。十月二十四日。堂札。攺差。住持本府能仁禪寺。受請畢。辭眾上堂。

舊觀復還。方爲慶愜。豈料朝文薦至。攺住能仁。無門回避。姑且隨緣。道伴髙流。切希珍重。

雁山能仁禪寺語錄

當日入寺。升座拈香。祝聖罷。就座。僧問。如何是佛法大意。師云。臨濟三度問黃檗。黃檗三度。打六十拄杖。

乃云。大眾。去來不以象。動靜不以心。豈謂。玆山虛席。京畿諸寺。宿徳名員。請於廊廟。抑俾來此開堂。且今日。說个什麼卽得。九山突兀。四水縈回。道是爲諸人舉話。必謂實諸所有。盡十方世界。無一微塵許法。與諸人。作見聞覺知。必謂空諸所無。大迦葉。聆箏起舞。目犍連。雙足越坑。理應如是。干戈才偃息。四海樂升平。

當晚小參。只个住山寧有意。向來成佛亦無心。山僧來此。出於諸人。諸人爲佛法之故。佛法不屬山僧。山僧證明而已。然證明亦非易事。卽今道是得麼。道非得麼。非之與是。一時截斷得麼。此是眞實相爲。直得上無攀仰。下絕己躬。常光現前。壁立萬仞。卓拄杖一下。喝一喝。

上堂。娑娑世界。以音聲爲佛事。香積世界。以香飯爲佛事。執之失度。必入邪路。能仁這里。以一切處。爲佛事。過去未來。塵沙諸佛。在你諸人腳跟下。還知麼。

上堂。僧問。如何是一塵入正受。師云。達摩面壁。問如何是諸塵三昧起。師云。雲門扇子。

乃舉。教中道。身心淸淨。諸境淸淨。楊岐道。諸境淸淨。身心淸淨。喝一喝云。你道這一喝。落在那邊。乃云。一喝分賓主。照用一時行。會得个中意。日午打三更。

上堂。無佛處云是佛。無法處云是法。無僧處云是僧。是名轉法輪。不是轉法輪。盞子撲落地。楪子成七片。天淸地寧。君王長壽。萬民安樂。

上堂。從人至佛。是聖情執。從人至地獄。是凡情執。凡聖淨盡。人卽是佛。佛卽是人。有情無佛性。無情有佛性。總是妄見。

上堂。鷺池鷲嶺。海甸庵園。不異這里。你道。卽今說什麼法。若意根尙滯。直須向前決擇。保福有言。擊石火閃電光。構得構不得。未免喪身失命。

上堂。舉僧問百丈。如何是佛。丈云。阿誰。僧云某甲。丈云。汝還識某甲否。僧云。分明个。丈舉拂子云。汝還見麼。僧云。見。丈良久。乃云。靈光獨耀。迥脫根塵。體露眞常。不拘文字。心性無染。本自圓成。但離妄緣。卽如如佛。

師云。某甲便是某甲。何用還識某甲否未。舉拂子。靈光獨耀。迥脫根塵。舉起拂子。靈光獨耀。迥脫根塵。體露眞常。不拘文字。心性無染。本目圓成。但離妄緣。卽如如佛。須彌山塞你咽喉。大海水浸你鼻孔。

上堂。歷劫來來無盡燈。不曾挑剔鎭長明。夜行摸壁人無數。試問如何恁麼生。

上堂。大丈夫漢。別有生涯。靈不在己。聖不慕他。二三四七。水月空花。

上堂。識心達本源。故號爲沙門。喚什麼作心。喚什麼作識。喚什麼作本源。作麼生達。答不得。老僧你不是沙門。今日帝釋天與釋迦。在中庭相爭佛法甚鬧。

聖節上堂。河淸海晏皇基壯。雨順風調百姓安。三世如來同祝贊。龍樓曲奏萬年歡。

上堂。今日生來日死。千年田八百主。郎當屋舍沒人修。還會麼。火官頭上風車子。

上堂。離四句絕百非。老僧愛瞋不愛喜。箭過西天十萬里。向大唐國裏等候。

上堂。雪峯道。望州亭。與你相見了也。烏石嶺。與你相見了也。僧堂前。與你相見了也。有甚麼事。鵝湖無端驟步歸方丈。保福入僧堂。豈不是累他雪峯。好與二十棒。拈拄杖云。什麼處去也。

結夏小參。諸上座。一秋一冬一春。東西南北。撥艸瞻風。踏破施主幾緉艸鞋。一夏三个月。赫日炎炎。全身放下。便是淸涼國。以大圓覺。爲我伽藍。身心安居。平等性智。黑牛臥死水。出身句。作麼生道。

上堂。豬肉案頭有悟底。菩提路上無歇人。便下座。

達摩忌。拈香雲。古者道。達摩不來東土。又有道。攜隻履西歸。走作多少兄弟。今日爲你見前一眾。燒香供養他。看他。香煙起處。戒香。定香。慧香。解脫香。歸依佛。歸依法。歸依僧。

中秋上堂。馬祖百丈。智藏南泉。玩月。各呈自己見解。於月有甚交涉。月輪有圓有缺。孤光透徹。謂之月光菩薩。照破山河大地昏暗。開一切眾生。心地昏暗。老僧出母胎時。正當今夜。拈卻門前大安山。放你諸人。東去西去。

至日上堂。萬靈同轍。千聖共行底路子。撥開了也。陰去陽來。烏飛兔走。明眼衲僧。一場莽鹵。

除夜小參。業識茫茫。無本可據。逗到臘月三十日夜。一似落湯螃蠏。五更鐘動。曙色平分。交慶新年。六六依然三十六。塵沙劫來。流浪生死。如汲井輪。無有停息。

上堂。三衣覆體。四事供需。若也知慚知愧。是眞釋子。莫道曩劫修來。非從今日。

上堂。心外無法。法外無心。南嶽磨磚作鏡。馬師坐禪成佛。日面佛月面佛。五帝三皇是何物。須彌山上走馬。大洋海底藏身。

爲石直歲下火。似地擎山。不知山之孤峻。如石含玉。不知玉之無瑕。松直棘曲。直底爲材用。曲底作柴燒。

上堂。六國未寧。雲擎雨色。六國已寧。日放山光。石牛攔古路。一馬生三寅。便下座。

上堂。僧問。汾陽和尙示眾。夫說法者。須具十智同眞。若不具十智同眞。邪正不辧。緇素不分。不可爲人天眼目。如何是十智同眞。師云。我不辭向你說。只恐你不信。問如何是一同一質。師云。山河大地。問如何是二同大事。師云。百艸頭邊薦取。問如何是三總同參。師云。文殊普賢。泥豬疥狗。問如何是四同眞智。師云。對面不相識。問如何是五同徧普。師云。西天此土。問如何是六同具足。師云。一聲徧在諸人耳。問如何是七同得失。師云。灰頭土面。問如何是八同生殺。師云你問我答。問如何是九同音吼。師云。丙丁童子念摩訶。問如何是十同得入。師云。金毛獅子。問與什麼人同得入。師云。善財拄杖子。問與誰同音吼。師豎起拂子。問作麼生同生殺。師云。你喫得棒也未。問何物同得失。師云。據虎頭收虎尾。問那个同具足。師云。步步踏著。問何物同徧普。師云。上座因什麼。只得一半。問何人同眞智。師云。金屑𨿽貴。落眼成翳。問孰能總同參。師云。破艸鞋。問那个同大事。師云。寒山拊掌。拾得呵呵。問何物同一質。師云。藕絲牽大象。

乃云。不用舉古。只論如今。諸人在這里聽法。將什麼聽。將耳聽。耳有根如何聽。將眼聽。眼有根如何聽。將心聽。心有根如何聽。我法無相。你聽無形。臨濟大師道。若欲生死去住。脫著自由。卽今識取聽法底人。無形無相。無根無本。無住處。

爲滋上座下火。聽吾火把子。爲汝說妙偈。滋蔓不可圖。縛住生與死。千劫萬劫中。个个皆如此。

上堂。百丈升堂。黃檗出問。從上宗乘。如何指示。丈良久。檗云。不可教後人。斷絕去也。丈云。將謂汝是个人。乃歸方丈。檗隨後入云。某甲特來。丈云。若爾。則他後不得辜負吾師云。百丈坐得斷。不歸方丈去。黃檗有个悟處。

上堂。僧出問。丹霞燒木佛。院主因甚眉須墮落。師云。正是我疑處。問和尙是善知識。爲什麼。也有疑處。師云。盡大地人不疑。我則無疑。

問淸淨行者。因甚不入涅盤。師云。從來與麼。

問破戒比丘。因甚不入地獄。師云。汝自應知。

問文殊出女子定不得。罔明爲甚出得。師云。罔明卻能彈指。

問百丈不落因果。爲甚麼墮野狐身。不昧因果。爲甚麼脫野狐身。師云。差之毫釐。失之千里。

問牛頭未見四祖時如何。師云。百鳥銜花。問見四祖後如何。師云。百鳥不銜花。

乃云。心淸淨是佛。心光明是法。阿那个不淸淨光明。至於山河大地。日月星辰。悉皆淸淨光明。是故佛法徧一切處。大唐國裏。打鐘魚鼓板。師僧隊隊入僧堂。新羅國裏。打鐘魚鼓板。師僧隊隊入僧堂。

上堂。多學何益。直須退步。孤明自照。省悟諸塵。纖毫不立。猶是過患。

上堂。天普蓋地普擎。日月普照。達摩西來。跋涉流沙。後代兒孫。弄巧成拙。

新到相看。師問甚處來。僧云雪峯來。師云。鱉鼻蛇咬人。無藥可醫。是否。僧云。某甲親遭一口。師云。如何得命到這里。僧擬開口。師便打。

上堂。各各有个世界。大地載不起。虛空包不盡。山僧底拈來。拋向諸人面前。諸人底拈來。拋向山僧面前得麼。

上堂。仁者。不教你取一法。如微塵大。不教你捨一法。如微塵許。不教你便恁麼休去。下座。

上堂。諸上座。莫只管如韓盧逐塊。當念無常。凡世間有形相者。皆被無常吞卻。無常又被無常吞卻。若能省悟無常之無常。卽是上座自己。

除夜小參。靈山拈花。迦葉微笑。少林面壁。二祖安心。老僧。從年頭到年尾。語默動靜。更無一个采著。任你人人本具。个个圓成。至於鐘聲鵲噪。可契眞源。作麼生道將一句來。

上堂。雲門大師道。幻泡等無礙。一切處不是幻泡。一切處不見無礙。

師云。云在嶺頭閒不徹。水流澗下太忙生。又拈拄杖云。總是幻泡。總不是幻泡。總是無礙。總不是無礙。

上堂。舉百丈普請鋤地次。忽見一僧。聞鼓鳴。舉起鋤頭大笑。便歸。丈云。俊哉。此是觀音入理之門。丈歸。乃喚其僧問。適來汝見什麼道理。便恁麼。僧云。某甲聞鼓聲。歸喫飯去來。丈乃笑而已師云。此便是觀音入理之門。

師一日。見兄弟舉古舉今。問他。於你自己分上。有甚交涉。僧無語。師打一棒云。舉古舉今。是你。開口不得。是你。

端午上堂。龍牙云。學道先須有悟由。還如曾斗快龍舟。𨿽然舊閣閒田地。一度贏來方始休。拈拄杖。擲下。便歸方丈。

上堂。僧問。如何是聞復翳根除。師云。一不成二不是。如何是塵消覺圓淨。師云。漏木杓破笊籬。

乃云。木女穿鍼山色秀。石人牽綫海云生。髙茅座主赤雙腳直向毗盧頂上行。

上堂。目前無法。法法摐然。心外無機。機機相副。日面佛月面佛。五帝三皇是何物。星河秋一雁。砧杵夜千家。

謝秉拂齋上堂。食輪轉法輪轉。老僧合掌頂戴。經云。其施汝者。不名福田。供養汝者。墮三惡道。

爲聰副寺下火。汝一生。聰明利智。千計萬算。到這里。總用不著。便好死卻身心。莫待火焰上添艸。

上堂。壯士展臂。不借他力。善舞太阿。不傷其手。拈拄杖云。橫身當宇宙。一句定綱宗。

上堂。一法若有。毗盧墮在凡夫。永劫不復。萬法若無。普賢失其境界。沒處去。

施主上堂。處處壁立千仞。歷歷常光現前。教中道。初日分。中日分。後日分。皆以恆河沙等身。布施。

上堂。舉百丈升堂。雲巖晟出問云。和尙每日。區區爲阿誰。丈云。有一人要。晟云。因甚不教伊自作。丈云。他無家活師云。要底人。在甚處。𨿽無家活。教伊自作始得。

上堂。無三界可出。是眾生也。無菩提可求。是諸佛也。諸佛眾生。非一非二。所以道。性相平等。菩提解脫。業障煩惱。

上堂。寒暑荒卻心田艸。智慧刀。無用底物。便下座。

上堂。夜來地動葭灰起。百艸頭邊一寸春。抖擻精神急薦取。生老病死不饒人。

月旦上堂。雲門大師道。盡乾坤大地。無纖毫過患。猶是轉句。不見一色。始是半提。須知更有全提時節。

師拈拄杖云。拄杖子。在你諸人頭上。轉大法輪。三世諸佛。在你諸人腳下。轉大法輪。一切眾生。成等正覺。

延慶和尙下火。成住壞空。成者。四大假合。一个己身。是也。住者。據曲木牀底。是也。壞者。四大分離。己身無有。是也。空者。明暗色空。無絲毫隔礙。是也。舉火雲。火性元空。成住壞空。不相棄離。一切如是。見徹根源。石上栽花。

上堂。拈槌豎拂。好肉剜瘡。舉今舉古。開眼尿牀。設使別有生機。也是露布。總不與麼。無孔鐵錘。

上堂。惡是罪業。善亦是罪業。罪業消除。靑天白日。西河弄獅子。丰幹騎猛虎。老玄沙卓牌。鄧師伯打瓦鼓。

結夏上堂。十五日已前。卽不問。十五日已後。不暇問著。正當十五日。道將一句來。道得來。只是半句。護生禁足。西天令嚴。佛入涅盤。已二千二百二十載。無有不遵守者。以拄杖。劃一劃。便下座。

上堂。入凡入聖。入穢入淨。入眞入俗。何以如此。蓮花生淤泥。

復頌云。蓮花生淤泥。標格天然別。出水未出時。餵魚並餵鱉。

爲疑副寺下火。莊下監造僧眾米。滿頭滿面是埃塵。歸來跳入火中浴。超出毗盧淸淨身。

上堂。僧問。有問趙州。如何是西來意。云庭前柏樹子。有問慶雲。云庭前無柏樹。一等是問西來意。爲甚答不同。師云。不是闍梨問。老僧也不知。

乃云。大洋海底。不宿死屍。如來藏裏。不停一法。楖栗橫擔不顧人。直入千峯萬峯去。

爲玉首座下火。玉將火試。若是和璞懸黎。垂棘結綠。千鍛萬練。其質愈潤。其色愈潔。猶雲門被睦州拶折只腳。去死十分。擲下火把云。果然。

上堂。五千四十八卷。是黃葉止啼。若是个漢。撥著便轉。

爲總首座下火。平地上死人無數。透過荊棘林者是好手。今日不可總道堂中上座。有長處也。舉火雲。﹝口﹡悉﹞哩﹝口﹡悉﹞哩。

謝秉拂齋上堂。食供養。一飽忘百饑。法供養。心花發現。照十方剎。可謂功不浪施。拈拄杖云。趁得老鼠。打破油甕。

爲僧行普請下火。汝諸人。各各具一點妙明眞性。劫火洞然。世界俱壞。此性不壞。看經坐禪。開單展缽。行益普請。出生入死。動轉施爲。全是此性。只爲一念迷妄。背覺合塵。不知落處。吾爲汝。點破了也。退後退後。火蛇來穿你髑髏。擲下火把。

上堂。舉臨濟禪師到龍光。光上堂。臨濟出問。不展鋒鋩。如何得勝。龍光據坐。臨濟云。大善知識。豈無方便。龍光瞪目。臨濟以手指云。這老漢。今日敗闕也師云。今日眾裏。總道臨濟問。不展鋒鋩。如何得勝。龍光據坐。屈哉作家相見。豈在形言。三千里外知得他。也是鈍漢。

示眾。堂中諸兄弟。到方丈上。請告香普說。仰見作成叢林盛心。但此事不在語言。祕魔一生只是擎杈。俱胝一生只是豎指。打地和尙。一生只是打地。分開太華。裂破黃河。尙接不得一个半个。我若說得。天花亂墜。更用不著。你一眾。个个是大丈夫漢。十二時中。無絲毫滲漏。紅塵堆裏。波波挈挈。靑山影中。飄飄颻颻。便是屠兒放下屠刀。立地成佛底時節。只不得與麼會。若與麼會。落在知解之數。被知解束縛。胡亂轉動。一步不得。明被明礙。暗被暗礙。色被色礙。空被空礙。語言被語言礙。所以沈墜生死苦海中。無出頭分。古人腳跟下穩實。自然八面玲瓏。拈條死蛇。便解活弄。豈不見。僧問馬祖。如何是祖師西來意。馬祖喚近前來。僧近前來。祖便打云。六耳不同謀。

黃龍南和尙云。古人尙道。六耳不同謀。何況三百五百。浩浩地商量。禍事禍事。知解底。如何摶量。摶量到彌勒下生。無你討頭處。除非知解忘。伎倆盡。猶明鏡中看萬象。纖毫無隱。一切處旣無隔礙。指鹿爲馬。將南作北。放去收來。著著自由。方可以出來垂手。不瞎學者之眼。松源師翁。臨終垂語。久參。正路行者有。只不能用黑荳法。難以荷負正宗。臨濟佛法。到此平沈。痛哉痛哉師翁之言。切有深旨。討正路行者。如星中揀月。況用黑荳法者耶。兄弟。你若是个一刀兩段底漢。黑荳法。有甚難用。智門和尙道。黑荳好合醬。只這便是。

年來叢林荒涼。看不上眼。蓋緣據曲木牀。盡是知解之徒。道這一个公案。是爲人處。那个公案。不是爲人處。喜人單提獨弄。謂之向上巴鼻。怕人說心說性。謂之佛法道理。

又有一等。專造新奇語句。謂之出格。引誘新入眾者。若如此。吾宗豈到今日。看他徳山臨濟。趙睦二州。雲門諸老。是何標格。有頭面。到你見麼。有你湊泊處麼。千古之下。炳焉如懸諸日月。

六祖示眾云。吾有一物。無頭無尾。無名無字。無背無面。諸人還識麼。時有荷澤神會。出云。是諸佛之本源。乃神會之佛性。六祖打一棒云。這饒舌沙彌。我喚作一物。尙不中。豈況本源佛性。此子向後。設有把茅蓋頭。也只成个知解宗徒。

法眼云。古人授記。終不錯。如今立知解爲宗。卽荷澤是也。

參禪不具這般眼腦。空住黃面老子屋。喫黃面老子飯。反不如三家村裏。種田公子。兄弟就己退步。向腳跟下。默默提撕。具得這般眼腦。生老病死苦。總被你照破。只是能仁。未放過在。我此門中。如大海水。愈入愈深。直須到底。始得。且如何得到底去。但辧肯心。必不相賺。珍重。

謝秉拂齋上堂。以食供養諸人者。是好心。以法供養諸人者。是好心。三文錢。娶个黑老婆。頭不梳。面不洗。知他是凡是聖。喝一喝。

上堂。有一句。舉似諸人。各各斂念聽取。這一句。卽是父母未生前底句。古人不喚作一句。喚作一句。成死句。所以不參死句。只參活句。路逢死蛇休打殺。無底籃子盛將歸。

上堂。小屎坑大屎坑。浸不殺底出來。我有一句。向你道。如何是佛。乾屎橛。

結夏上堂。老僧與諸人。諸佛及眾生。情與無情。皆是布袋裏物。教誰結卻布袋口。

上堂。舉百丈因奯上座來參。喫茶了。丈云。有事。相借問得麼。奯云。幸自非言。何須札窒。丈云。與麼則許借問也。奯云。更請一甌茶。丈云。收得安南。又憂塞北。奯撥開胸云。與麼與麼。丈云。要且難構。要且難構。奯云。知卽得。知卽得師云。一等相見。就中要妙。奯上座撥開胸云。與麼與麼。百丈道。要且難構。要且難構。老僧只擡得他。搦不得他。

上堂。諸法從本來。常自寂滅相。春艸靑靑。夏木森森。秋風浙浙。冬冰片片。拈拄杖云。你諸人。從朝至暮。走上走下。

明州阿育王山廣利禪寺語錄

至元二十年。三月念六日。

都總攝。自燕京。遣僧使。持札至。溫州雁蕩山放牧寮。請師。住持明州阿育王山廣利禪寺。前住持東湖霞嶼道貫。制江湖請疏云。

鄮嶺東震之鷲峯。鷲峯西天之鄮嶺。眞身塔湧卽佛現前。彈壓山川。貴得人物相稱。

能仁東堂。橫川禪師。宗旨續臨濟楊岐應庵之脈。說法無雕琢藻繪。入時之辭。眞摧邪魔山之。金剛王寶杵也。燕京雁蕩。相距數千里之遙。

總攝除檄。專僧惇請。尊其道也如此。𨿽則閒居宜老。應物非時。當念祖道靡委淪胥。來作中流砥柱。

師。於八月初二日入寺。

佛殿。燒香雲。三十二相天人仰。八十種好鬼神驚。

升座。拈香雲。此一瓣香。祝延今上皇帝。聖躬。萬歲萬歲。萬萬歲次拈香雲。奉爲皇太子。壽算千秋。闔朝官屬。增崇祿位。

次拈香雲。奉爲國師大師。總攝大師。增崇法算。

就座。僧出眾來。擬問。師以手約退。上座且住。聽老僧處分。

乃云。十方世界。佛法顯然。其中有昧根塵之故。所以達摩大師道。吾本來玆土。說法救迷情。一花開五葉。結果自然成。玆者稱提便合頓悟。眼見色。不被色礙。耳聞聲。不被聲礙。至於諸根。俱無所礙。皇風成一片。慧日鎭長明。

上堂。諸上座。達自心了自心。居淨土無喜。住惡世無嫌。且作麼生達。作麼生了。有底道。大盡三十日。小盡二十九。恁麼則種種法生。有生卽有滅。生滅不停。爭得了達。直須子細。

上堂。說甚麼諸佛出世不出世。祖師西來不西來。單提是大過患。演說是大過患。總不與麼。是大過患。

上堂。目視雲霄。壁立萬仞。灰頭土面。拖泥帶水。野犴鳴獅子吼。獅子吼野豻鳴。三十年後。有人悟去。

結夏小參。一堂龍象。古來無。道貌冰霜照四圍。選佛場開無可選。心空及第亦無歸。老僧不用敲牀豎拂。亦不用東語西話。西家杓柄短。東家杓柄長。亦不要大家論量。今日喫甚菜。二年同一春。接手句。作麼生道。

至元二十一年。四月十二日。恭奉聖旨。俾住持本寺。領眾焚香。望闕謝恩罷。

升座。乃云。黃河三千年一度淸。聖人五百世一度出。皇皇上帝。統禦金輪。東盡嵎夷。西及昧谷。南放交趾。北屬幽都。六軍萬姓。悉稟威靈。亦猶釋迦如來。舍利寶光。照四天下。

慶元府路。古鄮山中。兩蒙聖旨。恩寵尢多。化瓦礫場。爲夜摩兜率之宮。致貧道入於休歇解脫之域。皇風永扇。寶歷彌新。鶴禁迎祥。鴛行詠徳。卓拄杖云。虛空可量風可系。無能盡說佛功徳。

結夏小參。立三期限。逼蛇化龍。蠟人爲驗。西天使得。護生殺生。事涉兩頭。兩錯商量。空篩气力。鋤一片畬。種一籮粟。辛勤不少。日中一餐。夜後一寢。未出常情。育王寺裏僧。个个得人憎。你有拄杖子。我與你拄杖子。你無拄杖子。我奪卻你拄杖子。

上堂。凡夫與聖人有異。其性無異。天熱凡夫道熱。聖人不可道不熱。天寒凡夫道寒。聖人不可道不寒。匝地普天如此。只要見性。見性成佛。佛卽凡夫。凡夫卽佛。

上堂。僧問。淸淨本然。云何忽生山河大地。師云。你因甚有此一問。

乃云。擊開大解脫門。識取無面目底。全放全收。全殺全活。十方世界一團鐵。虛空背上白毛生。

示眾。我宗無一法與人。達摩西來。作證而已。个个本自具足。無量劫來到今日。折旋俯仰。應機接物。屙屎送尿。出生入死。不欠一絲毫。不剩一絲毫。可大師只禮三拜。依位而立。紹續祖位。如今人道。是有禪有道。攜囊挈缽。東西南北馳求。情生智隔。想變體殊。更撞著一等邪師。指東劃西。愈增顚倒。但馳求之心歇去。本來境界。自然發現。如何得歇。要歇不能得歇。十二時中。行住坐臥。都是你歇處。演若達多失卻頭。求心歇處卽無事。佛是無事人。昔年老僧。初行腳時。亦信有禪。晝三夜三。提个無字。橫看豎看。看不透。胸中開開地。如熱鐵團。無理會處。及到先師會下。一日入室。舉南山筀筍。東海烏賊。擬開口。便被打。當下廓然。一个無字百雜碎。諸佛何有。自己何有。萬法何有。卽是本來境界。無事安樂田地。

郁山主。因有遊山僧。到其所住之處。問他。禪如何參。僧向道。你但看百尺竿頭。如何進步。郁山主信得及。只管提起看。騎驢過橋。忽遭顚。起來便道。我有明珠一顆。久被塵勞羈鎖。如今塵盡光生。照見山河萬朵。

是他胸中流出。蓋天蓋地。非從人得。

後來楊岐問白雲。你本師有悟道頌。舉看。本師卽是郁山主。白雲舉了。楊岐一笑。白雲問有什。麼不得處。和尙發一笑。楊岐道。你見打驅儺麼。他要人笑。你怕人笑。白雲於是有省。楊岐一笑。卽不論。白雲省去。得个什麼道理。

兄弟腳跟下。踏著實地。佛法玄妙淨盡。信手拈來。信手便用。鑊湯鑪炭。刀山劍樹。轉大法輪。一切眾生。成等正覺。若絲毫見地不脫。面前都是礙膺之物。

豈不見眞點胸自謂百了千當。勘辧諸方。善侍者叵耐。他拈一塊石。安地上問。此是什麼義。眞點胸云。無雲生嶺上。有月落波心。善侍者叱云。這般見解。敢說勘辧諸方。且道。善侍者具什麼眼目。眞點胸。卻問慈明。慈明向他道。你問我。眞點胸叉手云。是什麼義。慈明云。無雲生嶺上。有月落波心。眞點胸。方始瞥地。誵訛在甚處。這些子透不過。對面何啻千里萬里。善侍者乃云。這回勘辧得諸方。三頭兩面。眞點胸云。卻勘辧不得諸方。便有逆水之波。信之。此事不在語言。無絲毫授受。無你摶量處。無你湊泊處。直須髮勇猛志。將平日所保重底。盡底掀翻。自然著著。有出身之路。

上堂。說底也多。參底也多。只是無悟底。若要悟。須待須彌粉碎。

時有僧問。幾時粉碎。師云。悟時粉碎。

上堂。本無纖塵法。礙你眼睛。何得自昧。東西不辧。南北不分。千聖不傳底事。只在你面前。不可蹉過。

上堂。先佛有頂﹝寧﹡頁﹞一機。祖師有末後一句。總向諸人面前拈出。破知解窠窟。截生死根株。正體獨露。妙用全眞。一塵中現寶王剎。毛端上轉大法輪。

謝秉拂齋上堂。咬破鐵酸饀。百味具足。拶透父母未生前底句。一法無畱。與我拈佛殿來。

上堂。龍門無宿客。不是點額人。孤峯無宿客。不是守株人。紅日繞須彌。淸風徧寰宇。

上堂。形影一生。苦樂隨至。形影一滅。苦樂何有。當觀生滅。是諸佛之本源。是眾生之幻化。拈拄杖云。明暗色空。皆是幻化。

恩鑑義請上堂。崇安院比丘尼慧恩。到阿育王山。一睹如來眞身舍利寶光。頓悟無上妙道。思念故祕閣奉議元吾府君王公。癸亥命。十月二十五日。子時生享年七十四歲。丙子年。九月二十九日。辰時。卒於正寢。深恐遊魂凝滯。請老僧。升堂開示。達者先知。賢明早悟。不待花開葉落。卽今納須彌於芥子。擲大千於方外。鶴有九臯難翥翼。馬無千里謾追風。

上堂。如何轉得山河國土。歸自己去。如何轉得自己。成山河國土去。昨夜山前。虎咬大虫。

上堂。汝諸人。曾得个入頭處也未。睦州道。若未得个入頭。須得个入頭。若得个入頭。不得辜負老僧。乃云。鷂子過新羅。

上堂。驢前馬后。不何著腳。諸佛地上。不可著腳。老僧今日。有大過患。

上堂。一塵飛而翳天。一芥墮而覆地。一花開而見佛。一葉落而知秋。雪峯輥三个木球。徳山卓牌於鬧市。上堂。構不得底。死在構不得下。構得底。死在構得下。臨濟喫黃檗六十棒。向大愚肋下。築三拳。總是依艸附木。

上堂。一千里路。二千里路。橫擔拄杖。長連牀上。三條椽下。髙掛缽囊。似刺蝟子。有甚用處。驀拈拄杖云。西風吹渭水。落葉滿長安。

上堂。天得一以淸。地得一以寧。金剛神合掌。歸依佛法僧。

除夜小參。芻狗吠時天地合。木雞啼後祖燈輝。一年光景今宵盡。萬里更無人未歸。

謝秉拂齋上堂。食輪法輪俱轉。四百个衲僧。鼻孔遼天。拈拄杖云。陳如尊者爲首。參新僧堂去。

上堂。鼓聲咬破七條。只著偏衫去也。老鼠滿地走。拖取貓兒來。

張朝奉設齋請上堂。盡十方世界。是釋迦佛舍利寶光。盡十方世界。是阿育王檀越。我朝奉張公。具大智。具大見。未舉先知。未言先領。故入山來。以香花燈燭。茶果珍羞。供養佛。供養法。供養僧。目前底是僧。何者是法。五千四十八卷。何者是佛。淸淨無爲。此一段奇特大事。不可思議。所獲利益。亦非小小。福如滄溟之水。壽若太華之山。子孫顯揚。寶藏充滿。卓拄杖云。但願春風齊著力。年年吹入我門來。

復說偈。施供養者。受供養者。俱無住著。獲波羅蜜。

上堂。目前無法。意在目前。不是目前法。非耳目之所到。靑蘿夤緣。直上寒松之頂。白雲淡濘。出沒太虛之中。

昌國廣福和尙至。上堂。大洋海底火發。鯉魚跳出龍門。南山起雲。北上下雨。

爲熙庵主下火。穿破衲。凍日熙熙。了殘經。白月團團。生老病死。了無干涉。更明婆子燒庵話。始是親曾見育王。

上堂。當處解脫。得大安穩。展缽喫飯。開單打眠。孤峯頂上。十字街頭。十字街頭。孤峯頂上。卓拄杖云。寒山拾得。

天童止泓和尙至。上堂。天童和尙垂訪。升堂陳謝。因舉一則古話。非惟供養和尙。且要諸兄弟。知得從上尊宿相見。無絲毫相見底道理。韶國師云。心外無法。滿目靑山。

上堂。抖擻眼中塵。共照無私鏡。胡來胡現。漢來漢現。胡漢不來時如何。湛湛也。

爲禮上座下火。大眾。火把子。空卻世界去也。昨日燒化淳維那。今日燒化禮上座。

解夏小參。一夏九十日。不依倚一物。解開布袋口。得見本來人。本來人只是舊時人。三文錢。娶个黑老婆。頭不梳面不洗。千年桃核破。覓甚舊時仁。江南兩浙春寒秋熱。喝一喝云。耶捨塔中敲鐵磬。天臺雁蕩絕人行。

上堂。當下超凡入聖。不被眾魔惑亂。喚作大事已辧。假使鐵輪頂上旋。定慧圓明終不失。卓拄杖。下座。

上堂。妙明心印。印佛。則一手指天。一手指地。印法。則狗銜赦書。諸侯避道。印僧。則个个缽盂口向天。還有自印者麼。自印。則行住坐臥。一一明了。靈山會上。傳此心印。少室峯前。傳此心印。

永藏主赴定水請。上堂。如來藏中。不畱一法。將甚麼流通。拈卻破沙盆。活卻衲僧眼。拈拄杖云。黃河三千年一度淸。

上堂。鬧市裏天子。百艸頭上祖師。總爲你諸人舉了也。若也不會。不可向蝦蟆窟裏。作活計。拈拄杖。畫一畫云。一句該通。五千餘首。蘇盧娑訶。

上堂。問一句來。答一句去。佛法不是這个道理。五臺山上云蒸飯。佛殿階前狗尿天。剎竿頭上煎﹝饑﹣幾﹢追﹞子。三个猢猻夜簸錢。

除夜小參。年窮歲盡時。家家燒紙錢。滴滴落地。千神俱醉。不可作佛法商量。不可作世諦流布。若作世諦流布。瞎卻眼睛。若作佛法商量。爛卻舌頭。卽心卽佛非心非佛。不是心。不是佛。不是物。東海鯉魚打﹝跳﹣兆﹢孛﹞跳。新羅國裏無寸土。

達摩祖師忌。拈香雲。亦不睹惡而生嫌。亦不觀善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖師。舉了。以香扣鑪三下。復問眾云。會麼。淨智妙圓。體自空寂。

上堂。無一法從內出。無一法從外入。不斷生死。而絕生死。不求涅盤而至涅盤。

授典座下火。古今無傳授底法。將五味。換卻眾人舌頭。是你自家。本有底法。舉火把云。燒卻十方世界去也。

開鑪上堂。僧出云。丙丁童子來求火。師云。歸去生柴帶葉燒。

乃云。古鏡闊一丈。火鑪闊一丈。火焰。爲三世諸佛說法。三世諸佛立地聽。你諸人。長連牀上坐地聽。

上堂。大智非明。眞空絕迹。曲木牀上老和尙。有甚共語處。

上堂。參禪學道。古徳喚作妄。上心不息。古廟香鑪去。一條白練去。一念萬年去。燈籠露柱。笑殺你去。

上堂。臨濟云。佛者。心淸淨是。法者。心光明是。道者。處處無礙淨光是。師云。急水上打球子。

上堂。闍黎眼皮。蓋須彌山。老僧拄杖。穿過乾坤。如來說。一合相。卽非一合相。

上堂。大無外。小無內。一卽三。三卽一。驀拈拄杖云。路逢道伴交肩過。一生參學事畢。

上堂。萬法從甚處起。雲門道糞堆頭。萬法從甚處滅。育王道。糞堆頭。復頌云。糞堆頭上。無人覷著。萬法紛紜。自起自滅。

爲受藏主下火。你爲生苦。你爲老苦。你爲病苦。你爲死苦。此四種苦。無有脫。時破屋不堪住。從教野火燒。

施主寄庫上堂。堅牢庫藏。各各有珍寶。且非金與銀。今日婆婆須認取。將來免得問他人。

上堂。世界因地水火風建立。然地水火風之性。各不相知。自相攝入。及至分散。世界何有。空劫已前事則不論。拄杖子吞卻拄杖子。如何。

上堂。百千法門。同歸方寸。河沙妙徳。總在心源。大眾喫粥了也未。喫粥了也。洗缽盂去。無悟底法。無迷底法。亦無不迷不悟底法。各自究取。珍重。

上堂。不歷僧祗劫。超出法王前。還有這般底麼。燈籠與露柱相交。是第二機。

爲先副寺下火。機先一著構不著。將算子筒踢倒著。五蘊山頭。火光爍爍。

爲行者下火。放出自己三昧火光。照破歷劫生死昏衢。菩提本無樹。明鏡亦非臺。

除夜小參。今夜是年窮歲盡時節。大家聚集。小時相暖熱。俗諺謂之守歲。初非老僧。要施設佛法。況佛法無可得施設。投子云。諸人變現千般。總是自擔帶將來。僧問他。如何是佛法。答云佛法。又問。如何是法中法。答云法中法。良久云。來年更有新條在。惱亂春風卒未休。

上堂。古人道。一切境界。本自空寂。山嶽崢嶸。江河流注。萬象森然。如何得空寂去。爲物所礙者不少。爲空所礙者。亦不少。空與物。無二無一。要你自了。了無所了。是名眞了。

爲謙上座下火。墮一切疑网。被有無等縛。是謙上座破一切疑网。出有無縛等。是謙上座。譬如火光。明滅無有二性。

上堂。春夏秋冬。是物不遷義。生死去來。是諸人不遷義。黃河因甚向北流。

爲純維那下火。一顚便扶不起。平生所做。純熟底工夫。打失無畱。十尊古佛。卽今在火焰上。與你說法。好生聽取。

爲智掌財下火。髑髏打破。智慧泯絕三十六莖算子。撒在火裏。燒作堆灰去也。

爲行者下火。不著佛求。不著法求。不著僧求。十方薄伽梵。一路涅盤門。顧左右云。夜來何處火。燒出古人墳。

佛涅盤上堂。日暖風和二月春。桃紅李白徧山林。涅盤路上絕來往。一个無爲淸淨身。

東臯友山和尙至。上堂。發古佛心。行菩薩行。建梵剎於十字街頭。南來者。休去歇去。北來者。休去歇去。三十年後。破艸鞋向甚處著。

爲默維那下火。打破生死關。見徹動靜語默本源。卽是桶篐爆底時節。𨿽然。學道如鉆火。逢煙未肯休。直待金星現。燒腳又燒頭。

元正上堂。一塵入正受。諸塵三昧起。元正啟祚。萬物咸新。東海鯉魚打一棒。雨似盆傾。

爲聖僧侍者下火。汝名仁洽。仁徳無形。沾洽萬有。汝還知麼。丹霞爲甚騎聖僧。汝道得麼。石火電光休擬議。坐斷毗盧法報化。

上堂。通身是飯。通身是水。浸殺底。有甚數。飽殺底。有甚數。拈拄杖云。歸堂去。

上堂。僧問。不作佛見。不作眾生見。還得否。師云。二鐵圍山萬仞髙。

乃云。直下無一絲毫頭。徧界全彰奇特事。山花開似錦。澗水湛如藍。傅大士騎牛。入你眼睛鼻孔裏去。

結夏小參。安居法門說了也。只要奉行。舉足下足。自然不傷物命。護生須是殺。殺盡始安居。這个法門。亦不可不奉行。鐵船浮水上。久已傳諸方。今日靑海頭。木船浮水面。

爲行者下火。你不知生處死處。是心未了。須髮不曾得除。是身未了。我一把火。都與你了卻。祖師道。了得身心本性空。斯人與佛何殊別。

元宵淸涼西堂至。請新知事。上堂。然燈佛。與淸涼山萬菩薩。共說無生法忍。育王寺。新請職事。个个是了事底人。舉手云。蘇嚕蘇嚕。

上堂。薪火相交。識性不停。上至諸佛。下至眾生。拈拄杖云。扶過斷橋水。伴歸明月村。

解夏小參。世尊慈悲故。出現於世。立長期短期。今夏是短期。九十日。已過八十九日。尙有一日在。你諸人。有所證無所證。不可辜負世尊。不可辜負自己。自己非泡幻者是。亦非昭昭靈靈者是。南天臺北五臺。走得徧。還自知。

開鑪上堂。三世如來說妙義。炎炎火焰雪火飛。面前總是聽法底。識取當頭底。是誰。

冬夜小參。國無定亂之劍。四海晏淸。諸人腳跟下蕩蕩地。更無一塊泥﹝土﹡孛﹞。礙著你。歸堂去。明日起來。慶賀新陽。二十四气。七十二候。分布四時八節。雲門扇子。﹝跳﹣兆﹢孛﹞跳上三十三天。築著帝釋鼻孔。東海鯉魚打一棒。雨似盆傾。

佛誕日上堂。哇地一聲諸境現。周行七步更多能。老僧不是多饒舌。要與諸人絕謂情。

歲旦上堂。元正啟祚。萬物咸新。是第二句。還我第一句來。

天童月坡和尙遺書至。上堂。從上來。死衲子心。能有幾人。活衲子眼。能有幾人。昨夜玲瓏巖。吞卻太白峯。月坡和尙遷化去也。

上堂。百千三昧門。百千神通門。百千妙用門。你總入不得。你爲三昧礙。神通礙。妙用礙。直饒不礙。也入不得。

月舟西堂至上堂。千丈巖前。看瀑布。卽是西來祖意。鄮嶺山中。把手言語。卽是西來祖意。拈拄杖云。庭前柏樹子。一夜風吹落。

冬至小參。羣陰欲去。未去之際。一陽欲來。未來之時。樓上鐘鳴。堂前鼓響。凡聖交參。一期事畢。開口不在舌頭上。不在舌頭上。在甚麼上。瞎卻天下人眼。現前一眾。滴水冰生。

上堂。百艸頭上泄天機。鬧市頭邊露眞智。釋迦老子無藏身處。卽且置。你諸人。衲衣下一句。作麼生道。

歸新僧堂上堂。古人道。居此堂者。有利有害。老僧道。居此堂者。無利無害。將頭不猛。累及三軍。陳如尊者。一坐坐斷四百个衲僧。上無攀仰。下絕己躬。常光現前。壁立萬仞。拈拄杖云。有利無利。不離行市。今年桃李貴。一顆直千金。

上堂。無邊身菩薩。不見如來頂相。才說無邊。便有限量。爭見如來頂相。如來頂相。只在諸人面前。巍巍堂堂。離一切見。

解夏上堂。長期百二十日。短期九十日。無繩自縛底。有甚數。十字縱橫底。有甚數。

上堂。諸佛不著便。諸祖不著便。今日老僧不著便。你諸人上來。也不著便。

顯掌財下火。要與你。顯露本有靈光。你三度爲掌財來。情塵濃厚。紅鑪焰上雪花飛。

上堂。眞人面前。一點伎倆用不得。九烏射盡。一翳猶存。一箭墮地。天下不黑。

上堂。諸上座。體取佛意。無事安樂底。便是。一得永得。不同善財暫時斂念。樓閣門開。

上堂。性非垢淨。湛然圓滿。諸佛菩提。眾生煩惱。驀拈拄杖。擊香臺云。鍼眼魚。吞卻嘉州大像。

上堂。明暗色空。不曾礙人。一念周沙界。日用萬般通。湛然常寂寂。常轉自家風。

園頭下火。園中種作不違時。是汝爲頭都得知。莫謂荼毗沒分付。老僧不見一莖眉。

上堂。明上座悟去。六祖與他。道什麼。不思善不思惡。正當恁麼時。那个是明上座本來面目。若因此。老僧今日亦恁麼舉。諸人何不悟去。

明上座禮拜。問曰。上來密語密意外。還更別有意否。祖曰。我與汝說者。卽非密也。汝若返照自己面目。密卻在汝邊。頭上著枷。腳下著鎖。

上堂。舉百丈因一僧哭。上法堂來。丈云。作麼。僧云。父母俱喪。請師擇日。丈云。明日來。一時埋卻。

師云。百丈只能埋卻。不能擇日。

上堂。諸上座。本無恁事。你自起疑。此疑從甚處起。識得起處。當下廓然。三世諸佛是你。六代祖師是你。你是阿誰。

上堂。魯祖三昧最省力。才見僧來。便面壁。育王三昧又省力。才見僧來。便合掌。南山北山。如牛拽磨。腳瘦艸鞋寬。地肥茄子大。

上堂。拈拄杖云。是風動。是旛動。不是風動。不是旛動。二僧與祖師。從你諸人腳跟下。過去了也。

覺庵和尙遺書至。上堂。四大合成。一个幻身。以幻身出學者之幻。四大分離。幻身何有。正當與麼時。還有與覺庵和尙。相見者麼。

解夏小參。雲門道。你諸人。忽然今夜悟去。早起將刀截卻我頭。我說了也。他是壓良爲賤。現前一眾。个个是大丈夫漢。自然超越。不用老僧。纖毫气力。解夏之後。或往諸方去。誰勘辧得你。缽盂艸屨。拄杖鍼筒。隨身道具。不可不將帶。

解夏上堂。三期罷了不施功。萬里秋天西北風。無孔鐵錘成隊走。苦哉滅卻少林宗。

佛忌上堂。教中道。一切無涅盤。無有涅盤佛。無有佛涅盤。遠離覺所覺。今朝是二月十五。鳥啼花笑。水綠山靑。

歲旦上堂。舊年說話。新年說話。一法從萬法生。萬法無一法。實月影有若干。眞月無若干。諸源水有若干。水性無若干。森羅萬象有若干。虛空無若干。

結夏小參。護生須是殺。恁麼那。殺盡始安居。老僧有分。會得个中意。个中意會不得。鐵船水上浮。有時乘好月。特地過滄洲。文殊普賢。起佛見法見。貶向二鐵圍山。東山五祖道。今後更敢也無。又道一度被蛇傷。怕見斷貫索。以拄杖。劃一劃云。你諸人。總在鐵圍山裏。

上堂金陵報慈遂禪師。問僧。從什麼處來。僧云。撫州曹山來。師云。幾程到此。僧云。七程。問云。行卻許多山林溪澗。何者是你自己。僧云。總是。師云。眾生顚倒。認物爲己。僧云。如何是學人自己。答云。總是。

師云。一等道个總是。有認物爲己。有不認物爲己。

退院上堂。各各未出母胎。夙緣已是無差。老僧來住此山。首尾六年。仰荷諸耆舊作成。四海五湖兄弟。同聚。擊碎今時窠窟。喚回二三百年前舊話。俾知有。臨濟一宗。未曾斷絕。況瓦礫堆中。復成梵宇。此日辭退。深慰卑懷。大眾珍重。

橫川和尙語錄上

橫川和尙語錄下

室中舉古三十四則

舉。毗婆屍佛云。身從無相中受生。猶如幻出諸形象。幻人心識本來無。罪福皆空無所住。

師拈拄杖云。拄杖子。亦從無相中受生。

舉。屍棄佛云。起諸善法本是幻。造諸惡業亦是幻。身如聚沫心如風。幻出無根無實性。

師云。此幻。卽是實性。善惡。皆從實性中出。

舉。毗捨浮佛云。假借四大以爲身。心本無生因境有。前境若無心亦無。罪福如幻起亦滅。

師云。四大分離。何者是身。境與心。有甚交涉。

舉拘畱孫佛云。見身無實是佛身。了心如幻是佛幻。了得身心本性空。斯人與佛何殊別。

師云。佛身。無實亦無虛。佛幻非幻。

舉拘那含牟尼佛云。佛不見身知是佛。若實有知別無佛。智者能知罪性空。坦然不怖於生死。

師云。罪性本空。生死循環。

舉迦葉佛云。一切眾生性淸淨。從本無生無可滅。卽此身心是幻生。幻化之中無罪福。

師云。破戒比丘。不入地獄。

舉釋迦牟尼佛云。法本法無法。無法法亦法。今付無法時。法法何曾法。

師云。稽首禮無上尊。

舉須菩提說法。帝釋雨華。尊者問曰。此華從天得耶。帝曰。弗也。從地得耶。帝曰。弗也。從人得耶。帝曰。弗也。從何得耶。帝釋舉手。尊者曰。如是如是。

師云。總去帝釋舉手處會。未舉手時。作麼生會。

舉。教中道。居一切時。不起妄念。於諸妄心。亦不息滅。住妄想境。不加了知。於無了知。不辧眞實。

師云。天是天。地是地。日月星辰。艸木叢林。有什麼過。

舉楞嚴經云。眾生顚倒。迷己逐物。若能轉物。卽同如來。

師云。是你。早晨喫粥了。洗缽盂去。乃拈拄杖云。趙州古佛。

舉。教中道。凡夫實謂之有。二乘析謂之無。圓覺謂之幻有。菩薩當體卽空。

師云。眾色歸皂。皂歸何處。虛空無月夜。獨自坐淒然。

舉。教中道。惟一堅密身。一切塵中現。

師云。是你。從朝至暮。走上走下。拈拄杖云。臭皮袋。

舉。古徳道。柏樹子成佛。虛空落地。

師云。磕碎你諸人髑髏。

舉雲門云。你諸人。擔缽囊行腳。不知有佛法。佛殿上鴟吻。卻知有佛法。

師云。常州艸虫。宣州花木瓜。

舉。疎山問僧。什麼處來。僧云。嶺中來。山云。曾到雪峯麼。僧云曾到。山云。我到時。是事不足。如今作麼生。僧云。如今足也。山云。粥足飯足。僧無語。

雲門云。粥足飯足。

師云。雲門是代這僧語。是出這僧語。

時有僧。擬開口。師便打。

舉。夾山云。百艸頭上。薦取老僧。鬧市裏。識取天子。

師云。拄杖頭邊。見取古佛。

舉云。門云。頭上霹靂。卽不問你。腳下龍過。道將一句來。自代云。朝起雲。夜降雨。

師召眾云。老僧與他重舉。你頭上雨淋淋。腳下水漫漫。

舉。僧問大隋。如何是學人自己。隋云。是我自己。僧云爲什麼。卻是和尙自己。隋云。是汝自己。

師云。張公喫酒李公醉。李公喫酒張公醉。

舉。雲門大師道。天帝釋。與釋迦老子。在中庭裏。相爭佛法甚鬧。

師拈拄杖云。拄杖子。穿過你諸人眼睛鼻孔。山河大地疼痛。

舉雲門云。眞空不壞有。眞空不異色。

師云。靑靑翠竹。盡是眞如。鬱鬱黃花。無非般若。

舉。一切聲是佛聲。一切色是佛色。

師云眾生。無染。

舉。馬祖上堂。僧出問。作麼生。祖云。自從胡亂後。三十年。不曾少鹽醬。

師云。是恁麼。

舉。夾山云。百艸頭上。薦取老僧。鬧市裏。識取天子。

師云。十方薄伽梵。一路涅盤門。

舉。僧問雲門。如何是佛。雲門云。乾屎橛。

師云。是什麼語話。

大慧云。超出法報化。

也是抑而爲之。拈拄杖云。三千里外。逢人不得錯舉。

舉僧問雪峯。乞師指示。峯云。是什麼。其僧便於言下有省。

雲門云。雪峯向伊道什麼。

師云。諸人合向雲門言下。悟去

舉古﹝終﹞。

師有時云。鐘聲喚你。喫粥喫飯去。鼓聲喚你。喫粥喫飯去。

一日云。山門頭點燈。佛殿後燒香。新婦騎驢阿家牽。

師有時云。從苗辧地。因語識人。昨日有人。從南嶽來。卻往天臺去。

師一日云。一念不生。是文殊境界。一念生時。是普賢境界。五九四十五。還我第一句來。

師有時云。兀兀無趣向。又云。蟻子不食鐵。

師一日云。闍梨無問。老僧無答。闍梨有問。老僧有答。風不來樹不動。無事珍重。

師一日。拈拄杖。劃一劃云。不落第二。伏惟尙饗。

師一日云。昨朝栽茄子。今日種冬瓜。放汝三十棒。自領出去。

師有時云。向鬼窟裏作活計。有甚數。不向鬼窟裏作活計。有甚數。自代云。長安城裏。

拈古四十八則

舉。世尊臨入涅盤。文殊請再轉法輪。世尊咄云。文殊。吾四十九年住世。未曾說一字。汝請再轉法輪。是吾曾轉法輪耶。

師雲山僧若作文殊。只云。再轉法輪已竟。

舉臨濟道。赤肉團上。有一無位眞人。常從汝諸人面門出入。未證據者。看看。

時有僧。出問。如何是無位眞人濟下禪牀。把住云。道道。僧擬議。濟托開云。無位眞人。是甚麼乾屎橛。便歸方丈。

師云。汝諸人。拈得鼻孔。失卻口。

舉臺州瑞巖彥禪師。問夾山云。與麼則易。不與麼則難。與麼與麼。則惺惺。不與麼不與麼。則居空界。與麼不與麼。請師速道。山云。老僧瞞闍梨去也。彥喝云。這老和尙。如今是什麼時節。便出去。

後僧舉似巖頭。頭云。苦哉。將我一枝佛法。與麼流將去。

師云。那里是瞞闍梨處。彥禪師便出去。是受他瞞。是不受他瞞。巖頭道。將我一枝佛法。與麼流將去。此語徧天下。

舉。潙山問仰山。什麼處去來。仰山曰。田中來。潙云。田中多少人。仰插鍬而立。潙云。今日南山。大有人刈茅。仰拔鍬而去師云。田中來。問田中多少人。插鍬而立。可謂數目分明。問今日南山。大有人刈茅。意在於何。拔鍬而去。卽可不以數目論

玄沙云。我若見。卽踏倒鍬子師云。不在鍬子上

後有僧。問鏡淸。仰山插鍬。意旨如何。淸云。狗銜赦書。諸侯避道師云見得太過

又問。只如玄沙。踏倒鍬。意旨如何。淸云。不柰船何。打破戽斗師云。這一句恰是

又問。南山刈茅。其意如何。淸云。李靖三兄。久經行陣師拈拄杖。卓一下云。利劍不斬敗將。便下座。

舉。昔有老宿。一夏已來。並不與師僧說話。有僧。自嘆云。我只恁麼。空過一夏。不敢望和尙說佛法。得聞正因兩字。也得。老宿聞乃云。闍梨莫嘶速。若論正因。一字也無。與麼道了。扣齒云。適來無端不合與麼道。

鄰壁有老宿。聞乃云。好一釜羹。被兩顆鼠糞污卻。

雪竇云。誰家鍋釜。無一兩顆。

師云。老宿不是不與人說話。古者道。言多。去道轉遠。其僧自嘆空過一夏。可謂是末法比丘。少知慚愧。鼠糞污卻一釜羹。只因不能始終閉口藏舌。

雪竇云。誰家鍋釜。無一兩顆。你諸人。還知麼。

舉。維摩。因須菩提。持缽到。乃取缽。滿盛香飯。謂尊者曰。若能於法等者。於食亦等。乃至入諸邪見。不到彼岸。住於八難。不得無難。同於煩惱。離淸淨法。汝得無諍三昧。一切眾生。亦得是定。其施汝者。不名福田。供養汝者。墮三惡道。爲與眾魔同一手。作諸勞侶。汝與眾魔。及諸塵勞。等無有異。於一切眾生。而有怨心。謗於佛。毀於法。不入眾數。終不滅度。汝若如是。乃可取食。須菩提聞此茫然。不知以何答。置缽欲去。

師云。維摩只要入泥入水。無一毫奇特之相。須菩提當時見他開口。便好。捧缽飯而行。

舉。淸平山遵和尙。在眾時。請益一老宿。名曰惠勤。勤曰。吾久侍丹霞。今旣垂老。倦於提誨。汝可往謁翠微卽吾同參也。

遵至翠微。問如何是西來的的意。微云。待無人。卽向汝道。

師云。勤老宿指。謁翠微。作死馬醫。翠微道。待無人。卽向汝道。埋向大屎坑裏。卓拄杖。下座。

舉。灌溪見臨濟。扭住。良久放之。溪云領。

溪住後。謂眾曰。我見臨濟。無言語。直至如今。飽不休。

師云。腦後猶欠一椎在。放過也好。免見兒孫斷絕。

舉。興化謂克賓維那云。汝不久。爲唱導之師。克賓云。我不入這保社。化云。會了不入。不會了不入。克賓云。沒交涉。

乃打之。白眾曰。克賓維那。法戰不勝。令捨衣缽錢伍貫文。設飯一堂。趁出院。

師云。那里是法戰不勝處。莫是我不入這保社麼。莫是沒交涉麼。克賓出院。你諸人作麼生。

舉佛奧和尙。拈拄杖示眾。過去也恁麼。見在也恁麼。未來也恁麼師云。齊人歸齊。

歸宗誠和尙道。過去也不恁麼。見在也不恁麼。未來也不恁麼師云。楚人歸楚拍禪牀云。春色漸隨人意好。秋風行逐馬蹄輕。

舉。僧問大梅。持齋護戒。意爲生靈。今旣居山種田。豈不是損於物命。而招惡業。大梅云。我教汝斸地。種穀種麥。不教汝斸虫。汝死自死。怪我不得。

師云。本色住山人。且無刀斧痕。

舉。僧問趙州和尙。二龍爭珠。誰是得者。州云。老僧只管看。

師云。莫是看者。得之。深山大澤。有天地之寶。無意於寶者。得之。操舟於河。舟之逆順。與水之曲折。忘於水者。見之。

舉。鏡淸問僧。門外是什麼聲。僧云。蛇咬蝦蟆聲。淸云。將謂眾生苦。更有苦眾生。

師云。調達入地獄。

舉。安國球禪師示眾云。我此間。粥飯因緣。然與兄弟舉唱。終是不常。如今欲得省要。卻是山河大地舉。明其事卻常。亦能究竟。

又云。若從文殊門入者。一切有爲土木瓦礫。悉皆助汝發機。若從觀音門入者。一切善惡音響。乃至蝦蟆蚯蚓。爲汝舉揚。若從普賢門入者。不動步而到。

我今以此三門。助汝方便。如將一隻折筯。攪大海水。使彼魚龍。要知水爲命。離水一分。魚龍不全性命。還會麼。若無智眼而審之。任你百般善巧。不爲究竟。

師云。徳山棒。臨濟喝。到這里。總無用處。

舉。潙山示眾云。老僧百年後。於山下。作一頭水牯牛。左肋下。書潙山僧某甲。正當恁麼時。喚作潙山僧。又是水牯牛。喚作水牯牛。又是潙山僧。且作麼生商量。

師云。道是兩頭只一頭。鼻孔無繩夜不收。

舉。臨濟示眾云。夫爲法者。不避喪身失命。我二十年。在黃檗先師處。三度問佛法的的大意。三度蒙他賜棒。如蒿枝拂著相似。如今更思得一頓棒喫。誰人爲我行。

時有僧出眾云。某甲行得。濟拈棒與他。其僧擬議。濟便打。

師云。臨濟喫黃檗棒。未曾暢快。更思得一頓喫。老僧行棒去也。

舉。首山示眾云。咄哉巧女兒。穿梭不解織。貪看鬥鷄兒。水牛也不識。

咄哉拙郎君。巧妙無人識。打破鳳林關。穿靴水上立。

師云。總有來處。拈拄杖云。上大人丘乙己。化三千七十士。

舉。肅宗皇帝。問國師。百年後。所須何物。云與老僧。造个無縫塔。帝云。就師請塔樣。國師良久云。會麼。帝云不會。國師云。吾有付法弟子耽源。卻諳此事。請問之。後詔問耽源。源乃有頌云。湘之南潭之北。中有黃金充一國。無影樹下合同船。璢璃殿上無知識。

師云。無縫塔。實難會。若去國師良久處會。瞎卻自己眼。若去國師道。吾有付法弟子耽源。卻諳此事。請問之處會。瞎卻自己眼。若去肅宗皇帝道。就師請塔樣處會。瞎卻自己眼。若去耽源四句偈裏會。瞎卻自己眼。

舉。首山示眾云。老僧擬欲歸鄕。什麼人隨得去。時有僧問。未審和尙什麼時去。山云。待有伴。卽向你道。僧云。無伴底事。作麼生。山云。盡日不逢人。明明不知處。僧云。忽遇一人。又作麼生。山云。迷子不歸家。失卻來時路。僧云。請師指个歸鄕路。山云。枯木藏龍。不存依倚。僧云。和尙什麼時節卻回。山云。一去不知音。六國無消息。僧云。正當歸鄕底事。又作麼生。山云。獨唱胡笳曲。無人和得齊。僧云。忽遇知音在時如何。山云。山上石人齊拍掌。溪邊野老笑呵呵。僧云。歸鄕回來底事。又作麼生。山云。八國奉朝衣。四相無遷攺。僧云。未審居何位次。山云。文殊不坐金臺殿。自有逍遙竹拂枝。

師云。這僧問。得子細。首山答。亦不艸艸。以拄杖。畫一畫云。老僧擬欲歸鄕。什麼人隨得去。

舉。僧問趙州。學人乍入叢林。乞師指示。州云。喫粥了也未。僧云。喫粥了。州云。洗缽盂去。其僧有省。

雲門云。且道。趙州有指示。無指示。若有指示。向伊道什麼。若無指示。這僧爲甚悟去。

師云。雲門見得趙州親切。無許多話。

舉。風穴一日見念法華立次。乃垂涕。告之曰。不幸臨濟之道。至吾將墜於地矣師云。好肉剜瘡。

念法華云。觀此一眾。豈無人耶師云。不妨具眼。

風穴云。𨿽敏者多。見性者少師云深。

念法華云。如某者如何師云密。

風穴云。吾𨿽望子之久。猶恐耽著此經。不能放下師云。路入桃源。

念法華云。此亦可事。願聞其要師云。有什麼要。

風穴上堂。舉世尊。以靑蓮目。觀視大眾迦葉。正當與麼時。且道說个什麼。若道不說而說。又是埋沒先聖。且道說个什麼師云。無說而說。

念法華拂袖而退師云。雲從龍。

風穴擲下拄杖。便歸方丈師云。風從虎。

侍者隨後。入室請益。念法華爲甚麼。不祗對和尙師云。侍者眼熱。

風穴云。念法華會也師云。穿卻天下人鼻孔。

舉。臨濟問黃檗。如何是祖師西來的的意。檗便打。如是三轉問。三轉被打。濟不會。辭黃檗去。檗指往大愚。濟到大愚。愚問。什麼處來。濟云。黃檗來。愚云。黃檗有何言教。濟云。問西來的的意。如是三問。三度被打。不知過在什麼處。愚云。黃檗恁麼老婆。爲汝得徹困。猶覓過在。濟於是大悟云。元來佛法無多子。愚乃扭濟衣領云。適來道我不會。而今又道無多子。是多少。濟向愚肋下。築三拳。愚托開云。汝師黃檗。非干我事。

師云。臨濟喫黃檗六十棒。昧卻西來的的意。

舉。長生問靈云。混沌未分時如何。云云。如露柱懷胎。生云。分後如何。云云。如片雲點太淸裏。生云。未審太淸。還受點也無。云不答。生云。恁麼則含生不來也。云又不答。生云。直得純淸絕點時如何。云云。猶是眞常流注。生云。如何是眞常流注。云云。如鏡長明。生云。向上更有事不。云云有。生云。如何是向上事。云云。打破鏡來。與汝相見。

師云。問來答去。無有是處。無有不是處。兩處不答。多少人。上他絲綫。打破鏡來相見。是第二機。

舉。風穴初見南院。不禮拜。問云。入門須辧主。端的請師分。院以左手拊膝。穴喝。院以右手拊膝。穴又喝。院舉左手云。這个卽從闍梨。又舉右手云。這个作麼生。穴云瞎。院擬拈拄杖。穴云。作什麼。奪拄杖。打著和尙。莫言不道。院云。三十年住持。今日被黃面浙子。上門羅織。穴云。和尙大似持缽不得。詐道不饑。院云。闍梨幾時曾到南院。穴云。是何言歟。院云。老僧端的問汝。穴云。也不得放過。院云。且坐喫茶。

師云。南院當時見他來。不禮拜。問云。入門須辧主。端的請師分。便歸方丈。教他伎倆無用處。超然迥出威音外。一道神光照世間。

舉。首山謂眾云。佛法付與國王大臣。有力檀越。令燈燈相照。相續不斷。至於今日。

大眾且道。相續个什麼。良久又云。今日須是迦葉師兄始得。

師云。明明道。佛法付國王大臣。有力檀越。令燈燈相照。相續不斷。又道。相續个什麼。又道。須是迦葉師兄始得。可謂是頭上安頭。佛法二字道不得。已立个名目。萬里神光都一照。誰人敢並日輪齊。

舉。僧從漪到西院旬日。乃云。莫道會佛法人。覓个舉話底人也無。院聞而默之。

漪一日上法堂次。院召從漪。漪舉首。院云錯。漪進三兩步。院又云錯。從漪復近前。院云。適來兩錯。是上座錯。西院錯。云是從漪錯。西院云錯。

又云。上座且在這里過夏。共商量兩錯。漪打肯。便去。

後住天平。舉前話云。我行腳時。被惡風吹。到汝州。有西院長老。勘我連下三个錯。更畱我。過夏商量。我不疑恁麼時錯。我當時發足。向南方去。便知道錯了也。

師云。天平大似無佛處稱尊。西院下兩錯。不是華嶽連天秀。黃河輥底渾。天平後恁麼道。瞎卻天下人眼睛。

舉。香嚴垂語云。如人上樹。口銜樹枝。手不攀枝。腳不踏樹。樹下有人。問西來意。不對則違他所問。若對。又喪身失命。當恁麼時。作麼生卽是。

師云。香嚴只要人無棲泊處。

舉。三聖道。我逢人則出。出則不爲人。

興化道。我逢人則不出。出則便爲人。

師云。二大老。若踏著臨濟正脈。自然不涉兩途。

舉。石頭。因藥山問。三乘十二分教。某甲粗知。嘗聞南方直指人心。見性成佛。實未明了。伏望和尙慈悲指示。石頭云。與麼也不得。不與麼也不得。與麼不與麼。總不得。汝作麼生。山佇思。頭云。子因緣。不在此。江西馬大師。子往彼去。應與汝說。山至彼。準前問。大師云。我有時。教伊揚眉瞬目。有時。不教伊揚眉瞬目。有時。教伊揚眉瞬目者是。有時。教伊揚眉瞬目者不是。山於是有省。便作禮。大師云。子見个什麼道理。山云。某甲在石頭時。如蚊子上鐵牛。大師云。汝旣如是。宜善護持。

師云。此語契得馬大師。未契得石頭。何故。石頭見靑原。馬師見南嶽。

舉。僧問六祖。黃梅意旨。什麼人得祖云。會佛法人得。僧云。和尙還得不。祖云。我不得。僧云。和尙爲甚麼不得。祖云。我不會佛法。

師云。噫黃梅意旨。祖師尙不得。今之妄相沿襲。其可得乎。

舉。雪峯因僧來。問云。見說大徳。曾爲天使來。是不。僧云不敢。峯云。爭解與麼來。僧云。仰慕道徳。豈憚關山。峯云。汝猶醉在。出去。僧便去。峯乃召云。大徳。僧回首。峯云。是什麼。僧亦云。是什麼。峯云。這漆桶。僧無語。

峯卻顧鏡淸云。好个師僧。向漆桶裏著到。淸云。和尙豈不是據欵結案。峯云。也是我尋常用底。忽若喚回。是什麼。被他道這漆桶。又作麼生。淸云。成何道理。峯云。一等是恁麼時節。其間。有得。有不得。淸云。不見道。醍醐上味。爲世所珍。遇此等人。翻成毒藥。

師云。窮到源底。還他雪峯。相頭買帽。須是鏡淸。𨿽然。也只是兩枚漆桶。

舉。洞山和尙道。貪瞋癡太無知。賴我今朝識得伊。行便打坐便槌。分付心王子細推。無量劫來不解脫。問汝三人知不知。

神鼎和尙道。貪瞋癡實無知。十二時中任從伊。行卽往坐卽隨。分付心王擬何爲。無量劫來元解脫。何須更問知不知。

師云。洞山猶欠剿絕。神鼎老而無籍。諸禪者。貪瞋癡知不知。入死出生全是伊。

舉。僧問保福。雪峯有何言句。得似羚羊掛角時。福云。我不可作雪峯弟子不得。

師云。誰敢道。你不是雪峯弟子。

舉龍牙和尙。問翠微。如何是祖師西來意。微云。與我過禪板來。牙取禪板。與翠微。微接得便打。牙云。打卽任打。要且無祖師意。

又問臨濟。濟云。與我過蒲團來。牙取蒲團。度與臨濟。濟接得便打。牙云。打卽任打。要且無祖師意。

師云。龍牙道。無祖師意。莫是臨濟翠微。索短不構深泉麼。

舉。僧問百丈。如何是奇特事。丈云。獨坐大雄峯。僧禮拜。丈便打。

師云。百丈。放去收來。失利不少。這僧𨿽則於石火電光中。能存機變。腦門著地。

舉僧問巴陵。如何是提婆宗。陵云。銀椀裏盛雪。

師云。這老漢。返披袈裟去也。

舉。唐朝因禪師。微時。常運槌擊土塊次。見一大塊。戲槌。猛擊之應碎。忽然大悟。

後有老宿。聞云。盡山河大地。被因禪師。一擊百雜碎。

師云。老宿錯下注腳了也。因禪師擊破大塊時。一个自己。不知落處。

舉。徑山有五百眾。少人參禪。黃檗令臨濟。到徑山。乃曰。汝到彼。作麼生。云某甲到彼。自有方便。

濟趣裝。到徑山。上法堂。見徑山。山方舉頭。濟便喝。山擬開口。濟拂袖便行。

尋有僧問徑山。這僧適來。有什麼言句。便喝和尙。徑山云。這僧。從黃檗會裏來。你要知。自去問他。徑山五百眾。太半分散。

師云。臨濟一喝。起得五百眾疑。徑山云。這僧從黃檗會裏來。你要知。自去問他。是成褫伊。不是成褫伊。

舉。睦州謂眾曰。汝等諸人。未得个入頭。若得个入頭。已後不得孤負老僧。

時有僧。出禮拜曰。某甲終不敢孤負和尙。州云。早是孤負我了也。

師云。動弦別曲。葉落知秋。現前一眾。未得个入頭。若得个入頭。已後不得孤負老僧。

舉。京兆利禪師。問石頭。如何是學人本分事。頭云。汝何從吾覓。利云。不從師覓。如何卽得。頭云。汝還曾失卻麼。

師云。利禪師。從實而問。石頭從實而答。本分事。屬自己。不屬他人。

舉。僧問石頭。如何是解脫。頭云。誰縛汝。又問。如何是淨土。頭云。誰垢汝。

又問。如何是涅盤。頭云。誰將生死與汝。

師云。石頭只要他自解脫。自淨土。自涅盤。水月鏡像。豈有生滅。

舉。佛陀和尙。常持一串數珠。念三種名號。一釋迦二元和三佛陀。自余是什麼。椀躂丘一个。

師云。念三種號。有三種報應。一消災。二集福。三安樂。自余是什麼。椀躂丘一个。出三界去也。

舉。僧問藥山。學人擬歸鄕時如何。山云。汝父母。徧身紅爛。臥在荊棘林中。汝歸何所。僧云。恁麼卽不歸去也。山云。卻須歸去。

汝若歸鄕。我示汝个休糧方。僧便請。山云。二時上堂。不得咬破一粒米。

師云。父母徧身紅爛。臥在荊棘林中。須用歸去。二時上堂。不得咬破一粒米。好个休糧方。

舉。仰山示眾。汝等諸人。各自回光返顧。莫記吾言。汝無始劫來。背明投暗。妄想根深。卒難頓拔。所以假設方便。奪汝粗識。如將黃葉止啼。有什麼是處。

師云。老僧見諸上座。記憶言句。舉這話子。除去宿習。然宿習不易除。所謂一法立一獘生。諸上座。須是將說底舉底。盡底掀翻。顯靈一段。本有光明。照十方剎。仰山有什麼過。老僧有什麼過。上座有什麼過。

舉。仰山在潙山牧牛。時第一座曰。百億毛頭。百億獅子現。山不答。歸侍立。第一座上問訊。山舉前話。問云。適來道。百億毛頭。百億獅子現。豈不是上座。座云。是。山云。正當現時。毛前現。毛后現。第一座云。現時不說前後。山乃出。潙山云。獅子腰折了也。

師云。潙山此語。坐斷兩邊。百億毛頭。百億獅子現。諸人作麼生會。

舉梵志詩云。梵志死去來。魂魄見閻老。讀盡百王書。不免被捶拷。

風穴云。一稱南無佛。皆已成佛道。

師云。獅子一滴乳。迸散六斛驢乳。

舉。僧問西堂和尙。有問有答。賓主歷然。無問無答時如何。堂云。怕爛卻那。

僧問長慶。有問有答。賓主歷然。無問無答時如何。慶雲。相逢盡道休官去。林下何曾見一人。

師云。總向語脈裏轉卻。有問有答。賓主歷然。無問無答時如何。一年春已老。臺榭綠陰多。

舉。鶴林素禪師。一日有屠者禮謁。願就所居辧供。素欣然而往。眾皆訝之。素曰。佛性平等。賢愚一致。但可度者。吾卽度之。復何差別之有。

師云。屠者禮謁。願就所居辧供。佛性也。素禪師欣然而往。佛性也。眾人訝之。佛性也。所謂佛性平等。賢愚一致。

頌古四十四則

世尊。在靈山會上。拈花示眾。是時眾皆罔措。惟迦葉尊者。破顏微笑。世尊云。吾有正法眼藏。涅盤妙心。付摩訶大迦葉。

世尊拈花。迦葉微笑。正法眼藏。涅盤妙心。

世尊在靈山會上。有一女人。近佛而坐。入於三昧。文殊白佛。云何此女人。得近佛坐。而我不得。佛云。汝但覺此女。令從三昧起。汝自問之。文殊繞女人三匝。鳴指一下。乃托至梵天。盡其神力。而不能出。世尊云。假使百千文殊。亦出此女人定不得。下方過四十二恆河沙國土。有罔明菩薩。能出此女人定。須臾罔明。從地湧出。作禮世尊。世尊敕罔明。出此女人定。罔明卻至女人前。鳴指一下。女人於是從定而出。

後有老宿。問僧。文殊是七佛之師。爲什麼出女人定不得。罔明爲甚卻出得。

是定出得不得。關捩初無多子。文殊神通太過。罔明輕輕彈指。

二祖問達摩。請師安心。磨云。將心來。與汝安。祖云。覓心。了不可得。磨云。與汝安心竟。

覓心不得疑情息。與汝安心萬事休。十萬里沙來又去。杖挑只履在肩頭。

殃崛摩羅尊者。於一長者家。持缽。適值其家。一婦人產難。長者遂白尊者曰。尊者。是佛弟子。如何救得我家產難。尊者曰。我乍入道。未能相救。當去問佛。尊者遂往見佛。具陳斯事。佛言。汝但去說。我自從賢聖法來。未曾殺生。尊者。依佛所說。往告長者。婦人聞之。當時分免。

我瞿曇佛。具正徧知。子母分解。只在當時。

僧問地藏。以字不成。八字不是。未審是甚麼字。藏雲。看取下頭注腳。

問你地藏知不知。下頭注腳萬千千。算沙入海徒疲倦。不若教他了目前。

耽源辭忠國師。問某甲到南方。人問極則事。向他道什麼。國師云。幸自可憐生。剛要个護身符子。作麼。

眞正道流行腳去。護身符子不須擔。國師實爲耽源切。不是臨岐作對談。

閩王封柑橘各一顆。令使送上雪峯。問。旣是一般顏色。爲甚名字不同。雪峯遂封回。

閩王。復馳問玄沙。沙將一張紙。蓋卻。

一般顏色兩般名。紙蓋難瞞眾眼睛。雪嶺當時便封轉。閩王猶未息疑情。

朗州刺史李翺。仰慕藥山道風。久矣。屢請不赴。乃特入山致敬。肅裝客禮。直造座前。山端然看經。殊不顧視。刺史乃云。見面不如聞名。拂袖便出。山卻召刺史。史回首。山云。何得貴耳而賤目。刺史遂頂禮。起問。如何是道。山以手指天指瓶。刺史云。不會。山云。云在靑天水在瓶。刺史拜謝。乃呈詩云。煉得身形似鶴形。千株松下兩函經。我來問道無餘事。云在靑天水在瓶。

相公問道古來有。指水指天只藥山。總是祗園聽法者。如今分布在人間。

玄沙示眾。諸方盡道。接物利生。忽遇三種病人。且作麼生接。患盲者。拈槌豎拂。他又不見。患聾者。語言三昧。他又不聞。患啞者。教伊說。又說不得。若接不得。佛法無靈驗。

曲設多方驗作家。有誰親見老玄沙。耳聾口啞眼睛瞎。五濁眾生數似麻。

潙山與仰山。摘茶次。潙云。終日只聞子聲。不見子形。仰山撼茶樹。潙云。子只得其用。不得其體。仰云。某甲只恁麼。和尙作麼生。潙良久。仰云。和尙只得其體。不得其用。潙云。放子三十棒。

聞聲不見形。撼樹卻惺惺。體用何須論。歸家落日明。

丹霞到一荒院。遇夜取木佛。燒火向。院主。乃呵責曰。何得燒我木佛。霞以拄杖。撥火雲。燒取舍利。院主云。木佛何得有舍利。霞云。若無舍利。更取兩尊來。燒。院主嗣後。眉須墮落。

荒院天寒燒木佛。一堆紅焰對枯牀。渾身終夜烘烘暖。罪過難教院主當。

達摩見梁武帝。問如何是聖諦第一義。達摩云。廓然無聖。帝云。對朕者誰。達摩云不識。

廓然無聖眞實語。對朕者誰心未息。本光燦爛照十方。無量劫來到今日。

雲門大師云。聞聲悟道。見色明心。作麼生是聞聲悟道。見色明心。乃云。觀世音菩薩。將錢買胡餅。放下手。卻是饅頭。

補陀巖上。白衣觀音。聞聲悟道。見色明心。

僧問趙州。學人乍入叢林。乞師指示。州云。喫粥了也未。僧云。喫粥了也。州云。洗缽盂去。

只將乍入來伸請。一到叢林志便髙。喫粥了也洗缽去。宗師不用更忉忉。

僧問洞山。如何是祖師西來意。山云。待洞水逆流。卽向你道。

洞水無緣會逆流。見他苦切故相酬。西來祖意實無意。妄想狂心歇便休。

臨濟訪平田。路見一嫂使牛。乃問。嫂嫂。平田路向什麼處去。嫂將牛。打一棒云。這畜生。諸處走。到這里不知路。濟云。我問你。平田路。甚麼處去。嫂云。這畜生。養來五載。尙使不得。濟云。欲觀前人。先觀所使。便有抽釘拔楔之意。

白水田邊問路頭。雪眉婆子打耕牛。艸鞋泥滑靑山遠。不是愁人也著愁。

黃龍室中垂語。我手何似佛手。我腳何似驢腳。人人有个生緣。那个上座生緣。

佛手驢腳容易見。最難道處是生緣。黃梅不是周家子。七歲傳衣便會禪。

大隋庵邊。有一龜。僧問。一切眾生皮裹骨。這个眾生。爲甚骨裹皮。大隋以艸鞋。蓋於背上。

千載靈龜庵下出。團團骨上卦重重。艸鞋蓋卻無頭尾。且聽傍人定吉凶。

龍潭在俗時。常供餅十枚。上天皇。皇食已。每畱一餅。與之曰。惠汝。以蔭子孫。潭問之曰。餅是某甲將來。何返云惠汝。皇云。是汝將來。復汝。何咎。潭因有悟。遂投出家。

受惠當思報。將他一餅回。出家緣法到。當下得心灰。

僧問趙州。牛頭未見四祖時如何。州云。飽柴飽水。見後如何。云飽柴飽水。

學者疑心尙未休。飽柴飽水坐牛頭。子期不用黃金鑄。末世知音有趙州。

馬祖。與百丈行次。見野鴨飛過。祖曰。是甚麼。丈曰。野鴨子。祖曰。甚麼處去。丈曰。飛過去也。祖遂搊百丈鼻頭。丈作忍痛聲。祖曰。何曾飛去。

心燈不可付。祖印亦難傳。野鴨飛過去。搊得鼻頭穿。

南泉。因兩堂首座。爭貓兒。泉乃提起雲。大眾。道得卽救取。道不得。卽斬卻。眾無對。泉遂斬之。

至晚趙州。自外歸。泉舉似趙州。州脫艸履。安頭上而去。泉云。汝若在。卽救得貓兒。

一刀成兩段。釋得二僧爭。艸鞋頭戴出。貓兒無再生。

昌黎韓侍郎。問大顚。和尙春秋多少。顚提起數珠云。會麼。侍郎云。不會。顚云。晝夜一百八。

明日復來。門首見首座。遂問。和尙道。晝夜一百八。意旨如何。首座叩齒三下。

侍郎至方丈。復問。晝夜一百八。意旨如何。大顚叩齒三下。侍郎云。元來佛法不別。顚云。侍郎見何道理。侍郎云。適來問首座。首座亦恁麼祗對。

顚請首座問。適來恁麼祗對侍郎。是否。座云是。顚乃打。趁出院。

牙齒唇皮包不過。吾家密事俗人知。首座出院未爲過。長老罰油方合宜。

魯祖。凡見僧來。便面壁。

人來面壁成多事。爭得心開見本源。空劫已前諸佛子。話頭不舉自然圓。

藥山久不升堂。院主一日白雲。大眾久思和尙示誨。山云。教打鐘著。時大眾方集。山便下座。歸方丈。院主續問。和尙旣許爲眾說法。爲甚一言不施。山云。經有經師。論有論師。爭怪得老僧。

鐘鳴眾集歸方丈。苦殺堂頭請法人。法法本來無一法。若言無法法纏身。

徳山一日飯遲。先托缽下堂。雪峯時作飯頭。才見便問。這老漢。鐘未鳴。鼓未響。托缽向什麼處去。徳山便歸方丈。

雪峯舉似巖頭。頭云。大小徳山。不會末後句。徳山聞舉。令侍者喚巖頭來。問。你不肯老僧那。頭密啟其意。

徳山來日上堂。言語異常。頭於僧堂前。撫掌大笑云。且喜得堂頭老漢。會末後句。向後天下人。不柰他何。𨿽然如是。只得三年。三年後。果遷化。

托缽回身去。鐘鼓未鳴時。不會末後句。只有奯心知。密啟深深意。禪和不用疑。恰得三年活。言中果有期。

祕魔巖和尙。凡見僧來。提起木杈云。什麼魔魅。教你出家。什麼魔魅。教你行腳。道得也杈下死。道不得。也杈下死。速道速道。

祕魔提杈起。驗你本來人。得在杈下死。不負此生身。

僧問趙州。狗子還有佛性也無。州云。無僧云。上從諸佛。下及螻蟻。皆有佛性。狗子爲什麼卻無。州云。爲伊有業識在。

螻蟻皆有佛性。爲甚狗子卻無。趙州觀音院裏。壁上掛个胡蘆。

趙州問僧。甚麼處來。僧云。雪峯來。州云。雪峯近日有何言句。雪峯道。盡大地是沙門一隻眼。汝等諸人。向甚麼處屙。州云。上座若去。爲我寄个鍬子。與雪峯。

大地一隻眼。誰敢屙其中。鍬子寄將去。那知到雪峯。

有一古徳。一日不赴堂。侍者來。請赴堂。徳云。我今日。在莊裏。喫油餈飽。侍者云。和尙不曾出入。徳云。你但去。問取莊主。侍者才出門。忽見莊主。歸謝和尙到莊。喫油餈。

不曾出門去。莊上喫油餈。莊主歸相謝。侍者不得知。

僧問巖頭。浩浩塵中。如何辧主。頭云。銅砂鑼裏滿盛油。

塵中辧主問巖頭。心識如何曾得休。鼻孔眼睛都要見。銅砂鑼裏滿盛油。

睦州喚僧。大徳。僧回首。州云。擔板漢。

擔一片板在肩頭。如何得到空王地。睦州古佛多垂慈。要你自家放捨去。

藥山看經次。僧問。和尙尋常。不許人看經。爲什麼卻自看。山云。我只要遮眼。某甲學和尙得麼。山云。你若看。牛皮也須穿。

你若學他看。牛皮眞个穿。長年橫案上。字義自然圓。

馬祖住庵時。常坐禪。讓和尙。將磚。於庵前磨。祖云。磨磚作什麼。讓云。作鏡。祖云。磨磚。豈得成鏡。讓云。磨磚。旣不成鏡。坐禪豈得成佛。祖云。如何卽是。讓云譬如牛駕車。車若不行。打車卽是。打牛卽是。

坐禪成佛生妄見。磨磚作鏡妄尢多。打車打牛俱是妄。攪得心腸沒柰何。

藥山謂雲巖云。與我喚沙彌來。巖曰。喚他作什麼。山云。我有个折腳鐺子。要伊提上提下。巖曰。恁麼則共和尙。出一隻手。

豈要共出一隻手。只教喚著沙彌來。鐵鐺無腳又無耳。墻下春深薺葉開。

南泉麻谷歸宗。同去。禮拜忠國師。泉於地上。畫一圓相云。道得卽去。歸宗於圓相中坐。麻谷便作女人拜。泉云。恁麼則不去也。宗云。是什麼心行。

圓相中間坐底誰。便施女拜各呈機。國師道大徧天下。未許尋常人得知。

玄沙。令僧馳書上雪峯。峯開見。是白紙。遂呈示大眾云。會麼。眾無語。峯云。不見道。君子千里同風。僧回舉似玄沙。沙云。山頭老漢。蹉過也不知。

千里同風見不差。僧持此語報玄沙。不知蹉過如何也。莫是玄沙蹉過他。

賓頭盧尊者。因阿育王問。承聞。尊者親見佛來。是否。尊者以手策起眉毛。良久云。會麼。王云不會。尊者云。阿耨達池龍王。請佛齋。吾是時亦預其數。

尊者策眉王不會。十方剎土古風淸。佛齋勝會親曾預。不是尋常粥飯僧。

昔有一婆。供養一庵主。經二十餘年。令一二八女。送飯給侍。

一日令女子。抱定云。正當與麼時如何。主云。枯木倚寒巖。三春無暖气。女子歸來。舉似婆。婆云。我二十年來。祇供養得个俗漢。遂趁出。放火燒卻庵。

二十年來不具眼。茅庵燒卻是徒爲。三春暖气無多子。眞實之言亦可師。

廓侍者問徳山。從上諸聖。向什麼處去。山云。作麼作麼。廓云。敕點飛龍馬。跛鱉出頭來。山休去。

明日浴次。山將木杓。打廓一下云。昨日公案作麼生。廓云。這老漢。今日方始瞥地。

只一个休去。伎倆自然消。諸聖在甚處。腳下路條條。

歸宗鋤艸。見一條蛇。便斬卻。僧云。久向歸宗。到來只見个粗行沙門。宗云。是你粗。我粗。

斬蛇卻非小小事。直是教他脫苦輪。座主髙茅心未泯。如何胡亂妄通言。

僧問雲門。如何是透法身句。門云。北斗裏藏身。

北斗裏藏身。虛空中出沒。道得一句來。日頭東畔出。

甘贄行者。往南泉設粥。云請和尙念誦。泉自打槌云。請大眾。爲貍奴白牯。念摩訶般若波羅蜜。贄禮拜。便出去。

泉後問典座。行者在麼。云去也。泉遂打破粥鍋。

設粥殷勤請念誦。白槌各爲念摩訶。上來功徳要圓滿。復去廚頭打破鍋。

藥山。手中書佛字。問道吾。是什麼字。吾云。佛字。山云。這多口阿師。

藥山手中書佛字。問他端爾要心開。只將佛字爲酬對。元是曾持五戒來。

贊

彌陀懸鼓相

彩雲縹緲懸紅日。瞻彼慈容大導師。四十八願丘山重。眾生雜念亂如絲。

寒山

做詩無題目。只要寫心源。心源𨿽難構。淺深在目前。白雲抱幽石。藤花樹上紆。丰幹不識你。道你是文殊。

拾得

是誰拾得你。便名爲拾得。手把粗糲藜。要打天邊月。埽地卻有功。眼界得淨潔。閭丘太守來。也解生欣悅。

丰幹

人心旣無。虎心亦無。騎來騎去。是汝是吾。松門杳杳。朗月輪孤。

禪月大師。畫羅漢像

禪月羅漢應身。畫出羅漢形像。絲毫無得滲漏。虛空捏作一團。拈來掛虛空中。咄咄咄咄咄咄。

達摩大師

破六宗己見固是。折莖蘆渡江還非。大道等虛空。非虛空之量。大道同日月。踰日月之明。一華開五葉。結果自然成。

六祖大師

曹溪本無波浪。是他來者激起。日月星辰萬象。總被陸沈。出頭不得。

臨濟大師

得馬祖百丈黃檗之旨。發自己胸中。本有底光明。見僧入門便喝。謂之臨濟一宗。三世諸佛構不著。貍奴白牯構不著。

徳山和尙

吹滅紙燈。眼前黑暗。拈得白棒。胡揮亂揮。黃河放出。太華裂開。大千沙界絕塵埃。

雲門大師

睦州拶折腳。如何嗣雪峯。一句內三句外。星飛電捲。構得著構不著。總是死漢。

趙州和尙

有底道。趙州說禪。近在口皮邊。遠過河沙國。總描邈不著。鎭州出大蘿卜頭。是他親見南泉。觀音院壁上。掛个葫蘆。風吹不落。

慈明和尙

得人怕得人憎。嚇得神鼎。頭縮面靑。燒火未著。晚參鼓鳴。

楊岐和尙

屋老四壁疎。雪珠牀上跳。猶有閒情懷。對白雲發笑。

虎丘隆和尙

睡虎一嘯。虛空掇轉。南辰居北。北辰居南。驢作驢鳴。犬作犬吠。外道消滅。正宗亦無。

天目和尙

不道先師具大眼目。只道先師無肯路。還有知得者麼。楊岐之衣。到松源師祖不傳。臨終謂。兄弟久聚。正路行者有。只不能用黑豆法。難以荷負正宗。臨濟佛法到此平沈。痛哉痛哉。以此見先師。深得師祖之旨矣。

天目和尙。贊松源和尙像。永長老請贊

我祖之眞。是眞非眞。我父之贊。是贊非贊。非眞是眞。非贊是贊。塞破虛空。斷楊岐旨。滅臨濟宗。分付定水。打鳳羅龍。

禪人畫師像。請贊

不破古人玄關。而玄關自破。不碎今時窠臼。而窠臼自碎。鷲峯之衣爛卻。西丘之話無傳。

尺璧千丈石。寸金萬里沙。揀辧俱不得。達摩返流沙。黃檗不是臨濟。爭打六十拄杖。較之七佛已前。都無許多勞攘。旣是吾眞種艸。何須特地寫像。

持刀殺人。人心不死。赤手殺人。人心不死。伎倆俱盡。人心自死。

一喝從馬師起。臨濟承虛接響。病叟本無气力。不能學這般承。

栽菜根向上。種荳要收谷。不必生疑訝。今年六十六。不是心。不是佛。不是物。新羅國裏打鼓。大唐殿上作舞。天上天下人癡癡。七佛傳來到六祖。

道遠乎哉。觸事而眞。羅公照鏡。李婆映水。鼻孔各別。娘生一般。會與不會。福州使鐵錢。

孚維那。命畫師。寫吾幻影請贊。

有一問。答得卽贊。克賓法戰不勝。興化罰錢出院。那里是法戰不勝處。孚答曰。今日某甲。合罰錢合出院。眞獅子兒。只書此。以記歲月。

甲申夏五。明州李世珍。畫妙勝殿眾菩薩像。因寫吾幻影。惟介請贊。贊曰。離四句絕百非。

偈頌

日影每從窗外過。知他奔逐幾時休。虛空落地須彌碎。三世如來不出頭。

月在水中撈不上。徒勞﹝翟﹡欠﹞碎水中天。夜深山寺開門睡。月自飛來到面前。

人心到老不知休。心若休時萬事休。水上葫蘆捺得住。始信橋流水不流。

貪瞋癡眾生根本。眾生根本佛根本。佛無眾生不成佛。是故眾生佛根本。

樓上五更鐘未動。人間萬事已營營。明朝一飯先書籍。那取工夫細度量。

諸佛面前求早悟。眾生界上幾曾迷。本源自性天眞佛。日用中間無少虧。

淸淨世界淸淨人。濁惡世界濁惡人。隨性所轉移不得。總是娘生一个身。

觸目盡是淸淨地。淸淨地上無佛住。趙州教人急走過。貍奴倒上菩提樹。

老已無心走市﹝廓﹣享﹢墨﹞。莎羅樹下展身眠。餘生一了一切了。不去燒香向佛前。

萬事成空皆已悉。一身無實亦深知。絲毫名利放不過。得出輪回是幾時。

曉來云過闌干濕。手把圓珠獨自立。聲聲稱念南無佛。佛道現前不成佛。

魚浮水面性地平。鳥入林中機路密。秋到石牀楓葉落。夢幻伴子六十七。

水邊林下道人行。念念無非是道情。盡去西方尋淨土。靑蓮華在淤泥生。

稱心稱意可長保。上苑名園春日花。一个尖頭茅屋下。長年無事道人家。

大道在目前。本來無妙理。陽地生爲人。陰空死作鬼。月照嶺上松。風吹原下水。髼頭寒拾翁。拍手笑不已。

人有黃金宅。棄之徒自忙。北風連地起。吹雪上眉梁。杳杳黃泉路。難逢日月光。吾儂如此說。且去審思量。

山中滋味別。往往少人知。野菜合黃獨。能充白日饑。風輕翻艸葉。猿重墜藤枝。餘生只寄此。閒讀古人詩。

老農隴上耕。終日手不住。白骨誰家冢。羣鴉噪髙樹。一條淺溪水。滔滔自流去。

迷時從他迷。悟時聽他悟。九牛𨿽有力。拽之不可住。日落又黃昏。風吹白楊樹。

吾家不甚遙。看取腳下路。紅日上山頭。石羊艸裏臥。人間一百年。彈指聲中過。柴門無鎖鑰。白雲自來去。

寒山做詩。無題目。發本有天眞。予獨處山寮。眼見耳聞底。皆淸淨性中流出。不覺形言。凡二十首。

戊子夏午。

過竹田西堂無相庵房

懶舉話頭嫌鼻祖。燒香那肯禮西方。空房消盡閒心識。日往月來不見長。

淸藏主歸鄕省親

入我門來先割愛。胡爲舊路又重行。娑婆世界多寒暑。一个皮囊幾度生。

送契首座。住雁山靈峯

曷送住持芝下寺。祖翁一个破砂盆。寒酸固是難開眼。煮飯猶堪煮菜根。

示椿藏主

一夏工夫打不徹。百千億劫不消磨。金烏玉兔長相逐。雁蕩峯頭見也麼。

到中山寶首座房

巖房終日冷沈沈。經案塵埃一寸深。五十餘年如此過。道人行世太無心。

永藏主。到雁蕩山放牧寮。請益

老來自病救不了。佛病祖病孰能排。壁上葫蘆風打落。牀頭拄杖被塵埋。

寄予藏主

要成大樹作陰涼。放教片心如泥去。雲門一舉四十九。臨濟大師無本據。

示莫侍者

參禪只要見得盡。見得盡時無障礙。六个門頭長日開。聲香味觸常三昧。

寄明藏主

一顆如來藏裏珠。靈光爍破眾人疑。大千沙界無塵土。卽是塵勞未脫時。

寄息首座

黃檗三度打臨濟。睦州合喫棒三千。乾坤儱侗無今古。猛將不來邊上眠。

示然侍者

以法傳法獅子吼。以心傳心鐵牛機。十方世界無行路。圓覺空中有路歸。

送權侍者遊洞庭

七十二峯波面出。盧公去後石屏存。髙歌數曲遊三日。圖畫又添僧一尊。

寄梓巖西堂和尙

每問往來興寢事。惟言閉戶自安禪。西丘壽到八十四。住院都盧無十年。

寄寶藏主

識塵消落盡。本性自圓明。動靜無差異。語言只似常。後到不過此。先來亦只寧。坐禪一片石。松樹長靑靑。

送明藏主

門內天地闊。門外山水長。一句未脫口。徧界是冰霜。寒光奪夜月。鬼神不敢當。本來淸淨性。胸中無畱藏。拾得是我弟。寒山是我兄。明朝相隨去。一錫兼一瓶。

示收侍者

人言不是面通紅。此病流來自劫空。拈出洞山三頓棒。慈明老漢得黃龍。

送靈石齊物長老

方丈守職莫輕忽。自然久久見全功。楊岐只是會監寺。踢出驢兒振祖風。

寄端書記

靑猿長短聲。獨自倚廊柱。三際俱不來。一片冷泉水。非惟無眾生。無佛亦無己。短句與長吟。遣與適意耳。半夜落霜華。日輪正卓午。寥寥天地間。只有寒山子。

送茂侍者

一鶚度秋空。秋空無影迹。千人萬人海。聚頭空喞喞。點黑楊岐衣。鷲峯藏得密。寒暑知幾年。分付當有日。談玄說妙者。脫去情塵執。

示明侍者

布毛吹起便悟去。未吹布毛何不悟。三三九九八十一。雲門大師有抽顧。

寄灌頂長老

半夜鶴鳴山月吟。山翁獨坐破柴牀。幾番劫石成灰去。一點靈光照世明。

示至侍者

我宗無語亦無法。獼猴各佩古菱花。昏衢燭破無今古。大地眾生盡到家。

送一維那

扣我山寮門。乃是我法侄。來情不用推。一一皆著實。生柴帶葉燒。新水敲冰汲。難得再相逢。今年六十七。歸去望東溟。天岸一團日。

送琦上人

萬里無寸艸。出門便是艸。十年歸不得。忘卻來時道。今歲秋事早。涼風生木杪。拄杖挑缽囊。銳志不小小。孰顧他洞山。瀏陽寒拾老。衲僧家行履。不可得尋討。

寄雪竇千峯琬西堂

千丈崖根芋火香。天上日輪正卓午。東土西乾無祖師。白頭老僧七十五。

道藏主號物外。因作此偈

何處是物外。徒然勞指注。物物皆惟我。我實無比諭。去卻我一字。動靜隨所寓。靈光徧寰宇。今古絕來去。

寄海藏主

佛佛授手無多子。祖祖相傳似海深。昨夜西風撼門扇。天明無迹可追尋。

送徹上人遊臺雁

多人乞語過臺雁。上人亦向那邊遊。寒拾不能登妙覺。只爲貪著山水幽。巨羅長年抱膝坐。癡癡更是不知休。春花正開香滿路。日輪卓午山气收。乘興去時宜速速。乘興回來莫悠悠。

送眞藏主

達摩不曾來東土。二祖亦不往西天。一條古路生荊棘。更無佛法可流傳。

示霞上人

一大藏教言外薦。十方剎土目前看。老僧住世無多日。只要闍梨心地安。

寄靈仲通侄

一樓山色好。山是飛來山。座上方外友。身心俱閒閒。秋來幾夜夢。踏月到其間。更轉語方定。瓦鑪香未殘。一偈聊相寄。山寮長日關。

拄杖歌

老龍蛻骨空山。樵人惠我作杖。靠在繩牀角頭。團團圍繞萬象。打狗打雨敲風。總是顚倒妄想。有人拗作兩橛。伏惟尙饗。

歸山

衰老歸山寮。山寮無雜事。柴牀石枕頭。長伸兩腳睡。寒拾約不來。丰幹騎虎至。虎性本不馴。蒼苔都踏碎。春風補得完。八八六十四。

此庵歌

吾結此庵寄殘影。有問此庵壞不壞。一語發出甚奇怪。隨他口下答不壞。凡屬形相皆是壞。爲甚此庵卻不壞。六窗俱透無一物。常光無內亦無外。劫火洞然大千壞。吾結此庵實不壞。行住坐臥於其中。只是尋常个境界。有時松風閒舉話。萬象森羅齊爽快。

示恩藏主

道在目前無變易。只緣體悉有親疎。黃梅夜半傳衣缽。七百人中一老盧。

寄琢間和尙

聞得去年交院事。世間誰識老師心。靑山綠水門前有。淨土西方不去尋。

塔偈

午夜髑髏吟。山空片月明。西方無淨土。只有彌陀經。

塔銘

病叟今年六十六。死日將至。火化好。土化好。西堂惟庵貫和尙云。古鄮山中。有片荒地。因疊石爲塔。爲銘曰。

天生一穴。藏吾枯骨。骨朽成土。土能生物。結个葫蘆。掛趙州壁。永脫輪回。超三世佛。

橫川和尙語錄下﹝終﹞

