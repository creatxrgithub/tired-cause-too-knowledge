續藏經湛然圓澄禪師語錄

﹝門人﹞明凡錄丁元公。祁駿隹編會稽雲門湛然澄禪師語錄序

萬曆天啟時。兩淅之間。有湛然圓澄大和尙。發大願。起大慈。握大機。轉大用。以匡濟乎末流。一語一嘿。一動一靜。凜若電掣霜威。纖翳泯絕。然而煦和春燁。悅可眾心。亦若鼓棹揚帆。瀆涔等戲。然而覆艇驅瀾。咸歸海岸。數十年間。不知幾千萬人。皆令無餘涅盤。而滅度之矣。抑知其源乎。按菩提達摩七傳靑原思。十一傳至洞山價。權開五位。善接三根。於是洞上一宗。始盛行於世。爲靑原之第五世也。九世傳梁山觀。十二世傳芙蓉楷。十六世傳王山體。三十世傳慈舟念。三十一世傳至雲門。其勘驗之精明。磨煉之微密。若萃從來諸祖祕奧家法。而運之指顧間者。故智與行到。行與智符也。亦知其時乎。按石頭遷時。當唐徳宗貞元年。藥山儼當文宗大和年。雲巖晟當武宗會昌年。而洞山價當大中之末。至懿宗咸通年也。云居膺當昭宗天復年。同安丕。同安志。至梁山觀。太陽玄。乃當宋仁宗天聖年也。投子靑當神宗元丰年。芙蓉楷當正和年。丹霞淳當徽宗宣和年。長蘆了當宋髙宗紹興年也。若天童玨。雪竇鑑。天童淨。石林秀。靑州辧。太明寶。玉山體。雪巖滿。萬松秀。雪庭裕。靈隱泰。還源遇。拙才淳。松庭嚴。凝然攺。無方從。月舟載。大章書。大千潤。慈舟念。至於雲門之時。當國朝神宗熹宗間。洞山一派。亦如膏盡之燈矣。和尙忽於明滅之際。灼焉普照。頓令數百年陰昧。一旦消除。𨿽身沒之後。至今猶愈明盛也。抑知其源之正乎。按云居膺。至今雲門澄。直從洞山正宗傳脈。蓋以雙眼圓明。之謂正傳也。余敬慕之深且久矣。玆有法嗣弟子寶壽大師。廣會法屬。示以和尙語錄。全稿編爲八卷。請序於余。嗚呼和尙之道。言語之所莫宣。知解之所莫測。卽今所錄之陳言故事。亦未足以見和尙之萬一。余亦安能指虛空作贊頌。以仿佛之哉。𨿽然。虛空之體。非言可詮。而不拒余序言之也。夫續佛慧命於末法之時。開示一切悟入佛之知見。知見正而和尙之大願至矣。是則一言一行。永住世間。卽爲應世之資。卽爲究竟之地。不然身逝聲沈。未有不捨正而趨邪者矣。余嘗慨今之人心邪污日甚。幸有是錄。爲眞語。爲實語。爲如語。爲不誑語。爲不異語。蓋實繇洞達源底。不思議中流出。故能絕彼摭襲鉛華。思惟識解之路也。則所爲書。上與諸祖。並行於世。陰裨皇圖。光贊佛乘。於聖教。豈曰小補之哉。是爲序。

賜進士出身通議大夫資治尹南京太常寺卿前通政使司左通政署司事侍經筵講尙寶司卿奉命典試山西正主考持節冊封衡籓正使奉勅提督福建學政布政司參議兼僉事奉勅提督湖廣學政按察司副使南京禮部祠祭司郎中錢塘葛寅亮頓首拜撰

會稽雲門湛然澄禪師語錄目次

第一卷

上堂

第二卷

上堂

第三卷

提語

第四卷

小參

晚參

普說

茶話

第五卷

頌古

第六卷

問答

第七卷

請示

書問

佛事

第八卷

贊

記

銘

序

跋

疏

引

偈

詩

辭

歌

塔銘

行狀

會稽雲門湛然澄禪師語錄卷第一

門人明凡錄

吳興丁元公山陰祁駿隹編

上堂

萬曆甲寅二月吉日。眾請師開法於雲門傳忠廣孝寺。結制上堂。拈帖子云。有目皆見。有耳皆聞。公驗分明。更無藏覆。大眾未委。仰煩維那對眾宣讀。讀竟。指座云。這段因緣。乃雲門老人一千年前斷不了的公案。煩山僧與他結欵。及到此間。已有須彌燈王如來。與大眾眞實說了也。不可更要山僧納敗闕好。還會麼。如不會。莫謂山僧相瞞去也。升座拈香雲。這一瓣香。遇賤卽貴。逢彊卽弱。無明林裏栽來。煩惱場中湧出。特伸供養十方常住三寶本師釋迦牟尼萬徳世尊。靈山會上諸大菩薩緣覺聲。聞西天東土歷代祖師護法天龍。並仗此香。普同供養。惟冀一音圓演。隨類各聞。法雨普沾於沙界。慈云廣布於大千。再拈云。如天普蓋。似地普擎。四域八荒。均沾化育。端爲祝延今上皇帝萬歲。惟冀風以時。雨以時。人民感有道之君。巍巍乎。蕩蕩乎。在處樂無爲之化。再拈云。一生辛苦。半世殷勤。撞著沒眼睛的老和尙授我折腳鐺子。特爲拈出。𨿽然家醜不可外揚。也要人天證據。供養北京大覺堂上嗣曹洞正宗第二十六代淸涼大和尙。用酬法乳之恩。次伸供養雲棲堂上蓮池大和尙。用報授戒之恩。惟冀生生恆作度人師。世世常爲善導者。斂衣就坐云。香已拈了。若是佛法。不敢說个元字腳。何也。不見經云。是法寂滅相。不可以言宣。諸佛榜文證明。更教說个甚麼。𨿽然如此。事無一向。今日結制之辰。不可杜口去也。山僧直以十方總作一个大伽藍使一切人行住坐臥。盡在里許。動靜云爲。著衣喫飯。屙屎放尿。待客迎賓。也在里許。止靜放參。也在里許。甚是縱橫。甚是自在。無可不可。豈不謂無礙大解脫門。若是初心學者。旣無如是威光。且向三條椽下。七尺單前。放下身心。牙關齩定。各將本參話頭頓在面前。如靠須彌山相似。直教心心無間。念念無虧。行住坐臥也如是。屙屎放尿也如是。著衣喫飯也如是。動靜忙閒也如是。打成一片。不較多也。正好前進。若不前進。正所謂墮在死水。古人所棄。若是活水神龍。定向洪波浩渺處興雲布雨。今有一等將个阿彌陀佛記在懷中。昏沈散亂。打作一團。不分皂白。虛度一生。或有彊作主宰。半昏半醒。坐得一兩炷香。喚作坐禪得定。或有向方冊中記得名相。謂之通教。或有向古人方便語中。記得兩句。謂之悟道。謂之通宗。如是等有一百二十種癡禪。如永明所論。爾今槪天下莫能逃其所斥。若是眞正爲生死的。決定不入此邪見叢中。更有一般參禪之流。從善知識邊。領个萬法歸一一歸何處。口𨿽提持。心不綿密。大似春禽晝啼。有甚用處。予勸兄弟。各將自己本參話頭。著實參去。定有下落。若肯相委。從今日始。挺起脊梁。抵死挨拶。必無相賺。如未卽信。更有一偈奉勸。偈曰。挺起脊梁生鐵鑄。放下面皮莫回顧。直如香象絕金鎖。若不如是何劫悟。

觀音示現日上堂。今此娑婆國。聲論得宣明。初心易成就。實以聞中入。已過關者。各安本位。未過關者。新雲門與你發機。拍尺云。聞麼。諒非耳聾。決定是聞。旣聞已。作麼生說个入的道理。會麼。若也不會。山僧用老婆心引葛藤去也。經云。初於聞中。入流忘所。所入旣寂。動靜二相。了然不生。如是漸增。聞所聞盡。盡聞不住。覺所覺空。空覺極圓。空所空滅。生滅旣滅。寂滅現前。大眾。看看。此是菩薩所說。爲什麼出山僧口。若是山僧所說。爲什麼說是菩薩事。兄弟。不得作山僧看。亦不得作菩薩看。各人貼向自己鼻尖上。仔細體究。還推得到菩薩分上麼。還推得到山僧分上麼。正當恁麼時。說是山僧。卻是菩薩。說是菩薩。卻是山僧。說是山僧菩薩。與你料掉沒交涉。說是你。與菩薩山僧。料掉沒交涉。若恁麼覷得破。觀世音菩薩卽今年今月今日今時降生。亦卽於此時成道。放大光明。現大神變。轉大法輪。於一一手結無量寶印。一一口宣無量密咒。狀似湧泉。利益無量眾生。以正眼看來。猶是一場大夢。何況西禮白華。東朝普怛。一向推在他人分上。自己腳跟下一段光明蹉過不知。若作如是見解。菩薩豈在今日降生。已於無量劫前滅度了也。拈拄杖云。菩薩降生也。見麼。良久云。是處是彌勒。無門無善財。

上堂。雲門扇子﹝跳﹣兆﹢孛﹞跳。今日拈來好笑。云何露柱懷胎。生个兒子髙叫。大眾。且道是何音響。還有人知消息麼。若無人知。山僧代通去也。作哇哇聲。復云。諸人若還解笑。一切不曾欠少。若欲更問如何。驢年去也未了。眾中還有問話的麼。若有。出來。祇要打艸驚蛇。僧才出。師云。眞是一場業地。捉拄杖下座。

上堂。維那白槌云。法筵龍象眾。當觀第一義。師云。木上座未舉已前。早是漏泄了也。旣舉已後。也有爲人處。不教人舉心動念。牽眸側耳。何也。你若舉眼則瞎卻汝眼。側耳則塞卻汝耳。動念則塞斷汝意根。這个木上座有如是英勇。如是威光。如是自在。如是力用。時有僧拈蒲團出外。師云。且喜。若眞正恁麼。釋迦牟尼佛是諸人左右的奴。達摩老臊胡是通事舍人。三乘十二分教是破故紙。一千七百則公案是著故破艸鞋。大眾。適來有人聞恁麼舉。已領出門外去也。教山僧更說个什麼卽得。還會麼。若也未會。不妨山僧向十字街頭說書去也。淸明時節雨紛紛。路上行人欲斷魂。借問酒家何處有。牧童遙指杏花村。這孩子錯指人路也不知。若是問山僧。借問佛法何處有。但向他道。陶公嶺在面前存。

眾檀越請上堂。九十日春將過。光陰暗裏虛度。浮生何事忙忙。這个從來未悟。悟不悟。且放過。老僧無半文。要稱敵國富。大眾。且道憑何節目。敢爾大言。予知其間無有少法可得。時中不將元字腳誑諕諸人。尋常阿碌碌地。不顧人情隨分去也。𨿽然。卽今城中善友得得入山。豈可緘口不言。聊向古人方便門頭。權引數言。影響佛事去也。大眾。人身難得。中土難生。佛法難聞。道場難入。你諸人旣已入山。四難已越。所謂人身難得今已得。中土難生今已生。佛法難聞今已聞。道場難入今已入。旣出四難。越超常類。宜當自慶。更有一難。所謂生死。只這一事。無論在家出家。共是一樁無難得難的大事因緣也。從上古人莫不繇此超出。以其具大智慧。大力量。擔當如是大事。頓然割恩愛。別家鄕。棄名利。息貪嗔。然後捨所難捨。忍所難忍。行所難行。故得證所難證。超出人天之上。故稱大勇猛世尊也。然這一著子。羣生等有。但不能如聖賢用心。故成差別。若能直下承當。心佛眾生。三皆平等要見從上已來曾甚麼人恁麼來。不見龐居士把百萬家財沈向湘江。專心在道。問馬祖曰。不與萬法爲侶者是什麼人。祖曰。待汝一口吸盡西江水。卽向汝道。士便禮拜。噫。老龐佛法爲重。把百萬家財。棄如獘帚。則其所問不與萬法爲侶。宜其然矣。馬祖看孔著楔。但道一口吸盡。可爲今古一人而已。以山僧公論。則老龐佛法有餘。世法不足。爭似此間眾友入山供眾。非惟眾僧安心行道。其種福徳於劫劫生生。乃至成佛。莫可窮盡。較他擲於無用江水又何如耶。你諸友則世法有餘。佛法不足。何也。未能如老龐這漢不與萬法爲侶。若能直下自信。我也許你吸盡西江去。若未得如是。且把个生從何來死從何往的話頭。頓在面前。朝暮提持。倘得一念回光。必然與老龐把手千古之上。如不相委。不免葛藤自收去也。良久云。啼得血流無用處。不如緘口過殘春。

上堂。春夏秋冬四季分。爾今一分往前過。禪和日用事如何。今日不了何劫悟。大眾。才說進堂。又是兩月矣。若已透關。不在限內。如未透關的。也須著些精彩始得。不可只麼度時。便當參禪也。蓋此事不屬文言。不因工夫。在活路上觸著磕著自己曠劫事。乃名了事。昔者藥山參石頭。問曰。三乘十二分教某甲粗知。但祖師西來意不明。乞和尙開示。頭曰。恁麼不得。不恁麼不得。恁麼不恁麼總不得。山不契。往問馬祖。祖曰。有時教伊揚眉瞬目。有時不教伊揚眉瞬目。有時道伊揚眉瞬目的是。有時道伊揚眉瞬目的不是。山豁然大悟。便禮拜。祖曰。汝見个什麼道理。便恁麼。山曰。我在石頭處。大似蚊子上鐵牛。直得無下口處。祖曰。汝會也。兄弟。他旣稱三乘十二分教粗知。到這里無下口處。豈言語道理可到也。又一日石上打坐。石頭問曰。子在此作麼。山曰。一物不爲。頭曰。恁麼則閒坐耶。山曰。閒坐卽爲也。兄弟。旣雲閒坐卽爲。豈是工夫所到耶。爾今兄弟不能悟道。病多在此。或有不信用工。祇向冊子上記些閒言剩語。抵對得人。便謂了事。不知正是所知障。或有不信直下領會一著子。執住工夫。終日死堆堆地。古人目爲黑山鬼窟。或有不信直下休歇。定謂有悟。日久成狂。或有不信有悟。將个現前無明身心。認爲自己。終世疑惑。或有身𨿽入堂而心在世緣。或有隨爾上下而無一心參扣。如是等皆名邪見。若是眞正參禪的。定不向這里安身。將个本參話頭頓在面前。久久緣熟。自然開悟。切不得於自心中起閒伎倆。塞卻悟門。所以徳山云。毫釐系念。三途業因。瞥爾情生。萬劫羈鎖。聖名凡號總是虛聲。殊相劣形俱爲幻色。但有毫端許言及本末者。皆爲自欺也。兄弟。見山僧恁麼舉揚。不可便謂了事人也。若能回光返照。則我不汝欺。若謂我已悟道。則汝失卻一隻眼。大眾。山僧到此弄鬼眼睛且不悟道。諸方目爲折腳法師上講堂。我謂女棃園搬貞節記。這个正是抱贓自首也。良久。捉拄杖卓三下云。未明有說皆成謗。明了無言亦不容。下座。

雲門廣孝寺秋日結制上堂。縱橫全在我。殺活豈繇他。秋到梧桐落。春來樹樹花。若能圓會得。何必問周遮。所以古人或時現獅子王哮吼。直得百怪千妖無地潛藏。或時弄野狐精伎倆。任他四聖六凡各稱奇特。𨿽然如是。不可被拄杖子瞞卻。驀拈拄杖云。看看。拄杖子能縱能奪。能殺能活。有如是奇特。大眾。且道拄杖子奇特在什麼處。不見道喚作拄杖子則觸。不喚作拄杖子則背。不得有言。不得無言。不得轉機。不得著語。你諸人還知落處麼。時有僧出。師卽打云。你欠伶俐。僧無語。復云。凡所聽法。當審來歷。向你道不得轉機。不得著語。你欲呈閒伎倆耶。今時人見恁麼舉。便豎一指。或喝一聲。或禮一拜。或拂袖出眾。謂之不落圈套了也。何故見山僧恁麼舉。你便弄閒伎倆。尋常聞鴉鳴鵲噪時。爲什麼不豎指禮拜。只如你豎指禮拜。還當得生死邊事麼。若當得。我許你都是。如當不得。且莫掠虛。也須仔細看看。

上堂。十方坐斷。凡聖不通。把住要津。千差路絕。直得孤迥迥。峭危危。壁立萬仞。全身擔荷。有如是气岸。具如是伎倆。然後可以气吞佛祖。白眼諸方。作个了事人也。若不得恁麼地。也不得艸艸。當自知時節。昔者徳山老人嘗云。般若有相無相。惟我知焉。千劫學佛細行。萬劫學佛威儀。尙不得成佛。南方一類魔子。敢言直指人心見性成佛。我當摟其窠穴。絕其狐種。報佛深恩。繇是擔疏出蜀。路逢婆子。買點心。婆問曰。擔上什麼文字。答曰。靑龍疏鈔。曰。講何經。答曰。金剛經。婆曰。我有一問。若道得。施與點心。若道不得。且請別買。曰。但問。婆云。過去心不可得。未來心不可得。現在心不可得。上座點那个心。徳山不知所答。這漢蜀中開海一般大口。只消一个婆子。死去十分了也。指見龍潭。向吹滅紙燭處。豁然大悟。次日於法堂上燒疏云。窮諸玄辯。似一毫置於太虛。竭世樞機。如一滴投於巨海。休休。自後盤結艸庵。呵佛罵祖。今時兄弟見恁麼簡易。便不肯做功夫。祇向古人建化門頭。東窺西看。學一兩句活語。便欲罷參也。曾不知徳山在蜀中便云般若有相無相。惟我知焉。其用功亦多多矣。及到龍潭得悟。始知從前所學。如一毫一滴。今日之悟。如太虛滄海。始酬他一生所學。兄弟。你們都稱悟道。能如徳山一生所學。混入靈源。如太虛滄海也未。能如他這樣坐得斷也未。二六時中眞得恁麼相應也未。宗教融通無礙也未。若不得如此。切不得自棄。我多見兄弟行動之間。都稱無礙。才坐起來。便昏沈了也。魔王占捨了也。只个昏沈。尙然如此。何況臨命終時。五陰將離。四大分散。要敵他生死也大難大難。兄弟。還肯山僧恁麼舉麼。若也不肯。拄杖子爲你截斷去也。拈拄杖云。楖栗橫擔不顧人。直入千峯萬峯去。

上堂。良久云。這个笑具。世尊於二千年前曾恁麼來。當時靈山聖流。尙似依稀。幸有文殊老人白槌云。諦觀法王法。法王法如是。大眾。且如世尊升座。你諸人也升座。世尊默然。你諸人也默然。於中還有法王法也無。具通方眼的看看。切不得推在世尊分上。文殊老人分明道出你諸人趺坐默然處一著子道理。自是你諸人不會。一向推在聖賢分上了。若眞實如你諸人見處。則使他諸佛坐也坐不得。臥也臥不得。行也行不得。住也住不得。何也。蓋爲你諸人作佛法商量。致使他無容身處也。山僧到此。無可分訴。聊伸一偈。布施大眾去也。行住坐臥本尋常。何必將心起較量。爭似扁舟垂釣客。蕭然一曲在滄浪。

上堂。幾遊城廓幾歸山。酷熱猶知行路難。寄語林泉無事客。衣單下事莫顢頇。默默深究。重重細參。直待冷灰荳爆。方可隨處安閒。山僧自愧道乏聖賢。未能脫然入纏無累。爭似你諸人三條椽下。七尺單前。全身放下。滿擔承當。湛湛澄澄。凝然一片。似超山僧一百萬倍也。未審你諸人還有這利益也無。曾到遮个境界也無。兄弟。且道這个境界。當時有什麼人恁麼舉。不見洞山解制云。秋初夏末。兄弟家或東或西。直須向萬里無寸艸處去。良久云。只如萬里無寸艸。作麼生去。眾無對者。有過劉陽遇石霜混迹茶坊。問云。什麼處來。答曰。洞山來。曰。有何言句。僧舉前話。霜云。何不道出門便是艸。僧舉似洞山。山云。劉陽有古佛。汝等應知。山僧扭轉機關。向你諸人道。直教不出門亦是艸。你諸人還有緇素得出。分辧淸濁的麼。若有定得。𨿽然不出娑婆界。管取全身入帝鄕。

上堂。五月五日天中節。赤口白舌盡消滅。桃符艾虎滿頭插。雄黃菖蒲和酒哈酩酊不知歲月移。千妖百怪皆驅殺。誰管他魔來佛來。一齊都按著。大眾。何故如此。不見道護生須是殺。殺盡始安居。要知殺的道理麼。趂此良辰。以艾葉爲旗。以菖蒲爲劍。以猛利心。挺英雄膽。不管他是耶非耶。得耶失耶。聖耶凡耶。佛耶魔耶。乃至貪嗔癡所構世出世間一切諸煩惱賊。提起一刀兩段。直得淨裸裸。光爍爍。圓陀陀。活潑潑。作一个世出世間無好得好的大丈夫也。兄弟。還有這个人眞得恁麼地麼。若不得恁麼。山僧有个護身符相送大眾去也。拈拄杖云。看看。太上老君急急如律令勑。問答次。復舉昔者西天大耳三藏自稱得他心通。肅宗詔南陽忠國師驗之。問曰。說汝得他心通是否。答曰。是。國師良久。問曰。汝道老僧卽今在什麼處。藏曰。和尙是一國之師。何得向天津橋看弄猢猻。良久。又曰。汝道老僧卽今在什麼處。藏曰。和尙是一國之師。何得往渭河看競渡。良久。又問。汝道卽今在什麼處。藏罔措。國師叱曰。野狐精。他心通在什麼處。諸方皆謂前二度是他受用身。三藏得見。後一度是自受用身。三藏不見。惟山僧見處不然。且如國師向渭河看競渡。是國師。不是國師。還有會得的麼。若也會得。拄杖子爲你證明。若也不會。三十棒自領出去。何故如此。不見道相罵饒你接嘴。吐涶饒你潑水。

上堂。集眾良久。乃曰。從來不恁麼。如今始恁麼。已被世尊先道破了。不可更要撒尿撒屎。污汝諸兄弟心田。所以不煩維那白槌也。天炎珍重。下座。

上堂。南山鱉鼻蛇。雲門拄杖子。長慶解推倒。玄沙卻扶起。休教看腳下。切莫揣懷裏。一並與拈來。噫。難瞞拄杖子。大眾。且道拄杖子有甚長處。敢爾這般開得大口。還會麼。若不會。新雲門與你下些注腳。只爲拄杖子有照有用。有縱有奪。有收有放。有殺有活。你若上前來。他能拒你。你若退後去。他能勾你。你若立住。他能打你。正當恁麼時。山僧向東邊一點。西邊一點。中間一點。且道那一句是照。那一句是用。那一句是縱。那一句是奪。那一句是收。那一句是放。那一句是殺。那一句是活。若也簡點得出。許你參學事畢。其或未然。閒言及剩語。緘口最爲彊。

會稽雲門湛然澄禪師語錄卷第一

會稽雲門湛然澄禪師語錄卷第二

門人明凡錄

吳興丁元公山陰祁駿隹編

上堂

萬曆乙卯年五月十一日。眾請師。開法於徑山萬壽禪寺上堂。拈帖子云。碑文刊白字。當道種靑松。𨿽則公驗分明。人天眾前不可瞞昧。仰煩維那爲我拈出看。宣疏畢。乃云。這段因緣。幸有黃面瞿曇先我一著。與諸人轉根本法輪了也。更教山僧升曲錄木。弄鬼眼睛。說个甚麼。𨿽然。國無二主。也少他做个通事舍人不得。攬衣登座。拈香雲。指天指地。大似掘地討天。目顧四方。無乃挖瘡好肉。今日拈來。端爲供養。

本師釋迦牟尼如來萬徳世尊。又拈云。成云成蓋。爲瑞爲祥。仁慈遠被於八方。道徳廣播於四海。端爲祝延今上皇帝萬歲。又拈云。正偏挾帶。搞唱同時。父子相逢。君臣道合。端爲供養。

曹洞正宗第二十六代北京大覺堂上淸涼大師。聊酬法乳之恩。又拈云。止持作犯。定共道共。明如日月。皎若冰霜。端爲供養。

雲棲堂上蓮池大師。用報受戒之恩。斂衣就座云。香已拈了。佛法則不敢舉揚。何也。你諸人一段光明。亙古不昧。不可平地撒屎。𨿽然如此。旣爲眾兄弟所邀。不可杜口。略舉題目。以爲影響。且道如何是題目。今日豈不爲結制上堂耶。然諸方結制。皆四月十五日爲定規。新徑山這里。以五月十一日爲準的。𨿽然遲早不同。要且得旨爲準。譬如行船。早發遲發不同。到岸同也。大眾。要知到岸消息麼。不見經云。一念普觀無量劫。非去非來亦非住。如是了知三世事。超諸方便成十力。若向這里自會得意。自然超三世。成十力。以大圓覺爲我伽藍。身心安居平等性智。旣平等已。直以十方微塵剎土。總是一个道場。過去無量劫不曾結。未來無量劫不曾解。生死也在里許。涅盤也在里許。乃至是非得失。邪正聖凡。解脫不解脫。輪回不輪回。總在里許。於中還有你用心處麼。有你計較處麼。咄。其間有个漢出來道。新長老。今日請你舉揚宗乘。緣何引經據論。廣布葛藤。是何心耶。山僧到這里。無言可對。只得聊借古人行徑以圖塞口。祇如先徑山舉竹篦子云。這个不得喚作竹篦子。不得不喚作竹篦子。喚作竹篦子則觸。不喚作竹篦子則背。山僧效顰。舉拂子云。這个不得喚作拂子。不得不喚作拂子。喚作拂子則觸。不喚作拂子則背。不得有言。不得無言。不得轉機。不得著語。中間有一句是山僧的。有一句是諸人的。有一句山僧的卽是諸人的。有一句諸人的卽是山僧的。也有主。也有賓。也有照。也有用。眾中還有分辧得出的麼。有一僧拂袖出去。有一僧云。請和尙下座。師云。適來自起。而今自倒。

僧月泉請上堂。昨日雨。今日晴。都緣時分不相應。虛空本是無增減。何故時人起愛憎。須領略。莫噓申。人人眼在眉毛下。鼻孔從來搭上唇。眾中兄弟。還有直下頓領的麼。若無。徑山不妨打葛藤去也。經云。欲於一切法。度至彼岸者。當學般若波羅蜜。世間修行般若波羅蜜多諸菩薩摩訶薩。一切世間若天若人阿素落等。皆應供養恭敬尊重贊嘆守護。令於般若波羅蜜多。精進修行。無障無礙。而不知般若何法。而贊嘆如此。蓋般若者智慧也。假如財帛是同。用處有異。造世出世間無邊惡業。也是財帛。成就世出世間無盡功徳。也是財帛。惟智慧善知出要。用處有宜。豈不爲最上之功徳。只如諸方師徳。見徒弟略有英俊之資。關門養八哥一般不許出門。何也。恐其去則不返。不親於我。又恐學業勝我。日見輕慢故也。惟我月泉師則不然。爲伊徒特特修供。供養大眾。其存心。欲弟子超凡入聖。可謂賢師矣。較彼諸方不啻天淵乎。大眾。弟子學般若。師尙修供。何天龍之不擁護耶。山僧直見其一身作無量身。一食爲無量食。徧供十方。各極佛剎微塵數諸佛菩薩賢聖。以及天龍八部。人及非人。並爲饒益。可謂施者受者各獲其福矣。但愧山僧不會說法報恩。記得古人現成話柄。舉似大眾證明。良久曰。細切嶺頭云。薄﹝利﹣禾﹢皮﹞潭底月。將取無底碗。滿盤堆頂出。取則不可取。喫則從君喫。髙聲召大眾云。莫謂山僧將常住物當人情好。

上堂。維那白槌。師一喝。乃云。大眾會麼。若也會得。省煩許多嘮叨。若也不會。徑山與你解說。適來木上座以音聲輪。與諸人轉圓滿修多羅。一一修多羅有無量修多羅以爲眷屬。一一眷屬中具無量法門。一一法門具無量差別。一一差別中逗無量根機。所謂上中下。於中深愛法者不與多說。不愛法者不與少說。平等逗會。各各滿足。作如是無量無邊佛事已。被山僧一喝。直下影迹不存。於中還有纖毫可得麼。釋迦老子道。一人發眞歸元。十方世界悉皆消殞。彼以一人例多人。我以多人例一眾。卽如適來維那白槌。是聲透入各各耳根。皆繇三緣和合乃有。所謂緣人緣槌緣鐘。山僧一喝。三緣已散。正當恁麼時。還有世界可得麼。還有根身可得麼。有則把將來看。時有二僧出。一將布單作圓相擎兩手。一從西過東。師云。兄弟。似則也似。是則未是。何也。出言須會旨。勿自立規矩。只如山僧一喝。聲慮全消。能聞所聞皆不可得。還有你弄伎倆處麼。還有你著計較處麼。有則再用些神通。若無。各將本參話頭頓在面前。行也如是參。坐也如是參。乃至迎賓待客。屙屎放尿。緊緊扣住。直得心無間斷。始名得力處。話頭脫落處頗似到家。猶欠﹝囗﹫力﹞地一聲。如擔子斷。直得恁麼地。方有話會分在。

上堂。承言者喪。滯句者迷。直饒不承不滯。正好落在第二。且道憑何節目。恁麼舉。不見昔者石霜棄世。眾中欲推首座爲住持。侍者九峯云。未可。待某甲勘過始得。若會得先師意。然後乃可。座云。先師有什麼意。峯云。先師道一念萬年去。古廟香壚去。寒灰枯木去。一條白練去。且道明甚麼邊事。座云。明一色邊事。峯云。恁麼又爭得。座云。若老僧不會先師意。則香煙起處去不得。繇是脫然坐去。峯撫其背云。坐脫立亡則不無。先師意未夢見在。繇是諸方承虛接響。遞遞相傳。皆謂首座未會先師意。以徑山簡點將來。卻是九峯未會先師意。何也。置枯木堂做死工夫。豈不是石霜意。承言者喪。滯句者迷。豈不是洞下宗。見首座恁麼道。便謂不會先師意。尋常鴉鳴鵲噪。豈不是聲。何不也恁麼道。首座見他不會。便乃盡令而行。正恁麼時。還是一色耶。非一色耶。縱饒九峯渾身是眼。鑑不及。滿身是口。辯不得。九峯彊作主宰道。坐脫立亡則不無。先師意未夢見在。當時𨿽然自得便宜。爭柰千年之後。有个徑山長老冷眼難瞞。與他雪屈。大眾。且道作麼生是雪屈處。是他古人一賓一主。共作一番廣大佛事了也。你諸人徒向舌頭底下。覓是非。分得失。便覺遠矣。只如山僧如是理論。亦未曾向紫羅帳裏撒眞珠。諸人徒勞出出入入。欲覓臘月扇子。縱覓得。又堪作何用。大眾。山僧如是批判。你等還甘麼。若也不甘。且將个本參話頭頓在面前。有日悟去也未可知。山僧自愧不能談禪。記得古人兩句現成言句。舉似大眾去也。良久云。莫將閒學解。埋沒祖師心。下座。

上堂。維那白槌竟。雪庭出眾禮拜起欲問。師曰。大眾珍重。下座。

上堂。言無展事。語不投機。承言者喪。滯句者迷。直是非思量分別之所能解也。所以古人道。閉門打睡。接上上機。顧鑑頻伸。曲爲中下。古人爲中下展其所悟。權設機宜。繇是門人各師其說。承習規矩。故有五家之派別。統其所要。莫不皆指人人自性爲急務也。故凡有舉揚設施。皆不壞其源流。如百丈因馬祖一喝。三日耳聾。黃檗才聞。卽時吐舌。如是大機。挺直無諱。故臨濟才問佛法大意。便與六十痛棒。待伊自知痛癢。以此徑庭之機。人多濫擬。復設四料揀。四賓主。三玄。七事。用防邪謬。大潙從百丈撥火開悟。仰山聞落井明心。繇是父子相投。機關互用。以九十七圓相。分作六門。百丈示眾云。六句外會取。三句中用得。所以臨濟唱三玄。潙仰演六義。共成百丈之一家矣。石頭參同契云。事存函蓋合。理應箭鋒拄。所以雲門推而廣之。義唱三句。函蓋乾坤句。截斷眾流句。隨波逐浪句。法眼承一言。問在答處。答在問處。如箭相拄毫不爽也。是伊創立。共有源流。非如今時亂統。一無準據。柰雲門尊貴。語不虛發。法眼徑庭。機不亂施。潙仰嚴密。難構語脈。是以竟絕其後。臨濟以棒喝家風。間有濫接。非惟師家莽鹵。抑且學者增嗔。其間七事三玄。賓主料揀。絕不明了。可痛惜哉。石頭又云。當暗中有明。勿以明相遇。當明中有暗。勿以暗相睹。明暗各相對。比如前後步。而我洞山老人承習其言。以明暗表於正偏。以君臣辯於體用。以事理配於父子。不承言。不滯句。不傷鋒。不犯手。以金鍼玉綫家風。於賓主盤桓之際。有理可則。有事可憑。辧邪正。揀混濫。故諸方所尊。門庭施設。以此權接內。要且祇明今時挾帶邊事。據其正要。以父母未生前事爲緊務耳。所以道夜半正明。天曉不露。但形文彩。卽屬染污。大眾。祇如父母未生前。還有事理體用麼。還有得失是非麼。還有彼此問答麼。還有聖凡生死麼。所以欲承習其宗者。如是一切二邊之法。所謂得失是非聖凡事理生死涅盤迷悟取捨。一切斬斷。如提利劍。斬一握絲相似。一斬一切斷。更無不斷者。自然孤迥迥。峭巍巍。坐斷聖凡。報化路絕。故老人三十年住洞山。土地神不得一見。豈非眞得恁麼地也。觀其承接授受。亦無他旨。昔者云居膺在洞山後室住。每日隨堂粥飯。忽數日不赴。洞山詰之。膺曰。自有天神送供來。洞山怒責曰。將爲汝是个人。猶作這个去就耶。膺卽懇求旨決。洞山曰。汝當不思善。不思惡。只恁麼去。彼路自絕。於是天神不至。兄弟。諸方只說參禪。徑山明明舉似。如靑天白日。更無藏諱。未審兄弟家眞得恁麼地也無。若直得恁麼地時。掉臂度時。更有何事。若未得恁麼相應時。且將本參頓在面前。他時後日。有人悟去也未知。除此之外。徑山一無所識。

中秋上堂。告心比秋月。秋月有圓缺。世間無比倫。教我如何說。噫。寒山老人。云是文殊化身。何以口門窄。說不出。徑山不敢與古人爭衡。也要效顰說兩句伽陀。吾心非秋月。秋月有盈缺。萬物有無常。這个不生滅。大眾會麼。若也會得。不消徑山更說勞叨。若也不會。不妨徑山牽藤引蔓。從頭說起。自今日始。逆數去年八月十五。也是這个。前年八月十五也是這个。前前年八月十五也是這个。如是乃至威音王那畔空劫已前有八月十五日皆不異這个。復以今年爲始。來年八月十五也是這个。後年八月十五也是這个。後後年八月十五也是這个。順數乃至千佛出世未來無量劫所有八月十五日皆不外這个。所以道古今天地。古今日月。古今人事。古今物理。上至諸佛。下至含靈。求一毫差別了不可得。兄弟。眾中若有承當的。須要辯淸濁。識好惡。凡所出言。必須絕滲絕漏。若一毫不盡。則未免後人簡點。且道如何簡點。不見東坡居士訪佛印元禪師於金山。先日以書約曰。當學趙州故事。次日往叩。元公出門迎之。居士曰。昨以約之。何以還作這个去就。元公答以詩曰。趙州當日少謙光。不出三門見趙王。爭似金山無量相。大千都是一禪牀。當時諸方共美。今日徑山簡點將來。不無滲漏。何也。若雲沙界一禪牀。則居士未出房門。已踏碎元長老髑髏了也。何故到他跟前。被念一徧陀羅尼瞞過了也。山僧當時若見恁麼舉。把个漢拋在揚子江裏。何故如此。且道這个是禪牀。不是禪牀。下座。

萬曆乙卯年閏八月二十五日。眾請師開法於嘉興福城東塔寺。上堂拈香雲。此一瓣香。功髙二儀。價重五天。賣者於十字街頭髙聲大喚。不遇一人。買者踏徧天涯難得其樣。山僧今日於人天眾前拈出。供養本師釋迦牟尼佛。又拈云。同天地之蓋載。等日月之照臨。秉四海之威權。均萬姓之賞罰。端爲祝贊當今皇帝。又拈云。學博古今。洞纖悉以無疑。胸懸寶鑑。察是非而不惑。端爲嘉興府主洎及兩縣尊官。惟冀福壽爵祿增進。村落誦五褲之仁。朝堂受借寇之請。又拈云。源遠流長。根深蒂固。受靈山之付囑。爲四眾之金湯。端爲現前檀越姚嶽李黃等一班信官。成鍾等一班居士。惟冀生生爲菩薩友。世世作如來使。就座云。香已拈了。若是佛法。山僧口門窄。說不出。如論眞實這一著子。你諸人腳根下這段光明。照天照地。亙古亙今。現前具足。不借他人。所謂萬象不能掩其輝。三光不能並其耀。若欲省易會去。向山僧未渡江時會得。猶名鈍置。若待山僧鼓兩片。唇皮。擬欲領略。早是差了也。𨿽然。須知佛法有時節因緣。大眾。且道作麼是時節因緣。豈非今日是坐禪結制之時。若是上上根人。以法界爲大伽藍。以剎那際三昧融之。無三世性。如此。則過去無量劫非結。未來無量劫非解。現在二六時無住。生死也在里許。涅盤也在里許。無佛道可成。無三塗可墮。巍巍乎蕩蕩乎。直下是个自性天眞佛。法爾如是。不假彊爲。略著思惟。卽已不是。故曰是法非思量分別之所能解也。兄弟家還得恁麼地麼。未得恁麼地。且依如來三期結制。以上中下限其身心。所言結者。結其同道之友同期出生死。同願成佛道。志同趣同爲友。若志趣不同者非所結也。制者。制自身心。直教灑落落地。寬廓廓地。靜悄悄地。冷冰冰地。以百日爲期。不爲世法所牽。不爲名利所奪。不爲家懷所系。不爲是非所間。眞得恁麼。自然虛而靈。寂而妙。亦爲大丈夫能事了畢也。若也未能如是。且將个本參話頭頓在目前。直下壁立萬仞。如一人與萬人敵相似。不教斯須差錯。自然有日妙悟。兄弟。且道如何是你本參話頭。你等豈不爲生死出家耶。爲生死坐禪耶。旣爲生死。生死不明。何暇別尋道理。求玄覓妙。何不把个生從何來。死從何往。直下決去。只如父母未生前本來不曾有此身。敗壞後復是何物。前後旣無此身。豈不同於水上之幻泡也。旣同幻泡。體本無常。何可定執。若向這里明得。何差別而不了。何生死而不出。若眞正得恁麼地。則知山僧適來許多嘮叨。大似惡水潑污人心田。扯下地去痛與一頓。爭怪得他。𨿽然恁麼。也遲了一著。若要直截會。讓拂子有大神用。他卻無許多伎倆。以其無伎倆故。卻能坐斷一切人舌頭。還肯麼。若也不肯。且向堂中默默簡點看。下座。

上堂。三玄三要事難分。得意忘言道易親。一句明明該萬象。重陽九日菊花新。汾陽老人眞爲臨濟直下兒孫。出語尖新。超今越古。後來有尊宿將三玄三要逐句解說。所謂體中玄。句中玄。玄中玄。今日以東塔長老看來。此解非惟埋沒祖宗。抑且賺誤後學。何也。不見百丈云。六句內會取。三句外用得。若一句作一句說。長老自墮地獄。不幹學人事。若三句作一句說。學人自墮地獄。不幹長老事。如此。則汾陽眞得古意也耶。驀拈拄杖云。若喚作拄杖。是人天有句。若不喚作拄杖。是聲聞無句。亦有亦無。非有非無。是菩薩中道句。若如是逐句指點。則拄杖子入地獄如箭射。然拄杖子還向你諸人道也無。以其無恁麼道。穿過你諸人髑髏。透入你諸人眼睛。你諸人各各起一種知見。作一種見解。如此。則何止三句。乃至千句萬句圓應自在。一念具足也。拈起雲。看看。仁者見之謂之仁。智者見之謂之智。百姓日用而不知。良可悲夫。大眾。見色聞聲。了然不昧。何謂不知。還會麼。然聖人說無定方。勢難取信。何也。如雲人莫不飲食也。鮮能知味也。與此極同。深哀其不知日用也。將何以明之。山僧今日且作鹽鐵判官。還以書判之。若日用粗淺之知。夫婦之愚。可以與知焉。若以性眞微細之知。及其至也。聖人有所不知焉。若恁麼。做个教學先生的奴也還欠三分。安敢人前稱長老。豈祖師意旨。祇如是乎。兄弟。意旨有異乎是。有不異乎是。知見是同。受用是別。只如道生從何來。死從何往。聖賢了了知其落處。汝等忙然不知所向。若知得二字落處。便與聖賢不異。若也不知。焉得不名愚癡百姓乎。澄長老無可說。今日是重陽節。大家往煙雨樓登髙望秋色。此猶是小知見。且道作麼是大知見。欲窮千里目。更上一層樓。

上堂。俱胝和尙一指禪。三十年來用不殘。自謂天龍相授與。看來冷眼總顢頇。大眾。且道何故如此。驀豎指云。祇這个指頭。盡十方世界有情之類。阿那个無有。而雲從天龍和尙得之。此可信耶。不可信耶。且天龍俱胝同在一時。或有祕授。爾今去彼一千餘年。只如諸人指頭各各具足。從阿誰得。所以肇法師云。昔物自在昔。不因今以至昔。今物自在今。不因昔以至今。不因今以至昔。自知今物之不往。不因昔以至今。自知昔物之不來。不來不往。故知物各住一際。大好言語。惜人之不盡解也。所以道古今天地。古今日月。古今人事。古今物理。如此。則三世諸佛。乃至天龍俱胝以及你諸人。同一鼻孔出气。一舌根談論。人人頭頂是天。腳踏是地。熱則普天下熱。寒則普天下寒。平等具足。阿誰欠少。而欲起心動念。求理捨事。作二邊見。是豈智人所爲也。𨿽然。只如父母未生前。這个指頭落在什麼處。此身敗壞後。這个指頭又何處有。未過關者。也不得艸艸放過好。餘句不錄。

上堂。今朝又是十月半。不識流年暗裏換。腳跟下事未能明。只恐閻羅把飯算。欲透生死。除是鐵漢。挺起脊。莫收伊。咬定牙關誓與斷。大眾。要明這个。須看他從上榜樣。且道有何憑據。不見世尊初生時。便乃只手指天只手指地。周行七步。目顧四方。乃云。天上天下惟我獨尊。兄弟。是他大人分上。具大气岸。與眾不同。今日山僧分作三等相見。若上等的。向世尊未生前會得。猶較些子。中等的。向世尊當生之時便乃領得。亦是好漢。下等的。且把本參頓在面前。有日悟去也未知。餘句不錄。

上堂。今朝十月十七。錯認彌陀誕辰。若能將錯就錯。諸佛時時降生。豎拂子召大眾云。諸佛降生也。還會麼。會卽便會。莫落意地。擬議思量。卽已不是。擊禪牀云。還聞麼。聞卽便聞。非是休分。直下領略。磕碎昆侖。大眾。若向山僧二轉語明得。則山僧辜負諸兄弟不少。若也不明。則諸兄弟。辜負山僧也多。還有不辜負者麼。要得不辜負。須看他古徳。始得現成受用也。昔華嚴隆從石門遊。後嗣廣慧。或問曰。和尙隨石門。爲什麼卻嗣廣慧。答曰。我聞他﹝柷﹣口﹢登﹞子詩。所以便肯他。曰﹝柷﹣口﹢登﹞子詩若何。乞爲我舉。答曰。我當時行腳到彼。和尙令我剃我。頭時擎﹝柷﹣口﹢登﹞子至。和尙曰。道者。我有﹝柷﹣口﹢登﹞子詩。你爲我和。我曰。願聞。和尙曰。放下便安穩。我時深肯他。是以嗣他。大眾。祇个放下便安穩。三歲孩子也解得。及其至也。八十歲老人行不得。且道作麼生是行得的時節。如有擔千百斤擔子。已經千萬里路。一念放下。其間無有用心。亦非計較。自然慶快平生。若是如今兄弟聞恁麼舉。便欲用心遏捺。怒眼撐睛。喚作放下。所謂將心用心。豈非大錯。兄弟。山僧不會說法。祇記得古人現成偈。舉似也。撮得髻根牢便休。何須一日三梳頭。大抵還他肌骨好。不搽紅粉也風流。下座。

上堂。朔風凜凜正隆冬。葉落園林露木容。凋盡繁柯眞實在。何必殷勤問主翁。物理循復。枯必然榮。目下𨿽然窮徹骨。來年依舊笑春風。大眾。你們若作冬景會。許你具一隻眼。若作佛法會。打碎你頭。未快山僧意。且道何故如此。蓋這一著子。亙今亙古非去非來。饒他四序循環。這个曾無變易。你諸人現前日用。現成具足。所以山僧不敢將个佛法二字。穢你心田。你諸人還肯山僧恁麼舉揚麼。若也不肯。你須自看。要見利害在什麼處。爲復山僧舉揚不當耶。爲復你自己未會耶。若是山僧舉揚不當。諸方自有具眼者簡點。若是你自己未會。必須微細勘驗始得。祇如這一著子。我今爲甚麼不明。爲是昏沈所奪耶。爲是妄想所間耶。爲是求玄覓妙而向外馳求耶。爲是不信自己而別求成佛耶。如是等無量因緣。時時簡覺。簡到無可簡處。驀忽回頭。便同本得。始知從前不曾移易一絲毫。祇是自迷也。昔者靈云和尙於深山中默究三十年。忽然大悟。乃曰。三十年來尋劍客。幾番葉落又抽枝。自從一見桃花後。直至如今更不疑。兄弟。將謂古人有多少奇特。原來無多子。祇說个自從一見桃花後。直至如今更不疑。下座。

阿彌陀佛誕辰上堂。淨土周沙界。云何獨指西。但能從此入。觸處是菩提。豎拂子召大眾云。見麼。阿彌陀佛在山僧拂子頭上示現降生也。於世自在王如來前發四十八種大願。一一願中。必云十方世界。若有眾生聞我名號。乃至蠢動含靈。不生我國。誓不成佛。繇是卽於此拂子頭上。示現成道。坐金剛寶華王座。放頂上肉髻光明。照無邊佛剎極微塵數世界。復於光中現無數化佛。及化菩薩。異口同音。說不二圓滿修多羅。一一修多羅。有無量差別。乃至或說四諦。或說十二因緣。或說六度萬行。或現神通。或入三昧。作如是等無量無邊佛事已。師喝一喝云。被山僧一喝。渾如夢覺。直下見山是山。見水是水。色空明暗。事事仍舊。且道阿彌陀佛在什麼處。莫是山僧誑唬人麼。莫是你自己不會麼。且莫艸艸。也要著些筋力。然後不被諸方所瞞。餘句不錄。

上堂。雲門舊公案。山僧重與斷。要識一千文。兩个五百貫。𨿽然公案現成。也不得丟在無事甲裏。須知一句中具三玄。一玄中具三要。有玄有要。有權有實。有照有用。始得不負己宗。若不如是。盡是墮身死漢。還會麼。若也不會。山僧有个三玄三要句。布施大眾去也。良久云。玄沙謝三郎。元是釣魚漢。

天啟癸亥十月。眾請師開法於會稽雲門顯聖禪寺。上堂拈香畢。乃云。放下貪嗔癡。露出本來事。修學戒定慧。埋沒天眞佛。所以經云。居一切時不起妄念。於諸妄心亦不息滅。住妄想境不加了知。於無了知不辧眞實。老漢不會解說。還依古人說頌。荷葉團團團似鏡。菱角尖尖尖似錐。風吹柳絮毛球走。雨打棃花蛺蝶飛。看他一經一頌。不曾加減半个字。極是現成。爲甚麼不解。蓋繇這一著子。無你著力處。無你安排處。無你用功處。無你計較處。故曰是法非思量分別之所能解。旣不許思量。有甚麼不是。爾今諸方例云。定要坐禪用功。定要起疑參究。如斯等類。皆名顚倒。隨語生解。有甚麼了日。若是眞正道流。不教你經典上畱心。不教你昏散上著腳。但教冷冰冰地。一切是非思量恩愛名利攀緣。一齊放下。亦不住定。亦不散亂。亦不厭凡。亦不忻聖。除了著衣喫飯阿屎放尿。若加一毫伎倆。總名魔業。兄弟。老僧不甚解道。但以小知見記得古人現成話。舉似大眾。若是上根之人。見鞭影便行。若是中下之根。直饒設盡山雲海月情。依然不會徒惆悵。下座。

上堂。舉拂子召大眾云。會麼。阿彌陀佛在山僧拂子頭上。現普覆法界身。放大光明网。發四十八種大願。舒金色兜羅綿手。接引眾生。同歸淨土。重舉拂子云。汝等還見麼。諒有眼的定見。不是盲的。𨿽然。見則定見。但是普覆法界身。未必是个拂子。若喚作拂子。則不見矣。且道有何憑據。不見經云。白毫宛轉五須彌。紺目澄淸四大海。且一毫兩目。已占許多世界。你諸人各各都在阿彌陀佛眼睛裏。阿彌陀佛普覆法界身。穿入你諸人眼睛內。彼非縮大入小。此非張小含大。一人如是。多人亦然。重重涉入。小大該羅。此實法爾如是。非是彊言。因甚麼拈來諸人面前。皆云不會。喝一喝云。爾今山是山。水是水。乃至香鑪几案色色現前。且道阿彌陀佛在什麼處。良久云。雪裏鷺鷥飛始見。柳藏鶯鵡語方知。

上堂。師才就坐。忽聞雞鳴。乃云。呀。金雞上座先爲汝等轉第一義諦根本法輪了也。更要討什麼消息。若也不會。重新再舉。揮一尺云。這个是聲。有耳皆聞。定非聾漢。舉拂子云。這个是色。有眼皆見。定非瞎漢。更無絲毫瞞昧。不見道頻呼小玉元無事。只要檀郎認得聲。便下座。

上堂。老儂不識元字腳。彊出人前要說法。錯讀曾參作魯參。合堂大眾皆笑殺。這一笑。中有妙。若還悟得其中意。點破當頭這一竅。大眾。如何是這一竅。良久云。動容揚古路。不墮悄然機。下座。

上堂天際日出月沒。檻前山深水寒。光景分明說破。無有半字相瞞。大眾。常不輕菩薩來也。且道向你諸人道个什麼。他道我不敢輕於汝等。汝等皆當作佛。𨿽然。巧妙還未道盡。山僧則不然。攺換一字。直言汝等皆已成佛。到此田地。當不因山僧鼓臭舌頭皮而便歡喜。何以故。是你諸人自己的。歡喜甚麼。亦不因不得而生憂惱。何以故。曠劫不曾失卻。憂惱甚麼。諸人若也不會。還有末後句舉似大眾。拈拄杖云。徒見六龍爭鬥舞。豈知丹鳳入靑霄。下座。

會稽雲門湛然澄禪師語錄卷第二

會稽雲門湛然澄禪師語錄卷第三

門人明凡錄

吳興丁元公山陰祁駿隹編

提語

提楞嚴經

把住也黃金失色。放開也瓦礫生光。釋迦老子無端被你諸人勘破。觀世音菩薩將錢買糊餅。放下手卻是饅頭。你諸兄弟若也不會。老僧禮你三拜。若也會得。我有三十棒。領出門外自打。爲甚如此。正令欲行明賞罰。龍蛇場內決輸嬴。

舉不顧。卽差互。擬思量。何劫悟。舉起拂子云。雲門大師來也。還見麼。見卽便見。不得回頭轉腦。揮一尺云。還聞麼。聞卽便聞。不得停思卜度。良久云。會麼。若會。出來與老僧相見。若不會。則老僧當面瞞諸人去也。

正月又過今二月。衲衣下事猶未瞥。杜鵑忽向上林啼。一聲兩聲都漏泄。不漏泄。踏著秤錘硬似鐵。靈利衲僧。不消老僧一捏。捏不捏。放一著。向第二門頭慢慢與你解說。

宿雨連綿落不休。途人若个不懷愁。老僧室內無閒慮。只看韶陽六不放。召大眾云。且道韶陽老人道个六不收的意。落在甚麼處。莫是一六俱忘麼。莫是六合不收麼。莫是無事生事。閒言剩語麼。咄。且莫錯會好。須知玄關一路。千聖不傳。直須自己悟去。方始欺君不得。

昨夜雨霶烹。打倒蒲桃棚。諸行人力撐的撐。拄的拄。撐撐拄拄到天明。依舊可憐生。召大眾云。此圓通訥和尙示眾語。當時咸謂其說平實頭禪。因此舉時。大眾攺觀。山僧效顰。也有一偈。舉似大眾。昨夜雨乒乓。雷轟天地鳴。幸無虧心事。所以不喫驚。不敢望你攺觀。只要應个時節。且道應時節一句作麼生道。良久云。未過驚蟄一聲雷。四十九日雪花飛。可憐蛇虫窮性命。不知幾个受災危。

佛手驢腳生緣。對眾舉猶未全。石女呵呵大笑。北斗卻向南看。召大眾云。黃龍和尙在山僧拂子頭上。坐寶華王座。喜動於顏。乃云。此三關語。老僧三十年勘驗學者。未有可意。經今一千餘年。無人舉著。你見个什麼。敢爾相舉。山僧對云。只曉得頭頂是天。腳踏是地。日間三頓飯。夜來一覺眠。中間不曉得什麼。這老漢見我恁麼抵對。懡﹝怡﹣臺﹢羅﹞而退。兄弟。還有分得失的麼。如有。不妨憐悧。如無。也不得放過。

今朝過了有明日。明朝又有明日在。自從曠劫被他瞞。直下頓明始痛快。不痛快。不可央庠作麼休。須怕閻王算飯債。

燻風時至解寒襟。滑滑山禽啼上林。好个圓通消息至。只是時人不解聽。

山僧不會說法。只好應个時節。無端抹過那頭。一切聖賢都殺。曾記得擎叉和尙無多言句。時中只持一條木叉道。道得也叉下死。道不得也叉下死。一日被人藏過。便以雙手托空。張口﹝囗﹫力﹞地。這老漢將謂多少奇特。元來離卻叉子。便伎倆已盡。山僧卽不然。借得人一把拂子。東拈西弄。今日已被討去了。遂豎起指云。幸有這个不從人借的。甚是現成。而復人人有分。未證的。證取去好。

九九八十一。犂耙一齊出。一年春計在此時。不論貧富貴賤。大家齊著力。召大眾云。且道著力句作麼生道。不見道交互明中暗。功齊轉覺難。力窮忘進步。金鎖网鞔鞔。還有竿頭進步。簾外翻身者也無。如無。且聽楞嚴經。

今朝二月十五。个个成佛作祖。釋迦老子唱言涅盤。一切人天以樂爲苦。傍邊有个漢呵呵大笑。且道笑个什麼。

自地登空易。從空放下難。此中須著眼。莫作等閒看。已過關者。掉臂便行。未過關者看看。

殺活縱奪。把住放行。威風岸岸。有必行之令。气宇堂堂。有莫犯之威。或時呵佛罵祖。不怕天雷霹靂。或時較因論果。卻懼閻羅大王。且道托膽的是。小心的是。有定當得的麼。如無。老僧定去也。戴角披毛扶正令。渾身泥水有誰知。

有句無句。如藤倚樹。樹倒藤枯。句歸何處。卽五陰六入是有句。非五陰六入是無句。離此兩途。作麼生喚作五陰六入。

今朝二月十九。處處堤垂綠柳。春禽漏泄圓通。令人各各知有。召大眾云。觀世音菩薩遠辭普陀洛伽。來我拂子頭上示現降生。放大光明。照耀天地。一處如是。一切處亦如是。一世界如是。一切世界亦如是。豎拂子云。還見麼。擊卓云。還聞麼。旣見且聞。且道觀世音菩薩在甚麼處。良久云。處處綠楊堪系馬。家家有路透長安。

提燈籠入山門來。移山門向佛殿裏。雲門恁麼道。奇特甚奇特。太煞費功夫。爭似我這里將禪堂安在大殿上。喚作禪堂卻是大殿。喚作大殿卻是禪堂。可謂一舉兩得。極是現成。還有共相證明者麼。

盡十方世界。拈來只是个拂子。海神以萬斛眞珠。相配不起。古今未有一人酬價。獨有韶陽乾屎橛。猶較些子。山僧另討便宜。只這个拂子從人借得的。若被討去。則光赤赤。圓陀陀。脫體無依。滿盤托出。還有人酬價也無。如無。則賤貨自收去也。良久云。運退黃金失色。時來瓦礫生光。

喚二作一。指七爲八。手秉太阿。聖凡盡殺。卻憶東村黃大姐。倒戴西村李公襪。無論貧富貴賤。見者聞者都笑殺。且道山僧今日解何宗。噫嘻噓。阿喇喇。

萬代金輪聖王子。只這眞如靈覺是。菩提樹下度眾生。度盡眾生出生死。召大眾云。要見聖王子麼。這拂子便是。要見眞如靈覺麼。香壚燭臺是。且如拂子是借得的。香壚燭臺是常住的。旣然物各有主。不可把他的認作自己。還識自己麼。山僧與你添些注腳。萬代金輪聖王子。夜半花貓趕老鼠。只遮眞如靈覺是。曠劫至今不移此。菩提樹下度眾生。海庭泥牛睡正濃。度盡眾生出生死。赤腳趕過三千里。分付諸人。切須珍重。逢人不得錯舉。

若人識得心。大地無寸土。不信女媧氏。天缺煉石補。召大眾云。且道山僧今日登此寶座。有何所補。良久云。舉意碎鐵缽。無心射石虎。

正月二月又三月。一年四季占一截。饒他暗裏流年換。惟有眞心不生滅。大眾。正當生滅時。還有不生滅者麼。猿抱子歸靑嶂裏。鳥啼花落碧巖前。

入荒田。不揀艸。信手拈來。不值乾撇棗。召大眾云。只如逢彊卽弱遇賤卽貴時又作麼生。良久云。踏破鐵鞋無覓處。得來全不費工夫。

陽和布澤大地春。子規啼處是深林。聲聲勸道歸去好。不識渠儂何處人。召大眾云。你諸人曠劫來主人公喚甚麼名字。

宿雨連綿柰若何。滿堂僧眾念摩訶。老天若肯生慈湣。撥散浮雲見大羅。召大眾云。且如紅日麗天時作麼生道。艸木遂生花發笑。村莊是處唱堯歌。

云居不會禪。洗腳上牀眠。冬瓜直儱侗。瓠子曲彎彎。𨿽則奇特。太煞露鋒芒。山僧也敢效顰。輙呈一偈。非敢與古人鬥勝。祇要兩般一賽。散木不會禪。人說只要錢。喫飽白米飯。百事無可言。

工部陳靜臺居士至。師云。春光蕩漾春風和。堤柳開顏鳥唱歌。粉蝶翩翩過墻去。祖師心印事如何。召大眾云。只如楞嚴會啟。龍象筵開。國士登臨。如何舉唱。昔日不忘親付囑。今朝猶向此中來。

若人欲了知。三世一切佛。應觀法界性。一切惟心造。召大眾云。只如阿難遭淫術而生慌怖。見勝相而卽修行。且道這个是心。不是心。若道是。何故如來咄云此非汝心。若道不是。一切惟心聻。還有定當得的麼。如無。山僧自道去也。是則龍女頓成佛。非則善星生陷墮。咄。

舉不顧。卽差過。擬思量。何劫悟。雲門大師拈山門入佛殿裏卽且置。還知移須彌納芥子中的。且道是甚麼人。

禹門三級桃花浪。神魚莫教遭點額。一躍直須萬丈髙。自有風雲贈霹靂。召大眾云。且道透龍門句作麼生道。三級頓超逞奇特。一生方顯自英豪。

隨緣成辦事如何。赤腳波斯渡汨羅。三閭大夫施一問。直教石女眼懡﹝怡﹣臺﹢羅﹞。召大眾云。且道問个甚麼。老僧眉毛長多少。

春風吹徧園林好。一夜殘紅落多少。眞个光陰暗裏去。時人聞者皆懊惱。休懊惱。但聽子規無別語。聲聲勸道歸家好。且道家在什麼處。

湛然老。精瞎禿。倒掛三千年。何曾傾出一點墨。𨿽然如此。尋常無半个低錢。要稱敵國富。路中拾得乾屎橛。對人說是返魂香。是這等討便宜漢。誰能如之。不似云居羅漢披襟處。且做鞏縣茶瓶接嘴時。

綠滿園林翠欲流。子規啼血正綢繆。紙灰堆滿三千冢。哭到斜陽恨未休。召大眾云。爲人一世。收成結果。不過如是而已。何似大千世界爲丘冢。去來生死總在里許。直教長河爲酥酪。祭獻此人。他亦不受。且道是甚麼人。

召大眾云。拂子昨夜作怪。化作龍吞卻三千大千世界。許多六道四生。都向什麼處安身立命。還知落處麼。水向石邊流出冷。風從花裏過來香。

前山頭鴉鳴。後山頭鵲噪。祇這是圓通。沈思卽不妙。妙不妙。啞子喫黃連。有口不解道。

毗盧遮那佛。願力周沙界。一切國土中。恆轉無上輪。所以塵說剎說熾然說無間歇。山河大地一齊說。如此。更教山僧說个什麼卽得。良久云。一般奇特處。料得少人知。

盡大地撮來如粟米大。打鼓普請看。漆桶都不會。雪峯老人眼界忒無人。爭似我這里盡﹝齒﹡查﹞齖地。見山是山。見水是水。乃至鶯啼鵲噪。色色了然。要个不會的也難得。

若論此事。三乘膽喪。十地魂驚。直饒等覺菩薩見性如同羅月。召大眾云。且道衲僧有甚過人處。敢爾大言。不見道如將梵位。直授凡庸。非常之旨。人焉廋哉。

未達境惟心。起種種分別。達境惟心已。分別卽不生。召大眾云。卽如現前山明水綠鵲噪鴉鳴。是分別。不是分別。試斷看。

燈籠昨夜笑咍咍。云何露柱也懷胎。天明生个白頭子。至今遊蕩不歸來。好歸來。黃花與翠竹。早晚爲誰災。古人道處𨿽則尖新。未似我遮裏明明舉似大眾。且道作麼生是明明舉似。長長一个矮子。光下頷一个胡嘴。

天得一以淸。地得一以寧。君王得一天下平。只是衲僧分上用不著。何也。不見道萬法歸一一歸何處。

三十頸項紋生。定同顏子。五十子宮肉滿。難學商瞿。盡謂澄長老是个人天法師。原來是个設帳先生。只如五行具足。四大完全。則從汝說富說貴說貧說賤。倘有無面目漢。且道是凡是聖。

第一句薦得。與佛祖爲師。第二句薦得。與人天爲師。第三句薦得。自救不了。山僧舉揚的是第三句。拂子是第二句。作麼生是第一句。有人緇素得出。管取一念無生。前後際斷。自然超彼魔境。其或未然。且來聽楞嚴經。

恁麼也不得。拈過一邊。不恁麼也不得。放過一著。恁麼不恁麼總不得。且道作麼生。如有人定斷得出。管取五十種陰魔。一念頓超。如未能得。且看作麼生分解。

諸佛不曾說法。汾陽略宣一字。不是紙墨文章。亦非維摩默地。汾陽太煞孤硬。只如山僧今日上堂對眾舉揚。還是維摩默地耶。且道還是紙墨文章耶。咄。都盧是个辯魔篇。

一念不生。挺露堂堂。直下頓了。非是不及。明歷歷。常的的。祇在當人日用中。要且日用收不得。大丈夫應須目下自成褫。莫待當來問彌勒。大眾。會麼。如或未會。但看石頭問六祖。教你只好尋思去。

舉一明三。目機銖兩。是衲僧本分。尋玄摘妙。依疏解經。乃座主家風。𨿽則頓漸成差。要且同歸一致。爾來宗教相攻。彼此矛盾者。是不達本也。所以山僧二邊一齊拈出。是耶非耶。任他諸方卜度。

提思益經

依經解義。三世佛冤。離經一字。卽同魔說。這不得。那不得。且道如何通个消息。良久云。香從花裏來。水從石中出。

召大眾云。雲門大師來也。向你諸人道什麼。但說拂子昨夜變作龍吞卻三千大千世界去也。你諸人向那里存住。知麼。如或不知。山僧代他通个消息。良久云。無風荷葉動。必定有魚行。

大眾。見麼。釋迦牟尼佛在山僧拂子頭上。坐寶華座轉大法輪。說光明種種名號力用。上根利智者。見則頓證自心。立地成佛。若是中下之根。莫謂山僧一例說夢好。

昨夜泥牛耕破月。波斯怒眼恨不徹。石人撫掌笑呵呵。木女﹝怡﹣臺﹢旁﹞惶淚成血。且道是何宗旨。我亦不識。只要拈來應个時節。且如應時節句作麼生道。燻風醉倒西湖客。莫把杭州作卞州。

陽和布滿上林春。艸色靑靑柳眼萌。要識本來眞面目。東風徧意醉遊人。大眾。山僧舉來。只要作个山門標榜。若作佛法商量。三十棒打碎你頭。也怪他不得。

直下承當。猶名鈍滯。如何若何堪作甚麼。若向山僧未出法堂諸人未生一念時會得。略較些子。其或不然。且聽思益經。

儒者秉燭苦讀。田者帶雨耕鋤。𨿽則勞逸有異。要且同是功夫。只如沙門輩仗佛光明。不田而食。不蠶而衣。畢竟成得个什麼事。還知報恩句麼。良久雲。雨滋三艸秀。是處唱堯歌。

春風澹蕩春气和。擲柳黃鶯弄錦梭。造化織成何所用不如靜念薩婆訶。大眾。若作世俗會。許你具一隻眼。若作佛法會。帶累老僧入地獄如箭。

老僧沒能柰。行動少自在。缺齒不關風。心直兼口快。昨夜撞倒須彌山。直得帝釋天尊龍牀寶座去了半塊。大眾。且道山僧恁麼舉揚。是何道理。良久云。我亦不知是何道理。祇似三江人唱曲。

綽約桃花映水紅。靈云繇此顯家風。年年一度常如此。何必從他問主翁。大眾。這是山僧直下舉來。祇要應个時節。你諸人莫作春意會好。

噫唏噓。阿喇喇。提不起。這一著。放得下。快活殺。昨夜觀世音菩薩化作夜叉。閻羅大王化作菩薩。且道何以如此。不見道善人無惡心。惡人無善念。善惡不相到。祇如前後步。若向這里會得。倜儻分明。如或未會。且聽下文分解。

眾宰官請提法華經

拈來無不是。用處莫生疑。昨夜泥牛斗。踏殺老波斯。大眾。眾中還有證明者也無。如無。且聽山僧講弘傳序。

海底泥牛含月走。巖前石虎抱兒眠。鐵蛇鉆入金剛眼。昆侖騎象鷺鷥牽。此四句內。有一句能殺能活。能縱能奪。若人簡點得出。一生參學事畢。噫。古人奇特甚奇特。只是太顢頇生。爭似我這里直截。無可瞞昧。諸人還樂聞麼。良久云。是法不可示。言辭相寂滅。

一光東照。智境全彰。半句未吐。眞心斯在。釋迦老子竭力提持。祇得一半。若要完全。直得南山起雲。北山下雨。石女懷胎。木人撫掌。略較些子。眾中還有會得的麼。良久云。會得的。端坐念實相。若也未會。聽老僧下文分解。

老儂不識字。錯讀己已巳。去問大大人。答道彌是襧。且道識字的是。不識字的。是。良久云。若是獅子。終不逐塊。

取不得。捨不得。不可得中只麼得。老僧胡亂且拈來。上一橫。下兩直。任君持去問達摩。達摩只好道不識。何以故。止止不須說。我法妙難思。

光非照境。境亦非存。光境俱忘。復是何物。豎起拂子云。大眾看看。老僧拂子放眉間白毫相光。十方各照萬八千土。具大神通。有大利害。你等諸人舉眼。則瞎卻汝眼。若欲側耳。塞卻汝耳。若欲起念。則觸碎汝心。直欲眼不得而見。耳不得而聞。心不得而念。正當恁麼時。老僧與你通个消息。良久云。黃鶯上樹一枝金。白鷺下田千點雪。

對一說。倒一說。拂子大轉廣長舌。徧覆三千大千世界。超度百億須彌日月。直得塵說剎說無間歇。山河大地一時說。甚至釋迦老子種種譬諭種種因緣無數方便廣演言教。未得這个老漢一截。大眾。且道這漢有甚長處敢爾如是大口。只爲他說法不容思量分別。

眼若不睡。諸夢自除。心若不異。萬境一如。眾中還有知時識節者麼。若無。不得艸艸放過。大家時中簡點看。

諸法從本來。常自寂滅相。以方便力故。爲五比丘說。豎起拂子云。看看。這个是方便。撫尺一下云。這个也是方便。何以故。不見古人道向聲色裏透過。始是實際。只如離卻方便。作麼通个消息。良久云。不因柳毅通消息。怎得家音到洞庭。

一拽石。二挨磨。日用云爲莫蹉過。玄沙本是謝三郎。休向前村覓李大。大眾。如何是不蹉過的事。良久云。只見六龍爭鬥舞。豈知丹鳳入靑霄。

春夏秋冬疊相遷。个中眞實不堪言。若教悟得空王旨。頓足槌胸叫阿天。大眾。眾中還有悟得空王旨者也無。若無。老僧與你說破。良久云。我不敢輕於汝等。汝等皆當作佛。

諸法從本來。常自寂滅相。春到百花香。黃鶯啼柳上。似則也似。是則未是。何以故。爭柰冬行春令。老僧今日拈來。也攺頭換面作一偈。諸法從本來。常自寂滅相。冬至朔風寒。獸壚添白炭。不敢與古人鬥巧。也只好應个時節。

秋老園林盡蕭索。朔風何似偏獰惡。爛紅吹盡樹頭空。這个繇來不凋落。都道枯不如榮。豈知法華會上恰用得著。何以故。不見道此眾無枝葉。惟有諸貞實。

三界無安。猶如火宅。若知出要。當下心息。絕承當處。無煩气力。老僧說破。任汝自擇。

須知火宅內。總是長者兒。逐愛隨憎嫉。所以自成癡。豎拂子云。還會麼。若也會得。饒他羊車鹿車大牛之車。都是閒家具。

癡子漫奔波。臺山卽土坡。文殊祇這是。何處覓彌陀。古人太殺慈悲。分明道了也。若也會得。更復何圖。所以道但向家中自合轍。何愁門外不通車。

西風正威惡。萬籟俱蕭索。枝葉盡凋零。露出這一著。大眾。且道那个是這一著。良久云。夜來何處火。燒出古人墳。

一不得放過。二不得住著。三要著眼睛。四要知下落。若肯一念回光。超然便出火宅。咄如識得這个咄字。管教十方剎海冷沈沈。一切聖賢如電拂。

門外伶俜子。何意事閒遊。家財無可付。長者日添愁。噫。爭似酒樓聽歌妓。你若無心我也休。

要識長者子。伶俜路上徒。甘爲傭作客。志气一心無。噫。大丈夫漢頂天立地。何不直下承當。也省許多心力。

萬代金輪聖王子。只這眞如靈覺是。菩提樹下度眾生。度盡眾生出生死。般若又道若有眾生如來度者如來卽有我人眾生壽者。一佛一祖。兩般拈出。未免肴訛。山僧特與他和會。秋深山露骨。天冷水交淸。覿面無回避。噫。他是何人。我是何人。

殺盡始安居。護生須是殺。盡大地拈來。無有不是藥。無論心病身病。服者見者斷盡命根十有七八。且道何以如此。良久云。題目分明。

知病不知藥。羣生俱夭死。知藥不知病。神醫無治理。藥病兩皆除。可達無生旨。大眾。且道作麼生是無生旨。良久云。南山起雲。北山下雨。

有相無心。相隨心滅。有心無相。相逐心生。所以善人無惡心。惡人無善眼。只如藤蛇入口。鄧通以之餓死。香山還帶。裴度位致三公。且道還是授記使然。還是因果致得。未證據的分別看。

西風何太惡。園林盡蕭索。非但江湖客商受禁持。吹得室內禪師也七零八落。𨿽然恁的無情。也有爲人好處。大眾。且道如何是爲人的好處。不見道此眾無枝葉。惟有諸貞實。

十方無壁落四面亦無門。直得圓陀陀。光爍爍。展轆轆。活潑潑。喚作大通智勝得麼。良久云。竹密不妨流水過。山髙豈礙白雲飛。

內外絕行蹤。通身無影像。閫內不聞名。深宮不標嫡。未會者參大通智勝去。

有向無中得。無向有中求。要識其中意。韶陽六不收聲和自然響順形直必也影端。什麼成佛不成佛。授記不授記。都是閒話柄。古人道拾得一文錢。買个﹝饑﹣幾﹢磨﹞﹝饑﹣幾﹢磨﹞喫。當下不肚饑。

鼓寂鐘沈托缽回。巖頭一拶語如雷。果然祇得三年活。莫是從他授記來。此是張天覺一夜不眠。渾如夢醒。當場掇出。堪於人天眾前作个標榜。且道作麼是標榜。無風荷葉動。決定有魚行。

一棒一條痕。一掌一握血。未是性燥漢。直得棒如雨點喝似雷奔。始有參學分。大眾。且道如何是參學的句。良久云。若知燈是火。拍手哭蒼天。

寂寂直言寂寂。惺惺眞是惺惺。泥牛空裏翻筋斗。木女崖前也喫驚。且道是何宗旨。我亦不識是何宗旨。祇是安樂行。

不懼子湖狗。好顚曹山酒。撞著劉鐵磨。顚倒兩頭走。若向這里會得。可與論安樂行。

從天降下貧窮。從地湧出富貴。中間有个漢無國土可居。無世界可立。還是貧窮耶。富貴耶。看看。

不了於自心云何知正道。彼繇顚倒慧。增長一切惡。大眾。且道如何是自心。未會的。且聽壽量品。

未達法惟心。起種種分別。達法惟心已。分別卽不生。只如此經分因別果。較量功徳。且道是分別。不是分別。請論量看。

一念信解。價勝七珍。須臾受持。功超沙劫。云何得恁麼尊貴也。豈不見勇士迷之而轉悶。龍女獻之而成佛。

連朝宿雨漓披。途人無不攢眉。老僧無別剩語。畏寒更欲添衣。大眾。若會玄中的。須明上上機。

毛端現剎。塵轉法輪。芥內須彌。粟藏世界。冷眼看來。未是本分事。且道如何是本分事。良久云。惟獨自明了。餘人所不見。

含珠報徳。按劍者自癡。抱璞呈君。刖足者不智。眾中還有知恩報恩者麼。若有。不得辜負常不輕菩薩。

拂子昨夜逞神通。毫光直透三千界。其間鐵圍大海諸佛眾生共轉法輪。各證解脫。天明起來。都是一場大夢。且道是何境界。良久云。夢裏明明有六趣。覺後空空無大千。

老僧室內猶嫌冷。路上行人柰若何。莫道釋門多澹泊。須知檀信受奔波。眾中還有知恩報恩者也無。良久云。挺起脊梁休放過。靜中須念薩婆訶。

貪嗔煩惱病。定慧力解脫。二者正相等。拈來都是藥無論心病身病二乘病。服者嗅者皆安樂。只恐不解忌口。大眾。且道如何是解忌口。良久云。寧可截舌。不犯國諱。

洪音大轉。沙界同聞。一語發揮。羣生了解。旣然如此。新羅不打鼓此間不上堂又作麼生。

金風似箭。撲頭撲面。好个圓通。時人不薦。且道薦後如何。直如急水打毛球。著眼看時尋不見。

老僧畏寒懶向火。衲被蒙頭背風坐。曝日開懷摸个虱。私謂宰相不如我。𨿽然恁地風光。也要挨過五九四十五。大眾。且道四十五日後如何。東風齊至蟄艸萌陽和運轉大地春。

性本具足。聖凡無差。一念回光。便同本得。眾中還知一捨邪心。卽登正覺者。且道是什麼人。

舉一明三。目機銖兩。收來太促。放去較賒。若向个中明解得。何須門外覓三車。

撒幔天羅网布徧地葛藤。收羅四海英豪。接引諸方作者。冷眼看來。是大不得已作死馬醫。爭似如今揭卻羅网。收起葛藤。使有目皆見有耳皆聞。更無藏躲處。諸人還知麼。若不知。且聽第二場。

會稽雲門湛然澄禪師語錄卷第三

會稽雲門湛然澄禪師語錄卷第四

門人明凡錄

吳興丁元公山陰祁駿隹編

小參

冬至小參。夏至至日短。冬至至日長。否極還泰來。陰消復陽長。大眾。此天地自然之化。情與無情莫能逃其一齊之令。所以道古今天地。古今日月。古今人事。古今物理今年冬至。也十二个時辰。去年冬至。也十二个時辰。前年冬至。也十二个時辰。如是乃至窮盡過去劫。也只有十二个時辰。增一毫不得。復窮來年冬至。也十二个時辰。來來年冬至。也十二个時辰。如是乃至未來無數劫。也只有十二个時辰。減一毫不得。兄弟。汝等與他古人差別在什麼處。各各不自成褫。而欲好肉挖瘡。起模打樣。殊不知動念便差了也。我大覺老人於悟道時。便云奇哉。眾生皆有如來智慧徳相。良繇妄想執著不能證得。繇是以種種因緣。種種譬諭。廣演言教。無數方便。引導眾生。令離諸著。無別有旨。人根鈍滯。將謂有著可離。石霜大師又與打破道。一念萬年去。寒灰槁木去。一條白練去。古廟香壚去。這等說話。𨿽則作死馬醫。依而行之。大有好處在。餘句不錄。

小參。雲門大師來也。道什麼。他道拄杖子化龍。吞卻三千大千世界。你諸人向什麼處蹲坐。雲門老人忒煞無情。直下教人無立地處。山僧拄杖子卽不然。坐便倚壁。行便扶持。亦不變作龍。亦不吞三千大千世界。你諸人坐立儼然。且道向甚麼處著眼。還會麼。若也不會。更與你添些注腳。只這拄杖子。喚作拄杖子則觸。不喚作拄杖子則背。不得有言。不得無言。不得轉機。不得著語。正當恁麼時。且道作麼通个消息。爲復奪卻。拋向地下得麼。爲復折作兩橛得麼。爲復豎一拳喝一聲得麼。爲復禮三拜。拂袖東行西行得麼。若如此弄閒伎倆。被拄杖子收卻了也。所謂莫將閒學解。埋沒祖師心。大眾。這个諸方爲之舉話。你諸兄弟進堂半期。諒必知其落處。定不爲拄杖子瞞卻。若也不知。也須著些精彩。不可今日明日。只麼度時。以當平生行腳。須知光陰易度。歲月難畱。恍惚之間。便成蹉過。禪和家用工夫。大似行路。一日一日要知程途。若也不知。將何所教於後人也。兄弟。你們時中應自簡覺。我自進堂已來。昏沈得漸輕不。妄想得泯絕不。用功覺得力不。見地覺明白不。如人飲水。冷暖自知。若不得恁麼地。大丈夫何得自欺。因山僧舉。從今日爲始。旣往不咎。以後決不可如此差過。決定要知落處。誠有如是決志。有如是猛烈。可謂彼此不相辜負。如不相悉。啼得血流無用處。不如緘口度殘年。

小參。煙雨盜將山色去。溪風送得水聲來。本來法法皆如此。莫教心識彊安排。兄弟。眾中若作境會。許你具一隻眼。若作佛法會。打碎你頭。何故如此。我王庫內。無如是刀。𨿽然如此。要了世法。向佛法中會。要了佛法。向世法中辯。蓋佛法世法。文字詮表有二。其實性則無二也。無二之性。卽是佛性。苟悟如是佛性。則古今人事。古今佛理。古今世界。古今日月。曾不教你起心動念。然後得也。近有不識方便者。疑欲驅昏敵散。遣妄求眞。或取靜功。學死灰禪。看話頭。覓義解。取捨旣經於心。是非定幹於念。可謂唐喪光陰。於理何益。珍重。

小參。目前無法。意在目前。不是目前法。非耳目之所到。大眾。旣非耳目所到。何有是非逆順之可得也。然則𨿽非目前。要在目前以驗其實。經中所謂行於非道。通達佛道。何爲非道。卽目前一切逆順中。﹝打﹣丁﹢聿﹞身而過。無障無礙。是故提婆達多。是佛積劫惡友而云我。因提婆達多善知識故。令我疾得阿耨菩提。乃至證得三十二相八十種好。又云。一切眾生聞提婆達多品。受持讀誦。不復墮於三惡道也。如此。則豈非觀逆成順。繇非道而通達佛道耶。而今多見兄弟發心坐禪。因師友警策昏沈。勃然動其嗔心。以致諍論。似不如無情之木頭也。何則木頭者爲良匠多方彈削。始成梁棟。如彼木頭忽作嗔云。我在山中。大塊載我。雨露滋我。何等自在。爾無端取我回來。多方薄我如是。則非惟不能成器。抑且爲怪物矣。故曰生我者父母。成我者師友。假如衣冠不正者。卽路人亦須相勸。何況僧稱和合。和合則無諍論。旣已結制坐禪。則和中最和者同結其心。共期出於生死。彼得卽如我得。我失卽如彼失。欲不使一人警策。可乎不可乎。

徑山小參。坐禪已一月。那事曾未徹。不肯自承當。從教眼出血。且道何故如此。不見道佛爲你不得。天爲你不得。人爲你不得。父母爲你不得。師友爲你不得。必須自己解作活計乃得。有等兄弟見恁麼理論。便不信有妙悟。不肯做功夫。向冊子上學些現成話。湊合幾轉語。以當自己平生事。豈不云大錯也。何也。古人等閒出一語句。擲地作金聲。透過一切聲色關竅。一切文字義理。皆洞根源。不爲障礙。七通八達。羅籠不住了也。你這一轉語。果得恁麼地相應麼。於生死中眞得解脫麼。若也未得。且不可掠虛。須要老實做功夫始得。又有一等兄弟。更作種種計較。乃云必須做靜功。靜功做不去。乃云動亦何嘗不是。或云念佛自然心靜。或云念佛顢頇。不若參禪。簡點昏妄根源。根源披露。自然昏妄自除。或云參禪儱侗。不若看教。有文字可則。有義理可憑。豈彼無義味話頭。而能自了。或云教惟文字。互立互破。曾無實義。若不參禪。了悟自心。終不濟事。作如是等種種計較。可謂徒喪光陰。於理何益。徑山不會譚禪。祇可點病。是病非病。諸兄弟各自知時。若還點著痛處。各各自求對治。若也無病切勿好肉挖瘡。珍重。

小參。秋雨足。年谷熟。處處唱堯歌。人人咸鼓腹。大眾。只如太平無象。八表歸降。直得銷兵器爲農器。攺旌旗爲酒旗。不動干戈而坐見勝負者。且道是什麼人曾恁麼來。昔者鼓山赴閩王請。雪峯云。雪峯門下好一隻聖箭。射入九重城裏去也。孚上座云。不然。待某甲勘過始得。乃自趕至中途。問云。師兄向什麼處去。答曰。九重城裏去。問曰。忽然三軍圍繞時如何。答曰。他家自有通霄路。曰恁麼則離宮失殿也。答曰。何處不稱尊。孚卽拂袖便回。舉似雪峯。峯云。他有語在。孚云。這老凍儂猶有鄕情在。峯便休去。這公案。諸方少有定斷。徑山不惜眉毛。爲你諸人作口業去也。一人死中得活。好手手中呈好手。一人半路抽身。得便宜處失便宜。雪峯道好只聖箭射入九重城裏去也。不知早是拋鉤擲釣。孚云。待某甲勘過始得。豈知盲龜跛鱉已納敗闕了也。回來舉似。大如把髻投衙。峯云。他有語在。須知也不是好心。孚云。老凍儂猶有鄕情在。祇識貪前。不覺錯後。他也未必要顯勝負。只爲圓成前話。豈知家賊難防。所以祇似个赤土塗牛奶。是伊雪老無齒大虫傷人不知痛。所以便休去。若是龐公少這一句不得。大眾。徑山恁麼批判。你諸兄弟還肯麼。若是久參上士。是伊定知雪峯做賊處。若是新學初機。切不得一向在他三人分上著腳。直須自己打開胸襟。方始知他落處。今日徑山不會譚禪。一向依門傍戶布滿地葛藤。我今還以古人現成偈句舉似。良久云。善哉三下板。知識盡來參。旣善知時節。吾今不再三。

小參。俱胝和尙一指禪。三十年來用不殘。冷眼看來猶未是。後人不可被顢頇。大眾。諸方盡傳。俱胝和尙初住山持咒時。有尼名實際。來戴笠子執錫。繞師三匝曰。道得卽下笠子。如是三問。師皆無對。尼便去。師曰。日勢稍晚。何不且住。尼曰。道得卽住。師又無對。尼去後師嘆曰。我𨿽處丈夫之形。而無丈夫之事。不如棄庵往諸方。參尋知識去。其夜山神告曰。不須離此。將有肉身菩薩。來爲和尙說法也。逾旬果天龍和尙到庵。師乃迎禮。具陳前事。龍豎一指示之。師當下大悟。自此凡有學者參問。惟舉一指。別無提唱。有一供過童子。每見人問事。亦豎指祗對。人謂師曰。和尙童子。亦會佛法。凡有問皆如和尙豎指。師一日潛袖刀子。問童曰。聞你會佛法是否。童曰。是。師曰。如何是佛。童豎起指頭。師以刀斷其指。童子叫喚走出。師召童子。童子回首。師曰。如何是佛。童子舉手不見指頭。豁然大悟。大眾。這一著子。若在指頭上。爲什麼童子斷去指頭才悟。若不在指頭上。爲什麼和尙豎一指。更無別語。你們若能眞實悟去。則知山僧所云不可被顢頇。非爲故抑也。餘句不錄。

爲刑部陸西源對靈小參。大丈夫秉慧劍。般若鋒兮金剛焰。非但空摧外道心。早曾落卻天魔膽。大眾。且道般若有什麼奇特。得恁麼猛利。不見經云。一切有爲法。如夢幻泡影。如露亦如電。應作如是觀。且道如是。作麼生觀。所以云。若以色見我。以音聲求我。是人行邪道。不能見如來是知一切色聲到般若分上。都用不著。故曰般若如大火聚。四面不可入。且道有什麼憑據不見世尊敷座而坐。未嘗開口說个元字腳。而空生便云。希有世尊。古人所謂待他開口。成得个甚麼。只這个贊嘆處。便見他父子共秉金剛王寶劍。當頭一揮。直下無你用心處。無你思惟處。無你分別處。無你計較處。囫圇無一些縫隙可得。天魔外道欲何爲耶。空生見此奇特。一切無敢近傍。而未審如來以何爲護念。以何爲付囑。後世發菩提心者。應云何住。云何降伏其心。而世尊無他辭。但曰應如是住。如是降伏其心。如水注水。似空合空。一部般若六百卷。不消如是二字。已周足了也。昔者空生於巖中打坐。釋梵散花。問曰。散花者誰。答曰天。曰何以散花。答曰。尊者善說般若。故我散花。曰我無言語。何爲善說。答曰。尊者無說。我等無聽。惟無說無聽。是名眞說般若。噫。帝釋大似以贓枉誣。而不知空生反受其益。旣親從此中來。見世尊默然。便云希有。所謂曾爲浪子偏憐客。大凡處世有所作爲者。未有不本過去曾向个中來者矣。玆者吏部尙書五臺陸公。受佛付囑。秉護法心。現宰官相。遊娑婆界。所以嘗聞往阿育禮舍利。而舍利放光若五車輪。故浙西東一帶佛法。莫有不蒙其力者。其子刑部西源居士。克肖乃父。稟性仁慈。爲人心切。日持金剛。一生不易。敢於有爲。惟善是從。所以朝野莫不稱其爲善人也。若非眞正克家之子。安能不違乃父所教如是切耶玆者捐館以來。已及一年。乃弟季君請山僧對靈敷揚法旨。山僧自愧無能。且將就依經傍教。引一二句。用赴所懷。經云。妄認四大爲自身相。六塵緣影爲自心相。譬彼病目。見空中花。及第二月。善男子。空實無花。病者妄執。世人聞此。莫不驚疑。未能卽信。惟我西源居士卽今四大分離。六根不有。於大寂定中。親證這个境界。回顧舊日所爲一一不然。還肯麼。若能自肯。便乃優遊亦華藏世界。出入於寂滅場中。見聞覺知。旃檀林裏見如來。俯仰折旋。菡萏花中瞻聖像。仰煩大眾念彌陀經。送他一程。

爲太守楊五參夫人吳氏對靈小參。一念普觀無量劫。非去非來亦非住。如是了知三世事。超諸方便成十力。大眾。此是華嚴經三天偈文。蓋此經頓彰法界。圓演妙性。直下無生死可出。無涅盤可證。無聖凡可分。無輪回可免。性眞如是。非爲彊言。若能契旨。生不足忻。何以故。生如寄故。死不足畏。何以故。死如歸故。今人不了。忻生畏死。是不知生死也。有一等彊作主宰。便云死不足畏。此又不然。是他聖賢了達無生無死的道理。乃可如是。今人於一毫利害。便覺觸心。可不畏乎。玆者五參居士特爲貴楊夫人吳氏五七之辰。請山僧對靈說法。山僧自揣道非眞悟。學失師宗。於人天眾前說个甚麼卽得𨿽然法本無法。遇緣卽起。山僧據古驗今。略爲較量。昔者舍利弗問天女曰。汝何不轉女身。天女答曰。我十二年來。求女身相。了不可得。當何所轉。於是天女以神力化舍利弗爲女身。自己化爲舍利弗。問曰。汝何不轉女身。答曰。我亦不知當何所轉。是知佛性無差。見處有異。譬如棃園本一男子。以女飾裝之。而見者聞者咸謂女人。本一女人。以男人衣服飾之。而見者聞者咸謂男人。一身無異。衣服成差。肉眼好瞞。聖心非昧。若能這里著眼男也。女也。生也。死也。眞如幻影。未能如此。聖人有現量。凡夫可比知。何謂比知卽如吳夫人在世之日。也有恩愛。也有是非。廣大家財。眾多眷屬。件件是放不下。捨不得的。到爾今來。恩愛割斷。家財不顧。眷屬相拋。單單有个色身。尙不相保。除此之外。更有何物而不修省。大凡死者爲生人之鑑。生人當趂此色力彊健。將彼比我彼旣拋之。我此四大。爲同金剛常住不朽耶。爲復變壞不常耶。若復變壞不常。急須猛省。萬緣放下。只將生從何來死向何處頓在目前。日也如是參。夜也如是參。參來參去。一念妙悟。則知楊夫人不曾死。我等不曾生。出出沒沒。同在太虛空中。如大圓鏡照了萬有。都如夢幻也山僧更有末後句。舉似大眾。鴛鴦夢斷錦牀空。四大分時卻好會。若能於此發明心。便見彌陀親授記。

夜參

夜參。舉拂子云。會麼。不見古人道萬象之中獨露身。惟人自肯乃方親。當初謬向途中覓。今日方知火裏冰。大眾。要知萬象之中獨露的身麼。若也未知。山僧與你說个譬諭。譬如剝筍。剝一層又一層。剝至無可剝處。可爲獨露得麼。經云。如是八種。諸變化相。各有所還。汝見八種見精明元。當欲誰還。諸可還者。自然非汝。不汝還者。非汝而誰。卽如剝筍。諸可剝者。自然非肉。不可剝者。非肉而何。似則也似。是則未是。祇可信他一半。那一半是眾人自家分上。比也比不著。諭也諭不及。經云。是法無比。離對待故。自家體究始得。山僧以慈悲故。有落艸談。權引佛祖言教。與你商量。若諸方具眼者聞此。必惡心嘔吐。眞正參學人。決定不向這里死卻。須是向上人參向上事。不見石鞏和尙初爲獵人。路經馬祖庵過。問祖曰。和尙見鹿過去麼。祖曰。汝是什麼人。曰獵人。祖曰。旣是獵人。解射否。曰解射。祖曰。汝一箭射多少。曰一箭射一个。祖曰。汝不解射。曰和尙解射否。祖曰解射。曰一箭射多少。祖曰。一箭射一羣。曰彼此都是性命。何必一箭便射他一羣。祖曰。汝旣如是。何不自射。曰若教某甲自射。直得無下手處。祖曰。此子曠劫無明。從此斷盡。大眾。這个獵人。看他本不參禪。亦不念佛。初不做工夫。亦不看話頭。一聞恁麼舉。便云。無下手處。這豈不是直截的樣子。若這里構不及。且將个本參話頭。左看右看。一看看破。與古人契合也未知。無事珍重。

夜參。長沙老虎。咬殺紫湖狗。臨濟饅頭。可配曹山酒。古人各各顯家風。不意聞者皆奔走。休奔走。這里𨿽則難領。卻也省力。若能擔荷。管取與古人把手。踏碎毗盧頂﹝寧﹡頁﹞。其或未然。且胡亂說些家風。大眾進堂一月有餘。於中或得或失。或進或退。當自知分齊。不可央央庠庠。只麼度時。便當參禪也。兄弟。旣到這里。須生難遭想。難遇想。此事在上古。𨿽則爲難。尙可云易。何也。彼時叢林多。知識多。同心兄弟亦多。所以動輙是一千五百。這邊參請。那邊求問。時中商量浩浩地。頗有發明。亦雲間世有者。今則不然。予走徧天下叢林。所見知識也多。其間上等。教人念佛求生西方。其次。聽經學嘴頭。其次。誦經作福。這一著子。罕有提持者。間有提持。不過商量古人舊公案。去古轉遠。可謂自救不了。古人所棄。今時喚作極則事。爲可惜者也。卽如越中冬間坐禪頗多。要眞正悟明。我三十年來。未見一人。做首座的。不過辦幾堂齋。持念佛。喚作話頭。不語抵作口實。無甚開示。學人進堂。並不請問如小豬撞乳相似。撞過一冬。喚作坐禪。遮个都是薄福事。有甚利益。兄弟。我忖己徳。不當弄鬼眼睛。但惜佛法滅在此時。故不懼地獄。呈此笑具。眾中還有問話的麼。

夜參。惺惺寂寂是。無記寂寂非。寂寂惺惺是。亂想惺惺非。此古所謂料揀語。似有句祇是兩種。所謂藥病。今人不善方便。莫有不中其病者。不知向背猶且可。知而故犯。堅執不捨。乃云豈有二心。然則惟聖與凡。無可分別矣。殊不知亂想乃狂。無記乃愚。總是無明別號也。諸佛破無明。故出生死。凡夫著無明。故受輪回。可不辯乎。今時有等稱悟道者。才上單。做不得主了。祇這昏沈。尙做不得主。臨命終時。這个大昏沈。如何作主。旣做不得主。你所言悟道者豈不自誤也。大凡做功夫。自己不能。所以入禪堂。結大眾。並力排遣。默默分付昏沈哥哥。你且暫退。人面前讓我些。他日出堂來與你敍舊情也。此是第一等識廉恥的好漢子。復有一等不懼大眾見笑。不欲與他惡識。無論坐時臥時。常在一處。斯須不離。欲望悟道。其可得哉。若是皮下有血的漢。見山僧恁麼舉。便冷地裏自己簡點痛處。猛著精彩。把个話頭一提提起。直下如一人。與萬人敵相似。驀忽醒去也未可知。不爾。則休得暗箭傷人。背地念大悲咒好。

夜參。安思危。樂思苦。此古人之至言。所以有終身之憂。無一朝之患。爾今兄弟家共住此一會。實非小緣。此事在古猶難。不悟且置。卽如大悟之後。尙依叢林三二十年。今時人才出家。便住小院。或守山坐關。或住庵堂廟宇。規矩有所不聞。道業曾不之辦。縱自在貪饕。干名覓利。光陰暗去。曾不知覺。無常卒來。曾何得知。除有智慧之人。密密觀察。念念提持。始不爲其所瞞。此外更無出得者。兄弟。我輩學道。多爲衣食所忙。不能成辦。今此雲門。𨿽非大廈。頗可容身。𨿽無美供。粥飯粗足。正好猛利修行。夏間酷熱。首座規矩稍縱。你等自宜簡點。不可依例度時。當如父子上山。各自努力。以求決了。若只恁麼度時。竊恐臨命終時。眼光落地。無可把柄。終是一端大患也。故余謂安思危。樂思苦。正今日之要語矣。

夜參。喫一交。長一智。經一事。識一敝。世間事尙且如此。豈有坐禪不知分齊耶。譬如行路出門。一步要知一步境界。出門十里要知十里境界。如是乃至百里千里亦復如是。兄弟家進堂已經三日了。其間還有識進退好惡的麼。不可儱侗度時。虛閒歲月。有甚麼益。大抵修行人。最初要知所擇。以佛性乃無爲之法。用有爲身心湊泊其事。大似方木投於圓竅。轉見其乖矣。必須外絕攀緣。所謂名利好惡是非得失。一切斬斷。內泯心識。直使如虛空寬廓。無一物可寄。放教閒閒地。如有气死人相似。或可當其少分。若也心標二境。發心坐禪。早是差了。何況更要驅昏敵散。取是舍非。離動求靜。欲返無爲之鄕。不亦難乎。故祖師云。非是相爭。是爲心病。兄弟家於中還有識利害的麼。有則出來說个明白。

夜參。道遠乎哉。觸物而眞。聖遠乎哉。體之卽神。不可以知知。不可以識識。所以古人道開口成雙橛。揚眉落二三。舉心爭萬里。動念隔千山。兄弟。爲什麼此事。這樣難爲人。蓋這一著子。在人本分上親切得緊。所以動念便乖也。不見瑞巖問巖頭云。如何是本常理。答曰。動也。曰動時如何。答曰。不是本常理。巖繇是豁然大悟。後每自喚自應云。主人公。噯。惺惺著。以後莫被人瞞。諾。諸方謂其弄精魂。以東塔長老卽不然。祇這个瞞字。有許多喫緊爲人處。盡大地莫有逃得。兄弟。還知麼。若也不知。山僧爲你們說破。所謂一切聲色是瞞人處。一切語言是瞞人處。一切文字是瞞人處。如是乃至世間一切是非物欲利名恩愛總是被瞞處。而我出家之徒。旣已跳出。復有生死可出。涅盤可證。如是乃至神通三昧禪定解脫光明相好。凡有名相礙於胸中。總被其瞞也。直得灑落落地。虛廓廓地。無一物掛於胸中。然後時節因緣到來。一念發明。疑情頓斷。始不受其瞞也。兄弟。還有問話者出來。眾無出者。師曰。如此。則你等都是佛。長老瞞不得也。下座。

夜參。秋老園林全體露。朔風猶與贈寒威。頻添榾柮團圞坐。黃獨權將糞火煨。食旣足。不愁衣。心不負人樂有餘。寒涕交頤君莫笑。詔書何必苦相催。大眾。山僧不會談禪。且說篇鷓鴣辭爲供養也。若是本分禪流。且學他上流。如懶贊和尙住南嶽。唐太宗欽其名。遣中使入山請之詔書三宣。始起撥糞火捉煨芋。寒涕交頤。曾不之顧。天使笑曰。請和尙拭寒涕。贊曰。那有功夫與俗人拭涕耶。使舉似帝。益加欽敬。兄弟。他古人不說什麼坐功參禪。而日用中事事合道。爾今兄弟誠有這等操略。有這等履踐。可謂不動干戈而坐致太平也。

夜參。曹山白酒紫湖狗。臨濟饅頭趙州茶。自來門風各各別。會而歸之總一家。大眾。旣是各別。爲什麼又云一家。眾中還有具通方眼分緇素辧得失的。出來商量看。僧問。古人道離心意識參。只如心意識作麼生離。師曰。把將心意識來。我爲汝離。曰不知。師曰。要離作麼。僧問。文殊出女子定不得。网明出得。未審文殊過在甚麼處。師曰。文殊且置。卽如网明還出得也未。僧無語。師抽身入方丈。

夜參。大眾急須會取好。莫教山僧開口。若開口後便奔流度仞遏捺不住了也。所以古人道開口神气散。舌動是非生。若未開口已前。這一著子。在你諸人分上。甚是省力。甚是現成。你等還肯麼。若肯。出來商量看。

燃塔燈。夜參。是燈不自照。非燈不照他。是非都去了。皎潔永無差。大眾。此人人頂門上這一著子大事。輝今耀古。無欠無餘。本來現成的。爲甚麼都云不會。爭似性泉等一班居士各出己資。共轉大用。來此福城寺。燃點塔燈。直得巍巍乎若須彌之峙大海。煌煌然若火樹之開鰲山。自一燈而至千萬燈。燈燈無盡。與星鬥奪其光輝。從一級而至六七級。級級騰空。與太虛爲其伴侶。此不礙彼。彼不礙此。復能周徧互融。彼卽是此。此卽是彼。故得重重無盡。孤明朗照。毋論人類鬼類地獄類畜生類。一念便超諸佛地。爍破昏衢。不管事障理障所知障煩惱障。剎那消入妙菩提。如斯勝利。贊莫能窮。簡點將來。猶是莊嚴邊事。若論人人本分上又且不然。這一著子。非明非暗。非色非空。實謂千日不足並其耀。萬聖不能掩其輝。亙古亙今。曾無間然。苟能一念知歸。便同三世諸佛。較前功徳。百分千分萬億分百千萬億分算數譬諭皆所不及。汝等兄弟還肯承當麼。若也不肯。山僧引咎自歸也。良久云。祇這無明種。髙明朗太虛。

夜參。吾心似秋月。圓滿光皎潔。無物堪比倫。教我如何說。噫。大小寒山。徒爲文殊後身。口門窄。說不出。老朽又且不然。吾心似秋月。圓滿光皎潔。無物堪比倫。雲門已漏泄。大眾。且道雲門大師作麼漏泄。良久云。胡餅也不記得。

夜參。未明出世。潑天豪富總虛花。若了自心。赤骨貧窮也快樂。大丈夫。須猛煎。割世网。斷狂業。急省取。牢把捉。胸中蕩蕩地。時內惺惺著。見聞與覺知。及早尋下落。天堂與地獄。皆是自心作。諸行無常一切空。卽是如來大圓覺。

夜參。依經解義。三世佛冤。離經一字。卽同魔說。所以奄提遮女問文殊師利云。明知生是不生之法。爲什麼卻被生之所縛。答曰。其力未充。昔者進山主問修山主曰。明知生是不生之法。爲什麼卻爲生之所縛。答曰。筍畢竟成竹。爾今作篾使得麼。進曰。將謂你是个人。見解如此。修曰。某甲祇如此。老兄又如何。進曰。此是監院房。彼是廚庫房。修不肯。問地藏。藏答曰。此是知事房。彼是常住房。二人禮謝。大眾。修山主參得文殊禪。不依經。不離經。如同一模脫出。爲什麼地藏父子不肯他。須知祖師門下別有長處。眾中還有人道得。出來伸气。如無。老漢自道去也。良久云。壺中有世界。別是一干坤。

夜參。學道無他術。只要心眞實。遠離虛妄緣。與佛爲等匹。若也指東不著西。喚南卻作北。如此修行者。云何免地獄。諸佛與菩薩。捫心常痛哭。呼喚不回頭。悵然摩胸腹。若得一个肯。千足與萬足。

夜參。千兵易得。一將難求。斬將破關。立地封侯。立地封侯卽不問。還有斬將破關者麼。若有。絲毫瞞你不得。若無。不妨瞞你諸人去也。今日維那頻請老朽上堂。我道不上堂卽上堂義。何以故。若待老漢登曲錄木牀。鼓兩片唇皮。弄鬼眼睛。成得什麼邊事。所以古人道。閉門打睡。接上上機。顧鑑嚬呻。曲爲中下。今日有僧舉黃侍郎問雲棲大師。昨夜老鼠喞喞。說盡一部華嚴經。雲棲雲。貓兒突出時如何。黃無語。雲棲自代云。走卻法師。畱下講案。我聞堂中有僧著語云。拄杖頭上灰厚一寸。是何言歟。未審這一轉語。點黃侍郎。點雲棲耶。凡所發言。須與公案合轍。豈可儱侗。若問山僧卽不然。貓兒突出時如何。直向他道這畜生。老僧不識佛法。但爲諸方點病而已。

普說

佛涅盤日普說。今朝二月十五。處處敲鑼擊鼓。報道釋迦如來今日涅盤。一切人天以樂爲苦。何故如此。不見經云。如來證涅盤。永斷於生死。若能志心聽。常得無量樂。且道作麼始得。古云心佛眾生。三無差別。佛所以異眾生者。洞知生死根元。無生死可斷。故稱永斷。眾生所以異於佛者。爲生死所轉。枉受輪回。是以六道全不知有生死可出。二乘執有生死可出。有涅盤可證。於無取捨中妄興取捨。爲佛所訶。惟有諸佛。生死涅盤。平等勘破。是稱世尊。無與等者。噫。大丈夫漢這一坐具地。阿誰無分。讓他古人。不見世尊初生。便乃指天指地。周行七步。目顧四方。曰天上天下。惟我獨尊。兄弟。將个惟我獨尊貼在額角上看看。還推得到世尊分上麼。𨿽然。也不得艸艸。卽如如來舍王宮。往雪嶺。修行苦行。豈不爲垂範後昆耶。不知今時兄弟一出家來。不行一日行。不看一句經。不見一个知識。不參一日禪。不用一時工夫。便乃現成受用。自稱悟道。誑嚇男女。作地獄業。新雲門敢曰。你所悟的。從何因緣。是何道理。從誰印許。世尊成道。於塵點劫前。尙藉悟繇。乃云奇哉眾生皆有如來智慧徳相。良繇妄想執著。不能證得。是後東西兩土祖師。證悟分明。授受不亂。各有源流。莫不爲辟除邪慢。使眞燈不斷者也。兄弟。若欲眞正期脫生死。繼彼慧命。不消別求方便。只將永斷於生死話頭頓在面前。但看父母未生前是何面目。從何處來。以不知來故。名生是一大事。此身敗壞。向那里安身立命。從何處去。以不知去故。名死是一大事。卽此一大事。目爲佛知見。如來以之開示。眾生以之悟入。悟入卽是永斷生死。不悟卽是枉受輪回。其間有个兄弟出云。澄長老。將謂別有長處。元來依經教。引葛藤系縛人。只如眞實分上。曾有所謂生死涅盤耶。老兄。你且說得極是。眞實分上元無這話。經云。妄認四大爲自身相。六塵緣影爲自心相。身心旣是妄認。何處更有生死涅盤耶。又云。如夢中人。夢時非無。及至於醒。了無所得。眞得恁麼地也無。且如夢中所見山河大地艸芥人畜。喜怒哀樂。乃至身心。與覺何異。譬如夢中殺人。事露被捉。拷逼萬端。求脫無計。苟得一醒。了不可得。非遣之不可得。非用功不可得。是畢竟不可得。非惟苦樂之境不可得。乃至夢中身心亦不可得。兄弟。如今覺時能如夢覺否。若不如是。切不得言語抵釋好。古云。毋自欺也。實是个自欺不得。無常到來。無人相替。如相委悉。直下提持。如未卽信。山僧有末後句。舉似大眾。拈拄杖云。會麼。會卽便會。不會。到方丈來問。

云岫庵回泉師請普說。通玄峯頂不似人間。心外無法。滿目靑山。韶國師不妨爲一代宗師。發言吐气。盡事盡理。合宗合教。萬古之下。莫有繼其迹者。山僧到此云岫庵中。事事有別。何也。羣峯環拱。大海汪洋。城市煙村。盡目所收。森羅萬象。一印無異。水現琉璃之色。山呈金碧之輝。黃龍現於畎畝。白米堆於倉廩。堯風蕩蕩。村落聞擊壤之聲。舜日輝輝。稚子鼓謳歌之舞。太平之治。無可加焉。何須更覓玄妙。互相是非。以心逐心。是爲心病。還有不動干戈而坐致太平者麼。若有。則四恩三有。一齊報足。若無。出家兒父母甘旨不供。國王差役不及。恰好趂此無事之秋。把个父母未生前這一著子。頓在目前。朝參暮扣。肩膊上擔子折。腳跟下紅綫斷。作灑灑落落的衲子。也不枉此娑婆世界裏走一遭。亦不枉離親割愛出家行腳志气。𨿽然。此是世間第一等好事。須是好漢得而爲之。舉大明國僅得一二而已。其次。則根機未逮。力量未充。不若向萬行門中。老實行將去。所謂人所不能學。我當學。人所不能行。我當行。人所不能忍我當忍。人所不能捨我當捨。更把一句阿彌陀佛牢牢把住。不令斯須放空。時節到來。功夫純熟。導師爲你說破也未知。山僧本爲遊山至此。而回泉老師挽我登此寶座。演揚法要。山僧自忖無甚奇能。只可借他古人現成語句。代爲舉揚。若論本分上事。你諸人只好自參。全靠山僧不得。還有自解承當的麼。若無。不妨我遊山好。更有一偈舉似大眾。山海田園一目呈。不教心外覓無生。圓通自是超聲色。忽聽鴉嗚三四聲。

普說。兄弟。山僧無甚長處。但以彊記。祇記得古人現成話。你諸人或曾看教。或參公案。記得些閒言剩語。人前問答時便有。閒居靜坐時便無。是名活了不得死。此病最重。若欲治者。必須把從前惡知惡見。盡情放下。把个死話頭頓在面前。直待冷灰荳爆。方始痛快。或有一等漢。終日死堆堆地坐。恰似三家村裏土地相似。動也動不得。古人目爲黑山鬼窟。這个喚做死了不得活。此病亦難治。若欲治者。必須把个話頭玲玲瓏瓏提將起來。左看右看。一念看破。始知從前都是錯用也。或一等不死不活的。卻無病痛。正好用工。如廣額屠兒文殊石鞏之輩。一聞便悟。蓋其無病故也。大眾。山僧所舉。並是眞實。如能相委。決不相賺。

普說。難難難是遣情難。情盡圓明一顆寒。方便遣情猶不是。更離方便太無端。大眾。遣情猶易。惟做長老爲是非主人更覺其難。所以智者大師云。我不匡徒領眾。位在六根淸淨。以領眾故。祇在五品。噫。聖人猶有此言。況凡夫乎。只如我此一狂弟子。甚爲不作法。動大眾念。欲畱之。有違大眾。欲遣之。有缺慈悲。倘彼失志還俗。卽我損其善根也。故我世尊攝授調達善星出家者。恐其爲輪王。眾受害故。方便護持耳。此事在長老分上極爲難。在眾兄弟分上亦是一椿良緣也。何則。若是眞正用工的。凡於善惡境上。少形念慮。已覺白雲萬里。何況於中論是別非。說好說惡。然這等說話。猶是初心分上事。若是大乘人見處又且不然。煩惱現前。則菩提成。觀逆常順。猶如蓮花。故云。髙原陸地不生此花。淤濕污泥乃生此花。所以菩薩自敍我五百劫修此忍辱。未知忍辱。爲王割截。心無嗔恨。乃知忍辱。我成佛時。當先度汝。豈非因逆而成順也。提婆達多。是佛積世惡友。經云我因提婆達多善知識故。疾得阿耨多羅三藐三菩提。豈非因逆疾證也。實猶亂世取封如反掌。非太平之可比耳。這个猶是佛對眾生說。不對佛說。若對佛說。有所忍的境。有能忍的心。烏得名爲佛也。昔者黃龍南公行腳至積翠。爲書記。慈明爲住持。初見其少叢林。心頗輕之。聞其升座呵貶諸方。一一皆其病處。繇是投誠。懇入室。慈明辭之再三。乃云。汝是雲門下人。必解雲門禪。當時洞山參雲門三頓棒。還有喫棒分。無喫棒分。南曰。有喫棒分。明曰。恁麼則終日鴉鳴鵲噪皆應有喫棒分。南公禮拜退。是後屢次請問前話。必以詬罵。南曰。罵豈慈悲耶。明曰。爾作罵會耶。南豁然大悟。兄弟。祇這是逆順一著子境界。古人不作罵會。作什麼會。還有悟處也無。看看。未透關的人。有甚麼閒工夫。因他閒事長無明也。更有一偈。舉似大眾。觸目不分人道蠢。見機而作又言姦。不知那樣教人做。爲人難做做人難。也不難。不見拄杖子。無心到處閒。拋下拄杖子云。不得動著。動著卽打折你腰。

普說。龍得水時添意气。虎逢山處長威獰。從來乾道無私曲。大地年年一度春。大眾。且道衲僧憑何節目。便乃髙掛缽囊。抝折拄杖。笑傲雲山。放心自在。還知麼。若也不知。且不得艸艸。須知生死是無大得大的一段大事。上至人天。下至蠢動。皆同這一著子。直須透金剛圈。吞棘栗蓬。始得恁麼。豈不見阿﹝少／兔﹞樓馱性好打眠。世尊見而訶曰。咄咄何爲唾。螺螄蚌蛤類。一睡一千年。不聞佛名字。繇是激發。七日不眠。失其雙目。得半頭天眼。噫。古人有語云。養子不教父之過。訓導不嚴師之惰。教而不受。如之柰何。觀他世尊父子一激便發。獲益如是。可謂嚴師賢弟矣。昔者黃龍南公與僧爲友。其友好睡。南公好坐。其友反責云。爾終日恰恰地像三家村裏土地相似。學坐禪耶。南公起身躬自謝過。復坐如故。識者知其爲美器。以後南公名蓋天下。後世聞者莫不敬畏。而彼友絕不聞之。佛說不放逸功徳不如是乎。如此。則執坐非無益也。故智者云。四威儀中。惟坐爲勝。四祖一生脇不至席。今人不然。將个坐禪爲兒戲。不得已隨例上單。不彀三寸香。大似水搖笆樁相似。有勸之者。乃云。昏沈又不是那。苦哉苦哉。如此見解。欲期聖道。不勝其難矣。豈不謂教而不受者乎。若是有气魄的。見恁麼舉。便向單上挺起腰骨。撐拄眼睛。默默分付昏沈的嫡親哥哥。你須回避。我斷不與你相狎也。把个本參話頭頓在面前。如靠須彌山相似。不悟不休。誠能如是。縱不能如樓馱現成四果。繼彼南公髙躅也不爲難。苟不如此。有歲月兮促君壽。有鬼神兮妬君福。他日閻羅大王算飯帳。且道合哭不合哭。

夏至日普說。冬至至日長。夏至至日短。陰極則陽生。陽消則陰長。大眾。此是天地一年去來增減。是名生滅。而虛空還有恁麼事麼。然天地爲一大天地。人爲一小天地。旣等天地。寧有不等於生滅耶。要見何者是人身中的生滅。只如六根所對六塵。不出見聞知覺。繇見聞故。於中緣塵分別。作是非逆順得失取捨如是等種種名相。皆名生滅。若一念不生。回觀常住眞心。還有生滅也無。所以古人目爲無陰陽地。旣非陰陽。上至諸佛。下及含靈。等皆具足。現前受用。柰眾生爲無明所覆。煩惱所纏。𨿽然具足。不獲受用。所以勞他諸佛。東西兩土諸大和尙。出廣長舌。運無礙辯。以種種因緣。種種譬諭。種種言辭。種種方便。調護眾生。無非欲令眾生一念不生。全體顯現而已。兄弟。發心出家。心標二境。祇欲離非取是。捨動求靜。牽纏意識。擾動心海。欲望其一念復歸圓覺。其可得哉。如是擾動。不但不得靜功。縱饒獲得非非想定。猶名凡夫。豈靜功之可得乎。何也。蓋此事。非功行所至。故佛云如我所說法。定慧力莊嚴。假如羅漢得八萬劫大定。以及漏盡神通無不畢備。猶未見性。祇目小乘。阿難積劫多聞。以未見性。不能免離摩登伽難。是知見性一著子。定慧有所不及也。兄弟。還有見性者未。若也未見。則不得艸艸打哄度時。以當平生。從曠劫來不知有多少夏至。去來增減鮮有知者。如今日不能了去。乃至未來又不知有多少夏至猶未能解脫。於中受不可說苦樂升沈。乃得到頭。若眞正了得的。於中求去來今生死了不可得。旣知不可得。則知古人云有物先天地。無形本寂寥。能爲萬象主。不逐四時凋。未過關者看看。

普說。大眾。人信我不信。非我不信。不足信也。我信人不信。非彼不信。信不及也。憨山老人語句。甚是尖新。超今越古。爭柰未曾注破。祇可自知。山僧今日不惜眉毛。爲你諸人注破也。人之所信。信於世間。所謂有我有人有身世有眷屬有田產有金帛有名利有恩愛。如是之法。皆名幻有。有而不眞。其猶水上之泡。鏡中之像。陸地之焰。空中之花。可見不可取。而凡夫之人。迷情所執。妄信爲有。以聖智所鑑。了不可得。故不足信。道人所見不同。了達眞空。本無所有。所謂無身世無是非無得失無冤親。廓同法界。纖毫不得。故世人信不及也。且聖賢有現量。凡夫有比量。世間之法若是有者。何故一息不來。便同隔世。毫不可得。何止奄息合眼入夢。彼此不知。如此。則凡夫所信是假。聖賢所信是眞。然有四種料揀。若信世間。不信出世間。者。是凡夫。信出世間。不信世間者。是二乘。二俱不信者。是愚人。二者俱信。是菩薩。然於初心菩薩。勢難兩兼。當先務其急。譬如攫金者不見人。探珠者不見水。一直勇進。得其金珠。然後可以利己利人。苟顧危亡。較利害。忖得失。思前後。則終莫可得也。修行之人亦復如是。家鄕名利得失恩愛。必須一割割斷。危亡利害。一切不顧。斯可直進。復須識病。所謂捨動求靜。驅昏敵散。厭事忻理。乃至六度萬行禪定解脫。以及佛之阿﹝少／兔﹞菩提。凡有大小名相。纖悉有重於心者。皆名障礙。故須一切斬斷。直使胸中常閒閒地。像个有气死人相似。管教有日保任去在。不能如此。將个生死二事頓在面前。如手握太阿寶劍相似。毋論是非好惡。提起一揮。莫畱朕迹。自然有入頭日也。余不瑣瑣。各各珍重。

普說。今人猶如螻蟻入穴。疑爲不是。又走出了。善知識說言。此原不是。何時得到穴中去。

普說。今人胡喝亂喝。殊不知古人下一喝時。如舉烽火。諸侯皆至。如放號炮。伏兵齊起。不是容易的。若是紂王因媚妲己喜笑。漫舉烽火。後來眞正有事。所舉烽火。諸侯亦皆謂是妄作而不至矣。

茶話

雲門結制茶話。大眾。大凡衲子一動一靜。一出一入。俱要辧明題目。題目分明。則修道不致混濫。何名題目。只如辦茶。名爲結制。夫結者結同志之友。制者制伏狂心。假如在家之士。無論善良。緇素有異。非在所結之內。便如出家師友攀緣名利。涉獵俗務者。亦非所結之內。惟有發上上志。同期出世。以生死爲苦。以道徳爲懷。得失不動其心。名利不幹其慮。如是千萬中難得一二者。與其結之。是爲生死之友也。其猶亂世結盟以拒羣盜者。一苟得其友矣。若不立誓。制伏其心。𨿽結奚爲。故須制其貪心嗔心癡心名利心是非心得失心掛礙心疑惑心狂亂心。一切制伏。不令再起。如一刀斬一握絲。一斬一切斷。更無不斷者。如是用心。不假功程。便同本得。天然自性。豈假彊求。求得之者。得亦不眞。說个用功。早遲八刻。苟無如是利根。且把本參話頭頓在面前。晝夜挨拶。以悟爲期。忽爾開明。不枉今日之結友也。故茶猶齋。齋者齊也。齊心辦道以茶爲制。春秋歃血立盟。實有仿於道人之意耳。

茶話。凡學道者。猶如種禾。日日要見工程。以至收割已竟。方始放心。若是應種不種。當耘不耘。失其時序。欲望其收。蓋亦難矣。今時兄弟家。徒見古人一語之下。心地開通。半軸之中。義天朗曜。便向門頭戶底。學一轉兩轉語句。以當平生。參學。便乃放心自在。笑傲雲山。更不加功詢法。不亦難乎。未悟之人。且置而勿論。只如已悟之人。豈肯便放其心。故曰大事已明。如喪考妣。故有牧牛之說。所言尋牛者卽參扣話頭也。見迹者初見靜功也。見牛者卽開悟見性也。放牛者斷習也。牛馴者習气薄熟也。牛睡者忘功也。忘牛忘人者證二空也。返本還源者得正位也。經云十劫坐道場佛法不現前。卽此位也。此乃猶是因心法身。未說報身。若論報身。歷劫燻修相好。方乃成佛。故梵語盧捨那。此云福智圓滿。所以南泉石鞏等諸大老有牧牛之說。豈是如今這等容易。經教不明一卷。公案不透一則。出語大似醉人。一任便宜自在。規矩不循。威儀不整。於止靜時彊坐一炷香。坐香才罷。便乃出外閒遊。乃云無掛無礙。才上單來。便被昏沈。及與散亂。遞相混擾。卻不柰何。卽起寄心放逸。不知不覺把好光陰差過了也。山僧不解佛法。所說的都是老實事。若肯相悉。不枉同住。若不相信。莫謂山僧不說好。

茶話。古人於朔望前一日。住持備茶者。謂之普茶。普會大眾敍半月之程。用考功績也。今時叢林。徒有備茶之禮。曾無考績之說。徒費檀信供奉之心。住持營辦之念。於事何益。且天下億萬之中。曾得一二出家。旣出家已。千萬之中。得一二發心修行。旣發心已。千萬之中。得一二坐禪。我等旣已坐禪。不可因循度日。昨日已是差過。今日不可更踏其阱。須猛著精彩。此生決要了辦。不爾。則誓不休也。堂外者自作念云。佛會難逢。福田難遇。大眾難值。我等盡心供給。不令乏少。倘彼得道。我等可作得度因緣。此只是中根所見。若是上根卽不然。觀他潙山典座。雪峯飯頭。百丈開田。雲峯化主。皆不壞日用而心契眞乘。彼旣丈夫我亦爾。好事豈可都讓別人做了。我等亦當晝夜竭力參扣。倘或發明。不空出家也。大眾。山僧不解說法。但所舉的俱是眞實。如肯依行。必不相賺。

徑山馮秀才請茶話。念地獄苦。發菩提心。不知者以爲離地獄別有菩提。安知菩提云覺。覺知爲苦。發心求道。是名菩提。無別有也。如世人無知。五欲所系。名利所拘。恩愛所捆。冤憎所縛。無繇出期。蓋不知爲苦。不求出離。是則爲迷。苟一念覺知。發心解脫。便乃棄恩愛。遠名利。斷五欲。離冤憎。撇家鄕。拋妻子。抖擻塵勞。徑身獨脫。可謂菩薩一念發心便登正覺也。不意到出家地位。反認庵堂廓宇爲家。以施主爲親。以徒弟爲子。多方系縛。如欲坐禪參學。不勝其難。是昧其初心也。更有一等兄弟。發心參學。爲惡知識所誤。或自緣經教。心標二境。祇欲離動求靜。捨妄取眞。除昏敵散。致使終其身而不能見道者無他。蓋繇心緣二法故也。豈不聞經云識心達本。解無爲法。故號沙門。豈無爲法中。有如是等閒名相耶。故我本師爲斷如是過故。說常樂涅盤。故曰。一切法趣。涅盤是趣不過者。夫涅盤者安樂也。惟安與樂是人所欲。然有大小。佛及菩薩永捨二死。是大安樂。聲聞緣覺已盡分段。更不受生。是小安樂。譬如世人負千百觔擔。不勝勞苦。一念放下。便覺慶快。是名安樂也。如此則佛及菩薩如擔擔到家者。聲聞緣覺如中路放下者。小大𨿽異。安樂是同。故山僧常教人放下。諸兄弟猶以爲未盡反致狐疑者無他。但求道不眞。厭苦未切耳。若兄弟家或看教者。名相煩心。葛藤纏繞。或坐禪者。昏散作對。非是成敵。一念放下。便覺痛快也。譬如世間人有極苦事。一念解釋。便知安樂。如不苦不樂人。𨿽終其身不能自知。修行人亦復如是。有極難故。然後知其爲易。若疑信相半。悠悠自適。莫知所反。望其安樂。不亦難乎。

天寧寺茶話。世亂始知烈士志。事難方顯丈夫心。所以此法華經。如來在世猶難。況濁惡世中受持演說耶。然受持演說。不以爲難。施主捨所難捨。常住辦所難辦。是爲甚難。然施主割其餘分。其難猶易。常住求人之難求。又覺爲難矣。況三五百眾同居。無分田寸土。皆出心力經略而得之。寧非難之至難耶。初非爲己。先欲成人念佛法之將湮。痛慧命之斯絕。故不憚勤勞。建玆勝會眞菩薩之運心也。然我在堂安享大眾。當思報恩可爾。所謂恩有多種。諸佛捨淨妙土而示生惡國之恩。諸聖賢輔佐助宣之恩。諸祖捨萬死一生求教翻譯之恩。國王大臣匡護之恩。檀那捨所難捨供養之恩。會首常住辦所難辦之恩。恩徳極多。不能備述。欲報無他。惟在精勤學道而已。兄弟家。進堂兩月餘矣。未審有解報恩者也未。若有。則無論佛恩君恩親恩。施主常住。一齊報足。所謂一念歸眞。日用斗金非分外。若未報得。實謂時餐粒米也難消。然根基利鈍亦有不等。未可槪言。但不可少其退省。假如今日常住辦茶。是爲考功茶也。老其半月中間得何功業。解得幾句佛法麼。誦得幾部經麼。作得幾件好事麼。或豁然開悟麼。或念佛純熟麼。有則自生歡喜。無則痛加鞭策。前半月已差過矣。向後不可仍前差過也。若如是者亦可云報恩也已。若是喫閒飯。斗是非。造謗書。揭惡欵。損行止。如此修行。實爲魔業。所謂滴水難消。尙不免於地獄。何能望成聖道哉。何也。儒門有隱惡揚善之句。佛氏有護善遮惡之戒。若彼有過而謗者。律名有根波羅夷。若彼無過而謗者。律名無根波羅夷。波羅夷是梵語。此云棄。有犯此者永棄佛法邊外。不復更有沙門名字。夫有根無根謗人。皆得波羅夷罪。今時學者思不及此。無論師徒道友。一有觸忤便寫揭帖。捏造惡欵。曲盡小心。沿門投遞。縱彼有過。寧不思梵网經云說四眾過戒謗三寶戒。學者豈不讀耶。諸方惟尙玄解。而論不及此。餘一有聞。不覺痛心切齒。所謂師子身中虫。自食師子身中肉。非餘外虫而能食者。繇是而推。佛法皆因自破。豈三武而能破耶。我輩受施主供養。負大眾殷勤。所圖何事。作此行徑。旣往不咎。向後切不得如此。若不循諸佛之誡。有歲月兮促君壽。有閻王兮妬君福。甚可寒心。珍重。

會稽雲門湛然澄禪師語錄卷第四

會稽雲門湛然澄禪師語錄卷第五

門人明凡錄

吳興丁元公山陰祁駿隹編

頌古

世尊初生

獅子初生便異羣。等閒哮吼好驚人。韶陽冷眼難瞞過。打殺擬圖天下平。

世尊升座

坐臥行藏本自然。文殊特地逞顢頇。阿誰日用不如此。何故人人作話參。須領略。有交關。山河莫向鏡中看。

世尊拈花

拈起人天盡失措。頭陀解笑樂爲苦。承虛接響謾流傳。賺殺兒孫無盡數。

女子出定

相逢不拈出。舉意便知有。更欲問如何。金毛變作狗。

南泉斬貓

是彼是此起論端。幸有公心鹽鐵官。提起利刀這一剁。不知此外幾何般。欲顯克家子。公案要伊圓。豈識趙州解機變。艸鞋頭戴把人瞞。

狗子佛性

佛性有。佛性無。不許重重唱鷓鴣。腳底若教紅綫斷。達摩元是老臊胡。

臨濟參大愚

牛身喫跌馬身翻。始信婆心非等閒。多口自招三築脇。風顚繇是弄顢頇。

曹山好顚酒

獅子出窟恣遊戲。自在縱橫絕諱忌。野幹狐狼漫欲隨。等閒哮吼驚天地。

北斗藏身

問得希奇答亦巧。言前薦得猶遲了。人皆愛月夜眠遲。我獨惜花春起早。

雲門對一說

對一說。休辯別。踏著秤錘原是鐵。韶陽靴裏動腳指。宗門教門同話月。

雲門倒一說

倒一說。六月紅壚飛片雪。昨夜海神怒不已。一鞭擊碎珊瑚月。

法眼指簾

當場掇出膠盆子。沒眼韓盧逐塊來。若解言前這一著。淸涼無地可藏埋。

徳山托缽

無言音韻語如雷。逼塞胸襟祇自迷。已得巖頭傍著眼。得便宜處失便宜。密啟意。絕施爲。攔頭把柂共維持。後來祇得三年活。引得兒孫逐隊疑。

若見不見。自然非彼不見之相

愁腸百結事難別。啞子喫苦向誰說。有語只可訴東風。相知爭解心中屈。

洛浦云。𨿽在寰闠裏。要且無人識

大隱居廛小隱山。休將心識欲逃難。天書天子簡點作。誰識簡點趙大郎。

臨濟云。我當時得黃檗三頓痛棒。爾今更思一頓又安得

三頓直如蒿子拂。一喝從教三日聾。黃河水是源頭濁。此道方知異別宗。

善財參徳云比丘

渺然雲水路途窮。進退無尋沒影蹤。依稀似曲方堪聽。又被風吹別調中。

宋太祖問僧。如來六年成道。成得个什麼。僧無語。雪竇著語云。將謂陛下忘卻

皇帝面前不造次。權將柳絮喚狐裘。豈知逐語尋言者。翰墨從教入禦樓。

京寺回祿。太宗問僧。白馬壇上放光。爲什麼這里卻遭回祿。僧不對。後有著語云。陛下不忘付囑

寶壇放光。京寺火爍。正眼看來。兩皆是錯。只有金輪聖天子。不昧靈山親付托。

瑞巖主人公

容穀步虛聲。一問還一答。覓之無形影。音聲又非別。求之不可求。撇之不可撇。思量惱殺人。悶悶彊自歇。

婆子燒庵

撲面來時無一物。明眼衲僧莫輕忽。髑髏一喝三日聾。直下須彌踏出骨。

馬祖三十年不少鹽醬

一尺水。一丈波。知恩方解報恩多。法堂髙叫悔悔悔。恨不當時兩踏何。

罽賓國王斬尊者首因緣。雪竇著語云。作家君王。天然猶在。黃龍新和尙云。旣是作家君王。因甚臂落。大慧和尙云。孟八郎漢又恁麼去也

公案參差較不多。擬思量處轉誵訛。老僧無力資譚柄。只向人前念佛陀。

臺山婆子

一指點。二勘破。彼彼商量都話墮。鐵牛自是炯雙眸。擬意思量卻差過。

鼓山赴請

中途折箭有因緣。不是安排非偶然。句裏若知虛實意。蚩尢𨿽勇怯軒轅。

黃龍參慈明

若有喫棒分。慈明不合恁麼道。若無喫棒分。雲門不合恁麼道。兩頭如不解。中間空懊惱。若人認得聲。哩哩蓮花落。

淸淨本然。云何忽生山河大地

有口道不得。有眼見不及。報汝解空者。不許離聲色。

五位正偏

正中偏。啞子喫苦向誰言。開口已招人貶笑。祇應肚裏哭蒼天。

偏中正。物物頭頭行正令。信手拈來用得親。擬欲求玄俱是病。

正中來。云何石女也懷胎。天明生个白頭子。九月楊花徧地開。

偏中至。狹路相逢不須避。綫去鍼來本自然。目擊道存兩會意。

兼中到。動靜不分眞个妙。著衣喫飯本尋常。卻似大虫裹紙帽。

靈云見桃花﹝以下四則俱無擇師請﹞

幸哉尋劍客。眼睛淸且直。手捉照妖鏡。識破玄沙賊。

臺山婆子

靑艸當路出。特地成荊棘。覿面有何故。卻云好不識。

三玄三要

老儂不識字。錯讀己已巳。去問大大人。答我渠似你。

貓兒偏愛捉老鼠

磁石不吸鐵。眼見水晶瑕。彼彼不相到。和尙是僧家。

黃龍三關

佛手驢腳生緣。虛實兩般並拈。不教徐六擔板。各自看做一邊。昨日前村下雨。今朝火內生蓮。石女呵呵大笑。說破值甚低錢。

髙峯無夢無想

四大無我心如風。个中誰是主人公。廓然撲落元無物。始悔從前錯用功。

師示眾云。天童和尙頌臺山婆子。可謂只解推倒。不會扶起。乃作三頌

趙州婆子。作用通天。用而不用。談而不談。聖莫能測。鬼莫能宣。便是諸佛。口掛壁間。且道何以如此。若知燈是火。拍手哭蒼天。

同道方知路坦夷。莫教腳下意遲疑。欲從舌底求消息。辜負先賢不借機。

是賊識賊。當行識行。傍觀者哂。知味者甜。臺山路直。何用商量。欲問如何。北斗南看。

世尊升座

打鼓弄琵琶。相逢兩會家。旣有知音者。下座脫袈裟。

大顚扣齒

寰中端坐定龍蛇。扣齒一般兩樣價。半是文公半座元。一寶拈來同一賽。

孚上座勘鼓山

口行人事探頭過。便乃翻身入賊窩。不是雪峯知的確。雙雙跳入是非窠。

徳山托缽

托缽無言方丈去。諸方慢謂失便宜。不是巖頭傍著眼。從教後代逐狐疑。

九峯侍者不肯泰首座

元座功成一炷香。豁然脫去現空王。九峯縱有渾身口。欲問無門論短長。

婆子燒庵﹝剡城周九賓求頌﹞

撲面來時無一物。明眼衲僧莫輕忽。屈屈。若是臨濟揣出骨。

徳山棒。臨濟喝。這个婆子與並列。堪笑韓盧逐塊徒。浩浩商量無盡歇。

明得目前事。老婆賊已敗。打出虛空髓。莫教尋內外。

撲頭撲面。機如閃電。擬欲相酬。卽已不便。

長水問瑯琊淸淨本然話頌

騎賊馬。奪賊槍。於中無事可商量。不知長水何緣故。畱得淸名萬古揚。

瑯琊不曾言。長水無可悟。八字如打開。兩手相分付。

宋太祖托缽問丞相王隨曰。大庾嶺頭提不起。今日爲甚麼在朕手裏。王無語

貧人思舊債。美曲換新聲。切勿隨他語。休論缽重輕。

臥云深處不朝天

一眞法界本無方。南北東西个裏圓。舉意已知千里隔。若欲凝然墮聖顏。

漢月問再參馬祖因緣。黃蘗云。因師舉。得見馬祖大機之用。又仰山云。此是顯大機大用。請問如何是大機之用。師云。一喝分賓主。照用一時行﹝以下十七頌俱漢月請﹞

一棒一條痕。一掌一握血。語下便知人。看孔方著橛。

如何是大機大用。師云。棒下無生忍。臨機不讓師

句裏藏機作者知。不教野幹逐狐疑。三日耳聾猶是鈍。饒他吐舌也名遲。

機用則不問。如何是大的道理。師云。石女兒生子卽向你道

舉意便令三界窄。無心凡聖總包含。泥牛昨夜狂心起。觸碎須彌跳出欄。

旣有大機之用。如何是大用之機。師云。入門便棒。不名性﹝跳﹣兆﹢參﹞

霸陵橋斷數張飛。百萬曹兵个个疑。多智張遼𨿽識破。劉君早已渡江西。

進云。更有問頭。今世所略。請和尙慈悲具答。問馬祖而下。賓主句具在再參公案中。請問何處是賓中主。師云。擬欲買艸鞋

隨流認得性。何喜復何憂。逢場去作戲。不必起閒愁。

何處是主中賓。師云。著衣與喫飯

使婢呼奴出現成。隨緣成辦任天眞。若人識得東風面。萬紫千紅總是春。

何處是主中主。師云。舌頭短三寸

朝堂獨坐無人問。四海馳名天下歸。善理萬機隨意轉。龍牀憨臥許誰知。

主中主。從那里得來。師云。嘗年不出戶

本是深宮養聖軀。自始繇終步不移。當處湛然來去絕。欲求解會喪全機。

興化悟契棒因緣

觸著磕著。知痛識癢。爺死娘葬。全無伎倆。

雪峯是什麼

有語無語總是關。擬思量處隔千山。同生同死繇他說。漢語胡言當等閒。

有句無句

開口咬著舌。不待他人說。舉意便知親。活驚殺。好笑殺。

道吾捺倒

逐他言句覓疎親。電光石火解翻身。記得古人曾有語。不知誰是我般人。

鐵牛過關

千斤擔子人嘗放。這个疑情脫下難。若解竿頭重進步。脫盡廉纖方始閒。

華嚴上堂

說過單刀直入。何緣賊來不識。若知諸法如夢。於中何有得失。

鹿門問楚和尙

解收不解放。就地轉身難。若識其間意。前三三與後三三。

婆生七子

呈橈舞棹出蘆叢。活計扁舟送順風。不識老婆何似者。聖凡直使兩無蹤。

疎山造塔

旱地雷聲。靑天霹靂。兩个古錐。都來是賊。

工部石帆嶽居士室中四壁皆書太極圖。師與一頌云

六九繇來別兩儀。分形設像示羣迷。爭知太極前前事。尼父猶云莫我知。

會稽雲門湛然澄禪師語錄卷第五

會稽雲門湛然澄禪師語錄卷第六

門人明凡錄

吳興丁元公山陰祁駿佳編

問答

僧參。師問你行腳事作麼生。僧畫一圓相。師畫破圓相。僧敲卓三下。師畫一圓相。僧又敲卓二下。師又重畫三圓相。僧以手抹卻。師云。離此之外。別道一句。僧擬議。師便喝。

僧問如何是差別一著。師云。當斷不斷。僧無語。傍僧云。某甲斷得。師云。作麼生斷。僧云。適來肚饑喫飯。如今甚飽。師云。亦未斷得。僧云。和尙莫瞞人好。師笑之。

雲棲大師舉髙峯海底泥牛話問師。師將傍僧推出。乃云。大眾證盟。

師問雲棲大師。婆子燒庵。這僧何不將錯就錯。大師云。將錯就錯。豈非大錯。

鶴林詣五臺參達觀大師。盤桓夜深。大師云。你信得及麼。林云。信得及。大師云。旣信得及。可將法華經拋入尿桶內去。林如所言。諸方疑駭。後師特往問林。有此事否。林云。實有此事。師曰。你當時見何道理。便恁麼來。林曰。我當時聞大師語。忽憶善財參勝熱婆羅門因緣。便乃如此。師曰。如今還有疑否。林曰。此是地獄之因。豈得無疑。師曰。我今問你。你須實答。汝信得及否。林曰。信得及。師曰。汝眞信得及否。林曰。眞信得及師曰。旣信得及。割取頭來。林不知所措。師便喝。後舉似達大師。大師驚云。阿耶阿耶。鶴林萬劫地獄。湛然一轉語已出之矣。大司馬吳本如雲。不然。如荊軻刺秦王。須得樊將軍頭。將軍與之。倘鶴林與之。師作麼生。師曰。誰是其人。本如罔措。大師云。司馬又輸卻了也。

雲棲大師問眾。亡僧遷化後。向什麼處去。眾下語皆不契。師云。多謝和尙掛念。一眾攺容。

若虛問百丈在扭鼻處。已領自己。云何後來耳聾三日。師曰。末後一著。始到牢關。曰請師落艸。師曰。此是他家極妙處。今時人多隻認自己爲極則。不信向上一著子。語次。偶聞雷。若虛指缽盂。師云。如何是末後一著。始到牢關。曰不會。師曰。不但降龍。亦能伏鬼。

僧問如何是異類中行。師曰。輕打我。輕打我。一客云。我會也。我會也。師云。你作麼會。客作驢鳴。師休去。

喫芋次。問客。天是禪。地是禪。且道芋頭是禪不。客拈起芋頭。師曰。未在。客云。師意如何。師拈起芋頭擘面便擲。

神珠參問不恁麼問時如何。師曰。是戲論。問恁麼問時如何。師曰。也是戲論。問恁麼不恁麼問時如何。師曰。亦是戲論。問不恁麼恁麼問時如何。師曰。總是戲論。曰還有不戲論事否。師曰有。曰如何是不戲論句。師曰。這个是戲論。曰和尙忒欺壓人。師曰。也有恁麼人肯恁麼來。

神珠問卽此用離此用。某甲極看得妙。師曰。此是甚麼人語曰。是百丈。師一喝。珠曰。師是曹洞宗。何以如此。師便打趂出。

僧問萬法皆我。爲什麼轉得轉不得。師云。墻外是什麼。僧擬議。師曰。又道萬法皆我。

師同大司成陶石簣無念師向火次。石簣曰。無念師在。阿師得力句。乞爲舉似。師曰。向火背猶寒。

李次公問。老師。還驗得某甲麼。師曰。你是个無主孤魂。陶石簣曰。他是有主的。師不答。次公云。老師安知某甲無主。師曰。好个有主的。

麥浪問和尙百年後向什麼處去。師云。山下檀越人家作頭水牯牛去。曰只恐不能拖犂拽耙。師曰。你肯承當我便休。曰帶得這些人去麼。師曰。帶得。曰作麼生帶得。師曰。大家﹝銜﹣金﹢缶﹞取一莖艸。

麥浪舉黃中丞訪少林和尙。未下轎。便問世尊生下。一手指天。一手指地。雲門大師云。若被老僧看見。一棒打殺。餵卻趙州狗子。貴圖天下太平。我今日要一棒打殺和尙。和尙還作麼生。少林無對彼時若問和尙。和尙作麼生道。師云。待中丞腳跟點地。卻向他道問。古人道鴛鴦繡出從君看。不把金鍼度與人。三乘十二分教。一千七百公案。俱是鴛鴦。如何是金鍼。師拈起淨瓶云。這个是淨瓶。云這个亦是鴛鴦。不是金鍼。師云。卻被汝道著。

六禺問和尙未到此間。大眾未集法會。是何境界。師曰。門對陶公嶺。如何是法身。師曰。背倚秦望山。如何是法身向上事。師曰。開口道不得。曰道了也。師曰。好狗不逐塊。又問世尊拈花是敗闕。和尙上堂不惟拈槌豎拂。抑且說長道短。是敗闕不。師曰。被汝勘破。曰如何得無敗闕。師曰。喫三頓飯。曰猶是敗闕。師曰。喫飯又恁麼去也。乃曰。師僧家不解歇心。只管於自心起種種異見。若是坐得斷的。佛來也三十棒。魔來也三十棒。進曰。旣云坐斷。爲什麼佛來也打。魔來也打。師曰。只爲喚作佛。喚作魔。所以不得不打。

師至杭州。聞谷師慧聞師等諸知識法師。及縉紳護法。各命侍者持柬迎師。慧聞法師柬內云。今日大眾欲與和尙作家相見。和尙若來。已墮情識。和尙不來。猶缺慈悲。師閱畢。卽將眾簡一齊扯碎。正色厲聲云這些客作漢。敢於老僧處納敗闕耶。師至。卽升堂正立。慧云。和尙莫要般門弄斧。師與一掌云。速道速道慧面赤無語。師云。死漢。聞谷師遂率眾作禮。

師同達觀大師月川和尙大司成陶石簣大中丞左心源內翰黃愼軒中允曾仲水朱友石嘉熙寺玩月次。愼軒問馬祖南泉百丈玩月因緣。乞師一語。師曰。你睡我立。不得爲說。愼軒亟起謝過。二師皆云。吾下語不如此人。

吏部袁六休問。南泉斬貓意旨如何。師曰。莫謗趙州。曰。如何是謗。師曰。蒼天蒼天。

巡漕蘇云浦問鴛鴦繡出從君看。不把金鍼度與人。如何是金鍼。師曰。我在京都走一遭。未曾遇著一个人。蘇擬進言。師曰。古佛過去久矣。

僧問禮拜是。問訊是。師云。隨汝顚倒。僧便喝。師曰。成个什麼。僧禮拜。

推府黃橋海問。梵志與世尊論議。梵志拂袖而去。中途有省。謂弟子曰。我義。兩處負墮。是見若受。負墮處粗。是見不受。負墮處細。如何是負墮處粗。負墮處細。師曰。連我也不會。黃無語。

推府李九嶷問。何故眾中無一人發問。師云。他們都是佛。曰何謂也。師曰。問卽落第二門。僧問曰。除卻門風方便外。別有爲人處麼。師曰。我不如一切人。曰何故不如。師曰。他無方便。

進士黃石思問。如何是殺人刀。師曰。布鼓當軒誰敢擊。曰如何是活人劍。師曰。𨿽然後學也堪爲。又問。教中云。懺者懺其前愆。悔者悔其後過。且如中間事作麼生。師曰。只可自知。又因福城寺山門回祿。問曰。盡道金剛不壞身。這四个漢那里去了。師曰。壞者不是金剛。曰這个聻。師曰。不可以色相見如來。

海眼問。和尙到城中。穿得幾个髑髏。師曰。兩三个。海伸手索云。將來與某甲看。師曰。從人索者。不是好手僧問。某甲二六時中不念佛。不參禪。不看教。不斷妄想。不取眞如。但饑來喫飯。困來打眠。任性自在。可合道否。師曰。彼圓覺性。非任有故。說名爲病。曰如此。則一切皆出四病不得。如何修行。師曰。一切眾生。皆證圓覺。

問有情化無情。佛性甚麼處去也。師曰。有情化無情。曰。佛性聻。師云。什麼處去也。曰有情化有情。因什麼爲變化。師曰。有情化有情。

問佛法卽不問。和尙作麼歸方丈。師曰。不歸方丈。曰爲什麼不歸。曰眾生病故。

方伯沈東華問。宗作麼生講。師曰。山僧從來不曾舉口。曰這句就是宗了。師曰。我也不知。

問乍會時有賓主否。師曰。賓主歷然。問還分別否。師曰。兩眼對兩眼。

問性宗與相宗是同是別。師曰。番手覆手。

問睡快活。講經快活。師曰。都快活。曰快活在內在外。師曰。窮則獨善其身。達則兼濟天下。曰不要把我們儒書用。師曰。我是尋嘗語。居士自作書會。

問性宗內緊要處。乞示一二。師曰。性宗無恁麼緊要處。

問周海門相會否。師曰。嘗會。曰他是道學耶。禪宗耶。師曰。道學。曰恁麼則不合也。師曰。在天而天。在人而人。

晉陽張翰林問世尊幾時升座。師曰。未審居士什麼處聞世尊升座來。居士擬議。師曰。處尙不知。要問幾時。

師與王進士持論金剛不壞身。傍僧曰。恁麼舉唱。則佛法掃地而盡。師曰。若是師子定不恁麼。曰亦有野幹肯恁麼唱。師曰。正是正是。曰肯承當好。師曰。你承當我承當。速道速道。僧擬議。師喝出。

問腳不踏枝。口含樹枝。下有人問如何是西來意。若答他則未免喪身失命。未審和尙有何方便。通个消息。師曰。我定是無命的。

問央倔摩羅持佛語云。我從無量劫來。未曾殺生。女子爲什麼便生下。師曰。何曾生下。曰恁麼則在腹中好沒柰何。師曰。生下則不復更恁麼也。

師一日嘆曰。處世若探湯。不如歸去好。僧曰。到什麼處去。師曰。知得的是我同參。

僧問。祖師禪如來禪是同是別。師云。古越是杭州。曰恁麼則同也。師曰。長江分彼此。

僧問。此身敗壞後。向什麼處安身立命。師曰。問這等大事。更禮三拜。不與你說。僧禮拜。師云。止止。是什麼處安身。僧擬議。師咄之。僧復跪求示。師云去。佛也柰何你不得。

僧問。門外人還許入否。師曰。你幾時在門裏。僧禮拜。師曰。好話問不盡。

僧問。本來面目。作麼生得見。師曰。你是無面目漢。曰某甲何獨無面目。師曰。若有面目。何更求見。

火頭問灰塵滿天。何時得淸淨去。師云。且燒火。

抱朴參。禮拜起。便問此間多眾。不知有幾个師子。師云。人人都是佛。抱擬進語。師搖手止之。

南明求作不釐務侍者。師曰。老僧這里無卓錐之地。南擬議。師搖手止之。

麥浪指南侍次。師召指南。老僧四大不和。汝能療之乎。南云。蒼天蒼天。召麥浪。汝能療之乎。麥云。噡語作麼。師云。不如這个不識字的。

雪庭參。禮拜起。便問和尙在此作麼。師云。殺人。雪云。有這等手段。師云。五六年不見。只道你鼻孔向上了。元來猶作這般去就。出去。

問如何是吾無隱乎爾。師翹足云。你看我腳底下有多少紋路。

問如何是萬法歸一一歸何處。師拈絲絳雲。此是杭州六分銀買得的。

師與俗人言論次。有居士云。和尙如何恁般說。師曰。他不要佛法的。他若要時。以手插入襟內勢云。便恁麼了。

師輪數珠言論次。問曰。師手輪數珠。口與人說。爲是念佛。爲是說話。師拈起數珠云。手中若是一把刀。你便道我殺人也。

弋陽張弘所居士問。如何是放過一著。師曰。且請餅。曰猶在這里。師曰。山僧自來不恁麼。曰如是則超越令師也。師曰。居士莫塗污人好。

問虎生七子。第幾个無尾巴。師曰。祇這無尾巴。僧求頌。師頌曰。問答總無差。如將扇子遮。來人須覿面。莫看扇中花。

僧問。如何是一老。師云。昔人猶在非昔人。自是兒童見不眞。問如何一不老。師云。除卻幻身見端的。不知誰是白頭翁。問如何是親人不得度。師云。一念生心成掛礙。問如何是渠不度親人。師云。全身放下孰爲親。問如何是不借別人家裏物。師云。有語還成妄。無言未是眞。擬欲求玄旨。直是眼中塵。復有一偈總答云。去年此日見荷花。此日今年人事別。總是自心生巧計。欲分兩人無一舌。

舉九峯勘首座因緣問僧。休去歇去則且置。如何是一條白練去。僧云。錫杖掛牛頭。袈裟包狗骨。師云。不然。他若問我。我便喚他禮拜著。待他禮拜起。向他道你作得我侍者。

柳雁田居士。舉張天覺頌本因緣。師問曰。如何是頌本。士復舉頌。師應聲一喝云。喚作頌本得麼。

問和尙要作菩薩麼。師云。不要。進云。爲甚麼不要。師云。你若要頭目髓腦。我將个什麼與你。

同麓亭居士。子韶格物。妙喜物格。意旨如何。麓云。無邊剎海。自他不隔於毫端。師曰。此是文言。要會古人意未在。傍客曰。克己復禮是物格否。師搖手。

問僧如何是劫火吹海底。山鼓風相擊。僧掀倒禪牀。師呵呵大笑。

僧問。路途之樂。終非到家。如何是途路之樂。師云。開口成雙橛。揚眉落二三。如何是到家之事。師云要頭截取去。

問大千沙界海中漚。離卻水。如何是漚。師云。如何是你離的水。

師輪數珠次。僧問。和尙何不放開。猶乃捏聚。師曰。騎馬用拐拄。問如何是通途挾帶。師舉數珠示之。問如何是妙挾通宗。師亦舉數珠。問挾帶妙挾是同是別。師亦舉數珠。問莫遮个便是麼。師曰。是則斬取去。問如何是圓相。師曰。大燒餅。問如何是暗機。師曰。淩霄峯。問如何是義海。師曰。半山亭。問字海與義海是同是別。師曰。別則兩个。不別一雙。問如何是意語。師曰。啞子咒人。問如何是默論。師曰。溫伯見孔子。問如何是回互。師曰。孝子諱爺。

師乘涼次。嘆云。如今祖師禪。卻被諸方混亂。我今只說如來禪。僧問祖師禪如來禪是同是別。師云。一點水墨。進云。意旨如何。師云。兩處成龍。

問徳云常住妙髙峯。善財如河參不見。師云。對面不相識。進云。如何別峯又見。師云。舉意便知有。

問如何是通玄峯頂。不是人間。心外無法。滿目靑山。師云。若要我說。滿面慚惶。云某甲不會。請和尙落艸師云。莫向聲色上會。

僧問。情與無情同一體。如何是一體。師云。並卻咽喉唇吻。你道將無情的來看。

僧問。如何是空手把鋤頭。師云。有口不能道。

問如何是生死中不生死的道理。師云。舌頭短三寸。

僧問。如何是本分事。師曰。穿衣喫飯。

僧問。古鏡未磨時如何。師正色厲聲。數其往事。僧作瞋告辭。師曰。汝問未磨時如何。且磨此一點。僧復住。僧問。明知生死是不生之法。爲什麼卻被生死之所流轉。師云。只个是數珠。曰某甲不會。師云。不會卻好。僧舉。鶴林素因僧敲門。素云。是誰。云是僧。素云。非但是僧。佛來也不著。今問和尙。爲什麼不著。師云。當面被瞞。又云。我當時若在。但云謝和尙慈悲。

僧問。祖意教意是同是別。師云。一輪明月照姑蘇。

僧問。古云我若一向舉揚宗乘。則法堂前艸深一丈。和尙又如何教人。師良久曰。道什麼。傍僧復理前問。師曰。我若一向舉揚宗乘。則法堂前艸深一丈。

僧問。一路涅盤門。乞指个路頭。師曰那个是禦愛峯。僧問。自心取自心。非幻成幻法。不取無非幻。如何是不取無非幻。師不答。別與傍僧言訖。卻問汝適來問甚麼。僧舉前問。師云。你欠伶俐。

僧問。萬法歸一一歸何處。稍覺純熟。但不能廓爾無礙。未審如何進向。師曰。趙州道我在靑州做領布衫重七斤。你作麼生會。曰不會。師曰。不會。會取好。

師至半堂訪無念師問云。古人道如紅壚上飛片雪相似。且道古人還具透關眼也未。念曰。我不見有什麼古人。師急指曰。背後聻。念休去。

僧問。維摩與文殊譚不二法門。是默然。不是默然。若是默然。文殊則爲剩語。若不是默然。則維摩一場空設。意旨如何。師云。他與你做奴也不彀。

僧云。念佛不斷頭了。師云放。進云。教某甲如何放。師云。再放。僧再求方便。師揭起裙云。卵在。

僧問。淸淨本然。云何忽生山河大地。師云。是你這聲問。

問諸法如義。乞師一講。師云。講的不如。

師入堂勘眾。一僧以手指作二圈相置眼上。師搖手云。不是。一僧彈指。師搖手云。不是。一僧出。未開口。師搖手云。不是。一僧近前。師搖手云。不是不是。僧卽禮拜起。師云。我與你說甚麼。你便禮拜。時有病僧拋出蒲團。師作驚駭勢云。一堂人不如這个病僧。

有瞽者求開示。師拽其手。指云。此是椅。此是桌。瞽卽禮拜。師云。一堂人不如這瞽者。

一時雷擊八人。僧問八人被雷擊意旨如何。師曰。大作用。進云。天不蓋。地不載。造什麼罪。師云。大地黑沈沈。

僧問。如何是父母未生前。師顧傍僧云。他悟了也。進云。畢竟如何是父母未生前。師云。化緣。進云。化緣後如何。師曰。獻果去。

僧問。如何是向上事。師云。體露金風。進云。如何是向下事。師云。驢前馬后。進云。如何是驢前馬后。師云。奴見婢殷勤。進云。如何奴見婢殷勤。師云。拖泥帶水。進云。如何是拖泥帶水。師云。七手八腳。進云。七手八腳如何。師云。三十痛棒。

師入城。見一瞽目僧端坐街側。師向僧禮數十拜。復撫其背云。莫忘卻。僧合掌云。阿彌陀佛。時市眾圍繞問曰。此是何人。師曰。此是一尊古佛。

陶石簣遺師犀帶。有俗士擬騙。試問云。和尙是大修行菩薩。當受我禮拜。師云。我不是修行菩薩。不必禮拜。進云。和尙豈不是修行菩薩。師云。我若是修行菩薩。汝等魔王皆來割肉。士皆慚色而去。

居士問父母未生前。請師道一句。師曰。不可全靠老僧。又問如何是直下見性。師曰。這問也不少。曰不少个甚麼。師曰。問我卽不得。

麥浪問。如何是善財參徧處。黑豆未生芽。師曰。不答曰何故不答。師曰。答卽芽生。

僧問。如何是妙性圓明。離諸名相。師拈拄杖云。這个喚做什麼。曰拄杖子。師曰。又道離諸名相。

僧問。智不到處作麼生宗。師曰。切忌道著。曰拈槌豎拂言談語句都是智。如何是不到處。師曰。此是甚麼人語。我不記得。汝試舉看。曰此是智。如何是不到處。師曰。汝欠伶俐。何不審他來歷。良久曰。汝更欲問那。僧擬進語。師推開入室。

僧問。旣是獅子兒。爲什麼卻遭狐貍咬。師曰。被汝一問。直得口塞。曰爲甚如此。師曰。若是獅子。決不逐塊。

寶林講法華經。師偶入寺。眾請師請金剛經師曰。你們已講法華經了。又要我講金剛經那。眾再三請。師曰。你們走開。乃打一筋斗。眾大笑。問云。老老大大如何打筋斗。師云。我只要你們笑一面。

明翮問。亙古亙今。我信無有第二人。爲甚麼公案透不得。師云。汝有甚麼公案透不得。舉來看。翮擬開口師云。去去。汝不是好人。

周華頂居士問今日別去後。何處相見。師曰。途路要珍重。

僧問。頻呼小玉原無事。祇要檀郎認得聲。如何是聲。師曰。這个不是聲。

僧問。不落生滅時如何。師曰。不答。曰豈無方便。師曰。方便卽生滅也。

問僧。南泉斬貓意旨如何。一僧呼名。一僧推蒲團下地。一僧云。二人已道了。教我道个什麼。師曰。可惜。許曰。何謂也。師曰。一語下徐州。

僧問。馬師一喝。百丈三日耳聾。爲復明大機。爲復明大用。師曰。一般米麵。曰意旨如何。師曰。繇人造作。

僧問。某甲看个無字話頭。不曾得个入處。乞和尙方便。師曰。難得个不入頭的。

僧問。某甲昨日洗浴。得个境界。祇是說不出。師指童子曰。是伊也知得麼。曰他也知得。師曰。若是知得決定不隨人所轉。

僧問。無夢無想處。如何是某甲主人。師云。你名什麼。僧云。大化。師曰。你且去。

僧問。木叉和尙道。道得也叉下死。道不得也叉下死當時若問和尙作麼生。師云。這野狐精。又云。我定是沒有性命的。

僧問。離心意識參。絕凡聖路學。且如心意識作麼生離。師曰。將心意識來。我爲汝離。曰將不得來。師曰。旣將不得來。要離作麼。

僧問。無夢無想時主人公在什麼處。師曰。卽今主人公在什麼處。僧擬議。師喝。僧禮拜。師曰。這一喝。本該你喝。

僧問。如何是超然不借借。師曰。我聽不淸。你再問看。曰。學人不肯在。師曰。這个是借。僧喝。師曰。猶是借。僧又喝。師曰。猶是借。僧曰。蒼天蒼天。師曰。百喝後作麼生。僧禮拜云。推散大眾去也。便歸眾。師曰。伎倆祇如此。

首座問。未有之言。請和尙道。師曰。寧犯國諱。不可斷舌。

僧問。如何是大用。師曰。打殺千萬人。不名性燥漢。

麥浪問。如何是無住本。師舉起拂子。麥云。無住還有本麼。師云。汝適才問甚麼。麥云。無住本。師云。還有本麼。麥禮拜。

麥浪問。如何是三界惟心。萬法惟識。師云。汝年多少。麥云。與和尙同條生。不同條死。師云。三界惟心。萬法惟識。

童秀才問。弟子心中如有一件道理。只是說不出。師曰。是說不出那。曰說不出。師曰。瞞我耳聾。

僧問。四大脫落。更有何物。師曰。我聽不淸。再舉看。僧擬再舉。師曰。是無那。

鮑性泉問。如何是脫生死的句。師云。兩眼對兩眼。曰兩眼對兩眼後如何。師云。你不說。我不問。曰不說不問。怎麼脫得生死。師曰。正恁麼時。把將生死來與汝脫。

方浪如問如何得不以緣心聽法而得法性。師曰。一一從自己胸中流出。方乃蓋天蓋地。曰如何是自己胸中流出句。師曰。石女慣弄無鍼綫。木偶能斟不濕羹。

僧問。明知遮一著子。卻又承當不來。病在何處。師曰。擬欲求玄旨。還如值木盲。

僧問。達大師問雙寺住持。徧大地是佛身。且道佛身在什麼處。住持無語。意旨如何。師曰。卻被住持靠倒。曰爲甚麼大師打住持。師曰。這个是屈棒。曰何謂也。師曰。合是大師自喫。

師觀水次。麥浪問天人見爲璢璃。魚龍視爲窟宅。和尙見作甚麼。師雲。水麥云恁麼落在人見中。師云。好聰明。

僧問。從緣薦得相應疾。古雲從門入者不是家珍。如何得相應。師云。豈不聞從門入者永無退失。問就體消停得力遲。若消停。云何不得力。師云。擬尋思處轉肴訛。問瞥起本來無處所。旣是無處所。向什麼處瞥起。師云。你也問不到。我也答不到。問吾師暫說不思議。旣不思議。將何暫說。師云。因不思議故。問南泉云。還鄕自是兒孫事。大慧云末後輸他弄一場如何。師云。憐兒不覺醜。問南泉大慧是同是別。師云。一條柱杖兩人舁。

問三世諸佛爲什麼不知有。師云。太尊貴生。問貍奴白牯爲甚麼卻知有。師云。太貧賤生。

僧問。云乞和尙指示心要。出離生死眞實的義。師曰。從來無一字與人。僧禮拜。

僧問。如何是萬象之中獨露身。師豎一指。僧云。此是境。師曰。又被雲遮卻了也。

僧問。因正果正。爲甚麼調達於地獄中受三禪天樂。師云。這个不屬因果。僧求頌。師云。這个不屬因果。鑊湯鑪炭裏坐。剛道眾苦不到。佛眼何曾識我。

曹源與淩虛自金粟來。師問曰。昔者三佛辭五祖。祖曰。汝去向後患一場熱病。始憶老僧在。後果病。自知從前所用不得力。還復祖山。汝病中作麼生。源曰。我祇是病。無作麼。師曰。我卽不然。源曰。和尙又如何。師曰。祇看不病的。源曰。蝦跳不出斗。師曰。你要藥。與你一帖大黃。源曰。蒼天蒼天。師曰。芭豆最好。

僧問。弟子遠來訪道。求和尙開示。師曰。不離當處常湛然。覓則知君不可得。僧曰。見人訪道。我亦學訪。師曰。不可隨人腳根轉好。僧禮拜。

馮居士問。南宗鐘聲有相無相。宗答。東風東響。西風西響。宗就問和尙鐘聲是有相的。是無相的。師云。鐘已鳴矣。風已過矣。說甚有相無相。進云。鐘正鳴風正生時如何。師云。徒勞側耳。

雲南僧圓明問。大事未明。如喪考妣。大事已明。如喪考妣意旨如何。師云。總不繇別人。問那吒太子析骨還父。以肉還母。然後於虛空中現身爲父母說法。如何是那吒本身。師云。休認娘生皮袋子。問劫火洞然。大千沙界俱壞。未審這个壞不壞。壞卽不問。如何是不壞的道理。師云。四大。問白鷺下田千點雪。黃鸝樹上一枝金。是何境相。師云。莫作境會。問境繇能境。境逐能沈。能境俱忘。復是何物。師云。不得喚作心。問若能轉物。卽同如來。且道須彌山如何轉。師云。喚作須彌山卽不得。問依經解義。三世佛冤。離經一字。卽同魔說。如何是經。師云。如是我聞。問六祖明鏡非臺之語。透關久矣。三更遮回。不令人見。此必有所授受之事。非謂說經。學者可以默諭。且道授个甚麼。師云。之子相逢處。不許外人知。

師問。石雨如何是一口道不盡的句。雨雲。早晚禮拜和尙也是尋常事。

復問。石雨趙州道無字意作麼生。雨雲。和尙喜著棋。某甲粗知。師曰。道有又作麼生。雨卽頌。家家有幅遮羞布。放下便能當雨露。獨怪當年老趙州擲卻頭巾頂卻褲。師復問三宜。宜呈偈。佛性無。佛性無。秤槌落水不曾浮。知得趙州端的意。拍手終朝唱鷓鴣。

漢月問。興化在三聖爲首座。嘗云。我向南方行腳一遭。拄杖頭不曾撥著一个會佛法底人。聖云。具个什麼眼。便恁麼道。化便喝。聖云。須是你始得。後到大覺。覺問。聞你道向南方行腳一遭。拄杖頭不曾撥著一个會佛法底人。你憑个什麼道理便恁麼道。化便喝。覺便打。化又喝。覺又打。明日相逢。覺云。我昨日疑你這兩喝。化又喝。覺又打。化再喝。覺亦打。化云。我在三聖師兄處。學得个賓主句。總被師兄折倒了也。願與某甲个安樂法門。覺云。這瞎漢。來這里納敗闕。脫下衲衣。痛打一頓。化於言下薦得臨濟先師於黃蘗處喫棒底道理。請問如何是三度痛棒的道理。師云。觸著不知疼。問雪峯見僧來。雙手托門。放身出云。是甚麼。僧云。是甚麼。峯低頭歸庵。僧到嵓頭過夏后問頭。頭曰。雪峯與我同條生。不同條死。欲識末後句。祇這是。請問同生同死。與同生不同死。長處何在。師云。胡張三。黑李四。問有句無句。如藤倚樹。樹倒藤枯。句歸何處。潙山呵呵大笑歸方丈。圓悟曰。相隨來也。請問如何是相隨來也的道理。師云。爾今口𨿽不言。文字已形。問道吾捺倒爛泥裏。有判者云。也只是館驛裏撮馬糞漢。請問如何是馬糞。師云。不可咬名嚼字。問古人云。鐵牛過窗欞。頭角四蹄都過了。惟有尾巴過不得頭角前蹄俱不問。如何是後蹄。如何是尾巴。如何過不得。師云。過。問守廓侍者到華嚴。值嚴上堂曰。大眾。今日若是臨濟徳山髙亭大愚鳥窠船子兒孫。不用如何若何。便請單刀直入。華嚴與汝證據。廓出禮拜起便喝。嚴亦喝。師又喝。嚴亦喝。廓禮拜起曰。大眾看這老漢一場敗闕。又喝一喝。拍手歸眾。請問華嚴敗闕在甚處。師云。杓卜聽虛聲。前言何在。問守廓到鹿門。見楚和尙與僧話次。門問楚曰。你終日披披搭搭作麼。楚曰。和尙見某甲披披搭搭那。門便喝。楚亦喝。各休去。廓云。你看這兩个瞎漢。隨後便喝。門歸方丈。請廓問云。老僧適來與楚闍黎賓主相見。甚處敗闕。廓曰。轉見病深。門曰。老僧自見興化來便會也。廓云。和尙到興化。某甲爲侍者。記得與麼時語。門云。請舉看。廓遂舉興化問和尙甚麼處來。尙云五臺。云還見文殊麼。尙便喝。化云。問你還見文殊麼。又惡發作麼。尙又喝。化不語。和尙作禮。至明日教某甲喚和尙。和尙早去也。化上堂云。你看這个漢擔條斷貫索向南方去也。已後也道見興化來。廓云。今日公案恰似與麼時底。門云。興化當時因甚無語。廓曰。見和尙不會賓主句。所以不語。及欲喚和尙持論。和尙已去也。門特煎茶告眾曰。參學龍象。直須仔細。請問如何是斷貫索。如何是不會賓主處。師云。羚羊掛角處。獵人徒自疲。復總答以偈曰。佛祖機關無一言。擬存迷悟隔千山。爾今大地舒長舌。石女拋梭最後關。

僧問。法華經中光明普徧照河沙。如何眉間白毫相光單輝東方萬八千土。師云。舉一隅。不以三隅反。

問日月燈明佛還入暗黑地獄也無。師云。入。

問知法嘗無性。佛種從緣起。旣是嘗。爲什麼又道个無。旣無性。爲什麼道个從緣。師云。開口成雙橛。

問惟有一門而復狹小。門在什麼處。師云。天無二日。人無兩心。

問法華經藏。深固幽遠。無人能到。如何是法華經藏。師云。止止不須說。我法妙難思。

問多寶佛塔。云何容二如來。師云。開口便覺多。

問佛塔示現。何必化身還集。師云。脫盡廉纖。始到不知。

問諸佛問訊。何以獨遣侍者。師云。也須得傍人著眼。

問龍宮示化。單標女子意旨如何。師云。爲他閒事長無明。

問龍女具什麼巴鼻。便解獻珠。師云。那里聞他消息問十劫坐道場。佛法不現前。古人謂回互不回互之旨作麼生會。師云。要會去。轉遠。

僧問。楞嚴奢摩他三摩禪那則不問。如何是妙。師云。不妙。

問舉金色臂。不如此臂是三觀中那一觀攝。師曰。逐物生心。

問維摩經云。惟畱一牀。寢疾而臥。未審是何疾癥。師云。舉心隔千里。

問文殊普賢還落諸業習气也無。師云墮。

問金剛云若見諸相非相。卽見如來。未審諸相與非相是同是別。師云。是。

問香水海中還容乾屎橛也無。師云。卻是微塵內世界。

問維摩默然。不知正恁麼時。侍者在什麼處。師云。隨來也。

問如何是曹洞門下賓旬。師云。走盡千山及萬山。問如何是主句。師云。獨坐壺中無伴侶。

問起信論云。不依形色。不依气息。不依於空。不依水火風。不依見聞覺知。畢竟依个什麼。師云。三个胡孫弄播箕。

僧問。如何是學人本分事。師云。四季皆有月。秋來分外明。

問婆子燒庵已後三年。復造悟得个什麼。師云。淸風度竹林。

問前三三與後三三。請問和尙多少數。師云。膫子長三尺。

問海底泥牛銜月走。巖前石虎抱兒眠。鐵蛇鉆入金剛眼。昆侖騎象鷺鷥牽。其中有一句。能縱能奪能殺能活。未審那一句是。師云。你自領去也。

有僧問。某甲從五臺來。求和尙開示。師云。五臺山寒寒冷冷。老僧不敢觸腳。進云。某甲離五臺已久。師云。各自領出去。僧禮拜云。和尙亦如是。

僧問某甲從淮安來。求和尙開示。師問云。汝鎭江來麼。僧云。是。又問汝從蘇州來麼。僧云。是。師云。一路說得分明。如何又求開示。僧云。不會。師云。好个不會。僧又問參禪與念佛是同是異。師云。自己尙不會。管他閒事。僧無對。

師問。僧日嘗用心處。僧曰。若問用心。只得無開口處。師云。你瞞我僧曰。終不敢誑和尙。師云。好。你且這等去。師復云。山河大地。明暗色空。塵說剎說熾然說無間歇。何處不是開口處。你又道無處開口。進云。和尙又恁麼道過也。師云。你若是啞的。便不與說。僧無語。

僧問。兩口一無舌意旨如何。師云。與汝說破了也。進云。求和尙再通方便。師云。方便。已竟。

問如何是鎭海明珠。師云昨日被人索去了也。直得無言可對。無理可伸。

問如何黑月卽現。白月卽隱。師云。汝卽認得一半。

僧問。學人信得自己本來是佛。不假造作。不用安排。爲何不得轉身吐气。師云。汝信得自己。作麼生信得。僧無語。師云。還是不曾信得及在。所以經云。若人識得心。大地無寸土。僧云。和尙教人放下。學人於放下處有省。師云。汝作麼生放下。進云。大地無寸土。師云。汝還未識放下在。

僧問。白刃劈面來時如何。師便掌云。這是劈面來時的事。僧無語。

僧問。至道無難。惟嫌揀擇。但有言句。俱名揀擇。未知和尙以何示人。師云。至道無難。惟嫌揀擇。

僧問恁麼也不得。﹝口﹡悉﹞哩娑婆訶。不恁麼也不得。蘇羅娑婆訶。恁麼不恁麼總不得。﹝口﹡悉﹞哩蘇魯娑婆訶。和尙教學人放下个甚麼。師云。優缽羅花三千年開一徧。僧禮拜。問云。古徳說大疑大悟。小疑小悟。不疑不悟。和尙如何教人放下。師云。古人教人疑。老僧教人放下。僧云。本來無有。放下个什麼。師云。放不下。擔了去。僧問云。是法非思量分別之所能解。和尙在這里又說什麼法。師云。是法非思量分別之所能解。僧問古人云。生也不道。死也不道。如何得道。師云。生也不道。死也不道。僧云。和尙也不道。師咄之。僧禮拜。

僧問。某甲欲識佛。未審佛在何處。師云。繞天下問。其僧速禮一拜。師云。你這一拜。被人家活葬了也。進云。一向聞名。今日睹相。師云。還是聞名好。進云。也須親見始得。師云。不得以色見我。不得以音聲求我。你作麼生見。僧一喝。師云。是聲。僧又喝。師云。是聲。僧云。和尙作麼生。師默然。僧便禮拜。

僧問。如何是佛法大意師默然。進云。老老大大說這个話。師云。你見我說个什麼。僧便出。師云。你卻會逃走。

僧問。如何是靑州女三棒鼓。師云。趙州膫子如驢大。僧禮退。

僧問。萬法歸一一歸何處。離了古人言句。請和尙別道。師云。韓文公。進云。如何是韓文公意旨。師云。晝夜一百八。

僧問。本來無迷。亦無可悟。不落言詮。法爾如是。和尙如何開示人。師云。你費多气力作麼。

僧問。亦不惺惺。亦不寂寂。求和尙開示。師云。如何是你主人公。僧默然良久。師云。死水不藏龍。傍僧出問如何是活水裏的龍師云。正是時。僧禮拜。

僧問。父母未生時。有十八个兄弟。阿那个是主人公。師云。你是無主孤魂進云。作麼見得無主。師云。有主不須問。

師茶話次。有僧禮拜了。起雲。昨日偏眾解制了。特來謝和尙。師合掌云。恭喜恭喜。進云。和尙不得謗某甲。師云。如何是解制的道理。曰仲冬嚴寒。請和尙萬福。師云。似則也似。是則未是。再道一句來。曰請和尙且喫茶。師云。不是不是。進云。大眾散去。遂和聲歸眾。師乃笑。

又僧就卓拈碗問曰。放下个恁麼。師云。擎起來。僧舉起。師云。又道放下。

又僧伸手問曰。放下个與我看看。師云。擔取去。僧舉手示之。師云。放下。

僧問。古人不出山門。向莊上喫油﹝饑﹣幾﹢﹝磁﹣石﹞。爲是神通三昧。爲是法爾如然。師云。你那里見古人。進云。今日見和尙爲人師云。若是獅子。決不逐塊。進云。恁麼則撮土焚香去也。師云。老僧無骨頭。軟妥妥憑你咬嚼。僧無語。

傍僧出云。一堂大眾。被你老漢弄得七顚八倒。將爲別有長處。元來只如此。師云。什麼如此。進云。明日上堂舉似。師云。何不現前拈出。僧卽吹滅燈火。師云。吥見鬼。僧擬對。師便打云。你若向古人一切公案。三藏十二部教典。隨舉則劈口頌得。覿面轉得。我也許你。進云。某甲不曾看過語錄。師卽舉孚上座勘鼓山折箭因緣。你頌看。僧無語。師叱僧退。卽頌曰。口行人事探頭過。便乃翻身入賊窩不是雪峯知的確。雙雙跳入是非窠。

僧云。承和尙賜我寶劍。已得天下太平。特來禮謝和尙。師云。如何是太平的句。僧云。如金鐘相似。師云。不是不是。僧無語。師云。你問我。僧理前問。師云。石女生兒。僧禮拜。

僧問。祖師遞代相承。還別有麼。師云有。進云。如何是別有。師云。得我檀越人家作水牯牛。卽向汝道。進云。某甲亦同異類中去也。師云。又向古人舌頭上咬嚼。僧無語。

師輪數珠次。僧問。卽此用離此用如何。師云。馬祖來也。進云。馬祖來作麼。師云。直得你三日耳聾。

僧問。奄提遮女問文殊云。明知生不生義。如何又被生之所轉。殊曰。其力未充。此語還是義路麼。師云。義路。進曰。請和尙道。師云。那是禪堂。此是方丈。僧禮拜。

僧問。有一物。明歷歷。佛祖覷不破。大地無人識。常在舌頭尖。盡力吐不出。請問和尙吐出也未。師云。你吐出了也。進云。百年三萬六千朝。翻覆元來是這漢。如何是這漢。師云。欲問這樣道理。也須禮拜始得。僧便拜。師笑曰。正是這漢。

僧問。金殿堂堂卽不問。驢胎馬腹事如何。師云。你是其人。進云。恁麼則任物逍遙去也。師云。切莫彊作主宰。僧禮退。

西堂瑞白問。大眾齊齊。燈燭輝煌。請和尙指示。師云。有眼皆見。進云。恁麼則个个成佛去也。師云。你眼不瞎。又問萬竹林中事卽不問。石傘峯頭意旨若何。師默然。瑞禮拜。又問祇如萬竹林中事又作麼生。師云。三莖四莖斜。七莖八莖曲。瑞云。萬竹林中。與石傘峯頭是同是別。師云。三莖四莖斜。進云。如何是向上事。師云。七莖八莖曲。瑞禮拜起雲。佛法已蒙師指示。正偏不落有無機。師云。不落正偏你作麼生道瑞便問訊歸位。師云。去。

僧問。疎山恁麼道。意在什麼處。師曰。龜毛長數丈。進云。羅山恁麼答。意在什麼處。師曰。錯過撐天柱。

僧問云。黃龍南禪師三關語。隆慶閒答後。再無人轉語。請和尙再轉一語。師曰。天下無一人答不得。進云。某甲不會。請和尙方便。師云。萬兩黃金難買个不會。若將个不會答他。無有不是。僧曰。眞个不會。望和尙答。師曰。若如此。一一問將來。我爲汝答。問云。人人有个生緣。上座生緣在什麼處。師曰。我是越州人。問我手何似佛手。師云。艸枯鷹眼疾。問我腳何似驢腳。師曰。人老不知心﹝有頌錄頌古卷中﹞。

僧問。父母未生前。本來無有色身山河大地。爲什麼忽生色身山河大地。師曰。卽今那个是你色身。僧擬再舉。師咄之。僧禮拜。

師問。六休袁居士云。徳山托缽因緣。張無盡居士頌曰。鼓寂鐘沈托缽回。巖頭一拶語如雷。果然只得三年活。莫是遭他受記來。旣不因授記。爲什麼只得三年活。居士還有疑不。士曰有疑。師又舉疎山造塔完。問院主云。爲復將一錢與匠人。爲復將兩錢與匠人。爲將三錢與匠人。眾不能對。羅山代云。若將兩錢與匠人。和尙與匠人共出一隻手。若將三錢與匠人和尙此生決定不得塔。若將一錢與匠人。帶累匠人眉須墮落。居士又作麼生。士云。如此。則公案所疑甚多。師曰。譬如盡大地都做了个問頭來問時。你又如何對。士拍掌兩下。師曰。適來的聻。居士有省。

客問壇經云。不是風動。不是旛動。仁者心動。且道此心爲是眞心。爲是妄心。師云。汝還識心麼。客無語。師云。心尙不識。說甚麼眞心妄心。客又問。如何是極則。師云。卻被汝道著。

又問。五識相分色。師云。色聲香味觸。眼耳鼻舌身。冤家自有對。何須問別人。又問。仁者心動因緣。師云。風動與旛動。休言未是眞。不識心何物。於中有主人。又問。黃蘗吐舌因緣。師云。聞時富貴。見面貧窮。才聞吐舌。三日耳聾。問悟之境界。師可方便否。師云。姑姑問嫂嫂。哥哥偏汝親。嫂答姑娘道。他時自識眞。又問。讓公答馬祖打車打牛因緣。師云。打車與打牛親疎自須辯。錯認四大者。更須著方便。又問。梁主問志公安樂禁。師云。渾身是病疑求藥。驀口塞个熱鐵丸。吞吐未能心痛快。全身跳入裏頭看。又問。大通智勝佛十劫坐道場因緣。師云。權時得个破帽子。眨眼須知用掉卻。若還守住不解放。錦繡夜行誰省著。又問。有大力人。爲什麼擡腳不起。師云。那羅自謂力無敵。百戰場中逞奇特。眉毛眼上無多子。盡力猶云道不識。

僧問。潙山仰山摘茶次。一曰得體。一曰得用。爲是論虛。爲是論實。師曰。擔板漢。僧問。如何全體大用。師默然良久曰。我欲與你說。恐失妙用。僧禮拜。

僧問。和尙嘗教人識取頭。請問如何是頭。師云。你且知有。問如何是尾。師云。知有到不知有。問有頭無尾時如何。師云。大虫變老鼠。問有尾無頭時如何。師云。乞兒誇富貴。問頭尾相稱時如何。師云。國王修布施。問無尾無頭時如何。師云。盲人爲導師。

師在雲棲代講戒疏發隱。至不敬師友戒。引韓退之見大顚因緣。時有座主聞之。斥曰。爾江南禪和子。專耍弄嘴頭。講甚麼宗。前者勝期如此。我已斥令不敢。爾何等人。輙敢爾耶。師曰。汝乃雲棲堂上法師耶。我有一問。若道得。則可。若道不得。莫道我講宗好。經云。若以色見我。以音聲求我。是人行邪道。不能見如來。汝適來見我講宗者。謂復言談語句是講宗耶。謂復拈槌豎拂是講宗耶。若以言談語句是宗者。則汝以聲見如來。若以拈槌豎拂是宗者。則汝以色見如來。於此二處見如來。則汝是邪道。離此二途。則何處見我講宗來。座主不能對。傍僧云。請上座代轉一語。師徐步入禪堂。眾云。原來只學得問人。自己也道不得。西堂云。他向汝道了也。師拍掌云。原來有人在。

有僧誤將七佛偈爲廁紙。求懺悔。師曰。此不須懺。料汝再無第二紙。只將你早間懺了。晚間又作的來懺懺。僧慚色而退。

有僧觸怒師。師持杖趂逐至僧牀前。僧倒臥。叫喚云。病痛饒饒。師云。你將手來。我看看脈看。隨與贖藥。眾俱失笑。

俗人問色欲難戒柰何。師云。你戒酒否。云已戒多年。師云。戒後曾犯否。云不曾少犯。師云。如是。則戒色亦當如戒酒這等戒去。

一日師入菜園。捉菜虫一握。傍僧問云。是甚麼。師卽兩手擦殺虫云。這業障。這業障。進云。和尙爲何殺生。師云。你償命。你償命。

僧問。如何八幅羅裙著地拖。師云。只因他腳長。

師入堂示眾。若論此事。如糞堆裏一顆夜明珠相似。首座進云。只如不識明珠者當作麼生。師云。是汝不識座云。謝師印證。師云。莫塗污老僧。

僧問。如何是學人安身立命處。師曰。問這等大事。也須禮拜。僧禮拜起欲問。師曰。是汝不知安身處那。僧欲再問。師低頭隱幾。

僧問。殃掘摩羅救產難意旨如何。師曰。佛也不曾爲人生得下。僧云。某甲不會。請師一頌。頌曰。陽和無意轉人間。萬卉千花盡放顏。不識文殊何所謂。前三三與後三三。

幻有舉古人須將惡知惡覺。並奇言妙句。一切放下。空空然放一話頭參取問師。師聞舉至一切放下句處。便連聲云。好阿好阿。及舉至放一話頭句未竟時便應聲云。又被風吹別調中。

博山僧道開問云。世尊拈起。迦葉微笑。笑个什麼。師云。且喫茶。僧云。喫茶後如何。師云逼殺人。僧云。麻谷參章敬道是。是處如何。師云。拈一放一。不是好手。僧云。南陽道身心一如。心外無餘。在和尙分上如何。師云。心外無餘。僧云。此是忠國師的。與和尙何干。師云。旣是忠國師的。因甚麼在我口中出。僧云。和尙可布施學人。師云。我耳聾。僧云。趙州道狗子無佛性。當眞是有是無。師云。趙州止得一个牙齒。僧云。當時這僧已到什麼田地。十二類眾生都不問緣何只問个狗子。師云。汝作奇特會麼。僧云。此事在和尙分上如何。師云。我比趙州多兩个牙齒。僧云。和尙今日著賊也。師云。算家事漢。有什麼長處。僧云。適來南陽公案。請和尙頌。師云。擡頭不見天。低頭不見地。前之後之。左之右之。噫。對面無他語。你是何人我是誰。次早進方丈。師云。博山開堂示眾。試舉似看。僧云。夫子欲寡其過而未能也。師云。此是他本分爲人處。僧云。誰的是和尙。師云。我這里教人化緣。僧云。徳山臨濟都拈卻。子胡家風試道看。師云。不必重宣此義。僧云。請和尙道師云。道過了也。僧云。再道。師云。拏繩來。僧云。毫釐有差。天地懸隔。全眞法界作麼生。師云。毫釐有差。天地懸隔。

柳雁田居士問世尊上堂意旨。爲復是升座處。爲復白槌處。師應聲與一掌。士云。分明拘賊破家。師曰。還要第二頓那。

柳居士呈偈曰。是什麼。是什麼。對著家尊莫問爺。金不換金隨處使。從來常禦白牛車。師覽畢問曰。且道趙州勘破婆子。甚麼處是勘破處。士曰。壁外蓋茅屋。師曰。不是。更道。士曰。雷聲甚大。雨點全無。

會稽雲門湛然澄禪師語錄卷第六

會稽雲門湛然澄禪師語錄卷第七

門人明凡錄

吳興丁元公山陰祁駿隹編

請示

僧參。云。求和尙開示。師曰。菩薩初發心。便登正覺。汝發足處。早已開示。更教我說个甚麼。

翰林王聚洲居士問曰。某亦嘗於楞嚴畱心。頗有透處。但於一人發眞歸元。十方世界悉皆消殞。未能痛快比如如來豈非發眞歸元者乎。旣發眞已。世界何不消殞。若消殞。則大地眾生無立腳處。何更云如來與諸天人同在祗桓精舍而說法乎。若不消殞。則如來誠實之語。豈有不足信耶。師曰。如來且置。只如公於大明之下。驟然走入暗室之中。還能見有許多世界也無。曰若驟然走入。惟見暗黑。別無可見。師曰。若諸不入者。還見世界否。曰見。師曰。何以彼見而公獨不見乎。曰繇明入暗。暗生明滅。故惟見黑暗。而不見山河大地。彼不入者。明相宛然。故無不見耳。師曰。一人發眞。例如一人入暗。與相類否。曰是正相類。師曰。如此。則何疑一人發眞。而世界不消殞乎。又如十人同作一夢。間或一人獲醒。一人世界全消。彼中九人受用如故。十人同醒。則十人世界全消。不可以一人之醒。而撥九人之有。亦不可以九人之寐。而疑一人之無。惟證乃知難可測也。曰如師所論。理固頗通。何以世尊亦倚靈山說法耶。豈有如來未曾發眞者乎。師曰。如來者無所從來。亦無所去。故名如來也。住靈山者。逗應羣機。猶水中之月。豈實有耶。狂猨無知。妄心欲取。而且不知水中無月耳。眾生以肉眼觀佛。以爲佛住靈山。若以慧眼觀。則證諸法如義。不知何者是佛。何者非佛也。𨿽然。又般若經云。無眼耳鼻舌身意。無色聲香味觸法。無眼界。乃至無意識界。三者旣無。則自己尙無處所。何處得有世界山河大地。故云十方世界。猶如手中所持一物。返觀父母所生之身。猶彼空中吹一微塵。若存若亡。以此而觀。明若日星。而公於此處豈不爲痛快哉。所以不能痛快者。但於文字著腳。而不返照自心。致使分別成謬也。故肇法師云。會萬法歸於自己者。其惟聖人乎。

僧問。某甲用功。似有个見處。祇是有疑。師曰。見个甚麼。僧云。見自心包含世界。師曰。自身聻。僧云。亦在自心中。師曰。若恁麼。見我顯聖寺卽今做甚麼。僧云。身中總一片無所隔礙。師曰。還見隔壁事麼。

僧問。見聞知覺是心不是心。師曰。若是心。云何叫做見聞覺知。若不是心。應同外物。云何知是見聞覺知。而終不云他見他聞。於此正好著力。參久自有悟處。師復云。一不得別求玄妙。二不得希望證聖。三不得怕怖生死。四不得撥無因果。

僧問。和尙教人不思善不思惡只恁麼去。三十年不出山。我稱是人眞善知識。學人一聞此語。疑信相半。信者。信今誠實之言。疑者。古云。艸衣木食。若不思玄。異於深山野人者幾希。又云。大事未明。如喪考妣。大事已明。如喪考妣。何故和尙教人不思善不思惡只恁麼參。不惟不敢承當。亦難使人信受。師云。汝信我言。不能盡記古語。疑信不能不半耳。昔者能大師向道明曰。不思善不思惡正恁麼時。阿那个是明上座本來面目。繇是明公豁然大悟。汗流夾背。旣悟。便不同於深山野人。吾言非爲謬矣。如雲大事已明未明皆如喪考妣者。良繇道力未充。命根未斷。故於已明未明生疑。若向父母未生前看破。則無此問矣。

僧問。和尙嘗言昏沈卽解脫。散亂卽淸淨。但於學人分上恰有不相應處。昏則忘懷。散則浪蕩。旣昏散不妨於道。何故經云。除睡嘗攝心。能生諸禪定。師云。風雲雷雨。天之妙用。昏散運用。人之嘗情。執風雲而昧天體。執昏散以迷眞心。自成顚倒。若悟本心。一切皆名妙用。教有明文。非吾臆語。苟未見性。妄認假名。自成迷背。所以勞他古人多方抑揚。隨時破立。故曰。無有定名阿耨菩提。汝眞有意於此。當力窮見性。一念開明。但有言說。俱無實義。思之勉之。

問悟道之人還假修行否。師云。正好修行。何也。法身乃證得。報身從修得。曰恁麼有兩个耶。師曰。我不說有兩个。亦不說一个。法身者卽自己也。經云。譬如有人百骸調適。忽忘我身。微加鍼艾。卽知有我。是知證義。報身者。猶如衣服。實從辦得。若說是我身。如何又脫得著得。若非我者。被人盜去。云何又云被人盜去。

僧問。某甲卽今如何用心則是。師云。無所用心處。是汝用心。以無所用心是眞用心義。又云。汝是讀書人。豈不聞有所好樂。則不得其正。比如行路人有拄杖子。則不得自在。若有所擔負。則不得自在。要自在者。豈不是空手行也。又云。無言是天地之至言。故曰。天何言哉。春到則普天匝地皆春。可不信乎。

僧問。某甲欲修行。不知把柄。求和尙開示。師云。汝要把柄做甚麼。譬如人之眼睛。可外求得麼。縱汝外求。可得的。卽是可失的。

嶽石帆居士云。雲棲和尙賺度許多好和尙好秀才在會下。我所以不肯他。師曰。聖賢嘗受屈。士云。何謂也。師曰。莫我知也夫。予欲無言。蓋因無當機之人。自摩其胸。發此長嘆耳。士曰。此是方便遮護語。師曰。是非相諍。他總不起。須是我爲後學者。發其蘊奧。士云。我非彊抑。昔時曾親與他諍論。師曰。昔時諍論。今須贊嘆。始見居士有天神不測之妙。士云。你是雲棲和尙那。師曰。我是弟子。士云。贊嘆你。卽是贊嘆雲棲也。師曰。居士莫塗糊人好。士又指大眾云。你等當看這个和尙。師曰。他終是不信你。祇是看自家。士云。當今佛法寥落。須盡力爲之。師曰。天地間自有時節因緣。非某能爲也。居士唯唯。

問西方是有是無。師曰。無。曰經云。從是西方過十萬億佛土。有世界。名曰極樂。旣有方所。那得言無。甚違經意。師曰。不道事中無。祇是理上實無。經文分明。是你錯解。佛者覺也。土者覺知之地也。十者圓足之數也。今言十萬億佛土者。蓋言超數量覺照之地。有極樂世界阿彌陀佛也。然何以要超數量覺照耶。蓋才有動念。便屬數量。才有數量卽受煩惱。不名極樂矣才有覺照。卽屬取捨。有取捨。卽受生死。不名本性無量壽佛矣。是故禪門直指一念未生前。又云。父母未生前。乾坤混沌時。洪蒙未判時。也只說得數量覺照不及之地。豈別有旨也。法華經曰。塵點佛剎前有佛號大通智勝如來。且塵點佛剎。豈容思議哉。苟容思議。惡得名爲大通智勝乎。如是一大藏教中。莫不指歸。數量覺照不及處。是自性天眞之佛。無別有佛待你成也。故或曰。不可說不可說劫前。有佛號某。或恆河沙劫。或不可思議劫。或無量阿僧祇劫前。有佛號某。一皆以超數越量離覺泯照爲是也。汝何得循文背旨。失佛本懷。是則爲滅佛種也。曰然則超數越量離覺泯照。何者是本性無量壽佛。師曰。恩大難酬。速禮三拜。曰若然者。則古人例有證驗。豈虛說耶。或天樂迎空。或異香滿室。或化佛現前。或蓮標姓字。將謂邪魔所作乎。師曰。非謂虛說。亦非邪魔。此乃慈父勝方便門中之事也。蓋謂三乘厭苦。菩薩說此淨土之門。實爲權誘。漸漸引歸一乘。故有佛來迎。有我生去。彼此歷然。淨穢迥異。是佛權門。豈爲實教。故法華經云。是諸佛世尊更有異方便。助顯第一義。異方便者。卽淨土三乘等教是也。第一義者。卽一乘實教是也。故經云。十方世界中。惟有一乘法。無二亦無三。旣云一乘。豈有去來淨穢之可間耶。故華嚴經。始終一際。因果同融。微塵剎土。總一法界。會六道四生。同入佛乘。故論曰。十世古今。始終不離於當念。無邊剎海。自他不隔於毫端。信實。則善財一生頓證。滯權。則身子多劫難成故予前所論者。非爲杜撰。出是實宗。子所難者。亦非謬問。依佛權設。然予非實人。但知教道可宗。與子稱性而論也。

云鶴居士問。念佛得生西方否。師曰得。曰何以得生乎。師曰。予亦不知何以得生。汝但念佛。不患不生也。佛如最上醫王。撮略羣書。合就靈丹。誠能服之。自然療病。不必究其方之是非也。曰卽如丹藥修合。必有原繇。念佛豈無因耶。師曰。譬如甘艸解毒。大黃髮瀉。或有人問。大黃何以發瀉。𨿽醫王有所不知。而大黃實能發瀉。故予亦曰。念佛不知何以得生西方。而念佛實能往生西方。𨿽教中云阿彌陀佛因中願力所致。亦三乘權誘之言。要非大乘稱性之語。何也。譬如箭穿石虎。筍發寒林。未審誰假願力使之然也。若無自心之誠感。而欲究其所以然。吾不知其然而然矣。雁田柳子問。經云。如來一音演說法。眾生隨類各得解。爲是身變耶。爲是語變耶。若是身變者。則如來應默然。如不默然。何繇得解。如牛犬之有聲。如來亦應具嚎吠之聲。如不嚎吠。何繇得解。如其不然。何以稱隨類也。師曰。如來非身變。身相如故。亦非語變。語相如故。以其不變。故能隨類各解也。何也。如其有變。則在天非人。在人非天。豈能各應也哉。譬如世之演戲者。豈有變也。然羣聚而觀之。仁者見之。謂之仁。智者見之。謂之智。風流者見之。謂之風流。斗諍者見之。謂之斗諍。乃至禮義廉恥。孝悌忠信。善善惡惡。是是非非。各適其適。莫不稱益。退謂人曰。此戲惟孝惟悌。乃至惟風流惟斗諍。不仁不義。豈戲者有異乎。實乃觀者各解其自心耳。𨿽然。須知有不變而變。變而不變。何也。卽如戲之於戲也。謂其有變。則戲者安有二心。謂其無變則觀者何能各解。一幻戲如是。法法亦復然。而況於佛乎。是以耳聰者善聞琴瑟之妙。眼明者特辧玄黃之精。然琴瑟不爲聾者所移。玄黃不爲盲者所惑。而聾盲自異。其猶大海汪洋。終莫能窮。隨力大小。取之有多寡。而海不爲之增減。佛法浩翰。終不能測。利鈍解之淺深。而法不爲之是非。各解繇人。佛豈爲親疎哉。

居士又問。眞卽是妄。妄卽是眞。眞妄旣不有二。何以令人除昏遣妄。而集於定慧也。譬如水不離波。波不離水。寧有離波之水。不濕之波乎。今云。斷妄證眞。便同離波求水。非惟不能證眞。愈且增其虛妄。故曰。斷除妄想重增病也。若認妄想卽眞。不必斷除。經又云。妄盡覺圓。又曰。眾生皆有如來智慧徳相。良繇妄想執著不能證得。楞嚴經中十因六交。莫不皆繇妄想而受輪回。斷者不是。縱者亦非。如是難明之義。惟師決之。師曰。眞本不有。因妄顯眞。妄本不生。依眞而起。故曰。因迷迷覺。覺不生迷。凡聖人設教。猶良醫用藥。豈執其方。先欲破妄。而眞妄對破。故曰。妄盡覺圓。次欲破執。眞妄俱卽。而亦妄眞俱非。故曰。斷除增病也。蓋欲自契本心耳。如能悟旨。則非是勿經於口。眞妄空自有名矣。今時儱侗之師。彊欲以名言自得。執此卽妄卽眞而自負。不知舉意卽乖其宗矣。而人或詰之。復引卽水卽波之句以彊釋。是豈達方便之門乎。且如水果是波也耶。水果非波也耶。夫水本無波。繇風所作。狂風所吹曰濤。大風所吹曰浪。嘗風所吹曰波。微風所吹曰紋。其悠悠漾漾。千名萬狀。莫不皆繇風使之然也。水果是波則無風之時。恬然淸淨。波相不有。波相不有。應非有水。水果非波。則陸地無波之處。凝然不動。不動皆應是水。如此。則水陸無分。世界不成安立。夫眞本無妄繇境所作。順境所感曰喜。逆境所感曰怒。違境所感曰哀。美境所感曰樂。其紛紛紜紜。莫不皆繇境使之然也。眞果是妄。六根不到之處。泯然無知。境相不有。境相不有。應非有眞。眞果非妄。則日用交錯之際。杳然忘返。念相遷流。念相遷流。眞應是斷。今推其波。有時有。繇乎風作。有時無。繇乎風息。作息旣繇其風。則水體凝然不動矣。如其有動。則水具心識。如其有心則水應自言我能動耶。我能靜耶。我能生波耶。波非我是耶。波卽是我。而我卽是波耶。而水不能自言者。以其無情耳。無情則無動。無動則無所不動。故曰。江河兢注而不流也。吾心與眞妄雜出而不能辧者。亦猶波之作息。濫於水而不能分者也。波旣作息繇風非關於水。則此眞妄。亦皆繇境。而豈關於心乎。然則波耶水耶。眞耶妄耶。不分而分。分而不分。惟宛轉消歸自己而已矣。不然。則不能免其隨言生執。又安能自了哉。

問無明卽佛性。何謂也。師曰。無明佛性同出根本知中。各無自體。以佛性無體。迷爲無明。無明無體。悟爲佛性。非佛性外有無明。亦非無明外有佛性。惟迷悟使之然耳。猶如日明夜暗。同住虛空。循環往復。各無自體。苟知無體。則無明卽明。若執有佛性。則明卽無明。不著不拒。則超然自得也。故曰。功徳天。黑暗女。有智主人。二俱不取。義可泮然矣。又問。煩惱卽菩提。何謂也。師曰。梵語菩提。此云知覺。若煩惱異於菩提。則煩惱菩提各不相知。若菩提異於煩惱。則菩提煩惱各住一際。各住一際。則菩提自菩提。誰住菩提。各不相知。則煩惱自煩惱。誰知煩惱。以菩提不異煩惱。迷菩提爲煩惱。以煩惱不異菩提。知煩惱卽菩提。蓋知之爲言覺也。故曰。知則不爲冤。𨿽然。若將个知卽菩提蘊在懷中。便名煩惱。故曰。知見立知。卽無明本。直饒知見無見。斯卽涅盤。猶未脫略。何也。蓋此事直須妙悟自心。不在言宣耳。

陶石簣居士問。師在此作麼。答曰。看華嚴合論。曰師在室中著此小小境界。當看是論。曰不然。卻是室外者更當看也。曰何謂也。曰居室者必知室外有空。空外更有空可謂小不迷小。大不著大。內外該融。小大相入。只恐在室外者。迷此六合一總之空。不復知空外有空。界外有界。豈知華嚴法界中十方各具不可說不可說佛剎微塵數世界外。更有不可說不可說佛剎微塵數世界耶。故當看也。居士曰。多知多知。

太史又問曰。師於禪門用力久矣。而夢昧爲有無耶。如或有之。何方以制之。師曰。世稱無夢者有三焉。一者七住已還。想陰已盡。此乃定力所持。故得無夢。證者之事。經云。想陰盡者。夢昧俱息。猶如晴空。二者用功眞切。窹寐恆一。信力所持。故得無夢。初心之事。如服丹藥。壽千萬年。非是本有。三者倦勞之極。或無明濃厚。失憶爲忘。妄謂無夢。非實是無。深成不覺。愚者之事。予於三者未有取焉。何則世之人徒以夢爲夢。覺爲覺。而不知覺卽夢。夢卽覺也。若覺是實。則無入夢。若夢是實。應無有覺。居覺非夢。居夢非覺。猶明暗相傾。何有自性。別有國土夢。五十日乃得一覺。彼得不爲夢。是而覺非者乎。如是則我世界中曷嘗非夢。而。曷嘗非覺乎。以此而推。則彼定力所持。是名假惺惺。信力持者。是名彊作主。諸佛成就夢中佛事。所謂說夢法。度夢眾生。開夢方便。坐夢道場。現夢神通。入夢涅盤。菩薩修夢萬行。獻夢供養。聲聞緣覺得夢解脫。入夢禪定。人天三途夢受果報。入夢生死。爭夢人我。說夢是非。造夢惡業。轉夢輪回。居士興夢問。山僧起夢答。縱之亦夢。制之亦夢。止之亦夢。作之亦夢。說到此間。忽見那吒太子執降魔杵當頭一揮。𨿽覺腦門磕碎。猶未醒在。

魯據梧朱交蘆諸子過訪。問曰。經云。世界山河大地皆因妄想結成是否。師曰然。曰和尙爲我想得一錠金否。師曰得。曰何不與我一見。師曰。子嘗於閒寂之時也想杭城否。曰想曰。正當想時。彼處樓臺殿閣人物街道皆儼然否。曰然。曰旣然如是。何不拈出來與山僧一看。曰然則然矣。只是拈不出。曰若然者。子尙拈不出。爭教山僧又能拈出與子看。子如一想。則有一城景致儼然在目。若千想萬想。則有千城萬城景致各各儼然在目。彼亦不來。此亦不去不來故彼城非無。不去故此想非有。以非有非無故各住一際。各住一際。故一人想則城現一人想中。若千人萬人想則城現千人萬人想中。曾無定體不因一人想而城爲之一。不因多人想而城爲之多。故曰。非如非異。非實非虛。非如故非一。非異故非多。非虛故隨想成辦。非實故想處不眞。子如一念不生。山河大地當下泯絕。何處更有山河大地來。是知一切皆隨想念建立。故云三界惟心。萬法惟識。豈虛語哉。

有新戒欲募緣造寺謁師。師誡之曰。大抵出家。人要以生死爲本。福緣次之也。昔者楊岐老人親總十年院事。及住楊岐。屋頹壁敗。門人欲修飾之。老人誡卻之。蓋老人親從此中過來。艱辛備歷。乃有此語。可謂曾爲浪子偏憐客矣。今之人不聞如是之訓。才出家來。把个腳跟未穩話。丟向一邊。祇欲幹辦緣事。以消歲月。倘因果一差。失腳三途。經劫罔返。此事且置。祇如因正果正。福享人天。何曾不云迷中倍人。何也。大凡人都被善惡二種因果輪回六道。自己佛性終成迷背。故曰。作善則善現。作惡則惡現。眞心則隱沒。豈不見梁武帝問達摩云。弟子造寺度僧有功徳否。磨云。實無功徳。功徳在自性中求。豈外求耶。如此。則我出家人不以生死爲念。向自性中求。可乎。曰然福徳亦不可少耳。如某某修營寺宇。嗔怒無當。人不爲過。豈非福力所持耶。師曰。實非福力。乃魔持耳。棗柏曰。一念嗔心起。百萬障門開。修菩薩行者。愼勿起嗔。苟有一毫嗔念。則有一分嗔怒魔增其勢力。捨命之後。繼有福徳。報爲大力鬼王。並修羅夜義之類。福消報盡。還墮三途。曰起嗔如是。未審修道還有加勢力也無。師曰有。華嚴經十住十行十向十地菩薩。各有如來威力加被。說當位法門。是其義也。曰若然者。佛與魔果何物耶。而能與人勢力若是。師曰。本非外物。皆自心之力。法爾如然故也。譬如世人燔燒屋宅亦用火。蒸煮飯食亦用火。燒煉丹藥亦用火。凡用火之時。各有一分自然風力。與之俱發。成熟其事。燔屋邪也。煮飯正也。煉丹道也。風火皆無分別。而能隨事得失。亦猶佛魔無有分別。而能隨心是非。藉風發火。因心成事。皆不得而異也。良繇眞如不守自性。隨緣成熟。今人不了自心。嘗隨境轉。魔得其便。牽入惡道。皆繇未明佛性。自無作主。使之然也。豈魔佛云乎哉。如此。則子所言福徳亦不可少。其可信諸。不可信諸。

有客遊禹陵過訪。問曰。彼中有窆石甚異焉。師曰。何謂也。曰始吾於無心之際。推之則動。其後著意推之則不動。其故何也。師曰。破色心論云。佛說心力最大。水無香故動作勝地。火無香味故動作勝水。風無色香味故動作勝於三大。心非四大。故動作勝於諸大。是知無心之力。無有限量。其量能轉天爲地。轉地爲天。大中現小。小中現大。一爲無量。無量爲一。故淨名以不思議目之。夫不思議豈容有心乎。心思一萌。則屬分限矣。昔者鳩摩羅什年七歲時。隨母往燒香。寺中有鐵缽。可受石餘。什卽置之於頂。乃作念云。缽甚大。我年甚小。得無重耶。不覺失聲。缽尋墮地。母問曰。何也。什曰。我始無心。置缽於頂。不覺其爲重。無端分別。缽大我小。寧無重乎。卽覺甚重。力不能戴。故失聲耳。是時羅什卽悟萬法皆惟自心。無有他物。以此而推。子之始也無心。故能動石。次也有意。故不能動耳。是以箭穿石虎。非人力之能爲。酒勞三軍。豈曲糵之成就。是皆本乎無心。神而應之。略著思惟。卽已不堪也。吾知諸佛凡夫。本不相隔。但十二時中。其神機注發。不能自知耳。

只玄居士問。格物物格意旨如何。師彈指三下。曰某甲特來禮拜。求脫生死。師云。居士未發足之前會得。方脫得生死。於今開口已錯了也。不見古人道。望州亭與汝相見了也。烏石嶺與汝相見了也。僧堂前與汝相見了也。一念發心。是汝脫生死處。一路而來。是汝脫生死處。士禮拜而出。師喚云。來來。我再向汝道。士回首。師云。我向汝道了也。士擬議。師云。去。明日來。僧問。離心意識參。絕凡聖路學。某甲無柰心意識混擾。不能直進。乞師方便。師云。還識心意識麼。曰不識。師曰。識尙不識。欲離何物。譬如世人結冤。而欲遠離。必先知其結冤之繇。然後與之遠離。

僧問。古人道。離卻心意識。絕卻凡聖路。然後有參學分。某甲欲離心意識未能何也。師曰。心意識作何形狀。有甚冤尢。汝欲離他。送至何方。僧曰。恁麼則無心意識耶。師曰。汝適來要離心意識。如今又怕他無那。汝知之乎。夫心意識者。聿起名心。思惟曰意。分別曰識。名𨿽有三。其體惟一。惟一之體。其性無生。無生之性。應用有別。故立三名。能一念不生。前後際斷。尙不名一。何況有三。學者循言背旨。起心動念。皆歸迷悶。若不妙悟眞源。終無自濟之日。故古人多方提唱。無非欲令人忘心頓證。誰知反起心識。牽動前塵。致使醍醐翻成毒藥。可悲也夫。

明翮問。某甲看个拂子放下因緣。只是教人休歇去。莫是化城事否。師曰。不是你看他古人問如何是法身。豎起拂子。如何是法身向上事。放下拂子。豈可作放下論耶。若眞正悟明。放下不放下。總是閒話。所以道末後一著。始到牢關。絕後再蘇。欺君不得。

僧舉趙州狗子還有佛性也無。州云無。某甲看經數年。並無入處。未審和尙有何方便。師云。汝疑向有無處著腳那。曰。某甲不向有無處著腳。師曰。你豈不曰蠢動含靈皆有佛性。狗子何謂無佛性耶。作此疑否。曰然。師曰不然。要會這些。須向此老未開口已前會得。始獲安樂。若向他舌頭下會取。直饒千萬劫。並無會時。何以故。此事不在語言上故也。

僧問。丹霞劈佛。和尙鑄佛。是同是別。師曰。丹霞劈佛。和尙鑄佛。僧擬再問。師曰。似欠伶俐。首座曰。是便是。只是與古人相違。師曰。前人已納敗闕。你不可復踏故阱。若要安樂。直似嬰兒相似。始得恁麼。所以寶鏡三昧云。如世嬰兒。五相完具。不去不來。不起不住。哆哆啝啝。有句無句。終必得物。語未正故。到恁麼地。始獲大體。更得大用。始可爲人。

內翰黃愼軒。侍禦左心源。給諫蕭九生。尙寶劉自明。同會於白雲觀。愼軒問。古人云。學道之人不識眞。只爲從前認識神。無始劫來生死本。癡人喚作本來人。只如眞與識神作麼生分別。師曰。此極易耳。但未獲一番妙悟。似難辯白。且如教中云。有分別是識。無分別是智。卽此一語。得失相半。何則。蓋所謂但落言思。早已不是。實惟親到一番爲妙耳。只如山僧在越之時。有人問予上京之程。予嘗答之。所謂北關而至於蘇州。鎭江。淮安。濟寧。臨淸。以及張家灣。進海岱門。𨿽與人說。實未曾到。而心中未免惶惑。今也旣已來此。始知前之所說不謬。惶惑之心不待制而除之矣。人或問之。所答如前。祇我一人。名同境同。言同句同。其間一眞一假。不待辯而明矣。是知前之所說。似是而非。所以不能自盡其疑也。今之所說。親到了然。所以是非不能及也。故古人石火電光之機接於人者。蓋欲其親証之也。苟能親證。所謂眞耶。識耶。亦不待辯而明矣。

司業傳商盤問曰。某於禪門用力久矣。亦嘗有悟。對機問辧之次。未能痛快。不知過在何處。師曰。公之所難。難在爲人。而獨不知難於自爲也。故吾嘗以二事驗人。而未見有透之者。何爲二事。一者驗於文字。夫文字。卽諸佛言說法身也。汝云曾悟者。悟自心也。自心卽是佛心。旣悟佛心。當解佛語。旣解佛語。便能於諸佛所說經教。諸祖差別機緣。一見了然無有疑惑。如或有疑。則所言悟者未必然矣。二者驗於自心。於日用應酬之際。似有一分作主。爲物所寄。是誠不覺。此且置。只如離物寂靜之時。跏趺坐禪之際。中間似有一物。上下往還。所謂是是非非。得得失失。疑疑惑惑。取取捨捨。還得安帖否。如或安帖。則盡世間。所有艸木。盡化作人。一一人具無量舌。一一舌具無量問難。一一問難具無量差別。非前非後。一時問來。只消彈指一下。悉皆答之矣。可謂得大無畏。具大自在。間或未得安帖。何必云對機應酬之際未能痛快。當寂然無事之時。早已誵訛了也。故曰。人許我易。我自許難。又曰。惟人自肯乃方親。公宜勉諸。

太常趙石梁問曰。吾家新喪二孫。不覺心動。欲歸一探。師曰。公有靜功可持。云何心動。曰𨿽有靜功。遇境不能不動。未知過在何處。師曰。譬如琉璃。乃世間之至寶。有人持之不捨。孜孜護惜。是人豈無食時睡時。屙時倦時。當是時也。釋之不可。持之不可。何也。持之妨事。釋之防碎。於是取捨惶惑。有不勝言者。爭如不貴琉璃。手不持物。於一切時。縱橫自在。任運施爲。無往不可。較彼寶琉璃者。又何如耶。所以諸佛拔凡夫五欲亂心。但以方便言說而教導之。使之發心。拔二乘偏空定心。必以不思議神力而激動之。然後發心。故迦葉云。五欲凡夫於無上道而有返復。我等皆無。又云。一切聲聞。聞是不可思議解脫法門。皆應號泣聲震三千大千世界。我等何爲永絕其根。於此大乘。已如敗種。以此而觀。則知公有靜而有不靜。若凡夫者。無靜則無不靜。故曰。一切凡夫。本來圓覺。易曰。百姓日用而不知。莫不皆言本來如是。擬心趨向。則非是相乖矣。太常曰。這个意趣。畢竟如何。師曰。如來臨滅度時。大眾不勝其哀。是諸菩薩。天人國王后宮夫人。並婆羅門。各各以上妙供。倍倍增勝。持以上佛。而皆不受。純陀者工巧之子。無一物將來。何以如來受其最後供養。記彼滿足檀波羅蜜。蓋如來極唱最後之微意耳。且如來入滅度者。根身器界。正報依報。一切盡捨。乃名滅度。而諸菩薩。旣有以持來。如來欲何受乎。設有受之。欲置何所。故純陀無物將來。正適如來無受爲正受矣。般若云。須菩提。若有法如來得阿耨多羅三藐三菩提者。燃燈佛卽不與我授記。汝於來世。當得作佛。號釋迦牟尼。以實無有法得阿耨多羅三藐三菩提。是故燃燈佛與我授記。作是言。汝於來世。當得作佛。號釋迦牟尼。以此類彼。如合符節。故香巖曰。去年貧未是貧。今年貧始是貧。去年貧無卓錐之地。今年貧連錐也無。類而推之。則知香巖老人非無原矣。

嚴印持居士問曰。今人參禪。嘗有錯認者。過在何處。師云。如人失卻一包銀子。左尋右尋。忽然尋著一包珠子也不認。尋著一包金子也不認。畢竟尋著自己這一包方才說是了。士云。倘渠尋著金珠時。便認了如何。師云。除非是渠欺心。要他的才認。

書問

答徳王

客歲重蒙頒賜。垂念山衲。何以克當。又承下問。愧不能深慰聖懷。聊裁寸忱。諒大王已洞鑑之矣。山僧向欲上京請藏。特謁聖顏。面陳衷曲。余爲南北眾友苦畱。兼聞遼警。故中止耳。玆者蘊眞來。重蒙慈賜。感荷無已。惟炷香佛前祈祝洪福萬安。壽固天地。道徳彌髙。等泰山之聳耀。見知朗豁。似滄海之淵深。位齊不退。心契眞如。總法界以爲家。視四生若親子。此卽山僧之所禱也。蘊眞回。先肅此啟。余容面報。

承問。生死到來。如何預知時至。此則不難。若能念念了達目前生滅。凡起一念。凡滅一念。俱要了知。則生死不待預期。自然瞞不得矣。故古人有言。死時應盡終須盡。坐脫立亡唬小兒。酪出乳中無別法。死而何苦欲先知。但時中不可差過也。二問。死後杳無蹤迹者。譬如大王睡熟時。亦嘗做夢不。四體調適不動。與死何異。然則夢中所有善惡是非。苦樂得失了了不昧。豈盡無蹤迹耶。但他人不見。以之爲無。自己則未嘗無也。三問。善知識臨終有病者。此所謂異熟業也。夫知識秪此一生。則永出三界。所有曠劫積集業債。於此畢酬。不待再來也。如人遠去不返。所有陳債俱要索還。如不遠去。債主不急索。此必然之理矣。凡夫無病而有預知者有二種。一謂多生所積戒殺功成。二爲報其現生無事眞實。必非詐謀多事者能之也。四問。枯骨埋葬有吉凶者。教中所謂名言習气也。諺曰。一人傳虛。萬人傳實。況人身四大。共稟五行。順則爲吉。逆則爲凶。豈特枯骨爲然。架屋造船。皆有休咎分焉。五問。坐禪。開眼閉眼皆不論。祇要念念不昧。了了嘗知。自然寂不失照。作得主宰。故曰。不論禪定解脫。祇要見性。此之謂也。六問。雜念紛飛。如何作觀。古人有言。以紛飛之心。窮彼紛飛之念。窮之無處。彼紛飛之念自然無矣。此乃還源之妙觀。非彼觀動觀靜觀彼觀此之可比也。七問。身中果有三魂七魄。不知有魂管屍骨不。此皆聖賢指凡夫。迷一眞性。枉受輪回。不了自心作一多解。故曰。原是一精明。分成六和合。如能獲悟。則一根若返源。六用成解脫。又云。尙非其一。何處有六。一六旣非。三七何有。不可以迷爲解。自起深疑也。八問。身中十二宮辰。此本玄門外道。執色身爲自己者。作此說也。不聞老子云。吾有大患。爲吾有身。若能了悟能依之色身不有。則所依之十二宮辰何在。亦不可執無有身落於斷見。何則。人人有法身常住。不生不滅。備之在我。終不繇他。儒云。未知生焉知死。又云。天開於子。地辟於丑。人生於寅。究之於未分已前。混沌已後。惟一虛空。何有十二宮辰。天地可譬人身。虛空可譬法身。迷成兩途。悟惟一致。所謂三魂七魄。十二宮辰。不可執其定有定無也。拙衲管見如此。惟大王鑑之於文字語言之前。自知曠劫已來。無有一物一名。可稱外有。直下孤明獨立。無物當情。縱橫去住。豈讓於佛。諒大王早見及此。爲湣末世眾生。故作此問。發明向上大事。示彼苦海舟航。眞菩薩之再來也。柰貧道智淺才疎。不能少副所問爲慚爾。

再答徳王﹝此在初答﹞

丙辰之秋。蘊眞過訪於嘉禾之福城。備道大王歸向三寶。廣修福徳。山僧已知非今世之事。皆繇曩劫修來。不則皆爲富貴所迷。五欲所戀。罔知返本矣。今卽此不忘之心。便是大王本來面目。自己主人公也。山僧特以拙刻。並書數語呈覽。諒大王亦已悉知。今者復蒙施金顧問。意欲辧明眞僞。山僧讀之汗顏。未敢加答。然亦不敢違背聖意。但以平日所學所見者。少欵數辭。以慰來問。念佛不能開發聰慧者。第恐心不誠。誠則明矣。譬如水濁失鑑。淸則毫髮不可昧也。然大王心志勇猛。直欲向洪波浩渺。白浪滔天處。奪驪龍之珠。截犀兕之角。故以明心見性爲問耳。所言心性者。一身之主謂之心。心能變化謂之性。以心能成佛。心能成凡。心能造善。心能造惡。造善者則生天堂。造惡者則墮地獄。心起邪見。則落外道天魔。心修四諦十二緣。乃至六度萬行。則名三乘。若能圓見自心。則法界皆我自心。曾非他有。故謂之佛。以覺自心故也。昔者異見王欲滅佛法。宗勝往勸不能。波羅提救之。乘雲而至。時王愕然問曰。乘空之者是正是邪。提曰。我非邪正而來正。邪王心若正。我無邪正。王又問曰。何者是佛。提曰。見性是佛。王曰。師見性否。提曰。我見佛性。王曰。性在何處。提曰。性在作用。王曰。是何作用。我今不見。提曰。今現在用。王自不見。王曰。於我有否。提曰。王若作用。無有不是。王若不用。體亦難見。王曰。若當用時。幾處出現。提曰。若出現時。當有其八。王曰。其八出現。當爲我說。波羅提卽說偈曰。在胎爲身。處世爲人。在眼曰見。在耳曰聞。在鼻辧香。在口談論。在手執捉。在足運奔。徧現俱該法界。收攝在一微塵。識者知是佛性。不識喚作精魂。王聞偈已。心卽開悟。以是而推。則知大王從曩劫來。出生入死。不知其幾千萬也。而大王之佛性。未嘗有生滅去來。大王之色身。又何嘗有生滅去來。能知於此。則是大王本來面目。亦卽大王之佛性也。以人不能直下自信。故如來權說三乘。修有爲行。善根調熟。信心自許。然後直下承當。是知三乘曾非別旨也。所言有爲虛妄者。其猶渡河用筏。非筏。則不能渡。到岸則筏成棄具矣。人之欲渡生死此岸河者。必假有爲有相之法。以渡涅盤彼岸。非此則不能渡。渡至彼岸。則有爲之法皆虛妄。非未渡者可以棄之也。別有一等。不自信自佛。自淨自土。故如來別開勝方便門。令人念佛求生淨土。見佛則見自心自佛。曾無別佛。所以教載佛語。禪示佛心。實無別法。不識後代之徒。宗教相非。過於水火。所以古人於方便門中。更開方便。令人用功參扣。久久純熟。自信自心。自知下落處也。如雲。一靜之中。無人無我。而不知一靜之中。無文無字。無聖凡。無用工。無參扣。無西方。無東土。何處更有許多疑情也。故曰。但有言說。都無實義。又曰。文言道斷。心行處滅。而大王之肯心自許。則羣疑自釋。不必貧僧叨呾也。所問不知何爲性命者。此不知自性本然之理謬執色身妄心以爲自己。故有此論。山僧逐一配明。心猶大海之水。性猶水之能成泡者也。色身如水結之泡。命猶幻泡所住之時也。水因風擊而成幻泡。心隨境轉而就色身。泡之不能久住。猶身之不能久住也。而彼外道欲使色身常住。謂之曰修命。目曰長生。猶欲使幻泡之不滅。烏可得哉。如或可得。彼修長生者。今在何處。彼旣不能長生。而人之冀長生。雙修性命者。不亦謬乎。故我佛示人本有之心。此心不生不滅。非去來今。實不同於戲論也。若悟自心。則一亦不有。故經云。實無少法可得。名阿耨菩提。豈三魂七魄十二元辰之有也。彼等亦依無常色身。作此邪說耳。如不能卽信。惟大王所云。一靜之中。人我尙無。何處更有魂魄可得耶。又有道與無道異者。其猶二人同睡。其一人心淸昏薄。安然穩睡。逍遙自適。其一人心亂昏重。魂夢顚倒。叫喚狂亂。所睡是同。受用各異。有道無道。受用亦復如是。要知身後模樣。須知見前作略。若現前作得主。則身後亦作得主。無別模樣也。所言老子教無爲。教默養。冀生於天。而後有陰陽煉度閨房戰勝等術。七十二家。彼呼爲傍門皆昧自身。心外求道。總名外道。圓頓教者。卽吾教諸大乘經是。達摩教。卽禪門直指自心見性成佛者是。二祖三祖。代代相承。源流有據。非彼外道僭稱者也。金光教。乃玄門圖報禍福。冀求衣食者也。淨空無爲。俱是俗人。口說空無。身染俗累。妻子產業。與人無異。言行相乖。撥無因果。卽如羅道人。現受天牢之報。甚非可信。歸家認祖偈。都是邪人謬造。除明自心之外。更有何加。以不能自明其心。故勸方便念佛。功成見佛。引歸西方。佛當開示邪正自知分齊也。山僧所見如此。特以進答。惟大王詳鑑之。

答徳王

承問身性之異者。𨿽則常所知。實非常所盡證。非不證也。蓋以自背。故謂之迷。豈其皆無而修得之也。貧道卽以現前指出。可使日用親證焉。身猶萬象。性猶虛空。萬象去來生滅不停。皆爲虛空之所容受。而虛空亙古亙今。凝然不變也。身之動靜生滅。莫不皆現自性之中。而自性能知去來動靜生滅。寧不如虛空亙古亙今不受生死者乎。若能一念不生。身心當下無有處所。何處見有生死來。所以貧道勸人常住無念。自然前後泯淨。卽此無念。頓入大光明藏。總法界都是个自己法性。從上佛祖都向此中安住。何必臨終求驗也。昔者有鬼逼禪師。橋上打坐。隱聞眾鬼相語云。今日有替代來也。他鬼問曰。替代者何人。曰戴鐵帽者卽替身也。至晚天雨。岸上人頂鐵鍋入河濯足。禪師急止之。語其故。其人卽回。鬼嗔曰。何等禿物敗吾好事。我當報之。繇是鬼皆圍繞欲害僧。僧卽斂念不動。鬼曰。好一座塔。人從那里去了。少時鬼散。僧作念云。鬼去也。鬼復聚雲。來也來也。僧復斂念。鬼云又不見了。如是者三。豁然大悟。時人號爲鬼逼禪師。當其念動。鬼得以見之。此卽生死宛然。念斂則鬼尙不見。更何能害之。鬼所得見者。皆繇我心生滅故。或有或無。然我自性。若存若滅。若去若來。皆現知中。湛然常住。更求方所。似差一著也。敢問大王此中用力已久。亦有片時入寂不。倘亦有入寂時。還見有身心不。若有身心。不名禪寂。若有禪寂。畢竟沒有身心。旣無身心。寧有方所歸乎。此時無身可得。無心可起。臨終有何異焉。若無異者。何不當下使其無心。而乃俟臨終求驗耶。

答方眉子﹝法名大瀛。歙縣人﹞

足下所述。甚有來歷。但學道之人。一人所在也要到。半人所在也要到。此語𨿽淺近。於今時極有好處。何也。蓋此事最細。佛出世時。莫大聖流。尙懷畏怯。而佛猶祕之。四十餘年。末後拈花。始露消息。是知非易易言者矣。故如來於一乘。而開作三乘。展轉調護。苟得開悟者。世出世間。宗乘教乘。廣大差別。悉皆通達。辯才如海。問一知十。承當此事。可謂如水注一瓶水。更無少欠。非惟人信。抑且自許者也。邇來諸方大有不然。於教乘中。一無所據。但於古人機緣暗地湊插。或下一轉語。或作一偈頌。以當平生。直恐爛泥裏有刺。極須簡點。予觀足下偈頌。極有相應。但不知足下。於三乘十二分教。展捲釋然無惑不。祖師機緣。一一識其來處意不。行住坐臥之間。得坦然無掛礙不。觸境逢緣。一一自在不。所謂自在者。非謂於善惡不動爲自在。要卽惡以成利益。始名自在也。若不得恁麼地。極須仔細。不得艸艸。若得恁麼地。而足下云人嘉禾恐熟識蹤迹之。卽爲有礙矣。故古人云。一切處不明。面前有物。是光不透脫。此亦是病。大丈夫漢。頂天立地。直須豎起金剛脊。放下鐵面皮。初無畏怯。始稱得無礙道人也。山僧一無所知。以足下問及。故以實語相覆。惟足下一一自己評勘。是非皎然。如欲深造。將如來了義大乘。頓在目前。如臨寶鏡。妍醜自彰。切不可以古人語爲病。棄置佛語而一味弄無義味話頭。是棄其師而重其徒。諸方病患皆在於此。當時藥山大潙百丈諸大老。凡所出言。與修多羅合。皆繇宗教兼暢。故得光垂萬古而不泯也。今足下眞正要擔當此事。所謂一人所在也要到。半人所在也要到。當盡心焉。

答李借假居士﹝名化龍。粵東南海人﹞

三復來書。知老居士宿承願力。來此末世。現宰官身。求出世道。爲眾生作軌範也。不則妙年何能不爲富貴所沈。而知有此事耶。相似知解。或者有之。何能決然長齋。若曰非再來人。吾必不信矣。蒙示依疏論淨土話頭等語。皆是途徑之說。可信不可執。何以故。無眞實立故。徒使人終日取捨勞心費力無益也。公何不體取六祖之言。不思善。不思惡。只恁麼參。自然心入無生。湛然常寂。此語何等徑直。遠離途徑。直下自信。所謂成佛。無尙於此矣。貧道自慚無徳。空爲海內所知。荷蒙玉翰遙頒。下情愧汗。不敢以繁詞穢耳。僅以所知錄呈。若能擔當。則一念相應。卽一念佛。百念千念亦復如是。切勿墮隨言執見。說有禪可參。便作禪解見。說有淨土。便作淨土解。說有經論。便作經論。解。說有戒律。便作戒律解。如是等皆是隨言作計。被他所轉。迷背自心。終無了日。如雲未悟者。公初不知有出世事緣。經論乃知。知卽悟也。若云不能修行。此一念長齋已是修行。若推以廣之。則萬徳萬行。作福方便。皆從此一念發起也。若云未明大事。但看不思善。不思惡。兩頭坐斷。中間自虛。此祖師之言。公能不信乎。若信則大事已明。不須更明。貧道所知。如是而已。

答推府王橋海

來翰云。悟了還同未悟。實如所論。但此事非懸料可了。必須實到這个田地始得。如某昔讀荔枝賦。時中遙想滋味。或人問之。亦與彊說。終不得無疑。前歲𨿽則已嘗。猶未知其深趣。玆者備悉種類。滋味盡嘗。較前看書與略得滋味時。豈不天淵乎。是故若能眞正向這里歇心。自然無邊差別。一念頓斷。更要覓个疑處。了不可得。諒居士已到這个境界。非下情所知。今且問父母未生前。阿那个是居士本來面目。乞通个消息。

又

問。儒釋不壞權實者。凡有施爲。皆不出權。將謂實者離一切施爲也。三乘人所見皆如此。惟大乘人所見不同。斬貓刈蛇。皆是滿盤托出。非常境界。全體昭然。但人不能解耳。𨿽然。未到這个田地。切不可妄擬。昔玉泉皓禪師。嘗制犢鼻褌。書歷代祖師名字。乃云。惟有文殊普賢。略較些子。且書於帶上。故叢林目爲皓布褌。有鄕僧亦效之。師見而詬曰。汝具何道理。敢以爲戲事。嘔血無及也。其僧竟如所記。故吾謂不可妄擬。昔者丹霞燒木佛。院主呵之而須眉墮落。所以不識此境界。斥之亦不可。故曰。如人飲水。冷暖自知。以是故知南泉歸宗之輩。髙提祖印。直示向上機關。非撥無也。若不是他說破。沒世之人。安知有這个時節。惟居士明知此事。假興諸問。作末世法眼。柰某智短。不副所問爲慚耳。

又

居士垂問二段。直如銀山鐵壁。山僧不知所措。苟非日用眞正畱心个中。安能造詣如是之細也。然欲通其難。不外自己。捨己而別求。是不得其計矣。何則。佛說如幻。六祖云。不思善惡。皆所謂撥塵見佛。譬如有人流浪他鄕。知識教其回家。必曰路中不可遊蕩。莫管是非。一直到家。旣到家已。不妨治生產業。皆要用。幻與非幻。不必言矣。如此則在路不顧閒非。實爲歸家之正法。何無記之有。到家自有分外消息。不必預防無記而生疑也。又極樂人壽無量。佛壽亦無量。云何彌陀觀音有泥洹。此有二義。一者佛對眾生說。不對佛說。故曰眾生病故。菩薩亦病。若眾生病愈。菩薩亦愈。二者佛有二身。一者法身不屬生滅。二者報身修因報得。眾生之壽無量者。對此方百年之說。如玄門稱千萬年爲長生者。對短說長。故報身之無量。非同法身之無量也。要而言之。佛爲度眾生故。示生三界。旣有所度之機。機盡則應亡。是爲泥洹。夫泥洹者。不生不滅之謂。非永滅不生也。又娑婆與極樂無垢短長較量者。此皆約報境而言。非眞境也。境旣屬報。其長短自不能同矣。吾以義推之。娑婆之名堪忍。以能忍苦故。極樂反此。總名對待。而不若無垢者。以其苦樂兩忘故也。又云。勢至不泥洹者。彼大菩薩願力持故。若云彌陀滅後。觀音勢至相次紹位。亦未有不般泥洹之說。但後後耳。所言彌陀化身多者。亦眾生心數。念念出生。有何數量。如此。則三十六萬億。猶是對機之數。況藏中無文。故雲棲大師斥之。吾謂但恐不能實悟耳。如能眞悟。則佛及眾生。大小數量。此界他方。皆是迷頑妄想安立。若悟菩提本無所有。故曰。但有言說。都無實義。管見如此。諒居士有格外之識。非下情所知爾。

答張少尹

承示。未有佛時。先有某甲。此言𨿽則近理。恐未盡善。不見道聖名凡號。總是虛聲。殊相劣形皆爲幻色。又云。用棒用喝時。皆是以無情劍。斬斷是非。似則也似。是則未是。不可背地裏說兵書也。且如現前尊夫人有病。而足下便云累不能脫。此豈不是徳山棒。臨濟喝耶。正恁麼時。不知作麼生斬。況日用縱橫。是非關鎖。總是个徳山臨濟。大須著眼。不可說了便休。至囑至囑。

答陳麓亭居士

接手書。知足下用心。非泛泛者比。但此事極易。日用現前。舉心動念。便覺雲山萬里。苟非眞得一回汗出。要脫生死恐未能耳。何也。蓋此乃不思議境界。略涉思惟則已不是了也。其過在乎當人。不貴妙悟。祇欲將文字湊合。容易明白。不知這个容易。卻是大病。若眞正發明。一切差別因緣。當念冰消。更無疑滯。猶演若之得頭。狂怖頓除。何處更容疑惑。如欲更問於人是我頭耶。非我頭耶。其狂未省耳。繇是而推。敢問足下。只此一偈之外。一切差別公案。得釋然無疑否。於生死分上。得脫然否。如或未能。則此偈未必然矣。愚末無知。敢爾直言。諒居士个中人必不我罪。

佛事

雪夜爲達觀大師茶毗

達大師。達大師。生前好惡相半。滅後是非兩忘。天人已失依怙。四眾永沒舟航。大地一時變白。松濤徹夜顚狂。吹散許多障礙。豎起無上法幢。大師來也。在什麼處。卻在山僧筆尖頭上放光。那知音的搥胸叫屈。那不知音的徒自悲傷。偈曰。石火光中著腳。電光影裏翻身。當場燒卻皮袋。踏碎毗盧頂﹝寧﹡頁﹞。露出本來面目。千聖莫有知名。只解自問自諾。休言無臭無聲。

爲瀾日華侍者舉火

祇望曾參養曾晢。誰知顏路泣顏淵。他日音書報慈母。哭聲兒子叫聲天。華侍者。聽我宣。若欲腳下承當。須悟父母生前。大眾。父母生前卽且置。只如四大敗壞後。你一靈眞性向什麼處安身立命。還會麼。若也不會。須得山僧痛下毒手。與汝槌拶。不比臨濟棒。徳山喝。直下要與諸方別。提起一把無明火。燒得髑髏頂門裂。頂門裂。露出當先那一著。擲火把云。猶如大夢獲醒時。心縱精明向誰說。

爲信侍者封關

揭卻拄杖頭。封卻布袋口。分付主人公。心猿莫外走。信侍者。還肯麼。匙鑰在山僧手裏。繇不得汝也。直教一千日後。與汝相見。封竟乃云。鎖則鎖矣。封則封矣。未審還有人解得轉身通气句也無。若無。山僧自道去也。竹密不妨流水過。山髙豈礙白雲飛。

妙峯和尙舉龕

寶棺說法。特爲末世不孝兒孫。金槨雙趺。示彼將來可信之法。世尊一片婆心。現此未曾有事。爭似我今日先師大和尙。放下身心。一切不管。懨此大眾喧繁忻彼靑山空寂。所謂此處不安身。自有安身處。

爲松巢林上座舉火

萬里神光頂後相。著眼看時看不見。若教火內翻身後。打破虛空無兩樣。林上座還會麼。須領略。放四大莫把捉。你須證。你須覺。忽然踏著來時路。始信從前都是錯。須知淨土有蓮胎。不戀娘生這軀殼。這軀殼。與燒卻。若也會得。當下安樂。其或不信。老僧與你下个毒手毒腳。全憑一把無明火。燒得大千無好惡。

會稽雲門湛然澄禪師語錄卷第七

會稽雲門湛然澄禪師語錄卷之八

門人明凡錄

吳興丁元公山陰祁駿隹編

贊

釋迦佛

蒲團箕踞。默有所思。佛不念佛。如意施爲。伴閒度日。審眾生機。

出山釋迦佛

舉足下足。無非道場。指眞自語。不許思量。森羅萬象。全無伎个。這个如是。莫論靑黃。

雪山修道

撇卻王宮。甘守空寂。食柏餐松。一麻一麥。歷盡艱辛。大事了畢。雲月溪山。共轉十力。

自在觀音

巍巍獨坐默無言。聲色場中展妙玄。覿面不教觀自在。反聞聞性卻安然。

水月觀音

明月波心寧有意。寂然不動兩相容。去來自在如如體。略著思惟墮幾宗。

矮彌勒

肚皮寬闊沒星星。拄杖橫肩大步行。三十丈身三尺相。不知那个是眞眞。

睡彌勒

放憨肚皮。提个布袋。榮辱不驚。安然忍耐。笑臉難買人不嗔。閉眼方名觀自在。

浴彌勒

世人不識背後眼。這漢因拋一片心。枕子夜間曾摸著。誰論通身與徧身。

觀音

大虫被犬咬。驚人又好笑。覿面別無嗔。沈思卽不妙。

觀音﹝達觀大師索頌﹞

滿耳非聲。何音可觀。滿眼非色。若个自在。非色非聲。不內不外。片月長空。落大千界。孰是圓通。須彌內芥。落盡皮膚。這个不壞。

又

細艸蒲團終日坐。覿面相呈祇這个。神筆僧繇道不會。不會應問破竈墮。

又

東一筆。西一筆。幻出色相稱奇特。若言此是觀世音。莫怪達摩道不識。

又

儀容挺特。端嚴自在。踏瓣蓮花。風流體態。金沙灘上度馬郎。至今還不盡慈悲債。

又

不是聲。不是色。聲色叢中現奇特。若人逼迫求救者。勸君但念觀音力。

又

水墨逞神通。良工略施巧。何者是觀音。大虫被犬咬。

觀音﹝陶石簣請頌﹞

抽卻腦楔。拔卻眼釘。歷歷明鑑。不繇前塵。六根圓泯。孰是觀音。綠水靑山。此淸淨身。

又

百花叢裏現神通。徹底掀翻處處同。不解鷓鴣鳴底事。幾番錯恨五更風。

跋陀婆羅沐浴圖﹝達觀大師索頌﹞

四大無主。萬法無性。塵不因洗。體非染淨。觸著便知。了無遺剩。是十六人。同行同證。

達摩

熊耳山前客。相看過我廬。久思甘露味。何故一言無。莫言無。天花滿地鋪。不知春到何言語。萬姓咸皆換舊符。

又

坐破蒲團。圖个什麼。斷臂安心。始酬其價。

準髙僧事迹

難思神力實非凡。一衲無多蓋九山。滚滚木從水底出。喧喧人作異端傳。皆從曠劫修行得。豈是尋常容易看。試問準公何所爲。引臂長舒過剎竿。

楚石琦禪師衣缽

衣蓋八百里。缽覆三千界。毒龍業火滅。淸涼得自在。羅剎盡其力。莫能揭其蓋。舉心重若山。忘念輕如芥。佛佛相授受。祖祖曾無外。隨身三百畝。得者不窮敗。遇賊不爲劫。入火不爲壞。遺作子孫計。永教紹饑餒。

達觀尊者舍利

緣生之法無有因。無因又因白業生。眾生緣熟舍利現。無緣對面如目盲。非色非心亦非我。無形無相無方所。堅剛一片虛空身。擬涉思惟卽話墮。五色新鮮眞靈異。八斛四斗無窮計。或得灰壤或雨煙。隨所知量不思議。老人行履無他方。一味時中毗捨偈。了得身心本性空。歷諸患難如平地。往往勸人受持者。坐脫立亡等兒戲。亦嘗限數脫狴牢。自利利他終不二。舍利舍利曠劫修。豈比尋常好容易。若得見聞供養者。卽時布種無生位。

鷹窠頂云岫庵無壞關主﹝回泉師請﹞

昔日聞名未見伊。今朝容貌尙依稀。天涯海角尋相似。若个眉毛不下垂。眞眾生父。爲人天師。凜然風彩仍如舊。畱與諸方作範儀。

雲棲和尙

五雲山下。壁觀峯前。規模如在。此話未圓。噫。玄音落落兮寂若不聞。妙相巍巍兮光被大千。

無瑕上座

磊落大人相。威嚴不可測。求之不可求。識之不可識。靄靄扇慈風。沛然被八極。形超象數先。名載無生籍。末後一著子。文言收不得。淨名髙舉不二門。空生巖畔花狼藉。

古卓和尙

一个蒲團。一壚寶香。兀然而坐。無可思量。謂其是也頭上添頭。謂其非也何曾兩樣。他年欲問和尙眞。祇這卻堪畱供養。

月軒旻禪人

萬年一念。一念萬年。堂堂如在。默默無言。是歟非歟俱休問。到底輸他一著先。

靜峯初禪師

千年嘗在。偶爾不識。恐昧將來。記之於筆。古今歲月常如此。落花滿地無人拾。

會慶寺血書經

大千經卷。藏一微塵。破而出之。用示羣萌。至人妙解。善運其神。瀝漧十指。書此一乘。語言文字。共露全身。一點一畫。與華藏等其深。敬之贊之。盡吾力莫能竭其誠。

吏部袁六休居士

提不動的拄杖。舉不起的拂子。鐵似硬的脊梁。雞皮樣的臉觜。我今一一拈來試問大眾。且道是伊不是伊。

自題畫像

似我又非我。開口便話墮。畢竟是阿誰。六月火邊坐。

又

對面不相識。莫是山中客。依稀似欲言。又覺長年默。

又

倚巖打坐。傍家行腳。窮年失伴堪寂寞。一段身心絕逗畱。長嘯孤云與野鶴。

又

揮塵獨坐。欲譚何事。終日無言。示第一義。

又

數竿修竹下。一片鷹石間。獨坐思前古。忘懷祇面山。

又

楖栗橫擔。鐵鞋踏破。以心取心。圖个什麼。逢人尋覓。走徧天下。眉毛眼上。鼻孔下大。喫粥喫飯。休更差過。

又

難入頭。好相識。易見面。認不得。微塵有剩。虛空逼塞。這个無知老漢。只好拈來掛東壁。

記

四明鄮山阿育王寺舍利塔記

聞之古徳云。欲滅罪愆。無如親近舍利。欲集福樂。無如舍利。欲成妙道。無如舍利。昔如來入城。時有童子聚石爲塔以供養佛。佛爲授記。此童子者。我滅百年當作輪王。而有神力。大興我教。於是阿育王應記而生。獲佛舍利八分之一。造塔八萬四千。維時耶捨尊者五指放光。召飛羽鬼。送四天下一時安布。晉太康三年。獵人劉薩訶者。並州離石人也。死見閻王。閻王告曰。汝乃智積菩薩。一迷至此。造極重業。罪當地獄。我憫汝愚。示汝出罪之方。凡汝中國舍利寶塔浮江石像。悉阿育王所造。汝能求現舍利。汝罪可滅。繇是獲返陽世。徧禮一十二年。南行會稽海畔山陬。苦莫能得。忽聞天樂隱隱從地底發。標剎爲識曰。舍利不遠矣。竭誠七日夜。寶塔湧出。今寧波鄮山所稱阿育王寺。卽此舍利塔所藏八吉祥地也。薩訶從玆出家。尋復得道。號慧達國師。塔紺靑色。髙一尺四寸。方廣七寸。而有四欞。舍利中懸。金鐘覆之。旋轉不定。窗楞雕刻。殆非目力所及。四方觀者。或見如珠。五色不同。一多大小。莫識分齊。或現光明。或現聖像。或現金銀琉璃世界。或現宮殿樓臺。隨所見心。應所見量。其眞神物。不可思議也耶。嘗聞國初三請大內。三度飛回。是知佛於東南緣復不淺。我東南人泯然不知。此豈善信之過。實爲僧者不善贊揚之過也。夫薩訶獵人。以舍利故。非惟宿業頓消。抑且現生證果。何況具有福徳之人。以石壘塔。尙得轉輪王位。何況廣廈大木以覆此塔。木雕漆布。一瞻一禮。尙獲福利。何況舍利眞身。老朽近見大殿將頹。發願修理。所費不貲。自越入閩。廣此勝因。述玆緣起。告諸來者。

重興顯聖寺碑記

玆山者玉笥山也。玆寺者雲門寺也。以馬祖髙弟大珠和尙於此住持。故有是額。樂天有石路雲門裏花宮玉笥前之句。寺廢。後周顯徳間。僧重耀建顯聖懺院於雲門之故址。宋乾徳元年勑攺今額。理宗皇帝祖吳宣憲王陵寢在寺後。勑攺顯聖陵院。鄰有六寺。二庵。謂淳化。雍熙。長慶。壽聖。淨聖。餘皆廢。惟玆寺獨存。陵爲胡元所毀。寺僧維之。僅存故迹。而術士家傳有隹穴。好事者多垂涎。屢興訟。嘉靖間。住僧景詮上本克復。萬曆間。復訟縣。姑蘇翁公愈祥宰其事。獲妥。太史陶君石簣。太學張君浚元。請予住持。寺產舊頗多。今皆廢。僅頹屋三楹。田四畝。山五畝。地十二畝。予用價二十九兩從龍華贖回。協力二十餘年。始得大殿禪堂僧室一新。幾五十餘間。復置田四十餘畝。予朽矣。年逼風火。恐後來者不知前人艱苦。認爲己物。恣意盜賣。故備述往事。以爲求鑑云爾。

濟溺記

人之難遠者好色。亦復難行者仁義也。古曰如好好色。是知好色者不易易言其遠離矣。而又安知有過者焉。嘗聞光祿顏君客吳門。有程氏二女。爲仲姬所逼。欲自溺。舟子得之以售。商人。商人將轉鬻於妓。顏君怒曰。良家女敢爾耶。遂白巡司。程覺欲贖以歸。二女有難色。顏君卒然憫念。乃云。本欲活之。反致死地。是豈得計耶。遂捐金以贖。此人所難能者一也。當其艾年。同載以歸。而心不迷亂。人所難能者二也。倍與奩資擇婿以嫁。人所難能者三也。人有三難。君得並之。不期仁義而仁義著焉。寧不爲丈夫所爲。皆出人一頭地非耶。余遊歷諸省。未見好徳濟艱者若顏君矣。惡世荒淫。能凜然卓然。屈指曾有幾人乎。故余筆記。永貽云爾。

白蓮寺放生社記

夫地水火風。乃人物共稟之體也。見聞知覺。亦人物等具之性也。性體旣等。寧有好生惡死之心而不等乎。宋儒以爲人靈物蠢。當供人享。此逆天理損仁徳之語也。莊周有云。子非魚。安知魚之樂。答云。子非吾。安知吾不知魚之樂。如此則人尙不知人。又安知物盡蠢。而當供人之享耶。若以宋人之言爲然。則惻隱之心。體物之念。又何施焉。上古之世。未有五穀。飲血茹毛。習以成俗。春秋之時。君臣父子。尙不相保。況及於物。故於賓朋交際禘祭之禮。未能盡絕。而聖賢何嘗不痛心哉。觀夫聖人卻子路之禱。大賢創聞聲之誡。寧不爲啟人之微意也。惟佛大聖人爲四生慈父。恩沾沙界。澤及昆虫。使人明罪福。識因果。彰報應。殆盡體無遺之道也。然人黠慧。籍宋人之言。資克饞口。非特來生之冤對難逃。抑且惻隱之心喪盡矣。玆者許居士與白蓮寺諸師友。共結放生社於寺首。每人日出錢一文。無繁費也。遇生卽放。不定時日。無濫殺也。所用微而所積大。實得聖賢之深意矣。余嘉其徳而立之記。若夫先聖賢好生之徳。憫物之情。余不得而盡知之。但請考諸方冊。可以備矣。

梁湖卜士記

西域大耳三藏至。稱得他心通。帝詔南陽忠國師勘之。國師曰。你得他心通是否。曰是。國師良久問曰。且道老僧卽今向什麼處去來。藏曰。和尙是大善知識。何得向西川看兢渡。國師復良久問曰。且道老僧卽今向什麼處去來。藏曰。和尙是一國之師。何得向天津橋看弄猢猻。師復良久又問曰。且道老僧卽今向甚處去來。藏罔措。不能答。古今商量者云。國師前二度。現他受用身三昧。以心緣物故。藏得而知之。後一度現自受用三昧。以心不緣。非惟三處不可得而知之。便是三世諸佛無摸索處。昔有鄰人陳姓者。語予曰。梁湖有一術士。凡買卜者至。但執其課筒。對天禱祝。不必顯言其事。術士一一知之。予往試問。執課筒。對天空祝。不言某事。術士曰。汝尙未禱。教我斷个什麼。今之人例云。自受用三昧。皆在聖賢分上所具。不知塵勞凡夫悉皆具足。何也。彼陳姓者。乃塵俗中人。豈知爲自受用三昧他受用三昧耶。但心不緣物。則彼鬼眼睛不能覿耳。聖人曰。百性日用而不知。良可悲夫。

隱嶺祟記

潙山偈曰。未達法惟心。起種種分別。達法惟心已。分別卽不生。吾推惟心之旨。百姓於日用之中。猶空之涵物。而無物非空矣。惜乎癡狂之輩。或擎空遠餉。或掘地討天。或遠趨問覺。安知循身上下。內外四方。無非空乎。夫云惟心。非有外物。則眼之所見。耳之所聞。鼻之所齅。舌之所辯。身之所觸。意之所思。莫不皆心。然猶無明所醉。而執爲色聲香味觸法焉。昔嘉靖間倭寇作業。上虞之隱嶺。有人被賊所殺者。日出作祟。來往之人皆苦之。有識者云。此必賊所殺者。以後若見之。但云倭來矣。彼當自退。其人一依言者。祟不復現。魏將張遼。唐時王彥章。皆有威名。村裏有小兒啼不止者。其母曰王將軍來矣。兒啼卽止。吾謂啼兒得非爲其所殺者耶。夫六根爲六塵所寓。今已四大敗壞。而猶能作祟。豈六根之所及也。六根尙無。六塵何有。非惟心而何物使之然也。況隔世而猶怖威名。是知惟心之妙。豈身世之可隔耶。

銘

龍居庵普同塔銘

夫莊周以天下無藏。特據器界。肇公了四大本空。別示根身。𨿽則各就其長。未若云居有言。靑山有限。白骨無窮。吾生不離大眾。而死豈能異乎。繇是造普同塔。而處十方師友。非惟根身器界。兩相混融。抑且生死去來。曾非離背。是眞得佛之心者矣。所以諸方梵剎咸仿其範以行之。玆者臯亭山之東。黃鶴峯之下。古有永慶寺。爲元兵燹廢。故址已屬民間。一濂愼公訪求復得。謀於文谷印師。里人共相畫計。攺寺爲庵。署曰龍居。蓋取龍象共居之意也。愼公辭世。余願未果。囑諸弟子曰。此庵當與十方共選有徳者主之。毋令甲乙相承。於是共議擇一江湘公。代領其事。弘廣愼公之業。前後一新。內外肅如。眾盈百數。勝出他剎矣。復於東崗之下。建普同塔三。其中則本山眷屬。東十方雲水。西諸優婆塞。使生死不相離。親疏不相混。是眞得佛祖之遺意也。予繇東魯回。湘公迎余至龍居。再三誠懇屬余以銘。因序其事。而爲之銘曰。空生大覺。大覺依身。身依器界。器界依空。各不相到。彼此互容。本無生死。何有始終。法性法爾。事理融通。繇迷眞性。成此妄計。五行相克。分彼同異。猶如水泡。大小成勢。消泡復水。非一非二。若色身者。自他一隱。惟有智人。了法如是。會彼同異。入無生地。

序

般若經敍品偈論都敍序

夫般若無知而無所不知。𨿽無所不知。究其所以知。則未嘗知也。般若無爲而無所不爲。𨿽無所不爲。究其所以爲。則未嘗爲也。蓋繇般若淵深若海。窮之莫究其底。巍峨如山。登之莫達其頂。故云不可以知知。不可識識。諸佛之慧命。諸菩薩之達道。諸眾生之安宅。實乃十界之棲托。莫不繇之也。故知是經。以常見論之。三乘二時所說。大根會通。融九會皆是初成。而後世有聞此。不生信心者。皆繇宿世不種靈根故也。或曰。般若乃方等之後。佛欲帶小說大。而諸子未明父旨。𨿽云領知眾物。猶住門外。止宿艸庵。不敢希取一餐。豈同法華面付家財。聞成佛記。何得頓類大乘。而過贊若此耶。答曰。旣云帶小轉大。寧不欲付家財。若曰廢權入實。成佛何非前法。聲聞不悟。徒自愚癡。落後發明。方知本有。蓋得失在人。豈法有大小耶。所以法華會三歸一。實乃卽小之大。無別有大。涅盤義一名五。曾非一外別有五名。故曰。般若涅盤佛性金剛三昧首楞嚴定。皆一義也。是知般若一法。徹始徹終。盡凡盡聖。皆繇此一門。成其出入階降之差。諸佛之所以諄諄教誡。學者當深窮其旨趣矣。柰六百卷浩瀚之文。小聖尙非其分。豈凡下之能易窺哉。所以古人深慨未來根鈍難堪。刪削定制放光光贊摩訶等經。𨿽多少不同。莫不皆繇大經之所流出。而龍樹菩薩內懷祖印。兼闡教乘。因念後世於諸部般若。彼此不能會歸。小大不能通貫。繇是注大智度論若干捲。冀開其迷。惜乎經簡論繁猶莊子之注郭象。亡羊泣岐。開悟須得其要門。何幸時當末季。至人再來。有大沙門蘊空曉禪師者。慨大藏之重繁。參考再四。較南北之本。類明重單之譯。撮其大意緊要之言。會成一部。題曰匯目。削智論之餘文。錄其最要。名曰箋釋。前代哲人。如生肇慧遠等。諸大法師。所作放光光贊般若等經之序文。大經五十五卷九十品之題目。撮彼品內之大意。注於題下。稱曰撮錄使後來見者。一藏之奧典。示如指掌。六百卷之大義。曉若日星。嘔心血二十餘年。成部帙數十餘卷。撮大經入於微塵。一多並現。擲須彌於芥內。小大何妨。圓融無礙。自在縱橫。此恩此徳。世莫加焉。苟非龍樹之再來。必是靈山之受囑者矣。不爾。則何能忘疲倦。入藏海。處龍宮。搜至寶。刪繁文。撮要義。無非皆爲佛之慧命也。可謂道越羣情。思超過半。其猶獅子之哮吼。無畏勇猛。作決定說。亦如象王之遊步。縱涉恆河。直窮其底。如是作略。如是大用。欲知其深奧者。請觀數帙之文。則知如來一代之教。如探囊取寶。使大小是非。皎然莫隱。邪僻戲論難逃其迹。眞所謂擲大千於界外。移妙喜於此方。若非淨名之流。應居童壽之亞。功侔上古。利及將來。經云。足動大千。艸入劫火。未足爲難。如來滅後能持此經。是則爲難。此如來之明證。故予無得而贊焉。天啟六年丙寅仲春日序。

受生幻智二法門序

夫道無方也。行無門也。無方則隨時破立。無門則惟利是從。此古今不刊之格也。世有無知者不善所擇。多諸僞濫。惟智者之所慨焉。且時人作預修。還受生錢者。經教無文。不根若此。若云人之受生。必於曹案假借使用。閻君豈贓濫之徒耶。若云死後無可使用。必須預寄獄庫。吾未見世人先將財帛寄司獄。以備入監之費。恐智者弗爲爾。人能修徳。則天人欽仰。心希聖賢。則國家褒寵。刑憲地獄。豈有二焉。復謂婦人生產。必入血湖。遙指目連爲證。且地獄者幽冥也。幽冥也者。無識無知。無識無知。而云羽州追陽縣。不知何省所屬矣。夫有陰陽則有夫婦。有夫婦則有產育。產育者必入血湖。豈閻君不繇產育而生於木石耶。如亦繇之。則伊母在獄。而子何治乎。曰若然則血湖之說不足信也。曰非不足信。間爲一種婦人不生敬愼者之所設。非施之一槪也。予每私議如此。豈知有同音者焉。嘉禾鹿園居士葉君。儒門白足。藝苑髙奎。初則淹貫六經。今也暗閒釋典。慨此二謬。刻此二門望轉其習。一曰。妙徳夜神說菩薩受生藏。二曰。摩耶夫人說大願幻智解脫門。懇予作序。余愧幼不讀書。又兼學淺。安能與大方鬥巧。然其用心。正合愚意。聊爲解說。夫受生者。以法界無礙自在力。於一切處受生。非一人道。其猶月行霄漢。影落百川。然非心意思議所及。豈錢帛囑托使之然乎。誕育者。以眞心無性三昧門。於一切處誕育。非一如來。其猶虛空。體非萬象而不拒萬象發揮。尙非鐵圍石壁所障。豈血湖地獄使之可拘乎。統三世爲一際。生卽不生。十世古今。始終不離於當念。閻君云乎哉。徧十方爲幻腹。無生卽生。無邊剎海。自他不隔於毫端。血湖云乎哉。苟能如是。則未離兜率已降王宮。未出母胎度人已畢。直下承當。卽名佛子。信心一念。已越諸流。如斯妙利。非葉君其孰能知之。

金剛三昧經注解序

夫眞心獨露。若皓月之朗於太虛。法性無虧。似驪珠之耀於滄海。了了不昧。日用明明。無生卽生。以眞如不守自性而變現隨緣。生卽無生。以實相本來無物而一塵不受。求之叵得。如木中火。決定是有而方處無憑。體之卽神。比鏡內花。儼然可見而取不能得。無方妙用。猶映色之摩尼。影𨿽移而體實不變。具足本來。若迷家之貧子。身𨿽困而寶未嘗無。嗟夫。我輩沈埋曠劫。迷背日深。本有家財。致生難認。良繇不逢善友。開悟何從。故我如來。離兜率降王宮。捨富貴逃雪嶺。苦行六年。睹明星成道。作眾生之慈父。爲九界之師宗。三七思惟。法輪大轉。蓋爲利鈍難齊。所以教分漸頓。四十餘年。欲說不能說。權實互覆。涅盤時近。欲休不能休。罄示一心。其猶握金剛劍。用斬羣疑。豎正法幢。破諸邪惑。革小乘而純入一乘。會百川而同歸大海。眞救病之良藥。運寶筏以濟人。是故世尊無問自說。旣甘露而普救沈屙。伽陀說偈贊揚。鼓琵琶而相席打令。解脫髮廣問之端。知六度皆歸無相。心王間無生之義。識三行惟一自心。無住示法身。非來非去。大力啟果徳。有證有修。身子重聞一偈之因緣。達眞空具含四徳。梵行守眞修之一味。卽俗諦頓具四緣。地藏騰七品之餘疑。阿難請一經之名字。始末究竟。祇是一心前後辧明。寧逃法性。惜乎澆漓末世。妙典難逢。玆得無瑕師。夢祈神授。刻此流通。旨奧文奇。讀者彷佛。繇是不揣愚庸。伸此管見。若夫昔人片言而擲地金聲。一語而大千廣被。余何敢言。但心慕大乘。鄕希贊嘆。柰聖言莫測。凡智叵思。倘或誵訛。願施懺悔。

玄沙備禪師語錄序

聞夫不落階級。囑云好去尋思。洞貫金剛。不意中途折擔。布單才展。乃云。不敢自欺。凡聖削除。方向胸中流出。磕著足指處。頓悟苦樂無生。當場盤詰時。報道非干西土自知宗乘有據。血脈相傳。所謂黃河水從源頭上濁來也。近來多見諸方唱導者。師法無憑。談禪者出世無準。自稱悟道。妄意爲人。詰其來源。無可指的。豈能如玄沙大師。遠傳鷲嶺。近接曹溪。爲石頭之親孫。作雪峯之眞子。心印列祖。教貫楞嚴。對境無心。遇虎恰似家貓。現前大用。斷蛇猶如握土。故諸碩徳。多就決疑。餘生末世。恨不能面稟嘉猷。法道澆漓。無繇見其全錄。昔年入閩特訪故蹤。牌坊如昔。石圈尙存。柰大殿墾作山田。僧房攺爲民捨。捫心無地欲住焉能。玆得林居士萬容。聿興此志。重建寶坊。偶得全錄。如獲衣珠。念此將來。卽已付梓。專人走越。乞余題辭。自惟膚學。何敢與大方鬥巧。博地凡愚。未能與聖賢接語。少伸大槪。用慰遠來。其玄風妙旨。盡在錄中。若能入目便知。昔人如在。其或循文背義。覿面猶迷。𨿽得之在我。何關文字。然悟必繇緣。少他不可。凡具通方眼者。諒必不以文字爲病爾。

趙州語錄序

竊惟破家蕩產。於十八上而善舞太阿。縱賓奪主於聖賢前而逢場作戲。一物不將來。直教放下著。不起一念時。向道須彌山。鎭州蘿卜頭。諸方謾云。卽是師承。靑州布衫子。學者休向。言中取實。拈一莖艸而作丈六金身。惟一个齒而盡知滋味。時常老實頭殺活臨機。頓超他用棒用喝。三寸綿軟舌。縱橫自在。未嘗用怪語奇辭。其猶水上按葫蘆。看他東捺西轉。室中懸寶鏡。任教凡來聖來。南泉之眞子。馬祖之嫡孫。拈提向上宗乘。善解拖泥帶水。其惟趙州一人而已。惜其語不能盡傳。僅獲一帙。學者如逢至寶。眞如嘗禦鼎一臠而盡知眾味。飲大海一滴而備諳百川。但舊刻不佳。亦且板殘字滅。今發心重刻。利益將來。深恰老朽之心。聊題數語以冠篇首云爾。

天宮寺放生會序

夫生生爲不生。勿謂不生爲不生須知生是不生之生不生乃是生之不生。達此者。可以語無生之道也流水長者。深知及此。所以見十千遊魚。水涸命盡。爲誦金光明經。諸魚是夜盡脫魚報。生帝天。靈山會上皆授佛記。故余謂欲度生者。必先自得無生。然後利生接物。無不如願。若流水長者。可爲放生之良範也吳中天宮寺禪者身住應門。不爲常習所障。志結二十餘輩。聚放生會。繼長者風。請余決疑。故以生不生之意語之。令彼先於自度。然後度生。此萬古不易之規也。譬夫救溺者先自備船筏。及竿索之類。然後自他可以並濟。若不知方便。自無所仗。赤身入水。自他俱溺。此必然之勢也。子當以是語告諸同會。須知自己生死爲重。若能自出生死。不憂眾生不能度也。至囑。

序祖師來原序

諸方各祖其祖。宗教相攻。過於水火。而祖師堂惟以達摩配享。不列教祖者。似忘其本也。或曰。非忘本也。達摩以代代相承。教祖則瀚漫無據。故惟設達摩耳。此語未盡善也苟非摩騰竺法。先以白馬西來。登空說法。降伏五嶽道士。四眾發心。達摩𨿽祖。突來東土有何憑據。孰解信受。予知達摩所指。指彼二人所傳之經意。豈有他哉。是知功亞於佛。而不設享者。忘其本也。若別論之。則禪不忘其祖。而教忘之也。合而論之。則兩家皆忘之矣。故予向年設祖師位。初曰。東土傳經第一代摩騰尊者。次曰。東土弘宗第一代達摩尊者。三曰。建立叢林規矩百丈大智禪師。四則本山開山和尙。未知是否。伏望四方尊宿。不廢公論者。有以教之云爾。

心經大意序

眉毛掛劍。血濺梵天。水按葫蘆。略著便轉。圓融活潑。巧發機宜。無出般若心經歟。所以非文字而卽文字。何妨四六鋪舒。卽語言而非語言。豈礙熾然言說。故曰般若如大火聚。四面不可入。般若如淸涼池。四面皆可入。非偶然之語也。經標智慧渡彼岸者。非謂菩薩更渡彼岸也。觀自在者。欲令眾生自觀自在也。以自在故。於一空中。雙遮則非空非色。非根非塵。乃至無智無得。雙照則卽色卽空。不增不減。以及不滅不生。誠能如是。何苦厄之不度。涅盤之不究竟乎。友谷師。深得般若旨趣。言文之表。注釋此經。題曰大意。與旅泊居士過訪。出以示余。片時數過。不忍釋手屬余著辭。自愧識淺。何敢措語。但師爲雲棲白足。叨忝同參不可無片言隻字。代資鞭影云爾。

涅盤經會疏序

夫大般涅盤經者。乃如來顧命之言也。蘊成曠劫而久祕不談。方便調機而待時方說。所以大小對帶。半滿開宗。頓漸偏圓。初中後唱。惟此奧旨。最後極談。猶庫內之珍財。臨終始付。海中之神寶。劫盡乃亡。大哉世尊。慈悲莫並。精求竭力。等救沈淪。伺機四十九年。本懷未罄。唱滅二月十五。盡吐肝腸。故得十外皈依。闡提亦悟。昆虫艸木。悉以沾恩。象馬蛇虺。咸皆被澤。內凡外凡而功超曠劫。天類人類而果證無生。能事旣畢。卽告涅盤。於是日月無光。山林變白。大地震動。鳥獸哀鳴。是凡是聖。盡失所天。情與無情。誰非號泣。是知此經一唱。無復遺余。至矣盡矣。他莫能尙。舊經四十卷。譯辭繁贅。靈運刪削。言理簡直。開宗判教。五七八家。灌頂精詳。互存得失。繇是重參至理。注此玄文。惜乎陳隋兵亂。疏未入經。彼此分張。勢同吳越。況復藏中久匿。學者鮮窺。末世澆漓。盡疲至道。致使法眼朦垢。佛日沈埋。哀哉痛哉。實傷心腑。故予不揣愚庸。而輙敢效顰。欲會此經而發心有日。再三披閱。宗趣粗知。柰旨奧文深。有仿郭象。錯綜前後。多苦亡羊。於是不懼闡提之罪。甘負謗法之愆。芟繁錄實。貴在貫通罪歟福歟。並伸懺悔。

重刻正法眼藏序

正法眼藏者。難言也。請以諭明。譬如眼之洞見森羅萬象。取之無窮。用之無盡。故名曰藏。夫藏者。含藏最廣。邪正相雜。涇渭難辯。甚至邪能奪正。正反爲邪。故泉眼不通泥沙立壅。法眼不正。邪見層出。剔抉泥沙而泉眼通。剪除邪見而法眼正。自非至人。其何擇焉。昔竺乾有九十六種背正趨邪。二十八人摧邪持正。逮我東土。白馬西來。正教始興於濁世。名相尋陷於邪宗。繇是達摩大師。掃除繁萎。直示本心。嗣後五宗分派。各別門風。會其樞要。卓乎純正。詎意人根寖劣。法久獘生。或承虛接響。以瞎枷盲棒。妄號通宗。或守拙抱愚。以一味不言。目爲本分。彷佛依稀。自稱了悟。或搖唇鼓舌。以當平生。如是有百二十家癡禪。自賺賺人。淪溺狂邪。故我大慧老人。承悲願力。運無畏心。決擇五家。提挈最正者。凡百餘人。裒以成帙。目曰正法眼藏。是書也。如懸白澤裘精妖喪魄。秉金剛劍。魔外潛蹤。四七古錐宗眼。二三老漢家珍。不涉程途。一覽具足。知爲後學指南無加此矣。時有普善庵沙門慧悅居士春門徐弘澤。自慶奇遇。嗟彼未聞。冀報佛恩。募資重刻。屬余爲序。以貽同志。而參學者。卽使遊法界無邊之門。融古今剎那之念。猶是功勛邊事。若能了悟。則自心何知。自眼何見。非見非知。是眞得正法眼藏者矣。

無趣禪師語錄序

夫祖道不可絕繼。風穴於法堂痛哭。克家之子難得。仰山自記再來。莫不以諸佛慧命爲懷。度生爲急務者也。所以獅子有罹難之憂。預傳法髓。達摩忍服毒之苦。得嗣方休。是皆深體祖佛授受之志矣。惟無趣老人。幼專魯誥。壯博禪宗。道聞雞聲而悟。學得野老傳心開托臨濟棒喝之宗。光揚馬祖磨磚之用。慈悲密用。權實並施。承接從上正源流。成就克家眞師子。實爲人天大樹。末世津梁。寧不爲仰山再來之儔乎。某自恨生此象季。不遇至人。每嘆前朝豪盛。近代絕聞玆得南明禪者。持老人語錄相示。不覺忻喜。何期濁世。遇此希聲。片言隻字。盡吐諸佛肝腸。豎拂拈槌極唱諸祖骨髓。開卷則疑惑潛消。再玩則勇猛頓發。實爲明時之盛典。釋氏之法幢。將來學者。體而行之。非惟己事可辦。抑且佛祖之慧命有望矣。

車溪禪師語錄序

聞夫一光東亙。五葉花開。密運羣機。千差兢入。所以諸方各宗其宗。門風自是不同。共學所學。知見曾何有二。車溪禪師。乃臨濟直下兒孫。實無趣克家之子。默籌七事。妙協三玄。播黃檗吐舌之風。顯髙安﹝祝／土﹞拳之用。掌殺活機。權衡學者。秉吹毛劍。勘驗諸方。遐邇咸推獨步。古今屈指一人。苟非承夙願之再來。寧不爲多生之根熟耶。某生不遇時。學無所附。福輕罪重。不能面稟嘉猷。道聽途傳。歲月徒增渴想。玆因南明禪者。持錄相示。焚香頂讀。自覺潛神。再玩淵微。初心頗愜。何期不出蝸居而聞所未聞。生逢斯世而遇此難遇。如展智囊。始知己見之朦朧。似入大海。方信江河之狹淺。自慚無徳。莫可贊揚。略敍數辭。聊申翹致。

跋

重刻華嚴經跋

一葉落。天下秋。不言而信。一陽復。大地春。不令而行。故能無量爲一。若百川之歸大海。一爲無量。似皓月之印百川。圓融自在。活潑難思。其惟大方廣佛華嚴經歟。是經也。如來指明眾生自性。日用具足。非因修得。而眾生爲無明所蔽。迷背自心。故於初成正覺之時。乃云。奇哉眾生。具有如來智慧徳相。良繇妄想執著而不證得。繇是頓轡華嚴圓示一乘無外之法。指明法界。發揮凡聖不二之宗。淨穢交徹。非是該羅。重重相映。猶帝网之傳輝。彼彼互融。若千燈之合影。內外無礙。如芥子之納於珍瓶。大小相收。如微塵之徧含大地。旣非思議之境。寧容意識所到。嘗聞翻譯則天童爇香。誦持則修羅敗衄。注疏則夢感金像。造論則齒放白光。蓋以是經不可思議。故其利益亦不可思議也。中庵鶴林二師。自念時當末季。恐或堙沒。發心重刻。欲冀遠傳。不意泥洹時至。中道而止。玆得照雙融。法無說。諸友繼起。罄心竭力徧募四方。克成其事。可謂善繼人之志。善述人之事者也。予主福城。目睹其績。心竊嘉焉。故書數字。志於部末云爾。

疏

興善寺重修大殿舍利塔疏

夫佛法有三時焉。謂正法像法末法也。正法者。如來現在。面稟嘉言。一念發心。便證果也。像法者。如來滅後。碎身舍利。流布十方。造寺建塔也。末法者。稟前二法。薄興供養。而信心去古遠矣。玆者興善寺。去嘉禾東南治三十里。後周坦法師所建。法師道行精嚴。華夷所重。寺建二舍利塔。得得航海。乞二鍮石。以爲其頂。至國朝千有餘載。殿宇幾經興廢。而二塔儼然獨峙。人因異之。故興復之不難者。咸塔之力也。余於今春。過石佛主期學徒鷲蘿峯。乃房僧也。邀余登覽。見大殿狼藉二塔將圮。乃語眾曰。大殿工繁。殊難修理。今此二塔。若或不修。則塔頂毀墮。欲再復之。不亦難乎。答曰。村居荒僻。鷲等徳薄。人不取信。𨿽欲修葺。不勝難甚。余頷之回東塔。有善人廣恩。余勸之卽施十金。爲發心始。倘有見聞生信。則眾手可成山也。因記本末。告諸來者。且遠方旣施。而近境不可無心。凡往來隨喜者。但百十分文。隨力隨量。共成勝事。福攸歸矣。

徑山古千僧閣募造禪堂疏

夫無佛作佛。無法說法。是諸佛之常儀。諸菩薩之弘願也。自我佛滅後千年。正法始來。其時也宗於理行。昧於自心。兢執言教。多陷牛迹。繇是達摩得得遠來。直指人心。見性成佛。道至六傳。宗風大振。廣播四方。其間得旨者。不可數記。其叢林哄然。當時若論綿亙流遠。惟我雙徑爲天下魁。所以國一開山之後。代八十人。其爲王侯所重者。如護國法濟等。班班有之。大慧杲公。髙廟所重。眾盈三千。道冠天下。於大殿之北。建千僧之閣以延之。至我

國朝。寺攺古向。以故賢能隱避。寥落難言。先年得無邊師。僉同眾議。攺復古向。繇是四方羣集。賢者復來。玆髻峯院主。與眾禪友。得得過越。邀余入山。建立長期。安禪集眾。蓋望祖道之重興也。柰久廢難以卒興。眾廣無以安措。於是禪友虛含。聿起大心。欲於千僧閣後。別建禪堂五間。傍增僧捨。工程浩大。僧力難爲。徧叩大檀。方能了事。伏惟運神於插標之頃。梵剎已竟。垂手於布金之際。寶殿完成。大心承紹。功不浪施。但肯相悉。便請標名。

募刻淨諸業障經疏

余聞福事𨿽多。要知所擇。是以十善修行。報感生天。半偈隨喜。功超沙界。其優劣如此。能無擇乎。故善勝則福勝。緣輕則福輕。此必然之事也。假如造橋砌路。究竟果報。利益人天。供佛齋僧。較量功徳。祇完一己。孰若價踰七寶。功勝小乘。直使片言隻字。四方流聞。萬世廣播。以大乘經。書刻流通。用廣其傳。未聞者聞。未見者見。非惟佛慧無窮。抑且令受持者。斷輪回。出生死。證涅盤。成菩提。未有不本於此者矣。若以其功徳較量。直以虛空諭之。而勿能齊焉。向余簡閱大乘律部。見淨諸業障經。菩薩戒本經。並揭磨儀軌。眞後學之津梁。渡世之寶筏也。是以抄錄佩帶。日課有年矣。禪友徹泉。過石佛。見予躬讀。欣然發願。募諸四方。刻以流通。余時合掌加額曰。豈期濁世有知音。若是禪友者。因喜而授之。其間文旨精妙。功徳淵深。如來自贊。展捲當見。能遵此志。必會龍華。少助片緣。非同浪施謹疏。

徑山千佛閣募齋僧米疏

華嚴經曰。假使頂戴經塵劫。身爲牀座徧三千。若不傳法度眾生。畢竟無能報恩者。夫所謂報恩者。非特山僧。登曲錄木牀。揮麈舉論爲然。卽檀那捨供。大眾輔翼。以及負勞運力者。皆名傳法也。所言報恩者。非特大士捨身。比丘成道者爲然。卽眾信修檀度。學忍辱。以及持戒精進。莫不皆名報恩也。猶如幻戲登場。缺一則不能成其戲矣。邇來末世諸方。教乘頗演。直旨鮮聞。惟雙徑國一開山。相傳八十代。代不乏人。自月林禪師歸寂之後。經百有十載。宗風堙沒。智者泣途。裏境相傳。謂寺攺其向。以致寥落。近得髻峯廓庵二上人。僉同眾議。復其初向。自戊申創起。今始落成。於是四海英賢爭赴。稍睹舊規。可謂弘法報恩。兩兼其美矣。柰因眾廣。日給難敷。特持短疏。徧告十方。惟冀體同體之仁。秉護法之念。捨庫藏中。有餘貫粟。成出世間無盡福田。實爲福慧兩全。共成勝事。謹疏。

徑山大殿募米齋僧疏

夫西方遠十萬億剎土。以念佛爲資糧。雙徑髙三千六百丈。以粥飯爲要事。若也棄靜入纏。未免牽於塵累。歸山遠市。將何度於饑倉。𨿽欲笑傲雲山。超然自適。寧能日吸於淸風。如欲安心在道。四事無虧。必仰資於檀信。今我雙徑。兩浙名山。四海所宗。巍然獨峙於羣峯。傑兮道魁於天下。禦墨屢頒。髙宗以之駐蹕。名人時詠。蘇老以之題碑。莊嚴壯麗。有誇於兜率。無爲寂靜。迥出於人間。所以昔人有言曰。百萬松杉雙徑杳。三千樓閣五峯含。邇來寥落。迥異昔時。騷人弔古。過客興悲。歲月綿延。難以復振。向得無邊師。重新大殿。繼有觀院主。復構禪堂。於是雲水絡繹不斷。龍象濟濟來歸。一時失欵。有缺賓主之情。欲待無能。必藉檀那之力。因佳其事。代爲疏言。

重修阿育王大殿緣疏

夫福繇緣起緣因境就。境得人成。此古今不易之論也。所以緣興在乎境勝。地傑然後人靈。惟阿育王寺神。乃天中聖人也。地擅吉祥之號。兼此二美。爲天下冠。實勝功徳處也。夫阿育王者。昔爲童子。見佛入滅。聚石爲塔。以爲供養。佛卽記云。過後百年。當作輪王。大興我教。果符佛記。得佛舍利。八分之一。碎七寶以造塔八萬四千。遣飛羽鬼。送四天下。有八吉祥地。可以置之。所以大明境內有十九處。此當其一。餘皆貯塔。莫睹眞迹。此居塔外。人皆可以手持目見。夫劉薩訶者。西川之獵戶也。死至陰司。閻王告曰。汝乃智積菩薩。何故造業如此。當墮地獄。吾憫汝故。示出罪之處。若能求見舍利。汝罪可滅。繇是得返陽世。禮拜一十二年。至於甬東鄮山。天樂鏘鏗。七日不歇。舍利從地湧出。非惟滅罪。抑且現世成道。號慧達國師。國初三取。三度飛回。是知此地。名八吉祥。我信之矣。邇來年久。大殿幾頹。故予發心修理。繇是特持短疏。徧告信施大檀。善男信女。各發誠心。共成勝事。所謂眾手移山。不難成就。獨力撐天。諒可得哉。是疏。

募刻華嚴經疏鈔疏

夫心源湛寂。智海汪洋。攝凡聖以同歸。融事理而莫剩者。其惟大方廣佛華嚴經歟。此經上中下三部。義趣淵深。信住向五位。後先並入。其猶芥納珍瓶而內外歷然。塵含法界而大小齊至者。無礙自在之謂矣。具斯妙利。憫世絕聞。繇是龍樹於龍宮簡閱。知凡輩何堪。特簡下部十兆餘言。傳流西竺。舉世稱奇。目如意寶。流我東土。十分之一。賢首竭苦行幾載。遇文殊而勸讀發明。淸涼秉宿願多生。作疏鈔而廣伸妙義。復得圭峯。繼弘斯道。聞之者焚身捨臂。思報佛恩。吾觀古人之用心。精誠竭力。遞相傳持。無非爲慶己之奇逢。恐後世之絕續爾。邇來末學。斗諍堅固。僧家以安適自居。公府以左道爲禁。舉世不聞名字。何能少解眞乘。佛祖於大寂定中。寧無悲湣哉。玆者嘉禾鹿園居士葉君。少遊﹝萩﹣火﹢丸﹞苑。爲黌門之白足。晚究心宗。典義學之參頭。閱大小之教。探性相之微。還源復性。惟尙華嚴。義博文丰。無出大鈔。慨古板之將湮。欲新刻而繼世。柰何刻資須假眾緣。予美其誠。贊嘆不已。聊書數字。用題薄首。少助影響之功。共成莫大之徳。凡我同志。各出只手。

引

募刻涅盤經會疏引

大涅盤經者。乃世出世莫大之妙典。實如來最後之極談。所以四十九年不聞。盡迷佛性。二月十五特唱。一眾知皈。六念三修。直趨菩提之路。五行十徳。頓超方便之門。十外歸依。二子攝伏。若凡若聖。安住祕密藏中。情與無情。總收大涅盤內。功超日月。徳勝乾坤。照大地以無虧。育羣有而不剩者也。所以如來顧命之際。天人魔外之儔。倔僵無雙。尙悔心而戀慕。蜂﹝蠢﹣春﹢萬﹞毒蛇之類。愚癡無比。亦含淚而歸依。無情若大地山林。亦已變白。蠢動如蛣蜣白蛵。悉以悲鳴。虫獸尙知報徳。爲人豈無深思。柰是經緣。奧黠慧何知。故灌頂老人難歷百城。運神思而注疏。荊溪尊者。深體父意。再精治以完文。惜乎經疏兩處。致使學者探吳而失越。余故釐會。庶挈領以知綱。起筆於辛亥之春。告成於壬子之夏。不能刻棗。未遂初心。玆遇定凡居士。會首化諸同志。冀今世以及後世。一燈而傳萬燈。法身何限。慧命無窮。可謂眞報佛恩。不忘付囑者矣。

募造東塔天王殿引

聞夫四十八願而願願度生。五十三參而參參見佛。所以淸涼大師。演華嚴性海於此地。闡法界一乘於多門。福慧雙修。猶星天之行布。禪教兩學。若萬派之歸宗。圓融自在。大小共繇。故玆山爲嘉禾生福之地。行善之場也。近因山門回祿。四天王無處安身。發願重營。老比丘無能幹辦。繇是置簿五十三冊。人領一冊。冊化五十三人。人出一錢。合計五兩三錢。或一人獨出。或鳩眾共成。隨緣皆可。積少成多。猶爲山之始於一簣。合力共謀。若掬水可爲巨海。勝會難逢。良緣休蹉。予言如是。各出只手。

募造鏡臺山大師庵引

事逢時會。緣得因成。非偶然者也。鏡臺山大師庵者。卽髙峯大師藏衣缽處也。吾徒麥浪。隨予雲門度夏。簡禪宗或問。後見雲棲大師。以髙峯海底泥牛話相詰。予時以傍僧推出。乃云。大眾證盟。麥浪一見。似有所得。至今十餘年矣。入苕溪爲卓海幢居士所知。請就武康。開向上事。感徒眾剖心。以酬法恩。道士捨邪而趣正見。使狂者獲醒。惡者從善。繇是遠近歸依。兢思甘露。故卓君等。爲卜古址。以彰大師之遺蹤。建禪室以棲十方之龍象。刀耕火種。鑿石栽蓮。池中得二龕。一藏佛影。一藏衣缽。體質𨿽朽。而顏色尙鮮。時節𨿽遐。而因緣不爽。昔雲棲舉話。麥浪傳虛。居士結庵。遺蹤復證。此因緣會遇。不謀而然者也。凡我在會之眾。寧非大師之遺塵乎。故根椽片瓦。各發自心。粒米文錢。隨力喜捨。可謂良會難逢。爭先莫讓。

偈

淨土偈

西方元不遠。眼底盡黃金。白鳥鳴峯頂。頻伽繞樹林。拈來非逆順。用處莫沈吟。但見彌陀佛。華開自在心。

又

欲觀琉璃地。須看心境微。風聲鳴雅樂。云動散天衣。鳥贊如來徳。花開大士機。舉頭紅日近。元是住居西。

又

塵念冰消處。心珠自放光。洞明今古事。了證法中王。有物元非物。無常卻是常。彌陀若个是。開口便成雙。

又

西方好。西方無煩惱。衣食自然來。珍寶砌街道。平等無貴賤。長生無老少。彌陀寄信來。勸我歸去早。

又

西方好。蓮池側瑪瑙。鸚哥宣佛法。行樹嚴七寶。勢至時顰蹙。觀音傷懷抱。眾生不肯去。何其自迷倒。

又

西方好。襯足皆瑤艸。念佛與念法。念僧皆仙鳥。六時聞其聲。合掌共行道。勸我須早去。免受閻王拷。

又

西方好。得到自然了。身冷散天衣。肚饑有神棗。浴池純寶砌。羅网行樹繞。脫此煩惱服。著彼無生襖。

又

百行無如念佛好。念佛之人少煩惱。忙閒不廢用工夫。他日免受閻王拷。行也念。住也念。行住之中著方便。法法頭頭本現成。何須更問娘生面。坐也念。臥也念。散亂昏沈打一片。圓淨明珠照大千。此界他方都踏徧。我嘆世人不少省。念念常逐塵勞境。守財夷虜妻子奴。役役那能一念靜。我嘆世人纏五欲。身心日夜事勞碌。到頭萬事總成空。若个能生極樂國。極樂國。去不遙。目前一念可頓超。落花流水演空色。有情妄謂隔雲霄。七寶樹。寶間錯。琉璃爲地黃金閣。香風吹體適溫和。飯食訖已作天樂。我將極樂比娑婆。娑婆世界有八苦。世人不信聽我宣。一一爲君從頭數一生二老三多病。愛別離兮不長命。冤憎會兮人怎逃。求不得兮五陰盛。此之八苦亙古今。欲免除。是悟無生。不爾。饒住非非想。那能逃得生死侵。我將娑婆比極樂。二者相較眞不若。此土事事屬無常。彼方法法皆正覺。九品蓮。黃金臺。曠劫彌陀發願來。若有眾生稱我字。一念花中長聖胎。生極樂。無他方。彌陀切勿論閒忙。工夫純熟心華發。大地山河盡放光。念佛好。須及早。勿使光陰暗棄了。屈指低頭論古今。英雄多少埋靑艸。君不見。居士王龍舒。一生爲人念阿彌。臨終立化顯靈驗。筆尖頭上產神珠。又不見。荊夫人時同婢妾誦眞經。身𨿽不出娑婆界。上品蓮中標姓名。

自號沒用

溪邊一腐塊。其形若沈檀。取之無所用。刻之無所長。棄水不之去。付火不之然。能死盜賊心。善卻世人貪。日夕三光下。優遊天地間。都云沒用物。我道得安閒。

又號散木

商丘有喬木。其木闊百圍。其頂衝霄漢。其年不可知。全身佩荊刺。到底皆虯枝。嗅气令人狂。嚼味爛唇皮。世人不之諳。識爾者子期。多能復多役。致我長相思。

示朱交蘆

山河大地廣長舌。明暗色空熾然說。喑瘂盲聾最便宜。聰明靈利反成拙。一言要勘老維摩。三个證龜喚作鱉。欲識西來眞實旨。踏著稱錘元是鐵。

緣生偈

法從緣生。法從緣滅。生滅皆緣。自性直截。不了直截。認彼問答。問答不周。剎那遷流。爾問我答。爾默我休。無住之者。一二不收。一本不二。一亦非一。一二旣非緣豈爲實。以其不實。萬法所出。晝夜疊興。互成窹寐。二者相違。何辧眞僞。當其覺時。了知夢非。當其夢時。安知覺是。旣不相知。胡可憑據。見覺聞知。其義相次不了幻興。執成迷昧。苟能達此。到如來地。

詩

述懷

道人一意學癡憨。世事空空無所關。權制荷衣遮病體。傍家行腳傲雲山。腰包未解心先惟。拄杖才拋意自閒。枕石溪邊時假睡。靜聞流水響潺潺。

途中

爲客千里出。渺然萍藻心。回頭綠樹隔。問路白雲深。驀直無容議。狐疑似欲尋。夕陽也投宿。淡影隱疏林。

舊路嶺

屹崒陟云磴。迢迢翠影低。山城鄰古寺。天漢接前溪。怪石玲瓏處。奇松俯仰西。隔林淸磬響。知是近招提。

途中二首

辭京已半月。客路幾盤桓。溪峻浪花逆。山髙風色寒。馬蹄輪石磴。鳥道渡云端。絕頂如窮到。方知身世寬。

其二

屈曲臺山路。崢嶸霄漢齊。溪聲近聽好。山色遠看低。旅況隨時度。風塵逐馬蹄。日闌嵐气擁。設宿問招提。

山行口占

坐久忽勞生。攜筇門外行。好花山徑滿。細艸暮煙輕。虎迹新泥印。風聲雜雨淸。遙看猿落澗。著意抱枯莖。

登西臺

覓險尋奇不覺勞。層層石磴響風﹝臺﹣臺﹢﹝癸﹣天﹢虫﹞。懸崖萬仞鳥不度。峭壁千重云捲濤。回首卻教羣岫小。擡眸又見遠山髙。幽林獨坐疑求伴。忽見猿猴掛樹梢。

古淸涼

精藍恰近碧溪邊。聽得溪聲日夜傳。數鳥羣呼隔林去。兩山排出白雲前。廚中熟煮連根菜。室內惟參五味禪。倚檻漫吟詩興遠。仰看只剩一絲天。

上西臺過淸涼橋

西峙將鄰頂。崎嶇路轉彎。人行彩雲裏。心入畫圖間。溪水穿空去。石橋依寺還。松前暫箕踞。消得半時閒。

中臺

萬山寂寂護髙臺。四顧風情面面開。一路天河憑濫渡。幾行秋雁傍時來。太華有意畱星斗。淋雨無心長石苔。直是道人生計少。破衣曾把白雲裁。

北臺

屴崱髙巖馬不前。委蛇散步入霞巓。淩虛乍識無多地。仰面惟餘尺五天。星月傍簾疑散雪。風雲渡檻似鋪綿。渾忘身世知何處。惟見臺山幾朵蓮。

東臺

望海峯前望轉遙。擬從海外駕雲飄。狂心不識髙千里。癡眼猶疑上九霄。匍匐江山如有意。低昂艸木似相招。紅霓應是文殊遣。雨過山腰布錦橋。

那羅洞

鐵壁崖心通小竇。聖賢居護宅神龍。五王寺伴天城迹。望海峯前篛笠蹤。有意漫勞窺縫罅。無心何所不從容。文殊滿目君知否。變化林邊幾處逢。

再登北臺

崔嵬復崔嵬。再登此髙臺。五月名花發。六月寒冰開。忽爾煙雲合。凜然風雪來。長年無暑色。爽彼幽人懷。

與普門社三際

靑嶂有緣堪憩足。白雲是處可藏身。道人放意馴麋鹿。睡擁麻衣枕石根。

其二

白雲與我最相知。我住山時他亦隨。侵早和風辭嶂外。晚來依舊護柴扉。

其三

山中潦倒事尋常。明月憑他自轉廊。獨坐夜深隨去住。卻來煨个芋頭嘗。

其四

黃葉隨風度竹籬。看看堆積滿階墀。呼童旋掃烹黃獨。瓦竈彊將糞火煨。

其五

風來吹我竹籬響。錯謂禪流叩艸蓬。起坐相迎看端的。數堆黃葉聚庭中。

同春坊傅商盤過滹沱河訪戒庵

鐘山界白練。沱水繞僧家。危閣一吟眺。長空見落霞。淒淒兩岸艸。徳徳數聲蛙。南畝禾時熟。應知足歲華。

云印老人千佛寺講法華經

如來有使者。千佛與相儔。舉念天華落。聞言石點頭。眞空無一字。權說有三周。門外亡家客。伶俜亦自繇。

有感

孰謂蒼天不負賢。幾多豪傑困林泉。稽劉豈是無知者。沒世村莊學種田。

又

有學何如有福彊。蠢然卻得坐髙堂。詩書滿腹成何事。空抱琵琶對月光。

示遊客

客來索我詩。迅筆敍衷曲。說與行路難。歸家無榮辱。

端陽卽事

堪笑世間人。物命當人事。祇識我取歡。安知命所系。現前眷屬和。去後冤家對。我勸急省取。三途莫兒戲。

思鄕

辭越三千里。思鄕十二時。逢人問丰熟。敍話多別離。朝起淸云下。暮觀玄斗移。羈身無所事。歸去故人疑。

上元後日與馬中丞誠所過蓮花庵

春風吹上苑。艸色靑階除。楊柳萌金穀。梅花綻玉糈。愛蓮因鑿沼。結社構深居。索偈應無說。談心論有餘。

季春同錢月童朱劍石諸友。遊安化寺。登毗盧閣。望白家莊義冢

平明出東郭。勒馬訪幽居。綠樹遮鶯語。燻風解客裾。登髙一眺望。千古恨無餘。彼此離鄕客。空教記玉魚。

送傳司業商盤歸定襄四首之一

若過臺山路。休參無著禪。粥鍋獅子現。拍手哭蒼天。

送黃庶子愼軒歸蜀

相逢不久話離別。正值中秋月皦潔。把盞問君蜀道難。吟詩惠我西來訣。旨深不識論入微。夢惺應知口莫說。脫履歸山𨿽是樂。朝廷有念君當出。

贈陶鶴洲

不作千年松頂夢。卻來洲上事春潮。他時衝翮飛空外。任意搏風度九霄。

寒食弔古

土堆做就肉饅﹝饑﹣幾﹢殳﹞。不到渠邊誓不休。一陌紙錢酬志極。問君此外復何求。

贈王新建越衝

種性天然貴。生成獅子身。應隨龍作伴。不與兕爲鄰。畫戟懸雙日。轅門祇一人。治衝明世界。闃爾靜邊塵。

初夏思鄕

攸攸夏日長。讀易在北窗。窗外千行柳。陰陰生微涼。默然觀造化。評論知其詳。樹上有黃鶯。聲聲似有情。以其忘彼此。向我分外鳴。我有離鄕念。彼將天地輕。豈曰不如物。祇爲各有因。廢剎我受托。難辜檀越心。身𨿽住北地。夢寐南山岑。

自警

今日期明日。恍然誤白頭。道心在疑惑。世事空悠悠。名墮聖賢數。行同凡夫儔。髙談與闊論。返省自生愁。

苦熱

盛夏日作威。行人汗如浴。林間鳥不飛。室內僧知足。但念盤中餐。農夫何桎梏。能消五熱煩。惟有六月六。

過安化寺望白家莊義冢

君是離鄕客。我亦背井人。彼此旣相關。其誰不動神。姓名詮竹簡。白骨露風塵。日望鄕關信。愁聞歲月新。紙錢孰爲送。來往惟浮雲。兔死狐何悲。亦知爲同羣。同鄕無異土。傷悼何殷勤。屈指祇自知。衷腸難訴君。

行路難

行路難。路難不在登髙山。愚癡盡道蠢無用。靈利猶嫌心事姦。上古人皆重淳朴。而今一味尙輕薄。事人直道還見疑。素性那堪更雕琢。粗粗衣。稀稀粥。意無非是樂有餘。心不求人便是福。因把往事細思量。思量往事空勞碌。數卷書。一林竹。園蔬野果皆天祿。不求榮不招辱。出入無拘馴麋鹿。有時拽杖傍溪遊。自覺身心無所求。倦依芳艸睡一覺。浮雲流水兩悠悠。醒來抖擻疑歸家。夢眼摩沙見藤花。因采藤花入深塢。蕨芽仙艸無窮數。只知富貴在眼前。那識人間有萬戶。旋轉松門遇佳客。話濃就地坐盤石。涼風率至滌我襟。爽然自愜汗乾額。問我懷中是何物。報言世上不之識。道人懶意擇精粗。一一拈來皆可食。客又問我行路難。路難不在登髙山。

送陶鶴洲還越

君回越中去。寄我越中思。䢐歲曾栽柏。今春活幾枝。水田當小滿。僧眾值忙時。致問吾徒輩。艱辛知不知。

越中書至

才接越中信。思鄕轉覺深。開書識遠意。問客知近音。欲住恐無事。要回似有心。躊躕兩難便。所以自沈吟。

和邢秋部乾陽臥佛

赴緣已訖守林泉。無事攤書白晝眠。百萬人天呼不起。懶將名利涉人間。

顯聖寺二首

幽興憑誰寄。攜筇傍竹吟。徑苔畱虎迹。溪水雜人音。怪石藏深曲。飛禽度水岑。野僧無活計。獨坐自披襟。

其二

獨坐竹林幽。超然得自繇。微風聲瑟瑟。雛鳥語啾啾。土列筍頭出。苔斑石汗流。祇知林下樂。安識有王侯。

和白法齋

一段身心鐵石堅。連城價重未爲妍。爭如與世無爲者。種得西方幾朵蓮。

又

十里方圓一掩關。聊將鋤鐝斷靑山。白雲欲護幽人意。帶鶴和風傍夜還。

又

懶僧終日懶擡眸。與世浮沈過了休。一个話頭忘記卻。任他柳絮換狐裘。

又

竹林有精舍。愧無賢者居。殘僧六七輩。琪樹兩三株。伴座顚頭石。聞經乞命魚。飛飛庭際鳥。頻索飯廚余。

又

奇哉焦冥虫。其體若鄰虛。肉眼不可見。天眼始知渠。肚子涵滄海。眉角納須彌。以其最小故。包含無有餘。

同陶石簣伯仲諸友夜遊

霜夜月明白如晝。淸酣乘興遊山曲。小橋溪凍水無聲。遠岫云迷峯不綠。徐步相邀覓上方。遙指精藍似朝旭。漫同學士話無生。無柰更闌寒更促。

又

我詩無奇特。一味老實頭。下得一籮種。秋成三擔收。客來分煮粥。米少熟熬油。淸澹𨿽云苦。人前省告求。

又

我詩無造作。素性懶穿鑿。有漏卽笊籬。大乘是井索。吉凶可判然。何用求龜灼。問我西來意。檑槌研木杓。

又

燻風度竹林。戛戛吹我襟。閒坐無所事。靜聽流水音。踑踞不循禮。放蕩空人心。異鳥莫能辯。來我頭上吟。

又

門前一溪水。屋後一林竹。三莖四莖斜。七莖八莖曲。白日無空閒。淸風常自足。老僧俗气多。糞火煨蘿卜。

訪古雲門

尋幽陟雲際。深處萬峯連。弔古興長嘆。吟詩借舊聯。煙炊香米飯。石瀉響山泉。嬴得雲遊鶴。赤松時往還。

其二

乘興訪古寺。夤流憶舊遊。花香迷去路。鳥語勸歸休。溪淺時閒釣。林深分外幽。渾忘來處樂。祇意守林丘。

和陶石簣遊雲門

若耶溪源似天墮。片片鱗紋孰爲銼。溪上翁眼空四海。窮年適足釣磯坐。水心灩澦何堅剛。一任古今風雨磨。西子漫誇傾國姿。從來嬴得虛名大。

和徐霍桐

閒伴二三子。時同造物遊。云過山錦繡。松引徑淸幽。碑古停殘照。筇聲渡碧流。當年全盛日。應不讓瀛洲。

仲春寫懷

戛戛竹有聲。燻風滌我襟。罷書北窗下。閒步南山岑。問彼名利客。誰思泉石心。仙禽解隨後。聽我逍遙吟。

又

淋淋三月雨。颼颼東北風。落梅堆滿地。凍木長新容。最苦畬田父。開懷思蟄龍。老儂何所似。衲被暖烘烘。

又

雲門六座寺。幾个無事僧。拽杖勤登眺。狂心懶誦經。前村梅吐萼。北嶺鹿羣行。拍手供長嘯。﹝耳﹡少﹞然天地輕。

詠大參朱云崢居士玉照樓

越王城伴山水佳。大夫求靜厭喧嘩。買園構室遠朝市。采藥尋薇卻驕奢。三徑種菊復種柳。一泓鑿石栽蓮花。東臯西峙分突屼。蒼松茂竹兩相誇。竹聲奏瑟下秦女。松韻鳴琴擬伯牙。路僻不堪受車馬。溪深亦頗通輕艖。耶溪繞砌傍樓出。古迹人傳謝敷家。山水豈減晉時美。文章獨顯明世華。不慚東坡賦赤壁。嘗惜太守詠瑯琊。瑯琊若耶一山水。淸濁髙低不相似。秦望嵯峨鑑水淸。白泉涓涓流石蕊。溪嵐多半香鑪煙。歌聲應是采蓮女。蓮女妖嬈無比並。纖手摘菱弄淸泚。澄潭皓月兩相涵。麗珠走入晶盤裏。魚龍不知水爲命。誤隨老儂踏山徑。山徑迂回轉若邪。逶迆偶到長者家。朱門白壁天地別。云是朱君開別業。架上詩書幾千卷。樓上靑山有萬疊。修竹陰陰圍百畝。羣峯磊磊座之右。主人好俠不倦客。金杯滿斟對飲酒。不學池飲樹飲與席飲。只要吟詩一首酒一斗。酩酊不覺月吐輝。笑尋歸路始分手。

過範雨亭別館

攜筇信步出東郭。正當日午度樵風。範君別業在何處。人指﹝偲﹣心﹢各﹞﹝仁﹣二﹢勺﹞淸溪東。芙蓉燦燦兩岸映。籬槿叢叢覆幽徑。金菊正肥長霜葩。芰荷消瘦老秋莖。轉入池亭興展賒。洞天深處野人家。四山排闥非裝點。萬嶂千巖若正邪。迆﹝這﹣言﹢裏﹞次第登髙樓。憑空一眺豁胸眸。野田千片飛白鷺。耶溪數道繞淸流。至人能覓佳山水。臥龍金穀豈相似。一一皆堪入畫圖。村莊處處淸煙起。金風陣陣響林麓。盡是蒼松與茂竹。下彼衛樂賽天韶。大者嗚嗚小﹝口﹡瑟﹞﹝口﹡瑟﹞。主人好飲懶用杯。酒缸對酌醉如泥。狼藉杯盤三竈烹。石牀斜臥如箕踞。夕陽西去尋歸路。兩手扶筇懶擡步。路人笑我何猖狂。我笑路人你不悟。

登香壚峯

短筇獨上香壚峯。逍遙不與人世同。壯哉天地一芥子。廓落孤身等太空。逸翮如飛上霄漢。顚狂誤謂遊崆峒。倦行趺坐就盤石。玉樹奇花多玲瓏。石崖萬丈不見底。蒼蘚燐燐淸風起。小禽羊角入云端。老儂衣薄寒毛豎。煙嵐忽爾滿山谷。四面平鋪擬裀褥。仰看紅日麗天心。人說雷雨過山腹。濃云乍散續還斷。翠靄欲流芳艸綠。瀑布飛飛簾幕珠。山禽滑滑啼林麓。鹿麋知我忘機者。馴繞左右伴幽獨。伴幽獨。咿咿如訴還如哭。中心要見出世因。可惜時人不知福。

月夜卽事

明月白如晝。偏爽幽人懷。朗然一吟賞。整裓幾徘徊。溪聲淸且寂。松影合還開。列坐靑山伴。當空瀑布來。石橋拳枕睡。遊夢入天臺。時逢二三叟。形古貌恢偉。談玄洞肺腑。開我積生迷。攜手道宿契。徐往不思回。持筇渡石澗。點破溪中苔。直上絕峯頂。頂上有瓊臺。名花與茂竹。玉樹珊瑚柴。珍寶砌樓閣。瑤池珠翠培。仙桃大如斗。神棗尺一枚。異味世無識。瓊漿琥珀杯。髙歌復長嘯。其樂眞奇哉。欲別不忍去。又被鳥聲催。醒來在橋上。再四自疑猜。不意此是夢。依依空抱腮。尋思不可再。遐想何崔嵬。人事亦如此。得喪胡欣哀。

題石女峯

壁立無情似有情。不嫌風雨妬紅裙。從來無限風流趣。豈肯輕身托與人。

老僧崖

補衲崖前立。繇來不計年。任從滄海變。終不爲君傳。

聞吹桐

昨爲尋梅出。今來探白蓂。艸生鋪綠砌。花發滿空庭。應律灰猶在。吹桐聲已聽。春情何太薄。不肯片時停。

山居雜詠

山居無長物。淸風四時有。繩牀和衲睡。不讓華山叟。

又

我詩有便宜。終不費心機。信口道長短。適意無是非。如來釋迦老。孔子是仲尼。問我如何者。回他囉囉哩。

又

捫虱茅檐下。昏昏不舉頭。披衣仍曝日。白眼看王矦。

又

山居有何趣。幽獨勝塵寰。麋鹿常爲伴。龍蛇辧不難。舉槌呈覿面。搖拂過千山。問我西來意。酬他只指彈。

又

春到梅知早。因開隔歲花。暗香和月白。淸影弄窗紗。枯榦瓊枝發。騷人國色誇。此心無外慕。素質厭繁華。

又

東鄰誰喧嘩。云是王大宅。昨夜生个兒。邀朋廣設席。家私數百萬。靠托有所得。初觀似恩主。細看還是賊。

又

聞有烏先生。狀元十七八。翰林排位次。門第書科甲。四十登三公。閻王已發帖。窮通在眼中。富貴如電爍。

又

西鄰動哭聲。謂是母哭兒。兒方念三四。母已六十餘。徒以兒可惜。安識自己癡。少年旣已逝。老大欲何爲。

又

丈夫志气欲沖虛。才有施爲便不如。祇有山田堪屈節。不妨腰膝軟如泥。

又

山居何所有。貧病老俱全。白髮嫌頻剃。緇衣恨易穿。鍋炊無米粥。竹筧自來泉。抱病未爲苦。淸閒卽是仙。

又

老儂一味懶。去住總無心。著襪不知倒。披衣失整襟。閒來陟峯頂。足倦坐松陰。世事渾如夢。憑髙望遠岑。

又

題詩寄寥寂。乘興步前廊。明月如有意。篩金落艸堂。

又

欲入雲門路。沿溪一徑通。休教傍顧問。指點亂峯中。

又

芟艸街除下。閒吟幾句詩。看心當動處。著意在忙時。惜菊勤澆水。梳花摘故枝。子規聲太切。連叫我何如。

又

去古何其遠。山僧事送迎。淸貧猶有辱。濁富且無驚。佛祖尊王位。公卿重世名。先生五斗粟。下我水雲情。

又

開池不待月。畜水備澆蔬。抱甕𨿽云拙。消閒不可無。天緣隨分足。物欲自相疎。不意夜來月。如同信使符。

又

我詩無巧句。摸寫實功夫。鐝得一段地。種成兩樣蔬。不栽﹝葸﹣十﹢夕﹞與韮。多半是葫蘆。擬學趙州老。譚禪只說無。

又

豬羊當用食。不食無冤儔。咂骨察其味。潛心觀所繇。昔時食我肉。今世以身酬。兩足不肯避。四足欲何修。

又

自身如泡幻。常懷千載憂。妄心不能足。日夜思經求。起屋七八透。買田千萬丘。神枯心思盡。病作臥牀頭。兒女滿堂屋。誰爲展憐眸。分分皆力置。件件安可休。𨿽死不能捨。願作護家狗。趨富拒貧賤。波波顧前後。一朝筋力竭。厭我已老朽。將我烹之食。辜恩世無有。隔生不復認。對面如千秋。父子情義絕。徒增兒女仇。

又

金風乍作徵人悲。野老朝陽補破衣。剪得浮霞修直裰。袈裟又半逐雲飛。

又

檐前卒卒墮黃葉。窗裏貧僧愁更切。寒暑催遷不暫停。未明大事空叨呾。

又

水面優遊意興多。何方漁曲暢婆娑。移舟棹打天邊月。品笛聲沈水底歌。失宿江雛空露脛。逃鉤燒尾背浮波。形容萬一無能補。難把餘情仔細哦。

又

聞道春郊多秀色。山翁拽杖印蒼苔。住觀繞岸楊初綠。忽見平江鳥夜來風捲濤頭珠散雪。山浮水面碧莊臺。龍魚跳躍煙波外。風雨相從笑滿腮。

又

野老山中但學孩。柴門終日未嘗開。地壚火盡重增炭。瓦權糧疎間雜﹝禾﹡來﹞。鼾臥夢魂常自在。忘緣名利已成灰。破衣懶向朝陽補。每把浮雲漫剪裁。

幽燕懷山中

山中多樂事。迥然異城郭。長年少閒事。白日多寂寞。所樂無他伎。所貴無拘束。散步時獨吟。縱曠絕稜角。爲客樂不少。何意生煩惱。受用勝常時。未似山中好。不見寒山子。願言寒山老。永無塵累牽。自謂可長保。果熟猿摘多。山深客過少。水淸茶有味。葉墮風自掃。攜手招拾得。共返來時道。

偶述

獨住孤庵野水邊。頹儂爛倒一枯禪。身貧無衲爲寒計。赤體難遮卻自然。

泛舟

獨向滄溟泛小舟。飄颻顚舞類狂鷗。道人活計隨時度。那得塵寰萬斛愁。

數聲漁笛蓼花洲。撲面波瀾不自繇。惟我乍同蘋艸白。耽尋佳句滯中流。

漁家樂

家計一生非別有。孤身隨處甚逍遙。江魚村酒無餘味。酣醉橫眠待日髙。

綠楊蔭下攬孤舟。拳枕鼾眠萬慮休。醉醒移橈隨分去。更無名利惑心頭。

柳綠桃紅映碧波。淸閒無事且髙歌。光陰有限休虛度。慢酌寬懷學護鵝。

夜宿蘆汀晝出湘。人間浮利懶思量。直鉤不釣貪生者。負命希求度渴腸。

虛利浮名久已休。禦寒不已蓋羊裘。時人不識漁家樂。卻謂呈身衒漢矦。

龍山

偶然無事步髙峯。極目雲山千萬重。隱隱村歌深樹裏。漂漂漁泊澣波中。苔莊怪石龍形古。露滴蒼松鶴髮濃。爲笑皤翁活計少。窮崖獨坐究心宗。

懷白公故墓

夕陽西下水茫然。流落江湖不記年。旅雁年來垂弔淚。遊人時至問先賢。斷碑有字應難識。荒艸無端到處延。不是聖朝畱寵錫。幾無寒食楮飄錢。

村暮

牧童吹角過前溪。已覺殘陽墜隴西。野霧橫郊籠樹色。哀猿尋穴繞山啼。滄浪漁曲沈波底。霄漢遊禽歸路迷。我向村墟閒步裏。卻將天气晚來題。

題廬山池寺四仙亭

撒手懸崖上。崢嶸似接天。迥然名利外。不與世相連。

題虎溪橋

昔年曾慕虎溪橋。千里驅馳不憚勞。莫謂靜修能卻死。也輸溪水到今朝。

辭

擬歸去來辭

歸去來兮。未知曠劫之何依。恨無始之不悟。失善友之提攜。認色身爲自己。執幻世爲安居。虛生浪死。枉受輪回。縱貪嗔而造業。逐名利而空馳。苟悟榮華之不實兮。棄朝堂而早歸。未諳身世之非眞兮。猶系縛於子妻。縱逍遙以自適。樂田園兮娛嬉。豈其無常之卒至。歲月之相催。鬢紛紛兮霜雪堆。身漸漸兮容顏頺。不覺五陰之前逝。豈識四大之分離。業識紛紛兮不可得而主持。泉路茫茫兮知何處可依棲。家財縱有兮焉帶。兒女𨿽孝兮何知。業隨身而自受。魂獨逝以孤淒。胡爲乎而不預覺。急發心而歸依。悟眞如之不變。何身世之可羈。識妄心之不有。了夢境之原虛達法界平等兮。豈聖凡之可間。觀眞性無生兮寧自他之有殊。不去不來兮涅盤卽是生死。不垢不淨兮煩惱胡非菩提。如是乎若菱花之瀉影。歸去來猶日月之東西。吾何知焉。惟知是而無疑。

歌

良知歌

良知非是有知知。良知亦非無知知。知得有無知斯在。直向有無中薦取。若謂有知見不圓。執著無知又一偏。有無疊成六十二。欲了除是悟言前。悟言前。透心法。日用了了惺惺著。待客迎賓出現成。何須百計求方略。入斯門。得自在。神通應現周沙界。縱橫妙用總無方。答話不須揀內外。饑便餐。睡便臥。行住坐臥祇這个。柳綠花紅三月天。世界拈來如許大。有等道人彊作主。只管人前弄死語。顚拈倒用總不知。徒把良知作規矩。有等道人恣彊辯。何曾夢見娘生面。出語茫然混正邪。徒事規模執方便。不知性。迷自心。無始劫來認識神。若教火內翻身後。未審那个是天眞解天眞。識通變。入門便討公文驗。虛懸寶鑑定龍蛇。慧劍髙提光焰焰。不用思不用算。鳶飛魚躍道一貫。良知良知若个知。知得良知金不換。

溺女歌﹝王云萊請﹞

人間溺女自有因。非謂性僻殘親生。張家有女貌如神。自幼護惜如珠珍。長大嫁與李家去。金箱連步珠裝身。悶悶只嫌嫁資少。兄弟相看猶生嗔。歸來日夜惟啼哭。父母不安倍珠玉。餘財使盡又無多。賣田賣地兼賣僕。只要女心生歡喜。賣僕又恐女不足。嫁得女家如石崇。不識自己已賣屋。滿得女意自身空。家中大小吸淸風。大怨小怨無日了。擬向女家養身老。冷眼相看冷面打。茶飯三餐不甚飽。思量往日錯用心。還是兒子是眞親。天下無有不是父。兒子𨿽嗔不甚怒。溺女還是溺女招。天神宜鑑溺女過。前人墮阱後人防。致使溺女無控訴。

補孝歌﹝有序﹞

余曾祖千。身長九尺。父爲虎擒。鄰人報知。驚往救父。打虎三拳。虎怒。爪傷祖面去。時陶君世芳聞於府縣幾旌表有鄰人王姓者爲府吏。索銀於祖。祖曰。有銀買孝子。不若買田遺子孫。繇是吏隱匿不行。陶君有孝子歌鄰人徧誦。年久稿遺不可得。予因作補孝歌以志其事。

聖世天下平。人物忘彼此。白晝虎臨村。咆哮喧天地。虎無傷人心。人起逐虎意。人驚虎亦慌。吾祖不知避。子聞父危難。竭誠忘生死。見父不見虎。顧親不顧己。猛力石虎拳。怒爪傷身體。逐虎出墻外。負親歸家裏。祇知父可救。不識唇露齒。服藥未有方。殷勤拜天地。心誠佛亦靈。此際有神明。天賜父子全。共享有餘齡。時有陶長者。具聞乞旌表。司府曾申文。吏獘不消繳。長者歌徧傳。年久無尋討。我生何其晚。竟不得眞稿。因作補孝歌。後代因我識。若有知我心。續之不可失。

旅泊歌﹝贈沈定凡號旅泊居士﹞

君不見身心如幻復如電。蜉蝣天地若寄居。旅泊人間無拘戀。明識娑婆不我家。安身自有空王殿。空王殿。拈來一一有方便。縱橫逆順任施爲。見聞知覺本成現。兀兀騰騰總自然。好惡是非都不辧。天眞自是絕安排。略著思惟不可見。承願力。受付囑。示身此界混愚俗。有財布施不憂貧。無事牽心便是福。富貴處之如浮雲。妻拏爭礙空王腹。直將煩惱當菩提。誰羨無生極樂國。行便吟。倦便坐。醉飽齁齁只貪臥。懶將名利掛胸襟。夢中猶想陳搏做。脫巾露頂絕嫌疑。跣足髼頭無禮數。或時白眼空四海。或時摩腹誇髙大。拄杖橫挑日月肩。眉毛牢把虛空鎖。乾坤撮來芥子安。倒用顚拈無不可。嗟世人。識不破。橫搏四大成自墮。夢眼睜開仔細看。父母未生誰是我。若教火內再翻身。試問其間是甚麼。我將天地比此身。去來長短無定眞。或時一夢更三世。或時七日已千春。似有似無似恍惚。誰生誰死誰升沈。優遊三界如旅泊。世間若个是知音

會稽雲門湛然澄禪師語錄卷之八﹝終﹞會稽雲門湛然澄禪師塔銘

曹洞二十六世傳至慈舟。舟得一人曰澄公。是爲湛然和尙。師生有異徵。長而大目哆唇。直腸信口。頴悟無礙。志求無上。初投玉峯。卽儆勵晝夕。期參悟大事。復見隱峯。峯示行住坐臥。但參念佛的是誰。三日夜有省。而師自念彌勤。一切處精苦疑嘿。時年二十矣及往妙峯剃染。諮決心要。脇不就席者三年。而難行苦行。實於此時行之。乙酉。偶聞僧論傅大士法身偈。便能記持經書。始解一切義理。然或數日不粒。而坐參不倦。自誓必得乃已。因閱雪竇與僧論柏樹子話。有行者頌曰。一免橫身當古路。蒼鷹才見便生擒。後來獵犬無靈性。空向枯樁舊處尋。師便能對機著語及憶乾峯舉一不得舉二話乃大發明。從此於一切公案了了。出語縱橫。不存軌則。而猶自謂所詣未極。又三年庚寅。夜坐凝寂忽若虛空震絕須臾而蘇。師時年已三十矣。性根洞朗。言語契機。拈經示人。源派洋溢。於諸佛事。不思而應。世共推之。以爲大辯才焉。慈舟說法於止風塗師至。舟曰。止風塗向靑山近。越王城伴滄海遙時如何。師曰。月穿潭底破。波斯不展眉。舟又問洞上宗旨。師呈偈曰。五位君臣切要知。个中何必待思惟。石女慣弄無鍼綫。木偶能提化外機。井底紅塵騰靄靄。山頭白浪滚飛飛。誕生本是無功用。不覺天然得帝基。舟曰。語句綿密。不落終始。眞當家種艸也。遂付法偈曰。曹源一滴水。佛祖相分付。吾今授受時。大地爲甘露。咄。五乳峯頭無鏃箭。射得南方半个兒。師之授受若此。師嘗嘆末世佛法。大乘旨趣無聞。著書若干篇。曰宗門或問。曰慨古錄。復著楞嚴臆說。法華意語。金剛三昧經注。涅盤會疏。思益梵天所問經解。語錄八卷。盛行於世。山東徳王刺血寫書。請師至府問道受戒。贊嘆敬服。初時師詣雲棲蓮池授具。池舉髙峯海底泥牛話。師傍推出一僧云。大眾證明。池頷之。其機用電捷若此。壬寅至都中。隨達觀應劫。禪林有嚴色。師以平易簡亮。傾重一時。嵊縣汝登周公。初請師就剡溪明心寺說法。翰林輝黃公。用先吳公。魯惟張公。諸達官皆執弟子禮。請問法意。翰林望齡陶公。舜鼎王公。﹝奭﹣人﹢大﹞齡陶公承﹝噗﹣口﹢火﹞祁公。承事尢加敬切。時月川澄。達觀可。憨山淸。聞谷印。諸知識皆修敬讓。諸宰官請師。重修阿育王殿。市木閩還。航海遇宼。聞師名。尋卽懺罪。且授號矢護送。請築江塘。而相力音聲。悉稱佛號。夷夏感悅。皆篤信禪宗云。時人共爲之語云。師現肉身渡生。方便善巧。應物時宜。隨機映徹。無上摩尼。全體直示。解與行符。名聞蓋不虛也。師名圓澄。嘉靖辛酉生會稽。姓夏氏。年六十有六。僧臘四十有三。天啟丙寅。臘月初四日。化於紹興府之天華寺。門人及遠近來者。哭師甚哀。山林震動。奉全身葬於顯聖寺南。缽盂山之陰而塔焉。後十年。崇禎丙子春正月。居士丁元公持師行狀。見懿典求銘。刻之山中。懿典拜而言曰。

聖朝尊尙佛法至矣。而禪學之獘。今且以合頭棒喝爲佛事。而視理義文。節爲不足爲。以支離偏見。爲無上悟門。而視三藏大典。爲粗淺言句。以杜撰無理語錄。爲向上眞詮。而視天下古今。爲可欺誑。以私通賄賂。爲師資道合。而等授受於販漁。以夤緣達官爲門庭。而列寶座於權位。惟師嗣佛正傳。末法標榜。大振洞宗。綱維後學。其卓絕不羣。遇人本色。實徳實行。化理嘉猷。東南一人而已。銘曰。

明星在宮

山中大雄

有口無舌

三際眞空

嵩巖雪月

震塞倏忽

惟玆宗乘

香雲地窣

大哉慈舟

廣運海秋

龍摶金鳥

截纜泥牛

湛然淸天

旃檀布煙

絕學無學

馭航卽安

波風浩浩

注溢匪造

深壑委冥

毒鼓震焯

惟月之明

枯木華芳

亦如煉師

金成火忘

弘願所現

大覺如起

肉身利行

慈雲若水

若水在天

是爲澤美

和風帝前

永師峙年

賜進士第通議大夫恊理詹事府少詹事兼翰林院侍讀學士前翰林院侍讀學士掌南京翰林院事右春坊諭徳中允贊善兼本院侍講修簡討直起居注纂輯章奏管理文官誥敕正史纂修官陳懿典燻沐頓首拜撰

會稽雲門湛然澄禪師塔銘

師名圓澄。字湛然。別號散木道人。會稽東關夏氏子。祖千。打虎捄父。邑中推爲孝子。師生而頴悟。具辯才。觸事解了。性不羈。𨿽人所苦難賤簡事。率躬親無所諱憚。父時產落。徙居蔣家山爲郵卒自活。老且病。師年才十一二。卽代其役。持檄往來數十里間。不避風雨寒暑。夜穿虎豹之羣。亦不懾也。親沒。乃求度世。往臥僧寮中。有鬼撼其牀幹。累囑之不肯去。師曰。山鬼伎倆止此矣。遂鼾睡達旦。去依玉峯。師始習文義。次依隱峯師。時祖庭荒寂越中衲子。初未有問祖師西來意云何者。峯稍通其旨。見師應對敏捷。乃曰。是兒似可參禪。師忽聞參禪字。如逃虛人聆親舊謦欵其側。身心踴躍。不能自己。每欲置問。而苦無下口。恍惚經七日。猛入室叩請。峯曰。但看取念佛是誰。師於是刻刻提持。寢食俱廢。經三日。方禮經次。頓覺有省。趨似峯。峯曰。似則似。是則未是。師﹝怡﹣臺﹢羅﹞懡而退。一似有物礙膺。茹吐不得者。行坐惝恍。眾謂其癡。如是者三年。萬曆甲申時。年二十四。乃詣天荒山。投妙峯師。峯爲祝發。圓僧相。時冬月寒甚。體無復褌。而通昔參叩。未嘗就枕。明年采茶於葉家山。聞僧誦傅大士法身偈。於是礙膺之物。爲之脫然。然能茹之不能吐也。入郡城分衛。受戒於雲棲還。以髙峯海底泥牛話。叩南宗師。宗越所推。爲宗門老宿也。舉未竟。宗厲聲一喝。師點頭而已。掩關於天妃宮三年。閱雪竇與僧論柏樹子因緣。自是始解下語。又掩關寶林寺三年。憶與錦堂師。論乾峯舉一不得舉二話。始豁然。無復疑滯。乃頌曰。舉一舉二別端倪。个裏曾無是與非。雪曲調髙人會少。獨許韶陽和得齊。二老何曾動舌。諸方浪自攢眉。擬意鷂過新羅。刻舟求劍原迷。又頌雲門十五日話。自是出語。皆能脫去窠臼。不存軌則矣。住止風庵。與南宗晨夕究竟。時慈舟師自少林來。爲南宗同門友。因請憩錫。師以所悟求證。兼聞洞下宗旨。呈偈相印可。遂定師資之禮焉。至京師。與達觀。月川。諸大老。分道揚鑣。未嘗少讓。諸師亦斂衽稱嘆。生平不爲律縛。脫略軌儀。從前所爲。一不覆藏。腸直如弦。舌快如矢。遇人無貴賤新故。皆以本色語相鉗錘。雜以諧調。未嘗有所揀擇。諸方頗有少叢林之譏。然識者自貴尙之。不以率故貶其道價也。中年以來。耳根幾斷。而應機迅捷。受命如響。所交縉紳。皆當代名士。而與余兄弟特善。所以獲管窺玆事。得師力爲多。得法後踞講席者。凡四十餘。開堂說法凡六。其嗣法者六人。爲明懷。明盂。明方。明澓。明有。明雪。皆能舉揚宗乘。爲後來眼目。所著有宗門或問。慨古錄。若干捲。思益簡注。楞嚴臆說。法華意語。若干捲。會涅盤疏。金剛三昧注。若干捲。及門人所記法語。若干捲。皆行於世。晚年頗崇有爲。見人卽勸行施。曰吾將究竟檀波羅蜜。具足功徳法財。然後已。余見每調之。師厲聲曰。子一毛尙不肯落。乃欲開大口瞞人天耶。余笑曰。昔黃龍設三關。不若吾師一關之難度也。所修大剎凡五。治石塘。自西陵至﹝山﹡豪﹞曹。二壩爲裏。凡一百六十。建亭橋凡幾。凡可利濟有情。無不從事。末復欲修鄮山阿育王寺。資已具。屬順世乃已。弟子明敬始克成之。師於嘉靖辛酉八月五日。生於東關。兒時常遊戲天華寺之廢址。時其地已歸勢人。師每發願恢復。旣得法已。遊行於四方。未暇及也。余兄女。女章氏者。早﹝婺﹣矛﹢牙﹞。捐資贖以爲寺。寺成以奉師。天啟丙寅秋。講法華於華嚴寺。十二月四日期畢。至天華爲眾小參。因示微疾。遂逝。豈昔人所稱葉落歸根者耶。享年六十有六。僧臘四十三。門人迎遺蛻塔於顯聖寺南山。師手所定也。其弟子明懷譜師遺事。請銘於﹝奭﹣人﹢大﹞齡。會﹝奭﹣人﹢大﹞齡方宦遊嶺南。久未屬艸。洎歸而懷亦順世。適明方繼主天華。法席。明雪分化弁山。復以塔銘爲請。因以平昔所聞。考諸年譜。敍而銘之。銘曰。

森羅萬象

一法所印

孰佩其符

以揚正令

大末緣火

蟭螟巢空

往寧有至

來亦無從

曹源一滴

巨浪滔天

卽心卽佛

語直而圓

窮其變相

千七百則

如開武庫

滿貯矛戟

試拈寸刃

便可殺人

束而不禦

徒手逡巡

堂堂澄師

隆頂秀目

周云四垂

詎階尺木

曹溪耶溪

異流同源

寄迹洞下

非有專門

跋難陀龍

無耳而聽

師之圓通

於是乎證

玉笥嶪嶪

花宮四敷

逶夷南岡

吉祥所儲

慧日旣匿

靈炬俄隕

庸庸攸灼

緒弗其燼

後千萬年

不替引之

崇禎癸酉歲佛成道日柴桑居士陶﹝奭﹣人﹢大﹞齡謹識

會稽雲門湛然澄禪師行狀

師名圓澄。字湛然。別號散木道人。會稽夏氏子也。父名世瑞。號鏡軒。母顧氏。宋英公竦之裔。南渡有安奇駙馬者。所自祖也。母夢僧而娠。十有四月生。七日啼不止。有僧過之囑云。自誓不昧。止宿於此。啼作麼。遂不復啼。長而大目昂鼻。哆唇露齒。直腸信口。年十七喪父。十九喪母。窶甚充郵卒。因錯投公牒。被攝懼辱自投於江。漂流數里。漁者救行。澤中遇一僧。目之云。是能出家。有大用。師卽求度出世。往臥僧寮中。有多鬼撼其牀﹝乾﹣乞﹢余﹞。屢囑之。不肯去。師謂山鬼伎倆止此。竟鼾睡旦去投玉峯師。充圊頭。始習文義。一日入方丈求授經。玉叱曰。丁字不識。不作苦行。求甚麼經。師曰。尙求參悟大事。何況區區文字。玉異之。付法華經曰。此諸佛骨髓。珍重熟讀。自有得。隨訪隱峯師。隱器之對眾云。此子可參禪。師遂求示。隱曰。行住坐臥。但參念佛的是誰。三日夜有省。知法不假他求。趨似隱。隱曰。似則也似。是則未是。且一切處疑嘿著。時年二十矣。壬午。往天荒山。妙峯和尙處剃染。懇求要訣。峯惟指念佛。冬無復褌。而通宵參究。未嘗就枕。三年充圊頭。行難行苦行。乙酉。葉家山聞二僧論傅大士法身偈。便能記持經書。解一切道理。往北塔寺不納。遜居荒廟中。五日不粒。坐參不倦。詣雲棲。求蓮池大師授具。還訪南宗師。入門便問曰。海底泥牛銜月走。是甚麼意。宗一喝。師不能答。遂憤然曰。不悟不休。卽於天妃宮。掩關三年。不發一語。偶閱語錄。至雪竇與僧論柏樹子話。有行者頌曰。一免橫身當古路。蒼鷹才見便生擒。後來獵犬無靈性。空向枯樁舊處尋。師便能轉機著語。又因燈滅。隔窗取火有省。隨頌一首。令呈南。南曰。我道他是个人。猶作如是去就耶。師聞復令請益。南曰。不思善。不思惡。正恁麼參。師於此漸入。一日憶乾峯和尙舉一不得舉二話。遂豁然無疑。頌曰。舉一舉二別端倪。个裏元無是與非。雪曲調髙人會少。獨許韶陽和得齊。二老何曾動舌。諸方浪自攢眉。擬議鷂過新羅。刻舟求劍元迷。又頌雲門十五日話曰。日日犯土黃。日日是好日。鐵蒺藜兮無孔笛。分付禪和莫近前。擬議須教性命失。從此於海底泥牛話。及諸誵訛公案。一切了了。出語皆脫窠臼。不存軌則矣。啟關參錦堂和尙。錦大賞曰。宗門寥落極矣。再振之者。非子而誰。時戊子歲也。又二年。一夜靜坐凝寂。忽若虛空霹靂。聲震大地。須臾而蘇。徧體汗釋。如脫重擔。此庚寅七月二十一日也。時師年已三十矣。性根洞朗。言語契機。於諸佛事。不思議應。於諸經旨。玄會徹微。詣雲棲蓮池大師。一日舉髙峯海底泥牛話。師推出傍僧曰。大眾證明。大師頷之。又火浴僧回。大師問。亡僧遷化後。向甚麼處去。眾著語皆不契。師出云。謝和尙掛念。大師休去。旣還越。日乞食。暮宿塔山金剛神腳下。時大學士金庭朱公。太史石簣陶公。太學浚元張公。同遊應天塔下寶林寺。至天王殿。聞鼾齁聲。使覺之。問曰何人。師曰。無事僧也。諸公與酬問數語。相謂曰。語淡而味永。髙人也。揖師問依止何所。師曰。饑則化飯喫。倦則此地打眠耳。諸公共葺靜室以居。師一日靜坐。忽如冷水潑身。詩偈如泉湧。自念曰。此聰明境耳。時己丑春也。自此囊錐漸露。賢士大夫爭重之。萬曆十九年辛卯。慈舟和尙謁普陀回。至紹興憩大善寺。幻休和尙子。洞宗嫡嗣也。黃兩髙居士。請於止風塗說法。師趨座呈所見求證。舟問曰。止風塗向靑山近。越王城畔滄海遙時如何。師曰。月穿潭底破。波斯不轉眉。舟又問洞上宗旨。師呈偈曰。五位君臣切要知。个中何必待思惟。石女慣弄無鍼綫。木偶能提化外機。井底紅塵騰靄靄。山頭白浪滚飛飛。誕生本是無功用。不覺天然得帝基。舟曰。語句綿密。不落終始。眞當家種艸也。遂召入室印證。復曰。汝後鼓兩片唇皮。截斷天下人舌頭有分在。卽付法偈曰。曹源一滴水。佛祖相分付。吾今授受時。大地爲甘露。咄。五乳峯前無鏃箭。射得南方半个兒。師始匡徒說法。稱人天師也。師生而頴悟。具大辯才。觸事了了。性不羈滯。𨿽人所苦難賤簡事。率躬親無所諱憚。生平所爲。一不覆藏。遇人無貴賤親故。皆以本色語相鉗錘。中年以來。病患耳根幾斷。而應機迅捷。受命如響。壬寅入京。值達觀大師應劫。禪林有嚴色。師以平易簡亮。推重一時。黃袁陶諸公卿。皆及門請教。冠蓋傾都市。而師絕不以爲意。一日達觀大師同月川法師。陶石簣黃愼軒兩太史。左心源曾仲水米友石諸公。嘉熙寺玩月次。愼軒臥問。馬祖玩月因緣。師曰。汝臥我立。不得爲汝說法。愼軒亟起謝過。月師云。內翰錯過了也。達師云。我下語不及此公。又僧鶴林參達觀大師。大師曰。你信得及麼。林曰。信得及。大師云。旣信得及。可將法華經拋在尿桶內得麼。林如所言。諸方疑駭。後師特往問林。林云。實有此事。師曰。你當時見何道理。便恁麼來。林曰。我忽憶善財參勝熱婆羅門因緣。便乃如此。師云。如今還有疑否。林曰。此是地獄之因。豈得無疑。師曰。我今問你。你須實答。汝信得及否。林曰。信得及。師曰。汝眞信得及否。林曰。眞信得及。師曰。眞信得及。割取頭來。林不知所措。師便喝。尋還越。請開法者日益盛。己未山東徳王。刺血寫書。請師至府。殷勤修敬問道受戒。師至杭州。聞谷師慧聞師等數員知識法師。及諸縉紳護法。各命侍者。持柬迎師。慧聞法師柬內云。今日大眾要與和尙作家相見。和尙若來。已墮情識。和尙不來。猶缺慈悲。師閱畢。卽將眾柬一齊扯碎。正色厲聲云。這些客作漢。敢於老僧處納敗闕耶。師至卽升堂正立。慧云。和尙莫要般門弄斧。師與一掌云。速道速道。慧無語。師曰。死漢。聞谷師遂率眾作禮。丙寅臘月。於顯聖寺。呼大眾前作付囑語。初四日至天華寺上堂。明智出眾禮師。白往九華。師曰。汝去。老僧卽今起程。語畢。復爲眾語。至夜分丑時。右脇示寂。門人迎全身。至顯聖寺。龕三年。丁卯。塔於寺南缽盂山之陰。師生於嘉靖辛酉歲八月五日寅時。住世六十有六。臘四十有三。上堂開法會六。初壽興寺。次雲門廣孝寺。次徑山觀音殿。卽古千僧閣。次嘉興東塔寺。次雲門顯聖寺。次紹興天華寺。講演經論會四十餘。初周海門居士請於剡溪明心寺。次顯聖寺。次張太學宅中。次山陰壽聖寺。次梅墅彌陀庵。次上虞百官陽艸偃。次下心壩。次寶林寺。次秀水石佛寺。次海鹽天寧寺。次嘉興東塔寺。次顯聖寺。次蕭山關王廟。次顯聖寺。次紹興大善寺。次顯聖寺。次顯聖寺。次南京圓覺禪院。次延壽寺。次昆山一宿庵。次紹興天華寺。次湖州道場山。次紹興華嚴寺等處。師頌五位偏正曰。正中偏。啞子喫苦向誰言。開口已招人貶笑。祇應肚裏哭蒼天。偏中正。物物頭頭行正令。信手拈來用得親。擬欲求玄俱是病。正中來。云何石女也懷胎。天明生个白頭子。九月楊花徧地開。偏中至。狹路相逢不須避。綫去鍼來本自然。目擊道存兩會意。兼中到。動靜不分眞个妙。著衣喫飯本尋常。卻似大虫裹紙帽。又三玄三要頌曰。老儂不識字。錯讀己已巳。去問大大人。答我渠似你。師嘗嘆末世佛法。大乘旨趣無聞。著楞嚴臆說。法華意語。金剛三昧經注。涅盤會疏。思益梵天所問經解。陶太史請注。又宗門或問。慨古錄等。語錄八卷。行世。付法弟子。指南明徹。麥浪明懷。石雨明方。三宜明盂。爾密明澓。曇茂李黃葉。具足明有。瑞白明雪。無學能幻。居士雁田柳湞。參學如天倪明聞。香幢明海。柱石明梁等。其餘印心者。林下水邊。繼起未艾。洞上逆流。汪洋無旣。復有久依法席。去而嗣臨濟。稱雄彼宗者。亦皆受法乳恩知所報者也。師於一切利益之事。無不具行。若築石塘。自西興抵曹娥二百餘里。若剡溪南下。至濠而勢逼。流沙停漲。水勢日西。嚙會稽日受築塘之苦。師白當事者令鏟去沙洲。水乃漸伏。若修阿育王殿。市木閩還。航海遇寇。聞師名卽懺罪。且授號矢護送。若越城戒珠寺鐵鑄佛像。葺前殿。若徑山造彌陀佛。若山陰修柯橋融光寺。並佛菩薩像。若修東關大石佛殿。若長慶寺造羅漢像。若錢塘江湄建茶亭。並渡船。若焰口施食。水陸放救生命。又若爲夏氏置饗祀田等。不可悉紀。不肖丁元公奉教有年。備聞行事。敢述斯錄。冀名達手。銘筆傳馨。謹狀。

附禪宗或問自序

夫如來出世以大事爲本懷。諸祖相傳惟眞心爲究竟。良由曲髙和寡。十地尙乃魂驚。旨直言深。上慢多生退屈。是以長者著敝垢之衣而語諸窮子。大士示眇目之相而同號作人。方便二十餘年。始得心相體信。然則蒙授不退之記。猶迷直指之宗。所以揭示於百萬眾前。惟迦葉一人而已。千年之下教法始傳我土。遐邇之間性相自相矛盾。豈意人根淺薄不能妙悟佳猷。多崇乾慧一槪墮於見坑。各擅化門多方執成邪謬葛藤窠。經絡識心是非窟埋沈情解。於是達摩大師得得遠來。開示上乘一心。掃除名相。呵斥邪修。柰何人未之信。九年冷坐。旁起妬心服毒六番。知音始遇。其猶刖足之卞璧。按劍之隋珠。尊貴無雙致生難認。自後諸師極力弘揚此道。語錄多所不聞。獨永明大師撮宗鏡百卷。羅三藏之靈文。明教和尙集輔教一篇。括百家之異說。莫不盡善盡美。曲委萬途示諸指掌顯然了解。惜乎文言浩博。淺昧難知。故予於對客之際。少欵淸談輙呈管見。如將杯杓擬測天池。不意柳子朱子輩集以成帙。𨿽非攘羊之直。毋乃家醜自揚。諸方後學初機聊資鞭影。髙明遠識希冀指南。可謂同體佛心用垂來鑑。若也因指見月則滿目具陳何妨文字。藉語知心則全體擔當悟必有由。所以酒樓前洞明祖意。俚語可憑。肉案頭妙契佛心。村言不廢。實乃得之在己。見聞知覺尙且無名。失之由緣。邪正是非必須辧白。自惟出佛身血。懺悔無門。頗諒襯凳之勤不加深誚。

明會稽雲門顯聖寺住持嗣祖沙門圓澄撰

附雲門顯聖寺散木禪師宗門或問

會稽歇庵居士陶望齡校正

參學門人柳湞朱嘉謨編

乙未四月念日有客過訪。縱譚樂甚。不覺話及宗門中事。

客驚悸起問如獲故物。謂師云。參禪爲修行之要。何以諸方或云念佛爲徑超之旨。或云持咒爲獨脫之門。乃至看教誦經作福禮拜各分戶庭。是非互立。請師決之。開後學之重昏。爲法門之寶鑑。

答曰。據佛化門一一無非正教。然則大小殊途。頓漸成異。不分而分。非異而異。子欲委悉。須審發心。爲復因念佛發心耶。因持咒發心耶。乃至看教誦經發心耶。曰。吾發心者非持咒看教誦經發心。何以故。某在家初不知有此等法門修持。亦不因念佛發心。何則在俗亦已念佛。但不知生死。故我發心耳。曰。然如子所言生死者。古云心迷則生死始。心悟則輪回息。子爲生死發心。當知參禪爲修行之要。其餘不待辧而釋然矣。何則。念佛者念此心也。看教者辧此心也。持咒者護此心也。參禪者參此心也。𨿽則同證此心爲本。良由余門漸而非頓。參禪頓而非漸。所以云。直指人心見性成佛。又云。一念緣起無生。超彼三乘權學。是以諸方說漸說頓。少林得皮得髓。得失同異。自可分也。

客曰。參禪之要。以何爲入手之門。

答曰。參禪無別奇特。但於生死之心眞切用力。便是入手之門。何則。子所謂生死者。只如古人道。生從何來。死從何往。能無疑否。曰此無疑耳。曰何謂無疑。曰我見楞嚴經曰。晦昧爲空。空晦暗中。結暗爲色。色雜妄想。想相爲身。是知生從不覺而生。又云。世界眾生業果三種妄緣和合而生。緣散則滅。各循本因。受報好丑。生死死生。曾無有息。所以若人命終善惡境現。隨業受生。是知死隨報感而往。何疑之有也。予曰。子知生死而不知無生死也。不覺而生妄也。隨業而往亦妄也。如此以爲無疑者。何以聖賢出興遞相告報。斷生死入涅盤。絕輪回證解脫。是豈欺我哉。曰何謂無生死耶。予曰。如經所云則妄色出於頑空。頑空出於晦昧。晦昧出於不覺。未審不覺出於何也。不覺因覺。豈有無因而有不覺者乎。子能知此則輪回息。迷此則生死始。究此爲發心之本。悟此爲入道之要。只此便是參禪下手之門。豈別有所謂參禪乎。非特學者以究心爲本。諸佛出世亦以此爲要。所以經云。諸佛世尊爲一大事因緣故出現於世。故弘傳序云。妙法蓮華經者。諸佛降靈之本致也。是佛出世四十九年說法三百六十五會。其間大小偏圓隱顯祕密莫有不指歸一心。故曰惟此一事實。餘二則非眞。自佛初生便云。天上天下惟我獨尊。已露這个消息了也。至乎睹星悟道乃云。奇哉。眾生皆有如來智慧徳相。良由妄想執著不能證得。便乃向鹿野苑中雙垂二相。廣轉法輪。良由小機不堪。隱勝現劣。巧說三乘。𨿽得法華圓入佛乘。猶涉言詮。未爲究竟。直至拈花示眾。迦葉破顏。方曰。吾有正法眼藏涅盤妙心。一相無相。付囑大迦葉。展轉相承。西天四七。唐土二三。以至天下老和尙以心印心。祖祖密付。其間或有往他國而求嗣。入深山而尋徒。或傳衣而罹難。或航海而傳宗。或斷臂以求自心。或痛心而憂絕嗣。如是者十死九生。孜孜護持。豈非佛祖欲眾生究心爲本也。

客曰。如來胡不直指明心入道。何以卻說三學萬行之門疑惑後學。佛心當不其然。

答曰。佛本欲以一乘化眾生無有餘門。故曰若以小乘化乃至於一人。我則墮慳貪。此事爲不可。良由小機不堪。三七思維。循諸方便。故曰我若贊佛乘。眾生沒在苦。破法不信故。墜於三惡道。我寧不說法。疾入於涅盤。尋念過去佛。所行方便力。亦應說三乘。作是思維時。十方佛皆現。梵音慰諭我。善哉釋迦文。第一之導師。是知三乘是權。一乘是實。一乘豈非一心也。故楞伽曰。欲說眞實者。彼心無眞實。故如來𨿽則權說三乘。終歸眞實。故法華曰。是法於久後。要當說眞實。眞實離於文字。非究心親証之指。其他孰能知之。

客曰。究心爲入道徑旨。何以從上先徳或看教明心。或誦經悟道。乃至念佛持咒廣興福緣種種行門各各解脫。彼則何也。

予曰。此是如來神力方便之所建立。經不云乎。時諸佛世尊更以異方便助顯第一義。但云助不云正。旨甚明矣。予非臆說。楞嚴云。圓根與不圓根。日劫相倍。若論漸則諸門無不圓通。若取頓須求直指。故經云。聖性無不通。逆順皆方便。此方眞教體。淸淨在音聞。蓋音塵圓消離於生滅。可爲悟心之門。是知諸皆方便。惟悟心爲能得也。

客曰。師引二十五圓通證成。則知餘皆方便。不再疑也。柰何彼中以觀音當機耳根爲教體。師以迦葉親承悟心爲緊務。是二者勢相矛盾。未審如何會入。

答。彼中正陳方便。作教家之標的。此則直究自心。乃入道之弘規。觀音𨿽述耳根圓通。其入由於聞思三慧。故云彼佛教我從聞思修入三摩地。迦葉𨿽欵意根得道。傳法實由示眾拈花。故曰正法眼藏用付迦葉。然非觀音毋以顯頓漸之門。非迦葉毋以弘徑直之旨。如是則觀音示能入之宗。迦葉傳所歸之趣。是二者如動靜之不能離也。子毋以是非自負。唐喪光陰。但崇參叩。入有因緣。如香巖擊竹。靈云見桃。玄沙祝指。潙山撥火。是等於十八界悟道。莫不皆從參叩而得也。故云。有疑有悟。不疑不悟。儒云。用力之久。一旦豁然。當深信焉。以是而知。二十五聖所修之法皆方便。而遲速成其異矣。二十五聖所獲之果皆自心。而淺深所以別也。然達摩之宗出於淺深遲速之外。故云教外別傳。實爲尊貴。非易聞耳。

客曰。近來知識例云。欲明心地須當廣博教乘。依教修行方離魔業。若不識教盡屬盲修。師云究心不在看教。得不悖於理也。

答曰。子不聞佛呵阿難云。人間稱汝多聞第一。以此積劫多聞。不能免離摩登伽難。又汝𨿽歷劫憶持十方如來祕密妙嚴。不如一日修無漏業。遠離世間憎愛二苦。又云。將聞持佛佛。何不自聞聞。返聞聞自性。性成無上道。又古云。千劫學定不如一日學慧。千劫學慧不如一日學道。惟則老人曰。結責多聞勸修無漏。如是等語非一經一教所載。子胡不之信。卻云必須識教修行。不爾則盲修無用。此眞閭巷之談耳。不然則六祖非得髓之徒。神秀爲的傳之嗣。今之識教者豈有過於徳山。此老初云。一毛吞海。海性無虧。纖芥投鋒。鋒利不動。學與無學。惟我知焉。出家兒。千劫學佛細行。萬劫學佛威儀。不得成佛。南方一類魔子敢言直指人心見性成佛。我當摟其窠穴。絕其狐種。遂擔鈔疏出蜀。路逢婆子買點心。婆指擔曰這个是甚麼文字。曰靑龍疏鈔。婆曰講何經。曰金剛經。婆曰。某有一問答。道得則施與點心。若道不得且請別買。曰但問。婆曰。過去心不可得。現在心不可得。未來心不可得。未審上座點那个心。徳山杜口無言。便覺鋒銳稍挫。婆指見龍潭。聽法夜深。潭曰胡不放參去。徳曰外面黑不可去。潭燃紙燭與之。徳方接過手。潭與之吹滅。徳山豁然大悟。便禮拜。潭曰子見恁麼道理便什麼。徳曰自今不疑天下老和尙舌頭也。次日堆疏鈔於法堂。手執炬曰。窮諸玄辧。似一毫入於大虛。竭世樞機。如一滴投於巨壑。焚之。夫悟心可以焚疏。則修心不在識教。不待辧而明矣。

客曰。從上禪徳說法如雷奔電掃。對機似風捲星馳。豈有不從博學彊記而得。否則何由使之然也。

答曰。寶藏論云。博學謂之聞。絕學謂之鄰。過此二者謂之眞過。絕學尙謂之鄰。豈博學而可凝哉。香巖大師在百丈會中彊記第一。答十答百曾無擬滯。潙山問曰。我不問子禪。不問子道。但向父母未生前道取一句看。巖默然不能加答。曰卻請和尙道。潙曰。我道得是我的三昧。於汝有何交涉。巖退省舊日所看之書。並無一句答得。遂焚書籍。乃云。今生不做學佛法僧也。休止白崖山三載。一日出垢。拾瓦礫拋之。擊竹作聲。豁然大悟。遂作偈曰。一擊忘所知。更不假修持。動容揚古路。不墮悄然機。處處無蹤迹。聲色外威儀。諸方達道者。咸言上上機。上白潙山。山曰子徹也。仰山曰。不然。此心機意識著述所成。更作一偈看。巖復作一偈。去年貧。未是貧。今年貧。始是貧。去年貧。無卓錐之地。今年貧。錐也無。仰曰。如來禪許師弟會。祖師禪未夢見在。巖復作偈曰。我有一機。瞬目視伊。若人不會。別喚沙彌。仰曰且喜師弟會祖師禪也。潙曰不可更道意識著述也。且道此事若在博學。爲什麼當時答不得。若不待悟明。後來爲什麼連難無疑。古云。壺中有世界。別是一干坤。斯言信矣。故六祖云。道在心悟。何關文字。且如一人看書。得曉一邦之景致。所謂某山某塔某寺無不備識。人或問之。未必不指東爲西喚南作北。還他當地小兒初不識字人。或問之。彼答一一諦實一一無差。博學耶。彊記耶。辧才耶。聖智耶。以其親見故也。是二人較之。不啻霄壤明矣。子謂悟心須籍博學。則小兒焉能指路。故云。只恐不是佛。是佛何愁不解語。

客曰。上古禪徳。祖祖相承師師密印。故可印證自心。近來末法澆漓。師承少遇。倘得悟心。誰爲印證。

答曰。譬如有人久忘故物。一日忽憶尋覓不已。倘或得見疑惑冰消。是人更欲求別人證否。又如演若達多怖頭狂走。忽然狂息見頭如故。豈有更欲問人此是我頭耶非我頭耶。若欲更問。何異於狂。本分自心如能得悟。豈有更欲求人證許方乃消疑耳。如玄沙出嶺參禪。偶傷足指。作念云。是身無我。痛從何來。是身是苦。畢竟無生。休休。遂回雪峯。峯問曰。備闍黎。何不徧參去。沙答曰。達摩不來東土。二祖不往西天。峯然其語。不聞玄沙欲求人印證者也。寶壽隔江見歸宗。宗以扇招之。壽則橫趨而去。宗復召之。壽竟不回顧。寶壽胡不過江求證。或謂三祖不見二祖。但悟得二祖安心因緣乃繼祖燈。故法華云。後世無佛。若見此經。則爲見佛。大丈夫漢當自彊其道。豈愁無人印證。況祖師機緣語錄備載方冊。皆可鏡心。故郁山主等未聞其有印証之師。會元亦收於祖錄。可不知乎。

客曰。若然者。何玄策對智煌禪師曰。空劫已前。無師自悟卽得。空劫已後。無師自悟盡屬天然外道。復何謂也。

答曰。彼時有師不求印證固非也。此時無師而不欲學者亦非也。空劫無佛可也。末法無師亦可也。無佛無師言異而義一。時別而心同。比夫人之幼而無力。須得父母看成。倘幼而喪親者。爲復自成其身而創立家業耶。爲復自棄其生而付諸水火耶。歷觀古人立大功業者。多有幼而無怙長而自成其身。豈曰無親而不欲全其生。

客曰。佛在時諸大聲聞尙然得少爲足。乃至邪悟邪修。佛莫之救。況末法無師。得無悞耶。

答曰。此非眞人之所爲也。彼大聲聞正恐後世不知學道分齊。故乃興權啟發未悟。法華云。內祕菩薩行。外現是聲聞。可謂打鼓弄琵琶。相逢一會家。若謂聲聞實乃如此。豈非謗耶。譬有人失卻一兩金。各處尋獲。或別得三五數乃至九錢九分。不見本金。是人能息其心否。曰。是人不得本金。終不能息。予曰。然。若能見其原金。則尋覓之心不求息而自息矣。何況妙明元心不獲妙悟。中間豈能自息疑心。如獲眞正悟明。然後考諸方冊了了無疑。如鏡照鏡。似心合心。豈有不知其時者哉。古人云。萬象之中獨現身。惟人自肯乃方親。當初謬向途中覓今。日方知火裏冰。可以決疑矣。

客曰。據師所論。學道不在多聞。悟心不愁無證。於理頗當。何以前來引古云。千劫學定不如一日學慧。千劫學慧不如一日學道。則定慧當非正修之門矣。何以法華曰。如來所得法。定慧力莊嚴。又古人云。定慧二門。如車之二輪。鳥之二羽。苟缺一則不免其顚僕。修心離於定慧。恐不能入於菩提之鄕。義同撥無。予實疑也。

答曰。如悟自心。此心卽定卽慧。非心外別有所謂定慧也。何則。定慧乃是無相之門。心外無定。定外無心。乃至慧外無心。心外無慧。若以相求。便屬邪道。所以金剛云。般若波羅蜜。卽非般若波羅蜜。是名般若波羅蜜。豈別有定慧待汝修也。譬如空之虛洞。妙含萬象。非無象外之空。實無空外之象。須知卽空卽象。卽象卽空。豈別有所謂空。別有所謂象也。故六祖云。但論見性不論禪定解脫。若見性則禪定解脫皆舉之矣。

客曰。若然。則所謂戒。所謂定與慧。皆虛名耶。不必諦信。

答曰。非謂虛有其名而不必信之。但因百千異號同具本心。所以云。設事有千差。合理還歸一。當時世尊因權教菩薩乃至有學聲聞等迷理失事。故將一大乘分別說三。後來法華會權入實。拂其羊鹿牛名。惟一大乘。等賜諸子。猶涉名言。直至拈花始稱本懷。當是時。所謂心性亦無著腳處。何況其他焉。有拂位而不拂法乎。所以道至忘言則全體戒定慧。豈謂無戒定慧耶。何則。譬如有人不識耳目。問諸別人何者是耳何者是目。彼人報曰。見者是目。聞者是耳。其人當以因見識目。因聞悟耳。不可執其所見所聞以爲自己之耳目也。何以故。自眼不能自見。自耳不能自聞。聞見因塵。認緣失眞。得無悞耶。如能返觀無見無聞。方是眞識耳目。則全見全聞曾非外物。豈謂無見聞耶。

客曰。悟心便全體戒定慧。於理或當。若不廣集福徳。烏得便同於佛。況我世尊修六度行各五百生。方名滿足。其餘難行苦行不可具舉。

答曰。如來福徳者乃無爲相也。若有爲相者乃人天果報。所以經云。若住於相行於布施。如人入暗卽無所見。若不住相布施如人有目。日光明照見種種色。又云。忍辱波羅密卽非忍辱波羅密。是名忍辱波羅密。是知如來六度皆無爲相也。又玄覺曰。住相布施生天福。猶如仰箭射虛空。勢力盡。箭還墜。招得來生不如意。爭是無爲實相門。一超直入如來地。若無爲實相之門非悟心頓超之旨。吾不知也。

客曰。若然。則不必修於六度萬行。但直究自心。是不。

答曰。非謂離於六度萬行而別有究心也。六度萬行卽是究心之旨。何則。若以分別心而取彼非此是。只此是名有爲。但行於六度萬行不起著心。取捨兩忘。直入無爲。此眞修六度萬行者也。所以經云。菩薩所作福徳不應貪著。若也起心作念。我當修於六度。我當莊嚴佛土。是不名菩薩。若也作念不必修於六度萬行。直究自心便得成佛。是人大失善利。非佛種也。何則。聲聞不修六度萬行。故不能證於無上菩提。所以迦葉云。見是菩薩不可思議法門。我等聲聞祇應號泣。聲振三千大千世界。古人云。若起精進心。是妄非精進。若能心不妄。精進無有涯。豈許恁麼道也。

客曰。如師所云。參禪爲究心之要。某無疑矣。然參禪是後人所目。經教無聞。爲諸佛子還宜以論明妙道。豈可如宗門把無義味話頭令人提究。如栢樹子。乾屎橛。麻三斤之類。恐非佛意耳。

答曰。此實佛意也。何則。豈不聞梵語禪那此云聞思修。謂思彼所聞。修彼所思。證彼所修。名之三慧。諸佛諸祖莫有不從此三者而證者也。今祖宗門下以一參字易彼思字。豈有異哉。且上古之世機熟根利。聞思便證。降此以還。加以深參方悟。是知參比於思更進一步耳。故經有四馬之諭。前後可知也。子所問無味話頭。亦原於佛意。非祖師私創也。何則。如來一代時教。大小偏圓莫不盡善。其上根者見義忘詮。中下之流迷心執教。多陷牛迹。佛𨿽掃拂。有指月等諭。猶涉名言。故或拈花示眾。升座默然。意皆一貫。故六祖已前亦皆論明佛性。後來諸家各立戶庭。密設玄機。掃除意見。削彼是非。用力之久一旦豁然。則乾屎橛下彼旃檀香。栢樹子渾是金剛劍。何則。佛所謂實相。所謂眞心。須在悟明。豈名言之可幾哉。顧此二者。亦非名言之可幾也。

客曰。解師所言。則知看教參禪曾無二理。而遲速有異滯脫各途。務從其要。然經有嘆持咒功能。故經云。若不持我頂光神咒。得離魔惱坐於道場。無有是處。何以明之。

答曰。此易明也。惟則老人將楞嚴經科爲五分。初見道分。二修道分。三助道分。四證果分。五結經分。明科持咒爲修道分。何須說也。故云。見道方修道。不見復何修。今未得悟心則修道不知其方。旣未能修道。不若先究自心而後爲可也。佛恐後世修道者陷於魔業。故凡說經必說咒以護之。亦有不同。如法華者所護說法。故標曰法師。楞嚴所護道心。標曰行人。乃至治鬼治病差別不同。大抵不出助修也。苟能悟心。所謂眞言者皆出於吾胸中矣。何以故。觀音大士悟圓通後。便能於一首現八萬四千首。一眼現八萬四千眼。結一一印。誦一一咒。狀如湧泉不可竭也。故僧問古徳云。如何是眞言。徳云。作麼。作麼。且道這个是眞言不是眞言。參。

客曰。師謂參禪勝於余門。某無疑矣。然佛說十六觀經。念佛往生淨土。似有易於參禪。未知孰爲優劣。

答曰。念佛惟憑彼佛提攜。全叨願力。參禪克究眞心。祇是自因。求人求己優劣可見。且十六觀經。佛因韋提希夫人難遭逆子身禁獄中速求解脫。爲說此經作勝方便。且佛出世四十九年。其間所說法要不可勝舉。其指於淨土者萬中之一耳。子胡不疑諸餘而疑此一節乎。子不見法華曰。諸佛世尊。種種方便。種種譬諭。種種因緣。是法皆爲一佛乘故。爲諸眾生演說諸法。如是則當知觀經之設豈非爲一佛乘之助耶。然則經指方便者。義可知矣。

客曰。若惟觀經果比余經。不止萬中之一。何以餘經皆指淨土。如華嚴普賢菩薩語善財曰。面見彼佛阿彌陀。卽得往生安樂剎。楞嚴大勢至云。都攝六根靜念相系等云云。又如之何。

答曰。諸經皆指淨土者。大意不過贊持經之勝報。感生淨土而已。亦非指此一途必云得某功徳。生某淨土。得某法門。乃至見彌勒等。此皆流通經法。豈曰專指往生。華嚴爲善財徧歷百城圓收萬行。十願包羅。土歷剎塵。佛供恆沙。非止淨土一國彌陀一佛者也。楞嚴揀選圓通。勢至正陳方便。如是者凡二十四人。明非此方教體。若以勢至爲楞嚴正意。則觀音無處容身矣。故文殊曰。聖性無不通。逆順皆方便。此方眞教體。淸淨在音聞。夫在音聞者。非聞思修三慧禪那而孰加乎。如是當知。楞嚴意指非前二十四法門。亦明甚矣。行願品云。所有十方世界中。三世一切人師子。我以淸淨身語意。一切徧禮盡無餘。普賢行願威神力。普現一切如來前。一身復現剎塵身。一一徧禮剎塵佛。乃至恆忍一切諸眾生。當知善財非專於淨土也。明矣。

客曰。如師所言。法華是一實之談。何以亦指淨土也。經曰。若如來滅度之後後五百歲中。若有女人聞是經典如說修行。於此命終。卽往安樂世界。阿彌陀佛大菩薩眾圍繞住處。此又何云。

答曰。此有二義。一者明法華功勝余經。後五百歲斗諍堅固之世。女人聞經修行尙得生於淨土。豈況聲聞菩薩受持不獲勝妙功徳者乎。以劣仿勝。其勝可知矣。似指他佛。二者會合前文還是釋迦。何也。方便品云。除佛滅度後。現前無佛。所以者何。佛滅度後。如是等經受持讀誦者。是人難得。若遇余佛。於此法中便得決了。天臺釋余國爲方便有餘土也。良由法身常住。非生非滅。機應旣盡。方便唱滅。分應余國。故名方便余土。醫師諭中甚明。又云。我於余國作佛。更有異名等。蓋爲佛在世時。諸大聲聞聞法得記。各稱本懷。佛滅度後。倘聞經生解。欲發信心。當何決了。佛意云。當生余國。還見於我。而得決了。若據壽量品中狂子病愈長者還來。智者悟心。靈山如故。當知余國見佛。明爲方便。始知寂場不異古今。

客曰。師之所論無不了了。近來諸方何以一槪示人念佛。更無他語。何也。

答曰。巴歌易和。雪曲難酬。此常途之事也。近來法門浸敝。多出聽向之流。入耳出口祇欲人前裝大模樣。衒惑於人。不知自己全然缺於師法。今日出家。明日收徒。經教有所未聞。知識未能親近。外假威儀。內心如墨。凡弟子有問則答曰念佛千了百了。不知是何道理。只恐彼此朦朧。唐喪光陰。伊誰之過。古云。師不明兮弟不明。兩人相伴落火坑。可不鑑諸。苟或有問云。如何是念佛。卽心離心。圓修別修法門。彼師則便生嗔。不知自缺師承。反責前人無理。或以胡指亂答。取笑達者。苟圖名利掩彼善根。其害匪細。金剛經云。無有定法名阿﹝少／兔﹞多羅三藐三菩提。旣無定法。豈止念佛一途。𨿽則無定開示皆爲阿﹝少／兔﹞菩提者。苟不以克的究心爲佛本懷。吾弗知矣。

客曰。諸方師徳倘有濫爲。過已知矣。雲棲和尙何以一皆念佛勸人。

答曰。子莫謗雲棲。雲棲必不如是。何也。他如開雜貨鋪。人買珍珠與之珍珠。人買鼠糞則與鼠糞。曾無定計。予昔年曾近座下。凡見和尙示眾。皆圓示眞心曾無異道。一日和尙詰予曰。古人云。海底泥牛﹝口﹡﹝銜﹣金﹢缶﹞月走。巖前石虎抱兒眠。紩蛇鉆入金剛眼。昆侖騎象鷺鷥牽。此四句內有一句能縱能奪能殺能活。若人檢點得出。一生參學事畢。你作麼生。予將旁僧推出云。大眾證明。和尙復詰曰。南泉斬貓。不得學趙州頂艸鞋。你作麼生。予便抽身出堂。大眾報云已出去矣。和尙卽休。又一日有西堂湛源出問云。徳山托缽因緣意旨如何。和尙展捲示之。如此對客開示日無少乏。山房雜錄中別舊溪先主號云。溪水本無新與舊。久居方表舊溪名。自從認得溪邊主。不趂桃花入武陵。又雲遊詩云。問渠行腳事如何。面面相看口如木。又雪師子詩云。掃聚成形染便雄。通身皎潔玉光濃。幻裝也解驚羣獸。不是尋常一色功。又自贊眞云。依肉像。出紙像。紙像固不眞。肉像還成妄。那个是雲棲和尙。又題云。十畫九不像。惱殺丹靑匠。庶幾此近之。權畱作供養。若道這便是。依然成兩樣。不兩樣。三十棒。是皆譚禪也。又拈世尊默然良久。外道謂開我迷雲。空生宴坐不言。帝釋云善說般若。拈云。良久處欲望開迷。陰霾萬里。宴坐邊擬聞般若。說竟多時。旣然如是。鞭頭得旨空裏飛花者畢竟是个什麼。參。又拈自性西方惟心淨土。拈云。若直指西方。不但過此娑婆十萬億剎者爲非也。設个自性已涉程途。若實譚淨土。不但寶池金地種種莊嚴者爲非也。才道自心翻成垢穢。離此二邊作麼生是西方淨土。參。旣云十萬億剎非直指。寶地莊嚴非實談。當知惟權惟假。意可推矣。如是等語備載彼錄。豈雲棲不欲參禪而惟修淨土乎。𨿽然。雲棲曲盡萬途豈止二門。何者。和尙直抵燕京訪詢辧容月心諸大尊宿。親領圓融法門。故說無定方。且姑舉數端以什子疑。其發隱戒疏朔望布薩。是主戒也。歷講法華。維摩。妙宗圓覺等經。是主教也。作證訛集。崇行錄。是主論也。教受瑜伽。是宗咒也。放生咒食濟貧扶乏。是修福也。其餘萬徳萬行難以具述。且三時課誦是百丈已來諸方各剎住持大體。今指雲棲惟修淨土。其猶見門墻未見堂奧而妄度人家財。不亦誣乎。矧彼之門墻亦非易窺者。今凡住雲棲者。或往隨喜者。皆不能深叩微妙。但見僧眾濟濟佛聲浩浩。退謂人曰。雲棲惟求生淨土。若有如古人撥艸瞻風。便見雲棲有通天作用。辭海波騰。未易言也。

客曰。某惑於人言。失卻雲棲和尙。因師所舉。自爲恨也。然經云。念佛一聲能免八十億劫生死重罪。參禪之益豈能勝於此乎。

答曰。子莫錯解佛語。蓋謂凡夫背佛。不念佛語。廣作業因。故於生死之際無有邊涯。譬如蕩子不念父母。流浪他鄕。受諸苦惱。無有返期。苟能一念思憶家山。漸覺回途。承順慈親。受無量樂。眾生亦爾。其或發心念佛恩徳。便隔凡流歸於聖域。豈曰一聲佛號便得如是。若然。則五逆彊徒但心心造惡。口口持名。應無罪矣。何以善星比丘身親面佛。生陷泥犁。是知念佛一聲據其發心爲語也。又佛者心也。昧心造業。果報無涯。其猶處夢。深成不覺。苟得悟心。大夢俄醒。黑業頓消。所謂八十億劫猶屬分限。不爾則虛唱無益。慢道佛語難信也。

客曰。都云念佛𨿽未極於成功。將來善種亦不虛廢。苟參禪得悟果超勝余門。若不得悟心則光陰唐喪。空無所獲。爲此人多念佛不欲參禪也。師以何旨定之。

答曰。梵語阿棃耶。此云含藏識。卽第八識也。能含藏善惡種子。故云。假使百千劫。所作業不忘。因緣會遇時。果報還自受。旣云善惡之業悉皆不忘。況般若之緣而可忘耶。宗鏡云。般若有經耳之緣。法華有隨喜之徳。蟒聞懺以生天。龍聽法而悟道。物尙如此。況人而不如乎。永嘉云。吾早曾經多劫修。不是等閒相誑惑。又髙峯云。一生不就。三生必克。是豈欺人哉。若此般若因緣如空用其力。則一切諸法皆無其因。經教無文。不知何因有此語也。經載人食金剛少火燃薪等諭。明如皎日。不必辧也。子胡不信此而疑彼謬說耶。

客曰。師所發明無不了了。然教載成佛必具三十二相八十種好乃得成佛。如舍利弗云。若得作佛時。具三十二相。乃名得眞滅。今禪門但云見性便得成佛。都不言相好。何也。

答曰。經云。三十二相得見如來否。須菩提言。如是如是。可以三十二相得見如來。佛告須菩提。若以三十二相見如來者。轉輪聖王卽是如來。須菩提白佛言。世尊。如我解佛所說義。不應以三十二相得見如來。何以故。三十二相卽是非相。是名三十二相。若然。則法華所言三十二相豈有相之相耶。何以故。身子智慧第一。不在空生之下。未必以相見之也。參禪悟心之士。無相尙不取。況有乎。

客曰。三十二相是非相者。可少無疑。然佛有無量神通三昧。乃至種種功徳。備如華嚴。今禪門旣稱成佛。何以不具如此法門也。

答曰。若論稱性門中。一切皆具。禽獸昆虫皆能辧事。況人而不具神通乎。但迷昧不知。非謂無也。所以云。河沙妙徳總在心源。且六根門頭放光動地。子能知乎。且如眼之放光也。森羅萬象洞鑑分明。混而不雜。分而不離。重重涉入。彼此互容。此不礙彼。彼不礙此。相入則一爲無量。相卽則無量爲一。如月印千江。海吞萬象。曾無間然。此卽華嚴普光明殿無障礙大總持神通三昧之門也。耳鼻舌身亦復如是。彼時法身大士領覽法身境界。各各充足無疑。二乘凡夫執認根塵。未能證得。故楞嚴會上揀選圓通。令人自悟。將六根優劣推求。如悟圓通。則知根根塵塵周徧法界。所謂眾生與佛本不相差也。嘗論之。如鳥之處巢也。人負而置之別林。彼林不窄。此巢不壞。鳥卽驚云。不知何等大人將我世界取之置於何方。我未之知也。如淨名住不思議神力。斷妙喜世界置於娑婆世界。彼界不壞。此界不窄。本性如故。彼諸菩薩除補處者。其餘皆作是言。不知何人取我世界。如來願見救護。所謂不思議神力者。比夫負鳥巢者。何以異矣。又如蟻之負微物也。勢如泰山。合於眾力。極其志思。竟日不能數步。有人運土者。連蟻擔之餘處。易如反掌。蟻卽驚云。彼大人者具不思議神力也。能負世界過於不可思議世界。我等不知。誰能救之。夫彼起未曾有之驚。此卽以爲尋常之事。豈許蟻之思議可知。是豈不類不思議菩薩之神力乎。故永嘉云。六般神用空不空。一顆圓光色非色。又龐居士云。日用事無別。惟吾自偶偕。頭頭非取捨。處處勿張乖。朱紫誰爲號。丘山絕點埃。神通並妙用。運水及搬柴。子所謂三昧者。一念不生。前後際斷。此卽一行三昧。此是三昧王三昧。出生一切三昧也。苟能從此一念無爲體上圓鑑萬機。卽是海印三昧。隨機應變。事理無礙。卽是獅子遊戲三昧。證此一心得決定解。一切不疑。卽是師子無畏三昧。運決定法。稱機適教。巧盡三乘。卽是現一切色身三昧。故法華云。妙音菩薩現一切色身三昧者。以妙音聲爲能應之機也。觀音菩薩現三十二相者。以妙觀心爲所應之機也。揀能非所而曰妙音者。以其不二之音稱適無虧。豈非妙乎。揀所非能而曰觀音者。本不自觀以觀觀機。豈非觀乎。羣機𨿽異。能現之心常一。故曰現一切色身三昧。眞心𨿽一。其所赴之機不同。故曰三十二相。羣機𨿽多不出三十二者。三十二是總。一切是別。總別相攝。還是現一切色身三昧也。其餘三昧皆可例推。不盡舉也。

客曰。師所話及處多舉法華。謂一乘之譚無有過也。又云世尊拈花百萬人天惟迦葉一人得旨。似有過於法華。若然。法華會上諸大聲聞悟心得記不可信矣。何者。一悟之後不復再悟。一記之後豈有再記也。苟如是。何以於拈花之際皆不之知也。請師明示。

答曰。此有二義。一者爲傳法故。是以百萬眾中咸推迦葉一人。知宗有所據。不相混濫。非無知也。如波離持律。目連神力。旃延論義。樓那說法等。豈余則不能乎。如淨名以神通力示諸大眾。上方過四十二洹河沙佛土有國名眾香。佛號香積。今現在。乃至時彼佛與諸菩薩方共坐食。有諸天子皆號香嚴。悉發阿﹝少／兔﹞多羅三藐三菩提心。供養彼佛及諸菩薩。此諸大眾莫不自見。時維摩詰問眾菩薩。諸仁者。誰能致彼佛飯。以文殊師利威神力故。咸皆默然。旣云文殊神力使之默然。非諸菩薩無神力不能往也。意顯淨名之徳耳。二者顯頓法故。是華嚴以降。中間阿含。方等。般若多說往劫積功。如法華亦云。大通下種未設本地風光。或有說之猶涉言詮。未能言外知歸。𨿽則身子等乃如來許以信得入。因聞生信。因信發解。解同佛心。卽得受記。豈曰卽證佛乘。故曰過若干劫。供若干佛。乃得作佛。明知以信得入也。如拈花之際。言語不足以載。思惟不能以至。非功行可及。非意識可知。苟不以親證其心。他孰能擬哉。所以云。如將梵位直授凡庸。實非細事。豈易知也。且如來於無量劫中艱辛難得之法。到此方稱本懷。譬如良醫力窮藥性。撮此良方。狂子無知。視爲毒藥不肯服之。深可嗟也。

客曰。蒙師委曲發明。則如來出世本懷以究心爲本。固無疑也。未知教門諸師亦有棄教參禪者否。彼教家皆云。依經了義。觀教明心。離此別求異端。皆名外道。師偏主禪宗。未知孰是。請爲辧之。

答曰。吁是何言歟。彼所謂識教者。未必其然。虎皮羊質豈眞虎耶。昔者百丈。南泉。藥山。大潙諸大老。是眞識教者。何也。初則博學三乘。終則歸心的旨。所以云。依經解義三世佛冤。離經一字卽同魔說等語。備載羣書。法華亦云。是法於久後。要當說眞實。豈有尙言詮不求眞實者哉。苟許其言。何以亮座主見馬祖潛隱西山。孚上座卽入雪峯之室。長水。良遂彼何人哉。今之所謂識教者能如彼乎。

客曰。若如是。悟心之後還許看教否。

答曰。悟心之後正須看教。何以故。未悟以前涉獵文字障自悟門。所謂所知障障正知見。故教亦遮而不許也。悟心之後執掌藏鑰。廣會權實。利生接物巧應羣機。苟執認不圓。是名法執不忘。非眞大乘也。𨿽然。學與不學。當自知時節。不在問人。思之。

客曰。悟心明宗我知之矣。未知悟心之士還念佛否。

答曰。悟心之士。念與無念皆無定計。何也。古人終日無念。不乖於念。終日念。不乖無念。無念不乖念者。如趙州。大潙等皆云。念佛一聲噪口三日。又云。佛之一字吾不喜聞。此是髙提向上機關。向空劫以前與諸眾生把手共行。遊於千佛頂﹝寧﹡頁﹞。密示本源。非故意貶佛。如雲門呵佛之類是也。後人旣不悟心。效他嚬蹙。爲過非細。可不戒諸。念不乖無念者。如永明壽。芙蓉偕。天衣懷。圓照本。不廢宗門而以念佛爲事者。正如洞宗挾帶通途正中。妙挾空劫今時。二皆無礙。所以云行至水窮山盡處。也須作伴做工夫。此其事也。何以故。良由末法澆漓。人多乾慧。𨿽得悟心。苟不假念持心。恐有微細現流習气難以速淨。故云。理𨿽頓悟。事假漸修。彼人苟執一隅。皆非圓意愼之。

客曰。悟心之後正須念佛。吾已知矣。未審還假作福否。

答曰。悟心之後正好作福。何以故。凡夫所作福田。趣果惟在人天。二乘所作福徳。發心僅求小果。菩薩所作福徳。事事皆名佛徳。故云一色一香無非中道。所以然者。參禪悟心之士。佛慧開發。法法妙圓。如眾色歸空同爲空色。百川入海咸名海水。故法華云。供佛造像乃至禮拜低頭無非佛行。且凡夫作福如蟻步。二乘作福如人行。大乘作福如雲飛。圓心作福如契虛。云行猶有往來之狀。心契虛理則何所不該。是以圓心行人出入無相。非彼所知。豈曰悟心不必修福也。又三乘之於六度必先布施。漸歷至於智慧。同異失準。圓心之於六度必先智慧。而攝前五度。一念圓該難易。皎然非常境界。極宜深究不可忽也。

客曰。如師所云。若悟自心無礙圓修。未知亦可生淨土否。

答曰。眞正悟明。必生淨土。何以故。悟者悟自心外無土。土外無心。此界他方同歸方寸淨土。天宮總是家山。形直影端。聲和響順。大徳大位理必如然。豈有悟心而不生淨土者哉。且念佛如不分證淨心。豈有決獲往生。何以故。隨聲唱和未必皆歸淨土。教有明文。所以雲棲勸人念佛以千繼計萬。今載往生者止有二三。馬祖會中眾惟五百八十餘人悟道。故知淨土之易不異參禪之易。參禪之難卽是淨土之難。難易之事在人不在法。頓漸之宗在志不在得。所以云。小聖不及大凡。聖僧贊嘆仰嶠之宗。黃檗豈如羅漢破結。如世讀書。一人壯年而已職小宦。一人弱冠而頓發大心。未必定至三公。其志實爲可尙。是二人較之。不啻霄壤矣。

客曰。若然。何以眞如喆靑艸堂還轉輪回卽置而不論。且如五祖戒深獲悟明。叢林標榜。轉世還耽富貴。貪酒戀花。不得佛印提攜。幾乎沈迷不返。

答曰。悟心之士得失是非曾無二致。生死涅盤豈有兩人。了達無生無死。生卽無生。遊戲法海。廣作慈航。曾無有倦也。且如傅大士爲彌勒化身。念法華仰山山應記。乃至丰幹彌陀。般若勢至。達摩觀音。普賢拾得。諸大聖賢遞代出興。子胡不之疑而偏疑數者。子所謂不得佛印提攜幾乎沈迷不返。假如彌勒元在天宮。大士曾爲捕魚之叟。頭陀極陳方悟。勢至不離佛側。瓔珞還爲丐食之童。遇師指授發明。世尊成佛塵點劫中。豈煩天人頻警。睹星方悟。蓋表悟假因緣道有時節。豈曰沈迷不返。如是則東坡輩現宰官身而爲說法。未可知也。苟不然者。則圓覺銷金出礦之諭必也徒然。佛語猶成戲論。

客曰。若然。何以永明云。有禪無淨土。十人九差路。彼爲國師眞子。法眼親孫。豈有不知禪外無土乎。而曰十人九差路者。何也。

答曰。彼偈目曰料揀。正揀四禪入定之徒。樂獨善寂淨佛國土教化眾生。心不喜樂者說也。豈指如來最上乘禪達摩心印亦如之耶。何者。身心一如。心外無餘。曾無心外之土。土外之心。卽身卽心。卽禪卽土。所以云。有禪有淨土。猶如戴角虎。現世作人師。來生爲佛祖。所謂來生者。亦卽一念也。故佛云。汝今一念亦生亦老亦死。所以永明未生淨土感閻羅王禮拜。不出娑婆爲韶國師的子。故天衣云。生則決定生。去則實不去。猶如眾器含空。千江印月。是以器成非生。器存非住。器壞非去。何以故。空非有爲。故佛性亦然。寧分來去。不生不滅不來不去。經有明文。今有濫語之徒。謬引雁過長空之語配之。違旨甚矣。且水如眞心不動。雁如六塵起滅。雁有來去之形。水無去畱之迹。元有二物。此古人諭心境交加之際。見理如是。豈可以決生不去之語配之也。彼所謂決生者。如器壞空消。似有所去。去卽生也。空無方所。實無可歸。歸卽去也。故如來於普光明殿入剎那際三昧。一念普觀無量劫非去非來非住。於是了知三世事。超諸方便。成十力。非心境對待之語可知也。

客曰。師之所論皆原經說。甚可知也。但如師等出家之輩。無鄕山可戀。無名利可拘。獨脫無爲。參禪了達故可也。恐某在家之徒未能耳。

答曰。朝爲田舍郎。暮登天子堂。將相本無種。男兒當自彊。彼有爲法且當自彊不應自屈。況乎無爲本性人人本具。各各不無。但因迷悟有殊。聖凡似別。故世尊不得已權開僧俗之門。隨人力量。如龐居士。甘贄。陸釘校等未必出家而後悟道也。譬如越城四兵圍繞。危如累卵。急若噬嚌。頃刻之間命成灰燼。若也逃生。誰分僧俗男女富貴貧賤。除有甘爲賊黨自棄其命者。不在此論也。人身亦然。生老病死四魔圍繞。危急過是。若論逃苦就樂。誰能不能。除有甘爲魔子永輪三界者。亦不在此論也。子云不能者。但不能深厭生死之苦。樂著嬉戲。不肯出於三界。甘爲火宅所燒。苟能厭之。別無方便。但於時中以何方便得出生死。如是思惟。如是究竟。如是檢點。如是訪問。日久年深忽然得悟。頓見本心。此時子來吾與汝語。僧俗迹也。男女亦迹也。生死迷也。涅盤亦迷也。誰知本地風光。祖翁田地。其來久矣。

客曰。男女乃權分之迹。生死乃迷背所成。據師所諭。某頗信矣。何云涅盤亦名迷者。寔所不預。重增迷悶。乞與決之。

答曰。佛爲眾生違背自性。枉受生死鮮不知止。爲說涅盤。梵語涅盤。此云滅度。度生死故。苟能悟心。則知生死性空。苟知生死性空。則涅盤性亦空。何也。生死病也。涅盤藥也。若所迷之病旣除。則能治之藥何有。病愈而服藥不休。返增病本。惑破而執心有得。卽是迷源。故予言生死涅盤惟有其名。男女僧俗兩皆是迹。背寔迷名。豈識肇公無當之論。忘眞執迹。相辜自己平等之心。所以二乘自謂身心疲懈。不能於五道利生。爲厭生死。權趣涅盤。於寶所則不敢正眼相窺。於化城則自謂滿心受樂。世尊於法華會上斥彼不寔。元我化爲。疲息旣除。當求前進。及乎化城之執旣破。乃告寶所在近而已。不言有處。若執爲寔。豈不名迷。

客曰。我知之矣。經不云乎。窮子捨父逃走。久住他國五十餘年。及乎住立門側。猶生驚怖。乃至長者得病。大付家財。曾無二人。當時但謂我是聲聞。菩薩之法我等無分。誰知五道眾生同爲佛子。亦猶聲聞聞般若之法。謂是菩薩之事。不敢希取。我亦然也。未知從上國王大臣在富貴之中。亦有參禪者否。

答曰。西天悟道未可定語。如此土唐太宗洞明至道。同光帝心契眞乘。肅宗憲穆師學南陽。宣宗爲鹽官侍者。以至宋之太祖太宗皆參禪學。餘皆置而弗論。且如同光帝問興化曰。朕獲中原一寶。只是無人酬價。化曰借陛下寶看。帝以手托朴頭示之。化曰君王之寶誰敢酬價。帝大喜。子所謂大臣者。如崔趙公學於徑山。陸大夫師於南泉。王大傅。白樂天。張無盡。楊次公。李都尉。楊大年等。當時衲子莫如慈明。已謂不過楊李之門不名作者。給事馮公易衣告寂合眼而逝。同僚曰大夫旣來去自由。何不畱取一偈接引後人。公復開目索筆書偈曰。初三十一。中九下七。老人言盡。龜哥眼赤。如是等類備載祖席。不能盡舉。子當自考。

客曰。僧俗都不相妨。悟後可尋文字博問先知。故可也。只如女人柔弱。又不能徧訪賢良。文字全然不識。未知亦有方便令彼修否。

答曰。女人若辧肯心。正好參禪。何也。教明二障者。所謂煩惱障。所知障也。女人惟一。學人具二。煩惱障輕。所知障重。女人無之。只是無明重覆。不得發心。若也發心。曾無二念。一直頓超也。如靈照女。淨居尼。妙總尼等皆處女也。龐行婆。兪道婆。秦國夫人等。彼皆優婆夷也。且如妙總禪師者。一日馮濟川語大慧曰。和尙所示者。某會也。慧曰汝作麼生會。川曰什麼也不得。蘇魯娑婆呵。不什麼也不得。悉哩娑婆呵。什麼不什麼總不得。蘇魯悉哩娑婆呵。慧顧師曰汝作麼生。師曰曾聞郭象注莊子。識者云卻是莊子注郭象。觀他問答綿密。特語超常。豈女人則不能耶。又兪道婆本以賣餅爲業。一日遇一禪師問曰。師爲我說法。某當施餅。師曰。臨濟一日上堂。汝等諸人有一無位眞人。在汝面門出入。未證者看看。只什麼參。自有悟處。婆參三年。一日忽然大悟。凡見師僧但云兒兒。法燈珣往勘之。婆才見乃曰兒兒。珣曰爺在什麼處。婆卽轉身取巾帽頂之。珣與一踏雲。賺我來。賺我來。婆曰兒來我還惜汝。珣徑往不顧。他得一把金剛劍相似。便解作活計。逢佛殺佛逢魔殺魔。初不有文字語錄評唱頌古。但向自己﹝離﹣蹂﹢月﹞中流出。可謂一門深入矣。

客曰。若也一門深入。不拘文字。何以諸方一槪提舉評唱考核古今。謂之通宗。豈復參禪一門又成是非也。

答曰。此皆敝也。古之所謂說禪者。實無一法與人。但向方便門中委曲發明。學人於領不到處起疑參究。久久自悟。旣悟之後通身具眼。另立門庭。或棒喝交馳。或機鋒峻捷。乃至豎拳豎指瞬目揚眉。不言而會也。後人樂之。聾瞽未聞。取笑達者。天童。雪竇。投子。丹霞取以頌之。圓悟老師深嗟末法。復以評之。作法門寶鏡。塞杜撰之師。爲後世之良規。掩效顰之臉。豈意法久敝生。萬端穿鑿。將十六本評唱熟讀爛記謂之參宗。禪書外學采摭奇言注頭隱尾謂之祕要。以之謂師師密付。以之謂以心印心。大可悲傷。學人無知。不覺遭此毒气。將破瓦盆認作琉璃寶。孜孜護持。復誑後人。我於某師親聽評唱。密授祕要。汝能恭敬。吾當授汝。其人忘身給侍。惟恐不獲。及乎得之。依舊黑漫漫地。便擬廣學內外教典。恰似讀書文士。以此遞代相承。祖師心印不復現矣。東漢時張丰爲涿州太守。力好方術。遇一方士授以特石。指曰。此五色玉璽也。得者當爲天子。系於肘後。尋謀叛。自稱無上將軍。連兵四年。被祭遵擒之。遵曰何故反。丰曰肘內有璽。使人破之。乃頑石耳。丰愕然就死。將此較今之研窮評唱以謂自得眞寶特石耳。苟逢作者剖而析之。則愕然不知所之。亦猶是也。

客曰。若然。古之所謂用棒用喝豎目揚眉。乃至綿密語句。苟不以評唱通之。焉得契古人之意乎。

答曰。子謂拈錘豎拂等必須評唱通之。何以自迦葉而下未有評唱。悟道者不可勝計。萬松而後影響之徒。多見的傳之嗣絕聞。所以古人云。總是今日。老胡絕望。蓋此非文字可示也。故云。與人實法土難消。道火何曾把口燒。又云。句中無句獅子吼。句中有句野犴鳴。旣云不與實法。句中無句。而可以實法解之也。所以碧巖集出。大慧碎其板。紙衣錄語。雲門斥其癡。當知此事非語錄可盡也。且如世間有人於共聚之處。以千計萬其中僅二人共事。一人動目。一人領解。二人皆去。眾人疑之。倘有效彼動目者。眾人未必能知。二人未必不笑。何者。在二人元非無事。在眾人元非有事。其效者徒增其醜耳。如或有人詢問。智者深窮力究忽爾發明。則知其事不在動目處也。餘人詰之但曰唯唯。必不以動目示之。豈文字語言能通耶。今有不悟自心而徒爲效顰者。不知重增其醜耳。

客曰。若然。彼評唱語錄則無益於人矣。

答曰。非謂無益。良由後世倘有悟道者。少遇師法。或可藉以印心。實非新學之事。猶如刑政等務。乃已仕者之事。豈書生也而卽可以侵之耶。近來浸敝。新戒比丘未辧出家之心。先有爲人之意。瞞眛自己。輕薄上流。自謂我參公案。我達禪宗。莫之能救。故曹山立正命食。揀非命者卽非時之食也。但能於自己不明之處著實參究。豁爾通玄。然後考諸方冊。誰謂無益。古云。未有學養子而後嫁者也。蓋言悟明自然通達。若先博後修。多障所知。良由易辧金鍮。難分煤墨。所以泣岐尋羊者非羊之難。實岐之難也。依希似量。人多有之。可不獨究其心乎。

客曰。悟心自達。理誠爲然。柰何諸家建立名相不同。所謂三玄三要。五位四句等。各各有原。苟不究彼文字。何以得明差別。師有辧否。

答曰。子之所難者。難彼門庭施設也。豈知入理深譚曾無二致。況差別名相是後人所目。彼時稱機稱理曾無一法與人。豈有所謂五位四句七事三玄。乃至其餘乎。彼所立𨿽多。不出六句可以槪收。吾以近事與子釋之。則知實在悟心不在施設也。所謂縱奪句。問答句。探拔句。遮顯句。賞罰句。回互句是也。縱奪者。如有二童。一童呼曰某郎。彼叱曰汝敢喚我某郎。此曰若然呼你作麼始得。彼曰老相公。此曰叫我作什麼。古之所謂賓主縱奪者。未必不若此也。問答者。如有一人市中買物而回。路途逢人問曰。手中是什麼矣人舉手中物示之。此以無答而答。彼亦不言而信矣。古之所謂問答者未必不若此也。探拔者。有人明識彼家無刀。故意問之曰。人傳爾家持刀殺人。彼報曰我家以蚌﹝殼﹣殳﹞切菜。那得有刀殺人乎。一詰便招。無容擬議。古之所謂探拔者未必不若此也。遮顯者。古有秀才專能關說。縣宰怒之。乃曰。我有一對。如能對得。吾卽聽汝。曰願聞。宰曰。月明月明月月明。何故中秋更月明。才不能對。旁吏私語曰。年過年過年年過。只有今年最難過。宰喝之。且縣宰自謂愜意。秀才依然不覺。吏亦不知所以。古之所謂遮顯者未必不若此也。賞罰者。如有一人。婢能多語。對客飲酒次。禁之曰。不許添語。違則重責。一客起令曰。凡說葉之大者勝。勸飲一杯。一曰梧桐葉大。一曰芋葉大。一曰荷葉大。婢曰。不足爲大。豈不是芭蕉葉大。其主遂與一掌。只此一掌便具賞罰。何者。賞者賞其當。罰者罰其禁。一機兩應。得失同具。古之所謂賞罰者未必不如此也。回互者。如有人屬牛者。人往借其牛。不敢觸諱。但告之曰。大力一借。主人曰我家並無大力。曰。如無。犂田者何。答曰。乃牛。非大力也。時人咸笑其不知回互耳。𨿽然不若曰牛。彼此無隱。可謂眞言也。古之所謂回互者未必不如此也。此乃人於交接之際尋常所用之事。豈知所謂賓王縱奪乃至賞罰回互也。如虫禦木巧出一時。寧能存心意於其間哉。古人悟達自心。於應機接物之際。非應而應。不合而合。豈有名目存於其間也。後人彊而目之。擬而學之。則自己大光明藏不復現矣。何也。良由此事非心識文字之可及也。所以云。教外別傳。不立文字。直指人心。見性成佛。𨿽然不得打在無事甲裏。須知古人云。出言須會旨。弗自立規矩。斯言可信也。

客曰。師云直究一心。與道門一气同別何如。彼云一气流行發生萬物。又云。天地之根乃玄牝之門。師云萬法從心。似同一途。何以異也。

答曰。此蓋言萬法生於虛妄。虛妄依乎一心。彼云一气者。乃陰陽流行之气也。在陰非陽。在陽非陰。一何爲定。又云。大道無形。運行日月。大道無名。長養萬物。旣無形名而有一气。眞是邪因。彼謂玄牝爲天地之根。玄者有而不可見也。牝者無而能生物也。蓋言萬物生於有無者也。彼謂黃庭之下。丹田之上。爲玄牝之門者。或直指丹田者。或言泥洹者。或言色身內者。或言色身外者。曾無定指。豈得類一心元鑑決定之眞說哉。

客曰。彼謂禪者修性不修命。但出陰神。玄門性命雙修。形神俱妙。能出陽神陰神。能見人而人不能見。又不能取物。陽神能見人而人亦能見。又能取物。似有不如。師何明之。

答曰。妙性如空。曾無出入。若認往來。還如見鬼。彼將識神認作自心。起滅無因。故云。杳杳冥冥其中有精。恍恍惚惚其中有物。依希執認。以此識心還修於識。故所謂嬰兒奼女。內構陰陽。相逢離坎。十月胎成。升於黃庭。透於泥洹。成此神我。便誇形神俱妙。不知眞生死根也。何以故。且如老子曰。吾有大患爲吾有身。有身有患。理必如然。南山文豹之諭。正如之矣。前云。能見而復能取於物者。不是無形有形而能免生死者。吾不之知也。可謂自語相違。過非小小。思之擇之。彼淸淨經亦云。內觀其心。心無其心。外觀其形。形無其形。遠觀其物。物無其物。三者旣悟。惟見於空。空無所空。所空旣無。無無亦無。無無旣無。湛然常寂。旣云無無而有形神。常寂而有往來。無物而能取物。無形而人能見我。無心而我能見人。所謂自相違者殆甚也。彼謂陽神取物。難逃五百年雷火之災。吾宗門。成佛尙且不貴。況陰神乎。

客曰。一气一心皎然無惑。儒教一理比之何如。

答曰。聖賢創言一理。未敢議其同異。但後儒以己之未知。推及聖賢之已知。似爲濫也。何者。如大學之道在明明徳。蓋言自心本明之徳。非從外得。當自明之。如日性之熱。月性之涼。火性之燥。水性之濕。廣及萬物。以至吾身。眼如是見。耳如是聞。乃至意如是思惟。識如是了別。莫不皆然。曾非外物。說者謂。人之所得乎天。而必曰天之所付於人。天能付於人者有也。人所受於天者無也。天有人無。一理孰當。天之賦於我者。未知我是何物。何則。天付之然後有我。則未付之前應無我也。無我誰當受於天也。若有我而後付之。已有我之能受。受彼天之所付。未知所付之理何物也。有能有所。似同二物。未知何者是我。何者非我也。聖人曰。未知生焉知死。未知生則無生。無生而云得於天者。吾不之知也。焉知死則無死。無死而曰斷滅者。吾不之知也。彼云人死之後魂升於天。魄降於地。形骸朽壞。精神漂散。縱有銼燒之作。曾無所施。乃至善惡之報。輪回之理。鬼神之迹。雷霆之事。悉皆撥置無因。大同寐語。不懼悟者。何者。苟許其言。則盜跖得其宜。聖人失其所。彊者任其志。弱者就其戮。富者奪之。好者取之。如是則天下不待一人。家國豈容一主。忠臣良將孝子節婦彼皆愚癡不足取也。何也。苦身節欲所圖何事也。蓋據彼謂一死之後得失皆空。善惡無報。則卻惡行善者皆愚矣。然何以聖人云。朝聞道夕死可也。假若夕死旣空。則聞道亦奚爲。彼聖人豈誣人也。故吾謂。一理一心曾無二致。後儒失旨。惑亂天下。大可哀哉。

客曰。師所謂後儒失旨。何以中庸亦云。天命之謂性。豈非命猶令也。

答曰。此亦見於傳注。聖賢之意非然也。何則。傳注濫引商書天之明命之意以注此書。失旨殊甚。彼蓋言天明命商家爲天子也。豈天能將性命於人乎。苟性必天命於人者。何以堯舜之仁。桀紂之暴。盜跖之彊。乃至上智下愚善善惡惡以及萬品。天胡不等皆命之。而各私於人也。天苟私之。則堯舜當仁。桀紂當暴。盜跖當彊。如是則聖人設教。欲惡者遷善。彊者修仁。暴者行慈。得不悖於天乎。烏得云聖人參於天也。是性必天所命者。則應先有天地。而後有太極之理命於人矣。何以宋儒注太極圖云。太極以陰陽五行乾男坤女化生萬物。又云天地一太極。男女一太極。萬物各一太極。旣云各一太極。則人與天地義同昆仲。共出太極。何雲天能命人也。易云。太極生兩儀。兩儀生四象。四象生八卦。皆云太極而後天地。未知何據而云理從天所命也。依中庸。則先天後理。依太極易經。先理後天。二說混淆。自語相反。以此之故。難類吾門一心之妙理。決定之眞說也。今儒門皆宗舊說。一槪無疑。予幼不從。學出自胸臆。皆原至理未知可否。子自思之。

客曰。妙性本然非從外得。先儒失旨於理甚當。但儒教治世法法可儀。事事可則。人所易爲。釋教寂滅空理。渺無可著。人所難爲。故不之學也。師力主心宗。何能勝於常道乎。

答曰。子不知難易耳。且人之初生。必先無爲無難無易無是無非。而人莫不皆具也。莫不皆然也。及其長也。習乎有爲。難易分焉。子謂難於無爲。而易於有爲者。人莫不求利也。莫不好爭也。且利之與爭皆出有爲。有爲有事而曰易。爲吾不之知也。且人之欲行仁義也。與人貿易當直一金與一金。當直百金與百金。彼不仁者彊欲加之。此仁者必責其不仁。彼不仁者亦責於仁者曰。汝何不仁。欲取我便宜。是二者斯須不相離矣。故曰仁義之生。是非之本。若吾謂難於有爲而易於無爲者。人莫不求安也。人莫不求樂也。且安之與樂莫過無爲。無爲無事而有易難者。吾不之知也。所謂空者有二焉。有有無對待之空者。儒教所設也。有有無俱泯之空者。釋典所載也。俱泯空者。廓周沙界。圓裹十虛。彌綸八極。妙括二儀。爲事理之眞源。作聖賢之宗祖。我佛証之。眾生迷之。諸經載之。諸祖傳之。予所謂自心妙悟之境。釋教之所載也。對待空者。對有說空。對非說是。對病說藥。乃至對不仁義而說仁義者是也。蓋上古之世淳風眞朴。所謂仁義有無是非。猶如眼中之楔。故不之聞。世態漸遠而人心巧僞一異兢生。故聖人不得已說法治之。是以仁義治其不仁義也。是治其非也。正治其邪也。空治其有也。所謂儒教之所說也。以此而推。仁義道徳是非有無得失邪正皆表顯對待之語。同是一空可以極之矣。則豈非妙極一心勝於五常之道乎。

客曰。五常之語開於堯舜不原上古。古無今有則知空義可憑。何以孟子云。何必曰利。亦有仁義而已矣。彼賢人也。不知仁義爲空。而曰有仁義乎。

答曰。彼云有仁義者。空貨利之利劍也。何者。此義如不空。則貪取無厭。此義如空。則約取有道。貪取無厭者以其不空。不空則有己。有己則有家。有家則有國。有國則有天下。旣皆有焉。則天子責於諸侯。諸侯責於大夫。大夫責於庶民。旣皆責焉。而不至乎貧富相爭。彊弱相吞。善惡相欺。彼此相鬥。而能治天下者。吾不之知也。約取於道者以其空。空故無己。無己則無家。無家則無國。無國則無天下。旣皆無焉。則天子不責諸侯。諸侯不責大夫。大夫不責庶民。旣皆無責焉。而不至乎貧富一分。彊弱一身。善惡一觀。彼此一家。而不能治天下者。吾不之知也。是以空則堯授於舜。舜授於禹。不空則商伐乎桀。而周伐乎紂也。故曰聖人無家。可以治國。聖人無己。可以同眾。是皆空義也。則知孟子之言仁義者。亦卽空義也。若然。何以宋儒云儒教不空而釋教空也。良由不知仁義治不仁義之空藥也。而曾不知本來之身初非病患。執藥爲身者癡也。若無不仁義之病。仁義何有哉。執仁義以爲道本者。是執藥爲身也。何則。妙明元心初無名相。安得有所謂仁義不仁義乎。

客曰。師謂仁義爲治病之良藥。莊子謂仁義爲病性之禍本。猶駢拇之枝於體者也。故指曾史之仁。楊墨之辧。師曠之聰。離朱之明。皆傷於性也。蓋欲一其性情。如鶴之不待絕。﹝梟﹣木﹢兒﹞之不待接。苟欲接絕皆不免於傷生。是二者何以異。

答曰。莊子擬乎上古之世。淳朴之風。依乎無爲。指乎自然。難於曾史楊墨離朱師曠者。不知有無邊之性徳也。彼四者於性中之徳。比於毫毛不知其少也。易於﹝梟﹣木﹢兒﹞鶴鴟梟者。不知有無邊之妄能也。此四者比於性中之妄。猶若微塵不知其多也。性徳本有。而離朱等各專其一。謂之傷性可乎。妄能本無。而﹝梟﹣木﹢兒﹞鶴等昧之不覺。謂之適性可乎。譬如世間有一大宅。眾人居之。不見日月。不見虛空。不識出路。間或有人於窗牗間窺見虛空日月。異乎眾也。謂之傷眾可乎。或有智者尋門而出。異乎眾也。謂之悖眾可乎。聖人出宅者也。曾楊等窺空者也。﹝梟﹣木﹢兒﹞鶴等居昧者也。若然。彼所謂自然者。邪因也。何則。非然不然。無然非自。彼謂楊朱之辧。其辧亦多矣。苟許其言。則果聖人讓之。吾又謂不然。譬如有人病患沈屙。幸遇良醫與之湯藥。加之鍼灸。彼旁者據自己無病之身而責之曰。身本無病。用此鍼灸得不殘其身也。則人皆笑其癡矣。何則。無病之身加之鍼灸得名殘身。此人現患沈屙。加此鍼灸。得非全其身耶。故吾謂五常爲治病之藥。非彼違時之語可比也。子毋辧也。道非辧得。辧則失其道矣。所以云。多方辧論。不若悟心。苟能洞徹。則古今一道也。聖凡一心也。事理一揆也。物我一如也。旣皆一之。何有此是彼非彼是此非乎。脫體大用無可不可。指天爲地。喚南作北。指泰山爲培塿。喚掬水作大海。人不之疑矣。所以云。是無可是。非無眞非。是非無住。萬法無主。我無三寸。鱉可喚龜。迦葉不肯。一甚攢眉。大須妙悟。不在輕言。保之惜之。

客曰。一日所言多方。所論必曰參叩自心。前來𨿽云切念生死。未知參叩之方。請師示之。

答曰。善哉問也。前來所辧者皆原經論。故知是法可尊而力贊之。然我非悟者。旣未悟。焉能以參叩之方示子乎。𨿽然。不得辜子之問。權借古人發揚處舉一兩段以副子心。古人云。欲參禪者。須髮三種大心。必獲妙悟。成就不疑。三種者何。一者發大信心。二者發大勇猛不退心。三者發大疑情。信者信自心與十方諸佛無二無別。生死涅盤無二無別。菩提煩惱無二無別。無明佛性無二無別。旣皆無二。諸佛已證。我等當證。直下信得及。把得住。行得穩。如未能證得。盡此一生曾無二念。決此一信到頭。天曉分明方知成佛久矣。所以云。信爲道元功徳母。長養一切諸善根。當知諸佛道圓無上。徳等恆沙。證此一信字也。善財徧歷百城。廣參知識。決此一信字也。諸經載此一信字。諸祖傳此一信字。靈云見桃悟此一信字。香巖擊竹了此一信字。故知若聖若賢。自始自終。說法轉輪成道利生。皆不出一信字耳。子能發此信心。必須起大勇猛。如一人與萬人敵相似。直下莫教眼差手慢。這里方是利害時節。所以云。護生須是殺。殺盡始安居。當知將從前惡知惡覺恩愛是非無明煩惱利名物欲頓然放下。如利劍斬一握絲相似。一斬一切斷。更無不斷者。令胸中虛豁豁地去。冷冰冰地去。如喪考妣去。如忘至寶去。然後起大疑情去。何謂疑情。但於古人悟道因緣。或對機示眾。或經論差別。或意識不及義解不行。如是等種種因緣著實參叩。不管得與不得。奮勇直進。莫生退屈。挨拶不行若銀山鐵壁。此時可名到家消息也。不較多也。只少﹝囗﹫力﹞地一聲。通身汗出耳。若向這里開得一隻眼。須知心佛及眾生是三無差別。非欺我也。此時無邊三昧門。無邊辧才門。無邊差別門。無邊神通門。無邊福徳門。如是等種種法門一齊開發。說也說得。辧也辧得。用也用得。默也默得。坐也坐得。臥也臥得。豈不爲慶快平生大事了辧也。

客曰。師謂古人因緣思解不行處。著實參叩。久之自然妙悟。信無疑也。然話頭無味。究不多時便乃打入名利愛欲昏沈散亂之鄕。何能制之。

答曰。良由信道之心未篤。脫苦之心未切也。何以故。子或看經論。或聞師家種種開示。則知生死五欲皆苦也。未能眞見其苦耳。苟能眞見。寧無切乎。且如有人身患沈屙。或耽欲樂。倘或兵火四至。是人或復但耽欲樂不思逃難之心耶。爲復但惜沈屙不起求生之念耶。當是時。不見欲樂。不見沈屙。不覺昏沈。不知散亂。但見苦相。急欲逃生。無一物可愛。無一物可取。徑身獨脫。更不之顧。是人逃之十里未名免難。乃至百里千里亦未名免難。直至淸平無難之地。方名免難也。今人不能悟心而欲免生死之難。無有是處。子所謂打入昏迷之鄕者。脫苦之心未切耳。求道之心如篤則。萬境不當其前。身如朽木。心若死灰。見色聞聲渾忘所以。故云視而不見。聽而不聞。食而不知其味。苟如是。烏得有所謂昏沈散亂也。

客曰。古人根利機熟。信心堅固。故能趣入無疑。今人根鈍信淺。焉能如此。

答曰。子謂古人根利機熟者。何以趙州八十年行腳。長慶七破蒲團。香林四十年不雜用心。靈云三十年方能了悟。從上尊宿皆是艱難而得。子今用功幾年而云根鈍機淺。蓋不之學耳。且卞璧𨿽貴。不知兩刖其足。而後價重連城。鏌鋣能寶。尙乃九載功成。方能刃利吹毛。凡物尙然。豈無上妙道顧思其易乎。世尊塵劫修行置而勿論。子能如雪山大士半偈全身乎。能如常啼菩薩慶法賣心乎。能如二祖大師求心斷臂乎。能如脇尊者一生不臥乎。能如雲巖不恥下問乎。能如汾陽徧參知識乎。能如雪峯三登投子而九上洞山乎。能如疏山萬里賣布單三十年當受記乎。子徒知六祖天然。巖頭。仰山等輩之易。而不知難於無量劫中也。所以永嘉云。我早曾經多劫修。不是等閒相誑惑。可以證矣。

客曰。如師坐關守靜。一心一意。更無異緣。故可用心。所以云。外絕攀緣。內心無喘。可以入道。今時流輩𨿽獲出家。身雜異俗。或名利所牽者。或住持所拘者。或執事所勞者。或世情有關者。或衣食所苦者。如是等輩尙雜於日用。何心於道乎。

答曰。子難易於動靜之塵。而不知本性初非動靜也。且水之本靜也。風擊則波興。而水性無動。如是則動而未曾動也。風息則波澄。而濕性依然。如是則靜而未曾靜也。虛空洞豁。不礙萬象發揮。日明夜暗。艸生木長。云行鳥飛。豈有虛空同其生滅者哉。是以楊岐總十載院事。起臨濟正宗。百丈不作不食。爲萬年龜鑑。潙山典座賭淨瓶於眾中。雪峯飯頭悟妙道於鰲山。雲峯化主桶﹝木﹡匝﹞脫於後架。石鞏獵戶弓箭折於庵前。丹霞天然頴悟而三年曹廠。六祖肉身菩薩而八月碓坊。古人皆以事理兼修。豈一向避喧求靜者耶。如子之意。只消前來馮濟川一偈可以釋疑矣。子謂塵事所拘能。過彼居官者乎。休休。日暮矣。子如不信。直饒予辧似懸河。亦破子疑不得。子如肯信。不必他余。但向一機一語思解不行處著實參叩。行也如是。坐也如是。著衣喫飯亦如是。阿屎放尿亦如是。迎賓待客亦如是。語默動靜亦如是。乃至日如是。夜如是。月如是。年如是。參來參去。驀忽地腳根綫斷。八字打開。則知從前奇言妙句。檢點將來。是什麼幹屎橛。破艸鞋。古人云。絕後再蘇。方始欺君不得。其言可信也。予愧無徳。未曾敢與人舉語。鑑子之誠。不覺潦倒。予則言之。而子果不以人廢言。密以行之。勿語諸人乃可耳。倘諸方聞之加以呵責。我罪何逃。𨿽然古云己未度而欲度人者。菩薩之用心也。吾𨿽非菩薩。安得人人於此議其是非乎。更有一偈與子舉之。偈曰。

諸方議論宗殊說。欲取眞金多認鐵。名相紛紛未足憑。野人耿耿思分別。也知螢火莫然山。志效螳螂擬拒轍。知我罪我兩由人。付諸水火從君折。

時

明萬曆念參年歲次乙未肆月日曹洞正宗第參拾壹代比丘沒用頭陀圓澄撰

參禪釋難或問﹝終﹞

附參禪釋難或問補遺

客曰。如師所云。玄沙不出嶺。寶壽不渡江。則妙明元心本在自悟。不待師承印證。各人本地風光。誰所不具。理果當然。何以風穴有應讖之憂。太陽懷覆宗之慮。旣非師證覆宗絕嗣。彼何謂也。

答曰。皆爲後人耳。經不云乎。我此法印爲欲利樂世間故說。蓋恐後世之人不求正悟。悟亦不眞。胡說亂道。賺悞晚輩。必假師承印許方可爲人。此深防外道邪慢之過。非曰初心用功參禪恐其無師而不致力也。汝但眞參實悟。然後求師印證。弗爲遲矣。故巖頭天然頴脫往師徳嶠。靈云見色明心方覲雪峯。所以黃檗見百丈舉馬祖一喝因緣不覺吐舌。丈曰子嗣馬大師也。檗曰。不然。因師所舉得見馬大師。且不識馬大師。倘嗣馬大師。以後喪我兒孫。丈曰子何所憑。檗曰。不見道。智與師齊咸師半徳。智過於師方堪傳受。丈曰如是如是。黃檗可謂萬世之龜鑑矣。今人徒知嗣馬大師則喪我兒孫。不知不嗣百丈則喪我兒孫又甚也。近來諸方稱善知識。豎拳豎指胡道亂喝者。詰其師承全無的據。猶如僞名爲仕者。公驗皆無。寧非自構其罪也。古之所謂喪我兒孫者。得不謂此時之說耶。嗚呼。師子傳衣罹難。達摩得得航海。四祖深山覓子。五祖夜半傳心。其憂覆宗絕嗣之患。非止風穴。太陽。其來久矣。我輩不思佛祖之用心。棄而弗顧。哀哉。

問曰。如來一代時教不出止觀之門。故曰如來所得法。定慧力莊嚴。豈非定慧之力必籍止觀所成乎。首楞嚴中。阿難啟請十方如來。得成菩提妙奢摩他三摩禪那最初方便。如來欵答曾不壞乎三者。天臺大師亦以三法教人。可謂妙契佛心者矣。諸方獨稱達摩之禪名爲傳佛心印。天臺得非傳佛心印乎。師能有旨爲我辧否。

答曰。阿難旣請最初方便。當知十方如來由三方便之門得成菩提。非謂菩提不異方便。如來但由定慧莊嚴自心。豈云自心本是莊嚴。若知如來無所得而得菩提。則知方便不是方便。莊嚴卽非莊嚴。以是而推。當知天臺三法教人。傳佛方便之心。達摩一心直指。傳佛眞實之道矣。門庭施設。教法千差。入理深談。自心頗得。古云。誰能入不由戶。出不從門。天臺以之也。須知十方無壁落。四面亦無門。達摩以之也。天臺如漸升堂奧。達摩如鎭坐中庭。𨿽則二皆傳佛之心。如來禪。祖師禪不可相濫耳。

問曰。彼中次第三觀。本非圓宗行人所修。較諸禪宗誠不可及。若彼一念不思議三觀。豈有不同之理耶。答曰。金鍮易辧。煤墨難分。旣云不思議。可容辧也。蓋欲學者達宗旨之端由。當於無辧中施其辧耳。若彼宗學者能忘言會意。格外明宗。於中求其同相不可得。況有異乎。所謂口欲言而詞喪。心欲思而慮忘。直下不容心思言議去也。若也承言執旨。滯相迷詮。實謂有不思議之可得。有不思議之可修。非惟不契達摩之禪。亦乃失於天臺之旨。旣失天臺之旨。尙不能與天臺合爲一家。安可與達摩較其同異哉。𨿽然。須知天臺不思議之觀。可謂從門而入。畢竟不是家珍。達摩直指人心。所謂流自胸中。方名蓋天蓋地。是以永嘉經年造觀。往師六祖。南嶽觀密作用。受法曹溪。是非優劣。了然現矣。

附答明鼎子問

問。雲棲主張念佛歸於一心。一心者謝盡六塵。單持淨念。固非隨聲唱和之流。亦非集起忽滅之輩。久久淘汰。打成一片。則念佛卽是參禪。參禪卽是念佛。念長一分禪長一分。念增一寸禪增一寸。彼錄所載不一而足。如是則師前云究心後正好念佛。我亦云念佛後正好參禪。何必捨土趨禪。翻成二見也。請明示之。

答曰。子所謂謝盡六塵。非唱和生滅之徒。前不云乎而非頓也。楞嚴云。譬如國王爲賊所侵。發兵討除。是兵要知賊之所在。若不識知而能討之。無有是處。子謂憑塵念佛。是躲其賊也。予謂究心破惑。欲除其賊也。故聲聞於結伏而不斷。菩薩於結破而不起。豈可以躲根與破惑同日語哉。又謂念長一分禪長一分。吁是何言歟。古云。若有一法。不成法身。若無一法。不成法身。若增一法不成法身。若欠一法不成法身。念苟可長。禪作麼生長。若可長。則吾心多一物矣。我云參禪後好念佛者。苟能發悟。活計隨時。無可不可。子云念佛後好參禪者。未審何處是念佛之後。若雲開悟之後。何必更說參禪。若未獲開悟。念佛何曾有後。參禪直取自心。不見有身土之二。子徒起取捨之情。能妙悟自心。則知心外元非有土。

再問。參禪究心非上根利智鮮能承當。中下之輩心如狝猴。須以方便拴縛之。若槪以禪理相語。彼將如聾如啞。徒成夢說。何如教之念佛。則上根之者彼此互融。中下之者淨念相繼。日久功深。何分利鈍。廣被羣機。無所不攝。當此末法尢爲善巧。較之參禪但可接上根而難以接中下者。豈不徑庭哉。請決所疑。

答。三乘方便本是假名。法性平等。聖凡不二。當時世尊入普光明殿。現受用三昧。凡下果是不堪。非不堪也。信不及耳。諸大菩薩內祕外現。騰疑請釋。然後知其人人本具。个个不無。皆堪承紹。故後等賜諸子。不言有髙下矣。今子執言有上下之根。有利鈍之異。且試論之。見聞知覺誰具誰不具乎。彼時難信大士決明。正啟今日之不信。今日參決古人指示正。參當時之難信也。所以云。古今一道。聖凡一心。豈分上下今古乎。但不能信心參叩。如其能之。彼極愚癡之徒。正是大機。何以故。彼全體不會。全體現前。只欠个承當耳。念佛躲根輕易度日。𨿽有遠因。易潛業識。故祖師云。系念乖眞。昏沈不好。子當鑑諸。

補問﹝終﹞

附達觀和尙招殃傳

達觀老人遭橫於癸卯之季冬。而眾議駭然。或謂其道力之未全。或謂其我慢之招得。或謂其定業之難逃。而石簣居士請予折之。予曰。皆不知達觀老人也。予獨知之。老人垂大權之迹。逆行順化。一舉而兩得矣。何也。由末法澆漓。世道侵喪。人心浸斃。師法不揚。致使如來慧命將危。特以示之也。故老人於戒定智慧曾無虧缺。獨絕師承損其行耳。何則。老人受業師者。爲凡心未盡還。俗娶妻。老人以方便力彊之復道。返以師禮待老人矣。諸方尊宿未有可其意者。獨大千和尙師事數年。而竟不之嗣。故同參之友皆行師資之禮。而終致於非刑者。此其所以現逆也。昔者石門禪師嘗從雪竇顯公而後出世。卻爲大覺璉公之嗣。座下有一婆子出眾云。這漢何得辜恩如此。雪竇老人與汝抖搜尿腸日夜談禪。始得今日。何以卻拈大覺之香。捋門胸前一砟。於是經三日﹝病﹣丙﹢維﹞發胸前而死。嗚呼。此亦垂範現逆之類也歟。吾又聞黃蘗巖頭皆云。智與師齊減師半徳。智過於師方堪傳受。由是而觀。則老人𨿽有超師之作。焉忍棄其源流也。其源流一絕。使後世邪慢之輩效學其疣。而佛法不滅則幾希矣。故佛祖不欲斷其血脈。於此特嚴其報應也。居士曰。爾只知其一。不知其二。吾聞。昔者小壽禪師住西湖之寂慶。彼時王公出鎭杭州。一日訪壽直至臥榻而壽不起。座推蒲團於地。公就而坐。極談終日方去。執事者勸曰。王公貴人也。一旦有事則﹝示﹡戈﹞系山門。何得輕忽如此乎。次日王公復至。壽乃聲鍾擊鼓萬指出迎。王公下轎握壽手曰。何不學昨日行徑耶。壽指傍曰。在節度卽得。柰左右何。二人相笑而已。於是諸方皆美壽之善通變者也。達老不然。無分賢愚一槪籠絡。觸怒當任。身罹非殃。招之有由。何關師資乎。予曰。不然。乃足下不知老人之順化也。自佛法之流震旦者二千餘年矣。初來之盛。王侯仰重過於至尊。故齊祖之訪道安。臨門不起。趙州之待石勒。牀坐而見。南陽忠公。獻宗扶輿而自若。懶贊融師。詔書三讀而不聞。是豈慢於王侯也。莫不皆欲髙護法幢垂範末世。使世出世間之有辧矣。故遠大師作尊僧篇六卷。許由之論僧不拜俗。三上其本。並體佛心。影向法事。爾來法道下衰。僧多拜俗。乞尾哀憐有損聖賢之體。循情詢俗全無道者之風。故老人深痛時斃。有仿古人。忍使殺身不甘坐視。所以垂此順化之範也。古者齊髙祖訪椆公。迎不起座。送不出門。左右勸之。彼國主也。何以怠慢乎。曰。吾聞賓頭盧尊者送王七步。減王之福。天下大荒七年。吾𨿽不逮聖僧。而形貌似之。不欲減王之福耳。由是而推吾知老人坐待公卿者非慢之也。寔不欲減公卿之福。所以知其爲順化也。嗚呼。長者之求子而子爲之躄地。不輕之告人而人爲之打擲。夜光之投人。非不貴也。而反爲之按劍。美玉之獻君。非不忠也。而反爲之刖足。是知恩反成怨。爲善招殃。代皆有之。老人化儀孰與伸焉。惟足下乃史氏也。於世甚爲有力。當細思而傳諸未聞。可謂共出一隻手矣。

