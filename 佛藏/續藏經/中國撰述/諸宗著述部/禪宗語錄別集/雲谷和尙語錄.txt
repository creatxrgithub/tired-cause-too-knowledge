續藏經雲谷和尙語錄

﹝參學﹞宗敬。道傑。惟能。宗會。祖祿編

雲谷和尙語錄目次

卷上

聖壽禪寺語錄

本覺禪寺語錄

開元禪寺語錄

雲巖禪寺語錄

卷下

小參

告香普說

偈贊

小佛事

跋

雲谷和尙語錄卷上

雲谷和尙初住平江府聖壽禪寺語錄

參學宗敬編

師於寶佑四年八月入院。指三門云。有拔開力。具透開眼。總未入得聖壽門。新長老今日放行去也。喝。

佛殿。不著佛求。不著法求。用禮作麼。提起坐具云。放過不可。

據室。磨竭掩室。毗耶杜詞。拍牀云。太湖三萬六千頃。月在波心說向誰。

拈衣。雞足峯守得定。大庾嶺提不起。提法衣云。這个聻。以我爲隱乎。吾無隱乎爾。

升座拈香雲。此一瓣香。恭爲今上皇帝祝延聖壽。萬歲萬歲萬萬歲遂就座。垂語云。萬頃煙波。四橋風月。千尺絲綸直下垂。三山大鰲輕一掣。果有不貪香餌底麼﹝問答不錄﹞。

提綱。文彩未彰。蘇州有常州有。絲毫才露。主山髙案山低。一切處不畱。一切處成就。紅塵鬧市。放兩拋三。白浪堆中。呈橈舞棹。南垂虹。西合浦。從汝諸人往來。從汝諸人點首。只如保壽開堂。三聖推僧。保壽便打。意在於何。橫按鏌鋣行正令。太平寰宇斬癡頑。

晚小參。問答罷乃云。徳山小參不答話。奮巨靈分太華之威。趙州小參要答話。展金翅擘滄溟之勢。若是舉一明三。目機銖兩。如鎡石見鐵相似。輕輕一引便動。說甚好與三十。說甚拋磚引墼。今夜不動功勛。不觸風化。革轍通途。海行條貫。會麼。太湖跨三州。

復舉寶公令人傳語思大。何不下山。教化眾生。目視云漢作麼。思大云。三世諸佛被我一口吞盡。有甚眾生可化。師拈云。二大老。一人口甜心苦。一人扶著便醉。於唱教門中則故是。若約衲僧門下。直須血滴滴地。卓柱杖一下云。車不橫推。理無曲斷。

上堂。入院二十日。波波復挈挈。逢僧深問訊。見俗低相揖。因甚十个有五雙。當機蹉過。𨿽然。禍不入愼家之門。

佛涅盤上堂。生滅滅已。寂滅爲樂。黃面瞿曇。死了活不得。摩﹝離﹣蹂﹢月﹞告眾。槨示雙趺。黃面瞿曇。活了死不得。聖壽有个祕傳方法。死得活底。活得死底。遂拈柱杖。卓一下云。活也活也。諸人還見老瞿曇麼。靠柱杖云。不是不是。

謝天臺靖首座淨慈王藏主上堂。江南兩浙。春寒秋熱。明明道得不知有。明明知有道不得。良久云。丰幹騎底大虫。元是南山白額。

上堂。舉僧問風穴。語默涉離微。如何通不犯。風穴云。長憶江南三月裏。鷓鴣啼處百花香。師拈云。黃面浙子。念一道神咒。盡將大地人一禁禁定。直是喘气不得。聖壽未免誦普回向眞言。到江吳地盡。隔岸越山多。

刊入方珠玉上堂。靈山正法眼。中峯破沙盆。扶持不起。搖乾蕩坤。喝一喝云。我行荒艸裏。你又入深村。

上堂。心火炎炎。境風浩浩。顯徳山臨濟大機大用。破塵勞眾生七﹝眞﹡眞﹞八倒。會麼。善賈之家。不停死貨。

謝無外首座上堂。一葉落天下秋。恁麼會又爭得。一塵起大地收。不恁麼會又爭得。恁麼不恁麼。鐵壁復鐵壁。𨿽然。若非明眼人。也大難委悉。

謝徑山翔藏主溫州杭侍者上堂。一大藏教。切缽羅娘。滿口嚼冰霜。親到曹湊。繞牀振錫。平地栽荊棘。舉也舉了也。拈也拈了也。會麼。川僧藞苴。浙僧瀟灑。

上堂。舉僧問香林。如何是衲衣下事。香林云。臈月火燒山。師拈云。臈月火燒山。言端語亦端。白雲收谷口。明月浸欄幹。

臈八大雪。徑山偃溪和尙至。上堂。二千年前。二千年後。奇哉奇哉。希有希有。等是出山下山。教化眾生。莫有眼明心悟底麼。如無。聖壽向雪上加霜去也。卓柱杖。下座。

元正上堂。今朝正月一。說話多忌諱。若說佛法。又道說佛一字。漱口三日。若說世法。又道祖師門下。不許俗談。拈丈云。柱杖子試露个消息看。卓一下。牛進千頭。馬進百匹。

元宵上堂。天上月圓。人間月半。一燈百千萬億燈。是處光明皆燦爛。忽然霧擁云興。乾坤黑漆。燈在什麼處。良久云。翻憶香林。證龜成鱉。

上堂。舉。僧問雲門。光明寂照徧河沙。雲門云。豈不是張拙秀才語。僧云。是。雲門云。話墮也。師拈云。石火機前。電光影裏。擬欲追蹤。千里萬里。𨿽然如是。那里是這僧話墮處。良久云。路不拾遺。君子稱美。

上堂。春日遲遲。春色依依。見桃花更不疑。聞擊竹忘所知。因甚一人道未會。一人道未徹。良久云。大冶精金。應無變色。

覽徑山佛海語上堂。靈山單傳。少林直指。始從升元閣。終至淩霄峯。於是二中間。總未曾說著。諸人還知佛海落處麼。文彩已彰。

謝藏主副寺上堂。一大藏教。當甚樻頭日黃薄。這些說話。非瞌睡虎。不能詮釋。非賣生薑漢。不能顯示。其餘道得。黑豆好合醬。白米好做飯。聖壽未肯點頭。何故。家住西州。

結夏上堂。拈柱杖卓一下。向這里領略得去。靈山一會。儼然未散。儻或不然。且聽柱杖子說安居偈。卓一下云。太文彩生。

上堂。百丈遭馬祖喝。臨濟喫黃栢棒。刺腦膠盆。投身憲网。只如這邊那邊。三百五百。浩浩商量。皮下還有血麼。卓柱杖一下云。鐵鞭多力恨無讎。

上堂。衲僧家。具行腳眼目。顯向上巴鼻。提金剛槌。碎聖凡窠臼。秉智慧劍。斷佛祖命根。一大藏經卷。是拭瘡疣破故紙。千七百傳燈。乃弄猢猻閒家具。喝一喝。未必善因而招惡果。

上堂。達摩面壁。雲門念七。旱地轟雷。炎天赫日。古人恁麼。聖壽不恁麼。一棒一條痕。一摑一掌血。必意如何。六月不熱。五穀不結。

解制上堂。萬里無寸艸。出門便是艸。俊鶻稍空。猛虎當道。拍牀云。明眼衲僧看不破。

中秋雨上堂。兩暗平湖。云籠靑嶂。不知心月孤圓。往往貪觀天上。諸人還猛省麼。正好修行。正好供養。

重建圓照堂並方丈上堂。深一丈。闊一丈。佛祖揩摸。古今榜樣。只如圓照堂。夜來與三髙堂斗額。是第幾機。良久云。眾眼難瞞。

開鑪上堂。對聖僧坐禪。與泥像說法。二千年前宿火。已是深深撥開。諸人還覺通身汗下麼。不然。放待冷來著。

嘉興府本覺禪寺語錄

參學道傑編

踞室。橫按柱杖云。正令全提。鐵壁鐵壁。卓柱杖一下云。百丈耳聾。黃蘗吐舌。

拈帖。正法眼藏。靈山付囑。正在今日。如何是今日事。帖是嘉興府出。

上堂。盡力道不得底句。三過堂說了也。一擊軒說了也。有底聞恁麼道。咬斷拇指。有底聞恁麼道。皺卻雙眉。𨿽然如是。一得一失。

上堂。謝龍安和尙。兼周檢閱。大明西堂。興聖首座侍者。曾參一惟。迦葉一笑。燎原之禍。起於一燋。至於擔睦州板。提破沙盆。盡是潑油救火。其焰益張。喝一喝云。白日靑天。有恁麼事。

淨慈介石和尙遺書至。上堂。無常生死法。突兀南山倚天末。於我不相干。瀲灩西湖浸月寒。更說珍重偈。八九分明七十二。虛空成兩邊。少處咸兮多處添。个是介石老人。錯供死欵。壽山今日。盡底活翻。會麼。若教頻下淚。滄海也須乾。

謝藏主上堂。舉。僧問五祖和尙。一大藏教。是个切腳。未審切什麼字。五祖云。缽囉娘。頌云。一句全提梵字經。舌顯當滴帝都丁。不知將謂平平仄。到了元來仄仄平。

上堂。是句也剗。非句也剗。逼得雄鷄生鵠卵。恁麼也得。不恁麼也得。放下死蛇拈活蠍。本覓與麼道。意在於何。開山靜慧師。親見龍牙老。

上堂。舉。應庵和尙問密庵和尙。如何是正法眼。密庵云。破沙盆。師拈云。密庵老人。向大徹堂前。轉惟觸諱。直得正宗掃土。諸人還知麼。劫石易消。鄕談難攺。

佛海忌日。拈香雲。趨風於太白峯前。﹝拓﹣日﹢ㄙ﹞人左語。再參於靈山會上。貫耳大雷。從玆恨气蟠胸。也要辱他門戶。老和尙。我不重汝解粘。只重汝添縛。不肯汝全收。只肯汝全放。殷懃爇此兜樓。是名眞法供養。

元旦上堂。今朝欲說新年頭佛法。已被鏡淸說了也。欲說不遷底句。又被法昌說了也。未免只據現定說與諸人。卓柱杖一下云。三段不同。收歸上科。

謝臨安林提幹徑山應侍者萬壽堅侍者靈隱俊藏主上堂。淨名一默。國師三呼。云收碧漢。雷轟太虛。只如一大藏教。還有這个消息也無。咄。長安城裏。休間皇都。

開鑪上堂。冷冰冰地一解。六年雪嶺。九載嵩山。不得一半。山僧擬欲行之。盡法無民。且與麼。和光同塵。火家暖熱。良久云。火鑪闊何似古鏡闊。

上堂。舉。藥山坐次。僧問。兀兀地思量个什麼。山云。思量个不思量底。僧云。不思量底。如何思量。山云。非思量。頌云。輪囷古木倚寒林。雪壓霜埋春信深。忽地好風輕撼勤。細聽渾是者龍吟。

啟建聖節上堂。一句無私。當陽顯露。電繞星樞。虹流華渚。直得普天亞地。有情無情。悉皆鼓舞。何故。聖人作而萬物睹。

謝法華希叟和尙。源別澗首座。上堂。舉。瑯琊覺因法華舉相訪。遂問。近離甚處。舉曰。兩淛。船來陸來。曰船來。船在甚麼處。曰步下。不涉程途一句。作麼生道。舉以座具摵一摵曰。杜撰長者。如麻似粟。便拂袖而出。瑯琊問侍者。此是甚麼人。曰舉上座。瑯琊遂親下旦過堂。問莫是舉上座麼。莫怪適來相觸忤。舉便喝。復問。長老何時到汾陽。曰某時到。舉曰。我在淛江。早聞你名。元來見解只如此。何得名播寰宇。瑯琊遂作禮曰。慧覺罪過。師拈云。一人如龍戲滄溟。四海水立。一人如虎踞巖麓。萬籟風生。全主全賓。全生全殺。古人則且致。卽今主賓相見。又且如何。惡。知是般事便休。

上堂。信口道句句朝宗。信手用機機相副。只如臨濟縮劫舌頭。徳山閣起柱杖。向甚處相見。良久云。下座。巡堂喫茶。

上堂。豎起拂子云。向者裏見得。一塵飛而翳天。一芥墮而覆地。其或未然。拂子穿燈籠入露柱。向蟭螟眼裏。開張世界去也。擲下拂子。

上堂。舉。髙亭初參徳山。隔江問訊。徳山以手招之。髙亭橫趨而去。更不回顧。後法嗣徳山。大慧拈云。髙亭橫趨而去。許伊是靈利衲僧。若要法嗣徳山則未可。何故。與徳山猶隔江在。癡絕和尙云。徳山有含沙射人之毒。髙亭一死更不再活。師拈云。徳山有運斤之手。髙亭有受斤之質。當時更得澧州魚羹爛臛一頓。門風未到寂寞。只如大慧和尙癡絕老人與麼道。是褒是貶。疾風知勁艸。版蕩識良臣。

結夏上堂。百二十日長期。今朝是第一日。諸人寬作程浪。急作手腳。驀然知得眼在眉下。鼻在唇上。只許你知。不許你見。要見麼。以手摸鼻云。何似生。

謝秉拂夏齋上堂。一句子百味具足。都寺拈出了也。一句子澹乎無味。首座拈出了也。使我一眾。饑虛頓除。聞見俱泯。山僧亦有一味。只是辛辣。也要諸人吞吐。卓拄杖云。今日供養。何似昨日。

上堂。僧問馬大師。離四句。絕百非。請師直指西來意。祖云。我今日勞倦。不能爲汝說得。問取智藏。智藏雲。我今日頭痛。不能爲汝說得。問取海兄。海兄云。我到者裏卻不會。僧舉似馬祖。祖云。藏頭白海頭黑。師拈云。興於詩。立於禮。成於樂。則故是。還知直指爲人處麼。良久云。民可使由之。不可使知之。

上堂。舉。僧問洞山。寒暑到來。如何回避。山云。何不向無寒暑處回避。僧云。如何是無寒暑處。山云。寒時寒殺闍梨。熱時熱殺闍梨。頌云。一曲新丰雪子吟。云籠古殿夜沈沈。普天匝地無回互。莫把商音作羽音。

保苗上堂。舉。南嶽讓和尙。與馬大師說。汝學心地法門。如下種子。我說法要。譬彼天澤。汝緣合故。乃見其道。師云。這般說話。只是尋常日用事。驅潙山牛。耕云擺月。荷麻谷鋤。淺種深耕。去無明艸。滋養靈苗。喚作汝學心地法門。如下種子得麼。密布慈云。徧灑甘露。髙懸慧日。別振玄風。喚作我說法要。譬彼天澤得麼。五穀丰登。萬寶秀實。渾家一飽。頓忘百饑。喚作汝緣合故。乃見其道得麼。拍禪牀一下云。笑倒金州和尙。

謝蘇新恩程宣教升侍者上堂。迦葉笑中旨。伏羲畫外傳。蛟龍得雲雨。雕鶚在秋天。

出城歸謝故舊上堂。十字街頭。回頭轉腦。只爲等个人來。村艸步頭。捏住鼻端。野鴨何曾飛去。恁麼見得。傾蓋如故。其或未然。西秦東魯。

解夏上坐。十五日已前。住住無所住。十五日已後。去去無所去。正當十五日。也不去也不住。本覺堂中解夏齋。那蘭寺裏托缽舞。

佛海禪師忌日上堂。庭柯一葉飄。大地皆秋色。堪嘆參玄人。幾个知時節。拍膝云。趙州當日見南泉。解道鎭州出蘿卜。

上堂。舉。僧問雲門。樹凋葉落時如何。雲門云。體露金風。師拈云。應時如風。應機如電。則不無雲門老人。仔細看來。太煞傷筋動骨。

謝大機首座上堂。顯大機。彰大用。破的破塵。百發百中。起萬年正續。滅東山正統。證其所竊之羊。元在長廊蜂桶。

九月旦上堂。舉。慈明謝故舊頌云。颯颯涼風景。同人訪寂寥。煮茶山下水。燒鼎洞中樵。慈明者人富而不驕。約而不儉。𨿽然。未免費用常住。本覺則不然。颯颯涼風景。同人訪寂寥。砒霜和狼毒。白飯糝美椒。且道與古人是同是別。

重九上堂。金風淅淅。玉露瀼瀼。紫更施紫。黃菊施黃。王孫公子。在在處處登髙吟賞。林下道人。三三兩兩聚頭商量。且道商量底是什麼事。九月九日是重陽。

上堂。舉。三角示眾云。若論此事。眨上眉毛。早是蹉過。麻谷出眾云。蹉過卽不問。如何是此事。三角云。蹉過。麻谷掀倒禪牀。三角便打。雪竇拈云。兩个有頭無尾漢。眉毛未曾眨上。說什麼蹉過。僧便問。眉毛因甚不眨超。雪竇便打。師拈云。二大老。一人向石火機前垂手。一人向電光影裏挨肩。全放全收。全生全殺。雪竇因甚道。兩个有頭無尾漢。具眼者辧取。

上堂。釋迦頂骨。達摩眼睛。在谷蒲谷。在坑蒲坑。拍禪牀云。擊碎了也。天平地平。

至節上堂。金烏飛玉兔急。一陽生是今日。拈主丈云。這个粗辣梨。通身黑似漆。還有生長也無。乃提起主丈云。七尺八尺。

上堂。電掣電轟。崖崩石裂。掩耳不及。貶眼不及。千古寥寥知者誰。黃蘗聞之驚吐舌。

佛成道上堂。正覺山前。凍不死餓不死底老和尙。迫到明曇現時。未免自欺自注。咄。禍胎住也。人間天上。

謝明藏主上堂。祖師巴鼻。從上爪牙。會則事同一家。不會則萬別千差。只如經歸藏禪歸海。作麼生會。卞璧無瑕卻有瑕。

繞街祈晴上堂。兼謝徑山道場道舊。靜中底。鬧中底。非則總非。是則總是。盤山向肉案頭倒跟。樓子於歌聲中瞥地。是汝諸人。連日繞街行道。莫有同途共轍底麼。啞。龍門無宿客。虎穴卻生彪。

上堂。舉。文殊是七佛之師。因甚出女子定不得。罔明有何神通。而出女子定。師云。出得出不得。卽且置。還知世尊敗闕處麼。玉印不離天子手。金箱豈可庶人。

建寧府開元禪寺語錄

參學惟能宗會編

據室。拈拄杖卓云。與麼提持。盡大地人。望風輸疑。靠柱杖云。到則不點。

升座拈香祝聖罷。﹝問答不錄﹞乃云。諸佛不出世。明歷歷月皎長空。祖師不西來。孤迥迥云生深谷。直得紫芝峯靈苗秀異。丹靑閣溢目光華。非惟七州管內。莫杖無憂。普使盡大地人。太平坐致。𨿽然如是。必竟功歸何所。良久。千峯朝華嶽。萬派肅滄溟。

復舉。建州夢筆和尙。僧問。如何是佛。答云。不注汝。僧云。莫便是否。答云。汝誑也。師頌云。一句全提不誑汝。擬披襟處自欺瞞。多看月色和云白。不覺泉聲帶露寒。

中秋上堂。僧出問云。今朝八月十五。正是月圓當戶。𨿽然匝地普天。要且絲毫不露。師云。坐在覆盆之下。又爭怪得。進云。露柱放光明。燈籠齊起舞。師云。且莫服花。進云。對境憑誰話此心。令人長憶寒山子。師云。寒山子道什麼。進云。記得昔日有院主。問馬大師。近日尊位如何。大師云。日面佛月面佛。師云。和尙吐出。進云。日面月面。突出難辧。明眼宗師。一見便見。師云。腦後見腮。莫與往來。進云。且道見後如何。師云。日面佛月面佛。進云。西風一陣來。落葉兩三片。師云。恁麼要見馬大師。三生六十劫。進云。心月孤圓。光吞萬像。光非照境。境亦非存。光境俱忘。復是何物。師云。描不成畫不就。進云。莫是月印長空。江河流影麼。師云。正是光影裏行。進云。靈山話曹溪指。何曾識得自家底。師云。月聻。進云。擬心便被黑雲遮。認著依前還不是。師云。爍破髑髏猶未覺。進云。不認著不擬議。是个什麼。師云。禮拜著。

師舉。寒山云。吾心似秋月。碧潭光皎潔。無物堪比倫。教我如何說。拈云。旣說不得。就模子脫出一个。吾心秋月印中天。到處相逢到處圓。普請且歸林下坐。好看光影未生前。

謝首座並空谷和尙上堂。托缽據南泉位。誰是主誰是賓。長老甚年行道。智過禽獲得禽。威音已前猶是王老師兒孫。老鼠孔裏頭出頭沒。有甚共語處。若欲發明大智門風。須是耳聾三日始得。喝一喝云。卻將舊斬樓蘭劍。換得黃牛教子孫。

臈八上堂。四九三十六。夜眠如露宿。瞿曇冷地被星瞞。剛道一切眾生。智慧徳相具足。咄。開眼說夢。

謝南劍光孝北山和尙上堂。舉。長慶雲。路逢道伴交肩。一生參學事畢。師拈云。芝山與南山。三十年道伴。東西兩浙。南北山中。幾回聚首。幾度交肩。只不曾說著參學二字。何故。彼此識羞。

浴佛上堂。身口意淸淨。是名佛出世。滿面埃塵。身口意不淸淨。是名佛滅度。通身泥水。於此明得。恩無重報。其或未然。竭建溪水轉洗不淸。何故。水不洗水。

上堂。舉。長沙和尙遊山回。首座問云。甚處去來。沙云。遊山來。首座云。到甚處。長沙云。始隨芳艸去。又逐落花回。首座云。大似春意。長沙云。也勝秋露滴芙蕖。頌云。一步才行一步隨。等閒身在武陵溪。洞中無限春消息。自是時人去路迷。

謝靈峯石平首座不赴龍光請。上堂。舉。三聖問雪峯。透网金鱗。以何爲食。﹝云云﹞拈云。龍門萬仞。透底須是其人。象骨千層。到頂還他作者。古人且置。今日新龍光與芝峯相見。合談何事。良久云。去路一身輕似葉。髙名千古重如山。

中夏上堂。一年過半。一夏過半。丹靑閣。東行西行。長連牀。喫粥喫飯。盡道現成公案。無事不辦。我且問你。因甚達摩來梁。摩騰入漢。參。

上堂。說心說性。舉古舉今。墮在葛藤窠裏。機前領旨。意外明宗。亦墮在葛藤窠裏。畢竟如何免得。擲下柱杖云。切忌。

上堂。向上機。險崖句。三條椽下。默默提撕。十字街頭。堂堂顯露。喝一喝。俊鷹不打死兔。

上堂。舉。黃檗問百丈和尙。從上宗師。如何指示於人。百丈據坐。黃蘗云。後代兒孫。作麼生傳授。百丈云。我將謂你是个漢。便歸方丈。師拈云。嘗聞百丈家法森嚴。門庭髙峻。因甚黃蘗輕輕一拶。便見堂奧俱開。𨿽然。今古有誰親到來。

解夏上堂。禁足安居。按牛頭喫艸。克期取證。打艸要驚蛇。若是眼裏有筋。皮下有血。箕未風而巢覺。畢未雨而穴知。諸方浩浩地。踏步向前。討什麼碗。

上堂。風蕭蕭雨蕭蕭。機機相副。物物全超。恁麼會去。八月二十五。其或未然。飯袋子。

開鑪上堂。今日開鑪。有一則語。火筯香﹝匙﹣匕﹢巳﹞。渾是鐵做。

上堂。默時說。說時默。鐵壁重重。銀山疊疊。雪峯九到。入作無門。臨濟三回。痛打不徹。何故。只爲分明極。

浴佛上堂。乳兒生下便乖宗。半是眞誠半脫空。今日不行韶石令。大家戽水潑頑銅。

辭眾上堂。南閩山。西浙水。髙無極。深無底。入則个个歸源。出則無無不是。一輪明月杖頭挑。四海五湖皇化裏。

平江府虎丘山雲巖禪寺語錄

侍者祖祿道傑編

入寺。指三門云。出城見塔。入寺登山。正是門外句。如何是門內句。踏著不嗔。

據室。這里是吾父翁。烹佛煉祖。煆聖鎔凡底大鑪韝。山僧今日盡底掀翻。只要諸人望風瞥地。拍牀一下。

拈省札。當陽一札。吹毛出匣。吳越令行。風淸六合。

山門疏。句句無私。頭頭合轍。洞裏桃花。屋頭春色。

升座拈香。祝聖罷。次拈香雲。根塵迥脫。枝葉全無。揚在壁巴邊。無人秋采著。被个碎破砂盆。披白雲衣。吵吵鬧鬧。公是公非底。者和尙一覷覷破。今日爇向鑪中。也要辱他則个。遂就座。問答提綱罷。復舉。保壽開堂。三聖推出一僧。保壽便打。三聖道。恁麼爲人。非但瞎卻這僧眼。瞎卻鎭州一城人眼去在。保壽擲下主丈歸方丈。師云。石火光中。排兵列陣。擬陷英雄。電光影裏。奪鼓攙旗。功髙汗馬。只如擲下主丈歸方丈。又作麼生。輪王三寸鐵。徧界是刀槍。

小參。﹝問答不錄﹞乃云。揚岐的旨。東山暗號。識不可識。智莫能知。二千里閩山浙水。三十日涉險淩波。處處全眞。頭頭顯露。及到雨花亭前。頑石點苴。轆轤聲裏。睡虎擡眸。累我祖父。千方百計。設陷藏機。總未構旱一半。山僧旣入其穴。據其頭收其尾。倒捋其須去也。拍禪牀云。吽吽。

復舉。五祖和尙云。老僧遊方數十年。參數人善知識。將謂百了千當。及到圓鑑會下。直是開口不得。末後到白雲和尙處。因咬破一个鐵酸饀。直得百味具足。且道饀子一句。作麼生道。花發雞冠媚早秋。誰人能染紫絲頭。有時風動頻相倚。似向階前聞不休。師云。饀子一句。渾侖咽卻。早是惡心。何況細嚼了。吐與人。𨿽然川僧藞苴。也輕他不得。

佛涅盤上堂。諸人要見紫磨金色之軀麼。以手指空云。蒼天蒼天。復摩胸云。冤苦冤苦。令人恨气塡胸。年年二月十五。

三月旦上堂。舉。三角和尙上堂云。大凡言語。須是應時應節。有僧出云。四黃四赤時如何。三角云。三月杖頭桃。僧云。爲什麼滿肚貯气。三角云。爭柰一條繩何。僧云。作麼生吐气去。三角云。須待皮穿。拈云。應時如風。應機如電。則不無三角。這僧似个鼠粘子。被他粘著。無可柰何。山僧當時見他道。四黃四赤時如何。只對他道。沾衣欲溫杏花雨。爲什麼滿肚貯气。吹面不寒楊柳風。如何得出气去。和聲便打。

上堂。海湧峯髙。劍池水碧。須是親到一回。一點瞞他不得。只如三春擾擾。冠蓋駢闐。豈不是親到。及乎問著。便道一年一度遊山寺。不上雲巖卽虎丘。咄。劍去久矣。爾方刻舟。

浴佛上堂。指天指地。有甚巴鼻。惟吾獨尊。浣盆浣盆。韶陽正見。太阿倒持。藥嶠全機。狐裘返衣。虎丘今日。只要諸人向水不洗水處。爲渠湔洗。以拂子作浴佛勢云。攻乎異端。斯害也矣。

開建乾會節上堂。二千年前。靈山會上。金口所宣。仁王護國經一卷。今辰開建乾會節。重爲翻譯去也。卓主丈云。下座大佛殿開建。

結夏上堂。九旬禁足之初。三月安居之始。雲巖固守家法。誰敢違條越制。一是一。二是二。事得理融。理由心契。良久。瞎驢不受靈山記。

雲谷和尙語錄卷上

雲谷和尙語錄卷下

小參

至節朕兆未分。天髙地厚。一言道盡。夜暗晝明。所以洞山掇退果子掉。慈明揭榜僧堂前。用盡自己心。笑破他人口。其餘斗飣新鮮說黃道黑。撿點將來。一時黴醭了也。聖壽只據見定。和盤托出。一个个相似。要汝諸人。東咬西咬。忽然咬破一个見裏頭仁。方知道一陽生於子。

舉。雲門示眾云。十五日已前卽不問。十五日已後。道將一句來。眾無語。雲門代云。日日是好日。拈云。雲門老人。白日靑天。顚言倒語。聖壽也有一問。十五日已前卽不問。十五日已後道將一句來。卽向他道。今朝是十六。

除夜。撲落非它物。縱橫不是塵。山河並大地。全現法王身。只如洞庭七十二峯。髙而無上。仰不可及。太湖三萬餘頃。淵而無下。深不可測。喚作法王身得麼。不是目前法。亦非目前事。古往今來。增一絲毫不得。年窮歲盡。減一絲毫亦不得。驀拈主丈卓云。大地山河。向者裏百雜碎。直得鴟夷子與天隨子。手舞足蹈。大顚小怪出來道。奇哉奇哉。我自來有耳。不曾聞與麼說話。有眼。不曾見與麼奇特。靠主丈云。住住。曹溪門下。不許俗談。

舉。黃蘗示眾云。汝等諸人盡是噇酒糟漢。與麼行腳。何處有。今日。還知大唐國裏。無禪師麼。時有僧出眾云。只如諸方。匡徒領眾。又作麼生。黃蘗云。不是無禪。只是無師。拈云。黃蘗老婆心切。爲人徹困。誠哉。只是閩人鄕談不攺。古今錯會者多。今日下一轉語。不特別其鄕談。要見佛法眼目。良久云。哥勞哥勞。

結夏小參。靈山舊制。震旦新規。置禽於籠。置獸於檻。直須聲色頭上坐。聲色頭上臥。信口道著。舉步踏著。何生可護。何行可修。豈不見汾陽於干戈叢中。六人成大器。妙喜向風波崄處。打發十三人。聖壽者裏。个个頭頂天。腳踏地。寅朝喫粥。齋時喫飯。咄。何似參退喫茶。

舉。僧問馬大師。如何是祖師西來意。馬大師云。近前來向汝道。僧近前。馬師打一掌云。六耳不同謀。後來黃龍南禪師云。古人尙乃六耳不同謀。而今諸方。三百五百浩浩地。禍事禍事。師拈云。馬駒踏殺天下人。則故是。只如黃龍恁麼道。意在於何。良久云。曾經巴峽猿啼處。未到三聲已斷腸。

解夏小參。太湖浸月。釋迦老子。眼睛打失不知。長橋則波。達摩大師。舌頭爛卻不識。旣不知又不識。得人憎是這些兒。亙古亙今無變易。諸方克期取證。固守蠟人。正是系縛盲驢。斷送未劫。山僧一夏。保疆守界。只恁麼過。諸人一夏。安時處順。也只恁麼過。𨿽然如是。必竟所成者。是什麼事。良久云。前三三。後三三。

舉。僧問風穴和尙。九夏賞勞。請師言薦。穴云。一把香芻拈未暇。六環金錫響搖空。師拈云。買鐵得金。風流千載。何故。重賞之下。

冬至小參。空劫已前。空劫已後。有一句子。十分成現。從上以來。未有一人蹉口道著。正眼覷著。本覺今夜。向陰極陽生處。盡情裂破。以拂子擊禪牀云。靈光已兆。萬匯含虛空。一气潛通。花開世界起。恁麼會去。仲冬嚴寒。不恁麼會去。季冬極寒。

舉。僧問香嚴。直截根源佛所印。香嚴乃拋下主丈。空手而去。師拈云。香嚴當陽顯示。不負來機。若是據令而行。莫道者僧。釋迦老子。也無回避處。

除夜小參。諸佛不出世。松自直棘自曲。祖師不西來。烏必玄鵠必白。無端六年雪嶺。九載嵩山。頭上靑灰。口邊白醭。作法於涼。其獘猶貪。至於孤村漏店。帶水拖泥。鬧市人叢。欄街截巷。作法於貪。獘將若何。忽有个漢出來道。長老長老。只管論量古人。有甚了期。正當臈月三十日。各人衣單下。有一件大事。又作麼生。但向他道。東風漸解檐前凍。一歲嚴凝又且休。

舉。僧問趙州。萬法歸一。一歸何所。州云。我在靑州。作一領布衫。重七斤。師拈云。趙州老兒。只知淚出痛腸。不覺舌在口外。忽有人問壽山。萬法歸一。一歸何所。和聲便打。

結夏小參。不是心。不是佛。不是物。當機突出遼天鶻。非風動。非幡動。非心動。倚天長劍逼人寒。若是未舉先知。未言先領。棒未到折在那。更開粥飯相待。明窗下安排。按牛頭喫艸。有甚活路。本覺今夏六十餘僧。十五軍州人事。人人眼寒湖海。个个气壓乾坤。總是嫌佛不肯做底。何故。義出丰年。

舉。定上座問林際。如何是佛法大意。林際下禪牀擒住。與一掌便花開定佇思。傍僧云。定上座何不禮拜。定禮拜大悟。師頌云。六十山藤恨未消。無端覿面觸聱頭。當機一著如風疾。佛法須教掃土休。

解夏小參。檇李雲閒。百越三吳。山靑水碧。斗門浪靜。上載下載。北往南來。把定疊疊銀山。放行歌謠滿路。老舡子。三十年單明此事。一撓揚在朱涇跛。雲門一平生眼冷。諸方行腳。不離兜率。見角知牛。萬中無一。守株待兔。十个五雙。今當自恣之辰。壽山解開布袋。盡情抖向諸人。諸人各自撿點家私看。良久。構得十成。猶虧一半。

舉。潙山一日方丈坐次。仰山從面前過。潙云。若是百丈先師。子須喫痛棒始得。仰云。今日事作麼生。潙云。合取兩片皮。仰云。此恩難報。潙云。非子不才。老僧年邁。仰云。今日親見百丈師翁。潙云。子向什麼句中見先師。仰云。不道見。只是無別。潙云。始終作家。師拈云。一挨一拶。玉振金聲。一放一收。頭正尾正。則不無。若是大用現前。莫道仰山。潙山也免不得。卓主丈。

除夜小參。拈花未曾。萬象森羅悉皆微笑。覓心無處。山河大地早已平沈。可憐這邊那邊。東走西走。胡餅裏討汁。虛空中覓縫。殊不知自大年朝。弄到臈月三十日。都無虛棄工夫。總是自家受用。𨿽然如是。切忌坐在者裏。何故。今歲今朝盡。明年明日來。

舉。荷澤見靑原思和尙。思問。甚處來。澤云。曹溪來。思云。曹溪意旨如何。澤振身而立。思云。猶帶瓦礫在。澤云。者裏莫有眞金與人麼。思云。設有。向什麼處著。師拈云。一人奢而不儉。一人儉而不奢。子細看來。未分眞金瓦礫在。拈主丈卓云。者裏見得。瓦礫解放光。又卓云。者裏見得。黃金如糞土。靠柱杖云。可惜許。

告香普說

參禪學道。別無玄門要路。須是當人自悟始得。若端的一回悟去。見山不是山。見水不是水。然後見山是山。見水是水。若不悟去。見被見礙。爲物所轉。爲境所迷。所謂業識忙忙。無本可據。不見古徳道。參禪須是悟。悟了須是遇人。若不遇人。盡是依艸附木精靈。又道。參禪無別路。徹底須自悟。悟與未悟時。毫髮不差互。豈虛語哉。譬如諸子百家百工伎藝。亦各有悟門。若得悟去。自然脫白露淨。便有精妙之理。顏子坐忘。胃子曰惟。豈非脫白露淨。般投其斧。良捨其策。豈非精妙之理耶。吾宗如徳山。負大經論。開大講席。爲學者所宗。自注金剛疏鈔。聞南方有教外別傳之旨。憤憤悱悱。將所注底疏鈔。載之出蜀。擬欲去其窠穴。掃其種類。甚生气宇。方到澧州。近龍潭寺。忽肚饑。見婆子賣油餈。遂買點心。婆云。首座所載者是什麼。鉤在不疑之地。山云。金剛疏鈔。一釣便上。婆云。我有一問。若答得。不要錢喫油餈。若答不得。便去。遼天索價。山云。但問將來。眞个相似。婆云。金剛經中道。過去心不可得。現在心不可得。未來心不可得。你點那个心。驅耕奪食。山無語。漏逗不少。婆云。你喫油餈未得在。第二下鐵槌來也。山云。此間莫有禪寺麼。婆云。近有龍潭老子。具大眼目。驅羊入屠門。山不得油餈喫。徑上龍潭。趨方丈。問云。久向龍潭。及乎到來。潭又不見。龍又不見。面目全露。龍潭背地裏答云。子親到龍潭。據欵結案。山無語。中毒了也。山遂倒戈卸甲住了。一夜侍立龍潭。至更深出門。見外面黑。潭點紙燭度與之。山才接。潭卽吹滅。三寸七首用事。山當下大悟。一失人身。萬劫不復。山遂將所載底疏鈔焚之云。窮諸玄辯。似一毫致於太虛。竭世樞機。若一滴投於巨壑。古今榜樣。後住徳山。拆卻佛鈔。正令當行。只據一條棒。凡見僧入門便棒。慈悲似海深。巖頭雪峯。皆死棒下。一日雪峯辭徳山。同巖頭到鰲山店中。巖頭一味打眠。雪峯一味坐不睡。巖頭云。何不噇眠。似七村裏土地相似。他時異日。魔魅人家男女去在。生風起艸。峯以手點胸云。我者裏未穩。一欵便招。巖云。我將謂是个漢。他後向孤峯頂上。結艸庵去。猶作者个語話在。殺人不用刀。峯云。我實不敢自瞞。性命已在巖頭手裏。頭云。若據汝見處。一一通來。是則爲你證據。不是爲汝剗卻。提上挈下。峯云。我初見鹽官舉色空義。有个入處。入之一字。也不消得。頭云。此去三十年後。切忌舉著。爲人須爲徹。又因洞山過水頌云。切忌從他覓。迢迢與我疏。驢前馬后。巖云。若如此。自救不了。殺人須見血。峯云。我請益徳山。從上宗乘中。學人還有分也無。抱贓叫屈。山便棒云。道什麼。血滴滴地。當下如桶底脫相似。未敢相許。山云。我宗無語句。亦無一法與人。前箭猶輕後箭深。巖頭喝云。不見道。從門入者。不是家珍。迅雷不及掩耳。峯云。而今作麼生。求生不得生。求死不得死。頭云。你從今若欲播揚大教。一一從自己胸中流出。蓋天蓋地去。末後殷勤。峯跳下禪牀云。今日始是鰲山成道。也是貧兒拾得錫。者个是從上參學底樣子。若無龍潭辧古今底眼目。不足爲人之師。若非徳山直下披襟去卻奉重底。不足爲人弟子。又如巖頭之善琢磨。雪峯之不自瞞。深錐痛札。令到不疑大安樂之地。方見其師友也。兄弟。旣來此間道集。今日告香請普說。告香乃前輩爲新掛搭兄弟之設。從上參學。才到一所在。須是先請益因緣。方許入室。後來見人多了索性。夏前告香。普同請益一次。諸兄弟從今而後。若做工夫。但向自己行住坐臥處參究。參來參去。參到無參之處。﹝囗﹫力﹞地一聲。便見徳山雪峯性命。在諸人手裏。不特二大老。從上諸佛諸祖性命。亦在掌握中。到者裏。十二時中。自然得力。生死岸頭。亦乃得力。觸境遇緣。不爲物轉。上人門戶。勘辧諸方。著著有出身之路。不坐在是非得失窠臼中。至於一大藏教。一千七百公案。語言文字。精妙之理。一點著不得。𨿽然。著不得處。事事著得。何故。地靈步步雪山艸。僧寶人人滄海珠。久立珍重。

秉拂

徑山結夏。聲前旨。向上機。石火莫及。電光罔追。二千年前。黃面老漢道个圓覺伽藍。平等性智。將四聖六凡。情與無情。一禁禁住。錯。二千年中。列祖出興。將錯就錯。於其中間。晝食夜寢。開﹝入／米／田﹞種粟。三百五百。東說西話。用盡自己心。笑破他人口。錯。二千年後。徑山堂上。坐致太平。人人鼻直眼橫。个个保疆守界。行看五峯云。坐聽雙澗水。透頂透底。無是不是。錯。只如山上有鯉魚。井裏有蓬塵。又作麼生。錯錯。當機拗折驪龍角。

舉芭蕉主丈子話。弁﹝雨／只﹞泉雅白雲頌。師頌云。與奪之機覿面提。拄天拄地峭巍巍。髑髏一擊百雜碎。狼藉春風無盡時。

解夏。諸佛祕印。破糞箕禿苕帚。列祖玄關。瀾泥團鐵門限。與麼提持。與麼顯露。鷹睛鶻服。窺覷無門。進前則邇上險絕。退後則徹下孤危。九十日內。四世界中。風颯颯地。誰敢違條犯令。豎起拂子云。看看。印文露沋。擊拂云。裂破玄關。倒用橫拈。無施不可。萬里無寸艸處。丟躍出焦尾大虫。出門便是艸。帶角毒蛇當路臥。正恁麼時。九夏賞勞。誰是得者。喝。

舉。灌溪初參臨濟。才跨門。濟驀胸擒生。溪云。領領。濟便托開。應庵和尙拈云。灌溪气宇如王。被臨濟活埋。在鎭州十字街頭。當時若是光孝。棒折也未放他在。何故。家肥生孝子。國霸有謀臣。方丈拈云。動弦別曲。葉落知秋。則不無灌溪。若使臨濟更具些子慈悲。免其前不構村。後不疊店。應庵云。棒析也未放他在。誠哉。師拈云。臨濟如猛虎。當途遇物則噬。可惜灌溪性命。斃於爪牙之下。當時若善倒捋其須。非特托開未得。亦免遭人檢責。𨿽然如是。那里是臨濟不具些子慈悲處。虎班易見。人斑難見。

偈頌

血書蓮經

眼底有筋皮有血。自家鍼札自家知。一毫頭上能通變。紅菡萏花三四枝。

天衣悟道井

云根鑿斷碧沈沈。最苦天衣喫賺深。泥水通身無雪處。月明雁影落波心。

南叟號

蒲口蠻音滅正傳。盡閻浮界是兒孫。文殊指點不能到。連累善財曾倒跟。

寄呈靈隱石溪和尙

照雪全提生殺令。親曾拶向死邊過。而今剗地思量著。無柰寒毛卓豎何。

枯髏擔人我檐

一物百駭無子異。負他自負幾時休。只今放下便放下。一擔何曾有兩顚頭。

悼雙杉和尙

海湧波騰釰化龍。不須惆悵碧潭空。松窗月冷尋思去。枯木猶吟半夜風。

石鏡號

一著當機聳斷崖。明明非像亦非臺。看來著去都頑了。羞見娘生面目來。

不傳號

碎除竺國冬瓜印。掃盡眞丹剗子禪。一一胸襟流出底。正宗滅卻瞎驢邊。

徑山火後重開大慧語

板共八百有零片。字計三千餘萬言。石火光中看得破。奚翁三寸舌猶存。

牧坡號﹝蘇省元取牧羊之義﹞

漢節親持入虜庭。羝羊眠處艸深深。至今平地成堆阜。渾是孤忠一片心。

送慧居士

瞿曇天子本同參。有口從來各自緘。剗地臨歧成漏泄。你儂長揖我和南。

送無機小師明兄

未展炊巾便托開。卻令坐地喫茶杯。十分禮意殷葸了。爲汝遭爺教壞來。

贈陳梅坡說史

版圖盡復喜時平。誰挽天河洗甲兵。好說放牛歸馬事。熙熙四海樂樵耕。

書華嚴經

二千年事已摸糊。白紙拈來黑字書。泄盡南詢些子意。始終成敗是文殊。

贊佛祖

坐巖石大士

蒼崖參萬仞。瀑布﹝泳﹣永﹢﹞千尋。幾坐盤陀石。慈悲似海深。

魚籃

雲鬢亂垂垂。風姿有如許。著意在錦鱗。蹉過全提處。

艸衣文殊普

發垂肩衣紉艸。持如意明什麼。稽首七佛師。毗耶遭靠倒。

行願海深無底。手中經明舉似。瓶瀉二千酬。墮在艸﹝竺﹣二﹢果﹞裏。

夾山見舡子

大徳住何寺。漫天設网羅。點頭三下處。猶欠幾舡篙。

香嚴聞擊竹

一礫千鈞重。當陽爲發機。髑髏轟破後。遺恨竹依依。

朝陽

目前機通一綫。貴完全無漏綻。指﹝目﹡雇﹞靈寒。通身白汗。

對月

手中底貝多葉。流通分曾未徹。呼顧兔熱。字黑紙白。

寒山﹝執掃帚﹞

不是我同流。拔本得索性。此人若行時。奪汝苕帚柄。

拾得﹝執經卷﹞

問姓姓不知。問名名不識。全提一卷經。何似叉手立。

五祖送六祖渡江

只是長行一碓夫。踏翻窠臼命如絲。扁舟一夜撐明月。養子方知是父慈。

舡子

靠卻蘭橈坐。寥寥雙眼空。冷看紅蓼岸。意在碧潭龍。

嚴陽

一物不將來。全肩擔荷去。者些毒害心。寧可是猛虎。

小佛事

眞大師起骨歸泉州

聲色純眞。見聞不礙。道得卽住。略露半提。拂袖便行。猶欠一解。吽吽。靈山門下。未著你在。

延淨頭起骨

東司頭。延壽裏。淨地上放屙。髑髏前已見。便恁麼去。未有地頭。畢竟如何。家住東州。

義藏主火﹝曾在徑山維那﹞

豎火把云。此義幽深。無人能到。親曾法戰。千七百人。總聽全提。酬問字僧。一大藏教。不消一唾。擡省雲巖巖上云。珊瑚枝枝日旦旦。義藏主見麼。不得喚作火。

永上人鎖龕

�人。這一捏渾是鐵。死卻見行。一得永得。門掩淸風��閒。紛紛花雨空狼籍。

遵書記入塔

用黃龍一機。遵七佛儀式。一點不加文。通身赤骨力。天何髙。地何極。鐵壁銀山。從者裏入。

補陀吉西堂奠茶

某人東磵靈苗。叢林本色。玉几峯前。分座提持。補陀巖畔。雲濤翻雪。蕩盡諸方五味禪。換卻衲僧三才舌。別別。喫茶。珍重。歇。

自明書記火﹝暫到死﹞

某人自明而誠。自誠而明。夫子命脈。楊岐眼睛。恁麼會去。萬里客程。只今並卻唇吻。速道速道。擲下火把云。丙丁童子來求火。

志典座火

其志可尙。其趣亦可尙。解道生薑不解辣。又言黑豆好合醬。瞥轉一機。口耳俱喪。作麼生。諸方活埋。這里火葬。

空海寶西堂炬

睡虎機前。龍困深處。碎破砂盆。折黑竹篦。此是空海具行腳徧參底眼目。南屏峯下。正受堂前。據南泉位。擔睦州板。此是空海分座提綱底機用。焰烹金鑪。用�晴法。示眾生病。捲毗耶舌。又是空海入廛垂手���。只如攢簇不得底病。正覓起處不得。空海如何理論。擲下火杷云。肝膽此時俱裂破。如水與水火與火。

爲沙彌落髮付衣

頂﹝寧﹡頁﹞一機。分明說破。未動蜂鉒。須髮自墮。

佛佛授手。祖祖相傳。綫蹊不露。塔在左肩。

跋謙首座書松源師翁普說後

病多諳藥性。經效始傳方。松源師翁。侍應庵師祖於鐘山。得此經效之方。普施而瘳眾疾。遜翁謙首座。選對洽而筆之。暴白愈甚。所謂咒咀諸毒藥。還著於本人。切宜謹之。

雲谷和尙語錄卷下﹝終﹞

南堂說法。或誦貫休山居詩。或歌柳耆卿詞。謂之不是禪可乎。近世尙奇怪生矯。苟見處不逮古人。如優場演史。談劉項相似事。便體之者忘倦。其奚非眞史也。若有所見。𨿽無此錄。誰無此錄。旣無所見。𨿽有此錄。誰有此錄。或曰。子論太髙。天下無語錄矣。雲谷望士。安可使之無傳。余拱手謝曰。善﹝珍﹣王﹢貝﹞得罪得罪。戊辰九月朔日書。

