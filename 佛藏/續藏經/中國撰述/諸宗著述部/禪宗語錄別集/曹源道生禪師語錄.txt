續藏經曹源道生禪師語錄

﹝侍者﹞道衝編

曹源和尙住饒州妙果禪寺語錄

侍者道衝編

師在云居。受請云。安樂樹邊藏丑拙。浮生穿鑿不相干。拄杖朝來剛﹝跳﹣兆﹢孛﹞跳。無端撞破趙州關。

乃提起拄杖云。看看。喚作拄杖子。天地懸隔。不喚作拄杖子。天地懸隔。三世諸佛。歷代祖師。天下老和尙。到這里。有屈無叫處。便恁麼去。盡法無民。旣然裂破面皮。不避諸方檢責。遂橫按拄杖。左右顧視。良久云。三尺龍泉光照膽。太平寰宇斬癡頑。喝一喝。卓一卓復舉。寶公和尙。一日令傳語思大禪師云。何不下山。教化眾生。一向目視云漢。作什麼。思大云。三世諸佛。被我一口吞盡。何處更有眾生可度。

師云。殷懃傳語寶公。著甚來由。費口分疎。思大尾巴自露。生上座。因行掉臂。等是下山。不問佛及眾生。才出頭來。便與一刀兩段。何故。一不做二不休。

上堂。佛法二字。人人知有。狼毒砒霜。那容下口。直饒透出威音前。也是癡狂外邊走。山僧已是拖泥帶水。諸人合作麼生會。喝一喝。

上堂。今朝八月十五。天色半陰半雨。幾多門外遊人。不睹月圓當戶。也好笑。又堪嗟。爭似西湖寺裏。一隊古佛。參退歸堂喫茶。

上堂。飛金烏走玉兔。閏月十日又過去。無位眞人不可尋。一夜霜風打門戶。

上堂。釋迦老子道。止止不須說。我法妙難思。喝一喝云。面皮厚多少。殊不知。乾坤大地。萬象森羅。明暗色空。情與無情。盡情說了也。無你左遮右掩處。徳山棒臨濟喝。俱胝豎指。雪峯輥球。盡是隔靴抓癢。放下著。莫妄想。是什麼。會也無。也是喚狗與食。更道蘇州菱。邵伯藕。天臺華頂。南嶽石橋。喚作向上提持。衲僧家門下。挈艸鞋。未得在。莫有傍不甘底。出來道取一句看。直饒道得。也是郭郎鼻孔。

上堂。入院恰得一个月。人事參官走不徹。艸鞋咬破腳指頭。因甚嬌梵舌端流出血。拈拄杖。卓一下云。此時若不究根源。直待當來問彌勒。

上堂。十五日已前。不勞再勘。十五日已後。不用將來。正當十五。不昧時機。如何通信。但見皇風成一片。不知何處是封疆。

上堂。拈拄杖。卓一下云。三世諸佛。向這里擡腳不起。又卓一下云。六代祖師。向這裏頭出頭沒。又卓一下云。天下老和尙。向這里把纜放船。眾中莫有全機獨脫底麼。出來當頭道看。如無。西湖不免雪上加霜去也。卓拄杖一下。下座。

冬至上堂。豎起拂子云。還見麼。君子道長。又擊一下云。還聞麼。小人道消。冰河齊發焰。石筍暗抽條。喝一喝云。塵劫來事。只在今朝。

上堂。舉玄紹二上座。見烏臼和尙。臼云。甚處來。云江西來。臼便打。僧云。久向和尙有此機要。臼云。汝旣不會。第二个近前來。其僧忙然。臼亦打云。同坑無異土。參堂去。

師云。顯大機。明大用。奮寰中意气。運閫外籌略。則不無烏臼。撿點將來。未是本分艸料。若要據令而行。盡大地一時荒卻。何故。寸釘入木。

出鄕歸上堂。一九與二九。相逢不出手。巍巍不動尊。腳不離地走。有般漆桶。聞與麼道。便向東湧西沒。七縱八橫處。點頭咽唾。這般野狐見解。是諸方普請會底。且超然拔萃一句。作麼生道。良久云。寒山逢拾得。撫掌笑呵呵。

師在妙果。受信州龜峯請。辭眾上堂。披毛帶角入﹝廓﹣享﹢墨﹞來。跳出驢胎墮馬胎。佛手明明遮不得。從教平地起風雷。

入院上堂。古帆髙掛入曹源。雷動風行海嶽昏。三十二峯親坐斷。以拄杖卓一下云。一毛頭上定乾坤。提起拄杖云。看看。十方普現。剎海齊彰。走使文殊普賢。驅馳釋迦彌勒。把定則銀山鐵壁。綫路不通。放行則匝地普天。三頭六臂。不放行。不把住。如王寶劍。凜凜神威。擬犯鋒鋩。橫屍萬里。這里見得徹去。堪報不報之恩。共助無爲之化。其或未然。龜峯不免爲蛇畫足去也。以拄杖。卓一下云。雕弓已掛狼煙息。萬國謳歌賀太平。

上堂。謝知事頭首。

山僧乍住龜峯。布个長蛇大陣。過去諸如來爲先鋒。未來修學人爲殿後。見在諸菩薩爲中軍。頭擊則尾應。尾擊則頭應。中間擊則兩頭應。直得。天應拱手。異類潛蹤。且道。坐籌帷幄。不動干戈一句。作麼生道。良久云。大家齊唱太平歌。

上堂。始見臘月初。立春又四日。白日走波波。肚裏黑似漆。擂鼓上堂來。一字說不出。忽有个漢出來道。長老長老。爭柰只今口吧吧地。聻。只對他道。山僧失利。

上堂。春風東扇西扇。春雨似晴不晴。淺白深紅。爛鋪錦繡。鶯聲燕語。互奏笙篁。一一揭示圓通妙門。頭頭流通正法眼藏。擬心湊泊。依前萬水千山。直下知歸。許你七穿八穴。拍禪牀下座。

上堂。三月旣望。惠風和暢。龜峯擂鼓升堂。雲集五湖龍象。人人鼻孔遼天。好个西來榜樣。眾中莫有不受這般惡水潑底麼。出來掀倒禪牀。喝散大眾。便見叢林價增十倍。如無。龜峯潑第二杓惡水去也。以拄杖卓一卓。下座。

上堂。時節循環四月一。大道何曾有得失。夜來鍼眼魚兒。吞卻新昌石佛。以手撫膝一下云。阿呵呵。識不識。明眼衲僧跳不出。

上堂。阿剌剌。快雨快晴。天漸熱。看取而今甚時節。了卽萬法本來空。未了吾今爲君決。驀拈拄杖。卓一卓云。聽著則聾。復豎起雲。覷著則瞎。靠倒達摩老臊胡。打殺臨濟白拈賊。復召大眾云。且道拄杖子。有甚長處。乃擲下云。賊賊。

結制上堂。衲僧門下。三月一結。把斷要津。聖凡路絕。一夜檐頭雨滴聲。剛把眞機俱漏泄。喝一喝。切忌守著系驢橛。

上堂。舉眞如喆和尙道。慧光一訣。千聖齊列。臘月和風。炎天冰雪。是何之訣。鋒鋩結舌。龜峯也有个道處。龜峯一訣。千聖罔測。硬似泥團。爛如生鐵。是何之訣。有口無舌。

上堂。步步釋迦出世。時時彌勒下生。諸人還見露柱燈籠麼。若見得。便識得釋迦彌勒。直饒識得。且道作何面孔。設或躊躇。這老漢騎天柱峯。過武石江去也。

祈雨上堂。兼謝監收。

舉睦州和尙。看華嚴經。僧問。和尙看什麼經。州云。大光明云。靑色光明云。紫色光明云。那邊是什麼云。僧云。南邊是黑雲。州云。今日應有雨。

師云。南邊是黑雲。今日應有雨。宜麻宜豆。宜禾宜黍。𨿽然歲稔年丰。粒粒幾多辛苦。爲報參玄人。要須知落處。若也知得。受用無窮。若也未知。有煩監收諸公勤舊。

散楞嚴會上堂。將聞持佛佛。何不自聞聞。曼殊室利。五臟心肝。盡情吐露。這里薦得。九十日內。異口一音。諷演摩訶悉怛哆般怛囉。無上神咒。聲聲無間。無見頂相無爲心佛。時時見前。若也躊躇。龜峯不免重下注腳。卓拄杖一下。遂髙聲喚云。侍者收取拄杖。

中秋上堂。舉長沙岑。與仰山。玩月次。仰山指月云。人人盡有這个。只是用不得。長沙云。恰是。倩汝用去。仰山云。作麼生用。長沙近前一踏踏倒仰山。山起來云。直下似个大虫。

山僧有个頌子。舉似大眾。浮雲散盡月當空。兔子懷胎產大虫。跳出風前弄牙爪。至今撼動廣寒宮。

上堂。八月過去又九月。時節相催不暫停。拈拄杖云。雲門大師來也。札。久雨不晴。惟有衲僧鼻孔。依前搭在上唇。好大哥。卓拄杖一下云。撲落非佗物。劃一劃云。縱橫不是塵。叵耐臨濟賊漢。喚作無位眞人。喝一喝。下座。

散眾會上堂。舉古徳道。一大藏教是个切腳。未審切个什麼字。五祖和尙道。缽囉娘。圓悟和尙道。迅雷不及掩耳。二大老與麼切字。是卽是。大煞鄕談。忽有問龜峯。一大藏教。是个切腳。未審切个什麼字。只對他道。此去弋陽不遠。

上堂。夜來夢覺。忽然記得。未出胞胎已前。一轉語。不敢自謾。擂鼓升堂。分明舉似大眾。不得作奇特商量。不得作平實會。卻這里揀辧得出。許汝出陰界。其或未然。且待阿逸多出世。拍禪牀下座。

上堂。舉智門祚和尙道。進一步則迷其理。退一步則失其事。大小智門和尙。被理事縛殺。龜峯則不然。若進一步。則三頭六臂。退一步。則錦上鋪花。且道與智門。是同是別。若道是同。法無定相。若道是別。佛法豈有兩般。若道不同不別。參學眼。在什麼處。畢竟如何。良久云。格。

上堂。兩曜劈箭急。一年彈指間。始見大暑小暑。又是小寒大寒。通身寒暑無回互。笑倒當年老洞山。

上堂。雨雪落紛紛。檐頭水滴滴。良哉觀世音。艸裏跳不出。跳不出。也大屈。水裏烏龜鉆鐵壁。咄。

出丫頭巖。謁施主歸。上堂。前日暫出見。武石江水。穿過丫頭巖鼻孔。回到弋陽。打從鬧市叢中過。又見。管弦嘹喨。車馬駢闐。或笑或悲。或歌或舞。粗言細語。百種千般。從上諸佛。說不到處。歷代祖師。傳不及處。總被當頭道著。夜來夢裏記得。分分曉曉。準擬今辰舉一徧。供養大眾。五更起來。忽被一陣狂風。將樓頭鈴鐸一撼。山僧直得。口似磉盤。喝一喝。

上堂。祈雨請觀音。兼謝臺山長老。

拈拄杖云。法無定相。遇緣卽宗。乃提起雲。看看。有時變作觀音彌勒。魚行酒肆。十字縱橫。有時變作文殊普賢。各據一方。助佛揚化。而今在龜峯手裏。變作天大將軍。遊行四天下。檢察人間善惡。見我山中禪和子。祈求懇切。踴躍歡喜。不覺失腳。踏斷天臺石橋。驚起東海龍王。向空中。轟一聲霹靂。直得乾坤陟暗。電走云奔。觀音菩薩。忍俊不禁。出來。念个眞言曰。樹前樹後繞須彌。地神速報天神知。雷公霹靂天門開。大雨疾行無使遲。乃呵呵大笑云。將謂觀音菩薩。元來卻是圓應大師。喝一喝。

謝監收上堂。舉古徳道。汝千百人中。若有一人大肯去。山僧作驢駝物。供養你。有甚麼罪過。後來雪峯東山空和尙道。古人。不妨好心。要且揀僧布施。擇佛燒香。我觀此會。千百人。無一人不是大肯去底。所以自秀峯授了府命。卽時披這毛衣。駝所供養。徑入山來。入山則不無。且道。駝底是什麼物。又作麼生供養。還有見得底麼。良久云。日日香花夜夜燈。

師云。二尊宿。身心不妨殊勝。撿點將來。大似說食不濟饑。龜峯論實不論虛。這里眾𨿽不多。若非大肯去底。終不到此寂寞之濱。山僧老不以筋力爲能。不暇駝得物。供養你。只是趂晴割了稻。乘時搬入倉。好个休糧藥。渾勝別思量。

上堂。淸涼法眼和尙道。三通鼓罷。簇簇上來。佛法人事。一時周畢。後來天衣懷和尙道。三通鼓罷。簇簇上來。彼此相鈍置。古人與麼說話。也是徐六擔板。

上堂。月生一。拶倒銀山並鐵壁。月生二。土宿騎牛穿鬧市。月生三。屋頭幽鳥語喃喃。不是葛藤露布。亦非入理深談。正與麼時。賓主交參一句。作麼生道。萬仞懸崕垂只手。百花業裏現優曇。

上堂。佛昔於波羅柰。轉四諦法輪。開眼作夢。今乃復轉無上最大法輪。炙瘡瘢上更著艾焦。眾中莫有超毗盧。越釋迦底麼。出來向全機獨脫處。道取一轉語。龜峯拄杖子。兩手分付。如無。龜峯自道去也。以拄杖卓一下。下座。

上堂。從朝至暮。鐘魚鼓板。爲汝諸人。發上上機了也。若信得及。塵沙諸佛。在諸人腳跟下﹝跳﹣兆﹢孛﹞跳。若信不及。龜峯拾得口喫飯。拍禪牀下座。

上堂。汾州和尙道。識得拄杖子。行腳事畢。驀拈拄杖。豎起雲。這个是拄杖子。作麼生是行腳事。卓一下云。不會則生鐵鑄成。會則匙挑不上。直饒向汾州未開口已前。別有轉身一路。也是雪峯道底。拍禪牀。下座。

散華嚴會上堂。僧問。一塵含法界。一念越毗盧。一句宣無量義門。一相統無邊妙相。如何是四法界。師云。無孔鐵錘重下楔。僧云。如何是理法界。師云。一塵入正受。僧云。如何是事法界。師云。諸塵三昧起。僧云。如何是理事無礙法界。師云。淨瓶裏吐唾。缽盂裏屙屎。僧云。如何是事事無礙法界。師云。荒田不揀拈來艸。生殺縱橫得自由。僧云。法界已蒙師指示。向上宗乘事若何。師云。言多去道轉遠復云。古徳道。一大藏教。是个切腳。又道一大藏教。是个之字。龜峯則不然。乃豎起掌云。一大藏教。盡在龜峯指甲縫裏。展開則彌綸三界。囊括十虛。玉轉珠回。輝天鑑地。捏聚則綿綿密密。不漏絲毫。三乘罔測其由。千聖罕窮其際。不放開。不捏聚。一多相入。理事圓融。一門通貫一切門。一法徧含一切法。普使人人。三百六十骨節。一一現無量妙身。八萬肆千毛端。頭頭彰寶王剎海。到這里。入息不居陰界。出息不涉萬緣。常轉如是經。百千萬億捲。且道。不落功勛一句。作麼生道。良久云。百匝千重俱粉碎。倚天長劍逼人寒。

普請拽木上堂。三條椽下。衲帔蒙頭。百不知百不會。萬年一念。一念萬年。未是放身捨命處。深山裏鐝頭邊。開畬種粟。搬土拽木。腳頭腳尾。橫三豎四。未是放身捨命處。擊碎兩重關。別有生機一路。龜峯有棒。未到你喫。且超然獨脫一句。作麼生道。喝一喝云。漆桶參堂去。

上堂。平旦淸晨三月朝。南山蒼翠插雲霄。不須更覓西來意。窗外數聲婆餅焦。拍膝云。好大哥。

江迪功四月八日。請升座說偈。

我佛生辰四月八。地湧金蓮隨步發。天上天下獨稱尊。微妙眞機俱漏泄。雪山成道度眾生。四十九年無剩說。滔滔苦海架舟航。杳杳昏衢懸日月。文仲宣義濟陽公。曾向靈山蒙起莂。示現人間長者身。日用機輪活鱍鱍。一壽二富三康寧。總是前生修種得。今生福上更增修。果報來生愈超越。六門晝夜放毫光。萬罪紅鑪飛片雪。安然端坐白牛車。金鎖玄關盡透脫。殊勝功徳利無邊。宜爾子孫皆顯達。自知作佛更無疑。何必當來問彌勒。龜峯末後爲全提。鐵卵生兒樹上飛。

聖節上堂。威徳熾盛與端嚴。名稱普聞及尊貴。如是六種義成就。饒益世間諸有情。莫有知恩報恩者麼。下座同詣大殿。啟建聖節道場。

重九上堂。天地與我同根。萬物與我一體。且如天髙地厚。水闊山遙。鵠白烏玄。松直棘曲。纖洪長短。一一不同。如何得同一體去。設使不受人謾。直下當頭。坐斷。我更問你。古佛與露柱相交。是第幾機。乃喝一喝。

記得。僧問古徳。如何是祖師西來意。古徳云。東籬黃菊。僧云。意旨如何。古徳云。九日重陽。若是恁麼會。未夢見祖師西來意在。忽問龜峯。如何是祖師西來意。東籬黃菊。意旨如何。九日重陽。直是恁麼會始得。直饒會得。正好打折驢腰。

上堂。知之一字。眾妙之門。喝一喝云。是何言歟。利刃有蜜。舐之有割舌之傷。蠱毒之鄕。水也不得沾他一滴。昨日與麼。事不獲已。今日與麼。罪過彌天。忽有个漢出來道。也是作賊人心虛。便好與他劈胸一拳。何故。免教伊向語脈裏著到。

謝新舊知事上堂。衲僧用處。鶻眼難窺。掀翻諸祖葛藤。扶豎叢林保社。或進或退。或捲或舒。劍刃上翻身。冰淩上走馬。臨機縱奪互顯。主賓。豎去橫來。通身手眼則故是。只如興化打克賓罰底饡飯。靑平笊籬木杓。還撈摝得上也無。這里倜儻分明。許汝具衲僧眼。其或未然。曹源水急。迦葉峯髙。

臘八上堂。明星覷著眼睛枯。絕後何曾得再蘇。堪笑堪悲緣底事。一年一度被茶糊。

上堂。過去諸如來。斯門已成就。三生六十劫。見在諸菩薩。今各入圓明。墮坑落塹。未來修學人。當依如是法。矢上加尖。

爲施主升座說偈。

弋陽溪上諸檀越。勇猛精進難比況。年年歲歲入山來。總是如來親眷屬。如來法身等虛空。隨彼願心而顯發。譬如月輪出霄漢。照耀一切眾生前。眾生性水無有邊。我此一月能普現。水靜而淸現全體。月非取水而遽來。水動而濁無定光。月非捨水而遽去。水有淸濁有動靜。月無取捨無去來。於無取捨去來中。不見淸濁動靜相。旣無淸濁動靜相。一一含攝無有餘。我心佛心眾生心。心佛眾生本平等。佛子當作如是觀。卽獲世間諸利益。

歲夜小參。記得。死心和尙云。叢林小參。謂之家訓。莫是談玄說妙。舉古明今。五日上堂。三朝入室麼。錯。莫是行須。緩步。語要低聲。嚴淨律儀。精持戒行麼。錯。莫是行棒行喝。吞栗棘蓬。透金剛圈。輥雪峯球。擔睦州板麼。錯。衲僧家。出一叢林。入一保社。个个頂門具眼。人人肘後有符。見自己。如生冤家。聞禪道。如風過樹。有時孤危壁立。綫路不通。有時合水和泥。縱橫十字。逢佛殺佛。逢祖殺祖。造地獄業。結無間因。馬頷驢腮。神頭鬼面。終日坐而未嘗坐。終日行而未嘗行。終日著衣。未嘗掛一縷絲。終日喫飯未嘗咬一粒米。捲舒出沒。蕩蕩無拘。如水上葫蘆。觸著便動。拶著便轉轆轆地。如何近傍。如何湊泊。直饒三世諸佛。歷代宗師。古往今來。大善知識。各各現三頭六臂出來。只得拱手歸降。撿點將來。猶是守館驛。撮馬糞底見解。向衲僧門下。更買艸鞋行腳在。那堪略無所證。一味虛頭。誣謗先賢。欺謾自己。等閒拶著。兩腳捎空。

乃以手拍膝云。惡。大丈夫兒。阿誰無分。隨身契劵。本自分明。若解參詳。管取靑霄獨步。且轉身一句。必竟如何。舉頭天外看。誰是我般人復舉。僧問古徳。生死以何爲舟航。古徳云。年盡不燒錢。有个頌。舉似大眾。年盡不燒錢。鼠穴被蛇穿。直饒玄會得。對面隔西天。

贊頌

贊密庵禪師

狼毒肝腸。生鐵面具。滿口鄕談。唱喏破句。滅臨濟正宗。起東山門戶。恁麼出世爲人。未免秤錘蘸醋。

題廬山楞伽院

蘇內翰木三五筆。李夫人竹一二竿。會得楞伽印心法。不應來作畫圖看。

題廬山圓通

水聲山色裏。猿嘯月明天。喚作圓通境。更參三十年。

題烈山

舟船來往此登臨。酹酒燒錢慮轉深。大抵人心自巇崄。心空山嶽自平沈。

題長幹塔

舍利無端應念來。浮圖平地擁崔嵬。當年不假金錘力。爭得光明耀九垓。

送雪峯化主

三球輥動錯流傳。大用何曾得現前。千五百僧無頓放。累人走得腳皮穿。

送聞兄持缽

聞聲悟道鳥投籠。祇麼無聞道未充。利劍拂開慳吝穴。全身輥入是非叢。腳頭腳尾無虛弁。山北山南有路通。一笑歸來能事畢。眞金百煉見全功。

送觀禪客

西淛江邊話別時。斷頭船子疾如飛。白拈手裏分贓去。臨濟休誇小﹝病﹣丙﹢斯﹞兒。

送道者幹瀾溪橋

萬古瀾溪上。無風浪拍空。路窮橋斷處。看子展神通。

贈不欺信公監總余杭建接待

衲僧自有通人愛。笑捏空拳開接待。十字縱橫古路頭。做成活計潑天大。阿呵呵。也奇怪。是聖是凡俱捉敗。接取一个半个來。要與叢林作殃害。

曹源和尙語錄﹝終﹞

