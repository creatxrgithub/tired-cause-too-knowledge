續藏經南石文琇禪師語錄

﹝門人﹞宗謐。妙門。復初。廷璨。良玓等編

宗門一著子。惟貴眼正。殺活之機。如舟放狂浪中。縱橫自在。又如獅子王食獸。了無剩肉。若也悟處不眞。入處不正。未免傷風犯手。得不畏乎。法舟和尙。向磬聲邊。摸得些子。如龍得水。便興波作浪。活卓無依。應機撇脫。猶春風之在花柳。轉見新鮮。彼時雙髻峯。安頓何國土中。不識曾見此老一面否。

徑山千指庵圓信跋

徑山南石和尙語錄序

餘三十時。值元季繹騷。遁迹巖壑間。乃得參徑山愚庵及公。咨叩禪要。公以余性頗慧。不倦開發。命掌記。侍公左右三載。得嘗鼎臠。而知其味矣。是時。浙河東西禪林尊宿。如了庵欲。楚石琦。行中仁。恕中慍。了堂一。木庵聰輩。提唱宗乘。若震雷掣電。人莫能測。於是。諸大老道重天下。四方龍象奔走。云臻而霧集。不異宏智妙喜眞歇。行道於宋紹興間也。余私喜之曰。像季之世。何幸得見佛日之朗耀。法雨之廣澤。如此耶。不數十年。諸大老相繼入滅。禪林中寥寥然。一無所聞。縱有一人半人。號稱善知識者。惟務杜撰僻說。胡喝亂棒。誑嚇裏夫巷婦。眞野狐種類也。故識者之所哂而不道。祖翁命脈。一發而已。其可哀乎。間有俊傑之士。深伏艸野而不肯出。慮世之涇渭不分。珠璧瓦礫之相混故也。如我南石和尙。儒釋兼備。宗說俱通。負超卓之才。懷奇偉之器。行中仁公住雲巖。得和尙。猶慈明之得黃龍也。後和尙出世。瓣香嗣公。蓋不忘其所自爾。和尙。初住蘇州普門。次靈巖。三遷主萬壽。未幾。退隱吳淞之上。日與山翁野老。說無義語爲樂。而大忘人世也。逮我聖天子卽位以來。詔天下儒釋道流之深通文義者。纂修永樂大典。和尙應詔而起。畱京三年。書完。值國家建報恩大齋會。而和尙預焉。居無何。杭之徑山住持缺席。僧錄司公舉。非南石和尙。不可補處。於是。和尙忻然遂行。登淩霄峯頂。握黑漆竹篦。以驗方來。獅子哮吼。眾獸喑伏。況野狐者哉。余玆喜祖道復興。如雲開睹孤月。四眾歡悅。而贊嘆莫及。和尙老且病。倦於人事。卽引退。卜地於寂照塔左。結廬以居。然而參學者。亦肩摩接踵而至也。上首弟子寶華文楙長老。錄和尙四會法語。裒爲一帙。持來京師。乞余序其首。余以和尙得法於行中公。余參學於愚庵。二公同嗣元叟端禪師。余與和尙。爲法門昆季。敍不可得而辭也。和尙。諱文琇。字南石。凡四坐道場。皆有成績可觀。此乃和尙之餘事。故略之矣。於戲。和尙所說法語。圓轉混合。猶春之應物。而不見其迹。此錄宜鋟梓。以垂將來。作後學楷模也。𨿽然。同宗之士。非具金剛眼睛者。亦不能攬焉。是爲序。

永樂十一年春二月二十七日。菩薩戒弟子資善大夫太子少師吳郡姚廣孝序。

南石和尙語錄目錄

序卷第一

蘇州府普門禪寺語錄

靈巖報國永祚禪寺語錄

蘇州府萬壽報恩光孝禪寺語錄

卷第二

徑山興聖萬壽禪寺語錄

頌古

舉古﹝一十四則﹞

拈古﹝一十三則﹞

佛祖贊

卷第三

偈頌﹝上中﹞

卷第四

偈頌﹝下﹞

法語

題跋

小佛事

南石和尙語錄卷一

門人宗謐妙門等編

住蘇州府普門禪寺

洪武五年十二月初二日入院。

山門。盡大地。是个普門境界。汝等諸人。從這里入。

佛殿。佛身無爲。不墮諸數。烏龜稽首。須彌柱。

諸山疏。習學謂之聞。絕學謂之鄰。良久。黃九河曲。水出昆侖。

江湖疏。同心之言。其臭如蘭。龍蛇易辧。衲子難謾。

升座。祝聖罷。僧出問。法筵已啟。法鼓已鳴。四眾云臨。請師祝聖。師云。日月爲天眼。須彌作壽山。僧云。世尊出世。天雨四華。和尙出世。有何祥瑞。師云。一牛飲水。五馬不嘶。僧云。恁麼則熙怡的旨傳千古。寂照宗風播四方。師云。好事不如無。師乃云。如來出世。是檐屎漢。祖師西來。是賣卜人。自余徳山臨濟雲門潙山雪峯玄沙南泉趙州。各逞機鋒。互分照用。盡是販私鹽賊。新普門這里。一時與他掃蕩。何故。幸逢堯舜世。自合樂無爲。

復舉楊岐和尙。因僧問。如何是佛。岐云。三腳驢子弄蹄行。僧云。莫只這便是麼。岐云。湖南長老。師云。大小楊岐。被這僧一問。未免手腳俱露。

上堂。舉林陽端禪師。有僧夜參。陽云阿誰。僧云某甲。陽云。泉州沙糖。舶上檳榔。僧良久。陽云會麼。僧云不會。陽云。你若會。卽廓淸五蘊。吞盡十方。林陽道泉州沙糖。舶上檳榔。甚有本分手段。及乎道个會麼。早已郎當不少。那堪更云你若會卽廓淸五蘊吞盡十方。只知一時嚼飯餵嬰兒。不覺旁觀者惡心。

上堂。學道人。有二種病。一起凡情。被五蘊十八界使得。七顚八倒。一生聖解。被三明八解脫。六度四無量。驅入毒海。無有出頭時。直饒不起凡情。不生聖解。到衲僧門下。亦未有喫棒分在。還知麼。穿楊箭裏驚人句。不是臨時學得來。

上堂。可貴天然物。獨一無伴侶。覓他不可見。出入無門戶。促之在方寸。延之一切處。你若不信受。相逢不相遇。寒山子來也。不審不審。

上堂。起心動念是妄。忘知泯見是妄。總不恁麼。亦是妄。拈拄杖云。華陰山前。百尺井中。有寒泉徹骨冷。誰家女子來照影。不照其餘照斜領。

上堂。舉眞淨和尙云。昨日風气暖。今朝天色寒。乾坤共著力。衲子眼皮寬。恁麼說話。猶欠悟在。昨日風气暖。今朝天色寒。休於地上走。收足上蒲團。咄。

上堂。十方無異路。爲什麼南尋天臺。北尋五臺。目前無異艸。爲什麼桃華紅李華白。良久。打破祖師關。總是自家底。

上堂。欲言言不及。林下好商量。且商量个什麼。腳瘦艸鞋寬。地肥茄子大。嫂嫂阿哥妻。師姑女人做。下座。

住靈巖報國永祚禪寺

洪武十二年四月二十二日入院。

佛殿。佛無去來。應緣卽現。展坐具。大眾。莫言不見。

土地。指土地云。妙通乾坤。回斡造化。總不出這些子。何故。滴酒落地。千神皆醉。

祖堂。建立叢林。傳佛心要。赤腳穿皂靴。露頂戴席帽。

據室。顢顢頇頇底。豈堪雕琢。縱有超然之作。且還我本道公驗來。

山門疏。一句是一句。渾不涉文采。信知家裏言。自然無內外。

江湖疏。古人道。千里同風。作麼生是同風句子。定光金地遙招手。智者江陵暗點頭。

指座。塵劫已來。常坐寶華王座。諸人若也不信。山僧起模畫樣去也。遂升座。拈香祝聖畢。次拈香雲。非從天上降來。不是地中湧出。三世諸佛。莫覓其蹤。天下衲僧。難識其價。還有知得落處者麼。若也未知。奉爲前住萬壽行中大和尙。一鑪焫卻。未論報徳酬恩。且要盡大地人。咸知气息。斂衣就座。萬壽和尙白槌云。法筵龍象眾。當觀第一義。師云。象龍圍繞。燈燭煒煌。一會靈山。儼然未散。還有共相證據者麼。無出問者。師乃云。正法眼藏。亙古亙今。般若眞燈。照天照地。當陽無向背。直下絕承當。靈然獨露。透色透聲。廓爾現前。絕聞絕見。常在一切處。不爲一切處所拘。非離一切時。不爲一切時所攝。這里見得。無迷無悟。非後非先。百千法門。無量妙義。不假思惟。悉皆具足。建化法中。斯爲可矣。若是衲僧門下。直須向百尺竿頭闊步。蟭螟眼裏藏身。娑婆擲去他方。妙喜拈來此土。不知。承甚麼恩力。得恁麼奇特。良久。慣從五鳳樓前過。手握金鞭賀太平。

復舉妙喜老祖。以竹篦示眾云。喚作竹篦則觸。不喚作竹篦則背。不得向舉起處承當。不得向意根下卜度。速道速道。新靈巖。今日開堂。不舉竹篦。亦不分背分觸。且道。有何長處。萬壽和尙復白槌云。諦觀法王法。法王法如是。便下座。

當晚小參。三間茅屋瓦溪頭。自意同盟有白鷗。今日又來峯頂坐。因緣時節豈人謀。所以衲僧行履。如孤云出岫。忽彼忽此。動靜自繇。去來無相。二繇一有。一亦莫守。一心不生。萬法無咎。擊拂子。莫謂從前多意气。他家曾踏上頭關。

復舉圓悟和尙示眾云。古徳道。結夏已十一日。寒山子作麼生。又有道。結夏已十一日。水牯牛作麼生。山僧卽不然。結夏已十一日。燈籠露柱作麼生。若識得燈籠露柱。卽識得水牯牛。若識得水牯牛。卽識得寒山子。大眾。碎金鸞頭。出五色髓。固是還他三大老之手。若是新靈巖。總無許多事。何故。家家門前赫日月。太平不用將軍威。

上堂。塵說剎說。絕覆藏無間歇。橫按杖云。會麼。漠漠水田飛白鷺。陰陰夏木轉黃鸝。

端午上堂。是處人家懸艾虎。靈巖但喫菖蒲茶。莫言淡薄無滋味。畢竟風流出當家。

前荊溪南嶽天錫和尙至。上堂。舉大顚通禪師。因水空和尙來。顚把住坐具云。不用通時暄。亦不用通來處。空云。擬欲恁麼。又恐人情不足。顚放手云。還足也未。空提起坐具云。若通時暄。恐迷來處。顚云。暫時相見也無妨。靈巖今日承前南嶽天錫和尙到來。通時暄了。便云。從虎丘來。特爲相賀。來處不迷。人情周足。諸人縱是不知。賴有露柱證明。

上堂。盡大地是自己。艸芥人畜。何處安著。盡大地不是自己。森羅萬象。從何而有。會不得底。三十拄杖。會得底。亦與三十拄杖。諸方盡是粥罷上堂。靈巖寺裏參退喫茶。

上堂。舉六祖大鑑禪師示眾云。吾有一物。無頭無尾。無名無字。無背無面。諸人還識麼。艸本不勞拈出。時荷澤神會出云。是諸法之本源。乃神會之佛性。癡人面前。不許說夢。祖乃打一棒云。這饒舌沙彌。我喚作一物尙不中。豈況本源佛性乎。賴有此語。祖復云。此子。向後設有把茅蓋頭。也只成得知解宗徒。前箭猶輕後箭深。法眼益云。古人授記人終不錯。如今立知解爲宗。卽荷澤是也。莫將鶴唳。認作鶯啼。山僧恁麼批判。也是就地彈雀。若是眼目定動底。須別有出身一路始得。

上堂。今朝七月初一。門外金風浙浙。特地打鼓升堂。一字也道不出。露柱禮拜釋迦。燈籠問訊智積。獨有無事衲僧。依然眼橫鼻直。敢問大眾。那个是無事衲僧。良久云。長三尺。

解制小參。祖師西來消息。頭頭顯露。處處昭彰。千日並照。不足諭其明。五嶽崢嶸。不足諭其大。虛空包不過。大地載不起。苟能直下會去。早成記劍刻舟。倘猶佇思停機。已是白雲萬里。更欲論臨濟三玄三要。洞山五位君臣。雲門胡餅。趙州喫茶。總是癡狂外邊走。須信其中無如是事。說妙說玄不可得。論實論權不可得。行棒行喝不可得。舉古舉今不可得。只此不可得亦不可得。𨿽然。恁麼也在我。不恁麼也在我。我爲法王。於法自在。如是則說妙說玄也得。論實論權也得。行棒行喝也得。舉古舉今也得。終日說而無說。終日動而無動。終日著衣。未嘗掛一縷絲。終日喫飯。不曾咬著一粒米。四月十五日結制。結無所結。七月十五日解制。解無所解。到這里。便能回天關轉地軸。揭翻大海。推倒須彌。滅老胡種族。斷衲僧命根。且道。還當宗門中事也無。良久。且待三日後。別與諸公剖露。復舉雲門問僧云。初秋夏末。不觸平常。道將一句來。僧無對。自云。初三十一。中九下七。師云。曾爲浪子偏憐客。自愛貪杯惜醉人。

上堂。法身無相。應物以形。般若無知。對緣而照。洞庭七十一二峯。煙雲靄靄。太湖三萬六千頃。波浪滔滔。箭涇與涵空閣相對。琴臺與穹窿山相朝。日照幽巖。鵑啼古木。驀拈拄杖云。這个是拄杖子。那个是法身。以拄杖指香卓云。這个是香卓。那个是般若。於此見得明白。處處歸源。頭頭合轍。其或未然。靈巖拄杖子。未肯分付你在。

光孝仲虛法弟禪師至。上堂。楊岐牽犂。九峯拽耙。閒言語。道吾作舞。雪峯輥球。閒言語。光孝仲虛和尙則不然。淩霄峯頂碁盤石。攤向門前賣與人。誰道於今行市少。一番拈起一番新。且道。靈巖又作麼生。卓拄杖下座。

住蘇州府萬壽報恩光孝禪寺

洪武二十九年五月初十日入寺。

山門。法門廣大。到者方知。紅霞穿碧落。白日繞須彌。

佛殿。佛是西天老比丘。直下會得。玄沙道底。

祖堂。四七二三。單傳直指。南山起雲。北山下雨。

土地。虛而靈。寂而妙。天無私蓋。日無私照。

據室。歷代諸大老。盡向這里說黃道黑。放兩拋三。貴圖接引後昆。續佛慧命。新萬壽。總不能勞攘。何故。若是龍生金鳳子。自然衝破碧琉璃。

札付。激濁揚淸。扶宗闡教。澤廣藏山。理能伏豹。

山門。掛眉間劍。拋栗棘蓬。楊岐妙喜。不謀而同。

宗剎。建法幢於帝都。扇眞風於像運。象王回旋。獅子奮迅。

法座。顧視左右云。會麼。欲提無相毗盧印。須向千峯頂上行。

升座。拈香雲。至尊至貴。價重百億須彌。爲瑞爲祥。陰覆大千沙界。虔焫寶鑪。端爲祝延皇帝。萬歲萬歲萬萬歲。欽願。堯仁天廣。蕩蕩乎無能名焉。湯徳日新。皓皓乎不可尙矣。本支百世。壽考萬年。次拈香雲。此是第三度拈出。奉爲前住當山文海慧辯禪師熙怡大和尙。但陳供養。夫復何言。斂衣就座。提綱云云。靈山奧旨。少室眞機。十虛寬廣。不足比其大。千日照耀。不足並其明。豈譬諭分別而可知。非寂默無說而能及。有學無學。志絕窺覦。二乘三乘。寧希聽受。臨濟分三玄三要。掉棒打月。洞山列五位君臣。緣木求魚。須知此事不在言語上。世尊於靈山會上。拈起一枝華。百萬人天。悉皆罔措。獨有飲光尊者。破顏微笑。世尊道。吾有正法眼藏。付囑摩訶迦葉。豈有奇言妙句。炫耀見聞。𨿽然。髙亭見徳山。隔江招手。遂橫趨而去。是具眼不具眼。水潦被馬祖一踏踏倒。起來呵呵大笑。是有所得無所得。望州亭相見了。僧堂前相見了。是有指示無指示。新萬壽。恁麼提持。蚤已龜毛長數丈。若是靈利底。便應掩耳而去。何故。處處綠楊堪系馬。家家門首透長安。

復舉三聖道。我逢人則出。出則不爲人。興化道。我逢人則不出。出則便爲人。師云。一人得其體。一人得其用。總未有作家手段。萬壽旣已出了。且道。有爲人處。無爲人處。祝融峯頂上。露滴萬年松。

當晚小參。塵劫來事。只在於今。緇素駢集。燈燭煒煌。萬歲山從地而起。雙石幢屹立層霄。是禪月之道場。蘇城之勝地。殿堂虛敞。煙雲蔽﹝虎﹣兒﹢隹﹞﹡兮﹞。紅闌三百九十橋。綠浪東西南北水。頭頭顯露。法法全彰。黃面瞿曇。何煩出世。缺齒老漢。安用西來。天下善知識。分宗列派。各立門庭。具驅耕奪食之機。有摧邪顯正之用。正眼觀來。總不消得。須知我此門中。別無奇特。只貴明自本心。見自本性。聞聲見色。總是尋常。喫飯著衣。色色仍舊。初不用希求勝妙。以爲有得。豈不見。大茅和尙示眾云。欲識諸佛心。向眾生心行中識取。欲識常住不凋性。向萬物遷攺處會取。古人恁麼說話。多少現成。多少明白。今人不能洞曉。蓋是自生知解。障卻本有一段光明。山僧今夜入門之始。聚首之初。終不肯說玄說妙。愈增知解。只將現成句子。覿面拈出。且作麼生是現成句子。以拄杖卓一下。

復舉僧問趙州和尙云。萬法歸一。一歸何處。趙州云。我在靑州做一領布衫。重七斤。這个公案。諸方據曲錄牀者。往往皆曾拈掇。多向此僧言下卜度。貴易起疑。不能於趙州未開口前。一截截斷。大似楚人認山雞以爲鳳。獨有妙喜老子較些子。嘗有頌曰。靑州七斤衫。盡力提不起。打破趙州關。元是自家底。新萬壽效顰亦有一頌。靑州七斤衫。年深黑如漆。揚向屋角邊。光明耀紅日。

謝頭首兼祈雨。上堂。靈利衲僧。轉轆轆地。對賓客側身而立。結眾緣化炭化糧。聽闌雞鼓翅而鳴。看茶瓢從地﹝跳﹣兆﹢孛﹞跳。卓拄杖云。夜來江上雨。分作萬家流。

上堂。道體本無修。不修自合道。棄卻一眞性。來入鬧浩浩。若遇修道人。第一莫向道。古人可謂棒打石人頭。嚗嚗論實事。𨿽然。知恩者少。負恩者多。

謝天封印宗及藥主並林月堂居士。上堂。今朝七月初一。立秋已得七日。林間涼意漸生。籬下蛩聲喞喞。妙明心印。處處全彰。正法眼藏。頭頭顯出。須知靈利衲僧。未舉蚤能委悉。何煩達摩西來。說甚魯祖面壁。北山恁麼提持。拄杖惟應自喫。當陽一默顯全提。古今只有維摩詰。喝一喝。下座。

解制小參。闔閭城裏。禪月山中。山僧與諸人聚首。是第一夏。明日解制。今晚小參。若法鼓才鳴。大眾便一時散去。可謂超出古今。更待撒土拋沙。堪作什麼。古今日月。古今人倫。天左旋地右轉。增一絲毫不得。減一絲毫不得。釋迦掩室於摩竭。蚤已起浪生風。淨名杜口於毗耶。未免起模畫樣。室中安水。堂前輥球。鬧市卓牌。湖邊舞棹。盡是淩滅達摩宗風。枉作牟尼種族。若是眞正道流。縱是餓殺。終不食他殘羹餿飯。何故。須知此事本自圓成。頭頭非取捨。處處勿張乖。欲行時。舉步便踏著。欲言時。開口正道著。又何假三祇修煉。而後證得者哉。𨿽然。得之於心。伊蘭作旃檀之樹。失之於旨。甘露乃蒺藜之園。𨿽鶖子有所不知。非滿慈之所能辧。豈不見。馬祖一喝。百丈直得三日耳聾。黃蘗聞之。不覺吐舌。全提大用。如擊石火。似閃電光。正當恁麼時。釋迦彌勒。列在下風。文殊普賢。斫額有分。說甚麼長期百二十日。中期百日。下期八十日。𨿽然。且功成一句。如何舉似。鐵笛一聲天地靜。淡煙輕日正淸秋。

復舉昔有老宿。一夏不與師僧說話。有僧自嘆云。只恁麼空過一夏。不敢望和尙說佛法。得聞正因兩字也得。老宿乃云。闍黎莫嘶速。若論正因。一字也無。道了扣齒云。適來無端。不合與麼道。鄰壁有一老宿聞得云。好一釜羹。被一顆鼠糞污卻。這僧無事生事。老僧應病與藥。綫去絲來。鍼鋒不露。爭柰未會末後句在。只如鄰壁老宿恁麼。又且如何。三臺須要大家催。

解夏上堂。圓覺能出一切法。一切法未嘗離圓覺。螻蟻知雨而封穴。石﹝虫﹡去﹞應節而揚葩。粘手粘腳底有甚數。十字縱橫底有甚數。

上堂。知一切法。卽心自性。成就慧身。不繇他悟。三面貍奴腳踏月。兩頭白牯手拏煙。戴冠碧兔立庭栢。脫殼烏龜飛上天。

中秋上堂。有進有退。有主有賓。有權有實。有照有用。眼目人天。綱維法社。這个是衲僧分上事。三家村裏臭老婆。左塗右抹。十字街頭廖胡子。東倒西擂。且道。是什麼人分上事。良久。此夜一輪滿。淸光何處無。

上堂。舉百丈一日上堂。雲巖晟禪師問云。和尙終日區區爲阿誰。百丈云。有一人要。雲巖云。何不教他自作。百丈云。他無家活。或謂百丈老人。口吞佛祖。眼蓋乾坤。未免拖泥帶水。殊不知。曾爲浪子偏憐客。自愛貪杯惜醉人。北山今日不惜眉毛。分明頌出。普使天下衲僧。知得古人傾心露膽之處。終日區區爲阿誰。古人垂示太慈悲。𨿽然觸處光明現。懵懂之流自不知。作恁麼會。合喫三十拄杖。豈不見道。入此門來。莫存知解。

上堂。情塵易遣。理障難除。盡十方世界。空索索地。欲求一法。了不可得。有什麼情塵可遣。有什麼理障可除。𨿽然。山門頭佛殿上。切忌撞著露柱。下座。

開鑪上堂。趙州和尙示眾云。老僧三十年前在南方。火鑪頭有个無賓主話。直至如今。無人舉著。且道。如何是無賓主話。若向這里會得。一大藏教。是甚拭瘡疣紙。𨿽然。若喚作無賓主話。玄沙道底。下座。

達摩忌拈香。這个老胡。渾無面目。攪得支那。天翻地覆。不立文字。分明曳尾靈龜。直指人心。蚤已畫蛇添足。年年此日一鑪香。斷弦須是鸞膠續。

行化歸上堂。教中道。無所從來。亦無所去。故名如來。山僧出去。已得兩个月。歸來恰值殘冬。且道。有去來相也無。眾中忽有个英靈底。出來道。長老長老。這个是三家村裏。十字街頭。欺謾胡漢。誑諕閭閻底說話。人天眾前。不勞拈出。山僧便須分付。向明窗下。如法安排。何故。不貪香餌味。可謂碧潭龍。

除夜小參。不是心不是佛不是物。千聖仰之莫及。萬靈窺覷無門。威音王已前。風凜凜峭巍巍。威音王已後。淨裸裸赤灑灑。臨濟喝下知歸。了無交涉。徳山棒頭取證。且過一邊。直饒總不恁麼。終非本色衲僧。所以道。我若眞正舉揚。法堂前直得艸深一丈。事不獲已。向諸人道。盡大地是个解脫門。盡大地是个光明藏。盡大地是个金剛眼。若作恁麼會。蘇盧悉哩。不作恁麼會。悉哩蘇盧。恁麼不恁麼總拈卻。悉哩蘇盧蘇盧悉哩。截斷三路葛藤。放下舊年曆日。管取百城艸偃。四海浪平。還委悉麼。如王寶劍繇王意。揮斥縱橫得自繇。

復舉藏叟老祖除夜小參。舉僧問古徳。年窮歲盡時如何。云依舊孟春猶寒。叟云。古徳恁麼答話。只怕諸人忘卻。今日忽有人問年窮歲盡時如何。拈棒便打。待他道因甚打某甲。卽向他云。更要我道孟春猶寒那。古徳。曾爲浪子偏憐客。藏叟老祖。愛向人前恣拍盲。有問北山。卽向他道。但得雪消去。自然春到來。

元日上堂。元正啟祚。萬物咸新。年新月新。日新時新。大地山河。纖洪動植。一一俱新。且道。衲僧分上事。還有新舊也無。喝一喝。下座。

請藏主維那侍者。上堂。一大藏教。是个切腳。直指單傳。秦時﹝車﹡度﹞轢。國師喚侍者。淨地何必拋泥沙。興化打克賓。瘥病豈假驢馱藥。你有拄杖子。我與你拄杖子。你無拄杖子。我奪卻你拄杖子。

佛涅盤上堂。一切無涅盤。無有涅盤佛。無有佛涅盤。遠離覺所覺。以拄杖畫一畫云。一把柳絲收不得。和煙搭在玉闌干。

上堂。望州亭相見了也。烏石嶺相見了也。發明空劫已前事。燈籠與露柱交參。庫廳對僧堂發笑。顯示現行三昧。嘉州牛喫禾。益州馬腹脹。天下覓醫人。灸豬左膊上。三世諸佛構不著。歷代祖師構不著。

上堂。直下便會。尙涉廉纖。擬議不來。白雲萬里。北山別有通天活路。要與諸人共行。便下座。

熙怡先師忌拈香。碁盤石斫破腦門。黑竹篦掀翻途轍。殃及天下師僧。何止楚淮閩浙。恁麼傳持臨濟宗。炎炎六月飄霜雪。

琴川陳從道設齋求嗣。上堂。饑來喫飯。困來打眠。踏著尋常一路。恁麼衲僧。也甚希有。更要萬仞峯頭闊步。荊棘林裏翻身底。萬中無一。馬祖一喝。百丈直得三日耳聾。黃蘗聞之。不覺吐舌。且道。是尋常一路。是萬仞峯頭闊步。旃檀圍繞旃檀樹。獅子還生獅子兒。

佛生日上堂。黃面老子。初出母胎。幸自可憐生。無端道个天上天下惟我獨尊。玉本無瑕。雕文喪徳。只如雲門道。我當時若見。一棒打殺。又作麼生。相識滿天下。知心能幾人。

結制小參。明日結制。今夜小參。摩霄俊鶻。便合乘時。止濼困魚。徒勞激浪。髙亭隔江望見剎竿。橫趨而去。腳跟下好與三十。玄沙築破腳指。遂云。達摩不來東土。二祖不往西天。頂門上猶欠一槌。自余央央庠庠。莽莽鹵鹵。堪作什麼。北山今夜且放一綫道。學道猶如守禁城。晝防六賊夜惺惺。中軍主將能行令。不動干戈致太平。古人恁麼說話。正是無柰老婆心太切。不辭帶水復拖泥。𨿽然。且道誰是中軍主將。莫是見聞知覺底麼。莫是語言動靜底麼。且喜沒交涉。若向這里承當得去。何翅白衣拜相。善財入樓閣。香巖聞擊竹。靈云見桃華。總不出這个時節。阿呵呵。一卽三三卽一。牧羊海畔女貞花。拒馬河邊望夫石石擊赤。赤土畫簸箕。從教眼﹝目﹡答﹞﹝彊﹣弓﹢目﹞。

復舉古徳偈云。護生須是殺。殺盡始安居。會得个中意。鐵船水上浮。圓悟老祖云。且道。殺个甚麼。殺眾生物命。是凡夫見解。殺六賊煩惱。是座主見解。殺佛殺祖。是大闡提人見解。衲僧分上。畢竟殺个甚麼。只知開口易。不覺舌頭長。

結制上堂。世尊掩室因沙。窮則計拙。東山設一家燕。義出丰年。北山這里。室不掩燕不設。行則與諸人同行。坐則與諸人同坐。饑則飯。困則寢。自然踏著向上玄關。顯示衲僧巴鼻。洞山五位。不用分張。臨濟三玄。何勞花擘。正恁麼時。如何是衲僧行履處。拄杖且將閒靠壁。艸鞋乾曬待秋風。

上堂。舉世尊。因黑氏梵志。以左右手。擎合歡梧桐華兩株供養。佛召仙人。梵志應諾。佛云。放下著。梵志遂放下左手一枝花。佛又召仙人云。放下著。梵志又放下右手一枝花。佛又云。放下著。梵志云。世尊。我今兩手俱空。更教放下个甚麼。佛云。吾非教汝放捨其花。教汝放捨外六塵。內六根。中六識。一時捨卻。無可捨處。是汝免生死處。梵志於言下。悟無生忍。佛爲三界大師。尙墮在識情數量。合喫二十棒。梵志𨿽然悟去。亦未出得識情數量。合喫二十棒。北山恁麼批判。且道。有過無過。蕭何制律。

上堂。世尊道。一切眾生。輪轉生死。皆繇不知常住眞心。性淨明體。用諸妄想。此想不眞。故有輪轉。著衣喫飯不放閒。是用諸妄想。屙屎送尿不放閒。是用諸妄想。行住坐臥不放閒。是用諸妄想。不如著衣喫飯。但著衣喫飯。屙屎送尿。但屙屎送尿。行住坐臥。但行住坐臥。自然虛而靈。寂而妙。淨裸裸絕承當。赤灑灑沒可把。三世十方空蕩蕩。無佛無祖無眾生。

解制小參。解制已臨。大眾雲集。且道。說甚麼法。若說有法。卽被有礙。若說空法。卽被空礙。若說不有不空法。卽被不有不空礙。若說亦有亦空法。卽被亦有亦空礙。且道。說甚麼法卽得。古今日月。古今山河。天左旋地右轉。一夏九十日。一日十二時。喫飯打眠。騰騰任運。如此衲僧。有甚麼過。𨿽然。此去有問夏在何處。切不得說道在北山。旣不許說道在北山。且說道在甚麼處。若到諸方。但恁麼舉。

復舉翠巖參禪師夏末示眾云。一夏已來。爲兄弟東語西話。看翠巖眉毛在也無。和麩糶面。

解制。施主捨禪牀席並法衣。上堂。九夏安居。纖魔不起。一眾髙人。行藏輕利。沈香井水。飲者除渴。潮田米飯。食者不饑。仰山燒畬種粟。潙山夜寢晝餐。百丈捲拜席向馬祖。世尊以伽梨圍飲光。良久。夜來金气應。涼到竹牀多。

謝首座藏主維那。上堂。柴瓣揚處。顯示向上提持。桶篐爆時。洞見本來面目。𨿽然玉振金聲。盡屬鬼家活計。一喝分賓主。照用一時行。面南看北斗。日午打三更。也是無風波浪生。

上堂。今早承天祝贊。思量歸來上堂。及至打鼓升座。無語可以敷揚。一大藏教。不曾記得。祖師公案。歲久都忘。𨿽然一場懡﹝怡﹣臺﹢羅﹞。卻喜家用平康。豈不見道。若無閒事掛心頭。便是人間好時節。喝一喝。下座。

開鑪。請藏主維那。兼明首座設齋。月西堂至。上堂。往來不往來。是藏不是藏。機先解洞明。依然未諦當。拈起金槌。放下鈯斧。要知有實有權。掛眉間劍。借香積飯。灼爾能奪能縱。𨿽然。未是火鑪頭話。且如何是火鑪頭話。今朝初一。明朝初二。

達摩忌拈香。在西天。曾挫異見王。到東土。撞著梁武皇。廓然無聖。大似秦時﹝車﹡度﹞轢鉆。九年面壁。正如喪車後藥囊。雪中覓得一个。方始能破天荒。從此惡毒滋長。喚作五葉聯芳。北山忝爲末裔。不知滿面慚惶。一甌山茗一鑪香。家醜重重又外揚。

上堂舉古徳云。日出心光耀。天陰性地昏。不知天地者。剛道有乾坤。與麼說話。古今徹悟者。如稻麻竹葦。古今錯會者。如稻麻竹葦。以拂子畫一畫云。阿耨達池。深四十丈。闊四十丈。

除夜小參。龍猛滿盛缽水。迦提擲下繡鍼。徳山隔江招手。髙亭橫趨而去。朝鳴鐘暮擊鼓。風動塵起。鵲噪鴉鳴。無一處不是這个時節。今當臈月三十日夜。敢問諸人。還曾會麼。有際天之雲濤。方可容吞舟之魚。有九萬里風。乃可負垂天之翼。

復舉僧問古徳云。年窮歲盡時如何。古徳云。家家門底野狐兒。家家門底野狐兒。滯句承言盡墮疑。庾嶺老梅春獨早。花開不待曉風吹。

上堂。吾宗此事。只貴痛快底。向未舉已前。一肩擔荷。若是思量測度。了無交涉。豈不見。趙州問南泉云。如何是道。南泉云。平常心是道。趙州云。還假趣向也無。南泉云。擬向卽乖。趙州云。不擬爭知是道。南泉云。道不屬知。不屬不知。知是妄覺。不知是無記。若眞達不疑之道。如太虛廓然蕩豁。豈可彊是非耶。古人將心肝五臟。一時吐露了也。摩霄俊鶻。便合乘時。止濼困魚。徒勞激浪。

法座成示眾。劫初有个寶華座。孰謂今朝始作成。爲念眾生猶未了。故將只手特經營。聲聞欲上心先怯。列祖髙升話大行。謂是法空還不得。從來佛道絕途程。

上堂。舉東山演和尙。因僧問云。一大藏教。是个切腳。未審。切个甚麼。東山云。缽囉娘。東山道个缽囉娘。往往禪流妄測量。不是張華安識劍。徒看光射鬥牛傍。

佛涅盤上堂。釋迦老子。從兜率天上。托生大術胎中。早是染卻生死重病。及乎降生。便乃一手指天。一手指地。可見是攢簇不得底。迨見明星出現。豁然悟道。正是病眼見空華。四十九年。三百餘會。廣說略說。直說曲說。顯說密說。豈非熟睡饒譫語。至於臨末稍頭。摩胸告眾云。善觀吾紫磨金色之身。瞻仰取足。毋令後悔。若謂吾滅度。非吾弟子。若謂吾不滅度。亦非吾弟子。病入膏肓。莫能療治。非但世醫拱手。便是耆婆神醫。只得倒退三捨。北山遠孫。今日卻要爲他療治。若療治不得。後代兒孫。永失恃怙。若療治得。便見紫磨金色之身。巍巍堂堂。煒煒煌煌。觸處顯現。擊拂子。柳色黃金嫩。棃花白雪香。

施主設齋粥。上堂。繁興大用。舉必全眞。維摩以一缽飯。飽三萬二千菩薩。甘贄行者設粥。南泉打破粥鍋。且道。是繁興大用。不是繁興大用。等閒認得東風面。萬紫千紅總是春。

上堂。但參活句。莫參死句。頭頭上顯。物物上明。是死句。舉步踏著。南辰轉身。觸翻北斗。是死句。且作麼生是活句。蘇州街雨過著繡鞋眾擬議。擲拂子下座。

上堂。魯祖面壁。禾山打鼓。雪峯輥球。金牛作舞。撿點將來。盡是開眼尿牀漢。爭如北山一眾。不作伎倆。自出常情。鐘鳴盡歸堂。飯來齊合掌。

南石和尙語錄卷一

南石和尙語錄卷二

門人復初廷璨等編

住徑山興聖萬壽禪寺

永樂七年四月初六日入寺。

山門。無門法門。一超直入。逐電驊驑追莫及。

佛殿。佛者覺義。覺者何義。頭上是天。腳下是地。

祖堂。拜起收坐具云。祖祖傳持。只這一著。耀古騰今。塡溝塞壑。

據室。以拄杖橫按云。只恁麼。早已鈍置汝輩了也。更待搖唇鼓舌。堪作甚麼。以拄杖畫一畫。便起。

札付。權衡佛祖。船筏羣生。兵隨印轉。將逐符行。

山門疏。是家里人。說家裏話。山茶及時摘。蒲鞋趂晴曬。

指法座。如來座者。一切法空是。看看。平地波濤起。

此香。體鍾九五陽剛。如金如玉。葉覆大千沙界。爲蓋爲云。名超優缽曇華。價重甄叔迦寶。焫向寶鑪。祝延皇帝。萬歲萬歲萬萬歲。欽願。壽同百億須彌。福等三千剎海。山如礪河如帶。益固皇圖。五日雨十日風。仰歌聖化。上首白槌云。法筵龍象眾。當觀第一義。師垂語云。舉不顧卽差互。擬思量何劫悟。還有超然獨脫不落此轍者。麼﹝此日無問話者﹞師乃云。如來四十九年說法。不曾道著一字。達摩十萬里西來。何曾遇大乘器。自余徳山臨濟雲門趙州。天下善知識。設大機施大用。盡是靑天霹靂。旱地波濤。正眼觀來。不直一笑。𨿽然。鑪韝之所多鈍鐵。良醫之門足病人。縱是舉一明三。目機銖兩之士。於毫毛未動之先。便解承當。早已不堪種艸。所以道。言前薦得。猶爲滯殼迷封。句下精通。未免觸途狂見。古人爲誘接方來。多向第二義門。拋三放兩。一向拖泥帶水。山野曩於智積峯頂。禪月山中。曾開皂角燈心鋪子。聽他要者來買。縱是法堂前艸深一丈。終不將佛法當人情。三載之中。於九重城內。日與陶泓毛穎對談。亦不煩略動一念。今到淩霄峯頭。更是不勞心力。何故。幸有吾祖妙喜佛照寂照。舊化儼存。麻三斤乾屎橛。不用提持。黑竹篦碁盤石。何須拈出。人人鼻孔遼天。个个腦門著地。行則同行。坐則同坐。自然上古風規。灼爾西來的意。且喜。四海八紘。風恬浪靜。含齒戴發。盡樂無爲。且道。應時及節底句子。作麼生舉。拈起少林無孔笛。等閒吹出萬年歡﹝敍謝不錄﹞。

復舉保壽開堂。三聖推出一僧。保壽便打。三聖云。恁麼爲人。瞎卻鎭州一城人眼去在。保壽便歸方丈。雪竇顯禪師云。保壽三聖。𨿽發明臨濟正法眼藏。要且只解無佛處稱尊。當時這僧。若是个漢。才被推出。便掀倒禪牀。直饒保壽全機。也較三十里。保壽三聖。發明臨濟正法眼藏。直是斬釘截鐵。爭柰承當者少。雪竇旣是權柄在手。便合與這僧雪屈。說甚麼當時。諸人還會麼。若無舉鼎拔山力。千里烏騅不易騎。

當晚小參。十字街頭。紅塵浩浩。孤峯頂上。白雲依依。不是目前法。非耳目之所到。不是靈山拈花之旨。不是少室面壁之機。不可以智知。不可以識識。不可以語言造。不可以寂默通。直得十方無影像。三界絕行蹤。正是黑山下活計。設使掀翻宇宙。打破虛空。坐斷古今。髙超物表。也知未出常情。若是通方作者。俊快衲僧。別有出格神機。焉肯循途守轍。現前大眾。自合知時。山野遠離蘇城。來此淩霄峯頂。且道。爲甚麼邊事。良久。從前汗馬無人識。只要重論蓋代功。

復舉臨濟示眾云。我於先師處。三度問佛法的的大意。三度喫六十棒。如蒿枝拂相似。如今再思一頓。誰爲下手。時有僧出云。某甲下手。臨濟拈棒度與。僧擬接。臨濟便打。臨濟大似貧人思舊債。者僧渾若餓狗喫纖﹝糸﹡虒﹞。雪竇道。臨濟放處較危。收來太速。醉我落花天。借他弦管裏。

佛誕上堂。東山五祖演禪師。因僧問云。如何是諸佛出身處。五祖云。東山水上行。圓悟和尙云。天寧則不然。如何是諸佛出身處。燻風自南來。殿閣生微涼。妙喜老祖聞得。當下豁然大悟。五祖圓悟。恁麼提持。鄭州出曹門。妙喜悟去。眞州望長蘆。徑山見處。也要諸人共知。諸佛出身處。渾不用思惟。早晨喫白粥。如今肚又饑。

上堂。理契則神。貧女獲衣中之寶。情封則物。力士失額上之珠。五臺山上云蒸飯。佛殿階前狗尿天。剎竿頭上煎﹝饑﹣幾﹢追﹞子。三个胡孫夜簸錢。

上堂。森羅及萬象。一法之所印。前面是缽盂峯。後面是淩霄峯。中間是佛殿。喚甚麼作一法。良久。國一祖師。元是昆山人。

上堂。馬祖大師道。自從胡亂後三十年。不少鹽醬。此地無金二兩。俗人沽酒三升。

京都回兼謝書記知事。上堂。動若行雲。止猶谷神。旣無心於彼此。寧有象於去來。山野去年五月初。赴召入文淵閣。圈點永樂大典。出入禁庭。波波挈挈。繼預大會。蒙賜華嚴大經。動經八月。回來姑蘇訪舊。又過兩月。及到山中。恰值仲春。且道。有心於彼此耶。無心於彼此耶。有象於去來耶。無象於去來耶。靈利衲僧。未言先領。未舉先知。便能伸出佛手。抹過祖關。滅卻老胡種族。扶起千古叢林。𨿽然。國恩深重。言思莫窮。敬成一偈。以述鄙懷。經從內府特頒賜。人自九重城裏歸。五髻峯頭春日暖。山林泉石盡光輝。

佛涅盤上堂。不厭生死。不求涅盤。古廟香鑪去。一條白練去。熱謾海內參玄士。笑倒階前石敢當。

上堂。知一切法。卽心自性。成就慧身。不繇他悟。有智人前莫舉。無智人前莫說。

熙怡先師忌拈香。巴陵下三轉語。苦瓜不堪待客。楊岐作女人拜。家醜何須外揚。徑山這里。總不與麼。鑪香椀茗𨿽淸淡。也勝蒿湯備禮儀。

結制上堂。以大圓覺。爲我伽藍。身心安居。平等性智。開眼寐語。護生須是殺。殺盡始安居。會得个中意。鐵船水上浮。誑諕閭閻。直饒總不與麼。亦未是衲僧行履處。且作麼生是衲僧行履處。長短三期俱莫立。饑來喫飯困來眠。𨿽然。切忌隨徑山舌頭轉。

上堂。目前無法。意在目前。不是目前法。非耳目之所到。洗硯池頭云冉冉。埋雞冢上艸離離。

上堂。拈拄杖云。國一祖師。向東弗於逮。西瞿耶尼。南贍部洲。北郁丹越走一遭。卻來山僧手裏呈身。子細看來。元是黑漆拄杖。還見麼。縱饒見得分明。也是秦時﹝車﹡度﹞轢鉆。

上堂。舉法眼和尙偈云。見山不是山。見水何曾別。山河及大地。都是一輪月。法眼恁麼。徑山則不然。見山是山見水是水。到處走來。不如家裏。咄。

上堂。舉僧問雲門。不起一念。還有過也無。雲門云。須彌山。者僧無量劫來。著此貼肉汗衫。若不遇雲門作家。誰爲脫卻。

請藏主侍者。上堂。少林心印。觸處昭彰。衲子生涯。隨時施設。側身對客。原夢度茶。擎叉輥球。卓牌打地。一一全體全用。著著邁古邁今。十地菩薩尙顢頇。四果聲聞應罔措。徑山這里。又且不然。含暉亭上望滄溟。淩霄峯頭挹南嶽。

解制小參。諸方提唱。貴在出格。才升堂小參。便要舉入門便棒。入門便喝話。望州亭與汝相見話。隔江招手話。見僧便面壁話。直使龍睛鶻。眼莫能窺覷。鶖子目連。安能湊泊。謂有宗師手段。髙則髙矣。妙則妙矣。其柰法道衰微。利根者少。正如方木逗圓竅。安能吻合。徑山相席打令。看風使帆。不惜帶水拖泥。一任諸方笑怪。久參上士。不在多言。晚進初機。莫嫌苦口。出家人。棄捨父母。不顧奉養。已爲不孝。是名教之罪人矣。期在悟明心地。續佛慧命。廣度眾生。如是則非但報答今生父母養育。以成大孝。直使累世父母。冤親俱獲解脫。豈小可哉。若只區區碌碌。今日二明日四。戒律不能持。禪定不能習。甚至傷風化玷宗社。非但爲名教罪人。亦是法門之罪人矣。一旦生死到來。將何抵敵。捨此報身。難逃淪墜。古人謂。牢獄未是苦。地獄未是苦。袈裟下失卻人身。是爲苦也。藥石之言。可不銘佩。眾中忽有一个出來道。長老長老。好合取臭口。山僧只得向明窗下安排。何故。近代三吳並百越。个般作略眼中稀。

復舉九峯虔禪師。因僧問。西天夏末。有人得道。此間夏末。還有得道者麼。九峯云。有。僧云。何者是。九峯云。頭戴午夜月。腳踏黃金地。今日忽有問徑山此間夏末有人得道麼。徑山但答云。無。忽更問云。何謂無。便向他道。个个眉毛橫眼上。人人鼻孔大頭垂。且道。九峯是。徑山是。便下座。

上堂。秋風涼秋夜長。未歸客思故鄕。誰是未歸客。何處是故鄕。一千七百老古錐。提掇不起。五千四十八卷破古紙。詮注不及。

雙塔壽寧禪寺上塔珠。誦法華經。請升座。師拈香祝聖畢。乃云。此法。非思量分別之所能解。惟有諸佛。乃能知之。上是天下是地。喚甚麼作此法。若向這里領略得去。便見靈山一會儼然未散。其或未然。徑山未免畫蛇添足去也。須知此法頭頭上顯。物物上明。無一塵不是此法顯現之處。無一時不是此法出生之時。所以世尊得之。從兜率降王宮。逾城出家。苦行成道。住世七十九年。說法三百餘會。末後拈花示眾。以正法眼藏。獨付飲光。諸祖得之。各立化庭。共揚法道。或立一心三觀。或說十玄六相。或只直指單傳。或設三玄五位。聖天子得之。仁及四海。化及萬邦。騶虞忽現。而黃河澄淸。暘谷來朝。而虞淵入貢。百僚得之。坐朝堂而揚政化。燮陰陽而撫黎庶。金湯吾教。柱石邦家。住持一源禪師得之。不動聲色。檀施雲歸。重修寶塔。不日成之。現前大眾得之。不勞跬步。入此道場。六萬餘言。若建瓴水。施財施力。若見若聞。無不是此法施設。無不是此法圓成。𨿽然。若喚作此法。則落聖解。不喚作此法。則墮凡情。且作麼生卽得。拈拄杖云。拄杖子聞得出來。對眾決斷去也。卓拄杖。無二無二分。無別無斷故。大眾。正恁麼時。因齋慶贊一句。如何舉似。紫旃檀塔六七級。紅菡萏花三四枝。﹝敍謝不錄﹞。

拄地撐天無縫塔。拈來又是一番新。緣因卽是了因種。作福須還有福人。阿育建時還逐妄。薩訶禮處亦非眞。當陽見得無差別。鐵樹花開別是春。

達摩忌拈香。達大道兮過量。通佛心兮出度。不與凡聖同纏。超然名之曰祖。只如大光和尙。具甚麼見。卻道不是祖。甜瓜徹蒂甜。苦瓠連根苦。

佛誕上堂。未出母胎。天左旋地右轉。已出母胎。天左旋地右轉。僧問徳山密禪師云。佛未出世時如何。山云。河裏盡是木頭船。僧云。出世後如何。山云。這頭踏著那頭軒。良久。相逢說盡平生話。依舊心肝不帶來。

結制上堂。世尊入因沙室。將謂謾人。反謾自己。西院商量兩錯。瓜甜徹蒂。瓠苦連根。現前一眾。个个是大丈夫漢。不升兜率。說摩訶衍。不探驪頷。抉摩尼珠。自然超越古今。坐斷報化。淩霄峯頂。白雲揚揚。流止亭前。靑松鬱鬱。三世諸佛不知有。歷代祖師不知有。

妝達摩百丈國一三祖師像完。開光明。拈筆示眾云。達摩大師。與大智國一。卽今在毫端上現大人相。大眾還見麼。若道見。向甚麼處見。若道不見。蹉過三大祖師。畢竟作麼生。海神知貴不知價。畱與人間光照夜。

退院上堂。衲僧行履。如火燒冰。如箭離弦。如雲出岫。如月行天。本無來而無去。曷有象而有形。圓悟老祖辭天寧。有偈云。幻軀將逼縱心年。懶汩塵緣久世間。憑仗護身个符子。彊扶衰疾且歸山。熙怡先師。辭萬壽歸松林。有偈云。幻軀將逼縱心年。松下經行石上眠。珍重北山龍象眾。普通年話幾時圓。山僧今日辭徑山。亦有一偈。𨿽不能克紹祖父風烈。卻自胸中流出。幻軀已及縱心年。衰朽仍兼疾病纏。宗教出門媿無補。匡徒合讓後來賢。

頌古

世尊初生下時

指天指地獨稱尊。眞實之言足可論。薄福闡提還不信。自甘騎馬傍人門。

疎山造塔

疎山一片不良心。泰華非髙海未深。羅山个漢是同惡。直欲陷人荊棘林。

徳山托缽

不因年老成魔魅。亦非家富小兒嬌。只爲趙王心好劍。闔國之人盡帶刀。

雲門云。世界恁麼廣闊。爲甚麼鍾聲披七條

衲僧從來有大病。藥醫無效爲年深。雲門老有通神術。解向膏肓穴上鍼。

世尊未離兜率。已降王宮

口縫才開落二三。之乎者也轉非堪。舉頭但看天邊月。風捲蟭螟入海南。

世尊拈花

百萬眾前親舉華。無端淨地撒泥沙。飲光尊者破顏笑。水母何曾離得蝦。

國師三喚侍者

三呼三應無回互。三應三呼絕正偏。此是神仙眞祕訣。灼然父子不相傳。

潙山有句無句

遙禮殷勤伸悔謝。胸中端的少靈樞。當時不向潙山去。始是男兒大丈夫。

南泉心不是佛智不是道

白鷺下田千點雪。黃鸝上樹一枝花。寥寥獨立乾坤外。更有何人得似佗。

黃蘗汝等諸人盡是噇酒糟漢

豎起當門放告牌。今朝禦史大開衙。可憐抱屈﹝口﹡﹝銜﹣金﹢缶﹞冤者。猶在階邊不上階。

臨濟坐次麻谷問

慣跨驊驑競彩舟。當機各自逞風流。揚鞭舞棹人皆見。妙處安知得自繇。

趙州使得十二時

使得人間十二時。口開已自落人機。眼光爍破四天下。不免渾身墮水泥。

趙州從殿上過

殿上殷勤呼侍者。趙州老倒覺心孤。𨿽然好一殿功徳。何事都將臭屎塗。

靑州布衫

誰無一領七斤衫。倒著橫穿盡自堪。叵耐古人無道理。故來官路販私鹽。

僧辭趙州

三關不吝一齊開。白日堂堂任往來。若向封人詢可否。丈夫徒負濟川材。

趙州問僧甚處來

雪峯隻眼照天地。趙州鍬子重千鈞。算來總是閒家具。不受方爲有智人。

百丈野狐

雄峯計劣智全疎。眞是深山老野狐。惟運闍黎皮有血。當時便不受塗污。

甘贄設粥

南泉甘贄兩閒人。相近相親忘主賓。拂袖打鍋無甚事。卻令典座動疑情。

興化打克賓

身遭憲罰罷官職。籍沒家私播遠陬。剩得一身空索索。不風流處也風流。

興化示眾云。今日不用如何若何

不用如何與若何。出來禮拜已誵訛。莫將支遁籠中鶴。喚作山陰道士鵝。

三聖問雪峯。透网金鱗以何爲食

明中有暗暗中明。海底山頭亦共行。三聖當時機若活。便能日午打三更。

潙山三種生

念念紛飛不暫停。猿驅馬躍未縱橫。當頭坐斷無搖動。四海八荒朝上京﹝想生﹞。

萬法皆非向外來。家親往往自爲災。於今已得和同了。大地山河絕點埃﹝相生﹞。

起滅無休孰解知。水因流急似平夷。髑髏直使能乾盡。方是乾坤未剖時﹝流注生﹞。

舉古﹝一十四則﹞

舉初祖菩提達摩大師。初至梁。因武帝問如何是聖諦第一義。祖云。廓然無聖。帝云。對朕者誰。祖云。不識。帝不契。遂渡江至魏。師云。削迹伐樹未爲過。

舉六祖大鑑禪師。因風揚剎旛。二僧對論。一云幡動。一云風動。祖云。不是風動。不是幡動。仁者心動。二僧竦然。師云。大小祖師。爲人錯下注腳。合喫三十棒。

舉臨濟玄禪師垂問。有一人論劫在途中。不離家捨。有一人。離家捨不在途中。阿那个合受人天供養。師云。寐語作麼。

舉福州鼓山晏國師。初參雪峯。才入門。峯搊住云。是甚麼。山釋然契悟。舉手搖舞。峯云。子作道理耶。山云。何道理之有。峯乃撫而印之。師云。臥龍才奮迅。丹鳳便翺翔。

舉明州翠巖參禪師示眾云。一夏以來。爲兄弟東語西話。看翠巖眉毛在也無。長慶稜云。生也。雲門偃云。關。保福展云。作賊人心虛。翠巖芝云。爲眾竭力。禍出私門。師云。一隊無孔鐵槌。

舉撫州曹山章禪師。一日聞鐘聲。乃云。阿耶阿耶。僧云。和尙作麼。章云。打著我心。師云。賊不打自招。

舉福州羅山閒禪師。問石霜云。起滅不停時如何。霜云。直須寒灰枯木去。一念萬年去。函蓋乾坤去。全淸絕點去。山不契。卻往巖頭去。如前問。頭云。是誰起滅。山有省。師云。殺人須是殺人劍。

福州長慶安禪師。問百丈云。學人欲識佛。如何是佛。丈云。大似騎牛覓牛。慶雲。識後如何。丈云。如人騎牛至家。慶雲。未審。始終如何保任。卽得相應。丈云。譬牧牛之人。執杖示之。勿令犯人苗稼。師云。潭州紙貴。一狀領過。

舉臨濟玄禪師示眾云。有一無位眞人。常向汝等諸人面門出入。未證據者看看。有僧出問。如何是無位眞人。濟下繩牀搊住云。道道。僧無語。濟托開云。無位眞人。是甚麼乾屎橛。師云。前箭猶輕後箭深。

舉五臺祕魔巖和尙。常持一木叉。凡見僧來。遂舉起雲。甚麼魔魅。教汝出家。甚麼魔魅。教汝行腳。道得也杈下死。道不得也杈下死。速道速道。師云。我當時若見。謂云放下木杈。向汝道。待他擬議。卽抗聲云。甚麼魔魅。教汝與麼。

舉南泉示眾云。王老師賣身去也。還有人買麼。時有一僧出眾云。某甲買。泉云。不作貴不作賤。你作麼生買。僧無對。師云。契券分明。

舉南泉願禪師。因陸亙大夫云。肇法師也甚奇怪。解道。天地同根。萬物一體。泉指庭前牡丹花云。大夫。時人見此一株花。如夢相似。師別指庭前牡丹云。大夫還見此一株花麼。

舉南嶽讓禪師。因僧問。如鏡鑄像。光歸何處。嶽雲。大徳未出家時相貌。向甚處去。僧云。成後爲甚不鑑照。嶽雲。𨿽不鑑照。瞞他一點也不得。師云。喪車後掉藥囊。

舉寂照老祖。見僧入門便云。碁盤石。砍破你腦門。缽盂池。浸爛你腳板。僧擬答。寂照便喝。師云。著甚來繇。

拈古﹝一十三則﹞

舉世尊在靈山會上。拈花示眾。是時眾皆默然。惟迦葉尊者。破顏微笑。世尊云。吾有正法眼藏。涅盤妙心。實相無相。微妙法門。不立文字。教外別傳。付囑摩訶迦葉。師云。世尊拈花。人貧智短。迦葉微笑。馬瘦毛長。若云吾有正法眼藏。付囑摩訶迦葉。也是空拳誑小兒。

舉仰山寂禪師。因僧問。法身還解說法也無。山云。我說不得。別有一人說得。僧云。說得底人在甚處。山乃推出枕子。潙山聞乃云。寂子用劍刃事。師云。仰山推出枕子。乞兒伎倆。潙山道。寂子用劍刃事。正是溺愛者不明。妙喜老祖道。妙喜𨿽則借水獻花。理無曲斷。卽今莫有傍不肯底出來。我要問他。推出枕子。還當得法身說法也無。也是驢揀濕處尿。

舉趙州諗禪師。因侍者報大王來也。州云。萬福大王。者云。未到在。州云。又道來也。師云。侍者報客。不知客是何人。趙州蝦爲子屈。不覺打失眼睛。且道。徑山恁麼批判。又且如何。巡人犯夜。

舉趙州問新到。曾到此間麼。僧云曾到。州云。喫茶去。或云。不曾到。州亦云。喫茶去。後院主云。爲甚麼曾到也云喫茶去。不曾到也云喫茶去。州喚院主。主應諾。州云。喫茶去。師云。有謂。趙州茶九轉透瓶香。殊不知。卻是平胃散。醫不得人病。斷不得人命。

舉百丈海禪師。再參馬祖。侍立次。祖目視禪牀角拂子。丈云。卽此用。離此用。祖云。爾向後開兩片皮。將何爲人。丈取拂子豎起。祖云。卽此用。離此用。丈掛拂舊處。祖震威一喝。丈當下大悟。直得三日耳聾。師云。馬祖一喝。百丈耳聾。巨靈擘開泰華。金翅直取龍吞。汾陽昭云。悟去便休。說甚三日耳聾。石門聰云。若不三日耳聾。何得悟去。三臺須要大家催。雪竇顯云。大冶精金。應無變色。休把鄭州棃。喚作靑州棗。

舉臺州瑞巖彥禪師。每自喚主人翁。復自應諾。乃云。惺惺著。他後。莫受人謾。後有僧到玄沙。沙問。近離甚處。僧云瑞巖。沙云。有何言句示人。僧舉前話。沙云。一等是弄精魂。也甚奇怪。卻云。何不且在彼中住。僧云。已遷化了也。沙云。而今還喚得應麼。僧無對。師云。驚羣須是英靈漢。敵勝還他獅子兒。這僧只解傳言送語。不能懸崖返擲。非但蹉過瑞巖。亦乃蹉過玄沙。

舉仰山寂禪師。夏末問訊潙山。潙云。子一夏不見上來。在下面作何所務。仰云。某甲在下面。鋤得一片畬。種得一籮粟。潙云。子今夏不虛過矣。仰卻問。和尙今夏作得个甚麼。潙云。日中一食。夜間一寢。仰云。和尙今夏亦不虛過。道了乃吐舌。潙云。寂子何得自傷己命。師云。鋤一片畬。種一籮粟。欵出囚人口。日中一食。夜間一寢。兔子不離窠。潙仰父子。才相見。便要打口鼓。直饒說得天雨四花。地搖六震。爭如一默好。

舉徑山國一欽禪師。因馬祖遣人送書到。書中作一圓相。國一發緘見。遂於圓相中。著一點。卻封回。後忠國師聞乃云。欽師猶被馬師惑。師云。馬祖無風起浪。國一隨邪逐惡。𨿽是解弄精魂。未免二俱失利。致使忠國師。道欽師猶被馬師惑。汝諸人。還知落處麼。鵓鳩樹頭啼。意在麻畬裏。

舉郢州芭蕉情禪師示眾云。你有拄杖子。我與你拄杖子。你無拄杖子。我奪卻你拄杖子。師云。你有拄杖子。出入得他扶持。你無拄杖子。未免扶籬摸壁。𨿽說你有你無。且喜不曾失卻。芭蕉與麼。用盡自己心。笑破他人口。

舉汾州昭禪師示眾云。識得拄杖子。行腳事畢。師拈拄杖云。這个喚作拄杖子。早是頭上安頭。那堪更云識得行腳事畢。大小汾陽。話作兩橛。

舉鎭州三聖然禪師。問雪峯。透网金鱗。以何爲食。雪峯云。待汝出网來。向汝道。三聖云。一千五百人善知識。話頭也不識。峯云。老僧住持事繁。師云。三聖合喫山僧手中拄杖。何故。趕人不要趕上。雪峯可謂沒量大人。得饒人處且饒人。徑山恁麼批判。汝諸人。還會麼。若也未會。拄杖子爲汝指出。遂以拄杖卓一下。

舉終南山祖禪師問南泉。摩尼珠人不識。如來藏裏親收得。如何是如來藏。泉云。王老師與你往來者是。祖云。不往來者。泉云。亦是。又問如何是珠。泉召師祖。祖應諾。泉云。去。汝不會我語。祖從此信入。師云。看風使帆。相席打令。還他南泉。爭柰費鹽費醬。今日忽有問徑山。卽向他道。汝莫問藏。且識取摩尼珠。或更問如何是摩尼珠。拈棒便打。

舉廬山歸宗常禪師。因小師辭。乃問甚處去。僧云。諸方學五味禪去。宗云。諸方有五味禪。我這里只有一味禪。僧便問。如何是和尙一味禪。宗便打。僧云。會也會也。宗云。道來道來。僧才開口。宗又打。師云。五味禪一味禪。總拈向一邊。當時這僧見歸宗擬拈棒。拂袖便行。非但靠倒歸宗。管取話行天下。

佛祖贊

釋迦出山相

出山只似入山時。牧女何煩獻乳糜。辛苦幾多都受了。依前鼻孔大頭垂。

塵點劫前成正覺。六年麻麥又何爲。白頭翁作三臺舞。辛苦應緣教小兒。

棄卻輪王入雪山。何輕其重易其難。生憎平地興波浪。榜樣堪畱後世看。

觀世音菩薩

涼月耀長空。千江無不現。陽春回大地。萬卉無不至。良哉觀世音。悲願亦如是。微塵國土中。尋聲常救苦。維此閻浮提。音聲爲佛事。大士圓通門。示以聞中入。眾生以耳聽。是故逐聲塵。大士以眼聽。特顯圓通理。一根旣圓通。六根總無礙。聞與所聞盡。聞性亦無得。非惟無受苦。亦復本無救。聞性旣無得。是故常能聞。無苦亦無救。是故常救苦。普告世間人。當作如是解。卽能悟圓通。與觀世音等。

椎髻荊釵。提魚出賣。只緣太煞慈悲。現出幾多鬼怪。滯貨於今買者稀。逢人勿索遼天價。

大士發心無始劫。所事如來觀世音。從因感果若持券。故今獲證名不異。十方世界諸眾生。循環生死受諸苦。一稱其名卽往救。是故乃有此嘉號。能救之智卽機境。所救機境豈離智。維智維境常互融。是故亦曰觀自在。機境元空智亦無。亦無是解及是說。一切眾生苦永離。剎那頓入三摩地。

施十四無畏。泥牛吼月。現三十二應。石臼翻空。眾生有盡。悲願無窮。善財歷百十城。難尋蹤迹。文殊具擇法眼。曷選圓通。垂衣宴坐碧巖中。大千沙界揚慈風。寶瓶楊柳舞春風。鸚鵡翩翩下碧空。補怛洛伽觀自在。爲人隨處示圓通。

艸衣文殊

拈玻璃問無著老。著艸衣迎呂惠卿。只有這些兒伎倆。何當七佛祖師名。

頭髮松髼身衣蒲。臺山嬴得轉荒蕪。惠卿眼底生花翳。卻被人傳作畫圖。

身以蒲纏手執經。等閒出語使人驚。天生伎倆𨿽奇怪。也只能謾呂惠卿。

達摩

西來要覓大乘器。冷坐九年無轉智。覓心不得已安心。悞殺神光空斷臂。我昔若見則不然。爲渠驀胸搥一拳。若也略能知痛癢。急攜只履回西天。免得分皮又分髓。接響承虛傳直指。延蔓從玆不可圖。殃害兒孫竟無已。

一花五葉謾流傳。老子何曾解會禪。不得神光一臂力。應無良計返西天。

眼深鼻大兩眉橫。佛法全無要度生。對卻梁王云不識。日輪當午打三更。

渡海浮江作麼生。要傳佛法救迷情。爭知未到支那日。个个眉毛眼上橫。

六宗破後入支那。伎倆須知苦不多。道个一花開五葉。分明平地起風波。

寒山拾得

手裏生苕。猶放不下。嬴得埃塵。徧滿華夏。

那一句子。不在思量。擎蕉執筆。雁過瀟湘。

拾得磨玄玉。寒山把毛錐。擬向萬仞崖。寫此一首詩。𨿽未形點畫。文采光陸離。渴讀卽止渴。饑讀卽止饑。除卻老丰幹。知音今有誰。

不是顚狂不是癡。或看經卷或吟詩。閭丘曾被丰幹悞。卻向枯樁覓兔蹊。

拾得展捲。寒山指月。用無所用。說無所說。惹得丰幹饒舌閭丘屈節。謂其起佛見法見。貶向二鐵圍山。也是喚鹿作馬。證龜爲鱉。別別別。大洋海底輥紅塵。六月炎天飛白雪。

朝陽對月

布衫多年。七花八裂。好趂斜陽。補此一缺。

案上是經。松梢是月。欲覓了時。虛空釘橛。

九祖伏馱蜜多爲劉仲傑贊

捨上白光騰。應有大乘器。何爲五十年。不言復不履。父母非親誰最親。了知諸佛心卽是。那爛陀寺塔婆顚。至今撼地淸風起。

布袋

靠布袋坐。手搯輪珠。袒胸露腹。天下無如。謂是彌勒。有甚憑據。謂非彌勒。轉費分疎。從來本是無形相。誰把丹靑畫太虛。

長汀汀上恣遊戲。半似顚狂半似癡。待得這場春夢覺。龍頭花吐已多時。

放下布囊仍拄杖。不知立地等何人。分身何翅百千億。自是時流眼少筋。

政禪師

心在林泉興在詩。簉羣國土不相宜。莫言世上無知己。自有溪邊白鷺鶿。

白侍郎參鳥窠

鳥窠棲宿非爲險。位鎭江山未是安。八十翁翁行不得。侍郎開眼被佗謾。

靈云

從來了了絕狐疑。大似蓮開夢覺時。謂見桃花方悟道。刻舟記劍不勝遲。

一見桃花早已差。若言悟道轉周遮。如今描出成圖畫。失馬尋驢認犢車。

藥山同李長者共﹝巾﹡﹝穴／登﹞

藥嶠翻經松樹下。通玄造論土龕中。破臀螺殼舀滄海。折柄笊籬撈北風。

慈明

汾陽陷阱禁不殺。楊李門頭恣往來。盆水艸鞋安室外。分明死店活人開。

明覺

結友蚤逢韓大伯。拂衣抹過老林禪。翠峯乳竇兩山色。直到於今靑接天。

羅漢奕棋圖

見思已斷欲應離。妙用無方孰與齊。卻笑浮山柴石老。還從十九路中迷。

南石和尙語錄卷二

南石和尙語錄卷三

門人良玓等編

偈頌上

送瑛白石住穹窿

松源一脈傳來久。木翁端能繼其後。道人蚤得格外機。叢林久俟揚眞吼。髙提鈯斧居穹窿。叱吒萬象驅雷風。大悲千眼覷莫及。十聖三賢曷敢從。掇轉南辰安向北。六合云陰萬山黑。覿面施呈有變通。拋出金圈並栗棘。平地忽現釋梵宮。中下之流焉可測。渡河香象解截流。懸崖獅子能返擲。我今說偈聊贊揚。本無言語無商量。二祖當年錯斷臂。達摩何曾來大梁。

贈善住道人誦法華

大事因緣離言說。七諭三周謾分別。是馬何曾喚作牛。云收秋宇家家月。天臺一妙談九旬。口開未免沾凡塵。黑非是字白非紙。看不用眼方通神。善住道人冰雪志。靈山昔應受懸記。端坐胡牀蜹紫檀。六萬餘言若翻水。最初一句知不知。林鳩啼在斜陽裏。

次天界全室和尙韻。贈來藏主

龍河早歲能相從。朝來日出扶桑東。子啐母啄兩時至。須彌粉碎虛空墜。一機超越殊有神。體用旣全知見親。出窟於菟嘯林下。乘風俊鶻騰海濱。蟭螟眼中世界﹝澗﹣日﹢活﹞。一任橫該並豎抹。四七二三不是祖。半滿偏圓亦非法。終日談玄誰動口。空非空兮有非有。抹過他家向上關。佛面從教自百醜。

送萬壽忻侍者

雨歇雲林淸。風靜萬籟寂。盤膝坐終夜。機智俱已息。五更鐘動東方明。突然扣我山房扃。平生气誼有相合。欲別眷眷難爲情。捲衣直上金陵去。落落襟懷絕塵慮。鳳凰臺上肆遐觀。護龍河頭扣玄旨。九重丹闕天下奇。樓臺金碧相交輝。鍾山秀色聳霄漢。長江東下如龍飛。我亦平生愛登賞。興來幾度攜藤杖。病體衰羸不遂行。目送遊蹤謾淒悵。豈不見會通侍者辭鳥窠。布毛吹起誠若何。煙燻日炙幾百載。淸光照世何其多。

賀益仲虛住江陰光孝

妙喜中興臨濟宗。五世傑出熙怡翁。禪師旣得親印可。何妨隨處揚眞宗。始從天峯啟密室。靑山陟覺回春風。近攜紙被入光孝。海邦緇素咸景從。揚水波濤滚舌底。應器隨根演眞理。慈云普覆一雨施。艸木無情總忻喜。有時倒握黑竹篦。龍睛鶻眼那能窺。靑天白日霹靂起。半夜海底金烏飛。棋盤石話喧天地。終古應知播無已。江城作偈展賀忱。一聲漁笛沙頭起。

送恭上人參萬壽瑩中禪師

徳山見龍潭。个事何曾會。一吹紙燭滅。虛空百雜碎。寬廓見非外。寂寥亦非內。殺活並縱擒。一一無拘礙。獅子百獸王。遊戲得自在。三世佛與祖。藐之若兒輩。道人根性聰。咨詢況不怠。但當拍其肩。自然無向背。迅捷豈玄機。祕密誠三昧。欲見見還難。擬思思莫逮。北山今代雄。妙用誰堪對。直教脫蓋纏。初不勞動喙。豁開摩酰眼。深入華藏海。一切但尋常。自有通人愛。

送萬壽茂知客

禪必須參道須學。不是現成非造作。直下衝開萬仞崖。頭頭拶入毗盧閣。乳竇曾司大陽客。開口也知應不錯。一任旁觀笑不休。胸中自有超羣略。禪流見得胡爲難。回天轉地須臾間。儻隨語脈未忘解。對面自隔千重關。汝今無求我無語。七佛傳來此規矩。瞥向人前恣拍盲。南山起雲北山雨。

客中有懷。寄畱止庵法弟

止庵遠自京都歸。殷勤訪我雙江湄。東軒淨掃置特榻。通宵相對情怡怡。提起葛藤截不斷。鐵蒺藜值金剛鉆。五須彌山髙何髙。四大海水滿非滿。拈卻洞山三頓棒。﹝翟﹡支﹞瞎摩酰頂門眼。千聖頭邊掉臂還。明月淸風有何限。此心正欲同細論。爲眾行乞婁江村。眨眼俄驚已旬日。未嘗頃刻忘賢昆。玆因便風聊致敬。百里𨿽遙猶對鏡。定光金地招手時。智者江陵點頭聽。異復異兮奇復奇。寥寥宇宙誰能知。回來擬與重提持。歸心莫向祁川飛。

寄中竺幻居禪師

千歲巖前大開士。手面縱橫妙無比。娑婆擲去猶鍼鋒。妙喜撮來如粟米。多生願力深且堅。要度迷流出生死。不辭播土兼揚塵。豈憚入泥仍入水。玄機妙用有若此。出現人間豈徒爾。普使熱惱俱淸涼。拂拂秋風動天宇。佛華自媿渾無能。徒解覓火敲層冰。有時唱出少林曲。紛紛末學誰來聽。千鈞一絲吾祖道。紹續須還眞種艸。逐塊韓盧似稻麻。咬人獅子何方討。光陰疾速驚波翻。別來又見三剝棗。何時夜雨煮山茶。對牀重與論懷抱。

禪牀歌

我此禪牀。不屬作造。非竹非木。非土非艸。了知無短無長。豈云有大有小。又非闊狹並髙低。或坐或眠俱恰好。李白七寶奚須誇。魚容象牙安足道。誰能旋繞行一遭。孰敢當陽解掀倒。明珠產蚌兔懷胎。暹公臭口徒勞開。道爲何物又誰證。卻言斯是證道媒。歸宗𨿽則較些子。究竟依然費唇齒。縱饒放下便安穩。未放下時應不是。玉局仙翁尢更癡。要從人借四大爲。佛印剛認大千是。無相之相猶成疑。堪嗟幾多老凍儂。指出與我牀非同。非同卻也亦非別。如水合水空合空。禪牀禪牀奇復異。不堪比況曷思議。千七百祖從此來。三世諸佛從此去。禪牀禪牀異復奇。人人盡有無少虧。曠大劫來不肯坐。自甘途路長驅馳。我今亦不向此坐。向此坐時誠不可。夜來展腳正酣眠。霹靂一聲驚夢破。

次韻松下一首答蘗庵

松頭一片月。正照松下經。披衣偶來翻。瓦鑪栢煙靑。長天露萬象。微風動幽聲。思議不可得。師曠焉解聽。十方空索索。豈獨心境並。馬師踏水潦。汾州詬慈明。俊鷹突云日。雁過蕭湘汀。

古禪歌。追次休居和尙韻

古禪歌古禪歌。字字句句猶芬陀。今非無兮古非有。佛祖何曾論授受。列五位兮分三玄。拈得鼻孔失卻口。直饒滅向瞎驢邊。依然落在他人後。羣盲認象徒捫摸。是誰解脫誰遭縛。擬議不來山萬重。彎弓須是金牙作。女媧斷鰲立四極。歲晚寒花疎寂歷。雲門拄杖化爲龍。趙州葫蘆還掛壁。古禪歌眞好聽。虛空發笑開金睛。陽春白雪和者寡。老猿啼斷巖松靑。

寄靈隱空叟和尙

靈山拈花露消息。百萬人天明不得。飲光一笑開微顏。是精識精賊識賊。鼻祖遠泛重溟來。大乘根器何方覓。覓心無處卽心安。波斯走入支那國。東南年來此道微。若累九卵猶非危。踞牀提唱豈不有。奔輪朽索焉能羈。冷泉勝絕天下希。慧文曾向其中居。吾兄獨能繼祖武。大開鑪韝提鉗錘。湖光山色晴雨好。朝鐘暮鼓無停時。舌端滚滚波濤湧。棒頭愬愬雷霆飛。有時將身藏北斗。二三四七不知有。石頭土塊寶光騰。萬象森羅獅子吼。轟天裂地原無作。謂是度生全大錯。佛華特地寄伽陀。六月炎天飛雪雹。

艸庵贈錢居士﹝參無字話﹞

威音劫外一莖艸。縛成爲庵居更好。中間不窄亦不寬。規模非大元非小。石頭謾言含法界。已忘其小猶存大。縱云法界卽此庵。也是彊將情傅會。逢人問道作何色。當門特地栽荊棘。堪笑南陽一國師。開眸走入華胥國。荒田不揀知何憑。萬里無處非惺惺。縱橫妙用解拈掇。依然尙守寒巖靑。琴川有士志猛烈。見處超然與人別。丈六金身不用論。瓊樓玉殿何須說。明朗朗兮空寥寥。六窗洞廓無絲毫。千年鐵樹產曇萼。石人驀地淩雲霄。趙州狗子無佛性。出語已知俱是剩。道有道無都掃除。滿盤更把靑泥飣。於今此話休重提。饑來喫飯寒來衣。﹝口﹡﹝銜﹣金﹢缶﹞花百鳥絕消息。杜鵑啼在檐松枝。

次韻答虎丘滅宗和尙

少室眞燈焰將息。此日有誰能續得。瞻風撥艸競驅馳。捨妄取眞自戕賊。神魚已化蒼龍飛。﹝感﹡鳥﹞﹝感﹡鳥﹞只向空池覓。渴鹿癡狂認陽焰。迷客首燕趨越國。雲巖機用超玄微。懸崖峭壁非險危。碎珠驪頷豈遭睡。分餐鷹爪寧緣羈。如斯宗匠今古希。度生正合隨方居。不辭老大賈餘勇。輥球豎拂還拈槌。默照邪禪望風靡。渾如妙喜淩霄時。劍池吞卻華藏海。燈籠﹝跳﹣兆﹢孛﹞跳空中飛。維南有箕北有斗。趙州甲子蘇州有。何時來扣峯頂關。洗耳松風聽雷吼。生公千載今復作。頑石點頭應不錯。莫言學者少當機。寸腹蛇醫還吐雹。

示徒弟海長老

古靈歸大中。佛果歸太平。伸出揩背手。錯聽闌雞鳴。一能啟師悟。一得師發明。偉哉二大老。千古流芳聲。汝從鐘阜還。江柳絲絲靑。老我無佛法。何慰離別情。紹隆吾祖業。十載親經營。出入冒霜雪。臥起操準繩。匪煩困思慮。孰憚勞其形。竹頭與木屑。莫不知苦辛。久從污漫遊。未識新戶庭。固當細語汝。還須著眼聽。山門向佛殿。僧堂朝庫廳。一柱對一柱。一甍連一甍。院事旣已領。汝宜思守成。家業復委付。吾懷坦然平。須彌亦起舞。半夜金烏升。斷卻甘蔗種。笑倒西來僧。

樂善室贈陳均錫

孜孜爲善而自樂。起念便應成有作。本然之善那屬修。況亦從來非對惡。離修自得方名善。禹顏孔聖猶欽羨。不樂之樂始爲樂。笑殺東平謾矜衒。居士已知如是意。更究熊峯眞旨趣。旣不睹惡曾生嫌。亦不觀善加勤措。菩提解脫心無著。生死輪回豈纏縛。長年一室惟自居。佛來魔來俱不著。若謂本善何勞求。也應未到眞無修。莽莽蕩蕩撥因果。不知輥入沈空流。恁麼有時不恁麼。世出世間無取捨。有問誰爲樂善人。一掌攔腮便須打。

次天序和尙韻。贈滋維那

道人參方不暫閒。那辭露宿並風餐。手胼足胝尙矻矻。南尋雪嶠西潙山。驀知一老一不老。直下灑然銷熱惱。雲峯何曾見翠巖。鐵牛豈食闌邊艸。序翁爲汝頻提撕。大似工瑟求於齊。佛華潦倒無可說。太湖水闊靑天低。

次虎丘無說和尙韻。贈通藏主

撥艸瞻風事行腳。走徧天涯尋不著。忽然突出拄杖頭。方信從來謾騷屑。無欠無餘同太虛。祖師未必能識渠。木人唱起無聲曲。泥牛拽動黃金犁。禪流直下便休去。推不向前畱不住。仰天大笑下雲巖。秋風拂拂生庭樹。

月海贈楊居士

蟾蜍飛浴滄溟中。乾坤一个水晶宮。靈山指與曹溪話。此中深淺那能窮。萬象森羅同一色。上下四維無等匹。縱然挨拶到斯時。光境依前忘不得。恁麼須知非恁麼。拂袖去來何足訝。鐵鞭擊碎珊瑚枝。七八四三俱列下。道人見處能如斯。坐在這里還成非。長沙踏倒仰山老。千尋波底黃塵飛。

送思藏主

道人初入鍾山室。布毛未舉先超軼。道人今登禪月堂。鼻孔眼睛俱打失。如來四十九年中。縱橫說有並談空。靑天無雲撒白雨。石上臈月蓮花紅。碧眼黃頭盡拈卻。大坐當陽展韜略。一舉三山連六鰲。風前笑倒黃幡綽。

送遠藏主

對一說倒一說。六月炎天飛白雪。十方世界空寥寥。三千剎海波濤竭。竹篦話布毛機。一筆勾下何須提。露柱朝來忽發笑。蟭螟昨夜吞須彌。北山云太湖水。信口道來無不是。背明投暗如稻麻。盡使回光歸自己。咄咄咄力圍希。抹過趙州東院西。呈橈舞棹笑奯老。何如畱取雙雙眉。

次韻贈徑山海藏主

道人歷諸方。所貴在聞道。不辭躡屩並擔簦。豈憚瞻風兼撥艸。驀然踢破腳指頭。百億須彌眼中小。五千藏教一字無。三世如來何處討。猗頓忽失富。黃金豈爲寶。相逢自有知音知。何待開談始傾倒。阿呵呵好不好。李公喫酒醉張老。泥牛﹝跳﹣兆﹢孛﹞跳舞三臺。夜半金烏光杲杲。

示鎧維那

維那且喜大事畢。白日靑天轟霹靂。廓淸五蘊空十方。諸佛眾生無可得。應用著著能隨機。輕提重按無差違。火中撥出一輪月。樹頭釣得雙雙魚。北山老矣沒碑記。開眼分明成瞌睡。子來索我贈行篇。抖擻屎腸無覓處。信手援毫信意書。撒出數斛摩尼珠。照天照地發光怪。驚倒西來碧眼胡。

示謐侍者

北山初入院。謐禪來執侍。志气甚不凡。直欲明此事。此事殊易明。初不勞指示。問訊及燒香。頭頭無覆蔽。圓悟聞雞鳴。依然不離位。未知向上機。焉會末後句。要作他家兒。莫墮他圈繢。盡底俱揭翻。斬新成活計。鍼眼裏﹝跳﹣兆﹢孛﹞跳。剎竿頭遊戲。三世婆伽婆。盡是眼中翳。笑殺老達摩。西來傳祖意。

送彧藏主

以字不成。八字不是。一機忽投。千差自靡。眼頭宇宙旣能分。逆順捲舒無的旨。可行則行。可止則止。移南辰換北斗。曷用勞神。裂窠臼碎玄關。不消彈指。三千剎海一毫頭。百億須彌腳跟底。阿呵呵。囉囉哩。明月淸風安可比。趙州東壁掛葫蘆。慈明室中橫艸履。

示玓侍者

國師三喚。侍者三應。謂是啐啄機。猶爲佛祖病。當陽坐斷上頭關。臨濟徳山來乞命。玓禪志不凡。天姿況淸勁。旣知教外傳。著著自殊勝。豈惟抹過靈山花。等閒擊碎曹溪鏡。撒土拋沙。摧邪顯正。道人行履合如斯。昨日定兮今不定。

示律侍者

神通目犍連。天眼阿那律。祖師向上事。何曾能委悉。烏窠吹布毛。魯祖惟面壁。三昧苦不多。繇來總堪述。臈月蓮花開。半夜日輪出。本自沒商量。何須論得失。叉手立吾前。超然無等匹。壁梭俄化龍。驚倒維摩詰。

送璨維那

解心已極欠著力。白槌相似那繇得。龍門苟不解憐兒。竹庵豈達个消息。啐啄未是通神機。艸木瓦礫騰光輝。二三四七俱膽碎。百千諸佛無全威。我未曾言汝先契。非類雄峯煩扭鼻。地北天南話大行。馬駒騰踏渾相似。

示任藏主

大藏教中奇特事。日用現行常顯示。殫思研精擬欲求。炎炎猛火尋浮漚。九嵏見處何其隘。剛言展軸光千界。投子雲巖謾度量。演出演入非相當。任爾從頭俱抹過。未許全肩能負荷。爭如者也並之乎。文殊普賢俱他奴。

次韻。送妙藏主遊方。後歸省慶壽獨庵和尙

舉步踏著長安道。觸境逢緣無不妙。睍睆鶯啼鍾阜松。聯拳鷺宿長洲艸。紅吐南燻葵正妖。靑點西湖荷葉小。半字滿字莫能詮。萬里碧天紅日杲。北山恁麼爲提持。無端累汝成不了。如欲了。歸把老禪急推倒。

示趣侍者

原夢度茶無指趣。家家門首長安路。乾坤未剖早回頭。鷂子已過新羅去。崖崩石裂先天機。著著直爾超玄微。黃頭碧眼構不著。龍睛鶻眼安能窺。藏器待時何慶快。矩範先宗毋自懈。霹靂一聲轟禹門。萬里修途任行邁。

送裏侍者

淨裸裸。赤灑灑。才欲承當。便涉知解。一機瞥轉上頭看。萬浦千溪俱渤澥。有不有空不空。堪濟苦厄開盲聾。善侍者拈一塊石。驚倒翠巖眞點胸。向上機絕比擬。陵轢古今耀寰宇。摩挲老眼北山頭。要看鵬搏九萬里。

送妙侍者之京

淨智妙圓。本自空寂。逼塞虛空。無蹤無迹。貍奴白牯卻應知。三世如來渾不識。道流志气殊不凡。三喚聲前親薦得。倒拈楖栗上蓬萊。颯颯淸風生八極。

送眞侍者

頭頭俱妙。法法皆眞。山河大地。那有纖塵。機先構得便回去。手頭著著能通神。旋乾轉坤。不勞餘力。利生接物。堪據要津。滅卻臨濟正法眼。少林花木回陽春。

送湧藏主

往來不往來。是藏不是藏。信口道將來。自然能諦當。直得四七二三。魂飛膽喪。縱饒徳山臨濟。棒如雨點。喝似雷奔。至於呈橈舞棹。打地輥球。弄出千態萬狀。臈月開敷十丈蓮。平地湧出千尋浪。道人祁川來。志气一何壯。曾不待揚眉。所得超格量。風前笑別拈烏藤。萬里乾坤春浩蕩。

送蕡維那

興化打克賓。赤土塗牛奶。罰錢設饡飯。瑣蛣恆腹蟹。當機一笑俄掀翻。敲空作響胡爲難。插翅於菟笑林樾。淩風彩鳳翔雲間。江南二月春正好。頭頭直截無之繞。禪月堂前送別時。一个黃鸝啼木杪。

送璞侍者

代人答話。對客敲牀。方鑿圓枘。那得相當。道流初未入吾室。浩气直欲摩穹蒼。道流旣已入吾室。胸中蕩蕩無畱藏。便恁麼去。猶涉商量。直忘能所絕情謂。自然著著非尋常。斷索麒麟步天岸。覂駕騄駬馳康莊。妙喜竹篦抝作兩截。番湖滴水普灑八荒。竺乾四七眞丹二三。危分險布謾爾誇聯芳。

送解空律師歸錢唐

法師初自錢唐來。靑山秀拔煙雲開。盛談條章演持犯。辯傾河漢眞奇才。邇遐聽受集如坌。利器鈍機咸遂願。異果珍花捷疾持。名香甘露非人獻。聲譽落落聞八紘。疑是南山今再生。爲憐末運戒方緩。豈徒愛向人間行。法師今復錢唐去。一錫一瓶隨所住。天竺峯前訪舊遊。蘇臺月落桫欏樹。

送門侍者之徑山

不卽文字亦不離。開口已知成第二。瞥轉機來向上看。別有淸風振天地。百丈初參馬簸箕。胸中萬斛皆狐疑。鼻頭喫扭忽知痛。百億日月揚光輝。男兒學道宜奮志。擺尾直如赤梢鯉。等閒一躍透龍門。千峯頂上波濤起。

錢氏廉貞。刊圓覺疏板薦父母。請題其後

大圓覺海元澄寂。諸佛眾生不可得。曼殊平地起波濤。薄伽未免成狼藉。如來本起曾無因。況知無我兼無人。四病旣離三觀泯。大千何處求纖塵。圭峯老禪太饒舌。無分別中恣分別。以疏注經鈔注疏。炎炎六月飄霜雪。艸庵居士龐蘊流。圓覺妙義曾研求。臨終了了心不亂。出生入死何優遊。其女孝思尢莫測。經疏命工重板刻。天長地久永流通。用酬生育劬勞徳。佛華說偈聊稱揚。謗沈無馤譽金黃。森羅萬象齊起舞。笑倒階前石敢當。

送訓蒙庵住諸曁寶林

隨庵尊者吾法兄。全機妙用何縱橫。舌翻波濤筆風雨。聲譽拍肩嵩仲靈。入寂滅來𨿽已久。海內猶聞獅子吼。詵詵弟子盛傳持。星布城隍與休藪。訓師蚤依鍾阜顚。桶篐爆處參得禪。曾蒙吾兄親印可。餘子誰復能爭先。又向冷泉施一默。曷許智知兼識測。五十年中譚不全。四七二三傳不得。從玆話落叢林中。設施不與尋常同。驊驑固當出窪水。鳳凰終是遭樊籠。出處隨緣又隨福。圓悟當年尙歸蜀。寶林非爲故鄕榮。也知自可追先躅。老吾客居鳳阜邊。來索贈行無可言。住山愼勿爲名利。古人標格宜勉旃。

次蘧庵和尙韻。示徐福遠

才涉思惟非正句。安許耳聞兼眼覷。千聖繇來不可傳。堪笑維摩談不二。直下會得誠差彊。自然便達無何鄕。頭頭物物盡成現。了知更不勞搏量。鼻直眼橫從此識。面向南辰看北極。借婆帔也拜婆年。騎賊馬兮仍趕賊。三要三玄俱擘破。臨濟徳山生按過。莫嫌意气何更多。大丈夫宜如此作。

次韻送天界田藏主

入雲巖室登鳳山。已了平生參學志。旣能還卻犀牛兒。等閒一默酬問字。摩酰正眼頂門開。山河大地無纖埃。那分暗合與明合。從教胡來並漢來。老吾渾沒爲人句。傳燈廣燈白魚蛀。笑渠中邑太無端。剛把獼猴六窗諭。

送深維那

禪流毗陵來。厥志非小小。佛祖上頭關。一笑盡掀倒。三玄頓擘開。五位亦蕩掃。文殊杳無蹤。普賢何處討。大地風寥寥。十虛日杲杲。桶篐墮猶遲。桃花開匪早。此去宜勉旃。大振少林道。

送雨知客

雨夜讀傳燈。窮神俱破墮。咄哉老龍門。還於炭裏坐。禪流切記莫學渠。學渠畢竟非丈夫。從來自握靈蛇寶。肘後況亦懸神符。北山無端與麼道。蚤是全身入荒艸。撒手威音那畔行。自有淸風來浩浩。

送閒藏主

如來四十九年說。大似烏龜喚作鱉。慶喜從頭結集來。又向虛空剛釘橛。柴瓣揚下還未然。竇八布衫都破穿。一气轉得較些子。饆饠﹝饑﹣幾﹢追﹞子尢堪憐。道人志气殊猛烈。東請南詢要分決。叢林作者旣親從。北山詎可重饒舌。楊岐正脈猶懸絲。此去未必容閒居。千尺長竿快須把。釣取東海吞舟魚。

示路侍者

向上一路。千聖不傳。直下洞達。只在目前。見得分明提得去。千手大悲攔不住。任運旋乾復轉坤。全機出沒無回互。圓悟初見東山時。鐵山萬仞何巍巍。小玉聲中打失鼻。金雞飛上闌桿啼。恁麼恁麼何奇特。眼裏無筋被他惑。擺手毗盧頂﹝寧﹡頁﹞行。方是西來好消息。

送瑟侍者

琴瑟箜篌有妙音。若無妙指不能發。含生本住如來家。良導不逢終莫達。所以圓悟參東山。周旋曾不辭艱難。闌雞一唱眼睛活。掉臂直過千重關。煆烹佛祖鉗錘妙。有用灼然還有照。追風木馬山頭嘶。抱兒石女溪邊笑。道流遠來自霞城。執侍左右殊專精。負吾負汝俱莫論。要看萬里搏鵬程。

送性藏主﹝諱自性。建昌府人﹞

父母生前那一著。未出盰江已了卻。入門振錫繞禪牀。無病剛然要求藥。徑山恁麼爲提持。黃葉謾止癡兒啼。頂門正眼皎如日。掉頭歸去驊驑馳。秋山蒼蒼秋水碧。一句了然超百億。蛾眉女子胡須長。舜若多神面門赤。

贈聰藏主

七穿八穴如來藏。從來只在毫端上。見得分明識得親。究竟依然非諦當。東山道个缽囉娘。尺箠剛把虛空量。雲門揚下柴一瓣。炎炎火裏飛淸霜。我宗無法無語句。竹篦亦懶向人舉。終朝兀坐觜盧都。那問負吾並負汝。道流來自金泉湄。胸中浩气吞虹蜺。繞牀三匝卓然立。徑山更不勞揚眉。露柱燈籠齊稽首。風吹石臼空中走。一著全超曠劫前。釋迦不在然燈後。

示學藏主

大藏小藏俱拈卻。演出演入那問著。千聖頭邊露一機。瘥病豈假驢馱藥。笑他徳山口謾開。拭瘡疣紙從何來。跛腳韶陽欠敏捷。對一說也徒迂回。賴有東山較些子。畢竟何曾容擬議。當陽道个缽囉娘。明月淸風播無已。幾多絡索都掃除。熊峯面壁輸老胡。若到徑山門下過。還知居然在半途。道流別自有奇計。肯落他家圈繢裏。不畜粒米與莖齏。坐斷要津接雲水。

送地藏主

地水火風空覺識。徧周沙界無形迹。一顆如來藏裏珠。紙衣脫下親收得。黑月卽隱白月現。照古照今光耀炫。白牯貍奴解點頭。三世如來渾不薦。道流昨自吾鄕來。胸吞虹蜺何壯哉。竹篦一抝作兩截。缽池吸盡生塵埃。秋風瑟瑟動髙樹。拄杖穿雲忽歸去。他日人前恣拍盲。五色祥麟天岸步。

示春藏主

道人蚤歲來姑蘇。曾侍佛華北山裏。機先曾不待三呼。諸佛頓空無自己。柴瓣揚下鍾阜顚。神機出沒何超然。俊鶻翺翔戾碧漢。驊驑騰踏衝飛煙。淩霄峯頂重相見。那論日面與月面。明窗一榻艸爲茵。飯有黃糧蔬有莧。要識淡中滋味長。好思神鼎並法昌。艸屋瓿酒尙誇詫。豈有千倉及萬箱。媿我未能行古道。賴子符合雅爲好。相與扶持濟北宗。千古淸風彌浩浩。有時拈起黑竹篦。具摩酰眼那能窺。電光影裏驀掣去。峯頂他年恣設施。

次佛幻法兄和尙韻。示周道祥居士

眞佛安有相。大道元無方。可見及可到。了知非吉祥。東平謾說能爲善。思邈徒誇書梵典。當頭一著如未明。究竟皆爲隨物轉。如今且莫問如何。放下只在一剎那。回斡天關轉地軸。盡皆繇我非繇他。

示繪藏主

道流未離栢山寺。已入徑山佛華室。及來燒香打問訊。鼻孔拈得眼睛失。徳嶠撞著龍潭時。龍潭只把紙燭吹。一條白棒便胡楦。電砰雨射雷霆飛。个般伎倆愼勿學。接響承虛轉成錯。掀翻舊轍展新條。渺渺晴空飛一鶚。

偈頌中

洪武壬子夏。予居虎丘。記司山中諸名勝。咸以偈見賀。遂成一首奉答

海湧峯前一笑間。當機覿面不相謾。仰山夢裏神通妙。積翠胸中藻思寬。拈起布毛明體用。掀翻藏海絕波瀾。幾多鐵眼銅睛漢。一曲陽春和總難。

賀萬壽中道行藏主

道人才入熙怡室。華藏重重盡揭翻。百艸頭邊明祖意。一毫端上識根源。龍潭吹滅徳山燭。良遂推開麻谷門。肝膽等閒俱裂破。蟭螟吞卻鐵昆侖。

送僧受戒後還華亭

離心無戒亦無心。平地休栽荊棘林。法解不存塵自盡。妄情才動業還深。四禪畢竟非成壞。十世何曾有古今。抑下威光重與說。朱涇船子是知音。

寄獨庵法兄。兼呈西麓和尙

坐斷寰中更有誰。海云深處足棲遲。銅頭鐵額言前死。鶻眼龍睛喝下迷。綫路放開分內外。牢關把定絕毫釐。那邊別有眞消息。只許渾家父子知。

寄臥佛融室法師

勝幢髙建眾魔摧。白牯貍奴嘆善哉。良夜月輪諸暗滅。中流砥柱百川回。上乘禪理詮方著。九會圓譚疏已裁。應有南詢童子至。願聞禪指閣門開。

送年藏主省母

汀蒲過雨綠芽抽。慈母年來況白頭。本是出家宜割愛。那堪逢景卻生愁。負薪底用依盧老。捆屨何須效睦州。撒手到家無物獻。劬勞恩徳一時酬。

賀蘧庵和尙住北禪

宿承願力擅多聞。蚤悟天臺觀行門。千聖頂中施斧鑿。一毛頭上立乾坤。硎山糞火煨黃獨。金殿茶甌對至尊。此日北禪開法席。定應四海象龍奔。

送福維那再參天全室和尙

道人法戰龍河後。與奪臨機總自繇。猛虎豈曾餐伏肉。神仙何必待封侯。域中日月縱橫掛。塞外英雄叱吒收。卻笑馬師施一喝。無端屋裏販揚州。

次薦嚴蘭江和尙韻。送夏正因東歸

一念生時一佛成。恆沙煩惱等閒傾。頭頭盡是毗盧藏。在在皆爲極樂城。抹過五時兼五味。掃空三慧及三明。風前唱起還鄕曲。竹杖芒鞋側耳聽。

次韻答前開原愚仲和尙

橫陳一榻古禪宮。髙致超他五髻峯。拄杖欲拈機盡喪。伽陀才出義俱空。舟航苦海長迷客。橐鑰曹溪欲墜宗。禪不在譚那有病。舌長應笑老黃龍。

寄天寧顯雪心

自與毗陵大有緣。度門重啟示單傳。棋盤石話喧天地。篾戾車人脫蓋纏。赫赫紅輪消黑暗。雄雄大將據中堅。先師公案登時了。何待廿年三十年。

借全室和尙韻。悼華嚴瑩中和尙

見得分明沒點虧。也應只有弟兄知。山塘路上同行處。水竹軒中一笑時。不特泥牛還汗下。直教石女亦心悲。莫言此話無分付。萬象森羅解受持。

解無偏僻行無虧。堪受賢王特見知。道猛初爲綱領日。拙庵三宿觀堂時。玄風方振天龍悅。佛日俄傾艸木悲。大定本無生滅相。頹綱此去孰扶持。

次韻寄定山貞松石

八月秋髙月滿空。西來消息與誰通。蛇生繩上還因識。幡動竿頭不是風。能所量忘知見泯。離微根極是非融。松間宴坐蒲團穩。信是超然世少同。

顯出分明自劫空。遊梁歷魏要流通。神弓解破千重甲。鵬翮能搏萬里風。境不起時心不起。理圓融處事圓融。輸他濟北兒孫手。倒用橫拈自不同。

寄一舟和尙﹝時退天寧。歸普照﹞

老禪出處曷優遊。只爲從來有一舟。上載便須教下載。入流終不肯隨流。奯公桂棹呈還舞。誠老絲綸擲又收。且喜眾生今度盡。依然歸泊古灘頭。

月波軒

只爲軒當湖上居。蟾來豈待夜深時。觸瀾不散非爲妙。穿水無痕未是奇。投子酬僧殊特達。南泉拂袖涉狐疑。直教光境俱亡了。方與曹溪話合宜。

送淨心源住崇恩

捧檄東歸作住持。江城梅子半黃時。單傳門戶如能啟。累世風流便可追。拈出韶陽乾屎橛。揭翻寂照缽盂池。教他海上參玄者。知得奚家有此兒。

次韻答報本武庵和尙

雙鬢皤然老景臨。囅然投枕起蘿陰。宗綱解紐𨿽非昔。佛日回光在卽今。水漲定應船自泛。酰酸還有蜹爭尋。祖翁一片棋盤石。何翅價髙逾萬金。

用韻示別海居士童福宗

少室門庭未共臨。認陶多是錯爲陰。等閒踏著渠非我。奇特商量古到今。說處意根須用絕。覺時夢境曷能尋。野狐種族徒成隊。一角麒麟自糞金。

寄徑山敬中和尙

昔同承聘入皇都。騏驥駑駘曷共途。道業黃楊逢閏歲。神機驕將得靈符。爲人慣用山頭鯉。老我徒看屋上烏。聞道室中籌欲滿。其如才俊正奔趨。

天下名山五髻峯。欽承帝命闡眞宗。號頒國一恩同渥。茶蕩延和道並隆。井底蓬塵休舉似。南山筀筍好流通。衝樓跨竈猶閒事。絕喜遙同月下風。

寄松隱惟庵和尙

問法如雲咳唾酬。東南祖道近逾優。豈惟鑄印卽銷印。應是看樓還打樓。四十二門彈指頃。百千三昧一毫頭。諸方作者皆兒戲。不似翁翁輥繡球。

悼靈谷隨庵法兄和尙

妙明心印得眞傳。十載皇都闡化權。擊虎不施三尺箠。釣鰲時下一棬攣。旋嵐遽偃陰涼樹。苦海俄翻般若船。牢落叢林秋日冷。希音誰復奏鯤弦。

寄承天東堂野舟和尙。求題先人道巖居士傳

目飛巖電貌含霜。大法元龜佛紀綱。俯仰周旋皆祖意。笑譚怒罵盡文章。趙州老去機尢峻。天瑞傳來道益昌。大施門開無雍塞。先人猶待發幽光。

次韻答天封密印宗和尙

鍾阜山頭海湧峯。幾回連榻話先宗。宏機密用難窺測。奕世眞傳克紹隆。路轉千盤單騎入。珠穿九曲一絲通。巖頭雪嶠鰲山店。合豎降旗在下風。

送正維那

提起金錘耀日明。百千諸佛膽魂驚。神魚定逐春雷去。彩鳳寧遭鐵网縈。興化棒頭施重罰。翠巖堂上笑相迎。不消謦欬都拈卻。云外靑山一帶橫。

示興藏主

空劫已前一段事。明明動植共宣揚。彩鴻戛漢橫秋影。丹桂含風吐晚香。大藏固知詮不及。祖師猶是錯論量。道人胸次機輪活。化腐爲奇別有方。

次韻答前崇聖性源和尙瑀書記禧藏主

笑別常人棄卻山。翩翩野鶴自東還。全機妙用誰能測。一種髙風孰敢攀。慶喜無端分八藏。黃龍特地立三關。嗟予老不能忘世。塵土奔馳覺厚顏。

示機藏主

東山道个缽囉娘。杲日揚輝洞十方。遮表二詮渾莫及。君臣五位曷相當。機先坐斷千差路。頂後常輝萬里光。一著更能超列祖。木瓜枝上覺花香。

送銘首座之杭

小玉聲中得路歸。揭翻藏海顯全提。不施一喝分賓主。脫略羣機絕悟迷。丹鳳定應翔碧漢。蒼龍安肯困淤泥。春風西子湖頭路。白鳥雙雙度柳堤。

送澤維那

一聲佛下一聲槌。正是虛空粉碎時。露柱燈籠齊起舞。木人石女盡掀眉。智如鶖子應難測。辯似空生謾度思。相送不煩重指示。秋風淅淅黍離離。

示嵩維那

師資緣遇信非輕。豈比尋常世俗情。不是克賓心自肯。也知興化令徒行。石人頷下須方出。鐵樹枝頭果已成。我旣入泥仍入水。闍黎道眼合須明。

送紀維那

選佛場中曾法戰。不勞叱吒定封疆。萬方烽燹俱消殞。六聚魔軍悉遁藏。徹底明宗猶第二。透峯見性也尋常。龍泉未出丰城匣。已有寒光射斗傍。

送楙維那

宣州一个木瓜種。接影連輝徧八荒。洞裏碧桃難並茂。月中丹桂合同芳。壽山雨潤根應活。昆阜風淸花已香。佇看他年成大器。叢林千古作陰涼。

示播維那

桶篐墮地便知歸。未是懸崖撒手時。語透重玄猶涉解。心空萬法尙存疑。若耶溪上蘋花白。斜玉峯前木葉飛。何用北山多指注。當機無順亦無違。

示施了全居士

了知全性復全修。祖意明明百艸頭。謂有得時安有得。不堪優處卻堪優。雙眸炯炯懸穹壤。萬境紛紛任獻酬。抹過衡陽龐蘊老。腰錢騎鶴上揚州。

送燻維那

北山多眾已綱維。自己靈源合自知。非似殿中陳佛處。端如堂裏白槌時。桶篐墮地元非妙。露柱生花未是奇。掃蕩二三並四七。洞庭波漾碧琉璃。

次韻答澱山仁默庵

東敲況復解西撾。个是雲巖眞克家。絕類獅弦喑眾響。豈同蛙步﹝馬﹡展﹞泥沙。炎天普下繽紛雪。臈月遄開爛熳花。老我住山無異策。長年一缽作生涯。

送煥維那

未曾舉起解承當。觸境隨時煥本光。水綠山靑非點染。鴉鳴鵲噪豈尋常。卻憐徳嶠能焚疏。深笑雲峯事化糧。津筏四生恢列祖。理應時至自然彰。

示乳侍者

侍者參得禪了也。須知更有上頭津。有呼有應投籠鳥。全境全心滯网鱗。金出礦中猶待煉。乳非城內始爲眞。佛華老矣慵忉怛。云斂蘇臺月色新。

送玘藏主歸崇明

等閒抹過布毛機。半夜金烏海底飛。書字藏空渾是妄。側身對客亦成非。聖凡迷悟空中翳。霧露雲霞體上衣。沙浦潮生家已到。菊花香噴滿林扉。

送信藏主之武林

信腳踢翻華藏海。扶桑夜半日輪紅。翻身獅子曾無訣。掛角羚羊豈有蹤。頓復眞規並素範。掃空密證與潛通。武林故舊如相見。爲道年來兩耳聾。

送頓侍者

一聽闌雞拍翅啼。胸中無悟亦無迷。凡情聖解俱消泯。妙旨玄言曷用提。達摩徒煩來震旦。永嘉空自到曹溪帝城此去春光好。渠柳條長水面齊。

次光孝萍庵韻。贈徑山嚴藏主

的是衝樓跨竈兒。行藏語默總玄機。缽囊向自鍾山付。錫杖今從徑塢歸。大法有源能力討。芳名無翼自長飛。度生悲願扶宗志。此去毋令或暫違。

示湛侍者

千聖頭邊有一機。當陽構得絕離微。脫韝俊鶻衝霄去。戴角於菟插翅飛。三喚三酬還涉解。全心全佛未忘依。試看倒用橫拈處。忿怒那吒也失威。

示鑑藏主

心鑑圓明洞十虛。中天云淨月輪孤。靈光赫赫輝今古。妙體如如離有無。五教三乘徒展演。單傳直指彊名模。木人拍手泥牛舞。驚倒西來碧眼胡。

示宣維那

少林一段大因緣。物物頭頭共廣宣。窗外黃鸝方囀竹。溪邊綠柳正含煙。翠巖有計煩營炭。興化無端要罰錢。截斷兩條明暗路。閻浮樹在海南邊。

示亶維那

疊妙重玄力討尋。到頭都是枉勞心。片言解使凡爲聖。丸藥能令鐵化金。妙喜宗風無指的。閻浮佛事在聲音。目前法法無遮掩。鶯囀碧桃春正深。

示奎維那

威音那畔个消息。顯露分明在卽今。要辧泥中還有刺。須知法外本無心。撐天拄地何殊特。撥艸瞻風謾訪尋。脫落桶篐方悟去。流鶯已過綠楊陰。

悼示光震止庵

十載髙居四示堂。爲人曾不憚敷揚。揭翻佛祖開玄路。掃蕩荊榛化寶坊。曉角驚殘槐國夢。旋嵐吹倒葛藤樁。白雲早世人皆惜。非我同門獨嘆傷。

送洪維那﹝受業法華寺﹞

直指單傳無授受。法華七諭與三周。非權畢竟元非實。有放還應亦有收。室輥木球憐雪嶠。牀懸塵拂笑洪州。个般保社俱休入。艸偃風行得自繇。

次韻賀萬壽象初禪師

早從梁邸印心來。皂角燈心鋪慣開。妙用電砰還雨射。玄談玉轉又珠回。吸漧眼底西江水。細抹階前下馬臺。如此話頭重舉起。石人笑豁半邊腮。

悼呂敬夫﹝書華嚴。誦法華﹞

學博才優徳行隆。參禪況亦邁龐翁。十玄六相毫端上。七諭三周一念中。生滅去來那有相。聖凡迷悟本無蹤。我來獨弔邪旬後。潮滿寒塘月滿空。

次萬壽象初韻。送旻藏主

拶破機先那一關。回天轉地不爲難。直教攬艸皆成藥。安用推波更助瀾。湖上山排靑玉案。海門月湧爛銀盤。瞿曇四十餘年內。剛要將來寄舌端。

血書楞嚴爲胡覺性題

佛頂楞嚴義甚深。言言戛玉又鏗金。如來演暢三摩地。菩薩修成萬行林。見不見時名正見。心非心處是眞心。指頭一滴娘生血。流出尢能冠古今。

夜坐示謝玄機居士

夜雨頻將栢子然。掀翻疊妙與重玄。大千界在毫端上。不二門開曠劫前。靈運鑿池盧逐塊。通玄造論蟻尋膻。寥寥坐斷言思表。海寺鐘聲隔岸傳。

送迪藏主

寶藏圓成自劫空。眾生諸佛體元同。得來不假資燻力。顯出非煩啟迪功。洛浦置書龜曳尾。徳山燒疏鳥投籠。豁開頂﹝寧﹡頁﹞金剛眼。海岸瞳矓曉日紅。

示英藏主

揭開自己光明藏。那問往來非往來。自古自今常烜赫。無修無證絕縈回。手頭落落神機活。頂﹝寧﹡頁﹞堂堂正眼開。黃蘗三番打臨濟。平於淨地輥塵埃。

示進侍者

三喚聲中親構得。臨機總不失其宜。迦提缽水投鍼處。圓悟闌雞拍翅時。向上自來曾不昧。胸中從此更無疑。奚翁三尺金剛劍。有待他年恣設施。

送初維那

一槌打著最初機。直得無毛鐵鷂飛。萬壽堂前風颯颯。七金山外日暉暉。豈惟全照仍全用。況是有儀還有威。歸去故園聊暫息。參方心志莫相違。

送琇維那

維那名與我名同。正合全肩荷此宗。潦倒慚無圓照徳。瑰奇似有法云風。金槌揚下無諸佛。楖栗橫檐入萬峯。拈卻三玄與三要。曉庭雨歇若橊紅。

示有維那

驀地金槌輕揚下。北山頂上浪翻空。孰論有學並無學。誰問宗通與說通。黃蘗棒頭謾濟北。翠巖笑裏賺雲峯。須知別有超然處。北斗西移南斗東。

悼淸塵外庵主

憶與交遊三十年。幾回松下夜牀連。掃空五教無餘法。擘破三玄作兩邊。忽爾郭郎絲綫斷。依然竇八布衫穿。從教破屋隨紅焰。畱得莖茅翠拂天。

謝傅復初醫士

老去偏多疾病侵。扶持衰幻曷堪任。祛寒必藉綿州附。養胃還須上黨參。思邈豈無援世術。毗耶徒有利生心。朝來起坐渾如舊。寫罷伽陀復自吟。

送述侍者

列祖傳持只此心。洞然無古亦無今。花明柳碧非他物。燕語鶯啼盡正音。原夢度茶安可及。敲牀示客卻堪任。大鵬展翅九萬里。孰謂南冥煙水深。

送善藏主

雞唱闌干驀轉身。踏翻藏海起紅塵。層霄飛舞九苞鳳。天岸奔騰五色麟。得處旣能無向背。用時應不有疎親。故園歸去秋光好。桂子飄香菊蕊新。

血書華嚴。爲壽寧安長老題

華嚴大典冠諸詮。瀝血書成豈小緣。百十餘城俄頃徧。三阿僧行一生圓。羣峯頓落須彌聳。眾曜潛暉杲日懸。卻笑善財空費力。南詢走得腳皮穿。

寄佛幻法兄和尙

慚愧交承主徑山。羨兄髙致莫能攀。淸風浩浩南堂遠。古道悠悠積翠還。禪病不談機自峻。慈顏無攺鬢從斑。佛華近亦歸東院。天地能容二老閒。

次韻答前因聖玉坡禪師

霅溪深處掃閒扉。祖佛無心更欲爲。離相本來還離性。無禪畢竟亦無師。虛檐竹動風生處。遠嶺雲開月上時。萬象熾然常演說。山翁那用折松枝。

贈天界習藏主

金雞唱處透玄機。換調移腔任設施。習學詎應殊絕學。有爲終不異無爲。毫端現剎元非妙。空裏書經未是奇。提起夜明簾外話。優曇花綻不萌枝。

示昌維那

本來無對待。何用更商量。坐斷聲前路。輝騰腦後光。竹庵心獨苦。佛眼舌何長。老我疎慵甚。誰能抖屎腸。

示初侍者

布毛初舉起。閃電孰能追。擬議還成礙。思量更涉疑。龍潭滅燭處。徳嶠揭簾時。一擲他方外。燈籠展笑眉。

示俊侍者

扇破索犀牛。鹽官匪善謀。當機能脫略。隨處得風流。覓火淸波底。捎鯨碧樹頭。北山𨿽彊項。亦爲爾掀眸。

次韻答前北禪照庵法兄和尙

奚家眞種艸。觸處解鷹揚。髙揭胸中鏡。斜輝腦後光。風雲藏杖屨。江海飽星霜。大坐髙登處。施爲別有方。

謝管叔純書南嶽戒儀

未舉毛錐子。戒文書已終。安容曇諦會。不許道宣通。取相還成礙。無心尙滯蹤。鑪燻初展處。南嶽聳晴空。

爲道日損。次普慶振此宗韻

饑餐冷著衣。應用但隨時。禪已無心坐。經何有意持。春光從自去。逝水任東之。誰謂千年教。危如九鼎絲。

贈圓藏主

默酬僧問字。大藏實難詮。懵懂焉承領。聰明曷受傳。毋添眼裏屑。好種耳中田。迥出威音外。秋空夜月圓。

示奇侍者

吾宗奇特事。畢竟絕言思。便是猶非是。能知亦未知。勿將禪板度。休待布毛吹。烏石嶺頭見。當機何太遲。

示臻藏主

擊碎藏中珠。光明爍太虛。頂門開正眼。肘後卸靈符。妄泯眞還泯。心如境亦如。要津輕坐斷。靠倒老臊胡。

南石和尙語錄卷三

南石和尙語錄卷四

門人良玓等編

偈頌下

佛誕

才出胎來便自尊。周行特地弄精魂。渠儂本是風塵客。愼勿當陽叫浣盆。

石崖

屹立空中萬仞髙。幾人斫額謾徒勞。要知險處平如砥。撒手須親到一遭。

訪隹仲行

鹿飲泉頭老作家。如何不肯上龍華。我來相見無言說。問訊燒香便喫茶。

贈虎丘喜藏主

扶桑國打禾山鼓。海湧峯參臨濟禪。擘破三玄與三要。風搖江柳綠如煙。

毗盧閣下鬼仙詩。四海禪流切要知。看盡元來惟一句。若言一句早成疑。

寄前永懷觀無我﹝時住淨慧庵﹞

是窗是壁總書心。脫賺平人用計深。露柱堂前開活眼。髙山流水有知音。

喝下有賓兼有主。胸中無我亦無人。一千七百陳年話。直截掀翻語路春。

病中寄奐天章並諸名勝

身本是空誰受病。病無身受病還空。此時無處存知解。隔岸斜陽映水紅。

石牀煙裊瓦鑪香。千聖頭邊較短長。兩口果然無一舌。莫將消息到諸方。

堂堂臨濟下兒孫。重按輕提廓頂門。七穴八穿無味話。何妨嚼碎鶻侖吞。

贈萬壽達首座

彈壓叢林气象新。金毛獅子解翻身。等閒拈出眉間劍。驚倒閻浮主地神。

贈嚴藏主

古教照心心自明。莫將粟柄當禾莖。徳山只見龍潭老。毒藥醍醐一道行。

送南維那

佛未生時下一槌。刻舟求劍不勝遲。腳頭幸有知方眼。肯學尋常擿埴兒。

心海

無形無相亦無名。萬象森羅一印明。諸佛難窮深與淺。古今錯喚是滄溟。

禮應庵和尙遺像

梅陽特愛老歸宗。能使楊岐正脈通。末代不知先徳意。布伽棃下立門風。

賀琛石隱住庵

住院住庵無大小。都來只要藥頭靈。祥公不下蓮峯頂。冷語閒言自好聽。

不辭杓柄手親提。入水何妨更入泥。海上士民緣已熟。好教一一到曹溪。

送戩履庵住宣城多寶

艸屋單丁非是陋。千倉萬礎豈爲榮。杖頭突出金剛眼。贍部洲中話自行。

行化途中偶作

六度門頭第一機。皎如千日晝揚輝。相逢不憚頻頻舉。自是時人會者稀。

勉習三經﹝並引﹞

洪武十一年皇上以萬機之暇湣。念吾徒爲佛弟子。鮮能精通教典。深究禪學。特頒睿旨。俾習般若心經金剛楞伽。晝則講演。夜則坐禪。務期曉達。豈非古佛應化而弘宗教者耶。臣僧文琇。誠慮吾徒不能。仰承聖意。精勤習學。因說七偈以勉焉。

聖皇親受靈山記。手執金輪禦萬方。詔諭僧徒令講習。叢林頓覺有輝光。

印心莫讓楞伽妙。蕩相無如般若親。會得三經眞的旨。千紅萬紫一般春。

了知緣句非緣句。要識眞空本不空。轉得身來堪喫棒。卻將消息與君通。

佛法淵源豈易窮。直須日夜痛施功。一朝覷破經頭意。鐵壁銀山有路通。

得旨須令見莫偏。禪非異教教猶禪。羣盲摸象言諸色。究竟何曾得象全。

注釋諸師各本宗。同中有異異中同。但當體取如來意。莫墮尋常死語中。

窮通教典與參禪。是大因緣非小緣。幸遇聖君能注意。吾徒何事不加鞭。

看花示楊月軒

偶來東院一憑闌。紅白花開錦繡團。最愛南泉好言語。時人只作夢中看。

寄盈藏主

海云道人到江上。夜話知兄在海云。卻是八年前會處。眞如松下日初曛。

寄靈源講主

老來萬事已都忘。日月升沈一任忙。喫飯著衣隨分過。了無心念想西方。

七軸靈文一篆煙。閒房消盡世間緣。夜深燈暗鼠虫出。翻落茶瓢臥榻前。

江居自述寄元一宗

平生癡鈍百無能。結得茅茨在釣汀。接腳柴牀楡木枕。夜多一覺到天明。

江居雜言

聖皇不忘靈山記。詔起叢林有道僧。髙據大牀譚大法。果然續得少林燈。

閒齋獨掩晝沈沈。碧色浮階蘚暈侵。一住江臯今十載。世間誰識道人心。

壁粘祖偈風吹落。檐罥蛛絲雨打開。滿徑綠陰花落盡。門前百鳥不曾來。

一室寥寥秋夜長。悠然獨坐破柴牀。明明有句道不出。江月松風自舉揚。

勸人架屋著閒漢。平地上堆三尺泥。三世如來不知有。養雞意在五更啼。

虎馴當道翟三叔。鬼助開基響大師。一片江光淨如練。倚闌獨立夕陽時。

次韻答蘗庵

道人行處火燒冰。湊泊那容座主僧。个是木瓜眞種艸。光明輝耀劫前燈。

識塵緣影久銷沈。萬境紛紜作麼侵。坐斷古今空佛祖。海風推月到天心。

祖庭觸處蔽風塵。鐵石心腸亦愴神。大展挈綱提領手。也知須是斗南人。

小軒叢竹大江湄。雨足春深筍蕨肥。五彩雲從天外至。一雙鶴向樹頭歸。

次韻寄慧性泉

行道匡徒第二頭。茅茨竹榻萬緣休。獻花釋梵來無路。渺渺白雲千頃秋。

次韻答法性海畱別

坐對圍鑪撥冷灰。一聲鴻雁海邊來。此中不與同人遇。謾把柴門竟夜開。

寄慶壽獨庵法兄

丁家寺裏話分攜。恰恰黃鶯柳外啼。屆指數來今十載。鬢霜應重似當時。

瞥轉當頭那一機。逢人專勸念阿彌。昔年扁鵲咸陽去。只說偏能治小兒。

弟子編成淨土詩。三千里外寄江湄。聲槌普請師僧看。燁燁虹光射布衣。

秋來吳水不勝淸。云淨燕山月更明。若謂弟兄心不問。也知猶未出常情。

送僧之徑山﹝此偈因緣。寄呂敬夫。故著語於每句之下﹞

五髻峯髙淩碧漢﹝千聖仰之不及﹞。長年不見一人遊﹝可知禮也﹞。道流志气吞虹蜺﹝只恐不是玉﹞。拄杖穿雲到上頭﹝未敢相許﹞。

石瀨灘頭系野航﹝未是到家時節﹞。山云漠漠樹蒼蒼﹝好个消息﹞。欽師面目分明在﹝切忌認驢鞍橋作阿爺下頷﹞。見得依然未廝當﹝玄關更有百千重﹞。

題血書楞嚴

八還辧見七徵心。直向勞生痛處鍼。於一毫端輕抹過。曉霜紅葉滿東林。

道山贈周道成

只在尋常日用中。豈居南北與西東。趙州指出墻外底。何翅髙於萬仞峯。

次韻送盛藏主

擊碎玄關那一重。千溪萬浦盡朝宗。徳山燒卻靑龍疏。空裏蚊虫弄猛風。

無鏡

從來一法何曾立。只个容成也不畱。卻笑雙林還有照。尙來臨水自觀頭。

寄薦嚴蘊道微

東吳禪法正荒涼。喜見開筵古佛場。無限苾芻爭聚集。左肩偏覆聽敷揚。

送有維那

諸方作者贈維那。饡飯桃花舉更多。萬壽不能循眾例。點茶相送下前坡。

送茂維那

雲峯聞得桶篐聲。錯認廚中火板鳴。卻笑翠巖猶儱侗。朝來特地笑相迎。

塑三世佛化人念佛圖

巍巍相好紫金山。只在尋常一念間。要使人人親敬禮。又煩塑出大家看。

笑庵贈羅覺悟

一見花枝便破顏。飲光眞是管窺斑。爭如兀坐茅檐下。百鳥不來春晝閒。

心鏡贈蔡妙靜

法性鑪中親鑄出。信知元不是靑銅。廓然瑩徹周沙界。萬象森羅一照中。

化長明燈

一椀燈然古佛堂。長年粲粲復煌煌。𨿽然本自無昏昧。也要當人共發揚。

宗淵贈海維那

滄溟浩浩殊深廣。誰道滄溟向此歸。縱是文殊難徹底。夷溪孺子曷能知。

送疎山盟藏主

木蛇頭上放無端。鐵壁銀山萬仞寒。一默已能輕抹過。三吳百越任盤桓。

送皎禧二禪人禮峨眉

普賢朝夕鎭相隨。參禮何勞特遠之。見堠子名能識路。始知元不在峨眉。

峨眉翠掃雨餘天。赤腳波斯鼻孔穿。更待象王雲裏現。依然墮在髑髏前。

示甫維那

賜棒罰錢仍出院。卻憐興化計何深。向吾未舉先知得。已逐流鶯過柳陰。

示髙侍者

學道先須志趣髙。雨簦霜履不徒勞。幸然頂眼明如日。何待北山吹布毛。

次韻答智門澤天霖

諸方浩浩播玄風。伯樂歸來萬馬空。不舉蓮花與荷葉。自然越格又超宗。

大開門戶接禪流。那問南州與北州。直截更無些蓋覆。白巖云淨月如鉤。

送虎丘南侍者之靈谷

小玉聲中得指南。不虛親見老雲巖。明朝拂袖鍾山去。千里東風一布帆。

析蘧庵和尙偈。示吳淨完居士

自心是佛鮮承當。剎剎塵塵放寶光。夜聽松風朝聽雨。寒來向火熱乘涼。

念到心空佛亦忘。更無餘事可思量。柴牀睡覺東方曉。紅日暉暉照竹房。

坐斷自家眞淨土。九苞彩鳳丹霄舞。黃面瞿曇非是佛。缺齒老胡豈爲祖。

更於何處覓西方。馬廐牛欄正覺場。潦倒蘧庵剛指注。分明好肉上剜瘡。

示暹侍者

與汝往來者是藏。當陽拋出鐵昆侖。等閒一擊百雜碎。半夜陽烏出海門。

示鎰侍者

國師三度喚侍者。侍者三回酬國師。不是須彌安芥子。分明芥子納須彌。

示縫人馬生

大千沙界一端布。覿面相呈見也麼。好把金刀輕剪破。爲吾制取郁多羅。

示實維那

北山爲說眞實話。道在尋常日用中。化得糧歸仍化炭。翠巖老漢得雲峯。

送堅維那

罰錢喫棒匪尋常。鐵石心堅始克當。且喜北山無許事。不須傳說到諸方。

寄法喜仁敬中

準髙僧寺去譚玄。屈指於今又四年。秋水挼藍山撥黛。封書不用雁魚傳。

靜山

一峯兀兀復巍巍。任爾旋嵐八面吹。劫歷僧祇成又壞。巋然曾不動毫釐。

送萬壽宗侍者

禪月機先達此宗。凡情聖解廓然空。南陽三度喚侍者。濕紙將來裹大虫。

化茶

入得吾門便喫茶。風流越格也堪誇。𨿽然用處無多子。領略須還是作家。

示禧侍者

饑餐渴飲困來眠。日用頭頭自顯然。報眾巡廊虛捏怪。少林門下本無禪。

次韻答送祥簡庵和尙

京畿道俗共歡呼。屹屹泉巖碧漢孤。與奪縱擒全殺活。神機曾不讓孫吳。

師兄妙解服羣公。融會千差到大同。南北東西天地闊。塵塵咸播少林風。

送承天敩維那

峨阜曉來云霮﹝雨／對﹞。長洲雨後水漣漪。翠巖堂上笑迎處。畢竟何曾異此時。

宅心示中維那

尋常不離一毫端。能所俱忘作麼觀。堪笑神光迷本妙。卻從鼻祖持求安。

送忻藏主

野水白蓮滄海遠。湖山翠聳碧空寒。渾侖一个毗盧藏。莫似從前作境看。

古石

威音那畔一盤陀。元自天成匪琢磨。若也更論心內外。已隨秦﹝竺﹣二﹢乘﹞過新羅。

明白庵首座剃髮表嚫結萬僧緣

一僧緣結萬僧緣。善法堂前寶网懸。嚙鏃一機能倒用。不同契此覓文錢。

病中偶成

病裏逢人口懶開。牀頭木枕不曾推。銚烹山茗鑪然栢。童子應門接往來。

淨名臥病毗耶室。佛勑文殊特問安。身毒眞丹成話柄。老僧終不被他謾。

一回熱了一回寒。腦痛腰疼骨又酸。欲覓病從何處起。木人拍手舞云端。

示管叔純﹝正因﹞

道人已達本源心。遇境逢緣克荷任。卻笑外邊之繞者。盡成擔艸棄黃金。

隨時俯仰與周旋。那假持心常一緣。公暇書經仍念佛。頭頭盡是少林禪。

九衢人馬日奔忙。富貴榮名滿帝鄕。住得久來心自穩。彌陀觸處放毫光。

昔年相見練溪濆。此日相逢白下門。土榻蒲團松火冷。並無佛法可譚論。

禮法眼祖師塔

不撥萬象撥萬象。鷂過新羅十萬程。潭北湘南無覓處。月明潮撼石頭城。

只將明道便爲功。見色聞聲不用聾。一切但教仍舊去。言中有響句藏鋒。

地藏指頭親薦得。塵毛剎海露堂堂。江南江北參玄者。窣睹波前聽舉揚。

送悟長老住崇恩

住山不易苟如知。歲久應能大有爲。藥嶠牛欄煨糞火。至今光耀滿坤維。

贈發生

五蘊山頭荒艸盛。歷塵沙劫未消磨。寶刀一舉都除卻。也與從前不較多。

兩目昏花已少明。耳根閉塞發鬅鬙。吳生刀鑷精來久。識取个般癡鈍僧。

發生腳未跨山門。金鑷聲聲到耳根。好个爲人消息子。不知誰是解知恩。

山中懷古

山上鯉魚井底塵。無端費盡老精神。晚生總不能勞擾。慚愧也爲同里人﹝國一﹞。

吾宗直截貴亡詮。鷂過新羅萬八千。誰謂寥寥天地內。云牙過後世無賢﹝無上﹞。

光靴任爾自光靴。開口何曾動齒牙。縱是目機銖兩客。後園茄子已開華﹝法濟﹞。

平欺佛祖眇諸方。倒握竹篦誰敢當。殃害子孫無日了。合應盡世貶梅陽﹝妙喜﹞。

月臨溪水碧﹝粼﹡ㄑ﹞﹝粼﹡ㄑ﹞。日照孤峯翠色新。喚作祖師玄妙訣。欲投東魯卻之秦﹝眞歇﹞。

正法眼藏破沙盆。黃河九曲出昆侖。非心非佛又非物。不是興家是滅門﹝密庵﹞。

賜經建閣渾閒事。水到渠成亦未眞。獨有舉拳交互處。分明好笑又驚人﹝別峯﹞。

特旨移幢上徑山。時時欲要見慈顏。曾於鷲嶺同聽法。今日重來現世間﹝佛照﹞。

邛州磁碗遂州缽。價重渾無物比倫。莫道世間人不識。一回拈出一回新﹝無準﹞。

眼生三角似愁胡。怪怪奇奇一解無。慣使三腳驢拽磨。如何也上祖師圖﹝藏雲﹞。

鯨吞海水露珊瑚。挾策親曾上帝都。千古禪宗如按堵。叢林誰識赤須胡﹝雲峯﹞。

淩霄峯頂棋盤石。斫破幾多人腦門。若只又從言下覓。卻成記劍刻舟痕﹝寂照﹞。

只言格物理非常。物格誰知趣更長。不向人前呈半偈。誰知措大會文章﹝子韶﹞。

梵語唐言成一塊。吾家三昧俗人知。從玆更不藏頭角。逢著詩人便獻詩﹝濟川﹞。

次韻送靈隱秀藏主

不滯文身與句身。未離西蜀早知津。倒拈卽栗逢場用。眞是靈山會上人。

送慈書記

黃龍怒枕擲雲峯。撞著慈明大脫空。徑塢不拈三頓棒。願言奮力繼髙風。

寄陸覺海

蚤結長期限已圓。住行坐臥總爲禪。春風二月婁江上楊柳絲絲盡帶煙。

贈沈伯祥﹝閱華嚴﹞

眼裏能聞耳裏觀。重重華藏一毫端。善財特地南方去。剛被文殊苦熱謾。

次韻答野雲講師

采雲飛上五峯頭。卞璧陏珠曷與侔。龍象滿堂來競看。越山吳水只空遊。

次韻答前薦嚴宗竺源

閒房一榻古城陰。曲幾團蒲識此心。名落乾坤今古重。趙州元只住觀音。

次韻答淨秋江西堂

閒房古寺樂優遊。不落無修與有修。卻笑鰲山深雪夜。雪峯剛要問巖頭。

示默藏主

往來與不往來同。畢缽羅巖死水中。玄辯樞機空蕩蕩。少林門下路方通。

法語

示傳禪人

單傳一著。曾無委曲。說無委曲。早是落七落八了也。徳山見僧入門便棒。臨濟見僧入門便喝。𨿽喚作劈面提持。直截分付。正是第一。等拖泥帶水。所以道。便是猶倍句。動目卽差違。若問曹溪旨。猶成第二機。𨿽然。這般根器。今亦罕有。且於日用之中。密密參究。登山渡水。喫飯著衣。語默動靜。莫令斯須有間。直得五欲八風。無入作處。歷歷明明。更無毫髮許爲障爲礙。亦未爲究竟。直須啐地折嚗地斷。大死一番。方能慶快平生。然後入佛入魔。入邪入正。總是平等境界。便解垂手塵勞。應機利物。爲末世光明幢矣。

示桂正眞

父母未生前。那个是我本來面目。這个公案。是破生死网之利劍。斷煩惱樹之巨斧。但於折旋俯仰之際。行住坐臥之間。密密參究。頃刻不忘。日久歲深。自然純一。不提自提。不舉自舉。繇頂至踵。通身只是這一个話頭。到恁麼時。從前塵勞妄想。覓一絲毫起處。了不可得。驀然漆桶底脫。前後際斷。方知大聖原在泗州。𨿽然。猶有末後一著在。塗菘善女人桂氏正眞。宿燻善種。深信己躬一事。出紙求開示。因書前語。以貽之。

示潘正智

若論此事。猶如太虛。本無形相。豈可以靑黃赤白長短闊狹而能比況。本無方所。豈可以奔走馳逐窮討尋覓而能造詣。本無事理。豈可以雄譚博辯眩耀知見而能彷佛。本無玄妙。豈可以利根上器舉一明三而能﹝口﹡﹝一／巾﹞啖。設使於形相泯。方所空。事理亡。玄妙絕處。挨拶得出。亦是弄識神漢。直饒總不恁麼。別有轉身一路。亦是依艸附木精靈。𨿽然。若是得底人。轉轆轆地。自然處處歸源。頭頭合轍。物我一妙。境智一如。盡大地。無纖毫許爲障爲礙。縱得恁麼。亦未與此事相應在。豈不見。三角禪師示眾云。若論此事。貶上眉毛。蚤已蹉過。時麻谷出眾云。蹉過卽不問。如何是此事。三角云。蹉過了也。谷便掀倒禪牀。三角便打。有如此體裁。方能擔荷此事。如擊石火。如閃電光。豈容擬議。練川潘正智居士。雅號一如。切切偲偲。有擔荷此事之志。必期﹝囗﹫力﹞地一番而後已。若﹝囗﹫力﹞地一番。則前之所說。速付丙丁無疑矣。所以道。若人學道道不行。萬般邪境競頭生。智劍出來無一物。明頭未顯暗頭明。且喚甚麼作智劍。有智人前莫舉。無智人前莫說。

示沈正行

正法眼藏。自世尊拈花。迦葉微笑。展轉相傳。至於菩提達摩。始以此道傳於此土。乃爲初祖。復傳至曹溪。遂枝分派列。彌滿天下。是皆以心傳心。以器授器。曾無毫髮差悞。總是大力量人。目機銖兩。於毫毛未動之先。便能領略。又豈如文字之師。義學之士。章分句析。巧辯曲諭。以爲傳授者哉。所以云。我宗無語句。亦無一法與人。後代。法逐時遷。根漸昧劣。遂教令提个話頭。亦不得已而然耳。練川沈正行居士。深信此道。參究趙州和尙無字話。請語爲警。因謂曰。這个無字。是一柄吹毛劍。要將心識所有起滅不停底。如一綟絲相似。一斬斬斷。更不相續。常令歷歷然迥迥然。則本有佛性。不離一念。自然廓爾現前矣。沈正行。宜著精采。

室中勘辧

師垂語云。道源不遠。在甚麼處祖師西來。爲甚麼事菩提無樹。誰爲立名。

僧問。如何是賓中賓。師云。扶杖傍人門。僧云。如何是賓中主。師云。堂前倚露柱。僧云。如何是主中賓。師云。性命屬他人。僧云。如何是主中主。師云。手握金剛杵。胡覺海居士問。如何是衲僧門下事。師云。你俗人家。如何曉得衲僧門下事。又問。如何是宗門下事。師云。今日忙無暇。與汝說宗門下事。胡擬議。師遂喝出。

一日。師見一僧庭中行過。遂厲聲云。屋檐坍下來也。僧遂仰望驚懼。師云。鷂子過新羅。

師才見僧入門。便云。你這踏州縣漢。腳跟下好與三十棒。僧云。某甲話也未問。便蒙賜棒。師云。待你開口。堪作甚麼。僧擬議。師便喝出僧參。擬展坐具。師云。我這里無殘羹餿飯。不用使破炊巾。僧云。和尙慈悲受禮。師云。笑倒門前靑石幢僧請問。昔有僧問巴陵和尙。祖意教意。是同是別。巴陵云。雞寒上樹。鴨寒下水。此意如何。師云。你問我。僧云。祖意教意。是同是別。師云。齾瓦缽破蒲扇。僧云。某甲不會。望和尙慈悲指示。師云。缽好盛餅。扇好取風。僧擬議。師厲聲云。思而知。慮而解。鬼家活計。出去。

師問侍者云。南陽忠國師。一日三度喚侍者。侍者三度應諾。你還會麼。者云。也只爲老婆心切。師云。你恁麼會。國師汗臭气。也未夢見在。者云。望和尙點破。師云。待缽盂峯點頭。向汝道。

題跋

北澗和尙墨迹爲漸藏主題

吾宗先徳。善於詩文者。非以此自多。欲敷暢佛理。曉人心地耳。明教曰。禪伯修文豈徒爾。要引人心通佛理。此之謂也。今觀薤室和尙答梅坡詩。有云坐到忘言處。蕭然似舊時。正如鬧市裏揚碌磚。打著者方知。

橫川和尙示濱侍者偈。爲舟絕海藏主題

宗師家。得處諦當。見處明白。凡出語言。皆從本有發現。初無意於工拙。故能絕義路。忘情謂。弗容湊泊。近世尊宿。若橫川和尙是也。或謂。師拈提贊示。必巖聳嶽立。務特起以映古。必與務全。是起心作意。安契直指之道。是重誣於師也。舟藏主。以其示濱侍者五偈。請題。因贅鄙見於後云。

伯淵深法師心經義鏡

予觀潛溪法師所著心經義鏡。文辭簡要。略諸師之詳。詳諸師之略。折衷眾說。核歸至理。若引菩提資糧論。證智攝余度。尢爲切當。誠使學者。一觀如揭明鏡。萬象昭然。題爲義鏡。不亦宜乎。亦猶吾宗永明和尙。折衷諸宗。而曰宗鏡者焉。是書之行於宗教。豈小補哉。𨿽然。其中有一字不曾道著。且道。是甚麼字。諸方具擇法眼者。試請指出。

危內翰宋太史。送哲用明律師序後

諸宗學者。咸以律爲先務。弘律之師。豈易爲哉。法入此土可宗者。北臺南山靈芝數人而已。律之學難能。又較然矣。用明。解行髙。吳越之人。尊爲宗師。危內翰素宋太史濂。序以稱美。殆亦宜乎。太史精於佛理。條陳律學。源委尢詳。斯文旣傳。柳柳州送浚師之作。不得專美於前矣。用明赴開原。戒壇師範。始識荊因。獲觀二文。故題其後云。

瓊禪人書雲峯小參語後

妙喜老祖。在湛堂會中。持茅書雲峯語以自警。湛堂曰。此子。他日必任重致遠。已而一住鄮峯。兩坐徑塢。法雨大施。奔走天下奇衲。悅服名公巨儒。道契宸衷。中興臨濟。噫湛堂識見。何其明且驗歟。其猶蕭何識韓信。曾開識葉顒也。今時叢林下衰。雛道人終日遊譚無根。詎肯如妙喜。爲眾結緣乎。書古語自警乎。余愛瓊禪人。有慕古人之志。故爲識於左方。

束本日墨書金剛經後

金剛般若。有不可思議不可稱量無邊功徳。聞此而信心不逆。尙超恆沙七寶。三時身命。布施之福。況書寫受持讀誦者乎。吳門伊蒲塞束本日。持誦已久。玆復書寫。深信般若可知矣。觀者謂。必爲當來成佛之緣。豈可與世福相較。殊不知。未舉筆之先。已成佛竟。如其不信。試入日光定。問取兜率慈氏。

題溫日觀書大慧語。寧謐中所藏

嘗讀首楞嚴經。至殺彼身命或食其肉經微塵劫相食相誅猶如轉輪互爲髙下。不覺毛髮俱竦。今觀妙喜老祖之詞。有云。輪回近攺頭換面。只在霎時中信乎。佛祖。同一舌頭。同一慈湣。末世眾生。但嗜其味。不顧酬償輪轉之苦。恣行殺戮。非但自暴自棄。甘受惡報。其孤佛祖之心多矣。日觀書之。以示人。謐中藏之。時以展玩。得非能契佛祖之心乎。余獲拜觀。故書其後。以識歲月。

題血書楞嚴經後。胡本澄請

練川王福源。平昔發心。刺血書首楞嚴經。至第八卷

而亡。其友胡本澄。爲續書完。復來雙江。永懷再拜請識其後。噫。張方平。前身書楞伽未了。再生續書。酬本願也。今王福源書楞嚴。未了而亡。其友胡本澄續書。而福源不勞再生。而了其願。卽於此身。便成眞脫矣。本澄。實可謂福源知心友也。若掛劍墓樹。安可同日語哉。

題血書法華經

練川諸正智。刺血爲墨。書寫妙法華經。旣完。載拜請題其後。因謂曰。經中有云。藥王菩薩。與二萬菩薩。皆於佛前。作是誓言。惟願世尊。不以爲慮。我等於佛滅後。起大忍力。讀誦此經。持說書寫。種種供養。不惜身命。善哉居士。乃是二萬數中菩薩。乘願力而再來者也。不然。何以能於末法之中。起大忍力。不惜身命。刺血爲墨。書寫此經者耶。𨿽然。未下金鍼。未舉毛錐之前。此經元自具足。若向點畫已形之後。而見此經。劍去久矣。

題東山觀主克承傳後

東山觀主終後。其孫景安。得太子少師姚公爲作傳。仍以師所述淨土經像贊墨迹連於後。裝潢成捲。其意。欲人觀其傳。知吾祖之行業。觀其贊。知傳之言不虛。復來請題其後。余覽傳贊。信乎觀主。有其言而有其行。非尋常學語之流可比得。非是蓮花國中菩薩。乘願力而來。化引迷流。同生淨土歟。不然。何行解卓越。才三十二歲。而遂長往乎。於戲。法運衰替。僧多泛濫。求如承師者難得。傳謂。近世一人。豈過褒哉。故不辭爲書。如左方。

題慧無盡藏主塔銘後

沙門者。貴在明佛心宗。行解相應。近世爲沙門。或有行無解。或有解無行。或行解俱無。間有行解兼全。渠能明佛心宗者乎。若夫有行有解。而能明佛心宗。中吳慧無盡藏主其人歟。無盡。戒撿冰淸。禪誦勤勇。刺血書諸大乘經。攻苦敷淡。備行三寶中事。孜孜弗懈。豈非有行乎。學教觀於古庭。聽楞嚴於融室。皆有所入。豈非有解乎。又從行翁於虎丘。究別傳之旨。豈非明佛心宗乎。是三者。出世大丈夫事。無盡旣兼而有之。其出生入死。得大自在。固宜然矣。若示身火聚。乃遊戲三昧。灰燼出舍利。乃行之顯驗。豈爲異哉。蘧庵法師。狀其行。吾佛幻法兄。銘其塔。誠與蔡邕作郭林宗碑銘無異也。稗沙門觀之。得不其顙有泚。

題故女居士張氏悼偈捲後

心之靈妙。不可思議。貫三際而包十虛。含百界而攝萬有。頭頭處處。莫不全彰。剎剎塵塵。何曾有間。世出世間之法。離心之外。豈別有一絲毫可得哉。吳門王本道居士。以其室張氏本寧終後。諸方知識悼偈捲。請著語於後。余遂徧觀。若張氏平昔所行。終後光明。發揚亦盡矣。惟其拭經綿現佛像。鐙焰現瑞相。謂是誠信所感。則不然。若是則心外有法矣。余故證以小偈。頭頭不間。處處非差。心外無法。綿佛燈花。本道。閱大藏究心學。其於佛理。應已洞明。當視此以爲如何。

薤室西庵梅洲蒲室四尊宿墨迹

經書咒禁術。工巧諸伎藝。盡現行此事。饒益諸羣生。故宗師家。得處親切。見處明白。發爲文章詩詞偈頌。至於戲笑怒罵咄嗟棒喝。無非揭示向上一著。誘接來學。豈有他哉。四尊宿遺墨。今中吳萬壽住持象初璇公。寶而藏之在此也。凡展捲者。亦當如是而觀。若祇重其語句合作。字畫得體。正如盲者摸象。但逐其頭尾耳牙鼻足而已。安能識象之全體也哉。

血書華嚴經

經云。剝皮爲紙。析骨爲筆。刺血爲墨。書寫經典。積如須彌。爲重法故。不惜身命。且道。如何是法。七處九會佛菩薩所說。是法耶。雲臺寶网。自然出聲。是法耶。五十三知識。爲善財所說。是法耶。若是靈利衲僧。便能直下領略。則知七處九會佛菩薩所說。不是法。雲臺寶网自然出聲。不是法。五十三知識爲善財所說。不是法。旣皆不是法。且畢竟喚甚麼是法。明眼人前。不得錯舉。中吳利濟比丘聞韶。嘗典藏靈谷。發心刺血。書華嚴大經。用報父母劬勞之恩。余因獲。觀遂爲書於卷末。

血書法華經

是眞精進。是名眞法供養如來。中吳淸信士顧福敬。誓誦妙法華一萬部。復刺指血。書寫此經。且道。是是眞精進。非是眞精進。是是名眞法。非是名眞法。須知眞精進眞法。在未啟口。未舉筆之先。洞然明白。靈山一會。儼然未散。若向聲音字畫求之。鷂子已過新羅矣。蘧庵一雨一庵諸尊宿。聲偈以贊。在於別捲。盡是畫蛇添足。徑山恁麼批判。在里許不在里許也。是洋瀾左蠡。

小佛事

淨上座蓋棺。一念心淸淨。則生死永絕。隨波逐浪句。截斷眾流句。函蓋乾坤句。總不勞拈出。

月維那新上座火。綱維已經歲月。不是新入叢林。死生大事。苟或未明。且聽。火焰爲汝說法。

淨上座火。淨智妙圓。體自空寂。出生入死。如火燒冰。

茂知客火。未悟客塵煩惱。幟茂旣了一眞。廓淸宇宙直得死柴頭。火焰揚眞吼。

達性空首座火。鐘樓上念贊。牀腳下種菜。直下了達。生死無礙。性空眞火。性火眞空。蟭螟吞卻須彌峯。

澄藏主火。揚下柴瓣。剎海波澄。了知無佛無祖。誰云有死有生。泥捏金剛雲裏走。筆描菩薩火中行。

江心澤中洲茶。見了幻而悟無生。是第二機。向江心而啟密室。是第三首。且作麼生是第一機。鞏縣茶瓶二个觜。

前慧日褀曇石鎖龕。稽畱峯前親見了幻。左眼八兩。慧日堂上握黑竹篦。右眼半斤。打破生死關。坐斷涅盤路。紫皇按前五色麟。等閒掣斷黃金鎖。

前僧錄司左善世蘧庵和尙茶。轉無上法輪於吳中。如日當午。罄無側影。提毗盧正印於輦下。猶風吹水。自然成紋。鎔凡鍛聖。只在剎那。入死超生。如同遊戲。大眾。還知蘧庵和尙平生妙用處麼。縱橫手面與人別。拈出蒿湯便是茶。

堂司庫行者淨守火。碓坊舂米。是生死岸頭事。廊下報眾。是生死岸頭事。作麼生出得生死。二繇一有。一亦莫守。火裏﹝卽﹡鳥﹞鷯開笑口。

南石和尙語錄卷四﹝終﹞

