續藏經古林淸茂禪師語錄

﹝小師﹞元浩。淸欲。應槐編

古林和尙語錄序

前集賢待制承事郎馮子振述

希音徐疾要假谷傳。觸影悟迷。須憑鏡了。鏡尋頭而谷接響。谷有口而鏡無心。聲不可以屐而追。影不可以迹而躡。若夫以意捉摸。而邈然形似之睹。以境酬酢。而冥然去住之非。驟呼而立應。西倡而東和。夫非谷之傳耶。愛不加貌之妍。憎不加貌之不妍。夫非鏡之了耶。

金陵保寧古林禪師。四坐道場。饒益一切。五方英衲頴笠均膝行側足。而交屨四馳。出則有語。語則有錄。音之赴也如谷。影之徹也如鏡。竅啟籟發。萬壑齊撼。垢盡明復。纖埃弗棲。譬之雪山藥樹根。欲齅而鼻觀春回。天竺酥陀缽。擬盛而頂門香溢。捷鋒掣電。晴漢霹靂。神鍤裂瀑。平逵淵潭。北白嵓上花開。焉用別峯之相見。大庾嶺南梅熟。咸觀彼岸之競登。竇古重拈。後箭頓驚嚙鏃。統宗再續。前驂少待速鞭。漚滄海而粟粒全潮。塊須彌而藕絲億劫。是以簪紳攺腐爛之觀。裓錫服澡袚之膺。雪松自靑。霜艸亦碧。黃檗心要。裴休盍序其肺肝。丹霞願遙。老我欠鋤於須髮。姑述鳳臺之見在。尙覘鹿苑之緒聞。江吸龐衡陽。未害嘗親馬祖。石供元長老。鈍機失笑蘇公。粗引其端。作如是禮。時泰定乙丑冬至日。

古林和尙語錄目次

卷第一

馮子振序

平江府天平山白雲禪寺語錄

平江府開元禪寺語錄

再住開元禪寺語錄

卷第二

饒州永福寺語錄

卷第三

承宣集序

重拈雪竇舉古一百則

自跋

卷第四

法語

小參

普說

卷第五

眞贊

自贊

偈頌

跋

卷第六

梵仙序

拾遺偈頌

卷第七

拾遺偈頌

行實

碑

友梅撰拾遺偈頌上梓募緣疏

古林和尙語錄卷第一

初住平江府天平山白雲禪寺語錄

平江路永壽禪寺住持小師元浩編

師於大徳二年。二月初三日。就承天能仁禪寺前堂首座寮。受請。入寺。指山門云。豁開戶牖。當軒者誰。紅霞穿碧落。白日繞須彌。

據室云。一槌便就。塞壑塡溝。不假一槌。撐天拄地。無鼻孔底。不要聞香。有咽喉底。教他出气。離婁行處浪滔天。大洋海底無滴水。喝一喝。

指法座云。此座若謂髙廣。不過七尺八尺。自是諸人用力太過。不能升得。於它須彌燈王甚麼事。遂升座。拈香雲。此一瓣香。爇向鑪中。端爲祝延今上皇帝聖躬萬歲萬歲萬萬歲。陛下。恭願。堯仁廣被。湯徳彌新。齊壽算於芥子之城。樹丕圖於拂石之劫。次拈香雲。諸佛出世。以心傳心。祖師西來。將法付法。心法無二。通貫十方。後來叢林凋獘。佛法澆漓。諸方長老出世。各各以香爲信。香何信之有。當知信不在香。而在法也。天平今日。此香爇向鑪中。奉爲先住阿育王山廣利禪寺楊岐第十世橫川大和尙。但陳供養。夫復何言。遂就座。上首白槌罷。僧問。大通智勝佛。十劫坐道場。佛法不現前。不得成佛道時如何。師云。更與十劫始得。進云。有意气時添意气。不風流處也風流。師云。切忌從它覓。迢迢與我疎。進云。只如昔日世尊出世。釋梵引隨。和尙今日開堂。畢竟有何祥瑞。師云。須彌山在你腳下。進云。與麼則皇恩佛恩一時報畢。師云。且喜天下大平僧問。保壽開堂。三聖推出一僧。保壽便打。意旨如何。師云。蛇無頭不行。進云。三聖云。與麼爲人。非但瞎卻者僧眼。瞎卻鎭州一城人眼去在。保壽擲下主丈便歸方丈。又作麼生。師云。七棒對十三。進云。和尙未離雙峨。早聞有此機要。師云。到者裏因甚卻無。進云。退己讓人。萬中無一。師云。明日來與你棒喫。僧禮拜師乃云。問話且住。須知未入門來。皇恩佛恩一時報畢。擊拂子云。是法非思量分別之所能解。天之南地之北。日月星辰。墻壁瓦礫。離四句絕百非。是時人知有。始從鹿野苑。終至跋踶河。畢竟明甚麼邊事。所謂佛佛授手。祖祖相傳。一句當陽。十方坐斷。正恁麼時如何。千峯朝華嶽。萬派肅滄浪。

復舉達摩大師云。吾本來玆土。傳法救迷情。一花開五葉。結果自然成。卓主丈云。雲行雨施。三艸二木。

上堂。萬法本閒。惟人自鬧。放過臨濟徳山。打殺雲門雪嶠。盡大地是金剛眼睛卽不問。拈卻糞箕苕帚。寒山子爲甚麼拍手大笑。澤廣藏山。理能伏豹。

上堂。舉雪竇和尙云。春山疊亂靑。春水漾虛碧。寥寥天地間。獨立望何極。師云。好大眾。文殊普賢起佛見法見。貶向二鐵圍山。誠不虛也。有底道。雪竇和麩糶面。貴在一時。殊不知。眼觀東南。意在西北。流泉兮涓涓。白石兮鑿鑿。云片片兮朝出而暮歸。日暉暉兮東上而西落。擊拂子一下。

佛誕上堂。驀拈主丈云。從生至死。只是者个。釋迦老子。是甚麼乾屎橛。下座。

上堂。僧問。一不成。二不是。三級浪髙魚化龍。癡人猶戽夜塘水。學人上來。乞師指示。師云。無人知此意。令我憶南泉。進云。花須連夜發。莫待曉風吹。師云。緊峭艸鞋。僧禮拜師乃云。古者道。若論此事。直須揮劍。若不揮劍。漁父棲巢。是故從上若佛若祖。拈一機示一境。莫不洞微淵奧。所謂抽釘拔楔。解粘去縛。知之者。直是恩大難酬。不知者。何異鏤冰琢雪。山僧者裏。盡力道不得底句。不在師子峯。定在太湖裏。是汝諸人腳跟下。七穿八穴。甚處得來。喝一喝。

上堂。烹卻露地牛。日輪正卓午。無爲實性門。開卻通天路。通天路旣開。普請諸人從者裏入。所以道。我若向刀山。刀山自摧折。我若向鑊湯。鑊湯自枯竭。咄咄咄。無物堪比倫。教我如何說。

上堂。舉鹽官問僧。甚處來。僧云道場。官云。者裏是甚麼所在。僧云。賊不打貧兒家。汾陽代云。但和聲便打。師云。賊不打貧兒家。因甚卻打。者裏著得隻眼。方知古人箭不虛發。

上堂。聞鍾聲披起七條。見日出曬﹝日﹡良﹞皮艸。日用事尋常。何須別尋討。世尊三昧迦葉不知。迦葉三昧阿難不知。阿難三昧商那和修不知。拈起主丈云。主丈子三昧。諸人不知。卓主丈云。龍得水時添意气。虎逢山色長威獰。

上堂。舉金牛和尙。凡自做飯。供養眾僧。每至齋時。舁飯桶到堂前。作舞云。菩薩子喫飯來。乃撫掌大笑。雪竇拈云。𨿽然如是。金牛不是好心。師云。雪竇錯下名言。當時金牛豈不是義出丰年。

上堂。道遠乎哉。觸事而眞。聖遠乎哉。體之卽神。鬱鬱黃花。不可不喚作般若。靑靑翠竹。不可不喚作法身。所以實際理地。不受一塵。萬行門中。不捨一法。是汝諸人。信也好。不信也好。三十年後。遇著本色道流。莫道。白雲門風峭峻。卒摸索不著。下座。

上堂。僧問。古人道。拈起也天回地轉。放下也艸偃風行。去此二途。如何是和尙爲人處。師云。艸裏無三日藏。進云。只見白雲飛散盡。不知明月落誰家。師云。﹝祝／土﹞著你鼻孔又僧問。如何是奪人不奪境。師云。早朝有粥。齋時有飯。進云。如何是奪境不奪人。師云。喫則從它喫。不喫任東西。進云。如何是人境兩俱奪。師云。燈籠吞卻露柱。進云。如何是人境俱不奪。師云。廚庫恰對僧堂。僧禮拜師乃云。雞啼白晝。海水騰波。犬吠黃昏。須彌岌嶪。拽取占波國。共新羅額額。卽不問。山禽聚集。牛動尾巴。釋迦老子。三百法會之中。那一會中。曾說此法。到者裏。若非智眼洞明。便見失之千里。𨿽然。山僧與麼道。也是抑而爲之。

上堂。舉盤山和尙云。譬如擲劍揮空。莫論及之不及。斯乃空輪無迹。劍刃非虧。若能如是。心心無知。師云。東頭賣貴。西頭賣賤。阿耨達池龍王請佛齋。賓頭盧尊者亦預其數。下座。

上堂。下坡不走。快便難逢。東頭來東頭打。西頭來西頭打。四方八面來連架打。且道。古人還有爲人處也無。瞎漢莫妄想。我昔聞是法。未嘗妄宣說。徳山斫牌於鬧市。誰家竈裏無煙。赤土畫簸箕。事因叮囑起。下座。

上堂。舉雲門云。法身喫飯。幻化空身卽法身。乾坤大地何處有也。物物不可得。以空噇空。若約檢點將來。將謂合有與麼說話。師云。是卽是。要且無佛法道理。幻化空身卽法身。乾坤大地豈不是法身。物物不可得。以空噇空。空亦不可得。檢點將來。自救不了。

上堂。一切障礙。卽究竟覺。得念失念。無非解脫。豎起拂子云。人人盡有者个。因甚麼用不著。是以諸佛出世。祖師西來。無非要人向生佛未具已前。識取是个非个。麻三斤。乾屎橛。杖林山下竹筋鞭。開口不在舌頭上。喝一喝云。如我按指。海印發光。汝暫舉心。塵勞先起。若向者裏識得。釋迦老子。乘本願力。示現閻浮。提拔四生。梯航九有。人人契證本地風光。作个人天眼目。良久。又喝一喝云。放兩拋三。坐一走七。渾家送上渡頭船。九九依然八十一。下座。

上堂。一切障礙。卽究竟覺。卓主丈云。不得春風花不開。花開又被風吹落。下座。

上堂。舉船子和尙云。千尺絲輪直下垂。一波才動萬波隨。夜靜水寒魚不食。滿船空載月明歸。師云。好大眾。如今商量盡道。古人勞而無功。殊不知煙波萬頃。意在鯤鯨。片甲纖鱗。徒勞上釣。白雲與麼告報。是汝諸人還知落處麼。舉古舉今。阿誰不會。動弦別曲。罕遇知音。擊拂子下座。

上堂。祖師云。心地含諸種。普雨悉皆萌。頓悟花情已。當生卽不生。三十三天。二十八宿。五千四十八卷。教理行果。還有者个道理也無。燈籠起舞。露柱掀眉。兩个金剛神發笑。一雙紅杏換消梨。

上堂。大智洞明。如珠在盤。不撥自轉。通人分上。一點也用不著。所以道。有時先照後用。有時先用後照。有時照用同時。有時照用不同時。臨濟小廝兒。卻具一隻眼。古人與麼道。𨿽則托上梵天。點檢將來。大似以鰕爲目。驀拈主丈云。明不見暗。暗不見明。明暗雙忘。是个甚麼。喝一喝云。須彌山上﹝跳﹣兆﹢孛﹞跳。拍手呵呵大笑。人人鼻孔遼天。只爲目前不了。卓主丈一下。

上堂。好大眾。燻風自南來。殿閣生微涼。老妙喜向者裏﹝祝／土﹞著磕著。豈爲分外。白雲道。燻風自南來。殿閣生微涼。短者自短。長者自長。本無迷悟。豈涉思量。無限扁舟何處去。夜深元不在瀟湘。

爲暫到生侍者秉炬云。生如著衫。死如脫袴。侍者參得禪。何曾有分付。在途路不離家捨。在家捨不離途路。火熱風動搖。水濕地堅固。

上堂。僧問。不著佛求。不著法求。不著僧求時如何。師云。除卻面前﹝土﹡盍﹞﹝土﹡﹝天／韭﹞著。進云。恁麼則西天此土。任性優遊去也。師云。還我艸鞋錢來。僧禮拜師乃云。三日前五日後。若不揮劍。漁父棲巢。與麼說話。大似擔水河頭賣。光非照境。境亦非存。光境俱亡。復是何物。大慧和尙云。千年常住一朝僧。卓主丈云。竹影掃階塵不動。月穿潭底水無痕。

上堂。一切法卽是佛法。燈籠自燈籠。露柱自露柱。一切法不是佛法。蝦蟇吞卻大象。蚯蚓咬殺麒麟。辧龍蛇擒虎兕。穿卻天下衲僧鼻孔。卽不問。三千里外。逢人不得錯舉一句。作麼生道。以主丈畫一畫云。星河秋一雁。砧杵夜千家。

上堂。金風扇野。玉露垂珠。葉墮林間。蛩吟砌畔。解脫門宏開八字。眞實義綿亙十方。諸人眼見耳聞。一一超今邁古。向上一路。別有誵訛。槌折你腰。第一莫將來。將來不相似。禿卻你舌。壁立萬仞沒商量。打刀須是邠州鐵。

謝道舊上堂。敲空作響。罕遇知音。擊木無聲。難爲作者。興化見同參。打下法堂。髙亭訪徳山。見剎竿便去。是皆金砂不辧。玉石俱焚。邪正不分。過由鞭影。是汝諸人。還知白雲落處麼。拍禪牀下座。

上堂。迦葉糞掃衣。價直百千萬。輪王髻中寶。不直半文錢。大眾。古人與麼道。可謂恩大難酬。下座。

中秋上堂。今朝八月十五。正是中秋時節。天上月圓。人間月缺。吞卻三个四个。眼裏無筋。吐卻七个八个。口裏無舌。如今諸方商量。總道。靈山話月。曹溪指月。馬祖百丈南泉玩月。殊不知正是第二月。忽有个漢。出來道。如何是第一月。只向它道。誠知你向鬼窟裏作活計。

上堂。舉洞山和尙云。語中有語。名爲死句。語中無語。名爲活句。諸禪徳。作麼生是活句。到者裏實難得人。又有道。參禪須參活句。莫參死句。活句下薦得。堪與人天爲師。死句下薦得。自救不了。臨濟大師云。我者裏是活祖師意。所以三度問佛法的的大意。三度被打。如蒿枝拂相似。若不參活句。焉能如此。古人與麼。如今卽不然。死句卽是活句。活句卽是死句。其活也。羅籠不肯住。呼喚不回頭。古聖不安排。至今無處所。其死也。不是目前法。非耳目之所到。百艸頭上薦取。老僧鬧市裏。識取自己。靈源明皎潔。枝派暗流注。喝一喝云。明眼衲僧會不得。

上堂。豎四橫三。拈一放七。掣電奔雷。崩崖裂石。稽首金剛神。盡力道不出。因甚如此。識法者懼。

達摩祖師忌。拈香雲。來不本分來。去不本分去。兩手捏空拳。開口落第二。咄咄咄。力圍希。熊耳峯頭。花開鐵樹。

上堂。如來禪祖師禪。會則紅塵堆裏。七出八沒。不會則黑山鬼窟下。且待驢年。是法住法位。世間相常住。釋迦老子因甚麼打失鼻孔。達摩大師從西竺國來。爲傳上乘心印。諸人還識上乘人麼。擲下主丈云。上乘菩薩信無疑。中下聞之必生怪。

冬至上堂。僧問。不逐陰陽消長。不隨四序推遷。是甚麼人。師云。老僧在你腳下。進云。與麼則學人罪過。師云。也是我尋常用底。僧禮拜師乃云。羣陰剝盡。罷三玄戈甲於百艸頭邊。一气潛回。列五位君臣於千聖那畔。有佛處不得住。無佛處急走過。一舉四十九。

上堂。開口卽錯。擬心卽差。瑯琊覺和尙云。蘇武不受單於拜。大眾會麼。瑯琊與麼道。也是口是心非。下座。

上堂。舉五祖和尙云。世有一物。不屬凡。不屬聖。不屬邪。不屬正。萬事臨時。自然號令。師云。一度被蛇傷。怕見斷井索。

上堂。古者道。我不敢輕於汝等。汝等皆當作佛。白雲道。我不敢輕於汝等。汝等各自修行。若教汝念佛。是謗佛。若教汝念法。是謗法。若教汝念僧。是謗僧。謗佛謗法謗僧。合入無間地獄。𨿽然。白雲與麼道。也是久日樺來唇。

上堂。舉雲門云。有解問話者。置將一問來。僧出禮拜云。請師鑑。門云。拋鉤釣鯤鯨。釣得个蝦蟇。師云。雲門𨿽則見兔放鷹。撿點將來。失利不少。山僧卽不然。有解問話者。置將一問來。若有僧出。卽向它道。三生六十劫。

上堂。好日多同。一彩兩賽。雲門扇子﹝跳﹣兆﹢孛﹞跳上三十三天。築著帝釋鼻孔。趙州狗子無佛性話。拈卻了也。喫粥了洗缽盂去。諸人作麼生會。若也不會。孤負趙州。

歲旦上堂。一切賢聖。皆以無爲法。而有差別。拈起主丈云。者个是主丈子。作麼生是無爲法。良久云。鏡淸道有。明教道無。空中石臼。水上葫蘆。

上堂。雲門道。我有一句語。不敢望汝會。作麼生舉。白雲道。我有一句語。不敢望汝舉。作麼生會。坐一走七。拈向一邊。豎四橫三。置之一處。東去西去。似井覷驢。南山北山。如牛拽磨。喝一喝。

上堂。僧問。文殊是七佛之師。未審文殊師甚麼佛。師云。一槌兩當。進云。今古應無墜。分明在目前。師云。放你三十棒乃云。道遠乎哉。觸事而眞。聖遠乎哉。體之則神。除卻左眼八兩。拈卻右眼半斤。無擡巨靈之手。難以擘太華之蒼翠。有竭滄溟之力。方可扶驪龍頷下之珍。良久云。罕逢穿耳客。多見刻舟人。

佛誕上堂。佛以一大事因緣故。出現於世。山河大地作大獅子吼。演說摩訶大般若。拈主丈云。看看。又入鹿野苑中去也。

上堂。舉雲門云。古佛與露柱交參。是第幾機。自代云。南山起雲。北山下雨。五祖和尙拈云。大小雲門。元來小膽。四面卽不然。古佛與露柱交參。是第四機。師云。將長補短。不無雲門。買帽相頭。還它五祖。白雲卽不然。古佛與露柱交參。是第幾機。一二三四五。又云。一二三四五。打動震天鼓。達摩老臊胡。剛然不是祖。喝一喝下座。

先育王法衣至。上堂。正法眼。破砂盆。一言該萬象。一句定乾坤。行佛祖不傳之令。廓人天未証之門。黃檗棒頭。豈足以發明。臨濟大事。巴陵三句。焉能報雲門莫大之恩。豈不見。僧問大梅和尙。見馬大師。得个甚麼。便住此山。大梅云。我見它向我道。卽心卽佛。便向者裏住。僧云。近日大師。佛法又別了也。梅云。道甚麼。僧云。非心非佛。梅云。者老漢惑亂人家男女。未有了日。在它非心非佛。我只卽心卽佛。老大梅如龍得水。似虎靠山。若非深辧來風。未免遭它惑亂。白雲者裏。幸是先育王過去了也。直是羚羊掛角。蹤迹全無。是汝諸人三十年後。且莫惑亂人好。

上堂。不與一法作對。便是無諍三昧萬。象不能覆藏。何妨獨步大方。據虎頭收虎尾。沒回互絕承當。良久云。果然今夜月。無處不淸光。

解夏上堂。四月十五日。七月十五日。屈指數將來。恰恰九十日。驀拈主丈云。穿過釋迦老子鼻孔。過去諸如來。斯門已成就。現在諸菩薩。今各入圓明。未來修學人。當依如是法。如是之法。本自現成。東西南北。四維上下。七縱八橫。無往不可。好大眾。結也如是。解也如是。如是之法。善自護持。上士一決一切了。中下多聞多不信。卓主丈一下。

朝廷看藏經滿散上堂。以字不成。八字不是。一大藏教。盡在目前。未離兜率。已降王宮。諸佛法身。常時顯現。便乃以虛空無邊之體。爲正體。以金剛不壞之山。爲壽山。巍巍乎。彰舜徳於九疇。蕩蕩乎。播皇風於八極。林下無爲之士。均承雨露之恩。老幼孤弱之民。悉稟隆平之治。典章大備。文物一新。堯日與佛日並明。金輪與法輪常轉。卓主丈云。虛空可量風可系。無能盡說佛功徳復舉僧問睦州。一气轉一大藏教時如何。州云。有甚饆羅﹝饑﹣幾﹢追﹞子。快下將來。師云。者僧有奔流度刃之機。睦州𨿽則窮急計生。要且無佛法道理。白雲者裏。二十日爲頭看念藏經。二十六日滿散。一百七十衲僧。人人具足。五千四十八卷。字字周圓。翻性海之波瀾。揭義天之日月。且道。與睦州是同是別。良久云。向下文長。付在來日。下座。

上堂。心眼旣相同。一見卽便見。舉古復舉今。由來少方便。獨掌不浪鳴。單絲不成綫。拈起一毛頭。獅子全身現。下座。

施主請上堂。僧問。向上一路。千聖不傳。今日檀信臨筵。請師提唱。師云。春無三日晴。進云。可謂今古應無墜。分明在目前。師云。火裏蝍蟟三隻眼。進云。此事且止。只如僧問趙州。如何是道。州云墻外底。意旨如何。師云。仰面見天。低頭見地。進云。僧云。我不問者个道。州云。你問甚麼道。僧云大道。州云。大道透長安。又作麼生。師云。海裏使風山上船。進云。只如學人今日問和尙。如何是道。未審將何祗對。師云。直下覷。進云。昔日趙州。今日和尙。師云。且莫詐明頭。僧禮拜師乃云。佛佛授手。無邊剎境。自它不隔於豪端。祖祖相傳。十世古今。始終不離於當念。向上一路。千聖不傳。直饒坐斷報化佛頭。未免墮在聲色堆裏。更向威音那畔。獨振玄風。空劫已前。單明自己。大似隔靴用拳頭抓癢。有甚快活處。所以道。羣靈一源。假名爲佛。體竭形銷而不滅。金流朴散而常存。百姓日用而不知。諸佛常知而獨用。以獨用無私之旨。常居乎有象之先。以日用不知之心。迥出乎眞諦之表。無前無後。無古無今。彼我混同。聖凡不異。正與麼時如何。靑山不鎖長飛勢。滄海合知來處髙。擊拂子下座。

上堂。僧問。孟夏漸熱。仲夏酷熱。學人上來。願聞法要。師云。孟夏漸熱。仲夏酷熱。僧禮拜師乃云。孟夏漸熱。仲夏酷熱。巖房夜冷如冰。雨做黃梅時節。雪峯項上百二十斤鐵枷。何不脫卻。秤尾無星。南泉自小養一頭水牯牛。道我純熟了也。鍼頭覓鐵。下座。

結夏上堂。時臨首夏。三月安居。西天此土。慶無不宜。拈主丈云。釋迦老子。只今在白雲主丈頭上。放大光明。演說摩訶大般若。其間若有一字一句不與諸人抽釘拔楔解粘去縛。我誓不成正覺。然𨿽如是。也祇道得一半。如何是那一半。卓主丈云。天闊地闊。

謝供萬佛化主上堂。三界無法。何處求心。四大本空。佛依何住。桑樹上著箭。柳樹上出汁。鮎魚上竹竿。俊鶻趂不及。豎起拂子云。看看。有世界以香飯爲佛事。有世界以音聲爲佛事。有世界以一切處爲佛事。以香飯爲佛事。則諸人決定不得食。以音聲爲佛事。則諸人決定不得聞。以一切處爲佛事。帶累白雲眉須墮落。畢竟如何。秤不如尺。

供萬佛施主請升座。佛不遠人。卽心而證。甚處得者消息。法無所著。仗境方生。切忌坐在者裏。伶俐漢。才聞舉著。如金翅擘海直取龍吞。獅子遊行不求伴侶。塵塵爾。念念爾。全體與麼來。全體如是住。豈不見。昔日波斯匿王問佛云。勝義諦中。還有世俗諦否。若言其有。智不應一。若言其無。智不應二。一二之義。其義云何。佛云。汝於過去龍光佛時。曾問此義。我今無說。汝今無聞。無說無聞。是名一義二義。釋迦老子。於微塵數劫。成就此無上法王陀羅尼門。被波斯匿王一擊百雜碎。至今二千餘年。直是收拾不上。今日悲濟場開。檀信會集。𨿽無如是問答。其勝義諦。廓爾現前。事無不周。理無不備。所謂無量殊勝並集。解脫知見普燻。𨿽然如是。明眼人前放過卽不可。如是卽易。不如是卽難。如是卽難。不如是卽易。明明百艸頭。明明祖師意。盡大地是王老師檀越。卽不瞞汝諸人。龐居士未見馬祖時。鼻孔索頭落在甚處。良久擊拂子云。三級浪髙魚化龍。癡人猶戽夜塘水。

供萬佛會上堂。出中近時以來。荷諸兄弟營建供萬佛道場。無非顯揚佛事利益有情。盡十方虛空徧法界。三世一切諸佛。悉皆應供而去。惟有釋迦老子。作是念言。不易不易。寧可洋銅灌口。不受信心人食。寧可熱鐵纏身。不受信心人衣。大眾。旣是釋迦老子。因甚作者般見解。者个說話。如鬧市裏踢球相似。須是眼親手辧。未舉先知。迅速如風。捷疾如電。若擬議思量。卽沒交涉也。古人云。聲前一路。從汝洞明。句後不來。猶虧一半。纖塵不透。如隔鐵圍。奇特相逢。將何詰對。拍禪牀云。閃電爍開千聖眼。好山多在最髙層。

上堂。今朝五月十五。打起南泉破鼓。人人眼見耳聞。露柱燈籠起舞。只如南泉道。王老師不打者破鼓。汝諸人作麼生商量。如今人聞得往往道。爲甚麼不打。者般漢喚作劫粥飯禿兵。有甚用處。白雲若也放過。不免諸方檢責。以主丈一時打散。

解夏上堂。昨日也與麼。今日也與麼。一夏九十日。是甚麼熱大。敗壁虫始鳴。秋林葉方墮。拈上死柴頭。且向無煙火。擊拂子下座。

上堂。拈主丈云。盡大地撮來如粟粒大。古人到者裏。著甚死急。是法住法位。世間相常住。火向西流。水朝東去。卓主丈云。萬般施設不如常。如常恰似秋風至。下座。

天壽節上堂。一言用祝無疆壽。大地山河爲舉揚。昨夜祝融峯頂望。老松枝上又添長。

上堂。舉中邑因仰山謝戒。邑於禪牀上。以手拍口云。和和。山從西過東。邑又拍口云。和和。山從東過西。卻於中間而立。然後謝戒。邑云。甚處得此三昧。山云。曹溪脫印子舉來。邑云。汝道曹溪用此三昧接甚麼人。山云。接一宿覺。山卻問。和尙甚處得此三昧。邑云。我於馬大師處。得此三昧。師云。中邑拍口和和。且不是馬大師處得此三昧。仰山從西過東。從東過西。且不是曹溪處得此三昧。旣然不是。且道。從什麼處得此三昧。古人決定言不虛發。諸人也須自悟始得。

開鑪上堂。時節若至。其理自彰。日不待火而熱。月不待風而涼。世界闊一丈。古鏡闊一丈。火鑪闊一丈。佛大泥多。舡髙水漲。下座。

上堂。僧問。七十三八十四時如何。師云。釋迦老子入你鼻孔裏去也。僧禮拜師乃云。七十三八十四卽不問。釋迦老子無端入你鼻孔裏一句。作麼生道。良久云。海水不生冰。下座。

上堂。舉興化在三聖處。常謂人曰。我在南方行腳一遭。主丈頭不曾撥著个會佛法底。你在者裏作甚麼。聖聞得乃問化云。你具甚麼眼。化便喝。聖云。須是你始得。化便休去。大覺聞云。作歷生得業風吹入大覺門來。化後到大覺充院主。覺一日喚云。院主。我聞你道在南方行腳一遭。主丈頭不曾撥著一个會佛法底。你具甚麼眼。化便喝。覺拈棒。化擬議。覺便打。化又喝。覺又打。次日化從法堂前過。覺喚云。院主。我直下疑你昨日兩喝。你試說看。化云。某甲在三聖處學得个賓主句。總被師兄折倒了也。與某甲个安樂法門。覺云。者瞎漢來者裏納敗闕。卸下衲衣痛打一頓。化於棒下。徹見臨濟在黃檗處喫棒底道理。師云。興化气宇如王。因甚麼向大覺棒頭。方見臨濟在黃檗喫棒底道理。山僧主丈子。走徧四天下。撥著一个便是會佛法底。它時後日。免得遞相鈍置。

歲旦上堂。僧問。年新月新日新。萬事無不重新。正與麼時。請師祝聖。師云。天左旋地右轉。進云。看取目前新號令。大家齊賀萬年歡。師云。誰是知音。進云。僧問明教。新年頭還有佛法也無。明教道無。意旨如何。師云。築著鼻孔。進云。只如鏡淸道有。又作麼生。師云。爛卻舌頭。進云。一人道有。一人道無。爲復是同音共調。別有商量。師云。總不恁麼。進云。如是則年年是好年。日日是好日。師云。多少人坐在者裏。進云。明眼宗師天然有在。師云。也不消得。僧禮拜師乃云。今日新年頭。昨日舊年尾。一年復一年。只麼隨它去。但得身心安樂。佛法無有不是。然出家人無有不安樂者。每日起居飲食。折旋俯仰。豈不是安樂田地。鴉鳴雀噪。可契眞源。風動塵飛。皆明佛事。以主丈敲香臺云。三世諸佛總在者裏。是卽龍女頓成佛。非卽善星生陷墜。

寶藏主曇藏主至上堂。枯木逢春。便見花開五葉。寒灰發焰。自然至於燎原。觀勝負豈假運籌。跂大方不勞駿足。眷玆泉石叢社蕭條。若非達士相逢。爭見金聲玉振。雲門放洞山三頓棒。臨濟正法眼向瞎驢邊滅。徳山背法堂著艸鞋便行。茱萸訪趙州。靠主丈卽去。至於從上若佛若祖撩鉤搭索。莫不自謂龍驤虎驟逞盡威獰。敵勝全鋒。要且未見毫髮事在。正與麼時如何。九萬里鵬才展翼。一千年鶴便翺翔。

上堂。有佛處不得住。無佛處急走過。三千里外摘楊花。衲僧鼻孔大頭向下。驀拈主丈云。阿剌剌阿剌剌。春無三日晴。陌上行人少。

上堂。千波競起是文殊家風。一亙晴空是普賢牀榻。風和日暖。柳綠花紅。是什麼人境界。拈主丈云。是汝諸人。穿紅塵入聚落。肩橫日月。背負須彌。三十年後。不得孤負人好。卓主丈下座。

結夏上堂。本無修證。有甚長期。應時納佑。三月安居。無上法王有大陀羅尼門。名爲圓覺。流出一切淸淨眞如菩提涅盤。鶴脛自長。鳧脛自短。卓主丈。喝一喝。

滿散藏經上堂。教中道。如來所演八萬四千法藏言教。皆名爲文。離一切言音文字。理不可說。是名爲義。又云。若諸經中。文句廣博。能令眾生心意踴躍。名不了義。若能宣說文句及心皆同灰燼。是名了義。大眾。旣令眾生心意踴躍。必能離諸妄緣。妄緣旣離。卽如如佛。因甚麼名不了義。文句及心卽同灰燼。畢竟了个甚麼。白雲山中一七日內。披閱大藏經文。總五千四十八卷。一句一字。不作句想。不作字想。不作文想。不作說想。不作佛想。不作非佛想。不作了義不了義想。上來講贊。無限良因。端爲祝延聖壽萬安者。

平江府開元禪寺語錄

參學淸欲編

入寺。指山門云。入門見額。上馬見路。大用現前。丹霄獨步。

拈宣政院疏云。西天付囑。東土流通。懷藏日月。气吐長虹。言詮不及處。萬里淸風。

指法座云。上不見有諸佛。下不見有眾生。中不見有自己。方可升於此座。千年無影樹。今時沒底靴。遂升座。祝聖畢。萬壽和尙白槌云。法莚龍象眾。當觀第一義。

師乃云。第一義諦。作麼生觀。古者道。昭昭於心目之間。而相不可睹。晃晃於色塵之內。而理不可分。旣不可睹。又不可分。則眼耳鼻舌身意。色聲香味觸法。皆是影子邊事。於第一義諦。了無交涉。倘能直下承當。新長老今日開堂一期事畢。其或未然。有疑請問。時有僧問。三通鼓罷。大眾咸臻。學人上來。請師祝聖。師云。云靜日月正。雪晴天地春。進云。與麼則四海盡歸皇化裏。萬靈何處不沾恩。師云。也少上座一分不得。進云。只如古人道。撲落非它物。縱橫不是塵。山河並大地。全露法王身。意旨如何。師云。透頂透底。進云。野色更無山隔斷。天光直與水相通。師云。欲窮千里目。更上一層樓。僧禮拜。師云。元來只在者裏乃云。始從鹿野苑。終至跋提河。於是二中間。未曾談一字。大眾。釋迦老子與麼道。是說耶。不說耶。說與不說且置。只如它與麼道。還當得宗門中向上事也無。驀拈主丈云。舉一不得舉二。放過一著。落在第二。天髙地厚。水闊山遙。一句全提。風恬浪靜。卓主丈云。黃河三千年一度淸。

上堂。明不見暗。暗不見明。明暗雙忘。好个無事衲僧。應庵和尙道。明暗雙忘。何異流俗阿師。是汝諸人。若識得流俗阿師。便是个無事衲僧。若是个無事衲僧。便識得流俗阿師。是以諸佛出世。祖師西來。無个是个非个。天左旋地右轉。山門頭合掌。佛殿裏燒香。天下老和尙。口掛壁上。下座。

上堂。舉僧問南院。赤肉團上。壁立千仞。豈不是和尙與麼道。院云是。僧便掀倒禪牀。院云。你看者瞎漢亂做。僧擬議。院便打。師云。南院大似平地喫交。者僧𨿽得便宜。也是乞兒見小利。應庵和尙云。若非者僧敢捋虎須。爭見南院汗馬功髙。賊是小人。智過君子。

謝冬齋秉拂上堂。於食等者。於法亦等。所謂是法平等。無有髙下。楊岐金剛圈栗棘蓬。不可不平等。洞山麻三斤。雲門乾屎橛。不可不平等。金將石試。玉將火試。卓主丈云。曾聞一飽忘百饑。今日山僧身便是。下座。

上堂。僧問。一言道盡時如何。師云。駟不及舌。進云。學人不會。師云。頭長三尺。進云。便與麼去時如何。師云。胡孫系露柱。僧禮拜師乃云。舉不顧。卽差互。擬思量。何劫悟。大眾依而行之。有个分付處。還會麼。雪後始知松柏操。事難方見丈夫心。

佛成道上堂。一月在天。影含眾水。一翳在眼。空花亂墜。釋迦老子走入水牯牛隊裏去也。所以道。得之於心。伊蘭作旃檀之樹。失之於旨。甘露乃蒺藜之園。拍禪牀云。無人知此意。令我憶南泉。

上堂。今朝臘月十五。正好爭先快睹。夜來雪暗長空。早起日輪卓午。添多減少。有放有收。換斗移星。超今邁古。只將此个當宗乘。誰道黃金如糞土。喝一喝下座。

上堂。今朝臘月二十。正好移寬就急。莫教歲盡年窮。事事商量。不及衲僧家。要行但行。要坐但坐。有甚麼商量。卓主丈云。鰕跳不出斗。

請維那上堂。一槌便就。闡揚古佛家風。不假一槌。顯示衲僧巴鼻。興化打克賓。臨濟辭黃檗。較之今日。𨿽相去四五百年。而全機出沒。妙用縱橫。寸刃不施。橫屍萬里。直是不隔一絲毫許。畢竟如何。李廣不封侯。

上堂。凡夫寔謂之有。二乘析謂之無。緣覺謂之幻有。菩薩當體卽空。經云。若以色見我。以音聲求我。是人行邪道。不能見如來。

上堂。空手把鋤頭。三更過汴州。步行騎水牛。深深海底遊。人從橋上過。牽牛去拽魔。橋流水不流。樹上掛燈球。下座。

上堂。山僧未升此座已前。迦葉佛已與諸人舉話了也。且道說甚麼法。二破不成一。一法鎭長存。若作一二會。永劫受沈淪。驀拈主丈云。扶過斷橋水。伴歸明月村。

再住開元禪寺語錄

參學淸欲編

皇慶元年六月十二日。欽奉聖旨入寺。開堂祝聖罷。就座。僧問。天垂寶蓋。地湧金蓮。三世諸佛轉大法輪。大地眾生咸成正覺。靈山一會。今日儼然。學人上來。願聞祝贊。師云。皇基磅礡三千界。聖徳延鴻億萬年。進云。一人端拱無爲化。五葉花開徧界香。師云。盡力道不出僧問。記得同光帝問興化。朕收中原獲得一寶。至今無人酬價。意旨如何。師云。日照天臨。進云。興化云借陛下寶看。又作麼生。師云。丹山生鸑鷟。金殿奏簫韶。進云。帝以兩手托起襆頭腳。爲復當陽顯露。爲復蓋覆將來。師云。乾坤收不得。堯舜不知名。進云。龍得水時添意气。虎逢山色長威獰。師云。切忌亂鍼錐。進云。只如興化道。君王之寶誰敢酬價。又作麼生。師云。一言截斷千江口。萬仞峯前始得玄。僧禮拜師乃云。聖人立極。光破萬邦。皇天無私。惟徳是輔。是以先聖後聖。同聖徳以照臨。古佛今佛。總一心。而明妙。重光末運。再轉法輪。闡揚舊日家風。不墮今時途轍。直得雲行雨施。水到渠成。非惟泉石增輝。抑亦人天欣悅。一句該通五千餘卷。萬機頓赴八面玲瓏。淸風匝地。杲日當空。一道虛凝。迥然光彩。正與麼時如何。域中日月縱橫掛。方外乾坤任捲舒復舉黃龍和尙城中歸偈云。去日一溪流水送。歸來滿谷白雲迎。一身去住非去住。二物無情似有情。師云。大眾還會麼。但行平等事。何用問前程。珍重。

上堂。舉五祖和尙云。末後最殷勤。儂家隨處新。大千沙界裏。不免个中人。且道那个是个中人。平蕪盡處是靑山。行人更在靑山外。師云。五祖老人。𨿽則和泥合水。就中緇素極是分明。山僧則不然。相見卽殷勤。無故亦無新。千年桃核破。渾是舊時人。與麼說話。且道是同是別。下座。

上堂。心心不相知。法法不相到。一句定乾坤。千差俱坐斷。豈不見龐居士云。本自無心於萬物。何妨萬物常圍繞。鐵牛不怕獅子吼。恰似木人見花鳥。木人體本是無情。花鳥逢人亦不驚。心境如如只者是。何慮菩提道不成。𨿽然如是。檢點將來。猶欠悟在。山僧亦有一偈。於一切處常用心。目前萬象盡平沈。當門獅子正哮吼。達摩面皮三寸厚。手攜只履西天去。軒知無著渾身處。蔥嶺那畔逢宋云。唵摩尼達哩吽缽吒。

請頭首上堂。僧問。人天眼目。卽不問。大藏小藏。從什麼處得來。師云。無根主丈。有底艸鞋。僧禮拜師乃云。開人天眼目。展衲僧巴鼻。演出一大藏。闡無邊妙義。舉一不得舉二。放過一著。落在第二。黃河三千年一度淸。人間五百年。彼天爲一晝夜。且道彌勒爲五百億天子。說甚麼法。便證無生法忍。不見道。梵音淸雅。令人樂聞。

上堂。僧問。截水停輪時如何。師云。鰕跳不出斗。進云。與麼則勞而無功也。師云。截耳臥街。進云。向上更有事也無。師云有。進云。如何是向上事。師云。不勞懸石鏡。天曉自分明。僧禮拜師乃云。一翳在眼。空華亂墜。坐斷千差。丁一卓二。譬如擲劍揮空。莫論及之不及。斯乃空輪無迹。劍刃非虧。鏡裏看形見不難。水中捉月爭拈得。卓主丈下座。

上堂。僧問。記得僧問香嚴。不慕諸聖。不重己靈時如何。嚴云。萬機休罷。千聖不攜。意旨如何。師云。海闊魚龍少。山深異類多。進云。疎山爲甚麼不肯香嚴。師云。錦衣公子醉。林下道人悲。進云。只如疎山道。萬機休罷猶有物在。千聖不攜亦從人得。又作麼生。師云。頭長三尺。進云。香嚴云師叔莫道得麼。疎山云道得。香嚴理前問。山云。何不道肯諾不得全。又作麼生。師云。腳下泥深。進云。香嚴云肯又肯个甚麼。諾又諾阿誰。疎山云。肯則肯它諸聖。諾則諾自己靈。爲什麼不契香巖。師云。牛頭南馬頭北。進云。香嚴云。饒汝恁麼。也須倒屙三十年。爲復言中有響。爲復法爾如然。師云。舌上茅生。進云。疎山後果招嘔病。至二十七年。乃云。香嚴師兄記我三十年倒屙。今得二十七年。尙有三年。乃以手抉口中食。用符其記。又作麼生。師云。劍斬甑人頭。波斯腰不屈。進云。只如今日忽有人問和尙。不慕諸聖。不重己靈時如何。未審和尙將何祗對。師云。主丈不在。進云。不向句中求的旨。從今識得截流機。師云。也須倒屙始得。僧禮拜師乃云。教中道。若有一人發眞歸元。十方虛空悉皆銷殞。祖師道。若有一人發眞歸元。十方虛空﹝祝／土﹞著磕著。開元有條活路。與汝諸人共行。拍禪牀云。西風一陳來。落葉兩三片。

解夏上堂。今朝七月十五。以主丈畫一畫云。畫斷葛藤路布。從教天下橫行。免致拋沙撒土。因甚如此。我王庫內。無如是刀。

上堂。於一豪端。現寶王剎。坐微塵裏。轉大法輪。金剛神合掌。踏碎破砂盆。下座。

請後堂首座上堂。拈主丈云。放過一著。落在第二。擘開臨濟三玄。突出衲僧巴鼻。摩訶演法。離四句絕百非。卓主丈云。動容揚古路。不墮峭然機。

上堂。舉僧問地藏。以字不成。八字不是。未審是甚麼字。藏雲看取下注腳。師云。好大眾。古人如風吹水。自然成文。若是今時。只向正文裏看。有甚交涉。只如山僧與麼告報。又作麼生。良久云。好本天下同。

爲寧知客秉炬。寧可碎身如微塵。終不瞎个眾生眼。前面是觀音勢至。後面是文殊普賢。左邊是馬面阿旁。右邊是牛頭獄卒。火焰在中間。爲三世諸佛說法。三世諸佛立地聽。若也會得。主賓互換。凡聖交參。生死去來。如遊園觀。若也不會。破屋無人住。從教野火燒。

上堂。今朝九月十五。多少禪和莽鹵。只知自古自今。豈解成佛作祖。山僧忍俊不禁。指出西天此土。盡乾坤大地撮來。安你諸人眼睫上卽不問。馬大師道自從胡亂後三十年不少鹽醬。又作麼生。淸貧常樂。濁富多憂。

上堂。說佛說祖。有甚麼事。說長說短。便有誵訛。𨿽然如是。風不來樹不動。久立珍重。

冬至上堂。僧問。法不孤起。仗境方生。至節斯臨。願聞法要。師云。入水見長人。進云。少年玩盡天邊月。潦倒來看眼界花。師云。不經一事。不長一智。進云。佛祖未生前。難分淸濁句。師云。重關易度。鳥道難行。進云。與麼則把斷要津。不通水泄去也。師云。深山藏猛虎。淺艸露羣蛇。僧禮拜師乃云。一卽三。三卽一。石筍暗抽條。葭灰回暖律。縱橫妙用可憐生。一切不如心眞實。卓主丈云。歸依佛法僧。

上堂。舉雲門云。古來老宿。皆爲慈悲之故。有落艸之談。隨語識人。若是出艸之談。卽不恁麼。若恁麼。便有重話會語。師云。浮佛卽不然。有一句到你。眉須墮落。無一句到你。﹝祝／土﹞著磕著。兔馬有角。牛羊無角。楊岐一頭驢。只有三隻腳。

上堂。今朝臘月二十五。雲門一曲超今古。不如唱起太平歌。萬象森羅齊起舞。當明中有暗。勿以暗相睹。當暗中有明。勿以明相遇。大眾。將謂是太平歌。元來是參同契。

歲旦上堂。舉五祖和尙云。元正啟祚。萬物咸新。去年乞火和煙得。今日擔泉帶月歸。晷運推移。日南長至。當軒有直道。無人肯駐腳。孟春猶寒。共惟首座大眾起居萬福。蘇武牧羊海畔累日欣然。李陵望漢臺邊終朝笑發。落在甚處。人義盡從貧處斷。世情偏向富門多。師云。五祖老人𨿽則應時納佑。其柰事上偏枯。山僧卽不然。元正啟祚。萬物咸新。近水樓臺先得月。向陽花木易逢春。晷運推移。日南長至。門上釘桃符。小妹不敢入。孟春猶寒。共惟首座大眾。各各起居萬福。宜入新年百事大吉。下座。

佛涅盤上堂。佛身無爲。不墮諸數。釋迦老子。入般涅盤了也。尼連河中火發。燒著須彌。帝釋天惡發。將無邊身菩薩。打一摑云。你爲甚麼不見如來頂相。良久拍禪牀云。抑逼人作麼。

虎丘東州和尙訃至上堂。千聖頂﹝寧﹡頁﹞一著。萬靈捫摸無門。斬釘截鐵震乾坤。迅步踏翻生死窟。此是虎丘堂上東州和尙。五十八年。羅籠不住。呼喚不回。受用不盡底句子。鋒鋩未露處。文彩全彰。黑白不分時。臨機獨脫。以故五處住山。法周沙界。六會說法。聲播叢林。能事旣畢。奄爾眞歸。末後牢關。不通水泄。所以道。拈起也電掣雷轟。放下也空澄海湛。不拈不放時如何。良久云。三十年後。

上堂。舉松源和尙云。敗壞多年苕帚樁。等閒拈起定宗綱。者般標格天然別。不比諸方孟八郎。師云。此事如魚飲水冷暖自知。𨿽然。不因夜來雁。爭見海門秋。

上堂。撲碎明月珠。驪龍無遁形之地。掣斷黃金鎖。麒麟絕蹤迹之方。衲僧門下。正好朝打三千。暮打八百。何也。眼看東南意西北。不知誰後復誰先。

上堂。僧問。記得僧問趙州。如何是祖師西來意。州云。庭前栢樹子。意旨如何。師云。早天多雨意。進云。僧云和尙莫將境示人。州云。我不將境示人。僧云。如何是祖師西來意。州云。庭前柏樹子。又作麼生。師云。斫額望扶桑。進云。後來法眼問覺鐵觜。曾聞趙州有栢樹子話是否。覺云。先師無此語。莫謗先師好。又且如何。師云。枯桑知天風。海水知天寒。進云。莫怪相逢不拈出。它家曾踏上頭關。師云。勘過了打。僧禮拜師乃云。祖師道。單提是大過患。說佛說祖是大過患。山僧卽不然。單提是爲汝諸人。說佛說祖是爲汝諸人。世尊云。若有一法過於涅盤。吾說亦如夢如幻。下座。

皇慶二年十一月初九日。再受聖旨上堂。拈香雲。此香蟠根於大千沙界之中。受性於五分法身之內。不比人間燻陸。豈同海岸旃檀。拈來八表馨香。爇處萬邦和气。爇向鑪中。端爲祝延今上皇帝。聖躬萬歲萬歲萬萬歲。伏願。道髙堯舜。徳邁義軒。永鎭山河。長垂雨露。立生民之大本。悟般若之正因。等金剛堅固之色身。證虛空無邊之壽量。就座。僧出問。天上人間不可陪。好音端自日邊來。展開浮佛堂前看。無限淸風徧九垓。時節因緣。願聞祝贊。師云。大眾盡沾恩。進云。合郡官僚。同增祿位。師云。你分上作麼生。進云。七九六十三。師云。引不著。進云。一言才脫口。萬古落人間。師云。千聞不如一見。進云。祝贊已蒙師指示。向上宗乘事若何。師云。臨濟在黃檗三度喫棒。進云。與麼則人天有賴也。師云。日月昭彰。僧禮拜乃云。皇恩遠降。睿澤霶流。大地山河。咸資欣慰。等乾坤之覆載。同日月以照臨。澄澄光彩。瑩徹十虛。落落神機。髙超今古。揭示靈山奧旨。闡揚少室眞風。且非向外馳求。總是自家寶藏。所以道。我此法印。爲欲利益世間故說。在所由方。勿妄宣傳。況玆寺乃梁朝浮佛之降神。列聖有國之靈鎭。若不存誠至教仰報洪恩。曷由如此。風雲際會。道契宸衷。聖徳旣隆。撫躬知愧。升於寶座。舉唱宗乘。集玆不盡功勛。用祝無疆睿算。雲龍風虎。道泰時淸。纘至治於唐虞。保功成於文武。在座郡縣官僚。諸山教禪師徳。並願股肱王室。柱石教門。政升二品之榮。共恊四方之慶。無任虔禱之至。下座。

上堂。舉僧問五祖云。佛未出世時如何。祖云。大憨不如小憨。僧云。出世後如何。祖云。小憨不如大憨。師云。一點水墨。兩處成龍。下座。

上堂。釋迦老子是大過患。歷代祖師是大過患。天下老和尙是大過患。玄沙問鏡淸。不見一法是大過患。且道不見甚麼法。鏡淸指露柱云。莫是不見者个法麼。玄沙云。浙中淸水白米許汝喫。若是佛法。未夢見在。卓主丈云。腦後見腮。莫與往來。

上堂。舉疎山云。咸通年已前。會法身邊事。咸通年已後。會法身向上事。雲門問云。舉聞和尙咸通年已前會法身邊事。咸通年已後會法身向上事。是否。山云是。門云。如何是法身邊事。山云枯樁。門云。如何是法身向上事。山云。非枯樁。門云。還許學人說道理也無。山云許。門云。枯樁豈不是明法身邊事。非枯樁豈不是明法身向上事。山云是。門云。法身還該一切否。山云。作麼生不該。門指淨瓶云。還該者个麼。山云。闍黎莫向淨缾邊會。門便禮拜。師云。雲門气宇如王。動便該天括地。及乎對疎山面前。也只說得法身邊事。法身向上事未夢見在。疎山云枯樁。非枯樁。者个教中。喚作攬眞成立色相宛然。一切法不遷義。雲門云。法身還該一切麼。亦知有不該處。疏山云。作麼生不該。是什麼心行。雲門指淨缾云。法身還該者个麼。死水裏浸卻。疏山云。闍黎莫向淨缾邊會。三生六十劫。雲門便禮拜。也未是法身向上事在。是汝諸人。卽今要會法身向上事麼。平蕪盡處是靑山。行人更在靑山外。卓主丈下座。

橫川和尙忌辰拈香雲。者老漢。生前莽鹵。天下人不柰渠何。死後顢頇。一切處神號鬼泣。所以道。生也如是。死也如是。截鐵斬釘。有甚忌諱。今朝特地一鑪香。聽得驢鳴也斷腸。

上堂。僧問。如何是賓中賓。師云。相見卽殷勤。進云。如何是賓中主。師云。騎驢入鬧市。進云。如何是主中賓。師云。滿面是埃塵。進云。如何是主中主。師云。東西無伴侶僧問。徳山見僧入門便棒。臨濟見僧入門便喝。和尙見僧入門。如何指示。師云。三斤麻一疋布。僧無語。師云。語不投機。徒勞啖啄。僧云。畱與和尙道。師云。聾人遠聽。僧禮拜師乃云。如我按指。海印發光。汝暫舉心。塵勞先起。看看。釋迦老子。千門萬戶。一時打開了也。礙處非墻壁。通處勿虛空。透得過獨步丹霄。透不過死水裏浸卻。所以道。機不離位。墮在毒海。心若不異。萬法一如。山門頭合掌。佛殿裏燒香。剎竿頭上翻筋斗。萬仞崖前衮繡球。有意气時添意气。得風流處且風流。

上堂。南閻浮提眾生有三種苦。所謂貪愛嗔恚愚癡。捨身受身。出此沒彼。妄認緣塵。種種煩惱。三世諸佛。慈悲喜捨。究竟方便。離兜率降王宮。於塵勞中。現殊勝事。雲門云。直得觸目無滯。達得名身句身一切法空。山河大地是名。名亦不可得。喚作三昧。性海俱備。猶是無風匝匝之波。直得忘知於覺。覺卽佛性。喚作無事人。更須知有向上一竅。正與麼時如何。在捨只言爲容易。臨筌方覺取魚難復舉五祖和尙云。一抽三。二添四。黃牛角指天。八腳垂過鼻。乃云急急。師云。無人過價。打與三百。下座。

古林和尙語錄卷第一

古林和尙語錄卷第二

饒州永福禪寺語錄

饒州路崇報禪寺住持嗣法小師應槐編

師於延佑二年十二月初六日。就平江路天平松下受請。升座。僧問。幹木隨身。逢場作戲。學人上來。請師答話。師云。七九六十三。進云。如是則一言該萬象。無處不流通。師云。毫釐有差。天地懸隔。進云。昔日汾陽禪師不肯出世。石門聰和尙排闥而起。此意如何。師云。傾盡此時心。進云。可謂無心行樂易。荷法得人難。師云。三日後看取。進云。今日和尙。韜光晦迹松下閒房。永福專使三請。畢竟與古人是同是別。師云。它家得自由。進云。恁麼則法隨法行。法幢隨處建立去也。師云。天闊地闊。進云。臨行一句。還許學人道也無。師云。何不領話。進云。摘楊花摘楊花。師云。緊峭艸鞋。僧禮拜師乃云。無心是道。道本無心。捨妄求眞。眞元是妄。以虛空爲正體。法法全彰。將大地作禪牀。頭頭合轍。所以道。法隨法行。法幢隨處建立。主丈橫分世界。艸鞋踏斷乾坤。明明百艸頭邊。突出衲僧巴鼻。一不得有。二不得無。摘楊花。摘楊花。三千里外無人會。種豆何曾得稻麻復舉雪峯一日訪湧泉欣和尙。別次。欣指轎云。者个四人舁。那个幾人舁。峯起身云。道甚麼。欣再舉。峯云。行行。它不會我語。欣云。知卽知。只是道不得。師云。欣和尙重關大啟。不妨力敵勢均。老雪峯𨿽則縱奪可觀。大似因行掉臂。山僧卽不然。忽有人問。者个四人舁。那个幾人舁。只向它道。一任添取。畢竟如何。平蕪盡處是靑山。行人更在靑山外。

入寺。指山門云。一見便見。有甚誵訛。龍門客少。鬧市人多。

祖堂。一二三四五。五四三二一。渡水不穿靴。黃昏候日出。

據室云。從上來事。不異如今。開口不在舌頭上。大力量人。擡腳不起。明眼人落井。貓有軟血之功。虎有起尸之徳。

拈山門疏云。屋裏生涯。有甚難見。急須著眼看仙人。莫看仙人手中扇。

拈路疏云。若論此事。向文彩未發已前。一印印定。方爲好手。點出金剛眼睛。試聽獅子哮吼。

指法座云。無路莫行。有路便上。須彌頂上浪激千尋。日月天人面前地平如掌。遂升座。拈香祝聖罷就座。僧問。三幅天機錦帳春。江東叢席又重新。自從聵祖提綱後。百有餘年少見聞。祝聖開堂。願聞提唱。師云。家家門前赫日月。進云。楊岐一笛超今古。四海從玆樂太平。師云。恩無重報。進云。記得僧問趙州。萬法歸一。一歸何處。意旨如何。師云。十字街頭石敢當。進云。趙州道。我在靑州作一領布衫重七斤。又作麼生。師云。鎭州蘿卜。進云。學人今日亦如是問。未審師還答否。師云。問个甚麼。進云。萬法歸一。一歸何處。師云。山門頭佛殿裏。進云。只如適來道。十字街頭石敢當。與七斤衫相去多少。師云。鐵作秤錘。僧禮拜僧問。適來禪客已涉繁詞。學人不啟一言。請師答話。師云。答汝了也。進云。一言截斷千江口。萬仞峯頭始得玄。師云。亂統禪和。如麻似粟。僧禮拜師乃云。番城古郡。澹水名藍。塔聳雲霄。門連市井。大檀越揮金布地。革律爲禪。名尊宿建立法幢。廣延儔侶。淨緣際會正在斯時。拓開無上妙門。顯示眞實義諦。有佛處不得住。天髙地厚。無佛處急走過。水闊山遙。三千威儀。八萬細行。三百法會。撒向諸人面前。便請一時證入。直得天垂甘露。地湧金蓮。人人頂門上輝大寶光。个个腳跟下徹證生佛未具已前奇特大事。然𨿽如是。只如世尊拈花。迦葉微笑。二祖禮三拜依位而立。達摩云。汝得吾髓。所謂靈山密付。少室親傳。爝火不息。至於燎原。是汝諸人。到者裏作麼生話會。若也道得。古迦釋不先。今彌勒不後。驅逐文殊普賢。走使觀音勢至。然後安其家。樂其業。耕而食。鑿而食。熙熙然如登春臺。不知帝力於我何有。其或未然。山僧捩轉面皮。與諸人露个消息。擊拂子云。不向藍田射石虎。幾乎誤殺李將軍。

檀越請上堂。有情之本。依智海以還源。含識之流。總法身而爲體。一塵入正受。諸塵三昧起。不動本際。現諸威儀。與它眾魔。同作佛事。插枝竹建梵剎竟。會人天爲說法之場。乘願力現宰官身。活疲民享太平之治。功資九有。徳恊二儀。塵塵爾。剎剎爾。念念爾。不動纖毫修證心。一超直入如來地復說偈云。善哉最勝大丈夫。能作世間希有事。住大解脫不思議。盡諸所有悉能捨。翦除荊棘建伽藍。殊勝莊嚴極完美。毗盧遮那大樓閣。寶華湧現千如來。交光相羅帝絲网。具足勝妙諸功徳。於中安住僧伽耶。善能信受第一義。身心淸淨如蓮花。性地圓明無與等。譬如虛空含眾像。於諸境界無分別。於無分別境界中。種種幻化悉充滿。願力如山不動搖。佛功徳海亦無盡。證此金剛不壞身。永爲山門作依怙。

上堂。睦州云。諸人未得个入頭。須得个入頭。旣得个入頭。不得孤負老僧。所以山僧尋常將諸人頂在額角上。諸人行山僧亦行。諸人坐山僧亦坐。諸人有沒量罪過。山僧亦有沒量罪過。下座。

上堂。春日融和。景物明媚。慕道髙人。起居輕利。長連牀上。粥足飯足。三文錢買个黑老婆。頭不梳。面不洗。且腦後一句。是第幾機。下座。

上堂。九烏射盡。一翳猶存。一箭墮地。天下皆黑。百艸頭薦取老僧。鬧市裏識取自己。教中道。一切諸佛及諸佛阿耨多羅三藐三菩提。皆從此經出。卓主丈下座。

上堂。舉鵝湖示眾云。莫道未了底人。浮逼逼地。直饒了得底人。明見自己去處。亦乃浮逼逼地。時雲門在眾中。問首座云。適來堂頭道。未了底人浮逼逼地。固是。因甚麼了得底人也浮逼逼地。首座云。浮逼逼地。門云。首座頭白齒黃。作者个見解。座云。上座莫道得麼。門云。道則不難。會則便會。若不會。莫亂統。座云。只如堂頭意作麼生。門云。頭上著枷。腳下著杻。座云。恁麼則無佛法也。門云。此是文殊普賢大人境界。師云。首座橫身爲物。雲門觸處孤危。直饒八面四方。未免浮逼逼地。只如頭上著枷。腳下著杻。又作麼生。牙齒一具骨。下座。

上堂。拈主丈云。一大藏教。只說者个。有底道不說。坐深井者。不知太虛之寬廣。忘偏見者。方明至理之圓融。豈不見。僧問五祖云。一大藏教。是个切腳。未審切个甚麼。祖云。缽羅娘。卓主丈云。野色更無山隔斷。天光直與水相通。

佛誕上堂。釋迦不曾生。今朝四月八。白牯與貍奴。稱念摩訶薩。老雲門休打殺。畱與兒孫作話端。千古萬古活鱍鱍。

上堂。僧問。古人道。達摩不來東土。二祖不往西天。還端的也無。師云。目前無闍黎。座上無老僧。進云。恁麼則空盡世界去也。師云。一句合頭語。萬劫系驢橛。僧禮拜。師云。好不惺惺乃云。上乘菩薩信無疑。中下聞之必生怪。千年常住一朝僧。蘇武不受單於拜。下座。

上堂。森羅及萬象。一法之所印。永嘉大師云。一月普現一切水。一切水月一月攝。眞淨和尙云。家家門前赫日月。太平不用將軍威。還知二大老落處麼。若也不知。山僧更說道理一徧。於心所生。卽名爲色。卽色空故。當生不生。拈主丈云。主丈子走入燈籠裏去也。

靑苗上堂。南無佛陀耶。南無達摩耶。南無僧伽耶。斗充佛座功徳難量。盞子燒香紫雲靉叇。豈不見祖師道。汝學心地法門。如下種子。我說法要。譬彼天澤。汝緣合故。當得見道。便恁麼去。三乘十二分教。菩提涅盤。眞如解脫。無不透頂透底。其或不然。山僧開方便門。向第二義。與諸人露个消息。言言祖師心印任它傳。默默無上菩提從此得。管取今年勝去年。大家記取波羅蜜復說偈云。異苗翻茂處。深密固靈根。楊廣山前事。今朝喜再論。應眞機不借。轉物道常存。湖水添新綠。苔階長舊痕。更看今夜月。和影落前村。

上堂。舉楊岐示眾云。云蓋不會禪。一味要噇眠。打動震天鼓。不直半文錢。師云。兀兀癡癡。愛討便宜。傍觀者哂。天下楊岐。

上堂。舉僧問瑯琊和尙。淸淨本然。云何忽生山河大地。琊厲聲云。淸淨本然。云何忽生山河大地。僧於言下大悟。松源和尙拈云。晝長夜短。諸人還猛省麼。靑天復靑天。打失髑髏前。不覺日又夜。爭教人少年。師云。老松源大似看錮鏴著鐵。直教盡大地人著手腳不辧。山僧卽不然。淸淨本然。云何忽生山河大地。諸人悟也好。不悟也好。下座。

請頭首上堂。首座也有了。藏主也有了。維那也有了。獅子窟中獅子。旃檀林裏旃檀。爪牙未備。已見英靈。枝葉才敷。爭看馥鬱。且道。侍者還有長處也無。寸不如尺。

上堂。收來放去。妙在無私。減少添多。當機有準。若要千差合轍。直須艸偃風行。更言向上提持。直是徹骨徹髓。正與麼時如何。佇看汗血八駿駒。何啻日馳三萬里。卓主丈。喝一喝。

中秋上堂。十五日已前。掘地覓靑天。十五日已後。攜籃盛水走。正當十五日。天明日頭出。待得黃昏月到窗。無限淸光滿虛空。豈不見。寒山子曾有言。巖前獨靜坐。圓月當空耀。萬象影現中。一輪本無照。若謂中秋分外圓。墮它光影何時了。下座。

上堂。有利無利。不離行市。買帽相頭。長人入水。

上堂。今朝九月初一。次第寒風凜栗。衲僧主丈化龍。吞卻靑天白日。江東西湖南北卽不問。笠子下拶破洛浦徧參底。不勞拈出。因甚如此。玄沙道底。

散藏經上堂。依經解義。三世佛冤。離經一字。還同魔說。去此二途。有个商量處。舉拂子云。看看。有情之本。依智海以還源。含識之流。總法身而爲體。處處全彰寶印。頭頭普現威權。明明生佛以前。一一風行艸偃。金波自湧性海無虧。佛日髙懸義天長朗。以此報國則君聖臣賢。以此安民則民康物阜。囚無宿禁。路不賫糧。一人端拱無爲。萬國咸歸至化。正與麼時如何。劫石有消日。君恩無盡時。

復舉雲門和尙云。三乘十二分教。橫說豎說。與我拈鍼鋒許說底道理來看。師云。不經一事。不長一智。諦觀法王法。法王法如是。

重陽上堂。舉眞淨和尙云。九日無白醪。飽餐黃栗糕。十日有黃菊。催人打禾谷。五更鍾未鳴。鄰雞已數聲。相逢不下馬。各自奔前程。師云。右軍筆畫入石三分。李杜文章光焰萬丈。山僧亦賡一偈。舉似諸人。九日無白醪。免得醉陶陶。十日有黃菊。喚人牮廊屋。五更鍾未鳴。檐前雨滴聲。思量無限事。斫起佛前燈。𨿽然。若要扶豎宗乘。更須別資一路。時節不相饒。今朝九月九。滿城風雨寒。相逢懶擡手。籬下黃花開。路傍人送酒。悠然見南山。急急向東走。

上堂。盡大地是你自己。只是可惜許。然鑪韝之所。鈍鐵尢多。若是伶俐漢。便見築著磕著。拍禪牀云。常因送人處。憶得別家時。

上堂。五日升堂。三八念誦。老大少叢林。一味要打閧。𨿽然動靜無妨。未免勞煩大眾。三十年後話行。也是一番賣弄。

謝秉拂上堂。窮諸玄辯。若一毫置於太虛。竭世摳機。似一滴投於巨壑。舉一豪現無邊寶王剎海。納太虛於一豪之中。灑一滴徧滿三千大千。置巨壑於一滴之內。可以津濟四生。可以梯航九有。可以開衲僧頂門正眼。可以翦邪魔異見稠林。然後攺禾莖爲粟柄。變瓦礫作黃金。換北斗作南辰。轉金烏爲玉兔。所以道。我此法印。爲欲利益世間故說。在所由方。勿妄宣傳。首座藏主。斯其人乎。久參先徳。已足見聞。後學初機。宜加敬信。

上堂。舉雲門云。十五日已前卽不問。十五日已後道將一句來。自代云。日日是好日。師云。大小雲門。巧盡拙出。山僧卽不然。十五日已前旣不問。十五日已後何用繁辭。正當十五日。好本天下同。無事晚來江上望。三三兩兩釣魚翁。

上堂。十二時中。不依倚一物。腳跟下浮逼逼地。七十三八十四。癩馬系枯樁。黑牛臥死水。三十年後。覓一个舉話底也難得。下座。

進退兩班上堂。楊岐輔慈明三十年。風行艸偃。仰山夢說法。五百眾膽顫魂驚。年來世殊事異。名存實亡。無本可據。澹湖者裏。不比諸方。非公言直道不萌於心。非截鐵斬釘不施其用。當進退行藏之際。是全機出沒之時。道个如龍如虎如鳳如麟。早是相埋沒了也。良久召侍者云。三十年後。不得忘卻者話。下座。

上堂。舉僧問雲門。如何是雲門一曲。門云。臘月二十五。師云。會得雲門一曲。便會臘月二十五。會得臘月二十五。便會雲門一曲。有底道。臘月二十五。便是雲門一曲。錯了也。僧又問。唱者如何。且緩緩。依稀越國。彷佛揚州。

上堂。新年頭有佛法也。瞞你諸人不得。新年頭無佛法也。瞞你諸人不得。因甚如此。日日是好日。

請都寺上堂。拈卻漏燈盞。放出自己光明。踏碎破砂盆。突出衲僧巴鼻。揚下從前活計。斬新舊日規模。同心同徳。翊贊叢林。利己利人。荷檐佛祖。所以道。化育之本。物我同途。離相離名。古今不易。正與麼時。出格一句作麼生道。驚羣須是英靈漢。敵勝還它獅子兒。

上堂。舉雪竇和尙云。春力不到處。枯樹亦開花。九年人不識。幾度過流沙。師云。日不待火而熱。月不待風而涼。𨿽然。志士苦日短。愁人知夜長。

謝覺非鄧山長上堂。舉郭功甫請東山演和尙升座。於法座前燒香雲。此一瓣香。爇向鑪中。爲光明云徧法界。供養堂頭禪師。伏願。於此雲中方廣座上。擘開面門。放出先師形相。與諸人描貌。何以如此。白雲巖畔舊相逢。往日今朝事不同。夜靜水寒魚不食。一鑪香散白蓮風。五祖遂云。曩謨薩怛陀缽怛囉。恁麼恁麼。幾度白雲溪上望。黃梅花向雪中開。不恁麼不恁麼。嫩柳條金綫。且要應時來。不見龐居士問馬大師云。不與萬法爲侶者。是什麼人。大師云。待汝一口吸盡西江水。卽向汝道。一口吸盡西江水。萬丈深潭窮到底。略彴不是趙州橋。明月淸風安可比。師云。大凡是過量人。明過量事。於過量境界中。顯過量機。發過量用。直下如平地上險崖坦夷處孤峻。然美則美矣。其柰五祖老人有打破虛空。回互不犯底手段。所謂動弦別曲。葉落知秋。如珠走盤。不畱影迹。山僧與覺非山長。三十年吳門交遊之舊知。其出處大節任重斯道。有古君子之風。又能畱心佛祖奧妙之學。至目擊道存處。亦不在楊大年郭功甫之下。二千里水陸之遙。不易來此相訪。擊鼓升堂。聊伸敍謝。因舉郭功甫見五祖機緣。效顰一偈。舉似大眾。恁麼恁麼。三載泮宮名已播。塵勞世事合忘言。百歲光陰等閒過。不恁麼不恁麼。話別還吳誠未可。三千里外旣相逢。一室寥寥且同坐。休論世俗文章。說甚馬師龐大。侏儒自古飽死。方朔依然受餓。不如一種平懷。形迹相忘彼我。詩書自有家傳。孫丁已添兩个。聖明天子求賢。傳說更教誰做。擊拂子云。急急如律令勑。下座。

上堂。僧問。睦州見僧來參便喝云。上座因甚麼偸常住果子。且道有指示也無。師云。金將火試。進云。那僧道某甲方來。因甚麼道偸常住果子。是會睦州意。不會睦州意。師云。路貧愁殺人。進云。睦州道贓物見在。畢竟如何。師云。面赤不如語直。進云。只如松源和尙頌云。傾盡寶山寶。全身入荒艸。若是鳳皇兒。不向那邊討。還契他睦州意也無。師云。矢上更加尖。進云。古今無異路。達者共同途。師云。早是千里萬里乃云。華嚴六相義。同中還有異。異若異於同。卽非諸佛意。只如杜順和尙道。懷州牛喫禾。益州馬腹脹。天下覓醫人。灸豬左膊上。且道是同是異。點石化爲金卽易。勸人除卻是非難。下座。

謝監收上堂。舉五祖和尙云。四五百檐麥。二三千石稻。好个休糧方。耆婆不得妙。師云。老東山。家法森嚴。不通水泄。有底道。神仙妙訣。父子不傳。殊不知。正是隨語生解。澹湖者裏。鞭長不及馬腹。索短不勾深泉。三莊盡數收來。都盧不滿一千。道是監收失職。丰凶又屬天年。窮廝炒餓廝煎。攪得身心一團麻綫。下座。

上堂。舉潙山問仰山。甚處來。仰山云。田中來。潙山云。田中多少人。仰山插鍬而立。潙山云。今日南山大有人刈茅。仰山拔鍬便去。師云。插鍬而立。拔鍬便去。數目甚分明。幾个知來處。大眾會麼。金輪天子勑。艸舍家風別。

佛涅盤上堂。淨法界身。水無出沒。好事大家知。跳出無明窟。豈不見。僧問汾陽云。佛身無爲。因甚向雙林示滅。汾陽和尙云示。汾陽示太容易。涅盤心祖師意。上上人須薦取。擬思量失卻鼻。燈籠嗔露柱喜。疥狗泥豬逞唇觜。盡道今年勝去年。落花依舊隨流水。

上堂。三春景暮。萬物敷榮。梁間紫燕呢喃。枝上黃鸝睍睆。處處全彰海印。頭頭示現眞機。文殊普賢。昨夜三更起佛見法見。貶向二鐵圍山。三家村裏李翁子。醉倒街頭呵呵大笑。且道笑个甚麼。有智無智較三十里。

橫川和尙忌辰拈香雲。巴陵報雲門之恩。垂三轉語。石中有玉。楊岐爲慈明設齋。作女人拜。沙裏無油。楚江東畔。澹水湖頭。慚愧絲無系蟻。等閒賣弄風流。打瓦鼓唱村田樂。奏淸廟朱弦之韻。燒榾柮蒸尖米飯。薦純陀酥酪之羞。會醫少病。知分無愁。遺劍在此。刻舟奚求。

浴佛上堂。大眾。道釋迦如來今日降生。是瞎眾生眼。道釋迦如來今日不降生。是瞎眾生眼。寧可碎身如微塵。終不瞎个眾生眼。

上堂。舉僧問同安察和尙云。如何是向去底人。答云。寒蟬抱枯木。泣盡不回頭。問。如何是卻來底人。答云。火裏蘆花秀。逢春恰似秋。問。如何是不來不去底人。答云。石羊遇石虎。相逢早晚休。松源和尙拈云。入理深談。隨機應物。還它同安老人。若是衲僧門下。未免漏逗。何故。只解須水張帆。不能逆風把柂。有問冶父如何是向去底人。云眼睛突出。如何是卻來底人。雲天闊地闊。如何是不來不去底人。云明月照幽谷。寒濤響夜砧。師云。老同安和盤托出。爭柰袖短臂長。埋沒它洞上宗風不少。松源和尙𨿽則向斬釘截鐵處。略露鋒鋩。檢點將來。未免隨語生解。有問澹湖。如何是向去底人。築著磕著。如何是卻來底人。口似匾檐。如何是不來不去底人。觀音買胡餅。笑倒金剛神。

上堂。檐聲不斷前旬雨。電影還連後夜雷。喚取瞎驢來趂隊。明朝依樣舞三臺。

上堂。善言言者言所不能言。善迹迹者迹所不能迹。文殊請世尊。再轉法輪。世尊云。吾四十九年。未曾說著一字。汝請吾再轉法輪。是吾曾轉法輪耶。此釋迦老子。言所不能言也。六祖大師云。吾有一物。無頭無尾。無名無字。無背無面。諸人還識麼。時有荷澤神會出云。是諸佛之本源。神會之佛性。六祖打一棒云。者饒舌沙彌。我喚作一物尙不中。何況本源佛性乎。此子設有把茅蓋頭。只成个知解宗徒。此六祖大師。迹所不能迹也。更有幾个老凍膿。不能盡舉。下座。

上堂拈主丈云。多不添。水不減。卓主丈。舌是斬身之本。

重陽上堂。不知月之大小。不知歲之餘閏。才逢此日重陽。又見冬行春令。一九二九。三九二十七。九九八十一。數目甚分明。超過百千億。此時若不究根源。更待當來問彌勒。

上堂。舉古者道。上士聞道勤而行之。中士聞道如存若亡。下士聞道而大笑之。師云。澹湖卽不然。上士聞道大笑。中士聞道大笑。下士聞道大笑。畢竟如何。到頭霜夜月。任運落前溪。

開鑪上堂。火鑪頭。無賓主。非卽言非。是卽言是。丹霞燒木佛。院主眉須墮。正是者个道理。忽有个漢出來道。是甚麼道理。只向道。舉一隅不以三隅反則不復也。

上堂。古人道。天寒人寒。大家在者裏。山僧道。天寒人寒。各自歸寮歇去。三界無法。何處求心。四大本空。佛依何住。夜行莫踏白。不是水便是石。下座。

冬節上堂。時復時。日復日。捱到陰極陽生。依舊寒風凜栗。一徑直。二周遮。九年人不識。幾度過流沙。

謝秉拂上堂。一句語具三玄。一玄中具三要。首座也與麼道。藏主也與麼道。只有山僧不與麼道。何也。若與麼道。是汝諸人。決定不會三玄三要底道理。豈不見雲門大師云。三乘十二分教。橫說豎說。與我拈鍼鋒說底道理來看。菩提涅盤。眞如解脫。三九二十七。喝一喝。洎錯下注腳。

上堂。舉古人道。言而足。終日言而盡道。言而不足。終日言而盡物。道物之極。言默不足以載。非言非默。議有所極。師云。登山須到頂。入海須到底。黃河三千年一淸。蟠桃三千年結實。五祖和尙云。牛角長三寸。兔角長八尺。四溟東海流。般若波羅蜜。下座。

爲珣首座秉炬。聰明不敵生死。乾慧豈免輪回。開人天眼目是死句。瞎人天眼目是死句。三世諸佛在火焰裏轉大法輪是死句。火焰爲三世諸佛說法。三世諸佛立地聽是死句。所以道。平地上死人無數。過得荊棘林是好手。火裏迸出靑蓮花。水中驚起泥牛吼。

元宵上堂。燈燈相續。物我俱忘。一句無私。當陽顯示。豎起拂子云。看看。今佛放光明。助發實相義。古佛與露柱交參。貓兒咬殺老鼠。

上堂。拈主丈云。佛佛授手。祖祖相傳。只說者个。不說那个。有底道。山河大地不礙眼光。者个那个。總在里許。𨿽然。且道馬大師自從胡亂後。因甚麼三十年不少鹽醬。卓主丈云。大家齊著力。

佛涅盤上堂。召大眾云。釋迦老子。有五種過患。至今二千餘年。無人破口說著。山僧不惜口業。今日爲諸人說破。乘自象降王宮。是一。出王宮入雪山。是二。睹明星成正覺。是三。起道樹詣鹿苑。是四。乃至摩胸告眾入般涅盤。是五。𨿽然。若教頻下淚。滄海也須乾。

上堂。三日前五日後。祖祖相傳。佛佛授手。分開泰華。裂破黃河。薩怛阿竭二千年。摩酰首羅三隻眼。喝一喝。下座。

上堂。僧問。古人道。一人發眞歸元。十方虛空悉皆消殞時如何。師云。天闊地闊。進云。又有道。一人發眞歸元。十方虛空。築著磕著。又作麼生。師云。礙塞殺人。

乃云。今朝五月二十五。不說從前佛與祖。炎暑蒸人汗似湯。荷風拂拂來庭戶。入荒田不揀。信手拈來艸。認得大哥妻。元來是阿嫂。喝一喝。

靑苗會上堂。風以時雨以時。麥頴呈祥。嘉禾秀穗。樵叟盡謳歌。農夫極歡喜。惟有衲僧家。從來沒巴鼻。飯罷便噇眠。看經先瞌睡。南無主百谷苗稼大神。切不得忘卻靈山授記。下座。

上堂。四大本空。佛依何住。是汝諸人。十二時中。還曾夢見也未。東廊上西廊下。三家村裏破艸鞋甚麼處著。下座。

上堂。舉五祖和尙上堂。顧視大眾云。八十翁翁輥繡球。便下座。時。無爲泰和尙在會。欣然出眾云。和尙試輥看。祖乃以手。作打杖鼓勢。操蜀音唱綿州巴歌云。投子山打瓦鼓。楊平山撒白雨。白雨下取龍女織得絹二丈五。一半屬羅江。一半屬玄武。無爲以手掩祖口云。和尙。只消念到者裏。祖乃大笑。師云。五祖老人。有回乾轉坤。移星換斗底作略。惜乎。當時不遇其人。若是山僧。見它作打杖鼓勢。則以手約住云。低聲低聲。墻壁有耳。

謝後堂首座。上堂。夢中說六波羅蜜。與覺時是同是別。前三三後三三。摩訶演法。離四句絕百非。是第二句。還我第一句來。

上藍客至。上堂。須彌山突出諸人額角邊。大海水在諸人腳跟底。昨日有人從江西來。卻往徑山去。馬大師接八十員善知識。正是上藍寺裏。卓主丈。喝一喝。

上堂。實際理地。不受一塵。法堂前淨潔打疊了也。是汝諸人。正好踏步向前。𨿽然。更須向異類中行始得。忽有个漢出來道。如何是異類中行。只向它道。行畜生行者是。更問如何是行畜生行。入水見長人。畢竟如何。貓兒偏解捉老鼠。

定慧和尙至。上堂。至人應世。如月行空。燭昏衢之不夜。闡定慧之眞宗。辟三玄之要路。開異見之盲聾。髙亭訪徳山。望剎竿便去。聞時富貴。興化遇同參。打下法堂。見後貧窮。澹湖將長補短。不躡前蹤。二十年前道伴。三千里外相逢。阿呵呵。庭前黃葉落。聽我話西東。

達摩祖師忌辰拈香雲。來東土不識梁王。坐少林瞞殺神光。兩處牢關把斷。至今道絕人荒。不睹惡而生嫌。不觀善而勤措。不捨智而近愚。不拋迷而就悟。水闊山髙。雲開月露。

上堂。枯桑知天風。海水知天寒。衲僧家。知甚麼茄子瓠子。豈不見。黃帝失玄珠於赤水。使智索之而不得。使離朱索之而不得。使契詬索之而不得。乃使罔象索之。五祖和尙云。直饒罔象得之。也未是好手。大眾會麼。歸堂向火。

謝秉拂上堂。記得首座垂語云。向上一路。千聖不言。痛惜今時翻成戲論。今夜禪客不請相見。好兄弟。如是則禪客無問。首座藏主無答。無問無答。賓主歷然。旣無問無答。賓主歷然。有問有答。不可無賓主也。賓主旣定。尊卑自分。所以山僧二十年來。據此曲錄棚。不知戲了多多少少。就中覓一个頭對。直是難得。豈不見。劉宜翁。問眞淨和尙云。長老。寫戲來得幾年。眞淨云。專候樂官來。翁云。我不入這保社。淨云。爭柰卽今在這場子裏。又不見。五祖和尙。舉雲門示眾云。聞聲悟道。見色明心。觀世音菩薩。將錢買胡餅。放下手元來卻是饅頭。五祖卽不然。以手作打杖鼓勢云。彭八刺紮。二大老。神頭鬼面。𨿽則聳動傍觀。檢點將來。也只做得棚前走使。若是掌樂司官。未夢見在。山僧卽不然。以手作相撲勢。召大眾云。看。忽若五祖眞淨出來道。長老長老。我戲你也戲。只向它道。齊之以禮。

上堂。鍾聲咬破七條。梁燕深談實義。可憐拾得寒山。借它鼻孔出气。只如達摩面壁九年。二祖立雪斷臂。又明甚麼邊事。一花五葉無分付。幾个男兒是丈夫。喝一喝。下座。

進退兩班上堂。今古何人道可齊。主山髙又按山低。澹湖出處渾相似。前是東兮後是西。所以道。行藏取捨。各有其時。動靜去來。無非緣斷。到者裏。是非杳絕。凡聖兩忘。自然山是山水是水。僧是僧俗是俗。知事自知事。頭首自頭首。豈不見。石頭和尙云。本末須歸宗。尊卑用其語。驀拈主丈云。主丈子。不覺手之舞之。足之蹈之。何故。不見道。賓主歷然。

上堂。舉洞山云。五臺山上云蒸飯。佛殿階前狗尿天。剎竿頭上煎﹝饑﹣幾﹢追﹞子。三个胡孫夜簸錢。石霜云。風吹石臼爭哮吼。泥捏金剛水裏走。踏翻海月亂波生。驚起土星犯牛斗。道吾云。三面貍奴腳踏月。兩頭白牯牛拏煙。戴冠碧兔立庭柏。脫殼烏龜飛上天。保寧勇云。此三頌。一頌堪與佛祖爲師。一頌堪作人天榜樣。一頌驗衲僧眼目。有眼者辧取。師云。大小保寧。譬如畫蛇。只知添足。不知露出尾巴。山僧別下一著。非惟剿絕保寧葛藤。且要與石霜洞山道吾。兩得相見。我不我渠不渠。是不是非不非。三更半夜唱巴歌。無端驚起梵王睡。金剛神惡發。打落帝釋鼻。大眾。試下一轉語看。

上堂。雷動云興。冬行春令。三艸二木。一雨普滋。麻三斤殿裏底。是甚麼拭不淨故紙。喝一喝。

上堂。今朝二月初一。門外寒風凜栗。雪消定是春來。天曉還看日出。釋迦老子。三七日中。思惟是事。啟口無門。達摩大師。盡力提持。也只道得个不識。文殊普賢。昨夜三更。起佛見法見。貶向二鐵圍山。澹湖寺裏。徳山棒教甚麼人喫。喝一喝。

上堂。入林不動艸。入鳥不亂羣。說醋口不酸。過水腳不濕。𨿽然是个沒量大人。若到澹湖門下。未免鈍置。且道。澹湖有甚長處。當斷不斷。不招其亂。下座。

佛誕上堂。釋迦老子。曠大劫來。未嘗入滅。四月八日。何曾降生。若謂周行七步。目顧四方。指地指天。作獅子吼。正是瞞你諸人。豈不見。遵布衲。在藥山浴佛次。山云。汝只浴得者个。不浴得那个。衲云。把將那个來。山便休去。藥山釣頭有餌。不妨擲去拋來。遵布衲腳下泥深。未免東撐西柱。檢點將來。一人浴得者个。不浴得那个。一人浴得那个。不浴得者个。澹湖卽不然。者个那个。總與一杓惡水。何故。功不浪施。

上堂。舉松源和尙。舉馬祖入室罷。西堂百丈南泉。隨侍玩月次。祖云。正當恁麼時如何。堂云。正好供養。源云。望梅林止渴。丈云。正好修行。源云。金不博金。泉拂袖便行。源云。只得一橛。祖云。經歸藏。禪歸海。惟有普願。獨超物外。源云。唵摩尼噠哩吽潑吒。這一火落。鼻孔總被穿了也。你諸人。向甚麼處出气。擊拂子下座。師云。一轉語。看樓打樓。一轉語。泥裏洗土。一轉語。艸繩自縛。一轉語。隔靴用拳頭抓癢。更有一轉語。山僧不敢自瞞。何故。也怕被它穿卻鼻孔。下座。

謝西蜀講主首座。上堂。舉應庵和尙云。大宋國裏。只有兩个僧。川僧浙僧。其餘盡是子。淮南子福建子江西子。不見道。父慈子孝。道在其中矣。師云。老應庵。如將折箸擬探滄溟。𨿽然用力不多。直是窮教到底。澹湖則不然。大元國裏。能有幾人。周金剛陳尊宿。若不墮泥犂。決定入地獄。五千餘卷沒商量。斷弦須是鸞膠續。

上堂。釋迦老子道。如我按指。海印發光。汝暫舉心。塵勞先起。塵勞旣起。業識茫茫。所以祖師道。汝若坐時我須立。我若坐時汝須立。然卽一期方便。爭柰土嚝人稀。拍禪牀云。禹力不到處。河聲流向西。

出鄕歸上堂。一出經旬。拋離大眾。此日歸來。不勝慶愜。然則動是靜之體。靜是動之用。動靜俱忘。體用雙泯。如是則溪山雲月。處處同風。水鳥樹林。頭頭顯道。便與麼去。入理深談卽不無。祖師門下。未夢見在。豈不見。雪峯問僧。甚處去來。僧云。識得卽知去處。峯云。你是了事人。亂走作什麼。僧云。和尙莫塗污人好。峯云。我不塗污你。古人吹起布毛。又作麼生。僧云。殘羹餿飯。已有人喫了。峯休去。後來雲門別前語云。築著便作屎臭气。又別後語云。將謂是鉆天鷂子。元來是死水蝦蟇。者僧旣知去處。雪峯只合便休。雲門忍俊不禁。未免爲蛇畫足。古人且置。只如今日又作麼生。大盡三十日。小盡二十九。

上堂。相逢不拈出。舉意便知有。和底盡掀翻。面南看北斗。驀拈主丈云。看看。無智人前莫說。打你頭破額裂。下座。

上堂。僧問。眹兆未分已前消息。請和尙指示。師云。兔馬有角。牛羊無角乃云。三乘十二分教。五千四十八卷。不說菩提涅盤眞如解脫。不說月之大小。歲之餘閏。不說晝明夜暗。日上月下。火是柴燒。飯是米做。因甚如此。衲僧家。百不知百不會。便是个無事人。忽若有个漢出來道。長老說了也。只向它道。我也知你親。下座。

達摩祖師忌辰拈香雲。度流沙。腳廋鞋寬。坐少林。頭童齒豁。槌不殺。打不殺。罵不殺。此土西天。君子可八。

進退兩班上堂。僧問。今朝十二月半。衲僧有則公案。不屬歲序推遷。不被陰陽轉換。正與麼時。請師提唱。師云。冬不寒臘後看。進云。與麼則括地該天。騰今耀古去也。師云。大似不知時。進云。有物先天地。無形本寂寥。能爲萬象主。不逐四時凋。是同是別。師云。總沒交涉。進云。古今無異路。達者共同途。說甚麼有物先天地。師云。正要與麼。進云。天地凜然。萬象樅然。因甚麼道無形本寂寥。師云。千年無影樹。今時沒底靴。進云。無名無字。無背無面。作麼生能爲萬象主。師云。今古歷然。進云。劫火洞然。大千俱壞。爲甚麼不逐四時凋。師云。天上天下。進云。萬古碧潭空界月。再三撈漉始應知。師云。只恐勞而無功。進云。大眾沾恩。學人禮謝。師云。果然。乃舉五祖和尙示眾云。趙州道个柏樹子。廬陵隨後雪白米。中間有个白蓮峯。一口吸盡西江水。喜美囉囉哩。我自我你自你。深村有个白額虫。吒腮鬣頷九條尾。良久云。咦。好怕人師云。五祖老人。將頭作尾。將尾作頭。不落宮商。自成曲調。較之村歌社舞。一時非不美觀。若是黃鍾大呂。白雪陽春。大欠音律在。山僧今日舉似東班知事。使其知有楊岐直下家法森嚴。不比諸方和泥合水。首座藏主。全身奉重。別有生涯。同心同徳。翊贊叢林。逸格超宗。光揚祖道。惡。洎乎錯下注腳。

上堂。一卽三。三卽一。黃河輥底流。日輪海中出。還會麼。深水取魚長信命。不曾將酒祭江神。下座。

初三日賀正上堂。年年是好年。日日是好日。今日是初三。前日是初一。新年頭佛法。不屬有與無。明教與鏡淸。盡力道不出。因甚如此。王令稍嚴。

上堂。新年已過十日。堪嘆時光易失。看看便是淸明。虼蚤蚊虫又出。𨿽然自古自今。且要一朝事畢。古人云。不登泰山。不知太虛之寬廣。不探滄海。不知滄溟之淺深。與麼說話。平地上險崖。坦夷處孤峻。山僧有條活路。要與諸人共行。拍禪牀云。看。

元宵上堂。上八不見參星。下八不見紅燈。惟有衲僧正眼。常時赫赫明明。風吹不入。雨灑不濕。雪珠牀上跳。欲言言不及。只將此景做元宵。千聖從教下風立。

上堂。謝黃龍首座。拈主丈云。白額爪牙。黃龍頭角。拈起也霧捲長空。放下也風生萬壑。佛手驢腳生緣。突出神光閃爍。舉一不得舉二。放過一著。落在第二。門外春光已半過。落花幾度隨流水。卓主丈。下座。

佛涅盤上堂。心不是佛。心與佛俱非。智不是道。智與道俱遣。今日卽有。明日卽無。蒼天蒼天。波旬失途。

上堂。雪竇道。三分光陰二早過。靈臺一點不揩磨。貪生逐日區區去。喚不回頭爭柰何。山僧道。只者喚不回頭。三世諸佛。六代祖師。是他同參。與麼說話。𨿽則向上提持。未免循途守轍。畢竟如何。不是弄潮人。莫入洪波裏。

結制上堂。今朝四月十五。大好一場莽鹵。人人禁足護生。未免殺佛殺祖。僧問雲門。殺父殺母。佛前懺悔。殺佛殺祖。甚處懺悔。雲門云。露。大小雲門。也是看窟籠著榍。

上堂。黃檗打臨濟。興化打克賓。古今商量咸謂。事有多途。理無二致。然則明大機顯大用。乃上古之風規。亦今時之樞要。澹湖。當言不避截舌。當鑪不避火迸。敢謂天下宗師。个个眼橫鼻直。只是不曾向頂門上。下者一槌。所以不知古人赤心片片。畢竟如何。關羽斬顏良。下座。

上堂。舉白雲端和尙示眾云。此事。如萬仞崖頭。總知道放著手便一撲到底。只是舍命不得。山僧不動毫頭。教汝諸人到底去。乃擲下主丈。師云。者个說話。諸方錯會者多。且道。那里是他錯會處。捨命不得。便是錯會。端和尙。𨿽則力盡烏江。檢點將來。也是按牛頭喫艸。畢竟如何。路從平處險。人向靜中忙。下座。

上堂。今朝七月初一。九夏相將告畢。衲僧正眼豁開。徹見靑天白日。趙州和尙道。諸人被十二時辰使。老僧使得十二時辰。脫籠頭卸角馱。一丸消眾病。不假藥方多。

上堂。拈主丈云。衲僧家。秋初夏末。東去西去。且道。主丈子。還肯它也無。若肯它。隨例顚倒。若不肯它。有甚長處。不顚倒。沒長處。放在臥牀頭。準備打老鼠。

開鑪上堂。三世諸佛在火焰裏轉大法輪。面赤不如語直。火焰爲三世諸佛說法。三世諸佛立地聽。入水見長人。是法住法位。世間相常住。然常住之法。非目前萬象森羅。四聖六凡。各安其住。是謂常住。何也。不見道。是法非思量分別之所能解。又云。不是目前法。非耳目之所到。阿呵呵。也大奇。向道是龍剛不信。果然奪得錦標歸。

上堂。天道久不雨。大地盡焦枯。衲子終朝打坐。園丁引水澆蔬。缽裏飯桶裏水。四七二三難下觜。舉起手云。蘇嚧蘇嚧。

上堂。十五日已前。珠回玉轉。拈放一邊。十五日已後。截鐵斬釘。置之一處。正當十五日。天寒人寒。地鑪頻著火。收足上蒲團。驀拈主丈云。祖師鼻孔在這里。卓主丈云。長三尺。

上堂。孟冬薄寒。仲冬嚴寒。江上霜風凜凜。天邊紅日團團。動卽影現。覺卽冰生。九年人不識。今古競頭爭。卓主丈云。關。

爲開監寺秉炬。開示悟入。常樂我淨。生死到來。增益重病。坐斷上頭關。顯出毗盧印。如大火聚。近之燎卻面門。如百千燈。攝之入大圓鏡。楊岐一頭驢。頭正尾亦正。

歲旦上堂。舉雲門喫茶次。擎起盞子云。三世諸佛聽法了。鉆入盞子裏去也。你諸人。若也不知。向多年曆日裏會取。師云。雲門一代宗師。只認得个盞子。山僧道。三世諸佛。在多年曆日裏。諸人若也不知。不免又從頭起。

上堂。檐聲不斷前旬雨。電影還連後夜雷。待到天晴日頭出。不妨同步上髙臺。三世諸佛。眼覷不及。歷代祖師。口說不到。拈主丈云。諸人識得主丈子。許你入阿字法門。

佛涅盤上堂。拘屍水邊。雙林樹下。摩胸告眾。入般涅盤。釋迦孝子。面皮厚三寸。東震旦國鄱陽城裏。證法界身。示生滅法。釋迦孝子。面皮厚三寸。只者兩處。面皮共厚六寸。我輩沙門釋子。聞與麼道。慚惶殺人。若是外道波旬。又爭怪得。

上堂。釋迦彌勒。猶是它奴。文殊普賢。泥豬疥狗。麻三斤殿裏底。總是非時語。且道。同心同徳。者邊那邊。通古通今。全殺全活一句。作麼生道。卓主丈云。煩惱海中爲雨露。無明山上作云雷。

靑苗會上堂。看經不識字。字義常炳然。禮拜不低頭。功徳難比況。所以道。一切諸佛。及諸佛阿耨多羅三藐三菩提。皆從此經出。有底便道。畢竟此經從甚處出。恁麼說話。勞而無功。澹湖卽不然。薩達阿竭二千年。一句該通五千卷。十風五雨樂升平。慚愧水賤米亦賤。

槐首座赴西山崇報請。上堂。諸佛不出世。祖師不西來。人人頂門上。輝大寶光。个个腳跟下。縱橫十字。不在聲前句後。自然八面玲瓏。迨乎靈山會上。少室峯前。赤手持來。橫身荷負。便有祖翁田地。契券分明。的的相承。安家樂業。山僧三十年來。亦在里許。深耕淺種。帶水拖泥。挈挈波波。因誰致得。今日人天眾前。分付崇報長老。西山那畔古佛場中。放兩拋三。貴買賤賣。所謂驅耕夫牛。奪饑人食。若不如是。影響奚爲。豈不見。五祖和尙道。山前一片閒田地。叉手叮嚀問祖翁。幾度買來還自賣。爲憐松竹引淸風。卓主丈云。更有破砂盆一隻。盡情書在契憑中。

上堂。一夏九十日。今朝又過半。一句沒商量。大家著眼看。南斗七北斗八。﹝梟﹣木﹢兒﹞脛長鶴脛短。會麼。從來驀直爲人。不比諸方擔板。

上堂。僧問。兩劍交鋒時如何。師云險。進云。如是則一塵不立。鼓腹謳歌去也。師云。且喜天下太平乃云。一夏九十日。尙有十五日。報汝參玄人。光陰莫虛擲。天髙髙不窮。地厚厚無極。開單展缽時。札札用心力。忽若寒山子。騎牛入你鼻孔裏去。又作麼生。直得額頭汗出。

師一日云。紅鑪焰上雪花飛。僧擬進語。師云。退後退後。

上堂。舉臨濟栽松次。黃檗問云。深山中栽許多松作甚麼。濟云。一爲山門作境致。二爲後人作標榜。道了以鐝鐝地三下。檗云。𨿽然。子已喫吾三十棒了也。濟又鐝地一下。檗云。吾宗到汝大興於世。潙山問仰山云。黃檗只囑臨濟一人。別更有麼。山云。有。只是年代深遠。不欲舉似和尙。山云。我也要知。汝但舉看。山云。有一人令行吳越。遇大風則止。師云。後來諸方咸謂。讖風穴和尙。大行臨濟之道於江南兩浙之間。是皆己見不明。妄生穿鑿。應庵和尙云。當時何止遇大風則止。直得虛空界盡。此話方始大行。喝一喝。聽事不眞。喚鍾作甕。

重陽上堂。靑靑翠竹。盡是眞如。鬱鬱黃花。無非般若。古人言教。本自現成。後學商量。徒增話會。說翠竹著翠竹。說黃花著黃花。殊不知。三年一閏。九日重陽。時節不相饒。總是自家底。卓主丈。喝一喝。

師一日坐次。僧才入。師云。適來上座亂統。打出了也。你因甚麼也亂統。僧擬議。卽喝出。次有僧入。師云。適來那僧。不曾開口。因甚麼道他亂統。僧云。某甲是某州某縣人氏。師云。卻是你亂統。便打出。

爲常庵主秉炬。常光現前。壁立萬仞。生死涅盤。本來淸淨。貧窮孤露。是眞道場。如火宅中。示以淸涼。庵內不知庵外事。一堆紅焰藕花香。

上堂。舉五祖和尙。因白雲忌日上堂云。去年正當恁麼時。多前年三件事。今年正當恁麼時。多去年七件事。者十件事。數不過者甚多。何也。去卻七三存一。事是去年。說是今日。急如箭。黑似漆。無言童子口吧吧。無足仙人劈胸踢。良久云。交。師云。五祖老人。與麼說話。也是靈龜曳尾。者十件事。有甚麼難數。前年底。去年底。今年底。牛頭南馬頭北。和底盡掀翻。從來沒蹤迹。二由一有。一亦莫守。前三後三。烏飛兔走。今朝天气嚴寒。不出頭是好手。暖處商量也未然。須知不在口皮邊。展兩手云。了。

上堂。乾坤之內。宇宙之間。中有一寶。祕在形山。眼覷不到時。塡溝塞壑。言思不及處。天寬地寬。卓主丈云。剛被賣油翁發笑。忙者自忙閒者閒。下座。

佛涅盤上堂。涅盤無自性。自性無涅盤。諸佛無涅盤。亦無涅盤佛。五臺山上云蒸飯。佛殿階前狗尿天。剎竿頭上煎﹝饑﹣幾﹢追﹞子。三个胡孫夜簸錢。

上堂。古人道。明知只是者个。只是用不著。山僧道。明知只是者个。入地獄如箭射。牛角長兔角短。減少與添多。大家著眼看。卓主丈一下。

上堂。僧問。升堂久不問話。今朝放過不可。拈來一句無私。便請當陽剖破。師云。道甚麼。進云。與麼則騰今耀古去也。師云。何處不稱尊。進云。記得羅漢琛禪師。與長慶保福。入州見牡丹花。慶雲。好一朵花。福云。莫眼花。漢云。可惜一朵花。且道。明个甚麼邊事。師云。好一朵花。進云。且道。三大老。還有優劣也無。師云。分身兩處看。進云。學人敢道。三大老說則不無。要且不曾見牡丹花在。師云。可惜一朵花。進云。學人只與麼。和尙作麼生。師云。我不與麼。進云。旣不與麼。畢竟如何。師云。矢上更如尖。進云。末後一句。也要大眾共知。師云。無你下口處。進云。一等共行山下路。眼頭各自看風煙。師云。莫眼花乃云。未舉先知。未言先領。廓人天未証之門。行佛祖不傳之令。鳥窠吹布毛。侍者便悟去。會麼。花須連夜發。莫待曉風吹。

師因浴佛次。問僧。佛眞法身。猶若虛空。今日九龍吐水。沐个甚麼。僧云。渡水不乘槎。師云。你因甚麼。打失鼻孔。僧無語。師云。笑殺土地。

結夏上堂。舉五祖和尙云。結夏無可供養。作一家燕。管顧諸人。遂擡手云。囉囉招。囉囉搖。囉囉送。莫怪空疏。伏惟珍重。師云。五祖老人。將無作有。固有飽歸湖海之心。若是明窗下安排。大欠事在。澹湖卽不然。缽裏飯桶裏水。塞斷咽喉不唇齒。下座。

上堂。洞明生佛未具已前。一段奇特大事。只在如今。舉一明三。目機銖兩。置之不問。輕如鴻毛。重如泰山。伶俐漢。到者裏七縱八橫。管取粥足飯足。卓主丈云。三十年後。

上堂。僧問。淺聞深悟則固是。旣深聞。因甚麼不悟。師云。海水不生冰。僧禮拜師乃云。淺聞深悟。深聞不悟。截斷葛藤。掀翻露布。一句恰相當。東西沒分付。卓主丈云。啄破璢璃海上鳥。挨開碧落天邊兔。下座。

謝道舊上堂。舉慈明和尙云。颯颯涼風景。同人訪寂寥。煮茶山下水。燒鼎洞中樵。師云。國淸才子貴。家富小兒嬌。

上堂。般若如大火聚。近之則燎卻面門。遠之則打失鼻孔。不近不遠。正是開眼尿牀。直饒十二時中。不依倚一物。如水上葫蘆。也是杓卜聽虛聲。總不與麼時如何。卓主丈云。放過一著。

開鑪上堂。古人道。風頭稍硬。且歸暖處商量。大眾且道。商量个甚麼。才到暖處。便見瞌睡。業識茫茫。無本可據。蒲團上火鑪頭。突出無賓主話。直得額頭汗流。

上堂。舉雲門大師云。北郁單越人。見諸人搬柴不易。在中庭裏相撲供養汝。更爲念般若經云。一切智智淸淨。無二無二分。無別無斷故。時有僧出問。如何是一切智智淸淨。門云。西天斬頭截臂。這里自領出去。師云。雲門慈悲之故。有落艸之談。者僧忍俊不禁。墮在漆桶隊裏。豎起拂子云。看看。北郁單越人。卽今在山僧拂子頭上。見汝諸人在者裏立地。乃呵呵大笑云。奇哉奇哉。南閻浮提人。一个个盡是會佛法底。較之西天九十六種。大段不同。因甚如此。垂手不過膝。

上堂。舉文殊。一日令善財采藥。善財徧觀大地。無不是藥者。乃白文殊云。盡大地。無不是藥者。文殊云。是藥者采將來。善財拈一莖艸。度與文殊。文殊接得。示眾云。此藥亦能殺人。亦能活人。師云。善財熟處難忘。文殊將錯就錯。諸人若善參詳。救取靈山一會。久立。

上堂。念念遷謝。新新不停。如汲井輪無有休息。與麼說話。大似惡水驀頭澆。殊不知。動則起生死之本。靜則沈昏醉之鄕。動靜雙泯。則落空亡。動靜雙行。則瞞頇佛性。將長補短。捨重從輕。卓主丈云。劍爲不平離寶匣。藥因救病出金缾。

上堂。僧問。乾峯和尙示眾云。舉一不得舉二。放過一著。落在第二。此意如何。師云。須彌安鼻孔。進云。雲門出眾云。昨日有人從天臺來。卻往徑山去。爲復啐啄同時。爲復別有道理。師云。腳跟下黑洞洞地。進云。乾峯云。典座來日不得普請。是肯他不肯它。師云。始末一時收。進云。只如昨日有人從江西來。卻往浙西去。又作麼生。師云。與雲門鼻孔一般。進云。五湖四海春風裏。千古叢林正令行。師云。斫額有分。僧禮拜師乃云。道可道非常道。是甚麼道。名可名非常名。是甚麼名。名不得。狀不得。不屬有。不屬無。不屬玄。不屬妙。不屬知。不屬不知。知是妄覺。不知是無記。到者裏。三世諸佛。只可自知。六代祖師。全提不起。一大藏教。詮注不及。直饒與麼。衲僧門下。正是就地彈雀。有甚麼共語處。豈不見。首山和尙云。我若坐時你須立。你若坐時我須立。坐則共你坐。立則共你立。个事如隔窗看馬騎。擬議卽沒交涉。大眾還會麼。拈得便用。把得便撲。一句定綱宗。靑天飛雪雹。卓主丈。下座。

上堂。如來非智巧。智者必以如來爲宗。祖師非妙得。得者必以祖師爲旨。宗旨旣定。淸濁自分。一句全提。當陽顯示。聞無聞而聞盡。見無見而見忘。重重鐵壁銀山。處處通天活路。所以道。九霄絕翳。何用穿通。一道神光。未嘗昏昧。正與麼時如何。萬緣脫去輕浮世。一性常來看落花。

劉總領入山齋僧。上堂。舉朱行軍。一日入寺齋僧。行嚫次。有云。直下是直下是。一僧云。直下是个甚麼。行軍便喝。僧云。幸是佛法中人。惡發作麼。行軍云。喚作惡發得麼。僧便喝。行軍云。鉤在不疑之地。師云。朱行軍。廣陳供養。功不浪施。者僧不肯承當。遂成虛設。應庵和尙云。行軍拈出倚天長劍。者僧披襟敢衝雪刃。𨿽然兩不相傷。爭柰二俱弄險。與麼說話。曲爲當時。忽若劉總領。今日堂中行嚫。道个直下是直下是。是汝諸人。作麼生酬對。若也道得。恩無重報。其或未然。三十年後。不得忘卻。下座。

上堂。召大眾云。日來好雨。且道。雨作何色。有底便道。點點不落別處。與麼說話。還契得從上宗乘也無。山僧卽不然。日來好雨。且道。雨作何色。是靑是黃。是白是黑。豈不見。五祖和尙云。投子山打瓦鼓。楊平山撒白雨。白雨下取龍女。織得絹二丈五。一半屬羅江。一半屬玄武。下座。

上堂。舉夾山示眾云。百艸頭上薦取老僧。鬧市裏識取自己。保寧勇和尙云。百艸頭邊。明明顯露。因甚麼不薦。鬧市門頭。終日相逢。因甚麼不識。未開眼底。且莫錯怪夾山。𨿽然。幹保寧甚麼事。師云。百艸頭上。只爲明明顯露。所以不薦。鬧市門頭。只爲終日相逢。所以不識。澹湖與麼道。較它保寧三千里。𨿽然。且道。夾山具甚麼眼。

師一日云。舌是斬身之本。須菩提巖間宴坐。因甚麼天雨四花又云。明知四大五蘊。是生死根本。因甚麼入者皮袋裏又云。喫粥了也。洗缽盂去。衲僧家。因甚麼口掛壁上。

師因僧參次。師云。萬法歸一。一歸何處。以竹篦指香鑪云。在者裏。你作麼生會。僧無語。師云。者裏也不識。

師問僧。一切處不明。是面前有物。拈卻了也。作麼生會。僧云。﹝祝／土﹞著磕著。師云。天臺普請。南嶽遊山。僧禮拜。師云。七棒對十三。

師一日云。南山起雲。北山下雨。佛殿上蚩吻。因甚麼不濕。僧下語。俱不契。師代云。今古歷然。

師問僧。七十三八十四。明明向汝道了也。切忌與麼會。僧云。與麼會。又爭得。師云。伎死禪和。僧云。某甲只與麼。和尙又如何。師云。只與麼也難得。僧禮拜。師休去。

端午上堂。若論此事。如競渡一般。眼眼相看。心心相屬。呈橈舞棹。不觸波瀾。出沒捲舒。爭先快睹。錦標獨奪。滿路歌謠。撥轉船頭。歸家穩坐。所以龍牙和尙道。學道先須有悟由。還如曾斗快龍舟。𨿽然舊閣閒田地。一度贏來方始休。休休。龍王宮殿裏。不見一人遊。

上堂。大智非明。眞空絕迹。二百个衲僧。阿轆轆地。其間一个半个。不受人瞞。澹湖。一夏也不枉與諸人東語西語。畢竟如何。南泉斬貓兒。

赴保寧辭眾。上堂。去住本無情。官舟迫去程。風淸甘露室。潮滿石頭城。祖道如天遠。皇恩似海平。擬將肝膽瀝。葵藿向陽傾。

古林和尙語錄卷第二

古林和尙語錄卷第三

重拈雪竇舉古一百則

溫陵比丘承宣集序

至大己酉冬。師謝事浮佛。明年春雲巖東州禪師。辟隆祖塔西之室。以延髙致。予得爲左右侍。夤夕咨扣。誠有啟於心者。一日請曰。宗門大事。自南嶽馬祖以來。臨濟徳山之後。超宗越格。萬別千差。玉轉珠回。具存方冊。而雪竇禪師。廓天然之智眼。肆格外之玄談。至於代別拈徵。捲舒縱奪。古今以之爲最。而學者徒知宗仰。未能鞠其旨歸。苟非垂慈開發。昭著厥猷。後學何由洞曉。師曰。宗師家不得已。垂一言半句。貴圖直下知歸。豈有知解玄妙。許汝領略。學者自無妙悟。不能洞徹見元。承言失宗。滯句迷旨。依他作解。守轍循途。以致臨機。罔知所措。然鏡無照像之功。空淨而已。吾素病密室傳授。裨販古人。不本宗乘。殊爲虛誑。子之所請。殆非苟然。第蕪陋不足以攀先哲勝軌耳。由是師遂重拈雪竇舉古一百則。隨得隨錄。旣成巨編。不敢私藏。用廣聞見。實予之志也。爰述其由。冠於卷首。至大三年解制日。

舉徳山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。你是甚處人。云新羅人。山云。未跨船舷。好與三十棒。法眼云。大小徳山。話作兩橛。圓明云。大小徳山。龍頭蛇尾。雪竇云。二老宿。𨿽善裁長補短。捨重從輕。要見徳山亦未可在。何故。徳山。大似握閫外威權。有當斷不斷不招其亂底劍。諸人要識新羅僧麼。只是撞著露柱底瞎漢。

師云。者僧話也未問。徳山因甚便打。然則禍不入愼家之門。若是伶俐漢。便見髑髏徧野。雪竇云。徳山大似握閫外威權。有當斷不斷。不招其亂底劍。不是射雕手。徒說李將軍。

舉雪峯一日普請。自負一束藤。路逢一僧。峯便拋下。僧方擬取。峯便踏倒。歸舉似長生。乃云。我今日踏者僧快。生云。和尙替者僧入涅盤堂始得。峯便休去。雪竇云。長生大似東家人死。西家助哀。也好與一踏。

師云。見義不爲。何勇之有。

舉百丈再參馬祖。侍立次。祖以目視禪牀角頭拂子。丈云。卽此用離此用。祖云。爾他後開兩片皮。將何爲人。丈取拂子豎起。祖云。卽此用離此用。丈掛拂子於舊處。祖便喝。百丈直得三日耳聾。雪竇云。奇怪諸禪徳。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞他一點不得。只如馬祖道爾他後開兩片皮將何爲人。百丈豎起拂子。爲復如虫禦木。爲復啐啄同時。諸人要會三日耳聾麼。大冶精金。應無變色。

師云。鏗金戛玉。換斗移星。髙髙峯頂橫行。深深海底闊步。不無雪竇老人。要見百丈於喝下大悟。則未可在。且刁刀相似。魚魯參差。飯籮裏還著得屎麼。大冶精金應無變色。勾在不疑之地。卓主丈云。劍爲不平離寶匣。藥因救病出金瓶。

舉崇壽指凳子云。識得凳子。周匝有餘。雲門云。識得凳子。天地懸殊。雪竇云。澤廣藏山。理能伏豹。

師云。黑牛臥死水。

舉永嘉大師到六祖。繞禪牀三匝。振錫一下。卓然而立。六祖云。夫沙門具三千威儀。八萬細行。大徳從何方而來。生大我慢。雪竇喝云。當時若下得者一喝。免見龍頭蛇尾。又再舉繞禪牀三匝振錫一下卓然而立。代祖師云。未到曹溪。與爾三十棒了也。

師云。永嘉未到曹溪時。甚生意气。及乎到來。大似泥裏推車。步步區區。雪竇𨿽則向主賓互換處。露出向上爪牙。檢點將來。未免塡溝塞壑。以主丈劃一劃云。祖禰不了。殃及兒孫。

舉仰山。指雪師子云。還有過得此色者麼。雲門云。當時便與推倒。雪竇云。只解推倒。不能扶起。

師云。推倒扶起。有賓有主。買帽相頭。長人入水。

舉香嚴垂語云。如人上樹。口銜樹枝。手不攀枝。腳不踏枝。樹下有人問西來意。不對則違他所問。若對又喪身失命。當恁麼時。作麼生卽是。有虎頭上座云。上樹卽不問。未上樹請和尙道。嚴呵呵大笑。雪竇云。樹上道卽易。樹下道卽難。老僧上樹也。致將一問來。

師云。山僧卽不然。樹上樹下總道不難。且道扶香嚴。扶虎頭。

舉僧問魯祖。如何是不言言。祖云。爾口在什麼處。僧云。某甲無口。祖云。將什麼喫飯。僧無語。雪竇云。好劈脊便棒。者般漢。開口了合不得。合口了開不得。

師云。無口喫什麼飯。雪竇云。開口了合不得。合口了開不得。差之毫釐。失之千里。

舉僧問雪峯。古澗寒泉時如何。峯云。瞪目不見底。僧云。飲者如何。峯云。不從口入。僧舉到趙州。州云。不可從鼻孔裏入。僧卻問趙州。古澗寒泉時如何。州云苦。云飲者如何。州云死。雪峯聞舉云。趙州古佛。從此不答話。雪竇云。眾中總道。雪峯不出者僧問頭。所以趙州不肯。如斯話會。深屈古人。雪竇卽不然。斬釘截鐵本分宗師。就下平髙難爲作者。

師云。是則艸偃風行。不是則畫蛇添足。山僧道。雪峯趙州。總被者僧穿卻了也。何以見得雪峯從此不答話。

舉僧問西堂和尙。有問有答。賓主歷然。無問無答時如何。堂云。怕爛卻去那。僧問長慶。有問有答。賓主歷然。無問無答時如何。慶雲。相逢盡道休官去。林下何曾見一人。雪竇云。何不與本分艸料。

師云。將謂猴白。更有猴黑。忽有問山僧。有問有答賓主歷然。無問無答時如何。只向道。一抽三二添四。畢竟如何。髙祖殿前樊噲怒。

舉臨濟示眾云。我於先師處。三度喫六十棒。如蒿枝拂相似。如今思一頓喫。誰爲下手。僧出眾云。某甲下手。濟拈棒與僧。僧擬接。濟便打。雪竇云。臨濟放處較危。收來太速。

師云。宗師一等提持。如壯士展臂。不借他力。若仔細檢點將來。未免有得有失。當時者僧待他拈棒。拂袖便行。直教者漢掣電之機。一點也用不著。雪竇云。臨濟放處較危。收來太速。喫得棒也未。

舉欽山一日上堂。豎起拳。又開云。開卽爲掌。五指參差。復握云。如今爲拳。必無髙下。還有商量也無。一僧出眾豎起拳。山云。爾只是个無開合漢。雪竇云。雪竇卽不然。乃豎拳云。握則爲拳。有髙有下。復開云。開則成掌。無黨無偏。且道放開爲人好。把定爲人好。開也造車。握也合轍。若謂閉門造車出門合轍。我也知爾向鬼窟裏作活計。

師云。二大老。放開把定。總不由別人。子細檢點將來。大似以鰕爲目。山僧卽不然。開也不得喚作掌。握也不得喚作拳。無髙無下。無黨無偏。

大元天子國。依舊化三千。

舉僧問睦州。髙揖釋迦。不拜彌勒時如何。州云。昨日有人問。趕出了也。僧云。和尙恐某甲不實。州云。主丈不在。苕帚柄聊與三十。雪竇云。睦州只有受璧之心。且無割城之意。

師云。睦州權衡在手。取捨臨時。雪竇𨿽則似鏡當臺。大似貪觀天上。山僧卽不然。忽有人問。髙揖釋迦。不拜彌勒時如何。答云。猛虎當路坐。和尙恐某甲不實那。只向他道。想君不是金牙作。爭解彎弓射尉遲。

舉棗樹問僧。近離甚處。僧云漢國。樹云。漢國天子還重佛法也無。僧云苦哉。賴值問著某甲。問著別人。卽禍生。樹云。作个什麼。僧云。人尙不見。有何佛法可重。樹云。闍黎受戒多少時。僧云。二十夏。樹云。大好不見有人。便打。雪竇云。者僧棒卽喫。要且去不再來。棗樹令𨿽行。爭柰無風起浪。

師云。者僧小出大遇。棗樹功不浪施。𨿽然去不再來。直是報恩有分。只如他道人尙不見有何佛法可重。如今諸方往往作得失論卻。噫。無師嚝之聰。難以別宮商之異。有離朱之瞭。方能辧玄素之殊。乃顧視左右云。者裏莫有天然气槪底衲僧麼。

舉趙州問婆子。什麼處去。婆云。偸趙州筍去。州云。忽遇趙州又作麼生。婆子便掌。州便休去。雪竇云。好掌更下兩掌。也無勘處。

師云。趙州忍气吞聲。雪竇以彊淩弱。山僧平展商量。敢謂婆子趙州。二俱不了。

舉保壽開堂日。三聖推出一僧。壽便打。聖云。漝麼爲人。瞎卻鎭州一城人眼去在。壽便歸方丈。雪竇云。保壽三聖。𨿽發明臨濟正法眼藏。要且只解無佛處稱尊。當時者僧若是个漢。才被推出。便掀倒禪牀。直饒保壽全機。也較三千里。

師云。保壽三聖。若要發明臨濟正法眼藏。須至與麼。何故。殺人刀活人劍。

舉僧問無業。如何是佛。業云。莫妄想。雪竇云。塞卻鼻孔。又僧問馬祖。如何是佛。祖云。卽心是佛。雪竇云。拄卻舌頭。

師云。塞卻鼻孔。天淸地寧。拄舌頭。崖崩石裂。

舉僧問徳山。從上諸聖。什麼處去。山云。作麼作麼。僧云。勑點飛龍馬。跛鱉出頭來。山便休去。至來日山浴出。其僧過茶與山。山撫僧背一下。僧云。者老漢方始瞥地。雪竇云。然精金百煉。須要本分鉗錘。徳山旣以己妨人。者僧還同受屈。以主丈劃一劃云。適來公案且致。從上諸聖。什麼處去。大眾擬議。一時打趂。

師云。雪竇辧龍蛇眼正。擒虎兕機全。檢點將來。也是折錐探地。徳山旣以己妨人。什麼處是者僧受屈。還會麼。犀因玩月紋生角。象被雷驚花入牙。

舉保福簽瓜次。太原孚上座到來。福云。道得與你瓜喫。孚云。把將來。福度一片瓜與孚。孚接得便去。雪竇云。𨿽是死蛇。解弄也活。誰是好手者。試請辧看。

師云。孚上座一期逞俊。接得便行。要且不得瓜喫。大小雪竇。弄巧成拙。

舉南泉示眾云。道非物外。物外非道。趙州出問。如何是物外道。泉便打。州云。和尙莫打某甲。向後錯打人去在。泉云。龍蛇易辧。衲子難瞞。雪竇云。趙州如龍無角。似蛇有足。當時不管盡法無民。直須喫棒了趂出。

師云。趙州渾剛打就。豈憚鉗錘。南泉𨿽則據令而行。未具通方眼目。雪竇云。當時不管盡法無民。直須喫棒了趂出。家無小使。不成君子。

舉洞山到雲門。門問。近離甚處。山云查渡。門云夏在甚處。山云。湖南報慈。門云。甚時離。山云。去年八月。門云。放你三頓棒。山至來日。卻上問訊。昨日蒙和尙放三頓棒。不知過在什麼處。門云。飯袋子。江西湖南便漝麼去。山於此大悟。雪竇云。雲門气宇如王。拶著便冰消瓦解。當時若據令而行。子孫也未到斷絕。

師云。雲門一期方便。八字打開。洞山水乳不分。難同荷負。雪竇通身是口。不易分疎。當時若據令而行。總是和泥合水底瞎漢。

舉一僧參馬大師。大師劃一圓相云。入也打。不入也打。僧便入。大師便打。僧云。和尙打某甲不得。大師靠卻主丈休去。雪竇云。二俱不了。和尙打某甲不得。靠卻主丈。擬議不來。劈脊便打。

師云。千鈞之弩。臨大陣正好發機。大冶之金。遇鉗錘方增光彩。馬大師逢彊則弱。老雪竇弄假像眞。山僧卽不然。入也打。不入也打。擬議不來也打。何故。曾經大海休誇浪。除卻巫山總是煙。

舉興化問克賓維那。汝不久爲唱道之師。賓云。不入者保社。化云。會了不入。不會了不入。賓云。沒交涉。化便打。乃云。克賓維那法戰不勝。罰錢五貫。充設饡飯。至來日齋時。興化自白槌云。克賓維那法戰不勝。不得喫飯。卽便趕出。雪竇云。克賓要承嗣興化。罰錢出院且致。卻須索取者一頓棒始得。且問諸人。棒旣喫了。作麼生索。雪竇要斷不平之事。今夜與克賓維那雪屈。以主丈一時打散。

師云。雪竇要與克賓雪屈則不妨。只不合索取者一頓棒。以致千古之下。遭人檢點。後來應庵和尙道。雪竇與克賓維那雪屈。要且無合殺。諸人要會麼。若無舉鼎拔山力。千里烏騅不易騎。

舉僧問長慶。眾手淘金。誰是得者。慶雲。有伎倆者得。僧云。學人還得也無。慶雲。大遠在。雪竇代者僧。當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。

師云。長慶大啟玄關。者僧死而不弔。雪竇能區能別。有放有收。當時若善提持。免致伎倆俱盡。

舉大慈示眾云。山僧不解答話。只是識病。時有僧出。大慈便歸方丈。雪竇云。大凡扶豎宗乘。須辧个得失。且大慈識病不答話。時有僧出。便歸方丈。雪竇識病不答話。或有僧出。劈脊便打。諸方識病不答話。有僧出。必然別有長處。敢有一个動著。大唐天子只三人。

師云。大慈識病不答話。時有僧出。便歸方丈。賺殺人。雪竇識病不答話。時有僧出。劈脊便打。作麼作麼。山僧識病不答話。口掛壁上。敢有一个動著。動著性命不存。

舉趙州到黃檗。檗見來便關卻方丈。州云。救火救火。黃檗便出擒住云。道道。州云。賊過後張弓。雪竇云。直是好笑。笑須三十年。忽有个衲僧問雪竇。笑个什麼。笑賊過後張弓。

師云。黃檗有頭無尾。趙州得路便行。雪竇看樓打樓。未具衲僧眼在。

舉僧問鏡淸。學人未達其源。乞師方便。淸云。是什麼源。僧云其源。淸云。若是其源。爭受方便。雪竇云。死水裏浸卻。有什麼用處。侍者問。適來成褫伊。淸云無。侍者云。不成褫伊。淸云無。侍者云。和尙尊意如何。淸云一點水墨。兩處成龍。雪竇云猶較些子。雪竇不是減鏡淸威光。要與者僧相見。是什麼源。其源。三十年後。與你三十棒。

師云。珠穿九曲。鏡淸固是作家。玉解連環。雪竇不妨好手。山僧卽不然。是什麼源。其源。﹝祝／土﹞著鼻孔。侍者若問是成褫伊不。云是成褫伊。莫不成褫伊不。云不成褫伊。非惟順物和光。抑且同生同死。

舉僧問香林。如何是衲衣下事。林云。臘月火燒山。雪竇云。臘月燒山。萬種千般。翹松鶴冷。踏雪人寒。達摩不會。大難大難。

師云。衲衣下事。萬種千般。聊通一綫。臈月燒山。翹松鶴冷金除礦。踏雪人寒珠走盤。難難。剔起眉毛子細看。

舉本仁和尙示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道爲汝說答汝話。若人辧得。有个入處。雪竇云。本仁也甚奇怪。要且貪觀天上月。旣非聲前句後。且作麼生入。

師云。聲前句後。本仁欲隱彌彰。放兩拋三。雪竇貪程太速。卽今聲卽是聲。色卽是色。也與汝說。也答汝話。作麼生入。

舉雲門示眾云。世尊生下。一手指天。一手指地。周行七步。目顧四方云。天上天下。惟我獨尊。當時若見。一棒打殺。與狗子喫。貴圖天下太平。雪竇云。便與掀倒禪牀。

師云。世尊先行不到。雲門末後太過。雪竇盡其機來。敢謂較三十里。

舉國師三喚侍者。雪竇云。點卽不到。侍者三應。雪竇云。到卽不點。將謂吾孤負汝。誰知汝孤負吾。雪竇云。瞞雪竇不得。雲門云。作麼生是國師孤負侍者處。會得也是無端。雪竇云。元來不會。門云。作麼生是侍者孤負國師處。粉骨碎身未報得。雪竇云。無端無端。

師云。國師三喚侍者。靑天霹靂。侍者三應。平地波瀾。將謂吾孤負汝。卻是汝孤負吾。雪竇云。瞞雪竇不得。師云。敗也敗也。雲門云。作麼生是國師孤負侍者處。會得也是無端。雪竇云。元來不會。師云。作賊人心虛。雲門云。作麼生是侍者孤負國師處。粉骨碎身未報得。雪竇云。無端無端。師云。提水放火。

復舉僧問投子。國師三喚侍者。意旨如何。投子云。抑逼人作麼。雪竇云。垛跟漢。師云。艸裏走。僧問興化。化云。一盲引眾盲。雪竇云。端的瞎。師云。气急殺人。僧問玄沙。沙云。侍者卻會。雪竇云。停囚長智。師云。識什麼好惡。僧問趙州。州云。如人暗中書字。字𨿽不成。文彩已彰。雪竇便喝。師云。話墮也。僧問雪竇。竇便打師云。棒上不成龍。雪竇復頌云。師資會遇意非輕。無事相將艸裏行。負汝負吾俱莫問。任從天下競頭爭。師云者老漢。前不遘村。後不疊店。拈起主丈云。什麼處去也。

舉僧問智門和尙。如何是佛。門云。踏破艸鞋赤腳走。僧云。如何是佛向上事。門云。主丈頭上挑日月。雪竇云。千兵易得。一將難求。

師云。艸窠裏覓得一个。有甚用處。又云。寡不敵眾。

舉師祖問南泉。摩尼珠人不識。如來藏裏親收得。如何是如來藏。泉云。王老師。與你往來者是藏。雪竇云。艸裏漢。祖云。不往不來者。泉云。亦是藏。雪竇云。雪上加霜。祖云。如何是珠。雪竇云。崄。百尺竿頭作伎倆。不是好手。者裏著得个眼。賓主互換。便能深入虎穴。或不漝麼。縱饒師祖悟去。也是龍頭蛇尾漢。

師云。王老師告往知來。同心同徳。主賓互換。今古歷然。雪竇𨿽則向千聖頂﹝寧﹡頁﹞上。下者一錐。撿點將來。直是天地懸隔。只如道百尺竿頭作伎倆不是好手。者裏著得隻眼。主賓互換。便能深入虎穴。又作麼生。一字入公門。九牛拽不出。

舉僧禮拜雪峯。峯打五棒。僧云。某甲有什麼過。峯又打五棒。雪竇云。雪竇不曾與人葛藤。前五棒日照天臨後。五棒云騰致雨。你若辧得。也好與五棒。

師云。前五棒如麻似粟。後五棒土曠人稀。你若辧得。自救不了。

舉馬大師令智藏馳書上徑山。山接書開見一圓相。於中下一點。國師聞舉云。欽師猶被馬師惑。雪竇云。徑山被惑且致。若將呈似國師。別作个什麼伎倆。免被惑去。有老宿云。當時坐卻便休。亦有道。但與劃破。若與麼。只是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。只者馬師當時畫出。早自惑了也。

師云。然則雪竇要與徑山作主。爭柰諸方不甘。當時若呈似國師。必然別有伎倆。老宿云。當時坐卻便休。師云。艸本不勞拈出。又有道。但與劃破。師云。鰕跳不出斗。雪竇云。敢謂天下老師。各具金剛眼睛。廣作神通變現。還免得麼。師云。有伎倆者免得。雪竇云。雪竇見處也要諸人共知。當時馬師畫出。早自惑了也。師云。舌是斬身之本。

舉鏡淸問僧。趙州喫茶去。你作麼生會。僧便出去。淸云。邯鄲學唐步。雪竇云。者僧不是邯鄲人。爲什麼學唐步。若辧得出。與你茶喫。

師云。穿卻鼻孔。換卻眼睛。

舉僧問雲門。如何是法身向上事。門云。向上與你道不難。作麼生會法身。僧云。請和尙鑑。門云。鑑卽且致。作麼生會法身。僧云。與麼與麼。門云。者个是長連牀上學得底。我且問你。法身還喫飯麼。僧無語。雪竇云。將成九仞之山。不進一簣之土。過在什麼處。

師云。者僧貪拋香餌。豈知觸著鰲頭。雪竇步步登髙。不覺通身泥水。以主丈劃一劃云。你諸人總是長連牀上學得底。且道法身還解喫飯也無。良久。吽吽。下座。

舉趙州訪茱萸。才上法堂。萸云看箭。州亦云看箭。萸云過。州雲中。雪竇云。二俱作家。蓋是茱萸趙州二俱不作家。箭鋒不相拄。直饒齊發齊中。也只是个射垛漢。

師云。二大老眼辧手親。箭不虛發。雪竇𨿽有殺人刀。且無活人劍。

舉臨際與普化去施主家齋。際問。毛吞巨海。芥納須彌。爲復是神通妙用。爲復是法爾如然。化踢倒飯牀。際云。太粗生。化云。者裏是甚所在。說粗說細。際休去。至來日。又同赴一施主齋。際復問。今日供養何似昨日。化又踢倒飯牀。際云。太粗生。化云。瞎漢。佛法說什麼粗細。際吐舌。雪竇云。兩个老賊。喫飯也不了。好與二十棒。棒𨿽行。且那个是正賊。

師云。諸方商量總道。二大老向千聖頂﹝寧﹡頁﹞上。十字縱橫。闡揚少室家風。揭示靈山奧旨。與麼說話。止成念話社家。殊不知。臨際只有先鋒。且無殿後。普化𨿽則向劍刃上翻身。性命在別人手裏。不是雪竇老人。爭見功髙汗馬。𨿽然。也是一枚老賊。

舉三角示眾云。若論此事。眨上眉毛。早是蹉過。麻谷出云。蹉過卽不問。如何是此事。角云蹉過。谷便掀倒禪牀。三角便打。雪竇云。兩个有頭無尾漢。眉毛未曾眨上。說什麼此事蹉過。有僧問。眉毛爲什麼不眨上。雪竇便打。

師云。眉毛未曾眨上。早是蹉過。若更眨上眉毛。蹉過不少也。雪竇云。眉毛未曾眨上。說什麼此事蹉過。入水見長人。

舉睦州喚僧。大徳。僧回首。州云。擔板漢。雪竇云。睦州只具一隻眼。何故。者僧喚旣回頭。因甚卻成擔板漢。

師云。一盲引眾盲。

舉巖頭參徳山。才跨門便問。是凡是聖。徳山便喝。巖頭便禮拜。洞山聞舉云。若不是奯公。大難承當。巖頭云。洞山老漢不識好惡。我當時一手擡一手搦。雪竇云。然則徳山門下艸偃風行。要且不能塞斷人口。當時才禮拜。劈脊便打。非惟剿絕洞山。亦乃把定奯老。還會麼。李將軍有嘉聲在。不得封侯也是閒。

師云。巖頭已是抑下威光。大小徳山一向賣峭。若非洞山短處求長。爭見花鋪錦上。雪竇𨿽則乾坤坐斷。令不虛行。要且未見一手擡一手搦處在。

舉巴陵示眾云。祖師道。不是風動。不是幡動。旣不是幡風。向什麼處著。有人與祖師作主。出來與巴陵相見。雪竇云。雪竇道風動幡動。旣是風幡。向甚處著。有人與巴陵作主。亦出來與雪竇相見。

師云。殷人以柏。周人以栗。

舉則川與龐居士摘茶次。士云。法界不容身。師還見我麼。川云。若不是老師。洎與龐公答話。士云。有問有答。蓋是尋常。川不管。士云。適來莫怪相借問麼。川亦不管。士喝云。者無禮儀漢。待我一一舉似明眼人去在。川拈茶籃便歸。雪竇云。則川只解把定封疆。不能同生同死。當時好與捋下襆頭。誰敢喚作龐居士。

師云。甜瓜徹蒂甜。苦瓠道根苦。

舉僧問雲門。一言道盡時如何。門云裂破。雪竇彈指三下。

師云。是卽是。只得八成。

舉僧問睦州。一言道盡時如何。州云。老僧在爾缽囊裏。雪竇呵呵大笑。

師云。有權有實有照有用。只是未見睦州在。

舉本生和尙以主丈示眾云。我若拈起。爾便向未拈起時作道理。我若不拈起。爾便向拈起時作主宰。且道老僧爲人在甚處。時有僧出云。不敢妄生節目。生云。也知闍黎不分外。僧云。低低處平之有餘。髙髙處觀之不足。生云。節目上更生節目。僧無語。生云。掩鼻偸香。空招罪犯。雪竇云。者僧也善能切磋。爭柰弓折箭盡。然𨿽如此。且本生是作家宗師。拈起也天回地轉。應須拱手歸降。放下也艸偃風行。必合全身遠害。還見本生爲人處也無。復拈主丈云。太平本是將軍致。不許將軍見太平。

師云。本生拈起也如龍得水。放下也似虎靠山。若非者僧深辧端倪。未免勞而無功。雪竇云。者僧善能切磋。爭柰弓折箭盡。只見錐頭利。不見鑿頭方。

舉僧問雪峯。聲聞人見性如夜見月。菩薩人見性如晝見日。未審和尙見性如何。峯打三下。其僧復問巖頭。巖頭打三掌。雪竇云。應病設藥。且與三下。若據令而行。合打多少。

師云。雪峯三下。與巖頭三掌。還有優劣也無。若緇素得出。便知雪峯巖頭見性。非特與他聲聞菩薩不同。直得三世諸佛歷代祖師天下老和尙。一時列在下風。自然超其宗越其格。其或語不知顚倒。理不識正邪。雷例道應病設藥。且與三下。莫道不疑好。

舉太原孚上座參雪峯。至法堂上顧視雪峯。便下看知事。雪竇云。一千五百人作家宗師。被孚老一覷。便髙豎降旗。孚至來日入方丈云。昨日觸忤和尙。峯云。知是般事便休。雪竇云。果然。僧問雲門。作麼生是觸忤處。門便打。雪竇云。打得百千萬个。有什麼用處。直須盡大地人喫棒。方可扶豎雪峯。且道。太原孚具什麼眼。

師云。雪竇𨿽善裁長補短。要見雪峯則未可在。何也。當時若不是雪峯。幾被孚上座覷破。孚至來日上方丈云。昨日觸忤和尙。雪峯云。知是般事便休。師云。殺人刀活人劍。僧問雲門。門便打。師云。粉骨碎身未足酬。雪竇云。打得百千萬个。有什麼用處。直須盡大地人喫棒。方可扶豎雪峯。師云。著甚死急。諸人要識孚上座麼。腦後見腮。莫與往來。

舉安國問僧。得之於心。伊蘭作旃檀之樹。失之於旨。甘露乃蒺藜之園。我要个語具得失兩意。僧豎起拳云。不可喚作拳頭。國云。只爲喚作拳頭。雪竇云。無繩自縛漢。拳頭也不識。

師云。要明向上鉗錘。還他本分衲子。者僧豎起拳頭。正是依艸附木。雪竇云。無繩自縛漢。拳頭也不識。只爲喚作拳頭。

舉僧請益雲門大師。玄沙三種病人話。門云。你禮拜著。僧禮拜起。門以主丈便挃。僧退後。門云。你不是患盲。復喚近前來。僧近前。門云。你不是患聾。乃云。還會麼。僧云不會。門云。你不是患瘂。僧於此有省。雪竇便喝云。者盲聾喑瘂漢。若不是雲門。驢年去。如今有底。或拈槌豎拂不管。教近前又不來。還會麼。不應諸方還柰何得麼。雪竇若不柰何。爾者一隊驢漢。又堪作个什麼。以主丈一時打趂。

師云。諸方旣不柰何。雪竇更是懡﹝怡﹣臺﹢羅﹞。如今有般漢。刺頭入膠盆。木見拈槌豎拂。他便瞬目揚眉。忽若放兩拋三。便乃拏云攫浪。問云會麼。云某甲是某州人事。可謂金沙混雜。玉石俱焚。邪正不分。過由鞭影。驀拈主丈云。看看。主丈子穿過諸人髑髏。

舉僧問香嚴。如何是王索仙陀婆。嚴云。過者邊來。雪竇云。鈍致煞人。僧問趙州。王索仙陀婆時如何。州曲躬叉手。雪竇云索鹽奉馬。

師云。雪竇也是方木逗圓孔。忽有人問山僧。王索仙陀婆時如何。答云。者漆桶。且道。與香嚴趙州。是同是別。具眼者辧取。

舉鼓山示眾云。若論此事。如一口劍。時有僧問。承和尙有言。若論此事。如一口劍。和尙是死屍。學人是死屍。如何是劍。山云。拖出者死屍。僧應諾。歸衣缽下打疊便行。山至晚問首座。問話僧在否。座云。當時便去也。山云。好與二十棒。雪竇云。諸方老宿總道。鼓山失卻一隻眼。殊不知。重賞之下必有勇夫。然𨿽如此。若子細點檢來。未免一時埋卻。

師云。鼓山好一口劍。爭柰柄杷在者僧手裏。雪竇云。重賞之下必有勇夫。也是自傷己命。

舉睦州問武陵長老。了卽毛端吞巨海。始知大地一微塵。作麼生。陵云。和尙問誰。州云。問長老。陵云。何不領話。州云。我不領話。爾不領話。雪竇云。墮也墮也。復云。者葛藤老漢。好與劃斷。拈主丈云。什麼處去也。

師云。者老漢。問話也不了。雪竇云。墮也墮也。國有憲章。三千條罪。

舉仰山坐次。大禪佛到。翹一足云。西天二十八祖亦如是。唐土六祖亦如是。和尙亦如是。某甲亦如是。山下禪牀打四藤條。雪竇云。藤條未到折。因什麼只與四下。須是个斬釘截鐵漢始得。大禪後到霍山。自雲集雲峯下四藤條。天下大禪佛參。山云。打鍾著。禪便走。雪竇云。者漢𨿽見機而變。爭柰有頭無尾。

師云。者漢探頭太過。不知身在网羅。仰山打四藤條。也是應病與藥。雪竇云。藤條未到折。因什麼。

只打四下。黃連未是苦。黃檗好爲鄰。

舉玄沙與天龍入山見虎。龍云。前面是虎。沙云。是汝。雪竇云。要與人天爲師。前面端的是虎。

師云。要與人天爲師。莫問是汝是虎。與麼說話。粘皮綴骨。有甚了時。山僧敢道。大小玄沙自救不了。

舉南泉山下有一庵主。行腳僧經過。謂庵主云。近日南泉和尙出世。何不去禮拜。主云。非但南泉。直饒千佛出興。亦不能去。泉聞令趙州去看。州見便禮拜。主不管。州從西過東。主亦不管。州又從東過西。主亦不管。州云。艸賊大敗。拽下簾子便行。歸舉似南泉。泉雲從來疑著者漢。雪竇云。大小南泉趙州。被个擔版漢勘破了也。

師云。趙州一期逞快。爭柰事出急家。大小雪竇。話頭也不識。

舉僧問風穴。語默涉離微。如何通不犯。穴云。常憶江南三月裏。鷓鴣啼處百花香。雪竇云。曾有僧問雪竇。對他道劈腹剜心。又且如何。復云。因風吹火。別是一家。傷鱉恕龜。必應有主。

師云。雪竇若無後語。未免打入漆桶隊裏。

舉巖頭雪峯欽山到徳山。欽山問。天皇也恁麼道。龍潭也恁麼道。未審徳山作麼生道。山云。你試舉天皇龍潭底看。欽山擬議。徳山便打。欽山被打。歸延壽堂云。是卽是。打我太煞。巖頭云。爾恁麼。他後不得道見徳山。雪竇云。諸禪徳。欽山致个問端。甚是奇特。爭柰龍頭蛇尾。你試舉天皇龍潭底看。坐具便摵。大丈夫漢捋虎須。也是本分。他旣不能。徳山令行一半。令若盡行。雪峯巖頭總是涅盤堂裏漢。

師云。曾聞雪竇是作家宗師。善能提唱古今。光揚宗眼。子細檢點將來。大似壓良爲賤。當時欽山被打。豈不是退己讓人。若是捋虎須。天皇龍潭一宗。豈有今日耶。山僧愛喜不愛嗔。敢謂雪峯巖頭較三十里。

舉僧問智門和尙。如何是般若體。云蚌含明月。僧云。如何是般若用。云兔子懷胎。雪竇云。非惟把定世界。亦乃安貼邦家。若善能參詳。便請丹霄獨步。

師云。者老漢。要且無出身之路。好與二十棒。雪竇𨿽則同生同死。有放有收。也是子承父業。

舉烏臼因玄紹二上座到。臼云。二禪伯近離甚處。云江西。臼便打。僧云。久聞和尙有此機要。臼云。你旣不會。第二个近前來。僧擬議。臼亦打云。同坑無異土。參堂去。雪竇云。宗師眼目。須至恁麼。如金翅劈海直取龍吞。有般漢。眼目未辧東西。主丈不知顚倒。只管說照用同時。人境俱奪。

師云。驅耕奪食。烏臼本分宗師。打鳳羅龍。雪竇天然敏手。𨿽然。若總與麼。臨濟一宗。掃土而盡。

舉僧辭大隨。隨問甚處去。雲峨眉禮拜普賢去。隨豎起拂子云。文殊普賢。總在者裏。僧畫一圓相。拋於背後。隨云。侍者將一貼茶與者僧。雲門別云。西天斬頭截臂。者裏自領出去。雪竇云。煞人刀活人劍。具眼底辧取。

師云。者僧往峨眉禮普賢。無端被大隨輥入艸窠裏一上。雲門無風起浪。雪竇平地戈矛。𨿽然今古傳揚。必竟不曾圓卻此話。敢問諸人。且道大隨將貼茶與者僧。作什麼。

舉雪峯問僧。見說大徳曾爲天使來。是否。僧云不敢。峯云。爭解與麼。來僧云。仰慕道徳。豈憚關山。峯云。汝猶醉在。出去。僧便出。峯乃召大徳。僧回首。峯云。是什麼。僧亦云是什麼。峯云。者漆桶。僧無語。峯卻顧謂鏡淸云。好个師僧。向漆桶裏著到。淸云。和尙豈不是據欵結案。峯云。也是我尋常用底。忽若喚回是什麼。被他道者漆桶。又作麼生。淸云。成何道理。峯云。我與麼及伊。你又道據欵結案。他與麼及我。又道成何道理。一等是恁麼時節。其間有得不得。淸云。不見道。醍醐上味爲世所珍。遇此之人翻成毒藥。雪竇云。看他父子相投。言气相合。知者謂。粉骨碎身。此恩難報。不知者謂。扶髙抑下。臨危悚人。毒藥醍醐。千載龜鑑。還會麼。者漆桶。

師云。宗師家一挨一拶。絲來綫去。固是尋常。若不是鏡淸。便見分疎不下。雪竇云。知者謂。粉骨碎身此恩難報。不知者謂。扶髙抑下臨危悚人。棒上不成龍。

舉僧問大梅。如何是祖師西來意。梅云。西來無意。僧舉到鹽官。官云。一个棺材。兩个死漢。玄沙聞舉云。鹽官是作家。雪竇云。三个也得。

師云。把手拽不入。

舉雲門問新羅僧。你是甚處人云新羅人。門云。將什麼過海。云艸賊大敗。門云。爲什麼在我手裏。云恰是。門云。一任﹝跳﹣兆﹢孛﹞跳。雪竇云。雲門老漢。龍頭蛇尾。放過者僧。爲什麼在我手裏。恰是。劈脊便打。

師云。雪竇气勢甚大。其柰者僧是慣戰作家。雲門弱處逢彊。爭免冰消瓦解。

舉北禪問僧。近離甚處。云黃州。禪云。夏在甚處。云資福。禪云。福將何資。云兩重公案。禪云。爭柰在我手裏。云在手裏卽收取。禪便打。者僧不甘。隨後趂出。雪竇云。奇怪。宛有超師之作。還知者僧麼。只解瞻前。不能顧後。若在雪竇手裏。棒折也未放在。

師云。宗師爲人。如倚天長劍。孰敢當鋒。者僧旣是不甘。北禪還同莽鹵。雪竇𨿽則入泥入水。未免勞而無功。

舉睦州示眾云。我見百丈不識好惡。大眾方集。以拄杖一時打下。復召大眾。大眾回首。丈云是什麼。有什麼共語處。黃檗和尙。大眾方集。以主丈一時打下。復召大眾。大眾回首。檗云。月似彎弓。少雨多風。猶較些子。雪竇云。說什麼猶較些子。直是未在。若據雪竇。眾集一時打下便休。或有个無孔鐵槌。爲眾竭力。善能擔荷。可以籠罩古今。乾坤把斷。驀拈主丈云。放過一著。

師云。曾聞睦州擔板。果然只見一邊。雪竇云。說什麼猶較﹝此／且﹞子。直是未在。明眼人難瞞。山僧者裏。眾集乃召大眾云。退後退後。眾擬議。拈主丈云。三十年弄馬騎。卻被驢撲。

舉玄沙見鼓山來。作一圓相。山云。人人出者个不得。沙云。情知爾向驢胎馬腹裏作活計。山云和尙又作麼生。玄沙云。人人出者个不得。山云。和尙漝麼道得。某甲爲什麼不得。沙云。我得爾不得。雪竇云。只解貪觀白浪。不知失卻手橈。

師云。我得爾不得。騎賊馬趕賊。拽脫鼻頭繩。水牛也不識。只如雪竇道。只解貪觀白浪。不知失卻手橈。又作麼生。良久云。爭卽不得。

舉南泉示眾云。王老師賣身去也。還有人買麼。一僧出眾云。某甲買。泉云。不作貴不作賤。作麼生買。僧無語。臥龍代云。和尙屬某甲。禾山云。是何道理。趙州云。明年與和尙作領布衫。雪竇云。𨿽然作家競買。要且不解輪機。且道。南泉還肯麼。雪竇也擬酬个價。直令南泉進且無門。退亦無地。不作貴不作賤。作麼生買。別處容和尙不得。

師云。雪竇𨿽則見機而作。爭柰諸方老宿髙價相酬。已屬別人了也。山僧卽不然。不作貴不作賤。作麼生買。且待別時來。還會麼。牛頭南馬頭北。

舉茱萸把一橛竹上堂云。還有虛空裏釘得橛麼。時有靈虛上座出云。虛空是橛。茱萸便打。虛云。莫錯打某甲。茱萸休去。雪竇云。若要此話大行。直須打了趂出。

師云。若要此話大行。直須虛空釘橛。忽有个漢出來道。虛空是橛。且作麼生祗對。冰稜上走馬。劍刃上翻身。是我尋常用底。若也放過。你者一隊瞌睡漢。向甚處摸索。以主丈一時打趂。

舉夾山與定山同行言話次。定山云。生死中無佛。則無生死。夾山云。生死中有佛。則不迷生死。互相不肯。同上大梅。相見了。具說前事。夾山問。未審那个親那个疎。梅云。一親一疎。山又問。那个親。梅云。且去明日來。夾山至來日又問。未審那个親。梅云。親者不問。問者不親。夾山住後云。我當時在大梅。失卻一隻眼。雪竇云。夾山畢竟不知換得一隻眼。大梅老漢當時聞舉。若以棒一時打出。豈止劃斷兩人葛藤。亦乃爲天下宗匠。

師云。夾山通身是眼。不辧親疎。雪竇好肉剜瘡。爭免傍觀者哂。山僧道。當時失卻便休。管取輝天鑑地。

舉僧問保福。雪峯平生有何言句。得似羚羊掛角時。福云。我不可作雪峯弟子不得。雪竇云。一千五百个布衲。保福較些子。

師云。說什麼較些子。直是未在。山僧道。若要作雪峯弟子。須是禮拜者僧始得。何故。日月易流。

舉僧問長慶。羚羊未掛角時如何。慶雲。艸裏漢。云掛角後如何。慶雲。亂叫喚。云畢竟如何。慶雲。驢事未了馬事到來。雪竇云。寧可碎身如微塵。終不瞎个眾生眼。長慶較﹝此／且﹞子。復云。一般漢。設使羚羊未掛角。也似萬里望鄕關。

師云。雪竇眼觀東南。意在西北。大小長慶。答話也不了。雪峯山裏。一千五百人善知識。還曾夢見也未。

舉僧問巴陵。祖意教意同別。陵云。雞寒上樹。鴨寒下水。僧問睦州。祖意教意同別。州云。靑山自靑山。白雲自白雲。雪竇云。問旣一般。答亦相似。其中有利他自利。瞞人自瞞。若點檢分明。管取解空第一。

師云。問旣不同。答亦有異。因甚如此。巴陵見雲門。睦州見黃檗。

舉趙州示眾云。今夜答話去。有解問者出來。時有僧出。州云。比來拋磚引玉。引得个墼子。法眼和尙遂乃舉問覺鐵觜。先師意作麼生。覺云。如國家拜將。乃問甚人去得。時有人出云。某甲去得。云爾去不得。法眼云。我會也。雪竇云。伶俐漢。聞舉便知落處。然𨿽如此。放過覺鐵觜。夫宗師語不虛發。出來必是作家。因什麼拋磚引墼。諸禪徳要識趙州麼。從前汗馬無人識。只要重論蓋代功。

師云。老趙州。寰中獨據不動一塵。忽然重整戈矛。便見風行艸偃。直得盡大地人冰消瓦解。覺鐵觜云。如國家拜將。甚人去得。云汝去不得。師云果然。法眼云。我會也。師云。識什麼好惡。雪竇云。夫宗師語不虛發。出來。必是作家。因甚麼拋磚引墼。師云。若不酬價。爭辧眞僞。

舉耽源辭國師。歸省覲馬祖。於地上作一圓相。展坐具禮拜。祖云。子欲作佛去。源云。某甲不解捏目。祖云。吾不如汝。雪竇云。然猛虎不食其子。爭柰來言不丰。諸人要識耽源麼。只是个藏身露影漢。

師云。耽源大似當門獅子。凜凜神威。大小馬師。元來小膽。雪竄云。要識耽源麼。只是个藏身露影漢。誰道不驚羣。

舉潙山問仰山。甚處來。山云。田中來。潙云。田中多少人。山插下鍬子叉手而立。潙云。南山大有人刈茅。山拈得鍬子便行。玄沙云。我當時若見。與踏倒鍬子。鏡淸云。不柰船何。打破戽斗。僧問明招。古人意在插鍬處。叉手處。招喚某甲。僧應諾。招云。還曾夢見仰山麼。雪竇云。諸方老宿咸謂。插鍬話奇特也。大似隨邪逐惡。若據雪竇見處。仰山被潙山一問。直得艸繩自縛。去死十分。

師云。諸方老宿與麼提持。𨿽則洞徹淵源。要見潙仰父子相投。言气相合。則未可在。玄沙云。我當時若見。卽踏倒鍬子。師云。識法者懼。明招喚僧。僧應諾。招云還曾夢見仰山麼。師云。猶較些子。雪竇云。仰山被潙山一問。直得艸繩自縛。去死十分。師云。千年田八百主。

舉玄沙問僧。近離甚麼。僧云瑞巖。沙云。瑞巖有何言句。僧云。長喚主人公。自云諾醒醒著。他後莫受人瞞。沙云。一等是弄精魂。甚奇怪。卻云。何不且在彼中。僧云。瑞巖遷化也。沙云。如今還喚得應麼。僧無對。雪竇云。蒼天蒼天。

師云。玄沙巧盡拙出。雪竇直處成迂。山僧若作者僧。待他道如今還喚得應麼。但云諾諾。待他擬開口。拂袖便行。非惟剿絕玄沙問頭。亦使瑞巖老人千載之下觀光有在。

舉雪峯問僧。近離甚處。云覆船。峯云。生死海未渡。爲什麼覆船。雪竇代云。久向雪峯。待者老漢擬議。拂袖便行。其僧當時無語。歸舉似覆船。船云。何不道渠無生死。僧再至雪峯舉此語。峯云。此不是爾語。云是覆船恁麼道。峯云。我有二十棒。寄與覆船。二十棒老僧自喫。不幹闍黎事。雪竇云。能區能別。能殺能活。若也辧得。天下橫行。

師云。雪峯好二十棒。當時待者僧無語。便寄與覆船。卻較些子。及乎再來。後二十棒。合是雪峯自喫。雪竇云。能區能別能殺能活。毫釐有差。天地懸隔。

舉徳山圓明示眾云。但有問答。只豎一指頭。寒則普天普地寒。雪竇云。什麼處見俱胝老。熱則普天普地熱。雪竇云。莫錯認定盤星。森羅萬象徹下孤危。大地山河通上崄絕。甚麼處得一指頭禪。

師云。武帝求仙不得仙。王喬端坐卻升天。

舉僧問南院。從上諸聖什麼處去。院云。不上天堂。卽入地獄。云和尙作麼生。院云。還知寶應老落處麼。僧擬議。院以拂子驀口打。復喚僧近前云。令合是爾行。又打一拂子。雪竇云。令旣自行。且拂子不知來處。雪竇道个瞎。且要雪上加霜。

師云。者老漢。已是葛藤不能折合。還知寶應落處麼。僧擬議。劈脊便打。若是个伶俐衲僧。便可全身擔荷。光耀叢林。令旣不行。千古之下。爭免雪竇檢點。良久召大眾。眾擬議。拈主丈云。什麼處去也。

舉保福問長慶。盤山道。光境俱忘復是何物。洞山道。光境未忘復是何物。據二老宿。總未得剿絕。作麼生道得剿絕去。慶良久。福云。情知向鬼窟裏作活計。慶雲。你作麼生。福云。兩手扶犁水過膝。雪竇云。俱忘未忘總由我。保福因什麼道未得剿絕。酌然能有幾个。諸人又作麼生道。免得長慶在鬼窟裏。雪竇云。柳絮隨風。自西自東。

師云。俱忘未忘。灼然未得剿絕。大小長慶。放過保福。當時待他道作麼生得剿絕去。但云。情知你向鬼窟裏作活計。教他保福進且無門。退亦無地。直饒雪竇。要免長慶在鬼窟裏。且緩緩。

舉大梅聞鼯鼠聲。謂眾云。卽此物非他物。汝善護持。吾當逝矣。雪竇云。者漢生前莽鹵。死後瞞頇。卽此物非他物。是何物。還有分付處也無。有般漢。不解截斷大梅腳跟。只管道貪程太速。

師云。卽此物非他物。老大梅可謂惺惺。雪竇云。者漢生前莽鹵。死後顢頇。出三界二十五有去也。

舉雪峯示眾云。望州亭與你相見了也。烏石嶺與你相見了也。僧堂前與你相見了也。保福問鵝湖。僧堂前且致。望州亭烏石嶺。什麼處相見。鵝湖驟步歸方丈。保福便入僧堂。雪竇云。二老宿是卽是。只知雪峯放行。不見雪峯把定。忽有个衲僧出問。未審雪竇作麼生。豈不是別機宜識休咎底漢。還有望州亭烏石嶺相見底衲僧麼。良久云。擔板禪和。如麻似粟。

師云。雪峯把定處。二大老固是不知。當時若問雪竇。未審作麼生祗對。如今師僧。十个有五雙。不知落處。山僧者裏。莫有別機宜識休咎底衲僧麼。卓主丈云。三十年後。

舉趙州問大慈。般若以何爲體。慈云。般若以何爲體。州呵呵大笑。至來日。州掃地次。大慈卻問。般若以何爲體。州放下掃帚。呵呵大笑。雪竇云。前來也笑。後來也笑。笑中有刀。大慈還識麼。直饒識得。也未免喪身失命。

師云。前來笑與後來笑。較三千里。雪竇云。大慈還識麼。識得也較三千里。

舉徳山一日飯遲。自掌缽至法堂上。雪峯見云。者老漢。鍾未鳴鼓未響。托缽向什麼處去。徳山便回。峯舉似巖頭。頭云。大小徳山。不會末後句。山聞舉。令侍者喚巖頭至方丈問。爾不肯老僧那。巖頭密啟其意。山至來日上堂。與尋常不同。巖頭到僧堂前。撫掌大笑云。且喜得老漢會末後句。他後天下人不柰何。𨿽然如此。只得三年。明招代徳山云。咄咄。沒處去沒處去。雪竇云。曾聞說个獨眼龍。元來只有一隻眼。殊不知徳山是个無齒大虫。若不是巖頭識破。爭得明日與昨日不同。諸人要會末後句麼。只許老胡知。不許老胡會。

師云。徳山被巖頭一拶。已是去死十分。何待三年後方始遷化。巖頭密啟其意。諸方咸作奇特商量。山僧如眼見鼻頭。敢謂徳山只解瞻前不能顧後。雪竇云。徳山大似無齒大虫。好手鑑不出。諸人要會末後句麼。柳絮隨風。自西自東。

舉雪峯一日見獼猴。乃云。者獼猴。各各背一面古鏡。三聖便問。歷劫無名。何以彰爲古鏡。峯云。瑕生也。聖云。一千五百人善知識。話頭也不識。峯云。老僧住持事煩。雪竇云。好與二十棒。者棒放過也好。免見將錯就錯。

師云。大眾且道。三聖將錯就錯。雪峯將錯就錯。若也辧得。二十棒放過。也不爲分外。其或未然。還我話頭來。

舉僧問國師。如何是本身盧捨那。云與老僧過淨瓶來。僧將到淨瓶。云卻安舊處著。僧復問。如何是本身盧捨那。云古佛過去久矣。雲門大師道。無朕迹。雪竇云。直得一手指天一手指地。爭得無。還會麼。云在嶺頭閒不徹。水流澗下大忙生。

師云。雲門可謂光前絕後。大小雪竇。錯下名言。一手指天一手指地。有什麼屎朕迹。

舉僧問洞山。時時勤拂拭。莫遣惹塵埃。爲什麼不得他衣缽。山云。直饒道本來無一物。也未合得他衣缽。且道什麼人合得。僧下九十六轉語。皆不相契。末後云。設使將來。他亦不受。洞山深肯。雪竇云。他旣不受。是眼將來底。必應是瞎。還見祖師衣缽麼。若於此入門。便乃兩手分付。非但大庾嶺頭一个提不起。設使闔國人來。且欵欵將去。

師云。與麼則者僧得他衣缽了也。且道還有分付處也無。雪竇云。他旣不受。是眼將來底。必應是瞎。山僧道。若不將來。爭知是瞎。者裏參見祖師了。三十棒自領出去。

舉僧問投子。依稀似半月。仿像若三星。乾坤收不得。師於何處明。子云。道什麼。云想師只有湛水之波。且無滔天之浪。子云。閒言語。雪竇云。投子古佛。不可道不知。若點檢來。直是天地懸隔。才問。便和聲打。

師云。雪竇只知投子把定。不知投子放行。直饒檢點將來。也是泥裏洗土。

舉洛浦久爲臨濟侍者。到夾山問。自遠趨風。乞師一接。山云。目前無闍黎。此間無老僧。浦便喝。山云。住住闍黎。莫艸艸匆匆。雲月是同。溪山各異。截斷天下人舌頭卽不無。爭教無舌人解語。無對。山便打。雪竇云。者漢可悲可痛。鈍致他臨濟。他旣雲月是同。我亦溪山各異。說什麼無舌人不解語。坐具劈口便摵。夾山若是个知方漢。必然明窗下安排。

師云。夾山說道理卽不無。爭柰不能塞斷人口。何也。不見道。他旣雲月是同。我亦溪山各異。還會麼。一等共行山下路。眼頭各自看風煙。

舉三聖問雪峯。透网金鱗以何爲食。峯云。待汝出网來向汝道。聖云。一千五百人善知識。話頭也不識。峯云。老僧住持事煩。雪竇云。可惜放過。好與二十棒。者棒一棒也饒不得。直是罕遇作家。

師云。雪竇和泥合水。與二十棒卽不無。若要扶豎雪峯。驢年也未夢見在。𨿽然。不入驚人浪。難逢稱意魚。

舉伏牛爲馬祖馳書。到國師處。國師問。馬祖有何言句示人。牛云。卽心是佛。國師云。是什麼語話。良久再問。更有什麼言句。牛云。不是心不是佛不是物。國師云。猶較些子。雪竇代云。當時便喝。牛卻問。和尙此間如何。國師云。三點如流水。曲似刈禾鎌。雪竇云。是什麼語話。也好與一拶。見之不取。千載難忘。

師云。國師前頭也好與一拶。後頭也好與一拶。雪竇云。見之不取。千載難忘。喝云。是什麼語話。也好與一拶。

舉玄沙問鏡淸。我不見一法爲大過患。你道不見什麼法。淸指露柱云。莫是不見者个法麼。沙云。浙中淸水白米從你喫。佛法則未在。雪竇云。大小鏡淸。被玄沙熱瞞。我當時若見。但只向道。靈山授記。也未到如此。

師云。鏡淸被玄沙熱瞞且置。只如雪竇與麼道。還契得他玄沙也無。拈起主丈云。你諸人從江西湖南兩浙來。見主丈但喚作主丈。行但行。總不得動著。

舉先報慈問僧。近離甚處。云臥龍。慈云。在彼多少時。云經冬過夏。慈云。龍門無宿客。爲什麼在彼許多時。云獅子窟中無異獸。慈云。你試作獅子吼看。云若作獅子吼。卽無和尙。慈云。念汝新到。且放三十棒。雪竇云。奇怪諸禪徳。若平展則兩不相傷。據令則彼此俱險。還點檢得麼。

師云。雪竇能區能別。縱奪可觀。檢點將來。也只扶得者僧。要且未見報慈在。山僧當時若作報慈。你試作獅子吼看。擬開口。劈眷便打。者僧若是眞獅子兒。善能哮吼。其或不然。管取跳不出。

舉船子云。千尺絲綸直下垂。一波才動萬波隨。夜靜水寒魚不食。滿船空載月明歸。雪竇云。者漢勞而無功。忽若雲門道。一句合頭語。萬劫系驢橛。又作麼生免此過。良久云。莫謂水寒魚不食。如今釣得滿船歸。

師云。將謂者老漢有多少奇特。拈主丈云。祖師鼻孔在者裏。得也。錦鱗紅尾滿載歌謠。不得也。明月淸風一竿修竹。總不恁麼時如何。須知遠煙浪。別有好思量。

舉投子問巨榮禪客。老僧未曾有一言半句。掛諸方耳目。何用要見山僧。僧云。到者裏不施三拜。要且不甘。子云。出家兒得恁麼沒碑記。僧繞禪牀一匝而出。子云。有眼無耳朵。六月火邊坐。雪竇云。也不得放過。才轉便與擒住便喝。是誰不甘。若跳得出。不妨是一員衲僧。

師云。投子一言半句。不可道無在諸方。只是不通檢點。僧云。者裏不施三拜。要且不甘。水不可借路。雪竇云。是誰不甘。穿過鼻孔。若跳得出。未必善因而招惡果。

舉祖師道。六塵不惡。還同正覺。雪竇云。主丈子是塵。有甚麼過。過旣無。應合辧主。所以道。糞掃堆上現丈六金身。且拈在一邊。赤肉團上壁立千仞。又放過一著。直饒八面四方。正好連架打。

師云。雪竇盡令提綱。爭柰事不孤起。山僧卽不然。主丈子是塵。覺亦不可得。還會麼。畢竟水須朝海去。到頭云定覓山歸。

舉古云。眼裏著沙不得。耳裏著水不得。忽若有个漢。信得及把得住。不受人瞞。祖佛言教。是什麼熱椀鳴聲。便請髙掛缽囊。拗折主丈。管取一員無事道人。又云。眼裏著得須彌山。耳裏著得大海水。一般漢受人商量。祖佛言教。如龍得水。似虎靠山。卻須挑起缽囊。橫擔主丈。亦是一員無事道人。復云。恁麼也不得。不恁麼也不得。然後沒交涉。三員無事道人中。要選一人爲師。

師云。者老漢。慈悲之故有落艸之談。眼裏著不得沙。耳裏著不得水。什麼處是無事道人。眼裏著得須彌山。耳裏著得大海水。者般漢。更買艸鞋行腳三十年。後遇著本色衲僧。正好朝打三千暮打八百。恁麼也不得。不恁麼也不得。然後沒交涉。三人中一人受救。具眼者辧取。

重拈雪竇舉古一百則。因溫陵宣首座有請而作。非所謂妄擬前修圖誇後學爲自得也。昔卍庵嘗謂。拈頌之作。始於汾陽。曁雪竇宏其音。顯其旨。汪洋乎不可涯。後之作者。馳騁雪竇。不顧道徳之奚若。務以文彩煥爛。相鮮爲美。使後學不見古人渾淳大全之旨云云。然道徳懸遠。弗逃先聖之譏。文彩相鮮。決非愚事。惟徑截省要處。揭示直指之傳。恐無愧於抑揚云爾。時。

皇慶壬子孟夏休居叟書於開元娑羅室。

法語

示海首座省母

父母未生已前。便有報徳酬恩一句。如天之髙。如地之厚。如日月之明。如虛空之廣。𨿽千佛出興相共贊揚。止是明建立邊事。若欲窺其涯涘。辧其端倪。鞠其旨歸。窮其蘊底。經無量劫。止益疲勞。入海算沙。有何利益。是故從上若佛若祖。乘大願輪。遊人間世。最初一著。莫不一一用金剛正印印定。然後無差。脫略萬緣。等觀三世。無有我人眾生分別影響之異。然後示以生死涅盤。捨身受身。出此沒彼。所謂種種幻化悉生我心。猶如片雲點太淸裏。殊不知。我王庫內寔無是刀。祖師云。父母非我親。誰是最親者。諸佛非我道。誰是最道者。此言極爲切要。憐悧漢。才聞舉著。便可如白衣拜相。更不循途守轍。歷涉階梯。然後轉向那邊。回天關立地軸。掀翻聖凡窠窟。截斷生死根株。無一法不是眞乘。無一物不爲妙用。孚上座問鼓山。父母未生已前鼻孔。落在甚麼處。鼓山云。卽今生也。鼻孔在甚麼處。孚上座不肯。乃云。你問我。鼓山理前問。孚上座但搖扇而已。信知此事己眼洞明。腳跟下虛豁豁地。拈將出來。迥然殊特。只如鼓山云卽今生也鼻孔在什麼處。若向者裏著得隻眼。便見祖師云父母非我親誰是最親者。諸佛非我道誰是最道者。亦乃如十日並照。目前萬象森羅。四聖六凡。長短纖洪。瞞他一點不得。直饒孚上座不肯。也是抱橋柱澡洗。若更向搖扇處卜度。以當向上宗乘。轉沒交涉。个事如紅鑪片雪。直是無一絲毫。猶恐坐在無魂必死之地。何況有佛有祖。有冤有親。有恩可酬。有徳可報。縱經塵劫。欲知父母未生已前鼻孔落處。終莫能得。畢竟如何。撒手到家人不識。更無一物獻尊堂。

示機侍者

古人流通佛祖言教。垂示後學。有抽釘拔楔解粘去縛之妙。至於周旋返覆逸格變通。如轉圓石於萬仞之崗。而壽後世者無他焉。蓋欲脫去情執勝負知見解會。置人於空勞勞淨裸裸灑灑落落無爲無事大解脫之場也。今則不然。動有所礙世智聰利者。有辯彊自勝之殊。枯木寒灰者。墮寂默馳求之異。觀其措置。靡不自謂從上爪牙。殆乎臨機應變。觸境遇緣。未嘗不是黑山鬼窟下活計也。此事決非造次。要在當人領略時灼然諦當。然後二六時中。無絲毫滲漏。方可就人決擇。尙恐爲知解風所吹。其珍蓄寶祕。不肯放捨。爲將來大病。況根本不實。造詣未至。而欲究明斯事。何異蚯蚓之舞。欲升煙雲而變化。其可得乎。看他馬祖百丈黃檗臨濟。的的相承。潛符密契。顯示此个法門。直是崄峻。至於臨機八面獨脫無依。所謂周旋返覆逸格變通。如轉圓石於萬仞之崗者。豈徒云哉。

示性上人

趙州狗子無佛性。也勝貓兒十萬倍。此五祖老人。向生佛未具已前。孤迥迥峭巍巍處。單提者一著子。務要絕羅籠脫知解。以自證自悟爲期。豈淺近浮習馳騖言語立機立境者。彷佛於其間哉。近時以來。多不本所自。惟只向情意識卜度。所謂彼自無瘡。勿傷之也。如今若要易見。但於腳跟下。洞照自己本分一段靈光。父母未生已前常炟赫地。至於今日。何曾昧卻絲毫。古人云。萬法是心光。諸緣惟性曉。本無迷悟人。只要今日了。與麼說話。豈不是龍馳虎驟。香象渡河。獨脫無依。威徳自在者也。

示本禪人

道本無言。言言見道。法無所著。處處皆眞。乃從上佛但之徽猷。非今時淺根之窠窟。務要存心確實。於二六時中。以透頂透底徹骨徹隨爲期。則悠久自然成辧。是他上根利智之士。初無他術。但能一刀兩段。直截無疑。全體承當。了無依倚。然後指揮佛祖。排斥眾魔。吞爍乾坤。隨處建立。更不尋枝摘葉。帶水拖泥。如靈龜負圖。自取喪身之兆。所以麻三斤乾屎橛。杖林山下竹筋鞭。楚王城畔東流水之類。是皆破妄纏出見刺。超名相離垢染。絕解路去情執之要徑也。

示慧禪人

佛法無人說。𨿽慧莫能了。此豈離言說而求其根本充實。理地精至而純一無雜哉。要在猛利一徑截斷。然後將古人言句密切提撕。畢竟是什麼道理。所謂眼若不睡。諸夢自除。心若不異。萬法一如。與麼會得。一大藏教無一法可當情。徳山棒臨濟喝。揚向糞掃堆頭。全體是个大解脫人。何處更有情量境界差別機緣。透脫不透脫耶。擊石火閃電光。構得構不得。未免喪身失命。除非知有。莫能知之。

示慧禪人

佛法無人說。𨿽慧莫能了。說卽不無。了卽不可。須知道三世諸佛是未了底。六代祖師是未了底。天下老和尙是未了底。與麼會得。好一員無事衲僧。只如盡乾坤大地艸木叢林。盡是千佛一數。且道是了耶不了耶。衲僧家到者裏。直得機如掣電。眼似流星。撩起便行。卒摸索不著。所以從上諸老宿。拈一機示一境。無非向生佛未具已前。單提者一著子。務要存心直截。不在多端。才涉思量。卽成窠臼。豈不見臨濟侍徳山。山云。老僧今日困。濟云。者老漢寐語作什麼。徳山擬拈棒。臨濟便掀倒禪牀。二大老如奔流度刃。不犯鋒芒。截鐵斬釘。豈容擬議。如今諸方商量。只管說照用同時。賓主互換。咄。白日靑天。切忌寐語。

示念禪人

道無迷悟。法離見聞。直下承當。猶存窠窟。若要乾坤坐斷。應須撒手懸崖。從教鐵壁銀山。管取當頭裂破。腳跟下穩實。手面上玲瓏。至覿面臨機之時。著著有出身之路。是故從上老宿。提持个事。深不容易。臨濟問黃檗佛法的的大意。三度被打。徳山到龍潭。吹滅紙燭。便雲從今不疑天下老和尙舌頭。雪峯問玄沙。備頭陀何不徧參去。玄沙云。達摩不來東土。二祖不往西天。是皆一一契證。若佛若祖。不立文字。教外別傳之妙。此道荒涼。無甚今日。年來師僧看不上眼。十年二十年。出叢林入保社。名字行腳。本非正因。其間一个半个。稍若知非。無非影響相承。被人挨拶將來。便見冰消瓦解。間有亂呈懵袋。問渠。臨濟問黃檗佛法的的大意。三度被打。意旨如何。便云。識取鉤頭意。莫認定盤星。徳山見龍潭吹滅紙燭。因什麼便道不疑天下老和尙舌頭。答云腳跟下黑洞洞地。雪峯問備頭陀何不徧參去。玄沙云達摩不來東土。二祖不往西天時如何。對云。張公喫酒李公醉。如斯見解。淩辱宗風。未能一念回光。一味食人涎唾。若解頓忘知見。洞徹淵源。把斷要津。不通凡聖。與他老宿把手共行。二六時中。全體是个大解脫人。纖塵不立。凜凜孤危。不受差排。豈容近傍。便見似地擎山。不知山之孤峻。如石含玉。不知玉之無瑕。身心一如。身外無餘。從教千聖出來。直是構他不著。

示與禪人

五祖和尙云。山僧十數年。海上參尋數員尊宿。自謂千了百當。及至浮山圓鑑會中。直是開口不得。後到白雲。咬破一个鐵酸饀。直得百味具足。且饀子一句作麼生道。花發雞冠媚早秋。誰人能染紫絲頭。有時風動頻相倚。以向階前斗不休。者老漢。懸羊頭賣狗肉。徹骨風流。燻天臭气。籍沒臨濟家私。淩滅楊岐宗旨。致令後代兒孫。不能直截根源。惟務尋枝摘葉。所謂禾黍不陽艷。競栽桃李春。翻令力耕者。半作賣花人者。是也。如今諸方商量便道。雞冠花詩。卽是饀子一句。謂之天然標格。絕世提持。全明向上爪牙。徹證佛祖巴鼻。或謂不是饀子一句。一味佯聾詐啞。指柳罵桑。得路便行。不循途轍。不然則二俱不涉。謂之獨弄單提。栗棘金圈。拋來擲去。顯臨濟無位眞人。提殺活金剛寶劍。是皆鉆龜打瓦。意識搏量。摸象眾盲。異端競起。如今若要易見。但向五祖百味具足處。直下覷破。自然伎倆忘心路絕。全心卽佛。全佛卽心。非惟坐斷五祖舌頭。抑可與三世諸佛六代聖人天下老和尙。同一心知。同一眼見。七出八沒。獨步大方。如師子王得大自在。其或不然。但看今年二三月。滿城開徧牡丹花。

示見侍者

佛祖大事。有志之士。決欲究明。其所稟器質。迥然不同。才出頭來。便知生佛未具已前一著子。自證自悟。自作爲自建立。未嘗有毫髮許道理從外來也。五祖和尙云。十二時中。如靠一座須彌山相似。此言極有深旨。所謂須彌山者。卽是生佛未具已前一著子也。徳山未到龍潭時。早知有此一著。才入門。未曾相見。便云。久向龍潭。及乎到來。潭又不見。龍又不見。渾鋼打就。生鐵鑄成。無過此語。龍潭云。子親到龍潭。者个便是將徳山向平地上掘坑埋卻。且不驚天動地。若是透不過底。直是礙塞殺人。又何用奪鼓掣旗。展劍刃上事。然後謂之明殺活也。至於吹滅紙燭。豁然大悟。燒卻疏鈔。出大言牌。是皆熟睡饒噡語耳。後至潙出。著艸鞋背法堂便去。又是第二頭矣。一日小參不答話。有云問話者三十棒。時有僧出。徳山便打。僧云。某甲話也未問。和尙因甚便打。徳山云。汝是甚處人。僧云新羅人。徳山云。未跨船舷。好與三十棒。若不知有者一著子。又焉能如此疾焰過風不容擬議者耶。雪竇云。徳山握閫外威權。有當斷不斷不招其亂底劍。諸人要識新羅僧麼。只是撞著露柱底瞎漢。雪竇天然气槪。逸格提持。惜乎不辧來風。非惟不識者僧。抑亦蹉過徳山不少。𨿽然。參學人切忌向者裏釘樁搖櫓。見侍者來自新羅。妙齡英發。險阻艱難歷涉殆盡。孜孜爲道愈篤愈勤。其所守確乎不可拔也。訪子於隆祖塔。左以己事見扣。然宗門大事。賴有力者相與扶持。古人有𨿽老不敢寧居逸體。惟談禪病以警來蒙之說。予智識荒涼。豈敢妄攀先哲。因其來問語意至誠。不得不爲覼縷也。

珍藏主自庵說

珍藏主。以自庵爲稱。求說於予。予固無舌而不能說也。然無舌而說。豈萬象森羅摐然在吾耳目之間。而能替吾說耶。夫自庵者。蓋自己淸淨廣大虛徹靈明。蓋天蓋地。包含法界。本有之庵也。故能以生死涅盤眞如佛性爲關鑰。三界二十五有爲戶庭。十八處爲堂奧。四大五蘊爲家具。要在當人於二六時中。與一切人把手共行。出入無間。常時虛豁豁地。則通上徹下。直截無疑。穩坐家堂。受用自在。豈復上他門戶。別有對待。而使吾行住坐臥。不能確實哉。石頭和尙云。庵𨿽小含法界。方丈老人相體解。上乘菩薩信無疑。中下聞之必生怪。原其古人所自。必欲後人傳持佛祖正命之道。不愁無佛。但愁無眾生也。眾生與佛是一是二。居此庵者。爲吾辧之。

重刊汾陽和尙語錄疏

昔風穴和尙謂首山曰。不幸臨濟之道。至吾將墜於地矣。觀此一眾。𨿽敏者多。見性者少。吾𨿽望子之久。猶恐耽著此經。不能放捨。風穴髙提祖印。向千聖頂﹝寧﹡頁﹞上。下者一著。不妨崄峻。其柰首山言前領旨。格外明宗。直下承當。不存毫髮。洎風穴上堂。舉世尊以靑蓮目顧視大眾。而首山宏機捷出。拂袖便行。如淵之深嶽之聳。所謂唱愈髙而和愈峻也。汾陽禪師。出首山之門。弄西河獅子。奮出窟爪牙。哮吼一聲。羣魔屏迹。梵僧請法。卽爲敷揚。戛玉鏗金。超聞離見。六人大器。具在典章。耀古騰今。叢林標格。家法來從有自。正音其可無傳。在昔固已刊行。歲久遂成湮沒。天臺子聰藏主。靈機夙契。宗匠親承。慨祖室之長冥。惜眞風之不振。握驪珠擬澄滄海。執慧斧欲伐邪林。募緣重刊。垂惠後學。余嘉其志。故發緒言。希聞見而樂從。庶有光於祖道也。

示梵藏主

大力量人擡腳不起。開口不在舌頭上。明眼人落井。此是松源老祖。向千聖著眼不及處。捩轉面皮。直教盡大地人寒毛卓豎。自古自今。多少人向者裏窺覷無由。未免東卜西卜。殊不知拋卻自己家珍。去尋瓦礫。及至入般涅盤。自知平生做盡伎倆。百醜千拙。無著慚愧處。卻云。兄弟久聚。正路行者有之。而不能用黑豆法。難以荷負正宗。臨濟佛法。到此平沈。痛哉痛哉。此又是第二頭矣。先育王云。你若是个一刀兩段底漢。黑豆法有甚難用。智門和尙云。黑豆好合醬。只者便是。平生肝膽向人傾。相識猶如不相識。參學人到者裏如何著眼。自非心機路絕。照用都忘。動靜施爲渾成大用。未免容易了卻。所謂殺人刀活人劍。乃上古風規。亦今時樞要。當頭坐斷。左右逢原。妙用縱橫。透頂透底。𨿽然如是。大力量人因甚麼擡腳不起。開口不在舌頭上。在甚麼上。明眼人因甚麼落井。直饒不動口不搖舌。不作伎倆。一一緇素得來。我更問你。作麼生是黑豆法。

示巖維那

言無言言。行無行行。修無修修。證無證證。會者近爾。迷者遠乎。此是釋迦老子。在鹿野苑中。爲五比丘。初說四諦法也。後之學者。讀之甚多。會之甚少。會而行之亦復少矣。然而稟質昏昧。習性怠墮。固不在言。天資明敏。理地精至者。動有所礙。此病非特今時有之。古之英特超詣之士。未嘗不墮斯轍。阿難多聞。不證無漏。鶖子滿智。未徹法源。至於黃梅七百髙僧。世智辯聰。俊偉奔軼。莫不有之。及乎呈偈投機。遂有不識字行者。信口發言。倩人書寫。有菩提無樹明鏡非臺之句。驚動一時。然亦不知說何法也。及至夜半傳衣。而七百髙僧疑情未決。竟欲奪取。遂至大庾嶺頭。而明上座最先及之。盧行者以不思善惡本來面目之語詰之。而明上座因時發露本地風光。方知密意不從人得。若以明公之博識遠見。名稱普聞。嘗爲七百龍象所推。較之盧行者不識一字。何止霄壤之遠。然聖賢示化。由本願力。隨眾生心。現殊勝事。當穩顯不測之際。而成就此無上最勝第一義門。決非細事。況此事不在心機巧智。只要根本充實。以徹證爲期。然後遇著本色宗匠。不近人情。施以惡辣。自然成辦。然後奮大機顯大用。向千聖頂﹝寧﹡頁﹞上。揭示不可示之宗。提持不可持之要。直下如生鐵鑄就。𨿽千佛出興。要且移換他一絲毫不得。徳山和尙云。毫釐系念。三途業因。瞥爾情生。萬劫羈鎖。聖名凡號盡是虛聲。殊相劣形皆爲幻色。汝欲求之。得無累乎。及其厭之。又成大患。與麼說話。可謂上無攀仰。下絕己躬。正體堂堂。纖塵不立。如今若要直下無疑。不用如之若何。便請一時領取。若更問道領个什麼。我也救汝不得。

楞嚴經授天錫郭山長

天錫山長郭公。爲鄱江椽吏。去湖寺密邇。與予爲方外友。凡過從亹亹言論。至情眞義篤處。必脫略邊幅。能以吾佛祖無上妙圓之道。增益重信。開發正見。在塵勞中。不與萬法爲侶。眞大丈夫也。況淵才雅思。卓冠古今。悉自天稟。又非時輩所及。嘗謂之曰。士大夫去古旣遠。不能深造遠到。良由一念迷妄。背自本心。流入諸趣。於一切違順境界差別因緣。透脫不行。自作障難。是故世尊在室羅筏城。住大精舍。直授阿難首楞嚴王具足三昧。揭示此心眞實虛妄。如大日輪升大虛空。使一切有情無情。無不睹其淸淨光明。徹證此心不生滅地。然而此經傳至中國。幾數百年。自非夙習大乘。則不能信受。觀公所存。若合符節。妙圓超悟。正在斯時。果能探賾精通。超情離見。然後逢緣遇境。管照一如。所謂在家菩薩。與裴相國楊大年李駙馬輩。同入淸淨無爲法性海中。轉化有情。利行一切。不爲虛出頭也。予旣授此經。復書此以勉其進。

示啟侍者

不是心不是佛不是物。從上佛祖言教。到者裏一時裂破。古今淨盡。物我俱忘。如斬一縷絲。一斬一切斬。千劫萬劫不壞不移。然後無絲毫過患。便可回天關轉地軸。向千聖頂﹝寧﹡頁﹞上。拈出一機。萬靈仰望不及處。拶出父母未生已前面目。直是風凜凜地。方可稱爲大解脫人。腳跟下十字縱橫。綽綽然有餘裕也。前聖後聖建立門庭。例皆如此。近世學者。不本宗乘。向外馳求。自爲虛誑。及乎歇得馳求。到一念不生前後際斷。未能轉向那邊。至竟還成莽鹵。從上來事。盡有生涯。睦州和尙云。未得个入頭。須得个入頭。旣得个入頭。不得孤負老僧。懸崖撒手。正在斯時。才涉思量。卽落第二。者裏全心卽佛。全佛卽心。十二時中。隨分著衣喫飯。便是沒量大人也。

示侍侍者

從上來事。不異如今。但了目前。別無他解。目前不了。便見紛紜。隱顯殊途。千差萬別。必欲究其旨歸。何異守株待兔。是故若佛若祖。提持个事。惟大智方明。至觸境遇緣。靡不成現。壯士展臂。不假他力。師子遊行。豈求伴侶。到者个田地。正好退步就己揩磨。𨿽不動地驚天。直是欺賢罔聖。豈不見雪竇和尙云。明眼人沒窠臼。我且問你。各從臨濟徳山下來。棒喝向你不能施。語言向你用不著。我旣如是。你合必然。作麼生露个消息。令雪竇知你是个風吹不入漢。雪竇全機出沒。獨弄單提。檢點將來。正是就地彈雀。決要做他雲門直下兒孫。欲露个消息。然後知是風吹不入漢。政不必問人也。畢竟如何。字經三寫。烏焉成馬。

示俊禪人

叢林凋獘。此道荒涼。提待佛祖向上綱要。固難其人。大心衲子。於日用現行。常存正念。必欲尋師決擇。直到不疑之地。尢不易得。是故從上若佛若祖。單提个事。只貴目前。才涉思量。便沒交涉。所以道。一心不生。萬法無咎。無咎無法。不生不心。到者裏。坐斷報化佛頭。直下無第二念。所謂靈鋒寶劍常露現前。亦能殺人。亦能活人。是皆不得已而爲之。見人不會。又來下面著个注腳云。若能殺人不能活人。此人有眼無耳。若能活人不能殺人。此人有足無目。全機不動。覿面相呈。直截根源。壁立萬仞。豈不綽綽然有餘裕哉。

古林和尙語錄卷第三

古林和尙語錄卷第四

小參普說

解夏小參。僧問。毛吞巨海。芥納須彌。是衲僧分上事。不是衲僧分上事。師云。拈卻門前大案山。進云。鯨吞海水盡。露出珊瑚枝。師云。金剛腦後鐵蒺藜。進云。只如教中道。我得無諍三昧。人中最爲第一。如何是無諍三昧。師云。放你三十棒。進云。仁義盡從貧處斷。世情偏向有錢家。師云。知恩者少。負恩者多僧問。記得。昔日舉上座見瑯琊。琊問。近離甚處。舉云。兩浙。瑯琊云。船來陸來。舉云。船來。瑯琊云。船在甚處。舉云步下。意旨如何。師云。開口見膽。進云。瑯琊云。不涉程途一句作麼生道。如何是不涉程途底句。師云。前不疊村。後不疊店。進云。只如舉上座以坐具摵云。杜撰長老。如麻似粟。又作麼生。師云。焦磚打著連底凍。進云。後來瑯琊問侍者。此是甚麼人。侍者云。舉上座。瑯琊遂親下旦過問云。莫是舉上座麼。莫怪適來相觸忤。作麼生是觸忤處。師云。爛泥裏有刺。進云。舉上座喝云。長老何年到汾陽。我在淛中早聞你名。見解如此。何得名喧宇宙。瑯琊遂作禮云。某甲罪過。那里是他罪過處。師云。若不登樓望。安知滄海深。進云。後來大惠和尙道。二大老相見。如日月麗天。龍象蹴踏。未審還端的也無。師云。土上加泥又一重。進云。瑯琊後遇慈明舉此話。慈明云。舉見處才能自了。是汝負墮。爲復肯伊不肯伊。師云。一點水墨兩處成龍。進云。可謂龍得水時添意气。虎逢山色長威獰。師云。無人處斫額望汝。僧禮拜師乃云。秋初夏末。東去西去。萬里無寸艸處去。出門便是艸。擬向甚麼處去。古人事不獲已。開卻通天大路。又謂之淸淨大寂滅悔。與諸人同出同入。初無絲毫差別。彼我之相。直下會得。九十日內。功不浪施。明朝自恣之辰。一任東去西去。只不得向萬里無寸艸處去。何故。蓋爲諸人未曾踏著者一路子。所以前頭大有事在。雪峯云。盡大地是解脫門。把手拽不入。雲門云。盡大地是解脫門。枉作佛法會卻。一處不通。兩處失功。兩處不通。觸途成滯。山僧道。盡大地是解脫門。過去未來現在三世諸佛。盡在里許。汝諸人亦在里許。拈主丈云。主丈子亦在里許。且道還有不在里許者麼。良久。喝一喝云。空將未歸意。說向欲行人。

冬至小參。霜凝冰凍。陰極陽生。日南長至。吾道大亨。拈主丈云。主丈子橫。山河大地一時橫。主丈子豎。山河大地一時豎。主丈子不橫不豎。山河大地自山河大地。燈籠自燈籠。露柱自露柱。所以道。是法住法位。世間相常住。只如雲門大師道。拈燈籠向佛殿裏。將山門來燈籠上。蝦蟇﹝跳﹣兆﹢孛﹞跳上天。蚯蚓驀過東海。是常住耶。非常住耶。日東上月西沒。循環三百六十。幾个解知窠窟。窠窟不知。絕毫絕釐。庭前石筍抽條也。會見髙枝宿鳳雛復舉僧問靈云。如何是佛法大意。云云。臨鴆砧。井底種林檎。僧云。學人不會。云云。今年桃李貴。一顆直千金。大慧和尙云。者个公案。自古至今。無人拈出。山僧不惜口業。更爲注破。臨鴆砧臨鴆砧。井底種林檎。今年桃李貴。一顆直千金。師云。大眾。靈云答者僧話。且道與臨濟在黃檗問佛法的的大意。三度喫六十主丈。是同是別。若道是同。法無同相。若道是別。佛法豈有兩般。常愛大慧云。我者裏說蚌蛤子禪。開著口。便見心肝五臟。只者便是。𨿽然。也是大都城裏撮馬糞漢。

除夜小參。卻物爲上。逐物爲下。敲骨打髓。指鹿爲馬。若作佛法商量。入地獄如箭射。豈不見臨濟在黃檗。三度問佛法的的大意。三度被打。興化於大覺棒頭。深明黃檗意旨。且道是什麼語話。白雲從年頭數到年尾。從上若佛若祖。無一个不是依艸附木。若盡令而行。盡大地直須荒卻。所以道。隨汝顚倒所欲。卽今是臘月三十日。明朝依舊慶賀新年。山門頭佛殿裏。禮拜燒香。伏惟安置。

解夏小參。九十日長期告滿。二千年舊話重圓。然則修證在人。本無處所。無縛無脫。不卽不離。於此證中畢竟無證。殺之與活盡屬菩提。生與不生俱名般若。南天臺北五臺。一切智智淸淨。無二無二分無別無斷故。拈須彌山稱作十二兩。海神知貴不知價。拽占波國共新羅斗額。王母晝下云旗翻。看看。古岸何人把釣竿復舉古人道。九旬禁足魚遊网。三月安居鳥入籠。生殺盡時蠶作繭。如何透得者三重。師卓主丈云。將成九仞之山。不進一簣之土。

冬至小參。羣陰剝盡。一陽復生。天地陰陽有去有來。日月星辰有明有晦。山川艸木有盛有衰。江河溪沼有盈有竭。惟我衲僧分上。初無如是般事。與麼與麼。昔年覓火和煙得。今日擔泉帶月歸。不與麼不與麼。在家疑是客。別國卻爲親。與麼中不與麼。畢竟水須朝海去。不與麼中卻與麼。到頭云定覓山歸。這个說話。通人分上。如十日並照。孰不睹其淸淨光明。過去未來現在三世諸佛。盡在光明裏。轉大法輪。所謂人人具足。各各圓成。不涉安排。隨處建立。若也情存限量。未達其源。管取十个有五雙。不知落處。時不逮古。大法凋零。諸方踞曲錄木底老師。自己參學旣是不明。無過只是瞎人眼目。𨿽有荷擔佛祖。扶救學者之心。終莫能得。以故日疎日遠。入我法中。殊無利益。山僧今夜不是屈汝諸人。直是據實而論。僧問雲門。如何是佛。門云乾屎橛。汝諸人作麼生會。到者裏。旣會不得。則生死事大無常迅速。如何是自由去。所以徳山見僧入門便棒。臨濟見僧入門便喝。髙庵見僧不會便搊住云。父母生汝身。師友成汝志。無饑寒之迫。無徵役之勞。於此不堅確精進成辦道業。他日有何面目。見父母師友乎。山僧十三上爲僧。見老宿舉此話。不覺涕淚俱下。便知有出生死超凡聖。報佛祖深恩一著子。及乎上人門戶。遇善知識。可以師表。卽便放下身心。以徹證爲期。如是二十年間。矻矻孜孜未嘗暫捨。後到先育王會中。稍知觸淨。信之此事。深不容易。須是宿有根本。不假栽培。才出頭來。自然迥別。六祖大師云。不思善不思惡。如何是父母未生已前本來面目。驀拈主丈云。大眾見麼。無頭無尾。黑似漆。洞山道。常在動用中。動用中收不得。好與三十主丈。何故。曹溪波浪如相似。無眼平人被陸沈。卓主丈喝一喝。

除夜小參。黑蟻旋磨千里錯。巴蛇吞象三年覺。海壇馬子大如驢。潘閬倒騎顚折角。便與麼去。知時識節。歲盡年窮。北禪烹露地白牛。山僧也隨例顚倒。直得神知道合。賓主混融。明朝慶賀新年。各各起居輕利。然𨿽如是。只如多處添少處減。趙州東壁掛葫蘆。金剛手中八稜棒。且道明甚麼邊事。擊拂子云。不是李將軍。誰識南山虎復舉丹霞問龐居士云。昨日相見何似今日。士云。如法舉昨日事來。作个宗眼。霞云。若是宗眼。著不得龐公。士云。在你眼裏著。霞云。某甲眼裏窄。何處安身。士云。是眼何窄。是身何安。霞休去。士云。更道一句。便可圓卻此話。霞又不語。士云。就中一句無人道得。師云。機不離位。墮在毒海。丹霞休去。可謂力敵勢均。惜乎不能圓卻此話。大似弓折箭盡。山僧者裏卽不然。昨日事拈放一邊。今日事不用舉著。明日事還有人道得麼。若也道得。宗通眼活。著得千百个龐公。若道不得。莫道丹霞眼窄。無處安身。直饒通身是眼。八面四方。未免一時窄卻。

開元入寺小參。舉雪峯問徳山。從上諸聖。以何法示人。山云。我宗無語句。亦無一法爲人。後僧問雪峯云。和尙見徳山。得个甚麼。峯云。我當時空手去空手歸。五祖拈云。如今說與透未過者。有兩人從東京來。問伊近離何處。卻云蘇州。便問蘇州事如何。伊云一切尋常。𨿽然。瞞山僧不過。何故。只爲語音不同。畢竟如何。蘇州菱邵伯藕。師云。從門入者不是家珍。自己流來還同瓦礫。老東山依模脫塹。殊不知二大老正是食飽傷心。𨿽然。旣是東京來。因甚卻說蘇州話。

冬節小參。僧問。羣陰剝盡。一陽復生。時節因緣。請師指示。師云。風不來樹不動。進云。夜來何處火。燒出古人墳。師云。闍黎失卻鼻孔。進云。徳山小參。爲甚麼不答話。師云。人貧智短。進云。趙州爲甚麼卻答話。師云。馬瘦毛長。進云。二大老州縣相似。鄕談不同。師云。且道我卽今是答話。是不答話。進云。來朝更有新條在。惱亂春風卒未休。師云。只恐不是玉。僧禮拜師乃舉。洞山冬夜喫果子次。問泰首座云。有一物。上拄天下拄地。黑似漆。常在動用中。動用中收不得。過在甚麼處。泰云。過在動用中。山遂喚侍者。掇退果卓。師云。這个說話。在今諸方。每至冬夜。未嘗不拈出注解一上。然於正文。未曾道著一句。有底道。洞山只見錐頭利。不見鑿頭方。抑屈人作麼。有底道。不惟泰首座不得果子喫。要且盡大地人皆不得喫。成人者少。敗人者多。殊不知。洞山有旁正回互不犯底手腳。直饒泰首座道不在動用中。也不得它果子喫。良久雲。水流黃葉來何處。牛帶寒鴉過別村。

除夜小參僧問。如何是佛。師云。釘釘膠粘。進云。如何是祖師西來意。師云。蟻子不食鐵。進云。如何是偏中正。師云苔封古殿。進云。如何是正中偏師云艸滿法堂。進云。如何是兼中至。師云日上月下。進云如何是兼中到。師雲截水停輪。進云。如何是正中來。師云狝猴戴席帽。進云。五位君臣蒙指示。夜明簾外事如何。師云趂曉不歸家。黃昏看日出。僧禮拜師乃云。年窮歲盡。水肅霜寒。門前爆竹聲喧。堂上燈光晃耀。是四序遷流之日。當三陽未肇之時。諸人簇簇上來。山僧口喃喃地。露柱燈籠鬥爭光彩。迦葉維衛共展神通。諸佛無上妙門。普請大家證入。日不待火而熱。須彌山上白浪滔天。月不待風而涼。畢缽巖前淸風滿座。未有世界。早有此性。擺手入長安。世界壞時。此性不壞。一舉四十九。如斯舉唱。足可流通。其或根思尙遲。便見和泥合水。拍禪牀云。人窮不到金剛際。未免區區役路途。

解夏小參。良久云。問話旣無。不可只恁麼休去。白日靑天。且聽山僧寐語。汝等諸人。有眼者見。有耳者聞。聞見歷然。直下是个甚麼。以拂子擊禪牀云。三世諸佛。歷代祖師。天下老和尙。向者裏百雜碎。直得四月十五日已前。所得安居法門。如夢如幻。如影如響。及至七月十五日已後。𨿽則解卻布袋。各證自恣三昧。亦皆如露如電。如空如風。於其中間。正當七月十五日。覓其絲毫眞實之相。了不可得。所以道。起諸善法本是幻。造諸惡業亦是幻。身如聚沫心如風。幻出無根無實性。又擊拂子云。三世諸佛。六代祖師。天下老和尙。盡在者裏說偏說圓。說頓說漸。說權說實。至於十方世界若艸若木。若凡若聖。有情無情。莫不承其恩力。及說一切眾生本來空寂。一切語言本無實相。二六時中行住坐臥。著衣喫飯。本自現成。眞如解脫。神通遊戲。本自具足。心源不悟。逐相隨名。起妄迷眞。造種種業。徳山棒臨濟喝。亦不出者个時節。雪峯云。盡大地撮來。如粟粒大。拋向面前。漆桶不會。打鼓普請看。喝一喝云。切忌話作兩橛復舉疎山到潙山。聞示眾云。行腳髙士。直須向聲色頭上坐。聲色頭上臥。疎山出問。如何是不落聲色句。潙山豎起拂子。疎山云。此是落聲色句。潙山便歸方丈。疎山不契。遂辭香嚴云。某甲與和尙無緣。香嚴云。有何因緣不契。試舉看。疎山舉前話。香嚴云。我有个語。疎山云。試舉看。香嚴云。言發非聲。色前不物。疎山云。元來此中有人。乃囑香嚴云。師兄向後若有住處。某甲卻來相見。後潙山問香嚴云。問聲色話底矮闍黎在麼。香嚴云。已去也。潙山云。向子道甚麼。香嚴云。某甲亦曾答他來。潙山云。試舉看。香嚴云。言發非聲。色前不物。潙山云。它道甚麼。香嚴云。他深肯之。潙山笑云。將謂者矮子有長處。元來只在者裏。此子向後若有住處。近山無柴燒。近水無水喫。師云。疎山旣不落聲色。必應別有生涯。及乎到香嚴面前。又只和泥合水。𨿽然。還免得潙山失笑也無。後來應庵和尙道。在今天下。討一个言發非聲色前不物底。正如掘地覓天。何況更要會他潙山說話。不言可知矣。果然大抵宗師爲人。言不虛發。然疎山旣不能坐斷舌頭在。應庵又豈免隨邪逐惡。諸上座。山僧者裏。放一綫道。墮在聲色堆中。把斷要津。一任諸方撿責。

除夜小參。僧問。萬煆鑪中鐵蒺藜。等閒拈出要人知。𨿽然四海平如鏡。畢竟同誰話此機。師云。者裏著不得。進云。靈云見桃花悟道。玄沙爲甚麼道。諦當甚諦當。敢保老兄未徹在。師云。伯牙與子期。不是閒相識。進云。只如潙山道。從緣入者。永無退失。善自護持。又作麼生。師云。月裏仙人巧畫眉。進云。只如靈云道。三十年來尋劍客。幾回落葉又抽枝。自從一見桃花後。直至如今更不疑。意旨如何。師云。日出連山。進云。如何是三十年來尋劍客。師云。垂鉤不著餌。進云。如何是幾回落葉又抽枝。師云。過水不穿靴。進云。如何是自從一見桃花後。師云。頂門無竅。進云。如何是直至如今更不疑。師云。波斯入鬧市。進云。萬古碧潭空界月。再三撈摝始應知。師云。我害癡。僧禮拜師乃云。今夜年盡月盡日盡。世事悠悠。何時是盡。明朝年新月新日新。千變萬化。又見重新。所以窮則變。變則通。垂鉤四海。只釣獰龍。三千威儀八萬細行。諸人固是不知。若得聲和響順。各守祖父田園。知道飯是米做。免向瞎驢邊滅卻吾宗。卓主丈云。從前汗馬無人識。只要重論蓋代功。

永福入寺小參。紅塵鬧市。十字街頭。百艸頭邊。孤峯頂上。若作佛法商量。入地獄如箭射。直得萬機休罷。千聖不攜。聲前非聲。色後非色。檢點將來。正是髑髏前妄想。借使打破髑髏。揭卻腦蓋。踢倒須彌。踏翻大海。腳跟下推勘得出。也是落七落八。通方上士。出格髙人。除非自有生涯。終不守他窠窟。現前大眾。冀善參詳。山僧二千里水陸間關。來此聚頭。不爲別事。

復說偈曰。處世行藏各有由。老來誰不愛心休。爲圓鄮嶺先師話。來結鄱陽衲子讎。跛鱉但隨他逐浪。錦鱗終是解吞鉤。相逢試把家私展。蜜果時懸檗樹頭。

冬至小參。形興未質。山河大地甚處得來。名起未名。無位眞人突出難辧。頂門上時時顯現。眼睛裏處處縱橫。舉拂子云。看看。徳山臨濟來也。也有權也有實。也有照也有用。佛來也打。祖來也打。且道還曾打著也無。豈不見興化道。我在南方行腳一遭。主丈頭未曾撥著一个會佛法底。花根本艷。虎體元斑。子細檢點將來。也是死水裏浸卻。及到大覺。被脫下衲衣。痛打一頓。卻言我在大覺棒頭。方知深明臨濟先師在黃檗喫棒底道理。者个便是打著底樣子。所以精金百煉。要須本分鉗錘。山僧七五年前。也曾舉此話來。有云。興化气宇如王。因甚向大覺棒頭。方始發明臨濟在黃檗喫棒底道理。我者裏主丈子。走徧四天下。撥著一个便是會佛法底。他時後日。免得遞相鈍置。有底便道。山僧只解扶彊。不能扶弱。殊不知自有分付處。兄弟。時光可惜。不易來此聚頭。只知者邊那邊。豈解知慚知愧。古人小參謂之家教。在今諸方大段不同。須要起模畫樣。方爲格外提持。曁乎本分商量。未免麻纏紙裹。從上諸聖。豈無方便爲人。一千七百祖師機緣。盡是控你諸人入處。若要乾坤坐斷。逸格超宗。截鐵斬釘。不通凡聖。須是沒量大漢始得。陰陽消長。日月遷流。焰發冰河。花開碓觜。大盡三十日。小盡二十九。總不幹諸人分上事。久立珍重。

除夜小參。僧問。法不孤起。仗境方生。除夜小參。請師說法。師云。舊歲已隨殘臘去。新年又逐早春來。進云。時光易變人驚老。歲序循環無了時。師云。也要你知得。進云。古人道。小參謂之家教。還端的也無。師云。笑殺傍觀。進云。學人今夜一一請問。師還許否。師云。過者邊著。進云。僧問古徳。如何是衲衣下事。徳云臘月火燒山。意旨如何。師云。滿耳滿眼。進云。雪竇頌云。臘月燒山。萬種千般。翹松鶴冷。踏雪人寒。達摩不會。大難大難。還契他古人意也無。師云。前不疊村。後不疊店。進云。和尙頌云。臈月火燒山。一身天地間。昨朝愁已遣。今日且歡顏。畢竟與雪竇是同是別。師云。莫謗山僧好。進云。一等共行山下路。眼頭各自看風煙。師云。髙著眼。進云。北禪分歲。烹露地白牛。澹湖分歲。對人天說法。還有優劣也無。師云。鰕跳不出斗。進云。騰身直入威音外。不怕閻王索飯錢。師云。只恐不是玉。進云。買鐵得金。一場富貴。便禮拜師乃云。不知月之大小。不知歲之餘閏。衲僧家道。我是祖師門下客。百不知百不會。是他向上人行履處。只如趙州和尙道。諸人被十二時辰使。老僧使得十二時辰。與你百不知百不會底。是同是別。北禪烹露地白牛。與諸人分歲。豈不是知時識節。義出丰年。如今諸方。往往立機立境。向大年盡夜。打鼓小參。侍者燒香。禪客問話。謂之一期事畢。何不向世界未立生佛未具已前。道取一句。令山僧知你是个徳山臨濟下大棒打不殺底兒孫。直饒與麼。也未許你在。何故。百年三萬六千日。欲覓了時無了時。

結夏病起小參。歲月不可把玩。老病不與人期。山僧十數日來。寒熱交攻。正覓起處不得。何故。身相離故。心如幻故。身相旣離。心亦如幻。佛病祖病其體亦然。五祖和尙云。病來又病皮粘骨。抖擻起來無一物。行不成步語聲低。鼻孔依然髙突兀。五祖老人。與麼說話。只能自病。不能病人。旣不能病人。當攢簇不得之時。卽不能普入眾生身中。全眾生之病。旣不能全眾生之病。則業識茫茫無本可據。大眾。九十日內。同此安居。動靜寒溫。自宜保愛。

冬至重建寢堂小參。豁開戶牗。重新舊日規模。當軒者誰。坐斷聖凡途轍。碧眼胡僧罔措。釋迦彌勒猶是他奴。燈籠露柱掀眉。文殊普賢權爲走使。描不成畫不就。撲落非他物。花簇簇錦簇簇。縱橫不是塵。逴得便去。山河並大地。踏著便嗔。全露法王身。自古自今。說玄說妙。緇素不分者。如稻麻竹葦。就理就事。變通逸格者。能有幾人。伶俐漢沒窠臼。知是般事便休。且道知底是甚麼事。寒來暑往。陰極陽生。庭前玉樹花開早。也勝東山水上行。卓主丈。喝一喝復舉。汾陽問首山。百丈捲席意旨如何。山云。龍袖拂開全體現。汾云。師意如何。山云。象王行處絕狐蹤。汾陽於言下大悟。禮拜起雲。萬古碧潭空界月。再三撈摝始應知。師云。大小首山。龍頭蛇尾。有底便道。眞不掩僞。曲不藏直。拍禪牀云。毗婆屍佛早畱心。直至如今不得妙。

除夜小參。拈起一句。便是陳年葛藤。諸人聞得也多。見亦不少。可謂如魚飲水冷暖自知。𨿽不可以告人。終難瞞於自己。者條活路。千聖共行。古往今來。摧邪顯正。無不從此眞實性中流出。豈不見云居舜老夫。愛罵天衣懷和尙。秀圓通爲之不平。一日舜老夫上堂。秀出問云。豈不見圓覺經中道。舜老夫云。大眾久立。便下座歸方丈。秀圓通云。者老漢通身是眼。罵得懷和尙也。所謂隔山見煙。便是知火。至臨機應變處。如俊鷹快鷂。搏擊自由。諸人若善參詳。管取頭正尾正。勿謂今日不知又有來日。今年不會。更有來年不覺不知。一處又添一歲。拈主丈云。主丈子也添一歲。卓主丈云。鰕跳不出斗。

結夏小參。朱明啟候。聖制斯臨。四海髙人。罷搖金錫。言無言而可及。念無念以相應。廓諸佛之妙明。同十方而聚會。所以龐居士到者裏。破家散宅。只守現成。綿綿不漏絲毫。直下斬釘截鐵。道个心空及第。早是頭上安頭。更言與他三世諸佛把手共行。歷代祖師同心同徳。大似三家村裏不識羞老婆。東搽西扶。要事人相似。有甚麼奇特處。只如豁開戶牗。萬里不掛片雲。坐斷圓覺妙場。不離平等性智一句。作麼生道。蒲團時倚無他事。永日寥寥謝大平復舉。陳操尙書問雲門云。儒書卽不問。三乘十二分教自有座主。作麼生是衲僧行腳事。門云。尙書曾問幾人來。書云。卽今問上座。門云。卽今且置。作麼生是教意。書云。黃絹赤軸。門云。此是文字語言。作麼生是教意。書云。口欲談而辭喪心。欲緣而慮忘。門云。口欲談而辭喪。爲對有言。心欲緣而慮忘。爲對妄想。作麼生是教意。書無語。門云。曾聞尙書看法華經。是否。書云是。門云。經中道。一切治生產業。皆與實相不相違背。且道。非非想天。卽今有幾人退位。書又無語。門云。尙書不得艸艸。師僧家拋卻十經五論。十年二十年。尙不柰何。尙書又爭怪得。師云。雲門一句語中具三句。且道從前許多絡索。在三句內三句外。諸方商量咸謂。雲門有掣電之機。陳操尙書𨿽則肩橫日月。背負須彌。及乎挨拶將來。未免艸繩自縛。如斯話會。要見古人。遠之遠矣。畢竟如何。李將軍有佳聲在。不得封侯也是閒。下座。

冬節小參。一生二。二生三。三生萬物。井底紅塵蔽日。山頭白浪滔天。翻身百艸頭邊。跳出劫初田地。智不到處。切忌道著。入水見長人。我宗無語句。亦無一法爲人。波斯入鬧市。以思無思之妙。返思靈焰之無窮。釋迦老子與天帝釋相爭佛法甚鬧。雲門大師忍俊不禁。來山僧拂子頭上。呵呵大笑。且道笑个甚麼。我笑釋迦老子二千年前。不善輸機。甘心受屈。當時若下者一著。免致笑殺傍觀。畢竟如何。卓主丈云。寒山拾得。

結夏小參。明當結制。今夜小參。舉一兩則古人機緣。與諸人商量。非惟截斷葛藤。要且顯出各人自己參學眼目。龐居士云。十方同聚會。个个學無爲。此是選佛場。心空及第歸。龐居士。也甚奇怪。只是俗气未除。旣是心空歸。向甚麼處去。無爲又作麼生學。然則一言易出。駟馬難追。若是徳山臨濟門下。棒折也未放過在。所以山僧尋常與諸人道。一切處不明。面前有物。直得觸目無滯。達得一切法空。正是面前去不盡底。又不見雲門大師道。平地上死人無數。過得荊棘林是好手。與麼說話。大似將胡猻系在露柱。有甚快活。旣出得荊棘林。又須入得荊棘林始得。所謂入林不動艸。入水不動波。然後縱橫得妙。左右逢原。轉地回天。方有自由分。只如者僧道。與麼則堂中上座有長處也。且道是出耶是入耶。雲門云。蘇嚧蘇嚧。也是折錐探地。明眼漢到者裏。若作佛法商量。正是平地死人。不作佛法商量。坐在荊棘林裏。三千里賣卻布單。特爲此事而來。何曾夢見。十方聚會。選佛場開。長期百二十日。諸人若善參詳。明取生佛未具已前。透頂透底。便是沒量漢也。阿呵呵。也大奇。搖扇取涼。伸腳打睡。三萬六千日。自倒還自起。咄咄咄。

除夜小參。一年三百六十日。今夜方始到頭。是汝諸人。於自己分上事。亦須知有到頭時節。若未得到頭。直須向前決擇。豈不見大隨和尙。參七十餘員善知識。具大眼目者。只有一二。且如何是具大眼目者。五祖老人海上參尋十數員尊宿。洎至浮山圓鑑會中。直是開口不得。後到白雲。咬破一个鐵酸饀。方得百味具足。遂云。花發雞冠媚早秋。誰人能染紫絲頭。有時風動頻相倚。似向階前斗不休。喝一喝云。修心未到無心地。萬種千般逐水流。

解夏小參。一夏九十日。明朝事方畢。修證旣無功。光陰盡虛擲。𨿽然如是。便與麼去。也不孤負諸人。豈不見昔有老宿。一夏不與兄弟說話。有僧云。不敢望和尙說佛法。得聞正因兩字也得。老宿云。若是正因。一字也無道了扣齒云。適來無端與麼道。隔壁老宿聞云。好一釜羹。被兩顆鼠糞污卻。老宿牢關把斷。水泄不通。者僧不善其機。上他釣綫。若不得隔壁老宿與他注破。幾乎虛度一生。𨿽然。且道者僧還肯也無。後來雪寶和尙拈云。誰家鍋裏無一顆兩顆。入水方見長人。山僧與麼告報。也是官路販私鹽。是汝諸人。須是皮下有血始得。畢竟如何。不因夜來雁。爭見海門秋復舉。先育王夜參云。少室無門戶。如何便得通。夜深寧耐立。聽我話西東。師召大眾云。也有權也有實。也有照也有用。只是不得與麼會。珍重。

冬節小參。葭灰未動羣陰塞。云物才舒萬匯生。村北村南老梅樹。一花猶自未分明。是以時節遷流。陰陽消長。添些子不得。減些子不得處。其或多處要添。少處要減。澹湖有口也無說處。是汝諸人。切忌隨邪逐惡。大凡禪和家。須得自己眼正。一切時中。不被纖毫境界移換將去。然後通變自由。殺活自在。長也短也。是也非也。生死去來。皆是佛之妙用。所以道。運用與去來。何曾有間隔。傅大士云。夜夜抱佛眠。朝朝還共起。起坐鎭相隨。如形影相似。玄沙云。大小傅大士。只認得个昭昭靈靈。見汝諸人。若向昭昭靈靈處見得。管取粥足飯足。其或別有商量道。我識得二大老開口動舌明明白白。也是夢裏惺惺。雲門云。在今天下老和尙。多是師承學解。露布葛藤。印板上打來。模子裏脫出。當人若是明去。何不一切臨時。大眾會麼。缽裏飯桶裏水。甜瓜徹蒂甜。苦瓠連根苦。

除夜小參。一年將盡夜。萬里未歸人。大眾且道。未歸底是甚麼人。忽有个漢出來道。那一人不曾出入。也許他是个本色衲僧。豈不見臨濟大師道。有一人常在途中不離家捨。有一人常在家捨不離途中。且道那一人合受人天供養。卓主丈云。換骨洗腸知去處。免教走得腳皮穿復舉。五祖和尙示眾云。前回底今日使不著。今日底後回使不著。使不著重遭撲。自古至於今。誰錯誰不錯。忽有个漢出來道。白雲不是今日錯。自云。錯。師云。扶豎臨濟正宗揭示楊岐奧旨。還他五祖始得。𨿽然也是泥裏洗土。山僧卽不然。去年底今年用得著。今年底後年用得著。用得著重拈卻。一步闊一步。一著髙一著。忽有个漢出來道。長老與麼說話。也是無孔鐵錘。只向它道。若是無孔鐵錘。正用得著。

結夏小參。法不孤起。仗境方生。明朝結制斯臨。未舉西天法令。今夜小參時至。且開東山家筵。囉囉招囉囉搖囉囉送。義出丰年。不是心不是佛不是物。儉生不孝。寸釘入木。以大圓覺爲我伽藍。一句當天。八萬法門。生死路絕。恁麼會得。九十日內。自然水到渠成。別有商量。萬煆鑪中。試看花飛雪片。正恁麼時如何。明明百艸頭邊事。不比楊岐栗棘蓬。

除夜小參。一年三百六十日。一月三百六十時。以年計月。以月計日。以日計時。乘一气之遷流。順四時而成歲。不覺不知。又是臘月三十日了也。佛眼和尙云。一日日一時時。龍門老心自知。敲冰取火。愛討便宜。澹湖卽不然。作無所作。爲無所爲。心無所知。無所不知。知是妄覺。不知是無記。多年曆日最靈驗。分付心王仔細推。與麼說話。入理深談則不無。要見佛眼老人未可在。何也。爲他曾見老東山來。且道老東山有甚長處。不見道。賤賣擔板漢。貼秤麻三斤。百千年滯貨。無處著渾身。攜取詩書歸舊隱。野花啼鳥一般春。下座。

夏前告香普說。向上一路。千聖共行。調達因甚麼入地獄。達摩不來東土。二祖不往西天。玄沙因甚麼﹝祝／土﹞破腳指。打破虛空底人。向甚處安著。此是山僧適來對大眾前。垂此三轉語。諸人無不委知。只是無一人向山僧未開口已前道得一句。首座𨿽則下語。終是曲順人情。明眼人前一場笑具。若是个漢。便好向者裏掀倒禪牀。喝散大眾。拗折主丈。向三條椽下。作个灑灑落落無事人去。豈不快哉。旣無如是作略。未免向第二義門。爲諸人通一綫路。古人云。諸佛未出世。人人鼻孔遼天。出世後杳無消息。𨿽無消息。要且瞞諸人一點不得。何也。天不能蓋。地不能載。日月不能昭臨。虛空不能包裹。萬象不能覆藏。通上徹下。是个大解脫人。何處更有許多名字。所以道。處處眞處處眞。塵塵盡是本來人。眞實說時元是妄。正體堂堂失卻身。與麼說話。還得相應也無。兄弟。白日靑天。有甚麼事。從上佛祖立機立境。千差萬別。隱顯殊途。只要你實證實悟。於實證實悟處。靠者一著子。直是朝嚗嚗地。所謂上無攀仰。下絕己躬。常光現前。壁立萬仞。豈不見大梅常禪師。問馬大師。如何是佛。大師云。卽心是佛。大梅於言下大悟。徑往大梅結庵。二十年影不出山。後有僧問。和尙見馬大師。得个甚麼便住此山。梅云。大師向我道卽心是佛。便向者裏住。者个豈不是實證實悟。於實證實悟處。靠者一著。能信自心決定是佛。更不別求。僧云。大師近日佛法又別了也。梅云。作麼生別。僧云。非心非佛。梅云。者老漢惑亂人家男女。未有了日。任他非心非佛。我只卽心卽佛。且道大梅具甚麼眼。者些子說似人不得。大智非名。眞空絕迹。功多業熟。職到威成。如月印千江。波隨眾水。才有是非。紛然失心。趙州和尙云。至道無難。惟嫌揀擇。才有語言。是揀擇是明白。老僧不在明白裏。是汝諸人還護惜也無。時有僧便問。和尙旣不在明白裏。護惜个甚麼。州云。我亦不知。僧云。和尙旣不知。爲什麼道不在明白裏。州云。問事卽得。禮拜了退。有底便道。趙州赤心片片。爲物垂慈。殊不知正是渾鋼打就。生鐵鑄成。他明明道。老僧不在明白裏。諸人還護惜也無。旣不可揀擇。又不在明白裏。自然頭頭上明。物物上了。當體解脫。非離眞而立處。立處卽眞。十二時中。要你護惜不可放捨。者僧也不易推究。便問和尙旣不在明白裏。護惜个甚麼。州云。我亦不知。不妨頭正尾正。僧云。和尙旣不知。因甚麼道不在明白裏。州云。問事卽得。禮拜了退。要識眞金。須經敏手。後來雪竇和尙云。趙州倒退三千。雪竇可使一代宗師。要且只知趙州放行。不知趙州把定。大凡參學。須是頂門具眼。自然不肯造次承當。隨他顚倒。巖頭云。才與麼便不與麼。是句亦剗。非句亦剗。者个喚作無功用大解脫門。後有僧問趙州。至道無難惟嫌揀擇。如何是不揀擇。州云。天上天下惟吾獨尊。一句合頭語。萬劫系驢橛。僧云。此猶是揀擇。州云。田厙奴。甚麼處是揀擇。甜瓜徹蒂甜。苦瓠連根苦。雪竇和尙頌云。似海之深。如山之固。蚊虻弄空裏猛風。螻蟻撼於鐵柱。揀兮擇兮。當軒布鼓。一時裂破。𨿽然。也是个斬釘截鐵漢始得。僧又問。至道無難惟嫌揀擇。是時人窠窟否。州云。曾有人問我。直得五年分疎不下。好與掀倒禪牀。雪竇頌云。象王回旋。獅子哮吼。無義之談塞斷人口。南北東西烏飛兔走。是什麼說話。也好與一拶。後又僧問。至道無難惟嫌揀擇。才有語言。是擇揀。和尙如何爲人。州云。何不引盡者話。僧云。某甲只念到者裏。州云。只者便是至道無難惟嫌揀擇。孟八郎漢。又與麼去。雪竇和尙頌云。風吹不入。水灑不濕。虎步龍行。神號鬼泣。頭長三尺知是誰。相對無言獨足立。一對無孔鐵錘。者般說話。諸人十二時中。還曾窮究也未。若未曾窮究。切忌向者裏東卜西卜。古人云。卻物爲上。逐物爲下。是他本色道流。自然活鱍鱍地。豈肯將古人機緣。配在八識田中。自作障礙。雲門云。拈得便用。把得便撲。在今諸方。覓个舉話底也難得。好兄弟。如斯理論。意在於何。只要你向古人未屙已前。千聖著眼不及處。坐斷報化佛頭。直是風凜凜地。山僧自來愛與兄弟東語西話。諸方聞得。往往謂之密室傳授。殊不知自有體裁。才見他開口。便知得他心肝五臟。何也。爲他自己本分事上。不曾嗄地一聲。不能向古人未屙已前著得隻眼。所以隨語生解。縱使和盤托出。掇向面前。有甚交涉。嘗記大慧和尙有云。我便是參禪底精子。山僧早年聞與麼道。亦爲不平。大抵參禪。到啐地折嚗地斷。十方世界。都盧是个大解脫門。動靜去來咳唾掉臂。無非盡是文殊普賢大人境界。有甚麼精與不精。後來因看大慧廣錄。見他往荊南謁張無盡一段機緣。方知古人言不虛發。大慧一日與張無盡夜話。無盡云。老夫頃寓居江寧戒壇院。因閱雪竇語。至百丈再參馬祖因緣。雪竇云。大冶精金應無變色。遂擲捲於地云。審如是。臨濟佛法豈有今日耶。十數年來。諸方往往以予聰明博記。少有知餘者。公自江西法窟中來。必辧優劣。試與老夫言之。大慧云。公之所見。正與眞淨死心符合。近世得此機用。獨二老耳。無盡云。眞淨何謂。大慧云。眞淨頌云。客情步步隨人轉。有大威光不能現。突然一喝雙耳聾那吒眼開黃檗面。無盡云。死心何謂。大慧云。死心道。我要問雪竇。旣是大冶精金。因甚卻三日耳聾。還會麼。從前汗馬無人識。只要重論蓋代功。無盡乃撫幾云。不因公舉。爭知眞淨死心用處。若非眞淨死心。難顯雪竇馬祖。由是相與禪悅法喜之樂。者般說話。久參先徳。想己見聞。後學初機。卒難洞曉。山僧因行掉臂。舉似一番。百丈再參馬祖。祖以目視繩牀角拂子。丈云。卽此用離此用。祖云。你他後開兩片皮。將何爲人。百丈取拂子豎起。祖云。卽此用離此用。丈掛拂於舊處。祖震威一喝。丈直得三日耳聾。後來雪竇和尙拈云。夫列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞他一點不得。只如馬祖道你他後開兩片皮將何爲人。百丈豎起拂子。爲復如虫禦木。啐啄同時。諸人要會三日耳聾麼。大冶精金應無變色。敢問諸人。大冶精金應無變色。置而勿論。只如張無盡投卷於地云。審如是。臨濟佛法豈有今日邪。意在於何。如今眾中稍蘊知識者。往往便道。無盡大似作家宗師。旣會馬祖一喝百丈三日耳聾。又須發明雪竇大冶精金應無變色。然後倒行逆施。投卷於地。所謂變通逸格向上提持。是則固是。據山僧見處。又且不然。張無盡滿肚文章。要且不識朕聞上古其風朴略。馬祖一喝百丈耳聾。正是去卻貼肉汗衫。拈卻髑髏前妄想。雪竇云大冶精金應無變色。可謂本分艸料。死心眞淨據欵結案。未稱全提。後來無盡亦有頌云。馬師一喝大雄峯。深入髑髏三日聾。黃檗聞之驚吐舌。江西從此立宗風。依舊向語脈裏轉卻。山僧昔年送僧往南屏再參。曾有頌云。百丈參馬師。伎倆俱已盡。一喝三日聾。當機須猛省。若謂大冶金。正是佛祖病。所以無盡翁。掩卷未肯信。妙喜天人師。今古眼目正。云庵與死心。提掇事已定。敲唱旣雙行。節拍頗相應。一舉便知音。撫膝始加敬。更有云云。不能盡舉。山僧自來鄱陽。未嘗不與兄弟切切提撕。終是未曾拈出者一著子。古人有十度發言九度休去之說。在今豈不然乎。若是眞正本色道流。未嘗虧欠。僧問趙州。狗子還有佛性也無。州云無。到者裏。提撕也提撕不得。拈出也拈出不得。擬要發言。向甚處下口。縱使休去。還休得麼。五祖和尙云。趙州露刃劍。寒霜光焰焰。更擬問如何。分身作兩段。大慧和尙云。參學人向露刃劍上。著得隻眼。便是百了千當。還丹一粒點鐵成金。至理一言轉凡成聖。更欲多言。恐無利益。珍重。

夏前告香普說。舉不顧。卽差互。擬思量。何劫悟。向上一路。列在下風。千聖不傳。置之一處。豎起拂子云。看看雲門大師來也。一句語具三句。函蓋乾坤句。截斷眾流句。隨波逐浪句。一時撒向諸人面前。見汝不會。又作死馬醫去也。𨿽然也瞞汝諸人不得。忽若三句內三句外。當頭一拶撩起便行。三千里外。築著磕著。便見水底火發。通上徹下。是个大解脫人。何處更有許多不了事也。𨿽然。也須實到者个田地始得。古人垂一機示一境。險峻處直是險峻。奇特處直是奇特。若佛若祖。同一元由。乃古乃今。別無二致。兄弟據實而論。自己分上。少个甚麼。自是從無量劫來。妄想沿襲。背覺合塵。日漸月深。不能回顧。以致膠膠擾擾。不得自由。才說自己分上一段奇特大事。如存若亡。縱有百千法門。無量方便。到你面前。只成戲論。不然則起心動念。作意商量。立主立賓。說向上向下。爲人不爲人。諦當不諦當。及乎搏量不及。計較不成。便揚向無事甲中。謂從上來事不過只是个無孔鐵錘。但與麼承當將去。到處亂呈懵袋。更不受人決擇。殊不知。此事本來成現。不假外求。求而得之。盡是鬼家活計。徳山和尙云。汝但無心於事。無事於心。則虛而靈寂而妙。若毫端許言之本末。皆爲自欺。何故。毫釐系念。三途業因。瞥爾情生。萬劫羈鎖。聖名凡號。盡是虛聲。殊相劣形。皆爲幻色。汝欲求之。得無累乎。及其厭之。又成大患。終而無益。者个說話。便是釋迦老子。再出頭來。經三大阿僧祇劫。勤苦修習。以至入雪山。詣鹿苑。轉無上法輪。說三乘十二分教。不過如此。只如毫端不立。本末都亡。心佛眾生。境智俱泯。還成自欺否。到者裏。須是个斬釘截鐵。不顧危亡。撒手懸崖。不拘得失底。然後向無功用。大解脫場中。拈出一機。所謂金剛圈栗棘蓬。使盡大地人。吞透得過。受用自在。方可稱爲逸羣種艸。向此門中。與從上列祖。把手共行。始有相應分。豈不見。圓悟。未離蜀時。在講肆中。已爲同輩所推。及至出蜀時。所至諸方無不盡其底蘊。首謁眞如喆和尙。欲呈所見。喆云。且歇去。次日復往。喆云。昔有僧問睦州。以一重去一重卽不問。不以一重去一重時如何。睦州云。昨日栽茄子。今日種冬瓜。汝靜思之。悟遂靜默數月。忽然有省。卽以告喆。喆詰之。悟曰。知客在門頭。典座在廚下。喆頷之。看他先輩出來。究明此事。大不容易。直是先去佛祖頭上立地。然後放身捨命就人決擇。何以見得。是他一念確實發起現行。明知三乘十二分教。皆是表顯之說。如人說食終不能飽。返照自己眞實受用。於一切處。無纖毫滲漏。方爲究竟。豈是今日麻纏紙裹。胡亂撐拄道。我曾見前輩來。更不肯退步就己揣摩。還曾穩當也無。後來圓悟又謁黃龍晦堂心禪師。心云。我此間要宗說俱通。一處不明。非吾眷屬。只如獅子尊者被害。白乳湧頸。今人惟血出。汝意云何。悟云。乳血果有異耶。心曰。安得同。悟曰。二物從何而有。心曰。傷汝膚乳何在。悟曰。待和尙一鉏成井。我亦如是。晦堂笑曰。此後生亦可穿鑿。可惜晦堂當時放過。待他道待和尙一鉏成井我亦如是。只向他道。山僧功不浪施。當時若下得者一著。免得圓悟波波挈挈。上人門戶。如喋屎狗相似。有甚用處。又謁東林總和尙。總曰。路逢達摩否。悟曰。今日獲瞻慈相。總斥之曰。汝狂矣。悟私自謂。此平實禪也。次日復往。總曰。人人有一慧日。汝有之乎。悟曰。無。總曰。安得無。悟云。在山南。總可其語。且道圓悟此語。落在什麼處。東林旣是落七落八。圓悟未免頭上安頭。則前所謂平實禪者。語不誣矣。是時叢林中有人。不似今日。𨿽在眾中頭白齒黃。至竟不知祖師巴鼻。是个甚麼。聞知圓悟所歷諸方門戶。機鋒峻捷。辧說過人。有一老宿笑曰。勤川子被禪道裂破肚皮矣。何年得安樂耶。者个便是將圓悟。推向萬丈深坑。更擠以石。然後要他蘇醒起來。自作活計。圓悟聞之不覺負愧。遂往龍舒謁太平演祖。祖詬罵曰。佛法大事。豈口頭聲色所至哉。若以機辧爲禪。則臘月三十日。涅盤堂裏。爭柰孤燈獨照何。悟色變而去。至金山。因故人有疾。悟授以己見。其人臨終。狼狽萬狀。悟曰。吾輩極頭處今敗績矣。古人到者裏。論實不論虛。只如圓悟平日所歷。諸方宗匠之門。有如是契證。古人淵奧。罔不窮盡。因甚至演祖之室。一旦如賊入空屋。更無一物可稱其意。後因入淛。至蘇州萬壽大病。怖不自持。平日見解。一無所用。乃謂佛鑑曰。太平老人。所謂涅盤堂裏禪。今日驗矣。豈此老果有異於人乎。不然則何銀山鐵壁如是之堅也。由是還太平。時演祖已遷海會。祖曰。汝來乎。吾望汝久矣。所謂欲識佛性義。當觀時節因緣。時節若至。其理自彰。山僧尋常嘗謂兄弟曰。必欲究明此事。因緣吻合。自有其時。但辧悠久眞實身心。自然相應。看他圓悟。豈不是因緣時節耶。未幾爲侍者。一日因官人相訪。請問法要。祖曰。官人曾讀小艷詩也。頻呼小玉元無事。只要檀郎認得聲。若向者裏明得。參學事畢。圓悟聞之謂祖曰。此兩句亦能發機乎。祖應聲曰。麻三斤。才道及麻字。圓悟豁然大悟。時有雞正啼。乃斥之曰。汝亦會禪耶。乃告祖曰。今日喪卻目前機。去卻胸中物矣。祖大悅。好兄弟。末後一著。如到牢關。絕後再蘇。欺君不得。便是全心卽佛。全佛卽心。一人發眞歸元。十方虛空。悉皆消殞底時節也。向年有一尊宿。曾見前輩來。一生住大院。點胸不少。嘗與兄弟室中舉話。不原所自。因演祖應聲對圓悟曰。麻三斤。才道及麻字。圓悟忽然大悟。而此尊宿。不知古人舌頭落處。將謂麻字便能發圓悟之機。至舉話時。只舉一麻字。遞相印證。直是好笑。掩彩殺人。如此敢稱宗匠。更要與人舉話在。當時演祖。若舉到麻三兩字。圓悟因時悟去。後人室中依他作解。亦只云麻三。是何言歟。所謂眼目不明。錯認驢鞍橋。作阿爺下頷。當知圓悟悟處。在彼而不在此也。看他謂演祖曰。此兩句亦能發機乎。便是百了千當時節。縱使演祖未開口曰麻三斤。圓悟是時亦自如桶底子脫相似。乃至道个麻三斤。胸中礙膺之物。豈不脫然者耶。所謂宗師爲人。但除其病。不除其法。聲前領旨。猶迷顧鑑之端。句後精通。尙昧識情之表。圓悟礙膺之物。旣已脫然。無著快活處。時有雞正啼。乃斥之曰。汝亦會禪耶。者个便是回乾轉坤。千聖羅籠不住。透頂透底。獨步大方。從上列祖。企仰不及底樣子。所謂靈光洞耀。迥脫根塵。體露眞常。不拘文字。自後演祖之門。能大其家者。若子若孫。分光四海。猶揭日月。惟圓悟一人。豈易事也。山中兄弟。來此相聚。固是不多。皆江湖抱道之士。旣不遠數千里。相尋而來。不爲他事。二六時中。直須窮究。髙庵和尙云。父母生汝身。師友成汝志。無饑寒之迫。無徵役之勞。於此不堅確精進。成辧道業。他日何面目。見父母師友乎。然此事不在多知多解。只要據實而論。大眾會麼。舉不顧。卽差互。坐斷上頭關。截斷千差路。更不著商量。千聖齊卻步。喝一喝。下座。

中夏普說。心不附物。意不停玄。大智非名。眞空絕迹。是汝諸人。十二時中。向甚處措足。直下無事。墮在見聞覺知。才涉安排。未免依艸附木。兄弟。據實而論。盡十方世界。有甚麼物與汝爲緣爲對。三乘十二分教。達摩西來。直指人心見性成佛。增一絲毫不得。及至揚向他方世界。無依無欲。離相離名。無去無來。不生不滅。也減一絲毫不得。九霄絕翳。何用穿通。一道神光。未嘗昏昧。所以恁麼也得。不恁麼也得。恁麼不恁麼總得。如王寶劍。孰敢當鋒。擬欲擡眸。橫屍萬里。古人垂一機示一境。至痛快爲人處。直是透頂透底。情生智隔。想變體殊。情未生時。隔个甚麼。此亦是一期方便。控你入處。爲你未曾及到者个田地。所以有佛有法。有玄有妙。有向上向下。者邊那邊。自作障礙。曠大劫來不得自由。況此事豈是你赤肉團上心識搏量底事。心若無事。萬法不生。意絕玄微。纖塵何立。雲門云。直得觸目無滯。達得名身句身。一切法空。山河大地是名。名亦不可得。喚作三昧性海俱備。猶是無風匝匝之波。直得忘知於覺。覺卽佛性。喚作無事人。更須知有向上一竅。若教山僧向上論量。直是無啟口處。諸人到者裏。亦無立地分。三千里外。道絕人荒。善法堂前。艸深一丈。豈是分外。何故。立機立境。不是向上事。揚眉瞬目。不是向上事。豎拂敲牀。不是向上事。棒喝交馳。賓主互換。不是向上事。向上向下則且置。卽今且只要你將從前伎倆一時截斷。使腳跟下空牢牢地。然後將古人機緣密切提撕。畢竟是个甚麼道理。僧問雲門。如何是佛。門云乾屎橛。明如杲日。寬若太虛。大地山河。全彰海印。一明一切明。一見一切見。一了一切了。兄弟。時光可惜。不易來此聚頭。直須辧一片眞實身心。究教徹去。者个喚作生死大事。不是你趂口快圖衣食衒聲利底生活。﹝拚﹣ㄙ﹢ㄊ﹞卻十年五年。不出僧堂門。無人道你不會。古來尊宿擔荷此事。大不容易。不知歷涉多少艱難。汾陽參七十餘員善知識。具大眼目。只有一二。自余之輩。不在言也。近來一等兄弟。知識不明。於自己本分事上。無參學分。不能體究。卻去冊子上做工夫。要資談柄。錯了也。拋卻眞金。去尋瓦礫。有甚用處。夾山未見船子時。看他所得。豈是尋常。一日上堂。僧問如何是法身。答云。法身無相。如何是法眼。答云。法眼無瑕。可謂金不博金。水不洗水。洎乎被道吾一笑。便乃手忙腳亂。且道那里是他未盡善處。下座問道吾云。適來答者僧話。上座因甚發笑。請爲我說。瞻風撥艸。爲法求人。須是者漢始得。道吾云。不道不是。只是未有師在。盲人指路。豈免傍觀。夾山因道吾所指。徑往華亭。去訪船子。早是七花八裂了也。船子問云。大徳住何寺。山云。寺則不住。住則不似。鷺池鷲嶺。海甸庵園。甚處有者个消息。船云。不似又不似个甚麼。山云。不是目前法。船云。甚處學得來。山云。非耳目之所到。如印印泥。如印印空。如印印水。須是恁麼人。方明恁麼事。船云。一句合頭語。萬劫系驢橛。鐵壁銀山萬仞髙。船云。垂絲千尺。意在深潭。離鉤三寸。子何不道。金剛圈栗棘蓬。吞者十萬八千。透者如麻似粟。山擬開口。被船子一篙打下水中。鞭長不及馬腹。山才上船。船云道道。山擬開口。船又打。得也得也。山因此有省。水中點頭三下。俊哉俊哉。船云。竿頭絲綫從君弄。不犯淸波意自殊。寧可截舌。不犯國諱。船云。絲懸綠水。浮定有無之意。一个訝郎當。一个福建子。山云。語帶玄而無路。舌頭談而不談。何不領取前話。船云。釣盡江波。錦鱗始遇。用盡自己心。笑破他人口。山乃掩耳。不特愼初。亦能護末。然猛虎不食伏肉。坐井豈能觀天。當時道吾密之三寸。夾山未免擔板過卻。大凡參學須貴眼正。者般說話。豈是你長連牀上。妄想計較得來。山僧十三上爲僧。未嘗去村院裏過夏。遇著本色宗匠。有師友處。卽便放下身心相與體究。二十年來。把人杓柄。不知費了多少鹽醋。捱到楚水東頭。依舊波波挈挈。一點也瞞諸人不得。雲門云。盡十方世界。乾坤大地。以拄杖畫一畫云。百雜碎了也。三乘十二分教。達摩西來。放過卽不可。若不放過。不消一喝。大眾會麼。名不得。狀還非。千年常住一朝僧。楚雞不是丹山鳳。喝一喝。下座。

古林和尙語錄卷第四

古林和尙語錄卷第五

眞贊

釋迦文佛出山相贊

麻麥無功。金輪失位。入山出山。自倒自起。碧螺旋發具萬徳之莊嚴。彩電橫眸運四生之悲智。名不得狀不得。彊而言之曰天人師佛世尊。取亦非捨亦非。然燈佛無法可傳。是眞實語。

無量壽佛像贊

瞻禮無忘十二時。故鄕端可與心期。彌天相好淸涼月。映日蓮開白玉池。爲一切人垂只手。現無邊界展雙眉。眾生念念皆相似。空盡塵勞不用疑。

維摩居士贊

搏大千界如鍼鋒。置三萬座於方丈。謂其實有墮見聞。謂其實無著妄想。是故大士不二門。於一切處超限量。我聞三十二菩薩。神通光明各自具。𨿽有言說徧剎塵。其實無有法可說。我此大士默無語。自然吻合諸知見。譬如大城有四門。殊方來者悉得入。是故三十二菩薩。各各皆證第一義。若言一默具眾智。演說無礙亦超越。佛子當作如是觀。毗耶離城卽此地。

又

文殊有口成饒舌。居士無言計較生。兩處意根俱不墮。大千捏聚話方行。

初祖菩提達摩大師贊

碧雙眼。穿雙耳。膽有蓋毛。唇無板齒。逾沙越漠。望眞丹盡是大乘。跨水逢羊。起竺乾式符懸記。達大道兮非言非默。肅萬派於滄溟。超佛心兮亙古亙今。回陽春於大地。

九年面壁喫茶多。斷臂師僧沒柰何。賴有雲門言念七。不妨山月照松蘿。

唐宣宗皇帝畫像。嘉禾資聖言可長老請贊

大法顚危。聖賢隱伏。時當會昌。教罹其毒。夙於靈山。密受付囑。歷數在躬。萬邦賓服。龍章鳳姿。紺眉電目。痛掌未施。妄情桎梏。三際旣除。一機不觸。佛日昭回。卿云斯郁。秀水之西。爽溪之曲。遺像再瞻。春融百谷。

六代祖師遺像。雲南禪講主請贊

渺渺長江。飄飄蘆葦。踏著便行。風髙浪起。達大道兮過量。項佩圓光。不與凡聖同躔。環穿兩耳。斥相排名。分皮列髓。大振玄風。普施法雨。夫是謂之東震旦傳佛心印之師。南天竺香至王第三之子。姓剎帝利也。

法無可求。心無可覓。庭際夜寒。雪深三尺。歷勤苦日在斯須。紹眞燈劫逾百億。刀不自割。臂不自完。碎虛空之逼塞。擲大地於毫端。三拜起來依位立。果然不受老胡瞞。

將罪來吾爲汝懺。性虛凝而朗然自鑑。究其病也無根。卽其法而荷擔。法佛無二。討甚巴鼻。僧寶亦然。此土西天。皖公山下灊溪水。一滴渾無徧大千。

無人縛求解脫。鼻尖頭活鱍鱍。雙峯峭翠壁之髙寒。牛首郁紫雲之磅礡。三詔不起非我非誰。引頸受刑將錯就錯。接得黃梅路上兒。笑倒松頭千歲鶴。

姓卽有。非常姓。達諸法空。當傳正命。闕如來七種徳相之端嚴。具鶖子百萬辯才之殊勝。前身後身。何老何少。濁港江頭。波聲浩浩。三更半夜唱巴歌。盧公也解隨顚倒。

八十一生擔板。三十三代傳衣。碓下米舂未白。壁間之偈先書。起七百僧阿修羅之嗔怒。耿二千年甘蔗種之餘輝。無繩自縛也顯葉落歸根之旨。有口無舌也示風旛不動之機。誰道嶺南無佛性。從來鼻孔大頭垂。

龐居士贊

彈沒弦琴。唱無生曲。從玆鼻直眼橫。勘驗諸方瞎禿。被人捋下襆頭。大小渾家不睦。一口吸盡西江。唵摩尼達哩悉哩蘇嚧。

百丈大智祖師贊

野鴨飛來。何曾飛去。杻得鼻頭。無出气處。豎拂掛拂。看樓打樓。直下耳聾三日。不妨賣弄風流。

趙州和尙贊

禪在口皮邊。道在鼻尖上。只有眼與眉。渾不涉限量。無三十二應之色身。有八十種好之妙相。語其機也琢雪鏤冰。言其用也敲空取響。打破趙州關。十方無影像。糞掃堆頭輥出來。七百甲子老和尙。

臨濟祖師贊﹝並序﹞

臨濟祖師遺像。予嘗見浙中衲子所藏。率皆黧面努目張眉奮拳。若不可近者。其意不過以祖師尋常機用險絕。棒喝交馳。如雷轟電奔。致人於神飛膽顫之間。而彷佛之也。洎來鄱陽。獲瞻濟寧路所傳眞本於北山安國方丈。其丰頤廣顙。珂齒丹唇。日精月華。儼若天人之表。此故知其荷擔大法。建立綱宗。使天下後世。知有靈山正傳綿綿不絕者也。由是衲子爭相摹寫。求贊於予。迅筆爲書。成若干首。

懸百千日爲一照。闡三玄三要。聚十數雷爲一喝。發大用大機。黃檗棒頭。痛入骨髓。再思一頓。愛討便宜。天下橫行小廝兒。

無位眞人。生鐵面具。掣風掣顚。無巴無鼻。據虎頭收虎尾。難瞞小釋迦。不看經不坐禪。嚇殺王常侍。

黃檗腮邊奮掌。大愚肋下揮拳。兩處牢關把斷。至今骨露皮穿。打殺煮與狗喫。方契靈山正傳。

百丈大機。黃檗大用。土塊泥團。拈來賣弄。千峯到嶽。萬派朝宗。在途中不離家捨。在家捨不離途中。

棒喝交馳。照用同時。聖凡罔測。是白拈賊。定龍蛇眼。焚燒禪板。將此幾件事。驗天下衲子。夫是謂之臨濟正宗。熨斗煎茶銚不同。

金牛昨夜遭塗炭。直至如今不見蹤。驚起三峯頭倒卓。橫吹玉管向秋風。

口似磉盤。頭如木杓。遭黃檗六十主丈。傍若無人。問趙州祖意西來。恰值洗腳。踏翻大海。踢倒須彌。喫盡野狐涎唾。從教不動唇皮。

三玄三要四料揀。無位眞人百艸頭。兒孫个个眼卓朔。到底不辧金與鍮。

師黃檗不師大愚。據虎頭兼收虎尾。從玆四海橫行。攪得無風浪起。普化掣風顚。相共立宗旨。合眼跳黃河。扶過三千里。

六十烏藤錯怨誰。輕如山嶽重蒿枝。不辭膝下黃金貴。又向髙安見大愚。

面門上突出無位眞人。瞎驢邊滅卻正法眼藏。十字街頭石敢當。肩擔手挈睦州板。

法昌遇禪師贊

屋倒籬坍。東撐西拄。赤骨律窮。掀天富貴。十八髙人到來。且共圍鑪打睡。葫蘆棚上掛冬瓜。嚇殺南匾頭。方才是作家。

大惠禪師贊

握竹篦不分背觸。肆一舌惟要罵天。到底難逃夙債。木弓重續因緣。蠻煙瘴雨。嘿照邪禪。掃蕩不畱毫末。重光濟北之傳。鞭起象龍千七百。免教死在瞎驢邊。

先育王和尙贊

二千年前滅佛種。一十七世臨濟孫。塞壑塡溝乾屎橛。七穿八穴破砂盆。

天目中峯和尙壽像贊

道契

主上。名落天下。以此贊中峯。中峯謂吾罵。滿肚無明。通身擔板。以此罵中峯。中峯謂吾贊。也不罵也不贊。從渠天目山中孤峯頂上。破生死牢關。出塵勞妄想。顯無師智自然智。寫九江三峽之倒流。用劈箭機陷虎機。走四海五湖之龍象。鍾之應聲。谷之答響。夫是謂之堅不住山。而能耿佛祖百世之光幻住和尙。

自贊

妙果南楚和尙。寫師眞同幀請贊

行不在前。立不在後。輔車相依。通塞相守。扶起破砂盆。各自出只手。長松樹下。瀑布巖前。獅子哮吼。象王回旋。

營藏主請贊

不跳金剛圈。不吞栗棘蓬。一味喚鍾作甕。從教淩滅宗風。當軒大坐。毫髮不容。昨夜南山。虎咬大虫。

猷首座寫山行請贊

壞松源門風。滅育王宗旨。全不肯諸方。有甚麼巴鼻。撥萬象於塵中。窮大千於一指。主丈頭邊。綽有餘地。

西山崇報槐長老請贊

佛法無寸長。應機有千變。驀直顯全提。縱橫看手面。重關把斷。一綫聊通。簾捲西山白晝。門開少室眞風。

茂首座請贊

是亦剗非亦剗。並蕩三要三玄。﹝翟﹡支﹞瞎摩酰正眼。个是楊岐栗蓬。不比睦州擔板。

小師元浩首座請贊

萬仞峯前理釣車。三千里外摘楊花。祖翁一片閒田地。畱與兒孫弄土沙。

悟理都寺。寫澤山和尙遺像。與師同幀。請贊

四十年前道伴。三千里外相逢。話盡山雲海月。分開南北西東。梢金雞拂玉兔。打白鳳羅獰龍。廓太虛之寬廣。悟至理之圓融。兩鏡髙懸一照中。

澤藏主請贊

冰稜上走馬。鍼眼裏﹝跳﹣兆﹢孛﹞跳。渾不涉孤危。用本分艸料。澤廣藏山。理能伏豹。撥轉如來藏裏珠。萬別千差都一照。

思侍侍者請贊

睹面隔山河。東西沒分付。塞卻兩耳根。試聽塗毒鼓。昔人有言兮。大丈夫先天爲心祖。

蕭藏主請贊

三關把斷雲門旨。兩喝商量濟北宗。不獨咽喉都並卻。又兼雙耳十分聾。

頌古

徳山小參示眾云。老僧今夜不答話。問話者三十棒。時有僧出禮拜。山便打。僧云。某甲話也未問。因甚便打。山云。你是甚處人。僧云。新羅人。山云。未跨船舷。好與三十棒。頌云。

才出禮拜也好打。未跨船舷也好打。捲舒出沒更由誰。銅頭鐵額俱擒下。山僧與麼道。莫是扶他徳山麼。

五祖和尙示眾云。一卽三。三卽七。牧羊海畔女貞花。拒馬河邊望夫石。石擊赤。赤土畫簸箕。從教眼﹝目﹡答﹞﹝彊﹣弓﹢目﹞。頌云。

水闊魚蹤少。天髙鳥迹稀。移舟過別浦。沙岸夕陽微。

僧問古徳。如何是善知識眼。徳云。紙撚無油。頌云。

紙撚無油不用愁。百川還是向東流。因看月掛松梢上。不覺靑天在屋頭。

僧問香林。如何是衲衣下事。林云。臘月火燒山。頌云。

臘月火燒山。一身天地間。昨朝愁已遣。今日且歡顏。

五祖演和尙云。牛角長三寸。兔角長八尺。四溟東海流。般若波羅蜜。頌云。

蛇無頭不行。虎有腳方走。大盡三十日。小盡二十九。

洞山和尙示眾云。兄弟。秋初夏末。東去西去。直須向萬里無寸艸處去始得。只如萬里無寸艸處。作麼生去。後僧舉似劉陽石霜和尙。霜云。出門便是艸。頌云。

萬里無寸艸。出門便是艸。瀏陽與洞山。一老一不老。君不見。寒山子。十年歸不得。忘卻來時道。

雲門大師示眾云。釋迦如來見明星悟道。時有僧出問云。釋迦如來見明星悟道時如何。門便打。先育王舉了。豎起拂子云。者个是毛頭星。頌云。

死店活人開。自買還自賣。斤兩甚分明。鐵錘打不壞。

僧問汾陽。如何是接初機句。陽云。汝是行腳僧。又問如何是辧衲僧句。陽云。西方日出卯。又問如何是正令行句。陽云。千里持來呈舊面。又問如何是定乾坤句。陽云。北俱盧州長粳米。食者無嗔亦無喜。遂云。只將此四轉語。驗天下衲僧。才見你出來。驗得了也。頌云。

舉手攀南極。擡眸望北辰。橫身天地外。誰是我般人。

雲門有時云。宗門七縱八橫。殺活臨時。時有僧便問。如何是殺。門云。冬去春來。僧云。冬去春來時如何。門云。橫擔主丈。南北東西打野榸。頌云。

冬去春來。陰陽消長。殺活臨時。當機不讓。縱橫妙用兮艸偃風行。就下平髙兮拋三放兩。南北東西打野榸。橫擔主丈千峯上。

仰山示眾云。一二二三子。平目復仰視。兩口無一舌。此是吾宗旨。頌云。

兔馬有角。牛羊無角。石臼翻空。須彌倒卓。

僧問古徳。年窮歲盡時如何。徳云。東村王老夜燒錢。頌云。

東村王老夜燒錢。迎取新年換舊年。無角鐵牛眠少室。拽來露地更加鞭。

黃龍三關語。頌云。

我手何似佛手。拈起糞箕苕帚。掃開碧落煙雲。撞倒南辰北斗。

我腳何似驢腳。萬仞峯前失卻。羚羊掛角無蹤。獵犬尋他不著。

人人盡有生緣。休論者邊那邊。達摩不來東土。二祖不往西天。

僧問雲門。如何是透法身句。門云。北斗裏藏身。頌云。

舉不顧。卽差互。北斗裏藏身。手腳已全露。笑倒老韶陽。邯鄲學唐步。

偈頌

送供萬佛會化主

與麼與麼。得之於心。伊蘭作旃檀之樹。不與麼不與麼。失之於旨。甘露乃蒺藜之園。當頭坐斷祖師意。信腳踏著如來禪。普化建法幢於紅塵堆裏。玄沙立宗旨於釣魚之船。所謂道人行處。如火燒冰。如箭離弦。不拘東土。豈隔西天。撞著吾家種艸。問渠覓一文錢。

送堯禪人之永嘉

不見一法。是大過患。逼塞虛空。滿耳滿眼。無端瞥轉一機。直得星移斗換。擘開臨濟三玄。風動蘆花兩岸。突出金剛眼睛。海底鯨魚生卵。老僧與麼提持。一火鑄成金彈。拋來擲去自由。且不受人呼喚。將歸雁宕峯前。打鼓普請試看。

送淨慈侍者再參

百丈參馬師。伎倆俱已盡。一喝三日聾。當機須猛省。若謂大冶金。正是佛祖病。所以無盡公。掩卷未肯信。妙喜天人師。今古眼目正。云庵與死心。提掇事已定。敲唱旣雙行。節拍頗相應。一舉便知音。撫膝始加敬。堂堂臨濟宗。壁立千萬仞。三玄建法幢。千聖不敢近。踏著上頭關。坐斷毗盧頂。廓然如虛空。赫爾日月並。二三與四七。寧免弄光影。上人根性聰。囊錐方脫頴。昔年登南屏。不枉事馳騁。如救頭上然。直與寸陰競。喝下旣承當。棒頭亦深證。有禮復有樂。有呼卽有應。彼此不相辜。總入大圓鏡。此行宜再參。續佛祖惠命。

示檗禪人

黃檗老婆。大愚饒舌。𨿽然佛法無多。直是斬釘截鐵。果然直下承當。便是紅鑪片雪。表裏純淨一如。上下四維通。徹他年倒捋虎須。定是雷轟電掣。跨鐵牛機兮。祖師心印印泥印水印空。作獅子吼兮。旃檀林中玩月話月指月。

寄淨慈斷江首座

南屏山中第一座。頂﹝寧﹡頁﹞一著超諸方。恰如韶陽見靈樹。任以大法提宗綱。有時借得上方座。更不作禮須彌王。拈來拂子正在手。對揚又擬懸繩牀。風之來兮艸必偃。箭不發時機自忘。瞎驢滅卻正法眼。寶劍凜凜生寒光。驚羣駭眾難回避。忽然坐卻南泉位。王老機鋒沒柰何。不如下地巡堂去。

寄淨慈笑隱書記

夫子不識字。達摩不會禪。吞底栗棘蓬。透底金剛圈。不吞復不透。一著尢當先。如書暗中字。字義𨿽不全。縱橫得自在。文彩已燦然。昔日老黃龍。荷負智力堅。泐潭死水中。浸得鼻孔穿。怒枕擲老悅。未卽忘正偏。倐來見慈明。一語脫蓋躔。譬如百煉金。繞指顏色鮮。照耀大千界。心月常孤圓。丈夫事探索。舉措思齊賢。況炳智慧炬。行當拍其肩。三關不用立。直造威音前。

送雲藏主歸舊隱

云無心而出岫。水盈科而或流。遇髙山而必止。至大海而方休。知止乃爲貴。不止將焉求。腳頭腳尾。橫三豎四。東去西去。萬里無寸艸。秦不管漢不收。突出雲門主丈頭。五千餘卷對一說。語默豈可窮其由。若不然也。臨濟三玄要四料揀。與夫向上直指之奧。又何上遇大風而止。直得窮天地亙萬古。大行此話於赤縣神州。山悠悠水悠悠。百千年滯貨。何處不風流。

示禪人

言凡卽全凡。舉聖卽全聖。頂門眼未開。何處分邪正。西天老比丘。或定或不定。

送源禪人之江西

十方無虛空。大地無寸土。不是李將軍。誰識南山虎。任運分身百艸頭。隨機一二三四五。綫去絲來驗作家。銅頭鐵額河沙數。神機互換兮石鞏張弓。節拍相酬兮禾山打鼓。驚起嵯峨五老峯。看取機關木人舞。

送懋侍書之徑山

金色頭陀論劫打坐。爾來扣門覓个什麼。又言上徑山。開口早話墮。胸襟流出尙等閒。向外馳求誠不可。豈不見。毫釐系念三塗業因。瞥爾情生萬劫羈鎖。一塵不立。歸家更與從頭注破。達摩未來時。何曾有者个。佛祖不能窺。古今成滯貨。貼秤麻三斤。賊是小人做。當頭坐斷沒商量。雪曲巴歌有人和。

送禪人

丹鳳舞靑霄。烏龜鉆破壁。抹過兩重關。忍死吞栗棘。虛空包不過。萬象明歷歷。全提與半提。綿綿復密密。鐵壁銀山萬仞髙。看取日從東畔出。

題一擊軒

香嚴一擊傳來久。遺響至今獅子吼。達者𨿽云上上機。小根終謂虛開口。多聞學道固所難。知覺頓忘從古有。體寂塵鎖性自圓。根境法中何足守。道人當軒種修竹。不種此君人謂俗。何年除礫打空梢。擘窠大榜追芳躅。滴雨鮫珠點點圓。搖風鳳尾叢叢綠。人生行腳貴眼正。我識道人心自足。話頭不特愛南陽。臨機又欲超多福。客來見榜須見人。見人會見眞規復。

送旨首座

佛祖未生前。太虛何逼塞。憑誰盡力推。三九二十七。日月輪弗齊。海水謾盈尺。楊岐跛腳驢。踢踏無蹤迹。聲前沒商量。句後愈綿密。行行躡寒霜。主丈生兩翼。

贈宣藏主

衲子英靈。渥窪之種。道本無言。名還可重。學海波澄。靈源水湧。萬象自沈。一塵不動。有主有賓。有奪有縱。放兩拋三。單提獨弄。石上栽花。空中覓縫。前三後三。眼睛鼻孔。倒捋虎須。百發百中。滅正法眼。破塵勞夢。大施門開。十八不共。平等無涯。廓徹空洞。從教徳山棒頭滴水滴凍。忽然捩轉面皮。接住也與一送。佛祖低頭。人天膽聳。金剛圈栗棘蓬。三腳驢子弄蹄行。踏殺湖南凍膿。

送則侍者歸江西

侍者參得禪。烝砂不成飯。紙襖上抄來。何時能了辧。磊落自天眞。光明常燦爛。舉一不得舉二。截斷江西十八灘。放過一著落在第二。免被廬山葛藤絆。歸去來歸去來。行看平地風雷。

示億維那

水上葫蘆捺不住。空中石臼推不去。剎竿頭上舞三臺。黑漆昆侖遭指注。稀復稀少復少。四七二三無處討。忽然突出主丈頭。把定教渠道道道。拋出袖裏金槌。撒下衣中至寶。津濟九有四生。使夫敗善根非器眾生。知有吾門單傳直指之妙妙也不好。

送堅知客之永嘉

保福有願不撒沙。趙州見僧惟喫茶。徳山之棒臨濟喝。雲門俱字猶堪誇。塵塵自己光明藏。眼正便可分龍蛇。涼風西來入我牗。江月夜照禪人家。還鄕曲子調自別。問佛莫答三斤麻。

哲藏主。請益圓悟問東山佛身無爲不墮諸數。示以偈

佛身無爲。不墮諸數。二三旣分。七六俱露。譬如摩尼。映於五色。照用失宗。動靜自得。道人行處。如金與金。輝天鑑地。耀古騰今。碎三玄不勞鉗鍵。穿九曲豈用金鍼。懸曹溪不拂之鏡。碎龐老無弦之琴。多多和和時眼橫鼻直。磊磊落落處山髙水深。

送仲侍者再參徑山

坐斷毗盧頂。踏著淩霄峯。不稟釋迦文。拈卻第一句。道人行處湯銷冰。千里萬里搏鵬程。龍門無波白日黑。鯉魚躍出風雷驚。精金百煉色須失。耳根何止聾三日。

送靜侍者省師

道人來雲巖。未久卽言別。將歸阿師傍。早晚侍巾缽。揩背機未諳。袖紙請予說。援筆直爲書。更不慚蕪拙。佛道本現成。參尋貴猛烈。先秉智慧刀。盡把愛网裂。次握金剛槌。打破生死穴。休於一法中。便謂攀緣絕。休於一門中。妄自生途轍。一知與一解。爭得疑情決。多知復多解。重增煩惱結。一念頓忘懷。天無第二月。縱橫妙用時。臨岐看施設。倒捉虎尾收。平將驪頷擇。炎炎六月天。處處飄霜雪。洞山麻三斤。雲門乾屎橛。法法本無差。頭頭自超越。更問如何是古靈。不出於今者時節。

贈芳藏主

一句合頭語。萬劫擊驢橛。舉步踏南辰。超過郁單越。頂門眼蓋乾坤。手面機如電掣。大梅悟心於馬祖言下。卽心卽佛。細不通風。臨濟契證於黃檗棒頭。佛法無多。大通車轍。東敲西擊兮社舞村歌。暗合明投兮陽春白雪。

送懷藏主省親遊湘潭福建歸臺溫

閻浮提人苦爲樂。日用現行都不覺。果然一念證圓明。頓解多生煩惱縛。父母非我親。靈機洞照廓。諸佛非我道。頂門眼三角。騰騰任運福建章泉。稱性優遊天臺南嶽。永嘉不到曹溪。爭得無爲絕學。燒尾云雷震一聲。等閒驚起遼天鶚。

送天童瑞首座之仰山

有句無句。如藤倚樹。百匝千重。經天緯地。忽然樹倒藤枯。畢竟句歸何處。才聞大白來。又往仰山去。三千年桃樹花開。九萬里鵬程逸翥。一拽石二搬土。信腳踏著須彌山。離四句絕百非。一口吸盡西江水。咄咄咄力韋希。上士勤而行之。中下聞之不喜。看取珠回玉轉時。正偏兼帶雙雙舉。

示禪人

咄何物。上上人剛受屈。旱地遭釘。靑天霹靂。佛祖不同途。古今何得失。頭頭海月山云。處處靑紅間碧。拈卻南山鱉鼻蛇。一二三四五六七。

送禪之臺雁

主丈云生。缽囊花綻。抹過百城。去遊臺雁。石鑿鑿兮白水漫漫。花片片兮錦霞爛爛。吞楊岐之栗蓬。笑睦州之擔板。續少室之眞燈。開人天之正眼。君不見。應化寒山松門獨掃兮。啟大潙三生宿習之旣忘。吾祖曹溪大坐當軒兮。摧永嘉振錫繞牀之我慢。

自牧歌示謙禪人

道人名謙號自牧。牧之以道無不足。當知此道出天然。受用何嘗不純熟。潙山水牯牛。東觸復西觸。如是三十年。年年溪艸綠。岸南岸北春風吹。山前山後日遲遲。橫眠倒臥實快活。此意豈許他人知。明朝放出去。依舊牽將歸。索頭拋下背上坐。看取鼻孔遼天時。

送超侍者歸鄕

侍者參得禪。臨機少方便。千人萬人中。是誰看不見。三更月到窗。日午風吹面。滅卻少林宗。何妨通一綫。早晚卽歸來。光陰急如電。

次韻送照禪人再參仰山虛谷和尙

江西諸老阿漉漉。八十四人數不足。較得些些是仰山。見說年來舌還禿。子今歸去追再參。到門爲我伸和南。百衲袈裟剪裁罷。屋頭剩種靑松杉。

示東禪道禪人

少室眞機日午變。黑月卽隱白月現。鎭海明珠總不如。頂上金烏急如箭。道禪得之猶等閒。信手拽脫須彌山。黃河奔騰大華裂。獅子踞地雲濤翻。東禪老人眠三角。識得渠儂誠不錯。壁觀空逾九度春。一花五葉開還落。

送宜首座西川省母

狗子無佛性。有問卽便應。一句恰相當。拈卻佛祖病。此是禪流頂門眼。照地照天光燦爛。迢迢萬里出南來。不動腳頭俱了辧。洞山得之。列而爲五位君臣。臨濟用之。分而爲四種料揀。楊岐金剛圈栗棘蓬。白雲多處添少處減。及至老東山。咬破鐵酸饀。貼秤麻三斤。賤賣擔板漢。變通逸格。千差萬別。固有多途。妙圓超悟。直下現成。毫髮無間。只將此个獻尊堂。利益人天有何限。

送嘉藏主歸永嘉

曹溪心印誰傳得。一宿曾聞造其極。扣其所以識其端。三繞禪牀振金錫。死生大事沒柰何。開口卽喪閒口失。三千威儀八萬行。六十小劫風雨疾。休休休。算沙入海徒悠悠。歸去松風閣上看江月。休居老人口無舌。

送圓通瑞藏主

五祖和尙云。說禪是惡口。若是眞道流。此語宜堅守。祖師不西來。諸佛豈知有。盡力爲提持。寧免空兩手。臨機應用時。著著離窠臼。謂是圓通門。何曾立戶牗。謂非圓通門。此語亦不受。生過彌勒前。死落瞿曇後。今日又明朝。明明三八九。

送云居佑藏主

集雲峯下四藤條。天下大禪佛。云居山中安樂公。何人敢輕忽。兩處牢關一擊開。梢空背日遼天鶻。虛空解失笑。萬象爭突兀。石人腰帶寬。露出脊梁骨。豈不見老雪峯。對人落落提綱宗。南山鱉鼻噴毒气。嚇得韶陽無處避。如今藏在獨龍橋。來者教渠著眼覷。

演福仕座主號行可求偈

可行則行止則止。此是如來中道義。卽空卽假卽三千。我觀初不從緣起。昔日靈山三百會。果亦不修因不昧。未離兜率降王宮。天上人間實爲最。舌底靑蓮香馥馥。眉上白毫光奪目。妙中之妙玄中玄。愛河欲火同烹煎。白牛露地載不起。拋向雪山香艸裏。歸去南天竺國前。眼覷不透耳可傳。不然。更聽休居仔細說。截斷聖凡途路轍。

送坡禪人之南山

下坡不走。快便難逢。髙提佛祖。開發盲聾。自己神通三昧。頭頭應用無窮。分太華連天之秀。搏扶搖九萬之風。竭苦海奔騰之浪。屏稠林異類之蹤。踏倒跛驢何處去。南山燒炭北山紅。

送湛禪人

湛然常寂。兀爾忘緣。虛空有柄杷。無手能行拳。臨濟正法眼。楊岐金剛圈。瞎驢邊滅卻。不直半文錢。蘇州有常州有。江東西湖南北。頂後神光萬里。眼前秋水連天。分開五位。突出三玄。有問如何是佛。𨿽然不答。也須漱口三年。

送安侍者再參徑山

我心未安。乞師安心。如山之固。似海之深。無一毫而可擬。致萬法以平沈。頂門上堂堂顯露。腳跟下密密推尋。蓋天蓋地。亙古亙今。大丈夫大丈夫。直是當陽坐斷。休教歷涉程途。仰山手裏藤條通身是眼。雙徑龍淵一滴透頂醍醐。旣是親承記莂。何妨再捋虎須。相逢有問如何也。兩載相從在澹湖。

飯不足歌四首

澹湖山中飯不足。衲子往往如雲奔。缽盂無口但掛壁。栗棘擲出渾侖吞。萬法紜紜自生滅。誰道饑腸曾百結。跣足肩檐老更癡。鑪邊鑄錯從人說。

澹湖山中飯不足。眼盻東西手摩腹。繞屋松聲入座寒。一奩春水當門綠。撈波無魚摝鰕蜆。釣竿不用重添綫。見說巖頭打渡時。江邊日日風吹面。

澹湖山中飯不足。早禾晚禾俱不熟。牀頭短拂去年棕。壁角一尋霜後竹。家貧著腳自古難。瞻風撥艸須加餐。黃梅七百肚正飽。夜半衣盂付盧老。

澹湖山中飯不足。衲子遠來惟一粥。免教坐折舊禪牀。勞他侍者將薪續。浙右門庭盡知識。一舸須流消七日。有問休居事若何。道个渾侖黑如漆。

示小師道綱

我有一句語。不敢望汝會。突出口皮邊。虛空百雜碎。趙州古佛牙齒疏。解道狗子佛性無。東山老漢心膽鹿。釋迦彌勒渠之奴。神機出沒有如此。快若駿馬奔長途。又如千丈崖頭顚下一塊石。驚起艸裏戴角之煙菟。若不然也。又何必紹玄風於鷲峯孤頂。發智照於旃檀林中。顯自己衣單下之工夫。坐重圍標赤幟。排偃月佩靈符。山形主丈。東壁葫蘆。拈來便用。叱吒暗鳴。黃河澄淸四大海。白日照耀須彌盧。晏安六國。端坐團蒲。呼童取茗。煮瀑拾枯。踏倒門前古松樹。聽教千載鶴來扶。

送性首座

鍾樓上念贊。牀腳下種菜。僧堂裏坐禪。後園驢喫艸。此語誠合頭。且免別尋討。皇皇祖道無復論。世上竊服徒紛紛。趙州八十眼目正。豈意行腳登人門。本空胸中有天地。日用現行根本智。百步曾投輥芥鍼。纖塵不動遼天鼻。不墮靈樹機。不坐南泉位。不探諸方淺與深。一條主丈隨緣住。海上橫行正此時。髙秋獨鶚搏空飛。

送梵藏主之南華禮祖

新州城中賣柴漢。八十一生擔片板。黃梅衣缽是渠傳。緯地經天有何限。又雲從前不識字。黑底是墨白底紙。三千威儀八萬行。鐵作脊梁金作齒。後學但嘈嘈。有如風過耳。南嶽與靑原。所得良有以。至今曹溪流。竭底無滴水。子今獨往休問人。問人便見波濤起。更言突出一馬駒。踏殺天下人。何曾有自己。

悟首座扁所居之室曰眞照。求偈並序

眞照現前。幻境俱寂。幻境旣寂。眞照亦空。眞幻旣無。佛祖之道可得而近矣。是故妙在體前。寂而常照。不動本際。徧塵勞中。此所以虛巖之新構。南楚之立名。不徒作也。休居叟美其所稱。爲說偈云。

太虛空中。具含眾象。性智妙圓。無分別相。觀察十方。如珠在掌。能緣所緣。超越格量。眞照無邊。人間天上。

送學侍者歸受業

什麼魔魅教出家。什麼魔魅教學道。男兒出處須自彊。愼勿將身入荒艸。侍者參得禪。一拳卽便了。三千剎海空。百億須彌小。虛空旣消殞。萬象無處討。開摩酰頂上之眸。顯自己衣中之寶。寬廓非外兮。靈山密付觸處光輝。寂寥非內兮。祖父田園勉力可紹。

送丹侍者省師

行腳一千餘里。何曾賣卻布單。畱得通身暖气。歸來重禮師顏。是我好兒打不殺。是他人馬騎卽難。梢金雞拂玉兔。轉地軸回天關。直下痛施三頓。方知虎體元斑。

送全侍者省師﹝四人同行﹞

四人同一船。兄弟添十字。彼彼不相知。佛祖亦如此。況是三年在澹湖。拈匙放筯渾相似。全機應用時。何曾有宗旨。擘太華謾逞其威。透龍門孰燒其尾。歸去師前試展看。千里百匝難回避。

送因侍者歸淛

老病旣相仍。無心弄筆墨。袖紙立吾前。覓偈贈行色。幸有從前劈箭機。等閒拈出當頭疾。我不如你兮。劍去久矣。刻舟奚爲。敢保未徹兮。曳尾靈龜。徒彰影迹。昨夜三更失卻牛。天明起來捉得賊。咄。

題船子和尙圖

萬古淸風。一橈活計。水面無魚。釣頭有餌。住則不似。似則不住。點頭三下欠商量。船子踏翻何處去。

贈則明陳居士﹝扁所居室曰水月道場﹞

則明居士求眞宗。歲月旣久忘其功。一塵飛來翳天黑。撥出萬象分西東。有時宴坐水月裏。解使六用塵勞空。治生產業乃餘事。左顧右盻開盲聾。山頭天明玉兔出。海底夜半金烏紅。無孔笛沒弦琴。調髙自有人知音。迦葉聆筍曾起舞。習气未除繼吾祖。

示觀侍者

觀身實相。觀佛亦然。窮盡大千沙界。方明入理深淵。風動塵飛海底。雲開月在中天。離名離相。三要三玄。非言非默。顯實顯權。拈出犀牛扇子。淸風頭角完全。何處長江無白浪。誰家竈裏沒靑煙。

贈祿首座

金剛圈栗棘蓬。拈來嚇殺東村翁。四明山中祿首座。見處不與尋常同。依天長劍握在手。忽然倒掛雙眉中。斷肱求法笑二祖。不解善用藏其鋒。

送宜首座之仰山﹝號自然﹞

把手上髙山。騎牛入鬧市。各自討便宜。初不涉泥水。人天眼目親。佛祖玄關祕。珠穿九曲鍼。玉解聯環鋸。君看四藤條。機用孰可比。天下大禪佛。點頭還自許。梵僧從何來。露出醜舉止。擎拳復翹足。吻合第一義。兩口無一舌。剛道有宗旨。何由及自然。不奪亦不與。正如韶陽師。行腳到靈樹。一句恰相當。千古播人耳。巋然光明幢。指日看扶豎。

送箎首座回浙

相別相別。此事如何可說。三千里外逢渠。笑倒山雲海月。佛法不論有無。只貴當頭直截。自然流出萬端。毫髮曾無差別。雪峯九上洞山。踏著秤槌似鐵。又云三到投子。未免虛空釘橛。金剛腳下昆侖。烈焰鑪中片雪。子今兩到鄱陽。不墮古今途轍。相別相別。此事如何可說。不如買个扁舟。送汝先回兩浙。

送營藏主回浙

相別相別。此事如何不說。相逢只貴知音。直下分明便決。祖師門戶宏開。凡聖同途共轍。靈符肘後髙懸。寶劍當頭直截。較之臨濟徳山。棒喝輸他饒舌。非干句後聲前。豈在眉毛廝結。一塵不立歸家。便是心空時節。相別相別。此事如何不說。明朝大罵出門。管取人天歡悅。

贈舟山此堂長老

本色住山人。且無刀斧痕。拈出个一著。摵碎破砂盆。靑天無雲霹靂吼。大海有底波濤渾。全那吒勇健之力。瀉鶖子辯慧之文。言如春溫。機如電奔。休居拾得口喫飯。不解細嚼渾侖吞。半夜捉得賊。早起牢關門。說與山前王大伯。聽教含笑入深村。

示教禪人

參禪學道教卽會。古佛傳來此三昧。拈花豈不是求人。面壁九年終有待。我聞子往南山回。南山白額誠俊哉。磨牙嚙嚙戴兩角。四面颯颯腥風來。虛空落地日月黑。鐵壁銀山何偪﹝仁﹣二﹢仄﹞。忽然一踏天宇寬。玲瓏八面胡爲難。

示李居士並序

庭佐居士。在家學般若菩薩也。與長江湛長老。訪予鄱陽永福。求法語爲進修之徑。然佛祖之道。非假外求。在塵勞中。貴要猛利把得定作得主。至千難殊對萬境交侵。能以空理洞照。則妙淨圓明之性。於一切處自然廓徹融通。威徳自在矣。復說偈曰。

塵勞之中。徧是空性。一念不生。本來淸淨。無法可求。無心可證。語默起居。中虛外順。透脫死生。調伏邪正。是故龐公。超凡入聖。我知庭佐。根性猛利。在火宅中。不沽名譽。豈不婚男。亦行嫁女。世緒萬端。身心廓爾。觀法性空。悟根本智。昔日維摩。非一非二。南閻浮提。西瞿耶尼。祖師心印。如鐵牛機。垂範後世。惟證乃知。作無所作。爲無所爲。脫窠裂臼。只有須臾。斯言或忘。紳亦可書。

示與禪人

不慕諸聖。不重己靈。萬機俱罷盡。方顯本來人。巍巍堂堂頂後相。磊磊落落天麒麟。雞不啖無功之食。左眼八兩。鷂不打籬邊之兔。右眼半斤。摘楊花。摘楊花。三千里外休輕舉。有願從來不撒沙。

示小師永元維那

言發非聲。梵音淸雅無人聽。色前不物。五濁界中虛出沒。拈出袖裏金槌。擊碎是非窠窟。興化打克賓。山鬼捉住天麒麟。罰錢趂出院。釋尊不坐空王殿。也不打也不罰。辛苦年深須著襪。一言道出未生前。萬里淸風起天末。千峯到嶽兮勢不重回。百步穿楊兮箭不虛發。笑倒當來佛下生。正是和盲勃窣瞎。咄。

悼嶽林栯堂和尙並序

嶽林栯堂和尙訃至。臨終遺偈有云。八十三年。什麼巴鼻。栢樹成佛。虛空落地。火葬。牙齒數殊不壞。舍利瑩然。因說偈以悼云。

虛空落地日已久。柏樹子超彌勒前。長汀水邊崖石上。大火聚綻黃金蓮。平生不露風骨句。敲磕齒牙無覓處。忽然迸出設利羅。八斛四斗何其多。

送潙山材藏主歸四明

大藏與小藏。總向者裏出。和底盡掀翻。直往問彌勒。來不涉程途。去亦沒蹤迹。一句定綱宗。超過百千億。潙山水牯牛。打殺狗不喫。

禪人攜澤山和尙閒人歌求和

閒也好忙也好。看來總不幹懷抱。閒去還同水上波。忙時屢獲衣中寶。未全頭角謾隨流。才入荒田誰揀艸。是非二字起無根。善惡一言都識了。閒也好忙也好。閒人說與忙人道。奔奔逐逐早回頭。看盡五湖山海島。鼻孔從來向下垂。摸不著時休別討。

贈興藏主

興也三年在吾側。日用現行渠自得。酬僧問字不尋常。電捲星馳惟一點。曉來瞬目江之東。夏云舒捲多奇峯。庭前栢樹子成佛。撲碎虛空髙突兀。

送禪人之南華禮祖

祖師靈迹徧人間。何獨南華與嶽山。艸裏撥來金襕爛。石中敲出王珊珊。山形杖瘦龍生角。竇八衫穿虎有斑。他日歸來倚庭樹。笑看千嶂起波瀾。

送禪人之永嘉禮師塔

赤手攜來鈍鐵鍬。豈知腳下有波濤。擬尋靈骨埋頭入。已是全身被火燒。臥聽松風吹屋角。坐看江月轉山腰。盤山會裏翻筋斗。千古輸他普化髙。

次虎丘東州和尙韻贈陳居士建接待

五鄕橋北水雲家。凡聖憧憧似稻麻。平等旣炊無米飯。殷懃須點驗人茶。宗師指示宜經始。長者圓成在咄嗟。彈指便登香積界。大施甘雨沃焦芽。

寄斷江西堂

何時獨上千峯閣。幾日重遊十里湖。南宕近來知識好。西丘終見話行無。乾坤老我三間屋。明舊疏他半幅書。昨夜北風連地起。一堆黃葉擁寒鑪。

題一色軒

萬里晴空浸玉壺。不知何處是平蕪。飛來白鳥明邊沒。望去靑天盡處無。眼底乾坤如許大。人間今古未分初。迢迢生佛已前事。一曲漁歌落澱湖。

悼東州和尙二首

癸丑三月十九日。雲巖全示法王身。面前指出菩提路。頂上飛來熱鐵輪。自對波旬雙足露。不消迦葉兩眉顰。翻然又欲升忉利。去作摩耶說法人。

雲巖活葬大火聚。靠倒勝熱婆羅門。話到法身無住處。方知萬象獨稱尊。戲波老蚌千年孕。出窟煙菟七世孫。撩撥春風更何物。糝花枯木鐵昆侖。

送禪人之徑山

蘇州有與常州有。更有淩霄在上頭。嚙鏃一機猶是鈍。爲人三頓亦輕酬。靑天黯黯開圖畫。洞水滔滔瀉逆流。總是眼前成現底。拈來塞斷幾咽喉。

送禪人遊江西禮祖

祖師靈迹在江西。誰道江東道不齊。盡力吸漧嫌口窄。潑天漲去放頭低。山髙豈礙鸞鳳集。林密惟便鳥雀棲。漿水艸鞋錢納了。卻來相聚喫莖齏。

楊提舉見訪

聽法何年別鷲山。又乘悲願到人間。卻將整頓頹綱手。對我提持向上關。喜有大年家世在。合追龐老古風還。自緣知識門庭少。相見何辭指一彈。

送禪人歸永嘉省親

堂上雙親盡白頭。逝波拍拍向東流。潮生野渡思黃檗。蒲長春風想睦州。此日劬勞終可報。多坐心地更須修。永嘉未唱還鄕曲。曾向曹溪一宿畱。

送實禪人之徑山

眞實工夫做得成。三千里外古風淸。本無階級何曾落。縱有機鋒不用呈。馬祖寄來圓相密。欽師點出意非輕。不知被惑如何也。莫是重敲火裏冰。

送逢維那之東林

三千里外忽相逢。拈起當年栗棘蓬。少亦不添多不減。南山燒炭北山紅。鄱江載月千尋浪。廬阜看云五老峯。見說遠公曾結社。一池香散白蓮風。

送道侍者再參徑山

湖外霜寒雨乍收。與誰同買浙江舟。萬般總有衣單下。一物全無主丈頭。百丈耳聾因掛拂。鹽官扇破卻需牛。二途不涉曾知否。千古龍淵水倒流。

寄商隱西堂

先師口喫不解語。意气孰謂吞諸方。虛空落地自成佛。柏樹子燒還有香。

髙麗送藏經至

玉殿珠樓盡豁開。髙麗王子送經來。最初一句無人會。何事相傳徧九垓。

懷諸路化主

化洽毗耶事若何。好將得失付維摩。無心施也無心受。千古風流不可磨。

黃梅石老眉間劍。竇八衫穿肘後符。我亦爲人無一法。壁間掛个醋葫蘆。

煮砂合供如來飯。香積誰云在上方。拈卻毗耶佛祖病。一塵一剎是津梁。

化緣才了合歸休。路滑何須到石頭。世上罕逢穿耳客。對人難舉過窗牛。

觀僧坐化

旋拾枯柴聚作堆。坐看紅焰四邊來。果然瞎一城人眼。收取莖茅石上栽。

承天虎巖和尙臥疾

病無起處身還愈。藥有靈時忌自忘。何日獨攜三萬眾。散花來繞阿師牀。

擬汾陽十偈。並序

予寓鳳山客櫩。重閱汾陽和尙偈語。有辧邪正至贊師機前後十首。皆各立標目。觀其措意。實宗師方便。誘掖糅雜三玄。參綴五位。能使學者。剪除菑翳。洞徹本源。超越格量。無間然也。嗟乎運固季矣。人根益微。非惟不能核其旨歸。使其深信從上佛祖。垂慈弘濟。有大利益者鮮矣。因不顧荒陋。妄擬前修。亦述十偈。仍總頌一首。以遺二三子。庶有所勉焉。

辧邪正

提唱宗師切要知。好分邪正驗來機。頂門眼在眉毛上。看到眉毛早已遲。

恐瞞頇

石中一片玉玲瓏。剖出方知匠者功。不觸當機須道著。教君休昧主人翁。

巧辯不眞

舌底波濤滚萬千。須知不在口皮邊。剎竿倒卻明眞諦。方信西來別有傳。

得用全

凡聖賢愚一道分。徳山臨濟下兒孫。絲來綫去全生殺。滴滴醍醐透頂門。

擬將來

兩手持來一物無。棺材頭上掛葫蘆。定知不是神仙術。肘後徒誇奪命符。

辧作家

物物頭頭顯正宗。目前端可驗來風。不妨伸出那吒手。同上須彌撲帝鍾。

識機鋒

電光石火不容伊。覿面須明向上機。透匣七星光燦爛。得來那許甑人知。

句內明眞

才涉言詮早已差。更從言外覓還乖。眼親手辧分緇素。日用何嘗不偶諧。

顯宗用

掛拂遭呵示的傳。眼睛才動墮深淵。不惟吐舌驚黃檗。出窟金毛鼻孔穿。

贊師機

發揮祖道稱全提。功大難將造化齊。腦後一錐猶閃電。七金山外日輪低。

總頌

十偈深明佛祖機。一輪紅日耀昏衢。汾陽昔日開天路。浮佛今朝舉要樞。濕性不移元是水。情塵才鎖竟亡珠。拋綸擲釣緣何事。要覓雙雙樹上魚。

悼承天庸叟和尙

世尊涅盤無法說。老子坐脫畱伽陀。髑髏打破不打破柰此虛空落地何。

無明業識成灰燼。定慧圓明百艸頭。無量劫來明此義。未應今日是燻修。

雙峨峯頭日杲杲。涅盤城外空勞勞。活埋未免沾泥水。不若山翁火葬髙。

重寫伽陀話死生。一甌春茗對鑪烹。看渠來日元無伴。此去依然獨自行。

送小師元浩參方

侍吾左右聽吾言。一句何曾到汝邊。老大不辭心力倦。嚇兒偏要奮空拳。

辭天平檀越

來結髙平石上緣。嘉聲何獨遠公傳。他年有會重相見。修竹蒼松在目前。

覺鐵觜與趙州和尙同祖堂

先師有語也不錯。口硬如鐵瞞淸涼。灰寒火冷數百載。尊像忽聞安息香。

禮翠峯明覺顯禪師遺像

地闊天髙仰祖風。水光山色石屏峯。不辭二十年辛苦。扶得韶陽已墜宗。

路轉峯回橘滿林。碧天明月下波心。定乾坤句知多少。作境商量古到今。

堂前說法井不湧。嶺上白雲相對閒。樹影霞光提祖令。舌端無處著波瀾。

樹號應眞無兩耳。當年聽法亦神通。著他合出雲門調。脫華鳴枝浩浩風。

寄密庵大師遺像與天平斷江和尙

一句投機廓頂門。當陽提起破砂盆。七穿八穴重拈掇。千古從教累子孫。

寄鳳山別流和尙

鳳山今年無顆粒。解使一眾毛孔香。癡兒認作上方飯。兀兀坐守長連牀。

贈達心陳星學

達心須達自家心。造化窮通古到今。昨夜南辰移向北。曉來紅日又西沈。

白雲松下

借得云邊屋半間。老來容我看靑山。因嫌積翠談禪病。又把柴門緊著關。

悼崇福良巖和尙﹝辭世頌云。萬象森羅。聽吾說頌。寂滅無聲。大眾珍重﹞

萬象森羅聽說頌。字字句句皆朝宗。阿師無口又無舌。六十九年生死中。

撒開兩手言珍重。超出三途示死生。不是從前腕頭力。如何日午打三更。

臨行無語手揶揄。唵字中藏殺活機。海底金烏夜來出。照天照地幾人知。

入滅無聲彊主張。虛空無口自傳揚。試看嶽頂云收夜。落月依然照屋梁。

空花無蒂樹無根。三世如來總滅門。六十九年如幻住。百千三昧與誰論。

彊將生滅示無常。火後莖茅幾許長。再轉法輪今已矣。散花無復到禪牀。

幻住老人口無舌。今日卽死明日活。二邊不立中道空。三界上下佛與法。

來時無我去無人。一曲還鄕調自新。風度漁歌來嶽頂。月移松影到湖津。

幻住不死我不哭。日面月面常現前。露地白牛能活脫。載行無復痛加鞭。

了知萬法皆如幻。去住自生煩惱因。垢衣不脫便辭眾。大火聚中金色身。

析仰山晦機和尙送僧歸永福偈四首

夢中截斷天機錦。醒後來看壁上梭。吞卻乾坤化龍去。眼中畱得舊山河。

句外掀翻人語春。頂門一著驗如神。此時直下分緇素。八十翁翁解笑人。

自與澹湖兩平展。終有一機藏手面。無牙老虎合堤防。藤條倒握看方便。

不知誰是不平人。到底還他大仰親。兩口果然無一舌。驗人端的眼中筋。

示禪人

山前虎趂大虫走。門外雨滴芭蕉聲。眾生顚倒不解聽。巖畔老龍長自鳴。

古林和尙語錄卷第五﹝終﹞

佛性和尙。於大元泰定丙寅間。住保寧府。仲謀猷公首座。以師提唱。四方學者。爭相謄寫。烏焉疊謬爲病。諸耆徳檀越。共相戮力。姑取吳之天平前後開元並饒之永福。凡四會錄。以先繡梓。便其觀覽。然保寧之語益富。特未遑編次也。玆本旣已流通。往往南詢衲子。攜來不一。海內勝流。咸羨慕之。而卒不能獲爲恨。辛巳夏。森禪人必欲幹募刊版。以結眾緣。等持古先元禪師。聞而慨然喜曰。昔嘗居其座下。諸彥欲倩爲書。時迫東歸不果。今當以森公之志。以補所欠。由是爲之勸緣。與森共成其事。明年秋事未畢。森復南詢。堂中第二座葩公。先旣一力施版。至是復幹募。以畢其事焉。

康永攺元歲在壬午。南禪嗣法比丘梵仙志。

