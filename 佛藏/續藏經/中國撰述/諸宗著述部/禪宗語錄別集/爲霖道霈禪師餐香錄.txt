續藏經爲霖道霈禪師餐香錄

﹝書記﹞太泉錄

自序

余住山方三年。其上堂語要。林涵齋居士已序。而刊行之。後見法門流斃。日深日下。至不忍聞見。遂辭說法之任。自甘與二三有志衲子。栽田博飯而已。蓋不欲混入羣隊也。而諸檀信爲法心深。競賫香供入山。彊請升座。弗獲已堤岸復決。滚滚不休。書記仍錄成巨帙。而監院源公。請梓流通。余曰。此乃博飯喫底閒言語耳。安用刻爲。源曰。政當使天下有鼻孔衲僧。嗅著飯气。腦門迸裂。虛心果腹而去。其於法門之斃。庶有振乎。余聞其言。又不免隨風倒柁。乃以餐香名之。而自書諸簡首曰。釋迦掩室。已涉廉纖。淨名杜辭。葛藤滿地。山僧今日。向虛空裏安橛。陸地上生波。木札羹。鐵釘飯。一齊拈出。可謂是眞精進。是名眞法供養也。若有咀嚼得下者。負吾負汝。二俱免矣。如或不然。山僧自山僧。闍黎自闍黎。且喜不相帶累。

時

康熙六年臘月十日爲霖道人題於聖箭堂

自序

余觀今日法門流斃。力辭上堂。蓋不欲混入羣隊也。而諸檀信爲法心深。競賫香供入山。彊請升座。弗獲已堤岸復決。滚滚不休。書記錄成巨帙。而監院源公。請梓流通。余曰。此博飯喫底閒言語耳。安用刻爲。源曰。政當使天下有鼻孔衲僧。嗅著飯气。腦門迸裂。虛心果腹而去。其於法門之斃。庶有振乎。余善其言。乃以餐香名之。而自書諸簡首。

爲霖道人題於聖箭堂

鼓山餐香錄目次

卷上

自序

上堂

小參

卷下

紀賢傳

記

序

題跋

疏

文

偈

贊

銘

佛事

鼓山爲霖和尙餐香錄卷上

書記太泉錄

上堂

副都統朱公。諱延禧。請上堂。今日伏承副都統朱公入山設供。請山僧升座演法。我佛法中。別無奇特。祇貴當人認得自性。脫去生死。立地成佛。蓋本有之性。覿體圓明。祇因一念差池。便爾多生隔越。旣已迷己爲物。亦復認物爲己。內則縛於身心。外則惑於世界。種種取捨。皆是輪回。𨿽然如是。眉毛祇在眼上。舌頭不出口裏。若能一念回光。便可直下構取。祇如回光一句。作麼生道。了得身心本性空。斯人與佛何殊別。擊拂子下座。

信士周持怛。設齋請上堂。僧問。惟一堅密身。一切塵中現。如何是堅密身。師云。未開口前薦取。進云。如何是塵中現。師云。何得當面諱卻。僧禮拜。師乃云。一念無生。頓證無時之法。三心有住。永沈有漏之軀。所以昔日雪竇和尙。作爲道日損偈云。三分光陰二早過。靈臺一點未揩磨。貪生逐日區區去。喚不回頭怎柰何。雪竇此偈。蓋爲世人不知謀道。虛度光陰。故下此瞑眩。可謂徹困婆心。山僧今日不免從頭注破。三分光陰二早過。甕裏何曾走卻鱉。靈臺一點未揩磨。還瞞得渠麼。貪生逐日區區去。腳頭腳底。喚不回頭怎柰何。眞个衲僧。大眾。若向雪竇言下悟去。暫息化城。得二乘寂滅之樂。向山僧言下悟去。直登寶所。得菩薩法喜之樂。更有一人。踏倒化城。踢翻寶所。且道又得个甚麼。破衲蒙頭萬事休。此時山僧都不會。

善女人髙寂覲。預修功徳。請上堂。庾嶺一鋪功徳。無量劫來成就。今日一回拈出。便見光輝宇宙。不須雪點紅鑪。一切萬法仍舊。春水盈盈競流。春山疊疊挺秀。春鳥關關和鳴。春樹蔥蔥鬱茂。若能直下便見。卽是瞿曇之後。更作佛法商量。此人卻不喞﹝口﹡畱﹞。乃舉拂召大眾云。見麼。是大神咒。是大明咒。擊案下座。

元復大徳。同眾檀護設齋。請上堂千山萬山。祇是一山。千水萬水。祇是一水。直饒行徧天涯。何曾出得這里。元復大徳將往粵東。今日特同眾位檀護上山設供。與山僧言別。記得。古教云。觀方知彼去去。者不至方。旣去。爲什麼不至方。旣不至方。如何又去。這里見得。則步步踏著實地。處處總是家鄕。自然聲和響順。艸偃風行。六國無虞。一人有慶。是事且止。祇如今日眾檀護設供。畢竟功歸何所。密密善根盤性地。滔滔福海湧靈源。

優婆夷吳太素。預修功徳。請上堂。人天果報不須求。求得翻成特地愁。萬行收歸那邊去。回程堪作度人舟。祇如那邊作麼生去。今日普請大眾。爲太素優婆夷。念摩訶般若波羅蜜多。吽吽。珍重。

石航上座同徒思哲求戒。請上堂。以戒爲師。依戒而住。金口垂慈。最後明誨。何者爲戒。六祖大師云。本性無非自性戒。須知上至諸佛。下至蠢動。無不各具此性。亦無不各具此戒。風聲鳥語。皆演迦文律儀。山色江光。盡闡捨那心地。所以先師云。如何是五戒。梅花鬥雪開。如何是沙彌戒。石筍破蒼苔。如何是比丘戒。黃河連底凍。如何是菩薩戒。膏雨足霶﹝雨／沱﹞。諸人向者裏徹去。則盡乾坤大地森羅萬象。皆是當人自己性戒光明。又何待披衣展具登壇羯磨。然後爲得戒耶。如或未然。山僧狗尾續貂。不免更資一路。如何是五戒。基築金剛際。堅深莫動搖。如何是沙彌戒。蓮花方出水。徧界已流香。如何是比丘戒。橫身三界外。任運自騰騰。如何是菩薩戒。步步踏紅塵。通身無影像。大眾會麼。謹護浮囊渡苦海。莫隨羅剎乞微塵。因風到岸方辭筏。始是靈山一會人。珍重。

妙湛上座同一雨上人請上堂。溫陵妙湛上座。久依博山法席。必稔聞博山家風。昔博山老人。常教人看个一口气不來。畢竟向甚麼處去。此語大有爲人處。今日因風吹火。不免花擘一上。一口气不來。三世諸佛已活埋。向甚麼處去。黃鶯啼在綠楊樹。明暗雙雙是甚麼。好看秤錘解鐵鋸。是事且止。博山老人卽今在諸人面前葛藤。諸人還記得話頭麼。呵呵。若是陶淵明。攢眉便歸去。擊拂子下座。

蓮乘庵主領徒。剃度求戒。請上堂。昔世尊不度女人出家。阿難爲佛姨母大愛道。殷懃致請。佛乃開許。遂令佛正法五百歲衰微。𨿽然。非阿難無以知世尊密意。非世尊無以度脫女人。自是以來。諸女人輩。於佛法中出家。悟道證果者。不可勝紀。豈不見。諸尼受記於靈山。總持得肉於少室。末山機鋒亞出。灌溪服膺。妙總契悟穩密。大慧印可。足見妄緣有差別。實性非男女。但能一念回光。方知成佛元舊。今日西峯庵主蓮乘。度弟子傳潔一長母子出家。特領到鼓山。圓頂受戒。姑無論其得道得果。但現脫女人之累。預參三寶之尊。已是火中蓮花。不易得也。從今已去。宜各發出世心。修出世行。亭亭物外。不染世緣。更當以布施解脫自心。以持戒淨治自心。以忍辱坦蕩自心。以精進堅固自心。以禪定安樂自心。以智慧明利自心。自他兼利。福智圓明。作苦海之慈航。爲法門之柱石。可謂眞佛弟子。眞報佛恩。現前諸尼。宜共勉勵。珍重。

培慈庵主同優婆夷於太靜請上堂。舉淸涼大法眼禪師示眾云。三通鼓罷。簇簇上來。人事法事。一時周畢。師云。甜瓜徹蒂甜。淨居尼慧溫禪師示眾云。三通鼓罷。簇簇上來。拄杖不在。苕帚柄聊與三十。師云。苦瓜連根苦。山僧則不然。三通鼓罷。簇簇上來。風動雲起。水流花開。

般若庵主文演文熙請上堂。眾生心處處緣。惟不能緣於大般若。以大般若非心意識所緣境界。所以古徳。常教人離心意識參。出凡聖路學。祇如心意識作麼生離。凡聖路作麼生出。喝一喝云。个中若明得這一喝。心意識凡聖路。是什麼熱椀鳴聲。正與麼時。諸人還見大般若麼。鬱鬱黃花迎曉日。靑靑翠竹引淸風。下座。

佛誕日。弟子鄧興安保母禮塔。送妹出家。請上堂。年年有个四月八。摩耶夫人生悉達。今年四八更希奇。釋迦全身現寶塔。孝順之子奉重來。祝親福壽等須彌。頂禮八萬四千拜。拜拜見佛實難思。母氏多生植善本。捨女出家登戒品。法門肉骨般若緣。此意世人誰猛省。我今說偈聊贊嘆。佛天歡喜光燦爛。普照法界諸有情。悉令究竟達彼岸。喝一喝。下座。

參領周公法諱上蓮。同信士楊上宗。送法華經板。到山流通。請上堂。釋迦老子未出世前。大地眾生成佛已竟。及至出世後。四十九年。三百餘會。費盡周遮。逗到法華會上。從頭受記。反似隔了一重。𨿽然如是。無柰窮子背父。醉客迷珠。祇得將錯就錯。令渠開示悟入佛之知見。以暢出世本懷。且如何是開佛知見。打破虛空成幾片。如何是示佛知見。當陽指出娘生面。如何是悟佛知見。糊餅饅頭元是面。如何是入佛知見。全身已坐空王殿。諸人若能向山僧四轉語中。直下領荷得去。今日世尊全身。向板頭上出現。普爲諸人。受記了也。如或未然。珍重流通大法寶。廣長舌相永敷宣。

弟子姚太嶽。率眾善友設齋。請上堂。得人身難。值佛法難。具信心難。大眾。人身已得。佛法已值。信心已具。可謂火中蓮花也。𨿽然。且道信个什麼。莫信佛麼。相好難形。莫信法麼。名句莫顯。莫信僧麼。世外騰騰。此三寶中。若能如是知。如是見。如是信解。不生法相。以拂子打圓相云。我今爲汝保任此事。終不虛也。復舉拂子召大眾云。會麼。王令已行天下徧。桃花處處笑春風。

信士李玉率眾善友請上堂。淸信弟子李玉。於福城建庵造像。孳孳爲善。求福不回。今日又率眾善友。上鼓山飯僧。請山僧說法。古徳云。佛法有什麼事。行得卽是灼然。若果能行得。有什麼事。祇如佛法。作麼生行。會麼。布施是行。持戒忍辱精進禪定智慧是行。布施度慳貪。持戒度毀犯。忍辱度瞋恚。精進度懈怠。禪定度散亂。智慧度愚癡。無量百千行門。皆歸六度。𨿽然。有个漢。本不慳不犯。不瞋不懈。不亂不癡。教他行个什麼。雕弓已掛鯨波息。萬里歌謠慶一人。

東魯望云上座。設齋請上堂。舉。天親菩薩。從彌勒內院下。無著菩薩問曰。人間四百年。彼天爲一晝夜。彌勒於一時中。成就五百億天子證無生法忍。未審。說什麼法。天親曰。祇說這个法。祇是梵音淸雅。令人樂聞。師云。彌勒如實而說。天子如實而證。無著如實而問。天親如實而答。今日或有人問鼓山。望云上座請和尙說法。未審。說什麼法。亦答云。祇說這个法。更問如何是這个法。擊拂子云。會麼。不見道。梵音淸雅。令人樂聞。還有證無生法忍者麼。喚來好與痛棒。

何玉吾居士。祈嗣保安。請上堂。三界上下法。我說皆是心。離於諸心法。更無有可得。今日福城弟子何知祚。同室方氏。齋僧求福。福生了也。福從何來。旱地金蓮朵朵開。禮懺懺罪。罪滅了也。罪從何去。長江日夜向東注。罪滅福生宗胤繁。枝枝子結菩提樹。𨿽然。更有一句子。罪福該不得。生滅沒相干底。驀拈拄杖。召大眾云。祇這个。上拄天下拄地黑似漆。常在動用中。動用中收不得。有人提得去。天下橫行。如或不然。可謂百姓日用而不知。卓一卓。喝一喝。

光孝寺惠如。勉之。空生。惺凡。機先。眾道友設齋。請上堂。舉。寶志公云。以我身空諸法空。千品萬匯悉皆同。雲門拈云。你諸人立不見立。行不見行。四大五蘊不可得。何處見有山河大地來。是你諸人。每日把缽盂噇飯。喚什麼作飯。何處更有一粒米來。師云。雲門祇爲慈悲之故。乃有落艸之談。若能直下知歸。佛法更有何事。𨿽然。山僧不恁麼道。以我身空諸法空。千品萬匯悉皆同。一切智智淸淨。無二無二分。無別無斷故。長連牀上喫飯。北俱盧洲洗澡。腳踏五須彌。身穿百衲襖。卻被十字街頭屠狗旃陀羅。冷地裏覷見。提起剛刀。髙聲唱云。一稱南無佛。皆共成佛道。會麼。大眾無事歸堂好。

孝男陳太育。薦妣請上堂。道剛優婆夷。家居省緣。勤修淨業。至年七十。正念分明。念佛克期而化。玆當首七。其男太育率眾孝眷。特送靈龕到山。如法闍維。安葬報親塔中。仍禮懺飯僧。用薦冥福。更請山僧升於此座。舉唱宗乘。資助往生。大眾還知麼。諸佛於眾生心內。建立水月道場。接化眾生而歸淨土。眾生於諸佛心內。執持虛聲名號。念幻佛而願往生。啐啄無差。感應道合。正與麼時。金蓮臺上。嬰兒誕生。白玉階前。彌陀受記。風吟寶樹。波動金渠。並天樂以鏗鏘。共契經而符響。鏡魔永伏。夢果圓成。陳氏母一生之能事畢矣。𨿽然如是。眾中還有獨超方外。不涉斯美者麼。若有。彌陀老人點首不暇。觀音勢至贊嘆莫窮。如或不然。五濁泥深千萬丈。大家把手上髙山。

佛歡喜日。比丘尼興昌。同徒法智請上堂。昨日山僧晝寢。夢一僧入方丈禮拜。起問曰。本來無一物。教學人參个什麼。山僧答云。祇參个無一物底。僧曰。無一物底。作麼生參。山僧道。參亦無。僧云。莫落空否。山僧道。祇這怕落空底。擬空向什麼處去。僧語塞。山僧復謂之曰。參禪要到四稜著地。始用得著。若只驢前馬后。鼓弄唇舌。腳根下浮逼逼地。一推便倒。有什麼堪共語處。僧亦無語。逡巡而退。及醒起來方知是夢。今日對大眾前。更說个夢話。敢問大眾。參禪到什麼處。是四稜著地。祇這四稜著地一句。作什麼生商量。莫是透得古人幾則公案。解拈解頌麼。莫是識得經論中一二喫緊言句麼。莫是於六根門頭。認得个昭昭靈靈底。便解擎拳豎指。瞬目揚眉麼。莫是以个見處。融會萬法。卽萬法融會个見處麼。莫是藏睛閉目。攝念歸空。一切蕩盡麼。如斯見解。擬求大道。譬如烝砂作飯。掘地覓天。徒自疲勞。於己何益。豈不見九峯虔和尙云。擬將心意學禪宗。大似西行卻向東。不惟不能到家。最初出門時。早已錯卻路頭了也。或有个漢。聞山僧與麼道。便問。四稜著地一句。卻請和尙道。此正所謂矮子觀場。隨人上下。轉見不堪。𨿽然如是。今對人天眾前。不可空卻口。不免乘便下坡。略與大眾。通个消息。今朝七月十五。諸佛歡喜。眾僧自恣。監院化眾。啟建盂蘭盆無遮大會。普度法界有情。有溫陵比丘尼興昌。同徒法智。特特遠來。求受戒法。卽午設齋供眾。請上堂。舉揚般若。用開覺路。伏願。興昌法智及現前一會人等。人人飽餐甘露。飫飲醍醐。進道無魔。修心有地。燈籠露柱。共作證盟。白牯黧奴。齊成佛道。伏惟。大眾久立。便下座。

一脈監院五十初度。弟子等照羅等法。設齋。請上堂。觀河無異見。祇露一斑。誕下便稱尊。猶存數量。須知當人分上。一片穩密田地。絕數量。無邊表。迎之不見其首。隨之罔眺其後。巨浸稽天而不溺。劫火洞然而不壞。要是恁麼人。方知有恁麼事。旣知恁麼事。一任頭頭上明。物物上用。隨處作主。遇緣卽宗。四五百條花柳巷。信步行來。二三千處管弦樓。彈指便入。無掛無礙。非古非今。𨿽然如是。苟非其人。斫額有分。復云。山僧出世三載。承一脈源公監院事。始得化儀略備。法化流行。蓋源公盡始盡終。實心實行。忘身事眾。克己成功。經霜雪而不攺。歷風雨而不變。方楊岐之於慈明。石窗之於弘智。庶幾無愧矣。今日正逢五秩。初度弟子等照等法。及合山大眾。雍雍穆穆。遞相慶賀。山僧有條攀條。也要慶贊一上。歲月遷流不變易。如如不動秪這是。知命知非且勿論。眞實身心第一義。大眾久立。下座。

開鑪上堂。昨夜霜風刮地來。暖簾掛起地鑪開。直饒鐵額銅睛漢。白汗須教出一回。蓋爲諸人分上。有一片淨白田地。無始劫來。常在其中。食息起居。只爲不知不信。不免起模畫樣。長期短期。令汝參究。開佛祖知見。徹生死根源。要認个界至明白。不爲六賊侵占。向外飄零。旣認得已。方知此地是當人自己無始劫來本所住處。本所受用。不曾變易一絲毫。不曾減少一絲毫。便好定國安邦。興家立業。發大伏藏。賑濟一切。始不負出家行腳之志。眾中還有認得界至明白者麼。若有。卽今日解制。亦不分外。如或未然。切須抖擻精神。用心體究。看他是什麼道理。以悟爲期。勿限時節。一期不悟。一期不休。一年不悟。一年不休。一生不悟。一生不休。棄取兩生三生。無有不悟去。須是具此大根器。大力量。大志願。於此門中。方堪入作。若只學時輩參鮮魚禪。說道理呈伎倆。亟亟然求售於人。此則非吾家種艸。不勞相見。惟同志者。共相體悉。

師誕日。林舜遊居士設齋。請上堂。今日乃山僧賤誕。伏承林舜遊居士。入山設供致祝。並請爲大眾說法。秪如壽作麼生祝。法作麼生說。大眾還見目前虛空麼。虛空還有時日歲月麼。還有晝夜明暗麼。還有邊際分量麼。還有彼此隔礙麼。諸人若端的識得虛空落處。便識得自己落處。識得自己落處。便識得山僧落處。與從上佛祖天人羣生山河國土落處。權衡造化。鑪錘萬物。亙古亙今。不變不易。豈不見趙州祖師云。未有世界。早有此性。世界壞時。此性不壞。時有僧問。如何是此性。州云。四大五蘊。僧云。這个是壞的。如何是此性。州云。四大五蘊。大眾。趙州於貧女宅中。掘開寶藏。力士額上。剖出明珠。覿體施呈。更有何事。諸人向這里。直下領荷得去。今日舜遊居士一場佛事。功不浪施。如或不然。更聽頌出。人人一具金剛骨。赤肉團中萬仞髙。今日爲君親指出。卓拄杖云。撐天拄地不徒勞。下座。

本照耆徳請上堂。黃梅本照朗公。以三十年道舊。特遣徒孫知化嘉禾。不遠數百里而來。設供請法。爲山僧慶誕。不免乘時及節。爲諸人露个消息。昨夜虛空迸裂。無端墮下小兒。爲渠安年立歲。也是當面糊塗。𨿽然。不免將錯就錯。道个天上天下惟我獨尊。祇得八表欽承。十方向順。山河國土。屈身低影。正與麼時。還有行正令底跛腳阿師麼。若有。山僧與渠。結个同參。如或不然。且與木人同接拍。髙聲唱起太平歌。乃卓拄杖云。吽吽。便下座。

太超太志太靜剃度。請上堂。太超等三人。始因持血盆。素報父母恩。遂入佛門。知有出家事。逗到今日。乃割愛入山。懇求剃度受戒。釋迦老子云。孝名爲戒。夫爲人子者。果能至心致孝於父母。則全體戒定慧。又何待剃除須髮披著袈裟登壇羯磨。然後爲出家得戒耶。𨿽然。也須認得个眞父母始得。不然。徒僕僕於敬養。戀戀於恩情。但結世間生死業耳。又何益於孝之道耶。若認得眞父母。便具眞孝道。具眞孝道。便是眞出家。眞受戒。眞報父母恩也。且如何是諸人眞父母。良久云。徧身紅爛臥荊棘。三世諸佛莫扶持。十二時中勤孝順。瞥生一念卽傷伊。

等志剃度上堂。三界升沈事可嗟。剃除須髮著袈裟。一塵不染恆淸淨。的是人間優缽花。大眾且道。袈裟下是个什麼。謾言抖擻不下。早已全體披露。晨朝洗面摩頭。方知頂相元具。

佛成道日。總戎許公。送法衣到山飯僧。請上堂。師升座舉衣示眾云。大眾。此衣是漳州府總戎許公諱天竉。同夫人沈氏法名太樹。施與山僧說法。且道。此衣與昔日世尊所傳金襕袈裟。是同是別。若道是同。今古各不相到。若道是別。綫路原自相通。要會麼。通身披著無絲縷。卻似晴霞映碧空。遂披衣據座。乃云。雪山六載忍饑凍。一睹明星佛便成。卻道眾生皆具足。祇因妄想墮凡情。大眾且道。這妄想作麼生斷。良久云。待釋迦老子作凡夫時。爲諸人道破。

一相耆宿。同均頌道友設齋。請上堂。一相耆宿問。古者道。撥艸瞻風。祇圖見性。請問和尙。卽今性在什麼處。師云。老師卽今在什麼處立地。進云。識得自性方脫生死。眼光落地時作麼生脫。師展兩手。進云。脫得生死。方知去處。四大分離時。向什麼處去。師云。面前是佛殿。進云。謝師指示。禮拜歸位。師乃云。今日乃一相老師。同均頌道友。以三十餘年道舊。特入山相訪。請升座爲大眾舉揚。且山僧昔居受業時。親受一相老師激勸。心銘之久矣。玆辱枉顧。𨿽彼此老大。非復昔時顏面。而促膝淸談。勸然敍舊。宛如昨日。可見這一段光明。亙古亙今。不變不易。大眾還知有這一段光明麼。若知得。便可坐斷三際。迥離生滅。一眞獨露湛寂凝然。參禪見性也在這里。脫生死也在這里。去處也在這里。如或不然。更爲指注一上。遂舉拂子云。祇這个還見麼。昔也如是見。今也如是見。復擊拂子云。還聞麼。昔也如是聞。今也如是聞。今昔𨿽則異時。見聞何曾有別。秪如不落見聞一句。作麼生道。瑞气生嘉運。林花結早春。

池心宇道友募眾。修禮大悲懺法。請上堂。今日福城有一大心凡夫池心宇。爲閩中連年兵戈弗息。諸難競起。生靈塗炭。觸目悲酸。乃特倡緣募眾。於鼓山請諸禪徳。修禮大悲懺法。蓋欲哀感觀世音菩薩慈悲願力。保持世界。覆護眾生。共躋升平。同資仁壽。卽此一念與觀世音大慈悲心。一體同觀。無二無別。如天普蓋。似地普擎。一切眾生。盡在其中。承其庥蔭。受其度脫。須知此心不獨心宇有之。一切眾生悉皆具足。祇爲封於我執。纏於愛見。故不能擴充耳。若使人人就心宇一念中擴充去。卽是觀世音菩薩全體出現。與大地眾生。慈心相向。慈眼相視。在在處處。啟慈悲門。弘慈悲化。自然天下太平。民康物阜。一人髙拱。無爲萬邦。咸資至澤。匪有假於他術。乃自心之常分爾。𨿽然如是。猶是功勛邊事。更須知有當人尊貴一路始得。且如何是尊貴一路。當陽突出無人識。笑倒南無觀世音。

大悲懺圓滿。善友李望山。李弘通。於明﹝合／土﹞。王今眾。王岐崗。林文若。張道素。郭瞻卿。陳輝生。設齋請上堂。古今日月。古今山河。浮雲變易。總不幹它。然則觀世音菩薩。用許多手眼。成得甚麼邊事。不因柳毅傳書信。何緣得到洞庭湖。拈拄杖云。觀世音菩薩來也。通身是徧身是。差之毫釐失千里。分付諸人。急著眼看。是甚麼。卓一卓云。觀音妙智力。能救世間苦。又卓一卓下座。

朗虛上人。報親請上堂。人人有个本爹娘。如影隨形處處彰。無柰眾生自違背。今朝突出在中央。前是佛殿。後是法堂。左是廚庫。右是僧堂。且道中間底本爹娘。是何面目。良久云。切忌觸諱。

陳允泉善友。薦親請上堂。僧問。今日允泉善友薦親。請和尙說法。與那叱太子柝骨還父。柝肉還母。現本身。爲父母說法。是同是別。師云。你但識取本身。進云。恁麼則伊親得度去也。師云。如何是你本身。進云。將此深心奉塵剎。師云。猶屬影響在。師乃云。今日陳允泉善友。遠自溫陵來。乞山僧一語。以薦拔父母。秪如允泉父母。爲存耶亡耶。若存。安用薦拔。若亡。又薦拔阿誰。惟存與亡。如何理論。須知存者無所存。但是幻存。亡者無所亡。亦惟幻亡。存亡旣皆是幻。則非幻者。豈存亡可得而隱顯耶。且如何是非幻者。豈不見祖師云。泡幻同無礙。如何不了悟。達法在其中。非今亦非古。卽今現前大眾身心。與歷劫以來本生父母。若存若亡。同時放光。互相攝入。還有了悟者麼。若了悟得。不惟允泉父母薦拔已竟。卽諸人父母悉皆薦拔。無有遺余。如或不然。明朝生悉達。更請問摩耶。

佛誕日。信女蔣傳果。預修請上堂。福城信女蔣傳果。預布來生大福田。更請山僧轉法輪。欲求無上大智慧。以慧修福是眞福。以福修慧是眞慧。福慧圓成兩足尊。世出世間無與等。福是自心之妙徳。慧是自心之妙光。若人了達於心地。一切福慧自圓滿。只如當人心地。作麼生了。不見道。天上天下。惟我獨尊。

心閒上座。病中請上堂。僧問。香雲繚繞。鐘鼓鏗鏘。如何是和尙今日爲人一句。師云。闍黎已道竟。進云。言前薦得。掘地覓天。句後承當。掉棒打月。不前不後。請師方便。師豎拂子。進云。若將耳聽終難會。眼處聞聲始得知。師云。髑髏外。道將一句來。僧拂袖歸眾。師云。好與三十棒。師乃云。心閒上座。居福州羅山之彌陀殿有年。絕俗淸修。克己營建。近因抱病。決志還山。請山僧升座。夫一切眾生。皆有身心之病。身病謂四相。心病爲三毒。無柰眾生不知。恃血气之剛盛。逐聲色而莫返。世醫拱手。莫可救療。惟病者知之。方堪下藥。且道下什麼藥。須知病卽是藥。何者。蓋以病故。始知此身是苦是空是無常是無我。卽能返窮此身。生所從來。死所去處。窮之不已。豁然明悟來去。不疑積劫未了之事一旦了矣。古徳云。病者眾生之良藥。豈不信然耶。𨿽然。猶是藥病相治。更須知有本分事始得。豈不見潙山問道吾。什麼處去來。吾云。看病來。潙云。有幾人病。吾云。有病底有不病底。潙云。不病底莫是智頭陀麼。吾云。病與不病。總不干他事。速道速道。潙云。道得也與他沒交涉。大眾。你看二尊宿。一拶一捺。略露風規。傾盡家私。更無餘蘊。不但病不干他事。不病亦不干他事。道不得。與他沒交涉。道得亦與他沒交涉。且道他畢竟是阿誰。參。

開明上人請上堂。是風動是旛動。萬象森羅。一時漏泄。非風動非旛動。三世諸佛。無地藏身。仁者心動。大小祖師。只知開口易。不覺舌頭長。豎拂子云。且道這个是什麼。卽午開明上人設齋。山僧畱取口喫飯。擊拂子。下座。

重陽孝子陳正謨。薦考輝宇居士。請上堂。陳輝宇居士。平生持齋念佛。好善樂施。去年七十五歲。垂誡子孫。一一分明。翛然化去。其信進之力。蓋可知矣。玆當小祥。其子正謨等。特遵遺命。上鼓山飯僧。請山僧升座。也要討个阿爹本命元辰下落。古者道。紅輪決定沈西去。未委靈魂往那方。須知滔天白浪。著力者能有幾人。充國黃金拈出底。始是好手。還委悉麼。年年九月九。徧地菊花香。

西隱寺僧頓超。同善友鄭茂衡林天章等。放生掩骼。滿懺飯僧。請上堂。徧野髑髏。髙唱無生之曲。臨危物命。全提殺活之機。子產固所未知。文王亦復未見。卻被福城眾多師僧善友。一肩領荷。旣領荷已。乃復上鼓山。炊無米飯。煮不濕羹。普供大眾。仍請山僧下一轉語。用申慶贊。且道下什麼語卽得。要知麼。天下太平。同躋仁壽。

文之上座請上堂。秋風涼秋夜長。未歸客思故鄕。拍禪牀云。這里是什麼所在。大家總在里許。切忌開眼尿牀。復舉。文殊菩薩。一日令善財采藥曰。是藥者采將來。善財徧觀大地。無不是藥。卻來白曰。無有不是藥者。文殊曰。是藥者采將來。善財乃於地上。拈一莖艸。度與文殊。文殊接得。呈起示眾曰。此藥亦能殺人。亦能活人。師云。盡大地是病。盡大地是藥。以如是藥。治如是病。無欠無餘。自然恰好。善財可謂善采。文殊可謂善用。若有服之者。直令佛法禪道。人我貢髙。是非憎愛。諸病頓起。通身慶快。許渠作个灑落底衲僧。𨿽然。也只醫得个有病的。忽遇个無病的來。作麼生醫。莫將無事爲無事。往往事從無事生。

師到南山。二勝和尙請上堂。賣松風於臘月。煞不知時。撾布鼓於雷門。尢堪捧腹。𨿽然。祇得將錯就錯。向虛空裏。打个筋斗。貴得主賓道合。正脈流通。拈拄杖云。滿口道不出。信手拈得來。卓一卓云。瞎驢正法眼。滅卻又重開。開後如何。良久云。不是我堂頭道兄和尙。誰共相委。又卓一卓。下座。

師到上生寺。淨悟耆徳。同信士朱繼禧劉信篤葉子珍等。設齋請上堂。師升座拈香雲。此一瓣香。供養妙應和尙。復拈香雲。此一瓣香。供養曹山寂祖。伏願。竈花再發。覺苑重春。駕寶筏於迷津。扇眞風於末運。就座云。妙應和尙曹山寂祖。兩个老古錐。無端向這一片地上撞出頭來。一人爲兄。在國歡搖頭。一人爲弟。在上生擺尾。攪渾世界。反覆陰陽。仔細檢點來。猶是冬行春令。山僧爲寂祖腳下兒孫。今日到來。𨿽則祖翁家業契劵分明。要且未敢顧著。何也。孟春猶寒。伏惟珍重。

泉州開元寺職事石航達際思聖宅出諸上座。送師還山。設齋請上堂。圓同太虛。無欠無餘。山僧離鼓山到開元。則開元有山僧。鼓山無山僧。離開元還鼓山。則鼓山有山僧。開元無山僧。作麼生說个無欠無餘底道理。莫是云云無心以出岫。鳥倦飛而知還麼。錯。莫是云去去實不去。來來實不來麼。錯。莫是云動若行雲。止猶谷神麼。錯。畢竟如何得不錯去。咄。不勞說夢。擊拂子下座。

毫光上人誕日設齋。請上堂。若是無生無不生。鐵牛閒步火中行。軒轅甲子知多少。露柱分明與並庚。且道。露柱畢竟年多少。塵沙劫又塵沙劫。數盡塵沙算不淸。

思聖靜主。還山掃塔。請上堂。白塔靑山裏。全身大定中。死生俱不道。夜半日頭紅。正與麼時。還有眞見先師面目者麼。若有。鼓山門下不至寂寥。如或不然。白浪滔天。正好著力。

池心宇道友。募眾修第二壇大悲懺法。請上堂。僧問。如何是大悲心。師云。分明流出。進云。觀音菩薩來也。師云。向汝道什麼。進云。伏惟萬福。師云。歸位著。師乃云。觀世音菩薩一片大悲心。現出千手眼。在娑婆險惡道中。施大無畏。與大安樂。而眾生不知。由不知故。菩薩之悲心愈重。或現蚌蛤中。或現牛膽裏。或作馬郎婦。或作志公身。種種方便。處處接引。無柰眾生之癡迷猶甚。乃於自心中。自相吳越。自動干戈。帶累無限平人。墮坑落塹。其苦有不可勝言者。福城池心宇道友。觸目興感。起同體之悲。發願募眾。修禮大悲懺法三年。普爲大地人懺愆請福。祈致升平。正打著觀音老人痛處。今當第二期。擇吉告始。特設齋。請山僧升座。舉揚此一段因緣。也要大家同知此事。同發此心。同修此行。同證此法。大眾還知心宇這一念落處麼。天髙羣象正。海闊百川朝。

孝子王岐崗。薦嚴請上堂。本生眞父母。刀斧砍不開。生死存亡處。了不隔纖埃。要知不隔底事麼。王岐崗善友。關中人。僑居福省有年。至誠惻怛。勇於福田。尊人遇寶公。年九十二歲卒於家。岐崗聞訃。哀慟欲絕。又以弗克送終爲恨。乃特上鼓山飯僧。請山僧舉唱宗乘。用酬罔極。須知岐崗舉念處。遇寶公已覿面相見了也。非生死所能隱顯。豈閩陜所能間隔耶。不惟岐崗父子如是。乃至一切諸佛。及諸眾生。山河國土。皆與岐崗。同一體性。無二無二分。無別無斷故。正與麼時。還委悉麼。將此深心奉塵剎。是則名爲報父恩。珍重。

自圓上座。六十初度。請上堂。自圓問。諸佛爲一大事因緣。出現於世。欲令眾生開示悟入佛之知見。請問。如何是佛之知見。師云。墨漆桶裏放光明。進云。是法住法位。世間相常住。如何是常住。師云。前是佛殿。後是法堂。進云。此捨惟有一門。而復狹小時如何。師云。且從這里出去。進云。分明一句超然了。頓脫心猿露白牛。師云。正好耕田。進云。掀翻剎海光輝面。宛轉須彌暗點頭。師云。用許多閒气力作麼。進云。云收夜半金烏現。等閒照見夜行人。師云。看取腳跟下。圓禮拜。師乃云。自圓上座。親從先師得度後。在紫霞洞裏。得个翻身處。始知飯是米做。從此二十年來。自歌自笑。不妨做个灑落道人。爲什麼。卻被十二時辰轉喚。今日作六旬初度耶。須知夜明簾外。別是家風。枯木堂前。另般春色。兩曜之所不到。四序之所不遷。芥城莫比其數。劫石難並其堅。惟有靈源洞口石將軍。許他結个同年。且道。石將軍有什麼長處。獨立空山無个事。太平歲月自綿綿。

淸明。弟子答響利生。送本師洞白關主印之上座。進塔設齋。請上堂。師云。坐斷死關。洞然明白。銷融寶印。廓爾圓彰。分明日午打三更。誰道藏身沒蹤迹。只得二邊不住。中道不居。正當恁麼時。且道洞白印之二上座。在什麼處。安身立命。年年寒食淸明際。杜宇花開血滿山。

信官陳貢軒。祈福設齋請上堂。當人自心本來淸淨。只因一念迷倒。遂於身口意三業。起無量過咎。惟智者能用。一念覺悟。翻破迷倒。復還元淨之心。此心卽是佛心。一切煩惱業障。本來空寂。一切善法功徳。悉自具足。不假外求。迷悟兩途。實轉凡成聖之要道也。更須知迷者由迷悟而迷。悟者由悟迷而悟。如人因地而倒。還從地起。離地求起。終無是理。𨿽然如是。有一人不屬迷不屬悟。不是聖不是凡。一切罪福因果。籠罩他不得。且道此人是何面目。良久召大眾云。歸堂去。

弟子心法薦師。請上堂。一切法不生。瑞艸本無根。一切法不滅。紅鑪滿盛雪。若能如是解。覷破威音外。諸佛常現前。大瑞庵主來也。白雲籠嶽頂。明月落前川。下座。

寶善監院。靑恆。文之。內瑩。設齋請上堂。時當末運。佛法凋零。至人乘願再來。因時救獘。弘法利生。圖報佛祖。不是爲个閒名字。彊求出頭。作一場戲劇。取笑世諦也。昔掌石師翁。佩白馬印。唱雲棲道。眞寂寶善兩處開山。三十年來。覓个知音不可得。至晚歲。始遇先師一人。旣徵智証之同。遂有寶戒之授。迄今又三十餘年矣。山僧嘗題師翁眞贊曰。搖儀峯鞀鼓。賣雲棲骨董。三十餘年入水泥。始遇先師同鼻孔。死生呼吸共通風。聲光燭破閻浮夢。一滴苕溪水逆流。不知是濟是洞。蓋實錄也。山僧年十八歲。甫離受業。稟戒師翁座下。親承提挈。復指令見先師於荷山。至今日。爲先師灑掃山門。皆辱師翁所教詔也。玆寶善監院靑恆文之內瑩諸上座。以方丈遷化。乃特賫眾護法書幣遠來。請山僧一振頹綱。勿使先人遺化一旦墜地。因思木本水源。理難固卻。乃舉出先師師翁相見一段因緣。也要大家知他二老落處。不可只作矮子觀場。隨人上下也。敢問大眾。二大老節文。畢竟在什麼處。有二僧競下語。師云。未在。乃云。木人把板雲中拍。石女含笙水底吹。或有人問。和尙又作麼生。不免向他道爭敢違背。下座。

大悲懺圓滿。弟子林太鼎。陳太育。設齋請上堂。聞聲悟道。見色明心。水不洗水。金不博金。只如雲門云。觀世音菩薩將錢買糊餅。放下手。元來卻是饅頭。又作麼生。喝云。早知飯是米。何須更忍饑。復云。咒圓三七。功滿一期。因齋慶贊。無願不隨。四海波澄無一事。普天共樂太平時。下座。

佛誕日。福城優婆夷弟子鄭道實。同男林太鼎。設齋請上堂。師拈拄杖。卓一卓云。悉達今朝恁麼來。火中菡萏又重開。徧空徧界香風起。異種靈苗觸處栽。祇這个。九龍吐水。還洗得著麼。雲門行棒。還打得回麼。直饒通身是眼。也鑑不出。通身是口。贊莫及。且道是个什麼。得恁麼奇特。還委悉麼。常在闤闠中。要且無人識。又卓一卓。下座。

智楞上座請上堂。師拈拄杖云。山僧不會說禪。終日閉門打眠。賴有這个上座。卻能爲我敷宣。卓一卓云。下不在地。上不在天。中不在內。傍不在邊。露裸裸。赤灑灑。沒可把。若有人拈得出。一任天下橫行。不見一毛頭許法爲障爲礙。若拈不出。被他迷卻路頭。東撞西磕。苦哉佛陀耶。卽今還有拈得出者麼。卓一卓云。珍重。

孝男黃知雄等。奉薦考妣。請上堂。先聖道。三界上下法。我說皆是心。離於諸心法。更無有可得。要識心麼。天堂是。地獄是。成佛作祖亦是。如夜來做夢相似。人在牀上。夢境千差。及至於醒。了無所得。設使未醒。亦非實有。到這里。只貴當人識得牀上本人。則醒與不醒。得與不得。皆成剩語。敢問大眾。畢竟如何識得這个本人去。良久云。不識不識。復云。上來舉揚大法功徳。奉爲孝男黃知雄知權等。資薦嗣考文林郎黃公晉叔妣孺人郭氏。懺悔愆尢。莊嚴報地。伏願。幽關頓破。顯淸淨光明之身。極樂髙超。證阿﹝鞥﹣合﹢﹝白﹣日﹢田﹞跋致之地。

信官黃建五入山。建盂蘭盆勝會。請上堂。堂上老親眞活佛。殷懃敬養福無邊。更資亡母諸親屬。一切同登極樂天。大眾須知。建老這一念廣大心。起自孝道。且道。這孝又從什麼處起。若也識得起處。不惟現世父母福樂百年。過去七世父母生天。乃至盡法界虛空界。一切蠢動含識。皆攝入無緣慈中。一時俱證無生法忍去也。還委悉麼。老衲親從方丈出。登堂對眾闡宗風。乃舉拂子召大眾云。是什麼。更若凝眸。不勞相見。

興茂莊主誕日。弟子等純林等志等。設齋請上堂。三緣和合之謂身。兩曜推遷之謂壽。似浮雲起於太虛。若洪波瀉於巨壑。須知眞身無相。等十界以同軀。眞壽不遷。卽剎那而恆寂。非生非滅。非凡非聖。非內非外。非減非增。便恁麼悟去。尙墮法身。猶存數量。所以昔日僧問洞山。三身中。阿那身不墮眾數。洞山云。吾常於此切。僧後問曹山。吾常於此切。意作麼生。曹山云。要頭便斫去。又問雪峯。峯以拄杖劈口打云。我亦曾到洞山來。大眾且道。三大老意。畢竟在什麼處。咄。寧可截舌。𨿽然如是。祇如興茂莊主。輔弼叢林。三十餘載。克勤克愼。實行實心。玆當九月朔旦。正值花甲初周。因齋慶贊一句。又作麼生。還委悉麼。采菊東籬下。幽然見南山。

牛錄章京熊公諱進學。禮千佛名經。飯僧請上堂。懺悔一門。諸佛共贊。等覺已降。無不力行。普賢爲華嚴長子。發十大願王。其第四願云。懺悔業障。況其他耶。博地凡夫。未階聖果。處處貪著。無非是罪。其柰不知。𨿽則不知。不是無罪。譬暗中書字。火滅字存。及至天明。字終現耳。惟智者先覺。深自克責。息心攺行。以復還本善。故釋迦老子垂誡云。諸惡莫作。眾善奉行。自淨其心。是諸佛意。須知三世諸佛。歷代祖師。無有一人不淨此心。而成正覺者。只如淨心一句。作麼生。本來無一物。切忌自揚塵。打破閻浮界。獨露法王身。珍重。

牛錄章京陳公諱九州。偕男綬入山。禮千佛名經。飯僧請上堂。千佛出世。不爲別事。要令大地眾生。見自本性。了卻生死。何也。蓋爲人人有个本性。只是不見。𨿽則不見。不可是無。人人有个生死。只不肯了。𨿽則不了。不可是有。生死不有。本性不無。一時拈出。布施大眾。豎拂子云。是甚麼。若向這里。直下見得。曠劫來事。只在如今。無邊生死。一時盡淨。豈不慶幸。如或不然。切須體究。這个生死。分明是有。鼓山長老爲甚麼道不有。這个本性。本所不見。本所不聞。鼓山長老爲甚麼道不無。參來參去。一朝廓然開悟。譬如日輪升空。無幽不燭。自家田地皆悉明了。然後發大伏藏。普濟一切。綽有餘裕。可謂世出世間勝丈夫也。與他三世千佛。把手同行。又何忝哉。大眾。人身難得。大法難聞。時不待人。切須努力。珍重。

宗聖善公誕日。弟子法願等。設齋請上堂。當處出生。隨處滅盡。更不流入第二念。只如吾人。墮地以來。從幼至壯。從壯至老。歲月日時。剎那流變。爲是第二念。非第二念。良久云。靑蘿夤緣。直上寒松之頂。白雲淡濘。出沒太虛之中。萬法本閒。惟人自鬧。喝一喝云。鬧个甚麼。復云。末法澆漓。禪戒紛亂。先師出世。力振頺綱。禪嗣壽昌。戒弘眞寂。源流不紊。授受無差。年八十時。嘗舉壽昌一座大好山。拋與道霈。大似一發而引千鈞。媿不勝其任矣。以眞寂戒法。付跬存諸公。各以四句偈表信。其偈。皆前二句敍自己心中所證法門。後二句示付戒之意。無何。跬存雪樵莫違諸公。俱先掩化。而某公又妄拈宗乘。爲先師所呵譴。今惟宗聖善公在耳。善公奉侍先師巾瓶有年。親稟毗尼。教授後學。必能遵先師之重囑。續眞寂之芳猷。增佛壽命。令法久住。今日善公。五旬初度。正值先師忌辰。其徒子法願等。設齋請升座。特舉出先師付托禪戒。匡扶末法之意。以告大眾。更不敢效封人之祝。溢美褒贊。何也。不見道。吾禱久矣。伏惟珍重。

指修庵主。爲師慶壽設齋。請上堂。這个四大。性本是空。若不知空。不免道破。未入胞胎以前。在什麼處。一口气不來。薪火相交。灰飛煙滅。又在甚麼處。前後旣無。中間豈有。中旣不有。爲什麼又喚作五十初度。不見道。其如幻耳。祖師云。泡幻同無礙。如何不了悟。達法在其中。非今亦非古。師乃起立召大眾云。這个豈不是泡幻。喚什麼作無礙。這个不是無礙。又喚什麼作泡幻。這里悟去。無邊剎境。自他不隔於毫端。十世古今。始終不離於當念。如或不然。看他閒甲子。遷到幾時休。剎那如寂靜。百川應倒流。

祖信庵主。爲師祝壽。設齋請上堂。一入信門。便登祖位。且作麼生信。盡十方世界是一人。盡無量百千劫是一壽。以如是壽。壽如是人。不長不短。不減不增。且道。人是何人。壽是何壽。還委悉麼。桃花流水杳然去。別有天地非人間。

純一監院。同陳輝生道友。爲師慶壽。請上堂。虛度浮生半百年。知非知命總茫然。饑餐渴飲尋常過。笑破虛空嘴半邊。似這般無出豁漢。不辧月之大小。歲之閏餘。凡不收聖不管。正好貶向無生國裏。直教覓个出頭地不得。安用爲渠畫眉指目。攢花簇錦耶。𨿽然。這漢卻有个長處。解向人道飯是米做。鍋是鐵鑄。若也不信。試向自己竈門前口門邊。一一檢點去。

兩序眾職事耆舊。制師子法被。爲師慶壽。請上堂。師子叢林。師子圍繞。踞地底踞地。哮吼底哮吼。返擲底返擲。滚球的滚球。直得威光凜凜。百獸潛蹤。紫气騰騰。羣妖遁迹。千古之下。瞻之仰之。嘆莫能及。只如僧問古徳。師子搏象全力著焉。師子搏兔亦全力著焉。未審。全甚麼力。古徳云。不欺之力。大眾。要知不欺之力麼。喝一喝云。末法風澆不可言。狐狼野犴塞乾坤。赤心片片忘賓主。共荷如來正法門。大眾珍重。

福城方陳林諸護法。同池心宇道友。率四眾爲師祝壽設齋。請上堂。今日乃山僧五十母難之辰。伏承。眾護法檀越。師僧道友。各賫香雲花云。音樂云言辭云。種種妙供。而來供養。須知這一鋪功徳。不是錦上鋪花。亦非冷竈放火。蓋欲令人人知有未入父母胞胎以前一著子。只如這一著子。還有歲月也無。還有壽量也無。還有長短也無。那个旣無。這个不可是有。這个那个。是一是二。還定當得出麼。豈不見。昔日晏國師。問孚上座云。父母未生時。鼻孔在什麼處。孚云。老兄先道。國師云。如今生也。在什麼處。孚不肯。國師乃問孚。作麼生。孚但搖扇。國師乃打孚一拳。大眾。國師行拳。與孚上座搖扇。相去多少。須知二大老。一人搖頭。一人擺尾。無影樹上斗春花。石鏡臺前辧妍醜。有人向這里會去。卽午請喫齋。若也不會。卽午亦請喫齋。何故如此。大家有分。

林浦林印自曲水太和潘子起等眾位道友。爲師慶壽。設齋請上堂。大衍之數五十。其用四十有九。趙州擎茶。曹山奉酒。乾闥婆王獻樂來。無孔笛中歌本有。恭賀無位眞人。千壽萬壽。只如無位眞人。還受也無。匝地紅輪秀。海底不栽花。

林丹章道友。募眾掩骼修薦。請上堂。吾人從無始來。於生死界中。捨身受身。不知其幾恆河沙劫。一一生中。皆有父母諸親。盡觀大地。若男若女。若存若亡。無有不是者。但攺形易報。不復相識。玆者時值鼎革。殺气橫流。蒼生之沒於非命者多矣。所以壞棺棄屍。處處狼藉。風吹日炙。雀啖鴉餐。無主無依。誰爲憫念。有福城善男子林丹章。疚然在懷。乃特倡緣募眾。親爲收斂。火葬男女。共計一千八百有奇。事竣復大作佛事。以津濟之。可謂不見異相眾生。全成仝體眷屬。祈國家之升平。達恩親於仁壽。皆感應自然之理也。𨿽然。更須知有七賢女因緣始得。昔世尊。因七賢女遊屍陀林。一女指屍。謂諸姊云。屍在這里。人向什麼處去。一女云。作麼作麼。諸姊諦觀。各各契悟。感帝釋散花云。惟願聖姊。有何所須。我當終身供給。女云。我家七珍四事。悉皆具足。惟要三般物。一無根樹子一株。二無陰陽地一片。三叫不響山谷一所。帝釋云。一切所須悉皆有之。若三般物。我實無得。女云。汝若無此。爭解濟人。遂仝往見佛。白如上事。世尊云。憍屍迦。我諸弟子大阿羅漢。不解此義。惟有諸大菩薩。乃解此義。師召大眾云。一切法無生。一切法無滅。若能如是解。諸佛常現前。七賢女各各開解了。一一現前了。便就帝釋。索三般物。帝釋云。我實無得。可謂。和盤托出了也。世尊云。我諸弟子大阿羅漢。不解此義。惟有諸大菩薩。乃解此義。明瞞猶可。暗騙難當。今日有人問鼓山。林丹章道友。所收一千八百髑髏。在這里。人向什麼處去。豎拂子云。但向他道。總在山僧拂子頭上。坐寶蓮花。成等正覺去也。諸人還見麼。咄。切忌眼花。

淨慈堂尼怡然請上堂。維摩詰云。隨其心淨。則佛土淨。此是淨義。妙法華云。以慈修身。善入佛慧。此是慈義。夫以慈修身。而入佛慧。以淨修身。而淨佛土。如是則一切戒定慧。福徳神通。皆備於己。安用區區別求耶。今日淨慈堂怡然上人。特上鼓山。乞戒請法。爲是別求非別求。噫。不因夜來雁。怎見海門秋。

尼祖徳請上堂。祖徳比丘尼。求戒復求法。戒法原非外。自心悉具足。心空卽是戒。本來無一物。心眞卽是法。歷劫不生滅。若能悟自心。戒法一時得。祇如自心。作麼生悟。日午打三更。夜半日頭出。參。

法光法雨二上人請上堂。佛出世祖西來。法門處處大張開。當陽拋擲這著子。要令窮子蚤歸來。俱胝指祕魔乂。雲門胡餅趙州茶。肯來覿面親分付。不來又自隔天涯。今日法光法雨二上人。求戒請法。山僧又作麼生。娘生兩眼原明淨。不用於中更撒沙。

慶城寺戒子樂道寂照祥光請上堂。昔世尊於菩提樹下。始成正覺。卽立戒法。以戒是三學之首。萬行之宗。世出世間。所必由之要道也。何者。三塗以無戒而墮。人天以有戒而生。乃至羅漢辟支。以戒而得。菩薩以戒而修。佛果以戒而證。三塗者。卽今不聞佛法。不信因果。恣意造業。廣集眾罪者是也。人天者。卽今堅持五戒。奉行十善者是也。羅漢辟支者。卽今登壇白四羯磨後。常行二百五十戒。進止淸淨。爲四眞道行者是也。菩薩者。卽今發大心。立大願。行大行。志取無上菩提者是也。佛果者。三聚圓滿。萬徳具足。卽我本師釋迦世尊是也。可見十法界中。聖凡染淨。皆依此戒而有差別。所謂誰能出不由戶。何莫由斯道也。今日慶城樂道寂照祥光等諸上座。入山求戒。特請升座。爲現前四眾人等。開示如來立戒之意。並各審觀因地發心。爲求人天戒耶。爲求羅漢辟支戒耶。爲求菩薩戒耶。爲求佛果戒耶。是在智者。善自決擇耳。諸仁者。人身難得。佛法難遇。今得人身。得遇佛法。出家受戒。非是小緣。宜各於此發決定心。立決定志。修身以戒。修心以慧。破生死於無始。圓佛果於一生。恩有同資。自他均利。可謂眞佛弟子。眞報佛恩也。伏希。大眾各自勉勵。珍重。

佛成道日。道山室尼弘益傳慧傳毓一賢等堅。請上堂。未睹明星是悉達。已睹明星是悉達。悉達何曾有兩人。眾生起見自分別。當時之事卽今日。今日之事卽當時。今日當時同一際。眾生起見自支離。不分別不支離。直下蓮花開污泥。釋迦老子覷不見。黧奴白牯笑嘻嘻。大眾且道。黧奴白牯。與釋迦老子。相去多少。只許老胡會。不許老胡知。

蓮宗上人請上堂。蓮宗上人爲法心切。昨日拜伏於地。淚如雨注。求指示个出生死底路頭。山僧向他道。把生死來與汝出。這一轉語。如金剛王寶劍。覿面全提。若能直下提起。一刀兩斷。豈不暢快平生。渠旣不會。今日不免從頭說破。有我是生死。達得我空。卽出生死。贊卽喜罵卽瞋。是生死。贊不喜罵不瞋。達得贊者受贊者罵者受罵者。二俱是夢。便出生死。此是一條通天大路。若能驀直行去。歸到家中。親見那个無生死底人了。然後翻身。入生死界中。燃大法炬。駕大法舟。渡苦海之沈迷。破大地之幽暗。始不負出家學道之志也。敢問。那个無生死底。畢竟是阿誰。還委悉麼。師姑元不是女人。但恁麼看取。

鄰虛庵主。爲徒眾求戒。請上堂。一人有眼耳鼻舌身意。聲色一毫不知。一人無眼耳鼻舌身意。聲色一毫不昧。二人同到鼓山求戒。爲授不知者。爲授不昧者。不知者。教乞戒而不知乞戒。問名字而不知名字。如何可授。不昧者。本無音聲狀貌可見。又如何授。二俱不授。則辜負來機。授又作麼生授。不見道。官不容鍼私通車馬。驀拈拄杖。連卓三卓云。五戒十戒。二百五十戒。三聚戒。一時拈出了也。只如授者受者。卽今在甚麼處。直下來也。急著眼看。擲拄杖。下座。

慈聖庵惟祥上人請上堂。昔世尊於三乘中。別開淨土一門。謂之徑路修行。亦謂之橫出三界。蓋謂念佛往生。甚易易也。今時念佛者多。往生者少。其故何也。良由覷娑婆不破。信極樂不及耳。娑婆獘惡。種種逼迫。有什麼覷不破處。極樂依正。種種殊勝。十方諸佛。歷代祖師。苦口叮嚀。勸令往生。有什麼信不及處。若眞信不及覷不破。則是盲冥無智。癡眾生只顧目前。不懼身後。他時後日。其苦未有了在。惟有智者。將娑婆世界。一一覷破了。極樂世界。一一信得明白了。然後放下萬緣。把這一句阿彌陀佛。向四威儀中。一心念去。務使字字分明。句句相續。念到一心不亂。花開見佛。則知念卽是佛。佛卽是念。念非是念。佛非是佛。彌陀自己。渾作一人。極樂娑婆。打成一片。然後以如是法。度如是眾。期九蓮於上品。會三祗於一生。仰報四恩。同資三有。始是眞正佛子也。大眾。時不待人。各自努力。珍重。

云太紳善友。報親請上堂。人知有身。則知有父母。知有父母。則能念報父母之恩。何者爲身。何者爲父母。何者爲報父母之恩。先佛世尊云。身從無相中受生。猶如幻出諸形相。大眾。這个幻出形相。豈不是當人自己眞身。這个無相。豈不是當人眞父母。識得眞身。卽識得眞父母。識得眞父母。卽能報父母之恩。云太紳善友。幼背雙親。不勝哀感。乃特請山僧升座。舉唱宗乘。用酬罔極。卽此一念眞身眞父母。一時現前了也。且道。恩畢竟如何報。良久云。撒手到家人不識。更無一物獻尊堂。

池心宇道友。爲祈升平。募眾修大悲懺。三年期滿。設齋請上堂。僧問。聲色叢中。一乘宗教。如何施設。師豎起拂子。進云。這个卽聲色。離聲色又作麼生。師又豎起拂子。進云。恁麼則終無二體也。師云。一任分別。進云。觀音菩薩來。和尙向甚處。與他相見。師云。背後是什麼。進云。這个是學人底。和尙見底。又作麼生。師云。且喜闍黎到這里。進云。更有个覓不得底罪。和尙如何爲學人懺卻。師云。元來不曾到這里。進云。恁麼則皮膚脫落去也。師云。也好个消息。僧禮拜云。大家證明。師云。狼藉不少。乃云。人人安穩。國土本無三災及與八難。只因日用不知。向外馳逐。遂於無災難中。妄爲災難所迫逼。觀世音老婆心切。處處捄護。特拈出曠劫所得無上祕密之法。謂之廣大圓滿無閡大悲心陀羅尼。令諸有緣聞名持誦。出諸難地。達於安穩。故娑婆世界。號之爲具大慈悲者。又謂之爲施無畏者。池心宇道友。善根宿植。福果圓成。體觀音之慈悲。憫羣生之荼毒。倡緣募眾。依法修持。期滿三年。福玆率土。果見四海澄渟。五穀丰稔。國泰家寧。民康物阜。這一鋪功徳。可謂克始克終。盡善盡美了也。正與麼時。還有直達安穩國土者麼。良久云。常在於其中。經行及坐臥。珍重。

瑞拙上座請上堂。聞聲悟道。見色明心。雲門云。觀世音菩薩。將錢買胡餅。放下手。卻是饅頭。大眾。胡餅饅頭。是一是二。若道是一。胡餅自胡餅。饅頭自饅頭。若道是二。面無兩般。有人定當得出。卽午瑞拙上座設齋。出籠饅頭。一任橫咬豎咬。不妨下下咬著。何也。家家觀世音。處處彌陀佛。如或不然。飲水須防噎。切忌囫圇吞。

洪坤宇善友。仝侄昌胤。爲求嗣設齋。請上堂。乾法天坤法地。天地法什麼。拈拄杖云。只這个生天生地。生人生萬物。這个廣大。天地人萬物亦廣大。這个無盡。天地人萬物亦無盡。這个永久。天地人萬物亦永久。且道。這个是甚麼得恁麼奇特。但向己求。莫從他覓。卓一卓。

雪溪上座。誕日設齋。請上堂。雪溪上座。平生屢感異夢。一切皆驗。無一虛者。年四十七歲時。因患眼。夢見摩利支天。手持日月。放大光明。眼得不壞。自是以來。禮供諸天。甚爲虔懇。且更施金作佛。施藥治病。一切福事。踴躍力行。然一一皆自夢心流出。且道。此夢爲是實爲非實。若道是實。分明是夢。若道非實。凡事皆驗。這里定當得明白。則知現前身心世界一切萬法。亦復如是。所以云。三世諸佛是夢。歷代祖師是夢。六道含靈是夢。雪公今日六旬初度。又請山僧。升夢座。說夢法。開夢眾。祇如破夢一句。作麼生。咄。靑天白日。大家莫瞌睡。

洪省吾善友。薦兄設齋。請上堂。僧問。南嶽雲。修證卽不無。染污卽不得。不染污中如何修證。師云。火裏蓮花今正開。進云。廣額屠兒。放下屠刀。便云我是千佛一數。不假修證。如何便成佛去。師云。莫謗廣額屠兒。師乃拈拄杖云。前日爲坤宇祈嗣。拈出這个。今日爲省吾薦兄永吾。又拈出這个。蓋爲這个能爲萬象主。不逐四時凋。𨿽然出生無盡。要且生滅變易他不得。旣生滅變易不得。則永吾現前。與諸佛眾生山河國土。同一體性。無二無別。靈然湛然。如如不動。如此。又薦拔个甚麼。只把一枝無孔笛。特向人間繚亂吹。卓拄杖云。吽吽。下座。

程門許氏陳氏。爲童男明壽祈福。求大悲懺。飯僧請上堂。觀音一片老婆心。救護閻浮願力深。等視羣生如一子。須知處處現全身。豎拂子云。觀世音菩薩來也。應以三乘人天得度者。悉皆現身而爲說法。求長壽得長壽。求富饒得富饒。求官位得官位。乃至求佛果得佛果。一切所求。若不果遂者。不得爲大悲心也。只如眾生能感之心。與觀世音菩薩慈悲心地。畢竟是同是別。聞性圓明無內外。把手相將入普門。擊拂子云。珍重。

大悲懺三年圓滿上堂。觀音大士。不肯冷坐普陀巖上。乃攛身入三界火宅中。東喚東應。西喚西應。如鐘受扣。似谷答響。不爽毫髮。蓋度生之願。廣大無盡耳。池心宇道友。普爲天下。祈致升平。乃募眾修大悲懺法。三年告滿。凡四眾人等。各施資財。敷陳供養。乃至若見若聞。發一念信心。一瞻一禮者。皆攝入菩薩無緣慈中。承其庥蔭。受其度脫。不惟外難不侵。亦復內障漸盡。何也。以眾生悲仰之心。卽菩薩慈悲之心。眾生舉念處。菩薩全體出現。不前不後。不一不異。只如山僧。今日髙登曲錄。因齋慶贊。觀世音又在甚麼處。喝一喝云。一聲徧入諸人耳。諸人耳在一聲中。露裸裸兮赤灑灑。十方何處不圓通。驀召大眾云。一齊作禮。便下座。

徐太孝善友請上堂。爲父飯僧。資冥福於旣往。爲母禮懺。祝遐壽於將來。可謂兩彩一賽也。然二者皆起於孝之一念。儒以孝爲天經地義。佛以孝爲戒。故云大孝釋迦尊。積因成正覺。是世出世間。皆本於孝也。祇如這一念孝。又從什麼處起。若也識得起處。則知千佛萬佛。同一父母。而佛佛無窮。千壽萬壽。同一法身。而壽壽無盡。如或不然。堂中活佛方花甲。定省溫凊仔細看。

優婆夷姜法智。禮懺求戒。請上堂。罪性不在內。不在外。不在中間。懺个什麼。壇場非戒。白四羯磨非戒。問淸淨教威儀非戒。又受个什麼。這里具得一隻眼。譬如獅子出窟。百獸潛蹤。杲日升空。千林失白。始可謂眞受戒。眞懺悔也。且道。具底是甚麼眼。夜半日頭紅。照破三千界。任他無事人。塵中得自在。

優婆夷弟子胡益淨。設齋請上堂。僧問。眾生受佛戒。卽入諸佛位。如何是佛位。師云。汝卽今在甚麼處。進云。只在這里。師云。原來卻是眾生。師乃云。以心持戒。以戒持心。是心是戒。是戒是心。以心念佛。以佛念心。是心是佛。是佛是心。如是持戒。卽入佛位。如是念佛。直登上品。只如不是心不是佛不是物。又作麼生。畢竟水須朝海去。到頭云定覓山歸。擊拂子下座。

佛誕日。心覺庵主請上堂。僧問。諸佛未出世。人人鼻孔撩天。出世後。爲什麼杳無消息。師云。現成公案。進云。雲門剛要一棒打殺。爲是雪屈。爲是酬恩。師云。也是賊過後張弓。僧禮拜。師乃舉。大慧禪師浴佛示眾云。毗藍園裏未曾生。雙林樹下何曾滅。不生不滅見瞿曇。眼中又是重添屑。師云。大慧老人只解添屑。要且不解出屑。山僧今日爲他出卻去也。毗藍園裏任渠生。雙林樹下任渠滅。生滅熾然事本常。海底泥牛嚼生鐵。驀召大眾云。莫道鼓山看孔著楔。下座。

善男子管世民世貴。設齋請上堂。僧問。世尊四十九年。未曾說一字。如何是世尊底佛法。師云。靑山靑綠水綠。進云。千七百則。盡屬葛藤。如何是祖師底佛法。師云。綠水綠靑山靑。進云。今日和尙升座。毒鼓雷轟。如何是和尙底佛法。師云。靑山靑山。綠水綠水。進云。學人則不然。師云。汝作麼生。進云。面前自有通霄路。不許時人亂撒沙。師便打。師乃云。有爲法中。有時日歲月。故壽量有盡。無爲法中。無時日歲月。故壽量無盡。今日善男子管世民世貴。爲老母李氏七旬初度。飯僧請法。用申慶贊。且道。說有爲法耶。說無爲法耶。舉拂子召大眾云。見麼。掬水月在手。弄花香滿衣。擊一擊。下座。

無盡上人。剃度設齋。請上堂。僧問。徳山云。及盡去也。直得三世諸佛口掛壁上。請問和尙。如何是及盡底事。師云。三十棒趕出三門外去。進云。有一人呵呵大笑。未審笑个甚麼。師云。我也不知。進云。識得此人。參學事畢。如何是此人。師良久。進云。某甲不恁麼道。師云。汝作麼生。進云。溪聲便是廣長舌。山色無非淸淨身。師云。好个門外漢。僧禮拜。師乃云。無盡上人。年七十有五。兒孫濟濟。頤指如意。一朝深悟浮幻。矢志出家。諸子孫輩。挽畱不可。遂同送到鼓山。剃度納戒。可謂火中蓮花。不易得也。須知出家者。學無爲法。無爲法中。無老少無遲速。所以羅睺羅。七歲出家。證阿羅漢果。脇尊者八十歲出家。亦證阿羅漢果。可見得之在人。不在年也。大眾且道。無爲法作麼生學。還委悉麼。二時展缽家常事。未許他人易得知。

結夏。建州檀林道友。爲師祝壽設齋。請上堂。師拈拄杖云。祇這个。本來無形段。醜貌百千般。特地爲拈出。牛頭尾上。安有人提得去。促無量劫。爲一剎那。延一剎那。爲無量劫。魔宮虎穴。任意安居。酒肆淫坊。隨緣放曠。如或不然。但願蠟人似冰潔。長年坐斷白雲中。卓拄杖下座。

孝男林太鼎。爲故考文若居士。誕日首七設齋。請上堂。福城文若林居士。父子積善世其家。一朝托疾忽告終。見聞無不生悲嘆。七日以前居士死。七日以後居士生。生時旣已無所生。死時亦復何曾死。識得不生不死人。無邊生死一時盡。生死盡處卽翻身。何妨在在常遊戲。奉覲彌陀諸聖眾。黃金臺上聞妙法。當處果滿菩提圓。無佛世界而作佛。孝子太鼎以至孝。請我升座說此法。普願法界諸眾生。一時同入法性海。喝一喝。下座。

孝子林太鼎請上堂。孝子林太鼎。奉薦故考文若居士。請僧轉讀華嚴法華楞嚴圓覺諸經圓滿。適值諸佛歡喜眾僧自恣之辰。特申表懺。仍請山僧升座。不免重宣一徧。華嚴云。華藏世界所有塵。一一塵中見法界。如是則盡大地眾生。生死去來。全體法界。更何有生死之可言。法華云。十方佛土中。惟有一乘法。無二亦無三。如何是一乘法。滿缽和羅飯。普供十方僧。首楞嚴云。見與見緣並所想相。如虛空花。本無所有。此見及緣。元是菩提妙淨明體。白雲投壑盡。靑嶂倚空髙。圓覺云。有大陀羅尼門。名爲圓覺。流出一切淸淨眞如。菩提涅盤。及波羅蜜。教授菩薩任大。也須從地起更髙。爭柰有天何。復云。上來稱揚如是大法功徳。伏願。林文若居士。三障肅淸。二嚴備具。覲諸佛於一念。剖大經於一塵。普共含生。齊成佛道。

左都督洪公秀宗居士。設齋請上堂。教中道。得人身難。值佛法難。生信心難。又云。豪貴學道難。以豪貴之人。多迷聲色。不厭苦本。所以學道爲難。且道。學甚麼道大道。豈不見僧問趙州和尙。如何是道。州云。門外的。僧云。不問這个道。州云。問甚麼道。僧云。大道。州云。大道透長安。大眾。若識得趙州舌頭落處。則知舉世茫茫。南來北往。步步踏著。處處是長安。時時覲天子。安邦輔國。坐致太平。如或不然。試看日用憑誰力。擎天拄地總由他。擊拂子。下座。

徒弟純祉智云。薦濟宗上人。請上堂。師拈拄杖。召大眾云。生也這个。這个不生。鐵牛眠古路。死也這个。這个不死。石馬驟淸風。不生不死也這个。這个能生能死。靑山常舉步。白日不移輪。卓一卓云。卽將這个。奉爲新寂比丘濟宗。蠲除三障。具足二嚴。伏願。正眼豁開。直達歸元之路。迷雲吹散。髙超勝義之天。卽生滅而證眞常。轉塵勞而成正覺。又卓一卓。下座。

靈石監院履玄。同眾法眷。及省會福淸陳何郭魏林周敖趙陳曾眾位檀護。請上堂。靈石乃福淸福地。寂祖祖庭。廢興有時。運當來復。曹師首創。眾徒繼述。弟兄一志。莫不人人以興復爲念。故能感動眾位護法檀越。傾心護持。特請山僧開法。山僧自顧。人微徳薄。不足爲此山增重。苦口力辭者數矣。而僧眾檀護。願力益堅。毋容推諉。旣事不獲已。只得冒昧。祗承期金像寶殿落成之日。當爲一撾石鼓。重振祖風。俾人人知有自己腳跟下一段大事。可見佛祖出世。建法幢立宗旨。終不徒然也。祇如今日。山僧祗承一句。又作麼生。拈拄杖卓一卓云。萬般存此道。一味信前緣。又卓一卓。下座。

師到寶善。滄溟上座率眾請上堂。山僧到寶善。已二十日了也。四方緇素。摩肩錯趾。競來供養。終日口吧吧地。葛藤不少。今日滄溟眾上座。遠自延平來。敬陳香積。髙敷法座。考鐘伐鼓。虔請說法。又添一番狼藉。𨿽然。喚什麼作法說。又作麼生說。卻請木上座。爲諸人通个消息。拈拄杖卓一卓云。拄地撐天惟這个。春來秋往不抽枝。當陽拈出無人識。卻憶頭陀一笑時。又卓一卓。下座。

師到龍山上堂。僧問。特爲法門增顯耀。溯流千里訪同參。卽今曲錄髙登踞。大眾誠聆一指南。師豎拂云。聞麼。進云。已知趨向路。歸家又若何。師云。上座卽今在甚麼處。僧便喝。師云。好喝。進云。恁麼則歸源無二路。方便有多門。師喝云。喚甚麼作方便。進云。可謂石鼓眞燈賴有續。曹源一派徧支那。師云。且歸位著。僧問。佛因大事說法華。多寶如來虛半席。今日重登獅子座。開權顯實事如何。師云。適來已八字打開了也。進云。屴崱峯頭六種動。龍山耀古復輝今。師云。不妨道著。師乃云。山僧昔年。忝與龍山和尙。同參天童老人法席。當時卽有共振古風之約。迄今垂三十載矣。龍山久已丕顯宗風。化行宇內。而山僧方僻處海隅。跛跛挈挈。殊愧不似。今日得得入山。瞻禮道範。共話疇昔。足慰平生。又承監院兩序惇請升座。旣辭不克。不免借婆衫子拜婆年。大眾還知麼。法運陵夷。眞人罕遇。晚近知識。競共出頭。各各自謂成無上道。子細撿點將來。總是棄金擔麻。惟有龍山。聳壑昂霄。巋然崛起。不墮眾數。實謂希有。且道。龍山有甚長處。莫是得太白不傳之祕訣。興翠巖久廢之叢林麼。莫是平生持爲法爲人之志。在處建無作無爲之功麼。莫是智如鶖子。辧似滿慈麼。似則也似。是則未是。畢竟如何。良久云。天生一片無瑕玉。安用雕文始見奇。復云。適來龍山和尙。舉壽昌師翁大好山公案。興善云好。壽昌云不好。好與不好。端的在什麼處。大眾要知麼。夜半正明。天曉不露。久立眾慈。伏惟珍重。

靖藩固山王公諱大用。奉薦太夫人郎氏。請上堂。今日乃固山王公。爲太夫人郎氏小祥之期。特入山飯僧修薦。請山僧升座。舉唱宗乘。用資覺地。夫人壽越古稀。榮膺一品。子孫濟濟。福祿源源。世間種種云大備矣。然而死生晝夜之理。必洞然於心。了無疑惑。今日因齋慶贊。不免重爲舉似。也要大家知有。還知麼。生從何來。火裏靑蓮朵朵開。死從何去。長江日夜向東注。來者旣已無所來。去者究竟何所去。去來來去總如如。是則名爲大幻住。所以云。譬如大幻師。幻出諸男女。𨿽見諸根動。要以一機抽。十法界中。四聖六凡。殊形異狀。萬別千差。總是幻出的男女。若識得彼大幻師機括所在。則不爲諸幻相所惑。𨿽現聖現凡。而聖凡不能系。示生示死。而生死不能拘。出沒往來。得大自在。敢問大眾。幻師機括。畢竟在什麼處。驀拈拄杖。卓三下云。權掛垢衣云是佛。卻莊珍禦復名誰。又卓一卓。下座。

冬至日。溫陵黃孔固文學。仝玄文上座。爲師慶壽。設齋請上堂。僧問。古者道。諸佛出世。及與涅盤。總不出剎那際。未審和尙壽量。還在剎那際裏。爲別有生機一路。師卓拄杖。進云。恁麼則同坑無異土也。師云。獨有闍黎。不在其數。進云。學人不恁麼。師云。汝作麼生。進云。中九下七。諸佛數不出。師云。何曾出得。進云。和尙還出得麼。師便打。進云。何曾出得。師云。更要一棒。僧禮拜。僧問。和尙五十以前爲人。卽不問。正當五十。如何是和尙爲人一句。師云。也好與一棒。進云。頂門突出摩酰眼。照破三千及大千。師云。只恐不恁麼。師乃云。諸佛出世。及與涅盤。總不出剎那際三昧。須知此剎那際。三世諸佛。歷代祖師。以及蠢動含靈。總在里許。出出沒沒。自古及今。無一人出得。若也出得。一任天下橫行。生佛位中。牢籠他不得。其或不然。來年更有新條在。惱亂春風卒未休。卓拄杖一下。復云。羣陰剝盡一陽回。無位眞人恁麼來。垢面蓬頭人不識。寒梅雪裏一枝開。且道。此人在剎那際裏耶。不在裏耶。卓拄杖云。天風伐石鼓。大地又聞雷。復卓拄杖云。珍重。

溫陵信官張諱良奕。仝夫人黃氏。酬願祈福。請上堂。廓然無聖。覿體現前。實無功徳。百福具備。攪長河爲酥酪。變大地作黃金。種種莊嚴。受用不盡。不從別處得來。盡自个中流出。且如何是个中事。喝一喝。復云。自心善願自心發。自心功徳自心求。但得自心長不昧。生生福慧永無休。

蘇載瞻居士。施浴鍋飯僧。請上堂。僧問。古有十六開士。隨例入浴。各各悟道去。未審他悟个什麼。師云。今日蘇居士請汝沐浴。進云。振衣無別物。入水見長人。師云。切勿露手腳。進云。手腳不濕。師云。又拖泥帶水。僧問。靈源一滴水。浴此無垢人時如何。師云。今日正開浴。進云。旣不洗塵。亦不洗體。中間安然。又作麼生。師云。不妨恁麼洗。進云。𨿽然。只浴得這个。未審那个還受浴麼。師云。這个那个是什麼。僧禮拜。師乃云。一火功成雙鐵鑊。滿煎香水浴僧伽。身心垢膩從頭洗。洗盡身心見阿爺。還有與麼人麼。若有。則不須跋陀悟因。安用古靈揩背。人人汗衫脫落。个个全體優遊。不惟諸垢並消。無垢一時洗卻。今日蘇載瞻居士一鋪功徳。可謂不浪施矣。如或不然。香水海中。彌滿淸淨。普請大眾。趂時隨例浴去。

云太紳善友。病中求懺。飯僧請上堂。昔維摩詰。示疾毗耶離城。諸來問疾者。因以身病。廣爲說法。諸仁者。是身無常無彊。無力無堅。速朽之法。不可信也。渠恁麼道。只要諸人識得是妄耳。洞山不安。有僧問云。和尙病。還有不病者麼。山云有。僧云。不病者。還來看和尙否。山云。老僧看他有分。渠恁麼道。只要諸人識得是眞耳。拈拄杖召大眾云。惟有這个。不屬眞。不屬妄。非病。非不病。且道。這个是甚麼。春秋渾不涉。枯榮豈得該。世世爲根本。蓮花火裏栽。卓一卓。

富沙鄭謝邵潘眾護法道友。爲師慶壽。請上堂。今日乃富沙眾位護法檀信。師僧道友。特賫錦章香供入山。爲山僧慶壽。富沙桑梓之地。諸公桑梓之人。不免說些桑梓的話。無相身中有相身。剎那不住自新新。軒轅甲子循環數。數盡塵沙也未眞。且道。如何是眞。豎拂子云。鴛鴦繡出從君看。不把金鍼度與人。擊拂子。下座。

紫雲還一耆徳。七旬初度。齊己上人請上堂。四大爲身。歲月爲壽。四大必壞。無實性也。歲月易往。不少住也。況人生壽屇古稀。以至期頤者。千百什一而已。紫雲還一本公。以慈修身。善入佛慧。壽古稀矣。徒孫齊己請山僧法施。蓋欲以法供養。喚甚麼作法。先佛世尊云。身從無相中受生。識得這無相的。便識得自己眞身。肇法師云。江河競注而不流。識得這不流的。便識得自己眞壽。眞身不壞。徧法界以彌綸。眞壽不遷。盡劫石而常住。𨿽然如是。猶是止啼之說。不可謂本法上。有恁麼說話也。如何是本法。良久云。洎乎錯下注腳。

開明上人設齋請上堂。舉世茫茫皆客作。不知衣裏有明珠。爲求衣食傭貧裏。子細看來也大愚。今日綻開衣綫。揭出明珠。普示諸人去也。舉拂子云。見麼。古今常雨寶。永濟於昏衢。擊拂子。下座。

佛成道日慶城寺戒子雪光雪心卉林予霖信生潤逸靈源。設齋請上堂。僧問。未離兜率。已降王宮。未出母胎。度人已畢。因甚麼又在雪山。睹明星悟道。師云。只爲汝不薦。進云。一睹明星開正眼。如何是正眼。師云。龍眼核。進云。恁麼則昔日雪山。今朝和尙。師云。禮拜了歸位。又僧問。妄無自性。全體卽眞。因甚世尊又道。眾生以妄想執著。而不證得。師云。待離卻妄想。執著。卽向汝道。進云。捨妄歸眞時如何。師云。莫妄想進云。恁麼則雲收霧捲家家月。樹倒藤枯處處秋。師云。又妄想也。師乃云。釋迦老子。未睹明星以前。眾生成佛已竟。旣睹明星之後。卻云一切眾生。皆具如來智慧徳相。但以妄想執著。而不證得。從此三千餘年。帶累兒孫。奔南走北。參禪的參禪。受戒的受戒。修因的修因。證果的證果。反又隔了一重。忽有个漢。聞恁麼道。撩起便行。向星未睹。眼未開時。一覷覷透。直教釋迦老子無開口處。無展拓處。亦不分外。如或不然。不免向他背後。立聽其處分。參禪須教實參。受戒須教實受。因若不實果必虛也。𨿽然如是。只如今日現前大眾。各各披衣執具。眼睜睜地。耳歷歷地。意了了地。聽山僧曲錄牀上。說黃道白。這一段風光。且道。是未睹明星以前耶。旣睹明星以後耶。良久云。將此深心奉塵剎。是則名爲報佛恩。

靈虛慧林二上人。送米到山請上堂。今日靈虛慧林二上人。在建寧縣。募化齋米。送到鼓山。供養大眾。須知有三種不易。一化者不易。二施者不易。三受者不易。化者施者不易則固是。受者如何不易。亦有三種。爲諸人點出。一者烹以不熱火。二者盛以無底缽。三者納以空如來藏。三種具備。則能植檀那淨福。增佛祖慧命。日用萬兩黃金。亦不分外。如或不然。二時上堂。切須照顧。不得咬破他家一粒米。

福省城守信官黃諱燕贊爲太夫人張氏。求福酬願請上堂。親恩罔極。佛力無邊。能孝於親。則能感於佛。蓋佛心親心。人子之心。皆同一體。以一體故。所以消厄難於至危。增福算於至大。感應道交。其捷如響。正當今日。所願從心。因齋慶贊一句。又作麼生。母子同心歸正覺。生生福祿愈髙崇。珍重。

薦云太紳道人上堂。三緣和合而幻生。這个不生。四大各離而幻滅。這个不滅。不生不滅底。離生滅底。不可得生滅底。離不生不滅底。亦不可得。故華嚴經云。一切法無生。一切法無滅。若能如是解。諸佛常現前。須知現前底佛非是外有相佛。乃當人自己本源自性天眞佛也。卽以如是佛。度云太紳。出生死海。登涅盤岸。生生常作津梁。處處同爲法侶。

方伯何公爲公郎太觀。求福壽飯僧請上堂。土饒果碩。源遠流長。鳳生丹穴。玉出昆岡。所以大福徳人。發大福徳心。修大福徳行。感大福徳胤。蓋心大福大。因眞果眞。今日本省大方伯何公爲公郎太觀。飯僧求增福壽。一句作麼生。父子天眞妙葉處。恆沙性徳自綿綿。

玄生上座求戒設齋請上堂。昔世尊臨涅盤。誡飭弟子。依四念處住。以戒爲師。末法出家者。如稻麻竹葦。不知四念處爲何事。戒爲何物。佛法之衰。有由然矣。今日玄生上座入山。求戒請升座。不免拈出布施大眾。何者四念處。謂身受心法。觀身不淨。觀受是苦。觀心無常。觀法無我。得此四念。則不住生死。觀身眞淨。觀受眞樂。觀心眞常。觀法眞我。得此四念。則不住涅盤。旣不住生死。又不住涅盤。此無所住處。卽是當人放身命處。何者以戒爲師。眾生無始以來。背覺合塵。念念攀緣。心心造業。若無戒法轡勒其心。將無畔涯。不知抵止。所謂攝心名戒。因戒生定。因定發慧。實成佛之基本也。故經云。汝等比丘。於我滅後。當尊重珍敬波羅提木叉。如暗遇明。貧人得寶。當知此則是汝等大師。若佛住世。無異此也。凡出家者。能遵佛遺誡。依四念處住。又能以戒爲師。𨿽則現生不能悟道證果。自然世世不落惡道。生生不失人身。再出頭來。一聞千悟。定不虛也。𨿽然如是。更須知心體離念。念處何施。自性無非。戒從何立。如是則𨿽終日持戒。而無戒相可持。終日念處。而無念相可立。寂寥於萬化之域。動用於一虛之中。能如是用心。可謂眞佛弟子。眞報佛恩也。伏惟。大眾深自勉勵。珍重。

慧修上人請上堂。昔日僧問馬祖云。和尙爲甚麼道卽心卽佛。祖曰。爲止小兒啼。曰啼止後如何。祖曰非心非佛。曰除此二種人來。如何指示。祖曰。向伊道不是物。曰忽遇其中人來時如何。祖曰。且教伊體會大道。大眾。古徳爲人言不浪發。此是無漸次中漸次。今日快便難逢。爲諸人一一頌出。卽心卽佛。爲止兒啼。粗餐一頓。了忘百饑。非心非佛。兒啼已止。奪卻匕箸。休糧方美。除是二人。向道不物。離相超名。剜心剖腹。其中人來。教會大道。澗底魚遊。林間鵲噪。召大眾云。面目分明。各自證取。

弟子陳等榮同室鄭傳願。預修功徳請上堂。求福者多。求道者少。彊欲論道。卻成不了。𨿽然如是。了也這个。不了也這个。且道。這个是什麼。舉拂子云。此是無盡福徳藏。今日爲君親說破。擊拂子。下座。

傳璧傳禪二上人。求戒請上堂。寒山道無嗔卽是戒。心淨卽出家。我性與你合。一切法無差。鼓山道心空卽是戒。身空始出家。本來無一物。何處會千差。大眾且道。與古人相去多少。試揀辧看。

祥光上人。設齋請上堂。僧問。自性本空。戒從何有。只如今戒卽是。不戒卽是。師云。空中看鳥迹。水底數魚蹤。僧作持缽勢云。這个是戒非戒。師云。未開口前薦取。進云。本元自性天眞佛。非色非空非古今。師云。不勞注腳。僧禮拜。師乃云。空王殿上。迥絕行蹤。明月堂前。暗傳春色。於無戒中立戒。無定中修定。無慧中發慧。三學旣具。萬徳乃圓。所以道。修空花之佛事。伏鏡裏之魔軍。建水月之道場。圓夢中之佛果。𨿽然如是。只如花亡鏡破。月落夢惺時如何。夜明簾外排班立。萬里謳歌賀太平。

閻浮庵主請上堂。師拈拄杖云。祇這个離相離名。非空非色。贊不得毀不得。是不得非不得。喚作佛土上加泥。喚作戒無繩自縛。喚作心提燈覓火。到這里。三世諸佛。目瞪口呿。歷代祖師。望風莫及。正恁麼時。如何通信。靈源深處無人到。只聽數聲幽鳥啼。

佛誕日信官李太升同夫人周太貴。掛旛飯僧祈福請上堂。釋迦老子。來此世界。八千返了也。無柰眾生不了。所以今又重來。入摩耶胎。出摩耶胎。指天指地。四顧稱尊。打頭一著。已將無盡寶藏。一時運出了也。但不知眾中誰是領受者。後來有个雲門和尙卻云。我當時若見。一棒打殺。與狗子喫。貴圖天下太平。瑯琊拈云。雲門可謂。將此深心奉塵剎。是則名爲報佛恩。今日適值世尊降誕令辰。有信官李太升同夫人周太貴。特入山中。髙掛寶旛。廣陳妙供。聖凡普會。福慧圓修。且道。與雲門報恩。是同是別。野色更無山間斷。天光直與水相通。僧問。法身無相。報化非眞。喚甚麼作釋迦老子。師云。多了這一問。進云。恁麼則寸絲不掛也。師云。切忌墮坑落塹。進云。快活快活。今日撞著這个無面目漢。師云。救汝不得。進云。罪過罪過。師云。好自領去。

寧化縣弟子巫太禧。飯僧請上堂。僧問。未得的人如何下手。師云。失个什麼。進云。已得的人如何保任。師云。又得个甚麼。進云。隱顯幾微無少剩。繁與大用體無虧。師云。汝試用看。僧擬議。師便喝。僧進語。師云。遲了八刻。師乃云。歷盡溪灘到此間。飯僧求福轉人天。善根世世常增長。不昧今生般若緣。如何是般若緣。釋迦老子云。凡所有相。皆是虛妄。若見諸相非相。卽見如來。舉拂子云。這个是相。喚甚麼作非相。這个是非相。喚什麼作相。大眾還見如來麼。若也見得。則知貪瞋本空。福慧本有。不從別處得來。悉自天眞具足。若也未見。萬劫千生。莫教忘卻這个。擊拂子。下座。

孝男林太鼎。薦考文若居士小祥請上堂。淸虛之理。畢竟無身。舉世茫茫無一人。理則如是。事作麼生。黧奴白牯放光明。如理如事。死生路上無生路。不涉事理。百尺寒潭淸徹底。祇將此四轉語。奉爲孝男林太鼎資薦故考文若居士。小祥之期。增崇福慧。伏願。豁開正眼。頓破迷關。得不生不滅之心。了無去無來之理。一得眞常。永不退轉。

道友池張陳林同徒子云祥杏林碧曇善慧徳泉。送雪溪上座靈龕茶毗請上堂。雪溪上座。居福州開元鐵佛殿有年。藉醫術爲布施之資。假福田爲淨土之本。今年六十。寢疾旬餘。付囑後事。一一明白。乃命沐浴。更衣鳴鐘。念佛而化。可謂頭正尾正。因眞果眞也。今日眾道友徒子。特奉遺命。送龕到山。茶毗入塔。仍請山僧升座。舉唱宗乘。用資覺地。還知麼。生也這个。這个不生。死也這个。這个不死。識得不生不死底。卽識得常生常死底。識得常生常死底。卽識得不生不死的。故釋迦老子云。一切法常靜。無有起滅相。卽今萬法生滅。熾然作麼生說。个無生滅底道理。莫是云當處出生。隨處滅盡麼。莫是生卽不生。滅卽不滅麼。莫是生滅去來。本如來藏。妙眞如性麼。未在未在。畢竟如何。良久云。不離當處常湛然。覓卽知君不可見擊拂子。下座。

善女人溫今嚴請上堂。盡十方世界。是故鄕田地。盡大地眾生。是同體眷屬。聖凡不異。生死無間。今古莫移。何以故。今古一時。生死一體。凡聖一心。故只如今日善女人溫今嚴。特上鼓山。飯僧請法。薦拔父母夫主宗親。爲在里許。不在里許。現前一念離生滅。把手同歸不二門。地獄天宮皆淨土。月穿潭底水無痕。

林丹章道友掩骼。禮千佛名經請上堂。僧問。不與萬法爲侶者。是什麼人。師云。父母未生前會取。進云。父母未生前。是何面目。師云。卽今是何面目。僧禮拜。師云。不得錯認。師乃云。盡十方法界。是个髑髏。收向甚麼處安葬。若安葬得明白一切含靈悉皆度脫。三世千佛爲作證明。如或不然。過去千佛。已過去了。未來千佛猶未來。現在千佛。當面錯過。還有不錯過者麼。昔有秀才。誦諸佛名經。問長沙和尙曰。百千諸佛。但見其名。未審居何國土。還化物也無。沙云。黃鶴樓崔顥題後。先輩還曾題也未。才曰。未曾題。沙云。得閒題取一篇好。大眾。秀才恁麼問。長沙恁麼答。大似善財童子向妙髙峯頂。參徳云比丘。七日尋覓不著。後卻於別峯相見。要知相見底事麼。聽取一頌。崔顥題詩黃鶴上。今來古往鬧紛紛。擊拂子云。三千諸佛一時出。卽此見聞非見聞。喝一喝。下座。

孝男王道行。報親請上堂。父精爲骨。母血爲肉。骨肉合成。乃名爲身。所以十月懷胎。三年乳哺。推乾就濕。鞠育良苦。欲報父母深恩。須如那叱太子。析骨還父。析肉還母。然後現本身。爲父母說法始得。只如析卻骨肉還父母了。如何是自己本身。父母未生前薦取。𨿽然眾生從無始來。出一皮袋。入一皮袋。生生死死。輪回不已。且道。那一人在生死內。在生死外。咄。喚甚麼作生死。卽將此法。敬爲孝男王道行資薦故考王一寵妣陳氏。早出苦輪。超生樂地。伏願。竭生死海。登涅盤山。同生諸佛會中。長作法門眷屬。

起大悲懺。弟子楊太明池太長請上堂。觀音手眼通身是。救護羣生願力深。一卷陀羅無閡力。聲聲流出大悲心。所以向刀山。則刀山自折。向火湯則火湯自竭。向地獄則地獄自滅。向餓鬼則餓鬼自飽。向修羅則惡心調伏。向畜生則自得智慧。眾生日用起四趣煩惱。造四趣惡業。受四趣苦果。但能一念至心。稱名持咒。觀世音卽時現前。當處解脫。況風聲鳥語。皆演陀羅尼音。山色江光。盡顯慈悲妙相。只如今日。屴崱峯頭。王侯共會。緇素同心。修禮大悲懺法。普爲天下。祈致升平。發菩提心。植成佛種。正當恁麼時。且道。觀世音在什麼處。拈拄杖卓一卓云。若將耳聽終難會。眼處聞聲始得知。又卓一卓。下座。

信官曾﹝諱﹞法孔王﹝諱﹞梅李﹝諱﹞士彥李﹝諱﹞英張﹝諱﹞伯升熊﹝諱﹞進學宋﹝諱﹞仁張﹝諱﹞國威夏﹝諱﹞有徳夏﹝諱﹞繼旺修禮大悲懺法設齋請上堂。世尊云。豪貴學道難。蓋爲豪貴之人。多迷聲色。不知苦本。不求出要。所以學道爲難。今日現前列位大檀護宰官。𨿽身居祿位。心存佛法。知有出世大事因緣。皆由往昔於三寶眞淨田中。深植善根。故不昧耳。須知釋迦老子出世。不爲別事。只要人人自己。知有廣大圓滿無礙大悲之心。上同諸佛。下合羣生。幹旋造化。生育萬物。一切功徳。無不備具。無量劫來。不曾動著一絲毫。不曾移易一絲毫。旣不曾動著。不曾移易。爲什麼有聖凡染淨。乃至貴賤貧富。苦樂憂喜。種種差別耶。蓋翳眼見空花耳。故學道之士。所貴拔去翳根。俾法眼淸明。親見自家田地。運出自己家珍。自利利他。受用無盡。只如拔去翳根一句。如何道。不見一法卽如來。亦復名爲觀自在。險惡道中爲津梁。世出世間無掛礙。下座。

程門信女許氏陳氏。爲男子明壽。掛旛飯僧求懺請上堂。諸佛菩薩。觀大地眾生。猶如一子。保持覆護。無不備至。世人一切可僞。惟愛子一念無僞。以與佛菩薩無緣慈悲。同體無二。皆自眞心流出。所謂家家阿彌陀。處處觀世音也。今日程門信女許氏陳氏爲男子明壽。髙掛彩旛。廣陳香供。祈福基鞏固命位昌隆。幼齡災厄不侵。長大官星顯耀。有求皆遂。所願從心。正當恁麼時。感應道交一句。如何道。凡心才舉處。觀音出現時。福聚海無量。是故應頂禮。擊拂子。下座。

信女薛太持設齋請上堂。人身難得。佛法難遇。旣得人身。得遇佛法。須髮眞實心。依佛法修持始得。且道。佛法如何修持。娑婆苦海萬重波。一句彌陀直捷渡。彼岸髙登達本鄕。親見彌陀大慈父。見後如何。良久云。家業本完全。不用重分付。

觀音成道日。善女人太慈興樂設齋請上堂。人人一座洛伽山。屴崱聳雲際。大士巍然坐此間。相好自分明。演說大悲圓滿咒。萬竅吼天風。普資恩有入玄關。大地無空缺。諸人向這里證入。則知觀世音。卽是自己。自己卽是觀世音。一卷大悲心咒。塵說剎說。古今無間。以此求道。直取菩提。以此求福。萬徳圓備。如或不然。觀音今日方成道。蠢動含靈盡放光。普請大家勤禮敬。塵塵盡露法中王。擊拂。下座。

大悲懺圓滿。弟子池太長楊太明請上堂。僧問。法身無爲。不墮諸數。因甚大悲菩薩。現千手眼。師云。何曾有一个。進云。恁麼則金殿重重顯至尊。師云。不是這个道理。進云。爭柰人人本具。師云。如何是你千手眼。僧以手作擎日月勢。師云。猶少一个在。僧便喝。師云。好與拄杖。師乃云。心佛眾生。三無差別。觀世音以無緣慈。於眾生心中。放光說咒。眾生以大願力。於菩薩心中。禮拜供養。如空合空。似水投水。廣大如法界。究竟如虛空。盡未來際。無有間斷。只如今日一期佛事云周。因齋慶贊一句。作麼生。弓槊已掛狼煙息。萬里謳歌道太平。復舉麻谷問臨濟。大悲千手眼。那个是正眼。濟搊住云。大悲千手眼。作麼生是正眼。速道速道。谷拽濟下禪牀卻坐。濟問訊云。不審。谷擬議。濟拽谷下禪牀卻坐。谷便出去。師云。二尊宿各用手眼逞神通。絲來綫去。只用得九百九十九眼。若是正眼。未曾夢見。且道畢竟如何是正眼。起立良久云。君不見。便下座。

善女人王太淨。設齋請上堂。興化道。我聞前廊也喝。後架也喝。喝得老僧上。三十三天撲下來。一點气息也無待。我緩緩地。蘇醒起來。向汝道个未在。何也。我未曾向紫羅帳裏。撒眞珠與諸人去在。興化老人恁麼道。早是抱贓叫屈了也。山僧今日。這里二禪客出來。呈一問兩問。便爾胡喝亂喝。山僧總不見不聞。何也。春鳥晝啼。秋虫夜響。有甚麼較量處。𨿽然如是。山僧與麼道。且道。是眞珠是瓦礫。一任諸人自己檢點去。復云。善女人王太淨。厭娑婆之暴惡。慕極樂之殊勝。篤修淨業。決志往生。蓋有年矣。今日又特設齋。請山僧升座。指示个西方的路頭。敢問。大眾西方路頭。在甚麼處。莫云驀直去麼。莫云看腳下麼。莫云含元殿裏問長安麼。今時人盡力道。總不出此。還息得渠疑情麼。內經云。緩則治其本。急則治其標。須知娑婆世界。六道輪回。祇是个愛字。極樂世界。上善同會。祇是个淨字。所以古徳云。愛不重不生娑婆。念不淨不生極樂。大眾要識西方路頭麼。惟憑一句彌陀佛。淨卻多生貪愛心。貪愛淨時極樂現。現後如何。良久云。娑婆當處自平沈。珍重。

王蓮實道者。預修功徳請上堂。僧問。昨日和尙道。有二禪客。胡喝亂喝。敢問如何是正喝。師云。不喝你。進云。作家宗師天然有在。師便打。進云。恁麼則掀倒禪牀去也。師云。杜撰禪和。如麻似粟。又打。師乃云。道者王氏法名傳悉蓮實其道號也。生於貴冑。許於名門。未成禮而夫子化去。時道者方在笄年。遂以堅貞自矢。潔白修身。奉佛持齋。篤修淨業。至二十有六歲。始於歸其家。撫嗣守節。今年已六十有一矣。卽此淸操。已有天位。而道者志。不在人天。願生淨土。所以今日禮懺飯僧。種種功徳。一一回向淨土。仍請山僧升座。發明淨土要旨。以爲西方公據。還會麼。善業惡業。皆由心造。穢土淨土。並自心生。故世尊云。直心是菩薩淨土。菩薩成佛時。不謟眾生。來生其國。深心是菩薩淨土。菩薩成佛時。具足功徳眾生。來生其國。大乘心是菩薩淨土。菩薩成佛時。大乘眾生。來生其國。乃至施戒忍進禪智是菩薩淨土。菩薩成佛時。具足六度眾生。來生其國。故云。欲得淨土。當淨其心。隨其心淨。則佛土淨。敢問。大眾心畢竟作麼生淨。還委悉麼。本來無一物。何處惹塵埃。彌陀方脫口。淨土已花開。五濁本來淨。三祇不假排。人人火宅內。俱坐實蓮臺。伏惟珍重。

淸流弟子馬太裕同母羅氏。設齋請上堂。母子殷懃請法來。牢關又復爲君開。敢言昨定今不定。三寸分明是禍胎。驀拈拄杖。召大眾云。這个是法三寸。如何商量。卓一卓云。這个無相。非眼所見故。這个空寂。非心所緣故。這个眞實。非四相所遷故。這个離言。非口所述故。所以釋迦掩室於摩竭。只見一斑。淨名杜口於毗耶。望空啟告。須菩提唱無說以顯道。捕影捉風。帝釋絕聽而雨花。喚鐘作甕。正當恁麼時。且道。如何通信。道火何曾燒著口。撐天拄地定由他。又卓一卓。下座。

淸流縣慧云悟明若淡梅友慧日紹如還照諸上座。設齋請上堂。族姓子。於佛法中出家。有何所益。只要識得自己根源。如何是自己根源。凡所有相。是皆虛妄。大眾好个小歇場。不妨將息。若見諸相非相。卽見如來。豎拂子云。還見麼。見卽不無。爭柰金屑落眼。正與麼時。到家一句如何道。夏木陰森白晝長。淸溪一帶明如鏡。擊拂子。下座。

緣生上人。剃度請上堂。投泥自溺。名曰凡夫。透得此門。出塵羅漢。緣生上人。捨三女爲尼。棄室家削髮。卽此一著。便具大丈夫成佛作祖力量。非世間榮貴勛業。可得而較量也。故昔日崔趙公問徑山國一禪師曰。弟子欲出家得否。徑山曰。出家乃大丈夫事。非將相之所能爲。豈不然耶。𨿽然如是。且道。出家畢竟爲个什麼。夫出家者。爲無爲法。無爲法者。乃世出世間萬法根本。若得此法。則能了無始不了生死。報累世未報親恩。傳慧命於將來。度羣迷於末劫。始不負割愛入山之初志也。緣生上人。痛自勉勵珍重。

謝飛卿居士。掃塔請上堂。先師遷化。已十載矣。建州弟子飛卿謝君。敬賫香供入山掃塔。但不識先師靈骨所在。特請山僧指點。只如靑松鬱鬱。白塔峨峨。長江日夜向東流。列岫朝昏常逞秀。爲是先師靈骨。非先師靈骨。若道是頭上安頭。若道不是撥波求水。正與麼時。且道。如何定當。茶傾三奠復三奠。萬象森羅齊點頭。是耶非耶俱不道。未把眞金去博鍮。

優婆夷弟子今記請上堂。大福徳人。發大福徳心。修大福徳行。感大福徳報。何者以法性無盡故。心無盡。心無盡故。行無盡。行無盡故。果報亦無盡。所以懺罪障而罪障潛消。求福壽而福壽愈廣。生生常遇三寶。在在勤植福田。不爲富貴所迷。不爲塵勞所染。一一皆自法性流出。可謂眞實功徳也。且道。畢竟如何是法性。十界聖凡無一物。山河大地自如如。珍重。

參領徐公諱有才請上堂。人人腳跟下。一段大事。寬越太虛。明逾日月。生天地育聖凡。神通光明。福徳智慧。一切具足。不假外求。只是眾生日用不知。𨿽則不知。未曾欠少。今日參領徐公。入山設供請法。不免傍資一路。也要諸人明个入處。拈拄杖卓一卓云。大眾會麼。三平和尙云。卽此見聞。非見聞。兩手分付。無餘聲色可呈君。喪盡目前。个中若了全無事。一得永得。體用何妨分不分。一切臨時。又卓拄杖云。珍重。

信官王諱惟明同夫人祁氏誕日請上堂。如來出世大因緣。要令人人悟性天。依性起修眞實行。生生福壽自綿綿。只如悟入自性一句。如何道。日用堂堂無別法。分明父母未生前。珍重。

優婆夷弟子何太云。禮華嚴經滿懺請上堂。盡十方世界。是華藏法界。盡十方世界。是毗盧遮那。盡十方世界中。若聖若凡。若依若正。乃至萬象森羅。是一部華嚴大經。三界擾擾。湧法海之波瀾。六趣蕓蕓。燦性天之星斗。忽有个性燥漢。向這里。撩起便行。推開樓閣之門。徧遊法界之境。於一塵中。至不可說佛剎。微塵數世界。一一世界。親覲不可說佛剎。微塵數諸佛。一一佛所。精修梵行。盡未來際。無有間斷。一塵旣爾。一切塵亦然。所謂塵塵爾。念念爾。法法爾。正眼看來。猶如一夢。今有善女人何太云。於此經中。起大信。發大願。修大行。淸淨三業。翹勤五悔。一字一禮。無空過者。且道。這一鋪功徳。畢竟如何回向。普賢萬行周沙界。十願導歸極樂邦。親見彌陀蒙授記。塵塵禮敬法中王。珍重。

小參

元宵小參。舉。蔡君謨守福州。上元日。令民間一家點燈七盞。陳烈作燈長丈餘。大書其上云。富家一盞燈。太倉一粒粟。貧家一盞燈。父子相對哭。風流太守知不知。猶恨笙歌無妙曲。君謨見之。還輿罷燈。師云。蔡端明。冷竈放火。要且不知火種來處。陳處士痛處下鍼。其柰先自傷手。直令千古之下。傳爲口實。山僧今夜在石鼓峯頭。與數百衲子。同過上元。令人人各點起一盞燈。𨿽則光明烜赫。要且不費油火。富也富不著。貧也貧不到。且道這一盞。是什麼燈。良久云。鐵樹花開明似日。時時照見夜行人。

小參。師云。結制來。已數日也。那事作麼生。還有柰得何底麼。出來道看。問答不錄。師乃云。古徳云。小參謂之家教。如今在孤峯頂上。架數間大屋。聚數百衲子。立成个本分家風。且道教个什麼。莫是教諸人參禪麼。已是屈了諸人。諸人分上。還欠少个什麼。豈不見昔歸宗會下有僧。夜來叫云。我大悟也。歸宗次日上堂云。昨夜大悟底僧出來。僧出曰。師姑元是女人做。歸宗休去。大眾。這僧若不親到這个田地。歸宗如何肯休。諸人若的的識得這僧悟處。便識得自己立地處。識得自己立地處。便識得從上諸佛諸祖立地處。還有恁麼人麼。如無山僧今夜狹路相逢。不免當頭道破。師姑元是女人。眾生本來是佛。若能直下承當。以拳擊案云。此物原非他物。還有直下承當者麼。好與三十痛棒。

小參。師云。前日舉拳。要諸人直下承當。殊不知你起念承當。早已當面蹉過。若不承當。依舊沈淪。所以此事苟非其人。大難大難。事不獲已。爲諸人執認个父母所生血肉身心。所以令汝看个父母未生前。自己本來面目。爲汝被生死流轉所苦。所以令汝究生死根源。看个生從何來。死從何去。諸人若端的識得生死來去處。便識得父母未生前本來面目。識得父母未生前本來面目。便識得生死來去處。故古徳云。參須眞參。悟須實悟。眞參要有眞參底工夫。實悟要有實悟的言句。豈不見南嶽讓和尙。初參六祖。祖問。什麼處來。讓云。嵩山來。祖云。什麼物恁麼來。讓無語。遂經八年。一日向祖云。某甲有个會處。祖云。作麼生。讓云。說似一物卽不中。祖云。還假修證否。讓云。修證則不無。染污卽不得。祖云。祇此不染污。是諸佛之所護念。汝旣如是。吾亦如是。大眾。你看讓和尙。於六祖什麼物恁麼來一語下過不得。遂經八年。你道渠八年中。做个什麼。若不用心體究做眞參底功夫。焉有後來發明底時節。與發明底言句。諸人要眞實發明麼。不妨更向什麼物恁麼來處看。向說似一物卽不中處看。向染污卽不得處看。這三語中。若透得過。生從何來。死從何去。與父母未生前已生後。全體顯露。還委悉麼。快人一言。快馬一鞭。更不勞叨呾。大家且恁麼看取。夜寒。珍重。

小參。師云。結制以來。已經二七了也。諸人坐禪。還曾夢見坐禪底道理麼。若知得昏散二魔。藏身無地。定慧兩輪。覿體圓明。豈不見古南堂禪師。有偈云。南堂靜坐一鑪香。終日凝然萬慮忘。不是息心除妄想。都緣無事可商量。大眾這个無事處。卽是諸人放身命處。還知麼。若知得。許汝從定門入。山僧續貂亦有一偈。鼓山靜坐一鑪香。譬如捉賊要見贓。裂破虛空無一物。巍巍獨露法中王。大眾還知有這个法王麼。若知得。許汝從慧門入。故古徳云。定慧等學。明見佛性。諸人但將此二偈。仔細體究。這里究得徹。則知南堂底。卽是鼓山底。鼓山底。卽是南堂底。如或不能。且向一門深拶入。免教岐路泣亡羊。

小參。師云。終日爲諸人打葛藤。不向這里。討个下落。猶自打瞌睡。眞不喞﹝口﹡畱﹞。且道。病在什麼處。只爲拋家外走。年代深遠。忘卻了也。每每共汝。把手歸來。家業完全。契券明白。到這里。猶自回頭轉腦。豈不大可哀哉。如今事不獲已。不免貴買賤賣去。以兩手拋空云。掇向諸人面前了也。一任有眼者見。有耳者聞。有口者道。有心者思。看什麼處不風光。什麼處不成現。𨿽然忽有个漢。眼耳不具。心口不全。到這里。作麼生接引他。良久云。慚愧便歸方丈。

小參。師云。諸人到鼓山參禪。圖个什麼。莫圖成佛麼。頭上安頭。若不成佛。又落眾生界裏。蓋成與不成。是兩頭語。須知當人自己。有本分事在。如何是自己本分事。良久云。難難難。接竹點天徒自瞞。易易易。跑下單來踏著地。也不難也不易。倒騎鐵馬雲中戲。諸人且道。此三語還有親疎也無。一串穿來拋那畔。笑倒堂中老聖僧。參。僧問。萬法是心光。諸緣惟性曉。本無迷悟人。祇要今日了。只如今日如何了。師云。何不直下薦取。進云。本無迷悟人。了个什麼。師云。直了个無迷悟底。進云。恁麼則萬古碧潭空界月。再三撈摝始應知。師云。如何是汝知底事。進云。艸枯鷹眼疾。雪盡馬蹄輕。師云。閒言語。

因事小參。師云。諸人出一叢林。入一叢林。个个道我參禪學道。不知喚什麼作道。道作麼生學。不向這里體認明白。祇是个隨羣喫飯漢。有什麼共語處。諸人要知麼。何不看從上古人葛藤。豈不見昔日趙州問南泉。如何是道。泉云。平常心是道。州云。還可趣向也無。泉云。擬向卽乖。州云。不擬。爭知是道。泉云。道不屬知。不屬不知。知屬妄覺。不知屬無記。若眞達不疑之道。猶如太虛。廓然蕩豁。豈可彊是非耶。州於言下大悟。大眾。平常心是道。大好言語會得者。能有幾人。所以云。百姓日用而不知。故君子之道鮮矣。今時學道者。只在知不知上做活計。知者一向搬弄神識。博學多聞。向外打之繞。不知者一味遏捺妄想。攝念歸空。向死水裏坐。總出他妄覺無記窠臼不得。何曾夢見平常心來。諸人要識平常心是道麼。聽取一偈。渴飲饑餐無別事。禪牀角坐思悠哉。一板打著眞痛處。不覺連聲叫出來。諸人若向這里薦得。方喫得山僧手中棒。如或不然。對面不相識。休云親近來。

解制小參。師云。今日解制。山僧有四問。一問諸人在這里。結制參禪。離卻昏沈妄想。試將參底禪。舉似山僧看。二問參禪要了生死。了生死的禪。作麼生參。三問三月安居今已滿。畢竟將什麼抵。還常住飯錢。四問人人有个廣長舌相。橫說豎說。晝夜無間。拈卻髑髏。道將一句來。此四問。若答得的當。許有參學分。若不的當。東去西去。被荒艸裏。毒蛇咬殺時。莫謂山僧不曾說破。

中秋小參。師云。山僧在山中。與大眾三度過中秋。喫茶說話。茶不知喫。在那里去了。話亦不知聽。在那里去了。今夜又值中秋喫茶。又要山僧說話。不知說个什麼。莫說月麼。靈山指曹溪話。馬師父子玩寒山子詠。這片月被這一隊弄影漢。賣弄殆盡了也。更教山僧說个甚麼。𨿽然。不免將無作有。應个時節。昔僧問曹山。朗月當空時如何。山云。猶是階下漢。朗月當空。幾人到此田地。曹山猶道。是階下漢。你道過在什麼處。不見道淸光照眼。似迷家明白轉身猶墮位。豈不是此人過處。這僧卻也伶俐。便進云。請師接上階。山云。月落後來相見。祇如月落後如何相見。聽取一偈。昨夜姮娥傳信息。金錢不許戲蝦蟇。大家推倒廣寒殿。相邀來喫趙州茶。珍重。

孝男儲谷。薦考懷遠將軍葵旭儲公妣太淑人盛氏。請對靈小參。師云。若論佛法。祇要識得自己根源。若識得自己根源。則生死海。卽是涅盤門。更無毛頭許法。爲障爲礙。以是一法非二法故。何者是自己根源。趙州云。未有世界。早有此性。世界壞時。此性不壞。時有僧便問。如何是此性。州云。四大五陰。僧云。這个是壞底。如何是此性。州云。四大五陰。這僧貪觀天上月。失卻手中珠。趙州心不負人。面無慚色。還知趙州不負人處麼。更聽頌出。四大五陰。來去去來。如空忽云。如旱忽雷。來無所從。去無所至。寂然湛然。不離當處。舉拂子云。會麼。切不得辜負山僧。

弟子黃太用薦親。請對靈小參。師云。三界升沈無別法。祇因業力彊安排。業由心起原無性。病眼空花見有差。若能悟入無性理。一口吸盡西江水。本來面目自昭然。更於何處覓生死。祇如無性理。作麼生悟。黑如日。明如漆。大地有波濤。四海無一滴。咄。且向這里。直下超脫去。

小參。師云。今日溫陵弟子朱太云。於佛誕日。特上鼓山。普請眾僧念佛。資薦考妣宗親。往生淨土。仍請山僧。說法開導。須知盡十方世界。是个極樂國土。何處有五濁惡世。盡十方世界。是當人自己。何處有阿彌陀佛。若端的向這里見得徹去。則太云父母宗親。久已向蓮花國裏。成等正覺了也。又何有念佛往生之可言。如或不然。且靠著一句阿彌陀佛。作个往生底路引。豈不見十六觀經云。若人至心令聲不絕。具足十念。稱南無阿彌陀佛。稱佛名故。於念念中。除八十億劫。生死之罪。臨命終時。見金蓮花。猶如日輪。住其人前。於一念頃。卽得往生。極樂世界。旣往生已。見佛聞法。悟無生忍。然後方知道極樂原非別處。彌陀豈是別人。到這里。卽道个念佛一聲。漱口三日。有什麼過。會麼。蓮花臺上化生時。卽是如今這一念。

林遵魯茂才薦考秀軒公。請對靈小參。師云。秀軒老居士八十七年前。來從那一路而來。八十七年後。去從那一路而去。若知來去處分明。則生死二字是什麼。陽焰空花。如或未然。不免道破。八十七年前。來從何來。咄。八十七年後。去從何去。咄。會麼。生耶死耶。俱不道。觀音處處現全身。

小參。師云。孺人陳氏函壽謝世以來。已經三載。玆屬祥期。孝子曾功調惟理功碩等。特上鼓山。禮懺飯僧。用薦冥福。仍請山僧。詣靈開示。惟孺人諦聽。虛空無際。孰東孰西。十界無人。誰凡誰聖。祇因一念不覺。便爾眼見空花。隨業惑以升沈。仍因緣而鼓動。多生流浪。至今莫返。孺人若能向這里。豁開正眼。卽路還家。方知燈卽是火。米卽是飯。釋迦老子。是什麼乾屎橛。達摩原是老臊胡。更說什麼。輪回生死。菩提涅盤。如或未然。孺人且看未生前一句。是男是女細參詳。一朝親見渠儂面。鐵樹花開劫外香。珍重。

爲法珍禪友。對靈小參。師云。法珍禪友昔同參先師座下。履道甚勤。自負知見。下視流輩。柰天不假年。賫志而歿。眾皆惜之。其徒興昌徒孫法智業已奉遺骨入塔。玆復到山。禮懺追薦。請山僧對靈說法。用報提激之恩。當此之時。且道。與法珍還有相見處否。若道有相見。幽明迥隔。若道無相見。鼻孔原通。相見不相見則且置。祇如法珍。下世以來。已經六載。天耶人耶。諸佛淨土耶。當有寄托。且道。鼻孔裏這一竅。寄托何處。旣無寄托。則亦無出沒。無動靜。無往來。有佛無佛。性相常住。廣大如法界。究竟如虛空。𨿽然如是。猶是增語。法珍當年親見底。還有許多般也無。祇這一句子。須還法珍自道始得。良久云。大眾莫道。法珍無語好。珍重。

爲林常捷善友。對靈小參。師云。生死二字。迷卻幾多人。亦悟卻幾多人。何以迷卻幾多人。爲世人慧眼不開覷。這生死不破。被他流轉。劫劫波波。豈不是迷卻幾多人。何以悟卻幾多人。若是夙有靈根底。直下覷破這生死。了不可得。得大自在。豈不是悟卻幾多人。是知生死二字。實聖凡之要。迷悟之關也。祇如悟的人。生死空了。畢竟向什麼處去。良久云。抉出眼中翳。還他舊面皮。本來無住著。幻寄寶蓮池。彌陀親授記。眾聖共提攜。上品上生處。趙州東院西。常捷善友。但向這里超脫去。

不遠父林廷謙若安父陳五斗母何氏。仝薦請對靈小參。師云。不遠之父。非若安之父。若安之母。非不遠之母。今夜同入如來大光明藏中。互爲賓主。祇得今古一時。死生一際。聖凡一體。迷悟一道。於其中間。求其異相。了不可得。不遠若安父母。能向這里。以海印三昧。一一印定。隨處作主。遇緣卽宗。天上人間。他方此界。繁興大用。爲物作則。淨裸裸赤灑灑。更不見有毛頭許法爲障礙也。還知麼。全身已坐空王殿。不必靈山問釋迦。

本徹禪人。薦親請小參。師云。本徹爲父母平生。未聞無生法。特請山僧。開示無生法。若論無生法。父母死不曾死。以死是幻死。求其死相。了不可得。本徹生不曾生。以生是幻生。求其生相。了不可得。此不可得處。乃是當人本源自性。祇爲無始劫來。被他生滅相蓋覆。了不得現前。卽今若能於生死不可得中。直悟無生法忍。則覿體圓明。永無遮障。還信得及麼。一悟無生理。諸緣盡悄然。浮雲散何處。明月正當天。

陳輝生善友。送母道剛優婆夷入塔。請對靈小參。師云。道剛優婆夷。爾受我大乘菩薩心地戒。已入諸佛位了也。還知麼。爾謝世以來。已經半載。試自諦觀。畢竟有世可謝。無世可謝。須知世不有。如何有世可謝。世不無。如何無世可謝。何者三界六道。皆是自心之所變現。猶如空花。似有非實。原不可以有無計也。若能於不可計中。認得本源心地。則三界生死。卽時頓空。三聚淨戒。一念具足。破無明於嚝劫。超佛果於多生。皆自心之常分。非有假於他術。還知麼。性戒無非亦無是。亙古亙今不變易。眾生一念受佛戒。頓超直入如來地。

梵熙上人。送師隱賢入塔請小參。師云。師資恩重等丘山。白骨持來塔此間。特請山僧弘法施。卽令直下入玄關。舉拂子云。隱賢上座。見麼。一見更不再見。擊案云。聞麼。一聞更不再聞。知麼。一知更不再知。何者法不見法。法不聞法。法不知法。還委悉麼。三門佛殿長相對。四大金剛眼共覷。

梵熙上人。薦師叔祖石燈請小參。師云。六十餘年惟一夢。醒來天色已黎明。親見自家田地了。鞭起泥牛火裏耕。祇如自家田地。作麼生見。石燈上座還知麼。見不見虛空成兩片。生來死去本完全。个裏何曾有背面。咄。

元夕小參。師云。昨夜除夕。監院脈師。請爲大眾開示。山僧開十句法門。一要具慚愧。無慚愧者。人神共惡故。二要知佛恩。辜恩負徳。非佛弟子故。三要念生死苦。知厭離故。四要發出世心。不著三界故。五要深信因果。果報不失故。六要堅持戒律。成佛根本故。七要參禪念佛。明見自性。親覲諸佛故。八要誦經學問。開廓聞見。使見地圓融故。九要建立行門。福慧相資故。十要願力廣大。有願必成故。大眾試自揣摩看。此十句中。爲具不具。若都無有。則是光頭百姓。非出家人也。如此之輩。不是我同流。快出三門去好。今日元夕。監院純師。又請山僧。爲大眾開示。古徳云。欲識佛性義。當觀時節因緣。時節若至。其理自彰。不免應時及節。爲大眾舉一則古話。昔僧問鏡淸。新年頭還有佛法也無。淸云。有。僧云。如何是新年頭底佛法。淸云。元正啟祚。進云。謝師答話。淸云。山僧今日失利。鼓山道兩个駝子相逢著。世上至今無直人。又僧問。明教新年頭。還有佛法也無。教云。無。僧云。年年是好年。爲什麼無。教云。張翁喫酒李翁醉。僧云。老老大大。龍頭蛇尾。教云。山僧今日失利。鼓山道玉本無瑕。雕文喪徳。今日有人問鼓山。新年頭。還有佛法也無。答云。佛法不在這里。更問在什麼處。向他道。晝日熱如火。晚風吼似雷。若云謝師答話。鼓山與他一杯茶。若云老老大大。龍頭蛇尾。鼓山也與他一杯茶。何故如此。賞罰分明。珍重。

安執事小參。師云。叢林百務。各有攸司。惟賴大心衲子。同秉精誠。各出一隻手。煮飯底煮飯。煎茶底煎茶。燒香底燒香。掃地底掃地。接引後來知識。直使渠眼裏耳裏。鼻裏舌裏。一一具足。無所乏少。一一通達。無所壅滯。固是佛祖本分家風。亦是衲僧尋常行履。祇如堂中憍陳如。教他做什麼。長年打坐惟觀鼻。一任人來不舉頭。

陳道尊薦妣太恭人周氏。請對靈小參。師云。本省布政司督糧道陳公諱臺孫率眾孝眷。特上鼓山。禮懺飯僧。爲故妣周氏太恭人。資薦冥福。仍命山僧。詣於靈次。開示生死之理。太恭人還知麼。夫生若是實。何得有死。旣有死。生無生矣。死若是實。何得有生。旣有生。死無死矣。生無生死無死。金剛正體。覿露堂堂。於其中間。求其起滅。如栽兔角於馬頭。刮龜毛於蛇背。焉有恁麼事。祇如太恭人。卽今承佛光明。全體顯現。歷歷孤明。聽山僧說法底。且道。是个什麼。良久云。昔日漸源侍道吾。至一檀越家弔慰。源撫棺問曰。生耶死耶。吾云。生也不道。死也不道。源云。爲什麼不道。吾云。不道不道。源不領。一日聞童子誦觀音經云。應以比丘身得度。卽現比丘身。豁然大悟。太恭人還委悉麼。生也不道。死也不道。夜半石人無影像。縱橫那辧往來源。應以比丘身得度。卽現比丘身。龍吟霧起。虎嘯風生。祇如所現底身。出沒隱顯。還有生死也無。乃云。不道不道。伏惟。珍重。

陳子度文學。薦妣張恭人。請對靈小參。師云。今日孝子陳楷伏爲先妣張氏恭人。謝世以來。已經七載。每懷鞠育之慈深。動風木之感念。非佛力莫報母恩。乃特上鼓山。徼靈於大悲。傾心於懺法。雪愆尢於旣往。植景福於將來。恭人須知。此福匪從外得。本自心生。心無所生。福亦無作。若識得無生心體。則在在處處。恆轉根本法輪。剎剎塵塵。盡闡捨那心地。𨿽則在天同天。非天之所能攝。在人同人。非人之所能收。所以道。有物先天地。無形本寂寥。能爲萬物主。不逐四時凋。恭人還知麼。無量劫來本如是。不曾移易一絲毫。緣中薦得羣疑盡。始見從來立地髙。

王傳悉薦慧云庵主。請對靈小參。師云。福城女弟子王傳悉。童年守節。今已白首矣。久依慧云庵主。篤修淨業。玆值庵主遷化。不勝悲悼。乃特捐貲。禮懺資薦。仍請山僧。對靈說法。以報法恩。慧云庵主還知麼。三界眾生。無有不被生死所困者。這个生死。非從外得。乃自心造。故金剛藏雲。生死皆由心所造。心若滅者生死盡。祇如心。作麼生滅。過去心不可得。未來心不可得。現在心不可得。過去已滅。未來未至。現在空寂。如是則心且不可得。喚什麼作生死。生死旣空。涅盤亦寂。所以云。三際求心心不有。心不有處妄元無。妄元無處卽菩提。生死涅盤本平等。這平等法中。無今無古。無悟無迷。無男無女。無罪無福。有佛無佛。性相恆然。慧云庵主。須向這里。直下撒手還家。然後轉位投機。頭頭上明。物物上顯。修空華佛事。建水月道場。伏鏡裏魔軍。成夢中佛果。𨿽然如是。更有功位雙泯一句。且待他日相逢。再爲道破。

中秋小參。師云。今夜金風扇野。滿月流輝。微微疎雨濕空階。漠漠輕雲漾秋漢。正與麼時。且道。是阿誰分上事。須知人人各有一片穩密田地。多年拋在荒艸裏。而今快便難逢。信手拈出。切忌有眼者見。只許無心者知。𨿽然如是。三十年後。切莫道。鼓山以常住物作人情。

廣宣上座。薦男邵子賢茂才。請對靈小參。師云。子賢茂才惺惺著。今日尊翁廣宣上座。以爾亡於盜賊。不勝哀慟。乃特捐衣缽。禮懺資薦。仍請山僧。詣於靈次。說法開導。還知麼。子路結纓。曾參易簀。同出聖門。因果迥別。然因果二字。𨿽是佛說。而孔門亦未嘗撥無因果。大易積善餘慶。積不善餘殃。與洪範五福六極。皆因果之說也。𨿽然。只如司馬子長有言。天道無親。常與善人。若伯夷叔齊。可謂善人者非耶。積仁潔行如此而餓死。且七十子之徒。仲尼獨薦顏淵爲好學。然回也屢空。糟糠不厭。而卒蚤夭。天之報施善人。其何如哉。盜﹝踮﹣占﹢﹝共﹣八﹢﹝人﹡人﹞日殺不辜。肝人之肉。暴戾恣睢。聚黨數千人。橫行天下。竟以壽終。是遵何徳哉。此其尢大彰明較著者也。若至近世。操行不軌。專犯忌諱。而逸樂終身。富厚累世不絕。或擇地而蹈之時。然後出言。行不由徑。非公正不發憤。而遇禍災者。不可勝數也。余甚惑焉。儻所謂天道。是耶非耶。此司馬氏疑善惡無徵。因果紊亂。殊不知。我佛言。果報有三世。一者現報。謂現生作善作惡。現世卽報。二者生報。謂隔生始報。三者後報。謂隔越多生。然後方報。世人不知三報之理。但見仁夭暴壽。逆吉義凶。而輙謂亡因果虛罪福。殊不知。如影隨形。毫釐靡忒。縱經百千劫。亦不磨滅。今子賢茂才。文行君子。慧齡妙質。一旦歿於非命。不無司馬氏之惑。若知三報之說。則可以泮然冰釋矣。𨿽然如是。更須知報由業感。業從心造。心本無生。一切如幻。若能悟入無生心體。則一切業障。報障。煩惱障。一時淸淨。他方此界。天上人間。隨緣寄托。了無掛礙。只如悟入一句。作麼生。頂門放出摩酰眼。照破三千及大千。珍重。

弟子如桂等。請爲本師得止公小參。師云。昧卻本來無。空中花亂起。生死去來身。循環何有已。𨿽然。得行便行。得止便止。燈卽是火。飯卽是米。還知麼。卽今來聽山僧說法。求生不得。求死不得底。豈不是你自己。咄。

孝男鄭鏡等。薦考鄭公玉生。請對靈小參。師云。玉生老居士。今日公郎鄭鏡鈺鋐鐙等。特上鼓山。爲老居士。奉薦冥福。仍請山僧。詣靈說法。馬鳴祖師云。法者謂眾生心。須知此心。生天生地。生人生萬物。而此心未嘗有生。如夢被驅馳。而身本不動。空包羣象。而空本無爲。若達此無生心體。則死生路上。直往直來。不見一毛頭許法。爲障爲礙。何以故。正眼豁開。非夢境所能惑亂故。正與麼時。老居士還知落處麼。一性圓明無得失。從緣悟入不由他。死生路上無生路。火裏榮敷優缽花。

孝女郭淑貞。懺血盆齋。請說偈。師云。昔日目蓮曾啟教。蘭盆報母得生天。特遵遺軌淸齋滿。願薦雙親達九蓮。

弟子戒如。奉本師洪如仰公入塔。請小參。師云。在家爲父。出家爲師。世出世間。其道離微。祇如一火功成之後。攜到石鼓山頭。又爲个什麼。坐斷湘南潭北路。蓮花臺上又生兒。

孝男黃知雄知權等。奉薦考妣請小參。師云。生死猶如水上漚。隨風起滅不停流。從緣薦得無生理。性海何妨自戲遊。祇如無生理。作麼生薦。金剛努目常相對。彌勒呵呵笑不休。

中秋小參。師云。昨夜月缺而明。今夜月圓而暗。幾多看月人。个个生嗟嘆。且道。廣寒宮裏還有圓缺也無。還有明暗也無。還有欣戚也無。到這里。直饒道蟾蜍無反照之功。玉兔無伴月之意。堯舜之君猶有化在。祇如不落化門一句。作麼生。大眾喫茶了歸堂。

堂中小參。師云。適古標問山僧。如何是參禪用心處。山僧答他道。你發心爲生死。便會用心。不發心爲生死。便不會用心。又問。如何是參禪得力處。山僧道。你爲生死作工夫。便得力。不爲生死作工夫。便不得力。又問。如何是透關眼。山僧道。待汝透關了。向汝道。渠不肯不禮拜。便拂袖歸眾。被山僧痛打一上。大眾且道。山僧如此答。如此打。還有爲人處也無。若道有爲人處。辜負了古標。若道無爲人處。又辜負了山僧。有人向這里。定當得出。許他具眼。不然。更爲說个譬諭。如何是參禪用心處。如人行路。步步不停。如何是參禪得力處。如人行路。步步到家。如何是透關眼。千人萬人牢籠不住。但恁麼看取。

靈石幻生砥石默雪諸戒子。爲師慶壽。請小參師云。眼若不睡。諸夢自除。如何是不睡眼。古今不昧。心若不異。萬法自如。如何是不異心。幽靈絕待。以如是眼。鑑如是心。如空合空。似鏡照鏡。若見有毛端許生滅之相。便是夢也。只如撲碎明鏡。裂破虛空時。又作麼生。寒梅占得春消息。雪裏橫斜競放花。

林丹章道友。收骸資薦。請對靈小參。師云。善男子林丹章募眾。卽福城四郊。收葬無主髑髏。男女共計一千八百餘人。事竣。復上鼓山。大作佛事資薦。並薦本門及預會眾姓祖﹝示﹡彌﹞宗親。同資冥福。又請山僧。對靈說法。惟諸靈惺惺著。只這髑髏。爲是汝非汝。若是。日炙風吹。爲甚麼無知無識。若非是。一點識神。爲甚麼耽耽不捨。還知麼。蓋爲無始一念迷根。於無身心中。妄執身心之相。所執之身屬四大。能執之心屬六塵。離四大以觀身。如龜毛兔角。離六塵以觀心。似陽焰空花。向這里豁開正眼。親見本來面目。一塵了不可得。更喚甚麼。作身心生死。所以云。了了見無一物。亦無人亦無物。大千沙界海中漚。一切賢聖如電拂。𨿽然旣無一物。卽今乘佛慈光。臨玆法會。歷歷孤明。聽山僧說法者。又是个甚麼。咄。更是个甚麼。珍重。

除夕小參。我輩在此袈裟下。承佛庥蔭。無父母妻子之累。無官差私債之擾。衣食現成。百不幹念。一年三百六十日。不覺不知。恁麼過去。這里若無一片眞實身心。成辦道業。建立實行。豈惟一年。只恐一生亦只恁麼過去。豈不賺誤自己。辜負佛恩耶。故世尊臨滅度時。諄諄垂誡云。當念無常之火。燒諸世間。早求自度。我輩端的能念無常。求自度。於出生死。度眾生。何有乎。大眾還知無常麼。

元宵小參。天上一輪月。人間萬戶燈。淸光成一片。瑞气自騰騰。不得作境會。不得作心會。不得作心境俱忘會。畢竟如何。我見燈明佛。本光瑞如此。

孝男張慧光太中薦妣。請對靈小參。師云。一切諸法。緣會而生。緣會而生。則未生無有。緣離則滅。若其實有。有則無滅。惟當人本有覺性。非因緣之所生。豈生滅之能亂。只貴一念回機。直下便見。旣明見已。則生死二字。卽是常住大寂滅海。更何有生死之可言。只如大猷優婆夷。卽今承佛光明。來聽山僧說法。這一點歷歷孤明底。爲有生死也無。爲有迷悟也無。不用山僧重指注。好教這里自參詳。

弘能師叔雪鏡。師弟緣生。照升父黃文繡母王氏。照選父吳永年母羅氏仝薦。請對靈小參。師云。生來死去本完全。个裏何曾有間然。今日因風通一綫。泥牛踏破水中天。踏破後如何。弘能叔弟超眞際。升選雙親達寶蓮。

鋤云上人薦親。請對靈小參。師云。鋤云上人六歲喪親。今年五十有餘歲。而慕親之念不衰。今日特捐衣盂。詣鼓山飯僧。奉薦冥福。仍請山僧。詣靈說法。鋤云父母。須知法本無相。非心意識所緣境故。法本離言。言語道斷故。法無生滅。生死莫能染故。法無邊際。非世間數量所能測故。蓋自己卽是法。法卽是自己。說無所說。聞何所聞。如是則曠大劫來。生生死死。死死生生。如旋火輪。無有休息者。畢竟是个什麼。陽焰空花。還委悉麼。父子天然眞妙葉。一句全提喪古今。

孝男林太鼎。薦考文若居士。請對靈小參。師云。諸佛從心得解脫。心者淸淨名無垢。五道鮮潔不受染。有解此者覺道成。三界眾生。去來生死。紛然雜亂。如何解得个淸淨無染的道理。只如林公文若居士。五十九年前來。五十九年後去。正當五十九年中。經營家業。孝親教子。孜孜爲善求福不回。且道。是染是不染。是解是不解。若道不解卽染。解卽不染。此是生滅之見。未出常情。須知如摩尼珠。圓映五色。若道染。表裏洞徹。若道不染。煥然顯現。若也識得珠體。則解與不解。染與不染。皆爲剩語。正與麼時。且道珠在什麼處。良久云。一顆圓明無內外。騰今耀古絕離微。三世諸佛不知有。只許黧奴獨自知。

孝男王賀。薦妣謝孺人。請對靈小參。師云。教中道。眞如淨境界。一泯未嘗存。能隨染淨緣。遂成十法界。如是則迷悟聖凡。去來生死。如夢如幻。如影如響。何者緣生之法。若言其有。性畢竟空。若言其無。煥然顯現。有不得無不得。增不得減不得。不可得中。一眞法界。挺然獨露。更何有迷悟聖凡。去來生死之可言耶。永嘉云。了了見無一物。亦無人亦無佛。大千沙界海中漚。一切聖賢如電拂。擊拂子云。謝孺人。但向這里。直下還源去。珍重。

信女張氏薦夫子。請對靈小參。師云。謝君吉吾同亡男新見。棄世以來。已經三載矣。日推月遷。四大之幻身不住。親老女幼。一生之恩愛難捐。慧眼未開。何由超脫。孝妻張氏。特入寶善。修懺飯僧及諸佛事。用資冥福。仍請山僧。詣靈說法。教中道。未曾有一法。不從因緣生。是故一切法。無不是空者。如是則生也是空。死也是空。直饒道个不生不死也是空。須知此空是千聖之洪源。萬靈之根本。吉吾父子。無量劫來。纏綿生死。但向這里。直下解脫去。珍重。

玄文上座。請爲師父知白公對靈小參。師云。知白玄公。依子出家。淨業成就。今年八十有二歲。念佛刻期坐化。其生西之驗明矣。今日其子太印。特上鼓山。飯僧修薦。請山僧對靈說法。資助往生。公知麼。西方只在目前。彌陀元是自己。只因讀熟上大人。末後自然可知禮。只如公知後作麼生。蓮花臺上化生時。碧玉階前親授記。

孝男薛毓棟。奉薦故考大中大夫山東布政使司參政薛公弱園居士。請對靈小參。師云。嗚呼弱老大居士。其遽往耶。爲有不往者。憶去春訪我山中。𨿽未嘗傾倒底蘊。蓋已目擊道存矣。至冬月忽聞易簀之信。眾皆咨嗟嘆惜。獨山僧與居士。嗒然相忘於言外。何者。居士當年登髙第入詞林。出主文場。備歷外任。淸政有聞。人皆以爲得。居士果何得乎。若有所得。卽今在什麼處。一旦世緣告終。眷屬官位。一時頓棄。飄然長往。人皆以爲失。居士果何失乎。若有所失。則天上人間。出入往來者。是什麼。現前歷歷孤明。聽山僧打葛藤底。又是什麼。所以得者若浮雲起於太虛。失者似浮漚散於巨海。浮漚𨿽散。巨海湛然。浮雲任起。長空不動。這个湛然不動底。眾生迷之。爲六道生死。菩薩修之。爲六度萬行。諸佛証之。爲無上菩提。故云。迷之則生死始。悟之則輪回息。然迷悟在人。不在法也。弱老居士。向這里直下承當。頓超生死去。只如承當一句。又作麼生。先佛世尊云。一切眾生性淸淨。從本無生無可滅。卽此身心是幻生。幻化之中無罪福。居士但恁麼薦取。伏惟珍重。

孝男趙孟垕孟垐孟至。薦考元安居士。請對靈小參。師云。元安居士知麼。三緣和合而受身。身非我有。歲月遷流而計壽。壽不我加。吾人自墮地以來。念念密移。新新不住。直饒百歲千歲萬歲。乃至八萬四千歲。終歸於盡。良以。世人不識眞。乃認妄以爲眞。不識妄。乃迷眞以爲妄。眞身無相。徧法界以彌綸。眞壽不遷。歷億劫而常住。由不知此。故趦趄於六道。往復於生死。如旋火輪。無有休息。故釋迦老子云。一切眾生。生死相續。皆由不知常住眞心性淨明體。用諸妄想。此想不眞。故有輪轉。正當今日。破妄歸眞。頓超生死一句。如何道。無明實性卽佛性。幻化空身卽法身。元安居士。但恁麼薦取。

弟子文盛文規。薦師爍欣。請對靈小參。師云。爍欣上座遷化已來。七日了也。且道。七日以前。是爍欣耶。七日已後。是爍欣耶。正當七日。是爍欣耶。七日以前若是。云何有死。七日以後若是。云何有生。前後旣非。中間豈是。所以云。過去心不可得。現在心不可得。未來心不可得。眾生於不可得中。輪回生死。諸佛於不可得中。直證菩提。迷悟𨿽殊。總歸無得。這不可得處。是汝安身立命處。知麼。一場生死一場夢。無始來今尙未惺。今日髑髏打脫了。个中悟去最分明。

孝男林太鼎。資薦考文若居士小祥。請對靈小參。師云。古者道。百骸俱潰散。一物鎭長靈。且道。是什麼物。良久云。三世諸佛。不敢正眼覷著。歷代祖師。結舌有分。𨿽然。官不容鍼。私通車馬。三世諸佛。以此坐微塵裏。轉大法輪。歷代祖師。以此了悟心宗。傳佛慧命。文若居士。以此迥出塵勞。髙登佛地。文若居士。本與諸佛諸祖。同一鼻孔出气。萬劫千生。莫教忘卻。

林宜甫居士。薦室陳孺人。請對靈小參。師云。眾生於無身中受身。故於無生死中受生死。若非正眼豁開。六道輪回不已。只如正眼。作麼生開。試看。未入胞胎以前。這生死在甚麼處。四大各離之後。又在甚麼處。前後旣無。中間豈有。見有者。乃病眼見空華耳。故釋迦老子云。知是空華。卽無輪轉。亦無身心受彼生死。非作故無。本性無故。且悟入本性一句。如何道。本無男女相。那有聖凡名。歷劫不生滅。現前無古今。孺人但恁麼會取。

中秋小參。師云。秋空一片月。照見幾多人。人顏自老少。月色無故新。只這無故新的月。晦也未曾暗。朔也未曾明。弦也未曾缺。望也未曾圓。世人只向明暗圓缺上看月。只見月的影子。未見眞月。如何是眞月。良久云。腦後眼睛開。眞光照天地。

孝女曹性曇性節。孝孫曹鴻芝。薦妣謝孺人。請對靈小參。師云。生死不是有。涅盤豈是空。要知端的意。夜半日頭紅。謝孺人捐世以來。五七了也。且道。這一靈眞性。生死二字。還變易得麼。若變易得。昭昭靈靈。隨處作主的。是甚麼。若變易不得。爭柰這个皮袋。東拋西擲。這里見得明白。則變易不變易。皆爲剩語。何者。蓋一期生死。渾如昨夢。了不可得。只這不可得。諸佛証之。爲大涅盤。眾生迷之。號生死始。孺人須向這里。豁開慧眼。洞見根源去。正當恁麼時。且道。孺人在甚麼處。秋風吹竹戶。明月照嵓扉。

孝男張士詹士眉。出繼男士弢。薦考靑方公。請對靈小參。師云。百年浮脆身。存捨勿憂喜。是身如水沫。聚散無定止。了得此身空。卽證金剛體。不生亦不滅。無終亦無始。萬徳悉圓具。三界難可比。一念忽歸源。當處出生死。只如歸源底路頭。在什麼處。良久云。父母未生前薦取。珍重。

爲總督部院李公。對靈小參。師云。恭惟本省總督李公。捐世以來。六七了也。書吏鄭榗葉世蔭等。寅夕侍公之側。公飲食教誨。無不備至。念無以報髙深。特上鼓山。禮懺飯僧。奉薦冥福。仍請山僧。詣靈說法。嗚呼公之徳澤在生民。功勛在社稷。一旦稅駕。朝野嘆息。然三界有漏之身。莫不有死。何者。以局於形。囿於數故也。𨿽然。須知有不死者。何者不死。爲名不死耶。功不死耶。名有時而刊。功有時而盡。惟有能建功立名者。不生不滅。無去無來。爲萬化之樞機。是生靈之大本。𨿽示生而生所不能染。示死而死所不能變。現形而形不能局。在數而數不能囿。廓然淸淨。超然無礙。眾生迷之。則生死無窮。諸佛悟之。則當處解脫。然迷亦無所失。悟亦無所得。但有隱顯之異耳。故祖師云。迷悟如隱顯。明暗不相離。今付隱顯法。非一亦非二。公還知此法麼。神光一道輝天地。萬象森羅鏡裏觀。伏惟珍重。

方聲木僉憲。奉薦太封君廣巖老居士。請對靈小參。師云。太翁廣老居士。富而能儉。貴而益謙。老而愈壯。慈而且嚴。此世人所共知者也。至於明罪福。而廣行眾善。修禪淨而期登九蓮。禮誦勤勞。福慧深堅。此非世人所得知者也。太翁謝世已來。已經七七。卽不生淨土。人天福報。世世具足。況太翁志。不在人天。而在淨土耶。𨿽然如是。道霈更有進焉。昔日盤山寶積禪師。一日出門。見人舁喪。歌郎振鈴唱云。紅輪決定沈西去。未審靈魂往那方。幕下孝子哭云。哀哀。盤山聞之。身心踴躍。豁然大悟。且道。渠悟个什麼。哀哀。太翁向這里。直下領得。曠劫來事。只在如今。覿體圓明。了無欠剩。其生死去來。娑婆淨土。是什麼陽焰空花。太翁知麼。鼻孔只在唇皮上。不用區區更別尋。伏惟。珍重。

馬法秀東王公薦親。請對靈小參。師云。孝男王梅。孝孫希聖希賢希尹。爲太封君王公諱繼本。太夫人李氏。謝世以來。四十餘載。每懷鞠育之恩。昊天之徳。未申報答。深慟於衷。玆者榮膺綸旨之錫。光垂泉壤之休。乃徼福於覺皇。歸誠於僧海。大作佛事。少盡孝思。仍請山僧。詣於靈次。說法開導。惟靈諦聽。夫三界眾生。莫不有生死輪回之苦。故世尊云。此娑婆界。是其難地。若欲出生死難地。直須拔去生死根本。到無生死處。此無生死處。乃是當人安身立命處。只如生死根本如何拔。咄。喚什麼作生死。生也等浮雲起於太虛。死也若浮漚散於巨海。或見有生死之相者。乃是翳眼見空花耳。只如無生死處。畢竟如何到。豎拂子云。會麼。佛子住此地。卽是佛受用。常在於其中。經行及坐臥。太君太夫人。但向這里。豁開正眼。直下超脫去。珍重。

秀卿李公薦親。請對靈小參。師云。孝男李英孫希頴。爲太君李公永平。太夫人董氏王氏宿氏文氏。謝世已久。哀慕不忘。念非三寶之恩。難酬罔極之徳。乃特入鼓山。飯僧修懺。大作佛事。用資神爽。仍請山僧。說法開導。惟靈諦聽。昔世尊於楞嚴會上。謂阿難曰。妙性圓明。離諸名相。本來無有世界眾生。因妄有生。因生有滅。去滅名妄。滅妄名眞。是知三界眾生。因昧此圓明妙性。乃於無名中立名。無相中立相。無眾生中見眾生。無世界中見世界。起生滅之見。墮凡聖之情。所以云。凡夫見諸法。但隨於相轉。不了法無相。以是不見佛。若能以法界海慧。照了諸相。猶如虛空。親見本來常住佛性。離名離相。不生不滅。無世界無眾生。可謂徹法底源。直達彼岸也。會麼。不見一法卽如來。始得名爲觀自在。太君太夫人。但向這里。直下超悟去。珍重。

小參。舉。先師道。釋子妄分禪教律。看來總是一心光。師云。大眾要識心光麼。禪三界綿綿。教紅塵浩浩。律蕭何不識。山僧恁麼批判。且道。是分是不分。若道分。甚麼處是分。若道不分。怎柰禪教律三名不亂。有人揀點得出。許伊具眼。𨿽然。忽有个漢出來。問光未發時。如何是心。咦。寧可截舌。不犯國諱。

孝男趙炯等。薦考憲生公。請對靈小參。師云。今日讀憲生趙公傳。知公翩翩佳公子也。少以文學著。中以徳義著。公才足以調鼎鼐。行足以致君親。其排難解紛。卹貧周給。皆公之緒餘耳。一旦溘然奄化。無不人人太息。孝男趙炯炌灼。念無以酬罔極。特入鼓山。飯僧禮懺。奉薦冥福。仍請山僧。對靈說法。公知麼。覺性圓明。死生一夢。夢境千差。本人不動。蓋眾生無始以來。夢眼未醒。驅馳於心識。轇轕於根塵。種種取捨。皆是輪回。若非法王出世。示還源之法。無由解脫。正與麼時。且道。還源底路頭。在什麼處。舉拂子云。會麼。蝴蝶莊周都不識。只許儂家獨自知。

孝男趙﹝火﹡寧﹞﹝火﹡宣﹞。薦考勉生公。請對靈小參。師云。法本離言。不可以言宣故。法無眾生。離眾生垢故。法無生死。生死一夢故。如是則山僧作麼生說。勉生居士。又作麼生聽。會麼。木人嶺上呵呵笑。石女溪邊暗點頭。

鼓山爲霖和尙餐香錄卷上

鼓山爲霖和尙餐香錄卷下

書記太泉錄

紀賢傳

本智西堂傳

師諱如騰。字本智。福州福淸人。姓劉氏。早歲喪親。卽慕出塵。不謀生產。惟日與諸善友。共營佛事。年三十。禮支提升公落髮。修諸密行。一眾敬畏。出嶺見雲棲和尙。授以念佛法門。一聞諦信。身心歡喜。復還福州。閉關於水西之象鼻庵三載。克苦履踐。每以靜中。覺諸念紛擾。因閱傳燈。至外道問佛。不問有言無言。世尊良久處。忽爾狂性頓歇。不覺失聲曰。世尊印證我。自是不假調伏。淨念純至。出關至支提。一日山門經行次。忽面前開廓。身心虛豁。得大輕安。遂有偈曰。水骨拄杖火毛拂。釋迦不知是何物。四方八面沒遮攔。信手拈來活轆轆。丁卯至鼓山。與履徵諸公謀興祖庭。延博山和尙開法。山至一見器重。舉爲西堂。及山還江右。席虛七載。皆師匡維眾事。羣情向背。一攝之以眞慈大悲。人人徳之。甲戌。永老人來主當山。師復內外調護。且時與老人盤錯。日臻玄奧。常喜作無生偈。老人深爲贊美。又呈前偈。老人親爲書之。誡勿令人見。浪杖人來山。師復周旋無間。杖人一日爲大眾開示。是法住法位。世間相常住。雄辯滔滔。辭鋒橫發。師曰。和尙固慈悲。但太費辭耳。某甲祇兩句可盡。杖人曰。如何。師曰。法本不生。常住不滅。杖人撫掌大笑曰。這老賊。我今日識得你也。後在天界寄師偈。有火毛拂子笑春風之句。蓋敍師語也。師操履深密。見地穩實。容貌衝粹。言辭簡雅。𨿽徳臘俱髙。而謙光燭人。精勤不倦。見者意消。癸巳四月初旬示微恙。起坐如常。至十八日辰刻。泊然而化。世壽七十有七。僧臘四十有八。

靑林尊宿傳

尊宿諱如鑑。字靑林。候宮人。姓林氏。幼孤。奉母至孝。十八茹素持戒。至雲棲禮蓮池大師。得淨土旨訣。又至顯聖。參湛然和尙。令看無字。遂執侍左右。一日因低頭拾箑有省。作偈呈曰。趙州狗子無佛性。脫下袴子來遮面。面子未曾遮得全。半身露出令人厭。湛公撫而印之。首座麥浪。每欲勘之。而未得其便。一日因師呈吹毛劍頌曰。我有吹毛劍。寒光如閃電。當機覿面揮。鋒鋩人不見。浪便問曰。如何是吹毛劍。師作拔劍勢。浪曰。此是刈禾刀。師曰。吾昨日在石橋上過。無端打破缽盂。湛公按住曰。首座气宇如王。侍者腳踏實地。兩人乃各休去。久之以母老辭歸閩。年三十五。始往國歡寺。禮嶽山西公祝發。遂結屋石林。與母偕隱。後母亦落﹝髟／采﹞爲尼。精修無間。實師至孝所感云。及母卒。師復同曹源越山二公出嶺。參湛和尙於雲門。時林得山司農在座。謂湛和尙曰。靑師已有省發。何不對眾吐露。湛目師。師遽指傍僧曰。和尙問。何不祗對。其僧惘然。湛曰。這賊。師遂拂袖而去。未幾過吼山。參密雲和尙。不契。乃拉曹越二公。返閩入鼓山。創東庵居之。及眾迎博山無異和尙開法。師遂捨庵爲方丈。明年異旋博山。師與諸公。送至建溪而別。因禮聞谷老人於寶善。遂同曹越。相依煆煉。閉關六載。日增智證。及聞老人返眞寂。師亦同二師還三山。越公居鼓山之調象庵終焉。師與曹師。卜居長基嶺之松庵。承雲棲詔旨。日持佛號。晚修懺摩。深夜頂觀音像旋繞。凡二十餘年。後因世亂。曹師旣出住福淸之靈石。師乃返石林。掩關不出。精進如少壯時。而一室中。時聞異香焉。師平日所得淨施。悉買生命放之。然每以念佛放生勸人。故福城感其化者甚眾。師以康熙丙午六月初旬示微疾。神思安詳。不沈不亂。至期。弟子問曰。師此時作麼生。師曰。平日所幹何事。大眾來問疾者。皆環繞助師念佛。師曰。今日可謂。蓮池勝會也。乃泊然而化。世壽八十有七。僧臘五十有二。越七日茶毗。火光金色。時發香气。平日所持木念珠不壞。弟子性晉性證等。奉師靈骨。塔於鼓山。論曰。時當末法。祖風凋零。後生輩才跨禪門。便受衣拂。自旣易得。又易以與人。誑﹝言﹡赫﹞閭閻。成羣作隊。鞠其端倪。總由因地不眞。故陷入魔罥。不自覺知耳。今觀靑林尊宿。早年如是發心。如是見人。如是省發。如是言句。而深埋頭角。隱遁終身。潛修密煉。六十餘年如一日。收功末後。頭尾俱正。此豈今日禪者。所能夢見耶。嗚呼若師者。可謂法門之魯靈光也歟。

明一靜主傳

靜主諱太悟。字明一。漳州漳浦人。姓張氏。幼業儒。年二十五棄家。往杭州黃山光明寺。禮雪杭師剃落。首參天童密老人。卽從稟戒。次參顯聖金粟。後旋閩至鼓山。一見先師。不覺心折曰。眞吾師也。遂傾心受誨。居下板凡一十八載。一日堂中經行。忽然靈光披露。萬法平沈。自是每入室呈所見。先師無可否。惟微笑而已。先師年八十。示以偈曰。君今學道已多年一知半解許君說。若要縱橫無礙用。尙須拔去一重楔。到此方知事事如。豈容俗學妄分別。穿衣喫飯只尋常。通天徹地一輪月。悟得偈。益自勉勵。先師入滅。余繼席。悟居寺後之調象庵。又五載。密自履踐。深有所證。時舉古徳機緣。或拈或頌。吟笑自樂。其拈無夢無想話曰。此則公案。判論者𨿽多。錯會者不少。蓋爲未透向上一竅。祇向識神中。妄起分別。殊不知。主人公也不在有夢想處。也不在無夢想處。也不在日用浩浩處。且道。在什麼處。良久云。一雙窮瘦足。從來不出門。其頌本來面目曰。從來个事絕言詮。狗口才開落二三。生與本生轉是錯。所知忘處頗相當。其自適曰。大道絕有無。有無被情驅。跳出有無外。方能得自如。得自如有何拘。大海波心騎鐵馬。須彌頂上釣金魚。此系道人快樂處。造次凡流爭識吾。一日微恙。卽自剃髮。沐浴更衣。謂侍者曰。吾當去矣。者曰。師何往。何所分付乎。悟卽自取紙筆大書曰。衣履送上方丈。經書歸禪堂。不須沐浴更衣。火化入舊塔。偈曰。打破太虛空。踢翻生死岸。優遊無底舟。眞个快活漢。遂歸榻吉祥而臥。侍者走報余。急往覘之。見其微息綿綿。大呼曰。靜主去得好。宜著精彩。頂門上一箭。直透過那邊去。悟復開眼點首。大噫一聲化去。實壬寅三月念二日午時也。茶毗牙齒不壞。有骨一片。五色鮮明。世壽五十有一。僧臘二十有六。悟爲人性剛毅。事不合意。輒形辭色。甚至怒罵。故人多以是少之。今觀其末後一著。則其生平所得者不淺。未可以常情議之也。嗚呼。若悟者。可謂克始克終。有頭有尾。鼓山門下。一了事衲僧也。

一行上人傳

一行上人晉江人。姓莊氏。幼業儒。卽知佛理。年二十八。禮無異和尙於鼓山。立名智嚴。授念佛法門。問所以念法。異曰。一心念去。行受教三十餘年。把定題目。深有契證。乃作一心念佛歌以自見。辭旨雋朗。事理圓備。大有裨於淨業行人。嘗稟如是律師菩薩戒。聽素華法師天臺教觀。一相居士林公熙曾。佳公子也。與締世外交。最稱莫逆。館於別業。資以四事。凡三十年如一日。可謂難能也。壬寅冬。謁余於紫雲。余問曰。一心念佛歌。是居士作否。行曰。不敢。余曰。佛卽今在什麼處。行豎一指。余曰。死燒作一堆灰了。向甚處與山僧相見。行乃低頭。余曰。居士是通佛法人。可點茶來。行笑曰。和尙也不消得。又一日余謂之曰。人皆病居士恩愛重不能出家。是否。行曰。政坐此耳。余曰。金剛王寶劍。何不拈出。行曰。和尙若肯攝受。某敢憚其行乎。余唯唯。卽日上堂曰。無見頂相。个个圓滿。爲什麼我顯汝隱。燈王座子。人人有分。爲什麼我坐汝立。還知麼。鏌鋣未出匣。遊絲千萬丈。等閒拈出來。一斷一切斷。下座。行趨入方丈曰。謝和尙慈悲重重相爲。余曰。知卽得。行便禮拜。癸卯正月。隨余還鼓山。二月八日落髮。頓進三戒。取文殊一行三昧。字之曰一行。安單正法藏殿。行業精勤。一眾敬愛。嘗與諸禪徳。作答唐復禮法師眞妄偈。極爲得旨。被余認出。行徳余賞音。益自憤悱。八月中秋後。以事至溫陵。九月廿八日還山。卽入方丈。作禮曰。某此行𨿽赴道友林公之召。亦欲借此還俗家一看。至泉忽生一正念。我已出家。豈有復入俗捨之理。遂不去。書禁足二字。貼於壁間。親友見訪。俱不報謁。惟與林公。傾譚數日而已。卽日示疾。日見沈重。余往慰之曰。上座此病恐不起。生死關頭。不可被他瞞了。一生修行得力處。全在這里。行唯唯。至十月初三日。乃謂余曰。某大期至矣。但無以報和尙慈恩。當於淨土相見耳。遂謝醫藥。吉祥而臥。念佛不絕口。稅擔上座謂之曰。公決志往生。何不畱一偈。與眾言別。行曰。要偈作麼。但要受用耳。𨿽然。要偈也不難。卽說偈曰。何用談玄說偈。一句彌陀便是。從來十念往生。是心不可思議。至初八日辰刻。請余至榻前。曰某當去矣。余謂之曰。阿彌陀佛是法界身。還記得麼。行曰。記得。菩薩亦是法界身。眾生亦是法界身。余曰。上座自己聻。行笑曰。豈有二耶。余曰。正好向這里。上品上生去。行遂對余。朗誦上品上生章一徧。余亦念佛五百聲。助之回向畢。行曰。請和尙歸方丈歇息。某尙未也。余趨出。少頃令人扶起。坐定卽瞑目。嗚呼。行出家。未及一載。履道方殷。而遽化去。似若緣淺。然以余觀之。行家居六十餘年。而末後一著。乃在名山大剎。圓頂納戒。臨終神思不亂。念佛坐化。其往生必矣。謂非夙於佛法中。具大因緣。能有是乎。故爲傳之。以勗夫後來者。

闍黎無一純公傳

闍黎名太純。字無一。建陽水東張氏子。家世業儒。年七八歲好放生。十二慕出家。父母不許。十七。博山無異和尙代座董巖。公往參禮。領狗子無佛性話。念四補邑庠。有人相勸云。汝求出家。有何利益於人。不如做功名。如陸相公等。行菩薩行。豈不更妙。公遂發願云。若使我得志。必使昆虫艸木。皆得其所。頭目髓腦。俱報佛恩。連三科不第。遂隱本處妙髙峯。專提話頭。時刻不放忽。一日早課。誦楞嚴咒。至一心聽佛無見頂相。豁然有省。得大慶快。遂有頌曰。頂門出入。應用無情。全憑自己。莫問他人。乃作據本論。先老人見之。深爲贊嘆。有羣弟子。來求講學。公爲約云。我的法門。與諸學究不同。要喫齋學課誦。參究性命。一炷香後。方許開講。諸弟子皆翕然從之。於佛法中。得生正信。三十六。在聞谷師太會下。受菩薩戒。後古航和尙。從博山回。公同眾於鳳凰山下。創報親庵居之。每從請益。公父達宇居士。久依博山。畱心參究。一日示微疾。端坐廳堂。親朋圍繞。手撚數珠。念佛而化。眾皆嘆仰。得未曾有。公益感發。遂矢志出家。先老人。本與公先人。締世外交。最爲莫逆。乃以書招之。丙申春。爲達宇公營葬畢。卽辭家人。直抵鼓山。老人一見。大喜曰。此秀才出家榜樣也。卽爲剃落。居禪堂隨眾。每自念靑山白雲。常懷夢寐。今一旦得之。豈可作等閒看耶。是以十餘年來。朝禪暮誦。操履愈嚴。山中爲祈升平。修大悲懺三年。公皆與焉。最後眾推公主壇。公道宇魁梧。執鑪行道。威儀虔肅。眾望之以爲須菩提從空而下也。丙午秋。得脾疾。飲食減少。精修不懈。臘月八日。爲眾戒子羯磨。梵音瑯然。至望後體漸衰憊。公遂無意人世。決志往生。乃書偈四首。以見志曰。念佛通身佛現。个中那討背面。百千三昧法門。當下一時周徧。摩頭佛上我頂。舉手佛光現前。要見時時得見。華開誰說遲延。彌陀法界身。我亦法界體。今日空歸空。何曾有此彼。西方在目前。何處不周圓。恆在寶蓮臺。經行及坐眠。丁未正月四日夜。余率眾爲公禮大悲懺。禱觀世音。助公往生。懺畢往覘之。公奄然一息。偃臥禪榻。余問曰。正恁麼時如何。公曰。某全體首楞嚴大定。余曰。正是受用處。公熙然合掌謝之。良久自起趺坐。泊然而化。世壽七十。僧臘一紀。畱龕三日。茶毗斂骨石。卽於本年臘月大寒日。入舍利窟之海會塔。

道霈曰。余年十八。往遊董巖。道過潭陽。晤公於妙髙峯。見其儒服而佛行。與語甚歡。知爲有道人也。後二十四年。公入鼓山披剃。獲與同堂。如隔世再逢。喜出望外。方二年而先師遷化。余忝繼席。舉公教授新戒。蓋以徳不以臘也。公年近古稀。而精進如少壯時。居常以此事相切磋。一語會心。未嘗不手舞足蹈。今觀其末後一段光明。知其所得者不淺。故爲傳之。以示諸來者。

記

重修萬歲塔記

昔閩忠懿王。於梁開平間。立寺於福城東南隅之補山。額曰萬歲。爲祝釐也。寺後建磚浮圖七級。髙一百五十尺。舉城皆見。極爲壯麗。自梁至今垂千載。興修不一。弗可考也。崇禎間。住持靜庵。嘗募緣重修。順治己亥。颶風大作。層級剝落。且有大榕。生於堂之上級。靜庵之孫一微。克承先志。乃謀諸封。君方公克之公。慨然捐金倡緣。諸宰宮善信。各樂贊助。起手於康熙二年癸卯五月甲戌。落成於七月庚辰。共費白金二百餘兩。內外堅密。足垂永久。事竣。微乞余記其事。余聞。塔廟所在。卽有如來眞身。八部諸天。及一切護塔善神。晝夜擁護。散花供養。又塔者取其矗云插漢。髙顯殊特。使一切含齒。戴發。舉目卽見。一瞻一禮。植菩提種。法華經云。若人散亂心。入於塔廟中。一稱南無佛。皆共成佛道。如是則建塔修塔。蓋欲與大地羣生。結成佛因緣。又卽是供養如來眞身。其功徳利益。不可思議。豈特區區爲省會壯觀而已哉。是不可不記也。因以付諸管城。

光孝寺重修大雄寶殿記

富沙據八閩上游。山川淸淑。風物閒美。而俗尢雅向佛乘。郡城四郊。梵宇碁布。鐘磬交接。居然雒之嵩少杭之西湖。光孝在郡治之南。距城二里許。隔岸塵囂。虹橋鎖斷。背獅峯而面雙水。極稱形勝。且寺基弘廠。曲徑重門。修廊廣殿。金容晃耀。祇樹菁蔥。凡信心登禮者。疑梵釋龍天之宮。從空而墮。不知身之在人間世也。按舊志。寺創自六朝。唐額隆興。宋爲景徳天寧萬壽。至紹興。攺賜今額。元末兵燹寺弛。至洪武二年。僧原聳及徒惠開文佳者鼎修之。太師文敏楊公榮。狀元丁公顯。各有碑記。而復毀於嘉靖辛酉島夷之變。是冬僧一正等。先構小殿五楹。至萬曆丙子。中丞龐公尙鵬。欲蠲寺稅。而甌令曾公士彥。力贊之。始得以所蠲並募緣。重樹大殿。極爲巨麗。迄今已九十載矣。況經鼎革。戎馬蹂躪。𨿽佛像如生。而毀瓦腐椽。岌然有棟橈之懼。康熙壬寅。建安邑侯山陰周公霞城。以公餘之暇。往遊其間。智種頓發。恍若夙契。慨念今昔之頓易。興廢之靡常。愴然者久之。乃特捐俸爲倡。命寺僧悟關洪緯等。募緣修葺。一時紳衿士庶。聞風響應。各捨所有。以勷厥舉。是役也。始工於壬寅夏六月。告竣於明年癸卯冬十月。共費白金千兩有奇。壯實牢固。有若鼎造。又明年甲辰季秋。余自石鼓來寶善。悟關洪緯輩來請記。余樂觀其功徳之有成。故不辭而爲之言曰。昔世尊於靈山會上。以佛法付囑國王大臣者。政慮末法澆漓。正宗澹泊。苟非有力大士。不足以振興之。仰惟。今上以幼沖之年。誕登寶位。統有中外。在處興崇三寶。丕闡宗風。而周公以名進士起家。出領大邑。政事之餘。乃能雅畱神於方外。新古殿於將傾。聖君賢臣相與顯發。引斯民於正覺。贊皇圖於永年。究其實地。皆從佛會中來。不忘佛囑。與廣大願力所致然耳。昔唐宰相裴休之父肅。先世爲許玄度。建越州塔。未終而化。後托生梁武帝之孫蕭察。因訪曇彥禪師。爲入定觀其夙因。師云。許玄度來何暮。昔日浮圖今如故。後眾請師。修龍興大殿。師云。非吾所爲。三百年後。自有非衣功徳主。遂銘之。至唐三生爲裴肅。果如其言。觀此。則昔甌令曾公贊龐撫公。以所蠲寺稅。鼎建斯殿。未滿百年。殿已朽斃。而周公適臨建邑。乃特倡緣修葺。復還舊觀。庸詎知周公非昔曾令公。乘其願力。復重來耶。因果不爽。事非徒然。乃特發之。以告來者。是爲記。

紫雲佛頂庵知白玄公生淨土記

嘗聞之。古徳云。佛法有什麼事。行得卽是。蓋入佛法中出家。本爲度生死。苟不能行。卽於生死不得力。何佛法之足云。予觀近世出家。稱能行者。殊不多見。因讀知白玄公傳。獨有感焉。公溫陵人。姓鄭氏。徵仕郎謙初公仲子也。幼業儒。娶陳氏生一子。是爲玄文上人。文生不染俗。志慕出塵。公中歲陳氏卒。遂偕文蔬食修淨業。及文脫白。庵於紫雲。公就養。而淸修之志彌篤。居常百事不幹懷。靜坐一室。念佛不輟口。年八十。適予開法寺中。遂從剃染納戒。嘆曰。何期衰暮逢此勝緣。喜不自勝。經二年。一日示微恙。偃臥禪榻。一息奄奄。乃寄語檀越。斯以西方相見。又與子文問答訖。遂起趺坐。念佛化去。實康熙甲辰歲九月七日子時也。嗚呼。今童年出家。至於白首。而一句彌陀。如嬰兒學語。旋念旋忘。不得純熟。公八十落髮。方三年。而臨終正念分明。神思不亂。念佛坐化。其生西方無疑矣。是固公平日。見得明。信得及。行得力之所致。而佛法中出家有若公。則行之一字。亦庶幾無愧矣。昔脇尊者八十出家。三年證阿羅漢果。公八十剃度。三年而生淨土。時有今古。理實同然。故特筆之。以風來者。是爲記。

靑林尊宿塔志

此花磁瓶內。乃靑林尊宿靈骨也。尊宿諱如鑑。候官林氏子。十八矢志慕道。出嶺禮雲棲。又參顯聖湛和尙。看無字有省。後以省親歸閩。及祝發。復出嶺侍湛。久之歸鼓山居東庵。及博山無異和尙開法玆山。宿傾心事之。遂得旨焉。自是深埋頭角。潛修密煉。至年八十七。示寂於石林舊隱。茶毗。火光金色。香气馥鬱。平日所持木念珠不壞。道霈仝銓部林孔碩居士等。請靈骨歸於本山尊宿塔。時康熙丙午年臘月大寒日也。住山道霈謹識。

大照山記

昔世尊誡勅比丘。不得好遊聚落。當於山間林下。閒居靜處。念所受法。以滅苦本。故凡在佛世出家者。皆得道證果。無空過者。今時當後五百歲。斗諍堅固。而染衣剃髮之人。汩沒塵勞中。竟不知出家爲何事。往往干涉人間。動違經律。爲白衣居士所譏嫌。求其正因出家。修遠離法。不染世間者。如星中揀月。非曰全無。蓋希有耳。明普照公。永安龍江鄭氏子。幼業儒。中年深悟浮幻。志求出世。乃棄家投博山離凡西堂。削髮納戒。旣而思覓阿練若。爲眞修行地。遂於淸溪林﹝木﹡祭﹞。得藍氏山。林木蓊蔚。泉竹淸泚。坐鐃鈸而面金鰲。頗稱形勝。遂捐衣盂貿得之。結屋數楹。於其上額曰大照。時崇禎癸未夏也。至順治丁酉。徒眾雲集。而庵狹無所容。遂募眾鳩工。鼎建大殿。照廊兩廡。又於左臂。建樓五間。右臂爲齋堂庖廚。更立田爲香燈之需。建塔爲歸藏之地。而大照道場。煥然遂爲一方勝剎矣。今照公年逾古稀。而精神矍鑠。修淨業課法華。日無晷暇。而諸徒子輩。皆能深體師心。克勤煉行。亭亭物外。不染世氛。豈非能仰遵如來明誨。而爲末法眞比丘耶。髙足無涯上人實始終厥事。特乞余文。刊石以垂永久。照公道行。余素所敬慕。故不辭荒蕪。而漫爲之書。

鼎建毫光閣餐香堂記

夫僧預三寶之數。爲人天大福田。四海同居。合和無諍。同法而修。同堂而食。乃期趨乎大同之道也。物無巨細。一歸招提。便屬十方。或私之者。得無量罪。千佛出世。不通懺悔。金口凜然。詳載經律。鼓山自梁開平神晏國師。肇建叢林。禪祖相承。八十餘代。至天啟丁卯。博山無異和尙開法玆山。龍象雲從。乃於大殿之東。建堂五楹。西向爲應供之所。逮崇禎甲戌。先師永覺老人。來主當山。重建寺宇。乃攺堂南向。縱五丈三尺。廣六丈六尺。而兩分之。前爲齋堂。後爲庫寮。先師旣沒。道霈忝承遺烈。繼守山門。僧眾日集。而堂狹無所容。有大檀那楊公諱士傑法名太隆者。關東蓋州衛人。爲靖南王耿公之姻戚也。隨駕入閩。休官多暇。每策馬登山。傾心問道。一旦智種頓發。慨然願捐貲。撤去故屋。命工掄材。卽其址建大閣五楹。上爲庫寮。凡檀信所施。六和所需。皆出內於此。顏曰毫光。取如來白毫相中一分功徳。蔭庇子孫之義。下通爲齋堂。足容五百僧。列坐而食。顏曰餐香。取維摩詰請飯香積。飯諸大眾之義。起工於康熙六年丁未二月念有一日。告竣於本年閏四月念有八日。共費白金六百餘兩。不求他緣。皆居士一人獨任。可謂難能也。南閻浮提眾生。以財爲命。卽藏有朽貫。倉有陳紅。未肯輕以與人。今居士乃欣然揮金。以成斯閣。藏貯招提物。供養十方僧。苟非於三寶眞淨福田中。夙植善根。深生正信。疇克爾耶。且僧者佛祖所自出。供僧卽供佛。其所得福徳。曷可思議。故爲記之。勒諸貞瑉。以垂永久云。

序

四家頌古序

古公案無頌。頌自汾陽始。陽之後雪竇繼之。號稱頌古之聖。嗣是諸家皆有頌。洞上頌名最著者三人。投子靑。丹霞淳。天童覺是已。頌無評。評自圓悟始。悟之後。萬松林泉繼之。悟評雪竇。松評天童。林泉評丹霞與投子。是已。後人合之。目爲四家頌古。禪者倚爲指南。予以爲。道本離言。言莫之及。古尊宿爲物作則。臨機拈出。如石火電光。苟非眼辧手親。早是白雲萬里。所以頌之者。猶寫鳥迹於空中。數魚蹤於澗底。但仿髴於想象之間而已。況又從而評之哉。𨿽則慈悲之故。有此落艸之談。不知如水益乳轉失本味。識者惜之。玆特刪去評唱。錄其本頌。壽諸剞劂。以公天下。儻有本色衲僧。一見心許。則余是刻。功不唐捐。如謂不然。自有諸師之評本在。

刻佛果圓悟禪師法語序

達祖西來。直指人心。見性成佛。而曹溪猶云。說个直指。早是曲了也。矧乎後代牽枝引蔓。說參究說踐履。以至種種關防。得非以實法系綴人。而背祖宗之明訓耶。是大不然。蓋眾生根性。萬有不同。上根利智。單刀直入。固所不論。若中下之機。未能領荷。全賴至人間出。苦口垂慈。曲施方便。不然。何以救末流之乾慧。起狂學之痼疾哉。宋圓悟禪師。飽參諸方。備嘗艱苦。後於演祖聲色中。頓斷命根。遂嗣其法。故其示徒法語。皆自眞參實悟。力踐純養中來。所以能攻人之偏蔽。策人所未至。杲大慧。禪中傑也。於大悟之際。乃爲渠曰。正好參禪。又云。一切但低細和合。先防自犯三業。提向上那一著子。教兄弟日有趣向。至於虎丘隆。佛智裕。華藏民。皆一代偉人。其教之修己之方。接人之要。亦靡不委曲周至。不致滲漏而後已。今之學者。資稟志气。較大慧輩。不啻霄壤之隔。而又弁髦參悟操履之功。妄欲荷擔佛祖重任。是奚異跛鱉而逐飛龍。凡庸而希梵位哉。師嘗有言。同學之中。惟龍門智海。昔嘗熟與究明。但逢緣遇境。莫不管帶。何止此生而已。窮未來際。證無量聖身。也未是他泊頭處。迹斯語也。則當時之知此者。蓋亦鮮矣。又何怪乎今之世哉。霈生也晚。且駑鈍無似。每思唐宋法運之隆。龍象之盛。未嘗不心飛神馳。將奮力而企及之。不可得也。玆於師全錄中。得此法語讀之。如暗遇明。如貧人得寶。霈𨿽不敏。請事斯語。故手錄出。將鐫板別行於世。客有難於予曰。此濟家語耳。子業洞宗。不本宗是圖。而亟亟於他宗之語。毋乃迂乎。予應之曰。佛法者自心之佛法也。𨿽建立門戶。有若不同。而究竟窮極。豈有二致。故師有云。佛法本無彼此。諸宗皆六祖下兒孫。若謂我臨濟宗須得我宗派盛。寧粉身碎骨。終不作此見解。予何人斯。顧敢別生異見乎。客慚而退。因並筆之。以冠諸卷首。

重刻天如禪師淨土或問序

昔世尊於三乘教外。別示淨土一門。詳開九品。普接三根。本是至簡至易之道。又是難信難解之法。故經云。不可以少福徳因緣得生彼國。可見能諦信淨土者。乃是多福徳。多因緣之人也。近世參禪未得旨者。樂談向上。佛祖在所詆訶。心性亦復掃蕩。況教令念阿彌陀佛。求生淨土。是猶資章甫而適越。匪徒無用。反滋鄙笑。昔永明壽禪師作四料揀。以禪淨二門。抑揚誡勸。政爲此輩耳。其意。蓋謂參禪者。縱得一念。從緣領悟。猶有無始習气。一生功行。未能卒盡。若不求生淨土。親覲諸佛。以自磨煉。久居娑婆。則有陰境之患。故有十人九錯路之誡。念佛者𨿽現在未曾開悟。而一生彼國。卽階不退。一見彌陀。卽悟無生。故有萬修萬人去之勸。夫永明爲法眼嫡孫。不專以本分事接人。而乃於淨土一門。曉曉若此。是豈無故而然耶。學者盍深思之。天如和尙得法天目。禪淨圓融。固是家法。又慮禪者。不達永明料揀之旨。乃作淨土或問一書。自立主客。反覆酬詰。釋其羣疑。示其修法。策其怠惰。然皆博引大經大論及諸祖成言。以證其說。以生其信。余觀淨土諸書。不啻汗牛。求其婆心苦口。克的示人。無出或問。是不獨爲淨土指南。實乃禪學者之金鍼也。銓部林公。涵齋居士。長齋繡佛。棲心禪淨者有年。痛今時禪者。務虛名忽實踐。弁髦淨土。自失法利。深可悲怋。乃特倡刻是書。庶幾藥其萬一。是亦永明天如之心也。命餘一言。以發其意。勸贊淨土。本屬夙懷。不敢以不文辭。漫爲識諸簡首。

靈石曹源禪師語錄序

夫知識有明眼。衲子有正因。一見一語。畢世不忘。苟師家眼目不明。學者行腳因地不眞。卽使久依座下。親相授受。但彼此欺誑而已。何益於道哉。靈石曹源禪師。早歲與靑林越山二公。結伴參禪。徧歷諸方。如顯聖金粟。皆久親炙之。不契。乃振錫返閩。見博山於石鼓。深蒙錐札。領旨言外。遂傾心師事之。及博山歸。而三師復同掩關於延之寶善。凡六載。共相砥礪。先眞寂老人。甚器重之。時扣關而入。與之盤錯。及老人歸杭。而三師亦卽出關返福州。越師隱鼓山之調象庵終焉。而曹師偕靑師。隱長基嶺之松庵。前後凡三十載。靑師善藏其用。深蓄厚養。今年八十有三。而慧光渾圓。如出水芙蕖。亭亭物外。天下不得而物色之。曹師乃俯隨眾請。出住靈石。剪荊棘驅虎豹。革故鼎新。升堂入室。煥然一代中興矣。乃客冬化去。其子焰寒輝。錄其語示余。且徵序焉。余觀其拈弄拋擲。皆自眞參實踐中來。非世掠虛之輩可得而彷佛。但出世未久。遽掩化權。不獲盡展厥蘊。以光顯祖道。深爲法門惜耳。按師自題眞贊云。新丰之孫。博山之子。觀此則知其心。嗣之已非一日。卽博山在常寂光中。亦當熙然微笑。不至於橫點首。蓋師家之眼目。與學者之因地。兩相會遇。明感暗合。有終不可得而忘者矣。是爲序。

丫山晦杲禪師語錄序

晦杲禪師怙公。久依博山法席。深有所證入。旣而一衲參方。深埋頭角。方是時。密雲老人盛化天童。中興臨濟之道。座下龍象蹴踏。常不減千眾。公隱居雜務寮。行業精苦。一眾敬畏。崇禎丁丑冬。余至山。適公起單去。每聞飽參弟兄稱嘆公不少。置心慕之。恨未之見也。未幾。聞其出世羅浮丫山兩處。道風大播。龍天推出。果不容埋沒矣。後三十年。公塔木已拱。始得其錄讀之。喟然嘆曰。此後學參禪榜樣也。今時無復此等人物矣。觀其拈弄。皆自實地中流出。其所作歌偈。𨿽多不協音律。而受用處不淺。然皆信口而說。信筆而書。不容人攺竄一字。其不爲文字相所縛如此。而皮相者。乃以是病之。不知此老長處。正在此也。夫攢花簇錦。勾章辣句。如今之三家村土地廟。稱堂頭和尙者。如稻麻竹葦。是豈可與公同日而語哉。蓋公眞操實踐。親自博山鑪韝中出。且徧見前輩有道尊宿。及其出世。乃說自己心中所證法門。語言工拙不計也。中孚上人從公得度。居士樊君蒼雪歸依門下。且親見其臨終書偈坐脫一段因緣。特入山請余較閱。重刻流通。余嘉其志。不避僭越。細爲讎較。凡字之訛者正之。句之滯者疏之。間有繁冗者刪之。如是而已矣。不敢別加色澤。以失其本眞也。公在常寂光中。必以余爲知言。而亦藉此。與公神交於無間云。

靈石寺志序

山川顯晦有時。人遇山川有緣。苟非其時。非其緣。𨿽有若無。遇猶不遇也。靈石爲玉融古剎。創於唐興於宋。實曹山耽章禪師脫白處。其主席皆宗門巨匠。如佛心才山堂洵。備載傳燈諸書可考也。入明寢衰。至萬曆初。殿宇圮毀。僧徒淪沒。同我禪師以邑名諸生。掛冠披緇。棲止其中。徒眾雲從。行業精苦。晨鐘夕梵。稍復淸規。葉文忠公過訪贈詩。有安得捨身從老衲。坐看初地布黃金之句。其見重如此。同公涅盤後。上首弟子曹源﹝泳﹣永﹢﹝盈﹣又﹢夕﹞公繼之。重建法堂。請方冊大藏經。以本分事訓徒。諸徒子皆能仰遵遺範。克肖前懿。靈石之名。遂駸駸然有聞矣。今夏施虹澗郭孟履兩先生。幅巾杖履。相約來遊。淹畱旬日。攀蘿緣磴。搜剔諸名勝。其朱晦翁張徽蔣之奇程師孟諸賢題詠。皆於苔蘚中捫得之。復得宋參軍許難十五景詩。又作記序。詳紀其事。且率諸巨卿名公和朱夫子葉文忠諸作。前後搜羅。共得若干首。集成巨帙。列爲四篇。曰形勝。曰僧寶。曰建置。曰藝文。而玆山之嵓巒樹石。殿閣樓臺。名僧碩儒。佳文麗句。大槪已見。靈石諸勝。從此當益大著於世矣。豈非時哉。兩先生當代名公卿。所遇極通。顯然猶雅。畱意名山一景一人。一泉一石。廣探博采。亹亹不倦。苟非於玆山。夙有因緣。疇克爾耶。書成將付梓以行。命余弁首。余媿不文。無以發兩先生之幽懷雅趣。爲此山增重。聊舉時緣二義塞白。兩先生其不以我爲誕乎。

禪影艸題辭

溫陵素稱佛國。而近代禪學尢盛。有郭臺在道人。世本閥閱。幼讀書攻詩文。年二十餘。屏去所習。爲先師座下五戒弟子。靜居守志。長齋參禪。又三十餘年。每以所得。形諸偈頌。時與諸老師碩衲。問答酬唱。余開法桑蓮。來求圓菩薩戒。以所著禪影艸一冊求證。究觀其見地平實。句法老練。靈機慧質。得自天性。第惜坐在理路。不免爲知見所使。果能勇撥塵緣。力探道賾。破無始之迷關。了向上之大事。則空室妙總。又是一个再來也。餘日望之。道人其勉諸。

謝飛卿道友六十壽序

壽居五福之首。古今之所共尙。然皆以歲月爲壽耳。夫以有限色身。與無窮之歲月。互相摩蕩。其能勝之者。寧有幾人哉。何者。吾人莫不稟父母之气。受四大之身。自墮地以來。生住異滅。更互貿遷。剎那不住。所以自童而壯而老。皆念念密移。而昧者不覺。卽莊生之論大年也。以大椿八千歲爲春。八千歲爲秋。而悲夫彭祖。達人洞觀。亦朝菌蟪蛄耳。何壽之可言。夫眞壽者。人之神明也。如鹽在水。如膠在色。量包乾坤而不大。明逾日月而不光。盤根空劫。垂蔭萬象。𨿽示生而不爲生之所流。示滅而不爲滅之所變。剎那洞貫十世。微塵橫亙十方。匪有假於他術。乃自性之常分耳。善慧大士曰。有物先天地。無形本寂寥。能爲萬象主。不逐四時凋。吾嘗以此自壽。今敢以壽吾飛卿道兄。蓋將與道兄。立足威音之先。而握手樓至之後。坐水月之道場。修空花之佛事。轉娑婆爲淨土。變地獄爲天宮。如一眾生未成佛。誓不於此取泥洹。其爲壽地。寧有量乎。卽述此爲飛兄六十壽言。亦使世人知有此眞壽。不徒以色身歲月。爲活計也。區區九如之頌。顧可同日而語哉。

張在輝道友六十壽言

康熙丁未秋八月念有一日。乃在輝張公花甲初周令辰。蓮社諸友。請餘一言。爲公南山之祝。余與公道交。餘十載矣。見其兩丈夫子。挺然玉立。孝友醇至。克世其家。諸孫曾疊起方進。而未艾公。可謂向平累畢世間福徳無事人也。而公則未肯以此自安。乃從朝至暮。矻矻孜孜。或爲法門。營辦佛事。或爲戚裏。挫銳解紛。無晷刻暇。至於爲鼓山。散累僧之殘田。冊膳僧之稅米。規模區畫。殫厥心力。無不爲千年常住之計者。其好善樂施之心。與卹貧赴急之意。皆得之天性。自少至老。志不少衰。且年來神益王。體益丰。而心益仁慈寬厚。則公之壽量。已見諸行事。形諸肢體矣。惡俟餘言之祝哉。抑嘗聞之。古徳云。福觀人量。壽觀人之用心。二者公皆有焉。何者。往歲當散田時。里人欲私其所有者。以蠢語侵公。公恬然不介。默然無辯。及其事告成。而公毫無所染。其人始大慚服。以此知。公之量與用心。皆福壽之相也。惡俟餘言之祝哉。𨿽然。世間福壽。公備有矣。然更有進者。吾覺皇氏之教人一句彌陀。澄淸五濁。期生淨土。受法性身。供諸佛於晨朝。度羣生於曠劫。出五陰窟宅。裂三界樊籠。劫火洞然而不焦。大浸稽天而不溺。無起無盡。不滅不生。直至成佛。永不退轉。此出世間之眞福眞壽也。因並書之。以爲公大年之祝。

題跋

書禪源詮後

禪源詮都序。以余所見。凡三本。一南藏。一楞嚴。一雲棲。楞嚴與藏本同。藏本注腳蛇足。而字多亥豕。雲棲本削正是矣。而獨於本文。添減字句處。不無臆見。細觀文意。上下不相連屬。猶不若藏本之爲妥。然後知非出大師筆。或大師化後。門人所刻也。今乃以三本虛心參酌。務成善本。付梓流通。讀者試一較勘。其得失可知也。

題佛牙

或疑此牙非是佛牙。而嘲予起塔者。予謂。是否俱無所考。但予見建州開元越州顯聖。所供佛牙。皆相類故塔之。且佛十身中。有眾生身國土身。然則一切世間。若依若正。皆是如來淸淨法身。況此牙乎。卽如世人用金銀銅鐵。土木寶石。致作佛像。固不可執定謂是佛。亦不可執謂非佛。況巍巍寶塔。使見者睹相起信。發菩提心。悟入實相。何不可之有乎。

書憨山大師壽昌語錄題辭後

壽昌師翁。撾毒鼓於萬曆間。中其毒而死者。實繁有徒。而博山鼓山。相繼而起。尢爲顯著。今觀憨山老人。題壽昌語錄。謂壽昌鐝頭。大似黃面衣缽。此語不減靈山葛藤。又被盡底覷破矣。至謂聞聲中毒。與感悟流涕如空生。不知能得幾何人者是中毒最深。感悟流涕最切者。無如此老人也。豈可謂天下無知心之人哉。辛丑冬日。偶閱老人夢遊全集。見此題辭。遂錄冠師翁語錄卷首。倘天下後世有見此錄。而中毒流涕者。是又老之所發起也。

題洪紫農先生墨迹

余至溫陵。首晤紫農先生。見其爲人脫略機械。飄然塵垢之外。功名利祿。雜然陳前。竟無以奪其志。又縱觀其所書紫陽九曲詩帖。峻骨擎天。匠心獨出。一點一畫。不肯落晉宋人圈繢。然後知斯人爲希世之人。而斯書爲希世之書。政當與斯文。並傳萬世而無獘者也。昔人謂。論書當兼論其平生。顏魯公書借不工。尢當爲希世之寶。況又工耶。余於先生亦云。

爲池心宇道友題畫

澄公筆底溪山。心老胸中丘壑。兩人驀札相逢。不覺一時呈露。古松偃蹇。崖石嵯峨。木橋流水自縱橫。茅舍竹籬盡疎曠。亭下對坐晤語者。余與心老。共話無生也。有客扶杖度橋而來者。不知爲誰。觀其意欲尋餘二人共商底事。蓋有道之士也。遠峯之外。更有洞天。澄公筆寫不出。心老想所不到。余亦嗒然忘言矣。

黃子漸戒弁言

佛戒廣矣。然必以殺戒爲首者。以其情最慘。業最重。果報最苦故也。世人啖肉習深。不能頓斷。姑令漸戒。此黃子救世之心也。經月六齋十齋。年三長齋。與孔之不綱不射。孟之不見不聞。是又黃子之注腳也歟。書成索余弁言。此余素所樂道。漫爲書諸簡首。

題淸明上河圖

宇宙之間。總是一幅大畫。今觀仇實父所作。淸明上河圖。又是畫上作畫。𨿽則山川形勝。街市縱橫。車馬駢鬧。人物紛錯。極其精妙。要之九牛一毛。楊天衢居士家藏此卷。命余題後。不免於一毛端上。又加一番點染耳。此卷且止。只如宇宙間。那一幅大畫。畢竟是誰所作。三點如流水。曲似刈禾鐮。

題揭缽圖

馬法秀東王公家。藏元人錢舜舉所畫。鬼子母揭缽圖。極其精妙。經云。母有萬子。皆爲鬼王。凶獰暴惡。日食人子。人民不堪。往白於佛。佛取其幼子賓迦羅。藏於缽底。母率諸鬼子。所謂艸木神。捨宅神。山神。石神。禽虫神等。悉皆奔赴。各展神力。挽其天車。求賓迦羅。而不可得。其慞惶之狀。哀戀之情。極其肖似。因思鬼子母。日殺人子啖之而不厭。一旦失其己子。推求尋覓。號天泣地。無所不至。及見世尊。但令其推愛子之心。以愛人之子。當下殺心卽滅。矢志歸戒。證須陀洹果。且發大願。福庇羣生。凡國中人民無子。從我求子者。悉皆與之。以此觀之。轉凡成聖。只在一念之間而已。何難之有哉。此卷不獨繪畫之妙。其警世之意良深。秀公蓄此。以遺子孫。豈無意哉。敬爲識諸卷末。

題合圭亭石塔

亭曰合圭者。蓋取澗上巨石得名也。亭中古有阿育王塔。不知建自何年。由頂及座石皆毀缺。無一堅完者。監院成源。乃捐資重造。蓋欲令通霄路上。往來之者。於此起一念淨信。合掌低頭。下菩提種。不特爲此亭飾觀而已。功旣竣。敬爲識其緣起如此。

時康熙五年十月十二日。住山某書。

疏

翻刻法華維摩圓覺楞伽佛祖三經起信論募緣疏

夫如來所說法。有微塵數偈句。其流傳震旦者。才五千軸。又僅閟之龍藏而已。出家之士。往往有終身不聞名字者。況得其旨。以了佛之心乎。此佛法所以日衰。而僧徒愈趨愈下。有由然也。古徳湣之。於大藏中揭出大乘精髓。流通宇內。使人人皆可以受持。如法華楞嚴維摩圓覺楞伽佛祖三經起信論等是也。法華圓顯實相。楞嚴巧示眞心。維摩廣談不二。圓覺指體投機。楞伽明自覺聖智之境。達摩引之印心者也。三經則如來始終喫緊之訓。與夫潙山苦口之警。至於起信。則馬鳴大士。宗百本大乘經。示一心二門三大之義。極爲詳明。是諸部其言旣簡。其理極要。如提綱而眾目皆舉。挈領而羣縷皆順。果能通此。則一大藏無剩義矣。故唐宋以來。朝廷以是諸經試僧。使中式者得度。豈不以是哉。楞嚴山中業已翻刻。而法華諸經。則闕如也。禪者有志明經者。每苦於難得其本。九達靜主。慨然願募緣翻板。則流通益廣。法施益博。佛祖一綫慧命。賴以不絕矣。願諸檀信。各捨不堅之財。共成希有之法。昔世尊捨全身。以求半偈。常啼賣心肝。以求般若。況此數部。大乘無上法寶。但捨身外浮財。以博得之。又廣爲印施。以開羣生之慧目。其功徳利益。曷可思議。或曰。子宗匠。不流通諸祖語錄。而區區翻刻法華圓覺諸經。得無捨其本業趨於岐路乎。余曰。不然。爾且道。佛經祖錄中說底是什麼。其人無語。余曰。師子咬人。韓盧逐塊。因並贅於此。以解夫惑者。

瑞迹寺諷華嚴經疏

夫華嚴一經。示諸佛之果海。羣生之性源。與五位菩薩。修行成佛之軌範。具諸法門。廣大悉備。昔如來始成正覺時。不離菩提場。七處九會稱性所說。是爲一乘圓頓法門。非三乘諸經可得而比擬。如來出現品云。此經珍寶。不入一切餘眾生手。惟除如來法王眞子。生如來家。種如來相。諸善根者。若無此等佛之眞子。如此法門。不久散滅。何以故。一切二乘。不聞此經。何況受持讀誦書寫。分別解說。惟諸菩薩。乃能如是。可見無上廣大法門。要諸眞正大乘根器。方克領荷。凡今日有能於此經中。見聞隨喜。生一念淨信者。卽是其人。如蒙光天子。聞天鼓說法。頓超十地是也。苟不生信。𨿽見不見。𨿽聞不聞。如聲聞在座。如聾如瞽是也。蓋佛法大海。信爲能入。不信則不能入。如到寶山而空回首。未免覿面錯過耳。印瑞老衲。受林浦眾檀之請。重興瑞迹古剎落成。將募諸善信。諷誦華嚴大經。以結一乘圓頓種子。爲疏大旨。以俟賞音。

廩山募緣疏

廩山我宗岷源也。今子孫徧天下。而塔委荒艸。剎掩寒云。無問及者。有無可禪師。天界之的嗣也。獨熱於衷。乃特廣其基。構修其塔石。復立香燈。爲永遠之需。餘千里遙聞。爲之加額。旣竭微力。以贊厥事。復書是語。以告同門。惟願大家出手。共闡祖風。則宗屬幸甚。法門幸甚。

募掩骼疏

時當末造。煞气橫流。蒼生之歿於非命者夥矣。所以荒郊髑髏。道傍棺柩。積年暴露。無主無依。仁人君子。謀爲掩埋。斯其主矣。庸詎知斯人也。非未來之諸佛。或過去之六親歟。卽此一舉。陰功浩大。誠不可思議者矣。福城林丹章。道友。善念根心。福田日茂。旣遂丰年之願。復發廣收之心。特告同仁。共襄勝舉屍陀林裏。正好悟無生之機。苦海波中。何妨垂援溺之手。物我本同一體。聖凡只是一心。各人若肯承當。普天必臻仁壽。

募修靈源洞疏

靈源勝槪。閩省奇觀。今古名賢。後先遊目。托之吟詠。鐫之金石。蓋斑斑可考也。第歲月云邁。物力匪堅。古亭古庵。旣已廢墜。石垣石磴。尢見荒頺。凡登臨之士。莫不動今昔之感。興修之望也。且牀頭阿堵祕惜固爲儉徳。而方外佳境。收拾何異家園。惟願有力大人。幸垂畱意焉。𨿽博施濟眾。堯舜猶病。而樂山樂水。亦仁智者之能事也。不辭饒舌。會有賞音。

新造大悲香像成修懺慶贊疏

皇淸禦宇。天下歸仁。獨閩海未寧。風鶴時警。金戈鐵馬。王師苦辛。血海屍山。生靈塗炭。道霈與善人池大長。觸目興懷。乃同發願募眾。修禮大悲懺法三年。蓋欲哀感觀世音菩薩。廣大圓滿。無礙大悲之心。爲大地蒼生。懺悔罪障。祈致升平。壬癸甲三春。從事以來。果見海波漸息。山霧潛消。風雨順時。太平有象。無不人人歡忭踴躍。由是復募眾。以旃檀香。雕刻菩薩寶像一軀。安奉法堂。永充供養功徳。旣竣。復有修懺慶贊之舉。第所費不資。亦賴眾緣。惟願有力大人達官長者。幸爲畱意。蓋大福徳事。須待大福徳人。卽一香一花。一瞻一禮。但自正信中流出者。莫非與觀世音無礙大悲之心。同體無二。登斯民於覺地。贊皇圖於永年。功有所歸。事不唐設。謹疏。

募塑大佛像疏

鼓山大殿東尊佛像。方四十載。乃爲蟻所壞。或是當時施者信心不專故。所作功徳。亦不堅固耳。然法不孤起。仗緣方生。安知前佛化去。不爲後佛發起之緣乎。監院成源。始發意鑄鐵佛。以垂永久。第功程浩大。未敢輕舉。今輿議增塑爲上。以石柱爲骨。磚土爲身。漆布固其內。黃金塗其外。如此可保永無蟻患矣。法華經云。若人爲佛故。建立諸形像。或以七寶成。鍮石赤白銅。白蠟。及鉛。錫。鐵。木及與泥。或以膠漆布嚴飾作佛像。如是諸人等。皆已成佛道。是知造佛。乃成佛因緣。不獨爲人天福報而已。自雙林滅度之後。惟賴像教。以啟迪羣迷。凡四眾人等。於尊像之前。燒香散華。禮拜供養。乃至發無上菩提之心。皆藉是爲增上緣。其功徳利益。豈止區區爲一身而已哉。是心作佛。是心是佛。心耶佛耶。元非二物。敬疏大旨。以告有緣。

南園建庵疏

白雲廨院前有南園。延袤十餘畝。環墻繚繞。果木繁蔭。倚鼓麓而面三山。乃通霄路。上別一區域也。張在輝道友。發願於中建小庵一所。以祀普賢大士。蓋普賢乃華嚴長子。願行廣大。彌綸法界。盡未來際。無有窮極。在老之志。其有取於此。旣已捐貲倡首。而復命餘言以告同志。敬爲書其緣起。當有賞音者耳。

文

普勸念佛放生文

夫人生於世。百年光景。能有幾何。一息不來。便是隔世。萬般將不去。惟有業隨身。當此之時。欲念一句佛得麼。欲放一生命得麼。故我今日。普勸世人。毋論若貴若賤。若富若貧。若男若女。若老若少。皆可回頭著眼看破。偸一日之閒。念三時之佛。節浮濫之費。救危厄之命。作淨土正因。植慈悲種子。所謂念佛者。非念他佛。乃念極樂世界阿彌陀佛。以彼佛夙有重誓。攝受念佛眾生。往生淨土故也。放生者非放他生。乃放自己多生。六親眷屬。以渠無始劫來。曾與我互爲父子兄弟諸親。但攺形易報。不復相識故也。何以知然。阿彌陀經云。從是西方。過十萬億佛土。有世界。名曰極樂。其土有佛。號阿彌陀。今現在說法。乃至云。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顚倒。卽得往生阿彌陀佛。極樂國土。十六觀經云。或有眾生。若能至心。令聲不絕。具足十念。稱南無阿彌陀佛。稱佛名故。於念念中。除八十億劫。生死重罪。命終之時。見金蓮花。猶如日輪。住其人前。如一念頃。卽得往生。極樂世界。楞嚴經云。憶佛念佛。現前當來。必定見佛。如上三經所云。豈非念阿彌陀佛者。往生淨土之明證乎。華嚴經云。一切眾生。有命之者。常生利益慈念之心。尙不惡心惱諸眾生。何況於他起眾生想故。以重意而行殺害。楞伽經云。有無量因緣。不應食肉。謂一切眾生。從本以來。展轉因緣。常爲六親。以親想故。不應食肉。梵网經云。以慈心故。行放生業。應作是念。一切男子是我父。一切女人是我母。我生生無不從之受生。故六道眾生。皆是我父母。而殺而食者。卽殺我父母。如上三經所云。豈非放生者。乃放自己多生眷屬之明證乎。古徳云。佛言不信。何言可信。人道不修。何道可修。今得生人道矣。得聞佛言矣。而不信不修者。吾末如之何也已矣。其娑婆淨土之鄙劣殊勝。殺生放生之罪福因果。俱廣載經文。玆不繁贅。惟髙明者。幸自博覽。轉化未信。功莫大焉。

普勸念佛文

夫人之情。莫不厭苦而欣樂。捨苦而取樂。今有極苦。而不知厭捨。有極樂。而不知欣取。非大惑歟。極苦者。此堪忍世界。生老病死。種種逼迫是也。極樂者。西方阿彌陀佛極樂世界。依正二報。淸淨莊嚴是也。古徳以眾生長迷。不達苦樂之故。乃合兩土。而較量之曰。此則血肉形軀。有生皆苦。彼則蓮華化生。無生苦也。此則時序代謝。衰老日侵。彼則寒暑不遷。無老苦也。此則有漏之身。病苦交纏。彼則報體淸淨。無病苦也。此則七十者稀。無常迅速。彼則壽命無量。無死苦也。此則親情愛戀。有愛必離。彼則法性眷屬。無愛別離苦也。此則仇敵冤讎。有冤必會。彼則上善聚會。無冤憎會苦也。此則困苦饑寒。貪求不足。彼則衣食珍寶。受用現成。此則醜惡形骸。根多缺陋。彼則端嚴相好。體有光明。此則輪轉生死。彼則永證無生。此則修道難成。彼則直階不退。此則丘陵坑坎。荊棘爲林。土石諸山。穢惡充滿。彼則黃金爲地。寶樹參天。樓聳七珍。花敷四色。此則雙林已滅。龍華未來。彼則阿彌陀佛現在說法。此則觀音勢至。徒仰嘉名。彼則與二上人。親爲勝友。此則羣魔外道。惱亂正修。彼則佛化一統。魔外絕蹤。此則媚色妖淫。迷惑行者。彼則正報淸淨。實無女人。此則惡獸魑魅。交煽邪聲。彼則水鳥樹林。咸宣妙法。二土較量。境緣迥別。而樂邦之勝。其數無窮。未能悉舉也。今據此而審觀之。娑婆之苦旣如此。西方之樂又如彼。而世之人懵然。乃不知欣之厭之。取之舍之者。皆由多生妄習。蓋覆自心。智慧不生。晰理不明故也。嗚呼人無遠慮。必有近憂。世人莫不知有死。而不爲死後安置。好去處者。亦太錯矣。所以世尊出世。種種方便。勸人念佛。求生淨土。無非指示人个去處底路頭耳。阿彌陀經云。若有善男子善女人。聞說阿彌陀佛。執持名號。若一日。若二日。乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顚倒。卽得往生。阿彌陀佛極樂國土。夫一日二日。乃至七日。一心念佛。尙得往生。況一月一年。乃至盡形壽。一心念佛。而不得往生者乎。又觀無量壽佛經云。或有眾生。作不善業。五逆十惡。以惡業故。應墮惡道。若能至心。令聲不絕。具足十念。稱南無阿彌陀佛。稱佛名故。於念念中。除八十億劫。生死重罪。命終之時。見金蓮華。猶如日輪。住其人前。如一念頃。卽得往生。極樂世界。夫十惡之人。十念之頃。乘佛願力。猶得滅罪。而往生。況正信之士。百念千念萬念。乃至不可說念。而不得滅罪往生者乎。故我普勸世人。忙裏偸閒。每日念佛。或百或千或萬。念訖塡圈。回向淨土。一年旣滿。然後總算。共念佛若干萬。記之於冊。盡形受持。漸積淨業。現爲佛光照燭。罪滅福增遠爲三聖接引。必生淨土。行實願實。因眞果眞。若肯信從。是眞法侶。

祭覺林警公

嗚呼惟公。參博山禪。稟石鼓戒。直心直行。無掛無礙。覺林旣茂。覺華久開。香風徧界。拂去塵埃。木馬逐風。去無蹤迹。坐斷今時。千聖不識。粢盛奉薦。用表所思。不起滅定。其來歆斯尙饗。

祭部臺李公

維康熙五年正月六日。鼓山沙門道霈。謹以香積之供。奉奠於大檀越。本省總督部院李公之靈。而言曰。於惟。皇淸奄有中土。閩稱難治。山髙海阻。辱公持節。徳威震霆。發號施令。山海以寧。朝野紛紛。咸頌公徳。靑如碧漢。正如繩墨。客歲王春來遊石鼓。一見如舊。輙傾肺腑。進以戒善。公乃惟然。喜溢顏面曰。願學焉。別僅一年。三遣訊。我期再入山。庶登慧舸。胡意一疾永揖。人間萬姓號呼。如失所天。餘物外人。久絕情謂。懷公正直。不覺殞淚。形𨿽幻故。神本恆新。長居人天。護國佑民。敢陳香供薦之。靈幾願公不昧。深味斯旨。嗚呼尙饗。

祭方克翁

維康熙五年歲次丙午十月己亥朔二日。鼓山湧泉寺沙門道霈。謹汲龍泉烹鳳茗。致祭於大封君廣巖方公老居士之靈。而言曰。於戲。道霈與老居士。締世外交。僅十載矣。居士以我。爲般若船。而我以居士。爲法城塹。寒溫動靜。顧盻周旋。一出於誠。非彊也。道霈之將去石鼓也。居士誓以死畱。其辭气慷慨激烈。至於垂涕。霈中心感動。爲之稅駕。且十載以來。手書淋漓。存問無虛月。久而愈敬。不見少怠。居士之爲法爲人何如也。今秋居士。以髙年得疾。令嗣聲木先生。宦遊未旋。而太夫人就養。亦未嘗在側。心甚憂懸。不知所出。乃率僧眾。禱佛誦經。仰祝壽祺。遣侍往慰。至載至三。而居士竟致香積遺手澤。示永訣焉。於戲。尙忍言哉。𨿽然居士之於世。圓滿周備。而無憾矣。何者曰富。曰貴。曰壽。曰子孫。種種具足。夫何憾之有。且建開元之寶殿。範靈源之洪鐘。刻龍舒之淨土。護諸山之叢林。凡法門一切巨細。莫不殫厥心力而爲之。是皆樹不朽於祇園。資福慧於生生者也。至於惇睦戚裏。周卹煢獨。爵愈髙而徳愈恭。年愈老而力愈健。和煦慈祥。謙光愷悌。信爲福城大福徳長者人也。當其居疾也。神思怡然。絲毫不亂。付囑後事。一一分明。正念堅凝。坐以待盡。是何異維摩詰之空諸所有。惟置一牀。寢疾而臥者歟。及其將易簀也。道霈遣僧。餞以偈曰。業卸娑婆界。神歸淨土中。本來無一物。如鳥出樊籠。居士見之欣然。首肯移時卽化。則居士必乘其平生信力福力。願行之力。往生上品無疑矣。以此觀之居士世間之福旣如彼。而出世之福又如此。所稱圓滿周備。而無憾者。捨居士其誰耶。而又何庸傷乎。但念儒宗失其典型。法門喪其外護。風淸月白之間。永懷道誼。不能忘情。而時出涕焉。由是謹奠以茗果。而爲文昭告於靈幃如此。居士其鑑之乎。於戲尙饗。

四警語

王岐崗道友。關中人。齊莊端謹。與人無競。然僧慮涉世墮乎。四者之病。乃乞余。作四警語。以勉之。故爲拈儒佛之語。互相發明。是不獨爲岐崗發藥。蓋亦聊以自治云。

忍辱

語曰。小不忍。則亂大謀。法華曰。住忍辱地。柔和善順。而不卒暴。心亦不驚。蓋世出世間之事。莫不成於忍。而敗於不忍。彼果是而我非。則過在我矣。焉得不忍。彼果非而我是。則我心無愧矣。安用較爲故學道之士。當達物我本空。安心如地。一任牛羊犬馬踐踏。不生一念嗔恨之心。是名忍辱。

和气

語曰。色厲而內荏。乃穿窬之小人。世尊以和言愛語。開諭眾生。必含笑先言。蓋和者元气也。天地萬物之所由生者也。一有不和。則乖戾不祥之气。萃之厥身。不可不誡。故學道之士。當平其心地。恬其辭色。使人人望見意消。是名和气。

愼言

易曰。亂之所生也。則言語以爲階。經云。守口如瓶。蓋凡夫三業中。惟口業爲最重。興邦喪邦。在乎一言。一言旣出。駟馬莫追。不可不愼。故學道之士。凡有所欲言。當籌之於心。揆之於理。離諸謟曲。質直無僞。然後發之。無不合轍。是名愼言。

節食

易曰。節飲食。遺教曰。節身時食。蓋欲界眾生。依食而住。一有不節。百病是起。至於殞命。不可不謹。故學道之士。調身有則。方饑而食。將飽而止。卻病延年端在乎。此是名節食。

偈

示自庵禪人

父母未生前一句。百千佛祖也難知。今日與君親說破。石牛吞卻木羊兒。

示希聲禪人

現成一句彌陀佛。日用尋常塞口門。一旦忽然親念出。百千相好耀乾坤。

曾維輔居士薦妣索偈

人生貴知有。乃不負所天。百世祇彈指。三心疾逝川。衣珠原晃耀。宅藏本完全。一悟無生理。超然出蓋纏。

示豎極禪人

出家本爲度生死。豈肯甘爲粥飯僧。一句話頭參不徹。諸方禪會枉擔簦。腳跟站定偸心滅。寶藏掀開家業興。不向此時尋活路。履霜誠恐至堅冰。

示僧

浮生有盡日。世事無了時。是誰能猛省。來此學無爲。三衣堪忍凍。一缽自忘饑。蓮花開水面。亭亭出污泥。

示郭瞻卿居士

西方去此不遙。只在當人一念。念染五濁卽生。念淨九蓮卽現。裂破娑婆愛网。放出彌陀舊面。惟有大智丈夫。方能具此利劍。

牟迦酰牟尼歸迦毗羅國

本是西天眞梵種。卻來東土禮文殊。支那遊徧還歸去。須信驅驅不在途。

贈至善禪人監造三塔

忍寒耐暑不辭勞。運石搬泥興轉髙。五百年前曾著力。用來殊不費纖毫。

奉挽空隱和尙

博山法擔荷師肩。一旦如何便出纏。缽袋有傳名可謝。家風無恙道長堅。木人踏破澄潭月。石女掀開劫外天。每憶尊慈今已矣。靈幃望拜淚如漣。

一脈監院化修路

本是一條大道。年深崩壞難行。大家出手修理。世界從玆坦平。

壽輝生道友四十初度

一自﹝言﹡﹝廷﹣壬﹢旦﹞紅塵。心心在問津。觀河無異見。慕道有全神。壽量來祇劫。年華秀小春。夙根原不惑。何必羨松筠。

示知化上座

夢裏身心休執著。鏡中世界莫貪求。眼光照破三千界。更有玄關在上頭。

次韻陶季深居士入山聽法

此道知君能默識。芟開覺路閒荊棘。幅巾杖屨入山來。魔火燒空早已熄。人生學道貴志眞。要從這里脫根塵。親嘗一滴曹溪水。頓淨人間熱惱心。

寄龍山古雪和尙

天童老牯將八十。產下一麟獨超逸。西江吸盡起波瀾。千山萬山皆洋溢。年來懶動說禪口。歸臥龍山藏北斗。慕膻之蟻競趨之。卻教萬象師子吼。我昔曾登太白峯。與師志趣可符同。彼此機緣各有在。鼻中一竅元相通。

祝壽邑僧會悟明大徳六帙

派出鵝湖道脈長。六環髙掛在鰲陽。諸山領袖推慈徳。一邑梯航噴戒香。峯月淸秋圓皎皎。巒松盛夏郁蒼蒼。四時景物常如畫。盡是吾師大壽光。

夏日送妙湛耆徳歸舊隱

溽暑辭余去。家山信可歸。年髙世自冷。徳重智尢微。宗鏡懸空淨。心燈徹夜暉。何時重聚首。共話箭鋒機。

示淨白悅眾養屙

世人不學道。血气每猖狂。一病忽臨身。逼迫何可當。道者自知病。世念久消忘。惟看不病者。病歸無何鄕。病與不病者。二俱不可量。方知赤肉團。巍巍復堂堂。

示懶生上人

懶瓚逢人懶拭涕。懶融見人亦不起。兩翁千古眞懶人。一段髙風誰可比。上人道號曰懶生。不識緣何立此名。果然會得懶中意。鞭起泥牛火裏耕。

次韻答陳靜機居士

石鼓榕城咫尺間。是誰來扣祖師關。生前有个窮和尙。偏向紅塵覓住山。

一念微萌是禍端。个中境量實洪寬。豁開夢眼曾何有。火宅﹝火﹡敖﹞煎徹骨寒。

答唐復禮法師眞妄偈

眞如不守性。隨迷妄念起。妄與眞俱生。悟眞妄卽止。止處似有終。迷時號無始。迷悟𨿽有殊。不動如如理。此是還源術。了之度生死。

贈澄雪禪友出家

般若鋒元利。寒光每自騰。裂開三界网。放出五湖僧。筆底藏丘壑。胸中盡愛憎。迷途長夜裏。好爲剔心燈。

送思聖靜主還舊隱

送我還山春又夏。看云坐石每相親。巖前喝斷隨流水。嶺上掃開沾足塵。旣已無心懷去住。不知何處覓貪嗔爲憐舊隱鐺兒在。一杖何妨往返頻。

送達際靜主還紫雲修甘露戒壇並柬寺中諸耆徳

紫雲深處多殊勝。地湧壇場戒法眞。層級降升皆有度。鬼神呵護亦非嗔。好憑願力新梁棟。勿卹人言避客塵。臨別叮嚀無剩語。佇看甘露又維新。

題八仙聚慶圖祝施母繆氏七十初度

王母蟠桃正熟時。羣仙聚慶此佳期。瑤花瑞艸俱拈出。爭似蓮池那一枝。施母髙齡方七十。長齋繡佛心恆一。信根植在此池中。壽量綿綿何有極。淸旦天花飄渺來。香風陣陣自縈回。彌陀老子未開口。法語宣流響若雷。聞法卽時登不退。光明相好超凡類。海屋籌盈頃刻間。擬比斯人方一睟。

贈鄭一水居士

羨君深隱無名處。竹徑茆齋自樂天。飲水曲肱誰認得。孔門家法有眞傳。

贈一行禪人

三昧恆沙宗一行。文殊智母教修持。系緣法界離生位。直念彌陀見本師。五濁界中淸徹底。四威儀內坐無爲。百千佛祖從玆出。豈負娘生這面皮。

次韻答楊康侯吏部

毗耶金粟後。芳名久悅服。翰墨徧人間。處處得披讀。邐迆入仁邦。擬可常追逐。擊目果道存。夙緣知已熟。示我以佳篇。論議勢破竹。臨風一長詠。喜气如新沐。會當吸龍泉。待君煮折足。

夏日送還一耆徳還紫雲

老僧年七十。拄杖活如龍。遠訪崱峯頂。方乘盛暑中。開懷論祖道。促膝說家風。別我翻然去。雲山翠幾重。

送宅出禪人還紫雲

師親年老遙相憶。數遣音書到石門。我欲畱之畱不得。此情難與世人論。

泉南獨擅桑蓮地。近日桑蓮又發芽。不惜身心勤種植。春來處處長靈葩。

壽黃母朱孺人五十初度

彌陀壽量元無量。母念彌陀壽亦然。淨土不曾離五濁。須知步步踏靑蓮。

挽溫陵黃靜谷文宗

暌別先生近一年。此心時到紫雲邊。忽聞長揖人間世。淚灑秋風滴露圓。

平生學佛竟如何。生死無因染得他。七十餘年來去事。片雲舒捲在松蘿。

化鹽

長年惟喫福淸鹽。眾口調和色力堅。珍重檀恩何以報。三頓飽參五味禪。

石鼓峯頭雲水眾。靑薺白煮共加餐。檀那若肯施鹽醬。尢見菜根滋味長。

唐泊庵先生以詩見寄次韻奉答

幻世茫茫何有涯。凝眸得岸卽歸家。藏開暗室天眞寶。用發當陽春樹花。道俗渾融元不二。聖凡一體本非遐。頂門正具摩酰眼。陸地何妨自泛槎。

贈林丹章居士父母雙壽

艸木迎燻瑞色鮮。仙姿佛骨體同堅。聲和一似關睢鳥。質妙應如並蒂蓮。砌下芝蘭長養志。堂中日月久忘年。軒轅花甲從頭數。大展三山作壽筵。

題古雪禪師龍山十景

法王峯

迥出千峯上。巍然勢獨尊。諦觀法王法。花雨滿祇園。

續焰峯

眾山將斷處。孤峯又起來。心光常耿耿。不用撥寒灰。

棒月臺

棒落當空月。從教摸壁行。直令階下漢。這里出無生。

護云屏

本是無心物。飄然欲出山。一屏橫截住。未肯卽開關。

潛龍池

恆陽方亢旱。大地望云霓。一壑潛難穩。終當碧漢飛。

金雞洞

昔人得道處。洞亦得佳名。浮生大夢裏。時聞叫一聲。

騰空嶺

雲中橫鳥道。百折自天開。足下無私者。騰空任往來。

聽經石

虛空開大口。晝夜自談經。惟有山頭石。靈然卻善聽。

耀祖巖

巖石本奇秀。藤蘿久幔藏。一番開辟處。祖道復重光。

大道窠

窠中有大道。筆直透長安。不令躲跟者。長年戀碧巒。

寄潘士云道友

故人作令臨漳去。數載音書未一通。遙想牛刀聊自試。技經肯綮善藏鋒。

次韻余長愚居士

逝水滔滔競去前。靑山不攺自年年。法緣一晤良難矣。古寺重逢亦粲然。毛頴生春常爛熳。文瀾瀉玉每潺湲。匡廬蓮社應非寂。又喜宗雷入講筵。

支提山募修禦賜藏經

三藏微言佛慧命。九天降下極尊崇。今朝次第重修飾。建立生生福慧功。

寄唐泊庵居士

父母未生前。分明只這个。起念欲承當。覿面已錯過。微塵元不小。虛空亦不大。生死水中漚。佛祖淨地唾。本來無一物。計議轉懡﹝怡﹣臺﹢羅﹞。惟有香嚴老。擊竹便裂破。畢竟是什麼。咄。

奉答淸溪寒照禪師見寄

十載不聞君隱處。佳音慰我樂何涯。文章盡棄雕虫習。筆力全施縛虎才。得趣雲山道髙矣。任緣出處思悠哉。今時法海尢屍穢。珍重淸溪絕點埃。

題喝水巖

削壁天開巴峽同。怒流長吼此山中。誰雲水是無情物。一囑回頭萬籟空。

夏日次韻夏藥園居士入山見贈

末學支離失所宗。風流儒雅特雍容。涉園種菊已成趣。冒暑登山又過從。聖世是誰儀彩鳳。茅廬端自起潛龍。靈源深處親遊履。不用重修怪石供。

四威儀

山中行。步履輕。觀萬象。自枯榮。

山中住。無思慮。但隨緣。同逆旅。

山中坐。虛空破。超佛祖。惟這个。

山中臥。乾坤大。人不是。少客過。

喜雨﹝無邊龍王是三千世界龍王主見大云經﹞

無邊龍起布慈雲。雨降閻浮四面分。大地田疇皆已足。太平有象普天聞。

謝竺庵和尙請住壽昌

黃龍峯下法王家。枯木重開優缽花。要會兒孫得力句。還須問取老棲霞。

馬駒踏殺天下人。黃龍捄活天下賓。一水洋洋任兼帶。看君殺活令維新﹝時公方應上藍請﹞。

稅擔上座因機不發示此

當人機軸何曾滯。試看六門常放光。幹地旋天頻活轆。超今邁古自騰驤。漢邊日月爭馳逐。人間寒暑競溫涼。大用本來無隱顯。只因夢境卻遮藏。

鄭道者誕日入山有詩答此

夢境原無幾百千。今年年是去年年。身如聚沫呈虛質。名似狂風鼓妄緣。萬木染秋容自瘦。孤峯著雨色尢鮮。欲知眞壽不生滅。試看依稀象帝先。

勉寒輝維那

枯木堂中久坐禪。卻將知見漫縈纏。門頭戶底徒收拾。野店孤村枉向前。有所得時終是錯。無棲泊處始妄緣。威音那畔眞消息。越格道流乃可傳。

勉道果禪人行腳

出門一步最宜端。千里行來事不難。教海禪河能吸盡。始堪平地起波瀾。

鄕鄰有盜葬下院主龍者旣鳴官遷去仍作詩鐫石上以誡後來之覬覦者

累朝祝聖萬年山。臭骨何容穢此間。陰騭旣傷心地壞。歿存受譴事非閒。

廟後神前盜葬墳。子孫旋踵敗紛紛。目前如此見多少。今日畱題特誡君。

無涯禪人求偈示此

大道本無涯。逢人何有盡。南詢五十三。履空成遠近。歸來見文殊。方知無少剩。普賢毛孔中。多生成佛竟。

壽陶正淑居士六十初度

陶公長者人。時來白雲裏。扣我修行門。爲說西方理。公聞卽信受。掀髯一笑喜。猛力斷葷膻。淸齋能克己。今辰值懸弧。花甲方周美。髙堂展華筵。子孫拜累累。我本物外人。無物堪持似。壽公無量壽。蓮花出泥滓。

琉球國人求幻佛二字偈

諸佛眾生本是幻。大地山河亦是幻。若人識得幻樞機。方知幻幻原非幻。

佛是何人我是誰。个中反覆細尋推。一朝親見渠儂面孔子原來是仲尼。

示遊金聲茂才

昔日宣尼集大成。瑯瑯木鐸振金聲。三綱位定知人類。六藝刪修示法程。道貫唐虞心不二。教盈霄壤理尢精。斯文未喪眞機括。一念無私繼聖明。

贈丘羲之居士

茫茫宇宙間。貴賤皆有命。豈是天所與。乃由自己定。所以有智士。罪福宜戒愼。不止圖目前。深達三世徑。丘君本仙姿。形神自閒靜。見客不開眸。心中明若鏡。懸斷死與生。細推衰與盛。毫髮未曾差。王公皆悅聽。世不安命者。險途枉蹭蹬。失足始歸家。四山皆已瞑。君訪我山中。一念生正信。矢志受歸戒。菩提果當證。此去凡接物。不須別評訂。有問造命術。惟以此理進。

壽桑蓮玄文靜主﹝文業楞嚴﹞

處俗不沾塵。披緇道益親。白蓮堪托足。金地是棲神。見豈觀河異。年因閱世新。楞嚴方誦罷。不覺換時辰。

警世﹝二首﹞

三界分明一戲場。登場各各逞剛彊。更闌鑼鼓忽收拾。徒使傍人說短長。

生在閻浮不學道。終日忙忙向外討。縱饒討得竟何爲。可惜棄金而擔艸。

和林介庵居士﹝二首﹞

閒尋老衲跏趺坐。論議風生聽者誰。惟有山頭松與石。時時點首解思惟。

眾類受形皆有命。萬錢下箸孰能思。禽魚縱放歸天海。仁者怡然各賦詩。

王有官善友六十初度諷法華經書此爲祝

夙稟金剛骨。能知不壞身。抹塵爲壽量。荷業本天眞。門外三車舊。衣中一寶新。淸光常照耀。瑞气自彌綸。

釣絲竹﹝二首﹞

誰向靑山把釣竿。求魚緣木太無端。何如一撒漫天网。水陸空行透出難。

鉤頭無餌引黿鼉。也把絲綸地面拖。不著味底來上釣。華亭老子笑呵呵。

喜南嶽毒翻侄孫禪師入山次韻

親自石頭路上來。迢迢千里到巖隈。十年闊別情如海。一晤論心語若雷。荷法知君能祕重。匡時愧我拙鑪錘。好山深處多靈木支本參天賴厚培。

贈西乾上人回西域

雪嶺流沙俱踏徧。迢迢十萬到中華。不求大法度生死。玩水觀山也大差。

東土西天共一洲。多君瓶錫自遨遊。而今更欲還西去。莫昧來時那路頭。

示梵珠維那﹝二首﹞

大道本來無向背。擬求大道卽迷塗。不求又落無明界。猛省還他大丈夫。

世風薄惡不堪親。立志應須效古人。子細用心休自錯。莫教眼裏著金塵。

贈曾常仲居士﹝二首﹞

三年不喫眾生肉。念念存誠報母恩。好憶多生多父母。一心齊度入慈門。

三界炎炎眞火宅。是誰猛省覓淸涼。彌陀處處常垂手。一念知歸卽樂邦。

贈彭爾仁居士﹝二首﹞

親自普陀巖上來。弟兄乘願入胞胎。果然不昧來時路。並蒂芙蕖火裏開。

日用千差皆是妄。不知何處更求眞。个中端的如明悟。鐵樹花開別是春。

登屴崱峯﹝有序﹞

余不登絕頂十載矣。康熙丁未秋。適靑原無可禪師攜方田伯諸公入山。遂約同遊。是日積雨初霽。天气淸朗。萬峯羅列。騁奇逞秀。東望大海。茫茫一白。烹茶坐石。笑語冷然。旣而微風從東北來。可公不禁寒栗。別余先歸。而余復約諸子。盡鳳池之興。及歸則日銜山矣。可公詩先成示余。漫和二律。以志一時之興雲。

屴崱崛然起。迢迢一徑通。萬峯爭列下。二水競朝東。日月看馳逐。乾坤若轉蓬。十年何不到。身在此山中。

住山不見山。久負此躋攀。師至能招我。天開亦破顏。艸香茶共煮。字古石非頑。一覽海山盡。乘風拂袖還。

題靑原瀑布﹝有序﹞

無可禪師住靑原之明年。於東澗之源。得三疊瀑布。發千載之祕。甚爲奇絕。偈以贈之。

萬斛泉源一迸開。三拖白練下雲臺。多年藏在無人處。卻被無人引出來。

示張在輝居士淨業

此去西方十萬億。只在當人一念中。心淨自然佛土淨。彌陀何處不相逢。

一到西方花便開。親承受記脫凡胎。翻身徧入塵沙界。廣接羣生歸去來。

贊

釋迦如來持缽贊

本是西天老比丘。著衣持缽逞風流。長街曲巷區區去。總爲羣生彊出頭。

大悲菩薩贊

法界是眞身。萬象爲手眼。虛空尙可量。手眼莫能數。爲下劣眾生。聊示一千爾。卽用一手眼。捄大地眾生。猶故用不盡。何況千手眼。大士無緣慈。與眾生平等。眾生心不盡。慈悲亦無盡。才一念稱名。全體卽現前。我以現前心。贊現前大士。譬如空合空。一相無有二。

紫芝觀音大士贊﹝有引﹞

客有惠余。紫芝一朵。儼然觀音大士欹身坐普陀巖上。手執淨瓶。相好備具。因感菩薩無礙大悲。隨物賦形。不可思議。敬燻沐拜贊。

我觀此芝。生於大地。大士形儀。從何而至。是知菩薩。無礙大悲。處處應現。如月臨池。一瞻一禮。當發是願。隨類化佛。不著不戀。

水月觀音贊

水中月是天邊月。幻化身爲法性身。念念返聞聞自性。觀音元不是他人。

準提菩薩贊

我觀菩薩本無身。徧現其身福羣有。三目圓照不縱橫。一十八臂執乃異。或慈或威廣攝受。七俱胝佛之所師。以是世間稱佛母。包納養育無遺者。所說神咒五部主。救護眾生益廣大。禦難祈福感卽應。如鏡現象不前後。無作妙徳不思議。我作贊辭蠡測海。但願睹相發信心。攝入宏深願海中。圓滿菩提無所得。亦如菩薩福羣有。

善吒瞿婆二天贊

色界欲界諸天子。善吒瞿婆爲上首。隨佛入於普陀山。與眾菩薩同法會。親見大悲觀自在。密放神通大光明。無邊佛土皆震動。是知欲說微妙法。果聞廣大陀羅尼。一切眾會皆果證。此人此法實難思。故重請問於形貌。大士示以大悲心。平等無爲無染著。亦無雜亂與惱害。於諸一切皆謙敬。無上菩提心最勝。普徧法界導羣迷。繁興種種利益事。其心本性自空寂。大梵聞此卽釋然。至今受持不忘失。微密深證不可測。乃復示現天形像。一切如來法會中。與諸天眾皆同入。覆護持咒諸行人。令所求者皆果遂。無邊功徳妙難思。與觀世音無差別。我作贊辭說少分。如空一隙海一滴。

天童密雲老和尙贊

銅棺山頂。煥然顯現。白棒縱橫。迥無背面。我昔入室。卽信不疑。只今思著。何啻蒿枝。太白千尋。直插靑漢。瞻之仰之。巍巍震旦。

鼓山老人贊

壽昌一滴血。曹溪萬丈波。獨立閻浮界。音韻自婆和。一發存千聖。孤心寄薜蘿。誰人知此意。西來老達摩。

天華石雨和尙贊

釣魚放生。殺活已具。一枝斷拂。當面分付。三十餘年。天華飄雨。散木根株發異苗。婆娑一似閻浮樹。

靈隱具徳和尙贊﹝有引﹞

靈隱之名。久鬧耳中。今日於丹靑之上。驀地相逢。見其道貌。天形儼然。臨天人之上。其善用瞎驢手段。滅臨濟正宗。大三峯之門於天下後世者。非師而誰。衲子之多。報緣之盛。乃師之餘事矣。東魯自明禪人請贊。敬題數語。

心法無形。徳具無量。要用便用。何礙何障。起臨濟宗。滅正法藏。个是阿誰。靈隱和尙。

雪樵道兄贊

禪會早參承。叢林久歷職。天性本疏通。毋固亦毋必。故使聞者喜見者懌。親近之者蒙益。最後受先師毗尼。儼然一眾矜式。但厥蘊未展。而遽趨涅盤。於吾師乎何憾。深爲法門之惜。

東巒﹝火﹡晉﹞公上座贊

巒師化去三年。及啟龕茶毗。肉身儼然不壞。

石鼓山中選佛人。妻孥棄去等微塵。生前行業無人識。死後能畱不壞身。

一脈監院行樂贊

屴崱峯前。跏趺而坐。行襲楊岐。衣披達摩。默然時自說無生。賴有頑石同唱和。微微一笑妙機先。山河大地俱包裹。

均頌道兄像贊

托質建水。毓秀芝山。接物和樂。宅心虛閒。勇於淨業。勤於福田。處五濁界。如出水蓮。若師者。可謂僧中之翹楚。世外之瑚璉者也。

一相鏡公耆宿贊

早入博山室。親參洞上禪。年髙心益壯。世變志尢堅。戒月懸空淨。慈云蔭物圓。晚來歸石鼓。聲光燭大千。

慧云庵主贊

這个老尼。夙稟福智。七齡出家。便爾拔萃。戒徳旣圓。慧鋒亦利。事無不達。理無不至。爲眾導師。淨業是志。廣化有緣。同歸覺地。年逾六旬。別眾棄世。緇素欽風。吁嗟涕泗。遺像儼然。永錫爾類。晝香夜燈。庶幾無媿。

林文若居士贊

善根昔植金剛地。福果今圓祇樹林。莫謂冠裳慕仙迹。應知心是佛陀心。

鄭鈞衡道友行樂贊

褰裳歷徧萬峯巓。采藥歸來气藹然。長在塵中塵不染。此身便是地行仙。

池心宇道友贊

這个老子。須髮皤然。直心直行。念念福緣。買田膳僧。燒瓦蓋殿。修懺三年。太平立見。如此數者。人所難行。公憑願力。談笑而成。我知此公。是福徳聚。廣接有緣。同趣覺路。

我聞上座贊

蓮花爲心。金剛爲骨。居塵不染。臨難不辱。體無我之我。花開古木。用無聞之聞。聲傳空谷。天形道貌孰能知。等閒一筆俱描出。

華林心一耆徳贊

我晤一公。餘三十載。歲月云邁。此志不攺。華林深處。謹閉禪房。翻經念佛。徳業流香。年臨古稀。心如赤子。哆哆和和。接物最普。居塵不染。淨土是期。亭亭物外。僧中白眉。

李今止優婆夷贊﹝有序﹞

善男子管世民世貴。以尊慈李氏優婆夷。法名今止。持齋念佛。二十有餘載。玆屇古稀。初度特入山飯僧請法。以申南山之祝。且持其道影來請贊。余惟。二子孝母之心。卽母氏念佛之心。佛憶母氏之心。卽母愛二子之心。所以子孝母而母必得其壽。母念佛而必定見佛。蓋二者發自至性。非人僞所能雜於其間者也。觀其道貌天形。趺坐圓蒲之上。摩尼在手。經卷在案。童女執杖。侍立於右。意況蕭然。𨿽則身居堪忍。而神已遊於極樂國中矣。敬爲之贊。

影端形直。迹茂本隆。返觀形本。豈墮聲容。一筆丹靑。等閒描出。面目儼然。三更紅日。六字佛號。廿載自持。上品寶蓮。是其所期。

池心宇道友傳余陋質自執拄杖侍立於傍敬贊數語

盤陀石上。一笑微微。惟此侍者。默契當機。父少子老。舉世不信。爾我自知。定於天性。菩提種子。深植覺場。生生世世。同作津梁。

覺林警公贊

人趨學問。吾不取也。而獨取師之不學問。人競說禪。吾不與也。而獨與師之不說禪。蓋不說眞說。不學眞學故。使遠者懷。而近者悅。直令博山鼓山戒法。洋溢乎中國。彼世之羊質虎皮。見艸而悅。視其中枵然無有者。奚啻天淵之隔耶。噫末法風微頺波日下。故吾於師。不得不懷景仰之私云。

廣福徳水禪人贊

槍刀林裏出得身。急浪波中拾得命。回頭直入法王家。一片實心修實行。志若金剛恆不攺。懶把虛空塗五彩。惟憑一句阿彌陀。度盡無邊生死海。

楊君榮道友贊

幼同里巷。聚沙嬉戲。中歲相逢。宛如隔世。緇素𨿽殊道本一致。深入法門。信心不二。圖像於玆。豈徒寫意。我作贊辭。俟龍華記。

空生禪友贊

幼入空門。以至於老。守志不移。瞿曇之道。充然徳宇。廓爾虛襟。望之意消。悟物也深。近登石鼓。親稟妙戒。行願彌弘。法門鼎鼐。

惠如禪友贊

出生名族。脫白南山。童年至老。一志不還。宅心似朴立業惟勤。慈和接物。盎然如春。一句彌陀。六根都攝。極樂娑婆。同歸點雪。

云聚開山祖脈公贊

脫白雲巖。開山云聚。古貌古心。實行實語。空山梵剎。髙插穹窿。惟憑願力。積累成功。年至古稀。蓮邦果熟。怡然坐化。香風馥鬱。遺像於玆。儼然如在。維爾後人。繼業無怠。

潘其西文學行樂贊

豁達襟懷得自天。四方之志不徒然。昂然特立閻浮界。巾服飄颻又似仙。

潘山子孝廉贊

文心夙稟。孝友天植。旣冠成名。不費腕力。浮雲富貴。幻泡死生。飄然卽世。非幻常存。夫子賢回。而哭之慟。乃翁念子。而心不忘。二者一於天性。本非情之所彊。惟此存者。慰子慰翁。試看旭日。朝朝而東。

懷光老衲贊

九旬老衲已忘機。心似嬰兒百不知。惟有彌陀常系念。棲神元在寶蓮池。

寶善內瑩監院贊

荷眾精勤十數秋。赤心片片實無儔。平生行願深如海。不爲魔風浪鼓漚。

桃花庵寂庵老叔贊

親見壽昌古佛來。冰肌雪骨絕纖埃。九旬功滿歸家去。徧界桃花爛熳開。

靑林尊宿道影贊

入徧諸方﹝冗﹣幾﹢牛﹞籠。出徧諸方﹝冗﹣幾﹢牛﹞籠。三五十載。東隱西遁。佛也難覓他行蹤。今年八十有六。猶把一句阿彌陀。切切自念教人念。決定往生。如水必東。試問他是禪是淨。依然齒不露風。﹝日﹡夷﹞个是阿誰。石林精舍老凍膿。

大中丞邵劍津先生贊

早掇巍科。備歷諸任。提師撫蜀。見危致命。至今功徳在生民。峨眉山月同圓淨。

林介庵先生道影贊

易得二千石。難求一缽盂。將明出世旨。先具此頭顱。宋璟徒云悔。﹝璟悔不出家﹞趙州曾道無。焚香靜觀處。浮世自榮枯。

道衝居士。於余夙有法緣。乃圖兩小影。對坐松石上。丙午中秋。再訪余山中。出圖展觀。不覺一笑。敬題數語

不知何世相逢。今生又復聚首。𨿽共松石忘言。彼此原來俱有。且道有个什麼。巍巍殿塔聳雲中。歷劫現前常不朽。

五松圖贊祝林印自居士八十初度﹝有序﹞

予開蓮社於寺之別院。每喜裏中耆英入會。相與締世外交。林浦印翁老居士其一也。今歲在乙巳菊月旣望。屬翁八十初度。令子徳之茂才侍杖履入社。以五松圖請贊。爲翁南山之祝。余不得而辭。翁家世五公。齠年習舉子業。霜蹄屢蹶。乃奮然曰。安事此咕嗶爲哉。因發孫吳祕策讀之曰。此可以收功名矣。累建武勛。擢授遊府。後謝事投林。惟開三徑。嘗與賓朋。爲河朔會。課子孫詩書。僮僕桑麻而已。此外是非。無庸關白也。凡長者之車入鄕。無不式閭而問焉。男女孫曾若干人。依依膝下。凡四世玉樹崢嶸。芝蘭兢茂。方進而未艾也。今春秋髙八十。童顏秀潔。鶴髮婆娑。諸子孫輩。團繞堂前。奉觴上壽。人望之以爲南極老人從空而下。喜气洋洋。其樂無極。林涵齋先生。作五松圖以祝。蓋取其操霜雪而愈茂。秉貞固以自堅。將來之壽。本不可量。區區期頤云乎哉。敬爲之贊曰。

五松並植。如虯如龍。根盤白石。勢拔蒼穹。紫鱗耀日。翠鬣吟風。堅貞自稟。造化同功。拏雲攫霧。矯矯寰中。吾不測其歲月邊際。聊舉以壽夫老翁。

封君方克之老居士贊

豁達姿英特气。儒衣冠佛心地。樂人樂憂人憂。能愛惡無忮求。爵愈髙徳愈厚。禪淨門久通透。年八旬貌孺子。儼如在耀千古。

謝獻可老居士贊

東山鍾秀。桂林挺枝。家傳耕讀。壽茂期頤。子旣跨竈。孫愈岐嶷。身逸心閒。性靜神怡。賓於上庠。季世所師。噫斯人也。吾無得而贊之。

廣宣耆徳贊

貴介種性。衲子行藏。畢竟來升。石鼓之堂。禪淨圓修。矢志蓮邦。珠瑩川媚。徳業流香。迥超塵累。月出髙岡。瞻之仰之。淸光在望。

自贊

屴崱峯頭云。靈源洞口雪。一筆才畫成。天機俱漏泄。或者更問像不像。卻似虛空重釘橛。而今揭出示諸人。一任嗔者嗔悅者悅。

南閻浮提。北郁單越。面目儼然。何勞更說。一朝描上丹靑。未免證龜作鱉。宣侍者急須瞥。莫教眼裏重著屑﹝宣侍者侍側﹞。

這个工畫師。畫出這个像。惑亂天下人。將他去供養。休供養。看取未舉筆時。是何模樣。

這漢子實無知。視名位如脫髮。賤禪道如污泥。儱儱侗侗。憨憨癡癡。有人問著西來意。便拈出當年那一枝。分明半文不值。卻云。是從上佛祖不傳底。咦。

石鼓老頭陀。突出三尺絹。是知堅密身。一切塵中現。處處盡逢渠。難得不相見。眉目何儼然。虛空無背面﹝普蔭道人請﹞。

山連雲起。月逐風行。欲知端的。日午三更。

未有這个。十分顯露。旣有這个。喚馬作兔。將錯就錯。爲君指注。佛是泥作。鍋是鐵鑄。更問如何。靑天起霧。

這漢無知。不識佛祖。自肯自信。人莫攔阻。呵教毀宗。輕今薄古。指土爲金。指金爲土。顚倒倒顚。孰與爲伍。似恁麼不喞﹝口﹡畱﹞。只好貶向無佛世界。任他道短說長。安用揭出祖堂。入一千七百之數﹝靈石請﹞。

智光耆徳贊

出生名族。脫白普陀。博山天童。深探禪河。晚來石鼓。掩彩娑婆。餘光掩映。松栢煙籮。生耶死耶。月渚風柯。面目儼然。髙山峨峨。

都統則行王公贊﹝有敍﹞

公承帝命於靖王駕前。統領萬軍。威震海內。駐閩凡五載。兩訪余於山中。送難發疑。傾倒底蘊。未嘗不擊節稱善。畱詩而去。一旦無疾溘化。朝野爲之驚動。余謂。公之徳澤在軍民。功勛存社稷。更有歷生死而不變。貫天地而不磨者在。公豈死乎。敬爲之贊。以遺其冢子瑜。蓋克世其家者也。贊曰。

於惟王公。人中之龍。頎然而長。肅然而恭。气稟賢良。才全文武。爲國之瑞。爲王之輔。蕩平海宇。奠安邦域。談笑雍容。不遺餘力。一旦溘然。人疑尸解。有化無死。斯言不駭。閩海可竭。閩山或頹。惟公令聞。萬古如雷。

曾維輔居士贊

這个漢子。夙稟靈骨。居堪忍而欣慕淨土。業儒術而勤勞學佛。一句彌陀。事理圓融。十卷楞嚴。文義爛熟。時至撒手便行。蓮香幾日馥鬱。生西之驗旣明。始信斯人如玉。誰謂塵勞海深。究竟不能埋沒。

銘

福州開元寺大鐘銘

大口師時說法。扣無虧聞普洽。昧者覺暴者仁。億萬載日日新。

福淸靈石寺鐘銘

維玆靈石。乃古禪叢。中興啟運。首範洪鐘。一模脫就。萬徳具成。圓常靜應。耳處全聲。無明巨夜。羣生長寢。羅云一擊。卽時喚醒。九峯疊秀。列祖重來。雷音永震。火裏蓮開。

丫山晦杲禪師塔銘

新丰之道。壽昌崛起。博山得之。波瀾浩爾。謹把牢關。雞聲莫詭。惟師傑出。實稱得旨。鐵樹花香。三更日煒。有言必行。愼終如始。取捨兩忘。孰生孰死。塔立丫山。去天尺咫。歷億萬年。淸風未已。

龍舒華嚴山太初坤法師塔銘

法海汪洋。杳無邊際。孰乘智舟。縱橫遊戲。爰有大士。乘願再來。性相關鍵。一擊而開。名儒傾心。執經請益。洪震雷音。斂衽辟易。華藏法界。處處全彰。龍舒黃龍。不離覺場。白塔矗云。靑山郁秀。維師靈光。千古如晝。

方竹杖銘

履險如平。登髙若下。此君之心。空空不借。

佛事

掃廩山蘊空老祖塔

林間睡虎威獰甚。路滑云深少見逢。昔日壽昌遭毒口。直令徧界起腥風。且道以何爲驗。舉香雲。聻。便燒。

掃壽昌無明師翁塔

三十年前大好山。三十年後山不好。賺卻兒孫無住處。只今惟把祖塔掃。掃塔一句作麼生。遂燒香。

掃雲棲師太塔

恭惟。雲棲師太蓮池老和尙。樂邦化主。堪忍導師。推開火宅一門。直指歸元徑路。殺人刀活人劍。一句彌陀。布慈云灑甘露。三聚淨戒。名喧宇宙。道播古今。道霈忝千花之一葉。分接有緣。傳六字之微言。代揚淨化。閩山萬疊。孰非法界眞身。閩海汪洋。盡是五雲法雨。致瓣香於千里。表寸衷於無窮。惟冀倒駕慈航。截愛河之逸浪。髙標赤幟。伏末法之狂邪。重剔心燈。光玆正法。

掃瓶匋眞寂師太塔

恭惟。眞寂師太掌石老和尙。握白馬符。行雲棲令。當陽把斷。魔佛罔測其靈蹤。密地放開。蚊虻皆飲其法海。道霈甫離火宅。首拜猊牀。指往荷山。遂參籌室。仰懷法澤。卽粉骨以難酬。遵稟遺言。惟傳法而可報。遙呈千里之供。聊展無盡之心。白塔峨峨。望眞容而如在。靑山疊疊。沐法化以長新。惟冀不起滅定。倒駕慈航。拯末法之淪湑。續常住之慧命。

安奉本山歷代祖師入列祖堂拈香

白雲深處。一夥嘍羅。攪渾世界。陸地生波。今日落在山僧手裏。不免一齊生按過。燒香雲。萬古閒名除不盡。日日香煙夜夜燈。

丁未七月十九日老和尙九十誕辰拈香

趙州使得十二時。看來猶被時辰使。我師一證無時法。萬劫剎那無彼此。降生成道入涅盤。至今未出剎那際。函天蓋地無欠餘。斡地旋天何動止。石女生兒年九十。人間歲月從頭數。一片檀云籠法界。塵塵剎剎香風起。

謝飛卿居士薦悟非上人對靈

悟得昔日非。方知今日是。坐斷是非關。卽到如來地。悟非上人。是非關已坐斷了也。如來地在什麼處。究竟未曾離本位。个中誰悟復誰迷。

至云聚山爲祖脈山主上供拈香

道交三十載。一別十餘年。今日復重來。死生無間然。恭惟。云聚開山祖脈接公山主。正因出家。實地著腳。言行無闕。而寡悔寡尢。禪淨圓修。而無住無著。靑山梵剎。願力化成。寶國金蓮。淨心夢得。因圓果滿。水到渠成。坐斷今時。髙登上品。只如道霈今日特來。燒此一瓣旃檀。且道。還有相見處也無。乃燒香雲。極樂娑婆毫不隔。香雲影裏現全身。生耶死耶俱不道。那論昔人非昔人。

丙午十月七日先和尙十周忌辰拈香

吾師一念超三際。癡子孤懷記十年。把住虛空尋鳥迹。掀翻大地覓龍淵。新丰調古聞沙界。石鼓聲希震大千。欲報深恩祇這是。淸香一縷自綿綿。

竺庵和尙遷化上供拈香

恭惟。示寂長慶南嶽竺庵和尙。天界之子。壽昌之孫。建祖庭於灰燼之餘。荷道法於凋零之際。瀉懸河口。掣閃電機。大用繁興。玄關洞辟。玆者抽身鬧處。何妨就路還家。撒手那邊。一任空花落蒂。正與麼時。且道與竺公。如何相見。乃彈指云。夜半木童敲月戶。暗中驚破玉人眠。遂燒香。

爲汝器禪人火

數載參尋。爲了生死。四山相逼。如何回互。髑髏裏面眼睛開。大地山河無寸土。

爲明一靜主火

一自鼓山安鼻孔。點胸自許气如虹。更饒一副罵人口。末後方知實踐功。踢翻生死岸。打破太虛空。凡聖位中覓不得。無底船撐烈焰中。擲火炬。喝一喝云。切忌躲跟。

爲慧云庵主舉火

瑟瑟西風透遠林。道人滅迹正難尋。通霄路上重相遇。一句何曾有古今。恭惟。圓寂尼慧云覺師。童眞出家。白首抱道。一生廣大願。建立無量因緣。一點慈悲心。教化幾多男女。而今娑婆緣謝。何妨鬧裏抽身。淨土花開。一任定中見佛。正與麼時。更有末後相送一句。如何道。惟憑一炬性空火。煉淨人間五漏身。坐斷十方全體現。彌陀原不是他人。遂擲火炬。

爲一相耆徳舉火

恭惟。圓寂一相鏡公耆宿。弱冠披緇。卽入博山之室。終身肥遁。久棲建水之濱。精進修心。坐立宛如鐵橛。慈悲接物。哆啝一似嬰兒。四眾依歸。諸山仰慕。某早承提激。晚覲光儀。方思久坐於白雲。詎意遽反乎淸泰。乃因圓果滿之日。正花開見佛之時。聊備茶毗。用焚浮幻。一相老師知麼。東方入定西方起。九品花開第一枝。勝熱門前重煆煉。火光映入寶蓮池。

爲羅信潮善友舉火

火性無我。寄於諸緣。四大五蘊。亦復皆然。恭惟。羅信潮善友。孝悌修身。慈和接物。處世無著世之念。居家有出家之心。取蓮國於金方。創蘭若於石鼓。而今報緣告謝。撒手歸來。回首風塵。一場夢事。須知生也是夢。死也是夢。直饒道个不生不死亦是夢。祇如破夢而出一句。作麼生道。以火炬打圓相云。不見一法卽如來。始得名爲觀自在。遂擲火炬。

爲石衣上座舉火

掃父塔來。全身歸父。大光明中。文彩畢露。

爲希夷張居士舉火

聽之不聞名曰希。視之不見名曰夷。親證不聞不見處。驗取灰飛煙滅時。遂攛炬。

爲本素上座舉火

潔白地上。切忌染污。猛火堆中。還他本素。

爲智楞上座舉火

覷破閻浮夢。來參石鼓禪。三年如一日。行業若靑蓮。托缽歸來也。坐脫未生前。大冶鑪中重煆煉。現前大用又昭然。

爲良恭上人舉火

自心造業自心現。自心懺悔自心見。般若光中心業空。這里急薦本來面。

爲爍欣上人舉火

身爲苦本能招病。病到無身病始安。只這無身重煆過。煆過後如何。倚天長劍逼人寒。便擲入火炬。

爲淨輝侍者舉火

這个皮袋。拋卻多少。今又一个。猶然不了。若要了。識取未生前一竅。擲火炬云。火後一莖艸。

爲靑林老宿舉火

一生林下自磨礱。縝密修持獨有翁。截斷眾流無一滴。挽回末法有全功。恭惟。石林堂上靑翁尊宿。禪林玉樹。僧海寶珠。早歷諸方。得師子踞地之法。終隱林藪。用羚羊掛角之機。佛念一心。事理圓備。蓮分九品。愚智兼收。禽魚皆樂其生。緇素咸頌其徳。因圓果滿。水到渠成。撒手便行。舉步卽到。正與麼時。重參勝熱一句。作麼生道。四山火發無遺影。上品花開正是時。便攛入火炬。

爲圓證上人舉火

出家𨿽晚。行業維勤。棲心淨土。不染埃塵。曉鐘夢覺。俄爾歸眞。勝熱門中重煆煉。西方寶樹正逢春。便擲火炬。

爲三學耆徳舉火

一病淹淹經八月。安閒有法孰能知。熙然坐臥禪牀上。已驗修行得力時。祇如今日。風火旣散。藥病俱忘一著子。落在甚麼處。以火炬打圓相云。火光三昧無遺影。又見蓮花出污泥。便攛入火炬。

爲尙實上座火

脫白此山三十年。精修梵行若靑蓮。我今助爾一把火。還卻髑髏未兆前。

爲蓮生上人舉火

持齋十六年。建亭三五所。推恩撫二侄。竭力事老母。末後乞披緇。預參三寶數。一心一句佛。志願度生死。臨終心不亂。屹然坐而亡。人天畱不住。果熟在蓮邦。萬緣俱擺脫。惟剩這皮囊。資爾般若火。徧體發眞光。遂擲入火炬。

爲無一闍黎舉火

恭惟。無一純公闍黎。居家學道。卽俗明眞。披緇𨿽晚。行業維勤。禮誦無間於朝昏。宗教深明於性地。據本有論。實踐無虧。法門典型。後學矜式。玆屇古稀之壽。乃終今世之緣。定入首楞嚴。願歸極樂國。可謂頭尾俱正。因果全眞。正與麼時。末後相資一句。如何道。以火炬打圓相云。空合空兮無縫罅。火燒火也自淸涼。剎剎塵塵皆淨土。何妨作戲又逢場。

執骨入塔

不壞之身。重加煆煉。石鼓歸來。西方出現﹝東巒上座﹞。

皮膚脫盡惟眞實。收入歸藏白塔中。坐斷上頭無貴位。桃花依舊笑春風﹝眾僧靈骨﹞。

一塔雙親。千秋如在。世出世間。了無掛礙﹝定祥父母﹞。

心淨土淨。因眞果眞。雲中白塔。法界全身﹝太育母道剛﹞。

太靜出家。父母入塔。眞俗雙彰。火蓮秀發﹝太靜父母﹞。

親生子身。子掩親骨。生死本空。天然妙葉﹝眾父母﹞。

白骨堆頭。生死不到。無縫塔中。聲光浩浩﹝鄧禹生父﹞。

煉成一具黃金骨。等閒敲著似銅鳴。無縫塔中光閃閃。古今坐斷不知名﹝一相耆宿﹞。

八十二年。知白知玄。死生夢破。迥出二邊。个中一座團圞塔。占斷三千及大千﹝玄文上座父母﹞。

精修七十年。純金經百煉。只在此山中。佛眼覷不見﹝靑林尊宿﹞。

戒定慧學。三者本有。果滿因圓。收歸這里﹝三學耆宿﹞。

尙實不尙虛。無欠亦無餘。閻浮歸白塔。極樂現芙蕖﹝尙實耆宿﹞。

鼓山爲霖和尙餐香錄卷下﹝終﹞

