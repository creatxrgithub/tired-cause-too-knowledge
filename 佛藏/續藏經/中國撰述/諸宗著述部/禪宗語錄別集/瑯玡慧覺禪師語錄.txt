續藏經瑯琊慧覺禪師語錄﹝序﹞

﹝參學﹞用孫序滌州瑯邪山覺和尙中後四錄

參學門人用孫序

夫宗師之出世居方者。抑而爲之。提綱振維者。蓋不得已。𨿽以應其羣心之所來。而大抵之得人者。其在玆乎。故我瑯邪禪師之出化也。四海云奔。無所不至。大音雷發。無所不聞。其負雄經博論者徑徑勝其數。皆匿影吞聲於其左右。凡是提唱者。各有旨歸。蓋以應動觀機。事無虛發。或滯其語句者。則釋其所黏。或執其意解者。則除其所縛。或坐其向上者。則掇之於未然。或止其中下者。則擊之於已兆。或補其所闕。則正眼具全。或刪其所繁。則大意不紊。皆以離情妄。泯智照。然後眞心現前。古今獨耀。隨方施設。一味齊收。猶如曦馭當畫。影現無垠。觀者四來。圓以隨對。其可得而盡之乎。門人元聚。久探師室。親承指誨。日有升舉。卽而記之。凡百餘則。嗣以纂之。以閒幹前後二錄。目之爲中錄。於是乎。舉前後則中攝矣。舉中則前後盡矣。非離前後而趣其中。非離中而止其前後。中則無後前。前後則無中。

師之大旨。一以貫之。其可得而思之耶。設肆目於其間者。若遊滄海玩羣龍之闕。俯視珍貝。心目燦然。不暇應接耳。師之生緣受業得法。具載之別錄。不復煩紀。所謂開正法眼藏。直指以示人者。其惟我師。

