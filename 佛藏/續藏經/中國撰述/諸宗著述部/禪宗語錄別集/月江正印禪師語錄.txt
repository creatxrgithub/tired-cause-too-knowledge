續藏經月江正印禪師語錄

﹝門人﹞居簡。妙心。大機。慧忠。可橖。祖安。具徳。宗滿。自然。慧觀。壽椿。徳粹。思敬。良圭。景行。本眞。紹宗。文闡。寶生。文藻。自成編育王月江和尙語錄敍

余初遊方時。月江禪師。已出世說法。𨿽辱交三十餘年。而以不及預參徒。久親鑪韝。爲恨。至治間。奉旨金山升座。獲聆提唱。而驚其若河漢之無極也。比者其徒如月。以師語錄示余。始取讀之。脫然如病之遇耆域。不假湯液丸劑。鍼砭灸熨。而﹝聲﹣耳﹢亥﹞欬呼吸之頃。已疾去而平復。百骸調適。而並忘其有身矣。於是持神定气。﹝泳﹣永﹢復﹞沿涯涘。以深入性海。其大無外。其細無內。內無自心。外無萬境。上而十地滿覺。下而三界廿五有。皆聖凡影響。化儀設施。在性海中。非有非無。非存非亡。非取非捨。非來非去。如虛空具含諸相。如大地容載萬物。無自他之間。無今古之殊。乃於其中。縱橫遊戲。捲舒自在。行棒行喝。揚眉瞬目。動靜語默。嬉笑怒罵。無非妙用。或與而奪。或縱而擒。或與無町畦。倐而崖絕。敲空作響。言於無言。撥火覓漚。作於無作。其稱性而說也。雷雨八荒。其稱性而用也。埏埴萬化。噫何此老。作大法施。神通三昧。有如是耶。以吾淺陋觀之。猶所得叵量。又豈無大乘根器。一聞一見。而親證實悟。以續慧命。而傳正法眼。如古塔主之讀雲門錄。有足徵矣。

至元六年庚辰歲三月。龍翔住山比丘大欣拜書。

月江和尙語錄序

前雞足山師弟比丘正澄述

原夫。眞理無當。至音絕常。然理無不周。音無不備。擴而充之。必待曠世開士出焉。師之語要。眞理至音之謂乎。廓洪機之自在也。若海潮之灑雪。迅玄辯之自然也。類天鼓之訇霆。乾乾綱宗。罔究終始。至若空谷答響。洪鐘應擊。固虛通之任扣。奚眹迹之能彰。今玆編集。非師之本意也。禪徒摭而成帙。蓋滄溟之涓渧。泰華之毫芒耳。聊陳序引。用識歲時。至治三年癸亥。孟陬日。

月江和尙語錄目次

卷上

序﹝笑隱淸拙﹞

碧雲禪寺錄

澱山禪寺錄

南禪興國禪寺錄

澱山禪寺再住錄

何山宣化禪寺錄

道場禪寺錄

阿育王山廣利禪寺錄

卷中

拈古

頌古

普說

法語

卷下

佛祖贊

自贊

偈頌

題跋

跋﹝空遠古林東嶼靈石﹞

月江和尙語錄卷上

月江和尙初住常州路碧雲禪寺語錄

平江路太平禪寺住持門人居簡編

師於元貞元年乙未。十一月二十日。受請入寺。指。

山門云。三門俱開。門門可入。通方上士。把手同歸。

拈總統所疏。握古刀尺。秉大權衡。珠回玉轉。雷動風行。

登座拈香雲。此一瓣香。共祝今上皇帝。萬歲萬萬歲。

次拈香雲。爇向鑪中。供養我見住徑山興聖萬壽禪寺。佛慧定智禪師。虎巖大和尙。用酬法乳之恩。遂就座。

僧問云。師唱誰家曲。宗風嗣阿誰。師云。有眼無耳朵。六月火邊坐。進云。官不容鍼。私通車馬。師云。且望闍黎善傳。進云。三聖道。我逢人則出。出則不爲人意旨如何。師云。臂長衫袖短。進云。興化道。我逢人則不出。出則便爲人。又作麼生。師云。腳瘦艸鞋寬。進云。和尙出世。爲復爲人不爲人。師云。心不負人。面無慚色。僧禮拜。

師乃云。諸佛出世。見兔放鷹。祖師西來。像席打令。若據衲僧門下。正好一坑埋卻。所以印上座。尋常見佛見祖。如生冤家。聞道聞禪。如風過樹。今日不著便。被人推入者水牯牛羣隊裏。不免拋三放兩。簸土揚塵。揭開千聖頂門。擊碎今時窠窟。拈拄杖云。芭蕉和尙來也。你有拄杖子。與你主丈子。你無主丈子。奪卻你主丈子。卓主丈云。分開華嶽連天秀。放出黃河一派淸。

復舉。閩王請羅山開堂。羅山才登座。以手斂僧伽黎。顧視大眾。便下座。閩王近前。執羅山手云。靈山一會。何異今日。羅山云。將謂你是个俗漢。師云。好諸禪徳。君臣道合。照用同時。得失兩忘。是非泯絕。只如羅山道。將謂你是个俗漢。又作麼生。棋逢敵手難藏行。琴遇知音正好彈。

上堂。黃面老漢。二千年前。將一條無絲綫索子。把盡十方世界海。情與無情。腳跟下一結結定。喚作安居禁足法門。至今未有个剔脫得底。者裏莫有天然气槪。逸格變通底衲僧麼。我要問你。因甚聞鍾聲披七條。

上堂。舉浮石示眾云。山僧開个卜鋪。斷人貧富生死。僧便問。離卻貧富生死。不落五行。請師直指。石云。金木水火土。

拈云。從上若佛若祖。天下老和尙。總是个賣卜漢。浮石與麼指示。只是罕遇知音。者僧擬透重關。不覺撞頭磕額。只如浮石道。金木水火土。作麼生會。識取鉤頭意。莫認定盤星。

上堂。斬釘截鐵。出眼中屑。百丈耳聾。黃蘗吐舌。

上堂。舉東山空和尙。示眾云。千五百眾雪峯住。無面軟餅裹露柱。橫咬豎咬飽便休。莫倚他門傍他戶。

山僧卽不然。翻著襕衫歌雪曲。倒攜席帽趕村齋。只知隨例餐﹝饑﹣幾﹢追﹞子。也得三文買艸鞋。

上堂。舉拂子云。百千法門。無量妙義。總在拂子頭上。還見麼。擊拂子云。大食國裏。擊鼓鳴鐘。新羅國中。和南不審。且道。趙州和尙。因甚八十行腳。

上堂。碧雲九十日內。與諸人守護心城。內不放出。外不放入。西天此土。總在者裏。蠟人冰。鐵彈子。無位眞人。是什麼乾屎橛。喝。

聖節。州中滿散升座。乾坤交泰。日月光華。和气氤氳。慶雲紛郁。是故。聖人乘大願輪。示現受生。降迹閻浮。垂衣而治。居九五。至尊至貴。統十方。爲瑞爲祥。跨千古以傳芳。掩百王而騰實。恩籠九域。仁被八區。扇盤媧太古之淳風。播羲軒無私之至化。所以道。莫其徳徳音其徳。克明。克明克類克長克君王。此大國。克順克比。自然�龍吟霧起。虎嘯風從。醴泉湧而嘉禾生。鳳凰來而麒麟現。福流恆河沙界。壽等百億彌盧。正與麼時。畢竟如何舉唱。豎拂子。拈起少林無孔笛。臨風吹出萬年歡。

上堂。知見立知。卽無明本。知見無見。斯卽涅盤。無漏眞淨。云何是中。更容他物。

拈云。釋迦老子。十二劑骨頭。百雜碎了也。渾家不管興亡事。贏得和云占洞庭。

上堂。舉雲門云。眼睫橫亙十方。眉毛上透乾坤。下透黃泉。須彌塞卻你咽喉。還有人會得麼。若有人會得。拽取占波。共新羅斗額。

拈云。雲門大師。前頭嚇殺人。後頭笑殺人。若人知得。笑須三十年。

月江和尙住松江澱山禪寺語錄

湖州路何山宣化禪寺住持。門人妙心編

師於大徳七年癸卯。七月十二日。受行宣政院請。入寺。至佛殿云。過去佛。是現在佛弟子。現在佛。是誰弟子。提坐具云。一舉四十九。

拈院疏。宣流善政。允合至公。一句全提。羣機普應。

拈香祝聖罷。遂就座。僧問云。曇花重現。覺苑春回。正與麼時。請師祝聖。師云。堯仁如天。進云。如何是第一義。師云。此是第二義。進云。與麼則喝散大眾去也。師云。獅子咬人。韓盧逐塊。僧禮拜。

師乃云。當陽大坐。正令全提。日照天臨。河淸海晏。塵塵剎剎。全彰諸佛妙門。物物頭頭。總是普光境界。廓示人天正眼。運轉根本法輪。以此續佛慧命。以此傳持祖燈。以此毗贊國風。以此助揚至化。拈主丈云。五鳳樓前吹玉笛。萬年松下擊金鐘。卓主丈一下。

復舉。僧問投子。如何是一大事因緣。子云。尹司空請老僧開堂。

師拈云。釋迦老子。以佛法。付囑國王大臣。有力檀那。令法久住。投子和尙。剖洪音於太古。霈法雨於靈區。直得云漢昭回。金湯惟固。今日忽有人問澱山。如何是一大事因緣。只對他道。曹朝請請山僧開堂。且道。與古人。是同是別。拈主丈。卓一下。但見皇風成一片。不知何處是封疆。

徑山佛慧先師遺書至。拈香。初秋七月有二日。毗嵐捲空海水立。吹倒淩霄第一峯。直得神號並鬼泣。若謂先師滅度。苦屈蒼天。若謂先師不滅度。蒼天苦屈。攔腮一掌。肋下三拳。於今冷地思量著。悔不當初雪此冤。

法旨至上堂。僧問西天佛子。大元帝師。聲震五天。化敷八表。正與麼時。誰是知恩者。師云。法雷普震羣龍喜。慧日才開大地明。進云。獅子吼處兒增健。法雨霶時木向榮。師云。日月無私。進云。忠國師。因唐肅宗問。如何是十身調禦。國師云。檀越蹋毗盧頂上行。意作麼生。師云。瞻仰有分。進云。帝云此意如何。國師云。莫認自己淸淨法身。未審如何委悉。師云。赤心報主。進云。只如今晨。法旨遐宣。人天敬仰。和尙將何報答。師云。雲從龍風從虎。進云。知恩方解報恩。便禮拜。

師乃云。大用現前。大機圓應。如天普蓋。似地普擎。似月照於千江。如春行於萬國。我本無心。有所希求。今此法王大寶。自然而至。直得雲行雨施。雷厲風蜚揚。法化而萬方寧靜。震玄音而四海晏淸。魔外自此而潛蹤。人天由玆而交慶。正與麼時。畢竟功歸何所。願同寶掌千千歲。萬古長爲帝者師。

歲旦上堂。歲之元。日之元。萬化從元而始。大地依元而住。從上若佛若祖。天下老和尙。河傾海湧。說此元字不出。三千大千世界。以至華藏世界海。窮此元字不盡。山僧只作一句。道與諸人。便下座。

元夕上堂。然燈前然燈後。古今無表裏。虛空無背面。西天阿蘭那寺。燈花落地。燒著帝釋眉毛。是汝諸人。還覺面門熱麼。

上堂。將死雀就地彈底。如麻似粟。喝起向虛空裏打底。罕逢作者。山僧一條拄杖。不曾輕輕拈出。若非上上人來。如何起動得伊。須知佛法。不是小事。

上堂。舉龐居士云。十方同聚會。个个學無爲。此是選佛場。心空及第歸。拈云。蝦蟇跳上梵天。蚯蚓抹過東海。

靑苗會滿散上堂。國以民爲本。民以食爲天。衲僧以慧爲命。以禪悅爲食。山僧與諸人。連日同遊毗盧遮那性海。歷徧百一十城。所參底知識。所得底法門。無不了知。且道。柔軟勝味主稼神。與無量主稼神。所譚何法。拈主丈。卓一下云。歸堂喫茶。

上堂。玄沙不出嶺。保壽不渡河。二祖不往西天。達摩不來東土。如是安居。如是禁足。澱山門下。朝打三千。暮打八百。

上堂。大凡一問一答。一拶一挨。也須是本色道流。始堪持論。你將雲門半片胡餅來。我與你半个須彌山。你將趙州一盞茶來。我與你一渧大海水。若是眼裏著不得須彌山。耳裏著不得大海水。莫錯怪別人好。

上堂。南來北來。上載下載。廬陵米作麼價。艸鞋錢教誰還。不探驪頷。安得驪珠。不入虎穴。爭得虎子。拍禪牀便起。

上堂。僧問。鐘樓上念贊。牀腳下種菜。意旨如何。師云。無意旨。進云。風不鳴條。雨不破塊。好个太平時節。師云。知恩者少。

師乃云。風不鳴條。雨不破塊。鐘樓上念贊。牀腳下種菜。夜來天帝釋。在中庭。與徳山臨濟。相爭佛法。引徳深妙神惡發。把須彌山。一槌擊碎。山僧夢中驚覺。不覺起來。撫掌呵呵大笑。且道。笑个什麼。佛滅二千年。比丘少慚愧。

初祖忌拈香。南天不是生緣。東土亦非化境。﹝葸﹣十﹢夕﹞嶺迢迢絕去蹤。少林寂寂無寒影。且道。祖師今日。還來也無。拈起香雲。五葉花敷劫外春。一曲希聲與誰聽。

上堂。洞山麻三斤。趙州栢樹子。蚊子上鐵牛。無你下觜處。衲僧家。今日三明日四。但知隨例餐﹝饑﹣幾﹢追﹞子。也得三文買艸鞋。

上堂。拈主丈云。主丈子。二千年前。靈山會上。親聞如來金口叮嚀。向二千年後。令諸比丘。據菩薩乘。修寂滅行。只今往三十三天。以至徧歷無邊香水海。復繞須彌山三匝。還歸本處。普爲諸人。說安居偈云。人皆畏炎熱。我愛夏日長。燻風自南來。殿閣生微涼。卓主丈。喝一喝。

上堂。僧問。如何是新年頭佛法。師云。大雪滿長安。進云。忽然日出時如何。師云。賺殺闍黎。師乃云。新元布令。四序開端。千山雪白。萬壑云寒。大地山河齊稽首。紫宸殿上曉排班。

上堂。諸方以棒喝爲佛事。普光棒喝。束之髙閣。諸方建大將旗鼓。普光旗鼓。置之一壁。但有來者。只是尋常相見。自然賓主歷然。會麼金輪天子勑。艸店家風別。

月江和尙住松江南禪興國禪寺語錄

湖州路顯慈禪寺住持門人大機編

佛殿。三十二相。八十種好。麻三斤。乾屎橛。殿裏底。九九八十一。便禮拜。

小參。僧問。法隨法行。法幢隨處建立。是阿誰分上事。師云。普。進云。今日得聞於未聞去也。師云札。

師乃云。摩竭室中。不通水泄。毗耶城裏。綫路放開。有時孤峯頂上。嘯月眠云。有時十字街頭。和泥合水。所以山僧住澱山。只見澱山境界。湖光瀲灩。樹影婆娑。澗艸巖花。樵歌漁唱。來興國。只見興國家風。潮通百浦。月照萬家。鶴唳雲間。鶯吟古木。百城煙水。無二文殊。樓閣門開。誰名彌勒。擊拂子。波斯鼻孔長。

上堂。一夏九十日。等閒過了。或以蠟人爲驗。或以鐵彈子爲驗。是猶眾盲摸象。族庖解牛。皆未見全象全牛底道理。雪竇道。全象全牛翳不殊。從來作者共名模。如今要見黃頭老。剎剎塵塵在半塗。明覺老人得一橛。

佛涅盤上堂。提智慧刀。破煩惱网。拔生死類。置涅盤城。不無黃面老人。爭柰貴價精神賤價賣。

開元古林和尙至上堂。僧問。兩鏡相照。中間無像時如何。師云。闍黎在什麼處見。進云。趙州和尙。到黃蘗。蘗見來。閉卻方丈門。意旨如何。師云。大開東合。進云。趙州於法堂上叫云。救火救火。意作麼生。師云。卽日共惟。進云。蘗開門扭住云。道道。又且如何。師云。莫怪坐來頻勸酒。自從別後見君稀。僧云。趙州道。賊過後張弓。﹝口﹡爾﹞。師云。賓主交歡。進云。只如今日。開元和尙相見。有何言句。師云。大眾諦觀。進云。與麼則聞於未聞也。師云。天髙地迥。

師乃云。作家相見。如擊石火。似閃電光。擬議不來。白雲萬里。今日師僧才見。通个寒暄。道个萬福。把作尋常。及乎指鹿爲馬。將日作月。拋出陜府鐵牛。驚倒嘉州大像。便乃點頭咽唾。以爲奇特。喝一喝。明眼人前。一場敗闕。

剃僧付衣。入淨妙國土。說法身佛。著淸淨衣。入無差別國土。說報身佛。著無差別衣。入解脫國土。說化身佛。著光明衣。若有一人。不在此衣之下者。我誓不成正覺。

上堂。舉徳山一日飯遲。托缽至法堂。雪峯見云。者老漢。鐘未鳴。鼓未響。托缽向甚處去。徳山低頭歸方丈。峯舉似巖頭。頭云。老漢未會末後句。徳山聞得。喚巖頭云。汝不肯老僧那。巖頭密啟其意。徳山來日上堂。與尋常不同。巖頭至僧堂前。撫掌云。且喜老漢。會末後句。𨿽然如是。只得三年。三年後。果化去。

拈云。徳山老漢。尋常據條白棒。佛祖近傍無門。因甚被雪峯輕輕一拶。便見腳忙手亂。總道。巖頭密啟其意。殊不知。正是掩耳偸鈴。山僧道。若論末後句。莫道徳山巖頭。敢保西天四七。東土二三。未夢見在。

月江和尙再住澱山禪寺語錄

溫州路天寧禪寺住持。門人慧忠編

入寺上堂。大方無外。大圓無內。無內無外。聖凡普會。豎起拂子。看看。恆沙國土。恆沙世界。百寶莊嚴。只今盡向拂子頭上出現。恆沙諸佛。各各坐天華臺。四眾圍繞。來集於此。吹法螺。擊法鼓。異口同音。作獅子吼。舉起也千身彌勒。動用也隨處釋迦。文殊放金色光明。普賢現白銀世界。西天四七。東土二三。天下老和尙。各各於一毫端。現寶王剎。坐微塵裏。轉大法輪。山河大地。日月星辰。明暗色空。一印印定。山僧適自雲間佛國回。至此普光王世界。得與恆沙諸佛。現前大眾。兩得相見。所謂過去諸如來。斯門已成就。現在諸菩薩。今各入圓明。未來修學人。當依如是法。是法住法位。世間相常住。無端陜府鐵牛。忍俊不禁。﹝跳﹣兆﹢孛﹞跳上三十三天。築著帝釋鼻孔。觀世音菩薩。將錢買胡餅。放下手。卻是饅頭。喝一喝。上來講贊。無限良因。堪報不報之恩。共助無爲之化。

初祖忌拈香。跨水逢羊。恓恓渡江。星馳電捲。虎驟龍驤。廓然無聖。豈是南天梵語。與安心竟。且非東土文章。堪嘆來時顏似玉。去時不道鬢如霜。

佛慧忌拈香。髙髙淩霄。深深冷泉。瞪目不見底。仰面不見顚。也不曾入虎穴得虎子。也不曾拗龍角下龍淵。𨿽是兩無交涉。到頭飲水知源。插香。好兒終不使爺錢。

羅漢開光明。上堂。舉應庵和尙。入羅漢五臟偈云。黃面老人乾屎橛。參隨一火爛泥團。心肝腸胃皆條直。蔬飯茶花照膽寒。佛法𨿽然未夢見。神通卻許入云端。應須痛念歸宗寺。時復持盂下翠巒。

山僧今日開光明。亦有一偈。莫論佛法與神通。放出光明爍太空。振錫松林朝解虎。持盂石室夜降龍。攺頭換面休瞞我。抹彩塗金嚇你儂。大振千年湖上寺。眉毛之下起淸風。

上堂。僧問。淨法界身。本無出沒。因甚今朝佛法。師云。這漢洗缽水。也消不得。進云。學人會也。師云。你作麼生會。進云。大悲願力。示現受生。師云。念言語漢。

師乃云。三界無法。何處求心。四大本空。佛依何住。淨飯國王是聖父。摩耶夫人是聖母。甲寅年四月八日。悉達太子。向毗藍園中。無憂樹下。降生。從上所供。並皆詣實。

上堂。僧問。如何是諸佛出身處。師云。澱湖水滿也未。進云。如何是吹毛劍。師云。井底揚塵。進云。如何是露地白牛。師云。斫額望曹溪。進云。如何是透法身句。師云。者販私鹽賊。

師乃云。白日靑天。開眼作夢底。如麻似粟。與我拈取夢中事來看。你見我與麼道。便道。老漢休寐語。且你不夢時。目前是个什麼。伏惟尙享。

上堂。東弗於逮打鼓。南瞻部州上堂。西瞿耶尼聞鐘。北郁單越作舞。忉利居日月之上。四禪無風火之災。且道。帝釋宮中。所說何法。一牛飲水。五馬不嘶。

斷江和尙至上堂。天平山上白雲泉。云自無心水自閒。何必奔衝下山去。又添波浪向人間。大眾。圓鑑和尙來也。曇花易見。知識難逢。斷弦須是鸞膠續。佛祖齊教立下風。

上堂。僧問。牛頭未見四祖。因甚百鳥﹝口﹡﹝銜﹣金﹢缶﹞花獻。師云。世情偏向有錢家。進云。見後因甚不﹝口﹡﹝銜﹣金﹢缶﹞花。師云。人義盡從貧處斷。

師乃云。凡夫色礙。二乘空礙。菩薩色空無礙。嘉州大像。騎个蹇驢兒。走入陜府鐵牛鼻孔裏。拜白安居。撞見寒山拾得。跳出來。撫掌呵呵大笑云。佛法不是者个道理。畢竟是什麼道理。任從滄海變。終不爲君通。

上堂。日裏僧馱像。夜裏像馱僧。黃昏候日出。天曉打三更。

新都寺撒骨。如何是佛。新婦騎驢阿家牽。如何是佛。三腳驢子弄蹄行。撞破生死牢關。踏著通天活路。地歸地水歸水。火歸火風歸風。橫身三界外。何處覓行蹤。

上堂。夜來撾鼓升堂。喚作小參。今日升堂撾鼓。謂之示眾。示眾小參。初無二說。夜來今日。豈有兩般。拍禪牀云。一把柳絲收不得。和煙搭在玉闌干。喝一喝。

﹝雨／只﹞林和尙至上堂。夫善知識者。如優曇花。時一現耳。善知識者。如天甘露。時一降爾。善知識者。如塗毒鼓。時一聞爾。撾塗毒鼓。聞者皆喪。灑天甘露。飲者淸涼。開優曇花。見者欣悅。大眾。傅大士道。空手把鋤頭。步行騎水牛。人從橋上過。橋流水不流。作麼生會。若也會得。許你親見明極和尙。

開鑪上堂。舉雪峯示眾云。世界闊一丈。古鏡闊一丈。玄沙指火鑪云。火鑪闊多少。峯云。如古鏡闊。沙云。者老漢。腳跟未點地在。

師云。雪峯玄沙兩父子。摻閩音。直是難會。澱山輙爲頌出。世界古鏡火鑪。門上休釘桃符。洞賓失卻寶劍。果老踏碎葫蘆。古鏡火鑪世界。一段風光沒賽。盧公逴得衣盂。佛法依然不會。火鑪世界古鏡。知佗是凡是聖。丹霞暖气烘烘。院主眉須落盡。

小參

結制。妙湛總持不動尊。首楞嚴王世希有。銷我億劫顚倒想。不歷僧祗獲法身。山僧威音王已前出家。威音王已前行腳。行腳則與諸人同行腳。出家則與諸人同出家。不知過了多多少少。長期短期。諸人瞞山僧。一點不得。山僧亦瞞諸人。一點不得。傅大士云。夜夜抱佛眠。朝朝還共起。起坐鎭相隨。語默同居止。若也會得。許你參學事畢。其或未然。大事替汝不得。小事各自抵當。

解夏。一拽石二搬土。發機須是千鈞弩。然則千鈞之弩。不爲鼷鼠而發機。百丈再參馬祖。祖震威一喝。直得三日耳聾。臨濟到太愚便道。黃蘗佛法無多子。髙亭望見徳山。隔江招手。橫趨而去。玄沙見雪峯輥三个木球。便作斫牌勢。是皆具啐啄同時眼。有啐啄同時用。如金翅擘海。直取龍吞。又如獅子王哮吼。獅子兒聞之。悉皆勇健。如靑天霹靂。無你回避處。如卒風暴雨。無你棲泊處。若是守株待兔。緣木求魚。堅守蠟人。克期取證。三生六十劫。

解夏。諸兄弟。秋初夏末。出一叢林。入一叢林。或有旃檀叢林。旃檀圍繞。或有荊棘叢林。荊棘圍繞。或有荊棘叢林。旃檀圍繞。或有旃檀叢林。荊棘圍繞。者四種叢林。畢竟出那个叢林。入那个叢林。雲門大師道。平地上死人無數。過得荊棘林者。是好手。雲門只知其一。不知其二。荊棘林。有什麼難過。澱山道。平地上活人無數。過得旃檀林者。是好手。且道。旃檀林有什麼難過。來晨自恣。各請下一轉語。

冬至。威音王已前。無師自悟底。一段奇特大事。不在西天。不在東土。不在天上。不在人間。三世諸佛。修證不到。一大藏教。詮注不及。歷代祖師。天下老和尙。摸索不著。不逐陰陽消長。不隨寒暑推遷。日日日東上。日日日西沒。循環三百六十。幾个解知窠窟。惟有七百甲子老禪翁。向老鼠孔裏。鉆出來卻道。我使得十二時辰。更有一千五百人善知識。項上擔百二十斤鐵枷。向望州亭叫道。土曠人稀。相逢者少。驀拈主丈。劃一劃云。威音王已前且置。卽今事作麼生。卓主丈云。龍吟雪解千山凍。虎嘯風回萬壑春。

結制。無上法王。有大陀羅尼門。名爲圓覺。流出一切淸淨。眞如。菩提涅盤。及波羅密。三世諸佛。向者裏瞌睡未醒。歷代祖師。向者裏自救不了。天下老和尙。向者裏出頭不得。驀拈主丈。得念失念。無非解脫。成法破法。俱名涅盤。智慧愚癡。通爲般若。三家村裏臭胡孫。價增十倍。驪龍頷下明珠。分文不直。主丈子。朝遊南嶽。暮往天臺。不守如來禁制。貶向二鐵圍山。諸人九十日中。切忌認賊爲子。卓主丈一下。

解制。石頭和尙云。言語動用沒交涉。藥山和尙云。直得非言語動用。亦沒交涉。南方禁夏不禁冬。北方禁冬不禁夏。一句子鍼札不入。一句子石上栽花。雞寒上樹。鴨寒下水。一塵飛而翳天。一芥墮而覆地。一葉落而知秋。衲僧家。主丈頭上。靑艸連天。劉陽洞山。在你腳底。

至節。乾坤之內。宇宙之間。中有一寶。不隨陰極陽生。不逐晝明夜暗。釋迦老子。三百餘會。不曾說著。缺齒老胡。面壁九年。不曾覷著。佛祖旣不柰何。衲僧如何緇素。洞山掇退果卓。慈明揭榜堂前。仰山叉手進前。香嚴進前叉手。喝一喝云。直饒動地雨花。何似歸堂向火。

冬至。今夜謂之冬至小參。畢竟參个什麼。爲復是參毗盧師。參法身主。爲復是參諸善知識。參山河大地。參明暗色空。若參山河大地。明暗色空。切忌墮坑落塹。若參諸善知識。未免瞎驢趂大隊。若參毗盧師法身主。何異鏡裏逃形。水中捉月。有底道。信燈籠參燈籠。信露柱參露柱。信自己參自己。你若參燈籠。燈籠罩卻你眼睛。你若參露柱。露柱磕碎你腦門。你若參自己。自己如生冤家。且作麼生參得。是你諸人。尋常向髙髙山頂立。深深海底行。到者裏。也好出來決擇看。直饒向威音那畔。空劫已前。一畫未形。陰陽未兆。之際。道得一句。行得一步。衲僧門下。天地懸殊。

月江和尙住湖州何山宣化禪寺語錄

門人可橖祖安具徳宗滿編

師於至治二年壬戌。五月十八日。受。

行宣政院請。入寺。

指山門云。走徧四天下底人。不知有入門句。三門下香鑪。卻知有入門句。還會麼。昆侖奴著鐵袴。

佛殿。日面月面。桃花李花。燒香禮拜。采奔齪家。

據室。譬如擲劍揮空。莫問及之不及。臨濟徳山。過者邊立。

拈江湖疏。魯多君子。秦豈無人。美玉精金。陽春白雪。

指法座云。登山須到頂。入海須到底。坐斷上頭關。淸風來未已。

便升座。祝聖畢。就座。道場和尙。白槌云。法筵龍象眾。當觀第一義。

師云。大凡激揚向上宗乘。也須是个人始得。你若橫吞巨海。我卽背負須彌。你若按劍上來。我卽亞槍相待。莫有當機不讓者麼。

僧問。遠離澱阜。來鎭妙峯。祝贊一言。請師舉唱。師云。天髙羣象正。海闊百川朝。進云。如何是正法眼藏。師云。金雞唱徹扶桑曉。進云。如何是金剛正體。師云露。進云。如何是文殊普賢大人境界。師云。不勞再問。進云。如何是第一義諦。師云。夜叉把火。僧禮拜。

師乃云。天下無二道。綿歷萬世。卓爾常存。聖人無兩心。日應萬幾。巍然不動。彌綸天地。混茫太虛。不見其眹。鼓橐陰陽。陶鑄萬物。不宰其功。諸佛出世。謂之一大事因緣。祖師西來。謂之第一義諦。又謂之大總持門。謂之金剛正體。謂之頂王三昧。謂之浮幢王剎海。謂之文殊普賢大人境界。大覺世尊。於靈山會上。拈一枝華。普示大眾。金色頭陀。便乃破顏微笑。彌勒大士。於一時中。成就五百億天子。同證無生法忍。歷代祖師。天下老和尙。各各出興。廓示人天正眼。闡揚直指眞宗。獨坐大雄峯。放你三頓棒。麻三斤。乾屎橛。庭前栢樹子。鎭州蘿卜頭。莫非此道此心之所發現。如阿伽陀藥。能療一切難醫之病。如獅子筋琴。一鼓則羣音頓絕。一一騰今煥古。頭頭玉轉珠回。直得天成地平。河淸海晏。正與麼時。且謳歌鼓腹。共樂無爲一句。又作麼生道。堯舜不章民自化。大家齊唱太平歌。

復舉。大通智勝佛。十劫坐道場。佛法不現前。不得成佛道。鈍根阿師。釋迦老子。三大阿僧祇劫修行。直得明星現時。方始悟道。鈍根阿師。涅盤會上。廣額屠兒。放下屠刀。立地成佛。鈍根阿師。二員古佛。放過卽不問。只如廣額屠兒成佛。名作什麼。

道場和尙。白雲。諦觀法王法。法王法如是。便下座。

至晚小參。僧問。一塵入正受。諸塵三昧起時如何。師云。小溪深處是何山。進云。一鏃破三關。是什麼人。師云。殘兵敗甲。進云。至道無難。惟嫌揀擇。此意如何。師云。者田厙奴。進云。百艸頭上祖師意。作麼生會。師云。沒用處。進云。乞師方便。師喝云。退後退後。

師乃云。馬駒踏殺天下人。江北江南。知音者少。瞎驢滅卻正法眼。人間天上。意气偏多。是佗直下兒孫。終不隈刀避箭。法隨法行。法幢隨處建立。譬如壯士展臂。不假他力。善舞太阿。不傷其手。所以出一叢林。入一保社。自然金聲玉振。雷厲風飛。無系蟻之絲。偏要打鳳羅龍。無聚蠅之糝。足以生凡育聖。拈主丈。者裏莫有同聲相應。同气相求底衲僧麼。卓主丈云。六月賣松風。人間恐無價。

復舉。保福與長慶遊山。福以手指云。卽者裏便是妙峯頂。慶雲。是卽是。可惜許。後舉似鏡淸。淸云。若不是孫公。便見髑髏徧野。雪竇頌云。妙峯孤頂艸離離。拈得分明付與誰。不是孫公辧端的。髑髏著地幾人知。

拈云。者兩个老漢。遊山也不了。然魚行水濁。鳥飛毛落。又爭怪得佗傍觀檢點。還會麼。大黠小癡螗捕蟬。有餘不足夔憐蚿。退食歸來北窗夜。一江風月闖漁舡。

上堂。病僧半夏居溪寺。湖海禪流合自知。一陣西風起林末。蠟人跨得鐵牛歸。

開鑪上堂。三世諸佛。火焰上說法。歷代祖師。炭庫裏藏身。天下老和尙。冰稜上走馬。何山僧堂內。一萬三千个炭團。明眼衲僧數不出。

上堂。僧問。教中道。眞法供養如來。如何是眞法。師云。闍黎合喫山僧手中棒。僧云。謝師供養。師云。再犯不容。便打。

師乃云。是眞精進。是名眞法供養如來。僧問雲門。如何是透法身句。門云。北斗裏藏身。豈不是眞法供養。又問。如何是超佛越祖之談。門云。胡餅。豈不是眞法供養。僧問古徳。如何是佛法大意。徳云。山前麥熟也未。豈不是眞法供養。擊拂子。一舉四十九。

元旦上堂。長春殿上金鐘動。萬歲山前玉漏遲。祝贊歸來日卓午。不知身在鳳凰池。

元宵上堂。拈主丈。卓一下。過去燈明佛。本光瑞如此。現在燈明佛。本光瑞如此。未來燈明佛。本光瑞如此。拈燈籠來佛殿裏。將山門安燈籠上。卓主丈。喝一喝。

上堂。今日乃如來大師。入滅之辰。諸人還知麼。摩胸告眾。槨露雙趺。迦葉顰眉。波旬起舞。人天號慟。大眾嗚呼。血現如波羅奢華。聲震乎大千沙界。八壇舍利。流布天上人間。一个金棺。拋在拘屍城外。千張白﹝疊﹡毛﹞。百尺香樓。煙滅灰飛。珠回玉轉。示金剛之正體。轉最後之法輪。所以道。山河及日月。時至皆歸盡。未嘗有一法。不被無常吞。汝等諸人。爲佛弟子。當勤精進。圖報佛恩。但念無常。愼勿放逸。

上堂。僧問。祖師道。心隨萬境轉。轉處實能幽。時如何。師云。春風吹解玉壺冰。進云。隨流認得性。無喜亦無憂。又作麼生。師云。趙州東院西。

師乃云。心隨萬境轉。轉處實能幽。隨流認得性。無喜亦無憂。豎起拂子。者个是拂子。喚什麼作心。目前是露柱。喚什麼作性。轉山河大地。歸自己。卽易。轉自己。歸山河大地。卽難。露柱吞卻乾坤。祖師在你腳底。

金山大會歸上堂。僧問。金山說法動王臣。六趣昏迷脫苦輪。浩浩千人萬人海。憑師一句報皇恩。今日歸來。請師說法。師云。我不敢輕於汝等。汝等皆當作佛。進云。靈山授記。何異今日。師云。大似不曾齋。進云。與麼則大眾沾恩。學人禮謝。便禮拜。

師乃云。靈山會上。以佛法。付囑國王大臣。外護流通。令法久住。驗在今日。此際金山大會。誠非小緣。山僧得與四十一人善知識。一千五百比丘僧。同入如來大光明藏。各說不二法門。共揚第一義諦。如帝网珠。交光相羅。光光互攝。無壞無雜。如入毗盧樓閣。一切諸佛境界。悉皆現前。如入龍王宮殿。百寶莊嚴。悉皆具足。如入薝卜之林。惟聞薝卜之香。不聞餘香。如入迦陵頻伽羣中。惟聞頻伽之音。不聞餘音。譬如虛空。普徧一切。於諸境界。平等隨入。山僧所見如是。且諸人。九十日內。在大光明藏中安居。大光明藏自恣。畢竟所見。與山僧。是同是別。良久。縱然爲客樂。不似在家貧。

端午上堂。古有良醫。名曰耆婆。或以一艸治眾病。或以眾艸治一病。或以一艸治一病。或以眾艸治眾病。在耆婆用之何如耳。及乎耆婆死。百艸皆泣。耆婆旣能以百艸。治一切眾生之病。因甚耆婆病。無藥可醫。爲復是百艸。不醫耆婆之病。爲復是耆婆之病。非�艸之可醫。請大眾。下一轉語。

朝廷念藏經。滿散上堂。十方如來。諸大開士。爲聽法故。各持千莖金色蓮花。奉供堪忍世界釋迦世尊。請轉法輪。度諸羣品。豎起拂子。只今千莖金色蓮花。自九重頒降。而來落在何山手中。以此奉供一切佛陀。則放眉間光。照大千界。以此奉供達摩。則了達一切諸法空相。以此奉供一切僧伽。則心華發明。續佛慧命。以此奉供日月星辰。則晝夜舒光。破諸幽暗。以此奉供天龍藥叉。則各隨本願。擁護正法。以此奉供十大山王。則須彌岌嶪。以此奉供四大海若。則海水騰波。擊拂子。風以時雨以時。五穀登萬民樂。一塵一佛國。一葉一釋迦。堪報不報之恩。以助無爲之化。

上堂。百丈祖師。創立規繩。如懸萬石之鐘。大扣大鳴。小扣小鳴。如駕千鈞之弩。一發一中。百發百中。故我兩序賢佐。深領厥旨。如龍得水。似虎靠山。進退合宜。主賓相得。當念大法垂秋。各出只手。扶樹宗綱。令法久住。

上堂。古人道。風不鳴條。雨不破塊。卽且止。作麼生打得个翻車筋斗。到梵天去。古人道。說得一丈。不如行取一尺。說得一尺。不如行取一寸。山僧不敢望汝諸人。打个翻車筋斗。到梵天去。今辰是七月初一。大家普請。向山前行道一遭。也教知有祖翁田地。四至分明。缽盂裏飯是米做。

元旦上堂。從文殊門入者。墻壁瓦礫。爲汝發機。從觀音門入者。蝦蟇蚯蚓。爲汝發機。從普賢門入者。不動步而到。只今三門俱開。畢竟從何門而入。元正啟祚。萬物咸新。伏惟。文殊普賢觀音大士。各各起居輕利。喝一喝。

上堂。舉雲門問首座。山河大地與自己。是同是別。坐云同。門云。一切物命。飛蛾蟻子。與自己。是同是別。坐云同。門云。好好借問。何得干戈相待。

師拈云。鍼札不入。水灑不著。則不無首座。石上栽花。空中掛劍。還是雲門始得。

元宵上堂。十五日已前。風不鳴條。雨不破塊。十五日已後。燈籠跳入露柱。佛殿走出山門。正當十五日。人天交接。坐立儼然。如倚天長劍。凜凜神威。似鐵牛之機。羅籠不住。淸涼山中萬菩薩。到處覓不得。元來總在者裏。拈主丈。卓一下。下座。

初祖忌拈香。竺土大仙心。東西密相付。梁王挽不回。魏主推不去。聖諦廓然。是何章句。直指單傳。無本可據。玉簫吹出鳳城春。靈蹤更在猨啼處。

因副寺入塔。只者裏是正因。出家者之所住處。是護惜常住。如護眼睛者之所住處。是髑髏識盡。生死兩忘者之所住處。腳踏金船海月髙。無根樹下蹲龍虎。

上堂。僧問。世尊升座。文殊白槌。世尊便下座。是什麼人境界。師云。石筍抽條長丈二。進云。趙州繞禪牀。還當得轉藏也無。師云。風吹不入。水灑不著。

師乃云。若也舉揚宗旨。須彌直教粉碎。若也說佛說祖。海水便須枯竭。趙州繞禪牀。與汝轉藏竟。文殊才白槌。世尊便下座。明月夜光。多逢按劍。焦桐古調。自有知音。

至節上堂。一冬二冬。叉手當﹝離﹣蹂﹢月﹞。百一十城。大人境界。一毛孔內。古佛家風。拈拄杖。卓一下。龍袖拂開全體現。象王行處絕狐蹤。

上堂。舉僧問雪峯。元正一日。四相盡朝。未審王有何祗待。峯云。四相隨年老。眞王不預春。頌云。萬國衣冠萬國春。昆虫艸木悉歸仁。

大元扶得眞天子。還是商山四老人。

上堂。古徳道。菩提涅盤。眞如佛性。名異體同。眞心妄心。佛智世智。名同體異。鎔瓶盤釵釧爲一金。攪酥酪醍醐爲一味。春色無髙下。花枝自短長。

兩班進退上堂。何山門下。以萬象森羅爲聽徒。以艸木叢林爲輔弼。主賓互用。左右逢原。賓則始終賓。主則始終主。靑蘿夤緣。直上寒松之頂。白雲淡濘。出沒太虛之中。

端午上堂。拈主丈。者一莖艸。等閒拈出。照見天下人心肝五臟。佛病祖病。一切魔病。悉皆消滅。文殊善財。總摸索不著。卓主丈下座。

髙麗眞長老至上堂。達摩不來東土。二祖不往西天。保壽不渡河。玄沙不出嶺。各人腳跟下。好與三十棒。拽取占波國。與新羅國斗額。卽且置。且道。金剛山與水晶宮耳語。个什麼。擊拂子。一葉落天下秋。

小參

���自然等編

結制。無上法王。有大陀羅尼門。圓而無內。方而無外。無內無外。聖凡普會。若入得此門。則百千三昧門。百千總持門。百千解脫門。一時證入。二六時中。四威儀內。撞倒燈籠。磕破露柱。且莫粗心好。睦州和尙道。未得个入頭。須得个入頭。若得个入頭。不得孤負老僧。雪峯和尙道。盡大地是个解脫門。把手拽不入。且道。古人意。在什麼處。今時道流。多是自生退屈。自生難易。未證謂證。未得謂得。聞聲被聲礙。見色被色礙。見空被空礙。見山被山礙。見水被水礙。見佛被佛礙。見魔被魔礙。欲得獨步大方。直須髙超三界。何謂三界。貪是欲界。嗔是色界。癡是無色界。你一念貪。便被水溺。你一念嗔。便被火燒。你一念癡。便被風飄。若離得者三種。便是出三界外人。聞聲不被聲礙。見色不被色礙。見空不被空礙。見山不被山礙。見水不被水礙。見佛不被佛礙。見魔不被魔礙。說長期短期。不被長期短期礙。說安居禁足。不被安居禁足礙。一切處自由。一切處無礙。拍禪牀云。如人上山。各自努力。

解夏。黃金眞人鐵面具。開眼覷著。凜凜風生。遠山作眉紅杏腮。開得口來。早成話墮。東弗於逮打鼓。南瞻部洲小參。西瞿耶尼安居。北郁單越自恣。日月居忉利之上。四禪無風火之災。汝等諸人。坐在淸涼界中。那里知得。江南兩浙。春寒秋熱。喝一喝。

結夏。只此處。便是妙峯孤頂。龍蛇混雜。凡聖同居。南來者上間安排。北來者下間安著。鼻孔廝拄。赤肉相挨。壁立萬仞底。軟似綿團。和泥合水底。渾鋼打就。耳裏著得無邊香水海。眼裏著得百億須彌盧。九十日內。佛眼也覷佗不破。只如大通智勝佛。十劫坐道場。因甚不得成佛道。待小溪水逆流。卽向汝道。

結夏。淸機歷掌。三十三天撲帝鐘。大用現前。當陽打動關南鼓。衲僧家。舉一步。踏翻四大香水海。不喚作禁足得麼。動一念。推倒百億須彌盧。不喚作安居得麼。所以道。若立一塵。野老顰蹙。不立一塵。野老謳歌。百艸頭上。罷卻干戈。鬧市門頭。識取自己。一月普現一切水。一切水月一月攝。成就八萬四千塵勞門。彈指三生六十劫。

冬至。三世諸佛不知有。羊頭車子推明月。貍奴白牯卻知有。沒底船兒載曉風。洞明格外眞規。漏泄劫前消息。有句無句。如藤倚樹。樹倒藤枯。句歸何處。矮師叔。三千里賣卻布單。卽不問。老大潙。因甚放下泥盤。呵呵大笑。擊拂子。九九陽生第一爻。冬至寒食一百五。

歲除云。日遷月化。歲去年來。天寒人寒。各宜保愛。常啼菩薩。賣卻心肝。教誰學般若。善財童子。走得腳生瘡。至今無消息。山前王大公。一百二十歲。騎一頭水牯牛。從南村至北村。過東村至西村。報道。漸漸雞皮鶴髮。看看行步龍鍾。惟有徑路修行。但看一頭水牯。水牯水牯。四蹄踏土。皮好鞔鼓。角好吹鳴哩鳴。且道是何曲調。臘月二十九。

月江和尙住湖州道場禪寺語錄

門人慧觀壽椿徳粹等

編

師於天歷二年。八月十五日。受請入寺。

指山門云。此是千聖共行底門戶。諸人得个入處。不得孤負山僧。

祖堂。石從空裏立。火向水中焚。祖師肉猶暖在。

升座。拈香祝聖畢。就座云。我本無心。有所希求。今此寶藏。自然而至。莫有窺藩而入。據﹝目／折﹞而嘗者麼。

僧出問。輟妙峯之祖席。踞虎阜之道場。如何是不動尊。答云。八十翁翁輥繡球。僧云。今日開堂。願聞祝贊。答云。一人有慶。兆民賴之。僧云。如何是雲峯境。答云。階前合抱香入云。屋底淸池照瑤席。僧云。如何是境中人。答云。鼻孔撩天不受穿。僧云。人境已蒙師指示。向上玄關。事若何。答云。玉本無瑕。雕文喪徳。僧禮拜。

師乃云。道場山頂何山麓。事屬一家。江月照兮松風吹。面目現在。五百年來。據此牀座者。莫不龍驤虎驟。電捲星蜚。總是鶻眼鷹睛。銅頭鐵額。及乎山僧到來。已是落七落八了也。喝一喝。神光不昧。萬古徽猷。入此門來。莫存知解。所以道。我若眞正舉揚宗教。正須法堂前。艸深一丈。然事無一向。理出多端。且向建化門中。通个消息。豎起拂子云。看看。瓦礫堆頭。黃金滿地。一莖艸上。玉殿崢嶸。塵塵是解脫之場。剎剎有通霄之路。諸山宿徳。常爲苦海津梁。兩序耆年。永作山門柱石。重光祖道。大振玄風。翠竹黃華。均沾至化。樵歌漁唱。共樂升平。正與麼時。畢竟功歸何所。擊拂子。一統乾坤新日月。大千沙界舊山河。

復舉。僧問百丈。如何是奇特事。丈云。獨坐大雄峯。僧禮拜。丈便打。

頌云。大雄峯頂坐巍巍。兔角拈來好畫眉。談笑據他獅子窟。阿誰奪我鳳凰池。一天明月照瑤席。滿院秋風生桂枝。稽首祝君無量壽。大家同樂太平時。

當晚小參。僧問。靈山話月。曹溪指月。此意如何。答云。淸平時節。切忌訛言。僧云。馬大師。三人玩月。又作麼生。答云。一波才動萬波隨。僧云。一人道。正好供養。一人道。正好修行。一人拂袖歸眾。未審孰優孰劣。答云。大家吹滅暗中行。僧云。馬大師道。經歸藏禪歸海。惟有普願。獨超物外。爲復是褒是貶。答云。鐵蒺藜槌。轉弄轉危。僧禮拜。

師乃云。百丈以前。無住持事。惟是穴處巖居。澗飲木食。所以孤峯萬仞。鳥道虛玄。碧落靑霄。道人活計。好个太平气象。無端立規立矩。分主分賓。大朴旣漓。淳風乃散。致使架大屋。著閒漢三百五百。鬧浩浩地。九九百百。半靑半白。徳山臨濟。逞自己之查梨。雲門趙州。索遼天之髙價。後代兒孫。接響承虛。喚鐘作甕。要扶豎他佛祖門風。直是天地懸隔。何如我雲峯門下。碩徳耆年。各出只手。擬將夜摩睹史之宮。移向雪峯瑤席之上。山僧乍入門來。聞得者个消息。不覺手舞足蹈。遂呵呵大笑云。敗壞多年苕帚樁。等閒拈起定宗綱。君臣道合風雲會。不比諸方孟八郎。擊拂子。

復舉。盤山示眾云。心月孤圓。光吞萬象。光非照境。境亦非存。光境俱忘。復是何物。

拈云。盤山老人。向威音王已前。拈出一段奇特大事。直是風吹不入。水灑不著。山僧擬著隻眼。要與盤山相見。擊拂子。此夜一輪滿。淸光何處無。

畱兩序上堂。禮非玉帛而不表。樂非鐘鼓而不傳。叢林股肱得人。三代禮樂。盡在是矣。拈主丈去。過去諸如來。風行艸偃。現在諸菩薩。玉振金聲。未來修學人。少你一分不得。卓主丈一下。

開鑪上堂。南方火鑪頭。有則無賓主話。輕如太華。重若鴻毛。三世諸佛說不到。六代祖師提不起。天下老和尙。摸索不著。山僧不惜眉毛。爲諸人說破。良久云。一牛飲水。五馬不嘶。

法堂僧堂成上堂。僧問。古人云。若據眞正舉揚。法堂前。直須艸深一丈始得。此意如何。師云。長劍倚天寒。進云。寧可閒卻七間僧堂。不怕佛法爛卻。又作麼生。師云。拋磚引玉。進云。且道牧石老禪。一力建造法堂僧堂。與古人。是同是別。師云。不向如來行處行。僧禮拜。

師乃云。極大同小。不見邊表。極小同大。忘絕境界。山僧以十方剎土爲伽藍。以無邊法界爲堂宇。以森羅萬象爲參徒。以八部天龍爲眷屬。進一步。踢著須彌燈王鼻孔。退一步。踏著陳如尊者脊梁。直饒金牛舞飯而來。趙州靠杖卽出。正是魯般門下弄斤斧。要見斬新日月。特地乾坤。須是我牧石老禪始得。委悉麼。驚羣須是英靈漢。敵勝還他獅子兒。

請執事上堂。僧問。如何是理無礙法界。答云。頭陀石被莓苔裹。僧云。如何是事無礙法界。答云。掬水月在手。弄花香滿衣。僧云。如何是理事無礙法界。答云。巢知風穴知雨。僧云。如何是事事無礙法界。答云。石從空裏立。火向水中焚。僧云。恁麼則昔日祖師。今朝和尙。答云。不可借他鼻孔出气。僧云。謝師答話。拂袖歸眾。

師乃云。理法界。事法界。理事無礙法界。事事無礙法界。舉拂子云。者个是什麼法界。若也不會。更與汝指出。經歸藏禪歸海。是藏主法界。客來須看。賊來須扞。

是知客法界。栽菜根向上。二年同一春。是典座法界。刈得三百个祖師頭。是直歲法界。作麼生是長老法界。碧眼胡僧笑點頭。此時山僧都不會。擊拂子。

上堂。新年佛法。如何指南。淸池瑤席。覿面相參。普賢髙系象王袴。妙徳長拖獅子衫。且道。無位眞人。還受歲也無。明破則不堪。

上堂。僧問。日月居忉利之上。四禪無風火之災。未審是何人境界。答云。胡張三黑李四。僧云。只如燈明如來。走入露柱裏藏身。和尙爲什麼不知。答云。陳蒲鞋周金剛。僧云。雲門大師。因甚卻向山門頭合掌。佛殿裏燒香。答云。牛頭南馬頭北。僧禮拜。

師乃云。好个元宵節。無油不點燈。乾坤新雨露。雲水舊師僧。石虎翻身轉。泥牛盡力耕。太平無一事。日午打三更。

佛涅盤上堂。舉唐順宗。問佛光滿禪師云。佛從何方來。滅向何方去。旣言常在世。佛今在何處。答云。佛從無爲來。滅向無爲去。法身等虛空。常在無心處。帝大悅。

師云。法身廣大等虛空。生滅何須較異同。夾道桃花風雨後。馬蹄何處避殘紅。

上堂。舉僧問廣徳周和尙云。阿逸多。不斷煩惱。不修禪定。佛說此人。成佛無疑。此理如何。周云。鹽又盡炭又無。僧云。鹽盡炭無時如何。周云。愁人莫向愁人說。說向愁人愁殺人。

頌云。行看山兮坐看山。春風花鳥自關關。善財別後無人到。樓閣門開盡日閒。

法座新成上堂。大眾。此處卽是毗盧遮那如來所處。憍屍迦須彌山頂。善法之堂。此座卽是普光明藏。獅子之座。此蓋卽是寶積長者所獻之蓋。徧覆三千大千世界。其座髙出八萬四千由旬。其堂髙一十六萬由旬。一一軒窗。一一欄檻。一一莊嚴藏。交光相羅。如寶絲网。如普賢毛孔。如彌勒樓閣。諸佛剎海。一一現前。無壞無雜。所謂諸佛曾來入此堂。是故此堂最嚴淨。諸佛曾來坐此座。是故此座最吉祥。諸佛曾受此寶蓋。是故此蓋最殊特。須知此堂此座此蓋。不從天降。不從地湧。皆從我山中牧石老禪。根本智中之所流出。豎窮三際。則三際圓融。橫亙十方。則十方通暢。擊拂子。虛空可量風可擊。無能盡說佛功徳。

浴佛上堂。僧問。佛身無爲。不墮諸數。因甚向王宮降生。答云。莫謗瞿曇好。僧云。爭柰指天指地何。答云。黃葉止兒啼。僧云。未諗。諸佛出世。爲什麼邊事。答云。離婁行處浪滔天。

師乃云。若人欲入佛境界。當淨其意如虛空。遠離妄想及諸取。令心所向皆無礙。諸禪徳。拈起勺子。便被勺子礙。浴得者个。浴不得那个。便被那个礙。浴得那个。浴不得者个。便被者个礙。作麼生得所向皆無礙去。向悉達太子。未出母胎以前。道將一句來。

陀羅麻室利皇后賜衣上堂。迦葉上行衣。輪王髻中寶。得來本自無心。披處短長恰好。且如何是報徳酬恩底句。昨夜日輪開桂花。今朝月窟生芝艸。

都寺辦齋上堂。雲門喫胡餅。咬著帝釋鼻孔。雲峯喫餕饀。咬著憍梵缽提舌頭。諸人二時上堂。喫粥喫飯。合作麼生。忽然咬破一个鐵酸饀。方知帝釋鼻孔。只是憍梵缽提舌頭。憍梵缽提舌頭。只是帝釋鼻孔。不見道。一切智智淸淨。無二無二分。無別無斷故。喝一喝。

上堂。僧問。如何是千尺捨那之身。師云。肥不露肉。瘦不露骨。進云。如何是丈六紫磨金色之身。師云。切忌認奴作郎。進云。和尙且莫壓良爲賤。師云。山僧從來柳下惠。

師乃云。有時拈龜毛拂子。作丈六金身。有時將丈六金身。作龜毛拂子。七顚八倒。簸土揚塵。是你諸人。還知雲峯落處麼。當機覿面提。覿面當機疾。堪笑鬥鷄人。水牛也不識。

雪中上堂。僧問。達摩少林九年面壁。二祖立雪齊腰。必竟爲什麼邊事。答云。罕逢穿耳客。多是刻舟人。進云。二祖道。弟子心未寧。乞師安心。此意如何。答云。鬧市裏拋碌磚。進云。達摩道。將心來。與汝安。又作麼生。答云。陸地上駕鐵船。進云。二祖道。內外覓心。了不可得。磨云。與汝安心竟。爲復是有心可安。無心可安。答云。點鐵化爲金玉易。勸君除卻是非難。僧便禮拜。

師乃云。白牛露地。南泉無處尋蹤。香象渡河。普賢失其境界。寒凜凜玉樓起粟。白皚皚銀海生花。古佛堂前。燈籠起舞。夜明簾外。露柱交參。顯揚少室宗風。揭示新年佛法。太陽溢目。依然水綠山靑。大地春回。直得河淸海晏。拍禪牀。野老不知堯舜力。冬冬打鼓樂丰年。

佛涅盤上堂。僧問。始從鹿野苑。終至跋提河。於是二中間。未嘗談一字。此理如何。師云。無孔鐵槌當面擲。進云。爭柰一大藏教何。師云。識取鉤頭意。莫認定盤星。進云。白雲乍可來靑嶂。明月難教下碧天。師云。引不著。

師乃云。釋迦老子。四十九年。三百餘會。大似幻師。幻出山河大地。艸木叢林。城邑聚落。人畜艸木。皆與實相。不相違背。末後復作幻虎。還食幻師。幻師旣滅。諸幻隨滅。諸幻旣滅。幻滅亦滅。良久拍禪牀云。雙林樹下少人行。多子塔前鬧如市。

上堂。舉僧問洞山。如何是古佛心。山云。巢知風穴知雨。

師頌云。巢知風穴知雨。一句明明爲君舉。森羅萬象盡交參。渤海新羅齊鼓舞。報諸人休莽鹵。古徳有言兮先天爲心祖。

結制上堂。僧問。有句無句。如藤倚樹。此意如何。師云。無齒大虫當路坐。進云。疎山問。忽若樹倒藤枯。句歸何處。潙山呵呵大笑。又作麼生。師云。曹娥讀夜碑。進云。後來明招。爲佗點破。還端的也無。師云。臨厓看滸眼。特地一場愁。進云。今日學人問和尙。樹倒藤枯。句歸何處。未審和尙。如何指示。師喝一喝。僧禮拜。

師乃云。雪峯領眾。到浮江寄夏。自失一隻眼。西院畱天平。商量兩錯。不惜幾莖眉。雲峯有年無徳。也不畱人過夏。商量兩錯。生風起艸。也不領徒。諸方寄夏。帶水拖泥。也不探龍宮。蹋番巨海。也不入虎穴。踢倒須彌。只是飲水定渴。喫飯療饑。禪客相逢只彈指。此心能有幾人知。

上堂。玄沙和尙道。者一片田地。分付諸人。多少時也。須知者一片田地。非七寶之所成就。晝夜常放無量﹝王﹡﹝卸﹣ㄗ﹞光。不以日月所照爲明。三世諸佛踏不著。六代祖師行不到。明眼衲僧覷不見。現前一眾。二六時中。行住坐臥。折旋俯仰。忽然蹉腳踏著。打个翻車筋斗。蘇醒起來。方知道。元來平似鏡。誰道爛如泥。

七月旦。行道上堂。僧問。朝離東土。暮往西天。是什麼人。師云。十字街頭石敢當。進云。昨日有人從天臺來。因甚向南嶽去。師云。鮎魚上竹竿。進云。有一人。常在途中。不離家捨。有一人。常在家捨。不離途中。且道。孰優孰劣。師云。兔馬有角。牛羊無角。進云。恁麼則庭前一葉落。天下盡知秋。師云。知時別宜。堪作闍黎。僧禮拜。

師乃云。三十年來住子胡。二時粥飯气力粗。無事下山行一轉。借問時人會也無。子胡大似年老心孤。雲峯則不然。三四年來住道場。二時粥飯气力彊。普請下山行一轉。萬頃田疇﹝禾﹡巴﹞稏香。

上堂。僧問。達摩面壁。意旨如何。師云。餿飯泥茶鑪。進云。六祖踏碓。又作麼生。師云。兔子喫牛奶。進云。一人道不識。一人道不會。意在什麼處。師云。鳳林吒之。僧禮拜。

師乃云。達摩不識。九年面壁。六祖不會。長年踏碓。帶累兒孫。東倒西儡。新婦騎驢阿家牽。張公喫酒李公醉。好大哥。

上堂。一二三四五六七。地水火風空覺識。一微塵內有眞空。三世如來從此出。不是心。不是佛。不是物。大方獨步更由誰。頂門放出遼天鶻。

上堂。僧問。夜來小參。和尙舉。僧問投子。大死底人。卻活時如何。投子云。不許夜行。投明須到。意旨如何。師云。冬至前後。沙飛石走。進云。正堂和尙頌云。我疑千年蒼玉精。化爲一片秋水骨。海神欲護護不得。一夜鰲頭忽擎出。未審正堂和尙。具什麼眼目。師云。急須著眼看仙人。莫看仙人手中扇。進云。只如和尙頌云。陽气發時無硬地。秦時﹝車﹡度﹞輅鉆生花。淮西古佛舌無骨。爛嚼虛空吐出查。不妨與投子。把手共行。師云。山僧無此語。莫謗山僧好。進云。學人罪過。便禮拜。

師乃云。雲門一曲。臈月二十五。雲峯一曲。仲冬二十五。葭管動飛灰。日輪正卓午。昨夜東海鯉魚。吞卻南山猛虎。驚得文殊普賢。走入堂前露柱。喝一喝。

上堂。僧問。新年頭佛法。鏡淸道有。明教道無。未審古人意旨如何。師云。一對無孔鐵槌。進云。學人問和尙。新年頭。還有佛法也無。未審和尙。如何指示。師云。露柱開花。燈籠結果。僧便禮拜。

師乃云。一年之計在春。一日之計在寅。正月建寅。元日屬寅。元正啟祚。萬物咸新。僧堂新。牀榻臥具新。飲食湯藥新。一堂禪衲。如鳳如麟。个个握靈蛇之寶。人人懷滄海之珍。且道。佛法還有新舊也無。喝一喝。

請頭首上堂。善哉三下板。知識盡來參。旣善知時節。吾今不再三。古人與麼道。大似按牛頭喫艸。雲峯則不然。善哉三下板。收足上蒲團。脊梁生鐵鑄。透過祖師關。一气轉一大藏教。背手拈卻須彌山。七處徵心。無心可覓。八還辧見。無見可還。夢入天宮猶未醒。金雞啼上玉闌干。

行化歸上堂。僧問。昔日寶公。令人傳語思大和尙。何不下山教化眾生。一向目視云漢作麼。此意如何。師云。云在嶺頭閒不徹。水流澗下太忙生。進云。思大道。三世諸佛。被我一口吞盡。有什麼眾生可化。且道。思大具什麼眼目。師云。咭嘹舌頭三千里。進云。和尙下山。教化眾生。與古人。是同是別。師云。常在途中不離家。僧禮拜。

師乃云。有佛處不得住。無佛處急走過。三千里外。逢人不得錯舉。趙州老人。大似抱橋柱澡洗。把纜放船。山僧一出。四十餘日。有佛處。與佗錐破卦文。無佛處。也曾勘過歷了。三州五縣。逢人也曾錯舉來。只是土曠人稀。知音者少。摘楊花摘楊花。靑山忽憶便歸去。塵世要看還下來。

上堂。性覺妙明。本覺明妙。截斷衲僧命根。撥開向上一竅。牛皮鞔露柱。露柱啾啾叫。凡耳聽不聞。諸聖呵呵笑。虛空﹝跳﹣兆﹢孛﹞跳舞三臺。熨斗煎茶不同銚。

馬耆西堂至上堂。僧問。端獅子道。村裏獅子村裏弄。眉毛眼睫一時動。開得口直儱侗。不要人取奉。假饒弄到帝王前。也是一場乾打閧。此意如何。師云。眞獅子兒。善獅子吼。進云。只如蟭螟虫。向蚊子眼睫上作窠。向十字街頭叫道。土曠人稀。相逢者少。又且如何。師云。我不曾見者差異眾生。僧禮拜。

師乃云。喚醒馬耆千載夢。招回船子一帆風。何如晏坐獅子窟。哮吼一聲天地空。華藏海十三重。都盧收在一塵中。若是機輪能獨脫。看他八面自玲瓏。

浴佛上堂。僧問。淨法界身。本無出沒。大悲願力。示有去來。敢問。悉達太子。承誰恩力。師云。衲僧主丈子。進云。未審主丈子。有何長處。師云。扶過斷橋水。伴歸明月村。進云。畢竟悉達太子。與衲僧主丈子。是一是二。師云。三尺一丈六。且同攜手歸。僧禮拜。

師乃云。天上天下無如佛。十方世界亦無比。世間所有我盡見。一切無有如佛者。此是釋迦世尊。翹足三七日。贊底沙佛之偈。超過彌勒九十一劫。撿點將來。好不丈夫。只今莫有超彌勒越釋迦者麼。設有。也好與三十棒。回向畢。復云。兜率宮中閒不得。卻來生此苦娑婆。指天指地成何事。添得叢林攪鬧多。儱儱侗侗。婆婆和和。千年無影樹。今時沒底靴。

上堂。麻三斤。乾屎橛。蠟人冰。鵝護雪。貓有歃血之功。虎有起尸之徳。趙州親見老南泉。林際未是白拈賊。靑苗會上堂。僧問。有一經卷。藏在一微塵中。量等三千大千世界。作麼生出得此經。師云。鯨吞海水盡。露出珊瑚枝。進云。必竟此經。作何形狀。師云。白月則現。黑月則隱。進云。學人擬破微塵。出此經卷。還得否。師云。未敢相許。進云。未審什麼人。出得此經。師云。胡張三黑李四。僧禮拜。

師乃云。常啼菩薩。賣卻心肝。學般若。則易。破一微塵。出大經卷。則難。破一微塵。出大經卷。則易。攝大千經卷。入一微塵。則難。一掬之水。可以漲滔天之浪。一簣之土。可以成九仞之山。也不易也不難。靑山長伴白雲閒。

謝育王專使上堂。舉東山謝積善專使。偈云。積善山中僧。有膽如天大。敢持居士書。來覓空上座。跨門不肯休。著了方知道。歸語晉江人。大虫裹紙帽。

雲峯亦成一偈。玉几山中人。老眼光爍爍。遠持教府文。與我長柄勺。柄長把不下。還歸舊處著。寄語甬東人。莫莫莫莫莫。

上堂。十五日已前。迦葉糞掃衣。價直百千萬。十五日已後。輪王髻中﹝王﹡﹝卸﹣ㄗ﹞。不直半分錢。正當十五日。雪峯百二十斤鐵枷。輕如山嶽。重若鴻毛。若有荷擔得去。老僧分半院。與他住。其或未然。千江有水千江月。萬里無雲萬里天。

赴育王上堂。拖犁拽杷幾經年。鼻孔遼天不受穿。業債依然逃不得。又吹鐵笛過鄞川。

小參

門人思敬良圭景行等編

結夏。宿靜奢摩他。如鏡照諸像。如幻三摩提。如苗漸增長。禪那惟寂滅。如彼器中鍠。二千年前婆伽婆。與十二大士。入於神通大光明藏。說此三種法門。令末世比丘。依此修行。不墮邪見。大似牛皮鞔露柱。露柱啾啾叫。凡耳聽不聞。諸聖呵呵笑。今有比丘某甲。於雲峯頂上。與現前大眾。踞菩薩乘。修寂滅行。同入實相住持。𨿽不依此三種修行。卻要九十日內。个个心空及第。拍膝云。三面貍奴腳踏月。兩頭白牯手拏煙。戴冠老兔立庭栢。脫殼烏龜飛上天。

冬至。若論此事。貶上眉毛。早已蹉過。鐵馬驟冰稜。不涉唇吻。道將一句來。石牛欄古路。戢玄機於未兆。藏冥運於卽化。固是罕遇其人。會萬物歸自己。與天地而同根。又是阿誰分上事。諸方將謂仰山進前叉手。香嚴叉手進前。甚生極則。殊不知。大似楊廣失駝駝。韓信臨朝底。雲峯有年無徳。山寺荒涼。幸而四海禪流。來此相伴。未免向八徳池邊。宏開瑤席。紫羅帳裏。暗撒眞珠。共慶書云令節。還委悉麼。若教嫫母臨明鏡。也道不勞紅粉施。拈主丈。卓一下。

月江和尙住四明阿育王山廣利禪寺語錄

門人本眞紹宗文闡編

師於元統元年。九月十五日。受請入寺。指山門云。大解脫門。八字打開了也。彈指下喝。總不消得。

拈廣教府疏。揮魯陽戈。重光佛日。廣大教門。斯爲第一。

指法座云。壁立萬仞。不必髙升。合水和泥。聊通一綫。

升座祝贊罷。就座云。若論第一義諦。譬如虛空體非羣相。而不拒彼諸相發揮。莫有向虛空裏釘橛者麼。

僧出問。摩騰入漢。已涉繁詞。達摩西來。不依本分。和尙今日開堂。願聞祝贊。師云。黃河如帶。太山如礪。進云。與麼則。

皇恩佛恩。一時報畢。師云。大家齊唱太平歌。進云。只如大覺禪師。爲九峯一疏而來。和尙可謂古今一揆。師云。漳泉福建。頭匾似扇。進云。向上還有事也無。師云。逢人不得錯舉。

師乃云。佛法徧在一切處。一切山河及國土。無他方此土之殊。無過現未來之異。雲門大師云。你諸人。擔缽囊行腳。不知有佛法。佛殿上鴟吻。卻知有佛法。上是天下是地。日月星辰。森羅萬象。各依定位。喚什麼作佛法。馬大師道。我自從胡亂後。三十年。不曾少鹽醬。喚作佛法得麼。大梅云。任你非心非佛。我只是卽心卽佛。喚作佛法得麼。楊岐云。金剛捲要你透。栗棘蓬要你吞。喚作佛法得麼。東山五祖云。我向白雲門下。咬破一个鐵餕饀。直是百味具足。喚作佛法得麼。且喜沒交涉。須知生佛未具已前。八萬四千舍利。光明常在。你諸人面門出入。自是諸人不覺不知。當面諱卻。山僧到者裏。說个什麼卽得。所以道。我若坐時你須立。我若立時你須坐。你若野幹鳴。我卽獅子吼。你若獅子吼。我卽野幹鳴。可以光揚佛日。大振玄風。建立法幢。發揮宗旨。卽辰秋髙气淸。伏惟。諸山和尙。合山大眾。各各起居輕利。拈主丈。浙東山浙西水。四海五湖皇化裏。卓主丈一下。

復舉。世尊一日升座。迦葉白槌云。世尊說法竟。世尊便下座。

拈云。古今皆謂。世尊三昧。迦葉不知。因甚世尊一詞不措。迦葉便乃白椎。古人且置。今日事作麼生。久立珍重。

小參。僧問。師唱誰家曲。宗風嗣阿誰。師云。風吹石臼念摩訶。進云。恁麼則已得眞人好消息。人間天上更無疑。師雲。水底捉麒麟。進云。如何是奪人不奪境。師云。西天人不會唐言。進云。如何是奪境不奪人。師云。有馬騎馬。無馬步行。進云。如何是人境兩俱奪。師云。新羅打鼓大唐齋。進云。如何是人境俱不奪。師云。鬧市裏拋碌磚。進云。人境已蒙師指示。向上宗乘事若何。師云。有水皆含月。無山不帶云。進云。只如楊岐祖師道。踏著秤槌硬似鐵。啞子得夢向誰說。須彌頂上浪滔天。大洋海底遭火熱。明什麼邊事。師云。如驢覷井。如井覷驢。僧云。謝師答話。

師乃云。寶劍出匣。孰敢嬰鋒。明鏡當臺。舉無遺照。雪峯杓頭邊。舀得一千五百人善知識。只好無佛處稱尊。妙喜竹篦下。打翻萬七千指活衲僧。僅免死水裏浸卻。山僧素非建大將旗鼓手段。又無靑天白日轟霹靂之機。只是近離淸苕。過了三江九偃。到得古貿山中。直是眼不見鼻孔。此際更深夜靜。月白風淸。不免唱个脫空歌子。使現前一眾。與我中峯老祖。兩得相見。赤日曬來乾絡索。秋風吹起又新鮮。幾向江邊問消息。鷺鷥踏卻釣魚船。喝一喝。

復舉。首山和尙示眾云。咄哉巧女兒。攛梭不解織。貪看鬥鷄人。水牛也不識。又云。咄哉拙郎君。巧妙無人識。打破鳳林關。著靴水上立。

師云。二人同心。其義斷金。前住當山此庵和尙。拈云。總有來處。拈主丈云。上大人丘一己。化三千七十士。

師云。唵齒臨。唵部臨。莎訶。

開鑪進退兩序上堂。僧問。如何是金佛不度鑪。師云。蘇盧蘇盧。進云。如何是木佛不度火。師云。悉利悉利。進云。如何是泥佛不度水。師云。趙州東院西。進云。如何是眞佛內裏坐。師云。嵩山破竈墮。僧禮拜。

師乃云。東邊是知事。西邊是頭首。獅子兒哮吼。龍馬駒﹝跳﹣兆﹢孛﹞跳。火鑪闊一丈。古鏡闊一丈。古佛塔廟前。面南看北斗。

臘八上堂。僧問。半夜逾城時如何。答云。國淸才子淸。家富小兒嬌。僧云。雪山六年。所成者何事。答云。癡人面前。不得說夢。僧云。古今皆謂見明星悟道。還諦當也無。答云。一犬吠虛。千猱啀實。

師乃云。我觀大地眾生。具有如來智慧徳相。但以妄想執著。而不證得。釋迦老子與麼道。大似蟭螟虫。向蚊子眼睫上作窠。向十字街頭叫道。土曠人稀。相逢者少。檢點將來。也是噇酒糟漢。

上堂。舉五祖和尙示眾云。白雲不會說禪。山門開向兩邊。有人動著關捩。兩片東扇西扇。五祖老人。蓋爲慈悲之故。有落艸之談。育王不會說禪。屋破覷見靑天。等閒從頭蓋覆。寧免紙裹麻纏。但願有錢畱客醉。也勝騎馬傍人門。

上堂。僧問。如何是一生二。師云。元首明股肱良。進云。如何是二生三。師云。黃河三千年一度淸。進云。如何是三生萬物。師云。山河無隔礙。光明處處透。進云。只如新年頭佛法。還有者个消息也無。師云。樊噲踏鴻門。僧作禮。

師乃云。有問新年事。東君總未知。燈籠才起舞。露柱便掀眉。雪嶺泥牛吼。雲門木馬嘶。樵歌與漁唱。同共樂無爲。

道濟忠長老。通嗣書上堂。自從胡亂後三十年。不曾少鹽醬。江西信息通也。任你非心非佛。我只是卽心卽佛。大梅梅子熟也。此乃從上古徳風規。叢林榜樣。只如石頭道。書亦不達。信亦不通。又作麼生。有人道得。與你鈯斧子。

上堂。舉僧問五祖。一大藏教。是个切腳。且道切什麼字。祖云。缽羅娘。應庵問密庵。如何是正法眼。密庵云。破沙盆。

師拈云。閩蜀同風。肚裏有虫。

到雪竇。眾請上堂。僧問。迅瀑千尋。懸厓萬仞。和尙從什麼處來。答云。官不容鍼。私通車馬。進云。一日水空和尙。訪大顚和尙。顚把住坐具云。不用通寒暄。不用通來處。此意如何。答云崄。進雲。水空云。擬欲恁麼。又恐人情不足。還契佗大顚意也無。答云。錦包特石。綿裹蒺藜。進云。大顚放手云。還足也未。水空提起坐具云。若通時暄。又恐迷來處。大顚云。暫時相見也無妨。又作麼生。答云。虎頭虎尾一時收。進云。只如和尙入山。與雪竇和尙相見。較之古人。是同是別。答云。竹密不妨流水過。山髙豈礙白雲飛。進云。謝師答話。

師乃云。向上一路。千聖不傳。釋迦彌勒。仰望不及。向上一路。千聖不然。徳山臨濟。窺覷無門。故我明覺祖師。昔日向妙髙臺上。唱出陽春白雪。直得須彌岌嶪。海水騰波。十方世界。風凜凜地。育王今晨得得入山。瞻禮慈容。特蒙堂頭禪師。闡揚二覺之家風。傾瀉千尋之雪瀑。復令山野。升於此座。舉唱宗乘。然則客聽主裁。又說个什麼卽得。擊拂子。就樹摘將黃葉去。入山推出白雲來。

復舉。堂頭禪師。適來舉。臨濟栽松次。黃檗問云。深山中栽許多松作麼。濟云。一與山門作境致。二與後人作標榜。道了以鐝頭。築地三下。檗云。𨿽然。子已喫吾三十棒了也。濟又以鐝打地。作噓噓聲。檗云。吾宗到汝大興於世。潙山問仰山云。當時黃檗。只囑一人。別更有在。仰山云。有。祇是年代深遠。不欲舉似和尙。潙山云。但舉看。吾也要知。仰山云。一人指南。令行吳越。遇大風則止。

應庵和尙拈云。黃檗道。𨿽然如是。子已喫吾三十棒了也。養子之緣。固當如是。臨濟正令𨿽行。可惜向鐝頭邊。甘自活埋。仰山見解。未出常流。豈止遇大風則止。當時何不道。直待虛空界盡。此話方始大行。豈不是頭正尾正。

師乃召大眾云。黃檗臨濟兩父子。開口不在舌頭上。潙山仰山。勺卜聽虛聲。老應庵。擘開太華。放出黃河。石室翁燃犀炬照開滄海。育王見處。也要諸人共知。一人指南。令行吳越。太虛空中。不消釘橛。藕絲竅裏騎大鵬。等閒挨落天邊月。久立眾慈。伏惟珍重。

冬至上堂。僧問。吾本來玆土。傳法救迷情。意旨如何。師云。大虫裹紙帽。好笑又驚人。進云。一花開五葉。結果自然成。又作麼生。師云。冬至寒食一百五。

師乃云。晷運推移。日南長至。明明百艸頭。明明祖師意。三更夜半唱巴歌。無端驚起梵王睡。喝一喝。下座。

臘八上堂。二千年前臘月八。黃面瞿曇雙眼活。阿僧祇劫喫鹽多。苦行六年添得渴。凍不殺餓不殺。腳頭腳底乾坤闊。

上堂。護聖靑山和尙至。一池荷葉衣無盡。數樹松花食有餘。剛被世人知住處。又移茅舍入深居。大梅祖師。將大地撮來。如粟米粒大。於其中間。開拓三千大千世界。向一莖艸上。現出玉殿瓊樓。建立百千殊勝法幢。直得三世諸佛。歷代祖師。天下老和尙。莫不望風斫額。直饒龐居士牙如劍樹。口似血盆。到佗面前。盡力只道个百雜碎。核子裏滋味。依然未夢見在。還委悉麼。靑山不鎖長飛勢。滄海合知來處髙。

大覺禪師忌拈香。代圓通應詔而起。爲九峯艸疏而來。對使者。焚卻龍腦之缽。創蒙堂如築黃金之臺。此是大覺老人。平生受用不盡底三昧。𨿽相去二三百載。而聲光煒燁。猶百千之迅雷。稽首僧伽眞古佛。鄮峯千古碧崔嵬。

上堂。不著佛求。不著法求。不著僧求。燈籠發笑。露柱點頭。雲門拈出胡餅。投子道个油油。腰纏十萬貫。騎鶴上揚州。

重建上塔。緣化歸上堂。僧問。釋迦如來。有八萬四千眞身舍利。因甚南瞻部洲。只有一顆。師云。天上天下。惟吾獨尊。進云。莫是惟一堅密身。一切塵中現麼。師云。鬧市裏虎。進云。大權菩薩。因甚以手加額。師云。行船全在把梢人。進云。不得春風花不開。花開全藉春風力。師云。將謂無人證明。僧禮拜而退。

師乃云。鐵輪王使鬼神功。靈塔飛來鄮嶺東。有客不隨流水去。磬敲疎雪細雲中。乃豎拂子云。看看。大權菩薩歸也。與耶捨尊者。只今在山僧。拂子頭上相見。尊者云。菩薩一出月餘。四大輕安否。世事可忍否。眾生易度不。菩薩云。你在屋裏。受人天供養。坐致太平。茄子瓠子。那里得知。阿育王聞得。出來道。你二人。何必之乎者也。若無我釋迦如來。眞身舍利寶塔。縱有神通妙用。也無施展處。三人撫掌。呵呵大笑。且道。笑个什麼。夜靜水寒魚不食。滿船載得月明歸。

上堂。教中道。一切障礙。卽究竟覺。得念失念。無非解脫。成法破法。皆名涅盤。智慧愚癡。通爲般若。

拈云。夜半放烏雞。驚起梵王睡。便下座。

上堂。燻風自南來。殿閣生微涼。老妙喜。錯認驢鞍橋。作阿爺下頷。帶累多少人。向者裏卜度。還知諸佛出身處麼。黃河三千年一度淸。卓主丈。下座。

上堂。舉僧問歸宗。如何是佛。宗云。我不辭向汝道。只恐你不信。僧云。和尙誠言。安敢不信。宗云。卽汝便是。僧云。如何保任。宗云。一翳在眼。空花亂墜。頌云。三尺劍爲安國計。五言詩是上天梯。靑霄有路終須到。金榜無名誓不歸。

爲行者福吉下火。吉凶悔吝。成住壞空。死中得活。腰石負舂。火裏蝍蟟。吞卻大虫。

上堂。舉僧問趙州。如何是道。州云。墻外底。僧云。我不問者个道。州云。你問什麼道。僧云。問大道。州云。大道透長安。

頌云。大道透長安。古今行不到。鮎魚上竹竿。大虫看水磨。推出江西馬簸箕。踢倒嵩山破竈墮。

上堂。朝匆匇暮匇匆。缽盂開口。只要噇空。南泉打破鍋子。甘贄禮拜蒸籠。擊拂子。萬里八九月。一身西北風。

初祖忌拈香。跨水逢羊。歷魏遊梁。八九年冷坐。全無巴鼻。三五回中毒。也好恓惶。若謂是十萬里西來。傳佛心印。無鼻孔漢。將什麼聞香。

爲華監寺下火。推倒涅盤城。打破華胥國。楊岐一頭驢。﹝跳﹣兆﹢孛﹞跳乾坤窄。五蘊山頭。火光爍爍。

上堂。立春之日。百事大吉。門上釘桃符。籬頭吹篳篥。林下參玄人。有口只掛壁。泥牛鞭起趂春耕。通身總是黃金骨。

元宵上堂。僧問。我此法門。名無盡燈。冥者皆明。明終不盡。如何是無盡燈。師云。天際日上月下。檻前山深水寒。進云。還許學人續焰聯芳也無。師云。莫妄想。僧喝一喝。便歸眾。師云。弄泥團漢。有什麼限。

師乃云。今朝正月十五。處處村歌社舞。曲錄牀上老僧。隨分說佛說祖。雪峯輥球。禾山打鼓。驚起東海鯉魚。吞卻南山猛虎。報諸人。休莽鹵。我見燈明佛。本光瑞如此。

上堂。舉法眼和尙示眾云。欲識佛性義。當觀時節因緣。古人方便不少。不見石頭和尙。因看肇論云。會萬物爲己者。其惟聖人乎。他家便道。聖人無己。靡所不己。有一片言語。喚作參同契。末上云。竺土大仙心。無過此語。中間也只隨時說話。

拈云。若是眞正舉揚。竺土大仙心。者一句子。也不消得。諸人要會聖人無己。靡所不己麼。問取露柱。

小參

門人寶生文藻編

結夏。瑯琊點出五病。西院商量兩錯。井蛙不足以語東海。夏虫不可以語冰霜。若是捎空俊鶻。便合乘時。止濼困魚。徒勞激浪。是故。從上若佛若祖。天下老和尙。莫不向刀山劍樹上。鑊湯鑪炭中。成等正覺。拔濟有情。若約山僧看來。也是秤錘蘸醋。喝一喝。

解夏。秋初夏末。兄弟家。東去西去。如壯士展臂。不假佗力。如獅子遊行。不求伴侶。蓋爲人人腳跟下。有條通天活路。三世諸佛。六代祖師。天下老和尙。與你把手共行。豈不見。雲門大師問洞山。近離甚處。查渡。夏在甚處。湖南報慈。幾時離彼。八月二十五。雲門云。放你三頓棒。次日上方丈問云。昨日蒙和尙。放三頓棒。不知過在甚處。雲門云。飯袋子。江西湖南。便恁麼去。洞山於言下大悟。雲門提出倚天長劍。凜凜神鋒不易。洞山敢將赤身。衝佗白刃。正與麼時如何。金烏啄破璢璃殼。玉兔挨開碧海門。

除夕。絕學無爲閒道人。只管三十六旬爲一歲。不懼生死老和尙。任佗臘月三十日到來。如鐘在簴。待扣則鳴。似鏡臨臺。物來斯照。老僧行年在坎。窮鬼揶揄。囊無系蟻之絲。廚絕聚蠅之糝。塵說剎說熾然說。無法可說。內空外空畢竟空。一切皆空。凍鎖寒林。燒盡丹霞木佛。春回暖律。喚醒陜府鐵牛。萬人叢裏打驅儺。百戲棚頭抽傀儡。畢竟成得个什麼邊事。擊拂子。相逢不遇調羹手。孤負梅花又一年。

月江和尙語錄卷上

月江和尙語錄卷中

拈古

溫州路慧日禪寺住持門人祖安編

舉徳山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。你是甚處人。僧云。新羅人。山云。未踏船舷。好與三十棒。

法眼云。大小徳山。話作兩橛。

圓明云。大小徳山。龍頭蛇尾。

雪竇云。二老病。𨿽善裁長補短。捨重從輕。要見徳山。亦未可在。何故。徳山大似握閫外威權。有當斷不斷。不招其亂底劍。諸人要識新羅僧麼。只是撞著露柱底瞎漢。

師云。徳山老漢。一條白棒。佛來也打。祖來也打。等閒被新羅僧。拗折了也。法眼圓明。各出只手。只救得一半。雪竇云。要識新羅僧麼。只是撞著露柱底瞎漢。增他多少威光。還有爲徳山作主者麼。

舉雪峯一日普請。自負一束藤。路逢一僧。峯便拋下。僧方擬取。峯便踏倒。歸舉似長生。乃云。我今日踏者僧快。生云。和尙替者僧。入涅盤堂始得。峯便休去。

雪竇云。長生大似東家人死。西家助哀。也好與一踏。

師云。雪峯貪觀天上月。失卻手中橈。長生借手行拳。雪竇潑油救火。總是賊過後張弓。

舉百丈再參馬祖。侍立次。祖以目視禪牀角頭拂子。丈云。卽此用離此用。祖云。爾他後。開兩片皮。將何爲人。丈取拂子豎起。祖云。卽此用離此用。丈掛拂子於舊處。祖便喝。丈直得三日耳聾。

雪竇云。奇怪諸禪徳。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞佗一點不得。只如馬祖道。爾佗後開兩片皮。將何爲人。百丈豎起拂子。爲復如虫禦木。爲復啐啄同時。諸人要會三日耳聾麼。大冶精金。應無變色。

師云。獅子教兒迷子訣。馬祖有之。百丈直得三日耳聾。美食不中飽人喫。雪竇云。大冶精金。應無變色。好與一喝。

舉崇壽指凳子云。識得凳子。周匝有餘。

雲門云。識得凳子。天地懸殊。

雪竇云。澤廣藏山。理能伏豹。

師云。雪竇與麼道。要且不識凳子。

舉永嘉大師。到六祖。繞禪牀三匝。振錫一下。卓然而立。祖云。夫沙門。具三千威儀。八萬細行。大徳從何方而來。生大我慢。

雪竇便喝云。當時若下得者一喝。免見龍頭蛇尾。

又再舉。繞禪牀三匝。振錫一下。卓然而立。代祖師云。未到曹溪。與你三十棒了也。

師云。永嘉龍門上客。六祖東合大開。千載一時。風雲際會。雪竇代永嘉。下者一喝。又代祖師云。未到曹溪。與爾三十棒了也。不妨奇特。且道。二大老。還甘麼。

舉仰山。指雪師子云。還有過得此色者麼。

雲門云。當時便與推倒。

雪竇云。只解推倒。不解扶起。

師云。雲門推倒。雪竇扶起。要見仰山。較三十里。

舉香嚴垂語云。如人上樹。口﹝口﹡﹝禦﹣ㄗ﹢亍﹞樹枝。手不扳枝。腳不踏枝。樹下有人。問西來意。不對則違他所問。若對又喪身失命。當恁麼時。作麼生卽是。有虎頭上座云。上樹卽不問。未上樹。請和尙道。嚴呵呵大笑。

雪竇云。樹上道卽易。樹下道卽難。老僧上樹。也致將一問來。

師云。香嚴把定牢關。不通水泄。若非虎頭上座出來。安得話行千古。育王敢問雪竇。和尙上樹也。只恐下不得。

舉僧問魯祖。如何是不言言。祖云。爾口在什麼處。僧云。某甲無口。祖云。將什麼喫飯。僧無語。

雪竇云。好劈脊便棒。者般漢。開口了合不得。合口了開不得。

師云。者僧。籠頭蛇尾。當時待佗道。將什麼喫飯。但道。佗不饑。喫什麼飯。雪竇老人。到者裏。有棒。也無施展處。

舉僧問雪峯。古澗寒泉時如何。峯云。瞪目不見底。僧云。飲者如何。峯云。不從口入。僧舉到趙州。州云。不可從鼻孔裏入。僧卻問趙州。古澗寒泉時如何。州云。苦。僧云。飲者如何。州云。死。雪峯聞舉云。趙州古佛。從此不答話。

雪竇云。眾中總道。雪峯不出者僧問頭。所以趙州不肯。如斯話會。深屈古人。雪竇卽不然。斬釘截鐵。本分宗師。就下平髙。難爲作者。

師云。鉆龜打瓦。激濁揚淸。坐斷天下人舌頭。不無雪竇。要且不知古人相見處。還知雪峯趙州麼。得人一牛。還人一馬。

舉僧問西堂和尙。有問有答。賓主歷然。無問無答時如何。堂云。怕爛卻去那。僧問長慶。有問有答。賓主歷然。無問無答時如何。慶雲。相逢盡道休官去。林下何曾見一人。

雪竇云。何不與本分艸料。

師云。一人截斷眾流。一人隨波逐浪。一人函蓋乾坤。有問育王。有問有答。賓主歷然。無問無答時如何。只向道。賓主歷然。免見者僧奔南走北。

舉臨濟示眾云。我於先師處。三度喫六十棒。如蒿枝拂相似。如今思一頓棒喫。誰爲下手。僧出眾云。某甲下手。濟拈棒與僧。僧擬接。濟便打。

雪竇云。臨濟放處較危。收來太速。

師云。臨濟大似貧兒思舊債。可惜當時放過。待佗拈棒。便與掀倒禪牀。臨濟必然向明窗下安排。

雪竇云。放去較危。收來太速。頭上著枷。腳下著杻。

舉欽山一日上堂。豎起拳。又開云。開卽爲掌。五指參差。復握云。如今爲拳。必無髙下。還有商量也無。一僧出眾豎起拳。山云。爾只是个無開合漢。

雪竇云。雪竇卽不然。乃豎拳云。握則爲拳。有髙有下。復開云。開則成掌。無黨無偏。且道放開爲人好。把定爲人好。開也造車。握也合轍。若謂閉門造車。出門合轍。我也知爾向鬼窟裏作活計。

師云。欽山藕絲孔裏。開張世界。雪竇大虫舌上。慣打秋千。點撿將來。總塞諸方口不得。山僧則不然。乃豎起拳云。三世諸佛。歷代祖師。天下老和尙。盡向者裏乞命。復開云。直得須彌岌嶪。海水騰波。十方世界。風颯颯地。忽有个漢。出來道。和尙恁麼。也只是个無開合漢。卻許佗具一隻眼。

舉僧問睦州。髙揖釋迦。不拜彌勒時如何。州云。昨日有人問。趕出了也。僧云。和尙恐某甲不實。州云。拄杖不在。苕帚柄聊與三十。

雪竇云。睦州只有受璧之心。且無割城之意。

師云。登山不到頂。不知宇宙之寬廣。入海不到底。不知滄溟之淺深。者僧放出三分軟頑。睦州家私一時揣盡。雪竇恁麼批判。正是兔子喫牛奶。

舉棗樹問僧。近離甚處。僧云。漢國。樹云。漢國天子。還重佛法也無。僧云。苦哉。賴值問著某甲。問著別人。卽禍生。樹云。作个什麼。僧云。人尙不見。有何佛法可重。樹云。闍黎受戒多少時。僧云。二十夏。樹云。大好不見有人。便打。

雪竇云。者僧棒卽喫。要且去不再來。棗樹令𨿽行。爭柰無風起浪。

師云。者僧不從漢國來。若眞從漢國來。棗樹有棒也打他未得在。只是个無地頭漢。何以見得。不見雪竇道。去不再來。

舉趙州問婆子。什麼處去。婆云。偸趙州筍去。州云。忽遇趙州。又作麼生。婆子便掌。州便休去。

雪竇云。好掌更下兩掌。也無勘處。

師云。趙州休去。婆子勞而無功。更下兩掌。也是老婆見解。

舉保壽開堂日。三聖推出一僧。壽便打。聖云。漝麼爲人。瞎卻鎭州一城人眼去在。壽便歸方丈。

雪竇云。保壽三聖。𨿽發明臨濟正法眼藏。要且只解無佛處稱尊。當時者僧。若是个漢。才被推出。便掀倒禪牀。直饒保壽全機。也較三千里。

師云。保壽見兔放鷹。三聖指鹿爲馬。滅臨濟一宗。是者兩个老漢。雪竇𨿽有定乾坤眼。擒虎兕機。不知箭過新羅。卻向大唐等候。

舉僧問無業。如何是佛。業云。莫妄想。

雪竇云。塞卻鼻孔。

又僧問馬祖。如何是佛。祖云。卽心是佛。

雪竇云。拄卻舌頭。

師云。雪竇鼻孔無半邊。舌頭不出口。要與無業馬祖二大老相見。三生六十劫。

舉僧問徳山。從上諸聖。什麼處去。山云。作麼作麼。僧云。勑點飛龍馬。跛鱉出頭來。山便休去。至來日。山浴出。其僧過茶與山。山撫背一下。僧云。者老漢。方始瞥地。

雪竇云。然精金百煉。須安本分鉗錘。徳山旣以己妨人。者僧還同受屈。以拄杖。畫一畫云。適來公案且致。從上諸聖。什麼處去。大眾擬議。一時打趂。

師云。徳山逢彊則弱。遇賤則貴。者僧虎穴深探。幾乎喪身失命。雪竇也要入者保社。未免旁觀者哂。有人問育王。從上諸聖。向什麼處去。只對他道。棚八刺札。

舉保福簽瓜次。太原孚上座到來。福云。道得與爾瓜喫。孚云。把將來。福度一片瓜。與孚。孚接得便去。

雪竇云。𨿽是死蛇。解弄也活。誰是好手者。試請辧看。

師云。孚上座。如虫禦木。偶爾成文。雪竇忍俊不禁。徒誇好手。會麼。甜瓜徹蒂甜。苦瓠連根苦。

舉南泉示眾云。道非物外。物外非道。趙州出問。如何是物外道。泉便打。州云。和尙莫打某甲。向後錯打人去在。泉云。龍蛇易辧。衲子難瞞。

雪竇云。趙州如龍無角。似蛇有足。當時不管盡法無民。直須喫棒了。趂出。

師云。南泉前頭怕殺人。後頭笑殺人。雪竇道。不管盡法無民。直須喫棒了趂出。救得一半。

舉洞山到雲門。問近離甚處。山云。查渡。門云。夏在甚處。山云。湖南報慈。門云。甚時離。山云。去年八月。門云。放爾三頓棒。山至來日。卻上問訊。昨日蒙和尙。放三頓棒。不知過在什麼處。門云。飯袋子。江西湖南。便漝麼去。山於此大悟。

雪竇云。雲門气宇如王。拶著便冰消瓦解。當時若據令而行。子孫也未到斷絕。

師云。雲門可謂還丹一粒。點鐵成金。至理一言。轉凡成聖。雪竇道。若也據令而行。子孫也未到斷絕。說得道理好。歸依佛法僧。

舉一僧。參馬大師。大師劃一圓相云。入也打。不入也打。僧便入。大師便打。僧云。和尙打某甲不得。大師靠卻拄杖。休去。

雪竇云。二俱不了。和尙打某甲不得。靠卻拄杖。擬議不來。劈脊便打。

師云。者僧已進不退。馬師已展不縮。者僧有嚙鏃之機。馬師用欵兵之法。雪竇𨿽欲盡令而行。猶較馬大師三十里在。

舉興化問克賓維那。汝不久爲唱道之師。賓云。不入者保社。化云。會了不入。不會不入。賓云。沒交涉。化便打。乃云。克賓維那。法戰不勝。罰錢五貫。充設鉆飯。至來日齋時興化自白槌云。克賓維那。法戰不勝。不得喫飯。卽便趕出。

雪竇云。克賓要承嗣興化。罰錢出院且致。卻須索取者一頓棒始得。且問諸人。棒旣喫了。作麼生索。雪竇要斷不平之事。今夜與克賓維那雪屈。以拄杖。一時打散。

師云。者个公案。古今批判者多。還佗雪竇。是作家鑪韝。𨿽然至竟。不知興化舌頭落處。須知者一分鉆飯。非維克賓維那不得喫。設使盡大地人到來。不敢正眼覷著。

舉僧問長慶。眾手淘金。誰是得者。慶雲。有伎倆者得。僧云。學人還得也無。慶雲。大遠在。

雪竇代者僧。當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。

師云。育王則不然。眾手淘金。誰是得者。劈脊便棒。非惟剿斷者僧命根。且免雪竇後來拖泥帶水。

舉大慈示眾云。山僧不解答話。只是識病。時有僧出。大慈便歸方丈。

雪竇云。大凡扶豎宗乘。須辧个得失。且大慈識病。不答話。時有僧出。便歸方丈。雪竇識病。不答話。或有僧出。劈脊便打。諸方識病。不答話。有僧出。必然別有長處。敢有一个動著。大唐天子只三人。

師云。大慈識病不答話。時有僧出。便歸方丈。石火電光鈍。雪竇識病不答話。或有僧出。劈脊便打。壁立萬仞崄。育王識病不答話。若有僧出。卽下禪牀立。還有辧得失者麼。

舉趙州到黃蘗。蘗見來。便關卻方丈。州云。救火救火。黃蘗便出。擒住云。道道。州云。賊過後張弓。

雪竇云。直是好笑。笑須三十年。忽有个衲僧。問雪竇。笑个什麼。笑賊過後張弓。

師云。三个老賊。且道。那个是正賊。具眼者辧取。

舉僧問鏡淸。學人未達其源。乞師方便。淸云。是什麼源。僧云。其源。淸云。若是其源。爭受方便。

雪竇云。死水裏浸卻。有什麼用處。

侍者問。適來成褫伊。淸云無。侍事云。不成褫伊。淸云無。侍者云。和尙尊意如何。淸云。一點水墨。兩處成龍。

雪竇云。猶較些子。雪竇不是減鏡淸威光。要與者僧相見。是什麼源。其源。三十年後。與爾三十棒。

師云。將成九仞之山。不進一簣之土。者僧當時。待鏡淸道。若是其源。爭受方便。只消禮拜便出。豈不光前絕後。鏡淸旣是勞而無功。卻向侍者邊。重重納敗。雪竇道。三十年後。與爾三十棒。正是掉棒打月。

舉僧問香林。如何是衲衣下事。林云。臘月火燒山。雪竇云。臘月燒山。萬種千般。翹松鶴冷。踏雪人寒。達摩不會。大難大難。

師云。臘月燒山。虎體元斑。含元殿上。休覓長安。

舉本仁和尙示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道爲汝說。答汝話。若人辧得。有个入處。

雪竇云。本仁也甚奇怪。要且貪觀天上。旣非聲前句後。且作麼生入。

師云。本仁道。聲不是聲。色不是色。豈不是鼓弄人家男女。入之一字。也不消得。

雪竇云。旣非聲前句後。且作麼生入。著甚死急。

舉雲門示眾云。世尊生下。一手指天。一手指地。周行七步。目顧四方云。天上天下。惟我獨尊。當時若見。一棒打殺。與狗子喫。貴圖天下太平。

雪竇云。便與掀倒禪牀。

師云。雲門雪竇。要與釋迦老子。把手共行。要且出他綣繢不得。

舉國師三喚侍者。雪竇云。點卽不到。侍者三應。雪竇云。到卽不點。將謂吾孤負汝。誰知汝孤負吾。雪竇云。瞞雪竇不得。

雲門云。作麼生是國師。孤負侍者處。會得也是無端。雪竇云。元來不會。

門云。作麼生是侍者。孤負國師處。粉骨碎身未報得。雪竇云。無端無端。

師云。三喚負汝。三應負吾。蘇盧悉利。悉利蘇盧。雲門粉骨碎身。雪竇赤心片片。總未報得國師在。作麼生報得。遂喚侍者。者應喏。三十年後。不得孤負老僧。

復舉。僧問投子。國師三呼侍者。意旨如何。投子云。抑逼人作麼。雪竇云。垛根漢。師云。無啖啄分。

僧問興化。化云。一盲引眾盲。雪竇云。端的瞎。師云。又添一个。

僧問玄沙。沙云。侍者卻會。雪竇云。停囚長智。師云。認奴作郎。

僧問趙州。州云。如人暗中書字。字𨿽不成。文彩已章。雪竇便喝。師云。彩奔齪家。

僧問雪竇。雪竇便打。師云。孟八郎漢。

雪竇復頌云。師資會遇意非輕。無事相將艸裏行。負汝負吾俱莫問。任從天下競頭爭。

師云。閒言語。有問育王。國師三呼侍者。意旨如何。卽向他道。枯骨裏覓什麼髓。

舉僧問智門和尙。如何是佛。門云。踏破艸鞋赤腳走。僧云。如何是佛向上事。門云。拄杖頭上挑日月。雪竇云。千兵易得。一將難求。

師云。踏破艸鞋。杖挑日月。一將難求。千車合轍。

舉師祖問南泉。摩尼珠人不識。如來藏裏親收得。如何是如來藏。泉云。王老師與爾往來者是藏。雪竇云。艸裏漢。

祖云。不往不來者。泉云。亦是藏。雪竇云。雪上加霜。

祖云。如何是珠。雪竇云。崄。百尺竿頭作伎倆。不是好手。者裏著得个眼。賓主互換。便能深入虎穴。或不漝麼。縱饒師祖悟去。也是龍頭蛇尾漢。

師云。南泉順水張帆。雪竇逆風把柂。師祖前不構村。後不疊店。有問育王。如何是如來藏。卽向他道。山斷疑無路。溪回別有村。如何是珠。向道看腳下。

舉僧禮拜雪峯。峯打五棒。僧云。某甲有什麼過。峯又打五棒。

雪竇云。雪竇不曾與人葛藤。前五棒。日照天臨。後五棒。云騰致雨。爾若辧得。好與五棒。

師云。前五棒。石牛欄古路。後五棒。一馬生三寅。雪竇能區能別。有賞有罰。也好與五棒。

舉馬大師。令智藏馳書上徑山。山接書開見一圓相。於中下一點。國師聞舉云。欽師猶被馬師惑。

雪竇云。徑山被惑且致。若將呈似國師。別作个什麼伎倆。免被惑去。有老宿云。當時坐卻便休。亦有道。但與劃破。若與麼。只是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。只者馬師當時畫出。早自惑了也。

師云。一人居江西。一人居浙西。一人居南陽。風馬牛之不相及。因甚發一言。惑亂天下人。雪竇汗馬功髙。名不虛得。育王敢問雪竇。當時馬師圓相。明什麼邊事。

舉鏡淸問僧。趙州喫茶去。爾作麼生會。僧便出去。淸云。邯鄲學唐步。

雪竇云。者僧不是邯鄲人。爲什麼學唐步。若辧得出。與爾茶喫。

師云。者僧出去。是會不會。雪竇道。不是邯鄲人。爲什麼學唐步。殊不知。者僧親從趙州來。

舉僧問雲門。如何是法身向上事。門云。向上與爾道卽不難。作麼生會法身。僧云。請和尙鑑。門云。鑑卽且致。作麼生會法身。僧云。與麼與麼。門云。者个是長連牀上學得底。我且問你。法身還喫飯麼。僧無語。

雪竇云。將成九仞之山。不進一簣之土。過在什麼處。

師云。者僧。當時待他道。法身還喫飯麼。只對道。盡大地是飯。和尙什麼處下口。管取雲門倒退三千。雪竇云。將成九仞之山。不進一簣之土。在雲門分上。在者僧分上。

舉趙州訪茱萸。才上法堂。萸云看箭。州亦云。看箭。萸云過。州雲中。

雪竇云。二俱作家。蓋是茱萸趙州。二俱不作家。箭鋒不相拄。直饒齊發齊中。也只是个射垛漢。

師云。擊石火閃電光。構得構不得。未免喪身失命。雪竇只眨得眼。要識茱萸趙州麼。慣從五鳳樓前過。手握金鞭賀太平。

舉臨濟與普化。去施主家齋。濟問。毛吞巨海。芥納須彌。爲復是神通妙用。爲復是法爾如然。化踢倒飯牀。濟云。太粗生。化云。者裏是什所在。說粗說細。濟休去。至來日。又同赴一施主齋。濟復問。今日供養。何似昨日。化又踢倒飯牀。濟云。大粗生。化云。佛法說什麼粗細。濟吐舌。

雪竇云。兩个老賊。喫飯也不了。好與二十棒。棒𨿽行。且道那个是正賊。

師云。普化用劍刃上事。臨濟只吐得舌。雪竇二十棒。是賞是罰。

舉三角示眾云。若論此事。眨上眉毛。早是蹉過。麻谷出云。蹉過卽不問。如何是此事。角云。蹉過。谷便掀倒禪牀。三角便打。

雪竇云。兩个有頭無尾漢。眉毛未曾眨上。說什麼此事蹉過。有僧問。眉毛爲什麼不眨上。雪竇便打。

師云三角一渧之水。漲起際天之濤瀾。麻谷撥欲一口吸漧。不知浸爛鼻孔。雪竇不惜眉毛。要明此事。腳跟下浮逼逼地。

舉睦州喚僧大徳。僧回首。州云。擔板漢。

雪竇云。睦州只具一隻眼。何故。者僧喚旣回頭。因甚卻成擔板。

師云。者一片板。睦州擔一邊。雪竇擔一邊。總不幹者僧事。

舉巖頭參徳山。才跨門便問。是凡是聖。徳山便喝。巖頭便禮拜。洞山聞舉云。若不是奯公。大難承當。巖頭云。洞山老漢。不識好惡。我當時一手擡一手搦。

雪竇云。然則徳山門下。艸偃風行。要且不能塞斷人口。當時才禮拜。劈脊便打。非惟剿絕洞山。亦乃把定奯老。還會麼。李將軍有嘉聲在。不得封侯也是閒。

師云。玉本無瑕雕文喪徳。

舉巴陵示眾云。祖師道。不是風動。不是旛動。旣不是旛風。向什麼處著。有人與祖師作主。出來。與巴陵相見。

雪竇云。雪竇道。風動旛動。旣是風旛。向甚處著。有人與巴陵作主。亦出來。與雪竇相見。

師云。一對無孔鐵槌。

舉則川與龐居士摘茶次。士云。法界不容身。師還見我麼。川云。若不是老師。洎與龐公答話。士云。有問有答。蓋是尋常。川不管。士云。適來莫怪相借問麼。川亦不管。士喝云。者無禮儀漢。待我一一舉似明眼人去在。川拈茶籃便歸。

雪竇云。則川只解把定封疆。不能同生同死。當時好與捋下襆頭。誰敢喚作龐居士。

師云。龐公得路便行。貪程太速。則川一言旣出。駟馬難追。當時待佗道。待我一一舉似明眼人去在。只消道。來日不得普請。非惟坐斷龐公。亦免雪竇生風起艸。

舉僧問雲門。一言道盡時如何。門云。裂破。

雪竇彈指三下。

師云。好對春風唱鷓鴣。

舉僧問睦州。一言道盡時如何。州云。老僧在爾缽囊裏。雪竇呵呵大笑。

師云。牛頭南。馬頭北。

舉本生和尙。以拄杖。示眾云。我若拈起。爾便向未拈起時作道理。我若不拈起。爾便向拈起時作主宰。且道。老僧爲人在甚處。時有僧出云。不敢妄生節目。生云。也知闍梨不分外。僧云。低低處平之有餘。髙髙處觀之不足。生云。節目上更生節目。僧無語。生云。掩鼻偸香。空招罪犯。

雪竇云。者僧也善能切磋。爭柰弓折箭盡。然𨿽如此。且本生是作家宗師拈起也天回地轉。應須拱手歸降。放下也莫偃風行。必合全身遠害還見本生爲人處也無。復拈拄杖云。太平本是將軍致。不許將軍見太平。

師云。本生有擒有縱。有放有收。者僧擬透龍門。重遭點額。作麼生是弓折箭盡處。月似彎弓。少雨多風。

舉僧問雪峯。聲聞人見性。如夜見月。菩薩人見性。如晝見日。未審和尙。見性如何。峯打三下。其僧復問巖頭。巖頭打三掌。

雪竇云。應病設藥。且與三下。若據令而行。合打多少。

師云。夜見月。是聲聞見處。晝見日。是菩薩見處。雪峯打三下。是雪峯見處。巖頭打三掌。是巖頭見處。者僧爲什麼不會。雪竇據令而行。也是弄泥團漢。

舉太原孚上座。參雪峯。至法堂上。顧視雪峯。便下看知事。雪竇云。一千五百人。作家宗師。被孚老一覷。便髙豎降旗。

孚至來日。入方丈云。昨日觸忤和尙。峯云。知是般事便休。雪竇云。果然。

僧問雲門。作麼生是觸忤處。門便打。雪竇云。打得百千萬个。有什麼用處。直須盡大地人喫棒。方可扶豎雪峯。且道。太原孚具什麼眼。

師云。太原孚如龍得水。老雪峯似虎靠山。雲門截鐵斬釘。雪竇拖泥帶水。山僧要問雪竇。作麼生是雪峯髙豎降旗處。平蕪盡處是靑山。行人更在靑山外。

舉安國問僧。得之於心。伊蘭作旃檀之樹。失之於旨。甘露乃蒺藜之園。我要个語。具得失兩意。僧豎起拳云。不可喚作拳頭。國云。只爲喚作拳頭。

雪竇云。無繩自縛漢。拳頭也不識。

師云。安國膠柱調紘。雪竇敲空取響。直饒得失兩全。也是小兒伎倆。

頌古

舉梁武帝。問達摩大師。如何是聖諦第一義。達摩云。廓然無聖。帝云。對朕者誰。達摩云。不識。帝不契。遂渡江至魏。頌曰。

廓然無聖。應病與藥。再言不識。盡情拈卻。提起白玉槌。卻是黃金鑿。十萬里西來。个是當頭著。卻畱只履不將歸。至今掛在龍牀角。

舉趙州示眾云。至道無難。惟嫌揀擇。才有語言。是揀擇是明白。老僧不在明白裏。是汝還護惜也無。時有僧問云。旣不在明白裏。護惜个什麼。州云。我亦不知。僧云。和尙旣不知。爲什麼道。不在明白裏。州云。問事卽得。禮拜了退。頌曰。

至道無難。鐵壁銀山。未明三祖意。難透趙州關。揀擇明白中。誰知黑似漆。卻道我不知。重言不當喫。

舉馬大師不安。院主問。和尙近日尊候如何。大師云。日面佛月面佛。頌曰。

日面佛月面佛。無位眞人赤骨律。嘉州大像喫鹽多。陜府鐵牛添得渴。阿剌剌。百川倒流鬧聒聒。

舉徳山到潙山。挾復子。於法堂上。從西過東邊。從東過西邊。顧視云。無無。便出。徳山至門首。卻云。也不得艸艸。便具威儀。再入相見。潙山坐次。徳山提起坐具云。和尙。潙山擬取拂子。徳山便喝。拂袖而出。徳山背卻法堂。著艸鞋便行。潙山至晚。問首座。適來新到。在什麼處。首座云。當時背卻法堂。著艸鞋出去也。潙山云。此子已後。向孤峯頂上。盤結艸庵。呵佛罵祖去在。頌曰。

徳嶠馬前求廝撲。潙山賊過後張弓。孤峯頂上相逢著。兩个無毛老大虫。

舉雪峯示眾云。盡大地撮來。如粟米粒大。拋向面前。漆桶不會。打鼓普請看。頌曰。

大地撮來如粟粒。雪峯老漢枉勞神。何如輥出三球去。接取釣魚船上人。

舉雲門大師。垂語云。十五日已前不問汝。十五日已後。道將一句來。自代云。日日是好日。頌曰。

日日是好日。全身在帝鄕。花衢並柳陌。遊子踏靑忙。放牛桃林之野。歸馬華山之陽。不知何處是封疆。

舉僧問法眼。慧超咨和尙。如何是佛。法眼云。汝是慧超。頌曰。

淸溪直截指根源。潮打空城浪拍天。大小慧超猶寐語。卻言我是酒中仙。

舉翠巖夏末示眾云。一夏已來。爲兄弟說話。看翠巖眉毛在麼。保福云。作賊人心虛。長慶雲。生也。雲門云關。頌云。

翠巖長慶。雲門保福。舟中之人。自爲敵國。眉毛落盡又重生。鼻孔眼睛俱失卻。

舉僧問趙州。如何是趙州。州云。東門南門。西門北門。頌曰。

東門南門。西門北門。東風得意馬蹄疾。一日看盡長安春。

舉睦州問僧。近離什麼處。僧便喝。州云。老僧被汝一喝。僧又喝。州云。三喝四喝後作麼生。僧無語。州便打云。這掠虛漢。頌曰。

金剛寶劍鋒鋩鈍。踞地狻猊也只寧。不是將軍誇好手。幾乎打破睦州城。

舉黃蘗和尙示眾云。汝等諸人。盡是噇酒糟漢。與麼行腳。何處有今日。還知大唐國裏。無禪師麼。時有僧出云。只如諸方。匡徒領眾。又作麼生。蘗云。不道無禪。只是無師。頌曰。

大唐國裏無禪師。噇酒糟漢河沙數。十二峯前老古錐。參天荊棘無行路﹝咄﹞。

舉僧問洞山。如何是佛。山云。麻三斤。頌曰。

當頭一句沒商量。有藝從來壓當行。拈出雲門乾屎橛。半斤八兩恰相當。

舉僧問巴陵。如何是提婆宗。巴陵云。銀椀裏盛雪。頌曰。

銀椀裏盛雪。宗師見不差。西天多此種。東土數如麻。擒虎兕辧龍蛇。眼裏何曾著得沙。

舉僧問雲門。如何是一代時教。門云。對一說。頌曰。

對一說。沒誵訛。寒山逢拾得。撫掌笑呵呵。卻笑長汀憨布袋。到頭不識蔣摩訶。

舉僧問雲門。不是目前機。亦非目前事。時如何。雲門云。倒一說。頌曰。

倒一說。太分明。達者須知暗裏驚。黑白未分前一著。五湖風月有誰爭。

舉僧問鏡淸。學人啐請師啄。淸云。還得活也無。僧云。若不活遭人怪笑。淸云。也是艸裏漢。頌曰。

棒喝交馳猶是鈍。當機啐啄亦奚爲。曾爲浪子偏憐客。自愛貪杯惜醉兒。

舉僧問香林。如何是祖師西來意。林云。坐久成勞。頌曰。

坐久成勞趣味長。藥因經驗始傳方。分明指出西來意。不比諸方孟八郎。

舉肅宗帝。問忠國師。百年後。所須何物。國師云。與老僧。作个無縫塔。帝曰。請師塔樣。國師良久云。會麼。帝曰不會。國師云。吾有付法弟子耽源。卻諳此事。請詔問之。國師遷化後。肅宗帝詔耽源。問此事如何。源云。湘之南潭之北。中有黃金充一國。無影樹下合同船。璢璃殿上無知識。頌曰。

團團無縫本天眞突出當陽見未親。除卻耽源有誰會。大唐天子只三人。

舉俱胝和尙。凡有所問。只豎一指。頌曰。

俱胝一指頭。上下皆周匝。把住與放行。十方風颯颯。藥因救病出金缾。劍爲不平離寶匣。

舉龍牙問翠微。如何是祖師西來意。微云。與我過禪板來。牙取禪板。與翠微。微接得便打。牙云。打卽任打。要且無祖師意。

又問臨濟。如何是祖師西來意。濟云。與我過蒲團來。牙取蒲團。與臨濟。濟接得便打。牙云。打卽任打。要且無祖師意。頌曰。

仁者見之謂之仁。智者見之謂之智。百尺竿頭坐底人。鳳棲不在梧桐樹。

舉僧問智門。蓮花未出水時如何。智門云。蓮花。僧云。出水後如何。智門云。荷葉。頌曰。

出水何如未出時。宗師直截爲提持。幾多拾翠尋芳者。問著依然總不知。

舉雪峯示眾云。南山有一條鱉鼻蛇。汝等諸人。切須好看。長慶出云。今日堂中。大有人。喪身失命。

僧舉似玄沙。沙云。須是稜兄始得。然𨿽如此。我卽不與麼。僧云。和尙作麼生。沙云。用南山作麼。

雲門以拄杖。攛向雪峯面前。作怕勢。頌曰。

南山鱉鼻蛇。多年死葛怛。諸子竟出來。弄得活鱍鱍。一人擊其頭。十方世界風颼颼。一人擊其尾。等閒平地風濤起。一人擊其中。風從虎兮雲從龍。至今象骨峯前路。寄語行人須照顧﹝咦﹞。

舉保福長慶遊山次。福以手指云。只者裏。便是妙峯頂。慶雲。是卽是。可惜許。後舉似鏡淸。淸云。若不是孫公。便見髑髏徧野。頌曰。

妙峯孤頂行人少。兩兩三三同入艸。無端踢出百花球。驚得髑髏師子吼。

舉劉鐵磨。到潙山。山云。老牸牛。汝來也。磨云。來日臺山大會齋。和尙還去麼。山放身臥。磨便出去。頌曰。

牸牛𨿽老未摧頹。朝往臺山暮卽回。我困欲眠卿且去。明朝有意赴齋來。

舉蓮花峯庵主。拈拄杖。示眾云。古人到者裏。爲什麼不肯住。眾無語。自云。爲佗途路不得力。復云。畢竟如何。又自云。楖栗橫擔不顧人。卻入千峯萬峯去。頌曰。

宏機突出振綱宗。楖栗橫擔入亂峯。石裂崖崩路頭絕。蓮花十丈照天紅。

舉僧問百丈。如何是奇特事。丈云。獨坐大雄峯。僧禮拜。丈便打。頌曰。

扁舟泛五湖。鐵网拂珊瑚。不入驚人浪。難逢稱意魚。

舉僧問雲門。樹凋葉落時如何。門云。體露金風。頌曰。

樹凋葉落。體露金風。鶴歸華表。雁過長空。回首妙髙何處是。巍巍屹立白雲中。

舉南泉參百丈涅盤和尙。丈問。從上諸聖。還有不爲人說底法麼。泉云有。丈云。作麼生是不爲人說底法。泉云。不是心。不是佛。不是物。丈云。說了也。泉云。某甲只與麼。和尙作麼生。丈云。我又不是善知識。爭知有說不說。泉云。某甲不會。丈云。我太煞爲汝說也。頌曰。

爲人不說。說不爲人。南泉少喜。百丈多嗔。个个皮下有血。阿誰眼裏無筋。王老師太惺惺。掣斷金鎖天麒麟。

舉僧問大隨。劫火洞然。大千俱壞。未審。者个壞不壞。隨云壞。僧云。與麼則隨他去也。隨云隨佗。頌曰。

大千一火洞然空。突出無牙老大虫。剔起衲僧三角眼。重來無處覓行蹤。

舉僧問趙州。承聞和尙。親見南泉。是否。州云。鎭州出大蘿卜頭。頌曰。

鎭州蘿卜。無根無蒂。塞斷咽喉。何處出气。趙州親見老南泉。釋迦不受然燈記。

舉麻谷持錫。到章敬。繞繩牀三匝。振錫一下。卓然而立。章敬云。是是。麻谷又到南泉。繞繩牀三匝。振錫一下。卓然而立。泉云。不是不是。谷云。章敬道是。和尙爲什麼道不是。泉云。章敬卽是。是汝不是。此是風力所轉。終成敗壞。頌曰。

是是。不是不是。兩處親曾著賊來。思量冷地空﹝竺﹣二﹢陡﹞气。笑倒東村李大哥。翻身便解瞞良遂。

舉定上座問臨濟。如何是佛法大意。濟下繩牀。擒住與一掌。便托開。定佇立。傍僧云。定上座。何不禮拜。定方禮。忽然大悟。頌曰。

黃蘗堂前遭痛棒。卻來屋裏販揚州。累他多少旁觀者。覷著通身冷汗流。定上座太風流。但得五湖明月在。不愁無處下金鉤。

舉陳操尙書。看資福。福見來。便畫一圓相。陳操云。弟子恁麼來。早是不著便。更畫圓相。資福便掩卻門。頌曰。

賊來須打客來看。何用重重緊著關。不是機先能辧的。主賓𨿽好不相安。

舉仰山問僧。近離甚處。僧云廬山。仰山云。曾到五老峯麼。僧云不曾到。仰山云。闍黎不曾遊山。

雲門云。此語皆爲慈悲之故。有落艸之談。頌曰。

不到廬山不是僧。元來五老不曾登。仰山蓋爲慈悲故。帶累韶陽艸裏行。

舉文殊問無著。近離甚處。著雲南方。殊云。南方佛法。如何住持。著云。末法比丘。少奉戒律。殊云。多少眾。著云。或三百或五百。著問。此間如何住持。殊云。凡聖同居。龍蛇混雜。著云。多少眾。殊云。前三三後三三。頌曰。

前三三與後三三。數目分明不用參。回首夕陽歸路遠。擘開千嶂出煙嵐。

舉長沙一日遊山。歸至門首。首座問。和尙什麼處去來。沙云。遊山來。座云。到什麼處來。沙云。始隨芳艸去。又逐落花回。座云。大似春意。沙云。也勝秋露渧芙蕖。頌曰。

狹路相逢著。家風盡展開。始隨芳艸去。又逐落花回。首座增光彩。長沙興未灰。芙蕖滴秋露。衲子莫相猜。

舉盤山垂語云。三界無法。何處求心。頌曰。

三界無法。何處求心。俗人沽三升酒。此地無二兩金。少林冷坐成何事。山未爲髙海未深。

舉風穴在郢州衙內。上堂云。祖師心印。狀似鐵牛之機。去卽印住。住卽印破。只如不去不住。印卽是。不印卽是。時有盧陂長老。出問。某甲有鐵牛之機。請師不搭印。風穴云。慣釣鯨鯢澄巨浸。卻嗟蛙步﹝馬﹡展﹞泥沙。陂佇思。穴喝云。長老何不進語。陂擬議。穴打一拂子云。還記得話頭麼。試舉看。盧陂擬開口。穴又打一拂子。牧主云。將知佛法與王法一般。穴云。見个什麼。牧主云。當斷不斷。返招其亂。穴便下座。頌曰。

從來好語不消多。獨許盧陂是作家。慣釣鯨鯢澄巨浸。卻嗟蛙步﹝馬﹡展﹞泥沙。擒虎兕。辧龍蛇。誰在畫樓沽酒處。相邀來喫趙州茶。

舉僧問雲門。如何是淸淨法身。門云。花藥欄。僧云。便與麼去時如何。門云。金毛獅子。頌曰。

花藥欄。金獅子。雲從龍。風從虎。雪老輥球。禾山打鼓。甜者甜兮苦者苦。

舉陸亙大夫。與南泉語話次。夫云。肇法師道。天地同根。萬物一體。也甚奇怪。南泉指庭前花。召大夫云。時人見此一株花。如夢相似。頌曰。

天地同根。萬物一體。癩馬系枯樁。黑牛臥死水。王老師。太多觜。與渠拈卻眼中花。無限風流出當家。

舉趙州問投子。大死底人。卻活時如何。投子云。不許夜行。投明須到。頌曰。

大死卻活。是精識精。投明須到。不許夜行。不是與人難共住。大都緇素要分明。

舉龐居士辭藥山。山命十人禪客。相送至門首。士指空中雪云。好雪片片。不落別處。時有全禪客。云落在什麼處。士打一掌。全云。居士也不得艸艸。士云。汝恁麼。稱禪客。閻老子未放汝在。全云。居士作麼生。又打一掌云。眼見如盲。口說如啞。頌曰。

送別連將兩掌施。得便宜是落便宜。朔風吹雪漫空白。冷暖龐公只自知。

舉僧問洞山和尙。寒暑到來。如何回避。山云。何不向無寒暑處。僧云。如何是無寒暑處。山云。寒時寒殺闍黎。熱時熱殺闍黎。頌曰。

寒時寒殺。熱時熱殺。洞山老人。以鹽止渴。

舉禾山垂語云。習學謂之聞。絕學謂之鄰。過此二者。是爲眞過。僧出問。如何是眞過。山云。解打鼓。問如何是眞諦。山云。解打鼓。

問卽心卽佛。卽不問。如何是非心非佛。山云。解打鼓。

問向上人來。如何接。山云。解打鼓。頌曰。

堪笑禾山老。從來愛撒沙。只言解打鼓。不會弄琵琶。直下蒼龍窟。還經蠱毒家。祕魔巖上叟。隨例也擎杈。

舉僧問趙州。萬法歸一。一歸何處。州云。我在靑州。作一領布衫。重七斤。頌曰。

靑州布衫重七斤。何似鎭州大蘿卜。七百甲子老禪和。斷弦誰把鸞膠續。

舉鏡淸問僧。門外什麼聲。僧雲。雨渧聲。淸云。眾生顚倒。迷己逐物。僧云。和尙作麼生。淸云。洎不迷己。僧云。洎不迷己。意旨如何。淸云。出身猶可易。脫體道應難。頌曰。

丫鬟女子語如癡。終日無心理織機。化作山頭望夫石。不知郎去幾時歸。

舉僧問雲門。如何是法身。門云。六不收。頌曰。

白雲出沒太虛中。一片西兮一片東。昨夜擡頭看北斗。扶桑那畔日輪紅。

舉王太傅。入招慶煎茶。時朗上座。與明招把銚。朗翻卻茶銚。太傅見問上座。茶鑪下是什麼。朗云。捧鑪神。太傅云。旣是捧鑪神。爲什麼。翻作茶。朗云。仕官千日。失在一朝。太傅拂袖便去。明招云。朗上座喫卻招慶飯了。卻江外打野榸。朗云。上座作麼生。招云。非人得其便。頌曰。

舉不顧。卽差互。打翻茶銚捧鑪神。拂袖便行王太傅。獨眼龍。朗上座。陽春白雪無人和。終日茫茫打野榸。笑殺嵩山破竈墯。

舉三聖問雪峯。透网金鱗。未審以何爲食。峯云。待汝出网來。向汝道。聖云。一千五百人善知識。話頭也不識。峯云。老僧住持事煩。頌曰。

雪老太風流。峯頭駕鐵舟。古帆曾未掛。重整釣鰲鉤。橫海鯨方至。攔江网已收。有時乘好月。特地過滄洲。

舉僧問雲門。如何是塵塵三昧。門云。缽裏飯桶裏水。頌曰。

缽裏飯桶裏水。渴飲饑餐。東倒西起。行腳師僧幾个知。靈蹤不在猨啼處。

告香普說

����編

鐘樓上念贊。牀腳下種菜。荊棘林中。是什麼人行履。

兩个泥牛斗入海。無位眞人。因甚額頭汗出。

達摩不來東土。二祖不往西天。祖師鼻孔長多少。

山僧適來垂此三轉語。若不是堂中第一座。具人天眼目。出來證明。未免一場懡﹝怡﹣臺﹢羅﹞。須知衲僧頂﹝寧﹡頁﹞上一著子。如十日並照。輝天鑑地。耀古騰今。何曾有一絲毫許。障礙得佗。所以大覺世尊。初生下來。便道。天上天下。惟吾獨尊。已是明明白白地。說向諸人了也。一大藏教。一千七百陳爛葛藤。總是爲蛇畫足。後代兒孫。承虛接響。不能一刀截斷。致使三百五百。鬧浩浩地。者邊商量。那邊卜度。莫不隨佗腳跟後轉。若是英靈上士。如金翅擘海。直取龍吞。千人萬人。羅籠不住。做个滅胡種艸。豈不快哉。何用山僧。向曲錄牀上。搖唇鼓舌。說黃道黑。成得什麼事。

今時兄弟出來。多是覓佛覓法。覓禪覓道。覓菩提涅盤。眞如解脫。不肯退步。向衣單下。嘿嘿體究。何不放教身心。蕩蕩地閒閒地。胸中不畱一个元字腳。久久自然相應。

若是人我山髙。是非鋒起。爲五欲八風之所搖撼。求其到大安樂大休歇之地。不亦難乎。設有一个半个。向髑髏前。認得个昭昭靈靈底。便道。獼猴佩一面古鏡。貍奴有萬里神光。有底逴得古人些子殘光剩影。便道。不離當處常湛然。覓卽知君不可見。似則也似。是則未是。有底但於理性上。明將來。聲色中。透出去。謂之綿綿密密。不漏絲毫。純是眞空。更無別法。如斯見解。未出常情。勘證將來。白雲萬里。所以道。向上一路。千聖不傳。學者勞形。如猿捉影。

只如靈山會上。世尊拈一枝花。是時百萬之眾。智如鶖子。辯若滿慈。尙乃茫然。不知落處。直饒金色頭陀。破顏微笑。也未夢見教外別傳底意旨在。缺齒老胡。十萬里得得西來。面壁九年。二祖禮三拜。起來依位而立。喚作汝得吾髓。且莫誑呼別人好。自余徳山臨濟趙州雲門。天下老和尙。用盡自己查梨。總是平地生堆。無風起浪。點撿將來。各人腳跟下。好與爛椎一頓。免見教壞人家男女。

兄弟若非眞正要了辦生死大事。﹝拚﹣ㄙ﹢ㄊ﹞得十年二十年工夫。全身放下。靠一本色宗匠。與之決擇。如金在礦中。入其鑪韛。受其鉗錘。千鍛萬煉。去其礦穢。則金之本體。自然現前。又如淸淨摩尼寶珠。處塵勞中。忽遇智人指出。去其塵垢。則珠之本體光明。頓然發現。而此金珠。乃是當人本有之體。非假外求。但經敏手煆煉。磨瑩出來。則其本地風光。何曾欠少。不見靈云和尙。三十年做工夫。一日見桃花。豁然契悟。乃有頌云。三十年來尋劍客。幾回葉落又抽枝。自從一見桃花後。直至於今更不疑。且道。不疑个什麼。舉似潙山懶安和尙。潙山云。從緣入者。永無退失。冬瓜印子。又舉似玄沙。沙云。諦當甚諦當。敢保老兄未徹在。一手不獨拍。兩手鳴摑摑。東山五祖云。說甚未徹。更參三十年始得。利動君子。雪竇頌云。本無迷悟數如麻。獨許靈云是作家。借問徧參諸祖客。不知何處見桃花。金屑𨿽貴。落眼成翳。山僧亦曾有一頌。桃花開日好風光。引得遊人煞著忙。劍客不知何處去。令人長憶謝三郎。靈云住後。長生問云。混沌未分時如何。云云。露柱懷胎。生云。分後如何。云云。如片雲點太淸。生云。未審太淸。還受點也無。云不對。生云。恁麼則含生不來也。云亦不對。生云。直得純淸絕點時如何。云云。猶是眞常流注。生云。如何是眞常流注。云云。似鏡常明。生云。向上還有事也無。云云有。生云。如何是向上事。云云。打破鏡來。與汝相見。還識靈云麼。金鏃慣調曾百戰。鐵鞭多力恨無讎。

又有香嚴和尙。在潙山會下。一日潙山問云。聞子在百丈先師處。問一答十。問十答百。只今向父母未生已前。道將一句來。香嚴茫然無對。將平生所閱底文字撿尋。並無一言。可以酬對。遂嘆云。畫餅不可充饑。屢請潙山。爲說破。潙山云。我若向汝說。佗日眼開。罵我去在。香嚴云。此生不學佛法也。且作个長行粥飯僧。看他大力量人。只者一个。全身放下。千佛出世。也不柰何。於今要討一个長行粥飯僧。也無討處。直抵南陽卓庵。一日芟除艸木。瓦礫擊竹作聲。廓然大悟。畢竟悟个什麼。且道。與靈云見桃花。相去多少。一對無孔鐵槌。遽歸沐浴。焚香遙拜潙山曰。和尙大悲。恩逾父母。當時若爲我說破。豈有今日事耶。者漢和骨頭。一時換了。仍述一偈云。一擊忘所知。更不假修持。動容揚古路。不墯峭然機。處處無蹤迹。聲色外威儀。諸方達道者。咸言上上機。將謂有多少奇特。徑歸潙山。具陳所解。潙山云。今日方知。吾不汝欺也。何不與本分艸料。一日仰山問云。聞師弟有悟道頌。試舉看。香嚴遂舉前偈。仰山云。此是閒時構置底。未爲極則。太煞減人威光。香嚴再舉一偈云。去年貧未是貧。今年貧始是貧。去年貧有卓錐之地。今年貧錐也無。不因夜來雁。爭見海門秋。仰山云。如來禪許你會。祖師禪未夢見在。鐵蒺藜槌。轉弄轉危。香嚴又呈一偈。吾有一機。瞬目視伊。若也不會。別喚沙彌。白雪陽春不同調。仰山云。且喜師弟會祖師禪。孟八郎漢。又恁麼去。

香嚴住後示眾云。如人在千尺懸厓。口﹝口﹡﹝銜﹣金﹢缶﹞樹枝。手無所扳。腳無所踏。樹下有人。問西來意。不答則違佗所問。若答佗則喪身失命。當恁麼時。如何卽是。香嚴旁若無人。發此一問。不妨奇特。時有虎頭上座云。上樹卽不問。未上樹。請和尙道。也好一拶。香嚴呵呵大笑。若人知得此笑。笑須三十年。雪竇拈云。樹上道卽易。樹下道卽難。老僧上樹也。置將一問來。懸羊頭賣狗肉。殊不知。香嚴坐籌帷幄之中。決勝千里之外。虎頭上坐。也賞佗大膽。向饑鷹爪下分餐。猛虎口中奪肉。若不是作家宗匠。洎被打破蔡州。還識香嚴麼。三千劍客今何在。獨許莊周致太平。

你兄弟家。出一叢林。入一保社。撥艸瞻風。尋師訪道。還曾如靈云眞到不疑之地一回麼。還如香嚴一擊忘所知麼。有底道。聲色頭上坐。聲色頭上臥。有底道。聲不是聲。色不是色。有底道。聞聲悟道。見色明心。有底道。靑靑翠竹。總是眞如。爛爛桃花。無非般若。如斯理論。閻羅老子。未放你過在。巖頭和尙云。若欲播揚大教。一一從自己胸中。流出將來。與我蓋天蓋地去始得。

山僧濫屍此席。無補宗門。現前一眾。總是碩徳耆年。諸方龍象。挽回上古風規。舉行叢林盛典。非圖後來有所聞見。亦使法道不致寂寥。諸人旣具鐵眼銅睛。山僧安敢妄通消息。

適來所舉數則因緣。總是古人煎過藥查。嚼了殘飯。有什麼滋味。可以咂啖。𨿽然忽於無滋味中。蹉口咽卻。舌頭也難得。山僧更與汝。舉个古話。僧問馬大師云。和尙爲什麼道卽心卽佛。大師云。只爲止兒啼。僧云。啼止後如何。大師云。非心非佛。僧云。除此外。如何指示。大師云。不是心。不是佛。不是物。今時兄弟。才見舉个卽心卽佛。便把作尋常說話。才舉个麻三斤。乾屎橛。杖林山下竹筋鞭。以至釣絲絞水鋸解秤錘。新婦騎驢阿家牽。三腳驢子弄蹄行。如此之類。便作玄妙奇特商量。若作玄妙奇特商量。入地獄如箭射。若作平常說話。入地獄如箭射。

佛鑑懃和尙頌云。美如西子離金合。嬌似楊妃倚玉樓。猶把琵琶半遮面。不令人見轉風流。者个頌子。作平常說話得麼。作玄妙奇特商量得麼。又北山隆和尙頌云。卽心卽佛。有水有竹屋便好。非心非佛。不襪不冠身自由。不是心不是佛不是物。閒倚闌干立淸曉。紅芭蕉引碧牽牛。者个頌子。作平常說話得麼。作玄妙奇特商量得麼。又霍山昭和尙云。卽心卽佛。嘉眉杲閬。懷裏有狀。非心非佛。筠袁虔吉。頭上插筆。不是心。不是佛。不是物。漳泉福建頭匾似扇。只可聞名。不可見面。這个頌子。作平常說話得麼。作玄妙奇特商量得麼。具眼禪流。試定當看。諸人二六時中。忽然一拳打破虛空。方知三世諸佛寐語。六代祖師寐語。天下老和尙寐語。何山寐語。久立眾慈。伏惟珍重。

中夏普說。古人道。我若眞正舉揚。直須法堂前。艸深一丈。始得。誠哉是言。豈不見。魯祖凡見僧來。便面壁。南泉聞云。我尋常向師僧道。向佛未出世時會取。尙不得一个半个。他與麼。驢年去。看他古人。恁麼說話。蓋是柰何不得。諸人旣是按下雲頭。山僧與你通一綫路。諸兄弟。我不敢輕於汝等。汝等皆當作佛。我不敢輕於汝等。汝等皆當作祖。祖佛與上座不別。爲什麼不別。只是見處不別。你擬心作佛作祖。喚作望上心不息。正是生死根本。出家行腳。本爲出離生死。生死作麼生離。才入門來便道。生死事大。無常迅速。是你擬欲脫佗生死。日中還逃得影麼。二乘厭生死如桎梏。菩薩於生死而不捨。永嘉初見曹溪。道个生死事大。無常迅速。六祖云。何不體取無生。了無速乎。永嘉云。體卽無生。了本無速。六祖云。子甚得無生之意。永嘉云。無生豈有意耶。六祖云。無意誰當分別。永嘉云。分別亦非意。看佗師資緣會。鍼芥相投。正去偏來。明投暗合。著著有出身之路。此是天下第一个。行腳見人底標準。如今兄弟。也依樣道个生死事大。無常迅速。及乎問佗。喚什麼作生死。喚什麼作無常。便卽懡﹝怡﹣臺﹢羅﹞。旣不能如金翅擘海。香象渡河。直須晝三夜三。密密體究。﹝拚﹣ㄙ﹢ㄊ﹞取一生兩生。以至多生。全體放下。如癡如兀。忽然洗面摸著鼻孔。不爲難事。你若一暴十寒。者邊遊州獵縣。那邊玩水觀山。愛名被名縛。愛利被利縛。愛佛法被佛法縛。愛善知識。被善知識縛。愛超佛越祖。被超佛越祖縛。你若總不愛。被總不愛縛。

初機兄弟。又不可無明師善友。相與策發。至於大達之地。如雪峯三登投子。九上洞山。後於澧州鰲山店上。打破漆桶。皆巖頭策發之功也。雪峯與巖頭。同到鰲山阻雪。巖頭只是打睡。雪峯一向坐禪。一日喚巖頭云。師兄師兄。且起來。巖頭喝云。噇眠去。每日牀上坐。恰如七村裏土地。他時異日。魔魅人家男女去在。峯點胸云。某甲者裏。實未穩在。不敢自謾。巖頭云。我將謂你佗後。向孤峯頂上。盤結艸庵。播揚大教。猶作个語話。峯云。某甲實未穩在。巖頭云。若實如此。據你見處。一一通來。是則與你證明。非則與你剗卻。峯云。某甲初到鹽官。聞舉色空義。得个入處。頭云。此去三十年。切忌舉著。峯云。因看洞山過水頌。有个省處。頭云。若恁麼。自救也不了。峯云。後因問徳山。從上宗乘中事。學人還有分也無。山打一棒云。道什麼。我當下如桶底脫相似。巖頭震威一喝云。豈不聞道。從門入者不是家珍。雪峯是个沒量大人。他從前許多所得。不自珍惜。堅謂未穩。誠知佛法。不是小事。及乎被巖頭揣盡家私。拶向萬仞厓頭。伎倆已盡。途路已窮。時節已至。曠劫未明之事。將及現前。卻問他後如何。巖頭向者裏。放開啐啄同時眼。施出啐啄同時用。輕輕與佗一推向道。他後若欲播揚大教。須一一從自己胸襟。流出將來。與我蓋天蓋地去。雪峯不覺全身落在萬仞厓下。一點气息也無。卻蘇醒起來。跳下禪牀云。師兄今日。始是鰲山成道。今日始是鰲山成道。巖頭若向者裏。更與本分艸料。雪峯光明盛大。豈止於此。佛眼和尙頌云。鰲山成道足人傳。莫是從來話未圓。賴有玄沙知始末。徧身紅爛在魚船。若明得者一頌。便識得巖頭雪峯。舌頭落處。還丹一粒。點鐵成金。至理一言。轉凡成聖。此是天下第二个。行腳。親近師友底標準。雪峯住後。示眾云。南山有一條鱉鼻蛇。汝等諸人。切須好看。又云。盡大地撮來。如粟米粒大。拋向面前。漆桶不會。打鼓普請看。又云。盡大地是个解脫門。把手拽不入。且道者些消息。從甚處得來。要且不從三登九到處得來。不從徳山棒下得來。不從巖頭道一一從自己胸襟流出。蓋天蓋地處。得來。久參宿衲。未舉先知。後學初機。卒難洞曉。灼然此一段奇特大事。無非無量劫來。燻習般若種子純熟。豈可造次便欲到他古人田地。大覺世尊。於三大阿僧祇劫修行。然後萬徳功圓。方成正覺。的非容易。又不可見與麼道。便乃自生退怯。汝若具大信根。有大力量。發大志願。於一念頃。頓入不思議。無功用廣大法門。如蛟龍得一渧之水。便能興雲布雨。浹洽大地枯槁。此是決定底事。誠不虛也。參玄上士。行腳髙流。旣來妙峯山中度夏。不可道學禪學道。妙峯無禪道可學。不可道問古問今。妙峯無今古可問。不可將古人言句。記持以當本參。佗古人殘涎剩唾。﹝涴﹣﹝夗﹣夕﹞﹢匕﹞汝心田。臈月三十日。總不得力。設有平生參得學得。講明得悟得。總是癡狂外邊走。自己分上。有何干涉。

眾中有久參兄弟。聞山僧與麼說話。出來掀倒禪牀。喝散大眾。豈不有些衲僧气息。旣無其人。山僧再舉一則古話。首山和尙。一日侍風穴和尙次。風穴垂淚云。不幸。臨濟之道。至吾將墜於地。首山云。睹此一眾。豈無人耶。風穴云。聰敏者多。見性者少。首山云。如某者如何。風穴云。吾𨿽望子之久。又恐耽著法華。不能放捨。首山云。此亦可事。願聞其要。於是風穴上堂。舉世尊。以靑蓮目。顧視迦葉。正當與麼時。且道說个什麼。若道不說而說。又是埋沒先聖。且道說个什麼。首山便下去。侍者云。念法華。何不祗對和尙。風穴云。佗會也。次日。首山與眞園頭上來。穴問云。作麼生是世尊不說說。眞云。鵓鳩樹頭啼。意在麻畬裏。穴云。你作許多癡福作麼。何不體究言句。穴卻問首山。你作麼生。首山云。動容揚古路。不墯悄然機。穴顧眞園頭云。你何不看念法華下語。大眾。風穴老人垂手處。直向靈山會上。與釋迦老子。把手共行。若非首山直下承當。佛法豈到今日。在今臨濟兒孫。徧滿天下。滅臨濟宗者。果何人耶。

是事且止。只如長夏已過太半。狗子無佛性話。還透得也未。若也未明。且莫虛過時光。急著精彩始得。五祖和尙道。老僧尋常只舉个無字便休。若透得者無字。天下人不柰你何。五祖又有頌云。趙州露刃劍。寒霜光焰焰。更擬問如何。分身作兩段。密庵老祖頌云。狗子無佛性。殺人便償命。苦痛百千般。因邪卻打正。又古徳頌云。狗子佛性無。虎在三叉口。跳上驀腰騎。不用東西走。若向五祖言下悟去。堪與佛祖爲師。若向密庵言下悟去。堪與人天爲師。若向古徳言下悟去。堪與學者爲師。諸人若透得者一个無字。趙州老漢。倒退三千。狗子還有佛性也無。但恁麼參。時熱珍重。

朝廷金山寺建水陸會普說。僧問。堯仁蕩蕩如天闊。舜徳淵淵似海深。法施門開無壅塞。三途八難盡超升。朝宰臨筵。請師說法。師云。天無私蓋。地無私載。進云。梁武制文於曩日。我皇今日再敷揚。師云。聖人無兩心。進云。昨日金鐙明碧落。今朝法鼓震玄音。師云。見聞明歷歷。我法妙難思。進云。與麼則皇道與佛道並行也。師云。知恩方解報恩。

師乃云。如來往昔爲眾生。修治法海無邊行。有如沛澤淸炎暑。普滌眾生煩惱熱。所以乘大悲願力。示現世間。爲三界大師。四生慈父。如優曇華。時一現爾。或於一毫端。現寶王剎。坐微塵裏。轉大法輪。或爲轉輪聖王。王四天下。千子圍繞。七寶莊嚴。壽八萬歲。飛行自在。所向無礙。其國丰樂。人民熾盛。威徳特尊。無有爲比。是皆大悲願力中之所發現。所以道。大悲願力。猶如大海。甚深無底。大悲願力。如太虛空。廣大無際。大悲願力。如大日輪。升於虛空。大悲願力。如須彌山。普雨眾寶。大悲願力。如如意珠。滿眾生願。大悲願力。如世明鐙。普照一切。大悲願力。猶如髙蓋。普蔭羣生。我佛如來。以大悲心而爲體。因於眾生。而起大悲。因於大悲。生菩提心。因菩提心。成等正覺。譬如曠野之中。有大樹王。根若得水。枝葉花果。悉皆繁茂。菩提樹王。亦復如是。一切眾生。而爲樹根。諸佛菩薩。而爲花果。若諸菩薩。以大悲水。饒益眾生。則能成就諸佛智慧花果。若諸菩薩。以大悲心。饒益眾生。則能成就阿耨菩提。是故。菩提屬於眾生。若無眾生。一切菩薩。終不能成無上正覺。故我大元佛心聖主。與釋迦如來。轉輪聖王。同一根本。同一枝葉。亦乘大悲願力。示現世間。作大國王。爲世界主。允文允武。克哲克明。玉扆垂衣。視四海眾生。如赤子。金輪統禦。攝十方剎土。爲一家。具十地菩薩之身心。超四輪王之壽量。萬幾之暇。畱心佛法。以正法治民。故佛教倍前。光明熾盛。以大悲心。饒益眾生。開甘露門。廣度羣品。由是。於楊子江。建金山萬僧之海會。修水陸無礙之大齋。披閱五千四十八卷之尊經。講演教禪。直指難思之妙法。以百億日月。而爲燈燭。使一切眾生。得證光明三昧門故。以百億須彌。而爲香饌。使一切眾生。悉皆飽滿。得證法喜禪悅樂故。以百億香水海。而爲醍醐酥酪。使一切眾生。頓息饑虛。得入如來淸淨法海故。以百億四天下七寶。而爲布施。使一切眾生。永離貧苦。皆得如意富樂故。以過現未來。百千萬億。恆河沙。微塵數。諸佛菩薩。而爲眷屬。使一切眾生。得依怙善知識故。以三千大千世界。而爲經卷。使一切眾生。常轉如是經故。上窮有頂。下極空輪。若幽若顯。咸脫於苦輪。曰天曰人。皆承其恩力。莫不皆從佛心聖主。淸淨微妙。大悲願力中之所流出。上合諸佛本覺妙心。下與一切眾生。同一悲仰。以此祝聖壽。壽如妙髙不動之山。以此延聖福。福等華藏甚深之海。以此治國家。則民康物阜。以此平天下。則海晏河淸。百億劫之罕逢。十方國之希有。何異釋迦出世。彌勒降生。恆河沙界。盡入提封。九十六種。咸歸正化。巍巍乎蕩蕩乎。不可得而稱量。不可得而思議。只今君臣慶會。佛法光揚。知恩報恩。作麼生道。兩輪日月無私照。一統乾坤樂太平復舉。梁武帝夢神僧。告曰。六道四生。幽囚者眾。何不建水陸大齋。而濟拔之。帝旣寤。詔十大髙僧。披尋大藏。撰成儀文。始於金山建此大會。於初夜分。悉停燈燭。帝親臨筵。禱曰。若此儀文。理協聖凡。願我拜起。燈燭自明。如未符聖意。燭暗如故。帝一拜。燈燭皆明。二拜宮殿震動。三拜天雨寶花。當時靈異。不可勝數。至於歷代修建。顯驗猶多。當今佛心天子。以梁武之心爲心。特降禦香七寶彩段。修設齋供。建此大會。宰相百官。光臨法會。諸山碩徳。共闡玄音。凡聖混融。人天交接。直得娑竭羅龍王。從海湧出。親獻寶珠。天帝釋空中雨花。殷勤贊嘆。

上來臣僧升於寶座。舉唱宗乘。所萃鴻因。端用祝延天算。復成一偈。堯眉八采輝寰宇。舜目重瞳照四方。紫金山頭日卓午。大千沙界仰恩光。

法語

示行侍者

古來本色衲子。尋師訪道。決擇此事。須得明師善友。切磋琢磨。日漸月漬。自然超羣拔萃。千人萬人。羅籠不住。方堪爲種艸。

雪峯三登投子。九上洞山。於徳山棒下。如桶底脫。至鰲山店上。跳下禪牀云。今日始是鰲山成道。雪峯如吞舟之魚。搖乾蕩坤。振鬣擺尾。若不得巖頭震燒尾之雷電。而欲過禹門。其可得乎。師友琢磨之功。信不誣矣。後來建大道場。一千五百龍象圍繞。光明盛大。若揭日月焉。云夢之竹。天下之勁。不矯揉羽筈。則不能以入堅。棠溪之金。天下之利。不鎔範砥礪。則不能以擊彊。其斯之謂。

泉南行侍者。與巖頭雪老。同一生緣。徧參閩浙諸大尊宿。旣親近明師友。何患乎所得不深。所見不廣。欲還故里省親。來求警策。因謂之曰。父母非我親。誰是最親者。諸佛非我道。誰是最親者。這里下得轉語。不妨衣錦還鄕。其或尙涉途程。直須如眞覺祖師。跳下禪牀時。一回。方爲究竟。勉之勉之。

示阜上人

終日喫飯。未嘗咬著一粒米。終日著衣。未嘗掛著一縷絲。我與麼道。早是龜毛長數丈了也。你若攀緣不息。妄想馳求。覓佛覓法。覓禪覓道。大似緣木求魚。刻舟求劍。直須二六時中。不依倚一物。則自然虛而靈。寂而妙。喚作無依道人。又謂之金剛正體。又謂之頂王三昧。隨處作主。遇緣卽宗。朝往西天。暮還東土。有什麼過。

阜上人坐夏山中。來求警策。書此示之。

示寶維那

古人三登投子。九上洞山。爲什麼事。玄沙不出嶺。保壽不渡河。又作麼生。古今無異。達者同途。良驥追風。何勞鞭影。不見。古靈和尙。告其師曰。靈光洞耀。迥脫根塵。體露眞常。不拘文字。心性無染。本自圓成。但離妄緣。卽如如佛。者个是參方歸省。師資相契底。千古龜鑑。豈似如今隨羣逐隊。推磨行腳。增長無明。虛延歲月者。又將何面目。以見其師耶。

閩中寶維那歷徧百城。一斑未露。明日還鄕省師。當如古靈。作大獅子吼。不妨暢快平生。何山聞得。焚香爲汝證明此事。終不虛也。

示成上人

人人有个生緣。如何是上座生緣。若道某甲是某州某處人氏。與麼祗對。錯了也。你若識得生緣。一生參學事畢。雲門大師道。生緣若在向北。北有趙州和尙。五臺文殊。總在者裏。生緣若在向南。南有雪峯臥龍西院鼓山。總在者裏。你若會得雲門說話。不必南詢諸友。重見文殊。樓閣門開。方參彌勒。

月江和尙語錄卷中

月江和尙語錄卷下

佛祖贊

釋迦佛出山相

六年如兀復如癡。麻麥如何療得饑。成道時當三十歲。修行知歷幾僧祇。乳糜奉供先牛女。禦服輕將貿獵師。示現凡夫世間相。故教金步混塵泥。

入山耐得雪霜寒。出得山來眼界寬。還了六年麻麥債。黃金殿上艸漫漫。

旃檀佛

寶階三道降人間。忉利宮中說法還。輪輻香敷金菡萏。玉毫光耀紫旃檀。人天百萬獅音震。剎海三千象武寬。歷劫何曾異今日。巍巍常在鷲頭山。

文殊普賢

不居五臺山。豈住淸涼寺。手內執何經。經中談底事。勘破維摩不二門。好个翻身獅子子。

云興二百問。缾瀉二千酬。有如香象王。截斷恆河流。如意擊開銀世界。峨眉山色玉光浮。

艸衣文殊

法王之子。七佛之師。入毗耶。問維摩之疾。秉慧劍。斷二乘之疑。接善財長伸金臂。對無著擎起玻璃。散三千丈綠云之發。披八吉祥香艸之衣。臺山六月雪花飛。奮迅還他獅子兒。

觀音菩薩

得大自在正法王。三千界舒白毫光。玉盂拍滿甘露漿。盤陀石上金剛幢。

稽首觀世音。深得大自在。三十二應身。變現周沙界。是故善財童。被此堅固鎧。能於十指端。湧出祥光彩。巍巍萬徳尊。特立雲霞外。如日出扶桑。如月生滄海。一瞻勝妙容。滅卻曠劫罪。一稱大士名。功徳獲萬倍。向此光明中。身心自安泰。爲語苦眾生。愼勿生懈怠。

悲願化行塵剎海。法身髙出萬由旬。洗空魔界眾生界。震動風輪與水輪。白菡萏舟遊鬼國。碧璢璃殿駭波神。大家證入三摩地。甘露瓶中柳正春。

八萬由旬。吉祥之法身。三十二應。慈悲之妙相。統十方剎土。同一歸依。鼓百萬迅雷。作一回向。明月光分眾水中。陽春錦綻千花上。

應以此身而說法。十方世界示童眞。巖間人看水底月。水底月看巖上人。

虛空爲體。法界爲量。示十四無畏之威。現四八慈悲之相。髻珠明朗。開大千解脫之門。瓶柳搖春。掃眾生無明之障。陽春密布百花叢。月明徧在千波上。

以眼聞聲。以身爲舌。如說而行。如行而說。一葉蓮舟。千尋濤雪。八萬四千。圓通法門。藕絲孔中。七穿八穴。開甘露門。廓悲願海。宴坐盤陀。得大自在。以大悲水。長正法芽。以方便風。開智慧花。三十二應。十四無畏。剎剎圓通。塵塵三昧。

魚籃觀音

利物垂慈度有緣。綠云欹擁玉嬋娟。時人貪看衣中寶。三十六鱗飛上天。

千鈞只手提。滯貨無人買。何處是龍門。籃中有滄海。

啞子觀音

出得漁家网。提來入鬧籃。只圖論貴賤。無復避羞慚。慈願猶春育。悲心似海寬。莫教輕漏泄。啞子口喃喃。

重接續大悲菩薩三十二臂像

稽首大士。濁世福田。首目與臂。八萬四千。惟此大悲。三十二臂。如大樹王。眾枝所寄。究其所表。四八應身。一身一臂。任運屈伸。頂戴彌陀。手擎日月。持杵振鈴。羣魔消滅。秉吹毛劍。提四楞蕳。楊柳風淸。淨瓶水滿。架精進箭。張智慧弓。天龍八部。風虎雲龍。月斧寶弓。棒矛槍戟。右印左條。慈威翼翼。或結四印。或握二蓮。大機普應。大用現前。或合兩掌。或捏兩拳。或伸兩臂。垂手入﹝廠﹫﹝邱﹣丘﹢墨﹞。大士一身。具此三昧。八萬四千。亦復如是。大周法界。細入微塵。千變萬化。歸乎一眞。維朱佑之。曲盡其妙。心手俱忘。成於談笑。昔本不墮。今亦不增。曇華再現。枯木重榮。卽一切法。離一切相。水月空花。無去來想。我作是偈。功徳難量。開甘露門。樹光明幢。

吳興慈感天臺教寺。蚌珠觀音

稽首大士。千億應身。隨聲赴感。剎剎塵塵。一蚌殼中。無邊世界。非實非虛。非寬非隘。惟此蚌珠。日月精華。豈意大士。來生我家。行道白衣。端嚴妙相。頂佩圓珠。光明無量。諸天擁護。二龍前行。善財恭敬。頻伽欲鳴。潯溪蔣公。陰徳所洽。應以此身。而爲說法。爍迦羅首以表法身。慈攝中道。如花藏春。淸淨寶目。以表般若。照了萬境。無可逃者。母陀羅臂。以表解脫。定以止散。眾苦俱拔。我此蚌珠。三徳俱備。卽空假中。悉歸眞諦。偉哉嶽祥。千鈞重寄。罔象無心。獲此如意。前佛後佛。無二無同。法界海慧。平等圓通。昔日蚌珠。示現應眞。今此蚌珠。示現佛身。佛身無爲。不墮諸數。如太虛空。堂堂獨露。入此樓閣。彌勒同龕。萬花圍繞。間世優曇。

馬郎婦

頭不梳面不洗。除卻馬郎。知音能幾。流水無情戀落花。落花何事隨流水。

子昂趙學士筆

大士示現宰官身。宴坐玉堂而說法。一朝奉詔登寶陀。親睹如是慈悲相。誓圖千本散人間。普爲羣生作依怙。玉堂仙去不記年。而此應身常住世。當時毛頴與陶泓。有情無情同作佛。

布袋和尙

契此翁。少叢林。腹便便。笑吟吟。布袋中。拈出百二十件兜率陀天底。樓閣前。拋出百二十个菩提心。人間天上。蹤迹難尋。七十二汀煙水深。

阿逸多。鐵奉化。破布囊。索髙價。以八萬四千。而爲色身。以人間四百年。爲一晝夜。只管東奔西馳。不肯從空放下。金色頭陀。在雞足山中。夢覺幾回。等你當來下生。三會龍華。說个之乎者也。

拄杖拓開兜率院。布囊包裹苦娑婆。佗無惱亂眾生意。自是眾生惱亂他。

三會龍華未廝當。長街短巷恣佯狂。布囊里許乾坤大。主丈頭邊日月長。兜率陀天干屎橛。毗盧樓閣水雲鄕。卻言我是眞彌勒。家醜無端向外揚。

維摩

詐疾欺人實自欺。散花玉女亦攢眉。若無香積盂中飯。一嘿應難療眾饑。

毗耶老人無住著。獨坐匡牀頓銷鑠。一半虛頭一半癡。通身是病通身藥。文殊領眾來對談。至極則處口卽緘。上方缽飯香鬱鬱。法筵華雨紅毿毿。庵羅樹園在何處。掌擎大眾同歸去。人天百萬世尊前。淸風撼動旃檀樹。

耆婆大士

稽首耆婆。出世醫王。有大願力。具大威光。人有四百四脈眾生之病。師有八萬四千對治之方。兩个胡盧。是何妙藥。一根靈木。洞見膏肓。使一切人。瞻其尊像。稱其名號。非惟愈多生之痼疾。直是消除業障。廓淸塵累。俾身心毛孔。皆得其淸涼。

穢迹金剛

三首示以三觀法門。八臂示其八方禦侮。顯百千諸佛之威權。救一切眾生之疾苦。卽勝熱婆羅門火聚。卽無厭足王刀鋸。聞者魔外潛蹤。見者寒毛卓豎。行此道持此法。現此形立此壇者。誰是同儔。釋迦覺雄。觀音龍樹。

寶公大士

鏡容煌煌。金錫堂堂。剪刀尺拂。讖陳齊梁。言達摩傳佛心印。追之不及。謂大士講經已竟。少借威光。終日拈香擇火。不知身是道場。妙相僧繇難著筆。巍巍坐斷獨龍岡。

僧伽大士

道運等慈。智能普照。以金錫鎭泗水之津。魔外由是歸降。以淨巾盛傾湫之雨。涓渧了無滲漏。三十六應。如圓通大士之現神通。一堅密身。與寶公肉身而同不朽。夫是之謂大聖僧伽國師。長淮九州。民之父母者也。

羅漢

阿羅漢卽無煩惱。常住人間不涅盤。渡水腳跟浮逼逼。穿雲頭上黑漫漫。不爲自己邏齋供。只要眾生破吝慳。日日遊行四天下。石橋方廣幾時還。

朝陽對月

寒暑一衲。補舊如新。東搭西搭。橫紉豎紉。金烏西沒又東升。不把金鍼度與人。

者一卷經。談什麼事。不是唐言。亦非梵字。玉兔光中轉法輪。生芽黑荳河沙數。

穴鼻鍼。無絲綫。用盡工夫。補成一片。紅輪幾度見升沈。寒暑一裘金不換。

圓頓教。了義經。循行數墨。信受奉行。不是光明偏愛月。山堂寂寞夜無燈。

須菩提

祗園會上。問法如流。居士門前。置缽欲去。巖間宴坐。惹動天花。倚杖思惟。無本可據。若將空寂證圓通。烏龜稽首須彌柱。

丰幹寒拾

三人行談甚事。不說峨眉五臺。便說西方淨土。國淸寺風月平分。寒巖下醜拙俱露。大人境界有誰知。幾回來往松門路。

寒山拾得

六月臺山雪。人間沸似湯。芭蕉搖動處。徧界是淸涼。

手內一卷經。字字無人識。赤腳下峨眉。九九八十一。

國淸寺裏个蓬頭。相喚相呼去看牛。禿帚生苕偏峭措。襤襂破衲轉風流。拈來一片芭蕉葉。寫出百篇張打油。叵耐丰幹輕觸諱。至今落賺老閭丘。

是誰拾得便爲名。卻道寒山是我兄。不放一塵來實際。盡將萬事付吟情。打他土地防鴉食。嚇倒潙山作虎聲。拍手髙歌脫身去。寒巖回首暮云平。

初祖

九州之鐵。鑄不得西來一錯。萬兩黃金。博不得老蕭一諾。五色麒麟飛上天。丹山鸞鳳巢阿閣。樹起東土勝幢。撼動竺乾木鐸。熊耳峯前急轉身。無限淸風動寥廓。

梁江萬頃波濤立。魏嶺九年冰雪深。脫得渾身歸竺國。至今只履重千金。

五祖

巍巍坐斷白蓮峯。靜聽風吟萬壑松。七百髙僧何處去。碓坊有米沒人舂。

百丈

獨坐雄峯。無齒大虫。一回鼻痛。三日耳聾。遭黃蘗攔腮一掌。憐兒不覺醜。對潙山夜深撥火。錯認橘皮紅。立禪苑淸規。如蕭何之制律。向馬師捲席。猶射羿之逢蒙。面目森嚴難近傍。叢林千古凜威風。

臨濟

師之面目。如秋月之孤圓。師之道徳。如杲日之麗天。有吞過現未來。諸佛之口。宜拍四七二三。諸祖之肩。當機不讓。揮黃蘗攔腮一掌。大用現前。築大愚肋下三拳。四種料揀。猶虎之缺馬之縶。三玄三要。如坤之斷乾之連。兒孫徧滿天下。皆謂得師正傳。殊不知正法眼藏。滅向瞎驢邊。

天臺智者大師

具大智慧。有大辯才。悟法華旋陀羅尼三昧。是眞精進。見靈山一會儼然未散。親睹如來。說摩訶止觀。揭釋天之日月。談禪波羅蜜。鼓覺海之風雷。切柏代香。金鑪繚繞。捲簾進月。銀地裴回。千古仰之。猶大山北斗。萬世尊之。惟南嶽天臺。手執玉如意。宴坐金剛臺。圓伊三點摩酰眼。祕藏重重盡豁開。

趙州

口似含珠。頭如木勺。少年時道。是有主沙彌。八十歲行。甚馬腳驢腳。三五斗。頭上靑灰。一个牙。下下咬著。直饒使得十二時辰。也是秦時﹝車﹡度﹞輅。咄。

雪峯

雪覆鰲山。月明象骨。項上鐵枷。至今未脫。

李侍郎參藥山

天上云。瓶中水。見面聞名。賤目貴耳。一段風光畫不成。樹頭瑟瑟寒濤起。

斐相國參黃蘗

手中佛。壁上僧。一呼某甲。卽與安名。從此事師爲弟子。舉頭一十二峯靑。

靈照女

年少龐家女。機鋒足可誇。笊籬撈白月。斂袂對丹霞。共說無生話。休攤樹上麻。臨終看日色。誑殺老爺爺。

政黃牛

湖水湖山得趣多。無邊風月暗消磨。黃牛角上一吟捲。半是樵歌半牧歌。

郁山主

來往茶陵歲月深。幾回春雨又春陰。不因驢上翻筋斗。打失明珠沒處尋。

懶瓚

嶽頂云深絕路行。臥藤蘿下過平生。十年宰相輕饒舌。一个髙僧擅懶名。芝詔忽臨天咫尺。芋魁從此價連城。如斯標致今誰是。更看黃河幾度淸。

天童淨和尙

兩頭白牯眉毛豎。三面貍奴鼻孔凹。一隻皮靴能剔脫。月明金鳳宿龍巢。

雪峯圓覺演禪師

宗說俱通。縱橫無礙。趯倒須彌盧。踏翻圓覺海。得元丰密旨。了知迷是悟之鉗錘。輥雪嶠木球。要顯凡乃聖之鑪韝。萬仞厓前獨足立。鼻孔摩觸家風。十字街頭破瓦片。髑髏常幹世界。耀古騰今。光明盛大。夫是之謂天衣天缽直下底兒孫。擬向望州亭烏石嶺見渠。大似漆桶不快。咄。

落髮先師月溪和尙﹝嗣癡絕﹞

用翳睛法。施霹靂機。面上刮得霜落。﹝離﹣蹂﹢月﹞中全沒慈悲。把斷螺江水。魚龍乞命。放出南山虎。獅子藏威。四坐道場行正令。倒拈禿筆畫娥眉。

紫籜古田和尙

擔官樣板。破天然家。用斷貫索子。穿衲僧鼻孔。放無毛鐵鷂。驗四海龍蛇。不願成佛作祖。鐝頭隨分生涯。夫是之謂白雲關外。出嶺玄沙。

育王橫川和尙

西丘克家嗣。松源的骨孫。滅臨濟正法眼。碎中峯破沙盆。失卻劍於昆明池裏。撈得鋸於曲江江邊。騰今耀古。搖乾蕩坤。黃河九曲兮水出昆侖。

天瑞先師虎巖和尙

驪珠可抉。虎須可捋。凜然其不可犯者。令行吳越。

天童竺西和尙

河目海口。錦心繡腸。汪汪吞太湖之器量。煌煌粲太白之光芒。怒罵時海涵春育。慈悲處烈日秋霜。舉玄沙未徹語。如眞淨驗寂音黃金百煉之色。拈洞山三頓棒。類慈明發積翠丹砂九轉之香。橫幾莫莫。有陣堂堂。夫是之謂中峯五世。大樹之蔭涼者也。

徑山晦機和尙雪竇石室請

面目肖大智之臒。機智具永明之辯。一國師奔雷震霆。四藤條飛星閃電。握﹝睿﹣﹝谷﹣口﹢目﹞﹢貝﹞﹡﹝又／韭﹞室文筆。九晣可扛。建大將旗鼓。三軍怯戰。石室是其克家。足以聯芳續焰。數樹松華。千尋雪練。於今掛在乳峯前。來者一一看方便。

天目中峯和尙

佛祖楷模。人天榜樣。度量似海之深。語默如春之盎。碎珊瑚於鐵鞭。撒眞珠於羅帳。視身如幻。住幻爲身。以相卽眞。全眞非相。褒之美之。號爲普應國師。瞻之仰之。元是中峯和尙。

大鑑澄禪師

禪居叟。老瞎禿。行藏不貴巧遲。用捨只圖拙速。類老胡腳踏鯨波。似飲光定回雞足。巨福山金寶山。稱性住持。瑞鹿山瑞龍山。了無拘束。濯錦江頭看競渡。不謬爲南陽一國之師。天津橋上弄胡孫。好流通永元一枝蠱毒。耿耿靈峯照夜燈。斷弦須是鸞膠續。

華頂峯無見和尙

道重如山。心明似月。眼著五須彌。口吞三世佛。黃沙缽敲作金聲。老菜根甜於厓蜜。羚羊掛角不畱蹤。千古華峯髙突兀。

天衣斷江和尙

八十禪翁。四海眼空。面帶匡廬古色。身同卓筆奇峯。聞其提唱。浮佛應爲點首。觀其出處。大梅夫豈同風。雁過長空。影沈寒水。繼乃祖烹金鑪韝之綱宗。秋天之月。霜夜之鐘。吾將見此庵之道。光明盛大。綿亙於無窮者也。

許道卿七贊並序

雲間玉淸觀道士。靜寄法師許道管。潛心吾大聖人之道甚。力書雜花大經全部者三。法華全部者。四十有六。楞嚴圓覺諸經。不以數計。又書法華經塔二。常持準提。修嚴淸泰。及化。其門人稟治命闍維。得不壞者六。曰指節。曰頂。曰齒。曰舌。曰數珠。曰右膝骨。靈瑞二。曰設利羅。曰化佛像。其徒玄素法師曹士勤。以其師嘗從予遊。求予識之。以信後世。乃各爲之贊曰。

指節

開則成掌。合則成拳。於一毫端。捏聚大千。破一微塵。出大經卷。蘸乾滄溟。書之不倦。是故。十指常放寶光。於烈焰中。粲然堅剛。上下稱尊。指天指地。我此法師。亦復如是。

頂

頂戴寶冠。類傅大士。火後鏗然。舍利無數。頂門一著。煒煒煌煌。貴同珠璧。粲若珪璋。由頂至踵。由踵至頂。是精進幢。是大圓鏡。螺發不燼。髻珠常明。故此髑髏。敲作金聲。

齒

歌贊佛乘。皆出於口。是故齒牙。火余不朽。世尊闍維。帝釋雨花。遣二捷疾。盜其﹝王﹡﹝卸﹣ㄗ﹞牙。豈謂法師。慈悲喜捨。是其齒牙。無敢盜者。玄珠晶瑩。綴於枯齦。函以金玉。以示世人。

舌

六受用根。驗其功徳。惟舌之功。一千二百。法門微妙。代佛宣揚。故此舌本。作蓮花香。如說而行。如行而說。火冷灰寒。如初偃月。了知味性。非有非空。藥王藥上。同證圓通。

數珠

憶佛念佛。晝夜不忘。百八摩尼。帝网交光。於其光中。承事諸佛。如敲門瓦。如渡河筏。珠卽是佛。佛卽是珠。薪盡火滅。珠體如如。樹堅固幢。被忍辱鎧。三災彌綸。此珠常在。

右膝骨

瞻禮聖容。一拜一跪。一一微塵。轉輪王位。屈伸俯仰。左右逢原。是故此膝。入火不焚。由膝而倒。由膝而起。折其慢幢。恭敬懺悔。谷神不死。玄牝長存。靈芝瑞應。福彼後昆。

舍利

人之色身。終歸敗壞。於敗壞中。光明盛大。闍維之法。始於竺乾。粲設利羅。八萬四千。戒能生定。定能生慧。玉潤山輝。珠明川媚。後無彌勒。前無釋迦。惟此開士。火中蓮花。

化佛像

仙家者流。寄身寂靜。有化如來。現之於頂。楞嚴圓覺。妙蓮雜花。流通書寫。如恆河沙。多﹝王﹡﹝卸﹣ㄗ﹞浮圖。筆端湧出。分座談經。是爲化佛。投身火聚。開勝熱門。萬物一體。天地同根。

自贊

眞淨院淸拙澄長老請

吾於眞淨。有大因緣。信孚檀度。金布祇園。擬老南之積翠。仰妙喜之雲門。但以道不及古徳。愧前賢。賴有雞峯師弟。何妨焰續芳聯。從此曹溪家業盛。兒孫千載好流傳。

福州偃峯棠長老請

如雲之碧。似澱之淸。師曠不足比其聰。離婁安可並其明。萬煆鑪中金色。百折灘上溪聲。吾所望子者。不有衝天之飛。則有驚人之鳴。

大云滿長老請

九九百百。有年無徳。破砂盆價重連城。驪頷珠分文不直。放行則大云作霖。把住則虛室生白。雨從何來。風作何色。桃花浪暖禹門開。白日靑天轟霹靂。

布金機長老請

打鳳羅龍。索鹽奉馬。劫石可消。松風無價。分付布金。大行此話。

城山心長老請

耐雪松蒼。傲霜菊黃。定力如城山之固。拗性猶金石之剛。用松源苕帚樁。七穿八穴。唱中峯脫空歌。換調移腔。月布千江之影。燈分無盡之光。有个心空如鏡者。樹吾天瑞最髙幢。

道濟忠長老請

老老大大。憨憨癡癡。須彌安鼻孔。禿帚畫娥眉。十劫坐道場。嫌佛不做。一生擔片板。無地容錐。江月照松風吹。行此道濟斯時。敵勝還他獅子兒。

臺州明因圭長老請

咄者漆桶。全無鼻孔。拈起本色鉗錘。解釘虛空一縫。不是黃蘗大機。亦非雪峯大用。玉振金聲。風行雷動。棒頭敲出玉麒麟。頂門放出丹山鳳。

侄曇煥侍者請

大江橫陳。老榕覆庭。南峯如障。北嶠如屏。生此無名芻艸。且非人傑地靈。蒼松盤石。不足比其壽。磵水秋月。無以諭其淸。大其家世。如優曇缽花者。煥乎東方之明。

徒弟元達庵主請

微風吹幽松。涼月掛虛碧。心境兩俱忘。宴坐盤陀石。也不向紫羅帳裏。暗撒眞珠。也不向鬧市門頭。閒拋瓦礫。个是無爲達道人。一句了然超百億。

觀藏主請

觀身實相。觀佛亦然。彼觀幻者。歷劫常堅。瑤席堂中。閒拈塵拂。淸風樓上。鼓動猊弦。缽囉娘東山正續。脫空歌中峯的傳。鐘在簴而隨扣隨響。鏡臨臺而誰醜誰妍。少林之缽兮金聲玉振。曹溪之燈兮焰續芳聯。

琳藏主請

頭白齒黃。技無寸長。恥釋迦說頓說漸。笑達摩歷魏遊梁。激揚中峯砂盆遺響。發揮天瑞奕世耿光。如戛球琳。如考琮瑝。何處靑山不道場。

徒弟壽嵩院主請

山行六七里。手把糲竭節。老去懶登髙。十步九回歇。涼吾襟者天之風。照吾心者松之月。守乎眞。藏乎拙立嵩山。臥少室。一花五葉好流芳。父子不傳眞妙訣。

天臺資福徳長老請

質而不華。拙而自守。有時萬徳莊嚴。有時佛面百丑。孤峯頂上。嘯月眠云。十字街頭。指槐罵柳。拋卻臽千吾百眾之木杓。開吞盡三世諸佛之口。祖翁一个破沙盆。喚作曹溪沒量斗。一時分付與孤云。向天臺山中。作大獅子吼。

如月維那請

眸子眊。耳朵聾。離婁明。師嚝聰。石橋月。閩嶠松。松長靑。月行空。夫是之謂松月翁。

得祿藏主請住溫州九峯觀音禪寺

木之有本。水之有源。孽芽至於錯節蟠根。濫觸至於沃日滔天。曾何心於應世。豈有意乎持權。得其祿得其壽。亦人天之小果。有其體有其用。非父子之可傳。破沙盆零敲碎打。苕帚樁七穴八穿。誰知正法眼。滅向瞎驢邊。

湖州仁王橖長老請

馬祖一喝。百丈耳聾。睦州一拶。雲門腳折。有際天之雲濤。可以容吞舟之魚。有持世之風輪。可以駕摩霄之翮。大用現前。不存軌則。金香鑪下昆侖。甓社湖中明月。盡情分付與仁王。打刀須是邠州鐵。

平江太平簡長老請

身心一如。身外無餘。百艸頭邊。誰名彌勒。三家村裏。無二文殊。有時指洞庭七十二峯。化爲眞金美玉。有時攪太湖三萬六千頃。盡作醍醐。太平本來無象。何須特地塗糊。酒美從來無僻巷。醋酸不在大葫蘆。

雁山慧日安長老請

心如冷灰。言如枯柴。平如鏡面。崄似懸崖。咬破東山鐵酸饀。百味珍羞。一時具足。拈起雪峯木勺子。千五百眾。盡舀將來。惠日重光。揮戈可駐。狂瀾旣倒。砥柱能回。雁宕峯頭日卓午。棒如雨點喝如雷。

宣州妙相宗長老請

玉几雲橫。曹溪水淸。心源湛寂。妙相圓明。用松源苕帚樁。令行吳越。提中峯破沙盆。價重連城。有是父必得是子。得其祿必得其名。如行而說。如說而行。使吾天瑞不傳之宗旨。玉振而金聲。

溫州法華闡長老請

闡大機。彰大用。拋出臨濟三要三玄。把住汾陽七擒七縱。如鐘在簴。大扣大鳴。似箭離弦。百發百中。永嘉一宿向曹溪。全肩大法千鈞重。

處州金仙采長老請

金仙現瑞。古佛放光。時節旣至。文采全彰。提石頭鈯斧。得大機而顯大用。焚黃檗禪板。定宗旨而建法幢。但得棒頭明似日。可無臨濟解承當。

福州偃峯演長老請

眼生三角。頭峭五嶽。一大藏教。演出演入。誰道無言。大千沙界。擲去拋來。將錯就錯。一從聞得偃溪聲。麒麟掣斷黃金索。放下西院木蛇。拈起曾郎木杓。夫是之謂先覺而覺後覺者也。

福州末山慧長老請

智慧弓。精進箭。七縱八橫。萬化千變。如洪鐘在簴。大扣大鳴。小扣小鳴。似明鏡當臺。胡來胡現。漢來漢現。末山頂上放毫光。霹靂聲中飛閃電。鑑地輝天。日面月面。

福城石泉嘉長老請

石中有泉。乃覺之源。松間有月。照徹大千。嘉州大像。腳跟不點地。陜府鐵牛。鼻孔卻遼天。夢幻影子。始終而成壞。淸淨法身。歷劫而常堅。生涯都在鐝頭邊。

江陰禪薌眞長老請

傲雪松蒼。飽霜菊黃。據玉几寶華王座。樹天瑞光明勝幢。履眞如實際之地。樂禪悅法喜之薌。獅子哮吼。丹鳳翺翔。大機大用。爲瑞爲祥。一朵優曇徧界香。

饒州行侍者請

人境一如。色空無礙。惟一堅密之身。不與諸塵作對。登科任你登科。拔萃從他拔萃。三千里外有知音。屋角松風奏天籟。

峯首座請

佛祖冤家。叢林妖孽。正法眼向瞎驢邊滅。四十年簸土揚塵。一句子斬釘截鐵。別別。妙峯孤頂云。曹溪溪上月。

玄藏主請

妙中之妙。玄中之玄。大洋海底走馬。須彌山上行船。摩尼珠兩手分付。栗棘蓬一任橫吞。鐵鞭擊碎珊瑚樹。月在扶桑枝上圓。

快侍者請

人根有利鈍。道無南北祖。俊快底衲僧。兩手親分付。金圈七穴八穿。栗蓬東吞西吐。要人直下便承當。曹溪佛法無多子。

懋藏主請

面目可憎。語言無味。拈卻睦州擔板漢。只見一邊。提起雲門乾屎橛。全無气息。一气轉一大藏教。未是作家。三轉法輪於大千。不容擬議。厥功懋哉。吾道東矣。樹起光明最勝幢。無限淸風動天地。

慶侍者請

默爾忘言。寂而常照。如月映於千江。似風號於萬竅。心不用徵。辟慶喜之多聞。花未曾拈。發飲光之微笑。迥脫根塵。靈光獨耀。百華叢裏現優曇。金毛窟中獅子吼。

眞淨法標院主請

松兮蒼蒼。月兮皎皎。提起眞淨妙明。照破妄想顚倒。有時拈一莖艸。作丈六金身。有時將丈六金身。作一莖艸。取上方一缽飯。接待方來。以曹溪半滴水。普滋枯槁。兒孫千古仰淸標。珊瑚樹林日杲杲。

俗侄劉﹝求﹡頁﹞請

五十餘年不在家。捏雙拳自作生涯。劉郎觀裏桃千樹。春去春來幾度花。丹靑寫出。是相非相。當陽掛起。眞耶假耶。如今唱个還鄕曲。眼底無人識得他。向你道。个是勝江江上。古榕樹下。彭城氏之子。十三歲去做和尙。喫了常住多少飯與茶。

徒弟普覺首座請

從無住本。立一切相。才涉丹靑。便成虛妄。大洋海底。簸土揚塵。須彌山頭。興波鼓浪。懷州牛喫禾。益州馬腹脹。父子從來妙不傳。劍气直衝牛斗上。

徒弟嗣燈侍者請

翻身劍刃。走馬冰稜。谷孤古東山正脈。林鴆砧眞本閩僧。法無可傳之法。燈續無盡之燈。父慈子孝。月白江淸。拏得電光爲火把。卻來日午打三更。

道弘侍者請

道遠乎哉。觸事而眞。人能弘道。非道弘人。於一毫端。現寶王剎。坐微塵裏。轉大法輪。獅子窟中無異獸。鐵牛生得玉麒麟。

偈頌

門人自成編

拜四祖大醫肉身

巍巍坐斷破頭山。徧界難藏赤肉團。右虎左龍靑未了。一枝橫出太無端。

拜五祖大滿肉身

再出頭來早事多。姓非常�便如何。黃梅一席今猶在。九竅百骸螻蟻窠。

拜寶公塔

饑鷹爪鈍鏡羞容。巢冷難禁木末風。一墯齊梁羅网後。至今無計出樊籠。

繼古林和尙擬汾陽十偈

辧正邪

上門上戶數如麻。來者須教驗正邪。石火光中擒虎兕。電光影裏辧龍蛇。

恐瞞頇

煩惱眞如休儱侗。無明佛性恐瞞頇。巨靈擡手無多子。分破千重大華山。

巧辧不眞

八還辧見元非妄。七處徵心錯認眞。惠我豈無三昧力。阿難謾自說天倫。

得用全

西河獅子坐當門。擬議教伊喪膽魂。一陌紙錢並酒肉。閒神墅鬼競頭奔。

擬將來

荊山所得非良玉。赤水求來不是珠。索性一槌俱擊碎。西天胡子沒髭須。

辧作家

疾雷震地難回避。赫日當空照大千。劍客相逢無別事。磨礱三尺古龍泉。

識機鋒

徳山棒下全生殺。臨濟喝中分主賓。擬議白雲千萬里。藍田疑殺李將軍。

句內明眞

當陽突出渾侖句。按下雲頭子細參。無足仙人劈胸踢。無言童子口喃喃。

顯宗用

宗說俱通體用全。拋來栗棘與金圈。看佗吞透不得底。空作楊岐直下孫。

贊師機

白拈手段少人知。板齒生毛老古錐。臂膊幾曾從外曲。倒拈禿帚畫蛾眉。

總頌

衲僧須透祖師機。大道堂堂達九衢。十聖三賢明此旨。森羅萬象轉靈樞。奪將石像手中笏。抉取驪龍頷下珠。捉敗汾陽與浮佛。禹門三級化龍魚。

送僧禮五臺

攝身光裏金橋現。獅子聲中玉臂伸。勘破臺山老婆子。趙州之後更何人。

寄禪友

滄海無風浪拍天。眼中時復見桑田。修羅采花釀成酒。醉倒文殊與普賢。

送成首座禮祖

靑山無數水無邊。月在湘云缺處圓。喫顚不消重禮拜。祖師鼻孔一齊穿。

贈靈巖通知客

硯沼泉香茶正熟。屧廊步響客相看。謾將庭栢供淸話。屏後今無大伯韓。

次全僉憲韻。悼古林和尙

鳳去臺空善類悲。法身獨露了無依。金剛幢下淸風起。一曲無生聽者稀。

古往今來一欠伸。茫茫劫海起蓬塵。虛空昨夜翻筋斗。驚倒靈山會上人。

贈寫眞沈月巖

一个皮囊元是妄。更添一个妄尢多。千江月與千巖月。筆下神仙沒柰何。

訪月波講師不遇

南湖不住住東湖。一代宗工老不模。昨夜扁舟何處泊。淸波冷浸月輪孤。

題耕隱堂

長沮桀溺禾生隴。角裏東園芝滿田。堂下一犂新雨足。春風水牯懶加鞭。

送泰維那。歸萬壽省師

海國秋風生白蘋。捲衣歸去莫因循。阿師年老心孤甚。揩背如今正要人。

示瀌禪人

江風凜凜雪瀌瀌。謝子登門問寂寥。只可聞名休見面。老來無力舉藤條。

明叟

心鏡照開千世界。眼光爍破四神州。生平不作暗中事。只爲惺惺白了頭。

山陰道中。寄雲門獨一翁

去年九月江東別。宴坐千峯紫翠堆。昨夜嘯聲聞百里。想應爲我出山來。

贈中竺榮侍者

侍者參得禪了也。不須擇火更拈香。孤猿啼斷竺峯頂。桂子聲聲打石牀。

送聳藏主。歸能仁省師

子懷聳壑昂霄志。師是再來支遁翁。圓相不須呈又抹。一奩天鏡掛晴空。

寄法藏劍南和尙

騰騰劍气上干云。秋水神鋒湛不痕。猛獸已馴蛟已化。太平誰識老將軍。

瑞上人參保寧和尙

東海烏蠈南山筍。拈來塞斷衲僧喉。上人要去明他話。大似寒潮打石頭。

疎山妙首座遊閩

矮翁迢遞入閩山。樹倒藤枯問懶安。今日布單無賣處木蛇飛出紫雲關。

忠維那歸雁山。兼簡成山和尙

臥薪嘗膽恨塡胸。法戰當年不樹功。今日思歸重拔本。與他推倒展旗峯。

問訊巖西退牧翁。戒光如月照禪叢。一堆糞火煨黃獨。只恐淸香透九重。

次淸拙韻。送俊首座省親

風月平分不宰功。曹溪正脈喜朝宗。蒲鞋髙索連城價。掛向扶桑萬仞東。

玄上人禮無準塔

是他圓照下兒孫。自遠趨風掃塔塵。昔日烹金文武火。至今暖气尙如春。

賀友竹攺牧石寮。作蒙堂

幽居攺作蒙堂住。湖海髙人不用招。大覺斷弦今復續。可無佛國與參寥。

白牛

露迥迥地趂不去。頭角四蹄銀色光。老倒北禪烹不得。雪山春艸自吹香。

送喜禪人參方

徧參歷盡百餘城。到得迦山似不曾。無厭足王並勝熱。這般門戶要人登。

送英禪人歸蜀

心猿愁絕劍閣棧。意馬奔馳灩澦堆。參徧百城知識了。南詢奪得錦標回。

淵維那禮祖

參他活底祖師意。不必扣之枯髑髏。三尺炊巾收又展。千千萬萬土饅頭。

贈省淨頭

擬續當年雪隱弦。行菩薩行更加鞭。驀然自屎不覺臭。插翅蒲鞋飛上天。

堯上人參方

古人只爲驢馬事。來往玄沙與雪峯。蒲團未曾坐得暖。又從鄮嶺過天童。

遂上人遊方

良遂才稱自己名。便知經論悞平生。大牀據坐多麻谷。不用敲門問老僧。

贈亨上人

趙州當日見南泉。膽大如天便發言。問子沙彌誰是主。禪幽老祖下兒孫。

東江

眞丹國有大乘器。十萬西來一葦航。直下早知波是水。不須斫額望扶桑。

贈書楞嚴經僧

此經初到自神龍。常恨天臺不得逢。惟佛宣揚多撫諭。羨君書寫廣流通。莫隨演若狂迷鏡。須聽羅睺細擊鐘。堅固願幢無怠墯。祇園樹樹正秋風。

寄保寧茂和尙

鳳凰臺上休居叟。三世如來一口吞。楓陛傳宣名已重。栢臺惇請道彌尊。爲人拋出金剛鉆。據令宏開甘露門。千匕百人知識在。五湖龍象競趨奔。

送泳藏主參徑山

五髻峯頭老作家。坐籌帷幄布長蛇。老蛟淵底藏頭角。睡虎關中露爪牙。佳衲子如玉杵臼。善知識似缽羅華。巖頭雪老弦誰續。千里神駒渥窪。

贈西天道法師

來自西天十萬程。雙眸炯炯照人靑。只憑道力神通力。深究三乘最上乘。云淨淩空飛鐵錫。夜涼彈舌念金經。要知直指單傳事。須向聲塵歇處聽。

送習侍者

侍者參得禪了也。明珠絕颣玉無瑕。電光石火誇機變。鑪韝鉗錘驗作家。千里江山歸實際。百城煙水足生涯。臨行莫怪無言說。有願從來不撒沙。

修慧不修福。修福不修慧

狹路相逢話短長。只因昧卻古靈光。千門應供阿羅漢。百﹝王﹡﹝卸﹣ㄗ﹞莊嚴白象王。福海截流狂浪息。慧林行道覺華香。橫身異類中遊戲。蹴踏堂堂古佛場。

幽上人遊天臺

幽州江口石人蹲。覿體寧容一法存。大總持門廓今古。爍迦羅眼耀乾坤。石橋雨過觀厓瀑。華頂雲開見曉暾。徹底冰壺無影像。好尋寒拾細評論。

用禪人禮祖

行藏用捨貴天眞。逸格孤標與道鄰。思大口吞三世佛。馬駒踏殺天下人。雄峯歷歷淸規在。仰嶠重重圓相新。須透祖師關棙子。莫教容易展炊巾。

送忠藏主回中竺

藏裏摩尼迥不同。光芒直射斗牛宮。五天竺國無人到。千歲巖前有路通。照徹腦門松頂月。燻開鼻觀桂花風。靈蹤只在猨啼處。莫向啼猿覓舊蹤。

堅庵主求

世間萬事不堅牢。惟有居山志趣髙。糞火堆中煨紫芋。黃沙缽裏煮同蒿。緣溪野老偏栽竹。隔塢仙翁剩種桃。但得庵中主長在。不妨隨處樂陶陶。

追和宏智和尙。畱國淸偈

玉殿簾垂向奉時。九苞祥鳳啄神芝。靈光爍破羣昏曉。智刃閒將萬象披。日月雙明佛祖位。雷霆百世天人師。全機大用何拘礙。方中矩兮圓中規。

虛空踏裂自成蹊。寸步何曾跨佛梯。玉兔懷胎當戶入。金雞抱子向春啼。墨光炯炯寒巖上。道韻冷冷太白西。轉位回機歸去也。崢嶸樓閣五云低。

送成侍者

布毛吹動百花春。道遠乎哉觸事眞。彌勒千身隨步轉。文殊只臂爲誰伸。碧梧宜宿丹山鳳。金索難羈五色麟。畱得鼻端塵一點。諸方去驗運斤人。

示廬陵鑑禪者

佛法從來沒惟阿。正因行腳事如何。石頭玄旨參同契。宿覺宗風證道歌。趙老布衫提者少。廬陵米價驗人多。照天照地光明在。古鏡堂堂不用磨。

送智上人

智不到處道一句。覿面當機善應酬。但看先賢並後聖。初無六臂與三頭。要明旛動心非動。須會橋流水不流。參徧南方知識了。卻來相伴老林丘。

贈常庵主

道人擬學大梅常。茅屋移將遠遁藏。荷葉爲衣勝紈綺。松花充食厭膏糧。猿猱虎豹同禪悅。雲月溪山是道場。我欲投閒消晚景。尋盟來訪竹間房。

示慧侍者

祖師慧命續非難。角有麟兮羽有鸞。紙襖抄來香墨重。布毛吹起雪巢寒。耽源不會南陽意。文遠深明趙老關。莫道山翁無指示。妙峯孤頂月團團。

送寧藏主歸天童

淸苕溪上偶相逢。古意髙標足起宗。袖裏金槌曾﹝跳﹣兆﹢孛﹞跳。胸中寶藏自玲瓏。沙盆玉振中峯祖。土餅酥甜太白翁。心逐孤雲歸舊隱。月明二十里松風。

寄石壁首座

朝悠悠也暮悠悠。彼此相思盡白頭。隨分一猿兼一鶴。孰論全象與全牛。據他缽位無黃蘗。推出師僧有睦州。兄弟不妨添十字。月明炯炯澱湖秋。

贈保寧先侍者

身類孤云捲復舒。朝遊百粵暮三吳。金剛幢對金剛鉆。丹鳳臺生丹鳳雛。有智相如歸白璧。無心罔象得玄珠。汝師黃蘗非吾事。愼勿瞋拳築大愚。

送蒙侍者

酷暑如焚坐甑中。略無餘暇話西東。翠巖畱得眉毛在。玉几惟增耳竅聾。大道可求宜日損。聖心須養合泉蒙。諸方知識還知否。此是吾家大小空。

贈運維那

道在人弘要力爲。蘗𨿽雲遠尙堪希。庭前栢樹當成佛。洞裏桃花有此枝。待得克賓心肯日。是他興化令行時。鄮峯全沒鄕情在。擬把黃金鑄子期。

寄保寧倫仲芳

天風吹起佛巖云。出自無心迥不羣。龍窟騰翔三級浪。鳳臺飛舞九苞文。梅洲春暖花如雪。﹝完﹣兀﹢貝﹞﹡﹝又／韭﹞室年深肉尙溫。伯仲塤箎時疊奏。人間何處不知聞。

送句侍者之金陵

樹倒藤枯笑不休。布單賣卻沒來由。一毛頭上金獅子。五百﹝離﹣蹂﹢月﹞中活馬驑。白鶴明邊寶公塔。靑龍翔處帝王州。秋風影裏飛禪錫。靜聽寒潮打石頭。

贈祇園澤蘭州

瑞世優曇粲異芬。潯溪一脈出曹源。平分風月雲峯頂。仄布黃金祗樹園。佩肘後符欺佛祖。亞摩酰眼耀乾坤。莫嫌地褊難容舞。風穴楊岐道自尊。

謝玉山西堂﹝米﹡壯﹞塑開山龕像

道傳京兆翠微師。五百年來老古錐。目有重瞳光爍爍。手垂過膝坐巍巍。石從空裏依何立。玉隱山中始發輝。露出團團無縫塔。雲峯增重虎添威。

寄金山卽休和尙

我認並州作故家。師兄塗毒不停撾。泥牛兩兩斗入海。幽鳥喃喃罵落花。積翠道髙珠絕颣。寂音名重玉無瑕。先師付囑休忘卻。爛嚼虛空莫吐查。

贈承天鑑藏主

曹溪佛法絕廉纖。對蜜何須更說甜。拈出金剛圈子看。何如﹝車﹡度﹞輅鉆頭尖。衝開白浪千里眾。跳上靑天三足蟾。好向威音前一鑑。當陽捲起夜明簾。

次韻。贈詗書記遊兩府

坐斷慈明片舌頭。老婆勘破有來由。艸庵未結孤峯住。金錫先從兩府遊。萬仞崖前騎駿馬。千層水上掛燈球。上人智辯難酬對。只借毗耶一嘿酬。

怡侍者歸天衣。兼簡斷江和尙。借竺源和尙韻

年開九十斷江翁。宴坐蓮峯古梵宮。莫謂烹金鑪韝冷。直教冀北馬羣空。時聞鐘杵千峯月。靜聽松吟萬壑風。爲我殷勤問無恙。若耶溪北鑑湖東。

贈見西堂。參春雨庵頭老和尙

春雨庵中碧眼胡。烹金尙有昔時鑪。龜毛兔角盈籌室。蛇足鹽香滿道途。酒美豈拘深巷陌。醋酸不在大胡蘆。吳中散席歸參禮。也著防他棒喝粗。

送安懺首歸下竺。依玉岡法師

慈云法席喜重開。今代彌天老辧才。寶塔湧從金地出。靈峯飛向竺天來。悟公焚體空畱像。賢士翻經尙有臺。此去開科據髙座。平分風月振衡臺。

送祿藏主遊福州

蜃海通潮若坦途。蠻艚不怕浪花粗。東西兩塔城中有。鼓角一樓天下無。彼土鄕音還用譯。上人道價不須沾。荔枝橄欖羊萄橘。栗棘金圈不似渠。

送毅上人參竺源和尙

子去天臺禮石橋。不逢知識不甘休。當知良遂參麻谷。也學雲門見睦州。紫籜山髙宜努力。仙源水急可乘流。隨身竿木須牢把。路滑堤防是石頭。

陳希顏過訪。次韻酬之

﹝離﹣蹂﹢月﹞中書傳富縱橫。咫尺蟾宮不肯登。髙臥樓頭隱君子。來看溪上閉門僧。春山消得幾緉屐。夜雨難忘十載燈。彼此暮年閒不徹。莫言林下見何曾。

了心上人。之四明臺雁

了得此心方穩坐。此心未了走西東。攜過頭杖六七尺。行未識山千萬重。明越臺溫龍象窟。天香瑞雪旃檀叢。參取永嘉老禪將。一輪江月照松風。

贈承天遠藏主。遊淛東

日出日入王國土。溪東溪西王水艸。深固幽遠無人到。須信平常心是道。如來藏裏摩尼珠。光明赫赫照昏衢。平生受用只者是。不妨推出司南車。

和古林東州。爲了庵頌墨迹

宗師提唱立雄關。拈卻門前大案山。鑪炭鑊湯成正覺。刀山劍樹只如閒。休居提起金剛鉆。本覺舒開鐵面顏。甘露二門𨿽久杜。潮生合浦見珠還。

贈靈隱濟藏主

眼豎摩酰肘佩符。無星秤子定錙銖。剖開竺國山中玉。收取如來藏裏珠。略露慈明橫水劍。不攜麻谷入園鋤。道人千里同風句。白紙無端黑字書。

吳淞舟中

此行乘興泛吳淞。誰是忘機海上翁。落日潮生千浦浪。歸帆天送一江風。半鉤涼月蒼茫外。數點靑山杳靄中。遙想故山溪上路。秋風開徧玉芙蓉。

寄西林椿長老

道聲籍籍類玄沙。不出飛鳶見作家。據坐西林開虎穴。親從法海拔鯨牙。木球暖气猶堪輥。石鼓淸聲足可撾。老我江湖無可贈。三千里外摘楊花。

贈諾藏主

鷲峯鶴立象龍斑。人物昂昂駭眾觀。云夢﹝離﹣蹂﹢月﹞吞無楚澤。煙波眼闊小吳山。罰錢設供瑤鋪席。問字酬僧珠走盤。潦倒不行船子令。棹歌聊當碧瑯玕。

悼明極俊禪師

一生﹝└﹫米﹞／大﹞﹝└﹫吉﹞／大﹞更槎丫。鈍置淩霄个老爺。擘破華山撾鐵鼓。耕開東海種瓊花。翻身獅子無蹤迹。戴角煙菟不露牙。前輩凋零空嘆惜。只今誰是指南車。

謝懋藏主蒲鞋

雲林袖出睦州蒲。奉母之餘又及吾。靈運登臨幾緉屐。子喬來往一雙鳧。王門珠屐人間有。禦榻麻鞋世上無。軟他何妨長赤腳。老僧畱得伴跏趺。

承天震侍者禮祖

祖庭虎踞與龍蟠。撥艸瞻風子細看。少室千年無影樹。黃梅七百爛泥團。鴨飛拽脫雄峯鼻。雞唱豁開圓悟關。八十四人俱按過。西江一吸直須乾。

仁王橖長老三到

衲僧大用正當權。栗棘金圈任吐吞。日面佛同月面佛。仁王尊卽法王尊。昔年同飲小溪水。三度來敲眞淨門。賴有祖翁家業在。金香鑪下鐵昆侖。

和天泉別岸偈。贈華藏壽維那遊浙東

江南江北浙西東。一錫飄然去興濃。傾出天泉三萬斛。借他別岸一帆風。補陀海湧三更月。方廣時聞半夜鐘。直到詎羅蹲坐處。千尋湫頂掛飛龍。

贈雪峯仁靜庵歸閩

同飲連川江上水。三千里外偶相逢。飛來雪嶠聖箭子。何似楊岐栗棘蓬。出嶺時當梅子豆。到家恰是荔枝紅。有人問及松和月。白雪蒙頭一老翁。

寄安長老出世慧日

芳名躍出盡歡呼。罔象無心自得珠。千丈靈湫作甘澤。一輪慧日耀昏衢。巖西老子肉猶暖。春雨禪翁徳不孤。遙想爛撾塗毒鼓。聲聞百越與三吳。

和仁王長老

從教艸滿法堂前。千里銀蟾共一天。未可磨磚期作鏡。且先博飯學栽田。馬師一喝聲猶在。百丈重參話始圓。魯祖見僧長面壁。知音惟有老南泉。

贈答失蠻百川海大師

佛法玄機深似海。百川日夜競奔流。魚龍蝦蟹知爲命。蚊蜹修羅飽卽休。不必多求如意寶。只消掣動六鰲頭。千波萬浪中遊戲。收取珊瑚月一鉤。

本覺順藏主。攜了庵仲謀提唱。求跋

攜李單提鬼見愁。池陽拋出百花球。阿爺誰似休居。叟。生子當如老仲謀。石火電光中出沒。拳來踢去轉風流。百川來往傳消息。萬里長江一葉舟。

悼龍翔笑隱廣智全悟禪師

四住名山暢本懷。龍河深處駐浮杯。廣開智海傾甘露。全悟玄門震法雷。譚塵正橫俄墮地。勝幢髙豎忽驚摧。等閒一笑翻身去。潮撼空城喚不回。

贈承天茂雜那。江西禮祖

且喜大事已了畢。何須向外別馳求。翻身藥嶠眞獅子。露地潙山水牯牛。破布衲中藏至寶。銅砂羅裏滿盛油。風前普請施三拜。八十四人俱點頭。

贈萬壽通藏主。回維揚

會得瞿曇那一通。四方八面自玲瓏。三千剎海光明藏。二十四橋楊柳風。詩卷擲還禪月老。角聲喚醒太原公。瓊花端的非凡種。收拾天香入袖中。

送育王瓊藏主

洞徹吾宗上上機。倒拈禿帚畫蛾眉。平生懷玉誰能識。定力如山不可移。圓悟會中睡虎子。南陽門下鳳凰兒。他年曲錄禪牀上。痛罵曹溪老古錐。

贈育王琪藏主

經歸藏與禪歸海。海有經兮藏有禪。掇轉南辰安北斗。移將東土向西乾。眞身設利垂千載。大覺遺風數百年。今日因君過溪上。此心又到鄮峯前。

贈靈隱敬藏主。瑞世奉化太淸

宰官明足察秋毫。藪鳳郊麟不可逃。未有長行而不住。必須就下始升髙。祖師自有眞鈯斧。王庫初無如是刀。七十二汀煙水碧。髙提兔角與龜毛。

贈東林�藏主。歸海東

廬山面目也尋常。見後精神覺老蒼。十八髙賢﹝車﹡度﹞輅鉆。五千餘卷缽羅娘。幾年蝶夢家常到。萬里鯨波葦可航。梵語唐言都會得。更無一法可商量。

和元叟和尙。贈安藏主

廿年說法坐淩霄。栗棘金圈恣意拋。木馬泥牛絕消息。釋迦彌勒可論交。爲人幾下蒼龍窟。信腳踢翻金鳳巢。戴角鐵蛇鉆不入。看他火後一莖茅。

平江幻住立庵主求

幻住禪翁有幻孫。亭亭玉立振斯文。圓伊三點摩酰眼。峭峻一方甘露門。郁密檀林師子住。稜層石塔白雲屯。乃翁餘烈遺風在。不吝慈悲接後昆。

燈上人禮祖

蒲鞋掛向睦州城。千載巖前續夜燈。馬祖駒兒才﹝跳﹣兆﹢孛﹞跳。楊岐驢子弄蹄行。東林尙有栽蓮叟。南嶽今無煨芋僧。虎穴魔宮遊歷徧。歸來拗折一枝藤。

徑山然書記歸溫州

浩然英气塞坤維。雪竇門中一足夔。蘇子墨池供艸聖。劉郎桃樹長孫枝。雁峯列石增奇秀。驪頷明珠璨陸離。積翠寂音弦可續。叢林艸木亦華滋。

送龜峯運維那

當年癡絕在龜峯。接得曹源一脈通。海闊任教鰲轉側。天髙容得鶴飛衝。於吾道愧雄峯祖。羨子名同斷際翁。捷出橫翔宜勉勵。從來閩蜀本同風。

梅嶺南作無盡燈

燈中有鏡燈無盡。鏡外無燈鏡亦羞。十法界分千法界。一神洲照四神洲。須彌常作光明炷。海水頻添智慧油。縱使毗嵐吹不滅。禪翁心似月輪秋。

道場意無極。裝觀音諸天

大士分身二十天。互爲主伴下塵寰。珠瓔危坐金剛石。甲冑新排玉筍班。說法慈容如月現。摧魔寶杵迫人寒。瑤池席上功無極。五色光芒照碧瀾。

送空上人拜獨孤和尙塔

鷲峯普覺老庵頭。夢逐錢塘江水流。福慧兩全千事足。死生二字一時休。龍吟枯木瑤泉冷。猿嘯空山玉樹秋。鍬子橫擔扣靈塔。刻舟何處覓吳鉤。

何山鑄鐘

聽得鯨音出小溪。重興禮樂在斯時。羅睺擊處驚羣聵。元亮聞時皺兩眉。殷殷地雷停苦趣。寥寥霜韻振淸規。竺乾靑石今無恙。空想拘畱調禦師。

寄徳孤云。獎鰲山。安雪心。三藏主

菁峯蒼翠石房幽。鼎足分來互唱酬。汾水六人成大器。東山三佛是同流。經歸藏也禪歸海。弓學箕兮冶學裘。商略鐝頭邊事了。同時踢出百花球。

送靈石和尙。歸天臺

彌天聲價似黃鍾。萬衲歸依擁象龍。大振玄綱超聵祖。力行古道起中峯。永明的旨一湖水。天下宗師百歲翁。白雪調髙誰敢和。且仝寒拾撫孤松。

謝斷江和尙遠送

我來三拜大梅常。鼯鼠聲中夢一場。仙去難追梅少府。虎亡常護鄭襄陽。竹輿伊軋羊腸路。布帽稜層鶴鬢霜。舞袖不須嫌地褊。松花千載有餘香。

贈仰山令藏主

令名令聞見淸標。佛法於今未寂寥。甘露室中百花醴。集雲峯下四藤條。朅來吳越。尋知己。未跨船舷贈痛橈。莫怪空疎無咂啖。春風春雨正蕭蕭。

送僧禮祖

江東西與湖南北。卵塔千丘與萬丘。鼓簸箕唇多馬祖。弄撈波子少巖頭。西山走入滕王閣。黃鶴踏翻鸚鵡洲。打失眼睛拈得鼻。騎牛不必更尋牛。

兔角杖

長長兔角堪爲杖。月裏姮娥手自栽。種出中山多狡獪。根非下土可滋培。桂輪萬里推將去。太華千重卓得開。老倒芭蕉提掇處。有無與奪驗方來。

龜毛拂

龜背刮毛宜作佛。談玄不較短和長。掛時魔佛俱藏六。豎起人天聽舉揚。擊碎玄關明悔吝。敲成吉兆絕承當。趙州受用應無盡。末後猶將寄趙王。

贈中竺榮藏主

千歲巖前瞌睡虎。金陵臺上鳳凰兒。騰身時展九苞瑞。開眼光搖百步威。不墯諸方金网密。須防平地錦機危。翺翔遠舉髙千仞。管內全班未易窺。

送郁侍者省師

小玉頻呼處。欄雞爲發機。只教迦葉會。不許老胡知。唇水濤如雪。臺山月似眉。途中得力句。歸問鹿城師。

答源藏主﹝會住定水﹞

識得祖師金矢法。角馱卸卻籠頭脫。截流自是香象王。烈焰豈容蚊蚋泊。甬東開士能崛奇。芒繩要把虛空縛。知是般事便合休。驢漢更待何時瞥。伽陀寄我約秋來。劇談拌得禪牀折。石頭路滑知不知。牢著腳跟防喫顚。

送明禪人

明明百艸頭。明明祖師意。伶俐漢撩起便行。蒙憧底只管瞌睡。皓玉無瑕。明珠絕颣。艸鞋乾曬待秋風。寸艸不生千萬里。

送宗藏主歸裏

有句無句藤倚樹。放下泥盤笑不住。是眞獅子便咬人。肯倚他門傍他戶。道流器量古罍洗。杖頭敲出虛空髓。不同矮子賣布單。虛走三千五千里。罷參收拾歸去來。大潙笑口不敢開。閩中尊宿若具眼。爲君髙築黃金臺。

寒巖二隱

淸涼金色峨眉銀。兩枚漆桶徹骨貧。一人眼睛重八兩。一人鼻孔恰半斤。五峯雙澗松門路。兩枚漆桶燻天富。一人長拖獅子衫。一人髙系象王袴。老柳梢頭月半輪。一个拍手一指陳。自家不省者个意。卻道修行徒苦辛。查筒打失無尋處。苕帚拈來且相慰。饒舌丰幹去不來。萬古淸風一紈素。

送昱藏主。歸雁山省師

藏裏摩尼珠。古今人不識。永嘉眞覺師。當陽曾指出。白月卽見白。黑月卽見黑。智者不可求無心還自得。晦初雁山英。韜藏最綿密。一朝發現來。大千俱照徹。持歸呈阿師。好事明明說。公不見藕絲。孔裏騎大鵬。等閒挨落天邊月。

伴云室中贈玉侍者

白雲本是無羈物。冷淡爲身閒作骨。或舒或捲或去畱。伴之者誰有明月。道人心與明月同。白雲故故來相從。巖間相對兩無語。愼勿隨逐東西風。只恐道人出山去。石上無人伴云住。道人若去云亦忙。月明彼此無尋處。

送本眞侍者

黃金眞人鐵面具。招不來兮推不去。布毛拈卻未曾吹。金烏飛上珊瑚樹。宗門中事非等閒。翻身直上百尺竿。十方世界風颯颯。炎天雪片飛漫漫。中峯破砂盆。松源生笤帚。日午打三更。面南看北斗。剎剎塵塵甘露門。物物頭頭獅子吼。

送發上人歸茶陵

茶陵蹇驢顚折角。千古淸風動寥廓。明珠一顆價連城。虛空撼動黃金鐸。上人家亦住茶陵。西山之子鐵牛孫。華亭江上見船子。一橈之下波濤翻。於今又唱還鄕曲。爲吾寄語茶陵郁。滿目溪山古又今。白雲弦斷何人續。

贈三椽庵主

大廈千間單七尺。平生受用人人得。三條椽下作生涯。誰是三條椽下客。雪山六載無一椽。鵲巢冠頂蘆穿膝。少林九年沒把茅。冷坐堆堆空面壁。趙州拽下簾子去。到頭不識庵中主。兩个泥牛斗不回。﹝口﹡﹝銜﹣金﹢缶﹞花百鳥來無處。掀翻三椽淨裸裸。下無卓錐上無瓦。百億乾坤蓋得周。三椽從此增髙價。

送蔣山果藏主禮寶陀

大士法身等虛空。大士悲心如大海。世間欲以尺量空。復欲持蠡測海水。虛空可量海可測。其人卽與大士等。一毛端上無邊身。一一身毛剎塵海。拈出志公古刀尺。處處盡是圓通門。收得摩尼藏裏珠。不屬中流及彼岸。盤陀石上日輪紅。大士法身全體露。

遊張公洞。用天師韻贈。陳景山

谽谺古洞天風涼。錦屏玉節搖金光。千年靈官笑迎客。銀髯丹臉修眉蒼。扳危歷覽忘初步。仙翁飲我瓊花露。一聲何處鳳凰鳴。玉童遙指煙霞路。

應眞過海圖

海門萬丈洪濤舂。水府隱現漩渦中。彩旌羽葆搖空蒙。金釘朱戶光玲瓏。龍君海若俱肅雍。奉送十八出世雄。不論殿後並先鋒。一踏玉麈誇神通。一擎寶塔碧兩瞳。一揮羽扇揚淸風。一軍持現樓閣重。一杖卓立赤鯇公。一側風帽如張蓬。一老盤坐舁鬼工。一提貝多乘靑驄。一躡獅子頭髼松。一坐炊巾衣頂蒙。一披禪衲立鮎衝。一弄寶珠玩蒼龍。一坦便腹抉二童。一卓金錫象力克。一將到岸鱷如虹。一踞羊車行匆匆。一跨斑斑老大虫。一焚燻陸香蒙茸。山靈出迎虔且恭。武夫甲冑來憧憧。方廣聖寺鳴昏鐘。木杪髙掛金鐙紅。猿猱虎豹喧巖叢。隊伍直入天臺峯。回顧阿耨璢璃宮。珍重娑竭厖眉翁。

送仰山印首座歸蔣山

正法眼藏瞎驢滅。祖師心印鐵牛機。﹝王﹡﹝卸﹣ㄗ﹞公觀音十二面。集雲峯下四藤枝。何如睦州擔片板。是亦剗兮非亦剗。靠倒雲門一字禪。掃卻臨濟四料揀。朝離﹝王﹡﹝卸﹣ㄗ﹞席暮鍾山。盤走珠兮珠走盤。一拳打透圓悟關。鷹巢飛出黃金鸞。

題牧松軒

道人牧松不用鞭。抱甕灌以巖西泉。向來毫末今出屋。倐忽偃蹉淩雲天。臨軒萬本靑如黛。瑟瑟濤聲起虛籟。婆娑繞樹時撫摩。人與松兮今老大。道人只怕松化龍。松間結屋巢寒空。千紅萬紫隨春風。歲寒相伴惟髯翁。

送仰山性藏主回徑山

云。騰芬始膚寸。倐氤氳。來從獺徑。聚擁龍門。掛空如有蒂。抱石本無根。靜則岫盈谷滿。動則電掣雷奔。何當爲雨爲霖去。直得三千海嶽昏。

示應侍者

善應無方。大功不宰。呼兮應兮。無在不在。類虛谷之傳聲。廓大千而無礙。指月話月兮誰是傍觀。拈花笑花兮十分光彩。

禪石歌。贈江心安藏主

少林一片安禪石。風吹不入雨不濕。祖師冷坐一九年。猛省忽從空裏立。五百力士揭不動。﹝石﹡交﹞﹝石﹡交﹞磝磝沒稜縫。藍田曾悞李將軍。一箭發機隨手中。一斑已露呈牙爪。奮迅過如獅子吼。蜃江江上出頭來。驚得陜府鐵牛顚倒走。

松月庵歌

吾有一庵曰松月。爲愛歲寒拜皎潔。不拘南北與東西。有月有松卽休歇。撫松問松松不言。舉頭問月月在天。拾枯煮瀑邀明月。我心與月同孤圓。冰輪常繞須彌。走擎來不假修羅手。缺時圓處光不分。圓時缺處光何有。永嘉證道曾有辭。江月照兮松風吹。寒山靜聽聲愈好。馬師賞玩增光輝。有誰識得庵中主。無去無來無所住。去來恰似月行空。住著猶如風過樹此庵無壞亦無成。於中只麼老此生。松花采摘饑可食。桂子飄灑香風淸。分明一片淸涼國。松自靑靑月常白。傳家淸白是此歌。堪與兒孫爲軌則。

無爲軒銘

佛身無爲。不墮諸數。卓爾常存。迥然獨露。祖師西來。兩手分付。淨智妙圓。眞功徳聚。八窗玲瓏。萬象行布。二六時中。行住坐臥。不事面壁。亦不觀樹。迷未嘗迷。悟亦非悟。白雪匪歌。陽春寡和。如虎之缺。如馬之縶。室內之牀。戶外之履。往者不追。來者不拒。兔角不拈。龜毛不豎。大坐當軒。了無回互。作銘者何。一詞不措。

養正室銘

存吾眞。養吾正。柔吾剛。折吾勁。履坦途。防機阱。任世緣。懶奔競。持吾戒。守吾定。空吾心。見吾性。月之明。風之靜。春之和。冬之凝。玉之溫。泉之瑩。竹之淸。松之盛。樂吾閒。適吾泳。慕前賢。仰諸聖。養者何。毗耶病。正者何。摩竭令。安厥居。續慧命。摩尼珠。大圓鏡。

漁家傲。拜遠法師

大法千鈞承重寄。匡廬萬仞增蒼翠。黑白三千龍象隊。眞堪愛。過溪大笑無人會佛運澆漓當像季。睹師面目猶生气。一勺聰明三昧水。深無底。甘涼滴滴醍醐味。

送藻侍者。雁山省師

巍巍雁宕峯。舉手天一握。西庵老禪虎。據坐如山嶽。白日鼓雷霆。靑天飛雪雹。佛手未易窺。先且伸驢腳。衲子每登門。森嚴難湊泊。上人跨竈兒。應機猶啐啄。問子何方來。拈出當頭著。棒喝縱交馳。頎然活卓卓。獅子貴翻身。犀牛露頭角。一語忽相投。可解千生縛。歸來舉似儂。萬象鳴嚗嚗。

靈隱化藏主。送天瑞老和尙語錄。贈之

上人來自靈鷲峯。手擎兩朵靑芙蓉。佛慧老人五會錄。夜光貫月如長虹。我本無心有希冀。今此寶藏何方至。普覺師兄結集時。此特太山一毫耳。無端印板上脫來。龜毛兔角空中栽。從前了無元字腳。平地忽爾生崔嵬。焚香展拜從頭讀。緬想不曾編此錄。胡爲列在門弟行。天瑞家風遭屈辱。寄言鷲嶺老西庵。千鈞重寄一擔擔。退藏於密袖老手。天生鼻孔誰司南。上人乃是庵之嗣。豹隱一斑曾未露。祖禰不了及兒孫。他日大方看獨步。

振寮元持淨求警策

執持糞器。著斃垢衣。入淨入穢。入水入泥。日用常行三昧。發揮古徳風規。趙州東司頭。不說佛法。狼籍不少。湛堂指甲上。放光動地。誠不自欺。生苕帚破糞箕。得便宜是落便宜。這般標致誰相似。靈鷲山中有隱之。

爲恩維那。說義海偈

普賢百萬毛孔中。一一毛孔香水海。於中演說三昧門。各具無量微妙義。海水可知其滴數。微妙義理不思議。阿修羅王立半身。其頂亦與須彌等。采花釀作甘露漿。萬水千波同一味。一切鯤鯨及魚龍。沾其味者皆充滿。一沾其味無異名。恆河沙義咸通達。稽首普賢大願師。微塵義海同遊戲。

道藏主遊五臺

六月臺山飛雪片。白日深潭鼓雷電。玻璃盞裏素濤翻。攝身光內金橋現。此行要見七佛師。袖裏自有摩尼珠。淸涼石上萬菩薩。不知那个眞文殊。前三後三是多少。切忌揮侖吞个棗。問渠明白記將來。百萬人前獅子吼。

借楚石了庵韻。贈喆藏主

密說顯說。遮詮表詮。惟行中道。不墮二邊。不在坐禪成佛。豈用作鏡磨磚。千七百則。且非祖師之語。一大藏教。亦非如來之禪。胸吞云夢八九。眇視十聖三賢。蚯蚓驀過東海。蝦蟇跳上梵天。放出潙山水牯。耕翻祖父田園。有縱有奪。無黨無偏。棒如雨點。喝似風旋。檇李山中二禪將。了無一法與人傳。

和元叟和尙擬寒山。三首

我見世間人。利名日交接。二鼠每侵藤。四蛇常在篋。要得脫苦輪。三生六十劫。廣額放屠刀。滅卻三途業。

參禪並看教。迷悟千萬般。常啼學般若。何須賣心肝。賢愚同一揆。僧俗互相瞞。十步九喫顚。方知行路難。

菩薩不厭喧。二乘墯空寂。丰幹騎虎來。拾得指羊迹。題巖千偈多。照水雙瞳碧。不貴萬戶侯。豈羨二千石。

和北磵曹溪見柳

春工造化本無私。艸木萠芽類小兒。今日曹溪看柳眼。枝頭點綴似圓伊。

峯藏主血書華嚴經

塵說剎說熾然說。無邊香水血淋漓。雜華林內紅如錦。五十三人醉似泥。

血書金剛經

四句偈勝七寶施。祗園會上百華春。須知大士書經血。流出如來忍辱身。

任子敏州判。二鼠圖

朝三暮四。眾狚喜怒。蘿白荔丹。二鼠交勸。千鈞之弩。藍田射虎。誰爲此鼷。而輕發機。

北磵和尙。送栢庭法師序

臺衡重寄栢庭老。黼黻宗門﹝完﹣兀﹢貝﹞﹡﹝又／韭﹞室翁。二老風流無復見。惟聞大呂與黃鍾。

康上人血書華嚴經

破一微塵出大經。血痕腥汗百餘城。善財南去無消息。啼斷春山杜宇聲。

聽松軒

淨洗山林耳。微風起泬寥。舒徐動天籟。澎湃震春潮。鶴夢驚淸響。龍吟奏古韶。聞中有眞趣。愛此歲寒標。

贈金山及藏主

金烏玉兔如梭急。八駿如何追得及。滔滔楊子大江流。夜半穿靴水上立。龍宮海藏盡豁開。赤手抉得摩尼珠。萬仞龍門一躍過。不假霹靂轟春雷。者回重入徳云室。不用參尋經七日。金鰲背上掉臂行。盡得眞人好消息。

題跋

四祖。與栽松道者立談圖

兩翁相對話無生。各要尋條活路行。千載流傳到今日。有誰來此聽松聲。

六祖墜腰石

龍朔年深色愈蒼。墜腰踏碓意非良。賊身已脫黃梅渡。千古空存舊賊贓。

明教大師墨迹

明教禪師闍維。不壞者五。曰頂。曰耳。曰舌。曰童眞。曰數珠。非夙承悲願。弘法拯難。曷能爾耶。當其皇佑至和間。羣儒鋒起。力拒吾道。微禪師。火其書。廬其居。人其人者。久矣。丰功碩徳。與吾佛化九十六種外道。吾祖破六宗邪見。無以異。

今觀親書。送周感之入京詩序。𨿽經數百年。老舌熾然。如無恙時。而墨妙嚴正。如其人焉。奯藏主。得之於六花峯。烈焰之際。不翅如獲輪王髻中之﹝王﹡﹝卸﹣ㄗ﹞。愚謂縱使火之。當如百煉精金。光焰萬丈。與五種不壞者同傳。

大慧禪師衡陽示密首座帖

妙喜謫居衡陽。艸堂和尙。專書慰問。有道盛則魔旺。城髙則衛生之語。老師答曰。自到衡陽。一向謝絕賓客。四方書問。一切闊略。獨於吾叔祖。未能忘懷。蓋其達人大觀。不以患難。二其心也。

密首座久侍老師。卽編集正法眼藏。曰衝密者。因其回浙。囑其。須見何三公夫婦二人。蓋亦嘗入師室。問道者。而老師未能忘懷也。

紹興至今。二百餘年。墨光爛然。銀鉤鐵畫。如渴驥奔泉。怒猊抉石。老气益壯。所謂機辧迅雷霆。語言粲星斗。荷佛祖重任。恢臨濟正宗。捨師其誰歟。

曾徳符﹝棨﹞送佛照住徑山序

佛照禪師。移住徑山。以聖眷勉爲此行。固辭不可。道出山陰。訪故人曾徳符侍郎。話及此意。曾作序。贊其行。觀此豈似今時。以攙攘爲本色。以斗諍爲正宗。水潑不去。挺逐還來。略無廉恥。使法門同受斯辱。聞先哲遺風餘烈。寧不愧死。徳符云。惟大慧方可罵眞歇。拙庵方可來徑山。斯言旨哉。

眞歇和尙墨迹

古人住院。不拘大小。貴在得時行道而已。今觀眞歇老人。勸請一尊宿。住護國之帖。爲法道危急之憂。故拳拳勉諭。見於眞情也。或曰。所請者。乃是竹庵。恐傳者之訛矣。考之。眞歇住江心時。竹庵奉詔。開山雁宕能仁。眞歇恐竹庵緣法未熟。特過江迎歸方丈。待以師禮。由是緇白翕然歸敬。蓋竹庵自鼓山。赴能仁之招。請住護國者。非竹庵明矣。信藏主出示此卷。命題。不容不辧。

別峯塗毒墨迹

別峯禪師。贈敏知藏偈。塗毒與勇維那帖。二墨寶。獲披覽於二百年後。不特寶其語言三昧。實尊其道徳行解相應也。塗毒住徑山。別峯居海門庵。末後一著。了然明白。而塗毒臨示寂。受七日生祭。二大老。皆十地中人也。余晚生恨不及見。追想遺風餘烈。爲之悚然。

癡絕和尙。赴法華請。示專使長偈

王荊公。以半山。請眞淨開山。範忠宣公。以天平。請浮山圓鑑開山。趙京尹。以法華。請老癡絕開山。皆一時盛事也。

癡翁於毗陵舟中。爲衍專使。書此長偈。衍之一行。非惟不辱命。又且虛往實歸。所得多矣。靖思。癡絕老人。髙臥玉山。一旦以佛法大事。靖退小節。幡然爲法華而起。使法華增九鼎之重。吁古道顏色。今不復見。稗沙門。不揣其本趣。媚權勢。盜竊名器。裨販如來。欲求宗風之振。法運之興。其可得乎。破衲首座。寶此。其有以也夫。

又龕陰墨迹

予早年入眾時。聞之老宿。癡絕禪師。見曹源和尙。有所契悟。後曹源。令小師禮藏主。持法衣一頂。密而隨之。不使其知。待他出世。若拈我香。將衣對眾付之。禮一依所囑。二十年後。老癡出世嘉禾天寧。一香爲曹源拈出。禮捧衣具陳遺言。癡翁下座接衣。哭爲之慟。見者聞者。莫不感嘆流涕。不惟弟子。求師之難。而師求弟子。尢難也。

今觀墨妙。敍平生。出峽見人。至於入寂。從上所供。並皆詣實。師示寂於宋淳佑庚戌。時年八十有二。終於徑山。此段因緣。行狀中不收。予姑以所聞。書於捲後。異時僧中。秉董狐筆者。有所取焉。

應庵和尙與烏巨書

應庵老祖示眾云。三十三州七十僧。驢腮馬頷得人憎。諸方若具羅籠手。今日無因到淨明。當時會中龍象。如資福詮。烏巨逵輩。亦不少。一書與資福。見於錄中。一書與烏巨。卽此書也。老婆心切。直是說得。血渧滴地。使今時稱長老者。讀之。寧無屍素之愧。

愚自雲間來主斯席。徧禮山中。諸祖塔廟。至直庵祖師塔下。瞻禮老應庵遺像於影堂。乃是爲烏巨所贊者。有云。一句掀翻。萬機罔措。更提拄杖。擊塗毒鼓。立禪持歸。分付烏巨。卽直庵出世之地。

直庵遷國淸。密庵師祖繼席。後直庵再至。祖爲上堂。舉芙蓉訪實性因緣。激揚此事。力行應庵之道。謂二難也。直庵終於何麓。窣堵波巋然。松竹森郁。父子面目如生。惜乎應世機緣。無所記載。豈非當時門庭髙峻。不許記錄。抑弟子不爲流通。有此失耶。

四明年藏主。出此書命題。不肖忝中峯五世。辭不獲。三復感慨。焚香九拜。而爲之書。

山谷贊佑禪師墨迹

山谷老人。深得吾宗。佛祖禪髓。故其眞贊。如電掣雷奔。風起水湧。向髑髏中。豁開摩酰頂門三隻。豈止奔魑魅。走狐貍而已。直得天下老和尙。倒退三捨也。

放翁法華顯應錄序

嘗觀裴相國。圓覺經序。蘇翰林。楞伽經序。眞輔教之文也。今觀放翁陸先生。法華顯應錄序。有云。天地不足以諭其大。海水不足以諭其深。可謂知言矣。回視排佛毀法謗僧。至死不悟者。何如哉。

月江和尙語錄卷下﹝終﹞

古徳提唱。直爲激揚從上一著。發越學者。初無注意造作。安排句語。其於言。有精深卓絕。渾然天成處。蓋出於自得眞正。發爲音聲者也。昧者不知。往往反是。脫例如此。尙何有於單傳直指之道云哉。哉今觀月江師兄語要。一出格外生機。洞徹古徳肺腑。殆不讓善於其間。但恨天瑞老人。不見之耳。

丁巳夏四月六日東林辱弟紹義敬題

月江和尙語錄。蓋中峯下四世孫。所說法也。然光明盛大之傳。而至於此。善觀之者。則天瑞之門。大而無外。不然則被黑豆法。淹殺眼矣。時至治二年夏五。澹湖﹝淸茂﹞題。

祖師直指單提。一心上乘之法。靑天霹靂。旱地風濤。拂子頭上。突出百億金師子。彈指一下。驚倒百億須彌盧。月江和尙。七出八沒。千變萬化。步驟林際宗風。顯露楊岐眼目。具大知見。眞藥現前者。鹽咸姜辣。定知開口不在舌頭上。至治壬戌夏首。淨慈﹝徑海﹞敬題。

月江。余法屬中。橫曉太白。久饜聞其四布薌名。至元乙亥孟夏。南寓雙檜。得觀六會語。乃合十曰。﹝七／夭﹞天瑞兄之。衝煙樓跨竈者。哀法道幾絕之念釋然。前淨慈。屬末靈石如芝書。

達摩

板齒生毛危骨撾。卻來石上種油麻。遊梁歷魏成何事。孤負寒蘆幾度花﹝育王正印爲張道善請贊﹞。

