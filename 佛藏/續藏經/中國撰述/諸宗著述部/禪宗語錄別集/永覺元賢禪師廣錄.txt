續藏經永覺元賢禪師廣錄

﹝嗣法﹞道霈重編

無異大師贊

眞寂廣印

吞卻死貓頭。嚙盡生人膽。腳跟不踏艸。鼻孔自遼天。眉毛忒粗而魔外喪气。眼光遠爍而佛祖難容。機迅直似雷轟。舌辯每同泉湧。祇有藏身一著無人識。果然傳得壽昌宗。

永覺大師贊

昨非庵弟子鄭瑄

這老阿師。壽昌嫡血。拙若醜石。硬同頑鐵。大弘正中妙挾之旨。克紹前徽。遠繼通霄路上之蹤。直還原轍。一枝麈尾。掃開百世迷雲。七尺藤條。指出千山晧月。禪教律化作一家。儒釋道同歸點雪。五百年來僅此人。是聖是凡休浪說。

永覺和尙廣錄序

鼓山大和尙永覺賢公。遷化之三年。其嗣法子。今住山爲霖霈公。結集師生平說法語錄及諸撰述。所謂禪余內外集。晚錄。最後語。洞上古轍。﹝穴／﹝爿﹡臬﹞言等。編釐爲三十卷。而題之曰廣錄。命之蕃序其卷首。蕃自顧鈍根。落箭鋒之機者數矣。序曷敢爲。又念居師座下。親承教誡。涵泳淘汰。自少至老。已非一日。不可謂無所得於師也。序曷敢不爲。謹序曰。昔世尊於靈山會上。百萬眾前。拈華示眾。獨飲光尊者。一笑投機。遂付正法眼藏。謂之教外別傳。自是。四七二三。以及五宗諸祖。繩繩相繼。燈燈相映。莫不皆用此機付此法。如水傳器。了無滲漏。柰何法久斃生。眞人罕出。以僞傳僞。疑誤頗多。吾師乘願再來。爲法檀越。具大福慧。施大辧才。以無明爲師。無異爲友。父子兄弟。後先繼美。鼓揚斯道。振曹洞墜地之綱。藥末法必死之疾。金章玉句。苦口婆心。無不與從上佛祖心血骨髓一脈貫通。具鵝王擇乳之眼者。一見自識。安容蕃贊一辭耶。他日必有佛心天子。爲納大藏中。與永明宗鏡。明教鐔津。及諸尊宿語錄。並行天壤間。洗光佛日。剔耀祖燈。蓋以大法爲公。非敢阿私所好也。且師行道海內。垂三十載。特立獨行。不爲世風所搖。譬雪中峨眉。拔地淩空。巍然迥出。世人孰不景仰。況有是錄。以發其蒙。而啟之窹。則師之道不於此而益大光明哉。師手著更有楞嚴金剛二疏。心經指掌。四分約義。律學發軔。弘釋錄。繼燈補燈二錄。淨慈要語。鼓山誌。開元寺志等書。俱別行。玆不復贅。是爲序。

賜進士第奉訓大夫吏部考功司郎中前浙江道監察禦史菩薩戒弟子林之蕃和南題

禪余內集序

永覺大師。自浙反閩。復休老於福之鼓山。侍者太衝上人。錄其三會之語。類而合之。爲禪余內集。集旣成。來檇李問序於予。予𨿽忝讀佛書。於佛之道。實毫無所窺測。安能知大師哉。不知而妄序之。則予之辜也。上人固請。弗克辭。乃曰。無已則姑述予之知大師者可乎。大師學貫天人。識達今古。大而理亂興亡之故。小而賢否進退之幾。幽而河洛星歷之微。顯而禮樂刑政之賾。罔不精究其致。或出一言。便可千秋。此則予之知大師者。知其學之精也。靈光磅礡。任筆所之。理無不精。意無不達。議論變化。莫知端倪。然皆淸眞雅澹。舂容和鬯。無藻繪浮靡之習。無激揚揮霍之气。此則予之知大師。知其文之粹也。年近耳順。方鳴斯鐸。開堂兩載。卽思捲舌。所居一任外緣。如不事事。絕無喜巧之念。貪營之思。此則予之知大師。知其養之恬也。鐵骨擎空。孤風絕侶。操行剛方。動必師古。𨿽歷主四剎。而足不入俗。𨿽日接顯貴。而語無阿順。此則予之知大師。知其節之峻也。室中單提祖印。牢把鐵關。𨿽英衲鱗集。率皆望厓而退。絕未見其濫有許可。付拂傳衣。以圖門庭熱鬧。此則予之知大師。知其守之嚴也。至於升堂說法。矢口而成。機辯自在。電捲云蒸。而實不局守一途。或痛快。或綿密。或髙古。或平實。此則疑其如摩尼圓映五色不定。亦如巨海波瀾湧沒何常。卽大慧所謂大方家手段。禪備眾格者非歟。此特隔江望剎影。描寫於依稀恍惚之間。有如此者。豈予之譾劣。能知大師哉。然予嘗聞之。大師云。我生今之世。直是形影相弔。實未見有能知我者。然我亦不求知於今之世。但斯言未泯。吾道在玆。他日倘有能因吾言而見吾心。則少林一宗。庶幾不滅矣。今請以斯語弁之卷首可乎。上人唯唯。遂筆之以爲序。

時崇禎癸未孟夏四月。佛﹝言﹡﹝廷﹣壬﹢旦﹞日。賜進士出身奉勑提督南京應天等府學政前巡按江西等處原任湖廣道監察禦史檇李弟子曹谷稽首和南題

禪餘外集序

古今以文鳴者三。有徳性之文。有問學之文。有才情之文。世所盛傳者。問學才情而已。至於徳性之文。則自六經以降。不少。槪見作者固希。而知者蓋亦寡矣。永覺大師。早專魯誥。善朱程之學。壯歲棄去。遂入壽昌法社。久之。歸閩住福之鼓山。門人錄其藏稿以行。師自命名曰禪餘外集。丁丑春。淛中諸縉紳。請居杭之眞寂。門人益增。其所未刻爲捲者八。爲目者十有二。余乃爲較而梓之。余何能知大師哉。第讀其文。見其不馳騁於才情。而實非富於才情者不能至。不組織於問學。而實非深於問學者不能道。直如春工化普無迹可尋。亦如白雪調髙有耳難聽。且余每見其下筆疾書。千言立就。靡不痛快醇至。至於微顯闡幽。開今古不敢開之口。而皆出之。以平易和雅。無艱險綺麗之習。所謂徳性之文非耶。蓋師佩壽昌法印。慧光渾圓。叢林推爲第一。而實心實行。無不可方軌前賢。垂範後學。尢稱爲末流砥柱固宜。其見之文者如此。是豈可以才情問學相比況哉。余不揣愚蒙。僭弁簡首。固知輕污珠玉無所逃罪。然姑以述生平欣仰之私。云爾。崇禎庚辰秋八月旣望日賜進士出身中順大夫常州府知府歸安弟子陳管題。

最後語序

梁普通間。菩提達摩。自南天竺國來。倡爲禪宗。不立文字。直指人心見性成佛。其付法偈曰。我本來玆土。傳法捄迷情。一華開五葉。結果自然成。嗣是六代傳衣。五宗競出。由唐歷宋。其化大焉。五宗者。潙仰雲門法眼三宗。與宋運俱終。其傳至今日者。惟臨濟曹洞二宗。其洞上一宗。亦已久衰。至萬曆間。壽昌無明老祖傑出。始中興於世。壽昌入室弟子凡數人。其最著者。博山無異和尙。與先師鼓山永覺老人。老人年二十五省發。四十出家。四十六悟道。五十七歲出世。八十歲入滅。二十餘年間。四坐道場。大作佛事。言滿天下。道被域中。凡叢林久參耆衲。罔不腰包來覲。而海內賢士大夫。亦多折節問道。其生平語錄著述甚富。俱已刊行於世。而此萬餘言。是其最後絕唱。標名最後語者。老人所自命也。竊惟老人之道。廣大精微。其學貫通該博。其見地圓明超絕。其說法縱橫無畏。其所守嚴。其所養到。其福徳壽考。允稱圓備。而臨終之日。說偈辭眾。危然坐脫。頭正尾正。卽求之古尊宿。亦不多得。況時輩乎。嗚呼達摩一宗。傳至今日。而獘已極矣。老人出而挽之以力行。鎭之以正大。繩之以綱宗。驗之以言行。牢把鐵關。不少假借。故𨿽諸方號飽參者。其始至。不無行行然擎頭戴角。而老人不動聲气。微垂勘辧。卽皆土崩瓦解。懡﹝怡﹣臺﹢羅﹞而去。惟眞參之士。具擇法眼。乃能俯就鑪韝。久煉不退。蓋知當今之世。少林一綫之脈。不至墜地者。惟老人是賴耳。無何世緣告畢。遽戢化權。人天眼滅。孰不哀慕。於是建州弟子謝飛卿氏。請以最後語。壽諸梨棗。公之海內。庶幾他日問道者。知路頭在玆。不至迷誤入於邪林。甚盛心也。小子霈。忝預法席有年。玆又濫膺付囑。凡老人生平歷履。頗得其詳。於是謹序其梗槪於卷首。其他備乎林涵齋居士行業曲記云。時歲在丁酉仲冬下浣嗣法弟子道霈焚香稽首題。

鼓山晚錄序

余當晚歲。悞入世网。作此虫豸。幸不遄殂。延至今日。凡二十載。所有應酬之語。如虫禦木。如風號竅。不能自節。乃至連編累牘。甲申以前。不辭醜拙。已擲向人間。恣眾彈射。至今壬辰。復八更裘葛。卮言未息。侍者復匯輯成編。將付之剞劂。請名於余。余時年已七十有五。不亦晚而又晚者乎。乃命名晚錄。夫歲當晚則化機閉塞。日當晚則人物宴息。樹當晚則枝葉脫落。而正命於根。人當晚則營衛日竭。而與死爲鄰。余今當與死爲鄰之日。僅此奄奄一息。未遽絕耳。一生伎倆。至此而盡。一生行業。至此而終。余尙何言哉。余尙何言哉。若夫是臧是否。可存可廢。則付之世間具擇法眼者。

石鼓老人元賢自題

永覺和尙廣錄總目

卷首

序﹝廣錄林之蕃序內集曹谷序外集陳管序最後語道霈序﹞

卷第一

住福州鼓山湧泉禪寺語錄

住泉州開元禪寺語錄

卷第二

住杭州眞寂禪院語錄

住劍州寶善庵語錄

卷第三

再住鼓山語錄

卷第四

小參

卷第五

普說

卷第六

普說

茶話

卷第七

拈古

頌古

卷第八

佛事

問答

卷第九

法語

卷第十

法語

卷第十一

書問

卷第十二

書問

啟

卷第十三

序上

卷第十四

序下

題跋

卷第十五

記

卷第十六

文

考

卷第十七

疏

卷第十八

銘

卷第十九

論贊

卷第二十

諸祖道影贊

卷第二十一

諸贊

卷第二十二

偈頌

卷第二十三

偈頌

卷第二十四

詩

卷第二十五

詩

卷第二十六

詩

卷第二十七

古轍上

卷第二十八

古轍下

卷第二十九

﹝穴／﹝爿﹡臬﹞言上

卷第三十

﹝穴／﹝爿﹡臬﹞言下

福州鼓山白雲峯湧泉禪寺永覺賢公大和尙行業曲記

永覺老人傳

永覺和尙廣錄總目﹝終﹞

永覺和尙廣錄卷第一

嗣法弟子道霈重編

住福州鼓山湧泉禪寺語錄

開戒示眾。靈山一片老婆心。掇出虛空要賣人。觀音傍見微微笑。波離出眾便當承。分明祇是無風浪。帶水拖泥古至今。此中若有仙陀客。不向如來行處行。豎起尺云。優波離來也。揮尺一下云。說戒竟。大眾還知麼。若知得。更不須瑣屑。便能倒跨須彌。橫吞世界。指日月而西升。旋乾坤而右轉。有斯奇特。豈不丈夫。其或未然。山僧傳得个本子。少刻一一與諸人誦過。莫道山僧瞞大眾好。

元宵示眾。新年以來。東海龍王與日月燈明佛。大相爭戰。不分勝負。今晨山僧性發。將二人各打三十山藤。趕過北郁單越去也。二人是非且置。祇如晴明陰雨外一句作麼生道。僧出曰。晴明陰雨。師曰。情知你只解與麼。僧擬進語。師便喝。乃曰。今旣無人道得。山僧打葛藤去也。太虛無畔涯。滄海無覆蓋。晴看銀竹垂。雨把袈裟曬。貍奴白牯卻知有。三世諸佛遭捉敗。更有神前酒臺盤。卻最會捏怪。倒騎佛殿出三門。驚倒金剛在門外。此夜諸佛諸祖之法。盡說了也。更有一句子。乃諸佛諸祖說不到底。本欲盡情與諸人說破。怎柰山僧住持事繁。待天王殿落成之後。爲諸人說破在。夜寒。珍重。

端陽示眾。昔日雪山老人。指鹿爲馬。東西諸祖。證龜成鱉。次第累及山僧。亦不免將錯就錯。今當端陽佳節。不可虛過。祇得將太虛空。捏作个小粽子。要與諸人充腸果腹。乃以手托起香盒。示大眾云。大眾。若咀嚼得破。行見競龍舟歌楚些。一任煙波自由。不用飲蒲酒掛艾旗。自然妖蹤頓息。如咀嚼不破。一个小粽子。塞斷諸人口門去也。咦。臨淵無限傷心處。安得黃金鑄屈原。

誕日示眾。師舉扇子云。祇這个。放開則比比不同。溪山各異。收住則十方坐斷。雲月是同。至於不收不放又作麼生。今日三世諸佛。在老僧扇子頭上放光動地。若有伶俐衲僧。請出相見。僧問。拄杖子年多少。師云。露柱證明。進云。和尙年多少。師云。問取露柱。進云。如何是無量壽。師云。剎那剎那。問。未出母胎時如何。師云。人疑殺。進云。已出母胎時如何。師云。疑殺人。進云。二俱不涉時如何。師云。鑑。進云。天上天下惟吾獨尊。尊个甚麼。師云。圾垃堆頭破木杓。僧禮拜。師云。明年更有新條在。惱亂春風卒未休。久立。珍重。

中秋示眾。欲識佛性義。當觀時節因緣。今夜金風透幙。玉露垂枝。素月流輝。碧天如洗。落葉點點飄林。寒蛩聲聲入耳。簾外之靑山盡曙。江中之白浪搖光。祇此因緣。還有佛性義也無。若說有。錯認驢鞍橋。若說無。面南看北斗。畢竟如何。咦。不因夜來雁。怎見海門秋。

冬至示眾。一陽來復。諸陽積而成乾。一陰初姤。諸陰積而成坤。動靜如環無端。造化繇玆闔辟。只如大易云。復其見天地之心乎。大眾作麼生會。先儒云。動見天地之心。或云。靜見天地之心。或云。動靜之間見天地之心。或云。非動非靜見天地之心。諸人試道。這四語。那一語較親。今日鼓山未免爲諸人注破。以拂子擊案左云。動見天地之心。擊案右云。靜見天地之心。擊案中云。動靜之間見天地之心。收拂子云。非動非靜見天地之心。驀豎起拂子云。還見麼。喝一喝云。諸人莫道。鼓山習气重。今日猶向人前。誦易經好。

歲夜示眾。今夜舊年尾。明朝新年頭。今來便古往。刻刻實難畱。三界諸生死。輪回何日休。若不勤修省。如何異馬牛。惟有貍奴精。笑破自無愁。縱說眞常道。是甚臭屎籌。諸人且道。貍奴精有甚長處。不見古人道。惟有貍奴卻知有。直向毗盧頂上游。

元旦示眾。爆竹聲中歲已殘。春風浩蕩海天寬。新年佛法今何在。桃李花開映寶欄。映寶欄莫顢頇。若不於此通消息。枉向玆山走一番。僧問。請和尙別通个消息。師與一掌云。是甚麼。僧無語。師云。何不道元正啟祚。萬物咸新。

元宵示眾。今乃元宵佳節。山僧趂日子吉利。在石鼓山頭。開个賣燈心的小鋪席。諸人有要傳燈續焰者麼。便請向前。眾不出。師云。昔百丈於火鑪中。拈起一星。頓令潙山輝天鑑地。龍潭於黑夜裏。吹滅紙燭。直使徳山瓦解冰消。乃至三世諸佛。火火相傳。千七百祖。燈燈繼焰。各各耀古騰今去也。山僧今夜也要與諸人成个交易。管使人人慧炬燭天祥光徧野。乃以手作﹝○﹫火﹞云。大眾會麼。良久笑云。本店買賣。分文不賒。

示眾。虛空粉碎。大地平沈。諸佛不得出頭。十方悉皆坐斷。孤峻也盡孤峻。撇脫也盡撇脫。但在鼓山門下。尙滯半途。總成死漢。所以洛浦參夾山。山云。坐斷天下人舌頭則不無。怎教無舌人解語。有等代云。更喝一喝。也是蝦跳不出斗。何曾夢見夾山在。大抵衲僧家。切莫坐守枯樁以爲極則。須知有時恁麼。有時不恁麼。有時恁麼卻不恁麼。有時不恁麼卻恁麼。有時髙踞毗盧頂上。有時低處螻蟻腳下。有時滿盤托出。有時什襲珍藏。有時瞞盡世人。有時單虧自己。有時明出祁山。有時暗渡倉水。顚倒倒顚。佛祖猶爲攢眉。是非非是。古今莫能擬議。諸人且道。他因甚如此虛滑。呵呵。貼肉汗衫如未脫。難教赤體顯風流。

元旦示眾。金雞叫起五更頭。無限祥光匝地浮。大眾新年增一歲。相逢相賀沒來由。至於老僧手裏拂子。還增一歲否。諸人莫道無歲好。無舌兒童親口道。不萌枝上辧春秋。無影波中紅日杲。黧奴白牯卻知有。出門有路落荒艸。今日乃元旦啟祚之辰。老僧特爲升座祝延聖壽。卽今報恩護國一句作麼生道。金輪永鎭三千界。寶籙長延億萬年。

恆如老友請。示眾。老僧昔年與恆如老友。同入博山社火。其時博山老人。祇以一口气不來向甚麼處去話。鈍置天下人。至今二十五年矣。今日恆如特登山見訪。不免重拈舊話報博山恩去也。生從何來。鐵鋸舞三臺。死從何去。三臺吞鐵鋸。勿以明相睹。勿以暗相遇。坐斷兩頭關。銀花開鐵樹。堪笑當年博山老。不解放行。祇解把住。老僧今日放行去也。諸人還會麼。咦。夜半石人方反側。一場好夢向誰言。

我聞老宿入塔請。示眾。枯木裏有龍吟。吼破虛空不露身。髑髏裏有眼睛。照徹乾坤不見塵。今日收歸無縫塔。大悲手眼莫能尋。諸人還識得無縫塔麼。昔唐肅宗問忠國師云。百年後所須何物。師資分上。仁義道中。國師云。爲我造一無縫塔。婆心太切。亦是老不知休。肅宗云。請師塔樣。作家君王。國師良久云。會麼。無言可對。無理可伸。這里活陷多少人。肅宗不會。到底作家。國師云。吾有得法弟子耽源。可詔問之。推禍離身。遷化後詔問耽源。國師意旨如何。向糊餅裏討汁。耽源頌云。湘之南潭之北。畢竟是甚麼所在。中有黃金充一國。失卻了也。無影樹下合同船。切莫認著。琉璃殿上無知識。要有作麼。今日老僧將無縫塔重重托出了也。如其未會。老僧再爲注破。珍重。下座。

元旦示眾。鼓山三載不開堂。个中甘露每洋洋。如何更起無風浪。兔角拈來論短長。拈起拂子云。諸人會麼。此是壽昌老人。三十年前。在峨峯山頭。最初拈出。今日落在山僧手中。不免舉出與諸人慶賀新正。若能會得。便能使地天交泰。海嶽齊平。狼煙頓息。鯨浪不興。如駭雞寶枕。圓照無方。若摩尼神珠。出生無盡。眉間掛劍。殺活同時。肘後懸符。舒捲自在。慶賀且置。更有一人不受賀者。諸人還親近得麼。縱臨濟用單刀直入。不敢正眼而窺。任洞山玉綫金鍼。未免結舌有分。疎密雲中籠紫極。髙低闕下繞千官。

住泉州開元禪寺語錄

三門。佛語心爲宗。無門爲法門。且道。如何是無門之門。喝一喝。

佛殿。聻。若道是佛。山僧瞞大眾。若道非佛。大眾瞞山僧。畢竟作麼生。且禮三拜。一任疑著。

祖師堂。神頭鬼臉。驢唇馬舌。承虛接響。證龜作鱉。

伽藍堂。若人識得心。大地無寸土。且道。土地神在何處藏身。呵呵。元來只在這里。

方丈。昔年舊戰場。今日新條令。三世諸佛不得出頭。歷代祖師盡皆乞命。喝一喝。

開堂。師至座前。拈疏云。靈山佛法。囑付王臣。如何是王臣的佛法。舉起疏云。會麼。如或未會。勞表白重宣一徧。宣疏畢。師指座云。昔日維摩居士。借此座於毗耶城中。廣坐靈山法眾。祇明个不思議境。今日維摩居士。借此座於溫陵城中。止坐山僧一人。明得甚麼邊事。會麼。如會得。喝散大眾。推倒法座。還怪得渠麼。如或未會。山僧逢場作戲去也。遂登座。拈香雲。此一瓣香。端爲祝延今上聖壽萬安。伏願。堯天永蕩。舜日長明。萬民遊熙皡之天。四海樂時雍之化。此一瓣香。恭爲大道臺及本府本縣合郡官僚。伏願。永爲四民慈父。長作大地陽春。此一瓣香。恭爲本寺諸大檀越。護法宰官居士等。伏願。長作皇家柱石。永爲佛國金湯。此一瓣香。未敢酬恩報徳。但要知源識委。供養壽昌堂上本師無明大和尙去也。斂衣就座。白槌竟。問答不錄。師良久云。恁麼會去。早是第二義了也。山僧未出方丈。早已明白會彰。待至白槌一番。便是風動塵起。況待山僧開兩片皮。成得甚麼。但旣到此。祇得將無作有。應个時節。大眾還知第一義麼。莫是四禪八教。莫是五乘十玄。莫是臨濟三玄。莫是洞山五位。莫是雲門三句。莫是浮山九帶。且喜沒交涉。𨿽然。把住則黃金失色。放開則瓦礫生光。浮山九帶也是。雲門三句也是。洞山五位也是。臨濟三玄也是。乃至鴉鳴雀噪。風動雲起。無非第一義。還會麼。如不會。山僧不免作个三家村教讀先生去。昔日百丈大師謂。祇要透得三句。第一句不得於境上取著。第二句不得住於不著。第三句不得作不住不著底知解。若出得三句。自然通天徹地。駭象驚龍。經國治邦也好。談宗說教也好。務本耕農也好。爲商爲賈也好。所謂法法圓通。有何窒礙。大眾且道。如何是透過三句底句。卓拄杖。下座。

結制上堂。山僧走入溫陵城。大驚小怪呼活佛。祇是破敗老凡夫。徹底看來無一物。不談五位及三玄。逢人祇是阿漉漉。臈八安僧說甚麼。口門盡力何所似。蒼是松翠是竹。玄是烏白是鵠。九九原來八十一。六六祇是三十六。若從此會去。卻在門外艸庵宿。還知有門內句麼。紫雲殿角木頭陀橫遭一摑。習儀亭石柱揚聲大哭。東西二塔撫掌大笑云。屈屈。大眾會麼。無事歸堂好。

上堂。衲僧門庭。一味調直。不用漢語胡言。那管前三後七。如問拾得姓名。叉手當胸而立。又如百丈開田。展手分付大義。恰值老僧洗腳。趙州道底平實。大道本來如斯。有何委曲隱密。才起擬議思量。良驥追風不及。好似適燕南轅。也是黑夜尋日。今日山僧又作麼生。久立。珍重。

除日上堂。山僧今日性命在諸人手裏。或用長蛇偃月。或用匹馬單槍。便請設施。特爲證據。眾不出。師復云。歲已暮歸何所。鎭日經營皆是苦。勸仁者。須自睹。巢知風穴知雨。雲從龍風從虎。孔雀佳屏爲客開。老鶴健翼因風舞。趙州道个無。雲門卻云普。普化祇搖鈴。禾山解打鼓。舉拂子云。會麼。良久云。牟尼不在西天。仲尼不居東魯。

元旦上堂。今朝正月一。泰運方開日。換了舊桃符。拈起新官歷。五福盡持來。相贈無有惜。燈籠與露柱。个个都賀畢。更有一人。還受賀也無。受賀且置。畢竟作麼生見得此人。古云。直下猶難會。尋言轉更賒。若論佛與祖。特地隔天涯。旣不許尋言。又不許直下。如何得會去。若會得。此人說甚麼臨濟三玄。說甚麼洞山五位。說甚麼歸宗斬蛇。羅漢書字。雪峯輥球。大隋燒畬。這般古怪的古怪。於渠耳朵弦也不上。因甚如此。呵呵。曾經大海休誇水。除了須彌不是山。

上堂。今年正月又過五。鳴起法鐘敲法鼓。不用如何並若何。不用拈今並舉古。起身展兩手云。佛法當堂兩手交。露柱燈籠齊作舞。諸仁者。還承當得去麼。良久拈拄杖云。晴乾不肯去。須待雨淋頭。卓一卓。下座。

上堂。三陽起運。萬物咸新。桃花能紅。柳眼能靑。明明祖師意。明明古佛心。只貴直下會。切莫亂沈吟。更有一般奇特事。蝦蟆跳過東海潯。大眾會麼。良久云。當初只道茅長短。燒了方知地不平。

上堂。明機自昧。息慮迷源。語默難顯。肯諾不全。畢竟作麼生得相應去。莫是豎一指麼。莫是豎一拳麼。莫是喝一喝麼。莫是畫圓相麼。莫是旋身一匝麼。莫是打筋斗麼。莫是推倒法座拂袖便行麼。且喜沒交涉。諸仁者。各自歸堂。仔細看好。

上堂。昔龐居士參馬祖。有頌云。十方同聚會。个个學無爲。此是選佛場。心空及第歸。後來有或庵參此庵於天臺護國。舉此頌。至此是選佛場。此庵喝之。或庵大悟。作投機頌曰。商量極處見題目。途路窮邊入試場。拈起毫端風雨快。此回不作探花郎。山僧今日不免從頭注腳去。或庵參此庵於天臺護國。臭肉引蒼蠅。舉頌至此是選佛場。挑著一擔禪。此庵喝之。奪饑人之食。或庵大悟。七花八裂了也。商量極處見題目。上大人丘乙己。途路窮邊入試場。五逆聞雷。拈起毫端風雨快。已遲八刻。此回不作探花郎。尙有寒酸气在。諸仁者。且道作麼生是中式底事。莫是學得無爲麼。莫是悟入心空麼。且喜沒交涉。畢竟如何是中式底事。呵呵。一番親切處。逢場必自知。

上堂。若論此事。非干動靜。不涉有無。豈落言詮。無容擬議。一棒一喝。正是節長枝生。說妙說玄。莫非塵埋霧隱。非爲祖道。不當宗乘。作麼生是宗乘中事。山僧今日牙痛。

上堂。拈拄杖。卓一卓云。汝諸人識得這木上座麼。上座生來不記年。神頭鬼臉不堪傳。慣掣風顚人莫測。虛空背上打秋千。橫拄杖曰。十方諸佛無出頭處。豎拄杖曰。三世諸佛無藏身地。若也不橫不豎。諸佛有眼覷不見。有口道不得。有手摸不著。至於今日應機示眾一句。又作麼生。卓一卓曰。還聞麼。如聞得。汝諸人長年與木上座眉毛廝結。其或未然。木上座往琉球國開堂去也。下座。

上堂。錯錯錯。銅頭鐵額爭彊弱。是非一毫如未盡。何曾免得閻羅縛。莫將籬下破沙盆。當作佛前靑石缽。任你驚天並動地。仔細看來不如莫。畢竟如何是出是非外一句。五宗門下無蹤迹。大悲手眼摩不著。

佛涅盤日。上堂。釋迦文佛。於四月八日降生。演出一本傳奇自喝采。開場之後。或離或合。或悲或歡。到二月十五日。曲盡局終。作个大收場於雙林示滅。大眾不可祇作矮人看場。須是識破他這一點毒心腸始得。山僧今日不惜眉毛。爲汝諸人注破。以拂子擊案左邊云。釋迦文佛於此降生毗藍園內。以拂子擊案右邊云。釋迦文佛於此示滅雙林樹下。至於非生非滅底又作麼生。舉拂子云。是甚麼。咦。

上堂。个中實地。自然凡艸不生。格外玄機。直是桑蓮徧樹。不須文殊化身重重抄出。何用夢中羅漢个个特來。挑燈道者反增迷暗。袒膞和尙枉走街坊。若知濕卽是水。甘露涓涓不從天降。若或認奴作郎。紫雲片片長封目前。今有笑破紫雲封吐卻甘露味底漢子麼。好教七十餘員髙僧藏身無地。一雙古龍眼井徹底淸涼。咦。石塔淩空髙萬丈。多少遊人枉費觀﹝開元古有十奇客。臨師出堂。請師以十奇說法﹞。

上堂。个个圓。處處妙。法法皆同向上竅。無始知見若能消。縱橫無礙弘機要。須彌頂上扣金鐘。新羅那畔放鐵鷂。驅出泥牛海上行。打得石虎嗥嗥叫。舉拂子曰。知个甚麼。又見个甚麼。擊案曰。礙个甚麼。擲下拂子。喝一喝。下座。

上堂。昔有个秦國夫人計氏。問法於開善謙。謙曰。我徑山和尙。祇教人看个狗子有佛性也無。及竹篦子話。不要下語。不要思量。不得向舉起處會。不得向開口處承當。但參云。狗子有佛性也無。無。夫人依之而參。便得發明。大慧曾爲普說。滿口贊揚。他是閨中之婦。無有道友商量。無有宗師警策。何能便爾悟去。蓋爲渠信得極。便能著實用功。所以收功快也。這个且置。又有个婆子。遣人送錢。到趙州觀音院請轉藏經。趙州下禪牀繞一匝云。轉藏經竟。傳與婆子。婆子云。我請轉全藏。如何祇轉半藏。當時趙州聞語。無言可對。無理可伸。恁地休去。如今有人道。趙州見他恁麼道。便好當頭便喝。或劈面便打。或下禪牀再繞一匝。這些見識。何曾夢見婆子境界。諸人若識得趙州轉身處。便識得那半藏。識得那半藏。便識得秦國夫人悟處。識得夫人悟處。便識得趙州無。你們看。這兩个都是世間俗婦。乃能通宗師血脈。豈可作丈夫漢反爾蹉過。禪期將滿。切宜用心。庶不孤今日蘇太傅夫人設齋之意。珍重。

上堂。禪期將滿。八十九日中。山僧開兩片皮。說黃道白。無非是埋沒諸人。諸人耳卓朔眼動定。聽山僧說黃道白。無非是添枷添鎖。有甚麼益。古人有个良遂座主。他講經講論有一肚佛法。然卻不能自穩。來參麻谷。谷見他來。全不管他。荷鋤頭入園去。良遂亦隨入園。谷不顧。竟歸方丈。良遂大悟。乃曰。和尙今日莫瞞我好。又有个禮上座。挑一擔禪到處走。到五祖演處。如何若何。演但云。上座也分些緇素好。次次來次次。如是道凡一年半。一日見演祖上堂云。同門出入。宿世冤家。忽然如秤錘落相似。你看他。這兩个宗師說个甚麼。這兩个學人悟个甚麼。蓋此等宗師。是天下第一等宗師。此等學人是天下第一等學人。若祇向七玄八妙處尋討。逢人祇管禪去。及到臈月三十日。禪不去了也。今禪期將滿。切不可作將滿看。各宜緊把繩頭。同著祖鞭。珍重。

解制上堂。三月安居。九旬禁足。若能打破大散關。掣開布袋口。撥動聖箭子。放出遼天鶻。回看山僧九十日所說。是甚麼熱椀鳴聲。若祇記一肚抄一本學弄鬼戲。有甚麼用處。昔洞山解制云。諸兄弟東去西去。直須向萬里無寸艸處去。祇如萬里無寸艸處。作麼生去。翠巖解制云。一夏已來。爲諸兄弟。說東說西。看翠巖眉毛在麼。諸人向去。各有二老漢。在你腳跟後。大須審細。不可祇說九十日爲一期也。黑漆昆侖舉步遲。鐵鷂搏空不受羈。腳下直須無寸艸。莫教孤負翠巖眉。

永覺和尙廣錄卷第一

永覺和尙廣錄卷第二

嗣法弟子道霈重編

住杭州眞寂禪院語錄

三門。這門庭八字打開了也。大眾作麼生。休向腳跟下。重添多少泥。

彌勒殿。橫拖布袋呵呵笑。十字街頭等个人。且道。等甚麼人。咄。

佛殿。金佛不度鑪。木佛不度火。泥佛不度水且置。祇如趙州道眞佛屋裏坐。不知面皮厚多少。大眾今日。且道。禮甚麼佛。

伽藍堂。法本法無法。汝今護何法。護伽藍神惺惺著。

祖師堂。一隊不喞﹝口﹡畱﹞。盡無風起浪。仔細簡點來。俱不免拄杖。人事道中。且禮三拜。

據室。續眞寂之舊案。行壽昌之正令。苕水溪中白練長。孔靑山上黃雲淨。咄。

開堂。師至座前。拈疏云。欲弘大法。須假金湯。直把擎天之手。轉作扣關之拳。仰勞維那逐一宣出。宣疏畢。師指座云。須彌燈王如來。爲諸人徹困了也。如或未聞。待山僧爲汝注破。遂登座。拈香雲。此一瓣香。端爲祝延今上聖壽萬安。伏願。金輪永鎭於八紘。鰲極長安於萬世。此一瓣香。恭爲兩院三司各郡官僚以及數郡護法宰官檀越居士等。伏願。常膺一人之簡在。永爲萬姓之具瞻。此一瓣香。恭爲眞寂堂上聞谷大師。伏願。生生永坐旃檀林。在在常爲獅子吼。此一瓣香。恭爲壽昌堂上本師無明大和尙。仰酬法乳之恩。斂衣就座。白槌竟。僧出問。今朝選佛場開。且喜羣英會集。如何是轉凡成聖一句。師云。我不敢孤負汝。進云。轉凡句子蒙師指。堂奧之中事若何。師云。汝卽今聻。僧禮退。問正法眼藏向這瞎驢邊滅卻。爲甚又覓一个半个。毋令斷絕。師豎起拂子云。是斷絕是不斷絕。進云。舊時門戶。今日重開。凡聖咸臨。和尙如何接待。師云。我這里一總不容。進云。爲甚麼不容。師云。怪我不得。問。寶劍當空卽不問。如何是超佛越祖之談。師云。不敢塗污汝。進云。恁麼則个个成佛去也。師云。也不消得。僧禮退。更有欲出問者。師云。住住。任你一人有百千舌。舌有百千聲。聲有百千問頭。祇消山僧擊一下拂子。盡答汝竟。若說有未答處。便是萬里望關山去也。舉拂子云。這个是第一義。第二義。且莫妄生擬議。任你銅頭鐵額枉用剛彊。鬼眼龍睛徒傷伶俐。機鋒嚴峻只是罵雨呵晴。鍼綫綿密盡是捕風捉影。今日蒙諸宰官居士及諸大徳。命山僧到此。教我如何開演。山僧一味杜田。沒有新鮮言句。也無花艸文章。但事不容已。只得剖心刳膽費盡舌頭。爲汝諸人說破。咦。多虛不如少實。珍重。居士問。殺佛殺祖盡落古人圜繢。行棒行喝不脫今時窠臼。請和尙盡底掀翻直指西來大意。師云。向已道過。士禮拜。師便下座。士喝一喝。師笑云。多了這些。

佛誕日上堂。僧問。世尊未出母胎。度人已畢。爲甚麼今日一手指天。一手指地。師云。全身鮏臭。問。悉達不降生。萬古如長夜。雲門道打殺。意旨如何。師云。止響揚聲。進云。恁麼則艸枯鷹眼疾。雪盡馬蹄輕。師云。尊重好。問。諸法本離言。和尙離言如何闡揚。師豎起拂子。進云。只此。更別有。師放下拂子。僧禮退。師乃云。釋迦冤債未能了。年年一次熱湯澆。祇爲兒孫奉重來。承虛接響知多少。惟有雲門解報恩。一棒打殺非奇巧。眞淨又要罨雲門。壓良爲賤眞難曉。乃卓拄杖云。山僧今日據令而行。眞淨老人還放得過麼。這三大老爭奇競峭。各逞風流。要知祇得一橛。山僧今日又作麼生道。鴛鴦枕上雙行淚。半是思君半恨君。

黃海岸司理請。上堂。海岸居士問。和尙得法壽昌。得个甚麼。師展兩手。士便禮拜。僧問。把住要津卽不問。放開一綫時如何。師豎起拂子。進云。龍得水時添意气。虎逢山勢轉威獰。便拂袖歸眾。師哂之。問。有無不立。中亦不安時如何。師云。所供是實。進云。莫是學人安身立命處麼。師便喝。問。王臣親臨。光被泉石。護法恩深。將何報答。師云。護个甚麼。進云。果然處處剎塵堪駐節。不須解帶鎭山門。師云。且禮拜著。問。不問臨濟三玄要。洞上五位請師宣。師云。問將來。問。如何是正中偏。師云。古鏡自含光。進云。如何是偏中正。師云。雪覆昆侖頂。進云。如何是正中來。師云。不向死水蟠。進云。如何是兼中至。師云。縱橫無忌諱。進云。如何是兼中到。師云。古殿積煙雲。進云。正偏五位蒙師指。不立功勛事若何。師云。向上瞧。僧禮退。師乃云。昔日郭公輔訪白雲端。端爲上堂。舉云。上大人丘乙己。化三千七十士。爾小生八九子。佳作仁可知禮也。端謂。此偈能爲天下人。卸卻炙脂帽子。解卻鶻臭汗衫。山僧看來。此偈在公輔分上。卻是加一个炙脂帽子鶻臭汗衫了也。今日海岸居士垂顧眞寂。眞寂又作麼生。顧居士云。居士遠來不易。居士復問。如何是上大人。師云。向下瞧。士云。莫是丘乙己麼。師云。你自看。士云。沒量大人如何在匋裏。師云。非公境界。士云。因甚到匋裏來。師云。東山月上西山月。士云。徑山路向甚麼處去。師云。驀直去。士云。五峯曾到麼。師云。總瞞不得。下座。士送師上樓。又問云。要窮千里目。更上一層樓。如何是一層樓。師彈指一下。士云。莫更有進步處麼。師云。莫妄想。士云。勘破了也。師不顧。士云。壽昌多幸。師亦不顧。直入方丈。

六旬誕日上堂。僧問。香雲飄緲。長瞻不老之春。龍象班齊。仰祝無疆之壽。敢問。如何是無疆之壽。師云。文殊算不淸。進云。盡力搜尋不得時如何。師云。逼塞虛空。進云。滿盤托出時如何。師云。千手摸不著。進云。承師有言。隨家丰儉。作用不同。故有五宗之別。不落五宗一句又作麼生。師云。虛空爲汝說。進云。如何是直捷門風。師云。一棒一條血。進云。如何是綿密門風。師云。金鍼不許知。進云。如何是暗合門風。師云。如空合空。進云。如何是平實門風。師云。喫茶喫飯。進云。如何是險峻門風。師云。鐵壁千尋。又僧問。今日誕生。不問降尊示劣。謾言倒嶽傾湫。雲門道。一棒打殺與狗子喫。意旨如何。師云。祇扶得一半。進云。假如今日雲門來。又作麼生相見。師云啊﹝口﹡耶﹞。進云。此去還有向上事也無。師云。石人眼裏不栽花。僧禮歸眾。師乃云。六十年前今日生。六十年後今日說。軒轅花甲轉如環。好似匋中一片雪。諸公把住太虛空。特來爲我慶時節。可憐負著臭皮囊。刻刻生兮刻刻滅。生是生滅是滅。蘇秦枉掉三寸舌。生非生滅非滅。孫臏出門腳遭刖。縱到生滅不相干。李白江頭手捉月。豎拂子云。是生是滅。是非生是非滅。是相干是不相干。喝一喝云。爲汝諸人注破了也。會麼。假饒如此會得。要見眞寂。尙少一隻眼在。下座。

唐祈遠孝廉請。上堂。壽昌不肖兒。舉動最顚倒。今朝撞著唐居士。不覺全身都破了。有時拈朽艸而作黃金。有時指黃金而作朽艸。有時喝大地而成微塵。有時撝虛空而出百寶。有時向虛空外簪花。有時向泥窟裏洗澡。顏回聞之不能愚。孔子聞之直笑倒。鬼谷洞中失卻龜。問著孫臏無處討。呵呵。大眾無事歸堂好。唐居士問。如何是參禪得力處。師云。三个孩兒抱花鼓。莫來攔我球門路。下座。

長揖法師請。上堂。僧問。晝夜參尋。只圖見性。如何是見性一句。師云。今日不答話。進云。識得自性。方脫生死。一口气不來時作麼生脫。師云。口自橫鼻自直。進云。脫得生死。明知有去處。眼光落地時向甚麼處去。師云。卽今在甚麼處。問。孤身臨大敵時如何。師云。敵个甚麼。進云。敵後如何。師云。莫孤負好。進云。揮戈轉日三邊外。午夜綸音事若何。師云。請尊重。問。古云。莫謂無心卽是道。無心猶隔一重關。如何透得一重關。師云。汝今在關內在關外。僧擬進語。師云。去。僧禮退。師乃云。海若決無殊味。舜若豈有異疆。祇爲迷封滯殼。便有我裏他鄕。金丸彈子之誚。有自來矣。今長揖法師。演教閩中。不遠二千里。逐臭而來。請山僧演法。可謂。具無私之玄鑑者也。昔有人問。祖意教意是同是別。古徳云。雞寒上樹。鴨寒下水。又有云。冰塊雪團。𨿽各具通方正眼。但未免落在同異窠臼裏。俱未知有向上關棙子。若有人問山僧祖意教意是同是別。山僧劈面便打。何故。爲人須爲徹。殺人須見血。

結制上堂。今朝結期煆煉。大家各宜抖擻。步步緊把芒繩頭。時時牢守布袋口。直須萬里一條鐵。莫學苕溪堤畔柳。大地山河成片雪。忽然變作獅子吼。頓使虛空亦腦裂。驚得須彌顚倒走。三世諸佛古冢精。千七百則棄芻狗。只如恁麼。還當得衲衣下事麼。笑云。也是蝦跳不出斗。至於跳出一句。作麼生道。良久云。醜。下座。

於潤甫別駕請。上堂。僧問。衝開巨浪百千重。透网金鱗气勢雄。巨浪衝開卽不問。如何是透网金鱗。師云。若是則透网去也。僧轉身云。今此風雲會。飛騰上九霄。師云。且歸本位著。問。一念圓滿無前後。不落階級事如何。師喝云。落何階級。問。穩臥片帆天正朗。前山無復雨鳩啼時如何。師云。足下躡驪珠。休問長天月。進云。畢竟的意如何。師云。閉目家中坐。卻怨月無光。問。先大師問儀峯和尙云。十界從心生。心從何處生。請問。畢竟心從何處生。師云。闍黎問意。從何處來。僧作禮歸眾。師乃云。今日乃金壇於潤甫別駕。修大悲懺圓滿。浼山僧上堂。潤甫先生旃檀其質。金玉其韻。徳風久播於閩南。聲價直髙於斗北。猶謂。人非聖人。孰能無過。乃命諸阿郎。到眞寂院中。修禮大悲懺法。大抵懺悔之法。似揩磨古鏡。𨿽不無揩磨之功。要自知本有光明不屬揩磨。若識得本有光明。則拈香擇火無非道場。禮拜誦持總歸實相。然此猶是化門邊事。更須知有古人道底。古人問。古鏡未磨時如何。云此去漢陽不遠。古鏡已磨時如何。云黃鶴樓前鸚鵡洲。又有問。古鏡未磨時如何。云昧不得。古鏡已磨時如何。云黑似添。又有問。古鏡未磨時如何。云古鏡。已磨時如何。云古鏡。此三大老。還有親疎也無。若無親疎。眼在甚麼處。若有親疎。那一个較親。試辧別看。古又有一居士。問二祖云。弟子宿纏。乞師懺悔。好似膠舟請渡。二祖云。將罪來與汝懺。可謂打蛇得七寸。士云。覓罪相不可得。賊身已露。二祖云。爲汝懺悔竟。宜依佛法僧住。矢上加尖去也。士云。此罪相不在內。不在外。不在中間。如其心然。咄。是何言歟。大小祖師作取次語。猶欠悟在。山僧則不然。誰管渠懺悔未懺悔。誰管有罪相無罪相。山僧事今日普令五彌須一時摧崩。四大海當下枯竭去也。擊拂子。下座。

冬至上堂。僧問。羣陰剝盡一陽生。淑气初臨曙色新。剝盡羣陰卽不問。如何是一陽生的道理。師云。皰羲畫不成。進云。一句分明該萬象。從教大地盡陽回。便禮拜。師云。歸位著。問。葉落樹枯時如何。師云。足下踏泥龍。進云。還存後陰也無。師云。掌上擎日月。問。觀身實相。觀佛亦然。如何是實相。師云。泥塑木雕。僧掩耳而拜。師云。蹉過了也。乃云。一陽初生。海底吼泥牛之月。六陰漸泯。空中落翳眼之花。手探月窟。足躡天根。左能旋乾。右能轉坤。奇特也盡奇特。要是生滅邊事。祇如白日繞須彌而晝夜不與。太虛包乾象而消長弗關。是則也是。望達摩門下。猶在北郁單越。作麼生是達摩門下一句。修羅掌上擎日月。夜叉足下踏泥龍。

臘八上堂。二千年前。世尊於臘月八日夜睹明星。見一切眾生一時成佛。這老漢猶鼓粥飯气在。山僧則不然。山僧今於臘月八日晝睹日輪。見一切眾生無佛可成。若有个無面目漢出來。推倒法座。喝散大眾。山僧亦怪伊不得。祇如二千年前事。與二千年後事。是同是別。卻請拄杖子。判斷去也。拈拄杖卓一卓。下座。

除日上堂。僧出問。臘月三十日。有人與和尙索債。和尙如何發付他。師展兩手。問。四眾俱集。鐘鼓分明。目前聲色全彰。个中誰是當人。師云。好自看。進云。亡家破宅。阿誰是主。師云。好自看。進云。一年臘盡春方至。崖畔梅花透鼻香。師云。多了兩句。問。承和尙示偈云。住山切莫染浮塵。敢問。浮塵堆裏學山居時如何。師云。片月行空。白雲自在。進云。寂滅身心道有餘時如何。師云。片月行空。白雲自在。進云。但得胸中憎愛盡時如何。師云。片月行空。白雲自在。進云。不參禪亦是工夫時如何。師云。片月行空。白雲自在。僧禮拜。師云。此四轉語。可仔細參詳去。問。森羅萬象法法俱彰。如何藏得。師云。孤峯獨秀。不掛煙蘿。進云。倚天長劍。截斷老漢舌根時如何。師云。弄虛頭作麼。前話未會在。僧禮拜。師云。短販樵人。徒誇書劍。乃云。山僧習懶成痼癖。抱拙養殘年。事出不已。與諸人打口鼓。未能撈龍打鳳。亦未能漉鱔釣蝦。皆緣山僧爲人刀子不快。非諸人之咎也。今到臘月三十日。閻羅老子要來算飯錢。諸人又要山僧說个圓滿伽陀。山僧記得古人云。殺人須用殺人刀。活人須用活人劍。又有云。殺人須用活人劍。活人須用殺人刀。大抵古人家富力彊。用得許多刀劍。山僧一貧如洗。祇有寸鐵。要殺便殺。要活便活。有時以活爲殺。有時以殺爲活。諸人還知麼。今日山僧更有一个最後最後底句。總說與諸人去也。珍重。便下座。

元旦上堂。昨夜歲華方結局。今朝韶景又開新。五更早起忙底事。拈香祝聖賀新正。齋後打鼓催上堂。看來事事盡天眞。更要山僧開口說。燈籠笑倒露柱嗔。然𨿽如是。更聽老僧一偈。柳解揚眉桃解笑。醉倒靈云尙未醒。石牛吸盡三春霧。到此方明一片心。

解制上堂。今日解制。諸兄弟。未免或東或西。山僧有三句分付。第一出門不得拖著死屍走。第二到人家喫飯不得沾唇。第三不得向萬里無寸艸處住著。若能不犯這三句。他日燒一片香供養老僧。未爲分外。若於三句中有犯。切莫道。在眞寂過冬。珍重。

翠云庵燈節。上堂。今日然燈古佛。知時應節。欲放大光明。爲諸眾生。說諸佛未曾有底法。卻被雪山老人先機而作。將四花繽紛而下。一時占斷靑山。四壁盡堆寒玉。千峯總罩彤雲。普使一切眾生。同遊大光明藏。各住諸佛眾生平等本際。露柱便出來道。大地山河一片雪。燈籠卻出來道。鷺鷥立雪非同色。香鑪又出來道。二老兄著甚麼死急。你且道。好雪片片落在甚麼處。咄。這三人𨿽則同遊大光明藏。怎柰鼻孔被雪山老人穿卻了也。惟有翠云老僧。卻不受他差排。畢竟作麼生。閉門髙臥袁安被。那管階前雪幾深。

燈節後日。法林監院請。上堂。昨夜千家燈火。萬戶笙歌。火樹燦銀花。星橋連鐵鎖。妙光法師說盡蓮華經。直使穠李遊妓醉舞。王孫悉成普光明佛。至於今日。妙光法師向什麼處去也。這个且置。且道。作麼生是所說底經。良久云。向下文長。付在來日。下座。

住劍州寶善庵語錄

結夏上堂。寶善今朝初結制。九十日中須子細。憤然豎起鐵脊梁。單單看著自家鼻。昏魔散鬼盡遣除。從前絡索都拋棄。不須更問古佛心。不須更問西來意。洞山父子不喞﹝口﹡畱﹞。臨濟兒孫成特地。百千三昧盡希奇。拈到老僧俱不是。旣盡希奇。因甚俱不是。老僧年老解藏身。未許傍人輕擬議。珍重。

佛誕日上堂。今當悉達降生之日。四來諸大徳。逐臭尋聲。求老僧說戒。古人云。戒之一字。諸佛所師。甜瓜徹蒂甜。又云。戒之一字。諸祖所忌。苦瓜連根苦。佛之與祖。本同一个鼻孔。因甚分途而趣。有等道。師一任師。忌一任忌。似則也似。未免拈向左邊著。有等道。師無所師。忌無所忌。似則也似。未免拈向右邊著。老僧年老。气力衰微。心力短少。更無許多計較。大眾不如歸堂去好。

解夏上堂。僧問。四蹄俱過了。爲何尾巴過不得。師云。鼻孔礙人。問。正偏不立。功位無依。正當此時。請師直指。師云。老僧今日頭痛。僧禮退。師乃云。昔日結中有解。今朝解中有結。九十日中恁麼過。看來刻刻有生滅。昔日結中無有解。今朝解中無有結。九十日中恁麼過。看來刻刻離生滅。若能透過兩重關。便是教家稱極則。達摩門下事如何。直是半點無交涉。豎拂云。只如這里。是結耶是解耶。是有生滅耶。是離生滅耶。有事不如無事好。莫向空中重下橛。喝一喝。下座。

佛誕日上堂。僧問。世尊初生。分明漏泄。爲甚雲門要一棒打殺。師云。雲門太多事。僧云。和尙又作麼生。師云。生一任生。殺一任殺。僧云。和尙因甚全無獨斷。師云。虛空豈有減增。問。悉達降生。未免靈龜拽尾。雲門行棒。要且止響揚聲。去此二途。請師垂示。師豎起拂子。僧便禮拜。師乃云。古人道。世尊未出母胎。度人已畢。旣是未出母胎。因甚度人已畢。老僧道。世尊已出母胎。一人不度。旣是已出母胎。因甚一人不度。識得老僧底。便識得古人底。今日香鑪頭上。三世諸佛。歷代祖師。於此轉大法輪。且道是度是不度。良久云。向下文長。珍重。

孫道臺請祈雨。上堂。拈香竟乃云。今日伏承道臺孫公。及合郡尊官諸春元文學。命老僧冒登此座。懇求甘雨。諸仁者。風從何來。雨從何起。電王飛出黑雲頭。問渠畢竟何所止。娑羯羅龍王行雨時。但動一念。娑婆世界雨悉周徧。子細看來。也不離這里。這里是甚麼所在。還知麼。拈拄杖云。老僧柱杖子化爲龍。吐霧興雲。遮天掩日。大布滂沱。盡閻浮提悉皆周徧。大眾且道。他承誰恩力。卓拄杖。下座。

上堂。論是論非。好似將軍徒罵陣。滅蹤滅影。恰如頑石礙當門。說妙說玄。捕風捉影而徒勞。行棒行喝。帶水拖泥難自脫。到這里。教老僧作麼生開口。良久云。聽取一偈。寶善庵中日似年。北窗髙臥羲皇前。枝頭紅葉無心緒。一任風吹落枕邊。

中元日江海若居士請。上堂。今日海若居士。爲薦先考懷潭封君。命老僧。升座演法。憶昔佛於是日。教尊者目連。設盂蘭盆。仗十方僧伽之力。其母得出離苦趣。生華光天。又憶佛說供養百千諸佛。不如供養一無心道人。且作麼生是無心道人。有等便謂。東西不辧。南北不分。隨緣放曠。任性逍遙。何異萬里望鄕關。老僧今日不惜口業。爲諸人道破。山如是靑。水如是綠。鳥自能飛。魚自能遊。若於此作有佛法見。貶向二鐵圍山。作無佛法見。亦貶向二鐵圍山。不作有無見。祇管隨緣放曠。任性逍遙。亦貶向二鐵圍山。擊拂子云。二鐵圍山倒了也。無心道人來也。且道。作麼生供養。金果不須猿摘去。玉花何用鳳銜來。

上堂。昔韓文公問大顚云。和尙年多少。顚提起數珠云。會麼。公云不會。顚云。晝夜一百八。這公案。老僧昔在眞寂曾拈云。大顚𨿽是一員老將。怎柰齒不關風。老僧則不然。若有人問和尙年多少。答云。須彌重九斤。這一轉語。卻有衲僧气息。但今老僧年老气衰。佛法又變了。若有人問和尙年多少。亦提起數珠云。會麼。彼云不會。亦云。晝夜一百八。諸人且道。老僧底與大顚底。是同是別。若人識得大顚底。老僧在西牛貸洲打鼓。若人識得老僧底。大顚在東勝神洲作舞。東西𨿽有異。南北頗相通。珍重。

誕日上堂。老僧今年六十六。寶善庵中借一宿。今朝道是我生辰。大家齊上南山祝。前旣不來今不往。兩頭不移中豈續。此中正好悟無生。莫道。雙輪如轉軸。假饒壽若須彌盧。我道祇如彈指速。假饒壽若太虛空。也是虛空畫眉目。惟有黧奴不記年。踏破虛空無兩足。三世諸佛不能知。露柱發笑燈籠哭。仁者若要明端的。請看多福一叢竹。

上堂。至道玄默。靈智絕依。任你行喝行棒。早已落二落三。更加如何若何。直是千里萬里。所以從上諸佛結舌有分。歷代諸祖舉似無門。昔三祖信心銘云。至道無難。惟嫌揀擇。但莫憎愛。洞然明白。豈不是剖心剖膽。說與後人。但旣曰惟嫌。便是揀擇。旣曰但莫。便是憎愛。況有明白可指。豈爲究竟之談。須知。至道無難亦無易。無揀擇亦無無揀擇。無憎愛亦無無憎愛。無明白亦無無明白。祇如老僧恁麼道。還免得過也無。老僧𨿽不落揀擇憎愛。亦是借揀擇憎愛爲弄引。豈能免過。畢竟作麼生免得。老僧是洞下兒孫。卻憶洞上之言。

上堂。今日張華宇居士。命老僧冒登此座。舉揚大法。吾佛大法。以識心達本爲宗極。以忘情默契爲入門。若本分舉揚。必與諸君。大相枘鑿。今且借諸君尋常茶飯。就地輥將去。冀諸君得个入處。如中庸開口便道。天命之謂性。大學開口便道明明徳。孟子亦云盡心知性。豈不是以識心達本爲宗極。如孔子云予欲無言。又云默而識之。子貢云。夫子之文章。可得而聞也。夫子之言性與天道。不可得而聞也。豈不是以忘情默契爲入門。自是後之學者。流於訓詁。變爲舉業。與斯道直是千里萬里。豈儒者之學則然哉。今日諸君有志於大道。切不得落於知解。滯於語言。須是謝去聲色。專其心。一其志。將通身精神。通身力量。用在一句無義味話頭上。精研之久。一朝黑漆桶忽然爆裂。自然通天徹地。放大光明。古宿嘗云。要明此事。須是如貓捕鼠。絕無他顧。亦如雞抱卵。暖气相接。自然得入。不見道。君子愛財取之有道。大眾久立。珍重。

李羽吉居士施衣。請上堂。多子塔前。露柱共燈籠斗額。黃梅夜半。黧奴與白牯交參。正當恁麼時。所付何事。師拈起袈裟角。示眾云。不是天孫組織。全因化母機梭。若是一綫相通。直可遮天蓋地。果然寸絲不掛。便好七縱八橫。昔阿難問迦葉云。世尊傳金襕袈裟外。更有何事。迦葉召阿難。阿難應諾。迦葉云。倒卻門前剎竿著。諸人還會也未。如其未會。老僧不免頌出。剎竿倒卻虛空裂。萬聖千賢立下風。祇因一諾些兒事。直令千古費分疏。今日還有人分疏得下麼。縱能分疏得下。也未免拄杖三十。下座。

陳韞玉中翰請。上堂。秋風颯颯。點紅葉於玉階。秋雲飛飛。變白衣於蒼漢。秋露垂垂。人物同沾沆瀣。秋月晧皓。山河盡入玻璃。諸人。當此之際。切不得作境會。亦不得作心會。亦不得作道會。百姓日用而不知。諸佛知之而難名。若彊名之。其在世尊兩眉之間。喚作白毫相光。其在觀音胸前。喚作金色﹝口﹡紇﹞哩字。其在普賢毛孔裏。喚作普現色身三昧。其在勢至寶瓶中。喚作百寶光明。其在寶善水晶瓶裏。喚作眞身舍利羅。舉拂子云。在老僧拂子頭上。又喚作甚麼。良久云。海神知貴不知價。畱與人間光照夜。

劉長卿文學請。上堂。今日乃劉長卿文學。命老僧。升座演法。特薦故室陳氏。陳氏昔日恁麼生。而實無所生。陳氏今日恁麼滅。而實無所滅。拈拄杖卓一卓云。老僧卓杖作聲。是聲之生也。生從何來。卓已聲滅。是聲之滅也。滅從何去。旣無來去。則知生是幻生。滅是幻滅。旣知生是幻生。滅是幻滅。則知原未嘗有生。原未嘗有滅。識此不生不滅底。則陳氏女。不勞彈指。入七寶池。坐勝蓮花去也。陳氏且置。只如衲僧。到此又作麼生。且莫揚聲大叫。眼空四海。老僧祇分付渠。在門外止宿。園中運糞。何以故。靑原山上鈯斧子。從來不肯妄流傳。卓拄杖。下座。

師到興福寺。陳曉人居士請。上堂。諸方浩浩競談禪。老僧長抱白雲眠。今朝卻被陳居士。無端拉出畫堂前。諸仁者。要老僧說禪麼。且將古人數則葛藤。與諸人提唱一番。僧問古徳云。如何是禪。答云。猢猻上樹尾連顚。又問。如何是禪。答云。猛火著油煎。又問。如何是禪。答云。碌磚。此三轉語。如駭雞犀。八面玲瓏。如大火聚。棲泊不得。如塗毒鼓。聞之則喪身失命。若於此三句透得。則千七百則臭爛葛藤。一一透得。但老僧底。卻不如此。若僧問如何是禪。答云。鳳山深處雨如煙。又問。如何是禪。答云。門前池水養新蓮。又問。如何是禪。答云。鷓鴣啼破白雲天。若會得老僧底。盡會得古人底。會得古人底。未必會得老僧底。今日還有人會得麼。老僧別甑炊香飯。供養於此人。

師到雙漈寺。上堂。老僧數載不開堂。一任諸方競舉揚。撒玉撒沙懶分辧。多年舌上苔蒼蒼。因甚如此。不是逢彊卽弱。不是退己讓人。不是無意度生。不是習懶成癖。蓋爲達摩一宗。不可向口舌上辦。知解邊取。如老僧昔在寶善。聞个雙漈寺。及昨日出寶善。過南雅口。度集瑞橋。上杉溪嶺。山如削壁。路若羊腸。崎嶇數里始達上方。方知雙漈寺不是往日舌頭上底。然更須知。不是隔岸望見已爲到雙漈寺也。不是入大門已爲到雙漈寺也。不是到佛殿禮三拜佛。轉過方丈喫茶。已爲到雙漈寺也。到這里。因甚猶道未到。以渠問著雙漈寺事。依舊茫然。必須間間分明。事事通達。方可稱到雙漈寺。然老僧也向他。道个未在未在。昔日靑原許个鈯斧子。與石頭住山去。石頭便請。靑原祇垂一足。若會得靑原垂足意。方喫得山僧手中棒也。大眾珍重。

永覺和尙廣錄卷第二

永覺和尙廣錄卷第三

嗣法弟子道霈重編

再住鼓山湧泉寺語錄

大雄殿上梁。上堂。昔風穴垂語云。若立一塵。家國興盛。野老顰蹙。不立一塵。家國喪亡。野老安怗。雪竇則謂。先豎千秋偉績。後崇萬里淸風。天童則謂。渭水經綸。首陽淸節。雙存並重。拈拄杖卓一卓云。三大老百雜碎了也。鼓山老人今日向無何有中。幻出空花佛事。從不思議處。建立鏡像道場。諸人且道。是立耶。是不立耶。按拄杖云。橫按鏌鋣全正令。太平寰宇斬癡頑。卓一卓。下座。

結制上堂。僧問。今日大開壚韝。鍛凡煉聖。忽有个非凡非聖底人來。和尙作麼生鍛煉。師云。三十棒。進云。過在什麼處。師云。過在非凡非聖。進云。能凡能聖底人來。和尙又如何。師云。三十棒。進云。過在什麼處。師云。過在能凡能聖。進云。恁麼則吾師鉗錘。大異諸方。師云。異个什麼。僧禮拜。師便打。乃云。老僧三緘其口。七載不上堂。蓋不欲教壞人家男女也。諸方禪衲多謂。諸方肯爲人。老僧不肯爲人。殊不知老僧實爲人。諸方卻不爲人。諸人還知也未。今因大中丞邵公劍津居士。新造禪堂成。結制安僧。復命老僧上堂。老僧事無一向。今日爲人去也。舉起拂子云。會麼。諸人若能於此直下會取。則鼓山禪到手了也。鼓山禪最簡易最直捷。無三灣四曲底禪。無戴花插柳底禪。無奇異古怪底禪。無隱蔬祕密底禪。但能於此會取。則諸佛說底。也在這里。諸祖說底。也在這里。更有諸佛諸祖說不到底。也在這里。若更回睛轉腦。則白雲萬里去也。莫道。老僧不爲人好。卓拄杖。下座。

上堂。老僧前日舉拂子。要諸人直下會取。諸人還會也未。老僧恁麼道也是嚼飯餵小兒。若向个漢道。被他驀口摑。老僧還怪得他麼。然也不可亂摑。昔興聖國師云。有一人不跨石門。須有不跨石門句。作麼生是不跨石門句。莫是道猛焰無蚊蚋得麼。莫是道師姑是女人得麼。此皆是門內句。非不跨石門句。作麼生是不跨石門句。昔有僧問興聖。不跨底事作麼生。興聖以拂子驀口打。諸人若於拂子下會得。已是遲了八刻。如或未會。老僧不惜眉毛。爲諸人注破。良久云。珍重。

上堂。僧問。昔鏡淸云。諸方只具啐啄同時眼。不具啐啄同時用。請問和尙。如何是啐啄同時眼。師云。的。進云。如何是啐啄同時用。師云。當。進云。南院道。作家不啐啄。啐啄同時失。又作麼生。師云。老僧畱著口喫飯。問。承聞。和尙道最簡易最直捷底禪。今日可得聞否。師云。道甚麼。進云。恁麼則今日聞於未聞也。師云。如何是聞底事。進云。待無人處白和尙。師云。好與拄杖。乃云。老僧無伎倆。只打鼓山鼓。不說禪與道。不論佛與祖。甜瓜現成甜。苦瓜現成苦。露結必爲霜。云騰必致雨。看來萬法仍舊。自然超佛越祖。千聖旣皆如是。老僧何用重舉。更有一事報君知。也要大家驗取。昨夜捉得石烏龜。天明看時原是螺江神女。

上堂。僧問。三千七百葛藤卽不問。如何是平常事。師云。喫茶喫飯。進云。大眾分中。又作麼生。師云。喫飯喫茶。進云。恁麼則个个盡平常也。師便咦。問。臨濟三玄卽不問。洞山五位請師宣。師云。問將來。僧云。如何是正中偏。師云。黑漆昆侖空裏眠。進云。如何是偏中正。師云。玉女手捧空王印。進云。如何是正中來。師云。靑天白日轟霹靂。進云。如何是兼中至。師云。江上興波不作浪。進云。如何是兼中到。師云。泥牛入海無人見。僧禮拜。師乃云。佛道閒曠。不涉程途。建立乖眞。俱非本色。先聖事不獲已。乃有五位之設。明月夜懸秋壑。涼風暗透疎林。此是曹洞家風。運足在威音之外。遊戲入貍奴之穴。此是曹洞行藏。舉目能令三界靜。振鈴直使九天歸。此是曹洞作用。作麼生是曹洞宗。良久云。寧可截舌。

上堂。僧問。法堂鐘鼓分明。諸人耳目炳烺。敢問。鐘未鳴鼓未響消息。可得聞否。師云。側耳側耳。進云。鐘已鳴鼓已響景象。可得見否。師云。瞎作麼。進云。視而弗見。聽而弗聞。端的一句作麼生。師云。閉目作夜。問。洞山尋常教人行鳥道。未審鳥道作麼生行。師云。不是闍黎跨足處。問。有言有句卽不問。無言無句時如何。師云。且收蝦蟆聲。乃云。無言無句其事轉親。有言有句其事轉遠。蓋爲有言有句。皆在機境中求。所以徳山云。汝但無事於心。無心於事。則虛而靈。寂而妙。先興聖國師云。不如休去歇去。一念純朴去。時中無間。卻易現露這个。此乃先聖誠言。若好在機境上求。則無論你大事未明。卽自謂大事已明。而掀翻世界。推倒佛祖。亦未免毒气未消。殺活自由。縱橫莫測。亦未免伎倆未化。止滯半途。非爲究竟。何以故。塵中𨿽有隱形術。爭似全身入帝鄕。

冬至上堂。積陰之下。一陽復生。此造化之復也。積迷之下。一念頓醒。此人心之復也。當其未復。潛於何所。及其方復。來於何方。及其旣復。何所標指。還知麼。於此窮之。則知渠今古無間。動靜不幹。然亦是由人力安排。作如是說。渠實未曾說我是今古無間底。我是動靜不幹底。畢竟作麼生是來復底事。噫。不是知音者。徒勞話歲寒。

上堂。僧問。爲因過水逢渠後。曲垂三路接羣機。如何是鳥道接人。師云。下足不沾塵。進云。如何是玄路接人。師云。推爺向裏頭。進云。如何是展手接人。師云。覿面已相呈。進云。鼓山門下。以何接人。師云。老僧無三路。只有一路。進云。如何是一路。師豎拂。僧禮拜。問。昔從眞寂住。今向湧泉來。未委。吳山越水。是同是別。師便咄。問。門庭施設卽不問。堂奧之中事若何。師云。且歸位著。僧禮拜。師乃云。亭亭日午猶虧半。寂寂三更尙未圓。六戶虛通無暖意。往來多在月明前。丹霞老人此偈。將洞上家私。一時布施了也。鼓山今日。特爲注破。亭亭日午猶虧半。紅焰碧波流。寂寂三更尙未圓。木雞啼子夜。六戶虛通無暖意。秋風透竹戶。往來多在月明前。墨汁染皂衣。諸人若得此意。洞上家風不至寂寥。然此亦是門庭施設。接引中下。若有个漢。於堂奧之中。向上關棙。一腳踏翻。則徧身無影。舉步無蹤。當此之際。還有晝夜也無。還有寒熱也無。還有明暗也無。噫。只恐不是玉。是玉也大奇。

上堂。問。潺湲一派長如玉。喝過他山杳不聞時如何。師云。山下接取。進云。道底都是污染。如何是自心靈妙。師云。鼻孔裏看取。進云。如何是無思中流出的句。師云。頂門上薦取。進云。如何是通霄路。師云。腳跟下看取。僧禮拜。師乃云。乾峯上堂云。舉一不得舉二。放過一著。落在第二。敢問諸人。一作麼生舉。莫便下一喝麼。莫便行一棒麼。莫道乾屎橛麻三斤麼。且喜沒交涉。惟雲門有斷舌之才。出眾道。昨日有人。從天臺來。卻往徑山去。且道。他是舉一是舉二。乾峯云。典座來日不得普請。便下座。且道。他是答雲門話。是不答雲門話。此等如石女當歌木人撫掌。其中自有深趣。正所謂打面還他州土麥。唱歌須是帝鄕人。

上堂。僧問。昔百丈問潙山。並卻咽喉唇吻。作麼生道。潙山云。卻請和尙道。其理若何。師云。明月髙懸未照前。進云。五峯道。和尙也須並卻。又是何意旨。師云。操戈入室。進云。只如雲巖道。和尙有也未。作麼生喪卻兒孫。師云。反隔一重。進云。忽有人問和尙。和尙又作麼生道。師云。汝但並卻咽喉唇吻。問將來。問。承和尙有言。動著卽乖本色。只如一切處不乖時如何。師云。靑天白日莫弄影。進云。乖與不乖。總是這邊事。作麼生是那邊事。師云。沒角泥牛犇夜欄。問。四方干戈。將何法以寧之。師卓拄杖。進云。四方火災。將何法以熄之。師卓拄杖。進云。四方疾疫。將何法以療之。師卓拄杖。進云。四方饑饉。將何法以濟之。師卓拄杖。僧禮拜。師便打。乃云。明月髙懸未照前。休將影像論虧圓。一點靈光周劫外。今古何曾有間然。諸人還見也未。如見得。方入鼓山門。鼓山門下。必須言行相顧。理事圓融。若有一毫見地未消。一毫意气未泯。一毫影迹未淨。終墮半途。至於到家一句。作麼生道。客散雲樓玉燭殘。六窗虛靜暗生寒。鐘聲何處因風至。驚起坭牛犇夜欄。珍重。

元旦上堂。師拈拄杖云。一元更始。含弘光大。春風浩蕩。萬物維新。至於老僧拄杖。又作麼生。𨿽則亙古亙今。亦能隨時逐節。有時作出海金龍。興雲布雨。有時作漫天絲网。打鳳撈龍。有時作金剛寶劍。斬妖戮魔。有時作探竿影艸。勘贓驗賊。今日元旦啟祚。又作个什麼。化作須彌爲壽嶽。仰祝今皇億萬年。卓拄杖。下座。

上堂。師云。嵯峨萬仞。鳥道難通。劍刃輕冰。誰當踐履。必須通身無影。足下無私。始稱其人。不然。𨿽眉間掛劍。肘後懸符。若到此門。未免點額。何以故。曾經大海休誇水。除了須彌不是山。

解制上堂。僧問。曹洞正宗。和尙得傳。和尙正宗。阿誰得傳。師云。老僧不從曹洞傳。也不從諸佛傳。進云。恁麼則從何處傳。師以拂子敲香鑪云。渠從何處傳。僧禮拜。師乃云。老僧九十日前。說東說西。還有法與人說也無。若有法與人說。是闍黎辜負老僧。若無法與人說。是老僧辜負闍黎。九十日後。不說東說西。還有法與人說也無。若有法與人說。是老僧辜負闍黎。若無法與人說。是闍黎辜負老僧。今朝正當九十日。又作麼生得不辜負去。三千里外。逢人不得錯舉。

羅山爾和上人爲本師誕日請。上堂。正脈難通。邪見易熾。超佛越祖。看來總是階梯。妙唱玄提。卽此便名窠臼。白雲巖下。多沈出格之英。芳艸渡頭。久滯他鄕之客。所以曹洞門下。別設宗趣。金鳳搏空。不止須彌頂上。鐵牛駕浪。偏入大海波心。不犯當頭。猶貴轉身有路。行於異類。直須足下無私。𨿽然如是。不是逐步安排。隨時湊泊。須知有功不能涉。位不能該一著。若知此著。則一念可以頓圓。一時可以全具。所以洞山老人云。如大地火發相似。今日乃恆如師耳順之期。其徒爾和上人爲設齋。請老僧升座。特爲舉揚斯事。至於因齋慶贊一句。作麼生道。斬新日月年年長。不老乾坤世世同。

淨和師請。上堂。老僧昔年與淨和老友。同往雙髻峯頭冷云窩中。一室孤燈相對寂然。向後老僧一念之錯。墮作流俗阿師。淨師脊梁若鐵。兀坐空山。垂三十載。今日特上鼓山設供。請老僧升座。不知渠是何心行。今日所謂丑媳婦。不免見公姑去也。昔洞山老人過水睹影大悟。作偈曰。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。此一偈五位十玄。三墮四禁。盡在其中。今日當大眾前。逐一注破。切忌從他覓。畢竟要從何處覓。迢迢與我疎。誰是最親者。我今獨自往。亂走作麼。處處得逢渠。見神見鬼。渠今正是我。猶隔一重山。我今不是渠。蹉過知多少。應須恁麼會。要會作麼。方得契如如。三十棒教誰喫。老僧恁麼花擘了也。諸人還會麼。老僧三十年前。學臨濟禪。不肯死在臨濟窟裏。三十年後。學曹洞禪。不肯死在曹洞窟裏。何以故。孝順還生孝順子。忤逆還生忤逆兒。

陳蓮石太史。建神光法堂成。命慧超上人。入山設齋請。上堂。一陽初動。喜見天心。聖壽無疆。乾坤將泰。陳蓮石太史應時行令。移神光法堂而入鼓山。老僧就路還家。移鼓山法堂而入神光。於中泯彼此之相。絕去來之迹。但見鐵地藏徹底放光。石如來通身是口。其中諸眾生。各各不識不知。飽飱法味。又何待老僧打鼓升堂搖唇鼓舌。然後爲說法哉。𨿽然如是。今日老觀門戶大開。老僧證明有分。

師七旬誕日。上堂。僧問。和尙今日壽旦。是有量壽。是無量壽。師云。八角磨盤空裏轉。問。聖人出世。風不鳴條。雨不破塊。今日和尙誕辰。因甚風雨大作。師云。石鼓正喧空。問。和尙今年七十。敢問。七十年前作麼生。師云。但看今日。僧禮拜。師乃云。浮光弗久。世相靡堅。歷觀世間。渾同夢事。老僧憶年四十時。在壽昌寺裏初脫白。其時眼前境相熾然。無出身之路。年五十時。遁迹建州荷山。灰頭土面。栽禾博飯。其時𨿽已安下鼻孔。卻爲鼻孔所礙。年六十時。向杭州苕溪岸頭。張个漫天金网。擬欲撈龍打鳳。其實一蟭螟虫。也撈不得。今年七十。在石鼓峯頭。耳聾眼暗。志气銷盡。惟在七尺單頭。證个瞌睡三昧而已。歷觀前此三十年。經幾番變易。盡是虛名幻影。全非眞實。到今日。亦絕無長處可道。然旣到此。彊爲諸人道一句去。堂前幾陣風雷息。萬里謳歌賀太平。珍重。

雪子禪人請。上堂。老僧今年七十一。白露降後西風急。昔年露柱忽生兒。大家盡道是好日。脫空捏怪許多年。欺聖瞞凡無一識。弄到於今家業空。獨畱手中一楖栗。三玄五位𨿽不知。撐天拄地承渠力。有時拈出法堂前。驚破金剛半邊鼻。諸仁者。且道。這楖栗從何處得來。良久云。更待三十年後。爲諸人說个來歷。

澤普禪人請上堂。建州全城生命。盡爲大兵所屠。澤普禪人湣而薦之。仍請老僧升座演法。夫有生者必有死。此人之所共知。但未知生而未嘗生。死而未嘗死者。非水火之所能劫。刀兵之所能傷者也。譬如鏡影往來。而鏡體不動。海波起伏。而海體常安。達其常安不動之體。則超登彼岸。執其往來起伏之用。則流浪不窮。昔洞山冬至日。喫果子次。垂一問云。有一物。上拄天下拄地。黑似漆。常在動用中。動用中收不得。過在甚麼處。泰首座答云。過在動用中。洞山喚侍者。掇退果卓。洞山此問。心幸不少。首座𨿽是一員老將。怎柰龍門點額。後來人爭要爲首座出气。看來要喫洞山果子。俱未得在。惟有同安顯。別云不知。此所謂猛火場中橫身直過。刀槍林裏掉臂獨行者也。至於老僧。則不然。但答云不動用中還收得麼。管取洞山縮舌去也。

臘八日。惟善僧綱請。上堂。昔日世尊。在雪山六載。蘆芽穿膝。蛛网掛眉。爲明此事。逗到臘月八日。夜睹明星。朗然大悟。始成正覺。後代兒孫。承虛接響。爲渠舉揚。諸人且道。悟底是个甚麼。若道是心。心不見心。若道是佛。佛不成佛。若道是禪。禪不名禪。旣不是心。不是佛。不是禪。又是个甚麼。已上通供。並是詣實。諸人切莫錯認驢鞍橋。作阿爺下頷。珍重。

徐爾昌居士報親請。上堂。人之有生。莫不本於父母。故父母之恩。如天普蓋。似地普擎。無有能報盡者。今欲報盡有生之恩。須明無生之理。良久云。泥牛耕練色。木馬嘯春風。雙江無一滴。滔滔向海東。

上堂。春風浩蕩。淑气氤氳。枝頭鶯語。聲聲喚遊子歸家。墻外桃腮。色色見毗盧出位。此中若有仙陀客。便可一擔領荷。𨿽然。也不可艸艸。須知有洞山道的。洞山大師云。渠今正是我。我今不是渠。渠旣是我。因甚又道我不是渠。若不識此意。便落在洞山三滲漏。亦落在乾峯二種光不透脫。亦落在曹山四禁。如何做得洞下兒孫。老僧今日。不覺頓揚家醜。只要諸人得个眞正鼻孔。不失曹洞血脈。還有麼。噫。出頭天外看。誰是个中人。

孫鷲林冏卿居士請。上堂。今日孫鷲林冏卿居士。爲薦夫人林氏。屈老僧到此。發明往生之旨。夫吾心。本有一片漧淨國土。非有生非無生。亦非非無生。祇爲諸人粘妄發光。變成五濁凡區。古佛乃教人修離垢之行莊嚴之功。由是變爲極樂淨土。夫五濁凡區。與極樂淨土。總是浮光幻影。無有眞實。若究其實體。則身心世界。無非一如。本無變易。正如今日。雲迷霧集。大雨淋漓。天實未嘗動著。倏忽之間。雲收霧散。杲日當空。天亦未嘗動著。但此一如之體。不可容易擬議。若只在情識中卜度。隱隱地見有个物。則祇是一个泥團子了也。諸人須打破泥團。跳出虛空。則盡十方世界。總是一个無量光佛身。盡十方世界總是一个寶蓮花淨土。更欲何生。更欲何往乎。這里正是諸人往生處。不可不知也。大眾久立。珍重。

不遠禪人薦親請。上堂。昔那吒太子。欲報親恩。乃析骨還父。析肉還母。然後現本身。爲父母說法。旣析骨肉還父母了。又喚什麼作本身。又喚什麼作本身所說之法。雲門云。扇子﹝跳﹣兆﹢孛﹞跳上三十三天。﹝祝／土﹞著帝釋鼻孔。東海鯉魚打一棒。雨似盆傾。傅大士云。空手把鋤頭。步行騎水牛。人從橋上過。橋流水不流。若會得此意。則一切有情無情。一時成佛。又何父母之不度脫哉。至於今日。事體又別。不遠禪人欲報父母之恩。更不消析骨還父析肉還母。止將父母所生之身。爲父母請法。老僧亦止將父母所生之口。爲大眾演說。且道。與古人是同是別。噫。不因漁父引。怎得入桃源。珍重。

茂熙上人薦親請。上堂。孝之一字。儒家謂之天經地義至徳要道。至我釋門。梵网一經。演說菩薩大戒。開口便道孝名爲戒。亦云孝順至道之法。是儒釋並以孝爲首重也。但吾釋之孝。與儒不同。儒者之孝。不過口體奉養。盡誠盡敬。立身揚名。葬祭以禮。孝之道惟斯而已矣。吾釋之道。則異於是。蓋以人子所有法身。卽是父母之本身。若能知此法身。然後加奉重之功。念玆在玆。至於承當擔荷。一旦頓忘。則與法身冥合無間。古人謂之著力推爺向裏頭。又謂之全身歸父。到此。始稱孝順之子。不然。𨿽能立身揚名葬祭以禮。亦祇是一場夢事。其與父母之精神命脈。迥然違背。又安能孝乎。大眾不可不知。珍重。

三山鄭道恭道人請。上堂。今日四月五。打起鼓山鼓。驚得石人忙。跳出庭前舞。木人問言。你因甚如此。報言。只爲王宮生悉達。多少歡喜。多少愁苦。木人言。何不向父母未生前安處。卓拄杖云。老僧今日正令當行。將二人各打三十拄杖。趕出三門去。何以故。你看。世尊初生。乃至雙林入滅。還曾出得父母未生前否。皆是後人眼見空花。妄生枝節。眞淨界中。實無是事。珍重。

誕日。溫陵陳太忍等請。上堂。枯木巖前一橛禪。不明五位並三玄。行年七十有三歲。執拗全無有變遷。諸方笑罵渠不管。坦然髙臥白雲邊。任他賢聖俱訶叱。一橛甘將蓋地天。諸仁者。似者等無用老頭陀。正好塡坑塞窟。安用請他上堂。然事旣到此。不容空過。仍將者一橛。與諸人結个緣去。舉拄杖云。大眾會麼。卓一卓。下座。

海藏禪人薦師請。上堂。道存上座。親參博山。眞操實履。垂三十載。今以病來鼓山。約日期時。端坐而化。玆當四七之辰。其眷屬屈老僧到此。不免舉舊日葛藤。與諸人商量看。昔僧問雪峯。亡僧遷化。向什麼處去。峯云。如冰歸水。後舉似玄沙。沙云。某甲則不然。峯云。子作麼生道。沙云。如水歸水。二大老千古龜鑑。後學稟承。鼓山安敢步趨。只得別道去也。若問亡僧遷化向什麼處去。答云。如空歸空。諸人且道。老僧底與古人底。相去多少。不免再爲頌出。冰來歸水待消融。水若歸時尙有蹤。虛空本自無分合。到底無歸絕異同。

壽寧秀生靜主請。上堂。僧問。受戒之人。殺生害命。持咒懺悔。撞著个殺佛殺祖底來。作麼生懺。師云。你還殺得麼。進喝一喝云。殺卻了也。師笑云。錯。乃云。佛祖妙道。至易至近。卽在尋常日用之間。無有難知難行之事。又安用殺佛殺祖。費許多气力作麼。祇如今日打鼓撞鐘。各人披衣拈具。腳輕步快。趨上法堂。展具三拜。收具聽法。一一天眞。一一明妙。並不違時失候。卽此便是世尊不說說底。迦葉不聞聞底。亦便是諸佛諸祖說不到底。又安用殺佛殺祖爲。所以古人云。善哉三下板。知識盡來參。旣善知時節。吾今不再三。古人如此吐露。更有何事。然亦須知有个避忌處。如何是避忌一句。止許恁麼知。不許恁麼會。

白雪善生二靜主。請藻鑑悅眾歸鄞江請。上堂。僧問。古人云。澄潭月影。靜夜鐘聲。隨扣擊以無虧。觸波瀾而不散。猶是生死岸頭事。且道。過在什麼處。師云。墮身死漢。進云。轉得身時如何。師云。雷破空山寂。進云。更有尊貴一句。請師親道。師云。老僧今日倦。僧禮拜。問。拈起金鍼玉綫。穿過機先。截來兔角龜毛。發明向上。猶是者邊事。如何是那邊事。師良久。進云。祇如古人道。手指空時天地轉。回途石馬出紗籠。又作麼生。師云。溪山𨿽踏徧。腳下總無蹤。問。一切語言盡落今時。如何是向上一句。師豎拂子。進云。猶是今時事。師便喝。僧禮拜。師乃云。昔髙峯云。意句不到。宗說不通。盲龜跛鱉。意句俱到。宗說俱通。盲龜跛鱉。見西峯恁麼告報。將謂離此別有生涯。亦是盲龜跛鱉。髙峯此三科。收盡一切衲子。作麼生出得此三科去。老僧今日設个方便。將拂子空中點一點云。祇者些兒。也有權。也有實。也有照。也有用。也有正。也有偏。也有賓。也有主。諸人若能一擔領荷。便是千里神駒。追風逐電去也。豈三科之所能收。諸人知麼。下座。

不虛上座入塔。上堂。東方佛西方佛。徹底窮源無一物。東方土西方土。艸鞋踏破無尋處。人人盡道有往生。生卽不生何不悟。守著不生亦太迷。禪人到此須自顧。泉州不虛老友。素修淨業。今日灰飛煙滅。藏身有地。諸人且道。是往生耶。非往生耶。亦生亦不生耶。非生非不生耶。咄。夜半烏龜飛上天。東邨王老謾商量。珍重。

一脈禪人爲本師誕日請。上堂。僧問。者个分明在目前。饑來喫飯困來眠。此外還有事也無。師云。未嘗無事。進云。更有何事。師云。眉毛蓋眼。僧禮拜。師乃云。今時人。但言饑來喫飯。困來打眠。千休萬歇。便爾承當。殊不知其中大有事在。老僧今日。不免爲渠指出。石牛長吐三春霧。木馬髙嘶午夜風。冬瓜架上吞北斗。扁擔門下笑虛空。此四句中。也有實。也有權。也有照。也有用。諸人還會麼。如其未會。不可便謂坦然無事去也。今日乃智光師耳順之辰。其徒一脈。特爲設齋。請老僧升座。老僧適來。因風叨呾。不及道祝壽一句。遂拈起拄杖云。且道。者上座年多少。卓一卓。下座。

覺林警心禪侄請。上堂。昔白樂天問鳥窠禪師云。如何是佛法大意。鳥窠云。諸惡莫作眾善奉行。樂天云。三歲孩兒。也解恁麼道。鳥窠云。三歲孩兒𨿽道得。八十老人行不得。鳥窠乃唐代髙僧。豈不能談玄說妙。遮蓋門戶。因甚卻如此。蓋此二語。言之則易。知之實難。而行之又難。何謂知之實難。諸惡莫作是誰莫作。眾善奉行是誰奉行。何者爲惡。何者爲善。此知莫說是人天種子。卽是諸佛慧命。不亦難乎。何謂行之又難。若論其極。惟佛一人。庶幾無愧。等覺以降。俱有慚徳。所以云。行之又難。近日有等人。行棒行喝。說玄說妙。自謂髙出三界。及至些小事到面前。要喝喝不開。要棒棒不去。要止止不得。妄情牽將去。要行行不得。幻境壓將來。祇得倒在三途隊裏。縱貪嗔癡過日。是知鳥窠此二語。眞千載之龜鑑。近代之藥石也。今日覺林警心老侄。特來鼓山設齋。請老僧升座。覺林𨿽不能開堂說法。亦能實心實行。化導一方。是覺林之說法久矣。覺林之說禪深矣。大眾不可不知。珍重。

淸流陳而慧兄弟請。上堂。參學之士。當以參禪爲貴。參禪之功。必以識病爲先。不識病則禪爲僞禪。禪旣僞則道爲外道。所以爭人競我。貪名逐利。爲今日之禪是也。如何是病。老僧開堂二十年來。逢人說心說性。說道說禪。說權說實。說照說用。並是無始劫來深重病根。未能破除。如何是禪。老僧前六月十三日。因曬書失跌。左足疼痛。困臥牀席。已周一月。未能痊愈。諸人猶來彊老僧說法。三三五五。擡到法堂。者个是老僧眞實禪。若識得老僧眞實禪。便識得老僧眞實病。識得老僧眞實病。便識得諸佛諸祖眞實禪。然更有个禪病俱忘一句。且待病愈日。爲諸人道破。

寧化謝爾賓居士請。上堂。僧問。洞山道。當時幾錯會先師意。敢問。如何是他不錯底。師云。澄潭不許蒼龍蟠。進云。曹山云。去亦不變易。祇如春生夏長秋收冬藏。作麼生道不變易。師云。亙古亙今。何曾變易。進云。云居云。頭頭上了。物物上明。只喚作了事人。終不是尊貴。如何是尊貴。師豎起拂子。僧禮拜歸位。師乃云。石門天外海風淸。浩蕩無涯法界深。九萬扶搖人不識。卻尋雁影小溪濱。東也錯。西也錯。些兒動著頭生角。前也莫。後也莫。卻似無繩還自縛。凡也非。聖也非。捉著虛空要剝皮。是也喝。非也喝。右軍愛鵝失卻鶴。老僧今日恁麼告報。𨿽是爲眾喫緊。也是畫蛇添足。添足且置。蛇卽今在什麼處。僧攛前作怕勢。師云。三級浪髙魚化龍。癡人猶戽夜塘水。卓拄杖。下座。

淸流王長公居士請。上堂。古徳云。轉山河大地歸自己則易。轉自己歸山河大地則難。古人恁麼說話。總是一己之私未忘。眼前影像未消。不知山河大地是个什麼。自己身心又是个什麼。況又於中分難分易。卻似較空花之濃淡。論兔角之短長。豈非大謬。諸人但向父母未生前。睜開正眼。如教中謂。一人發眞歸元。十方虛空悉皆銷隕。又安有山河大地自己身心哉。老僧今日不免依教申明。從權辯惑。聊打者个葛藤。若鼓山杜蠻禪則不然。也不論山河大地。也不論自己身心。也不論父母未生前。也不論父母已生後。卓拄杖云。但向者裏會取去。更有何事。會麼。釣船載到瀟湘岸。气噎無聊問白鷗。

髙開熙居士薦親請。上堂。今日乃髙開熙居士。爲其母林安人終七之辰。請老僧上堂。安人在日。篤修淨業。臨終坐化。了了分明。且囑其子到鼓山。請老僧上堂。爲發明往生見佛之旨。當斯時也。玉露橫江。金風透幙。丹桂飄香於前庭。金蟬發噪於晚樹。諸人且道。卽此是西方耶。非西方耶。若道是西方。錯認驢鞍橋作阿爺下頷。若道非西方。含元殿裏更覓長安。惟古人道个萬象之中獨露身一句。最親切。諸人若會得。卽見阿彌陀如來。橫身爲物。金沙寶地。昭然目前。林安人卽今在七寶池中。坐寶蓮花。成等正覺去也。如其未然。西方去此。十萬八千。珍重。

福城劉惟一居士請。上堂。老僧行年七十五。帶病來打鼓山鼓。癡癡逐逐不知休。笑倒庭前栢樹子。老僧曾憶。五十九歲。始在溫陵開堂。至今已經一十七年。說法不爲不久。歷主四剎。舌根拖地。說法不爲不多。今年旣衰憊。正好屏息深山。以待天年。豈可復向人前簸弄口鼓。玆又因劉居士苦屈老僧上堂。乃對諸大眾辭卻。此舉以後。不必復請。蓋此道離言說相。離文字相。言可以明道。亦可以晦道。可以載道。亦可以廢道。昔者維摩默然。文殊贊其眞入不二法門。須菩提巖中晏坐。帝釋便來散花。諸人當善會此意。不然。老僧更說一十七年。有何所益。會麼。啼得血流無用處。不如緘口過殘春。珍重。

師八十誕辰。當山大眾再請。上堂。把住虛空作一場。三十餘年特闡揚。五載深藏三寸舌。潦倒隨風更上堂。此一上堂。蓋爲家中眾兄弟。以老僧八十誕日請。老僧應个時節。然旣是家里人。正好說家裏話。自有宗門以來。諸師各因其性之所近。權巧建立。接一路機。惟曹洞則不然。言行必須相顧。理事必須圓融。智行必須並重。可以髙坐萬仞之上。可以深沈九淵之下。髙者不墮於奇險。卑者不墮於平實。乃千聖同遊之大道。行之萬世而無獘。非一時權巧所建立也。其始則必以知有爲入門。旣已知有。然後可施奉重之功。可造尊貴之位。可以翺遊於鳥道。可以混迹於類中。然形迹尙存。非爲至當。必須今時及盡。炭裏藏身。遊於無何有之鄕。然又不可滯於劫外。須知。石牛吐出三春霧。靈鵲不棲無影林。始可謂無功之功。今古無間。而曹洞之能事畢矣。老僧今日。爲諸兄弟。漏逗一番。也是憐兒不覺丑。貧子數家珍。諸兄弟還會麼。良久云。三千里外。逢人不得錯舉。卓拄杖下座。

心閒上人請。上堂。幻寄人間八十年。半生蹤迹白雲邊。不學達摩徒面壁。那師孔子斷韋編。人來慶壽壽何在。剎那生滅相非堅。才道無量還成量。描邈虛空自倒顚。大抵世事皆虛妄。慶弔相尋疾轉旋。不如絕去閒知解。把手同遊太古天。太古天最上禪。妙明體淨更何言。才著語言成染污。莫將心印亂流傳。舉拂子云。且道。是太古耶。今時耶。是有量耶。無量耶。喝一喝。下座。

雙峯靜主率眾請。上堂。昔洞山大師。於冬至日。喫果子次。垂一問云。有一物。上拄天下拄地。黑似漆。常在動用中。動用中收不得。且道。過在甚麼處。當時有个泰首座答云。過在動用中。洞山命侍者。掇退果卓。此一則公案。傳來將千載。批判者不少。會意者無人。若據老僧意。有一物。上拄天。是此物外有天。下拄地。是此物外有地。常在動用中。動用中收不得。則非動用中還收得麼。此問不過是洞山權巧建立。作个探竿影艸。若向此中求有過無過。也是胡餅裏討汁。虛空裏釘橛。今日老僧。打破千年營寨。點開萬古心胸。罪過彌天。尙容下座懺悔。久立。珍重。

諸山同眾護法請。上堂。今日乃福城內外諸山大徳。同林孔碩眾居士。以老僧八十誕日。特來設齋。請老僧再說無生之法。夫有法則有生。無生則無法。若說無生時。法法何曾法。今日老僧。略爲傍通一綫。一切凡夫。只是起於有生。一切聖賢。只是始於無生。此生與無生。實聖凡之大判。若要明此無生之旨。古人大有樣子。古論中云。諸法不自生。亦不從他生。不共不無因。是故說無生。古今諸師。多依此釋。若據老僧意。則不然。本無自。說甚自無生。本無他。說甚他無生。本無共。說甚共無生。本無無因。說甚無因無生。此所謂體本無生也。諸人還會此意麼。若會得。便可當下超出三界。永斷輪回。更無別法。珍重。

泉州開元寺大眾請。上堂。憶昔老僧年五十九歲。在泉州開元。始開堂。此後將娘生鼻孔扭捏。搖唇鼓舌。說黃道白。至於今日。年已八十。拙語流布。已至二十餘種。而開元諸兄弟。復來請老僧說法。將謂老僧有說不盡底法。今日方說麼。將謂老僧有不肯說底法。今日方說麼。殊不知。老僧一言半句。無不傾倉倒廩。更無其餘。又有何法可說。然旣到此。不可虛過。亦有一句子。分付大眾。昔達摩懸記云。此土眾生。明道者多。行道者少。後來古徳亦云。說得一丈。不如行得一尺。皆言說之固易。而行之甚難也。然老僧謂。𨿽能說能行。未免更有事在。必將謂。我獨能說。彼不能說。我獨能行。彼不能行。逢人譽己。則嬉然解頤。逢人謗己。則艴然變色。是皆人我之相未忘。是非之見未泯。𨿽說玄說妙。自謂超佛越祖。殊不知實閭閻俗漢中收。老僧反躬自省。負愧良多。所以血誠告報。諸兄弟。毋趂飛龍之口。勿墮跛鱉之羞。是爲老僧最後分付。大眾努力。珍重。

建州眾道友請。上堂。金風掠地生愁苦。世變滔滔不可阻。二十四年不柰何。只似當軒撾布鼓。布鼓如何能警人。舌根拖地有何補。八十翁翁入戲場。可憐兩袖郎當舞。而今折合更何言。也要叮嚀一句子。者一句子。作麼生道。今朝七月十五。這一句子。諸佛之所未說。諸祖之所未傳。百千佛法俱在里許。若更此外求奇。便是喚齊作魯。今日乃建州眾道友。以鄕情之舊。來爲老僧慶壽。請上堂。不免漏逗一場。𨿽然。若守一曲之見。而無域外之觀。西天大有人不肯在。

壽昌竺庵禪師請。上堂。今日乃壽昌竺庵禪師。遣心月上人等。來爲老僧慶壽。且請上堂。壽昌乃先師所建道場。不募外緣。不幹豪右。惟取給於犁鋤之下。居十年。而壽昌成。煥然爲一方法社之冠。至明鼎旣移。綠林蜂起。壽昌遂成灰燼。後有竺庵。毅然肯來。獨任其事。當其時。事勢有抵牾。人情有向背。竺庵乃能用柔用剛。任恩任怨。以成其事。至今八年。前後棟宇皆已略備。功固偉矣。但住持不是易事。古徳有云。住持必具仁智信勇廉五者。方成大器。老僧於萬曆間。徧訪諸名宿。惟雲棲大師及壽昌先師。可稱具五。老僧出世。勉行其三。尙缺其二。所以弄到今日。只成得个村裏師子。竺庵今爲住持。爲具五耶。爲缺二耶。爲國裏獅子耶。爲村裏師子耶。竺庵年富力彊。不可不勉。老僧於竺庵。有厚望焉。珍重。

寶善藻鑑長老請。上堂。寶善乃聞谷大師道場。大師去後。寥落無人。老僧力不能兼。委藻鑑長老主之。藻鑑乃能善繼其事。棟宇重新。禪衲輳集。道風大振。在延建邵汀四郡中。稱寶善爲第一叢林。余無能及者。今來鼓山。爲老僧慶壽。且請上堂。記得。三十年前在寶善。參聞谷大師。大師問予。如何是本法。予當時默然良久。大師曰。情知。在鬼窟裏作活計。予曰。大師作麼生。大師曰。不辭向汝道。祇恐不善聞。予曰。大師善說本法。卽禮拜。次有僧問。如何是寶善。寶大師展兩手。僧罔措。大師曰。汝不是辧寶波斯。少頃喫茶次。予曰。識得寶善寶。便識得本法。識得本法。則無法不識。大師曰。不可恁麼道。予曰。大師作麼生。大師曰。識得本法。則諸法。如生冤家相似。今因寶善來。此特舉出此兩則。機緣廣施大眾。以報大師法乳之恩。然老僧今日。事體又別。非獨不能說本法。且又不能知本法。難向人前誇劍術。惟同樵子和山歌。珍重。

定西奉化二上人同壽。寧慶元眾緇素閱大藏經。爲師祝壽。圓滿日請。上堂。鼓山重創以來。獨闕大藏。有泉州黃植三居士。發心印出。復得榕城內外諸居士。錦上鋪華。裝演成帙。又有壽寧秀生道友。同其法屬。化眾緇素。開演此藏。今得圓滿。請老僧上堂。唱个圓滿伽陀。老僧記得。昔有一婆子。送錢與起州。請轉藏經。趙州下禪牀。繞一匝云。轉藏經竟。婆子聞云。本請轉全藏。如何祇轉半藏。者婆子。具甚麼手眼。敢恁麼道。老僧看來。這婆子。見滯有無。情存向背。只成个世間俗婦。被趙州活埋。八百餘年。至今未起在。老僧今日。又作麼生轉。拈拄杖卓一卓云。大眾且道。是半藏是全藏。是圓滿是不圓滿。喝一喝。下座。

淨輝禪人請。上堂。老僧行年今八十。世間事事皆收拾。惟有說法未能除。費盡舌頭三寸力。今日乃淨輝上人。爲老僧慶壽。請上堂。不知淨輝。以何爲壽。老僧自己推窮。亦不見有壽。將以年月日時爲壽。此乃大化推遷。循環不窮。與老僧全沒交涉。若以精神血气爲壽。則年消月耗。日趨於盡。有何壽之可言。兩者旣不可言壽。將以何者爲壽。若謂人有金剛不壞之性可以言壽。不知此性。上至諸佛。下至蠢動。悉皆具足。豈獨老僧有之。且此性如虛空。無有成壞。無有長短。因世俗之壞。以得不壞之名。卽金剛不壞四字。亦是以世諦語言。裝點虛空。無有是處。禪和子。豈可被這般虛名假號所迷惑哉。禪和子。畢竟作麼生。虛空打破翻筋斗。一任人間論短長。

無一書記同弟張克一子聖謨請。上堂。黃金世界桂花香。風吹紅葉滿庭揚。手把金鍼須密縫。莫隨幻影自生狂。大功才轉鋤頭歇。到此方知入故鄕。入故鄕須轉步。雪屋迷人成自誤。金雞不住鳳凰臺。銀鶴飛上雲頭路。雲頭路上獨往還。始出故鄕舊門戶。今日乃無一書記。同其弟克一子聖謨。以四十年鄕梓之舊。特來爲老僧祝壽。請上堂。老僧不辭饒舌。然更須知盡十方無寸土。向甚麼處。道个他鄕故鄕。盡十方是故鄕。向甚麼處。說个入故鄕出故鄕。會麼。如或未會。更聽老僧一偈。道曠無涯何底止。虛空﹝打﹣丁﹢送﹞倒又扶起。舌頭無骨爲誰宣。不爲鄕情故如是。珍重。

付法爲霖首座。上堂。曾在壽昌橋上過。豈隨流俗漫生枝。一發欲存千聖脈。此心能有幾人知。潦倒殘年今八十。大事於玆方付伊。三十年中鹽醬事。古人有語不相欺。逆風把柁千鈞力。方能永定太平基。遂付衣拂。下座。

永覺和尙廣錄卷第三

永覺和尙廣錄卷第四

嗣法弟子道霈重編

小參

開元入院小參。山僧一介艸茅。半生擔板。三十年來。未曾向人前說一禪字。今日狹路相逢。不免出乖弄醜。若論佛法。本自無法。今日禪和佛法太多不見。古云。法法何曾法。又云。四十九年未曾說著一字。諸兄弟。莫因山僧說無法。便在虛空中。釘个橛子。若在虛空中。釘个橛子。則無法便成有法了也。今諸兄弟。且須守个本分。莫妄生擬議。如今有等人。祇弄虛頭。向古人公案上穿鑿。學頌。學拈。學答。話向人前。或喝。或棒。擎拳。豎指。從東過西。從西過東。拂袖便行。推倒禪牀。轉身作女人拜。打个筋斗出門去。此等𨿽是古人已用三昧。今日種種相襲。便成惡套了也。如何是佛法。所以山僧總不理他。蓋爲無許多閒气力也。大眾要佛法麼。山僧今夜將三世諸佛歷代祖師。一切諸法盡情。與諸兄弟說去好麼。良久云。燈籠跳出人前。卻說。和尙今日。開堂辛苦。珍重。

小參。徳山入門便棒。臨濟入門便喝。祕魔祇解擎叉。俱胝祇是豎指。今日山僧。拋下鼓山鼓。來掃紫雲云。將前絡索。老和尙縛作一捆。丟在洛陽橋下去也。且道。山僧有甚麼長處。良久云。莫莫。無事歸堂好。

除夜小參。古人云。臘月三十日。作麼生折合去。此語最爲利害。蓋爲諸人長年。祗在街頭巷尾。索殘唾過日。全非眞實。臘月三十日如何受用。得著此事。必須向自己本地風光上透出。始有受用。有等人。祇在公案上。穿鑿孰爲向上孰爲向下。孰爲全提孰爲半提。一一解了。卻又要學拈學頌。學上堂學小參。徒弟呈覽。師父塗攺。以此過日。謂之操宗。又有等人。祇在語言快便機鋒圓活上畱心。終日學問學答。驢唇馬舌。到處亂弄。又有等人。祇認著一个無名無相非有非無的境界。以爲極則。到處亂截亂掃。殊不知。此乃儱侗。眞如宗門中。更有千聖不傳的一路在。未可顢頇去也。又有等人。祇認著一个能見能聞處處具足的。執以爲眞。此正認奴作郎。顚倒知見。大抵此數等人。似个窮乞兒牽著个無尾巴猢猻。前村後店到處弄。弄來弄去。自謂渠生意好弄。到臘月三十日。鼓也打破了。猢猻也走去了。頓足搥胸。悔之何及。昔日北禪賢。烹露地白牛。與諸人分歲。未免將官物作私用。看來也好與拄杖三十。開元今夜。叢林初興。常住淡薄。舉箸向空中。畫一圈云。山僧祇將个糊餅。與諸人分歲。一任諸人餐采。若餐采得管取飽。欣欣地過了殘年。其或未然。這个糊餅。變成棘栗蓬。要吞吞不得。要吐吐不得。此乃諸人之咎。非山僧之咎也。

小參。叮嚀損君徳。無言眞有功。任從滄海變。終不與君通。𨿽然如是今日。按下雲頭。略通一綫。拈數珠曰。不得說是珠。不得說不是珠。不得當頭便喝。不得奪珠拋在地上。不得說放下著。不得拂袖歸堂。請各下語看。如下語相應。山僧拂子。當堂分付。非獨山僧。三世諸佛也不柰你何。試道看。眾默然。師曰。各請歸堂參看好。

上元小參。今夜上元節。不必山僧說。家家有花燈。處處懸明月。日月燈明佛徹底爲君泄鬧浩浩處。快承當暖烘烘地。休分別。𨿽然如是。更有密移一步的句。作麼生道。冷似日兮暖似鐵。

彌陀殿小參。此事不遠如人在空。如魚在水。出入進退。無不是。空順逆游泳。無不是水。祇爲見起情生。所以白雲萬里。昔日投子參翠微。問。如何是西來意。翠微但以目顧視。投子擬進語。微曰。更要第二杓惡水麼。投子便大悟。你看他這里還容得一點情見麼。後來投子住庵。雪峯往參。投子下禪牀立。峯佇思。被投子托出庵外。峯直得哭。你看他這里還容得一點情見麼。所以山僧今日。祇作死馬醫。教人離心意識參。透出个本有光明。不是鈍置。諸兄弟。蓋爲這个不是知解邊事也。僧問。如何是本有光明。師笑一聲。僧曰。未笑已前時如何。師云。汝未會在。

小參。千思萬慮不如休。千言萬語不如歇。不用捧出破砂盆。何須提起乾屎橛。𨿽然。也不可一向恁麼道。祇如甘露戒壇。跳入你眼睛裏。又作麼生袒膞和尙在你背後行。又說甚麼話。也須著些精彩。始得。

小參。但是禪衲。祇要除得四病。第一不得沿途覓唾。第二不得釘樁搖櫓。第三不得斬頭求活。第四不得頭上安頭。能離四病。自然天下太平。

小參。昔馬祖向大梅道。个卽心卽佛。好似个九轉靈丹。服之者。頓令凡身變爲仙骨。後來又道。个非心非佛。好似个金剛寶劍。當頭一揮。直要斷人命根。後來南泉又道。个不是心不是佛不是物。好似婆心太切。徹底相爲學人不必思量。千玄萬妙。且於此三轉語中透去。便可歸家穩坐。但是鼓山門下。則又不然。不飲君王宴。安問杏花村。還知麼。黑虎夜行頭戴雪。笑殺堂中老聖僧。

小參。曲如箭。直如鉤。小是海。大是漚。蚯蚓跳過東海。跛鱉飛上雲頭。參。

蔡司衡母二七請對靈。小參。樹頭霜占白。庭下月生寒。要明今日意。識取最初關。今日乃蔡母劉孺人二七之辰也。今秋餘過沙鎭。寓長芳僧捨。孺人屢爲法來。叩我百年時事。余爲說西方勝緣甚悉。閱數月而病。病數日而告終。世俗謂五十五年前。孺人之生也。五十五年後。孺人之死也。余謂。威音王以來。刻刻孺人生。無有不生時。刻刻孺人死。無有不死時。世人見其粗。而不見其精。見其顯。而不見其微。乃喚今日是二七。數水底之魚蹤。辧空中之鳥迹。豈不大可慨哉。然旣知常生常死底。更須知不生不死底。旣是常生常死底。作麼生是不生不死底。莫是惟其不生不死故。能常生常死麼。莫是惟其常生常死故。能不生不死麼。此乃教家極則。若我達摩門下。猶隔江在。今日且問。孺人化去。已經二七。卽今在甚麼處。安身立命。二七之前。四大無恙時。又在甚麼處。安身立命。五十五年前。未入胞胎時。又在甚麼處。安身立命。喝一喝云。个中若能明得這一喝。今日意最初關一時打翻了也。坐看靈柩成三昧。笑殺燈臺淚兩垂。

入堂小參。諸方有法說得。有公案商量得。有棒喝施設得。到老僧這里。卻是一味關門打睡。且道。還有爲人處也無。古人云。顧鑑嚬呻。曲爲中下。閉門打睡。接上上機。老僧今夜入堂。便是拖泥帶水。況爲諸人說長道短耶。然旣到此。也不免隨例喋喋一番。大抵學禪者。第一。不得鑿壁偸光。有等學人。專向古人公案上。穿鑿解說。以爲了。當殊不知。你𨿽說得滴水不漏。依舊是古人底。與諸人毫無干涉。第二。不得撥波求水。自謂。今日是迷。求他日悟。謂眼前萬境。以及內心意識。悉皆幻妄。卻要這里求見眞心。殊不知。卽妄說眞。已是鈍漢。況棄妄說眞耶。第三。不得空中釘橛。有等學人。於古人方便。執而不捨。以爲奇特。如臨濟三玄。洞山五位。雲門三句等。或癡守孤危。或偏墜平實。或貪向上。或好格外。此正是法執不忘。去道奚啻萬里。諸人若能離此三病。方是當家種艸。𨿽然。更有事在。昔馬祖云。自從胡亂後三十年。不曾少鹽醬。先和尙拈云。老僧自從胡亂後三十年。不曾有鹽醬。二大老分疆列界。名有爲人處在。老僧則又不然。老僧自從胡亂後三十年。祇管逢茶喫茶。逢飯喫飯。那管渠有鹽醬。無鹽醬。諸人若也會得。老僧有个破缽囊。兩手交付。其或未然。且向期中。再四參看好。

小參。直截根源。不存知解。當陽露出不費纖毫。若也眨起眉毛。早成蹉過。才落擬議。便隔千山。所以睦州見僧來。便掩門。魯祖見僧來。便面壁。可謂。眞實相爲。豈似我輩阿漉漉地。說三道四。問妙答玄。𨿽然。也須識得古人誵訛處始得。如魯祖面壁。羅山云。我當時若見。好與五火抄。何故爲渠解放。不解收。玄沙云。我當時若見。也好與五火抄。且道。與羅山意。是同是別。二大老。總是借西家燈。照東家壁。各具手眼。今日老僧簡點將來。好將三大老。各與五火抄。還知麼。橫身當宇宙。誰是出頭人。

小參。舉馬祖云。凡所見色。皆是見心。心不目心。因色故有。汝但隨時言說。卽事卽理。都無所礙。菩提道果。亦復如是。於心所生。卽名爲色。知色空故。生卽不生。若了此意。乃可隨時著衣喫飯。長養聖胎。任運過時。更有何事。師曰。馬祖好似一个老婆婆。嘔心嘔血與汝諸人說了也。但近日稍通文字者。俱云會得。及見僧問馬祖。如何是西來意。祖便打云。我若不打汝。諸方笑我在。諸人見此。俱云。這里卻難會。旣是這里會不得。因甚前面底會得。旣是這里會不得。前面會得底俱非也。或有云。我會也我會也。打處正是直指他底意。或云。打處祇是斷他解心。苦哉苦哉。馬祖正法眼。但恁麼流通去也。今日若有人問。如何是知色空故。生卽不生。老僧便打。諸人又作麼生商量。莫將閒學解。埋沒祖師心。

小參。舉懶安初參百丈。問曰。學人欲識佛。何者卽是。丈曰。大似騎牛覓牛。安曰。識得後如何。丈曰。如人騎牛到家。安曰。未審。始終如何保任。丈曰。如牧牛人執杖視之。莫令犯人苗稼。安自玆領旨。師曰。此一則公案。可見。古人之大全。大抵古人沈厚細密。大非今人之比。百丈是馬祖門下。親遭一喝。得大機者。其答安公之問。豈不能一喝一棒。卻云。如騎牛覓牛。及問識得後如何。便云。如人騎牛到家。夫旣到家。則千穩萬當。更有何事。卻又問云。始終如何保任。若是今人答這話便咄云。將謂汝是个人元來作這般見解。百丈卻不然。又云。如牧牛人執杖視之。莫令犯人苗稼。安從玆領旨。便養成一頭露地白牛。其不墜師訓如此。今人視之。可謂大不喞﹝口﹡畱﹞漢也。今日諸人說保任且置。還有識得牛者麼。牽出與老僧看。眾無語。師曰。莫道。古人不喞﹝口﹡畱﹞好。

小參。本分衲僧。自然寥廓。分別不生。迥異諸學。不問未生前。不管淸淨覺。菩提與涅盤。是甚破木杓。指毫末爲泰山。視滄海爲一勺。顚三倒四沒來繇。千聖聞之眉皺卻。因甚如此。祇緣迸斷黃金索。此土西方尋不著。

承天寺小參。今之承天。古之招慶也。第一代稜和尙。有一則公案。七百年來未了。招慶嘗云。萬象之中獨露身。諸仁者作麼生會。還是撥萬象。還是不撥萬象。若說撥萬象。渠又說萬象之中。若說不撥萬象。渠又說獨露身。旣不許說撥。又不許說不撥。畢竟作麼生說。莫祇喝一喝打一掌拂袖便行。以爲了當。須是有个眞實會處。若是仙陀客。舉頭便知尾。其或未然。且學稜和尙坐破七个蒲團去也。今人多道。不消用功。祇要放下。殊不知。你才起念放下。這一念。便放不下了也。或有云祇須直下承當。殊不知。你才起念承當。這一念。便隔千山了也。或有專學驢唇馬舌。問東答西。謂之不受人安排。不受人纏縛。以爲了當。殊不知。你才起此念。便自家安排。自家纏縛了也。蓋爲你才生一念。便有能有所。非妄而何。咦。鶴有九臯難翥翼。馬無千里謾追風。珍重。

興化菩提庵小參。若論這个處處全彰。祇如今日海風如雷。大地震動。已爲諸人說法竟。若能從此會去。何用叨呾。其或未然。須知。諸人本有之性。與諸佛無二。因甚諸佛成無上尊。而我等祇爲博地凡夫。蓋爲我等有妄識妄情故也。何謂妄識。於一切境上。起種種有無是非之見也。何謂妄情。於一切境上。起種種愛憎取捨之情也。繇有妄識。乃起妄情。繇有妄情。乃造妄業。造天業則生天。造人業則生人。造鬼業則生鬼。乃至造地獄業。則生地獄。無有不繇業而生者。生繇業生。造繇情造。情繇識起。諸人若能於一切境上。不生有無是非之見。則能於一切境上。不起愛憎取捨之情。斯人於聖凡位中。收不得。又豈有生死之可言哉。若有个漢聞恁麼道出來。推倒法座也。怪他不得如未穩在。且莫弄虛頭。山僧且教渠作死馬醫。但二六時中。發起勇猛堅固之心。看个話頭。念玆在玆。如貓捕鼠。如龍護珠。無一刻放下。日久月深。情窮理極。忽然磕著。管取通天徹地。古徳云。塵勞迥脫事非常。緊把繩頭做一場。不是一番寒徹骨。怎得梅花撲鼻香。

大道巖小參。山僧今晨。出圭峯過金雞橋。迆邐田野間。日午始到彌陀巖。齋後取道巢云。石壁天髙。捫蘿百折。寒泉天瀉。飛濺人衣。崎嶇數里。始達大道巖。至晚課後。與諸人相見。祇如恁麼來。還有佛法也無。若道無。諸人眼在什麼處。若道有。畢竟佛法在什麼處。咦。滿林桃李皆春色。爲問東君幾个知。

中秋小參。年年八月有中秋。此夜中秋更可愁。嶺上木雞禦月走。溪邊石犬吠難休。驚起東村王大姐。點燈牀下覓蹤由。捉得蝦蟆生兩翅。轉身飛去狀如鷗。諸仁者。莫彊求。鬼谷燒龜亡五兆。君平起數失雙籌。

小參。棒如雨點。喝似雷轟。朝打三千。暮打八百。古人如此爲人。豈不痛快。但是山僧。這里未肯挨門傍壁受古人雜毒在。若有客來。祇向他道。个五三九七。殺人刀活人劍。各自領取。

聞大師入塔。小參。玆當聞大師入塔之次。四來緇素。霧擁云屯。還有知聞大師住處者麼。莫是云鼻孔裏安禪。眉毛上﹝跳﹣兆﹢孛﹞跳麼。莫是云淸風度廊下。秋月轉檐前麼。莫是云依稀湘南。彷佛潭北麼。莫是云紅霞不離碧落。白日祇繞須彌麼。莫是云乾坤包不得。日月照難周麼。恁麼說話。似則也似。在則未在。驀豎起拳云。元來祇在老僧拳頭上。要與諸人相見。揮案一聲云。一音演說隨類各解。收拳云。忽化作出海金龍。直透靑霄去也。你諸人莫認驢鞍橋。作阿爺下頷。

結制日小參。諸兄弟今日。又逢結制。須知期有解結。功無始終。直要萬里一條鐵去。惟有本參死對頭在。尙不問悟與不悟。況其他乎。若夫古人言句。切不得妄生穿鑿。起心解會。爲這个法。不是你穿鑿得的。不是你解會得的。且不必舉出古人許多古怪機緣。祇如徳山道。汝但無心於事。無事於心。自然虛而靈。寂而妙。此四句盡情說破。更無隱諱。不難解會。但汝才說無心。便是有心了也。才說無事。早是有事了也。能虛麼。能寂麼。旣不虛寂。則𨿽通身是口。辧若懸河。總是生死岸頭。濁智流轉而已。所以上代諸祖。祇教你將通身膽力通身精神。全用在一句話頭上。看來看去。忽然爆地一聲。則身心世界。一旦平沈。千差萬別。一旦融通。七玄八妙。一旦消滅。那時更說甚麼。無事有事。無心有心。虛靈寂妙四字。直是無處安著。那管徳山老人喚來打折渠驢腰。其或未然。且莫亂統。九十日中。仔細參詳好。

曹侍禦夫人吳氏。百日請對靈。小參。小艇移來芳艸岸。流鶯啼破綠楊枝。昨宵又下催花雨。添得春光滿穆溪。不用達摩來面壁。何須諸佛露全機。若能腦後開雙眼。佛性因緣在此時。夫人向此中會也未。若會得時。便向南方無垢世界成佛去也。如或未會。老僧不免瞞夫人去。夫人六十年前。生在吳家。祇緣父精母血假合而有生。六十年後。卒於曹家。亦祇緣父精母血離散而有死。前之生者若實。則後安得有死。前之生者非生。則後之死者亦非死。所以生死止同幻化。絕不相干。汝自看。卽今歷歷孤明。能聽老僧說法者。還有生死也無。夫人更須知有道吾道底。昔道吾同漸源。到一家弔慰。漸源拊棺而問曰。生耶死耶道。吾曰。生也不道。死也不道。源曰。爲甚不道。吾曰。不道不道。源曰。若不與某甲道。打和尙去也。吾曰。打則任打。道則不道。夫人試看道。吾意在甚麼處。擊拂子曰。忽然打破閻浮夢。笑倒南無觀世音。

對靈示曹嘉魚居士。小參。嗚呼居士而遽往耶。居士之恬和恭儉宜壽。孝友仁厚宜壽。歸心眞乘。奉佛精虔亦宜壽。何得此促報。而遽往耶。以世俗之見觀之。固宜哀怨之不已。呼號而不平者也。苟能達受命之元由。酬業之深脈。則或延或促。或丰或嗇。非從天降。悉本自招。將何尢乎。是須知報從業致。業從識生。識從幻起。正如鏡中有影。待物而彰。水面生波。因風而動。迷者執鏡定有影。水定有波。而不知其本實非有。盡從幻起。若了此幻源。則非幻不滅者可識。識此非幻不滅。則幻可不除而自淨。於是爲生死乎。爲無生死乎。咄。居士倘能明此。則歷劫業因可從此識。無始習气可從此消。又何長年短算之可言哉。今承尊翁嚴命。對靈爲汝演說。汝其念之。

天寧寺小參。祖師云。至道無難。惟嫌揀擇。但莫憎愛。洞然明白。諸人若能於此直下領略。更有何事。如或未能。山僧打葛藤去。眾生所以汩沒生死。長劫冥冥。無有出期者。只爲你有个揀擇分別之心。有分別便有好醜。有好醜便有愛憎。有愛憎便有去取。有去取便有善惡。繇是善者上升。惡者下墜。報在天人。卽欲去善惡。而取無善無惡報。在二乘。所以終不能超生出死。只爲有分別之識。愛憎之情也。所以諸佛諸祖。教人直出輪回者。無有他術。惟要你泯此妄識妄情而已。若要泯此識情。須是要一步死工夫。古人工夫無定。總只爲渠一个。爲生死之心切急急忙忙。如作一件大不好事在。將露未露之間。展轉思惟。求个出路。亦如在狹小路頭。逢著一个生死冤家。直須棄命打出。日久月深。情忘識絕。心花頓開。逢緣遇境。而生死之心盡矣。後來人根器旣劣。偸心日重。𨿽說參話頭做工夫。而浮慕之心日分。爲道之念日澹。加之。狂慧競起。便爾隨俗流墮。師之所傳弟之所受。以口舌爲三昧。以偈頌爲正參。殊不知。你答話似趙州。偈頌過雪竇。總歸生死窟穴而已。所以古人云。老兄下語。卽老僧未能過。但未能脫生死耳。或又云。任你上堂也上得。小參也說得。拈也拈得。頌也頌得。祇是未在。何以故。莫將閒學解。埋沒祖師心。

王回庵小參。王回山上白雲塢。門外落花如紅雨。靑松翠竹各爭妍。紫燕黃鸝相共語。虛空逼塞盡春風。何須更說。雲門普斬斷雪峯鱉鼻蛇。倒騎玄沙白額虎。臨濟只是小廝兒。西河那有眞獅子。任渠百妙與千玄。到底看來只如此。何以故。甜瓜徹蒂甜。苦瓜連根苦。

莊屏庵小參。鬧藍早抽身。僻谷偏畱情。王回不厭深。今復到莊屏。豈爲耽獨樂。世衰道難行。靜處閒叉手。爲人不爲人。只如深山僻谷之中。作麼生是爲人一句。和煙拾橡栗帶月灌菠薐。珍重。

智者寺小參。婺州爲古聖垂迹之地。智者大師其一也。老僧今到婺州。首得瞻禮。憶昔大師。曾入澡瓶中趺坐。爲是廓瓶以容身。爲是縮身以就瓶。若作神通商量。錯認驢鞍橋。若不作神通商量。又作麼生商量。古人云。相逢不拈出。舉意便知有。今日老僧與諸人相逢了也。拈出了也。作麼生是知有底事。好向黑白未分前。看取。

普明寺小參。艸碧泉淸舊日山。牧牛人去未曾還。我來慣把泥牛牧。等閒笑破幾重關。昔日有个南泉。稱善牧者。曾云。自小牧一頭水牯牛。擬向溪西牧。未免犯國王水艸。擬向溪東牧。亦未免犯國王水艸。不如隨分納些些總不見得。看來卻似畫地爲牢。轉動不得。未爲好手。又有个懶安。稱善牧者。曾云。養得一頭水牯牛。變成个露地白牛。眼前孤迥迥地趂亦不去。看來卻似气窮力竭。驅遣不得。亦未爲好手。惟有普明禪師。原始要終。分爲十則。牧牛之義無遺矣。但老僧卻又不然。只牧得一頭折角泥牛。那管溪東溪西。不論山南山北。有時耕翻大地。有時觸破虛空。諸人還識也未。良久云。吽。

冬至晚小參。僧問。如何是無位眞人。師良久云。會麼。進云。恁麼則無出入也。師云。無亦不可得。進云。古人又道。面門出入何也。師云。指影只爲標眞。進云。如何又道。是什麼乾屎橛。師云。若無後語。何有臨濟。僧禮拜。師乃云。大易云。先王以至日閉關。商旅不行。此戒諸人妄動也。蓋本分大事。不容動著。動著些兒卽乖本色。所以成佛作祖。是頭上安頭。明心見性。是眼中著屑。大機大用。是體妙失宗。返本還源。是棄家外走。諸人莫見我如是說。便作無事無心會。若作無事無心會。也是陰山鬼窟裏坐。縱饒你不恁麼。也是蟭蟟𨿽脫殼。未免抱寒枝。老僧已是滿盤托出。與諸人了也。若更凝眸。不勞相見。

小參。生從何來。空裏片雲莫亂猜。死從何去。滿眼空花落甚處。休言。昔日與今朝。莫計生滅並常住。昔人苦口曾垂示。有無恰如藤倚樹。樹倒藤枯更浪尋。一笑分明重指注。重指注。畢竟一句歸何處咄。

爲葉子暄居士對靈小參。福唐葉子暄居士。以妙齡慧質。遽爾云亡。宗族鄰里。皆共惜之。老僧卻謂。居士實未嘗亡。祇於今一靈眞性。惺惺不昧。來聽老僧說法者。還有存亡也無。此旣無存亡。則從前一切生死。皆如夢幻泡影。無有眞實。蓋此幻妄。原從心境而得。心本無心。因境而有。境本無境。因心而現。心境交妄造成幻業。旣有幻業。汲引生死。今但能知此生死之妄。則諸佛涅盤。實不出此。遂舉拂子云。子暄居士惺惺著。但能於此會得。則不必言妄。亦不必言不妄。不必言亡。亦不必言不亡。不必言知。亦不必言不知。三世諸佛。一切妙法。盡在此中。徹透根源去也。老僧葛藤不少。居士。珍重。

小參。舉龐公問馬祖云。不與萬法爲侶者。是什麼人。祖云。待汝一口吸盡西江水。卽向汝道。公便悟去。後艸堂淸拈云。若恁麼道。魚龍瑕蠏。向什處安著。今日鼓山諸人。各代馬祖。轉一語看。一僧云。隨聲便喝。一僧云。艸堂合喫老僧手裏棒。一僧云。待汝一口吸盡西江水。卽向汝道。一僧云。喚什麼作魚龍蝦蠏。一僧云。恁麼卽水生也。師云。諸人各能爲馬祖出气。可謂。同坑無異土。但祇是扶彊不扶弱。據老僧看來。馬祖語不妨痛快易會。但是應機合節。亦祇得八成。後廣嚴澤別馬祖云。城中靑史樓。云外髙峯塔。廣嚴合喚來。與馬祖洗腳。諸人還有道。得十成者麼。請各道看。一僧背師前叉手而立云。請和尙鑑。師云。好與七藤條。一僧云。萬象之中獨露身。師云。的當甚的當。但是借照鄰家。一僧云。今日事繁。不能爲汝說。師云。親切甚親切。但恐相習成風。一僧云。天不能蓋。地不能載。師云。錯亦不錯。但無大人作略。一僧但向師前挺身而立。師云。非卽不非。是卽未是。一僧曰。咄。說什麼與不與。師云。似也似。但可惜許。一僧云。某甲但扭住問他。你是阿誰。師云。他便劈面一掌。你又作麼生。一僧云。靈源洞口石將軍。師云。你到做得廣嚴弟子。一僧云。不識。師云。不識又不識个什麼。一僧云。某甲今日。滿口道不出。師云。且放汝三十棒。師復云。今日諸人各具一知半解。下語各有來由。但淺深不一。多難出得古人蹊徑耳。十成語。且待他日。下座。

爲太史陳仲謀居士。及夫人李氏對靈。一切眾生。沈溺生死海中。頭出頭沒。無有出期。其始只因一念之迷。以至於此。所以起貪嗔癡。發身口意。四生六道。輪回不息故。世尊於金剛會上。末後叮嚀說偈云。一切有爲法。如夢幻泡影。如露亦如電。應作如是觀。能如是觀。卽是成佛之初門。出生死之要道也。今日子嘉居士。爲先太史陳公。及夫人李氏禮懺。屈山僧到此。不免向葛藤窠裏。與渠相見。舉拂子云。聻。無量生死百千業債。但向此中脫去。咄。

爲優婆夷林氏對靈。生死從來本寂。佛法一切現成。爭柰後人不守本分。曲爲來機。施出種種三昧。也總明者个事。若到鼓山門下。卻又不然。道吾笏祕魔叉總請放下。徳山棒臨濟喝。到此都休。今日老僧。爲優婆夷林氏對靈。又說个什麼。如人夏則搖扇。冬則附鑪。寒則添衣。饑則進食。者裏便是少林心髓。曹溪血脈。若能會得。方知生死從來本寂。佛法一切現成。眾生成佛。其來舊矣。會麼。珍重。

爲宗見監院對靈。宗見上座。生平以戒月嚴身。悲花接物。在樟湖固爲一方知識。在石鼓亦爲一眾綱維。一旦拂袖歸西。灰飛煙滅。將就窣堵。諸法眷屈老僧到此。爲渠說个最後祖餞。夫人有身。總由虛妄因緣所成。不由你差排。不由你管攝。你要念念常存。他要念念速滅。挨到臘月三十日。一場戲劇已完。須要求个非生非滅眞歸休處。如何是眞歸休處。莫是離生滅而求不生不滅麼。斯人未見道源。莫是卽生滅而求不生不滅麼。斯人亦未見道源。畢竟作麼生卽是。舉拂子云。見則便見。會則便會。說什麼生滅不生滅。又說什麼卽生滅離生滅。宗見上座會也未。山中梅樹花開徧。幾个能聞一段香。

爲秀生上座對靈。秀生上座。秉志堅貞。律身淸苦。似鐵骨之淩空。若天花之不染。三十年守一破茅蓬。念念專歸淨邦。步步腳踏實地去。冬十月臥疾。至臘月十七日。念佛坐化。頂門如炙。其生西之驗明矣。可謂。僧中翹楚。世外珪璋。今乃終七之期。其徒等問等宣請老僧。爲渠對靈說法。老僧更有何說。不是當風點燭。便是醉後添杯。何以故。全身已坐黃金剎。安用疎山臘月蓮。

小參。古云。叮嚀損君徳。無言眞有功。任從滄海變。終不與君通。昔山僧在壽昌日。僧問老人參廩山。得何指示。老人云。實無指示。山僧曰。若無指示。這片香因甚燒向廩山去。老人云。若有指示。這片香不燒向廩山去也。因言。我在廩山時。先師絕口。不提宗門事。一日因與兄弟。論金剛經義甚快。先師笑曰。宗眼不明。非爲究竟。我聞著茫然自失。乃請問。如何是宗眼。先師拂衣而起。後因到郡城。訪羅近溪先生於從姑山。始見五燈會元。句句如攔路虎歸。請得一部。日夕披玩。每以疑義請益先師。但云我實不知。汝自看取。一日因見僧問興善寬。曰。如何是道。寬曰。大好。山不覺豁然。後千七百則。無少滯礙。乃入方丈。通所悟。先師曰。悟卽不無。卻要受用得著始得。不然恐祇是个汞銀禪也。我後辭先師隱峨峯。一夕山境大喧。不覺驚動。因憶先師之言。乃曰。小境尙動。況生死乎。卽點燈。信手抽會元一卷來看。正值珪禪師爲嶽神受戒章。廓然無畏。而生死之心始盡矣。所以我這片香燒向廩山去。祇重他一个無指示。若當時爲我阿漉漉地說來。豈有今日也。此意非獨廩山。山僧當日見壽昌。有所請問。和尙但云。我不如你。一日問如何是淸淨光明身。和尙振衣而立。山僧曰。祇此更別有。和尙拂衣便行。山僧忽有省。乃入方丈。禮三拜。未及啟口。和尙舉杖打三下曰。向後不得艸艸。諸兄弟看。這兩个老人果有何法示人。然此便是第一等相爲也。葛藤且止。祇如今日恁麼舉。是叮嚀是無言。是通是未通。咦。莫將閒學解。埋沒祖師心。

永覺和尙廣錄卷第四

永覺和尙廣錄卷第五

嗣法弟子道霈重編

普說上

諸山請普說。近日世風薄惡。祖道荒蕪。諸禪人邪風入骨。魔毒纏心。爭弄口鼓。全無實得。爲師者。若曲從時好。祇圖門庭熱鬧。卻似捄燃增燥。援溺加濡。非徒無益。反滋其惡。所以山僧。半生並不道一禪字。至住鼓山三載。甘同寒蟬。深緘石口。一任法堂前艸深一丈。三門外荊棘參天。撫己而觀。了無慚色。今年六十。破衲虛舟。任風飄蕩。流到苕溪岸畔。事不獲已。卻來與諸兄弟相見。拈拄杖卓一卓云。會麼。若也會得。山僧當下座。領維那三十痛棒。如若未會。山僧叨叨呾呾去也。若論此事。不涉唇齒。所以古人云。承言者喪。滯句者迷。超佛越祖。猶落階級。雷轟電閃。尙墮聲容。任你玄中更玄。妙中更妙。總在這邊。未到彼岸。必須威音那畔回頭。空劫已前轉身。然後可入廛垂手。顯出大機大用。如信手撒水銀。珠珠皆圓。亦如月映千江。江江有月。但隨家丰儉。作用不同。所以有五宗之別。如臨濟單貴直捷痛快。曹洞單貴綿密安詳。潙仰則暗機圓合。法眼則一切現成。雲門則髙古曠險。𨿽有五宗差別。實無二道。譬如同一味水。羣器盛之。各各不同。諸兄弟說此羣器之水。還有優劣否。又如三人捉賊。一人賞以飲食。勸諭其歸。一人痛杖一番。方釋之。一人也不賞。也不杖。卽解縛放他去。諸兄弟。說此三人捉賊。還有優劣否。余宗且置。祇如曹洞一宗。今日欲振起。他莫要識得五位君臣麼。莫要識得五位王子麼。莫要識得曹山三墮四禁麼。若如此欲振起曹洞宗。卻似挑一擔臭糞。向門前過。有甚麼共語處。必須要向靑原垂足處認取。洞山睹影處認取。昔有僧問洞山。如何是沙門行。山云。頭長三尺。頸長二寸。山令侍者。將此語問三聖。三聖向侍者手中。搯一搯。諸人須向這里認取。又一日夜參無燈。有僧問答罷。山令侍者點燈來。及點燈來。山云。取三兩粉與這僧。其僧拂袖而去。後有省出資打齋供眾住三年。一日來辭洞山。山曰。善爲。雪峯在傍問。此僧去幾時復來。山云。他此去不解再來。其僧向衣缽下坐化。雪峯報山。山云。猶較老僧三生在。諸人須向這里認取。又洞山三十年。土地神覓渠不見。云居膺時住寺。後經旬不過堂。山詢之。膺云。自有天神送食。山呵之爲說破。天神遂不復來。諸人須向這里認取。若於此等處。一一倜儻分明。還振起得曹洞宗麼。猶未猶未。必須重加陶煉。使心心無處所步步無影迹。於此相續無間。方合主中主也。諸兄弟若未到這般田地。必須依樣畫貓兒去。古人一則無義味話。如金剛山。無你鉆研處。如猛火聚。無你覷向處。旣無鉆研處。無覷向處。便是諸人斷命根處。若於此處撚得。破三世諸佛也。無撈摸處。況閻羅老子耶。如或未能。未免在閻羅鐵棒下過。諸君大須仔細。必須將前習气是非恩愛人我。一切坐斷。將通身精神通身力量。全用在一句話頭上。不管十年二十年三十年。並力做去。此事亦非難。祇在人眉睫前。會則便會。其有不會。者多爲自生知解。便成千里之隔。若辦肯心。直下探取。決無難事。有等魔風。不做工夫。祇習學古人言句。搖唇鼓舌。慣弄虛頭。假妝模樣。自表剛彊。人我益髙。是非亦熾。比之俗人。猶爲不謹。此等永當墮無間獄。無有出期者也。又有等稱做工夫者。單論話頭淺深。謂參得某公案了。又要參某公案。某公案參得。某公案參不得。緣渠看見古人。或在此公案上有省。在彼公案上過不得。便謗公案有淺深。殊不知過祇在人緣。渠於一則公案上。不能一腳踏到底。所以說這里通得。別處通不得。殊不知別處通不得。則這里通得底。亦不是了也。其實趙州無。一歸何處。庭前栢樹子。麻三斤。乾屎橛。竹篦子。祕魔叉。睡中主。一通俱通。豈有差別。若於此等處。作差別知見者。總是門外俗漢而已。又有等稱做工夫者。但於塵勞暫息處。得少光影處。便稱悟道。更有古人言句透不去處。便逐一思惟注解。殊不知。這思惟注解底。便是火枷芒繩了也。又有等於公案上。驀有悟入。但悟迹不除。知見未消。𨿽於古人公案。一一透得。卻自己受用不得。所以爲山百仞。功虧一簣。可勝惜哉。諸人若要發明此事。必須全身放下。老實眞參。直到古人田地。若有纖毫知見可說。總爲魔罥而已。山僧今日。因風舉火。叨呾一番。拖泥帶水。罪過不小。作麼生是眞寂本分家風。拈拄杖云。五宗踏破無蹤迹。毗盧頂上別翻身。卓一卓。下座。

授戒普說。諸仁者不辭跋涉。遠來下剎。乞受戒法。須知。云何爲戒。戒云何受。諸人將以壇場爲戒耶。問淸淨爲戒耶。三說羯磨爲戒耶。和尙阿闍黎爲戒耶。教威儀著袈裟。乞食正命爲戒耶。若將此爲戒。則盡屬生滅。終歸有漏。安得名爲究竟尸羅。昔佛曰孝名爲戒。諸人將以孝爲戒耶。夫孝者順也。順者順何。又以何爲順。孝之實未明。安能識戒也。又曰。攝心名戒。諸人將以攝心爲戒耶。夫心是何物而可攝。攝又是何物而可攝心。水不洗水。金不博金。則攝心之義何歸。又六祖云。本性無非自性戒。諸人將以本性。無非爲戒耶。六祖此語。可謂。喫緊爲人。直捷指出。然亦未免尙帶枝葉。良以。非因是立。是由非生。旣本性無非。將以何者爲是。旣本性無是。將以何者爲非。而言不非。若學人滯於言句之下。是非之見未泯。則此戒尙隔千山。須得是非情盡。靈光獨露。則所謂戒者。已爲魚游水中。人在空中。無你受處。無你背處。無你持處。無你犯處。搭衣展缽。盡是金剛道場布薩羯磨。孰非毗盧境界。諭如神龍入海。何妨出沒波濤。所以髙沙彌云。長安𨿽鬧。我國晏然。良有以也。如若未能到此。切莫妄相仿效。且據渠見處。祇得一橛。正如偃鼠飲河。但能自滿其量。若是个沒量大人。作略自異。𨿽一塵不立。不妨世界橫吞。𨿽腳踏毗盧。正好通身泥水。昔六祖。於黃梅會中。親受衣缽。厥後猶於嶺南法性寺。稟受智光律師滿分淨戒。豈可謂。我國晏然。竟不須受也。蓋此戒。始自凡夫。終至成佛中間無一時無一事可離此戒。又過去未來現在諸佛。並無一人不從此戒而得菩提者。是知。此爲聖凡共由之要戶。今古共涉之通津。捨此非特進道末由。亦乃喪失慧命。正如臨陣者。必須鎧甲。弗得則離免鋒鏑。亦如渡海者。必須巨筏。弗得則必遭淪沒。所以我佛世尊。始坐金剛道場。卽說波羅提木叉。於菩提樹下。卽爲賈客二人。說二歸之法。次鹿苑爲耶捨父。說三歸五戒之法。至羅睺羅出家。說沙彌十戒之法。後爲舍利弗請。遂因事制。立比丘比丘尼諸具足戒之法。凡依之而修者。三業旣淨。則心不妄緣。心不妄緣。則定從此入。慧從此發。𨿽周旋折旋。中規中矩。而徹底無依。全身灑落。是爲法門之柱石。後學之典刑也。有等狂妄之徒。輕剽圓頓之糟粕。習成豁達之邪空。便謂。我親見衲僧巴鼻。穿過佛祖髑髏。或胡喝亂棒。或指馬呼牛。如發癇病相似。及夷考其行。則恣心所欲。恣身所行。毫無忌憚。乃謂。我得無礙大解脫門。殊不知。左之右之。一一並成魔業。舉足下足。在在總陷泥犂。諸人如食肉。不異食蔬。方可食肉。飲酒不異飲水。方可飲酒。見寶女不異木偶。方可行淫。若也見有美惡。則境未亡。情存欣厭。則心未空。心境對立。何所不有。將見鐵城銅柱。罔不熾然。劍樹刀山。何能無礙。經所謂。大妄語成。墮無間獄。千佛出世。不能垂救者也。有等悠悠之輩。𨿽曰受戒。但取受戒之名。全無受戒之實。隨羣逐隊。苟簡登壇拜跪。尙言不堪。精神何由感格。是以受戒者多。得戒者少。至於受戒之後。便爾荏苒度日。或營俗緣。或耽世樂。所受戒法。並不肯請問明師。勤翻貝葉。云何爲戒法。云何爲戒體。云何爲戒行。率皆懵然。鹵莽一生。與未受戒者何異。諸人旣發心來此。切莫懈怠。未蒙得戒之益。反招瀆法之愆咎。將安歸誠。當於未受戒前。頓斷諸緣。端心修懺。若得罪根枯滅。方爲受戒良器。至於臨受之際。務在發勇猛心。直趣無上菩提。發廣大心願。攝三有眾生。懇切翹勤。如希重寶。仰承聖法。心無異緣。則於三羯磨中。自然感發無作戒體。旣得此體。便爲法身種子。直至菩提。永無喪失。如食金剛。終不銷滅。可爲諭也。受戒之後。便當親近明師。習學戒相。審明持犯。或開或遮。各有攸宜。習之旣久。自能人忘於法。法忘於人。四威儀內常冥。妙戒任運不犯。如順風張帆。速達薩婆若海。廣化眾生。報佛恩徳。是爲出家勝丈夫之事也。大眾。珍重。

溥夫人請普說。世道交喪。天地冥晦。鬥爭堅固之秋。魔羅競起之日。老僧祇得叉手當胸。退身三步。惟將一嘿。仰報洪恩。諸人若能於此見得。便是老僧建大法幢。吹大法螺。擊大法鼓。震動大千去也。怎柰夫人不肯相信。仍來請老僧演法。今日祇得向平地上。打个觔斗。與大眾。結般若緣。若是眞寂禪。決無奇特。如適來僧問。世尊拈花示眾。和尙又作麼生。老僧舉起拂子。僧云。祇此更別有。老僧放下拂子。諸人若於此領得。則百千三昧。無量妙義。皆於此中。徹透根源去也。所以迦葉才爾微笑。世尊便云。我有正法眼藏涅盤妙心。付與摩訶迦葉。嗟嗟。後代人心不古。伎倆愈增。卻喚作世尊不說說。迦葉不聞聞。隔一重了也。更云。動容揚古路。不墮悄然機。又隔一重了也。況分向上向下。分權分實。分照分用。分三玄五位。不白雲萬里哉。祇如老僧適來舉起拂子。諸人便向舉起處擬議。放下拂子。諸人又向放下處擬議。正是隔山取火。如何構得。近來禪和獘風。大抵如是。所以將古人緊要處。悉皆錯過。如昔日有一女子。在佛邊入定。文殊盡其神力。不能出定。罔明彈指。女子卽從定出。文殊是七佛之師。因甚出不得。罔明因甚又出得。此公案近日禪和。錯會不少。但云。文殊智有所困。罔明乃以無心而通。或云。冤有頭債有主。若恁麼會。祇作得个座主奴去。又有个淩行婆。到浮杯處。問云。盡力道不得底句。分付阿誰。杯云。浮杯無剩語。婆云。未到浮杯。不妨疑著。杯云。別有長處。不妨拈出。婆斂手哭云。蒼天中更添冤苦。杯不語。婆云。語不知偏正。理不識倒邪。爲人卽禍生。杯又不語。此公案近日禪和。多謂浮杯便好將婆打出。怎柰渠無大機大用。故受婆撞突一場。全不知婆如神龍。杯如巨海。龍𨿽出沒波濤遊戲自在。總不出巨海之中。又有一婆子。遣人送錢。到趙州處。請轉藏經。趙州下禪牀。繞一匝云。轉藏經竟。婆聞云。本請轉全藏。因甚祇轉半藏。近日杜撰長老。卻於趙州求過謂。趙州祇合默然良久云。轉藏經竟。又有代趙州答後語者謂。合將傳語人劈頭便打。似此見識。何曾夢見。趙州婆子來。不知這公案。好似一片月餅。兩人共擡去也。此等舊時臭爛葛藤。且止。祇如老僧。前日緊閉口縫。今日復開兩片皮。諸人且道。前日不說底是。今日說底是。若道說底是。枉殺維摩乃金粟後身。若道不說底。是枉殺文殊乃七佛祖師。有人見恁麼道。便云。這个不在語默上。我且問。渠不在語默上。畢竟在甚麼處。畢竟如何是離語默底事。有等噇酒糟漢。便來擎拳豎指。下喝行棒。此輩正好分付在東園裏運糞。若眞寂禪。未夢見在。咦。賣扇老婆手遮日。笑殺匋街趙七郎。

除夜普說。四時八節循環過。挨到今宵歲已窮。簡點一年成底事。卻如夢幻一場空。諸仁者當此臘月三十日到來。試各自簡點看。此一年三百六十日中。不耕而食。不織而衣。享檀信之膏脂。飲行人之汗血。畢竟作麼生消受。又一年三百六十日中。親師取友。問道參禪。探諸佛之教言。窮祖師之命脈。畢竟有何進益。又一年三百六十日中。歲變月遷。時移刻減。光陰迅速。剎那不住。旣無駐顏妙藥。又無換骨靈丹。畢竟作麼生。得不蹉跎光陰去。此事且置。祇如大限到來。四大分離。識神無主。前路茫茫。冤業相牽。到此之際。生前勢力。靠不得了也。師友眷屬。替不得了也。金銀珍寶。用不得了也。田園產業。恃不得了也。文章學問。顯不得了也。智謀機械。使不得了也。且道。作麼生得擺脫去。莫是齋得幾員僧。拜得幾拜佛。可脫生死麼。莫是持得一卷經。持得一个咒。可脫生死麼。莫是講得三經五論。如瓶瀉水。可脫生死麼。莫是將祖師公案。逐一商量。如何拈。如何頌。可脫生死麼。祇如拈頌一節。近日學人。互相仿效。將達摩門風掃地滅盡。如玄沙道。諦當甚諦當。敢保老兄未徹在。莫是惑亂天下人麼。且喜沒交涉。如徳山低頭歸方丈。巖頭道。大小徳山。不會末後句。莫是巖頭智過於師麼。且喜沒交涉。如巖頭道。我與雪峯同條生。不與雪峯同條死。莫是悟體則同。發用則別麼。且喜沒交涉。如楊岐道。三腳驢兒弄蹄行。莫是格外拈來。超言思之表麼。且喜沒交涉。如首山道。新婦騎驢阿家牽。莫是顚顚倒倒。越本常之理麼。且喜沒交涉。如進山主道。這个監院房。那个典座房。莫是當央直指麼。且喜沒交涉。如洞山道麻三斤。莫是問在劫外。答在今時麼。且喜沒交涉。諸人若但如此穿鑿。號曰宗師。管取入地獄如箭射。且勿論他商量錯謬。卽於本分中。實有見處。三千七百則。臭爛葛藤。一一穿過。無毫髮可疑。要也脫不得生死。何以故。以渠如夾冰之魚。𨿽是渾身在水。怎柰轉動不得。又如司庫之吏。𨿽然出入珍寶一一分明。怎柰非渠所有。所以衲僧家。必使釋迦在我背後立。達摩在我腳下行。方有擺脫分。此是衲僧。有始有終一大關節處。更有个不落。始終一句作麼生道。木牛吞卻鐵昆侖。驚倒門前石敢當。珍重。

寶善受戒普說。老僧昔年在寶善庵中。受聞谷大師委曲一場。將个雲棲戒本。子相付。今年復到寶善。四方大眾。尋腥逐臭來。請老僧說戒。將謂老僧有戒。與諸人說耶。不知此戒。不是老僧底。亦不是聞大師底。亦不是雲棲老人底。亦不是南山律師底。乃至亦不是釋迦牟尼佛底。祇是諸人自心本具底。所以六祖大師云。本性無非自性戒。今老僧年老。不能與諸人逐一詳細說得。但省煩與諸人說去。如何是五戒。梅花鬥雪開。如何是沙彌戒。石筍破蒼苔。如何是比丘戒。寒河連底凍。如何是菩薩戒。膏雨足霶﹝雨／沱﹞。諸人若會得此四句。當下頓得無作戒體。永成金剛種子。直至菩提樹下。無有差池。大眾還會麼。如其未會。老僧不免再垂方便。老僧昔年在眞寂院中說戒。曾垂三問。第一問。戒必師師相授。請問。威音王從何人受戒。若識得此一問。便明最初一句。亦明末後一關。百千諸佛。百千戒法。盡從腳跟下流出。第二問。梵网經云。戒光從口出。非靑黃赤白。請問。畢竟作何色。若識得此一問。則一切聲色塵中。並可橫身直過。無有些毫過患。第三問。經云。破戒比丘。不入地獄。旣是破戒比丘。因甚不入地獄。若識得此一問。則淫坊酒肆。隨處自在。手把豬頭。口誦淨戒。諸人還會麼。如又不會。老僧瞞諸人去也。吾人本性。無善無惡。無持無犯。祇爲無明忽起因而境界妄現。境界旣現。則有好醜。旣有好醜。則有愛憎。旣有愛憎。則有去取。至於有去取。則有罪福。有果報。六道循環。如汲井輪。無有斷絕。諸佛湣之。首爲說戒。所以止其妄情。不爲妄境所惑而已。能守此戒。則妄情不橫流。妄境不惑亂。旣妄情不橫流。妄境不惑亂。則定可成。慧可發。定慧雙嚴。成無上道。是知皆肇始於戒故。戒者如行百里者。乃是最初一步。此步若差。必無能到之日。亦如造百尺髙樓者。乃是先築其基。此基不固。必無成樓之日。又如善采畫者。乃是先有素地。若素地不成。必無能畫之理。所以修行者。必首重戒法。今來求授。切莫苟簡登壇隨羣逐隊。跪得一炷香。便云。我已受戒了也。若恁麼受戒。有何利益。旣無受戒之益。反招瀆法之愆。又不若在家穩坐爲勝也。若要受戒者。必先要發个最上心。何謂最上心。須是不爲求人天而受戒。亦不爲求聲聞緣覺而受戒。亦不爲求權乘諸位菩薩而受戒。須是直求無上菩提而受戒。又要發个最大心。何謂最大心。須是不爲自己而受戒。不爲眷屬而受戒。須是要度一切含靈。皆成佛道而受戒。若具二種心。眞誠懇切。自然感得無作戒體。如食金剛。終不消滅。直至成佛。決非虛語。𨿽然。如是。老僧更有最後一句。叮嚀。諸人在家爲客易。出路作商難。珍重。

薦大中丞邵公劍津居士。普說。恁麼去也恁麼來。幻影浮光不用猜。昔年諸葛成何事。亦似殘花點翠苔。今日邵練要居士。爲薦先考大中丞劍津居士。命老僧冒登此座。諸仁者還識得劍津居士麼。三十年前。好讀書。善屬文者。此劍津居士也。二十年前。鼓逸翮於秋風。奪頭角於春浪者。此劍津居士也。二十年中。佩金章紫綬。歷中外諸任者。此劍津居士也。至於巡撫全蜀。提數十萬之兵。禦數十萬之寇者。亦此劍津居士也。一旦勢與願違。君恩未報。決志長往。前路茫茫者。亦此劍津居士也。由今日而觀前日。則前日皆虛。由前日而觀今日。則今日豈實。故知。生乃幻生。死乃幻死。然生死皆幻者。何故以一切生死。不出於境緣身心四者。此四者俱無有實。境緣何以非實。以待身心故。若無身心。安有境緣。身心何以非實。以待境緣故。若無境緣。何有身心。若知四者非實。則所謂無生無死者可識矣。大眾會麼。如或未會。老僧不免再饒舌一番。汝等試思。三十年前。好讀書善屬文的。是个甚麼。二十年前鼓逸翮於秋風。奮頭角於春浪的。又是个甚麼。二十年中佩金章紫綬。歷中外諸任的。又是个甚麼。至於巡撫全蜀。提數十萬之兵。禦數十萬之寇的。又是个甚麼。若於此會得。則無榮無辱。無窮無達。無生無死。亦無無生死。始是劍津居士立地處。大眾還知麼。豎拂子云。卽今劍津居士。在老僧拂子頭上。放光動地。說摩訶般若波羅蜜法。普令大眾當下。離一切業障報障。煩惱障。然後往南方無垢世界。現三十二相八十種好。圓滿無上菩提去也。𨿽然。尙不是衲衣下事。如何是衲衣下事。日本國裏金獅子。昨夜無端嘯一聲。驚起白龍江上躍。淋雨千山未肯晴。會麼。久立。珍重。

臘八日普說。昔日雪山老人。於臈月八日明星出時。忽然看破。無些子事。卻被人喚作悟道成佛。及至盡力舉揚。只拈得一枝金色缽羅花。後來四七二三。承虛接響。隨邪逐惡。一印印定。總是同坑無異土。凡有指示。皆如渾金璞玉。絕無奇巧。怎柰人心不古。宗風日變。由是門庭各立。穿鑿百端。𨿽金亦昔時之金。玉亦昔時之玉。而琢玉成器。鑄金成像。尖巧艷麗。反似遠勝古人。而淳厖渾厚之意。則索然無存矣。今日老僧。這里也不用行喝行棒也。不用玄提玄唱也。不用格外相逢也。不用埋兵索斗。但舉幾則。古人臭爛葛藤刻的示人處。爲諸人指个入路。昔日達摩初來此土。武帝問云。如何是聖諦第一義。武帝精通教理。而教家以聖諦第一義。爲極則故。舉以問達摩。答云。廓然無聖。乃是用金剛王寶劍。當頭一揮。驅耕夫之牛。奪饑人之食。怎柰武帝不能領略。卻在人我上較計。再問。對朕者誰。達摩也不與他論人論我。只奉个不識兩字。直似鐵壁千尋。窺伺無門。這公案乃宗門打頭一節。若能從此悟入。便可歸家穩坐。後渡江至少林九年。面壁而坐。正是渠正令全提徹底爲人的所在。怎柰人多望崖而退。有个神光座主。卻來乞安心。這老漢也把不住。乃爲渠開一綫道。將心來。與汝安。神光也太伶俐。便云。覓心了不可得。達摩云。爲汝安心竟。神光便悟去。渠只道。个安心竟。畢竟悟个甚麼。還會也未。如或未會。再看龐居士參石頭。問云。不與萬法爲侶者。是甚麼人。石頭便將手掩其口。這里人境俱奪。截斷眾流。正是用達摩金剛王寶劍也。龐居士從此有省。後參馬祖。亦問云。不與萬法爲侶者。是甚麼人。馬祖云。待汝一口吸盡西江水。卽向汝道。這里奪境存人。傍通一綫。亦是用金剛王寶劍也。居士遂大悟去。後來南泉。又道。不是心。不是佛。不是物。這公案卻似。福州人喫荔枝。相似把皮都剝了。送在你口裏。只要你吞下。大抵禪和。不能直下領略。都只在心上求。佛上求。見人說非心非佛。又疑畢竟是个甚麼物。南泉三處俱破。亦是用達摩金剛王寶劍也。諸仁者旣不是心。不是佛。不是物。且道。是个甚麼。於此未會。再看百丈下堂句。百丈一日上堂說法竟。眾下堂。丈忽召云。大眾。眾回首。丈云。是甚麼。此是忽然提出。靈光獨露。迥脫根塵處。若從此證入。是爲親切。又羅山問巖頭云。起滅不停時如何。巖咄云。是誰起滅。就路還家快便難逢。山正擬議間。巖急提云。肯則未脫根塵。不肯則永沈生死。夫不肯固永沈生死。肯因甚又落根塵。蓋有能肯之心。是之謂根。有所肯之境。是之謂塵。心境對立非妄而何。以上所舉百丈巖頭葛藤。並向六根門頭指出。可謂。太近。但恐人只守著。昭昭靈靈。認奴作郎。翻成太遠。須知有岑大虫道底。大虫爲亡僧作偈云。眼前無一物。當下亦無人。蕩蕩金剛體。非妄亦非眞。人都於有見有聞處。說金剛體。渠獨向無見無聞處。說金剛體。若能從無見無聞處認得。方能於有見有聞處認得也。然岑大虫。只就一髑髏言之。更須知有忠國師道底。僧問忠國師。如何是古佛心。國師云。墻壁瓦礫。僧云。還說法也無。國師云。常說熾然。說無間歇。人都於有情上說古佛心。渠獨向無情上說古佛心。若能於無情上認得。方能於有情上認得也。學者到此始知。這个無一物不是。無一處不周。無一時不現故。經云無二無二分。無別無斷故。然更有事在諸人。也不可不知。乾峯云。法身有三種病二種光。更須知有向上一竅。老僧今日。不惜眉毛。爲諸人注破。凡山河大地。明暗色空。一切萬象。窒礙眼光。皆爲法身之障。是謂一種病。或見諸法空。隱隱地見有法身之理。是謂法執不忘。亦是一種病。或𨿽透得法身。簡點將來。或覺無可倚靠處。或覺無可主張處。或覺無可指示處。亦是法執不忘。是謂最後一種病。前一種病。是一種光不透脫。後二種病。亦是一種光不透脫。學者若能透向上一竅。則三種病二種光。不消一捏而破。始謂之參學事畢也。老僧今日。入泥入水。如泥裏推車。四腳著地。步步區區。只要諸人得个入處。或有人笑老僧。不能直截爲人。只管打葛藤。殊不知。老僧葛藤處。節節皆直截之法。師復笑云。汝諸人更要直截底麼。老僧這里也有些。拈拄杖。卓一卓云。大眾。珍重。

永覺和尙廣錄卷第五

永覺和尙廣錄卷第六

嗣法弟子道霈重編

普說下

興福寺授戒普說。師拈香祝聖竟。僧問。六百年前行此令。今朝興福又重新。祇如七省師僧一時雲集。和尙將甚麼利生。師云。空中書梵字。進云。忽遇个五戒不持。十善不修。無面目漢出來。和尙作麼生相見。師云。三十棒趂出院。僧禮退。師乃云。興福禪寺創來六百餘年。並未有人舉揚正法。今春各房合餐。屈老僧到此。四方逐臭尋馨千眾雲集。逼老僧升座說戒。若論諸佛金剛寶戒。不落根塵。無有名言。無有能受者。亦無所受者。如昔日百丈大師上堂云。靈光獨耀。迥脫根塵。體露眞常。不拘文字。心性無染。本自圓成。但離妄緣卽如如佛。此語緊要。只在靈光獨耀迥脫根塵二句。識得靈光獨耀底。是之謂眞受戒也。盤山大師上堂云。心月孤。圓光吞萬象光。非照境境亦非存。光境俱亡復是何物。此語緊要。只在光境俱亡二句。識得復是何物。便識得靈光獨露底了也。又有个張拙秀才因得法。石霜作偈云。光明寂照徧河沙。凡聖含靈共一家。一念不生全體現。六根才動被雲遮。此偈八句不必盡舉。其緊要。只在一念不生全體現一句。正是百丈盤山二師注腳也。然得此戒者。古人亦大有樣子。如秦望山鳥窠禪師有个會通侍者。多年不與說法。一日辭去。窠問。何往。者云。諸方學佛法去。窠云。若是佛法老僧這里。也有些子者。便問。如何是和尙佛法。窠拈起布毛吹之。者便大悟。鳥窠可謂善說戒者。會通可謂善受戒者。如此受戒。還有根塵可染麼。還有文字可拘麼。還有光境可亡麼。是之謂諸佛金剛寶戒。得之則立地成佛者也。然渠接引白侍郎處。卻似話分兩橛。諸人不可不仔細。白侍郎曾問。如何是佛法大意。窠曰。諸惡莫作。眾善奉行。白雲。這个三歲孩兒也道得。窠曰。三歲孩兒𨿽道得。八十老人行不得。看渠拈布毛處。如在萬仞峯頭。翹足而立。看渠答白侍郎處。卻似拖泥帶水。就地打輥。然須知渠萬仞峯頭事。然後知渠拖泥帶水處。滴滴歸元。知渠拖泥帶水處。然後知渠萬仞峯頭事。函蓋無盡。諸人還會也未。如其會得。老僧已說戒了。諸人已受戒了。如或未會。老僧傳得个本子。一一與諸人宣說。向下文長付在來日。

臘八普說。今日堂中諸兄弟。請老僧爲四來大眾普說。老僧見聞旣寡。舌根又鈍。不能大有發揚。且據古佛誠言。先徳明訓。爲諸人打葛藤去。大道無涯。貫滿十方。个个圓成。無不具足。先佛依此義故。故說有情無情。俱有佛性。亦說有情無情。本來成佛。大道無形。體本寂滅。彌滿淸淨。中不容他。先佛依此義故。故說十界聖凡。一切依正。一切因果。悉皆空寂。大道至一。無有變異。在染在淨。性相不動。先佛依此義故。故說生死卽涅盤。煩惱卽菩提。貪嗔癡卽戒定慧。凡此三義。皆約理體本寂也。眾生無始以來無明。妄起現有心相。心相旣形。妄境斯現。妄境旣現。始分好醜。好醜旣呈。始有憎愛。憎愛旣生。乃有去取。旣有去取。乃有善惡。旣有善惡。乃有因果。由是而四生九有。三界六道。無不熾然建立。此則約事相不無也。眾生旣沈生死大海之中。頭出頭沒。無有出期。諸佛湣之。爲說出苦之要。還源之術。說天人法。出三途之苦。說二乘法。出天人之苦。說大乘法。出二乘之苦。說一乘法。出三乘之苦。在天臺則判之。爲四教。在賢首則判之。爲五教。要而言之。總不出破人法二執。顯人法二空。以證眞如實相之體而已。此則因事相不無。還理體本寂也。後佛因大梵天王所獻金色缽羅華。拈出示眾。時百萬人天。悉皆罔措。惟有金色頭陀。破顏微笑。佛乃曰。吾有正法眼藏涅盤妙心。付與摩訶迦葉。因此歷代相傳。以至達摩大師。西來此土。不涉名言。不立修證。惟直指人心。見性成佛而已。夫心本無形。云何可指。性本無相。云何可見。佛本現成。云何復成。其意祇是因眾生妄起諸見。迷卻本心。故渡海西來。息其妄見。使還得本心。此如太空之中。妄生閃電電光。旣息則空體湛然。始知前非有失。今非有得。特因妄見起滅。似有得失。所以三祖信心銘云。不用求眞。惟須息見。何謂息見。有見無見。亦有亦無見。非有非無見。乃至佛見法見。道見禪見。毗盧師法身主見。向上關棙涅盤後心見。一有諸見。悉是天魔眷屬。外道種性。一息諸見。卽是如來眞子。祖師命脈。故息見二字。實還源之要旨也。旣悟本心。尙須保任。蓋爲無始劫來。習气深重。未能頓除故。保任之功。不可或疎。然所謂保任者。非假造作。有爲之法不過。嘗惺惺地不爲凡心所雜而已。昔天皇悟囑龍潭信曰。任性逍遙。隨緣放曠。但盡凡心。別無聖解。任性逍遙。隨緣放曠二句。切莫錯認將縱恣放逸。無所忌憚當之。須知所謂逍遙放曠者。乃是於一切妄境。超然不著。如鳥飛空。而毫無所牽系。如龍出海。而毫無所障礙者也。若聞聲爲聲所牽。見色爲色所牽。見財爲財所礙。見勢爲勢所礙。則縛著拘滯甚矣。豈曰放曠逍遙哉。凡若此者。皆爲未盡凡心之故也。凡心者何。一有是非之心。凡心也。一有取捨之念。凡心也。一有淨穢之見。凡心也。一有聖凡之別。凡心也。一有迷悟之分。凡心也。若能盡卻凡心。所謂海爲龍世界。空是鶴家鄕。有何不逍遙。不放曠哉。近日有等狂妄之輩。徒執理體本寂。不知事相不無。便成斷空之見。動輙謂。我等本來是佛。識得便了。無功可用。本無迷悟。何用參禪。本無持犯。何用戒律。因果罪福一切滅裂。至於貪名奪利。有如狂狗。恃气起爭。不啻猛虎。喪盡人心。無所不至。是說佛法。則一切俱空見。世法則一切俱實。蓋彼道本來是佛。無功可用。你看蝦蟆蚯蚓。渠亦本來是佛。比之毗盧遮那。何有增減。怎柰這蝦蟆蚯蚓之身。未能脫得。彼道。識得便了。無功可用。如今諸人。削髮爲僧。住居僧房。或一睡去。夢在俗家。經營俗事。夫一夢之中。便能變僧爲俗。變僧房爲俗捨。毫不覺知。你知道之見。恐不及知自己爲僧之眞。你生死關頭。恐不止一夢之迷。而今顚倒錯亂。旣已如此。又豈可恃此虛妄見解。抵敵生死乎。此等乃波旬之流。竊入袈裟之下。破滅佛法者也。諸人當視之如毒蛇。遠之如火坑。切莫親近。今日諸人。旣已圓頂方服。入三寶數。又能擁毳入叢林。以參究大道爲務。便是超凡入聖之時。便是除疑祛惑之時。可謂。希有殊勝。一切人中。所不易得者。各宜勤修正法。實心參究。舉步必法先蹤。毋自墮於邪黨。若墮邪黨。入地獄如箭射。古云。地獄苦未是苦。袈裟下失卻人身。是爲最苦。可不懼哉。珍重。

大司空漢奉鄭公。卹部蘇門黃公。儀部聯嶽朱公。及諸縉紳。爲祝釐於建州淨慈禪院。修大悲懺法。圓日請普說。師升座。拈香祝聖竟。斂衣就坐。僧問。如何是大悲心。師曰。靑空。朗日無私照。進云。恁麼則个个沾恩去也。師曰。你擬逃向甚麼處。進云。覆盆之下又何如。師曰。也是閉目作夜。問。大悲菩薩用許多手眼作麼。師曰。也祇是一片大悲心。士禮拜。師乃云。山僧仰蒙聖恩。遠承眾請。冒登此座。闡揚大悲之心。夫此大悲心者。乃凡聖之同體。亦禍福之同源。天得之而淸。地得之而寧。堯舜得之。而垂拱無爲。湯武得之。而易暴施仁。失之則天地易位。雨暘不時。饑饉疾疫兵戈之禍。無不畢至。此理之必然者。故上自君王。下至黎庶。無有一人一刻可無此大悲心。此大悲心。如乾元之資生。春風之吹萬。不以有爲而發。不以勉彊而生。又不得分於他岐。若分於聲色。則大悲之心喪矣。若分於資利。則大悲之心喪矣。若分於忿怒。則大悲之心喪矣。若分於殘忍。則大悲之心喪矣。大悲之心旣喪。豈可以語言之敷揚。儀文之粉飾。而曰吾能大悲哉。今聖主當陽。大弘慈悲之化。山僧因風舉火。廣爲四眾宣說。諸人若能常懷此心。無有間斷。卽是觀音大士。現無量神變。放無量光明。覆護眾生了也。自然天步常亨。皇威遠震。萬邦納欵。四海同文。又何待致香火之敬。效祝誦之勞耶。此事且止。老僧今日恁麼說話。也祇是舊時習气。佛法不曾動著。到此忍俊不禁。不免逗漏一場。如何是佛。善見塔頭開口笑。如何是法。放生潭上水東流。如何是僧。大悲堂與丹靑閣斗額。說个甚麼。諸人若能識得此三語。則諸佛諸祖所說底。更無有餘。如若未會。老僧更有个直捷指出一句。汝等諸人。好自參取。拈拄杖。卓一卓。下座。

茶話

除夕茶話。老僧被業風吹到鼓山。不覺已滿一年。未曾有一句佛法。與諸人結緣。今當除夕。監院再三啟請。祇得於茶筵中。與諸昆仲。說幾句淡話。此茶老僧二十年前。從壽昌采得。如法燻焙。如法珍藏。今夜窄路相逢。不免烹出供養大眾去也。擊拂子一下云。諸人若能於此領略。則世尊四十九年。說黃道白。諸祖千七百則。指東話西。盡皆透過。無有其餘。如或未然。老僧再引舊葛藤。與諸人商量看。昔趙州見僧來。便問。曾到否。僧云。曾到。州云。喫茶去。或云。不曾到。州亦云。喫茶去。今問諸人。若見趙州時。畢竟作麼生祗對他。莫是云和尙也不消得麼。莫是云謝和尙指示麼。莫是便下一喝麼。莫是掩耳出去麼。今時學人伎倆。不過如此。要見趙州也大難。諸人且道。諦當一句作麼生。咦。夜靜水寒魚不食。滿船空載月明歸。夜寒。珍重。

元夕茶話。風吹玉屑下瑤穹。頓使千峯失翠容。个中別有通明處。卻在寒巖凍雨中。

歲夜茶話。大眾。歲功已畢。歲運已周。全在今夜折合去。今夜已前。冰堅雪老。萬機寢削。滅也而實未嘗滅。今夜已後。桃紅柳綠。萬物咸新。生也而實未嘗生。至於今夜。大眾且道。生卽是。滅卽是。生滅且置。祇如生滅不相干一句。作麼生道。良久云。白雲影裏無聲谷。半夜烏雞帶日飛。

茶話。諸兄弟。明日初八。乃世尊成道之期。今夜設茶。送諸人入堂去。切宜把住虛空。做這一回。莫輕自退屈。須知我等與世尊。無二無別。金剛經云。是法平等。無有髙下。以何爲驗。拈起數珠云。大眾見麼。你也恁麼見。我也恁麼見。釋迦老人也恁麼見。喝一喝云。大眾聞麼。你也恁麼聞。我也恁麼聞。釋迦老人也恁麼聞。人人同此見聞。則人人合具有不思議事。喝一喝而大地震動。按一指而海浪沸騰。摑一棒而須彌粉碎。唾一唾而劫火頓消。如是威神。如是力用。人人具足。本無欠少。因甚世尊夜睹明星。豁然大悟。成無上尊。而我等都祇在暗地裏薩婆訶。果是何故。擊案作聲曰。祇爲分明極。翻成所得遲。

受戒畢茶話。今日受戒已畢。湛淵上人設茶。山僧將無作有。酬些茶錢去。大抵受戒與付戒者。今日多成个套子問著。各各云能持能持。不知能持二字。有多少難在。豈可容易。諸人旣逢此會。當生慶幸勉力受持。不可放逸。如髙沙彌云。長安𨿽鬧。我國晏然。則戒之一字。不須提起。如其未能。且莫虛頭。所謂戒者。𨿽有五戒十戒。大乘小乘之不同。約而言之。不過諸惡莫作。眾善奉行。自淨其意而已。蓋吾心本淨。而習染弗淨。故說戒以防之。總以完吾心之本淨也。今夜重將五戒十戒。二百五十戒。十重四十八輕戒。作一壇說去好麼。以拳擊案一聲曰。豈不是五戒。復擊一聲曰。豈不是十戒。復擊一聲曰。豈不是二百五十戒。復擊一聲曰。豈不是十重四十八輕戒。復豎拳云。是甚麼。喝一喝。

茶話。今年正月又二十。茶果從來不易喫。惟有貍奴精古怪。跳出虛空頭上立。等閒拈起一芥子。打倒鐵圍如破壁。搖頭不信少林宗。達摩是甚破驢脊。三世諸佛不知有。破廟判官手無筆。有時受盡世人虧。鑊湯鑪炭都甘入。有時瞞盡世間人。釋迦彌勒俱不識。且道。他有何所得。得如是去就。咦。糊餅討甚麼汁。

茶話。世間萬法。不出心境兩種。心非有心。因境而生。境非有境。因心而得。一不獨成。二不單立。可知。全爲虛妄。若向這虛妄動靜裏擬議。正如向龜毛兔角裏覓影迹。有何可得。昨日有僧入方丈。卻問。心境俱亡。復是何物。山僧只向他舉起个扇子云。是甚麼。若向這里作境會。未免白雲萬里。作心會。亦未免白雲萬里。作非心非境會。亦未免白雲萬里。畢竟作麼生會。喝一喝。

荼話。十寸爲尺。十尺爲丈。佛大泥多。船髙水漲。个个倜儻分明。目機銖兩。忽有人問。袒膞和尙。今年有幾多歲。還道得麼。如道不得。紫雲堂裏。也有朽牀破席。

荼話。參者須教著實參。休管前三與後三。徧界揣摩尋不著。賣卻疎山破布單。手握寶珠行乞去。一朝笑破始知慚。不須枉走三千里。藤枯樹倒得心安。

興化菩提庵茶話。荷錫向南來。佛法無可說。朔風吹凍耳。衣衾冷如鐵。達祖西來意。親切更親切。再若問如何。紅鑪尋片雪。

惠安靑藜館茶話。大慧昔日來惠安。小溪撾動喧天鼓。山僧今日來惠安。靑藜館內香雲紫。昔日今朝事不同。仔細看來爭幾許。承君命我說茶話。好似逼起石人舞。不說趙州無。不說雲門普。從前絡索都刊下。斬新條令今朝舉。鱉鼻咬殺毒蛇。大虫吞卻猛虎。諸人還會麼。良久云。且喜滿座顏回。山僧不勞重舉。

大道巖茶話。臨濟喝收歸後架。徳山棒拋向前坑。不用從前殘羹餿飯。卽今大道巖頭一句。作麼生道。只把一根無孔笛。夜深吹出碧巖頭。

除夕茶話。且喜歲華今結局。那堪葉落又抽枝。韓愈有文徒送鬼。賈島無肴可祭詩。至於衲僧分上事。又作麼生。北禪分歲大家知。大家知。喫了莫言滋味惡。木人夜半捉烏雞。

上海居士。請茶話。三春已去。九夏方臨。黃鶯聲漸老。紫燕語方嬌。岸柳垂煙重。園竹長新枝。四者分疆列界。各弄風光。明明祖師意。明明古佛心。從這里會去。不道全無。但到眞寂門下。未免萬里崖州。祇如南山白額咬殺東海鯉魚。陜府鐵牛吞卻嘉州大象。又作麼生會。咦。山僧今夜。不合向缽盂上安柄。三十棒自喫去也。珍重。

唐居士設浴。請茶話。今日唐居士。爲眾僧設浴。諸人各各隨例浴訖。畢竟作麼生還得浴錢去。昔有跋陀婆羅。同十六開士隨例入浴。忽悟水因。得無所有。諸人且道。渠悟个甚麼。莫是悟水無性麼。莫是悟諸塵本空。體亦常寂麼。莫是悟無能觸。亦無所觸。中間觸相。直如龜毛兔角麼。恁麼說得倜儻分明。許渠作得个座主。然說食豈能飽人。畫餅不可充饑。若是親到無所得處。如來禪許渠會。祖師禪未夢見在。若到眞寂門下。未免朝打三千。暮打八百。不見古人云。頭頭上明。物物上通。猶是借句。又云。山河大地。明暗色空。一撚粉碎。猶是半句。旣是借句。如何得不借句。旣是半句。如何得滿句。若要酬還唐居士浴錢。恐浴堂裏燈籠笑破嘴去也。諸人還知麼。鶻臭汗衫都脫下。赤條條地見當人。未明獅子翻身法。依舊山髙水更深。

誕日茶話。眞寂生來無一竅。千聖機關俱不要。三玄拋在桑田東。五位將來埋屎窖。門庭堂奧盡掀翻。驚倒象王撒驢尿。赤手空拳要殺人。迦葉逢之不敢笑。此是老僧六十年後事。祇如六十年前事。又作麼生。良久云。這里無你諸人開口處。且聽老僧一偈。石牛兀兀不知秋。到處雲山信步遊。兩岸煙光全不隔。古今風月一時收。咄。

鄒居士設浴。請茶話。今日鄒居士。爲眾僧設浴。諸人已各向香水海中。一絲不掛。脫體風流。通身作用。放大光明了也。今夜又要邀老僧到此。更有何事。只爲个末後句未曾道得。作麼生是末後一句。喫茶後無事歸堂好。

除夕茶話。老僧居苕溪。尋常未曾鼓兩片皮。與諸人葛藤。今當歲除之夕。俗例分歲。適逢荒歉。常住淡泊。也無雲門餅。也無趙州茶。也無金牛飯。也無北禪牛。但烹苕溪一滴水。普供養大眾。這一滴水。斟一任斟。酌一任酌。取之不禁。用之不竭。且道。是甚麼滋味。有道得者麼。試出眾道看。良久云。如道不得。老僧爲諸人傍通去。切忌有口者吞。只許無舌者嘗。時寒久立。珍重。

茶話。近日學人。見十二分教。則呵爲拭瘡疣紙。見五宗言句棒喝。則奉爲鎭海明珠。不知這个不在十二分教上。亦不在五宗言句棒喝上。若只向言句棒喝之下鉆研。求通宗師血脈。則全成邪見。聚八閩之鐵。不能鑄成這一錯也。所以古人道。門裏出身易。身裏出門難。諸人切莫倚門靠戶說禪也。

茶話。秋風至時秋葉黃。遊子未歸心慘傷。舊日田園𨿽未失。怎柰雲山隔渺茫。諸仁者。因甚隔渺茫。挾策博奕遊。異趣均亡羊。但能俱放下。管取到家鄕。

永覺和尙廣錄卷第六

永覺和尙廣錄卷第七

嗣法弟子道霈重編

拈古二十九則

舉。達摩旣遷化。葬於熊耳山。後魏使宋云。自西域回。遇於蔥嶺。見其持只履翩翩獨逝。云問。師何往。祖曰。西天去。雲歸奏魏主。啟壙視之。惟空棺。止存只履。舉朝驚嘆。奉詔取遺履。於少林寺供養。

師曰。此是達摩最後一著。諸人作麼生會。宋云遇於蔥嶺。便當一棒打殺。也見東土有人。旣已蹉過。卻來奏魏主。啟視空棺。珍重一隻破履。畱殃後代。亦太憒憒也。

舉。僧於馬祖前作四畫。上一畫長。下三畫短。曰不得道一長三短。離此四字。請和尙答。祖乃畫地一畫曰。不得道長短。答汝了也。

師曰。此僧立个問頭。也甚奇怪。若是今時杜撰宗師。祇用瞎棒打將去。祖卻不然。就地畫一畫。可謂。投之木瓜。報以瓊瑤。這僧小出大遇也。但祖云不得道長短。答汝了也。卻似嚼飯餵小兒。祇爲慈悲之故。有此落艸之談。

舉。亮座主參馬祖。祖問。見說座主大講得經論。是否。亮曰。不敢。祖曰。將甚麼講。亮曰。將心講。祖曰。心如工伎兒。意如和伎者。爭講得。亮抗聲曰。心旣講不得。虛空莫講得麼。祖曰。卻是虛空講得。亮不肯便出。將下階。祖召曰。座主。亮回首。祖曰。是甚麼。亮豁然大悟。便禮拜。祖曰。這鈍根阿師。禮拜作麼。亮曰。某甲所講經論。將謂無人及得。今日被大師一問。平生功業。一時冰釋。禮謝而退。隱入洪州之西山。更無消息。

師曰。此是馬祖一粒救死靈丹。但近日禪和。不能服食。見渠道虛空講得。便向虛空中下橛。見渠道是甚麼。便向是甚麼處見鬼。𨿽有百馬祖。其柰之何。你看渠吐露云。被大師一問。平生功業。一時冰釋。可謂。皮膚脫盡。惟一眞實。後隱入西山。更無消息。可謂。頭正尾正。亙古亙今。如雷如霆去也。謂之不爲人得麼。

舉。洞山與泰首座。喫果子次。山問。有一物。上拄天。下拄地。黑如漆。常在動用中。動用中收不得。且道。過在甚麼處。座曰。過在動用中。山便喝。令侍者掇退果卓。劍門庵主拈云。我當時若在。亦對云。過在動用中。待渠令侍者掇退果卓。便拈起果子。將洞山劈面痛擲。

師曰。洞山此問。心幸不少。首座已遭活陷黜罰。何疑劍門猶欲彊作主宰。正好三十痛棒趂出院去。所謂。打面還他州土麥。唱歌須是帝鄕人。

舉。法空禪師到鹽官齊安國師處。請問經中諸義。安一一答了。卻曰。自禪師到來。貧道總未曾作主人。法空曰。請和尙便作主人。安曰。今日夜也。且歸本位安置。明日卻來。空下去。至明日。安令沙彌屈法空。法空至。安顧沙彌曰。咄。這沙彌不曉事。教屈法空禪師。祇屈得守堂家人來。空無語。

師曰。齊安放去收來。權衡在手。主禮有餘。法空隨聲喚轉。茫然無據。不會爲客。老僧若做法空。待渠云貧道總未作得主人。便合云。和尙可謂習气難忘。渠云。只屈得守堂家人來。便合云。莫怪沙彌。和尙亦未識法空在。拂袖便出。管取齊安作主不成。

舉。僧參平田。田便打。僧進前把住拄杖。田曰。老僧適來造次。僧打田一拄杖。田曰。作家作家。僧禮拜。田曰。是闍黎造次。僧大笑。田曰。這个師僧。今日大敗也。

師曰。平田伸縮安閒。自是慣戰老賊。這僧生遭活陷。前倨後恭。弄巧成拙去也。𨿽然。今日討這僧。亦不可得。

舉。百丈再參馬祖。祖見來。拈拂子豎起。百丈云。卽此用離此用。祖掛拂子於舊處。侍立片時。祖云。爾已後鼓兩片皮。如何爲人。丈取拂子豎起。祖云。卽此用離此用。丈掛拂子於舊處。祖震威一喝。丈後來謂黃蘗云。我當時被馬祖一喝。直得三日耳聾。

師曰。此公案。今古拈提者多謂。百丈腳跟尙未全穩。得馬祖一喝。方能了當。若如此。何異萬里望鄕關。百丈捲席時。祖云。汝深明昨日事。便是徹骨徹髓了也。所以雪竇拈云。大冶精金。應無變色。但百丈旣是精金。馬祖一喝。入他耳弦也不得。當馬祖喝時。便合掩耳出去。云何又三日耳聾。旣是三日耳聾。何故云應無變色。此一則公案。乃是臨濟肇始處。此處未明。又安問其他哉。須知。轉身一路。千聖不傳。末後一句。古今難構。諸人也須審細好。

舉。僧爲疎山造壽塔畢。白山。山曰。將多少錢與匠人。曰。一切在和尙。山曰。爲將三錢與匠人。爲將兩錢與匠人。爲將一錢與匠人。若道得。與吾親造塔來。僧無語。後僧舉似大嶺庵閒和尙。嶺曰。還有人道得麼。僧曰。未有人道得。嶺曰。汝歸與疎山道。若將三錢與匠人。和尙此生決定不得塔。若將兩錢與匠人。和尙與匠人。共出一隻手。若將一錢與匠人。累他匠人。眉須墮落。僧回如教而說。山具威儀。望大嶺作禮。嘆曰。將謂無人。大嶺有古佛。放光射到此間。𨿽然如是。也是臘月蓮花。大嶺後聞此語曰。我恁麼道。早是龜毛長三尺。

師曰。疎山恁麼垂語。陷阱不少。幸得大嶺放光。一一照破。𨿽然。要與疎山造塔。亦大遠在。諸人且道。作麼生與匠人。

舉。洞山解制云。秋初夏末。諸兄弟未免或東或西。直須向萬里無寸艸處去。祇如萬里無寸艸處。作麼生去。良久云。此事須如枯木上糝花。始與他合。

師曰。洞山恁麼說話。正是瑞鳳不棲於凡木。金龍豈守於寒潭。轉功就位轉位就功卽不無。看來也祇似猢猻上樹。捨一取一。未爲好手。且道。作麼生是本分底去處。良久云。釣船載到瀟湘岸。气噎無聊問白鷗。

舉。照布衲一夕指半月。問溥上座曰。那一半在甚麼處去也。溥曰。莫妄想。照曰。失卻一半也。眾共嘆美。

師曰。諸人且道。溥上座過在甚麼處。照布衲𨿽得便宜。也是壓良爲賤。眾𨿽嘆美。也是噇酒糟漢。但溥欠个後語耳。待他云失卻一半也。便合云。果妄想不少。管取照布衲一場懡﹝怡﹣臺﹢羅﹞去也。

舉。石霜遷化。眾請堂中首座繼住持。九峯云。待某甲問過。若會先師意。如先師奉侍。問云。先師道。休去。歇去。一念萬年去。寒灰枯木去。古廟香鑪去。一條白練去。且道。明甚麼邊事。座云。明一色邊事。峯云。元來未會先師意在。座云。你不肯我那。但裝香來。香煙斷處脫去不得。卽不會先師意。遂焚香。香煙未斷。便坐脫。峯乃撫座背云。坐脫立亡卽不無。先師意未夢見在。

師曰。首座不免逐句。故遭九峯點罰。然渠喚作一色。便是不肯安此以爲極則。如何後人便以迷於一色誣之。天奇瑞注頌古。直謂是明法身斷徳。則認爲極則。正迷在一色中了也。逐句之失。何止在三千里外耶。旣不許認作一色。又不許認作法身。先師意。畢竟作麼生。

舉。僧問靑林。學人徑往時如何。林云。死蛇當大路。勸子莫當頭。僧云。當頭時如何。林云。喪子命根。僧云。不當頭時如何。林云。亦無回避處。僧云。正當恁麼時如何。林云。失卻了也。僧云。未審向甚麼處去。林云。艸深無覓處。僧云。和尙也須堤防始得。林撫掌云。一等是个毒气。

師曰。旣不許當頭。亦不許回避。暫生擬議。便隔千山。教學人畢竟如何行履。虛舟無意浮秋水。櫓柁渾亡渡月明。

舉。南泉一日。因兩堂爭貓。泉提起貓云。道得卽不斬。眾無對。泉斬貓爲兩段。趙州自外歸。泉舉問之。州脫履安頭上而出。泉云。子在救得貓兒。

師曰。南泉舉令廓爾無前。兩堂祇得拱手而聽。趙州𨿽能超出。怎柰也祇在刀下全身。老僧當時若在。卻不恁麼。但云。兩堂未爭時。和尙又作麼生。管取渠束手入方丈去也。

舉。龐居士辭藥山。山命十禪客送出門。士指空中雪云。好雪片片不落別處。全禪客曰。落在甚麼處。士打一掌。全曰。居士也不得艸艸。士曰。恁麼稱禪客。閻老子未放你在。全曰。居士又作麼生。士復打曰。眼見如盲。口說如啞。

師曰。龐公如俊鷹捉兔。不容轉眼。亦如獅子捉兔。用其全力。可謂。慈悲太煞。但龐公初語亦自具負門。還有簡點得出者麼。若簡點得出。許渠具參學眼。

舉。馬祖見僧來。便畫一圓相云。入也打。不入也打。僧便入。祖便打。僧曰。和尙打某甲不得。祖靠拄杖便休。雪竇云。二俱不了。靠卻拄杖。擬議不來。劈脊便棒。

師曰。賓主到恰好處。正好便休。何云未了靠卻拄杖。其僧若有語。卻好打出。

舉。漸源因寶蓋來看。源乃捲簾入方丈坐。蓋下卻簾歸客位。源令侍者傳語云。遠涉不易。猶隔津在。才語了。蓋便打一掌。者云。有堂頭和尙在。莫打某甲。蓋云。只爲有和尙在。所以打你。者回舉似源。源云。猶隔津在。

師曰。漸源藏身穩密。寶蓋通身吐露。漸源見寶蓋。寶蓋未見漸源。但待渠道猶隔津在時。合答云。謝和尙法誨。管取漸源道个相見了也。蓋卻打侍者。奚啻隔津乎。

舉。乾峯示眾云。法身有三種病。二種光。須是一一透得。更有向上一竅在。雲門出云。庵內人爲甚麼不知庵外事。峯呵呵大笑。門云。猶是學人疑處。峯曰。子是甚麼心幸。門云。也要和尙相委悉。峯云。直須恁麼始得穩坐地。門云。喏喏。

師曰。乾峯大開陣勢。不同小可。雲門卻向渠頭上。踏下來。然庵外事且置。庵內事又如何。道得者。鼓山與渠結个同參。

舉。石鞏見僧。執弓架箭以示。三平至。鞏曰看箭。平撥開胸當之曰。此是殺人箭。活人箭又如何。鞏扣弦三下。平便展拜。鞏曰。三十年舉一張弓。架兩隻箭。只射得半个聖人。遂拗折弓箭。

師曰。披胸當箭。宛有大人之略。然只認作殺人箭。再來問活人箭。蹉過多少。鞏爲作死馬醫。𨿽然救得。也只是半个了也。

舉。佛前有一女子入定。文殊乃白佛。云何此人得近佛坐。而我不得。佛告文殊。汝但覺此女。令從三昧起。汝自問之。文殊乃運神力。托上梵天。出定不得。佛乃云。下方罔明大士。能出此定。須臾罔明至。勑令出定。罔明彈指一下。女子便從定出。

師曰。天童謂。若定若動。當人變弄。是卽是。也只道得一半。孰知三人皆是不守本分漢。女子至今。猶未出定在。

舉。雪峯與三聖遊山次。見一隊猢猻。峯云。只這猢猻。各各佩一面古鏡。聖曰。歷劫無名。何以彰爲古鏡。峯曰。瑕生也。聖曰。一千五百人善知識。話頭也不識。峯曰。老僧住持事繁。

師曰。三聖神鋒頴利。下視諸方。獨此處遭人鈍置。譬如雪峯屙一堆臭屎。已過橋去。三聖卻向屎邊挑剔。所以被雪峯道个瑕生也。後來又無轉身之術。只管進前。正好劈頭便棒。幸雪峯是大人气象。天覆地載。千古良規。

舉。僧問臨濟。如何是吹毛劍。濟曰。禍事禍事。僧禮拜。濟便打。

師曰。僧恁麼問。正好劈頭便棒。如何卻云禍事禍事。蓋大善知識。縱奪自如。且看他轉變處也。然作麼生免得這一棒。𨿽是佛來。也無免處。

舉。文殊三處過夏。迦葉欲擯文殊。才近椎。乃見百千文殊。世尊遂問。汝擯那个文殊。迦葉無對。

師曰。文殊𨿽得便宜。怎柰醜態盡露。當時何不默受擯去。管取迦葉三十年。摸索不著。

舉。臥輪偈曰。臥輪有伎倆。能斷百思想。對境心不起。菩提日日長。六祖聞之。別曰。慧能無伎倆。不斷百思相。對境心數起。菩提作麼長。

師曰。六祖爲救臥輪。施此法藥。若執以爲實。作臥輪奴也不得。

舉。香嚴垂語云。若論此事。如人上樹。口銜樹枝。腳不踏枝。手不攀枝。樹下有人問。如何是祖師西來意。若不對。違他所問。若對。又喪身失命。正當恁麼時。作麼生卽得。時有虎頭招上座云。樹上卽不問。未上樹時請和尙道。嚴乃呵呵大笑。

師曰。香嚴設个譬諭。已刳心瀝膽。說向人去。豈可更問樹上樹下對與不對也。招上座自是老賊。別設機宜。暗中合顯。父子唱和。千古繩規。

舉。玄沙問鏡淸。古人道。不見一法。爲大過患。你且道。不見甚麼法。淸指露柱曰。莫是這个法麼。沙曰。浙中淸水白米從你喫。佛法未夢見在。

師曰。鏡淸恁麼道。未嘗不是。因甚玄沙點罰。但出語未越常流。且有逐塊之病。若是鼓山。便道。問這破艸鞋作麼。他若道佛法未夢見在。便道。且喜且喜。

舉。三聖云。我逢人卽出。出卽不爲人。興化云。我逢人卽不出。出卽便爲人。

師曰。二師也甚奇怪。但未免因人出入。卻成固必。鼓山卽不然。幽洞豈拘關鎖意。縱橫不涉兩頭機。

舉。興化云。若立一塵。家國興盛。野老顰蹙。不立一塵。家國喪亡。野老安怗。

師曰。諸人且道。立卽是。不立卽是。若道有時立。有時不立。卻似發瘧病相似。若道雙照雙遮。遮照同時。猶未離教家極則。畢竟作麼生。須知有向上一竅在。拈拄杖。卓一卓。

舉。雲巖掃地次。道吾曰。太區區生。巖曰。須知有不區區者。吾曰。恁麼則有第二月。巖提起掃帚曰。這个是第幾月。吾便休去。玄沙云。正是第二月。長慶雲。被他倒帚攔面撼。又作麼生。沙休去。雲門云。奴見婢殷勤。保福云。雲巖太似泥裏推車。步步區區。

師曰。雲巖舉掃帚。便是一槌兩當。玄沙等眾口鑠金。非是不知雲巖意。總只要渠據令而行也。雪峯門下。不道不是。藥山門下。兼帶妙葉。當不其然。故天童云。象骨巖前弄蛇手。兒時做處老知羞。

舉。僧問鏡淸。新年頭。還有佛法也無。淸云。有。僧曰。如何是新年頭佛法。淸曰。孟春猶寒。劍門庵主拈云。若有人問劍門。不恁麼道。但道孟春猶寒。

師曰。二語旣是一般。因甚有異。總之善知時節。同露春光。但是新年頭佛法。俱未夢見在。

頌古﹝五十首﹞

舉。世尊在靈山會上。拈華示眾。是時眾皆默然。惟迦葉尊者。破顏微笑。世尊曰。吾有正法眼藏。涅盤妙心。實相無相。微妙法門。不立文字。教外別傳。付囑於汝。毋令斷絕。

黃面老子婆心切

頭陀一笑難藏拙

瑞瓣靈枝劫外春

看來是甚乾屎橛

舉。百丈再參。

毒龍頭角已完全

忽遇轟雷便躍天

傾湫倒嶽喧千古

一句分明尙未圓

舉。雪峯在徳山作飯頭。一日飯遲。徳山擎缽下法堂。峯見乃曰。鐘未鳴鼓未響。拓缽向甚麼處去。徳山便歸方丈。峯舉似巖頭。頭曰。大小徳山。未會末後句在。山聞。令侍者喚頭去。問。汝不肯老僧那。頭密啟其意。山乃休。明日升堂。果與尋常不同。頭至僧堂前。拊掌大笑曰。且喜老漢會末後句。他後天下人不柰伊何。𨿽然。也祇得三年活。

徳山父子賽英雄

末後一句活如龍

直是電光追不及

人從水裏覓魚蹤

舉。僧問同安。如何是天人師。安云。頭上角不全。身上毛不出。

毛角未生是甚麼

五眼何曾識得他

喚馬喚牛俱不是

藏身長在白雲阿

舉。九峯問首座。

鵓鳩樹上啼。意在麻畬裏。樵人祗認聲。錯向枝頭擬。𨿽然。九峯還會先師意麼。依稀越國。彷佛楊州。

舉。芭蕉淸禪師上堂。拈拄杖示眾曰。你有拄杖子。我與你拄杖子。你無拄杖子。我奪卻你拄杖子。靠拄杖下座。

師姑兩面赤須胡

剃去栽來作丈夫

何如門外幡竿子

獨立參天見也無

舉。晏國師上堂云。鼓山門下。不許咳﹝口﹡敕﹞。時有僧。咳﹝口﹡敕﹞一聲。師云作麼。僧云傷風。師云。傷風卽得。瑯琊拈云。雷聲浩浩。雨點全無。

雷聲浩浩雨全無

浪說將軍智用疎

誰識孫吳機莫測

時舒時捲總由渠

舉。疏山造塔。

浮漚滿載當珍珠

丰儉用來總不如

嶺頭古佛𨿽饒舌

丈二龜毛縛太虛

舉。大隨庵側有一龜。僧問。一切眾生皮裹骨。這个眾生。爲甚骨裹皮。隨拈艸履。覆龜背上。

尋聲逐影兩頭猜

面目多從个裏埋

西川古佛能除楔

拈起庵前破艸鞋

舉。洞山解夏上堂云。秋初夏末。兄弟或東或西。直須向萬里無寸艸處去。良久云。祇如萬里無寸艸處。作麼生去。石霜云。出門便是艸。明安云。直饒不出門。亦是艸漫漫地。

情存取捨一何艱

怎似從來絕往還

不是渠儂多气槪

他家曾踏上頭關

舉。雪巖欽禪師問髙峯云。日間浩浩時。還作得主麼。峯云。作得主。又問。睡夢中作得主麼。峯云。作得主。又問。正睡著時。無夢無想。無見無聞。主在甚麼處。峯無語。欽囑曰。從今日去。也不要汝學佛學法。也不要汝窮古窮今。但只饑來喫飯。困來打眠。才眠覺來。卻抖擻精神。我遮一覺主人公。畢竟在甚麼處安身立命。峯遂奮志入臨安龍須山。自誓曰。﹝拚﹣ㄙ﹢ㄊ﹞一生。做个癡呆漢。決要遮一著子明白。越五載。因同宿友。推枕墮地作聲。廓然大悟。自謂。如泗州見大聖。遠客還故鄕。元來只是舊時人。不攺舊時行履處。

幾年止認影爲眞

有時不見卻難尋

一朝撲落從前底

始識師姑是女人

舉。疎山參大潙安和尙問。承聞和尙道。有句無句。如藤倚樹。是否。潙曰。是。山曰。忽遇樹倒藤枯。句歸何處。潙方泥壁。乃放下泥盤。呵呵大笑歸方丈。山曰。某甲三千里。賣卻布單。特爲此事而來。和尙何得相弄。潙喚侍者。取二百錢。與這上座去。遂囑云。向後有獨眼龍。爲子點破在。後聞明招謙和尙出世。﹝謙眇一目﹞徑往禮拜。招問。甚處來。山曰。閩中來。招曰。曾到大潙否。山曰。到。招曰。有何言句。山舉前話。招曰。潙山可謂頭正尾正。祇是不遇知音。山亦不省。復問。忽遇樹倒藤枯。句歸何處。招曰。卻使潙山笑轉新。山於言下大悟。乃曰。潙山原來笑裏有刀。遙望禮拜悔過。

白雲一片迷幽谷

要把虛空尋面目

逢人點破便知非

翻身跳出野狐窟

舉。昔有婆子。供養一庵主。經二十年。常令一二八女子。送飯給侍。一日令女子抱定曰。正恁麼時如何。主曰。枯木倚寒巖。三冬無暖气。女子舉似婆。婆曰。我二十年。祇供養得个俗漢。遂遣出燒卻庵。

敵手相逢各有奇

神謀豈許外人知

轉相陷害冤難了

最毒心腸機上機

舉。女子出定。

三个猢猻夜簸錢

倒四顚三太可憐

攪亂叢林無了日

笑破燈籠嘴半邊

舉。僧問趙州。萬法歸一。一歸何處。州云。我在靑州。做一領布衫。重七斤。

分明徹底窮光棍

那得靑州一布衫

識破渠儂無避處

海潯何處不生咸

舉。百丈上堂。每有一老人隨眾聽法。一日眾退。惟老人不去。丈問。汝是何人。老人曰。某非人。於過去迦葉佛時。曾住此山。因學人問。大修行人。還落因果也無。對曰。不落因果。遂五百生墮野狐身。今請和尙代一轉語。貴脫野狐身。丈曰。汝問。老人曰。大修行人。還落因果也無。丈曰。不昧因果。老人於言下大悟。作禮云。某已脫野狐身。住在山後。乞依亡僧津送。丈領眾至山後巖下。以杖挑出一死野狐。乃依法火葬。

一點邪涎起禍胎

葛藤窠裏浪疑猜

忽然一撥通身轉

倒跨金毛出窟來

舉。僧問趙州。狗子有佛性也無。州云無。

趙老心腸眞儱侗

隨處黃金當面捧

直路如何反做彎

甘把虛空鉆窟竉

舉。僧問齊云照曰。靈山會上。法法相傳。未審。齊云將何付囑。照曰。不可爲汝一人。荒卻齊雲山也。曰莫便是親付囑也無。照曰。莫令大眾笑。

逐臭尋聲眾似麻

何曾望見法王家

路途絕處靑天遠

才擬承當轉見差

舉。僧問云幽惲禪師。如何是和尙一隻箭。惲曰。盡大地人無髑髏。

聖箭從來無向背

十方凡聖總難存

靈機未審從誰發

猛虎閒將白額吞

舉。紙衣道者問曹山。一靈眞性。不假胞胎時如何。山云。未是妙。者云。如何是妙。山云。不借借。

透网金鱗猶滯水

出籠銀鶴尙迷封

一遇紅鑪重煆煉

石牛吸盡太虛空

舉。僧問雲巖。二十年侍百丈巾瓶。爲甚心燈不續。巖云。頭戴寶花冠。僧云。意旨如何。巖云。大唐天子及冥王。後有僧問九峯虔。大唐天子及冥王。意旨如何。峯云。卻憶洞上之言。

髙坐龍樓勢獨尊

野老何曾問闕門

鼓腹不知堯舜力

荷鋤引犢過前村

舉。雲巖問藥山。如何是異類中行。山云。吾今日困倦。且待別時來。巖云。某甲特爲此事來。山云。且去。巖便出。

撥轉當頭別有機

旁行一路少人知

古殿云深無屐迹

春風艸長過前溪

舉。龍牙問翠微。如何是祖師西來意。微曰。與我過禪板來。牙取禪板與微。微接得便打。牙云。打卽任打。要且無祖師意。又問臨濟。如何是祖師西來意。濟曰。與我過蒲團來。牙取蒲團與濟。濟接得便打。牙曰。打卽任打。要且無祖師意。牙住後僧問。和尙當年。問翠微臨濟祖師意。二尊宿明也未。牙曰。明則明矣。要且無祖師意。

蒲團禪板能行令

卻似輸他陷虎機

直是逆風能把拖

西來無意許誰知

舉。雲際師祖禪師問南泉。摩尼珠人不識。如來藏裏親收得。如何是藏。泉曰。王老師與汝往來者是。祖曰。不往來者聻。泉曰。亦是藏。祖曰。如何是珠。泉召師祖。祖應喏。泉曰。去。汝不會我語。

水乳從來不易分

能分還是讓鵝王

呼應往來祇這是

兩番提起自然彰

舉。僧問投子。凡聖相去幾何。投子下禪牀立。

徳山臨濟慣行令

何如投子下牀時

个中本自無蹤迹

安用干戈斷眾疑

舉。僧問九峯虔禪師。如何是西來意。峯曰。一寸龜毛重九斤。

祖意西來未許傳

言偏理喪幾能圓

卻聞石虎當門吼

驚起烏龜飛上天

舉。雲門云。光不透脫。有兩般病。一切處不明。面前有物。是一。透得一切法空。隱隱地似有个物相似。亦是光不透脫。又法身亦有兩般病。得到法身。爲法執不忘。己見猶存。坐在法身邊。是一。直饒透得。放過卽不可。子細簡點將來。有甚麼气息。亦是病。

幾重關隘路行難

說與行人莫自瞞

但得揭開腦上蓋

縱橫出入海天寬

舉。潙山問仰山。甚處來。仰云。田中來。潙曰。田中多少人。仰插下鍬。叉手而立。潙云。南山大有人刈茆。仰拈鍬便行。

溪東拍板西溪鼓

隔岸相逢兩目睹

的是再來難躲避

等閒逼出跳墻虎

舉。僧問潼泉。如何是相傳底事。潼曰。龍吐長生水。魚吞無盡漚。僧云。請師挑剔。潼曰。擂鼓轉船頭。棹穿波底月。

祖祖相傳事有無

休將吞吐彊分疎

竿頭絲綫從君弄

不犯淸波意自殊

舉。洞山五位。

正中偏

黑漆昆侖空裏眠

𨿽是不曾親切得

眼前影像卻昭然

偏中正

將軍手持無字印

鐵馬金戈事正勤

未得歇時難自信

正中來

夜半梅花鬥雪開

一陣香風飄出谷

始知未許雪深埋

兼中至

出匣靑蛇難擬議

陰陽反覆事何常

莫道相逢憑意气

兼中到

事理全銷無可道

不是寒巖獨守空

本無變易閒名埽

舉。龐居士云。但願空諸所有。愼勿實諸所無。

一條白練本天然

點染從來不值錢

初祖九年惟面壁

被人誤喚作單傳

舉。古徳云。如牛過窗欞。兩角四蹄都過了。尾巴因甚過不得。

出籠金鳳尙棲枝

一滴醍醐是禍機

必待渾身流白汗

翻天覆地得便宜

舉。僧問云居。僧家畢竟如何。云曰。居山好。

爲僧畢竟居山好

世上浮塵不用掃

頭頭盡是說無生

那問春花及秋艸

舉。僧問洞山。如何是沙門行。山曰。頭長三尺。頸長二寸。山令侍者。持此語問三聖。聖於侍者手上。撚一撚。侍者回舉似山。山肯之。

十分古怪類難收

不是人兮不是牛

好似葫蘆掛東壁

識者難言是趙州

舉。僧掃地次。曹山問。佛前掃佛後掃。僧曰。前後一齊掃。山曰。與山僧。過靸鞋來。

步步貪登最上峯

眼中今古欲全空

自言身在靑霄上

不知已被白雲封

舉。西園和尙自燒浴。僧問。何不使沙彌童行。園撫掌三下。

室中穩密許誰知

燒燈煮茗見沙彌

門外客來休鹵莽

主僕攸分祇此機

舉。僧問韶山普曰。是非不到處。還有句也無。普曰。有。曰是什麼句。普曰。一片白雲不露醜。

萬仞孤峯不露頂

目力旣窮徒引領

看來無舌卻能言

夜半令人發深省

舉。僧問梁山。如何是祖師西來意。山曰。莫亂道。

祖意如空莫浪傳

才形文彩喪眞詮

金剛寶劍當頭截

云廓中霄桂魄圓

舉。蛤溪道者相看洛浦。浦問云。自梨溪相別。今得幾年。溪云。和尙猶記得昔時事。浦云。見說道者總忘卻年月。溪云。和尙住持事繁。且容子細。浦云。打卽打會禪漢。溪云。也不消得。浦云。道者住山事繁。

同气同聲本一途

共來水上捺葫蘆

兩輪互照非干舌

千古令人作範模

舉。曹山辭洞山。洞曰。子向甚處去。曰不變易處去。洞曰。不變易處。豈有去也。曰去亦不變易。

今古坦然無歲月

東西一色亙虛空

衲僧本分自如是

豈由鬼力及人功

舉。僧問雪峯。古人有言。峯便臥。良久起雲。你適來問什麼。僧重問。峯曰。虛生浪死漢。

葛藤截斷露全機

今古全空更孰依

拂袖便行猶鈍置

那堪重舉仍前非

舉。僧問玄沙備禪師。如何是和尙親傳底事。沙曰。我是謝三郎。

門頭戶底莫須商

此事親供不覆藏

白龍江上月如晝

幾人識得謝三郎

舉。藥山與雲巖遊。山腰間刀響。巖問。什麼作聲。山抽刀驀口一斫。

大人養子異尋常

慈悲切處絕商量

輕輕動著全身喪

啟口原來是禍殃

舉。僧問風穴。古曲無音韻。如何和得齊。穴云。木雞啼子夜。芻犬吠天明。

石女手橫無孔笛

古音吹動滿乾坤

此曲祇應天上有

人間能得幾回聞

舉。僧問洛浦。如何是一大藏教。收不得者。浦雲。雨滋三秀艸。片玉本來輝。

滿園桃李待緣生

葉葉枝枝總是春

一物不從天地得

春秋歷盡祇如新

舉。僧問芭蕉淸。如何是透法身句。蕉云。一不得問。二不得休。僧云。學人不會。蕉云。第三度來。與你相見。

要關把斷路難通

誰知直下便相逢

等閒不坐空王殿

倒騎木馬驟西風

舉。僧問長慶。如何得不疑去。慶展兩手。

學處𨿽多疑轉多

眼前何事不誵訛

等閒傾盡心腸去

雲散秋空月印波

舉。僧問趙州。如何是道。州曰。墻外底。曰不問這个道。州曰。問什麼道。曰大道。州曰。大道透長安。

日用門頭有也無

忽然指著莫分疎

明明大道如天闊

怎柰行人別一途

舉。僧問禾山。卽心卽佛卽不問。如何是非心非佛。山曰。解打鼓。

一聲鼓震絕來機

多智禪和喪所依

深谷夜寒云寂寂

金烏突出照巖扉

舉。未生前本來面目。

底事分明不覆藏

未生之日更郎當

百千問答俱成隔

何如擊竹絕商量

永覺和尙廣錄卷第七

永覺和尙廣錄卷第八

嗣法弟子道霈重編

佛事

鼓山天王殿上梁

棟隆斯吉。橫開解脫之門。護法儼臨。永作金湯之固。示眾生歸元之路。防僧海外侮之侵。自然海晏河淸。風和日暖。更有究竟圓滿一句。作麼生道。坐斷千峯平若掌。頓教大地盡黃金。

鼓山大雄殿上梁

白雲峯下紫雲屯。金殿崔嵬奉至尊。石鼓一聲天地震。靈源澎湃喜長存。

新建禪堂成掛鐘板

石鼓峯頭。是何時節。峻嶺老寒松。淸風拂白月。室內一孤燈。庭前三尺雪。洞上至今水逆流。亙古亙今無斷絕。分付渠儂爲舉揚。金口木舌分明說。

寶善掛鐘板

寶山深處舊叢林。此日翻成特地新。堂內誰能輕擬議。簾前報告要分明。掛鐘板畢。復云。簾前報告要分明。獅吼爭同野幹鳴。忽得一聲山海震。直教大地盡醒醒遂擊。

天寧寺禪堂掛鐘板

觀世音耳中有眼。憍陳如舌上生苔。若要那事分明。全憑此老打開。二百餘年曾放下。而今偶爾舉將來。一聲直透威音外。露柱燈籠笑滿腮。

落髮

金刀揮處露堂堂。腦後須臾放異光。直使魔宮俱震裂。衲僧鼻孔正昂藏。

階前剗艸障云消。烈火光中發異苗。个个頭顱元似佛。不勞彈指出塵囂。

付衣

托衣云。會麼。此非娘生褌袴。亦非婆與衣衫。多子塔前共談斯事。黃梅夜半默自傳來。昔日大庾嶺頭。不堪提掇。今朝苕溪岸畔。正好承當。若夫一綫相通。便已全身披搭。未能脫體風流。權且依例信受。

爲聞谷大師起龕

八角磨盤隨日轉。三腳驢兒逐電過。一生唱此無腔曲。直至於今誰敢和。恭惟。聞谷大師之靈。奪白馬令。續雲棲案。白雲峯下。見鬼見神。苕溪岸畔。入泥入水。陶家輪。撥轉向上機關。破沙盆。托出從前佛祖平生。好向放行中把住。直令窺伺無門。今日請。向把住中放行。共喜追送有路。祇如放行一句。作麼生道。泥牛吼出江乾道。踏破前山幾片雲。

爲聞谷大師掛眞

掛角羚羊善躲身。直教千聖總難尋。今朝落在山僧手。不免掀開示个人。遂掛眞云。聻。雙瞳炯炯如秋日。照破山河沒點塵。

爲聞谷大師封塔

以手打圓相云。出而聖入而神。不離這个。騎虎頭把虎尾。還渠作家。恭惟。眞寂開山。聞谷大師之靈。倒行臨濟令。別顯少林機。把斷虛空。幻出人間佛事。掀翻大地。放開腦後神光。慣好欺聖瞞凡。直要藏身沒影。祇爲婆心太切。未能剿絕於生前。所以贓物尙存。還須蓋覆於身後。今日兜著冤家。不免重下毒手。這里全身都放下。直教千載祇知名。

壽昌老人誕日拈香

彊把虛空計鳥迹。老人生來今八十。生耶死耶總不道。蜜在口邊誰會喫。洞庭蒼茫本無蓋。鐵牛渾身自流汁。可憐荷山不肖兒。兩眼何曾識得一。當年曾誤犯其鋒。劈頭毒手打不息。直至於今痛未休。此恨綿綿何有極。今朝拈出這瓣香。不覺燻著露柱鼻。

壽昌老人忌日拈香

鋤頭柄下機橫絕。鐔津舟上日初曦。狹路相逢躲不過。卻憶當年負痛時。旣有當年。須有今日。今日事作麼生。遂燒香。

博山和尙忌日拈香

三載相依何所求。抱毒歸來恨未休。石鼓山頭重會處。不妨舉出報冤仇。

掃玄沙宗一大師塔拈香

七百年來老毒龍。今朝撥艸問前蹤。湘南潭北誰能見。不是冤家定不逢。

聞谷大師三周忌日拈香

昔年寶善庵裏。曾分一片旃檀。今朝苕溪岸頭。權借三冬曲﹝盝﹣﹝彖﹣豕﹞﹢﹖﹞。𨿽然。南斗六北斗七。要也前三三後三三。祇如前後異同之外。別有相見處麼。燒香雲。聻。

翠云庵昌和尙忌日拈香

莫言嫩桂久昌昌。此日凋零冷似霜。絕筆不禁尼父淚。登堂空濕沼公裳。千鈞巨鼎憑誰舉。一發如絲有幾長。最是傷心無限處。一年一度獨燒香。

重修佛心才禪師塔拈香

五百年前公非我。五百年後我非公。莫道古今成永隔。鼓山依舊白雲中。卽今祖塔重新。千載相通一句。作麼生道。遂燒香。

爲馬頭山了諭靜主舉火

生前不相識。祇緣靑嶂幾重。去後卻相逢。獨有紅蓮一朵。恭惟。竹庵了諭常禪師。澄神澹泊。毓徳淸眞。堅閉石關。不許紅塵侵幾席。深藏竹塢。惟饒翠色映袈裟。野菜可飱。何須問蘇州有常州有。把茅堪隱。那管渠驢頭北馬頭南。去歲丟開杓柄長。今朝一任皮囊破。祇此諭還了也未。以火把打圓相云。火焰與君重說法。要見煙消灰滅時。

爲吼峯上人下火

相隨來也。祇爲這个。決志便行。不離這个。好似蚖蛇戀窟。到此始知大錯。卽今末後一句。作麼生道。吼峯上人惺惺著。烈火光中一轉身。獅子吼斷黃金索。

爲長揖法師舉火

颯颯秋風正爾思。忽傳蹴破碧琉璃。孤峯坐斷渾閒事。生鐵烹成莫自奇。塵界已知長揖去。皮囊須了未生時。今朝一句聊相贈。勝熱門頭別有機。

送眾僧靈骨入塔

石鼓山頭徹骨寒。大家相送出林巒。惟有髑髏全不識。卻如鐵壁與銀山。蕩然獨露金剛體。惟願諸人仔細觀。諸髑髏還知麼。生耶死耶俱不道。折角泥牛出荒艸。以手指云。髑髏裏面眼睛開。夜半樹頭紅日杲。無縫塔裏好藏身。萬聖千賢無處討。

以手指骨云。烈火堆中煆煉來。世界身心俱放下。炭裏藏身幾个知。不須更說無生話。

爲我聞老宿舉火

以火把順打○云。如是之法。我從佛聞。以火把逆打○云。如是之法。佛從我聞。復作﹝○﹫十﹞云。如是之法。誰從誰聞。我聞老宿。卽今還聞也未。我旣不立。聞亦不存。九十六年消息斷。好看峯頭月一輪。今朝更有末後句。請參勝熱婆羅門。

爲超塵上座舉火

閻浮一夢誰先覺。到此方知全是錯。今朝相送出石門。雲收雨散山川廓。山川廓欲何托。放下娑婆破布衫。從玆直證西方樂。

爲興琨上人入塔

屴崱峯頭祖令寒。灰飛煙滅髑髏乾。藏身不是無蹤迹。个裏從來不許看。

爲性泰庵主入塔

漏盡香銷燭亦殘。尙畱贓物待今安。衲僧自有藏身訣。潭北湘南一任看。

爲智光上座舉火

猛火炎炎六月蓮。親參勝熱到門前。四大本空何所有。任君鼻孔自遼天。

爲本智西堂舉火

空山晦迹久忘年。笑看浮雲幾變遷。尋常愛說無生偈。今日無生更躍然。一點靈光超法界。說甚威音那畔前。爍破多生夢幻影。騰騰火內現金蓮。

入塔

本智上座。歇盡馳求。養恬守默。三十餘年。爲眾作則。不重子才。只重子徳。今日何歸。湘南潭北。

爲旭華勤舊舉火

知君宿有鼓山緣。出俗盟心復湧泉。晝夜勤勞三十載。鐵石身心不變遷。梵剎重興功第一。冰霜雅操許君全。臨行贈汝光明種。迥然直下出三千。

入塔

旭華上座。剛骨擎天。實心若鐵。勤勞苦功。未嘗少歇。再造湧泉。千古爲烈。今日休歸。證甘露滅。

爲照空侍者舉火

二十四載。執侍相依。實心實行。知彰知微。今朝唱个還鄕曲。出籠銀鶴向天飛。𨿽是一具黃金骨。也須親見勝熱一會。始得。

爲洞生上座舉火

生也空死也空。卻似無端加一重。生亦如死亦如。亦成點染非吾宗。𨿽然如是。怎柰贓私尙在。必須勝熱門中過。方得髙歌天外峯。

入塔

云聲普徧。誰是知音。𨿽然。未得大用。也是久煉黃金。今日到此。形銷影滅。正是炭裏藏身。

爲跬存上座舉火

跬步必存。受鵝湖之囑付。寸心不昧。奉石鼓之毗尼。規圓矩方。堪作後來龜鑑。言信行果。實爲先輩典刑。至於今日。又作麼生。直須爍破者些兒。便可髙超安養界。

送秀生靜主入塔

尙志弗易。淸修無染。學道者多。似君者鮮。今日到此。歸休不受。世塵一點。

爲卓生禪人舉火

生也無來。死亦無去。來去旣無。中有何住。卽云應如是住。尙欠末後一句。作麼生是末後一句。遂下火。

問答

問。壽昌和尙。以何法爲人。師曰。莫謗先師好。進云。和尙以何法爲人。師云。未敢辜負。進云。恁麼則不爲人也。師云。因汝致得。進云。今日所說又是个甚麼。師云。韓盧逐塊。

僧問。如何是君。師云。一人居五位。端拱自無爲。曰如何是臣。師云。調和憑智力。經綸在萬方。曰如何是君視臣。師云。帝徳本無私。恩波出九重。曰如何是臣向君。師云。羣星皆拱北天。極體常如。曰如何是君臣道合。師云。殿虛無影迹。香雲繞禦筵。

問。如何是學人自己。師云。拄杖是楖栗。進云。學人不問拄杖。師便打。進云。過在甚麼處。師云。不識痛癢漢。問。博山云。大圓鏡裏。說个禪字。早是痕生。然則無痕一句。作麼生道。師云。無痕亦是痕。

僧問。古澗寒泉。水作麼色。師云。覷著者瞎。

問。箭鋒相拄底。應機乃纖毫無差。邊方言語不相諳。如何辯他子細。師云。待他開口。堪作甚麼。

問。格外明機底。問南則以北爲酬。饑餒急切相投。未審。如何賑濟。師云。一粒鼠粘子。大地沒饑人。

問。妙用縱橫底。臨機辯若懸河。毗耶城裏。彼上人來。未審。若爲酬對。師云。舌根下一句。教渠如何吞吐。

問。寒灰枯木底。到這里寂寞無言。家中給侍之人。日用如何指授。師云。誰教渠坐。在死水裏。

問。覿面相逢時如何。師便打。

僧問。臨濟家事。可得聞麼。師云得。問。如何是賓中賓。師云乞食到門前。曰如何是賓中主。師雲家事總茫然。曰如何是主中賓。師云。入水見長人。曰如何是主中主。師云。王令不容情。

問。如何是鼓山境。師云。海岸峯髙鳥絕棲。進云。如何是境中人。師云。倚杖雲中嘯一聲。

問舉心卽錯。動念卽乖。二六時中。如何履踐。師云。舉心卽錯。動念卽乖。

問。寶月懸空。因甚不著地。師云。太尊貴生。

問。百尺竿頭如何進步。師云。妄想作麼。進云。恁麼則無進步處也。師云。醉漢不堪扶。

問。夜深月落。古路雲橫。無人共誰啐啄。師云。死水不藏龍。問。主人不出戶。如何見客。師云自有侍者在。

問。如何是西來意。師云。老僧今日舌頭落。進云。和尙將何爲人。師云。賴遇闍黎取起來。進云。當陽指出無生路。縱橫天地任優遊。師云。閒言語。

問。如何是臨濟照。師云。然犀鬼莫逃。曰如何是臨濟用。師云。揮戈定太平。曰如何是照用同時。師云。百步穿楊箭。

僧問。有智之臣。因甚不用。師云。無渠著力處。

師夢中有僧請益三玄。師云。汝問來。問。如何是第一玄。師云。開口便見舌。曰如何是第二玄。師云。開口不見舌。曰如何是第三玄。師云。兩口無一舌。僧禮拜。師呵呵大笑。

問。洪波萬丈時如何。師云。淹殺闍黎。進云。犀牛角在手。師便喝。僧拂袖歸眾。師呵曰。偸心漢。

僧問。旣是無垢淨光院。因甚又作浴堂。師云。淨地恐迷人。

僧問。如何是佛。師云。破木杓。曰如何是法。師云。惡語言。曰如何是僧。師云。擔枷帶鎖漢。

僧問。如何是道。師云。東去洛陽三十里。曰如何是禪。師云。劈破虛空。作兩邊。曰如何是心。師云。未曾開口見猶親。

僧問牛頭。未見四祖時如何。師云。破驢脊上足蒼蠅。進云。見後如何。師云。鐵牛背上無蚊蚋。

僧問。我有一百問。請師一句答。師曰。答。僧曰。畢竟如何答。師云。卻成兩句了也。

僧問。某甲昨日一問。今日請和尙答。師曰。昨日答汝竟。僧曰。今日又如何。師云。兩重公案。

僧問。行住坐臥。不離這个。如何是那个。師云。仁者自生分別。進云。不分別時如何。師云。現分別在。僧便喝。師笑而不顧。又問。昨日夜叉頭。今朝菩薩面時如何。師云。又是自生分別。僧禮退。

僧問。如何是一。師云。我聽得不淸。僧便髙聲問。如何是一。師云。卻是你聽得不淸。

僧問。如何是西來意。師云。鴉鳴鵲噪。問。如何是个中人。師云。眼橫鼻直。

僧出禮拜。師云。一任設施。僧便問。如何是和尙爲人一句。師云。艸賊大敗。

僧出禮拜。師云。猶較些子。僧擬進語。師云。白雲萬里。僧云。豈無方便。師云。尙嫌少在。

僧問。如何是獨露無私一句。師曰。須彌山。進云。還許學人趣向也無。師便喝。

僧問。如何是第一義。師云。問底是第二義。僧曰。無問無答時如何。師便打。僧曰。過在什麼處。師云。大好無問無答。

僧問。如何是奪人不奪境。師云。此是臨濟事闍黎且止。曰如何是奪境不奪人。師云。我此中無這樣事。曰如何是人境兩俱奪。師云。老翁去後空山寂。曰如何是人境俱不奪。師云。少年春日對芳叢。曰人境已蒙師指示。向上宗乘事若何。師云。燈籠說去。露柱傳來。僧問。如何是諸佛出身處。師云。撲鼻杏花香。曰如何是免生死底人。師云。要免作麼。

僧問。摩耶夫人乃諸佛之母。未知那个是夫人之母。師云。多个頭作麼。

僧問。世尊初降。目顧周行。指天指地。惟我獨尊。後雲門欲打殺與狗子喫。未知。雲門是甚麼心行。師云。世尊垛生招箭。雲門止響揚聲。

僧問。自達祖西來。只是覓个不受惑底人。後分皮髓時。還有不受惑者麼。師曰。一狀領過。

僧來參。師曰。自何來。僧曰。黃蘗來。師曰。還帶得黃蘗棒來否。僧便作行棒勢。師曰。果然龍生龍子。僧無語。師曰。三十棒。汝自領去。

僧來參。便喝。師亦喝。僧復喝。師亦喝。僧又喝。師曰。饒你更喝八萬四千。不如還我未喝前一句來。僧無語。師云。杜撰禪和。好與三十棒。

僧問。善才童子參徳云比丘。爲甚卻在別峯相見。師云。相見定是別峯。

僧問。單刀直入魔軍陣。戰勝何曾殺一人。旣是戰勝。爲甚麼不殺一人。師云。你擬殺个甚麼。

僧問。風穴道。金沙灘頭馬郎婦。意旨如何。師曰。惱亂眾生。

僧問。一人在險道中行。後人持刃逼殺。前是虎狼衝齩。兩傍萬丈深坑。正恁麼時。進退不得。有何方便。令不喪身失命。師云。也祇是一場幻夢。

僧問。眞非眞。恐迷我常不開演。不開演个甚麼。師曰。任你拈出。也只是个破艸鞋。

僧問。急水灘頭波浪急。誰人過此得無虞。師云。誰知平地裏。也更有波濤。

海岸居士請齋於宗鏡堂。僧問。如何是宗。師云。籬根破艸鞋。曰如何是鏡。師云。黑漆桶。曰打破鏡來時如何。師云。相見了也。曰見後如何。師云。切忌道著。僧問。如何是向。師云。無你背處。曰如何是奉。師云。無你忽處。曰如何是功。師云。無你歇處。曰如何是共功。師云。無你分處。曰如何是不共功。師云。無你合處。曰如何是不涉功勛一句。師云。無你問處。

僧問。如何是黃龍三關。師云。苕溪一關。也未過在。進云。如何是苕溪關。師云。萬里望崖州。進云。恁麼則銀山鐵壁。飛鳥不度。師云。誰向汝恁麼道。僧無語。師云。咦。

僧問。如何是函蓋乾坤句。師云。一點不漏。曰如何是截斷眾流句。師云。一滴不存。曰如何是隨波逐浪句。師云。看風使帆。曰三句外還有句也無。師云。有。曰如何是三句外一句。師云。禮拜著。僧禮拜。師云。是甚麼。僧無語歸眾。

僧問。世尊才升座。文殊便云。法王法如是。如何是如是之法。師云。合取兩片皮。

問。馬祖上堂。百丈捲席。和尙上堂。肯容掀座否。師云。效顰不是西子。

問。昔日永明。今朝永覺。經云覺明爲咎。請判是咎非咎。師云。你作得个座主。

問。佛之一字。我不喜聞。早晚佛聲不絕。還聒耳否。師云。終無別樣。

問。出則不爲人。和尙爲人否。師云。老僧無意必。

問。棒喝交馳。盡落古人圜繢。和尙將何。殺活當機。師云。諸方火葬。這里活埋。

問。先眞寂大師遷化。向何處去也。師云。如今來也。還知麼。

問。洞山三十年。鬼神尋不見。安平眞人。卻來和尙處乞戒。此與古人是同是別。師云。拯溺須臨水。嘯月卻登峯。

僧問。和尙昔到溫陵。海水再潮。人人驚異。今到武林。還有異事也無。師云。好事不如無。

僧問。說黃道黑。鈍置渠儂。豎拂拈槌。眼中著屑去。此二途畢竟如何爲人。師云。且合兩片皮。

問。法華經云。一稱南無佛。皆已成佛道。爲甚麼。趙州道。念佛一聲。漱口三日。師云。一任顚倒。

問。若人識得心。大地無寸土。爭柰目前峯巒奇秀。師云。是甚麼。

問。古人道。皮膚脫落盡。惟有一眞實。未審。將甚麼喚作眞實。師云。破木杓。

問。從門入者。不是家珍。如何是自己胸襟流出底。師云。天不蓋地不載。

問。古人云。若向一句中薦得。堪與佛祖爲師。未審。是那一句。師云。也是階下漢。

居士問。雲門大師云。法身有三種病。兩種光。且道。是甚麼病。是甚麼光。師云。眼底重加屑。

問。和尙在鼓山。因甚不肯升座。今在匋裏。因甚說黃道白。師云。莫向語默中。覓取老僧。

僧問。如何是奪人不奪境。師云。燈月交輝處。公子醉扶歸。曰如何是奪境不奪人。師云。出門一長嘯。杳然天地空。曰如何是人境兩俱奪。師云。仙人旣羽化。丹竈亦丘墟。曰如何是人境俱不奪。師云。上林花似錦。每帶馬蹄香。

問。那叱太子。析肉還母。析骨還父。然後現本身。爲父母說法。敢問。如何是本身。師曰。析肉骨還父母的。是誰。

問。一口吸盡吳越水時如何。師曰。吸向甚處去。僧無語。師云。急須吐卻。

問。大地無寸土時如何。師曰。闍黎在什麼處住下。僧無語。師曰。好个大地無寸土。

僧參。問。獨坐當軒者是誰。師起身。出位探頭云。道什麼。僧復問。獨坐當軒者是誰。師便搖手。僧云。原來和尙。不解作主。師笑之。僧便出。師顧侍僧云。分明記著。

僧問。學人不識路頭。乞師指示。師云。汝從那里來。曰寶壽來。師云。大好不識路頭。

僧問。如何是金剛大義。師云。擬著卽禍生。進云。不擬時如何。師云。無你躲跟處。

問。壽昌和尙如何爲人。師云。壽昌橋下水流東。曰今日苕溪又作麼生。師云。決無異味。曰未審是什麼味。師云。試咂咂看。僧擬進語。師便喝。僧禮拜。師云。這一喝何曾落地在。僧無語。師云。淹殺這漢。

師自寶善歸。僧問。還帶得寶來麼。師展兩手。僧擬議。師曰。去你不是辧寶底。

僧問。如何是寶。師曰。無人著價。曰如何是善。師曰。千聖行不得。曰更有向上事也無。師曰。有。曰如何是向上事。師曰。不名寶善。

二僧登大頂歸。師問。還到大頂麼。一僧曰。到。師曰。見个什麼。曰海曠天空。師曰。你祇在二頂住腳。何得妄語。曰大頂事作麼生。師便打。又問。一僧你到大頂。見个什麼。曰與這里一般。師曰。作麼生是一般底事。僧便喝。師曰。這一喝是學來底。別道看。僧無語。師亦打。僧問。鳳凰池上還有鳳鳴否。師曰。鳴則不無。祇恐闍黎不聞。曰聞時如何。師曰。喪卻闍黎。

問。先興聖國師云。直下猶難會。尋言轉更賒。若論佛與祖。特地隔天涯。意旨如何。師曰。切忌從他覓。曰畢竟從何處覓。師曰。覓亦不可得。不覓亦不曾失。曰恁麼則無事去也。師曰。千年鬼窟。曰恁麼則某甲如坐荊棘林中。請和尙救拔。師便打。

問。凡有言句。盡屬染污。如何得不染污。師曰。大小鼓山。被汝一問。直得口如鼻孔。曰恁麼則無言也。師曰。是何言歟。曰作麼生。師曰。鼻孔如口。

問。古云。相逢不拈出。舉意便知有時如何。師舉手曰。如今拈出也。知有也未。僧無語。師曰。脫空作麼。

問。文彩未生時如何。師曰。闍黎恁麼問。蚤是生了也。曰不恁麼時如何。師云。亦是生也。

僧問。如何是古曲。師曰。今人不得聞。曰聞者如何。師曰。不是今人。

問。向上一著。千聖不傳。和尙如何傳。師曰。若傳則瞎卻闍黎。曰不傳。又安得到於今。師曰。渠無今古。

問。擬心卽差。不擬時如何。師曰。你擬向這里跺跟麼。曰如何得體會去。師曰。體會什麼。僧又擬問。師便喝出。

問。古帆未掛時如何。師曰。古帆。曰古帆已掛時如何。師曰。古帆。曰如何是古帆。師曰。不是今時物。

問。如何是賓中賓。師曰。野老不知朝。曰如何是賓中主。師曰。鬧市逢天子。曰如何是主中賓。師曰。禦門見臣下。曰。如何是主中主。師曰。宮內不聞聲。

問。如何是和尙爲人一句。師曰。鐵昆侖。曰學人如何趣向。師曰。何曾背來。曰學人初入叢林。請師方便。師曰。方便久矣。

僧問。洞上宗風卽不問。不落五宗一句。作麼生道。師曰。蔥嶺西。曰達摩西來又作麼生。師曰。無風起浪。曰起後如何。師曰。鴛鴦枕上雙行淚。半是思君半恨君。

問。如何是和尙家風。師曰。一堂風冷淡。千古意分明。曰忽有客來。將何祗待。師曰。滿盤無米飯。三杯不濕湯。

問。如何是不墮凡聖句。師曰。靈源洞口石將軍。曰如何是無間古今句。師曰。年年江水向東流。曰如何是不渉事理句。師曰。昆侖入海無音耗。

僧問。如何是鼓山。鼓師曰。一聲直透威音外。曰此鼓誰人能打。師曰。無手人行杖。曰何人得聞。師曰。屴峯側耳。

僧問。久向師風。請垂一接。師曰。不接。曰和尙出世爲人。如何不接。師曰。鐵壁鐵壁。曰學人便恁麼承當時如何。師曰。你承當个什麼。僧無語。師曰。放汝三十棒。

問。如何是髙髙山頂立。師曰。我道是墮頂漢。曰。如何是深深海底行。師曰。我道是埋沒漢。曰如何是閨閣中物。師曰。髙髙山頂。深深海底。曰若是則如何保任。師曰。保任个什麼。曰此事。師曰。此事是什麼。僧下喝。師曰。喝則不無別道看。僧再下喝。師便打趂去。

僧問。大道玄邈。如何趣向。師曰。與闍黎隔多少。曰𨿽然不隔。爭柰迷何。師曰。旣是迷。爭知不隔。僧無語。師曰。祇這不隔迷卻了也。僧禮拜。

問。如何是不跨石門一句。師曰。前江潮正滿。曰恁麼則徧界不能藏也。師曰。是什麼。僧曰。某甲今日舌頭短。師曰。放汝三十棒。

問。古云。一步密移玄路轉。如何是密移一步。師曰。石牛夜出山前路。曰移後如何。師曰。金鳳朝穿碧落云。

僧問。萬法歸一。一歸何處。師曰。眉毛下。

問。觸波瀾不散。隨扣擊無虧。亦是生死岸頭事。如何透得過。師曰。識得不涉聲色底麼。

問。虛空粉碎。大地平沈。未審。向什麼處。安身立命。師曰。喚什麼作身命。

問。婆生七子。六个不遇知音。這一个也不消得。拋向水去。未委。年髙老大。靠誰養老。師云。終是靠人不得。問。眉間赤爲父報仇。自喪其身。後來此劍。不知。是何人得去。師曰。家家門前火把子。

問。一朝蛇入布褌襠。是甚麼時節。師曰。急。

問。梅花漏泄春消息。花在枝頭。春在什麼處。師云。甕裏。何曾走卻鱉。

問。洞上密意。乞師略通消息。師云。硬如綿。軟如鐵。

問。百尺竿頭須進步。未審。這一步作麼生進。師云。金龍出海。白浪滔天。

問。不可以有心求。不可以無心得。不可以語言會。不可以寂默通。畢竟如何卽得。師云。要不悶守本分。

僧問。家里人方識家裏事。作麼生是家裏事。師云。夜半烏雞頭戴雪。

問。不見一色。猶是半提。如何是全提底時節。師云。木馬火中嘶。

問。末後一句始到牢關。作麼生是末後一句。師云。千聖不柰何。

僧問。眼光落地時。向什麼處去。師云。海爲龍世界。空是鶴家鄕。

師有偈。勉善侍者云。從來佛法無多子。縱橫妙用有多門。末後一關如踢破。大地山河一口吞。者便問如何是末後一關。師良久。者禮拜而出。

問。如何是向。師曰。幼子常思母。一飯未能忘。曰如何是奉。師曰。手捧璢璃鏡。何嘗更顧他。曰如何是功。師曰。老農淸夜坐。披襟待月來。曰如何是共功。師曰。羣影髙低現。一鏡本無私。曰如何是功功。師曰。銷兵放馬后。鼓腹樂升平。

問。如何是類墮。師曰。綠楊芳艸岸。穩臥醉春風。曰如何是隨墮。師曰。朝隨芳艸去。暮踏落花回。曰如何是尊貴墮。師曰。黃屋簾垂後。階下不聞聲。

問。祖師西來卽不問。如何是隻履西歸。師呵呵大笑云。賣艸鞋漢。

問。如何是大人相。師云。蟻子。進云。此人上來與和尙相見時。作麼生。師云。一腳﹝跳﹣兆﹢柴﹞死。

問。古人道。參學之要。祇是个最初句。與末後句。若透得。則參學事畢。請問和尙。如何是最初句。師曰。摸著鼻孔。曰如何是末後句。師云。拈卻鼻孔。曰最初句與末後句。相去多少。師便咄。

問。向去底人。因甚不居正位。師云。死水不藏龍。曰卻來底人。因甚不住偏方。師云。有爲終不貴。

師因失跌。僧問。昔宣律師。因行道失跌。天人爲之捧足。今和尙因曬經失跌。天人向甚麼處去。師云。汝但問取天人。

昔僧問保福云。龍披袈裟一縷。金翅鳥不能吞。今僧全披。因什又被虎吞卻。福作忍痛聲。僧請師別語。師別云。袈裟有時護不及。僧云。因甚護不及。師云。二祖往鄴都。

受戒三問

戒必師師相授。請問威音王。從何人受戒。

戒光從口出。非靑黃赤白。畢竟作何色。

破戒比丘。不墮地獄。旣是破戒。因甚不墮。

室中六問

五虎攢羊。如何救得。此羊出去。

離卻語默動靜。別通个消息來。

苕溪一滴味異眾流。未審。是甚麼味。

眞寂門前。煙波浩渺。不假舟楫。如何得渡。

眼空宇宙。腳踏毗盧的人。因甚猶在半途。

倒掛須彌。逆旋日月的人。因甚猶遭痛棒。

永覺和尙廣錄卷第八

永覺和尙廣錄卷第九

嗣法弟子道霈重編

法語上

示本照上座

本來成佛。因甚自取沈淪。本有家珍。何故拋卻外走。祇爲一念生迷。致使百非俱集。由是甘受波吒。不能自出。正如人在夢中。受大苦惱。擺脫不得。若道是有。分明是夢。若道是無。現今受苦。忽然老鼠翻盆。破夢而出。則夢中之事。更不必論其有無。又況乎捨之取之哉。上座夢中之事種種非一。苦惱亦非一。要取取不得。要捨捨不得。日以繼日。歲以繼歲。無有覺時。則苦惱亦無有已時也。應知。處這境界。無有別方。得个擺脫。祇要識得渠是夢。識得渠是夢。豈更有人。於已夢之事。而作取捨之想。動哀樂之情哉。然睡蓋旣深。要醒亦良不易。曾記得。先佛有一偈。曰假借四大。以爲身心。本無生因。境有前境。若無心。亦無罪福。如幻起亦滅。上座能將此偈。常持不輟。深究其旨。有朝磕著觸著。則大夢必醒。管取呵呵大笑去也。旣到這般田地。不用問人。任你獨居也得。領眾也得。縱橫自在。出沒無方。又何論瑣瑣細末哉。余居荷山八載。惟得上座往還最稔。今有鼓山之行。乃從予求法語。夫法本無法。語有何語。凡有語言。盡非實義。但仁義道中。未可以無言也。乃爲諄諄如此。他日大夢醒後。惟無呵罵爲幸。

示某上人閉關

余聞。古之學道者。博參遠訪。陸沈賤役。勞其筋骨。餓其體膚。百苦無不備嘗。並未有晏坐一室。閉關守寂。以爲學道者也。自入元始。有閉關之說。然髙峯閉死關於天目。乃是枕子落地後。非大事未明。而畫地以自限者也。入明乃有閉關學道之事。夫閉關學道。其最初一念。乃是厭動趨寂者也。祇此一念。便爲入道之障。況關中旣不受知識鉗錘。又無師友策勵。癡癡守著一句話頭。如抱枯樁相似。日久月深。志漸靡力漸疲。話頭無味。疑情不起。忽然轉生第二念了也。甚至身坐一室。百念紛飛者有之。又何貴於關哉。今上人旣發心入關。便當具眞實心。發決定志。將生死二字。貼在額頭上。勇猛向前。更勿擬議。如一人與萬人敵相似。我若不殺死他。他必定要殺死我。苟不﹝拚﹣ㄙ﹢ㄊ﹞命殺出。豈有自活之日哉。直須一日緊過一日。一月緊過一月。逼來逼去。如老鼠入牛角。則自有活路去也。

示惟謙上人

我嘗謂學道之士。第一要信得及。第二要放得下。第三要守得堅。有此三要。方可學道。何謂信得及。信得我本來是佛。不少一毫。又信得佛祖垂下一言半句。等閒如倚天長劍。必能斷人命根。有此實信。方可策進。若稍涉狐疑。策進無由。所以要个信得及。何謂放得下。人被許多虛名浮利恩愛業緣種種牽纏。如鐵城銅鎖。無能自解。必須勇猛奮發。一切斬斷。再不復顧。方可策進。若稍有畱戀。必遭絆倒。所以要个放得下。何謂守得堅。緣人一時感激向前。亦似信得及放得下。但恐遭逆順二風吹將去。則信者不信了也。放得下者。依舊要擔取去了也。所以要个守得堅。具上三者。然後看一句話頭。不管生不管死。不管閒不管忙。盡力提撕日久歲深。自然瞥地。此是歷代諸祖已行的路。上人勉之。

示黃孟揚居士

眾生所以不能出生死者。只是个迷。何謂迷。以其妄識橫起。見有外境也。旣見有外境。則有好醜。旣有好醜。則有愛惡。旣有愛惡。則有取捨。旣有取捨。則有善惡。旣有善惡。則有果報。善極生天。惡極沈地。總屬輪回。無有休息。今要破此外境。首要斷此妄識。此妄識從無始劫來。根深蒂固。豈可容易。然此妄識。全無實體。所以亦非難斷。若得本光一透。便可立破。古人有於一言之下。立地承當者。非是誑語。但眾生根機遲鈍。未能頓悟。所以歷代祖師。教人看个話頭。看話頭者。非可悠悠地過去。直須切上加切。勇猛向前。如單槍匹馬。遇著三軍圍繞。直須﹝拚﹣ㄙ﹢ㄊ﹞命殺出。若稍遲緩。有能自活者哉。每日應種種緣。𨿽無刻暇。而此話頭。不可間斷。或遇緣打失。便要鞭起。參來參去。日久歲深。忽然疑情頓起。內不見有五官百骸。外不見有山河大地。惟是一个話頭。綿綿密密。到此地位。更須大加精彩。忽爾﹝囗﹫力﹞地一聲。則話頭破矣。話頭破則前境破。前境破則生死破。斯時也。依舊靑山綠水。一任地獄天堂。便好向人說本來是佛可也。說無淨無穢可也。說無佛無眾生可也。若妄識未滅。分別千差。貪嗔癡慢。熾然不息。乃向人說無佛無眾生。則魔種邪气耳。此話頭未破之時。工夫逼拶得緊。或見種種異境。或生種種異解。並是妄識作怪。便當一刀揮斷。待得﹝囗﹫力﹞地一聲。自然千妥萬當。若初做工夫時。勢必難上。蓋是昏散。二魔習熟難遣耳。𨿽千做不上。萬做不上。決定要做上。如古人所謂。愚公移山者焉。捱來挨去。自然工夫漸熟。自有到家之日。眾生無始劫來。許多苦楚。甘自承當。這些小難處。卻攢眉怕怖。是謂愚也。若謂不消。恁麼別有一法可出生死。卽是外道家法。暫時自誑。終入輪回。何也。以渠迷情未破故也。

示丁元辟居士

靈光獨耀。迥脫根塵。此二句太說盡了也。若能於此會去。山僧安敢饒舌。其或未然。且打葛藤去。眾生靈光。本無遮障。怎柰迷情妄起。由是內有六根。外有六塵。根塵對立。妄識橫生。作好作惡。起善惡業。因業受報。六道輪回。如汲井輪。波波劫劫。頭出頭沒。無有已時。諸怫湣之。爲說大法總之。要明个靈光獨耀而已。若靈光不昧。根塵頓泯。心忘境寂。圓照無外。覺體如如。其名曰佛。若其光未露。須是有个方便。方便者。非是求人講說。非是穿鑿經書。非是多作福田。非是閉目死坐。但於日用中。剔眉睜眼看。个如何是本來面目。不得計難易。論遠近。亦不得愁我根機遲鈍。慮我業障深重。只管向前做去。日久歲深。忽然撞著。始知飯是米。做燈便是火。這些說話。好付丙丁了也。呵呵。

示伯駒上人

眾生爲無明所覆故。心境對立。心境對立故。百非交起。然心本無心。境本無境。但由無明作障故。心境妄現。如空中華。祇緣眚生耳。旣云本無。豈可評量。仁者乃欲論其異。論其同。果可得乎。非獨異同不可得。卽言本無。異同果可得乎。如今能知本無者。是謂心。所知本無者。是謂境。心境歷然。所謂本無者。又安在乎。卽如仁者所問。不思議境乃天臺觀法。彼教謂。一念具三千性相。卽空卽假卽中。是謂不思議境。然已云境。乃是對觀立名。若觀諦不忘。總居門外。有甚好智者耶。卽使觀諦雙忘。方稱入門。望祖師門下事。猶隔江在。可輕引之以爲比擬哉。仁者此去不必扯動葛藤。但專其心。銳其志。向本參上。深錐痛札。不到不休。有朝摸著鼻孔。依舊山靑水綠。冬寒夏熱。心耶境耶。不道不道。

示劉孔學茂才

世謂。周孔之道。宜於經世。釋迦之道。宜於出世。各擇所宜而宗之。是淺之乎論二教者也。夫使周孔無出世之實徳。則所謂經世者。非雜於功利。必束於名相。何世之能經。使釋迦無經世之實用。則所謂出世者。非墮於邪計。必局於自私。何世之能出。故知。經世出世實無二。道實無二心。周孔蓋得釋迦之妙用。以弘經濟。釋迦蓋得周孔之密印。以證涅盤。世俗徒執其外迹而二之。如冰炭之不相入。則亦未之深考也。公今旣欲措於大道。更不必論其異。論其同。隨舉聖賢一則。語言上深窮到底。但不可落情識。如孔子曰。予欲無言。子貢曰。夫子之言性與天道。不可得而聞也。可知。不是情識上事。若得情忘識絕。則本來巴鼻自然現露。非言語可以形容。旣得此巴鼻。儒也可。釋也可。非儒非釋亦無不可也。勉之。

示緣生上人

諸法從緣生。亦復從緣滅。此靈山老人偈也。知法從緣生。則法無自性。法無自性。則非滅非生。非滅非生。則體本自如。體本自如。則言有性者妄也。言無性者亦妄也。卽言體本自如者。亦無非妄也。𨿽然。恁麼說去。恁麼解去。還當得悟也未。旣有路可上。更髙人也行。須是言語道斷。心行處滅。親證一回。始知從前所說。玄上玄妙上妙。是甚麼。熱椀鳴聲。思之。

示若水上人

近日宗風掃地。魔鬼興妖。到處妄稱知識。冬瓜印子。妄相印可。互相牽引入無間獄。看來反不若一專崇戒行者。猶有成佛之因。山僧至此。事不獲已。說黃道白。看來也是一場敗缺。但區區之意。乃欲於冥冥長夜中。令諸人窺見一綫光明。然魔黨熾盛。獨力柰何。所冀髙明。從眞實參究中透出。從言語不到處悟入。不可落在鬼窟中。不可絆在葛藤內。任白馬坑。垂手直過。縱黃龍關。掉臂而行。未是丈夫之事。況祇學虛頭胡喝亂棒。他日大有事在。若水上人。性素朴茂掩關三載。徧閱大藏。可謂有道精勤者。但未知有向上一竅。如老鼠入飯甕。畢竟無出身處。須將三載所閱。放教無半點字腳。然後以堅固志。奮勇猛力。向一則公案上。力參力究。不許作知解。不許求講說。不許將心待悟。不許自生退屈。但恁麼做工夫。自有透脫之日。回視一大藏教。無一非單傳直指。西來大意矣。勉之。

示無安上人

淨土一門。別無巧說。祇要這一句佛號。時時不斷。念念不忘。不要管是理持。是事持。這一句子純熟。如雲開日露。事也了。理也了。更有一句事理不到的。也了但今日念佛者多。生西者少。其故何哉。祇爲你口說極樂。意戀娑婆。如何去得。所以念佛人。須持起一把金剛寶劍。將許多閒情。一截截斷。方有趨向分。又有一等人。才念佛又愁不悟道。卻要參禪。心掛兩頭。功不成就。全不知。念佛也是這心。參禪也是這心。參禪參得到的。念佛也念得到。昔蘇東坡。初參禪無入處。後見東林總。總曰。你的障與諸人不同。須是死心。念一个佛號始得。東坡依之。單持阿彌陀佛。久之得入。乃述偈曰。溪聲便是廣長舌。山色無非淸淨身。夜來八萬四千偈。他日如何舉似人。渠是什麼聰明人。乃能死心於此得入。今人才識。得之乎。也者便說我是髙明人。怎肯守著這愚法。看來眞自愚也。上人若肯信受。便請加鞭。更勿躊躕。斯爲善耳。

示爾袾上人

汝要我明白開示麼。殊不知我宗門中。實無委曲處。實無隱諱處。皆是明明托出。祗爲你自生障蔽。所以。白雲萬里。若是个沒意智漢子。自然如鏡照鏡去也。如昨小參云。曲如箭。直如鉤。小是海。大是漚。蚯蚓驀過東海。跛鱉跳上雲頭。已是滿盤托出。怎柰你卻疑三疑四。不能直下領荷。如今向汝道。直如箭。曲如鉤。大是海。小是漚。神龍驀過東海。玄鶴飛上雲頭。你還信得麼。信得便請領去。

示密因上人

淸淨本然。云何忽生山河大地。教中道。祇是个妄明一生。便見有山河大地。妄明不生。則山河大地。無非淸淨本然。這个道理。教中太煞明了。當時長水難道不知如何。竟抱疑不釋。往參瑯琊覺。便問云。淸淨本然。云何忽生山河大地。瑯琊便憑陵答云。淸淨本然。云何忽生山河大地。問也恁麼問。答也恁麼答。因甚長水便悟去。須知宗門中。別有長處。無非要坐斷你知解。脫釋你名言。令你直下領略。現量親證。若祇如教中恁麼道。𨿽解得十分明白。怎柰山河大地。依舊障塞眼睛。淸淨本然。依舊白雲封裹。正如說食不能飽人。何以故。爲渠祇以比量識心。依著名言揣擬。如隔墻見角。比之爲牛。隔山見煙。比之爲火。豈是眞實哉。今上人。但於瑯琊答處。常常提起。看他是个甚麼道理。他時後日忽然捉敗。瑯琊卻向鼓山門下。喫痛棒去。勉之。

示太雅上人

昔孫思邈曰。膽欲大而心欲小。智欲圓而行欲方。此語非獨在世法中。爲名言。卽在佛法中。亦爲名言。凡有志於學佛者。首要一个大膽。直將成佛作祖。爲己分內事。一切人天小乘。俱非所願。況區區聲色之末乎。有此大膽。方有趣向分。𨿽有大膽。而無小心。則粗率鹵莽。其流至於猖狂自恣。未得謂得。未證謂證。自以爲髙。而實卑。自以爲進。而實退故。須一个小心。有小心。方能韜光斂彩。潛思密究。深造而至於自得也。深造而至於自得。則靈光渾圓。照滿十方。更無偏滯之執。若未能至於自得。則東倚西靠。右牽左扯。如獼猴上樹。無自繇分。無自繇分。豈有出生死分耶。故智欲其圓。智光旣圓。其行必方。非智外有行。行外有智也。率此本圓之智。全無隱僻之礙。自無不方之行矣。若行而有未方者。必其智有未圓。或習气未淨也。智有未圓。固當勉力參究。打破最後一結。若習气未淨。更須照。管保任。如古人牧牛之說。未可縱他犯人苗稼。到得如露地白牛。趂亦不去。方可任他出門耕翻大地去也。雅上人以絹來請法語。彼年少力彊。有志斯道。而千里之行。愼於跬步。故爲詳之。

示印朗上人

凡要參禪。須是先要打疊得。意根下十分漧淨。方有趣向分。若意根下。有許多不淨的意思。縱饒用工眞切。而病根必乘間而發。必然別有境界現前。十个五雙。落在魔道。𨿽因緣到時。亦多出世。稱善知識。而心必毒。如蛇猛。如虎媚。如狐狡。如兔專。逞人我。妄起生滅。一朝報盡。入地獄如箭射。故知。必先要个漧淨心腸。旣有此心腸。逢著一則。機緣過不去。便須勇猛向前。直要究明。不悟不已。決不可將知解揣摩。他是什麼道理。若暫起此念。便隔千里。何也。爲這个不是知解邊事。爲無始劫來。被知解埋沒故。今日教你參話頭。正是要你意識不行。庶天光忽露得。見本來面目。若一用知解。則緣木求魚。決無得理。旣自己不可揣摩。亦不可求人說破。何以故。爲這个不是言語上事。的要親證。若他人口上說破。我便將識心領略。則重增埋沒了也。但只要時時提起。念念追究。如尋个要緊物相似。穿衣喫飯時。迎賓送客時。隨眾作務時。並如是尋討。不暫放下。尋來尋去。忽然﹝囗﹫力﹞地一聲。身心世界。一切平沈。一段圓光。輝天鑑地。本無向背。亦無中邊。千七百則。是什麼臭爛葛藤。三千諸佛。是甚麼野狐精魅。到此之際。順行逆行。天亦莫測。左之右之。聖亦難知。有何三界可出。聖位可安也。是謂大丈夫之事。切宜自勉。

示圓照上人

上人諱慧日。字之。曰圓照。夫日輪在天。靡有不照。而廣廈重樓。飛檐礙日。則其照弗能及。髙峯峻壁。倒影成陰。則其照弗能圓。暗雲昏霧。迷翳弗開。則其照弗能現。日落西嶺。星月爭輝。則其照弗能全。是日之照。非天下之至明也。所謂天下之至明者。必其無地弗照。無時弗照。非外境可得。而蔽之。而無思無爲。自然圓照一切。此釋氏所謂圓照三昧。而觀音之八萬四千手眼。不足以諭其廣也。若欲入此三昧。但將一个庭前栢樹子。著力看。渠是个什麼道理。莫生卜度。莫生知解。一味拍盲做將去。有朝。虛空中湧出日輪頂門上。突開正眼。是之謂圓照也。勉之。

示一如上人

內而父母所生。血肉身分。外而山河大地。明暗色空。總祇一如。更無別有。無你悟處。無你迷處。無你向處。無你背處。三世諸佛。無立地處。十界依正。無安著處。祇爲你妄起知見。便向無中造有。結暗中之杌鬼。現空裏之乾城。由是。三界六道。如汲井輪。頭出頭沒。而所謂一如者。不可得而見矣。必須假著一則無義味話。令汝實參實究。忽得一念不生。自然全體呈露。百如千如。祇是一如。更無不周不徧。通天徹地。大用顯行。直向毗盧頂上。打个觔斗。撫掌大笑。說甚麼。達摩祖師喚來洗腳。揩背亦何不可。

示照遠上人

人人具有一大光明炬。本自照天照地。無遠弗屇。與諸佛諸祖。無二無別。特爲妄想塵勞所蔽。不能發露。所以必須學力磨之。何謂學力。蓋是將生平意气精神。四大血力。悉住在一句話頭上。不容有絲毫走作。久之非獨意气精神四大血力。凝作一團。卽大地山河。以及十方虛空。亦皆凝作一團。如一个鐵丸子相似。有朝逢緣遇境。忽鐵丸子。爆開迸出。達摩眼睛。則山河大地。總一大光明藏。說甚千七百則。臭爛葛藤。三百餘會。拭瘡疣紙。悉皆照破。無半點字腳。共爲照也。不亦遠乎。

示自參上人

禪之道尙參。參之爲義也。非師長所能詔。非兄弟所能代。非客气所能雜。非外形所能拘。惟在自心之力。勇猛直前。如關壯繆單刀匹馬。直入百萬軍中。斬其渠魁。豈不偉哉。但稍計其難易。慮其遠近。憂其成敗。則自且不立。況參乎。至於自不立。則客气得而乘之。而自雜矣。外形得而拘之。而自局矣。至於雜且局。𨿽師長兄弟。日從而策勵之。其何能之。有憶。昔人有一偈曰。學道須是鐵漢。著手心頭便判。直取無上菩提。一切是非莫管。參之義其如是乎。上人字自參。執紙來求法語予。但爲拈此。令其顧名思義。力而行之。其於道或庶幾焉。

示忠求居士

淨土法門。千妥萬當。不容擬議。且此一句。佛開口便道著。有何難念。然舉世之念佛者多。往生者少。其故何也。祇爲娑婆念重故也。譬如萬斛之舟。正欲乘風張帆。有瞬息千里之勢。你若向舟頭。釘一樁。不肯拔去。其能進否。所以。𨿽日念佛。而西方尙遠。往生無分。今念佛人。若能將娑婆世界上。一切恩愛。一切產業。一切冤債。一刀兩斷。不復回顧。但祇隨緣過日。任運而行。單單祇靠著一句佛號。動靜苦樂。一切境中。不許暫離。晝夜無間。如珠走盤。圓活自在。則𨿽身在五濁。便已神棲九蓮。又何待彌陀放光。觀音勸駕。而後往生哉。伏惟信受。是幸。

示持平慧度二上人

龍之躍也。必於潛雷之厲也。必於復機之發也。必於寂气之舒也。必於翕廣而推之。天地之撰。神明之徳。萬物之情。其屈伸往復之機。靡有不如是者故。古來學道之士。必貴凝其神。一其志。覃其慮。銳其精。然後可以造忘言之奧。﹝淴﹣心﹢口﹞無思之致。而聖人之能事。可庶幾焉。若夫矜狂浮露。其光外炫。躁競奔馳。其神外分。則非獨聲色足以汨其心。名相足以濁其智。而重玄極妙之思。反成鴆毒。適足以自戕其慧命而已。余杭之龍門山。以石爲關。陡絕天半。迥隔塵寰。飛鳥不度。蓋跫音弗及之境也。有二除饉士。築室宴坐其中。皆出於眞寂之門。𨿽各具一知半解。而無矜狂浮露之態。躁競奔馳之狀。韜鋒肅气。穆然以居。研窮大事。必求至於古人之域。而路途茶飯。化城幾席。非其所安矣。玆執捲來索余。一言爲贈。余謂。古人鼻孔。多得於激發之餘故。具大志者。必須萬里繭足。朝夕參請。不敢以一室自局。然古亦有退處一室。而疑團撲落者。如南陽之擊竹。茶陵之墮驢。龍須之落枕。皆孑處重云。形影相弔。而逢緣觸發。卒以償徧參之宿債畢。生平之大願又安在。參請之力哉。良以其神凝。其志一。其慮覃。其精銳。卽是而求之。鮮有弗獲者。況淸風一塢。明月一林。鳥囀枝頭。泉鳴磵底。未嘗不深談實相。善說法要也。上人勉旃。

示心觀上人

心是何物而可觀。觀是何物而觀心。能所旣分。面目斯失。愈觀而愈遠矣。蓋眾生各具佛性。祇緣渠妄識分別故。障云日深。靈光日錮。無有出期。我祖師門下。首禁分別。祇將一句無義味話。令你嚙嚼。不許作解會。不許落口吻。日久歲深。功窮力到。忽然情忘識絕。則如雲開日現。水到渠成。輝天鑑地。耀古爍今。而丈夫之能事畢矣。若情將忘而未忘。識將絕而未絕。坐此勝妙境界中。得少爲足。妄稱了事者。十嘗八九。殊不知認假作眞。禍根非小。須知。此中𨿽玄中玄妙上妙。要未能忘能所。心境畢竟相待。學人善能察知。一坐坐斷。直窮到底。方是丈夫漢也。觀心之義。固如是耳。

示心涵上人

昔達摩大師。初來震旦。示教外別傳之旨。猶慮此土信者不及。乃以楞伽四卷爲證。古徳云。此經以佛語心爲宗。無門爲法門。夫旣無門。則無可窺伺處。無可趣向處。無可領略處。惟得出一身白汗者。自然默契。如人在空中。不作有門想。不作無門想。不作門內想。不作門外想。古人云。折合還歸炭裏坐。意殊深矣。若夫公案上參詳。功夫上逼拶。時時瞥然。得个入路。此盡是光影中事物。途路上茶飯。未爲了當。何以故。爲渠有禪可悟也。蓋公案上。許多玄妙道理。不出有能見之心。所見之理。心與理畢竟未忘。則此心非實。乃緣境之分別。此理非實。乃識變之妄影。其視心忘境絕。洞徹法源者。奚啻天淵也。昔興陽剖將入滅。大陽勘之曰。那事作麼生。剖曰。匝地紅輪秀。海底不栽花。若到恁麼田地。庶幾稱本分衲僧也。𨿽然有等聞恁麼道。便云。我會也。我會也。恐又在海面上。栽花去也。上人勉之。

示四弘上人

佛祖之道。如日中天。而盲者弗見。豈日之咎哉。如三祖云。至道無難。惟嫌揀擇。但莫憎愛。洞然明白。滿盤托出了也。怎柰你要承當早落憎愛。又如盤山云。心月孤。圓光吞萬象。光非照境。境亦非存。光境俱亡。復是何物滿盤托出了也。怎柰你要領略早居心境。若聞恁麼舉。心精吻合。亦無能合所合之迹。識浪頓澄。言詮獨脫。謂之爲悟。亦成謗語。況說臨濟曹洞耶。其或未能。且依樣畫貓兒去。將古人一句無義味話。著實參去。使你愛憎之念頓消。心境之迹頓泯。自然雲開日現。水到渠成。趙州關雲門寨。可一笑而破矣。如未到這般田地。且須著急。勿生第二念可也。然我今日。更有一句子。不要你用許多功夫。不要你用許多商量。且道是甚麼句。珍重。

示潤如上人

或謂。宗門但貴知見。不尙操履。不知。所謂但貴知見者。以知見外。別無操履也。若別有操履。則其知見。猶未眞在。此如暗室中。忽然一燈。但貴燈明。豈更除暗。若有暗可除。則其明亦未明矣。近日緇流類。多以狂解當之。貪嗔熾然。乃曰。我宗門中。但貴知見。不尙操履。此則波旬之見。入地獄如箭射矣。上人辭匡山涉長江。順流而下。徧參知識。切莫逐浪隨風。墮入魔境。須是向自己腳跟下。眞參實究。直得聖凡情盡。虛空粉碎。菩提尙不可得。何況煩惱。涅盤尙不可得。何況生死。是之謂眞知見。亦卽是眞操履也。上人勉旃。

示無參上人

參之爲言。微矣哉。不可以雜心取。不可以泯心合。不可以名言究。不可以境相尋。惟是究明大事一念。歉歉然。如有所失。亟亟然。如有所求。使其神凝。其气翕。其精奮。其志銳。自然紛雜之塵頓淸。暗蔽之云頓淨。譬如提燈覓火者。當其覓時。亦不勝無火之苦。一旦知燈是火。其歡喜爲何如。久之不獨無失火之苦。亦且無得火之喜。乃至煎湯炊食。焚澤燎原。亦不見有火之功矣。是之謂無參。若也安然自放。而曰我不須參。天生成的木杓。世間曾有幾乎。上人勉之。

永覺和尙廣錄卷第九

永覺和尙廣錄卷第十

嗣法弟子道霈重編

法語下

示茅蔚起居士

本來面目。體自常明。才落言詮。便成千里。所以諸佛不敢正眼覷著。諸祖不敢一語犯著。但今曲爲方便。不免饒舌一場。蓋眞如不守自性故。無明突起。能所橫生。能所旣生。謬成四見。或見爲有。或見爲無。或見亦有亦無。或見非有非無。四見旣興。百非斯作。而去道日遠矣。正如睫在眼前。而長不能見。豈睫之果遠哉。是知祇此四見。便是生死之根。脫此四見。便無生死可出。然要脫此四見。非在經書講究上得來。非在師友商量上得來。非在修止習觀上得來。非在作善崇福上得來。的須反己而參。看个父母未生前。是甚麼面目。這話頭。乃香嚴已驗之良方。昔香嚴在百丈會中。問一答十。馳騁知解。後到潙山。山問渠如何是父母未生前。本來面目。卻答不得乃。將從前所學所解底。一拋在東洋大海。去向南陽。結茅以居。一日因擊竹大悟。作偈呈潙山。潙山乃撫而印之。居士但將此語。著實究心。直須勇猛精勤。如救頭然。則疑情自切。疑情旣切。則靈機自豁。譬之窮冬閉極故。一陽來復。三陽啟泰。乃理之自然。亦勢之自然也。勉之。

示尼淨光

禪學之獘。大都有二。一則失於儱侗。一則失於支離。而吾道喪矣。失於儱侗者。守著个顢頇。佛性一味。虛驕逢人。則胡喝亂棒。彊作主宰。於差別門庭。全過不得。祇成个擔板俗漢。失於支離者。逐件商量。用盡心力。批判益精。支離益甚。於本源中。依舊黑如漆桶。祇成个鹽鐵判官。欲免儱侗之獘。非是從商量學解中得。要免支離之獘。非是從癡守一橛中得。須是百尺竿頭。透出一步。自然日輪當空。山河無隱。七縱八橫。通身是口。於諸法門。或立或掃。或開或合。罔不自在。所謂二獘不遣而自無矣。太倉尼淨光。執紙請法語。聊書數語。以勉之。

示瑞云上人

曦輪在天。無有弗照。而覆盆之下。其暗自若。此豈日照之弗徧哉。則盆之爲障深也。上人若參有年。而大事未明。此亦非他能障汝。祇緣汝自己昏散二魔。日爲之蓋覆耳。此之二魔。來於何所。去於何方。有何種姓。有何形迹。而能爲汝障乎。其病皆由汝主人精力不猛故。客邪得乘隙而入。若能猛力提撕。看个話頭。如捄頭然。如拯子溺。如父母忽喪。如大敵忽臨。有此誠切。則昏散二魔。無隙可乘矣。更能乾乾不息。如萬里一條鐵去。久之慮漸淸志漸一一旦磕著撞著。打翻窠臼。便能頂門開眼。腦後放光。而三千諸佛。千七百祖。皆不勞一麾而退矣。況昏散二魔乎。上人勉之。

示約心上人

天下之至約者。莫如心。天下之至博者。亦莫如心。何以言其約也。以其體之至微。而爲萬有之所共宗也。何以言其博也。以其用之至廣。而非虛空之所能囿也。然則求心者。將安所致力乎。亦惟致力於約而已。致力於約者。毋分其志。毋淆其神。終日亟亟焉。如有所失。務必得之。且持之以久。守之以純。如水之必東。而逝者弗回也。如日之必運。而照者弗息也。誠如是。則可以默契其約之體。旣契其約之體。則其用之博。自能彌綸宇宙。焜耀古今。又何待修而後成。學而後得哉。上人勉之。

示孫冶堂居士

禪之道微矣。非語言之所能傳。心思之所能及。而況仿效於聲容之際。擔當於气魄之間。又奚異卜肆而掛羲皇。山雞而冒鳳冠也。必須識得古人道底。如古有僧問。如何是禪。答曰。碌磚。又有問。如何是禪。答曰。猛火著油煎。又有問。如何是禪。答曰。猢猻上樹尾連顚。此三轉語。一人能殺不能活。一人能活不能殺。一人殺活雙行。若能辧得。方許向老僧處。喫痛棒去也。

示頤浩寺禪堂大眾

法當末運。魔風熾盛。人多懈怠。樂於放逸。營世緣。則百難而不厭。修正道。則三拜而猶煩。況復各懷輕薄之心。好逞無根之見。以貢髙爲事。唇舌爭長。考實則半點全無。論過則千尢並集。不知慚愧。妄作人師。自謂。髙登祖域。下視塵寰。一旦祇遭一芥子便打得。七花八裂。全無主宰了也。況生死乎。此等非獨佛祖門庭。非渠可濫。卽泥犁苦趣。應自難逃。諸仁者。若是好心出家。此等魔民。切莫相近。先以戒徳律身。秋毫勿犯。然後或參禪。而求妙悟。或念佛而冀往生。老實精勤。自然到家有日矣。

示汪子野居士

娑婆火宅。是五濁並聚之鄕。五欲奔馳之境。眾生生居此中。若無佛法爲之拯拔。鮮有不淪墮者。今欲出此火宅。更無別法。止是自淨其心而已。淨心之法。佛有多門。求其簡徑易行。直出輪回者。無若念佛之一門也。此門不須多學問。不須多才幹。不論是老是少。是貴是賤。是男是女。是僧是俗。祇要你會念得一句。阿彌陀佛將此四字。如一產須彌山相似。一切時無能搖動。他亦如一把金剛寶劍相似。一切境緣。逢之卽破。有如是之功力。則現生卽見彌陀。踞蓮華臺。遊淸淨七寶池中。更不消問。往生了也。如其功力有間。亦須急自鞭逼。將娑婆世界事。日生厭離。日至澹泊。急急忙忙。求生淨域。如雛兒憶母。如久客思歸。借此欣厭二情。便爲往生舟楫。臨命終時。必能移神極樂。終至菩提矣。

示王心宰居士

山河大地。以及無邊虛空。謂之萬法。此萬法全同泡影。虛幻不實。皆不出一心之所變現。但今人皆知一心變現。而不知此心果在何處。以爲身內乎。以爲身外乎。以爲不在內外。將在中間乎。悉屬妄見。無有是處。又況以爲心者。念起念滅。倏忽不定。乍善乍惡。變遷靡常。將以何者爲心乎。旣此等處。各不是心。將以爲無心乎。豈有人而無心哉。居士可於此中。著實參究。討个下落處。但恁麼參去。不得作解說。不得生卜度。不得求人說破。不得或進或退。一味死心究去。不管二十年三十年。力參無間。自然徹去有日也。勉之。

示黃爾巽居士

學無多術。祇要識得自己眞心而已。今觀此身之內。四大假合。日趨於盡。所謂眞心者。何在意念紛起。生滅不常。非眞心也。或善或惡。遷變靡定。非眞心也。又全因外物。而現外物。若無此心。安在非眞心也。況此心於一膜之內。不能自見。是暗於內。非眞心也。一膜之外。痛疾全不相干。是隔於外。非眞心也。若曰回光內照。覺有幽閒靜一者。將以爲眞心乎。殊不知。此幽閒靜一。乃由妄心所照。有能照之心。有所照之境。則此幽閒靜一。總屬內境。卽楞嚴所謂內守幽閒。猶爲法塵分別影事。豈眞心哉。旣此等俱非眞心。將以何者。爲眞心乎。居士。試於二六時中。看如何是自己眞心。不用生卜度。不用下注解。不用求人說破。不用別求方便。不用計年月久近。不用計己力彊弱。但如是默默自追自究。畢竟如何是我自己眞心。聻。有朝忽然撞破。方知三教九流。決無二致。萬聖千賢。決無異轍。爲儒爲釋。經世出世。無一毫頭許可爲間隔也。居士勉之。

示善侍者

鼓山禪。與諸方大不相同。諸方要人學偈頌。這里不要人學偈頌。諸方要人學答話。這里不要人學答話。諸方要人學上堂小參。這里不要人學上堂小參。所以諸方禪易參。老僧禪難參。老僧只要你向解說不通處。憤憤地。如捄頭然。如喪考妣。急著力鉆研。鉆研來鉆研去。忽然大地平沈。通身脫落。跳出虛空之外。跨上毗盧之頂。方稱眞正參學人。若委委瑣瑣。向他人腳跟後步趨。向他人﹝口﹡弟﹞唾下咀嚼。向他人門壁外倚靠。正如生盲倚杖。卻道。我是臨濟宗。我是曹洞宗。不知。面皮厚多少。古人云。不慕諸聖。不重己靈。若是當家種艸。自然不入他家社火。勉之。

示羽吉居士

眾生本有之性。無不輝天鑑地。怎柰無明橫起於無起之中。由是妄識突生。旣有妄識。則有妄境。旣有妄境。則有好醜。旣有好醜。則有愛憎。旣有愛憎。則有去取。旣有去取。則有善惡。旣有善惡。則有升降。善惡相傾起。輪回性如汲井輪。無有斷絕。𨿽曰苦樂天殊。實皆虛妄。諸佛湣之。爲說出苦之要。只在破最初無明而已。然此無明非道理可遣。非言語可除。非禪定可克。非苦行可銷。非諸佛之力可去。非積善之功可滅。要在當人自發肯心。切己推窮。如擒賊必須擒王。殺艸必須殺根。推來推去。窮來窮去。自有到家之日。如古人大有樣子。昔大慧常教人看。僧問。趙州狗子還有佛性也無。州云。無。眾生皆有佛性。因甚道無。這个無字。直是聰明。過於顏閔也。無你領略處。今但向這無字上推窮。不可將道理解說。不可將心思卜度。但恁麼疑去。有朝捉敗。趙州識得渠面目。自然七通八達。所謂輝天鑑地者。不可昧也。

示尙實上人

老僧自出頭來。歷經四剎。說出許多玄言險句。無非要諸人不落知解。得正知見而已。如今看來。也不消得不。若就平常喫緊處。說與上人去。上人欲學道。先須歇卻攀緣心。知解心。使心同木石。自然與道玄會。徳山云。汝但無心於事。無事於心。自然虛而靈。寂而妙。龐居士云。但願空諸所有。愼勿實諸所無。百丈云。心地若空。慧日自現。此等皆是先徳誠諦之語。蓋以心自靈明。一切智慧神通。無不具足。但爲外物所蔽。所以弗露。所蔽若遣。更有何事。正如治鏡者。但磨去其垢。則本明自現。又何待假明於外。如銷金者但煉去。其礦則本金自純。又何待借色於他。明心之法。亦復如是。非有待於外也。今時學人。多是向外。假借許多閒骨董。怎柰轉增障礙。與斯道千里萬里也。上人思之。

示靈生上人

予年十八時。偶得六祖壇經讀之。見其所說。圓妙超曠。得大歡喜。自以爲有得也。但於諸師語言誵訛處。卻全不會。意謂。是後人穿鑿。作此隱語耳。一日見信心銘云。境由能境。能由境能。始知。前之所得。乃是意根領略。法塵前境。全同影事。非爲眞實。由是始下參究之功。近日諸人參禪。稱悟者大率在這里。作活計。更兼商量公案。習學偈頌問答。以爲操履。弄得知解日多。口頭漸滑。自謂得大辯才。而去道益遠矣。蓋參禪祇要你忘情絕解。死盡偸心。得个無念心體而已。今轉向外邊。搬入許多骨董。正所謂祇名運糞入。不名運糞出也。如何了得大事。上人若肯相信。但將從前所得所學底。一坐坐斷。單單向一句死話頭上究。將去這死話頭。不可知解處。正與本分事相近。要你向這里。磨來磨去。忽然解心銷盡。則本有光明。自然輝天鑑地去也。今人卻在不可知解處商量。討个路走。豈非大錯乎。老僧當此時。說此等話。誰人肯聽。但此心自不可欺。祇得依實吐露。聽與不聽。非我之咎也。

示時中禪人

覺皇之道。莫尙乎參禪。參禪之法。貴乎妙悟。所謂妙悟者。非可以一毫人力。與於其間。惟是天然神照。冥契於不思議之表而已。今日學人。十个有五雙。俱要參禪。而卒流於不肖之歸者何哉。以不求妙悟也。不得妙悟者何哉。以不知所避忌也。汝今欲學斯道。須知有四種避忌。一者立心。不可不正。以立心乃造道之本。如造屋之有基也。若立心不正。則基先缺陷。𨿽有禪定智慧。皆爲魔業。豈可以入聖人之道哉。故今入道之始。一切希名譽。圖利養。起生滅。競人我等心。悉皆屏除可也。二者用心。不可不專。無上妙道。非粗心浮气可入。必須一其志。凝其神。專以求之。庶可企及。若分心於他岐。則方寸旣雜。而濁智流轉。邪气外乘。與斯道背而馳矣。三者宿解。不可不捐。學人昔於經卷上分別。或師友邊商量。起種種見。執之爲實。則靈機窒礙。妙悟弗彰。必須蕩去。方能發起新悟。四者新解。不可不除。鉆研之久。忽然新解頓生。或遇境便成四句。此乃聰明境界。正是陰魔作病。行人不達。以爲妙悟。其禍非細。必須自覺。大抵此解。𨿽極其巧妙。要之必緣境而發。故非眞實。若不急於剗除。神機何由廓徹。此上四種。並是生死之重病。隨犯其一。功必唐捐。必須深自省察。而剪滅之。然後方可稱宗門下眞實用心者也。勉之。

示渾朴禪人

今之學道者多。而明道者少。豈道之果難明哉。獘在有所明故也。蓋道體幽玄。不可以有心求。不可以無心會。不可以言語得。不可以寂默通。其要在於忘情泯見。則體自昭。然譬之太虛湛湛。豈有去來。忽雷電橫生。則失其本有。必雷收電寂。始見湛湛之體也。禪人參究有年。不可謂全無所見。但見諦弗淨。爲障非少。直須掃空葛藤單單向。全無縫罅處。痛下死功。自然有一條活路。通天徹地去也。祖師云。不用求眞。惟須息見。此乃古聖誠言。豈欺人哉。

示無生禪人

學道之士。先須虛靜其心。蓋心必虛靜。然後可以玄會妙理。心若不虛。則如盛驢乳之瓶。又安能盛師子乳。心若不靜。則如當風之燭。起浪之水。又安能鑑照萬形。故學者先須息慮省緣。使心虛靜。然後造道有基。徳山云。汝但無心於事。無事於心。自然虛而靈。寂而妙是也。但不可安於虛靜。悠悠蕩蕩。坐在無事甲裏。必須有一念眞實懇切之心。勤究力參。如救頭然。然後迷關可破。大事可期。但人從無始劫來。習气深重。今日要與和根翻轉。不是易事。必當具堅固志。常加策勵。不計歲月。勉進其功。習之旣久。自然寧一。豈可更別求方便哉。勉之。

示法珍禪人

予昔丙子之歲。開法溫陵。見城中諸衲。多重福緣。崇淨業於。少林門下事。少有畱心者。及今庚寅之春。法珍禪人。訪予於石鼓山頭。則見其畱心祖道。不入他家社火。亦可謂卓然有志。不囿於俗者也。但今世衰道微。禪風大壞。學者多祇重知解。習見聞。少有能以妙悟爲期者。夫悟之一字。古人所重。卽悟後尙當掃除。況全未悟者乎。蓋以識心對境。一一分別。了了能知。𨿽似有禪可會。有道可學。然而絲毫才動。卽便相違。所以世尊。諭爲欲以螢火。燒須彌山。終無得理。石霜喚作朝生之子。非人王種。云居謂。其頭頭上了。物物上通。祇喚作了事人。終非尊貴。當知。尊貴一路自別。古人作如是言。豈欺我哉。昔僧問石霜。如何是頭。霜曰。直須知有。後有僧問九峯。如何是頭。峯曰。開眼不見曉。是知。開眼不見曉。方謂之眞知有。豈識心對境。了了分別之事乎。然此知有。尙當掃除。到無有變易之地。方可謂之大休歇地。法珍立志。誓明祖道。豈可以路途茶飯自足乎。法珍勉之。

示石岐上人

淨土法門。惟是一心。能淨其心。則土無不淨。所謂淨心之法。但當將六字聖號。念念純持。將許多閒思雜想。消歸六字佛上。久之。閒思不生。雜想不發。則此一片潔白境界。便是生淨土時也。更能猛加精進。踏破此潔白境界。則花開見佛。又豈更有別時哉。此之法門。最爲徑簡。人多以好奇之心。自失殊利。所以。先佛苦口勸人。廣在諸經。卽後代祖師。若遠公永明慈受中峯天如等。皆極力贊揚。非爲妄語。祇如近日雲棲大師。其把定題目。不肯少開別徑。豈其智有不及哉。至於近日參禪者。半成外道。罪過彌天。有何益乎。蓋參禪而不求妙悟。專圖拂子以欺人。皆地獄業也。𨿽已得妙悟。尙當鏟除見病。深加保養。方可少分相應。可容易乎。公當諦信斯法。守之不變。便是佛之肖子。不然。則虛棄一生也。勉之。

示寒輝禪人

近年以來。世運晦冥。而法運亦湮滅無存矣。以故諸方號爲知識者。全無眞實爲人之心。祇圖門庭熱鬧。由此不問可否。亂付匪人。渠𨿽付至一千二百。總是破滅道法。玷辱宗風而已。汝今旣到鼓山門下。切莫思作這樣勾當。祇宜守著古人之訓。參一句無義味話。不管年月遠近。直頭做去。亦不必用意卜度他。亦不必去問人。但於自己疑情上。切上加切。亦不必愁我根器太鈍太利。亦不必要取靜避喧。但日用中。常常提起可也。若年久月深。未得開悟。切莫中道退還。自失大法。久久鉆研。如水投石。自有穿日。蓋此工夫。是將你無始無明。要你當下開交。不是易事。若欲求易。自有諸方在。朝入禪堂。暮得拂子者多矣。何必老僧乎。

示梵珠禪人

人心佛心。無二無別。但由悟迷之異。而凡聖分焉。人具有靈知。因何有迷。則以外爲物蔽。內爲情掩。所以先聖苦口叮嚀。非有別說。祇要你明自心見自性而已。唐宋以來。諸祖教人。或用言說。或用棒喝交加。無非要你得个入處。或不得已。作死馬醫。教人看个話頭。後來因此得入者甚眾。此誠方便中之方便也。但看話頭一著。須是具眞實心。辦堅久志。又不誘於外物。方有發明之日。若無眞實之心。則此念先迷。何可求悟。若不辦堅久之志。則乍作乍輟。如雞抱子暖气不續。何由可得。若誘於外物。則雜念紛飛。方寸如猨猴燥急。何由得入。所以人人說參禪。百無一悟者。祇此三者之故也。汝今若能依我所教。驀直行去。何有久參而不得力者乎。

勉會侍者

學道之士。先須奉戒淸淨。然後或參禪或念佛。各隨其便。若參禪。則須日夜孜孜。惟以大事未明爲急。看个話頭。一心究窮。直到大休歇處。方爲了當也。若有些毫未了。切不可自欺欺人。作假知識。若念佛。祇要六字。常常自提。一切世間之事。一刀兩段。不復畱戀。有此實心。勤修不歇。不患不生安養不成聖果也。勉之。

示非鏡侍者

學道之士。莫要於見性。性無形迹。云何可見。祇要你息盡馳求。不爲諸妄所惑而已。所以古人云。不用求眞。惟須息見。可見。古人眞實爲人處也。後人見學者全無入頭處。教他看公案。凡看公案者。切莫生別念。生別念。便是偸心。驢年也未有入處。所以但於公案上起疑情。念念不捨。如雞抱卵。暖气相續。年久月深。自然透脫。但將悟未悟之際。若被邪境所轉。則前工盡唐捐矣。愼之。

示恆光上人

人人具有本性。常自返照。則昭然現前。若逐外緣。則昏迷不醒矣。所以古人看个話頭。便爾念歸一處。不被外境所牽。久之。境忘緣泯。而本有之光。自然透露了也。若妄生卜度。便入錯路。若要問人。亦增迷悶。所以看話頭之法。只在念玆在玆疑情不散。大疑則大悟。小疑則小悟。不疑則不悟。此是決定之事。今人不肯看話頭。只管三个五个商量。某話頭是如何。某話頭是如何。說得明白了。便謂大悟也。師家旣無眞正眼目。見他語言相似。便把冬瓜印子印之。謂之得人。師徒互相欺誑。所以今日宗風衰冷。而狐羣狗隊。到處稱尊。以欺天下。其入地獄如箭射矣。上人要參禪。切不可落他家魔黨裏去也。勉之。

示漢章禪人

我法本無語。我語不是法。但知法無法。便是眞實法。何以故。才涉語言。反成染污。須知解絕情忘一句。自然鑑地輝天。若祇在言句上。逐一揣摩。正如螢火欲燒須彌山。無有是處。今汝發心參究。但將一句無義味話。常常提撕。久之。自然雲開日現。又何患虛空之不朗照哉。

東警語

爲僧首要老實。接物必重慈悲。澹泊安心。乃毓徳之要道。精勤煉行。實作聖之良規。願往蓮邦。切莫畱情欲界。思明祖意。必須先斷偸心。發言休可傷人。臨事尢宜觀理。惟寬必能得眾。惟儉方可養廉。亂世當善藏身。退而守默。薄福何由免悔。靜而寡營。要崇中正之標。宜親益友。思消邪僻之習。莫狎匪人。恭以與人。何往弗利。傲而恃气。觸途難安。大言必自招尢。小心終是寡過。輕毀戒律。必是無賴禪和。好說世榮。豈爲髙尙大徳。見利必趨者忘義。有恩不顧者鮮仁。眼暗何可爲人。終成悞己。力小休思任重。必至傷生。聖賢之轍可遵。芻蕘之言毋忽。

西警語

旣入僧倫。宜遵佛制。莫隨庸劣之侶。借潤邪資。勿學狂妄之流。貪求放逸。立志定須仿古。檢身切莫狥私。時閱古聖之書。無非寶訓。確遵毗尼之軌。的是明師。恕字終身何行。孔言非謬。謙卦六爻皆吉。易教毋忘。莫妒他長。妒長則己終是短。莫護己短。護短則己終不長。言語輕浮。決非成器之士。步趨端謹。方是任道之資。禪風已頺。宜守固窮之節。世道久喪。休圖盛化之名。好大喜功之人。少成多壞。寡廉鮮恥之輩。𨿽得何榮。寧可守己以隨緣。豈得忘身而狥物。智者達觀三世。念念知非。愚僧祇重目前。憧憧造惡。試思鐵城之苦。宜省藥石之言。

永覺和尙廣錄卷第十

永覺和尙廣錄卷第十一

嗣法弟子道霈重編

書上

答新城江孝廉

承諭。謂本來無事。何得妄起疑情。忘之則一。疑之則二。故教人起疑情者。是謂將忌作藥。愚意。忘之勝疑。誠如來諭。然忘之一字。亦不容無辧。有迷而忘者。有悟而忘者。有自然忘者。有作意忘者。若執情未破。而作意忘之。果可忘乎。縱曰能之。亦不過昏昏汶汶而已。若疑之之念。固爲覺體之障。在有志者。因其勢而善用之。則反可假之。以爲破障之術。蓋以疑之與悟。其機相待也。其勢相因也。其理一貫也。故求悟者必貴疑。請爲居士詳之。夫人心之機。不凝結必不能開豁。如隆冬閉塞。實釀泰元。若气泄而不完。則其發生也必無力。故貴疑者。貴其疑則凝結也。法界之源不深研。必不能遠到。如雪夜孤軍。深抵蔡城。擒元濟於榻上。豈爲分外。若以披靡之卒。遊其外藩。望蔡州若天上矣。故貴疑者。貴其疑則深研也。是知。疑爲悟因。悟爲疑果。殆若暗之必有明。而吸之必有呼矣。可無疑乎。可無疑乎。至於疑而悟。則悟且不存。疑於何有。正足下所謂忘之則一者是也。豈更憂其將忌作藥哉。狂瞽之談。有瀆玄鑑。惟冀采擇幸幸。

與僧論不許參禪

吾聞。禪之與教。非有二也。教爲禪詮。禪爲教髓。執文義而守詮。禪亦爲教。離文義而契心。教亦名禪。昔永嘉精天臺觀法。因閱維摩經有省。後謁曹溪。遂承印可。乃曰。分明佛勑曹溪是。果有禪教之分乎。長水精煉三學。說法如雲。及見瑯琊。問淸淨本然。云何忽生山河大地。琊答曰。淸淨本然。云何忽生山河大地。水遂豁然。歸講楞嚴。天爲雨華。果有禪教之分乎。今聞。師垂示云。修行宜遵佛教。不宜參禪。禪宗乃後代權巧建立。依之而修。多有錯誤。誠如師論。則是謂永嘉長水。爲不遵佛教。而受後代之權巧也可乎。且佛云。始從鹿苑。終至跋提。中間未嘗說得一字。則師所遵。果何教乎。世尊拈華。迦葉微笑。乃曰。吾有教外別傳涅盤妙心。付與摩訶迦葉。此皆佛教明文。師何獨不遵之乎。大都教多曲示。禪惟直指。曲直隨機。佛心靡二。師必欲廢禪而遵教。則非獨不知禪。且不知教也。又聞。師謂。看教則今生現資妙解。當來必獲智慧之報。參禪而不悟。則終身面墻。大失法利。以此較之。不宜參禪。愚請以諭明之。參禪而未悟。似讀書而不第者也。看教而獲益。似納例而得官者也。今見納例便可得官。讀書難以取第。而盡勸讀書者之納例。可乎。出家立志。便當誓取菩提。而安意於義解之學。非釋子之發心也。且參禪之士。𨿽未徹證。其益必有大於看教者。良以。參禪一念。蓋發無上心。求無上慧也。其功徳。寧有量哉。念念內燻。冥增智種。現世必能使惑薄障消。吉祥來集。當來必能作菩提因。成涅盤果。祖云。再出頭來。一聞千悟。此語終不虛也。若看教。𨿽今生後世。並沾殊益。而要之。散亂聰明。終爲道障。古亦有反得愚癡之報者。蓋以其中無正觀。而馳心於外。安得不隔世而茫然乎。合而較之。參禪而不悟。實爲悟因。看教而得益。只增解路。參禪則用心於內。實兼治心之功。看教則用心於外。全無返聞之力。其益果孰大乎。若曰吾念佛以爲正修。誦讀以資正信。則淨土法門。千妥萬當。誰敢議之。但執一非他。則師之失也。若曰參禪一法。非上根莫受。中下之流。且從漸入。則應根施教。千佛一轍也。誰敢議之。但一槪並遮。則師之失也。況明興二百年來。單傳一脈。不絕如綫。我輩丁此陵夷之運。不能張大而廣傳之。可縱心生滅。令祖道之益湮乎。望師廓無外之大觀。納愚者之一得。則斯道幸甚。臨楮不勝竦栗。伏惟海容是禱。

與沙縣曹智齋文學

數承來諭。並據經文。佛旨可憑。灼然非錯。然山僧終不相肯。豈自生我慢。彊相委曲哉。蓋緣所據經文。並是方便權說。若祇依語生解。則墮在道理障中。是非窠裏。大丈夫漢。決不如此。須是離窠出格。道得一句。始有參學分。不然。向殘編斷簡中。以聰明領略。說得滴水不漏。亦安能敵生死哉。達摩門下。提唱此事。大都要絕是非。泯觀智。忘道理。離心識。始可以出生死。而續祖燈。故下一語。必如太阿鋒。觸著則傷。如塗毒鼓聞之卽喪。豈可依經解義。如一老座主耶。且尋常謂生死事大。急宜剿絕。然窮其根源。決非他物。卽今惺惺靈靈。向經論中。探討道理。分別是非者是也。若今祇在經輪中。鉆研分別。則是重培其根。而益浚其源。豈有出離之日乎。故要出離生死者。直須除其根源。要除其根源者。非可靠著人來。非可靠著佛來。非可靠著一切經論來。須是將生平所學的所解的。一刀兩斷。拈向他方世界之外。然後將一句無義味話。一提提起。不管生。不管死。不管久。不管近。至於正念純一。情識自然消滅。情識消滅。則瞠開正眼。十界平沈。而丈夫之能事畢矣。若所謂入生死出生死。不並爲贅語哉。公宿有靈骨。似非一等。故敢披瀝。不覺囉哆。伏惟垂察是荷。

與建陽蕭儆韋明府

某自落髮來。已經七白。欲亟見而無由也。今秋本立來山。忽接華翰。恍如覿面。欣慰欣慰。及開緘捧讀。始知近以太夫人之故。旋旌梓裏。而不忘故舊。遠承念及。足見交情矣。第暌違旣久。未悉起居。不識於本分上。曾畱心否。蓋老丈生平。學要精。文要精。又聞。如今地理也要精。更有一件。還精也未。某見海內許多名公大老。才長學博。睥睨千古。將朝政之得失。人物之賢否。著述之是非。一一之乎者也。說得滴水不漏。又遠而天文。潛而地脈。微而气化。並須徹觀洞見。如示諸掌。及輕輕向渠。問如何是你本命元辰。便茫然失措了也。宜急者偏緩。宜緩者偏急。至遠者偏明。至近者偏暗。其故何哉。只爲耳目心思。爲外塵所惑。便忙忙外奔。逐一分別。所以似事事精明。若本命元辰。須是不爲外塵所惑。情忘識絕。分別都休。始堪默契。故知之者鮮矣。又有一等。自謂畱心斯道。卻祇在冊子上作活計。將妄識。一一揣摩將去。解說將去。𨿽曰究心。實成大障。又安能默契耶。今老丈年近知命。已非少壯之比。況位益髙。政益繁。任益重。緣益廣。某恐忙忙外逐之病。實甚於蓬蒿之下。則此一段大事。又將何日了乎。豈老丈事事要精。偏此不要精乎。願老丈。於功名鼎盛之秋。切不可忘卻此念。縱不能撥冗謝浮。專心斯道。且向紛囂雜亂之中。常思那个是我本命元辰。不要說道理。不要作知解。但常提此一念。則他日超生死。證菩提。便是此一念。爲之種也。若宿緣有在。靈根頓發。逢聲遇色。忽然撞著。又不待出紛囂雜亂之中。而豁然徹證矣。旣到此地位。便解出大機。顯大用。祖述三皇五帝也得。呵罵仲尼老莊也得。談兵也得。治水也得。一切坐斷。向萬仞峯頭。目視云漢也得。良以。莫非妙體映現。則莫非妙用難思也。社中諸友。惟老丈確有正信。但向上一著。無心擔荷。故爾不勝煩瑣。緇素異途。私衷頗切。伏惟照亮幸甚。

答三山禪者

遠承垂念瑤札寵頒。意中必有新知堪爲我助。及啟讀之。則謂法門正脈。惟當以機用接人。不宜授人以死話頭死工夫。噫是何言歟。夫法門正脈。非汝所知。且置勿論。至於話頭上一步死工夫。則實非吾之臆說也。昔者黃蘗肇端。諸師遵承。而大慧尢主張之。夫大慧中興濟北之道。豈其機用弗具。而開示來學。一一例以一句話頭。塞斷其咽喉。消磨其伎倆。然後顯大機大用。以激發其精光。故依而獲證者。四十餘人。蓋師家之機用。學者之功夫。必兩相宜。而後可以有成也。若不策進其功夫。而惟以機用接人。則上根上器。當下知歸者。能有幾人。將見中下之流。永失法利。而掠虛之輩。乘風接響。達摩一宗。掃地盡矣。夫達摩西來。九年面壁。可謂壁立萬仞。及其接引神光。則亦不廢方便。乃曰。汝但外息諸緣。內心無喘。心如墻壁。可以入道。此卽死工夫之說也。夫工夫不死。則情識橫生。非亂逐於名利。卽深膠於知解。𨿽有機用。將安施乎。至於法門正脈。豈涉機用。非獨看話頭者。爲自生枝節。卽入門便棒。入門便喝。早生枝節了也。今執之爲正脈。奚啻錯千錯萬哉。周道如砥。請速攺玉。儻執前非。非汝益矣。戒之戒之。

答頴上人

來教。以專持名號。兼讀大乘。爲淨土良猷。此法門千妥萬當。何容再贅哉。第慮守之弗堅。行之弗久。他日不覺不知。分於他岐。便亡了羊也。況專持名號。誰不云然。多見兄弟。只將一句阿彌陀佛。向昏沈散亂中混過。自謂。我每日念幾千幾萬。逗到臘月三十日。手忙腳亂。卻道佛法無靈驗。豈果無靈驗哉。則念之非其念也。愚謂。念佛一門。決不可悠悠緩緩。借此躲跟。直須奮起一念。如倚天長劍。使昏散二魔。逃竄無地。如紅鑪猛火。使無始情識。銷鑠無餘。則一念佛。一念西方。十念佛。十念西方。千念萬念佛。千念萬念西方。及至打翻窠臼。再立乾坤。則呵笑怒罵。屙屎放尿。無不西方。又安問往生。若今日依舊。祇是娑婆人物。七三八四。半上半下。要得臨終生彼。豈不難哉。豈不難哉。蓋目今色身康健。志气精明。忽然逢緣遇境。要推推不開。要坐坐不斷。乃俟八苦交煎之日。冀其一念相應佛來接引。果可得乎。辱承諭及。不辭逗漏。髙明以爲何如。

與李靑郎茂才

前承華翰。知丈能向此門。發如是志。嗟嘆再三。每向人前。亟稱東家李矣。及涵初居士來山。又聞。律身端謹。範眾嚴肅。益見非空騰口說者。嗚呼衰暮之季。何得有此乎。夫臭利之場。見者馳神。大道之言。聞者掩耳。非獨風澆俗靡。弗克自振。亦其智劣骨俗。故甘受轉輪耳。今丈乃能當斯世。而奮然自拔。直欲窮到古人見處。不圖。今日復見漢官威儀也。但斯道之入。未可容易。不得向自己思慮上求。又豈可向他人口吻上討。直須從人法雙忘。後突開正眼。然後見一切語言。一切知見。全不當情。始稱丈夫之事。若稍覺有可見處。有可喜處。有可擬議處。有可主張處。並是邪魔外道。非吾眷屬。或稍覺無可見處。無可喜處。無可擬議處。無可主張處。亦是邪魔外道。非吾眷屬。如今日一二士夫家。借儒解釋。援釋談儒。非不自謂新奇度越。其於斯道。直是如醉如狂。而且廣煽邪說。誑誤後學。則其罪通於天矣。蓋一心境界。決非一切。若不從全無縫罅處拶入。通身脫落後承當。縱有百千神通。百千三昧。終成下鬼也。丈欲從事於此。可不擇門而趨乎。儻能撥冗入山。尙當別有傾倒。

與朱葵心茂才

某謬墮僧數。鄙穢無聞。辱荷曲成。感愧感愧。然壺山之事。終不敢染指者。非矮節以自髙也。特以某非住庵之僧耳。某削髮入山。祇爲生死二字。至於田舍眷屬。早已唾涕棄之。豈於此而收其已棄耶。此不可住庵一也。素性疎散。不閒世務。迂拙任情。難投時好。此不可住庵二也。某受先師戒約。不營世緣。不幹豪貴。瓶缽隨緣。分文不畜。一旦住庵。則油鹽茶米。將安所取乎。此不可住庵三也。又聞。建城諸僧。見士大夫之禮。反在庶民之下。此法滅之兆也。可勝痛哭哉。故某自來。未嘗輕投一刺。卽有枉顧。並不報謁。或承寵召。托故避之。豈曰倨侮。以爲僧之體。宜如是也。此不可住庵四也。玆袁公喬梓。辱承翰教。雅愛殊深。謙光可挹。令人心愧。然柰某之不可住庵何哉。第興造之緣。爲釋子者義。當殫力贊成。其敢自愛。至於庵事。仍付舊僧攝理。余不盡言。專俟駕臨傾倒。

復李靑郎茂才

淸修借榻。時領玄音。兼承髙誼。益深刻銘。別來歸山。音信未通。三月接司衡書。始知足下首冠多士。固卞璞不容其久晦。亦知學道不礙於應世也。來書云。世人被業風簸弄。如傀儡然。眞可笑湣。誠如來諭。但請卽從業風簸弄處。推而窮之。則傀儡之義益精。傀儡之義益精。則不見可笑。亦不見可憫。身心不遣而自無。世界不觀而元寂。而所謂傀儡者已化爲廣長舌相。卽三藏所詮。五宗所指。又豈有出於是哉。今司衡以札見召。蓋欲理九賢之舊業也。端陽之後。當復聚首。傀儡之義。不猶信乎。到日擬爲足下作罷參齋。惟足下畱意。幸甚。

復蔡司衡茂才

仲春之初。曾會陳良老云。尊駕尙未抵郡。及接手書。始知。到郡已遽歸也。來書云。歸日萬緣都澹。惟有一件大事未明。實增慚愧。終日忽忽。如有所失。若實實有此意思。則入道不遠矣。但復云。如更闌戲散。酒罷客歸。生出無聊景況。則所謂忽忽如有所失者。已分於第二念了也。譬如世人忽失重寶。急於尋覓。豈更暇顧更闌戲散等。而生無聊之景況乎。大都學道之士。只以大道未明爲憂。決不可妄生第二念。況世緣如幻如化。生非有生。滅非有滅。若見其有生有滅。已錯了也。更從而欣之戚之。不尢錯之錯乎。九賢書。僞妄實多。遠玷前哲。刪而正之。實余本懷。玆承雅召。敢不趨赴。擬於端午後出山。不必遣人來接。鐘山事。俟到日商之。

答聞谷大師

某前趨謁。遽以俗緣促歸。未及飽領法誨。心殊悵悵。所命述諸祖道影贊。以他緣羈絆。未及速成。至今月初方就。正具書呈上。函未出門。而省衷師至。辱承寶翰。兼荷寵錫。感愧何極。祖影下卷。沈文學。方失之延津。而曹大參。乃遞自湖南二千里外。不謀而合。先後不差。機會亦大奇矣。但某思。曹公所請。重在大師巨筆。某何人斯。敢代大匠斫乎。矧憨大師鴻裁。如日月光。某冒昧而續其貂。則爝火之失照久矣。觀者不以爲鄙。必以爲狂。是立謗之招。而開罪之隙也。第尊長有命。弗敢固方。故思勉彊撰就。呈以報命。蓋冀慈恩之斧削耳。若曰傳示四方。則某豈敢。前聞。儀峯老人。髙風密證。眞末世之標表也。某心不覺向往之甚。思當斯日。而有斯人。可令其湮沒弗傳乎。然其責實在大師。乞詳錄出付梓以傳。亦今日一盛事也。何如。

答翁茂才

前辱臨敝剎。未及奉挹淸光。及承雅詠。始知非塵俗中品也。復蒙翰教。知已發大心。已具正信。良爲不易。昔人有望剎影而知歸者。有隔江招手而悟去者。相知豈在形迹哉。但足下旣以養親爲事。豈容棄去。良以。孝爲大戒之首。孝爲成佛之本。能善事二親。卽仝供養諸佛也。抑來教云。法法元無法。觀心何有心。又云。受色仍空色。聞音不礙音。誠如是。又何出世入世之分乎。祇爲從來依文字義理上領解。所以說無法無心。而實有法有心。說色空音空。而實有色有音。則足下之所不能自欺者也。今要知入世出世本領。須是將此等語言知解。一坐坐斷。惟向聖賢句中。實實參去。如中庸道鳶飛魚躍。卽斯道之著察。今單單看。鳶飛魚躍。如何卽是道。不可將心思揣度。不可將語言注解。不許向師友問辯。但默默向己實實參去。日久月深。雲開日現。自然悟去。則知向所論有法無法等。皆戲論也。承賜佳詠。足徵髙雅。愧枯拙無以和。小刻附呈。此復。

答潘茂才

來教謂。人我相難盡。此豈特足下。三教聖凡。實判於此。有我謂之凡。無我謂之聖。然此我相根底甚深。蓋在本命蒂中生來。此病不是解說道理者可去。亦不是用心克制者可去。亦不是澄心息念者可去。直須向父母未生前。開一隻眼。則又何人我之可得哉。然所謂父母未生前者。非揣摩潦艸而得。要在當人深參實究。忽然於不思議中勘破。則能所忘。是非泯。聖凡一。仲尼老子。是个甚麼。非獨仲尼老子。千賢萬聖。決無別路了也。足下勉之。

復一念法師

前辱臨敝剎。冀領大教。不意遽別。心殊悵悵也。繼承華音慰問。感謝何如。所示五燈證教。足見爲法心勤。良爲不易。但愚意。禪講相非。虛空彊割。自古及今。獘非一日。又何必今日特集一書乎。況足下資稟髙明。意气恬密。衛護法門。當圖其大。今日宗不成宗。不待教家非之也。教不成教。不待宗家非之也。蠱亂眾生。慘如砒鴆。某深夜思之。未嘗不墮淚再三。今足下儻能深加體究。廣爲弘揚。其衛道之功。不尢遠且大乎。前覽天主教辯數條。理俱無疵。但文字上。頗有礙處。乞再審之。以行何如。余容面悉。不一。

答如是師

金仙一別。屈指十霜矣。忽辱華翰慰諭。知髙誼不忘念不慧也。但過譽種種。令人增愧。兼承珍錫。頂戴曷寧。承諭。邪風流布。莫甚今日。此實法門之深憂。柰不慧人微望輕。徳涼智淺。又安能回狂瀾於旣倒乎。區區之望。實願諸賢競起。共掃魔蹤。庶幾再見漢官威儀也。泉城諸友。旣能共究臺宗。扶佛正法。誠爲不易。此又法門之深慶也。但臺宗最爲精密。未可艸艸。亦必須兼善他宗。方可獨崇本旨。其尢可痛懲者。不可墮在義學社火裏。必當冥修內觀。以求正悟可也。若觀諦未忘。坐在玄妙窠臼中。則圓頓之旨。止是路途茶飯。況內觀全無。但逐語言生解。只在爭競是非上過日。豈是大丈夫之事哉。余每謂。天臺一宗。自四明之後。變成義學。竟不知智者親見靈山一會。是何境界。可不悲哉。惺谷師剛腸直履。固所素聞。但當相見時。乃己事未明。而急於判論是非。未免至明人前。有三尺暗也。所遺筆記。或此之類。則足下不可不再審也。伏惟慈照。不宣。

永覺和尙廣錄卷第十一

永覺和尙廣錄卷第十二

嗣法弟子道霈重編

書下

復林得山農部

屢承寶札。諄諄挽畱。且急以開堂爲勸。足見爲法心勤。非浪稱檀越者比也。但某思。時當末運。魔鬼爲害。到處妄據師席。力謀開堂。破滅宗風。莫此爲甚。所以鼓山三載。緊閉口門。不啻三緘。非甘心自委。蓋不欲打入流俗隊中也。今歲泉南之役。乃爲彼中全不知有此事。況又人事湊集。勢不容委。故孟浪爲之。聊作嚆矢。然亦是自守弗堅。遂爲業風所轉。所謂聚六州之鐵。不能鑄成這一錯也。伏乞。海涵容其自便。譬之麋鹿逢人。豈勝恐怖。一任山深林密。是爲至幸矣。會晤有期。尙容面悉。

復曾二云大參

佛所說諸經。有三乘不同。未可一槪而說。如除相空以存本性。去邪念以歸正道。此正小乘宗旨。二語只是一意。由執相故邪念。由邪念故執相耳。若大乘則了相卽性。諸相本空。安待除。本性自如。安待存。若必除彼以存此。是之謂生滅法。楞嚴經中。備陳此旨。細看。當自知之。如髙皇帝所詔三經。楞伽乃大乘頓教。開卷百八問。便非二語所能攝。卽金剛心經。𨿽有破相之說。然彼云。是諸法空相。不生不滅。不垢不淨。不增不減。是何等境界。若如二語所說。則正是有生有滅。有垢有淨。有增有減。豈知眞空實相者哉。承諭作三經路疏。恐力有不逮。但楞嚴一經。能備三經之旨。精研一經。三經如破竹耳。佛語宗語。實非有異。但佛語有淺深。普接三根。宗語單接上根。卽佛所謂。最上一乘。及教外別傳也。六祖以前。不尙機鋒。平實開示。緣人於口吻下承當。則祖道遠矣。故馬祖以後。乃用機鋒。只是從旁敲顯。使人自悟。於正旨上。未敢一言措及。恐人依語生解也。如雲相見了也。若是个中人。便如鏡照鏡。若稍涉疑端。便白雲萬里。豈可更加注腳。如雲恁麼也不得。不恁麼也不得。此乃斷絕渠解路。令渠無作活處。若是个中人。便超出牢籠去也。愚見若此。幸照裁之。

與曾二云大參

前承臺諭。有禪語不同佛語之疑。已略奉答。然以楮盡。未悉所陳。今請詳之。禪語之不同於佛者。言句也。其旨則無有不同。卽佛所說三乘之外。最上一乘也。其原出於世尊拈華。迦葉微笑。佛已自謂是教外別傳。旣稱別傳。豈彊同於諸經哉。他如文殊之白槌。彌勒之彈指。迦葉之倒剎竿。以至達摩之不識。二祖之拜起依位而立。六祖之舉网張風。其語不一。皆與諸經迥別。又非待後人始爲之也。大都禪語。不可作奇險看。不可作幽深看。不可作隱謎看。乃是直指此事。令人當下領會耳。臺下但能於儒家鵝飛魚躍處。吾無隱乎爾處。予欲無言處。親切透出。則宗下語言。皆可一笑而破。又安有異同之可言哉。若局在言句上。較其同異。則名言成礙。義理作障。又安能入默識之境界耶。某玆以浙中聞谷老宿示寂。乃某稟戒之師。分當往弔。計必中夏方歸。楞嚴略疏。僅完六卷。前蒙按臺應公見顧。取艸閱之。亦許爲災木。但今有此行。恐一時未能卒業也。謹此奉聞。曷勝悚栗。

與張二水相國

某冒昧一出。指鹿爲馬。宜不齒於大人君子之口。何幸。道愛特深。俯垂慈照。安居半載。僧眾無虞。實大徳之所帡幪也。敢不深銘。前辱珍儀。不勝愧謝。百首山居。足見於本分畱心者也。𨿽轉身一路未見所長。而淸逸流麗。灑然出塵之意。覺諸老所和。當讓一籌也。紫雲舊有開士傳。玆爲重較。仍爲補勝國及我明諸尊宿。一期小錄。深知不似。特以壽昌一脈。若斷若續。而兼之魔風廣煽。蠱亂法門。故勉彊鼓兩片皮。冀欲捄其萬一矣。玆以二冊奉覽。伏惟照亮。曷勝榮幸。

某冒據紫雲。結制兩期。但虛費舌頭而已。非獨無一人稍通其意者。卽求一眞實參究之士。亦不可得。蓋我宗門下。無意識領略底禪。無逐段商量底句。直要渠向全無縫罅處透入。通身脫落後承當。其或未能頓領。始有看話頭等法。蓋是死盡其偸心。庶幾天光自發也。近日宗風大變。率尙虛頭。師徒授受。專學答問。學拈頌。文字稍通者。則冬瓜印子付之。自誤誤他。甚至飲酒博奕戲笑猖狂。自謂我宗下人。不受繩檢。不拘小節。視吾輩所勸勉。直以爲老婆禪而已。嗚呼宗風欲滅。魔鬼興妖。靜言思之。良可痛哭。但某力綿識劣。不堪大任。故思打退鼓。屏息於靑山白雲之中。煨折腳鐺度日而已。玆歸鼓山。未及躬叩。謹以寸楮布謝。伏惟慈照。幸大。

與呂天池司農

佛法本非難事。而人自難之。所以頓成千里之隔。正如人坐在海裏叫渴矣。但能不起諸見。直下領會。有何難哉。如山谷聞木樨香。𨿽是得晦堂力。然晦堂何嘗於本地上。著得一字指示。但是截斷其生平見處。待伎倆不行。知解銷落。乃忽然撞著。今老居士。當歸林之暇。世間之念已空。文字之好已絕。能從此放下中。更加放下。然後於二六時中。獨提起一則無義味話。漫漫地參詳。嘿嘿中體究。看他是个甚麼道理。不可生卜度作知解。但祇恁麼參去。忽然有日於知解不動處。豁然磕著。而大事畢矣。切莫言年老不能參。亦莫言工夫用得淺。蓋此事不論人之老少。亦不論工夫淺深。乃是尋常眉睫邊事。會則便會去也。玆歸鼓山。感銘厚徳。未能躬叩。謹以寸楮布謝。兼致區區。伏惟慈照。幸大。

與蔣八公太史

儒釋𨿽分途。而終無二性。但儒用之以經世。釋用之以出世。經世故。止談人道。止談現在。出世故。廣談十界。備說三世。其教似分。而實合也。居士獨能廣涉儒釋。精研一性。在溫陵。可多得哉。但夫子所言。性與天道。決不可聞。所以重默識。欲無言。大有深意。此一著子。更願畱神。庶幾孔子心腸。釋迦命脈。總在居士手中耳。某虛度兩期。懡﹝怡﹣臺﹢羅﹞而歸。仰戴厚徳。曷勝銘感。不及躬叩。謹以寸楮布謝。兼致區區。伏惟慈照。幸大。

與黃季弢先生

溫陵一郡。賢豪最多。科甲最繁。獨於理學一門。大爲欠事。前輩𨿽有虛齋紫峯諸老。用心最苦。然皆縛於訓詁義學。其於根本之地。實自茫然矣。今老居士。獨能主張理學。肩道南之一脈。誠可謂空谷中跫音也。但更須知有離文字出知解一著子。不然。𨿽日講良知。明至善。亦何以異於訓詁之學哉。某言歸故山。感戴厚徳。特布謝忱。兼致區區。伏惟照亮。不宣。

與劉仲龍文學

禪學一宗。無非自完其本心而已。此心非穢非淨。非聖非凡。非動非靜。非有非無。包虛空而無外。變萬形而無迹。千佛之所不能測。三藏之所不能詮。此豈可以言思而擬議者哉。緣眾生無明妄起。乃有差別之見。因有差別之見。乃有取捨之情。繇是或捨穢而趨淨。或捨淨而趨穢。遂有六道之分。聖凡之判也。今日若能頓絕差別之見。頓忘取捨之情。則成佛其來舊矣。然有一等外道。自謂。不捨不取。隨緣放曠。任性逍遙。不知此乃捨取捨。而取不取不捨。正墮在取捨病中。何曾免得差別之見哉。要忘取捨之情。須泯差別之見。要泯差別之見。須破無明之關。居士若能直破無明關。便出三界外。晏坐毗盧頂上。山僧何敢誑汝念佛。如若未然。且死心在一句佛上。若得念力專精。無明便可立破。更不消說往生。縱無明未破。假玆念力。得入蓮邦。究竟成佛。決不相誤。玆歸鼓山。感懷道愛。布此區區。伏惟照亮。幸甚。

答密因上人

我宗門下。祇貴直下親證。無逐段商量底禪。亦無漸次習得底禪。所以要汝拍盲做將去。不許胡思亂想。妄生知解。若信得過。便如是參究。不必問東問西。蓋大事未明。盡千七百則。孰非可疑。祇要在一則上。拌命拶去。若一則過得。百千則無不過得也。據來書。謂忽然有省。頓識物我一如。此非眞實。乃光影中事。依舊是妄識作崇。所以倏有倏無。若是眞正悟入。如白日靑天之下。見親生父母。豈有今日認得。明日復認不得者乎。後來復云。妄明一生。山河大地。復是何物等語。正如人以葛藤自縛。豈有出期也。從今後。將此等惡知惡見。一坐坐斷。單單研究一則無義味話。自有到家之日。問單數則附回。此不足學也。

復方子凡孝廉

承示居士搭衣說。所述摩訶止觀及輔行。固自詳明。然切不可執此說。而云居士受戒。必付衣必搭衣也。昔古心以僧家三衣。付居士。居士受之。尋常用之。禮佛禮人。一如僧法。甚爲非制。故雲棲深呵之。引慈云辧惑篇爲證。然慈云辧感篇中。亦云居士有入道場衣。但是單縫。與僧衣不同。則不可謂雲棲不見辧惑也。亦不可謂慈云不見輔行也。二大老。旣皆知有單縫衣。居士可搭。而必嚴於遮止者何。良以。此衣特爲入道場而設。非居士可常搭耳。蓋此衣。居士惟入道場時可搭。出道場家居時。俱不許搭。則居士受戒時。不必受衣。要入道場。則臨時受之。聞柴季良欲入大悲懺堂。乃入雲棲。受菩薩戒。雲棲付伊單縫七衣。則付者受者。兩俱合法。益以見雲棲之不苟也。況此衣旣受之後。不許遠離。離之得無量罪。今居士。能出入不離者。幾人乎。故知。居士受戒。而不受衣。未爲有過。惟受衣而不能不離。方爲有過。則知。居士決不宜濫受三衣。惟要入道場。方可受之耳。至於靈源所釋。尢有未當者。如經云。若離二丈。得無量罪。此謂出道場時。當常隨身也。又云。尺寸不離。離之得障道罪。此謂入道場時。不可暫離也。經語甚明。而靈源乃曰。前云二丈。謂餘二衣。其謬甚矣。愚謂。此板直可劈去。幸裁之。

與曾二云方伯

不覲慈光。寒暑已經四更。不審。邇日起居安否。閩中久沾化雨。罔不刻骨銘心。怎柰陽春有腳。臺駕臨楚。而閩人遂失所天矣。某自丁丑春。來杭州。弔聞谷大師。蒙諸縉紳畱居眞寂禪院。此後閩浙分疆。徒切瞻仰。繼聞任楚。音信益希。今春閱報。始知。分藩海右。適陳白庵太守見顧。乃托奉訊。想。年來精研大事。踏穿漆桶。千聖命脈。不出一鑑中矣。前承命。作楞嚴略疏。今已梓行浙中。敬奉淸覽。伏惟照亮。臨楮不勝瞻望。

答湛可上人

某樗櫟無似。濫竽眞寂。幸得稍安無事。皆藉聞大師之靈。及諸檀護眾執事之力。某何與哉。蒙諭。令人益增愧赧。玆承問數則。前則疑一心有五宗之別。後則疑一心有差別之殊。語幾數百言。大抵無非體一用殊而已。所謂體一者。非儱侗之死一。所謂用殊者。非散漫而無統。如一鏡而現萬影。萬影何妨一鏡。亦如一金而鑄萬像。萬像何非一金。又如今目前。天之髙。地之下。日月之照明。雷電之激發。萬木異形。千花殊品。其類不勝分矣。然必有未嘗分者主之。足下將以爲異乎。將以爲同乎。疑其異之妨同。同之礙異乎。故知足下之所疑者。皆不必疑者也。況同異之名。亦是權立。因異立同。因同立異。若悟入一心。則此等語。率同幻妄。何容分別擬議其間哉。余不及悉。伏惟照亮。不一。

答東魯武源淨居士

單傳一脈。自入明來。幾成斷絕。中間𨿽有提唱者。多是知解之徒。口舌之輩而已。非獨北地如斯。南方亦爾。長沙所謂可痛哭流涕長嘆息者也。今捧讀來諭。獨有志於向上。謂非豪傑之士。無文猶興者乎。但今旣知有此法門。便當猛力究明。不可以年衰自廢。蓋此法門。不論新學久參。亦不論年少晚景。況斯道不遠。如人坐在大海中叫渴。豈水之遠人哉。祇在一念自知而已。且居士。當衰暮之日。世相之虛幻已明。人間之事業已定。惟有此一段大事。當如救頭然。不容少緩。倘得一念相應。豈非殊勝之大益哉。若其用功之法。小錄已備陳之矣。承賜愧領。謝謝拙刻五冊附上。伏惟簡入是幸。

與曾二雲中丞

辱蒙寵顧。兼荷珍錫。感謝何如。承論習靜一端。正是造道之初門。蓋爲平日耳目精神。日逐外塵起滅。無暫息時。旣被外塵所引。則外反爲主。而本有之靈光。適足供外塵之差役。昏昏擾擾。無自由分。今旣習靜。則外塵似不可撓。然習气病根。久據於方寸之中。但如石壓艸。未可破除。故𨿽習靜。又須於靜中觀察。如何是我本性。假此觀察之力。逼開本有靈光。靈光旣露。則所謂病根習气。自然消滅。如主人仗劍當堂。諸賊有不潛遁者乎。至於靜中。亦切不得認靜境。以爲本體。蓋動靜俱是境。此中有貫動靜而非動靜者在。固不可認奴作郎也。昨蒙示及敢一披陳。狂瞽之言。幸希采擇。不盡。

復周芮公吏部

兩承翰教。知門下天資學力。大非等流所可及。但此大事。的不是說了便休。須是收視返聽。冥觀一念未起之先。是何面目。從此忽有契入。則一切山河大地。功名富貴。無非妙明中物。無纖毫可取。亦無纖毫可棄。可謂無不自在也。但人從無始劫來習气。並是逐境起心。旣逐境起心。則心逐境轉。而本有靈光。遂爲外物所障。無自由分。中有稍知究心者。又祇在文字上分別。道理上推窮。乃是讀書人第一个深病。全不知文字道理。亦祇是境。此心有非文字所可攝。道理所可言者。豈可以識見擬議哉。若能直下返觀一念未起之先。是何面目。便是打蛇得七寸了也。𨿽然。又不要認著空寂處。以爲極則。蓋空寂亦只是境。非眞面目。故楞嚴經云。縱滅一切見聞覺知。內守幽閒。猶爲法塵分別影事。若能內觀。不被法塵所惑。則寶所在近也。承諭妄疏所見。惟采擇是幸。

答謝介庵文學

金剛一經。解者不下數百家。多是任意揣摩。不達教家大旨。所以才一著語。便成笑具。若要通此經。的須於楞嚴圓覺法華三經。熟究一番。然後考之無著天親彌勒三菩薩所釋。融而通之。方可注經免杜撰之誚。近日如古音輩所注。則俚語也。至於宗門中語。切忌拈著。拈著。盡成邪說。謗大般若。周程張邵之學。在儒固是大儒。在釋猶在門外。邵子止說气數消息之機。固可聽。若夫性命之微。未敢相許。張子正蒙一書。已醇疵相半。大都皆苦思力索而成。去道遠矣。二程俱醇正。但見地則伯子爲勝。叔子次之。定性一書。良爲儒學指南。然二程皆宗周子。周子通書。亦皆醇正。而太極圖說。恐不能無過。昔老僧於﹝穴／﹝爿﹡臬﹞言中。已力辧之。然自是儒家書。不必深咎也。大抵學問。須是於根本上。窮究親切。次看書。須是於大聖大賢眞正大典上。畱心可也。若於世俗杜撰書上畱心。則不覺被人將黑豆換卻眼睛了也。讀足下近﹝萩﹣火﹢丸﹞。知髙才慧質。可以坐進斯道。止爲不遇作家。不讀正典。故一生寶燕石以終身。如肯相信。將從前所學所聞。盡拋在東洋大海那邊又那邊去。從頭依著一部大慧語錄。親參實究一番。如不能。且依一部楞嚴經。虛己考究。亦得一个眞正人品也。狂瞽之言。不勝冒犯。伏惟海容。是幸。

答曹愚公學院

眞寂僧來。得接翰教。深慰私懷。承惠塔金。已登之常住。感謝何旣。前蒙刻祖影傳贊。功已垂成。所少者十餘影。請考之武林長明寺。當必獲之。如未全。則曾聞。令郎雲。水西祖影甚詳。今不知水西何在。若是涇縣水西。則以臺命取之。易易也。昔人嘗指髙僧影。問曰。影在這里。髙僧在何處。是因其影而追其人也。今則遺其人。而守其影。不大堪捧腹乎。此則老僧罪過。因以累及門下也。玆復蒙諭。再住眞寂。天下不馮婦我乎。況今身任三剎。修造之功實繁。竟不知了手何日。兼之病軀躘踵已極。瞬息難待。又安敢跋涉關河。而肩此大任乎。方命之罪。固無所逃。惟願慈照。幸甚。

答嚴衝涵比部

暌違數載。實切瞻注。忽接瑤緘。恍如對玉山而見靑蓮也。承示。及法門斗諍之風。大爲流俗譏訶。彼亦安知其醜哉。只顧黨護己私。不肯平心觀理。的是波旬之徒。借我門庭。破我道法。正所謂法滅之兆也。某向來眞寂。已見此風大煽。不覺涕淚橫流。遂禁上堂結制。亦甘心絕嗣。不敢輕付非人。蓋以老僧緣薄力綿。不能回天挽日。只得愼重法門。不敢與敝惡之輩。同步而趨。俾天下知佛祖之道。亦有不盡如彼者。是則老僧報佛報祖。一片赤心腸也。不識門下能信之否。承命。再以眞寂見招。此則事勢萬有難從者。蓋老僧近任三剎住持。修造之役。費將萬金。不知他日如何結案。況敢冒昧踰嶺。收已棄之唾耶。萬冀。照亮臨楮神馳。曷勝仰戴。

答陳白庵太守

前在金華。聞臺駕奉旨入京。返錫閩中。音問旣疎。不得復聞起居。然對月臨風。每動深懷。未可謂道人果忘情也。玆眞寂僧來。得承翰教。始知旋旆湖上。是公冶無罪。覆盆蒙照。𨿽曰不幸。亦大幸也。又聞。貴恙已有勿藥之喜。色力旣堅。便可益修淨業。用行舍藏。自是孔顏家法。況湖光山色。盡可逍遙。何必履荊棘之途。登虎豹之穴。而與世人。爭蝸角之微哉。禪餘外集。已荷刻成。不意。蛙聲蛩語。遂得仰瀆大方。幸也何如。弁首之言。自當藉重彩毫。豈更有他屬哉。玆復蒙諭再住眞寂。使某得仍瞻芝宇。良爲三生厚幸。但近日身任三剎。厥事實繁。鼓山大殿將傾。今謀重修。而興福已伐木攺創。寶善舍利殿。𨿽幸落成。而塔實未鑄。以三剎之役。而一衰老肩之。捐此而出。勢萬弗能。伏乞照亮。宥其方命之罪。幸甚。

啟

答呂天池司農

直指無指。要在默契而忘言。心宗莫宗。不妨隨緣而悟入。故拈華豎拂。打開本有之光明。舞笏張弓。點破從前之幻夢。祇爲本來無物。何嘗分外生端。柰何法螺久寂之時。正當慧命懸絲之日。法從緣起。道在人弘。恭惟。臺下儒宗柱石。佛國金湯。爲楫爲霖。負蒼生之重望。如麟如鳳。現聖世之祥光。爰爲六和之緣。特垂九鼎之命。如某濫入緇門。慚窺剎影。石鼓聖箭。未得睹其鋒鋩。壽昌鐵鋤。何能襲其孤峻。捧寶牘而心悚。聆玄音而神搖。固知蚊負何堪。安敢株守自便。私惟分當竭蹶。怎柰勢有羈縻。容出初春。祇承大教。伏惟海涵。曷勝雀躍。

答傅幼心諫臺

儒釋同源。似太虛而豈分疆界。素緇異軌。如一臂而自有屈伸。達之則一道齊平。昧之則千差競起。苟非智鑰。曷啟迷關。恭惟。臺下學窮內外。識洞幽明。百里弦歌。小試牛刀之刃。九重鳳旨。頓超驄馬之班。湣佛法之久頹。悲愚情之罔化。爰垂鼎命。下逮田衣。知紫雲固唱道之場。驚某甲非任重之器。但承寵召。豈取固方。無柰事有羈縻。以故行而濡滯。容乘春風之鬯。祇承大教之嚴。伏惟照亮。曷勝幸孔。

答杭州洪淸遠中丞諸鄕紳

伏以。千尋巨嶽。非蚊力之可勝。一吷微鳴。豈雷音之堪並。忝承上剎。深赧匪材。恭惟。臺臺慧光渾圓。道韻凝遠。傳心宗於東魯。契桂香而忘言。探密旨於西乾。見鞭影而自驟。旣炳上國之光。復峻法城之衛。不珍臺札。下諭田衣。如某螢光何照。鼯技多窮。謬嗣壽昌之燈。已稱混玉。復居苕溪之席。無異續貂。深廑淵臨之憂。猶懷形穢之恧。謹布謝忱。曷勝悚栗。

答嘉興施羽王相國諸鄕紳

恭惟。臺臺古今洞貫。眞俗妙融。作皇家之柱石。久沛甘霖。爲佛國之金湯。頓培智種。遠聆道韻。未覲慈光。忽承鼎命之榮。下逮田衣之賤。囑續苕溪之前浪。特爲雙徑之後剄。似將王位而直授庸材。如舉泰山而頓俾蚊負。捫衾意恧。難煥爝火之光。捧牘神搖。已盡小巫之气。推委未遑。勉彊應命。謹布謝忱。曷勝悚栗。

答金壇於潤甫別駕諸鄕紳

伏以。祖印空懸。非智臣安知奉馬。法筵地湧。豈野鶴可乘髙軒。卻命固爲不恭。當仁敢曰不讓。捲舒惟觀時義。保綏必藉檀門。恭惟。臺臺睿襟天朗。學海淵凝。出爲國瑞。徳風播上苑之聲。居作世模。道價髙龍門之望。紹玄猷於紫栢。振頺運於金沙。愧識荊之未能。幸仰斗之有日。某志甘守璞識。局凝冰。虛慕丹霞選佛之規。冒入壽昌拶空之社。驀探虎穴。當買臣入仕之年。伏處荷山。幾仲尼耳順之日。守先師之重囑。自分藏拙於雲林。遇聞老之慈光。乃獲張風於石鼓。因行掉臂。便爾欺聖瞞凡。無水生波。遂敢撒沙揚土。玆來苕水。懷一瓣以重拈。才繞鶴林。冀雙趺之再現。何期鼎命之賁。遂有虛席之招。旣固遜而弗容。乃勉承而莫逮。爝火繼日月之耀。不亦難乎。拱木當棟梁之推。非其質矣。驢承象任。謾言雲月是同。雞入鳳巢。深愧溪山各異。徒廑臨冰之懼。能忘維谷之憂。臨啟。無任慚愧感戴之至。

答楊聯京太守

伏以。禪河欲決。防護全藉堅堤。法棟思隆。撐持必須合抱。靈山已親囑付。末法尢重金湯。恭惟。臺臺上郡循良。淸時偉器。龔黃政最。灑湛露於人寰。山斗望崇。布陽春於聖世。黔首盡荷春暉。緇衣亦沾化雨。悲少室宗猷之欲墜。值紫雲殿役之奏成。寶牘垂光。荒林攺色。其蠡測難及。竽濫知慚。昔曾冒肆蛙鳴。今敢再陳驢技。況妖風浩浩。幾成滿地之邪蹤。正脈涓涓。難漲朝宗之巨浪。捨其難而趨其易。勢可挽乎。愼於行而密於藏。時之宜也。所以急撾退鼓。一任階下艸深。不辭拙比寒蟬。豈慮舌根苔長。若再鳴楗椎於當路。非所敢聞。倘得掛瓶錫於閒房。是所素願。俯俟鈞裁。萬冀鑑亮。臨楮。不勝瞻仰之至。

答黃昱如諸文學

某濫竽緇侶。借座名藍。三學久疎。不成五長之技。十科有缺。僅同一吷之鳴。問捨翠云。擬學龍山之隱。還錫石鼓。深懷馮婦之羞。空受累於虛名。飄蕩弗息。知難逃於俗网。勞役靡寧。道路遙遙。未聞縮地之術。雲山邈邈。每動登龍之思。忽接雲箋。恍對玉山峭立。欣讀瑤翰。渾同甘露繁濡。豈意哀慵之蹤。尙煩髙明之慮。兼蒙厚貺。益重深慚。惟願。檀度益弘。金城永固。俾魔外繇是潛蹤。僧行於焉安處。則翠云幸甚。某亦幸甚矣。臨楮。不勝瞻跂。

永覺和尙廣錄卷第十二

永覺和尙廣錄卷第十三

嗣法弟子道霈重編

序上

建州弘釋錄序

弘釋錄者。錄能弘釋氏之道者也。斯道自金人見夢。白馬西來。代有作者。大弘其教。以故。千燈競照。輝映今古。浩浩乎。莫可紀也。其在我建。則六朝以前。槪未有聞。唐興始建梵剎。自馬祖入關。肇化於建陽之佛迹嶺。而禪學始大行焉。厥後𨿽禪教殊宗。性相異旨。共能使玄化風飛。法泉箭湧。皆我釋之津梁也。迨。

明興以來二百餘載。宗燈絕焰。教海日湮。間有二三。亦落落如晨星。則弘道之責。將屬之何人乎。賢潭邑之鄙人也。濫入緇流。幸投法窟。𨿽螢火難照。鼯技俱窮。而好古一念。每切愚悰。諦仰先標。輙至揮涕。因思。古此溪山也。此日月也。今亦此溪山也。此日月也。今之人豈獨異於古之人哉。夫何法門寥寂。今古相懸乃爾。其無乃前蹤旣沒。則觀感之無藉歟。狃於近習。則激發之無人歟。用是不揣顓蒙。博探羣籍。取諸師之產於建者。或開法顯化於建者。悉錄而傳之。俾晚學之士。得見古人如是之辛勤。如是之嚴愼。如是之博大。如是之遠到。倘能翻然易轍而趣。望標而進。則唐宋之盛。庶幾再見於今日。亦未可知也。嗚呼人皆可爲堯舜。子輿氏決非誑語。在有志者。事竟成耳。若苟於自安。嚴於自畫。卽使諸祖儼然臨而詔之。彼將掉頭弗顧。亦何貴有斯錄哉。故斯錄之行。願與有志者共之。

法華私記序

近世談經者夥矣。愈精而愈晦。愈巧而愈謬。豈經之果不可明哉。蔽在以己談經。而不以經談經也。亦蔽在以經談經。而不以己談經也。能以己談經。而不蔽於己。能以經談經。而不蔽於經。庶幾可與談經矣。余初讀易嶽山。聞僧誦法華偈。曰。我爾時爲現淸淨光明身。忽喜躍不自勝。卽索經讀之。無所發明。然知周孔外。別有此一大事也。嗣是博求之疏鈔。徧探之羣籍。冀欲卒聞乎此。而困於葛藤。不能自拔。越十有餘載。因參壽昌先師。聞舉南泉斬貓話。忽有省。遂棄所習。從先師學枯禪。復十有餘載。一日聞僧舉法華經。云。一時謦欬。俱共彈指。是二音聲。徧至十方諸佛世界。豁然撲破疑團。始知無己非經。無經非己。而所謂靈山一會。儼然未散者。特﹝穴／﹝爿﹡臬﹞語耳。嗚呼。談經詎可容易哉。遇之於二十餘年之前。契之於二十餘年之後。索之於銳志湛思之日。得之於精殫力竭之頃。談經詎可容易哉。今夏無事。因爲諸人。旁通一綫。拈其大旨。錄之成捲。夫此經。自天臺樹幟。溫陵奪標。餘子碌碌。後無來者。而余於玆輙有異談。豈天臺之爲弗玄。溫陵之爲未要乎。亦自記其私而已。亦私記之以示余後人而已。是爲序。

楞嚴翼解序

甚矣治經之難也。卽疏鈔以求之。失之局。離疏鈔以求之。失之蕩。失之局者。神機弗廓。而我爲經困。失之蕩者。正軌罔由。而經爲我裂。惟有不局者。然後可以用疏鈔。亦惟有不蕩者。然後可以廢疏鈔。斯稱善治經者也。楞嚴一經。解之行者。不下十餘家。天如會而集之。國朝治經之士。率株守而弗敢易。至萬曆間。雪浪交光二師。首廢舊解。而紫栢老人。亦力主獨玩經文之說。由是後學有躍然自奮之思。視會解。如瘴水疾馳。而不敢一顧。未幾英敏者。旣藐視前修。則競逞臆栽。而全經之旨。幾至掃地。稍鈍者。進無新得。退失故居。則有從席下拾殘唾而已。獨不思前人之疏鈔。旣不堪爲後人之幾杖。今人之口吻。獨可爲今人之著蔡耶。又不思今人之新得。安知非前人已揀之砂。前人之陳解。獨不能佐今人牛溲馬渤之用耶。故吾謂。善治經者。諸疏咸爲我助。不善治經者。經文早生支離。固不在疏之存與廢也。今山中閒寂。客有請益楞嚴者。仍俾以舊解爲指南。間有未安者。乃旁采眾說。或出私意。以翼之。非敢必爲世珍。蓋亦備溲渤之用云。

送洪禪人參方序

道非學無由致。非博學亦無由致。然阿難以歷劫多聞。乃曰。不如一日修無漏業。則何以說也。蓋不假多聞。則不能修無漏業。多聞而不修無漏業。則如遇王膳。而莫之嘗。與未遇何異。玆洪禪人。夙稟靈資。獨懷壯志。去秋自鼓山。來金仙。聚首數月。今春將腰包出嶺。徧參諸大老。是欲以多聞之功。成無漏之業也。客難曰。昔雪峯三登投子。九上洞山。後乃契旨於徳山棒下。然猶曰未穩在。直至鰲山。巖頭示之曰。向自己心中。蓋天蓋地去。峯乃大悟。豈非到底不從人得耶。余曰。若到鰲山。卽謂從自心得。亦成謗語。若未到鰲山。不妨更買艸鞋行腳。因贈之數語。以壯行色。俟到鰲山後。再作一好相見也。

送僧出遊序

溪山泉石之勝。今古名賢。好而遊者多矣。遊而吟詠不置者。亦多矣。然未聞有眞能好者。蓋簪纓之士。籠於世网。𨿽暫時玩賞。亦覺神怡然。終非其所安也。其何能好。隱逸之士。守寂空山。要亦厄於時。窮於遇。乃托之而遊焉。其何能好。孤臣孽子之憂怨。英雄豪傑之憤發。登臨感慨。染翰淋漓。乃借此以泄其抑鬱不平之气。其何能好。騷人墨士之風流。緇衣羽客之淸逸。嘲笑山云。歌弄溪月。自謂此好莫與爭盟。是亦外適其形而已。其何能好。然則何如而後。稱能好乎。吾聞。古之人有能好者。掩關宴坐。視聽俱泯。而好非澹。奇觀異境。應接滿前。而好非濃。捲石勺水。獨對悠然。而好非少。峻嶽巨海。歷覽無垠。而好非多。乃至握大柄於朝端。驅彊胡於塞外。補旣闕之蒼天。扶將傾之赤日。亦無往而非此好之流通而發揚者。夫然後爲眞能好也。孔子不云乎。智者樂水。仁者樂山。玆某上人。素有泉石之癖。遇勝絕處。輙徜徉終日。躍然而喜。灑然而忘。直不知身之在霄壤間也。邇來更欲徧探名區。增滿奚囊。余不知其眞能好否。及岐。諸君咸有贈言。乃不以余爲陋。俾弁其端。余惟。仁智之樂。自是儒家事。姑置之。昔者東坡入東林。呈偈曰。溪聲便是廣長舌。山色無非淸淨身。夜來八萬四千偈。他日如何舉似人。咄。好个蘇學士。祇在門外打之繞。上人於此。識得學士敗闕處。則大千一坐具耳。如其未然。竊恐溪聲山色。沒埋了英雄漢也。知之。

送本立上人歸山序

曹溪一派。灌漑域中。渺乎其莫可窮也。其在我閩。則自百丈黃蘗。崛起一方。繼而象骨。分徳嶠之脈。而諸賢競出。已若江河之澎湃。大海之浩蕩。故名列傳燈者。幾半天下。至於勝國之季。法運寢衰。然古梅鐵關諸老。猶能存什一於千百之間。入明以來。二百餘載。聖賢隱伏。法脈久湮。問有一二自稱得旨者。亦優孟之叔敖而已。自萬曆間。壽昌先師。入閩大布法雨。人始知有向上之事。然聞則有之。信則未也。信則有之。行則未也。又況乎信之篤。行之力。終其身而弗倦者乎。建陽本立上人者。其殆庶幾焉。上人初受業於聖泉。來從余遊。始發大志。及謁壽昌老人。遂謝絕外緣。誓明己事。次入博山。陶煉益久。仍適越抵吳。徧參雲棲顯聖諸大老。久之返錫閩中。將尋一蒲團地。作終焉之計。予觀其東西參請。萬里間關。屹然不休。蓋十餘載於玆矣。非所謂信之篤。行之力。將終身而弗倦者乎。丁斯際。而有若人。卽未能大有發明。其品固已度越流輩不少也。𨿽然。傳有之。掘井九仞。而不及泉。猶爲棄井也。子能一錐得泉。往來井井。他日當爲子。大書特書。以詔來者云。

淨慈要語序

淨慈者何。聞谷大師所命庵名也。庵名之以淨慈者何。謂念佛放生也。念佛放生。其所求者何。謂還其心之本淨本慈也。蓋本然之心。廓然常淨。自眾生迷其本然。則心外見法。故目爲色染。耳爲聲染。鼻爲香染。舌爲味染。身爲觸染。意爲法染。流逸外奔。不能自返。繇是起業造罪。永沈五濁之區。無有出期。我佛湣之。乃爲說治染還淨之法。機固靡一。教亦各殊。然念佛一門。其最要者也。一心念佛。用志不分。六根都攝。淨念相繼。則目不爲色染。耳不爲聲染。鼻不爲香染。舌不爲味染。身不爲觸染。意不爲法染。卽現處娑婆界內。渾身已坐在蓮華國裏。又何后報之不淸淨乎。然𨿽修念佛三昧。而福徳不具。善果難成。故必廣修眾善。以爲助因。眾善夥矣。而慈行其首也。慈行亦夥矣。而戒殺放生其首也。蓋以眾生所最愛者。莫如生。所最苦者。莫如死。凡有血气。斯情萬均。祇爲相習於忍。同體之仁。痿痺不行。乃恬然殺戮。不以爲怪。豈心之本然哉。以故。我佛苦口叮嚀。首戒殺生。廣勸放生。與其所最愛。而救其所最苦。功徳之及物。爲何如也。建州城若緇若素。奉大師之教。篤於念佛放生之業。有年矣。猶慮其不能廣且遠也。乃謀於余。余爲取淨土及戒殺諸書。集成要語。付之梓行。庶幾淨慈之化。益洋溢於不窮也乎。嗚呼淨慈之義大矣。豈止於念佛放生而已哉。念佛放生。可以言淨慈。而不可以盡淨慈。極而言之。淨極覺圓。成無上道。不出一淨義也。廣度有情。悲臻永劫。不出一慈義也。夫諸菩薩。上求佛果。下化眾生。自前前。以及後後。諸大乘經明此。至汗牛充棟。今以二字括之。了無剩義。敢謂大師命名之意。止於念佛放生而已哉。諸君當善體此意。擴而充之可也。𨿽然。更有一句子。淨慈二字括不得。余欲總爲諸君說破。怎柰舌頭短也。諸君其質之大師。

重梓鐵關禪師語錄序

當元之季。建州稱善知識者三人。仰山友。斗峯璋。天寶樞是也。樞禪師。獨能據險扼要。鑄鐵爲關。令天下有眼者莫能窺。有足者莫能度。雞鳴狗盜之客。祇得懡﹝怡﹣臺﹢羅﹞而退。其功詎不偉歟。玆錄傳之三百餘年。塵封霧隱。無問及者。近又爲水蟻所壞。板且不存。余心甚痛之。適見孟滕君來鼓山設供。余乃以玆錄囑累之。噫武侯往矣。魚腹石迹。猶在江煙蘆月間。風雲龍鳥之勢。固隱隱目中也。但今日而有如桓大將軍者。誰其人乎。若按圖列陣。自號知兵。則趙括之讀父書也。予又不能無重痛云。

壽昌西竺禪師語略序

四來直指。翻盡窠臼。𨿽有神悟。急宜吐卻。而況文字乎。自垂手接人。機用繁興。一言半句。流落人間。遂有語錄之傳。然悟心其本也。機用其末也。學者當求其本。本立則其用必彰。若徒求其用。而本弗立。則非佛之徒矣。濟下。自馬駒以一喝開場。黃蘗以三棒接拍。以故。人人如獅子哮吼。動地驚天。皆本深而末自茂。體圓而用自神者也。至元之季。其道日衰。捨本趨末。相率爲僞。惟雪巖欽稱善繼者。欽傳之鐵牛定。定傳之般若誠。誠傳之古梅友。友傳之慈舟濟。若壽昌西竺來公。則受記莂於濟者也。西竺之道。大槪見於行業記。先和尙創壽昌時。已爲梓行。而語錄則弗有傳者。及先和尙遷化後。師兄闃然禪師。乃得艸本於居士篋中。然朽蠧之餘。可句讀者無幾矣。取而訂其亥豕。合行業記而梓之。乙亥夏。余歸壽昌掃塔。始得寓目焉。僅嘗一滴。未吸全潮。然據一滴而收全潮。全潮皆一滴也。今觀其語脈。大都從眞參實踐中來。𨿽於機用未見其長。而忘言親證者不少。視世之盲拳瞎棒。誑嚇閭閻者。天淵不啻也。蓋有本而嗇於用。其猶不失於佛之徒也乎。昔宋人有掘地得玉尺者。以爲周尺也。及太常取定樂。則以爲漢尺。或曰。其於周也不猶近乎。予於是錄亦云。

數珠翼序

物無大小。以適用爲貴。至於適用。而通神明。越變化。有不可得而思議者。非物之至貴者乎。余觀數珠之爲物。是矣。此方自白馬西馳。東林倡化。而數珠始適於用。久之厥用愈神。至於入水不濡。入火不焦。閻老不敢誰何。極樂藉爲贄物。則是珠之用。世間允稱第一。求其匹休者。而不可得矣。天目海公。學博詞宏。撰述甚富。間惜此物至貴至神。而反不登於作者。乃爲纂六翼。且自比於茶經荔譜焉。余曰。不然。茶荔僅資日用之需。難超神化之域。於是。而經之譜之。𨿽爲博雅者所好。以吾道視之。皆綺語耳。今此翼之行。俾持者崇正信。脫世氛。卒之飄然遊萏菡之國。坐菩提之樹。謂非藉此膏其車。而策其駿乎。余故爲之合掌。而弁其首。

楞嚴略疏序

余忝學禪。於講師之門。未能一顧也。迨罷參歸閩。山中無事。取大藏徧閱之。於楞嚴一經。自謂獨得其關鍵。因作翼解二卷。稍抒鄙見。以佐諸疏之所未逮。時天啟甲子歲也。至崇禎丙子。余開法於泉之開元。適二云曾公。分憲泉南。公政之餘。每常命駕。商略大事。問及楞嚴。以爲苦於諸疏之繁亂。囑余爲撰大旨。余謂。治禪者。多樂觀大旨。然曲折有所未晣。終不能盡掃余疑。而遽以己意通之。其失靡細。乃爲廣翼解。而作略疏。間亦博采眾說。融爲一家之言。大旨固不憚闡揚。而曲折亦所必晰。務使觀者。觸目而爽然會心。不爲經文所蔽。諸疏所亂而已。天臺耶。賢首耶。固未暇問其後塵也。前三卷成於開元溽暑中。秋歸福州鼓山。繼成三卷。明年春有浙西之行。諸鄕紳畱居苕溪之眞寂。後四卷始克成焉。戊寅燈節後。欈李曹愚公侍禦過訪。暫一寓目。不勝嘆賞。遂命工災木。工旣竣。乃謹識其歲月於此。蓋一時緣起之功。未可忘也。

諸祖道影傳贊序

癸酉之春。欈李沈君敷受。遊學劍州。謁聞谷大師於寶善。以祖影八十八尊。請爲傳贊。大師屬不慧爲之。甫及半。陽羨曹安祖大參書來。亦以傳贊爲請。則加至一百三十餘尊也。不慧自夏䢐秋。凡五閱月。而後成。繕以報命。會曹公備兵中州。流寇入境。戎事孔棘。弗克登石。及寇退。得告以歸。歸則病。病且不復起矣。無何。聞大師遂亦遷化。明年春。不慧出嶺赴弔。浙西諸老。畱居眞寂。今春因天寧之請。得過欈李。曹君嘉魚來見。首以是書未行爲歉。遂同厥弟。發願流通。不慧因爲補訂而授之。夫數載之間。二老旣已作古。而幻朽之軀。亦且奄奄待盡。今猶及見是書之行。豈非一快事哉。𨿽然。今之可得而傳者。影也。有不可得而傳者。非影也。觀者倘能因影而求其眞。因可傳而得其不可傳。則是書之行。功不唐捐。若徒瞻仰於形似之間。探尋於糟粕之末。買櫃還珠之誚。當知難免矣。又烏用是哉。

釋門眞孝錄序

甚矣孝之爲義。大也。身非孝弗修。人非孝弗治。天地非孝弗格。鬼神非孝弗通。卽無上至眞等正覺。非孝亦無由致。是知世出世間之福田。實無有踰於孝者。世俗釋孝。其義有五。卽謚法稱孝。其義亦有五。約之爲三。則順也。究竟也。度也。總而言之。則善事父母也。事之而弗順。非善也。順之而弗協於理。非順也。所謂究竟。則順之而始終罔間也。所謂度。則順之而禮儀弗忒也。充此義之盡。非無上至眞等正覺。何以克當其稱哉。故知世俗之孝。孝之小者也。釋氏之孝。孝之大者也。柰何世之爲僧者。率借我佛之門庭。營一身之私殖。又何怪世俗譏我佛爲無父無君乎。錢塘夢宅居士。有慨於衷。乃取諸經論之言孝者。匯爲一編。使爲僧者。知我佛孝順至道之本意。以免世俗無父無君之謗。其用心亦良苦矣。玆來苕上。命余弁其首。此余素所樂道者。故不敢以不文辭。

傳信錄序

粵稽古。大聖人之興。必大有造於世。非偶然也。當梁武之際。義學波騰。專崇講說。其獘必至於膠滯空言。弁髦實踐。釋尊之化。幾何而不湮滅也。故少林出。而不立文字。獨傳心印。雙林出。而不惜軀命。廣弘萬行。二師所用。似若天殊。然總歸於補偏救獘。措羣靈於安樂之境。其指一也。至於雙林法身諸頌。遂爲宗門鼻祖。反似發少林未發之機。謂非慈氏後身。其能然乎。余來﹝婺﹣矛﹢牙﹞期月。卽遇大士錄。如獲上珍。及閱之。覺其雜糅相半。莫睹全璧。前卷𨿽有增飾。而本質未亡。後二卷率多膚學應酬。村老傳布之語。如行路難行路易諸篇。又俱唐以後體。其爲僞撰何疑。且其間妄談般若。疑悞後來。迷謬相承。爲禍烈矣。所幸者。心王銘。法身頌。諸篇尙存。如披沙見金。精光奪目。大士之化。於是乎不滅也。余不揣凡愚。妄希擇乳。取諸本而較之。置其所疑。錄其所信。凡得十之五。命名曰傳信錄。昔者世尊入滅。而水潦鶴之徒。至不信有阿難。今大士化去。千有餘年。余何人。斯乃欲取信於天下乎。𨿽然。碎金非全。識者亦珍。腐鼠爲璞。良賈知其弗顧也。詎可謂天下盡水潦鶴之徒哉。若必欲探其全。則有雙林之舊刻在。

金剛瀆蒙序

金剛一經。爲般若要義。故受持甚盛。而注疏亦甚夥。古今不下數十家。然彼是此非。玉石爭鳴。後學莫知所從。獨無著天親二論。遠宗內院。似爲可據。厥後圭峯長水。復從而疏之記之。一以二論爲指南。然其語或失之晦。或傷於冗。觀者病焉。由是寶善心師。乃祖二師。爲瀆蒙。而晦者顯之。冗者裁之。間亦時出別意。率皆稟承師說。以仰補二師之闕者也。是疏一出。而老師宿學。久懷疑悶者。可一見而豁然。詎曰瀆蒙哉。憶昔壬申之秋。余訪聞谷大師於寶善。大師爲余。談金剛奧義甚快。余曰。盍注之。大師搖首曰。大非易事。昔雲棲先師。於諸經。或講或注。獨於是經。不敢講。亦不敢注。今不揣饒舌。犯先師之所禁。亦不過自述其一得而已。後五載。大師沒於眞寂。余忝繼其席。又五載而歸。冬寓寶善。心師乃出瀆蒙示余。且曰。先師講而未注。堅今不講而注。非敢曰成先志。但恐年月駛遷。微言欲絕。故筆之。以示後人耳。余受而讀之。頓覺大師當日談笑。儼然如在目中。大師爲不沒矣。故爲之僭。引其端。

重刻華嚴要解序

華嚴爲世尊成道。最初所說。實稱性之直談。非逐機之曲說。他經不可得而並擬者也。昔杜順大師。首爲發端。賢首繼之。頗暢厥旨。至於淸涼。而表裏發揮。罄無餘蘊矣。然其旨幽。其理圓。其文富。其義丰。非淺薄之機所敢窺。故學者多望洋而退。至方山李長者。則別爲合論。約繁就簡。獨明大旨。蓋是大聖方便。用接此方好略之機。非二師之有軒輊也。溫陵環禪師。旣宗合論。而復參合淸涼。折衷以成此解。僅一萬八千言。使學者得此解。而窮之。則可以納履於方山。遊刃於淸涼。而所謂塵說剎說。熾然無間。稱性周徧者。又豈有外於是哉。劉君仲龍氏。重爲殺靑流布。蓋以一念信心。投入華藏海中。作斯佛事。是亦華藏海中。一滴之功也。然須知一滴全收巨海。巨海全歸一滴。百城煙水。十會深談。端不出此一念耳。余來溫陵。幸值斯典。劉君且以弁言見命。余𨿽不敏。聊題數言。用表隨喜之忱云。

鼓山誌序

鼓山之鎭我閩也。非獨以其形勝奇偉。足冒羣巒。寔以諸祖之碩徳宏聲。輝映千載。故東南半壁。咸式仰之。是豈可令其湮沒於涼煙荒艸。而弗之傳乎。若夫考古傳今。實惟志之是藉。玆山古無志。志之自永樂問釋善緣始。然序列無紀。采錄亦疎。觀者病之。至萬曆戊申。郡紳謝在杭。同布衣徐興公。再爲纂輯。則綱舉目張。井然有紀。旁搜遠攬。纖悉靡遺。大有功於是山者也。迄今四十六載。黃金重布。紺宇再隆。石門壁聳於靑霄。毒鼓雷轟於白日。亦庶幾讀獅弦之絕響。繼喝水之遺聲。且遊屐日眾。歌詠日繁。興公復采而集之者二卷。及余自浙東歸。興公以所集見付。曰﹝火﹡勃﹞老矣。精力弗逮。師其卒成之。余頂受。如獲瑾璧。由是乃因前志。而更修之。詳其所未及收。廣其所未及紀。間有訛誤者正之。泛濫者刪之。合之爲目者六。爲捲者十有二。余山野之鄙人也。三長有愧。五技俱窮。何敢妄登作者之壇。但爲當今之世抱長才者。方誌圖其大。弗暇及此。或有餘力者又鮮。究心禪學。則以玆山爲登眺之區。吟嘯之境而已。任是者實鮮其人。況余今年及衰暮。木末殘照。光景幾何。釋今弗爲。後將安托。故不揣愚蒙。謬成斯志。志成。以山野之筆。不敢邀弁首於名門。但自敍其顚末。以告來者云。

無異大師語錄集要序

佛祖之道。如金剛王寶劍。得之不易。用之不易。付之亦不易。以其皆不易也。故傳持斯道者。實鮮其人。而魚目混珠。山雞冒鳳者。嘗半天下也。我曹洞一宗。盛於唐。衰於宋。至元似復盛。而實衰。其故蓋難言之也。自元初。雪庭裕公奉詔住少林。天下學者。翕然宗之。歷傳至萬曆攺元。小山書遷化。詔幻休潤補其席。四方之腰包而至者。如鳥投林。如魚赴壑。而潤公乃講習評唱爲事。大失眾望。時有蘊空忠和尙。先事小山老人有年。受其密印。歸隱旴江之廩山。天下不得而物色之。壽昌先師。從其剃落。後蒙記莂。始爲弘揚。旣得博山來公繼之。其道遂大行於世。師苦參日久。備嘗險阻。故其言功夫。爲獨詳。其慧光渾圓。辧才無礙。波瀾浩蕩。莫窺涯際。故學者多望洋而退。其門庭緊密。金鍮立辧。髙提祖印。不妄許可。故假雞聲韻者。不得冒渡關津。而惑亂羣聽也。余因先師遷化後。曾相依三載。𨿽無所得於師。然三載之中。未見其一語。滲入情識。但勉以向上事。則師之有造於余。也大矣。及余隱荷山。師自石鼓歸。道經建州。晤於光孝寺。師曰。壽昌塔掃也未。余曰。掃卽不廢。只是不許人知。師曰。恁麼則偸掃去也。余曰。某只如此。和尙又作麼生。師曰。掃卽不廢。只是不曾動著。余曰。和尙卻似不曾掃。乃一笑而別。及師入滅。其語錄浩繁。連編累牘。流通爲難故。遐方僻壤。聞師之名。向師之化。而語錄實未嘗觸於目者有之。余自壬午春。歸錫石鼓。乃因渾朴上人之請。僭於全錄中。擇其精要。類而合之。視全錄。僅十之三。然簡而易行。約而易致。使天下學者。卽是窮之。可以見其大全。使知博山之道。其廣大深密。有如此。非癡守一橛者。可恍惚其萬一也。嗚呼廣陵散。不復作矣。今幸其譜猶存。安得於涼風白月中。再聞斯曲乎。

金剛貫解序

劍津之陽。蓋有謝介庵云。謝君爲諸生。夙擅才名。屢見知於當道。而伯敬先生。猶重之。近歲乃屏去括帖之習。畱心金剛般若。得十七家等解。遂作是注。踰載自知其非。乃削而更注之。適余在劍之寶善。謝君持此注求證。且請弁言。余爲卒業。見其隨文引義。貫徹始終。深而顯出之。廣而約言之。使天下學者。讀之無不了然於目。豁然於心。亦善巧方便。接引初機之一法也。劍州般若之化。自謝君始矣。然余不重。謝君之能注是經。而深重謝。君之能攺是注。昔橫渠張子。坐虎皮講周易。學者多從之。一日二程至。聞其所講。卽撤去虎皮。謂學者曰。某平日所講。皆亂道。近有二程至。精於易理。汝等當從之。繇是橫渠之學大進。卒爲名儒。至今學者宗之。今謝君之學。且三更矣。其年尙富力尙彊。靈心慧質。可以坐進斯道。忽一日能破是注而焚之。則周金剛�再來矣。又安論橫渠。老僧當爲之拭目以俟。

泉州開元寺志序

泉南舊稱佛國。名山勝剎。碁布星列。然開元一剎。實爲之冠。蓋創自唐之垂拱。是歷年所。爲最久也。廣至一百二十院。是聚毳流。爲最繁也。其禪教律三宗之彥。雀起而鼎立。是毓賢哲。爲最盛也。有剎若是。則往事之可書者。宜不勝夥。豈可任其湮沒。而莫之紀乎。玆剎自唐以前。未有紀之者。紀之自宋許列始。名曰紫雲髙僧傳。元夢觀氏譏其剽竊。傳聞附會。穿鑿粗陋。不足觀也。乃作開士傳。其學博其識端。其命意奇拔。其鑄辭典雅。允登作者之壇。稱善史矣。過是以至今日。寥寥三百餘載。禪風弗競。日就陵夷。似無可紀者。然其間或興或廢。或因或革。則亦不可無考也。萬曆丙申。止止陳公始爲之志。而探考疎略。眾弗以爲善。崇禎乙亥冬。溫陵諸縉紳命余開法紫雲。說法之餘。追詢往事。首得開士傳夢觀集二書閱之。始知紫雲之多賢。實不勝感慕之私。時季弢黃公屢以寺志爲言。而余適承二云曾公之命。方有事於楞嚴。故弗敢諾。迨壬午之春。余自浙歸閩。諸公復召結制。而幼心傅公復以志事請。乃不揣鄙劣。率爾操觚。凡元以前。一以開士傳爲據。後此則考之舊碑及陳氏志。且傍采他集。而益以耳目所睹聞者。錯而綜之。類以聚之。其爲目凡四。一曰建置而規模著矣。二曰開士而才徳章矣。三曰藝文而琬琰重矣。四曰田賦而供需具矣。四者旣備則一寺千載之陳迹。庶幾可得其槪也。𨿽然。余何能志哉。余南州之鄙人也。學儒不成。棄而學佛。承諸公之命。兩至溫陵。虛弄口鼓。深愧無以報徳。諸公不以爲不才。猶以志事相委。其母乃代大匠斫乎。鹵莽塞責。聊以補一時之闕。他日有具如椽之筆者出。則此志退而覆瓿可也。

淨慈二書序

昔我佛設教。非止一術。如大醫王。徧療羣病。而處方各異。𨿽曰佛智難量神化莫測。亦惟是因時因機。視其所急者。而先之耳。玆者法當末造。教化陵夷。眾生之根性日劣。修諸法門鮮。克成就必藉我佛之深慈弘願。庶可破魔网而出苦輪。是念佛一法。實爲今日之最急者也。世運衰微。俗尙殘忍。眾生之殺機日長。惡業日深。故致干戈。滿地生靈塗炭此非挽之。以仁慈又安能已殺機而轉殺運乎。是放生一法。又爲今日之最急者也。吾人生當此時。目擊世變。修此二法。固宜如救頭然。如沃焦釜。豈可少緩然。無柰其情關久閉識鎖難開。反以此爲虛誑而嗤之。卽不然亦視爲不急之務而已。其無乃警策之功少。而發揮之力有未盡歟。余昔爲建州淨慈庵。作淨慈要語僅二卷。時爲二者之書。連編累牘。觀者多苦其難徧。於是反博爲約而成要語。使諸人不煩廣閱。而深悉其旨。所謂易則易知。簡則易從也。梓行已二十餘載。今莆田六觀居士乃博采經論而匯輯之。成淨慈二書。視余作將十倍之。余見其文富義丰。徹底播揚。使淨慈之旨。無不曲暢傍通。炳然昭著。正如春雷鼓蟄。春風吹萬。其警策之功。發揮之力不已至乎。是知。辭寡辭多。諸書之撰述弗一。好詳好略。羣生之根器各殊。故約之爲要語不爲慳。廣之爲二書不爲侈。亦並因其所宜。而投其所急者也。余深善居士之有是書。故不惜膚言。僭辧其首。

淨土四經合刻序

三山楊逸凡居士。篤信淨土。取寶積經無量壽如來會佛說阿彌陀經佛說觀無量壽佛經並華嚴行願品合刻之。總標云淨土四經。刻旣成。命余序之。余乃焚香稽首而言曰。現水月之淨剎。攝幻化之眾生。佛佛皆然。非獨一無量壽佛也。釋迦出廣長舌相。說經三百餘會。歷稱諸佛淨土。奚啻百千萬億。亦非獨一極樂世界也。但其間極口贊揚。苦勸往生。爲一切眾生究竟成佛之大方便者。則惟極樂是歸。而他土弗與焉。諸經中述極樂功徳莊嚴者。莫詳於無量壽如來會。其示往生行相。則以發菩提心專念彼佛爲本。以積集諸善根爲助。而又加之回向發願。以導歸極樂。語意最爲周備。其次爲佛說阿彌陀經所贊極樂功徳莊嚴。與前經大意俱同。但有詳略之異耳。其示往生之因。則不言發菩提心及積集諸善根。但端勸執持名號。卽是多善根福徳因緣。法簡而易。從亦能徹上徹下。普攝三根。此土依之而修者。多獲往生。則其益爲甚廣也。若觀無量壽佛經者。乃以彼土之主伴依正。俱爲系念之境。使行人身居娑婆。而神遊淨土。豈有沒而不往生者哉。其後三觀。歷陳三輩往生之相。則前二經所未及詳者也。夫一念淨心。卽可往生。佛語誠爲非妄。但行願未廣。終虧全徳莊嚴。法身與淨土。又安得不遠待多劫乎。昔普賢之十大願王。則廣大難量。靡所不包。所謂菩提心必於此而圓滿。眾善根必於此而具足。法處比丘攝二十一億淸淨國土。發四十八願。廣接十方念佛眾生。亦皆不出此法。無二無別也。今合四經而徧窮之。則見其文旨。互陳髙下畢列眾生。合隨其根力。同取淨土。蓋臨終十念。與普賢十願。惟是一心。極樂一剎。與二十一億諸剎。決非他物。總之指果。佛以顯自性之佛。指果土以顯惟心之土。法門之善巧方便。誠無出其右者固宜。諸佛同贊。諸祖同稱。以爲成佛之要道也。然此法門最爲平實。而功利殊常。淺者多弗能信。一有疑悔。則淨業難成。昔有難予者曰。心量本周。渺無邊際。今端念一剎以自局。則偏而弗圓。凡所有相。皆是虛妄。今貪影響之外境以爲淨。則幻而非實。況厭穢欣淨。則分別之見不忘。捨己從他。則狂走之情未歇。是知。念佛一法。乃爲中下之根。巧設方便。誘彼進趨。正同黃葉化城。非爲眞實。今子極口贊揚。以爲成佛之要道。則是認黃葉爲金錢。執化城爲寶所。非獨自悞。兼且誤人。竊於子不取也。予曰。子之所據。並是我佛誠言。但子不能深達其旨。故有斯難。如所謂心量本周者本體也。端念一佛者工夫也。執本體而疑工夫。又奚獨念佛者之爲偏而弗圓哉。所謂凡所有相。皆是虛妄者。空宗破相之談。獨不思有所謂一色一香無非中道者乎。又不思有所謂一聲念佛十六妙觀皆三觀圓融者乎。所謂厭穢欣淨。分別未忘者。固矣不知。淨穢雙泯者。到家之事也。分別未忘者。路途之事也。今責窮途客子而曰。何不享在家之樂。不亦悖乎。所謂捨己從他者。謂彼我橫分。而向外馳逐。則誠謬矣。今念佛一門。以心念佛。全佛是心。以佛攝心。卽心是佛。原無內外之分。烏有捨從之異哉。客於是語塞而退。今因述四經之旨。並拈舊日葛藤於此。非敢於佛頭上著糞。蓋以釋疑而勸信也。是爲序。

重刻大慧禪師書問法語序

達祖西來。單傳佛之心印。此印不落陰界。故非思惟之所能通。不涉名相。故非語言之所能解。惟在捨諸方便。以神智冥喫而已。故世之求道者。每苦於窺伺無門進趨無路。如停驂頓轡於懸巖絕壁之下。求其能逸駕而馳者。不亦難乎。繇是佛祖廣設方便。乃有參究之法。俾其從有思以入無思。從有言以入無言。自唐以至宋元。諸祖並依此法。得入佛之大光明藏。其有不善用心者。則滯於思惟。溺於言語。而禪病生焉。禪之有病。其癥非一。或有墮於孤危者。則以孤危爲禪。或有墮於平實者。則以平實爲禪。或有墮於險怪者。則以險怪爲禪。或有墮於廉纖者。則以廉纖爲禪。此皆繇其見有偏枯。故情存向背耳。至有一等全無見處。但穿鑿文句。以爲參究。或閉目靜坐。以待成佛。此乃癥之最下者也。昔當宋南渡後。有妙喜老人出現於世。從有句無句下。發明大事。得甚奇偉。同輩鮮有及者。見世之病。卒莫能愈。乃以無礙辧才。直抉其根。繇深破其巢穴。如手然犀炬。魑魅難掩。如迅雷破寂。聾者皆聞。其開示痛快。眞千載一人也。萬曆間吾閩普門居士泰宇楊公取其錄中書問法語。別刻以行。可謂善施方者也。惜其板遭兵燹。溫陵端刻書問。竟遺與曾天遊書六通。不無缺陷之嘆。今楊椒斯居士。復承先志。乃爲補足。而重刻之。刻旣成。持以示予。且徵序焉。予曰。善哉子之能助我也。能起予也。予思。今禪家之病。視妙喜時。不啻十倍。總之皆最下之癥。多是師友商量。口耳傳授。如天奇之注頌古。少林之講評唱。非特不能無思。皆邪思也。非特不能無言。皆妄言也。非特不能傳佛印。且佩魔王之印也。是之謂膏肓痼癖。豈世醫所能愈哉。昔虢世子有屍蹶之疾。世醫拱手以爲死矣。惟秦緩知其可救。爲鍼三陽五會而活之。今日之爲屍蹶者眾矣。妙喜之言。正秦緩之金鍼也。可不深思而服膺之哉。𨿽然。此書蓋爲有病者言之也。至於上智之士。若靑原永嘉之見曹溪。南泉大梅之見馬祖。如世良馬見鞭影而行。則此書翻成贅語。而吾道幸甚矣。吾安得若人而見之。旦夕且跂足焉。

永覺和尙廣錄卷第十三

永覺和尙廣錄卷第十四

嗣法弟子道霈重編

序下

金剛略疏序

眾生汩沒於生死海中。頭出頭沒。無有出期。其故何哉。良以。心鏡本淨。像色元虛。而眾生認以爲實。由是起欣厭。生去取。造妄業。而自甘招幻輪而忍苦。譬如夢中見虎。人與虎而俱非。眼裏生花。眼並花而交病。執之不捨。寧有已時。我佛憫之。爲說破有之法。名大般若。般若凡有八部。而金剛其一也。金剛凡有六譯。而秦譯其一也。文約而義丰。辭顯而理奧。實爲八部之精要。其指歸於破人法之妄執。了一心之實相。令諸眾生不取於相。如如不動而已。余弱冠時。卽知讀此經。求其義於諸疏。心殊厭之。以理本直也。而釋之以紆回。辭本顯也。而索之於隱昧。蓋多絆於二論之葛藤。而不能自脫者也。及有弗宗二論者。則又妄逞胸臆。越宗趣而違佛旨。識者呵之。故疏金剛者。不下數十家。求其善疏。莫之或聞。辛巳之秋。余自﹝婺﹣矛﹢牙﹞返建。寓居寶善。時心石師作金剛瀆蒙。一宗圭峯長水。而刪繁就要。以便初機。命余訂之。余𨿽從事其間。亦不過依他作解。因人成事而已。於己心中。終未能安。故金剛一疏。反成不了之業。迨乙酉春解制後。倦於說禪。終日坦腹而臥。無以消閒。乃取是經日疏之。盡誅舊日葛藤。獨揭斬新日月。但理求其當。辭求其達。無紆回隱昧之獘而已。三易稿而疏成。客有難餘者曰。古疏上祖慈尊下宗二論。無片言隻字不有所本。今子棄之而弗從。豈子之智。能超於諸大聖哉。余曰。是不然。子謂天親能背無著不。曰不也。子謂無著能背內院不。曰不也。子旣謂三聖相承。如水傳器。則宜確守師說一字不敢移易可也。今觀天親立二十七疑。已非無著之意。無著分一十八住。亦非內院之言。則何其分道而馳若此哉。子若知無著天親之必不背內院。則知余今日之必不背無著天親也。客謝而退。因並錄之。以弁簡首。

四分戒本約義序

昔庚辰歲。余在杭之眞寂。欲效顰圭峯。挈毗尼之要。以示晚學。卒以病阻。迨今春自鼓山來寶善。謝絕參請。但弘唱毗尼而已。諸人以戒本請注。作新戒方便。予曰。此宿志也故諾之。發筆於仲秋初旬。輟筆於孟冬末旬。凡三閱月。三脫稿而後成。其中若事若義。悉采之四分律藏。所有開遮。亦悉本佛制。非敢妄以意裁也。嗚呼是書之成。乃在今日也耶。今當此乾坤鼎革之際。艸昧未寧之秋。白刃淩空。橫屍徧野。居民逃奔。山谷旦夕。莫必其命。而余乃力疾作此何哉。蓋以人知世運之變。其苦爲甚。而不知法運之變。其苦爲尢甚。世運之變苦在一時。法運之變苦在萬劫。一時之苦禍止殺身。萬劫之苦禍極三途。以此較彼。豈百千萬億。能及其一哉。但人見已然。不能見未然。故於此則驚惶失措。於彼則怡然苟安也。余慨。自天啟以來。耆徳凋喪。晚進日趨日下。如狂瀾之莫回。且又妄逞空見。弁髦戒律。不有防之。後將安極。余所以孳孳亟亟。勉成此書。未敢以世難阻也。但思。行此書於今之世。正如鼓瑟於齊王之門。不鄙而嗤之則幸矣。況敢望其依而習之乎。𨿽然。此亦告朔之羊也。或存或去。是在仁者。

律學發軔序

丙戌之冬。余作戒本約義。終客有以律學揭要請益者。余閱之大都。目不見律。而襲取他書。乃水潦鶴之徒所輯也。因爲作律學發軔以示之。言發軔者。示愼始也。夫萬里之行。起於跬步。跬步一錯。萬里徒勞。故初學之士。不可不愼。若夫誤信。非人誤習謬說。將有終身而不知其非。歷世而傳以爲是者。其遺害可勝道哉。今之所輯。姑示諸戒之大端。使知所向。方𨿽未極其廣大精微之致。然卽是而求之。則所謂廣大精微者。固不出此。正如出門膏車。先端塗轍。將無遠之弗屆矣。成是書𨿽眇。所關甚大。余所以不避委瑣之誚。以成之也。若夫髙明之士。自當博閱全律。何是書之足云。

合仁王護國經疏序

昔天臺智者大師。廣說諸疏。皆已廣行震旦。獨仁王一疏。流落海外。凡數百載。至宋藉賈客之力。始還本土。亦弗克大行於世。僅祕之龍藏而已。近因國運式微災變疊至。本照上人深抱杞人之憂。乃鏤仁王經板印行。普勸持誦。繼而爲霖上人又謂。經義幽遠。非疏莫通。乃取天臺舊疏合之。夫此疏傳自陳隋。已千有餘載。而若存若亡。不能大顯於世。𨿽老師宿學鮮有得一見之者。今二子乃能舉行於四海鼎沸蒼生塗炭之秋。是知此疏與末劫眾生。有大因緣。故龍天借其力。以疏通之歟。但願。人人因疏而通經。因經而達理。則般若神力。靡所不破。亦靡所不護。而佛果菩薩。且賴之成立。況國土乎。況生靈乎。或者謂治亂循環。天之所命。閉門誦經。前人敗徳。今又何取於此。余謂。治亂固由天命。天命實本人心。故人心者。治亂之源也。非獨釋氏侈談此旨。卽遠稽儒典。若大易。若洪範。亦備載之。豈可盡委之。天命而無造命之術哉。誠能深味此經之旨。則造命無遺術矣。知命君子。請於玆三致意焉。

楊惟遜主政詩集序

今春之仲。予以祝釐事趨行在。得晤楊君惟遜氏。見其英銳超逸。眞奇傑之士。猶疑其必工於詩。久之出近稿相示。則見其蒼雅沈鬱。方軌作者。而忠義之气。時勃勃見於筆端。乃知惟遜之果工於詩也。然余謂。其資可以進道。其才可以應世。而何獨致工於是。其無乃家本寒素食貧有日。其困郁無聊之气。悉憤而發之於詩。故其詩獨工乎。則予悲惟遜之能有是詩也。今避亂入閩。遭逢聖主拔主駕部。豈可仍前作雕虫之業。固宜戮力勤公。劻勷王事。蕩平海內。復我靑氈。然後作長歌短賦。以粉飾太平。不亦快乎。故予不願惟遜之獨有是詩也。予本山野枯衲。以禪爲業。今於惟遜。不能以禪學進。而乃以功名勸何哉。蓋當此臥薪嘗膽之日。受人之爵。食人之祿。而以禪自髙。則非人心也。惟遜豈其人乎。俟他日功成名就之後。布袍黃冠。訪予於石鼓峯頭。固當自有別論。

澹軒集序

昔莊生論詩云。詩以道性情。溫柔惇厚詩教也。卽此觀之。則詩惟在得其性情之正而已。後世之論詩者。反是專以雕琢爲工。新麗爲貴。而溫柔惇厚之意。索然無復存者。是豈詩之教哉。潭陽立上人素不學詩。然亦有其詩。蓋逢緣遇境。偶有倡和。若詩若偈。各若干首。今夏來劍州寶善。出其全帙示余。予見其詩。蓋有古之道焉。其情宛而至。其气肅而和。其辭雅而溫。其趣淸而逸。無非率其性情之正發其所欲言者。而已至若末世妖麗之形。刻畫之苦。煩囂之气。浮冗之辭。毫無所與於其間。其於莊生所論。不旣近之乎。夫詩之道。其廢久矣。不意。子之能若是。但非世俗所尙。世鮮有能知之者。然子亦非求知於世也。老子曰。知希者貴。子之詩其可貴者矣。故特爲弁其首。以貽諸後云。

植桂集序

昔四聖演大易。箕子陳洪範。已究極天人之際。深晰感應之機。然人見世之感應。有不盡然者。故弗能深信。或謂。可以幸得幸免者。或謂。如艸木生長榮枯。於大造之中。亦任其自成自化。而天實無意者。至有仁人孝子拂郁莫伸。卒無以自解。亦不能無憤於天道之無知。而況其下者乎。自佛教西來。首唱因果之說。貫通三世。無微不悉。而大易洪範之旨。始大著明於世。然世猶有忽而不信者。則以其情塵難遣。我相方堅。故於諸聖之言。弗克深省。是之謂違天。是之謂侮聖。罪何加焉。虯溪姜居士志在學孔。而惟違天侮聖之是懼。乃有植桂之刻。入寶善命予弁其首。予曰。子𨿽善言。其能有愈於諸大聖人哉。故惟以敬天尊聖之說告也。是爲序。

晞發集序

晞發集者。宋遺民謝臯羽所著也。臯羽抱長材負大志。適逢世難。伶俜他鄕。而艱貞自守。志不少易。慷慨悲歌。以終其身。聞者莫不義之。余讀宋遺民錄及婺州誌。已知臯羽之志節卓然。爲宋季奇士。及得是集觀之。始知其詩。若文皆力追唐轍。古風諸什。則與李賀張籍並駕。五言近體。則與孟郊賈島齊肩。至其所撰諸記。則出入於昌黎柳州之間。總之無片言隻字。落宋人口吻。楊升庵謂爲宋季文人之冠。其然乎。然愚謂。士所豎立節義文章。千載並重。若臯羽者。其孤憤一腔。血淚數斗。直可上追采薇。下同楚騷。非杜子美李靑蓮輩。所可恍惚也。且予見黃潛集中。稱其風節行誼。爲世所尊師。後進爭親炙之。杖履所臨。一言一笑。無非教也。若然則臯羽。又非激烈任俠。爲一節之士也。是豈止爲宋季文人之冠哉。予適丁世難方殷之日。屏息山林。憶其人論其世。不得不三復是集。故爲序而行之。

繼燈錄序

禪家歷世相傳。諭之爲燈。取其能破暗以顯物。亦取其能繼照於無盡也。自宋景徳間。道原大師始爲傳燈。嗣是則有廣燈續燈聯燈普燈之作。所述互有詳略。學者難以盡考。由是大川濟公。合之爲會元。始終一貫。後學便之。功至渥也。若紹定以後諸師。會元未及收者。猶賴續燈收之。但采錄未備。且止於宋末元初。自元以至今日。將四百載。諸師霾光鏟彩。未獲著明於世。伊誰之責乎。愚不自揣。乃於戊子之春。博采旁搜。冀以緝補前闕。至庚寅夏。復得遠門柱公所輯五燈續略。益補其所未備。無何而病作殊劇。歷三月始愈。愈則目加昏耳加聾。手亦不能復親筆硯。故其所錄。尙闕成化以下。蓋止乎其所不得不止也。錄凡六卷。名之曰繼燈。或謂禪家貴在心悟。語言文字。其糟粕也。何必連編累牘。牽枝引蔓。如五燈耶。況又益之。爲繼燈耶。是不知言可以障道。亦可以載道。執之則精醇卽爲糟粕。了之則糟粕皆爲精醇。言顧可盡廢歟。至其所錄。或詳或略。則亦因其時與機之不同。其勢不得不然也。如少林面壁二祖安心。此則上古結繩之政也。繼而有信心銘法寶壇經。則軒轅之書契也。唐世馬祖石頭二派。浩浩說禪。非三代之禮樂乎。宋世五派競興。五燈疊出。非洙泗之六經乎。時當略則結繩不爲少。時當詳則六經不爲多。要在逗眾生之機。以明本有之性而已。若責春秋之民曰。何不爲結繩之簡。不亦悖乎。至今日而猶有作者。非得已也。政如六經之後。復有孟氏之七篇。道性善稱堯舜。倡仁義息邪說。亦以明先王之道耳。豈曰益之而爲贅哉。若夫所錄混濫。弗當於西來之旨。則如王通之五經。𨿽自謂可繼孔氏。而不自知實塵飯塗羹之戲也。其罪戾不亦重乎。此則吾之所深懼。而不能自逃者。尙當質之大方。以俟郢削云。

補燈錄序

達摩西來。創示心要。翻盡從前窠臼。由是分燈續焰。化滿支那。非但坐曲﹝盝﹣﹝彖﹣豕﹞﹢﹖﹞牀者。能鼓舌播揚。卽農夫饁婦。釣叟樵翁。皆能抵掌而談禪悅。此豈一人耳目之所能盡窮。一手編牘之所能盡載哉。唐興以來。紀宗門下機緣者。始有寶林傳。在五代則有續寶林傳及聖冑傳。至宋景徳間。道原師始合三傳。而益以近事。名傳燈錄。其同時有李遵勗者。則謂。其所收未詳。乃作廣燈。嗣是佛國白公作續燈。於建中靖國之初。迄淳熙間。晦翁明公作聯燈會要。其同時復有雷庵受公。亦謂。其所收未詳。復作普燈以廣之。此之五燈。卷帙浩繁。學者難以盡通。由是大川濟公。始合五燈爲會元。後學便之。但其裁削之下。點額者多。不無遺珠之嘆。況采錄亦自未備。如準河以北。金有大定一燈。大川亦未及見。則其遺漏。不旣多乎。此後復有續燈者。不知何人所作。其所收爲最廣。其濫竽者。亦爲最繁。然藉此得見前五燈之所遺。則其功亦偉矣。今之學者。惟知有會元一書。續燈則祕之大藏。𨿽名徳俊衲。有終身而弗一見者。嗚呼。諸師之苦口微言。披心瀝膽。僅以承塵土飽蠧魚。不亦深可痛哉。予乃爲盡搜續燈。因旁及諸傳記。擇其可傳者錄之。凡得一百八十五人。總而名之。曰補燈錄。夫大道圓明超曠。迥出世數。闕之何所減。補之何所增。但爲世諦流通。發前賢之祕光。開後學之智眼。則與其闕之。孰若補之。毋謂。此盡大川已揀之砂。便可棄而弗顧也。

佛祖三經指南序

禪家有所謂佛祖三經者。叢林中傳習已久。大都無髙遠廣博之譚。皆日用切近之誨。不過防浮情誡邪業。以軌之於正道。是學佛之初門。而迪蒙之寶訓也。凡爲僧者。不可不知。正如爲山九仞。功必始於一簣。若捨一簣。而譚九仞。𨿽童稚亦知其必無成耳。近世禪流。浮慕髙遠。恥譚卑近。見此等書。輙掉頭弗顧。妄以爲。上根上智。不屑及此也。不知。上根上智。正不妨兼修中下。如飲光尊者。一笑傳衣。稱宗門第一祖。而常行頭陀。終身不捨。豈根智之弗若哉。今此輩根智視飲光。爲何如也。不過妄情難制。樂於放逸。故托言髙遠。自便其私。吾知其必自﹝日／出／大／米﹞自棄而已。玆霈子初注是經。用爲末學指南。會意發揮。亦自明暢其有一簣之思云。

禪林疏語序

禪林之有疏語。非佛制也。亦非祖制也。但此土有僧以來。引羣生以歸佛海。其間表事陳情。則必有藉於疏。故疏之爲用。其來已久。在唐宋時。叢林中特重是職。非才學兼優者。莫與其選。入明以來。僧中堪此職者實鮮。但因襲陳文腐語。苟且應酬而已。予昔在眾日。每任是職。苦於無舊可因。故率多杜撰。應酬積之旣久。不覺成帙。有好事者。謬相珍重。抄錄以傳。蓋三十餘年矣。近見有兪君時篤。乃爲鏤板於武林。而泉南諸善友。亦復繼武林。而殺靑焉。不過謂其事𨿽細而用實難廢。辭𨿽鄙而意亦可達。此諸君流通之意也。若諸大叢林中。必有奇傑之士。啟口盡珠璣。揮筆成風雲。又安用此哉。漫題數語。以引其首。

般若心經指掌序

般若無知。諸法本寂。根由一眞之妙體。影現二諦之浮名。似實似虛。非虛實之所能擬。亦離亦合。非離合之所能明。所以空而非空。有而非有。互成不妨。互奪並存。亦可並亡。泯立無閡。隱顯自在。是謂般若之玄宗也。怎柰凡心易惑。智火難然。如舉网以張風。似從波而捉月。徒歷艱辛。翻成障礙。由是百苦交纏。千殃並集。都由此一念之執耳。玆般若心經者。文約而義寔丰。詞顯而理殊奧。首開空色兩門。專破有無二執。有無盡而實相可顯。色空合而妙義方圓。日用明此般若之道。思過半矣。嘗見諸家注釋。罕臻其奧。惟賢首孤山二疏。果稱法壇老將。但廣摭經論。侈在筌罤。非初學之所可通。故玆特爲指掌。使其易見。所以便初學也。然萬里之行。起於跬步。觀者幸毋忽焉。

刪定筆疇序

明初有隱君子王達。陸沈塞北。撰書一編。命名筆疇。以其言皆平易無奇。而實切於人生日用之常。有如疇也。然予想見其人。必備觀世變。久經憂患者。故所述皆切中時獘。實爲衰世。遠害全身之要術。立行成徳之格言。且其言旣淺近。不必問初機宿學。皆可一見而諭。其勸化爲尢廣。而感人爲尢速也。使能遵而行之。則唐虞三代之治。又何讓焉。語云。器不必皆瑚璉。適用爲先。藥不必皆參苓。治病爲急。其是書之謂歟。是書首自戶部郎中林公樞翻刻於金陵。次則右副都禦史韓公文。重刻於西夏。此二刻皆三十二章。後山東憲副潘公玉卿。梓行於濟南。而新安戴仲良氏。復梓行於建州。此二刻皆七十七章。予詳之潘戴二刻。乃其全本。而林韓二刻。乃其刪定本也。玆重爲刪定。得三十九章。復於每章。各標其目。有如荀焉。建州謝純一氏。見而善之。請梓以公同好。甚盛心也。乃爲述其顚末。如此。

壽謝獻可居士七十序

丁酉之秋。七月十九日。屬予八十初度。建州謝君飛卿氏侍乃翁獻可老居士。特齋香供。遠來稱賀。且請升座。舉揚第一義諦。爲四來緇素。結法喜之緣。旣而進言曰。愚父子叨居老和尙會下。凡二十餘年。飫領醍醐。佩服法教。無間然矣。玆者八月二十有八日。乃值家君七十初度。親友畢會。敢因老和尙大壽。特丐一言。爲家君壽。且欲垂爲家譜。使子孫繩繩相繼。爲善不墜。予不得而辭。謹按。翁諱以懋。字獻可。建州建安人。姓謝氏念墩桂林其世居也。系出宋駙馬梅溪公。與理學疊山先生。其冠蓋蟬聯。代不乏人。至父頤仰公。好善樂施。有長者風。亦嘗歸依壽昌先師於董巖。持齋念佛。凡四十餘年如一日。生子三人。翁其季也。翁幼習舉業。未遂厥志。然賦性剛方。秉質朴茂。睦族惇親。卹煢周急。任天率履。毫無塗飾。故每爲當路諸公祖所賞識。且各有表楔見褒。以彰風徳焉。娶陳氏生子六女一。婚嫁皆畢。長卽飛卿氏諱旌。少遊郡庠。食弟子餼。文行彬彬。蜚聲藝苑。其餘各安本業。孫曹十餘人。冢孫龍錦繼遊泮。其諸孫則皆嶷嶷爭秀。方進而未艾者。予嘗竊試論之。自乾坤鼎革以來。人心世道。交相變易。日趨於下。殆不可捄。所賴惟善人君子。以佛法陰翊之。庶幾存什一於千百。不然。何所抵止哉。昔宋文帝。謂其臣何尙之曰。適見顏延之宗炳著論。發明佛法。甚爲明理。並是開獎人意。若使率士之濱。皆感此化。朕則垂拱。坐致太平矣。夫復何事。尙之因進曰。夫百家之鄕。十人持五戒。則十人淳謹。千室之邑。百人修十善。則百人和睦。持此風教。以周寰區。編戶億千。則仁人百萬。夫能行一善。則去一惡。去一惡則息一刑。一刑息於家。萬刑息於國。則陛下之言。坐致太平。是也。然當今之世。淳風旣漓。而不軌者。以謂。爲善無徵。而競趨於惡。以故。兵戈紛錯。刑网稠密。且殃及良民。其慘有不可勝言者。若使天下皆如謝氏。祖父子孫。歷世相傳。奉佛受戒。積善修徳。其所以訓誡子孫者。惟讀惟耕。克勤克儉。然則𨿽有兵刑。尙復何用哉。宋文所謂垂拱坐致太平者。爲不誣矣。且翁今年登古稀。而須髮皤然。面有孺子之色。其壽考殆未可量也。其俊子賢孫。濟濟滿前。家聲丕振。則善慶所鍾。他日必有豎光明俊偉之業。大度越於前者在也。予老。久不親筆硯。凡求文者。力辭去之。獨於飛卿氏之請。不能忘情。故特爲舉佛法之有益於世者。以爲翁壽。是爲序。

題跋

古梅禪師語錄跋

直指之宗。盛於唐。衰於宋。至元而五燈之失嗣者三。惟臨濟曹洞二燈僅存。然臨濟得之在痛快。而失之在鹵莽。曹洞得之在綿密。而失之在廉纖。至於鹵莽廉纖。而流風餘韻。幾乎息矣。當其時。臨濟一宗。惟雪巖欽。崛起於衰殘寥寂之餘。庶幾不失家法。嗣之者惟髙峯妙。鐵牛定。定之後有般若誠。誠之後則古梅友公繼之。友公初參末山本。後受般若鉗錘。卒於缽盂動定之際。頓斷命根。脫盡區宇。遂據髙仰席。握金剛圈。呵佛罵祖。使鬼驅風。衲子之腰包而趨者半天下。則臨濟之道。賴以不墜者。非師而誰。明興以來。斯道益晦。所在登華王座。稱善知識者。輙以野幹之鳴。混濫獅吼。鹵莽之甚。莫有今日。又安得起。古梅諸老。而一正之乎。昔者臨濟之道。至風穴而衰。穴升堂演法。輙至揮淚。使其見有今日。又不知痛哭之何若也。玆遊書林登仰山。禮古梅老人塔。獲睹玆錄。正如陰晦長夜。忽睹夜光之珠。故喜躍而跋其後。

雪峯語錄跋

粵自嫩桂肇昌以來。推得人之盛者。莫如馬祖。其次則推雪峯。雪峯老人。從徳山棒下。脫卻桶底。鰲山店裏。傾盡家珍。便爾七縱八橫。蓋天蓋地。歸閩演法於象骨峯下。不說理性。不事遮遣。但突然而出。凡一言半句。無不超羣拔萃。坐斷古今。非心意識所到之境。眞諸佛之慧命。列祖之骨髓也。其後分燈揚化者。凡四十六人。衍於雲門法眼兩派。謂非源遠而流長者乎。予自脫白以來。渴慕雪峯之語。恨不多見。及考之大藏。竟遺落弗收。後得雪峯寺藏板。如獲瑾璧。但見其捲後所錄雜偈。及藍氏遺囑大師遺誡等篇。率多僞妄。反掩前人之美。心殊病之。一日在古書肆中。得元至治間樵隱逸所鏤板。始知卷末所增。皆非其實。今一依樵隱本校定。諸方若欲知木球下事者。當於是乎求。

鼓山興聖國師玄要集跋

甲戌之春。予初到鼓山。卽首詢興聖語錄。無能知者。後檢之大藏。乃得見是錄。然亦僅一小帙。蓋是後人收拾於朽蠧灰燼之餘。非復了宗所集之舊也。缺漏良多。水隺不少。觀者未久輙已欠伸思睡。又安能了其歸趣哉。予乃於暇日。訂其亥豕。刪其重復。庶幾復見興聖面目。大都興聖語言。不尙奇險。不事文飾。但於尋常口頭。顯石火電光之用。瞬目千里。難爲湊泊。凡出一言半句。則千人萬人搖撼他不動。擬議他不得。此非肘後懸符頂門具眼者。其能然乎。當知。象骨家傳。本自如是。師能深得其旨。故當日有聖箭子之稱也。玆爲校定。用備髙鑑。昔竹庵珪謂。是錄唱髙和寡。後世禪學。或不能知。今日而有能知是錄者。則鼓山道法。不至寂寥也。

題卓吾焚書後

卓吾與天臺。初爲莫逆交。因論學不合。遂至成隙。後二家之徒。亦互相詆訾。至卓吾不得其終。皆論學爲之媒也。此其病在以情學道。以情學道故靡不溺於情。𨿽學問益博知解益廣。而我執之情益盛。由是堅愈甲冑。利愈戈矛。其勢不至於相殘不止也。其所持論。天臺以人倫爲至。卓吾以喜怒哀樂未發爲至。余向居楚時。所接緇白。率皆左袒卓吾。余謂。天臺勿論矣。卽卓吾亦未能無過也。譬之手焉。舒則爲掌。捲則爲拳。拳掌𨿽殊。手體不變。何容取捨哉。今所謂人倫之至者。拳之舒爲掌也。所謂未發之中者。掌之捲爲拳也。一則執掌爲至。一則執拳爲至。其相去能幾何哉。使其知手之體。則所執拳掌。特龜之毛兔之角耳。蓋聞。道不涉動靜。而常爲動靜之體。道不落有無。而常爲有無之君。今之學道者。必欲捨動而取靜。捨有而取無。是豈中庸之意哉。昔韓大伯點雪竇偈曰。一兔橫身當古路。蒼鷹才見便生擒。後來獵犬無靈性。空向枯樁舊處尋。卓吾執未發之中。正所謂枯樁舊處尋也。豈知喜怒哀。樂之際。而未發之中。已如赤日懸空。無可逃避哉。其所見若此。所以不能轉喜怒哀樂。而爲喜怒哀樂所轉。當逆浪顚風之會。生死危疑之間。毫無主宰。遂至自刎。哀哉。

題般若無知論後

紫栢老人跋此論云。用之以出世。度越諸乘。穩證自心。用之以經世。卽事卽理。橫拈倒弄。靡不合聖帝明王之轍。客有疑般若之道。不宜於經世者。余謂。般若之所詮者二空也。二空之所顯者一心也。此心旣不受人法之障。則虛而靈寂而妙。世出世間。何用而不可哉。倘謂般若不宜於經世。則是一心不宜於經世也。一心不宜於經世。則堯舜禹湯文武之治功。果孰從而建立乎。且愚觀古之爲帝爲王爲賢爲聖者。靡不由忘人法。而後能臻其妙。使其法不忘。以法成礙。人不忘。以人成礙。人法交礙。百過俱萌。𨿽欲踐仁義修禮樂。不過勉彊安排。外襲其迹而已。一遇榮辱毀譽之加。能受之若虛空乎。利害得失之際。能視之若龜毛乎。生死險惡之會。能挺立如金剛乎。不特此也。卽一技一術之微。人法不忘。亦無能臻其妙者。如舞劍者。必手與劍忘。劍與手忘。然後縱橫拋擲。靡不合度。稍有不忘。則局於度矣。如斫輪者。必手與輪忘。輪與手忘。然後疾徐應心。不乖其則。稍有不忘。則失其巧矣。由此觀之。孰謂般若不可以經世哉。壬申初春讀此跋。因客問而爲題其後。

題招慶放生捲

放生一法。鬯佛海之仁波。脫世間之苦阱。雲棲老人舌根拖地久矣。招慶慧空師續演其波。乃開池結社。月爲一會。人樂從之。且以其地控湖山之勝。波光映月。翠色浮煙。川泳雲飛。悠然得所者。固甚眾也。今空師特持楮來。索餘一言。余復何能贈金之黃哉。然不免爲塞白以歸之。祇如古人道。護生須是殺。殺盡始安居。旣是護生。作麼生用殺。莫是本自無生。安得有放麼。莫是生卽無生。放卽無放麼。莫是據南泉斬貓之令。用歸宗斷蛇之機麼。若恁麼會去。卻似隔山取火。月下挑燈。大沒來由。畢竟作麼生。呵呵。湖南羅漢長相對。直爲宣通古至今。

題周振伯居士血書金剛經後

般若妙光。如金剛焰。無可湊泊。如金剛劍。無可護存。三千諸佛不敢出頭。歷代祖師無處藏身。又豈手筆之所可描寫。血紙之所可呈似哉。今居士穴膚瀝血。力書此經。以報母恩。福徳不無。但不免是世間之孝。更須知此一點一畫。無不出於居士之筆與血。此筆與血。無不出於居士之手與身。此手與身。無不出於居士之報母一念。今問此一念。果自何來乎。若能從此看破。則無能寫所寫。無能報所報。無能生所生。亦無無生矣。至此則汝母成佛。其來已久。經云。其福徳與虛空等。非算數譬諭所處及。豈誑語哉。居士勉之。

重刻仁王經跋

仁王護國經者。詮性空之玄慧。顯實相之妙體。護佛果護菩薩。捨此更無他道。然今獨以護國得名者何。以此道用之以治心。則坦趣寂滅。用之以治國。則坐享無爲。至於世運式微。災難並興。其根苗所起。積禍之原。非此亦莫能拔而除之。故佛與諸大國王。丁寧再四。令各受持以綿寶歷。以益睿算。以殄天災。以紓民困。功利殊常。未可億測。宋元間。叢林朔望。必共宣揚。至我明。叢林之禮法旣廢。此經無或知者。近日潢池弄兵。天驕肆虐。饑饉薦臻。蒼赤塗炭。聞谷大師深抱杞人之憂。乃命工鏤板。俾眾諷誦。以仰答國恩。然登髙而呼千里。無或應者。建州黃梅庵本照上人。獨能抽資。梓行閩中。使大師若在。其歡喜贊嘆。當何如也。玆令厥徒。賫經來婺。命予爲跋其後。余隨喜贊嘆。固不勝踴躍。但更願。凡我同倫在處諷誦。俾天災永靖。鰲極常安。庶幾不負我佛囑累之訓。亦不負聖天子覆育之恩也。若謂此經不充應赴。視爲閒典。豈釋子之用心哉。

永覺和尙廣錄卷第十四

永覺和尙廣錄卷第十五

嗣法弟子道霈重編

記

請方冊藏經記

諸佛慧命。非文字也。然托之文字以傳。故善讀者。化文字爲慧命。不善讀者。化慧命爲文字。𨿽曰化慧命爲文字。而文字之存。卽慧命之存。如春在花。花未殘則春爲未殘耳。震旦以文字寄慧命者三藏也。六朝以前。諸經始至。惟唐爲最盛。至宋而寢衰。卽譯經之局。僅一開而不能再。至元則譯經之局弗開。然藏板流通。尙不下二十餘副。至今日則前板散失。視元已少十之九。僅有南北二藏而已。南板歷年旣久。字畫寢沒。且舛訛甚焉。北板𨿽善於南。而藏之禁中。非奉明旨。誰敢問之。夫僅僅千載之間。而盛衰相懸若此。使再傳數百年之後。則二板之存。果可保乎。二板旣不可保。有再刻藏如髙祖成祖者乎。二祖不再出。則慧命無所寄矣。誠思及此。則大法垂滅。已若日之墜西。歲之臨暮。欲延慧命以待將來者。可無數百年之遠慮哉。嘉靖間。袁汾湖嘗憂之。而力不能舉。萬曆間。紫栢老人痛劇於衷。乃與諸宰官。往復較量。易梵帙以方冊。以其價廉而功省。易爲流通。使寒邦僻邑。皆得窺佛祖之祕謀。甚善也。第惜當日任事者。惟法本道開二師而已。法本早已作古。道開亦以病隱去。老人且以妖書之禍。竟至長逝。而刻藏之緣。遂乃中阻。後𨿽有繼之者。率不得其人。惟賴金壇諸金湯。稍續刻之。然僅及十之六七。又不知完局當在何時也。吾觀紫栢之悲心熱腸。如惜命根。如捄頭然。而後人乃若秦人視越人之肥瘠。非徒無益。且因以爲利焉。人品之相懸。何至此乎。崇禎戊辰之春。秀實居士來荷山。談及方冊藏經。欣然願請之。余乃以六月八日。冒暑踰嶺。七月朔抵﹝木﹡巂﹞李楞嚴寺。以暑毒抱病甚劇。半月而病差。請經以歸。至錢塘值海潮之變。水陸居民。滔沒者以萬計。而余舟獨脫於險。則藏經之力也。然帆落水。而舟幾覆者亦三矣。舟至淸湖。山溪亦湧漲。平陸成江者七日。及水落。則路崩橋折。涉者往往遭溺。至八月十七日。始還富沙。居士一見喜甚。而不能言。蓋余未歸前數日。有傳余病劇者。又聞浙中大水之災滔沒甚眾。故居士一見。如隔世再逢。喜可知也。嗚呼斯藏詎可容易哉。紫栢如申包胥號泣秦廷。苦心血淚。積數十年之久。始克就此。而居士慷慨揮金。余則出萬死一生。以獲斯藏。斯藏詎可容易哉。後之觀斯藏者。倘能由誦讀而精義。由精義而入神。由入神而致用。庶幾不負刻者請者之勤勞。而諸佛慧命。且藉是而輝映於不窮耳。是爲記。

重修聖泉巖記

潭邑之南鮮巨剎。剎之著者惟聖泉。乃唐劉大師卓錫處也。大師嘗遊此山。以錫卓石。泉隨錫湧。鄕人異之。遂爲立庵。嗣是代有興廢。邈不可稽。勝國之季。僧普徳拓而大之。稍如叢林之制。立田百畝有奇。迨國朝正徳間。斗峯僧道旵來主院事。適縣奉部檄。取田入官。而存者無幾矣。續有徒徳勝繼之。遂克大振其業。重創大殿禪堂丈室三門。視舊制倍之。時當嘉靖七年也。至三十年。建橋九間於山之麓。復甃石路。自橋直抵於庵。其衣缽之餘。仍立田以充香膳。勝公沒。甲乙住持。內外恆數百指。至天啟初。屋復老朽。眾僧欣然。各殫其力。若大殿。若禪堂。若丈室。皆更新之。功告畢。是爲崇禎元年。玆夏以河伯之患。橋爲崩塌。眾復建之。如勝公之舊。時僧益眾食益繁。田之入者弗給。乃共增立。至若干畝。嗚呼盛衰何常。要在得人。勝公之後。亦可謂有人矣。朽者新之。闕者補之。予於後人何誅。𨿽然。梵剎之建立。詎可以創修當佛事哉。予束髮遊其地。知聖泉稔矣。所居霜顱螺頂。楚楚令儀。視諸剎爲獨勝。今復遊此。則見其朱楹畫棟。掩映巖巒。綠疎靑瑣。吞吐雲月。其超軼前規。爲何如也。然諸君亦頗憶前人之事否。予聞。昔嘉靖間。禪堂如斗。聚十數衲。修圓覺觀。於時金峯禪師爲座元。天眞禪師爲西堂。克期三載。多獲現證。非汝巖中之故事乎。萬曆初。云陽禪師。以居士服。來聽楞嚴。遂從剃落。卒爲大善知識。非汝巖中之故事乎。令範不遠。良導有方。顧力行何如耳。今諸君丁此日中之運。乘此希遘之緣。請毋自限。各著祖鞭。則般若之門可入。光明之殿可遊。庶幾不令金峯諸老。擅美於前也。區區修創云乎哉。是爲記。

荷山庵記

荷山古剎也。弘治間爲祝融氏所廢。厥後金地。鞠爲茂艸。福產沒於豪右。蓋有年矣。逮天啟初。里人見泉徐居士及厥嗣柞等。鹹歸心佛乘。矢志淨邦。徘徊舊址。不覺愴然。乃贖其地而重創之。由是寶殿聳空。危樓礙日。禪房映月。丈室雨花。金軀晃耀於中天。香霧氤氳於法界。且贖山以廣樵采之地。立田以充香膳之需。法物供器。無不畢備。經始於天啟壬戌。畢功於崇禎戊辰。功甫畢。見泉公。遂及大故。諸子懼歲月迅馳。人心叵測。謀貞之石以垂有永。乃徵記於余。余惟。建安古稱法窟。勝剎相望。然皆集眾緣以奏績。未有獨任而獨成者。今公介然其力。化棘林爲寶坊。現聖像於幽谷。其施可謂巨。其功可謂宏矣。嗚呼施者固難。受者不易。後之居此食此。亦思何以報徳乎。若能體公之心。而不愧佛之教。遵佛之教。而不負公之心。則公於僧爲金城。僧於公爲法筏。詎弗休歟。其或濫竽緇侶。不循淸檢。虛蠧施利。罔念前功。則滴水粒米。何非鐵丸銅汁哉。法戒凜然。聖言不妄。凡我後人。確宜自律。是爲記。

重建龍頭庵記

東峯之東有山。矯首云端。如躍如飛者。龍頭山也。山之上。土演而沃。林蒼而密。中有朱楹畫棟。崢嶸於晴嵐夕暉之間者。龍頭庵也。庵之立。不知昉於何年。至國朝已湮沒於荒艸涼煙。無可復識。嘉靖己亥。江右僧徳讓。尋掛錫之地。得牧者指之。因獲遺址。檀越江君等遂施其地。乃結茆以居。凡數載。適江坑仙庵旣廢。眾檀議移舊殿於此。續創兩廊三門。僅成蘭若。仍化立田若干。以爲香燈之需。無何讓公遷化。諸檀請斗峯僧徳日。繼治其業。日公徳風四被。善緣日集。思成廣大之規。乃請本師天眞和尙主緣。吏部李公默爲之外護。不期年而大殿禪堂兩廊三門。皆更新之。時當嘉靖庚戌也。及日公示寂。厥嗣弗守其業。至萬曆丙子。乃請僧明嵩居之。嵩公當衰否之餘。極力砥礪。備嘗辛苦。復得徒眞玉輔之。遂克大振其業。於萬曆壬寅。攺創方丈齋堂及云廚庫司等。仍增立山林田產凡若干。由是棟宇之宏麗。香積之富饒。推爲一方法苑之冠。繼而玉公以中年遽沒。幸有孫性乘。能世之故。如日之升。方進而未已也。今嵩公年已八十有四。而精力之爽健。不減少壯。脊梁如鐵。雙瞳如漆。蒞眾以嚴。律己以約。至於好善樂施。尢其天性。蓋亦僧中之傑然者也。玆公懼木末之光未能有幾。而興替之本末。創守之艱難。不可以無紀也。乃請余。爲述其略。用以永垂來鑑云。

重建黃梅山靈源庵記

建州出東郊。遡流而上。幾五十里爲南源。源之窮有山。巋然出云者。黃梅山也。中建庵曰靈源。自唐僖宗乾符二年乙未。杭沙門淨海。始卜築於玆。海實出於黃梅五祖之嗣。故以黃梅名山。志不忘所自云。厥後歷宋歷元。歲久傾圮。迨國朝洪武五年壬子。比丘覺明。復募眾建庵以居。正徳元年。僧慧海。別構丈室三間。嘉靖己亥。郡主錢公。召僧圓淨住持。以本境五里四水歸流之地。悉給本庵焚修。至萬曆某年。屬前僧遷化。裏中耆徳。僉請僧眞能主之。能鬥峯天眞禪師之五世孫也。儉朴精勤。垂二十秋。遂克大振其業。及見棟宇將撓。勢難久仍。乃鳩工聚材。革而新之。中爲大殿。前爲三門。左爲香積。右爲客寮。或爽而爲樓。或密而爲室。惟丈室三間。尙存慧海之舊。經始於天啟某年某月某日。告成於某年某月某日。是役也。不咨眾謀。不藉羣力。獨取辦於一己。而規制之恢宏。視昔大有徑庭。亦可謂難矣。丁卯之冬。余應大云之請。道過黃梅。住僧固請。爲紀其事。余惟。黃梅之居髙且廣矣。黃梅之產富且腴矣。師之所遺。弟之所受。止於此而已耶。昔者黃梅五祖。以金剛圈。籠罩天下。末後惟一盧行者。能奪其圈而用之。至於今是賴爾。後人若能於盧行者用處。鉆研得入。則黃梅一脈。庶幾不墜。而今日重建之功。亦庶幾不唐捐云。

淨名庵記

楚石居士。家居錦江之上。讀孔氏之書。修孔氏之業。行將曳履文石。讀祕木天者也。乃其風致凝遠。迥然有出塵之趣。早歲築庵於巴嶺之陽。路轉山回。谷深云密。居士時避囂息影。其中同二三緇流。或禪或誦。作出世行持。聞谷大師至潭。乃爲命名曰淨名。因爲之記。居士來鼓山。出此記示余。余讀大師記。其喫緊處。欲渠學居士行。具菩薩心。深入不二法門。以臻於不思議之本。今試思。居士行從何處學。菩薩心從何處具。不二法門從何處入。要之欲學居士行。必先具菩薩心。欲具菩薩心。必先入不二門。能入不二門。則橫心所發。無非菩薩之心。橫身所作。無非菩薩之行。卽極之。至於借座燈王。取飯香積。種種不思議事。又孰有出此不二者乎。然此不二門。畢竟從何處入。咄。

重興開元寺尊勝閣記

開元之有尊勝。蓋昉於黃氏之桑蓮云。按志。唐垂拱二年。州長者黃守恭。晝夢僧乞其地爲寺。守恭曰。必須樹產白蓮乃可。僧喜謝忽失所在。見千手眼菩薩騰空而去。越二日園中桑果產白蓮。守恭卽產蓮處。建尊勝院。延匡護大師居之。有司以瑞聞。勑建蓮華寺。後寺號屢更。至開元二十六年。始易今名。寺之居廣。至一百二十院。而尊勝其肇基也。熙寧間。僧本觀建大悲閣於其中。紹與中災。後更主者六。艸創卑陋不稱。至慶元四年。僧法暄攺作新殿。郡縉紳梁克俊李諶實合贊之。至正丁酉災。戊戌僧法持重建。嘉靖間廢。盡爲告給者所有矣。崇禎五年壬申。寺僧戒煌。思本源之地不可不復。乃捐衣缽。贖其故地。郡刺史叔暗陳公爲主緣。繇是眾緣輻輳。更創傑閣。上奉西方三大聖。而環周小屋。以便居守。越乙亥冬。始告成。規制弘敞。丹艧輝煌。尊勝之舊。復聳拔於雲中矣。余以是冬。開法紫雲。乃登閣問故。憑弔之餘。不能無遐思焉。昔匡護大師。每夏講上生經。輙致千人。非尊勝始祖乎。愼公法嗣慈明見夢羅山爲禪者師。非尊勝十世孫乎。至於禪教律三宗。如麟如鳳。出於世瑞者。不下二三十人。非尊勝之毓其秀。發其源乎。是尊勝者於周爲﹝漦﹣未﹢牙﹞。於漢爲沛。夢觀氏其知言哉。然今日之尊勝。地如故也。閣如故也。圓頂方袍亦如故也。觀者猶以今古不相及爲恨。其故何哉。抑余聞之故老。云昔尊勝興而寺繇之以興。尊勝替而寺繇之以替。是尊勝乃一寺之權輿也。今尊勝復矣。英衲之鵲起。法音之雷震。可計日以待也。諸君其勉之。以應斯會。因援筆而爲之記。

翠云庵記

余居眞寂兩載。多見敝惡之輩。冒據師席。浩浩說禪。學者承風。如狂如醉。眞所謂裨販如來者也。余乃思爲自逸之計。一以懲禪學之敝。一亦恥與此輩同稱知識也。因來余杭之西捨。得片地可居。乃黃氏山也。及詢之黃氏。則皆醇醇儒生。有長者風。遂樂捐其地五畝。乃卜日辟土爲基。陶土爲瓦。鳩工聚材。首事於戊寅之八月。落成於明秋之九月。及辛巳歲當大祲。庵中數十人。分衛實難。適建州有書來請。遂移錫返閩。而玆室則付之智慈。以奉香火。有術者告余曰。玆地不可居。余曰。何也。術者曰。凡居者宜向南。今向北。則無光明發越之意。凡居者宜有對。今無對。則無知遇接引之人。以是二者不宜居。余曰。誠如子言。但顧居者爲何人耳。功名之士。志在功名。則必重知遇希發越。若緇衣禪侶。棄俗入山。甘守寒寂。又何取於此。今居此者。但能灰頭土面。分衛自給。寧求向晦。毋求向明。寧求自立。毋求世寵。則於斯道。其或庶幾。因爲之記。用以垂誡來者云。

重建鼓山湧泉禪寺記

天下之事。佹興佹廢。若靡有常。然亦若有常。而不可彊者。則時焉耳。時之未至。𨿽巨力任之而弗就。時之旣至。𨿽綿力舉之而克成。吾於湧泉之事見焉。自湧泉之廢於嘉靖壬寅也。僧之欲力起其廢者。不一其人。需之至九十載。不一其時。而卒莫底績。至遠延博山父子主其席。彼望重一時。僧眾樂歸。諸檀樂護。則玆寺之復。宜同插艸而竟。以博山任重辭去。此豈非時之未至。𨿽巨力任之。而弗就者乎。余之來玆山也。在崇禎之甲戌。其時寺中猶半艸莽。有大殿巋然中立者。宮保曹公學佺。重辟艸所建也。殿之傍爲齋堂。堂之後爲客寮。爲香積。爲庫司。則皆眾僧建之。以延博山者。殿之後爲法堂。堂之右爲方丈。則僧弘曉之力也。方丈之前爲禪堂。乃以西庵攺爲之。狹陋不足以居廣眾。余時徘徊四顧。凜然有弗勝之懼。是冬兵憲林公弘衍。爲建鐘鼓二樓。明年曹公復爲建天王殿。丙子秋。爲建藏經堂於法堂之東。丁丑春。余以聞谷大師歿。千里赴弔。遂畱居眞寂。凡五載而後歸。歸則見大殿爲海風所劫。兩角已崩。淋漓滿地。𨿽佛像如生。而金碧亦且剝落矣。乃謀再造。卽命石工。甃殿前月臺及大庭石。明年癸未。求木於建州。冬乃鳩工造殿。復移正天王殿。而益其傍。爲十方堂。甲申夏。於大殿左右。各翼以遊廊。而上達於法堂。廊之西爲禪堂。大中丞邵公捷春之所建也。堂之前爲梵行堂。乃攺舊禪堂而廣之。用居行僧。梵行之西爲圊爲湢。凡十二間。冬復建伽藍閩王二祠於殿之左廡。建祖師壽昌二祠於殿之右廡。乙酉夏。攺齋堂南向。齋堂之前爲白雲堂。以待賓客。白雲之東。爲小客寮。卽移昔之客寮於此也。齋堂之東。爲香積者六間。丁亥塑三寶天王諸大像。庚寅建淨業堂於白雲堂之前。建華嚴堂於梵行堂之前。建碓磨坊於寺之東臂。至是而寺之廢無弗舉者。是役也。前後凡十五載。而功始竣。是皆龍天之默蔭。檀那之樂輸。僧行之勤勞。而余實尸居丈室。說顢頇佛性。證瞌睡三昧而已。初不知其何以至此也。此豈非時之旣至。𨿽綿力舉之。而克成者乎。是知。天下之事。功不可以幸成。勢不可以力爭。大易爲五經之源。而吉凶悔吝。惟時是趣。孔子爲諸聖之尊。而仕止久速。惟時是律。時乎時乎。其可違之以自立乎。寺旣成。例當有記。乃爲紀其歲月。用貞之石云。

重建寶善禪院記

萬曆間。聞谷大師。佩雲棲法印。唱道苕溪。重建眞寂禪院。僧俗歸向者如雲。歲在戊午。院事甫畢。大師單瓢踰嶺。掛錫建州崇聖荒寺。分衛而食。久之人漸知。親覲者漸眾。居三載。眞寂數來請。始言歸。建諸弟子如失乳兒。慕之弗置。厥嗣心石師乃與眾謀。欲請大師再至。立一剎以慰眾望。卜得劍之寶善。寶善𨿽劍屬。而去建爲近。僅四十里而遙。故建人樂成之。實天啟攺元辛酉歲也。此庵屋老而隘。居僅數人。心石師慮無以容廣眾。遂建閣五間於大殿之後。明年郡中諸縉紳及諸善友僉議。遣使迎大師弗得允。凡七往返。屆天啟丁卯之秋。方再至。冬十月鳩工聚材。舉庵一新之。中爲佛殿。左爲齋堂。右爲禪堂。旁周小屋。爲庫司。爲客寮。爲倉。爲庖。爲湢。皆具。明年旣落成。大師遂返錫。崇禎庚午。大師有黃安之行。心石師復就楚迎至。至則四方禪衲。無不腰包而赴。心石師謂。禪衲旣集。典籍不可不備。遂取大藏於金陵。因於齋堂後。建閣五間以藏之。又以方丈狹隘。迫近客寮。仍別建閣三間於禪堂之後。至是寶善之規模。稱大備矣。乙亥春。大師復歸浙。明年冬十二月告寂。丁丑春。予赴弔眞寂。諸縉紳遂命予繼其席。予居眞寂五載。辛巳秋乃謝院事。復歸閩寓寶善。心石師謂予曰。寶善之事旣竣。而尙有待者。以片石未立也。堅拮據斯役。計歷二十餘載。先師旣已西逝。同事諸君。亦半化爲異物。釋今弗紀。後將何知。今庵事之顚末。惟師爲最悉。先師之交。惟師爲最深。師殆不可吝一言也。予承命唯唯。不敢以不文辭。遂援筆記之。

重建定光巖記

建州南四十里。爲南雅口。復入山五里。爲定光巖。巖中祀定光大師。故以爲名。定光大師者。卽傳燈所載南安巖主。雲門法孫也。原由古聖應現。故靈應特著。里人多祀之。災患必禱焉。此巖志所弗載。不知昉於何代。年歲已久。而田業散失。僧行逃亡。棟宇頹敗。香火暗如。往來禪衲。足迹之所弗及。至崇禎初。杭州聞谷大師。遊錫至建。裏中桂峯居士。同諸善友。贖寶善庵。以爲大師駐錫之地。居士復首爲經理院事。旣而禪衲輳集。屋無所容。居士乃贖是巖。而重建之。以爲禪衲掛搭之所。歲在崇禎之辛未也。凡三載而功告竣。復立焚修之田若干畝。至是命予。爲紀其事。余惟昔辛酉之秋。曾寓此巖者兩月。時居士初贖此巖。已發重建之願。及丙戌之春。余來建州。居土復延至巖。則璇宮花宇。煥然一新。是居士之宿願。無不畢酬耳。余故爲詳其始末。貞之於石。然憶昔別居士時。居士向余請偈。余說偈曰。波斯閉眼嚼生鐵。十界聖凡都撲滅。忽然嚼破血淋漓。啞子吞聲向誰說。計今已二十七年矣。未審。居士此鐵曾嚼破也未。今因記其事。而並及之。不獨爲居士著鞭。亦使後之人。不敢謂定光巖頭。全無佛法也。是爲記。

寶善庵舍利塔記

世間分段之身。如泡沫風燈。最不可久。一旦气盡。則敗不旋踵。惟至人之身則不然。能以形妙於神。气化於道。𨿽器界之粗。猶頓變爲金剛寶地。況根身乎。昔者世尊示滅雙林。茶毗之後。所稱三十二相八十種好者。悉化而爲舍利。圓瑩皎潔。世所希覯。時天宮海藏。以及五天諸國。無不競取供養。蓋是世尊悲願所遺。永爲世間福田也。自漢以來。其轉流而至此方者。則如浙東之鄮山。廬山之金輪峯是也。宋皇佑元年曹后命中官。建塔於汴之通許縣洪福寺。盡取宮中所奉舍利。藏於塔之第四層。後歲久塔圮。至崇禎甲戌。流宼侵境。縣官取其磚修城。得一石匣於瓦礫堆中。啟之。中有水晶瓶七。俱貯舍利。銀瓶一貯佛骨一節。中有舍利。如黍者甚眾。銀匣一貯金佛像二尊。考之舊碑。始知其由。時戎事孔棘。弗及謀所以藏之者。遂各持散。宜興曹安祖兵憲得其一。持歸擬建塔於南嶽寺。以病弗果。臨易簀。托之嘉興曹石倉侍禦。戊寅之秋。侍禦公延予至天寧。未幾歸。以舍利相囑。予辛巳奉以歸閩。至建州。乃置於寶善庵。是冬僧大堅。始辟塔基於庵之西塢。癸未建塔殿。丙戌僧性﹝涍﹡ㄆ﹞。乃募銅範塔。琢石爲座。以事勢抵牾。工未竣。而性﹝涍﹡ㄆ﹞已化爲異物。至藻鑑長老來主方丈。方畢其事。以壬辰八月十七日。奉舍利入塔。夫自戊寅受囑以來。無日不思爲舍利計。而淹蹇至今。凡一十五載。其成之不亦難乎。然當此乾坤鼎革之會。羽檄旁午之秋。閭裏十室九空。生民半登鬼錄。一飯之頃。尙難苟安。誰能營及不急之務。其成之難。不亦宜乎。獨幸得寶善一剎。安堵如故。僧行猶能致力於此。於此塔偏成於大亂之中。如梅蕊破雪而開。菡萏從火中現。是豈人力之所能及哉。良以。世尊悲願所持。龍天呵護之功也。抑予於玆尢有厚幸焉。憶昔丙戌之秋。予在寶善藏經閣上。見舍利瓶中。現柱一根。其長與瓶齊。旣而柱沒。復現護法神像。約髙一寸二分。初不曉其何意。卽今日觀之。建州法門凋敝極矣。而此塔之成。適當其時。是知。此塔必爲法門中之砥柱也。必能擁護法門。使不滅也。他日再興之兆。不於此而可卜哉。故並記之。以爲他日左劵。

沈槐庭居士歸西記

潭州之東。有槐庭居士沈公。柔善而寡力。且少未嘗習儒。故不能窮梵經譚諦理。人多以其弱而少智忽之。一日從余學佛。問進修之法。余曰。察公賦質。惟修念佛三昧。必得實效。公問。別有法過於此否。余曰。藥陳萬品。治病爲先。若藥病不相應。𨿽日投之參蓍。何益乎。公唯唯。遂決志淨土。持佛弗怠。時有黃口禪和。播弄唇舌。多有爲所惑亂者。惟公確守弗易。且曰。說食豈能飽耶。後二十年。丁丑春。余居杭州眞寂。聞公於舊冬十二月得病。自擇日曰。廿六日吉。吾其行矣。是日辰刻。本立上人來問疾。公一見笑曰。望師久矣。將何以助吾行乎。本立曰。廿年來用的工夫。全在今日。公還受用得否。公舉起數珠云。正好著力。遂呼諸子。掖出正寢。設香案佛像。挺然危坐。時諸親友皆來會。達宇居士呼曰。槐庭生死關頭。切不可爲恩愛所縛。公曰。屢蒙究竟。今得受用。但無以報道愛。遂舉手謝之。光宇居士忽作吁聲。公顧曰。嗄。諸子潸然下淚。公叱之。遂屏退妻子。但捏數珠念佛。自辰至午。諸親友皆環繞念佛。有聞天樂聲者。忽曰時至矣。吾行也。乃舉手當胸。別眾長往。移時頂門如炙。停龕三日。顏色如生。合邑縉紳士庶。罔不囋嘆希有。邑侯沈公特旌之。余惟。世之英雄豪傑。有力而多智者。其進修此道。非疲精於末路。則分志於他岐。能精修不倦。用志不分。直往蓮邦。如公者能有幾乎。乃公竟以弱而少智得之。然則謂公爲弱而少智可乎。是世之稱大力量大智慧者。亦莫有公若也。余恐其事久而湮沒。故詳記之。以傳諸後云。

無明和尙行業記﹝有引﹞

某於萬曆丁巳秋九月。懷香入方丈。請行實。先師爲手述一篇。凡六百餘言。明年春先師遷化。某因作行業鶴林二記。時忌者紛然。遂不敢出。本立上人得而藏之。後執事者。請塔銘於憨山大師。述先師入道機緣。率多失實。胸中殊芥蒂。今夏來劍州寶善。本立上人以舊稿至。某讀之潸然。乃再定而行之。夫此稿藏之笥中。已二十七年。行之乃在今日。豈眞果不容掩耶。抑斯文顯晦。亦自有時也。崇禎癸未秋八月中秋日。識於寶善丈室。

師諱慧經。字無明。撫州崇仁裴氏子。生而頴異。智種夙彰。九歲入鄕校。問其師曰。浩然之气。是个甚麼。師無以應。年十八遊上淸。慨然有天際眞人之想。遂棄筆硯欲卜隱。而未果。年二十一。寓新城之洵溪。偶過居士捨。見案頭有金剛經。閱之如獲故物。輙踴躍不自禁。士曰。汝見甚麼道理乃爾。師曰。吾見其功徳。果如虛空不可量。士大驚曰。子若出家。必爲天人師。師於是日卽斷葷酒。決出世志。時邑有蘊空忠禪師。佩小山老人密印。隱於廩山。師往從之。執侍三載。柔退緘默。喜怒不形。嘗疑金剛經四句偈。一日見傅大士頌。曰若論四句偈。應當不離身。忽覺身心蕩然。因述偈。有本來無一字。徧界放光明之句。後益披尋梵典。默符心得。自謂泰然矣。一日與諸兄弟。論金剛經義甚快。廩山聞之曰。宗眼不明。非爲究竟。師遽問。如何是宗眼。山拂衣而起。心甚疑之。繼得五燈會元讀之。見諸祖悟門。茫然自失。思前所得。總皆不似。乃請益於山。山曰。老僧實不知。汝但自看取。由是愈增迷悶晝夜兀兀然。若無聞見者。眾咸謂師患癡矣。凡八閱月。一日見僧問興善寬曰。如何是道。寬曰。大好山。疑情益急。忽豁然朗悟。如夢初醒。信口占偈曰。欲參無上菩提道。急急疏通大好山。知道始知山不好。翻身跳出祖師關。入方丈通所悟。山曰。悟卽不無。卻要受用得著。不然。恐祇是汞銀禪也。時年二十有四。是冬辭廩山。結茅於峨峯。玆山林巒幽險。虎豹縱橫。人迹罕至。師孑然獨居。形影相弔。食弗充。則雜樹葉野菜啖之。嘗大雪封路。竟絕食者數日。一夕山境喧甚。聲若崖崩。林谷震動。俄若眾馬爭馳。直抵庵後。師不覺驚起。因憶廩山之囑。乃曰。小境尙動。況生死乎。卽起然燈。信手抽會元一卷閱之。正值珪禪師爲嶽神受戒章。珪謂嶽神曰。汝能害空與汝乎。忽廓然無畏。山境遂寂。乃曰。聖人無死地。今日果然。述偈呈廩山。曰透徹乾坤向上關。眉毛不與眼相參。聖凡生死俱拋卻。管甚前三與後三。廩山曰。此子見地超曠。他日弘揚佛祖之道。吾不如也。向未剃髮或勸之。師曰。待具僧相乃爾。至是始請廩山。到峨峯剃落受具。師生而孱弱。如不勝衣。及住山日。慕百丈之風。不顧形骸。極力砥礪。晝則鑿山開田。不憚勞苦。夜則柴門不掩。獨行岡上。迄五鼓始息。率以爲常。至萬曆戊戌歲。眾鄕紳請師住寶方。時師年五十有一也。師自住峨峯。足不下山者。二十八載。至是因應寶方之請。乃先到廩山掃塔。始入院。師之住寶方也。𨿽臨廣眾。不以師道自居。日率眾開田。齋甫畢。已荷鐝先之矣。時有志於禪者日漸集。庚子春。師自以未及徧參爲歉。乃西登匡廬。遡流上武昌。歷荊襄。復北走中原。訪無言宗主於少林。主大賞識之。遂畱過夏。每見當道撝謙推譽。故兵道劉公以煥。司理熊公尙文等。爭延禮之。尋歸。明年復東遊兩浙。泛三吳。乃北渡江。抵五臺。訪瑞峯老人於宰殺溝。師問曰。某甲數千里來。特請和尙決疑。峯曰。疑个甚麼。師曰。臨濟道。佛法無多子。畢竟是个甚麼。峯曰。向汝道。無多子。又問甚麼。師曰。玄沙謂靈云。敢保老兄未徹在。何處是他未徹處。峯曰。大抵玄沙亦未徹在。師曰。趙州勘破婆子。那里是勘破處。峯曰。卻是婆子勘破趙州。師曰。𨿽然如是。請和尙頌出。峯曰。知是般事便休。師卽禮拜。後峯轉詰師頌。頌臨濟曰。醍醐上味出乎乳。滴水攙中總不成。三十棒頭開正眼。何曾傳得祖師心。頌靈云曰。敢保老兄未徹。一隊閒神野鬼。不是焦面王來。受陷遭坑幾許。頌趙州曰。暗藏春色。明露秋光。有眼莫鑑。縱智難量。到家不上長安路。一任風花雪月揚。峯大賞之。賓主相得。有如舊識。居久之。下臺山入燕都。講肆宗席。靡不徧歷。時達觀禪師寓西山。師往訪之。中途遇一僧。舉觀乾屎橛頌。師遽返曰。已相見了也。至是。師之心亦倦遊矣。乃旋寶方。癸卯始開堂。時眾謂師必嗣少林或臺山。及片香拈出。乃嗣廩山。眾心大服。時舉弟子元來。爲第一座。師資雅合。玄唱玄提。四方聞風而至者。絡繹於道。掛搭常數千指。乙巳重建寶方。戊申春。建陽傅震南刺史。及趙湛虛文學等。請師就董巖。開堂結制。聽法者幾二千人。冬回寶方。明年春遷壽昌。壽昌故西竺來禪師道場也。來臨滅遺讖云。壽昌好牧牛。西竺再來遊。至是荊榛滿目。敗屋數椽而已。及眾請師至。適與來同鄕。且同姓。人咸謂師爲西竺再來云。師居敗屋。日中率眾開田。一如寶方。未嘗少倦。數載之間。重建一新。莊嚴偉麗。甲於江右。叢林所宜有者。悉備焉。仍別創庵二十餘所。以居廣眾。丁巳臈月七日晚。自田中歸。忽謂眾曰。田中之事。汝等善爲之。老僧不復砌石也。眾愕然。十八日示微恙。除夕猶上堂。元旦猶上殿祝聖。初三日病甚。醫者來。師曰。吾非病。會當行也。初八日遂禁藥食。作兩剎遺囑。十五日升座辭眾。因作別諸外護書。數日之間。問疾者云至。師諄諄勸勉。略無倦色。十六日分付茶毗。眾請畱全身。不許。十七日未刻。自取水﹝口﹡敕﹞口。洗面拭身。索筆大書曰。今日分明指示。擲筆而化。茶毗火光五色。頂骨及諸齒俱不壞。師天性朴茂。操行端方。著於容則端嚴。發於聲則侃直。𨿽不修邊幅。而望之者起敬。𨿽不事逢迎。而見之者心服。其自奉甚薄。人多有不堪者。師笑曰。丈夫踐履佛祖之道。可被三寸舌根轉將去耶。歷主三剎。皆不發化主。不扳外緣。任其自至。叢林之事。動多獨斷。而暗合前規。𨿽有時事當煩劇。精疲力竭。而胸次悠然。如不事事者。四十餘年鋤犁弗釋。年迨七旬。尙混勞侶。必先出後歸。未嘗有一息苟安之意。三剎歲入。可供三百眾。皆師血汗之力也。學者來弗拒去弗追。病者必親調藥食。遷化者必躬負薪茶毗之。其施教也。縱奪無方。激栽多術。賢愚咸獲其益。室中參請。則單提祖令。橫掃異蹤。屹然如銀山鐵壁。學者多望崖而退。故說法四十餘年。未嘗輕有印可。生平偈頌。隨叩而應。不落思議。𨿽色澤未敷。而識者爭寶之。鄧潛谷徵君。見師山居偈。擊節嘆賞曰。何期。瀕老得飲醍醐。湯海若祠部。見師答問。卽命工鐫行。稱爲能道人再至。由是一時縉紳先生。翕然歸仰。益王向師道風。亦屢遣存問。師降誕於嘉靖戊申三月念五日辰時。示寂於萬曆戊午正月十七日未時。世壽七十有一。僧臈四十有六。是冬建塔於本寺方丈。門弟子千有餘人。惟元來開法於博山。語錄二卷。甚行於世。竊惟。明興以來。知解教戒之學。幾徧寰海。而西來一脈。至有老死而不聞其名者。吾師挺生玆會。紹前緒於旣墜。破久暗而重輝。法眼圓明。機辧自在。師於法門。有再造之功焉。且其孤風峻節。若雪中峨眉。其彊忍精進。若干行弗息。上下千載。寥寥罕儷。大智之後一人而已。今師鶴樹譚終。芳躅日遠。後學罔聞。何由私淑。況西來慧命。僅此一綫。可令其湮沒不傳乎。用是。不揣庸鄙。述其梗槪。非敢阿其所好也。是爲記。

無明和尙鶴林記

萬曆丁巳臈月七日晚。師自田中歸。謂眾曰。田中之事。汝等善爲之。老僧不復能砌石也。眾愕然。十八日示微恙。身熱而痰甚。除夕例當上堂。眾以師弗安。不敢請。師自命侍者掛牌。某驚趨入方丈曰。和尙弗安。大眾不敢煩起居。師曰。有始者必有終。子知之乎。上堂曰。今年只有玆時在。請問諸人知也無。那事未嘗親磕著。切須綿密作工夫。從上諸祖。莫不如是。昔歸宗會下有僧。夜大叫曰。我大悟也。次日歸宗上堂曰。昨夜大悟僧出來道看。僧出曰。師姑原是女人做。歸宗遂休去。若論歸宗。乃馬祖下八十餘員善知識之一也。此僧若不的的當當。到這般田地。怎肯許他。大眾且把這公案。左看右看。反覆細看。是个甚麼道理。還有佛法也無。還有宗乘也無。且喜沒交涉。此是老僧最後分付。大眾切宜珍重。戊午元旦。猶上殿祝聖。初三日有以藥進者。師笑曰。老僧非病。會當行矣。至八日遂止藥食。惟飲沸湯。醫者曰。和尙脈絕。已數日矣。而精神炯炯如無恙。殆未可以常情測也。十二日作寶方遺囑。答董巖書曰。山野自戊申歲。領潭城緇素惠愛。感荷不勝。今復叨錫雅召。區區薄徳。不遑趨命。蓋佛祖利生。總爲那邊事。故興陽剖。在大陽不安。大陽躬勘問曰。是身如泡幻。泡幻中成辦。若無个泡幻。大事無由辦。若要大事辦。識取个泡幻。剖曰。此卽這邊事。陽曰。那邊事作麼生。剖曰。匝地紅輪秀。海底不栽花。陽曰。且喜汝惺惺耶。剖咄曰。將謂我忘卻。竟爾趨寂。居士等若於玆舉。叩己眞參。到海底不栽花境界。卽與那邊相應。庶不辜垂愛之至矣。十三日作壽昌遺囑。仍書偈令送博山。偈曰。吾道五十年大闡。不合元來亂統之。分付諸方爲痛責。相逢復爾重加錐。十五日身不復熱。痰亦不作。猶起示眾曰。人生有受非償。莫爲老病死慌。笑破無生法忍。自然業識消亡。一時云淨常光發。佛祖皆安此道場。故云。我今安住常寂滅光。名大涅盤。縱佛祖曲示玄妙。差別門庭。七方八便。總不出大寂滅光而已。下座。復作別諸檀護書。十六日分付茶毗禮。大眾請畱全身不許。時有僧請偈。書曰。不成句。豈爲法。天地非似。佛祖難合。十七日覺背痛。僧有爲師拊背者。泣曰。某甲緣淺。不得久事和尙。師咄曰。呆子。汝但勤護正念。卽爲承事老僧。亦爲承事恆沙諸佛。何用作兒女態耶。旋取水。自﹝口﹡敕﹞口洗面拭身曰。去後不必再浴。徒費常住薪水。未刻趺坐索筆。題曰。今日分明指示。擲筆而化。茶毗火光五色。頂骨及諸齒俱不壞。初師之示疾也。日猶彊起。不食者凡十餘日。而所作遺囑及諸書。悉手書之。問疾者屢滿門外。侍者多止之。師不許。悉召見。諄諄勸勉。惟以眞參實悟爲期。或求法語。或求偈頌。或請益公案。其應如響。無有倦色。及臨終手作數字。筆力遒勁。勢欲飛舞。猶爲特異云。嗚呼某自戊申謁師於董巖。於玆十年所矣。深羈塵网。未及頓出。去歲始依座下。未周一白。遂有鶴林之悲。障深緣淺。嗚呼痛哉。然涅盤一會。親瞻勝瑞。始知大善知識。生死關頭灑落自在如此。則又未可謂不幸也。焚香掃素。謹記之以傳諸後。

永覺和尙廣錄卷第十五

永覺和尙廣錄卷第十六

嗣法弟子道霈重編

文

戒殺生

殺生之戒。佛家首重之。此非佛家之私言也。蓋緣人物之情。所最愛者莫如生。所最苦者莫如死。故惡之最大。罪之最重者。莫如殺。又聞之。天地之大徳曰生。則知。人之大惡曰殺生矣。上帝好生。則知上帝所惡在殺生矣。元善之長也。則知。殺生爲惡之長矣。仁人心也。則知殺生非人心矣。殺戒可弗重歟。且人旣以仁爲心。則量包虛空。寧有痿痺之處。機貫終始。寧有歇滅之時。所謂天地萬物爲一體者。此心也。此仁也。故儒家聖人。致中和。必極於天地位萬物育。至誠盡性。必極於能盡物之性。非迂也誕也。一體之仁。本如是也。一體之仁旣本如是。而聖人之治天下。乃不免於鮮食者何也。則聖人之不得已也。吾嘗考之佛經矣。劫初生民。淳朴無僞。故天生地肥及粳米。以資其日用。厥後機心漸長。則地肥及粳米俱弗生。而民乃艱食。繇是饑火所逼。殺機妄動。以彊淩弱。以智淩愚。受禽獸而食之。亦猶禽獸之相食而已。然初計在塞其饑餒。卒乃貪其鮏味。日甚一日。屠戮肆行。聖人起而哀之。乃立禮以爲之防。曰仲春不許破巢毀卵矣。魚不盈尺不鬻矣。祭必以禮。有常供矣。宴必以禮。有常數矣。大夫無故。不殺牛羊矣。士無故。不殺犬豕矣。此豈聖人之本意哉。不能止其所趨。聊以防其所濫。故曰此聖人之不得已也。夫物之與我。形軀𨿽隔。知覺實同。貪生怖死。與人何異。今乃加彼無窮之極苦。資我一刻之微甘。於情安乎。於理當乎。取彼至切之身命。享我閒泛之人情。於情安乎。於理當乎。殺彼命而冀延我之命。殺彼身而冀養我之身。殺彼父母妻子。而冀保我之父母妻子。於情安乎。於理當乎。卽不待反己而推。試思。其生上刀砧。活投湯鑊。恐怖呼號之狀。疾痛怨恨之情。可忍乎。可食乎。如以爲可忍可食。則其心已非人心耳。孟子曰。君子見其生。不忍見其死。聞其聲。不忍食其肉。豈姑息之私情哉。至於晚近之世。尢有不忍言者。世風薄惡。競尙浮靡。窮極口腹之欲。羅盡水陸之珍。一飱之饌。至殺生靈數百命。其尢可痛者。居父母之喪。飲酒食肉。宛同吉宴。所殺生命。尢爲無數。祇此一節。遠違古聖之禮。近犯天朝之律。外結怨恨之仇。內滅仁孝之脈。爲儒乎。非儒乎。爲善乎。非善乎。每有規之者。輙以世俗譏嫌爲辭。夫不懼聖制。不懼王法。不懼不仁不孝之實惡。而獨懼世俗之浮議。果何見哉。果何見哉。嗚呼凡愚之民。固宜隨俗而趨。豪傑之士。豈可習而弗察乎。昔黃山谷作頌曰。我肉眾生肉。形殊體不殊。元同一種性。只是隔形軀。苦惱從他受。肥甘爲我須。莫教閻老判。自揣看何如。戒殺之意。斯頌盡之矣。至於因果感應之說。理所必然。決難逃避。非獨佛經詳之。史傳載之。卽耳目睹聞。昭然不誣。但君子止惡。非爲畏罰。爲仁。豈爲貪報。不過自完其人心而已。髙明者幸鑑之。

戒溺女

嘗聞業海之中。惟殺業爲最重。殺業之中。惟殺人爲最重。殺人之中。惟父子相殺爲最重。殺子之中。惟無罪而殺爲最重。今世俗溺女。正所謂殺無罪之子。愆之莫大者也。而世俗恬不知怪。視以爲常。不亦異乎。昔孟子謂。今人乍見孺子將入井。皆有﹝惏﹣木﹞惕惻隱之心。非納交於孺子之父母也。非要譽於鄕黨朋友也。非惡其聲而然也。直曰。無惻隱之心非人也。今舉女而溺之。是愛子不及鄰人之子矣。不特此也。獄中之囚罪本當決。刑官尙展轉於秋冬。以延其須臾之生。今舉女而溺之。是愛子不及罪死之囚矣。不特此也。仁人惻隱之情。無不徧滿。卽蠉飛蠕動。尙不忍傷。今舉女而溺之。是愛子不及蠉蠕之微矣。不特此也。凶頑之極。莫尙乎禽獸。然聞猿因哀子而斷腸。虎數回頭而顧子。其愛子之情。豈有擇於男女哉。今舉女而溺之。是愛子不及禽獸之仁矣。爲人父母。而所爲若此。姑勿論其明有償殺之條。幽有絕嗣之報。但觀其才離母胎。卽拋死所。呼號不及。痛苦無訴。宛轉溪澗之中。路人不敢正視。而爲之父母者。果可爲乎。不可爲乎。嗚呼人之所以異於禽獸者。以其有不忍人之心也。今忍心至此。曾禽獸之不如。又何以自命於天地之間也。吾嘗深求其故。莫能自解。將謂女仕他門。無關於代老承﹝示﹡兆﹞。而溺之歟。獨不曰生男而流蕩四方。其柰之何。將謂省費奩貲。而溺之歟。獨不曰生男而賭嫖傾家。其柰之何。將謂逆料不賢。而溺之歟。獨不曰生男而敗辱家聲。其柰之何。將謂家貧難度。而溺之歟。獨不曰生男而必衣必食。其柰之何。將謂無男多女。而溺之歟。獨不曰受此冥報竟世無男。其柰之何。揆厥所繇。不過習殺爲常。仁心澌滅。處流俗之皆同。欺王法之無舉。徒便私家之計。罔畏鬼神之誅耳。用是知。爲之女者其冤枉忿恨之情。直當貫日而飛霜。爲之父母者。其乖戾不祥之气。必且遮宇而蔽宙。豈非造莫大之愆。貽無窮之禍哉。觸目傷心。用玆饒舌。冀其力攺。相勸回風。倘見他人棄女。曲爲區處。全其生命。未必非轉禍成祥之一機也。

勸放生

嘗聞之。諸佛眾生一心也。諸佛以眾生之愛。而成其慈。故其慈最大。眾生以諸佛之慈。而封爲愛。故其愛最深。最深之愛。靡不愛也。而莫愛於獲己命。最大之慈。靡不慈也。而莫慈於捄眾命。是以古之君子。樂於放生者。良以上體諸佛之大慈。下滿眾生之深愛。爲善之大。孰過於是。慨自殺機一啟。慘毒廣行。百計搜羅。千方掩取。或緊閉籠檻之內。或生懸刀俎之間。膽落魂飛。母離子散。口憤憤而誰告。目盻盻而求援。正如擬決之囚。逼近死門。亦如安居之眾。忽遭橫擄。其疾苦之狀。哀怨之情。爲何如也。所以諸佛於此苦戒殺生。廣勸放生。捐我不堅之財。贖彼至重之命。或少止一二。或多至萬千。使其易危爲安。臨死得活。天髙海闊。一任遨遊。日暖風和。同歸熙皡。𨿽曰最小之施。實爲莫大之徳矣。卽毋論其或爲未來諸佛。或是多生父母。但知覺是同。理必難忍。亦無論其或獲報於生前。或受償於沒後。但生機一觸。情自難忘。況當艸木之黃落。尙戚然而生悲。見雲霧之陰慘。猶淒然而失樂。驗知。眞心必徧滿於十虛。至仁直流貫於萬匯。豈有血气之屬。反無哀湣之誠哉。惟願常行捄贖。俾仁脈之恆流。廣諭朋儕。使慈風之普被。完滿本來眞心。保全自己諸佛。仰贊皇仁之化。默回殺運之機。是謂爲善最樂。莫非太平盛事。請垂只手。毋攢雙眉。

善友篇

友之誼尙矣。徳不孤立。仁必有輔。功難獨運。器非自成。𨿽據崇髙之位。非友則不能安。𨿽懷琦瑰之資。非友則多自棄。至有父不能得之於子。君不能得之於臣。兄不能得之於弟。夫不能得之於婦者。每發於友之一言。而卒完其美。友之功顧不重歟。然友之名一。友之實殊。有友以情者。有友以利者。有友以道者。友以情友以利。又何貴於友哉。其必友以道乎。友以道則相忘於形迹之表。相契於聲色之先。切磋砥礪。惟道是歸。可以去吾之偏。可以啟吾之蔽。可以補吾之闕。可以成吾之長。易曰。麗澤兌。君子以朋友講習。友誼之不可不重。也明矣。自世風旣降。友道日衰。天下之稱友者。利與情而已。或利有時而弗得。情有時而偶乖。則怨尢起。或求之己者。約求之人者備。諱己之所短。忌人之所長。則怨尢起。由是憤憤焉。告於人曰。天下無良友。天下無良友。豈盡友之弗良哉。則取友之道未善也。古之善於取友者。勿盡人之情。勿覬人之利。勿以所長蓋人。勿以所短病人。亟亟焉惟善是取。至有抱神明之資。居九五之位。而察及芻蕘。訪及工瞽。則何莫而非友哉。至於景行前哲。則友不問今古矣。他石攻玉。則友不問善惡矣。廣之至於天法其髙。地法其厚。日月法其明。寒暑法其變。羽毛鱗甲。艸木金石。罔不有則。罔不可法。豈可謂天下無良友哉余少多狂疾。不能納交於大人君子之門。又以才疎學淺故。大人君子。亦多弗錄於囊中。然卒之於道。不至大有悖戾者。實得於友之功。居多也。玆有所感。乃筆之以諭來者。毋曰天下無良友。則善也。

祭玄沙宗一大師塔

崇禎甲戌閏八月十五日。鼓山白雲峯湧泉寺住持後學比丘某。謹以山蔬巖茗。致祭於古玄沙院宗一大師之塔。而言曰。大道旣南。宗燈益熾。雪峯演徳嶠之脈。枯木開覺樹之華。惟師首出。實稱再來。白龍江上。棹回萬頃之波。飛鳶嶺頭。踢破大千之界。逆風把柁。收回象骨之球。出格生機。奪卻鼓山之眼。寄去三幅白紙。直要欺聖瞞賢。接得三種病人。盡教成佛作祖。敢保靈云未徹。走徧四海之腳跟。直折鏡淸深譚。束盡諸宗之手段。雷霆千載。輝映十方。某濫入緇流。稍窺剎影。叨主鄰峯之席。如淵如冰。幸瞻白塔之光。若山若斗。松濤鳥韻。長聞法語之恆流。山月江云。盡睹靈儀之如在。玆掃片石。贓物尙存。特爇瓣香。玄關非邈。伏惟。尙饗。

祭眞寂聞谷大師

崇禎丁丑春三月朔旦。住福州鼓山湧泉禪寺稟戒弟子某。謹以瓣香杯茗。致祭於匋山眞寂堂上聞谷大師之靈。而言曰。於惟。大師世隆隱徳。夙稟靈姿。將降毗藍。門外驚介冑之擁。方離𦇤褓。額邊瞻窣堵之懸。岐嶷卽斷葷茹。齠齔不爲兒嬉。早慕眞諦。深厭俗塵。旣入緇流。遂培慧種。淸平庵裏。便究生心之源。屍院林中。忽達歸眞之路。儀峯鼓震。奪來不用擬心。五雲門深。直入何須彈指。蒙頭雙徑。笑破虛空講得經。插艸苕溪。頓變黃金。渾作地。佛眼同佛心交徹。永明之宗鏡煌煌。妙智兼妙行雙超。幻住之髙蹤歷歷。屹末流之砥柱。力挽狂瀾。握當代之金錍。剔開蒙翳。鐵關據險。雞韻難瞞。犀燭生光。妖形莫遁。眉間掛劍。殺活祇在臨時。舌本含蓮。語默無非這个。法云蔭地。合地載而同滋。慧日亙空。盡空含而普耀。每橫寶掌之錫。三屇無諸之鄕。拂開寶善寒云。宛成佛國。大布閩甌化雨。有並河傾。寸艸悉獲春暉。鼯鼠亦恣海飲。某癡懷腐璞。癖甘系匏。舌長深苔。安庸羣石之點首。門無半屨。自分一壑以藏身。偶覲慈光。卽蒙過譽。爰有寶戒之托。兼參密印之同。類神鼎之垂引慈明。似圓通之力噓大覺。豈意古道而再見今日。遂使駑駘。而備驅後塵。三越王春。未瞻象表。兩承手翰。猶聽獅弦。何鶴林之談遽終。乃蓮邦之緣正熟。深痛梁木之速壞。益嗟大地之無光。鳥韻風聲。總成愁嘆。江雲山月。盡是悲心。旣千里而特來。僅杯茗以致奠。特陳缶愫。聊展礿誠。伏惟尙饗。

祭滕秀實居士

崇禎壬申秋九月望後三日。建安荷山庵比丘某。謹以山茗園蔬。致奠於秀實滕公大居士之靈。而言曰。嗚呼公而果逝也耶。公逝而有不逝者耶。其逝者逝矣。其不逝者。遠在人心。未可得而俱盡也。良以。素封之家。多不樂施與。卽樂施與。亦多恃財自矜。好諛悅佞。或逐勢炎涼。隨時上下。𨿽有施與。而實徳則病矣。惟公則異於是。予之納交於公。計已八更裘葛。始自金仙一晤。得瞻芝宇。明年秋。予辭金仙。策杖走三百餘里。徧尋結茅之地。竟不可得。次春始至郡城。寓城南古觀中。公聞之卽趨赴。時天大雨。溪漲橋沒。公冒雨褰裳而渡。及見如逢己親。意殊懇懇。嗚呼予何所感於公。乃能傾蓋如故若是耶。未幾。予往居荷山。凡庵中所乏。必惟公是需。山剎初立。典籍全缺。公乃出重貲。往秀水。請方冊藏經以歸。及予作弘釋錄及﹝穴／﹝爿﹡臬﹞言二書成。公喜甚。亟壽之梓。嗚呼予何所感於公。乃能樂施弗倦若是耶。且予孑然一衲矣。素無名聞。亦無知交爲之遊揚。兼之性多執古。不妄與人往還。坐是人多不悅。或有竊議而嗤之者。或有數短予於公誘其他向者。公皆若不聞也。嗚呼予何所感於公。乃能貝錦莫移。克恆厥徳若是耶。迄今歲之八月。公困於二豎。謂予曰。弟子此病。決不能起。但臨終一著。老師何以教我。予曰。卽從今日打點去。將家下事及親與冤。悉皆放下。惟專持一句佛號。若臨終時。得此念不失。便是往生見佛時也。公唯唯。遂一如予言。閱二七日。沐浴更衣。扶出坐正寢。請諸淨土友人。相助念佛。合掌而化。嗚呼予何所感於公。乃能脫重罥於片言。歷生死而弗二若是耶。玆值公三七之辰。予以俗禮。致奠於公。不能爲文以廣頌公徳。但備述予深銘於心。而不能忘者如此。此必公之獨有深契於衷。非他人可得而諭者。或宿緣有在。卽公亦不自知其何以至此也。嗚呼如公者。豈可復得耶。靈如不昧。其來歆斯。

祭張達宇居士

崇禎癸未秋七月朔。住福州鼓山湧泉寺沙門某。謹以靈源之泉。鳳池之茗。致祭於達宇張公大居士之靈。而言曰。人之有生死。猶日之有晝夜。歲之有寒暑也。故生不足以爲慶。死不足以爲悲。所重在生而能善其生。死而能善其死。則非具大智慧大力量者。不能也。余未脫白時。與公及懷庭沈公。結淨土社。二公皆篤信淨土。而余獨兼帶於禪淨之間。迨余脫白。徧參不能長聚首。然未嘗不神交千里也。及余歸閩。公獨延余。居金仙庵者三載。尢見綣戀之情。繼居杭之眞寂。聞沈公預自擇日。沐浴更衣。端坐西逝。頂如炙焉。生西之證甚明。余爲合掌贊嘆。喜社中之有人也。迨辛巳之秋。歸自金華。寓於三峯。公同沈公之子。皆來會。彼此皤然。非復舊時顏面。及別余執手曰。木末殘陽。光景幾何。彼此老大。恐不復再相見也。彼此皆悵悵而別。今春有興福之役。擬或得一見。未幾而訃音至矣。且聞其臨終坐化。一如沈公。生死之際。超然得力如此。謂非具大智慧大力量者。能然哉。大都沈以沈密勝。公以決烈勝。沈密則其功純。決烈則其功猛。故皆能頓捨穢質。毓神淨邦。善生善死。爲聖人之徒也。但思。二公皆先我著鞭。超然遐舉而余獨後死。遲回濁區。良友旣達。孤立無與。此則不能忘情於二公也。玆遣僧來奠。鄙不能文。特敍其相與之始末。及欣仰之私情而已。公其鑑之。

考

三玄考

予三十年前學臨濟。三十年後學曹洞。自從胡亂後。始知法無異味。又因曹洞而得臨濟。近因諸師大起三玄之諍。後學莫知適從。予不忍傍觀。聊出一手。豈曰好辯哉。

臨濟曰。大凡演唱宗乘。一句中須具三玄門。一玄中須具三要路。有權有實。有照有用。汝等諸人。作麼生會。

此三玄之始也。旣曰一句具三玄。一玄具三要。豈可如古塔主洪覺範之逐句分別乎。有權有實。有照有用。三玄三要。總不出此。

汾陽曰。凡一句語。須具三玄門。每一玄門。須具三要路。有照有用。或先照後用。或先用後照。或照用同時。或照用不同時。先照後用。且要共你商量。先用後照。你也須是个人始得。照用同時。你作麼生當抵。照用不同時。你又作麼生湊泊。

玄要之旨。又被汾陽開通發揚之。快會取好。昔天臺韶國師答彥明之問。以三要。爲照要用要照用同時要。失其旨矣。

僧問汾陽。如何是學人著力處。師曰。嘉州打大像。曰如何是學人轉身處。師曰。陜府灌鐵牛。曰如何是學人親切處。師曰。西河弄師子。乃曰。若人會得此三句。已辯三玄。更有三要語在。切須薦取。不是等閒。與大眾頌出。曰三玄三要事難分。得意忘言道易親。一句明明該萬象。重陽九日菊花新。

汾陽三句。如大火聚。近之不得。背之非火。若能會取三玄。無剩旨矣。然猶云更有三要語在。切須薦取。何也。汾陽不云乎。一句明明該萬象。重陽九日菊花新。若未忘言。難契此旨。

又舉三玄語曰。汝還會三玄底時節麼。直須會取古人意旨。然後自心明去。更得變通自在受用無窮。喚作自受用身佛。不從他教。便識得自家活計。所以南泉曰。王老師。十八上解作活計。僧便問。古人十八上解作活計。未審。作个什麼活計。師曰。兩隻水牯牛。雙角無攔捲。復云。若要於此明得去。直須得三玄旨趣。始得受用無礙。自家慶快。以暢平生。大丈夫漢。莫教自辜。觸事不通。彼無利濟。與汝一切頌出。頌曰。第一玄。法界廣無邊。森羅及萬象。總在鏡中圓。第二玄。釋尊問阿難。多聞隨事答。應器量方圓。第三玄。直出古皇前。四句百非外。閭氏問丰幹。

汾陽云。直須會取古人意旨。然後自心明去。更得變通自在受用無窮。卽此觀之。臨濟之全體大用。一三玄盡之矣。有祇作大機大用看者。非是。汾陽三頌。𨿽分爲三。乃是不分而分。分而不分。三頌𨿽止云第一玄第二玄第三玄。其實首一頌。卽明體中玄。第二頌卽明句中玄。第三頌卽明意中玄。達者詳之。

僧問古塔主曰。三玄三要之名。願爲標出。古曰。三玄者。一體中玄。二句中玄。三玄中玄。﹝有云意中玄﹞此三玄門。是佛祖正見。學人但隨入得一玄。已具正見。入得諸佛閫奧。

昔臨濟大師。但云。一句須具三玄。一玄須具三要。未聞有體中玄等名目。汾陽頌亦祇云第一玄等。故洪覺範非古塔主妄立。然浮山遠公有云。意中玄者。非意識之意。遠曾親見汾陽。且久依之者。則是三玄之名。其來已久。非古塔主所立也。後來見諸師語錄。率皆承用。如圓悟碧巖集中。亦云三玄者體中玄句中玄意中玄。圓悟旣如是釋。則三玄之名。殆未可非也。

古塔主釋汾陽頌曰。三玄三要事難分。總頌三玄也。下三句別列。得意忘言道易親。此玄中玄也。一句明明該萬象。此體中玄也。重陽九日菊花新。此句中玄也。

據汾陽頌。明言玄要難分。但得意而忘言。則一句之中。無所不包。如雲重陽九日菊花新一句。三玄三要。皆可冥會。今塔主乃逐句。分釋三玄。則三要又將何分釋乎。

僧問。如何是體中玄。塔主曰。如肇法師云。會萬物爲己者。其惟聖人乎。又曰。三界惟心。萬法惟識。又曰。諸法所生。惟心所現。一切世間因果。世界微塵。因心成體。如此等。方是正見。才缺纖毫。卽成邪見。便有剩法。不了惟心。僧又問。何等語是體中玄。塔主曰。如佛以手指地曰。此處宜建梵剎。天帝釋將一莖艸。插其處曰。建梵剎竟。佛乃微笑。水潦被馬祖一踏踏倒。起曰。萬象森羅。百千妙義。祇向一毫頭上。便識得根源去。僧問趙州。如何是學人自己。州曰。山河大地。此等所謂合頭語。直明體中玄。正是潑惡水。自無出身之路。僧進曰。有何言句。明出身之路。塔主曰。如杏山問石室。曾到五臺否。對曰。曾到。曰見文殊否。對曰。見。曰文殊與汝道什麼。對曰。道和尙父母拋在荒艸裏。僧問甘泉。維摩以手擲三千大千世界於他方。意旨如何。曰。塡滿溝壑。僧曰。一句道盡時如何。曰百雜碎。雲門問僧。甚處來。曰南嶽來。又問。讓和尙爲甚入洞庭湖裏。僧無對。雲門代曰。謝和尙降尊就卑。此等語。𨿽赴來機。亦有出身之路。要且未得脫灑潔淨。更須知有句中玄。

古明體中玄。所引言句。姑未論其是否。但其意祇是認平常理性。未出格量。豈臨濟體中玄哉。

僧又問。旣悟體中玄。凡有言句。事理俱備。何須句中玄。塔主曰。體中玄。臨機須看時節分賓主。又認法身法性。能捲舒萬象。縱奪聖凡。彼此見解所纏。不得脫灑。所以須明句中玄。若明得。謂之透脫一路向上關棙。又謂之本分事祗對。更不答話。僧曰。何等語是句中玄。塔主曰。如比丘問佛說甚法。佛曰。說定法。又問。明日說甚法。佛曰。不定法。曰今日爲甚定。明日爲甚不定。佛曰。今日定。明日不定。僧問思和尙。如何是佛法大意。思曰。廬陵米作麼價。又僧問趙州。承聞。和尙親見南泉。是否。州曰。鎭州出大蘿卜頭。又僧問雲門。如何是超佛越祖之譚。門曰。糊餅。如何是向上關棙。門曰。東山西嶺靑。又僧問洞山。如何是佛。山曰。麻三斤。若於此等言句中。悟入一句。一切總通。所以體中玄見解。一時淨盡。從此已後。總無佛法知見。便能與人去釘楔。脫籠頭。更不依倚一物。然但脫得知見。見解猶在。於生死不得自在。何以故。爲未悟道故。於他分上所有言句。謂之不答話。今世以此爲極則。天下大行。祖風歇滅。爲有言句在。若要不涉言句。須明玄中玄。

古曰。透向上關棙。無佛法知見是也。又曰。能與人去釘楔。脫籠頭。不依倚一物是也。但曰。脫得知見。見解猶在。且曰。未悟道。旣未悟道。則所謂見解。何能透向上關棙乎。自己之釘楔未拔。籠頭未脫。何能爲人去釘楔。脫籠頭乎。是知古之所謂句中玄。但是學解之流。說出許多玄言妙句而已。豈臨濟之句中玄哉。

僧問。何等語是玄中玄。塔主曰。如外道問佛。不問有言。不問無言。世尊良久。外道曰。世尊大慈。開我迷雲。令我得入。又僧問馬祖。離四句絕百非。請師直指西來意。祖曰。我今日無心緒。但問取智藏。僧問藏。藏曰。我今日頭痛。問取海兄。僧問海。海曰。我到這里卻不會。又臨濟問黃蘗。如何是佛法的的大意。三問三被打。此等因緣。方便門中。以爲玄極。惟悟者方知。若望上祖初宗。卽未可也。

古所引因緣。皆是不涉言句者。謂之玄中玄。惟悟者方知。誠如是。則前所引。廬陵米。麻三斤。雲門餅等。祇是句中玄。未具玄中玄。皆未悟者。所能知也。又如汾陽。所謂嘉州打大像。陜府灌鐵牛。西河弄師子等。亦祇是句中玄。未具玄中玄。皆未悟者。所能知也。其謬甚矣。是知。古之所謂玄中玄。盡屬妄想。豈臨濟之玄中玄哉。

僧曰。三玄須得一時圓備。若見未圓備。有何過。塔主曰。但得體中玄。未了句中玄。此人長有佛法知見。所出言句。一一要會三乘對答。句中須依時節具理事分賓主。方謂之圓。不然。謂之偏枯。此人以不忘知見。故道眼未明。如眼中有金屑。須更悟句中玄乃可也。若但悟句中玄。卽透法身。然反爲此知見奴使。並無實行。有僧愛人我。以心外有境。未明體中玄也。雲門臨濟下兒孫。多如此。凡學道人。縱能悟得二種玄門。又須明取玄中玄。方能不坐在脫灑路上。始得平穩。腳踏實地。

旣悟體中玄。而曰不忘知見。道眼未明。則此體全妄。未得爲玄也。旣曰但悟句中玄。卽透法身。而猶曰未明體中玄。何也。夫體中玄。正是法身邊事。豈有透法身之人。尙不明法身者乎。是知古所認體中玄。非明法身。句中玄非透法身。總之。妄生擬議而已。大抵三玄。須是一句具三。一時圓備。不可以前後淺深分。一若有缺。則二皆滲漏。亦不得名玄也。至覺範。好論古之失。而不能深明其失。但詆其不合以玄沙三句。判三玄而已。夫玄沙三句。其語具在。彼第一句有云。若知出格之量。則不被心魔所使。入到手中。便轉換落落地。言通大道。不坐平常之見。今古所雲長有佛法知見等語。正未出格量。坐平常見者也。擬之玄沙第一句。不大徑庭哉。玄沙第二句有云。出生入死。廣利一切。迥脫色欲愛見之境。今古云。爲知見奴使。並無實行。有愛憎人我。擬之玄沙第二句。不大徑庭哉。玄沙第三句有云。大用現前。應化無方。全用全不用。全生全不生。今古但云不涉語言。乃取世尊良久。馬祖答離四句。臨濟三次喫棒等證。謂其不涉語言。擬之玄沙第三句。不大徑庭哉。是知古固不識玄沙。而覺範非特不識玄沙。亦並不識古也。輕呵妄引。覺範之過甚矣。

覺範曰。此方教體。以音聞應機。故明道者。假以語言。發其智用。以言遣言。以理辯理。則妙精圓明。未嘗間斷。謂之流注眞如。此汾陽所謂。一句明明該萬象者也。得之者神而明之。不死於句下。故其應機而用。皆脫略窠臼。使不滯影迹。謂之有語中無語。此汾陽所謂。重陽九日菊花新者也。三玄之說。本由遣病。故達法者。貴知其意。知意則索爾虛閒。隨緣任運。謂之不遺時。此汾陽所謂。得意忘言道易親者也。

此覺範之所謂三玄也。自此方教體。至一句明明該萬象。明體中玄也。自得之者。至重陽九日菊花新。明句中玄也。自三玄之說。至得意忘言道易親。明意中玄也。昔古塔主。以汾陽頌。分配三玄。大乖汾陽之旨。今覺範亦從而分之何耶。又覺範每呵古塔主。不合妄立體中玄等名目。今亦暗承而用之何耶。且其釋義。前二玄。亦祇是玄沙古塔主之說。惟後一玄不同耳。是知覺範所論。多任一時之快。矛盾若是。人每愛其才。而遂信其說。其遺害可勝道哉。

覺範曰。非特臨濟喜論三玄。石頭所作參同契。備具此旨。嘗深觀之。但易玄要之語。爲明暗耳。文止四十餘句。而以明暗論者半之。篇首便標曰。靈源明皎潔。枝派暗流注。又開通發揚之曰。暗合上中言。明明淸濁句。在暗則必合上中。在明則須明淸濁。此體中玄也。至指其宗而示其意。則曰本末須歸宗。尊卑用其語。故下廣敍明暗之句。奕奕聯連不已。此句中玄也。及其辭盡也。則又曰。謹白參玄人。光陰莫虛度。道人日用能不遺時失候。則是眞報佛恩。此意中玄也。

以參同之明暗。爲玄要。復以三玄。分判參同。大失兩家之旨。文字禪中亦有一篇。與此大同小異。又謂參同卽臨濟之句中玄。夫同一參同。亦同一覺範也。所判之不同若此。將何以取信於人乎。吾觀覺範之謬妄。視古塔主。殆似過之。彼一生屢經禍患。跉竮終身。蓋有以取之也。豈曰無妄之災乎。

龍潭考

宋景徳傳燈。止載天皇悟嗣石頭。而不知同時有二道悟。一嗣馬祖。住荊州城西天王寺。一嗣石頭。住荊州城東天皇寺。歷考唐歸登撰南嶽讓碑。圭峯答裴相國宗趣狀。權徳輿撰馬祖塔銘。皆可據。及後達觀頴所引。丘玄素符載二塔銘。載之益詳。此無可疑者。但丘銘中。以龍潭信嗣天王悟。此則不能無疑焉。予嘗考雪峯語錄。峯對閩王。自稱得先徳山石頭之道。又鼓山晏國師語錄序中亦稱。晏爲石頭五葉孫。此二書在五代之際。去龍潭不遠。豈應遽忘其所自哉。據此。則知龍潭信所嗣者天皇悟。非天王悟。其證一也。又龍潭信家。居荊州城東天皇巷。以賣餅爲業。日以十餅。饋天皇和尙。皇每食畢。嘗畱一餅曰。吾惠汝以蔭子孫。信一日自念曰。餅是我持去。何以返遺我。其別有旨耶。遂造而問焉。皇曰。是汝持來。復汝何咎。信聞之。頗曉玄旨。因投出家。皇曰。汝昔崇福善。今信吾言。可名崇信。由是服勤左右。據此。則知龍潭信所嗣者天皇悟。非天王悟。其證二也。又信一日問天皇曰。某自到來。不蒙指示心要。皇曰。自汝到來。吾未嘗不指示汝心要。信曰。何處指示。皇曰。汝擎茶來。吾爲汝接。汝行食來。吾爲汝受。汝和南時。吾爲汝低頭。何處不指示汝心要。師低頭良久。皇曰。見則直下便見。擬思卽差。師當下開解。復問。如何保任。皇曰。任性逍遙。隨緣放曠。但盡凡心。別無聖解。又一日問。從上相傳底事如何。皇曰。不是明汝來處不得。信曰。這个眼目。幾人具得。皇曰。淺艸易於長蘆。據此。則知龍潭信所嗣者天皇悟。非天王悟。其證三也。今此三段所證。昭彰如是。而丘玄素塔銘中。以龍潭嗣天王。何得獨異。察知。明是後人。妄將崇信。攺入天王塔銘中。以爲爭端耳。不然。必將前三段所証之文。一筆抹去。而後可以成其說也。又張無盡嘗謂。雲門機鋒似臨濟。宜爲馬祖之後。此則齊東野人之語也。古來同稟一師。而機鋒各別者多矣。豈必盡同。如雲門法眼。同出雪峯。若雲門當歸馬祖。則法眼又當歸石頭耶。如丹霞投子機鋒。不亞臨濟。杏山與三聖。皆失機於石室。則丹霞投子石室。又當攺入馬祖下耶。又如南泉父子。皆馬祖之嗣也。而不用棒喝。潙山父子。皆百丈之嗣也。而不事孤峻。又當攺入石頭下耶。且予嘗考雪峯全錄。其禪備眾格。波瀾闊大。故其語有時似臨濟。有時似曹洞。其徒如玄沙長慶保福鼓山安國鏡淸等皆然。卽雲門𨿽機用獨峻。而實語不十成。機不觸犯。且歷參曹山疎山九峯乾峯。其語具在如三種病二種光等語。則全本乾峯。此尢其顯然者也。豈可謂其同於臨濟。當嗣馬祖下也。無知之徒。固難與辯。髙明之士。可考而知。故作是以告天下智者。幸詳察焉。

永覺和尙廣錄卷第十六

永覺和尙廣錄卷第十七

嗣法弟子道霈重編

疏

獨詣師造靜室疏

原夫。無動無靜者。妙道之體。有動有靜者。妙道之用。捨靜趨動者。凡夫之迷。厭動耽靜者。二乘之執。若然。則晏坐深林。株守寒谷。避塵氛而弗入。甘枯木之弗榮。將無蹈二乘之偏轍。乖實教之大旨乎。是蓋有微權也。道非靜也。必由靜而後明。道非動也。必由動而招蔽。語云。探珠宜浪靜。動水取應難。故我佛設教。上根之士。則動靜雙忘。超然獨證。其次則先習定水。次發慧光。非耽靜爲休歇之場。實借靜爲入道之要。誠能由靜而明。慧光輝映。則山河大地。一切境緣。謂其洞然無物可也。謂其決非他物可也。謂其爲山河。爲大地。爲一切境緣亦可也。夫如是。則朝市不爲鬧。山林不爲寂。大千不爲富。一壑不爲貧。大眾不爲多。一人不爲獨。𨿽終身向萬仞峯頭。目視云漢。謂其爲厭動耽靜得乎。若生死根未能斬絕。水牯牛未免犯稼。浪遊俗境。不知返攝。將見心逐境而駛遷。智隨物而霧惑。𨿽托名大乘。其爲自欺亦甚矣。壽昌獨詣師。孑影七石山頭。精修禪寂。已經三載矣。玆復於龍津之源。擬立數椽。以爲宴坐之所。蓋亦借靜以求其無動無靜者也。閩中古號法窟。宰官居士。無不久味禪悅。洞深法喜。慨然而施。不日而成。又豈待餘言之多贅乎。但動靜不相干一句。卻請師自領荷去。

道顯建佛頂庵疏

東昆之口。有山名岣嶁。岣嶁之巓。有庵名佛頂。歲月寢久。棟宇差脫。風飄雨灑。雪霰滿牀。道顯上人居之。垂二十秋。今勢難仍舊。理在更張。乃謀重建於余。余曰。子亦知建剎之意乎。昔世尊遊山次。顧曰。此處宜建梵剎。帝釋卽豎起一莖艸曰。建梵剎竟。看他父子唱和。如綫透金鍼。舉揚斯事。如滴含巨海。若能識得此剎。則吸盡江西之水。推倒大雄之山。轉大千經卷於半眴之間。參剎海如來於一塵之內。𨿽然如是。帝釋未豎艸時。世尊梵剎早成就了也。還識得麼。呵呵。此二千年前。臭爛葛藤。是事且置。今日斬新公案。不免爲諸人拈出。岣嶁深處。宜建梵剎。普請諸檀出一隻手。正好當機領略。切莫道。神通妙用不如帝釋也。且出一隻手時如何。合掌曰。珍珠撒出紫羅帳。直教大地盡黃金。

妙髙峯建觀音殿疏

栴檀觀音像者。先是秋浦上人募造。邑中王臣宰官。長者居士。咸樂助之。像旣成。將擇地以居。適上人告寂。擇地未決。僉議以妙髙峯當三里之中。爲一邑之鎭。翠映全城。影搖二水。宿爲名勝之區。擇是以居大士。誰曰不宜。於是眾不約而集。手舁大士像。置之峯頂。將別營殿以祀之。住僧某。特來山中。乞某一言爲勸。某溪南之鄙人也。濫竽緇侶。藏拙荒林。奚敢持鴻毛之輕。瀆大人之聽乎。旣弗克辭。乃藉大士之靈。以告曰。經言大士之徳。上與諸佛仝慈。下與眾生同悲。與諸佛同慈。則慈應而無緣。與眾生同悲。則悲發而無盡。由是大士實無一處。無一事。無一時不在眾生心想中。眾生亦實無一處。無一事。無一時不在大士心想中。大士日於眾生心想中。放大光明。施大甘露。而眾生不知。惟不知。而大士之慈悲益深矣。眾生日於大士心想中。鼓黑暗風。長煩惱焰。而大士不捨。惟不捨。而眾生之苦惱或有瘳乎。故大士之視眾生。如慈母之撫孺子。眾生之歸大士。宜如孺子之戀慈母。倘背母而他逝。則零丁辛苦。豈母之弗慈也耶。今者旃檀瑞像。旣已示現峯頭。黃金寶殿。次當奏成日下。某願。人人發孺慕之心。回他逝之情。撥轉向上機關。露出通身手眼。則云輸川委之金帛。麗天絢日之莊嚴。又何待吾言之喋喋也。𨿽然如是。大士今向妙髙峯頭。放光動地久矣。各請直下承當。更莫回睛轉腦。

降福山建庵疏

建治之東五十里。有山名降福。巉巖歷落。雄踞雲間。每歲中秋。居民必備香儀。祀月天於其上。今上丁卯。僧某結廬玆山。習杜多之行。已經三載。裏中士女。咸謂宜建庵以便焚修。乃謀於余。余曰。月之爲物也。懸形蒼表。流光大地。生民藉其輝映。萬匯資其淸涼。故民咸樂祀之。報其功也。且其徳大。有近於吾佛之道者。靈照自如。虧蔽不能損其光。何其明。也影現眾水。大小未嘗異其照。何其公也。觸波瀾而不散。何其寂也。歷污濁而不染。何其貞也。循環不失其運。何其恆也。盈虧不爽其時。何其信也。光被四洲吞萬象。而心實無應。何其虛也。備玆七者。大有近於吾佛之道。故靈鷲標之。藥山嘯之。韶陽對之。濂洛弄之。至於寒山道底。則曰。我心似秋月。無物堪比倫。嗚呼月之徳亦云盛矣。卽立庵而專祀之。亦奚不可。況能因月而事佛。因佛而事心。則本覺自昭。障不能昏。非月之明乎。廣利無方。恩怨不二。非月之公乎。處喧囂而常靜。非月之寂乎。居塵穢而獨潔。非月之貞乎。自彊不息。非月之恆乎。孚及豚魚。非月之信乎。順物而應。應而無心。非月之虛乎。夫如是。是眞能事月者。不然。不克反求諸心。而逐逐於儀文香火之末。是媚之也。亦誑之也。媚之誑之。不可以事月。況佛乎。況心乎。玆者降福之役。蓋將因事月而事佛。因事佛而事心者也。夫橫目之民。皆知有月。舉頭見月。孰不歸心。吾將見樂輸而樂成之。固不待勸而集。第恐其不免於媚與誑也。故因以廣告之云。

南禪寺結盂蘭盆會疏

天下之有爲者。莫盛乎生。天下之有生者。莫盛乎親。親也者。生之本。而有爲之原也。可弗重歟。故夫子獨首務於此。乃著孝經。且曰。吾行在焉。若我佛。張無爲之化。崇出世之法。宜於孝在所略者。然考其大戒。開端卽曰。孝名爲戒。亦名制止。曰孝順至道之法。是孝爲大戒之本也。又經曰。使我得成無上正眞之道者。由孝徳也。是孝不獨爲大戒之本。亦爲六度之本。亦爲三藐三菩提之本也。至於訓諸弟子。則謂父母與補處菩薩等。許弟子減衣缽之資。養其父母。父母有正信者。可恣與之。無正信者。可稍與之。藏中勸勉。不一而足。何嘗不以孝爲首務哉。但我佛之孝。與世俗異。世俗之孝。在順其情。我佛之孝。在順其性。世俗之孝。在資其形。我佛之孝。在資其神。且謂。父母之精神。逐浮情而變化。隨幻業以升沈。乃推及於三世。無不欲委曲保護。俾得措於大道。苐以神性之理旣微。變化之機復冥。故世俗莫之能知。莫之能信。輙曰。佛氏無父。佛氏無父。亦未之深考也。夫順性資神之道。固所難明。而形情之間。亦豈遠於人法哉。如釋尊初割愛入山。修無上道。道旣成。乃謁母於忉利。爲母說法三月。而還其國。爲父說法。國人皆化之。及父王沒。躬率諸釋。負棺以葬。弟子目犍連。欲捄其母。則爲說盂蘭盆法。且囑諸弟子。歲必行之。凡若此者。皆示同人法。特其教迹各異矣。建城諸居士。請百拙座主。於孟夏之朔。啟講盂蘭盆經。至望日則如法設供。兼修懺摩及瑜珈施食法。是俾其親神超冥漠之天。化移思議之表。天地有所不能制。惑業有所不能拘。其法利殊常。豈但五鼎之丰。三獻之勤。以爲能孝乎。蓋其迹則略近於世俗追遠之祭。而資神之妙。惟我釋爲獨至也。某歸禪有日。祀事久虛。不孝之罪。無所逃責。聞玆勝舉。不覺慚喜交發。故不辭筆舌。首爲唱言。凡有親者。請入斯會。倘不以餘言爲妄。則幸矣。

栢山建庵疏

粵自摩騰入漢。僧會來吳。寶剎碁布。幾徧域中。列聖相承。靡不崇重。豈徒爲是不急之務。侈耳目之觀乎。蓋以。佛之爲教也。究極一心之原。則孔老有所未發。廣包十界之外。則經史有所未周。立因緣以爲宗。則空有雙妙。而百家無以置其喙。設止觀以爲門。則體用交融。而千聖莫能異其轍。蕩開積劫之迷謬。翻示本有之眞常。故二千年來。洞性命之奧。窮生死之源者。未有不歸於我佛者也。故其崇奉之間。必極其誠敬。而金錢谷帛。所弗吝矣。卽其下者。或藉之以開自新之路。或假之以成請福之門。𨿽功在有漏。終不唐捐。近之可作入道之緣。遠之必爲解脫之因。如華嚴經食金剛之諭是也。如法華經聚沙爲塔。各成佛道是也。玆建水之西。眞武嶺之陽。有山名栢山者。突出天半。俯瞰全城。千峯頓舞於座下。二水交流於席間。晴嵐夕暉。帶瑞光而掩映。松雲竹雨。傍佳气而蔥籠。實靈秀之所鍾。吉祥之所集。苐隱而未發。大有待於今日者也。某上人夢寐斯山。蓋亦有年。今暫依敗屋。習靜其中。而裏閈諸老。咸謂。此地宜建寶方。爲國祝釐。但以山非止於一簣。海必資於羣流。乃不揣綿力。徧幹有緣。惟願各弘檀度。共贊嘉猷。施一文以及百千萬文。滴滴仝歸海若。勸一眾以及百千萬眾。珠珠普攝网光。則栢山𨿽小。終爲淨國之殊因。建立𨿽粗。咸爲妙道之勝行矣。謹疏。

雙漈寺造佛像疏

吾聞。易之爲教也。必立象以盡意。而造易之道者。必忘象以明心。象不立則意弗盡。象不忘則心弗明。故未有不由象而入。亦未有不忘象而得者。用觀我佛之教。亦若是。曩者靈山會上。橫說豎說。不爲不多矣。而猶必設像以示之。蓋以像者象也。象之所示者圓。言之所示者方。象之所示者廣。言之所示者局。學者多以有執著之心。觀有局量之言。所以機死於境。神困於慮。求其廓然天解。不亦難乎。惟懸象以立教。則言不可得而詮。心不可得而計。忽然遇於目。契於神。心與象俱忘。而慧光渾圓。輝映十方矣。彼三百餘會。五千餘軸。又有過於此者乎。雙漈某上人。重建寶方。棟宇落成。但聖儀未備。勢必次及。復有待於諸檀也。夫造像功徳。諸經備載。亦諸檀所稔聞者。至於由像契心。優入覺域。則其功徳較前功徳。爲何如哉。且由心造佛。佛卽是心。假彼他佛。成我心佛。是又不獨爲雙漈造佛也。謹疏。

北山靜室化米疏

北嶺岧峣。直聳千尋之勢。東峯橫亙。常浮萬竈之煙。淸冷雲中。昔來已成寶所。荒蔓艸裏。今日幸構蝸廬。歷六載以修因。蓋有志矣。攝一心以入道。乃願學焉。但釋種兒孫。本無卓錐之地。比丘軌範。獨有持缽之緣。祇此凡軀。未可指松栢爲食。素無仙術。詎能吸沆瀣而充。勵功信在於一人。資糧必假於眾助。不免打開布袋。便請撒出珍珠。

避影山房化佛像疏

優塡瑞像。肇勝化於西乾。阿育靈儀。浮祥光於東震。休道跋提已滅。疑從兜率再生。炳煥世表之休明。映奪人間之秀麗。戒定慧三學。離此難求。法報化三身。祇這便是。儼神像之如在。敢不敬乎。望佛果而知歸。賴有此矣。今旣就陰而息影。首假立像以攝心。欲成滿月之容。請下如椽之筆。

龍潭靜室化田疏

石塘巖畔。珠樹映白毫之光。龍井窩中。金繩耀彩雲之色。數椽艸屋。堪爲息影之區。一片冰心。早成逸老之計。蒲團拄杖。已結友於靑丘。雨笠雲蓑。將有事於綠畝。但仰山無插鍬之地。平田少驅犢之場。恆產無存。供資有待。蒸砂未能作飯。烹云詎可療饑。欲求百丈之疇。必須甘贄之鏹。鋤頭下。好窮大義。筆尖上。請放光明。

蕉林金仙庵化萬人緣買田疏

蕉林積翠。久覆舊隱之蹤。金剎浮光。遠繼古仙之苑萬松影裏。不妨揭起把茆。十字街頭。便好打開布袋。要得食輪先轉。的須檀度樂成。驅牛未問於平田。出鏹冀逢乎須達。欲從一鋤下。覓取半个。敢向片楮中。尋出萬人。不辭拈起話頭。便請各開笑口。

白水巖諷華嚴經疏

盡大地是沙門一隻眼。更於何處有經。徧法界是華嚴一經卷。更於何處著眼。若也於斯領略。便已脫彼廉纖。說甚十種玄門。打入不須彈指。縱道一眞法界。笑破豈用回頭。祇爲習障轉深。無柰塵封難剖。若不從音聲海震地喧天。怎能得光明云輝今映古。要入毗盧海裏。橫架鐵船。且向觀音門頭。直揚影艸。一聲入耳。何須更歷百城。半偈冥心。正好直超九界。梵音才舉。豁開大地之心光。寶帙初翻。頓圓一生之佛果。偉哉法力。奇哉眾生。个个自具一經。祇要自悟自證。人人同登此會。管取同號同名。

萬石灘頭建中元水陸齋疏

煙汀雲暗雨涳蒙。常漲翻空之浪。沙磧月明風慘切。時聞泣夜之魂。綠柳岸頭。正好垂援溺之手。白蘋浦上。孰能橫度險之舟。玆某當目連捄倒之日。啟梁武修齋之儀。直教鐵圍山頓消日下。佇看金沙地立現灘前。大川漩澴。任乘風而利涉。客帆搖蕩。盡破浪而無虞。願出五家之財。仝修三堅之法。實有徵而可信。幸勿迂而弗從。

寶善庵請大藏經疏

靈山老人。出世一番。從無說有。舌根拖地。𨿽曰經曰律曰論。因機而設。藉緣而興。若千波競起。萬峯爭峭。要之。祇明此本地風光而已。是知。大藏之中。一言一句。並是諸佛之心髓。眾生之法藥。又安論其爲權爲實爲教內爲教外乎。近日黃口禪雛。動輕三藏。卻記宗下語言棒喝。以爲生活。不知其執滯筌蹄。度量佛智。在宗而違宗。在教而背教。其獘正等也。玆聞谷大師飛錫南來。寓劍州之寶善。禪衲輻輳。機固非一。而大師門庭廣大。三根並攝。由是監院心師。思請大藏普潤羣機。時有文學徐君。首發大心。揮金爲倡。然大廈非一木之能構。爲山非一簣之可成。倘得同出一手。共贊嘉猷。則一文一粒。皆濁海之寶帆。而佛果之眞種也。待他年踏著本地風光。卻向他道。三藏靈文原是多年故紙。亦有何過。

鼓山鑄法華銅鐘疏

眾生礙於形。局於方。分寸成隔。而不能通。其能通者。惟聲與聞也。是知。聲之所曁最廣。而聞之所迨最神。凡宇內齊眾之法。醒眾之方。捨聲聞無能及者。今上自朝廷。下及僧捨。凡警晨昏。齊進止。必有藉於鐘。豈非鐘以聲聞爲用。乃處眾者。所必資乎。至於釋典所載。冥途聞鐘聲。而苦具爲之頓息。關內聞鐘聲。而髑髏爲之頓碎。則其用益神矣。鼓山湧泉寺。辟艸重創。能始曹公。首建大殿齋堂。得山林公。乃於大殿之前。建鐘鼓二樓。及方伯申公來遊玆山。遂捐俸金。命範法華銅鐘。由是。寺乃遣僧行乞。翼成勝事。夫以法華而入鐘聲。以鐘聲而宣法華。俾人人一著耳根。卽領全經。無勞濡滯艸庵。而頓獲家藏。不庸走出火宅。而穩駕白牛。其爲福田利益。爲何如也。抑聞之。鐘之爲器也。必三合而後成聲。必五合而後成聞。夫聲必假於三合。則聲而非聲矣。聞必假於五合。則聞而非聞矣。聲而非聲。則非聲之聲。逼塞虛空矣。聞而非聞。則非聞之聞。周徧法界矣。從此悟入。鼓山鐘早鑄成了也。如其未然。且待一火功成之後。自有大口阿師。普爲一切人說破在。

一中上人請方冊藏經疏

曰經曰律曰論。黃鳥一聲兩聲。若佛若法若僧。白雲三片四片。世尊從無說有。橫安龜上之毛。眾生自有尋無。苦索鑪中之雪。未免空鉆故紙。恰如癡守枯株。若是出格之機。定不從門而入。怎柰迷封滯殼。每驚暗裏繩蛇。所以說短道長。特架空中樓閣。法法盡從這里去。沙礫總是精金。言言不自別處來。瓊宮現於莖艸。三百餘會。誰非搖影之鞭。五千靈文。盡是止狂之藥。因指若能見月。長安不用更尋。就路便可還家。漢陽去此不遠。玆有一中上人。戒月久嚴。悲花頓發。欲窺大智之域。須假多聞之方。未轉半藏於趙州。先請全書於秀水。是佛說是魔說。直須倒卻剎竿。非權乘非實乘。祇要踏穿漆桶。海中波無二味。豈計來源。門外路有千條。均趨輦下。三艸二木。並資法雨以芬敷。七寶八珍。一任貧兒之探取。筆乾舌短。弘贊固不可窮。蚊負蟻緣。流通豈其敢後。爲題卮語。徧告檀門。同轉法輪。的屬菩提種艸。共出寶手。庶栽般若根苗。謹疏。

鼓山諷華嚴經疏

鼓山故禪剎也。自興聖肇基。聯燈不絕。七十餘代。禪化大行。至嘉靖間。爲祝融氏所廢。鞠爲茂艸。天啟復創。延博山和尙開堂。大演宗風。庶幾匹美前休。但禪堂歲必諷華嚴。以爲日課。禪者或以爲嫌。予謂。華嚴宗法界。少林傳一心。路分兩徑。歸本一揆。況眞實參禪者。自古必兼庶務。如雪峯潙山。皆充典座。楊岐興聖。並作監院。豈以一卷華嚴。而遂爲參禪者所礙乎。又如龍機馬鳴。皆兼教乘。圭峯溫陵。並注經論。豈以一卷華嚴。而遂爲參禪者所礙乎。昔杜順和尙作頌曰。懷州牛喫禾。益州馬腹脹。天下覓醫人。灸豬左膊上。此頌若謂是教。華嚴八十一卷。出於何捲。若謂是禪。渠又是華嚴初祖。可知。但要明此。禪也著。教也著。不必割截虛空。競分彼此。爲識者所笑。玆因歲例。募諷華嚴。故筆此以解其惑。若夫因果福徳之說。玆不敢贅。

鼓山募米疏

石鼓乃省會之鎭。湧泉爲禪衲之淵。忠懿肇基以來。遠歷七百餘祀。興聖唱道之後。永聯七十餘燈。無柰禪風漸替而弗揚。所以佛力益窮而莫振。加之。祝融煽熾。遂爾蘭若丘墟。殘碑倒臥莎庭。狡兔橫眠佛座。玆者。欲吹久灰之焰。結茅於衰艸之中。思續旣斷之弦。豎拂於荒煙之下。腰包方集。畎畝已空。未及一心而問教問禪。方將仰首而呼庚呼癸。枵腹何能辦道。備緣方可安居。佛有遺規。止資命於一缽。僧無恆產。但糊口於四方。若欲先轉食輪。必須遠遣乞士。雲門餅趙州茶。固是咀嚼有分。廬陵米金牛飯。便請布施將來。

怡山長慶西禪寺重建法堂疏

閩城之西五里許。爲怡山。其上蓋有長慶西禪寺云。寺昉於唐。懶安禪師。自大潙來居。白牛橫觸。耕翻大地。有句無句。攪亂當時。繼而稜道者。則以雪峯鱉鼻毒气。燻滿閻浮。歷代燈傳。繩繩不絕。與雪峯鼓山。稱閩中三大剎。自入明來。法燈漸泯。以至今日。則無論振宗揚教。不及疇昔。卽棟宇之雕獘。亦幾不可支矣。憲長曹公。有痛於衷。乃極力主張之。命住僧。募修大殿。今經三載。功幸告成。而法堂傾頺如故。居者抱恧。遊者興嗟。曹公之意。猶未釋然也。由是住僧復發大心。再行募化。薛居士某。則首捐金以爲眾倡。余惟。叢林之立。必建堂以演法。蓋以三寶住持。𨿽曰並重。而接物利生。莫法之尙。佛者主此法者也。僧者演此法者也。使佛而無法。何貴於佛。僧而無法。何貴於僧。且諸佛之所同師。羣僧之所共奉。爲出險之寶筏。爲破暗之明燈。法誠不可一日緩。而堂顧可一日廢歟。是宜緇流之旦夕弗寧。亟思締構也。然檀那之傷今弔古者。實有同悲。今順風呼之。豈有弗應者乎。吾知金帛之委輸。棟宇之崢嶸。可計日以待矣。第法必藉地而後弘。地必藉法而後重。使有堂而無法。亦何貴於有斯堂也。萬象之中獨露身。乃七百年來未了公案。迦陵玄音。不容久歇。余又不能無厚望焉。諸君其勉之。

寶善庵建舍利塔疏

昔世尊化權旣畢。斂彩雙林。復化爲舍利。俾流光現瑞。永爲人天福田。蓋其悲心弘願。無有窮盡。乃爾垂迹於末代也。汴之通許縣洪福寺。故有塔。歲久傾圮。近年因流寇至。縣官取其磚修城。得一石匣方二尺。啟之。中藏銀匣一。貯金像二尊。銀瓶一。貯佛骨一節。骨中舍利如黍。水晶瓶七。各貯舍利若干粒。及考其舊碑。則宋皇佑初。曹后命中官。﹝療﹣﹝日／小﹞﹢土﹞佛骨舍利於塔之第五層。蓋宮中歷朝所奉。悉舉而藏之塔中也。時宜興曹安祖大參。爲兵驛道。請舍利一瓶。歸宜興。擬建塔南嶽山中。以疾作弗果。臨屬纊。以舍利囑嘉興曹愚公侍禦。余次年到苕溪眞寂。侍禦公乃送舍利至。托余任其事。適值屢歲弗登。弗克速成。因思。金陵匡廬鄮山。俱有舍利。輝映人天。而閩中獨未之聞。乃欲歸閩立塔。會心石師曁諸檀越來請。遂俾頂戴入閩。今議建塔於劍州之寶善。蓋以劍州爲八閩要道。而寶善復僻入山中。非飲酒茹葷之輩。所得過而問也。夫此舍利。遠在十萬餘程之外。歷三千餘年之久。而止於玆丘。我閩眾生。自開辟以來。所未見聞者。今得遇而躬禮之。是豈眇小之緣哉。且此塔旣成。庶幾紫磨金身。常在說法。而一瞻一禮。咸沾殊利。永爲菩提種子矣。願我同倫。共出只手。

羅山法海寺修淨土懺疏

淨土之教。本於大彌陀十六觀等經。稱西方有極樂世界。其功徳莊嚴。最爲第一。而彌陀世尊。攝諸眾生。歸於極樂。其誓願廣大。又最爲第一。眾生生者。永斷諸苦。直至成佛。無有退轉。其福徳利益。又最爲第一。求生此者。但以淨心爲本。其淨心之方。或持名或修觀。或廣修眾善。其簡直易行。又最爲第一。故諸經廣贊。列祖弘揚。自佛教入中國來。受持之盛。獲效之捷。無有踰於此者。但恐。無始劫來。罪根深重。則障緣實多。淨徳難成。由是。宋慈云懺主。依天臺教法。歷考諸經。撰爲懺法。總之以淨心爲體。以三觀爲宗。以滅罪爲用。以往生爲趣。事備理圓。凡修此者。當先發三種心。一者直心。二者深心。三者廣大心。具此三心。然後依之而修。則非獨罪山可摧。黑業可滅。當不出道場。而可以親見佛光。蒙受記莂。卽娑婆界內。坐金色寶蓮之座也。玆羅山法海寺爾和上人。乃結諸淨侶。同修此法。普爲四恩三有。布淨土之因。作往生之緣。毋曰有爲之功。久必敗壞。將見金剛之種。永不消亡。倘能各發三心。共修二施。則金池之花輪日長。而菩提之妙果非遙矣。謹疏。

重建鼓山湧泉禪寺疏

昔當五代之際。象骨峯頭。玄波海湧。其間首出一枝。號聖箭子者。則興聖國師是也。國師應閩王之請。居鼓山湧泉寺。唱三球下事。擁毳徒一千五百人。禪風大播域中。厥後聯燈續焰者。七十餘代。可謂。罕匹其休者也。入明。禪風不競。而佛火經聲。猶自不絕。至嘉靖間。以弗愼厥徳。遂爲祝融氏所廢。鞠爲茂艸者。將七十載。萬曆間。郡紳陳公一元曹公學佺。始倡復之。功未及半。力已告竭。以任事者非其人也。崇禎辛巳。殿復爲海風所敗。岌岌乎不可復支。適余自浙東歸。諸郡紳命余屍其役。余見勢不可。仍乃謀更造。時在癸未冬十月也。未幾。世厄陽九。事勢之難。實百千於前。幸龍天默護。亦得漸次修建於大亂之中。七歷寒暑。而功尙未竣。今歲干戈甫定。乃仍遣僧行乞。蓋人心有佛。決不以時之治亂而有存亡。況佛誓無疆。又豈以勢之難易而有間斷哉。惟冀諸檀門。各捨不堅之財。共補久虛之闕。事𨿽墮於世諦。終成勝果之因。道𨿽極於菩提。不捨有爲之績。謹疏。

鼓山建中元廣薦會疏

慨自人事非一。天命靡常。乾坤值否泰之交。民物當鼎革之會。兵戈劫起。盡教血染靑山。鯨浪禍生。忍見屍沈黑海。況疾疫繼至。每聞哭泣之聲。饑饉薦臻。難免溝壑之殍。下民無自活之計。鬼錄多枉死之冤。惟仗我佛之良猷。可解斯民之毒苦。目連餉母。乃中元賑濟之期。僧伽自恣。實諸佛歡喜之日。親恩固堪仰報。滯魄亦可兼超。經演十玄。圓頓之妙門可入。懺宣十卷。梁武之遺教猶存。設蘭盆於日中。聖凡普供。施甘露於景暮。神鬼同歸。是爲大聖之慈航。亦增下凡之厚祉。那个作佛。同懷普濟之思。誰人無親。共存追遠之念。惟願揮彼阿堵物。正宜圓此菩提心。不辭拈起話頭。便好各開笑口。

修長樂龍泉寺疏

長樂之有沙京。文獻之勝區也。沙京之有龍泉寺。又禪祖之勝區也。寺創自唐之中葉。咸通中。始賜今額。百丈大智禪師。實脫白受業於玆。自唐迄宋。殿宇之崔嵬。龍象之蹴踏。鬱鬱乎稱上剎也。入元。禪學寢衰。日就淩夷。至明之天順。遂盡化爲屍陀林。凡一百三十載。至萬曆間。故太守陳公玉運丞葉公時敏。首倡興復。舉僧大正董其役。復得其徒常惺佐之。由是。轉棘林爲寶方。化北邙爲淨國。而四方之考往迹弔前修者。無復彼黍離離之嘆矣。然烏兔邁往。計今已五十餘年。屢經風蕩雨漬。凜凜有大過棟撓之懼。夫世運遞變。物力漸消。固無有常而不壞之理。但補偏救敝。以貽諸久遠。功則在人也。釋今弗修。將前功且歸於何有。而後來亦失所憑依。則是役烏容緩乎。此正諸檀那。急出一手之時也。宿緣有在。時機不再。白毫光中。正好打開武庫。紫羅帳裏。便請撒出珍珠。𨿽家有貧富之殊。物有輕重之異。而好善一念。實靡有間。並自菩提心中流出。萬善同歸。皆成佛道。正如江河溪澗。以及涓涓之泉。咸趨溟渤。盡化爲咸。又安有小大異同之可辯哉。或者謂。天造艸昧之時。生民以救死爲急。何暇營此不急之務。予謂。世運有否泰。佛性無存亡。諸佛在眾生心想中。日轉無上法論。無有斷絕。又豈治亂之所能間哉。惟在有智者。能不昧耳。今日之事。爲有智者言。非爲無智者言也。爲有佛性者言。非爲無佛性者言也。又何辭於喋喋哉。謹疏。

諷經護國疏

鼓山湧泉禪寺傳法住持比丘某。謹卜今年三月朔旦。躬率僧眾。諷誦仁王護國經二十四部。祈靖寇氛以綿國祚者。伏以。勢居坎﹝穴／臼﹞。誰爲出險之援。禍至堅冰。安得回春之力。仰於大覺。俯畀洪慈。切念。某誕躬塵世。寄迹空門。木食艸衣。滴水悉濡於聖澤。巖居穴處。寸土並覆於天庥。捐頂踵而難酬。捧涓埃而莫報。何意。日中之運。遽逢薄蝕之災。饑饉薦臻。老稚盡轉於溝壑。干戈數起。士農半入於潢池。鯨波未靖於海南。鐵馬正驕於塞北。中原板蕩。陣云染戰血成黃。全楚陸沈。原艸將枯骨同白。秦關旣破。兵投刃而鼠奔。晉險亦逾。官奉檄而艸偃。害將及乎宗社。勢必迫於神京。近因南北之耗不通。以致上下之憂特甚。緇衣旣弱。徒懷獻曝之誠。佛徳可憑。恭宣護國之典。伏願。金輪永鎭。鰲極常安。鋒鏑頓消。四郊之呻吟驟息。寇兵遠遁。萬姓之疲困盡紓。日月代明。長懸無外之照。地天交泰。共釀太和之休。匝地而大有書年。普天而太平垂象。某無任激切懇禱之至。

崇禎皇帝遐升禮懺疏

伏以。堯天久運。八紘戴覆育之恩。舜日驟沈。四海失依怙之主。思修報國之典。聊陳用礿之誠。竊惟。某四依托活。六事隨身。山密林深。甘作釋氏之子。天髙地厚。容爲聖世之氓。躍冶頑金。亦是乾坤之陶鑄。不材凡木。誰非雨露之資成。歌帝力而未能。沐皇仁而思報。𨿽乏股肱效忠之力。尙有晨昏致祝之勤。夫何。禍起綠林。敢揮戈而犯闕。變生宮掖。忍鬻國而啟關。驚軒轅之上升。徒仰龍車而莫及。悲放勛之䢐落。欲攀天仗而無從。鬼哭神號。孤憤上干於白日。天崩地裂。深痛直徹於赤心。空懷寸艸之哀誠。罔答三春之大化。用遵古皇遺範。特申虎拜之恭。徧舉善逝洪名。屢罄嵩呼之悃。提瑜伽之祕印。雨法財於空中。顯﹝口﹡紇﹞哩之妙光。破鐵城於地下。修玆圭撮之微善。仰答鴻蒙之巨恩。伏願。天祚彌隆。皇仁仍溥。神威廣運。再造不壞之河山。睿徳益昌。重揭大明之日月。挽回殺運。躋蒼生於仁壽之天。殲滅妖氛。轉鴻鈞於淸寧之宇。某無任激切懇禱之至。

崇禎皇帝遐升禮懺表

伏以。天步多蹇。適值震驚之時。帝徳難忘。益深孺慕之悃。隔幽明而寸心弗易。亙今古而大義不磨。思報徳之無從。聊攄誠而致禱。臣某等。誠惶誠恐。稽首頓首上言。竊惟。貞元運變。古今之局何常。天澤分彰。上下之名素定。域中首崇三大。敢忘修敬之心。釋典尢重四恩。深懷報徳之念。蜎飛蠕動。誰能背化日光天。澗艸巖花。亦盡沾和風甘雨。普天在宥。易地歸仁。玆蓋伏遇皇帝陛下。神明天縱。英武性成。視民如傷。類周文之至徳。律身以儉。同夏禹之丕謨。夫何。國運方衰。遂爾天災薦至。百千萬變拮據。惟屬於一人。一十七年焦勞。豈紓於半日。痛丁陽九之厄。苦遭龍亢之殃。禍起潢池。叛賊布衽金之网。機深社鼠。逆璫開鬻國之門。致使龍馭驟升。棄萬機而弗顧。天容益邈。悲九土之何依。某等田衣賤品。髡發遺氓。癡蠢何知。出俗甘同於野鹿。貧寒苟活。無家實類於飄蓬。借潤恩波。愧寸長之無補。偸生艸野。欲百贖而何從。徒有梵竺之科。少殫緇流之敬。上仗佛天之洪願。下集僧行之精誠。七日勤劬。演梁皇之懺法。午夜祕密。行古佛之瑜伽。用玆善因。上嚴聖駕。伏願。睿徳日隆。天禧益盛。遊神金闕。還著佛日於諸天。毓徳蓮臺。廣播皇仁於九有。再祈。勿靳宜照之光。仍畀否傾之吉。廓淸妖孽。重見宇宙之淸寧。默鞏皇圖。共喜河山之帶礪。臣等無任瞻天仰聖激切屏營之至。謹具表稱上以聞。

建州孫道臺請祈雨疏

疏爲祈降甘霈。以蘇民困事。今歲入夏以來。亢旱日久。本府道臺孫某。率諸僚屬。徧禱羣祀弗得雨。乃差官賫香入山。命某代請。某集闔山大眾。持誦大悲神咒。開壇之次。謹露心章以聞。伏以。國以民爲本。牧養之政宜勤。民以食爲天。稼穡之功難廢。必資雨澤之灌漑。豈容旱魃之焦枯。何當祝融司令之時。全無顓頊效靈之日。云屏屏兮風使之漓。日皓皓兮雨無以至。已嘆其乾矣。如遭坐甑之炊。乏雨以潤之。孰慰望云之想。維禾穟穟。漸悴豳野之黃。彼黍離離。將槁周原之白。種稻翻成畫餅。療饑那可蒸沙。乃吁覺皇。用宣祕典。大慈悲之妙應。必能轉彼天災。不思議之神功。庶可度玆民厄。伏願。頓起蛟龍之蟄。遠震雷電之威。靉叇云興。掩蔽烏輪之虐炎。滂沱雨下。沾濡龜坼之良疇。旣沛優渥之仁。丰亨兆慶。終收簡穰之利。大有書年。某不勝激切懇禱之至。謹疏。

誕日薦親疏

疏爲恭修梵典。追報親恩事。某今歲行年七十。孟秋十九日。實爲母難之辰。預於初一日。啟誦大方廣佛華嚴經二十四部。繼禮梁皇慈悲懺法二十四部。念五日告滿。仍於是夜。設放瑜伽法食一壇。白佛回向。專薦先考蔡云津先妣張氏範氏各超苦海。共證無生者。伏以。精气爲物。必藉生育以成功。引滿受身。誰非陰陽之幻合。親恩允同三大。邈矣難量。孝道實首五倫。誠哉至徳。釋門極果。皆由此而積成。孔氏爲仁。先務玆而立本。乃在緇在素之所同遵。亦希聖希賢之所共勉。蠢玆賤品。徒抱凡軀。愧爲荒谷之廢材。忝當法門之重寄。少遵魯誥。未達作聖之方。晚歸佛乘。久昧明心之旨。根塵互發。粘妄而難契無爲。惑業交纏。執相而彌增有漏。虛此形骸之賦。負彼陶鑄之恩。永言之思。每因時而倍切。不孝之罪。直與歲而俱深。玆當昔日之懸弧。用作今秋之出否。恭崇聖典。恪轉圓詮。六相十玄。啟遮那之心印。七處九會。演法界之眞宗。罪從心生。僕僕而專勤五悔。食由法布。兢兢而等運三檀。修玆寸善之微因。用嚴三親之樂土。伏願。毫光特照。金臂垂慈。立摧罪山。菡萏花中毓妙質。頓消惑障。頻伽聲內證無生。方盡寸艸之心。聊酬罔極之徳。更祈。有生咸脫苦輪。血屬同爲淨侶。是僧是俗。共登般若妙門。亦步亦趨。同遊涅盤彼岸。庶圓學佛之初願。得暢利生之本懷。謹疏。

永覺和尙廣錄卷第十七

永覺和尙廣錄卷第十八

嗣法弟子道霈重編

銘

眞寂聞谷大師塔銘﹝並序﹞

古今大聖大賢之興於世也。𨿽隱顯殊途。收放異轍。無非範正軌防逸流。俾眾生歸於本元覺地而已。自入明來。祖席荒涼。稀若晨星。加之。狂慧競張。濫觴已極。於此非有人。焉爲之防橫決之波。回旣倒之瀾。其如眾生何哉。吾於武林聞谷大師。見其人矣。按狀。大師諱廣印。字聞谷。掌石其別號也。檇李嘉善人。姓周氏。父珊。有隱士風。母趙氏。夢玄武神仗劍。率諸甲士。擁護其門。覺而生師。爲兒時。常於左眼角。見一浮屠懸空而住。稍長隨父入邑。過大勝寺。父呼視浮屠。師曰。我眼前常見此。第不識其名。不以告人耳。此後不後再見。七歲從塾師受小學。卽能通其義。父命習儒。不願。常瞑目端坐。誦祕密伽陀。年十三。父知其志。乃捨送杭之開元寺。爲驅烏。寺爲空谷隆禪師道場。師旣剃度。慨然有慕隆之志。一日見壁間法界圖。問其師曰。十界從心生。心從何處生。其師不能答。時西蜀儀峯和尙。結茆於淸平之陰。往叩之。峯曰。汝要會。須妙悟始得。師曰。如何得悟去。峯乃教看雲門露字。師一聞便信。直下挨拶。至忘寢食。峯深器之。偶閱七賢女遊屍陀林話。忽有省。峯舉丙丁童子來求火話。詰師曰。靑峯恁麼道。法眼亦恁麼道。如何有悟不悟。師曰。初以識心湊泊。所以不悟。後則直下承當。便能大悟也。峯舉拳揮案一下。厲聲曰。恁麼則汝大悟也。痛罵驅出門。師於此。直得白汗津津浹背。於是更發憤力參。年二十四。儀峯和尙歸蜀。師乃離受業。入雲棲進具。二十六。從介山法師習臺宗。期年臻奧。介異之。每開講。必徵師爲座元。二十七。會城當道。請雲棲大師。開法淨慈。時萬眾圍繞。龍象蹴踏。特舉師爲維那。時頭角已浸浸露矣。數年來。晝則聽講。夜則坐禪。功夫並進。未能純一。及參無幻禪師。勉以綿密工夫。師乃謝去講肆。攝靜於西溪法華山。單丁四年。或數日不食。或一坐連朝。因參請漸多。恐廢己事。乃曳杖而去。乞食民間。尋上雙徑。結茆於白雲峯下。影不出山者六載。看亮座主參馬祖因緣。疑不能釋。一日見黃瑞香花。忽大悟。作偈曰。卻是虛空講得經。碌磚瓦礫正堪聽。向來扭捏娘生鼻。錯認葫蘆作帝瓶。從玆礙膺之物。已釋然矣。於是出山至雲棲。受菩薩戒。朝夕請益。遂盡得雲棲之道。至宜陽。參龍池幻有和尙。適池負暄階下。師問曰。和尙在那里。池曰。恰好不在。師卽展禮。池便攜手上法堂。人事畢。池曰。昨日上堂。舉黧奴白牯話。𨿽有進語。不愜老僧意。子作麼生道。師應聲曰。三世諸佛不知有。黧奴白牯卻知有。從來迷悟不相干。如何教他出得手。池復出所著徳山托缽頌示師。且曰。汝別頌看。師卽頌曰。末後之句有也無。徳山父子太誵訛。同條生不同條死。活得三年恨轉多。池喜甚。謂師曰。何不承當此事共相唱和。師不自肯。池曰。更欲如何。曰。視圓悟大慧。爲多愧耳。池撫然曰。當今學者未會先會。那能得不自肯如子者乎。老僧當避一頭地矣。盤桓數日。瀕行。池送至門外。撫師背曰。老侄。我還疑你在。師曰。甚處疑某甲。池曰。如何是密啟其意。師曰。今日不打宜興轉。池呵呵大笑。師頂笠便行。北遊五臺。還至徑山。時海內禪席寂寥。吳越間至不聞名字。師甚湣之。乃與髻峯諸師議。始創禪期於觀音殿。繼復結期於蓮居永慶。英衲駢至。克期煆煉。多有噴地一發者。時儀峯老人。復來自蜀。師因得益徵玄奧。重辯差別。印明濟上之旨。無何峯歸。師乃隱於湖之菁山。寒苦特甚。因得痞疾。眾勸出山。壬子將還雙徑。取道瓶匋。止宿丁道者家。丁以瓶匋爲雙徑兩目之孔道。而行腳師僧。無所托宿。欲豎莖艸。爲接待之所。乞師主其事。師𨿽志在巖扃。而大悲願重。聞斯惻然。遂鳩同志四十八人。各捐衣缽。艸創數椽。聊資雲水之一宿。適朱平涵相國。入山禮紫栢大師靈龕。聞其事深加嘆賞。乃爲購地爲址。旣而縉紳諸公。皆竭力贊成。不數載郁成叢席。乃移眞寂廢寺舊額名之。戊午秋。師以接待之事苟定。仍欲巖棲以遂初志。乃以院事。托一善上人。杖笠南遊。隱於建州之廢寺。凡三載。而爲蹤迹者。所得迎請。絡繹於道。師掉頭不顧。會一善遷化。乃從眾請而歸。歸則稍稍經理。卽請淨慈玄津法師主之。師乃退居。無何津師遷化。師不已復視事。時四方衲子。參請如雲。眾至五千指。規約之嚴整。僧行之精勤。稱江南法社之最矣。庚午復以叢席。屬長明玄箸法師。而自爲峨嵋之遊。因病乃中止於楚之黃安。建州寶善徒大堅。與孝廉徐公天倪等。聞師在黃。卽往迎歸寶善。浙人復往請之。師曰。候七旬不掩息當歸耳。甫及四載。而玄師復化去。眾乃請師復歸眞寂。實崇禎乙亥。正當師七旬之年也。師旣啟行。閩人呼道遮畱。輿不得前。及杭。杭人忻忭踴躍。以爲師從天而下也。明年曹安祖大參。延師於荊溪度夏。秋七月歸自荊溪。徧歷舊遊諸處。眾頗疑之。臘月八日說戒畢。卽示微恙。至十七日戌刻。泊然而逝。其逝前一日。猶手書與徑山長老。送仁王經。勸其展誦報國。復索紙書誡語云。某老矣。今更狼狽之甚。切思。叢林𨿽建行法。初未加勉。汝等當各務本參。加功運行。以報佛恩皇恩。此老僧耿耿一片熱心腸也。余更無所言。師器宇淸和。定動嚴密。初剃染時。歸省覲辭行。母送之曰。三朝媳婦。一世禪和子。其勉之。師常言。我於此兩句。終身受用不盡。故師生平滴水滴凍。不肯一念自弛。其服膺深也。常與無盡法師。修法華懺於勝果寺。入觀時。聞劈地一聲。如大山崩。不覺身心俱釋。以問尊宿。宿曰。此罪滅相也。師𨿽洞透祖關。而懲世俗之獘。終不以悟自居。當叢席旣成。徑山僧眾雲集。懇師開堂。師堅持不許。及自閩歸。司理黃公與諸檀護。復以爲請。師曰。我孀居久矣。復更適人耶。教家三宗鼎立。師皆能洞晰其微。時或爲眾演說。聞者靡不心服。常與三宗諸師論議。屢能屈之。師遊五臺。時月川法師。出示正量論。師力辟其非。往返數日。川卒無以應。其化導法眾。則禪教雙舉。不局一途。然必以尸羅爲之閒。學者少逞知解。師必深錐痛札。未嘗少假。期於爆斷命根而後已。其於古徳機緣。則多有偈頌。別出手眼。其問答語句。則機辯自在。絕無定軌。然皆嚴誡不許錄。故知者鮮矣。大抵師之一言一行。無非力爲大法堤防。至有蒙眾誚而弗卹。犯眾怒而弗顧者。庶幾使學者於衰殘寥落之餘。猶見漢官威儀。然後知師閒道之心獨苦。而維世之功獨深也。師主叢席二十五年。建道場二所。度弟子。千有餘人。其得戒弟子。萬有餘人。若夫彤弓紫綬屈節而問道者。則不下數百人也。生於嘉靖丙寅六月十六日。寂於丙子十二月十七日。世壽七十有一。僧臘五十有八。至丁丑年九月初六日。弟子奉全身。塔於孔靑之陽。其所編集。有宗門警語二卷。門人錄其遺語。凡四卷。先是某癸酉春。一見師於建州。遂有水乳之契。因付以大戒。明年春推主鼓山。今春訃音至。千里赴弔。而諸縉紳。遂以虛席見命。且屬以塔上之銘。某以受知之深。義不敢辭。乃爲之銘。銘曰。祖庭日晦。狂慧轉蝕。癡執昧空。鹵莽何極。惟師屹然。揮戈之力。一心獨證。萬行俱飭。眾道用揚。師道用抑。厥化彌弘。厥精彌翕。雲棲爲師。永明是式。後學之標。前聖之翼。孤塔淩虛。過者心惻。億萬斯年。永懸杲日。

博山無異大師衣缽塔銘﹝有序﹞

博山無異大禪師旣遷化。弟子智誾輩。奉全身塔於本山棲鳳嶺之陽。吳宮諭應賓。已爲大書特書銘之。而弟子之居閩中鼓山者。以師實開化鼓山。厥功靡﹝耳﹡少﹞。特請衣缽。擬建塔以寄永思。力弗克就。今春某自浙歸閩。眾復請住鼓山。乃率眾建塔。藏衣缽於缽盂峯之前。去師遷化。則十有二年也。眾謂。塔不可以不銘。復請於某。某於師爲法門昆季。而實稟具於師。且相依三載。屢嘗法味。有師資之義。不可忘也。但自師旣沒。虛空中忽有坑塹。未得焚片香於棲鳳。此實某之隱痛。而不能言者。嗚呼銘師之塔。乃在今日也耶。據狀。師諱大艤。一諱元來。學者稱無異和尙。龍舒沙氏子。年十六。有出世志。逸遊金陵。過瓦棺寺。聞雪浪師講法華。喟然嘆曰。是法非思量分別所能解。習講何爲。遂棄去。遇五臺靜庵通和尙。乞爲剃落。通詔習空觀。每觀心露地。身土湛如。如是者五年。別通往參無明老人於寶方。及見以爲一蓑笠翁爾。乃入閩止光澤之白雲峯。仍以空觀爲事。一日因寶方印宗上座到。勉以參究。因舉船子藏身話。忽疑情頓發。凡五十旬有半。於趙州有佛無佛處。如釋重負。遂作心經指南寄寶方。方立焚之。復書云。直待飲光破顏。別出相見。而印宗亦勉以偈。有低頭始見月孤明之句。師猶自負所見。以爲老人或不我知也。乃趨寶方。盡呈伎倆。曾不得其一頷。居再閱月。形色枯瘁。望之似木雞矣。一日從赴玉山途中。揚扢洞上宗旨。時得印可。忽問。佛印云。蟻子解尋腥處走。蒼蠅偏向臭邊飛。是君耶是臣耶。師曰臣邊事。方呵曰。大有人笑汝在。師曰。前何以是。今何以非。方曰。此一非。一切非矣。旣達辟人端居。頃間聞護法神倒地。不覺心開。呈偈曰。玉山誘一言。心灰語路絕。幾多玄解會。如沸湯澆雪。沒巴鼻金鍼。好因緣時節。梅蕊綻枯枝。桃花開九月。觸目如。休辧別。急水灘頭拋探篙。溺殺無限英雄客。方曰。一到多門又到門。後別居宗乘堂三載。一日睹登樹人。始徹源底。趨謁寶方。入門便拜。方問。近日事何如。師曰。有个活路。不許人知。方曰。因甚不許人知。師曰。不知不知。方舉婆子燒庵話。詰師。師曰。黃金增色耳。復舉玄則龍吟霧起公案。命師頌。師援筆立就曰。殺活爭雄各有奇。模糊肉眼豈能知。吐光不遂時流意。依舊春風逐馬蹄。方笑曰。子今日方知吾不汝欺也。師自是佩離文字印。入正徧知海。香幢剎土。湧沒毫端。多聞總持得大無畏。正偏妙挾。圓頓雙銷。不知五位之爲三玄。六相之非三墮矣。方乃命首眾。萬曆壬寅夏。往信州鵝湖圓戒。鵝湖亦以元座屬焉。是冬隱靜於丰邑之博山。凡三閱寒暑。邑劉孝廉崇慶。鄭節推維城。楊別駕時芳。請師住博山能仁禪寺。𨿽艸昧乎禪律威儀。居然三代禮樂。戊申年。無明老人開法於閩中董巖。乃召師分座說法。師不得已。勉爲一眾舉似家珍。而博山宗風。遂震天下。故六和麇至。四事云臻。久之金碧熒煌。園林蔥菁。而據燈王師子。稱八百人善知識矣。閩中鼓山大仰諸剎。亦屢請結制。頻垂鞭影。時宇內名流。載自綸扉圭弁。洎乎墨綬銅符。西向而咨。北面而禮者多。至不可殫述。崇禎己巳。金陵余開府大成。仝文學陳丹衷。聞所聞而至。見所見而慕。乃謀諸縉紳。邀請豎法幢於天界。魏國徐公首先歸依。由是狂奔暱就。號爲四輩弟子者。指以萬億計。師圓音曲唱。無不人人各欣所得。及歸輙營窣堵。經始子來。忽命簡錄方丈。若遠行者之戒處守。未幾而大悲之疾示矣。延及經旬。師曰。會當行矣。遂有遺訓。漏當子夜。坐脫翛然。時崇禎庚午季秋十有八日也。卻顧來時。萬曆乙亥仲冬念有九日。僧臘四十有一。世壽五十有六。踰年辛未孟冬念有一日。奉全身。塔於寺西棲鳳嶺之陽。師所自筮也。師慈容滿淨。道骨堅凝。眉采燁然。春秋在顙。法筵淸眾。不肅而嚴。刈麥負薪。無不人人委蛇詳敍。若有深湛之思者。爲法求人。婆心徹困。而髙提祖印。把斷要津。相似悟頭推入活埋坑裏。痛與鉗錘。故三十年中。不少當機。罕聞付法。終不以如來慧命。博禪雛手中瓣香矣。有所請益。惟勉以眞參實究。深戒知解。如鴆毒焉。其說法之語。如雷震如電激。如雲蒸如瓶瀉。如海若彌漫。莫可涯涘。三百年來。實鮮匹其休者。當此魔羅競起之日。瓜印之徒。塵沙蔽日。使無有力抗之者。將大地僧伽。盡化爲波旬孽子。而師獨能唱道於晦冥否塞之秋。有若還魯陽之三舍焉。其衛道之功。豈在禹下哉。所手著。有禪警語。拈古。頌古。淨土詩。宗教答響。宗教通說。凡十餘卷。語錄則信地說。回源錄。錫類法檀。歸正錄。剩錄。凡二十餘卷。並行於世。乃爲之銘。銘曰。寶鏡三昧。霧隱塵蒙。壽昌崛起。如日湧東。吾師繼之。厥化彌隆。圓照無外。赫赫日中。雲包雨笠。萬派朝宗。公孤以降。靡不景從。揀魔辧異。祛惑破夢。惟師一人。壯哉釋雄。屴崱岧峣。勢壓羣峯。衣缽斯藏。髙入穹窿。說法音聲。海濤天風。千載之下。式此遺封。

博山古航舟禪師塔銘﹝有序﹞

佛祖之道。至今日而敝極矣。其敝也以多言。言多則道愈晦。道愈晦則行愈乖。至於行愈乖。而尙何言哉。今海內開堂說法者。至百有餘人。付拂傳衣者。至千有餘人。世謂。宗風之盛。莫過於今日。而予謂。宗風之衰。實莫過於今日。求其言行慥慥。事理函蓋。稱善知識者。指不能多屈。則吾不得不於古航禪師。一傾心焉。據狀。師諱道舟。字古航。晉江鄭氏子。父我翰。母蘇氏。周歲失怙。蘇氏和熊畫荻。俾就外傳。師天資頴異。嗜學能文。郡中諸大老。罔不以大器期之。少嘗娶婦。以弗順於蘇。蘇命去之。師不敢違。及蘇謝世。師乃棄家。寓於承天。日誦金剛經不輟。林季翀宗伯雅重之。一日因閱壽昌語錄。至問僧死了燒了。作麼生是你本性。心大疑之。時聞博山盛化。欲往參叩。林季翀宗伯遂成其志。送至博山落髮。時師年已三十有八也。落髮後。領行堂職。夜坐不語堂。目不交睫者三月。適金陵余集生中丞訪道博山。乃延師至金陵。閉關於烏龍潭山。以靑布直裰並偈貽之。偈曰。君不見。天目山頭石作船。髙峯大士居其巓。三十餘年纓絡粥。至今人把淸名傳。吾徒靜室亦何有。口不開兮足不走。赤身惟剩兩條眉。白手空拳誇抖擻。又不見朗公禪。鋤爲枕子艸爲氈。佛法世緣何所似。盤石多恣白晝眠。吾徒不聞鋤與艸。盤石藤蘿何處討。開窗只可見靑天。一道靈明光皓皓。莫將此際當尋常。光非照境境非光。倐然廓徹通無礙。便是心空及第郎。師領偈參究益力。凡兩載乃有省。謂劉心城居士曰。吾今於無可柰何處。得窺其巴鼻矣。會金陵諸縉紳。延博山於天界開堂。師出關司客。及山歸。師仍入關。明年博山訃音至。師乃返錫博山。及喪事畢。遂歸閩。時回龍眾僧。慕師之風。延主丈室。居三載乃歸泉。隱於徳化之戴云。戴云峭削萬仞。人迹罕至。師枯坐一室。苔錢滿砌。蓋四載如玆也。丙子會林宗伯致政家居。乃延師出山。掛錫於郡之承天。是冬餘集生中丞。以雪峯來迎。丁丑春。師乃蒞彼建天王殿。仍修諸屋。以僧眾樂於放逸。梗化者多。乃謝去之。王京臺太卿。延至西禪過冬。明年餘集生中丞。黃元公司理。乃請歸回龍。開放生池並子院。余黃爲記石。己卯冬。信州劉出子春元。以博山主席久虛。率眾請師繼之。辛巳秋。往建陽議卓庵於鳳凰山之下。壬午始。鳩工結屋。得張沈黃諸居士。共勷成之。先是師出家時。常帶二木主以行。迄今有是役。爲祀先計也。故名之曰報親庵。成復歸博山。甲申冬。惠藩駕臨信州。特來歸依。賜紫衣一襲。乙酉秋。辭博山入閩。會當鼎革之秋。戎馬紛馳。師乃避入深山。居無定止。至戊子。復居報親。凡閱八寒暑。道風愈著。若貴若賤。罔不景其芳躅。四方衲子來參者。師如鐵壁千尋。絕無肯諾。多望崖而退。乙未春三月始示疾。然尙視事如常。至八月望日疾革。乃召諸檀越。囑後事。文學張九生問。一口气不來時。向何處安身立命。師曰。政好安身立命。張曰。莫便是和尙得力處麼。師曰。何得認奴作郎。遂跏趺而逝。時八月念五日酉刻也。回視師降生於萬曆乙酉年三月十二日戌時。得世壽七十有一。僧臘三十有四。門人收其遺稿。凡若干捲。刻行於世。以丙申年十月初二日。塔全身於鳳凰山之陽。厥子濟益然。狀其行。請予爲塔上之銘。予以法門之眷。得納交於師。其實未能染指其法味。又安敢輕相塗污哉。然予觀師之鴻才碩學如斯。使其坐曲﹝盝﹣﹝彖﹣豕﹞﹢﹖﹞牀。說黃道白。簧鼓一方。實優爲之而甘。三緘其口。深藏若虛。是豈小丈夫之所能爲哉。且予聞。其天性狷介。素履端方。孤風峻節。表表於世路。人亦能言之。卽此知師之意。謂當玆末造。主法者多空騰口說。故師以不言而躬行挽之也。是師於法門。實欲回旣倒之狂瀾。其所慮爲甚深。其所操亦爲甚苦耳。故不辭譾劣。敬爲之銘。銘曰。明道以言。非行莫造。如歸本鄕。運步方到。痛玆頹風。孰爲明導。爰有報親。獨能允蹈。抗節雲霄。幽貞自好。雪嶺梅開。霜空月照。卓哉良模。前修是效。後學欽式。是以身教。爲破夢雷。爲援溺棹。哲人旣遐。髙風難紹。維玆窣堵。白雲長繞。貞瑉斯藏。如日永耀。

壽塔銘﹝有序﹞

甲申之春。烏程陳白庵太守。以予老且病。爲營壽藏於湧泉寺之西畬。繼以世難。阻弗克成。迨辛卯冬。功始竣。而予老病益甚。因思。壙中片石。後人必欲邀榮光於峻秩。假藻繪於鴻章。是重予之愆也。然考古諸師。有自狀其行者。有自銘其塔者。世所共傳。不以爲非。乃效顰而爲之。予名元賢。字永覺。建州建陽蔡氏子。稟性枯淡。不樂世氛。又才實遲鈍。不善趨時。故𨿽習儒業。爲邑諸生。而每懷出世之志。至年四十。始棄妻子。往建昌壽昌寺。禮無明和尙落髮。未幾。謬承心印。及和尙遷化。往依博山三載。又歸閩隱山。一十二載。灰頭土面。擬與艸木同朽。一日因謁聞谷大師。力勉出世。遂推主福之鼓山。因以大戒付之。時年已五十有七矣。繼而歷主泉之開元。杭之眞寂。劍之寶善。後復歸鼓山。乃重創梵宇。諸所撰述。並語錄凡二十種。計一百餘卷。並不藏丑拙。恣世指摘。嗚呼生平履歷。渾如昨夢。一場敗缺。難免髙鑑。其入道爲最鈍。其出世爲最遲。其應世爲最拙。又不能廣羅英衲。以張大其門庭。較之諸方。若跛鱉之望飛龍。何足道哉。今年已七十有五。不久將化爲異物。故預爲此壙以待。亦預爲之銘。銘曰。是誰髑髏。建玆窣堵。壽昌之兒。石鼓之主。不通世情。一味莽鹵。志大言大。眼空佛祖。據興聖座。呵今罵古。役鬼驅風。重建玆宇。撇下皮囊。掩藏荒塢。莫道無口。有聲如虎。生耶死耶。請繹斯語。廣告來者。誰繼吾武。

方鏡銘

厥體則方。厥照則圓。物至斯應。我自虛玄。切忌覓於影後。直須達於鑑前。

端硯銘

稟形端穴。效職祇園。色玄而紫。徳潤而堅。靜以制動。方以待圓。身含雨露。面帶雲煙。一點實心渾不攺。任渠眾手幾回旋。

鼓山鐘銘

維圓維密。爰寂爰虛。發必以時。應而不逾。吟風敲月。白雲之區。弗靳鯨音。用醒昏衢。今日之可依以爲範者。其惟斯乎。

開元寺鐘銘

閩中首剎。偉矣開元。惟玆重器。用贊乾坤。鳴風敲月。遠齊晨昏。虛而弗匱。靜而能喧。圓通並徳。幽明戴恩。萬姓共稟。千古永存。

瑞石銘﹝並序﹞

松崗翁家居葉溪之滸。得五丈夫子。皆英敏秀特。挾重貲遊齊魯燕趙間。家日益碩。而好義樂施。屢爲邑侯所旌。旣謀廣其所居。始工於萬曆癸卯。至天啟癸亥。而工告竣。落成之日。適於扁溪之旁。得一石焉。其髙及丈。奇峭如俠客。秀潤如文彥。挺直端嚴如正士立朝。蓋非常石也。夫以非常之石。居於尋常耳目之地。歷億萬斯年。無能得者。得之乃在廣廈落成之日。謂非應維新之會出以兆永昌之慶乎。於是移置於大門之內。別作亭以對之。名曰瑞石。乞予銘。銘曰。

韞玉之粹。凝川之精。朴而且文。秀而猶貞。抱質太古。作瑞來今。比徳比業。永以爲徵。

永覺和尙廣錄卷第十八

永覺和尙廣錄卷第十九

嗣法弟子道霈重編

論贊

建州弘釋錄論贊﹝十篇﹞

達本論

論曰。禪那一法。徧在諸乘。悉從修證。並落格量。惟達摩直指一心。彊號爲禪。無修證格量之可言。正如輪王鬢珠。尊貴無上。非他寶可並。亦如灌頂王子。𨿽在𦇤褓。非朝臣可擬。亦如金剛王劍。殺活縱橫。無不自在。非軌則可局。故爲僧者。必首重之。倘捨此而他務。𨿽苦行積劫。終墮半途。非善術也。我建。自唐馬祖首開甘露之門。嗣是分燈續焰。在處昭灼。入傳燈者。四十餘人。至於宰官居士田父村媼。亦得與沾法味。同入宗鏡。猗歟盛矣。勝國之季。禪學寢衰。然鐵關晚出。猶有古尊宿之風。至於國朝。則慧林久凋。正脈已失。學禪之士。指不多屈。卽有一二稱善知識者。要皆認奴作郎。守鼠爲璞。反不若專修白業者之爲得也。嗚呼碧水丹山。千載如昨。俯仰憑弔。豈勝寂寥。余於是有重慨焉。

顯化論

論曰。釋氏之學。道其本也。通其末也。法當務道。道成而通發矣。若意在求通。則必失道。道失而通得。是爲魔事。況通亦必失乎。故正見者。寧得道而無通。非厭通也。法不可務也。且通之法。大略有五。有修大乘而得者。有修小乘而得者。有修凡夫乘而得者。有修外道法而得者。有因宿習感報而得者。大小不同。邪正亦異。未可槪而齊之。是篇如瑞巖扣冰。則古聖垂迹。無可異者。其餘或偏獲小果。或尙滯凡夫。或落鬼倫。或出外種。或亦大權菩薩。方便攝化。旣有數種差別。不容槪抑。詎可俱揚。在俗之士。固莫能辧。出俗之英。應知所務。若徙見異迹而生欣。必將流邪轍而莫返。可不愼歟。

崇徳論

祖庭秋晚。狂慧競興。明道者多。行道者少。夫明之將以行之也。明之而弗行。與未明何異。且假此以鉤顯譽。營厚殖。則𨿽機辧自在。說法如雲。吾以爲直一裨販而已。玆篇所錄。並積粹純誠之士。𨿽契悟弗逮馬祖。神化難齊扣冰。而依教行持。動不踰矩。陶煉之極。終歸聖果。又安取狂慧之詡詡哉。若夫暗修之士。或道大而知希。或徳成而遇蹇。形晦聲泯。物色無從。則非玆錄所能盡矣。

輔教論

論曰。儒釋分教。門戶迥別。大儒融之以神理。則千差頓忘。小儒局之以格量。則一塵成礙。此大儒所以辧不禁而自泯。小儒所以謗欲息而不能也。昔自六朝以來。謗佛者不少。皆以私意揣摩。自成水火。其於我佛之藩。尙隔萬里。卽如昌黎一人。毅然以道統自任。而原道諸篇。特昏昏醉夢語耳。至於宋室諸儒。實非昌黎之比。第於梵經。皆粗浮一往。不能深窮其旨。故困於知解。而不信有絕解之境。束於人倫。而不知有超倫之事。所以有異說之紛紛也。玆錄諸儒。則不然。並皆徧參諸老。深耽禪悅。未嘗株守本局。夫諸公皆天挺人豪。地縱神智。而卒不能謗佛。則佛之決不可謗明矣。彼黃口淺學。毫無所窺。而藉口前賢。妄生橫議。抑何其不思之甚也。噫。

棲賢澄湜禪師傳贊

禪學晚進。妄意髙遠。輙謂戒律不足持。三藏不足閱。傲然自恣。以爲身在三界之外。而不知已落泥犁之中矣。今觀湜禪師。律身精嚴。動不踰矩。晚年三閱藏經。以坐閱爲未敬。乃立誦行披之。嗚呼眞萬世標表也。雪竇不合而去。自是雪竇不柰習气何。若黃龍南。依之最久。可謂。善依人者。

天寶逆川智順禪師傳贊

逆川初住天寶。未幾卽棄去。繼而住歸原。住東禪。住雪峯。皆如之散財退位於方盛之日。非大丈夫。能然乎。古有稱大知識者。一院之間。戀戀而不能割。以此觀之。逆川眞萬世之師也。獨其語錄。今不傳。惜哉。

金道人燒身傳贊

燒身之法。大乘所開。小乘所禁。意以大乘則悲願旣重。忍力已充。故可開。開之者。或爲供大法而燒。或爲護大法而燒。或爲說大法而燒。其爲益大矣。小乘則自利心重。厭苦情深。急欲燒之。爲益旣﹝耳﹡少﹞。況忍力未充。臨危而失其正念。則其害可勝道哉。世復有爲魔所著者。或有貪身後之名者。或有激而爲之者。旣非正念。必招惡果。可弗禁歟。是篇如哀公化後得舍利數合。金道人於空中擲下僧舄一隻。其爲可燒無疑矣。第恐。無知之徒。妄相仿效。則余未見其可也。

楊文公億傳贊

大年見地超曠。不亞慈明。且於告終之際。灑落自在。歸處分明。眞沒量大人也。史氏稱公性耿直尙節義。眞宗欲立徳妃爲後。命公艸詔。使丁謂諭旨。公弗從。丁謂曰。勉爲之。不憂不富貴。公曰。若此富貴。非所願也。公之所守如此。豈學禪而弗驗哉。說者乃謂。其聞命而惶懼失措。以此誚公之禪。亦弗之審矣。豈有於生死關頭。自在若此。乃於尋常利害之間。反爾動心耶。此必當日柔小之徒。巧生誣謗。而傳聞失實。遂有吠聲之譏也。

胡文定公安國傳贊

文定彊學力行。志在春秋。憂國愛君。遠而彌篤。其於禪學。深參獨到又如此。則禪何害於忠孝哉。世之不達者。輙謂。學禪有害於忠孝。夫亦未之考也。昔宋遊定夫先生。與呂本中書曰。佛書所說。世儒亦未深考。前輩往往。不曾看佛書。故詆之如此之甚。殊不知。其破佛者。皆佛自以爲不然者也。定夫。可謂知言哉。

朱文公熹傳贊

文公於釋氏之學。或贊或呵。抑揚並用。其揚之者。所以洗世俗之陋。抑其之者。所以植人倫之紀。蓋以身爲道學主盟。故其誨人之語。不得不如此耳。公晚年有齋居誦經詩云。端居獨無事。聊披釋氏書。暫息塵累牽。超然與道俱。門掩竹林密。禽鳴山雨餘。了此無爲法。身心同宴如。觀此。則其有得於經者不淺。非特私心向往之而已也。

鼓山寺志論﹝六篇﹞

勝迹志論

論曰。昔王敬美謂。玆山以峻名。以登眺勝。靈源之外。奇麗無聞。而議者猶惜其不到鳳池。而白雲洞尙未辟也。蓋山中諸勝。奇秀則稱靈源。超異則稱鳳池。怪險則稱白雲三天門。若夫登髙眺遠。兼收山海之奇。爲八閩之獨勝者。則屴崱無尙矣。故今古名賢。杖履而遊。嘆賞之不足。繼之以歌詠者。趾相錯也。然吾以爲善游者。蓋亦鮮矣。倐然而開豁。倐然而幽郁。倐然而身世可捐。倐然而塵埃難脫。豈遊之義乎。豈遊之義乎。孔子曰。登東山而小魯。登泰山而小天下。固當自有別論也。

建置志論

論曰。湧泉之興廢。路人能言之也。夫亦知易之道乎。易曰。上棟下宇。以待風雨。蓋取諸大壯。取其四陽之方盛也。亦取其盛而未極也。又曰。棟隆吉。以其剛而得中也。棟橈凶。以其剛而失中也。豈非以宮室不欲其過盛。且必有剛中之徳以待之。不則有棟橈之凶而已。昔湧泉之盛也。飛甍峻宇。已極人間之巨麗。猶賴有徳者居之。庶可持盈而不墜。厥後以涼徳。處盛極之勢。如之何。不至湮沒乎。故𨿽以列祖之徳。閩王之威。而曾不能與樵豎之火格數也。亦理也。今玆再造。二十餘秋。尙弗逮古人之半。而居者。多以缺陷爲恥。遊者。且以觀覽未壯爲嫌。獨不思古之學佛者。樹下可宿。冢間可居。今之湧泉。固非樹下冢間之比。況剛中之徳未聞。而妄希棟隆之吉。無論其求之弗得。營之弗就。卽能媲美前規。亦安能保其無棟橈之凶乎。是亦未講於易之道也。

僧寶志論

論曰。閩中諸剎。首必推雪峯。而鼓山實次之。豈以巖巒之秀麗。登眺之奇偉哉。良以列祖之主斯席者。率皆慧光渾圓。足以輝映人天。而光大我覺皇之教也。故古之名賢。如張徳遠李伯紀趙子直朱晦庵輩。皆能降心折節。相訪於深林僻谷之中。豈非以其人有足重者乎。勝國以來。風漸不競。至國朝。而斯道絕響矣。此其故何哉。蓋宋以前。稱住持者。上必奉詔旨降香。次必由監司舉請。故玆山皆極一時之選。勝國但由廣教考中宣政給札。此可以致抱道之士哉。洪武永樂間。則由僧綱舉報。僧錄給札。宣徳以後。竟置不問。由是裨販如來者。率以其力攘之。竊十方之公物。潤一家之私槖。子孫相繼。醉濃飽鮮。又安問佛法之何若哉。重興以來。稍提唱斯道。庶幾復見漢官威儀。然當此魔羅競起之日。危如一發引千鈞。而欲希蹤宋唐。不其難乎。不其難乎。

田賦志論

論曰。膳僧必以田。居田必以徳。徳之所在。田必隨之。田之所在。害必伏之。昔鼓山之盛也。僧眾萬指。施者惟恐其後。故𨿽於邪萬畝。無敢覬覦。及其衰也。誰忍其以檀信之膏腴。恣無賴之嗜欲乎。由是豪彊扼而奪之。海波蕩而吞之。官府且用其六。用其八。而莫之卹矣。余昔來鼓山。見廨院僧。盡其歲之所斂。尙不足以完官。鞭笞旣急。日夜惟豪家之鏹是求。其不至於產盡僧亡不止也。此其咎果安在哉。今俗僧率營厚殖。以遺子孫者。其請問之鼓山。

藝文志論

論曰。鼓山之名。唐以前未著。故詩文亦少見聞。朱梁時。有徐寅靈源洞記及十二詠。皆軼弗傳。自宋以後。始見篇什。而傳者蓋亦寡矣。至我明永樂間。僧善緣始輯之。爲靈源集。嗣有僧古鑑。再輯之。至萬曆間。謝武林徐興公始爲志。搜羅稱大備焉。迨今幾三十載。興公復收之爲續志。余乃得因二志。而更益之。蓋斯文未墜。人握隋珠。將來源源。未有艾也。予獨悲。夫江山如故。佛國長存。而搦管登壇者。卒如浮雲幻影倐忽有無。𨿽曰名存。實將安在。況久之名亦不存。則立言稱不朽者。不亦難乎。是必有貫今古。參天地。卓然而不可泯者。固不在區區名字之末也。或者猶思希蹤韓柳。比肩李杜。謂名決可不墜。愚以爲。韓柳李杜。特雕虫刻楮之雄而已。丈夫豎立。可不圖其大哉。

雜誌論

論曰。玆志所載。俱非大節所系。似亦可略。然嘗徧讀儒家諸經及歷朝正史。豈非傳世之大典哉。其中鳥獸艸木之繁。器用文物之富。非博及諸書者。鮮能盡通。故知大舜詢及芻蕘。誠爲至訓。禮失必求之野。決非謾談。昔閩人有吳海者。謂。諸子百家。六經之賊。外紀野錄。正史之賊。欲盡去之。不知楚之萍實。魯之爰居。漢之劫灰。又孰從而辧之哉。予謂。君子之學。當先其大。而後其小。務其本而遊其末。則片言隻字。異書曲典。皆藥籠中物也。然猶見世有負盛名。稱博雅者。日探討瑣僻以自張。至於身心性命之微。禮樂刑政之大。古今治亂之故。率皆鹵莽涉躐。間有陳論。如魘﹝穴／﹝爿﹡臬﹞中語。則何其隘而鄙也。譬之井中之鮒。樂升斗之水以自濡。而溟渤之滄茫浩渺。非所願矣。請擴而大之。不亦善乎。

溫陵開元寺志論﹝四篇﹞

建置志論

論曰。紫雲舊剎故域。甚廣居者。亦嘗萬指。自永樂之後。主席又虛。禪風漸泯。髙明之衲。雲散四方。而守雞肋者。視爲故物。徳旣下衰。外檀弗至。地廣人稀。睥睨斯起。由是寺之不能保故域者。十之七八矣。然猶賴爲綿蕞所設之場。故經聲佛火。不至全銷也。近年戒壇法堂已復。大殿亦幸鼎新。則似當七日來復之會。在人益善其事以應之。則爲臨爲泰。未可知也。若徒芥蒂於故物之未歸。而厥徳弗修。則𨿽疆宇盡復。又將何以居之乎。若能懋修厥徳。則𨿽敝寮老屋。盡可跏趺。固不止蝸廬艸舍僅容七尺而已也。況人心有佛。各能放光。安知黃長者。不再見於今日乎。是在諸君之自勗耳。

開士志論

論曰。余作開士志。而嘆紫雲之多賢也。非吉祥殊勝之地。能有是哉。然自桑蓮現瑞以來。幾及千載。古如斯。今亦如斯。何古則聖賢輩出。而今則寥寥絕響也。語云。嘉羽生應龍。應龍生鳳皇。鳳皇生百鳥。其勢必漸下耶。抑法運下衰。聖賢隱伏。今之不逮古。非獨一剎耶。嗚呼此豈可以局志道之士哉。凡有待於外者。時與勢得而局之。無待於外者。非時與勢可得而局也。故春秋𨿽厄。不能局仲尼。陋巷𨿽貧。不能局顏淵。首陽𨿽困。不能局伯夷叔齊。是在有志者之自立耳。若夫規厚殖。逐榮名。旦夕孳孳。不能以時勢自安。是惑之甚者也。悲夫。

藝文志論

論曰。嗚呼吾於志藝文。而嘆不朽之難也。世書稱不朽者三。立言居其一焉。夫言固可傳。言而不文則不傳。有言而文矣。而猶不傳何也。或曰。以其人不足傳也。夫夏殷之禮。且無徵矣。尼父六經。且失其二矣。豈人之果弗可傳哉。嗚呼幻化匪堅。𨿽遠必亡。天地且不能免。而況於人乎。況於文乎。吾釋自有不可滅者。在有志者。自勉之耳。

田賦志論

論曰。紫雲寺產。乃唐宋以來。眾檀所施。僧賴之以存活。而輸官稅。供裏役一如民間。非有耗於國也。至於近世。謂僧非民且耗國。忍爲變賣之議及請給之謀。非獨無以施之。且扼而奪之。產已失十之五矣。至嘉靖間。防倭事起。當道抽其六餉軍。巡撫金公。且徵其八。至於今日。軍已撒而餉不減。又有加焉。如之何僧不窮且竄也。昔紫雲髙僧。有弘則者。王公與之膏腴。謝不納。有棲霞者。州牧王繼勛。爲廣其居殖其糧。固辭曰。毋爲子孫累。有禹昌者。人施其膏腴。則曰。有是吾子孫其不免狼虎矣。今日觀之。三師眞偉人哉。

永覺和尙廣錄卷第十九

永覺和尙廣錄卷第二十

嗣法弟子道霈重編

諸祖道影贊﹝有序﹞

眞不可邈。邈者非眞。影不離形。形實非影。若從有影迹上揣摩。奚啻水中撈月。若從無影迹上揣摩。猶是空裏生花。有無旣去。畢竟作麼生。普化盡力翻个筋斗。志公出手剺破面門。將知費了多少鹽醬。𨿽然如是。事無一向。方有多門。今此描摹虛空之眉目。指點夢幻之行蹤。已朽葛藤。重爲扶起。積年贓物。盡底掀開。其於已往諸祖。果是一耶。是二耶。但是一等之機。法緣在玆。莫道全身未露。便已覿面相呈了也。呵呵。不因夜來雁。怎見海門秋。

僧寶之始

憍陳如尊者

歌利揮劍。早已說破。鹿苑初唱。惟師首和。一个耳聾。一个話墮。熱瞞大地。居僧上座。

禪宗諸祖

初祖迦葉尊者

一花才拈。千聖膽落。遇無知漢。微笑而作。死柴頭火。今古輝爍。還是禪宗初祖麼。錯。

二祖阿難尊者

百千佛法。舌根吞吐。多聞總持。何爲禪祖。倒卻剎竿。老婆心苦。𨿽然。莫道齊一變至於魯。

三祖商那和修尊者

靑林懸記。瑞艸知期。尊者崛生。乃應其時。以毒破毒。龍何能窺。施地建剎。返被渠印破面皮。

四祖優波鞠多尊者

是十七。非十七。話分兩橛。著甚麼急。震動魔宮成夢事。室籌充滿曾無一。畢竟有甚長處。眉橫鼻直。

五祖提多迦尊者

我師出纏智。猶彼出屋日。至今尙自仰餘輝。不是其人見如漆。呵呵。此蓋夢話。原非眞實。照燭有無俱莫識。

六祖彌遮迦尊者

昔生梵天。旣逢親友。支離累劫。是誰之咎。冤債相逢。落這窠臼。原來一步不曾移。始識三三原是九。

七祖婆須密尊者

金雲浮蓋。毓聖之土。手中執器。還家之路。說法等虛空。分明落分疏。豈容梵王帝釋卻來當面塗污。正好劈脊便打。庶幾於佛懸記不相孤負。

八祖佛陀難提尊者

義卽不論。虛空難釘。論卽不義。缽盂安柄。狹路相逢。沾甘露味。𨿽是一語知歸。也孤負渠生來肉鬢。

九祖伏馱密多尊者

𨿽曰未言。已示其意。𨿽曰未行。已詣其至。鍼芥相投。眞沒巴鼻。便行七步。卻落第二。

十祖脇尊者

祥光燭座。鮏臭早露。脇不至席。脊梁鐵鑄。坐金色地。敷破坐具。還有眞實義麼。七錯八悞。

十一祖富那夜多尊者

汝非諸佛。諸佛亦非。只此一語。便堪授衣。踏翻金色地。覷破佛祖機。說甚麼覺花成。大似枝上生枝。

十二祖馬鳴尊者

不識是佛。佛不可識。這里撞著。銀山鐵壁。一朝鋸解木斷。始識秤錘有汁。露出空中爪牙。摧伏大幻冤敵。噫。空起一場是非。到底魔佛難析。

十三祖迦毗摩羅尊者

神力能化巨海。果是何等妖異。忽然識得性海。看來只同兒戲。是魔是佛總虛閒。百千神力俱拋棄。擒得毒龍來作子。果然不枉作馬鳴之嗣。

十四祖龍樹尊者

當場現月輪。此實不容已。祇這畫餅子。覷著千萬里。非色亦非聲。誰人敢輕擬。惟是嫡骨兒。方不負斯旨。

十五祖迦那提婆尊者

以鍼投缽。是作賊漢。睹滿月輪。止得其半。指木菌之前因。示比丘之後患。打艸祇要蛇驚。了我家之陳案。

十六祖羅睺羅多尊者

藉樹頭耳。聞世外調。佛志不虛。祖燈斯紹。窮金河源。垂千仞釣。擎來一缽梵天飯。難免作家傍笑。

十七祖僧伽難提尊者

敝屣世榮。宴坐石窟。冤債相尋。磁石引鐵。取甘露普飲大眾。聊應時節。若問是何滋味。盡教大地結舌。

十八祖伽耶捨多尊者

持鑑而來。好與打破。諸佛之機。是甚殘唾。非風非鈴。指歸這个。也似猢孫上樹。不免一狀領過。

十九祖鳩摩羅多尊者

夙善說法。般若之力。遇毒惡手。當場指出。忽然摸著鼻孔。莫道無人。虛空逼塞。𨿽然一槌便就。卻也遲了八刻。

二十祖奢夜多尊者

因形現影。遡流尋源。宿慧頓發。默契厥元。體本無生。法有何言。有爲無爲。夢裏徒喧。

二十一祖婆修盤頭尊者

秋水明月。斷崖寒雪。漁翁睡醒向前汀。始識夜來舟暫歇。黑如玉白如鐵。誰人敢向當頭說。我師逗著便知歸。果然賢眾非饒舌。

二十二祖摩拏羅尊者

誕質王宮。達玆玄奧。法本無礙。宛同幻泡。應佛懸記。分燈化導。降香鶴林。火必就燥。

二十三祖鶴勒那尊者

持環而來。不爲別事。久爲鶴師。豈行異類。冤債相逢。香結成穗。一日聞偈知歸。鶴眾釋然遠離。

二十四祖師子尊者

道不可求。用卽非功。達本無作。祖脈潛通。昔有異气。應在汝躬。頭落臂斷。彼此蘊空。切莫道是冤債相逢。

二十五祖婆捨斯多尊者

神劍本銛。拳珠自瑩。其來有因。肘後懸印。時當難起。傳衣表信。久煉愈明。眞嗣始定。

二十六祖不如密多尊者

外道爲山。癡禪之力。觸著無心。自貽伊戚。俾歸眞乘。反曲作直。故人忽逢。二五一十。

二十七祖般若多羅尊者

不是勢至。喚作勢至。從因緣來。爲法之寄。常轉妙經。豈落文字。兩手放光。更沒巴鼻。

二十八祖菩提達摩尊者

航海而來。不爲別故。踢翻窠臼。英雄失據。面壁九年。是何門戶。也可笑也可惡。賴有作家下毒手。只得隻履西歸去。至今流禍未曾消。盡墮一千七百之數。

二十九祖慧可大師

斷臂安心。三拜得髓。如空合空。是何道理。教渠覓罪不可得。畢竟更無別旨。𨿽說轉轉相傳。卻似無風浪起。

三十祖僧璨大師

覓罪不得。家破路絕。寄迹空山。形單影孑。不是其人。何敢饒舌。晚得童子。皮下有血。

三十一祖道信大師

宿習解脫門。早佩祖師印。吉水城邊賊膽驚。破頭山上法雷震。皇詔四徵不出山。始知道人不用命。

三十二祖弘忍大師

來時有約。生處難稽。莫道無姓。還渠自知。黃梅果熟任風吹。一卷金剛成露布。惹得獦獠便授衣。

三十三祖慧能大師

這賣柴漢。一字不識。撞著金剛成粉末。三更直入黃梅室。眞是舉网張風。更論甚麼軌則。從玆甘露徧寰中。鳥近金山無異色。

牛頭山融禪師

寂寞空山。禽獸作侶。賴遇作家。坐斷佛祖。狼蹤虎迹無尋處。迸出日輪正當午。前日後日爭幾許。問取庵中主。

嵩嶽慧安國師

據少室座。秉黃梅印。鈍置南嶽。提挈萬乘。入水始見長人。末後猶提正令。猖狂晤語無人會。野火卻能聽遺命。

南嶽讓禪師

一毒礙胸。八載柰何。忽然撲落。是个甚麼。庵前片磚。乃禍之囮。引出馬駒。陸地生波。

靑原思禪師

當何所務。膠舟請渡。賴遇作家。賊心畢露。本無階級。何須動步。他年提出石頭。果然翻盡露布。

永嘉眞覺禪師

鑑在機先。气吞佛祖。振錫而來。適逢其主。機用超越。如縛猛虎。一宿便歸。別開門戶。

龔公山馬祖禪師

應讖而出。一磚打醒。縱橫蹴踏。機用最神。遭其毒者。百三十人。至今腳下。如雷如霆。

石頭遷禪師

稟曹溪命。入靑原室。大膽如天祇自驕。不道嶺南有消息。性海直共祖師遊。一卷參同遺後式。覆地翻天智用殊。石頭路滑誰能及。

百丈海禪師

魏魏大雄峯。全是黃金鑄。一喝三日聾。牙爪從玆露。撥轉野狐禪。分付下堂句。引出赤須胡。聖賢俱罔措。

南泉願禪師

超然物外人。遊戲皆芳躅。南泉三十載。牧牛水艸足。一日出山去。大地遭橫觸。指花能破夢。斬貓誰解贖。

大珠海禪師

寶藏久埋。拋家外走。逢人指出。始知本有。照用無方。龍吟獅吼。入道無門。師辟其牖。

天皇悟禪師

那邊旣是不住。這邊何須更論。一到石頭撞破。自然兩下不存。萬仞峯頭獨足立。宇宙都教一口吞。

黃檗運禪師

祇爲父大慈。致得子大驕。聞著一喝驚吐舌。便解如虎之虓。狹路親遭一口。幾乎師命難逃。從此門風大險。鈍置四海英豪。

潙山佑禪師

撥著一星。方始知有。踢倒淨瓶。不落窠臼。卻作一頭水牯牛。無端落在仰山手。從玆父子立家風。暗機圓合相鼓誘。

趙州諗禪師

拾來鎭州蘿卜。掛作東壁葫蘆。拈出庭前栢樹。直教大地糊塗。趙州關過也無。指東話西無道理。遇者須教骨髓枯。

睦州陳尊宿

機似閃電。用若神龍。七古八怪。覓之卽空。等閒垂手。肇建兩宗。懸一艸履而黃巢膽喪。睦州人至今頌退賊之功。嗚呼予何能知此翁。

臨濟玄禪師

三十痛棒。直要見血。這里猛省。豈容枝節。三拳一掌。霜上加雪。爪牙頓露。門風險絕。

洞山價禪師

無情卻會說法。祇此便是師眞。及至當場托出。如何依舊沈吟。過水照見面孔。方知昔日婆心。從此橫開五位。剪斷諸見稠林。

徑山國一禪師

爲眞法寶。作丈夫事。鼻祖雙徑。龍王獻地。馬師不能惑亂。天王亦遭鈍置。豈獨爲唐國一人。實乃百世之瑞。

圭峯密禪師

禪教分馳。一之者少。惟師一觸。二途俱了。爲教之祖。爲禪之表。滅諍啟迷。如日初曉。

雪峯存禪師

夙領師棒。晚藉友箴。蓋天蓋地。大用繁興。木球﹝車﹡衮﹞出智不及。鱉鼻當路毒難親。巖頭張网如天闊。滿地兒孫皆鳳麟。

曹山寂禪師

洞水逆流。師嗣其慧。從那邊來。開此五位。寶鏡當臺。照彼萬類。虛玄無著。豈容意會。

巖頭奯禪師

石裂崖崩。徳嶠之令。師乃嗣之。如雷益迅。湖邊棹如龍活。巖頭路似天峻。遇著祇噓一聲。無限平人喪命。

龍湖聞禪師

以帝室冑。作法王臣。得石霜不說之印。會案山點額之心。龍避罰而匿袖。水報徳而澄渟。臨終大家聽取。三十年祕密盡傾。

鳥窠道林禪師

秦望山頭。是何模樣。明月掛松枝。紅塵飛不上。至險實至平。太守豈能諒。位鎭江山卻太危。立著下風徒悵望。

雲門偃禪師

秦時﹝車﹡度﹞轢鉆。卻入睦州門。豈特損渠一足。直令命根不存。才寄雪峯一語。致得大地名喧。門庭壁立懸千仞。拈出糊餅幾能吞。

風穴沼禪師

不遭南院惑亂。棒下徹透根源。露出鐵牛之機。盧陂失後忘前。濟下慧命一綫。獨賴吾師僅延。垂涕拈出家藏。法浪從此滔天。

首山念禪師

臨濟之道。遇風欲止。賴師續之。浡然復起。不說之說。聽者非耳。拂袖便行。有何道理。胸中更無元字腳。七軸蓮經成故紙。

法眼益禪師

片石礙胸。途窮路絕。逢人撲落。三界影滅。一切現成。何須扭捏。是大法眼。照用無缺。

汾陽昭禪師

穿過百丈席。撈得空潭月。獅子踞地坐。來者膽皆裂。三訣起干戈。十智生枝節。異僧爲法來。特請勤宣說。

雪竇顯禪師

橫經窮叢。機辧風馳。一入智門。喪盡所賫。拂子之下。如臨朝曦。奔流度刃。難諭其機。

慈明圓禪師

詬罵法施。其用果別。惟師當之。狂心頓歇。便解當陽哮吼。直是天驚地裂。一言推倒神鼎屋。今古何曾有豪傑。

佛印元禪師

早中楞嚴猛毒。死在開先齏甕。一具利齒獰牙。諸方聞著頭痛。祇管侮聖欺賢。直要撈龍打鳳。描得師眞喜大笑。誰知笑破閻浮夢。

天衣懷禪師

夢從星降。悲乃宿習。徧遊叢社。早便超逸。遇惡辣手。面對鐵壁。爆地擔折。鼻孔打失。萬仞銀山當下崩。虛空突出一輪日。

永明壽禪師

懸一心鏡。圓萬行影。幽義徧窮。千光並炳。開念佛門。示惟心境。廣攝三根。普垂接引。

黃龍南禪師

慈明脊梁。硬錚似鐵。師一見之。心膽頓裂。趙州勘破沒來繇。說甚紅鑪一片雪。險絕如天不可攀。三關截斷英雄舌。

楊岐會禪師

輔弼慈明。綱維叢席。一語知休。渙若冰釋。三腳驢兒踏殺人。何問南山有白額。他日兒孫果滿地。臨風各有衝霄翼。

白雲端禪師

抱珠而來。一笑被奪。誰知此笑。能殺能活。及至識破。如桶底脫。始知此珠本自開豁。

長蘆﹝〡﹡臣﹡責﹞禪師

禪淨兩關。誰權誰實。設化任機。千聖道一。大士幽贊。首玆勝集。莫道達摩直指。不是遠公遺式。

五祖演禪師

一出門來。擔一片板。逢人亂撞。幾遭換眼。卻因白雲爲牙。買得祖父田產。𨿽是自家舊業。也費幾多重趼。

天童宏智禪師

丹霞遭一拂。坭丸頭拋棄。超出空劫外。摸著自家鼻。三更不借明。本光難思議。坐斷太白峯。法乳流大地。

徑山大慧禪師

從寶峯安个鼻孔。從天寧打出殼封。佛日輝天鑑地。竹篦趂象鞭龍。腥臊徧聞震旦國。不孤渠付臨濟正宗。

虎丘隆禪師

入長蘆門。識圓悟語。想酢生液。竟入其旅。莫道柔易。瞌睡之虎。踞坐虎丘。不容佛祖。

天童應庵禪師

探虎丘穴。似湊泊不得。坐金輪頂。似埋沒不得。放出楊岐驢。野幹俱屏息。甘露門開深似海。山髙路險云昏黑。

普庵肅禪師

大潙門頭覓影。華嚴海裏翻身。本莫測迹難尋。別顯權機祖意深。可憐白日人遭劫。無限魔云賴汝淸。

無準範禪師

悞入破庵。罄無所得。有眾如海。化行莫測。文煆武煉。陶鑄綿密。兩入內庭。挈開天日。

雪巖欽禪師

知見若存。關棙猶隔。觸破琉璃。殿前古栢。借仰山座。通楊岐脈。全提正令。千妖喪魄。

髙峯妙禪師

打落拖屍句。擒得睡中主。死關天似險。負之以猛虎。三喚不回頭。爪牙不輕吐。一條黑竹篦。鞭撻諸佛祖。

鐵山瓊禪師

髑髏觸破。再下一槌。本無欠少。須經這回。龍睛鬼眼尙難識。萬里無端逐臭來。燻天炙地無藏處。法网彌天海外開。

中峯本禪師

一遇流泉。見神見鬼。度得竹篦。毀巢破壘。超然幻住。隨在云委。說法無礙。海漩之水。

斷崖義禪師

踏斷千丈巖。照破一片雪。機辧若奔雷。孤峭如硬鐵。甘隱五十秋。火燒不能熱。末後更顚狂。滅盡千聖轍。

松隱茂禪師

無量劫來。抱此革囊。一擊之下。如雪沃湯。通身是口。毛孔放光。光前絕後。天花飛揚。

千巖長禪師

窮佛歸處。枯木遇雪。惡狗當門。截斷途轍。老鼠翻盆。漆桶墮裂。伏龍山上。證龜作鱉。

天如惟則禪師

無出豁漢。萎萎隨隨。水邊林下。如藏六龜。有時在師子林中一嘯。也不忝幻住之師。

泐季潭禪師

龍飛五位。法運更新。如雲之從。作國上珍。終不受官。天語益親。末後傾出。誰賡其音。

金壁峯禪師

白光燁燁。法中之瑞。伐木聞聲。更有何事。兩入帝庭提祖印。開天首慶風雲會。皇恩正渥歌歸去。舍利燦燦如珠綴。

啟教諸祖

天親菩薩

二難並興。發慈尊祕。偉論云蒸。釋無遺義。惟識旣明。性相始備。永爲法燈。照千萬世。

攝摩騰尊者

金人入夢。荷法而東。開天挈日。力在厥躬。如盲始見。如聾忽聰。攝伏外眾。永播吾宗。

竺法蘭尊者

聖不獨化。必有其輔。摩騰旣東。師亦步武。肇譯諸經。始澍法雨。如來之使。震旦之祖。

康居會尊者

江南緣熟。有光燭天。尋光而至。師善其權。首請舍利。爲大法先。塔寺肇建。慧炬始然。

鳩摩羅什法師

靈發母胎。妙慧若神。持缽悟旨。幼齡說經。佛法東傳。訛謬相承。實藉師至。放大光明。

臺宗諸祖

北齊慧文尊者

禪法西來。多局漸因。惟師崛起。悟乃天眞。法稟龍樹。觀宗一心。圓頓妙門。如日初升。

南嶽慧思尊者

抱經空冢。悲淚何切。普賢摩頂。默然爲說。稟觀北齊。法華頓徹。展拓義門。永迪來哲。故知宿誓弘持。當是地湧之列。

天臺智者大師

受囑而來。玆乃復遇。南嶽親承。遽爾長悟。獨宗經王。法雨滂澍。圓頓妙音。千聖一路。噫弘持若師者。庶幾不孤靈山所付。

章安灌頂法師

龍樹教觀。天臺始昌。有師結集。法波愈揚。歷難注經。雪被冰牀。烈火弗熱。其綱永張。

法華智威尊者

出宰官宅。入法王家。定慧交發。圓證法華。飛錫定止。法鼓長撾。胡爲所願者小而所獲者奢。其毋乃地湧之一。特現權而來耶。

天宮慧威尊者

大威之室。廣而且幽。惟師入之。作大法舟。勇退深山。鹿豕同遊。捲舒以時。厥化自周。

左溪朗尊者

晚入天臺。一吸無遺。頭陀自律。澗飲巖棲。異類感化。舍利空垂。行粹道圓。表表羽儀。

荊溪湛然尊者

家學緘授。其道未揚。我師嗣之。於前有光。獨挾兩輪。廣運無方。窮玄劇辯。豎最勝幢。

國淸邃尊者

偉哉荊溪。難乎其繼。我師靈慧。獨與之契。法流海外。光煥天際。如日東升照破幽蔽。

國淸修尊者

善入教觀。妙旨如躍。篤於事行。行本無作。麈尾之下。神智自廓。金地之藏。寶光映爍。

國淸物外尊者

會當其厄。教法晦沈。雲散鳥飛。孑影深林。妙入正定。影滅塵凝。一絲之脈。以待曙明。

國淸琇尊者

善說法者。必如法說。眾寡無形。虛空有舌。異僧來聽。稽首而別。淩空笑謝。始知是賊。

國淸竦尊者

唐運旣傾。羣雄競霸。安知內地。惟王實藉。勤修益勵用答國化。髙論云興。秉炬深夜。

螺溪淨光尊者

體合觀音。照用不窮。欲絕之緒。賴師再隆。搜古藏於灰燼之餘。取逸簡於大海之東。赫赫吾師。是謂能亢其宗。

寶云義通尊者

魏魏梵表。東海之傑。來學中華。圓頓畢轍。寶云彌布。法運超越。舍利鱗砌。證甘露滅。

四明法智尊者

臺教雕殘。其復未久。賴佛眞子。操智種首。掃除異計。作獅子吼。惟一具字。折服眾口。

華嚴諸祖

杜順和尙

華嚴大海。汪洋莫擬。若非大智。孰窮其底。開法界門。示還源軌。是知我師。必曼殊氏。

賢首法藏法師

來必有因。燃指立誓。遊毗盧海。窮法界致。口門放光。神京震地。偉哉我師。垂範萬世。

淸涼澄觀法師

報緣之勝。吾不暇致其稱。毓徳之粹。吾無能指而名。以法界海慧。窮法界海經。吾又何得而探其深。若我師者。豈獨七帝之師。實萬世之儀刑。

慈恩諸祖

玄奘法師

少歷講席。神悟擅聲。間關求法。委命秉誠。五百餘部。窮髙極深。大教斯備。相宗始弘。

窺基法師

惟識一家。其義最微。奘得其訣。非師孰窺。撰疏述鈔。直揚其徽。如暗得炬。百世所師。

淨土諸祖

東林慧遠禪師

深入般若門。別開骨董鋪。濁浪盡滔天。一舟橫古渡。莫道將錯就錯。何曾不是長安路。

法照禪師

宿必有因。境乃先現。及到其處。文殊覿面。指歸淨土。末季方便。捨玆一途。轉見瞑眩。

律宗諸祖

南山宣律師

佛制弟子。依戒而住。狂慧旣興。越畔而去。師弘四分。戒光遠著。百世所依。法門一柱。

靈芝照律師

該練三學。以戒爲本。如冰如霜。秉誠力踐。節彼南山。賴師繼顯。蓮邦緣熟。天樂聞遠。

瑜伽諸祖

不空上師

據灌頂位。佩毗盧印。心精冥感。如響斯應。文殊特爲現身。天王亦來聽令。豈徒祕密之功。實乃不思議之聖。

一行禪師

五部教法。師獲其印。陰陽讖緯。俗稱其聖。旣契心於嵩山之門。胡爲盤桓乎他學之徑。是知大人智用。若摩尼珠。何殊方而不圓映。

應化聖賢

佛圖澄國師

石氏之暴。如猛虎嗔。師胡爲來。乃作厥賓。百千光怪。用何其神。實以行師之仁。所謂如狎鷗鳥者。其未得師之心。

慧約國師

此大菩薩。現比丘身。戒從性發。通豈修成。作帝王師。主大法盟。志公之匹。千載遺馨。

寶志大士

從鷹巢來。異迹莫測。梁武頗解相親。怎柰認著形色。不免剺破面門。何妨通身漏泄。祇爲僧繇不作家。致令千里云昏黑。

寒山大士

世人見汝。如風如狂。汝見世人。可笑可傷。髙歌松下。抵掌路傍。寒巖孑影。艸長煙涼。賴有丰幹拾得。大家同上戲場。

拾得大士

無姓無住。卻是恰好。逢人拶著。敗露不少。寒山接拍。哭笑不了。一自寒巖歸去後。至今涼月照秋艸。

布袋和尙

祇這布袋。惑亂人多。逢著便乞。爲个甚麼。縱遇作家挨拶。卻也不柰渠何。噫。古怪一任古怪。切莫認渠作未來佛陀。

長耳和尙

石龕松戶。心甘行苦。百鳥是歸。天花可雨。爲是不傳之妙。爲是神通之普。具眼衲僧齊看取。

濟顚禪師

不依本分。七倒八顚。攪渾世界。欺地瞞天。任渠翻盡窠臼。何曾出這絆纏。逃返天臺難隱拙。虛名猶自至今傳。

永覺和尙廣錄卷第二十

永覺和尙廣錄卷第二十一

嗣法弟子道霈重編

諸贊

彌陀佛贊

祇是這个。喚作彌陀。若是那个。喚作甚麼。駕空華之寶筏。接幻住之娑婆。示淨示穢。一場懡﹝怡﹣臺﹢羅﹞。捨穢趨淨。夢踰大河。若遇鐵額銅睛漢。一定從他不順他。且道。是往生不是往生。噫。東村王大無思算。倒騎石馬過新羅。

釋迦佛贊

三世一切薄伽梵。惟我釋尊最希有。降生偏向難忍邦。五濁借作歸元路。降生皇宮處極尊。飄然棄去如敝屣。示知本有天然貴。區區凡榮豈能等。納妻誕子同人法。一旦割去如斬絲。示知情愛爲大患。復性初關首斷之。徧遊外道親穿過。知非便捨明且決。示知彼法非究竟。歷劫煉行盡唐捐。雪山六載嘴盧都。雪覆千峯不暇看。示知研道貴精勤。情根見刺俱斷絕。一睹明星雲大悟。大驚小怪稱成佛。示知成佛有正因。不從心外彊修證。菩提場中暢本懷。卻如旭日照髙山。俯就羣機啟方便。權隱珍袍著敝衣。鹿野初轉四諦輪。陳如接拍便成令。從玆三寶住世間。光明熾盛照一切。說漸說頓仍說圓。應機雨化度無極。不論三艸及二木。觸著一一皆暢茂。金河法浪流不窮。至今餘潤猶瀝瀝。才沾一滴徹根源。光吞十虛誰敢匹。佛功徳海如沙界。我贊一塵尙如是。塵塵功徳廣難量。我有舌根不能及。卽使法界諸大覺。殷懃各出廣長舌。說偈直滿百千歲。贊我釋尊亦難罄。痛思我與釋迦等。無量劫來無有二。渠遊濁土若蓮華。我陷泥塗不能出。纖毫未曾有減增。祇從迷悟分凡聖。迷則心反成外物。濁浪拍天不可渡。悟則外物盡惟心。渾圓照耀光明聚。到底迷悟不相干。淨穢兩途俱坐斷。法身笑破等枯樁。向上有句如何說。我今稽首問釋尊。釋尊垂眸復閉舌。但願身心奉塵剎。普使眾生悉成佛。

出山像贊

空山峭絕。凍雲未開。形類枯木。舌長深苔。堆堆兀坐。任世疑猜。明星夜睹。不勝自咍。忍俊不禁。再嘆奇哉。三思大事。卻出山來。咄。四十九年阿漉漉。至今滿面是塵埃。

觀音大士贊﹝二首﹞

以眼觀音。聞性自空。以音遇眼。音性自泯。音聞兩寂。惟是一心。孤光迥脫。不廢音聞。二俱徧滿。罔不圓通。一根如是。諸根亦然。交照互用。靈妙難思。八萬四千。手眼並彰。故稱大悲。其徳無量。應此方機。斯爲第一。妙觀之力。是菩薩師。供養弟子。盍省其師。若得其師。是眞供養。

不是金沙灘頭婦。亦非普陀巖畔客。老僧見他鼻半邊。祇是个十界無家底老賊。

三大士贊

三老相逢說甚麼。證南作北柰渠何。扶同附會任唇舌。總是一場嗹哩囉。直至於今毒未息。看來一字也成多。請君體取未生句。莫管無風水上波。

文殊大士贊

稽首大士。爲佛長子。智光普照。實諸佛母。影現娑婆。釋尊良輔。坐師子座。震塗毒鼓。

布袋和尙贊﹝二首﹞

我不重你。臉笑嘻嘻。我不重你腹大便便。我不重你身量腇腲。我不重你胸次廓然。我祇重你負著布袋不知年。到處逢人乞一錢。癡癡不捨無時了。淫坊酒肆亦畱連。婆心果是如天闊。收歸布袋沒中邊。𨿽然如是。若渠放下布袋。又作麼生贊嘆。也祇得稽首南無慈氏尊前。

大了肚寬了腸。看來無界不收藏。未知此願何時滿。祇好呵呵笑一場。

寒山拾得贊

敝衣垢面。蓬發婆娑。持帚回顧。爲个甚麼。爲彼世人。癡蠢者多。彊執空影。爲禍之囮。直須掃破。免彼蹉跎。長言不足。繼以悲歌。悲歌不薦。無可柰何。悲轉爲笑。拍手呵呵。笑彼逐逐。如自燒蛾。噫。國淸門外溪山古。至今明月掛松蘿。

空生尊者贊

旣名空生。云何有相。相耶空耶。爲一爲兩。碎諸有關。破如來藏。不管巖前雨華。且把手中拄杖。𨿽云是東方靑龍陀。也祇是這般模樣。

十八羅漢贊。爲金仙庵題

豎指

若爲指佛。何者是佛。若爲指心。何者非心。一指分明太漏逗。千年祇作野狐精。還有爲尊者出气的麼。唐時卻有老俱胝。

執捲

祇這手卷。親從佛得。文彩已彰。炭中露墨。咄。好向堂前把火焚。免使人見贓捉賊。

扶杖

一條拄杖子。照用不容分。扶過斷橋水。伴歸無月村。到不如放下著。何以故。正眼看來。不值半分文。

撥眉

撥開長眉。分明覿面。怎柰迷何。依然不見。見不見。休向空中尋閃電。

入定

寂不聞聲。天華亂墜。最先見佛。熱瞞一會。似此等惡模惡樣。祇好貶向人天。永作福田之類。

合掌

合掌當胸。歸依那个。若言見佛。分明話墮。縱言不見。未免有過。噫。看來合掌當胸。眞不如撒手長臥。

擊磬

擊磬一聲。大地平沈。虛空髓露。枯木龍吟。若到山僧門下。大有事在。爲渠祇見其影。不見其形。

洗耳

洗耳去塵。還成自污。𨿽是圓通。七錯八悞。正好當胸打一拳。那管你靈山親囑付。

降龍

娑竭出海。神變叵測。似鶻提鳩。未爲奇特。旣是似鶻提鳩。何以未爲奇特。請問唐時白拈賊。

伏虎

獰虎失威。怗然馴伏。要騎便騎。卻如跨犢。若是本分衲僧。安用這个業畜。豈不見道。巴歌不是陽春曲。

憑幾

試問尊者。還有憑依也無。若有憑依。何須這个。若無憑依。安用這个。所以衲僧據令。不免一拳打破。𨿽然。佛事門中聻。

抱膝

昔也曲膝而請。今也抱膝而坐。長年無事商量。卻似習成怠隋。休怠隋。一自靈山分付後。不會打發得這些滯貨。

補衲

瞿曇舊衲衣。片片裁云補。持來重七斤。包著細腰鼓。還有要識老瞿曇者麼。祗這是。

看經

祇這一卷經。從來不許轉。晝夜鉆紙窗。太近翻成遠。畢竟要轉這一卷麼。腦後一眼開。大地秋云捲。

弄獅

汝弄獅子。弄得幾出。六卽是一。一卽是六。好手還渠老作家。白雲深隱禪那窟。

寫經

須彌爲筆。大海爲墨。寫這一卷經。虛空都逼塞。還寫得出麼。𨿽然。今日筆尖上。放光動地。見者乃仙陀之客。

負袋

寬了肚皮。打開布袋。逢人乞一文。償卻前生債。酒肆與淫坊。到處俱無礙。呵呵。十字街頭。一場破敗。

托塔

寶塔從西來。驚天復動地。光怪百千秋。見者難擬議。休擬議。恐不是阿育王的舍利。

達摩贊﹝三首﹞

西來老胡。甚是糊塗。梁武問著第一義。大膽說出廓然無。再云不識似銀山。闔國蹉過空躇躕。祇得暗向長江渡。九年面壁嘴盧都。一堆滯貨誰承買。雪夜安心髓亦枯。看來西天未發足時。也好與三十棒。何以故。爲渠起樣作模。

一蘆渡江。九年面壁。擬議不來。千聖莫識。流毒震旦。至今未息。有甚好處。破鞋一隻。

堆堆面壁。說个甚麼。三拜得髓。一場懡﹝怡﹣臺﹢羅﹞。傳虛接響至今日。卻似重添水上波。

三教圖贊

三老出來。冰片霰雪。割裂虛空。掉三寸舌。成得何事。證龜作鱉。一朝聚首。更有何說。

達觀大師贊

其骨若鋼。其气如虹。肩荷大法。力振頺風。如護君父。豈顧厥躬。𨿽罹其難。法門之忠。

雲棲大師贊

末風浮薄。法綱久頹。賴師振之。狂瀾頓回。專一心而歸淨國。弘萬行以布深慈。是知。師固當世之柱石。亦萬世之繩規。

雲棲壽昌眞寂三大師贊

三師並出。日照昏衢。或禪或教。異路同趨。承前啟後。作眾良模。吾𨿽不敏。願學之而未能者乎。

壽昌和尙贊﹝二首﹞

一旦推翻大好山。等閒跳出祖師關。耕雨鋤雲五十載。何曾有意入塵寰。鐵骨淩空難比擬。鳥道無人獨往還。一條拄杖如龍活。至今洞口自潺湲。

這老和尙。全沒巴鼻。指東話西。實無道理。惱亂眾生。無風浪起。建二十餘剎。使鬼驅風。歷五十餘年。塡坑挖地。臨了一場逗漏。卻云今日分明指示。莫是從大好山過麼。咄。切莫向此中擬議。

博山和尙贊

從玉山絕卻路頭。向峨峯安下鼻孔。錦繡囊中飄異香。虛空面上鉆窟竉。牢把鐵關不暫開。末後誰能繼其踵。

滕秀實居士贊﹝二首﹞

秀而華。秀而實。𨿽是一場好夢。醒後何須更覓。學道八載。遽爾趨寂。可喜者問道之念方勤。可惜者履道之功未畢。𨿽然。末後一曲讓君長。趺坐西逝明歷歷。老鶴踏翻松頂巢。帶月飛歸人未識。

閻浮一夢誰先覺。五欲重重自成縛。先生腰纏十萬貫。更曾跨个楊州鶴。臨終拍手唱歸來。獅子迸斷黃金索。好似昔年馮濟川。不免將錯去就錯。穩坐蓮華大若輪。五色寶光相映爍。天衣飄緲絢云霓。琉璃地上聞天樂。世間多少競英雄。看來輸君最後著。尙畱這个在娑婆。惡水當頭潑一杓。

兵憲林得山居士贊

君性多豪爽。磊落稱奇英。心胸洞無物。肝膽向人傾。憂時獨上批鱗疏。壯心直欲靖胡塵。轉輸軍餉三邊足。抗守危城萬虜驚。北門鎖鑰君堪寄。遭讒拂袖東海潯。屢約披緇叩石鼓。胡爲濡滯愧山靈。韓範功業今何在。算來嬴得一虛名。若待功成方斂迹。巖石雲中也笑人。舉世盡因名利醉。堪嘆無人號獨醒。我今預掃峯頭石。徯君共操沒弦琴。

侍講陳仲謀居士贊

剛介如君有幾人。寒梅雪裏一枝春。披緇獨對巖前月。卻是先朝骨鯁臣。

徳山樵者贊﹝有引﹞

樵者楊姓。諱逢京。別號泰宇。徳山其所隱也。生出華冑。迹混禪侶。其宅心制行。月旦多賢之。然以賢而貧。亦以貧而益見其賢。則其貧也不亦善乎。厥嗣逸凡氏。有乃父風。持其像求贊。余謂。若居士者。可以風矣。漫題數語。以塞其請。

淵淵其衷。穆穆其容。居徳以厚。育徳以衝。中歲好道。益晦厥躬。樂施弗倦。晚乃愈窮。矢志西方。如水必東。臨終翛然。雁過長空。嗚呼居士。其取之物則儉。取之道則隆者乎。

自贊﹝三十九首﹞

這等模樣。最是可嫌。拂也不豎。棒也不拈。坐朽木榻。漢語胡言。呵佛罵祖。欺地瞞天。簧鼓後學。八倒七顚。山不露頂。月隱半邊。𨿽然全無道理。要也不負曹洞之傳。

苒荏半生。行年五十。逢人惡發。全無諱忌。罵盡百聖千賢。自云爲諸佛出气。出言不涉典章。舉動全同兒戲。直是攪亂乾坤。一任人天厭棄。莫是教外別傳麼。咄。迦葉師兄也未是﹝白水巖請﹞。

癡隱荷山八載。未敢虛空安橛。諸方浩浩談禪。這里縮頭如鱉。每歲栽禾博飯。甘把黃金當鐵。分明是半文不直。如何稱壽昌嫡血。蓋爲多虛不如少實。千巧不如一拙﹝荷山請﹞。

我不是你。你卻是我。春風一面。秋云一朵。黃楊木禪。無罅縫鎖。今年走入溫陵城。恰似泥塗行鱉跛。咦。溫州橘皮不是火﹝開元寺請﹞。

這个老漢。一生杜田。不解學佛學祖。祇會伸腳打眠。有人問著無可對。便說渠是教外別傳。呵呵。曾在壽昌橋上過。鼻孔從來沒半邊。

這个老乞兒。鄙哉無所能。古今俱不似。凡聖並生憎。掀翻三藏教。滅盡五家燈。渠有甚長處。光頭一个僧。這漢無知。不分豕亥。掉頭不說壽昌宗。舉足踏破苕溪戒。全是使鬼驅風。一任貴買賤賣。浪得虛名在世間。祇爲少了閻浮債﹝眞寂院請﹞。

鼓山一片雲。苕溪一點泡。祇是破敗凡夫。那能論禪論道。切莫將他供養。只好深埋雪窖﹝眞寂院請﹞。

撞破南泉之門。逸出壽昌之廐。胸中全沒半點。到處說三道四。如今流泊苕溪灣。沙盆指作瑚璉器。𨿽然歷主三剎。一任虛舟遊戲。莫道渠是五百人善知識。卻也祇同浮寄。

向諸佛頂上橫行。借壽昌棒下出气。祇在唇邊鼓是非。有口無心無避忌。呵呵。誰能得見半邊鼻。

這漢無知。肚裏無禪。妄拈拂子。誑惑人天。出世才四載。開堂祇二年。便爾縮頭度日。每好伸腳打眠。謬傳渠是壽昌嫡子。看來不值半文錢。

把苕溪釣。撾鼓山鼓。半點佛法全無。卻要呵佛罵祖。諸方寶若黃金。渠直詆爲糞土。因甚不近人情。只爲苦瓜連根苦。

石鼓峯頭。一場破敗。苕溪岸畔。喪盡家風。逢人專好打哄。盡是指西爲東。今被人描上紙去。原來是个老禿翁。

黃龍峯下橫遭毒。延津岸畔喪全身。而今遺影在沙陽。切忌認假爲眞。

石鼓山頭。舉网張風。苕溪岸畔。垂竿釣月。看來一場懡﹝怡﹣臺﹢羅﹞。不如閉口藏舌。甘心五載不開堂。直是癡癡長守拙。相逢切莫問他宗。不是曹溪一點血。

這老乞兒。是何模樣。三界不能安。虛空不可量。無端影落世間。一任天人供養。

悞入大好山中。便敢當仁不讓。佛法半點也無。只知十尺一丈。

一張白紙頗相似。怎柰丹靑塗污何。空潭月影非眞實。任你諸人枉揣摩。

誰人描我像。形貌也不殊。右手握拄杖。左手持數珠。翻成太多事。何必徒區區。不如兩撒手。方能識得渠。識得渠。只是一頭驢。

屴崱峯頭。白雲一片。苕溪岸畔。釣綸一綫。六凡渠不入。四聖渠不見。一任諸人描出。也祇是个炎天破扇。悞入壽昌門。冒繼興聖席。通霄路上許誰行。獨握雲中一楖栗。橫拈直豎幾人知。徹底全無消息。

咄哉老乞兒。不識達摩禪。虛受人天供。髙臥白雲邊。有時豎一拂。欺地亦瞞天。被人亂描出。看來大可憐。年老無知何所能。非凡非聖得人憎。莫謂壽昌嫡血嗣。只是光頭一老僧。

此老漢。無可說。兀坐石鼓峯頭。分明只得一橛。瞎盡眾生眼。畫餅指作月。莫道渠得洞上禪。白雲深處長守拙。

一匙洞水作波瀾。豎拂敢將千聖瞞。抖碎虛空無可似。任他十界也難安。

棃川橋下。撥波求水。屴崱峯頭。舉网張風。顚倒全不成人。指西便喚作東。只是無識任唇舌。騙人道是洞上宗。

入壽昌門。繼洞上武。播苕溪浪。撾鼓山鼓。等閒笑破五家宗。个裏不容諸佛祖。祇是空拳誑小兒。直把黃金喚作土。

壽昌碌碌僧。冒坐鼓山頭。不達教外旨。見馬卻呼牛。倒佛祖旗槍。結七眾冤仇。眼中滄海小。凡聖並生愁。石鼓輕撾十四秋。直教凡聖盡成愁。何如穩臥深雲裏。一任山髙及水流。

行年七十。徹底愚癡。問禪不會。問教不知。祇是一柄拂子。橫拈直豎。令人可疑。恁麼脫空老漢。千佛聞之攢眉。渠卻自負道。靈山最後拈出一枝。

屴崱峯頭客。尋常無軌則。開口不是話。凡聖俱莫測。賊賊。東土西方容不得。

此老比丘。法門中賊。據興聖座。說黃道白。破滅佛祖宗猷。截斷眾生命脈。如今年老益猖狂。倒倒顚顚無軌則。騙盡人間供養。難逃閻老訶責。咦。

博地凡夫僧。不識諸佛祖。橫擔一片板。非今亦非古。執一少變通。直是愚且魯。任他人笑罵。默然祇自許。

壽昌孤風。崛起萬仞。鼓山得之。繼行其令。興洞水波。出曹山阱。不知正偏。起眾生病。金鍼玉綫幾人知。是謂諸佛慧命。

屴崱峯頭。潦倒比丘。己靈不重。諸聖不求。開口偏罵佛祖。大似冤仇。炊無米飯。駕無底舟。直是个不本分僧。卻道渠是洞水逆流。

大圓鏡中。突然者个。若道是渠是我。便成錯過。若道非聖非凡。亦是話墮。船子藏身。誰能勘破。洞山睹影。方堪領荷。道順持此作麼。只好當面便唾﹝順侍者請﹞。

壽昌崛起。洞水生波。博山繼之。如江如河。我是何人。亦唱哩囉。三个柴頭安品字。玉石依稀差不多。於今遺影在世間。一任笑者笑訶者訶﹝右壽昌博山及師三像同軸﹞。

屴崱峯頭老禿翁。長年髙臥白雲中。有人問彼西來意。笑指天邊日出東。

這老翁杜蠻禪。自言渠在威音前。搖頭不信佛與祖。五宗不值半文錢。口中好起無風浪。教人掘地去尋天。似者樣顚倒作口業。不如且學癡呆漢。饑時喫飯困時眠。

幼齡學東魯。矢志師前賢。中歲慕西竺。志不在人天。收得壽昌塵。效顰亦說禪。始末經四剎。拈弄二十年。警俗多苦口。衛道在諸篇。一生渾夢事。幻像徒儼然。寄住閻浮八十年。半生蹤迹白雲邊。矢口千言欺佛祖。看來不值半文錢。

這老漢。性太偏。橫擔板一片。不信達摩禪。逢人好起無風浪。教他掘地去尋天。行年八十成何事。笑破虛空嘴半邊。

老漢行年今八十。世間事事皆收拾。惟者影子徧諸方。敗露重重遮不及。還知麼。有相身中無相身。低頭方見明歷歷﹝師臨終前一日。坐方丈受大眾參禮。僧有持師像求贊者。爲題此﹞。

永覺和尙廣錄卷第二十一

永覺和尙廣錄卷第二十二

嗣法弟子道霈重編

偈頌上

示張居士

波斯閉眼嚼生鐵。十界聖凡都撲滅。忽然嚼破血淋漓。啞子吞聲向誰說。耀天徹地普光明。樓臺處處懸秋月。照破東西南北門。彌勒原來乾屎橛。有等阿師格量猜。好似紅鑪尋片雪。曾向壽昌橋上過。始識虛空非彩色。張公好道幾經年。請把從前都放歇。休管魔來與佛來。盡情內顧當胸結。定光巖上浪翻空。正好曹溪尋點血。莫教皮袋兩頭忙。鐵漢從來須自決。鎭日經營一局棋。局終大巧返成拙。臨行不覺太囉哆。堪笑空中重下楔。

玉鑪峯夜坐。見月上紙窗。因成二偈﹝辛酉年二月十八夜﹞

偏從槁木尋生意。幾載推車逢峭壁。大像橫遭摑一拳。鐵牛濺出黃金汁。

頂門突出摩酰眼。十界聖凡無一點。謾說桃花兩岸紅。虛空到底不容染。

自沙邑取舟到劍津。舟中聞僧誦法華經。因成二偈﹝癸亥年九月二十一日﹞

金雞啄破碧璢璃。萬歇千休祇自知。穩臥片帆天正朗。前山無復雨鳩啼。

今日無端有一偈。四七二三都不識。分明舉出報諸方。睜起眉時眼落地。

客問山居何所作爲。占偈答之

我不參禪不學佛。釋迦老兒是何物。只因到底無思算。破衲蒙頭煨榾柮。

送僧謁五臺

見說文殊不易探。金剛窟外碧藍毿。君逢直奪玻璃盞。休管前三與後三。

晝臥

山藤七尺倚云邊。日午長伸兩腳眠。時有客來相借問。搖頭不道祖師禪。

老衲談禪別一途。拈提全不費工夫盡教棒喝都休去。直臥橫眠會也無。

拄杖頌

𨿽然全無形似。出入也得支持。無端橫拈倒卓。縱是佛祖難知。

拂子頌

偶爾向人舉似。閃空之電猶遲。誰將兔角爲杖。我便當堂付伊。

戒尺頌

壽昌尋常用底。甘把賢聖俱瞞。一揮殺活雙行。直使髑髏頓乾。

淨瓶頌

百丈當場提出。華林不知背向。橫遭潙山一踢。露出廣長舌相。

念珠頌

畢竟是珠轉佛。畢竟是佛轉珠。晝夜循環百八。撚破方知是渠。

蒲團頌

臨濟接得便打。長慶直教坐破。一任師僧顚倒。渠實無待無我。

缽盂頌

但有仰天一口。卻會單行祖令。曾經鷲嶺付來。不消特地安柄。

袈裟頌

多子塔前流毒。遞代承虛接響。擬欲生心授受。便好攔腮一掌。

坐具頌

收來卻成一字。放去便似方田。祇如不收不放。須彌掇出眼前。

辭博山歸閩﹝二首﹞

勉持瓶錫出閩山。爲取先師最後關。歷盡艱辛無可得。如今掉臂卻空還。

三秋穩坐蒲團月。此日翻攜拄杖云。自是衲僧無定軌。難將行止向君論。

送印南上人住山﹝二首﹞

年少𨿽當歷苦艱。卓庵疑是學偸閒。爲僧應要知慚愧。試想瞿曇在雪山。

斬絕塵緣去住山。空花滿眼莫須攀。一念須求無上寶。可將半點掛人間。

送嚴心上人入關﹝二首﹞

西來大意莫顢頇。佛祖從來鐵作關。有朝拶入無人識。石女生兒血滿山。

黃龍一路絕躋攀。鐵壁銀山過者難。拾得威音前一簇。等閒發動破三關。

庚午夏。余病甚篤。沈道礎居士來山。爲作四偈

昨日彊而走。今日病而臥。形實非我主。此中宜識破。

忽然如冰寒。忽然如火逼。水火變須臾。境緣皆可識。

形衰如枯木。聲細若喑啞。此識亦昏散。誰爲不死者。

君今來問疾。疾竟在何處。試請問維摩。維摩亦無語。

示修淨業﹝四首﹞

綿綿密密勤持念。生滅何曾成一片。念到生滅不相干。腳底蓮華恆出現。

他佛分明皆自佛。念他還同念自時。有朝念寂忘他自。極樂收歸東院西。

休道西方無極樂。只因這里有娑婆。打破娑婆成粉去。西方不隔一塵多。

五濁娑婆本自空。只緣迷執自牢籠。空花實實無生滅。燦爛全因翳眼中。

示禪人參卽心卽佛

卽心卽佛太囉哆。非心非佛是甚麼。直指單傳成委曲。千言萬語柰迷何。分明輝天亦鑑地。眼前黑暗任奔波。至近翻能成至遠。南北東西枉揣摩。欲要尋光休擬議。不重己兮不重他。一句話頭棄命拶。譬如入室更操戈。毒中毒加猛中猛。殺入重關直搗窠。山窮水盡路自活。出頭天外笑呵呵。倒拖佛殿出三門。僧堂騎來竈下過。萬聖千賢俱拱手。不成佛也不成魔。

心曇禪人請益﹝四首﹞

一句話頭如鐵橛。千思萬想鑪中雪。盡情拶破太虛空。大地山河一輪月。

一句話頭如鐵橛。冰片何嘗不是雪。等閒不被雪冰瞞。亭午當空露明月。

一句話頭如鐵橛。雪上加霜霜上雪。春意每從寒極生。鐵牛吼破前山月。

一句話頭如鐵橛。白似漆兮黑似雪。此中關棙盡瞞人。莫向指邊尋出月。

示禪人參乾屎橛

無上圓滿正覺尊。如何喚作乾屎橛。任渠百妙與千玄。到此矢盡弓亦折。剔起眉毛仔細看。大似獰牙嚙生鐵。直教嚙破始甘休。不問前後與歲月。嚙到情枯識泯時。十界形亡影自滅。屎橛便放大光明。虛空盡吐廣長舌。貍奴白牯是家親。酒臺木杓成標格。雲門打殺太多生。惹得石人笑不徹。

示禪人參趙州無

趙州因甚道个無。有口無心未可圖。若從語下生穿鑿。癡癡逐塊似韓盧。破皮折骨須窮髓。休從門路彊分疏。步步秉誠一條鐵。卻如抒海要尋珠。不管彌漫千萬里。直下期教大海枯。狗子一朝徧大地。世界身心都是渠。更好切上重加切。忽然撲破更無餘。趙州面目無藏處。祇是當年破缽盂。

過漏澤園

生前百戰競山河。死後空埋七尺坡。蝸角力爭榮有幾。菜根久嚼味偏多。千長盡屬黃埃蓋。百巧其如白骨何。假使韶光如可駐。巢由應不臥山阿。

端陽送施主

壑舟負走失居諸。截出奔流始丈夫。劍爲久埋光必露。金須重煉礦方除。鏡中妄認疑無首。衣內還搜信有珠。聽罷楚歌煙水暮。佇望明月照寒廬。

偶成﹝十首﹞

休認一漚爲全海。豁然看破萬緣休。乾坤寥廓渾無際。九萬鵬摶得自由。

蒼漭煙波日夜流。鏡中白髮幾經秋。就中便有無生路。木馬懷胎產鐵牛。

根塵靡二本來空。祇爲生心大不同。直使一虧能喪兩。泥牛入海覓無蹤。

一回撞著便如仇。賢聖都教棒下收。黃金甘把同鍮石。直得虛空笑點頭。

夢裏溪山知是假。醒來榮辱認爲眞。夢醒同觀俱不昧。爆破乾坤喪古今。

花上春來未可尋。暫忘分別便相親。著眼看時偏障眼。紛紛蝴蝶過西鄰。

一片圓明本不分。耳談鼻視目能聞。自從虛妄生經界。劫盡家珍气似焚。

扇子無端打地神。韋天受痛便生嗔。帝釋旁觀尢不肯。金剛喫棒淚如淋。

世界都是一塊情。返情歸性事非輕。直從情裏尋歸路。一段常光本現成。

松枝忽折鶴巢翻。驚醒漁人夢裏魂。蘆岸月明寒入髓。昆侖倒被石龜吞。

與儒生論中和

中和妙體原無二。妄截虛空作兩頭。擬向未生尋鼻孔。睫毛丈二掩雙眸。

火炮

懸象正當寒已極。發機每在歲將新。个中點著無情處。爆破全身喪古今。

示量智上人

趙州因甚道个無。擬議生時轉見疎。窟穴從頭都踏破。始知東壁掛葫蘆。

示無餘上人

若道圓同太虛。早是無事生事。更道無欠無餘。是甚街前露布。且請脫下娘生袴。

示松溪嚴用正居士

金剛妙義是甚麼。無著天親不柰何。人法雙空須進步。如如不動亦當訶。起照便差千萬里。無思落在鬼神窠。直待心花頓發後。始知佛法本無多。

爲百拙座主閉關

紫芝山下鐵爲關。淨極光中絕往還。三載養成無礙力。縱橫大地沒遮攔。

示松溪陳蘊奇茂才

萬緣莫問撥不撥。心迷𨿽靜成轇轕。一切能仝泡影觀。便是成佛眞機括。境有只因心未空。心空何愁境不豁。老盧解道本來無。黃梅夜半傳衣缽。

示松溪葉泰交茂才

一句彌陀切上切。千里萬里一條鐵。萬行旋歸不二門。大地茫茫成片雪。成片雪休自輟。更把石牛鞭出血。虛空突出一輪紅。彌陀是甚乾屎橛。

題龍頭井

龍頭一滴水。飲者貴參詳。莫作去來想。休將冷暖嘗。遡流知有本。出口潤無方。要辯曹溪脈。此中滋味長。

示順侍者

佛法從來不在多。祇須體究自彌陀。憤然直要親相見。念念追尋莫放他。卻似持槍逢猛敵。亦如把柁涉鯨波。有境可觀全屬妄。無心守寂也當訶。一句疑情渾不散。百萬魔軍豈柰何。有朝撚破泥丸子。跳出虛空唱哩囉。

示武林夏調生居士

一句話頭切上切。萬別千差都撲滅。只教一路向前行。直得虛空腦亦裂。五千餘卷拭瘡紙。三世諸佛乾屎橛。趙州面目無藏處。破鐺原來是舊鐵。

云三山陳茂才

仲尼昔日欲無言。遊夏何曾敢浪傳。只消截斷閒知解。喫飯穿衣喫本元。

示初度沙彌﹝八首﹞

剃頭切莫將頭賣。賣得頭來命亦亡。日用不妨隨分過。鶉衣百結道名香。

旣然充作如來子。裨販如來罪更深。不若歸家重蓄髮。如來滴水莫相侵。

伽藍飯食療饑瘡。豈可於中論短長。喫者應須具慚愧。不喫憑君別主張。

壽昌在日硬如鐵。懶向人前曲脊求。稀粥三餐荷鋤去。歲荒尙有麥羹丘。

壽昌衲子盡開田。老漢扶犂自向前。𨿽然不識開田義。也免閻羅算飯錢。

如今飽食不須憂。百事無營正好休。怎柰閒中閒不得。百非造起積愆尢。

莫言訶罵人非善。地獄門前滅禍胎。你身只要無拘束。盡有無邊業造來。

北去南來尋好處。誰知好處在心頭。心若不休無處好。天涯走徧盡如仇。

示契宗上人﹝二首﹞

爲僧直要骨如鋼。苦行須知受用長。憶昔雪山修道者。多年曆盡幾風霜。

單持正念研眞宗。坐斷閒情境自空。萬仞峯頭獨足立。新羅祇在海門東。

示圓常上人﹝四首﹞

屴崱山髙鳥絕蹤。石門天險孰能通。若非鐵額銅睛漢。祇在靑煙翠靄中。

通霄一路白雲深。驀直行來豈費心。若是喜從他徑走。經年蹇滯在荒林。

昔人不出飛鳶嶺。指頭踢破海山平。每見許多憐利漢。千山雲水恁麼行。

衲子須憑一瘦筇。登山渡水莫教松。忽逢水盡山窮處。拍掌髙歌天外峯。

示康上人﹝二首﹞

妄緣聚處現身心。幻影須知卻有眞。直把虛空窮出骨。大千沙界總圓明。

止觀雙忘方入道。有無不涉始歸眞。出家不是貪閒散。荊棘林中要轉身。

送僧歸博山

艸鞋似虎尋歸處。趂得東風出嶺去。須記玄沙嶺上時。指頭踢破海天曙。

送僧歸博山

翩翩瓢笠出閩關。千里長途任往還。歸去飽看東塢月。應知絕不異溪山。

警眾﹝四首﹞

壽命若風燈。浮根同幻影。如何苦執我。到底不能省。

色聲非外生。美惡從心計。逐逐不知休。如魚貪粉餌。

妄情遣復來。正念起還滅。未獲眞常理。塵勞難暫歇。

上升似登峯。下墜如歸壑。努力尙難成。順情豈不錯。

示徽州余維坤居士

看个話頭如嚼鐵。世界身心鑪裏雪。忽然腦後放千光。世法佛法影俱滅。須知更有向上關。釋迦老子猶結舌。馬師一喝大雄山。三日耳聾有何說。

示我白居士

子母相逢事若何。西方不隔一塵多。祇要腳跟紅綫斷。低頭自見古彌陀。

示芙蓉和上人

山僧不開骨董鋪。遇著阿師無可似。七花八裂最郎當。剩得破船依古渡。空守螺江夜月寒。敢向人前閒露布。天險石門澹如水。無人更問通霄路。

甲戌冬。修山堂和尙塔

古塔沈埋日久。忽然現露云邊。昔年何有今日。今日大非昔年。今古全因人計。成毀祇任世緣。固是有相皆壞。須知無火不傳。超出古今一句。歲歲波逝前川。

參禪偈﹝十二首﹞

參禪人莫廉纖。公案商量大可憐。一毫頭上親相見。管取鑑地亦輝天。

參禪人莫儱侗。一喝一棒徒粗獷。墮在孤危死水浸。轉身一路多如懵。

參禪人莫妄求。萬妙千玄盡放休。鐵壁銀山成粉末。徳山臨濟也難儔。

參禪人莫自足。門外艸庵休久宿。寶所未歸終不了。請君唱个還鄕曲。

參禪人莫自屈。誰家屋裏無眞佛。祇須一念契無生。兔角杖掛龜毛拂。

參禪人莫多知。五燈讀徧轉增迷。泥牛踏破澄潭月。五葉花開別有枝。

參禪人莫猖狂。許多岐路會亡羊。歷盡千山雲水窟。須知更有白雲鄕。

參禪人莫懈怠。百萬魔軍日相待。時時剔起吹毛利。始識南無觀自在。

參禪人莫他營。營得徒能益死生。衣裏藏珠如不昧。遮身一衲有餘榮。

參禪人莫嫌貧。貧不極時見不親。須知徹骨風流事。寒盡元來別有春。

參禪人莫執一。死法相傳盡成癖。好漢須如出海龍。五宗門下無蹤迹。

念佛偈﹝四首﹞

念佛人要純一。出息還須顧入息。淨心相繼障雲開。摩著生前自家鼻。

念佛人要心勤。懈怠從來長妄情。憤然一念常如此。寶蓮日日放光明。

念佛人要志堅。滴水須知石也穿。念頭迸出燎天燧管甚西方五色蓮。

念佛人要端正。端正方能成正信。菩提種子自培成。便是彌陀親法胤。

示林泡庵居士﹝二首﹞

佛號綿綿不斷聲。恰如猛火煉眞金。礦盡金全成大用。鑑地輝天別樣明。

佛號直如倚天劍。截斷千枝與萬枝。眼前便是蓮華國。那管彌陀願力慈。

示淨土社諸善友﹝七首﹞

一念彌陀渾似鐵。閒忙動靜離生滅。此土西方成粉去。說甚無生湯裏雪。

崛然一句若金剛。百煉千錘未肯忘。直透威音那畔去。不離方寸卽西方。

劍輪揮處夜光寒。山色溪聲未可瞞。直待金雞親唱曉。五色蓮華映寶欄。

持名不用更求玄。一句頓超聲色先。萬境融成一片月。何分東土與西天。

癡狂外逐何時足。山積黃金也積愁。若肯盡情都放下。長空云淨月輪秋。

總攝六根惟念佛。浮情煉盡自圓成。巍巍臺上黃金相。不須起念自分明。

莫向境緣生好丑。凝成一念竟無分。忽然打破琉璃鏡。說法音聲許獨聞。

與丘守戎將軍

學道猶如上陣時。金戈鐵馬莫教遲。軍中直斬渠魁首。奏凱歸來春滿蹊。

與馮中軍

魔軍百萬知藏處。搗穴焚巢立可除。戰勝自然家國泰。輪王髻上奪明珠。

示茶頭

客來祇是一杯茶。攪動叢林亂似麻。底事明明無向背。無端特地隔天涯。

示超覺上人

靈光迥出根塵外。用著根塵那得知。但能滅盡偸心去。始識趙州東院西。

示龜洋山僧﹝二首山有二祖師肉身﹞

岧峣三紫聳雲間。中有幽人據祖關。須信髑髏還有眼。頂門迸出照人寰。

眞身見說在龜洋。日月雙懸照上方。愧我瓣香無可爇。雨餘山色正蒼蒼。

示大道巖僧

淸源山色翠光浮。聞有眞人在上頭。大道明明如箭直。往來無限曲如鉤。

從來大道透長安。透得長安法界寬。其柰時人都好徑。歷盡艱辛到卻難。

示密因上人

石鼓當軒震一聲。山河大地亦心驚。任君鐵額銅頭漢。猛火鑪中要再烹。

答尼覺林

萬法本來空。祇緣心妄有。妄心共分別。說空實非空。拶入空中性。空有二俱非。是名本來空。亦名眞實義。

示海濱太蘇善友

生死如大海。漠漠連天碧。肯具堅固志。自然亦可適。掛个萬里帆。豈戀一區宅。片葉乘天風。千丈濤難隔。究竟登彼岸。寶山手可摘。學道亦如是。聖域在咫尺。勉哉勿自委。便是出塵客。

凡木上人歸裏省親﹝二首﹞

歷盡艱辛經幾年。歸來破衲飽風煙。一朝直見親生面。不知何物獻堂前。

踏徧髙低祇等閒。橫擔楖栗返閩關。丹霞驛畔荔枝熟。應有幽香散萬山。

戒多營僧

馳逐茫茫幾肯休。齒黃頭白尙貪求。經營百世三更夢。建立千秋等小漚。盡道積功終積惡。誰知增樂總增愁。饒君算得都如意。鐵棒臨頭不自繇。

示志西上人

至道本來嫌揀擇。何須特地誌東西。回光看取腳跟下。等閒坐斷碧璢璃。

安平尢母道喬死入冥司。冥司令歸請偈

明明有个西方路。祇在當人一念中。看破身心同馬角。劍樹刀山當下空。

答劉仲龍文學用來韻

居士能栽火裏蓮。現身混俗且隨緣。欲明大道休存見。才落玄言未脫詮。淨穢雙忘猶隔岸。有無俱遣尙非禪。妄情息處眞如現。步步髙遊極樂天。

示莊太振居士

緊把繩頭獨往還。那愁劍樹及刀山。歷盡艱辛能不退。撥轉娑婆祇等閒。

示吳善友

念佛一門。最爲直截。不須多知解。不用巧言說。祇要一句佛。崛然如寸鐵。管甚恩與愛。管甚怨與結。諸念俱不生。娑婆影自滅。

示廧可上人

把住虛空做一回。萬慮千思當下灰。鐵柱門前開口笑。等閒吞卻石烏龜。

示王無偏居士

一句從來絕正偏。等閒擬議盡成纏。鐵牛吼出山前路。踏破三春萬里煙。

示夏君都居士

左右皆毒火。背後鱉鼻蛇。惟前這一路。卻有生冤家。定要向前去。刻頃不容他。有朝裂破後。火裏現蓮華。

示慈茂上人

百萬軍中獨戰時。輪刀舞劍莫遲疑。任渠長蛇並偃月。直取渠魁報主知。

示省安上人

一句當空橫寶劍。千聖尋之不見蹤。白牛穩臥坡前艸。有時跳出小溪東。

示心宇居士

一句當空橫寶劍。山河大地總無蹤。有朝爆破虛空也。曦輪湧出海門東。

示寧遠上人﹝四首﹞

胡須赤是赤須胡。那个男兒不丈夫。莫戀蘧廬茶飯熟。一吸須教大海枯。

衲子從來不傍他。路逢佛祖是冤家。謾說泥牛斗入海。須知鐵壁不栽花。

獨橫一劍自當空。悉達波旬總滅蹤。超出虛空頭上立。須彌搭在藕絲中。

門前有路終難穩。腦後生光恐是邪。有窮射落天邊日。啞子驚慌叫出爺。

示慧眞上人住山﹝二首﹞

住山切莫染浮塵。學道從來要學貧。直得囊空無半粒。自然寒盡轉生春。

住山切莫盜虛名。把定身心鐵鑄成。百匝千重俱透過。石牛步步火中行。

示卓然上人

百城煙水自蒼茫。荷錫南來路正長。苕上砂鍋𨿽舊樣。近年托出發千光。

示云庵上人住山

卓庵遠在白雲邊。煮石餐松別有天。一日案山頭自點。須彌倒掛夜明簾。

示空諸上人﹝二首﹞

這个非空非不空。祇緣迷執成諸有。迷情散盡日輪孤。照徹三三元是九。

這个何須更說空。老龐嚼飯餵兒童。石人拍掌木人唱。驚起東村王六翁。

示心求上人

有求心變物。無求物障心。殿上香獅子。識破是黃金。

永覺和尙廣錄卷第二十二

永覺和尙廣錄卷第二十三

嗣法弟子道霈重編

偈頌下

牧牛圖十頌

未牧

頭角生獰未受調。出門那管犯佳苗。云深泥滑山前路。背卻家鄕日轉遙。

初調

忽然狹路得相逢。驀鼻牽來不放松。頑性幾回貪入艸。拽來賴有握鞭童。

受制

幾番鞭策性猶存。祇爲繩牽未可奔。每向平田窺艸色。山童執杖視朝昏。

回首

調伏多年性漸柔。不思外逐自回頭。牧童手索難輕放。得到家山始肯休。

馴伏

晚來隨步古溪邊。歸去芒繩不用牽。一任連天春艸綠。何曾有意入人田。

無礙

毛色皤然露地眠。綠楊芳艸自翛然。鞭繩遺落靑松下。短笛橫吹近午天。

任運

渡水穿雲任往來。隨緣飲啖更誰猜。牧童自是無思算。枕石髙眠曲水隈。

相忘

林間無事久升平。彼我渾忘不用親。明月光中云影度。到頭雲月兩無情。

獨照

境迹金銷智鏡懸。孤光獨照更無前。空山寂寂人猶在。腦後還當贈一拳。

雙泯

心境雙亡一段空。泥牛入海更何蹤。个中消息無人會。夜半東方日正紅。

示初參﹝二首﹞

截斷一切偸心。自然正念常存。譬如滴水穿石。何愁入道無門。

多知轉見多誤。多求定是多忘。切須勤護正念。莫令羊走他方。

示汪子野居士

世緣不實。幻形靡堅。無明內燻。毒龍潛淵。執心斯起。乃有人天。如汲井輪。苦海何邊。繩蛇鬼杌。猛火炎炎。惟有智者。達在幾先。空花頓泯。體本如然。不天不地。非聖非賢。喚作甚麼。木頭碌磚。

示來上人

來公擅風騷。晚亦愛逃禪。過我苕溪上。索我賦短篇。慚余老且病。抱拙臥林泉。舉筆重若杵。展捲動經年。矧彼浮文句。春露及秋煙。難將墜階葉。喚作黃金錢。君思太古世。一畫未興前。卻有詩一卷。孔老詠不全。

示初度沙彌

大凡出家兒。莫自墮庸劣。人人具天眞。與佛曾無二。祇爲迷情重。妄生能與所。遂有分別生。因而去及取。善惡自分途。輪回成七趣。轆轆無已時。安知有出路。我佛三界師。苦口重叮嚀。頓了本來眞。虛空成殞墜迥迥白牛車。安穩出凡聖。娑婆與極樂。一腳踏翻去。如若未能了。依樣畫貓兒。一句彌陀佛。提起若金剛。俗情都粉碎。坦蕩遊西方。但自淨其心。何愁土不淨。此爲眞實語。勉哉毋自棄。

交割

滿把虛空作一擔。疲精竭力豈能閒。不如拈出無聲笛。顚倒橫吹過晚山。

示法林上人

小舟棹入蘆花岸。夜半溪頭月正明。忽得金雞喚醒後。娘生鼻孔不須尋。

示明給上人

極遠窮髙要志堅。淺薄邪涎切忌沾。但得石頭開口笑。自然掘出地中天。

答林道敬居士﹝四首﹞

世路無夷險。夷險起於心。腳跟若自穩。山海坦然平。

謾說口業重。業體本自空。但得紅輪出。霜露有何蹤。

賊是自家親。終非第二人。主人能不昧。諸賊不須擒。

本形元不遠。隔處在多枝。分別如頓泯。了了自能知。

示眾﹝十二首﹞

吾道如虛空。探索竟何有。妄情若未消。無物亦塵垢。

吾道如靑霄。接竹不能及。若是淩虛客。揮扇云端立。

吾道如玄酒。莫將滋味求。村沽偏醉客。甘說解千愁。

吾道如康莊。有足皆可遊。人心自荊棘。迷回墮荒丘。

直下成委曲。平常便反常。祖師門下事。好當土灰揚。

本來非是佛。木偶見眞如。山僧舌無骨。陸地好尋魚。

把定牢關如鐵橛。一片苦心向誰說。門前幸有莓苔石。相逢解解同心結。

把定牢關如鐵橛。白雲甘許藏千拙。相逢只自笑呵呵。莫把朱砂來畫月。

有口相傳皆是妄。無心坐斷始名眞。眞妄若能俱蕩盡。娘生鼻孔不須尋。

威音那畔休存見。十字街頭莫出身。藏蹤不許閒知識。惟有貍奴獨得親。

他禪易學我禪難。休怕靑山綠水寒。大海抒乾珠自露。虛空踏破始心安。

我法從來一字無。有語須知法轉疏。昔日靑原提正令。紅鑪點雪月輪孤。

詠芝山佛牙

流落人間幾萬春。天龍呵護色如新。芝山深處煙雲裏。親睹如來紫磨身。

雙際寺

歷盡羣峯徑轉幽。白雲紅葉滿山秋。天風怒吼溪頭石。驚起蒼龍雨一周。

示謝介庵居士

休道三家共一家。一三不立亦空花。正如繩因麻上見。豈堪繩上復言蛇。威音那畔開雙眼。何論孔老及釋迦。君今此去無相贈叮嚀好泛白雲槎。

勉洞生維那

克賓不入這保社。古人志气眞猛烈。打了罰錢又出院。的的渾身是生鐵。維那立志須學古。剛刀截斷千秋結。底事推窮莫放松。一棒直教一條血。若得一番寒入髓。臈月枯梅逢著雪。自然爆出一枝來。幽香自與尋常別。鐵壁銀山當下穿。普天匝地一輪月。

勉順侍者

多年參个黃楊禪。个中消息若爲傳。的須棄命拶將去。卻似冤家立我前。金剛寶劍倚空立。直斬渠儂始自全。至此尙有末後句。巖頭到底亦茫然。

勉九達知客

禪和志气須猛烈。豈可悠悠度時節。祇將此事掛心頭。動靜常如一塊鐵。閒情幻境莫分岐。大海直教抒到竭。抒到竭。珊瑚枝枝撐著月。

示恆初上人

腳跟底事的難詮。掘地何曾覓得天。今日與君通一綫。須彌倒掛夜明簾。

示悟心上人

心本無物從何悟。悟得方知一物無。夜半木人敲月戶。驚起毗盧出故都。

示壽昌禪者

壽昌橋下流未乾。黃龍峯頭雪猶寒。伯牙彈罷霜空月。子期一去知者難。上人擁毳入玆社。莫隨流俗甘自瞞。好向山中窮大好。揭起西江月一團。

示粹然禪者

荷錫南來經幾年。今朝問路白雲邊。不跨石門端的句。達摩不識祖師禪。驀地一聲聾兩耳。始知黃面有家傳。宇宙掀翻饒有術。虛空抖碎若爲宣。

示古源上人

古源一滴味無多。嘗得端能出愛河。不是等閒諸水比。孔聖分明不識他。

示楊逸凡居士

寰內紛紛盡俗塵。離塵方是个中人。不勞披衲稱禪者。識破塵根便出身。

學道還須硬似鐵。世緣好付湯中雪。直參嚙鏃波斯句。跳出虛空莫饒舌。

示張克一茂才

年少須窮理。心空理始親。能所如未盡。猶自隔迷津。忽然能所破。始見本來心。爲問宣尼老。何須說六經。

示沈同靑茂才

年少須窮理。見理未爲親。忽然無可見。始是渡迷津。不道亦不禪。非佛亦非心。卻笑宣尼老。空勞說六經。

答黃仲馨文學

成聖固不難。看來亦非易。只爲妄見生。白日成自蔽。性蔽情必生。情生境成累。逐逐不知休。癡迷滿大地。盡道有良知。誰顧仁與義。盡道是男兒。甘心同犬彘。病在我不空。所以自暴棄。孔門重克己。顏生能請事。己克境自忘。境忘性自契。廓然無可名。成聖早不是。

示皎日居士

儒多言有釋言空。須識眞空自不同。若言執有還成累。到底終歸樹杪風。

明儒﹝八首﹞

中庸道在愚夫婦。魚躍鳶飛更灼然。怪底考亭多錯認。卻將邪習自成纏。

通天通地亦通人。腳跟底事轉難明。一念才生全體昧。六經考徧祇詮名。

孔門的旨在誠明。愼獨教渠扼要津。若識念從何處起。誠明兩字亦非眞。

孟氏支離稱集義。顏生四勿亦非仁。一己病根能照破。廓然宇宙是全身。

仲尼一日欲無言。分明指出孟津源。顏氏如愚方契旨。雲散秋空月滿軒。

儒門盡道能經世。經世先須世相空。一點未消成禍種。多少西行卻轉東。

靈光一點本周圓。只因物蔽便難全。所以曾生種格物。窮到源頭便豁然。

妙體空空出見思。細觀四絕豈存知。擬欲多知希聖學。分明辜負一雙眉。

送南詢禪者住白雲洞

古洞幽深獨坐時。泉聲滴瀝鳥鳴枝。千山云影如消盡。一笑當空許孰知。

示別傳上人

曹洞門庭與眾別。從來不許多言說。直向無言深會去。猶是雲中望明月。

示陳其人居士

此事從來絕見思。語言顯處便參差。是非截斷忘情慮。古佛堂堂出現時。

王正南居士五旬求偈

君顏方壯盛。行年乃五十。昔時伯玉氏。知非正此日。仲尼稱其賢。至今名熠熠。君今能慕道。訪我云邊室。宜斷浮塵根。幻夢須早息。注思淸淨境。蓮花毓妙質。巍巍金色師。壽量何有極。

日光禪人薦親求偈

妙體本來無淨穢。何分東土並西方。金雞叫破三更後。法界無垠總放光。

示朱居士

從前底事俱成幻。能知幻者自常如。鐵牛跳過東西岸。不數楊岐三腳驢。

示莊居士

西方有佛久相招。肯信須知路不遙。還觀此念從何起。歷劫娑婆當下超。

示張魯白居士

孔聖門中參也魯。祇緣魯處道相應。但得心田如白練。方可深求向上人。

示道目上人

年少須當立志堅。莫隨流俗漫相牽。衣裏有珠宜急省。趙州十八見南泉。

示一鋤禪人

近日叢林風薄惡。晝夜增長無明殼。眞參實究有幾人。惟將殘唾恣卜度。卜度學得滿肚禪。驢唇馬舌相淩爍。冬瓜印子漫相傳。根本喪盡遭墮落。君今不入者保社。卻向鼓山甘寂寞。鼓山無禪無商量。空諸所有是眞藥。直須不被外塵分。萬念收歸者一著。朝斯夕斯志不移。忽然云破天寥廓。靈光迥出絕見知。便是少林眞實學。三界蓋纏一頓超。豈比人間水潦鶴。

付戒﹝六首﹞

跬存禪人

鼓山妙挾苕溪戒。末法堤防此最先。欲架岑樓原有本。莫言靈嶽重單傳。

洞生禪人

鼓山妙挾苕溪戒。穿衣喫飯仿祇園。須憶涅盤最後囑。莫使波旬入此門。

藻鑑禪人

鼓山妙挾苕溪戒。石女吹笙識者希。持說還須知此意。莫使天花點衲衣。

莫違禪人

鼓山妙挾苕溪戒。虛空把住得人憎。須信毗尼皆妙行。頭陀迦葉首傳燈。

警心禪人

鼓山妙挾苕溪戒。五篇七聚總玄玄。豈比近時狂亂漢。足纏魔罥口譚禪。

宗聖禪人

釋子妄分禪教律。看來總是一心光。首弘戒法爲前導。廣引羣生到覺場。

勉王右君居士

大事從來不涉詮。任渠六籍豈能宣。請看茂叔窗前艸。太極昭然未畫前。

示鄭用弼居士

心淨土自淨。此理萬難移。淨心無別法。一佛破羣疑。藕絲如未斷。能牽大象馳。直教片念息。方名見佛時。

示朱朗仲畫士

一筆丹靑百億身。看來終不是他人。靈光變現周塵界。反顧方知面目眞。

勉爲霖禪人

一番入處一番親。親處何妨更轉身。到底窮源何所有。眉下從來是眼睛。

示逸倫禪人

妙性本圓融。善惡俱無著。染惡固不堪。滯善亦成錯。如何波旬輩。專恣肆行惡。藉口言超曠。貪嗔狗不若。縱學百千偈。毋乃增毒藥。知識可冒稱。鐵圍良非樂。汝等謀道初。出門須審度。妄心若一放。展轉難制縛。古師教牧牛。豈可縱繩索。人牛若兩忘。天地誠寥廓。

示參微禪人

棄家學道事誠難。造進如登萬仞山。步步若能常不退。不知身在白雲間。

示事玄禪人

參禪工夫無多訣。百事推開守一拙。惟將大事掛心頭。直把鐵牛鞭出血。

示柯止言居士

大道分明不屬詮。名言才涉便生纏。一念廓然能所盡。石牛吼出古溪邊。

示淸宇上人

剎那生卽剎那滅。廣長舌相分明說。卽此剎那亦假名。萬法從來本寂滅。

示睿侍者﹝四首﹞

學道先須識自己。最尊最貴誰可擬。勵志勤求莫放松。譬如抒海要窮底。

學道先觀世相空。根身器界了無蹤。祇是空中元有骨。卽此便是主人公。

學道先須貴一心。莫分他岐亂追尋。朱紫𨿽然從世好。那知背卻本來人。

學道先勤克己功。克己功成萬境融。大千沙界非他物。始知法法本來空。

示彭爾仁居士

此心體本絕離微。鵲噪鶯啼顯妙機。莫將閒解生枝節。千古茫茫妄是非。

示彭爾達居士

靈光廓徹徧虛空。豈在區區簡牘中。好窮庖羲未畫處。三絕韋編枉費功。

示黃仲丹居士

千聖血脈不容言。喫飯穿衣契本元。仲尼昔日稱無隱。庭桂花開入妙門。

淨土偈﹝四首﹞

璢璃寶地黃金相。不在西方不在東。妄想盡銷歸一佛。自然身坐藕花中。

才生一念便生纏。攝念無如念佛先。直把娑婆全放下。毓神端在紫金蓮。

人人自有古彌陀。十二時中莫放過。但得心光長不昧。不勞彈指出娑婆。

彌陀一句無他念。萬念俱空見本然。便是塵塵成解脫。不須更問祖師禪。

示惟省禪人

不逐浮塵惟內省。重重披剝莫貪玄。揀擇旣忘能所盡。自然直下見眞源。

示守愚禪人

靈光獨露根塵外。者裏何曾有智愚。夜半木人開石戶。果然無意得逢渠。

示法珍禪人

此道昭然覿面。何須特地要見。師姑元是女人。山門定對佛殿。所以世尊拈花。也是空中閃電。百萬人天無對。果是眞實知見。

示陶太諒居士﹝二首﹞

佛道深且廣。不可世智擬。必須依聖言。用爲標月指。若執指爲月。翻成自悞矣。自誤且誤人。白雲千萬里。

學道若登峯。最要路頭正。路頭若一差。坦途成深阱。路正莫憚勞。猛力可前進。若得到其巓。轉身方免病。

勉寄生禪人

幻影浮光切莫耽。虛空有骨更須參。名言銷盡方端的。何用南詢五十三。

勉爾白禪人

祖師心印本難明。擬議纖毫墮俗情。夜半金雞忽破夢。空中突出一雙睛。

示覺海禪人

禪本寂滅離名相。卽言寂滅亦非禪。不用求眞須息見。祖師苦口露玄詮。

示燦然禪人

一句話頭如鐵橛。動靜綿綿休要歇。更須剔起眉毛看。莫但悠悠聽時節。

此道何曾隔一毫。不須向外別尋他。但要歇得偸心去。三千佛法本無多。

示孤月上人

一輪明月到天心。碧漢曾無半點侵。學人到此休住腳。鼻孔從來別樣深。

示上生上人

立心切要仿古。制行莫近狂禪。內省常自知過。方能遠俗希賢。

示鄭居士

眾生迷昧自成纏。分別難忘愛染堅。苦海波濤何日已。須信西方有妙蓮。淨念但能離四句。大地河山總廓然。寶网金池安養國。祇在平常眉睫前。

示晉江楊居士

學者從來重識見。杏壇卻道欲無言。須知一貫非他物。默識方知契道源。

仲尼祇在腳跟下。回也分明向外求。錯見目前如卓爾。到底方知果末由。

示潘山子孝廉

一點靈光無老少。爲凡作聖總由渠。還觀不被情塵蔽。徹地通天本自如。

示潘中子茂才

孔門喫緊在求仁。一己能爲百病因。了得根塵元是妄。廓然宇宙現全身。

示萬法上人﹝二首﹞

萬法元歸一。此一更何歸。踏翻波是水。夜月正光輝。

吾身本無物。何處著禪宗。所以學道人。祇在得心空。

示達理上人﹝二首﹞

西方有路不難通。送想歸西莫戀東。念佛常如子憶母。何愁子母不相逢。

向道西方甚易生。祇恐凡心不肯休。歇盡凡心歸正覺。此心便是渡人舟。

送石岐禪人歸省

還鄕本是兒孫事。祖父從來不出門。此回若見親祖父。好把乾坤一口吞。

示寒輝禪人參方

古道參方須具眼。入門辧主貴知音。如今口鼓家家有。行正方知是正人。

示明一禪人

君今學道已多年。一知半解許君說。若要縱橫無礙用。尙須拔去一重楔。到此方知事事如。豈容俗學妄分別。穿衣喫飯只尋常。通天徹地一輪月。

病中示眾

老漢生來性太偏。不肯隨流入世纏。頑性至今猶未化。剛將傲骨捄儒禪。儒重功名眞已喪。禪崇機辯行難全。如今垂死更何用。祇將此念報龍天。

臨終偈

末後句親分付。三界內外。無可尋處。

永覺和尙廣錄卷第二十三

永覺和尙廣錄卷第二十四

嗣法弟子道霈重編

詩上

五言古

遊白水山剎

晨起出南郊。徵衣冷如鐵。迢迢靑松道。冉冉寒云結。疊嶺每崔嵬。山窮路欲絕。小橋架危壑。思理緣云策。崎嶇穿翠微。中有法王闕。重門亦窈窕。僧老眉如雪。迎賓解倒屣。軒渠笑相接。石隙取新泉。銅瓶烹雀舌。小樓瞰絕崖。開窗待明月。松風吹凍耳。濤聲未曾歇。問我拈華旨。一字不能說。乞我寫新詩。便似堤頭決。莫道文字禪。恐是甘露滅。

廬陽茆亝

辟土建茅齋。築基尙平實。橫架有三間。東西張兩翼。編茅似剪齊。立柱如箸直。外籬盡空疏。內壁須完密。旣無斧鑿痕。也省丹雘飾。開牗任吐吞。設扉謹出入。可以避苦霜。可以避烈日。顯者不肯來。俗士何由集。惟有無事僧。終日長抱膝。或時出門去。手扶一楖栗。或時入門來。云蓑並雨笠。興至且髙歌。慵發便偃息。呵呵別有天。廣大眞難匹。寄語未歸人。世事何時畢。畢後始歸山。噬臍恐不及。

金仙庵得李靑郎茂才書。有懷其人

睡起搔頭坐。窗外雨毛空。客來扣我扉。剝啄聲重重。何家美丈夫。能將雙鯉通。開緘讀再四。大如破寂鐘。飲我薔薇露。拂我楊柳風。羨君自甘貧。淸臒若瘦筇。靈龜終不捨。矯矯雪中松。作詩尙奇險。李賀與盧仝。時來白雲裏。往復探禪宗。嗟彼東家郎。墨綬亦彤弓。指顧生風雨。掀須每自雄。朝昏登壠斷。逐逐市中庸。鄙哉良自賤。玉骨孰如公。坐久篆灰白。日暮篝燈紅。懷人偶成句。芭蕉夜雨中。

寓秀水楞嚴寺。聞復創之緣。賦以志慨

昔人注經地。巨剎鎭市廛。歲久漸傾圮。化爲金穀園。名葩每競艷。寶媛亦爭妍。引白消長晝。呼盧雜管弦。堂堂亞聖士。來訪舊楞嚴。觸目成長噫。悲驚夜不眠。會有靑雲客。彩仗拂雲煙。肯將披誥手。轉作扣關拳。共思復侵地。結構紹前緣。遣以金剛焰。灑以淸冷泉。俄然成寶剎。恍如釋梵天。畫棟燦碧瓦。金殿垂珠簾。梵唄喧春晝。沈云靄暮筵。大將臨濟喝。顯發碌磚禪。仍鏤貝葉書。薄海頗爭傳。猗歟亦盛矣。庭燎難久炎。大士旣西逝。遺像徒儼然。虛堂靑兩眸。繼者有誰賢。我來遭病困。偃臥久畱淹。時從長者後。往復考陳鮮。因思否與泰。反掌亦可憐。世局每如此。鐵石何能堅。坐久意忘寐。秋月轉前檐。

城南路

芳艸城南路。迢迢來上都。古槐夾道綠。好鳥仍相呼。願言寄遊子。君行莫躊躇。踐此車馬道。避彼荊棘途。徘徊岐路側。問君欲何䢐。嗟哉千里錯。乃在發足初。所以君子學。擇術當愼圖。

答淸漳劉漁仲戴平子來山見贈

運當劫火後。祖庭久荒蕪。賴有布金客。重構釋氏居。湧泉猶潺湲。白雲尙捲舒。靈源流未竭。喝水聲非無。昔人頗神怪。萬指繞圓蒲。不跨石門句。古今寧有殊。我來繼其席。跛鱉出通途。敢追逐電驥。聚觀盡軒渠。胡爲枉賢達。松際來髙車。甘避文石陛。邀入煙霞廬。山童共喜躍。好鳥競歡呼。白龍亦不禁。灑雨洗塵塗。揮毫走龍蛇。璨璨皆玉珠。遺響落千巖。流光燭九衢。促席論底事。何禪亦何儒。識得達摩意。方知孔聖書。陶然忘喧寂。松月照窗虛。山空澹雲影。幽香入庭除。慚予坐枯槁。兀兀長守株。徒虛匠石顧。山頭一老樗。

往玄沙埽祖塔

日午出松關。崎嶇下碧巒。天風吹我衣。飄搖巖岫端。江光遠亦近。山云去復還。綠疇何渺茫。艸徑幾盤桓。邐遞冶城東。悵望飛來山。日暮抵其下。頗思行路難。金剎久已頹。石塔亦半殘。有僧能弔古。重構荒丘間。我來訪故事。主賓乃盡歡。拈香古塔前。葉落秋煙寒。分明說法音。至今尙未闌。

登升山有感

迥然天外峯。望之靑且碧。石磴穿雲過。松門艸未辟。仙人不可招。丹井沙塡積。禪翁去不回。塔倒封蘿薜。物化本如斯。朝來何保夕。有僧作身謀。抵死志不易。爲己營方墳。敢移祖塔石。不知身死後。斯墳有誰惜。日落吹晚風。寒蛩聲嘖嘖。

登鼓山大頂

登峯須造極。斯言聞之古。屢欲緣云上。志靡輙自阻。今晨決策往。力羸憑杖拄。崎嶇達彼巓。萬峯皆下俯。五虎不敢渡。伏在江之滸。依微見諸城。澹煙鎖平楚。諸山到海盡。漾蕩去何所。極目蒼茫中。夷島若可數。晚風起天末。逢逢發石鼓。劃然一嘯歸。響落千巖塢。

祝聞大師七十壽

大道久沈晦。崛起稱雲棲。髙蹤迥難企。惟師克嗣之。法云垂靉叇。大地徧流滋。我閩尢多幸。勞謙錫三移。振衣屴崱巓。一笑羣山低。空谷駭跫音。陰崖仰朝晞。惟願長住世。寶掌恆挈提。雪眉連鶴髮。海國共瞻依。

贈僧養母

孝道名爲戒。作佛權輿玆。亦曰至道法。佛諭非一辭。出家𨿽離俗。必報父母慈。豈爲墮愛网。至性不可遺。作堂名養母。黃梅百世師。行腳擔母去。孝行良可追。嗟彼裨販者。逃釋潤其私。痛哉非佛意。何怪世共訾。上人徧參竟。不能忘所思。拽杖歸故里。爲母營山茨。堂堂賢相國。乃爲手一揮。春生楊柳陌。月掛珊瑚枝。我來聞及此。不覺爲開頤。但願汝母壽。法喜長僖僖。

答黃麗甫文學用來韻

桐城古名區。毓材多奇逸。歐陽崛起後。譽髦疊相迫。君世簪纓冑。英名早能識。堂堂大詞宗。惟君繼其迹。如日奪眾明。獨懸天中碧。問業鏡山下。道價髙斗北。探奇吳越間。時混野衲錫。到處發天籟。幽寂喜重辟。珠玉燦千巖。山神護寶畫。下視占畢流。吷然同戲劇。遊倦賦歸來。春光已收畢。寄傲紫雲房。染翰蓮華宅。時有五色光。直向寒空射。南面擁萬卷。足立千秋績。山僧來紫雲。孤負一短策。安得從君遊。揮灑千丈壁。

題道士松巖圖

貞姿自孤特。況乃生巖扃。巖扃抱石乳。貞姿懷茯苓。所以松下人。獨誦黃庭經。淸陰傲白石。野潤含淸冥。柰何世上客。苦欲腰紅﹝鞙﹣月﹢王﹞。

題用拙齋

靑山有神姿。白玉足淸弄。髙人息世鞅。田父好懷共。﹝日／黽﹞生未上書。意气不可控。柳子旣一揮。乃欲托愁諷。檐蛛布晴网。野繭作春甕。物化固何如。勿語癡人夢。

山中有感

春山橫翠嵐。春水漾新綠。落花不肯住。流出前溪曲。道人自何來。欲借白雲宿。白雲非可依。聊爾避塵俗。春墾半畝畦。秋收一擔粟。每挑野菜根。和作纓絡粥。一飽更何求。髙臥林下屋。睡起出門去。更栽兩行竹。聞說東家郎。趂金如趂鹿。金盡橐還空。妻嫌子罵辱。一拙守有餘。百巧營不足。寄語東家郎。何如多種谷。

懷智者慧約國師

我來智者鄕。披荊考陳迹。不見本生碑。婺山空自碧。靑艸迷荒煙。躊躇長嘆惜。獨龍鏟幽光。人事千載隔。尙遺智者名。迨今如雷霹。安得起斯人。重與探玄賾。澡瓶大幾何。那堪容七尺。寄語措大流。切莫空思索。譬彼北辰髙。誰能將手摘。

懷博大士

悵望云黃山。飄渺白雲裏。一搭迥千秋。去天才尺咫。憶昔善慧翁。道冠亦儒履。謁帝入承明。據榻獨抗禮。揮案說全經。虛空若爲擬。甘露每夜泫。天仙頻來止。寺廢足寒煙。棟橈陛亦圮。誰爲魯靈光。巋然雙樹底。

七旬﹝言﹡﹝廷﹣壬﹢旦﹞日

行年今七十。眼暗齒亦疎。躘踵難舉步。風雪滿頭顱。閱世良已久。杌夢歷居諸。千古止一念。滄桑不用歔。十界同影事。鏡體本皆無。菩提尙非實。況彼俗之餘。百慮俱消盡。閒披古佛書。夜深獨隱幾。明月滿庭除。

贈潘士閣居士四十誕辰

潘君少好學。弱冠蜚英聲。搦管風雲起。步趨近古人。中歲能好道。遁迹秦溪潯。陶然仁智樂。永謝蝸角名。詩文自娛悅。語語見幽貞。恍惚晉處士。五柳揚風淸。今年當彊仕。懸弧節載臨。鄙句聊相贈。瓦礫作黃金。

送沈君耀居士還潭邑

沈君故人子。千里來石門。憐予老且病。依依問寒溫。因之詢舊交。屈指幾能存。嗟哉予獨後。朽廢何足論。今晨別我去。云白紛前村。丁寧不再三。但道欲無言。

因跌臥病﹝十首﹞

一足躓而僕。四體並爲殃。僵臥不能起。動靜俱失常。況當三伏日。如居火聚傍。流汗每浹背。揮扇未暫忘。皆由幻身起。幻起還自傷。須知不幻者。安坐無爲鄕。

偶因一步錯。遂成無盡憂。展轉枕席間。痛苦未曾休。思彼世路險。寸寸有戈矛。一念稍失謹。禍起更誰尢。所以君子學。頃刻宜愼修。素履欲無咎。端不在他求。

病來已周月。瞑眩藥弗離。志已不帥气。寸步豈能移。暑威今謝職。金風動桂枝。漸入淸涼境。恍如無病時。且喜無客至。默然得自怡。不似維摩詰。雄辯四筵馳。

病後更添病。皮骨僅連立。惟有鼻孔髙。依然還似昔。西風透被來。亂蛩鳴四壁。時序任推遷。何日是好日。更有人請法。指曲喚作直。不是彊欺君。爲君說眞實。

偃臥經三朔。寒露浥芭蕉。日月如丸跳。肌膚已半消。牀前初學步。扶翼行幾朝。一室方丈餘。猶若百里遙。時近九日節。遊客興偏豪。病僧無足力。豈敢望登髙。

枕上四閱月。回觀祇片時。痛苦𨿽少息。步趨尙弗宜。經書久已廢。筆墨未曾辭。客來索偈言。信筆頗不疑。有風欺病體。卻自不能支。擁毳守雞骨。聊以待歸期。

奄奄百餘日。每自嘆居諸。堅冰今已至。辛楚未全除。饘粥旣少進。營衛且日枯。醫術已告困。奏效良亦疎。拄杖尙無力。猶倩侍僧扶。甚矣吾衰也。徒抱此殘軀。

寂寥守一室。陰雨倍生寒。階前梅影瘦。籬下菊英殘。厥疾未曾瘳。展轉猶痛酸。年衰力亦弱。計日詎能安。但觀萬象始。冥然得自寬。病與不病者。總是太無端。

十月今旣望。竹影靜橫窗。夜深蓮漏永。寒生席上霜。擁衾不成寐。自省還自傷。受生三有中。業系未能亡。病久難勿藥。恐成跛腳殃。因思雲門老。說法亦何妨。

余年七十四。數載縈疾苦。況經此一交。五月未出戶。玆動律管灰。云廓日當午。扶翼出堂前。勉行十數武。望見屋前山。山容翠而紫。松頭老鶴歸。臨風勢欲舞。

懷鄭所南﹝有序﹞

所南氏宋末一布衣耳。宋亡孤憤不已。賫志而沒。嘗作心史一書。用鐵爲函。沈蘇州承天寺井中。至崇禎戊寅。其書始出。予讀之。悵然有懷。

世局如秤子。頃刻變每新。反覆絕無定。豈論君與臣。何如鄭處士。堅作宋遺民。未沾升斗祿。秉志自忠貞。鐵函裹心史。語語泣鬼神。畫蘭不畫坡。此意良獨深。直輕呂望富。甘作伯夷貧。縱有堯舜出。傲骨亦難平。壯志𨿽未酬。抵死惟一心。斷斷不可轉。豈貪後世名。挑燈讀君書。掩卷爲長吟。安得借淸風。披拂世間人。

懷夢觀禪師﹝有序﹞

夢觀泉人也。爲開元佛果之嗣。其學贍博。其文典雅。性狷介寡合。有司辟主承天。辭弗就。所著有開士傳夢觀集二書。余寓開元時訪得之。首所服膺。蓋有道之士也。自元以至今日。少有能匹其休者。法門下衰。殊可深慨。故私心於夢觀。獨向往之切云。

泉南稱佛國。名衲多雀起。夢觀最後出。世能知者幾。積學有淵源。著作追前軌。秉操甚堅貞。辭檄甘自否。一室大如斗。深臥紫雲裏。四壁盡蕭然。圖書卻盈幾。昔賢不可見。得之在故紙。閩粵三百年。誰能嗣其美。時睇彼遺編。淵哉難測底。悠然有遠懷。綣綣不能已。

破屋歌

我有數間屋。祖父遺來久。登樓可作賦。對月堪呼酒。衣冠襲漢唐。幾席對窗牖。焚香每獨坐。論文常會友。只爲歷年多。其如朽蠧何。父𨿽言修緝。予惟宴逸過。一夜陰雲集。風暴雨滂沱。墻屋盡崩圮。佳麗頓消磨。男女遁空谷。孤露無止宿。六藉淪淤泥。何論麻與菽。野狐跨竈行。山鬼傍垣哭。依依不攺顏。獨有東籬菊。我生本多迍。惟言學避人。於今無可避。孤立一窮身。回思祖父事。日暮不勝情。嗚呼發長慨。風寒天地冥。

七言古

讀紫栢老人集有感

古道無人久寂寥。祖庭積雪欲齊腰。陰崖白日山鬼嘯。荒艸寒煙狐兔驕。平人無限遭魔魅。牽入荊榛不可招。紫栢老人心血熱。揚聲大叫魂欲銷。君不見。包胥泣血灑秦庭。秦穆君臣亦淚傾。無衣賦罷鳴刁鬥。揮回楚日垂休聲。又不見。諸葛出師不顧身。鬼神號泣蛟龍吟。成敗何嘗敢逆睹。揚義祁山賊膽驚。復楚延漢𨿽不同。大義均如貫日虹。丁玆叢林秋晚日。老人激烈如二公。俗士徒知保身重。謾爾譏爲亢位龍。進而不退良有以。鞠躬盡瘁漢之忠。挑燈夜讀老人書。志弘大法早捐軀。一片苦心如赤日。金光曦赫天東衢。嗟我守株徒自困。慧命如絲勢日孤。安得妖氛頓廓落。坐令此日見唐虞。

袁水部乘遊招住壺山。前住持印山師願充修造。賦此以壯其行

憶昔壺山化盛日。飛檐走棟逼天衢。撾鼓升堂臨萬指。激電轟雷每自如。入明寥落幾殘僧。種禾博飯守居諸。豈知祝融猶作妬。傑剎化去成蝸廬。墻頭亂艸掛蘿衣。階前苜蓿滿庭除。古殿已荒余舊砌。伐鼓考鐘事久虛。袁公好道出天姓。金湯大法如惜珠。每憂壺山不能寐。晨興遺我八行書。嗟嗟跛鱉出頭來。笑殺南泉陸大夫。𨿽無廣廈藏龍象。猶存餘地放圓蒲。休怪屋窄難容膝。翻憶古人樹下居。佛法不在棟隆吉。插艸建剎知也無。君今何苦思營構。只緣日夜痛前模。按下雲頭效乞士。豈爲能安七尺軀。前途日暖江山麗。到處春深長柳楡。一條楖栗隨身去。好向人間問給孤。

謝曹能始憲長來山見贈

石鼓嶙峋障海東。層巒面面金芙蓉。摩崖刻石首朱趙。神光夜夜燭寒空。古來遊者如有幾。多蝕蒼煙碧蘚中。始知名節貴自立。假石何能示不窮。曹公繼起廟廊姿。歸來兩袖拂淸風。八斗才髙未曾試。簡編聊寄補天功。宦情久付滄江外。喜同野衲探禪宗。重布黃金開石鼓。天上移來梵釋宮。我乘業風吹到此。通霄一路寡相逢。又見祖機化魔令。陰崖白日鬼橫蹤。狂瀾莫挽東趨勢。熱血幾欲噴玄穹。大法垂秋僅一綫。赫赫金湯賴有公。趂閒便駕籃輿至。扶筇踏破白雲封。藻思綺句誇七步。筆光墨怪搖千峯。盟心直下菩提種。力扶寶炬祛朦朧。愧我難摶轉運日。卻羨子韶神臂弓。

與淸漳何平子茂才

聖主羅賢心最熱。撐天拄地須豪傑。近日經生估畢流。十用看來九敗裂。先生崛起丹霞城。八斗才髙气橫絕。治安書策似賈生。言言淚灑英雄血。特疏禹貢翼前賢。山經水緯詳分說。奇偉分明希世珍。董賈如今非兩舌。北塞天驕尙未降。中原弄兵猶未滅。願君休臥南山廬。快著祖鞭應時節。

潭陽瀛洲橋成。丁生來索詩。頌沈侯徳

潭上之山丹且崒。潭中之水深更潏。靈光秀爽萃瀛洲。今古英賢多傑出。昔有橋東江處士。解道人家藹秋色。晦翁杯酒餞季通。步吟橋上成勝集。怒濤劫去幾經年。往迹難追我心惻。渡頭客立暗魄銷。浪急湍髙風雨泣。共喜陽春今有腳。仁風飴蕩滋育息。百里熙熙化雨中。口碑載道頌侯徳。戴仁揚義有丁君。長虹臥波不借力。捐金半萬未爲難。驅石運材成不日。君不見。端明海上駕石梁。靡金十倍出非一。閩南燕北共爭傳。盡道神功非人及。何如沈侯不下令。坐看功成萬民逸。

祝支提樵雲老師八十壽

支提屹立東海隅。重巒疊嶂擁禪居。天冠聖迹邈莫測。仙人遺竈在丘墟。中有髙僧頭似雪。辟支巖下抱瑾瑜。恰如冰壺濯桂魄。亦如火聚現芙蕖。行年八十猶矍鑠。飲澗眠云每自如。願師住世同寶掌。長爲明炬照昏衢。

贈鷲峯上人書華嚴涅盤二經

菩提場內法雷喧。七處幻出妙莊嚴。最後雙林垂顧命。四徳巨浸渺無邊。上人運腕依誰力。一毫吐出無後先。謾言海墨書不盡。點點畫畫个中圓。我來焚香爲披讀。筆光墨怪搖蒼天。譬如獅子用全力。古鏡重重頓現前。我覺身入毗盧境。法界交羅常湛然。亦覺身泛涅盤海。滴滴醍醐眾味全。掩卷與君暫借問。何如一畫未生焉。頴翁髙臥蕓窗下。壁角燈籠笑欲顚。

題般若庵。兼壽主人

秋江三浙何漭然。浪勢如山欲拍天。江幹有庵大如斗。柴門長閉封雲煙。繞徑修篁垂露淨。金經四壁勒瑉瓀。中有穆然雙乞士。阿兄阿弟難後先。阿兄韻古不染俗。獨坐空牀究碌磚。阿弟今年六甲周。心素何妨入市廛。我欲掇出須彌盧。爲君更祝無量年。自笑虛空祝不得。聊秉毛錐述短篇。

饑饉行

去年河伯大爲災。靑秧蕩盡田如海。蝗虫繼起勢遮天。掠地傷苗數千里。涕泣號呼不暫停。祀天禱鬼終莫已。更加春雪大如拳。半月霏霏不肯止。流離無地可容身。溝壑僵屍數難紀。鬻妻貿子彊支持。又質自身充下使。麩糠泥土是家常。艸根樹皮亦稱美。弱者捨命入鬼鄕。彊者攘奪各蜂起。南北叢席盡凝塵。檀那不至將誰倚。鐵板𨿽掛舊堂前。托缽空回烹白水。僧徒鳥散無可棲。暫見朝遷暮又徙。綠林豪客甚縱橫。住山行腳俱難﹝米﹡文﹞。君不見。海住城中優婆夷。小器雨寶濟貧餒。又不見雙林大士誓燒身。欲救眾災甘自毀。愧我於玆兩不能。未審將何來救彼。但願秋成大有年。淑气頓開天地否。

福城嘆

福城圍久。饑饉與疾病交急。爲作此嘆。

嗚呼。福城苦最堪悲。無限深殃集此時。兵圍十月猶未解。人家十萬總難支。三災並起天弗厭。屍首盈城數莫知。見說昔賢曾有讖。三山流血可成池。果腹徧尋池上艸。溝中割肉亦療饑。人旣相食同禽獸。市中有虎語非欺。幾見朱門路行乞。妻兒一旦任披離。只爲殘生難自保。門風掃地有誰嗤。無諸建國稱福地。到此如何禍更奇。假使生民俱喪盡。猶恐空城亦禍基。嗚呼。福城苦最堪悲。

僧兵嘆

元季泉州亂。肉食者鄙驅僧爲兵。夢觀禪師爲作僧兵嘆。今日之僧。不待驅而爲兵者夥矣。此法滅之相也。乃繼夢觀而有作。

覺皇制律首禁殺。徒畜殺具猶見訶。古傳生艸不敢拔。況復從戎屠戮多。搖頭掉臂出蘭若。日思爭戰類修羅。袈裟直付東流水。身披鎧甲肩荷戈。羞說威儀推馬勝。自誇暴虎與馮河。半點全無忠義膽。只爲癡貪起禍囮。刀山劍樹眼前現。白骨徧橫衰艸坡。況復三途攖劇苦。千生百劫若爲過。嗟哉嗟哉胡不悟。自暴恰似赴燈蛾。晨起摩頭須自省。覺皇苦口柰君何。

送淨和師歸舊隱

近日禪和多似粟。逢人个个阿漉漉。盡言生死不相干。藕絲絆倒如禽犢。吾師參得博山禪。半生甘伴白雲宿。不將半點掛人間。恬然穩坐三間屋。一條拄杖入深云。千尋寒木藏幽谷。豈比諸方垢膩禪。紅塵堆裏苦馳逐。今夏重來石鼓山。儆予不啻再三告。淸晨別我還故居。屹屹孤風良絕俗。末法如君有幾人。頓令千載仰芳躅。

送卓庵禪師歸壽昌

黃龍峯下金繩界。西竺重遊立梵宮。一朝火焰來說法。蕩然當下現元空。得君任此良不易。剛骨擎天復舊蹤。卻似女媧能煉石。而今果有補天功。先師窣堵元無縫。無影樹下好相逢。何時更起淩霄勢。屹然長鎭石溪東。君今辭我出石門。艸鞋踏破白雲封。願言步步須仔細。好把鉏頭振祖風。

送本立上座歸潭陽

老僧行年七十五。業重猶司鼓山鼓。未得安然正首丘。潦倒連年縈疾苦。君來問疾良亦難。孤槎歷盡幾靑灘。撥云直上通霄路。海天霜雪正嚴寒。喜晤榻前相對語。恍如隔世重相與。歷問故交得幾人。多少英賢埋下土。我今脫白四十年。藏身祇在伏羲前。生平所學拋東海。一條楖栗白雲邊。隨風鼓舌如雲雨。瞿曇祕密今全吐。一千五百幾能聞。婆心瀝盡終無補。仲尼昔日欲無言。默識方能契本源。莫道鼓山塵韻絕。從來別是一干坤。君今年已六十四。登山豈作等閒戲。彼此老大似殘陽。後日相逢能幾次。今晨辭我出石門。桃李蹊邊春鳥喧。丁寧須記臨行句。適燕切莫駕南轅。

挽林得山兵憲

憶昔相逢劍水濱。乍瞻芝宇如天人。慷慨披襟譚國事。卓哉意气壓羣英。首將石鼓相付囑。訂交泉石廿餘春。山門倚重若城塹。再造論功莫與京。舊年勉以末後事。尋常茶飯不堪陳。報言自有通霄路。英靈豈肯等凡倫。近日忽聞易簀信。通霄路上果先行。孑立空山徒悵望。願言莫失舊時盟。

挽鄭漢奉司空

憶昔祝釐趨建水。淨慈庵上始逢公。從此納交近十載。往來不憚登巃嵸。虛襟厚徳不常有。榮名峻秩視如空。諦信斯道更不疑。宿緣想在般若中。昔日楊李及蘇黃。法喜之樂垂休蹤。至今六百有餘白。惟公尙有古人風。今歲臘月天愈寒。雪花如掌舞穹窿。幹霄喬木忽摧折。黃童白叟俱失容。嗟哉死生固大矣。不生不死亦須窮。等閒揣出虛空骨。拍手髙歌天外峯。

五言律

登聖泉巖

山髙俗自遠。林幽境乃偏。垂藤棲倦鳥。怪石濺寒泉。徑曲穿雲度。亭空待月懸。我來日正暮。披露晚風前。

山中聞邊警﹝二首﹞

羽檄連年至。天驕迫漢疆。骨枯塞艸白。血濺陣云黃。未見請纓壯。誰爲借筯良。銷兵是何日。令我憶馮唐。

見說天王怒。千軍出漢京。曉霜嚴楚劍。夜雨洗天兵。邊耀止戈武。天懸日月明。單於應膽落。指日塞煙淸。

寓蓮臺山

靑蓮開淨域。半榻借同棲。枕上濤聲急。窗中樹色迷。閒來披梵典。睡起覺鶯啼。晚向沙頭坐。風淸虎渡溪。

春日同諸子。遊雲際山

孤塔迥雲際。下有摩尼宮。路古苔長密。庭幽翠欲籠。松枝掛海日。竹影弄江風。汲得巖前水。烹茶論苦空。

西圃

橋西管小圃。圃內半爲塘。靜覺魚遊樂。閒看蝶過忙。摘葵帶曉露。種菊傲秋霜。學圃𨿽云鄙。鄙中滋味長。

謁白雲約禪師塔

雲山最深處。樹古競參天。塔廢尙餘壘。碑殘更帶煙。傳心懸白日。說法倩鳴蟬。莫道師無語。雷音震大千。

山居﹝四首﹞

獨喜重巒峻。卜居在上方。云深埋小屋。樹密護低墻。叢桂堪招隱。幽蘭每自芳。回思前日事。深似失頭狂。

百年生計少。家破只甘貧。旅泊半間屋。漚花七尺身。架頭堆亂帙。幾上足浮塵。獨倚寒巖臥。枯槎不管春。

一塢白雲深。幽居愜野心。翻經每獨嘯。對月喜長吟。種竹開苔徑。栽松益翠岑。因嗟塵俗客。誰似暮歸禽。

生無適俗韻。枘鑿誰與宜。迂只從他笑。狂尢愧自知。雲間頻撿藥。月下細敲詩。且學龜藏六。臨風自解頤。

小塘

窗前閒半畝。開作小方塘。云過暫畱影。月來時有光。灌花春借色。洗硯墨流香。惟有塘中水。澹然卻自忘。

過寶山庵。逢友人話舊

觀方來故里。繾綣舊遊蹤。門內驚新主。階前識老松。古道誰人問。知交汝獨逢。共談今昔事。笑破白雲封。

辛未秋日。寓淸修寺。刻弘釋錄

掛錫古禪房。秋風冷竹牀。照懷惟白月。入帳有淸霜。慕往愁難繼。傳來慮欲長。喜聞巖上桂。猶發晚秋香。

季夏八日。同本智洞微二師。遊喝水巖。次韻

喝水聲消久。虛名尙有巖。徑危欺峭壁。江渺小孤帆。探洞知源遠。摩題嘆蘚緘。攜朋坐盤石。微韻出松杉。

贈空生師修玄沙祖塔。用聞大師韻

生平多遠思。長憶古玄沙。屢斫雲間石。重敷座上花。臺因寒葉點。影爲夕陽斜。疑是釣魚客。來弘舊日家。

題玄沙院

暮入獅峯下。隔林響梵鐘。涼煙迷白塔。寒露冷靑松。舊礎藏荒艸。新椽傍古榕。雷音今已寂。徒爾弔前蹤。

和聞大師登升山掃祖塔

孤峯橫按杖。眼小無諸城。雲幻將千態。江流止一泓。蘿深籠塔暗。煙細惹衣輕。爲訪先朝迹。呼童剪棘荊。

秋日撝謙居士。來山索賦

屴崱峯前立。海天何渺茫。斷煙迷遠樹。秋水澹斜陽。植杖聽泉落。倚巖聞桂香。憑髙無限意。一笑白雲傍。

答魏具瞻遊鼓山。次韻

雨後山容淨。春深翠色新。登峯小溟渤。倚杖對嶒嶙。觀化嗟前迹。安禪洗世塵。莫言徒邂逅。蓮社有前因。

題開元寺﹝寺古有桑樹白蓮。石柱牡丹庭前瑞艸。紫雲蓋頂等瑞﹞

佛國名傳久。桑蓮獨擅聲。異葩根礎發。瑞艸覆庭生。殿古藏雲紫。壇虛映日明。我來問陳迹。金鐸向空鳴。

其二﹝寺有神僧。稱袒膊和尙挑燈道者。又有僧。稱文殊化身。鈔惟識論﹞

昔產蓮華地。神僧每托棲。袒膊援羣溺。挑燈醒世迷。廊長旋日永。塔聳切云齊。鈔論人何在。堂虛鳥自啼。

其三﹝寺有甘露戒壇。照律師所建。有井味如甘露。故名。戒環禪師著法華要解等書﹞

古賢能秉律。壇構幾經年。久沒凡塵暗。重開瑞色鮮。飛花常入座。甘露海流泉。安得環與照。垂光映大千。

其四﹝洪武間。帝命潔庵來住持。及引見曰。汝但淸心潔己。自然眾服。故立淸心潔己堂﹞

甘守白雲隈。春風吹幾回。祇因曾下種。故此卻重來。石鼎生新焰。天華點舊苔。遙思潔己訓。帝語尙如雷。

遊彌陀巖。歷巢雲山房。晚抵大道巖賦

百折捫蘿上。淩霄一徑懸。蔦陰抽石筍。崖斷掛龍泉。磬落從天際。花飛點洞前。晚來歸寶所。一笑白雲邊。

南臺

節彼南山石。春深翠色濃。壁髙欺日少。徑窅與天通。城郭雨煙裏。樓臺樹影中。莫言大似斗。萬里入簾櫳。

題片瓦巖﹝二首其形如龜故。又名六眸洞﹞

中蜂懸小徑。虛窅洞長幽。片瓦含金剎。千秋負範疇。天風穿石吼。海浪拍空流。安得常來此。同君老一丘。

爲避城中暑。來遊小洞天。石樓侵翠色。松榻護嵐煙。煮茗待新月。敲詩入舊弦。沙彌不解事。猶問老僧禪。

宿薛際可居士風木堂

爲尋碧石勝。來宿薛君房。徑僻穿松影。林幽散荔香。煙雲籠舊壁。風木慘虛堂。夜坐空山寂。鐘聲出上方。

宿龍山寺

掛錫龍山寺。堂虛半是云。風從海上至。月向樹頭分。山鳥隔林囀。潮聲入夜聞。坐來淸不寐。更把片香焚。

遊紫雲室。和何鏡山先生韻﹝二首﹞

搔頭靑嶂上。宴坐紫雲間。海岸孤城迥。松門野客閒。幽禽啼晚樹。白鹿臥空山。浩浩煙波渺。遙看一鶴還。

一望將千里。玆山許獨尊。海風吹我袖。山翠擁僧門。欲學藏身法。先須嚙菜根。叮嚀二三子。休逐利名繁。

題古拙上人靜室

塵外一區宅。居中別有天。槐陰垂徑僻。艸色入簾鮮。室隘卻如斗。墻髙僅及肩。食貧𨿽有日。飲啄且隨緣。

題彌天上人園居

東園聊息影。境僻艸尢深。屋破憑云度。墻低喜月臨。采蔬時帶露。種樹爲棲禽。莫道園居陋。悠然契宿心。

歸鼓山。寄答傅幼心諫垣。用來韻

一錫淹畱久。言旋傍鶴飛。秋河影自澹。古路翠還微。彭澤方耽飲。東林孰付衣。入門成一笑。恰似野雲歸。

過嚴灘

晚山依落照。春水漾微瀾。云淨江天澹。厓髙石壁寒。披茸探往迹。倚棹問前灘。多少英雄客。輸君一釣竿。

除夕﹝四首﹞

相彼苕溪水。何曾問歲年。祇爲浮生幻。難同劫石堅。爆聲催去臘。鑪篆燼殘煙。瞻顧東方色。依稀近曉天。

安禪難論歲。老業貴知時。豈爲辭窮鬼。非關祭舊詩。年華同燭盡。老態逐更移。因憶北禪老。捫心暗自咨。

長年多自適。今夜卻心驚。鑪內紅將燼。枝頭白欲生。韶光迅易滅。壯志遠難成。休待雞窗曙。願同鳥道行。

梅花情欲盡。柳眼意將靑。爆竹震寒寂。松燎破夜冥。百年渾是醉。此夕幾能醒。卻愛淩霜栢。森森列一庭。

題香象庵

林幽積霧深。香象伏層岑。云至巖生白。風來竹亦吟。然松烹石髓。對月話禪心。時聽東岡上。丁丁太古音。

登石盂山

崎嶇登鳥道。飛練﹝泳﹣永﹢剪﹞田衣。古洞藏雲密。深筠積翠微。主賢客屐集。山迥俗塵稀。晚眺小樓上。遙天鶴正歸。

寓娑羅塢﹝二首﹞

深翠掩重巒。澹煙籠僻塢。掛天白練寒。布地黃雲普。怪石裹苔衣。空階垂竹雨。悵望夕照中。孤塔渺誰主。

遁迹山宜峻。依云立數椽。鶉衣侵翠雨。箸笠飽嵐煙。蘿月穿簾冷。松風弄影偏。夜來淸不寐。獨對一燈懸。

過等巖。爲衝如上人賦

選得昔賢地。重營大士宮。嵐煙侵幾席。牛斗宿簾櫳。海﹝澗﹣日﹢活﹞涵孤月。山窮跨臥虹。蓬萊疑不遠。惚恍白雲中。

秋日過邵練要居士山齋﹝二首﹞

鼓巘多奇麗。玆丘最賞心。江帆時入座。石筍自成林。磵險鳴寒玉。山幽噪暮禽。迥超塵世外。況又值秋深。

異境驚初辟。山僧愧始遊。云根露鳥背。石髓﹝泳﹣永﹢剪﹞松頭。葉落峯逾瘦。嵐深澗轉幽。西風颯颯至。猶喜暮煙收。

祝洞白師六十初度

臘髙登耳順。身隱望彌彰。松偃寒崖蓋。梅飄晚節香。昂藏僧貌古。噓呴徳風翔。欲滿閻浮願。何妨鶴髮長。

初夏苦雨

一陰方夬盡。赤帝令初行。靉叇云猶密。淋漓澤久傾。子規難叫月。布谷懶催耕。擁毳忍寒坐。何時見日明。

淸明日掃祖塔﹝二首﹞

春晴風正暖。好鳥囀芳林。塔上松云密。階前花雨深。瓣香先聖脈。杯茗後人心。因憶昔時事。如聞說法音。

昔賢去已久。窣堵徒嵯峨。夜有虎狼宿。晝惟樵牧過。霜嚴石卵爆。雨漬苔衣多。三繞空惆悵。其如長臥何。

霜降

秋晚寒威迫。階前艸欲枯。林疎風掃葉。月落樹啼烏。荒塢蟬聲寂。寒塘雁影孤。堅冰𨿽未至。霜已徧長蘆。

詠魚鼓﹝二首﹞

禪門多闃寂。藉爾發聲洪。何用臨淵羨。可從緣木逢。無情還善應。不動自圓通。因甚能如此。全由肚裏空。

成像非天育。掄材取鄧林。披鱗未涉水。流韻出無心。權秉師僧令。能和梵唄音。祇同鐘磬侶。漁父豈相侵。

秋興﹝四首﹞

秋深气日肅。野衲恰相宜。不作悲秋賦。惟吟采菊詩。金風辭落葉。玉露浥寒枝。自有翛然趣。傍人恐未知。

悄然坐荒塢。風淸況益淸。茶煙迷竹色。梵韻雜蛩聲。樹古足蟬噪。簾虛掛月明。更闌發深省。孤鶴嶺頭鳴。

涼風起天末。曳杖數峯西。江靜蘆花曙。塘空雁影低。寒云閉幽谷。衰艸覆前蹊。一嘯歸來後。松頭練色迷。

睡起庭前立。悠然忘寂寥。气淸天宇廓。境遠客情消。巖桂晚香淨。江楓醉葉飄。白猿來覓果。嘯月正中宵。

步林茂卿居士登鼓山韻

通霄無鎖鑰。五里盡松陰。石險苔猶滑。山空客亦臨。鶴飛淩漢遠。猿嘯入林深。喝水聲難繼。誰傳太古音。

中秋夕。仝鄭漢奉司空。林得山農部。步月石門。因坐水雲亭

碧天淨如洗。乘興探靈源。步月穿松影。緣崖入石門。蟬聲來遠樹。漁火辧孤村。因坐鳳坡上。誰知秋露繁。

行

日照山容淨。舉杖陟崔嵬。徘徊秋艸徑。微風拂面來。喜逐閒雲去。還同野鶴回。往來有何事。踏破舊蒼苔。

住

往來蒼嶺上。駐足碧巖頭。白雲觸衣冷。兼之風颼颼。遠村山外見。長江腳底流。近觀山蟻鬥。貪嗔未肯休。

坐

境閒雲寂寂。簾捲月明初。未識達摩意。面壁結雙趺。蒙頭惟破衲。席地用圓蒲。檻外天花雨。空生知也無。

臥

山深蓮漏永。一室風俏然。繩牀方七尺。曲肱伴云眠。有無渾不計。凡聖亦都捐。莫謂全無物。孤明一鏡懸。

永覺和尙廣錄卷第二十四

永覺和尙廣錄卷第二十五

嗣法弟子道霈重編

詩中

七言律

舟中望武夷

琢成紫玉逼蒼穹。下映靑溪漾蕩中。迷蘚荒壇寒夜月。倚云舊館冷秋風。洞遺仙蛻靈何在。巖鎖虹橋路孰通。休道仙舟藏壑穩。負趨歲月轉如蓬。

登黃楊山

幾重翠嶂隔塵埃。野寺嵐深淨綠苔。月到繩牀僧正定。煙迷寶樹鶴初回。九霄牛斗窗間宿。萬里川原掌上開。滿眼風光猶似昔。紫陽何事不重來。

山中得家報。寄答諸友

自從一別冷云居。見說風光不似初。溪上雨添三尺水。家中風落半牀書。敝囊已識休深愛。破釜何勞更重歔。不學蹇驢旋磨走。直將大地作蘧廬。

廬陽山中。歲暮積雪。因小僧哦筦山偈爲賦之

破衲重縫度歲窮。客囊何獨筦山空。風狂亂折窗前竹。雪重橫摧嶺半松。山鳥盡須春後至。故人多向夢中通。地鑪未到全寥寂。榾柮頻添徹夜紅。

山中得蕭儆韋明府書

建水忽分萍梗蹤。卻從尺素得相逢。十年故我難同昔。一片頑心尙未鎔。花滿河陽君富麗。翠籠雙髻我疎慵。自知樗老難爲用。甘向空山學種松。

壬戌冬十月。館於沙邑之雙髻峯。遺中陽居士

靑嶂重重稱杖黎。煙鬟半露卻成詩。云深盡許藏千拙。樹密何妨借一枝。豪貴懶幹因舌短。饑寒甘忍爲書癡。人來一任呼牛馬。笑倒毗耶老古錐。

秋日登北山

翠壁嶕峣鳥道懸。創開金剎逼秋天。千峯帶黛窺簾外。二水移舟送席前。發嘯每從明月下。經行多在白雲邊。夢中歷數漢唐迹。衰艸荒煙正慘然。

書林

羲皇以降幾春秋。文物靈光聚此丘。南北舟車行不盡。古今心眼鑑難周。刀刀刻露英雄骨。帙帙遠傳賢聖愁。惟有老僧無个字。羲皇未畫問根由。

七石山訪獨詣師

超然寄迹萬峯巓。石磴穿雲鳥道偏。幾片巉巖天半露。數椽艸屋壁間懸。掃窗每倩含煙柳。洗缽常因漱壑泉。日暮憑欄頻倚徙。一聲長嘯月孤圓。

七石山中秋對月。渾朴上人請賦

云廓千巖秋正淸。長空如洗月孤明。朗然久絕懸弓影。闃爾誰聞搗練聲。愧我疎慵無劇興。知君豪爽有深情。莫將七石山頭月。換卻娘生兩眼睛。

丁卯仲春居荷山。有感而賦

撥翠巢空建水東。棃峯爽气入簾櫳。虎饑吼出重云外。鳥倦飛來落照中。老去始知狂是疾。醒來方覺夢爲空。碧蘿層裏無人到。一縷檀煙度澗融。

五十誕日

半生事業盡唐捐。忽爾知非暗自憐。二紀蕓窗空映雪。十霜雞寺祇磨磚。﹝穴／﹝爿﹡臬﹞言權作止啼葉。弘釋惟搜久蠧編。一片幽心誰可托。蒙頭捲舌度餘年。

秋日過西湖

平湖瀲灩漾扁舟。水上風微拂面柔。三竺疎鐘云外落。兩堤衰柳鏡中秋。荒臺艸長平章恨。古廟嵐深武穆愁。千古悠悠無盡態。等閒都付一浮漚。

戊辰孟秋。往秀水請藏經。還過錢塘。適江潮大漲。客舟盡沒。余舟獨脫於險。喜而志之

海云靉叇浪風顚。驚望江頭正慘然。一刻衝頹千里岸。萬家沈入幾重泉。自安死去渾無地。那料生畱別有天。應是寶書龍亦護。片帆載出雨如煙。

己巳孟秋。歸壽昌掃和尙塔。夜坐有感

風帶秋聲透暮林。篆畦香燼暗愁深。空階雨滴靑燈影。虛院云生白塔陰。慚掩鐵關藏百拙。難磨地墨寫孤心。先師靈骨今猶在。白浪滔天孰肯尋。

妙髙峯訪達宇居士

昔年狂疾未曾瘳。十載湖山汗漫遊。歸路敢辭三伏暑。到山正值一林秋。涼風落葉東西徑。明月疎鐘上下樓。珍重故人情若海。依依恰似白雲畱。

哭博山和尙

法幢髙豎大江西。獨握羣盲剔翳鎞。正喜法雷喧上界。忽驚慧月落前溪。池頭霧暗龍猶泣。嶺上臺空鳳不棲。深痛妖蹤猶滿地。於今誰鼓戰中鼙﹝山有浴龍池棲鳳嶺﹞。

山中詠懷

枯抱殘經歲月遷。飽餐野菜任前緣。謾言昔學屠龍技。且喜今參伏虎禪。剪盡松云放明月。引來石髓注靑天。相逢若問山中事。拄杖如龍未許傳。

達宇居士以誕日來鼓山。同遊靈源洞。賦此致祝

海上岧峣屴崱峯。喜君杖履特相從。誰人喝水蹤尢幻。昔代題名蘚半封。天外靑螺分島嶼。眼中白浪起蛟龍。擬將何物堪爲壽。千載懸崖甘露松。

謝徐興公居士見訪

見說閩中有鳳毛。君家伯仲擅風騷。慣扶短策穿松翠。橫臥深云聽海濤。結社擬追陶遠笑。琢詩頓使鬼神號。雲收雨散巖花淨。屴崱峯頭月正髙。

夜坐蹴鰲橋。次洞微師韻

出門舉步蹤金鰲。山露霏霏浥敝袍。鯨浪遠翻江上月。天風近鼓樹間濤。巖邊瀉玉泉聲細。橋外穿松石筍髙。坐久不知蓮漏下。卻乘幽興更揮毫。

一念法師見訪遽別。用韻奉答

垢面蓬頭傍石棲。風翻剎影洞門西。壁間泉湧飛花急。海上云來掠地低。喜客披榛忘崄巇。因樵問路入招提。相逢邂逅成知己。別去中宵月滿溪。

山中積雨初霽。鄭汝交二守見訪。用韻奉答

敝衲蒙頭一老翁。空山晏坐雨聲中。洞云忽破懸朝旭。林鳥爭驕囀曉風。擇木不妨搏翮下。酬機祇解舉拳通。共看剪盡西窗燭。回首東峯日又紅。

往壽昌掃塔。至建州遇徐興公。用韻奉答

萍蹤無意忽相逢。共聽濤聲幾樹松。舉拂難扶興聖脈。捫心多負壽昌宗。客程煙雨愁中落。師塔苔痕夢裏封。臨發已將歸日約。初秋同笑白雲峯。

乙亥夏歸壽昌。掃先和尙塔

飄泊零丁經幾年。歸來始識舊田園。深耕淺種憑誰力。薄獲全收任外緣。一片檀云連塔影。幾莖石茗煮山泉。慚予蕩子貧如洗。欲報師恩祇豎拳。

麥羹丘﹝有引﹞

和尙不發化主。日取給於鋤下。歲荒食不足。以麥爲羹。率眾開田。田成。眾呼爲麥羹丘。乙亥夏歸壽昌。再遊其處。淒然有感。

壽昌脊梁硬似鐵。六月開田日如爇。歲荒祇取麥爲羹。枵腹揮鋤不肯輟。至今田有麥羹名。山中故老能傳說。禾黍離離屯綠云。盡是我師汗流血。

歸潭日寓天堂寺。有感

重遊梓裏幾經年。謾說溪山尙似前。朋輩殷勤憐故態。兒童驚怪問生緣。柳梢垂露朝含翠。桑影搖風暮帶煙。泡沫光陰全不久。何如共學祖師禪。

歸潭日示諸侄

去家念載今來旋。白髮衰顏敢自憐。故我已知難似昔。物情誰道更如前。長城築怨猶非計。巨石畱身豈得堅。世事浮虛休苦慮。好將仁義繼前賢。

山居

靑山老去發長松。種樹栽禾學野農。信口詩成多自喜。橫肩杖出少人逢。透窗舒白巖前月。對榻凝靑海上峯。頃刻白雲迷遠近。殿頭傳得一聲鐘。

楊復自居士登山見贈。用韻奉答

撥艸登山獨探奇。江風松月自成詩。石門路險藤蘿密。屴崱峯髙鳥鵲稀。禮塔遠懷興聖箭。烹茶不用趙州機。雲中握手深談久。轉憶維摩一嘿時。

聞谷大師放生社。畱別和韻﹝十首﹞

慈云靄靄覆芝城。川泳空飛各遂生。默轉殺機扶聖化。廣培仁脈藉經聲。緇袍幾染嵐煙重。寶錫還依鶴影輕。臨發叮嚀無別慮。顧玆魚鳥倍關情。

化風吹滿富沙城。插艸江頭勉放生。羅网才遭腸欲斷。刀砧已近訴無聲。己軀不啻千金重。物命何如一芥輕。惟有吾師悲願切。關山迥隔每含情。

飛錫南來立化城。楞嚴結社護羣生。市中頓鮮腥葷气。林下時聞梵唄聲。古岸云籠孤剎寂。寒溪波漾片帆輕。應知潭水深千丈。難比吾師湣物情。

朅來說法徧州城。欲證無生首放生。脫网魚翻前浦浪。出籠鳥囀隔溪聲。巖頭寒月穿蓬冷。江上春風送棹輕。多少飛潛猶入夢。悲心藹藹異凡情。

碧水丹山繞禁城。弘開金剎護旁生。禪扉靜掩籠松翠。寶筏浮游載梵聲。吞月萍間魚戲樂。衝煙江上鳥飛輕。猶愁釣弋終難息。聊賦詩篇寄別情。

東風披拂徧山城。七里灘頭春水生。澹澹江光搖塔影。微微花雨濕鐘聲。社中香火懷偏重。夢裏飛潛意靡輕。緇素未能畱去棹。捧來白雪若爲情。

每隨淨侶出重城。結社荒郊共放生。孤塔倒垂寒渚影。暮鐘遠送客舟聲。羽穿樹杪驕人慣。鱗集潭心躍浪輕。師錫驟回深綣綣。滿江風雨悵離情。

建郡渾如捨衛城。人師流水活殘生。寧於食鮮羣鮏气。莫遣皰傳不忍聲。雲裏盡教翻翮遠。江心一任弄波輕。臨岐千里回煙棹。返顧難忘愛物情。

昔曾問道建州城。見說禽魚盡樂生。松下風傳金錫響。蘆邊云隱木魚聲。永明願重悲猶切。幻住庵居去每輕。一自法舟回浙水。煙波盻斷若爲情。

魚鳥歡然育化城。憑師法雨度餘生。贖來幸脫烹煎苦。放去猶聞解脫聲。寶錫頻過悲自重。蘭舟今別意非輕。夜深波漾江頭月。益動悲心護有情。

元宵登尊勝閣

千家燈火暮雲間。海上鰲來共戴山。眼底乾坤終變幻。樓頭烏兔幾回環。管弦處處客長醉。鐘磬聲聲僧獨閒。夜半苦啼歸去好。莫教直待鬢毛斑。

再登尊勝閣用前韻

傑閣崢嶸紫翠間。重來長憶舊溪山。蓮園在昔元尊勝。寶構於今喜復還。簾捲直觀滄海小。窗虛長對白雲閒。滿城第宅渾如錦。鏡裏誰饒兩鬢斑。

遊九日山﹝山有晉朝松姜相峯秦系注經硯﹞

層巒疊疊映晴光。雨後春生色正蒼。樹古擭云猶屬晉。峯髙入漢亦名姜。幾摩斷碣終難讀。屢問荒垣倍可傷。石硯注經人已去。至今墨迹尙畱香。

過報親寺登飛來閣

小閣飛來古剎東。翠光掩映入簾櫳。荔陰石湧千尋浪。橋外風吹一短蓬。云出金雞回紫帽。波分玉筍自黃龍。千山秀色渾如黛。江北江南春正濃。

遊淸源洞

移來海上小丹丘。紫气氤氳古洞幽。幾壑翠云籠怪石。千尋苔壁迸寒流。己靈拋盡從仙乞。聖迹難追祇醉休。日暮風悲遊客散。一聲猿嘯碧巖頭。

避暑黃氏山房

暫借山房寄客身。樹髙如蓋艸如茵。登樓路轉穿危石。煮茗煙微繞密筠。云度松關涼潑席。月移塔影冷窺人。暑威已藉天風掃。獨挹淸源爽气新。

遊五峯和羅一峯先生韻

一衲飄然興獨優。穿雲選勝任遨遊。五峯絕處靑霄近。大地窮邊滄海浮。片石寒淸三伏暑。孤輪夜散百巖秋。憶君素節髙如斗。此日相逢碧嶂頭。

過安平石佛寺

古寺蕭然歲月深。須彌座半蘚苔侵。殘碑橫臥虛亭下。狡兔長居廢殿陰。相好尙存緣是石。陛基頺折孰鋪金。踟躕獨立荒煙裏。愁聽蟬聲噪暮林。

到鼓山。寄答呂天池司農。用來韻

雒陽江上水盈盈。趂得秋風拂杖行。歸去山頭玄露冷。惹來足下紫雲輕。兩期棒喝空中出。一會因緣夢裏成。孰若維摩能示疾。塵中說法語猶淸。

翠云庵﹝八首﹞

埋頭結舌度朝昏。艸屋三間不掩門。鋤斷靑山分石髓。剪開翠竹露云根。扶黎谷口看歸鶴。抱甕溪邊學灌園。昨夜於菟庵外過。無端踏破舊苔痕。

年衰懶得辧由求。抱拙空山事事幽。巖下負暄深愛日。階前剃艸自知秋。林花一任因風落。菜葉難教逐水流。莫比昔賢藏未密。逢人猶說兩泥牛。

山回谷密貯云深。構得蝸廬傍翠岑。沿澗徐行頻顧影。倚松獨眺喜披襟。塵中隱迹渾如石。世外論交孰斷金。客至但言多種竹。龍孫幾个擬成林。

疎慵成癖笑如匏。避俗何妨住處髙。憂世未能傳大易。消閒偏喜讀離騷。月窺山缺篩林影。風透巖扃鼓翠濤。黃土一杯堪掩骼。浮生何用夢勞勞。

翠微深處便爲家。石澗潺湲洗落霞。門外有山皆種竹。庵前無隙可栽花。鐵牛踞地休加策。石鼓懸空勿用撾。且學寒蟬甘自閉。客來不點趙州茶。

重重翠嶂隔凡囂。苔徑窮時渡小橋。治圃披星勤灌漑。采薪冒雨上嶕峣。白雲飛去渾無迹。玄鶴歸來不用招。也識括囊原少譽。漸鴻有陸任迢遙。

睡起搔頭覺悄然。客來煮茗汲新泉。引杯不數金莖露。對席惟參玉板禪。磬韻逐云傳竹徑。松風趂雨入茅檐。飽餘一枕西窗下。恍惚羲皇大古天。

懶跨黃牛入市廛。白雲一塢了殘年。登峯每值山君嘯。采蕨時同犢子眠。曲澗泉聲間鳥語。疎林月色染風煙。巖花亦自知時節。榮瘁休推鬼谷篇。

重過嚴陵灘﹝二首﹞

富春山下水如苔。一葉翩翩破浪來。翠壁未消前夜雪。蒼煙猶護昔時臺。足輕萬乘天垂象。志抗千秋俗彊猜。躡﹝屍﹫﹝敲﹣髙﹢﹝冰﹣水﹢〡﹞重登孤館寂。依依江上思悠哉。

野館年深長綠苔。曾經五夏卻重來。每逢兔迹橫樵徑。誰見羊裘隱釣臺。傲骨肯容丹詔重。孤蹤不許白鷗猜。浮名未解全收拾。致使遊人嘆惜哉。

寓王回庵﹝二首﹞

昔建文君避難時。隱幽居庵。其臣結茅於此。故名。

山房半畝碧雲遮。艸徑盤回盡落花。懷古忍尋先帝迹。避囂聊寓舊臣家。一丘松竹篩新月。萬里川原綴晚霞。扶杖庵前舒老眼。遙看春雁點平沙。

昔人築室倩雲遮。祇種靑松不種花。憂主未能回聖馭。藏身權且學山家。炊煙林下翀歸鶴。汲水巖前帶落霞。極目蘭江去何渺。蒼蒼春色繞晴沙。

普明山中偶興﹝二首﹞

踏徧千山一短筇。近來活計只爲農。塍頭夜雨催秧馬。壑底春雷起籜龍。雲樹依微藏古寺。池塘澹蕩浸寒松。幾年棒喝成何事。甘臥南窗聽遠舂。

抝折當年一瘦筇。雲蓑雨笠化成農。天邊風舉籠中鶴。澗底雲藏海上龍。放犢偏宜溪畔艸。愛山卻剪屋頭松。遙聞柳岸深煙裏。黃鳥聲聲答暮舂。

余自浙歸閩。寓寶善庵。百拙法師以詩見訊。用韻奉酬

法末風澆學鮮眞。直鉤何處可求人。舟虛隨浪漫遊浙。葉落歸根卒返閩。莫謂括囊原少譽。敢將枯杌仍懷春。忽逢白雪雲中下。暗喜疎慵得輔仁。

石筍江放生

筍江煙樹正蒼蒼。移棹中流漾渺茫。鼓吹聲中兼梵唄。花香影裏映波光。金鱗透网海天闊。玉翮歸空雲路長。共轉殺機資盛化。更將仁壽祝吾皇。

挽燕京死節諸臣

死事寥寥才幾人。亦知正气未全湮。揮戈恨莫回天日。伏劍眞能泣鬼神。節義文章難彊屈。忠貞肝膽必成鄰。捐生豈爲畱虛譽。未忍甘存七尺身。

詔上建文皇帝徽號及贈死節諸臣爵謚

一旦無端大器移。天心玄穆果難知。孤身遠遁神猶惕。十族咸誅世共疑。昔日君威誠太重。此時臣節自當稀。龍章喜得來荒壠。枯骨沈魂釋怨時。

寓雙漈寺﹝二首﹞

昨夜西風透竹扉。樹頭紅葉滿庭飛。一場戲劇今初罷。百粵山河更孰歸。濯足翠臨雙漈瀑。樵薪云惹五條衣。晚來喜得全無事。背倚松關對落暉。

千峯蕭索一茅茨。野衲行藏自有時。注就遺經聊度日。掘來新蕷勝茹芝。戰爭到此終難息。佳麗於今已頓虧。但幸谷深云更密。安身恰似六藏龜。

九日自雙漈歸寶善。途中有感

歸來秋老野煙涼。觸目尢增宋玉傷。兵後盡驚雞犬寂。雨中難對菊松荒。兒童向母啼無袴。小婦尋姑問宿糧。縱有西風能落帽。那堪攜酒醉重陽。

山中卽事。用寓雙漈韻﹝二首﹞

石門深處隱茅茨。寒色蕭然歲暮時。難向紅塵扶短策。好從翠壑采靈芝。階前掃葉葉頻至。屋後栽花花疊虧。世變如斯誰可定。懶將休咎問蓍龜。

天風催雨拍柴扉。幾度寒云掠地飛。世上未休蠻觸鬥。山中猶許鶴猿歸。難尋四利伊蒲供。已失千鍼屈眴衣。每覺戰聲常在耳。好將身命等殘暉。

續山中卽事。仍用前韻

狂飆吹破舊茅茨。冷落如何度歲時。但飽粗糠休問米。只挑野菜謾尋芝。山中竹杖云邊化。海上蜃樓日下虧。堪嘆古來憐悧客。喪身多是負圖龜。

松云十里接柴扉。砍盡松云任鶴飛。捉月癡猴難自歇。失頭狂子幾時歸。窮年廢學緣多客。徹夜圍鑪爲少衣。世上繁華誰敢擬。看來亦似暮林暉。

丁亥夏五月。霪雨如注。江流大漲。芝城爲之半淹。至七日始退。賦以志災

七日滂沱未肯休。彌漫巨浸過城頭。田廬半逐藻萍去。老稚多從魚鱉遊。蛙產竈中難舉火。波翻樹杪任行舟。老僧𨿽在洪流外。日望洪流不盡愁。

重陽有感

丁亥秋七月。海兵來福州。屯古﹝碕﹣大﹢﹝立﹣一﹞江。鼓山密邇。戰場備見殺戮。至重九。兵猶未釋。登髙勝事尙何言乎。乃爲賦二律。

牛山揮涕漫悲傷。此日乾坤頓拂常。鼓角聲喧云盡暗。旗槍隊展日無光。雨中花木愁中對。兵後村墟病後望。黃菊紫萸𨿽未攺。絕無佳客問重陽。

節屇深秋玉露寒。殘荷敗柳不堪觀。江橫戰艦黿鼉嚇。野戮妖狐土石丹。萬井蒼黃農事廢。千林冷落鬼呼酸。臨風那有登髙興。獨痛黎蒸借活難。

中秋臥病

九十秋光止半存。月華散彩獨當軒。砧聲淒切銀河澹。桂影參差玉露繁。病骨不禁乘晚吹。私情惟喜負朝暄。千峯一任渾如洗。獨臥空房懶出門。

自嘲

七十餘年老病身。難將一發引千鈞。三宗撰述波間月。四剎弘揚鏡上塵。性懶祇甘長守拙。道孤元是寡爲鄰。如今成得何虫豸。孰若終身學隱淪。

獨坐有感﹝二首﹞

云來橫掩半林松。獨坐蕭然聽暮舂。揭起把茅徒蓋頂。張開空网幾撈龍。謾言門下桃如醉。忍見堂前艸盡封。每惜許多憐利客。祇從村店問鮮濃。

空齋憑幾對殘蕉。四壁涼煙助寂寥。自分衰蹤同鹿豕。敢言壯志薄雲霄。古泉有韻咽危石。枯樹無枝拂野飆。七十餘年成底事。等閒拋手付前潮。

初春日慶無諍居落成

初開柳眼對霜禽。新構禪房倚翠岑。客屐幾能來僻谷。茶煙每自出平林。室中日月無寒暑。門外江山任古今。長揖世間塵夢絕。灰頭土面臥云深。

山中元霄。燈火寥寥。而月色如晝。爲賦一律

燈節紛喧盡俗囂。山中僻遠自寥寥。𨿽無火樹燃深塢。卻有冰輪掛永宵。徧地寒光同雪嶺。滿林曙色近星橋。庭前獨坐三更後。時覺香風幾度飄。

鄒連山孝廉遊鼓山信宿禪院。以詩見示。用韻奉答

登山弗憚綠蘿遮。遊屐何妨石徑斜。出谷黃鶯聲愈巧。倚云紅杏色猶奢。禪龕仍作漆園夢。佛火還開優缽華。寂寂虛庭淸似水。更無月下鬧靑蟇。

謝祁文載居士

祖庭秋晚值狂飆。擬撼昆侖勢頗驕。手托紅輪懸漢表。狂飆頓息絕塵囂。洞水從玆波愈壯。晝夜滔滔入海潮。須記此時疏瀹力。灼然千載讓功髙。

贈渾朴禪人五十初度

半世親參洞上禪。九龍深處抱雲眠。三間艸屋倩巖立。一柄金鋤帶雨懸。蝸角虛名曾久謝。蠅頭微利豈甘緣。謾言世數知天命。傲雪淩霜操永堅。

送僧歸江北

晨起摳衣出石門。秋風吹破白雲村。棋上江山隨手變。夢中眷屬幾人存。訪道四年依喝水。懷親千里賦招魂。還鄕一曲西原上。衰艸寒煙日欲昏。

人日仝諸。友遊靈源洞﹝二首﹞

勝日風和拂面柔。松云掩映小丹丘。玉虹一綫聲猶細。鐵壁千尋霧正收。喝水親瞻神境力。忘歸頓泯世間愁。臨滄亭上扶筇望。獨覺乾坤只一漚。

攜朋共探洞天幽。雪霽春光徧地浮。碧嶂千層橫五虎。溟波萬頃醉雙眸。觀詩獨喜端明句。弔古深懷子直遊。茶鼎煙消殘照澹。一聲猿嘯暮林頭。

仲春望日。佟開府同顧南金林得山諸公。宿上院坐月。以詩見示。用來韻奉酬

積翠千層隔俗氛。徳星偶集正春分。東樓月映西樓月。上洞云連下洞云。蓮漏切時山鳥靜。經聲歇處梵鐘聞。珠璣燦燦終難和。豈是雕虫小技文。

初春日。薛玉海明府。登鼓山見訪。賦詩以謝

春風初動海天開。文旆偏乘景運來。淑气夜浮橋畔柳。祥光朝映洞前梅。杖藜歷盡通霄路。撥艸髙登繡石臺。安得東南烽火息。浩歌雲際共徘徊。

孟春三日偶作﹝四首﹞

七十八年銷落久。奄奄一息卻猶存。白衣蒼狗何堪戀。蝸角蠅頭豈足論。憫俗未能忘遠慮。談心何用露卮言。許多歲月蹉跎過。坐見前江日夜奔。

七十八年彈指過。殘生能得幾時存。夢中今昔休嗟嘆。棋上江山懶講論。不向孔顏尋樂處。那從紙墨覓陳言。白雲古道無人到。多少英賢祇外奔。

七十八年營底事。從頭檢點盡難存。魯經讀徧增綺語。梵典掀耆乏要論。力竭始知前是錯。心灰卻喜近忘言。現今一息成千古。說甚桃花逐浪奔。

七十八年吾已矣。歷思同輩幾能存。雕虫刻楮皆邪業。嘯月吟風盡俗論。揮塵空垂千尺釣。逢人難得十成言。門前有路如弦直。駘驥從來各自奔。

設粥賑饑﹝二首﹞

莫道披緇萬事休。流離滿目孰無憂。田園荒盡口猶在。妻子散來身亦愁。進食每懷漂母惠。棄家豈學子長遊。自慚未是忘情者。饒舌丰幹勸普周。

生遭末劫苦干戈。貿貿流民載道過。出路無依情落魄。逢人難告淚滂沱。三條篾在腰徒束。幾樹花開食豈多。昔日雙林欲自煉。其如願學未能何。

永覺和尙廣錄卷第二十五

永覺和尙廣錄卷第二十六

嗣法弟子道霈重編

詩下

五言絕句

登西山﹝蔡酉山先生讀書處四首﹞

昔人謝俗氛。結架龍巖下。古砌余荒艸。寒蛩夜復夜。

此巖﹝穴／幻﹞然虛。中可席而臥。我暫假偃息。不知風雨過。

尋得古殘碑。云埋在幽谷。揩摩至再三。畢竟不能讀。

聞說最勝處。名爲讀易臺。路荒不可往。日暮風悲哀。

溪樓晚眺﹝二首﹞

碧水浸殘日。虹橋斷落霞。漁人沽酒去。茆店酒旗斜。

江空云影澹。岸遠柳煙迷。扁舟何處客。泛月過城西。

乞食

持缽入王城。幾回還自顧。歸來雨忽暴。溪漲不能渡。

臨川道中

遇晚思投宿。風寒日又斜。蒼煙浮竹外。疑是野人家。

題茆齋壁

云隱巖前屋。深埋一死人。北窗長偃臥。休道葛天民。

空亭獨宿

獨宿空亭下。虛窗足細風。一聲淸磬落。秋露月明中。

山齋卽景﹝二首﹞

楞嚴方讀罷。揮塵對斜暉。山靜松花落。庭空燕子歸無事支頤坐。檀云惹衲衣。祇爲無心久。野雀自依依。

春日遊南澗

漫緣石崖下。散坐飛花地。貪聽澑石聲。不知春雨至。

入東林

獨步碧雲裏。披衣漫遊戲。道人自何來。持得烹茶器。

城南有感﹝二首﹞

十里城南路。桃花與杏花。野人數畝地。畱得種桑麻。

衰艸荒煙裏。壘壘古墓多。一杯黃土下。貴賤竟如何。

六言絕句

屴崱峯

村底羣峯盡伏。方知身入層霄。笑看閩越舊國。興替渾如海潮。

鳳池

靈境迥開天際。池空鳳去何年。靑蒲白鳥如故。黃獨新種云邊。

靈源洞

橋上山云乍散。洞前海月初圓。白猿夜過西澗。喝水巖頭打眠。

舍利窟

小徑斜通別嶺。深源忽見孤村。雲中雞犬出沒。古樹半掩荊門。

七言絕句

羅參軍歸隱東山﹝二首﹞

自昔參軍推俊逸。歸來遁迹白雲隈。黃庭讀罷尋芝去。日落山空一嘯回。

林下而今喜見君。石邊倚杖課耕耘。逢人但道桑麻長。塞北風煙未忍聞。

葉茂才請題畫﹝二首﹞

數曲春溪野樹渾。沙頭處處隱煙村。一竿獨釣垂楊下。幾片桃花逐浪奔。

芙蓉秋老練江空。翠壁丹崖返照中。何處扁舟江上客。橫將短笛弄西風。

秋夜懷翁仲實文學

偶因月色便登樓。顧影蕭然憶舊遊。不識杜林書帳下。殘編料理幾時休。

懷陳藎臣文學

百尺樓前風雨寒。元龍髙臥幾能安。自慚山野無長慮。地放圓蒲學壁觀。

講經臺﹝三境俱在博山﹞

天半嵾嵯石壁開。林光掩映法王臺。經聲祇許孤峯聽。不用天華動地來。

禪那窟

大唐國裏豈無禪。一窟雲中卻宴然。坐斷千峯天地黑。一聲雞唱日孤懸。

靈源橋

潺湲曲曲瀉銀河。橫架飛虹蘸綠波。試探靈源深幾許。白雲幽渺碧蘿多。

庵居雜詠﹝六首﹞

四望千峯黛色迷。春鶯哈哈向人啼。山頭昨夜添新雨。流得桃花出小溪。

春雨如膏春樹濃。煙花繚亂醉春風。牧童偶爲尋牛至。艸長云深不見蹤。

萬仞峯頭祇一家。嵐光翠色映袈裟。下方有路人難到。石險林深日又斜。

長空云捲桂輪低。錯落河星映玉溪。竹塢風淸蓮漏永。一聲孤鶴數峯西。

山前何事苦紛紜。爆竹聲聲徹夜聞。閒殺闍黎無个事。挑燈戲作送窮文。

燃松煮石白雲邊。遮莫春秋暗自遷。破壁爛苫渾舊歲。客來卻道是新年。

殘蕉

伶仃已折翻風葉。憔悴猶存傲雪容。早惜淸姿難久住。豈堪歲暮更相逢。

贈淸涼山僧

山頭剩有千年樹。澗底猶藏百尺冰。坐對嶒嶙忘夏日。冷云深處一閒僧。

頑石過訪。索余舊稿。爲占二絕

琴書拋散忍離羣。幾載橫眠楚地云。敗鼓何曾堪再擊。論交豈敢仍譚文。

聖世自甘同散木。浮生惟合任虛舟。暗中檢點無長處。卻似多君一指頭﹝頑石因參禪﹝不薦斷其一指﹞。

湖山堂

樓臺影落空明外。鐘磬聲傳紫翠中。白日一庭歌舞地。蕭蕭菇蔣已秋風。

送百拙座主住山

直撥重云去卓庵。好將松石結同參。如今世路風波險。黃獨深煨且學憨。

往崇福道中

古城禾黍盡離離。轉入深林翠欲迷。扶得短筇過野水。松云半掩小招提。

宿崇福院

數椽禪室倚松開。北嶺嵐光撲面來。夜靜涼風來月下。桂花吹落點蒼苔。

石林卽景

石林精舍傍雲開。見說靑松盡手栽。翠長已堪巢白鶴。乘風飛去更飛來。

白雲洞

淩霄孤岫影重重。載月憑風掩翠容。大地山河成片雪。渾疑天目訪髙峯。

達摩洞

天開古洞碧巖頭。吐月吞云事事幽。石壁迸流甘露滑。何須斷臂夜深求。

達摩洞次聞大師韻

孤嶂嶙峋擬少林。洞中窈窕集云深。客來對月嘗新茗。共論當年面壁心。

示素謙上人

松龕石壁荊爲門。晨夕煙雲任吐吞。待得洞中和气洽。自然春色滿乾坤。

詠甘露松壽我白居士

矯矯云邊出處髙。蒼鱗翠鬣弄風濤。春秋歷盡渾如昨。甘露霏霏又幾遭。

題石船﹝二首﹞

渡海何人駕石船。而今髙閣白雲邊。祇因到岸無人問。解纜停橈不記年。

解纜停橈不記年。風吹日炙暮籠煙。靜思藏壑終難固。夜半冥趨亦可憐。

過雒陽橋﹝二首﹞

穩渡狂瀾不用愁。誰驅巨石鎖洪流。海天漠漠潮聲急。日落風生古岸頭。

荷錫橫過海上橋。端明遺像獨當潮。銀鉤鐵畫摩觀罷。愁對煙波萬里遙。

聞黃克念居士別館災。以二偈奉訊

半生珍惜不勝濃。此夕如何便變空。火焰應知能說法。白牛穩駕疾如風。

每逢作賦喜登樓。笑傲江天等小漚。此夕親知元不住。一輪月掛舊樓頭。

題黃季弢先生讀書處

南臺翠壁削天髙。臺上嵐光映布袍。讀罷憑欄云滿地。海天萬里送寒濤。

山居﹝五首﹞

古佛巖頭絕往還。月明時復到松關。焚香煮茗無餘事。搔首云邊對鶴閒。

山南山北炊煙少。庵後庵前虎迹多。中有幽人守貞獨。誰來同唱紫芝歌。

楖栗橫擔入白雲。深山寂寞鹿爲羣。夜來獨坐小樓上。笑聽村童讀梵文。

雨後靑山翠欲滴。雲間流水碧如苔。客來借問庵中主。倚杖巖前看落梅。

茅火深煨折腳鐺。灰頭土面度殘庚。窗前漫展遺經讀。忽聽金雞叫一聲。

巖居﹝八首﹞

一石憑虛蓋上方。八窗空洞射天光。海云無意隨風入。長伴山僧臥石牀。

巖頭雙鶴衝風去。海上孤帆破浪來。獨向蒲團耽宴坐。天花一任點蒼苔。

閒來倚杖碧峯頭。一嘯雲中萬壑幽。璀璨千林渾是玉。休從海上覓丹丘。

風送海濤來異國。月移松影入巖房。楞嚴注罷無餘事。寶篆還添一炷香。

九夏炎炎日正悠。綠云千畝見龜疇。夜來驟得如膏雨。笑看芭蕉葉又抽。

小窗分得洞中天。日借餘光閱梵篇。茶竈煙消香滿室。客來踏破舊苔錢。

南去滄波險莫窮。北來瘴霧仍迷空。爲僧宜學龜藏六。嬴得淸風滿洞中﹝古有藏六禪師居此﹞。

忽鼓松濤萬壑喧。密雲混合晝猶昏。須臾雨散雲收後。海岸依然見遠村。

玉林八詠

何年浮出碧峯頭。吐月吞云事事幽。受得靈山藏六訣。世間休咎付東流﹝六眸洞﹞。

仙鶴歸來不記年。蹁躚長在白雲邊。莫言城郭猶如故。滄海桑田幾更遷﹝雙鶴巖﹞。

松際風來漏正深。巖頭箕踞自披襟。劃然一嘯千山響。獨見銀鉤掛晚林﹝嘯月臺﹞。

石樓長吸海山云。獨枕雲中半似醺。睡起搔頭無个事。笑看四壁自成雯﹝醉雲樓﹞。

昔代雙垂法乳泉。溶溶如玉注階前。我來一滴才濡口。滌盡塵心不用禪﹝法乳泉﹞。

石邊湧出老龍身。矯矯雲中若有情。肯念眾生枯槁甚。日垂甘露灑焦塵﹝甘露樹﹞。

見說輪王髻上珠。將軍戰勝亦難圖。而今突出孤峯頂。爍地輝天鑑也無﹝髻珠石﹞。

金剎曾將玉作關。白雲長護鎖靑山。千秋截斷紅塵路。不許凡蹤妄往還﹝碧玉關﹞。

晚登開寶庵﹝二首﹞

數里透回小徑斜。山頭開徧石蓮華。新營半畝雲中宅。坐對諸峯映晚霞。

百雉城頭過晚鴉。四圍秋色藹人家。僧歸懶說城中事。卻羨山中樂事賒。

莆田道中﹝二首﹞

平疇漠漠繞莆城。水色林光相映明。行過小橋煙雨霽。隔林聽得賣花聲。

荷錫端明學士鄕。蕭蕭古道澹斜陽。許多賢達歸何處。只見丰碑豎道傍。

渡馬頭江

馬頭江上浪翻空。巨艦橫過趂曉風。潮落潮生經幾險。鼓山尙在白雲中。

西湖有感

柳外煙浮日正晡。坐看蝦蠏翻春蒲。滿前盡是新歌舞。誰爲君王弔舊都。

題畫

云迷幽谷冷如冰。古木寒巖破衲僧。樵采歸來日正午。一聲嘯出碧蘿嶒。

送某法師歸閩

一發千鈞勢最孤。法門寥落幾人扶。君歸故舊如相問。但道天寒霜滿顱。

題王回庵﹝二首﹞

春來爛熳染靑山。幾度花開映竹關。住久不知身是客。笑看云出與云還。

楖栗橫擔入碧山。焚香靜對掩松關。有時漫踏落花去。又向前山采蕨還。

到莊屏庵次前韻

飄渺云籠萬疊山。數椽艸屋掩柴關。空林寂寂花如雨。一錫雲中獨往還。

幾重翠靄幾重山。盡日無人祇閉關。漠漠輕煙迷古道。萬松影裏一僧還。

秋思﹝四首﹞

久坐漁磯放直鉤。滄江煙水幾經秋。金鱗不遇收綸去。黃葉西風滿地愁。

黃葉西風滿地愁。貍奴倒掛樹梢頭。漫天張网成何事。深悔當初不早休。

深悔當初不早休。吳山越水空淹畱。何如穩臥荷山頂。破衲蒙頭老一丘。

破衲蒙頭老一丘。千鈞巨鼎付東流。綠蘿深處無人到。虛院沈沈月滿樓。

辛巳仲秋歸閩。度仙霞嶺﹝二首﹞

老病歸來晚度關。危巒久磴彊躋扳。關頭一片靑苔石。冷笑行人幾往還。

白雲黃葉萬山秋。颯颯西風動客愁。世路從來如趂鹿。可憐老死不知休。

山門晚眺

松頭日落洞天昏。月色梅花掩寺門。獨立石橋涼露下。漁燈明滅照江村。

似李可甫居士

靑鳳山頭翠欲流。鷓鴣聲裏雨如油。客來若問山中主。祇是疎慵老比丘。

似李羽吉居士

靑鳳山頭樹色蒼。喬松古栢間新篁。有時直上孤峯頂。一嘯天空云渺茫。

贈元佐裴將軍

知君本是將家種。逸气英標壓萬人。好爲皇家勤股肱。金戈鐵馬靖邊塵。

寶善雜詠﹝四首﹞

寶善山深雲气涼。秋風颯颯度松窗。蟬聲啼到無聲處。一片冰輪掛上方。

寶善山深客到稀。瑯玕林外采新薇。門前小犬無人吠。知是靑猿抱子歸。

寶善山深雨乍晴。焚香獨坐月初生。虛堂寂寂無人到。惟有流螢晴自明。

寶善山深小徑斜。﹝藍﹡毛﹞毿艸色映殘霞。松頭喜見歸來鶴。不問靑宵雲路賒。

宿劍津

禁城樓上漏聲殘。水面霜飛苦被單。疑是昔年雙劍气。至今猶逼鬥牛寒。

秋九月旣望。菊尙未開。爲賦二絕

金風𨿽冷放花遲。誤卻幽人泛酒期。細看早開還早萎。何如忍耐守寒枝。

籬間寂寞晚風斜。獨見南山映落霞。翻憶昔年陶處士。髙名豈在對黃花。

山中聞警﹝二首﹞

羽檄紛馳海國驚。山中猶有木魚聲。爲僧不識封疆事。祇爇旃檀願太平。

棋上江山那用求。無端苦戰幾時休。東村野老愁難訴。淚漬黃泉尙未收。

采茶﹝四首﹞

雷雨頻催春滿叢。紫茸迸出笑東風。指頭不覺難收拾。又入前坡翠霧中。

子規聲裏展旗槍。雨霽雲收滿目蒼。逐隊不辭山路峻。攜籃歸去帶天香。

春晚山居事正勤。歌聲嶺上幾回聞。登髙摘得迎風葉。卻笑渾身惹白雲。

出門遙望碧雲層。淑气氤氳枝上凝。兩兩三三同摘取。詠歸喜見月初升。

春雨

陰雨淋漓陰霧濃。百花洗盡昨宵容。許多艷美終難久。何似靑靑嶺上松。

春晴

煙消檻外日初晴。謝豹花開布谷鳴。因過前山尋筍蕨。回頭又見白雲橫。

題獅子庵﹝二首﹞

剎竿髙豎石溪東。半掩松雲翠色濃。日午金經方讀罷。一聲獅吼白雲中。

峯回地迥境偏幽。曲徑端宜客﹝屍﹫﹝敲﹣髙﹢﹝冰﹣水﹢〡﹞遊。金磬一聲僧出定。茶煙每伴白雲浮。

贈心閒上人住閩安萬壽寺

南來歷盡幾關津。駐錫緣歸閩海濱。讀罷華王禪剎寂。超然世外一閒身。

戲贈樵者

伐木丁丁春鳥鳴。蹴鰲橋畔落花輕。等閒踏入雲煙裏。幾見靑猿抱子行。

反催牡丹

春來百卉競妍時。獨有花王出更遲。尊貴自宜居最後。諸人何必費催詩。

反贈牡丹

醉飽春風國色成。嬌姿元自惹凡情。須臾零落歸何處。轉憶前賢詠獨精。

世難﹝六首﹞

世難如今苦莫瘳。兵圍十月尙難休。資生競取溝中瘠。千佛聞之盡淚流。

鋒鏑場中戰血鮮。況今斗米已千錢。漏卮未可沃焦釜。百萬蒼生幾得全。

每見貴人嘆金玉。不如勺米可療饑。妻孥散去渾閒事。猶恐孤身亦莫支。

頹垣敗瓦見荒村。十竈炊煙九不存。艸長齊腰迷客路。淒淒風雨暗銷魂。

旌旗兩載蔽江幹。路絕民逃乞食難。自古河山經百戰。云霓望斷幾能安。

忍饑忍凍度殘庚。日夜惟聞鼓角聲。四野橫屍誰解掩。風吹日炙怨難平。

懷徐希虞廣文﹝二首﹞

數載分齏讀典墳。妙峯一別便離羣。何時再剪西窗燭。徹夜同君細論文。

喝水巖頭一望間。故人官舍眼前山。祇因衣帶長年隔。浩渺煙波絕往還。

贈本智上座

一入空山萬慮灰。巾瓶那肯近塵埃。浮雲幾見穿林去。又逐西風入洞來。

贈跬存上座

北嶺雲邊翠色濃。松窗竹幾寂寥中。焚香默坐惟觀息。一任山花白與紅。

贈一中上座

萬仞峯頭只一家。重重翠色映袈裟。金經讀罷無餘事。汲水親烹谷雨茶。

送黃植三司馬北上取藏經﹝二首﹞

旌旆翩翩向北遊。西風吹徧白蘋洲。瞿曇大寶如探得。法海汪洋徹底收。

靈鷲遺言貝葉傳。等閒流布在人天。惟除巨力能擔荷。甘露門開灌大千。

送稅擔淨輝二禪人請藏經﹝二首﹞

秋日乘風出石門。白雲縹緲隱江村。關津歷盡原非遠。拄杖全擔佛祖言。

飛飛黃葉滿山秋。金錫穿雲踰嶺遊。取得龍宮無價寶。祥光早映鼓山頭。

爲李窹生居士。題峨眉山圖

萬疊巉巖一旦開。普賢大士放光來。靈源洞裏發深省。如侍山中說法臺。

讀周櫟園司農瑞蓮記﹝二首﹞

義方垂訓已多年。淸愼居官世共傳。瑞發庭前雙老笑。應知兒再近堯天。

世途自古多迍蹇。長使英雄淚滿襟。空裏白毫光照處。靈枝瑞瓣見貞心。

橫山夕照

石壁橫開古岸邊。山光倒影水中天。一僧扶杖歸來晚。笑指殘陽帶暮煙。

錦江夜釣

月印寒江一色秋。小船移過白蘋洲。錦鱗未遇風煙冷。千尺絲綸敢自休。

建溪春色

勒馬山前鎖翠煙。嵓花簇簇錦文鮮。黃鸝唱盡華亭偈。笑殺漁人尙醉眠。

永覺和尙廣錄卷第二十六

永覺和尙廣錄卷第二十七

嗣法弟子道霈重編

洞上古轍卷上

序曰。道無今古。而有今古者。世之變也。道無轍迹。而有轍迹者。世之防也。少林之道。六傳而至曹溪。曹溪之門。嗣法者眾。而靑原思稱爲得髓。後五傳而至洞山價。其時機器漸下。學漸乖宗。主法者憂之。乃立宗趣。設規矩。俾髙者不滯於劫外。卑者不落於今時。剪諸見之稠林。截萬端之穿鑿。鑪錘之妙。淘汰之工。篾以加矣。但其法最精。有才者不得騁其才。有智者不得騁其智。一毫意气之粗。情識之濁。不得與於其間。且諸宗單重見地。吾宗兼論功勛。故諸宗稱爲了當者。吾宗方許入門。自新丰以來。傳持斯道者。稀若晨星。學此者。鮮不厭其難而趨其易。一綫之脈。若斷若續。亦無怪其然也。當勝國之際。主法者。多略妙悟而談宗旨。如欲適燕者。但日計路程。足實未嘗踰閫。燕京固邈在萬里也。至我明弘治中。有四家頌古注。嘉靖中。有曹洞宗旨緒餘。及少林筆記等書。悉皆謬妄。迷亂後學。又如指羊腸小蹊。僻谷荒徑。爲適燕之通途也。豈不哀哉。老僧生當末造。幸窺一隙之光。見諸書謬妄。破滅正法。乃作洞上古轍二卷。盡刪邪說。惟取古徳舊案。類集成書。間有發明考訂。乃不顧危亡。直犯忌諱。嗚呼。豈得已哉。老僧桑楡殘景。兼之病魔日侵。奄奄一息。與死爲鄰。而猶力疾作此。豈尙執人我於空中。競是非於世上乎。蓋不忍斯道久晦。冥如長夜。欲令天下共仰扶桑朝旭。丰亨日中也。知我罪我。其惟是書。

時崇禎甲申二月旣望永覺老人元賢題於鼓山聖箭堂

參同契注

此洞宗之源也。宋有法眼大師注。世所共宗。今已湮沒不可考。故余不自揣。輙爲效顰。

竺土大仙心。東西密相付。人根有利鈍。道無南北祖。

首拈出心字。標宗也。心如何可付。乃是以心印心。不落言詮。故曰密付。南北二宗。𨿽分頓漸。正由人根性不同。爲利根說頓法。爲鈍根說漸法。方便各異。道本無殊。總之契此妙心而已。

靈源明皎潔。枝派暗流注。執事元是迷。契理亦非悟。

靈源。心也。本不落名言。因明而見其皎潔。枝派。事也。本無有實體。因暗而見其流注。枝派流注。是謂執事。認妄爲眞。固是迷矣。靈源皎潔。是謂契理。有理可契。豈爲眞悟乎。此言明之與暗。總妄明之顯晦。學者不可依之以自惑也。

門門一切境。回互不回互。回而更相涉。不爾依位住。

門。根也。境。塵也。諸根境有回互不回互二義。言回互者。謂諸根境互相涉入。如帝网珠也。不回互者。謂諸根境各住本位。未嘗混雜也。𨿽互相涉入。而實各住本位。𨿽各住本位。而實互相涉入。此非意識之境。

色本殊質象。聲元異樂苦。暗合上中言。明明淸濁句。四大性自復。如子得其母。

此明色聲諸法。熾然殊異。暗則上中莫辧。明則淸濁攸分。此皆滯於迹。而不能反於性也。若反於性。豈有明暗之可言哉。正如子得其母。天然妙契。而知與不知。俱不足言矣。

火熱風動搖。水濕地堅固。眼色耳音聲。鼻香舌咸醋。然於一一法。依根葉分布。本末須歸宗。尊卑用其語。

諸法𨿽殊。總根於心。心。本也。諸法。末也。然必有宗焉。宗者。諸佛之祕要。列祖之玄旨。不達此宗。則本末俱妄。能達此宗。則本末俱眞。此宗旣得。由是出一言。行一令。無非毗盧之正印。孰能不遵用之乎。

當明中有暗。勿以暗相遇。當暗中有明。勿以明相睹。明暗各相對。比如前後步。

此重破明暗之非實也。當其明時。中便有暗。特其暗之相不可遇。當其暗時。中便有明。特其明之相不可睹。其義云何。以明暗對待而立。正如人行步。前步因後步而得名。若無後步。何名前步。後步又因前步而得名。若無前步。何名後步。明暗之義亦如是。大都明待暗成。故言明中有暗。暗待明立。故言暗中有明。生滅互顯。非爲眞實。若是本有妙光。絕無對待。豈有生滅之可言哉。迷固不存。悟亦不立。始爲妙性之眞明也。

萬物自有功。當言用及處。

前就心上言明暗之非實。此就境上言萬物之非實。世俗執萬物爲實者。以其各自有功也。若果自有功。當言其用之及物爲何如。今觀其用之所及。悉皆藉外緣而後成。若無外緣。不能及物。是知自本無功也。自旣無功。則同爲虛妄而已。

事存函蓋合。理應箭鋒拄。承言須會宗。勿自立規矩。

執心境爲實。則事理俱乖。達心境爲妄。則事理俱妙。事存。言不必遣事。自然與理相合而不差。理懸。言發之於用。自然箭鋒相拄而不爽。此無他。以能會其宗也。所以承言必須會宗。若違背宗旨。自立規矩。則事理乖謬。非愚卽狂矣。

觸目不會道。運足焉知路。進步非近遠。迷隔山河固。謹白參玄人。光陰莫虛度。

此總結。而勸其勤求會道也。大道祇在目前。觸目皆是。若非法執法。則不能會。故如盲者運足。進趨末由。豈路之有遠近哉。蓋不迷。則運足知路。無遠弗屆。迷。則山河永固。咫尺難通。參玄之人。可不勤求會道哉。若與道會。庶光陰不至虛度。不然。虛生浪死而已。昔法眼注此云。住住。恩大難酬。意深哉。

寶鏡三昧注

寶鏡三昧一書。洞山室中。密授曹山者也。洞山云。吾得雲巖先師親印寶鏡三昧。則知非洞山所作。乃雲巖所作。或又謂其傳於藥山。今不可考。是書洞下諸師。恐屬流布。轉辱大法。但於室中密授。以定宗旨。以防滲漏。自宋朱世英得之老僧。乃囑覺範注釋以行。覺範不達此宗。又性多疎略。故是非相半。迷悞後學。余不得已。乃爲別注。

如是之法。佛祖密付。汝今得之。宜善保護。

理無不是之謂如。事無不如之謂是。付者。如是而付。得者。如是而得。保護者。如是而保護。稍不如是。便非種艸也。

銀碗盛雪。明月藏鷺。類之弗齊。混則知處。

如是之法。本非正非偏。彊而名之。則亦正亦偏。此正偏之法。本非分非合。彊而言之。則亦分亦合。先聖不得已。乃有銀碗盛雪。明月藏鷺之諭。類之弗齊。混則知處。卽是詮釋上二句意也。學者於此。能弗滯於言句。神而明之。則洞上無遺旨矣。

意不在言。來機亦赴。

意𨿽不局於言。應機而有言。亦可以達意。

動成窠臼。差落顧﹝佇﹣丁﹢一﹞。

弗安於常謂之動。動則意所偏向。便成窠臼。非超然無住之境也。不合於理謂之差。差則失本有光。便落陰界。反顧﹝佇﹣丁﹢一﹞思。乃鬼家活計也。

背觸俱非。如大火聚。

般若。如大火聚。觸則被燒。背則非火。但兩頭捉汝不著。便免得苦樂相形。明暗相酬。

但形文彩。卽屬染污。

百丈曰。從來不是个物。不要知渠解渠。是渠非渠。但刈斷兩頭句。刈斷有無句。不無不有句。不是欠少。不是具足。非聖非凡。不明不暗。不是有知。不是無知。不是系縛。不是解脫。不是一切名目。謂之佛。是染污。謂之法。是染污。

夜半正明。天曉不露。

謂之正。則兼偏。不可言正也。謂之偏。則兼正。不可言偏也。不欲犯中。故如此明之。洞上之機貴回互。其源實出於此。

爲物作則。用拔諸苦。𨿽非有爲。不是無語。

潙山曰。實際理地。本無一法。所以不欣取著。爲物作則之時。要用便用。若於余時。無一塵系念。涅盤經云。有所說者。名有爲法。藥山卻曰。第一不得絕卻言語。他說个語。是顯个無語底也。

如臨寶鏡。形影相睹。汝不是渠。渠正是汝。

見道之者。如人臨鏡自照。形影相對。不滯名言。寂然昭著。若才以爲汝。則汝外有渠。而汝不是渠。言汝者非也。若更以爲渠。則渠全無渠。而渠卽是汝。言渠者。亦非也。是一涉名言。便成染污。豈妙契斯道之意哉。

如世嬰兒。五相完具。不去不來。不起不住。婆婆和和。有句無句。終不得物。語未正故。

涅盤經云。云何名嬰兒行。善男子不能起住去來語言。是名嬰兒行。如來亦爾。不能起者。如來終不起諸法相。不能住者。如來不著一切諸法。不能來者。如來身行無有動搖。不能去者。如來已到大涅盤。不能語者。如來爲諸眾生演說諸法。實無所說。經中舉嬰兒行。以例如來之行。今舉以例法中具五位也。

重離六爻。偏正回互。疊而爲三。變盡成五。

偏正回互。謂陰陽變易也。疊而爲三者。謂疊變至三爻也。變盡成五者。以上三爻。變則成水火旣濟。卦象正中偏。以下三爻。變則成火水未濟。卦象偏中正。以中間互體三四五爻。變則成風雷益。卦象兼中至。以二三四爻。變則成山澤損。卦象兼中到。旣未二卦。以火配偏。以水配正。其義可見。損益二卦。皆出於互。卽兼義也。風雷俱動。象兼至之發於用。山澤俱靜。象兼到之歸於體。離本卦象正中來。以離乃心象。心居一身之中。又正中來。象內黑而外白。正離之象也。五位配五卦。非獨其義皆合。且如未濟旣濟。名正相對。損益名亦相對。以此觀之。可見五位之立。天造地設。毫非人力安排。而兼中至。攺爲偏中至者。益見其謬矣。

如荎艸味。如金剛杵。

荎艸。五味子也。一艸具五味。例一法中。全具五位也。金剛杵。首尾闊而中狹。今法中。正中偏。偏中正。二位居前。兼中至。兼中到。二位居後。惟正中來。一位居中。兩頭闊而中間狹。故其象爲金剛杵。

正中妙挾。敲唱雙舉。通宗通途。挾帶挾路。

正位之中。本無一物。而實妙挾一切事相。故必正偏雙舉。不可落於偏枯。通宗者。自受用三昧。冥契宗旨而無滯也。通途者。他受用三昧。賓主音信相通。血脈不斷也。挾帶者。妙挾而通宗也。挾路者。妙挾而通途也。

錯然則吉。不可犯忤。

離卦初九爻辭云。履。錯然敬之。終吉。借此以言正中。乃尊貴之位。當錯然敬之。不可觸犯。洞山頌亦云。若能不觸當今諱。也勝前朝斷舌才。

天眞而妙。不屬迷悟。因緣時節。寂然昭著。

道本天然。不屬迷悟。迷悟者。人也。但時節到時。離於言說。了然昭著。

細入無間。大絕方所。毫忽之差。不應律呂。

此道之昭著。語其細。則入無間。語其大。則絕方所。可謂極其周徧者也。道𨿽周徧若是。而造道之人。貴得其法。若得其法。則自然與之冥合。若失其法。則愈求而愈遠。正如作樂者。尺中毫忽有差。則十二律之聲音俱不相應矣。此言後學。當詳審古轍。而不可忽也。

今有頓漸。緣立宗趣。宗趣分矣。卽是規矩。

天眞而妙。一切皆然。特以眾生。機有不同。便成頓漸。故宗趣分。而規矩各殊矣。

宗通趣極。眞常流注。

宗趣妙極。猶爲理障。礙正知見。故名眞常流注。玄沙曰。汝諸人須信有一分眞常流注。亙古亙今。未有不是者。未有不非者。如此一句。成平等法。何以故。以言逐言。以理遣理。平常性相。說法度人。然猶明前不明後。未有出格之句。死在句中。

外寂中搖。擊駒伏鼠。

眞常流注者。外觀似寂。中實搖搖。如系駒不忘馳。伏鼠。偸心在也。

先聖悲之。爲法檀度。隨其顚倒。以緇爲素。顚倒想滅。肯心自許。

只此肯心。便是金鎖玄路。故有十劫觀樹之事。

要合古轍。請觀前古。佛道垂成。十劫觀樹。

法華經云。大通智勝佛。十劫坐道場。而諸佛法。不現在前。過十劫已。諸佛之法。乃現在前。曹山曰。未忘大果故。愚謂十劫。表十成。過十劫。表不滯十成。

如虎之缺。如馬之馵。

虎。一名李耳。虎食畜。不至耳。又每食人耳。則耳必一缺。此以例不敢犯諱也。馵者。馬后左腳間有白色也。此以例語忌十成也。

以有下劣。寶幾珍禦。以有驚異。黧奴白牯。

凡情聖見。是金鎖玄路。故先聖以法淘汰之。

羿以巧力。射中百步。箭鋒相值。巧力何預。

射至百步。力也。射中百步。巧也。至箭鋒相值。則非巧力之所能及。

木人方歌。石女起舞。非情識到。寧容思慮。

此正明天眞妙用。非智力所及。如箭鋒相值也。

臣奉於君。子順於父。不順非孝。不奉非輔。

此明當以偏輔正。如臣事君。子事父。故洞山復立功勛五位。石霜復立王子五位。皆細明奉順之義。

潛行密用。如愚若魯。但能相續。名主中主。

此四句。明君父之事。位極尊貴。本無作用之可見。而實爲萬化之樞紐。故曰潛行密用。𨿽有照體之獨懸。而實無知覺之分別。故曰。如愚若魯。又此體常自如是。相續不斷。非有動靜之殊。顯晦之異。故名之爲主中主。若有動靜之殊。顯晦之異。則是賓中主。非主中主也。

洞山五位

丹霞淳和尙序曰。夫黑白未分。難爲彼此。玄黃之後。方位自他。於是借黑權正。假白示偏。正不坐正。夜半虛明。偏不坐偏。天曉陰晦。全體卽用。枯木花開。全用卽體。芳叢不艷。摧殘兼帶。及盡玄微。玉鳳金鸞。分疎不下。是故威音那畔。休話如何。曲爲今時。由人施設。略陳管見。以示方隅。冀諸同心。幸毋撫掌。

黑白未兆混沌旣分疊而爲三變盡成五。

五位總圖

向上一竅黑白交互如荎艸味如金剛杵。

五位圖說

最上一相。表黑白未兆之前。所謂向上宗乘事也。學者當先悟此。若未悟此。而說理說事。分體分用。與教下習講者何異。次一相。表黑白旣分之後。所謂正中有偏。偏中有正。偏正交互之義。盡見於是。中間仍有一虛圈者。表向上事。今亦隱於黑白之間也。又以此偏正交互之義廣之。則成五位。卽一成五。合五成一。豈假安排哉。以黑多白少者。爲正中偏。此位正中含偏。故黑多而白少。以白多黑少者。爲偏中正。此位偏中含正。故白多而黑少。以中黑外白者。爲正中來。由前二位造至尊貴位。復不守尊貴。乃轉正向偏。而正不居正。偏出於正。而偏不落偏也。故黑在內而白在外。以全白者。爲兼中至。乃正中來之後。妙印當風。縱橫無忌。事理雙照。明暗並用者也。以其全體卽用。故其相全白。以全黑者。爲兼中到。乃妙盡功忘。混然無迹。事理雙銷。是非不立者也。以其全用卽體。故其相全黑。前二位相對未兼者也。後二位相對旣兼者也。惟正中來一位無對。是妙挾前後四位。如五方之中。五常之信。五行之土。皆無對也。前後各二位。中間止一位。兩頭闊。中間狹。故象之爲金剛杵。一位才分。五位俱彰。如世間物。才說前。便有後。旣有前後。便有左右及中。是一位便有五位。故諭之爲荎艸味。俗傳五位圖像。僞妄不經。故今特立此圖。以告後學。又見有以功勛五位。王子五位。君臣五位。皆如次配入此五位者。不可從。蓋功勛與王子。皆是偏位上事。況功勛是豎論功夫淺深。王子是中分內紹外紹。故有不同。君臣五位。君臣分兩位。乃接人之法。是兼至一位中分出也。

寂音。攺兼中至。爲偏中至。以對正中來。大悞後學。今爲訂之。正中來一位。乃四位之樞紐。前二位入此者。後二位從此出者。正象至尊之位。不可有對。其不可從。一也。又以偏中至。對正中來。則中間有兩位。非金剛杵之象。其不可從。二也。又偏中至。是全白之象。正中來。是內黑外白之象。全不相對。其不可從。三也。又兼中到。是全黑之象。與兼中至。全白之象正相對。豈可謂兼中到。獨在後。而無對乎。其不可從。四也。寂音。謂古來諸老師大衲。皆用兼中至。不曉其何義。故今爲出之於此。

洞山五位頌注

正中偏。三更初夜月明前。莫怪相逢不相識。隱隱猶懷舊日嫌。

正中偏。就初悟此理時立。理。是正。悟。是偏。三更初夜。黑而不明。表理也。然以月明前顯其黑。是黑顯時。中便有明。亦猶理必由悟而顯。理顯時。中便有悟也。有理可見。則是悟迹不除。理尙非眞。故𨿽相逢而不相識。猶不免有舊日之嫌。此位師家多作體中發用釋者非是。以洞山意。是正中便有偏。非正後起偏也。詳洞曹二頌可辧。

偏中正。失曉老婆逢古鏡。分明覿面別無眞。休更迷頭猶認影。

偏中正。就見道後用功時立。功勛。偏也。所奉之理。正也。失曉老婆。表正中之偏。古鏡不明。表偏中之正。此位由奉重之力。所見更親於前。但未能親造此理。則所認亦祇在影像之間。故曰迷頭認影。此位師家多作轉用歸體釋者非是。以洞山意。是偏中便有正。非偏後歸正也。

正中來。無中有路隔塵埃。但能不觸當今諱。也勝前朝斷舌才。

正中來一位。卽是得法身。亦卽是正位。前半分。是轉功就位。後半分。是轉位就功。中間。卽尊貴位也。無中。正位也。有路。來偏也。隔塵埃者。以其內方轉身。尙未入俗。與塵埃隔也。有作出塵埃者非是。以出字之義。是入塵而後出也。此尊貴位不可犯。犯卽屬染污。須善回互。能回互。則從傍敲顯。有語中無語。無語中有語。故勝斷舌才。據曹洞宗旨中載云。隋時有辧士。名李知章。每有辧論。眾皆結舌。故人號之爲斷舌才。此位。後人頌者。多用披毛戴角。入廛垂手等語。皆非。惟曹山頌云。未離兜率界。烏雞雪上行。深得洞上之旨。後有古徳。分此一位爲小五位者。最爲精密。天童覺有四轉靈機。亦是明此。學者不可不知。

兼中至。兩刃交鋒不須避。好手猶如火裏蓮。宛然自有衝天志。

兼中至。就功位齊彰時立。正旣來偏。偏必兼正。作家相見之際。明暗交參。縱奪互用。不涉一毫擬議。自然不至傷鋒犯手。如火裏蓮花。而卒無所損也。此乃他受用三昧。卽是透法身。卽是大機大用。洞山離三滲漏。臨濟具三玄要。俱不出此。

兼中到。不落有無誰敢和。人人盡欲出常流。折合還歸炭裏坐。

兼中到。就功位俱隱時立。前兼中至。𨿽偏正交至。猶有偏正之迹。此則無迹可見。故曰不落有無。蓋是造道之極。及盡今時。還源合本。故曰折合還歸炭裏坐。如佛說究竟涅盤義。乃自受用三昧也。旣得此三昧。𨿽大用繁興。總不出此。洞山臨終曰。吾閒名已謝。正明此旨。九峯虔云。塵中𨿽有隱形術。爭似全身入帝鄕。雲門云。直饒透得法身。放過卽不可。仔細檢點將來。有甚麼气息。亦是病意。亦在此也。

按正法眼藏中。載大慧釋五位頌一篇。切不可信。如釋三更初夜月明前。謂是向白說黑。回互黑字不犯諱。釋失曉老婆逢古鏡。謂是向黑說白。回互白字不犯諱。誠如彼說。他大死翁答正中偏云。黑漆老婆被白練。又答偏中正云。白頭翁子著皂衫。宏智覺頌偏中正云。婦人鬢髮白垂絲。又答云。白髮老婆羞看鏡。自得暉云。白雲籠嶽頂。終不露崔嵬。皆可責其犯諱乎。且洞宗之機貴回互但如此。又何以出生死乎。學此宗者。請詳之。

汾陽五位總頌

五位參尋切要知。絲毫才動卽相違。金剛透匣誰能用。惟有那吒第一機。舉目能令三界靜。振鈴還使九天歸。正中妙挾通回互。擬議鋒鋩失卻威。

慈明圓五位總頌

偏中歸正極幽玄。正去偏來理事全。須知正位非言說。朕兆依稀屬有緣。兼至去來興妙用。到兼何更逐言詮。出沒豈能該世界。蕩蕩無依鳥道玄。

投子靑頌﹝並序﹞

夫長天一色。星月何分。大地無偏。枯榮自異。是以法無異法。何迷悟而可及。心不自心。假言象而提唱。其言也。偏圓正到。兼帶葉通。其法也。不落是非。豈關萬象。幽旨旣融於水月。宗源派混於金河。不墜虛凝。回途復妙。

正中偏。星河橫轉月明前。彩气夜交天未曉。隱隱俱彰暗裏圓。

偏中正。夜半月明羞自影。朦朦霧色辧何分。混然不落秦時鏡。

正中來。火裏金雞坐鳳臺。玄路倚天通陌上。披云鳥道出塵埃。

兼中至。雪刃籠身不回避。天然猛將兩不傷。暗裏全施善周備。

兼中到。解走之人不觸道。一般拈掇與君殊。不落是非方是妙。

宏智覺頌﹝洞曹二家頌後推此五頌爲最﹞

正中偏。霽碧星河冷浸天。夜半木童敲月戶。暗中驚破玉人眠。

偏中正。海云依約神仙頂。婦人鬢髮白垂絲。羞對秦臺寒照影。

正中來。月夜長鯨蛻甲開。大背摩天振云翼。翔遊鳥道類難該。

兼中至。覿面不須相忌諱。風化無傷的意玄。光中有路天然異。

兼中到。斗柄橫斜天未曉。鶴夢初醒露葉寒。舊巢飛出雲松倒。

自得暉頌

正中偏。混沌初分半夜前。轉側木人驚夢破。雪蘆滿眼不成眠。

偏中正。寶月團團金殿冷。當明不犯暗抽身。回眸影轉西山頂。

正中來。帝命傍分展化才。杲日初升沙界靜。靈然曾不帶纖埃。

兼中至。長安大道長遊戲。處處無私空合空。法法同歸水見水。

兼中到。白重斷處家山好。撲碎驪龍明月珠。昆侖入海無音耗。

鼓山賢頌

正中偏。黑漆昆侖空裏眠。𨿽是不曾親切得。眼前影像卻昭然。

偏中正。將軍手持無字印。鐵馬金戈事正勤。未得歇時難自信。

正中來。夜半梅花鬥雪開。一陣香風飄出谷。始知未許雪深埋。

兼中至。出匣靑蛇難擬議。陰陽反覆事何常。莫道相逢憑意气。

兼中到。事理全銷無可道。不是寒崖獨守空。本無變易閒名埽。

曹山五相頌﹝此頌載五燈會元者俱錯列今依宗門玄鑑圖定之﹞

白衣𨿽拜相。此事不爲奇。積代簪纓者。休言落魄時。

此卽正中偏也。初悟此理。諭白衣拜相。然實本來尊貴。特暫沈淪耳。故有積代簪纓。暫時落魄之諭。

王宮初降日。玉兔豈能離。未得無功旨。人天何太遲。

此卽偏中正也。王宮初降。諭初悟此理也。必假功勛以保任之。故以玉兔諭功勛。旣未能無功。則尙滯人天。故曰人天何太遲。

⊙子時當正位。明正在君臣。未離兜率界。烏雞雪上行。

此卽正中來也。子時當夜半。故以諭正位。明正在君臣。謂明此正位。如君之視臣。不可坐著尊貴。亦如臣之奉君。不可背不可犯也。未離兜率界。諭方在正位上轉身。尙未入俗也。烏雞。諭正。雪。諭偏。烏雞雪上行。乃轉正就偏之象。

○焰裏寒冰結。楊花九月飛。泥牛吼水面。木馬逐風嘶。

此卽兼中至也。焰。表偏。寒冰。表正。是偏中含正也。楊花。表偏。九月。表正。是正中有偏也。泥牛。木馬。皆表正。吼水面。逐風嘶。皆表偏。是理事兼至。偏正交參。不可得而思議者也。

●渾然藏理事。朕兆卒難明。威音王未曉。彌勒豈惺惺。

此卽兼中到也。造道之極。理事俱泯。非獨凡眼莫窺。卽過去未來一切諸佛。亦不能窺。蓋還歸於混沌之竅。本不可得而明也。

五位之旨。當以洞山曹山之頌爲指南。故今詳注之。後有作者。多失前人之旨。至於大陽玄。浮山遠二家頌。皆屬僞撰。全乖祖意。今刪之。

五位答問

僧問。如何是正中偏。

汾陽昭云。玉兔旣明初夜後。金雞須唱五更前宏智覺云。雲散長空後。虛堂夜月明自得暉云。昨夜三更星滿天大死翁云。黑漆老婆被白練。鼓山賢云。千尺井底夜燃燈。

問。如何是偏中正。

普賢秀云。輕煙籠皎月。薄霧鎖寒巖宏智覺云。白髮老婆羞看鏡大死翁云。白頭翁子著皂衫。自得暉云。白雲籠嶽頂。終不露崔嵬鼓山賢云。將軍手持無字印。

問。如何是正中來。

汾陽昭云。旱地蓮花朵朵開。僧云。開後如何。汾云。金蕊銀絲承玉露。髙僧不坐鳳凰臺普賢秀云。松瘁何曾老。花開滿未萌宏智覺云。霜眉雪鬢火中出。堂堂終不落今時道吾眞云。皎潔乾坤震地雷自得暉云。莫謂鯨鯤無羽翼。今日親從鳥道來鼓山賢云。肘後懸符出禁城。

問。如何是兼中至。

普賢秀云。猿啼音莫辧。鶴唳響難明宏智覺云。大用現前。不存軌則大死翁云。雪刃籠身不自傷自得暉云。應無迹。用無痕鼓山賢云。寶劍揮空不問誰。

問。如何是兼中到。

普賢秀云。撥開云外路。脫去月明前宏智覺云。夜明簾外排班早。空王殿上絕知音大死翁云。昆侖夜裏行自得暉云。石人衫子破。大地沒人縫鼓山賢云。夜間墨汁染烏紗。

洞山五位功勛

僧問。如何是向。師曰。喫飯時作麼生。又曰。得力須忘飽。休糧更不饑。

向。謂趣向。然必先知有。若不先知有。向个甚麼。答。喫飯時作麼生者。謂日用動靜之間。不可須臾忘卻也。得力須忘飽。休糧更不饑者。言向之專。則不暇計饑飽也。

頌曰。賢主由來法帝堯。禦人以禮曲龍腰。有時鬧市頭邊過。到處文明賀聖朝。

問。如何是奉。師曰。背時作麼生。又曰。只知朱紫貴。辜負本來人。

奉。如承奉之奉。向而後奉。如人奉事長上。必先歸敬。而後承奉。若背。則不能奉。言背者。謂貪合外塵。乃背本分事者也。只知朱紫貴。辜負本來人。言其貪合外塵之事。

頌曰。淨洗濃妝爲阿誰。子規聲裏勸人歸。百花落盡啼無盡。更向亂峯深處啼。

問。如何是功。師曰。放下鋤頭時。作麼生。又曰。撒手端然坐。白雲深處閒。

把鋤頭。是有向奉。放下鋤頭。是不向奉。由前向奉之功。至此頓忘。故曰。放下鋤頭也。撒手端然坐。白雲深處閒者。謂契入正位也。猶名功者。卽湧泉欣。所謂立中功。就中功也。

頌曰。枯木花開劫外春。倒騎玉象趂麒麟。而今髙隱千峯外。月皎風淸好日辰。

問。如何是共功。師曰。不得色。又曰。素粉難沈路。長安不久居。

共功者。諸法並興。故曰共。洞山云。不得色者。乃爲前位是一色。諸法俱隱。今位一色消盡。諸法俱現。一色不可復得也。素粉難沈迹。長安不久居者。亦指前一色。不可久居也。

頌曰。眾生諸佛不相侵。山自髙兮水自深。萬別千差明底事。鷓鴣啼處百花新。

問。如何是功功。師曰。不共。又曰。混然無諱處。此外復何求。

功功者。此功比前尢深。故名功功。洞山云。不共者。由前有共。今則不共。非特法不可得。非法亦不可得也。混然無諱處。此外更何求者。言理事混然。並無藏隱之迹。乃造道之極致。更有何求哉。然猶名功者。以視向上事。則亦屬人力造到。是亦功也。

頌曰。頭角才生已不堪。擬心求佛好羞慚。迢迢空劫無人識。肯向南詢五十三。

永嘉欽頌

到處相逢元不識。有時不識卻相逢。師襄無目還如見。師曠能聰恰似聾﹝向﹞。

金鍼密密繡鴛鴦。錦縫重重玉綫長。掛向春園人不識。引他蜂蝶過來忙﹝奉﹞。

顏生陋巷不堪憂。終日如愚樂自由。謾說坐忘爲益矣。累他尼父一場愁﹝功﹞。

淮南道士著眞紅。勿謂情忘色是空。醮罷玉壇移斗柄。步虛一曲對春風﹝共功﹞。

漢髙初起沛丰間。三尺龍泉帝業安。待得叔孫成禮樂。元來不共汝同盤﹝功功﹞。

洞山三種滲漏

師謂曹山曰。末法時代人多乾慧。若要辯驗眞僞。有三種滲漏。直須具眼。

一。見滲漏。機不離位。墮在毒海。

明安云。謂見滯所知。若不轉位。卽在一色。

二。情滲漏。滯在向背。見處偏枯。

明安云。謂情境不圓。滯在取捨。前後偏枯。鑑覺不全。是識浪流轉。途中邊岸事。直須句句中離二邊。不滯情境。

三。語滲漏。究妙失宗。機昧終始。濁智流轉。

明安云。究妙失宗者。滯在語路。句失宗旨。機昧終始者。謂當機暗昧。語中宗旨不圓。句句中。須有語中無語。無語中有語。始得妙音密圓也。

泐潭照頌﹝此三頌舊刻顚倒今正之﹞

木人嶺上輕開口。石女溪邊暗點頭。堪笑當年李太白。夜來還宿釣魚舟﹝見﹞。

天下溪山絕勝幽。誰能把手共同遊。回頭忽聽杜鵑語。笑指白雲歸去休﹝情﹞。

昔年曾作參玄客。徧扣玄關窮要脈。更闌墨汁染皂衫。說向他人口門窄﹝語﹞。

洞山賓主句

師訪龍山。問如何是主中賓。山曰。靑山覆白雲。問如何是主中主。山曰。長年不出戶。問賓主相去幾何。山曰。長江水上波。問賓主相見。有何言說。山曰。淸風拂白月。師乃再拜。

師問僧。何者是汝主人公。僧曰。現祗對者。師曰。苦哉苦哉。今時人類皆如此。祗認得驢前馬后底。將爲自己。佛法平沈。此其兆也。賓中主。尙未明。況主中主乎。僧問。如何是主中主。師曰。闍黎自道取。僧曰。某甲道得祇是賓中主。﹝云居代云。某甲道得不是賓中主﹞如何是主中主。師曰。不辭爲汝道。相續也大難。

僧問。廣徳義。如何是賓中賓。師曰。蕩子無家計。飄零不自知。曰如何是賓中主。師曰。茅戶掛珠簾。曰如何是主中賓。師曰。龍樓鋪艸座。曰如何是主中主。師曰。東宮𨿽至嫡。不面聖堯顏。

四賓主者。主。卽正。卽體。卽理。賓。卽偏。卽用。卽事。理之本體。不涉於用者。名主中主。諭如帝王深居九重之內也。親從體發出用者。名主中賓。諭如臣相奉命而出者也。在用中之體。名賓中主。如鬧市裏天子也。用與體乖。全未有主。名賓中賓。諭如化外之民。無主之客也。此四賓主。與臨濟不同。學者詳之。又有書載明安語。以四賓主配四料揀者。謬妄殊甚。乃僞撰之書也。

天童覺頌

平生心事結眉頭。滿面風埃鬢已秋。大抵出門無伎倆。柰何今日路貧愁﹝賓中賓﹞。

日應經商利萬金。曉來古路問家音。分明得報尊親健。爭柰難憑喜懼心﹝賓中主﹞。

禦樓吹角六街明。金馬將軍出禁城。閫外威權良有準。不傷風化自升平﹝主中賓﹞。

不動金輪萬徳全。宸居苔合未排班。當頭諱字寰中禁。誰敢依稀犯聖顏﹝主中主﹞。

綱宗偈

金鍼雙鎖偈曰。金鍼雙鎖備。挾路隱全該。寶印當風妙。重重錦縫開。

金鍼句。言偏正並用。不落一邊。亦非執於中道也。挾路句。言應機之路。正必挾偏。偏必挾正。其一𨿽隱而弗顯。其實偏正無不全該也。寶印句。言正中妙挾之印。當眾生之機感也。重重錦縫者。因眾生之機感。而五位法門。重重顯現也。

金鎖玄路偈曰。交互明中暗。功齊轉覺難。力窮忘進退。金鎖网鞔鞔。

明諭大功。暗諭正位。初用功時。是借功趨位。明中有暗也。次則借位明功。暗中有明也。至於功位齊彰。猶貴功位並轉。若力窮而不能轉。則事理之迹未消。聖凡之情未盡。是謂金鎖玄路。

不墮凡聖偈曰。事理俱不涉。回照絕幽微。背風無巧拙。電火爍難追。

前二偈。明正偏互用。此偈明正偏雙泯。乃返道之本源也。回照此境。非特無形迹可見。卽幽微亦絕。而不可見矣。背風無巧拙者。以有機感。則巧拙斯形。此機感不到之地。何有巧拙哉。巧拙。指聖凡也。電火爍難追者。以有形故可追。無形。則不可追。諭智不能及也。此卽是兼中到位。

石霜五位王子

誕生

誕生。言初育也。最初知有。卽能頓入一色。全不借功勛。如王嫡長之子。初生卽得灌頂者也。此與洞山正中偏。有異。正中偏。只是最初知有。未能頓入一色。入一色。乃正中來事。

天然貴胤本非功。徳合乾坤育勢隆。始末一期無雜種。分宮六宅不他宗。上和下睦陰陽順。共气連枝器量同。欲識誕生王子父。鶴騰霄漢出銀籠。

初句。言其本來尊貴。不假功勛也。徳合乾坤。言與父母同徳也。育勢隆。言其生育之勢甚隆。本是王種也。始末句。言其不雜外紹之功。分宮句。言其六根用殊。而皆不外宗也。上和句。言其順於父也。共气句。言六識如兄弟。同其器量。皆順於父也。末二句。明王子父。銀籠。諭一色。超出一色。始見尊貴。諭之爲父也。

朝生

朝生者。言祇在外朝。居臣位。非宮中所生也。此子不能知有。止事外紹之功。故不能轉功就位。正是臣種。亦名王子者。九峯。所謂外紹王種姓也。與洞山。偏中正。有異。以偏中正。是內紹。而未就位者。此是外紹而不就位者。

苦學論情世莫羣。出來凡事已超倫。詩成五字三冬雪。筆落分毫四海云。萬卷積功彰聖代。一心忠孝輔明君。鹽梅不是生知得。金榜何勞顯至勛。

初句。言其用功之勤也。次句。言其由功之勤。故一出而事皆超倫。乃功之著也。詩成二句。正諭其超倫之事。萬卷積功二句。諭借外功以輔其君也。鹽梅。正諭輔相之事。不是生知。言其由學而至也。末句。諭𨿽大功顯著。如金榜標名。終在臣職。不登王位。何勞有此哉。

末生

末生者。言用功之久。而後成者也。此子遠謝一切。專事內紹。得入一色。比之誕生。則頓漸有異。及其所到。一也。此與正中來。亦異。此乃久用功而方入正位者。正中來。則入正位而轉身者也。

久棲巖穴用功夫。艸榻柴扉守志孤。十載見聞心自委。一身冬夏衣縑無。澄凝含笑三秋思。淸苦髙名上哲圖。業就巍科酬極志。比來臣相不當途。

初二句。不貪朱紫貴。專顧本來人也。十載句。言不重見聞。一身句。言不著塵緣。澄凝二句。言其怡神於淸虛恬淡之天。皆內紹之意也。業就二句。言內紹功成。轉劫就位。不立臣位也。

化生

化生者。言傍分帝化。乃轉位就功之子。古人謂之出使將軍才。卽洞山。兼中至也。

傍分帝命爲傳持。萬里山河布政威。紅影日輪凝下界。碧油風冷暑炎時。髙低豈廢尊卑奉。五袴蘇塗遠近知。妙印手持煙塞靜。當陽那肯露纖機。

初句。備位明功。奉行帝化也。萬里句。金剛寶劍。橫揮世界也。紅影句。智照無私。破諸幽暗也。碧油句。神用莫測。淸諸熱惱也。碧油。幢名。漢太守。建碧油幢於門。以表正化之威。髙低二句。總言神化廣運。上下同稟。遠近咸知也。五袴。漢廉叔度爲太守。民作歌曰。廉叔度。來何暮。昔無繻。今五袴。蘇塗。言蘇民之塗炭也。妙印句。言心印獨持。則十方坐斷。天下太平也。煙塞者。塞下立煙墩。賊來。則舉之。以傳報。故曰煙塞。末句。言𨿽妙用顯行。其機密而不可窺也。

內生

內生者。長在深宮之內者也。此是功功之極。與父無異體。卽理智一如。冥合不分之義。然猶云有父者。以子則猶守珍禦。父則無家可坐。無世可興。又父則全屬無爲。深不可窺。其間掛敝垂應。以代行父事者。亦子也。正同洞山。兼中到。

九重深密復何宣。掛敝由來顯妙傳。祇奉一人天地貴。從他諸道自分權。紫羅帳合君臣隔。黃閣簾垂禁制全。爲汝方隅官屬戀。遂將黃葉止啼錢。

初句。言與父合體。寂爾無言也。次句。言有時復出。以顯其妙也。祇奉句。言實智證理也。從他句。言六根各效其職。而主本不動也。紫羅二句。言旣與父合體。則臣僚隔絕。以其體本無爲也。爲汝二句。言𨿽是無爲。有時應眾生之機。而方便說法。卽權智也。

善權志頌

貴胤生時輪迹空。玎璫玉佩處東宮。月堂照處朝君父。直扣堯階卻借功﹝誕生﹞。

學問詩書徳行全。金門投策紫微班。客星不自離蓑釣。爭得寅昏奉聖顏﹝朝生﹞。

貧來今日極淸虛。且喜寥寥一物無。便欲升爲九苞鳳。依稀雲樹月巢孤﹝末生﹞。

帝命傳來下九天。禁城中外化親宣。回途復妙持金印。正令曾無一字傳﹝化生﹞。

鳳鷙龍驤大丈夫。天然尊貴六宮殊。苔封古殿無人到。造次凡流識得無﹝內生﹞。

王子答問

僧問石霜。如何是誕生王子。曰貴裔非常種。天生位至尊。問如何是朝生王子。曰白衣爲上輔。直指禁庭中。問。如何是末生王子。曰循途方覺貴。漸進不知尊。問。如何是化生王子。曰政威無比況。神用莫能儔。問。如何是內生王子。曰重幃休勝負。金殿臥淸風。

曹山君臣五位旨訣

曹山曰。正位卽空界。本來無物。偏位卽色界。有萬象形。正中偏者。背理就事。偏中正者。捨事入理。兼帶者。冥應眾緣。不墮諸有。非染非淨。非正非偏。故曰虛空大道。無著眞宗。從上先徳。推此一位。最玄最妙。要當詳審辧明。君爲正位。臣爲偏位。臣向君是偏中正。君視臣是正中偏。君臣道合是兼帶語時。有僧出問。如何是君。曰妙徳尊寰宇。髙明朗太虛。如何是臣。曰靈機弘聖道。眞智利羣生。如何是臣向君。曰不墮諸異趣。凝情望聖容。如何是君視臣。曰妙容𨿽不動。光燭本無偏。如何是君臣道合。曰混然無內外。和融上下平。又曰。以君臣偏正言者。不欲犯中。故臣稱君。不敢斥言。是也。此吾宗法要。乃作偈曰。學者先須識自宗。莫將眞際雜頑空。妙明體盡知傷觸。力在逢緣不借中。出語直教燒不著。潛行須與古人同。無身有事超岐路。無事無身落始終。

大陽玄頌

不立功勛坐廟堂。羣臣何敢望淸光。沈沈禁殿尊嚴甚。寂寞無人夜未央﹝君﹞。

文經武緯定中華。徧立階梯贊國家。功業已隆加九錫。與君神气隔些些﹝臣﹞。

位尊九五不曾居。常與羣臣共一途。不隱後官天下治。免教夷狄望來蘇﹝君視臣﹞。

念念輸忠不敢欺。頭頭奉重丈夫兒。君看千里長安道。玉鐙皆趨闕下歸﹝臣向君﹞。

臣主相忘古殿寒。萬年槐樹雪漫漫。千門坐掩靜如水。只有垂楊舞翠煙﹝君臣道合﹞。

無中有路透長安。劫外靈枝孰敢攀。寶殿苔生尊貴重。三更紅日黑漫漫﹝總﹞。

曹山四禁

莫行心處路。

心有所忻之處。卽是偏蔽。𨿽極其玄妙。亦不可行。必須心心無處所。方是衲僧行履也。

不掛本來衣。

本來衣。乃認得法身。而法執不忘。己見猶存。墮在法身邊。必須翻轉窠臼。始得妙用全彰。

何須正恁麼。

道本無方。擬之卽失。說正恁麼。早不恁麼。故不可擬。

切忌未生時。

道貫古今。豈局未生。若祗認著父母未生前。一段空寂境界。以爲自己。豈不見同安察云。迢迢空劫勿能收。作此見者。乃墮空落外之流。故切忌之。

曹山三墮

曹山曰。凡情聖見。是金鎖玄路。直須回互。夫取正命食者。須具三種墮。一者披毛戴角。二者不斷聲色。三者不受食。稠布衲問。披毛戴角。是甚麼墮。師曰。是類墮。問。不斷聲色。是甚麼墮。師曰。是隨墮。問。不受食。是甚麼墮。師曰。是尊貴墮。乃曰。食者。卽是本分事。知有不取。故曰尊貴墮。若執初心。知有自己及聖位。故曰類墮。若初心知有己事。回光之時。擯卻色聲香味觸法。得寧謐。卽成功勛。後卻不執六塵等事。隨分而昧。任之則礙。所以外道六師。是汝之師。彼師所墮。汝亦隨墮。乃可取食。食者。卽是正命食也。亦是就六根門頭。見聞覺知。祇是不被他染污。將爲墮。且不是同向前均他。本分事尙不取。豈況其餘事耶。師凡言墮。謂。混不得。類不齊。凡言初心者。所謂悟了同未悟耳。

正命食者。教中有邪命食。正命食。邪命食。有四。仰口食。下口食。方口食。維口食。是也。正命食者。惟依乞食法。淸淨自活。是也。今曹山立正命食者。意謂。受一切法。同名邪命。不受一切。是爲正命。言三墮者。大修行人。本無所住。然亦暫有所寄。隨處自在。如雁過長空。影沈寒水。豈有滯礙哉。故此墮字。是借義。非實義也。五燈會元。於尊貴墮後。復有乃曰食者一段。文義乖謬。予甚疑之。及見後有師凡言墮句。出一師字。方知是後人注釋之語。今不槪論。姑舉其一二訂之。如雲本分事知有不取。故曰尊貴墮。是墮字作借義說。下文又云。執初心知有自己。及聖位。爲類墮。是又作實墮了。其謬甚矣。又曹山云。披毛戴角是類墮。是異類中行。乃後後行徑。今則云。初心知有自己。及聖位。豈曹山之意乎。又僧寶傳中。亦戴此段。但多爲攺削。凡十四句。其義仍乖。如首句攺云。冥合初心而知有。是類墮。夫初心知有。亦非披毛戴角之意也。又智證傳中。謂三墮之名。皆本聖經。乃攺類墮。爲不斷聲色墮。其悞後學甚矣。今並訂之於此。

明安嘗釋此三墮曰。此三語。須明轉位。始得。一作水牯牛。是類墮。師曰。是沙門轉身語。是異類中事。若不曉此意。卽有所滯。直是要伊一念無私。卽有出身之路。二不受食是尊貴墮。師曰。須知那邊了卻。來這邊行履。若不虛此位。卽坐在尊貴。三不斷聲色是隨墮。師曰。以不明聲色。故隨處墮。須向聲色裏有出身之路。作麼生。是聲色外一句。乃曰。聲不自聲。色不自色。故曰不斷。指掌。當指何掌也。

按曹山云。須具三種墮。是必一念無私底。方能類墮。必不守尊貴底。方能尊貴墮。必透過聲色底。方能隨墮。是墮之名。乃權立也。今大陽謂此三種。須明轉位。是實有所墮。故須轉也。與曹山之意大乖。然余考明安別錄一書。中載五位頌。洞山五位頌注。又以四賓主配入四料揀。及此三墮之說。種種乖謬。疑爲大陽旣沒。嗣法無人。而僞妄之徒。托名爲之。覺範不能察。乃爲收入僧寶傳中。貽悞後學。觀者詳之。

百丈端頌

著起破襕衫。脫下娘生袴。信步入荒艸。忘卻長安路﹝類﹞。

秦樓歌夜月。魏闕醉春風。家國傾亡後。鄕關信不通﹝隨﹞。

獨坐孤峯頂。輪蹄絕往還。可憐一雙足。曾不到人間﹝尊貴﹞。

云不戀靑山。鏡不籠妍醜。未透鬼門關。逐處成窠臼﹝總﹞。

又頌

披毛戴角。隨類自在

頭角混泥塵。分明露此身。綠楊芳艸岸。何處不稱尊。

見色聞聲。隨處自在

猿啼霜夜月。花笑沁園春。浩浩紅塵裏。頭頭是故人。

禮絕百僚。尊貴自在

畫堂無鎖鑰。誰敢跨其門。莫怪無賓客。從來不見人。

總頌

昨夜荒村宿。今朝上苑遊。本來無位次。何處覓蹤由。

同安察十玄談

十玄談。大弘正中妙挾之旨。前五首示大旨要。後五首使履踐之也。

心印

問君心印作何顏。心印誰人敢授傳。歷劫坦然無變色。呼爲心印早虛言。須知本自靈空性。將諭紅鑪火裏蓮。莫謂無心便是道。無心猶隔一重關。

祖意

祖意如空不是空。玄機爭墮有無功。三賢尙未明斯旨。十聖那能達此宗。透网金鱗猶滯水。回途石馬出紗籠。殷勤爲說西來意。莫問西來及與東。

玄機

迢迢空劫莫能收。豈爲塵機作系畱。妙體本來無處所。通身何更有蹤由。靈然一句超羣象。迥出三乘不假修。撒手那邊千聖外。回程堪作火中牛。

塵異

濁者自濁淸者淸。菩提煩惱等空平。誰言卞璧無人鑑。我道驪珠到處晶。萬法泯時全體現。三乘分處假安名。丈夫自有衝天志。莫向如來行處行。

佛教

三乘次第演金言。三世如來亦共宣。初說有空人盡執。後非空有眾皆緣。龍宮滿藏醫方義。鶴樹終譚理未玄。眞淨界中才一念。閻浮早已八千年。

還鄕曲

勿於中路事空王。策杖還須達本鄕。雲水隔時君莫住。雪山深處我非忘。尋思去日顏如玉。嗟嘆來時鬢似霜。撒手到家人不識。更無一物戲尊堂。

破還鄕曲

返本還源事亦差。本來無住不名家。萬年松徑雪深覆。一帶峯巒云更遮。賓主睦時純是妄。君臣合處正中邪。還鄕曲調如何唱。明月堂前枯木花。

轉位

涅盤城裏尙猶危。陌路相逢沒定期。權掛垢衣云是佛。卻裝珍禦復名誰。木人夜半穿靴去。石女天明戴帽歸。萬古碧潭空界月。再三撈摝始應知。

回機

披毛戴角入﹝廓﹣享﹢墨﹞來。優缽羅花火裏開。煩惱海中爲雨露。無明山上作云雷。鑊湯鑪炭吹教滅。劍樹刀山喝使摧。金鎖玄關畱不住。行於異類且輪回。

正位前﹝亦名一色過後﹞

枯木巖前差路多。行人到此盡蹉跎。鷺鷥立雪非同色。明月蘆花不似他。了了了時無可了。玄玄玄處亦須訶。殷勤爲唱玄中曲。空裏蟾光撮得麼。

大陽三句

大陽一日示眾云。諸禪徳。須明平常無生句。妙玄無私句。體明無盡句。第一句。通一路。第二句。無賓主。第三句。兼帶去。一句道得獅子嚬呻。二句道得獅子返擲。三句道得獅子踞地。問。如何是平常無生句。曰白雲覆靑山。靑山頂不露。問。如何是妙玄無私句。曰寶殿無人不侍立。不種梧桐免鳳來。問。如何是體明無盡句。曰手指空時天地轉。回途石馬出紗籠。問。如何是獅子嚬呻。曰終無回顧意。爭肯落平常。問。如何是獅子返擲。曰周旋往返全歸父。繁興大用體無虧。問。如何是獅子踞地。曰迥絕去來機。古今無變異。

瑯琊覺。因僧請益次。乃曰。山僧亦有三句。報答大陽。僧問。如何是平常無生句。曰言前無的旨。句下絕追尋。問。如何是妙玄無私句。曰金鳳不棲無影樹。玉兔何曾下碧霄。問。如何是體明無盡句。曰三冬枯木秀。九夏雪花飛。

平常無生句。卽最初知有也。妙玄無私句。卽入尊貴位也。體明無盡句。卽轉位就功後事也。玄鑑中。又有三句圖像。全無意義。乃後人妄立耳。三種獅子。是於前三句中。各進一步說。乃三句中轉位也。

芙蓉楷門風偈

妙唱非千舌

剎剎塵塵處處談。不勞彈指善財參。空生也解通消息。花雨巖前鳥不銜﹝芙蓉楷﹞。

如如寂寂似無情。一句從來本現成。舌運廣長元不間。雪峯相見望州亭﹝自得暉﹞。

古佛巍巍體廣長。交光絲网剎塵彰。也知不費娘生舌。巖桂庭花善舉揚﹝古徳﹞。

死蛇驚出艸

日炙風吹艸裏埋。觸他毒气又還乖。暗地忽然開死口。長安依舊絕人來﹝芙蓉楷﹞。

金鞭遙指玉堂寒。驚起將軍夜出關。三尺鏌鋣淸四海。攙旗一掃絕癡頑﹝自得暉﹞。

死蛇打殺露霜牙。無底籃盛臭莫加。旣是善呼須善遣。觸他毒气喪渾家﹝古徳﹞。

解鍼枯骨吟

死中得活是非常。密用還他別有長。半夜髑髏吟一曲。冰河發焰卻淸涼﹝芙蓉楷﹞。

宮漏沈沈夜色深。燈殘火盡絕知音。木人位轉玉繩曉。石女夢回霜滿襟﹝自得暉﹞。

功齊神聖旨何深。豈使膏肓便陸沈。父子不傳眞祕訣。解鍼枯骨作龍吟﹝古徳﹞。

鐵鋸舞三臺

不落宮商調。誰人和一場。伯牙何所措。此曲舊來長﹝芙蓉楷﹞。

鐵牛無角臥山坡。鞭起如飛見也麼。鬧市橫騎人不識。擡頭鷂子過新羅﹝自得暉﹞。

乾闥婆王鼓似雷。靈山獻樂未曾回。海波洶湧須彌震。何妨鐵鋸舞三臺﹝古徳﹞。

今古無間﹝諸家語錄中。不見有此題。獨芙蓉有之﹞

一法元無萬法空。个中那許悟圓通。將謂少林消息斷。桃花依舊笑春風。

古徳立小五位

大功才轉。借位誕生。

擔荷頓忘。初至一色。是得尊貴气分者也。故名誕生王子。

一色若消。方名尊貴。

一色若消。正尊貴之位也。但猶守尊貴。則亦是兒孫邊事。所以古徳云。須知尊貴之人。不守尊貴之位。

暗中移足。鶴出銀籠。

此不守尊貴。正當轉位時。同安察云。涅盤城裏尙猶危。故須轉也。

回機入俗。月鋪金地。

此正垂手接人之事。同安察云。披毛戴角入﹝廓﹣享﹢墨﹞來。優缽羅花火裏開。是也。

天童覺四轉靈機

未轉靈機。了忘擔荷。

此正轉大功而至一色。但坐在一色中。所謂月巢鶴作千年夢。雪屋人迷一色功也。

機𨿽轉紐。印未成文。

一色旣消。如機轉紐。但尙守尊貴。機用亦未全彰也。

靈機密運。印已成文。

位裏轉身。從正出偏。文彩全彰。應用無闕者也。

寶印當空。迥超文彩。

此乃通身無影。應用無迹。不可得而思議也。

天童覺三一色

一色者。由轉功就位。證一片淸虛境界。乃法身初立也。此中分三。大功一色者。由功力成就。猶存功力也。正位一色者。理境之空寂也。今時一色者。事境之潔白也。

大功一色頌

白牛雪裏覓無蹤。功盡超然體浩融。月影蘆花天未曉。靈苗任運剪春風。

正位一色頌

無影林中鳥不棲。空階密密向邊啼。寒巖芳艸何曾綠。正坐堂堂失路迷。

今時一色頌

髑髏識盡勿多般。狗口才開落二三。日用光中須急薦。靑山祇在白雲間。

天童覺四借

借功明位

蘋末風休夜未央。水天虛碧共秋光。月船不犯東西岸。須信篙工用意良。

借位明功

六戶虛通路不迷。太陽影裏不當機。縱橫妙展無私化。恰恰行從鳥道歸。

不借借﹝卽兼至位上說﹞

喫盡甘辛百艸頭。鼻無繩索得優遊。不知有去成知有。始信南泉喚作牛。

全超不借借﹝卽兼到位上說﹞

霜重風嚴景寂寥。玉關金鎖手慵敲。寒松盡夜無虛籟。老鶴移棲空月巢。

自得暉五轉位

匣內靑蛇吼

寶劍橫斜天未曉。洗淸魔佛逼人寒。匣中隱隱生光處。衲子徒將正眼看。

金鍼去復來

淸虛大道長安路。往復何曾有間然。暗去明來鋒不露。渠儂初不墮中邊。

秦宮照膽寒

巖房闃寂冷如冰。妙得冥符處處靈。轉側無依功就位。回頭失卻楚王城。

午天銀燭輝

午天皎皎玉輪孤。一點光明分鑑湖。閒步卻來遊幻海。十方沙界大毗盧。

深巖藏白額

白額深藏煙霧昏。異中來也自驚羣。艸深直下無尋處。觸著輕輕禍到門。

永覺和尙廣錄卷第二十七

永覺和尙廣錄卷第二十八

嗣法弟子道霈重編

洞上古轍下

先徳微言

師家作用。本無定軌。然古人必立之綱宗者何。正如走盤之珠。𨿽宛轉橫斜。莫可方擬。然必不可出於盤也。今自藥山以降。凡有發明綱宗者。錄之以爲後學式。

藥山惟儼禪師。僧問。學人擬歸鄕時如何。師曰。汝父母徧身紅爛。臥在荊棘林中。汝歸何所。曰恁麼。則不歸去也。師曰。汝須歸去。汝若歸去。我示汝个休糧方子。曰便請。師曰。二時上堂。不得咬破一粒米。問雲巖作甚麼。巖曰。擔屎。師曰。那个聻。曰在。師曰。汝來去爲誰。曰替他東西。師曰。何不教並行。曰和尙莫謗他。師曰。不合恁麼道。曰如何道。師曰。還曾擔麼。

遵布衲浴佛。師曰。這个從汝浴。還浴得那个麼。遵曰。把將那个來。師便休。

眾中喚作兼帶語。

李翺太守問。如何是戒定慧。師曰。貧道這里無閒家具。守莫測玄旨。師乃曰。太守欲保任此事。直須向髙髙山頂立。深深海底行。閨閣中物捨不得。便爲滲漏。道吾山宗智禪師。離藥山。見南泉。泉問。闍黎名什麼。師曰。宗智。泉曰。智不到處作麼生宗。師曰。切忌道著。泉曰。灼然道著。卽頭角生。三日後。師與雲巖。在後架把鍼。泉見。乃問。智頭陀。前日道。智不到處。切忌道著。道著卽頭角生。合作麼生行履。師卽抽身入僧堂。泉便歸方丈。師又來把鍼。巖曰。師弟適來爲什不抵對和尙。師曰。你不妨靈利。巖不薦。卻問南泉。適來智頭陀爲甚不抵對和尙。泉曰。他卻是異類中行。

投子頌曰。金剛際下古髑髏。幾被人踏血濺空。明月任從君自掬。寒松那棄白雲封。

丹霞頌曰。饑餐嫩艸遙山去。渴飲淸泉曲澗回。放蕩不耕空劫地。暮天何用牧歌催。

巖曰。如何是異類中行。泉曰。不見道。智不到處切忌道著。道著卽頭角生。直須向異類中行。巖亦不會。師知巖因緣不在此。卻同回藥山。山曰。汝回何速。巖曰。只爲因緣不契。山曰。有何因緣。巖舉前話。山曰。子作麼生會。巖無對。山乃大笑。巖便問。如何是異類中行。山曰。吾今日困倦。且待別時來。巖曰。某甲特爲此事歸來。山曰。且去。巖便出。師在方丈外。聞巖不薦。不覺齩得指頭血出。師卻下來問巖。師兄去問和尙。那因緣作麼生。巖曰。和尙不與某甲說。師便低頭。

吾觀藥山南泉二老。如水合水。豈有二家之異。異自後人也。異自後人。而吾道衰矣。

潙山問師。什處去來。師曰。看病來。山曰。有幾人病。師曰。有病者。有不病者。山曰。不病者。莫是智頭陀麼。師曰。病與不病。總不干他事。速道速道。山曰。道得也與他沒交涉。

天童頌曰。妙藥何曾過口。神醫莫能捉手。若存也。渠本非無。至虛也。渠本非有。不滅而生。不亡而壽。全超威音之前。獨步劫空之後。成平也。天蓋地擎。運轉也。烏飛兔走。

雲巖曇晟禪師掃地次。道吾曰。太區區生。師曰。須知有不區區者。吾曰。恁麼則有第二月也。師豎起掃帚曰。是第幾月。吾便行。玄沙下語云。正是第二月。

問僧什處來。曰石上語話來。師曰。石還點頭也無。僧無對。師自代曰。未語話時卻點頭。

尼僧禮拜。師問汝爺在否。曰在。師曰。年多少。曰年八十。師曰。汝有个爺。不年八十。還知否。曰莫是恁麼來者。師曰。恁麼來者。猶是兒孫。洞山云。直是不恁麼來者。亦是兒孫。

院主遊石室回。師問。汝去到石室里許。爲甚麼便回。主無語。洞山代云。彼中已有人占了也。師曰。汝更去作麼。山曰。不可人情斷絕去也。

天童拈曰。低頭失卻鍼。開眼拾得綫。綫無頭而莫度。鍼無穴以難穿。到這里鸞膠續弦。須是洞山始得。

僧問。二十年侍百丈巾瓶。爲甚心燈不續。師云。頭戴寶花冠。僧云。頭戴寶花冠。意旨如何。師云。大唐天子及冥王。後僧問九峯。大唐天子及冥王。意旨如何。峯云。卻憶洞上之言。

船子徳誠禪師。夾山往參。師問。大徳住什麼寺。山曰。寺卽不住。住卽不似。師曰。不似。似个什麼。山曰。不是目前法。師曰。什處學得來。山曰。非耳目之所到。師曰。一句合頭語。萬劫系驢橛。師又問。垂絲千尺。意在深潭。離鉤三寸。子何不道。山擬開口。被師一橈打落水中。山才上。師又曰。道道。山擬開口。師又打。山豁然大悟。乃點頭三下。師曰。竿頭絲綫從君弄。不犯淸波意自殊。山遂問。拋綸擲釣。師意如何。師曰。絲懸淥水浮。定有無之意。山曰。語帶玄而無路。舌頭談而不談。師曰。釣盡江波。金鱗始遇。山乃掩耳。師曰。如是如是。遂囑曰。汝向去。直須藏身處沒蹤迹。沒蹤迹處莫藏身。吾三十年在藥山。祇明斯事。汝今已得。他後莫住城隍聚落。但向深山裏鐝頭邊。覓取一个半个接續。毋令斷絕。山乃辭行。頻頻回顧。師遂喚闍黎。山乃回首。師豎起橈子曰。汝將謂別有。乃覆舟入水而逝。

投子頌曰。泛舟駕險三十春。擊處竿頭活死人。夾嶺桂芬千古韻。朗江山翠萬重新。

百巖明哲禪師。洞山與密師伯往參。師問。二上座甚處來。山曰。湖南。師曰。觀察使姓什麼。曰不得姓。師曰。名什麼。曰不得名。師曰。還治事也無。曰自有郎幕在。師曰。還出入也無。曰不出入。師曰。豈不出入。山拂袖便出。師次早上堂。召二上座曰。昨日闍黎對老僧一轉語。不相契。一夜不安。今請闍黎別下一轉語。若愜老僧意。便開粥相伴過夏。山曰。請和尙問。師曰。豈不出入。山曰。太尊貴生。師乃開粥同過夏。

天童拈曰。主張門戶。自有傍來。拱默威嚴。誰敢正視。借功施設。轉位提持。全成左右分權。不犯尊貴一路。還知尊貴處麼。寶殿無人不侍立。不種梧桐免鳳來。

丹霞頌曰。燭香人靜杳無聲。苔滿丹墀皓月明。入戶當堂慵正坐。出門猶懶下階行。

洞山良價禪師。因供養雲巖眞。僧問。先師道。只這是。莫便是否。師曰。是。曰意旨如何。師曰。當時幾錯會先師意。曰未審先師還知有也無。師曰。若不知有。爭解恁麼道。若知有。爭肯恁麼道。長慶雲。旣知有。爲甚又恁麼道。又云。養子方知父慈。

天童頌曰。爭解恁麼道。五更雞唱家林曉。爭肯恁麼道。千年鶴宿雲松老。寶鑑澄明驗正偏。玉璣轉側看兼到。門風大振兮規步綿綿。父子變通兮聲光浩浩。

僧問。寒暑到來。如何回避。師曰。何不向無寒暑處去。曰如何是無寒暑處。師曰。寒時寒殺闍黎。熱時熱殺闍黎。

偏正回互之旨。於此最顯。昔遠錄公命十六題。與投子靑頌。此其一也。

雪竇頌曰。垂手還同萬仞崖。正偏何必在安排。璢璃古殿照明月。忍俊韓盧空上階。

問僧什處來。曰遊山來。師曰。還到頂也未。曰到。師曰。頂上有人麼。曰無人。師曰。恁麼則不到頂也。曰若不到頂怎知無人。師曰。何不且住。曰某甲不辭住。西天有人不肯。師曰。我從來疑著這漢。

僧問。蛇吞蝦蟇。救則是。不救則是。師曰。救則雙目不睹。不救則形影不彰。

上堂云。有一人在千人萬人中。不背一人。不向一人。你道此人具何面目。云居出曰。某甲參堂去。

問師尋常教學人行鳥道。未審如何是鳥道。師曰。不逢一人。曰如何行。師曰。直須足下無私去。曰祇如行鳥道。莫便是本來面目否。師曰。闍黎因什認奴作郎。曰如何是本來面目。師曰。不行鳥道。

問三身中。阿那身不墮眾數。師曰。吾嘗於此切。僧問曹山。先師道吾嘗於此切。意作麼生。山曰。要頭便砍去。又問雪峯。峯以拄杖劈口打云。我亦曾到洞山來。

天童頌曰。不入世。未循緣。劫壺空處有家傳。白蘋風細秋江暮。古岸船歸一帶煙。

問。和尙初見南泉。爲什麼與雲巖設齋。師曰。我不重先師道徳佛法。只重他不與我說破。曰和尙爲先師設齋。還肯先師也無。師曰。半肯半不肯。曰爲什麼不全肯。師曰。若全肯。卽辜負先師也。

僧問。如何是靑山白雲父。師曰。不森森者是。曰如何是白雲靑山兒。師曰。不辧東西者是。曰如何是白雲終日倚。師曰。去離不得。曰如何是靑山總不知。師曰。不顧視者是。

疎山問。一切處不乖時如何。師曰。此是功勛邊事。幸有無功之功。子何不問。山曰。無功之功。豈不是那邊人。師曰。大有人笑子恁麼問。山曰。恁麼則迢然去也。師曰。迢然非迢然。山曰。如何是迢然。師曰。喚作那邊人卽不得。山曰。如何是非迢然。師曰。無辧處。

師一日問雪峯作什麼來。峯曰。斫槽來。師云。幾斧斫成。峯云。一斧斫成。師云。猶是這邊事。那邊事作麼生。峯云。直得無下手處。師云。猶是這邊事。那邊事作麼生。峯休去。汾陽昭代云。某甲蚤是困也。

師與密師伯過水次。乃問曰。過水事作麼生。伯曰。不濕腳。師曰。老老大大作這个語話。伯曰。你作麼生道。師曰。腳不濕。

師與云居過水次。問曰。水深多少。居曰。不濕。師曰。粗人。居曰。請和尙道。師曰。不乾。

靑林一日辭師。師云。子向什處去。林云。金輪不隱的。徧界絕紅塵。師云。善自保任。林珍重而出。師門送。謂林云。恁麼去一句。作麼生道。林云。步步踏紅塵。通身無影像。師良久。林云。老和尙何不速道。師云。子得恁麼性急。林云。某甲罪過。便禮辭而去。

華嚴靜問師。學人無个理路。未免情識運爲。師云。汝還見有理路也無。嚴云。見無理路。師云。什處得情識來。嚴云。學人實問。師云。恁麼則直須向萬里無寸艸處去。嚴云。萬里無寸艸處。還許學人去也無。師云。直須恁麼去。

上堂云。還有不報四恩三有者麼。眾無對。師云。若不體此意。何超始終之患。直須心心不觸物。步步無處所。常無間斷。始得相應。直須努力。莫閒過日。

有僧不安要見師。師遂往。僧云。和尙何不救取人家男女。師云。你是什麼人家男女。僧云。某甲是大闡提人家男女。師良久。僧云。四山相逼時如何。師云。老僧日前也向人家屋檐下過來。僧云。回互不回互。師云。不回互。僧云。教某甲甚處去。師云。粟畬裏去。僧噓一聲云。珍重。便坐脫。師以拄杖敲頭三下。云汝祇解與麼去。不解與麼來。

師不安。僧問。和尙病。還有不病者麼。師云。有。僧云。不病者還看和尙否。師云。老僧看他有分。僧云。和尙看他時如何。師云。則不見有病。

天童頌云。卸卻臭皮袋。拈轉赤肉團。當頭鼻孔正。直下髑髏乾。老醫不見從來癖。少子相看向近難。野水瘦時秋潦退。白雲斷處舊山寒。須剿絕。莫瞞頇。轉盡無依功就位。孤標不與汝同盤。

雪峯在洞山作典座。一日淘米次。師問。淘沙去米。淘米去沙。峯云。沙米一時去。師云。大眾喫个什麼。峯便覆卻盆。師云。子他後別見人去在。

天童拈云。雪峯祇管步步登髙。不覺艸鞋根斷。若也正偏宛轉。敲唱俱行。自是言气相合。父子相投。且道洞山不肯雪峯。意在什麼處。萬里無雲天有過。碧潭似鏡月難來。

師將圓寂。謂眾曰。吾有閒名在世。誰人爲吾除得。眾無對。沙彌出曰。請和尙法號。師曰。吾閒名已謝。云居云。若有閒名。非吾先師。曹山云。從古至今。無人辧得。

洞山立兼中到。正明此旨。所謂折合還歸炭裏坐也。云居云。若有閒名。非吾先師。曹山云。從古至今。無人辧得。果是入室之子。此非特洞山有之。昔南院問風穴曰。汝聞臨濟將終時語不。穴曰。聞之。院曰。臨濟曰。誰知吾正法眼藏。向這瞎驢邊滅卻。渠生平如師子。見人卽殺。及其將死。如何乃低頭妥尾如此。穴曰。密付將終。全生卽滅。院又曰。三聖如何亦無語乎。穴曰。親承入室之眞子。不同門外之遊人。院頷之。瑞鹿先得法於天臺韶。臨終坐方丈。手結印。謂如晝曰。古人云。騎虎頭。撩虎尾。中央事作麼生。如晝曰。也只是如晝。先曰。汝問我。晝遂問。騎虎頭。撩虎尾。中央事作麼生。先曰。我也弄不出。遂趨寂。今觀三老之意。若合符節。惜後鮮有能知之者。佛法之衰。固不止在今日也。

石霜慶諸禪師。因僧自洞山來。師問。和尙有何言句示徒。僧曰。解夏上堂云。秋初夏末。兄弟或東或西。直須向萬里無寸艸處去。良久曰。祇如萬里無寸艸處作麼生去。師曰。有人下語不。曰無。師曰。何不道出門便是艸。僧回舉似洞山。山曰。此是一千五百人善知識語。明安云。直饒不出門。亦是艸漫漫。

丹霞頌曰。歸家不坐白雲牀。出戶豈行靑艸地。南北東西本自由。渠無背向那回避。

天童頌曰。艸漫漫。門裏門外君自看。荊棘林中下腳易。夜明簾外轉身難。看看幾何般。且隨老木同寒瘠。將逐春風入燒瘢。

師在方丈內。僧在窗外。問。咫尺之間。爲什麼不睹師顏。師曰。徧界不曾藏。後僧請益雪峯。峯曰。何處不是石霜。師聞曰。這老漢著什麼死急。峯聞曰。老僧罪過。

天童拈云。石霜雪峯。相去多少。直是千里萬里。若有人問長蘆。徧界不曾藏。意旨如何。向道什麼處是石霜。

僧問。三千里外。遠聞石霜有个不顧。師曰是。曰祇如萬象歷然。是顧不顧。師曰。我道不驚眾。曰不驚眾。是與萬象合。如何是不顧。師曰。徧界不曾藏。

疎山仁參。問如何是頭。師曰。直須知有。曰如何是尾。師曰。盡卻今時。曰有頭無尾時如何。師曰。吐得黃金。堪作什麼。曰有尾無頭時如何。師曰。猶有依倚在。曰頭尾相稱時如何。師曰。渠不作个解會。亦未許渠在。云蓋問師。萬戶俱開卽不問。萬戶俱閉時如何。師云。堂中事作麼生。蓋無對。經半年。方道得云。無人接得渠。師云。道則太煞道。只道得八成。蓋云。和尙又作麼生。師云。無人識得渠。

天童拈云。穩密田地。忌墮功勛。貼體布衫。會須脫卻。宗中辧的。量外轉機。須仔細始得。同中之異。灼然尙帶依稀。異中之異。直是難臻妙極。還到石霜父子轉側處麼。燭曉玉人初破夢。夜寒靑女未登機。

投子頌曰。古殿巖開月鎖松。霜凝雪露韻無窮。星前人臥千峯室。佛祖無因識得渠。

神山僧密禪師。因把鍼次。洞山問。作什麼。師曰。把鍼。洞曰。把鍼事作麼生。師曰。鍼鍼相似。洞曰。二十年同行。作這个語話。豈有與麼工夫。師曰。長老又作麼生。洞曰。如大地火發底道理。他日問洞山。智識所通。莫不遊踐。徑截處乞師一言。洞曰。師伯意何得取功。師因斯頓覺。下語非常。

西園和尙。一日自燒浴。僧問。和尙何不使沙彌童行。園撫掌三下。僧舉似曹山。山云。一等是个撫掌拍手。就中西園奇怪。俱胝一指頭禪。蓋爲承當處不諦當。僧卻問。西園撫掌。豈不是奴兒婢子邊事。山云是。僧云。向上更有事也無。山云。有。僧云。如何是向上事。山咄云。這奴兒婢子。

天童拈云。識尊卑。知貴賤。西園是作家。分玉石。辧金鍮。曹山不出世。這僧𨿽解切磋琢磨。也只向奴兒婢子邊著倒。還知麼。放曠淋漓兩不傷。猶是夜明簾外客。

夾山善會禪師。因洛浦來見。不禮拜。當面叉手而立。師曰。雞棲鳳巢。非其同類。出去。洛曰。自遠趨風。請師一接。師曰。目前無闍黎。此間無老僧。洛便喝。師曰。住住。且莫艸艸匆匆。雲月是同。溪山各異。截斷天下人舌頭卽不無。爭教無舌人解語。洛佇思。師便打。洛因玆服膺。興化代云。但知作佛。莫愁眾生。

洛浦墮在孤危。故不知轉身一路。興化代云。但知作佛。莫愁眾生。正好連棒打出。豈不知夾山是逢佛殺佛底人。

天童頌云。搖頭擺尾赤稍鱗。徹底無依解轉身。截斷舌頭饒有術。拽回鼻孔妙通神。夜月簾外兮風月如晝。枯木巖前兮花卉長春。無舌人。無舌人。正令全提一句親。獨步寰中明了了。任從天下樂欣欣。

上堂云。明不越戶。穴不棲巢。目不顧他位裏。足不踏他位裏。六戶不掩。四衢無蹤。學不停午。意不立玄。千劫眼不借舌頭底。萬劫舌頭不顧眼中明。峻機不假鋒鋩。事到這里。有个什麼事。竿頭絲綫從君弄。不犯淸波意自殊。

丹霞頌云。月沈碧海龍非隱。霧鎖蒼梧鳳不知。劫外森森無影木。垂陰自有未萌枝。

僧到參。師問。近離甚處。僧云。洞山。師云。洞山有何言句。僧云。和尙道我有三路接人。師云。有何三路。僧云。鳥道。玄路。展手。師云。實有此三路那。僧云。是。師云。軌持千里缽。林下道人悲。

黃山輪參。師云。什處來。輪云。閩中來。師云。還識老僧麼。輪云。和尙還識學人麼。師云。不然。子且還老僧艸鞋錢了。然後老僧還汝廬陵米價。輪云。恁麼則不識和尙。未審廬陵米作麼生價。師云。眞獅子兒。善獅子吼。

丹霞頌云。父子相逢眼倍明。靈苗叢裏坦然行。个中若謂金毛子。已是鹽梅觸大羹。

曹山本寂禪師。僧問。五位對賓時如何。師曰。汝卽今問那个位。曰某甲從偏位來。請師向正位中接。師曰。不接。曰爲什麼不接。師曰。恐落偏位中去。師卻問僧。祇如不接。是對賓不是對賓。曰早是對賓了也。師曰。如是如是。

丹霞頌曰。月中玉兔夜懷胎。日裏金烏朝抱卵。黑漆昆侖踏雪行。轉身打破璢璃碗。

金峯志蓋屋來。師問。蓋了未。志曰。這邊則了。師曰。那邊事作麼生。志曰。候下工日白和尙。師曰。如是如是。問。子歸就父。爲什父全不顧。師曰。理合如是。曰父子之恩何在。師曰。始成父子之恩。曰如何是父子之恩。師曰。刀斧斫不開。

天童拈云。翡翠簾垂。絲綸未降。紫羅帳合。視聽難通。才動毛頭。月升夜戶。密移一步。鶴出銀籠。還知麼。脫身一色無遺影。不坐同風落大功。

紙衣道者來參。師問。莫是紙衣道者否。者曰。不敢。師曰。如何是紙衣下事。者曰。一裘才掛體。萬法悉皆如。師曰。如何是紙衣下用。者近前應諾。便立脫。師曰。汝祇解恁麼去。不解恁麼來。者忽開眼問曰。一靈眞性。不假胞胎時如何。師曰。未是妙。者曰。如何是妙。師曰。不借借。者珍重便化。師示頌曰。覺性圓明無相身。莫將知見妄疎親。念異便於玄體昧。心差不與道爲鄰。情分萬法沈前境。識鑑多端喪本眞。如是句中全曉會。了然無事昔時人。

紙衣道者。不假胞胎。正是借句。正是妄疎親。所以曹山示不借借三字。後示頌。全明不借借也。

問彊上座曰。佛眞法身。猶若虛空。應物現形。如水中月。作麼生說个應底道理。曰如驢覷井。師曰。道則太煞道。祇道得八成。曰和尙又如何。師曰。如井覷驢。

問。如何是師子。師曰。眾獸近不得。曰。如何是師子兒。師曰。能吞父母者。曰旣是眾獸近不得。爲什麼卻被兒吞。師曰。豈不見道。子若哮吼。父母俱盡。曰盡後如何。師曰。全身歸父。曰未審盡時。父歸何所。師曰。所亦盡。曰前來爲什麼道全身歸父。師曰。譬如王子。能成一國之事。

雲門問。如何是沙門行。師曰。喫常住苗稼者是。曰便恁麼去時如何。師曰。你還畜得麼。曰畜得。師曰。你作麼生畜。曰著衣喫飯。有什麼難。師曰。何不道披毛戴角。門便禮拜。

昔雲門初見雪峯。是什麼气槪。乃能俯就雪峯鉗錘。及雪峯遷化。復徧參洞下諸尊宿。如曹山。疎山乾峯。九峯。皆有因緣。今此一則語。是知大人行徑決非鹵莽。彼執一橛以自髙者。視此蓋天淵矣。又安能到古人田地耶。

又問。密密處。爲什麼不知有。山云。只爲密密。所以不知有。門云。此人如何親近。師云。莫向密密處親近。門云。不向密密處如何。師云。始解親近。門云。諾諾。

昔陸亙大夫。問南泉姓什麼。泉曰。姓王。曰王還有眷屬也無。泉曰。四臣不昧。曰王居何位。泉曰。玉殿苔生。後僧舉問師。玉殿苔生。意旨如何。師曰。不居正位。曰八方來朝時如何。師曰。他不受禮。曰何用來朝。師曰。違則斬。曰違是臣分上。未審君意如何。師曰。樞密不得旨。曰恁麼。則燮理之功。全歸臣相也。師曰。你還知君意麼。曰外方不敢論量。師曰。如是如是。

又南泉答長沙偈曰。還鄕盡是兒孫事。祖父從來不出門。是知君臣父子之說。並見於南泉。非洞山石霜始立也。後人分疆列界。殊覺可恥。

師一日入僧堂向火。有僧云。今日好寒。師云。須知有不寒者。僧云。誰是不寒者。師策火示之。僧云。莫道無人好。師拋下火。僧云。某甲到這里卻不會。師云。日照寒潭明更明。

師問僧作什麼。僧云。掃地。師云。佛前掃。佛後掃。僧云。前後一時掃。師云。與曹山過靸鞋來。

示眾曰。僧家在此等衣綫下。須會通向上事。莫作等閒。若也承當處分明。卽轉得他諸聖向自己背後。方得自由。若也轉不得。直饒學得十成。卻須向他背後叉手。說什麼大話。若轉得。則一切粗重境來。皆作得主宰。假如泥裏倒地。亦作得主宰。如有僧問藥山曰。三乘教中。還有祖意也無。答曰。有。曰旣有。達摩又來作麼。答曰。只爲有。所以來。豈非作得主宰。轉得歸自己背後乎。如經云。大通智勝佛。十劫坐道場。佛法不現前。不得成佛道。言劫者滯也。謂之十成。亦曰斷滲漏。只是十道頭絕矣。不忘大果。守住耽著。名爲取次承當事。到此直須仔細始得。不論天堂。地獄。餓鬼。畜生。但是一切處不移易。元是舊時人。只是不行舊時路。若有忻心。便成滯著。若脫得。揀个什麼。古徳云。只恐不得回轉。汝道作麼生。只如今人愛說淨潔處。愛說向去事。此病最難治。若是世間粗重事。卻是輕。淨潔病最重。只如佛味祖味。盡爲滯著。先師曰。擬心是犯戒。得味是破齋。且喚什麼作味。只是佛味祖味。才有忻心。便是犯戒。如今說破齋破戒。不知三羯磨時。早破了也。若是貪瞋癡。𨿽難斷。卻是輕。無爲無事淨潔。此乃重。無以加也。祖師出世。亦只爲這个。亦不獨爲汝今時。莫作等閒。黧奴白牯。修行卻快。不是有禪有道。如汝種種馳求。覓佛覓祖。乃至菩提涅盤。幾時休歇成辦乎。皆是生滅心。所以不如黧奴白牯。兀兀無知。不知佛。不知祖。乃至菩提涅盤。及以善惡因果。但饑來喫艸。渴來飲水。若能恁麼。不愁不成辦。不見道計較不成。是以知有。乃能披毛戴角。牽犂拽杷。得此便宜。始較些子。欲知此事。饒令成佛成祖去。也祇這是。便墮三途六道去。也只這是。𨿽然沒用處。要且離他不得。須與他作主宰始得。若作得主宰。卽是不變易。若作主宰不得。便是變易也。不見永嘉云。莽莽蕩蕩招殃禍。問如何是莽莽蕩蕩招殃禍。曰只這个總是。問曰。如何免得。曰知有卽得。用免作麼。但是菩提涅盤煩惱無明等。總是不要免。乃至世間粗重之事。但知有便得。不要免。免卽同變易去也。乃至成佛成祖。菩提涅盤。此等殃禍爲不小。因什麼如此。只爲變易。若是不變易。直須觸處自由始得。

云居膺禪師上堂云。得者不輕微。明者不賤用。識者不咨嗟。解者無厭惡。從天降下則貧寒。從地湧出則富貴。門裏出身易。身裏出門難。動則埋身千丈。不動則當處生苗。一言迥脫。獨拔當時。言語不要多。多則無用處。

丹霞頌曰。門頭戶尾事千差。了盡猶來未到家。明月堂前無影木。嚴凝雪夜正開花。

向去底人。須常慘悚戢翼始得。若是知有底人。自解護惜。終不取次。十度發言。九度休去。爲什麼如此。恐怕無利益。體得底人。心若臘月扇子。直得口邊醭生。不是彊爲。任運如此。欲得恁麼事。須是恁麼人。旣是恁麼人。不愁恁麼事。若無恁麼人。恁麼事卽難得。

尋常見輕浮淺露者。𨿽世事必無所成。況學道乎。近日禪人競趨浮薄。吾知其自﹝日／出／大／米﹞棄而已。

一切事。須向這里及盡。若一毫去不盡。卽被塵累。豈況更多。差之毫釐。過犯山嶽。不見古人道。學處不玄。盡是流俗。閨閣中物捨不得。俱爲滲漏。直須向這里及取。及去及來。並盡一切。始得無過。

如人頭頭上了。物物上通。祇喚作了事人。終不喚作尊貴。將知尊貴一路自別。便是世間極重極貴物。不得將去向尊貴邊。須知不可思議。所以古人道。猶如兩鏡相對。光光相照。更無虧盈。豈不是一般。猶喚作影像邊事。又如日出時。照世間明朗。是一半。那一半。喚作什麼。如今人。未認得光影門頭事。將作屋裏事。又爭得。

最初知有底人。於尊貴一路。祇在影像之間。直須一色消盡。方能親證。

欽山邃禪師。良禪客問。一鏃破三關時如何。師云。放出關中主看。良云。恁麼則知過必攺。師云。更待何時。良云。好箭放不著所在。便出。師云。且來。闍黎。良回首。師把住云。一鏃破三關。且置。試與欽山發箭看。良擬議。師打七棒云。且聽這漢疑三十年。

天童拈云。山堆嶽積來。瓦解冰消去。則時人知有。與我放出關中主看。且合作麼生。有底道。當時便喝。當時便掌。一期瞎用則得。要且未是關中主在。還體得麼。當堂不正坐。那赴兩頭機。

疎山匡仁禪師上堂。病僧咸通年前會得法身邊事。咸通年後會得法身向上事。雲門出問。如何是法身邊事。師曰。枯樁。曰如何是法身向上事。師曰。非枯樁。曰。還許學人說道理也無。師曰。許。曰枯樁豈不是明法身邊事。師曰。是。曰非枯樁豈不是明法身向上事。師曰。是。曰祇如法身還該一切也無。師曰。法身周徧。豈得不該。門指淨瓶曰。祇如淨瓶。還該法身麼。師曰。闍黎莫向淨瓶邊覓。門便禮拜。

法身決無向上向下。乃是見有親疎。故作是說。

因鼓山舉威音王佛師。師乃問。作麼生是威音王佛師。鼓山曰。莫無慚愧好。師曰。闍黎恁麼道卽得。若約病僧卽不然。鼓山曰。作麼生是威音王佛師。師曰。不坐無貴位。

靈泉問。枯木生花。始與他合。是這邊句。是那邊句。師曰。亦是這邊句。泉曰。如何是那邊句。師曰。石牛吐出三春霧。靈雀不棲無影林。

枯木生花。正是這邊功勛邊事。石牛吐霧二句。是那邊回來發用。所謂無功之功也。

丹霞頌云。滄海無風波浪平。煙收水色虛含月。寒光一帶望何窮。誰辧个中龍退骨。

靑林師虔禪師。僧問。學人徑往時如何。師曰。死蛇當大路。勸子莫當頭。曰當頭者如何。師曰。喪子命根。曰不當頭者如何。師曰。亦無回避處。曰正當恁麼時如何。師曰。失卻了也。曰向什麼處去。師曰。艸深無覓處。曰和尙也須堤防始得。師拊掌曰。一等是个毒气。

丹霞頌云。長江澄徹映蟾華。滿目淸光未是家。借問漁舟何處去。夜深依舊宿蘆花。

天童頌曰。三老暗轉柁。孤舟夜回頭。蘆花兩岸雪。煙水一江秋。風力持帆行不棹。笛聲喚月下滄洲。

華嚴休靜禪師。一日白槌曰。上間搬柴。下間鋤地。首座問。聖僧作什麼。師曰。當堂不正坐。那赴兩頭機。

乾峯和尙上堂。法身有三種病。二種光。須是一一透得。始解歸家穩坐。須知更有向上一竅在。雲門出問。庵內人。爲什麼不知庵外事。師呵呵大笑。門曰。猶是學人疑處。師曰。子是什麼心行。門曰。也要和尙相委。師曰。直須恁麼。始解穩坐。門應諾諾。

示眾云。舉一不得舉二。放過一著。落在第二。雲門出眾云。昨日有人從天臺來。卻往徑山去。師云。來日不得普請。便下座。

天童拈云。坐斷十方。千差路絕。放開一綫。萬派朝宗。二尊宿開拓家風。方見衲僧去就。還端的麼。太平天子寰中旨。汗馬將軍塞外心。

寶蓋和尙。僧問。世界壞時。此物何處去。師曰。千聖尋不得。曰時人如何歸向。師曰。直須似他去。曰還有的當也無。師曰。不立標則。

九峯通玄禪師。示弟子曰。佛意祖意。如手展握。先師安立五位。發明雲巖宗旨。譬如神醫治病。其藥只是尋常用者。語忌十成。不欲斷絕。機忌觸犯。不欲染污。但學者機思不妙。惟尋九轉靈丹。云能起死。是大不然。法華經中。有化城一品。佛祖密說。熟讀分明。大通智勝佛。坐道場。破魔軍已。垂得阿耨多羅三藐三菩提。而諸佛法不現在前。如是一小劫。乃至十小劫。結加趺坐。身心不動。而諸佛法。猶不在前。言垂得者。言一小劫。言十小劫者。是染污。是斷絕。又曰。大通智勝佛。過十小劫。諸佛之法。乃現在前。成阿耨多羅三藐三菩提。言過十小劫者。偏正回互之旨也。祖師曰。藉教悟宗。夫豈不然哉。

九峯玄初參徳山。山獨奇之。然未大徹。後見洞山契旨。洞山云。掌有神珠。白晝示人。人且按劍。況玄夜乎。子可貴也。師曰。但不識珠者耳。識之。亦無晝夜。價稱之爲俊士。價歿。廬於塔旁。至中和初。乃辭塔北遊。余觀其師資始末之間。不可謂不深得其旨者也。此段語。諸錄俱略之。惟覺範載之僧寶傳中。語忌十成。不欲斷絕。機忌觸犯。不欲染污。發明師意。語簡而盡。引經證成。本出寶鏡三昧。曹山亦有發明。與此若有少異。觀者詳之。

九峯道虔禪師。因石霜歸寂。眾請首座繼住持。師曰。須明得先師意始可。座曰。先師有什麼意。師曰。先師道。休去歇去。冷湫湫地去。一念萬年去。一條白練去。其餘卽不問。如何是一條白練去。座曰。這个祇是明一色邊事。師曰。元來未會先師意在。座曰。你不肯我那。但裝香來。香煙斷處。若去不得。卽不會先師意。遂焚香。香煙未斷。座已脫去。師拊背曰。坐脫立亡卽不無。先師意未夢見在。

天童頌曰。石霜一宗。親傳九峯。香煙脫去。正脈難通。月巢鶴作千年夢。雪屋人迷一色功。坐斷十方猶點額。密移一步看飛龍。

問。承古有言。向外紹則臣位。向內紹則王種。是否。師曰。是。曰如何是外紹。師曰。若不知事極頭。祇得了事。喚作外紹。是爲臣種。曰如何是內紹。師曰。知向里許。承當擔荷。是爲內紹。曰如何是王種。師曰。須見無承當底人。無擔荷底人。始得同一色。同一色了。所以借爲誕生。是爲王種。曰恁麼。則內紹亦須得轉。師曰。灼然有承當擔荷。爭得不轉。汝道內紹。便是人王種。你且道如今還有紹底道理麼。所以古人道。紹是功。紹了非是功。轉功就位了。始喚作人王種。曰未審外紹還轉也無。師曰。外紹全未知有。且教渠知有。曰如何是知有。師曰。天明不覺曉。

問。如何是外紹。師曰。不借別人家裏事。曰如何是內紹。師曰。推爺向裏頭。曰二語之中。那語最親。師曰。臣在門內。王不出門。曰恁麼則不出門者。不落二邊。師曰。渠也不獨坐世界。裏紹王種名。外紹王種姓。所以道。紹是功名。臣是偏中正。紹了轉功名。君是正中偏。

臣在門內。王不出門。俱指推爺向裏頭。此臣乃指王子。非外臣也。裏紹王種名。外紹王種姓者。明石霜立五王子。實有不同。內紹者。只是得其名。外紹者。只是得其姓。必須紹了轉功。方是眞王子也。紹是功。乃內紹也。內紹未轉。亦是臣位。總是偏。以其知有。是偏中正。紹了轉功。方是王種。云何名君。以其在儲君位。是正中偏。此與洞山所立不同。

問。誕生還更知聞也無。師曰。更知聞阿誰。曰恁麼則莫便是否。師曰。若是。古人爲甚道。誕生王有父。曰旣有父。爲什麼不知聞。師曰。同時不識祖。

問。古人云。直得不恁麼來者。猶是兒孫。意旨如何。師曰。古人不謾語。曰如何是不恁麼來底兒孫。師曰。猶守珍禦在。曰如何是父。師曰。無家可坐。無世可興。

僧問。如何是頭。師曰。開眼不見曉。曰如何是尾。師曰。不坐萬年牀。曰有頭無尾時如何。師曰。終是不貴。曰有尾無頭時如何。師曰。𨿽飽無力。曰頭尾相稱時如何。師曰。兒孫得力。室內不知。

天童頌云。規圓矩方。用行舍藏。鈍置棲蘆之鳥。進退觸藩之羊。喫人家飯。臥自家牀。云騰致雨。露結爲霜。玉綫相投透鍼鼻。錦絲不斷吐梭腸。石女機停兮夜色向午。木人路轉兮月影移央。

韶山普禪師。僧問。是非不到處。還有句也無。師云。有。僧云。是什麼句。師曰。一片白雲不露醜。

天童拈云。通身回互。不觸尊嚴。退位傍提。要當宛轉。還見韶山相爲處麼。盡力推爺向裏頭。

投子頌曰。白雲不到中峯頂。滿目煙蘿景象殊。一句曲含千古韻。萬重靑碧月來初。

湧泉景欣禪師上堂。我四十九年在這里。尙自有時走作。汝等諸人。莫開大口。見解人多。行解人。萬中無一个。見解言語。總要知通。若識不盡。敢道輪回去在。汝但盡卻今時。始得成立。亦喚作立中功。轉功就他去。亦喚作就中功。親他去。我所以道。親人不得度。渠不度親人。恁麼譬諭。尙不會薦取。囫圇底。但祇管取性亂動舌頭。不見洞山道。相續也大難。汝須知有此事。若不知有此事。啼哭有日在。

此盡卻今時。正是轉功就位時事。非指最後入兼到位也。

蛤溪道者。相看洛浦。問云。自從梨溪相別。今得幾年。溪云。和尙猶記得昔時事。浦云。見說道者總忘卻年月。溪云。和尙住持事繁。且容仔細。浦云。打卽打會禪漢。溪云。也不消得。浦云。道者住山事繁。

丹霞頌曰。這般消息不尋常。蟾桂枝枝布遠香。昨夜嫦娥呈巧妙。眼睛直上繡鴛鴦。

雲門偃禪師曰。光不透脫。有兩般病。一切處不明。面前有物。是一。透得一切法空。隱隱地似有个物相似。亦是光不透脫。又法身亦有兩般病。得到法身。爲法執不忘。己見猶存。墮在法身邊。是一。直饒透得。放過卽不可。子細點檢將來。有什气息。亦是病。

石柱該通禪師。遊方到洞山。時虔和尙垂語云。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。阿那个是其人。師出眾曰。一人說過佛祖。一步行不得者。祇是無舌不許行。一人行過佛祖。一句說不得者。祇是無足不許說。一人說得行得。祇是函蓋相稱。一人說不得行不得者。如斷命求活。此是石女兒。被枷帶鎖。山曰。闍黎分上作麼生。曰該通分上。卓卓寧彰。山曰。祇如海上明公秀。又作麼生。師曰。幻人相逢。拊掌呵呵。

前二有正無偏。第三有偏無正。第四偏正俱無。故俱非其人也。卓卓寧彰者。偏不全偏也。海上明公秀。半明半暗。卽偏不全偏之相。幻人相逢。拊掌呵呵。正明兼帶語。

丹霞頌曰。水底泥牛耕白月。雲中木馬驟淸風。胡僧懶捧西乾缽。半夜乘舟過海東。

金峯從志禪師。僧問。如何是金峯正主。師曰。此去鎭縣不遙。闍黎莫造次。曰何不道取。師曰。口如磉盤。

護國澄禪師。僧問。如何是本來父母。師云。頭不白者。僧云。將何奉獻。師云。殷懃無米飯。堂前不問親。

丹霞頌曰。出門徧界無知己。入戶盈眸不見親。虛室夜寒何所有。碧天明月頗爲鄰。

石門獻蘊禪師。在靑林作園頭。一日侍立次。林曰。子今日作什麼來。師曰。種菜來。林曰。徧界是佛身。子向什麼處種。師曰。金鋤不動土。靈苗在處生。林欣然。

同安志禪師。在同安。值丕將示寂。上堂曰。多子塔前宗子秀。五老峯前事若何。如是三舉。未有對者。末後師出曰。夜明簾外排班立。萬里歌謠道太平。丕曰。須這驢漢始得。

此洞宗最後之旨也。後人根器劣薄。不知堯舜之無爲。侈談湯武之徵誅。且將謂堯舜不逮湯武也。哀哉。

僧問。二機不到時如何舉唱。師云。徧處不逢。玄中不失。

丹霞頌曰。這邊那邊總難逢。一句無私不處中。紅日暮沈西嶂外。空畱孤影到溪東。

石門慧徹禪師。華嚴隆嘗問曰。古人云。但得隨處安閒。自然合他古轍。𨿽有此語。疑心未歇。如何。師曰。知有。乃可隨處安閒。如人在州縣住。或聞或見。千奇百怪。他總作尋常。不知有。而安閒。如人在村落住。有少聲色。則驚怪傳說。先洞山示眾曰。欲知此事。如人家養三兒。一著州中。一著縣中。一著村中。其一用家中錢物。其一用外處錢物。有一人不得家中錢物用。亦不得外處錢物用。且道那一个合在州中。那一个合在縣中。那一个合在村中。有僧便問。三人莫明輕重否。曰是。僧曰。如何是縣中人出身處。曰知有卻不知有。是此人出身處。僧曰。未審此人從今日去也無。曰亦從今日去。僧曰。恁麼則屬功也。曰是。僧曰。喚作什麼功。曰喚作功就之功。僧曰。此還知有州中人否。曰知有。始解奉重矣。僧曰。恁麼則村中人全明過也。曰是。僧曰。如何是此人過處。曰不知有。喚作閒人。是此人過處。不見先師道。今時學道之人。須知有轉身處始得。隆乃問曰。古人知有。便能如州里人耶。亦須因奉重而至耶。師爲舉功勛五位。復曰。譬如初生鳩兒。毛羽可憐生。久久自能髙飛遠蕩。

村中人。不知有者也。縣中人。知有者也。州中人。知有而不知有者也。縣中人初能知有。如用家中錢物。州中人格外施爲。如用外處錢物。村中人旣不知有。全無機用。故家中外處錢物俱不得用也。

廣徳周禪師。僧問。波浪之中。如何得妙。師云。橈棹不施兼底脫。往來終不借浮囊。

丹霞頌云。一句相酬難取則。輪王不化閻浮國。無邊剎海浪痕平。獨駕泥牛耕月色。

谷山緣禪師。僧問。如何是祖師西來意。師曰。半夜烏龜頭帶雪。天明啞子抱頭歸。

丹霞頌曰。瑞霧祥煙鎖玉樓。妙年王子恣優遊。璢璃殿上騎金馬。明月堂前輥繡球。

梁山緣觀禪師。僧問。家賊難防時如何。師曰。識得不爲冤。曰識得後如何。師曰。貶向無生國。曰莫是他安身立命處麼。師曰。死水不藏龍。曰如何是活水龍。師曰。興波不作浪。曰忽然傾湫倒嶽時如何。師下座把住曰。莫教濕卻老僧袈裟角。

僧問師。如何是日用中事。師云。碧玉點破璢璃色。滿目紅塵不見沙。

丹霞頌曰。劫火洞然無相宅。金門不睹禦樓家。寶天雲淡銀河冷。浩浩波瀾豈動沙。

僧問。如何是空劫以前事。師云。擊動乾坤鼓。時人聽不聞。

丹霞頌曰。虛空爲鼓須彌搥。擊者𨿽多聽者稀。半夜髑髏驚破夢。滿頭明月不思歸。

大陽警玄禪師。問梁山。如何是無相道場。山指觀音像曰。這个是吳道子畫底。師擬議。山急索曰。這个是有相底。如何是無相底。師於言下有省。禮拜起。歸位而立。山曰。何不道取一句。師曰。道卽不辭。恐上紙墨。山笑曰。此語上石去在。後果上碑。

審承侍者侍立次。師曰。有一人徧身紅爛。臥在荊棘林中。周匝火圍。若親近得。此人大敞廛開。若親近不得。時中以何爲據。承曰。六根不具。七識不全底人。始親近得。師曰。你教伊出來。我要見伊。承曰。適來別無左右。抵對和尙。師曰。官不容鍼。承便禮拜。

大陽曰。我要見伊。合答云。伊從來不見客。

投子義靑禪師上堂。召大眾曰。若論此事。如鸞鳳衝霄。不畱其迹。羚羊掛角。那覓乎蹤。金龍不守於寒潭。玉兔豈棲於蟾影。其或主賓若立。須威音世外搖頭。問答言陳。仍玄路傍提爲唱。若能如是。猶在半途。更若凝眸。不勞相見。

丹霞頌曰。水澄月滿道人愁。妙盡無依類莫收。劫外正偏兼帶路。不萌枝上辧春秋。

上堂。孤村陋店。莫掛瓶盂。佛祖玄關。橫身直過。早是蘇武出塞。求路難回。項王臨江。何逃困命。諸禪徳到這里。進則落於天魔。退則沈於鬼趣。不進不退。正在死水中。諸仁者。作麼生。得平穩去。良久曰。任從三尺雪。難壓寸靈松。

興陽淸剖禪師。在大陽作園頭。種瓜次。陽問。甜瓜何時熟。師曰。卽今熟爛了也。曰揀甜底摘來。師曰。與什麼人喫。曰不入園者。師曰。未審不入園者還喫也無。陽曰。汝還識伊麼。師曰。𨿽然不識。不得不與。大陽笑而去。

僧問。娑竭出海乾坤震。覿面相呈事若何。師曰。金翅鳥王當宇宙。个中誰是出頭人。曰忽遇出頭時。又作麼生。師曰。似鶻捉鳩君不信。髑髏前驗始知眞。曰恁麼則叉手當胸。退身三步也。師曰。須彌座下烏龜子。莫待重遭點額回。

天童頌云。絲綸降。號令分。寰中天子。塞外將軍。不待雷驚出蟄。那知風遏行雲。機底綿聯兮。自有金鍼玉綫。印前恢廓兮。元無鳥篆虫文。

芙蓉道楷禪師。上堂。喚作一句。已是埋沒宗風。曲爲今時通途消耗。所以借功明位。用在體處。借位明功。體在用處。若也體用雙明。如門扇兩開。不得向兩扇上著意。不見新丰老人道。峯巒秀異。鶴不停機。靈木迢然。鳳無依倚。直得功成不處。電火難追。擬議之間。長途萬里。

僧問。師唱誰家曲。宗風嗣阿誰。師曰。金鳳夜棲無影樹。峯巒才露海雲遮。

丹霞頌曰。等閒無問豈安排。一句全提隱顯該。薄霧依依籠古徑。孤峯終不露崔嵬。

僧問師。夜半正明。天曉不露。如何是不露句。師云。滿船空載月。漁父宿蘆花。

丹霞頌曰。星流水國夜燃燈。月印江天明似鏡。隱顯無私位不該。依稀擬動成偏正。

大洪恩禪師。僧問。三玄三要卽不問。五位君臣事若何。師曰。非公境界。曰恁麼。則石人拊掌。木女呵呵。師曰。杓卜聽虛聲。熟睡饒譫語。曰若不上來伸此問。焉能得見少林機。師曰。放過卽不可。隨後便打。

寶峯闡提惟照禪師。有法語五則。示其宗旨。以付聰藏主。一曰。曹山立四禁。盡衲僧命脈。透得過。切忌依倚將來。了事人。須別有生機一路。二曰。衲僧向異類中行履。先徳道。異類墮。此是了事人病。明安道。須是識主始得。三曰。闡提尋常向人道。不得參禪。不得學佛。只要伊如大死人。只恐聞此語。作無事會。作無法可當情會。正是死不得。若是死得。決不肯作這般見解。他時爲人。切宜子細。四曰。吾家立五位爲宗。往往人以理事明。以寂照會。以能所見。以體用解。盡落今時。何得名爲教外別傳之妙。生死路頭。那个是得力處。總不恁麼時如何。卜度卽不中。五曰。有情故情滲漏。有見故見滲漏。有語故語滲漏。設得無見無情無語。拽住便問他。你是何人。闡提平時不謾許與。而囑累於聰。其任固重。聰必頴然秀出於門弟子之間者。夫何出世福淸之天王。不克行道而終。遂致名亦不聞於叢林也。

此五則語。精深圓密。皆先徳所未及發者。但惜其嗣弗振。故世鮮能知之。其道。固傳之萬世而無獘者也。

大用齊璉禪師上堂。淸虛之理。佛祖同歸。畢竟無身。聖凡一體。理則如是。滿目森羅。事作麼生。纖塵絕際。渠儂有眼。豈在旁窺。官不容鍼。私通車馬。若到恁麼田地。始可隨機受用。信手拈來。妙應無方。當風玄路。直得金鍼錦縫。綫腳不彰。玉殿寶階。珠簾未捲。正當此時。且道是什麼人境界。古渡秋風寒颯颯。蘆花紅蓼滿江灣。

眞歇淸了禪師上堂。轉功就位。是向去底人。玉韞荊山貴。轉位就功。是卻來底人。紅鑪片雪春。功位俱轉。通身不滯。撒手亡依。石女夜登機。密室無人掃。正恁麼時。絕气息一句作麼生相委。良久云。歸根風墮葉。照盡月潭空。

問僧。璢璃殿上玉女攛梭。明什麼邊事。曰回互不當機。師曰。還有斷續也無。曰古今不曾間。師曰。正當不曾間時如何。僧珍重便出。

天童正覺禪師。僧問。淸虛之理。畢竟無身時如何。師曰。文彩未痕初。消息難傳際。曰一步密移玄路轉。通身放下劫壺空。師曰。誕生就父時。合體無遺照。曰理旣如斯。事作麼生。師曰。歷歷才回分化事。十方機應又何妨。曰恁麼。則塵塵俱現本來身也。師曰。透一切色。超一切心。曰如理知事。又作麼生。師曰。路逢死蛇莫打殺。無底籃子盛將歸。曰入市能長嘯。歸家著短衫。師曰。木人嶺上歌。石女溪邊舞。

大死翁景深禪師。初參闡提照。照曰。直須斷起滅念。向空劫以前。掃除玄路。不涉正偏。盡卻今時。全身放下。放盡還放。方有自由分。師聞頓悟厥旨。照擊鼓告眾曰。深得闡提大死之道。學者宜依之。因號大死翁。

聞庵嗣宗禪師。僧問。如何是轉功就位。師曰。撒手無依全體現。扁舟漁父宿蘆花。曰如何是轉位就功。師曰。半夜嶺頭風月靜。一聲髙樹老猿啼。曰如何是功位齊彰。師曰。出門不踏來時路。滿目飛塵絕點埃。曰如何是功位俱隱。師曰。泥牛飲盡澄潭月。石馬加鞭不點頭。

吉祥元實禪師。一夕有省。曉趨方丈。天衣見乃問。洞山五位。如何話會。師曰。我這里一位也無。衣令參堂。謂侍者曰。這漢卻有个見處。柰不識宗旨何。入室次。衣預令五人分序而立。師至。俱召上座。師於是密契其旨。述偈曰。一位才彰五位分。君臣葉處紫雲屯。夜明簾捲無私照。金殿重重顯至尊。天衣稱善。

山堂淳禪師要訣。新丰一脈。荷玉分流。始因過水逢渠。妙見無情說法。當今不觸。展手通玄。列五位正偏。分三種滲漏。夜明簾外。臣退位以朝君。古鏡臺前。子轉身而就父。雪覆萬年松徑。夜半正明。雲遮一帶峯巒。天曉不露。道樞綿密。智域淵深。默照空劫以前。湛湛一壺風月。坐徹威音那畔。澄澄滿目煙光。不萌枝上花開。無影樹頭鳳舞。機絲不掛。个中雙鎖金鍼。文彩縱橫。里許暗穿玉綫。雙明唱起交鋒處。知有天然。兼帶忽來枯木上。方能作主。不存正位。那管大功。及盡今時。寧容尊貴。截斷情塵見网。掣開金鎖玄關。妙挾全開。歷歷類中混迹平懷常實。明明炭裏藏身。捲舒不落功勛。去來了無變易。欲使異苗蕃茂。貴在深固靈根。若非柴石野人。爭見新丰曲子﹝柴石。卽浮山遠別號﹞。

圓悟勤禪師曰。洞山謂之不變異處。更無佛。無眾生。無是非。無好惡。絕音響蹤迹。所以道。金屑眼中翳。衣珠法上塵。己靈猶不重。佛祖是何人。七穿八穴。神通妙用。不爲奇特。到這里。破衲蒙頭萬事休。此時山僧都不會。

日月運行太虛。未嘗暫止。不道我有許多名相。天普蓋。地普擎。長養萬物。亦不道我有許多功行。得道之人。亦復如是。於無功用中施功用。一切違情順境。皆以慈心攝受。到這里。古人尙自呵責道。了了了時無可了。玄玄玄處更須呵。

洞下五位。回互正偏。接人不妨奇特。到這向上境界。方能如此。不消安排。自然恰好。浮山遠。以僧問洞山。寒暑到來。如何回避公案。爲五位之格。若會得一則。餘者自知。巖頭道。如水上葫蘆相似。捺著便轉。殊不消絲毫气力。曾有僧問洞山。文殊普賢來參時如何。山曰。趕向水牯牛隊裏去。僧曰。和尙入地獄如箭。山曰。全得他力。洞山道。何不向無寒暑處去。此是偏中正。僧云。如何是無寒暑處。山云。寒時寒殺闍黎。熱時熱殺闍黎。此是正中偏。𨿽正卻偏。𨿽偏卻正。洞下有石女木馬。無底籃。夜明簾。死蛇等。十八般。皆明正位。

萬松秀禪師曰。睦州云。裂開也在我。捏聚也在我。問裂開。便提起一絡索。問捏聚。便斂手而坐。𨿽然收放自如。大似被他使喚。洞山斥爲話作兩橛。缺鍼斷綫不見道。恁麼道則易。相續也大難。直須當存而正泯。在捲而彌舒。鉤鎖連環。謂之血脈不斷。

藥山一宗。實難紹舉。雲巖掃地。塵埃亙天。洛浦服膺。稱冤不已。好在無舌人解語。無手人行棒。直饒棒喝交馳。只得傍提一半。

後序

新丰創立五位。發明正中妙挾之旨。𨿽僅僅數言。而造道之方。接人之用。靡不畢備。造道則功位互明。而極於功位俱泯。接人則君臣互用。而極於君臣道合。大都剪諸見之稠林。截萬端之穿鑿。必底於閒名謝滅之境而後已。豈比乎儱侗之狂禪。廉纖之曲學。而混濫祖庭哉。但此法宜爲知有人說。不宜爲不知有人說。以知有人不滯言詮。𨿽說事說理。總成向上境界。不知有人專滯言詮。𨿽重玄復妙。總墮今時窠臼。所以闡提照云。吾家立五位爲宗。往往人以理事明。以寂照會。以能所見。以體用解。盡落今時。何得名爲教外別傳之妙。生死路頭。那个是得力處。總不恁麼時如何。卜度卽不中。觀此豈可令門外遊人窺瞷於其間哉。古來諸尊宿。俱深祕室中。不敢輕有流布。至宋之末造。始顯行於世。然旣非眞正師承。各以己意揣摩。指鹿爲馬。呼南作北。競相傳習。甚且僞撰諸書。簧鼓後學。後學未達。耽之不已。謂此可以得洞上宗也。不知正如狂子執鴆毒爲茶飯。非獨不能療其饑渴。且有傷生滅性之慘。不亦愚乎。癸未之冬。予見少林所傳曹洞宗旨緒餘。謬妄殊甚。因思欲止之而不能。欲正之而弗得。亦將任其謬謬相傳於不窮乎。則予心又安能忍也。乃爲作洞上古轍二卷。以私詔學者。甲申春。稿成。而未及訂。至今戊子之夏。乃取前稿。再四訂定。嗚呼。予豈得已哉。昔有僧問大洪恩曰。三玄三要卽不問。五位君臣事若何。師曰。非公境界。曰恁麼則石人拊掌。木女呵呵。師曰。杓卜聽虛聲。熟睡饒譫語。曰若不上來伸此問。安能得見少林機。師曰。放過卽不可。隨後便打。予謂識得大洪意。方可閱是書。不然。葛藤窠裏。纏絆殺人。切莫怪老僧好。

永覺和尙廣錄卷第二十八

永覺和尙廣錄卷第二十九

嗣法弟子道霈重編

﹝穴／﹝爿﹡臬﹞言

序曰。虛空世界。一夢場也。三乘四教。一夢法也。諸佛眾生。一夢中人也。夢中之人。據夢場受夢法。又安保其不夢夢乎。故有夢中而言其不夢者。正大夢者也。有夢中而知其爲夢者。有夢中而求出乎夢者。均之未離乎夢者也。忽然破夢而出。則夢場夢法。與夢中人一切銷隕。惟此元明圓照自在。本未嘗夢。亦未嘗覺。咄。此亦夢話也。荷山野衲。大夢不醒。狂心未歇。乃作﹝穴／﹝爿﹡臬﹞言。喋喋不休。旁人聽之頗成倫次。錄而藏之。私相傳習。皆夢事也。客問誰爲不夢者。曰這呆漢。又白日作夢去也。

時崇禎壬申秋菊月題於荷山精舍

道本玄妙。而玄妙不是道。有玄妙可說。則玄妙亦法塵也。道本平常。而平常不是道。有平常可安。則平常亦法塵也。道本無心。而無心不是道。有無心可證。則無心亦法塵也。道本自然。而自然不是道。有自然可宗。則自然亦法塵也。蓋有可說。有可安。有可證。有可宗。則言思未絕。能所不忘。非妄而何。是故智者不作諸見。

世俗以根自是根。塵自是塵。特因相遇而起用者也。我佛則謂根本無根。因塵髮根。塵本無塵。因根現塵。正如離明暗二塵。更於何處有見。離動靜一塵。更於何處有聽。是根必因塵發明也。又如木人見花鳥。更於何處有色。木馬聽鼓吹。更於何處有聲。是塵必因根現亦明也。塵旣因根。則塵無實體。根旣因塵。則根亦無實體。根塵交虛。但妄有因緣。妄起諸用而已。迷者不達。執根塵爲實有。是爲法執。執根爲己。執塵爲彼。是謂人執。二執起而美惡生。美惡生而見思起。見思起而業道成。業道成而果報彰矣。智者了達根塵本空。則彼我不計。彼我不計。則美惡不生。美惡不生。則見思消落。見思消落。則常光自圓。常光自圓。則耳可視。眼可聽。六根無不互用。極而言之。則根根塵塵。皆徧法界。又何窒礙之有哉。由是觀之。祇此根塵。迷之則成縛。悟之則成脫。經云。根塵同源。縛脫無二。又曰。知見立知。卽無明本。知見無見。斯卽涅盤。佛法𨿽多。數語盡之矣。

佛氏有無二義。與世俗迥別。故世俗少有信者。佛所謂有。必其歷劫常存。不可少損者。謂之有。佛所謂無。必其刻刻不住。不可常存者。謂之無。故佛之所有。天下莫能無。佛之所無。天下莫能有。乃究竟之實法也。若有質有名謂之有。無質無名謂之無。此世俗之有無也。此有從無而生。亦必復歸於無。則現在𨿽有。刻刻不住。乃知言有者妄也。此無可因有而得。亦可倐變於有。則現在𨿽無。刻刻不住。乃知言無者妄也。或謂此有固有。此無亦有。立一切有爲宗。或謂此無固無。此有亦無。立一切無爲宗。或謂宗有者墮有。宗無者墮無。由是立雙亦以爲宗。或立雙非以爲宗。或又對此四見。立非四見以爲宗。細而分之。凡九十六種。皆外道法也。其病在以見見道。而不知道不可以見見。惟悟入一心。則諸見消滅。諸見消滅。則常光自圓。𨿽說有也得。說無也得。說亦有亦無也得。說非有非無也得。蓋知有底人。語語歸根。悉順正法。殆非世俗所能測也。

人皆知釋迦是出世底聖人。而不知正入世底聖人。不入世不能出世也。人皆知孔子是入世底聖人。而不知正出世底聖人。不出世不能入世也。

佛氏之學。祇要識得諸法無性。識得諸法無性。則身心器界。以及無邊虛空。悉皆消隕。惟是一心。圓明獨露。不學佛而佛已成。不度生而生已度。若不知諸法無性。則妄生執著。起惑造業。寧有已乎。

問。孟軻謂人之性。與犬羊之性異。然則性有二乎。曰性無二也。曰然則物得其偏。人得其全乎。曰性無偏全也。曰然則人物同乎。曰不變之體。靡不同也。隨緣不用。靡不異也。經云。法身流轉五道是也。

問。孟軻言性善。學禪者多非之。惟東林總公是其說。謂本然之善。不與惡對。是否。曰性體寂滅。不落名言。凡有指注。俱乖本色。非獨孟軻不宜以善稱。卽堯舜稱之曰中。大學稱之曰明。中庸稱之曰誠。乃至諸佛稱之曰眞如。曰圓覺。詎可以言性哉。至於方便開示。則亦不廢言詮。因其不偏謂之中。因其不昏謂之明。因其不妄謂之誠。因其不妄不變謂之眞如。因其統眾徳。爍羣昏。謂之圓覺。則因其本然無惡。謂之善。亦何不可。且所謂善者。卽所謂中所謂明誠者而善之也。第能知善爲權巧設施。則孟軻乃仲尼之徒。若執善爲眞實法義。則孟軻亦告子之屬矣。

問。老子以虛無爲宗。釋氏非之。謂其爲無因外道。然嘗聞釋氏之說。乃曰。從無住本。立一切法。又曰。虛空之本。爲眾生之原。與老氏何異。曰老氏宗虛無者。頑空也。釋氏言虛空之本。乃謂一切有爲之法。無不始於無明。而此無明。實無體性。無所住著。因其實無體性。無所住著。故能隨緣成就諸法。熾然建立。故曰從無住本。立一切法。又曰。虛空之本。爲眾生之原。豈老氏虛無自然之義哉。

問。訓詁之學。世間自不可廢。師苦非之。何也。曰訓詁何可非也。非其墮於訓詁。而不知實義者矣。使其知有實義。則訓詁卽爲神奇。使其不知實義。則𨿽巧生穿鑿。極意揣摩。皆頭巾習气也。安足道哉。

儒家謂人物之性。本於天賦。學佛者多非之。不知儒所言天者。非實指天也。乃妄識未參之先。則曰天。人爲莫與之日。則曰天。擬議不及之處。則曰天。故文始經曰。不可爲。不可致。不可測。不可分。彊而名之曰天。曰命。孟氏亦曰。莫之爲而爲者。天也。莫之致而至者。命也。此善談天命者也。誠如此說。則儒者原性於天。未與佛異。特引而未竟。隱而未發。作方便之權說耳。如書云。維皇上帝。降衷下民。詩云。天生烝民。有物有則等。正所謂妄識未參之先。人爲莫與之日。擬議不及之處也。又如他言達天知命。及天意天心等語。俱不出此意。後儒不達厥旨。乃謂有主宰於冥漠之中。以爲二气五行之紐樞者。謂之天命。一切人物。稟之以成形成性焉。夫二气五行之紐樞。實卽吾人之妙心。故曰三界惟心。今捨心外。而謂別有主宰於冥漠之中。則是心外有因。心外有因。我佛辟爲外道。以其因在一心之外也。又謂在天爲命。合而未分。在人爲性。分而非合。是以性爲有分合也。气聚而生。其性始有。气散而死。其性卽滅。是以性爲有生滅也。有分合。有生滅。不可以言性。況謂之天命。謂之道乎。此決非儒家之本意也。

周子曰。無極而太極。太極動而生陽。靜而生陰。此數句。宋儒理學之源也。然迷亦自不少。何也。太極之說。老莊指一气之初名之。則可以言動靜。至宋儒直指道體爲太極。則一理渾然而已。豈有動靜哉。或曰。太極無動靜。則不生兩儀乎。曰不動不靜者。太極之體。有動有靜者。太極之用。用依體發。彊名曰生。體超於用。實自無生。攝用歸體。生卽無生。全體起用。無生而生。所以然者。以陰陽造化。一切如影。非有非無。非無故造化不妨有生滅。非有故實體畢竟永無生也。又陰陽造化。其與實體。非一非二。非一故太極迥超於兩儀。非二故兩儀全卽是太極也。

或問。太極圖注曰。太極者。本然之妙。動靜者。所乘之機。又曰。太極無動靜而動靜之者。若如此解釋。似可無過。曰彼以太極爲能乘。動靜爲所乘。則動靜在太極之外。不得云。太極動太極靜。又云。太極有時乘靜機。有時乘動機。則太極乃一有分量有往來之物矣。非謬而何。且彼謂太極無動靜而動靜之者。謂太極之外。別有一气。而太極動靜之耶。抑別無一气。而太極動靜之耶。若謂別有一气。則是气不從太極生也。若謂別無一气。則動之者動誰。靜之者靜誰。或曰。此卽對後所生之陰陽言之也。曰若此。則是太極中忽自起能動之機。則動而成陽。忽自起能靜之機。則靜而成陰。非太極亦有動靜乎。夫太極者。一理渾然。無有朕兆。無有名相者也。使此中忽有動之靜之之機。則有朕兆可窺。有名相可指。安得謂之太極哉。

問。宋儒言太極分爲陰陽。是否。曰陰陽分於太極之中。非太極分爲陰陽也。凡言可分者。必有形質。而太極無形質也。凡言可分者。必有變易。而太極無變易也。凡言可分者。必有偏全。而太極無偏全也。謂太極分爲陰陽。不亦謬乎。昔老莊之流。指一气之始。名爲太極。故有分爲陰陽之說。今儒者直指太極爲道體。則不宜襲其說而不之察也。或曰。太極不可分。則萬物還具太極否。曰具。曰全體旣不可分。萬物何以各具。曰此正非思量分別之所能解也。今不已而分別之。太極之體。語大則包納太虛。語小則全具一塵。𨿽全具一塵。卽包納乎太虛。𨿽包納太虛。卽全具於一塵。使其能包納太虛。而不能全具一塵。是局於大也。使其能全具一塵。而不能包納太虛。是局於小也。太極豈有大小之形量哉。故統體一太極。卽是各具一太極。各具一太極。卽是統體一太極。若各具之太極。由統體而分。則各具者不得其全矣。統體之太極。旣分爲各具。則統體者已失其全矣。尙得名爲太極乎。學道之士。忘情而默証之可也。

或問。易言精气爲物。遊魂爲變。是說輪回之義否。曰未可據也。輪回明三世。儒者止明現在。輪回明六道。儒者只明人道。故儒者不言輪回。徧考五經諸子。俱無是說。惟易遊魂爲變一語似之。然旣他無所證。則亦未可彊解。況彼下句云。是故知鬼神之情狀。則不過言人死爲鬼而已。但人死爲鬼。情狀可知。則言死後斷滅者。豈聖人之意哉。

問。儒家言死後斷滅。果有據乎。曰無據也。儒家所論。鼻祖六經。六經但曰人死爲鬼。且俱有在天之說。故祖廟有制。春秋有典。𨿽曰事死如生。所以盡仁人孝子之情。亦未可遽謂泯然無知。歸於散滅也。及左氏所稱。神化爲狐。死後爲厲等。則尢其顯著者也。曁後自漢以來。始有死後斷滅之論。違經背聖。自逞臆說。而世俗咸莫之察。爭引爲據。則縛於童之所習。而不能自脫也。悲夫。

或曰。造化之機。生生不息。不必假旣屈之气。以爲方伸之气。故再生之說。似不可信。曰造化之生生不息者气也。豈假旣屈之气以爲方伸之气哉。若夫此心之靈。則非气也。𨿽稟气受形。似有成壞。而妙體恆堅。歷劫不變。所以能主張造化。而稱爲最靈最妙者也。若謂一死永滅。則同於艸木。豈可謂人心之靈。而與艸木俱盡哉。夫人身一天地也。天地有成壞。而爲天地之主宰者。未嘗滅也。故壞而復成。人身有生死。而爲人身之主宰者。未嘗滅也。故死而復生。斯理昭昭如此。而人多不信。乃以上等天地之身。下同無知之艸木。亦可怪也。

或問。中庸言喜怒哀樂之未發。謂之中。與吾釋一念不生之說相近否。曰非也。一念不生者。此心用而常寂。寂而常用。祇於自念上常離諸境。不因境生念而已。非有未發已發之辧。及爲性爲情之分也。

或問。五常可以言性否。曰就體指用。約用歸體。故以五常言性。而性實非五常也。蓋性乃一體渾然。本無名相。自一理隨緣。斯有五常之名。如金隨緣而爲鉼鐶釵釧。故就體以言用。則曰金之中具鉼鐶釵釧。或約用以歸體。則曰鉼鐶釵釧悉是金。若直指金之本質。則鉼鐶釵釧云乎哉。宋儒不達此理。乃以五常爲性。謂性中有此五者之分別。故其言曰。儒者全體中有許多道理。各各自有分別。有是非。降衷秉﹝雪﹣雨﹞／粉／大﹞。無不各具此理。釋則只是个渾侖底事物。無分別。無是非。夫謂全體中有許多道理者。非名相而何。不知理無名也。故能爲名之祖。理無相也。故能爲相之宗。若有墮於名相者。皆此理隨緣應用。因事而立其名。現其相者也。豈可以議其本寂之眞體哉。本寂之眞體。不可以言言。不可以識識。則一尙不可得。況分之爲五乎。性尙彊名。況名之爲仁義禮智乎。故以仁義禮智言性者。謬也。

或問。性旣不可以仁義禮智名。則無善無惡。性之體也。有善有惡。性之用也。善惡均之出乎其性。君子必捨惡而從善何哉。曰性𨿽無善惡。而順性者必善。逆性者必惡。惡之用起於我執法執。善之極歸於無思無爲。無思無爲者。順性之道也。我執法執者。逆性之障也。故君子必捨執以致於道。或曰。性非五常中無定。則莽莽蕩蕩。何以應機而曲當乎。曰應物有則。不出一心。心虛而靈。心寂而妙。物至斯應。無不炳然。譬之鑑空無形。萬形所以現其影。衡空無物。萬物所以定其平。若使鑑衡不空。又安能隨物而曲當哉。

或問。格物之說。曰諸儒或有訓格爲正者。謂正其意之動也。夫靈心尙塞。則妄意橫興。彊欲正之。不勝正矣。或有訓格爲扞格之格。訓物爲物欲之物者。謂格去其物欲之障。則元明自彰也。夫正見未開。理欲多混。認欲爲理。將安去乎。或有訓格爲扞格之格。訓物爲一切外物者。謂屏絕外物。則心不受障也。夫事理不二。內外無間。今必欲去物以明理。是撥波而求水。特偏枯之見耳。惟晦庵訓爲窮至事物之理。庶幾近之。但彼所謂理。特指事物當然之則。所謂窮理。特逐物而窮其當然之則。是此理乃名言之所及。思慮之所到。益增差殊之見。不達歸源之路。求其一旦豁然。果能之乎。愚謂格物者。須窮其實體。直徹根宗。易所謂精義入神也。精義而至於入神。則不落義路。契悟亦忘。形化爲性。气化爲道。物化爲心。靈光獨露。迥脫根塵。無廣不照。無微不燭。格致之道。固如是也。視彼區區推測於形迹之間。又奚啻爝火之與日月哉。

至一無一。故萬應而不窮。眞空不空。故萬變而靡礙此所以大本立而達道行也。宋儒不達此理。乃曰。佛說萬理俱空。吾儒說萬理俱實。理是實理。他卻空了。所以大本不立。彼謂萬理俱實者。乃指事物當然之則也。此當然之則。有名可識。有相可指。故曰皆實。殊不知理在己。而不在物。理在心。而不在事。若事物之則。乃此理妙應之影。因事物而受其名者也。倐忽變遷。全無實體。故彼謂之實。吾謂之空。譬之水焉。或爲方。或爲圓。或爲曲。或爲直。莫不因其所受之器而異焉。若夫水之性。則濕而已。無所謂方圓曲直也。故方圓曲直爲空。而濕性爲實。今執萬理皆實。乃是執方圓曲直以爲實也。豈不謬哉。又譬之月焉。或在江。或在河。或在淮。或在漢。莫不皆有圓月。而月之體實在天也。故在天者爲實。而在江河淮漢者爲空。今執萬理皆實。乃是執江河淮漢之月。以爲實也。豈不謬哉宋儒因執此理爲實。故逐物以窮之。以分別之妄心。測度影響之幻境。自謂物可格。知可致矣。不知事物之變。機如閃電。事物之﹝〡﹡臣﹡責﹞。紛若塵沙。不能洞其根源。而區區逐物。能盡照哉。況有能分別之心。是謂人執。有所分別之理。是謂法執。二執並與。眾咎斯作。𨿽勉彊爲善。而叛道愈遠矣。嗚呼。宋儒失本求末。認末爲本。其顚倒若此。豈曰大本之能立耶。

世儒謂太極有動靜。是以太極爲有生也。謂五常爲性。是以性爲有相也。旣局於有。卽有人我。有美惡。有愛憎。有去取。乃分別而修習之。以歸於善。皆生滅法耳。故𨿽曰無思。實有思也。𨿽曰無爲。實有爲也。其用止可以奉天而治人。未可以離人而入天。

老莊祖昔之無。是未能超無也。厭今之有。是未能超有也。見旣局於有無。乃思去今之有。歸昔之無。由是墮肢體。黜聰明。絕聖智。棄仁義。以修混沌之術。皆生滅法耳。故𨿽曰無思。非眞無思也。𨿽曰無爲。非眞無爲也。其用。止可以離人而入天。未可以離天而入聖。

或曰。莊生之學。非墮於無也。其言曰。有有也者。有無也者。有未始有無也者。有未始有夫未始有無也者。旣曰。未始有夫未始有無。則超於有無矣。非眞性而何哉。曰非也。莊生不能離有無之見。故窮有以入無。窮無以入無無。窮無無以入無無亦無。𨿽能深入重玄。而總之舍有取無。認無之極者爲至。是終不能出無也。故其言曰。未始有物者。至矣盡矣。不可加矣。非局於無而何。且論性而必索之於未形未气之先。則必失之於已形已气之後。是偏認寂寞者爲性也。非局於無而何。或曰。莊生非以寂寞爲性也。彼推極於未始有物之先者。以無物之先。性體始見耳。曰悟性者。物卽是性。何妨見於有物之後。𨿽有物未始有物也。迷性者。性卽成物。何能窮於無物之先。𨿽無物是亦物也。譬之鏡焉。鏡之體非影也。影之體卽鏡也。智者卽影以識鏡。識鏡則不論影之有無矣。迷者執影以爲鏡。或聞影之非鏡也。則執無影以爲鏡。或聞無影之亦非鏡也。則更執無影之前以爲鏡。若是可以得鏡乎。莊生之說。大率類是。故曰。局於無而已。

或曰。莊生非以寂寞爲性也。所以必推極於未始有物之先者。乃窮萬化之所自出。是卽所謂性也。曰萬化根源。不出一心。故曰。三界惟心。萬法惟識。今求之未始有物之先。則愈求而愈遠矣。夫未始有物之先。乃前劫之末。空劫是也。此界𨿽絕無形相。而一气渾淪。默運不息。從微至著。生地生天。老莊卽此空界。名之曰虛無。亦名之曰無極。卽此一气。名之曰太極。亦名之曰太乙。謂天地生於一气。謂一气生於空界。遂執此空。以爲萬化之根源。一眞之實性也。殊不知此空。從前壞劫而成。是有生也。天地旣生之後。遂失其空。是有滅也。有生有滅。一幻妄法耳。安得爲萬化之根源乎。又此一气。非生於空也。乃從無始劫來。生生不息。闔辟不窮者也。學人若能於此。達其生生之本。則三界萬法。實非他物。今古可以一貫。有無可以不二。今莊生乃謂气生於空。則失之遠矣。故曰。認寂寞爲性者也。

宋儒曰。庚桑子一篇。都是禪。其他篇亦有禪語。但此篇首尾都是。嗚呼此宋儒之所謂禪也。豈識禪哉。夫莊生之學。自謂窮玄極妙。而要其旨歸。不過安於虛無自然。以爲極致。夫道超有無。離於四句。則言虛無者。非道也。乃其境也。彼欲習虛無以合於道。而虛無翻爲窠臼矣。道無有自。云何有然。隨緣而然。然而非自。則言自然者。非道也。乃其機也。彼欲習自然以合於道。而自然翻爲桎梏矣。此莊生之所以爲外學也。若吾釋之學則不然不以有心取。不以無心合。其要在圓悟一心而已。悟此一心。則主宰在神機之先。不必言順其自然也。運用在有無之表。不必言返於虛無也。聰無不聞。而非駢於聰也。明無不照。而非枝於明也。智無不知。而非傷於鑿也。聖無不通。而非淫於藝也。豈局局然守其昏默。一以是終云乎哉。

宋儒曰。佛氏將老莊文飾其教。此宋儒之妄也。彼老莊以太極之先爲無。以太極之後爲有。以無爲是。以有爲非。則有無之見未消。是非之情未泯。卽此便爲輪回之根。虛妄之本。而況欣之厭之。取之舍之乎𨿽自謂遊虛合漠。體道之極。而墮於虛無之獄。縛於自然之韁。因成有爲。果招有漏。以之擬禪。不猶河伯之望海若哉。宋儒乃謂佛氏將老莊文飾其教。則何其敢於誣佛也。且佛說諸經。俱在老莊之先。豈佛先取老莊文飾之歟。自漢以來。諸經疊至。文𨿽由譯。義實出梵。豈譯師自取老莊文飾之歟。譯經院內。羣英畢集。有譯語者。有筆授者。有證義者。豈容一人私取老莊文飾之歟。一經梵本。或更數譯。有前師之略。後師得據梵本而詳之。前師之悞。後師得據梵本而正之。豈容一時妄取老莊文飾之歟。但譯梵成華。必用此方言句。而此方談道之書。老莊爲最。故多取其文。而意義甚殊。不可不察。如老莊言無爲。我佛亦言無爲。老莊言無己。我佛亦言無己。老莊言道徳。我佛亦言道徳。詎可比而同之哉。

昔惠子造指物論。彊辯以齊萬物。莊子非之。乃作齊物論。其旨在捨己而因物。則物自參差。我自齊平矣。此莊子近道之論也。然惜未能竟其旨。夫物之不齊者。妄形也。見物之不齊者。妄情也。以理破情。則無不齊之見。以性奪形。則無不齊之形。譬如陶家取土作種種器。迷者執器之形。則萬狀乃分。智者達器之質。則實惟一土耳。今徒欲捨己。而己之情未破。徒欲因物。而物之形未虛。安得爲究竟之論哉。

莊生安時處順。視生死爲一條。能齊生死而已。未能忘生死也。未能忘生死。又安能無生死哉。其言曰。父母於子。東西南北。惟命之從。陰陽於人。不啻父母。彼近吾死。而我不聽。我則悍矣。彼何罪焉。是知其不可逆而安之也。其能忘生死乎。若吾釋之學則不然。一眞恆寂。生而無生也。妙體常存。死而無死也。生乃幻生。生卽不生也。死亦幻死。死卽不死也。夫如是直謂之無生死可也。豈但曰人之不能勝天也。而安之哉。

問。經言眾生界起於無明。若無明未起。則渾然一眞。無諸眾生世界乎。曰。經約理而究其所從。謂依正二報。由業而有。業由無明而有。無明依眞如而有。然無明實無始起之時。經云。妄原無始是也。問妄旣無始則是本來有妄乎。曰。眞之與妄。二俱無始。而眞體不變。妄體全虛。故曰。本來無妄。又妄依眞有。不可謂眞依妄有。如炷與光。𨿽無前後。而光必依炷有。故曰。本來無妄。

問。眞如一而已。何以分爲諸眾生。曰。有分未分者。局於形者也。眞如超於形矣。有一不一者。囿於數者也。眞如超於數矣。豈有時爲一統體之眞如。有時爲各具之眞如哉。蓋眾生各具者。卽具此法界之全體。法界全體者。卽全此眾生之各具。就其不變之體而言之。未嘗異也。就其隨緣之用而言之。未嘗同也。體不離用。同而異也。用不離體。異而同也。無始以來。本自如是。而求其何以分。果可得乎。

空谷隆。作尙直編。中間謂宋儒之學。皆出於釋。今諸儒之書具在。果得之於釋乎。若謂諸儒之所得。卽釋氏之道。則非獨不知儒。且自不知釋矣。如太極一圖。彼謂得之於釋氏。夫太極圖。原是儒家要旨。釋氏得而藏之。轉授濂溪。則濂溪正獲其家之故物。豈爲竊我釋之學哉。如伊川見僧出堂。嘆曰。三代禮樂。盡在此矣。此乃伊川因見僧而自見其禮樂。豈爲竊我釋之學哉。卽謂其著述之語。間用內典。似得之於釋。不知文同而理實迥別。若執此以爲儒出於釋。則釋典用儒語爲尢多。亦將謂釋出於儒乎。至於力詆晦庵。事無實據。不過私揣其意。而曲指其瑕。語激而誣。非平心之論也。空谷之所養可知矣。

佛氏論性。多以知覺言之。然所謂知覺者。乃靈光獨露。迥脫根塵。無待而知覺者也。陽明倡良知之說。則知待境起。境滅知亡。豈實性之光乎。程朱論性。直以理言之。謂知覺乃心。心中所具之理爲性。發之於四端爲情。陽明之良知正情也。卽欲深觀之。則此情將動未動之間。有靈靈不昧。非善非惡者。正心也。豈實性之理乎。大都陽明之學。主之以儒。而益之以禪。故覺其精深敏妙。驚駭世俗。而不知止坐此昭昭靈靈之中。此昭昭靈靈者。乃晦庵已揀之砂。而釋氏深呵爲生死本者也。乃以之睥睨今古。誇爲獨得。不亦謬乎。

龍溪近溪二老。講陽明之學。而多用禪語。非有得於禪。乃以儒解禪也。以儒解禪。禪安得不儒哉。然自爲他家語。無足怪者。至卓吾乃謂二老之學。可當別傳之旨。凡爲僧者。案頭不宜少此書。此何異喚鐘作甕乎。昔人借禪語以益道學。今人反借儒語以當宗乘。大道不明。羣盲相惑。吾不知冥冥之何時旦也。

宗門語。如盤中珠。宛轉橫斜。衝突無常。未可捉摩。豈容注釋。近見二三大匠。多引宗注教。引教注宗。祖師心印。委於荒丘矣。或問宗是佛心。教是佛語。何故不許相通。曰。宗教一理。豈不相通。明宗而背教。卽同魔說。演教而迷宗。止成戲論。要在聞言悟旨。切休滯語生情。非獨宗門語不可指注。而依經解義亦名佛冤矣。

佛語精微廣大。不可測識。卽使地上聖人。分座演說。人人各殊。難有一人得佛密意。𨿽不得佛密意。要皆不違於佛。故疏經者。不妨各出一見。互相發明。要在綱宗不失。不違於佛而已。豈必古之爲非。今之爲是。人之爲非。我之爲是哉。唐宋弘經大士分疏諸經。其傳至今日者。𨿽未必其合佛意與否。而考其大旨。皆所謂不違於佛者也。初學之士。借之以爲階爲梯。亦何不可。第深造神理。顧其人何如耳。國朝嘉隆以前。治經者類皆膠守古注。不敢旁視。如生盲倚杖。一步難捨。其陋不足觀也。萬曆間。雪浪起而振之。盡罷諸疏。獨演經文。遂爲講中一快。然而輕狂之士。彊欲效顰。妄逞胸臆。率爾災木。其違經叛聖之害。豈止於陋而已哉。

少室心印。豈落文彩。古人聊爲接引之計。始掛唇吻。然皆渾朴簡直。刻的示人。非誇會逞能。外飾觀美而已也。後世卽大不然。雕章琢句。攢花簇錦。極意變弄。各競新奇。豈獨淫巧之意。乖衲僧之本色。而理因辭晦。道以言喪。欲其一言半句之下。觸發靈機。不亦難乎。

一士人謂師曰。月上紙窗。急取蒲團對之。別是一番境界。師曰。月未上窗時。境界在甚麼處。士曰無。曰月落窗後。境界又在甚麼處。士亦曰無。曰。前後旣無。中間豈有。祇如月正上窗時。不起念取相。境界又在甚麼處。士曰。斯則不見有月窗。安知有境界。曰。是知此境界。決不在人邊。以無月窗。則無境界也。亦決不在月窗邊。以無人則無境界也。月窗與人。旣各各無。合之又豈能有。則此境界。直如龜毛兔角。但以妄念分別。故虛妄有生耳。非特此也。身心世界。以及一切榮辱利害。死生禍福。無不若此。公能於此勘破。則心境都泯。常光本圓。於無境界之中。有眞境界。本無去來。亦無顯晦。諸佛証之。彊號涅盤。又豈剎那光景。所能恍惚其萬一哉。

問。參禪須是起疑情。疑情發不起時如何。曰。此是近日學人通病。夫疑情不起。只爲生死之心不切耳。誠能如處朽宅。歘然火起。惟有一門。更無別路。安得不疾馳而競出哉。故一分切。則一分疑。十分切。則十分疑。未有切而不疑。亦未有疑而不悟者也。第疑情之發。出於切心。非可擬議造作而彊之發也。譬如父母之喪。忽然聞訃。仰天一號。寸腸幾絕。又安用擬議造作而彊之哉。若稍有彊之之心。則悲哀之情反澹矣。壽昌先師嘗曰。某當初全不曉得參禪。一日因閱傳燈。尙未終捲。便爾陡生疑悶。寢食俱忘。歷八个月。忽然打破漆桶。今日諸人各各擬議。如何下功。如何策進。𨿽擬議得十分仔細。不知其已添幾重障礙了也。

做工夫三字。已是不得已而言之。早是埋沒諸人了也。況如今日之諄諄乎。今日諸兄弟不是不識做工夫。正病在講之太詳。識之太早。非預意以迎之。則先念而避之皆偸心也。古之爲師者。但苦其鉗錘。巧其逼拶。使慕道之士。不識不知。而其情自激。其神自奮。果敢直前。有欲罷不能之意。由是忽然撞著。而大事畢矣。故吾嘗謂參禪一念。如李將軍箭。精神踴躍。射石沒羽而已。亦不知其何以至此也。若稍有擬議之心。弗克入矣。今之參禪者。皆擬議射石者也。弗入則咎其擬之弗精。不大瞶瞶乎。

問毫釐系念。三途業因。瞥爾情生。萬劫羈鎖。只如今教人看話頭。正是系念。正是情生。如何免得業因羈鎖去。曰絲毫情見。不免輪回。只如今話頭尙存。疑情未釋。誰許渠出得生死去。但這个系念。這个疑情。又是借世間法。作出世因。圓覺所謂以幻修幻也。到得心路絕處。廓徹無依。則人法雙亡。心境俱捐。謂還有系念得麼。還有疑情得麼。還有業因羈鎖得麼。是此系念爲無念之門。此疑情爲忘情之法。乃眾生脫凡入聖之大道。而諸聖攝化度生之微權也。諸佛教法。誰不皆然。而獨疑於是耶。僧曰。圓覺云。知幻卽離。不作方便。離幻卽覺。亦無漸次。何嘗有系念來。曰。此經緊要在一知字。及其知之。誠無方便。卽所謂心路絕處。廓徹無依也。然點著便知底。古今能有幾人。旣未能卽知。則未知之前。豈無方便。經有明文。盍往考之。

問。百丈只教人盡情放下。便如雲開日出。豈不直捷。後人教看話頭。百計搜尋。無乃太多事乎。曰。果能聞恁麼道。便全身放下。誠爲省事。然我今教汝放下。還放得下麼。假饒放得下。又坐在這放下裏。假饒這放下者。亦放得下。又存這放下底知解。假饒不作知解。這不作知解底又放不下也。總之如猿猴上樹。捨一取一。所以上代諸師。特出異方便以進之。方便頗多。不止一途。多因是一言半句上看不破。過不得。於是百計搜尋。千翻逼拶。疑情愈苦。鞭策愈急。忽然拶透。舉似無從。則生死涅盤。僅同昨夢。菩提煩惱。總屬空花。尙有何放不下也。故今人看話頭。只是作放下底方便耳。

問。百丈只說透得三句外。便是學人放身命處。後代立起許多門庭。說出許多古怪。總是解心未絕。故有斯事。曰。近日楚中。大有人主張此說。由渠全無悟入。只將六祖壇經。百丈廣錄。黃蘗心要等書。逐一將知解領略。由是胸中想著一个空寂境界。喚作喜怒哀樂未發前气象。至祖師關棙。無由拶破。便謗諸師。上堂小參。拈頌答問。皆是解心未絕。故有斯事。殊不知直透過三句底人。解心旣絕。千機頓發。自然七縱八橫。天回地轉。無滴水而作浪興波。沒寸絲而羅天网地。蓋龍象蹴踏。非驢所堪也。

參學之士。工夫逼拶到將悟未悟之際。解心未絕。往往巧見橫生。此謂之聰明境界。亦謂之樹下魔軍。便當盡情剪滅。庶進趨有路。而大事可期。若巧見悉滅。向父母未生前。瞠開正眼。悟則不無。若望衲衣下事。猶隔江在。直須向苦辣鉗錘下。陶煉一番。然後透向上之玄關。洞千差之門戶。而大事畢矣。

悟之一字。待迷得名。今人將悟字都錯認了。將謂有道理可知。方謂之悟。不知旣有道理可知。則知道理者。是謂妄識。所知道理。是謂妄境矣。非迷而何。有善知識。見如是說。便謂本性空寂。無許多道理。一切泯絕。方是本地風光。不知有个空寂。便非空寂了也。此知空寂者。是謂妄識。有空寂者。是謂妄境矣。非迷而何。

有一居士。勸師營精舍。師曰。日食一升。夜眠七尺。過勞信施何爲。士曰。建置精藍。先佛遺制。接引來機。菩薩悲願。何必過爲髙尙。而成自利之局哉。曰。古人道充徳立。方堪垂手。愚鈍如賢。而急於接人。有自點耳。況今天下所少者。非精藍也。爲名之囮。爲利之罥。潤後學之貪。夷前修之化。莫此爲甚。吾所以疾馳而不敢一顧者。非違前佛之制。廢百丈之規。蓋欲以不接接之也。

喪己而爲人。吾寧避人而守己。非以守己爲賢也。守己猶可以爲人。喪己必巧於悞眾。是肆其惡也。輕用而多取。吾寧寡取而儉用。非以儉用爲賢也。儉用猶可以養廉。輕用必曲於幹眾。是長其貪也。

士人引古斷今。臧否人物。師曰。人物臧否。未易測識。非可以舊案律之。如放君誅君。古未有也。有之自湯武始。若引古斷之。則湯武爲不臣矣。往來五就。古未有也。有之自伊尹始。若引古斷之。則伊尹爲不忠矣。是知事有千古之所共是。而今日必非者。亦有千古之所共非。而今日必是者。非獨古今也。卽使春秋有二孔子。生之世同。處之遇亦同。而仕止久速。必有不同。𨿽有不同。豈可是非於其間哉。大都見道之士。照用莫測。縱橫順逆。靡不合矩。公惟能得其心。斯可以論天下士矣。

佛氏說惟心。與孔子一貫之旨不同。一貫之旨。意在破隨事精察。故曰。吾道一以貫之。乃權語也。若深究之。則一是个甚麼。貫又貫个甚麼。全心造事。全事是心。如金鑄像。像非金外。如鏡現影。影在鏡中。是卽惟心之義也。

孔子曰。操則存。捨則亡。出入無時。莫知其鄕。此正指妄心言之也。解者曰。心豈有出入。特以操捨而言矣。旣可操捨。非妄而何。

問。先覺多言三教一理。是不。曰。教旣分三。彊同之者妄也。理實惟一。彊異之者迷也。故就其異者而言之。則非獨三教不同。卽同一佛教。而大小不同。卽同一大乘。而權實不同。蓋機旣萬殊。故教非一端。若就其同者而言之。則非獨三教是一。卽一切魔外。以及資生業等。皆順正法。蓋理外無教。故教必歸理。如此方儒教。乃是此中眾生。形生神發。日趨於欲。不約而防之。何所抵止。故聖人因時勢。察人情。爲之說仁義。立紀綱。化之以禮樂。束之以刑罰。使不亂也。卽使佛處震旦國。說經世法。又豈過於周公孔子哉。然眾生旣束於儒典。執著名相。則名相之區。翻爲桎梏之地。豈儒家聖人之意哉。由是老莊出。而說虛無自然之道。使聞者閒曠超越。不爲物累。庶幾爲入道之方便。至於我佛所說。則超人越天之實法。而窮理盡性之實學也。昔夫子所謂予欲無言。而端木氏所謂聞於文章之外者。又豈有異於是哉。是知理一。而教不得不分。教分。而理未嘗不一。彼執異執同者。皆戲論也。

今人見諸佛。便作奇特想。於自己。便作下劣想。不知諸佛。只是本分的凡夫。凡夫只是不本分的諸佛。分內珍寶。掉頭不顧。分外艱苦。甘自承當。哀哉。

問。達摩印可神光。只是證个無念心體。後人何故又道。無心猶隔一重關。曰。爲渠見不透脫。坐在無心窠臼裏。旣成窠臼。便非眞無心也。所以更須猛著精彩。一腳踏翻。則有心無心。二俱成謗。神光三拜依位而立。證及此也。

或問。頓悟必假漸修。諸師多備言之。惟中峯不許漸修之說。謂習气未除。只是悟心未圓。須力求其徹悟可也。二說未知孰是。曰。悟心旣圓。命根頓斷。𨿽有習气未除。但得正見不昧。習气自然漸泯。不可別有修習。譬如伐樹者。旣斷其根。則枝葉𨿽存。不日消落。不必別有消落之法。若悟心未圓。則命根未斷。習气橫生。遏治罔效。故須力求其徹悟可也。又詳中峯之意。亦非全不許漸修。乃緣當時善知識。才得入頭。便云徹證。及乎習气不除。卻歸於漸修之未到。故中峯喫緊而作是說耳。

西蜀鄧豁渠。作南詢錄。指機寂未發謂之無生。此直一己之僻解。非我佛之正義也。我佛言無生者。因凡夫見法界之內。熾然有生。由是生機起惑。造業招報。輪回不息。無有出期。故我佛說無生之法以破之。謂諸法不自生。不他生。不共生。不無因生。四俱不生。則實無生。言有生者。特緣目中有眚。故妄見空花耳。若以機寂未發爲無生。則必以機動已發爲有生。以機動已發爲有生。則無生者。卒至於有生。豈得爲眞無生乎。

一友晨起。問豁渠曰。睡著一醒。無有妄想時如何。豁曰。這个就是父母未生前。說不得的。六祖云。不思善。不思惡。那个是明上座本來面目。正謂此也。愚謂睡起無想。或落無記。則全體無明也。可指之爲本來面目乎。且教中有五無心位。皆無善惡二念。可就指爲本來面目乎。至於六祖示明上座者。其旨甚別。當明請法之際。非無記也。當明返照之際。又非無記也。旣非無記。則離善惡二念。非本來面目而何。

豁渠曰。睡著不作夢時。便是無善無惡的景界。禪家謂之大寂滅海。學者學此而已。諸佛證此而已。愚謂睡著無夢時。須是識得眞主落處。識得眞主落處。則不管睡時不睡時。夢時不夢時。皆大寂滅海。髙峯枕子落地。證及此也。今直指睡著無夢。謂之大寂滅海。則正認昏住無明爲實性矣。非謬而何。

作家相見。機用超越。或贊或呵。不落常格。若以尋常情識揣摩。則遠之遠矣。昔有婆子。供養一僧住庵。嘗使一二八女子送供。一日使女子抱定問曰。正恁麼時如何。僧曰。枯木倚寒巖。三冬無暖气。女子歸。舉似婆。婆曰。三年祇供養得一俗僧。令燒庵趂出。其僧竟行無語。此二人顚顚倒倒。一等精靈。婆有參天之機。僧有入地之略。婆有趂象之手。僧有陷虎之謀。故先徳拈云。等閒坐斷潑天潮。到底身無涓滴水。可謂洞徹腑腸矣。豁渠以俗情揣摩。乃向此僧求過。謂其止除妄情。故遭呵遣。果曾夢見此僧耶。

問。有師云。參禪者。先須看教。識得大意。方可用工。不然。恐墮於邪僻。有師云。參禪不必看教。看教恐增解路。障自悟門。二說未知孰是。曰。或宜看教。或不宜看教。此在機器不同。未可執一而論。如英明之士。何須看教。方可參禪。如愚鈍之流。看教尙恐難通。況參禪乎。又或有障重者。必先假教力燻陶。去其粗執。若障輕者。便可單刀直入。何必思前慮後。自生障礙乎。但參禪誠有墮於邪僻。或坐在半途者。此則貴得宗匠接引。非看教者所能自捄也。

問。宗師云。參禪須是參無義句。不可參有義句。從有義句入者。多落半途。從無義句入者。始可到家。是否。曰。參禪不管有義句無義句。貴在我不在義路上著倒而已。如靈光獨露。迥脫根塵。此百丈有義句也。汝能識得這獨露的否。汝才要識得。早落根塵了也。如光明寂照徧河沙。此張拙有義句也。汝能識得徧河沙的否。汝才要識得。早被雲遮了也。大都六祖以前。多是有義句。六祖以後。多是無義句。方便各異。實無優劣。學人參看。須是深求其實。深求其實。則不管有義無義。畢竟卜度他不得。卜度他不得。則疑情自發。疑情旣發。則昏散自除。昏散旣除。則根塵自落。根塵旣落。則靈光自露。靈光旣露。則回視有義句無義句。皆如炎天破絮矣。若不深求其實。惟在文字中領略。則𨿽無義句。如麻三斤。乾屎橛等。皆有義可通。今四家頌古注。少林祕要諸書是也。豈能透向上之關棙哉。

問。淨土之說。諸師辧之詳矣。然至謂參禪不及淨土。此疑未決。曰此在師家。主張淨土。故抑揚贊嘆。勸歸念佛耳。若實論之。決無優劣。參禪要悟自心。念佛亦是要悟自心。入門𨿽異。到家是同。但參禪到家者。無淨土之緣。似爲稍異。然心光發明。已與諸佛气分交接。何必淨土乎。天上人間。隨意寄托。絕諸欣厭。何不淨土乎。況欲親近供養諸佛。亦祇在一轉念之間而已。何難淨土乎。或曰。兩途到家。誠爲不異。但參禪未悟者。止滯人天。念佛未悟者。尙可往生。以此校之。似參禪不及念佛耳。曰。未悟往生者。必念佛極其誠切。若參禪者。亦如彼之誠切。則𨿽止滯人天。取悟不遠。再出頭來。慧根頓發。超證菩提。未可限量。念佛而未悟者。𨿽得往生。終墮疑城胎獄之中。俟其情識陶盡。始得見佛。豈可勝於參禪者乎。蓋禪淨二門。應機不同。而功用無別。宜淨土者。則淨土勝於參禪。宜參禪者。則參禪勝於淨土。反此。非惟不及。必無成矣。學者宜善擇之。

問。永明四料揀。謂淨土可以無禪。禪必不可無淨土。似參禪不及淨土矣。曰。永明四料揀。亦是抑揚贊嘆。勸歸念佛耳。若實論之。有禪而習气尙重者。固有陰境可虞。然其功在平日。常加提醒。使佛知見不昧而已。非以靠著淨土也。念佛而得見彌陀。誠不愁開悟。然未見之前。豈無陰境可虞哉。蓋正見未開。則陰境不破。陰境不破。則業障難脫。𨿽彌陀悲願攝受。其如盲者之不見日何哉。故未悟往生者。特百中之一二耳。

問。參禪兼修淨土。可乎。曰。參禪之功。只貴並心一路。若念分兩頭。百無成就。如參禪人有一念待悟心。便爲大障。有一念恐不悟心。便爲大障。有一念要卽悟心。亦爲大障。況欣慕淨土諸樂事乎。況慮不悟時不生淨土。已悟後不生淨土乎。盡屬偸心。急加剿絕。可也。但於正參之外。一切禮佛念佛等。隨緣兼帶。任運不廢。如尋常穿衣喫飯焉。則淨土乃不兼而兼矣。若大事發明之後。志欲親覲諸佛。或接引羣機。發願往生。無有不可。蓋無生而生也。

諸法𨿽多。窮於有待。凡有待者。卽知是妄。如空不自空。待色而空。色不自色。待空而色。待空而色。色果色乎。待色而空。空果空乎。卽此推之。則知若今古。若大小。若美惡。若眞妄。無不皆然。俱無自體。又共待一念。而後能成立者也。如一念不生。則諸法共無所待。共無所待。則各亦無所待。各無所待。則諸法𨿽森然布列。皆無待之光。實相之印也。故曰。一人成佛。墻壁瓦礫。亦皆成佛。

諸法窮於有待。固知是妄。若天機深者。因其有待。卽知無我。如我本無我。待人有我。人本無我。待我有人。又如一本無我。待二成一。二本無我。待一成二。因其無我。所以有待。因其有待。益見無我。卽此推之。則若身若心。若人若物。以及天地之覆載。虛空之寥廓。總之一無我之通光也。旣總之一無我。則我不必廓之以容物。而已無非物。物不必會之以歸己。而物無非己。明此者謂之聖學。昧此者謂之外道。證此者謂之聖人。失此者謂之凡夫。三教聖人。設教不同。而所以必同者。此無我也。孔子証之。故曰絕四。絕四者。一無我也。孔子之後。惟顏氏能克己。克己爲近之。故曰。有若無。實若虛。犯而不校。至孟氏則主之以我。主之以我。而無我之血脈斷矣。𨿽道性善。稱仁義。豈得爲孔子之徒哉。蓋仁義𨿽善。皆以無我成其徳。使其我有我。則必彊物以狥我。物有我。則必喪己以狥物。而所謂仁義者。非僞則偏也。縱曰不僞不偏。而勉彊與外者。心非所安。謂之能仁義可乎。世儒不知我與物皆無我。而執之爲實。堅不可破。乃曰我學孔我學孔。益悖矣。

問。諸子論性。如何折衷。曰。荀卿言性惡。楊雄言善惡混。韓愈言性有三品。宋儒非之。謂其以气質論性是也。惟孟軻言性善。東林謂其指本然之善。不與惡對。朱晦庵亦曰。此語卻是。由是五百年來。儒者宗之。無敢違越。惟間有治釋氏之學者。不以爲然。我玆不敢以釋辧儒。姑就儒語辧之。如孟軻之辧性善也。以水性之必下。諭人性之必善。則所謂善。非本然之善。乃與惡對之善也。旣與惡對。則與荀楊諸論有何別乎。蓋四子之論性。皆指其用而已。譬之水焉。善則水之下行也。惡則水之上行也。善惡混。則兼上下也。三品。則上下而兼不上不下也。用有四種之殊。故論者亦有四種之殊。倘能識水之體。則不離四種。亦不卽四種。而四種之論。不攻而自破矣。或曰。釋氏云。隨緣不變名性。是合體用名之也。曰不變。表性體之徳。非直指性體也。如摩尼之珠。具有隨緣不變之性。詎可指隨緣不變爲珠體哉。或曰。昔荷澤發明性體。以知爲宗。圭峯稱其獨得珠體。是否。曰。以知論性。猶以光明論珠。是亦表珠體之徳也。況體具寂照二徳。知則專言其照。表徳亦自不備。必爲之解曰。空寂之知。則備矣。或曰。傅大士作頌曰。空手把鋤頭。步行騎水牛。人從橋上過。橋流水不流。杜順和尙作頌曰。懷州牛喫禾。益州馬腹脹。天下覓醫人。灸豬左膊上。二大士從用指體。不識能盡顯否。曰。二大士盡力敷宣。祇從旁敲。終非正指。或曰。師具甚麼眼。三教聖賢。盡皆檢點。請師直指出看。曰。此體非獨元賢不能指出。卽釋迦老子。也祇得掩室摩竭。維摩老子。也祇得杜口毗耶。蓋無言可說。無理可伸。所以一切諸佛諸祖𨿽旁敲曲顯。費盡舌頭。其於本體。實未嘗動著半毫也。

一念不生。則全體湛然而不失。一念暫生。則間關萬里而難尋。一念不生。則四聖之位無所立。一念暫生。則六凡之影不可逃。一念不生。則我大而虛空爲小。一念暫生。則我小而微塵亦大。一念不生。則根塵皆徧於法界。一念暫生。則根塵各局於本位。一念不生。則耳目互用。依正交融。一念暫生。則耳目分司。依正永判。一念不生。則數不能拘。報不能及。一念暫生。則吉凶異域。苦樂殊途。一念不生。則不疾而速。不行而至。一念暫生。則疾而不速。行而不至。一念不生。則不動而敬。不言而信。一念暫生。則動而不敬。言而不信。一念不生。則空色雙泯。見化爲性。一念暫生。則空色敵立。性化爲見。一念不生。則世界可移。虛空可殞。一念暫生。則微塵亦礙。一膜生障。是此一念者。乃生死之根核。亦涅盤之康莊。人能鑄有念而成無念。則成佛尙有餘事乎。

永覺和尙廣錄卷第二十九

永覺和尙廣錄卷第三十

嗣法弟子道霈重編

續﹝穴／﹝爿﹡臬﹞言

序曰。昔余居荷山。因諸儒有所問辯。乃會通儒釋。而作﹝穴／﹝爿﹡臬﹞言。梓行已二十載。近因自浙反閩。再居鼓山。目系世變。時吐其所欲言。乃作續﹝穴／﹝爿﹡臬﹞言。夫賢本緇衣末流。祇宜屏息深山。甘同寒蟬。何故嗷嗷向人。若孟軻之好辯。賈誼之痛哭哉。豈多生習气未能頓降。抑亦有不得已而一鳴者乎。今此書具在。苦心片片。惟在大方之髙鑑。歲在壬辰夏佛誕。日題於聖箭堂。

貢髙我慢者。總猶我執情深。故橫起斯病。爲大道之重障。今日學者專尙此習。謂之硬竫。謂之孤峻。及至遇著一點利害。則柔如繞指。全無主宰。此孔子所謂色厲內荏。乃穿窬之小人也。不知古人全不如此。昔遠錄公謂演首座曰。但得妙悟。自然心靜气和。容敬色莊。五祖演曰。長於包荒。厚於隱惡。謙以交友。勤以濟眾。大慧戒首座書。尢諄諄以謙虛遜讓爲勸。諸人旣稱禪衲。下視流俗。豈可不思並古人哉。

禪衲威儀。非是外修邊幅。蓋爲內檢其心。必先外束其身。未有身旣放逸。而心能靜一者也。所以佛制比丘。威儀必肅。百丈禮法。諸宗共守。宋伊川先生見僧出堂。嘆曰。三代禮樂。盡在此矣。由此觀之。當日之威儀爲何如也。今有等妄人。任情縱恣。決裂禮法。反笑守律儀者爲局曲。果何心哉。昔大覺璉動靜尊嚴。圓通訥一見。直以大器期之。黃龍南進止有度。居常正襟危坐。二老豈局曲之士哉。是知輕浮躁動。必非大器。𨿽得悟入。終虧全徳。惟願學人。毋以小器自安可也。

有等禪人。言在飛龍之前。行在跛鱉之後。卻謂我宗門下。祇重見地。不重操履。不知靑原下謂之功勛。如臣事君。如子事父。豈敢違背。南嶽下謂之牧牛。蓋得牛之後。猶須善牧。況未得牛者耶。且衲衣下。善不許著。惡豈可縱。佛祖尙不可爲。勢利豈可偏逐。此乃無忌憚之小人。托聖言以自文。入地獄如箭射者也。有志之士。切宜自省。

古人公案。俱從不思議中流出。才涉思惟。便隔千山。今人率用意卜度。師友講習。如少林筆記。及煢絕四家頌古注等書。一言半句。並是邪涎。遭其惑亂。則永塞悟門。況又作頌作拈。如廁屋而塗丹雘。只增其臭耳。今眞有志參禪者。必須坐斷此等惡知惡習。單單向無縫罅處鉆研。憤然如遇著个死對頭。直須滅此而後朝食。若能如是用心。則寶所在近。決不相賺。

棒喝之行。五宗皆有。而徳山臨濟爲盛。此如千鈞之弩。豈可妄發。怎柰無知之輩。相習成風。譬如庶人而妄逞干戈。非逆卽狂。所以興化戒之曰。我聞前廊下也喝。後架裏也喝。諸人莫盲喝亂喝。直饒你喝得興化向虛空裏。卻撲下來。一點气息也無。待我蘇息起來。向汝道个未在。何故。我未曾向紫羅帳裏撒眞珠與汝在。胡喝亂喝作麼。後圓悟老人。一生不行棒喝。豈不是臨濟宗師乎。其子大慧。住徑山日。下喝者罰錢罰齋。蓋深知其獘。故痛懲而力挽之也。

門風之別。所宗有五。其實皆一道也。故眞知臨濟者。決不非曹洞。眞知曹洞者。決不非臨濟。如汾陽昭。𨿽善三玄。且遣瑯琊覺。浮山遠。學洞上之旨於大陽。雲門𨿽承雪峯。記莂而後。乃歷參洞下諸師。如曹山疏山乾峯九峯。皆有機緣。是知大道惟公。法無偏黨。後世妄生人我。割截虛空。嗣臨濟者。謗曹洞。嗣曹洞者。謗臨濟。破滅法門。自喪慧命。豈不深可痛哉。今願諸人。廓無外之觀。體無私之照。而斯道幸甚矣。

孔門心法。自孟軻之後。鮮得其傳。至漢諸儒。多以訓詁爲業。惟得一董仲舒。庶幾近之。董氏所對天人三策。皆醇正無疵。其所對越有三仁之問。尢爲精粹。程伊川。朱考亭。皆推其度越諸子。信矣。但其所治春秋。於所書災祥。必求其所感之事。則拘泥穿鑿。雜於讖緯之學者也。是豈得爲醇儒哉。

楊雄玄湛之思。粹麗之辭。世所希覯。嘗作法言。以擬論語。作太玄以擬易。隱然以聖賢自居。使其生不值新莽之世。或莽未篡而身先死。必爲一代名儒之冠。自一失身於仕莽。安保玄之不白乎。身名俱喪。天下笑之。人品之難定也如是。

孔明之才智。實合漢家三傑爲一人。而其忠誠則過之。其出師表後結云。鞠躬盡瘁。死而後已。此臣所以報先帝之恩。而忠陛下之職分也。至於成敗利鈍。則非臣之明。所能逆睹。此數語。丹心赤膽。照耀今古。在三傑非特不肯爲。亦且不能道。吾故謂其忠誠過之也。

自魏晉以至唐。儒學寥寥。惟得一王通似之。其所著中說。識見議論。亦多醇粹。大非韓愈所可及。但中間事實。多似論語。恐是粉飾所成者。至其所作五經。則塵飯塗羹之戲耳。仲尼固如是乎。甚矣好名之蔽也。

歐陽修作五代史。謂五代無人物。余謂非無人物。乃厄於時也。如周世宗一人。出在漢唐盛時。諸君豈能及之。至若隱於山林。如五宗諸哲。則耀古騰今。後世鮮能及者。余故曰。非無人物。乃厄於時也。

韓退之气甚豪爽。每自比孟軻。欲力行其道。而躁於求進。三上宰相書。則不見諸侯之義未聞。及其晚年。見用於朝。全無建白。惟日以詩酒爲事。與流俗何異。謂之力行其道可乎。

退之於孟軻之後。獨取荀卿楊雄。謂荀與楊。大醇而小疵。孟軻則醇乎醇者也。愚觀荀氏書。語多矯異。如子思孟軻。明先聖之道。辟邪說以正人心。是立天下之大閒也。彼則曰亂天下者。子思孟軻也。不亦異乎。如孟軻道性善。言必稱堯舜。是百世共趨之的也。彼則曰性惡。桀紂性也。堯舜僞也。不亦異乎。至於楊氏。𨿽不若荀氏之矯異。而以性爲善惡混。則是認習爲性。已乖孟氏之旨。且失身爲莽大夫。其法言末章。盛稱莽之功徳。可比伊周。復作劇秦美新之文。以頌莽。則大節旣虧。所學謂何。是二人者。視孟軻之道。不啻風馬牛之不相及。詎可稱其大醇小疵。而列於孟氏之後塵哉。甚矣韓愈之謬也。

予考柳子厚。終於柳州時。僅得四十七歲。則作八司馬時。年齒甚少。使其洋洋得志。不受拂郁。不知後來竟作何狀。卻得一番貶謫。乃能安於寂寥。肆力學問。故其文。到柳州後始造其妙。其居柳日久。百姓愛之。卒乃血食其鄕。不賢而能之乎。朱晦翁曰。子厚卻得柳州力。是也。

病能死人。亦能益人。如唐白樂天。則受病之益者也。樂天最稱風流艷冶。晚年因得病。乃能斂就平實。日修西方之業以自終。可謂失之東隅。收之桑楡者也。若東坡晚年錯謬。則弗逮樂天遠矣。

東坡以禪自負。人亦以禪歸東坡。渠𨿽有悟入。而死於東林印下。不能徹證。依舊只墮在聰明境界中。何能敵得生死。至其晚年。乃好長生之術。用冬至日閉關養气。卒以此得病而終。禪也其若是乎。禪也其若是乎。

朱晦翁謂釋氏初來。但卑卑論緣業。後人張大其說。遂極其玄妙。余謂摩騰初至此土。所譯出者。四十二章經也。此經本屬小乘。理自淺近。然其淺者。固不下於儒。其稍深者。亦非儒之所能知。朱謂但卑卑論緣業。何其言之妄也。

元氏諸儒。推從祀者。許衡吳澄也。二公出處之際。不達春秋之大旨。乃欲托足於仲尼之門。不亦難乎。劉因。金履祥。許謙。皆隱居不仕。授徒著書。其學術祖述考亭。爲元氏諸儒之冠。然推從祀者反弗及之。則以其名位未大著也。余在俗時。喜講學。而怠於科舉之業。一友人戲之曰。老兄喜講學。也要戴个紗帽。不戴紗帽。則其學弗著。此𨿽一時戲語。然亦切中世俗之獘也。因並記之。

仰山問僧甚處人。僧云幽州人。山云。汝還思彼中麼。僧云常思。山云。能思底是心。所思底是境。彼中有樓臺林苑。人馬駢闐。汝反思思底。還有許多般麼。僧云。某甲到這里。總不見有。山云。汝見猶在心。信位卽是。人位未是。愚謂仰山如此開示。非特爲這僧發藥。一切人見道不眞。皆落在此。蓋見有見無。皆是以心對境。如隔江望山。謂之信位則可。謂之人位則不可。以人位須忘能所。心不見心。如鏡不自照也。

棲賢辧。嘗攜一筇。穿雙履。過九江。東林混融老見之。呵曰。師者人之模範也。舉止如此。得不自輕。主禮甚滅裂。辧笑曰。人生以適志爲樂。吾何咎焉。援筆書偈而去。偈曰。勿謂棲賢窮。身窮道不窮。艸鞋獰似虎。拄杖活如龍。渴飲曹溪水。饑吞栗棘蓬。銅頭鐵額漢。盡在我山中。愚謂一筇雙履。乃衲僧本色。正可謂後學模範。混融謂其主禮滅裂。不亦謬乎。辧公援筆書偈。語語矜誇。全是我慢之習。曹溪水當不如是也。

洪覺範書有六種。達觀老人深喜而刻行之。余所喜者。文字禪而已。此老文字。的是名家。僧中希有。若論佛法。則醇疵相半。世人愛其文字。並重其佛法。非余所敢知也。

當其時。覺範才名大著。任意貶叱諸方。諸方多憚之。惟靈源深知其未悟。嘗有書誡之曰。聞在南中。時究楞嚴。特加箋釋。非不肖所望。蓋文字之學。不能洞當人之性源。徒與後學障先佛之智眼。病在依他作解。塞自悟門。資口舌則可勝淺聞。廓神機終難極妙證。故於行解。多致參差。而日用見聞。尢增隱昧也。予善覺範。慧識英利。足以鑑此。倘損之又損。他時相見。定別有妙處耳。靈源此書。大爲覺範藥石。然其痼疾弗瘳。亦且柰之何哉。

大慧云。千疑萬疑。祗是一疑。一疑破。則千疑萬疑無不破。或者未之信。愚謂千疑萬疑。𨿽有不同。總之祇在幻影上計校也。若親見其實。則幻影全消。幻影旣消。更有何疑而不破乎。

尋常謂諸佛無情慮。絕知解。一有情慮知解。是謂眾生。愚謂眾生有情慮。諸佛亦有情慮。但諸佛之情慮出於無私。而眾生之情慮蔽於有私也。眾生有知解。諸佛亦有知解。但諸佛之知解。妙於常覺。而眾生之知解。滯於不覺也。

世所傳四家頌古。當以雪竇爲最。天童次之。雪竇如單刀直入。立斬渠魁。天童則必排大陣。費力甚矣。蓋天童學甚贍博。辭必典雅。然反爲所累。故多不得自在也。

投子芙蓉之後。能振洞上一宗者。天童覺眞歇了也。二師見處親切。而髙行碩徳。俱能不愧古人。但其說法。則有不同。天童仰遵古轍。步伍不失尺寸。而出奇神變。未見所長。眞歇語言超逸。意趣自在。發揮醒露。不費气力。𨿽不局局於法。而實不背於法也。

臨濟語尙直捷。曹洞語尙宛轉。此其大槪也。然諸大老。亦有不盡然者。如風穴云。釣船載到瀟湘岸。气噎無聊問白鷗。又云。木雞啼子夜。芻犬吠天明。皆酷似曹洞。如船子兩度打夾山。藥山便云看箭。皆酷似臨濟。此乃大慧所謂禪備眾格。不可以一途局也。

慈明訪神鼎。祗道得个屋倒也一句。神鼎嘆曰。汾陽乃有此兒。遂力薦之。慈明之名。由是大震。若論機鋒。峻捷。慈明固是作家。然開後學輕薄之風。其獘有不勝言者。神鼎爲晚輩所觸忤。不怒而力薦之。神鼎豈易及哉。是知慈明則捷鷹俊鷂。神鼎則天髙地厚也。

白雲端初住九江承天。圓通訥讓圓通居之。而自退居西堂。久之羣小斗構其間。訥不能忍。頗訴於客。羣小遂謂訥不堪寂寞。有復住圓通之意。端乃辭而去之。去之誠是也。然其退院上堂之語。乃似歸過於訥。則爲小人之所蔽。而不能自察耳。

王山體久依大明寶爲侍者。一日抽單去。眾疑之。問曰。體侍者何往。寶曰。諸方來。諸方去。問他作麼。又問渠參學何如。寶曰。我若道有。栽他頭角。我若道無。減他威光。眾始知其陰有付囑。體去。又深隱太原王山。十餘年。始創禪院。開堂演法。若師若資。其深潛謹密如是。俱可爲後世法。今觀近日之事。而霄壤懸隔矣。悲哉。

壽昌先師得旨後。隱峨峯將三十載。始出住寶坊。躬耕隴畝。不事干謁。移壽昌日。裏中有張侍郎。爲起一緣簿。先師笑而受之。卒不發化主。後十年。巨剎奐然復新。財帛皆不求自至者。嗚乎。先師往矣。孤風峻節。誰有能繼之者乎。

先師粗衣糲食。躬秉耒耜。年至七十。未嘗暫輟。時歲大饑。磨麥爲羹。率眾開田。其田今呼爲麥羹丘。蓋百丈之後。一人而已。今吾輩直艸不踏。橫艸不拈。安坐享用。每思及此。便覺藏身無地。況敢恣意放逸。陷鐵圍百刑之痛哉。

先師一日謂余曰。馬祖百丈。教人牧牛。此事大不容易。蓋根蒂旣久。未能卒斷。豈可孟浪哉。老僧在峨峯時。自謂天下事。無能動其心者。後在壽昌。因修造買木。業成券矣。約其人來取價。及期。無以應之。正逼迫間。忽見門外有轎數乘到。及見。得一百餘金。老僧不覺喜見於面。因自愧曰。三十年修行。被阿堵物轉將去。以此審知全未全未。古人常喚主人公。非欺我也。

因果報應之說。非釋氏所獨唱也。此方聖人。如大易洪範等書。亦詳言之。但報應有不盡然者。則舉而歸之命。歸之天。天果有所私乎。命果可幸值乎。蓋不達有三世之因果故也。

世上有一種議論。謂一飲一啄。莫非前定。全不由人力趨避者。若然。則爲善者分當爲善。爲惡者分當爲惡。聖賢無教化之功。下民無趨避之術。由是小人安於放縱。君子亦怠於進修。其遺害可勝道哉。夫世間禍福。莫大於生死。亦有命不當死而死者。佛謂之橫死。凡有九種。故菩薩戒中。有冒難遊行戒。恐其冒難而橫死也。孟軻亦曰知命君子不立於巖墻之下。又曰桎梏死者。非正命也。卽此推之。可盡委於命哉。大抵天命人力。功實相參。故君子必修身以俟之。

僧家寄迹寰中。棲身物表。於一切塵氛。尙當謝絕。況可貪祿位乎。一切文事尙不可與。況可操武事乎。自元時劉秉忠首開此禁。繼而姚廣孝效之。貪謬妄之勛名。破慈悲之大化。佛門中萬世之罪人也。

或曰。菩薩大戒。殺有時而許開。二師蓋大權之士。未可以比丘之法局之也。余曰。所謂殺有時而許開者。乃在家菩薩之事。如衛君父。如禦寇盜。旣身任其職。豈可不殺。況殺一人。而能救百千人者。則可殺。殺一人。而能成百千好事者。則可殺。今二人者。旣身爲釋子非。在家之比。又其所爲者破滅綱常。禍流四海。有何利益。而可謂之大權乎。是非獨爲佛門之罪人。亦名教之罪人也。

唐以前。僧見君。皆不稱臣。至唐則稱臣矣。然安秀諸師宮中供養。皆待以師禮。諸師稱天子。則曰檀越。自稱則曰貧道。至宋絕無此事。然猶有上殿賜坐。入宮升座等事。至近代並此亦無之。僧得見天子者絕少。惟洪武間尙有數人。然止於奉和聖制。及差使外國。且有彊畜發而官之者。且有和詩。用一殊字。而被殺者。待僧之禮。果安在乎。蓋以僧徳歷代而遞衰故待僧之禮。亦歷代而遞降。此勢之不得不然也。自此以往。愈趨愈下。法門消滅。跬步可待。豈勝痛哉。

禪教律三宗。本是一源。後世分之爲三。乃其智力弗能兼也。以此建立釋迦法門。如鼎三足。缺一不可。合之則俱成。離之則並傷。無柰後學。以我執之情。起生滅之見。互相詆呰。正如兄弟自相戕賊。而曰。吾能光大祖父門庭。不亦愚乎。

三宗之中。難莫難於禪。教次之。律又次之。以禪則超情離見。妙契在語言文字之表。非若教之可以揣摩而得。講習而通。故獨難也。至於律。則事相淺近。皆有成法。稍有智者。皆可學習。非若教理之圓妙精微。非大智莫能窮也。然數百年來。禪教猶有一綫之脈。而律學則寥寥絕響何哉。蓋以聰明才辯之士。多以律學爲淺近而忽之。不屑自局於此。又以人之常情。喜自便而畏檢束。則又不肯安意於此。故律學之最易。卻成最難也。悲夫。

律學。自靈芝照之後。鮮見其人。至於後代稱律師者。名尙不識。況其義乎。義尙弗達。況躬踐之乎。至於潭柘昭慶二戒壇。其流獘有不忍言者。若不奉明旨禁之。後來不知成何景象也。萬曆末年。諸方得自說戒。正與佛意合。然鹵莽甚矣。今日欲起律宗之廢者。非再來人必不能也。悲夫。

少林懸記云。後來明道者多。行道者少。說理者多。達理者少。余謂明道而未能行。則其明亦非眞明。譬如一人安坐一室。披閱輿圖。而曰天下已在吾目中。其實跬步未曾動也。說理而未能達。則其說亦非實說。譬如有人。精於畫龍。點畫俱工。一旦眞龍現。則驚怖而莫能辧也。至於今日之事。尢有異焉。見閩越圖。而直曰。天下在是。但學畫馬。而曰吾能知龍。是則少林懸記之所弗及。法門之憂。不益深乎。

人天眼目一書。集在宋淳熙間。已有訛謬。至近日續收益廣。而訛謬尢多。蓋是水潦鶴之徒。托名杜撰。或是知識不善此宗。而勉彊穿鑿。其迷誤後學。豈淺鮮哉。大抵禪人須先具正法眼。而門庭施設。實在所緩。今日有志參禪者。輙首重此書。如己無眼。而欲借他爲眼。必反爲所蔽。有終身而莫知其非者矣。

末代弘法。魔事必多。貪進者必取辱。過侈者必招非。知此。卽爲攝伏魔軍之第一策。如萬曆間。達觀。憨山。二老。皆名震一時。以不達此意。卒至罹禍。豈可曰無妄之災。而盡委之命乎。惟雲棲老人。謹密儉約。一步弗苟。故𨿽享大名。而善始善終。絕無魔事。眞末法之良規也。

旌旗蔽空。屍骸徧地。此吾之悲也。非吾之憂也。白刃環躬。饘粥弗繼。此吾之窮也。非吾之憂也。所憂者。魔鬼入室。禍起蕭墻。將來之事。有大不可言者在耳。昔魔向佛誓曰。我今不柰你何。待末法。入你門。著你衣喫你飯。稱你弟子。以壞你法。佛曰。汝壞但自壞。吾法不壞也。今日自壞之狀。靡所不有。𨿽曰法不可壞。而法門破矣。化儀滅矣。𨿽佛亦且柰之何哉。

此界名曰堪忍。必無安樂之處。一出人前。則異同順逆之境。雜然橫陳。𨿽先佛出現。亦所不免。況其他乎。要在攝歸平等本際之空。則所謂異同順逆者。無非煉心之地。煉行之時。日用中俱有深益。此非世俗所能知也。若但任情馳逐。自生顚倒。則非特外境不能平。兼自身亦無措足之地矣。

古人應世之法。必靜以守之。漸以需之。量力以行之。使我之力量常有餘。則不困不窮。事乃克濟。若好大喜功。急於有爲。則力小而任重。鮮不僕矣。勢必廣求苦索以應之。至於廣求苦索。又何暇顧其他哉。勢必遣任雜沓。因果弗論。委曲攀緣。廉恥盡喪。毋論其求之弗得。卽求之而得。己不勝其顏之厚矣。豈佛祖之道則然哉。

人當年少時。歷世未深。志銳力彊。多有發憤向上者。迨其歷世日久。塵念日深。初志漸覺頺靡。後被外境所轉。喪其所守者多矣。有一僧。早歲脫白。畱心參究。超然弗與俗伍。山居寂寞。二十餘年。人多稱之。及其晚年。偶得幾个俗漢歸依。便欲出世。乃建寺立僧。開堂付法。一切勉彊爲之。卒之身名俱喪。爲天下笑。詩云。靡不有初。鮮克有終。可不戒歟。

佛入滅後。正法像法。各一千年。末法一萬年。此但言其大槪也。若細論之。正法中亦有末法。末法中亦有正法。顧其人何如耳。孟子曰。若夫豪傑之士。𨿽無文王猶興。是知上根利智。決非三時之所可局。況佛法無時不圓明超絕。豈可得有污隆哉。有志之士應當取法乎上。毋自墮於卑下。則幸矣。

殺人而食。江北嘗聞之。江南所未聞也。今已見於閩中矣。易子而食。古語嘗聞之。未聞母食其子也。今亦見於閩中矣。嗚呼。天親之愛。莫如父子。而母之愛子。尢甚於父。𨿽虎狼猶然。至於今日。則人反不如虎狼矣。豈非曠古以來一大變哉。

語云。人之所愛。莫甚於生。所惡莫甚於死。自今日觀之。則知名利之愛。尢有重於生死者。苟機有可乘。九牛莫挽。𨿽生死亦不暇顧耳。余自甲申之變。每見知友。必勸其斂戢身心。度玆厄會。不可因風妄動。自取禍患。後竟無一人信者。多至家破身亡。而不可救。其幸而免者。亦寡矣。名利之牽人也如此。

余行年七十有一。閱世久矣。古來未有之事。而今有之。生平未信之事。而今信之。深知貪瞋癡三毒。其變無涯。其禍亦無涯。𨿽至於伏屍萬里。流血成川。其心猶未已也。其始則一念之差而已。吾人可不思防微杜漸。痛懲而力反之哉。不然。熒熒弗熄。卒燎原野。涓涓莫遏。終變桑田。𨿽欲救之。噬臍無及矣。

殺盜淫三業。正輪回之根本。此業不斷。𨿽有禪定智慧。總成魔外而已。或者多謂業性本空。何斷何續。不知業性固本空。而人執之爲實。則起業招果。安得言空。昔梁有雲光法師。善講經論。而不奉戒律。志公呵之。彼曰。吾不齋而齋。食而非食。後招報爲牛。拽車泥中。力不能前。鞭笞復急。志公過而見之。召曰雲光。牛舉首。志公曰。汝今日何不道不拽而拽。牛墮淚號咷而逝。以此觀之。虛頭狂解。何敵輪回。𨿽欲欺人。還成自欺也。哀哉。

近世禪者。多是大言不慚。不守毗尼。每自居於曠達。不持名節。每藉口於圓融。迨一旦逐勢利。則如餓鬼覓唾。爭人我。則如惡犬護家。圓融曠達之謂何哉。

達摩一宗。超情離見。故曰。教外別傳。非可以口耳商量。文句擬議也。故先輩苦口丁寧勸勉眞參。非爲妄語。近日禪人。卻以先輩之言爲不然。惟相與學頌古。學機鋒。過日。學得文字稍通。口頭稍滑者。則以拂子付之。師資互相欺誑。而達摩之旨。又安在哉。不特此也。曾見付拂之輩。有顚狂而死者。有罷道還俗者。有嘯聚山林劫掠爲事者。他如縱恣險惡。爲世俗所不齒者。在在有之。滅如來種族。必此輩也。嗚呼危哉。

博山來禪師。謂余集生曰。宗門中事。貴在心髓相符。不在門庭相紹。若實得其人。則見知聞知。先後一揆。絕而非絕。若不得其人。則乳添水而味薄。烏三寫而成馬。存豈眞存。故我意寧不得人。勿授非器。不得人者。嗣𨿽絕而道眞。自無傷於大法。授非器者。嗣𨿽存而道僞。反自破其先宗。有智之士。當知所擇。愚按博山之言若此。可謂眞實爲大法者也。今其嗣𨿽少。而世猶仰之。如麟如鳳。視近日之妄授非人。反辱先宗者。又奚啻霄壤哉。

有處諸紳聚飲間。一張姓者曰。近日僧家捏怪。動輙開堂說法。簧鼓流俗。欲與諸公各作一辟禪論以滅之。有陳姓者曰。公欲辟之。請聞其旨。張曰。無父無君。蠧國害民。此四罪。彼焉能逃。陳曰。公別有髙見則可。若此四罪。決不可辟。今神州陸沈。生民塗炭。所謂無父無君蠧國害民者。皆儒者自爲之。與僧何與。張乃語塞。客有自席中來者。持其語告予。予曰。今之禪誠可辟。惜此公不善其旨耳。予正欲作一辟禪論。但恐犯諸人之怒。而不敢作也。嗚呼。禪耶。儒耶。予將安歸。

泉千戶王某。一夕夢有人告曰。我張籍也。今身爲鹿。不幸見獲於人。人以苞苴宦門。今轉寄侯之女弟尼。侯其救脫。毋我殺。王少窹。思之。不省張籍爲何人。旣而復寐。又夢籍哀懇甚至。乃心異之。蚤作。以告女弟尼。尼曰有之。乃以兄之言告於宦。乞全其命。宦不可。竟殺之。嗚呼。張司業其至是耶。司業當時以才學自負。𨿽與昌黎交。而不肯師昌黎。今乃陷身於鹿何耶。爲鹿而求免於殺。亦不可得。又何耶。蓋殺業所牽。流入異類。酬還宿負。無術可免。吾不知張司業之苦。何時艾也。悲哉。

福州鼓山白雲峯湧泉禪寺永覺賢公大和尙行業曲記

師諱元賢。字永覺。建陽人。宋大儒西山蔡先生十四世孫也。父云津母張氏。生母範氏。以萬曆戊寅七月十九日生。師初名懋徳字暗修。爲邑名諸生。嗜周程張朱之學。年二十五。讀書山寺。聞誦法華偈曰。我爾時爲現。淸淨光明身。忽喜謂。周孔外乃別有此一大事。遂叩同邑趙豫齋。受楞嚴法華圓覺三經。明年值壽昌無明和尙。開法董巖。師往謁之。反覆徵詰。昌曰。此事不可以意解。須力參乃契。因勉看乾屎橛。久之無所入。一日畱僧夜坐。舉南泉斬貓話。乃有省。作頌曰。兩堂紛鬧太無端。寶劍揮時膽盡寒。幸有晚來趙州老。毗盧頂上獨盤桓。舉呈壽昌。昌曰。參學之士。切不得於一機一境上取則。𨿽百匝千重。垂手直過。尙當遇人。所謂身𨿽已在靑雲上。猶更將身入眾藏。是參學眼也。爲別頌云。大方家之手段。遇物一刀兩斷。趙州救得此貓。未免熱瞞一上。若是有路英靈。畢竟要他命換。師得頌益省。逮二親繼歿。師年四十。竟裂靑衿棄妻拏。投壽昌落髮。爲安今名。師凡有所請益。昌但曰。我不如你。一日值昌耕歸。師逆問曰。如何是淸淨光明身。昌挺身而立。師曰祇此更別有。昌遂行。師當下豁然。如釋重負。隨入方丈。拜起將通所得。昌遽棒之三。曰向後不得艸艸。仍示偈曰。一回透入一回深。佛祖從來不許人。直饒跨上金毛背。也教棒下自翻身。師不及吐一辭而退。然猶疑云。因甚更要棒下翻身。明年戊午。壽昌遷化。博山無異和尙。以奔喪來。及歸師與偕往博山。山曰。和尙像前禮未。師曰。禮竟。山曰。還見得和尙不。師曰。見。山曰。見底作麼生。師曰。與和尙當年見底一般。山曰。且放過一著。無何進具戒。以生母病篤歸省。母旣卒。復往博山。圓菩薩戒。畱居香鑪峯。山時相與商榷玄奧。師每當仁不讓。山嘆曰。這漢生平自許。他時天下人。不柰渠何。越三年歸閩。住沙縣雙鬢峯。明年以葬親。回建陽。舟過劍津。聞同行僧唱經云。一時謦欬。俱共彈指。是二音聲。徧至十方諸佛世界師。廓然大悟。乃徹見壽昌用處。因作偈云。金雞啄破碧琉璃。萬歇千休只自知。穩臥片帆天正朗。前山無復雨鳩啼。時癸亥秋九月。師年四十有六矣。居甌寧金仙庵。閱大藏三年。徙建安荷山。明年之欈李。請藏經歸。作建州弘釋錄。先是師住博山時。無異和尙。嘗屬師志建州諸釋。師曰。吾大事未竟。不暇及此也。迨師隱荷山。異自石鼓歸。道建州。師晤異於光孝寺。異一見而識之曰。今可志建州僧也。師笑而不答。異乃問曰。壽昌塔掃也未。師曰。掃卽不廢。祇是不許人知。異曰。恁麼則偸掃去也。師曰。和尙又作麼生。異曰。掃卽不廢。祇是不曾動著。師曰。和尙卻似不曾掃。遂相笑而別。及是書成。異序而傳之。又會通儒釋。而作寱言。辛未往建陽。修蔡氏諸儒遺書。壬申謁聞谷大師於寶善庵。一見投合。以爲相遇之晚。適宜興曹安祖兵憲。請大師作諸祖道影贊。因屬師命筆。師成百餘贊。大師驚訝不已。且曰。我不入建。公將瞞盡世人去也。卽以大戒授師。明年先大夫赴闕。之蕃以計偕從。道繇汾常。謁聞大師。始得瞻師道範。遂與曹雁澤宗伯。曁諸善信。延主鼓山。甲戌入院。請開堂弗許。惟爲四眾說戒。有請法者。以庵主禮示眾而已。是秋建天王殿。及鐘鼓二樓。乙亥往壽昌掃塔。歸過建州。爲淨慈庵。著淨慈要語。是冬張二水相國呂天池侍郎。仰師道化。率眾請入泉州開元寺。師知機緣已稔。始開堂結制。四眾雲集。懷中瓣香。特爲無明老人拈出。明年相國二云曾公。時分憲泉南。訪師爲建殿開元。以楞嚴義奧。請師疏之。秋歸鼓山。建藏經堂於法堂之東。丁醜聞大師訃至。師躬弔眞寂。浙西諸先生。以大師治命。合請住持。刻大師遣語。奉遺體而塔之。且銘焉。戊寅從侍禦愚谷曹公。請復作諸祖道影傳。庚辰建翠云庵於余杭西捨。辛巳遷婺州普明寺。秋歸閩居劍之寶善。明年赴泉州開元結制。修開元志。遂歸鼓山。殿宇山門及諸堂寮。次第鼎新。莊嚴畢備。又作佛心才寒巖升二師塔於香鑪峯下。復作塔藏博山和尙衣缽銘之。癸未應建州興福請。期畢至寶善。建舍利塔。冬歸鼓山。刻禪余內外集。乙酉著金剛略疏。修鼓山誌。丙戌鄭如水司空。曁諸縉紳先生。復請至建州淨慈庵。爲國祝釐已。乃移寶善說戒。著四分戒本約義。律學發軔。丁亥歸鼓山。著洞上古轍。及續﹝穴／﹝爿﹡臬﹞言。己丑著補燈錄。以補五燈會元之闕。庚寅收無主遺骸千餘瘞之。辛卯作繼燈錄。先是宗門錄傳燈者。止於宋。自宋末至明。四百餘年。一燈相承。未有修者。師廣搜博采。至是乃有成書。壬辰夏刻晚錄。秋造報親塔於舍利窟東隅。復修山堂檜堂二禪師塔。遣徒取金陵大藏經。甲午著心經指掌。收遺骸二千八百餘。乙未春興化福淸長樂罹兵變。饑民男婦。流至會城南郊。伶俜之狀。人不忍見。師乃斂眾遣徒。設粥以賑。死者具棺葬之。凡二千餘人。至五十日而止。丁酉師年八十矣。於上元日。舉衣拂。付上首弟子爲霖霈公。卽命首眾分座。眾大悅服。秋七月十九日。屬師初度。四方咸集。請師開法。師自辛卯。禁止上堂。𨿽力請弗許。至是忻然登座。然每示謝世意。九月朔果示疾。不食者二十餘日。起居如常。乃說偈曰。老漢生來性太偏。不肯隨流入世廛。頑性至今猶未化。剛將傲骨捄儒禪。儒重功名眞已喪。禪崇機辧行難全。如今垂死更何用。祇將此念報龍天。曰老僧世出世事。盡在此偈。汝等毋忽也。遂閉目吉祥而臥。若入定然。復數日首座問。曰末後一句。如何分付。師索筆書曰。末後句親分付。三界內外。無可尋處。越三日中夜。謂首座曰。不有病了。令侍者扶起。坐定脫去。實十月七日子時也。三日始掩龕。顏色如生。眾咸嘆異。師器宇峻特。具大人相。出世凡歷主四剎。所至深居丈室。澹然無營。若不事事。而施者爭先。百務皆舉。四方學者。來不拒去不畱。座下每多英衲。皆勉以眞參實悟。深誡知解雜毒。其登堂說法。機辯縱橫。若天廓云布。其操觚染翰。珠璣滚滚。卽片言隻字。無不精絕。曹洞綱宗。從上遭濁智謬亂者。皆楷以心印。復還舊轍。生平愼重大法。開堂將三十載。未嘗輕許學者。至年八十。始舉霈公一人授之。諸方皆服其嚴。且立身如山嶽。操行若冰霜。衛道捄世。卽白刃當前。亦不少挫。嗚呼師豈常人哉。世稱師爲古佛再來。福慧圓明。悲智具足。誠不誣耳。且所至每者異迹。天啟丁卯。居建安荷山。一日山門外經行。虎突至。行者驚僕地。師以拄杖指之。虎翻身咆哮而去。甲戌師住鼓山。四月十一日。甘露降山門松樹上。師作偈曰。聖瑞端宜降大都。窮山何得獨沾濡。曉來扶杖三門外。笑看松頭綴玉珠。是年九月十九。甘露復降。師再偈曰。玉露霏霏又一番。滿林花木盡同繁。丁寧莫道甜如蜜。恐惹遊人入石門。師之往溫陵也。呂先生率開元僧眾。至洛陽橋相迎。時潮水已退。及師到。潮水復湧。眾皆愕然。有僧問。潮汐之期。千載不爽。今日因何再至。師曰。問取主潮神。僧曰。莫是爲和尙否。師曰。莫塗污老僧好。泉州有神。曰吳眞人。卽晉許旌陽弟子吳猛南安產也。泉人多祀之。丙子四月。師說戒於開元寺。神先一日。見夢於祝曰。可爲我備千錢。我欲往開元受戒。明日神乘板輿至寺。以轎竿書地。求法名並五戒。師爲起名道正。授三皈五戒而去。神善醫病者。多往請之。自受戒後。不受請。有入廟祀者。悉不用葷酒。壬午春。師再至泉。眞人復來。乞菩薩戒。其鄰村有神張相公者。亦同來求戒。師爲起法名道誠。俱受菩薩戒云。安平尢氏母名道喬。受師五戒。一夕病終。冥官問。汝生有何徳業。喬曰。曾到開元。受永大師五戒。官曰。汝五戒無大毀。當生善處。可爲我到永大師處。請一偈來。喬遂蘇。遣其子來請偈。師與偈曰。分明有个西方路。祇在當人一念中。看破身心同馬角。劍樹刀山當下空。喬得偈復瞑目而逝。戊寅師在杭眞寂院。時歸安諸生茅蔚起家。素不奉佛。一夕夢。鬼使來追。蔚起苦辭不往。使曰。我暫去看可轉移否。至十餘日。鬼使復來曰。事決不可轉移。但寬汝七日。收拾可也。明日蔚起徑到眞寂。求救於師。師曰。余何能救汝。但汝能蔬食乎。曰能汝能發無上心。受菩薩戒乎。曰能。遂與授戒而歸。居一月無事。父母復彊以酒肉。一日因大醉。爲鬼攝入冥司。司讓之曰。汝能發心。受永大師戒。故我不取汝。今日因何。自遭墮落。蔚起訴謂。我非敢破戒。我母只得我一人。恐蔬食體弱。彊令開之。今後誓不復犯。冥司許之。乃醒自刻其事以傳。辛巳夏。師在金華普明寺。時歲大饑。居民絕食者眾。蘭溪趙姓者。家貧以燒石灰爲業。賣灰一窯。以其半來設齋。師嘆其不易。後秋病瘧。一日死去。自午至戌復蘇。自言。初去時茫茫。不知何往。後歷髙山數重。忽遇永覺和尙。問汝何以至此。對曰。不知。曰汝欲歸否。對曰。欲歸甚急。但不識路。曰汝但隨我來。走數里。和尙指曰。此金華府也。又數里復指曰。此蘭溪縣也。又數里復指曰。汝家也。以手推之。遂醒。時人甚傳其事。師曰。我豈能入冥救人。皆由渠一念善根。故現斯事。癸未夏。師居劍津寶善。值大旱。凡三月不雨。艸木如焚。人心惶懼。有司徧叩靈祠。俱不應。備兵使者孫公。遣中軍官。詣寶善。求師禱之。師爲上堂云。諸仁者。風從何來。雨從何起。電王飛出黑雲頭。問渠畢竟何所止。娑竭羅龍王行雨時。但動一念。娑婆世界。雨悉周徧。子細看來。也不離這里這裏。是甚麼所在。還知麼。拈拄杖云。老僧拄杖子化爲龍。吐霧興雲。遮天掩日。大布滂沱。盡閻浮提。悉皆周徧。大眾且道。承何恩力。卓拄杖。下座。卽時雨若盆傾。水滿三尺。是歲大稔。丁亥宼掠鼓山。以籃輿舁師至半嶺。眾忽顫僕。遂送師還山。其船泊江。幹檣亦爲雷所轟。寇恐不敢再犯。有梵僧。自迦毗羅國來。獻師木碗一口。師二時常用之。癸巳春正月。方丈邊榭火。惟木碗不壞。次日得於灰燼中。種種靈異。師皆謝弗居。誡勿許傳。所依從率三百餘人。問道受戒者。不啻幾萬人。得度者共若干人。付戒弟子六人。跬存思公雪樵涪公藻鑑眞公莫違順公警心銘公宗聖善公。所說法語錄諸撰著。共八十餘卷。以戊戌正月二十一日。奉全身於本山西畬壽塔。之蕃服師教最久。悉師生平頗詳。又重以霈公之請。用是謹記之以傳。然字字實錄。不敢別加色澤。點染虛空。惟務揭師實行。昭示萬世。云爾。

賜進士出身奉政大夫吏部考功淸吏司郎中前本部文選淸吏司員外郎浙江道監察禦史菩薩戒弟子林之蕃謹撰。

鼓山永覺老人傳

師以儒而入釋。嘗云釋迦乃入世底聖人。孔子乃出世底聖人。蓋不出世不能入世。故得道之後。經世說法。力救儒禪之獘。直參實悟。廣大悉備。若師者蓋有明三百年之一人也。師歸寂之明年戊戌。私念展覲無從生平從霖首座。得師本末甚悉。謹掃素而爲之傳。以寄無盡之思耳。師諱元賢字永覺。建陽人。姓蔡氏。宋西山先生十四世孫。父云津母張。生母範。以萬曆戊寅七月十九日生。師初名懋徳字暗修。爲邑名諸生。嗜周程張朱之學。壬寅年二十五。讀書山寺。聞誦法華偈。我爾時爲現。淸淨光明身。卽知周孔外。乃別有此一大事。癸卯壽昌無明和尙。開法董巖。師往謁之。反覆徵詰。昌曰。此事不可以意解。須力參乃契。因勉看乾屎橛。一日聞僧舉南泉斬貓話。遂有省。乃作頌呈昌。昌曰。參學之士。切不得於一機一境上取。則𨿽百匝千重。垂手直過。尙當遇人。所謂身𨿽已在靑雲上。猶更將身入眾藏。是參學眼也。師唯唯奉教。逮二親繼歿。丁巳師年四十。竟裂靑衿棄妻孥。投壽昌落髮。爲安今名。師凡有所請益。昌但曰。我不如你。一日昌耕歸。師逆問曰。如何是淸淨光明身。昌挺身而立。師曰。祇此更別有。昌遂行。師當下豁然。如釋重負。隨入方丈。將通所得。昌倒拈鋤柄。痛擊三下曰。向後不得艸艸。卽說偈曰。一回透入一回深。佛祖從來不許人。直饒跨上金毛背。也教棒下自翻身。師通身汗下。不及吐一辭而退。然猶疑云。因甚更要棒下翻身。秋九月懷香入方丈。請行實。昌爲手述六百許語授之。臈月十八。昌示微恙。除夕自命侍者。掛上堂牌。師跪啟曰。和尙弗安。大眾不敢煩起居。昌曰。有始者必有終。子知之乎。蓋親承末後囑累也。明年戊午正月十七日。昌書偈坐化。師哭之慟。特撰行業鶴林二記藏之。而昌之生平出處。師獨得之矣。時博山以奔喪至。及歸師與偕往。稟具戒。遂相依三載。每商榷玄奧。生機橫發。山嘆曰。這漢生平自許。他時天下人不柰渠何。越壬戌歸閩。住沙縣雙鬢峯。癸亥以葬親回建陽。舟過劍津。聞同行僧唱法華經云。一時謦欬。俱共彈指。是二音聲。徧至十方諸佛世界。師廓然大悟。乃徹見壽昌用處。因作偈云。金雞啄破碧琉璃。萬歇千休只自知。穩臥片帆天正朗。前山無復雨鳩啼。時師年四十有六矣。遂掛錫甌寧之金仙庵。閱大藏。丁卯徙建安荷山。一日山門外經行。虎突至。行者驚僕地。師以拄杖指之。虎翻身咆哮而去。戊辰春。博山自石鼓回道建州晤於光孝。山問曰。壽昌塔掃也未。師曰。掃卽不廢。只是不許人知。山曰。恁麼則偸掃了也。師曰。某只如此。和尙又作麼生。山曰。掃卽不廢。只是不曾動著。師曰。和尙卻似不曾掃。遂一笑而別。癸酉謁聞大師於寶善。水乳相投。宛若夙契。適宜興曹安祖兵憲。請作諸祖道影贊。因屬師命筆。師成百餘贊。大師驚曰。我不入建。公將瞞盡世人去也。卽以大戒授師。甲戌曹宗伯雁澤林兵憲得山曁諸善信。延主鼓山。請開堂弗許。惟爲四眾說戒。有請法者。以庵主禮示眾而已。四月十一日。甘露降山門松樹上。師作偈曰。聖瑞端宜降大都。窮山何得獨沾濡。曉來扶杖三門外。笑看松頭綴玉珠。九月十九復降。偈曰。玉露霏霏又一番。滿林花木盡同繁。丁寧莫道甜如蜜。恐惹遊人到石門。明年乙亥。張相國二水呂侍郎天池率眾。請入泉州開元開法。初至洛陽橋。潮水已退。時復湧漲。眾皆愕然。有僧問。潮汐之期。千載不爽。今日因何再至。師曰。問取主潮神。僧曰。莫是爲和尙否。師曰。莫塗污老僧好。師知機緣已熟。始開堂。懷中瓣香。特爲無明老人拈出。嘗曰。禪本壽昌。戒本眞寂。不可誣也。四月說戒。南安有吳眞人。乘板輿至寺。求法名並受五戒而去。時有僧問曰。洞山三十年。土地神覓不著。和尙因甚爲吳眞人授戒。師曰。拯溺須臨水。嘯月卻登峯。秋歸鼓山。丁醜聞大師訃至。師躬弔眞寂。浙西諸先生。以大師治命。合請繼席。道風大著。時歸安諸生茅蔚起。夢鬼使來攝。往眞寂求救於師。師爲授菩薩戒而去。竟無事。後茅毀戒。鬼復來攝。責其所以破戒之罪。茅苦訴悔過。始放還。茅自刻其事以傳。庚辰建翠云庵於余杭西捨。辛巳遷﹝婺﹣矛﹢牙﹞州普明寺。歲大饑。居民絕食者眾。蘭溪趙某家貧。治石灰爲業。忽捐資本設齋普明。師贊嘆良久。一日病瘧死。自午至戌。冥中遇師引導復蘇。時人甚傳其事。師曰。我豈能入冥救人。皆由渠一念善根。故現斯事。冬歸閩。開戒劍之寶善。時得戒者千餘人。壬午赴泉開元結制。土神張復同吳眞人。歸依乞戒。冬歸鼓山。龍象雲從。諸緣輻輳。凡大殿山門及諸堂寮。次第鼎新。莊嚴畢備。爲八閩叢林之冠。以嘗稟戒博山。有師資之義。爲建塔藏衣缽銘焉。癸未應建州興福請。至寶善建舍利塔。值大旱。孫兵憲遣官。詣寶善求禱。師爲上堂。罷卽時雨。若盆傾。水滿三尺。是歲大稔。冬歸鼓山。丁亥戊子省會大亂。寇將掠鼓山。以籃輿舁師。至半嶺眾忽顫僕。遂送師還山。宼船泊江。幹檣亦爲雷轟。不敢再犯。庚寅吳浙諸禪。競爲爭宗之說。形於訟牘。以書達師。師笑而不答。冬作壽塔於寺之西畬。乃自狀其行。而銘之曰。是誰髑髏。建玆窣堵。壽昌之兒。石鼓之主。不通世情。一味莽鹵。志大言大。眼空佛祖。據興聖座。呵今罵古。役鬼驅風。重建玆宇。撇下皮囊。掩藏荒塢。莫道無口。有聲如虎。生耶死耶。請繹斯語。廣告來者。誰繼吾武。至今讀之。生气凜然。令人斂衽。癸巳春。方丈邊榭火。有水碗一口。先是梵僧自迦毗羅國來獻師者。師二時常用之。至是竟不壞。次日得之灰燼中。乙未春興化福淸長樂罹兵變。饑民流會城。伶俜萬狀。師乃斂眾遣徒。設粥以賑。死者具棺葬之。凡二千餘人。丁酉師年八十。眾皆以法嗣未得人。甚爲師憂。上元日忽鳴鐘集眾。舉衣拂。付維那爲霖霈公。偈曰。曾在壽昌橋上過。豈隨流俗漫生枝。一發欲存千聖脈。此心能有幾人知。潦倒殘年今八十。大事於玆方付伊。三十年中鹽醬事。古人有語不相欺。逆風把柁千鈞力。方能永定太平基。卽命首眾分座聞其提唱。眾皆悅服。莫不人人相慶。以爲洞上一宗可倚。秋七月十九。屬師初度。四方雲集。請師開法。師自辛卯禁止上堂。𨿽力請弗許。至是忻然登座。有慶弔相尋之語。識者知師已辭世矣。九月朔果示微疾。不食者二十餘日。起居如常。乃說偈示眾曰。老漢生來性太偏。不肯隨流入世廛。頑性至今猶未化。剛將傲骨救儒禪。儒重功名眞已喪。禪崇機辯行難全。如今垂死更何用。祇將此念報龍天。曰老僧世出世事。盡在此偈。汝等毋忽也。遂閉目吉祥而臥。若入定然。首座問曰。末後一句。如何分付。師索筆書曰。末後句親分付。三界內外。無可尋處。越三日中夜謂首座曰。不有病了。令侍者扶起。坐定以目普觀大眾訖。良久脫去。實十月七日子時也。三日始掩龕。顏色如生。眾咸嘆異。師歷主四剎。所至深居丈室。若不事事。而施者爭先。百務皆舉。四方學者。來不拒去不畱。座下每多英衲。皆勉以眞參實悟。深誡知解雜毒。生平一言一行。皆斬釘截鐵。無一毫塗飾。曹洞綱宗。從上遭濁智謬亂者。楷以心印。復還舊轍。開堂三十載。未嘗輕許學者。至末後。始舉霈公一人授之。師自狀。出世最遲。應世最拙。又不事廣收學徒熱鬧門庭。蓋有所感云。師平生說法語錄及諸撰述。共二十種。凡八十餘卷。盛行於世。山中所依。止率三百餘人。問道受戒。不啻數萬人。得度共若干人。付戒弟子六人。跬存思雪樵涪藻鑑眞莫違順警心銘宗聖善。以戊戌正月二十一日。奉全身於本山西畬壽塔。遵治命也。道靖臺髫年師居荷山時。卽獲瞻禮。丁亥七月。師七旬侍先嚴。至寶善爲師上壽。涕泣狂喜。自慶得未曾有。辛甲丁。三入鼓山。展覲師涅盤之前。二十日。竟得親承謦欬。第恨根器鈍置。於師之門﹝土﹡廧﹞。望若登天。而師法乳時灌。多方汲引。不肯置之門外。玆特不揣固陋。敢以所得實錄。昭示來玆。比於鳥之鳴春。虫之鳴秋。爲大造敷揚法化。云爾。

建安弟子道靖潘晉臺百拜謹識

永覺和尙廣錄卷第三十﹝終﹞

