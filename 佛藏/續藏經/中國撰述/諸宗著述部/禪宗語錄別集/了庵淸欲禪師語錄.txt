續藏經了庵淸欲禪師語錄

﹝後學﹞一志。元浩。可興。文康。祖運。志道。祖杲。得度。善慶。元寶。慧朗。海壽。祖灊等編南堂了庵禪師語錄序

予壯齡時。與千巖長公。爲方外交。千巖以南堂禪師偈贊示予。予讀之。驚曰。是有所證悟者之言也。絕枝蔓。去町畦。而不墮於情識之境。不意大法凋零。而能見斯人哉。千巖以予言爲然。當時之所見。僅一二章耳。自時厥後。或吳或楚。或梁宋。或魯衛。名僧開士。多有謁予浦陽江之上者。予旣見輙問。見南堂否。曰見之。曰有何言。遂各解囊相示。見漸多。則其心慕之。爲愈至。及來京師。其弟子祖灊海壽。復持三會語。畀予而求爲之序。讀之連日。因獲盡其大觀焉。嗚呼。據獅子座。演如來法。其任甚不輕也。在他人爲之。東剽西掠。拈綴成篇。而椎鑿之痕故在。師則渾融無迹。不異云流而天空者矣。在他人。爲之拘滯一隅。動輙有礙。或得乎此。竟遺於彼。師於殺活之機。縱橫皆自如矣。在他人。爲之气索神沮。不自振拔。而無以應來學之求。師乃圓滿充足。覃及於諸方矣。有若師者。其所造詣。誠非凡情之可度量哉。夫以少林西來。惟究心源。言辭直截。初無隱晦。傳至大鑑。恐爲世諦流布。不得不祕護。而密持之。歷代碩師。隨時升降。慈憫峻厲。各立戶庭。其接引𨿽若有不同。所以祛逐妄緣。而挽入正途者。則一而已矣。迨及宋季。尙奇騁異。背其師授。而流於頗僻者。漸多有之。君子言之。未嘗不爲之太息。師能循蹈矩矱。惟祖武是繩。提唱眞乘。使人復見大鑑遺意。其扶樹正宗之功。夫豈小哉。予之慕師非一日。巨細之辭。皆獲觀焉。故知師爲獨深。而謂非他人之所能及。然可惜者。師之名位。不滿於徳。使其說法五山。布靉叇之慈云。澍滂沱之教雨。則其功逮被。又不止今之所見而已。𨿽然名外也。非內也。徳內也。非外也。師內重而外輕者也。苟以在外者之崇卑。以爲在內者之低昂。是不知師者也。師之行業。予旣詳書成記。勒之堅瑉。復爲讀斯錄者。著其說如此。千巖在定光中。又未必不以予言爲然也。師諱淸欲。字了庵。南堂其號也。族姓朱氏。臺之臨海人。嘗住開福本覺靈巖三禪剎云。

洪武三年歲次庚戌春二月辛酉朔。翰林學士亞中大夫知制誥兼修國史金華宋濂景濂序。

了庵和尙語錄目次

卷第一

宋濂序

集慶路中山開福禪寺語錄

卷第二

嘉興路本覺禪寺語錄

卷第三

平江路靈巖禪寺語錄

卷第四

舉古

卷第五

頌古

贊語

卷第六

偈頌

卷第七

偈頌

卷第八

法語

卷第九

題跋

宋濂撰行道記

正印撰跋

附錄

至仁撰續集序

續集

行狀

了庵和尙語錄卷第一

初住集慶路中山開福禪寺語錄

參學比丘一志元皓等編

天歷二年七月十八日入寺。指山門云。我此法門。直出直入。中下之流。自望不及。喝一喝。

佛殿。世尊拈華。迦葉微笑。咄。賴有文殊與普賢。熨斗煎茶不同銚。

據室。眞不掩僞。曲不藏直。石裂崖崩。雷轟電激。轉得身來。未有棒喫。喝一喝。

諸山疏。一佛出世。各坐一華。接影連輝。互不相借。

山門疏。有主有賓。有酬有唱。坐斷舌頭。一椎兩當。

指法座云。須彌燈王。面目見在。未善觀瞻。爲吾作禮。便升座。

拈香雲。此香。恭爲祝延今上皇帝聖躬。萬歲萬歲萬萬歲。次拈香雲。奉爲見住保寧禪寺。古林大和尙。一鑪爇卻。不圖報徳酬恩。只貴遞相鈍置。遂就座。無想和尙白椎云。法筵龍象眾。當觀第一義。師乃顧視大眾云。只此一會。不異靈山。莫有爲眾竭力者麼。僧問。丹山鸞鳳九苞文。地位淸髙隔五云。四海具瞻時一見願聞眞唱答。

明君。師云。千峯朝華嶽。萬派肅滄溟。進云。萬方有道歸。

明主。一句無私利有情。師云。黃河九曲。水出昆侖。進云。祝贊已蒙師指示。向上宗乘事若何。師云。眼不見鼻孔。進云。曹溪流非止水。一滴忽來千波競起時如何。師云。退後退後。進云。平生不解藏人善。到處逢人說項斯。師云。莫謗山僧好。又僧問。天不言四時行。地不言萬物生。學人有疑。願聞開示。師云。萬人遐仰處。紅日到天心。進云。野老不知堯舜力。冬冬打鼓祭江神。師云。眼見如盲。口說如啞。進云。千古華山山腳下。又添潘閬倒騎驢。師便喝。僧禮拜。師乃云。建法幢立宗旨。拓開無上妙門。顯示第一義諦。天何寬地何窄。靑山不靑。白雲不白。十字街頭醉翁子。夢裏惺惺。三家村裏臭胡猻。甚生標格。掀翻是非窠窟。截斷凡聖蹤由。徳山棒頭全彰大用。臨濟喝下脫體風流。垂衣正裳。

聖天子繼唐虞之化。修文偃武。賢宰相霈霖雨之秋。所以道一毛見神變。一切佛同說。經於無量劫。不得其邊際。喝一喝云。將謂合有恁麼說話。拈拄杖云。拄杖子穿過諸人鼻孔。卽不問。梁寶公。騎佛殿出山門。畢竟成得个什麼事。卓拄杖云。千尺鯨噴洪浪飛。一聲雷震淸猋起。

復舉祖師云。吾本來此土。傳法救迷情。一華開五葉。結果自然成。五祖法演和尙云。達摩大師。信腳來信口道。後代兒孫。多成計較。諸人要會開華結果處麼。鄭州梨靑州棗。萬物無過出處好。師云。提本分鉗錘。碎情解窠窟。還他五祖老人。要見開華結果處。則大遠在。諸人要會開華結果處麼。拈卻鄭州梨。放下靑州棗。出門便是長安道。久立珍重。

小參。鳳凰臺上對三山。嘯月眠云趣自閒。一疏忽從天外至。又移身入鬧籃間。是知道人行處。如火消冰。動靜去來。該他不著。一抽三二添四。截鐵斬釘。和泥合水。有來由無本據。擊碎上頭關。千華生碓觜。豈不見。長沙和尙云。百尺竿頭坐底人。𨿽然得入未爲眞。百竿尺頭重進步。十方世界見全身。拈拄杖云。騎駿馬驟髙樓。萬里銀河輥玉球。卓拄杖云。有時乘好月。不覺過滄洲。

復舉徳山小參不答話。問話者三十棒。時有僧出。徳山劈脊便棒。僧云。某甲話也未問。因甚便打。山云。你是甚處人。僧云。新羅人。山云。未跨船舷。好與三十棒。後來此庵元和尙拈云。忒殺倚勢欺人。山僧見處。也要諸人共知。者僧當時若是个漢。待他道你是甚處人。便與掀倒禪牀。踢起便行。直饒徳山牙如劍樹。口似血盆。也須倒退三千。何故。識法者懼。師云。徳山正令當行。者僧黠兒落節。若謂倚勢欺人。屈他先徳不少。𨿽然。還知此庵老人落處麼。劍爲不平離寶匣。藥因救病出金缾。

中秋上堂。舉馬祖與西堂百丈南泉玩月次。祖云。正與麼時如何。堂云。正好供養。丈云正好修行。泉拂袖便行。祖云。經歸藏禪歸海。惟有普願。獨超物外。師云。言气相投。機感相應。古今盡謂玩月話奇特。殊不知。馬大師憐兒不覺醜。若也據令而行。者一隊弄光影漢。總好與本分艸料。免見門戶寂寥。拍禪牀云。禹力不到處。河聲流向西。

上堂。僧問。以字不成。八字不是。是什麼字。師云。點畫分明。進云。曾有問地藏。藏雲。看取下面注腳。且道。注腳道什麼。師云。未會注腳。且看正文。進云。如何是正文。師云。以字不成。八字不是。進云。和尙莫瞞人好。師云。你曾問幾人來。進云。卽今問和尙。師云。卻是你瞞我。僧禮拜。師乃云。參禪須透祖師關。妙語要窮心路絕。殺人劍下驀翻身。活人刀邊流出血。曜靈寒顧兔熱。四七二三難辧別。別別。使八極頂目者不自爭衡。見斯人兮駕禦昂蘗。

上堂。舉白雲示眾云。金蕊叢叢帶露新。采來烹茗賞佳辰。浮杯何必須宜酒。但有淸香自醉人。師云。白雲老人。大似巧媳婦做出無面餺飥。惜乎知味者少。開福效顰亦有一偈。重陽黃菊未成花。落帽無勞憶孟嘉。但得靑山長在眼。不妨流水去無涯。

上堂。今朝九月半。萬事隨時變。霜風刮地來。木葉盡零亂。古人道。要識不還義。但向萬物凋落處會取。是你諸人會也未。若也會得。旋嵐偃嶽而常靜。江河競注而不流。野馬飄鼓而不動。日月歷天而不周。其或未然。只知事逐眼前過。不覺老從頭上來。

上堂。卽心卽佛。非心非佛。不是心。不是佛。不是物。靈光洞耀。迥脫根塵。體露眞常。不拘文字。天開地辟。日照月臨。新羅國裏打鐵。火星燒你腳跟。賓頭盧尊者。忍痛不禁。鉆入阿耨達池中去也。唵摩尼達哩悉哩蘇盧。

上堂。歸宗事理絕。日輪正卓午。自在如師子。不與物依怙。看他古人。得恁麼自在。得恁麼快活。開福者裏。波波挈挈。百醜千拙。卽事卽理。拖泥帶水。手指東西。眼觀子午。喝下驚翻蹍屎豬。棒頭敲出金師子。且道。與古人是同是別。相逢自有知音知。何必淸風動天地。

客至上堂。摩尼珠人不識。如來藏裏親收得。萬象森羅影現中。一顆圓光色非色。永嘉大似乞兒暴富。開福道。摩尼珠誰不識。擊碎分文也不直。拋向虛空更那邊。免使時人掛胸臆。然則雲開日出。職到威成。撞著本色道流。恰似泗洲人見大聖。

小參。坐立儼然。賓主歷然。百千法門。同歸方寸。河沙妙徳。總在心源。直得無邊剎境。自他不隔於毫端。十世古今。始終不離於當念。又說甚晷運推移。日南長至。禪之與道。拈放一邊。妙之與玄。置之一處。山僧不作佛法商量。諸人不作世諦流布。明朝起來淨洗了面。大佛殿上禮拜燒香。依舊只是尋常事例。縣橋頭李八伯。半醒半醉。不覺起來。呵呵大笑。且道。笑个甚麼。壁上安燈盞。堂前置酒臺。悶來打三碗何。處得愁來。

復舉洞山冬夜喫果子次。山云。有一物上拄天。下拄地。過在動用中。動用中收不得。過在什麼處。泰首座云。過在動用中。山喚侍者。掇退果卓。師云。大阿橫按。凜凜神威。寶鑑當臺。澄澄光采。只如掇退果卓。又作麼生。云自帝鄕去。水歸江漢流。

小參。眞宗絕眹。妙道虛玄。一句截流。萬機寢削。釋迦掩室於摩竭。淨名杜口於毗耶。須菩提唱無說而顯道。天帝釋絕視聽而雨華。鉤頭有餌。秤尾無星。據令而行。總須按過。開福今夜年窮歲盡。撾三通鼓。聚集片時。不似北禪烹露地白牛。大驚小怪。張龍打鳳。漉蜆撈蝦。但願。明年蠶熟麥熟稻熟。鼓腹謳歌樂太平。六六還佗三十六。

復舉僧問古徳。年窮歲盡時如何。徳云。東村王老夜燒錢。師頌云。東村王老夜燒錢。爆竹聲中又換年。好是門前泥力士。不將閒事污心田。

上堂。一二三四五。五四三二一。渡水不穿靴。黃昏候日出。元正啟祚。萬物咸新。看取千花生碓觜。太平元不在麒麟。

天壽聖節滿散上堂。摩酰正眼。洞徹十虛。迦陵仙音。徧周沙界。標三才而建立。舉四海而安之。纘列聖之否圖。膺靈山之付囑。摧怨破敵。運金剛輪。發政施仁。作師子吼。當流虹之瑞旦。慶萬世之昌期。然則蕢桴土鼓。共樂升平。堯舜之君猶有化在。所以道。向上一路千聖不傳。萬仞崖頭。縱橫得妙。卓拄杖云。將此身心奉塵剎。是則名爲報佛恩。

元宵上堂。鏡鏡交輝。燈燈相燭。境智互融。事理俱備。喚作華藏性海。正是平地揚波。直饒盡乾坤大地。無纖毫過患。猶是轉句。不見一色。始是半提。更須知有全提時節。便恁麼去。法堂前何止艸深一丈。放過一著。有个商量。山門新舊知事。隨年進退。因時請得。首座表率。維那舉唱。洗光佛日。重整頺綱。見前諸徳。一一循規守矩。人人捨短從長。信手揭開釋迦老子靑蓮華眼。徐步蹈著達摩大師生紩脊梁。有底碩學飽參。與汝證據。無底良辰美景。與汝敷揚。以拂子畫一畫云。好事不須頻話會。畱將和气暖肝腸。

上堂。未離兜率。已降王宮。未出母胎。度人已畢。釋迦老子不喞﹝口﹡畱﹞。十萬里來。九年面壁。直指人心。見性成佛。達摩大師不喞﹝口﹡畱﹞。朝往天臺。暮歸南嶽。撥艸擔風。尋師訪道。衲僧家不喞﹝口﹡畱﹞。拈拄杖卓一下云。離四句絕百非。動用揚古路。不墮悄然機。喝一喝。

上堂。國師三喚。侍者三應。可謂形直影端。及乎道个將謂吾孤負汝卻是汝孤負吾。便見分疏不下。且誵訛在什麼處。者裏悟去。非惟識得國師。亦表參學眼正。其或未然。三十年後。不得道見開福來。

聖旨至上堂。久晴不雨。田夫皺斷眉頭。久雨不晴。衲僧浸爛鼻孔。進一步撞倒百億須彌山。退一步蹈翻無邊香水海。且截斷千差。孤危不立一句。作麼生道。好大眾。疊疊綸音下九天。融融春意滿林泉。一鑪沈水一聲佛。仰祝吾皇億萬年。

浴佛施主羞供上堂。身口意淸淨。是名佛出世。身口意不淨。是名佛滅度。有般說話。譬如懸百千日月於靑冥之中。阿誰不見。阿誰不知。因什麼十个有五雙。當面蹉過。且利害在什麼處。山僧明明向你道。只爲你信根少。你若信得及了。推而行之。便是出三界二十五有之日。便是證十地滿心之時。所以大覺世尊。從無始劫。發菩提心。積功累徳。難行能行。難捨能捨。勇猛精進速得成佛。看他從兜率陀天。駕日輪香象。入摩耶夫人胎藏中。處旃檀寶樓閣。與諸菩薩說受生法。滿足十月。於毗藍園無憂樹下。右脇降誕。當是時也。十方佛剎。同放寶光。九龍吐香水。灌沐金色身。地湧靑蓮華。自然棒雙足。南北及東西。各行於七步。分手指天地。作大師子吼。上下及四維。無能尊我者。豈不是大丈夫兒。成就大丈夫事。汝等諸人。幸生聖世。得聞正法。快須信取。勤而行之。設或暫肯回光。則山僧鼓兩片皮。搖三寸舌。不爲分外。施主辧供。功有所歸。擊拂子云。我不敢輕於汝等。汝等皆當作佛。

小參。有問有答。有佛有法。無問無答。佛法在什麼處。豎起拂子云。還見麼。擊拂子云。還聞麼。聞見歷然。是个什麼。莫匆匆休艸艸。燈籠皺斷眉頭。露柱呵呵大笑。昨日生今日老。兩手競拏瓶裏雀。頂門失卻衝天鷂。又擊拂子云。龐居士來也。十方同聚會。个个學無爲。此是選佛場。心空及第歸。喝一喝。春風得意馬蹄疾。一日看盡長安花。

復舉僧問睦州。一言道盡時如何。州云。老僧在你缽囊裏。又問雲門。門云。裂破。師云。二老各逞神通。卻被者僧勘破。有問開福。只向他道。相逢且說三分話。未可全拋一片心。久立。

上堂。十四十五。考鐘伐鼓。結卻布袋頭。剎海無行路。日不待火而熱。月不待風而涼。是人知有。南斗七北斗八。一句又作麼生道。良久云。幸然平似鏡。何用曲如鉤。

上堂。十五日已前。有得有失。有長有短。十五日已後。無髙無下。無黨無偏。正當十五。洞裏無雲別有天。桃華如錦柳如綿。仙家不解論冬夏。石爛松枯是一年。

上堂。舉五祖和尙云。難難幾何般。易易沒巴鼻。好好催人老。默默從此得。過者四重關了。泗洲人見大聖。參。師云。山僧卽不然。難難沒多般。易易有巴鼻。好好元不老。默默無所得。過者四重關了。普州人送賊。喝一喝。

上堂。識得一萬事畢。衲僧手裏秤錘。無端撚得汁出。拋三放兩有个商量。不覺秋深夜又長。

小參。道大不有。功成不居。作無所作。爲無所爲。會萬物於自己。與千聖而同途。九旬制滿。自恣當時。誰遠誰近。誰是誰非。文殊大士。三處度夏。迦葉尊者正令全提。一人腳跟下痛領三十。一人頂門上猶欠一錐。者兩个老漢。諸方決定放渠不過。山僧者裏寬之有餘。好大哥。不思議解脫力。妙用恆沙也無極。百艸頭邊活祖師。一言勘破維摩詰。

復舉應庵和尙云。參學人切忌錯用心。悟明心地。是錯用心。成佛作祖。是錯用心。看經講教是錯用心。行住坐臥。語言三昧。是錯用心。喫粥喫飯。屙屎送尿。是錯用心。一動一靜。一來一往。是錯用心。更有一處。是錯用心。歸宗不敢與諸人說破。何故。一字入公門。九牛拽不出。師云。好个一字入公門。九牛拽不出。妙喜云。華侄提唱。爲人徑捷。便是者个道理也。𨿽然。只解理上掃除。不解事上建立。山僧道。參學人直須善用心。悟明心地。是善用心。成佛作祖。是善用心。看經講教。是善用心。行住坐臥。語言三昧。是善用心。喫粥喫飯。屙屎送尿。是善用心。一動一靜。一來一往。是善用心。所以道。於一切處善用其心。自然獲諸勝妙功徳。諸人若能善用心。便知錯用心。若知錯用心。便能善用心。還信得及麼。今年桃李貴。一顆直千金。

上堂。解制諸方有舉揚。中山一切只尋常。尋常恰似秋風至。無意涼人人自涼。豈不見。趙州問南泉。如何是道。泉云平常心是道。州云。還假趣向否。泉云。擬向卽乖。州云。不擬爭知是道。泉云。道不屬知。不屬不知。知是妄覺。不知是無記。若眞達不疑之道。廓然蕩豁。如太虛空。豈可彊是非耶。者般說話。正如鬧市裏揚碌磚相似。直是著者方知。趙州旣是打著。當下如暗得燈。如貧得寶。如渡得船。如賈客得海。粉骨碎身未足酬。一句了然超百億。如今者一片磚。落在山僧手裏。自去年此時離鳳臺來此。十字街頭東拋西擲。只是未曾輕輕打著一人。擊拂子云。黃河三千年一度淸。

宣州天寧遺書至。上堂。紩牛吼破雙溪月。石女含笙悲不徹。鶻眼龍睛總不知。聾子親聞啞人說。山僧二十年前。親見艸庭老子。向萬仞崖頭。拾得个斷貫索。到處穿他天下宗師鼻孔。及乎應緣而出瑞世天寧。水到渠成。風行艸偃。又卻用此索。穿他天下衲僧鼻孔。化緣旣畢。奄爾眞歸。撒手那邊。全無朕迹。所以道。聲前非聲。色後非色。蚊子上紩牛。無你下觜處。山僧今日不免倒行此令去也。小間下座。詣靈前燒一炷香。點一盞茶。卻與他穿了鼻孔。何故。喫拳須記打拳時。下座。

上堂。趙州喫茶。睦州擔板。喝水成冰。蒸沙作飯。披萬象獨露全身。破微塵出大經卷。拈拄杖云。權實空有。偏圓半滿。百般制造由人。到底無過是面。卓拄杖。喝一喝。

上堂。深不深密不密。昨夜三更黑如漆。海神推出夜明符。萬象莫能逃形質。釋迦自釋迦。彌勒自彌勒。達摩老臊胡。何處尋蹤迹。剎竿頭上禮西方。九蓮開作黃金色。喝一喝。

上堂。心王不妄動。六國一時通。罷拈三尺劍。休弄一張弓。古人可謂運籌帷幄。決勝千里。山僧卽不然。五鳳樓前聽玉漏。須彌頂上擊金鐘。一毛頭上三千界。雲月溪山處處同。

開鑪上堂。今朝十月旦。開鑪無獸炭。倒轉死柴頭。光明何燦爛。三世諸佛在此光裏轉大法輪。六代祖師在此光裏聯芳續焰。天下老和尙在此光裏各立門庭。光光相羅。如寶絲网。大用現前。淸機歷掌。有功者罰。無功者賞。引水澆蔬五老前。披蓑側笠千峯上。喝。

上堂昨日十四今日十五。大法難明。時光易度。動則涉塵勞之境。靜則沈﹝尢﹣尢﹢民﹞／日﹞醉之鄕。動靜雙泯則落空亡。動靜雙收則顢頇佛性。到者裏。須知有透脫一句始得。拈拄杖云。倒跨楊岐驢。蹈殺長沙虎。擲下拄杖云。三歲孩兒抱花鼓。莫來欄我球門路。

上堂。舉寒山子道。我見瞞人漢。如籃提水走。急急走歸家。籃裏何曾有。保寧勇和尙舉了拍手大笑云。有意气時添意气。不風流處也風流。師云。然則下坡不走。快便難逢。保寧老漢腳跟下。好與三十棒。

小參。僧問。仲冬嚴寒年年事。晷運推移事若何。師云。昨夜日輪飄桂華。今朝月窟出芝艸。進云。仰山近前叉手。意旨如何。師云。奴見婢殷勤。進云。香嚴叉手近前。又作麼生。師云。大家廝淈﹝泳﹣永﹢盾﹞。進云。去此二途。請師別道。師云。無人處斫額望汝。師乃云。眹兆未分。陰陽已具。乾坤旣剖。萬匯玆彰。水肅霜淸。風髙木落。突出無位眞人。一个个面前孤迥迥地。新羅國裏打鼓。大唐國裏上堂。洗面摸著鼻。啜茶濕卻觜。七十三八十四。把住雪峯趙州。放過徳山臨濟。倒著襕衫舞柘枝。萬仞峯前恣遊戲。喝一喝。

復舉圓悟和尙示眾云。到卽不點。一大藏教錦上鋪花。點卽不到。祖師西來金聲玉振。且祖意教意是同是別。碧潭云外不相關。師云。老佛果。只解步步登髙。不解從空放下。人前一味拍盲。豈信弄眞像假。山僧與麼批判。諸人還證明得麼。良久。捧上不成龍。

上堂。華綻老梅。日南長至。筍迸陰崖。吉無不利。東鄰西捨鐘鼓喧天。後巷前街笙簧聒地。冷風吹帽正中偏。顚雨打窗粗裏細。是非榮辱何似生。瞎驢不受靈山記。

客至上堂。三世如來同一舌。大藏教中無法說。衲僧手裏定盤星。萬里長天耀孤月。首座有長處。且不循途轍。荊棘林中放步行。拔出時人釘根橛。

先保寧和尙忌日拈香。出黃泉又入黃泉。穴鼻無繩不受牽。倒轉一枝無孔笛。蘆華明月滿平川。你諸人。還知我老和尙落處麼。卷四大海水於舌端。不見涓滴。置微塵剎土於毛孔。囊括大千。總謂其嫌白雲之語拙。愛五祖之說禪。夫豈善用黑豆之活法。契鷲峯之正傳。以香扣鑪云。相席打令。飲水思源。盤山會裏翻筋斗。到此誰知普化顚。

上堂。竺土大仙心。東西密相付。以字旣不成。八字亦不是。昨夜三更虎咬大虫。今早起來蛇吞鱉鼻。拍禪牀云。有利無利不離行市。生紩秤錘卻被虫蛀。喝一喝。

臘八上堂。日日佛誕生。日日佛成道。空裏無華折去難。水中有月看來好。賣狗懸羊。一體三寶。垢面蓬頭輥出時。何異大虫裹紙帽。咄。

天壽節啟建上堂。煩惱無邊誓願斷。法門無邊誓願學。眾生無邊誓願度。佛道無邊誓願成。釋迦老子三大阿僧祇劫修習。所得法門不出者四句子。堪報不報之恩。用助無爲之化。所謂我此法印。爲欲利益世間故說。今日啟建金剛道場。山僧亦有四弘誓願。一願皇帝萬歲。二願重臣千秋。三願海晏河淸。四願民康物阜。金香鑪下紩昆侖鼻孔遼天。山門頭樓至徳如來兩腳蹈地。蕢桴土鼓賀堯年。紫煙匼匝祥風至。

上堂。天淸地寧。時康道泰。興化令行。漆桶不快。髙唱低酬。貴買賤賣。寄語諸方。不要捏怪。下座。

小參。利劍拈來斬是非。何妨髙駕紩牛機。東村王老燒錢夜。正是年窮歲盡時。事存函蓋合。理應箭鋒拄。鬼家活計不要施呈。大丈夫兒別有天地。我若坐時你須立。你若立時我須坐。趙州勘破臺山婆。子湖要打劉鐵磨。千古萬古黑漫漫。一曲胡笳少人和。

元旦上堂。昨日是歲除。今朝是正旦。送舊與迎新。司空曾見慣。卓拄杖。六龍已駕隨羲和。四海八荒光燦爛。

天壽節滿散上堂。萬法是心光。諸緣惟性曉。本無迷悟人。只要今日了。且道。了个什麼。良久云。甲辰正月十一日。

大元天子降生時。剎海塵毛咸稽首。萬年松長萬年枝。

上堂。二三月來。天气和暖。常憶眞淨老師。偏愛說長話短。又爭如東山老人咍歌頻打拍板。烏雞走入鵝羣。鴨兒凍得觜匾。水面或沈或浮。何時解成瑚璉。大眾還會麼。三面貍奴腳蹈月。兩頭白牯手拏煙。戴冠碧兔立庭栢。脫殼烏龜飛上天。

上堂。千波競起是文殊家風。一亙晴空是普賢牀榻。且毗盧師法身主。又作麼生言論。直饒道得倜儻分明。衲僧門下。未放你在。何故。海枯終見底。人死不知心。拍禪牀下座。

浴佛上堂。釋迦文也希有。脫珍禦著獘垢。降王宮開大口。老雲門眞傑斗。一棒打將餵狗。山僧擊鼓升堂。豈是自揚家醜。少間殿上沐浴金軀。也要諸人各出只手。會麼。風吹石臼爭哮吼。泥捏金剛水底走。蹈翻海月爛波生。驚起土星犯北斗。喝一喝。

小參。擘開太華逗黃河。直下商量不較多。推起一輪滄海月。三山倒影蘸淸波。理隨事變。貍奴白牯同證菩提。事得理融。十聖三賢一場懡﹝怡﹣臺﹢羅﹞。長期百二十日。中期百日。下期八十日。釋迦老子。將你諸人。束縛了拋向萬仞坑裏。克由叵耐。設有一个半个翻身一擲抹過太虛。方知道。眼若不睡。諸夢自除。心若不異。萬法一如。火聚刀山平等性智。紅塵鬧市任性安居。卓拄杖云。驚羣須是英靈漢。敵勝還他獅子兒。

復舉僧問古徳。寒暑到來。卻向甚麼處回避。徳云。鑊湯鑪炭裏回避。僧云。鑊湯鑪炭裏。作麼生回避。徳云。眾苦不能到。師云。甜瓜徹蒂甜。苦瓠連根苦。

上堂。四月十五結。七月十五解。解結本同心。無縛無脫者。以拄杖敲香臺云。過去諸如來。斯門已成就。現在諸菩薩。今覺入圓明。未來修學人。當依如是法。卓拄杖。白鷺下田千點雪。黃鶯上樹一枝花。

上堂。僧問。鐘樓上念贊。牀腳下種菜。意旨如何。師云。路逢達道人。不將語默對。進云。畢竟如何。師云。平蕪盡處是靑山。行人更在靑山外。僧禮拜。師乃云。喫飯療饑。飲酒圖醉。本色衲僧討甚巴鼻。鐘樓上念贊。牀腳下種菜。卓拄杖云。平蕪盡處是靑山。行人更在靑山外。

上堂。拈拄杖云。一處不通。兩處失功。兩處不通。觸途成滯。卓拄杖云。一拳拳倒黃鶴樓。一躍躍翻鸚鵡洲。有意气時添意气。不風流處也風流。擲下拄杖。下座。

上堂。久晴喜雨。久雨喜晴。

太元天子。坐致太平。遽起身云。萬歲萬歲萬萬歲。下座。

上堂。舉睦州看華嚴次。僧問。和尙看什麼經。州云。靑色光明云。紫色光明云。大光明云。那邊是什麼云。僧云。黑雲。州云。今朝定有雨。師云。奇怪諸禪徳。惺惺底直是惺惺。傝﹝宋﹣木﹢幾﹞﹡辱﹞底直是傝﹝宋﹣木﹢幾﹞﹡辱﹞。會麼。拍禪牀云。三冬鐵樹滿林華。六月黃河連底凍。喝一喝。

上堂。一葉落。天下秋。百川東到海。何時復西流。朝錄錄暮悠悠。看看白盡少年頭。拈拄杖云。用楔出楔。看樓打樓。卓拄杖。腰纏十萬貫。騎鶴上楊州。擲下拄杖。

小參。佛歡喜僧自恣。萬人叢裏奪髙標。到頭恰似小兒戲。雪峯輥三个木球。仰山推出枕子。蛇頭揩癢。虎頷編須。不有師子爪牙。便見橫屍萬里。是你諸人九十日內。渴飲饑餐早眠晏起。旣云識果知因。且免破規越矩。卓拄杖雲。水東流日西去。三更五更唱巴歌。無端驚起梵王睡。喝一喝。

報恩長老至上堂。今朝十月一。天寒下暖簾。黃昏一覺睡。南海出楡柑。好大眾。稱性說法。本分鉗錘。往往諸方。只作無事會了。所以道。平地上死人無數。過得荊棘林者是好手。不是南宗和尙到來。開福決定無因開口。何以如此。醍醐上味。爲世所珍。遇斯等人。翻成毒藥。卓拄杖云。入荒田不揀。信手拈來艸。撞著大哥妻。元來是嫂嫂。喝一喝。

上堂。一卽一切。一切卽一。一心不生。萬法俱息。拈拄杖云。祖師鼻孔在者裏。卓拄杖云。穿過諸人髑髏。擲下拄杖云。更嫌何處不風流。喝一喝。

上堂。日日日。時時時。龍門老。心自知。日日日。時時時。開福老。都不知。﹝口﹡耶﹞嗚咿。牧童嶺上一聲笛。驚起羣鴉繞樹飛。

小參。明朝冬至。今夜小參。燈籠發問。露柱指南。一个道有佛有法。一个道無二無三。兩个亂呈懵袋。無非誑呼閭閻。若也據令而行。總須貶向二鐵圍山。幸而拄杖子有个方便。與伊解結釋冤。乃拈拄杖云。唵部臨唵齒臨。彊中彊吉中吉。一切不如心眞實。卓拄杖。喝一喝。

上堂。宗門有三句。未舉先分付。更擬問如何。知君太莽鹵。𨿽然。更爲你注解一徧。法鼓未鳴。諸人未集。是第二句。卽今坐立儼然。說黃道異。是第三句。作麼生是第一句。若也道得。許你應時納佑。若道不得。路從平處險。人向靜中忙。喝一喝。

上堂。三四五六七八九。釋迦老子不知有。雪山六載眼瞇麻。錯認南箕爲北斗。一毛頭上見全身。百億毛頭誇好手。堂前鐵鋸舞三臺。嶺上石人開笑口。喝一喝。

上堂。夜來州中琴堂上搬雜劇。也有端嚴奇特。也有醜陋不堪。鬼面神頭亦自好笑。且道笑个什麼。我觀世間人。是个大雜劇。所謂。文武醫卜。士農工商。各逞己能。互相欺誑。逗到臘月盡頭。不覺一場敗闕。具眼旁觀。掩口不暇。喝一喝云。元正啟祚。萬物咸新。岸柳搖金梅破玉。萬邦一气轉洪鈞。下座巡堂喫茶。

上堂。豎起拂子云。佛佛授手。祖祖相傳。有半有滿。有偏有圓。有空有有。有實有權。有頓有漸。有聖有凡。擊拂子云。凡也不可得。聖也不可得。漸也不可得。頓也不可得。權也不可得。實也不可得。有也不可得。空也不可得。圓也不可得。偏也不可得。滿也不可得。半也不可得。傳也不可得。授也不可得。祖也不可得。佛也不可得。只此不可得亦不可得。所以道。取不得捨不得不可得中只麼得。得之於心。猗蘭作旃檀之樹。失之於旨。甘露乃蒺藜之園。栗棘蓬金剛圈。吞透得過。三三兩兩。擺撥不下。萬萬千千。欽遇天壽聖節。爲君擊碎重玄。還會麼。禦樓籠紫气。金殿擁祥煙。

上堂。有情之本。依智海以還源。含識之流。總法身而爲體。卓拄杖云。在家疑是客。別國卻爲親。

佛涅盤上堂。十五日已前。諸佛不出世。十五日已後。亦無有涅盤。正當十五日。柳綠花紅。山明水碧。頭頭見劫外風光。處處是大人境界。只貴當陽坐斷。直下知歸。稍涉思惟。便成剩法。拍禪牀云。鄰墻難隔借來竹。險不傾端坐船。

上堂。舉保寧勇和尙示眾云。風鳴條雨破塊。曉來枕上鶯聲碎。蝦蟇蚯蚓一時鳴。妙徳空生都不會都不會三个成羣四个作隊。向前村後村。折得梨花李花。一佩兩佩。師云。保寧大似二八少年風流才子。一向賣峭。於唱教門中。足可觀光。若約衲僧門下。正好喫棒。何故。禾黍不陽艷。競栽桃李春。翻令力耕者。半作賣花人。

浴佛上堂。撲落非他物。縱橫不是塵。山河並大地。全露法王身。者裏悟去。未離兜率。已降王宮。未出母胎。度人已畢。是眞語者。是實語者。是不誑語者。是不異語者。拈拄杖。卓一下。八解之浴池。定水湛然滿。布以七淨花。浴此無垢人。

小參。季春已去。孟夏到來。衲僧分上。不用安排。豈不見道。盡乾坤大地。是沙門一隻眼。盡乾坤大地。是沙門全身。何覺不圓。何修不證。所以大覺世尊。二千年前。靈山會上。釘虛空中鐵橛。開福山僧。四月十五日。與見前大眾。駕平地上鐵船。逆長風而把柁。節淸歌而扣舷。卓拄杖云。翡翠蹈翻荷葉雨。鷺鶿衝破竹林煙。喝一喝。

妙智長老至上堂。瞿曇舌頭無骨。妙智皮下有血。西天解守蠟人冰。東土不聞鵝護雪。翻思百丈有三訣。喫茶珍重歸堂歇。末法師僧幾个知。茫茫弄巧翻成拙。喝。

佛涅盤上堂。道遠乎哉。觸事而眞。聖遠乎哉。體之卽神。佛世尊入般涅盤。已得二千二百有餘載。作麼生得體之卽神去。莫是觀身實相觀佛亦然。觀佛實相觀法亦然。觀法實相觀僧亦然麼。若恁麼會。如狐渡水。有甚快活。畢竟如何。忿怒那吒撲帝鐘。

蹊首座至上堂。杲日麗天。盲人摸地。本色衲僧。無處出气。豈不見。興化一日同參到。才上法堂。化便喝。僧亦喝。化又喝。僧復喝。化云。你看者瞎漢。猶作主在。僧擬議。化拽拄杖直打下法堂。侍者云。者僧觸忤和尙化云。是他適來。也有權也有實。也有照也有用。及乎我將手向伊面前橫兩橫。便去不得。似者般瞎漢。不打更待何時。阿呵呵。師子兒返擲。龍馬駒﹝跳﹣兆﹢孛﹞跳。打破上頭關。主賓俱失照。有底便道。當時好再與一喝。不然。掀倒禪牀拂袖而去。有甚共語處。山僧不逢別者。終不開拳。適值大道師兄遠臨。要使現前一眾。與他古人兩得相見。還委悉麼。靑山不鎖長飛勢。滄浴合知來處髙。

浴佛上堂。一念普觀無量劫。無去無來亦無住。如是了知三世事。超諸方便成十力。大眾。者一个圈繢子。過見未來塵沙諸佛。無有能出得者。只如釋迦老子。未離兜率。也出者圈繢不得。已降王宮。也出者圈繢不得。至於半夜逾城。六年雪嶺。起道樹詣鹿苑。鷺池鷲嶺海甸庵園。三百法會橫說豎說。直說曲說。密說顯說。無問而自說。也出者圈繢不得。末後拈起一枝華。直得金色尊者破顏微笑。付囑法眼。也出者圈繢不得。是你諸人。信也出者圈繢不得。不信也出者圈繢不得。會也出者圈繢不得。不會也出者圈繢不得。𨿽然。且道。山僧還在里許也無。擊拂子云。此時若不究根元。直待當來問彌勒。

上堂。知有底道得。道得底知有。信手斫方圓。面南看北斗。野幹鳴師子吼。稽首文殊普賢。摩訶泥豬疥狗。

小參。少室峯前動弦別曲。曹溪路上葉落知秋。放開也。云生八極。把住也。四海截流。拈拄杖云。總在拄杖頭上。還見麼。

大元天子。混一區宇。釋迦文佛大闡玄猷。文殊三處度夏。懶安一向牧牛。蹈破腳版。拽脫鼻頭。且畢竟發明个甚麼邊事。卓拄杖云。釣竿斫盡重栽竹。不計功程得便休。

復舉文殊三處度夏機緣。師頌云。正令當行下一椎。從教徧界是文殊。驚羣須是英靈漢。敵勝還他師子兒。

上堂。拈拄杖云。與麼來者彩鳳舞丹霄。不與麼來者鐵蛇橫古路。直饒與麼不與麼去來道絕。也是秤錘蘸醋。卓拄杖。下座。

上堂。大用現前。不存途轍。要默卽默。要說卽說。指鹿爲馬。喚日作月。臨濟徳山。只一得橛。喝一喝。

僧相看。師問云。甚處來。僧云廬山。師云。五老峯頭白也未。僧云白也。師云。年多少。僧無語。師云。你豈不是廬山來。僧云是。師便打出。

上堂。十五日已前。水向石邊流出冷。十五日已後。風從花裏過來香。正當十五日。火後一莖茅。鐵蛇鉆不入。喝一喝。

臘八上堂。萬法是心光。諸緣惟性曉。本無迷悟人。只要今日了。咄哉老瞿曇。討甚閒煩惱。出山與入山。自起還自倒。夜來鬥轉玉繩橫。不覺全身墮荒艸。喝一喝。

上堂。舉拂子云。還見麼。見之不取。千載難忘。取則不無。作麼生說个見底道理。莫是有見見麼。莫是無見見麼。莫是不有不無見見麼。莫是不不有不不無見見麼。若也與麼。要作他座主奴。也未得在。所以道。了了見無一物。亦無人亦無佛。大千沙界海中漚。一切聖賢如電拂。好諸禪徳。稜道者坐破七个蒲團。末後於捲簾處。驀然見得。便道。也大差也大差。捲起簾來見天下。有人問我解何宗。拈起拂子劈口打。是他古人。不妨性躁。不妨快活。若約撿點將來。者拂子合是稜道者自喫始得。何故。太平只許將軍致。不許將軍見太平。

上堂。拈一放一。本分宗師。蓋地蓋天。罕逢作者。刁刀相似。魚魯參差。任是鶻眼龍睛。未免錯認驢鞍橋。作阿爺下頷。喝一喝。歸堂喫茶。

上堂。釋迦拈花。飲光微笑。達摩面壁。二祖安心。驀拈拄杖卓一下云。白雲爲蓋。流泉作琴。一曲兩曲無人會。雨過野塘春水深。擲下拄杖。下座。

上堂。僧問。單傳直指。已涉離微。坐斷千差。請師答話。師云。破鏡不重照。落花難上枝。進云。豈無方便。師云。烏龜鉆敗壁。師乃云。單傳直指。正涉離微。坐斷千差。開眼落井。拈拄杖卓一下。烏龜鉆敗壁。雞向五更啼。

上堂。兜率悅和尙云。撥艸瞻風。只圖見性。卽今上人。性在甚處。識得自性。方脫生死。眼光落地時。作麼生脫。脫得生死。便知去處。四大分離。向什麼處去。好大眾。一等提唱。一等垂示。不妨徑截。灼然要出離生死。須是悟自本心。見自本性始得。敢問諸人。此性此心。畢竟作何形段。爲是靑是黃。是白是黑。是長是短。是大是小。有底聞恁麼說了。便道不靑不黃。不白不黑。不長不短。不大不小。似則似矣。是則未是。所謂矮子看戲。隨人上下。有甚用處。眼親手辧底。便好向者裏指出來看。一表參學眼正。二表叢林有人。三表可以開悟後學。四使佛祖慧命不斷。有麼有麼。其或未然。聽取一頌。九夏工夫一月過。克期參究事如何。莫嫌老拙頻忉怛。浪死虛生數甚多。珍重。

上堂。僧問。一牛飲水。五馬不嘶。此意如何。師云。相識滿天下。知心能幾人。進云。隔江招手。便乃橫趨。畢竟是什麼眼。師云。莫謗髙亭好。僧禮拜。師乃云。未明心地印。難透祖師關。欲透祖師關。須明心地印。拈拄杖云。不是心地印。卓拄杖云。不是祖師關。明得透得。一大藏教。五千四十八卷。半滿偏圓。權實空有。不消一擊。卓拄杖一下。三腳驢子弄蹄行。蹈碎乾坤無寸土。喝。

上堂。行住坐臥。折旋俯仰。打破鏡來。全無影像。喝一喝。志公不是閒和尙。

上堂。僧問。卽色明心。附物顯理時如何。師云。癩馬系枯樁。進云。三九二十七。牛頭南馬頭北。如何是接手句。師云。百花深處﹝鹿﹡鳥﹞鴣啼。僧禮拜。師乃云。百花深處﹝鹿﹡鳥﹞鴣啼。日出東方又落西。昨夜一番新雨過。今朝流水漲前溪。下座。

上堂。眞不掩僞。曲不藏直。白日靑天。雷轟電激。坐斷報化佛頭。超出聖凡閫域。大藏與小藏。演出復演入。卓拄杖云。一毛師子眾毛畢。

上堂。舉古徳道。天上無彌勒。地下無彌勒。十字街頭立。被人喚作賊。師云。天上無彌勒。地下無彌勒。十字街頭立底是什麼。喝一喝云。賊賊。便下座。

上堂。荊棘林中。有通天大路。長安市上。有陷虎危機。透得過者。一任八面四方。透不過者。未免墮坑落塹。豈不見。鹽官國師一日喚侍者云。將我犀牛扇子來。侍者云。扇子破也。國師云。還我犀牛兒來。侍者無語。便是者个道理也。靈利漢向者裏下得一轉語。實謂淸風再振。頭角重生。非惟鹽官老漢滿面慚惶。抑且山僧通身歡喜。有麼有麼。良久云。江上靑山老。屋頭春色遲。个中消息子。能有幾人知。

上堂。舉世尊初生下時。周行七步。目顧四方。分手指天地。便云。天上天下惟我獨尊。後來雲門大師云。我當時若見。一棒打殺。與狗子喫卻。貴圖天下太平。師云。雲門好棒。可殺驚人。撿點將來。未免傷鋒犯手。山僧當時若見。只消道个澣盆澣盆。老漢若也知方。管取暗裏抽身。免見明中落節。事到如今。且放過一著。何故。砒霜鴆毒難拈出。蜜水糖湯一例澆。

上堂。兩桂垂陰。莫匪少林風旨。一華現瑞。是皆鷲嶺宗猷。而況龍門上客駢臻。致此道場增勝。庶幾勇猛。以廣燻修。說甚威音王已前王老師。直須打徹毗盧藏中第一義。驀拈拄杖卓一下云。有意气時添意气。不風流處也風流。

上堂。一雨普滋。三艸二木。雷聲遠震。地上淸涼。如來說一合相。卽非一合相。且出息不涉萬緣。入息不居陰界。一句作麼生道。良久。空生不解巖中坐。惹得天華動地來。

上堂。僧問。一不做二不休時如何。師雲。水底撈明月。進云。退一步修安樂法。又作麼生。師云。相逢盡道休官去。林下何曾見一人。僧禮拜。師乃云。絕羅籠脫羈鎖。𨿽是善因而招惡果。咄。老松源與麼說話。於唱教門中。足可觀光。要作臨濟兒孫。未得在。開福莫有長處麼。擊拂子云。星河秋一雁。砧杵夜千家。

小參。一毛穿眾穴。眾穴一毛收。明明百艸頭。明明祖師意。龍睛鶻眼。罔測端倪。疥狗泥豬。虛張意气。五祖和尙云。汝等諸人。見山僧豎起拂子。便作勝解。及乎山禽聚集。牛動尾巴。卻作等閒。殊不知。櫩聲不斷前旬雨。電影還連後夜雷。大眾。者个便是金剛圈栗棘蓬。若也吞得透得。參學事畢。山僧一夏已來。公委出入。不能與諸人東語西話。然亦未嘗不眉毛廝結。其柰不覺不知。翻成疏外。今夜向个裏。搖唇鼓舌。撒土拋沙。撿點將來。大似不識好惡。眾中忽有忍俊不禁底出來。掀倒禪牀喝散大眾。山僧大展坐具。禮他三拜。何也。莫怪坐來頻勸酒。自從別後見君希。

上堂。舉圓悟和尙示眾云。古徳道。結夏已十一日。寒山子作麼生。又有道。結夏已十一日。水牯牛作麼生。山僧卽不然。結夏已十一日。燈籠露柱作麼生。若識得燈籠露柱。卽識得水牯牛。若識得水牯牛。卽識得寒山子。脫或擬議。老僧在你腳底。師云。千鈞之弩。不爲鼷鼠而發機。三大老也是爲他閒事長無明。開福結夏已十五日了也。堂中兄弟。盡是諸方煆了底金。總不須問著。行但行。住但住。坐但坐。臥但臥。忽若露柱著衫南嶽去。燈籠沿壁上天臺。貍奴白牯無消息拾得寒山笑滿腮。山僧卻有个細大法門。爲汝說破。下座。巡堂喫茶。

上堂。早間侍者覆上堂。山僧病餘要打睡。聽得堂前法鼓鳴。又把眉毛重剔起。說張三話李四。淨行何曾有些子。打殺應知狗不噇。何事諸人妄相許。喝一喝。

上堂。眞淨和尙一日舉教中道。不見一法是大過患。喝一喝云。有什麼過。卓拄杖云。有什麼患。復橫按拄杖云。徳山棒臨濟喝。舉世何人解提掇。天髙地回萬象閒。總是僧家好時節。擲下拄杖云。是什麼時節。喝一喝。下座。老眞淨。可謂知時識節。善說法要。撿點將來。不免大驚小怪。所以開福尋常不要捏怪。拈拄杖云。大眾還見麼。若道見。見个什麼。若道不見。卻是諸人捏怪。靠拄杖云。見怪不怪。其怪自壞。下座。

上堂。一夏工夫余半月。也堪歡喜也堪驚。山僧有口不敢道。畱得雙眉蓋眼睛。且道。是什麼眼睛。若也道得。一大藏教八萬四千法門。不消一擊。若道不得。莫道無事好。下座。

上堂。舉二十五祖婆捨斯多。與外道無我尊論議。外道曰。請師默論。不假言說。祖曰。不假言說。孰知勝負。曰但取其義。曰汝以何爲義。曰無心爲義。曰汝旣無心。安得義乎。曰我說無心。當名非義。曰汝說無心。當名非義。我說非心。當義非名。曰當義非名。誰能辧義。曰汝名非義。此名何名。曰爲辯非義。是名無名。曰名旣非名。義亦非義。辯者是誰。當辯何物。如是往復四十九反。外道杜口信伏。大慧和尙云。婆捨斯多何用忉怛。當時若見他道請師默論。不假言說。便云。義墮也。卽今莫有要與妙喜默論者麼。或有个衲僧出來道義墮也。我也知你向鬼窟裏作活計。師云。騎賊馬趕賊。奪賊槍殺賊。回天轉地。合水和泥。教外一宗。掃土而盡。開福門下。今日忽有个漢出來道。請師默論。不假言說。劈脊便棒。還委悉麼。棒頭有眼明如日。要識眞金火裏看。

上堂。僧問。摩竭掩室意旨如何。師云。打破天關。掀翻地軸。進云。毗耶杜詞。又作麼生。師云。一狀領過。進云。不涉二途。如何舉唱。師云。蛇無頭不行。進云。與麼則出他古人圈繢不得。師云。你喚什麼作古人圈繢。僧擬議。師便打。乃云。摩竭掩室。毗耶杜詞。打破天關。掀翻地軸。山僧與麼答話。已是屈辱先宗。汝等諸人。擬更蹈步向前。未免畫蛇添足。喝一喝云。參堂去。

上堂。好个中秋節。莫言無供養。風吹丹桂華。淸香滿天上。諸人眼裏也飽。耳裏也飽。鼻裏也飽。只恐肚裏不飽。若得肚裏飽去。則不疑佛。不疑祖。不疑天下老和尙。拈出袖裏金錘。打開光明寶藏。不涉凡聖路岐。便是渡河香象。喝一喝。

上堂。眞不掩僞。曲不藏直。一句截流。萬機寢息。拈拄杖卓一下云。寒山拾得。

祖忌拈香。碧眼胡尊性急。一語不投機。闔國追不及。少林面壁弄盡精神。只消斷臂師僧三拜而立。伎倆旣盡。心事亦休。隻履西歸。空棺示迹。後代兒孫。充滿中國。莫不向今日燒牛頭栴檀之香。具酥酪醍醐之食。用伸追遠。用報恩徳。正眼觀來。何異捧漏卮以灌焦釜。而終莫能濕。所以開福比丘。蒸雲門胡餅。烹趙州釅茶。𨿽然禮貌粗疏。畢竟臭味相入。

上堂。僧問。掬水月在手時如何。師云。弄花香滿衣。進云。和尙因什麼。攙行奪市。師云。闍梨莫曾到此間麼。進云。曾到。師云。大似不相識。僧便禮拜。師乃云。大洋海底蓬塵起。百尺竿頭掉臂行。三世如來說不到。扶桑日午打三更。

小參。一年來一年去。來旣無從。去亦無至。北禪分歲勾賊破家。汾陽罷參知慚知愧。所以山僧三四年間。來此與諸人相聚。行則與諸人同行。住則與諸人同住。臥則與諸人同臥。起則與諸人同起。直饒起倒不同。畢竟脫離泥水。與麼與麼。平地上喫交。鬼門中貼卦。不與麼不與麼。跛驢蹈倒摘茶輪。艸庵卸下璢璃瓦。阿呵呵。會也麼。一釋迦。二元和。三佛陀。從將支遁鶴。喚作右軍鵝。

復舉僧問雲門。如何是雲門一曲。門云。臘月二十五。師云。大小雲門。盡力只道得到者裏。今夜忽有問。如何是開福一曲。只對他道。明日是新年。且道與古人是同是別。聽取一頌。臘月二十五。一曲喧今古。明日是新年。袈裟搭半肩。同不同別不別。珊瑚枝枝撐著月久立。

元宵。進退兩序上堂。十五日已前。明中有暗。十五日已後。暗中有明。正當十五日。明暗雙忘。體用俱寂。譬如千燈洞照一室。光光交羅各不相借。且道。是知事分上事。頭首分上事。諸人分上事。莫有道得底麼。拈拄杖卓一下云。蟭螟睫上放元宵。貍奴倒上菩提樹。

上堂。僧問。天不能蓋。地不能載時如何。師云。闍梨得自由。僧便禮拜而出。師云。依俙越國。彷佛楊州。師乃云。天不能蓋。地不能載。依俙越國。彷佛楊州。打開布袋。隨流入流。今朝有酒今朝醉。明日無錢明日求。拍禪牀。下座。

上堂。日月有晦明。虛空沒明晦。佛佛體皆同。塵塵自三昧。拈將須彌盧。塞斷香水海。動靜不畱情。是名觀自在。

上堂。舉雲門問疏山。如何是法身邊事。山云。枯樁。又問。如何是法身向上事。山云。非枯樁。門云。還許學人說道理也無。山云許。門云。枯樁豈不是明法身邊事。山云是。門云。非枯樁豈不是明法身向上事。山云是。門云。只如法身。還該一切否。山云。爭得不該。門指淨缾云。法身還該者个麼。山云。闍梨莫向淨缾邊會。門便禮拜。師云。雲門也善切磋琢磨。若不是疏山老漢。幾被打破蔡州。今日忽有問山僧。如何是法身邊事。劈脊便棒。若更問如何是法身向上事。便與連夜趕出。非惟坐斷天下人舌頭。且免得靈利衲僧。向枯樁邊著到。

小參。二千年前。大覺世尊。將一條斷貫索。穿你天下衲僧鼻孔。東土西天。無敢違者。二千年後。者索子落在欲上座手中。拈起也眉間掛劍血濺梵天。放下也藏海風淸波平浪靜。當此四月十五。結卻布袋頭。盡十方世界四聖六凡情與無情總在者裏。內不放出。外不放入。莫道諸天散華無路。外道潛覷無門。便是釋迦老子。再出頭來。也卒摸索不著。是你諸人。二六時中。於其中間。行住坐臥。各不相妨。所以道。譬如大火聚。猛焰同時發。各各不相知。諸法亦如是。又如河中水。川流競奔逝。各各不相知。諸法亦如是。如是如是。芍藥花開菩薩面。不如是不如是。棕櫚葉散夜叉頭。羚羊掛角無蹤迹。笑倒潙山水牯牛。

復舉裴相國云。終日圓覺而未嘗圓覺者凡夫也。欲證圓覺而未極圓覺者菩薩也。具足圓覺而住持圓覺者如來也。後來楊次公云。終日圓覺而未嘗圓覺者如來也。具足圓覺而住持圓覺者菩薩也。欲證圓覺而未極圓覺者凡夫也。師云。者兩个措大。可謂徐六擔板各見一邊。山僧與他捏作一團。向無星秤子上。玷捶將來。一个恰重半斤。一个恰重八兩。不作貴不作賤。作麼生買。拍禪牀云。莫謂龍門無宿客。明朝更試錦標看。久立。

了庵和尙語錄卷第一

了庵和尙語錄卷第二

住嘉興路本覺禪寺語錄

參學比丘可興文康等編

元統元年。臘月二十六日。入寺。指山門云。門門有路。達者猶迷。捩轉天關。是誰知有。喝一喝。

佛殿。性覺妙明。本覺明妙。脫卻鶻臭衫。卸下膩脂帽。三世十方稱善導。

祖堂。文不文。武不武。佛不佛。祖不祖。馬頷對驢腮。五五二十五。

據室。橫按拄杖云。有正偏不犯底手。具啐啄同時底用。總須列在下風。卓拄杖。喝一喝。

廣教府疏。親承佛旨。示作王臣。以廣教化。以福斯民。其知有者不在重拈。未辯來風試聽宣讀。

山門疏。未入門來有一句子。旣到者裏半字全無。畢竟如何。蘇盧蘇盧。

指法座云。髙步毗盧頂。不稟釋迦文。是你諸人。常行三昧。山僧曲順時宜。和泥合水去也。遂升座。拈香。祝聖罷。就座。上首白椎云。法筵龍象眾。當觀第一義。師云。第一義諦。非智所知。一椎擊碎。徧界流輝。格外明宗。出眾相見。僧問。突云雛鳳應昌時。炳霧文彪百世師。格外有機提祖令。好風先發領南枝。爲國開堂。願聞祝贊。師云。瑞气逢嘉運。靈苗觸處生。進云。萬歲山頭松不老。千秋澗底水長淸。師云。須彌頂上擊金鐘。進云。祝聖已蒙師指示。向上宗乘事若何。師云。三歲孩兒抱華鼓。莫來攔我球門路。進云。不因楊得意。爭識馬相如。師云。三生六十劫。復有僧出。師喝云。問話且止。只知問禪問道。要且不知問頭來處。且道。問頭從什麼處來。豎起拂子云。還見麼。山僧拂子。變作釋迦世尊。起道樹詣鹿苑。爲五比丘。轉四諦法輪。然後周旋三百法會之中。乃至多子塔前。以實相無相微妙法門。付囑摩訶迦葉。傳付將來。無令斷絕。能事旣畢。還復本形。大眾。若喚作山僧拂子。又是釋迦世尊。若喚作釋迦世尊。又是山僧拂子。若道山僧拂子便是釋迦世尊。釋迦世尊卽是山僧拂子。未免顢頇佛性。儱侗眞如。且作麼生分得去。若分得去。便可向無中唱有。有中唱無。一爲無量。無量爲一。小中現大。大中現小。於一毫端。現寶王剎。坐微塵裏。轉大法輪。提祖師印。駕紩牛機。或則先照後用。或則先用後照。或則照用同時。或則照用不同時。你要識先照後用麼。如蛇有角。你要識先用後照麼。似虎無齒。你要識照用同時麼。背負須彌。肩橫日月。你要識照用不同時麼。掀翻地軸。蹈斷天關。喝一喝。便與麼隔關山。不與麼絕遮攔。四海五湖皇化裏。吾家曲子萬年歡。擊拂子。

復舉保壽開堂。三聖推出一僧。保壽便打。三聖云。與麼爲人。瞎卻鎭州一城人眼去在。保壽擲下拄杖。便歸方丈。師云。用劈箭機。發千鈞弩。固是。兵隨印轉。將逐符行。且畢竟成得什麼邊事。拍禪牀云。天南並地北。一舉一時收。

小參僧問。承師有言。未入門時有一句子。畢竟是什麼一句。師云。盡力吐不出。進云。旣到者裏。因什麼半字全無。師云。相逢自有知音知。何必淸風動天地。進云。遠離中山。來赴本覺。作麼生是不動尊。師云。嗟汝在途經日久。思量未曉卻沈迷。進云。豈無方便。師云。任從滄海變。終不爲君通。進云。將謂少林消息斷。一華重綻劫前春。便禮拜。師乃云。萬仞崖頭通一綫。佛手未收驢腳現。平田放出焦尾虫。那吒眼開菩薩面。所以道。機輪轉處作者猶迷。正令當行十方坐斷。直得你面前無我。我面前無你。自然聲和響順。形直影端。敲唱雙行。主賓道合。又說甚麼雲月是同溪山各異。要知坐斷天下人舌頭。只消無舌人解語。驀拈拄杖云。拄杖子走徧四天下。气宇如王。因甚到山僧手中。卻與新婦見阿家相似。還會麼。龍吟霧起。虎嘯風生。和气一團春萬里。梅花枝上月三更。卓拄杖一下。

復舉風穴初參南院問云。入門須辧主。端的請師分。院以左手拍膝一下。穴便喝。院以右手拍膝一下。穴又喝。院舉左手云。者个且從闍梨。又舉右手云。者个作麼生。穴云。瞎。院拈拄杖。穴云。作什麼。倒奪打和尙去。莫言不道。院擲下拄杖云。今日被黃面浙子。鈍置一上。穴云。大似持缽不得。詐道不饑。院云。上座莫曾到此間麼。穴云。是何言與。院云。好好相借問。穴云。也不得放過。院云。且坐喫茶。精金躍冶。正要鉗錘。赤驥追風。豈資鞭影。是佗南院末上大殺傷慈。直到下捎分疏不下。本覺者裏。設有人問。入門須辧主。端的請師分。便與連夜趕出。何故。當門不用栽荊棘。後代兒孫惹著衣。久立。

小參。僧問。有物先天地。無形本寂寥。能爲萬象主。不逐四時凋。且道。是什麼物。師云。杲日當天。盲人摸地。進云。爭柰頂門上輝大寶光。腳跟下縱橫十字。師便喝。僧亦喝。師云。我喝汝亦喝。僧無語。師云。放過一著。乃云。年窮歲盡。黃梅石女子母團圞。日往月來。少室紩牛嘗甘水艸。嶺南獦獠唱巴歌。聲聲總是無生調。好大眾。九衢人靜。大野風淸。燈籠與露柱爭光。耐重對金剛﹝跳﹣兆﹢孛﹞跳。也無玄也無妙。快活須明者一竅。擊拂子云。昨日街頭賣杏華。一年春事都來了。喝一喝。

復舉北禪小參云。今夜年窮歲盡。無可與諸人分歲。未免烹个露地白牛。燒榾柮火。煮野菜羹。唱村田樂。且恁麼過。何故。免得倚他門戶傍他墻。剛被時人喚作郎。便下座。歸方丈。時有僧隨後喚云。和尙州中有公人到來。禪云。作什麼。僧云。勾納筋角。禪遽捋下帽子擲於地。僧便拾之。禪擒住云。捉賊捉賊。僧卽以帽覆禪頂云。天寒且還和尙。禪呵呵大笑。顧維那云。作麼生。那云。潭州紙貴。一狀領過。師云。大小北禪。只解捉賊。不解殺賊。莫有定當得出者麼。久立。珍重。

上堂。新年換舊年。打破又完全。衲僧𨿽不薦。鼻孔已遼天。看看。蟭螟睫上放夜市。大虫舌上打秋千。喝一喝。

上堂。顧視大眾云。會卽便會。不會便休。剔起眉毛。白雲萬里。便下座。歸方丈。侍者云。何不更道取兩句。師便掌云。識甚好惡。

元宵進退兩序上堂。以字旣不成。八字亦不是。侍者參得禪。畢竟誰相委。三腳驢子弄蹄行。八臂那吒闌不住。覺皇殿上慶賞元宵。妙觸宣明成佛子住。擊拂子云。相逢不飲空歸去。洞裏桃花解笑人。

復舉藥山謂雲巖云。與我喚沙彌來。巖云。和尙喚佗作什麼。山云。我有个折腳鐺子。要伊提上挈下。巖云。與麼則與和尙共出只手。應庵和尙云。藥山道頭。雲巖知尾。𨿽然頭尾兩全。要且不識羞恥。師云。老應庵。只知其一。不知其二。然儉生。不孝。義出丰年。彼時藥山一个折腳鐺子。只消雲巖提上挈下。已自有餘。較之本覺今日。若非兩班賢佐。葉力扶持。便見灰寒火冷。以故不蓄莖齏粒米。直教來者飽齁齁地去。豈不出他古人。還委悉麼。雪後始知松栢操。事難方見丈夫心。

俊書記至上堂。隔山見煙早知是火。隔墻見角便知是牛。雲間棒頭。洞山打失鼻孔。慈明室裏。積翠換卻髑髏。人平不語。水平不流。欲窮千里目。更上一層樓。

上堂。桃華紅李花白。燕語鶯啼。山淸水碧。聲不是聲。色不是色。作者相逢。破塵破的。觀音菩薩將錢買胡餅。放下手卻是饅頭。管取一大藏中。收他不得。下座。

天壽節啟建上堂。我此法印。爲欲利益世間故說。在所遊方。勿妄宣傳。豁開無上妙門。普請大家證入。便乃如貧得寶。如民得王。如病得醫。如炬除暗。頭頭物物普現威權。剎剎塵塵全彰海印。拍禪牀云。天上有星皆拱北。人間無水不朝東。

上堂。般若如大火聚。般若如金剛焰。般若如塗毒鼓。無你近傍分。無你﹝占﹡支﹞挆分。無你趣向分。豈不見。趙州問南泉云。如何是道。泉云。平常心是道。州云。還假趣向否。泉云。擬向卽乖。州云。不擬爭知是道。泉云。道不屬知。不屬不知。知是妄覺。不知是無記。若眞達不疑之道。廓然蕩豁。如大虛空。豈可彊是非耶。好大眾。古人千門萬戶。一時打開了也。靈利底便合乘時構取。待你眨得眼來。何翅白雲千里萬里。拍禪牀云。滿地落花春已過。綠陰空鎖舊莓苔。

浴佛上堂。淨法界身本無出沒。萬象平沈。虛空突兀。大悲願力示現受生。寸絲不掛。天下橫行。以拂子擊禪牀云。志士苦日短。愁人知夜長。

上堂。袖裏金椎一擊開。大千沙界絕纖埃。祖師不會渾閒事。直往流沙去不回。乃髙聲喚云。來也來也。大眾擡首。師云。僧堂覷破香積廚。螭吻咬殺佛殿脊。

上堂。舉圓悟與佛燈過溪次。驀將佛燈。推向水中。便問。牛頭未見四祖時如何。燈云。潭深魚聚。又問。見後如何。燈云。樹髙招風。又問。見與未見時如何。燈云。伸腳只在縮腳裏。師云。佛燈得卽得。未免帶水拖泥。圓悟髙卽髙。爭柰使心用行。𨿽然。不入驚人浪。難逢稱意魚。

天壽聖節滿散上堂。指法座云。踞天寧之寶座。提鷲嶺之宗綱。任是須彌燈王。也須倒退三捨。便升座。拈香雲。功徳林中。掀天馥鬱。華藏海內。特地芬芳。拈來則瑞靄九重。爇處乃歡騰萬國。當虹流電繞之日。是河淸海晏之時。本覺臣僧淸欲。奉爲本路眾官。爇向鑪中。祝延今上皇帝聖躬。萬歲萬歲萬萬歲。陛下恭願。道超堯舜。徳邁羲軒。空芥城而聖歷彌昌。拂劫石而皇基益壯。遂就座。召眾云。一問一答。是影子邊事。一棒一喝。是影子邊事。乃至揚眉瞬目豎拂敲牀。辧似維摩。智如妙徳。總是影子邊事。作麼生是本體邊事。莫有向千聖著眼不及處。道得底麼。問答罷。師乃云。列聖叢中闡化權。掃除空有示眞傳。一言截斷千江口。萬仞峯頭始得玄。直得如天溥蓋。似地溥擎。如日普照。如風普吹。無一物不是眞乘。無一法不是妙用。舉足下足。總是圓覺伽藍。護生殺生。莫非平等性智。便乃張起濟岸帆。撥動度人舟。於三界海內。不著此岸。不著彼岸。不住中流。運載四生。梯航九有。豈不是大力量人。成就大力量事。故我當今聖主。離兜率降王宮。出母胎建皇極。金輪禦而萬國寧。玉燭調而四時序。普天率土。共仰皇恩。艸木昆虫。均沾帝澤。到者裏。不謂不知而不容。不謂知之而含育。蕩蕩乎無能名焉。皓皓乎其可尙已。所謂靈山付囑。正在於斯。一句全提。大家薦取。還委悉麼。洪鈞妙力先天地。葉葉華華總是春。

復舉。同光帝謂興化和尙云。朕收中原得一寶。只是無人肯酬價。化云。略借一看。帝遂托起襆頭腳示之。化云。君王之寶。誰敢酬價。師云。折錐探地脈。後來雪豆云。不是興化作家。洎乎髙價酬卻。師云。斫額望扶桑。本覺莫有長處麼。聽取一頌。敲出鳳凰五色髓。擊碎驪龍明月珠。千古華山山腳下。只應潘閬倒騎驢。久立尊官。伏惟珍重。

上堂。舉松源和尙示眾云。古者道。拈起也天回地轉。放下也艸偃風行。冶父則不然。拈起也乾坤黯黑。放下也瓦礫生光。忽有一个半个。驀然﹝翟﹡支﹞瞎頂門。達摩一宗未至寂寥在。師云。老松源只見錐頭利。不見鑿頭方。壽山卽不然。拈起也南山起雲。放下也北山下雨。不拈不放時如何。三級浪髙魚化龍。癡人猶戽夜塘水。下座。

散靑苗會上堂。四十九年。無法可說。一代時教。玉轉珠回。透得過者。不滯兩邊。透不過者。無繩自縛。壽山有條活路。與諸人共行。豎起拂子云。還見麼。始從鹿野苑。終至跋提河。於是中間。密雲彌布。徧覆三千大千世界。其澤普澍。率土充洽。山川崄谷。幽邃所生。卉木叢林。諸藥艸等。甘蔗蒲萄。百谷苗稼。悉皆充足。幸自可憐生。無端雲門手中扇子。﹝跳﹣兆﹢孛﹞跳上天。築著帝釋鼻孔。東海鯉魚打一棒。雨似盆傾。擊拂子云。錦上鋪花又一層。

報國希白和尙訃至上堂。未達境惟心。起種種分別。達境惟心已。分別則不生。於不生法中。獨露本來面目。直是離相離名。絕對絕待。破塵破的。透色透聲。故我報國和尙。得此三昧。兩處住山。單傳正印。掃除邪解。扶樹此宗。能事旣畢。撒手那邊。末後全提。甚生光彩。且道與他摩胸告眾。槨示雙趺。是同是別。拍禪牀云。羚羊掛角千峯上。更有羚羊在上峯。

解夏小參。昔本不曾結。今也何須解。解結本無心。無縛無脫者。恁麼恁麼。森羅萬象徹底孤危。大地山河通上崄峻。不恁麼不恁麼。大陽門下日日三秋。明月堂前時時九夏。恁麼中有不恁麼。不恁麼中卻恁麼。一切智通無障礙。拈燈籠來佛殿裏。將山門安燈籠上。敢問大眾。九十日內。還得相應也未。其或未然。山僧卻有个方便。驀拈拄杖。卓一下云。西風一陣來。落葉兩三片。

復舉。明招行腳時。到泉州興教坦和尙處。坦上堂云。行腳髙士。一人所在亦須到。半人所在亦須到。明招便問。一人所在卽不問。如何是半人所在。坦無語。後來卻令小師問明招。如何是半人所在。招云。你要識半人所在麼。也只是个弄泥團漢。應庵和尙拈云。我聞獨眼龍。果然只具一隻眼。今日忽有衲僧問。如何是半人所在。劈脊便棒。更問如何是一人所在。便與趕出。何故。一不做二不休。師云。等是弄泥團漢。應庵老人較些子。復成一頌。舉似大眾。興教提持不受謾。明招隨例弄泥團。棒頭有眼明如日。要識眞金火裏看。

上堂。僧問。洞山云。秋初夏末。東去西去。須向萬里無寸艸處去。意旨如何。師云。渾鋼打就。生鐵鑄成。進云。只如石霜聞云。何不道出門便是艸。又作麼生。師云。一个砑郎當。一个福建子。師乃云。十五日已前。透底金剛圈。十五日已後。吞底栗棘蓬。正當十五日。解開布袋口。衲子路頭通。卓拄杖云。有星皆拱北。無水不朝東。

中秋客至上堂。靈山指月。曹溪話月。馬祖百丈西堂南泉玩月。盤山道。心月孤圓。光吞萬象。光非照境。境亦非存。光境俱亡。復是何物。癩馬系枯樁。洞山道。光境未亡。復是何物。黑牛臥死水。育王師翁云。月在水中撈不上。徒勞﹝翟﹡支﹞碎水中天。夜深山寺開門睡。月自飛來在面前。用盡自己心。笑破他人口。本覺今日中秋。靈山上客垂訪。適值滿天風雨。旣無可修行。又無可供養。終不拂袖便行。未免相與憑危闌倚曲檻。推出手面一輪。直是淸光萬里。三關不立。開鑿人天。四句頓除。光揚祖道。擊拂子云。八萬四千非鳳毛。三十三人入虎穴。

開鑪上堂。古鏡闊狹。火鑪淺深。柴炭全無。光焰萬丈。無賓主話不用商量。殺活靈機何須舉唱。語是誑默是謗。語默向上有事在。懷州牛喫禾。益州馬腹脹。天下覓醫人。灸豬左膊上。喝一喝。下座。

祖忌拈香。行解相應。宗說俱通。眼空四海。气吐長虹。未離西乾。好椎一頓。旣來東土。聊且相容。一華開五葉。隨分得春風。

客至上堂。達摩西來。不立文字。直指人心。見性成佛。者个說話。是人知有。只如一大藏教。五千四十八卷。是佛說是魔說。定當得出。不妨小玉聲中。承虛接響。琉璃殿上。簸土揚塵。拈三條篾。束取肚皮。到處住山去。其或未然。且聽壽山拄杖。現神變相。卓拄杖。金椎影動。寶劍光寒。一鏃三關隨手破。謝郎不在釣漁船。

上堂。僧問。如何是佛。師云。面前案山子。進云。法卽不問。如何是僧。師云。三頭兩面得人憎。僧禮拜。師卻問云。如何是法。僧云。明年更有新條在。惱亂春風卒未休。師云。洎不問過。師乃云。相逢不拈出。舉意便知有。撥轉上頭關。大作師子吼。展開驢腳。伸出佛手。握金剛椎碎窠臼。東土西乾何似生。个个看來日中斗。

冬至小參。僧問。陰極陽生則不問。祖師門下事如何。師云。石筍抽條長丈二。進云。牛頭未見四祖時如何。師云。華陰山前百尺井。進云。見後如何。師云。祝融峯頂萬年松。進云。去此二途。願聞法要。師云。休將閒學解。埋沒祖師心。師乃云。前佛性命。後佛紀綱。總在者裏。把住則六陰充塞。放行則一陽復生。不說筍迸石頭。不說華開鐵樹。只教行者擊鼓小參。且免諸人大家瞌睡。委悉麼。眼若不睡。諸夢自除。心若不異。萬法一如。拈須彌山秤作二兩。東頭賣賤。西頭賣貴。任是本色衲僧。到此也無辧處。豈不見。臨濟問黃檗佛法的的大意。三度被打六十拄杖。如蒿枝拂相似。及至髙安灘上。便解知歸。興化道。我在南方。行腳一遭。拄杖頭未嘗撥著一个會佛法底。逗到大覺堂前。卸下衲衣。痛領一頓。卻言我於此時。親見臨濟先師。在黃檗喫棒底意旨。諸禪徳。全鋒敵勝。未是作家。遺劍刻舟。豈堪持論。𨿽然。若不藍田射石虎。幾乎悞殺李將軍。

復舉。無業國師云。若一毫凡聖情念未盡。不免入驢胎馬腹裏。白雲端和尙云。設使一毫凡聖情念淨盡。也不免入驢胎馬腹裏。師云。一毫頭凡聖情念未盡。入驢胎馬腹則固是。一毫頭凡聖情念淨盡。因什麼亦入驢胎馬腹。要見無業則易。要見白雲則難。咄。解用不須雙刃劍。延齡何必九還丹。

上堂。南泉斬貓。趙州戴艸鞋而出。興化法戰。克賓設饡飯便行。是皆發揮本有靈光。要且不借別人鼻孔出气。所以。前日首座說法。髙聳人天。今朝道伴相過。光揚宗眼。且道。山僧鼓兩片皮。成得什麼邊事。拍禪牀。從前汗馬無人識。只要重論蓋代功。

臘八上堂。二千年前。正覺山前。明星現時。釋迦世尊。成等正覺。二千年後。本覺山中。明星現時。我此一眾。成个什麼。喝一喝。覺卽了不施功。定慧圓明不滯空。東澗水流西澗水。南山燒炭北山紅。

泉心濮司判薦亡請小參。問答罷。師乃云。惟心淨土露堂堂。自性彌陀不覆藏。直下豁開千聖眼。更於何處覓西方。所以道。欲識佛性義。當觀時節因緣。時節若至。其理自彰。卽今時節已至。作麼生說个自彰底道理。莫是痛念父母養育劬勞底是麼。莫是棄官辭祿菽水盡歡底是麼。莫是愼終追遠懷報罔極底是麼。莫是出離生死超越彼岸底是麼。莫是娑婆報盡淨土緣興底是麼。莫是蓮臺托質華開見佛底是麼。莫是聞佛說法證無生忍底是麼。莫是旣得忍已思念度生底是麼。莫是功圓果滿成佛菩提底是麼。莫是所作已辦入般涅盤底是麼。且喜沒交涉。釋迦老子道。一念普觀無量劫。無去無來亦無住。如是了知三世事。超諸方便成十力。者裏悟去。便知成法破法。皆名涅盤。智慧愚癡。通爲般若。菩薩外道。所成就法。同是菩提。無明眞如。無異境界。諸戒定慧。及淫怒癡。俱是梵行。地獄天宮。皆爲淨土。有性無性。齊成佛道。如是則故安人吳氏妙善。八十二年前。生本不曾生。八十二年後。滅本不曾滅。生滅二緣離。長空輝一月。故母安人旣如是。孺人錢氏亦如是。孺人錢氏旣如是。現前大眾亦如是。現前大眾旣如是。十方法界。若聖若凡。若僧若俗。若男若女。情與無情。悉亦如是。如是之法。佛祖密付。莫分彼我。彼我無差。法王法道。恢廓無涯。好大眾。淨極光通達。寂照含虛空。卻來觀世間。猶如夢中事。三世諸佛是夢。六代祖師是夢。天下老和尙是夢。見前大眾是夢。生底是夢。死底是無。說底是夢。聽底是夢。眞如解脫是夢。菩提涅盤是夢。無明煩惱是夢。六道輪回是夢。夢破塵勞一物無。焦磚打著連底凍。正與麼時。只如二安人。獨脫無依。超然邁往一句。又作麼生道。擊拂子云。國土動搖迎勢至。寶華彌滿送觀音。

上堂。今朝正月十五。壽山拔貧作富。曜滿月之心燈。掩繁星於霄路。非惟與新舊兩序慶賀元宵。抑且要謝雲峯座元遠勤垂顧。驀拈拄杖卓一下云。夜明簾外舞三臺。別有一機恢佛祖。喝一喝。

佛涅盤上堂。釋迦老子道。一切法不生。一切法不滅。若能如是解。諸佛常現前。及至雙林示滅。卻摩胸告眾云。汝等善觀吾紫磨金色之身。瞻仰取足。勿令後悔。何也今日則有。明日則無。又云。若謂吾滅度。非吾弟子。若謂吾不滅度。亦非吾弟子。且作麼生委悉。拍禪牀云。海枯終見底。人死不知心。

上堂。一大藏教。是个切腳。畢竟正文。無人道著。你要識正文麼。上大人。丘乙己。化三千。七十士爾小生。八九子。佳作仁。可知禮也。眾中忽有个衲僧出來道。恁麼提唱。實謂聞所未聞。山僧不免分付維那。明窗下安排。忽若更道。恁麼提唱。料掉沒交涉。山僧亦不免分付。明窗下安排。何故。直鉤釣鯨鰲。曲鉤釣龜鱉。金雞啼上玉闌干。別有佳聲繼前哲。喝一喝。

秀峯長老募緣建塔至上堂。舉玄沙侍雪峯行次。峯指面前云。者一片地。好造个無縫塔。沙云。髙多少。峯顧視上下。沙云。人天福報不無和尙。若是靈山授記。未夢見在。峯云。爾又作麼生。沙云。七尺八尺。師云。一人平地上掘坑。一人虛空裏釘橛。後來瑯琊云。家肥生孝子。國霸有謀臣。師云。隨風倒柁漢。今日秀峯長老。正要造个無縫塔。遠遠過我。不免贈个塔樣。良久云。會麼髙而無上。廣莫可極。淵而無下。深不可測。浩浩波光。重重山色。一道淸虛亙古今。八面香風惹衣裓。擊拂子下座。

上堂。一喝分賓主。三玄辧正宗。祖師門下客。無處不融通。只如道毗廬藏中有大經卷。量等三千大千世界。書寫三千大千世界中事。藏在一微塵中。只者一塵。從甚處得來。良久云。南天臺北五臺。便下座。

淸明上堂。冬至寒食一百五。今朝正是三月六。山又綠水又綠。一聲欵乃漁家曲。山僧昨日偶爾郊行。作得一偈。舉似大眾。華冠不整捨那衣。禿帚還隨破畚箕。五个老婆三个醜。一雙紅杏換消梨。下座。

砌墻栽松上堂。兔不遲烏不速。九十春光頓周足。今朝物候啟朱明。依然一水當門綠。黃金爲墻。白銀爲屋。還他有力量人。作此無窮勝福。豈不見。黃檗謂臨濟云。深山裏栽許多松。作什麼。濟云。一爲山門作境致。二爲後人作標榜。道了。以鐝打地三下。檗云。吾宗到汝大興於世。古旣如是。今豈不然。所以云屋都寺。打開寶藏。運出家珍。磨磚底磨磚。礱石底礱石。直從根腳做倒下梢。峻似銀山。堅如鐵壁。風吹不入。雨打不濕。窮天地亙萬世而不撓不搖。正恁麼時。且功成不處一句。又作麼生道。擊拂子云。千峯勢到嶽邊止。萬派聲歸海上消。

浴佛上堂。釋迦世尊。未離兜率。猶較些子。及乎駕日輪香象。入大術胎中。右脇誕生。七手八腳。一時呈露。卻道天上天下。惟我獨尊。何異蟭螟虫。向蚊子眼睫上作窠。於十字街頭。揚聲大叫云。土曠人稀相逢者少。二千年後。有个折腳老比丘。忍俊不禁道。我當時若見一棒打殺。與狗子喫卻。貴圖天下太平。然𨿽賊過後張弓。抑且救得一半。只那一半落在本覺手裏。不免深掘坑子。與伊埋卻。復牽牛踏過。直教光芒淨盡。痕迹全無。何故。不見道。父爲子隱。子爲父隱。直在其中矣。

小參。雨歇江天。時當初夏。槐陰日永。柳岸風淸。會四海禪流。結靈山聖制。頓轡於華嚴法界。燕坐於圓覺妙場。知幻卽離。不作方便。離幻卽覺。亦無漸次。盡大地撮來如粟米粒大。拋向面前。拈斷貫索穿卻衲僧鼻孔。直得鷹揚虎視。電激星馳。逢佛殺佛。逢祖殺祖。逢羅漢殺羅漢。所以道。護生須是殺。殺盡始安居。會得个中意。鐵船水上浮。豎起拂子云。徳山臨濟雲門趙州。總在者裏。說安居法。只是斗唇合觜。愛討便宜。據令而行。不消一擊。擊拂子云。咄咄咄。力囗希。昔年覓火和煙得。今日擔泉帶月歸。

復舉臨濟問黃檗云。如何是佛法的的大意。三度被打六十拄杖。遂辭黃檗。檗云。髙安大愚處去。徑造大愚。愚問云。甚處來。濟云。黃檗來。愚云。有何言句。濟云。某甲三問佛法的的大意。三度被打六十拄杖。不知過在什麼處。愚云。黃檗恁麼老婆心切。濟大悟云。元來黃檗佛法無多子。愚乃搊住云。適來道不知過在甚處。如今又道佛法無多子。是多少。濟向大愚肋下築三拳。愚拓開云。汝師黃檗。非干我事。濟便回黃檗。檗問云。返太速乎。濟云。只爲老婆心切。檗云。者大愚老漢。待來與伊一頓。濟云。說什麼待來。卽今便與。遂鼓一掌。檗笑云。者風顚漢。卻來者裏捋虎須。參堂去。白雲端和尙頌云。一拳拳倒黃鶴樓。一躍躍翻鸚鵡洲。有意气時添意气。不風流處也風流。黃龍南和尙舉了。極口稱贊。時眞淨云。端兄見處。與某甲一般。龍云。你見處作麼生。淨擬開口。龍便喝云。端會。你不會。師云。眞淨未曾開口。黃龍因什麼道他不會。聽取一頌。萬煆鑪中烈焰紅。點金成鐵顯全功。一椎擊碎渾閒事。三世如來在下風。

上堂。僧問。舉一不得舉二。放過一著落在第二。時如何。師云。懷州牛喫禾。益州馬腹脹。進云。雲門扇子。﹝跳﹣兆﹢孛﹞跳上天。築著帝釋鼻孔。東海鯉魚打一棒。雨似盆傾。又作麼生。師云。西川斬畫像。陜府人頭落。僧禮拜。師乃舉。五祖演和尙云。諸莊旱澇。不以爲憂。一堂兄弟。不會狗子佛性話。深爲可憂。師云。重處偏墜。松源和尙云。久聚兄弟。正路行者有。只是不能用黑豆法。難以荷負正宗。佛法到此平沈。苦屈苦屈。師云。同坑無異土。克由叵耐。二大老。把他諸人。埋向萬仞坑裏。若據山僧見處。黑豆法有甚難用。僧問洞山。如何是佛。山云。麻三斤。豈不是黑荳法。僧問雲門。殺父殺母。佛前懺悔。殺佛殺祖。什麼處懺悔。門云。露。豈不是黑荳法。乾峯示眾云。舉一不得舉二。放過一著。落在第二。雲門出眾云。昨日有人從徑山來。卻往天臺去。峯云。典座明日。不得普請。豈不是黑荳法。者裏悟去。山僧性命。在諸人手裏。若也蹉過。諸人性命。卻在山僧手裏。卓拄杖云。路遙知馬力。歲久見人心。

上堂。前半夏已去。後半夏未來。正當今日。謂之中夏。大眾。過去已往。未來未至。卽今事作麼生。莫是二邊俱莫立。中道不須安。麼者般說話。是你諸人。嚼過了底殘羹剩飯。因什麼。拶著十个五雙。鼻孔索頭。在別人手裏。且道。利害在什麼處。一翳在眼。空華亂墜。今朝五峯先生到來。山僧下榻延致。𨿽然。儒釋兩歧。必竟理歸一揆。卓拄杖云。燻風作意松翠涼。白鳥不飛天在水。

上堂。僧問。牛頭未見四祖時如何。師云。處處綠楊堪系馬。又問。見後如何。師云。家家門首透長安。進云。見與未見時如何。師云。鮎魚上竹竿。俊鶻趂不及。僧禮拜。師乃云。豁開大解脫門。普請大家證入。鮎魚上竹竿。俊鶻趂不及。便下座。

上堂。今朝六月十五。準擬說些禪道。及乎法鼓一鳴。肚裏一時忘了。只記得。慈明和尙云。南山北嶺松。北嶺南山艸。一雨闊無邊。根苗壯枯槁。好大哥。三百法會之中。會會說到者裏。自是後代兒孫。根思遲回。當面蹉過。別別。茫茫普熱。紛紛下雪。引得學語之流。隨例掉棒打月。喝一喝。下座。

玄學處士姜公對靈小參。法身無相。會萬善以莊嚴。法眼無瑕。截羣機而洞照。三乘由之而建立。五性自此而區分。開權實頓漸之門。絕生死輪回之徑。髙超物表。妙出聲前。玄所不能玄。學所不能學。𨿽居有爲界。示無爲法。而不滅壞有爲之相。𨿽居無爲界。示有爲法。而不分別無爲之性。可以津濟四生。梯航九有。可以修因證果。報徳酬恩。無事不圓。無法不備。正與麼時。是你諸人。要見玄學處士回機轉位。超凡入聖處麼。拍禪牀云。三世十方歸一念。紫金臺上覺花新。

上堂。拈拄杖。顧視大眾云。眼中見色。耳裏聞聲。圓通門戶。觸處施呈。你擬向个裏。覓什麼碗。以拄杖趕散。

師會下有僧云。和尙自有禪。只不爲我說。又云。不是說不得。自是不肯說。師聞云。把定死蛇頭。有禪不肯說。滅卻臨濟宗。何人敢饒舌。別別。那吒頂上喫蒺藜。金剛腳下流出血。

上堂。僧問。說法不應機。總是非時語。作麼生得應機去。師云。夜半起來失卻牛。天明起來失卻火。師乃云。百不知百不會。天上人間豈堪對。見得徹提得去。吉了舌頭三千里。金不博金。水不洗水。夜來月上長珊瑚。貍奴倒上菩提樹。

師一日云。文殊普賢。起佛見法見。貶向二鐵圍山則固是。且道。釋迦老子還有過也無。良久云。休。

上堂。頭上是天。腳下是地。南北東西依舊位。中間突出須彌盧。八寶七珍光煒煒。放便倒扶便起。蟭螟睫上放夜市。老胡落賺沒人知。急攜只履流沙去。喝。

小參。二千年前。有一轉語。四月十五日已前。與諸人舉了也。所以九十日內。只貴見成。𨿽不行棒行喝。棒喝初不離其機。𨿽不說證說修。修證豈足究其用。直得。盡乾坤大地。如个鐵橛子。拋來擲去。轉換自由。今夜與汝脫卻籠頭。別資一路。豈不見。洞山和尙云。秋初夏末。東去西去。須向萬里無寸艸處去。末後最殷勤。石霜云。出門便是艸。截斷腳跟。𨿽然如是。還知落處麼。拍禪牀云。晝見日夜見星。妙髙山色靑又靑。掀翻海嶽求知己。撥亂乾坤見太平。

復舉。文殊三處度夏。迦葉欲白椎擯之。乃見百千文殊在前。世尊云。迦葉汝欲擯那个文殊。迦葉休去。師云。世尊扶彊不扶弱。好與一椎。本覺者裏。若有个般破規越矩底漢。卻須變大地作黃金。攪長河爲酥酪。特榻延之。何故。莫怪坐來頻勸酒。自從別後見君希。

上堂。僧問。如何是通宗通途。師云。東去西去。進云。如何是葉帶葉路。師云。南來北來。僧退。師乃云。世界恁麼廣闊。因什麼坐在者裏動不得。拈拄杖云。東去西去。南來北來。金色尊者。獨上髙臺。卓拄杖。下座。

病起上堂。昨日病前日病。病病相尋。無有自性。坐斷淨名舌頭。倒行摩竭正令。擊拂子。野狐窟裏產狻猊。獼猴各佩軒轅鏡。

中秋上堂。久矣不上堂。口邊生白醭。侍者來燒請法香。拈出秦時舊﹝車﹡度﹞輅。金剛腦後下一錐。空裏磨盤生八角。寒山撫掌笑呵呵。夜來月向西邊落。喝一喝。

復舉。長沙與仰山玩月次。山云。人人盡有者个。只是用不得。沙云。恰是倩汝用。仰山云。作麼生用。長沙近前。與一蹈蹈倒。仰山起來云。師叔直下是个大虫。師云。奇怪諸禪徳。仰山大似勾賊破家。當時待他道恰是倩汝用。便與一蹈蹈倒。直饒岑大虫。有師子爪牙。到此也無用處。久立。重九客至上堂。兩兩不成雙。三三自成九。本色住山人。何處尋窠臼。卓拄杖云。離四句絕百非。驢前馬后。莫亂鍼錐。

上堂。摩竭掩室。毗耶杜詞。咬定牙關。不通水泄。本覺者裏。但管饑來喫飯。困來打眠。熱則取涼。寒則向火。今朝十月初。一早間喚奴子。深開地鑪。滿堆黃葉。方外髙人到來。且貴大家暖熱。只如丹霞燒木佛。因什麼。院主眉須墮落。請大眾。下一轉語。

祖忌拈香。此土西天。單傳直指。護得眉毛。打失版齒。只履空棺。謾神謔鬼。可憐無事人。未能笑得你。

上堂。舉一不得舉二。放過一著。落在第二。相罵饒你接觜。相唾饒你潑水。南泉斬貓。作麼生。良久。人貧智短。馬瘦毛長。

小參。卽心卽佛。非心非佛。不是心。不是佛。不是物。拈起鐵蒺藜。打破山鬼窟。是柱不見柱。非柱不見柱。是非已去了。是非裏薦取。腳跟下色綫猶存。是句亦剗。非句亦剗。臨濟白拈。睦州擔板。似者一火太平姦賊。亂世英雄。總只無佛處稱尊。若在如今。一時與伊生按過。拈拄杖畫一畫云。山是山水是水。僧是僧俗是俗。大盡三十日。小盡二十九。夜短晝長。陰消陽長。是人知有。只如一畫未形已前。吉凶悔吝。向什麼處著。到者裏。饒你似鶻捉鳩。未免撈天摸地。若只今日三明日四。坐消信施。仰愧龍天。閻羅殿前。打鬼骨臀有日在。卓拄杖云。達摩九年面壁。二祖三拜傳心。老盧腰石負舂。究竟髙登祖位。選佛若無如是眼。宗風那得到如今。

復舉。僧問六祖。黃梅衣缽。什麼人得。祖云。會佛法底人得。僧云。和尙還得麼。祖云。我不得。僧云。爲什麼不得。祖云。我不會佛法。師云。腦後見腮。莫與往來。久立。

上堂。夜來擊鼓小參。爲存家教。今日升堂說法。慶賀書云。要知祖意西來。但聽山呼萬歲下座。

上堂。僧問。蟭螟虫吞卻虎時如何。師云。賞你大膽。進云。恁麼且退身三步。師云。章泉福建頭匾似扇。僧擬議。師便打云。一任舉似諸方。乃云。一法若有。毗盧墮在凡夫。萬法若無。普賢失其境界。金圈栗棘。覿面施呈。擔板阿師。水中撈月。五祖和尙云。山僧有時擬爲你吞卻。又爲咽喉小。擬爲你吐卻。又爲牙齒礙。還有爲人處也無。喝相逢不在頻頻舉。達者須知暗裏驚。

上堂。舉一明三。目機銖兩。萬仞峯頭。衝開雪浪。乾闥婆王奏樂。山河大地盡作琴聲。直得須彌岌嶪。海水波騰。迦葉起舞。世尊證明。是你諸人。因什麼。一向瞌睡。喝一喝。下座。

小參。金烏飛玉兔走。暑往寒來總仍舊。不涉春緣別有條。今朝臘月二十九。祖祖相傳。佛佛授手。一句全提。萬機通透。三聖問雪峯。透网金鱗。以何爲食。峯云。待汝出得网來。卽向汝道。三聖云。一千五百人善知識。話頭也不識。峯云。老僧住持事煩。眞不掩僞。曲不藏直。合水和泥。巖標嶽立。永嘉大師道。師子兒眾隨後。三機便能大哮吼。若是野幹逐法王。百年妖怪虛開口。便是者个道理也者个道理。山僧不敢謾你諸人。那个道理。諸人也莫謾山僧好。何故。諸人知處。良遂總知。良遂知處。諸人不知。喝。丫鬟女子畫蛾眉。鸞鏡臺前語似癡。自說玉顏難比並。卻來架上著羅衣。擊拂子。

看藏經上堂。以字不成。八字不是。玉轉珠回。輝天鑑地。所以道。法王法力超羣生。能以法財施一切。能善分別諸法相。於第一義而不動。敢問大眾。釋迦老子。四十九年。三百餘會。橫說豎說。直說曲說。充滿虛空。周徧法界。且道。是第一義。是第二義。汝等比丘。欽奉聖旨。頒降禦香。一七日中。三輪同轉。是動不動。者裏下得一轉語。便見波斯匿王問世尊。勝義諦中。還有世俗諦否。若言其有。知不應二。若言其無。知不應一。一二之義。其義云何。世尊云。大王汝於龍光佛時。曾問此義。我今無說。汝亦無聞。無說無聞。是名一義二義。豁開戶牖。萬里不掛片雲。堯風蕩蕩。舜日熙熙。行者讓途耕者讓畔。且因齋慶贊一句。作麼生道。拈起少林無孔笛。大家吹出萬年歡。

復舉。東印度國王。請般若多羅祖師齋次。乃問云。諸人盡轉經。尊者爲什麼不轉經。尊者云。貧道出息不涉萬緣。入息不居陰界。常轉如是經。百千萬億捲。豈止一卷兩卷。師云。大王重處偏墜。尊者薄處先穿。山僧卽不然。待問諸人盡轉經。尊者因甚不轉經。但對云。請陛下髙垂天鑑。設或得魚忘筌。靈山付囑有在。還委悉麼。禦樓觀射獵。不是刈茅田。

上堂。今朝進退兩序。恰值上元佳節。況是大朴師兄到來。畢竟如何施設。教中道。譬如暗中寶。無燈不能見。佛法無人說。𨿽慧莫能了。壽山不免。倒用太湖三萬六千頃渺彌之口。洞庭七十一二朵峭巍之舌。已說見說當說。圓融不礙行布。行布不礙圓融。借婆衫子拜婆年。井底蝦蟇吞卻月。擊拂子。

上堂。卽色明心。附物顯理。驢作驢鳴。犬作犬吠。三世諸佛。不知有。六代祖師不知有。建立半滿偏圓。掃除權實空有。水底藏身被火燒。一一面南看北斗。卓拄杖。

佛涅盤上堂。今朝二月十五。萬象森羅起舞。世尊入般涅盤。壽山擊動法鼓。大眾若道世尊滅度。是謗佛。若道世尊不滅度。是謗法。若道諸人不會此理。是謗僧。謗佛謗法謗僧。合入無間地獄。到者裏。出身猶可易。脫體道應難。直須髙髙峯頂立不露頂。深深海底行不濕腳。然後荊棘林裏坐。荊棘林裏臥。開佛知見。示佛知見。令諸眾生。悟佛知見。入佛知見。喝。知見立知。卽無明本。知見無見。斯卽涅盤。拍禪牀云。一把柳絲收不得。和煙搭在玉闌干。

開山忌上堂。平地上死人無數。過得荊棘林是好手。今朝三月十五。正是夏前春後。饒你不住兩頭。當處也成窠臼。拈拄杖。卽今慧靜禪師。向拄杖頭上。吹無孔笛鼓沒弦琴。非惟戛玉鏗金。直是移星換斗。卓拄杖。喝一喝。

上堂。師子吼無畏說。百獸聞之皆腦裂。香象奔波失卻威。天龍寂聽生欣悅。左擊拂子云。者个不是師子吼。右擊拂子云。者个不是無畏說。諸人耳在一聲中。一聲徧在諸人耳。不是寂聽生欣悅。恁麼恁麼。捲舒立方外乾坤。不恁麼不恁麼。縱橫掛域中日月。恁麼中有不恁麼。不恁麼中卻恁麼。下座。詣大佛殿。啟建天壽聖節。

上堂。僧問。國師三喚侍者。意旨如何。師云。老不歇心。進云。國師因甚卻道。將謂吾孤負汝。元來卻是汝孤負吾。師云。頭上著枷。腳下著杻。進云。伯牙與子期。不是閒相識。師云。矮子看戲。僧禮拜。師乃云。三界無法。何處求心。掀翻藏海。別闡玄音。諸方按牛頭喫艸。者裏行自己叢林。不說負吾負汝。不說照古照今。只貴一念相應。自然萬境平沈。五祖和尙云。如馬前廝撲。如辟歷閃電。會卽大富貴。不會空對面。喝一喝。

浴佛上堂。大眾還見釋迦老子麼。未離兜率。滿面塵埃。旣出母胎。通身泥土。饒你山河大地。艸木叢林。盡爲衲僧。一一衲僧。有無量杓。一一杓中。有無量香水海。直從今日。洗至窮劫。還得淨潔也無。者裏眼親手辦。倒轉杓頭。便見垢相永離。十方淸淨。其或未然。釋迦老子。有沒量罪過。山僧有沒量罪過。不幹諸人事。下座。

小參。山僧自來嘉禾。今夜是第三度。爲諸人說安居法。好大眾。香煙起處。燈燭交輝。法鼓鳴時。人天普集。便爾散去。含元殿上。覓甚長安。古佛堂前。此時參畢。更待說佛說祖。舉古舉今。堅守蠟人。如鵝護雪。大似屈辱諸人。直饒捩轉面皮。伸出毛手。打破野狐窟宅。掀翻荊棘叢林。也是舍己從人。斬頭覓活。恁麼也不得。不恁麼也不得。目前無法。意在目前。不是目前法。非耳目之所到。喝一喝云。還知落處麼。臨濟大師道。我此一喝。如金剛王寶劍。我此一喝。如踞地師子。我此一喝。如探竿影艸。我此一喝。不作一喝用。聖凡情盡。能所俱忘。拈一莖艸。作丈六金身。將丈六金身。作一莖艸。與麼也得。不與麼也得。敢問大眾。適間爲什麼不得。如今爲什麼卻得。得不得是不是。差之毫釐失千里。歸云誰使就靑山。落花自得隨流水。喝一喝。

復舉。僧問睦州。髙揖釋迦。不拜彌勒時如何。州云。昨日有人問。趕出了也。僧云。和尙恐某甲不實那。州云。拄杖不在。苕帚柄聊與三十。師云。睦州老漢。只解髙髙峯頂立。不能深深海底行。忽有問山僧。髙揖釋迦。不拜彌勒時如何。只消道。且坐喫茶。畢竟是賞是罰。具眼者辧取。珍重。

上堂。本覺今朝結夏。爲汝約法三章。一者日裏一餐。二者夜間一寢。三者山門頭佛殿裏。東行西行。不得蹈破常住磚。卓拄杖。下座。

師一日坐次。有僧云。堂中有數人兄弟。舉皓布褌法身頌。各人下語。未審契得師意也無。師云。好个消息。且舉看。僧一一舉了。師云。相罵饒你接觜。相唾饒你潑水。要會法身頌。更參三十年。僧云。卽今問底。是法身。是色身。師云。驢前馬后漢。僧便喝。師云。驢前馬后漢。亂叫喚作什麼。便打出。

上堂。霏霏梅雨灑危層。五月山房冷似冰。莫謂乾坤乖大信。未明心地是炎蒸。老雪竇大似和麩糶面。貴在一時。本覺近日喜雨。歡動雷聲。拈拄杖云。夜來木上座。向山僧道。明日待我與諸人。設个家燕。一要慶賀好雨。二要暖熱大眾。三要捩正天下衲僧鼻孔。卓拄杖云。莫怪空疏。伏惟珍重。下座。

室中問僧云。道得也打。道不得也打。僧擬議。師便打。復問僧云。你道好打麼。僧擬開口。師便打出。復問僧云。適來打得者兩个僧。是麼。僧云。是。師便打出。

上堂。森羅及萬象。一法之所印。新羅國裏打鼓。大元國裏上堂。阿耨達池龍王請佛齋。賓頭盧尊者亦預其數。

上堂。顧視大眾云。便與麼休得也未。眾擬議。便下座。

上堂。毗盧藏中。有大經卷。主伴互融。理事俱顯。及乎點讀開科。多是討頭不見。山門保護靑苗。爲汝提掇一徧。卓拄杖。乃合掌云。稽首文殊普賢。卻須管取一百四十大願。下座。

上堂。一葉落天下秋。是人知有。一塵起大地收。置而不問。騎卻聖僧。蹈倒水潦。是第幾機。卓拄杖云。龍生金鳳子。衝破碧琉璃。

小參。萬里無寸艸。出門便是艸。嘉州大象驀翻身。陜府鐵牛驚絕倒。逢人不出。賣狗懸羊。打破鏡來。天荒地老。是則金沙混雜。非則玉石俱焚。不有本分鉗錘。難明向上一竅。卓拄杖云。一曲少林無孔笛。從來多是逆風吹。

進退頭首上堂。宗門中有四種賓主。臨濟大師已嘗點出。若也腳未跨門。一一辧得。非惟不久當作唱導之師。抑且不繆爲吾家種艸。其或奴郎不辧。玉石不分。要稱衲僧。未得在。豈不見。忠國師睡次。丹霞適至。乃問侍者耽源云。國師在麼。源云。在卽在。只是不見客。霞云。太深遠生。源云。莫道上座。佛眼也覷不見。霞云。龍生龍子。鳳生鳳兒。遂去。國師睡起。源舉似前話。國師打二十拄杖趂出。丹霞聞云。不繆爲南陽國師。喝一喝云。不解作客。勞煩主人。𨿽然。不因夜來雁。爭見海門秋。

上堂。藥山久不上堂。院主椎鐘擊鼓。分明盡底掀翻。猶道一詞不措。本覺據令提綱。不作者般調度。今朝月旦拈香。撥開向上一路。誰言射虎不眞。枉發千鈞之弩。

九日上堂。三四五六七八九。碧眼胡僧不知有。三更收得夜明符。天曉起來成漏逗。籬下黃華爛熳開。龍山落帽沾風埃。令人長憶龐居士。天上人間不可陪。阿呵呵。會也麼。若也不會。山僧更道兩句去也。石頭一个住山斧。古往今來稱獨步。馬師胡亂三十年。誰道少鹽還少醋。喝一喝。

上堂。諸方今日開鑪。本覺辭眾退院。耆舊上下相畱。又把船頭撥轉。所以道。動若行雲。止猶谷神。旣無心於彼我。豈有象於去來。去來不以象。故無器而不形。動靜不以心故。無感而不應。拍禪牀云。一等共行山下路。眼頭各自看風煙。

祖忌拈香。西天著不得。東土著不得。破六宗謾有多言。對梁王全無朕迹。坐久成勞忽轉身。春風滿地花狼藉。

上堂。良久。顧視大眾云。會麼。山僧無說。汝等無聞。無說無聞。是第一義。驀拈拄杖。卓一下云。鶴有九臯難翥翼。馬無千里謾追風。擲下拄杖下座。

舟中值冬至。二三友請小參。一道虛明。總是自家田地。初爻旣兆。全彰劫外乾坤。無去來動靜之殊。無取捨是非之異。可以騎聲蓋色。可以隨流入流。可以泛華亭半葉之舟。可以盡澤國煙波之勝。不舉任公之釣。非同濠上之遊。擊拂子云。劈口一橈已傷鹽醋。離鉤三寸。休更回頭。拍膝云。永夜月明天在水。雁聲飛過白蘋洲。

上堂。三日前五日後。直須揮劍。若不揮劍。漁父棲巢。古人恁麼道。猶欠悟在。山僧道。三日前五日後。執之失度。必入邪路。放之自然。體無去住。拍禪牀云。但行平等事。何用問前程。

臘八上堂。深山巖崖。有甚佛法。冷坐六年。全無合殺。豁開正眼定乾坤。十方世界阿剌剌。喝一喝。箭穿紅日影。誰是射雕人。

上堂。今日要上堂。夜來先作夢。破的那羅延。百發而百中。卓拄杖。便下座。

小參。僧問。承言者喪。滯句者迷。不涉二途。如何進步。師云。鐵壁銀山萬仞髙。進云。恁麼則瞻仰有分。師云。自是不歸歸便得。五湖煙景有誰爭。僧禮拜。師乃云。破顏一笑豈徒然。從此靈山有正傳。面目見前如薦得。春風不在老梅邊。喝。寐語作麼。我所得智慧。微妙最第一。眾生諸根鈍。著樂癡所盲。殊不知。我王庫內無如是刀。巖頭和尙云。若欲播揚大教。直須向自己胸中。流出將來。與我蓋天蓋地。咄哉。魍魎妖精。欺胡謾漢。雪峯云。師兄今日始是鰲山成道。一盲引眾盲。相牽入火坑。𨿽然恁麼。且作麼生是他成底道。莫有道得底麼。若也道得。萬古長空。一朝風月。薄批細切。盡可與諸人分歲。其或未然。倚他門戶傍他墻。剛被時人喚作郎。又爭怪得。

復舉。徳山和尙。一日謂臨濟云。今日困。濟云。者老漢寐語作麼。山拈拄杖。濟便掀倒禪牀。師云。是則是。兩員猛將。然𨿽力敵勢均。其柰無風起浪。千古之下。未免招人撿點。還委悉麼。堯舜不彰民自化。相逢何必動干戈。

元旦上堂。元正啟祚。萬物咸新。莫有不涉春緣者麼。時有僧出云。打鼓弄琵琶。相逢兩會家。望闕賀正。願聞法要。師云。八方開壽域。一气轉洪鈞。進云。不涉春緣。乞師舉唱。師云。花須連夜發。莫待曉風吹。進云。如何是徳山棒。師云。義出丰年。進云。如何是臨濟喝。師云。儉生不孝。僧禮拜。師乃云。月生一。三世如來從此出。月生二。突出西來祖師意。月生三。森羅萬象競頭參。拍禪牀云。皇基磅礡三千界。寶歷開端億萬年。

元宵上堂。釋迦老子道。一人發眞歸元。十方虛空悉皆消殞。五祖和尙道。一人發眞歸元。十方虛空築著磕著。若向築著磕著處會得。只會得祖師禪。不會如來禪。若向悉皆消殞處會得。只會得如來禪。要且未會祖師禪在。山僧道。一人發眞歸元。十方虛空性相平等。且道。是如來禪。是祖師禪。喝一喝云。一釋迦。二元和。三佛陀。自余是什麼碗脫丘一个。擊拂子云。今日燒燈令節。山門進退兩序。大耆舊欽敬堂。供佛齋僧。水陸﹝冗﹣幾﹢具﹞陽。森羅萬象。無不周足。因齋慶贊。有个頌子。舉似諸人。休誇水上掛燈球。妙徳奇勛合預修。珍重法筵龍象眾。莫將容易度春秋。

上堂。僧出眾云。學人上來。擬伸一問。師云。鷂子過新羅。便下座。佛涅盤上堂。老胡七十九。傀儡綫索斷。飲光尊者來。槨裏雙趺現。如蛇入竹筒。曲性終難斷。公案旣見成。如何爲批判。不若燒香供養渠。從教人道無思算。

上堂。有一句到你。鍼頭削鐵。無一句到你。錦上鋪花。狗子尾巴。書卍字。野狐窟宅梵王家。

上堂。毗盧頂上一轉語。萬象森羅爲君舉。昨夜三更失卻牛。天明大棒打老鼠。喝。

上堂。僧問。佛未出世時如何。師云。釋迦自釋迦。進云。出世後如何。師云。彌勒自彌勒。進云。承師有言。釋迦不受然燈記。畢竟受什麼人記。師云。自家肚皮自家畫。僧禮拜。師乃云。天上天下無如佛。十方世界亦無比。世間所有我盡見。一切無有如佛者。釋迦老子。塵沙劫前。將者一杓惡水。潑他先聖。及至成佛。復受一切人潑。所以道。假饒經百劫。所作業不忘。因緣會遇時。果報還自受。下座。浴佛諷經。謹白。

小參。見兔放鷹。見月忘指。大用現前。不存規矩。須彌山突出諸人額角邊。大海水灌入諸人鼻孔裏。鏗金戛玉。病在膏肓。截鐵斬釘。猶掛唇齒。踞虎頭收虎尾。第一句下明宗旨。人間五百年。彼天爲一晝夜。彌勒大士。於一時間。成就五百億天子。證無生法忍。象王蹴蹈。非驢所堪。雪曲應稀。徒勞側耳。山中今日結制。炊無米飯。飽不饑人。開無礙門。示解脫道。東方來者東方坐。西方來者西方坐。南方來者南方坐。北方來者北方坐。東方來者燒楓香供養伊。西方來者燒餅香供養伊。南方來者燒檀香供養伊。北方來者燒沈香供養伊。且總不與麼來時。又作麼生。拈拄杖敲香臺云。金果早朝猿摘去。玉華晚後鳳銜歸。

上堂。黃檗沒伎倆。臨濟不喞﹝口﹡畱﹞。髙安灘上多口師。末後爲渠出只手。然𨿽。路見不平。也是推門入臼。喝。

上堂。僧問。直指人心。見性成佛。意旨如何。師云。胡地冬抽筍。進云。心不是佛。智不是道。又作麼生。師云。六月黃河連底凍。僧禮拜。師乃云。大眾記取者僧問頭。便下座。

上堂。聞聲悟道。見色明心。鵲噪鴉鳴。風動塵起。癡人面前。不得說夢。僧問趙州。如何是祖師西來意。州云。庭前栢樹子。深山藏獨虎。淺艸露羣蛇。一年一度天中節。細切菖蒲泛釅茶。下座。

滿散靑苗經上堂。佛以一音演說法。眾生隨類各得解。靈山會上。退席五千。逝多林中。半聾半啞。眼空四海必有商量。心洞十方。孰辧眞假。卓拄杖云。綠楊陰裏戴嵩牛。芳艸渡頭韓幹馬。喝一喝。下座。

上堂。舉風穴在郢州衙內升座云。祖師心印。狀似鐵牛之機。去卽印住。住卽印破。只如不去不住。印卽是。不印卽是。時有盧陂長老。出眾云。某甲有鐵牛之機。請師不搭印。穴云。慣釣鯨鯢澄巨浸。卻嗟蛙步蹍泥沙。陂佇思。風穴打一拂子云。長老何不進語。陂擬開口。風穴又打一拂子。時牧主云。元來佛法與王法無二。風穴云。見个什麼道理。牧主云。當斷不斷。反招其亂。師云。焦磚打著連底凍。𨿽然。不是盧陂長老。爭見得風穴老人。不是風穴老人。爭識得牧主个漢。拈拄杖云。者一隊漢。鼻孔眼睛。總與穿卻了也。是你諸人。有事近前。無事珍重。

上堂。舉師祖問南泉。摩尼珠人不識。如來藏裏親收得。珠卽不問。如何是藏。泉云。王老師與汝往來者是藏。祖云。直得不往來時如何。泉云。亦是藏。又問。如何是珠。泉喚師祖。祖應諾。忽然大悟。師云。千鈞之弩。不爲鼷鼠發機。者僧悟去。正是紅鑪上一點雪。本覺門下。又作麼生。不貪香餌味。可謂碧潭龍。

小參。方見立春。又是冬至。百歲光陰。不消彈指。間過了。是你諸人。二六時中。還曾恁麼猛省也未。盡大地是个解脫門。把手拽不入。周金剛。據一條白棒。佛來也打。祖來也打。及乎撞著一个毛頭星到來。接住與他一送。依舊有舌如結。有口如啞。如今冷地思量。者一火魍魎妖精。知他是眞是假。所以本仁和尙示眾云。老僧尋常不欲向聲前句後。鼓弄人家男女。何故。要且聲不是聲。色不是色。髙懸羊頭賣狗肉。時有僧問。如何是聲不是聲。也好與一拶。仁云。喚作色得麼。渾鋼打就。生鐵鑄成。僧云。如何是色不是色。矢在弦上。不得不發。仁云。喚作聲得麼。一狀領過。又云。且道。與你說。答你話。有人辧得。許你有个入處。是何心行。𨿽然。曾爲蕩子偏憐客。自愛貪杯惜醉人。

冬至上堂。一冬二冬。叉手當胸。逢場作戲。遇緣卽宗。打瓦鼓應黃鍾。風從虎兮雲從龍。下座。

臘八上堂。老胡三更失卻牛。天明起來舍得馬。從玆要騎卽便騎。到處要下卽便下。佛殿上螭吻。忍俊不禁肆口說禪。不覺觸著山門頭金剛。惡發把耐重子一摑。撞倒金香鑪下鐵昆侖。蹈翻鴛鴦湖不畱涓滴。卻向山僧拂子頭上慶贊云。佛道懸曠。久受勤苦。乃可得成。喝云。被山僧一喝。直得懡懡﹝怡﹣臺﹢羅﹞﹝怡﹣臺﹢羅﹞依位而立。趙州栢樹子。卻低聲近前。向他道。人無遠慮。必有近憂下座。詣大佛殿諷經。謹白。

除夜進退兩序小參。天寒歲晚。衲衣下事。正好提撕。夜暗晝明。頂﹝寧﹡頁﹞神光。何妨顯露。以之建立化門。以之闡揚宗旨。以之布楊岐金圈。以之據南泉缽位。以之回屋頭春色。以之植陰涼大樹。以之續照世燈。以之成佛子住。以之撥轉如來妙輪。以之揭示衲僧巴鼻。掀翻海嶽。誰是知音。把斷要津。點頭自許。一不得有。二不得無。三十三天撲帝鐘。八臂那吒擎鐵柱。阿呵呵。釋迦老子與天帝釋。相爭佛法甚鬧。王老師忍俊不禁。打二十拄杖趂出。是則令不虛行。其柰將眞珠作豌豆糶卻。本覺𨿽是死馬醫。就中要妙。拈拄杖卓一下云。文殊普賢。寒山拾得。疥狗泥豬。者白拈賊。喝一喝。

元旦上堂。元正啟祚。上馬見路。萬物咸新。觸處通津。共惟頭首大眾。𨿽是死蛇。卻要活弄。各各道體。起居萬福。師子哮吼。象王回旋。虎拜稽首。天子萬年。

元宵上堂。十五日已前。明不見暗。十五日已後。暗不見明。正當十五日。譬如一室中然一燈。外懸十鏡。燈鏡交輝。重重無盡。喚作境智互融。事理俱備。不妨奇特。若約衲僧分上。正是抱橋柱澡洗。把纜放船。有甚共語處。豈不見。臨濟會下。兩堂首座相見。同時下喝。直是賓主歷然。若也見得。非惟慶快平生。光揚宗眼。便可向髙髙峯頂行船。深深海底走馬。利劍提來斬萬機。將報不平繞天下。喝。

上堂。小盡二十九。大盡三十日。從頭撿點來。今朝二月一。春山疊亂靑。春水漾虛碧。寥寥天地間。獨立望何極。老明覺向者裏。打開寶藏。運出家珍。其柰坐在尊貴中。致使諸人當面蹉過。喝一喝。

無想仲謀和尙至上堂。興化接同參。傷鹽仍費醋。本覺遇知己。目擊而道存。棒喝旣不施。權實將焉措。石上與松根。相對意自足。爲復古人非。爲復今人是。到此休論是與非。畢竟古今無二致。須彌頂上擊金鐘。下載淸風殊未已。喝一喝。

上堂。前佛性命後佛紀綱。豎拂子云。總在拂子頭上。拈起也風生百谷。放下也水肅千江。今朝啟建聖節。合作麼生舉唱。擊拂子云。臥龍才奮迅。丹鳳便翺翔。

上堂。舉古徳云。忍忍。三世如來從此盡。饒饒。萬禍千殃從此消。默默。無上菩提從此得。慈受和尙云。會得此三種語了。好个不快活漢。山僧正是得人一牛。還人一馬。潑水相唾。插觜廝罵。卓拄杖云。平出平出。師云。老慈受𨿽則一期逞俊。未免落賺後人。本覺卽不然。三種內三種外。土塊泥團。南金大貝。衲帔蒙頭萬事休。他家自有通人愛。

上堂。春日晴黃鶯鳴。大藏小藏鼻孔眼睛。木馬嘶泥牛舞。壽山不打者破鼓。便下座。

浴佛上堂。釋迦老子。未離兜率。已降王宮。好與三十棒。未出母胎。度人已畢。好與三十棒。本覺與麼判斷。也好與三十棒。釋迦老子過處。本覺固自知之。本覺過處。諸人還知麼。良久。拍禪牀云。攜取詩書歸舊隱。野花啼鳥一般春。

小參。三期不立見全勛。一念才差喪本眞。拈卻髑髏前妄想。大千都是法王身。諸禪徳。過去諸如來。斯門已成就。見在諸菩薩。今各入圓明。未來修學人。當依如是法。如是之法。不假外求。求而得之。亦非得也。所以少室西來。只說不立文字。直指人心。見性成佛。初無勾章棘句。疊妙重玄。與你咬嚼。山僧分明與你道了。是你信也好。不信也好。信則平步靑霄。不信則通身泥水。然𨿽如是。卻須知通身泥水處。有平步靑霄底道理。平步靑霄時。有通身泥水底消息。豈不見。金峯和尙云。山僧二十年前有老婆心。二十年後無老婆心。時有僧問。如何是二十年前有老婆心。峯云。問凡答凡。問聖答聖。又問。如何是二十年後無老婆心。峯云。問凡不答凡。問聖不答聖。喝一喝云。當時若有人下得者一喝。非惟剿斷者老漢腳跟。抑亦可以開鑿天下後世衲僧眼目。阿呵呵。會也麼。人皆苦炎熱。我愛夏日長。燻風自南來。殿閣生微涼。無本據有商量。卓拄杖。水向石邊流出冷。風從花裏過來香。

上堂。今朝四月十五。本覺與現前大眾。同依如來大光明藏。以一彈指頃而爲長期。於其中間。修習過現未來三世諸佛。所有法門。發揮開示悟入之機。遠離作止任滅之病。所謂作無所作。爲無所爲。修無所修。證無所證。直得諸天散華無路。外道潛覷無門。坐斷報化佛頭。超出聖凡途轍。便與麼去。著衣喫飯。蓋是尋常。且舌頭不出口一句。又作麼生道。擊拂子。野老不知堯舜力。冬冬打鼓祭江神。

上堂。一大藏教。束之髙閣。長期短期。無繩自縛。莫更紛紛紜紜。直須灑灑落落。楊岐一頭驢。只有三隻腳。潘閬倒騎歸。跌殺黃番綽。五味拈來饡秤錘。別有香風滿寥廓。喝。

復舉道吾和尙云。髙不在絕頂。富不在福嚴。樂不在天堂。苦不在地獄。相識滿天下。知心能幾人。大慧和尙云。髙在絕頂。富在福嚴。樂在天堂。苦在地獄。誰知席帽下。元是昔愁人。師云。二大老。一人髙髙處觀之不足。一人低低處平之有餘。唱教門中。足可觀光。若約衲僧門下。猶欠悟在。本覺又作麼生。但將飯向無心碗。自有人提折腳鐺。

上堂。五月五天中節。不書符不捏訣。放教心地坦然平。百怪千妖自消滅。豈不見。文殊一日令善財采藥。善財云。無不是藥者。文殊云。是藥采將來。善財拈一莖艸。度與文殊。文殊接得示眾云。此藥亦能殺人。亦能活人。天童華和尙云。大小文殊被善財換卻眼睛。大眾應庵老人。可使爲百世宗師。要且只知其一。不知其二。山僧道。一手不獨拍。兩手鳴摑摑。擔板禪和气食牛。擡頭只道乾坤窄。喝。

上堂。舉龐居士訪洛浦拜起雲。仲夏毒熱。孟冬薄寒。洛浦云。莫錯。士云。龐公年老。浦云。何不寒時道寒熱時道熱。士云。患聾作麼。浦云。放你三十棒。士云。啞卻我口。瞎卻你眼。師云。洛浦本是大人。龐公自愛小道。若也據令而行。合與本分艸料。𨿽然如是。放過也好。會麼。饒人不是癡漢。

上堂。今朝六月初一日。升座拈香祝聖君。一句當陽須薦取。祖師元是嶺南人。

小參。今朝七月十四。正是休夏自恣。鼓聲旣已說法。諸人何不瞥地。好諸禪徳。鐘中無鼓響。鼓中無鐘聲。鐘鼓不交參。句句無前後。便是釋迦老子。再出頭來。長說短說。直說曲說。密說顯說。總不出者个道理。文殊三處度夏。也不出者个道理。迦葉欲擯文殊。也不出者个道理。古有老宿。一夏不與人說話。也不出者个道理。僧云。不敢望和尙說佛法。得聞正因二字。也難得。也不出者个道理。老宿云。若論正因。一字也無。與麼道了。扣齒云。適來無端不合與麼道。也不出者了道理。鄰壁老宿聞云。好一釜羹。被兩顆鼠糞污卻。也不出者个道理。雪竇云。誰家鍋釜裏無一顆兩顆。也不出者个道理。仰山鉏一片畬。種一籮粟。也不出者个道理。潙山日中一﹝歹﹡又﹞／食﹞。夜裏一寢。也不出者个道理。洞山云。秋初夏末。兄弟東去西去。直須向萬里無寸艸處去。也不出者个道理。石霜云出門便是艸。也不出者个道理。是你橫擔拄杖。緊絆艸鞋。朝遊天臺。暮歸檀特。也不出者个道理。且道者个道理。從什麼處得來。得恁麼奇特。得恁麼廣大。得恁麼靈驗。得恁麼自在。卓拄杖。鴛鴦繡出從君看。不把金鍼度與人。

復舉僧問六祖云。黃梅衣缽什麼人得。祖云。會佛法人得。僧云。和尙還得麼。祖云。我不得。僧云。和尙因什麼不得。祖云。我不會佛法。大慧和尙云。大眾還見祖師面目麼。若也不見。山僧爲你指出。乃云。蕉芭蕉芭。有葉無丫。忽然一陣秋風起。恰似東京大相國寺三十六院東廊下。王和尙破袈裟。必竟如何。歸堂喫茶。師云。祖師面目。妙喜老漢已爲指出。妙喜面目。諸人還見麼。拍禪牀。唵摩呢噠哩吽﹝口﹡發﹞吒。久立。

上堂。佛歡喜僧自恣。香象渡河截流而去。有利無利不離行市。拄杖頭邊。別有天地。卓拄杖。喝一喝。

上堂。眞諦以言非有。俗諦以言非無。眞俗不二。是名聖諦第一義。拈拄杖。者个是拄杖子。阿那个是聖諦第一義。卓拄杖。得之於心。伊蘭作栴檀之樹。失之於旨。甘露乃蒺藜之園。

上堂。以字不成。八字不是。大用現前。丹霄獨步。無偏無黨。皇道蕩蕩。無黨無偏。皇道平平。卓拄杖。月中仙桂和根拔。海底驪龍摘角牽。

上堂。八月秋何處熱。達摩老臊胡。有語非干舌。嚙鏃破關。斬釘截鐵。父子𨿽親不傳。未是神仙妙訣。喝一喝。

上堂。眉間掛劍。血濺梵天。大用現前。一椎兩當。普化街中木鐸。盤山豬肉案頭。驀拈拄杖。卓一下云。有時乘好月。不覺過滄洲。

源首座至上堂。二由一有。一亦莫守。一心不生。萬法無咎。首座有長處。何須更開口。萬仞峯頭把釣竿。一掣六鰲頻入手。松間石上不妨暫且盤桓。佛祖位中。自是推門入臼。大眾還委悉麼。丰城寶劍未出匣。夜夜寒光射牛斗。

上堂。僧問。佛未出世時如何。師云。太平本是將軍致。進云。出世後如何。師云。不許將軍見太平。僧禮拜。師乃云。九九九。釋迦老子不知有。翻轉面皮。伸出毛手。握金剛椎碎窠臼。突出無位眞人。一一面南看北斗。應庵老人一時逞俊。未免以己妨人。本覺則不然。九九九。貍奴白牯卻知有。展開驢腳。伸出佛手。把住黃絹幼婦。放行外甥齏臼。鐵鞭擊碎珊瑚枝。驚起土星犯牛斗。喝一喝。

開鑪上堂。丹霞和尙一日到古寺。適值天寒。取木佛燒火向。院主呵云。何得燒我木佛。丹霞以拄杖撥灰云。燒取舍利。院主云。木佛安有舍利。丹霞云。旣無舍利。更請兩尊燒之。院主自後眉須墮落。山僧當時若作院主。待他道旣無舍利。更請兩尊燒之。便與蹈向火中。免見千古之下。引得一類學語之流。隨例道大用現前。不存軌則。喝一喝。

小參。六爻沈伏。一气潛回。𨿽是死蛇。解弄也活。拈一機而機機普應。用一法而法法全彰。廓人天未証之門。揭佛祖不傳之妙。浮幢剎外。把斷要津。賢聖劫中。位居第一。有一句到你。不萌枝上綠覆層陰。無一句到你。無影樹頭花敷五葉。別別。細不容鍼。大通車轍。缺齒胡僧笑點頭。衲僧眼裏添金屑。喝一喝。

上堂。一喝分賓主。照用一時行。乃喝一喝云。是賓是主。是照是用。又喝一喝。是非已去了。一喝沒交涉。否極泰來。君子可八。

謝秉拂冬齋上堂。法離見聞。言詮罔及。道非色相。智照洞然。首座用處卽是藏主用處。藏主用處卽是都寺用處。一卽三三卽一。木馬火中嘶。黃昏候日出。你諸人向个裏著得眼。便見都寺用處。要且不是藏主用處。藏主用處。要且不是首座用處。還會麼。曹溪波浪如相似。無限平人被陸沈。

徳藏大用法師至上堂。一法若有。毗盧墮在凡夫。萬法若無。普賢失其境界。海底泥牛吼月。山頭木馬追風。不惟透色透聲。直是破塵破的。是你諸人。向者裏打得徹去。賴有徳藏與汝證明。其或未然。山僧未免別資一路拈拄杖。卓一下。巨靈擡手無多子。分破華山千萬重。

復云。昨晚徳藏和尙賜訪。燻鑪茗椀。夜雨連牀。話盡海月山云。不覺揭翻金剛大士天靈。蓋釋迦老子忍俊不禁。遽然說偈曰。若以色見我。以音聲求我。是人行邪道。不能見如來。世尊恁麼說。固是希有。若約衲僧門下。天地懸殊。大眾還委悉麼。聲色元非我。如來復是誰。蕭蕭風雨夜。相對眼如眉。下座。

上堂。正覺山前明星見時。釋迦世尊。與大地眾生。一時成佛。祖師門下。蹉口道著佛字。漱口三年。前行不到。末後太過。各與二十拄杖。忽有一个不顧危亡底漢出來道。本覺與麼判斷。也合喫二十拄杖。山僧卻須分付明窗下安排。何故。佛滅二千年。比丘少慚愧。

上堂正旦值庚申。成湯徳日新皇元開鳳歷。八萬四千春。

開山忌值客至上堂。三月十有五。打動鼓山鼓。大海旣波騰須彌亦掀舞。眞淨和尙道。是日已過。命亦隨減。如小水魚斯有何樂。惟二乘禪定寂滅之樂。是爲眞樂。學般若菩薩法喜禪悅之樂是爲眞樂。三世諸佛。四無量心。慈悲喜捨之樂。是爲眞樂。石霜普會云。休去歇去。冷湫湫地去。是爲二乘寂滅之樂。雲門云。一切智通無障礙。拈起扇子云。釋迦老子來也。是爲法喜禪悅之樂。徳山棒臨濟喝。是爲三世諸佛。慈悲喜捨之樂。除此三種樂外。不爲樂也。且道。歸宗一眾。在三種內。三種外。良久云。今日莊主設饡飯表嚫錢。參退僧堂內普請喫茶去。師乃喝一喝云。眞淨老人若無後語。又如何做得他臨濟兒孫。𨿽然。已是黠兒落節。本覺今日。一眾不在三種內。不在三種外。也無莊主設饡飯表嚫錢。適值慧靜禪師忌辰。大家喫一箸面去。且道與他古人。還有優劣也無。擊拂子云。鶴飛千尺雪。龍臥一潭冰。

小參。僧問蠟人冰鐵彈子卽且置如何是金剛圈栗棘蓬。師云。我早知你吞透不下。進云。豈無方便。師喝云。捧上不成龍。僧禮拜。師乃云。舉一不得舉二。放過一著落在第二。小參鼓鳴。大眾齊至。較之生佛未具已前。豈有者般消息。涅盤會上廣額屠兒。放下屠刀。立地成佛。懸崖撒手。自肯承當。絕後再蘇。欺君不得。所以龐居士道。十方同聚會。个个學無爲。此是選佛場。心空及第歸。便是者个消息也。後來此庵元和尙。舉到此是選佛場處。乃喝一喝。時或庵體和尙。忽然打破漆桶。便道。商量極處見題目。途路窮邊入試場。拈起毫端風雨快。者回不作探花郎。好與三十棒。何故。九逵公子遊華慣。未第貧儒感慨多。冷地看他人富貴。等閒無柰襆頭何。喝一喝。

禮首座至上堂。法昌一力撾鼓。功臣萬象說禪。二老徐六擔板。未免各見一邊。本覺虛心閱世。一切任之自然。或則逆風把柁。或則順水行船。總不妨事。所以道。寂寥非內。寬廓非外。寂寥非內也一毫穿眾穴。寬廓非外也眾穴一毫收。豈不見。趙州會下二僧相推。不肯作第一座。主事白趙州。州云。總教作第二座。主事云。教誰作第一座。州云。裝香著。主事云。裝香了也。州云。戒香定香慧香解脫香。應庵老祖云。趙州下一椎。不妨驚羣動眾。子細撿點將來。大似泥裏洗土塊。若是薦福門下。不用相推。第一座也有人。第二座也有人。第三座也有人。𨿽然不免從頭注過。第一座。鐵眼銅睛覷不破。第二座。陽春白雪無人和。第三座。眞實身心同達摩。且道。與趙州是同是別。若也會得。許你具一隻眼。若也不會。也許你具一隻眼。有个衲僧出來道。總不恁麼時如何。對他道。切忌向鬼窟裏作活計。隨機應變。本分作家。裂半分三。輸他敏手。到个裏政如披圖經而升髙臺。據王令以蒞萬國。非惟放收在我。抑且遐邇不遺。山僧如斯舉唱。要且不是扶他先作。簧鼓後人。何故。面前自有五百眾中。老作家。爲汝作證。還信得及麼。擊拂子。棋逢敵手難藏行。琴遇知音不厭彈。

上堂。山中二三日啟建靑苗會。開眼與合眼。總是法性海。三賢固不知。十聖何曾會。惟有主稼神。證此大三昧。各乘本願力。普應眾生界。眾生界無盡。此願亦不退。稽首毗盧師。和南觀自在。時有僧出云。久向本覺。元來是个座主。師云。你只識个座主。要且不識本覺。僧便問。如何是本覺。師劈脊便棒云。烈焰豈容蚊蚋泊。擲下拄杖。便歸方丈。

永福頴首座至上堂。離四句絕百非。摩訶衍法夢裏提持。敢問大眾。夢裏覺裏是同是別。若也道得。倜儻分明。非惟小釋迦無遁形之地。便可將鄱陽三百里水面。納向鴛鴦湖一滴之中。直是不寬不隘。無欠無餘。還委悉麼。驚羣須是英靈漢。敵勝還他師子兒。

小參。秋風涼。秋夜長。三期已滿。作麼商量。以字不成。八字不是。黃牛角指天。四腳垂過鼻。我首座出世也。我首座牧牛也。我首座行腳也。我首座來也。是法住法位。世間相常住。威音已前道得。正是第二句。還我第一句來。擊拂子云。三要印開朱點窄。不容擬議主賓分。

復舉。僧問雲門。秋初夏末。前程忽有人問作麼祗對。門云。大眾退後。僧云。過在什麼處。門云。還我九十日飯錢來。師云。者僧貪程太速。雲門薄處先穿。有問本覺。只向道。十里長亭。五里短堠。過在什麼處。勸君更盡一杯酒。西出陽關無故人。

重陽永福子有和尙歸上堂。開甘露門。據甘露室。令諸眾生食甘露味。永福禪師。卽其人也。玆者龍歸舊窟。鳳返丹山。艸木叢林頓增光彩。本覺法弟何幸如之。所謂物宜求新。人宜求舊。無端陳蒲鞋。手握赤梢鯉。倒跨三腳驢。跳出雲峯破桶篐中。揚聲大叫云。欲上座你只見錐頭利。不見鑿頭方。豈不聞。佛法大事。靜退小節。山僧被渠一問。直得無言可對。無理可伸。只記得汾陽和尙道。三玄三要事難分。得意忘言道易親。一句明明該萬象。重陽九日菊華新。喝一喝下座。

路官馬知事至上堂。久雨不晴。天道晦冥。浸爛鼻孔。滴穿眼睛。山僧正是煩惱不暇。忽然聽得尙書履聲。呼童掃榻。喚僧點燈。抵掌劇談半餉。悶中不覺惺惺。起來豁開戶牖。萬里不掛片雲。今朝月望升髙座。一炷淸香祝聖君。

復云。十五日已前。未開口一句正道著。十五日已後。未舉足一步正蹈著。正當十五日。開口不在舌頭上。伸腳只在縮腳裏。喝一喝。三級浪髙魚化龍。癡人猶戽野塘水。

祖忌拈香。三乘教外。直指單傳。手攜只履。腳蹈兩船。萬里西風捲沙漠。不知竇八布衫穿。

雞足西堂至上堂。雞足峯前風悄然。能仁堂下浪黏天。騰身抹過靑霄外。一曲胡笳奏未圓。山僧數日拋離大眾。昨晚歸來得與飲光尊者相見。旣曰情忘彼我。自然道葉主賓。提起陳年葛藤。直是牽拽不斷。眾中莫有一刀兩段底衲僧麼。良久云。設有也是艸裏漢。

小參。天地闔辟。陰陽消長。衲僧門下。有甚伎倆。放下拂子。拈起拄杖。佛來魔來。總與一棒。從教靈山會上退席五千。善法堂前艸深一丈。且貴正眼流通。作个人天榜樣。所以五六年來。𨿽則與諸人眉毛廝結。其實水米無交。明朝節屆書云。不免合水和泥。打開東山家燕。先舉雲門胡餅。次烹趙州釅茶。然後掇出洞山果卓。只如道有一物上拄天下拄地。常在動用中。動用中收不得。且道。是什麼物。良久云。粗﹝歹﹡又﹞／食﹞易飽。細嚼難饑。

復舉。僧問風穴。古曲無音韻。如何和得齊。穴云。木雞啼子夜。芻狗吠天明。大慧和尙云。者黃面浙子。恁麼答話。要做他臨濟兒孫。也未得在。或有問徑山。古曲無音韻如何和得齊。只向他道。木雞啼子夜。芻狗吠天明。師云。前行不到。末後太過。要見條理始終。須是金聲玉振。聽取一頌。木雞啼。芻狗吠。兩个老凍膿。各長三尺喙。古曲無音和得齊。安用兒孫作臨濟。喝一喝。

上堂。節序推遷。又見一陽來復。靈光洞耀。依然體露眞常。撥開向上玄關。突出眼睛鼻孔。釋迦彌勒。猶是他奴。且道。他是阿誰。擊拂子云。嶺梅殘雪後。雲鬢未梳時。

上堂。三世諸佛說不到。六代祖師傳不到。天下老和尙見不到。夜來首座藏主。一一爲諸人說了也。山僧贏得口喫飯。且山僧喫飯。諸人還得飽也無。者裏道得一句。直教凡聖混融。彼我不二。豈不快哉。其或未然。一曲自歌山自綠。此情不與白雲知。擊拂子。下座。

小參。去年臘月三十日。今年臘月二十九。少處不減多不添。年去年來總仍舊。舊者不去新不來。新舊何妨自前後。所以道。礙處非墻壁。通處勿虛空。若能與麼會。心色本來同。喝。止止不須說。我法妙難思。諸增上慢者。聞必不敬信。喝。當時五千比丘。禮佛而退。豈不是皮下有血。眼裏有筋。豈似如今諸方三百五百。聚麵團頭。如勾闌瓦子相似。黑漆拄杖。到者裏有屈無叫處。眾中莫有滴猊血化驢乳。煎鸞膠續斷弦者麼。良久。卓拄杖。空將未歸意。說與欲行人。喝一喝。

復舉潙山示眾云。如許多人。只得大機。不得大用。仰山乃舉似山下一庵主云。只如和尙恁麼道。意旨如何。庵主云。你再舉看。仰山擬舉。被庵主一蹈蹈倒仰山歸舉似潙山。山呵呵大笑。師云。潙山老漢。垂萬里勾。駐千里烏騅。卻向平田淺艸中。抹住一个焦尾大虫。諸人要識仰山麼。也是官路販私鹽。久立。

元旦上堂。古人道。拈起也天回地轉。應須拱手歸降。放下也艸偃風行。必合全身遠害。本覺卽不然。拈起也羣機普應。放下也萬化咸新。不拈不放時如何。擊拂子百年難一遇。元日子時春。

元宵南山和尙至上堂。盡法界是一眞燈。徧塵區是一佛剎。靈利漢一蹈蹈翻。非惟可以觀光上國。獨步大方。便乃控佛祖宏機。廓人天幽迹。好大眾。頭峭五嶽眼生三角。左刮龜毛。右截兔角。焦尾忽乘雲雷飛。金毛亂觸日月落。月裏仙人巧畫眉。九逵擺動黃金鐸。喝一喝。

浴佛上堂。釋迦已滅。彌勒未生。今朝正當四月八日。天下叢林無有不浴佛者。畢竟浴底是什麼佛。佛眞法身。猶若虛空。應物見形如水中月。且作麼生說个浴底道理。豈不見。遵布衲在藥山會中作殿主浴佛次。藥山云。你只浴得者个。且浴不得那个。遵布衲云。把將那个來。藥山休去。藥山休去。天下人摸索不著。將謂。遵布衲平地上贏得一籌。殊不知。正是黠兒落節。𨿽然。易分雪裏粉。難辧黑中煤。

小參。長期短期。日面月面。一毛端上干坤。石火光中閃電。你有拄杖子。與你拄杖子。你無拄杖子。奪卻你拄杖子。人平不語。水平不流。山僧十三年前。海上參尋。只是遇茶喫茶。遇飯喫飯。寒則向火。熱則取涼。朝悠悠暮悠悠。不知白盡少年頭。逗到被人推出住山。把人杓柄。寧免顢顢頇頇。儱儱侗侗。有時半夜穿鍼。有時空中覓縫。若非現前尊眾戮力贊成。便見將東作西。指南爲北。艸滿法堂。苔封古屋。所以。今夏堂中兄弟。𨿽曰不多。盡是諸方羅籠不住。呼喚不回底漢。掃除異見稠林。拈卻佛病祖病。那更永福禪師在此。輔車與唇齒相依。卓拄杖。一曲少林無孔笛。逆風吹了順風吹。

復舉教中道。以大圓覺爲我伽藍。身心安居。平等性智。乃豎拂子。豈不是圓覺伽藍。擊拂子。豈不是平等性智。一一明妙。一一天眞。你若擬心動念。卽沒交涉。且不擬心不動念時如何。狗子尾巴書卍字。野狐窟宅梵王宮。

小參一玄門。三要路。一一當機巧分布。門門具足一切門。一切門中賓主句。喝一喝。是賓是主。若也辧得。可謂動弦別曲。葉落知秋。其或未然。不免別資一路。好大眾。甬道呈祥。瑤階獻瑞。老檜舞樓閣之風。層壇壯林泉之美。方來之士豁爾心開。作者之功夫豈虛棄。豈不見。臨濟大師往在河北。建立黃檗宗旨。克符普化便乃戮力相成。是皆法運當興。人天葉贊。山僧繆此承乏。豈敢妄擬前修。莫非諸徳痛念法道湮微。宗壇委地。各施敏手。相與扶持。追還百代典刑。振起一方叢席。時當自恣。事有變通。用捨行藏。各得其所。卓拄杖云。龍得水時添意气。虎逢山色長威獰。

上堂。菩薩覺成就故。不與法縛。不求法脫。不厭生死。不愛涅盤。不敬持戒。不憎毀禁。不重久習。不輕初學。何以故。一切究竟覺。彼此成佛故。大眾。如是則無結無解。無修無證。無取無捨。無得無失。無是無非。無長無短。又說什麼萬里無寸艸。出門便是艸。卓拄杖云。野色更無山隔斷。天光直與水相通。

子有和尙赴仰山上堂。最初機末後句。把斷要津。還同遊戲。豈不見。小釋迦一日坐次。大禪佛到翹一足云。西天二十八祖也與麼。唐土六祖也與麼。和尙也與麼。某甲也與麼。小釋迦下禪牀。打四藤條。後來雪豆云。藤條未到折。因什麼只打四下。圓悟云。胡餅討甚麼汁。大眾。斬釘截鐵。本分宗師。虎驟龍驟。天然气宇。山僧今日。幸遇新仰山發軔之初。不免借帔拜年。就窠打劫。一要見前一眾飽足觀光。二要專使參隨普資忻慰。三要新仰山展九萬里之修程。追數百年之勝軌。拍禪牀。滿堂無限白蘋風。明明不自秋江起。

古林和尙忌拈香。不垂巴陵三轉語。不作楊岐女人拜。以香扣鑪云。只將此个報深恩。大似藏身露衣帶。貴賈精神休賤賣。漆桶自來多不快。畱取雙眉蓋眼睛。鳳臺老人相體解。

小參。僧問。達摩未來時。還有者个消息也無。師云。是什麼消息。僧提起坐具。師云。兔子喫牛奶。僧拂袖便行。師云。莫謾山僧好。乃云。莫更有問話者麼。有則逆風把柁。無則順水張帆。任他八面四方。管取縱橫得妙。豈不見。徳山小參不答話。問話者三十棒。時有僧出。劈脊便棒。僧云。某甲話也未問。因什麼便打。徳山云。你是甚處人。僧云。新羅人。山云。未跨船舷。好與三十棒。臨危不悚。眞大丈夫。後來雪豆云。你要識新羅僧麼。也只是撞著露柱底瞎漢。車不橫推。理無曲斷。東山演祖云。山僧今夜爲大眾。與他古人相見去也。待他道今夜不答話。問話者三十棒。只向伊道。某甲話也不問。棒也不喫。且道。還契他徳山老人麼。到者裏。也須是个漢始得。宗師眼目。須至恁麼。山僧今夜有問卽答。也不行棒。也不下喝。一條古路坦然平。今古何人敢闌過。捎淸風拂明月。萬煆鑪中拈得雪。和盤托出示諸人。幾个衲僧能辧別。擊拂子。庭前鐵樹本無華。彊被一陽輕漏泄。

復舉雪峯示眾云。若論此事。如一面明鏡相似。胡來胡現。漢來漢現。時有僧問。忽遇明鏡來時如何。峯云。胡漢俱隱。師云。古人可謂隱顯無礙。去來自由。山僧卽不然。忽遇明鏡來時如何。只向他道。禮拜了退。且道與他古人相去多少。若也道得。自然不坐在明鏡裏。若道不得。且向胡漢邊著到。久立。

臘八上堂。毛頭星現出山來。此日平生眼豁開。大地眾生總成佛。與誰攜手上髙臺。

除夜小參。如來無禪。祖師無意。明眼衲僧。討甚巴鼻。一年三百六十日。七十二候。二十四气。一時過了。明朝依舊孟春猶寒。卽今夜靜更深。諸人正好休去歇去。若眞个休歇得去。佛也不柰你何。祖也不柰你何。更說什麼生魔死魔煩惱魔五陰魔。天魔鬼魔。便好出三界破魔网。與他眾魔同一手作諸勞侶。外道六師是汝之師。汝師所墮。汝亦隨墮。毀於佛。謗於法。不入眾數。阿呵呵。會也麼。自從舞得三臺後。拍拍元來總是歌。

復舉五祖和尙云。祖師說不著。佛眼看不見。四面老婆心。爲君通一綫。便下座。師云。貪觀白浪。失劫手橈。莫有撿點得出者麼。久立珍重。

上堂。元正攺旦。一句全提。萬機休罷。千聖不攜。紫煙籠帝闕。睿算與天齊。

元宵上堂。若論此事。正如一燈分爲千燈。燈燈相續。無有窮盡。在東則爲知事。在西則爲頭首。在方丈則爲住持。在閒寮則爲耆舊。至於三條椽下。七尺單前。經行坐臥。捲舒出沒。莫不以此燈而爲佛事。一明一切明。一用一切用。重重主伴。歷歷交參。無黨無偏。無新無故。只貴見成受用。到頭不涉安排。任是疥狗泥豬。少他一分不得。擊拂子。一气不言含有象。萬靈何處謝無私。

了庵和尙語錄卷第二

了庵和尙語錄卷第三

住平江路靈巖禪寺語錄

參學比丘祖運志道等編

師於至正五年七月十一日入寺。指山門云。撥開向上玄關。掃蕩聖凡途轍。萬古乾坤。一朝風月。

佛殿。世尊三昧。迦葉不知。一會靈山。儼然猶在。

據室。此是從上老宿。烹佛煉祖煆聖鎔凡之地。新長老平髙就下捨窄從寬。且放你諸人吐气。

拈院疏。權衡在手。與奪臨時。政化宣流。風行艸偃。

拈江湖疏。鐵心石腸。河舌海口。贊之則碓觜生華。毀之則佛面百醜。贊毀不及處。面南看北斗。

指法座云。大眾還見麼。須彌頂上闊著步。大千剎海淸風起。便升座。拈香雲。此香結爲寶絲网。散作光明云。爇向寶鑪。祝延今上皇帝聖躬。萬歲萬歲萬萬歲。陛下恭願。文明齊北極。睿算等南山。次拈香雲。此香遇賤則價重娑婆。遇貴則分文不直。爇向鑪中。奉爲前住保寧古林茂和尙。用酬法乳之恩。斂衣就座。上首白椎云。法筵龍象眾。當觀第一義。師云。若論第一義。法鼓未鳴。人天未集已前見得。猶虧一半。何況一椎擊碎。影迹不畱。苟非具眼衲僧。未免喚鐘作甕。莫有定當得出者麼。時有僧出眾云。祖師心印鐵牛機。直要當陽決是非。第一峯頭垂只手。塵塵剎剎盡知歸。爲國開堂。願聞法要。師云。萬人遐仰處。紅日到天心。進云。一統乾坤歸聖化。萬人叢裏奪髙標。如何是出世邊事。師云。橫按鏌鋣全正令。太平寰宇斬癡頑。進云。如何是三世諸佛不知有。師云。一字不著畫。進云。如何是貍奴白牯卻知有。師云。古錦寫回文。進云。千聖不傳眞妙訣。灼然能有幾人知。便禮拜。師云。且莫詐明頭。師乃云。石門巇險鐵關牢。舉目分明萬仞髙。四十年中重到此。始終不隔一絲毫。好大眾。湛湛湖光平開鏡面。靑靑山色上插雲霄。乃智積應現之方。誠圓照嘉遁之所。繼玆芳躅。實愧非才。不免向普賢毛孔寬著程途。維摩掌中拓開世界。直教四聖六凡重重普會。風不鳴條。雨不破塊。天淸地寧。時康道泰。報不報之。深恩。揚不揚之眞化。拈起鐵蒺藜。驪珠盡擊碎。千古萬古黑漫漫。塡溝塞嶽無人會。喝一喝。

復舉僧問趙州。晝升兜率。夜降閻浮。爲什麼摩尼珠不現。州云。道什麼。僧擬進語。州云。毗婆屍佛早畱心。直至而今不得妙。師云。還見趙州立地處麼。王令已行天下徧。將軍塞外絕煙塵。久立尊官。伏惟珍重。

小參。只者是。只者是。金不博金。水不洗水。是句亦剗。非句亦剗。揭開萬里神光。提出倚天長劍。三登九到滯殼迷封。撩起便行白衣拜相。山僧今者椎碎蟠桃核。得見舊時仁。拽將師子峯。與天平山斗額。且貴大家知有。自餘七十三八十四。癩馬系枯樁。黑牛臥死水。有甚共語處。拍禪牀云。好雨洗將殘暑去。涼風吹得早秋來。

復舉僧問雲門。佛法如水中月。是否。門云。淸波無透路。僧云。和尙從何得。門云。再問復何來。僧云。便與麼去時如何。門云。重疊關山路。師云。雲門善舞太阿。著著有出身之路。這僧貪觀白浪。失卻手橈。雲巖不惜眉毛。與汝。拈卻水除卻月。還見佛法麼。喝一喝。久立珍重。

解夏小參。釋迦不出世。達摩不西來。佛法徧天下。談玄口不開。便與麼去。可殺省力。山僧四月十五日。在萬壽山中結夏。今朝七月十五日。又向靈巖山頂解夏。然𨿽有解有結。畢竟無去無來。無去無來。冥通三際。非中非外。洞徹十方。以此發揮祖道。以此建立宗乘。以此成就毗尼。以此弘範三界。是你諸人。還見山僧麼。拈拄杖。卓一下云。莫怪渠儂多意气。他家曾蹈上頭開。

復云。說東道西。拋沙撒土。截斷葛藤。休去歇去。珍重。

上堂。昨日雨今日晴。依舊中秋月色明。四海髙賓團欒打坐。諸莊耆舊趲促收成。智積擎拳歡喜。叢林又見重興。卓拄杖云。但行平等事。何用問前程。

祖忌拈香。千燈續焰。五葉芬葩。明來震旦。暗度流沙。關空鎖夢年年事。一炷栴檀一碗茶。

上堂。舉松源和尙云。目前無法。意在目前。不是目前法。非耳目之所到。驀拈拄杖云。切忌認驢鞍橋。作阿爺下頷。𨿽然如是。有時乘好月。不覺過滄州。師云。三咬下見骨。一舉四十九。喫飯了噇眠。幾个能知有。所以山僧尋常。與諸人眉毛廝結。只是未曾道著个不字。何故如是。卓拄杖云。禍不入謹家之門。

上堂。道由心悟。豈假外求。法離見聞。言詮罔及。三世諸拂。只可自知。六代祖師全提不起。山僧今日不是峴山師兄到來。又安敢妄通消息。卓拄杖云。客來無茶點。蒿湯備禮儀。

小參。卽心卽佛。咄。非心非佛。咄。不是心不是佛不是物。咄。豎起拂子云。雲門大師在者裏。咄咄咄。力﹝囗﹫力﹞希。禪子訝。中眉垂。畢竟是何宗旨。臨濟大師云。赤肉團上有一無位眞人。常在汝諸人面門出入。未證據者看看。時有僧出。濟便擒住云。道道。僧擬議。濟便拓開云。無位眞人。是什麼乾屎橛。殺人刀活人劍。乃上古之風規。亦今時之樞要。龍睛鶻眼。一覷覷透。便可驅耕夫之牛奪饑人之食。驅耕夫之牛令他苗稼滋盛。奪饑人之食。令他永絕饑虛。政如上將軍臨陣破敵。制鼓搴旌。寸刃不施。橫屍萬里。直教四夷入貢。八表來歸。豈不是大丈夫兒成就大丈夫事。其或未然。仲冬嚴寒。季冬極寒。莫把是非來辧我。浮生穿鑿不相關。

復舉僧問長慶。有問有答。賓主歷然。無問無答時如何。慶雲。怕爛卻那。僧又問睦州。州云。相逢盡道休官去。林下何。曾見一人。師云。二員古佛與麼答話。可使千古流芳。苦要坐斷衲僧咽喉。則未可在。今夜有問靈巖。有問有答。賓主歷然。無問無答時如何。只向他道。冬至寒食一百五。上元定是正月半。久立。

上堂。化育之本。物我同途。生佛之元。古今不易。所以雪峯道。盡大地撮來。如粟米大。拋向面前。漆桶不會。打鼓普請看。卓拄杖云。六爻未動羣陰塞。一气潛回萬匯新。

臘八上堂。釋迦世尊。未離兜率。已降王宮。未出母胎。度人已畢。因甚卻道。子夜逾城。六年苦行。明星現時。始成正覺。若也道得。不繆爲嫡子親孫。其或未然。掩鼻偸香。空遭罪責。

除夜小參。徳山小參不答話。人貧智短。趙州小參要答話。馬瘦毛長。靈巖今夜小參。有問卽答。無問卽休。終不將珍珠作豌豆糶卻。豈不見。南泉和尙云。王老師自小牧一頭水牯牛。擬向溪東放。不免食他國王水艸。擬向溪西放。也不免食他國王水艸。不如隨分納些些。總不見得。𨿽然如是。未免笑破衲僧鼻孔。且道。衲僧有甚長處。還委悉麼。一年三百六十日。一日還他十二時。禪客相逢只彈指。此心能有幾人知。

復舉道吾眞和尙云。鋒刃上﹝跳﹣兆﹢孛﹞跳。微塵裏走馬。勞勞去復來。个是知音者。師云。眞點胸名不虛得。撿點將來。也只是三步四步。未見七跳八跳在。靈巖今夜分歲。無可與諸人暖熱。隨分也說四句。燈籠拜露柱。露柱拜燈籠。明朝添一歲。含笑舞春風。

爲嘉興善慶雲岡長老對靈小參。大用現前。大機圓應。截斷聖凡途轍。拔除生死根源。便見。無邊剎境自他不隔於毫端。十世古今始終不離於當念。全心卽佛。全佛卽心。無一法不是眞乘。無一物不是妙用。所以道。處處眞處處眞。塵塵盡是本來人。眞實說時人不識。正體堂堂沒卻身。全體與麼來。全體如是住。住則孤鶴冷翹松頂。去則片雲忽過人間。豎起拂子云。無量壽世尊。卽今在山僧拂子頭上。放大寶光。其光淸淨。無壞無雜。三世諸佛。於此光中。成等正覺。轉大法輪。六代祖師。於此光中。直指單傳。聯芳續焰。天下老和尙。於此光中。各立化門。播揚大教。現前大眾。於此光中。各務本業。器量堪任。順寂慧明。通濟廣福。云岡長老。於此光中。始自受生。出家具戒。六十二年間。成就勝業。不可思議。所謂。以精進攝懈怠。以持戒攝毀禁。以布施攝慳貪。以慈悲攝瞋恚。以禪定攝亂意。以般若攝愚癡。福資善慶。建立大乘。澤及榮枯。全章寶印。能事旣畢。奄爾眞歸。末後全提。甚生光彩。至竟不離此光。而與山僧兩得相見。豈惟與山僧兩得相見。亦與現前大眾。兩得相見。豈惟與現前大眾。兩得相見。亦與諸山宿徳天下老和尙。兩得相見。豈惟與諸山宿徳天下老和尙。兩得相見。亦與三世諸佛六代祖師兩得相見。豈惟與三世諸佛。六代祖師。兩得相見。亦乃與無量壽如來。兩得相見。大眾。云岡長老於無量壽如來光相之中。不起於座。而入龍奮迅三昧去也。擊拂子云。行樹影搖金地月。一池香散白蓮風。

上堂。修山主道。二破不成一。一法鎭長存。若作一二會。永劫受沈淪。山僧道。二破卽成一。一法永無存。不作一二會。擺手出迷津。恁麼恁麼。一莖艸玉殿瓊樓。不恁麼不恁麼。玉殿瓊樓一莖艸。恁麼中不恁麼。不恁麼中卻恁麼。橫吞栗棘。豎透金圈。拈三條篾。束取肚皮。到處住山去。豈不坐斷報化佛頭。擊拂子云。有意气時添意气。不風流處也風流。

復舉臨濟栽松次。黃檗問云。深山裏栽許多松。作什麼。濟云。一爲山門作境致。二爲後人作標榜。道了。以鐝打地三下。乃噓一聲。師云。大眾還委悉麼。黃檗有陷虎之機。臨濟用劍刃上事。喝。路從平處險。人向靜中忙。

佛涅盤上堂。釋迦已滅。彌勒未生。正當今日。佛法付在靈巖手裏。把住也乾坤失色。放行也日月交輝。且道。把住爲人好。放行爲人好。擊拂子云。志士苦日短。愁人知夜長。

上堂。言無展事。語不投機。一句截流。萬機寢息。智積大士於無生中。示現受生。卽不問。智者大師親見靈山一會。儼然未散。什麼處得者消息來。若也道得。首座有長處。藏主定不識。藏主有長處。侍者元不知。所以道。譬如河中水。川流競奔逝。各各不相知。諸法亦如是。喝一喝。淸平世界。切忌訛言。便下座。

上堂。大眾。山僧二三日來。同穆庵首座。往洞庭回禮。恰值宿靄初消。水色天光。一碧萬頃。逮乎到岸。風雨驟作。雲霧晦冥。明覺堂前。盤桓信宿。昨早開船。又值大明東生。景物澄霽。反思前日所見境界。纖毫無有。於其中間。求其起滅之相。了不可得。今朝月望升堂。大方髙士。云輸川委。莫有爲山僧點得出底麼。拈拄杖。若點得出。分付拄杖子。若點不出。靠向臥牀頭。急要打老鼠。靠拄杖。下座。

聖節啟建上堂。今朝三月十有七。

天壽聖節啟建日。大家圓證金剛心。摩訶般若波羅蜜。

上堂。古徳云。我說法要。譬彼天澤。汝緣合故。當見其道。山僧今日。與諸人眼眼相見。心心相知。不是緣合。且作麼生是見道。這里會得。人情若好。喫水也肥。若也不會。近在眼睛中。遠過河沙國。

結夏小參。正因出家。正因行腳。正因辧道。正因爲人。三世諸佛是你。六代開士是你。天下具大眼目尊宿是你。何以如此。所因旣正。感果亦眞。脫若因地不眞。果招紆曲。以若所爲。求若所欲。魔軍是你。魔民是你。外道六師是你之師。彼師所墮。汝亦隨墮。謂之妄想根苗。謂之地獄種子。謗大般若。出佛身血。千佛出世。不通懺悔。所以道。若人欲了知。三世一切佛。應觀法界性。一切惟心造。達摩大師。遠從南竺。來至中華。傳持此心。直接上根。二祖云。我心未安。乞師安心。達摩云。將心來爲汝安。二祖云。覓心了不可得。達摩云。爲汝安心竟。一印印定。透頂透底。上無攀仰。下絕己躬。常光現前壁立萬仞。無端雲門手中扇子。﹝跳﹣兆﹢孛﹞跳上天。築著帝釋鼻孔。東海鯉魚打一棒。雨似盆傾。到者裏。三世諸佛也摸索不著。六代開士也摸索不著。天下具大眼目尊宿也摸索不著。是你諸人。又向什麼處承當。若承當得去。何必九旬禁足。三月護生。堅守蠟人。無繩自縛。便可以無邊虛空爲一壇場。無央數劫爲一期限。於一出入息內。承事過現未來恆沙諸佛。修行證入恆沙法門。卽諸佛智。現魔王身。登刀山入火聚。吞栗棘透金圈。婢視聲聞。奴呼菩薩。正恁麼時。且喚你作佛則是。作魔則是。拈拄杖云。魔之與佛。總與穿卻鼻孔。卓拄杖一下。無孔笛吹云外曲。相逢知我者還稀。

復舉。黃檗問百丈。從上相承底。和尙如何指示於人。百丈據座。黃檗云。後代兒孫。將何傳授。丈云。我將謂你是个漢。便歸方丈。師云。百丈便歸方丈。黃檗豈辧端倪。若是山僧。待問從上相承底。如何指示於人。劈脊便棒。更問後代兒孫。將何傳授。便爲連夜趂出。還委悉麼。棒頭有眼明如日。要識眞金火裏看。

上堂。研池拍拍浪翻空。个是吳中第一峯。三萬頃湖歸眼底。二千年事在胸中。涅盤妙性無畱礙。圓覺伽藍自混融。嚼碎東山鐵酸饀。始知風味不雷同。

天壽節滿散上堂。金剛正體。普應塵區。般若靈光。綿亙沙劫。天地以之而覆藏。日月以之而照臨。風雨以之而順時。雷霆以之而號令。江河以之而流注。山嶽以之而穹崇。萬類以之而資生。聖人以之而現瑞。直得四夷稱慶。八表歸仁。樵唱漁歌。交相鼓舞。且林下臣僧如何舉唱。只將此个眞消息。仰祝吾皇萬萬春。

復舉。宋太宗幸大相國寺。見一僧看經。帝問云。看底什麼經。僧云。仁王護國經。帝云。旣是寡人經。因甚在卿手裏。僧無語。後來雪豆顯禪師代云。皇天無親。惟徳是輔。師云。大人具大見。大智得大用。向聖凡莫測處。下這一著。𨿽然不動聲色。直是駭古震今。若非雪豆深辧端倪。往往只成虛設。今朝滿散升堂。臣僧重爲頌出。丹山鸞鳳來阿閣。禦殿簫韶奏九成。野老不知黃屋貴。六街猶聽靜鞭聲。

謝秉拂上堂。法王法力超羣生。能以法財施一切。善能分別諸法相。於第一義而不動。諸禪徳。諸供養中。法供養最。無前無後。一時周徧。堂中首座。前日爲眾作那一場佛事。不同小小。山僧觀來。實謂今古罕聞。𨿽然。眾中莫有不受者般茶飯底麼。喝。意气不從天地得。英雄豈藉四時推。

上堂。舉楊岐和尙示眾云。舉古人一轉公案。供養大眾。良久云。口只好喫飯。師云。作家宗師。天然有在。𨿽然。撿點將來。大似傷鹽費醋。靈巖今日。也舉一轉語。供養大眾。便下座。

上堂。一出一入。一動一靜。一彼一此。一語一默。且道。山僧與諸人還有間隔底道理也無。若道有間隔。那里是有間隔。若道無間隔。那里是無間隔。於此緇素分明。九旬無虛棄之功。百劫在今時之用。其或未然。緇田無一簣之功。鐵圍陷百刑之痛。所以道。霏霏梅雨灑危層。五月山房冷似冰。莫謂乾坤乖大信。未明心地是炎蒸。喝一喝。歸依佛法僧。下座。

請維那上堂。機不離位。墮在毒海。智不到處。切忌道著。古人恁麼道。大似人家新婦子。有甚共語處。山僧者裏則不然。造次必於是。顚沛必於是。有什麼機。有什麼位。有什麼忌。有什麼諱。拈拄杖云。這个是興化打克賓底拄杖。擲下云。有伎倆者收取。下座。巡堂喫茶。

上堂。舉陸亙大夫問南泉云。弟子家中。有一片石。亦曾坐。亦曾臥。如今欲鐫作佛。得麼。泉云。得。大夫云。莫不得麼。泉云。不得。雲巖云。坐卽佛。不坐卽非佛。洞山云。不坐卽佛。坐卽非佛。保福云。南泉看樓打樓。雲巖洞山。一起一倒。五祖戒云。南泉只解移風。不解易俗。云若洞山。夢中說夢。五祖演祖云。夫善知識。須明決擇。爲什麼。他人道得也道得。他人道不得也道不得。還知南泉落處麼。白雲爲你注破。得又是誰道來。不得又是誰道來。師云。如上老宿。各出一隻手。扶樹南泉。撿點將來。總欠剿絕。若是問著山僧。只向他道。用鐫作麼。非惟善赴來機。抑且不失宗眼。

上堂。三世諸佛。日日出興。大藏靈文。時時顯露。諸莊禾苗正靑。山門作福保護。諸人未開卷時。是一段義。諸人正開卷時。是一段義。諸人旣開卷後。是一段義。所謂初善中善後善。其義深遠。其語巧妙。直是純一無雜。具足淸白梵行之相。過去諸佛已說。現在諸佛正說。未來諸佛當說。卓拄杖。野水自添田水滿。晴鳩卻喚雨鳩歸。

上堂。舉子湖和尙。忽一夜於僧堂前叫捉賊。大眾昔驚。有一僧從堂中出。子湖擒住云。捉得也捉得也。僧云。不是某甲。湖云。是卽是。只是你不肯承當。師云。子湖好與二十拄杖。何故。誣人之罪。以罪罪之。

上堂。東山演和尙云。病來又病皮黏骨。可殺驚人。抖擻起來無一物。卻較些子。行不成步語聲低。描也描不成。畫也畫不就。鼻孔依然髙突兀。築著磕著。好大眾。古人發揮到無發揮處。直是驚天動地。邁古超今。山僧一夏已來。病來病去。病得起來。內不見有四大五陰。外不見有山河大地。上不見有諸佛。下不見有眾生。中不見有自己。淨裸裸赤灑灑。沒可把。幸自可憐生。無端侍者進退。一段公案未了。今朝月望。拈香底拈香。揖客底揖客。濡毫底濡毫。請法底請法。直要山僧向太虛空中。大書皇帝萬歲四字。莫有爲山僧代筆者麼。舉起拂子云。文明齊北極。睿算等南山。擊拂子下座。

上堂。今朝七月一。一夏相將畢。汝等參玄人。也須明得失。喝。得又得个什麼。失又失个什麼。擊拂子。白雲乍可離靑嶂。明月難教下碧天。

解制小參。秋風淅淅。玉露溥溥。蟬噪林間。蛩吟砌下。揭示生佛未具已前。一段奇特大事。借使千聖出頭。各以出過天女辯才音聲。善巧發揮。莫過於此。所以道。欲從觀音門入者。蝦蟆蚯蚓。與汝發機。欲從文殊門入者。墻壁瓦礫。與汝發機。欲從普賢門入者。一亙晴虛。森羅萬象。與汝發機。豈不見。鏡淸一日問僧云。門外什麼聲。僧云。蛇咬蝦蟇聲。淸云。將謂眾生苦。更有苦眾生。一日又問僧云。門外什麼聲。僧雲。雨滴芭蕉聲。淸云。欲得不招無間業。莫謗如來正法輪。一日又問僧云。門外什麼聲。僧云。檐頭雨滴聲。淸云。眾生顚倒。迷己。逐物。僧云。和尙。尊意如何。淸云。洎不迷己。僧云。洎不迷己意旨如何。淸云。出身猶可易。脫體道應難。好大眾。劍輪揮處。日月沈輝。寶杖敲時。乾坤失色。欲明恁麼事。須是恁麼人。若是恁麼人。愁甚恁麼事。卽今秋初夏末。兄弟家東去西去。前途忽有人問。如何是恁麼事。畢竟作麼生祗對。若道不得。木上座與汝代一轉語去。卓拄杖。自出洞來無敵手。得饒人處且饒人。

復舉仰山夏末上問訊潙山。潙云。子一夏都不上來。在下面做得个。什麼。仰云。鉏得一片畬。種得一籮粟。潙云。子可謂不虛過一夏。仰山卻問潙山云。和尙一夏作得个什麼。潙云。日裏一餐。夜後一寢。仰云。和尙亦不虛過一夏。道了。不覺吐舌。潙云。寂子何得自傷己命。師云。潙仰父子。大似萬仞龍門。動卽生風起浪。爭如靈巖這里。一夏以來。上旣無言。下亦無語。自然平怗怗地。還委悉麼。水歸大海波濤息。云到蒼梧气象閒。然𨿽如是。更聽一頌。鉏畬種粟功非少。飽飯安眠徳不孤。倒腹傾腸都說了。不知秋色在庭梧。久立珍重。

上堂。一葉落天下秋。神仙何必更封侯。一塵起大地收。萬里銀河輥玉球。卓拄杖。有意气時添意气。不風流處也風流。

進退頭首。並謝大雲長老上堂。一椎便就。揭開華藏十三重。不假一椎。抹過無邊香水海。兩堂下喝。賓主歷然。照用同時。與奪自在。便見大云彌覆。六合淸風。甘澤順時。百果成熟。且結角羅文一句。作麼生道。趂時蓋卻屋。乘時刈卻禾。輸納王租了。鼓腹恣謳歌。

上堂。年年是好年。日日是好日。因什麼三年一閏。九日重陽。靑靑翠竹。總是眞如。鬱鬱黃華。無非般若。因什麼道。得之於心。伊蘭作栴檀之樹。失之於旨。甘露乃蒺藜之園。雲門道。盡乾坤大地。無纖毫過患。猶是轉句。不見一色。始是半提。更須知有全提時節。如何是全提時節。參。

末宗西堂至。並謝頭首上堂。一大藏教道什麼。如是我聞先已錯。廣福堂前正令行。空裏磨盤生八角。主賓互換。縱奪臨時。掀翻大海。躍倒須彌。擊拂子。大湖三萬六千頃。月在波心說向誰。

上堂。更月已來。有三種奇特大事。諸人還猛省麼。昨早升堂。拈香祝贊。是第一種奇特事。夜來小參。爲存家教。是第二種奇特大事。今朝擊鼓慶賀書云。是第三種奇特大事。每一種奇特事。有百千萬億種奇特事。爲其眷屬。過去諸佛已說。未來諸佛當說。見在諸佛正說。過去菩薩已聞。未來菩薩當聞。見在菩薩正聞。說已說了。聞已聞了。畢竟奇特事。在什麼處。擊拂子。鴛鴦繡出從君看。不把金鍼度與人。

上堂。舉一不得舉二。放過一著。落在第二。二由一有。一亦莫守。一心不生。萬法無咎。就地捉將黃葉去。入山推出白雲來。

臘八上堂。半夜逾城。六年苦行。忍凍吞饑。做盡伎倆。明星現時。正眼豁開。便道。盡大地眾生。具有如來智慧徳相。只爲妄想執著。不能證得。於是起道樹詣鹿苑。便有涅盤音。法僧差別名。咄。也是爲他閒事長無明。

上堂。首座已出世。首座已行腳。掀翻華藏海。撼動黃金鐸。萬仞峯頭不露身。擡眸始信乾坤窄。

上堂。入城思量上堂。歸來舉似大眾。只恐聽事不眞。未免喚鐘作甕。便下座。

上堂。前無釋迦。後無彌勒。中無自己。鐘樓上念贊。牀腳下種菜。甜瓜徹蒂甜。苦瓠連根苦。時有僧問。心不是佛。智不是道。還端的也無。師云。喫飯止饑。飲水定渴。僧云。智不到處。切忌道著。作麼生。師云。塞卻耳根。分明聽取。僧擬進語。師震威一喝。便歸方丈。

小參。今夜又是臘月三十日了也。你諸人。一年三百八十四日內。所作所爲。神通光明。不可思議。因什麼。特地忘卻。鼓聲才動。大小云臻。擬聽山僧說黃道黑。山僧又豈肯向淨地上。拋沙撒土。塗涴諸人。蓋爲諸人分上。各有一段神通光明。實謂不可思議。還信得及麼。還撿點得出麼。其或未辧端倪。山僧不借眉毛。卻須爲汝點出。你諸人眼處所有神通光明。不可思議。你諸人耳處所有神通光明。不可思議。你諸人鼻處所有神通光明。不可思議。你諸人舌處所有神通光明。不可思議。你諸人身處所有神通光明。不可思議。你諸人意處所有神通光明。不可思議。你若心不附物。意不停玄。眼處便可作耳處佛事。耳處便可作鼻處佛事。鼻處便可作舌處佛事。舌處便可作身處佛事。身處便可作意處佛事。一根旣爾。諸根亦然。一法旣爾。諸法亦然。一人旣爾。諸人亦然。所以知事能作知事佛事。頭首能作頭首佛事。耆舊能作耆舊佛事。大眾能作大眾佛事。脫若彼我混融。能所俱泯。知事便可作頭首佛事。頭首便可作知事佛事。頭首知事。便可作耆舊大眾佛事。耆舊大眾便可作頭首知事佛事。譬如摩尼映於五色。又如帝网交光相羅。一一融通無壞無雜。豈惟諸人分上如是。三世諸佛亦如是。六代祖師亦如是。天下老和尙亦如是。山僧亦如是。拄杖子亦如是。拈拄杖。卽今拄杖子。以本有自性神通光明。卻作徳山臨濟廣大佛事去也。卓拄杖。喝一喝。

復舉三角示眾云。若論此事。眨上眉毛。早已蹉過。時麻谷出眾云。眨上眉毛則不問。作麼生是此事。三角云。蹉過也。麻谷便掀倒禪牀。三角劈脊便棒。師云。二員古佛。然則縱奪可觀。其柰傷鋒犯手。山僧者裏。自來未曾提著此事。諸人也未曾眨上眉毛。中間固無蹉過不蹉過底道理。諸人旣不掀倒禪牀。山僧也不劈脊便棒。自然聲和響順。形直影端。非惟主伴互融。抑亦人天欣悅。擊拂子。水歸大海波濤息。云到蒼梧气象閒。

上堂。巖居闃寂遠塵囂。多謝同人訪寂寥。心月有光吞萬象。普天無夜不元宵。所以道。當明中有暗。勿以明相遇。當暗中有明。勿以暗相睹。明暗各相對。比如前後步。咄。這里是什麼所在。說明說暗。說前說後。咄。道火何曾燒卻口。

佛涅盤上堂。僧問。摩胸告眾。入般涅盤。釋迦老子。誑呼閭閻。合與三十拄杖。和尙合作麼生。師云。你也合喫六十拄杖。進云。過在什麼處。師云。癡人棒打不死。師乃云。如來不出世。亦無有涅盤。以本大願力。示現自在法。拈拄杖。不是大願力。卓拄杖。不是自在法。舉起也千身彌勒。放下也隨處釋迦。只爲諸人眨上眉毛。卻入娑羅雙樹間去也。靠拄杖。見之不取。千載難忘。

上堂。毗盧藏中有大經卷。量等三千大千世界。書寫三千大千世界中事。藏在一微塵中。擊拂子。只這一塵向什麼處得來。塵旣不可得。經亦何有。於此薦得。未離兜率。已降王宮。未出母胎。度人已畢。豈不見。徳山初參龍潭。便云。久向龍潭。及乎到來。潭又不見。龍又不現。潭云。子親到龍潭。一印印定。透頂透底。上無攀仰。下絕己躬。常光現前。壁立萬仞。因甚卻向吹滅紙燭處。方始腦門著地。便乃拈一條白棒。佛來也打。祖來也打。畢竟誵訛在什麼處。喝一喝。選佛若無如是眼。宗風那得到如今。

上堂。僧問。以字不成。八字不是。是什麼字。師云。一大藏教裏尋取。進云。恁麼則輝天鑑地去也。師云。爍破闍梨面門。僧又問。雲門放洞山三頓棒。意旨如何。師云。沙裏無油。又問。鳥窠吹起布毛。又作麼生。師云。石中有髓。進云。如何是祖師西來意。師云。金錘影動。進云。如何是佛法大意。師云。寶劍光搖。進云。爲復只這是。爲復別更有在。師云。海裏須彌日月髙。僧禮拜。師乃云。以字不成。八字不是。一大藏教。輝天鑑地。雲門放洞山三頓棒。沙裏無油。鳥窠拈起布毛吹。石中有髓。金錘影動。寶劍光搖。海裏須彌日月髙。拍禪牀。下座。

天壽聖節啟建上堂。三千年黃河淸。五百歲聖人出。胸中懷日月。掌中握乾坤。金輪禦而萬國寧。玉燭調而四時序。光昭文武。徳邁犧軒。八方歌有道之君。四海樂無爲之化。正與麼時。且知恩報恩一句。作麼生道。一气不言含有象。萬靈何處謝無私。

浴佛上堂。舉遵布衲在藥山會中充殿主。浴佛次。藥山云。你只浴得這个。要且不俗得那个。遵云。把將那个來。山便休去。師云。大眾。還知二老落處麼。其或未善參詳。山僧與諸人點出。只浴得這个。不浴得那个。是第一杓惡水。把將那个來。是第二杓惡水。這兩杓惡水。無古無今。無髙無下。一時潑出了也。三世諸佛回避無門。六代祖師回避無門。天下老和尙回避無門。眾中莫有不受這般惡水底麼。良久云。舉頭天外看。誰是个般人。

小參。未言先領。會無邊剎境於毫端。未舉先知。融十世古今於當念。見前眾等。適玆夏首。莫不踞菩薩乘。修寂滅行。同入淸淨實相住持。以大圓覺。爲我伽藍。身心安居。平等性智。如斯標致。足可觀光。撿點將來。未免笑破衲僧口。豈不見。雲門大師道。盡乾坤大地。無纖毫過患。猶是轉句。不見一色。始是半提。更須知有全提時節。大眾。你要識全提底時節麼。我若全提去。便須荒卻院。散卻眾。是你諸人。擬向什麼處措足。事不獲已。隨汝顚倒所欲。南斗七北斗八。多處添些子。少處減些子。有時拈一莖艸。作丈六金身。有時將丈六金身。作一莖艸。或則於無中唱有。或則於有中唱無。或則於聖中顯凡。或則於凡中顯聖。或則於賓中辯主。或則於主中辯賓。或則有證而有修。或則無修而無證。或則先照而後用。或則先用而後照。或則照用同時。或則照用不同時。是皆從無住本。立一切法。如將蜜果換苦胡蘆。豈有實法與汝持論。喝。一法不存。翳汝眼睛。眼睛不明。世界崢嶸。卓拄杖。劈開華嶽連天秀。放出黃河到海聲。

復舉。古者道。這一片田地。分付來多時也。我立地待你構去。法眼云。這一片田地。分付來多時也。我坐地。待你構去。佛果云。這一片田地。分付來多時也。我今與汝當面慶懺。師云。立地待你構。坐地待你構。慶懺別有上聞。未免違時失候。山僧道。這一片田地。分付來多時也。自是你不肯承當。且道過在什麼處。良久云。在家疑是客。別國卻爲親。久立珍重。

上堂。今朝四月十五。隨分椎鐘擊鼓。燈籠動地放光。露柱掀天起舞。揭開臨濟三玄。抽卻雲門一顧。擊拂子。發機須是千鈞弩。

聖節滿散上堂。金剛正體。洞徹十虛。般若靈光。該羅萬有。昭昭於心目之間。而相不可睹。晃晃於色塵之內。而理不可分。與天地同一覆燾。與日月同一照臨。與山嶽同一穹崇。與江河同一流注。所謂。佛佛授手。祖祖相傳。若聖若凡。皆承恩力。慶逢嘉運。仰祝堯齡。一句當陽。如何舉唱。劫石有消日。君恩無盡時。

上堂。古徳道。護生須是殺。殺盡始安居。會得个中意。鐵船水上浮。山僧道。有生還有殺。無殺亦無生。不勞鵝護雪。管取蠟人冰。這个說話。前日首座已說。今日山僧現說。異日諸人當說。已說。現說。當說。不出者个時節。且道是什麼時節。茫茫普熱。紛紛下雪。倒流四河。再發枯蘗。臨濟徳山特地癡。枉費精神施棒喝。𨿽然如是。誰知遠煙浪。別有好思量。

上堂。僧問。離四句絕百非。請師直指西來意。師云。拈燈籠來佛殿裏。將山門安燈籠上。進云。還有爲人處也無。師云。若無舉鼎拔山力。千里烏騅不易騎。僧禮拜。師乃云。離四句絕百非。西來祖意。獨露當機。拈燈籠來佛殿裏。將山門安燈籠上。咄。若無舉鼎拔山力。千里烏騅不易騎。

上堂。時節不相饒。今朝五月五。東家釘桃符。西家懸艾虎。孤峯絕頂頭。也須資一路。拈起須彌椎。且擊虛空鼓。翻身躍倒鬼門關。大地山河無寸土。喝一喝。下座。

請提點上堂。楊岐栗棘蓬。東山鐵酸饀。多處添些子。點卽不到。少處減些子。到卽不點。萬機俱赴。八面玲瓏。一句全提。風行艸偃。擊拂子。龍得水時添意气。虎逢山色長威獰。

上堂。一葉落天下秋。一塵起大地收。國師三喚侍者。無端賣弄風流。靈巖則不然。大空升堂。小空入室。擊拂子。多虛不如少實。

小參第一句下薦得。堪與佛祖爲師。第二句下薦得。堪與天人爲師。第三句下薦得。自救不了。三句內則不問。三句外道將一句來。若也道得。不妨坐斷報化佛頭。超出聖凡途轍。又何必九旬禁足。三月護生。堅守蠟人。無繩自縛。豈不見。文殊三處度夏。迦葉欲擯文殊。乃見百千萬億佛剎。一一佛剎。各有文殊。悉現在前。世尊云。迦葉汝欲擯那个文殊。迦葉休去。可惜許。將成九仞之山。不進一簣之土。當時迦葉見世尊恁麼道。只消便擊椎一下。和這釋迦老子。一時擯出。豈不頭正尾正。當時旣已放過。如今合作麼生。擊拂子。但存心地正。何用問前程。

復云。敍謝已畢。擬舉一段因緣。供養大眾。其柰有妨久立。然而知是般事便休得也。且作麼生是此事。喝一喝。今朝七月十四。珍重。

上堂。安居禁足。此土西天。向上一路。千聖不傳。卓拄杖。淸淨界中才一念。閻浮早已八千年。

上堂。二三日來。智積大士。向這里。與諸人說發生萬物。無礙法門不到得。雷聲浩大。雨點全無。直得頭上漫漫。腳下漫漫。若非諸人咬定牙關。未免浸爛鼻孔。山僧卽今與汝拔本去也。萬人遐仰處。紅日到天心。

上堂。僧問。智不到處。乞師指示。師云。南天臺北五臺。進云。只如古人道。切忌道著。道著則頭角生。又且如何。師云。識法者懼。師乃云。一塵入正受。諸塵三昧起。坐斷上頭關。千華生碓觜。雲門大師道。平地上死人無數。過得荊棘林是好手。只知開口易。不覺舌頭長。時有僧出云。恁麼則堂中上座有長處也。雲門云。蘇嚧蘇嚧。雲門若無後語。爭服得人。若是眞正衲僧。直須荊棘林裏坐。荊棘林裏臥。前面牛頭獄卒。後面馬面阿傍。左邊銅柱鐵牀。右畔烈河灰刃。中間吞底熱鐵丸。飲底洋銅汁。於一晝夜。有萬生死。求一毫苦相。了不可得。求一毫樂相。亦不可得。求一毫不苦不樂相。亦不可得。然𨿽如是。要作半个人。也未得在。作麼生得十成去。良久云。劈破華山雷未迅。照開滄海月非光。瞎驢滅卻正法眼。直得哀聲滿大唐。

進退頭首上堂。今朝九月九。萬物隨時候。滿泛茱萸茶。何用菊華酒。畢竟醉兀兀。不似長醒醒。諸人若也信得及。便見堂中上座決有長處。知得堂中上座。決有長處。便知釋迦老子。橫說豎說。直說曲說。四十九年。重重敗闕。知得四十九年。重重敗闕。便知興化堂前。饡飯吹香。克賓維那。全鋒敵勝。知得克賓維那。全鋒敵勝。便知古雪竇抑揚有準。韓大伯笑裏藏刀。知得抑揚有準。笑裏藏刀。便知國師三喚。侍者三應。將謂吾孤負汝。卻是汝孤負吾。𨿽然且道。節文在什麼處。擊拂子。閃電爍開千聖眼。好山多在大湖中。

上堂。僧問。和尙未見保寧時如何。師云。眉毛在眼上。進云。見後如何。師云。鼻孔大頭垂。進云。恁麼則全承渠力去也。師云。夜半放烏雞。師乃云。三世諸佛。向火焰上轉大法輪。演出一大藏。火焰爲三世諸佛說法。三世諸佛立地聽。演入一大藏。拈出一大藏。與誰論出入。鮎魚上竹竿。俊鷂趂不及。離四句絕百非。小玉聲中得路歸。活衮衮阿剌剌。千里萬里橫該抹。

小參。大智非名。眞空絕迹。欲得現前。莫存順逆。盡十方世界。是个華藏海。盡十方世界。是个捨那身。一椎便就。塞壑塡溝。不假一椎。輝天鑑地。可以弘揚祖道。可以建立化門。可以全主全賓。可以同生同死。其或情存限量。識昧圓常。枯木巖前。寧免蹉路。僧問趙州。如何是不錯路。州云。識心見性。是不錯路。妙喜云。棒打石人頭。剝剝論實事。不用作禪會。不用作道會。你要得不錯路。直須是識心見性始得。且作麼生是識底心見底性。有般漢便道。有水皆含月。無山不帶云。恁麼見解。正是鄭州出曹門。大眾。好本天下同。豈不見。兜率悅和尙云。撥艸參玄。只圖見性。卽今上人。性在甚處。旣見性了。卽脫生死。眼光落地時。作麼生脫。脫得生死。卽知去處。四大分散時。向什麼處去。前箭猶輕後箭深。你禪和家。出叢林入保社。正是爲什麼邊事。你若能識自本心。見自本性了。便如白衣拜相。等閒平步丹霄。出一言施一令。自然風行艸偃。水到渠成。且不用倚人門戶。傍人墻壁。便乃能驅役一切人。一切人無有能驅役汝者。豈不是大丈夫兒。成就大丈夫事。若也尋言覓句。逞解逞能。以有思惟心。測度如來圓覺境界。如取螢火燒須彌山。終不能著。以拂子畫一畫云。今夜羣陰剝盡。明朝一陽復生。大家履踐通天路。莫向時人行處行。

復舉。五祖演和尙云。僧問趙州。如何是祖師西來意。州云。庭前栢樹子。恁麼會便不是了也。僧問趙州。如何是祖師西來意。州云。庭前栢樹子。恁麼會方始是。師云。一等是恁麼說話。就中因甚有是不是。山僧借婆帔拜婆年去也。幽幽寒角發孤城。十里山頭漸杳冥。一種是聲無限意。有堪聽有不堪聽。久立珍重。

上堂。舉保寧和尙云。若說佛法。供養大眾。未免眉須墮落。若說世法。供養大眾。入地獄如箭射。去此二途。當說什麼。三寸舌頭無用處。一雙空手不成拳。師云。用盡自己心。笑殺他人口。

上堂。雪嶺六年。弄巧成拙。出得身來。天闊地闊。好事大家知。今朝臘月八。

仙巖仲謀和尙遺書至上堂。杜城山頂。打鳳羅龍。黃池水邊。張蝦釣鱉。逗到衣錦還鄕。一味斬釘截鐵。如今傀儡綫索斷。五色祥麟步天岸。有伴何妨卻再來。了卻先師舊公案。且先師公案。作麼生了。卓拄杖。喝一喝。

上堂。恁麼恁麼。眞不掩僞。不恁麼不恁麼。曲不藏直。恁麼中有不恁麼。不恁麼中卻恁麼。南天臺北五臺。一大藏教五千四十八卷。半滿偏圓。權實空有。鳥窠吹起布毛。侍者便悟去。卽不問。兔頭截角。道將一句來。明招云。這里風頭稍硬。且歸暖處商量。大眾隨至方丈。明招云。才到暖處。便要瞌睡。以拄杖一時趕散。通方上士。未舉先知。後學初機。椎聲斷後。

上堂。顧視大眾云。這里莫有作家戰將麼。時有僧出眾云。盡大地是个問頭。和尙作麼生答。師云。徧虛空是个答語。是你作麼生領。僧云。萬福。師云。拄杖不在。苕帚柄與你三十。僧云。諸方有明眼人在。師云。你莫是患盲麼。僧無語。師喝云。將謂是收燕破趙之才。元來也做未得行間小卒在。出去。師乃云。若論戰也。个个力在轉處。到者裏。直須通方上士。本色英流。寸刃不施。全鋒敵勝。其或未然。擬議不來。髑髏粉碎。卓拄杖。喝一喝。下座。

爲曙講主下火。幾時不得問平安。今日重來已涅盤。寶鐸自從天上去。金棺還向火中焚。某人。親見老南。髙提正印。四河翻辯。兩董名藍。不離百界千如。妙闡一心三觀。能事旣畢。袖手來歸。髙臥一庵。大忘人世。﹝以火把打圓相﹞敢問大眾。且道。者个是假觀耶。空觀耶。中觀耶。若向者裏科點得出。便見暘谷講師六十四年前。無假不空。無空不假。六十四年後。全空卽假。全假卽空。正當六十四年中。假空俱不立。中道亦非安。直饒與麼批判得去。也出者个圈子不得。出得出不得。拈向一邊。畢竟勝熱婆羅門。今日說什麼法。咄。看渠五熱炙身時。十虛猛焰同時發。

普說釋迦老子。三大阿僧祇劫來。做盡伎倆。至於離兜率。降王宮。出母胎。行七步。分手指天地。作大師子吼。甚生气槪。洎十九逾城。三十成道。顚倒開口不得。便乃脫珍禦著獘垢。起道樹詣鹿苑。周旋三百法會之中。大似泥裏洗土塊。逗到精神用盡。向靈山會上。百萬眾前。拈起一枝花。不是大迦葉。曲相成褫。也好些無折合。便乃乘者一笑。而對眾曰。我以正法眼藏。涅盤妙心。實相無相。微妙法門。付囑摩訶迦葉。教外別行。傳付將來。無令斷絕。元來從前。做盡伎倆。只爲發明者一著子。所謂。鯨吞海水盡。露出珊瑚枝。便是者个時節。不是從前布置。到羅紋結角處。心眼相似。力量一般。未免勞而無功。自滅度後。聲教所至。若師若徒。多是不省得者个意思。各宗其宗。各黨其黨。各熱其說。互相是非。所謂。師子身中虫。自食師子肉。殊不知。教之與禪。只是一个道理。以要言之。禪是教。之父。教是禪之爺。毀父而譽爺。非愚則狂耳。前大慈云屋瑞華嚴法師。學該內外。聲聞四馳。自忘其大。紆訪南堂。區區以禪宗要旨爲問。自非髙識遠見。略去邊幅。何能下人之若是。云屋旣以眞誠相及。余𨿽衰繆。又豈可不以眞誠相報。遂喝一喝云。若向者一喝下便領得去。可謂作家。其或未然。不免爲蛇畫足去也。吾宗自大迦葉。二十八傳。而至菩提達摩。入此土爲初祖。良以眞丹有大乘根器故。不立文字。直指人心。見性成佛。直接上根。不論中下者。斯蓋上承佛祖付授之重。固非下劣種艸所能擔荷。垂一機示一境。莫非發揚千聖頂﹝寧﹡頁﹞上一著子。是以簡繁剔冗。自有不期然而然者。若夫旁蹊曲徑。普攝圓融。則一大藏教已具。又何俟別。傳之說。是以達摩西來。十萬餘里。逾沙越漠。遠泛重溟。三周寒暑。至於中國。遊梁歷魏。無所契合。兀坐少林者九年。不料撞著一个渾鋼打就。生鐵鑄成底。硬腳禪和。名曰慧可大師。渠本是个博綜羣書。靈利座主。左淘右汰。莫稱己懷。乃慨然曰。周孔之教。禮術風規。莊老之言。未盡妙理。吾聞洛陽有菩提達摩者。吾之師乎。此志旣發。便有脫胎換骨之祥。空神顯告之驗。旣至立深雪聞誨勵。取利刀斷左臂。以示懇切。於是達摩。示以安心法門。遂登祖位。又四傳而至六祖大鑑。道滿天下。其間靑原南嶽。兩枝尢盛。又三四傳。而五家宗派出焉。實爲龍驤虎驟。鶻擊鷹揚靈機妙用。可以神會。難以事求。子細看來。大似个賣卜樣子。豈不見六祖謂南嶽曰。昔般若多羅。語達摩曰。震旦𨿽闊無別路。要假兒孫腳下行。金雞解銜一粒粟。供養十方羅漢僧。向後佛法。從汝邊去。出一馬駒。蹈殺天下人去在。病在汝心。不須速說。內卦已成。更求外像。先天二年。居南嶽般若寺。開元中有沙門道一者。在衡嶽常習坐禪。嶽知是法器。外像來也。往問曰。大徳坐禪。圖什麼。一曰。圖作佛。行年在坎。嶽乃取一塊磚。於庵前磨。一曰。磨作什麼。嶽曰。磨作鏡。一曰。磨磚豈得成鏡。家先作崇。嶽曰。磨磚旣不成鏡。坐禪豈得成佛。五鬼臨身。一曰。如何卽是。化紙燒錢。嶽曰。如牛駕車。車若不行。打車卽是。打牛卽是。一校受領。一無以對。病在膏肓。嶽又曰。汝學坐禪。爲學坐佛。若學坐禪。禪非坐臥。若學坐佛。佛非定相。於無住法。不應取捨。汝若坐佛。卽是殺佛。若執坐相。非達其理。動遭天羅。一聞示誨。如飲醍醐。靜遭地网。禮拜問曰。如何用心。卽合無相三昧。佛也救不得。嶽曰。汝學心地法門。如下種子。我說法要。譬彼天澤。汝緣合故。當見其道。且試一服返魂湯。又問道非色相。云何能見。嶽曰。心地法眼。能見乎道。無相三昧。亦復然矣。一曰。有成壞否。嶽曰。若以成壞聚散。而見道者非見道也。聽吾偈曰。心地含諸種。遇澤悉皆萠。三昧華無相。何壞復何成。一蒙開悟。心意超然。死中得活。有甚用處。侍奉十秋。日益玄奧。後開法江西。是爲馬祖。漢州什邡縣人也。姓馬。本邑羅漢寺出家。容貌奇偉。牛行虎視。引舌過鼻。足有二輪文。祖旣符懸記。密受心印。大弘玄化。弟子堪爲人師者。一百三十九人。自余潛光匿迹者。不可以數計。洪州百丈海禪師。初參馬祖一日侍行遊山次。見一羣野鴨子飛過去。祖問曰。是什麼。丈曰。野鴨子。祖曰。什麼處去。丈曰。飛過去。祖遂扭丈鼻。丈忍痛失聲。祖曰。又道飛過去。那邊落節。者裏拔本。丈於言下有省。卻歸侍者寮中。哀哀大哭。等閒拋一釣。驚起碧潭龍。同事問曰。憶父母耶。丈曰。無。事曰。被人罵耶。丈曰。無。依實供通。事曰。哭作什麼。丈曰。我被和尙扭得鼻頭痛。實問實對。事曰。有什麼因緣不契。丈曰。汝問取和尙。出身猶可易。脫體道應難。同事往問馬祖。祖曰。是伊會也。冬瓜印子。汝去問取他。撥轉船頭。同事歸寮。丈乃呵呵大笑。者風顚漢。事曰。適來爲什麼哭。如今爲什麼笑。描也描不成。丈曰。適來哭。如今笑。畫也畫不就。同事惘然。後來松源和尙拈云。當時若撞著聱頭。說什麼百丈馬祖。也須倒退。大慧頌。有時笑有時哭。悲喜交並暗催促。此理如何舉向人。斷弦須是鸞膠續。大慧和尙。甚生气槪。猶向古人背後叉手。薦福亦有一頌。哭不徹笑不徹。倒腹傾腸向君說。父子非親知不知。擡頭腦後三斤鐵。松源老祖。摟出心肝五臟。也未出得他古人。南堂不肖孫。亦有一頌。苦便哭樂便笑。苦樂雙忘不同調。髙山流水少知音。明月淸風古皇道。還委悉麼。從前汗馬無人識。只要重論蓋代功。明日祖升堂。眾方集。丈便捲卻面前禮拜席。生死根本。祖便下座。歸方丈。丈隨至。祖問曰。我未曾說話。汝因甚便捲卻席。何須更問。丈曰。昨日被和尙扭得鼻頭痛。破也破也。祖曰。汝昨日向甚處畱心。探竿影艸。丈曰。今日鼻頭又不痛也。墮也墮也。好與本分艸料。祖曰。汝深明今日事。砑郎當漢。丈作禮而退。異日再參次。祖以目顧視繩牀角拂子。無風起浪。丈曰。卽此用離此用。也好與一拶。祖曰。汝已後開兩片皮。將何爲人。就窠打劫。丈取拂子豎起。艸本不勞拈出。祖曰。卽此用離此用。一箭中紅心。丈掛拂子於舊處。喪身失命。祖震威一喝。不爲分外。厥後開法於百丈山。道化尢盛。得法上首。黃檗運禪師。一日辭丈。丈曰。什麼處去。檗曰。欲禮拜馬祖去。丈曰。已遷化也。檗曰。未審有何言句。丈遂舉再參因緣。乃曰。我當時被馬大師一喝。直得三日耳聾。檗聞之不覺吐舌。見个什麼。丈曰。汝已後莫承嗣馬祖麼。甕裏何曾走卻鱉。檗曰。不然。今日因師舉。得見馬大師大機之用。且不識馬祖。若嗣馬祖。喪我兒孫。赤土塗牛奶。丈曰。如是如是。見與師齊。減師半徳。見過於師。方堪傳授。接得封皮作信傳。檗便禮拜。禍事禍事。大慧和尙曰。百丈被喝。直得三日耳聾。黃檗聞舉。不覺吐舌。百丈疑其承嗣馬祖。後因臨濟三度問佛法的的大意。三度被打。六十拄杖。便是與三日耳聾出气。日中陽焰。臨濟始覺如蒿枝拂相似。眼裏空華。旣是師承有據。因甚用處不同。會麼。曹溪波浪如相似。無限平人被陸沈。也只分疏不下。看他老大慧。將他祖父子孫四世機緣。只據自己見處。與伊批判。直是毫髮不差。蓋妙得活祖師意。自與尋常人不同也。若是自家眼目不明。便看他古人不破。看他古人不破。便是自家眼目不明。自余印板上打來。模子裏脫出。有甚共語處豈不見。宋徽宗時。太尉陳良弼。設千僧齋。圓悟勤祖。法眞一公。慈受深公。蹣庵成公。及善華嚴等。十大法師。皆在會。而善公遽起問諸禪曰。吾佛設教。自小乘至於圓頓。掃除空有。獨證眞常。然後萬徳莊嚴。方名爲佛。嘗聞禪宗一喝能轉凡成聖。則與諸經論。似相違背。今一喝。若能入吾宗五教。是爲正說。若不能入。是爲邪說。把髻投衙。抱贓叫屈。圓悟以目顧蹣庵。庵乃云。承法師所問。不足以勞三大禪師之答。只淨因小長老。亦可使法師無惑。雷聲浩大。雨點全無。庵乃召善。善應諾。庵曰。法師所謂吾法小乘教者。乃有義也。大乘始教者。乃空義也。大乘終教者。乃不有不空義也。大乘頓教者。乃卽有卽空義也。一乘圓教者。乃不有而有。不空而空義也。如我一喝。非惟能入五教。至於工巧技藝。諸子百家。悉皆能入。乃震聲喝一喝。問善曰。聞麼。曰聞。庵曰。汝旣聞則此一喝是有。是能入小乘教。良久又問善曰。汝今還聞麼。曰不聞。庵曰。汝旣不聞。則此一喝是無。是能入始教。遂顧善曰。我初一喝。汝旣道有。喝久聲銷。汝復道無。道無則元初實有。道有則而今實無。不有不無。是能入終教。我有喝之時有非是有。因無故有。無喝之時。無非是無。因有故無。卽有卽無。是能入頓教。須知我此一喝。不作一喝用。有無不及。情解俱忘。道有之時。纖塵不立。道無之時。橫徧虛空。卽此一喝。入百千萬億喝。百千萬億喝。入此一喝。是能入圓教。善乃起再拜。澤廣藏山。理能伏豹。庵復謂曰。非惟一喝爲然。乃至一語一默。一動一靜。從古至今。十方虛空。萬象森羅。六趣四生。三世諸佛。一切聖賢。八萬四千法門。百千三昧。無量妙義。契理契機。與天地萬物一體。謂之法身。三界惟心。萬法惟識。四時八節。陰陽一致。謂之法性。是故華嚴經云。法性徧在一切處。有相無相。一聲一色。全在一塵中含四義。事理無邊。周徧無餘。參而不雜。混而不一。於此一喝中。皆悉具足。猶是建化門庭。隨機方便。謂之小歇場。未至寶所。殊不知。吾祖師門下。以心傳心。以法印法。不立文字。見性成佛。有千聖不傳底。向上一路在。空拳呼小兒。善曰。如何是向上一路。莫妄想。庵曰。汝且向下會取。放過一著。善曰。如何是寶所。含元殿上。猶問長安。庵曰。非汝境界。灼然灼然。善曰。望禪師慈悲。把手拽不入。庵曰。任從滄海變。終不爲君通。可煞壁立萬仞。善乃膠口而退。遲八刻。當時徽宗私幸。目擊盛事。皇情大悅。將謂無人證明。是你諸人。要識善華嚴麼。不是一番寒徹骨。爭得梅花撲鼻香。豈不見。昔日周金剛。名重西蜀。於性相諸宗。無所不達。嘗謂同學曰。一毛吞海。海性無虧。纖芥投鋒。鋒利不動。學與無學。惟我知焉。洎聞南方禪宗大盛。气爲不平。乃曰。出家兒。千劫學佛威儀。萬劫學佛細行。不得成佛。南方魔子。敢言直指人心。見性成佛。我當摟其窟穴。滅其種類。以報佛恩。遂擔一擔靑龍疏鈔。出至澧陽。路上見一婆子賣餅。因放下擔子買點心喫。爛泥裏有刺。婆指擔子曰。者个是什麼。答云。靑龍疏鈔。婆云。講何經。周云。金剛經。婆云。有一問。若答得。施與點心。若答不得。且別處去。經中道。過去心不可得。現在心不可得。未來心不可得。未審座主點那个心。生鐵蒺藜當面擲。周無以對。塞斷咽喉。遂往龍潭。至法堂曰。久向龍潭。及乎到來。龍又不見。潭又不見。好个消息。潭於壁內。引身出云。子親到龍潭。著忙作麼。周無語。當面蹉過。遂放下擔子。朝夕咨參。一夕侍立次。潭云。更深何不下去。周珍重便出。卻回云。外面黑。潭度紙燭與之。擬接。便吹滅。周大悟。便禮拜。潭云。子見个什麼。周云。從今去。不疑天下老和尙舌頭也。玄沙道底。來日潭升座謂眾曰。可中有个漢。牙如劍樹。口似血盆。一棒打不回頭。向孤峯頂上。立吾宗去在。乞兒籮易滿。周於是取疏鈔。堆向法堂前。舉火炬云。窮諸玄辯。若一毫置於太虛。竭世樞機。似一滴投於巨壑。焚之而去。始終作家。李都尉云。參禪須是鐵漢。著手心頭便判。直趣無上菩提。一切是非莫管。便是者般樣子也。後來出世住徳山。其道大振。示眾曰。道得也三十棒。道不得也三十棒。臨濟聞得。謂侍者洛浦曰。汝去問他。道得爲什麼三十棒。浦如教而問。山便打。浦接住與一送。山便歸方丈。浦回舉似臨濟。濟云。我從來疑著者漢。𨿽然。你還識徳山麼。浦擬議。濟便打。是精識精。是賊識賊。然而精金百煉要須本分鉗錘。若是鈍鐵頑銅。堪作什麼。山僧今日。被云屋法師。輕輕一拶。直得口似乞兒破席袋。狼藉不少。眾中忽有一个。傍不甘底。出來拽下禪牀。爛椎一頓。翻身一擲。抹過太虛。將他從上若佛若祖。所有法門。盡情拈向一邊。教他盡大地人。卸下膱脂帽子。脫卻鶻臭布衫。非惟截斷小淨因腳跟。抑且與善華嚴雪屈。豈不快哉。還委悉麼。驚羣須是英靈漢。敵勝還他師子兒。卓拄杖。喝一喝。

了庵和尙語錄卷第三

了庵和尙語錄卷第四

舉古

參學比丘祖杲得度等編

舉徳山示眾云。今夜不答話。問話者三十棒。時有僧出禮拜。山便打。僧云。某甲話也未問。山云你是甚處人。僧云。新羅人。山云。未跨船舷。好與三十棒。法眼云。大小徳山。話作兩橛。圓明云。大小徳山。龍頭蛇尾。雪竇云。二老宿𨿽善裁長補短。拾重從輕。要見徳山。亦未可在。何故。徳山大似握閫外威權。有當斷不斷不招其亂底劍。諸人要識新羅僧麼。只是撞著露柱底瞎漢。

師云。總謂徳山勾賊破家。者僧把髻投衙。法眼圓明。據案結欵。雪竇扶彊抑弱。逐惡隨邪。如斯理論。要契他古人。直是白雲萬里。當時者僧。若是个漢。見他道今夜不答話。珍重便行。非惟坐斷徳山。抑且光揚宗眼。

舉雪峯普請次。自負一束藤。路逢一僧。峯便拋下。僧方擬取。峯便蹈倒。歸舉似長生。乃云。我今日蹈者僧快。生云。和尙替者僧入涅盤堂始得。峯便休去。雪豆云。長生大似東家人死。西家助哀。也好與一蹈。

師云。雪峯是則下坡不走。快便難逢。若不是長生。未免勞而無功。𨿽然。且道。雪峯一蹈。何似雪豆一蹈。

舉百丈再參馬祖侍立次。祖以目視禪牀角拂子。丈云。卽此用離此用。祖云。爾他後開兩片皮。將何爲人。丈取拂子豎起。祖云。卽此用離此用。丈掛拂子於舊處。祖便喝。百丈直得三日耳聾。雪豆云。奇怪諸禪徳。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞他一點不得。只如馬祖道。爾他後開兩片皮。將何爲人。百丈豎起拂子。爲復如虫禦木。爲復啐啄同時。諸人要會三日耳聾麼。大冶精金。應無變色。

師云。精金百煉。要資本分鉗錘。苟非三日耳聾。爭見賈增十倍。刁刀相似。魚魯參差。萬古碧潭空界月。再三撈漉始應知。

舉崇壽指凳子云。識得凳子。周匝有餘。雲門云。識得凳子。天地懸殊。雪豆云。澤廣藏山。理能伏豹。

師云。驢揀濕處尿。

舉永嘉到六祖。繞禪牀三匝。振錫一下。卓然而立。祖云。夫沙門具三千威儀。八萬細行。大徳從何方而來。生大我慢。雪豆喝云。當時若下得者一喝。免見龍頭蛇尾。又再舉繞禪牀三匝。振錫一下。卓然而立。代祖師云。未到曹溪。與爾三十棒了也。

師云。大小雪豆。續鳧截鶴。夷嶽盈壑。不妨好手。據令而行。好與二十棒。何故。曹溪波浪如相似。無限平人被陸沈。

舉仰山指雪師子云。還有過得此色者麼。雲門云。當時便與推倒。雪竇云。只解推倒不能扶起。

師云。雲門推倒。雪竇扶起。直饒過得此色。也未是金毛師子。

舉香嚴垂語云。如人上樹。口銜樹枝。手不攀枝。腳不蹈枝。樹下忽有問。如何是祖師西來意。不對則違他所問。對則喪身失命。當恁麼時。作麼生卽是。有虎頭上座云。上樹卽不問。未上樹請和尙道。香嚴呵呵大笑。雪竇云。樹上道卽易。樹下道卽難。老僧上樹也。致將一問來。

師云。香嚴用盡神通。不消虎頭一拶。便乃四稜塌地。雪竇縱有生機。也只扶他不起。

舉僧問魯祖。如何是不言言。祖云。爾口在什麼處。僧云。某甲無口。祖云。將什麼喫飯。僧無語。雪竇云。好劈脊便棒。者般漢開口了合不得。合口了開不得。

師云。者僧貪觀白浪。失卻手橈。若是个漢。待他道你口在什麼處。便與掀倒禪牀。非惟魯祖髙豎降旗。且免雪豆馬后喝節。

舉僧問雪峯。古澗寒泉時如何。峯云。瞪目不見底。僧云。飲者如何。峯云。不從口入。僧舉似趙州。州云。不可從鼻孔裏入。僧卻問趙州。古澗寒泉時如何。州云。苦。僧云。飲者如何。州云。死。雪峯聞舉云。趙州古佛。從此不答話。雪竇云。眾中總道。雪峯不出者僧問頭。所以趙州不肯。如斯話會。深屈古人。雪竇卽不然。斬釘截鐵。本分宗師。就下平髙。難爲作者。

師云。雪峯一期答話。不知爬著趙州癢處。趙州忍俊不禁。不覺札著雪峯痛處。痛處癢癢處痛。一時移在雪竇身上。且道。者僧還曾夢見也無。

舉僧問西堂。有問有答。賓主歷然。無問無答時如何。堂云。怕爛卻去那。僧問長慶。有問有答。賓主歷然。無問無答時如何。慶雲。相逢盡道休官去。林下何曾見一人。雪竇云。何不與本分艸料。

師云。三頭兩面得人憎。有問靈巖。有問有答。賓主歷然。無問無答時如何。只向他道。甕裏何曾走卻鱉。

舉臨濟示眾云。我於先師處。三度問佛法的的大意。三度喫六十拄杖。如蒿枝拂相似。如今再思一頓。誰爲下手。時有僧出云。某甲下手。濟拈棒度與。僧擬接。濟便打。雪竇云。臨濟放處較危。收來太速。

師云。說什麼放去較危。收來太速。須知臨濟有陷虎之機。者僧未具透關眼。待他道再思一頓。誰爲下手。便與掀倒禪牀。非惟坐斷者老漢咽喉。抑且出身有路。

舉欽山一日上堂。豎起拳又開云。開卽爲掌。五指參差。復握云。如今爲拳。必無髙下。還有商量也無。一僧出眾豎起拳。山云。你只是个無開合漢。雪竇云。雪竇卽不然。乃豎起拳云。握則爲拳。有髙有下。復開云。開則爲掌。無黨無偏。且道。放開爲人好。把定爲人好。開也造車。握也合轍。若謂閉門造車。出門合轍。我也知。你向鬼窟裏作活計。

師云。展也不是掌。握也不是拳。兩頭俱坐斷。一劍倚天寒。且道。還有爲人處也無。喝。西風吹渭水。落葉滿長安。

舉僧問睦州。髙揖釋迦。不拜彌勒時如何。州云。昨日有人問。趕出了也。僧云。和尙恐某甲不實那。州云。拄杖不在。苕帚柄聊與三十。雪竇云。睦州只有受璧之心。且無割城之意。

師云。雪竇與麼批判。深屈古人。山僧道。睦州和柈托出。只是罕遇知音。

舉棗樹問僧。近離甚處。僧云。漢國。樹云。漢國天子。還重佛法也無。僧云。賴遇問著某甲。問著別人卽禍生。樹云。作个什麼。僧云。人尙不見有。何佛法可重。樹云。闍梨受戒多少時。僧云。二十夏。樹云。大好不見有人。便打。雪竇云。者僧棒卽喫。要且去不再來。棗樹令𨿽行。爭柰無風起浪。

師云。者僧句裏藏鋒。棗樹棒頭有眼。說什麼去不再來。直須棒了出院。

舉趙州問婆子。什麼處去。婆云。偸趙州筍去。州云。忽遇趙州時如何。婆便掌。州休去。雪竇云。好掌。更下兩掌也。無勘處。

師云。將謂胡須赤。更有赤須胡。

舉保壽開堂。三聖推出一僧。保壽便打。三聖云。恁麼爲人。瞎卻鎭州一城人眼去在。壽下座。便歸方丈。雪竇云。保壽三聖。𨿽發明臨濟正法眼藏。要且只解無佛處稱尊。當時者僧。若是个漢。才被推出。便掀倒禪牀。直饒保壽全機。也較三千里。

師云。手眼通身。拳躍相副。保壽三聖。固是作家。若要發明臨濟正法眼藏。直是未在。雪竇道。者僧若是个漢。便與掀倒禪牀。不是射雕手。徒說李將軍。

舉僧問無業。如何是佛。業云。莫妄想。雪竇云。塞卻鼻孔。又僧問馬大師。如何是佛。祖云。卽心是佛。雪豆云。拄卻舌頭。

師云。塞卻無業鼻孔。拄卻馬師舌頭。還見雪豆麼。有意气時添意气。不風流處也風流。

舉徳山因廓侍者問。從上諸聖。向什麼處去。山云。作麼作麼。廓云。勅點飛龍馬。跛鱉出頭來。山便休去。至來日。山浴出。廓過茶與山。山撫廓背一下云。昨日公案。作麼生。廓云。者老漢。今日方始瞥地。雪竇云。然精金百煉。須要本分鉗錘。徳山旣以己妨人。者僧還同受屈。以拄杖一畫云。適來公案且置。從上諸聖。什麼處去。大眾擬議。一時打趂。

師云。徳山固是作家鑪韝。本分鉗錘。爭柰廓侍者。鍛過了底金。從他以己妨人。畢竟無屈可受。靈巖與麼批判。莫有爲雪竇作主者麼。

舉保福簽瓜次。太原孚上座到來。保福云。道得與你瓜喫。孚云。把將來。福度瓜一片與孚。孚接得便行。雪竇云。𨿽是死蛇。解弄也活。誰是好手者。試請辧看。

師云。猛虎口中奪食。饑鷹爪下分餐。太原較些子。保福若具奔流度刃底手。待伊擬接。便與拋向背後。看他把什麼蛇弄。

舉南泉示眾云。道非物外。物外非道。趙州出問。如何是物外道。泉便打。州云。和尙莫錯打某甲。向後錯打人去在。泉云。龍蛇易辧。衲子難謾。雪豆云。趙州如龍無角似蛇有足。當時不管盡法無民。直須喫棒了趂出。

師云。趙州物外相從。善能回互。南泉棒頭有準。收放自由。雪竇𨿽欲盡令而行。未具辧龍蛇眼。

舉洞山到雲門。門問。近離甚處。山云。查渡。門云。夏在甚處。山云。湖南報慈。門云。幾時離彼。山云。八月二十五。門云。放你三頓棒。山至來日。卻上問訊云。昨日蒙和尙放三頓棒。不知過在甚處。門云。飯袋子。江西湖南。使與麼去。洞山於此大悟。雪竇云。雲門气宇如王。拶著便冰消瓦解。當時若據令而行。子孫也未到斷絕。

師云。雲門買帽相頭。雪竇因齋慶贊。諸人要見洞山麼。掀翻海嶽求知己。撥亂乾坤見太平。

舉馬祖因僧參。乃畫一圓相云。入也打。不入也打。僧便入。祖便打。僧云。和尙打某甲不得。祖靠拄杖休去。雪竇云。二俱不了。和尙打某甲不得。靠卻拄杖。擬議不來。劈脊便打。

師云。殺人刀活人劍。

舉興化問克賓維那云。汝不久當爲唱導之師。賓云。不入者保社。化云。會了不入。不會了不入。賓云。總不恁麼。化便打。乃云。克賓維那。法戰不勝。罰錢五貫。設饡飯一堂。至來日齋時。興化自白椎云。克賓維那。法戰不勝。不得喫飯。卽便出院。雪豆云。克賓要承嗣興化。罰錢出院且置。卻須索取者一頓棒始得。且問諸人。棒旣喫了。作麼生索。雪竇要斷不平之事。今夜與克賓維那雪屈。以拄杖一時打散。

師云。興化全師出徵。克賓堅壁不戰。及乎力盡技窮。未免牽羊納璧。雪豆要斷不平。直爲克賓雪屈。會麼。𨿽得一場榮。刖卻一雙足。

舉僧問長慶。眾手淘金。誰是得者。慶雲。有伎倆者得。僧云。學人還得也無。慶雲。大遠在。雪豆代者僧。當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。

師云。長慶和柈托出。者僧當面蹉過。雪豆忍俊不禁。不免按牛頭喫艸。今日忽有問靈巖。眾手淘金。誰是得者。只向他道。物見主眼卓豎。又問學人還得也無。答云。又爭怪得老僧。

舉大慈示眾云。山僧不解答話。只是識病。時有僧出。大慈便歸方丈。雪竇云。大凡扶豎宗教。須辧个得失。且大慈識病不答話。時有僧出。便歸方丈。雪竇識病不答話。或有僧出。劈脊便打。諸方識病不答話。有僧出。必然別有長處。敢有一个動著。大唐天子只三人。

師云。雪竇可使千古流芳。與且未得剿絕。若據山僧見處。直須打了拖出。何故。大海不宿死屍。

舉趙州到黃檗。檗見來便閉卻方丈門。州於法堂上叫云。救火救火。檗便出擒住云。道道。州云。賊過後張弓。云竇云。直是好笑。笑須三十年。忽有个衲僧問。雪竇笑个什麼。笑賊過後張弓。

師云。重門擊柝。黃檗過於堤防。嚙鏃破關。趙州慣得其便。𨿽然兩不相傷。笑破雪竇鼻孔。

舉僧問鏡淸。學人未達其源。乞師方便。淸云。是什麼源。僧云。其源。淸云。若是其源。爭受方便。雪竇云。死水裏浸卻。有什麼用處。侍者問。適來成褫伊。淸云。無。侍者云。不成褫伊。淸云。無。侍者云。和尙尊意如何。淸云。一點水墨。兩處成龍。雪竇云。猶較些子。雪竇不是減鏡淸威光。要與者僧相見。是什麼源。其源三十年後。與你三十棒。

師云。鏡淸一點水墨。兩處成龍。直得傾湫倒嶽。云黯長空。雪竇要減他威光。與者僧相見。且款款地。山僧見處也。要諸人共知。是什麼源。其源。劈脊便棒。直下悟去。裂破古今。

舉僧問香林。如何是衲衣下事。林云。臘月火燒山。雪竇云。臘月燒山。萬種千般。翹松鶴冷。蹈雪人寒。達摩不會。大難大難。

師云。大小香林。答話也不了。僧問衲衣下事。卻云。臘月燒山。累及後代兒孫。築底分疏不下。有問山僧。如何是衲衣下事。只向他道。猶堪齋粥對賓客。也勝時人著錦衣。

舉本仁示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道。與你說。答你話。若人辯得。有个入處。雪竇云。本仁也甚奇怪。要且貪觀天上。旣非聲前句後。且作麼生入。

師云。雪竇也甚奇怪。旣非聲前句後。作麼生不入。

舉雲門示眾云。世尊生下。一手指天。一手指地。周行七步。目顧四方云。天上天下。惟吾獨尊。當時若見。一棒打殺與狗子喫卻。貴圖天下太平。雪竇云。便與掀倒禪牀。

師云。老胡傍若無人。雲門一棒打著。雪竇掀倒禪牀。正是助桀爲虛。

舉國師三喚侍者。雪竇云。點卽不到。侍者三應。雪豆云。到卽不點。將謂吾孤負汝。誰知汝孤負吾。雪豆云。謾雪竇不得。雲門云。作麼生是國師孤負侍者處。會得也是無端。雪竇云。元來不會。門云。作麼生是侍者孤負國師處。粉骨碎身未報得。雪竇云。無端無端。

師云。有呼有應。蓋是尋常。負汝負吾。翻成特地。雲門云竇。不識好惡。吹毛求疵。拈拄杖畫一畫云。當門不用栽荊棘。後代兒孫惹著衣。

復舉僧問投子。國師三喚侍者。意旨如何。投子云。抑逼人作麼。云竇云。垛跟漢。僧問興化。化云。一盲引眾盲。雪竇云。端的瞎。僧問玄沙。沙云。侍者卻會。雪豆云。停囚長智。僧問趙州。州云。如人暗中書字。字𨿽不成。文彩已彰。雪豆便喝。僧問雪豆。豆便打。也要諸方檢點。乃成頌云。師資會遇意非輕。無事相將艸裏行。負汝負吾人莫問。任從天下競頭爭。

師云。雪竇若無後語。蹉過國師。有僧問。國師三喚侍者。意旨如何。師云。年老心孤。復成一頌。國師年老覺心孤。三度頻將侍者呼。饒你粉身並碎骨。不和酬得此恩無。

舉僧問智門。如何是佛。門云。蹈破艸鞋赤腳走。僧云。如何是佛向上事。門云。拄杖頭上挑日月。雪竇云。千兵易得。一將難求。

師云。驢作驢鳴。犬作犬吠。

舉師祖問南泉。摩尼珠人不識。如來藏裏親收得。如何是如來藏。泉云。王老師與汝往來者是藏。雪竇云。艸裏漢。祖云。不往不來者。泉云。亦是藏。雪竇云。雪上加霜。祖云。如何是珠。雪竇云。險。百尺竿頭作伎倆。不是好手。者裏著得个眼。賓主互換。便能深入虎穴。或不漝麼。縱饒師祖悟去。也是龍頭蛇尾漢。

師云。南泉入艸求人。雪竇橫身虎穴。且道。師祖悟去。畢竟承誰恩力。者裏著得个眼。便見頭正尾正。

舉雪峯因僧禮拜。峯打五棒。僧云。某甲有什麼過。峯又打五棒。雪竇云。雪竇不曾與人葛藤。前五棒日照天臨。後五棒云騰致雨。你若辧得。也好與五棒。

師云。什麼處得者消息來。山僧道。前五棒是騎虎頭。後五棒是收虎尾。若人辧得。領取雪竇五棒。不幹山僧事。

舉馬大師令智藏馳書上徑山。山接書開見一圓相。乃於中。下一點封回。國師聞舉云。欽師猶被馬師惑。雪竇云。徑山被惑且致。若將呈似國師。別作个什麼伎倆。免被惑去。有老宿云。當時坐卻便休。亦有道。但與畫被。若與麼。只是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。只者馬師當時畫出。早自惑了也。

師云。欽師被惑。國師被惑。天下老師被惑。至於馬師自惑。雪竇無不檢點得出。且道。雪竇還免得麼。山僧到此。大似醒人看醉人。不覺手舞足蹈。喝一喝。

舉鏡淸問僧。趙州喫茶去。你作麼生會。僧便出去。淸云。邯鄲學唐步。雪竇云。者僧不是邯鄲人。爲什麼學唐步。若辯得出。與你茶喫。

師云。鏡淸親見者僧。是邯鄲人。雪竇因什麼道不是。拈拄杖畫一畫云。有口不得茶喫者多。

舉僧問雲門。如何是法身向上事。門云。向上與你道卽不難。作麼生會法身。僧云。請和尙鑑。云鑑卽且置。作麼生會法身。僧云。與麼與麼。云者个是長連牀上學得底。我且問你。法身還喫飯麼。僧無語。雪竇云。將成九仞之山。不進一簣之土。過在什麼處。

師云。若論戰也。个个力在轉處。者僧眨得眼來。槍頭早在雲門手裏。直得上天無路。入地無門。雪竇更要進土在。還委悉麼。箭穿紅日影。須是射雕人。

舉趙州訪茱萸。才上法堂。萸云。看箭。州亦云。看箭。萸云。過。州云。中。雪竇云。二俱作家。蓋是茱萸趙州。二不作家。箭鋒不相拄。直饒齊發齊中。也是射垛漢。

師云。二老宿。爾我同气。情均天倫。自然手眼相似。雪竇云。直饒齊發齊中。也只是射垛漢。看則有分。

舉普化與臨濟。一日同赴施主齋。濟問。毛吞巨海。芥納須彌。爲復神通妙用。爲復法爾如然。化躍倒飯牀。濟云。太粗生。化云。者是甚所在。說粗說細。濟休去。來日又同赴一施主齋。濟復問。今日供養。何似昨日。化又躍倒飯牀。濟云。太粗生。化云。瞎漢。佛法說甚麼粗細。濟吐舌。雪豆云。兩个老賊。喫飯也不了。好與二十棒。棒𨿽行。且那个是正賊。

師云。雪豆與麼道。也好與二十棒。且道。過在什麼處。不見道。正賊走卻。邏蹤人喫棒。

舉三角示眾云。若論此事。眨上眉毛。早是蹉過。麻谷出云。蹉過卽不問。如何是此事。角云。蹉過。谷便掀倒禪牀。角便打。雪豆云。兩个有頭無尾漢。眉毛未曾眨上。說什麼此事蹉過。有僧問。眉毛爲什麼不眨上。雪竇便打。

師云。麻谷掀倒禪牀。三角便打。作家作家。眉毛爲什麼不眨上。雪竇便打。作家作家。前面作家。自是麻谷三角。後面作家。自是雪竇者僧。只今莫有欲知此事者麼。時有僧出。劈脊便打。復問云。作麼生是此事。僧擬議。師又打。擲下拄杖。分明記取。舉似作家。

舉睦州喚僧。大徳。僧回首。州云。擔板漢。雪竇云。睦州只具一隻眼。者僧喚旣回頭。固甚卻成擔板。

師云。雪竇打失一隻眼。者僧喚旣回首。卻是睦州擔板。

舉巖頭參徳山。才跨門便問。是凡是聖。徳山便喝。巖頭便禮拜。洞山聞云。不是奯公。也大難承當。巖頭聞云。洞山老漢不識好惡。我當時一手擡一手搦。雪豆云。然則徳山門下。艸偃風行。要且不能塞斷人口。當時才禮拜。劈脊便棒。非惟剿絕洞山。亦乃把定奯老。還會麼。李將軍有嘉聲在。不得封侯也是閒。

師云。家肥生孝子。國霸有謀臣。雪竇云。然則徳山門下。艸偃風行。要且不能塞斷人口。當時才禮拜。劈脊便打。非惟繅絕洞山。亦乃把定奯老。說得道理好。歸依佛法僧。

舉巴陵示眾云。祖師道。不是風動。不是幡動。旣不是風幡。向什麼處著。有人與祖師作主。出來與巴陵相見。雪竇云。風動幡動。旣是風幡。向甚麼處著。有人與巴陵作主。出來與雪竇相見。

師云。爲他閒事長無明。

舉則川與龐居士摘茶次。士云。法界不容身。師還見我麼。川云。若不是老師。洎答龐公話。士云。有問有答。蓋是尋常。川不管。士云。適來莫怪相借問麼。川亦不管。士云。者無禮儀漢。待我一一舉似明眼人去在。川拈茶籃便歸。雪竇云。則川只解把定封疆。不能同生同死。當時好與捋下襆頭。誰敢喚作龐居士。

師云。說什麼捋下襆頭。當時便與一蹈蹈倒。莫道法界不容身。要且覓起處不可得。

舉僧問雲門。一言道盡時如何。門云。裂破。雪竇彈指三下。

師云。白雲萬里。

舉僧問睦州。一言道盡時如何。州云。老僧在你缽囊裏。雪竇呵呵大笑。

師云。大虫裹紙帽。

舉本生以拄杖示眾云。我若拈起。爾便向未拈起時作道理。我若不拈起。爾便向拈起時作主宰。且道。老僧爲人在什麼處。時有僧出云。不敢妄生節目。生云。也知闍梨不分外。僧云。低低處平之有餘。髙髙處觀之不足。生云。節目上。更生節目。僧無語。生云。掩鼻偸香。空招罪犯。雪竇云。者僧也善能切磋。爭柰弓折箭盡。然𨿽如此。且本生是作家宗師。拈起也天回地轉。應須拱手歸降。放下也艸偃風行。必合全身遠害。還見本生爲人處也無。復拈拄杖云。太平本是將軍致。不許將軍見太平。

師云。伎倆不如帳樣。且道。本生拄杖。何似雪竇拄杖。若也辧得。天下橫行。其或未然。放在臥牀頭。急要打老鼠。

舉僧問雪峯。聲聞人見性。如夜見月。菩薩人見性。如晝見日。未審和尙見性如何。峯打三下。其僧復問巖頭。頭打三掌。雪竇云。應病設藥。且與三下。若據令而行。合打多少。

師云。前三後三。應病與藥。據令而行。別有一著。顧侍者云。且道。是什麼一著。侍者擬議。便打出。

舉太原孚上座參雪峯。至法堂上。顧視雪峯。便下看知事。雪竇云。一千五百人作家宗師。被孚上座一覷。便髙豎降旗。孚至來日。入方丈云。昨日觸忤和尙。峯云。知是般事便休。云竇云。果然。僧問雲門。作麼生是觸忤處。門便打。雪竇云。打得百千萬个。有甚用處。直是盡大地人喫棒。方可扶豎雪峯。且道。太原孚具什麼眼。

師云。眼眼相覷。心心相知。僧問雲門。作麼生是觸忤處。門便打。棒頭有眼明如日。雪竇云。打得百千萬个。有甚用處。要識眞金火裏看。

舉安國問僧。得之於心。伊蘭作旃檀之樹。失之於旨。甘露乃蒺藜之園。我要个語。具得失兩意。僧豎起拳云。不可喚作拳頭。國云。只爲喚作拳頭。雪竇云。無繩自縛漢。拳頭也不識。

師云。我不似安國論得論失。一語兩意。拈拄杖。我此拄杖。能殺能活。活中有殺。殺中有活。或則殺活同時。或則殺活不同時。若善用去。世出世間。無法不備。便乃縱奪可觀。捲舒無礙。若用不得。總是無繩自縛。

舉僧請益雲門玄沙三種病人話。門云。你禮拜著。僧禮拜起。門以拄杖便挃。僧退後。門云。你不是患盲。復喚近前來。僧近前。門云。你不是患聾。門云。還會麼。僧云不會。門云。你不是患啞。僧於此有省。雪竇便喝云。者盲聾喑啞漢。若不是雲門。驢年去。如今有底。或拈槌豎拂不管。教近前又不來。還會麼。不應。諸方還柰何得麼。雪竇若不柰何。爾者一隊驢漢。又堪作个什麼。以拄杖一時打趂。

師云。玄沙點出三種證候。雲門一試九轉還丹。幸自可憐生。然而病久多變。雪竇早是不柰何。山僧今日。不免作死馬醫去也。豎起拂子召眾云。者裏悟去。合眼可見。塞耳可聞。閉口可說。三十年後。不得道佛法無靈驗。

舉僧問香嚴。如何是王索仙陀婆。嚴云。過者邊求。雪竇云。鈍置殺人。僧問趙州。王索仙陀婆時如何。州曲躬叉手。雪竇云。索鹽奉馬。

師云。雪竇只知有王索仙陀婆。不知蹉過二員古佛。有問山僧如何是王索仙陀婆。只向他道。退後退後。

舉鼓山示眾云。若論此事。如一口劍。時有僧問。承和尙有言。若論此事。如一口劍。和尙是死屍。學人是死屍。如何是劍。山云。拖出者死屍著。僧應諾。歸衣缽下。打疊便行。山至晚問首座。問話僧在否。座云。當時便去也。山云。好與二十棒。雪竇云。諸方老宿總道。鼓山失卻一隻眼。殊不知重賞之下。必有勇夫。𨿽然如此。若子細點檢來。未免一時埋卻。

師云。吹毛在握。徧界冰霜。者僧忘軀。敢衝雪刃。可惜不斬作兩段。卻向賊過後張弓。雪竇𨿽則一手擡一手搦。也只是个舁死屍漢。

舉睦州問武陵長老。了卽毛吞巨海。始知大地一微塵。作麼生。云和尙問誰。云問長老。云何不領話。云我不領爾不領。雪竇云。墮也墮也。復云。者葛藤老漢。好與畫斷。拈拄杖云。什麼處去也。

師云。赤洪崖打白洪崖。雪竇要畫斷者葛藤。墮也墮也。

舉仰山坐次。大禪佛到。翹一足云。西天二十八祖亦如是。唐土六祖亦如是。和尙亦如是。某甲亦如是。山下禪牀打四藤條。雪竇云。藤條未到折。因什麼。只打四下。須是个斬釘截鐵漢始得。大禪佛後到霍山。自云。集雲峯下四藤條。天下大禪佛參。山云。打鐘著。禪便走。雪竇云。者漢見幾而作。爭柰有頭無尾。

師云。小釋迦。不能把斷牢關。致令者漢擔四藤條。到處賣弄。不是霍山。幾被打破蔡州。雪竇云。藤條未到折。因甚麼。只打四下。識甚好惡。

舉玄沙與天龍。入山見虎。龍云。前面是虎。沙云。是汝。雪竇云。要與人天爲師。前面端的是虎。

師云。天龍是虎。玄沙是汝。大小雪竇。要與人天爲師。別作个眼始得。

舉南泉山下。有一庵主。行腳僧經過。謂庵主云。近日南泉和尙出世。何不去禮拜。主云。非但南泉。直饒千佛出世。亦不能去。泉聞令趙州去看。州見便禮拜。主不管。州從西過東。主亦不管。州又從東過西。主亦不管。州云。艸賊大敗。拽下簾子便行。歸舉似南泉。泉云。從來疑著者漢。雪豆云。大小南泉趙州。被个擔板漢勘破了也。

師云。渾鋼打就。生鐵鑄成。雪竇云。大小南泉趙州。被个擔板漢勘破。只知開口易。不覺舌頭長。敢謂天下宗師。不消此老一覷。

舉僧問風穴。語默涉離微。如何通不犯。穴云。常憶江南三月裏。鷓鴣啼處百華香。雪竇云。曾有人問雪竇。對他道。劈腹剜心。又且如何。復云。因風吹火。別是一家。傷鱉恕龜。必應有主。

師云。不涉離微。全超語默。鷓鴣啼處令人憶。劈腹剜心露一機。別是眞人好消息。還見二老宿麼。拈起少林無孔笛。夜深吹過汨羅灣。

舉巖頭。雲峯。欽山。到徳山。欽問。天皇也漝麼道。龍潭也漝麼道。未審徳山作麼生道。山云。爾試舉天皇龍潭底看。欽擬議。山便打。欽被打。歸延壽堂云。是卽是。打我太殺。巖云。爾恁麼。他後不得道見徳山。雪竇云。諸禪徳。欽山致个問頭。甚是奇特。爭柰龍頭蛇尾。爾試舉天皇龍潭底看。坐具便摵。大丈夫漢捋虎須。也是本分。他旣不能。徳山令行一半。令若盡行。雪峯巖頭。總是涅盤堂裏漢。

師云。三人行必有一智。欽山旣道不得。雪峯巖頭還道得麼。道得道不得卽且置。雪豆道。徳山令行一半。令若盡行。雪峯巖頭。總是涅盤堂裏漢。只如雪竇。還免得也無。

舉僧問智門。如何是般若體。門云。蚌含明月。僧云。如何是般若用。門云。兔子懷胎。雪竇云。非惟把定世界。亦乃安怗邦家。若善能參詳。便請丹霄獨步。

師云。蚌含明月。兔子懷胎。什麼處得者消息來。把定世界。安怗邦家。且信一半。

舉烏臼因玄紹二上座到。臼云。二禪伯近離甚處。僧云。江西。臼便打。僧云。久聞和尙有此機要。臼云。爾旣不會。第二个近前來。僧擬議。臼亦打云。同坑無異土。參堂去。雪竇云。宗師眼目。須至恁麼。如金翅擘海。直取龍吞。有般漢。眼目未辧東西。拄杖不知顚倒。只管說照用同時。人境俱奪。

師云。烏臼當軒據坐。正令方行。者僧自遠趨風。﹝拚﹣ㄙ﹢ㄊ﹞得喫棒。若是慣戰作家。何處有烏臼也。更若未會。看取雪竇葛藤。

舉僧辭大隋。隋問。甚處去。僧云。峨眉禮拜普賢去。隋豎起拂子云。文殊普賢。總在者裏。僧畫一圓相。拋向背後。隋云。侍者將一帖茶與者僧。雲門別云。西天斬頭截臂。者裏自領出去。雪竇云。殺人刀活人劍。具眼底辯取。

師云。文殊普賢。總在者裏。大隋只爲慈悲之故。有落艸之談。僧畫圓相。拋向背後。咄。者死蝦蟇。隋云。侍者將一帖茶與者僧。是何心行。雲門別云。西天斬頭截臂。者裏自領出去。雪上加霜。雪竇云。殺人刀活人劍。好手鑑不出。

舉雪峯問僧。見說大徳。曾爲天使來是否。僧云。不敢。峯云。爭解與麼來。僧云。仰慕道徳。豈憚關山。峯云。你猶醉在。出去。僧便出。峯乃召大徳。僧回首。峯云。是什麼。僧亦云。是什麼。峯云。者漆桶。僧無語。峯卻顧謂鏡淸云。好个師僧。向漆桶裏著到。淸云。和尙豈不是據款結案。峯云。也是我尋常用底。忽若喚回是什麼。被他道者漆桶。又作麼生。淸云。成何道理。峯云。我恁麼及伊。你又道據款結案。他與麼及我。你又道成何道理。一等是恁麼時節。其間有得不得。淸云。不見道。醍醐上味。爲世所珍。遇此之人。翻成毒藥。雪竇云。看他父子相投。言气相合。知之者謂。粉骨碎身。此恩難報。不知者謂。扶髙抑下。臨危悚人。毒藥醍醐。千載龜鑑。還會麼。者漆桶。

師云。者僧親爲天使來。無端撞在漆桶裏。雪峯鏡淸。素稱敏手。要且救他不出。毒藥醍醐。千載龜鑑。不是知心者。徒勞話歲寒。

舉僧問大梅。如何是祖師西來意。梅云。西來無意。僧舉到鹽官。官云。一个棺材。兩个死漢。玄沙聞舉云。鹽官是作家。雪竇云。三个也得。

師云。螳螂捕蟬。

舉雲門問新羅僧。你是甚處人。云新羅人。門云。將什麼過海。僧云。艸賊大敗。門云。爲什麼在我手裏。僧云。恰是。門云。一任﹝跳﹣兆﹢孛﹞跳。雪豆云。雲門老漢。龍頭蛇尾。放過者僧。爲什麼。在我手裏。恰是劈脊便打。

師云。者僧過得海來。恰值落在雲門手裏。雪竇推波助瀾。可謂小出大遇。

舉北禪問僧。近離甚處。僧云。黃州。禪云夏在甚處。僧云資福。禪云。福將何資。僧云。兩重公案。禪云。爭柰在我手裏。僧云。在手裏則收取。禪便打。者僧不甘。隨後趂出。雪竇云。奇怪宛有超師之作。還知者僧麼。只解瞻前。不能顧後。若在雪竇手裏。棒折也未放在。

師云。一不做二不休。打人須是紩拳頭。

舉睦州示眾云。我見百丈。不識好惡。大眾方集。以拄杖一時打散。復召大眾。眾回首。丈云。是什麼。有什麼共語處。黃檗和尙。大眾方集。以拄杖一時打下。復召大眾。眾回首。檗云。月似彎弓。小雨多風。猶較些子。雪竇云。說什麼猶較些子。直是未在。若據雪竇。眾集一時打下便休。或有个無孔鐵槌。爲眾竭力。善能擔荷。可以籠罩古今。乾坤把斷。驀拈拄杖云。放過一著。

師云。三段不同。收歸上科。

舉玄沙見鼓山來。作一圓相。山云。人人出者个不得。沙云。情知你向驢胎馬腹裏作活計。山云。和尙又作麼生。沙云。人人出者个不得。山云。和尙與麼道得。某甲爲什麼不得。沙云。我得汝不得。雪竇云。只解貪觀白浪。不知失卻手橈。

師云。道得也出者个不得。道不得也出者个不得。貪觀白浪。失卻手橈。閒言語。

舉南泉示眾云。王老師賣身去也。還有人買麼。一僧出眾云。某甲買。泉云。不作貴不作賤。作麼生買。僧無語。臥龍代云。和尙屬某甲。禾山云。是何道理。趙州云。明年與和尙做一領布衫。雪竇云。𨿽則作家競買。要且不解輸機。且道。南泉還肯麼。雪竇也擬酬个價直。令南泉進且無門。退亦無路。不作貴不作賤。作麼生買。別處容和尙不得。

師云。南泉善賣。雪竇善買。牙保不來。只成賒話。不作貴不作賤。遇物應緣。乘巧便。流出天涯也可憐。不如且在家中轉。咄。

舉茱萸把一橛竹上堂云。莫有虛空裏釘得橛者麼。時有靈虛上座出云。虛空是橛。萸便打。虛云。莫錯打某甲。萸休去。雪竇云。若要此話大行。直須打了趂出。

師云。茱萸空中釘橛。靈虛旱地遭釘。雪竇不管盡法無民。只要話行千古。檢點將來。總是一隊掠虛漢。

舉夾山與定山同行言話次。定云。生死中無佛。則無生死。夾云。生死中有佛。則不迷生死。互相不肯。同上大梅相見了。具說前事。梅云。一親一疎。夾問。那个親那个疎。梅云。且去明日來。夾至來日又問。未審那个親。梅云。親者不問。問者不親。夾山住後云。我當時在大梅。失卻一隻眼。雪竇云。夾山畢竟不知換得一隻眼。大梅老漢。當時聞舉。若以棒一時打出。豈止畫斷兩人葛藤。亦乃天下宗匠。

師云。夾山失卻隻眼。住後方知。雪竇畫斷葛藤。作得天下宗匠。𨿽然。李將軍有佳聲在。不得封侯也是閒。

舉僧問保福。雪峯平生。有何言句。得似羚羊掛角時。福云。我不可作雪峯弟子不得。雪竇云。一千五百个布衲。保福較些子。

師云。做得雪峯弟子則不無。要見羚羊掛角。三生六十劫。

舉僧問長慶。羚羊未掛角時如何。慶雲。艸裏漢。僧云。掛角後如何。慶雲。亂叫喚。僧云。畢竟如何。慶雲。驢事未去。馬事到來。雪竇云。寧可碎身如微塵。終不瞎个眾生眼。長慶較些子。復云。一般漢設使羚羊未掛角。也似萬里望鄕關。

師云。長慶恁麼答話。瞎卻天下人眼去在。雪竇道。終不瞎个眾生眼。萬里望鄕關。

舉僧問巴陵。祖意教意。是同是別。陵云。雞寒上樹。鴨寒下水。僧問睦州。祖意教意。是同是別。州云。靑山自靑山。白雲自白雲。雪竇云。問旣一般。答亦相似。其中有利他自利。瞞人自瞞。若點撿分明。管取解空第一。

師云。雞寒上樹。鴨寒下水。靑山嵯峨。白雲澹濘。祖意教意。在什麼處。若約撿點分明。有利無利。不離行市。

舉趙州示眾云。今夜答話去也。有解問者出來。時有僧出。州云。比擬拋磚引玉。引得个墼子。法眼遂乃舉問覺鐵觜。先師意作麼生。覺云。如國家拜將。乃問。甚人去得。時有人出云。某甲去得。須云汝去不得。法眼云。我會也。雪竇云。靈利漢。聞舉便知落處。然𨿽如是。放過覺鐵觜。夫宗師語不虛發。出來必是作家。因什麼。拋磚引墼。諸禪徳。要識趙州麼。從前汗馬無人識。只要重論蓋代功。

師云。覺鐵觜名喧宇宙。拶著便作屎臭气。人問拋磚引墼。便謂如國家拜將。當時法眼若解拈出本分艸料。何止淸風萬里。雪竇云。靈利漢。一舉便知落處。豈堪共語。然𨿽如是。放過覺鐵觜。賴有此語。

舉耽源辭國師。歸省馬祖。於地上作一圓相。展坐具禮拜。祖云。你欲作佛去。源云。某甲不解捏目。祖云。吾不如汝。雪竇云。然猛虎不食其子。爭柰來言不丰。諸人要識耽源麼。只是个藏身露影漢。

師云。耽源歸省。獻个胡餅。馬祖舐犢。自不勝情。雪竇云。然猛虎不食其子。爭柰來言不丰。撿點將來。恰蹈著耽源影子。

舉潙山問仰山。甚處來。仰云。田中來。潙云。田中多少人。仰插鍬叉手而立。潙云。南山大有人刈茅。仰拔鍬便行。玄沙云。我當時若見。蹈倒鍬子。鏡淸云。不柰船何。打破戽斗。僧問明招。古人意在插鍬處。叉手處。招喚某甲。僧應諾。招云。還曾夢見仰山麼。雪竇云。諸方咸謂。插鍬話奇特也大似隨邪逐惡。若據雪竇見處。仰山被潙山一問。直得艸繩自縛。去死十分。

師云。潙仰父子。一問一答。未見誵訛。卻是玄沙無風起浪。鏡淸云。不柰船何。打破戽斗。一波才動萬波隨。不是明招捋下面皮。未免總死在鍬子下。雪竇云。仰山被潙山一問。直得艸繩自縛去。死十分。咄。以己妨人。

舉玄沙問僧。近離甚處。僧云。瑞巖。沙云。瑞巖有何言句。僧云。常喚主人公。自應諾。惺惺著。他後莫受人謾。沙云。一等是弄精魂。也甚奇怪。沙云。何不且在彼中住。僧云。已遷化也。沙云。如今還喚得應麼。僧無語。雪竇云。蒼天蒼天。

師云。者僧只是接響承虛。道聽途說。若親從瑞巖來。因甚喚不應。雪竇云。蒼天蒼天。東家人死。西家助哀。

舉雪峯問僧。近離甚處。僧云。覆船。峯云。生死海未度。爲什麼覆卻船。僧無語。雪竇代云。久向雪峯。侍者老漢擬議。拂袖便行。其僧歸舉似覆船。船云。何不道渠無生死。僧再到雪峯舉此話。峯云。此不是你語。僧云。是覆船恁麼道。峯云。我有二十棒。寄與覆船。二十棒老僧自喫。不幹闍梨事。雪竇云。能區能別。能殺能活。若人辧得。天下橫行。

師云。雪峯善問。覆船善答。者僧有馳達之勞也。合與二十棒。還委悉麼。不因楊得意。爭識馬相如。

舉徳山圓明示眾云。但有問答。只豎一指。寒則普天普地寒。雪竇云。什麼處見俱胝老。熱則普天普地熱。云竇云。莫錯認定盤星。森羅萬象徹下孤危。大地山河通上險絕。甚處得一指頭禪。

師云。圓明借手行拳。雪竇捕風追電。畢竟俱胝老子。不在一指頭邊。

舉僧問南院。從上諸聖。什麼處去。院云。不上天堂卽入地獄。僧云。和尙又作麼生。院云。還知寶應老落處麼。僧擬議。院以拂子驀口打。復喚僧近前云。令合是你行。又打一拂子。雪竇云。令旣自行。且拂子不知來處。雪竇道个瞎。且要雪上加霜。

師云。南院有不犯之令。者僧無自全之策。雪竇道个瞎。天堂未就。地獄先成。

舉保福問長慶。盤山道。光境俱亡。復是何物。洞山道。光境未亡。復是何物。據二老宿。總未得剿絕。作麼生道得剿絕去。慶良久。福云。情知爾向鬼窟裏作活計。慶雲。你又作麼生。福云。兩手扶犁水過膝。雪竇云。俱亡未亡總由我。保福因甚麼道。未得剿絕。灼然能有幾个。諸人又作麼生道。免得長慶在鬼窟裏。雪竇云。柳絮隨風。自西自東。

師云。俱亡未亡。不離光境。盤山洞山。總未剿絕。長慶鬼窟。保福泥犁。雪竇風絮自東自西。者一隊漢。鼻孔索頭。盡在山僧手裏。一任橫拖倒拽。無人知此意。雞向五更啼。

舉大梅聞鼯鼠聲云。卽此物非他物。善自護持。吾今逝矣。雪竇云。者漢生前莽鹵。死後顢頇。卽此物非他物。是何物。還有分付處也無。有般漢不解截斷大梅腳跟。只管道。貪程太速。

師云。大梅平生。脊梁硬似鐵。末後向鼯鼠聲中。全然放倒。雪竇不辯端倪。卻道。還有分付處也無。更要截斷他腳跟。彌勒下生去。

舉雪峯示眾云。望州亭與汝相見了也。烏石嶺與汝相見了也。僧堂前與汝相見了也。保福問鵝湖。僧堂前且置。望州亭。烏石嶺。什麼處相見。湖驟步歸方丈。福便乃入僧堂。雪竇云。二老宿。是卽是。只知雪峯放行。不知雪峯把定。忽有个衲僧出問。未審雪竇作麼生。豈不是別機宜識休咎底漢。還有望州亭烏石嶺相見底衲僧麼。良久云。擔板禪和。如麻似粟。

師云。我要問雪峯。除卻望州亭烏石嶺僧堂前。什麼處不是相見處。我要問雪竇。什麼處是雪峯把定放行。古人且置。卽今作麼生。設有一个半个。別休咎識機宜。豈不是爲眾竭力。其或未然。只知事逐眼前過。不覺老從頭上來。

舉趙州問大慈。般若以何爲體。慈云。般若以何爲體。州呵呵大笑。至來日。州掃地次。慈卻問。般若以何爲體。州放下掃帚。呵呵大笑。雪竇云。前來也笑。後來也笑。笑中有刀。大慈還識麼。直饒識得也未免喪身失命。

師云。是精識精。是賊識賊。又云。識得不爲冤。

舉徳山一日飯遲。托缽過堂。雪峯見云。者老漢。鐘未鳴鼓未響。托缽向什麼處去。山便歸方丈。雪峯舉似巖頭。頭云。大小徳山。不會末後句。山聞令侍者喚來。頭至方丈。問。爾不肯老僧那。頭遂密啟其意。山至來日上堂。與尋常不同。頭於僧堂前。撫掌大笑云。且喜老漢。會末後句。他後天下人不柰何。𨿽然如是。也只得三年活。明招代徳山云。咄咄咄。沒處去沒處去。雪竇云。曾聞說獨眼龍。元來只有一隻眼。殊不知。徳山是个無齒大虫。若不是巖頭識破。爭得明日與昨日不同。諸人要會末後句麼。只許老胡知。不許老胡會。

師云。末後一句。始到牢關。把斷要津。不通凡聖。巖頭密啟其意。赤土塗牛奶。明日上堂。與昨日不同。疑殺天下人。殊不知。徳山年老成魔。不是巖頭領過。莫道三年遷化。更三十年也死未得在。明招代云。咄咄咄。沒處去。沒處去。知心能幾人。雪竇云。徳山是个無齒大虫。若不是巖頭識破。爭得明日與昨日不同。閉門不造車。出門自合轍。諸人要會末後句麼。海枯終見底。人死不知心。

舉雪峯一日見獼猴。乃云。者獼猴各背一面古鏡。三聖便問。歷劫無名。何以章爲古鏡。峯云。瑕生也。聖云。一千五百人善知識。話頭也不識。峯云。老僧住持事煩。雪竇云。好與二十棒。者棒放過也好。免見將錯就錯。

師云。前箭猶自可。後箭射人深。

舉僧問國師。如何是本身盧捨那。國師云。與老僧過淨缾來。僧將到淨缾。國師云。卻安舊處著。僧安舊處。復來問。如何是本身盧捨那。國師云。古佛過去久矣。雲門云。無朕迹。雪竇云。直得一手指天一手指地。爭得無。還會麼。云在嶺頭閒不徹。水流澗下太忙生。

師云。國師不得雲門。洎好勞而無功。總似雪竇。未免白日見鬼。如今有問山僧。如何是本身盧捨那。只向他道。一气不言含有象。萬靈何處謝無私。

舉僧門洞山。時時勤拂拭。莫遣惹塵埃。爲什麼。不得他衣缽。山云。直饒道本來無一物。也未合得他衣缽。且道。什麼人合得。僧下九十六轉語。皆不契。末後云。直饒將來他亦不受。山深肯。雪竇云。他旣不受。是眼。將來底。必應是瞎。還見祖師衣缽麼。若於此入門。便乃兩手分付。非但大庾領頭。一个提不起。設使闔國人來。且款款將去。

師云。者僧下九十六轉語。正是九十六種外道。末後道。設使將來。他亦不受。稍有衲僧气息。雪竇云。他旣不受是眼將來底必應是瞎。還見祖師衣缽麼。若於此入門。便乃兩手分付。話作兩橛。非但大庾嶺頭。一个提不起。設使闔國人來。且款款將去。救得一半。

舉僧問投子。依俙似半月。彷佛若三星。乾坤收不得。師於何處明。子云。道什麼。僧云。想師只有湛水之波。且無滔天之浪。子云。閒言語。雪竇云。投子古佛。不可道不知。撿點將來。直是天地懸隔。才問便和聲打。

師云。投子放頑。天下人不柰何。雪竇據令。未免犯鋒傷手。

舉洛浦久爲臨濟侍者。到夾山問。自遠趨風。乞師一接。山云。目前無闍梨。此間無老僧。浦便喝。山云。住住。且莫艸艸匆匆。雲月是同。溪山各異。坐斷天下人舌頭卽不無。爭教無舌人解語。浦無對。山便打。雪竇云。者漢可悲可痛。鈍置他臨濟。他旣雲月是同。我亦溪山各異。說什麼無舌人不解語。坐具劈口便摵。夾山若是个知方漢。必然明窗下安排。

師云。洛浦未出臨濟門。气吞宇宙。及至夾山面前。直是展手不得。似者般漢。不打更待何時。雪竇云。者漢可悲可痛。鈍置他臨濟。他旣雲月是同。我亦溪山各異。說什麼無舌人不解語。坐具劈口便摵。見事不平爭忍得。衲僧正令自當行。

舉三聖問雪峯。透网金鱗以何爲食。峯云。待汝出得网來。卻向汝道。聖云。一千五百人善知識。話頭也不識。峯云。老僧住持事煩。雪竇云。可惜放過。好與二十棒。者棒一棒也饒不得。只是罕遇作家。

師云。三聖固是透网金鱗。爭柰雪峯釣鰲手段。聖云。一千五百人善知識。話頭也不識。等閒擺動三山。峯云。老僧住持事煩。坐得船頭穩當。雪竇云。可惜放過。好與二十棒。喝。小神作麼。

舉伏牛爲馬祖馳書。到國師處。國師問。馬祖有何言句示人。牛云。卽心是佛。國師云。是什麼語話。良久再問。更有什麼言句。牛云。不是心不是佛不是物。國師云。猶較些子。雪竇代云。當時便喝。牛卻問。和尙此間。如何示人。國師云。三點如流水。曲似刈禾鎌。雪竇云。是什麼語話。也好與一拶。見之不取千載難忘。

師云。伏牛也不虛行。旣識國師。又識馬祖。雪竇下者兩著。不妨好手。爭柰落在國師彀中。具眼者辯取。

舉玄沙問鏡淸。我不見一法爲大過患。爾道不見什麼法。淸指露柱云。莫是不見者个法麼。沙云。浙中淸水白米從爾喫。佛法則未在。雪竇云。大小鏡淸被玄沙熱謾。我當時若見。但只向道。靈山授記也未到如此。

師云。雪竇只知鏡淸被玄沙熱謾。不知玄沙被鏡淸熱謾。靈山授記也未到如此。謾自己不過。

舉先報慈問僧。近離甚處。僧云。臥龍。慈云。在彼多少時。僧云。經冬過夏。慈云。龍門無宿客。爲什麼在彼許多時。僧云。師子窟中無異獸。慈云。爾試作師子吼看。僧云。若作師子吼。卽無和尙。慈云。念汝新到。且放三十棒。雪竇云。奇怪諸禪徳。若平展則兩不相傷。據令則彼此俱險。還點撿得出麼。

師云。眞師子兒。善師子吼。慈云。念汝新到。且放三十棒。作家宗。師天然有在。雪竇云。平展則兩不相傷。據令則彼此俱險。鉤在不疑之地。

舉船子云。千尺絲綸直下垂。一波才動萬波隨。夜靜水寒魚不食。滿船空載月明歸。雪竇云。者漢勞而無功。忽若雲門道一句合頭語。萬劫系驢橛。又作麼生。免此過。良久云。莫謂水寒魚不食。如今釣得滿船歸。

師云。不貪香餌味。可謂碧潭龍。雪竇云。莫謂水寒魚不食。如今釣得滿船歸。跛鱉盲龜。有甚用處。

舉投子問巨榮禪客。老僧未曾有一言半句。掛諸方耳目。何用要見老僧。僧云。到者裏不施三拜。要且不甘。子云。出家兒得與麼沒碑記。僧繞禪牀一匝而出。子云。有眼無耳朵。六月火邊坐。雪竇云。也不得放過。才轉便與擒住。便喝云。是誰不甘。若跳得出。不妨是一員衲僧。

師云。老僧未有一言半句。掛諸方耳目。何用要見老僧。是何相待。僧云。到者裏不施三拜。要且不甘。出乎爾反乎爾。出家兒得與麼沒碑記。靠倒者僧。僧繞禪牀一匝而出。若是徳山臨濟。棒折也未放在。雪竇云。也不得放過。才轉便與擒住。喝云。是誰不甘。若跳得出。不妨是一員衲僧。識甚好惡。

舉祖師道。六塵不惡。還同正覺。雪竇云。拄杖子是塵。有什麼過。過旣無應合辯主。所以道。糞掃堆頭丈六金身。拈向一邊。赤肉團上壁立千仞。又放過一著。直饒八面四方。正好連架打。

師云。聞見覺知無障礙。聲香味觸常三昧。穿卻祖師鼻孔。換卻雪竇眼睛。莫有喫得棒底漢麼。靠拄杖。放過一著。

舉古云。眼裏著沙不得。耳裏著水不得。有般漢。信得及把得住。不受人謾。祖佛言教。是什麼熱椀鳴聲。便請髙掛缽囊。拗折拄杖。管取一員無事道人。又古云。眼裏著得須彌山。耳裏著得大海水。一般漢受人商量。祖佛言教。如龍得水。似虎靠山。卻須挑起缽囊。橫擔拄杖。亦是一員無事道人。復云。恁麼也不得。不恁麼也不得。然後沒交涉。三員無事道人中。要選一人爲師。

師云。髙掛缽囊。拗折拄杖。未是無事道人。挑起缽囊。橫擔拄杖。亦未是無事道人。與麼也不得。不恁麼也不得。然後沒交涉。亦未是無事道人。一卽三。三卽一。木馬火中嘶。黃昏後日出。喝一喝。

了庵和尙語錄卷第四

了庵和尙語錄卷第五

頌古

參學比丘文煥克明宗成等編

世尊初生

指天指地獨稱尊。不是興家便滅門。拋卻金輪聖天子。卻來方外立乾坤。

世尊拈華

鷲峯龍象數如麻。獨有頭陀解笑華。半座平分多子塔。密傳金縷衲袈裟。

世尊升座文殊白椎

電捲星飛下一椎。早成狼藉徧坤維。靈山密意無人會。秋後黃華自滿籬。

未離兜率已降王宮

臘月華開火裏蓮。神仙祕訣許誰傳。一毛端上三千界。買斷風光不費錢。

不問有言。不問無言

剪斷羣機立問端。舌頭拖地髑髏乾。影鞭良馬知何往。月上靑山玉一團。

調達謗佛生陷地獄

莫問今吾與故吾。胡須赤對赤須胡。吹毛未動頭先落。烈漢元來是丈夫。

梵志獻華

兩手空來放下難。一椎擊碎鬼門關。堂堂大道如弦直。白月淸風任往還。

金棺自舉

金棺三匝繞尸羅。常與無常會也麼。面皺只因陪笑得。背駝偏爲曲躬多。

阿難問迦葉金襕外別傳何物

金襕之外傳何物。問處分明答處端。倒卻門前剎竿著。弟兄終是不相謾。

殃崛摩羅持缽

賢聖中來不殺生。依言說與產家聽。當時子母便分免。佛法元來自有靈。

維摩示疾

病入膏肓念未灰。勞他佛子領徒來。不消一服淸涼散。毛孔重重盡豁開。

善財南詢

覺城東際太顢頇。走得娘生兩腿酸。樓閣門前一彈指。念頭空盡髑髏乾。

阿育王問賓頭盧

阿耨宮中請佛齋。本來無位可安排。只知隨例餐﹝饑﹣幾﹢追﹞子。也得三文買艸鞋。

廓然無聖

廓然無聖全提正令。撼動東土西乾。拈卻佛病祖病。寶公旣解賞音。武帝何妨聽瑩。折得莖蘆便度江。老子從來太著忙。少林一路如弦直。五葉華聯劫外芳。

龐公問馬祖不昧本來身

當陽不昧本來身。直上何如直下親。一曲無弦彈得妙。只今誰是賞音人。

肅宗問國師十身調禦

十身調禦露堂堂。直蹈毗盧頂上行。但見皇風成一片。不知何處是封疆。

馬祖卽心是佛

肥不露肉。瘦不露骨。戲海獰龍捎空俊鶻明眼漢莫輕忽。握金剛椎碎窠窟。

趙州勘婆

衲僧腳下路通天。舉目臺山總是煙。婆子趙州俱勘破。不教空費艸鞋錢。

狗子佛性

狗子佛性無。狗子佛性有。擊碎兩重關。何處尋窠臼。山頭木馬嘶。海底泥牛吼。堪笑堪悲老趙州。黑黑明明三八九。

寒暑到來何處回避

急切相投事有由。臨川重下釣鰲鉤。因看月掛松梢上。不覺靑天在屋頭。

百匝千重是何人境界

當陽擊碎連城璧。手面分開萬仞崖。明月淸風兩無價。碧潭云外絕安排。

俱胝豎指

俱胝一指鬧浩浩。十方剎海俱掀倒。如今浪靜風亦恬。綠陰滿地無人掃。

趙州訪臨濟

千金駿骨無尋處。兩个木人相耳語。白雲飛盡海天髙。落華片片隨流水。

大禪佛到霍山

集雲峯下四藤條。夾鏡方瞳駿馬驕。一抹煙沙幾千里。相逢誰是霍嫖姚。

庭前栢樹子

九九百百。半靑半白。祖意西來。庭前老栢。

日面佛月面佛

名不得。狀不得。日面月面。釋迦彌勒。馬師病入膏肓。證候鬼神莫測。打瓦鉆龜數似麻。除卻耆婆有誰識。

有句無句

樹倒藤枯意若何。潙山特地笑呵呵。布單賣卻猶閒事。惹起無風匝匝波。

僧問趙州。晝升兜率夜降閻浮。爲甚摩尼珠不現

圓陀陀光爍爍。影迹不畱。十虛昭廓。往古來今幾个知。一聲天外黃金鐸。

臘月火燒山

臘月燒山。天寬地寬。衲衣下事。更不相瞞。無影樹頭。鶴驚殘夢。不萌枝上春在曲闌。推倒生公點頭石。碧潭云外不相關。

體露金風

樹凋葉落。體露金風。云收大野。月皎長空。華鯨殷殷。鼉鼓逢逢。神山中聳。江漢朝宗。

如何是道墻外底

大道透長安。嚴冬日日寒。少林深雪裏。北斗面南看。

前三三後三三

前三三與後三三。數目分明不用參。師子教兒迷子訣。斷崖千尺倚層嵐。

丹霞燒木佛

髙燒木佛禦嚴寒。和气如春四體安。自作要知當自受。與他院主不相干。

丹霞燒木佛。院主眉須墮。古今競商量。往往成口過。壽山鑪排開。與君重注破。重注破。還知麼。五熱炙身。迷逢達摩。

夾山見船子

明明法眼本無瑕。不柰傍觀冷笑何。撥轉船頭逢洛浦。也能平地起風波。

徳山托缽

徳山托缽小兒嬉。賴有巖頭點破伊。活得三年便遷化。个中消息幾人知。

仰山問潙山云。大用現前請師辧別

暗裏抽衡骨。明中坐舌頭。幸然平似鏡。何用曲如鉤。

常在家捨不離途中

家捨途中同一轍。不論空劫與如今。鬼神茶飯休拈出。南北東西意自深。

法眼問覺鐵觜趙州栢樹子話

暗去明來自有因。莫將容易辯疏親。鴛鴦繡出從君看。不把金鍼度與人。

洞山恁麼道卽易相續也大難

覿面相呈道卽難。一毫端上萬重山。直須坐斷毗盧頂。堪與他家共往還。

鰲山雪夜

胸襟流出始相應。直得三千海嶽崩。描不成兮畫不就。鰲山店裏喚師兄。

雪峯輥球

截嶺橫岡鱉鼻蛇。遭他毒口數如麻。無端更把三球輥。又是重添項上枷。

雪峯示眾

大地撮來無粒粟。毛端湧出須彌山。晨朝打鼓普請看。南海波斯念八還。

玄沙白紙

白紙封來落二三。鳴鐘集眾爲開緘。同風句在言詞外。不是通人不易諳。

中原一寶

中原一寶見還難。不在張眉引手間。金殿日髙旗影轉。一鑪沈水萬機閒。

五祖室中舉小艷詩

聲前句後太無端。金鴨香消夜未闌。一把柳絲收不得。和煙搭在玉闌干。

缽囉娘

一大藏教是切腳。東山直示缽囉娘。靈巖今日爲君舉。醉後添杯禮數長。

如何是佛肥從口入

波波挈挈。憨憨癡癡。人情若好。喫水也肥。

向上一路千聖不傳

夫子不識字。達摩不會禪。腳跟不點地。水底火燒天。

贊語

參學比丘宗胤起宗等編

出山相

棄金輪位入深山。麻麥無功歲又闌。開得眼來天地闊。斗杓正插鬼門關。

栴檀佛

怛薩阿竭。栴檀瑞像。肇自優塡。造於智匠。佛從天降。像亦地升。震旦之記。廣利有情。歷歲二千。三百有七。屆於皇元。延佑三秩。聖主仁宗。眷玆聖容。史臣奉詔。纂緝始終。勒文於石。用昭聖徳。前聖後聖。聖心允格。善哉振鵬。王氏之子。慕君效忠。摹刻以施。譬諸滿月。影現千江。大光普照。靡間遐荒。瞻之仰之。以欣以抃。我作贊詞。捕風追電。

有異比丘以金剛經寫成釋迦佛像。髙不五寸。廣則半之。可視不可讀爲作贊曰

三十二相。金剛法寶。色見聲求。是行邪道。應無所住。而生其心。夢幻露電。功徳之林。縱橫倒植。珠明玉潤。毫端發揮。攝入方寸。如明鏡中。而現色像。善哉佛子。顯此智藏。

髙安陳茂卿。書四大部經。求贊

善哉茂卿大居士。深入諸佛法性海。乘彼無始大願力。而於一念了萬事。隨順世間。一切相。不壞不雜悉平等。與我法性無差互。然此法性不可得。彼諸世相亦無有。以無有故無掛礙。於一切處無順逆。譬如虛空無所依。爲諸色相所依止。不卽不離無取捨。具足成就一切法。而於一切無作受。若能若所寂靜。故居士旣入此法性。無復發起世間想。若利若祿。如夢幻。豈有智者於夢幻一毫端許。生染著。是名菩薩。如幻智。居士以此幻智力。遊戲一切翰墨海。於一微塵出經卷。量等三千大千界。開敷一切三昧華。莊嚴諸佛法性土。具足無上大智慧。絕生死流到彼岸。眾寶積聚如須彌。涅盤自性無系屬。發起普賢諸大願。於一切處爲先導。而此居士翰墨海。彌漫洶湧無有涯。於一滴中具眾智。一一滴中無不爾。以一切智入一滴。一切智智亦復然。是爲菩薩無盡藏。於一切處作利益。是爲菩薩大法船。於一切處作津濟。是爲菩薩精進幢。於一切處無退屈。一切諸佛淨天眼。證我作此無畏說。普願一切法界海。與我所說無涉入。令彼居士法性身。與諸佛等菩薩等。而於諸佛法末世。興起廣大諸佛事。普使沈溺諸有情。同見自性天眞佛。

何山復藏主。血書法華。募印藏教。建殿曰毗盧性海

我觀如來眞法界。淸淨廣大如虛空。若性若相悉平等。故能建立於一切。能作所作不可得。而於諸法不染著。善哉佛子證此法。卽見本身盧捨那。三際洞然入一念。不越一念了三際。譬如皎月行太空。不作明照一切想。是爲菩薩無功用。於一切處作佛事。交光相羅無壞雜。體用涉入如帝网。小溪不隔逝多林。遮那不起菩提樹。所以莊嚴大樓閣。動念俱息開復閉。於此不作奇特想。亦復不作無奇特。是爲不捨根本智。而能成就諸願海。今觀佛子所建立。始終不離如是義。毫端顯示妙蓮華。隨說而行血滴滴。乘時破彼妄想塵。全出無邊大經卷。普爲來者作饒益。不出遮那同體悲。自然常在於其中。若經若行若坐臥。求其實性不取相。卽是諸佛所受用。我今隨喜說伽陀。聊爲太虛安耳穴。作是觀者爲正觀。異是說者卽邪說。

承天量維那。集同志。書雜華大經。爲十卷。其二乃吾雪心所寫。端楷入神。求余題之。說偈以贊曰

毗盧遮那華藏海。七處九會熾然說。文字句義悉平等。悲智行果所成就。不起於座徧塵剎。一切諸佛亦如是。重重主伴互開演。歷歷交參同帝网。一經普攝一切經。一義具足無量義。言詞道斷心行滅。此經眞體卽無寄。是名華嚴大法界。若理若事無有礙。情與無情本一體。能所動靜性空寂。善哉心量十比丘。智願弘廣北溟水。安住無住冰雪心。各於毫端現神變。縮此大經八十一。萃爲十卷悉周備。我觀如來本無說。爾諸比丘未嘗寫。無說而說是眞說。不寫而寫是眞寫。受持讀誦與供養。開示悟入亦復然。佛子當作如是觀。安住解脫不思議。深入普賢行願海。同證遮那根本智。

天臺碧上人歸百丈山。建楞嚴精舍求贊

釋迦如來有顯訣。直截根源最無比。隨順一切羣生心同入諸佛法性海。諸佛性海無有涯。羣生心體亦如是無形無相不可名。彊而目之首楞嚴。迷之背覺而合塵。慶喜乃爲魔所罥。悟之背塵而合覺。登伽卽登無漏果。不迷不悟非背合。卽修卽證離證修。善哉無上妙蓮華。金剛寶覺無畏地。此方教體在音聞。彼觀自在從中證。文殊師利擇法眼。標顯實謂當其根。審是五五圓通門。豈以勝劣有取捨。譬如良醫療眾病。對病與藥無差互。病去藥除心體空。忽然超越十方界。末世眾生善根少。罕有知此勝法門。惟此道友碧上人。而於此法能信入。能信能入不思議。復能推廣利有情。我觀赤城百丈山。卽是祇桓大精舍。是中宜建堅固幢。是中宜發光明藏。是中宜集諸佛子。一一圓通互開演。而於如來滅度後。令此慧命不斷絕。我以父母所生口。隨喜贊嘆作是說。聞者見者悉信受。同乘普賢大願輪。

靈隱升藏主書華嚴塔。求贊

毗盧遮那大經卷。量等三千大千界。書寫大千界中事。一一事相各差別。理隨事徧一卽多。事得理融多卽一。卽多卽一卽事理。交攝融通了無礙。是爲諸佛法性海。儼然藏在一塵中。有大比丘名可升。出生如來法末世。發起廣大同體悲。爲欲饒益諸含識。以淨天眼普觀察。破此微塵出經卷。書成廣大華嚴塔。髙顯挺特踰須彌。圍繞重重香水海。基陛下極金輪際。相輪上徹有頂天。五十二位列層級。一百一十布闌楯。十虛彌漫寶絲网。流出一切供具云。覺樹開敷智慧華。園池湧現功徳藏。佛之身光蔽日月。菩薩聲聞眾無數。而諸世主稱妙嚴。一一雲集普光殿。𨿽分七處與九會。其實不離菩提場。我此本師盧捨那。與十方佛當不異。我觀十方諸世尊。所現身土悉平等。而諸世尊剎网中。應有比丘出經卷。方便善巧總殊勝。所作佛事無有別。佛等剎等眾會等。悲智行願亦復然。如此無上窣堵波。全是遮那法身王。遮那法身入我性。我性卽與遮那合。我願一切身眾云。咸具無量辯才海。窮未來際贊此塔。而與我今無有異。我此言詞相寂滅。懸契諸佛眞如心。若見若聞若隨喜。各悟自性獲道記。

法華塔贊

道人夏坐蓮華峯。晨起爲寫蓮華塔。深入法華妙三昧。旋而證得陀羅尼。八萬四千毛孔中。咸放光明照天地。是身卽塔塔卽經。離名離相絕能所。十方諸佛皆歡喜。異口同音贊善哉。當知世尊釋迦文。一代時教三百會。開權顯實示眞要。難信難解惟此經。當時靈山大會中。嘗以此經囑累汝。是故佛子乘本願。篤生五濁法末世。通身被服精進鎧。畢生扶植堅固意。爲滅荒唐癡暗獄。耀此熾盛光明幢。開廓自己神通門。顯發諸佛知見海。方其點畫未形初。此塔徧界已充塞。塔中古佛與今佛。不從地湧從心現。所以引筆與行墨。行布圓融了無礙。相輪層級甚髙聳。寶网香雲悉周徧。天華繽紛雨新好。法音淸揚振金鐸。若聞若見悟本智。是名眞法供如來。咨爾天神及龍鬼。在在處處爲訶護。令此寶塔鎭浩劫。永爲羣生作饒益。

法華經塔爲道藏主贊

是法華經藏。深固復幽遠。開示與悟入。彌綸大千界。善哉道上人。以無作妙智。攝諸一毫端。幻此大寶塔。髙廣至梵世。綿亙恆沙劫。無斷亦無滅。不騫亦不崩。仍於念念中。興起諸佛事。若見若供養。疾得成佛道。當知此寶塔。全是芬陀利。開權而顯實。一切義成就。是名經中王。於塔最第一。古佛與今佛。常在於其中。剎网互輝映。而諸分身佛。一時皆集會。能說與所說。言詞相寂滅。無取亦無證。吻合諸佛心。能契此心者。得法華三昧。我爲贊此塔。說此妙伽陀。以爾精進力。激我懶墯意。則知此上人。是我善知識。我觀十方國。此經無不在。諸佛法末世。無不書此塔。亦有贊塔者。與我將不異。安住四法故。卽具普賢道。稽首釋迦文。證我如是說。

王朋梅摹刻阿育王塔贊

維阿育王。有大因地。昔爲幼童。聚沙嬉戲。邂逅佛來。拜瞻欣樂。蔑以致誠。奉沙爲麨。佛贊善哉。卽授其記。再世當得。鐵輪王位。十善具足。萬方臣服。𨿽處世間。而享天福。造我寶塔。八萬四千。安我舍利。廣利人天。莊校嚴飾。不捨晝夜。驅役鬼神。布諸天下。佛滅度後。果符宿緣。凡所應作。靡不皆然。時有尊者。名曰耶捨。放五指光。紛如箭射。光所及處。塔乃隨至。華雨雜飛。天龍森衛。此眞丹國。會稽之東。舍利所止。是謂鄮峯。感應道交。非近非遠。以劉薩訶。而乃出現。相輪五層。觚稜四起。髙尺有四。廣則半耳。寶磬中懸。聖像外設。瑞采祥光。玲瓏瑩徹。由晉洎梁。閱陳而唐。吳越南宋。靈異疊彰。逮我皇元。混一車書。遂迎寶塔。入於京都。疊興大會。爲國祈福。光燭禁庭。耀奪羣目。百寮進賀。

龍顏大悅。頂禮繞旋。情均布發。曰咨爾眾。佛慈等視。攝化有方。寧容久滯。宜從護送。歸奠於鄞。永永萬萬。以康吾民。後四十載。金華王氏。殫伎厲精。圖刻以施。自東自西。自南自北。如法供養。無量功徳。我觀十方。惟一佛身。而此舍利。普現諸塵。一一塵中。含十方界。佛身舍利。無在不在。胡隱而顯。胡生而滅。一念洞然。空華水月。我如是說。眞實不虛。稽首世尊。釋迦牟尼。

文殊大士

大智非名。眞空絕迹。凡聖兩忘。體用雙寂。眸閃閃而電輝。發披披而云碧。握利劍逼老瞿曇。揮如意對維摩詰。入泥入水。道出常情。非默非言。義有所極。暗裏藏機。明中辯的。墻壁瓦礫。動地放光。疥狗泥豬。全威返擲。

漆眸炯炯。紺髮垂垂。執捲特立。孤風凜而。斥諸徒。破碎大道。弘正智掃蕩羣疑。是文殊非文殊。雲開碧落。出法界入法界。月滿坤維。龍蛇混雜。兮凡聖同居。艸衣勃窣兮七佛之師。

我眞文殊。不可描貌。無是文殊。將錯就錯。金毛師子奮全威。等閒觸折祥麟角。

普賢大士

心聞之宗。願海之祖。蓬鬢蕭蕭。艸衣楚楚。𨿽從寶威徳藏王國而來。不離毗盧遮那佛身而住。通身是眼莫辯蹤由。覿體全眞那堪覷捕。象王回處百華紅。剎剎塵塵面相睹。

破一微塵。出大經卷。點畫未形。文彩已現。理隨事變日照天臨。事得理融珠回玉轉。體周沙界普眼猶迷。心洞十方曼殊莫辯。固知龍象蹴蹈非驢所堪。宜其合水和泥而蓬頭垢面者也。

維摩居士

彈偏擊小門風。嘆大褒圓宗旨。示疾毗耶離城。攪得五天鼎沸。毛吞巨海。斷妙喜如陶家輪。芥納須彌。有解脫名不思議。靠倒文殊幾个知。伸腳只在縮腳裏。

瘦骨崚嶒。老懷虛曠。文殊不來。全無伎倆。喚作金粟應身。政是敲空取響。堪笑靈山一會人。个个望風先膽喪。

只个渾身沒柰何。又持妙喜入娑婆。不知一默酬人外。截斷羣機更有麼。

毗耶一默。不二門開。手提大千。毫端往來。

觀音大士

聞燻聞修精進力。金剛三昧不思議。六根互用眞圓通。善哉神力不共法。一法具足一切法。彌綸剎海不相礙。似月行空空印水。波波頓現非實相。於此明達洞無際。返觀自性悉平等。惟物與我旣不二。乃能普運慈悲心。一念智入無量劫。無量劫智入一念。前際不往後不來。現在如如亦無住。一身徧至十方界。萬類交作而不勞。十方界復入一身。寂湛眞常離喧雜。卽樂卽苦非苦樂。是謂如幻三摩提。我此父母所生口。含吐無量廣長舌。流出一切言詞海。發揮大士功徳藏。大士功徳無有邊。我此言詞亦無盡。從旦至暮月至歲。展轉聯屬不斷絕。一處旣爾諸處同。見聞隨喜互相攝。圓證無上妙蓮華。安住金剛王寶覺。

吠琉璃椀。天甘露漿。無邊熱惱。一味淸涼。證眞圓通。得大自在。不動本際。普應殊方。峭壁巉巖。空中鐵脊。蚪枝橫出。劫外春光。發揮普門之妙境。顯示如幻之金剛。杲日麗天無幽不燭。淸風匝地厥徳孔彰。海岸乾坤自孤絕。白華香雜紫檀香。

泛泛香水海。屹屹金鰲背。於心旣無作。於法得自在。缾中甘露漿。眼底眾生界。如幻三摩提。鐵椎打不壞。精誠忽感通。夢寐見光怪。譬如磁石鍼。合處無違礙。又如大圓鏡。形影自融會。我不離大士。大士不離我。偉哉功徳山。面面長相對﹝感夢而畫﹞。

大圓照中。滿月慈容。六根互用。一性融通。香水海層層波浪。寶蓮座匝匝祥風。攝五濁全歸淸泰。發眾吼普迪羣聾。是所謂如幻聞燻聞修金剛三昧。不動本際徧至十方而無來無去全始全終者也。

開圓通門。說無畏法。慈眼普視。慈心普攝。毫端十方。剎那萬劫。是所謂被精進鎧發堅固意。於生死暴流之中。爲舟爲楫。而不退不怯者也。

從聞思修。證觀自在。開示不思議解脫法門。入一切眾生喜見三昧。直行徑前。妙轉不退。六根互用而非正非偏。剎海同觀而無向無背。

法門圓通。三昧如幻。一念了知。十方溥現。惟此大士。善巧方便。摶人天龍。置涅盤岸。坐斷巍巍萬仞崖。地右旋兮天左轉。

髧彼兩髦。屈斯五指。得眞圓通。普施無畏。龍護法而不潛。鳥﹝銜﹣金﹢缶﹞華以頻至。璚崖玉樹寶光浮。碧海無雲天在水。

三無漏學。大哉普門。耳根圓證。眼裏同聞。竭羣生之業海。布萬徳之慈云。五蘊本空猶用照。滿身泥水若爲分。

圓通入正觀層崖落飛水。大千一毛端。三際小彈指。業海無邊涯悲心豈得已。寂照兩俱忘。念念從緣起。

金剛三昧。圓通法門。不以耳聽。而以眼聞。入諸佛智。應眾生根。巖前懸水三千丈。落落聲光貫碧雲。

六用圓通。一機獨露。覿面相呈。了無回互。說甚三十二應入國土身。檢點將來政是秤錘蘸醋。

此方眞教體。淸淨在音聞。良哉觀自在。發此妙耳門。峭壁懸崖同一舌。寶云香篆滿乾坤。

萬法圓通門。一月千江影。心精自遺聞。性相悉平等。峭壁懸崖露半身。巍巍坐斷毗盧頂。

妙辯如飛流。定力若山嶽。六用總圓通。諸塵洞昭廓。生佛由來體本同。白牯貍奴成正覺。

漚生漚滅。自起自倒瀑能說法。石解體道。大悲行相。寂而常照。照亦何有。白日杲杲。

海印發光。玉壺寥廓。月滿滄州。風生碧落。普門示現。妙力無作。絕毫絕釐。如山如嶽。

縞衣不重。蓮舟素輕。耳中觀色。眼裏聞聲。善財一去。無消息。覺海風休月自明。

廓圓通門。握菩提印。眼耳同觀。智悲獨運。銀山鐵壁露全機。業海無邊空一瞬。

峭壁懸崖。春容月影。極萬法源。徹千聖頂。小白華開大劫前。繁興永處那伽定。

正觀無我。垂手爲誰。六根互用。一等慈悲。圓通法界空三際。剎剎塵塵普應時。

寶石玲瓏。玉壺寥廓。一根返元。六用無作。童眞相好月輪孤。海岸風淸夜潮落。

根塵同元。動靜無二。耳色眼聲。見聞超詣。萬仞崖前獨露身。普門境界非天地。

孰動孰靜。匪泉匪石。孰見孰聞。匪聲匪色。童眞稽首兩忘言。六用。圓通自空寂。

一月在天。影含眾水。大慈悲行。只這便是。擬議還同萬仞崖。擡眸早已三千里。

願海無邊一葉蓮。普門方便廓心天。耳根不借眼根力。此是圓通自在禪。

返聞聞後竟何爲。回首塵勞未有時。獨倚蒼崖看飛瀑。春風不在綠楊枝。

眾生界上相逢少。五欲波中獨運遲。無我無人亦無佛。此心那許善財知。

金剛石上水天開。童子南詢遠遠來。八萬四千煩惱海。浪頭髙處是塵埃。

六根互用三昧海。一切眾生喜見身。脈脈流泉繞蒼石。黃金地上不棲塵。

坐而倚俯而視。從聞思修。入三摩地。絕壁春回薜荔椿。滄溟月輾珊瑚樹。

籃裏金鱗始褪潮。尋聲回首入塵勞。自緣今日無行市。莫道奴奴索價髙。

善應無方自在身。縞衣蓬鬢不棲塵。一般經紀難將就。只合和聲送與人。

放下魚籃便展經。白蓮華帶錦鱗腥。玉鉤掣斷紅絲綫。水漾金沙月滿汀。

碧崖丹嶂。玉樹瑤艸。圓通法門。紅日杲杲。

空華無蒂。願海有船。按膝俯視。朝宗百川。

瑯玕寶石。栴檀香風。大慈悲行。月影春容。

童眞妙相。滿月慈容。反聞自性。懸水生風。

六用休復。一眞圓通。蒼崖古木。劫外春風。

圓通法門。洞無邊表。石裂崖崩。聊露一竅。

釵橫鬢亂。口是心非。賣不著主。提取魚歸。

耳見眼聞。諸法無﹝得﹣彳﹞。大圓照中。金剛三昧。

六用無作。一機獨露。師子嚬呻。象王回顧。

布袋和尙

倒拈金錫。穩靠布袋。低眉斂目。袒肩露背。成佛尙隔一生。且入瞌睡三昧。料想龍華會中。也無如此自在。

拄杖頭邊。有照有用。破布囊中。無罅無鋒。拋卻兜率陀天。愛向人間賣弄。稽首彌勒世尊。何得與麼鄭重。

指端光怪本相現。肚皮𨿽大眼已眩。放浪多遊族姓家。一个布囊推不轉。

挈挈波波走市廛。逢人伸手乞文錢。杖頭日月明中去。囊裏乾坤暗裏旋。

楖栗短長。布囊輕重。寬著肚皮。一笑自奉。

布袋魚籃同﹝巾﹡﹝穴／登﹞

長汀水邊。金沙灘上。一種風流。十分孟浪。破布袋有甚珍珠。無底籃好些魚樣。全肩擔荷。狹路相逢。赤手提持。是行不放。如斯顯異惑人。合喫手中拄杖。

寒拾二大士

混俗威儀。出塵標格。見个甚麼。自笑自拍。明月淸風三百篇。流落人間無處著。

展開經卷。橫看豎看。腳瘦鞋寬。頭髼眼眩。萬行門中一法無。手面神機日千變。

兩眼覷地。只手指天。應得好拍。走不上前。國淸寺裏齋鐘響。孤負巖西瀑布泉。

一笑相看兩弟兄。面皮塵土發鬅鬙。驚人有句無題目。說與森羅萬象聽。

阿羅漢﹝六﹞

內祕外現。陸飛空走。龍獰而降。虎猛不驟。猴果於前。鹿花其後。跏趺忽作象王回。噴嚏也成師子吼。深則厲淺則揭有許周章。老者負少者攜。無他怪醜。明朝又赴娑竭齋。想得人間未曾有。山髙尙可登。水深實難渡。下有不測淵。蹈著蛟龍怒。神通不用時。欣厭情盡露。豈無小歇場。未是安身處。前者勿作得度想。後者要君爲榜樣。石罅云根急轉頭。日輪正照髙山上。

乘虛誰言落空。度水自賴濕腳。龍王宮殿𨿽深。羅漢應供不薄。天上人間知未知。夜叉頭上擎雙角。

攫霧拏云漫作狂。忽看平陸浪翻江。是何尊者從何至。彈指聲中卽受降。

一嘯腥風生百谷。垂頭妥尾向應眞。傍觀不用多驚訝。人若無心虎自馴。

三明六通。天上天下。一點水墨。千變萬化。

朝陽對月

凍日含春。霜風劈箭。綿密工夫。竹鍼麻綫。

半舒半捲。如癡若呆。一笑自領。月滿瑤臺。

四睡

閉眉合眼人如虎。伏爪藏牙虎似人。夢裏乾坤無彼我。綠鋪平野艸成茵。

咄哉丰幹。抱虎而睡。拾得寒山。正在夢裏。可憐惺惺人。未能笑得你。

達摩大師﹝五﹞

下視竺乾。平欺震旦。直指單傳。胡揮亂揎。掉三寸舌而電掃六宗。蹈一莖蘆而風生兩岸。劫外春光喚得回。五葉千葩何爛爛。倒拈鐵錫。側佩金環。屠龍有伎。畫虎無班。不得宋雲輕捉敗。誰知只履竟西還。

目前起浪。腳下生風。西天可著。東土難容。羚羊掛角處。徧界絕行蹤。

碧眼胡天下無。赤兩腳。蹈莖蘆。爲愛洛陽春色好。長江不管浪頭粗。

齒缺不關風。眉粗膽气雄。一言曾觸諱。無面見江東。

栽松道者

放下長鑱繼祖燈。重來恰值嶺南能。一絲倒引千鈞重。說與兒孫幾个聽。

八十翁翁七歲心。一機括盡去來今。鐝頭邊事知多少。不似頭陀用力深。

破頭山下荷鉏翁。笠底乾坤不世同。但得髯郎沾寸土。不愁無地著春風。

栽松粥薪圖

落照蒼黃路欲迷。擔頭薪重首頻回。荷鉏有語君知否。我出頭時汝用來。

李習之見藥山和尙

云在靑霄水在缾。客來無火彊敲冰。無弦琴上無生曲。不是知音不易聽。

白樂天見鳥窠和尙

夷險忘來樹上身。無邊風月自爲鄰。使君問法休驚訝。行得方爲說得人。

李軍容見潙山和尙

破壁蕭條自上泥。不知背後客官來。看他轉笏相成處。直得虛空笑滿腮。

呂洞賓見黃龍禪師

幕阜山前陷虎機。且無雷厲與風飛。不徒剖破葫蘆去。收得雙雙寶劍歸。

三笑圖

攢眉不作入社客。送別乃復過虎溪。一笑三人幾絕倒。廬山髙壓楚天低。

徳山和尙

未離西川。有些柄把。洎到南方。全無說話。白棒一揮。天上天下。佛被訶祖遭罵。神見神憎。鬼見鬼怕。不是巖頭點破伊。爭得三年便遷化。

船子和尙

一蓑一笠老生涯。獨向江幹理釣車。﹝拚﹣ㄙ﹢ㄊ﹞得滿船空載月。直鉤端不在魚蝦。

普化和尙

木鐸震吼。蒲扇生風。打个筋斗。何處尋蹤。

自初祖至先保寧。凡二十八世。日東壽藏主。各求一贊。歸而圖之。刻諸楞伽院

十萬西來亦苦辛。逆鱗一批便翻身。九年面壁成何事。五葉華敷劫外春。

覓心無處卽心安。大地山河紩一團。一曲胡笳吹不徹。和腔畱與後人看。

皖公山下人中寶。玉葉聯芳繼斷肱。接得沙彌年十四。白頭能許再來僧。

六十餘年脇不牀。九天三詔自回翔。紫雲鎖斷雙峯頂。七歲人來付缽囊。

濁港江頭夢未回。黃梅峯頂白蓮開。傳衣只作小兒戲。勾得新州獦獠來。

把定西乾屈眴衣。曹溪吞海百川歸。羣機普應三千界。萬鍛鑪中片雪飛。

坐禪成佛釘根楔。作鏡磨磚陷虎機。點得髑髏雙眼活。車行更不打牛兒。

卽心佛非心佛。淸冷雲中雷光拂。卽此用離此用。疾雷破山海水湧。耳聾吐舌顯宗風風。從虎兮雲從龍。

頭嶄巖。耳卓朔。哭一落。笑一落。酌古準今。制禮作樂。奇特事。難描貌。獨坐大雄峯。車輪生八角。

大雄山下插翼虎。文彩斑斑牙爪露。親遭一口可憐生。說與傍人須照顧。咄咄咄。噓噓噓。淩辱宗風个是渠。

這小廝兒。是白拈賊。不往河南。便往河北。糾合克符普化建立黃檗宗乘。熱謾三聖瞎驢。覆滅老胡種族。令行吳越付兒孫。六六依然三十六。

紫羅帳裏撒眞珠。八角磨盤空裏轉。雷厲風飛法戰場。棒了罰錢趂出院。

八華九裂無縫塔。壁立千仞赤肉團。餓虎投崖鬼爭桶。盲枷瞎棒太無端。

大用現前。不拘小節。駕紩牛機。雷奔電掣。木雞啼處。韻出靑霄芻狗吠時。光吞皓月。是渠親見作家來。哮吼一聲魔膽裂。

白兆堂前收艸賊。和贓捉敗豈徒然。一言截斷千江口。萬仞峯頭始得玄。

龍袖拂開。全體露現。象王行處。狐兔潛藏。酒肉僧不堪師法。亡父母特地爲殃。皮膚脫盡。海印發光。築底六人成大器。灼然門戶冠諸方。

西河師子嚬呻句。佛與眾生一口吞。紩額銅頭元不會。黃河九曲出昆侖。

老楊岐無旨的。栽田博飯招人喫。拋金圈擲栗棘。和麩糶面成狼藉。三腳驢子弄蹄行。十影神駒追不及。

出茶陵門。入楊岐室。少減多添。多虛少實。情盡圓明一顆寒。得錢買个油餈喫。

辛辛辣辣。婆婆和和。接來機用錄公手段。操蜀語唱。綿州巴歌。丹霄彩鳳。古路紩蛇。惟其克肖。滅門破家。

本色川藞苴。用處不雷同。壞東山家法。滅臨濟正宗。棒頭擒虎兕。喝下辯蛇龍。獨立乾坤外。那知萬馬空。

煙菟肉醉呼不覺。腥風蕭騷撼林壑。長安路上斷人行。頷下金鈴除不落。

出家行腳。總是正因。气吞佛祖。眼蓋乾坤。妙喜徑山禪師太白。叔侄相望。二甘露門。衲衣有托。佛日再暾。檢點將來。成什麼三家村裏臭胡猻。

破沙盆正法眼。掀天紀截地維。靑山九鎖兮中峯巍巍。

開口不在舌。明眼人落井。禿帚攪滄溟。魚龍俱乞命。把住楊岐黑黲衣。兩耳聾來呼不應。

平生一味督黃牙。不解成家只破家。郎罷耳聾兒口喫。眼頭何處辯金沙。

鄮峯崛起定綱宗。一旦追回萬古風。猊血眞堪化驢乳。此心能有幾人同。

虛空爲口萬象爲舌。寄妙辯於風霆。致方來於冰雪。橫身異類中。何處尋途轍。轉身蹴折大龍橋。千古鳳臺髙嵽嵲。

龐居士

吸得西江徹底乾。說難說易太無端。大兒卻倚長鑱立。一曲希聲不用彈。

靈運淵明

邂逅相逢處。論心不自欺。永嘉爲郡後。彭澤賦歸時。只許通人會。難教俗子知。有僧堪結社。無酒卻攢眉。

黃山谷參晦堂和尙

老桂吹香。打失鼻孔。黔南道中。開眼作夢。從玆倒跨靑石牛。貫華散作天女供。顧陸百巧畫不得。六月黃河連底凍。

大慧禪師

湛堂室中。口鑼舌沸。逮見勤巴。無出气處。燻風殿閣。白汗通流。生擒虎項。活捉蛇頭。黑漆竹篦。掀翻海嶽。白日靑天。雷霆雪雹。前佛性命。後佛紀綱。本色艸料。衡陽梅陽。

宏智禪師

丹霞克家。眞歇畏友。顯君臣相向之機具正偏不犯之手。平髙就下。知淸稅之未貧。捨短從長。愛曹山之顚酒。是所謂隰州古佛笑談而起。洞上宗風。顧盻而碎邪師窠臼者也。

臞庵超禪師

臥壑松枯。懷云石臞。雙領山中再來古佛。隰州會裏兩腳書廚。白晝喚回空劫夢。元來鼻孔大頭垂。

野庵璇禪師

播揚大教。埏埴後昆。捫空揣骨。斫水求痕。由大仰而大潙。聲喧海嶽。旣入魔而入佛。道滿乾坤。末後句若爲論。午夜寒蟾出海門。

無準和尙

中峯再世。破庵嫡傳。宗通眼活。鑑地輝天。眞四川本色藞苴。結七世衲子生冤。萬仞龍門饒峻險。不妨袖手看風煙。

先保寧和尙

無住爲本。妙有爲用。入佛入魔。百發百中。碎惡叉聚。樹金剛幢。不離本際。普應殊方。一柱擎天。三關巨辟。東山瓦鼓歌。少林無孔笛﹝爲天柱住無住贊﹞。

咄哉休居。若爲描畫。三尺竹篦。天上天下。便是補處慈尊也。須勘過了打。只个破沙盆。索起遼天價。秋林十萬莫學渠。學渠和我遭人罵﹝爲兜率掛秋林贊﹞。

滅卻正法眼。平生恣拍盲。面南看北斗。當午打三更。此闕詔不起。西丘話大行。扶桑東畔看。萬國日輪明﹝爲日本感出玖石室贊﹞。

虹光貫地气沖天。肋下眞堪築痛拳。黑漆竹篦掀海嶽。正宗滅向瞎驢邊﹝爲興聖琦元璞贊﹞。

文廟禦書大光明藏四字僧光獲一明字求贊

日月合璧。光耀九天。毫端發揮。萬象爭妍。以明繼明。明終無盡。何以致之。篤於自信。睿哲文明。過於日月。覆盆之下。罔不昭徹。元首明哉。股肱良哉。庶事康哉。夫豈日月之可方哉。

髙峯幻住千巖三翁同﹝巾﹡﹝穴／登﹞僧傅請贊

目視雲霄。心空佛祖。不出死關。全是活路。獅巖吞卻伏龍山。夜半日輪髙卓午。

虛谷和尙眞梅長老請贊

聲震雷霆。气吞寰宇。合眼驗人。點頭自許。四藤條令不虛行。三轉語總是活句。淩霄峯頂白浪滔天。師子窟中兒孫徧地。

曇芳和尙眞紩佛燈自明請贊

堂堂師表凜凜風骨。道契梁王。衣傳紩佛。振金剛王之寶杵。碎野狐精之窠窟。掃鍾阜龍河之劫灰。幻玉殿瓊樓之突兀。九天飛下禦鑪煙。八面淸猋香弗弗。

壽昌別源和尙眞。天童亢明請贊

粵若此庵。有功宗教。掃蕩邪說。開辟正道。暮翁休居。異曲同調。屈信千古。俛仰一笑。別源秀出。分座玉峯。月犀雷象。風虎雲龍。簫臺巍巍。雙溪浩浩。缽水投鍼。長庚橫曉。妙性元明。離諸名相。我作贊詞。捫空追響。

聖壽敬叟諲和尙眞。景徳雲海請贊

神機絕倫。駿骨空羣。大坐當軒。風行艸偃。橫揮短拂。電捲雷奔。發天泉見東平。爲兩浙之義虎。虛半座俟雲海。猶靈樹之雲門。賣弄黑豆法。鏗鍧破沙盆。是所謂峨峯庸叟之眞子。徑塢虛舟之嫡孫者也。

南楚和尙眞。爲延聖剛中贊

無面目漢。未描先像。黑漆竹篦。不可近傍。盡云打得剛中痛。不知被渠爬著癢。只好奪來拗作兩截。且看老漢有甚伎倆。旣然放過合如何。深炷栴檀爲供養。掛角羚羊沒處尋。岌岌龍門五峯上。

珩瑯一關和尙眞。小師云渺首座請贊

渺渺滄溟。汪汪襟度。卽之煦日非春。激之雷霆不怒。架大屋養閒漢。開大口吞佛祖。知之者謂是本色白拈。不知者謂是再來杯渡。眉間長劍倚天寒。手面紩蛇橫古路。

開福。月庵老衲。月林。無門。法燈。髙山。凡七世。日東久藏主繪其像。請贊以歸

春山靑春雨晴。白雲三片四片。黃鳥一聲兩聲。賣弄東山家法。鬧熱開福門庭。咄。大悲不展手。通身是眼睛。

奚仲造車一百輻。拈卻兩頭除卻軸。只因錯認定盤星。正音往往無人續。無人續。六六依然三十六。

控佛祖大機。廓人天正眼。鮎魚上竹竿。巴蛇入蘆管咄。物相本無何用斷。

一門超出是烏回。喝下曾經海嶽摧。竺國不傳唐土信。燻風吹得桂華開。

白日靑天。迅雷激電。萬象耳聾。虛空眼眩。須彌﹝跳﹣兆﹢孛﹞跳舞三臺。千古無門八字開。

正眼洞明。眞風卓邁。親見無門。話行天下。八十二載。脇不印牀。三百餘人。入大鑪韝。發毛爪齒動地放光。靑紫緇黃。望塵再拜。是所謂日本國九十九歲法燈國師。火後摩尼珠紩錘打不壞。髙山仰止。景行行止。大名之下不可久處。賓則全賓。主則全主。三千里外定誵訛。打破鏡來相見去。

仙巖仲謀和尙眞。敬藏主請贊

甘露室中打失鼻孔。鳳皇臺畔換得眼睛。坐斷杜城。廣揚大教。掀翻曠古。撲滅眞燈。百艸頭邊全正令。三姑潭上鼓雷霆。

自贊

大云志長老請贊

作者相逢。未言先契。譬如大云。普覆一切。捲而藏之。不過膚寸。散而六合。豈曰逾分。或爲風霆。或爲霖雨。萬化蠢蠢。各得其所。𨿽有是作。其本無心。云兮云兮。惟吾與爾。能以此道。自任者也。

長蘆毅長老請贊

會塵剎爲保社。莫羈汝身。廓十虛爲度門。靡愜汝意。時緣旣稔乘興而來。气象政嘉興盡卽去。徳山之棒未折。臨濟之喝未匱。以此扶樹達摩正宗。以此接引大乘根器。大似眞州望長蘆。何啻九十餘里。吁。傲睨萬物。徜徉一丘。芳聯焰屬。赤縣神州。

慶善皓長老請贊

松源室中三轉語。今古無人敢插觜。驀然突出委羽山。一口吸盡西江水。沒巴鼻有來由。揭翻大洋海。重整釣鰲鉤。

世首座請贊

大虛爲體。萬象爲用。日照月臨。風行雷動。卽此見靈巖。劃波尋罅縫。離此見靈巖。喚鍾將作甕。不離不卽兩忘言。鵲巢飛出丹山鳳。

杲藏主請贊

大象隱於無形。大音匿於希聲。發揮混沌未分消息。﹝翟﹡支﹞瞎金剛頂門眼睛。把住則虛室生白。放行而百川沸騰。摵碎少林心地印。杲杲赤日懸靑冥。

壽藏主請贊

平生肆口說禪。知他有甚憑據。華擘臨濟三玄。掃除洞山五位。壽侄摘撮編來。灊侄鼓合刊去。只好一坑埋卻。免得遞相鈍置。那堪更把丹靑。畫出个般面觜。大元國土𨿽寬。何處著落得你。咄。掛向扶桑日本東。管取光明照天地。

度藏主請贊

終日說法。無法可說。畢世度生。無生可度。揭翻第二義門。別有向上一路。坐斷孤峯正令行。雲從龍也風從虎。

碩藏主請贊

碩大無朋。廓焉妙明。截羣機而獨運。混萬化而忘形。謂其流出胸襟播揚大教。無乃愛忘其醜。聲聞過情。謂其退藏於密粗安晚節。較之以身徇禍而辱其先者或有半月之程。二俱列下。美從肚裏生。驀過弱流三萬里。海天日上夜潮平。

明巖康長老請贊

徳山鼻孔。臨濟眼睛。雲門抽顧。早不惺惺。孰謂寒拾流。殊途乃同轍咄。無物堪比倫。教我如何說。

梨洲興長老請贊

口如木﹝木﹡突﹞。眼似鼓椎。懸羊賣狗。討盡便宜。淩滅宗風更是誰。一雙紅杏換消梨。

明因道長老請贊

道非物外。物外非道。一語不投。鞭石雷吼。笠澤風淸。獅峯月皎。坐斷全吳正令行。何用將身藏北斗。

寶藏主請贊

中原一寶。若爲酬價。堪笑同光。熱謾興化。天長地久。山髙水深。本來無物。何處求心。提破沙盆。用黑荳法。土面灰頭輥出時。四生九有和根拔。

了庵和尙語錄卷第五

了庵和尙語錄卷第六

偈頌

參學比丘汝現元寶慧朗等編

次無想仲謀韻送皎首座

靈山密付。少室單傳。體用不二。事理昭然。拄杖頭分開太華。笠子下蓋覆三千。明來暗來指槐罵柳。東去西去回坤轉乾。石火流星苦未急。銀山鐵壁何其堅。徐六之板忽放下。竇八之衫還破穿。休居腳跟不點地。孰謂抹過威音前。七年四往返。掘地尋靑天。移舟旣別水。舉棹終逢源。將誰脊梁作砥柱。用爾鼻孔爲司南。翻身天岸看日出。照耀萬象分媸妍。

次仲謀法兄韻送肇侍者

世尊三昧。迦葉不知。破顏微笑。蠡測管窺。把斷重關。鬱鬱黃華元非般若。放開綫路。靑靑翠竹總是眞如。棘林中露無邊之蕩蕩。平地上峭萬仞之巍巍。知所不到心焉可思。反常合道。提綱挈維。此是少林無孔笛。爲君去也聊一吹。自東自西兮將長補短或南或北。也夷髙就低。

送慧藏主

一字也無。說个什麼。放兩拋三。弄眞象假。脫體分明舉得全。艸庵卸下璢璃瓦。拈黑豆換鬼眼睛。撥虛空尋鍼縫罅。我面前無你。你面前無我。南北東西。八字打開。當明中有暗。當暗中有明。成住壞空。一時裂破。徳山臨濟小兒嬉。靠倒西來胡達摩。

送徹上人

頂﹝寧﹡頁﹞機打得徹。無言童子喃喃說。妙徳空生總未知。憍梵缽提伸出舌。丁一卓二滴水冰生。放兩拋三雷轟電掣。休不休歇不歇。雪峯輥球太孤絕。不是玄沙解斫牌。爭得淸風滿寥泬。子從何方來。根器乃超越。妙悟繼先宗。愼勿循途轍。況是親承古鳳臺。爲吾釘取虛空橛。

贈住首座

虛空爲口萬象舌。塵說剎說熾然說。到了依然一字無。衲僧眼裏重添屑。珠回玉轉分玄微。棒頭喝下看提持。驀然蹈著頂﹝寧﹡頁﹞竅。天外一擲誰能知。有時收有時放。明暗雙雙眞絕唱。手面分開萬仞崖。目前衝起千尋浪。擊石火閃電光。銅頭鐵額何能當。掃蕩從前野狐窟。正好揭示金剛王。四句離百非絕。憍梵缽提嚼生鐵。毒藥醍醐一道行。地老天荒誰辯別。

雪峯具知客禮祖

具足凡夫法。空中翻石臼。具足聖人法。面南看北斗。三球輥出時一舉四十九。祕魔手中叉。子湖門下狗。敵勝與驚羣。還他師子吼。拈起簸箕別處舂。大淮南北江西東。八十四人阿碌碌。髑髏晝夜吟松風。

送百丈淸藏主

獨坐大雄峯。有什麼奇特。轉得一大藏。自然超語默。神通妙用手面施呈。換斗移星聖凡莫測。俊鶻捎空亦等閒。擡眸已過新羅國。

送懋藏主

三千剎海如來藏。語默商量總成謗。掇轉須彌看指南。石裂崖崩難近傍。央庠座主還倔奇。手面一著謾楊岐。當時一席三五百。透得金塵端是誰。山僧有口無暇說。爾也前途好咨決。打落天邊白鳳雛。七尺烏藤冷如鐵。

送祖侍者歸溫州

有一句到你。平地無風怒濤起。無一句到你。赤腳波斯入鬧市。不如拈卻有與無。大開兩眼空全吳。鐵牛之機是何物。雪華點破烹金鑪。若不見。禾山老人解打鼓。聲聲合著道吾舞。森羅萬象鬧啾啾。徹底自分泥水路。江上風松間月。拔卻多年釘根楔。永嘉親見領南能。便是如今个時節。少林曲調新丰吟。千里萬里誰知音。歸去西山掃煙榻。試把玉綫穿金鍼。

送霖侍者

金剛圈鐵酸餡。多處添少處減。侍者參得禪。一斬一切斬。山河大地不見纖塵。艸木叢林流光發艷。築著磕著自痛自知。把住放行如影如響。釋迦彌勒猶是他奴。文殊普賢討甚伎倆。坐斷乾坤辯正邪。伸手依然不知掌。咄。

送成侍者

男兒學道貴有成。舉步便合超途程。妙髙峯頭赫日月。大洋海底轟雷震。拈來一隻蓬蒿箭。任是沙場須百戰。五位君臣列正偏。三玄戈甲隨機變。有時縱。全殺全生誰得共。有時奪。十方剎海橫該抹。君不見。文遠全師未舉時。曾與趙州爭勝劣。

送明藏主之浙東

虛空解講經。萬象側耳聽。撥轉上頭關。拈卻佛祖病。東去西去前三後三。南來北來頭正尾正。倒一說對一說。鶻眼龍睛若爲別。平髙就下以機奪機。顯實開權。用楔出楔。辯而訥巧而拙。逆順縱橫也奇絕。君不見。蟭螟睫上土壙人稀。石火光中。霜凝凍結。百越三吳正令行。誰道同途不同轍。

送雅藏主

道純明日龍翔去。索我燈前寫長句。滿天風雨作中秋。直得千江水東注。我也豈曾參得禪。信口合著玄中玄。釋迦老子不知有。大藏小藏安能詮。君不見。瞎驢滅卻正法眼。究竟只成擔板漢。堪笑東山解放收。方便依然沒方便。如今此道如泥土。塞壑塡溝何足數。七金山外訪知音。夜半蟭螟吞卻虎。

贈普光長老﹝書蓮經募緣起佛殿韶國師道場﹞

國師不露頂﹝寧﹡頁﹞句。流出曹源一滴水。沃日滔天沒柰何。浸爛虛空知幾幾。通玄峯頂非人間。掣斷金鎖開重關。百尺竿頭逞伎倆。二三四七同舒顏。芬陀利華時一現。殿閣崢嶸插霄漢。要種梧桐待鳳棲。普光心印須髙提。

送能藏主之金陵

親從道場來。相見有何說。以能問不能。大巧固若拙。撥動毗盧藏中寶。萬里神光射穹昊。古今多少弄精魂。出艸有時還入艸。金陵山川皆故國。髙不可攀深叵測。秋風吹老桂華枝。腳下鐵鞋生兩翼。

送蔣山徳藏主

道林來自江之東。天寒歲晚何匆匆。橫拈倒用總自可。舌本滚滚生雷風。藏裏摩尼時一擲。五色光芒射空碧。南海波斯鼻孔深舜若多神面門黑。我觀佛祖初無他。乾城飛起陽焰波。僧繇不識鏡容老。此意往往成蹉跎。門外驚猋捲黃葉。霜白長堤水天接。天關地軸總掀翻。漢不能收秦不攝。

送淨慈涇藏主

鄮峯深處曾相見。一拶虛空成八片。𨿽然補綴得完全。未免三頭並兩面。君談禪兮我談道。議論胡爲能恰好。西風老桂吹天香。大地山河明暠暠。君不見。茶陵蹈折溪上橋。跛驢奮迅騰雲霄。至今萬象露風骨。低者自低髙者髙。攜李亭前重握手。拈得鼻孔失卻口。笑把如來藏裏珠。撒向時人不知有咄。

送度侍者

目前無闍梨。鐵鞭擊碎珊瑚枝。座間無老僧。焦尾徑逐云雷飛。百千三昧入掌握。知音豈在鍾子期。君不見。古皇先生拈華時。一笑豁開金面皮。承虛接響二千載。肩擔背負爭驅馳。禾山之鼓不易打。少林之笛誰敢吹。所以曹溪流。萬古淸漣漪。觸著波濤忽澎湃。滔天沃日橫鯨鯢。如今且喜風色定。湛湛寒光浸空影。一舸乘流解問津。太平不用將軍令。

送初上人

混沌未分初。一句還成見。當機覿面提。日面與月面。靈利師僧不知有。昨夜三更白如晝。錦標奪得在何時。一機舂斷懸河口。汝要參禪宜猛省。入得邪時歸得正。鄮峯深鎖翠云寒。會應坐斷毗盧頂。

次絕照翁送小師藻侍者韻

萬境紛紜不須遣。語默商量看平展。威音那畔卽如今。日用現行誰不見。體本無生了無速。羅剎身心菩薩面。濟北兒孫未必然。棒了罰錢須出院。

送如維那

如來禪祖師禪。拽脫鼻孔從頭穿。智者當機猛提取。蹉過只在眉毛邊。靈巖豈無興化棒。不顧危亡堪近傍。道人親見作家來。七縱七擒心愈壯。幹木隨身有如此。直下同生復同死。又攜明月過雙溪。一片寒云映秋水。

送寧藏主之上藍

老胡平生多口業。且喜兒孫沒交涉。沒交涉處驀翻身。直得一華開五葉。君不見馬大師。卽心卽佛恢宏機。雄峯捲席奮雄略。驚羣敵勝超玄微。當時拽得鼻孔脫。大似死中重得活。更言三日耳根聾。笑倒山云並海月。道人深入如來藏。袖裏神鋒難近傍。摟其窟穴窺其蹤謂我此言誠的當。壯哉吸盡西江口。便是龐公豈知有。但教觸處得逢渠。何用將身藏北斗。上藍法席天下奇。鍛凡鎔聖眞鑪錘。入門相見定相問。向道近離鴛鴦湖。

送畏上人歸省萬壽華國

拈一機示一境。截斷葛藤須猛省。三千里外定誵訛。東平打破潙山鏡。不屬玄不屬妙。吞爍乾坤迥然照。海神失卻夜明簾。長汀拍手呵呵笑。倒握金桴擊金鼓。木人石人齊起舞。八臂那吒撲帝鐘。家家門首長安路。好个佛堂須作禮。惡水潑人終不悔。門外霜風劈面來。百越修途宜自愛。

眞藏主求悟庵說答之以偈

悟則不無安用說。說則不無須用悟。悟後還同未悟時。說不說兮何足顧。大道無門從此入。五色祥麟脫羈縶。擊碎如來藏裏珠。驚倒生公鬼神泣。庵外事曾不知。耽耽睡虎方藏威。解得金鈴掉頭去。碧天皓月揚秋輝。

送明侍者參竺元和尙

汝欲參禪須妙悟。汝欲弘宗觀列祖。列祖皆從妙悟來。扶豎眞宗亙千古。徳山臨濟何似生。掀天撲地隨縱橫。白棒髙揮日月落。喝聲迅作雷霆轟。或全賓或全主。互換機先分彼此。萬仞崖頭撒手回。个是金毛師子子。我昔從師事參學。敲打虛空鳴剝剝。不惟萬象笑相應。聚鐵等閒曾鑄錯。此道年來恐難說。遇著通人試甄別。紫籜峯髙豹霧深。好把烏藤輕折折。

送達侍者

路逢達道人。不將語默對。拈起鐵蒺藜。虛空須粉碎。雷捲星飛猛提掇。十方剎海橫該抹。全身放下看如何。解弄死蛇終是活。道人道人休問吾。問吾枉著閒工夫。不如捲衣歸故廬。奴兒婢使誰家無。

送慧侍者

小艷詩新丰曲。斷弦須是鸞膠續。育王此語最分明。何須更向東西卜。輥鐵鼓擲金鐘。鳥啼花笑春融融。幹木隨身擬何適。碧崖丹嶂金仙宮。我亦乘風欲東去。望云且種無根樹。蔚然枝葉覆行蹤。便是君來無覓處。

送機維那

機奪機楔出楔。正眼還從瞎驢滅。破關先下頂門椎。百匝千重須迸裂。興化當年不知有。法戰場中垂只手。克賓出院是尋常。直得虛空開笑口。祥麟掣斷黃金鎖。天上人間豈惟我。勘破諸方卻再來。照乘明珠消一唾。

送閒藏主之金陵

絕學無爲道人事。一抽三兮二添四。山前猛虎趂煙菟。艸裏毒蛇吞鱉鼻。頂門突出摩酰眼。是亦剗兮非亦剗。鷓鴣啼斷百華春。鍾山倒卓歸云晚。龍藏瑯函五千軸。頭頭盡是新丰曲。江流不盡楚天寬。正音畢竟何人續。

送明侍者歸道場

一明一切明。一了一切了。豁開總持門。諸法不相到。髙髙峯頭不露頂。千山萬山春晝永。深深海底不濕腳。李公醉酒張公醒。我不孤負汝。汝不孤負我。放過南陽忠國師。把住嵩山破竈墮。噫吁嘻無人知。桃華落盡楊華飛。玉簫我欲吹瑤池。只恐鳳皇飛下蹈折梧桐枝。

送華藏性維那

性覺妙明。本覺明妙。吸漧三萬六千頃之波瀾。揭開七十一二朵之煙島。堪笑老臨濟。三度問佛法的的大意。三度被打六十烏藤添了幾多無明煩惱。直饒髙安灘上頓解知非便乃逆探龍頷倒捋虎須。據實商量。何似遇飯卽餐。逢寒著襖。全放全收。自起自倒。出羣標格。正合如斯。廣大門風。憑誰繼紹。金椎影裏急回頭。應怪山僧入荒艸。

送﹝廿／﹝〡﹡臣﹞侍者

諸法無實相。巧辯不能說。掃空知見云。焉用辟歷舌。毗耶一默三千年。黃河之水流接天。曼殊大士摸不著。贊嘆罔及徒拳拳。爭如徳山臨濟善用事。棒喝隨機若風雨。此事如今幾个知。分付闍梨自看取。

送云侍者歸雲門

香林舊入韶陽室。紙襖年深黑如漆。我今一字不曾談。且免後人論得失。君不見若耶溪上云千堆。一點不著人間埃。變化崢嶸亦何有。白銀宮闕黃金臺。涼風西來吹爾急。擘破玄關求路入。浙江潮信正如山。渡水莫教雙腳濕。

送大乘覺首座再參松月翁

識自本心。見自本性。明來暗來。頭正尾正。大乘菩薩信無疑。小根魔子安能知。手面擎來百日月。毫端湧出千須彌。君不見。曹溪之流非止水。一滴不來波浪起。乳峯此語豈尋常。克配乃翁三尺觜。首座有長處。所以到這里。摩挲兩眼對西風。白雲捲盡天無滓。從容近前與我言再參。願求長句爲司南。忽然樹頭推下金粟香毿毿。撫掌一笑應相諳。

送仰山初侍者

最初機末後著。趙州石橋非略彴。拄杖頭邊正眼開。奧域靈區無鎖鑰。君不見仰山放出四門光。照天照地何煌煌。黃河澄淸貫海碧。大華突兀摩穹蒼。南斗西北斗東。空生巖畔華重重。小玉頻呼𨿽有意。檀郎認得元無蹤。絕思惟休擬議。忿怒那吒擎鐵柱。坐斷江西十八灘。密雲彌布陰涼樹。

送昂維那之江湘

開窗畏嚴寒。閉戶礙觀雪。跏趺萬慮寂。一性自超越。道人蹈雪來扣門。鐵石骨气冰霜魂。笑我蒙頭紙衾重。軟語解使生春溫。明朝蹈雪江東去。天生有此濟勝具。九江江上看廬山。還向山頭看江水。鄱陽之湖天一角。洞庭秀色浮衡嶽。白雲飛盡日蒼涼。幾點沙漚鏡中落。我生豈無江海興。老矣無由事馳騁。冥心物表只神遊。佳處點頭惟自領。君不見。克賓不入這保社。徹底能扶老興化。二十烏藤趂出山。饡飯吹香滿天下。

送岐藏主

對一說倒一說。黃河無聲海水竭。三千剎土坦然平。八萬法門玄路絕。祖師意如來禪。取之左右逢其原。只今坐斷千聖頂。何用顯實重開權。或全收或全放。逆順縱橫難近傍。紅鑪焰上結冰華。萬仞峯頭翻雪浪。歌不徹笑不徹。海底蝦蟇吞卻月。憤怒那吒撲帝鐘。金剛腦後添生鐵。

送朋侍者歸雲門

朋用良友用益。益友良朋苦難得。上何髙兮爾不扳。下何深兮爾不卽。扳兮卽兮髙與深。上兮下兮古與今。一一從頭徧探討。卻來聽我無弦琴。無弦之琴有聲律。河之洋洋山岌岌龐公馬。公骨已朽。俗耳要聽聽不入。雲門古來山水窟。雪骨冰相好人物。萬壑千巖夢寐中。布襪靑鞋漫馳突。春風浩蕩吹晴波。爲子一唱雲門歌。明朝雲門見親舊。定應笑我成蹉跎。

琦上人求警策

汝欲參禪求警策。我正忘言味眞樂。眞樂無涯只自知。警策多方待君學。虛而靈兮寂而妙。萬戶千門俱一照。除卻頭陀解笑華。是誰蹈著通天竅。氈拍板無孔笛。白雪陽春明歷歷。百艸頭邊聽得眞。下載淸風有何極。

送聚書記

云居山頭一句子。獨龍岡頭不相似。翻身蹈著淩霄峯。井底蓬塵亙天起。驚倒象龍千七百。等閒擊碎蟠桃核。三乘教外論文章一字元來不著畫。寂音懵懂潛子癡。炊無米飯充朝饑。身如椰子膽如斗。開口便欲吞須彌。我自龜藏老丘壑。何從扣門聲剝啄。揚眉瞬目驗來風。信是丹山多鸑鷟。黃河九曲應已淸。岐陽阿閣隨所鳴。鈞天廣樂政可聽。兩耳安用箏笛聲。

送楚藏主自鍾山回天臺省親

百丈野狐。我自不會。一句截流。千古無對。拈卻髑髏前妄想。鳥啼花笑千峯上。把斷乾坤个是誰。烈焰亙天飛白浪。鷲領祇園有何說。梵語唐言試甄別。老胡版齒欠關風。九載少林曾漏泄。爭如金陵狂寶志。杖頭剩有閒田地。對人劈破金面皮。不妨契得西來意。長林落葉西風急。一曲髙歌擬何適。白髮慈親正倚門。莫道參方無所得。咄。

示志藏主

正法眼破沙盆。金烏拍翅扶桑暾。煎膠續弦豈細事。胸次可使吞乾坤。君不見曾郎脊梁硬如鐵。鰲山雪深凍欲折。不是巖頭盡力扶。爭得光明滿寥泬。又不見瞿曇棄卻金輪位。半夜翺翔雪山去。六載精修萬行林。一朝坐斷菩提樹。大丈夫兒合如此。局促軒籠不相似。五須彌頂擊金鐘。明月淸風安可比。

送明侍者見松月翁

明暗雙雙底時節。山僧有口難分說。侍者親自峨峯來。猶向松江問松月。月明正照江上松。白雲散盡空噇空。一機不借萬境滅。赤手自可收全功。濟北宗風端若此。未必江西不相似。要須蹈殺天馬駒。方可人前論賓主。江南兩浙秋气深。大江滚滚山沈沈。一曲兩曲無弦琴。天老地老誰知音。

送琦侍者

壽山初退院。侍者話行腳。築著腳指頭。淸風動寥廓。天臺雁蕩春意深。百華競秀春云陰。鑑湖一望八百里。賀老不作誰知音。雲門六寺可圖畫。禹穴年深艸應隘。老夫有腳不能行。孤負東州艸鞋債。

送徹藏主

徹頭徹尾有一句。一大藏教該不得。文殊肆辯正忘言。淨名杜詞夫豈默。君不見。乾闥婆王奏天樂。大地山河齊應諾。飲光善舞不善聽。艸中露出祥麟角。扶桑道人眞傑偉。萬里東來發玄閟。象王蹴蹈振雄風。師子嚬呻更無畏。我今旣老當投閒。道人且復歸家山。後夜滄溟浴紅日。一笑懸知倚檣立。

送天童覺藏主

三世諸佛是何物。一大藏教是何語。直指單傳顯正宗。爛爛覺華生碓觜。自古上賢猶不識。中下之流豈堪測。﹝翟﹡支﹞瞎摩酰鬼眼睛。大地山河墨漆黑。黑中有白光熙熙。敲空作響開愚癡。空拳指上實性義。隱顯出沒超玄微。倒一說兮對一說。今古幾人能辯別。紛紛墮在光影中。大似獼猴探水月。偉哉作者何方來。江村古寺相徘徊。提金剛椎碎窠臼。用黑豆法驅英才。撒開兩手時一笑。照中之用用中照。北斗藏身豈偶然。南山下雨還同調。明朝話別歸魯松。鐵船打就成匆匆。隔山相喚解相應。管取倒行摩竭令。

送慧禪人禮祖

打破髑髏。揭卻腦蓋。四七二三。泥團土塊。靑艸堆中撥得著。鑑地輝天光爍爍。丈夫膝下有黃金。握節當胸何太錯。錯不錯。善斟酌。嘉州大像驀翻身。陜府鐵牛顚折角。

次韻贈忻侍者

國師三喚。失錢遭罪。侍者三應。認賊爲子。說什麼牙如劍樹口似血盆。檢點將來。總是事不獲已。等閒驀過上頭關。自然不在平地裏。相唾饒你潑水。相罵饒你接觜。會則全放全收。不會則自倒自起。卽色明心。附物顯理。撥火求漚。敲空取髓。盡情拈出與君看。認著依然還不是。直須自解倒騎牛。我也誰能管得你。

送煥藏主

八吉祥。六殊勝。一大藏教。頭正尾正。老胡舌端長復短。說盡偏圓並半滿。拈來固好拭瘡疣。放下豈能登彼岸。東山道个缽囉娘。和柈托出誰承當。好手從來自無歒。捉賊要須先捉贓。摩尼之珠光燦爛。永嘉收得良堪嘆。撒向人前人不知。拾礫春池有何限。

送聰藏主謁晉卿學士爲竺元和尙求塔銘

歸源老人示眞寂。艸木叢林俱失色。眼睛不壞牙齒存。火後莖茅掃空碧。平生說法如春雷。震驚蟄戶迷雲開。髙風亮節激浮懦。傲世絕俗遺紛埃。休居後師恰五歲。入滅先師十七載。叢林未甚嘆寥落。尙賴東南有師在。師今旣往如之何。山頹海竭江無波。衲子拊膺爭慟哭。淚雨不斷空成河。君不見。湛堂末後一段事。赫赫光明在僧史。晉卿只今無盡公。子也孰知非妙喜。須彌爲筆天爲碑。大書特書不一書。南泉遷化正不惡。東家作馬西家驢。

送見書記歸仰山

相見已了。燒香換茶。一語不發。彼此作家。無端提起五色筆。濺得虛空半邊濕。撒出仰山圓相來。電激星馳海水立。尙喜老僧心眼正。鐵輪旋頂气自定。坐看天外黑風收。但覺平湖淨如鏡。從容指似湖上山。劇談抵掌開歡顏。拂袖還歸集云去。一鏃徑破千重關。

送操侍者歸道場

操則存。捨則亡。衲僧門下。不用商量。得念失念無非解脫。舉足下足總是道場。拄杖頭乾坤廓落。缽囊裏日月交光。向去底捨父逃逝。卻來底久客還鄕。全超法報化。坐斷威音王。平髙就下。振領提綱。左顧右盻兮龍騰霧集。前遮後擁也虎嘯風生。

次仲謀師兄韻贈煥上人

不道相似。只是不別。南北會同。上下交徹。一句忽當機。開口非干舌。佛海之龍。僧林之月。五領三湘。七閩兩浙。騎聲蓋色也賣弄風流。簸土揚塵兮豈存芳烈。嚙鏃破關。斬釘截鐵。從頭撿點看如何。拽脫多年系驢橛。

送源侍者歸江心

從源討流。葉落知秋。漆桶不快。騎牛覓牛。溯流逢源。洗腳上船。溟鵬九萬。遼鶴三千。老僧口角無憑據。試問通人是非是。是也山環九斗城。非兮江抱龍翔寺。振錫參方宜自決。負吾負汝俱休說。百煉剛爲繞指柔。何似紅鑪一點雪。

送裕侍者省師

莧菜根頭足生意。折腳鐺兒提挈去。迢迢自不涉程途。綽綽誰知有餘裕。有呼有應今古同。手面推倒須彌峯。塵毛剎海露迥迥。談笑便可恢吾宗。師勝資彊水傳器。釋尊不受然燈記。沒蹤迹處解相逢。萬法豈能爲伴侶。

送明書記

萬仞崖頭轉身句。金毛師子自不類。一吸西江徹底枯。馬師縮首龐公畏。忽然平地波濤翻。浸爛鼻孔何時乾。虛空失笑萬象舞。栴檀葉底香曼曼。拈卻洞山三頓棒。凜凜英風爭近傍。北往南來總未知。蕭洲水落沙痕漲。

送慶雲東歸積善

海上日出云之東。天南地北光曈曨。六龍夾飛黃道正。幽巖邃谷皆春風。少林一花開五葉。竺國支那沒交涉。沒交涉處忽融通。若聖若凡俱慶愜。一大藏教說不到。半座平分顯圓照。太湖三萬六千頃。月在波心誰不了。誰不了。栴檀林裏栴檀繞。

次松月翁韻。送育王旭書記

運斤之手受斤質。二妙相遭眼雙碧。鐵鞭鞭起泐潭龍。驪珠迸散慈明室。辟歷一聲飛上天。三關大啟天不言。捋虎須是分內事。豈惟濟北能風顚。咳唾隨風落珠玉。著渠政用天爲屋。曹溪波浪拍天髙。天瑞流芳恢正續。

贈萬壽澤藏主

一代時教明什麼。十个五雙聾復啞。楞伽山裏有眞僧。不動舌頭談得也。最初一句不在東。扶桑曉日光曈曨。末後一句不在西。玉樓撞動黃昏鐘。薝卜噴香芻艸碧。萬境樅然自虛寂。長鯨輾碎珊瑚林。白月淸風太狼藉。

送浩首座東還

甘露室中親得旨。掃蕩休居三轉語。大藏小藏俱不畱。等閒坐斷南泉位。驅耕奪食何雍容。東敲西擊開盲聾。轉步徑超空劫外。到頭不離尋常中。興來唱起還鄕曲。調入陽春許誰續。九天風正一帆懸。遠水眞成鴨頭綠。

次仲謀法兄送徒弟徹藏主韻

三乘教外。付法傳衣。大哉聖謨。誰其似之。方鑿圓枘。皆曰可疑。遊神絕域。妙證無師。電光匪急。石火還遲。粉身碎骨。分張髓皮。動弦別曲。伯牙子期。此戒定慧。彼貪瞋癡。迷其所悟。悟其所迷。萬機休罷。一體無爲。我以智眼。觀汝設施。言𨿽逆耳。心不汝欺。掃除四句。並蕩百非。懸崖撒手。乃到家時。飲水定渴。喫飯濟饑。但了許事。焉問其餘。稽首慈尊。三界大醫。直說曲說。理如事如。我作是偈。黃門栽須。

送永知客

庭前栢樹子。趙州無此語。築著老淸涼。蹉過覺鐵觜。傍觀一笑眞可驚。太華劈裂黃河崩。彈指八萬四千歲。日下不用張孤燈。畢竟同途不同轍。客到喫茶珍重歇。合浦明珠射鬥牛。南山毒蛇鼻如鱉。

送榕藏主

榕葉滿庭鶯亂啼。一大藏教開金鎞。妙髙峯頭赫日月。三千剎海無塵泥。逆順縱橫總三昧。捏不成團椎不碎。善財七日謾追尋。文殊百劫何曾會。楊子江心夜潮落。枯楊槎牙枕龍角。定回金殿鐵瑯璫。目送孤鴻度寥廓。

送瑾侍者之廬山

廬山山南與山北。白蓮香風日充塞。滿空晴雪灑飛流。九江政作琉璃碧。道人胸次吞九江。骨气直與山低昂。蹈著遠公行道處。朝鐘暮鼓相舂撞。玉峽飛龍掣巖電。久視不知雙眼眩。霜猿啼斷最髙峯。回首孤雲海天遠。

華亭陸子才書華嚴經三部。善住玉岡作偈美之。寶林別峯仲寬潘公輩十人咸和之。玉岡索予次韻

雲間九峯如卓筆。畫破虛空不成一。煥然文彩發天章。元是毗盧藏中出。毗盧之藏超斷常。杲杲赤日飛淸霜。妙髙嶄巀露迥迥。百城助揠何芒芒。心垢未除須用洗。不洗安能契眞理。理絕情忘眞亦非。白牯貍奴兩同體。宗亦通兮說亦通。頂門之眼懸三瞳。重重無盡法界觀。歷歷不昧空假中。酥酪醍醐最殊勝。寶林琪樹尢璁瓏。別峯相見是此日。握手一笑應相容。以禪爲悅法爲喜。陸潘豈亦滄洲子。善住堂前演貫華。舌本瀾翻四河水。

送天平士瞻之仰山爲其師佛智立碑

金雞銜來一粒粟。石上迸出雙雙玉。江西從此闡宗風。捩轉天關並地軸。全機獨晦惟乃翁。羚羊掛角那畱蹤。涅盤後有大人相。光明爍破無邊空。奎章學士千鈞腕。筆端點出金剛眼。但將日月作穹碑。開鑿人天有何限。夏復夏秋復秋。掛帆西上風颼颼。山悠悠水悠悠。春光盡在梅華洲。

送柔首座﹝字克中以漚華室自榜﹞

四句離百非絕。兜率宮中熾然說。八萬塵勞一掃空。珊瑚樹底懸明月。道人胸中有丘壑。道人胸中有天地。祖意明明百艸頭。全潮滚滚漚華裏。七年契闊方再逢。碧眸貫日磨靑銅。淨掃松堂掩黃卷。洞庭煙浪搖晴空。趙州茶雲門餅。覿面當機須痛領。轉身拶倒石門關。不妨親到琴臺頂。

送義侍者之何山

字則不識。義卽請問。一句截流。羣機自僨。百艸頭上。薦得老僧。六十蒿枝再思一頓。祖禰不了殃及兒孫。似鶻捉鳩。方堪持論。妙峯聳峻天外靑。小溪流水聲泠泠。領取八萬四千偈。歸來舉似吾與聽。

送玄首座之臺雁﹝妙庵﹞

道人金陵來。志气吞佛祖。燒香坐長夜。出入論今古。眉間掛劍全生殺。手面有機分與奪。翻著襕衫舞柘枝。電光石火橫該抹。臺山雁山何岧峣。掛帆東度錢塘潮。春風浩蕩徧八極。石上正好裁瓢苗。

送資首座禮佛性塔還江心

欲識休居大人相。屎臭燻天難近傍。若謂華開臘月蓮。正是龜毛長數丈。鳳臺崢嶸春復秋。三山倒卓長江流。璢璃殿上無知識。湘南潭北何悠悠。四句百非俱一掃。中川月色連蓬島。謝郎只在釣魚船。黃塵自沒長安道。

送升侍者遊江西

日日日東升。日日日西落。君山一點洞庭秋。衡嶽千峯倚寥廓。遠公胸次吞九江。髙揭太古窺洪厖。手挽飛流濯芒屩。幻視寵辱如枯樁。向來白蓮池上華。金臺隱現淩彤霞。浩歌一曲千載下。天風撩亂吹袈裟。

送靈隱康首座

法法向上有一句。特地思量無覓處。忽然突出口皮邊。萬象森羅眉卓豎。東行西行天地寬。左轉右轉珠走盤。金椎揮空日月落。寶劍出匣波濤翻。透网金鱗重躍浪。回途石馬爭相向。握手威音大劫前。明投暗合看敲唱。東山之曲下水船。妙自非妙玄非玄。拈來塞斷衲僧口。破的絕勝那羅延。第一峯頭如此去。八臂那吒畱不住。勘破諸方卻再來。別有淸風動寰宇。

次韻送仰山珍藏主

不然不然。如是如是。道得分明。較三十里。金烏啄破璢璃殼。舜若多神剛發惡。當陽拶倒鐵圍山。歷劫昏衢頓昭廓。話盡山云並海月。抹過江湘與閩浙。競誇赤驥解追風。誰信螳螂能拒轍。斷常已破談眞空。二邊不立那畱中。將南作北西爲東。熱喝痛棒驅雷風。

次韻贈熙侍者

見得到。說得好。者个事。無少老。不明自己擬謾誰。才說爲人先落艸。收虎尾踞虎頭。謾誇倒嶽仍傾湫。提將來無有輕放過之理。撞著底是不共戴天之讎。忍辱衣慈悲室。到此總須勾一筆。平田淺艸驀翻身。佛手未伸驢腳出。正覺場須彌座。把斷乾坤能幾个。只應侍者解參禪。始信祖翁家活大。

送敬藏主歸永嘉

一徑直。二周遮。大藏小藏。水月空華。永嘉謾誇一宿覺。繞牀振錫成聱牙。韶陽老師倒一說。覿面豈免揚塵沙。捨窄從寬。欺胡謾漢。將長較短。把髻投衙。盡情列下。別有生涯。掣動六鰲三島轉。直鉤端不在魚蝦。

送梓藏主北上省師南山

北山來自淩霄峯。眼光爍爍寰宇空。掀翻華藏世界海。舉措不墮言思中。電轉星飛看布武。法戰場中肝膽露。叱吒喑嗚陷虎機。倒戈卸甲河沙數。西祖傳來古鐵缽。誰道年深少提掇。碎打零敲不足論。千里萬里橫該抹。阿師黃金臺上客。鶴貌云樣好標格。五位君臣列正偏。三玄體用超明白。我昔始撾塗毒鼓。曳杖來尋巖下路。奮翮長驅北海風。澤毛笑指南山霧。用捨行藏各有時。此意未許常人知。靑山從教映白髮。赤驥自合隨龍飛。君不見南陽老。昔日對揚曾艸艸。大耳驚翻眼底華。紫璘喪卻衣中寶。今兮古兮爭幾何。影艸不露仙陀婆。子母驀然同啐啄。金烏迸出璢璃殼。

次松月翁韻送淸上人

佛身無爲不墮數。往復要須行大路。鐵壁銀山拶得開。四方八面無回互。沒絲毫全體露。禪之龍律之虎。苦中之樂樂中苦。淸禪淸禪聽我言。先天未是心之祖。

送現藏主

現成公案。不涉安排。一見便見早隔天涯。三世如來開眼作夢。一大藏教撒土拋沙。雪峯三登投子。九上洞山。洎乎鰲山店中。未免從頭列下。興化南方行腳。不曾撥著一个會佛法底。逗到大覺棒頭。深明臨濟在黃檗喫棒意旨。政好掘地深埋。咄咄。如今是什麼時節。初冬暴寒。長河凍結。可行則行。當歇便歇。此事何須待人說。

次仰山了堂韻贈齊藏主

一大藏教破故紙。未解爲人先爲己。眼底才明向上機。口頭自沒閒言語。東山酸餡苦無多。嚼破方知滋味美。賢也由來固可尊。愚也如何便輕鄙。魯祖見人卽面壁。俱胝見人惟豎指。隨宜施設有多門。究竟還源無別旨。一毛端上忽翻身。百億毛頭總如是。蓋天蓋地更由誰。脫體承當都在汝。

送國淸朗藏主歸太平

大藏小藏。風髙月朗。全提半提。雁蕩天臺。羅漢寺裏一年度三个行者。眞淨老子甚處得者消息來。倒一說對一說。明眼衲僧如何辯別。卽此用離此用。太平寰宇迥絕疑猜。如此如此。俊哉俊哉。堪笑當年馬駒子。震威一喝聲如雷。

送道藏主歸蔣山

出得靈巖門。便入蔣山室。摵碎摩尼珠。乾坤黑如漆。寶公擘開十二面。僧繇閣起丹靑筆。夜半放烏雞。觸著泥牛吼。正宗堂下艸連天。三佛家風俱漏逗。咄。

次東山法兄韻送允藏主

三乘教外無能過。領略得去還仙陀。諸方豈乏斷貫索。柰此六馬追風何。見說虛名掛官府。點額曝腮多少苦。肯信深山窮谷中。別有髙標繼先祖。我家大兄東山翁。玄關一擊千萬重。入泥入水寫妙偈。且可與子開靑瞳。

前江心無言作偈。送暢藏主。來靈巖。無際仲謀和之。會余已謝事。因次韻以贈

法法本圓成。塵塵自參互。當知日用中。不離寂光土。鷺池鷲嶺拋沙土。何曾說著到家句。三翁苦口力提持。密意明明元屬汝。可憐王老師。不打者破鼓。休將理事論。迥出言思處。龍兮焉用攀。鳳也何須附。海上橫行盡自由。妙徳空生俱欠悟。

送昶藏主

眞性心地藏。日用無差忒。截斷萬機先。何處尋蹤迹。透脫不過金圈金圈。吞吐得行栗棘栗棘。鐵壁銀山劈面來。个是眞人好消息。

次韻贈仰山繁侍者

大仰拋來圓相。慈氏豁開摟閣。透出向上玄關。總是機先妙著。千年舊話重行。萬里神光閃爍。鳥窠吹起布毛。畢竟如何領略。諸方大有明珠。只作豌豆糶卻。

次松月法兄韻送杲上人

黑漆漆地明杲杲。丈六金身一莖艸。神頭鬼面謾施呈。聖解凡情須淨掃。下自無底髙無巓。毫端特地分天淵。破瓶不可作瓶事。如電久住芭蕉堅。萬里秋光連海嶠。霜淸大野歸鴻叫。朗誦寒山三百篇。何待拈花發微笑。我觀古佛松月翁。老气往往吞長虹。不知禪源倒溟渤。俱覺筆陣驅雷風。普應羣機了無怠。天瑞流芳轉光采。撲碎驪龍頷下珠。一粟眞堪眇滄海。

次韻送靈隱芳侍者

國師三喚。曹溪一宿。會則白雲萬里。不會寸釘入木。支那竺國兩沒相干。四七二三有甚付屬。以一重兮去一重。湖光瀲灩山空蒙。不以一重去一重。海棠帶雨燕脂紅。白髮老僧夢初覺。屋角風響聲丁東。徳山之棒臨濟喝。金剛腦後添生鐵。糞掃堆邊輥出來。笑倒柴桑陶靖節。

送芾藏主歸翠巖

道人天馬駒。蹴蹈空寰宇。勘破主中賓。作得賓中主。信腳躍翻華藏海。日用頭頭自無﹝得﹣彳﹞。眉毛落盡又重生。翠巖可怪還堪愛。怪也怪不盡。愛也愛不徹。三千里外謾多情。覿面相看政無說。無說多情誰與知。爛爛黃菊開東籬。瓦盆炊黍秋日微。淸霜滿地黃葉飛。

送效藏主之國淸

少林之曲琴無弦。一鳴一息三千个。諸方欲和和不全。翻腔轉調徒喧闐。東山後來下水船。逸韻絕出玄中玄。節拍於今落誰邊。知音未遇還堪憐。和風吹衣陽艷天。浩興突兀三臺連。石橋飛雪噴長川。丰幹一笑寒拾顚。

送理藏主

以字旣不成。八字亦不是。截斷心意識。顯示眞如理。鳳臺主山頭倒卓。六月炎天灑霜雹。眼裏無筋不易窺。腳跟有路通寥廓。水就濕兮火就燥。擬究宗風須撥艸。百尺竿頭舞柘枝。二三四七俱驚倒。

次紫擇了堂法兄示智上人韻

上旣無傳。下亦無授。截斷眾流。涓滴不畱。杓卜聽虛。承訛接謬。孰有智人。爲物所誘。合眼作夜。開眼爲晝。病入膏肓。神醫莫救。絕後再蘇。如鐘待扣。泉何盜而不飲。餌何驕而不齅。物何以而謀新。人何以而求舊。爾其索玄珠於罔象。愼毋役聰明於契詬。庶幾契心祖於先天。政不必論遙遙之華冑。

和仲謀兄韻送塤侍者

參底未是禪。學底未是道。眞參與實悟。無好無不好。東山老祖翁。求人曾入艸。日午金雞啼。非晚亦非早。握手報長廊。殊堪慰淸抱。髙風三百年。撫掌贈一笑。隨聲逐色漢。何處尋頭腦。道流弓冶子。箕裘應自紹。平生白雪歌。毋勞語山獠。

送隱侍者

向上一著。不涉言詮。會卽便會。擬卽招愆。若是本分人。愁甚本分事。當知佛與祖。盡從者裏去。拈須彌山。秤作二兩。東山老漢。可殺生獰。用黑豆法。換人眼睛。松源聵翁更不睹是。一絲一糝去不盡。動卽遭他神鬼領。說妙談玄太可憐。馬后驢前恣馳騁。快須剪斷五色索。騰身坐斷千聖頂。阿呵呵。會也麼。古今天地。古今山河。晝明夜暗。日暖風和。一曲髙歌歸去好。擘開千嶂入煙蘿。

送淨慈明藏主

宗門有體復有用。後以智拔先定動。棒頭五嶽落崢嶸。喝下千江乾洶湧。卽今拈卻棒與喝。全與何妨亦全奪。戴角擎頭與麼來。幾个死中能得活。維楊道友眞倔奇。一大藏教難羈縻。揭開宗鏡照塵剎。炯炯璧月揚淸輝。昨宵爲我畱一宿。話到無言心自足。撥轉船頭歸去來。斷弦誰把鸞膠續。

送廣藏主

佛法徧在一切處。何曾覓得芥子許。一芥子許不可得。徧一切處俱昭著。天之髙地。之廣。日月星辰明朗朗。貍奴白牯念摩訶。妙徳空生剛鹵莽。有照有用。有罰有賞。七棒對十三。幾人知痛癢。他日孤峯正令行。會須揭此毗盧藏。

送遠藏主歸省白鶴雪心

道無方。行者未易窺其疆。腳跟不動忽蹈著。誰謂近在眉睫旁。𨿽近而遠遠而近。至無所至那容量。春已過日正長。入夏更覺南風涼。八紘云收宿雨霽。一目萬里天蒼蒼。道人昨日離錢唐。今秋又雲歸故鄕。阿師禪心瑩如雪。眞與松月爭明光。往來不往來。是藏不是藏。除卻南泉王老師。一曲淸歌有誰唱。

贈模藏主

打破鏡來相見了。一輪杲日當空耀。三世如來不出頭。五千餘卷何從討。不權不實非偏圓。教外所以稱單傳。少林直指早成曲。瞎驢滅卻方超然。道流頂門三眼正。艸偃風行看號令。堪悲堪笑老瞿曇。昨日定兮今不定。

送皓藏主

我師休居。不師其道。不師其徳。不師其當默卽語當語卽默。不師其生擒周金剛。活捉白拈賊。惟無所師而師之。畢竟何如。豈不見。白雲老祖曾有言。一文大光錢。買得个油餈。喫向肚裏了。當下便不饑。又誰管你南天臺北五臺。淸涼山中萬菩薩。引得長汀老子拍手笑咍咍。咄。

送慶侍者之淨慈

大千總是如來藏。宗鏡髙懸空萬象。赤梢一躍透龍門。平湖漲起千尋浪。老僧急捲袈裟角。看汝靑天飛雪雹。朝生便是鳳皇兒。笑倒松頭千歲鶴。

次韻送僧歸蜀

行甚驢腳馬蹄。惹起千疑萬疑。要識本來面目。好看秋月揚輝。多少黠兒落節。重來眼上安眉。著衣方堪禦冷。畫餅豈可充饑。拶破劍門關子。回頭日在松西。

次育王雪窗韻贈印書記

一句子。龍無龍。總拈卻。稱長雄。灼然不墮言思中。單非只兩非二。老胡打失當門齒。妙彈無弦誰賞音。還我東山左邊底。最卓犖端尋常。毫毛豈足論短長。拶著三關應手破。海印湛湛涵秋光。跨三賢超十哲。頂門別有通天穴。滿肚文章一字無。賊面似人人似賊。

送淨慈拱藏主再參前蔣山正宗

經頭一字無人識。作者相逢拱而默。懸河四辯一時乾。八萬法門空寂寂。湖天雨足涼气浮。翠波蕩漾風颼飂。語默商量不到處。柳岸數聲黃栗畱。剔起眉毛眼如月。老我何須更饒舌。東歸會見鍾山翁。自有生機爲君說。

次韻送洽侍者

接響承虛眞浪受。大丈夫兒還肯否。便請從頭放下休。不然且向東西走。今年已過還明年。祖意的的教誰傳。三喚三呼絕消息。未必落在空王前。南堂老比丘。有口不說禪。饒你領得去。且不涉語言。咄。如斯舉唱涴心田。須信壺中別有天。

贈操栢庭

趙州說禪眞逸格。人問西來指庭栢。坐令門戶生淸風。豈惟體用超明白。突出楊岐尢傑特。栗棘金圈亂抱擲。弄蹄驢子快騰驤。蹈碎乾坤了無迹。兩翁不作知幾年。靈山一會還依然。剔起頭陀笑華眼。攢峯峭壁開靑蓮。春滿江南又三月。柳絮漫天作飛雪。爲君傾盡此時心。昔也不來今不別。

送杲藏主

百丈再參遭熱喝。黃檗聞之驚吐舌。正宗滅向瞎驢邊。衲僧有口難分說。慈明易服歸汾陽。風餐水宿何皇皇。孤標拔俗三百載。髙義乃復摩穹蒼。不顧危亡何太錯。虎頭截得蒼龍角。蹈著鴛湖徹底乾。萬里秋空飛一鶚。

韻碩藏主

一大藏中無法說。道人愼勿生枝節。少林直指早成紆。我也安能更饒舌。千葩萬卉方爭春。出頭天外今何人。壁立萬仞轉身句。一蹴大地無纖塵。豎抹橫該君自看。寂兮寥兮光爛爛。百煉金爲繞指柔。直須再入紅鑪鍛。

送慧藏主歸上江。兼來能仁淸懶圓通約之歸宗玉嶼

以戒爲身。以慧爲命。演出演入。無少無剩。開口便吞三世佛。嚼碎虛空吐出骨。虎頷編須未作家。兔頭戴角方奇倔。我有一句在汝邊。白雲堂下波粘天。圓通不開生藥鋪。頭陀石被莓苔纏。

送錫藏主自大仰東還寧親

辭親依師年尙少。辭師寧親豈容老。父母師僧兩不違。孝順端稱古皇道。白雲孤飛海天碧。岸柳江梅得春早。我亦有親當一歸。斑衣兒啼笑絕倒。出家終無在俗理。歡笑幾何還懊惱。悲歡本自無根蒂。情愛牽纏苦懷抱。要須揭起大圓鏡。愛垢情塵俱一掃。只今非往昔非來。覺慧發光明杲杲。以此報師師謂然。以此報親親謂好。萬機休罷到家鄕。一體無分是僧寶。

先保寧和尙送宣維那偈。弘藏主求和

昨夜虛空都撲落。天明火中尋得雹。威音那畔訪知音。曹溪撞著一宿覺。大都說話不倒邊。折筯攪動蒼龍淵。擊碎驪珠亦閒事。坐看平地波黏天。亙古亙今惟有此。欲觀前人先所使。擡眸何處討三賢。舉步等閒超十地。此宗此宗須自得。自得不借他人力。同鍋喫飯共牀眠。肝膽到頭成異域。休居唱出南堂酬。毗盧藏裏堪遨遊。萬法不能爲伴侶。孤月自解隨三舟。

送雪竇良藏主

妙髙臺上云。錦鏡池中月。淸影落人間。孤光滿寥泬。四十九年說不到。老猿啼斷中巖曉。艸中逸出睡煙菟。驚起二靈行鳥道。

送萬壽眞藏主遊臺雁

臺山雁山髙且寒。五月六月飛冰湍。山形杖子旣在握。探賾自可資遊觀。危峯爭爲寶幢立。綫路或作羊腸蟠。不知應眞說何法。但見花雨飛漫漫。何如撥轉毗盧藏。一道神光吞萬象。掀翻海嶽更無倫。隔靴豈用拳抓癢。

行可出先保寧贈偈求和

樹提婆宗。結衲僧舌。龜背刮毛。鍼頭削鐵。觸著人我無明。討甚法喜禪悅。三冬枯木滿林華。九夏炎天連地雪。作家還我老玄沙。解道靈云曾未徹。磊磊落落處大段周遮。忉忉怛怛時不消一掣。萬機休罷而千聖不攜兮。內空外空內外空。逼蛇化龍而克期取證兮。一月二月三四月。

送法喜滅宗

威音已前無授受。釋迦枉落然燈後。鷲嶺拈華謾泄機。少林得髓爭呈醜。黃梅夜半築底錯。老盧把住元非惡。可憐馳逐天下人。接響承虛都不覺。道人且喜相忘久。來去不妨空兩手。邁古超今豈等閒。奪食驅耕咬豬狗。君不見。當年臨濟辭黃檗。禪板拈來與燒卻。正宗滅向瞎驢邊。艸裏鐵蛇頭戴角。

次韻贈思侍者

渡水穿雲訪師友。朝談天臺暮賢首。己躬下事合如何。拶著人人少知有。未善參詳聽我言。只者如今誰動口。彼此僧中大丈夫。何用隨人腳跟走。東山頂上闊著步。玉几峯前展雙手。撥開萬象見全身。截斷羣機示眞吼。小根那敢妄摶量。佛祖始堪論授受。金鴨香銷錦繡帷。地戶天門俱脫臼。

贈南宗

南宗密印傳來久。十聖三賢不知有。拽轉虛空背面看。錦縫重重貫牛斗。棒頭曷下明眞機。徳山臨濟還堪悲。脫窠裂臼領得去。風飛雷厲方相宜。我是乾坤無事客。驗盡銅頭並鐵額。朅來拋向大湖中。一枕髙眠眞上策。

用本覺楚石韻贈怡云屋

楊岐石窗好尊宿。襟度潭潭如廈屋。舉措彌增佛祖光。行藏廣布人天福。贊成宏智匡慈明。等是鷲峯親付囑。斷弦妙在鸞膠續。與吾一鼓雲門曲。髙山流水少知音。白雪陽春和何速。楚翁平生五鳳樓。無媿大悲千手目。我去靈巖三載回。喜見雕甍起平陸。柱石端爲不世資。棟梁豈是尋常木。主伴能操不二心。今古還同一機軸。如風從虎雲從龍。似地擎山石含玉。大匠固知無棄材。善賈何曾有停蓄。撮將大千爲粒粟。體亦足兮用亦足。用亦足。羅湖不生誰可錄。

贈無爲道者

歸峯道者稱無爲。傲睨物表超希夷。有時分身徧塵剎。直與佛祖爭驅馳。佛祖何先我何後。爲而不爲終傑斗。夜升兜率晝閻浮。問著時人罕知有。多少疑眸覷破壁。兀兀堆堆守空寂。到頭不會轉身句。如此修行有何益。要識無爲聽吾說。孤蟾冷浸千江月。波波頓現是尋常。處處相逢元不別。我心與月同虛閒。照天照地相循環。光境俱忘照自寂。一聲鶴唳來雲間。

次石佛元庵韻送聚維那之龍河

新昌石佛聞名久。無邊剎海毫端有。九霄雲外現全身。萬仞峯頭垂只手。眾生顚倒難教化。往往東行卻西走。佛也由來不柰何。我又如何開得口。道人袖裏黃金椎。自堪殞碎魔軍首。妙用靈機苟現前。不妨觸處爲眞吼。君不見。龍潭老人吹滅燈。光射七星並八斗。子也親承石佛來。不知石佛曾言否。更從言外訪知音。眼中何處存妍醜。黑暗女與功徳天。有智主人俱不受。南堂與麼老婆禪。未必七分能構九。

送輿藏主歸省保福一庵法兄

卽心卽佛與麼住。貍奴倒上菩提樹。非心非佛與麼去。生鐵秤錘被虫蛀。松華爲食蓮爲衣。懸崖峭壁何巍巍。把定牢關欠活脫。放開綫路終相宜。藏主近前出只手。撿動金毛師子吼。若問靈巖事若何。黑黑明明三八九。

和仲謀韻贈舟維那

噓一噓吹一吹。腳跟不點地。鼻孔大頭垂。全身入艸處。打失兩莖眉。聲前非聲。布漫天之鐵网。色後非色。揚徧界之風漪。或喑嗚而叱吒。或顧盻以踟躕。髙來捲舒方外。俊處頴脫囊錐。沙場百戰气浩浩。太華一擲空巍巍。作家相見有縱奪。千聖向上無鉗錘。覺天之日忽已墮。魯陽之戈誰與揮。馬祖堂前再參句。妙峯孤頂淸霜飛。一喝果然聾兩耳。大唐國內無禪師。

送珍上人回鄕

從門入者。不是家珍。百艸頭上。覓得全身。拈一放一有甚好。出此沒彼徒因循。衲僧拄杖六七尺。敲風打雨驚天人。手面靈機絕思算。頂門正眼無疏親。出生父母只者是。淩滅佛祖超常倫。蹈著石橋成兩截。一聲喝散千峯云。

次仙巖仲謀韻贈堯上人

究己明宗自爲策。何用迢迢遠相索。未離歐阜早差池。蹈破吳云轉懸隔。君不見。月兮不待風而涼。又不見。日兮不待火而赫。要知生佛兩同源。合信曹溪無正脈。窮玄微善探賾。烏本非玄鵠非白。無明煩惱是眞如。虎穴魔宮總安宅。英俊流終逸格。九萬扶搖方展翮。塵沙劫海剎那間。百億乾坤一毛窄。敲東擊西。喚叔作伯。阿剌剌。透网金鱗遭點額。

雪庵瑾和尙偈禪者求和

眼中之句句中眼。眨上眉毛還不見。有時提起金剛王。有時獨弄無文印。神仙祕訣誰堪傳。劫外日月壺中天。太白山頭焰鑪雪。鱉鼻徑把長蛇吞。

送蔣山淵維那歸蜀

道人曾見三佛來。桶篐脫處心眼開。回首成都一萬里。峽流春漲爭喧豗。君不見。徳山老漢初出蜀。未戰全鋒先銼衄。那堪夜參吹滅燈。從玆不唱還鄕曲。拈得拄杖獰如龍。訶佛罵祖鞭雷風。如今叢林無此翁。作偈且送淵性空。

送敏侍者

訥於言。敏於行。參方且要求宗匠。卽今海內誰可師。之子行行好尋訪。汝不見。嘉禾古有雲門翁。手面一著驅雷風。顧鑑機先重遭撲。電光石火從匆匆。東山顚佛果瞎。特地分身徧塵剎。金雞拍翅一聲啼。便解人前施孟八。

示中上人

我此法門中。大本在見性。一見一切見。如臨大圓鏡。穠纖旣可鑑。本末自澄瑩。迷時聖是凡。悟後凡爲聖。迷悟兩超越。聖凡同響影。廓然洞無疑。參學事已竟。

次韻贈善上人閱經

一大藏教。五千餘卷。剎剎全彰。塵塵頓現。耐重撲倒金剛神。釋尊不坐空王殿。髙來低應。谷響泉聲。暗合明投。神彩鬼面。爾旣擔枷過狀。我則據款結案。機先領旨。討甚仙陀。格外明宗。早不著便。除是本色流。一見卽便見。咄咄咄。還知麼。直須斬釘截鐵。輙莫綴齒粘牙。不涉安排。羣機普應。現成受用。毫髮無差。兩手擎來。耳朵中堪容四大海。寸絲不掛。眼睛裏可著恆河沙。揭開摩竭。靠倒毗耶。天上人間有此沒量大漢。騎聲蓋色實謂妙不可加。會則目前包裹。不會別立生涯。熱卽取涼寒向火。饑來喫飯困來茶。

次韻示僧道舍人

我此一宗。不立文字。四七二三。如水傳器。欲得親切。去卻藥忌。匪學而能。匪行而至。俱胝一指。大士千臂。知是妄覺。不知無記。決要完全。直須打碎。是頭頂天。是腳蹈地。父子主恩。君臣主義。辧色分香。有眼有鼻。可進則進。可退則退。能使於物。不爲物使。凡聖兩忘。自他兼利。咨爾僧道。固爾初志。念玆在玆。圓成覺智。爾本無求。我亦無示。廓然現前。非言非意。宜善護持。毋自輕易。

送曙藏主

道人信宿來禾城。三反無覓南堂處。乃知善財參徳云。七日之間亦如是。徳云不離妙峯頂。山僧豈出南堂裏。中途百念忽頓息。白鳥蒼煙盡知己。握手一笑載以歸。尋得匡牀倒身睡。明朝欲唱還鄕曲。睡起先求贈行句。我觀汝昔元不來。今也何爲卻言去。不來不去兩俱捐。故國淸風半帆耳。山僧爲人無實法。汝也臨機好看取。更說甚麼雪峯老漢九上洞山三登投子。撿點將來。政是黑山下鬼窟裏活計。直饒鰲山店上盡底掀翻。何異鄭州出曹門。遠之遠矣。咄咄咄。住住住。歸向扶桑更那邊。別有光明蓋天地。

贈徑山經侍者

百尺竿頭進一步。一步超越河沙數。平田淺艸驀翻身。幾个解分泥水路。荒郊雨後泥水多。在江滿江河滿河。老農晨興錫苗艸。作勞羣起髙聲歌。赫日炎炎燒碧漢。喜有風生楊柳岸。道人不憚泥水深。矻矻通身流白汗。入門一見忘主賓。道義篤切情彌親。話盡山頭十年事。如夢如幻如浮雲。坐到水漧泥亦去。雪車往往羅冰柱。金鴨香銷意自閒。別有嘉聲繼先祖。

贈淨慈戩藏主

一大藏教永明旨。山色湖光照窗幾。永明宗旨一大藏。梵語唐言提不起。碧海紅塵貼日飛。牛胎生得香象兒。蹈碎乾坤無朕迹。大悲千眼焉能窺。天臺道流何卓犖。未言先領俱昭廓。丹山鸞鳳九苞文。祥麟只有一隻角。

示靈隱景巖藏主

是大法藏。不涉名言。衲僧日用。諸佛本源。豈惟智者。親見靈山一會。儼然未散。卽今老僧與汝同處普光明殿。揖捨那尊。把斷要津。不通凡聖。掃除露布。迥脫根塵。咄。珍重橫肩鐵拄杖。莫教築碎破沙盆。

送來維那參松月翁

眞淨界中無一法。畢竟度河須用筏。幡竿尖上驀翻身。誰管石頭行路滑。浩然一月千江心。松風正奏無弦琴。八紘云靜夜气肅。老龐不作誰知音。子欲參玄宜撥艸。桶底脫時方是了。袖裏金錘影動搖。家家門首長安道。

送壽藏主東歸

扶桑道人來自東。一舉九萬乘天風。探珠不入沙竭宮。十年蹈徧中華中。中華之中何所遇。白日西飛水東注。始看楊花作雪飛。還驚白雪如飛絮。大華磔裂黃河乾。己躬下事何顢頇。掀翻大藏五千卷。一句未始曾開端。驀然來見南堂老。萬種千般俱一掃。曠劫無明當下消。先師公案登時了。明窗之下下一榻。百尺竿頭恣騰蹈。外道天魔總倒戈。龍泉太阿初出匣。明朝歸去楞伽巓。順風依舊三日船。親朋有問本參事。向道晨朝熱水洗面。脫下脫襪打眠。畢竟如何。咄。神仙祕訣。父子不傳。

洞庭謠送本藏主

東洞庭西洞庭。七十二點浮螺靑。涼風吹衣日色薄。白浪遠接天冥冥。盧公髙臥歲月老。今古有誰同此道。涵空閣上豁雙眸。長嘯一聲欣絕倒。掛角羚羊本無迹。之子何須苦尋覓。翠云不動石屏閒。岸蓼汀花弄秋色。壯遊豈是耽奇勝。仰止先宗作龜鏡。隔江相喚解知歸。堪與虛空安把柄。

臺雁謠送景侍者

臺山靑雁山靑。千朵萬朵矗矗攢髙冥。橫空石梁鬥雪瀑。飛流濺沫。往往散作銀河星。潛奇毓秀狀不盡。坐殺五百一十六个聲聞僧。嗟予生緣在其下。兩腳未暇躋崚嶒。上人從何來。便欲舒幽情。攀蘿陟磴到絕頂。俯視萬象無逃形。願言學道亦如此。探賾理窟開玄扃。吸漧佛海。掀翻祖庭。使夫寒拾撫掌。詎那服膺。庶幾懸天心之寶月。朗劫外之眞燈。苟不然者。又何必陋燕雀誇云鵬。而與世俗同愛憎。

廬山謠送迪首座

廬山橫截九江口。五老崢嶸欲哮吼。曉風吹斷香鑪煙。玉龍噴雪飛晴晝。遠公向來栽白蓮。社中人物何超然。山靈勒回俗士駕。勝地盡囑西方仙。陶令攢眉眞自咈。夜郎有意嗟乾沒。還丹浪說透瓶香。到頭莫換凡夫骨。我生元是山中僧。別來轉眼三千齡。此日因君話疇昔。陡覺秀色盤空靑。盤空靑可攬結。淸淨之身廣長舌。一笑掀翻九疊屏。摩訶衍法非言說。

杯渡尊者祥雲庵偈珩瑯渺首座求和

十行十住十回向。杯渡老人常實相。阿惟越致等妙覺。壽命光明無有量。佛佛境界體性同。隨說而行自非彊。雙溪鐵牛喫一椎。等閒吞卻嘉州象。百千如來咸助喜。頻伽盛空滿相餉。登髙望遠意自殊。祥雲翠結瓊林上。

珩瑯一關法兄用前韻見招因答之

三千里外遙相向。弟兄孰謂無心相。毛端湧現寶王剎。胸次政余吞海量。工夫已到應從容。道力未全安可彊。昔年杯渡今再來。截流顧盻眞香象。瓷罌滿貯黑石蜜。妙語緘題遠分餉。暮年只合赴嘉招。劇談抵掌雲巢上。

蘆圌室歌﹝並序﹞

杯渡尊者。應迹宋朝。神異非一。常荷蘆圌而行。至廣陵。赴李氏齋。置圌中庭云。四天王福爾家。李欲移圌。數人莫能舉。有豎子窺圌中。四小兒長數寸。齋訖提之而去。又赴兗牧劉與伯招。伯令舉圌來視。數十人亦不勝。伯卽之。惟破衲木杯耳。宣慈濟西竺蘭若。尊者所居也。住山熙庵春公。欲創丈室。榜以蘆圌。不遂而終。囑其徒智明誼上人爲之。逾年而成。厥孫渺師。求余題復和尊者祥雲庵偈韻。並敍其大略。使刻之云。

挈个蘆圌來復往。大似全無大人相。看渠坐斷珩瑯峯。脫盡凡情超聖量。四王虎踞圌之中。感應道交何木彊。掀翻海嶽驗行蹤。蹈碎乾坤無影像。下載淸風木作杯。上方缽飯人爭餉。智明作室吾作歌。大書蘆圌榜其上。

妙乘舟歌﹝並序﹞

妙乘舟。前禦史蒼山之泛宅也。治書廉公亮榜其額。金山卽休爲之頌。曹溪月翁爲之敍。可謂具美。猶以爲不足。來徵餘言。不得已。謂之曰。眞性吾舟也。願智吾水也。六度萬行吾帆檣篙舵也。吾乘之而遊乎三界之海。流行坎止。惟意是適。是非之風不得驚。寵辱之渦不得溺。內無珍異以起盜者之心。外無聲色以動觀者之議。人方拘拘。我獨浩浩。人方戚戚。我獨怡怡。誦華亭載月之章。樂鄂渚煙波之趣。不住彼此。不著中流。而錦鱗赬尾。或有所遇。不亦妙甚矣夫。又何必東拂弱水。西掠流沙。南放炎海。北極玄溟。浪爲無益之遊。而蕩無所歸哉。系之以歌曰。

天地浩蕩兮放吾之舟。萬化無息兮乘之以遊。返吾心兮復吾性。廓然大通兮余將焉求。罷釣收綸兮華亭船子。呈橈舞棹兮鄂渚巖頭。嗟餘生兮季世。所不見兮前修。開帆捩柁以力追之兮。慨情緒之繆悠。豈無淸風朗月以壯吾之趣兮。曾何塵勞妄想之未休。匪殘山剩水之可愛兮。自無意於公侯。有超宗異目之開士兮。固宜衝寒冒暑而激揚唱酬。殆將濕心浴徳於淸涼之池兮。采芙蕖於芳洲。𨿽薄俗昏墊終莫我知兮。亦庶免漱石而枕流。渺江漢之無際兮。當不限余之去畱。惟歲寒之髙義兮。尙或慰乎寂寥之秋。

止止軒贈張君茂

君茂作軒名止止。止其所止。毋乃是。要知眞止初不然。止無所止方通理。疏之所以明其元。泥之所以塵勞起。漆園老吏豈解事。虛空生白謾自喜。若能轉物卽如來。自然躍出齏甕裏。六窗寥寥秋月明。山長海闊天冥冥。漁歌斷續蘆華汀。止止於此將忘情。

半山古原作咽居榜曰信庵。因璉藏主來徵偈

偉哉信庵能自信。古聖今賢同一印。盤結孤峯豈等閒。棒頭喝下無生忍。覺城東際信不及。走徧南方無處立。彈指聲中得路歸。法界重重曾頓入。一念不起無浮漚。廓然三際空悠悠。萬仞崖前布鐵网。九重淵底拋金鉤。君不見。汝家開山眞淨翁。邁往之气淩長虹。一生善弄大旗鼓。力排戲論恢眞宗。公作信庵吾作偈。落落風規宛然在。謝墩吞卻寶珠峯。還放秦淮東入海。

竹堂贈琦藏主

竹間著此半間屋。夢中盡是鈞天曲。覺來宴坐寂不動。但見繞檐排翠玉。風蔌蔌雨蔌蔌。月色天光蕩心目。神也淸骨也淸。八萬四千毛竅俱通靈。君不見。東坡道人鐵拄杖。敲空有時能作響。不問人家與僧捨。腳頭到處成眞賞。又不見。當年香嚴老古錐。等閒一擊忘所知。潑天富貴赤骨律。卓錐無地良堪悲。如來禪祖師意。劈箭機鋒建瓴水。百尺竿頭掉臂行。札定乃兄三尺觜。

芥室贈靈藏主

道人一室如一芥。大小輪圍無不在。中有百億須彌盧。圍繞無邊香水海。一室旣爾百室同。千差萬別俱圓融。毛端寶剎乃其戲。似水入水空藏空。君觀見行三昧事。諸佛眾生本非二。聖凡情盡體如如。是則名爲不思議。疏簾髙捲心境閒。團蒲曲幾安如山。光風霽月相回環。孰謂此地非人間。

煮雪齋贈壽首座

道人不烹龍。道人不炮鳳。道人兀坐深齋中。爛煮雪團充法供。一飲毛孔生淸風。再飲肌骨冰玲瓏。東土西乾接手句。玉應未了仍金舂。品字柴頭春滿室。紅麒麟誰敢輕觸。後夜夢升兜率宮。覺來牀上伸雙足。

靜趣軒

保安招提古城裏。法師作軒名靜趣。一心不動萬機閒。三際泊然如止水。軒前修竹參天綠。竹下淸池浸寒玉。妙談般若本無言。安用瑯函五千軸。好風吹折芬陀利。權實同時盡昭著。靜猶不立趣何存。未入此軒須瞥地。

大樹軒

老禪作軒臨大樹。樹下棲禪眞得趣。直將大樹榜禪軒。千里求余寫禪句。問君此樹何年栽。綠云窣地靑崔嵬。長天不放日月下。挾座只驚風雨來。一道陰涼同濟北。空盡勞生心意識。六十蒿枝痛未伸。再思一頓何從得。

聽夢樓

百尺樓頭展雙足。一枕黃梁午炊熟。江城五月落梅華。舉世眞成蓋蕉鹿。者一曲那一曲。天鼓希聲斷還續。閉一目開一目。起來更把身翻覆。三際寥寥萬境閒。六用門門總休復。大原何有建隆眠。永嘉謾向曹溪宿。風流輸與老潙山。二子神通良不俗。麵湯才去手巾來。一椀釅茶濃似粥。

環翠樓

道人髙居環翠樓。筠窗面面山光浮。白雲朝飛宿雨霽。甘露夜注靑玉甌。長林乘風怒濤吼。當暑忽復如淸秋。金經瑯瑯華藏海。公案了了蒲團頭。童子南詢斂念入。彈指千劫何悠悠。東歸未盡若耶興。尙可爲子聊一遊。

聽松堂

風來松韻淸。風去松韻停。松堂得松韻。六月生淸冰。重陰覆瑤席。時作韶鉤鳴。世無寒山子。好在誰解聽。我欲呼朱弦。和此大古音。忽聞深澗泉。悠然契吾心。

空空室

道人一室如懸磬。榜以空空頗相稱。忽然突出三萬二千師子牀。攝入毫端無少剩。謂之有。佛面等閒成百醜。謂之空。帝珠寶网光重重。空而不空。有不有。象王回旋師子吼。白戰將軍不用兵。太平天子垂雙袖。﹝口﹡耶﹞嗚咿誰與知。水晶簾外天華飛。兩頭白牯腳蹈拍。三面貍奴舞柘枝。

歸云亭

作亭佇歸云。雲歸宛亭亭。道人本無心。澹與云相應。夾徑樹嘉木。沿溪羅翠屏。人閒境逾寂。云白山自靑。看山坐亭上。披云濯淸泠。

綠云軒

長松翠竹當軒窗。奇峯削玉摩穹蒼。綠云隔日南燻涼。竺墳魯誥堆滿牀。道人深居萬慮忘。知見散作毛孔香。客來問法呼煮湯。一試車聲繞羊腸。

朴庵贈華侍者

朴庵朴庵求我歌。時之不古如朴何。窮奢極侈世所尙。懷貞抱素無乃訛。朴庵朴庵聽我語。羲皇上人葛天氏。有耳不聞絲竹音。有眼豈知軒冕貴。低可穴兮髙可巢。蓋頭何處無莖茅。污樽杯飫本自足。蕢桴土鼓焉用教。歲晚忽然情僞作。七竅崩分混沌鑿。有時拔劍斬風輪。驚起泥牛斗折角。我歌此歌居莫嗤。大空小空渠得知。萬事到頭難準擬。早來百鳥﹝銜﹣金﹢缶﹞花去。

止堂贈運侍者

止堂止堂求我歌。三請不止如止何。不若如今便休去。免教平地生風波。止堂止堂聽我語。川之方增豈得已。倒流三峽迷九淵。崩騰澄渟皆此水。動兮靜兮誰所作。捲兮舒兮亦昭廓。寥寥虛室生白光。落落靈機洞靈覺。動相元無安有止。尢搓茅繩縛山鬼。銅沙羅裏滿盛油。坐斷乾坤只者是。靜相亦無安有動。百華競作春風夢。東山家燕此時開。囉囉招兮囉囉送。我歌此歌淸夜闌。萬籟闃寂神思閒。何人披云發長嘯。一聲迸落千林間。

承天毅首座號木翁。松月翁更曰剛中。求正於余。余曰。剛中其字也。木翁其號也。爲說歌曰

阿翁胡爲事木訥。口不能言意奇倔。一機截斷凡聖情。裂石崩崖露風骨。松月見之呼剛中。諸方見之稱木翁。一爲其字一爲號。落落總可魁羣公。君不見。牟尼化身千百億。多少嘉聲振金石。兩元非異一非同。究竟眞成白拈賊。

獨木贈林侍者

臨濟樹只一株。蓋天蓋地曾無遺。閻浮金光耀日月。無晝無夜香風吹。三伏茫茫灑冰雪。徧身毛孔淸涼徹。五濁炎气悶殺人。惆悵無因爲伊說。

獨峯贈昂侍者

千山萬山橫玉案。一點靑螺出天半。白雲不作雨聲乾。只有鳴禽自呼喚。何人坐斷最上頭。眼空四海無春秋。碧落紅塵兩懸絕。菜葉莫遣輕隨流。壓破坤維鎭南極。五嶽要齊齊不得。徑須推倒葛藤樁。免使天華惹衣裓。

無生贈度藏主

無生道人來自何。繾綣求我無生歌。生旣元無歌豈有。撥火爲子揚淸波。君不見。覺海澄圓一漚發。四生九有相挨拶。若知漚體本來空。始證無生眞實說。眞不有妄亦空。推倒百億須彌峯。十虛直下頓銷殞。三世諸佛無行蹤。寂寥寥明朗朗。撥轉玄關何倜儻。夢中合眼跳黃河。豁開兩眼長牀上。東海魚打一棒。等閒躍出千重网。跛鱉盲龜總不知。帝釋修羅俱膽喪。嗔不嗔喜不喜。笑殺寒林七賢女。百種供須不稱情。剛然要索無根樹。阿呵呵。會也麼。不萌枝上春風多。執死蛇頭懵懂漢。放活鷂子仙陀婆。無生歌少林曲。彈到無弦聲自足。泥牛吼破碧潭煙。石上栽蓮藕如玉。

白牛贈昌山主

白牛之白白如雪。性情迥與常牛別。一犂耕徧劫空田。四腳慣曾行嵽嵲。懶安香嚴稱善牧。豈揀平原與幽谷。鼻孔遼天不受穿。角長未免東西觸。牧之旣久終相忘。水足艸足溪風涼。火宅商量誘諸子。四衢軒蓋何煌煌。

了庵和尙語錄卷第六

了庵和尙語錄卷第七

偈頌

參學比丘汝現元寶慧朗等編

天印示普侍者

覺天無雲海波靜。萬象森羅同一印。聖凡情量莫能該。爍破面門應自信。紩牛之機本如此。言下承當不相似。令行吳越在於今。誰解同。生復同死。印泥印水還印空。二三四七俱潛蹤。暗合明投總兒戲。抹過虎穴並魔宮。印空印泥還印水。賓則全賓主全主。曹溪脫出未爲奇。擒得盧陂始堪喜。印室印水還印泥。玉犬夜吠金雞啼。紫綬煌煌揭日月。金章隱隱蟠虹蜺。祖也無傳我無授。去來且可空雙手。相逢有問護身符。好與攔腮摑其口。

滅宗示胤侍者

瞎驢滅卻臨濟宗。黃河九曲不敢東。東山拋出暗號子。紩蛇彩鳳盤晴空。堪笑堪悲川土苴。覿面當機看腳下。打失眉毛萬事休。引得傍觀笑聲啞。宗風似此爭不滅。此心合對瞎驢說。說向瞎驢驢不聽。喝聲迸落千巖月。

東白贈升侍者

金雞拍翅扶桑暾。萬國暠暠開乾坤。少室西來豈無意。後生欲見嗟無門。五葉千燈輝震旦。一色明邊何爛爛。更從向上透玄關。曠劫重昏蕩然散。碧海澄澄照虛室。萬象莫能逃影質。堪笑當年老趙州。眼前渾是金州漆。

思遠贈傳侍者

祖祖相傳有何說。地久天長無斷絕。無端滅向瞎驢邊。添得兒孫釘根楔。此楔欲出出者誰。神仙祕訣超離微。山靑山黃日月老。屋前屋後花信稀。傳兮遠兮我與爾。思而不思知幾幾。

東云贈海侍者

道人心地如雲海。隨風行空了無礙。曉來一片橫日東。萬里濃陰覆天外。在東爲東何定方。捲舒出沒皆相當。釘釘著兮懸掛著。南陽指出談宗綱。有眼衲僧誰不見。未達此心遭境眩。逐物迷眞意轉移。識性紛紜日千變。我願人人如此云。贊之不喜罵不瞋。動旣無營靜無住。飄然寂爾超緣塵。云兮云兮許多好。人果如雲少煩惱。得時行志作甘霖。一洗炎埃潤枯槁。

物外示道侍者

道非物外。物外非道。以要言之。孰臻其奧。南泉拂袖便行。馬祖看得恰好。木葉落盡四山黃。金雞拍翅千江曉。

宗遠示世侍者

未分天地誰爲祖。接響承虛自今古。竺國支那兩下看。扶桑日輪正卓午。威音已後威音前。著著落在兒孫邊。馬駒蹈殺不足怪。瞎驢滅卻方堪憐。日可冷兮月可熱。此事如何對人說。關心大段是寒梅。盡把春光都漏泄。

默堂贈辯侍者

淨名一默喧今古。塵塵剎剎開門戶。散華天女解隨邪。擘破虛空旋修補。八紘云盡淸晝閒。疏簾半捲來秋山。道人有口且掛壁。坐聽萬象提玄關。紩馬嘶風木雞叫。野水自流華自笑。碧眼胡僧暗點頭。妙徳空生曾未了。

雪窗贈瑩藏主

雙峯歌雪窗。寶華雪窗歌。兩口無一舌。柰此二老何。拈卻廉纖與直截。推起松窗進明月。鷺鶿飛入蘆花中。一片淸光對寥泬。莫問少林深幾多。莫問雪山髙嵯峨。蹲鴟出火香噴鼻。一飽之外安知他。雪窗見我作此語。點首掀眉心唯唯。滿幅書來一字無。前路逢人休錯舉。

大明贈韜侍者

大包無外還同小。明察秋毫未忘照。大而無大明無明。不妨蹈著通天竅。通天之竅旣已開。九野蕩蕩無纖埃。翻思龍潭撲滅紙燭處。爍爍云漢遠近俱昭回。燒卻疏兮焚卻鈔。蚋解螢光何足道。坐斷孤峯正令行。瞎棒盲枷眞艸艸。道人光明非小大。耀古騰今長不夜。九烏射盡一無存。把得栗棘渾侖吞。

無我贈吾藏主

我自無我誰爲誰。紩笛把得縱橫吹。雲門一曲。敲出鳳皇五色髓。洞山五位。擊碎驪龍明月珠。向去底如貓捕鼠。卻來底似井覷驢。通紅了也。再下一椎。大唐國裏火星迸。新羅燎卻黃門須。

性海贈明書記

覺海澄圓性淸淨。湛湛寒光浸空影。一波才動萬波隨。便有六凡兼四聖。我觀動靜初無作。只爲妄能生妄覺。覺妄元空達本眞。一道虛明自昭廓。君不見。靈山拈華伎倆盡。少室單傳重鑄印。三交謾駕紩牛機。臨汝全提還弄引。南堂五月松吹涼。茶甌滿泛毛孔香。客來問話莫啟口。只有棒喝無商量。

秀巖贈挺首座

千巖秀出萬物表。下視乾坤一何小。散華無路到諸天。只許靑山自圍繞。靑山不﹝得﹣彳﹞白雲飛。丹崖豈逐春風老。擬問巖中事若何。春來拂曉聞啼烏。

愚中贈哲藏主

威音已前無正句。何從立許閒名字。愚中之哲哲中愚。意外遣言言外意。摩竭掩室開口難。毗耶一默心自閒。契詬離朱兩俱失。罔象自得同癡頑。癡兮頑兮幾多好。困來一覺和衣倒。鼻息如雷喚不應。開得眼來天大曉。手指東西話南北。肚饑買个油餈喫。畢竟愚中事若何。直待當來問彌勒。

樂庵贈常首座

世間之樂色與聲。一庵冷淡誰畱情。千峯萬峯聳寒碧。道人得之雙眼明。眼旣樂兮心亦樂。心空眼空樂何著。無著樂虛空亦空。空有華開與華落。華開華落春復秋。世間萬事空悠悠。一庵冷淡只如此。無樂之樂將焉求。是禪悅是法喜。口不能言心自語。木人撫掌唱陽春。石女含笙和流水。一拍一拍髙復低。玉兔搗藥金雞啼。拈出靑原白家酒。淸稅爛醉如春泥。

月鏡贈滿書記

碧海飛來大圓鏡。吞爍乾坤無少剩。靈山指出未全眞。東平打破方相稱。光鏡俱亡是何物。舜若多神露風骨。蚩尢倒走軒轅驚。今古何人敢輕忽。

香巖贈芷首座

栴檀香風滿巖谷。蘭芳芷秀同芬馥。萬木千林競獻酬。鼻觀無聞心自足。道人坐我巖之中。徧身毛孔吹香風。八萬四千身眾海。互相涉入俱融通。舉一毛端眾毛集。一一香光翠云濕。不出普賢毛孔中。誰道心聞無路入。

夢庵贈一侍者

未結此庵先作夢。夢入華胥選梁棟。庵成夢覺兩茫然。八表十虛空洞洞。或擎拳或豎指。遮莫謾神並呼鬼。金雞啼上玉闌干。山是山兮水是水。

椿庭示壽藏主

春八千秋八千。一瞬萬古何茫然。綠疏含風夜气肅。朱簾捲雨朝容鮮。濟北豈從穿鑿得。睦州謾自相成全。旣然黃檗棒頭。揭出佛法的的大意。安用大愚肋下。痛築三拳。總是桑條著箭。柳幹出汁。說甚擔泉帶月覓火和煙。翻身一擲。抹過五天。皮膚脫盡見眞實。閻浮猶在海南邊。

古音贈韶藏主

我有太古音。不是今時曲。馬師曾一彈。淸風滿林麓。無弦舉手難。絕聽意自足。禪窗春雨餘。依依遠山綠。

中山贈頴侍者

突突兀兀撐空虛。靑靑黯黯何孤危。不偏不倚露一機。除是頑石無人知。首陽餓夫工采薇。豈識空生巖畔天花飛。噫吁嘻。亙千百載兮其誰與歸。

太虛

太虛無門絕關鑰。扣之作聲鳴剝剝。萬象森羅側耳聽。石人木人齊應諾。金烏東升兔西墜。天風吹華落香雨。道人燕坐寂不動。笑看須彌同鼓舞。我與太虛眞體合。絕點純淸離紛雜。電光影裏急翻身。石火星中恣騰蹈。未明此旨成掠虛。靠實說話難提持。直向虛中了眞實。始知實外元無虛。虛兮實兮今復古。有相無相何足數。說與聰明道者知。打破將來重捏聚。

空巖

空巖好空巖好。住來歲久無煩惱。蒲團禪板盡相忘。竹杖芒鞋隨起倒。有時坐。選甚少林胡達摩。一念全超曠劫前。不覺日輪頭上過。有時立。水色山光澹相入。拂曉淸風劈面來。過雲小雨沾衣濕。有時行。一片夕陽天外橫。信意不知山遠近。躋攀或與猿虎爭。有時臥。曲水枕頭消一个。不柰多情黃栗畱。幾﹝囗﹫日﹞好夢都驚破。空巖好空巖好。落華滿地無人拂。人空法空空亦空。如何說與時流道。

雪山

匝地漫天雪三尺。千山萬山齊一色。普賢失卻香象王。蹈碎虛空尋不得。六花飛入銀椀中。瓊林玉樹光玲瓏。重巖邃谷香艸茁。白牛穩臥忘西東。瞿曇半夜逾城去。掉頭不顧金輪位。脫將衮服貿皮衣。回首人間不知處。

牧石

道人牧牛如牧石。鞭索不施終省力。樅然徧界露迥迥。寂爾虛閒還默默。有時一曲溪東西。長堤綠艸煙萋迷。人間萬事不入耳。席地且聽黃鶯啼。

空海

覺海無邊空索索。白日東升月西落。蒼龍睡穩初不知。頷下神珠照寥廓。信手一擊百雜碎。騰身已在須彌背。不犯淸波意自殊。他家自有通人愛。

自牧

我有水牯牛。生來惟自牧。鞭繩旣在手。且免東西觸。原上春艸靑。原下春水綠。隨宜不多求。得飽意自足。如是三十載。養之頗純熟。豈無他人稼。示之非所欲。毛色日已化。頭角空自全。旣不逆人意。又不蹊人田。三春農事罷。一堤楊柳煙。人牛兩何有。庶以終天年。

空漚

覺海澄圓一漚發。起滅無從自虛豁。廓然全露十方空。四生九有和根拔。空自非空離我所。囊栝無邊入環堵。金雞曉拂扶桑枝。玉兔夜輾珊瑚樹。漚中之空空中漚。隨機鼓蕩成沈浮。沈浮本來無實性。六鰲一掣隨金鉤。我開此室還自榜。榜以空漚豈相誑。疏簾半捲篆煙靑。三際寥寥余鏡像。

贈陸平原兼示灊侄諸子

一從海宇吹腥風。三年蹤迹如轉蓬。平原道人情分濃。招我卜築平原中。灊能結構進負舂。矻矻蹇蹇忘秋冬。齏不滿甕粟不鍾。煙筇雨笠何憧憧。君不見雄峯作息與眾同。大潙橡栗成禪叢。又不見。栽田博飯楊岐翁。一旦扶起臨濟宗。吾今老矣百事慵。眼﹝尢﹣尢﹢民﹞／日﹞頭白雙耳聾。不作俗子悲途窮。不圖聞望傾王公。只願皇化浹浴佛道隆。時和歲稔舟車通。飛潛動植得善終。一丘一嶽皆天宮。

送壽藏主

世尊祗是付金襕。迦葉何須到剎竿。且喜鳳臺無授受。免教開福有相謾。鵷雛眼底風光別。蚊子眉間境界寬。一擊虛空成粉碎。卻來平地滚波瀾。

送英侍者回彰教

禪者三年在侍傍。機先一著解承當。到家不用多言語。叉手惟知聽舉揚。破柱疾雷驚熱喝。倚天長劍發寒光。忽然倒嶽傾湫去。方信龍於淺處藏。

慧藏主微格外提持之句

格外提持也不難。面前推倒紩圍山。祖師鼻孔曾穿卻。外道頭皮有甚頑。情與無情都是妄。法非有法自成閒。一毛頭上三千界。知與何人共往還。

復藏主寂照寂

一念無生洞十虛。才分靜躁卽懸殊。維摩室裏金光現。善法堂前寶网舒。舉足便須超限量。到家何必問程途。只今六用成休復。禪板蒲團盡自如。

送輦眞巴大師再之補陀

頻伽飛出海門東。日照扶桑萬國紅。法體只如今日見。潮音還與舊時同。天無四壁心何壯。劫有三祇業自空。童子南詢眞軌在。杖頭隨處得春風。

送空上人之金山

徳云端坐妙峯頭。山自髙寒水自流。三際不興諸境寂。萬機俱泯一心休。舟橫野渡潮聲夜。更轉星河桂魄秋。金錫影搖天地動。潛鱗衝起釣鰲鉤。

答渭友竹寄傳燈錄

劫外眞燈豈易傳。祗應滅向瞎驢邊。試從七佛探深委。堪與諸家辯正偏。脫印誰驚文彩露。同風自覺道情全。壽山有眼不識字。畱在明窗伴暮年。

次松月法兄韻送京維那歸省龍翔

勛業於君較幾籌。獨知眞樂在無求。江西老宿誰非馬。社裏遺民自姓劉。舉話罕聞當路虎。逢人休說過窗牛。只應興化能延敵。不似羣兒輥繡球。

送淨藏主遊浙

我忘言也汝亦忘言。擘破三玄作兩邊。開口便能吞佛祖。轉身端可利人天。三乘教外機關少。百艸頭邊體用全。剔起衲僧行腳眼。大江南北興悠然。

送忍侍者上徑山

不向楊州聽落梅。只思洗眼看全提。山頭赬尾拏云去。井底黃塵白晝迷。聖解未除猶滯殼。凡情才盡自忘蹄。諸方五味都拈卻。花滿千巖水滿溪。

次韻江心無言方外乾坤

方外乾坤豈易窮。同中還異異中同。萬機不墮境根識。一念頓超空假中。頑石有時能點首。太虛無迹可形容。豁開戶牖歸來也。相見依然在別峯。

靈澄和尙山居偈寶藏主求和

西來無意與人言。開到梅華自換年。三事壞衣殊稱體。一頭華發任齊肩。行收落葉供茶鼎。坐倚蒲團對瀑泉。世出世間都是夢。孰論身後與身前。

次松月翁韻送承天藏維那禮祖

未了目前須用了。已明心地更何求。巴蛇昨夜吞香象。陜府今朝灌紩牛。馬祖下人阿錄錄。桐城投子道油油。只今此話無人舉。看盡靑山自白頭。

贈隱禪人默法華經

七諭三周一默收。無人能到最深幽。權機可向聲前薦。實相那容紙上求。菩薩湧升金地裂。天龍恭敬寶華浮。豁開火宅光明藏。攜手同乘露地牛。

送云蓋師首座歸隆興

東土西乾妙不傳。現成公案亦昭然。睦州豈是閒擔板。黃檗難教在下肩。南浦鶯華春滿路。西山煙雨翠摩天。諸方腳債都還了。一曲松風兩耳邊。

送琬上人之四明兼柬翠山大朴

蹈徧吳云志未灰。又思入海看蓬萊。金剛石上頻伽見。玉几峯前窣堵開。問法問心何卓犖。尋師尋友莫徘徊。憑君說與翠巖老。畱取眉毛頷下栽。

送璘上人遊四明天臺省親

揭翻父母未生前。行腳參方話已圓。萬法不離心地印。好山都在屋頭邊。鄞江有水通三島。方廣無雲見五天。秋滿乾坤風信好。捲衣歸趁浙東船。

次松月翁韻送育王竺首座歸閩

古鄮山中有此郎。揮戈佛日可重光。胸襟政自空今古。尺寸何勞較短長。好个法門眞種艸。堪於惡道作津梁。蒲鞋價重無人售。又挈藤枝返故鄕。

次韻送曙藏主禮宏智塔

洞下宗師太白翁。一機不墮正偏中。羊腸鳥道開玄路。白日靑天鼓黑風。超越古今端可見。鍛烹凡聖本無功。涅盤後有大人相。山冷云寒月滿空。

紩鼓歸根塔

根元非有擬何歸。回首人間萬事非。八面玲瓏無縫罅。十虛磅礡自孤危。空華著處揚眞諦。鐵鼓隨時藏化機。未作死埋先活葬笑看天岸夕陽微。

次韻吞龍翔一首座

寄來佳偈是前年。落落盤珠妙轉旋。嚼碎冰霜和字咽。夢成風雨對牀眠。縱橫得路誰相委。啐啄同時自可傳。鳳舞龍翔看賓主。出頭天外豈無緣。

送僧省香山雪溪

八月九月西風涼。片帆髙掛逾錢塘。眼頭擬覲雪溪雪。鼻觀已作香山香。師資合處形迹絕。知見盡時機路亡。莫學耽源畫圓相。教他馬祖費論量。

用云深韻謝中竺空海見招

白髮蒼顏委羽翁。稽畱峯頂闡玄宗。棒頭日月吞千界。喝下風雷撼九重。爝火且須閒白晝。寸莛何必撞洪鐘。故交總是劉文叔。足壓龍腰自不容。

寄報國無住慧云木巖萬壽大明

荏苒年華七十翁。與誰握手話先宗。平生朋友二三輩。動隔雲山千萬重。安樂自從撾退鼓。睡來多是不聞鐘。歲寒只有長松在。不爲冰霜攺舊容。

寄杲宗二侍者

攜李亭東落魄翁。口同心語亦弘宗。金鍼雙鎖天機密。寶印微開錦縫重。慧照深思三頓棒。羅云再擊一聲鐘。爭如普化風顚子。傳得盤山老漢容。

寄旻春谷

桂子堂前侍乃翁。笑看江漢自朝宗。萎華掃盡風千片。香水飄來雨一重。兜率夢中推鐵鼓。乾城影裏擲金鐘。籌盈石室渾閒事。戶外其如屨叵容。

寄演福大用

南天竺國絳衣翁。語默雙忘顯正宗。提起天臺中道義。化行華藏十三重。香雲縹緲縈珠网。花雨繽紛撲講鐘。見說年來頭也白。可如雪後看山容。

寄覺宗聖敏仲膚起滅宗

凜凜髙風似睦翁。起吾宗也滅吾宗。發揮濟北龍瞳正。籠絡韶陽紩网重。雪頂自擎彌勒像。霜空誰扣約齋鐘。城市山林兩奇絕。一湖秋水浸天容。

次東山無際送玫侍者來靈巖韻

後生喜有超方誌。恰值巖頭散席余。畱得東山送行語。勝如南嶽不通書。和柈托出先呈我。兩手擎回卻付渠。擺尾搖頭如此去。何妨密處放教疏。

贈中竺時首座

中峯一个破沙盆。大徹投機廓頂門。掃蕩三玄扶濟北。掀翻百法起慈恩。夢升兜率如何舉。講得虛空作麼論。晏歲裹糧來伴我。拓開方外立乾坤。

懷龍華會翁福臻希文

弟兄絕迹到南堂。豈是山長與水長。所向自從多險惡。有書無計問安康。何人解展回天力。此日來施活國方。但得河淸任頭白。尙須攜手話宗綱。

次雪竇華國韻贈明首座

中峯月下出門時。眷眷無言只自知。脫墼笑他靈利漢。破家還我寧馨兒。摩訶衍法談來妙。睹史陀天夢覺遲。海上橫行從此去。重關一試頂門椎。

送光侍者歸廣化

上人親自萬松來。卻著雙檮紙襖回。直指宗乘心印在。廣施方便化門開。芒鞋竹杖何多事。綠水靑山絕點埃。昨夜春風到南麓。煩君問訊嶺頭梅。

送觀首座歸三祖

白鶴峯髙翠插天。灊溪一水碧漣漣。宗門有路人行少。智海無風鑑自圓。山谷石牛頭角露。金容癩狗腳皮穿。險崖機外翻身去。收取蒲鞋舊價錢。

贈雲藏主默誦蓮經

髫年便誦芬陀利。倒指於今二十霜。眼底不存元字腳。眉間自放白毫光。炎炎火宅神通藏。矗矗雲山解脫場。舌本流來建瓴水。一聲聲和紩瑯璫。

送天臺玄藏主之江西

此行直到大江西。不用從人乞指迷。黃檗痛施三頓棒。大愚相聚一莖齏。有玄有妙非眞際。無正無偏是半提。蹈徧匡廬見衡嶽。洞庭霜白水天低。

華頂天心同塤大章至。出似懷蘊恕中之什。次韻二首。一以爲東遊之贈。一以簡能仁用章天章用貞

雪壓梅梢卒未消。絕憐紙襖勝麻袍。風生谷口千江吼。月到天心一鏡髙。吞爍十虛眸炯炯。倒流三峽辯滔滔。徳云不下妙峯頂。童子南詢幾許勞。

天鏡宏開宿靄消。蘭亭春日試春袍。千鈞力在毫端上。五鳳樓成手段髙。蔓艸難圖何糾糾。橫流當道正滔滔。東尋禹穴非無興。兩腳年來弗耐勞。

次韻答圓通約之時畱天章

死貓頭話久無傳。千里緘題慰老年。句句盡同師子吼。聲聲裂破野狐禪。華開紩樹春無迹。焰發冰河雪滿川。別有一機﹝火﹡﹝廠﹫火﹞祖業。不愁無路可通玄。

次前韻答天章用貞文明天民

名實相應豈浪傳。風流堪繼永和年。不離一念觀塵劫。盡脫三災到四禪。曲水流觴新主客。茂林修竹舊云川。塤箎疊奏喑羣響。調轉胡笳拍拍玄﹝時約之天民皆辟難於此﹞。

金襕之外復何傳。末法迢迢一萬年。爛嚼東山紩酸餡。生吞會祖栗蓬禪。羣星拱北天垂象。萬派朝宗海內川。倒卻門前剎竿著。從他鵠白與烏玄。

次前韻寄能仁用章寶林別峯

住山鈯斧得眞傳。東渡錢塘又一年。插艸等閒成梵剎。隨機逆順入諸禪。斬新日月開天鏡。依舊風霆似霅川。老我不吹無孔笛。還伊一語具三玄。

賢首宗中擅正傳。云腰還億普通年。盡知潛子能弘教。誰識圭峯早悟禪。電掣一機過劈箭。瀾翻千偈瀉長川。灼然蹈著通天竅。法法何曾落妙玄。

國淸棲雲閣

黃獨何心致紫泥。髙居自占白雲棲。五峯削出半天上。雙澗勒回孤嶼低。龍作人來聞法去。猿從月落帶霜啼。轉身別有通玄路。南斗東移北斗西。

贈天寧壽首座

曾自雙峨入室來。南湖分座亦悠哉。百非四句從頭剗。萬戶千門盡豁開。碧海錦鱗衝雪浪。靑原白酒潑春醅。紩船打就渾閒事。浩劫眞風喚得回。

懷天封一宗龍華友石

我家兄弟惟一宗。連牀夜雨難再同。樹金剛幢擊石鼓。用黑荳法開天封。看渠大作師子吼。顧我何有羚羊蹤。龍華補處得勝友。石上頗說南堂翁。

次韻答芷首座

西風庭院散天香。相對忘言意自長。莫遣聲光輕烜赫。好將蹤迹穩韜藏。深思大教頻開卷。仰止前修只望洋。七載祖庭燒得盡。三邊旗幟尙飄揚。

萬壽愚隱。先天瑞嫡孫。開法中吳。未皇修賀。先勤書問侑以湯濟。因過其孫仁壽天澤。閱白馬元明偈和二首。一以謝愚隱。一以贈天澤。庶延聖剛中見之同一笑也

老向荒郊學種禾。不愁不柰祖庭何。三吳旺化逢禪月。一國宗風得鳥窠。書外有言皆藥石。胸中無地著干戈。盡知師叔無禪道。打紩爲船理則那。

異畝重觀合穗禾。不知談笑入無何。主賓道恊寧存迹。凡聖情忘自脫窠。雷動九淵摩竭令。日回三捨魯陽戈。瀑花飛作懸河辯。驚倒龍湫諾詎那。

松月翁。佛生成道涅盤栴檀像觀音五偈。善禪人求和

佛佛同生是此朝。眾生與佛本非遙。不能自用香湯沐。卻把渠來惡水澆。悉達打頭呈伎倆。雲門好棒出心苗。驚天動地男兒事。金屋休誇貯阿嬌。

自從嚴駕越春城。六載深山誌始平。佩項圓光銀漢月。通身寒露玉壺冰。河沙三昧同時證。剎海眞乘一道登。末法師僧不知有。假衣求食謾騰騰。

大哉無上涅盤門。本自無亡豈有存。法眼親傳飲光勝。宗風不墜釋迦文。窮玄極妙流聲教。續焰聯芳在嫡孫。打破虛空求影迹。分明一棒一條痕。

優塡只在世情間。眞佛何嘗去不還。相好儼然如滿月。雕餿剛爾費沈檀。未曾舉手功全著。才涉思惟見不寬。古往今來同一日。煌煌一座紫金山。

百寶莊嚴妙色身。爲依爲蔭亦侯旬。聞思修是三摩地。悲智行爲千輻輪。說法自來空物我。散華隨處擁天神。圓通境界無關鑰。小白香飄海岸春。

送可上人歸省隆教古鼎

圓顱稱釋子。難遇是明師。缽水投鍼處。須彌輥芥時。無心同鏡像。脫頴見囊錐。豈謂南詢後。重安眼上眉。

次韻答伯儀張教授

危言竦縉紳。眞气掃邪氛。未展圖南翮。先空冀北羣。尋僧言大道。渡水到深云。三教從何立。窮源自不分。

贈岡書記

一字不著畫。相看眼似眉。難教夫子會。只許老胡知。文彩全彰處。機輪妙轉時。十方俱一照。石火太遲遲。

贈端禪人默蓮經

掩卷轉蓮華。寧論歲月賒。未明窮子諭。難到法王家。雨露無髙下。根莖有等差。頭頭開示處。功行幾恆沙。

次韻送心侍者

欲作宗門客。先須髮大心。苟非師子吼。那副象王任。著著超方處。頭頭顯妙音。豁開行腳眼。山海未髙深。

和晦機和尙韻贈定上人

大海波心立。千峯頂上行。胸襟無日月。手面有權衡。梅柳春光動。湖山雪意晴。那伽定中句。全死又全生。

和松月法兄韻送明首座遊五臺

蹈著臺山路。眞成汗漫遊。劍眉何凜凜。殺气只浮浮。可數無餘子。難當這一頭。曹溪好風月。碧淨冷涵秋。

次韻送阜上人

一日復一日。千山又萬山。要明心地印。須透祖師關。道韻誰堪並。塵緣自絕攀。權衡俱在手。應笑管窺斑。

送顯維那禮五臺

驀直臺山路。誰誇陷虎機。未言先勘破。攜手卽同歸。師子空中現。頻伽腳下飛。天華政多事。繚亂撲禪衣。

次韻贈蔣山輔侍者

不住朝廷寺。閒居近道傍。依然遇賓客。顚倒著衣裳。況爾鍾山至。難將北斗藏。鷹窠出威鳳。談笑發天香。

送緣藏主之金陵

息庵息不盡。又欲去金陵。宇宙空雙眼。江山老一藤。發揮無盡藏。紹續祖師燈。莫學暹禪者。無言戀碧層。

示昂禪人

要明行腳事。不用別馳求。滅得偸心盡。方知道念周。蕩蕩空三際。昂昂出一頭。懸崖能撒手。脫體更風流。

次韻贈志侍者

把住犀牛扇。堪稱席上珍。莫爲斷佛種。須作利生因。百煉金除礦。重磨鏡絕塵。飄然來又云。一个自由身。

次韻贈本侍者

啐啄相投處。難教子母知。斯須能不異。遠大始堪期。自信皆由我。羣居更問誰。八紘雲散後。一月正流輝。

次韻送宗侍者再參蔣山

大法宜修學。明師勿久離。須知末後句。不是最初機。掛拂遭呵處。升堂捲席時。紙衣抄不到。攜手孰同歸。

次韻送檀維那

道人曾法戰。叱吒破金城。去就鴻毛重。勛名海嶽輕。缾盂過攜李。節候近淸明。百越三臺路。徜羊不計程。

次韻悼感聖云庵

之子喜不兼。持身只守謙。開門臨野水。爲客捲疏簾。古寺如風穴。宗乘繼此庵。話頭元自在。今後許誰拈。

行腳走三千。探珠下九淵。倒拈苕帚柄。痛掃野狐禪。已辦今生事。還思未了緣。老胡眞軌在。挈履過西天。

未來先寄信。欲去又牽衣。白髮憐吾老。朱顏借爾輝。有懷弘道統。無命與時違。千聖頭邊路。還同把手歸。

勉庵贈邵上人

要會此門風。須憑策勵功。孜孜忘早夜。矻矻感秋冬。自棄溝中斷。相成爨下桐。一拳恢活業。千古繼先宗。

鈍潛贈頴上人

鋒芒都去盡。似兀又如癡。萬境不相到。一眞聊自怡。忘機猶罔象。藏密是便宜。自昔知音者。獨存王老師。

次蔣山正宗韻送琦侍者

扇破索牛兒。千鈞弩發機。正宗誰復論。秋月自揚輝。砧杵千家動。雲天一雁歸。西川回未得。易服問東﹝碕﹣大﹢﹝立﹣一﹞。

竺元和尙山謳四首。壽藏主求和

投老無所營。身安萬事足。𨿽承教外傳。還把楞伽讀。東峯多土酥。西塢富溪蔌。一飽謝塵世。焉用銜花鹿。

茫茫六合中。个个無非客。一人萬夫敵。六馬禦朽索。魯陽不揮戈。白日卽西落。咄哉老趙州。八十方行腳。

我有無弦琴。中含太古音。豈無少林曲。不入時人心。白鶴千年歸。丹鳳一日吟。嗟嗟精衛子。弗顧滄海深。

我有無孔笛。有口誰解吹。吹者不易得。聽者誠難知。空山晝寂寂。艸座春依依。一个黃栗畱。啼上髙髙枝。

禮應庵祖塔

不受云居腦後錐。卻來虎穴奮全威。關情最是梅陽老。遙付楊岐五世衣。

禮大梅祖塔

爛梅無色又無香。碎嚼猶堪誑老龐。札定馬師三寸舌。倒流東海入西江。

和皎首座雜言韻

一靈不昧古猶今。妄想塵塵自陸沈。合浦明珠生蚌腹。涼秋白月到天心。

得失雙忘語意眞。當機拶倒主空神。千門萬戶無關鑰。八臂那吒現半身。

送光知客歸雙溪

入門深已辯來風。莫是機先有路通。後夜雙溪弄明月。卻疑身在水晶宮。

悼報國希白和尙

無常旣到趣行裝。浴罷更衣卽坐亡。潮落海門新月上。不知全體露堂堂。

大涅盤城此日開。廓周沙界淨無埃。爲人方便知多少。親切無如者一回。

四大分飛五蘊空。此時端可定綱宗。廣長舌相吞寰海。伸出炎炎火聚中。

送徳茂鑑三禪人禮祖

湘南潭北路悠悠。不若春風百艸頭。後夜匡廬看瀑布。大江如練月如鉤。

五葉流芳滿大唐。黃金靈骨轉難藏。鐵鍬正好頻提挈。休問湖南堠子長。

祖師靈骨徧乾坤。一段光明徹曉昏。鑑在機先如不會。卻成容易上人門。

和竺元和尙閒居雜言韻

童子南詢錯較量。又尋初友見淸涼。眼睛只在眉毛下。庭際春深艸自長。

於時無夢老巖房。問道何須太著忙。據令提綱成特地。聽他梁燕說眞常。

世路難行滑似苔。山居容易得心灰。時人自是不肯到。老子柴門終日開。

寒山拾得是勍敵。百靈龐老非同參。云自髙飛水自下。馬頭向北牛頭南。

皮髓碎分憐鼻祖。箭鋒相拄笑三平。八坳九垤山中路。只許孤云管送迎。

金剛正印獨心傳。不在威音大劫前。數筆遠山滄海日。一溪流水綠楊煙。

拾枯煮雪烹月團。博山煙細瓷甌圓。香嚴大仰小伎倆。原夢直到潙山前。

示僧

六十蒿枝痛不痕。攔腮一掌爲知恩。虎頭虎尾齊收處。三世如來總滅門。

送僧

雪曲陽春調未髙。海天空闊看鯨濤。轉身蹈著通玄頂。八十翁翁著繡袍。

形山有寶莫他求。坐斷乾坤百念休。飛瀑界開千丈石。亂雲堆裏看龍湫。

馬師一口吸西江。昨夜三更月到窗。懶瓚巖前黃獨火。春風吹長葛藤樁。

廬山山下大江橫。帆飽東風水正生。窣堵波中無佛祖。虛空背上有人行。

今無受也昔無傳。一句全超曠劫前。未入門時先辯的。大江煙水碧連天。

次韻悼華頂無見和尙

世出世間無別法。涅盤生死豈殊途。祥鱗掣斷黃金鎖。萬里長空桂魄孤。

短髮毿毿耿夜光。身前身後總堪傷。頂王三昧無人見。空使波旬笑一場。

海天空闊暮云低。華頂峯髙北斗齊。月照石牀羣動息。夜深還聽木雞啼。

擊碎渾侖吐又吞。此時消息許誰論。霜鯨喚醒輪迥夢。業海無邊佛本根。

送魁藏主歸省竺元和尙

鄮嶺眞傳一暮翁。擘開千嶂倚長松。羚羊掛角無蹤迹。逐塊韓盧豈易逢。

根塵脫盡耀靈光。日用何曾有覆藏。路入籜峯三月盡。好風吹綻百華香。

送靜維那歸越上

三過堂前法戰回。鑑湖風月擁髙臺。水華不著閒塵上。還許靑山送影來。

析玉峯講主送小師皓侍者偈

教門深廣若塵沙。說妙談玄路轉差。凡聖兩忘知見盡。大千都是法王家。

容易如何得到家。百城煙水渺無涯。腳跟未動筍鞋破。涼月正髙松影斜。

子去要須明直指。卽是杪欏塔廟東。拈起別峯相見事。講臺華雨正蒙蒙。

靈山只是笑拈華。出窟金毛弄爪牙。辟歷一轟天地黑。坐觀巖電掣金蛇。

送相胤慧明四禪人之金陵

寶珠峯下是金陵。煙水遙連鐵甕城。今古幾多興廢事。江山無口爲君評。

百尺層臺古意深。隔江煙靄暮沈沈。鳳皇不作梧桐老。疲馬自嘶楊柳陰。

眞慧華敷覺苑春。月林星渚淨無塵。世波不動安禪石。云葉偏隨自在身。

道過雪竇不歸鄕。彊項仍饒硬脊梁。落日古臺三百尺。六朝煙樹郁蒼蒼。

送炬禪人歸省瑞巖萬里

惺惺石上舊因緣。落在闍梨父子邊。九萬里程歸一瞬。海天霜夜月孤圓。

次韻示興平二禪客

當機突出句中玄。語默商量總未然。推倒門前案山子。閻浮樹在海南邊。

擬報人間兩不平。腳跟正好喫烏藤。春光只在梅花上。何用重敲火裏冰。

病中

病無起處藥無靈。四壁秋聲獨照燈。五濁世中安樂法。分明說與枕頭聽。

胸中不著元字腳。室內自生金色光。三際湛然諸境寂。屋頭風撼鐵瑯璫。

追和西丘太師祖梅屋偈韻

大白山頭第一層。一枝春信見無能。何年飄落人間世。散作長街六月冰。

送修知客

修無修句如何舉。門裏出身身裏門。千歲巖前歌一曲。天香桂子落紛紛。

送靜上人歸雲門

明知靜是眞消息。卻要橫身鬧市中。一个白雲無住著。又隨孤月掛長松。

送忠侍者省師

秋髙木落雁聲稀。天外忻逢白鳳歸。紙襖莫教文彩露。阿師全用險崖機。

和訥無言十二時歌韻

十二時誰與知。眼上隨分安雙眉。神珠謾逐黑月隱。白雲自傍靑山飛。

半夜子。睡著是人呼不起。淸風皓月四檐秋。輸我幕天廉席地。

雞鳴醜。錯認七星爲八斗。馬駒蹈殺天下人。石頭可是能眞吼。

平旦寅。一窗紅日破羣昏。幾多猶作夢中夢。一炷淸香爲返魂。

日出卯。只个平常心是道。眼中童子面前人。斑白何須讀黃老。

食時辰。白頭傾蓋無故新。向來梵志語言好。吾猶昔人非昔人。

禺中巳。知音賴有寒山子。拶倒毗耶不二門。上大人兮丘乙己。

日中午。三十三天擊天鼓。乾闥婆王總未知。迦葉無端起來舞。

日昳未。敵體有誰分觸背。萬機休罷卽歸來。一法何曾在門外。

晡時申。一喝當機體用分。不知雪嶺同風句。何似雲門透法身。

日入酉。暗裏也須垂只手。見聞都道透根塵。舌本何曾離得口。

黃昏戌。萬象森羅同一律。月明照見夜行人。一二三四五六七。

人定亥。八穴七穿堅固鎧。鬼山之下驀翻身。抹過無邊香水海。

阿呵呵。見也麼。有佛無佛須經過。饑來喫飯困來睡。天上天下如吾何。

四威儀

行不與人共行。蹈著腳下苔生。堪笑空生未了。無諍還同有爭。

住不與人共住。鐵鞭擊珊瑚樹。山中明月一家。門外白雲何處。

坐不與人共坐。省得修因證果。解開三篾肚皮。贏得口吞飯顆。

臥不與人共臥。惺惺何若懡﹝怡﹣臺﹢羅﹞。待得玉兔走來。不覺金烏飛過。

次韻送滿鎭成康四上人

禪子心如滿月明。定乾坤句合相呈。三千里外親攜手。九曲黃河徹底淸。

滿懷傾出鎭海珠。仰山卻道無言語。爍破乾坤驚倒人。雪裏芭蕉不知暑。

欲成大樹作陰涼。撥艸參方道念長。回首宜春臺畔路。胸中知見自含香。

千巖萬壑趣何多。戲海金鱗出网羅。滿院淸香噴檐卜。莫教孤負老維摩。

送金山栢首座禮峨眉

金鰲背上急翻身。西望峨眉道念淳。要識普賢眞面目。碧天霜月帶重輪。

資福道元法兄惠筆且謂少助貫華之興答以二偈

坐斷禺泉正令新。猶能把筆寄陳人。何如自用腕頭力。點出嵩山萬古春。

遠遣宣毫助貫華。要看靈艷吐天葩。老來無許閒心力。此事而今付作家。

癡絕翁所賡白雲端祖山居偈忠藏主求和

閒居無事可評論。一炷淸香自得聞。睡起有茶饑有飯。行看流水坐看云。

夢回樓上曉鐘鳴。落月穿窗夜气淸。政喜世間緣業盡。靜聽童子課經聲。

淨智如如本妙圓。不分凡聖體皆然。只今六用俱休復。卽是威音大劫前。

一性虛閒百念停。剩將雙眼掛空靑。深村院落無塵土。萬本長松繞石屏。

送欣藏主禮永安塔

掃空邪說顯眞乘。只有藤州一个僧。試看永安山裏月。只今猶是著書燈。

寄報忠直庵

不赴芝云也自髙。鴛湖且可泛輕舠。長竿畱取釣東海。一舉三山連六鰲。

寄謝石山孤月雪山

風月平分豈等閒。倚天長劍在眉間。可憐鷲嶺拈花日。只有頭陀解破顏。

心月孤圓道念堅。自應般若有因緣。超然迥出塵勞外。不見南堂也會禪。

萬里靑霄一桂輪。照空羣象淨無塵。滿身風露不知冷。光境亡來有幾人。

紹續宗風在己躬。掀翻藏海十三重。須知佛祖垂慈處。超出情塵語路中。

黃巖淡葛偏宜暑。絕勝靑州做得衫。卻寫伽陀遠相報。前三三與後三三。

贈宗嵩妙三上人

參禪學道悟眞宗。三要三玄一句中。舉步蹈翻千聖頂。碧天紅日自西東。

千峯影裏看嵩山。正是秋風落照間。大地撮來如粟粒。曾郎不是誑癡頑。

妙唱不搖三寸舌。眞機只在一毫端。頂門豎亞金剛眼。六合還從掌上看。

送尹侍者

髙披紙襖出南湖。空盡塵勞一物無。好向金陵訪知己。前頭大有赤須胡。

次天寧空海韻送珂維那

袖裏金錘解放收。風光盡在月波樓。豁開兩眼空寰海。帷幄毋勞更運籌。

送南華立首座

曹侯溪上南華寺。那羅延射堅洛叉。半座平分風與月。寶林輝映衲袈裟。

雨窗示聚上人

空階滴滴雨中聽。不覺思量到鏡淸。迷己眾生多逐物。不知眞聽本無聲。

滴滴空階妙指陳。返聞聞後見全眞。後生未達圓通境。莫謗如來正法輪。

悼建長竺仙法兄

五住招提盡大方。座中冠蓋擁朝行。雷音遠震扶桑國。繕寫歸家作寶藏。

承虛接響喚來來。把得瓢苗石上栽。二十餘年眞一夢。海風吹得訃音回。

難提結就稜伽頂。个是東方最勝幢。活葬死埋但了了。者回推倒葛藤樁。

送心侍者省雲巖

藥山室裏弄師子。不出雲巖手段髙。萬仞崖頭輕返擲。卻來平地起風濤。

送明藏主遊廬山

一大藏教是切腳。正文畢竟許誰明。大江直上三千里。突兀康山照眼靑。

送壽首座

兜率宮中說夢回。幡竿尖上舞三臺。釋迦老子不知有。白牯貍奴笑滿腮。

聞北山悅堂歸東禪兼簡永懷嶽雲

捲衣歸食故山薇。誰似山翁解見幾。養得身心同孺子。自栽松竹護禪扉。

才話休居憶永懷。白頭兄弟已生埋。村田角落凶年裏。馬麥風規自偶諧。

次韻答中山行可西國古航四友

睦州擔板志彌惇。接得韶陽嗣老存。多少後生遭落賺。一時埋沒向宗門。

花擘將來鐵突侖。劫空空劫鎭長存。龍睛鶻眼何曾會。三世如來共一門。

出得一番白汗了。平生毛病盡無存。神醫拱手巫咸走。不信膏肓是活門。

祖翁一个破沙盆。東挈西提活計存。煨藥煨湯又煨粥。絕勝騎馬傍人門。

次松月法兄韻送行宏二上人

巧織吳姝不用梭。鴛鴦擲出柰渠何。郎君子弟爭先看。个个齊穿水上靴。

正愁吾道少人行。江上俄然見雨簦。說與捧鑪神著便。莫教翻卻煮茶鐺。

覺首座送松月翁遺硯至作偈贈之

法社凋零法運衰。法燈已滅法幢摧。人天慟哭波旬笑。狼藉春風又一回。

電光影裏急翻身。剎海眞成一聚塵。遺我陶泓亦何用。尙須磨盡世間人。

雲門拄杖化爲龍。飛入曹溪硯水中。鼓得風雷動天地。依然皓月掛長松。

無位眞人乾屎橛。正法眼藏破沙盆。爭似曹溪寧馨子。金香鑪下鐵昆侖﹝此本心悼偈之句也﹞。

次淨慈平山贈祖灊首座韻

長憶盧公倚石屏。無邊風月滿懷淸。何如智覺懸宗鏡。半座平分接晚生。

湖上千峯列翠屏。湖中秋水帶霜淸。永明宗旨無今古。細浪含風取次生。

次龜峯道元韻悼薦福竺源禪師

戴角披毛異類身。全生全死顯全眞。巢湖水涸魚龍泣。去作他方轉化人。

五濁波中駕鐵船。須彌峯頂浪滔天。一聲鐵笛三千界。彈指人間八萬年。

去無所去與麼去。法門折卻擎天柱。來無所來應再來。煩惱海中傾法雨。

鐵蒺藜椎當面擲。優曇缽華火中開。可憐滯殼迷封者。盡逐聲前句後來。

大闡宗風只一拳。蕩除露布葛藤禪。南巢湖頭五六月。冰滿長街雪滿天。

黃金眞人鐵面相。弗立一塵重掃蕩。涅盤城外展生機。春風不在花枝上。

入佛何妨又入魔。知他爲我我爲他。定盤星上論輕重。斤兩元來不較多。

宗說俱通不二門。當機一喝怒雷奔。金圈栗棘閒家具。驗盡師僧鐵鶻侖。

巢湖番水定宗綱。引得波旬笑一場。三際斷時心行滅。通身是口錯論量。

眞誠意思脫空歌。減處成添少處多。萬里碧霄雲散盡。一輪霜月照松蘿。

寄九巖道純兼簡石佛淸遠

石佛擡眸看九巖。弟兄情分自相諳。遙知話到難難處。抹過前三與後三。

春雨春山箏蕨肥。不知塵世有危機。何當借與安禪石。同看孤云自在飛。

聞明巖穆庵出世

衣到松源更不傳。一生只是撚空拳。如今兩手都分付。密意明明在汝邊。

送忠藏主

暮春燈下重相見。話到三更又四更。待得雞鳴便分首。大江東去不勝情。

寄景山嶽雲

無愧軒中無愧翁。將無作有自融通。誰知千里同風事。不在玄沙白紙中。

屋裏溪聲屋外山。一心不動萬機閒。只知坐得蒲團穩。不覺髙風滿世間。

悼定慧大方

佛日西傾不柰何。奮身揮起魯陽戈。向來入空操戈者。火後爭收設利羅。

彩鳳翻空出盛時。金烏爍破五須彌。全身跳入火中浴。後世無勞問髓皮。

吾衰不復夢周公。公識吾衰豈夢中。勝熱髙風冠今古。硯池無底火燒空。

善惡由來只兩岐。閉眸作夜亦奚爲。鄭公筆力堪扛鼎。來寫禪師活化碑﹝按鄭明徳所撰銘。其略云。至正十六年春。師出世住平江定慧。時方兵興。戎旅占住佛屋。緇徒多戚戚者。師曰。何不休去。歇去。師語默跌宕。不可測識。謝院事。客靈巖山華首座房。盛稱路總管周侯義卿之賢。且曰。我將火化。須侯作證明。十八年九月八日。侯以郡事登靈巖山時蘇錄判善長。賈典史天瑞從。師聞侯至。欣然出迎。陪侯夜話曰。某將此月十四日。卽此山火化。侯其爲我證明。兼吾教下衰。侯念佛世尊付囑國王大臣。爲法外護。侯愼無忘此言。至十三日。復以詩寄侯。詩曰。昨日巖前拾得薪。今朝幻質化爲塵。殷懃寄語賢侯道。碧落云收月一痕。侯𨿽得詩。亦未深信。復以偈決別眾人。是夜請於華乞以燥薪疊髙棚。仍借一龕坐去。華謂薪當從命。龕則無有。指前一木牀語華曰。此亦足矣。華如師言。十四日朝登殿與眾僧別。卽登柴棚兩﹝褒﹣保﹢昍﹞皆析燥薪。薪得火卽烈焰熾然。於大火聚中。其祝香有日。靈苗不屬陰陽種。根本元從劫外來。不是休居親說破。如何移向火中栽。於烈焰中。度數珠與華曰。聊當記憶。於是僧俗四眾。始驚信拜禮。煙焰所至。多得舍利且聞異香。身盡火滅。骨骸不壞者二。舌根齒牙。侯聞驚怛不已。爲悼章二。且爲建塔靈巖。乞爲之銘云云。別眾偈曰。前身元是石橋僧。故向人間供愛憎。憎愛盡時全體見。鐵蛇火裏嚼寒冰﹞。

兵後過三塔卽事

雨後鴛湖入望長。巋然猶是魯靈光。有無願力如何說。只聽風甌爲舉揚。

次韻答景山南洲

空盡塵緣一艸庵。且無佛法許人拈。蘭峯老子情懷好。華偈時時到水南。

大是招提小是庵。最關情事未曾拈。一千七百野狐話。今日何人在斗南。

志淸隱至贈以四偈

未來相見早開懷。何用橫機拶險崖。竺國不傳唐土信。自家門裏隔天涯。

二十年來話始圓。不知竇八布衫穿。掀翻海嶽求冤對。擘破虛空作兩邊。

大而無外小無中。明暗雙忘體用空。薩埵競酣三昧酒。獼猴自具六神通。

天無四壁地無門。栗棘拈來吐又吞。百艸頭邊千聖眼。祖翁一个破沙盆。

次韻答雪崖

森羅萬象作參隨。北斗南辰位弗移。瞥轉機輪上頭看。此心只許老胡知。

話頭那復究離微。妙處難教佛祖知。一片雲間不相到。轉頭人境已都非。

不用欣欣不用悲。今何時也古何時。九還丹外無眞藥。換盡凡胎莫厭遲。

處世難爲是彊顏。有懷須到古人間。閒人自有閒人骨。不是閒人不易閒。

三界無家總是賓。道存何處不相親。滿身塵土寧須洗。洗到無塵正是塵。

水因風動靜無時。山與云髙不自巍。彼我兩忘心迹泯。杳然長與世相違。

次前韻答芷首座

無邊風月自追隨。看盡江山腳未移。楖栗杖頭消息在。莫教容易使人知。

鶻眼龍睛妙入微。未曾拈起已先知。五年隔闊重相見。一句當機掃百非。

方今佛法最堪悲。正是叢林掃地時。誰與天宮問彌勒。利生時至莫教遲。

幾年不得見冰顏。只隔兪溪一水間。看得淸平時節近。未應長似老僧閒。

荒郊無可燕髙賓。道術相忘意自親。提起祖機千七百。幾何曾未透金塵。

平田淺艸轉身時。蹈著孤峯萬仞巍。莫怪南堂衰颯甚。從來無順亦無違。

懷仲文覺民一宗三弟

大雄山腳斷飛鴻。華頂峯頭路不通。七十二翁天一角。鄰雞三唱五更鐘。

次韻答景徳雲海法兄

白粲挨開苜蓿盤。貫華翻水墨光鮮。早來打鼓普請看。塞破華亭載月船。

常山銘贈眞藏主

猗與常山。不變不滅。寂然靈然。有若其截。匪見其始。孰覯其終。鉆之仰之。維堅維隆。旣極其踵。復徹其頂。廓然大觀。默然自領。華開葉落。春去秋來。一瞬萬古。惟常山哉。

坐禪銘示琳藏主

四威儀中。惟坐最安。眼如木﹝木﹡突﹞。口似磉盤。外絕諸緣。內心無喘。三際泊然。一眞自見。父母未生。是此面目。了了常知。不背不觸。我卽諸佛。諸佛卽我。猛著精神。毋事慵惰。昏荒睡眠。癡暗之獄。馳驟攀緣。猿馬之屬。性體昭廓。前境自忘。隨機應變。光明之幢。

虛白銘示杲侍者

一眞法界。含吐十虛。洞然明白。不隔毫釐。卽虛卽實。卽白卽黑。性相平等。體用俱寂。寂而常照。以觀其徼。照而常寂。以觀其妙。行住坐臥。不離是中。是謂無用之用。熾然作用無功之功。大哉聖功。爾道人果入此三昧於一切法乃得自在。

瑞田銘贈祥上人

惟我瑞田。不耘而秀。靈根固深。異苗翻茂。匪朮匪芝。芳騰四時。合乃同頴。分而兩歧。雨露霜雪。不失其節。刈獲舂炊。慰彼饑渴。詎田能瑞。我瑞於田我亦。何有化育。之元。

淸隱銘贈志藏主

水之淸能鑑乎物。心之淸。物莫我汩。吾固知隱於道者與時偕行。不悖不忽。政不在食首陽之薇。而後見夷齊之風骨。噫嘻。碧海澄秋兮神山突兀。

少林銘贈效藏主

道人伊何。少林是效。行解相應。宗說俱到。三乘教外。獨傳此心。芳聯焰續。耀古騰今。捨而他之。無乃自欺。反己而觀。物莫我遺。觀者何人。心是何物。斫水求痕。捫空揣骨。心思路絕。言語道斷。廓然現前。月當霄漢。大哉少林。列聖所欽。八紘無際。萬年垂陰。

友石銘贈琪侍者

有美如琪。而友於石。磨錯之至。光潤外射。豈無厥質。昧於修治。日月旣逝。悔亦奚爲。士之於道。其可自忽。念玆在玆。前佛後佛。

此宗銘贈任首座

猗與此宗。天然而妙。無正無偏。有用有照。如大火聚。不可近傍。如塗毒鼓。聞者皆喪。一門超出。萬古徽猷。鷲峯倒卓。曹溪逆流。

竺先銘贈元侍者

威音已前。五竺之先。是第二句。孰知其然。釋迦未出。達摩未來。拈華了也。斷臂何哉。於此透脫。全機與奪。上下四維。橫該豎抹。優曇缽華。九枝秀艸。靑天冥冥。紅日杲杲。

聽松軒銘贈聞首座

松本無聲。因風而鳴。乃若廣樂。張之洞庭。我耳本靜。物來斯應。心精遺聞。默默自領。彼旣無作。此亦奚受。一根返元。六用仍舊。松之靑靑。風之冷冷。爾聲爾色。孰經孰營。聲不自聲。色不自色。由我見聞。乃彰爾徳。爾徳不有。我心亦空。淨洗兩耳。聽此松風。

北窗銘贈旻首座

北窗下羲皇上。寂寥寥明晃晃。有淸風來莽蒼。琴無弦松自響。或禪那或梵放。不求眞不斷妄。忘能所滅影像。擔板漢難近傍。擬入門拶折膀。

西軒銘贈立信中

少室西來。單傳直指。以心印心。如水入水。後代兒孫。以曲爲直。不辯東西。豈知南北。非信不立。道在其中。神而明之。廓然大通。是故此軒。以西自榜。有問如何。痛領一掌。

蒲室銘示毅本中

猗彼道人。編蒲養親。直以佛法。畀之雲門。法有以付。親有以報。古之今之。是則是效。我築是室。以名配實。巨屨小屨。惟縝惟密。粥之得金。甘旨是任。匪甘匪旨。聊慰我心。舊蒲旣盡。新蒲旣續。事親之心。何日而足。臥冰泣筍。勞而罔繼。惟此室蒲。欽於世世。

心華室銘贈吾藏主

異哉此室。燦然心華。萬境空寂。三際不嘩。極小同大。隱若毗耶。客來問法。活火煮茶。視彼一默。殆無以加。於斯妙悟。智山法芽。趣解脫道。住法王家。我作銘言。永矢弗誇。庶幾覽者。隳彌戾車。

眞際銘贈詣首座﹝道初﹞

凡厥有生。同一眞際。覺妄爲因。能所斯蔽。旣失正覺。反合塵勞。棄本逐末。捨父而逃。從冥入冥。由妄續妄。苦海沈淪。死生流浪。豁然靈悟。合本妙覺。覺妙元明。無脫無縛。眞以妄立。妄滅無眞。凡名聖號。幻影毛輪。幸自元無。若爲打破。更問如何。泥多佛大。

覺照銘

覺而常照。照而常覺。一性圓明。萬機昭廓。覺者爲誰。照者何物。能所頓空。全體出沒。不於三界。而現身相。乃知此室。無背無向。經行坐臥。常在其中。匪召而應。風虎雲龍。

硯銘並序

雲巖經藏記。黃太史爲死心禪師作也。有以其親墓志。劖於碑陰。死心見而詬之。辟歷析其半爲灰燼。而藏記儼然。厥後藏殿回祿。碑亦不存。抑有數爾。天歷間治殿基。僧於深土得小片。吾友秀實翁求得之。斫而爲硯。三分其厚。廣則十倍之。縱又倍其廣之半。秀潤如紫玉。背有佛字。實魯直書也。求余作銘。銘曰。

火炎昆岡。玉石俱焚。其不壞者。粹然而溫。斫而爲硯。天葩吐芬。覆視其陰。有佛之文。匣而藏之。不見其迹。炳然金軀。隱於聚墨。善知眾藝。四十字母。於以發之以迪羣有。

性空銘

諸法本來。空無自性。一句當機。十方普應。四十九年。橫說豎說。石上栽華。水中捉月。作是觀者。名爲正觀。翠微禪板。臨濟蒲團。

密室銘

於穆是室。綿綿密密。八面四方。鍼札不入。別有一機。電激星馳。大千剎海。不隔毫釐。左轉右轉。卽隱卽顯。山冷云寒。波澄月現。

大冶銘

大冶洪鑪。星飛火迸。點鐵化金。鍛凡鎔聖。萬鈞之器。何莫由斯。一模鑄就。豈假鉗錘。不有其體。孰彰其用。道合乾坤。風行雷動。

介石銘

孰據於徳。介然如石。將從之遊。以究厥極。石兮石兮。其介若此。人兮人兮。胡不相似。我心匪石。不可轉也。地老天荒。孰知予者。咨爾介石。持之有常。匪玉其蘊。而有耿光。

則堂銘

我此法門。以悟爲則。一室洞開。中虛外寂。絲毫系念。瞥起情塵。六鑿交斗。三途業因。一心不生。萬境自淨。燕坐其中。是大圓鏡。博山煙滅。午鼎風傳。艸深一丈。眞規凜然。

知足軒銘贈燈藏主

受想坑阱。色聲鴆毒。何以處之。安分寡欲。智照戶牖。法堂牀褥。壞衲纏身。甘露實腹。澹然無營。物莫我瀆。月冷風髙。山明水綠。是故此軒。名曰知足。

鑑止軒銘

欲觀乎動。必鑑其止。我性本靜。有若此水。前波旣息。後波不隨。鑑兮鑑兮。淸且漣漪。六窗洞開。宿雨初霽。止兮止兮。海印三昧。

性空銘

自性元空。不可描貌。一念不生。何其昭廓。淸淨本然。周徧法界。入此法門。自忘知解。寒灰烈焰。槁木陽春。聖凡情盡。覿體全眞。

白雲山捨銘贈塤書記

靑山之靑。白雲之白。捨於兩間。亦孔之適。實際理地。不受一塵。而山而云。幻影毛輪。捨者爲誰。適亦何有。一心不生。萬法無咎。三際一息。大千一區。吾非斯人。其孰與俱。

涵春室銘

我此環堵。中虛外密。一鑪松火。半窗紅日。擁衾而坐。展腳而睡。豈不懷思。立雪斷臂。仰髙而局。俯厚而蹐。融融涵春。乾乾夕惕。

山堂銘

天目之山。綿亙千里。磅礡逶迆。屹然東峙。偉哉崇福。踞乎其陽。惟玆夢庵。始構斯堂。八窗旣辟。萬景獻酬。亦有師賓。能如西丘。西丘已矣。遺風亹亹。何以銘之。髙山仰止。

了庵和尙語錄卷第七

了庵和尙語錄卷第八

法語

小師比丘景毅大圓等編

示欽維那

士之慕於道者。日用敻然與流俗異。鞠其所存。未始不由忱信痛敬。而能致然者。𨿽安利勉行之不同。其爲敬信則一也。何則非敬則無以起信。非信無以成敬。始於一念。終於永劫。而莫我渝者。其惟大丈夫哉。嘉禾欽維那。頃嘗從予遊。澹靖淳謹。切切於斯。乃以敬庵榜其室。求餘發其義。以道其至。庶幾不陷於邪妄之域。予旣憐其誠而壯其請。謂之曰。大哉敬乎。三世聖人。歷代開士。莫不自此而出。三千威儀。八萬細行。莫不自此而生。神通光明。辯才智慧。菩提涅盤。眞如解脫。莫不由斯而起。三途六趣。生死輪回。煩惱塵勞。無明惡業。莫不由斯而斷。斷無所斷。無所不斷。起無所起。無所不起。生無所生。無所不生。出無所出。無所不出。如是了知。如是成就。於法於心。離諸執著。所謂是眞精進。是名眞法供養如來。豈惟天臺智者。親見靈山一會。儼然未散。當知山僧卽今與汝。向多寶塔中。平分半座。如是如是。雲開日出。不如是不如是。地裂天崩。如是中有不如是。不如是中卻如是。打失鼻孔。換卻眼睛。欽維那。惺惺著。他時後日。莫受人謾。

示寶藏主

學此道者。大貴精敏而沈潛。精敏而不爲物惑。沈潛而不與物競。不爲物惑。則虛而靈。不與物競。則寂而妙。然精敏沈潛。亦豈易至哉。良由內見通明。前境湛淨。莫非夙有靈骨。具大智慧。觸境遇緣。不待照燭。而諸法自泯。六根互用。一體同觀。不滯不著。離諸色相。所以觀自在。行深般若。而五蘊皆空。度一切苦厄。便是者个時節。者个時節。不從人得。只消日用現行。常自撿點。世出世間。何處有一法可得擔帶。直是淨裸裸赤灑灑。上無攀仰。下絕己躬。常光現前。壁立萬仞。如大火聚。一切物近傍你不得。如太虛空。一切物棲泊你不得。自家涵養。資人鍛煉。卻要就本色鑪排。惡辣鉗錘。發大勇猛。不退不怯。自然久久入妙。堪爲法器。非惟自利。亦可利人。回入塵勞。普攝羣有。總是菩薩不思議解脫境界。又何佛法玄妙。向上向下之足芥蒂耶。古人道。得坐披衣。向後自看。決非小緣。卻須努力。

示杲藏主

學道之士。爲生死未明。尋師決擇。自非志量宏遠。气岸卓絕。未免半信半疑。半進半退。終而無益。李都尉云。參禪須是鐵漢。著手心頭便判直趣無上菩提。一切是非莫管。須是恁麼始得。

人身難得。正法難逢。旣得人身。又逢正法。於此不堅確勇猛。究竟到百了千當處。誠爲無知人也。無知之人。與艸木何異。以余觀之。艸木尙有用。無知之人。將焉用乎。無用且置。然而自暴自棄。汩沒生死。何時而出。可痛惜也。

禪是斷生死底刀子。禪是解執結底觿子。禪是辯妍醜底鏡子。禪是斬邪妄底劍子。禪是伐荊棘林底斧子。禪是破怨敵底策子。禪是成佛作祖底本子。以故佛祖依之而建立。眾生由之而得度。禪之功用若此。可不盡心乎。不盡心則不得其力。不得其力。則勞而無功。勞而無功。則不見禪之眞體也。不見禪之眞體。則無以爲人。無以爲人。則慧命斷絕。慧命斷絕。則何以爲僧耶。佛者覺也。自覺覺他。覺行圓滿。可謂了事大丈夫矣。今世學佛而不知佛道之廣大周備。則誠爲忝竊耳。豈有奇男子。肯爲忝竊哉。

古徳云。設有一法過於涅盤。吾說亦如夢幻。自非得夢幻之眞。則不足以見涅盤之體。涅盤之體尙不見。況過於涅盤者耶。除非知有。莫能知之。

古人垂一言半句。政在解黏去縛。抽釘拔楔。豈有實法系綴於人。多見學者。執指爲月。求玄妙求解會。以當宗乘。深可憐憫所以此事在上根利智。見不爲難。稍若機器陋劣。加以怠墯。棄本逐末。則無有得期。眞自外也。

龐老云。但願空諸所有。愼勿實諸所無。此語最好。苟能以此爲心。則得無限力也。

心性無染。本自圓成。但離妄緣。卽如如佛。迷則違眞逐妄。悟則捨忘歸眞。到得眞妄雙融。迷悟無寄。然後隨緣消舊業。任性樂天眞。興慈運悲。拯濟孤露。忘能所滅影像。爲過量人。住過量境界。作過量事。豈不綽綽然有餘裕哉。

示快藏主

王老師道。盡大地覓个癡鈍人難得。軒知此事不可以聰明靈利。計較機謀而得。學道之士。死卻偸心。百不知百不會。如土人木偶。一念萬年去。一條白練去。古廟香鑪去。始有少分相應。死得絕气息了。忽然猛省。如睡夢覺。如蓮華敷。歷劫未明之事。廓爾現前。百千神通門。百千三昧門。乃至一切戒門定門慧門。悉自具足。然後靠著本色咬豬狗宗師。相與入泥入水。上刀山入火聚。鼻孔相挨。眉毛廝結。徹頭徹尾。同死同生。拳來躍去。喪卻目前機。脫去胸中物。回視三世諸佛。歷代開士。天下老和尙。所有伎倆。不勘自敗。等閒拈一莖艸。作丈六金身。將丈六金身。作一莖艸。收放自在。殺活縱橫。設使徳山臨濟。雲門趙州。再出頭來。也須斫額有分。自余半靑半黃。依艸附木精靈。望涯而退不在言也。扶桑快藏主。天資俊敏。而能下遲鈍工夫。蓋從道場雙峨大鑪排中。鍛煉已久。不妨是一枚法器。將還本國。接物利生。卒未能相見。欲得法語。以助進修。觀其趣向。決不肯辱師友負初心。乃爲書此。若是無智人前。又安敢妄通消息哉。

示景維那

古來行腳髙士。爲生死未明。尋師訪道。賣卻布單。不問千里萬里。但有本色宗匠。可以依歸者。杭深梯險。不惜軀命。以從之遊。冀其一言開發蒙昧。至於大安樂田地。而後推以及物。非所謂遊州獵縣。看山門境致而已。近日法道陵替。居師位者。出於僥幸。不本宗猷。歆艷浮名。循習齷齪。務多其類。以爲接人。新進後生。一乍入眾。無所知覺。撞入网中。不能自出。將謂。宗門事止於此。政如經鮑魚之肆。不知與之俱化耳。餘波末流。靡所不至。抑少室之道。廢興有數乎。然而諸方大剎。星羅棋布。又焉敢謂盡無作者以拯淪溺。殆恐魔彊法弱。蔑如之何耳。豈不見。大愚和尙云。大家相聚喫莖齏。若喚作一莖齏。入地獄如箭射。者个便是楊岐金剛圈栗棘蓬底消息。蓋從上諸祖。垂一機示一境。莫非與人解粘去縛。抽釘拔楔。初無二致。所以雲峯悅禪師。服勤旣久。用心益固。及乎打破漆桶。走上方丈。忘納其屨。大愚望見之便云。維那且喜大事了畢。看他先徳。一啐一啄。直是透頂透底。總似今時。何處有宗門事耶。建溪景維那。方事徧參。求語爲龜鑑。會余謝事杜門。而請不已。不覺引起葛藤。亦何異靈龜曳尾哉。

示世侍者

世出世間。只一句子。逆順縱橫。無有不在此中也。得之於心。應之於手。則八萬四千塵勞。塵塵解脫。八萬四千法藏。法法全彰。可以津濟四生。可以梯航九有。不著佛求。不著法求。不著僧求。但能於趙州狗子佛性話上。啐地折剝地斷。自然百了千當矣。其或未然。莫道坐破七个蒲團。走徧四天下。於此事料掉沒交涉。世侍者爲者一句子使得來。大唐國裏。東尋西討。大似趨越首燕。不知不覺。被人指到山僧處。喫了多少鈍置。看渠盡自耐得拳躍。所謂大冶精金。應無變色。昔大隋參七十餘員善知識。於其中間。具大眼目者。只有一二。且作麼生是具大眼目者。於斯了了。始可罷參。脫或躊躇。鄕關萬里。

示煜藏主

我觀如來大光明藏。出生一切諸光明海。若聖若凡情與無情。無有不具此光明之體。顯示此光明之用。本末全收。捲舒無礙。自利利他。無有窮盡。如大日輪升於虛空。普照一切。無有分別。能照所照。二俱空寂。而諸有情。資其照臨。各各成辦。所作事業。從始洎終各不相知。亦不相借。殆不知所以然而然。而於日光明照無所虧減。斯蓋本有靈明。非從他得。而昧者不悟。豈終昧也夫。儻能一念回光。便同本得。故曰。道不遠人。卽心而證。其不然哉。

示化主

僧問雲門。如何是塵塵三昧。門云。缽裏飯桶裏水。靈利漢。向者裏。驀提得去。直饒攪長河爲酥酪。變大地作黃金。供養你。也未爲分外。其或未然。幸有七佛已前。一段奇特大事。不妨信受奉行。左穿通衢。右入聚落。拶透千門萬戶。撞著一个半个。徹底知音。便見所作已辦。滿載歸來。教他一眾。飽齁齁地去。豈不快哉。靈巖山中。自圓照慈受闡化之後。未曾有用這一著者。山僧此來承乏。比及三年。方外髙人。來玆道聚。朝鐘暮鼓。粗成叢林。不謂丁玆歉歲。糧食旣匱。而戶外之屨益增。卻之弗可。延之無術。念念欲棄去。忽思量妙喜樹倒胡猻散之語。以告二三友。忽徑山霖首座。雪竇璉興二藏主。翠山芾藏主。珩瑯殊維那等。以持缽爲告。余笑而謂之曰。是豈爾輩所能爲哉。夫比丘之法。內摧我慢。外絕貢髙。方行等慈。鋪心如地。猶恐觸境遇緣。有當不過處。而況有生以來。受用自在。一旦屈己從人。未見其可。𨿽然。東山有云。至辱莫若乞。至樂在無求。苟得無求旨。𨿽乞吾何羞。淨名道。於食等者。於法亦等。於法等者。於食亦等。汝能毀於佛。謗於法。不入眾數。乃可受食。行矣厚自愛。

示芾藏主

識心達本元。故號爲沙門。非徒方服圓顱之謂也。然心體虛寂。普應萬機。終日作用。而有不知之者。捨而他求。求佛求祖。求禪求道。誠爲顚倒。苟悟自心。全體洞達。則不爲法縛。不求法脫。便見佛祖禪道。皆具於我。而無一法從外而至者。眞了事人也。

僧問趙州云。狗子還有佛性也無。州云。無。此个公案。流落叢林。在學道之士。未有不提撕參究之者。於此悟入者固多。而錯會者亦不少。五祖和尙云。趙州露刃劍。寒霜光焰焰。更擬問如何。分身作兩段。這个便是見得他舌頭落處底樣子。後來佛性泰和尙云。只一露刃劍。已一時頌了。後面三句。皆是展演之言。妙喜深以爲然。以知得底人。拈將出來。不妨唱拍相投。言气相合。若是承言滯句。識情卜度之徒。按圖索驥驢年去。一大藏教。是个切腳。且道。切个甚麼。演祖云。缽囉娘。者老漢。初年行腳。見浮山圓鑑和尙。嘗請益興化卒風暴雨話。圓鑑云。我有一个諭子。說與你。三家村裏賣柴漢子。肩頭夯一條檐。卻問中書堂。今日商量什麼事。演祖遂低頭云。恁麼則大遠在。因見白雲。咬破一个鐵酸餡。直得百味具足。便如師子返擲。動是驚人。一日三佛立問云。佛身無爲。不墮諸數。和尙作麼生說。祖云。譬如摩尼映於五色。摩尼諭佛身。五色諭數。三佛退而議曰。者老漢。眞是个老大虫。若是我輩。非數紙如何說得了。殊不知過量人提持過量事。自然不費力。豈不見。維摩會中。三十二菩薩。各說不二法門。云興缾瀉。莫不自謂契理契機。維摩默然無語。文殊便乃贊云。是知無言無說。是眞入不二法門。咄。識甚好惡。要知向上宗門爪牙。鮮不爾者。無他。見處透脫。力量充足。自然水到渠成。風行艸偃。初不費气力也。其或見不透脫。力量不充。依墻傍壁。終無自由分。

一大藏教。總是療狂子之方書。苟見徹本元。狂心頓歇。自然可發一笑矣。𨿽然。恩大難酬。永嘉云。了卽業障本來空。未了應須償夙債。深有旨哉。

神光不昧。萬古徽猷。入此門來。莫存知解。古人之意。終不教你坐在無魂必死之地。須知不了之人。妄認緣塵分別影事。遺失眞性。流浪生死。皆知解之咎。若是超情離見。洞達本元。知解不存。而無幽不燭。如明眼人。所見無礙。而摸象之流。𨿽競有多說。皆可憫耳。

示道侍者

大道只在目前。要且目前難睹。欲識大道眞體。不離聲色言語。言語動用。了無交涉。畢竟大道眞體。在什麼處。看他古來老宿。提持个事。如日行空如風吹水。靈利漢。一見便見。不假思惟。而大道眞體。不間毫髮。所謂。啐地折曝地斷。自然不借別人鼻孔出气也。

佛祖出興。莫過爲爾作个先道。豈有法可傳授哉。故曰。大事替你不得。小事各自承當。阿難曰。將謂世尊。惠我三昧。不知身心。本不相代。其不然哉。二祖云。我心未安。乞師安心。達摩云。將心來。吾與汝安。二祖云。覓心了不可得。達摩云。與汝安心竟。政如推門入臼。若是方鑿圓柄。則無相應日子矣。

弟子求師易。師求弟子難。從上列祖。於千萬人中。撈漉一个半个。何異披沙揀金。將知眞正衲僧。端不易得。黃梅會中。有七百眾。而衣盂獨付盧行者。此事豈可粗心。若是未得謂得。未證謂證。見勝進者。心生嫉妬。皆增上慢之流耳。決欲究明千聖頂﹝寧﹡頁﹞上一著。除非具鐵石身心。有吞佛祖底气槪。始堪持論。豈不見。大隋參七十餘員善知識。具大眼目者。只有一二。以此言之。則弟子求師。亦不易也。

示琮藏主

佛佛授手。祖祖相傳。莫非以心印心。將法付法。曾無一毫自外而至者。惟是气類相合。機感相應。發得出來。自然出人意表。蓋本於正因。不染邪解。如芬陀利華。𨿽生淤泥中。一點也沾他不著。然而眞性明妙。本自天然。一念回光。便同諸佛。豈不見。大梅見馬祖。只於卽心是佛言下。便得安樂。水潦遭一蹈。遂乃呵呵大笑。至於雪峯輥球。俱胝豎指。是皆向生佛未具已前。揭示此个無爲宗旨。豈有玄妙密室分付。疑誤後學者哉。近世法道不振。邪解紛然。各各自謂得上人法。羅卻千百眾。胡言漢語。如病狂相似。全無愧恥。而入眾兄弟。旣非正因。皮下無血。眼裏無筋。將謂佛祖之道。止如此。遞相沿襲。蕪穢先宗。良可大息。除非宿有靈骨。不受人謾。超然頴脫。不與俱化。日用應緣。惟以從上佛祖爲標榜。專一其心。發弘誓願。於此生中。成就百千萬劫。莫大之事。親近一个半个眞善知識。入其鑪韝。受得鉗錘。鍛煉磨礱。洞絕瑕颣。方始是到家時節。然後隨緣任運。推以及人。以報佛祖。庶不虛來人間。打一轉也。

示胤侍者

眞性心地藏。無頭亦無尾。應緣而化物。方便呼爲智。其可以有作思惟。而得之哉。直須斷卻心思意想。於一切時中。豎起脊梁。卓卓地提持古徳一則話頭。善自消息。放教精精靈靈。不墮在昏沈掉舉處。則廓徹靈通。凝然湛寂。更不起第二念。所以道。不與諸法作對。便是無諍三昧。永嘉云。亦無人亦無物。大千沙界海中漚。一切聖賢如電拂。若也粗心。便謂得大安樂。正是大病。先聖目之。爲解脫深坑。有气息底。終不坐在這里。眞淨云。活﹝褒﹣保﹢公﹞﹝褒﹣保﹢公﹞明落落。拈便起把便撲。直下似俊鷹快鷂。其肯打死兔耶。

眞不掩僞。曲不藏直。虎步龍驟。神號鬼泣。明眼漢沒窠臼。截鐵斬釘。移星換斗。僧問國師。如何是本身盧捨那。國師云。與我過淨缾來。僧度與淨缾。國師云。卻安舊處著。又理前問。國師云。古佛過去久矣。擊石火閃電光。構得構不得。未免喪身失命。豈似如今一等認驢前馬后。以爲極則。提得一件。便從頭穿鑿注解說將去。豈知有宗門向上事耶。且作麼生是宗門向上事。咄。只許老胡知。不許老胡會。

聲前領旨。猶迷顧鑑之端。句後明宗。尙昧識情之表。絲毫系念。三途業因。瞥爾情生。萬劫羈鎖。要須如獅子王。哮吼一聲。直使狐貍野幹。悉皆屏迹。方可作本分道流。若是隨羣逐隊。醉色沈聲。一味疏狂。謾神嚇鬼。到處逢人。亂呈懵袋道。我能我解。將他古人好言句。都看壞了。從而教人遞相欺誑。淩滅宗風。眞是地獄種子也。爾輩後生。趁色力彊健。快須決擇教明白。見此等人。便合敬而遠之。政不必與較得失也。但念從無量劫來。於生死海中。頭出頭沒。今幸爲人。遭逢聖教。旣披法服。粗稱沙門。試觀他釋迦老子。出胎修道。成佛度生。所有法門。自何而起。自滅度後。大法東漸。諸祖疊興。提持正印。甚生標格。只如道未離兜率。已降王宮。未出母胎。度人已畢。又云。始從鹿野苑。終至跋提河。於是二中間。未嘗說一字。且四十九年。三百餘會。種種行相。作麼生消遣。到者裏。一法不明。翳汝眼睛。眼睛不明。世界崢嶸。忽若一息不來。便登鬼錄。前路漫漫。未知何往。良可痛心。故先徳以生死事大。無常迅速。切切於懷。大事未明。如喪考妣。大事已明。如喪考妣。豈有閒情。安爲雜事哉。

示興藏主

宗門中事。只貴眞參實悟。不消嗄地一聲。自然透頂透底。若未得這一解。未免方寸間鬱鬱地。不得快活。譬如患病之人。本爲風寒所摶。驀地得一服良劑。出得一身白汗。知他四大有許輕安耶。旣得輕安。卻須保養神气平復。方禁得磕﹝翟﹡支﹞。萬一失守。舊病復作。則不可救也。僧問雲門。如何是佛。門云。乾屎橛。這里悟去。豈不快哉。儻涉思惟。白雲萬里。

但得本莫愁末。何謂本何謂末。識心見性是本。說禪說道是末。你若識心見性了。信口而說。信腳而行。無非禪道。苟遺其本而取其末。所謂業識茫茫。無本可據。

學道之人不識眞。只爲從前認識神。無量劫來生死本。癡人喚作本來人。學者不善區別。妄認識心。以爲自己。教中所謂。認賊爲子。其家財寶。終不成就。淨名云。法離見聞覺知。若行見聞覺知。是則見聞覺知。非求法也。六祖大師云。聞見覺知無障礙。聲香味觸常三昧。如鳥空中只麼飛。無取無捨無憎愛。這个始是到家說話。要得相應。一念未興已前。急著眼看。咄。

學此道。只貴腳蹈實地。靠實而行。若纖毫許掠虛。總落魔界。打頭一著。且論見地明白。不受境惑。十二時中。便得力也。你若見不透脫。如何做得過量邊事。古徳道。設有一法過於涅盤。吾說亦如夢幻。若是己眼未開。如何會得。是他向上人行履處。如金剛焰。如猛火聚。無你近傍分。不是彊爲。法如是故。

佛法本無玄妙。只是自家本分事。只爲拋家失業。竛竮日久。一乍入門。覺得奇特。及乎穩坐家堂。一切境界。莫匪尋常。自然不驚怪也。臨濟云。元來黃檗佛法無多子。便是這个消息耳。

佛道懸曠。久受勤苦。乃可得成。不是見得會得了便休。是他先聖。入水入泥。安住無功用。大人境界。其可粗心乎。末世比丘逴得些子影響。便謂百了千當。經不看佛不禮。一味貢髙。妄自尊大。圖人贊嘆。以規利養。遞相欺誑。習以成風。眞可憐憫。有志之士。政須以古人爲標榜。愼勿隨順顚倒也。

示燈藏主

從上佛祖。開示此道無過使人各了本心本性。不爲外物所誘。卽是出世邊事。非謂別有法可傳授也。但於日用二六時中。猛著精彩。虛明寂照。截斷諸緣。澹泊無爲。而不礙泛應。則工夫純熟。打成一片。不妨隨自己力量而行。但有一毫利益於人之事。勇而爲之。無利益事。自不復作。亦無能爲所爲之相。迥絕功勛。功勛絕則損益之念不興。然而逆順境界。不著照了。當體寂滅矣。祖師云。心隨萬境轉。轉處實能幽。隨流認得性。無喜亦無憂。一種平懷。泯然自盡是也。古徳提唱一言半句。皆爲慈悲之故。發揮千聖著眼不及處一著子。以破後昆之情執。貴圖作个灑灑落落底漢。豈有毛髮玄妙。可祕重哉。後世庸妄素無知識。將謂。有佛有法。有禪有道。可以傳授。奴郎不辧。玉石不分。東奔西馳。隨聲逐色。業緣成熟。流入魔黨。各各自謂。得上人法。遞相欺誑。自悞悞他。良可太息。除非宿有靈骨。不受渠謾。直似玄珠下於濁水。不與俱化。則救得一半耳。大凡學佛學祖。直須所見所行。出他一頭地始得。脫或徒有其言而無其志。所謂。身𨿽出家。心不入道。究竟爲邪師所攝。無疑矣。古人云。爲髙必因丘陵。爲下必因川澤。衲僧家一出一處。可不愼哉。

示覺首座

曹溪流非止水。一滴忽來千波競起。灼然是有這个道理。若是力敵勢均。不言可知。稍涉思惟。白雲萬里。如今未到个般田地。不免喚作移換人。須知宗門中向上事。斷斷是別。直饒究竟到不疑之地。苟大法不明。總成土苴。豈不見。興化在三聖處作首座。嘗云。我向南方行腳一遭。拄杖頭未曾撥著一个會佛法底。雷聲浩大。三聖聞得。乃問。你具什麼眼。化便喝。雨點全無。聖云。須是你始得。是何心行。化休去。咄。聖亦休去。咄。大覺聞得。乃云。爭得業風吹到大覺門下來。化後到大覺覺。請爲院主。蓋與大覺元是同參。一日覺喚院主。我聞你向南方行腳一遭。拄杖頭未曾撥著一个會佛法底。你具什麼眼。探竿影艸。化便喝。不勞再勘。大覺拈棒。化擬議。有甚用處。覺便打。矢在弦上。不得不發化又喝。棺木裏瞠眼。覺又打。灸瘡痕上重著艾炷。化明日從法堂上過。覺喚院主。我直下不疑你昨日兩喝。你爲我說來。爲人須爲切。化云。某甲於三聖邊得个賓主句。總被師兄折倒了也。與某甲一个安樂法門。老鼠入牛角。覺云。者瞎漢。來者裏納敗闕。脫下衲衣。痛與一頓。殺人須見血。化於棒下。識得臨濟在黃檗處。喫棒底道理。精金百煉。要須本分鉗錘。豈是麻纏紙裹底生活。者一段說話。蘊在胸中。有年矣。未曾敢容易對人拈出。法侄本心覺首座。自曹溪分座而來。頂門正眼。爍破四天下。雨窗拈出。以資法喜。明日東還。見老松月。卻煩借問。如今何處。有者个消息。不妨因風語我。幸甚。

示暢藏主

實際理地。不受一塵。理隨事變。萬行門中。不捨一法。事得理融。事得理融也。寬廓非外。理隨事變也。寂寥非內。古來達士。學到聖凡情盡。自然體露眞常。遇物應緣。觸目無滯。猶未是向上人行履處。所以雲門大師道。直得盡乾坤大地。無纖毫過患。猶是轉句。不見一色。始是半提。更須知有全提時節。一般漢。認得些子影響。便乃稱楊稱鄭。眼空四海。疑悞後學。出佛身血。若是眼裏有筋底。終不肯受他籠絡。舉一步抹過千聖頂門。拈一機捩轉衲僧鼻孔。豈特天魔外道窺覷無門。便是四七二三斫額有分。豈不見。巖頭參徳山。才跨門便問。是凡是聖。山便喝。頭便禮拜。洞山聞云。不是奯公。也大難承當。頭聞云。洞山老漢。不識好惡。我當時一手擡一手搦。又不見。徳山見潙山。直上法堂。東西顧視云。無。無。便下去。至山門首。復云。也不得艸艸。再具威儀。上方丈相見。便云。和尙。潙擬取拂子。徳便喝。背卻法堂。著艸鞋便行。至晚潙問首座。新到在麼。座云。當時便去也。潙云此子已後向孤峯頂上。盤結艸庵。呵佛罵祖去在。你看他古人。一挨一拶。略露風規。非惟虎驟龍驤。直得天回地轉。豈似今時叢林。無著眼處。政不知。諸大老向什麼處去也。雪竇暢藏主。東嘉俊流。有志相從。江心無言。春雨無際。仙巖仲謀。作偈督遣之。業已成行以母病中止。未幾會余謝事巖頂。甚不自滿。玆來南堂。道義眞切。因出三老之偈。余爲和之。旣而又欲法語爲隨身儆戒。不惜口業。忉忉怛怛。寫此一絡索。使其知有宗門體裁。脫若一念相應。蹈著實際理地。遊戲萬行門中。涵養磨煉。無滲漏絕依倚。撞著咬豬狗手段。千盤萬折。透出金鎖玄關。然後轉向徳山巖頭。洞山雲門。心眼不及處。插得手。豈不是一員本色道人耶。到者裏。方知從始洎終。未嘗不與山僧把手共行矣。又何親疏遠近之足云乎哉。

示祖灊首座

大丈夫秉慧劍。般若鋒兮金剛焰。非但空摧外道心。早曾落卻天魔膽。此永嘉大師。見曹溪後。顯發自得自證三昧。以示後人之語也。看他初到曹溪。繞牀振錫底气象。直是卓絕超邁。故其所得。不在一切人下。𨿽與一切人同處。一切人構他不得。除非同得同證者。瞥爾相逢。一挨一拶。略露風規。自然驚天動地。豈似今時兄弟。猥瑣傝﹝宋﹣木﹢幾﹞﹡辱﹞。傍人門戶。記持野狐涎唾。到處討人商量。貴圖口裏有得說。手裏有得寫逞能逞解。以當參學。將謂少林直指之道。如此而已。誠爲苦屈。教中所謂。棄卻百千澄淸巨海。惟認一浮漚。目爲全潮。可憐也哉。當此法道下衰之秋。全藉有志朋友。發勇猛心。立深重願。將從前所蘊。惡知惡覺。盡情揚向他方世界外。內不放出。外不放入。寂寂惺惺。不與一法作對。超然任運。兀爾忘緣。行住坐臥。常將生死事大。無常迅速。時時舉覺。脫或向眼不見鼻孔處。見得眉毛在眼上。則體本無生。了卽非速。豈永嘉所得專美哉。到此境界。卻須靠著本色宗匠。鑪錘鍛煉。敲打出來。不妨是个法器。堪以荷負宗門。至於從上佛祖機緣。無問平易險峻。深密淺近。相應不相應。瞭然如人飲水。冷暖有不俟言而知矣。然後沈浸涵養。日久歲深。力量充足。日用應緣。縱橫得妙。爲人自爲。總在其中。日損日益。初無二致。此乃文殊普賢大人境界。決非陋劣種性。所可企及者也。

示壽藏主

先輩灰心泯志。深山窮谷中。木食澗飲。其爲枯槁。有不可勝言。而處之自若者。自非明見本體。與佛祖同一受用。其能致是哉。蓋緣末上根腳下打辦得漧淨。而宿有靈骨。稟大智願。一出頭來。便自頴脫。古今天地。古今日月。古今人倫。何古人所能。今人莫能彷佛耶。且誵訛在什麼處。竊嘗觀之。大凡今人。自始至終。鮮有且正因者。剃染行腳。撞入邪師惡友羣類中。見聞覺知。無非聲色交互之事。𨿽有菩提種子。不能發生。究竟燻煉成熟。築底是个業識團子也。所得旣是不眞。觸著則是非人我。得失欣厭。交戰於胸中。因循苟且。遞相欺誑。借使千佛出世。也救不得除非自解猛省。一刀截斷。靠著本色師友。動靜施爲。一以古來明眼尊宿爲標榜。直將生死事大。無常迅速爲念。理會教徹頭徹尾。然後發揮靈智。開示後人。則不負父母師友。生成之徳耳。捨此則無所取矣。

見地明白。履踐超詣。但有所說。自然契佛契祖。契理契機。離文字相。離言說相。坐斷千差。不存途轍。旣非心意識境界。自然風凜凜地耳。

雜華云。知一切法。卽心自性。成就慧身。不由他悟。固知心生則法生。心滅則法滅。一心不生萬法無咎。苟不知有轉身句。未免死在平地上。故曰。平地上死人無數。過得荊棘林是好手。虛而靈寂而妙。非用功純一。受用自在。則不能到此境界。

心如工技兒。意如和技者。儻腳跟下不得力。則二六時遭渠驅役。直須一念不生前後際斷。則胡猻子自死也。胡猻子旣死。得絕气息了。自然觸目遇緣。蕩蕩無礙。方見道用。

玄言妙語。道之末也。識心見性。道之本也。古人得其本之大全。發而爲大機大用。雷轟電掣。日照天臨。揭揚佛祖奧旨。而使後學由是而入。𨿽有言語。莫非一期方便。土苴緒餘。柰何流俗摭拾寶重以爲奇特。棄本逐末。何繆之甚。余嘗論之。以箴近習之痼。當知性體圓淨。智照洞明。一切語言。文字義理之說。或邪或正。到家未到家。判然無可疑者。不然則爲其惑耳。

山僧自幼行腳。見善知識。未嘗有一點玄妙解會。在胸次中。但能於一切處一切時。不受人欺耳。惟其不受人欺故不自欺。惟其不自欺。所以不敢欺於人。末上下梢。只以正智獨照。然而照中無智。智中無照。以要言之。則古人所謂。紅鑪上一點雪。便是者个消息也。

了庵和尙語錄卷第八

了庵和尙語錄卷第九

題跋

師侄比丘海壽祖灊等編

羅漢圖

內祕菩薩行。外現是聲聞。少欲厭生死。亦自淨佛土。住世應眞五百一十六開士。莫不皆然。若夫深山大澤。實聖賢所都。決非凡夫肉眼能見。獨天臺方廣。靈異顯著。畫者得以圖之。然又烏得其彷佛哉。以要言之。聚沙爲塔。爪畫爲佛。不失爲入道之漸。況精妙若此者乎。一衲寶之宜矣。苟能返觀自心之體。廣大悉備。四聖六凡。由之建立。三昧六通。由之發現。乾坤日月。江海山川。由之出生。便可掩卷一笑。余尙何言。

佛果禪師書

佛祖傳持大事。所謂三要正印也。自非根性猛利。智願宏遠。曷致機感相應。而能荷負哉。歷觀先世。的的相承。耀古騰今。輝天鑑地。豈苟然耶。法運垂季。人根益劣。假名竊位。以芘無似之身者。比比有之。未免互相欺誑。所學旣已無本。安知有建法立宗。剎生接物。始終一節之要哉。拜讀佛果老祖所答詔公嗣書。不勝感慨。竺芳首座。授受有自。惟勵精力行之。則古道或尙可見也。

大慧和尙墨迹﹝三﹞

才髙謗起。法盛魔彊。此艸堂以爲妙喜南遷之兆也。因思五祖謂能大師曰。夫傳法者。命若懸絲。今妙喜帖中後語勿使天魔知之。又設巧便矣。可不愼哉。

參學兄弟。未有正見。而務外學。故先徳有雜毒入心之誡。老妙喜榜之於門。罰及鄰案。在洋嶼一夏打發一十三人。夫豈偶然。雪峯龍巖翁得此榜。時以示人。不爲無補。

妙喜親書別帖。是亦殘編斷簡。卻有別峯無準兩代古佛批判。二百年後得之。夜光明月不換於乎道徳之能。取重於人如此。而人自不能力致之者。又將奚算。

五尊宿眞迹

天上無雙日。人間只一僧。此慈云哭四明之語也。吾於慈云。無間然矣。妙喜隰州。同唱斯道於玉几太白千載一時。不可復見玉山𨿽後於兩翁。而道徳文采。曾不少讓。石溪能傳聵祖不傳之衣。亦一代宗工也。此五眞迹。生气凜然。在在當有神物護持耳。

妙喜禪師聖徒首座二帖

少時閱大慧禪師廣錄。知參禪之難。觀聖徒顏公釋難文。知爲僧之不易。自是兩翁風度。常在心目間。明公從妙喜於衡陽所得亦不少已。嘗以大禪稱之。逮授衣之際。叮嚀戒飭。乃曰。如將梵位直授凡庸。你也須生慚患始得。又知付授之難如此。近世庸妄。視同兒戲。大法之微。有所自也。於此未嘗不淚下。聖徒道徳才思一狐之腋。所遺敬如庵小帖詞語溫雅。筆意精熟。無在而不妙也。徳侍者其寶之。

宋孝廟賜佛照禪師禦札

自昔帝王。存誠佛道者。蓋常有之矣。然而日應萬機。兢兢業業。而不敢少忽。至於涵養圓熟。染淨不二。迥離四病者。其惟孝廟歟。伏讀所賜佛照禦札。敍所得若此。後世臣子。不學無知。妄肆毀斥者。可憫也夫。

佛照禪師墨迹

栢巖爲洞山下得一轉語好。遂開粥相延。則檀林無雜樹也。育王以之故。能愼擇以警遊惰。又謂看經不必多。但研窮法理。以悟爲則。至於收拾精神。理會臘月三十日生死公案。直欲攻其兄出淤泥而登彼岸爾。老佛照此書。百世師法也。

別峯塗毒二禪師手澤

別峯塗毒其道徳位望。並驅爭先。是皆人龍僧鳳也。此偈此簡。皆肆口而說。肆筆而書曾不經意。深足以發明言外之旨。彼膠於情識者。方以雕虫篆刻爲事。睹之未始不茫然自失也。悲夫。

塗毒禪師墨迹

湛堂昔因決渠水濺衣。豁然大悟以白眞淨。淨詬曰。此中乃可容藞苴耶。今觀策禪師與勤道者小簡。才有肯重。便成滲漏之語。自得之妙暗合孫吳然元酒大羹固非常流所能知味。大圓智公。不可謂不知人也。

佛燈珣和尙墨迹

昔妙喜謂。佛燈爲臨濟頂中髓。楊歧眼裏睛。棒頭明殺活。喝下辯疏親。以此而罵佛罵祖。卒滅吾宗。於罵天乎何有。贈規之偈。舐犢之情。於此見佛燈。何異水中撈月。識者辯之。

長靈卓和尙手帖

靈源出晦堂之門。其粹密巖正。眞萬世師範長靈克家子也。是以荷負正宗之心。咄咄不輟口。猶自謂筋疲力苶。止可暖熱些些門庭而已。若覓委托大緣。誠未易得也。讀至此俯仰今古。爲之慨然。至於應涉事事與世相反。警救不逮。惟恐混而爲流俗之旨。眞藥石之言也。

慈受深禪師偈

老慈受散慧林之席。爲臺山之遊。靈巖專使。於天封寺訪尋得之圓照故隱。遂爲中吳禪學都會。居三年。而有蔣山之命不赴。四明太守以阿育王山招之。亦不赴。未幾。蔣山專使再至。不得已從其請。復還三佛舊觀。吁。何其盛哉。及謝事歸洞庭包山。若將終焉。猶於靈巖。似未能忘情。因其僧堂之落成。故有我亦老來思舊隱異時去借板頭眠之句。余晚生無狀。備員灑掃者三年。睹境懷人。實深仰止之嘆。覺維那出視手澤。謹拜手以識。

應庵和尙送中峯偈

堆云缽袋子。已是當面拈出。因甚卻道未曾分付。所謂。吾有末後著。待歸要汝遵。元來老子。得與麼絮。拜觀此卷。不覺凜然。

張魏公所書心經

摩訶般若波羅密多。梵語也。此翻大智慧到彼岸。所謂。達佛心宗之徑也。觀自在卽能行之之人也。照見五蘊皆空。卽此智慧之力也。度一切苦厄。卽到彼岸之時也。至於空色互明。理事俱遣。卽佛與眾生同一體。處處皆同眞法界。受用自在三昧也。紫巖公印心於佛果。擴充於妙喜。以之致君唐虞。中興王業。觀其腕頭。盛有回天之力者。其觀自在之流亞與。故其筆是經。以壽後世。卽自覺覺他之道。無有窮也。然未易與儒墨自卦者議。

陸放翁所制無用禪師語錄序

百丈得大機。黃檗得大用。兼而有者。是爲徳山臨濟。觀其棒喝交馳。主賓互換。莫非揭示此个宗旨。豈下劣種艸。所得而與哉。老妙喜於圓悟室中。得此機用。應庵謂其黑漆竹篦。掀翻海嶽。從頭打過。𨿽是死馬醫。就中要妙。固是抓著渠癢處。札著渠痛處撿點將來。大似普州人送賊。天童全禪師。出妙喜之後。啟迪學者。用而無用。語錄行世。未始有言也。今覽陸務觀所作序文。提水放火。大段可畏。至於識破韓潮州。正是說得宜其與無用同參者矣。雪間寶此遺墨。慕賢尊祖之意。歷歷可佳。夫豈徒爲耳目之玩哉。

密庵和尙墨迹

密庵老祖。任少室正宗之寄。鼓一破沙盆。震驚天地。若塗毒鼓然。宜其燕坐髙堂。四事供養。以應來學。而猶不免於持缽奔走。艱難萬狀。吾不知造物之待人。固如何哉。豈必欲其顯發吾先佛軌儀。以爲後世竊服踞位。妄自尊大者之戒乎。燈侍者當視其迹明其心。則破沙盆遺音可繼也。

松源老祖家書

澄照天寧。迫而後進。緣法不順。飄然去之。方事歸寧。遽聞師訃。哀慕追修。克盡孝道。觀此幾著。則其平生事事可法也。宜其位冠諸方。徳尊百代中峯臨行。囑以編集語錄。付以法衣一頂。此衣昔楊岐以付白雲。三傳而至妙喜。喜不付諸子。而付其侄應庵。應庵再傳而及師。所云此个擔子。實難承當。而明告其親者。亦欲其知責任不輕也。所謂。在家出家。各有所務。不能兩全者。乃謙之至耳。豈有承父之命。出家弘法。光明盛大若是。而於其親。猶有遺恨哉。特不能區區盡歡於菽水之奉。然而立身揚名。以顯父母。𨿽曾閔之孝。無以易也。烏在而不全乎。若夫用黑豆法換盡天下衲僧眼睛。使東山正宗。與天地相終始。固非不肖孫所得言其彷佛矣。此書流落叢林。百有餘載。卒爲永嘉昱首座寶而有之。遂爲傳家之劵。𨿽萬金不售也。以法義出以相視。頓首九拜。謹志乎下方云。

中峯老祖廣錄

五年前溫之能仁昱首座。攜所蓄鷲峯聵祖所寄父親之書。來靈巖求跋。其中正言密庵和尙書至。俾其編次語錄。又付以楊歧之衣。遂有此个檐子。實難檐荷之說。今此錄。乃是未經刪定者。較之刊本。十無二三焉。枯禪以付寂窗。窗付梅屋屋。授之道場晉翁。翁死不得其傳。保寧祺藏主。偶於南屏亡僧故紙堆中獲之。珍祕有年。玆以相示。且命志之。因謂之曰。爾爲直下子孫。蓋物有所屬耳。豈偶然哉。然鴆毛落水魚鱉俱死。於此換卻髑髏。不消一滴。尙其勉旃。

無準和尙筆迹

五祖下出三佛。佛眼最爲謹密。日用惟恐有失。故切切自省如此。老無準書之。豈無意乎。不幸脫去前二段。環溪能補之。知父莫若子。在首座寶其迹而究其心。則不虛矣。苟徒尙其迹而遺其心亦何益於事哉。余因是迹觀是心。而作是說者。且以自儆而復儆在也。

正續老師居五峯。法席之盛不下妙喜時也。眾多糧少。而重罹回祿。故奔走四方。不能自已。伏讀此帖。可以想見其曲折。苟非以荷負正宗爲心。則安能籧篨若此耶。近世羨癡福。踞大方坐圍千眾。口無所說。心無所思。傲然自足。以謂師道之尊。莫過受用隨意而已。安知有荷負正宗之說哉。吁。

西丘和尙朴翁禪師吟稿

佛照禪師居鄮峯時。道福相勝。學者景從。天目老祖。上方朴翁。尢嶄嶄出頭角者。老祖因僧自薦福來。聞松源舉風幡話。豁然有省。徑有鄱陽之行。朴翁晚年亦爲葛天氏之民。今觀兩翁中見鄮峯途中唱和之什。因記得黃龍出泐潭遇慈明時事。惜無懷翁不得而與焉。紛紛末流。尙以詩之江拙。而議其迹之不齊。是何足以語至道哉。

此庵師祖手帖

育王師祖。老腕有回天之力。一洗澆漓。頓還淳古。所與妙勝長老小帖。𨿽尋常數語。無一點俗气。而況筆意精妙不可及。啟侍者旣入保福一庵之室。寶之宜矣。

山寮雜言

嶽林栯堂禪師曰。靈源大士居昭默。橫川老師居山寮。髙風相去三百載。人世南朝自北朝。烏虖堂翁已爲古人。此偈殆將無聞。敬書於固侍者所藏山寮雜言之後。使觀者知先哲所存也。

溫日觀手書大慧禪師過移忠小詞

妙喜過東坡影堂。作偈云。力將正說排邪說。夢到黃州與惠州竹屋數椽容老貌。大江千古只東流。今觀過秦檜之墓則云。路傍一對新華表。見說昔年官不小。爭知道冷煙寒雨埋荒艸。其發忠正誅姦邪。乃天性之常。或謂。妙喜遊乎方之外。而未能絕世俗之好惡。是豈知師哉。日觀書之。以傳於世。其知師者乎。

幻住禪師贈髙麗沈王十偈

懶殘方出芋魁。無暇爲天使收涕。趙州危坐一室。莫知二王在前。千載之下。稗沙門失其所守。汲汲於公卿長者之門。烏知兩翁不動聲色。卒能致宗門於九鼎之重哉。今觀幻住之於沈王。庶無愧古人耳。十偈之作。各有深旨。語溪壽上人。求余著語。時當初夏。槐陰晝淸。一展玩間。不覺師子巖壁立萬仞。矍然起立。捲而還之。

古林和尙小參

休居老人。平生說法如雲如雨。而實無元字腳可得。澤維那。何從得此紙。踴躍珍祕。不翅夜光明月之珠。持以示余。所謂向上更有事在。露出師子爪牙。其間別有商量。未免當門按劍。於乎只者靈鋒。阿誰敢擬。後三十年。當有於此喪盡伎倆者。庶幾可以同唱下水船曲子也。

江山萬里圖

未達境惟心。毛端萬里。達境惟心已。萬里毛端。作是盡者。政如世人追憶夢事。於諸夢境。作眞實想。以夢意識運夢筆。寫夢所見。髙爲山嶽。深爲江河。險爲劍閣連云。惡爲瞿塘灩澦。城邑聚落。舟車往來。煙雲蔽虧。千態萬狀。能作所作。均一夢中。復有夢人。睹相生愛。而珍玩之。噫。三界擾擾。孰非夢耶。本淨明妙。誰爲覺者。我作是說。當有拊捲而作者矣。

孤云翁書雲峯禪師小參

昔黃太史謂。雲峯悅禪師之語。靑山白雲開遮自在。碧潭明月。撈漉方知。今觀孤云所書小參。不啻靑天怒雷。霜弓劈箭。讀未終捲。幾何不膽飛心碎也。倘或皮下無血。眼裏無筋。究竟總成虛設耳。何山壽藏主得之。出以相示。政須猛省力行。仰不愧天。俯不怍人。札斷此老舌頭。則不妨與天下衲僧。出一口气矣。

佛果老祖示衝老法語

佛果老祖。圓悟如來無上知見。如麗天杲日。故其所說。了無疑滯。使夫聞者見者。身意及心。皆同灰燼。然而咳唾掉臂。盡是祖師西來意。豈虛語哉。觀此七段法語。何止特爲嵩少衝公發耶。政如鬧市裏揚碌磚。著者當自知耳。

題跋﹝終﹞。

癡絕和尙書應庵師祖法語

此吾應庵老祖。示作禪者之語也。癡翁因偉上人之請而書之。偉亦佳衲子與。流落叢林。僅二百年。𨿽紙墨微蠧。精彩猶新。四明臨藏主能寶之。而求余題。二宗師三學者。出處有後先。而所存一也。以古視今益重余之感慨。

靈源癡絕二禪師二帖

黃龍昭默禪師。徳尊一代。𨿽士大夫登其門者。未嘗假以辭色。觀此慰帖。謂旣了大事。必閒居味道內遣。則亦入室之人也。若夫。言簡而意足。善於文字者皆能之。必欲見此老人。當在此帖之外著眼可也。癡翁所示道書記法語。病多諳藥性。經驗始傳方。習藏主其深味之。

陸放翁小簡

放翁先生。南渡師儒也。雅從育王佛照。徑山別峯塗毒。靈隱松源老祖遊。其深得吾宗之蘊。故發而爲翰墨。猶虎而角者也。此帖特其土苴緒餘。而覽者方且贊詠之不暇。苟知其大全之體。豈又當如何哉。

陸放翁所作海淨大師塔銘

東坡先生。平時不肯與人作塔銘。其與俗儒之索米。作佳傳者。蓋有間矣。若使如放翁爲此海淨大師之文。略無愧詞。𨿽作何傷大體耶。

了庵和尙語錄卷第九﹝終﹞

嘉興路萬壽山南堂四禪庵師侄比丘祖灊。募緣入梓。日東比丘海壽書。天臺周東山刊。時至正己亥春起手。明年庚子春畢工。

應安戊申重刊京臨川禪寺。

慈云普濟禪師了庵欲公行道記

翰林學士亞中大夫知制誥兼修國史金華宋濂撰

至正癸卯秋八月二十五日辛酉。了庵禪師示寂於嘉禾千佛慈云塔院。九月朔日丁卯。闍維菩提園中。當火之方熾。有紅白二圓光。盤旋龕頂。浮空而滅。及火余頂骨舌根齒牙俱不壞。設利滿地。不可以數計。七日癸酉。其從子比丘祖灊。遂奉函櫝。啟塔而藏焉。生平行業。旣見國史危公所撰銘文。其得法大弟子文康。復謂師之道徳。正而明。慈而能威。坦坦乎八達之通衢也。皦皦乎行天之素月也。鞫鞫乎啟蟄之震霆也。初何厭乎言之詳。千里致書。徵濂爲行道記。會濂總修元史。久未暇爲。文康將住福之開元。必欲得濂文以行。乃申前請爲尢力。濂不敢辭。禪師諱淸欲字了庵。族朱氏。臺之臨海人。世居大雄山下。大父元善父松孫。皆爲善士。其母黃氏。夢沙門飛錫而至。旣寤生師。九歲而孤。隨仲父茂上人。入雙徑山爲童子。年十六。依虎巖伏公。試經得度。希白明藏主。自育王來。一見以法器期之。提誘辯詰。無所不至。且謂之曰。子气銳甚。非佛性茂公。不足爲子師。今在蘇之開元。曷往見之。師卽謁佛性。佛性問云。近離何處。師云。徑山。佛性云。船來陸來。師云。二俱不涉。佛性云。汝安得到此。師便喝。佛性云。𨿽是後生。卻堪雕琢。他日佛性又問。汝豈不是徑山來。師云。是。佛性云。山上有鯉魚。井底有蓬塵。作如何會。師云。和尙何處得此消息。佛性云。欽師因何猶被馬師所惑。師云。不可少和尙一分。佛性云。參禪須是此子方可。師乃掩耳而出。師自是前後際斷。疑情盡釋。動靜之間。無非妙用。繼往從東嶼海公於楓橋。東州永公於虎丘。二公皆一時宿徳。名重東南。與師相扣擊。見師吐言。如靑天白日。气象鮮朗。了無染著。或謂擔荷正法。將於師是賴。師之聞譽。翕然聞於諸方矣。皇慶初。佛性被上旨。復居開元。四眾推師。爲入院侍者。繼司藏鑰。居亡何。還棲徑山。虛谷陵公。從大仰來主其席。選師爲後堂首座。江南行禦史臺。具書幣延佛性。住建業之保寧。師與佛性。分座說法。臺之大臣。聞師提引。頂禮贊嘆。謂得未曾有。天歷己巳。出世溧水之開福。元統癸酉。遷嘉興之本覺。一坐十春秋。帝師大寶法王。尢企師之道。賜以金襕法衣。及慈云普濟禪師之號。湖之巨剎。有訟於行宣政院者。鑑察禦史檄師讞之。師曰。吾林下人耳。豈能效法家之深刻哉。卽日升堂檛鼓。退居寺之南堂。禦史大夫髙公特枉駕過師。謂之曰榮名。人之所尙。師何棄之如土芥耶。嘉嘆久之而去。至正乙酉。起應吳中靈巖之請。閱三年復歸隱南堂。未幾寺毀於兵。南堂亦不存。師處之怡然。祖灊念師無所棲止。謀於檇李亭之北三里。築室以居師。師不得已從之。卽所謂慈云塔院是已。師凡三坐道場。緇素瞻依。如逢古佛出世。香華供養。所至云擁。師日以最上一乘。相與激揚。霆馳飆行。絕無畱礙。其髙者則纏縛頓解。一超直入。其下者則有所持循。而不涉末伽外道之見。利益所及。可謂鴻且博矣。然於世相事爲之際。亦未嘗不經意。所蒞之處。棟宇壓者新之。器物闕者補之。侵疆之久者歸之。早夜孜孜。惟恐有不及。辛丑之夏。江浙行省左丞相康裏公。遣使者起師。將使領大伽藍。師堅臥不動。作三偈酬之。有軒蓋林中不得來之句。丞相知其道髙。不敢彊。師日坐松雲間。如出水蓮華倚風獨笑。而不知老之將至。其參學祖杲請續雪竇拈古之作。師初峻拒。已而曰。道本無言。然非言不足以顯道。爲著一百則授之。一旦感微疾。默而不言。方索筆書偈云。七十六年。無後無先。聖凡情盡。明月中天。適通守陳公時來候疾。謂師曰。和尙東南大法幢也。時旣至矣。能無一言啟迪我輩乎。師瞪目大笑。聲振百步外。遂泊然而逝。闍維之夕。送者幾萬餘人。無不摧慕。嗚呼。若師者可謂一代之偉人者矣。師慈和粹衝。不立城府。接人渾在春風中。遇事有不可爲。輒萬夫不能奪。然惓惓於大法。惟恐其失墜。方佛性續修宗門統要之書。師力勸同袍良猷相成之。至今盛行於世。師世壽七十有六。僧臘六十。度弟子若干人。其參學門人。分燈海內者若干人。夫自教外有別傳之旨。竺乾聖人心法。授之東土諸師。歷年旣多。不能無獘。至於宋季。纖巧卑陋。厭厭如欲絕之人。生气殆盡。橫川珙公特起於衰微之際。如大獅王哮吼一聲。百獸爲之震掉。君子謂之佛道中興。橫川示寂。佛性以偉特之量。紹而承之。佛性入滅。而師以慧辯之學。演而昌之。三世之間。重徽疊照。揭日月於中天。作舟航於東海。猗歟休哉。向使橫川無賢子孫若師者。出一再傳間。或失其眞。未必光明俊偉若斯之盛也。濂𨿽不敏。竊獲師三會語觀之。益知叢林所評。辯才無礙類妙喜。機鋒峻拔類徳山雲門者。當可信不誣也。於是備書師之羣行。勒諸堅瑉。而復述伽陀一章以贊之。其辭曰。

大哉諸佛涅盤心

徧覆三千大千界

迦葉拈華微笑間

三際洞然一時了

菩提達摩流眞丹

掃空義學一不立

此如長空孤月朗

萬水千山皆見月

此如空谷傳音聲

欲覓其蹤無處所

此如春行大地中

物物生成匪雕刻

是爲如來光明藏

諸相無不具足故

更無一相之可見

大法久傳獘則有

厖雜叢濊可怖駭

流入末伽外道類

橫川起執摩尼珠

放五色光照羣有

銷彼黑暗如紅日

佛性繼之得眞印

九逵𨿽異車轍同

伊誰振錫乘願輪

托胎直至大雄山

中吳一見卽相契

水陸二塗俱不涉

及至機鋒相觸時

如逢金剛王寶劍

掩耳急走無畱行

自玆出語絕功用

無邊功用總現前

初無一事可指名

三坐道場振法音

海潮東來極澎湃

無敢舉目睨視者

時來欲入般涅盤

示以一默顯法相

默中有聲如怒霆

大笑直振於林木

有因音聲而入者

亦可直到解脫門

矧於聲聲未嘗聲

方信無聞無不聞

圓光浮空共盤旋

設利累累向空聚

窣堵波中藏靈異

天龍八部共護持

達摩之道大以彰

豈非法力所攝故

大風則止有縣讖

燈燈續焰願無窮

我今頂禮述贊詞

一切眾生起誠信

蘇州靈巖了庵淸欲禪師。別號南堂遺老。臺之臨海大雄山朱氏。母黃。九歲而孤。仲父茂上人引登徑山爲童子。依虎巖試經得度。受具。希白明藏主亦師之。叔父自育王橫川會中來。一見以法器期之。提誘辧詰。無所不至。謂曰子气銳甚。非佛性不足爲師。今在蘇之開原。往見不可後。師卽謁佛性。性問曰。近離何處。師曰。徑山。性云。船來陸來。師云。二俱不涉。性云。汝安得到此。師便喝。性云。𨿽是後生。卻堪雕琢。他日性又問。汝豈不是徑山來。師云。是。性云。山上有鯉魚。井底有蓬塵。作麼生。師云。和尙甚處得這消息來。性云。欽師因甚猶被馬師惑。師云。也少和尙一分不得。性云。參禪須是些子始得。師乃掩耳而出。皇慶初。佛性被旨復住開原。師爲入院侍者。繼掌藏教。還徑山虛谷陵選爲後堂首座。佛性遷建業保寧。分第一座。說法。天歷乙巳。出世漂水開福。元統癸酉遷嘉禾本覺。帝師大寶法王有旨賜金襕衣。並慈云普濟禪師號。居十年退居南堂。至正乙酉應中吳靈巖請。衲子聞風而萃。室中垂語云。文殊普賢起佛見法見。貶向二鐵圍山。則固。是且道釋迦老子還有過也無。良久云休。上堂。一大藏教束之髙閣。長期短期。無繩自縛。莫更紛紛紜紜。直須灑灑落落。楊岐一頭驢。只有三隻腳。潘閬倒騎歸。顚殺黃幡綽五味拈來饡秤錘別有香風滿寥廓。喝一喝。上堂。前無釋迦。後無彌勒。中無自己。鐘樓上念贊。牀腳下種菜。甜瓜徹蒂甜。苦瓠連根苦。閱五載復歸南堂。時江浙行省丞相。遣使延請師。堅臥不起。作三偈答之。有綠蘿窗下垂垂老。軒蓋林中不得來之句。癸卯秋八月十三日。感微疾默而不言。至廿五日索筆書偈云。七十六年。無後無先。聖凡情盡。明月中天。適通守陳公元禮來候疾。謂師曰。和尙東南大法幢也。時旣至矣。可無一言啟迪我輩乎。師瞪目大笑。遂泊然而逝。闍維火未盛。有紅白二圓光。盤旋龕頂。良久浮空而滅。頂骨舌齒俱不壞。舍利無算。侄僧祖灊等。收而藏之南堂卽千佛塔院。

敬觀了庵禪師禪錄。如獅子王哮吼。獅子兒聞之。悉皆勇健。三世諸佛窺覷無門。六代祖師﹝谷﹡斤﹞額有分。擲大千於方外。納須彌於芥中。不可思議解脫法門。盡在是矣。

至正丙戌莫春前育王老師弟正印拜題

南堂和尙語錄續集序

中至仁澹居稿

古林禪師出東南。以無礙辯才。開大法施。使臨濟之道。震耀天下。若雷霆。若日月。眞所謂命世宗師也。嗣興者南堂禪師。尢能大其聲。以鳴其道。三坐道場。學者云奔海馳。學士大夫。莫不聞風起敬。𨿽退。而聞處猶蟻慕而不釋也。師咸酌其機器。飫以禪悅法喜。俾各怡然自得。釋然心悟而去。故禪師

言滿天下。嘗有集而刊之者矣。今日本壽上人。又以其遺余。續鋟諸梓而傳之。乃徵予言。以弁其首。因得詳而觀焉。其辯悉類妙喜。其峻峭類徳山雲門。其雄偉如怒猊擇石。金翅擘海。其神變超忽。如泰山之云。始於膚寸。不崇朝而雨天下。其浩博汪洋。如江如海。茫乎其莫涯涘也。嗚呼盛哉。其源蓋有自矣。宋季有大禪師。曰橫川珙公。倡松源西丘之道於育王。當是時。天下之言禪者。惟浮靡纖巧是尙。其獘有不可勝言者。禪師奮起。一變時習。俾宗綱復正。卓然還禪道於髙古。至今學者遵之。以爲楷模也。一傳而古林。再傳而南堂。信乎世濟其美者矣。嗚呼盛哉。不有岷嶓於其前。孰能江漢於其後歟。玆因上人之請。特著其授受源委。以昭示末葉。使知有所宗仰焉。禪師天臺人。名淸欲。號了庵。脫築南堂於醉李之本覺。以佚其老。學者不敢名。遂以南堂稱之。壽其猶子也。願而好道。乃吾友竺仙仙公弟子。仙嗣古林。道化盛行日本云。

無言住能仁江

南堂疏

皇天曠蕩

麗日月以長明

厚地渾沈

振江河而不泄

故知大法所系

實有斯人存焉

某學冠九流。

徳尊一代。

肆辯衮衮

若百川之赴滄溟

有陣堂堂

如眾峯之繞天柱

回狂瀾於旣倒

栗棘蓬金剛圈

洗佛日以重光

蓬蒿箭鐵絲网

從渠吞透

屬我箕裘

盍登故丘而謁舊廬

四海交明屬望

抑下喬木而入幽谷

一時公論攸歸

龍湫宴坐雁蕩經行

飛天華之蔌蔌

鴛渚淒涼鷗波浩蕩

渺煙水之重重

一宗主護國同門

玆審前席臺之天封一宗和尙。髙臨西庵。下視塵世。本路諸山。虛護國名剎用選法共聞。

院堂以起之。檄文旣至。而公不少屈。如法道何。吾黨敬用聰公排闥故事。緝詞以激其勇。庶幾幡然而作。幸莫大焉。

天地位焉萬物育焉

三峯巋然上雲雨

梧桐生矣鳳凰鳴矣

百鳥不敢啼春風

此庵聯佛果之燈

握全機而正斯席

堆云佩虎丘之印

分半座以固宗盟

淸振一時

曾謂境因人勝

話行千古

抑知人以道尊

某眾香薝卜之英。

列宿景星之瑞。

入甘露室

黑豆法早得其傳

樹金剛幢

破沙盆重增髙價

有是父宜有是子

難其弟亦難其兄

何期季世之間

膺公選踞雄剎

見此一門之盛

著錦衣輝故鄕

所至蔚有成功

誰不爭先快睹

膏車秣馬

喜動乎中

同气連枝

言之罔旣

則方巖住圓覺三宗

教有辧臻禪稱璉嵩

東坡紀熙丰人物

野入靑徐云連海岱

大元混南北堤封

空五天竺缺而取耆英

善彈冠相慶

與無上法王而同教授

喜解弦更張

某眞碧落碑。

是古罍洗。

十萬胸中燈火讀

陶冶一乘

五千卷內名句身

筌蹄諸部

優缽示明時之瑞

不離教乘而超越教乘

白蓮敷浩劫之春

具足圓覺而住持圓覺

故復進出一頭地

在我輩流

寧較等差於名位

只堪捧腹

四眾觀典刑出處

攬轡慨垂

一身佩佛法安危

矢詞羅扒

石室住育王

大覺一疏而來

髙風未泯

妙喜兩居此地

芳躅愈光

是爲栴檀叢林

固合龍象圍繞

某具透關眼。

用劈箭機。

驅萬象於筆端

文章有印

驗來機於喝下

縱奪臨時

出海門國觀浙江潮

閱卷狂瀾之旣倒

踞飛雪巖指烏石嶺

抹過疊障之崚嶒

是五世三大老故家

乃四明八吉祥勝地

振頹綱爭須敏手

物論攸歸

揚大教欲赴昌時

且評有在

上延睿算

下副輿情

南堂住靈巖嘉興諸

楚石疏

車之用在輪

輪不滯則周行天下

鑑之功照物

物無遺而炳現目前

兩忌取捨之心

天人列請

一泯異同之論

泉石增光

某衣得其傳。

辯如所證。

碌碌盆盎古罍洗

偈千言不少衰

啾啾烏羣孤鳳皇

金百煉無重礦

住山久矣

傳捨視之

靈嶽降靈

宜踞靈巖之頂

法身說法

普聞法界之中

仰瞻南斗愈明

旁挹太湖非小

靑山步障

贈君二百里之白雲

紫玉茶鍋

分我三萬頃之明月

開南堂和尙語錄板

天目再傳而得休居翁

如師子踞地百獸震駭

開福一出而遷靈巖主

若洞庭粘天萬派混流

故駕馭昂蘗之人必慕了庵

殺活擒縱

凡鉆仰堅髙之士願刊語錄

代別拈提

明明照古照今

此日不繡諸梓

的的契佛契祖

他時慮失其眞

昔汾陽現入傳燈

勸動西河道俗

況海內移多君子

樂轉南堂法輪

會嚙鏃機

展揮金手

了庵和尙續集之終

