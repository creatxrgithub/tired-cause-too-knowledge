續藏經虛舟普度禪師語錄

﹝嗣法門人﹞淨伏。行佑。徳珍。瓊林等編

虛舟和尙語錄目次

序

建康府半山報寧禪寺語錄

鎭江府金山龍遊禪寺語錄

潭州鹿苑褒忠禪寺語錄

撫州疏山白雲禪寺語錄

平江府承天能仁禪寺語錄

臨安府中天竺天寧萬壽永祚禪寺語錄

臨安府靈隱景徳禪寺語錄

臨安府徑山興聖萬壽禪寺語錄

小參

偈頌

眞贊

自贊

小佛事

行狀

跋

﹝瓊林﹞昔年絕海遊宋。往來吳越。多侍先師於武林湖山間。每聽火鑪頭話。間舉平昔提唱。以其未許學者流通。紙襖所錄。才竺峯冷泉。兩會語耳。別徳三十年。不見大篇全章。爲恨痛切。不意忽獲八會全錄。喜不自勝。捲不釋手。觀其語句。詞气簡古。機鋒脫略。如侍座隅。親聞激勵。眞末法光明幢也。然深恐此書湮沒。則非爲人後者職。故命工鋟梓。垂之無窮。儻閱此而知有松源太師祖。的傳之旨。則孰謂無補於宗門哉。如曰不然。子云未生。寥寥千載。世果無太玄法言乎。

嘉元攺元冬至日。見山庵嗣法小師﹝瓊林﹞謹書。

大宋國虛舟和尙語錄

住杭州靈隱禪寺法嗣淨伏編

師初住建康府半山報寧禪寺

入寺。指山門云。前不構店。後不疊村。當陽坐斷。上下平分。更看直透雲霄之頂。獨步乾坤。

佛殿。悟道染泥沙。佛祖生冤家。新半山。爲甚燒香禮拜。明珠絕颣。皓玉無瑕。

踞室。有主有賓。無疏無親。直饒七佛到來。各與三十拄杖。何也。少喜多嗔。

拈府帖。奪佛祖之機。佐雨霖之手。黃鐘大呂。白雪陽春。眼處聞聲有幾人。

升座。拈香祝聖罷。乃云。一佛出世。千佛贊揚。十方坐斷。獨露眞常。山蒼蒼。云蒼蒼。半開半合。隱顯全彰。汝等諸人。便恁麼領略得去。新半山。一周事畢。其或未然。鍾山橋畔日遲遲。王謝堂前燕子飛。

復舉。三聖道。我逢人則出。出則不爲人。興化道。我逢人則不出。出則便爲人。師拈拄杖云。同一隻眼。共一隻臂。豎起臨濟正宗。則不無二大老。撿點將來。總好與三十拄杖。新半山。義出丰年。放過一著。靠拄杖下座。

上堂。拈拄杖示眾云。拄杖子無向背。東拄西撐。登山涉海。卞璧驪珠。泥團土塊。卓拄杖一下云。一時粉碎。又卓拄杖一下云。話在。

佛涅盤上堂。拈拄杖云。有一事。諸人不得不知。釋迦老子。卓拄杖一下云。命根斷也。說甚今日卽有。明日卽無。是處春山啼鷓鴣。

上堂。上士聞道。勤而行之。朝打三千。暮打八百。中士聞道。如存若亡。蠱毒之家水莫嘗。下士聞道。大笑之。甜瓜徹蒂甜。苦瓠連根若。半山恁麼提唱。大有人橫點頭在。必竟如何。斫倒門前老松樹。了得三年五載燒。

佛生日上堂。釋迦老子初生便道。天上天下。惟吾獨尊。那知更有老雲門。𨿽坐一棒打不殺。至今千古也成痕。諸人且道。是報恩耶。五逆耶。卓拄杖一下云。總出者一杓惡水不得。

上堂。絕名言超今古。佛身無爲。不墮諸數。恁麼恁麼。則易。不恁麼不恁麼。則難。旣是佛身無爲。因甚有難有易。不見道。甜瓜徹蒂甜。苦瓠連根苦。

上堂。雨滌炎威。秋云自在。一片兩片拄杖頭。或捲或舒林木外。白璧明珠。泥團土塊。放去收來顆顆圓。塡溝塞壑無人會。阿呵呵。六隻骰子滿盆紅。有采無采。大家別賽。

重九上堂。說禪說道。撒土撒沙。半山終不也隨邪。重陽定在九月九。東籬何處無黃花。恁麼則事因叮囑起。且歸堂喫茶。

上堂。抉驪龍頷。意在得珠。破蟠桃核。要見其仁。其仁旣見。珠作麼生。卓拄杖一下云。海神知貴不知價。畱與人間光照夜。

鎭江府金山龍遊禪寺語錄

住杭州靈隱禪寺法嗣淨伏編

師入寺。指山門云。龍門萬仞。到者還稀。不犯淸波。如何進步。喝一喝。

佛殿。立底是什麼。坐底是什麼。提起坐具云。不出者个。

踞室。前佛性命。後佛紀网。開口卽喪。閉口卽錯。卓拄杖一下云。瘥病不假驢駝藥。

拈府帖。毫末非輕。丘山非重。按佛祖雲頭。穿衲僧鼻孔。剖破方知無罅縫。

法座。諸法空爲座。早是起模畫樣了也。新金山。終不隨他轉。喝一喝。

升座。拈香祝聖罷。乃云。隔江招手。萬象森羅笑點頭。洗腳上船。鐵壁銀山俱靠倒。便見孤危不立。迥絕躋攀。截斷眾流。寧容湊泊。放開一綫。天平地平。浪靜風恬。魚龍起舞。正恁麼時如何。有星皆拱北。無水不朝東。

復舉。李翺尙書。問藥山和尙。如何是道。山以手指天。復指瓶云。會麼。李云不會。山云。云在靑天水在瓶。李大悟。乃投偈云。煉得身形似鶴形。千株松下兩函經。我來問道無餘說。云在靑天水在瓶。師拈云。手擎仲尼日月。腰佩毗盧正印。則不無李尙書。若是藥山意。未會在。

元宵上堂。一燈千燈。千燈一燈。未免只坐在光影裏。以拂子打圓相云。只如者个。在內耶。在外耶。良久云。瞎。

癡絕和尙至。上堂。破沙盆。沒巴鼻。盡大地人。扶持不起。玉山路上。荊棘參天。鍾阜山前。淸風匝地。擘破寶公面皮。徳云無處回避。何故。理合如是。

上堂。十五日已前。只許老胡知。不許老胡會。十五日已後。只許老胡會。不許老胡知。正當十五日。會不會。知不知。風細細。日遲遲。卓拄杖一下云。不惜黃金爲彈子。牡丹花下打黃鸝。

道舊至。上堂。大海揚塵。髙源出水。狹路相逢。知心有幾。明明玉鑑光中。浩浩煙波萬里。鸑鷟擎頭。金鱗擺尾。江北江南絕望時。一聲霹靂淸飆起。

上堂。推不去。挽不來。南天臺。北五臺。大地寥寥兮何者當情。春風浩浩兮雨打莓苔。見成公案。不涉安排。豈在見桃花。而後眼開。

上堂。云收海山橫。月印江天曉。擾擾紅塵中。靑春有多少。鐵壁銀山一拶開。落花流水空徘徊。喝一喝。是何言哉。

維楊回。兼謝秉拂幹齋上堂。棒喝交馳。全提半提。是眞精進。是名眞法供養。東山鐵餕饀。擘破者方知。坐看楊州跨鶴歸。瓜洲古渡對斜暉。

上堂。今朝五月五。諸方盡鳴鼓。不說藥病相治。便說書符咒土。金山伎倆旣無。未免別行一路。卓拄杖一下云。日輪當午。

知府判還下﹝土﹡﹝鼻﹣丌﹢廾﹞莊田。上堂。一見便見。一得永得。四邊界至。故是分明。一寸筆頭。萬鈞之力。三十年異苗翻茂。千萬古中流偉績。阿呵呵。知不知。靑氈元是吾家物。好看金牛作舞時。

立秋上堂。火雲影裏一葉落。玉鑑光中便見秋。一任秋來又秋去。大江依舊向東流。無變易有來由。塞鴻何處。白鷺滄洲。數聲漁笛煙村晚。狼藉斷霞閒釣舟。喝一喝。

上堂。雨洗炎威。秋磨霄漢。風傳﹝禾﹡罷﹞稏香。鼓腹寒巖畔。位轉功回木馬嘶。劫外不須重借伴。喝一喝。巡堂喫茶。

解夏上堂。布袋頭開天地大。翠巖眉毛在不在。一聲鴻雁海門秋。行人已在靑山外。

上堂。千說萬說。不如親見。有時怒濤衮底。有時水淸月現。風颼颼冷啾啾。𨿽然舊閣閒田地。一度贏來方始休。

上堂。月冷天髙。風號怒濤。提殺人劍。用活人刀。雲淡淡寒江雁影。山渺渺落日危巢。見成題目。眨上眉毛。萬機頓罷歸來。也是徒勞。喝一喝。

上堂。拈拄杖示眾云。說到行不到。行到說不到。斫額望蓬萊。弱水三萬里。直饒行說俱到。金山拄杖。未到汝諸人喫在。何故。若無舉鼎拔山力。千里烏騅不易騎。

冬至上堂。羣陰剝盡。一陽來復。鐵樹花開。淸香馥鬱。眼皮開未開。枝南復枝北。凹凹凸凸破沙盆。何似鎭州大蘿卜。

上堂。淸明寒食節。韶光爛漫時。野花迷古徑。回首暮云低。紙錢飛處杜鵑啼。不是苦心人不知。喝一喝。果州飯布。

上堂。說得一丈。不如行得一尺。行得一尺。不如離卻一寸。何也。山髙分水深。靑天分白日。喝一喝。

諸山相訪上堂。舉鹿門和尙。一日有僧相訪。僧問云。如何是鹿門家風。門云。有鹽有醋。僧云。如何是道中人。門云。口似鼻孔。僧云。忽遇客來。將何祗待。門云。柴門艸戶。謝子經過。

師拈云。鹿門家風大展。水泄不通。旣無受璧之心。安有割城之意。今日忽有人問金山。如何是金山家風。只向他道。八面玲瓏。如何是道中人。直出直入。忽遇客來。將何祗待。餅翻江上月。鱠縷屋頭云。且道。金山與麼答話。與鹿門相去多少。擊拂子一下云。酒逢知己飲。詩向會人吟。

謝秉拂幹齋上堂。玉鑑光中。波澄月現。展屠龍手。提金剛劍。栗棘金圈一拶開。從君細嚼渾侖咽。有照有用。有舒有捲。楊岐消息未全灰。優曇華笑春風面。卓拄杖一下。喝一喝。

歲旦上堂。年年是好年。日日是好日。新年人看舊年人。舊年日是新年日。潮生漲舊痕。潮落石頭出。萬物有遷流。遷流無變易。有變易。卓拄杖一下云。上上大吉。

涅盤上堂。釋迦老子弄精魂。死了依前似不曾。一樹落花春過後。遠山無限碧層層。

上堂。風來江上。月到波心。水月交光。秋空一色。大丈夫兒。阿誰無一坐具地。是汝諸人。還得相應麼。擊拂子一下云。武林春已老。臺榭綠陰多。

上堂。圓同太虛。無欠無餘。良由取捨。所以不如。三祖大師。大似與賊過梯。不覺自傷己命。金山莫有道處麼。卓拄杖一下云。驢鞍橋。不是你阿爺下頷。

雪中示眾上堂。一夜江風攪玉塵。孤峯不白轉精神。從空放下從空看。徹骨寒來有幾人。

結制上堂。南北東西幾路頭。來來同載一扁舟。月明夜靜滄浪裏。一掣綿鱗隨直鉤。𨿽然如是。莫有不吞香餌底麼。卓拄杖一下云。生殺盡時消息盡。不風流處也風流。

謝秉拂幹齋上堂。智不到處。不妨道著。吸盡長江。衝開碧落。的的金圈栗棘。一一天花乳酪。楊岐消息儼然存。大用機前活卓卓。山僧合掌有分。諸人如何啖啄。玉鑑光中宇宙寬。雙雙放出遼天鶻。

上堂。山之髙水之深。非古亦非今。老胡打失一隻履。蔥嶺那邊無處尋。

上堂。風號寒。霜凜冽。屋浪崩騰。飛銀撒雪。截流過者。未稱全提。作死馬醫。暖气相接。倒腹傾腸一綫通。月明不借蘆花白。

上堂。長長出不得。短短出不得。四大海不寬。藕絲竅不窄。非耳目之所到。非心意之所及。自西自東。自南自北。落霞與孤鶩齊飛。秋水共長天一色。喝一喝。巡堂喫茶。

潭州鹿苑褒忠禪寺語錄

住杭州靈隱禪寺法嗣淨伏編

師入寺。指山門云。此是黃面瞿曇。始初開法。廣度羣有。大方便門。新長老。與誰同行同到。驟步云。把手拽不入。

佛殿。佛身無爲。不墮諸數。者一殿功徳。爲什麼盡是色裝泥塑。良久云。無今不成古。

踞室。烹佛煉祖。鍛聖鎔凡。殺活在手。寶劍光寒。意在星兮不在盤。

升座。祝聖罷。乃云。古鏡無光。當臺自照。森羅絕影。覿面難逃。行不言之令。坐致太平。贊無爲之化。六國晏淸。天髙地厚。水綠山靑。山靑靑水泠泠。湘西古渡夕陽明。嶽足當檐開畫屏。

復舉。寶壽開堂。三聖推出一僧。寶壽便打。三聖云。恁麼爲人。非但瞎卻這僧眼。瞎卻鎭州一城人眼在。壽歸方丈。

師拈云。這棒合是寶壽三聖自喫。何也。盡道是臨濟二子。義出丰年。殊不知。正是儉生不孝。

上堂。李白桃紅。桃紅李白。或雨或晴。或寒或熱。一一是諸人放身捨命處。因甚不肯承當。忽有个漢。出來道。長老豈無方便爲人。只向他道。口是禍門。

上堂。大盡三十日。小盡二十九。忽然春盡夏來。不覺夜穿露肘。貧無絲系蟻。內外空諸有。拄杖聞得。踴躍歡喜。作是言曰。曹山曾語稅闍梨。淸原白家三盞酒。卓拄杖一下。

上堂。擊鼓升堂。說無義語。有一句到汝諸人。家國興盛。無一句到汝諸人。四海晏淸。拈露柱向燈籠上。將露柱掛燈籠邊。饑來喫飯。困卽打眠。有甚麼事。若也不會。五月黃梅爛石臼。

上堂。七佛已前。然燈已後。無人道著。因甚鷲嶺拈花。飲光微笑。國淸才子貴。家富小兒嬌。

佛涅盤上堂。十五日已前。今日有。十五日已後。明日無。正當十五日。是有耶。是無耶。石頭大底大。小底小。野猿啼破千山曉。

上堂。舉教中道。遠離顚倒夢想。究竟涅盤。拋卻甜桃樹。沿山摘醋梨。者些消息子。能有幾人知。若也知。滿山花發杜鵑啼。

撫州疏山白雲禪寺語錄

住杭州靈隱禪寺法嗣淨伏編

師入寺。指山門云。白雲髙。灘水急。不動腳頭。全身直入。

佛殿。前佛夜半逾城去。後佛天宮未下來。且道。喚阿那个。作現在底佛。插香雲。因我得禮你。

拈府疏。花簇簇。錦簇簇。吟不足。詠不足。的的無弦琴上曲。

升座。拈香祝聖罷。乃云。大機圓應。大智無方。右左逢原。七穿八穴。萬疊雲山一抹過。十八灘頭聲浩浩。遇貴卽貴。遇賤卽賤。法隨法行。法幢隨處建立。要津把斷。縱奪臨時。風細細。日遲遲。四海浪平龍睡穩。九天云淨鶴髙飛。

復舉。雪竇明覺大師。一日與李殿撰坐次。有一秀才一道士。從外入來。撰云。三教中。那教最尊。雪竇起身側立。撰云。有口何不道。雪竇云。對夫子以難言。

師拈云。大小大明覺大師。被殿撰一問。直得側身而立。然𨿽如是。要見雪竇則易。要見殿撰則難。也不難。也不易。必竟三教中。那教最尊。卓拄杖一下云。棋逢敵手。密行難藏。琴遇知音。希聲乃布。

當晚小參。四十年前錯訪尋。瓦鑪煙斷白雲深。如今再到經行處。卻憶無弦是賞音。是以法無異法。心不自心。用不停機。隨宜應變。栴檀林裏噴伊蘭。無角鐵牛眠石室。不關萬象。幽旨互融。全主全賓。十方通暢。正與麼時。如何委悉。靠拄杖云。三尺冷光摩朅令。普天和气少林春。

復舉。三聖示眾云。我逢人則出。出則不爲人。興化道。我逢人則不出。出則便爲人。

師拈云。燕南趙北。各據封疆。可惜臨濟些子活計。被二子一時花擘了也。新疏山。忍俊不禁。出來。爲他作个中人。也是賊過後張弓。卓拄杖一下。

上堂。謝川人俊西堂。春風捲春雨。春樹生春煙。作家相見不談禪。天寒燒榾柮。云外煮淸泉。更有一般風味在。從來附子出西川。

涅盤上堂。十五日已前。過山尋蟻迹。十五日已後。渡水覓魚蹤。正當十五日。作麼生道。自徒一到拘屍後。依舊金烏出海東。

重九示眾上堂。西風蕭蕭急未急。塞雁聲聲寒未寒。欲對黃花問時節。有誰同倚玉欄幹。拍膝下座。

退院上堂。階前黃葉兩三片。門外白雲千萬重。寄語善財休斫額。徳云不在妙髙峯。

平江府承天能仁禪寺語錄

住杭州靈隱禪寺法嗣淨伏編

師入寺。指山門云。此門廣大。未嘗不與諸人。同出同入。只是總踏不著。因甚如此。一步是一步。

佛殿。麻三斤。乾屎橛。不是五逆漢。此話憑誰說。喝一喝。

踞室。開口卽錯。閉口卽啞。釘觜鐵舌。一時列下。何故。碧玉盤無縫罅。

拈府帖。筆頭有眼主中主。號令無私公至公。妙用當機全殺活。一新佛祖舊家風。

法座。先聖道。若欲髙升此座。先須作禮須彌燈王如來。住住。莫來攔我球門路。祝聖罷。復拈香雲。此香。枝葉全無。一味眞實。覷著則兩目全枯。嗅著則打失鼻孔。不從外域而來。只是江西道地。奉爲前住常州褒忠顯報華藏禪寺。先師無得和尙。爇向鑪中。用酬法乳之恩。

趺座。乃云。自云靑嶂。春風秋月。徘徊趙璧燕金。鬧市紅塵喝采。攔街截巷。痛札深錐。倒拽橫拖。七穿八穴。一任南來北來。說甚船到陸到。雙峨起舞。萬佛點頭。左右逢原。隨宜應變。必竟承誰恩力。靑山不鎖長飛勢。滄海合知來處髙。

復舉。寶壽開堂。三聖推出一僧。壽便打。三聖云。恁麼爲人。瞎卻鎭州一城人眼在。師拈云。寶壽據碧油幢。百發百中。三聖向大虫口裏分餐。美則美矣。殊不知。向者僧面前。盡納敗闕。𨿽然。不入驚人浪。難逢稱意魚。

退院上堂。來何遲。去何速。十七日緣今已足。拄杖橫擔歸去來。一笑出門山水綠。

臨安府中天竺天寧萬壽永祚禪寺語錄

住杭州靈隱禪寺法嗣淨伏編

師入寺。指山門云。樓閣門開。了無回互。旣是家里人。便請直入。

佛殿。過現未來。總在者裏。提起坐具云。拜卽是。不拜卽是。義出丰年。

踞室。面皮上刮得霜。枯骨裏敲出髓。轉得身。吐得气。不是不是。

拈省札。回天關。轉地軸。普會人天。一時諦聽。

升座祝聖罷。乃云。鷲嶺峯髙。萬象森羅齊斫額。少林花發。普天和气絕遮攔。髙低圓應。今古混融。蕩蕩堯風。熙熙舜日。東澗水流西澗水。南山雲起北山云。佛祖之玄關巨辟。衲僧之正眼豁開。至化無私。十方通暢。便恁麼去。未當宗乘。何故。慣從五鳳樓前過。手握金鞭賀太平。

復舉。太宗皇帝。幸大相國寺。開寶塔次。皇帝問。卿是何人。僧云塔主。帝云。旣是寡人塔。因甚卿作主。僧無對。

師頌云。寶塔層層面面開。當機一拶語如雷。信知恩大難酬處。一段風光徧九垓。

捧勑黃。望闕謝恩。天書頒自九重來。萬壑煙雲盡豁開。竺土大仙燈燦爛。融融和气靄樓臺。捧起雲。萬歲萬萬歲。

中秋上堂。吾心似秋月。碧潭光皎潔。有月則似月。無月又似个什麼。可笑寒山子。是亦不是。非亦還非。還我淸光未發時。

上堂。舉梁山和尙示眾云。南來者三十棒。北來者三十棒。𨿽然未當宗乘。瑯琊和尙道。梁山好一片眞金。卻作頑銅賣了。瑯琊卽不然。南來者三十棒。北來者三十棒。一任諸方撿責。

師拈云。二大老。一人八字打開。一人水泄不通。中竺門下。一任南來北來。要且無棒到你喫在。何故。眞金自有眞金價。終不和砂賣與人。

上堂。上士聞道。勤而行之。中士聞道。如存若亡。下士開道。大笑之。若是衲僧門下。卻許他大笑底。有些骨气。白雲和尙。與麼說話。大似扶彊不扶弱。𨿽然如是。賣劍賣與烈士。中竺亦有个道處。上士聞道。勤而行之。斷腸愁聽峽猿啼。中士聞道。如存若亡。一聲鴻雁過斜陽。下士聞道。大笑之。落葉辭柯滿竹扉。道道。何處尋。今卽古。古卽今。曹溪波浪如相似。無限平人被陸沈。

冬至上堂。舉僧問一老宿云。一陽後日長一綫。未審佛法長多少。云一綫長。其僧有省。今日中竺。應時納佑。下个注腳。長一綫一綫長。眼聞耳見。不用商量。流水斷橋梅破萼。枝南枝北一般春。

雪中就謝諸庫上堂。白玉樓臺。爛銀世界。一時撒在諸人面前。平等受用。直得普賢老人。隱身無路。卻向中竺拄杖頭上。開張鋪席。東頭賣貴。西頭賣賤。豎百橫千。甚生意气。拄杖子道。住住。諸人要見普賢老人麼。卓拄杖一下。鷺鷥立雪非同色。明月蘆花不似他。

徳巖佑長老。瑞世明州天王。上堂。妙徳巖中宴坐時。釋梵天王同贊喜。地搖六振雨花飛。一聲霹靂淸飆起。滄海頭靑海尾楊岐毒種靈苗。殃害兒孫未已。

佛生日上堂。手指天。腳踏地。目顧四方。眞少兒戲。自言惟我獨尊。天上人間誹誹。中竺尋常不欲將惡水潑人。今日獲不得已。何故。法王法如是。

謝秉拂化扇上堂。正法眼。破沙盆。零敲碎打。不直分文。一一銀山鐵壁。一一電掣雷奔。是則固是。鹽官道。扇子旣破。還我犀牛兒來。又作麼生。卓拄杖一下云。頭角已全露。一見勝千聞。

重九上堂。有一句甚瀟灑。端的勝黃金。只在東籬下。見便見。切忌躊躇。是不是。良由取捨。且莫之乎者。

石霜虎巖伏長老法嗣書至。上堂。猿啼枯木。虎嘯斷巖。一燈發焰。萬象同觀。拄杖子。未免手之舞之。足之蹈之。卓拄杖一下云。何也。世尊無密語。迦葉不破顏。

佛生日上堂。七步周行。九龍灌沐。赤條條地。渾身誰道福足慧足。韶陽打殺卻堪誇。斷弦自有鸞膠續。

佛成道上堂。正覺山前。明星皎皎。夜半打失鼻孔。將謂一了便了。中竺看來。有些短處。不說也好。開得眼來天大曉。

師母訃音至。上堂。當初已是錯投胎。鬼面神頭相賺來。裂破虛空無罅縫。豎起拂子云。龜毛拂子舞三臺。

辭眾赴靈隱。上堂。垂垂白髮老成魔。異類中行罪過多。業債旣深償未足。又拖犂杷出煙蘿。

臨安府靈隱景徳禪寺語錄

住杭州靈隱禪寺法嗣淨伏編

師入寺。指山門云。向上一關。盡大地人。入作無門。新靈隱。今日八字打開。普請諸人。從這里入。

佛殿。徳山拆卻。雲門打殺。正令全提沒對頭。展坐具云。漫天网子一時收。

踞室。拈拄杖云。明頭來明頭打。暗頭來暗頭打。總不與麼來時如何。靠拄杖便起。

拈勑黃省札。衲僧命脈。佛祖眼睛。不消一札。且道。向上事又作麼生。良久云。勑下曾聞六國淸。

法座。欲升此座。先須作禮須彌燈王如來。新靈隱則不然。但有路可上。更髙人也行。

升座。祝聖罷。乃云。鷲嶺拈花。百萬人天。瞻仰有分。少林直指。二三四七。那覓蹤由。洞明摩酰正眼。發揚向上眞機。彌滿十虛。纖塵不立。正與麼時。如何是開堂祝聖底句。心似錢塘江上水。無言日日向東流。

復舉。太宗皇帝。因僧朝見。奏云。陛下還記得臣僧否。帝曰。何處相見。僧云。靈山一別。直至如今。帝曰。以何爲驗。僧無語。師云。臣僧普度。快便難逢。輙成一頌。舉似大眾。徳合乾坤禦九天。祥光瑞气靄山川。當機覿面全提處。一會靈山又儼然。

當晚小參。豁開戶牗。一時和气少林春。大坐當軒。三尺冷光摩竭令。法隨法行。法幢隨處建立。橫拋栗棘。豎擲金圈。今古混融。聖凡路絕。然𨿽如是。卓拄杖一下云。人歸大國方爲貴。水到滄溟始是波。

復舉法燈和尙云。山僧本欲深藏巖竇。養道過時。柰緣先師有个未了底公案。出來爲他了卻。時有僧問。如何是先師不了底公案。燈拈拄杖打云。祖禰不了。殃及兒孫。僧云。過在什麼處。燈云。過在你。殃及我。

師云。山僧亦欲深藏巖竇。養道過時。無柰松源師翁。有則未了公案。殃及先師。展轉至於今日。諸人要識松源師翁未了底公案麼。夜深久立。

上堂。邪人說正法。正法悉皆邪。正人說邪法。邪法悉皆正。卓拄杖一下。邪耶正耶。又卓拄杖一下。說耶不說耶。向這里擇辧得出。黃金爲屋未爲貴。玉食錦衣何足榮。

上堂。頭陀石被莓苔裹。擲筆峯遭薜荔纏。羅漢院裏。一年度三个行者。歸宗寺裏。參退喫茶。好諸禪徳。眞淨和尙。是關西人。尋常慣弄大旗鼓。爲什麼到這里。絲毫不敢動著。卓拄杖一下。須信來源萬仞髙。一條界破靑山色。

上堂。萬法是心光。諸緣惟性曉。本無迷悟人。只要今日了。旣無迷悟人。了个什麼。卓拄杖一下。千言萬語無人會。又逐流鶯過短墻。

上堂。心王不妄動。六國一時通。罷拈三尺劍。休弄一張弓。與麼舉似。也是與賊過梯。諸人要見黃龍和尙麼。拂石坐來衫袖冷。踏花歸去馬蹄香。

上堂。舉雲門和尙示眾云。汝等諸人。在此過夏。山僧深不欲向你道。惜取眉毛好。師拈云。雲門和尙。靈龜曳尾。拂迹迹生。靈隱卽不然。汝等諸人。在此過夏。山僧直截句向你說。口是禍門。

上堂。舉黃龍艸堂和尙。示眾云。上上根人。一聞千悟。得大總持。家貧難辦素食。中中根人。須假言說。方顯其道。事忙不及艸書。下下根人。執言定旨。滯殼迷封。俊鷂不打籬邊雀。

黃龍和尙。秤稱斗量。毫髮無差。靈隱卽是和麩糶面。菽麥不分。𨿽然如是。不知那个無思算。喫著通身冷汗流。

謝何山長老並典座。上堂。滅正法眼。佩毗盧印。提鈯斧子。拍拍是令。白水田頭。小溪深處。一千五百人善知識。杓頭上舀來。頭正尾正。鹽鹹醋淡。活計現成。斤兩自定。諸人還知落處麼。卓拄杖一下。物見主眼卓豎。

謝監收上堂。衲僧命脈。卓拄杖一下。總在這里。有放有收。入泥入水。把得定。作得主。萬斛明珠奏凱歸。帶刀只麼噇眠去。

道場無等和尙遺書至。上堂。虎巖巖下虎。咬人齒不露。踞地坐耽耽。南北無行路。翻身一擲更無蹤。虛空拍掌須彌舞。萬象森羅。一時痛苦。石人木人淚如雨。

上堂。舉臨濟和尙道。有一人。論劫在塗中。不離家捨。有一人。離家捨。不在途中。那个合受人天供養。

師拈云。兔馬有角。牛羊無角。寸毫尺釐。天地寥廓。潘閬倒騎驢。顚殺黃番踔。

上堂。十五日已前。銀山鐵壁。十五日已後。鐵壁銀山。正當十五日。一塵不立天地寬。那知更有上頭關。卓拄杖一下。

上堂。祖師門下。討甚巴鼻。東行西行。無是不是。忽然籬下菊花黃。此時決定是重陽。

關鑪上堂。火鑪頭有一句。道得完全。未敢相許。靈隱不是壓良爲賤。卓拄杖一下。物若見主。兩眼卓豎。

佛成道上堂。夜半逾城。明人不作暗事。凍餓六年。自作還他自受。只如睹明星時。悟个什麼。眾眼難瞞。

上堂。諸佛行不到處。進取一步。諸佛說不到處。道取一句。直饒行說俱到。正好喫拄杖。何故。覓火和煙得。擔泉帶月歸。

上堂。豎拂子云。只這个便是。萬里望崖州。離此別求。臨崖看滸眼。桃紅李白。水綠山靑。不借亦不借。法法本如是。只如轉位回機時如何。夜月不隨流水去。片雲多向故山歸。

結夏上堂。布袋頭一結。百城消息絕。蠟人冰不冰。萬里一條鐵。珊瑚枝枝撐著月。

上堂。一期九十日。鐵壁復鐵壁。四方八面來。只是跳不出。落霞與孤鶩齊飛。秋水共長天一色。

五月望出歸。上堂。短棹輕帆。風恬浪靜。溢目湖光鏡樣平。漁歌未起同誰聽。萬壑千巖。髙低普應。狼藉斷霞殘照中。船頭撥轉都收盡。正與麼時如何。卓拄杖一下云。麼朅提國。親行此令。

上堂。從上以來。的的相承。咬定牙關。不通水泄。可中三三兩兩。有席卷三秦之略。嫌佛不做。若到靈隱門下。又且如何。也免三十棒不得。

謝雪峯絕岸和尙上堂。靈符在手。大用全彰。木球輥處。雷動風行。鱉鼻拈來。橫拋豎擲。魔外望崖而退。佛祖窺覷無門。坐斷要津。十方通暢。正恁麼時。且道。如何是接手底句。相見又無事。不來還憶君。

上堂。日可冷。月可熱。眾魔不能壞眞說。且道。如何是眞說。成住壞空。

上堂。舉罽賓國王。敬重三寶。一日仗劍。問師子尊者曰。師得薀空否。尊者曰。已得薀空。王曰。離生死否。尊者曰。已離生死。王曰。旣離生死。可施我頭。尊者曰。身非我有。何吝於頭。王遂斬之。師云。作家罽賓國王。尊者首湧白乳數尺。師云。好手手中呈好手。王之左臂。隨卽墮地。師云。得人一牛。還人一馬。

諸人且道。罽賓國王。與師子尊者。是酬恩報徳耶。是冤憎會苦耶。若向這里。緇素得出。十二時中。功不浪施。其或未然。數聲羌笛離亭晚。君向瀟湘我向秦。

上堂。八月二十五。洞山離查渡。咄哉老雲門。多卻末後句。桃花浪暖禹門髙。霹靂一聲燒尾去。

佛成道上堂。老瞿曇眼孔小。一星半星容不得。說迷說悟何時了。衲僧分上。那有許多般。雪晴海闊千峯曉。

上堂。達摩西來。只个不識。鐵壁銀山。挨拶不入。因甚分皮分髓。飛來峯髙冷泉碧。

百丈和尙送猿至。上堂。舉僧問百丈。如何是奇特事。丈云。獨坐大雄峯。

師頌云。巍巍獨坐大雄峯。萬水千山列下風。相見不談奇特事。一聲猿叫翠微中。

端午上堂。不釘桃符。不懸艾虎。駕紩牛機。擊塗毒鼓。千妖百怪盡潛蹤。靈鷲峯髙日卓午。

雲峯和尙。赴蔣山上堂。肩拄杖云。寶公和尙來也。拄杖頭上。寸長尺短。剪拂分明。便與麼。下山教化眾生去。入泥入水。要津把斷。虎踞龍蟠。可中有个不受商量。剪拂不去底。又且如何排遣。卓拄杖一下云。放開鐘阜山頭月。斷送踏蘆人渡江。

上堂。雪竇云。直鉤釣鯤鯨。曲鉤釣龜鱉。曲鉤若在鯤鯨。理應未可。直鉤若在龜鱉。情亦不甘。

辧龍蛇擒虎兕。還他雪竇老人。要釣鯤鯨龜鱉。未敢相許。靈隱鉤無曲直。任是鯤鯨龜鱉。一切不問。何故。釣竿斫盡重栽竹。不計功程得便休。

本覺虛室滿長老至。上堂。大機圓應。大用無方。撲碎破沙盆。滅卻正法眼。要津把定。佛祖潛蹤。正案傍提。百發百中。便恁麼去。且道。是誰家風月。檇李亭前摩朅令。滿天和气少林春。

上堂。八月九月。不寒不熱。盤山擲劍揮空。正是个般時節。無古無今。無間無歇。癡云捲盡雨聲收。千里萬里一條鐵。

上堂。舉白雲端和尙示眾云。若端的得一回汗出。向一莖艸上。現瓊樓玉殿。若未得一回汗出。縱有瓊樓玉殿。被一莖艸蓋卻。

師拈云。白雲和尙。慈悲之故。有落艸之談。靈隱門下。不管你端的不端的。縱有瓊樓玉殿。亦無著處。諸人且道。是醍醐句。是毒藥句。幾度見君深問訊。養雞意在五更初。

重九。兼謝支提和尙上堂。露滴滴。風淒淒。黃花香滿路。何獨在東籬。髙低普應。步步相隨。有時朱涇江上。玉綫輕垂。船頭撥轉。天冠元在支提。何故。逢彊卽弱。

故舊至。上堂。落葉飄飄。秋江淸淺。烈士相逢。干戈不展。何故。言多去道轉遠。

開鑪上堂。普天寒色。大地爲鑪。但見淸風壁立。不知石爛松枯。丹霞燒木佛。因甚院主墮眉須。卓拄杖一下。若無這些火種。討甚碧眼老胡。

焦山足翁和尙遺書至。上堂。海門一夜波濤惡。玉麟顚折黃金角。魚龍蝦蠏盡潛蹤。大悲千手難摸索。木馬悲嘶。石人淚落。諸人且道。足翁和尙。生耶死耶。長汀拖布袋。普化搖鈴鐸。

上堂。休去歇去。一念萬年去。一條白練去。古廟香鑪去。喝一喝。若不得流水。還應過別山。

徑山虛堂和尙遺書至。上堂。拔地淩霄峯。嵯峨倚寥泬。一夜天風忽吹折。木馬悲嘶。石人哽咽。曉來雲散谷風淸。千古虛堂照明月。

無得和尙忌辰。拈香雲。東湖輥底怒濤。靑山參天荊棘。兩處狹路相逢。拶得渠儂上壁。恩難酬怨難酬。熱煮冷泉流水。濃點淡茶一甌。

畱兩班上堂。卓拄杖云。有權有實。有照有用。些些鬼眼睛。臨機要活弄。弄得活。沒疏親。誰知席帽下。都是舊時人。

謝首座秉拂。都寺齋。上堂。聲前一句。斗換星移。石火莫及。電光罔追。栗棘蓬當面擲。全剛劍信手揮。卓拄杖一下。少林消息斷。花綻不萠枝。

慶元府萬壽庸叟中長老。廣福梅巖默長老。嶽林南坡嶽長老瑞世。上堂。一卽三。三卽一。達摩不曾離少室。父子𨿽親妙不傳。一花五葉成狼藉。海風吹起怒濤寒。截流過者腳不濕。道在中庸。梅香巖石。破沙盆子響玲瓏。要在當人善拋擲。以拂子。打一圓相。又擊一下。汝等諸人。還知落處麼。若也未知。更待當來問彌勒。

端午上堂。文殊𨿽令善財采藥。佛病祖病。未曾醫著。靈隱病亦無。藥亦無。趙州東壁掛葫蘆。

佛生日上堂。二千年前。毗藍園裏。地動山搖。禍胎忽起。雲門瞎棒打不死。後代兒孫空切齒。休切齒。杓柄短長。澆潑在你。

上堂。說禪說道易。成佛作祖難。突出門前大案山。成佛作祖易。說禪說道難。南海波斯念八還。也不難也不易。衲僧敲處遼天鼻。卓拄杖一下。這里是什麼所在。說難說易。又卓拄杖一下。官不容鍼。私通車馬。

上堂。教中道。善現問舍利弗。以何爲佛眼。舍利弗云。以性空爲佛眼。善現云。善哉善哉。從上諸佛。皆以性空爲佛眼。

師拈云。鍼鉸膠粘。涓滴不漏。諸人且道。必竟以何爲佛眼。喝一喝。

平江萬壽淵叟和尙遺書至。上堂。昨夜毗嵐撼山嶽。七十二峯俱倒卓。太湖萬頃涓滴無。黃葉亂飄星斗落。要見淵叟和尙麼。玉兔挨開八詠樓。金烏啄破琉璃殼。

上堂。舉僧問法眼。秋風才動。貧者何依。眼云。若能知恩。方解報恩。師云。這僧抱贓叫屈。法眼著賊不知。𨿽然法眼慈悲之故。有落艸之談。其柰知音者少。靈隱與麼舉唱。莫有知音者麼。良久云。黃葉飄飄滿庭際。一聲砧杵落誰家。

婺州。雙林松關至上堂。開口不是禪。閉口不是道。只是个輪槌。拈來用恰好。一擊天門開。萬象俱靠倒。狹路忽相逢。拍掌呵呵笑。且道。笑个甚麼。相見又無事。不來還憶君。

雪中。謝諸莊庫並監收。上堂。入荒田。出荒田。信手拈來顆顆圓。橫三千豎三千。𨿽曰眼底空花。直是明白洞然。衲僧分上。有放有收。有開有合。作麼生。紅鑪一點雪。

謝南臺髙臺上封三剎長老。上堂。巖頭雪嶠與欽山。共轍同途豈等閒。要識南臺眞白額。從來虎體一般斑。便恁麼去。靈山百萬大眾。又何止金色頭陀破顏。一時滅卻正法眼。把手獨行天地寬。

上堂。舉古徳因僧問。如何是大修行底人。徳云。擔枷帶鎖。僧又問。如何是大作業底人。徳云。修禪習定。

師云。古徳言中有響。句裏藏機。如人善射。箭不虛發。且道。還有出身路也無。甜瓜徹蒂甜。苦瓠連根苦。

石樓和尙赴平江萬壽。上堂。妙喜黑竹篦。有背還有觸。兒孫用得親。通身是眼目。正令全提轉轆轆。花簇簇錦簇簇。直教佛祖亦頭低。宇宙空來更有誰。

佛涅盤上堂。拘屍那城有生滅。我此世界生滅無。桃紅李白花時節。是處江山開畫圖。釋迦老子。自是隱身無路。爲什麼道。今夜入般涅盤。蒼天蒼天。

何山覺庵和尙至。上堂。用鈯斧子。非重非輕。拈起放下。肘後符靈。直得連云翼翼。霅水﹝粼﹡ㄑ﹞﹝粼﹡ㄑ﹞。布小溪漫天鐵网。活捉金鱗。必竟以何爲據。開口不在舌頭上。

上堂。淸明前寒食後。花雨漫天云滿岫。誰家小犢力未完。但知逐隊隨羣走。阿呵呵。索頭只在翁翁手。當機一掣掣斷時。野犴便作師子吼。𨿽然如是。知恩者少。

上堂。船來也到。陸來也到。船來陸來。紅日杲杲。白雲缺處燒痕靑。春在少林元不老。且道。向上還有事也無。踏著不嗔。

上堂。結夏已十日。那事無消息。云在嶺頭閒。水流何太急。法法不隱藏。古今無朕迹。豈不見盤山道。譬如擲劍揮空。莫論及之不及。良久云。一日缽盂兩度濕。

上堂。秧入土。麥上場。丰年已兆。比屋盈倉。饑來喫飯。熱來乘涼。東倒西擂。隨緣遇方。更無餘事可商量。夜來卻被子規啼。斷腸因甚如此。閻羅老子要飯錢。

請監收上堂。舉五祖和尙云。四五百碩麥。二三千秤稻。好个休糧方。耆婆不得妙。

師拈云。奇哉五祖老兒。無中唱出。有處全收。一時撒向諸人面前。只是咬嚼不破。何故。飯籮邊坐有饑人。

上堂。見身無實是佛見。了心如幻是佛了。了得身心本性空。斯人與佛何殊別。坐底坐。立底立。觸目遇緣。更非他物。必竟阿那个是佛。良久云。野老不知堯舜力冬冬打鼓祭江神。

上堂。拶著便動。舉一明三。目機銖兩。也是隔海望蓬萊。弱水三萬里。眾中聞得恁麼道。莫有耳卓朔地。不甘底麼。出來商量看。其或未然。新秋簾幕千家雨。落日樓臺一笛風。

壽崇節上堂。一佛出世。祥光布地。一念萬年。壽山增翠。曉來風起滿庭香。吹綻蟠桃三五蕊。

上堂。是法住法位。世間相常住。昨日大風潮。吹折山前樹。云自向天飛。水流朝海去。此猶是世間相。如何說个常住底。卓拄杖。千虛不博一實。

退耕和尙入祖堂。用文武火。運惡鉗錘。死學者偸心。開人天眼目。大用機前轉轆轆。十分慈悲。十分惡毒。六踞名藍兮一笑來歸。靑燈夜寒兮香風馥馥。

集慶寺侵占山前地段。承省札撥還。上堂。山前一片閒田地。曠大劫來無界至。今朝恢復又歸來。坐斷腳頭並腳尾。東也是。西也是。南北東西無不是。必竟作麼生酬恩報徳。直指堂前香一炷。十里荷花九里松。

臨安府徑山興聖萬壽禪寺

住杭州靈隱禪寺法嗣淨伏編

師入寺。拈札云。佛祖眼睛。人天命脈。總在這里。諸人若信得及。不妨側耳。

拈山門疏。屋裏有金。外頭有秤。鹽醎醋淡。斤兩自定。自然左右逢原。管取拍拍是令。

拈江湖疏。人相忘於道術。魚相忘於江湖。旣曰相忘。拈起疏云。卻要這个作什麼。

法座。古者道。此座髙廣。吾不能升。是何言歟。腳力盡時山更好。

升座。拈香祝聖罷。次拈香雲。此一瓣香。三十年八回拈出。更看末後殷懃。奉爲前住常州褒忠顯報華藏禪寺。先師無得和尙。爇向鑪中。用酬法乳之恩。

趺座。乃云。豁開戶牖。萬山排闥送靑來。大坐當軒。百鳥不來春晝永。髙低普應。聲色全眞。把斷牢關。不通水泄。堯風蕩蕩。舜日熙熙。不涉見聞。百發百中。畢竟承誰恩力。靑山不鎖長飛勢。滄海合知來處髙。

復舉寶壽開堂。三聖推出一僧。壽便打。聖云。恁麼爲人。瞎卻鎭州一城人眼在。

師云。寶壽鏌鋣在手。正令當行。者僧見義勇爲。抱賞歸家。諸人要見三聖麼。從來汗馬無人識。只要重論蓋代功。

當晚小參。八十翁翁輥繡球。誰知輥得意休休。如今逗到淩霄上。云自髙飛水自流。昔年行處。石頭大小依然。今日重來。樓閣髙低何在。徳山棒如雨點。臨濟喝似雷奔。徑山門下。總用不著。何故。臂健尙嫌弓力軟。眼明猶識陣云髙。

復舉。三聖道。我逢人則出。出則不爲人。興化道。我逢人則不出。出則便爲人。

師頌云。雙雙把手上髙樓。唱拍相從各應酬。歌鼓散時人盡醉。也無歡喜也無愁。

解制上堂。今朝七月十五。衲僧拄杖起舞。頭頂西天。腳踏東土。遊歷百城。不移寸步。阿呵呵。白雲綻處靑山露。

蔡講書。熙書記至。上堂。舉道吾示眾云。髙不在絕頂。富不在福嚴。樂不在天堂。苦不在地獄。相識滿天下。知心能幾人。

後來大慧道。徑山則不然。髙在絕頂富。在福嚴。樂在天堂。苦在地獄。誰知席帽下。元是昔時人。

師云。二大老。一人船行。一人步到。狹路相逢。掀眉一笑。何故。酒逢知己飲。詩向會人吟。

開鑪上堂。天無四壁。大地爲鑪。籬頭吹觱栗。寒雁一聲孤。老胡若不渡江去。至今火種一星無。

無得和尙忌辰。上堂。以拂指云。鄔那靑靑處。山髙云半垂。面面栽荊棘。遊人到者稀。寥寥五十載。昨是今何非。太湖三萬六千頃。月在波心說向誰。

上堂。江月照松風吹。永夜淸霄何所爲。永嘉大師。上無片瓦遮頭。下無卓錐之地。向十字街頭。揚聲大叫。土曠人稀。相逢者少。山僧向他道。且緩緩。直饒百煉精金。也入紅鑪再煆。

謝兩班上堂。以拂子。左邊擊一下云。東邊也恁麼。拂子右邊。擊一下云。西邊也恁麼。提起折腳鐺。大家扶則个。扶起與放下。豎起拂子云。總不離這个。阿呵呵。鎭州蘿卜從來大。

謝首座秉拂。上堂。震法雷擊法鼓。玉角金鱗。興雲吐霧。機前拶倒淩霄峯。大地撮來無寸土。殺活全提。平欺佛祖。𨿽然。且如何是人天眼目。良久云﹝�﹞。

行化歸上堂。驕陽正酷火雲飛。一雨霶霈徹四維。﹝禾﹡罷﹞稏吹香民已樂。山川艸木亦光輝。此猶是諸人受用現行三昧。且道。建化門中事。又作麼生。向道是龍剛不信。果然奪得錦標歸。

解制上堂。鐵网漫漫面面開。百城幾度去還來。二千年結知誰解。又著三文買艸鞋。

上堂。佛法無人說。𨿽慧不能了。幸然平似鏡。何用曲如釣。又教中道。無法可說。是名說法。千鈞之弩。不爲鼷鼠發機。諸人且道。說則是。不說則是。卓拄杖一下云。不是不是。

上堂。時臨秋九。不寒不熱。瓦礫鳴秋蛩。茅檐掛殘月。各自著便宜。正是好時節。只如祖師道。葉落歸根。來時無口。又作麼生。迦葉面皮黃。達摩牙齒缺。

上堂。一日三三日九。只知暑往寒來。不覺躘蹱老朽。退一步絕離微。百花開盡後。黃菊在東籬。歸堂喫茶。

無得和尙忌辰。拈香雲。憶昔當年錯訪尋。被他用盡毒肝心。賺來賺到淩霄頂。火冷云寒恨轉深。冤可解不可結。必竟如今甚時節。打拳何似喫拳時。此理明明向誰說。旋汲龍淵萬丈深。爛煮春茶翻白雪。

元宵上堂。徑山一椀上元燈。不是攢花剪簇成。等閒拈起當陽掛。爍破諸方鬼眼睛。

藏叟和尙入祖堂。踏斷洛陽橋。直上妙峯頂。拈得家傳黑竹篦。攪動龍淵千尺井。四五處雷動風行。八九十春花月影。爲人端的無情。獨脫單提誰領。竹篦𨿽折典刑存。聞見猶能發深省。且道。藏叟和尙。生耶死耶。靑燈夜寒。篆煙晝永。

龍王歸殿拈香。願力弘深。威靈有異。六百載梵剎重興。千大界光明照世。爲霖爲雨。沃大地之焦枯。爲瑞爲祥。福生靈於遐邇。陰功懋密。聖恩罔旣。新寶殿以回鑾。奉宸旒而正位。聰明正直不容私。只因錯受靈山記。

小參

門人行佑徳珍瓊林等編

結夏。聲前一句。格外一機。不墮古今。寧存凡聖。妙髙臺上。玉鑑光中。日日安居。時時禁足。風恬浪靜。海晏河淸。長期短期。平等受用。諸人還知麼。闌干同倚不同倚。消得龍王多少風。

結夏。學道先須有悟由。賊無種相鼓儱。還如曾斗快龍舟。碧眼胡僧笑不休。𨿽然舊閣閒田地。物見主眼卓豎。一度羸來方始休。綠楊影裏戴嵩牛。如是安居。如是禁足。如投身於火。悉皆成火。似鎔像爲金。莫不��。若也節外生枝。斫額望蓬萊。弱水三萬里。其或未然。掣取六鰲隨手去。莫教空到海山。

結夏。機輪瞥轉。智眼豁開。縱無礙神通。闡不窮妙用。全超玉鑑。獨步妙髙。無理不伸。有言咸暢。旣隨處而發生。必隨處而解脫。衲卷百城煙水。優遊樂業安家。不涉功勛。全彰意气。若約衲僧門下。猶較九十日程在。且道衲僧家。有甚長處。良久云。若不同牀睡。焉知被底穿。

結制。大道無說。說則成謗。拈花微笑。帶水拖泥。面壁安心。起模畫樣。凡聖路絕。覿體全眞。寥寥千古無依。寂寂神光不昧。中竺一路。荊棘參天。水月光中。風雲有異。還信得及麼。把定牢關無个事。長嘯一聲煙霧深。

解制。布袋頭開。乾坤蕩豁。十方坐斷。六合風淸。孤迥迥。寸艸不生。峭巍巍。纖塵不立。東西南北絕蹤由。邁古超今活卓卓。任爾徳山臨濟。窺覷無門。說甚長期短期。一筆勾下。何故。佛手遮不得。人心似等閒。

結制。祖師門下。道絕人荒。萬仞崖頭。相逢者少。磊磊落落。廓徹混融。若作佛法商量。未免墮坑落塹。護生禁足。貼肉汗衫。著則易。脫則難。謹守蠟人。粘牙綴齒。吞則易。吐則難。思而知。慮而解。望梅林止渴。有甚快活。不見道。斫倒門前老松樹。了得三年五載燒。

��。萬機休罷。千眼頓開。正按傍提。百發百中。飄飄��墜虛庭。歷歷寒泉瀉淸碧。功勛不立。聖解頓忘。舒捲自由。縱橫得妙。自是不歸歸便得。五湖煙景有誰爭。

冬節。晷運推移。日南長至。巍巍飛來峯。歷劫只如是。不動亦不遷。無變亦無異。背巖石筍暗抽條。云外千峯鎖寒翠。君子道小人道。自消自長。如來禪祖師禪。卓錐無地。東村王老夜燒錢。野鬼閒神爭意气。若是衲僧門下。不消噴嚏一聲。管取魂飛膽碎。且道衲僧門下。有甚長處。良久云。只因少室錯流芳。五葉一華香撲鼻。

歲除。平實道路。敲磕門庭。豎抹橫該。髙低普應。頂﹝寧﹡頁﹞上。一向壁立。腳跟下。不露絲毫。逢佛掩面。聞法嗽口。凡盡聖除。風行艸偃。夜深方見把鍼人。倚闌靜看千山雪。一任春回歲盡。從教換舊移新。去年三百六十日。也恁麼。今年三百九十日。也恁麼。多亦無餘。少亦不欠。看看拶到交結頭。不覺臘月三十日。前不至村。後不疊店。是爲途路之客。如何到得家去。所以古人道。道無心合人。人無心合道。會得个中意。一老一不老。諸人要見一不老底麼。只爲分明極。翻令所得遲。

冬至。一劃未形。混然無際。形名旣兆。黑豆生芽。晝短夜長。寒來暑往。從上已來。若佛若祖。盡向無中唱出。節外生枝。拈一花。航一葦。無風起浪。鼓蕩四溟。盡大地人。無措身處。靈隱今夜。要與諸人。於陰消未消之際。陽長欲長之時。露个消息。卓拄杖一下云。千峯鎖寒色。一樹暗香浮。

解制。布袋頭開。十方通暢。信口道一句。塞斷老胡咽喉。信腳行一步。踏斷瞿曇脊骨。盡大地人。無立作處。四聖六凡。結舌有分。所以道。九旬禁足。畫地爲牢。三月安居。敲空作響。若是英靈上士。气宇驚羣。如金鱗透网。游泳波瀾。似俊鶻出籠。翺翔霄漢。是則是。只如萬里無寸艸處。出門便是艸。又是什麼人行履處。江北江南問王老。一狐疑了一狐疑。

冬節。拈來便用。當陽撒出夜明珠。大施門開。直下何人共酬價。門庭敲唱。觸處皆眞。直截當機。髙低普應。寒冰冰。脫體無依。峭巍巍。纖塵不立。窮則變變則通。一畫旣形。地雷已震。陰消陽長。鐵樹花敷。香風四馳。天地寥廓。通人分上。合作麼生。霜天月落夜將半。誰共澄潭照影寒。

至節。五峯峭峙。萬壑云寒。覿體現成。面目全露。踏得這些田地。從教陰極陽生。瓦礫光輝。萬象失色。石頭大大小小。修竹曲曲斜斜。天爲云髙。水因月現。靈明廓徹。今古混融。便恁麼去。坐守寒灰。終非上策。若是英靈上士。五逆丈夫。掀翻從上門庭。則立自家活計。��臈前消息梅英小。更待春風著舊枝。

��。向上一路。直截現前。用不停機。住無作相。天地自天地。日月自日月。覆載晦明。絲毫不易。容合萬有象外齊昭。從教陰極陽生。一任寒來暑往。所以老瞿曇。於三七日中。思惟如是事。覓个啟口處。酌然了不可得。理能伏豹。卓拄杖一下云。到這里。轉得身。吐得气。開得眼。行得到。遼鶴三千鵬九萬。盡大地撮來。粟米粒大。豈不暢快生平。成就大丈夫事業。其或未然。梅花一去無消息。惟有春風喚得回。

歲除。今歲今宵盡。明年明日來。寒隨一夜去。春逐五更回。只如春不回。寒不去。諸人又作麼生。淩霄峯下。卓拄杖一下云。這一片田地。不屬陰陽。寧拘造化。日月不能照。寒暑不能侵。無變無遷。無來無去。上至非非想天。下極空輪水際。迥無邊表。不隔絲毫。三世諸佛絕行蹤。南北東西總如舊。無北禪之牛可烹。無靑原之酒可酌。山前山後野狐兒。聲聲盡唱村田樂。樂則樂矣。誰知年盡夜。更有未歸人。

偈頌

悼天童晦巖和尙

恩怨重重分未分。再來不見舊時人。娟娟宿鷺亭前月。忍照西風吹白蘋。

送文上人遊臺蕩

文彩全彰拄杖頭。吳山楚水興悠悠。江聲一夜催行色。踏斷石橋方始休。

送森知客

淸遠溪邊札寨時。春風簇簇露槍旗。誰知喚客喫茶處。萬別千差一道歸。

送髙郵友上人

死生事大方行腳。徹骨貧窮未到家。一百十城回首處。大淮南畔有髙沙。

送云上人

楖栗杖頭懸日月。艸鞋跟底帶山川。逢人問著吾家事。靈鷲峯前是冷泉。

送鑑上人

鑑在機先已是遲。電光石火亦難追。鷲峯點著便回去。終不重安眼上眉。

送達州先上人

吾道從來沒正偏。就中達者便爲先。花前一笑卽回首。此去西川路八千。

付法衣與瓊林侍者

楊岐擔子無輕重。上得肩時便著行。咬定牙關提正令。捲舒殺活任縱橫。

示食三白通庵主

舌端異味已全拋。松竹煙雲作淡交。有口不吞三世佛。一天風月任蕭騷。

送僧

瘦坐淸行合澗邊。衲衣楚楚濕蒼煙。春光盡逐杖黎去。畱得暮山啼斷猿。

送小師淳志遊方

參禪不是小因緣。立志當如鐵石堅。百城靠倒無依倚。回首歸來喫痛拳。

示倪居士

一切塵中堅密身。塵塵頓現本來人。了知此外更無佛。野鳥山花別是春。

示馬路鈴

參禪乃是丈夫事。良馬從來不用鞭。六窗盡啟乾坤大。萬里無雲一片天。

送僧歸天臺

龍門浪裏翻身出。凜凜風生气宇淸。歸到石橋君自看。杖頭猶帶怒濤聲。

送楷維那

輥底怒濤千丈雪。轉空明月一天秋。贈行莫道��窖。歷歷君家拄杖頭。

送淨頭道者

糞埽堆頭拾得來。花前不覺笑顏開。靈山寫作送行句。畱與叢林作禍胎。

送小師淳眞參雪竇

千丈巖垂云萬疊。老龍髙臥見還稀。子今決志攀鱗角。莫顧巖前雪浪飛。

送怡齋周居士兼簡湯東澗

我羨怡齋去又來。澗邊無一點塵埃。髙風凜凜照今古。有口不談聲似雷。

送見上人歸劍州

見處分明得處親。直於劍刃上翻身。連云棧閣重回首。已是昔人非昔人。

送僧之雪峯

南山鱉鼻死多時。何苦崎嶇要覓伊。無底籃兒收拾得。不妨挑取杖頭歸。

墨梅

常憶西湖處士家。疏枝冷蕊自橫斜。精明一片當時事。只欠淸香不欠華。

大疑

此心未決應須決。決了而今更問誰。日用堂堂無向背。春山一任鷓鴣啼。

金山修磚岸

長江萬里湧金鰲。屹立中流气勢豪。直下放教根腳穩。任教八面起風濤。

印藏經

分明印板脫將來。只爲勞生眼未開。破一微塵翻得出。大千沙界起雲雷。

焙經

兒孫一代錯商量。抖擻瞿曇爛肚腸。三昧火燻三毒火。家私那許外人揚。

錢淸接待

短策輕囊稱野情。憧憧何事過錢淸。入門喫飯出門去。莫道沃洲山水靑。

贈醫牙道人

先生得道醫牙齒。痛令不痛消彈指。飽飯吾今八十年。未嘗咬著一粒米。

碑匠

點劃縱橫一脫新。之乎者也轉精神。只於黑白分明處。驗盡尋行數墨人。

淨發

工夫用處沒蹻踦。心手相應合自知。毫髮盡時消息盡。不妨眼上又安眉。

眞贊

出山相

萬乘尊榮都棄了。六年雪嶺受饑寒。明星一見便回首。到底依前被眼瞞。

觀音

苦海橫身一葉輕。黑風吹墮任縱橫。要令險處人回首。月在補陀天際生。

馬郎婦

神淸風韻髙。鬢綠雲鬟小。賺盡好郎君。法華都誦了。到頭姻婭不成雙。金沙月影空相照。

達摩﹝二﹞

竺國太平思泛海。中華禍起向東來。當時不遇梁天子。只好深深掘地埋。

梁皇法令豈徒勞。滯貨私通價轉髙。蘆葦蕭蕭熊耳月。至今大地是波濤。

寶公

剪刀拂尺。髙掛金錫。賣狗懸羊。多虛少實。掉髮武帝趕達摩過江。五葉一花。從此狼藉。稽首十二面觀音。正面有誰識得。﹝囗﹫力﹞。

布袋

兜率內宮不肯住。杖挑布袋紅塵去。不知開口笑何人。待你下生人笑你。阿呵呵。寬著肚皮等著他。

豬頭和尙

金華聖者無人識。相逢便討豬頭喫。回首還從舊路歸。春風一陣香狼藉。

蜆子

不釣鯨鰲只撈蜆。得些滋味興偏佳。拈來塞斷娘生口。一段風光屬當家。

寒山

沒伎倆。愛吟詩。一句子。少人知。寥寥靜聽松風吹。

拾得

生掃帚。用得親。休指注。枉辛勤。本來田地絕纖塵。

藥山

瓶內水。松下經。有人來問。覿面相呈。白雲散盡秋天靑。

懶瓚

山窈窕。路羊腸。紫泥下詔。禦墨猶香。報道我儂煨芋忙。

徳山

擔疏鈔行腳。大負不平气。失腳到龍潭。未愜平生意。吹滅紙燈時。拶著娘生鼻。便將一炬火。燒卻閒故紙。從玆憤憤覓冤讎。一條白棒掀天地。

臨濟

黃蘗山頭兀坐。開口咬著生鐵。髙安灘上翻身。也似掉棒打月。從玆便解。赤手白拈。以楔出楔。別別。無位眞人乾屎橛。

佛光法師

蕩蕩慈風彌宇宙。滔滔辯瀉四河淸。毗盧海印全身佩。香擁優曇滿帝城。

虛堂和尙

戲海獰龍。出山猛虎。眼蓋乾坤。气吞佛祖。嚴法令則滴水冰生。提向上則超今越古。九據名藍。三奉詔旨。無愧當年面壁人。只是口門多一齒。

覺城夏大師

隱峯有女弟。我亦有女弟。𨿽然各自行。必竟同時至。花開花落覺城東。兒孫代代長相繼。

自贊

畫得十分。且信一半。腳尾腳頭。渾無畔岸。一點鬼眼睛。黑豆終難換。徐行緩步五峯頭。一輪明月淩宵漢。

穹窿森長老請

渠儂面目。畫則不似。只因伎倆全無。重負楊岐擔子。棒喝機前。阿誰敢擬。橫拋豎。擲破沙盆。通玄峯頂淸風起。

日本瓊林侍者請

百醜千拙。無法可說。一个拳頭。硬如生鐵。放開則日耀扶桑。捏聚則乾坤黯黑。冤家莫興惡相從。正法眼藏瞎驢滅。

小師淳縝請

工夫縝密。描畫不及。正令全提。佛也不識。十分惡毒得人憎。付與破家五逆。

小師淳元請

據坐胡牀。風生萬壑。無說而說。無作而作。聲前的的有來源。必竟不畱元字腳。

小師淳密請

頭白眉須白。胸中無點墨。說禪不入時樣。一味點胸點肋。密意分明生汝邊。何待當來問彌勒。

郁維那請

這漢酷毒。元無面目。描畫難成。下筆則觸。瞎衲僧正眼。滅老胡種族。殃害叢林卒未休。一時付與淸江郁。

益侍者請

面目可憎。胸中條直。勿彼勿此。何損何益。不將佛法當人情。一任破沙盆狼藉。

寮前老郎請

心直如弦。性急似箭。翻手覆手。日面月面。零敲碎打破沙盆。我見人見。眾生見壽者見。

小佛事

照維那秉炬

十聲搥斷。萬機休罷。寂照光明。一時捩下。淨裸裸赤灑灑。到頭生死覓無蹤。家家門前有火把。

曇堂主秉炬

羣陰剝盡。一陽方至。出死入生。如同遊戲。曇堂主。休擬議。破屋從教野火燒。一朵曇華香撲鼻。

琛新戒秉炬

早歲爲僧早歲亡。曇花結果未經霜。秋風不是相催促。布袋頭開拄杖忙。有佛處不得住。無佛處急走過。生死牢關俱拶破。且道拶破後如何。我喚作火。你不得喚作火。

秀上座秉炬

傲雪淩霜。松栢獨秀。葉落歸根。來時無口。古徳恁麼道。生死何曾有。盡情燒作一堆灰。看取神光射牛斗。

一藏主秉炬﹝福州人。密庵三世孫﹞

打圓相云。只這个。的的自破沙盆而出。八十一年。受用不盡。一大藏教。詮注不及。揚下住山鈯斧。笑傲淸泉白石。利鎖名韁不可拘。鼻孔遼天人不識。來無蹤去無迹。石火光中歲月長。任是鐵蛇鉆不入。

立上座入塔

一塵不立。銀山鐵壁。生死牢關。佛也不識。硬骨頭底。從這里入。

拱大師入塔

圓寂拱大師。今時劉鐵磨。只這硬骨頭。嫌佛不肯做。一去又回來。必竟無兩个。曾經鑪韝裏翻身。多子塔前重按過。

臺淨人秉炬

富貴不羨三臺。學道要齊盧老。踏翻生死牢關。說甚丹霞剗艸。恁麼也好。不恁麼也好。臘月火燒山。雪擁千峯曉。

﹝葉﹣世﹢廿﹞十老郎秉炬

夢裏來來不記秋。但知白卻小年頭。聞經聽法依僧住。生死無拘得自由。艸鞋緊峭。脫體風流。不須撥火覓浮漚。

侍淨人秉炬

侍吾左。侍吾右。合掌進前。叉手退後。碓坊米白翻身。不墮黃梅窠臼。不書偈。不傳衣。豎火把。看取紅鑪片雪飛。

辭世頌

八十二年。駕無底船。踏翻歸去。明月一天。

虛舟和尙語錄﹝終﹞行狀

師諱普度。維楊江都人。號虛舟。姓史氏。始丹陽有閩之吳頭陀者。白頭黑面。年八十餘。旦夕兀坐如枯樁。槌磬禮補陀像。口常暗誦妙蓮華經。嘗與師祖父荊吳間相識。每持缽過淮。輙抵其家宿。祖父遇之特厚。一日早炊罷。祖母坐堂上。頭陀自外。直趨將產之室。祖母怪其故。躡其蹤。至產所。無有也。尋走家奴。詣其居問。居人曰。曉鐘三杵時。頭陀坐匡牀脫去矣。已而誕師。異香發諸捨。徹諸其鄰。類莟萏。久之。及晬。隔江見金山浮屠。便能合爪。遇比丘客過門。輙抱持其衣。躍然喜。稍長。𨿽粗習詩禮世書。絕無處俗意。母夫人以其宿志不可奪。命依郡之天寧出家。時年十二矣。踰二年。會畢將軍再遇。飯僧於院。與語。大奇之。指謂主廗者曰。此兒短小精悍。音吐如鐘。他日法中。向上爪牙也。攜以歸中都。時思蘭若。圓頂日。且大集禪講碩徳。爲之證。淨慈少林嵩。爲之落﹝髟／采﹞。靈隱鐵牛印。爲之付衣。本郡東堂院。龍溪祖信。爲之受業師。納戒已。歸東堂。服勤信左右者五年。一夕忽奮。謂同列曰。吾觀達摩神光以來。龍馳虎驟。鳳擊鵬搏。皆博地凡夫。直躋祖位。彼能是。我乃不能是耶。黎明。挈一笠。趨鐵牛印。印以法語。壯其行。江東西。湖南北。由是徧歷焉。

無得通禪師。時唱松源之道於番陽薦福。因決意扣請。以厭初願。其遷福嚴華藏。皆挾袱與之俱。

偶入室次。通問曰。不與萬法爲侶。是甚麼人。師曰。金香鑪下鐵昆侖。通曰。將謂者矮子有長處。見解乃爾。師曲躬作禮曰。謝和尙證明。自此磁鐵相契。法務無難易。歷試之。居數年辭通。以所得。質當世。天童晦巖光。大慈石巖璉。虎丘石室迪。一見器異。爲不可及。因畱典法務於三師間。

淳佑初。制府趙信庵。以建康半山。惇請出世。舉香嗣無得。

潤之金山。潭之鹿苑。撫之疎山。蘇之承天。繇此階級而升。師之居金山。癡絕居玉山。有傳其雪中示眾。一夜江風攪玉塵。孤峯不白轉精神之句。癡絕大驚。親挐舟訪之曰。老夫當退三捨。其勝徳。使人歸重如此。

己乃謝事。居靈隱之西堂。聲譽日益洋溢。景定間。太傅賈魏公。以其名。聞於上。出補中天竺虛席。六年。會靈隱退耕寧公物故。魏公復奏師繼所。統居其寺七年。來者川會云委。法席號爲甚盛。適有挾私忿。致瘡痏於當軸者。師卽棄去不頋。

至元丁丑。被命徑山。山中大火滌地之餘。竭心極力。圖興復。方將有成。俄示微恙。遽索筆大書曰。八十二年。駕無底船。蹋翻歸去。明月一天。怡然趺坐而化。實庚辰四月二十有四日也。越七日。全身塔於寺東十里。掛罳塢之陽。壽如其偈。坐夏六十八。度弟子二百。稟法訓徒者。彌江淛。烏乎。師之標表一世。眞可法也哉。唱道。鮮雕虫篆刻語。居位。蔑喔咿儒兒態。規行矩步。隆寒盛暑不移。而雛道人。或不堪其嚴峻。至於歸眞之日。天下知不知。咸嗚咽流涕曰。叢林典刑。自此陸沈矣。其小師淳朋。請余。掇平昔。爲之狀。將俟銘大手筆。余嘗從師徑山。知師出處甚詳。故直書不讓。謹狀。

至元二十年。十月日。天臺沙門行端狀。

破沙盆。零敲碎打。正得其傳。折腳鐺。左挈右提。的有分付。運一虛舟。盡載南北無家之客。冷泉亭下呈橈。五鬢峯前下載。合兩朝之日月。垂百世之光明。非福足慧足。安得盛大之若是也哉。徒弟淳眞侍者。遠持八會錄。請雪巖法弟祖欽編次。書此以記歲月云。至元甲申中秋節謹跋。

