續藏經無準和尙奏對語錄

﹝侍者﹞了南。了垠編

徑山無準和尙入內引對升座語錄

侍者了南了垠編

紹定六年七月十五日。皇帝禦修政殿引見師領本寺僧眾山壽畢。提舉都知太尉張延慶引見祝皇帝壽。師捧香雲。根同天地。秀發山川。燻靄寶鑪。瑞騰沙界。恭爲祝延皇帝陛下聖躬萬歲。萬歲。萬萬歲。指七金山爲壽山。巍巍不動。以四大海爲福海。渺渺無窮。長居北極之尊。永作中天之主。金枝玉葉。育秀騰芳。八表歸仁。萬邦入貢。

都知太尉云。請長老敷演。

乃奏云﹝臣﹞僧﹝師範﹞。一介庸衲。生於西蜀。浪遊湖海。今四十年。於道無聞。每切自愧。夙生何幸。兩蒙睿旨。掃灑慶元育王。而至雙徑。自去年八月領職。與四方衲子朝夕禪誦。仰報聖恩。不謂於四月二十一日夜。適遭回祿。然休咎莫逃乎數。實亦﹝臣﹞僧薄佑所致。卽詣朝廷俯伏待罪。聖恩寬大。未忍誅戮。旋卽獲奉聖旨。降賜度牒一百道。再荷宸恩。別賜度牒五十道。下本寺重新建造。恩大如天。未知圖報之所。切惟本山乃髙宗皇帝臨幸之地。朝廷第一祈禱去處。建造寺宇。實難稽時。尙賴聖恩。早得圓就。不勝幸甚。

在昔祗園精舍亦罹此厄。唐宜律師嘗問韋陀尊天曰。世尊無量福海。當說法時。十方諸佛。諸大菩薩。諸天龍神悉皆畢集。是謂最吉祥地。最殊勝處。何得有此厄耶。韋天答曰。此南天王天乘大願力。當重新此寺。是以爇之。今陛下寵加錫賚。重新徑山。得非陛下廣大聖心。與南天王天願力等無有二。然此廣大之心不離日用。遊刃萬機。區別邪正。剖決是非。絲毫無隱。如明鏡當臺。物來斯照。無一法不從心之所現。陛下全此心以活天下。天下咸服。廣此心以化萬邦。萬邦來朝。推此心以崇佛法。佛法乃興。純此心以行仁孝。仁孝乃至。此﹝臣﹞僧區區效野人之芹。所陳若此。言語無倫。冒瀆聖聰。下情不勝恐悚戰汗之至。卽奉聖旨賜金襕袈裟。謝恩畢。仍賜坐僧眾同齋。齋畢。又謝恩下殿。

午時宣詣恭聖仁烈皇太后幾筵殿升座。皇帝垂簾。師升座。拈香雲。三昧海中流出。非木非煙。九重天上頒來。最尊最貴。恭爲恭聖仁烈皇太后上資仙馭。伏願佛國三千金世界以遨以遊。仙家十二玉樓臺爰居爰處。遂就座垂語云。靈山的旨。少室眞風。一言未剖。四海流通。莫有共相激揚底麼。

時有僧出眾云。不知大海深多少。直把絲輪探一回。

師云。看腳下。

問云。昔年和月下瑤池。來爲人間作母儀。宴罷廣寒歸路穩。至今厚徳播坤維。正恁麼時。願聞提唱。

答云。大千沙界盡沾恩。

進云。天人羣生類。皆承此恩力。

答云。有水皆含月。無山不帶云。

進云。記得西天國王爲母仙遊。涕淚悲泣而白佛言。使母命可延者。當以世間一切等物延之。此意如何。

答云。通身俱放下。觸處見慈容。

進云。世尊爲說微妙上法。且微妙上法作麼生說。

答云。山河大地放光明。

進云。國王歡喜頂戴奉行時如何。

答云。須是過量人。方明過量事。

進云。只如和尙今日被旨舉揚宗教。與昔時相去幾何。

答云。眾星皆拱北。萬派盡朝宗。

進云。恁麼則我皇太后不勞彈指。轉身成佛去也。

答云。天眞自是黃金骨。不必旃檀入細雕。

進云。消息已蒙師指示。向上宗乘事若何。

答云。人人仰面看。

進云。孝宗皇帝問佛照禪師道。世尊六年雪山。所成者何事。聖意如何。

答云。王言如絲。其出如綸。

進云。佛照禪師對云。將謂陛下忘卻。還諦當也無。

答云。雪山髙映黃金殿。

進云。大小佛照禪師因什麼被此一問。直得盡情吐出。

答云。聖主面前豈容藏覆。

進云。昔日君臣慶會。何異如龍得水。似虎靠山。

答云。古今榜樣。

進云。今日千載會逢。可謂月印澄潭。風生萬壑。

答云。此話已行徧天下。

進云。正當恁麼時。感恩一句作麼生道。

答云。海闊山髙未易言。

進云。林下衲僧無以報。只憑早晚一鑪香。

答云。直須恁麼。

復有僧出問云。幾筵殿上寶炬開。花香散九天。願聞法要。

答云。須彌頂上擊金鐘。

進云。恁麼則今日得聞於未聞去也。

答云。普請證圓通。

進云。記得世尊拈花。迦葉微笑。此理如何。

答云。泥牛吼處山河靜。木馬嘶時日月明。

進云。飲光親承祖位。達摩直指人心。二千餘載流傳。未審所傳何事。

答云。闔國咸知。

進云。恁麼則始信普通年遠事。不從蔥嶺帶將來。

答云。朦朧睡眼開。鄰雞已三唱。

進云。只如今日和尙恭爲皇太后追崇。舉揚所說何法。

師豎拂子云。只憑此个眞消息。上薦仙遊快樂天。

進云。記得皇太后贊觀音大士云。大士具定相。應現不可量。作麼生是大士定相。

答云。描也描不成。畫也畫不就。

進云。祇劫淸淨觀。天人快安隱。安隱處作麼生。

答云。塵塵無向背。念念不思議。

進云。乃至作幻像。如如契本眞。且幻像與本眞。是一是二。

答云。南天臺。北五臺。

進云。補陀出世間。若人恭敬禮。如何是出世間事。

答云。不離世間相。

進云。只這一贊。髙出古今。與觀音大士同一受用。且皇太后卽今居何國土。

答云。九蓮開合處。百寶自莊嚴。

進云。還許學人道个諸佛出身處也無。

答云。今日當陽。正好拈出。

進云。九天澄萬籟。一月印千江。

答云。好个消息。

復有僧出問云。夜來一雨潤乾坤。全露眞如不二門。

帝苑法筵今大啟。靈山一會儼然存。正恁麼時。請師提唱。

答云。杲日當空。香風匝地。

進云。恁麼則鳳閣龍樓多瑞气。金階玉殿擁祥光。

答云。特地好乾坤。

進云。記得須菩提巖中宴坐。帝釋雨花時如何。

答云。馬頭偏向富門多。

進云。帝釋何得雨花。我見尊者善說般若。又作麼生。

答云。滿口嚼冰霜。

進云。髙山流水知音聽。葉落知秋作者諳。

答云。伯牙與子期。不是閒相識。

進云。須菩提云。我於般若未嘗說一字。畢竟是說耶。不說耶。

答云。舌柱梵天。

進云。帝釋云。尊者無說。我亦無聞。是名眞說般若。此理如何。

答云。仁者見之謂之仁。智者見之謂之智。

進云。今日和尙恭對幾筵。舉揚般若。上薦皇太后仙遊。與須菩提所說是同是別。

答云。西天梵語。此土華言。

進云。上嚴太后超三界。仰祝皇圖億萬年。

答云。如是。如是。

師云。大道之源。萬物之母。虛空莫能諭其廣。滄溟未足較其深。可以昭日月之明。可以益山河之固。量包眾善。體育羣靈。徳敷寰宇。猶春在百花。明贊政機。如鏡臨萬像。一周事畢。不守故常。得意生身。隨方任運。正恁麼時。恭聖仁烈皇太后且道向什麼處去。音樂動搖仙子隊。彩雲繚繞梵王家。﹝臣﹞僧﹝師範﹞適來得覲淸光。蒙賜金襕。又蒙賜齋。感荷聖恩。莫知報稱。玆者再奉聖旨。恭對皇太后幾筵升坐。舉揚如來正法眼藏。涅盤妙心。伏蒙陛下爲佛法故。聖駕俯臨。但﹝臣﹞僧﹝師範﹞林野疏拙。語言荒蕪。有瀆聖聰。尙容事畢俯伏謝罪。

然此一段因緣實爲希有。昔聞大舜之至孝。今見陛下之能行。自非深得聖人之心。兼造佛乘之妙。何以臻此。自古帝王畱神此道者非一。不敢備舉。有如唐代宗。亦嘗宣召本山國一祖師。每加禮敬。適遇天寒。代宗以銷金龍袖覆其頂。後竟以龍袖爲帽。至今祖師遺像儼然猶存。又如聖朝太宗皇帝。深悟空宗。一日。幸大相國寺。見僧看經次。帝問曰。看什麼經。僧曰。仁王護國經。帝曰。旣是寡人經。因甚在卿手裏。僧無語。後來佛海禪師代以經卷作執笏勢云。聖躬萬福。

眞宗皇帝嘗頌西來之旨。云。初祖安禪在少林。不傳教法只傳心。後人要悟眞如性。密印由來妙旨深。自非洞明教外之宗。豈易得此。仁宗皇帝嘗召大覺璉禪師升座。君臣酬唱。至今育王宸奎璨然。英宗。神宗。哲宗皆召淨照禪師。佛國禪師於壽慶殿。福寧殿。慈徳殿升座。至今續燈具載。髙宗皇帝亦召圓悟禪師升坐。有頌云。大福徳人修。大福徳人受。善因招善果。種谷不生荳。語𨿽朴野。不妨徑直。孝宗皇帝尢擊節禪關。每召諸山無盧十餘人。如佛海禪師。別峯。密庵。水庵。自得諸禪師。皆蒙聖眷。佛照禪師五宿觀堂。嘗謂佛照曰。朕心與佛心通。佛照對曰。直下更無第二人。帝曰。自古帝王英雄者多。信此道者少。如梁武帝亦未徹在。佛照奏曰。當面蹉過達摩。當時君臣問答。金聲玉振。實謂自古罕聞。

仰惟陛下以佛法爲心。以仁孝爲治。聖明天縱。深造至理。以故一時大臣皆臯夔稷契。三教並崇。至於艸木昆虫皆蒙徳澤。﹝臣﹞僧固不敢望前輩。然亦勉攄管見。仰承陛下純孝之意。前所謂如來正法眼藏。涅盤妙心者。卽非他心。乃人人具有之心。上自帝王。下至黎庶。莫不鹹具此心。所以釋迦世尊昔在雪山。夜睹明星。忽然契悟。嘆曰。奇哉。奇哉。一切眾生具有如來智慧徳相。但以妄想執著不能證得。於三七日中思惟如是事。無啟口處。尋念過去佛所行方便力。於是起道樹。詣鹿苑。說三乘十二分教。滿龍宮。盈海藏。見眾生根器純熟。末後遂於百萬眾前拈起一枝花。以靑蓮目顧視大眾。眾皆默然。獨迦葉破顏微笑。世尊云。吾有正法眼藏。涅盤妙心。分付摩訶大迦葉。自後迦葉傳阿難。阿難傳商那和修。以至西天二十八祖。此土六祖。而後分兩宗。列五派。莫不以心傳心。如水與水。至於顯大機。彰大用。湧出超宗越格之妙。與一切人解粘去縛。拔楔抽釘。使人人明自心。見自性。直到安樂之地。然此心能建立一切法。無一法不從心之建立。所謂誰能出不由戶。何莫由斯道也。是道也。不可須臾離。可離非道也。至於左右逢原。豈有他哉。然三教聖人同一舌頭。各開門戶。鞠其旨歸。則了無二致。惟禪宗乃教外別傳。超出語言情識之表。謂之無門之門。須得其門而入。若果入得無門之門。則盡大地無不是門。方能出入捲舒。得大自在。

只將上來舉揚一言一句。一問一答。契佛契祖。契聖契凡功徳。恭爲恭聖仁烈皇太后上助仙遊。仰惟皇太后始居中殿。至處東朝。崇信佛乘。深悟教理。神機獨運。慧性圜明。來示母儀。去登果位。伏願仙樂淩空上升於兜率。金蓮捧足卽證於菩提。復耀慈光。保佑邦國。恭願皇帝陛下壽山增峻。福海彌深。蕩蕩無爲。元元自化。中宮皇宮皇妃滿宮天眷伏願千祥並集。萬善咸臻。秀育元良。益隆國本。﹝臣﹞僧輙罄丹誠。更舉一則因緣。記得神宗皇帝爲慈聖光獻皇太后上仙。齋千法師於慶壽殿。宣十方淨因禪院淨照禪師升座。時有僧問。太后仙遊。今在何處。淨照禪師曰。月落不離天。﹝臣﹞僧借水獻花。輙成一頌。聲前得句蓋乾坤。的的無私妙不痕。碧落磨銅見秋色。桂輪髙潔鎭長存。冒瀆聖聰。下情

無任激切屏營之至。下座。

皇帝大悅。厚加錫賚。謝恩下殿。

徑山無準和尙入內升座語錄﹝終﹞徑山無準禪師行狀

粲無文撰

師諱師範。號無準。生於蜀之梓潼雍氏。九歲依陰平山僧道欽出家。經書過目成誦。而又喜閱宗門語要。師兄澄道印有聲講席。每以機緣詰之。師應答如響。嘗因誦經次。遽問曰。看什麼經。

師舉捲曰。如是經。印惘然。

師一日以女子定話問印。印以義訓解釋。師笑而已。

紹熙五年十月。登具戒。卽欲南詢。母何氏病篤。師刲股救療。明年次成都。坐夏正法。首座老堯。瞎堂髙弟。道行四川。師請益坐禪之法。堯曰。禪是何物。坐底是誰。師受其語。晝夜體究。一日。如廁提前話。有省。

六年秋。次荊南玉泉寺。有言老宿者。嘗參大慧。覺老宿。見璉窮谷。師周旋二老間。多獲其言論風旨。明年辭去。見保寧全無用。金山奇退庵。退庵問曰。遠來何爲。

師曰。究明己事。

退庵曰。生死到來時如何。

師曰。渠無生死。

退庵曰。參堂去。

久之。遊四明。依育王瑞秀巖。時佛照禪師居東庵。印空叟分座。法席人物之盛。爲東南第一。如覺無象。康太平。淵淸叟。琰淛翁。權孤云。嵩少林輩皆在焉。有老深首座者。蜀人。久病。師爲執侍湯藥。深平生惟一喝用事。佛照問疾次。謂深曰。深首座何不下一喝。深卻喝。

佛照曰。猶作主宰在。

顧謂師曰。何處人。

師曰。劍州人。

佛照曰。帶得劍來麼。師隨聲便喝。

佛照笑曰。者烏頭子也亂做。師年方二十。而臨機不屈類如此。

貧甚。無資剃髮。故佛照室中常以烏頭子目之。空叟嘗指師謂眾曰。範年方二十。更二十年未可量也。已而絕錢塘。見嶽松源於靈隱。往來南山。屢入充肯堂室。棲遲此山六年。遊吳門。謁萬壽修無證。

時先破庵住西華秀峯。遂往依焉。堂僧十餘輩。皆飽參宿學。有純顚者。於入室次。橫機不讓。破庵打至法堂。且欲逐出。師解之曰。禪和家爭禪亦常事。何至如此。

破庵曰。豈不聞道。我肚饑。聞板聲要喫飯去聻。師聞其語。不覺白汗浹背。

無何。辭往華藏。依演遁庵。三年。復還靈隱。破庵居第一座。齋餘同遊石筍庵。庵之道者請益曰。胡孫子捉不住。乞師方便。

破庵曰。用捉他作什麼。如風吹水。自然成文。師於侍傍。平生礙膺之物不辭而去。

約齋張公鎡以廣惠新創。請破庵開山。師偕往。執侍三年。散席。同登徑山。又三年。破庵過天童掃密庵塔。偕師絕紅。逮其赴穹窿。師畱天童。依觀息庵。俾歸藏司。不就。破庵退穹窿。歸徑山。師往省候。破庵遷寂。付密庵法衣。頂相。師不受。惟領圓悟墨迹及密庵法語。旣舉喪。遂訪舊友巖云窠於穹窿。與首眾云窠遷瑞光。復居板首。

無何。泉髙原有四明梨洲命。髙原謂人曰。範首座肯往。吾當一行。不然。𨿽兜率內院。不往也。師遂與俱。四明諸山以仗錫爲髙絕。而梨洲距仗錫又二十里。寺在絕頂。髙寒荒落。非人所居。師婆娑其上。三年如一日。麻麥粟豆僅給日食。而未嘗有饑色。

旣而以臺雁未到。拉月石溪同遊至瑞巖。時云窠領住持事。畱分座。忽夜夢偉衣冠者。持把茅見授。翌日。明州淸涼專使至。師以倦遊。力拒其請。適數僧來訪。自言舊業淸涼。幽邃深靖。古稱小天童。寺之護法者。茅其姓。靈異甚著。師省前夢。乃易書受請。入院。見所謂伽藍神。衣冠人物與疇昔所夢無異。升堂開法。一香供破庵。眞借庵時寓育王。以師開堂語舉似秀巖。秀巖驚異曰。始終作家。且曰。之人也。淸涼不可久畱矣。

三年。京師諸禪以焦山舉師。密院札奉化津遣。師不赴。再札。乃行。期年。遷雪竇。三年。被旨移育王。又三年。嵩少林散廗徑山。朝命以師補處。抵京師。見丞相史衛王。衛王曰。徑山住持。他日皆老宿。無力葺理。眾屋獘甚。今挽吾師。不獨主法。更張蓋第一義也。明年寺毀。先是師夢有烈丈夫授以明珠二十一顆。莫知謂何。及寺焚。則四月二十一日也。師逆知其數。不動容變色。安眾行道。如無事時。

是年七月。有旨入內。上禦修政殿引見。師奏對詳明。上爲之動色。賜金襕僧伽黎。仍宣詣慈明殿升座。上垂簾而聽。上謂大參陳公貴誼。畱心內典。以師所說法要示之。陳公奏云。簡明直截。有補聖治。乃賜佛鑑禪師號並縑帛。金銀錢。香合。茶藥等。侍僧各賜金帛。有差仍降銀絹僧牒。俾助營繕。寵光錫賚。由佛照以來。未之有也。

三年寺成。又六年復毀。師不驚不變。不徐不亟而多助云至。荊湖制師孟侯珙蜀之思播二郡。與夫海外日本。皆遣使委施。不數年。寺宇崇成。飛樓湧殿如畫圖中物矣。去寺四十里。築室數百楹。接待雲水。堂殿樓觀。凡叢林所宜有者悉備。皇帝親禦宸翰。賜額曰萬年正續。市良田九千畝。奏其徒以甲乙主之。正續西數百步。結庵一區。爲歸藏所。上建重閣。祕藏後先所賜禦翰。敞室東西偏。奉祖師與先世香火。遇始生日。爲飯僧佛事。以贊冥福。蓋自狂韃犯蜀。師之先祀遂絕。天性至愛。有不可解於心者。上聞而嘉嘆。賜扁圓照。詳見待制李公心傳所記。

洞霄介臨安在。衲子登山者。必抂道過之。縣市叢脞。食息無所。舊有保錦廢寺。師葺新之。買田具爨。至者如歸。紹興初。立國錢塘。北馬駢集。至無所容。以浙西瀕湖。艸澤爲牧。蕩馬政廢。許有力者圍而爲田。賦稅加民田三之一。端平。更化廷臣言事者。以圍田多隱胃。復行經界。京師豪貴家舉不免寺之廣陵一莊。悉指爲圍。師詣闕敷奏。有旨特免。徑山𨿽在萬山間。而樵薪不給炊爨。舊募民入山樵采。輟其半以酬力役。四山濯濯。實由於此。師置田千畝。立局收掌。取直庸工。貸山林斧斤之厄。且植松種杉數百萬。補其形勝。

淳佑戊申秋。寺再成。師築室明月池上。榜曰退耕。乞老於朝。而舊疾適作。涉春不愈。三月旦升堂示眾曰。山僧旣老且病。無力得與諸人東語西話。今日勉彊出來。從前所說不到底。盡情向諸人面前抖擻去也。遂起身抖衣云。是多少。十五日。集兩班區畫後事。親書遺表及遺書十數。言笑諧謔如平時。

或告以末後大事。和尙宜作主宰。師曰。才作主宰。便不是也。其徒以遺偈爲請。師笑曰。我未撿韻略在。醫者診視次。師謂之曰。汝未識者一脈在。

十八日黎明。索筆書偈。侍僧以紙筆至。師曰。第一句道什麼。

僧云。此是第二句。

乃執筆疾書云。來時空索索。去也赤條條。更要問端的。天臺有石橋。移頃而逝。停龕二七日。遺表上聞。上遣中使降香賜幣。四月一日。歸正續。二十日。奉全身塔於圓照。

治命也。師風神閒暇。襟度夷曠。寬而不弛。明而不察。無厲聲惡色。有徒數百輩。視之如路人。端居丈室。無異玩兼味。澹然如常僧。吳民好施。頻年持缽不下十數萬。旣付主事。不規規焉。計其出入。或負之亦不較。處逆境大變。雍容恬適。略不經意。寺之再火也。師坐喝石巖。諸力負行李。中途發鑰。挾出過半。師目擊之。終身不道其姓名。嘗小出。臧吏失職。爲有力者負其所重。後得其人。其徒執而訊之。師曰。吾無是物也。縱不問。炎火方烈。眾皆詰責延燎主名。師適見之。遽告曰。若固在是耶。急逸去。主事見執則不爾恕矣。三門右趾建層閣。上安萬佛。下敞僧寮。費以數十萬。大風一夕而僕。師歸自外。眾謂不堪其憂。師則曰。猶幸傾覆之早。加以數年。安僧其下。其不傷人乎。寬仁大度率類此。

幼不嗜學。閒居未嘗執捲。鼓鳴眾集。肆口而說。多不病繁。少不病簡。不爲險辭怪語。簧鼓後學。平夷而峭峻。簡明而圓活。如轉丸於千仞之岡。縱橫髙下。無影迹可尋。踞座籌室。迅機痛快。破山截流。至於隨病與藥。能曲施方便。常曰。合掌問訊。總識得伊來處。不錄過。不沒善。不受譖。愬不執法厲眾。是以天下之士歸之如市。融火煽虐。萬瓦灰飛。𨿽露坐檐宿。不忍捨去。故其得人。視同時諸老爲最盛。

異時主徑山者。有道如大慧老人。曾不十歲。師大坐方丈垂二十祀。年谷屢登。有眾如海。𨿽兩丁大厄。而旋復舊貫。嗚呼盛哉。昔人謂前輩言行不見傳記。後世學者無所矜式。蓋當時門人弟子之罪。其朅來徑山。間侍師座。師不鄙其愚。凡其家世之本支。出處之次第。師友之淵源。詳以見教。某竊聽緒餘。佩服惟謹。因恩曉瑩之狀浮山圓鑑。寂音之傳石門云庵。起居言動。纖粟不遺。其師生之義。浮於翰墨。暇日因敍次所聞以付侍史。爲他日大書深刻張本。晚學不文。固不敢上班前輩。然義理之在人心。古今天下無二揆也。

此錄舊板已漫滅者。命工重刊。置於龜山金剛禪院。伏願佛種不斷。世世建光明幢。祖印親傳。人人開無盡藏。

應安庚戌季夏天龍東堂比丘妙葩題。

