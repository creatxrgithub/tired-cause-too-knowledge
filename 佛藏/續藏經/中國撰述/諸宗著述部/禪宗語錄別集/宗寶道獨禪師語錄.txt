續藏經宗寶道獨禪師語錄

﹝法孫﹞今釋重編

長慶宗寶獨禪師語錄序﹝龍其﹞

嗣法門人函昰撰

刻華首語錄成。承和尙特遣人。命函昰爲序。函昰謹再拜稽首而言曰。昰烏足以稱道和尙哉。𨿽然。聞之。知弟子者莫如師。昰六七年。親承訓迪。所費和尙燻陶涵育。若或於揚眉瞬目。若或非揚眉瞬目。其爲之也旣奢。則意其遇之也必浚。將俾昰之躬遭目接。以示天下後世之爲昰者。此則昰之弗敢辭也。憶。昰甲戌知有此事來。循覽天下。彼時胸中。惟黃巖天童兩老而已。及一到黃巖。便絕志行腳。非謂天下無人也。一山﹝土﹡幻﹞老漢。日堆堆地。無長技奇識。而乃窮歲月。而不得竟其所至。是用焉往耶。目今門下士。惟昰不慧。餘皆瑰琦俊偉。出可爲人天師。隱亦堪作山林典則。而且逐逐焉營營焉。如有所戀而弗去。夫孰爲是。是則天下後世。亦大槪見矣。至於提持向上。則古之百丈黃檗。足以當之。語錄具在。知音者可辧也。若乃讀其書。而思見其人。則祇今華首山﹝土﹡幻﹞。依然日堆堆地。無長技奇識耳。親之而一無所與。遠之而若有所失。當此如人飲水冷暖自知。幸毋當吾世而坐失也。此昰之所以告天下後世也。然終不足稱道和尙也。

自序

詳夫。佛祖之道。原以直指人心見性成佛爲標題。以悟爲則。夫云人心卽是。卽不煩手腳矣。但以悟不悟差別耳。若悟。則凡夫與佛祖契同。卽凡心而見佛性。誠無轉折。不悟。則業識茫茫。無本可據。卽是生死苦海。實不從他有。本法不曾動著一毫。是以。空劫今時。打成一片。眾生諸佛。豈有二耶。詰本窮源。祇是一心而已。惟此一心。更無毫釐可得。徳山云。佛也無法也無。又云。若向盡十方世界。若有一法一塵許。與汝執取生解者。盡落天魔外道水陸諸神。自己亦不是善知識。亦無禪道可學。恁麼舉揚。可謂不容毫髮矣。初祖西來。密傳心印。心心印可。以心傳心。不開門戶。不許解會。惟貴直下醒得。至於垂手接人。或入門便喝便棒。或攔胸搊住。或言辭善巧。痛處著錐。甚至云麻三觔乾矢橛。直指之道。於斯盡矣。道獨不知何幸。燻得此心。一聞卽心是佛。便信得及。捨此必無他向。偶遇壇經。一言便醒。如甘露灌頂。醍醐潤心。嗣後還疑別有。或參或究。或問或學。實用盡心神。費盡心力。累盡形骸。比研究五宗。及諸祖腦後鉗錘。至於極頭處。九九還歸八十一。從前用了許多工夫。畢竟臨末梢頭。亦非別有。自此本擬深隱。與麋鹿爲羣。豈敢人前露布。說是說非耶。無柰法字卍子。夙生緣熟。一見便信。如膠如漆。不覺囊錐始露。又引得數子。亦來嘗些苦味。帶累山僧。不能緘口嘿然。偶隨問隨答。諸子隨抄隨錄。遂成一冊。固請流通。山僧再三止之。古人許多語錄。束之髙閣。而今人又過於古人耶。且吾實取信於心。不求人信。何用刊刻哉。諸子固請不已。乃不得已而從之。

長慶宗寶獨禪師語錄目錄

卷首

序文

卷第一

上堂

示眾

卷第二

示眾

卷第三

示眾

茶話

問答

著語

卷第四

頌古

偈

贊

卷第五

書問

卷第六

書問

雜著

行狀﹝附﹞

塔銘﹝附﹞

長慶宗寶獨禪師語錄目錄﹝終﹞

長慶宗寶獨禪師語錄卷第一

丹霞法孫今釋重編

上堂

拈香雲。者一瓣香。𨿽本自天然。不從他得。然畢竟有个緣起。爇向鑪中。奉爲江西廣信府博山先師無異大和尙。用酬法乳之恩。斂衣就座。僧問。華首重開。復睹拈花微笑。法筵始建。諦觀大法全提。空劫以前卽不問。卽今天下太平。百僚奉職。爲什麼主心未慰。師云。仁者說底太親切。進云。從來有道之世。堂簾深遠。百姓不知。畢竟教什麼人安享丰亨。師云。無面目漢。進云。恁麼則無弦琴無聲曲。不犯手口。今日人天眾前。請師髙彈一過。師云。闍黎深諳來風。僧掩耳歸眾。僧問。智藥三藏。當年於此有五百菩薩乞戒。隱而不現。卽不問。卽今智藥在什麼處。師敲案云。來也來也。僧回身指大眾云。智藥法筵宛然未散。師云。承闍黎贊揚。且退三步。僧禮拜。師便喝。復顧眾云。還有問話者麼。僧出才禮拜。師便喝。僧再拜。師復喝。僧又拜。師云。大眾。看者僧還不知羞。進云。達摩西來。如何是經。師云。者野幹鳴。乃豎拂子云。昔日靈山會上。世尊拈花。百萬人天中。惟迦葉破顏微笑。世尊云。吾有正法眼藏涅盤妙心。付囑摩訶迦葉。今日華首開堂豎拂。大眾儼然。且道。是同是別。諸上座。者裏具得一隻眼。不妨省力。更莫遲疑。莫入意根裏計較卜度。縱饒卜度得成。計較得就。與本分事。愈相懸遠。諸上座。明明白白一件事。爲什麼特地難將去。汝若一念回光。放下許多伎倆。一點事也無。只爲汝無量劫來。違背自己。馳逐聲色。方便教汝回光達本。汝又不解。卻坐在鬼窟裏。認个無見無聞空空洞洞底。是以六祖大師云。世人外迷著相。內迷著空。若能於相離相。於空離空。卽是內外不迷。本來眞性而得出現。諸上座。汝但外不著聲色名言句義。內不存能所知見。自然露裸裸。盡十方世界。無一塵一法不承此威光顯現。還費多少力。會麼。會得是汝。不會得也是汝。東去也是汝。西去也是汝。旣是汝。管他會不會。不見玄沙道。汝等諸人。如在大洋海裏沒頭沒腦。還更伸手問人討水喫。山僧恁麼舉揚。事不獲已。不過要諸上座回光達本。若在通人分上。總沒恁麼說。大眾還會麼。卓拄杖云。還鄕盡是兒孫事。祖父從來不出門。珍重。

副寺函記葬父請上堂。僧問。臨濟道。第一句薦得。與佛祖爲師。第二句薦得。與人天爲師。第三句薦得。自救不了。伏乞和尙慈悲垂示。師云。從頭問來。進云。如何是第一句。師云。無佛無祖。進云。恁麼則光中垂手去也。師云。從何處得者消息來。進云。覿面相呈不隔絲。師云。猶是閒言語。進云。黃龍開口笑。云頂玉雞啼。師云。昨日有人道過了。僧禮拜起喝一喝。師云。好一喝。進云。貧窮生孝子。富貴出嬌兒。師云。且放下。斬新條令。道將一句來。進云。金牛昨夜遭塗炭。悞殺耕夫失路程。師云。且退。乃豎拂子云。我宗無語句。亦無一法與人。教山僧作麼開口。諸上座。旣是我宗無語句。華首今日上堂。說个什麼。旣無一法與人。諸上座向華首。覓个什麼。諸上座。此是徹頭相爲。莫要錯過了自己腳跟下。只管踏步向前從他覓。古人道。覓亦不得。得亦不眞。卽今山僧說底。便是諸上座聽底。諸上座聽底。便是山僧說底。山僧說底外。沒有諸人聽底。諸人聽底外。沒有山僧說底。會麼。舉藥山問石頭。三乘十二分教。某甲粗知。嘗聞南方直指人心見性成佛。實未能了。頭云。恁麼也不得。不恁麼也不得。恁麼不恁麼總不得。子作麼生。藥山罔措。頭云。子因緣不在者裏。見馬大師去。藥山見馬祖。述前因緣。祖云。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。山便禮拜。祖云。見个什麼道理便禮拜。山云。某甲在石頭處。如蚊子上鐵牛。師云。者是直指人心見性成佛底榜樣。者裏有殺有活。有縱有奪。我宗須是具者手段。方才爲得人。山僧今日爲汝諸人注破。恁麼也不得。不恁麼也不得。恁麼不恁麼總不得。甕裏何曾走卻鱉。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。海﹝澗﹣日﹢活﹞從魚躍。天空任鳥飛。大眾會麼。復舉七賢女遊屍陀林。一女云。屍在者裏。人在什麼處。一女云。作麼作麼。七女同時悟無生忍。師云。記副寺。持其父鏡宗良上座靈骨。入羅浮建塔。請山僧上堂。與大眾結般若緣。資其冥福。忽有人問。良上座骨在者裏。人在什麼處。山僧又作麼生。良久云。明日淸明節。大眾珍重。

生日請上堂。僧問。塵點劫前卽不問。如何是現前無量壽。師云。兩眼對兩眼。進云。世尊未離兜率已降王宮。未出母胎度人已畢。卽今華首還存度人消息麼。師舉拂子。進云。雞唱峯頭月。魚躍海中天。師云。有勞繁用。僧問。和尙今日好日子。惟願生涯一錢爲本。萬錢爲利。師良久云。會麼。進云。本少人無見。利多滿大千。師云。且放過一著。乃云。諸上座。空劫以前事作麼生。卽今事作麼生。南泉云。空劫以前無佛名無眾生名。恁麼時正是道。祇是無人覺知。王老師可謂體道者也。若是華首卽不然。卽今世界建立。生佛分也。心境紛然。聲色交參。與空劫以前不別。諸上座。還信得及麼。若信得及。直下無一絲毫頭事。各人本來祖翁田地。直下無一絲毫可得。祇要要直下知歸。擬心卽差。不擬心一一天眞。一一明妙。波羅提尊者云。在胎爲身。處世爲人。在眼曰見。在耳曰聞。在鼻辧香。在口談論。在手執捉。在足運奔。徧現俱該法界收攝在一微塵。識者知是佛性。不識喚作精魂。華首又不然。識者喚作精魂。不識卻是佛性。且道。還有優劣麼。具眼者辧看。如或未能。更看風旛因緣。六祖當時到法性寺。聞二僧爭論。一曰風動。一曰旛動。祖從旁忍俊不禁。特地向伊道。不是風動。不是旛動。仁者心動。諸上座。汝若會得。便直下見六祖安身處。便直下見釋迦老子安身處。便直下見自己安身處。透頂透底。更無餘法。古人有現成四句。美如西子離金闕。嬌似楊妃下玉樓。日日與君花下醉。更嫌何處不風流。山僧拈來。爲諸人下个注腳。不是風動不是旛動。美如西子離金闕。嬌似楊妃下玉樓。仁者心動。日日與君花下醉。更嫌何處不風流。以拂子擊案下座。

浴佛日上堂。僧問。空劫前四月八。現前四月八。是同是別。師云。羅浮山。進云。世尊初生。一手指天一手指地云。天上天下惟吾獨尊。者个人人本具。个个不無。因甚世尊道个獨尊。師云。龜毛拂子長三尺。僧問。和尙未登法座。學人未離禪堂。者一句請師指示。師云。者已是闍黎太絡索了也。進云。和尙作麼生。師云。山僧退身有地。進云。今日丑媳婦少。不得見翁姑。師云。自領出去。僧禮拜。師乃云。今日四月八。是我佛降誕之辰。法華云。如來出世。爲一大事因緣。惟令眾生開佛知見。示佛知見。悟佛知見。入佛知見。六祖云。當知如來已具知見。何用更開。所言佛之知見。卽汝自心。諸上座。此一心法。有佛無佛。法爾如然。叵耐無人識得。如來出世。才爲眾生露者个消息。𨿽露者个消息。猶是兒孫邊事。此一心法。總不曾動著。豈不聞。未離兜率。已降王宮。未出母胎。度人已畢。我道。諸上座卽今成佛竟。度生竟。涅盤竟。還信得及麼。諸上座。莫言佛是累劫燻修而成。我乃博地凡夫。怎能構得。若作恁麼見。是汝諸人。自開眾生知見。又莫言佛出世放光動地。龍天擁衛。神鬼欽崇。我無如是神通妙用。若作恁麼見。自是仁者心有髙下。不依佛慧。古人道。如來舉身相。爲順世間情。恐人生斷見。權且立虛名。假名三十二。八十也虛聲。有身非覺體。無相乃眞形。此無相佛。卽今目前个个完具。常自圓明。佛不過是識得了有自由分。𨿽在五蘊生死中。而伊無生死。𨿽在根塵萬境交參。而伊自蕭然獨脫。臨濟云。是汝四大色身。不解說法聽法。虛空不解說法聽法。是什麼解說法聽法。是汝目前歷歷底沒形段。是者个解說法聽法。諸上座。豈不是在者裏聽法。汝特地要求他面目。了不可得。𨿽不可得。而一切用處。卻又分明。是个什麼。如水無筋骨。能勝萬斛舟。珍重。

結夏上堂。僧問。恁麼也不得。不恁麼也不得。恁麼不恁麼總不得時如何。師云。山僧道不得。進云。恁麼則雨暗羅浮深又深。潮歸大海總無聲。師云。庭下虛空爲汝道。進云。昨夜老人起舞南樓上。玉女笙歌向翠屏。師卓拄杖一下。進云。只如今日結夏升堂。拈椎豎拂。未審以何等法。示何等人。師又卓兩下。僧禮拜。僧問。前覺不生。後覺不滅。現在如如。退後一步。請師速道。師云。南無觀世音菩薩。僧進前退後。師云。汝進前退後作麼。僧作禮云。放下。師云。笑殺大眾。僧問。華首開鑪。柴炭俱無。燻風劈面裂肌膚。同堂海眾忘消息。現前共證古毗盧。如何是毗盧。師豎一拳。進云。聖凡情盡。還容淘汰麼。師又豎一拳。進云。如何是覿面無私句。師又豎一拳云。闍黎還知痛庠麼。僧一偈云。石虎嘯時風滿谷。泥龍吟處霧遮天。師云。山僧今日失利。乃召大眾。卓拄杖一下云。赤眼歸宗道。會得則途中受用。不會則世諦流布。山僧不隨古人腳跟轉。不會則世諦流布。坐斷聖凡情。若在者裏透得。也做个脫灑衲僧。便能驅耕夫之牛。奪饑人之食。其或未然。總是弄泥團漢。復卓一下云。會得則途中受用。亦且救得一半。便下座。

端午上堂。僧問。耀古騰今卽不問。喝一喝云。現前一喝請酬機。師云。不酬機。進豎一拳。師云。笑殺滿堂。僧進一喝。師云。一喝兩喝且置。三喝四喝又作麼生。僧懡﹝怡﹣臺﹢羅﹞。師便打。僧問。剿除狂寇。卸甲倒戈。猶是功勛邊事。君臣道合。海晏河淸。猶是法身邊事。如何是衲僧本分事。師云。口橫鼻直。乃云。才過四月八。又是端陽節。奉報諸禪徳。光陰如電掣。世事若有若無。人情或欣或厭。波斯匿王云。變化密移。我誠不覺。寒暑遷流。漸至於此。諸上座。還知有不遷流者麼。驀拈拄杖云。惟有拄杖子。蕭然獨脫。寒暑不能促其壽。鬼神不能妬其福。𨿽然如是。衲僧分上。眼中著屑。以拄杖卓一下。舉瑞巖問巖頭。如何是本常理。頭曰動也。師云。金剛寶劍當頭截。又問動時如何。頭曰。不見本常理。巖良久。頭曰。肯卽未脫根塵。不肯卽永沈生死。巖遂大悟。師云。者太煞按牛頭了。大眾珍重。

可都寺爲其父太保韓文恪公請上堂。僧問。有个人兒。與某甲同行同住。爲什麼不度渠儂。師以拂子作圓相。復拂三拂示之。僧問。習得千經萬論。爲甚當鋒一字拈不出。師云。上灘不肯住。下灘不相干。進云。人人腳跟一條大路。有个漢子問著。便恁麼眼睜口啞。師云。闍黎好一問。還自知麼。進云。和尙婆心太切。人天眾前合當禮拜。坐具子吾無隱乎爾。師云。尋常套子也不消得。僧拜起喝云。若要有心聽此調。耳根瞎卻眼根聾。師云。自納敗闕。乃云。夾山大師道。目前無法。意在目前。不是目前法。非耳目之所到。舉拂子云。今日夾山現廣大身。逼塞虛空。諸禪徳還見麼。夾山發大圓音。告諸禪徳。不得以色見我。不得以音聲求我。若以色見我。以音聲求我。是人行邪道。不得見我。山僧道。不以色見。不以音聲求。如何得見大師。夾山云。汝豈不聞。擬議前後。安置中邊。不得一法。沒溺深泉。山僧道。都不如是時如何。夾山云。不敢說。山僧道。爲甚不敢說。夾山云。堂頭卽得。恐諸禪徳隨語生解。山僧道。官不容鍼。私通車馬。請大師不吝慈悲。夾山云。會麼。都不如是我我。現前諸禪徳請著眼。者裏眨上眉毛。蹉過了也。急急快急急。著靴水上立。走馬到長安。靴頭猶未濕。今日都寺祖禪。同聖心原心妙心三居士設齋。請山僧上堂。資其父文恪公冥福。伏願。於眞際中。不守自性。天上人間。隨處安樂。舉文殊問奄提遮女。生以何爲義。女云。生以不生生爲義。殊云。云何生以不生生爲義。女云。若能明知地水火風四緣。未曾自得有所和合。而能隨其所宜。是爲生義。殊又問。死以何爲義。女云。死以不死死爲義。殊云。云何死以不死死爲義。女云。若能明知地水火風四緣。未曾自得有所離散。而能隨其所宜。是爲死義。諸禪徳。恁麼會去。生也未曾生。死也未曾死。皆如來藏妙眞如性。如來禪許汝構去。祖師禪未夢見在。且道。祖師禪有什麼長處。良久。復舉進山主問修山主。明知生是不生之理。爲什麼爲生死之所流轉。修云。筍畢竟成竹。如今作篾使得麼。進云。汝他日自悟去在。修云。某甲祇恁麼。上座如何。進云。者个是監院房。那个是典座房。修便禮拜。師云。者个是監院房。那个是典座房。有什麼禪道佛法。於今三家邨裏。販夫牧豎。街頭市尾。也解恁麼道。有什麼奇特。諸禪徳會麼。以拂子擊案云。苦瓠連根苦。甜瓜徹蒂甜。下座。

解夏上堂。僧出禮拜。師便喝。進云。更一喝。師又喝。進云。落霞孤鶩齊飛。秋水長天一色。師云。拈者現成句作麼。進云。請和尙道新底。師云。山僧今日失利。進云。某甲也大錯去。師不顧。乃云。諸上座。一夏以來。還構得也未。若構不得。者一夏又虛度也。舉子方上座問法眼云。公久參長慶。爲甚卻嗣地藏。眼云。爲不解他萬象之中獨露身意。子方豎拂子。眼云。撥萬象不撥萬象。方云。不撥萬象。眼云。獨露身聻。方云。撥萬象。眼云。萬象之中聻。方云。若不到者裏。幾乎虛過一生。師云。若要透脫生死。把者一則公案。反覆尋思。自然有个入處。不見文殊云。我眞文殊。無是文殊。若有是者。卽二文殊。然我今者非無文殊。於中實無是非二相。卽今諸上座。直下無第二人。者裏不生難易想。便可獨行獨步。會麼。復學六祖大師云。吾有一物。無頭無尾。無背無面。無名無字。諸人還識否。荷澤云。是諸佛之本源。神會之佛性。祖云。向汝道無名無字。汝又喚作本源佛性。汝向後有把茅蓋頭。也只成个知解宗徒。山僧今日八字打開。爲諸人下个注腳。若是个殺人不眨眼底漢。才見祖師道个吾有。便與震威一喝。直饒通天伎倆。也合一場懡﹝怡﹣臺﹢羅﹞。爲甚如此。諸上座。人人壁立萬仞。个个鼻孔撩天。以拂子擊案下座。

林戒庵太守。薦張恭人。請上堂。師召大眾云。佛法本自現成。盡十方世界。都盧是个金剛正體。眾生諸佛。情與無情。山河大地。日月星辰。總承此光明顯發。譬如虛空體非羣象。而不礙彼羣象發揮。當其發揮。卽非羣象。所以道人行處。實無一法可當情。實無一物爲緣爲對。大潙安云。行腳髙士。直須向聲色裏睡眠。聲色裏坐臥。且喚什麼作聲色。聲色裏又作麼生坐臥睡眠。不見古人道。見聞覺知無障礙。聲香味觸常三昧。如鳥空中只麼飛。無取無捨無憎愛。若會應處本無心。方得名爲觀自在。諸上座。空劫以前也恁麼。卽今也恁麼。盡未來際也恁麼。若信得及。釋迦老子與汝同參。若信不及。便茫茫地向外著境。外旣著境。內則生心。心境相對。妄想不停。遂成生死業系。謂之塵勞之儔。汝等試返照看。者个妄想從何處起。是從心起。是從境起。若從心起。心本無生。若從境起。境本無情。目前空不言空。目前有不言有。者个妄想。皆從自己一念顚倒取相而起。知心與境本不相到。一一諸法當處解脫。當處全眞。昔二祖斷臂求初祖安心。祖云。將心來與汝安。二祖道个覓心了不可得。祖云。與汝安心竟。諸上座。還覺痛快也未。良久云。覓心無得便心休。著衣喫飯還仍舊。大盡三十日。小盡二十九。如上舉揚般若。奉爲張氏恭人。及諸亡眷。伏願。無邊業障。一念霜融。曠劫塵勞。當下頓息。且道。懺摩薦拔一句。作麼生道。回光便是通霄路。母子同登安養臺。下座。

示眾

黃巖示眾。此事實非容易。當時汾陽最後到首山。舉捲席話。始大徹去。你看。龍袖拂開全體現。象王行處絕狐蹤。者方是放身捨命。會得者則。管取透得風旛那則。今日山僧拈出。若有人問。不是風動不是旛動。意旨如何。向他道。龍袖拂開全體現。仁者心動意旨如何。向云。象王行處絕狐蹤。大眾會麼。又如大慧當時參有句無句話。屢請圓悟舉在五祖處問答因緣。悟爲舉了。大慧方得大徹。今日山僧又爲拈出。若有人問。不是風動不是旛動。意旨如何。向云。描也描不成。畫也畫不就。仁者心動意旨如何。向云。相隨來也。會麼會麼。

雙柏林示眾。大眾。你道。今時人病在什麼處。一个个勞盡心力。祇學得个心所法。有什麼交涉。卽如我年來鑑賞卽心卽佛句。妙不可言。其柰知音者少。當時亦止有大梅一人。直下承當。何況後代。你看僧問大梅。因何便住此山。梅云。我當時見馬大師。向我道卽心卽佛。便向此住。僧云。於今大師又道非心非佛。梅云。者老漢惑亂人未有了日在。任你非心非佛。我祇是卽心卽佛。大眾。者則因緣。那一个不曉得。爲什麼在各人自己分上。便用不著。且道。病在什麼處。咦。此事大難承當。直饒一句下承當得。已遲八刻。更費盡心力。勞而無功。切莫打頭便蹉了路。珍重。

歸宗示眾。我宗門下。大是奇絕。當時黃龍南。趙州勘婆頌云。傑出叢林是趙州。老婆勘破有來由。而今四海淸如鏡。行人莫與路爲讎。祇因者頌大了當。後來出許多人。黃龍心。湛堂準。眞淨文。都是者一支。湛堂托缽偈云。之乎者也。衲僧鼻孔。大頭向下。若也不會。問取東村王大姐。眞淨住歸宗。有一僧。持其法語至黃梅。五祖演亟呼首座圓悟云。眞大善知識。者法語實希有。中云。於今學道人有兩種。一種祇是認个平常。如雲金剛是泥塑。露柱是木頭。倚將去靠將去。又一種坐在無依倚處。殊不知。早依倚了也。者兩種人。到己眼豁開時。兩條拄杖都丟卻。獨行獨步。十方蕩蕩。無有不可。五祖深服者段話。合掌贊嘆。所以云居膺和尙云。饒你學到佛邊。猶是雜用心。何以故。祇因將心求道故。若將心求道。便是心識用事。便是生死根本。玄沙亦云。有爲心法。不可相依。日久年深。全無利益。此事大難。於今人。祇是學些道理。太遠在。眾禮拜。師復云。我所以處處都提卽心卽佛。我卽以卽心卽佛爲宗旨。汝等悉之。

歸宗示眾。邪人行正法。正法悉皆邪。正人行邪法。邪法悉皆正。於今有種邪人。便拈提佛祖言句。也歸於邪。總爲他從正法中。多生支節。眞个入地獄如箭射。大可憐湣。從上佛祖。祇令直指人心見性成佛。更無層級。大根器人。當下省得。便謂之悟。卽未悟之前。實無途路。實無方法也。祇是教他疑著。所以云。信得極便疑。疑得極便悟。趙州云。若要隨根機接人。三乘十二分教。盡有方便。老僧者裏。祇以本分接人。大眾。若信得者話。只管疑著。不必解會他。日久自然瞥地。始知山僧不是相瞞。珍重。

小歇場示眾。山僧自莂公去後。心中一發冷然。渠一生爲此事孜孜矻矻。才有个見處。正好修行。早已整手腳不辦。況其他乎。卽以道眼觀之。彭殤無別。然已恨其力行日短。若論世眼。更不堪提起。咦。世間人信心難生。善根難長。不能深信因果。未免爲現前報應所惑。山僧每每見人發一个好念頭。便生病惱。作事便不知意。那一生造業底。偏更快便。爭怪得。初心人不打退鼓。於今目前大眾。都是看得破底。何不趁色力康健。急切取辦。人生好光景難得。若到病苦時。作主不來。𨿽有善師良友。不能替代。今日與大眾道破。一知半解。當不得甚事。石屋云。欲求成佛眞个易。欲斷妄心眞个難。幾度霜天明月夜。坐來猶覺五更寒。見解人多。行解人萬中無一。湧泉亦嘗恁麼道。故知此事不是說了便休。到此須大著精彩始得。昔丹霞淳與友論道。到暢快處。大笑一聲。其師叱之云。你者一笑。失卻多少好事。他是得底人。其師尙如此說。如今學人。終日談彼說此。山僧最是不喜。山僧二十歲前。便得个歸著。在廣州東門。行至西門。如瞬息間。人物房屋都不見有。經言。阿彌陀佛。七千歲在城托缽。不辧男女。七千歲不貪睡眠。大眾。此事𨿽是現成。也要善用其心。譬如一團黃金。全憑巧匠。方成器用。不是一番寒徹骨。爭得梅花撲鼻香。記得。馬祖會下有个無業國師。幾句說話。山僧常舉以自儆云。古人得意之後。都是茅茨石室。王侯不得而友。那像於今爲名爲利。又當時三祖傳衣後。囑四祖。勿向人道在者裏得法。覺範云。名與迹。人生之大累也。古人未得意時。一雙艸鞋。一條拄杖。到處訪道。及其旣得。便向深山中。埋名滅迹數十年。人無知者。你看三祖如此。尙沒人知他姓名。與他住處。後來開堂說法。乃至五宗分派。遞及宋元。漸失古意。涅盤經有个諭。如做乳酪。初賣底是眞乳酪。遞轉侵水。全無眞味。難道法有什麼古今。叵耐古今人。大相懸絕。趙州嘗道。老僧見馬祖會下善知識。个个出格。九十歲後見者些。都是向大路開飯店。覓人禮拜。到今日越發可傷了。那一起求化底不說爲辦道之資。且問。他辦得个什麼道。咦。古人說。佛之一字。尙不喜聞。如今佛之一字。眞个不喜聞了。你道。是同是別。大眾。生死事大。無常迅速。山僧十餘歲時。心中早已有些了當妄想。道六祖大師。二十四歲。方傳衣缽。我今還未滿二十。若到三十歲。一字不看。但饑餐渴飲。混同樵牧。彼時山僧老母尙存。常到城中省視。老母深知山僧意。每道。我實爲你累。若不是我。你早入山去也。後來老母去世。靈泌弟。將母衣物。一時散卻。山僧亦將靜室中所用器具。一時散卻。止剩些破衣襖。兩人共湊六十觔行李。走到博山。者段因緣。舉起太長。約略如此。那時法緯樵雲。都在博山。樵雲在外面。不知何以得个消息。托人向悅眾。求入後堂。與山僧鄰單。後來山僧要辭先師。先師苦畱。幾次收入行李及得脫身。二子苦要相隨。山僧此時亦無意廬山。因過瑞洪。聞無用道友在歸宗。遂去尋他。不期遇見半偈老師。隨上金輪峯禮塔。半師畱住金輪。山僧向他道。我本意要隱終南。聞終南多艸衣木食。與人境相絕。半師謂。金輪閉關。與終南無異。因畱止三年。自出關後。便要別卻諸子。千較百計。支遣不開。及後莂公又到。與諸子遊徽州。復返盧山。一路追隨。偶到黃巖。樂其深入。遂止於此。數年以來。又置些田地。添許多絡索。山僧前日。從粵中還山。見大眾著忙。心極不快。修行人常得安閒。方可入道。止是家業相累。徒過光陰。昨星子張公。同歸宗當家來請。山僧尙躊躇未決。於今到是恰好。乘此機會。卸卻擔子。何等輕安。山僧從幼便擬孤峯獨宿。誰知事不由人提起來。眞是慚媿。博山先師當時常道。宗寶我深悉汝意。汝只想入山去。得兩餐飯喫。便一切不管。正道著山僧意中事。於今大眾須要體諒。𨿽山僧者等卻像小乘。依菩薩行。祇願度盡眾生。寧可自家墮落。乃至度一人。數劫相隨。其人不發心。菩薩亦不動念。山僧不能行菩薩行。度盡眾生。但願與大眾。大家著緊。如救頭然。便滿鄙意。大眾。旣恁麼相信。須是依山僧說始得。此事元沒有愛憎彼此。盡力道不出底。只是冷暖自知。緩急自辦。時節到來。不怕你會不會。所以前日莂公去時。我對法緯說。以後更不必題起禪道佛法。口說底無用。須是急切有恁麼事始得。你看莂公底心。眞是成佛有餘。祇是不曾實落用心。便已容易蹉過。大眾。於今只管蹉跎去。眞不知等到彌勒佛婁至佛了。咦。山僧要說說不盡。然亦不消說。伶俐漢。向未舉以前。便知痛癢。就是山僧者一段話。都是多底。明日過歸宗。須要甘得澹薄。圓通訥禪師。祇有一塊布。日間當裙。夜聞當被。山僧自來。不曾貪著好衣好食。如今但有兩餐粥飯。便放下身心。絲毫不管。佛在世時。弟子甚眾。一千五百大阿羅漢。常隨其身。那時有什麼常住錢糧也。只各人入城乞食。食已便各人樹下趺坐。大眾。於今各人。也須自家料理。牛頭懶融。肩挑石二。腰纏八斗。供其徒眾。大眾。都是難得底。山僧亦當效古人所爲。只是賤體太弱。不能如願。大眾須要體諒山僧始得。珍重。

長慶宗寶獨禪師語錄卷第一

音釋

瑰﹝姑回切。音傀。瑰瑋琦玩也﹞偉﹝於鬼切。音韙。人才傀偉﹞折﹝之涉切。音詟折疊也﹞麋﹝旻悲切。音眉。鹿屬﹞嘿﹝密北切。音墨。與默同﹞

長慶宗寶獨禪師語錄卷第二

丹霞法孫今釋重編

示眾

歸宗示眾。師顧眾云。修行者事。大非容易。知有底人。如龍得水。似虎靠山。若未知有。便須尋个活路。從來善知識。沒有什麼與人。此事非可口傳手授。還是自家伶俐轉變始得。古人道。大有轉變。始脫生死。於今你們。現前尙且茫茫地。何況生死到來。便是知有底人。也不得艸艸。萬古碧潭空界月。再三撈摝始應知。汾陽者話。大有所以。者所在著不得一些知見。三乘十二分教。一切修多羅。難道不詳盡麼。你道。病在什麼處。將心求道。將心學禪。窮劫盡形終不能得。所以道。饒你學到佛邊。猶是雜用心。山僧從小。爲者一著子。喜樂不過。記得古人一段機緣。眞个痛快。昔洞山辭雲巖。問百年後。忽有人問還邈得師眞否。如何祗對。巖良久云。祇者是。山沈吟。巖云。價闍黎。承當个事。大須審細。此時洞山尙涉疑。後因過水睹影。方悟前旨。有偈云。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。者个偈。眞妙得很。你看打頭兩句。人還會得。我今獨自往。處處得逢渠。便難會也。然尙有一關。渠今正是我。我今不是渠。五位君臣。都從此出。憶壽昌師翁拈云。渠今正是我。大地難包裹。我今不是渠。千聖不能知。深得洞山意旨。今人容易說。洞家兒孫。好久摩他鼻孔不著哩。適來與麗中。談及徳山一段機緣。也大奇特。渠初見龍潭便問。久向龍潭。及乎到來。潭又不見。龍又不現。潭云。子親到龍潭。已太煞婆心了也。徳山當時猶未會得。一夕侍立。夜久辭出。潭點紙燭度與山。山才接。潭卽吹滅。山方大悟云。從今更不疑天下老和尙舌頭也。山僧偶爾得兩頌。曾見麼。你看。龍潭初道子親到龍潭。眞个直捷不過。古人爲人。都是恁般直截。於今人把作機鋒。卻反抝直爲曲了。末法將來。畫虎成貍。日久生獘。得活祖師意底。不道全無。祇是少有。大眾同志。須生難遭想。努力珍重。

廣慧示眾。舉僧問芭蕉。不落諸緣。乞師指示。蕉云。有問有答。師云。你看。古人爲人。何等直截。祇是人自不會。便呼善甫云。大慧常舉竹篦示人。喚作竹篦則觸。不喚作竹篦則背。不得有語。不得無語。僧擬議。便打出。一生如此勘驗學人。非眞正學人。罕有契其機者。乃有頌云。背觸非遮護。明明直舉揚。吹毛𨿽不動。徧界是刀槍。山僧深愛此老。剖肝瀝膽。昨和一頌云。吞餌已鉤腸。淸波亂跳揚。絲綸牢在手。更不動刀槍。你把大慧竹篦話。與我者頌合看。不要急。祇是念念不放捨。自然有个省處。今時人。全不解用心。你卻須自解轉變。你若省得時。卽不會機鋒轉語。不會得古人公案。也不消熱忙。若徒明得古人公案。不明自己者。明得底都不是。此事祇要眞。古人亦有辯才無礙。雨瀉雲興。亦有規模窄窄地。然悟心則一至。說法爲人。隨家丰儉。惟在取信於心。今人在義路上。求解求會。豈有出脫日子。你若未明此事。須辦久遠堅固之心。做工夫。祇是一个切。先要識得心。識得乃信得及。信得須要行得。行得須要休得。若休不得。終非眞實。所以古人云。我於某善知識處。得个歇處。你等大須仔細。識得信得行得休得。有此四者。大事畢矣。

廣慧示眾。腳跟下有條直路。卽心是佛。還信得及麼。你若未省得。祇是冷冷看。如何卽心是佛。一毫不要造作。日久自然省去。雲門大師云。人人盡有光明在。看時不見暗昏昏。如何是汝諸人光明。眾無語。復自云。廚庫三門。所以學道。大須知有。大須自己伶俐。切莫造作。今時善知識。種種教人。總是造作。總是埋沒人。法華窮子諭。長者無限寶藏。本是窮子分所應有。無柰東西馳走。長者捉回。渠反怖死。長者傷其下劣。不能承當。乃以冷水洗面令蘇。仍復遣去密令二人隨他。同彼所作。誘令求傭。長者祇是令他除糞。謂汝勤苦倍與之值。種種方便。然後窮子信受。你看。經文何等直捷。窮子本來該承父業。珍寶具足。因他信不及。祇是教令除糞。三乘四果十地。盡是除糞底人。方便引誘他。故與以值。若當下信得及。實無恁麼事。所以佛之本懷。一切權實教門。祇是欲令眾生開佛知見。六祖云。如何佛更開佛知見。佛知見卽是人人自心。所以道。凡有心者。皆應作佛。山僧昨云。人非木石。豈無心乎。此事个个具足。爲何根器淺劣。總信不及。才舉起。便怕認識神。且如長沙云。學道之人不識眞。祇爲從前認識神。原爲分个皂白。不許人儱侗。你若未認。怕作什麼。今時善知識。總是鈍置學人。見一學人入門。便教他怎生做工夫。節外抽枝。總不是佛之本懷。若論佛之本懷。祇是要人識得此一著子。山僧得此一著子。與佛無二無別。就令將此身。碎爲微塵。一一塵供養十方諸佛。亦未足以報佛恩徳。山云。釋迦老子。與我同一鼻孔。便是文殊普賢來云咨和尙。我早已知他了也。祇是識心達本源。更無有過者。若不如是。爭敢做善知識開大口。爭好揀別諸方。鍛煉衲子。昔有僧參一禪師。每見卽搖手云。不是不是。如此二十年。一日遠遠見。便云是是。開善謙。在大慧門下二十年。祇是不省得。大慧復令他馳書往襄陽。謙益怨憤。意欲無往。其友宗元叱之云。不可路途中便參不得禪。遂與同行。復語之。一切事都替得你。祇有五件事。替你不得。謙問。那五件事。元云。屙屎。撒尿。著衣。喫飯。駝个死屍路上走。謙當下領旨。比返徑山。大慧在亭子上望見。便云。者漢連骨頭也換過也。你看。古人絕無定法。祇是提掇者一著子。要學人自己識得。別無言說。若見性人。如伸手見掌。更有什麼。大眾還有信得及者麼。時有僧進云。某甲曾看大慧語錄。云卽心是佛。人便以爲尋常。云燈籠沿壁上天臺。便以爲奇特。豈不是順顚倒。今日復蒙和尙開示。始益信向。師云。你今祇要信得及。若不能直下承當。便須時時尋究。如何卽心是佛。終日冷冷看將去。若省得了。方有語話分。不必看語錄經教。初心學人。不曾看書本。到是漧淨。提獎他到是容易。若久參學人。打頭不遇作家。惹得許多見識。及到善知識前。先要洗滌一番令淨。然後救拔得他。今人那里曉得。此事大須有福遇作家始得。若薄福人。見邪師談禪說道。種種枝節。便以爲有滋味。見眞善知識。一無所有。便謂善知識祇是如此。更有自甘下劣者。謂古人二三十年。方才了當。終日向外馳求。待他馳求二三十年。全無下落。到此來畢竟要撥轉他。向者一條直捷路徑。方得安穩。不如趁早放下。更省气力。咦。大象不遊於兔徑。大悟不拘於小節。希有之法。眞是難信。經云。若有人千生勤苦。種諸善根。如是之人。乃可爲說。若有人千生但讀誦大乘。不看余乘及外道典籍。如是之人。乃可爲說。世尊致祝。在所遊方勿妄宣傳。六祖亦云。恐愚人不解。謗此法門。萬劫千生。斷佛種性。故知。希有難信佛祖祕密。大眾直須徹底信得。不畱一絲毫擬議始得。珍重。

華首掛鐘板示眾。師舉椎云。大眾還知麼。千下萬下。皆從者一下起。便打板一下。復云。何以。叢林規則。以此爲據。隨打鐘一下。歸方丈。

結制示眾。舉圓覺經云。以大圓覺。爲我伽藍。身心安居。平等性智。華首今日。以羅浮山爲牧牛場。溪東溪西。一任諸人優遊自在。只有一句要緊話。不得犯他國王水艸。汾陽道。若一毫頭聖凡情念未盡。未免入驢胎馬腹去。白雲端又道。若一毫頭聖凡情念淨盡。亦未免入驢胎馬腹去。諸上座又作麼生。須是從者裏自作活計始得。不見王老師道。老僧自小養一頭水牯牛。擬向溪東牧。不免犯他國王水艸。擬向溪西牧。不免犯他國王水艸。不如隨分納些些。總不見得。作麼生是隨分納些些總不見得。諸上座。汝若會得。便是活計。一期之內。大須努力。

示眾。古人道。千人萬人。盡是覓佛漢。於中求一个道人無。欲與空王爲弟子。莫教心病最難醫。諸上座。且道。覓佛漢與道人。相去多少。大須分个皂白。不可顢頇。何以故。祇爲般若有相似底。所以道。佛祖如生冤家。始有學道分。汝等離了鄕土。離了師長。千山萬水行腳到此。專爲學佛學法。爲甚卻道如生冤家。不見洞山云。擬將心意學玄宗。大似西行卻向東。汝若將心學佛。將心學道。窮劫盡形。終不能得。不如息念忘慮。佛自現前。今時不得已。教人從者邊打翻那邊消息。要且圖个話會。其餘有什麼交涉。諸上座。特地現成。擬心卽差。究實而論。不落見聞窠臼。乃可歸家穩坐。珍重。

示眾。信爲道元功徳母。信是無上佛菩提。信能速登解脫門。信能永離生死苦。諸上座。莫輕看者信字。法華會上。止得个龍女。涅盤會上。止得个廣額屠兒。者才是直下信心底人。諸上座。還信得心麼。結制以來。不知各人作麼生用心。尋常參堂中。不是昏沈。便是掉舉。不知昏沈掉舉。就是各人安身立命之所。大須伶俐。愼勿虛度光陰。山僧欲與汝等商量。有話。試出來說看。眾無語。師云。歲月如箭。轉盼蹉跎。本分上稍寬緩。便容易錯過。何況日用間。一切人我是非。尙放不下。又爭構得。諸上座。者事祇要各人心切。汝若心切。撩起便知。舉潙山在百丈。侍立次丈問。誰。山曰某甲。丈曰。汝撥鑪中有火否。山撥之曰無火。丈躬起深撥得少火。舉以示之曰。汝道無。者个聻。山便發悟。師云。汝看。古人何嘗有甚麼忉怛。祇要伶俐。山僧尋常與汝等。千說萬說。自己實見得沒傝﹝仁﹣二﹢﹝天／韭﹞。實見得慚愧。諸上座。也須知些慚愧始得。下座。

示眾。舉長沙投機頌云。今日還鄕入大門。南泉親道徧乾坤。法法分明皆祖父。回頭慚愧好兒孫。復舉南泉和頌云。今日投機事莫論。南泉不道徧乾坤。還鄕盡是兒孫事。祖父從來不出門。師云。據此偈意。則知有向上人。作麼生是向上人。古人云。有佛有法。猶是教迹邊事。且未是那个消息。若論那个消息。非智能知。非識能識。卽今目前。直如一口气不來。方有少分相應。若落意根湊泊。恰似有个相應。總與那人懸絕。所以道。損法財滅功徳。莫不由玆心意識。是以禪門了卻心。頓入無生知見力。諸上座。心作麼生了。無生知見作麼生頓入。直須無心。者个無心。不是造作得來。伶俐衲僧。才聞恁麼說。便解打翻。如今都擬商量者个無心。又爭得。永明云。若親照時。縱有佛祖玄言妙義。皆爲魔說。汝作麼生商量。大難大難。

示眾。探究此事。實非小緣。須要大生尊重始得。於今天下說法者恆河沙。悟道者如麻似粟。都認个目前昭昭靈靈底。古人喚作驢前馬后漢。諸上座。大須知痛癢始得。長沙云。目前無一法。當處亦無人。蕩蕩金剛體。非妄亦非眞。於此直下窺得。便乃坐斷聞見。萬法平沈。淨裸裸絕承當。赤灑灑無回互。汝若踏著恁麼田地。便自解作活計。作麼生解作活計。聻。云何要作活計。聻。古人大有榜樣在。曹山辭洞山。洞云。子向什麼處去。曹云。不變異處去。洞云。不變異處。豈有去耶。曹云。去亦不變異。此是第一个解作活計底榜樣。藥山坐石上。石頭云。子在此作什麼。山云。一物也不爲。頭云。恁麼則閒坐也。山云。若閒坐卽爲也。此是第二个解作活計底榜樣。諸上座。還曾恁麼作活計也未。山僧今日。爲汝再流通个消息。且不論遠。就是目今父母所生底身。一二歲時。見聞具足。六根怡然。心境一如。有眼如不見。有耳如不聞。六用閒閒。正恁麼時。十成完具。漸漸長大。便生愛惡等情。從生至老。迷而不返。且道。過在什麼處。難道彼時便沒有麼。諸上座。終日隨聲逐色。總是步步踏著。若不一回打翻。要且無汝作活計處。大眾作麼生。良久豎拂子云。个中若了全無事。體用何妨分不分。復以拂子擊案下座。

示眾。古人道。莫系念。念成生死河。輪回六趣海。無見出長波。六祖大師亦云。前念後念今念。念念相續不斷。名爲系縛。於諸法上念念不住。卽無縛也。所以離念法門。最尊最貴最第一。惟佛一人乃稱離念。不見道。悟無念法者。萬法盡通。悟無念法者。見諸佛境界。悟無念法者。至佛地位。汝若不是實落到恁麼田地。他時後日。決定自信不及。爲甚如此。祇爲汝胡孫子不曾死。腳跟終不點地。從上諸祖。全推此著。譬若大火聚。無汝近傍處。無汝依倚處。若不如是。總要柰何不得。𨿽然如此。猶是與得底人說。若不打翻父母未生前面目。眞實去處。尙且懡﹝怡﹣臺﹢羅﹞。汝又作麼生下手。所以千疑萬疑。祇是一疑。千關萬關。祇是一關。者一疑破。則千疑萬疑俱破。者一關透。則千關萬關俱透。諸上座。作麼生是者一關。聻。良久云。喚作竹篦則觸。不喚作竹篦則背。不得有語。不得無語。汝等諸人著眼。

示眾。此宗難得其妙。切須子細用心。未有天生彌勒。自然釋迦。就是再來底人。也要用心一番。方才了得。所以道。惟人自肯乃方親。但是言教體。貼自己隱微。終是難過。須實實落落。到那田地。才肯放心。才得个休歇。就是見處的確。言句上理會得恰好。亦止得一半。惟實落到處卻難。百丈云。見與師齊。減師半徳。見過於師。方堪傳受。諸上座。又作麼生。於今人不能了得。病在甚處。病在認目前昭昭靈靈以爲是。不知昭昭靈靈。乃是緣境而有。玄沙云。若昭昭靈靈是汝眞實。爲什麼瞌睡時。不成昭昭靈靈。若捨此。又是个黑漆桶。打在無見無聞窟裏。縱然不涉兩途。和合得个不思議。猶是生死岸頭事。諸上座。古人見性。如十日並照。總不是者个道理。舉無著禪師。往五臺禮文殊。遇一老翁。問云。近自何來。著雲南方。翁云。南方佛法如何住持。著云。末法比丘少奉戒律。翁云。多少眾。著云。或三百或五百。著卻問。此間佛法如何住持。翁云。龍蛇混雜。凡聖同居。著云。多少眾。翁云。前三三後三三。著不省。翁拈玻璃盞問云。南方還有者个麼。著云。無。翁云。尋常將什麼喫茶。著無對。辭出。翁令童子相送。著問童子。前三三後三三。是多少。童子召大徳。著應諾。童云。是多少。著始悟彼翁蓋卽文殊也。乃稽首童子。乞一偈而別。師云。前三三後三三。旣領略不得。玻璃盞話。又當面錯過。童子一召之際。依舊貪觀天上月。失卻手中珠。後參仰山。始得契悟。常充典座。文殊現於粥鑊上。著以攪竹篦便打云。文殊自文殊。文喜自文喜。那里落節。向者裏拔本。諸上座。丈夫自有衝霄志。不向如來行處行。汝各人都是丈夫。也有志气。祇如自朝至暮。饑來便食。渴來便飲。何等自由。乃至迎賓待客。敍寒道溫。一般快利。不曾分毫計較。爲什麼問著本分事。卽便突然。汝道。病在什麼處。就似有人。問我手中是甚麼。明明白白。是个拂子。卻放下另討一个祗對。便遠了。哩。所以得底人。更不如何若何。並絕咽喉。直下無第二人。不見曹山四禁偈云。莫行心處路。不掛本來衣。何須正恁麼。切忌未生時。正與山僧昨日那五問。意旨彷佛。恁麼田地。豈是汝言句到得。就是言句到得。意還未到。何況言句尙未到。汝擬向什麼處著。大難大難。

示眾。倐忽又是半月。敢問諸上座。本分事作麼生。流光似電。瞬息不停。切須痛念生死。不可逐樂過時。大眾試自揣看。生死作麼生了。雪巖問髙峯云。日間浩浩地。作得主麼。峯云。作得主。夜間睡夢時。作得主麼。峯云。作得主。正睡著無夢無想無見無聞。主在什麼處。峯直得無言可措。諸上座。無夢無想。無見無聞。畢竟主在什麼處。山僧常道。有三个關頭。人多以無夢無想無見無聞時作主難。日間浩浩地作主易。不知日間浩浩地盡難作主。哩。於今人。不過從五蘊身田中。認著个能見能聞底。便道是。者喚作弄胡孫子。一朝鼓破了。胡孫子走了。便不知怎麼下落。大凡聰明人。看些古人語句。便似容易得很。便道。日用間隨處拈來皆是。把洞山麻三觔。雲門乾矢橛。趙州庭前栢樹子。和會將來。便道無有不是。也須分个眞僞始得。洞山云。我尋常以心中之眼。觀之又觀。始辧眞僞。大眾。且莫容易。卻又不是艱難。向那里尋求得底。除卻目前。亦非別有。者裏畢竟作麼生。雲門云。直得乾坤大地。無絲毫過患。猶是轉句。不見一色。始是半提。更須知有向上全提時節。麻三觔。乾矢橛。庭前柏樹子。狗子無佛性等話。正是者个消息。切莫艸艸。末法將來。人多不圖實落。各處叢林。住住。學些見識。一部五燈會元。不難領會。本分事卻實實了不得。難道自己不明白麼。祇是勝負心。拍盲承當過去。自悞悞人。所以眞修行人。名聞利養。一切不顧。只要自家實實了得。不拘歲月。不辭勞苦。你看古人。難道根器都是下劣。都不像得今人。汾陽參了七十一員善知識。後見首山。方大徹去。難道他從前不會禪不會道。還有什麼佛法他不曉得。爲甚見了首山。方道萬古碧潭空界月。再三撈摝始應知。就是圓悟者樣人。在五祖處。也有十年方才心不異緣。今人爭得容易。大眾著實努力才好。復云。山僧福薄。自來只喜退步。今日旣在此提持个事。已說不得了。但一切餘事。須仗大眾出力。叢林原沒有什麼爾我。都是一般。就堂中堂外。也沒有分別。但堂中爲一眾標榜。都要規矩森嚴。山僧最不喜人閒談。三个五个聚在一處。說幾句話。便是一炷香。日子有多少長。就是堂外。也須切戒各人。自有本等職事。須出一片至誠。精勤做去。難道各人自家住靜。不精勤做得麼。飯自家會熟。菜自家會長麼。山僧自小。也是住靜。日間不過閒得一炷香。般柴運水。燒鍋掘地。那一件事。不是自己。於今叢林。一人當一件職事。極好埋頭修行。山僧恨不得混在眾中。埋頭修行。極是有趣。極是安閒。眞淨云。浮生惟有僧無事。悟得眞乘老更閒。世間惟有解修行底。越老越閒。不似俗人一生奔奔波波。到後來總倚靠不得。大眾無非多生修來。今生得爲衲子。在此个門中。知有此个大事。須要乘時精進。早求解脫。莫待他時。悔之無及。中峯云。一个主人翁旣失。百千皮袋子難醫。珍重。

示眾。毫釐系念。三途業因。瞥爾情生。萬劫羈鎖。諸上座。趁好色力。各各討个入路。得个入路。還要有个出身始得。者不是輕易得底。再三撈摝。方才了當。趙州十八歲上。便解破家散宅。尙且云。除二時粥飯。是雜用心處。於今人怎容易構得。然𨿽如此。者个事也甚明白。不見僧問慈明。如何是古佛家風。明云。銀蟾初出海。何處不分明。髙峯頌云。銀蟾出海照無私。處處分明是阿誰。覿面不須重問訊。隨教日炙與風吹。直下曉得。又何消說。如或未然。切莫瞞卻自己。昔湛堂語大慧云。杲上座。我者裏禪。你都會得。叫你說也說得。叫你答話也答得。叫你拈古作頌也拈頌得。祇是欠者一解在。你若不得者一解。在我方丈裏。有禪。才出去。便沒了。惺惺時有禪。睡著便沒了。如何抵敵得生死。大慧云。正是某甲疑處。你看。古人多少實落。渠當時未見圓悟。諸方那一个不肯他。祇是自不肯甘心。諸上座。各各求个自己甘心。生死到來。方有把柄。爲甚如此。爲他得底人。二六時中。總沒有空過底時節。當時香林在雲門十八年。門每日喚他。一日省得了。門云。我從今後。不喚你也。他後來卻云。我四十年。方才打成一片。湧泉亦云。汝等諸人。莫開大口。老僧四十九年。猶有走作。你看。古人都是實落行將去。不圖明得便了。就是山僧自小。便曉得二三十年。方才休歇得下。所以古人道。明道者多。行道者少。於今假知識。徧滿天下。便是明得底也少。直饒你有个入處。正好修行。正好親近善知識。湧泉又云。學道人大須識乾。識若不乾。敢保輪回去在。敢保啼哭有日在。於今人。才嗅著些子。便自掉頭不顧。不知他生死作麼生了。哩。諸上座。努力向前。切莫空過。趙州云。佛之一字。吾不喜聞。佛之一字尙不喜聞。還更有什麼可雜用心處。莫見世間少年利根。做得快便。便道。佛法祇是如此。不知他夙生也苦心過來。若是中下之機。畢竟要看个話頭。行而參坐而究。縱然今生不得悟。來生出頭。亦不費力。總是各人要生死心切始得。珍重。

示眾。若眞修道人。不見世間過。若見他人非。自非卻是左。他非我不非。我非自有過。但自卻非心。打除煩惱破。憎愛不關心。長伸兩腳臥。六祖大師恁麼語話。𨿽則平白。其實正是向上人底行履。不似今人掠虛道理上。簇花簇錦。有什麼難。尋常憎愛是非底心。容易消遣不得。達摩初祖云。外息諸緣。內心無喘。心如墻壁。方可入道。二祖安心之後。才對他說。豈更別有。祇是圖个實落。於今勿論內心無喘。祇如外息諸緣一句作麼生。目前山河大地。明暗色空。外旣有境。則內必有心。心境相對。動輙傷鋒。須是知有底人。方才在者裏。平帖帖地。不犯絲毫頭手腳。若未到者田地。也勉彊不得。待你覺照將來。早是錯過了也。咦。一得無心便道情。六門休歇不勞形。有緣不是予朋友。無用雙眉卻弟兄。良久云。已過不可得常思。於後念念圓明者。都爲他得底人。方解與麼話。不然。才有所重。便成窠臼。須是轉轆轆地始得。

示眾。僧問。心地無非自性戒。如何是自性戒。師云。今日有居士。從泊頭來。進云。戒光從口出。如何是戒光。師云。好大雨。進云。破戒之人。爲甚不墮地獄。師云。無孔鐵錘。進云。恁麼則泥牛吼破天邊月。木馬騰空過北關。師便喝。進云。好一喝。師云。且退。僧禮拜起雲。啞人唱罷無生曲。黑月堂前拍掌遊。師云。敗闕不少。又一僧才出。師便喝。僧擬進。師云。背後有人笑你在。舉僧問龍牙。二鼠侵藤時如何。牙云。闍黎須有隱身處始得。師召大眾云。且道。如何是隱身處。昔有四兄弟。同得仙道。預知命盡。一个隱在水中。一个隱在空中。一个隱在石中。一个隱在人中。及至無常到來。隱水者畢竟從水而溺。隱空者從空而墮。隱石者從石而破。隱人中者從人中而亡。須知。者都不是隱身處。且作麼生才是隱身處。又有無常捉一僧。僧懇其寬限七日。無常許諾。七日後復來。覓其僧竟不可得。大眾。還知者僧著落麼。知得者僧著落。生死到來。方才有隱身之法。不然。未免手忙腳亂。此事須及時了辦。非力可求。非他人可代。山僧自幼學道。只是自家痛念生死。無計可了。後來讀壇經云。見性成佛。如釘入木。千方百計。祇求見性。最苦嶺南前。二三十年。無一人談及个事。漫道个事。就持戒念佛也少。山僧當此時。設有一人爲我剖斷。便願身爲牀座。身爲奴僕。閱人頗多。並無所遇。只是一部壇經。行坐不捨。如今得个著落綫索。原從者裏來。憶當時但願者事停當。便深山窮谷。野鹿爲羣。就使在十字街頭。破衣粗飯。終日叫化。也都甘心。後同靈泌弟。參博山。便絕念嶺南。只爲法字卍子。與山僧夙緣。特到博山。相覓不得。又抵金輪關中。一見涕淚交下。便惹起。如今首座都寺監寺藏主書記諸子。又得韓夫人一門信向。因緣會聚。偶爾成文。實非山僧初願。去年都寺到匡山時。山僧還遲疑未決。念大眾費了許多心力。又累承相逼。情詞懇至。事不獲已。似山僧素喜深隱。卻疑小乘。然憶天臺大師臨去時。眾弟子問其所證地位。大師云。吾不領眾。必淨六根。今損己爲人。獲預五品耳。蓋菩薩行。實實難行。自己煩惱令其不起猶易。令他人不起煩惱甚難。只好隨自家力量。盡自家精神。倘能信諒。也斷不致孤負而已。山僧初到此時。聞麗首座云。如今只是揉爛其心始得。山僧銘入心髓。得首座恁麼不惜勤苦。山僧也合﹝拚﹣ㄙ﹢ㄊ﹞一副心力。大家鼓舞。但一切外務。多病之人。卻難照管。全仗大眾﹝封／巾﹞扶。此是十方叢林。原不分內外。坐禪底坐禪。行行底行行。也都是一般。如今都道。坐禪底髙。行行底低。一个知隨便。沒人肯做。可笑得很。難道行行底眞个便低麼。雪峯飯頭。潙山典座。千古景仰。雲門法眼兩宗。都從雪峯出來。潙山便出个仰山。是什麼人。卻肯當飯頭當典座。大菩薩隱在眾中。行行底極多。若者些子人我。都忘不得。還說什麼大事。自今以後。大眾須放出一片公心。莫分彼此。莫分髙下。努力向前。同報釋迦老子恩徳一場。也非分外。山僧與大眾。住此將半年。四月又到。結制在邇。須是事事料理妥當始得。大眾。叢林規矩。決定要行。不可徒有其名。山僧今晚。不惜剖肝瀝膽。向大眾說。大眾須要共體此心。便是戒之一事。甚不可忽。於今末法。比不得上古。若只圖向上之名。其實所行不及中下。何等可恥。目見頹風。益當防愼。就是傅大士臨寂。囑其子普建普成二法師亦曰。謹防三業。莫道三歲孩兒也恁麼道得。空開大口。菑田無一簣之功。鐵圍受百刑之痛。久立珍重。

示眾。無量妙法門。參禪第一義。若眞師子兒。不入他羣隊。諸上座。若論超生死捷徑。惟有此宗。其餘俱是方便。汝試反覆思惟。畢竟是个什麼。嘗見有種人。不明心地。祇就道理上。東安西排。學者不成。學那不就。到底落得一空。汝但向心地上。討得个入路。久久自然脫落。何不上早勞苦一番。直待眼光落地時。只是只落湯螃蠏。遲了也。佛說人命在一呼吸間。汝等於今。刻刻甘心死得去便罷。若未能死得去。便須急急覓个方便。髙峯云。但將个無滋味話頭。蘊之於懷。行而參坐而究。自然有个入路。亦不是別討道理。止貴言下知歸。切須大家打起精神看。什麼處有疑。祇管疑將去。大疑大悟。小疑小悟。不疑不悟。古人者話。決定不錯。汝但自己揣量。畢竟到底如何發付。莫要放過者便是疑。不必另作計較。山僧常時聞諸禪人道。疑情如何發得起。如何發不起。只管向話頭上覓道理。籌度大覺。好笑。疑之一字。切之別名耳。總是生死心切。便自起疑。疑來疑去。自然有个時節。若泛泛過日。不實用心。待他自悟。決無此理。諸上座。趁早著力。昔有商人。同一比丘入海。遇一惡龍。興大風浪。向商人言。但將者比丘與我便了。此我夙生之師。不肯教我修行。致我受此業報。痛苦無量。心甚恨之。山僧今日至誠相告。信也由汝。不信也由汝。他時後日。卻怨山僧不得。若道我眞師子兒。不入者个羣隊。也須實到恁麼田地。黑面老子惡辣。不準汝口說。便是黃面老子慈悲。也不曾準汝口說在。珍重。

示眾。諸上座。三界塵勞如海闊。無古無今鬧聒聒。盡向自家心念生。一念不生都解脫。旣由自己又何難。成佛無勞一指彈。恁麼看來。容易得很。然𨿽如是。也要是个人始得。古人又道。瞥起一念是境。但無一念。便是境亡心自滅。無復可追尋。若夙生有善根者。聞恁麼說。直下便了。其或鈍根。反覆看他。畢竟是什麼道理。此事祇要疑。所以髙峯云。只要惺惺著意疑。疑到情忘心絕處。金烏夜半掣天飛。諸上座。祇是汝自家底。縱然不悟。也寸步不曾離。珍重。

示眾。佛法在什麼處。在穿衣喫飯處。般柴運水處。迎賓送客處。才舉心動念。便不是了也。諸上座。勿向外求。須徹見自心實踐將去。方才有个著落。剃除須髮。向此門中。畢竟爲个什麼。世間人。爲些小功名。尙且廢寢忘餐。豈況生死大事。多少在家人。聞有此事。千方百計。要求出離。如何出家人。終日在善知識身邊。千提萬提。反不將爲事。凡人未有生而知之者。總要心切明明白白。偏汝構不得。過在於何。過在汝縱逸。卽有時觸著。轉眼消滅。依舊業識茫茫。如此等甚多。不似上古純素眞切。聞得便信得。信得便行得。个个出家。便以此爲急。千山萬水。訪尋有道。祇求決了个事。決不遊州獵縣。片衣口食。虛度光陰。諸上座。此事大不容易。汝若貢髙我慢。祇障礙得汝自己。山僧自小。便明此事。常去禮下於人。縱有說不相干底。我亦禮拜。何以故。我求決了我底事。管他是不是作麼。如今做學人。便做出善知識樣子。生怕減了聲價一般。叵耐自己胸中黑漫漫地。初祖云。豈以小徳小智輕心慢心。欲冀眞乘。徒自勤苦。汝等欲做眞正衲子。勿學時流。把者些惡知見。盡情放下。放教空蕩蕩地。才好用心。才好受得善知識鍛煉。若不如是。大遠在。珍重。

博山老和尙忌日示眾。得有因兮事有由。山僧自小。便知有个事。十四歲見壇經。已識自己面目。便不向外馳逐。惟有宗門巴鼻。尙未了得。及參石壓筍斜出。崖懸花倒生語。始得撇脫。特恨彼時嶺南無善知識。無可證據。己巳年。度嶺去博山見先師。先師亦不曾向我說一个元字腳。一日拈倒騎牛入佛殿語。問山僧。山僧呈偈云。貪程不覺曉。愈求愈轉渺。相逢正是渠。才是猶顚倒。蟻子牽大磨。石人撫掌笑。別是活生機。不落宮商調。先師云。太粗生。山僧云。假使大了當人。向和尙作麼生開口。先師顧視良久云。何消說。山僧於此。洞見先師爲人處。庚午四月。山僧辭先師。先師苦畱不得。囑以八月必要重來。再三相訂。不謂先師九月示寂。所以道。得有因兮事有由。今日者炷香。不敢孤負先師。良久召大眾云。先師眞儀在者裏。先師畢竟在什麼處。以拂子作圓相云。巍巍堂堂。蓋聲騎色。徧界不曾藏。咦。分明祇者是太郎當。

示眾。此事無他。在聖不增。在凡不減。祇因染淨。而有差別。南嶽雲。一切諸法。從心想生。心若不生。法無能住。若達心地。所作無礙。非遇上根。宜愼辭哉。汝等但信自心。心外無法。一切諸法。依心建立。離心之外。實無可得。諸上座。但向自心一念回光。般若靈智。天然自照。好不省力。今時人。祇是向外馳求。覓些有依傍底義解。做些有捉把底工夫。以爲肯綮。於本分事上。便黑漫漫地。誠可憐湣。此事猶如虛空。亦如身與影。直是無汝回避處。何不立地構去。良久云。分明極。復云。太分明極。咦。祇爲分明極。翻令所得遲。珍重。

示眾。諸上座。一月過一月。一日過一日。作麼生用心。須要徹首徹尾。你看。古人在者裏。坐破七个蒲團。是何等用心。今人發腳參方。便想秉拂開堂。趙州道。汝但究理坐看。三二十年。若不會。截取老僧頭去。佛法無多子。久長難得人。山僧三十年前。在博山。見苦心參究底人尙多。如今絕不見用心。者一種用心。只是將心待悟。此病入了膏肓。畢生不治。大眾。切須老實做去。無論三二十年。就使一生不徹。亦如此做去。但存一副漧淨肚腸。有何相爲不得。

示眾。諸上座。莫妄想。終日學言語。逞伎倆。做頌做偈。在書本上討消息。有什麼益。宗門底事。若在書本上。三藏十二分教。豈是無言。云何達摩西來。一切掃卻。何不直下休歇去。邇來禪道獘病。不可枚舉。有一種心識浩浩底。捏怪不休。惹得無限人弄業識。有一種專向蒲團上死坐。遏捺起滅。鬼窟裏作活計。佛眼云。諸方不是坐殺汝。便是走殺汝。學人大須仔細。諸上座。仔細討看。卻是澹然無意時。好个消息。只是你特地不會。開眼合眼。上單下單。畢竟是誰。還會麼。珍重。

示眾。古人到大了當。猶自深藏丘壑。龍天推逼。方出爲人。諸上座。步步踏實地去。有餘於己。乃可及物。不見陸亙大夫。問南泉云。黃梅七百人。如何不得衣缽。獨盧行者得衣缽。泉云。七百人都會佛法。惟盧行者不會佛法。如今衲子。無不道我會佛法。試問他一句。便眼睛定動。究其病處。只爲彊露頭角。不向腳跟下用工夫。所以古人道。愈退愈明。愈不會愈有力量。且道。不會个什麼。汝若未到者个田地。直饒會盡道理。只成个狂人無智人去。爭解與人抽釘拔楔。先博山嘗言。我過後二十年。宗風掃地。土地廟裏也上堂了也。當日猶意有激而言。不圖今日親見此事。可嘆可嘆。

示眾。竹篦子因緣。極直截痛快。山僧掩關金輪時。見一僧端坐石上。問他做甚工夫。答云。看竹篦子。問他作麼生看。答云。於不明處。進前愈追。山僧向他道。汝卻要退後看始得。且看者个不明底。是什麼道理。渠於此覺有痛癢。山僧只略略點他一句。便依所說做去。夜半忽然有省。山僧舉芭蕉拄杖子話驗之。如何是汝有拄杖子。我與汝拄杖子。答云。空中掃鳥迹。如何是汝無拄杖子。我奪卻汝拄杖子。答云。紅鑪一點雪。豈不快哉。所以者个事。切在得之於心。自然轉轆轆地。珍重。

示眾。山僧事不獲已。住持玆山。固承宰官居士殷勤啟請。實亦自見十九代祖師道場。無人整頓。放心不下。但今艸創。四事未備。大眾果以道相親。不得因澹薄退念。耐得澹薄。便是入道根器。山僧平昔。每祝韋馱菩薩。願得與世無緣。不是矯情。就令福緣具足。一出驚天動地。於本分事。有何交涉。卽如世尊四十九年。三百餘會說法。無量人天得度。一場事迹。如夢如幻。何況世間身衣口食。丰濃受用。終歸變滅。汝等爲生死出家。須認取个不變滅底。六祖先期辭眾。眾皆悲泣。祖云。我自知去處。故向汝說。只今還有知六祖去處者麼。看看。

長慶宗寶獨禪師語錄卷第二

音釋

哩﹝力忌切。音吏。語餘聲﹞瀝﹝郎擊切。音歷。淩也﹞傝﹝仁﹣二﹢﹝天／韭﹞﹝上他紺切。舑去聲。下悉盍切。音靸。﹝仁﹣二﹢﹝天／韭﹞惡也。一曰不謹貌﹞鑊﹝胡郭切。音獲。釜屬﹞菑﹝側持切。音緇。不耕田也﹞

長慶宗寶獨禪師語錄卷第三

丹霞法孫今釋重編

示眾

示眾。汝等諸人。大須識自本心。始得休歇。若識心達本。如空合空。維摩經云。不著世間如蓮華。常善入於空寂行。達諸法相無掛礙。稽首如空無所依。莊嚴大師教徒。常持此偈。生死海中大可怖畏。潙山行腳。至天臺山。遇寒山拾得。一陣茫然。寒山云。自靈山別後。伊三生爲國王。忘卻了也。果上菩薩。出生入死。尙且忘卻。何況博地凡夫。如今不用汝棒喝交馳。機鋒酬對。古人喚作弄精魂漢。且看六祖教永嘉。何不體取無生。了取無速。永嘉云。體卽無生。了本無速。祖云。如是如是。何等機辧神妙。何等入理深談。良久云。老僧少時。誦華嚴空忍品。遂不知有身心器界。如此境界。將有旬日。至今每一提起。猶見痛快。

示眾。修行一著。自肯方親。所謂道不是文字語言。乃平常之理。昨有人問。不是心不是佛不是物。是个什麼。老僧豎起拂子。復問。畢竟是个什麼。老僧放下拂子。只今且問諸人。那个眼不見耳不聞。者个又是什麼。一切有爲法。如夢幻泡影。且莫當面錯過。此事不是一口道得盡底。縱饒說得極玄極妙。總沒交涉。惟得之於心。方有把柄。汝諸人。一向逐色隨聲。不曾有一刻回光返照。所以日疎月遠。然𨿽汝不曾打點。其實現現十成。無一毫增減。畢竟是个什麼。努力構取。

示眾。昔大隨在大潙會下數載。食不至充。臥不求暖。淸苦煉行。操履不羣。潙深器之。一日問曰。闍黎在老僧此間。不曾問一轉話。隨云。教某甲向什麼處下口。潙云。何不問如何是佛。隨便作手勢。掩潙口。潙嘆云。子眞得其髓。大眾且看。大隨云。教某甲向什麼處下口。直是鍼札不入。佛眼亦無能窺他。正恁麼時。大潙尙不肯艸艸放過。復教他問如何是佛。隨掩其口。潙乃點頭。古人爲人。十分嚴密如此。大眾何不體取。若在者裏透得過。何禪可參。何道可學。還消說什麼。者事人人具足。爭柰有人飯籮邊抵餓。覓卽知君不可見。不離當處常湛然。珍重。

說菩薩戒示眾。卽心是佛。卽心是法。卽心是僧。卽心是戒定慧。情與無情。世出世間。一切諸法。皆無實性。所謂諸法實性。卽汝心是。楞伽云。諸法無法體。而說惟是心。不見於自心。而起於分別。所以一切諸法。依心建立。心外無有法可得。法外無有心可得。是謂心法一如。無心無法。諸佛子如此者。卽是金剛寶戒。佛性種子。諸佛本源。菩薩根本。眾生若得此戒。卽頓入佛位。經云。眾生受佛戒。卽入諸佛位。位同大覺已。眞是諸佛子。戒之大意。祇在防非禁惡。護持本有淸淨自心。若識自心。心外無有一法爲緣爲對。旣無緣對。便無所犯。旣無所犯。亦無能持。無能無所。始名持戒。爭柰一切眾生。迷本淨心。遂有根塵等法。旣有諸法。又生愛取諸趣。發動身口。造一切業。旣有業因。寧逃於果。所以三塗苦報。輪回生死。無有紀極。然而窮詰本源。實無根緒。此迷無本。性畢竟空。眾生不知。妄受系縛。我佛出世。生大憐湣。於上根者。直示本心。俾得醒悟。中下根者。方便提獎。教伊止惡行善。乃有戒法。應作不應作。是持是犯。種種名相。若大力量人。豈有者等閒家具。佛之一字。尙不喜聞。更喚什麼作戒。然𨿽如是。大須實落始得。不然。畫虎成貍。莽莽蕩蕩招殃禍。其害不淺。所以此戒。非初心可忽。涅盤諭如浮囊。遺教再三丁寧。尊重珍敬波羅提木叉。如佛在世。良以生滅界中。未能頓超方便。直下無心。若無戒善。終不成就。則必墮落。人天之報尙且難期。況於諸佛無上菩提。是以從迷返悟。戒實資糧。從因向果。戒爲初步。至於內護自心。外護譏嫌。自利利他。猶爲菩薩行願。從來學佛之士。頂戴奉持。如饑得食。如渴得飲。如貧得寶。如裸得衣。誠非無故。諸佛子。當於此寶戒。生珍重想。勿令有犯。𨿽云無心則無戒。然須知無心始可得戒。有心者常犯戒故。無戒始可得心。有戒者常系心故。無心之心。乃眞佛心。無戒之戒。始爲性戒。此心此戒。無二無別。佛之授受。祖之相傳。惟斯祕密。非與人天及餘二乘諸戒律儀而可比量。涅盤云。我皆安置諸子於祕密藏中。祕密藏中具足三徳。三徳圓滿。一心呈露。由是萬行莊嚴。華嚴性海。重重無盡。亦非於自本心。別有毫頭增入。昔世尊菩提樹下。成等正覺。嘆云。奇哉一切眾生。具有如來智慧徳相。但以妄想執著。而不證得。若離妄想。一切智無礙智無師智。卽得現前。諸佛子。汝等但看離妄一句。世尊眞切拈出。教人直下無心。汝若無心。更有何事。徳山云。汝但無事於心。無心於事。則虛而靈。空而妙。若毫端許言本末者。皆爲自欺。起信論云。一切諸法。惟依妄念而有差別。若離妄念。則無一切境界之相。如是則內自無心。外自無境。心境俱亡。戒從誰立。諸佛子。旣無戒可得。畢竟喚作什麼。良久云。咄。且受戒去。

茶話

廣慧茶話。山僧到此。承王居士。曁大行殷勤。山僧沒有什麼說話。大眾有疑請問。眾無語。師乃云。山僧自小學道。將三十年。實無有法可得。祇信得自心。及心外無有一法。可得佛佛相傳。祖祖相授也。祇是信得自心。及於今佛法凋零。諸方每說什麼法身邊事。法身向上事。山僧者裏。都無宗門下事。無可商量。若是大根器人。言下知歸。方有个商量處。更不可特地起波濤也。古人道卽心是佛一句。滿口道盡。亦是事不獲已。今人多是將心學道。將心求法。若將心學道。將心求法。窮劫盡形。終不能得。爲何如此。祇爲心外實無有法可得。心外若有法可得。是名外道。大眾。切須自己轉變。自己回頭始得。良久云。大眾沒有什麼問。山僧沒有什麼答。更妙得很。珍重。

廣慧茶話。識心達本原。故號爲沙門。大眾還識得心麼。若識不得。生死到來。如何回互。昔有僧問洞山。寒暑到來。如何回避。山云。何不向無寒暑處回避。僧云。無寒暑處。怎生回避。山云。寒時寒殺闍黎。熱時熱殺闍黎。大眾作麼生會。若會得者話。方有个回互處。壯色不停。諭如奔馬。人命無常。過於山水。莫說人世富貴功名。沒有長久。就是出家兒。沒有世緣。幾十年光景。也易過去。何不趁色力康健。討个著落。須是回光達本。有个出身之路始得。僧問。某甲不識心。請和尙慈悲。師云。慈悲在你那里。僧問。金剛經四句偈。不知是那四句。師云。不離闍黎問底。進云。不會。師云。你不會。是謗經毀法。僧問。淸淨本然。云何忽生山河大地。師云。我者裏。也沒有淸淨本然。也沒有山河大地。今晚廣慧當家印初。請山僧喫茶。會麼。僧罔措。僧問。阿賴耶識。末那識。六識。某甲心未了。求示安身立命處。師云。你是看教乘來。教乘與宗乘不同。我宗門中。總無此話。進云。心性意識。是同是別。生天墮獄。爲是心去性去識去。師云。者裏心也無。性也無。識也無。進云。恁麼則寒灰枯木也。師云。寒灰枯木。怎會說話。怎會在者裏喫茶。進云。不會。求和尙方便。師云。三世諸佛。阿誰代你。乃云。此事不在言說。也不得離言說。當日法性寺二僧。爭論風旛。六祖大師出云。不是風動。不是旛動。仁者心動。大眾還會得麼。僧便問。心不在內。不在外。不在中間。敢問在什麼處。師云。有米煮飯。沒米煮粥。良久云。一堂僧冷淡。千古意分明。於今一堂。何等停當。珍重。

華首茶話。師云。山僧本擬深藏山谷。無意出頭。今日華首。元是法字卍子一綫機緣。後因麗首座。及大眾諸居士。費了許多心力。接得山僧到此。與大眾同住。須是眞實發心。爲生死眞實修行。才不虛住此山。若論宗門中事。大難開口。上根人又何消說。中下之根。古人不已垂手方便。才有做工夫話。其實有什麼工夫可做。古人道。直指二字。早是曲了也。才說無事。早是多事了也。恁麼有甚開口處。所以道。此事惟我自知。又道。須知有不求知者。丹霞和尙云。人人有一坐具地。佛祖出頭來。一毫也不曾增。卽今諸上座諸居士在此。也一毫不曾減。祇是於今。一聞千悟底大難。不得不假方便。大眾須費一番心力始得。良久云。同來大眾。一路也辛苦到此。正好安心。旣安職事。各要努力。有什麼疑。不好相問。僧問。華首重興卽不問。覿面相逢意若何。師云。兩眼對兩眼。進云。海風連夜發。大地絕纖塵時如何。師云。獨坐華首臺。僧禮拜。師復云。者件事。不是說了便罷。眞實要見得性。眞實自己要休得。休得休不得。試自家揣看。若論說得底。盡有聰明伶俐。便說一篇兩篇不難。看些禪關策進。髙峯中峯諸錄。便不消悟道。也會教人。有什麼交涉。舉一老宿。一夏不爲師僧說話。一僧嘆云。我直恁麼空過一夏。便聞得正因二字也好。宿云。闍黎莫嘶速。若論正因。一字也無。道了叩齒云。我不合恁麼道。鄰房一老宿聞之云。可惜一鍋羹。被兩顆老鼠屎污卻。師云。隔江望見資福門前剎竿便回。已遲八刻。何況更過江來。此事豈容一棒一喝一機一境一轉兩轉語湊泊得上。大難大難。大眾。須是從生死發心。始有實落。山僧少年時。那曉什麼參禪。什麼悟道。祇是怕生死到來。前路渺然。後見壇經。始知見性成佛。沒柰何千計百較。才得甘心。不是等閒容易。良久云。山僧年來多病。體中太弱。叢林事俱料理不得。須仗諸上座同心協力。惟佛法卻委不得了。若有商量。不敢辜負。如今天下。到處荒亂。此地還安穩。深山中如住靜一般。大家鍛煉身心卻好。珍重。

生辰茶話。師云。山僧今早。舉王老師空劫以前話。諸上座作麼生會。王老師又道。道不屬知。不屬不知。知是妄覺。不知是無記。諸上座又作麼生。旣道祇是無人覺知。又道道不屬知不屬不知。得底人便不消疑擬。疑擬著。萬里崖州去也。所以山僧道。擬心卽差。諸上座。會得便會。更無剩法。古人也有道。明得那邊事。卻來者邊行履。山僧道。也無那邊。也無者邊。得者便得。更無時節。汝但了得目前。空劫以前也在目前。盡未來劫也在目前。不見道。古人說知見。知見卽是心。當心卽知見。知見卽於今。所以了得便是。不了目前。萬緣差別。良久云。者个事。也有生而知之者。也有學而知之者。究竟都是一般。生而知之。實難其人。求之諸祖中。如丹霞趙州。便是生知底。趙州見南泉。泉問。汝是有主沙彌。無主沙彌。州云。有主沙彌。泉云。主在什麼處。州躬身云。孟春猶寒。伏惟和尙尊候萬福。諸上座。向者裏便好打翻消息。一切時行住坐臥。折旋俯仰。迎賓接客。屙矢送尿。無不是神通妙用。趙州當時才十四歲。何曾費些子气力。次日問南泉。如何是道。泉云。平常心是道。汝看。南泉也不消什麼機用。直如家里人。說家裏事。州又問。還用趨向也無。泉云。擬向卽乖。州云。不擬爭知是道。泉向道。適來舉者幾句。道不屬知。不屬不知。知是妄覺。不知是無記。若眞達不疑之道。猶如太虛廓然蕩豁。豈可彊是非耶。諸上座。道不屬知。不屬不知。者兩句。勿輕放過。汝等喫飯飽了。要行便行。要坐便坐。山是山。水是水。僧是僧。俗是俗。正恁麼時。佛眼也覷不見。只可惜當下錯過了。山僧記得幼時。見个少林法師。拈僧問趙州。學人乍入叢林。乞師指示。州云。你喫粥了也未。僧云。喫粥了也。州云。洗缽盂去。山僧彼時。𨿽不曾徹底。聞之使毛骨悚然。如冷水澆背。又聞舉萬松評云。洗面觸著鼻孔。抽鞋摩著腳跟。那時若錯過話頭。便是掘地討天。所以可憐不知底人。錯過了多少好時光。山僧恁麼說。汝諸人聽著。便又思量。怎麼得知。又是頭上安頭。以眼尋眼。古人道。饒汝學到佛邊。猶是雜用心。山僧常舉此話。爲甚學到佛邊。猶是雜用心。圓覺云。乃至證於如來淸淨涅盤。猶爲我相。到者裏。須是悟始得。咦。不知者。旣錯過了許多好時光。知者。又蹉過了許多好時光。不知者過在不知。知者過在知。最難得恰好。畢竟如何得恰好去。諸上座。實有恁麼事。若信不及便罷。若信得及。須實實體會。實實了當始得。者个比不得世間功業。祇是一生便了生死。是我等無量劫來。至於今日。今若了得。永不可得。大須著力。山僧千說萬說。不過助發而已。切之一字。卻在當人。阿誰替汝著力得。僧問。月影汪汪。如何是佛度眾生。師云。木頭。進云。月影汪汪時。如何是眾生度佛。師云。碌磚。進云。如何是眾生度盡恆沙佛。諸佛從來不異人。師云。前兩語。汝作麼生會。僧罔措。僧問。一个道士賣靈符。爲甚處處吉利。師云。汝者兩片皮。播來播去作麼。進云。和尙不識好惡。師云。山僧不識好惡且置。上座不識好惡。又作麼生。進云。一个團團圓。到處皆和合。師云。者是贓底。進云。和尙又作麼生。師云。山僧慚惶無地。僧禮拜起。擬進語。師云。止止不須說。便歸方丈。

茶話。舉張拙秀才偈。光明寂照徧河沙。凡聖含靈共一家。一念不生全體現。六根才動被雲遮。破除煩惱重增病。趨向眞如亦是邪。隨順世緣無掛礙。涅盤生死等空花。師云。諸上座。大須腳踏實地始得。古人驗人。一言半句。便知渠知有不知有。所以人將語探。若是知有底。自然迥別。卽如作家相見。如兩鏡相照。終不雜亂。若只你一句我一句。祇圖口頭滑澑。有什麼用處。莫謂今時。上古已卽有此病。大慧云。近來衲子。不肯向省力處做工夫。只管熱忙來。呈見解。作頌古。雲門向他道。不是者个道理。便道。把定他不肯放過。我且問你。你還自放得過也未。諸上座。各人要知慚愧。不要取笑識者。山僧今夜與你點破。若是得底人。舉起便知。絲來綫去。自然雅合。你看。龐居士訪松山和尙。值山經行。士問云。手中底是什麼。松山豎起拄杖云。老僧年邁。缺伊一步不得。士云。然𨿽如是。壯力猶存。他得底人相見。自然恰好。所謂滿口含冰。不曾道著一个水字。不似如今人。自己尙不知落處。只管記得滿肚皮言句。徒逞快利。有什麼交涉。雪竇謂之隨流失源。你道。他病在什麼處。病在不以此爲念。祇圖好看。若是眞爲道底人。便是善知識。肯了我自己。不曾到大休歇田地。亦自不肯。大眾且看。自己於聲色關頭逆順境緣。一切時一切事。果能一念不生麼。心如木石麼。如人飲水冷暖自知。不可自瞞。卽瞞得亦終不幹別人事。我方才舉斷除煩惱重增病。且道。煩惱爲在內。爲在外。爲在中間。若求煩惱不可得。更欲去除他。豈不多了一翻手腳。趨向眞如亦是邪。眞如作麼生面目。汝擬作麼生趨向他。諸上座。汝才擬。卽不是了也。者个田地。從無始來。至於今日。更由今日盡未來際。還曾動著也無。何不直下悟去。更自直捷。喫許多辛苦作麼。

問答

僧問。現前且道承誰恩力。師云。上座也解恁麼問。進云。建化門庭且置。未萌以前道將一句來。師云。卽今是什麼。進云。兔角杖子。爲什麼能穿電影。師云。大慈悲菩薩。

僧問。倩女離魂。那个是眞底。師云。大眾。看者僧也解恁麼問。

僧問。大事未明時如何。師云。一二三。明後如何。師云。四五六。

靈泌問。蓮華未出水時如何。師云。巖下煮茶燒樹葉。出水後如何。師云。澗邊流水散桃花。

僧問。某甲參學以來。苦無見處。師云。你要見作麼。進云。也須有个眞實見處。師云。幸自可憐生。僧罔措。

師坐次。僧問無我之旨畢。僧復問。祇者能無我者是什麼。師云。有病眚者。請醫治眚。眚愈。醫云。你眚已去了。是什麼。僧無對。

師坐次。指銅鍋問僧。有人問你是什麼。作麼生對。僧云銅鍋。師云。還有疑麼。僧云不疑。師復問一僧。僧不對。師以手指云。你肚裏有禪。

僧問。如何是賓中賓。師云。業識茫茫無本據。可憐白日喪天眞。如何是賓中主。師云。途中解作活。無往而不利。如何是主中賓。師云。慈悲巧妙施方便。善握司南驗正邪。如何是主中主。師云。佛祖潛蹤。蒼生絕迹。進云。佛祖潛蹤蒼生絕迹時如何。師不答。僧禮拜。

麗中昰問。理則頓悟。事以漸除。理亦有漸悟底麼。師云有。事亦有頓除底麼。師云有。復云。理若無漸悟。則佛與眾生。不由緣起。事若無頓除。則一切法。皆有根本。又問。悟之一字亦不立。敢問未悟不立。悟了不立。師雲月。昰禮拜。

僧問。師是那一宗。師云。饑來喫飯困來眠。僧無語。師云。你道是那一宗。僧云不知。師便打。僧云。莫是臨濟宗麼。師云。你卻伶俐。

態心開總理問。諸經俱云無我。爲甚涅盤獨云有我。師云。如醫病人。先用大黃消其邪熱。後用人參補其元气。

楊未了司馬問。弟子戒殺已久。邇來專事持誦。得麼。師云。者是功行邊事。若本分上未了。總是業識茫茫。進云。如何是本分事。師云。古人道。乾坤之內。宇宙之間。中有一寶。祕在形山。居士還識得麼。進云。不識。師云。何不向不識處看。士罔措。進云。居常多坐不覺。每遇不如意事。便打不過。不知病根所在。師云。功徳天黑暗女。有智主人二俱不受。還有什麼打不過處。良久復云。若未能直下便了。且就世情上勘破。祇如居士年遇六旬。從前涉歷。且道卽今在什麼處。豈但六旬。再過六劫。也只如此。幻妄空花。徒勞把捉。者裏勘得破。放得下。日久歲深。父母未生前一著子。自然觸著磕著。進云。側聞至論。毛骨悚然。不知要見未生前一著子。如何下手。師云。者便是下手。士禮拜。

嚴舂陵司李問。弟子職司刑罰。民命攸關。何以令彼無隱情。此無枉法。師云。只從自己根源上。討个分曉。自然把柄在手。生生殺殺。無非妙用。進云。敢問某甲自己根源分曉所在。師云。山僧若說。是山僧底。進云。某甲向道已久。無柰種種情念。終難排遣。師云。此未是根源話。然試問居士。假如夢中覺夢。還是夢麼。進云。畢竟是夢。師云。醒來夢中心境。還用排遣麼。進云。不用排遣。師云。根源上明了。亦復如是。一切情念。不除自盡。進云。情念盡時。豈非空無所有。師云。若無所有。又成斷滅去也。就者裏體驗看。

金叔起居士。以解易自負。每舉一陰一陽之謂道。師云。汝所論陰陽。口頭道理耳。卻拈不出來。起雲。師能拈出。試拈出看。師云。生死大事。汝還知麼。起雲。不知。師云。一陰生。汝不知生死。還求知麼。起雲求知。師云。一陽生。

法字卍。請益格致之旨。且述陽明頌語以質。師云。此事不與教乘合。況儒典耶。𨿽然。孔子手眼也不小。渠開口道个在明明徳。明徳是什麼爛柴頭。學者向什麼處撈摸。陽明揭出良知。亦非世見可到。但云。無善無惡心之體。我不如是。卍云。師意如何。師云。不可思議心之體。有善有惡意之動。何不云一念動處。卽爲意。知善知惡是良知。說他不是。良知亦不得。卍云。師又如何。師云。知而無知是良知。爲善去惡是格物。我與你另拈出。物而無物是格物。

僧問。閻羅王還有也無。師云。子甚處來。云杭州來。師云會麼。云不會。師云。莫道無閻羅王。喫鐵丸有你分在。

蔡云怡督學問。日坐金輪峯。還望見漢陽峯頂否。師作此﹝○﹫十﹞相答之。又問。踏上匡山。有三條大路。畢竟那一條是大路。師云。咦。者一條是大路。又問。廬岑險峻髙出羣峯。爲什麼羣峯讓他獨出。師云。爭怪得伊。又問。身在山中。身在山外且置。祇如粗頑者土皮。壘塊者石骨。凹凸者峯巒。參差者林木。奔飛而下墜者瀑布。靉叇而上升者雲煙。怎見得廬山眞面目。師云。土皮石骨。峯巒艸木。瀑布雲煙。又問。有人在金輪峯頂。有人在彭蠡湖中。忽遇波浪滔天。石觸舟沈。峯上人作何救他。舟中人作何自救。師云。南無觀世音菩薩。

師與蔡督學話次。驀指瓶中花問云。一種花。爲什麼有二種色。蔡云。根無二種。師不肯。蔡云。師意如何。師云。一種花。二種色。

靈泌問。如何是但願空諸所有。師云。出門不踏芳艸路。如何是愼勿實諸所無。師云。歸家不坐涅盤牀。又問。如何是賓中賓。師云。家貧猶自可。路貧愁殺人。如何是賓中主。師云。久旱逢甘雨。他鄕遇故知。如何是主中賓。師云。一朝權在手。便把令來行。如何是主中主。師云。八千子弟今何在。更無面目見江東。又問。香嚴上樹。意旨如何。師雲。霧卷煙收後。森羅宇宙寬。

法樹蔭問。香嚴上樹。意旨如何。師云。鯨吞海水盡。露出珊瑚枝。又問。如何是你有拄杖子。我與你拄杖子。師云。鳥棲無影樹。如何是你無拄杖子。我奪卻你拄杖子。師云。花發不萌枝。又問。南泉斬貓。意旨如何。師云。你一切時中。拈匙把筯。又作麼生。又問。萬法歸一。一歸何處。師云。來說是非者。便是是非人。

僧問。南泉斬貓。還有罪過也無。師云。兔角杖挑潭底月。龜毛繩縛嶺頭風。

僧問。如何是第一玄。師云。如人飲水冷暖自知。如何是第二玄。師云。上座是。如何是第三玄。師云。東去也是上座。西去也是上座。如何是第一要。師云。更無玄與妙。如何是第二要。師云。信手拈來艸。如何是第三要。師云。是處有芳艸。

僧問。香嚴上樹話。意作麼生。師云。蒼天蒼天。

僧問。蚯蚓斷爲兩頭。兩頭俱動。未審佛性在那一頭。師云。兩頭俱動。

師舉雲門三頓棒因緣。問法字卍云。雲門恁麼問。洞山恁麼答。爲什麼放他三頓棒。卍不契。一日師復舉前問。卍忽省云。百姓日用而不知。師云。不知个什麼。卍云。查渡湖南報慈。師休去。

師問卍。你有拄杖子。我與你拄杖子。意旨如何。卍云。恁麼娑婆訶。你無拄杖子。我奪卻你拄杖子。意旨如何。卍云。不恁麼娑婆訶。

師問卍。如何是奪人不奪境。卍云。鄱陽湖裏絕行蹤。如何是奪境不奪人。卍云。與師共坐千峯暗。如何是人境兩俱奪。卍雲。雨暗廬山深閉門。如何是人境俱不奪。卍云。大家啜茗月明中。

僧問。某甲祇是一个不識。結在者裏。師云。但向者不識處會取。

僧問。某甲如今此心極是安樂。莫便是麼。師云。是誰安樂。僧罔措。

師問法字卍。如鏡鑄像。像成後。鏡向什麼處去。卍云。也跳不出。

僧問。惟此一事實。餘二卽非眞時如何。師云。禮拜著。僧禮拜起。師云。餘二卽非眞。僧復舉楞嚴云。山河大地。語未畢。師震聲一喝。僧罔措。

僧求開示。師云。你一向作什麼來。進云。某甲一向行行。不知行什麼行。今日遠來。望和尙慈悲指示。師云。你謙退作麼。進云。某甲實實不曉得。師云。不曉得。豈不是大了當人。進云。某甲未到者田地。師云。你昨日從那里來。進云。自東莞起身。十二日到鹿角。十四日到此。師云。那个同你來。僧指傍僧云。與他向來。師震聲一喝。僧罔措。再求指示。師云。適來已徹底相爲了也。僧復求。師云。我從來不曾與缽盂安柄。

師問僧。你參什麼話頭。僧云。一口气不來。畢竟向什麼處去。師云。有人問你。作麼生答。僧以手彈桌子。師云。五蘊身田。彊作主宰。僧無語。師云。且去喫茶。僧禮拜起雲。某甲實有一語。師云。且去喫茶。

僧問。寶劍未出匣時如何。師云。無人能見。進云。出後如何。師云。汝看他是何面目。進云。面目現在。師便喝。僧罔措。

僧問。一切意旨卽不問。離一切意旨作麼生。師瞪目視之。僧擬進。師便打。

師舉云居膺示眾。了無所有。得無所圖。言無所是。行無所依。心無所托。令眾每句下語。以驗一夏所造。各呈畢。麗中昰首座云。上四句且置。只心無所托語。未有近傍。還請和尙著。師云。了無所有。得無所圖。言無所是。行無所依。遂張兩手云。蒼天蒼天。座作禮云。某甲更有語在。師云。子作麼生。座云。切忌恁麼時。師笑云。子深得云居之旨。座便休。

居士問。如來爲栴檀相摩頂。是一是二。師云。汝未開口時。猶較些子。進云。莫是授記麼。師云。汝身上有獦蚤癢。作麼主張。

僧問。滄海任憑日月轉。靑山不逐四時凋。如何是和尙無量壽。師云。闍黎問底是。問九九八十一。古人多指出。如何是不落數量底壽。師云。大慈悲菩薩。問大眾運爲。盡承恩力。如何是普賢行門。師云。上座也解恁麼問。問終日穿衣喫飯。動轉施爲。如何是文殊境界。師云。滿眼滿耳。問世間什麼物。與恁麼人同年。師云。問取露柱。

僧問。霧罩長空無遠近。雪埋深徑絕髙低。如何得雪消霧散去。師云。人皆苦炎熱。我愛夏日長。問冬日則飲湯。夏日則飲水。如何得不違時失候去。師云。心不負人。面無慚色。問水向石邊流出冷。風從花裏過來香。如何得君臣道合去。師云。九九八十一。問荊棘林中穿日影。煙波水上縐雲霞。如何是入廛垂手事。師云。你問我答。

居士問。百丈野狐。爲什麼不落便墮。不昧便脫。師云。打面還他州土麥。唱歌須是帝鄕人。進云。恁麼則脫者未曾脫。墮者未曾墮。師云。又被風吹別調中。進云。只如黃檗一掌。意作麼生。師云。啞子問聾人。

僧問。如何是和尙家風。師云。饑來喫飯困來眠。問師唱誰家曲。宗風嗣阿誰。師云。達摩不來東土。二祖不往西天。問如何是學人行腳處。師云。著破艸鞋赤腳走。如何是學人一切時不起妄念處。師云。起也。如何是學人親切處。師云。莫將問來問。如何是學人不假悟處。師云。惡。如何是超佛越祖之談。師云。一家有事百家忙。如何是和尙親傳底事。師云。有問有答。

僧問。離一切語言棒喝揚眉瞬目之外。乞師直指。師云。汝自己道盡了。僧罔措。禮拜起立。師云。汝作麼生會。進云不會。師云。不會更妙。進云。還有意旨也無。師云。又是頭角生。

僧問。如何是前念不生卽心。師云。鯨吞海水盡。如何是後念不滅卽佛。師云。露出珊瑚枝。

僧問。大事未明。如喪考妣。大事已明。如喪考妣。如何是大事。師拈起竹篦云。老僧者个。是竹篦子。又問。不是心不是佛不是物。畢竟是个什麼。師云。汝自出供狀了也。

居士問。文殊罔明女子。是一是三。師云。兩彩一賽。進云。罔明又是那个。師云。女子又是那个。乃云。此定就瞿曇也出不得。卽今大地眾生。亦不曾出此定也。所以云。一切眾生已成佛竟。已度生竟。已涅盤竟。進云。畢竟此中不了。師云。又是重添八字眉。

僧問。破戒比丘。爲什麼不入地獄。師云。無孔鐵錘。淸淨行者。爲什麼不生天堂。師云。石師子。

僧問。如何是直截根源一句。師豎起拂子。良久云。汝作麼生會。進云。見和尙作用。師云。甚處見得。進云。見和尙舉拂。師云。我未舉拂時。汝作麼生會。僧無語。

僧問。千里聞風卽不問。海幢消息近如何。師豎起拂子。進云。離了者个。又作麼生。師放下拂子。僧禮拜。師云。汝作麼生會。僧便喝。師云。好喝。再喝看。進云。喝過久矣。師云。者是套子。復問。志公啖鴿。未曾動著一條毛。請問。鴿子在什麼處。安身立命。師云。今日新羅國說什麼事。僧擬議。師便打。

僧求開示。師豎拂子云。會麼。云不會。師云。不會底汝還曉得麼。僧展兩手。師云。者是學來底。僧復問。如何是覿面無私一句。師云。遲了也。

張月鹿黃堂庭二居士參。張云。某甲自廬山承教後。漸覺不大爲塵俗所累。每誦心經。至心無掛礙。深信不疑。然不能當下撇脫。畢竟自家放不下。師云。還是看今時不破。若看得今時破。爭有放不下底。聻。圓覺云。妄認四大爲自身相。六塵緣影爲自心相。不知種種皆從緣生。緣聚而生。緣散而滅。如夢如幻。如泡如影。卽今山僧與居士。在此談論。也是偶合之緣也。俱不可得。張云。明知一切皆從緣生。還有不從緣生者麼。師云。且喜居士有此一問。黃雲。不從緣生。豈不是心。師云。心卽緣生。從朝至暮。念起念滅。豈不從緣。張云。除此緣生。更於何處覓眞實底。師云。無有一刻不承他恩力。卽此生滅。俱從他起。卻覓他起處不得。居士須實實用一番力。體究始得。張云。每到此處。便難用力。師云。本自露堂堂。當下不自取。轉求轉遠。楞嚴云。一切眾生生死相續。皆由不知常住眞心。張云。於今怎麼知得常住眞心。師云。居士平時所謂仁義忠信一切道理。是常住麼。張云。斯人存斯理存。何嘗一刻不存。師云。恁麼畢竟理因人顯。人且不存。理於何附。黃雲。誠知佛教一切歸空。師云。且道空歸何所。傅大士云。有物先天地。無形本寂寥。能爲萬象主。不逐四時凋。是空不空。是常住不是常住。張云。某甲𨿽不知常住眞心。但自驗。頗有得力處。祇是無求二字。世人事事掛礙。皆因有求。若能無求。有何掛礙。師云。若要徹底無求。也須徹底看得破。譬如燈光焰焰相續。愚者將謂燈光常住。不知後焰已非前焰。又如流水刻刻不停。愚者見水。謂水常住。又如一城人物往來。一年如是。百年如是。寧知死者死。生者生。人物依然。卻非其故。又如一人。今日之身已非昨日。佛云。才生卽有滅。不爲愚者說。者裏爭容得汝攀援執戀。爭容得汝思量分別。如今卻把取不得底死捨不得。又爭得。張辭。求一言可終身行者。師云。諸惡莫作。眾善奉行。張云。願求進步。師云。當淨其意。隨舉華嚴偈云。若人欲識佛境界。當淨其意如虛空。遠離妄想及諸取。令心所向皆無礙。張云。淨意豈不是不生不滅境界。黃雲。還有工夫在麼。師云。不省得時。向者裏體究。便是工夫。黃雲。某甲於今。凡遇事來物來。隨時應付過去。便不畱蹤迹。何如。師云。者境界也大難。黃復舉似首座。座云。要到者田地。先須識心始得。

著語

翠巖眞見慈明。慈明問。如何是佛法大意。著云。探竿影艸。眞曰。無雲生嶺上。有月落波心。著云。小盡二十九。大盡三十日。明曰。頭白齒黃。猶作恁麼見解。著云。賊。眞涕泗交流。不敢擡頭。著云。被人換卻眼睛了也。進曰。畢竟如何。著云。獅子齩人。韓盧逐塊。明曰。無雲生嶺上。有月落波心。著云。畢竟出他鬼窟裏不得。眞言下大徹。著云。又被人換卻眼睛了也。

永嘉覺參六祖。繞三匝振錫而立。著云。千里特來呈舊面。祖曰。夫沙門者。具三千威儀。八萬細行。大徳自何方來。生大我慢。著云。人以語探。水以杖探。進曰。生死事大。無常迅速。著云。把髻投衙。祖曰。何不體取無生。了無速乎。著云。來也來也。曰體卽無生。了本無速。著云。果然果然。祖曰。如是如是。著云。未可信在。須臾告辭。著云。掉得便行。有何不可。祖曰。返太速乎。著云。再三撈摝看。曰本自非動。豈有速耶。著云。依舊孟春猶寒。祖曰。誰知非動。著云。深入虎穴。曰仁者自生分別。著云。眞師子兒。祖曰。汝甚得無生之意。著云。懸崖一推。曰無生豈有意耶。著云。好个翻筋斗。祖曰。無意誰當分別。著云。前箭猶輕後箭深。曰分別亦非意。著云。大冶精金。應無變色。祖嘆曰。善哉善哉。少畱一宿。著云。平交平交。

洞山價祖偈。切忌從他覓。著云。才生便齩。自然無事。迢迢與我疎。著云。錯。我今獨自往。著云。巍巍堂堂。處處得逢渠。著云。淫坊酒肆逢彌勒。渠今正是我。著云。老老大大。作恁麼語話。我今不是渠。著云。救得一半。應須恁麼會。著云。面皮厚多少。方得契如如。著云。一坑埋卻。

長慶宗寶獨禪師語錄卷第三

音釋

眚﹝所景切。生上聲。目病生翳也﹞蠡﹝裏弟切。音禮。彭蠡澤名﹞縐﹝側救切。音皺。布也。纖也。聚文也﹞

長慶宗寶獨禪師語錄卷第四

丹霞法孫今釋重編

頌古

三玄三要。示張莂公孝廉

仰山云。百丈得大機。黃檗得大用。餘者盡是唱導之師。臨濟云。大凡舉唱宗乘。一句須具三玄。一玄具三要。汾陽深得其旨。方才頌出。其實不分。然又非儱侗。古塔主分體中句中玄中。已失古人意。今時杜撰。則又烏焉成馬矣。

第一玄。貍奴白牯解相傳。碧眼老胡偸吐舌。忍气吞聲不敢言。

第二玄。左右盡逢源。冤家難解結。急著眼睛看。

第三玄。森羅宇宙寬。頭頭是活計。豈費艸鞋錢。

第一要。天光不報曉。釋迦彌勒不知名。肯向人間畱眹兆。

第二要。樵歌牧唱眞奇妙。爭柰途中眼未開。費了許多鹽醬料。

第三要。大地蒼生同此調。折旋俯仰跳不出。業識茫茫眞可笑。

三玄總頌

用中得體號爲玄。明明一句絕廉纖。變換自然生活計。鐵壁銀山橫面前。

三要總頌

體中顯用名爲要。祇貴學人正眼開。一句明明全具足。當機巧妙任師裁。

曹山三墮

水牯牛兒事最精。惟知念艸絕餘情。時人若解通消息。渴飲饑餐總現成﹝類墮﹞。

任運騰騰聲色中。情忘向背境心融。依然仍舊無勞力。眞个眞空不住空﹝隨墮﹞。

佛祖位中畱不得。隨緣且作住山翁。山中自有山中趣。禦饌珍羞永不逢﹝尊貴墮﹞。

風旛

不是風兮不是旛。關山把截路行難。時人祇管貪程去。那曉全身在此間。

風旛不動仁心動。自古來今眞便宜。若論拈花重注腳。祖師猶占最初機。

不是風旛不是心。祖師到此絕知音。人言富有千金好。何似中人坐竹林。

不是風旛正是心。橫趨直撞莫沈唫。若人識得東君面。萬紫千紅春正深。

丹霞燒木佛

三冬寒气冷難挨。木佛將來劈作柴。身暖寒消無別謂。禪人休更亂疑猜。

茅鐮子

茅鐮子。三十錢。人人都曉得。問著便茫然。

南泉斬貓

貓兒按下有分拏。叵耐禪流不作家。王令已行難躲避。將軍塞外漫矜誇。

兩堂雲水鼓風濤。奇特南泉下一刀。救得不得都莫論。不英豪處逞英豪。

活貓兒齩死貓兒。請問禪流知不知。一个堂堂無事漢。橫趨直撞總由伊。

手把貍奴下一刀。禪人何必口叨叨。知音惟有趙州老。艸鞋頭頂賣風騷。

趙州勘婆子

臺山大路如弦直。來往師僧眞飽參。婆子趙州頭角露。卻令人見轉羞慚。

年老成精老趙州。助婆作惡起戈矛。臺山大路依然在。祇要行人肯點頭。

臨濟三玄

洪壚翻雪浪。海底起塵煙。人天旣不會。佛祖亦忘言。

寒山逢拾得。捬掌笑喧喧。傍人都不曉。卻道是風顚。

陽春布徳澤。淸明三月天。嫫母連宵織。耕夫忙種田。

世尊初生

指天指地獨稱尊。爲湣羣生出此言。賴得雲門知變態。不然空費老婆禪。

見怪不怪。其怪自壞。雲門善解機宜。禍才生處便消除。奇奇。好事不如無。

世尊悟道

寥寥獨坐霜天后。一睹明星便發機。若也早知燈是火。原來飯熟已多時。

世尊問豬子

歷歷分明在目前。何須動舌起言端。𨿽云佛具一切智。也要儂家莫被瞞。

大通智勝佛

惟此一心凡聖母。十成圓備莫他求。若云成佛不成佛。盡落今時門底收。

城東老母

本是天然一尊佛。緣何特地而乖張。虛空有盡渠無盡。五指那能解覆藏。

趙州無

人人一雙無事手。隨分拈花和折柳。若人問手在何處。但示花柳不言手。

問性惟將無字酬。勿隨言覓急回頭。忽然踏著來時路。始知人解倒騎牛。

趙州道無。言中有響。急著眼看。祇者伎倆。

狗子佛性

道有道無老趙州。禪和奚不看來由。可憐泣路亡羊者。盡從無有裏淹畱。

日裏看山

三三該九。四四十六。有米煮飯。沒米煮粥。

大慧竹篦

吞餌已鉤腸。淸波亂跳揚。絲綸牢在手。更不動刀槍。

竹篦背觸爲君舉。狹路相逢無處避。堂堂一个丈夫兒。有志气時添志气。

竹篦直截爲君說。眞个甕中不走鱉。不用如何與若何。曠劫無明從此歇。

老僧舉起竹篦。禪和開口卽非。背觸俱非勿動。急急撒手來歸。

婆子燒庵

主賓相扣有來機。腦後金錘太煞奇。眹兆不畱空坦坦。寒巖枯木綠依依。

婆子燒庵事太奇。諸方傳說盡參差。明修棧道人皆曉。暗渡陳倉幾个知。

殺活縱橫縱奪機。暗藏春色使人疑。瞎驢滅卻些兒在。千古還他老古錐。

正恁麼時意若何。寒巖枯木寄婆婆。趁去燒庵情太毒。卻令人見轉淆訛。

未離兜率已降王宮。未出母胎度人已畢

未離兜率降王宮。一期佛事已周融。非但瞿曇自如此。諸人鼻孔一般同。

大隨壞

壞壞石頭土塊。隨隨鳥語花飛。澄潭不見蒼龍影。但看興雲布霧時。

九峯不肯首座

香煙才起便歸去。个是叢林老作家。若論先師末後意。九峯亦未覷其涯。

無見無聞。主在什麼處

無見無聞主在麼。相隨來也沒如何。誰家門首無明月。叵耐夜行人更多。

玄沙三種病人

盲聾喑啞最親切。聞見覺知無二別。韶陽老子太乖張。盡把家珍都潑撒。

望州亭烏石嶺僧堂前相見

大地拈來如粟米。相見相呈亦偶然。若論歸家田地穩。鵝湖保福解推遷。

陸亙大夫家中片石

行船盡在把梢人。信手拈來著著親。雲山水月都遊盡。滿腔心事與誰論。

魯祖面壁

壁立萬仞接上機。何勞簸者口唇皮。當時若是髙亭老。實勝南泉王老師。

法眼捲簾

一得一失。摩訶般若波羅蜜。剔起眉毛惺惺惺。一得一失是何物。

徳山到龍潭

不見潭兮不見龍。吹燈方覺在其中。𨿽然不疑天下老。猶與從前未悟同。

俱胝一指

萬派千流都是水。七金五嶽總須彌。逢人遇物豎一指。塵世終然有子期。

疎山壽塔

一文二文與三文。一寸龜毛重九觔。和尙此生不得塔。饒伊狼籍在荒岑。

馬祖一喝。百丈三日耳聾

金翅鳥王當宇宙。个中那个是超羣。一撾塗毒聞皆喪。不是愁腸也斷魂。

巍巍獨坐大雄峯。生涯喪盡絕行蹤。幸得祖翁田地好。兒孫從此振宗風。

投子油瓶

油油。莫是投子麼。鴛鴦繡出從君看。不把金鍼度與人。

晏國師因雪峯攔胸把住有省

將謂何奇特。元來祇恁麼。昔年何處去。今亦不較多。

婆子拋兒

南柯夢醒豁精神。个中何必較疎親。呈橈舞棹休誇弄。君向瀟湘我向秦。

十智同眞

一同一質。淫坊酒肆逢彌勒。城東老母避不得。摩訶般若波羅蜜。

二同大事。信手拈來都是。從今莫嘆家貧。有志气時添志气。

三總同參。耕夫織婦和南。一一天眞明妙。何必南詢五十三。

四同眞智。從來不許人知。碧眼老胡不識。白牯貍奴皺眉。

五同徧普。東家打鼓西家舞。巴歌社酒笑嬉嬉。樂在其中人不知。

六同具足。包天裹地無餘物。欲進進無門。欲退退不得。

七同得失。左邊墻右邊壁。成也蕭何敗也何。忍气吞聲莫叫屈。

八同生殺。隨手拈來是藥。有時珠玉八珍。有時糞堆搕﹝打﹣丁﹢﹝天／韭﹞。

九同音吼。溪聲山色全周。觀音將錢買胡餅。元來卻是个饅頭。

十同得入。化城且暫歇息。庵內不知庵外事。玉殿苔生赤骨力。

總頌

十智同眞。分明舉似。○。更莫擬議。

五位君臣

正中偏。混沌不分空劫前。堂堂宇宙無人識。恍惚依稀未易言。

偏中正。更無一物可當情。途中解唱還鄕曲。肯將幽趣博虛名。

正中來。看渠也俊哉。二途俱不涉。何用有安排。

兼中至。者裏渾然忘彼此。忘彼此。放去收來帖帖地。

兼中到。古今至此無人會。於中那个出頭人。都來弄巧反成拙。

偈

答錢沃心督學

問。肚饑必想飯。身冷必思衣。起滅尙未停。云何謂息機。

肚饑思飯冷思衣。起滅紛紛是阿誰。從此萬緣都歇罷。饒伊門外亂鍼錐。

問。靜定名曰禪。風動名曰波。靜定若澄潭。風波從何起。

淸淨本心原靜定。才生一念便淆訛。諦觀此念原無有。自此澄潭絕浪波。

問。期場七十完。百日餘三十。絕後而再蘇。阿誰有血出。

須知日日道場中。絕後再蘇始見功。老父從來不借借。兒孫門外逞威風。

問。生滅時時有。圓明隨地得。請問眾禪人。那个不遭屈。

生滅元無有。圓明無可得。个个丈夫兒。有志气時添志气。

問。開口成思慮。無言猶死句。有無皆不成。何處是去住。

開口非思慮。無言非死句。縱橫總是我。去住更由誰。

問。頓悟稱見得。本性有形否。謂空不是空。云有未曾有。

謂空不是空。云有亦非有。仰鉆瞻觀徒費力。你若無心我也休。

問。舊年何處去。新年何處來。若言沒來處。百艸有憑據。

去年無處去。新年無處來。奇哉端的意。萬卉向春開。

問。徳山有一棒。臨濟有一喝。世間些小事。相見若爲合。

徳山棒臨濟喝。覿面當機疾。𨿽然。若遇惡竦禪和。須要藏身退步始得。

別眞妄偈

眞法性本淨。叵耐人不知。不知與淨性。非一亦非二。眞妄元無性。總是法緣起。悟時順眞如。無終似有始。迷時違眞性。有終而無始。迷悟性皆空。無終亦無始。不是眞生妄。迷眞妄遂起。旣達妄無體。云何不可止。因緣性空故。何生復何死。

法華窮子偈

多時馳騁在他鄕。險峻關山路渺茫。五十餘年人事別。歸來元是舊行藏。

拄杖偈

把住放行渠藉我。登髙下險我由渠。渠無有我何能活。我得渠用任伸舒。渠我元來無兩个。我渠何得有親疎。自今以後無分別。相將攜手作良圖。

長慶掛鐘板偈

有句無句古今傳。樹倒藤枯幾百年。此日宗風重整頓。相隨來也大家看。

戒衣偈

黃梅夜半偸傳去。累得兒孫天下忙。﹝匙﹣匕﹢幹﹞到嶺頭無避處。當陽拋出大家看。

化鐘偈

明暗文殊見。觀音動靜機。鍠鍠聲聒耳。且道是阿誰。

答馬僧摩居士

一句當陽難下口。未言早已落前溪。山僧不解閒忉怛。居士何須說悟迷。

示熊心開總理

聖凡無別一知通。你我心源性相同。且喜夙生緣偶合。腰纏騎鶴契吾宗。

偶作

帶水拖泥入嶺南。不知何處是家山。千年常住一朝客。野老恆冥如是觀。

贈法字

吾道無人識。憑君一綫通。君心我心合。是以到其中。

贈麗中

風旛一頌解投機。千里同風事亦奇。三到黃巖問端的。實知野老不相欺。

示二嚴

生滅門頭一念回。空王傳令子歸來。大家團聚談今古。莫媿從前眼未開。

示圓實

子歸就父通消息。父信子言而發心。所有功徳全是子。須知老父不出門。

示法緯法樹兩侍者還匡山

修行活計子無他。惟有無心更莫加。心若不生無一事。心生念動事如麻。

又

塵勞煩惱𨿽無性。叵耐似生相續多。克念殷勤休懶惰。大通雙眼又如何。

示能素韓夫人

不思善兮不思惡。祇者不思是什麼。莫道多年不相識。依然還是老婆婆。

示禪者

四方八面都無路。祇貴闍黎著眼看。釣竿已在漁人手。不必貪程過遠山。

聞樵雲訃音

年來莫作世情觀。最喜山居半掩門。聞訃卻令心愈寂。爾因心地久盤桓。

示道者

從來佛法無多子。才恁麼卽不恁麼。踏著上頭關棙子。百千三昧一時屙。

示僧

日日日從東畔出。朝朝雞向五更啼。於中若具金剛眼。阿嫂元是大哥妻。

麗中昰首座。住持訶林。遣可都寺。持送拂子一枝。偈以表信

祖祖相傳祇一心。靑原南嶽不須分。三玄照用非他立。五位君臣爲此陳。棒下無生凡聖絕。臨機不見有師僧。訶林重豎風旛論。卻幸吾宗代有人。

定宗上座遠來乞偈

截鐵齩釘容易事。藕絲難斷事尢長。人無遠預張良計。恐落儂家鹽醬缸。

又

楚水秦山遠度難。闍黎莫作等閒看。丁寧急下擒王手。不動風旛仔細參。

淵禪還華首

將謂宗門有祕傳。那知空隱總無言。如今策杖羅浮去。火種刀耕華首邊。

示祖心還華首

飛雲頂上看明月。正是歸宗斫額時。南北東西同此意。心心只許祖心知。

又

橫挑拄杖不顧人。直入羅浮深又深。黃葉菜根記收拾。恐隨流水動知音。

示勤拽往華首

參罷諸方五味禪。生涯只在鐝頭邊。若人來扣其中意。劈口搥他一兩拳。

示西水禪人

未言先領猶遲刻。句下翻身未是能。大丈夫兒當自決。勿畱禪字賺平生。

示張玉叔州守

大丈夫當猛烈。浮華光景水中月。陽焰翻波豈足言。空花落影那堪說。惟有眞如無上珠。亙古亙今鎭常徹。不從緣豈可滅。六根門首眞明潔。達摩西土不將來。可祖無得便休歇。知君多佛植靈根。丁寧莫負好時節。

示行者

罪福從緣起。緣生性本空。若知無性理。當下出樊籠。

示戒摩行者

如魚在水鳥飛空。往返周旋在此中。擬議知君不可見。無心處處入圓通。

示印平禪人

直下信得及。更無第二人。但有路可上。更髙人也行。

題靈泌頌古遺筆

靈泌一去無消息。空餘靈泌之遺筆。筆迹予知非昔人。畱之以慰予之心。你我一空予久知。非但久知兼深思。我得此个空三昧。所以生死之情離。靈泌靈泌。三十七年如昨夢。再過百年亦如之。噫。世間如幻住。你我本來無。

禮金輪塔

淩空一突兀。不與眾爲鄰。四面攀躋絕。萬峯回互新。頭頭眞舍利。處處本師身。今日親瞻覲。遙思負鐵人。

答周少司農元亮祝壽四首

自慚福慧薄。度世亦應難。荷葉堪爲服。黃精可當餐。緣何無事衲。得遇現身官。一種沒弦曲。知音能解彈。

又

是法住法位。都緣物不遷。根塵無過咎。聲色好安禪。睹角知牛在。看煙識火然。明明親見得。那更有中邊。

又

一入空門裏。尋思不計年。愛枯漧慧地。花落淨居天。取捨情忘盡。長伸兩腳眠。茅庵獨坐處。戶外艸芊芊。

又

作佛元容易。才疑便不成。謾誇臨濟喝。曾認偃溪聲。道直猶爲曲。言空亦彊名。偶來塵世上。知是幾多庚。

答棲壑大師

金輪相別後。屈指廿餘年。世事如無有。眞機只目前。我猶鴻雁影。君享水雲緣。異日重期處。天湖最上顚。

贊

觀世音菩薩贊

眼能見耳能聞。天眞明妙不須尋。眼見色時色非色。耳聞聲處聲非聲。者个天然眞佛性。威音那畔到於今。大丈夫兒髙著眼。本來舊佛要新成。觀音與我元同體。祇因染淨便區分。若能一念回光照。全體聖心無二人。眼見色時被色轉。耳聞聲處被聲淪。曠劫至今迷不返。遂爾結成生死根。若能念彼觀音力。此迷無本性元空。性原空。枷鎖自然得解脫。鑊湯鑪炭頓銷鎔。

又

予聞大士。不自觀音。以觀觀者。故能令眾生。見聞獲益。拔苦與樂。如空谷響。應物成音。在眼而見。在耳而聞。頭頭出現。處處分身。大士與我。無第二人。覓則不見。疑卽天淵。不疑不覓。觀音現前。欲見大士。應如是觀。經云。觀身實相。觀佛亦然。

博山和尙像贊

泥牛入水覓無蹤。雪重霜嚴路不通。欲識吾師眞面目。桃花依舊笑春風。

自贊﹝函昰請﹞

佛佛惟傳本體。師師密付本心。全憑者一著。昰子效殷勤。須知更上一陵層。○咦。目前無闍黎。此間無老僧。

又﹝函可請﹞

者漢太脫空。自己尙無立錐之地。別人何處可通風。生平祇自信。不與時人同。卽心是佛。信入骨髓。本擬深藏山谷。不許人知。○咦。何期可子效熊耳。

又﹝函濟請﹞

者个漢。看來似老實。心事人難識。畢竟無他長。祇是中了達摩大師之遺毒。自家誤賺猶可叵耐。出言還不收拾。每向人前。口口聲聲道卽心是佛。惹得人起謗。渠心猶未息。

又﹝函卍請﹞

才與麼。便不與麼。且道。者个是我不是我。若道是我。我不與麼。若道不是我。我非不與麼。不與麼非不與麼。畢竟如何。唐言乞士。梵語苾芻。

又﹝函具請卍具侍側﹞

卽心是佛。卽心是法。卽心是僧。者老漢。平生只此伎倆。自家玩賞不已。近來亦有知音。二人同心。其利斷金。何況又三人。○咦。大家齊著力。報佛恩報祖恩。不可獨善其身。須作个般若功臣。

又﹝函蔭請﹞

者師僧。面黃眼大。才出娘胎便捏怪。祇求見性成佛。人間事事都不愛。碌碌勞勞四十年。如今不直半文錢。常思自己甘心處。將謂無人識。不料蔭闍黎立盡。門前三尺雪。

又﹝華首請﹞

者老子。一生愚魯。凡百無能。你底些兒伎倆。不過識得一个心。年深歲久。愈老愈精。卻來引誘世間人。絕無文采。又不尖新。諸方笑你。祇是一卷壇經。時人恁麼說。知汝亦甘心。咦。孰是孰非。黍麥難分。𨿽然人不識。汝亦有知音。

又﹝海幢請﹞

上無攀仰。下絕己躬。外離離相。內微離空。佛祖位中畱不得。由來祇者住山翁。

淵教授贊

者廝兒。看渠眞灑落。破衲芒鞋。蕭然獨脫。十字街頭。東嚗西嚗。自己一身沒得求。祇爲眾人討安樂。咦。忽然撞著其中人。許多撈摝亦不惡。

銘

銘拄杖付剩人長老

元是汝底。今還與汝。惟論見性。不拘文字。咦。當陽展用任君裁。洞上一宗方在子。

長慶宗寶獨禪師語錄卷第四

音釋

撾﹝張瓜切。音髽。擊鼓也﹞帖﹝他恊切。音貼。妥帖定也﹞鍠﹝胡光切。音黃。鐘鼓聲。鍠鍠樂之聲也﹞淵﹝古淵字。物萌於淵。深廣貌﹞嚗﹝披教切。音炮。﹝鼾﹣幹﹢恭﹞然聲也﹞

長慶宗寶獨禪師語錄卷第五

丹霞法孫今釋重編

書問

答張莂公孝廉﹝附來書﹞

大鑑祇具一隻眼。大通雙眼圓明。永明老人可謂極護正法。不令狂禪窺其涯涘。乃擔板漢。終日遏捺妄想。以求一念不生。往往附會其說。就中差別。伏乞開示。

達摩大師云。行解相應。名之曰祖。豈非雙眼圓明耶。湧泉云。今時人。須要盡卻今時。始得成立。又云。須要識乾。識若不乾。敢道輪回去在。敢道啼哭有日在。豈非重於行履耶。潙山云。祇貴子眼正。不說子行履。豈非重於見地耶。得底人。他自知時。修與不修。是兩頭語。則非離見地外。另有行履。離行履外。另有見地矣。大通雙眼圓明。永明此語。極救一時之獘。豈與盲修瞎煉遏捺妄想者。同日語哉。

答曾宅師孝廉﹝附來書﹞

達摩一宗。以直指爲標題。以悟門爲究竟。宜了當人現成機用。一切分量漸次。俱爲剩義。乃古人云。百丈得大機。黃檗得大用。餘者盡是唱導之師。似此。各有分量。疎山云。咸通年前。悟得法身邊事。咸通年後。悟得法身向上事。尢屬漸次。旣有分量漸次。則一悟似非究竟。何謂直指。所以己眼未開人。因此致疑。稍有省悟者。又狂心未息。豈不見髙亭隔江招手。橫趨而去。船子覆舟示非別有耶。大慧答李漢老書云。公於一笑中釋然。還更有奇特道理麼。若更有則。卻似不曾釋然也。乃又云。公欲明大法應機無滯。但且仍舊。不必問人。久久自點頭矣。此皆師家親身經歷。方能於直指。具大方便。令學者隨器隨時。獲大饒益。可見法源深遠。不可類齊。只今宗風掃地。賴我和尙。開大壚韝。無不成就。懇求拈出差別。垂示將來。

達摩一宗。原是直指人心見性成佛。實以頓悟爲則。若悟則一切現成。絕諸分量。卽悟之一字亦不立。豈有頓漸彼此哉。𨿽然。春色無髙下。花枝有短長。隔江招手。橫趨而去。頓悟者也。咸通年前。咸通年後。漸悟者也。此人有利鈍。非法有淺深也。李漢老一笑釋然。實無奇特矣。而又疑大法不明。故大慧云。但且仍舊。不必問人。久久自點頭矣。此語有權有實。有收有放。百丈再參。徳山不會末後句。古人絡索。皆從者裏出。張無盡見兜率悅。悅云。徳山還有末後句也無。無盡云有。悅大笑而起。無盡終夜深疑。始大徹去。如婆子燒庵云。二十年祇供養个俗漢。保壽云。瞎卻鎭州一城人眼。如此機緣。逗漏不少。正是宗門最後爪牙。若遇大根學人。一見便了。實無分量漸次。惟中下之根。未易窺測。故善知識。具大方便。垂手巧妙。而不失直指之旨。時節旣至。其理自彰耳。

答金叔起文學

欲究無上大道。知之一字。最爲親切。然知之一字。成卻多少人。敗卻多少人。不可菽麥不分也。凡有所知。皆是緣慮心。苟有个道理存在胸中。亦是緣慮心。假如一切放下。但守个知字。亦是緣慮心。連者个知字都放下。單單守个無知。亦是緣慮心。緣慮心者。生死根本也。靈知者。無上大道也。祖云。不見一法存無見。大似浮雲遮日面。不知一法守空知。猶如太虛生閃電。亦云。幻知知無。眞知無知。到者裏。不許有知。不許無知。又異於木石。且道。是个什麼。若向者裏信得及。許你有个見處。山僧恁麼舉似。須是急著眼始得。

答金以質文學

去年三接手翰。祇是痛傷令愛之意不息耳。𨿽人情難遣。豈不聞生死事大無常迅速耶。世之極壽者百年。極夭者十歲。過一百年。極壽極夭者。都不可得。所謂彭殤徒自異。生死終無別也。文殊師利。問維摩詰言。菩薩云何觀於眾生。維摩詰言。譬如幻師見所幻人。菩薩觀眾生爲若此。如智者見水中月。如鏡中見其面像。如熱時焰。如呼谷響。如空中鳥迹。如水上泡。如石女兒。如芭蕉堅。如電久住。菩薩觀眾生爲若此。文殊師利言。菩薩作是觀者。云何行慈。維摩詰言。菩薩作是觀已。自念。我當爲眾生。說如斯法。是卽眞實慈也。如上所舉。最爲親切。請居士常作是觀。萬念無有不銷鎔者。況居士學道多年。今處順逆境中。毫無主宰。與不學道者何異。惟痛自警覺爲慰。

答陳秋濤宗伯

卽心是佛。率性謂道。爲仁由己。聖人𨿽往。而面目猶存。此爲直捷。誠如閣下所言。然信心二字。祇要直下承當。閣下恐學人煞執。師心滿假。非無所見。第與率性由己之語。似相違耳。山僧𨿽學佛。而不識儒。亦曾聞皇天無二道。聖人無兩心。請略辧之。所示未信則常虛而靈。旣信則易實而礙。不知閣下如何看者信字。吾宗門實重此信。華嚴云。有能說法之人。有所聽法之眾。尙未入信門。信之一字。豈易言哉。又云。信是道原功徳母。信是無上佛菩提。信能速登解脫門。信能永離生死苦。又云。不信一法。方信自心。是以吾宗門信心。實有下落。不事空言。但須分个早白。卽如文王望道未見。孔子仁聖不居。與明月摩尼等諭。尊意以爲拂信之迹。恐人生著。極是玄妙之談。第最初不知從何處下手。然後不居信地。又不知尊意。先知後行耶。先行後知耶。若先行後知。旣未知如何行。若先知後行。則與貴知有而後踐履。似爲相近。惟不知所謂知者何物耳。苟非於知上原本淸楚。遂謂要行。卽有功勛。盡是有爲。盡是臣種。𨿽飽無力。不離識情。假饒窮到玄玄玄極處。無無無盡頭。都不許可。謂其知處先錯。行亦無謂也。所以宗門大旨。知外無行。行外無知。知到極處卽是行。行到極處卽徹知。恁麼看來。知行合一。然亦不過彊貼耳。豈不聞。知之一字。眾禍之門。知尙不立。而況行耶。到此田地。喚作先知後行不得。先行後知不得。知行合一亦不得。非情識見解可到。閣下大須著眼始得。藥山問石頭。三乘十二分教。某甲粗知。嘗聞南方直指人心見性成佛。實未能了。石頭云。恁麼也不得。不恁麼也不得。恁麼不恁麼總不得。子作麼生。此處倘不深悟深信。必然顢頇儱侗。靈潤禪師。山行遇火。其徒云。請師避火。潤云。心外無火。火到自滅。一人山行。被蛇傷足。以爲枯樁所觸。行三十里。遇捕蛇者。識爲蛇毒告之。其人聞而立斃。且道。未遇捕蛇人。云何行三十里無恙。才聞蛇毒。云何立斃。此皆心外無法。祇是當人信不及耳。若信得及。心外實無毫釐法可得。所以云。無邊剎海。自他不隔於毫端。十世古今。始終不離於當念。山僧生平。祇信此心。亦以此心教人。實有原本。上接西來祖意。下辧邪正關頭。惟此而已。其中委悉。非言可盡。閣下倘共信此心。不妨覿面商確。方才痛快。至於道聽途說。魚目明珠之混。𨿽聖人之世。亦所不免。若因此輩。而遂疑信心之道有未盡。則又因噎廢食也。過承寵誨。知畱心性學。誠世出世間希有喜極。不敢不竭其愚。以備芻蕘之采。辱賜佳刻。兼惠腆儀。統此鳴謝。

又﹝附來書﹞

僧問大梅。見馬祖得个什麼便住此山。大梅云。馬祖道卽心卽佛。僧云。馬祖近日又道非心非佛。大梅云。者老漢。惑亂人未有了日。任汝非心非佛。我祇管卽心卽佛。拙見此語。死煞不像參悟。而馬祖何以卽首肯。梅子熟也。然則非心非佛之語。果系惑亂人耶。當時大梅。何不直說者老漢非心非佛。正是卽心卽佛。不較有著落耶。請質髙座。望一剖示。

卽心卽佛。表語也。非心非佛。遮語也。今人多重遮語。謂無痕迹。而忽表語。不知卽心卽佛。惟過量大人。方能擔荷。馬祖下出八十餘善知識。如大梅能有幾人。看渠問馬祖。如何是佛。祖云卽心是佛。渠便禮拜。正如良馬見鞭影。追風千里。任汝非心非佛。我祇管卽心卽佛。三世諸佛。列代祖師。移他不動。者老漢惑亂人未有了日。山僧更喜此語。尋常人祇知門裏出身。那知身裏出門。者个田地。馬祖大梅。心心契合。更不費一些手腳。若云非心非佛正是卽心卽佛。猶爲周折了也。死煞一語。得無孤負古人。二祖覓心了不可得。達摩云。與汝安心竟。與此同一鼻孔。非大根器。豈能如此直捷。至於參悟。是學人途路邊事。何可語此。

答韓猶龍文學

才與麼。便不與麼。轉轆轆地。如大火聚。有什麼近傍處。永嘉云。常獨行常獨步。達者同遊涅盤路。妙則妙矣。猶是方便之談。衲僧巴鼻。自己尙無獨知之地。他人豈能窺其蹤迹耶。古人云。三世諸佛不知有。貍奴白牯卻知有。從上大手眼尊宿行履。大都如此。總是見徹根源。絕諸滲漏。若猶有个保任在。則能保者。是个什麼。所保者又是个什麼。本是一心。卻成兩立。更有个平常。有个不可思議。有个昭昭靈靈。有个見聞寂寂。總是識情生死根本。所以山僧常道。凡筆所畫者。都是畫不是筆。眼所見者。都是物不是眼。心所知者。都是境不是心。諳得此意。敢保掉臂而行矣。

答黃無咎文學

所呈來見。都是識情作道理會。所謂依他作解。障自悟門。總是求會太速。不曾死心一番耳。此事祇貴了得。若空曉佛法。有什麼用處。法師家到是。說得玄妙。要且目前便不知下落。所以我宗門下事。迥別余乘。道人若信得及。便將日前知得底解得底。盡情﹝拚﹣ㄙ﹢ㄊ﹞置。卻向不知不識處。提个話頭。念念勿忘。以悟爲則。須教自悟自肯。方才痛快。祇要長遠耐煩耳。

又

此事須覿面一見。若祇管說道理。有什麼了時。古云。解屬於情。情生則智隔矣。來札云。本來面目。祇是一心淸虛泰然。此乃識情卜度耳。又云。無心可得。空空洞洞。一絲不掛等語。尢爲著空。至拈枯木寒巖等話。總是錯解工夫。還不是。者般做此事。絕非容易。沒量大人。尙不柰何。道人又爭得容易耶。且如生死卽刻到來。一時心識昏暗。痛苦無量。平時所見空空洞洞底道理。畢竟用得著否。敢道決用不著。便請將者些眼見耳聞。書本上理會得底道理。盡情拋卻。食息依舊食息。起居依舊起居。讀書做事。依舊讀書做事。但二六時中。不要將此念放下。常常提起。看什麼處有疑。父母未生前。在什麼處安身立命。一口气不來。向什麼處去。不能無疑。就在者裏疑。如僧問趙州。狗子還有佛性也無。州云無。者裏還有道理。還有理會處麼。若無下手處。就在者裏下手。晝參夜參。畢竟是个什麼道理。務要看破趙州老人立地處。方才了當。初心做工夫。最忌不肯疑言句。古人有不疑言句。是爲大病之警。無字話頭。佛祖骨髓。此疑一破。則參學事畢矣。

與熊心開總理

聖人所以同者心也。凡人所以異者情也。此心彌滿淸淨。中不容他。徧界徧空。如十日並照。覿面堂堂。如臨寶鏡。眉目分明。𨿽則分明。而欲求其體質。了不可得。𨿽不可得。而大用現前。折旋俯仰。見聞覺知。一一天眞。無暫時休廢。直下證入。名爲得道。得時不是聖。未得時不是凡。只凡人當面錯過。內見有心。外見有境。晝夜紛紜。隨情造業。詰本窮源。實無根蒂。若是達心髙士。一把金剛王寶劍。逢著便與截斷。卻不是遏捺念慮。屏除聲色。一切時中。凡一切事。都不妨他。祇是事來時不惑。事去時不畱。古人所謂。內心一毫不放起。外境一毫不放入。更非彊爲。內心從來不曾有一毫起。外境從來不曾有一毫入。渠識得破。保任得恰好。合著本來主人翁耳。洞老若解恁麼做工夫。無有不露裸裸底時。卽與諸聖。同一鼻孔。同一受用矣。軍中機務殷繁。山僧於此大光明中。祝佛天加被。惟願少病少惱。寇氛潛息。一念無爲。十方坐斷。千萬珍重。昨歲偶被業風吹入嶺南。初夏擬還匡山。圖盡契闊。可得與否。尙聽後緣。臨楮懸切。

示能素韓夫人

佛言。見性學道難。盡世修行如毛。見性如角。今之學道者𨿽多。而發心出世者實少。不過行善事修福田。求來生果報。祖師云。自性若迷。福何可救。故欲超生死。必須見性。以生死從迷性而起。性若不迷。情與無情。一切諸法。元無所起。楞嚴云。眾生生死相續。皆由不知常住眞心性淨明體。用諸妄想。此想不眞。故有輪轉。言常住眞心者。卽本來面目也。言妄想者。卽汝日用間思善思惡。起滅不停是也。日間便是想。夜間便是夢。日夜不息。正是輪回生死根本。汝若覺得常住眞心。並無此事。汝才不覺。妄想便生。盡未來劫。無有底止。於今要得超脫生死。第一要識得自己眞心。如伸手見掌。如稠人廣眾中。認得自己父母。斷不問人是與不是。旣能識心。自解作活計。所謂作活者。一切動用。如其自心。念念相應。不生支節。日久歲深。水牯牛自然純熟矣。昔懶安禪師。問百丈。弟子欲求識佛。如何卽是。丈云。大似騎牛覓牛。安便問。識得後如何。丈云。如人騎牛到家。又問。始終如何保任。丈云。如牧牛人。執杖視之。不令犯人苗稼。安便禮謝。後住潙山。示眾云。我三十年。祇看一頭水牯牛。如今成个露地白牛。終日露迥迥地。常在面前。趁亦不去。又石鞏禪師。在廚下作務。馬祖問。汝在此作什麼。鞏云牧牛。又問。作麼生牧。鞏云。一回入艸去。驀鼻拽將回。此二則機緣。忒煞詳明。老夫人及眾道人。可細味之。無忽。

又

近日不知用心若何。本來面目。確然見得也未。思善思惡緣慮底心。亦曾休歇也未。若未見得本來面目的確。千萬不要雜用心。一切家緣。且當撥置。務要心地虛閒。方可專心一致。然不得急。急則勞困。反成退息。緩則懈怠。且散亂矣。惟貴緩急得中。善調其心。卽獲一切功徳。止是堅凝正念。以悟爲期。斷不負人也。

答韓漢逸文學

離心之外。更無別佛。居士當發信心。信自心佛。若人信自心佛。卽爲諸佛之所護念。其福無量。然何爲信耶。何爲不信耶。信者應當觀察。我卽是佛。佛體旣眞。卽今眾生之情。從何而起。諦審諦觀。念念不捨。忽然省得起處。漢逸。亦要來著忙此事矣。

答韓耳叔文學

接來札。深悉近日精進。甚愜鄙懷。般若之在人。諭若金剛。斷斷不能埋沒也。慚媿悔過。自是塵勞良藥。據山僧意。不若從今自作主宰行將去。古徳云。佛法有什麼多事。行得卽是。如人識得路了。卻在路邊。只管嘆惜追悔。坐著不行。豈有到日。惟居士勉力行之。途路髙低曲直長短。行之自悉。便是過來人。祇能替人說得。不能替人走得也。

答韓季閒文學

從凡至聖。不出因果二字。但有時報不定之分。亦有時報一定之分。如今生作惡。來生必報。而報必遇時。時若未到。未卽報也。能懺悔攺過。其罪可滅。若時報已定。卽聖人亦無由免矣。所以修行最要。謹防三業。三業通乎五戒。堅持五戒。三業自淨。五戒不持。人天路絕。此佛誠言。豈欺人哉。來札云。未行善事。惟知惡不可爲。此語固是。然不爲惡卽善。不爲善卽惡。善惡並行。卻不並立。知不爲善之卽惡。豈可但不爲惡而已耶。居士有根器人。應當努力依此修行。人天果報決定可期。若論向上。須知惡時無善念。善時無惡心。善惡如浮雲。俱無起滅處。能於此徹見。卽可以立地轉凡成聖。不復以有漏之因。相位置矣。愼之。

別袁道生居士

道心貴切。不可因循。人生百歲。轉眼成空。苦不覺耳。若待了卻目前。方圖出世。終無了日。每見聰明伶俐者。多中此病。虛過一生。老死徒嘆。可悲也。居士澹泊寧靜。大有近道之骨。會當不落人後。其柰山野老婆心切何。此去匡山。有年餘之別。聊書數言。以當砥礪。惟念之。

與黃孟顒文學

足下宿植善根。故在富貴安樂中。不爲富貴安樂所埋沒。蓋智慧人也。智慧者。𨿽享諸天之樂。且知其不久。況人間頃刻乎。經云。三界無安。猶如火宅。則天上人間。總非歸宿之地。足下試思。卽今六道茫茫。無所底止。死生醉夢。窮劫莫醒。其過咎何自而起。者裏若知痛癢。方有下手做工夫處。方有說話分。旣者裏不明。心裏不肯放。便是工夫。有疑只管疑將去。食息起居。不要放捨。愈絕消息。愈加逼拶。拶得心路俱斷。祇有此一疑。頓在面前。柰何不得。到恁麼時。切勿生異念。起速效待悟等心。反爲障礙。古人訶爲偸心也。參禪要死偸心。偸心死後。方能瞥地。方才慶快平生。先聖云。窮玄極妙。以悟爲則。斯言盡之矣。然初心做工夫誠難。前無進路。退失故居。實是踏腳不住。若非大根器人。未有不退墮者。況去聖時遙。魔彊法弱。稍知趨向此門。又以作福行善爲極則。斷不信有立地見性得道之理。聞舉卽心卽佛。能不掉頭者。實難其人。居士智慧過人。幸自勉。生死事大。無常迅速。莫只當一句話。恁麼念過也。

示能善韓道人

學道惟貴痛切。一刻不可放過。蓋從無始劫以來。迷而不覺。今一旦知愧。已是三四十歲。若更因循。更有百年。亦頃刻而已。古來學道之士。如癡似兀。其道愈深。其養愈淳。故能以道力勝業力。然業力豈有體性。祇藉道力翻騰一轉。實轉換由人耳。道人旣堅忍向道。惟當努力行之。須知一切諸法。皆從心起。過去之境已去。未來之境未至。現在之境無住。都不可得。何以見其都不可得。卽目前言之。有時滿目靑黃。汝若不著意。見猶不見。汝若著意。則一切歷然。法之有無。由我心現。無前境可得也。古徳云。一切諸法。皆從心生。心若不生。法無能住。此與最上人語。非餘外人可聞也。

示翁自通

昔曹山辭洞山。洞云。子向甚麼處去。曹云。不變異處去。洞云。不變異處豈有去耶。曹云。去亦不變異。古人悟處的確。自然絕諸滲漏。自通幸無忽略也。學道人須貴知時。一切時中。斷然不可放過。如人常在家。不愁家事不辦。人人有此一事。亙古亙今。有佛無佛。法爾如然。迷亦不失。悟亦不得。但以染淨區分。致使聖凡迥別。諸聖淨用。蕭然獨脫。凡夫染用。長劫輪回。是以全憑日用。智照洞然。洗刷無量劫來習气種子。所謂道力勝業力。大有轉變也。且眞心本淨。非從新得。忘想體空。染而不染。便恁麼休去。卽有落在。撥無因果者。所以染而不染。不妨翻染成淨。淨非新得。不妨還淨去染。聖人得此方便。是以解脫。凡人失此方便。是以沈淪。轉變在人。聖凡無實法也。

示二童女

維摩居士室中。有一天女。年方十二。辯才智慧。巧妙絕倫。舍利弗尊者問云。汝云何不轉女身。女答言。吾從十二年來。求女人相。了不可得。當何所轉。又灌溪和尙。參末山尼。問如何是末山主。山云。非男女相。溪喝云。何不變去。山云。不是神不是鬼。變个什麼。溪便禮拜。山僧卽今問汝等。非男女相。是个什麼。又云不是神不是鬼變个什麼。看他何等穩當。天女云。吾從十二年來。求女人相。了不可得。當何所轉。乃三世諸佛法印。愼勿錯過。從上大手眼人行履。多出於此。汝但於十二年來。求女人相。了不可得一句。看得透徹。則不見有世間出世間相。內不見有身心。外不見有器界。上不見有聖。下不見有凡。卽今不見不生死。末後不見有涅盤。威音王以前也恁麼。卽今也恁麼。盡未來劫也恁麼。無一法可得。亦無無可得者。到此田地。心空及第歸矣。書此以勉。並示二頌。非男非女顯家風。神鬼如何像得同。昨夜東邨人唱曲。今朝僧打五更鐘。十二年來不可得。經行坐臥是阿誰。欲藏愈露難遮掩。畱與叢林作指歸。

答韓猶龍文學

宗門事。惟上根人。直下承當。中下之機絕分。不開戶牖。不設蹊徑。覿面全提。親證親得。更無如何若何。極而言之。卽心是佛一句道盡矣。然卽此一句。亦屬引誘。因人有說。若當機領會時。絕諸气息。絕諸思議。嘿契而已。苟不如是。便是妄認識神。彊作主宰。因渠平日不曾發得出生死心。又善根微弱。或看教乘理路。以爲己解。遂乃忽略。不信有悟。還說悟是落第二頭。如此等。正所謂識心卜度也。後代秉持正法。須要分个皂白。是以髙峯拈提。大有所以。山僧當時。實從此段因緣。打翻消息。此後絕淆訛處。悉皆勘破。方才知得解路與悟門。依稀相似。而實如雲泥之隔。卽髙峯亦不過就解悟分途。直捷指出。作个馬祖功臣。看其拈提。自然明白。如尋常人。祇管道心外無佛。佛外無心。此豈不是解耶。如何是佛。石壓筍斜出。崖懸花倒生。也須是个人始得。

與金正希內翰

學道祇要得其門。若得其門。急亦到。緩亦到。若失其門。緩急皆不到。確實而論。祇要親到不疑之地。不須問人。生也恁麼。死也恁麼。盡未來劫也恁麼。者裏少有一毫疑處。便是銀山鐵壁。卽受人處分矣。若更別作計較。看語錄。研教乘。及覓阿師口裏。轉使心頭亂似麻在。不見圓悟大師云。汝怎生聽得諸方老師口裏一个說一樣。正謂此也。倘又勉彊拍盲硬作主去。終有困時。山僧向曾與居士道。有爲心法。不可相依。日久年深。全無利益。居士亦云。此語實是。然則夙具智慧者。豈待山僧贅語耶。持戒禮懺。入道助因。了悟自心。方爲極則。聞居士熟讀楞嚴。直指人心見性成佛。亦無出此經者。惟人自肯。乃方親耳。

與梁未央文學

吞舟之魚。必遭漁父之手。而漁父未敢卽下手者。海闊水深。魚勢力彊也。待其洶湧之勢稍息。力困神疲。漁父隨手得之。近有大心凡夫。善根深種。堪紹佛種。而善知識。未敢卽著忙者。境風洶湧。五欲海深。煩惱力彊。亦姑待之。吾未央是也。境風終有歇時。五欲終有淡時。力彊終有困時。止爭遲早耳。佛說出息難保入息。每見有我欲待時。而時不待我者。未央能無一動心耶。華首是我輩歸宿之地。千萬畱意眞乘。近有入處。知所樂聞。今春晤洞老於江州。舟中語祖禪。口述不盡。

與等賢文學

修福不修道。祖師叱作迷人。惡心行布施。經中指爲魔業。以此觀之。第一福曰無如心地法門矣。若不識心。貪瞋癡種子。決難銷隕。縱有天福。升而復沈。如系足鳥。髙飛無益。所以學道人。修福不如見性。若能見性。福更無窮。山僧此說。惟貴五宗直路而行。永無捐棄。當見諒也。

與翁聲文居士

天眞佛性。常自圓明。父母未生前也恁麼。卽今也恁麼。盡未來際也恁麼。本來無一物。旣無一物。喚什麼作本來。於此有个窺處。最省心力。一切時中。不犯手腳。異念才生。猛自割斷。方便喚作定慧。不是實法也。若論此心。本來自定自慧。黃檗云。此心常自圓明徧照。世人不識。祇認見聞覺知爲心。空卻見聞覺知。卽心路絕。又云。若要識心。亦不離見聞覺知。然本心亦不屬見聞覺知。至此實要當人自省。不在言說。言多去道轉遠矣。省得底自知時節。不消問人。一切妄想情念。自然銷隕。此學道之驗。千虛不如一實也。若不如此。任你將心用心。日求功用。盡屬無常。盡歸生滅。祖師云。若欲修行覓作佛。不知何處擬求眞。若能心中自見眞。有眞卽是成佛因。不見自性外覓佛。起心總是大癡人。願熟思之無忽。山僧客歲別後。多歷危險。莂公不起。心更冷然。喜麗中到山。已作廣額屠兒。大丈夫故當如是。聲文自處。應亦不薄祖心。諸子先回。聊通此信。珍重。

與藍朱公文學

經云。一念普觀無量劫。無去無來亦無住。如是了知三世事。超諸方便成十力。夫此一念。非前際生。非中際住。非後際滅。圓古今。通晝夜。絕去來。無邊表。無動搖。求之不得。避之不能。直下知歸。則全體現前。當處不覺。則千境紛惑。凡聖關頭。誠不越此。然此猶是說理之談。動傷唇吻。若論我宗門。一切坐斷。如銀山鐵壁。自然絕諸滲漏。佛見法見。他尙不起。何況更起塵勞煩惱耶。昔有魔王。隨金剛齊菩薩一千年。求其起處。而不可得。南泉猶謂是進修位中。則知從上來事。非粗心淺識能知涯岸。要到恁麼田地。但看僧問趙州。狗子還有佛性也無。州云無。看得者無字破。敢保大事了畢。前授風旛因緣。恐涉義路。還看狗子無佛性話爲妙。

答翁子郊居士

迷聞經累劫。悟在剎那間。最初威音王未爲早。末後婁至佛未爲遲。祇在當人忖量生熟。如何相應不相應耳。若果見徹根源。行履穩密。處身如無身。在世如無世。不落見聞窩臼。不隨妄想遷流。則塵中能作主宰。𨿽在生死海頭出頭沒。而不見有生死可得。吾子自審能如是耶。卽緇亦可。素亦可。如其未然。勉彊何益。志在仁者。非山僧所知也。

與關起臯文學

凡人發心。皆有因緣。因緣具足。方得成就。論云。譬如木中有火。無人鉆研。火終不得。涅盤有三因。謂正因緣因了因。火諭正因。一切眾生皆有佛性也。鉆研諭緣因。良師善友激發也。火出木盡。諭了因也。木卽煩惱生死也。一切眾生。若無善友激發。𨿽有佛性。被煩惱遮覆。不得現前。豈能解脫。是以欲求解脫。實要因緣。祖心是足下激發之友。當深信之。

與林得山憲副

居士是宗門根器。但慧多而定少。日聞尊恙。益當禪定攝心。且不論悟與不悟。但論目前。勿當面別覓修行。永明云。學道之人。別無奇特。但日用於六根門頭。消除情念。斷絕妄緣。對五欲八風。情無取捨。心如頑石。始有學道分。居士夢金剛大士云。只要作得主。正是此意。幸以心力爲憑。勿靠藥力至企。

又

聞貴體淸安甚慰。益當精進矣。然精進作麼生。難道撐眉努目。豎起脊梁。是精進麼。六時禮念。燒香散花。是精進麼。不見道。若起精進心。是妄非精進。若能心不起。精進無有涯。居士且細看心不起三字。臨濟云。已起莫續。未起莫要放起。勝你十年行腳。華嚴云。心不妄取過去法。亦不貪著未來事。不於現在有所住。了達三世悉平等。正是者个道理。此事趁彊健時。早討个下落。常以去年病苦光景。放在面前。始有策進分。待得年運已深。把目前好光陰。都放過了。恐異時做手腳不及。珍重。

長慶宗寶獨禪師語錄卷第五

音釋

菽﹝式竹切。音叔眾豆之總名﹞噎﹝烏結切。音咽。咽喉蔽塞之名﹞置﹝支義切。音觶。置也。猶言安著也﹞礪﹝力制切。音例。磨石也。崦嵫山礪。石可磨刃﹞吻﹝武粉切。音﹝打﹣丁﹢﹝攺﹣己﹞。口邊也﹞

長慶宗寶獨禪師語錄卷第六

丹霞法孫今釋重編

書問

與子木方伯

昔有僧參雪峯。峯問。什麼處來。僧云覆船。峯云。生死海未渡。爲什麼覆卻船。僧無語。遂回覆船。舉前話。覆船云。何不道渠無生死。其僧回雪峯。如教而答。雪峯云。須是覆船始得。山僧云。渠無生死。豈有第二人。今人從朝至暮。見聞覺知。一一天眞。一一明妙。才落意根。便千差萬別。居士若要易會。祇在日用處。勿動意根。冷冷地窺看。極是省力。至囑。

答黃龍捲居士

承謂今人不如古人。未嘗不是。然須自己徹悟一回。腳踏實地。是與不是。自然無疑。若心外見有毫釐法可得。便非徹悟矣。所以見有能信之心。所信之法。尙未入信門。眞到無心時。佛見法見尙不現前。況世間塵勞煩惱耶。若論實際理地。三世諸佛。歷代祖師。天下善知識。同一鼻孔。若論品位修證。則千差萬別。經云。一切賢聖。皆以無爲法。而有差別。豈不聞。迦葉三昧阿難不知。阿難三昧商那和修不知。商那和修三昧優波掬多不知耶。仰山云。如今祇要明得自家性海。如實而修。聖邊事且莫將心湊泊。他時後日。自具去在。好不明明直說。如公所云。古人會得卽心是佛時。一時全具五眼六通。且道從上諸祖。幾个全具。若以無通爲非。則外道天魔。通亦不少。何得以此爲邪正之權衡。自落異見。潙山云。得底人。他自知時。修與不修。是兩頭語。若有從前習气。未能頓盡。直須教渠淨除現業流識。所以悟後之人。自解作活計。謂悟後習气依然。則所悟者何物也。承問救療方便。我道別人著力不得。其中絡索。面傾爲快。

答周五溪太史

有身則有病。豈以無病。爲敵得生死乎。若以無病爲貴。則長生久視之術。足以傲雙林背痛矣。涅盤云。世有二種想。一眾生顚倒想。一世諦流布想。一切眾生。皆具二種想。聖人祇有世諦流布想。無顚倒想。又云。牛。聖人亦喚作牛。馬。聖人亦喚作馬。某年月日。聖人亦喚作某年月日。與常人同。祇無顚倒想耳。顚倒想是病。四百四病非病也。四大本空。五陰非有。佛與眾生。同此一法。故曰。但除其病。而不除法。大慧杲患背瘡不住。喊云痛殺人痛殺人。大眾皆疑。適一禪客至。便問云。還有不痛者麼。大慧云有。進云。如何是不痛者。大慧喊云。痛殺人痛殺人。禪客禮謝。觀此。則病苦呻吟。禪宗作略。未可輕議。禪宗惟論見性。直指卽心是佛。一心之外。更無毫釐法可得。若以如來知見治習气。則心外有法矣。所以此門。悟處深玄。不與教合。其有未悟。只用無義味死貓頭單方絕妙。祇恐不能死心全身里許。若全身里許。無有不得者。時節若至。其理自彰。靈驗不靈驗。不必問人矣。

答惟己禪人

六祖大師云。世人外迷著相。內迷著空。若能於相離相。於空離空。卽是內外不迷。本來眞性而得出現。夫言相者。外塵境也。空者內意根黑山鬼窟也。經云。縱滅一切見聞覺知。內守幽閒。猶爲法塵分別影事。何以故。但有幽閒可守。卽是境與意根作對。有意有境。卽屬生滅。永嘉云。心是根。法是塵。兩種猶如鏡上痕。痕垢盡除光始現。心法雙忘性卽眞。所以但有取捨向背。便是執著。有執著便是迷也。如今若要直捷。祇是無事於心。無心於事。公謂。凡遇有事時。不論大小。俱以付淸淨本體。不敢起一毫意念。保个淸淨本體。豈不是意。依然心境對待。非眞也。以紛飛之心。攝入淸淨體中。又成藞苴。工夫不是者等做。若直捷做去。內心一毫不放出。外境一毫不放入。思之。

答林涵齋銓部

普庵云。捏不成團擘不開。何須南嶽又天臺。六根門首無人識。引得胡僧特地來。你看。六根門首無人識。好不道破。居士如今。祇要識心。屏息諸緣。莫向外求。內不放出。外不放入。者樣看去。就是生擒活捉。一般容易之極。博山先師。教人看一口气不來。向什麼處去。正是教人直下認者个本來面目。現前面目還認不得。更說一口气不來作什麼。於今學人。祇向一口气不來處討。所以愈求愈遠。未審居士作麼理會。若一時不會。但向不思善不思惡處。冷冷看去。再不怕工夫差池。再不怕用在情識上。極是直指。沒有一些蓋覆。但二六時中。心不異緣。常要頓在面前。自然露裸裸地。迥脫眞常。忽然觸著。便是大事了畢。五泄見石頭問云。一言相契卽住。不契卽去。石頭據坐。五泄便去。頭喚闍黎。泄回首。頭云。從生至死祇是者个。回頭轉腦作麼。泄大悟。你看。他說个什麼。渠又悟个什麼。善知識。但向學人四威儀中。輕輕點他一下。伶俐漢。便當機領略。也不潦艸。也不多說。佛眼云。人因心迷。故來山林見善知識。不知就你本人迷中。最是親切。極道得好。圓悟云。古人公案。未必透得。且識了心。不要理他。自己一个心。拋開一邊。卻向善知識口邊。討長討短。書本上忖東忖西。有何交涉。且如何是自己底心。心又如何識。僧舉長沙偈。學道之人不識眞。祇爲從前認識神。無量劫來生死本。癡人喚作本來人。問永明。意作麼生。永明云。楞嚴會上。甚是明白。阿難云。如來現今徵心所在。而我以心推窮尋逐。卽能推者。我將爲心。佛咄云。此非汝心。此是前塵虛妄相想。惑汝眞性。此个便是識神。諸佛諸祖。指得極明。我今重爲居士道破。總是者个意根起滅不停。蓋覆眞性。遂成生死根本。所以識眞。才得息妄。非遏捺也。四禪八定。皆是用攀緣心去修。所以出不得生死。徹悟眞空。方免此患。華嚴云。一切法不生。一切法不滅。若能如是解。諸佛常現前。我與居士。同在大覺海中。也無生死可出。也無法可說。還信得及麼。維摩云。善來文殊師利。不來相而來。不見相而見。文殊云。如是居士。若來矣更不來。若去矣更不去。所可見者。更不可見。山僧淺淺與公下个注腳。維摩是無生緣起。文殊是緣起無生。一念無生。外至山河大地。內至六根六識。俱不可得。一落意根。便生出許多枝節。便見有境緣作對。龐公云。心空及第歸。珍重。

復睹者禪人

參話頭。當知古人所以教人參話頭之意。從上諸祖。並無教人參話頭之說。當時學人朴實。時時刻刻。以生死爲念故。一遇善知識一言半句。便自開通。後世學人。雜念紛飛。橫生知解。教渠尋求自己。便有許多計較。或認昭昭靈靈。或認空空寂寂。種種卜度。愈求愈遠。祖師不得已。示个話頭。乃是直指出本心與人。令人絕盡意識。當下便了。若不能了。則向此中。疑之又疑。是之謂參。須知參話頭。卽參自心。疑話頭卽疑自心。非有二也。如汝問我。如何是某甲本心。我卽云喚作竹篦則觸。不喚作竹篦則背。不得有語。不得無語。我已明明直指个本心與汝也。只是汝不曾自悟。若不能悟。便要向此中疑之又疑。求个出身之路。若稍生意識。謂竹篦子話。只是斷人意識。或欲泯絕念頭。令人念不起。或認取不起光景。或又去究起底源頭。種種計較。差之千里矣。參話頭。如人墮井求出相似。時時刻刻。單有出井一念。系之於懷。更無別般計較。汝今正要如是時時刻刻。不忘疑情。單單有个求出身之路。系胸臆間。更不起一毫頭生活之念。亦勿望人爲汝指示。如此做去。不久決得徹悟。惟禪勉之勉之。

雜著

金剛正法眼序

達摩大師。秉單傳之旨。謂二祖曰。吾觀此土。惟楞伽四卷。可以印心。至黃梅易爲金剛。勸一切人。受持此經。卽得見性。則知直指人心。無過於此。自曹溪以後。如洞山聰。黃龍南。汾陽昭。中峯本。諸大宗師。皆以此經爲契證。希有哉。豈可謂文字乎。吾子麗中。宿植善根。妙悟上乘。諦觀此論。一字一句。皆般若之精髓也。希有哉。豈可謂今人異於古人乎。或謂空隱老凍膿。猶有鄕情在。予何敢私。金剛正眼現在。具眼者請鑑。

重刻擬寒山詩序

佛言。若要世間無刀兵。除非眾生不食肉。玆者三災並起。人命危脆。或募兵守城。或遁逃山林。或隱匿海島。以自爲計。𨿽貪生怖死。人之常情。豈知定業有不可逃者。蓋殺生之極。感刀兵災。偸盜之極。感饑饉災。淫邪之極。感疾疫災。非天降。非地湧。非人與。皆眾生自業吸引。因果相酬。如影隨形。如響應聲。欲不受果。惟不造因。因亡則果喪。業空則報亡耳。道獨偶閱慈受禪師擬寒山詩。見其詞語懇切。深錐痛札今人通病。實對治之良劑。玩味不已。重梓流通。伏冀諸賢詳審。起大慈心。悲湣眾生。不食其肉。齋戒淸淨。謹敕身心。眾善奉行。諸惡莫作。一人依之。一人不受業。眾人依之。眾人不受業。斯卽善身保家。壽國之良圖也。

募誦華嚴經引﹝福州萬歲寺﹞

諸經惟華嚴最尊。乃如來根本法門。一乘圓頓至教也。一切二乘。不聞此經。佛惟付囑大心凡夫。若能信入。疾得阿耨多羅三藐三菩提。至於禳災集福壽國保家。其緒餘耳。近者三災疊起。人人驚懼。或歸之於業。以爲無可逃者。然業有二。有定業。有不定業。定業難逃。不定業則可釋也。又障有三。一曰煩惱。二曰業。三曰報。煩惱可以理遣。心地一明。情念自息也。業可以懺悔。燒香散花。竭誠禮佛。攺往修來。則業自消也。惟報難移。必資大法。方能回轉。則無踰此經矣。此經如淸涼月。能消熱惱。如善見藥。無病不除。如如意珠。能雨眾寶。如天甘露。能潤焦枯。一言之下。心地開通。立地成佛。一句染神。永爲道種。聞而不信。尙作遠因。學而不成。猶勝人天果報。則受持讀誦書寫解說。從可知矣。退庵居士。深明因果。發大悲心。行菩薩道。結期於萬壽禪寺。請僧轉讀。願與一切有情。同種善根。共入毗盧性海。伏冀見聞隨喜。共成勝因。一念尊重恭敬。無論淺深久暫。同乘佛乘。直至道場。決不唐捐。幸勿蹉過。

又﹝長慶寺﹞

一皮較一皮。孫子不如兒。坐禪勝誦經。誦經勝有爲。古人恁麼道。也是掉棒打月。接竹點天。總不親切。我道。有一人不誦經。亦不坐禪。還識得此人否。若識得此人。則粗言及細語。皆歸第一義。何必大家團聚。相對喃喃也。𨿽然。求恁麼人。如星中揀月。且向第二門。按下雲頭。教伊循行讀句。忽然心地開通。義天朗耀。不妨亦得構去。經云。譬如暗中寶。無燈不能見。佛法無人說。𨿽慧莫能了。又云。以佛智慧燈。照見所行道。是則誦經。良有益矣。西禪監院某。題誦華嚴尊經。統冀眾檀。共成勝果。如理如事。祇在各人分上。正是一舉一回新耳。

修大悲懺法引﹝法海寺﹞

法華云。若人有福。曾供養佛。六度之中。檀度爲首。賢劫千佛名經。無一佛不於往昔因地中。或然燈。或燒香。或散花。或施幢旛寶蓋。無量無邊。然後成佛。經又云。乃至以一花。致敬畫像。或復舉一指。及小低頭。以此供養。皆成佛道。然則人無聖凡。事無大小。其必以福徳莊嚴報土必矣。傅大士以彌勒化身。日則躬耕。夜則行道。而況此際三災鼎沸。生死須臾。何不捨不堅之財。修堅固之福。遠播成佛之因。近脫目前之業。至善舉也。聖光上座。欲建大悲懺三年道場。所費浩繁。仰仗眾力。若云淨智妙圓。體自空寂。如是功徳。不以世求。又作麼生。我道。已上供通。並是詣實。

化齋糧引﹝長慶寺﹞

金剛經云。爾時世尊。著衣持缽。入舍衛大城。乞食於其城中。次第乞已。還至本處。飯食訖收衣缽。洗足已敷坐而坐。看來。何等省事。上古修道之士。巖居穴處。艸衣木食。不爲口體所累。百丈立叢林。累從此起。山僧曾於匡廬羅浮。開者鋪席。甚覺多事。擬休歇去。卸卻擔子入閩。所以三四年間。不定蹤迹。昨歲偶到長慶禮塔。見僧眾四散。殿宇荒蕪。心甚惻然。因攜數子入寺。就廊廡間。煨一小鐺。棲遲永日。不期撫臺懷東陳居士。興復祖庭。際此因緣。欲辭不可。修造伊始。日給未遑。饒是鐵面禪和。也須裹腹。若云道不及古。何不省事好。山僧只得忍气吞聲。髙明大士。幸亮我也。

重鑄開元寺鐘引

寶志公。示化蕭梁。以神通力。現幽途苦相。武帝問以方便。志公曰。若聞鐘聲。斯苦暫息。於是天下寺。無不置鐘。付法藏雲。罽賓王好殺。報千頭魚身。劍輪繞之。隨斫便生。有阿羅漢充維那。依時打鐘。魚聞其聲。劍輪脫落。其餘神驗。援據難盡。然鐘之功徳。非但拔苦。消災。尢爲入道要徑。楞嚴云。此方眞教體。淸淨在音聞。欲取三摩提。實從聞中入。所以從文殊門入者。一切山河大地。助汝發機。從普賢門入者。一切運爲俯仰。助汝發機。從觀音門入者。一切聲響音韻。助汝發機。潙山有一僧。鋤地次。聞鼓聲呵呵大笑。潙山曰。俊哉。此是觀音入理之門。諸仁者。尋常盡道。西方水鳥樹林。皆演法音。捨此欣彼。當面錯過。豈非心有髙下。不依佛慧耶。開元寺鐘。宋天聖間。信士林陶。募五萬餘人。得銅萬五千觔所鑄。紹聖劫運。音聲不振。合郡比丘。捐衣缽重鑄。玆丁亥。兵燹尢慘。諸宰官居士。爰有今日之舉。予喜開元興復。且將緣起於此也。不禁一言。開元寺在芝山上。全閩靈秀所鍾。十方長者。諸山長老。大家出手。均非分外。他時月朗風淸。萬籟潛消。聲聲聒耳。我道。觀世音菩薩來也。莫說獨道人饒舌好。

華嚴寶鏡序

李長者華嚴論。一乘圓頓。見性成佛之祕典也。諸佛根本不動智。卽是眾生分別性。誠無轉折。祇要當人信得及。若信至滿處。卽入十住初心。明見佛性。成等正覺。所以云。才入信門。便登祖位。或有從來習气。不過以無作三昧方便應之。於此眞智之外。非別有毫頭法增入。亦不論修與不修。亦無成正覺者。蓋一切眾生。已成佛竟。已度生竟。已涅盤竟。何以故。十方諸佛。與大地眾生。情與無情。一切諸法。同此法界性故。無今古自他之相。及成與不成。直下信得及。當體便是。捨此別求。終無得理。經云。若不見眞智。累劫修行。不成道果。名假名菩薩。若見眞智。卽生如來家。爲法王眞子。希有哉。道獨不知何劫燻得此心。直信無疑。一覽此論。痛哭流涕。以爲千生罕遇。而今得遇。萬劫難逢而今得逢。復自踴躍慶幸無已。丙申秋。駐錫海幢。再覽斯論。心意怡然。不忍釋卷。覺年垂耳順。耳目不利。論文浩繁。難於常閱。遂於論內。搜括精義。聯爲一篇。目曰華嚴寶鏡。寶鏡者。法界眞智也。此智爲萬法之體。法界依之而建立。又能洞照萬法。故號爲鏡也。中間一字一句。皆是論主心光。道獨不敢臆見。亦述而不作云爾。

重刻十明論序

通玄長者。未造華嚴論。先造此十明論。乃華嚴論之關鑰也。蓋十二有支。乃一切眾生。輪回生死苦海。卽是毗盧遮那法性海也。眾生苦海。與法性海。元無實性。一念迷。卽生死苦海。一念悟。卽法性海。其體無二。祇由迷悟而得名。所以云。法無定相。惟心轉變耳。古佛智海。迷在無明。全在當人。以方便三昧力顯之。言方便三昧者。定慧之異稱也。法華云。如來所得法。定慧力莊嚴。以此度眾生。自成無上道。捨定慧而別求方便。則吾未知也。今去聖時遙。人多懈怠。口耳之徒。習以成風。隨流失源。迷而不返。良可痛湣。故重刻此論。與同志者醒目。設若反本知源。亦有補矣。或云此是教乘。宗門別有長處。則道獨自甘負墮也。

心經直說總說

般若波羅蜜多心經。乃大部般若經之樞要。成佛眞宗。無逾此矣。言心者。指眾生妙明心體。心卽佛。佛卽心。般若乃心之智。心是體。智是用。然體本具智慧之用。不爲境緣所奪。聲色所縛。故云到彼岸。心卽法身。智卽般若。彼岸卽解脫。此三徳。一心本具。法身不癡卽般若。般若無著卽解脫。解脫寂滅卽法身。觀自在菩薩。行深般若波羅蜜多時。照見五蘊皆空。度一切苦厄。正此意也。言色空者。色無自性。全體是空。空無自性。全體是色。一蘊旣空。四蘊亦然。蓋五蘊該盡世間一切萬法。是以云。是諸法空相。諸法空相。非斷滅空。乃般若眞空。眞空智中。無五蘊十二處十八界生滅法可得。亦無十二因緣流轉還滅可得。無四諦苦集滅道可得。亦無增減智得可得。經云。以無所得故。正是諸法空相。無生法忍。華嚴云。菩薩成就此忍時。佛心涅盤心菩提心。尙不現起。何況世間塵勞之心耶。若人一念與般若空慧相應時。能滅殑伽沙劫重罪。蕭然獨脫。不爲報緣所縛。遠離微細心念。念卽常住。得見佛性。名爲涅盤。非但菩薩。卽三世如來。亦依此般若空慧。而成無上正等正覺。故知般若有大威神。具大光明。最尊最上。無與等者。顯密總持。是大陀羅尼門也。龐居士云。心依眞智。理逐心行。理智無礙。心亦無生。迷卽有我。悟卽無情。通達大智。諸法不成。又云。依空默用。卽是行深。無有少法。觸目平任。無戒可持。無垢可淨。洞達虛心。法無壽命。若能如是。圓通究竟。希有哉。般若眞智。其斯之謂歟。

靈泌潤公頌古序

靈泌潤。吾胞弟也。童稚便有出塵志。予幼卽入道。以老母托之。得無內顧憂。蓋至孝至信人也。比戊辰母卒。遂於靈前落﹝髟／采﹞。相將行腳。予庚午掩關金輪。弟苦參滋劇。誓期妙悟。一日偶與二三子。舉風旛話。豁然有省。自此日夜披尋古徳機緣。深入玄奧。𨿽極淆訛。皆能透脫。癸酉。予遷黃巖。執侍關中。春雨蒸濕。予與弟皆大病。尋至海陽就醫。而弟已不可起矣。臨終之際。蕭然獨脫。同學問云。如今作得主麼。答云。我祇是一身疼痛。復如前問。亦如前答。卽端坐而逝。簡囊中。惟頌古三十九首。平時得意自著。人無知者。觀其向上透徹處。實從胸襟流出。惜限於年。未能報佛祖恩耳。弟沈靜寡言。不露其所得。人遇之如不慧。予戊寅度嶺。以示首座麗中。麗中視若固然。詢之。則黃巖時麗中已見。且相得若水乳。恆聞其以谷泉普化自命云。噫嘻。末法將來。如吾弟。豈可多得。復念衲子中。有眞能致力於此道者。潛符密證。不克永年。不能出世。湮沒而無聞。當不少矣。遂序而傳之。

長慶老和尙行狀

嗣法門人函昰述

師諱道獨。號宗寶。別號空隱。博山無異禪師法嗣。南海陸氏子。生三歲。母攜登樓。睹蜘蛛結网。瞪目久之。悲喜交至。後嘗語人曰。我四五十年。回憶不加毫末。信知師宿根也。六歲失父。隨母居近寺。晨趨禮佛。仰視輙移午。聞梵唄音。過耳成誦。從老僧知見性成佛語。益切向慕。逢人輙問。人多戲之無沮色。得六祖壇經。不識字。懷襟袖間。懇禮大士。一夕拜下困極倒地。忽覺起如在空中。汗出浹背。輕快踰常。張燈出經讀之。意某字。詢之人果然。遂數行俱下。自是始辭母入寺。依離念法。每坐達旦。年十四。習定樹下。忽胸中如劈竹。信口成偈云。兀兀圓明體。騰騰物我如。此是無生路。無生更要離。又云。善惡不思處。亦不可追尋。休言云是道。是道是非生。讀語錄。至石壓筍斜出。崖懸花倒生。復礙胸臆。偶山行。舉目巖花大放。始豁然冰釋。師是歲才十六。依止庵僧無可意者。自攜刀就盤石。禮十方佛剃落。縛茅歸龍山。單丁十餘年。事母至孝。母病須山泉。日肩擔走二十里。及城閫始辧掌紋。母卒。廬墓三月。乃以二十九歲入博山。先有傳師行實至博山者。山異之。凡見粵僧。必問曰。宗寶何不來。此道不到博山得麼。至是聞師至。卽呼入方丈。與語竟夕。一日以倒騎牛入佛殿話。命眾下語。師有頌呈曰。貪程不覺曉。愈求愈轉渺。相逢正是渠。才是猶顚倒。蟻子牽大磨。石人撫掌笑。別是活生機。不落宮商調。一眾環睹。山曰。太粗生。師云。大了當人。向善知識前。作麼開口。山笑視良久云。何消說。師禮拜。山始與易名。登具足戒。一住九越月。辭去。山不許。師住山意決。再三懇辭。山乃訂八月再至。師胡跪牀下曰。某有不是。請和尙勿放過。山連聲曰。是是。汝他時不得辜負山僧。此崇禎庚午四月也。山竟以是年九月示寂。始悟八月再至之語。師時掩關金輪。復徙黃巖。爲金內翰正希陳督學云怡熊督師心開諸公所重。嘗造室問道請說法。師一意巖隈。無出世志。迨瀛山雪公歿。粵孝廉張莂公黎美周。謀諸內閣象岡何公宗伯秋濤陳公。力請師住羅浮。開博山法門。博山道法。不絕如縷。賴師振起。師退處如弗勝。眞朴之風。絕去時習。而悲願沁人。略無同異。自節烈文章之士。以至販夫竈婦。無不醉心。咸願出門下。閩人聞其風。以雁湖小剎致師。師亦欣然航海而就。至則雁湖爲賊煨燼。師寓南臺。得山林公。克之方公。孔碩林公。一見心折。與闔郡諸大老。請主西禪。撫臺佟公爲新之。一時道風徧洽。戶屨常滿。師頗厭勞。因掃塔博山。杖策還粵。抵芥庵。作投閒計。頃惠陽紳士。請說法丰湖。又廣州王臣景慕。往返海幢。幢旛所指。俄成寶坊。師慨然曰。將圖息機。反致疲累矣。順治十七年二月。忽示瘡疾。猶接納無虛日。明年四月。自海幢還芥庵。始謝參請。七月初七日初夜。詔函昰曰。瘡患延綿。殊可厭惡。吾旦夕且掉臂矣。昰泣懇曰。乞師住世。羣生可念。師曰。吾道有汝。重擔可卸。復何戀耶。二十二日晨起。啖粥嚼木如平時。侍者請敷藥。師遽曰。今日不敷藥。顧左右斂目良久。端坐而逝。壽六十二。坐夏三十又三。全身塔於羅浮華首臺西溪之南。師生平以道自守。以悲攝人。遇物純眞。不事聲譽。大小淺深各隨所受。凡示誨皆明達曉人。稍有所裨。必喜見眉宇。有乞偈頌。隨口命記。欲易字句。亦笑從之。人有進曰。道法所關。和尙何得輕易。師正色曰。壇經云。彼善知識有大因緣。所謂化度。人根利鈍。不可類齊。但具至誠。豈可辜負。至宗門大法。中下難窺。老僧自有權衡。豈若輩所知耶。故師開法二十餘年。所蒙椎拂記莂自函昰。函可而外未嘗濫授。示疾以來。一年有奇。日用巨細纖介靡遺。獨於臨終告眾。遺囑諸事。絕口不道。博山三十年縝密家風。師眞無媿矣。示寂之日。內外弟子。咸悲慟彌月。與大覺雙林一會。哀震梵天。同一悲仰。其慈光入物。眞非思議所至。若道法深穩。易見難知。諸錄流通。海內聞見。非函昰所應言也。

長慶空隱獨和尙塔銘

禮部尙書虞山錢謙益撰

博山無異禪師。有法嗣。曰長慶空隱和尙。諱道獨。初字宗寶。南海陸氏子也。生三歲。母抱登樓。觀蜘蛛結网。瞪目久之。悲喜不禁。晚自言。四五十年來。回憶不加毫末。其夙根如此。六歲失父。隨母居近寺。晨趨禮佛瞻視輙移午。聞老僧言見性成佛。遂發深信。如釘入木。得六祖壇經。捧持頂戴。禮大士求識字。疲困倒地。忽覺身騰空中。汗透毛孔。明燈讀經。彷佛認是某字。詢之人果然。遂數行俱下。年十四。辭母入寺。習定樹下。胸次忽如劈竹。衝口說偈。驚動其長老。年十六。自磨刀就盤石上。禮拜剃落。縛茅歸龍山。單丁十餘年。母病渴。晨擔山泉。走二十里。抵城闉始辧掌紋。年二十九。母歿。與其弟靈泌。腰包謁博山。山一見曰。宗寶望汝來久矣。拈倒騎牛入佛殿話勘眾。下語皆不契。師呈頌曰。貪程不覺曉。愈求愈轉渺。相逢正是渠。才是猶顚倒。蟻子牽大磨。石人撫掌笑。別是活生機。不落宮商調。山微笑云。太粗生。是夕布薩告眾。莫道博山無人。如今也有个許。爲更名登具足戒。住九月而別。囑曰。汝八月再至。不得辜負老僧。是年九月。山示寂。始知爲末後付囑也。師掩關金輪。徙黃巖。一意住山。無出世念。粵中宰官。請住羅浮。開博山法門。幡然起應。慈悲普燻。機緣冥應。而世變大作矣。閩人以雁湖延師。復請住西禪。海波觸搏。弓刀擊戛。所至有吉云擁護。甲午歲。掃博山塔。杖錫還粵。丰湖羊城。頻受參請。牀座禮足。道路布發。津梁稍疲。微示瘡疾。辛丑四月。由海幢返芥庵。自克去期。七月二十二日。端坐而逝。世壽六十二。坐夏三十有三。師有二大弟子。曰天然昰公。祖心可公。可公以弘法罹難。坐脫沈陽之千山。師哭之慟曰。吾道喪矣。踰年師示疾。昰公啟請住世。師笑曰。汝在。吾何死。於是昰公。奉師全身。塔於羅浮華首臺西溪之南。手次行狀。遣侍者今覞。間關五千里。撰書幣而謁銘於余。余惟。師上根利智。多生燻習。見性成佛四字。直是胎藏鉤鎖。卽心卽佛。守定牢關。非心非佛。斷爲增語。於是乎。全提正令。曲指悟門。遮表二詮。則格量永明。法界一心。則懸鏡棗柏。從無一言落夾。片語過頭。如今人執癡符。家懷僞契。販如來法。訶佛祖禪。藥病相沿。狂易莫反。標此正印。柱彼倒瀾。豈非般若之神符。金剛之寶劍歟。師之深心密行。世所未悉者有二。昔者大慧言。吾𨿽方外。忠君愛國之心。與忠義士大夫等。洪覺範論鹿門燈公。則曰。孝於事師。忠於事佛。此洞上宗風也。師悲智堅密。壚韝弘廣。植菩提之深根。茂忠孝之芽葉。節烈文章之士。賴以成就正骨。祓濯命根。白蜺碧血。長畱佛種。條衣應器。同歸法王。此則其內閟外現。陰翊法運者也。古人道眼分明。師資鄭重。榮名利養。畏如霜雹。有謂深山裏鐝頭邊。撈摸一人兩人。爲接續者。有謂架大屋養閒漢。所居世界莊嚴。爲癡漢者。師每道。博山語我。過後二十年。宗風掃地。土地廟裏也上堂。了不圖親見。此語良爲流涕。餐風味道。英特如雲。親承記莂。兩人而已。人謂。師嚴冷孤峭。不走博山一綫。豈知其悲湣末法。如救頭然。凜自宗之周阹。立他家之榜樣。有不勝涕淚悲泣者歟。此則其重規疊矩。謹衛法城者也。往余訪憨山大師遺集。致書海幢。師歡喜贊嘆。披衣焚香。犍椎以告眾。病中見心經箋。大師轉生辧重加印可。昰公以余沾被法乳。亦菇蘆中幅巾弟子也。故屬之以銘。其何敢辭。銘曰。

毗嵐風吹壞劫初

昆岡火炎扇洪壚

有大比丘建法旟

一單坐斷嶺海隅

心月普照身云舒

如摩竭龍雨焦枯

分身蜿蜒鱗鬣俱

矯首蟠尾南北殊

大云如空覆匡廬

智電擊爍醫巫閭

中央不動常安居

頷下自護摩尼珠

黃皮裹骨山澤臒

緇素旃貉魚貫趨

日月耳環徒縈紆

刀輪劍葉嗟騶虞

樹下三諍今回車

鶴林變白只須臾

蕭然一榻結雙趺

揮手長揖腥穢區

法幢傾摧法將䢐

葛藤博飯皆沽屠

鳥空鼠卽胡爲乎

卽心卽佛心印孤

宿將嚴警持兵符

佛祖齊證誰敢誣

魔外竄匿同卽且

丹靑樓閣煥毗盧

法座圍繞靑蓮敷

孤峯獨宿我自如

隨身兩膝無剩餘

龍象蹴踏看二駒

瓣香迥向恩不辜

我作斯銘三嘆吁

博山家風斯世無

塗靑鉛墨老筆疎

逝挽頺波作世模

剎竿倒卻須人扶

後五百年期不渝

長慶宗寶獨禪師語錄卷第六﹝終﹞

音釋

藞苴﹝上呂下切。音碕。下千餘切。音蛆。艸枯不芳貌﹞燹﹝息淺切。音鮮。野火也﹞縝﹝止忍切。音軫。致也。縝密以栗﹞臒﹝求於切。音渠。瘠也。山澤間形容甚臒﹞覞﹝昌召切。超去聲﹞

