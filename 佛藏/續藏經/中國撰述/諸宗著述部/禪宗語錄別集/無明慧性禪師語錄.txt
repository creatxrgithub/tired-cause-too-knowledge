續藏經無明慧性禪師語錄

﹝侍者﹞妙儼。圓澄。妙全。道隆。圓照。法洪。惟道等編

大宋無明慧性禪師語錄

目錄

序

顏一齊汝勛撰

蘄州資福禪寺語錄

蘄州北山智度禪寺語錄

南康軍廬山歸宗能仁禪寺語錄

南康軍廬山開先華藏禪寺語錄

南康軍廬山棲賢寶覺禪寺語錄

平江府陽山尊相禪寺語錄

平江府雙塔壽寧萬歲禪寺語錄

頌古

法語

眞贊

遺偈

塔銘

顏一齊汝勛居士撰

徑山無準禪師後序

淨慈北磵禪師後序

無明性和尙語錄序

東山一脈。最得人憎。認艸本者。多作平常會。奇特會。某處是生機。某處是死句。互分巧拙。俱落窠臼。縱跳得出。又墮解脫深坑。非獨蹉過此老。亦蹉過天下老和尙。添得幾个冊子。只益雜毒耳。余因序無明語。不覺饒舌。怕有軟頑底。爲一齋懺悔也不見得。

淳佑癸卯上巳長洲一齋顏汝勛敬書

蘄州資福禪寺語錄

侍者妙儼編

入院。指山門云。萬疊峯巒秀。淸虛杳靄間。跨門一句子。擬議隔重關。

佛殿拈香。指天指地。有甚巴鼻。目顧四方。不知失利。累及後代兒孫。以此遞相鈍置。

踞方丈。電激雷奔。以毒攻毒。撒土拋沙。拗直作曲。个裏翻身控角弓。誰能背手抽金鏃。

法座云。不知立處髙多少。回頭四顧白雲低。等閒移步毗盧頂。拽轉南辰安向西。

拈衣云。要入牯牛隊。還披水牯皮。全身行異類。拽杷又牽犁。

升座。拈香祝聖罷。次拈香雲。此一瓣香。昔在佛照禪師處得其體。松源和尙處得其用。𨿽然體用雙全。浮沈湖海。未曾有一人酬價。而今一客不煩兩主。爇向鑪中。奉爲前住臨安府靈隱先師和尙。用酬法乳。遂斂衣就座僧問云。龍象四集。寶座已登。學人上來。請師祝聖。答云。一气不言含有象。萬靈何處謝無私。進云。如何是把定要津句。師云。擬議則差白雲萬里。進云。如何是坐斷乾坤句。師云。天髙羣象正。海闊百川朝。進云。如何是坐斷報化佛頭句。師云。大用現前不存軌則。進云。便恁麼去時如何。師云。更參三參三十年。僧禮拜。師乃云。行盡迢迢路。無山不是家。跨門一句子。擬議隔天涯。四山空闊。一徑幽深。樓閣崢嶸。峯巒疊翠。全是自家本地。發明古佛家風。不免髙掛缽囊。拗折拄杖。安家樂業。鼓腹謳歌。更不他求。是成活計。至於山禽聚集。牛動尾巴。虎嘯龍吟。風淸露白。溪山雲月。處處同風。水鳥樹林。頭頭顯露。且道共樂升平一句。如何話會。倒把少林無孔笛。逆風吹了順風吹。

復舉保壽開堂。三聖推出一僧。保壽便打。師云。將謂侯白。更有侯黑。三聖云。恁麼爲人。非但瞎卻這僧眼。瞎卻鎭州一城人眼去在。師云。賊須賊捉。保壽便歸方丈。師云。虎頭虎尾一時收。諸人要識二大老子落處麼。卓拄杖一下云。風定花猶落。鳥啼山更幽。

上堂云。有語中無語。達摩九年空面壁。無語中有語。空生巖畔花狼藉。有無俱泯又且如何。南斗八北斗七。

上堂云。啞卻我口禿我舌。明眼衲僧難辧別。遂擲下拄杖云。今朝撒向諸人前。須彌燈王笑不徹。

上堂云。舉雲門示眾云。天寒日短。兩人共一椀。師云。雲門家風太儉。資福則不然。天寒日短。三平二滿。虎咬大虫。雄鷄生卵。且道。明什麼邊事。參。

謝知事頭首上堂云。迅雷聲裏。閃電光中。棒喝交馳。主賓互顯。正恁麼時。且道是誰家風月。以拂子擊禪牀云。數片白雲生宇宙。普天無處不垂陰。

上堂云。言發非聲。舌頭無骨。色前不物。狐貍戀窟。畢竟如何是不落聲色底句。鷓鴣啼處百花香。

蘄州北山智度禪寺語錄

侍者圓澄編

上堂云。新梅雪裏依稀拆。愛日窗前迆邐長。漏泄東君好消息。分明徧界不能藏。且道藏不得是个什麼。卓拄杖云。但得到家田地穩。更無佛法可商量。

上堂云。鳥牙絕頂。結制安居。包羅萬有。吞卻十虛。且道。無位眞人。在什麼處。良久云。切忌從它覓。迢迢與我疎。

出城回上堂云。往來無間。動靜一源。瞥然而往。瞥然而還。大方無內無外。管甚新年舊年。歸來偃臥靑松下。只這些兒妙不傳。

上堂云。方挹新春。又迎朱夏。山不爲髙。水不爲下。梅雨連綿。虛空貼卦。浸爛石烏龜。黃梅添話杷。烏牙峯頂浪滔天。犀牛扇子增髙價。

上堂。舉寒山子詩云。吾心似秋月。碧潭淸皎潔。無物堪比倫。教我如何說。師云。寒山子坐在解脫深坑。若是北山門下。打你頭破額裂。

上堂云。秋風淸。秋月白。雁過長空。蟬噪庭柏。踢出鐵昆侖。大機要頓發。好肉剜瘡。覷著卽瞎。隔山人唱太平歌。元是胡笳十八拍。

上堂云。爽气生襟袂。淸飆襲四維。白雲抱幽石。冷淡更淸奇。玲瓏八面自回合。峭峻一方誰敢窺。

因事上堂。毒蛇頭上能揩癢。正是吾家跳竈兒。竊得這些窮伎倆。白拈手裏覓便宜。﹝囗﹫力﹞。萬仞崖頭獨足立。頭長三尺知是誰。

上堂。十五日已前。一冬二冬。叉手當胸。十五日已後。背手抽金鏃。翻身控角弓。正當十五日時如何。風從虎兮雲從龍。擡眸鷂子過遼東。

南康軍廬山歸宗能仁禪寺語錄

侍者妙全編

上堂云。春行萬國春無迹。臘雪消殘始見功。頭頭應現。處處流通。木馬泥牛吼。花柳撼春風。

上堂云。春山靑。春水綠。艸茸茸。花簇簇。若能喪盡目前機。便見廬山眞面目。

上堂云。元宵正月半。是處金蓮現。貪看燈明佛。蹉過新羅箭。以拂子擊禪牀云。閃電光中。聊通一綫。

上堂云。柳色含煙。千葩競秀。森羅萬象。互顯家風。無位眞人。橫身徧界。正恁麼時如何。以拂子擊禪牀云。鯨吞海水盡。露出珊瑚枝。

爲首座典座上堂云。法社棟梁。叢林綱紀。全殺全活。建立宗旨。雙放雙收。總在這里。虎嘯風生。龍吟霧起。擊拂子云。大家扶起破砂盆。無限淸風來未已。

上堂云。句中句。絕露布。閃電裏。分緇素。且道。紫霄峯髙。鸞溪水急。如何緇素。以拂子擊禪牀云。戴嵩牛臥綠楊陰。韓幹馬嘶芳艸渡。

上堂云。向上一路滑。壁立萬仞崄。石火電光鈍。定乾坤句錯。良久雲。水牯牛常甘水艸。麒麟只有一隻角。千手大悲難摸索。

謝知事上堂云。主中賓。賓中主。南山大虫元是虎。踢起眉毛著眼看。閃電光中急薦取。擊拂子云。發機須是千鈞弩。

上堂云。知有底人。眼中著屑。盡底掀翻。只得一橛。堪笑巴陵老古錐。解道銀椀裏盛雪。

上堂云。滿口道不得底。天下祖師結舌有分。滿眼覷不見底。撞著燈籠露柱。滿耳聽不聞底。鐘鳴鼓響切忌啖啄。休啖啄。滅卻臨濟正法眼。破砂盆子何處著。

上堂云。歸宗見成行貨。別無單傳心要。二時展缽開單。逐日痾屎送尿。饑餐渴飲一般。露柱燈籠大笑。且道笑个什麼。毗婆屍佛早畱心。直至而今不得妙。

上堂云。風蕭蕭兮疎林葉落。月皎皎兮虎嘯猿啼。或聞或見。或悟或迷。會與不會。脫體全提。鼻孔元是向下垂。

上堂云。一葉落天下秋。一塵起大地收。明明祖師意。明明百艸頭。相頭買帽。看樓打樓。拂子擊禪牀云。更嫌何處不風流。

上堂云。秋色連天淨。秋花滿地香。圓通門大啟。切忌錯商量。

開鑪上堂云。丹霞燒木佛。院主眉須落。兩个無孔鐵錘。彼此將錯就錯。焦磚打著連底凍。笑它普化搖鈴鐸。

上堂云。雪覆千山。孤峯不白。突出難辧。覷著則瞎。鐵樹花開。冰河焰發。不萌枝上月三更。切忌龍門遭點額。

上堂云。搖唇鼓舌。展事投機。千佛出世。不通懺悔。歸宗知而故犯。是汝諸人。向什麼處著眼。以拂子擊禪狀云。焦巴焦巴。有葉無丫。長天秋水。孤鶩落霞。

上堂。歸宗無法可商量。獨掇單提不覆藏。有問西來端的意。天寒日短夜偏長。

浴佛上堂云。指天指地獨稱尊。攪動乾坤海嶽昏。自從賺殺人無數。直至而今無腦門。

上堂雲。雨過長空。檐頭滴滴。覿面相呈。人信不及。信得及。萬古長空元不濕。

上堂云。一卽一切。一切卽一。拈靑玉峽。向焦螟眼中。撮大地來。如粟米粒。會則事同一家。不會則知我受屈。

上堂云。獨標萬象。物外宣揚。卓拄杖云。天長地久。地久天長。

上堂云。無作無爲。無說無示。可以濟羣類統萬邦。同六虛融三際。卓拄杖云。此是吾家第一義。

南康軍廬山開先華藏禪寺語錄

侍者道隆編

入院。指山門云。瀑布懸崖落半空。等閒平步廣寒宮。乘時坐斷孤峯頂。千聖從教立下風。

佛殿云。祖禰不了。兒孫遭累。祝著磕著。無處回避。不辭禮拜燒香。也要遞相鈍置。

方丈云。作家鑪韝。本分鉗錘。不用埋兵施陷虎。白拈手裏覓便宜。

法座云。喝散白雲。穿開碧落。一步闊一步。一著髙一著。

升座。祝聖罷。據坐云。未舉先知孰與論。掀騰海嶽動乾坤。崄崖句裏翻身轉。盤走珠兮珠走盤。僧問云。如何是臨濟宗。師云。迅雷不及掩耳。進云。如何是潙仰宗。師云。父子不相傳。進云。如何是雲門宗。師云。劍去久矣。徒勞刻舟。進云。如何是曹洞宗。師云。白雲影裏怪石露。流水光中古木靑。進云。如何是法眼宗。師云。心外無法。滿目靑山。進云。宗派已蒙師指示。向上宗乘事若何。師云。花須連夜發。莫待曉風吹。進云。且道昨日歸宗長老。今日開先主人。畢竟如何。師云。兩頭俱坐斷。一劍倚天寒。僧禮拜復云。滿天和气。匝地韶光。溢目晴輝。影臨萬有。山花似錦。澗水如藍。蝶戀芳叢。篆不雕之心印。鶯啼谷口。演不說之妙門。全提鷲嶺拈花。揭示西來密旨。便恁麼去。是處是慈氏無門無善財。只此便是大安樂田地。只此便是大解脫之場。𨿽然如是。共樂無爲一句。畢竟如何話會。以拂子擊禪牀云。淨智莊嚴功徳聚。祝融峯頂萬年松。

復舉藥山示眾云。與我喚沙彌來。侍僧云。喚沙彌作麼。山云。我有一个折腳鐺兒。教伊提上挈下。師云。儉生不孝。義出丰年。覿面提持。當陽有準。何故。鯨吞海水盡。露出珊瑚枝。

聖節上堂云。一眞含法界。大用等虛空。千祥如霧集。萬善若云臻。卓拄杖云。用祝吾皇無量壽。天髙無極地無窮。

上堂云。郊原雨過。春日熙熙。桃紅李白。發最上機。啞卻口落盡眉。就中一曲江南好。蘆管迎風撩亂吹。

上堂云。聲前一句。十方顯露。佛祖不知。衲僧罔措。拂子擊禪牀下座。

上堂云。萬壑千巖。雲霞鎖霧。洞然明白。覿面分付。還有知時別宜底麼。良久云。雁影落寒潭。孤舟橫野渡。

上堂云。毗盧師。法身主。縱奪臨機些子許。目前分付與阿誰。踢起眉毛急薦取。

上堂云。去聖時遙。人多懈怠。逆則生嗔。順則生愛。不嗔不愛。東海剪刀。西番布袋。解脫門頭緊著關。休誇鋪席無人買。良久云。腦後見腮。和贓捉敗。

上堂云。一番秋雨一番涼。道路無塵野菊香。翻笑昔年陶令尹。攢眉歸去錯商量。恁麼不恁麼。破鏡不重光。若把拈花微笑。是切忌將奴喚作郎。

上堂云。以拄杖橫按云。鼓沒弦琴。復作吹笛勢云。吹無孔笛。共樂堯年同舜日。達摩九年空面壁。

上堂。拈拄杖云。提起則天回地轉。觸處光輝。放下則息慮忘緣。聖凡罔措。不拈不放。又且如何。卓拄杖一下云。翡翠踏翻荷葉雨。鷺鶿衝破綠楊煙。

上堂云。久雨不晴。才晴又雨。陰陽交泰。萬物得所。明明百艸頭。能爲萬象主。以拂子擊牀云。覿面相呈。切忌莽鹵。

上堂云。秋風離離。秋色依依。秋雲淡佇。秋月分輝。篆不雕之心印。狀似鐵牛之機。阿呵呵。力﹝囗﹫力﹞希。再三撈摝始應知。

上堂云。月掛長空。孤峯獨宿。幽鳥數聲淸。白雲斷處續。佛眼難窺。拗直作曲。羚羊掛角絕蹤由。無限淸風生八極。

松源和尙忌日。上堂云。是句亦剗。非句亦剗。瞞瞞頇頇。生鐵門限。如斯出世爲人。瞎卻衲僧正眼。子細撿點將來。也是徐六擔板。

南康軍廬山棲賢寶覺禪寺語錄

侍者圓照編

上堂云。巢知風穴知雨。此是世人知有。只如世尊拈花。迦葉微笑。且道是什麼人知有。卓拄杖云。林間木馬嘶。海底泥牛吼。

佛成道上堂云。瞿曇夜半見明星。碓觜挑開眼裏筋。四十九年無畏說。至今錯認定盤星。將頭不猛帶累三軍。曹溪波浪如相似。無限平人被陸沈。

上堂云。艸離離煙漠漠。雨如膏云如鶴。說了也。錯錯錯。五老峯髙徹骨寒。野猿啼斷山月落。

上堂云。天得一地得一。王得一兮無等匹。一得一又何必。閃電光中加霹靂。朝來細雨灑危層。八面風淸照紅日。

上堂云。大包無外。細入無間。內外絕瑕玼。古今無背面。森羅萬象影中藏。四聖六凡光裏現。分明常在諸人前。未審諸人見不見。卓拄杖云。鐵壁銀山通一綫。

上堂云。雪埋松徑。梅著寒梢。露裸裸赤灑灑獨孤標。寒山逢拾得。撫掌笑呵呵。

上堂云。初三十一。中九下七。更不囊藏。當陽拈出。以拂子擊禪牀云。一气轉洪鈞。八方開壽域。

上元日上堂云。心月孤圓。淸光皎潔。吞盡十方空。銀椀裏盛雪。以拂子擊禪牀云。本光瑞如此。笑倒燈明佛。

上堂云。木犀花散一山秋。更約淸風作勝遊。笑嗷幽香翻葉底。西來祖意在枝頭。沒回互。興悠悠。遼天鼻孔齊穿卻。更嫌何處不風流。

上堂云。殺人刀活人劍。劈破虛空成兩片。千妖百怪盡潛蹤。萬象森羅光影現。艾人與門神。端的見不見。卓拄杖云。拄杖子聊通一綫。

解夏上堂云。有結有解俱錯。到底無繩自縛。一夏九十日終。个个眉須墮落。入水長人。塡溝塞壑。相逢只解那斯祁。明眼衲僧休卜度。

上堂云。才開口又成剩語。不開口又成增語。發機須是千鈞弩。艸店家風別。翻云又覆雨。若是陶淵明。攢眉便歸去。

上堂云。松蘿影裏。積翠堆中。白雲爲蓋。流泉作琴。隻影獨標巖上月。不知那个是知音。耳卓朔。頭蓬松。擡眸鷂子過遼東。

上堂云。言語動用沒交涉。非言語動用亦沒交涉。傾腸倒腹。爲楔出楔。啞卻我口禿卻舌。明明萬里一條鐵。

上堂舉寒山頌。秋光淸淺時。白鷺和煙島。良哉觀世音。全身入荒艸。點撿將來。罪過不少。只憑拄杖。一切靠倒。遂靠拄杖下座。

上堂云。掀翻四大海。踢倒須彌盧。心粗膽大。少實多虛。夜見明星曾落節。兒孫隨後受塗糊。

松源忌。木落髙秋玉露垂。愼終追遠又思惟。無端一世滅胡種。累及兒孫說向誰。啞卻口。落盡眉。牽犁拽杷。帶水拖泥。順捋虎須拈蠍尾。白拈手裏覓便宜。家肥生孝子。誰是五逆兒。棲賢今日以此供養松源先師。且道。還來歆饗也無。以手搖拽云。嗚咿嗚咿。秋露春風消息在。不知誰薦上頭機。

平江府陽山尊相禪寺語錄

侍者法洪編

入院。指法座云。喝散白雲。穿開碧落。須彌燈王。無處摸索。

上堂云。深藏古寺老垂垂。冷暖相諳只自知。不謂使符相苦逼。依然拽又牽犁。

覺報長老至上堂云。開門待知識。知識不來過。知識旣來過。畢竟如何通信。拂子擊禪牀云。開口不在舌頭上。佇看平地起風波。

晚小參云。控佛祖機。瞎人天眼。用生殺句。截葛藤窠。點著不來。千里萬里。所以。向上一路滑。壁立萬仞崄。石火電光鈍。定乾坤句錯。个是從上來。垛生招箭。尊相則別有條章。諸佛不曾出世。亦無一法與人。達摩不西來。二祖不得髓。見佛見祖。如生冤家。說色說心。如逢猛虎。若是錦鱗赬尾底。才聞恁麼舉著。踢起便行。大棒打不回頭。誰敢正眼覷著。若是鈍鳥棲蘆底。一恁三三兩兩。何故曾爲浪子偏憐客。爲愛貪杯惜醉人。

謝知事頭首。上堂云。佛祖大機。目前密布。主中賓賓中主。雲從龍風從虎。卓拄杖云。發機須是千鈞弩。

歲夜小參。歲盡年窮。無可不可。烹露地牛。燒榾柮火。野菜只添一筯油。滿缽和羅惟一飽。笑傲煙霞。白雲風拂。韶陽一曲自髙歌。困來一覺和衣倒。淺種深耕得自由。珊瑚枝頭日杲杲復舉僧問古徳。年窮歲盡時如何。徳云。東村王老夜燒錢。乃舉頌云。東村王老夜燒錢。打著南邊動北邊。赤骨歷窮誇富貴。日髙三丈尙憨眠。

穹窿圓太虛至。上堂云。穹窿山裏老煙菟。一點圓明爍太虛。八角磨盤空裏轉。寥落林泉意自殊。超物象。絕名模。將爲胡須赤。更有赤須胡。

上堂云。舉僧問鏡淸。深山巖窟中。還有佛法也無。淸云。有。僧問。如何是深山巖窟中佛法。云。石頭大底大小底小。或有人出來問尊相。如何是深山巖窟中佛法。只向他道無。因甚如此。只爲太近。乃舉頌云。一人道有一人無。正令全提肘後符。昨夜虛空開口笑。石人吞卻洞庭湖。

上堂云。離四句。絕百非。一言已出。駟馬難追。一任金烏東出。徒教玉兔沈西。拂子擊禪牀云。千鈞之弩。不爲鼷鼠而發機。

舊住至。上堂云。春雨如膏。春云如鶴。客從天外來。正是魔王腳。閫外威權。麒麟一角。擊拂子云。轉身一拶驗來端。外道天魔俱膽落。

上堂云。春山靑。春水綠。春雨蒙蒙。春花簇簇。春光滿目畫難成。春風萬里何拘束。肥馬轆轆。瘦馬轆轆。日逐忙忙等閒過。些兒毒气誰輕觸。

上堂云。今朝四月初一。萬像難逃影質。馬祖升堂。百丈捲席。祕魔擎叉。魯祖面壁。喚驢作馬。蝦跳不出。麒麟一角尖。烏龜三眼赤。

上堂云。云收天際。杲日當空。坐立儼然。如何通信。擊拂子云。自是不歸歸便得。五湖煙浪有誰爭。

楞嚴會上堂云。八還正眼頂門開。悟得門門有善財。要識九旬行道處。燻風依舊自南來。

一齊相訪。上堂云。舉問馬大師。不與萬法爲侶。是什麼人。師云。問處如毒龍攪海。答處似猛虎靠山。然𨿽電激星馳。未免總在門外。且道。門里人如何話會。移花兼蝶至。買石得云饒復舉頌云。不與萬法爲侶。咬定牙關錯舉。西江吸盡鐵船浮。活提獰龍和角煮。倒騎佛殿出三門。翻手爲云覆手雨。

上堂云。兔馬有角。牛羊無角。智不到處。切忌道著。道著後如何。擊拂子云。拈得鼻孔還失卻。

爲沂首座上堂云。相見不揚眉。雷轟閃電遲。知音才側耳。擬議落便宜。威行閫外。瞥轉機輪。拍禪牀一下云。大千捏聚一微塵。

拗堂至上堂云。息庵去世肉猶暖。五逆還它五逆兒。海湧峯頭行正令。白拈誰敢覓便宜。

中秋上堂云。舉長沙和尙道。盡大地是一隻眼。盡大地是个全身。盡十方世界。在自己光明裏。拍禪牀一下云。若人於此見得。淸風常滿座。一念百千年。

平江府雙塔壽寧萬歲禪寺語錄

侍者惟道編

上堂。衲僧門下。手擎日月。遊運神通。背負須彌。全機敵勝。移星換斗。奪食驅耕。又且如何。拂子擊禪牀云。不因汗馬功成力。爭見黃河徹底淸。

上堂云。舉雪竇云。十方無壁落。四面亦無門。畢竟向什麼處見客。若道得接手句。許你天上天下。壽寧則不然。金剛圈。栗棘蓬。拈來便用。耀古騰今。格外知音才領略。四方八面起淸風。

上堂云。無語中有語。名曰死句。有語中無語。名曰活句。可謂剜肉作瘡。皮穿骨露。舉不顧卽差牙。閃電光中走烏兔。

上堂。十五日已前。風吹不入。十五日已後。水灑不著。正當十五日時如何。擊禪牀云。月中仙桂和根拔。海底泥牛把角牽。

上堂。十九二十。人信不及。拈拂子云。喚作拂子則背。不喚作拂子則觸。而今背觸分明。一句了然百億。且道是那一句。參。

上堂。天寒人寒。大家在這里。洗面摸著鼻。喫茶濕卻觜。向上還有事也無。擊拂子云。韓信臨朝底。

魁首至上堂。廬山華藏太湖濱。碓觜挑開眼裏筋。來趂壽寧鑪竈熱。大千獨步見鵬程。

上堂云。智不是道。心不是佛。輥雪峯球。舞道吾笏。且道明什麼邊事。搖手云。不說不說。

道舊至。上堂。二月春過半。園林一樣新。傍花看蝶舞。近柳聽鶯吟。遠客來相訪。還曾悟此心。林鄭珍。井底種林檎。今年桃李貴。一顆直千金。

上堂云。觀音菩薩。將錢買糊餅。放下元來是个饅頭。相席打令。看樓打樓。擊拂子云。不風流處也風流。

上堂云。燕語鶯吟。俱談實相。春風吹動桃李花。淡煙疎雨籠靑嶂。說了也。還會麼。擊禪牀云。切忌起模畫樣。

上堂云。歸宗事理絕。日輪正當午。布袋放憨癡。貓兒捉老鼠。若人會得。超佛越祖卓拄杖。下座。

上堂云。大道縱橫。觸目成現。坐微塵裏。轉大法輪。看看。且道畢竟是左轉右轉。夜來有人。從湖州來。接得淮南信。泗州大聖道。吳中石像。不合一口吞卻洞庭湖。直得須彌倒卓。海水逆流。且道。明什麼邊事。參。

頌古

趙州見二庵主

南枝向暖北枝寒。一種春風有兩般。寄語髙樓莫吹笛。大家畱取倚欄幹。

外道問佛

外道懷藏寶鏡時。世尊良久爲髙提。渾如良馬窺鞭影。不覺全身陷鐵圍。

開口不在舌頭上

明修棧道。暗度陳倉。刻舟猶覓劍。夜雨過瀟湘。

大力量人擡腳不起

只許老胡知。不許老胡會。白雲盡處是靑山。行人更在靑山外。

大力量人腳下紅綫不斷

放兩拋三。瞞神呼鬼。換盆換盆。誰不識你。

潙山晷運推移

潙山養子沒來由。叉手人前不識羞。更把琵琶半遮面。不令人見轉風流。

南泉斬貓兒

當陽利劍斬貍奴。刃下翻身會也無。脫下艸鞋頭戴出。石人吞卻洞庭湖。

法語

寄顏一齊居士

去月特承遣介賫香信物之貺。出示教。益十餘年間。介注於此。方得入頭處。得句不凡。早是著得手腳快。當方見如此。今旣得入處。如人喫茅柴酒。少間又閧然而散。又不見了。𨿽然如此。卻已得著手腳處。但只於所得之地崖將去。如一座鐵壁銀山。把得定。作得主。從此有大發明。方始慶快平生。又有一說。若悟目前。不悟自己。爲之有足無眼。若悟自己。不悟目前。謂之有眼無足。於此兩頭打徹。百千法門。無量妙義。只在一毫上。千變萬化。到此方是大法明一切處。通透古今誵訛公案。更須遇人始得。所以。涅盤心易會。差別智難明。欲得透脫生死。但只依門下末後一段見處崖將去。於無滋味處。正好著力。大疑之下。必有大悟。十二時中。具決定志。必不相賺。古人見七十員善知識。其中只有一二具大眼目。其餘具正知見而已。宗乘中難得大手段底。爲人抽丁拔楔。若﹝拚﹣ㄙ﹢ㄊ﹞得一生不會做將去。有心做無心得。終被門下了卻。千生百世。得大自由。萬丐痛自加鞭是幸。

𨿽得入頭處。且喜。神气定動。外魔難入。但胸次有疑處追究。午夜入神體究。虛而靈寂而妙。大休大歇。無妙極深。無深極妙。拌一生具決定志。了取此一點。靈驗必不辜負。只恐到無折合處。卻不向前。亦枉用前頭工夫。切不可退志。無滋味處。正好著力。方爲大力量人。一切語句下。卻物爲上。逐物爲下。切忌隨語生解。是爲大病。

室中敲磕足仞。嘗以此事之篤若是。佛法門庭。在諸方無有不鑑覺者。更望一念不生。全體作用處。微細磨窮究得來。方知體用雙全。去住自在。莫聽人口快。須是自有定力始得。

參禪爲透脫生死大事。不是爲參口頭禪。以求衣食。直須放下身心。退步扣己。萬不失一。所謂粗餐易飽。細嚼難饑。未得知。如喪考妣。得知了。亦如喪考妣。胸次不明。不可妄爲。做長老。稱善知識。所謂靈龜負圖。自取喪身之兆。切須照顧。一失人身。萬劫不復。拚卻一生不會。埋頭眾底。救取自己。一段大光明藏。今生得之。百劫千生。自得受用。心爲帝王。主人若迷。客得其便。時時提取金剛王寶劍。才有向上向下。聊起斬爲三段。不妨性燥。其或未然。莫將閒學解。埋沒祖師心。

寄顏一齋合內寂室方氏

卽心卽佛沒誵訛。不動舌頭意气多。打破虛空行活路。夫妻撫掌笑呵呵。

付淨徹首座竹篦

竹篦付了復何爲。佛祖當頭劈面揮。尺水便能翻逆浪。盡教人薦截流機。

沈安齊艸庵號常牧

尙墮功勛不自由。還同死水臥泥牛。何如闊進竿頭步。撒手懸崖萬仞頭。

自贊

紫霄峯下。以毒攻毒。撒土拋沙。拗直作曲。撼動四大神州。拳踢掀翻地軸。性禪沒興遭逢。切忌望空呵囑。坐斷千峯頂﹝寧﹡頁﹞頭。一任虛聲聽杓卜。

橫按吹毛。全提正令。毀佛謗法。因邪打正。有時裂轉面皮。天下衲僧乞命。

辭世

七十八年內空外空撒手便行萬古淸風。

淳佑辛丑八月乙丑太白名山比丘迢衝敬校

無明和尙語錄﹝終﹞塔銘

迪功郎溫州永嘉主簿顏汝勛撰並書

朝散郎知信州軍州事方萬里篆額

此道有正脈。惟無半點气息。其殆庶幾。知其可庶幾。謂正脈在是則妄也。迎之而不畱。捨之而不遺。北雨南雲。斗移星換。忘存失照。妙亦何立。泉奔嶽頂。探源皆死水。雹降靑天。追蹤皆客塵。擬顰朵頤。欲噱斂色。抽關轉軸。乾坤爲之黯黑。龍天𨿽夙誓呵衛。終無處所。此師。以手搖拽嗚咿久之。不能自已。余知爲楊歧九世孫也。師名慧性姓李氏。達之巴渠人也。混然其初。不以點黑污胸臆。才祝發。束包南遊。適淳熙戊申歲也。首謁佛照光。光奇之。一叩得其體。師以無宜路益孜孜。一時昂頭驤角。揩範輝錯。頂瘢足胝。每甘心焉。知松源嶽得於密庵傑。傑得於應庵華。遡而上之。白雲東山。皆楊歧流出也。師造松源座下。奉勤給侍。奔走爲裴回咨決地。晨敲夕磕。鍼度綫引。尢不喞﹝口﹡畱﹞。於些子誵訛。師毒深矣。出世蘄之資福。越兩年。遷智度。法社正耀。湖海翕然。歸宗開先棲賢。爲古精藍。露沐云敷。此湧彼洽。獅子一滴。何翅散十斛驢乳。師臈髙矣。奧林邃谷。將終遁矣。所至道價寶璧。宗旨淵源。大用脫軌則。推出分常之華藏半座。老作願點額於龍門。時余未識師。以水僧骨傳云。雪覆蘆花欲暮天。到撐沒底謝郎船。離鉤三寸如何道。海底泥牛拖角牽。則師之脈有自矣。贄參請禮往來叩答。余不覺悚汗撲庵居士。以大根器棟此道。來守姑蘇。勉其主陽山尊相。金奏玉響。主林攺色部使者興敬。稅駕於雙塔。俊衲信友。如赤子赴慈父母。賴以受用者眾。在在籌室。非時相見。靡閒冰暑。闡提亦有作。室中多舉。開口不在舌頭上。大力量人爲什麼擡腳不起。大力量人爲什麼腳根下紅絲綫不斷。虎踞猊座。返擲橫拈。撒火飛星。學者株守己靈。錯認鑑覺。窠臼情識。墮解脫坑。無地容錐。無錐可卓。猶未夢見在。其示眾曰。向上一路滑。壁立萬仞崄。石火電光鈍。定乾坤句錯。又曰。心路不絕。祖關不透。盡是依艸附木精靈。大法洞明。正好痛棒。狐涎螢火。望風剝落。余之恩怨始啞者啖蘗矣。師慨此道累卵。每哽涕。眼目護常住。口體等土木。應世如童。甘逆如飴。履寔踐眞。冰堅霜厲。行解相應。名之曰祖之謂也。感微疾。譚笑卻藥。叩室候安。起居如常。遣某書遺某偈。誨尢渠渠於余。投筆澡浴趺坐而逝。嘉熙攺元。七月二十日也。年七十六。茶毗。舍利珠貫雪骨。了聰久侍師席。確志而正信。並奉須髮。歸故里建窣堵。庸示般若靈驗。師示何加損。以余出師門。請銘力甚。於辭受頃。不落擬議。乃銘之曰。

楊歧正脈

出廣入細

白雲東山

互換失利

彷佛依稀

終闕半偈

咄破沙盆

松源飲器

毒流至師

剔骨刳髓

嗚咿嗚咿

以手搖拽

七鎭寶坊

非卽非離

有赫厥後

人自侈異

吐吞其誰

如水行地

一齋居士。示及無明和尙語一編。炷香拜觀。三嘆無已。徑山﹝師範﹞書。

後序

圓悟等閒道出四个字。道言如枯柴。道盡陳尊宿。近時據曲錄木牀。三日五夜。努得个上堂四句偈。以顚爲倒。以逆爲順。因邪打正。必曰因正打邪。指鹿爲馬。必曰指馬爲鹿。反是謂之順朱。噫不知朱順耳。此獘僅四五十年。餘波末流。渺不可遏。

開先老子。提倡一編。度火金。虞其或變。度海囊。虞其或滲。反覆指摘。了不可得。異時商確推一言半句。言猶在耳。今非吳下蒙也。兵車會同。請辟三捨。

淨慈北磵居簡

