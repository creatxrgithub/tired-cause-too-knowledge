續藏經十牛圖頌

宋師遠述

住鼎州梁山廓庵和尙十牛圖頌﹝並﹞序

夫諸佛眞源。眾生本有。因迷也沈淪三界。因悟也頓出四生。所以有諸佛而可成。有眾生而可作。是故先賢悲憫。廣設多途。理出偏圓。教興頓漸。從粗及細。自淺至深。末後目瞬靑蓮。引得頭陀微笑。正法眼藏自此流通天上人間。此方他界。得其理也。超宗越格。如鳥道而無蹤迹。得其事也。滯句迷言。若靈龜而曳尾。

間有淸居禪師。觀眾生之根器。應病施方。作牧牛以爲圖。隨機設教。初從漸白。顯力量之未充。次至純眞。表根機之漸照。乃至人牛不見故。標心法雙亡。其理也。已盡根源。其法也。尙存莎笠。遂使淺根疑悞。中下紛紜。或疑之落空亡也。或喚作墮常見。今觀則公禪師。擬前賢之模範。出自己之胸襟。十頌佳篇。交光相映。初從失處。終至還源。善應羣機。如救饑渴。慈遠是以探尋妙義。采拾玄微。如水母以尋餐。依海蝦而爲目。初自尋牛。終至入廛。彊起波瀾。橫生頭角。尙無心而可覓。何有牛而可尋。泊至入廛。是何魔魅。況是祖禰不了。殃及兒孫。不揆荒唐。試爲提唱。

尋牛序一

從來不失。何用追尋。由背覺以成疎。在向塵而遂失。

家山漸遠。岐路俄差。得失熾然。是非鋒起。

頌曰。

忙忙撥艸去追尋

水闊山遙路更深

力盡神疲無處覓

但聞楓樹晚蟬吟

和

石鼓夷和尙。

只管區區後外尋

不知腳底已泥深

幾回芳艸斜陽裏

一曲新丰空自吟

又

壞衲璉和尙。

本無蹤迹是誰尋

誤入煙蘿深處深

手把鼻頭同歸客

水邊林下自沈吟

見迹序二

依經解義。閱教知蹤。明眾器爲一金。體萬物爲自己。

正邪不辯。眞僞奚分。未入斯門。權爲見迹。

頌曰。

水邊林下迹偏多

芳章離披見也麼

縱是深山更深處

遼天鼻孔怎藏他

和。

枯木巖前差路多

艸窠裏輥覺非麼

腳跟若也隨他去

未免當頭蹉過他

又。

見牛人少覓牛多

山北山南見也麼

明暗一條來去路

个中認取別無他

見牛序三

從聲得入。見處逢原。六根門著著無差。動用中頭頭。

顯露。水中鹽味。色裏膠靑。眨上眉毛。非是他物。

頌曰。

黃鸝枝上一聲聲

日暖風和岸柳靑

只此更無回避處

森森頭角畫難成

和。

識得形容認得聲

戴嵩從此妙丹靑

徹頭徹尾渾相似

子細看來未十成

又。

驀地相逢見面呈

此牛非白亦非靑

點頭自許微微笑

一段風光畫不成

得牛序四

久埋郊外。今日逢渠。由境勝以難追。戀芳叢而不已。

頑心尙勇。野性猶存。欲得純和。必加鞭楚。

頌曰。

竭盡神通獲得渠

心彊力壯卒難除

有時才到髙原上

又入煙雲深處居

和。

牢把繩頭莫放渠

幾多毛病未曾除

徐徐驀鼻牽將去

且要回頭識舊居

又。

芳艸連天捉得渠

鼻頭繩索未全除

分明照見歸家路

綠水靑山暫寄居

牧牛序五

前思才起。後念相隨。由覺故以成眞。在迷故而爲妄。

不惟由境有。惟自心生。鼻索牢牽。不容擬議。

頌曰。

鞭索時時不離身

恐伊縱步入埃塵

相將牧得純和也

羈鎖無抑自逐人

和。

共分山林寄此身

有時亦踏馬蹄塵

不曾犯者人苗稼

來往空勞背上人

又。

牧來純熟自通身

𨿽在塵中不染塵

弄來卻得蹉跎力

林下相進笑殺人

騎牛歸家序六

干戈已罷。得失還無。唱樵子之村歌。吹兒童之野曲。

橫身牛上。目視雲霄。呼喚不回。撈籠不住。

頌曰。

騎牛迆邐欲還家

羌笛聲聲送晚霞

一拍一歌無限意

知音何必鼓唇牙

和。

指點前坡卽是家

旋吹桐角出煙霞

忽然變作還鄕曲

未必知音肯伯牙

又。

倒騎得得自歸家

篛笠蓑衣帶晚霞

步步淸風行處穩

不將寸艸掛唇牙

忘牛存人序七

法無二法。牛目爲宗。諭蹄兔之異名。顯筌魚之差別。

如金出礦。似月離云。一道寒光。威音劫外。

頌曰。

騎牛已得到家山

牛也空兮人也閒

紅日三竿猶作夢

鞭繩空頓艸堂間

和。

欄內無牛趂出山

煙蓑雨笠亦空閒

行歌行樂無拘系

贏得一身天地間

又。

歸來何處不家山

物我相忘鎭日閒

須信通玄峯頂上

个中渾不類人間

人牛俱忘序八

凡情脫落。聖意皆空。有佛處不用遨遊。無佛處急須。

走過。兩頭不著。千眼難窺。百鳥含花。一場懡﹝怡﹣臺﹢羅﹞。

頌曰。

鞭索人牛盡屬空

碧天寥廓信難通

紅鑪焰上爭容雪

到此方能合祖宗

和。

慚愧眾生界已空

个中消息若爲通

後無來若前無去

未審憑誰繼此宗

又。

一錘擊碎太虛空

凡情無蹤路不通

明月堂前風颯颯

百川無水不朝宗

返本還源序九

本來淸淨。不受一塵。觀有相之榮枯。處無爲之凝寂。

不同幻化。豈假修治。水綠山靑。坐觀成敗。

頌曰。

返本還源已費功

爭如直下若盲聾

庵中不見庵前物

水自茫茫花自紅

和。

靈機不隨有無功

見色聞聲豈用聾

昨夜金烏飛入海

曉天依舊一輪紅

又。

用盡機關費盡功

惺惺底事不如聾

艸鞋根斷來時路

百鳥不啼花亂紅

入廛垂手序十

柴門獨掩。千聖不知。埋自己之風光。負前賢之途轍。

提瓢入市。策杖還家。酒肆魚行。化令成佛。

頌曰。

露胸跣足入廛來

抹土塗灰笑滿腮

不用神仙眞祕訣

直教枯木放花開

和。

者漢親從異類來

分明馬面與驢腮

一揮鐵棒如風疾

萬戶千門盡擊開

又。

袖裏金錘劈面來

胡言漢語笑盈腮

相逢若解不相識

樓閣門庭八字開

十牛圖頌﹝終﹞

