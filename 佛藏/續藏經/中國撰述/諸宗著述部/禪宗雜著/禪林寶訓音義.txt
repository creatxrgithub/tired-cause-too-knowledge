續藏經禪林寶訓音義

明大建較禪林寶訓音義序

寶訓一書。昔妙喜竹庵二師。慮末法之澆漓叢林之衰替。於是摭古徳之嘉言善行。會萃成編。冀欲挽回佛日。重整頺綱。使凡庸之輩。因言企行。徳業惟新者也。然編集𨿽成。未遑流布。蓋法運有時。待緣方顯。嗣有東吳淨善師者。遊歷云居。獲殘編於祖庵師。忻其所遇。吻浹於懷。第恨首尾不完。難成教義。是以重加纂集。廣搜先徳之言。積累三百餘篇。斯寶訓所繇出也。其中扶揚法化。教誡僧徒。革叢林之獘政。警學者之疎愚。則是編也。顧可以少乎哉。柰何躁淺之流。視其詞章平易。而束之髙閣者。比比有之。豈不負前賢之苦心溝壑之言哉。﹝建﹞自戊申。辭雪浪師於蘇之望亭。學之於長安。參預諸師門下。凡宗乘講演之期。曾不捨此。諄諄熟習。故彼方禪衲。淳朴之風猶在矣。惟是集也。文約義丰。事多博涉。初學未諳。不無畱阻。間有音義。傳寫未刊。遞悞成訛。參差魚魯。繇是音義所刊。烏容已也。今也山中多冊。擇其簡要者。以爲定本。復於內外經書。參互考證。繼晷焚膏。日以積月。讎校方成。時諸法侶。睹斯善本。爰常住授梓流通。以便後來尋討。不揣荒陋。敍其本末云耳。

時

崇禎乙亥仲春三日梁溪比丘大建識

禪林寶訓音義

雲棲後學比丘大建較

●序

篇首也。猶門之庠序也。

禪林

禪者。靜慮也。林者。叢林也。蓋謂山林之士。湖海之流。雲集招提。同堂共命。結伴參學。修習靜業。以此言之。故曰禪林。

寶訓

寶者。珍愛也。訓者。教誡也。蓋謂此書所載。皆諸老嘉言善行也。足以開其未悟。訓其未成。故使後學重如至寶。由是名之。故曰寶訓。

者

者之一字。疊定之辭。蓋欲敍一書之來由也。

昔妙喜

昔者。往古也。妙喜者。臨安府﹝今杭州﹞徑山宗杲大慧普覺禪師。江東宣州寧國奚氏子。嗣佛果克勤禪師。南嶽下十五世。十三入校。不樂世典。詣東山慧云院。惠濟禪師。十七落髮披緇。後入云居之西。古雲門寺之舊基。誅茅結庵經二十年。辟地湖湘轉仰山。邂逅竹庵珪禪師。相與著頌古百餘篇。此寶訓。是其時集也。詳見通載二十卷。

竹庵

溫州龍翔竹庵士珪禪師。成都府史氏子。嗣佛眼淸遠禪師。南嶽下十五世也。

誅茅江西雲門時共集

誅茅者。斬艸也。謂其二師於雲門寺舊址。誅斬茅艸結庵隱居之時。同鳩集此書也。

予淳熙間。遊雲居得之老僧祖庵

予者。我也。不稱我而稱予。乃賓主之謙辭也。淳熙。宋孝宗之年號也。遊者。涉歷也。謂淨善老師。遊方。至云居山雲門之故址。老僧祖庵。所得此寶訓。祖庵未詳氏族法嗣也。

惜其年深蠧損。首尾不完

惜者。難之嘆惜也。其者。指物之辭。蠧者。食紙魚虫也。謂嘆惜所得寶訓。年載深遠。被蠧魚損壞。上下前後首尾不得完全也。

後來或見於語錄傳記中。積之十年。僅五十篇余

語者。密顯眞機曰語。總集眾事曰錄。博載古今曰傳。廣志賢否曰記。僅方才也。謂自得此書以來。有不完之篇。或全睹見於諸語錄傳記中。積聚十年。方才五十之餘篇也。

仍取黃龍

隆興府。黃龍惠南禪師。信州張氏子。嗣石霜楚圓。南嶽下十一世也。

下至佛照

慶元府。卽明州育王寺。徳光佛照拙庵禪師。臨江郡彭氏子。嗣大慧宗杲禪師。南嶽下十六世。依本郡東山華光寺。吉禪師祝發。後來孝宗淳熙三年十一月。詔入選徳殿談禪。淳熙五年賜佛照號。達於天下。宗風大振也。

簡堂

臺州國淸寺簡堂行機禪師。本郡楊氏子。嗣護國景元禪師。南嶽下十六世也。

諸老遺語。節葺類三百篇

仍者。復也。節。制也。葺。修補也。謂仍復取黃龍以下至佛照簡堂諸老。遺畱語錄。節制補葺。兼前五十餘篇類。積聚三百篇也。

其所得有先後。而不以古今爲詮次

其助語之辭。謂其所得簡篇。有先有後而錄之。不依往古爲先。來今爲後。作詮顯次第耳。此序約三分分科。自此已上爲序分也。

大槪使學者。削勢利人我。趣道徳仁義而已

槪者。意也。略也。削。刪也勢。威勢。也。利。財利也。人我者。彼此之稱。趣。向也。又行而張足也。道者。事物當然之理。人所共由也。徳者。得也。行道而得於心也。仁者。心之徳。愛之理。義者。心之制。事之宜也。蓋此書大意。使令學者削威勢財利之心。人我彼此之念。趣向道徳義理而已。而已者。結盡無餘之辭。此言寶訓之義。

其文理優遊平易。無髙誕荒邈詭異之迹

此伸寶訓之文也。文。謂文字。理。謂條理。優遊者。自如之貌。平和簡易。髙誕者。孤危髙大也。誕。又誑妄也。荒。蕪也。詭。詐也。謂此書文字。條理。優遊自如。平和簡易。有如此之善。無孤危妄誕荒蕪無稽之言。邈慢詭詐異怪失據之事迹也。

實可以助入道之遠猷也

此深言其效也。可。謂近可而有所未盡之辭。猷。法也。道也。謂此書其文平易。實可以與學者。助入道之法則也。以上爲正宗分。下乃流通分也且將刊木以廣流傳。必有同志之士。一見而心許者。

予𨿽老死丘壑。而志願足矣

且。權且也。將且然未必之辭。士。謂有行義之稱。許。謂允從也。丘者。士阜之髙者也。壑者。有水曰澤。無水曰壑也。志者。心之所之也。願謂情希也。蓋謂將此書刊木印造。以廣流傳而不滯止。如有與予同志之士。一見此書。心若允從者。予縱老死丘壑之中。而心志情願滿足矣。

東吳沙門淨善書

東吳。蘇州郡名也。沙門。略梵謂也。全謂沙迦門曩。此云勤息。謂勤行善法。息滅諸惡。淨善乃序主諱。後學不可雙稱。當曰上淨下善也。是東吳人也。書者。如也。敍事如人之意也。又舒也。劉勰曰。舒布其言。陳於簡牘者曰書。

●卷上

捲者。捲也。捲多而舒少也。上者。對待之義。有上則有下也。

明教

杭州佛日明教契嵩禪師。字仲靈自號潛子藤州譚津李氏子。嗣洞山曉聰。淸源下十世。七歲出家。十三得度。十九遊方。常戴觀音像一軸。日誦聖號十萬。率以爲常。世間經書莫不徧覽。作原教論十萬餘言。儒釋之道一貫。以抗韓愈排佛之說。知開封府龍圖王公素。歐陽修。程師孟奏進。仁宗覽之嘉嘆。付編修入藏。曰輔教篇三卷。賜紫衣方袍明教之號也。

和尙

梵本正名鄔波迦。傳之於闐翻爲和尙。傳至此土翻爲力生。謂出家者。因師之力。而生長法身。出功徳財。養智慧命。故曰力生也。

尊

重也。崇也。

道

心通曰道。又成名之謂道。卽佛祖微妙之道也。在儒卽允執厥中之妙道也。

徳

身正曰徳。立身之謂也。僧有戒定慧。儒有孝悌忠信。皆謂之徳也。

匹夫

窮獨之稱也。三軍之中可奪帥。匹夫之志不可奪。注。三軍之勇在人。匹夫之志在己故也。

王

王去聲。凡有天下者。人稱曰王。又身臨四海曰王。

伯夷叔齊

孤竹君之二子也。孤竹。卽殷湯所封之邦君也。姓墨胎氏。名初。字子期。其子伯夷名允。字公信。季子叔齊名智。字公達。謚曰。伯夷叔齊也。其父將薨。遺命立叔齊。齊以天倫爲重。我在位不義。伯夷以父命爲尊。我在位不孝。二人俱逃。國人立其仲子爲君。其二人聞西伯昌善養老。盍往而歸之。文王卒。武王伐紂。二人叩馬首而諫曰。父死不葬。爰及干戈。可謂孝乎。以臣弒君。可謂忠乎。左右欲兵之。太公曰。此義人也。扶而去之。武王平定。天下宗周。夷齊恥不食周粟。遂隱首陽山。采薇而食。卒之餓死。史詠云。孤竹夷齊恥戰爭。望塵遮道請休兵。首陽山倒爲平地。應始無人說姓名。

夏桀

名履癸。帝發之子。謚法。賊人多殺曰桀。荒淫無道。得施氏女名妹喜。作瓊樓瑤臺。極意取娛。酒池運船。糟堤可望十里。龍逢以忠諫不從而殺。殷湯有徳。伊尹佐湯伐桀。桀戰不勝。奔三棕國。湯又從而伐之。放桀於南巢而死。自禹至桀。一十七世。歷年四百三十有二。

商紂

名辛。亦名受。帝乙之子。謚法。殘義損善曰紂。得蘇氏女妲己。甚寵愛之。設酒池肉林。使男女裸形相逐其間。作長夜宮。一百一十日爲一晝。用炮烙之刑。刳孕剒涉。造鹿臺。七年乃成。業害忠良。臣叔比干。竭忠而諫。遂剖心而死。太師箕子。徉狂而爲奴。庶兄微子。爲其亡仁。避而去之。後武王舉兵伐之。敗登鹿臺。蒙頭赴火而死。自湯至紂。共三十世。歷年六百二十九年。史詠云。積粟成塵竟不開。誰知拒諫剖英才。武王兵起無人敵。遂作商郊一聚灰。

周幽

名宮涅。宣王之子。謚法。壅遏不通曰幽。殆政虐民。遂致岐山自崩。山川水竭。得褒人女名褒姒以寵之。乃貶申後。並太子宜臼。褒姒不好笑。於驪山舉火。戲媚褒姒之笑。後申侯怒。召犬戎殺於驪山之下。史詠曰。恃寵多矯得自由。驪山舉火戲諸侯。豈知一笑傾家國。不覺胡塵滿玉樓。

周厲

名胡。夷王之子。謚法。殺戮無辜曰厲。王行無道。侈傲暴虐。國人謗之。王使衛巫監謗。但有謗者盡殺之。召公諫曰。塞下之口。遂上之過。恐爲社稷憂。王不聽。國人叛之。禍及於王。王乃出奔於彘。太子幼。周召二公相和恊。共理國事。故稱共和也。小雅二十二篇。皆文武成康之善政。至此而盡廢矣。

喜怒

唐太宗曰。桀紂。天子也。以桀紂之名。加之於匹夫則怒。顏閔匹夫也。以匹夫之名。加於天子則喜。所貴在徳。不在位也。

患

憂也。

○聖

靈明洞鑑曰聖。又聖猶正也。以正教誨人也。

賢

超凡亞聖。曰賢。

學

習學也。已知未知未能。而欲求知求能者也。

學以聚之

君子學以聚之。問以辯之。寬以居之。仁以行之。注曰。聖人在下。𨿽顯而未得位。則進徳修業而已。學聚問辯。進業也。寬居行仁。修徳也。又學聚問辯者。謂人苟不務學。則無以會眾理。而但有諸己也。學弗問。無以辯別眾理。使之條件不紊。而精粗本末。或不知所擇也。出易經九二之文也。

裨

補也。助也。

日新

湯之盤銘曰。苟日新。日日新。又日新。然在彼學者。進業修徳而轉新也。如沐其身滌除舊染之污而自新也。此文出大學。

○太史公

姓司馬。名談。爲太史令。其子名遷。襲其父職。乃尊其父。故稱公也。西漢龍門人。

孟子

名軻。字子輿。鄒國人。作孟子之書七篇。上下兩卷也。

梁惠王

魏侯﹝葷﹣車﹢﹝卸﹣ㄗ﹞也。都大梁。僭稱王位。謚曰惠。史記惠王三十五年。卑禮厚獘以招賢。而孟子至。梁王問曰。叟。不遠千里而來。何以利吾國乎。孟子對曰。王何必曰利。亦有仁義而已。王問意。彊兵富國之類。孟子之對。不以富爲利。以義爲利也。

罕言利

罕者。少也。罕言利與命與仁。命之理微。仁之道大。利之害義。謂聖人恐學者陷溺於利。以利滅公。貪利害義。淪於污下。故罕言之。

尊崇下

尊崇。天子也。貧賤。庶民也。謂自天子至庶民。同害貪利之病。有何差別。

獘

病也。

夫

承上啟下之辭。

悖戾

逆理乖違法度也。

是不亦

豈不是也。

張

施也。

徵

取也。

○有形下

論云。有形之惡。其來有方。其敵可禦。無形之惡。其來不測。其害非細故。所以殺人之惡小。害人之惡大。殺人者以迹言之。害人者以心言之。迹𨿽殺人。其過可恕。忍心害理。其殃極甚。是故有形之惡。顯然可見。無形之惡。冥然莫測。以人之可見可知。故以爲輕爲小。以人之莫見莫知。故以爲重爲大也。

遊晏

遊。逸也。賓主合歡安靜之筵也。

鴆毒

鳥名。其形如雞。其色紫綠。頸長八寸。以蛇蝮爲食。其毛羽歷於飲食之間。食則殺人也。

戈矛

皆兵器也。戈。平頭戟。長六尺六寸。矛。長二丈。其形如鉤。俱傷人器也。

堂奧

正房曰堂。幽深曰奧。

鄰巷

五家爲鄰。二十五家爲巷。

戎狄

西戎北狄也。

禮法

天理之節文。人事之儀則。法者。制度品節也。左傳曰。藏於杳然冥然之間。而發於卒然之際。非聖人以禮爲之防。則人之類滅久矣。

○大覺

明州育王寺懷璉禪師。字器之。福建漳州陳氏子。嗣泐潭懷澄禪師。淸源下十四世。宋仁宗皇佑二年。正月詔住京師十方淨因禪院。二月十九日。詔對化成殿。問佛法大意。奏對稱旨。賜號大覺禪師。歸居於阿育王山廣利寺。

包公

名拯。字希仁。謚孝肅。官爲禦史。天性嚴厲。未嘗有笑容。知開封府日。有民李覺安。生子年幼。因病以白金百兩。寄與張惠明。覺安命終。惠明還歸其子。其子不受。一謂受人之寄可當還之。一謂父無所寄不當受之。各盡其心而已。

責付

給散也。

○圓通

廬山圓通居訥禪師。字仲敏。西蜀梓州蹇氏子。嗣延慶子榮。淸源下十世。爲人英偉。過目成誦。十一出家。十七誦法華經得度。後遊襄州。密契心要。後遊廬山。道價日重。南康郡守程師孟。奏請住圓通寺。

中正

中而不偏。正而不邪。

尊嚴

尊而可敬。嚴而可威。

誼

義同。

言簡

言簡則誠實而信。盡理則道體精明也。

鮮

少也。

○仁祖

宋四帝仁宗也。

皇佑

卽年號也。

銀璫

耳﹝王﹡垂﹞也。秦漢中以小宦官。著銀璫左貂。明帝攺爲金璫右貂。宮中出入傳命使。悉用閹人。

綠綈

下音啼。綠色也。卽盛詔書囊也。

尺一

漢時制一尺之板。而駕詔書也。

孝慈

汴京自唐朝毀寺。太祖建隆間復興兩街。止是南山律部。慈恩賢首疏鈔義學而已。士夫聰明超越者。皆厭名相因果。當時天臺止觀。達摩禪宗未行。淳化﹝太宗年號﹞以來。四明尊者。天臺懺主遵式行道東南。止觀心宗慧眼照映天下。翰林楊億晁回。首發明之至。是時內使李允寧。奏施汴宅一區。創立禪席。賜額十方淨因禪院。帝畱意空宗。詔下三省定議。召有道者住持。歐陽修。程師孟。奏請圓通訥禪師。允寧親持詔下江州。訥稱目疾耳背不赴。帝益敬重。聽舉自代。訥舉大覺應詔。天下賢哲。在訥得之矣。

伽藍

譯爲眾園。園謂生植之所。佛弟子則生植道芽。趣登聖果。能福利羣生。故曰眾園也。

旌

旗首曰旌。以旌有功者。又欽也。

崇

敬重也。

固辭

辭而不受也。三辭爲節。一辭爲禮。二辭爲謙。三辭爲固辭也。

濫廁

泛雜也。

幸

不當得而得也。

飯蔬

飯。食也。蔬。粗食也。聖人之心。渾然天理。𨿽處困極。而樂亦無不在焉。其視不義之富貴。如浮雲之有無。漠然無動其心。

不爲

性本如空。難名難相。金屑𨿽貴。落眼成塵。

先哲

指範蠡也。

累

縈縛也。

厭

滿足也。

東坡

姓蘇。名軾。字子瞻。號東坡居士。眉山人。得法東林常聰禪師。仕至翰林。嘗與佛印。激揚酬唱。蓋可見之。宋七哲宗元符三年。於黃州築室城東。因號東坡。於徽宗靖國元年。卒於常州。

○躄

跛而不能行也。

挾

兼有恃之稱也。

○百丈

洪州百丈山懷海大智禪師。福州常樂王氏子。嗣馬祖道一禪師。南嶽下二世。

叢林

乃眾僧所止之處。行人棲心修道之所也。艸不亂生曰叢。木不亂長曰林。言其內有規矩法度也。

規矩

圓器曰規。方器曰矩。乃叢林之模範也。

盜規矩

因公置私。監守自盜之義。又因法作姦。佐監爲盜也。此言因規矩而反害叢林也。

巢居穴處

上古之士。未有叢林。夏則居巢。冬則居穴。守典刑而自律也。

安危興亡

有徳者叢林日安。無徳者叢林日危。數也。時也。謂安危在人。興亡在時。住持無道徳。則叢林將廢。縱有道徳。苟非其時。亦不可彊也。

可將

持守行之。譚子化書云。苟徳可將。何必廣粟帛乎。苟數可憑。何必廣甲兵乎。

○治

修必曰治。定心曰治。修理其事。方用其力曰治。事有條理。已見效故曰治。

震上坤下。

重門豫

雷地豫卦。安和悅樂之義。楊氏曰。川途旣通。則暴客至矣。不可不禦之術也。故取諸豫。重門以禦之。擊柝以警之。則暴客無自而入也。二陰在上。重門之象。一陽在下。擊柝之象。三陰在內。悅豫之象。又曰。豫者。怠惰也。擊柝以警怠惰。

柝

音托。斫木爲之。夜行所擊也。

○玉不琢下

此二句。出禮記學記篇。

今之所下

此二句。出韓文公答唐順宗表狀。

善惡

善者所以感發人之善心。惡者可以懲創人之逸志。

○妙

神明不測。玄奧難知。言詞不可示。分別不能解。故曰妙也。

寓

寄也。

異

怪也。

逮

及也。

釋迦

此云能仁。謂以仁徳利化眾生。

醇

精一無雜也。

第一義

眞諦非有。俗諦非無。不有不無。名中道第一義諦也。

示

垂示也。猶天地以萬像。垂示與人也。

慈悲

慈能與樂。悲能拔苦。

生民

蓋自天降生民。卽陰陽交媾。元气感化而生於人也。

淳朴

實心不虛也。

三皇

皇。大也。道。配天之大也。天之極大之稱。煌煌人莫違故也。太昊。伏羲氏。炎帝。神農氏。黃帝。有熊氏。此能廣其道。故稱三皇。善用時政也。

簡素

三皇之時。風俗淳厚。人民質朴。結繩作政。畫地爲牢。不爭競而財饒。無制令而民自服也。

竇

孔穴也。

鑿

心無天遊。則六鑿相攘。謂之鑿情也。

五帝

審諦也。謂審諦於萬物。王天下之號也。少昊。金天氏。顓頊。髙楊氏。帝嚳。髙辛氏。帝堯。陶唐氏。帝舜。有虞氏。主社稷。安人民。合於帝道。故稱五帝善用仁信也。

詳文

五帝之時。風气漸開。創制立法。五典惇而五禮備。五服彰而五刑周。法度禮樂彰矣。

三王

往也。天下所歸往也。乃夏禹。姒姓。殷湯。於姓。周文王。姬姓。孔子曰。善用智勇也。

密嚴

三王之時。九五之位。不遜賢而傳子孫。禮樂文章。刑政法度。至此大備。

誥誓

尙書之篇名。如商之仲虺之誥。湯誥。周之康誥。酒誥。商之甘誓。湯誓。周之秦誓也。誓約也。盟約於諸侯曰。朕躬有罪。無以萬方。萬方有罪。罪在朕躬。

佛

梵語佛陀。此云覺也。謂自覺覺他。覺行圓滿也。

如來

從如實道而來。如謂本覺。來謂始覺。始本不二。故曰如來。

性命理

天之所賦曰命。物之所受曰性。性之所具曰理。其名𨿽殊。而理則一也。

疊

遞也。互也。

極

窮盡也。此明已上諸聖。皆造乎至極之地。則不能無斃。斃迹示其不通也。乃不能周全萬備。如夫子大聖人不得位。而誅正卯之迹。周公𨿽聖。而誅管蔡之迹。堯舜𨿽聖。不能化其子之善。先聖後聖。其揆一也。道之不行。乃時數之變也。若以時變。責聖人之心。非愚卽狂。孫莘老是其人也。

獘迹

如丹朱商均之不肖。桀紂幽厲之不君。法門教化陵夷。國家紀綱紊亂。皆稱斃迹也。

靡靡

漸漸也。又壞散延連也。

鼎立

禹王。造鼎三足兩耳。和五味之器也。鼎分三足。一口朝天。一口。卽王道也。

詆訾

責謗也。

孫莘老書

修撰侍郎孫莘老。問教於大覺曰。三代以降。列聖相承。政通人和。道傳統續。不以佛教未來爲欠。周姬訖籙。更秦換漢。憲网刑巢。蔽空落野。不以佛教已至而革。四海派分。異說捷出。由唐而至。五季爲甚。庶務萬機。理亂非常。奉佛之教奚益。間有艸衣木食。巖棲澗飲。不過獨善其身耳。又有名而異行。假而非眞。教化未孚。獘乃生焉。然師必有辯佇聞其說。妙道篇。師所答也。

○克

除己之私心也。

四眾

在家二眾。出家二眾。

○聰明

見聞不惑。故曰聰明。

石門聰

襄州谷隱山石門寺。蘊聰禪師。嗣首山念禪師。南嶽下九世。得法後住石門日。襄州太守。以私意笞辱。旣歸。眾僧迎於道側。首座趣前問訊曰。太守無辜曲辱和尙。師以手指地云。平地起骨堆。隨手湧一骨堆。太守聞知。令人削去。復湧如初。太守全家死於襄州也。

棲賢舜

南康軍云居曉舜禪師。字老夫。嗣洞山聰。瑞州胡氏子。淸源下十世。住廬山棲賢日。槐都官守南康。多貪墨迹。舜不忍以常住物。結情固位。被人譖於郡守問還俗。民其衣。大覺昔曾入舜之室。故往京都訪大覺。讓舜正寢。璉居偏室。仁宗數詔入內問道。竟不言舜事。偶一日。聖旨勑淨慈飯僧。見大覺侍舜甚恭。歸奏。帝召見之。乃嘆曰。道韻奇偉。眞山林達士。遂於扇書曰。賜曉舜依舊爲僧。再住棲賢。仍賜紫衣銀缽。舜罷棲賢日。有二壯力。舁轎至羅漢寺前。二人相謂曰。今不是我院長老。不須遠送。棄轎而回。舜旣再來。令人安撫曰。你當時做得是。但安心不必疑懼。入院上堂曰。無端被譖枉遭迍。半年有餘作俗人。今日再歸三峽寺。幾多歡喜幾多嗔。

歟

疑辭。謙退而不敢質言。而言歟也。

隱微

上幽暗也。下細事也。謂事之首不足慮。禍隱微深可憂也。蓋著者。人所易見。故得爲之。隱者。人所難知。故當謹而不可忽也。

尢

甚也。

○罹

非理而遭痛毒也。

橫逆

彊暴不順理也。文出孟子離婁章。

民衣

老夫還俗。服民之衣也。

疇

往昔之事也。

輦

天子之車也。有輪曰輦。無輪曰輿。

○賦

稟也。均表敷布曰賦。謂天之所賦性於人。均而無偏也。

權衡

上秤錘也。下秤桿也。

貨

以財變物曰貨。

殖

積聚財寶曰殖。又貨之所宜曰殖。

一日不作

百丈寺。在南嶽之絕頂也。大智禪師。每日力作以償其供。有勸止者。則曰我無徳以勞人。眾不忍而藏其作具。徧索不得。遂不食。故有一日不作一日不食之語。流播寰宇。先徳率身多如此矣。

垂

將也。

涉

歷也。

○傳持

代代相承曰傳。拳拳執守曰持。

操

守志不攺曰操。

履

踐行不怠曰履。

住持

安住道徳。執持教化。令法久住故也。又住於眞理。持而不失。

衒

彰賣也。

渝

變也。

夷險

上坦而平也。下峻而不平也。

致

理也。

○遠錄公

舒州浮山法遠圓鑑禪師。鄭州王氏子。嗣葉縣省禪師。遠嘗與達觀頴。薛大頭。七八輩遊蜀。幾次遭迍。師以智脫之。眾以曉吏事。故稱遠公也。

益堅

乃馬援之言也。不墜靑雲之志。

益壯

寧識白首之心。

苟竊

不正之貌。苟容取安也。

志

心之所之曰志。謹守而不逐物也。

質

本色也。

表

耐也。

節義

有節操而所行。合乎義理也。

標致

標。舉也。言其超卓傑立之極也。

自彊

易云。君子之道。終日乾乾。而自彊不息也。

逸翮

上縱也。下羽勁也。

○陸沈

言無水而沈也。當顯而反隱。陸沈於眾。不願人知也。

葉縣省

汝州葉縣廣教院。歸省禪師。冀州賈氏子。嗣首山念禪師。南嶽下九世。其住持枯淡嚴密。衲子畏之。浮山遠。天衣懷。聞其髙風。特往參叩。正值雪寒。省喝罵驅逐。至以將水潑地。衣服皆濕。他僧怒去。惟遠與懷。整衣數具。復坐如故。師到呵曰。你更不去。待我打你。遠。近前云。某二人數千里。特來參和尙禪。豈以一杓水潑之便去。師笑曰。你兩个果來要參禪。卻去掛搭。遠充典座。眾苦其枯淡。省偶出莊去。遠竊取鑰匙取油面。作五味粥方熟。師忽歸。粥罷詣典作。遠至。師云。汝竊取油面。系盜用常住。遠云。實取油面。願乞責罰。師令算估衣缽還訖。更打三十拄杖趕出院。道友勸勉師不允。友曰。若不容歸。只乞隨眾聽法。師亦不許。師一日出街。見遠旅邸前立。師曰。此是院門房廊。你在此許久。曾還店錢否。令算所欠追取。遠無難色。持缽於市化還之。師一日出街。見遠持缽。歸謂眾曰。遠眞意參禪。遂令歸。上堂對眾付衣法嗣。

依違

謀善者從之。不善者違之。亦何有所定平。出小雅也。

姑息

苟容取安。出禮記。

○暴

音曝。日曬也。

○刻剝

削害於人也。

中外

中則徒屬。外則四眾。

洽

恩澤周徧曰洽。

哀

敢怒而不敢言。

○三要

宋仁宗。司馬光諫曰仁明勇。注曰。仁者。純乎天理。斷絕眾惡。無一毫私欲也。明者。燭物理。辯是非。無一息之疑惑也。勇者。見義必爲。聞善必遷。無一之退怯也。

教化

以道誨人曰教。躬行於上。風動於下曰化。

佞

才辧論曲謂也。

耘

鋤也。

刈

割也。

○智愚賢不肖

稟淸和之气。才識明敏曰智。稟滓濁駁雜之气。頑蠢無知曰愚。稟得天地至和之气。慈儉溫良曰賢。稟陰陽謬亂之气。凶險姦邪曰不肖。如明暗相傾。燻蕕不並。決然之理矣。

詐佞

詐佞者。與君子不似也。謂發言宛同聖賢。行事不如常人。

素分

命稟於有生之前。而淸濁已定。故有智愚之分也。

醇懿

一色成體曰醇。溫柔克聖曰懿。

嗜欲

上貪也。下情之所好欲也。

綱紀

總繩曰綱。眾目曰紀。网賴綱紀。君賴股肱。乃規範之大者也。

優劣

上勝也。下衰弱也。

烏

何也。

○從容

上七恭切。含緩而不迫也。

雍肅

和敬也。

○道悟眞

潭州道悟寺可眞禪師。嗣石霜圓禪師。南嶽十世。

馳騁

自誇也。

丹雘

彩色之總名。山海經云。雞足山下多丹雘。說文云。雘。美也。

○五祖演

蘄州五祖法演禪師。綿州鄧氏子。嗣白雲端禪師。南嶽下十三世。

心爲下

心者。神明之府。虛靈洞徹。以具眾理而應萬事者也。謂百千三昧。無量法門。莫不皆由一心而建立也。

敬

和悅也。

莊

端嚴也。

神

靈也。陰陽不測之謂神。又陽之精也。

○士

有徳之稱。

諦當

審實曰諦。中正曰當。

聞

去聲。聲著於外曰聞。

利養

財之所欲曰利。利之所樂曰養。

把茅

出世爲人而結庵。乃艸庵也。

勉

加力行之也。

○楊岐

遠州楊岐山方會禪師。宜春冷氏之子。嗣慈明圓禪師。南嶽十世。

僅

將也。

莫

與暮同。季冬也。

霰

雨雪雜下。

遑

不急之貌。謂𨿽有雪霰。不以寒苦動其心。

詎

豈也。

事丰屋

事。好也。宋李靖公名沆。爲丞相。自奉甚薄。所居陋巷。廳事無重門。家人勸修之。沆曰。身食厚祿。安榮如意。人生朝暮不保。奚用功夫。事丰屋也。

翌

明日也。

樹下居

佛戒弟子日中一食。樹下一宿。修身以避名。臨大節而不可奪。

○心城

謂其中有正覺法王。萬徳所聚。故曰心城。使宼不侵奪。境緣不搖動。方可進道。

越思

越。過也。學而不思則罔。思而不學則殆。

○陶鑄

範土曰陶。鎔金曰鑄。

革

攺也。

○病

憂也。聖人云。不患人之不己知。患不知人也。

聽言觀行

始我觀聽於人也。謂聽其所說。以爲有徳。但恐其能言而不能行。必欲觀其所行之行也。

南嶽讓

衡州南嶽懷讓禪師。金州杜氏子。嗣六祖大鑑禪師。

大鑑

六祖惠能大鑑禪師。範陽人。卽涿州也。盧氏子。先父遷於嶺南新州住。後生能。嗣五祖弘忍大師也。

馬祖

江西馬祖道一禪師。漢州什邡縣馬氏子。嗣南嶽讓禪師。依羅漢寺出家。容貌奇異。牛行虎視。引舌過鼻。足下有二輪。乃唐徳宗時人也。

固非下

道髙於師。方堪傳授。見於師齊。減師半徳也。

洪規

大法也。謂權衡佛祖。模範人天。非細事也。

當家種艸

當家者。選有徳之子。克紹家業。使祖風之不遺墜也。種艸者。如農家種田。相地厚薄而投子也。

巧言令色

令。猶善也。言乃心之聲。出於口。當出而出。色。心之發。見於面。當見而見。則天理存於內矣。或出諸於外。巧言如簧。甘言若醴。象恭其容。色莊其貌。務以悅人之聽觀。而本心之徳全忘矣。

便僻

外習威儀。舉止輕揚。而內無實徳也。

謟

屈己佞求。曰謟。

媚

親順取悅於人也。

○柄

權也。

惠

以恩及人曰惠。愛施者。仁之端。

徳

以敬修身曰徳。修身者。智之府。

敷

施也。

適

當也。用也。

養

保守也。

宣

布散也。

蓄

養也。積也。

孰

誰也。

○省覲

省察也。秋後見曰覲。如朝廷。須爲朝覲。乃會合省察一年之事。

籌慮

方思後對。而不敢便答。

正色

有威而不猛。嚴而厲恭。𨿽曰怒。而不失其正也。

細務

急先務心。君子務本。

慈明

潭州石霜慈明楚圓禪師。金州李氏子。嗣汾陽善昭禪師。南嶽下九世也。

機辯

機如掣電。辯似懸河。

弟子

學於師後曰弟。智從師生曰子。

應對

有呼則應。有問則對。

含緩

忍而不敢言曰含。從容而不急曰緩。

○猥屑

不可言其所爲謂之惡也。猥。鄙也。屑。苟也。

愈加下

施不測之恩也。

○己過

孟子曰。子路人告之有過則喜。喜其得聞攺之。其勇於自修如此。程子曰。子路人告之有過則喜。可謂百世之師也。

喜善

禹王聞善言則拜。蓋不待有過。而屈己以受天下之善也。

包荒

易經泰卦。君子處泰之道。必有包荒之量。其施爲寬裕詳密也。又量寬容眾。徳廣安居也。

碩

廣也。大也。

○啻

止也。

○郭功輔

提刑郭正祥。字功輔。號淨空居士。問道於白雲端。

造物

儒言天命。釋言定業也。

○絕江

直渡也。

訪白雲

郭功輔。乃現宰官身而作佛事。可謂在欲而無欲。居塵不染塵。亦是他宿植徳本。有大因緣。故致根塵脫系。一念無依。到此橋斷路窮。不免求人指示。故訪白雲於海會。白具通方正眼。運匠石之功。施無礙之辯。便問公牛淳乎。以公曾經大冶錘鉗。已到不疑之地。謂全身擔荷。脫體承當。向他道淳矣。白雲居養子之緣。婆心太切。只恐他見道未穩。故以雷轟電掣之機。振地威雄之勢而叱之。可謂把關須用精嚴吏。不驗分明不放行。正如疾風知勁艸。烈火辯眞金。公已是鼻孔撩天。腳跟點地的人。縱是八面風吹他不動。得處穩密。何妨八面風吹。見地惟深。豈懼四山來合。遂拱而立。謂得處自然忘計較。拈來全不費工夫。白雲到此。雪後始知松栢操。事難方顯丈夫兒。車不橫推。理無曲斷。滿口許他道。淳乎。淳乎。南泉大潙無異此也。仍贈一偈。前二句頌他見地明白。謂饑餐嫩艸遙山去。渴飲寒泉繞澗回。後二句頌他放曠今時。謂放曠不耕空劫地。暮天何用牧歌摧。又曰。上大人者。一是歸美之辭。二是出身活句。可謂大冶精金。還他作者。

白雲端

舒州白雲守端禪師。衡陽葛氏子。嗣楊岐方會禪師。南嶽下十二世。

南泉

池州南泉普願禪師。鄭州新鄭王氏子。嗣馬祖道一禪師。一日上堂示眾云。王老師牧一頭水牯牛。擬向溪東牧。不免犯官家苗稼。擬向溪西牧。亦不免犯官家苗稼。不如隨分納些些。總不見得也。

大潙

潭州潙山靈佑禪師。福州長溪趙氏子。嗣百丈懷海禪師。一日上堂云。老僧百年後。向山下檀越家。作一水牯牛。右脇書五字。潙山僧某甲。當時喚作潙山僧。卻是水牯牛。喚作水牯牛。卻是潙山僧。畢竟喚作什麼卽得。仰山出眾禮拜而退。

○翠巖眞

洪州翠巖可眞禪師。福州人。得法於石霜楚圓禪師。

點胸

因他裝點胸襟。欲髙過於人。故點胸之混名。播揚於叢林。

禪觀

秉一心而爲禪。照萬法而爲觀。又禪止散亂。觀照心昏。

金鑾善

慈明之髙弟也。道悟眞。楊岐方會。皆推伏之。未詳法嗣。

癡禪

耽味禪而未發慧。曰癡禪。如守株待兔等。翠巖眞。嘗謂親見慈明。天下無可其意者。一日與金鑾善論道遊山次。善拈一片瓦置於石上曰。向這里下得一轉語。許你親見慈明。眞擬之。善叱之曰。佇思停機。情關未透。何曾夢見先師在。師兄參禪𨿽多。而不妙悟。可謂癡禪矣。

○朝市

廛闠之所也。白樂天云。大隱居朝市。小隱住丘樊。丘樊甚冷落。朝市太囂喧。不如作中隱。隱作畱司官。

鼓惑

鼓動人心。惑亂人意。

稽

考証之謂。

○無爲子

姓楊名傑。字次公。號無爲居士。任至禮部。無爲州人。得法於天衣懷禪師。

可言

馬氏曰。夫可言不可行。君子不言也。則言顧行。而言不違行矣。

可行

可行不可言。君子弗行也。則行顧言。而行不違言矣。

類

比也。法也。

樞機

門轉處曰樞。機者弩牙也。易系辭曰。君子居其室。出其言。善則千里之外應之。況其邇者乎。言行君子之樞機。樞機之發。榮辱之主也。所以動天地。感鬼神。可不愼乎。昔成湯有七年之旱。太史占之曰。當以人禱之。湯曰。吾所爲請雨者民也。若以人禱。返害其民。吾當自禱。遂齋戒剪髮斷爪。素車白馬。身穿白薴。以身爲犧。禱於桑林之野。祝曰。無以餘一人不敏。傷民之命。遂以六事自責曰。政不節歟。民失職歟。女謁盛歟。宮室崇歟。苞苴行歟。讒夫昌歟。言訖。忽大雨數千里。湯有此徳。故言行遂能動天地也。

○止觀定慧

三觀之總名也。停息諸念曰止。如理思惟曰觀。內心不動曰定。隨緣照了曰慧。梵語奢摩他。此云止。止久曰定。梵語三摩缽提。此云觀。觀久曰慧。梵語禪那。此云等該。等該前二。卽定慧之通稱。通遮通照。故曰等該。在因曰止觀。在果曰定慧。若約三學互論。卽一心不動。人境雙忘曰戒。覺心圓明。內外湛然曰定。隨緣應物。妙用無窮曰慧。名𨿽有三。其揆一也。

作止任滅

作者。卽心造心作之謂也。若有人言。我於本心作種種行。欲求眞理。卽名爲病。止者。止妄卽眞之謂也。若有人言。我今永息諸念。寂然平等。欲求眞理。卽名爲病。任者。隨緣任情之謂也。若有人言。我等今者。不斷生死。不求涅盤。任彼一切。欲求眞理。是名爲病。滅者。寂滅之謂也。若有人言。我今求永滅一切煩惱身心。根塵虛妄境界。欲求眞理。是名爲病。止觀定慧爲本。作止任滅爲末。

自欺

欺昧也。大學曰。所謂誠其意者。毋自欺也。知爲善以去惡。而心之所發由未誠。是爲自欺也。

○上下偸安

去聖時遙。邪佞之輩。寄身於我教中。在上者。不教其下。其下者。不奉其上。各取一身之安也。

歸宗

寺名。在廬山之南。昔年羲之隱居之處。洗硯池。今猶在也。

○晦堂

隆興府黃龍山。祖心晦堂寶覺禪師。南雄鄔氏子。嗣黃龍。南嶽下。十二世也。

寶峯

寺名。

月公晦

諱曉月。字公晦。得法於瑯琊覺禪師。於宋熙寧間。住洪州泐潭寶峯精舍。作楞嚴標旨。

洞徹

洞明玄理。徹底無依。

忝

辱也。

功名美器

有功名。無美器。有美器。無功名。蓋天命也。不與人全。昔種放隱終南。聞希夷之風。往見之。希夷曰。當有顯宦。但名者古今美器。造物所忌。子名將有敗之。後果如言也。

終

君子曰終。小人曰死。謂君子有益於時。死聞於後。平生以保身爲事。故沒可言終也。死者。澌盡泯沒。濫朽無節。故小人則言死也。文見論語大全。

幾微

易系辭曰。知幾其神乎。君子上交不謟。下交不瀆。其知幾乎。幾者。動之微。吉凶之先見者也。

○獨步

湖海孤危也。袁淑謂謝莊曰。江東無我。卿當獨步。

扣礪

上取也。下磨礪也。謂取他有餘。補我不足。

慊

曾子曰。晉楚之富不及也。彼以其富。我以吾仁。被以其爵。我以吾義。吾何慊乎哉。慊自是也。

彊

勝也。樂也。

自廣而狹

自廣而狹小於人。出書經。

矜式

規法也。令人依而行之。使諸大夫國人。皆有所矜式。出孟子。

○陳瑩中

延平縣。陳了翁。名。﹝土﹡雚﹞字瑩中號。華嚴居士。

糅

米不絕色。謂碎米而雜其好飯。言君子小人。相混而不可辯。

惻隱

孟子曰。惻隱之心。仁之端也。惻者傷之切。隱者痛之深。卽慈悲不忍之心也。

障百川

回眾流而入海也。韓文公進學解曰。障百川而東之。回狂瀾而旣倒。謂入廛垂手。接物利生也。

謐

靜也。

○感副寺

南嶽福巖慈感禪師。潼州杜氏子。嗣黃龍南禪師。

化侍者

隆興府。雙嶺伈化禪師。得法於黃龍惠南禪師。

廉

正直無私曰廉。

秀莊主

潭州大潙懷秀禪師。信州應氏子。嗣黃龍禪師。

量

有量則容納眾流也。

忠

有忠則盡情奉上也。

靈源

隆興府黃龍靈源惟淸禪師本州陳氏子。嗣黃龍祖心。

○朱給事

名顯謨。字世英。任至給事。問道於黃龍南禪師。

自恃

自負聰明之資。輕視佛祖之道。

矛盾

上槍也。下護身牌。昔人以二事雙賣。各嘆其勝。智者語云。我買汝矛。還刺汝盾。入於不入。卽無其辭。以況自相違也。

祁

大也。

溽暑

勝熱也。

○川陵

眾流入海曰川。大阜曰陵。

昆

諸也。

○雲峯

南嶽雲峯文悅禪師。南昌徐氏子。嗣大愚守芝禪師。南嶽下十一世也。

○蹙頞

攢眉促鼻也。

閨物

胸襟之識情。又私溺之物。

夯

音享。荷負之勢。

○

乾上坤下。

否卦

否。閉塞也。大往小來。陽往居外。陰來居內。陰气不上升。陽气不下降。二气不交。萬物不生。天地否塞也。以人事言。君不下孚於臣。臣不上孚於君。上下不交。人情否塞也。以一人言。在外者。陽气散而不順。在內者。陰气附而不調。陰陽不合。气血不通。表裏失度也。此七月之卦。

坤上干下。

泰卦

泰。通也。小往大來。小。陰也。往居於外。大。陽也。來居於內。陽气下降。陰气上升。二气相交。而萬物化生。天地通泰也。以人事言。大爲君。小爲臣。君推誠以任下。臣進忠以奉上。上下之志通。朝廷通泰也。陽爲君子。陰爲小人。君子來在於內。小人往在於外。人情通泰也。此正月之卦。

艮上兌下。

損卦

山澤損卦。損。減損也。以人事言。在上者。取民以自厚。在下者。薄己以奉君。必至上下俱損矣。故本義云。損下卦上畫之陽。益上卦上畫之陰。損兌澤之深。益良山之髙。取內益外。剝民奉君之象。曰損。

巽上震下。

益卦

風雷益卦。益。增益也。巽爲風。震爲雷。雷激則風怒。二物相助。所以爲益。以人事言。在上者。施其澤以及下。在下者。進其誠以奉上。是兩相增益也。故本義云。損上卦。初畫之陽。益下卦。初畫之陰。曰益。

庶

眾也。

叛

返也。背也。

聖人嘗諭

孔子答魯哀公也。家語。

貫珠

貫。串也。言其相續不絕也。累累如貫珠然。

觀日

謂興廢之源。誠在損益得失。故曰觀日。

元龜

壽千歲。滿尺二寸。預知未來吉凶禍福也。

○荊公

姓王。名安石。字介甫。臨川人。宋朝六帝神宗。熙寧三年拜爲相。封荊國公。七年夏四月不雨。安石罷相。八年二月再拜爲相。九年十二月致仕。問道於黃龍南禪師。

○舉措

上處置勤作也。下安布施爲也。

獨居隱微

獨者。人所不知。而己所獨知之地也。隱者。暗處也。微者。細事也。言幽暗之中。微細之事。迹𨿽未形。而幾則已動。人𨿽不知。而己獨知之。至此尢加戒謹也。

○隱士

不貴爲官。以道自樂。

潘延之

名興。字延之。號淸逸居士。問道於黃龍南禪師。

造次

急據苟且之時。

擴

推廣之義。又引張也。

克

滿也。

○父嚴

乃馬援徵於交趾。以書戒於子侄曰。莫貪嗜好。勤學事業。子侄從而不敢違。故知子敬由父嚴也。

隆窪

謂天下之道。以適中爲貴。過與不及。俱不可也。下之平之。欲其損有餘而益不足。務合中道也。

姁嫗

上許禦切。下衣遇切。陰陽相得。覆育萬物。以气曰姁。以體曰嫗。姁當作煦。出禮記。

○三關語

黃龍問龍慶閒雲。人人有个生緣。上座生緣在甚麼處。閒雲。早晨喫白粥。至晚又覺饑。又問云。我手何如佛手。閒雲。月下弄琵琶。又問云。我腳何似驢腳。閒雲。鷺鷥立雪非同色。三十餘年未有契其機者。脫有酬對。惟斂目危坐。由此叢林。目爲三關語。師自頌云。生緣斷處伸驢腳。驢腳伸時佛手開。爲報五湖參禪客。三關一一透將來。

脫有

或然之辭。

○孰與

下去聲。及也。

○越

地名。在紹興府。

之

往也。

○英邵武

隆興府泐潭洪英禪師。邵武陳氏子。嗣黃龍惠南禪師。

○批判

批點分判。謂聖人之心如寶鑑。物來則現。未有心念也。豈堪分章析句。批點拈提。此則無異描虛空。而刻湛水。亦乃向枝蔓更添芒索。

公案

乃諭公府之案牘也。法之所在。而王道治焉。公者。乃聖賢一期之轍。天下通途之理也。案者。聖賢之正文也。凡有天下者。未嘗無公府也。有公府。未嘗無案牘。蓋取爲法。而治天下之不正矣。夫佛祖機緣。目之曰公案者。亦由是而已。蓋非一人之臆見。乃百千開示同稟。至理也。

培

益也。

沃

灌也。

益之

增益先覺之理。

○旅泊

旅如客店暫住。豈能久居。泊如舟夜止歇。天曉復行。言其不常住也。

大丈夫

富貴不能淫。貧賤不能移。威武不能屈。此之謂大丈夫。語出孟子。

恢

大也。

誘掖

前導曰誘。傍扶曰掖。

忌

畏也。

媒

招也。

○比丘

梵語比丘。此云乞士。謂上乞諸佛之智。以資慧命。下乞羣生之食。以資色身。比丘具五徳。謂乞士。破惡。怖魔。淨命。殺賊也。

苞苴

包裹奇物。奉獻謟佞。以求托囑也。

骯髒

體盤旋貌。漢書云。曲眉骯髒。倚立門傍也。

搖尾乞憐

如犬見人搖尾以媚之。求憐憫而已。小人謟佞。亦猶是而已矣。

天人

天上人間。

太息

大聲之嘆也。

頷

點頭而納。口不言而心許也。

○迹

有爲功用曰迹。

○眞淨文

隆興府。寶峯眞淨克文禪師。陜府閔鄕鄭氏子。嗣黃龍南禪師。南嶽下十一世。

載

爾雅云。夏曰歲。取歲行一次也。商曰祀。取四時祭祀一終也。周曰年。取禾熟之意。唐虞曰載。取物終更始之義。已上俱年也。

再閏

閏月定四時而成歲也。張純曰。三年一閏。天气小備。五年一閏。天气大備。蓋閏月之不足。日之有餘也。古者一年三百六十六日。分爲十二月。每月三十日。一年共三百六十日。餘剩六日。又六个月小。除六日爲一歲。共餘十二日。三歲共三十六日閏一月。還餘六日在後。至二年餘二十四日。連前六日。共三十日。又閏一月。是爲三載。故易云。五歲再閏。

聖人云下

四句。出左傳。範文子答晉景公之文也。

敏

勤也。

喆侍者

潭州大潙眞如慕喆禪師。撫州臨川聞氏子。嗣翠巖眞。南嶽下十一世也。

覺

音教。睡醒曰覺。

般若

此云智慧也。

湘西

卽湖廣長沙府。相陰湘潭縣也。

目擊

溫伯雪子適齊。途中相遇孔子。二人各辭而去。子路曰。夫子久聞雪子。見無所言者何也。子曰。我與雪子目擊而道存。豈用言乎。出莊子逍遙篇。

○香城順

西山香城景順禪師。蜀州人也。嗣黃龍南禪師。乃坐脫於香城。

諸葛

姓諸葛。名亮。字孔明。瑯琊人。躬耕於南陽之西臥龍崗。與徐庶爲友。時劉玄徳屯兵於新野。庶見之告曰。諸葛孔明臥龍也。將軍盍往見之。此人可以就見。不可以屈。由是玄徳。遂詣亮所。凡三往而從之。遂拜爲軍師。後爲蜀漢相。史詠云。世亂雄兵百戰餘。孔明曾此樂耘鋤。蜀王不自垂三顧。爭得先生出故廬。

春力

時運該興。不能隱藏。

○廣道者

瑞州九峯希廣禪師。西蜀梓州人。師慈仁惠物。不尋細檢。故叢林號爲廣無心。嗣眞淨克文禪師。南嶽下十二世也。

輿

眾也。

分外事

官受爵於國。牧民正國。豈爲奇特。夫爲善知識者。主叢林。興教化。安眾克己。不幹常住。正宜如此。豈分外事耶。

○云委

積聚也。

○委曲

教之之法。常俯而就之。方便以成其徳故也。

褫

音池。成就也。

體栽

格式也。

○舒王

宋徽宗。進荊公爲舒王也。荊公熙寧間拜爲相。作務新法病民。其子王雱。爲崇正殿大學士。因父佐務新法必行。雱卒。父罷相。晏閒間如夢寐。見一鬼使領雱。荷鐵枷。泣於公前曰。因父務新法所致。公問使乞解。使曰。建寺飯僧可免。公遂於金陵田地。捨宅爲寺。賜額保寧。請眞淨主之。

縑

音兼。絹也。

袈裟

具云迦羅沙曳。此云不正色。亦名離塵服。

衣

去聲字。著衣也。

伽黎

名雜碎衣。以條數多故。大衣分三品。九條。十一條。十三條。名下品。十五條。十七條。十九條。名中品。二十一條。二十三條。二十五條。名上品。

估

賣也。價也。

事

好也。

○湛堂

隆興府泐潭湛堂文準禪師。興元府。梁氏子。嗣眞淨文禪師。南嶽下十三世也。

兆

形顯之義。

枯死

枯老死滅殘缺蠹損也。

卜

決疑也。

○杜

斷也。塞也。

注

灌注也。如瓶注水。使心不亂也。

出師表

諸葛武侯。受顧命輔後主。七擒孟獲。已定南方。乃出師伐魏。臨行遺表於後主。表曰。先帝創業未半。而中道崩殂。今天下三分。益州罷敝。此誠危急存亡之秋也。然侍衛之臣。不懈於內。忠志之士。亡身於外者。蓋追先帝之殊遇。欲報之於陛下也。誠宜開張聖聽。以光先帝遺徳。恢弘志士之气。不宜妄自菲薄。引諭失義。以塞忠諫之路也。宮中府中俱爲一體。湛師聞末二句。豁然開悟。如訓文中云。

○好惡

好人之所惡。惡人之所好。是爲拂人之性。災必逮夫身。

拂

逆也。

○殢

系替二音。極困也。滯也。

僧問

僧問處。名偏辟問。州答處。名信手拈來無意路話。又謂放風前箭。轉格外機。須向言前領旨。句外明宗。不可尋言逐句。妄生揆度。趙州已至不立玄危。平坦之地。了無佛法身心。凡酬酢。信口開合。皆無情識。不可較量也。故雪竇頌曰。偏辟曾挨老古錐。七斤衫重少人知。而今擲向西湖裏。下載淸風付與誰。

趙州

趙州觀音院從諗禪師。曹州郝氏子。嗣南泉普願禪師。南嶽下三世。後住觀音院。聲傳大夏。名聞九州。壽一百二十歲。唐昭宗乾寧四年。十一月初二日。無疾。右脇而寂也。

酬酢

下音昨。客報主曰酢。主答客曰酬。

簴

音巨。謂飛簴天上神獸。鹿頭龍身。說文云。鍾鼓之柎也。飾爲猛獸。釋名曰。橫曰栒。縱曰簴。

○差

楚宜切。略也。

○秋晚

末運之際。法道凋零。

○訥

言遲也。

尙

加也。

冒

蒙昧也。

殆

乃也。危也。

○驥尾

參逐人行。曰附驥尾。謂蒼蠅之飛不可數步。托於驥尾。乃能千里之達也。

居必下

出荀子勸學篇。

福嚴雅

澤州福嚴良雅禪師。嗣洞山守初。靑原下八世也。

大寧寬

洪州大寧道寬禪師。嗣石霜楚禪師。南嶽下十一世也。

蔣山元

蔣山贊元禪師。婺州義烏人。傅大士之裔。嗣石霜禪師。

楷

同也。並也。

龍象

水中力大。龍也。陸中有威。象也。巨徳以諭之者。言其有力而托。有威而可習故也。

支

撐持也。

○上下

時民以名利爲上。師今不愛名利。故不爲時上。時人以庸鄙爲下。師今操道徳故。不爲時下也。

○死心

隆興府黃龍死心悟新禪師。韶州黃氏子。嗣黃龍祖心禪師。南嶽下十三世也。

城郭

郭。外城也。孟子曰。三里之城。七里之郭。

良器

良。大也。靈源知過必攺。死心正而不屈。

○憩

息也。

黃太史

諱庭堅。字魯直。號山谷居士。得法於黃龍祖心禪師。

特爾

天性如此。不可彊爲。

○庶幾

方可也。

○長靈卓

東京天寧長靈守卓禪師。泉州莊氏子。嗣靈源淸禪師。南嶽十四世。

連城

趙有卞和璧。秦昭王。欲以十二連城貿之。趙遣相如送之入秦。相如視秦王。惟有愛璧之心。而無割城之意。乃詐曰。璧有瑕。請示之。王授璧與相如。如將璧卻倚柱立。怒髮衝冠。謂曰。臣聞布衣之交。尙不忍相欺。況大國乎。王若急臣。臣頭璧俱碎於柱。王恐璧碎。使人扶相如起。頌曰。卞璧無瑕曜日輝。秦王𨿽愛不輸機。可憐又入相如手。一陣淸風滿路歸。

礫

小石也。

神鼎

潭州神鼎洪諲禪師。襄水扈氏子。嗣首山念禪師。南嶽下九世。尋常一衲。以度寒暑。後隱衡嶽。有一豪貴來山遊。見師气貌閒靜。一缽無餘。遂拜請住神鼎。十年枯淡。室無升米。一缽掛壁。日收盞飯。一枯木牀爲法座。殘僧數輩圍之。始終如此。後宗風大振。門弟子气吞諸方。由是慈明。發長不剪。敝衣而特往見鼎。鼎曰。汾陽有西河師子是否。慈明指後厲聲曰。屋倒矣。鼎回顧相視。慈明坐脫只履而視之。鼎老忘問。又失公所在。慈明遂整衣且行且曰。見面不如聞名。遂去。鼎遣人追之不返。鼎嘆曰。汾陽有此兒也。慈明自此名重四方。

○古人云

前漢書文帝。丁卯六年。淮南厲王長謀反。廢處蜀郡。嗔恚不食死。梁太傅賈誼上疏曰。臣竊惟事執。可爲痛哭者一。可爲流涕者二。可爲長太息者六。若其他背理而傷道者。難徧以疏舉。進言者。皆言天下已安已治矣。臣獨以爲未也。曰安且治者。非愚則諛。皆非事實知治亂之體者也。夫抱火厝之積薪之下。而寢其上。火未及燃。固爲之安。方今之執。何以異此。本末舛逆。首尾衡決。國制搶攘。非甚有紀。陛下可不壹令臣。得熟數之於前。因陳治安之策。試詳擇焉。

扼腕

上持也。下手腕也。謂跌腳捶胸。以手持腕。救之晚矣。

○磨礱

全篇出說苑正諫章。

○古和尙

惠古禪師。嗣靈源淸禪師。南嶽下十四世。

相倚

背向之義。謂背之則禍生。向之則福長也。

同域

美惡之義。徳美則吉。性暴則凶。謂心者眾妙之門。羣靈之府。升降之源。禍福之本也。

靡費

奢侈也。

悠漸

始終之義。

○伊川

姓程名頤。字正淑。號伊川。河南人。問道於靈源禪師。

祗

謹也。恭也。

侮

輕慢也。

屢

頻煩也。數也。

僥幸

上不當求而求之。下不當得而得之。

覬覦

上音冀。下音兪。希望欲得也。

○惡迹畏影

此篇言和妄歸眞。不起生滅心也。所行之事諭迹。起生滅心諭影。背走諭捨妄歸眞。就陰諭顯妄明眞。所謂揚湯止沸。不如釜底抽薪。夫欲人無聞。莫若無聲。欲人無知。莫若無爲。是知迹從念起。影逐身生。絕異念而妄迹自消。息幻體而虛影當滅。學者但解回光就己。返境觀心。則佛眼明而業影自消。法身現而塵迹自絕。若是則不滯化城。而徑趣寶所矣。日用明此。可坐進斯道。

○過任

徳薄而位尊。任重而福淺。

自廣

自廣自大。下視於人也。

○覺範

瑞州淸源寺。惠洪覺範禪師。本郡彭氏子。嗣眞淨文禪師。南嶽下十三世。博覽羣書。有大辯才。作林間錄。僧寶傳也。

彌

遠也。

浮沈

上現也。下隱也。

聖人言

史記孔子適周見老子。老子曰。吾聞富貴者送人以財。仁者送人以言。吾𨿽不能富貴。而竊仁者之號。今送子以言也。當今之士。聰明深察。而近於死者。好譏議人者也。博辯宏遠。而危其身者。好發人之惡也。爲人臣子。可不愼乎。孔子敬奉其教。自周返魯。道稱尊矣。

○箋

傳之未盡曰箋。

參差

不齊之貌。乃言行相違也。

○行

言乃行之實。行乃言之表。

鄙朴

誠實也。

辭盡下

唐徳宗貞元十年。兵部侍郎陸贄諫曰。明王不可以辭盡人情。不可以意選進士。進退隨憎愛之情。離合系異同之趣。是由捨繩墨而意裁曲直。棄權衡而手揣重輕。𨿽曰精微。不能無謬。

偶

不期遇也。

耀乘珠

魏惠王曰。寡人有徑寸之珠。照車前後。各十二乘者數枚。齊王曰。吾有四臣。照千里之外。豈特十二乘也。魏王有媿色。

學易

聖人𨿽生知。未嘗自言無大過。似有小過在。𨿽是謙辭。而道理實無窮盡也。劉聘君見元城劉忠定公。自言。嘗讀他論加作假。五十作卒。蓋加假聲相近。而誤讀。卒於五十字。相似而分也。愚按此章之言。史記作假數年。我與易道則彬彬矣。加。正作假。而無五十字。蓋孔子年七十矣。學易則明乎吉凶消長之理。進退存亡之道。故可以無大過爲言爾。故聖人冀永年之窮經。庶所行之無咎。

契經

梵言修多羅。此云契經。謂契理契機。乃契理合機之教。

品物

言髙低大小利鈍之人。不可遺棄也。

巧梓輪桷之用

梓。木匠也。輪。車輪也。桷。榱桷也。蓋巧梓用木之際。隨其木性而用之。枉者可以爲輪。直者可以爲桷。使不廢其材也。昔齊桓公讀書於堂上。輪扁斫輪於堂下。釋鑿而問曰。敢問君之所讀者何書。公曰。聖人之言也。扁曰。聖人在乎。公曰。聖人死矣。扁曰。然君所讀者糟粕耳。公怒曰。寡人讀書。輪人安得譏乎。有說則可。無說則死。扁曰。以臣事觀之。臣當斫輪。徐則甘而不固。疾則苦而不入。不徐不疾。得之於心。應之於手。口不能言。有數存焉。臣不能諭臣之子。子不能受之於臣。臣年七十而老斫輪。古之斫輪者。與其不可傳而死者多矣。故君之所讀者糟粕耳。桓公大喜。出莊子。

良禦

使馬之人也。善使馬者。稱而作之。

駑驥

上卽鈍馬也。下卽良馬也。

失性

各得遲疾之宜。使不失其所賦性也。

繩墨

梓人所用者也。木若得之。則曲直分明而見矣。

○庸流

心不存愼終之規。口不吐訓格之言。不擇人以托身。不立行以自定。見小措大。而不知所務。從物而流。不知所執。故曰庸流。

○勃

色變也。

誚

才笑切。以言相責也。

瑯琊

徐州瑯琊。廣照慧覺禪師。洛陽人。嗣汾陽昭禪師。南嶽下十世。

範希文

姓範。名仲淹。字希文。汝南人。宋仁宗慶曆中。拜爲參知政事。謚文正。

緡

音民。錢串也。

○瑞光

寺有四瑞。謂鍾鼓自鳴。寶塔放光。瑞竹交加。白龜聽法。故稱曰瑞光。卽今之臥佛寺也。

蹈

行也。

閫

門限也。

上人

內有智徳。外有勝行。在人之上。故稱上人。

秀

卽嘉興府。

○以卑自牧

象曰。謙謙。君子以卑自牧也。卑者。謙之至也。謂君子以自謙自卑之道。自牧自處也。

自樂

養道自樂處。不願爲人。以道爲懷。

苐

但也。

乏

少也。

色斯舉矣

鳥之爲物也。見人顏色不善。則飄然而逝。回翔審視。至彈射不驚之處而後下之。世人見機而作。亦當如此。

○淫

流蕩之過也。

謙光

位愈髙而心愈下。則尊而且光。

寧克

豈能也。

○純誠

精一無雜曰純。眞實無妄曰誠。

儻

或然之辭。

孚

信也。

○圓悟

成都府昭覺寺。佛果克勤禪師。彭州駱氏子。嗣五祖演禪師。

○保

全守曰保。

誠信

心實曰誠。乃信之體也。言實曰信。乃誠之用也。

惟天下至誠

能盡其性。則能盡人之性。能盡人之性。則能盡物之性。能盡物之性。則可以贊天地之化育。可以贊天地化育。則可以與天地同參矣。注曰。性者徳無不實。理無不具。故無人欲之私。能盡者。知之無不明。處之無不當。天地至誠者。言聖人之徳。天下莫能加也。贊。猶助也。參者。與天地並立。

紿

欺慢也。

斯須

暫時也。

○過惡

無心失理曰過。有心害理曰惡。

飭非

人有過非。恐人知之。以巧言自飭。欲免過而譽其善。

義能徙

徙者。移也。孔子曰。徳之不修。學之不講。聞義不能徙。不善不能攺。是吾憂也。尹氏曰。徳必修而後成。學必講而後明。見義能徙。攺過無吝。此四者日新之要。苟未能之。聖人猶憂之。況學者乎。

○隆藏主

平江府虎丘紹隆禪師。和之含山人。嗣圓悟勤禪師。南嶽下十五世。

○智

分別是非曰智。又知也。妙眾理而宰萬物也。

孜孜

切切也。汲汲也。

遏

止也。

炎

小火之貌。

原

廣平曰原。

煽

大火也。

不矜細行

書云。烏乎。夙夜罔或不勤。不矜細行。終累大徳。爲山九仞。功虧一簣。注曰。或猶言萬一也。呂氏曰。此是勤徳工夫。或之一字。最有意味。一暫止息。則非勤徳也。矜者。持也。細行者。一簣也。

累

去聲。事相緣及。

○元布袋

臺州護國寺。此庵景元禪師。永嘉南溪張氏子。嗣圓悟禪師。南嶽下十五世。

○黃蘗勝

瑞州黃蘗山惟勝禪師。潼州羅氏子。嗣黃龍南禪師。南嶽下十二世。

得

豈也。

○佛鑑

舒州太平寺。佛鑑惠懃禪師。本郡江氏子。嗣五祖演禪師。南嶽下十四世。

前言往行

艮上干下。

山天大畜

象曰。天在山下。大畜。君子多識前言往行以畜其徳。注曰。前言往行。是古聖之言行也。觀其言。察其行。以成徳。乃大畜之義。畜。積成也。

故常

古人不更之常道也。

○炳首座

韶州南華智炳禪師蜀川永康人。爲人嚴厲。時號炳鐵面。嗣佛鑑懃禪師。南嶽下十五世。

呈身

先見其身。後任住持也。

長老

耆徳之稱。了達法性。內有智徳。使學者尊從。故曰長老也。

抑

發語之辭。

○詢佛燈

江西吉安府安吉州。何山佛燈守詢禪師。本郡史氏子。嗣佛鑑懃禪師。南嶽下十五世也。

挫

摧折也。

效

獻也。盡也。

輸誠

盡敬之貌。

○賊

侵害。

愛

心之纏綿不已曰愛。

阿諛

上卑屈也。下謟詐也。

掊克

聚斂也。謂刻剝民財也。

旃

之也。

○綴

補衲也。

褐

褐。毛布裰。冰火二鼠之毛。所織之布也。火鼠入火不焚。毛長尺許。所謂火浣布是也。冰鼠者。北方有冰。厚百尺。有鼠在下。但食冰。毛長數寸。可以爲布。二事合成。冬暖夏涼。出神異記。

○根柢

下音底。謂無枝末。繁蔓之事也。

惜

痛也。

○疏通

能知遠古書籍也。又胸次岸谷。海納山容。無彼此之念也。

城府

遮蔽之義。謂外無城郭。內無府庫。不積財寶。無外內之堤防也。

踴躍

見義合理。踴躍而前進也。

附離苟合

勝則依附。貧則離去。苟且取衣食而迎合之。二者皆不當。故不喜也。

翛

音肖。鳥之孤飛也。又自如也。

○銳

利也。

慮深

不入虎穴。焉得虎子。學者不可以世事關其心。逍遙乎微妙之境。優遊乎何有之鄕。然後必蹈於無事安樂之境。

所偏

其識不逮。則事理不能圓融也。

闕

閉而不通也。

○龍牙才

潭州龍牙寺智才禪師。舒州施氏子。嗣佛鑑懃禪師。南嶽下十五世。

亟

急也。

○﹝女﹡畏﹞媟

上。鄙也。下。苟且也。謂不可言其所爲之惡。

窺覷

小視貌。

○佛眼

舒州龍門佛眼淸遠禪師。臨邛李氏子。嗣五祖演禪師。南嶽下十四世也。

勁挺

至公而無私也。

儻援

上。希望也。幸也。下。引援也。

○蒞眾

上。臨也。謂立身之道。內剛而外柔。蒞眾之容。上承而下順。不和則不可接物。不嚴則不可馭下也。

暱

親近也。

○泥

去聲滯也。

達觀頴

潤州金山曇頴禪師。嗣石門聰禪師。

○階墀

上。階級也。下。丹墀也。謂淺而深也。

蔑

輕也。

○髙庵

南康軍云居髙庵善悟禪師。泮州李氏子。嗣佛眼遠禪師。南嶽下十五世。

秋毫

莊子曰。秋獸生毛至微。孟子曰。明足以察秋毫之末。而不見輿薪。

睫

音接。眉毛也。

鈞

三十斤也。

○區區

卑小之稱。猶碌碌也。

○成枯木

東京淨國枯木法成禪師。何朔人。嗣芙蓉楷禪師。淸源下十二世也。

侈靡

奢費也。

輕肥

乘肥馬。衣輕裘也。肥馬衣輕裘。佯佯過閭裏。𨿽得市廛憐。還爲識者鄙。

○區

分也。

系

連及也。

關

在也。幹也。

弛

廢也。弓解。

淩遲

凋敗也。

育王諶

慶元府育王寺無示介諶禪師。溫州張氏子。嗣長靈卓禪師。其性剛毅。臨眾合古法。當時有諶鐵面之稱。

仰山偉

袁州仰山行偉禪師。何朔人。嗣黃龍南禪師。其爲人性剛。蒞事有法度。使某人。幹某事。莫敢違者。嘗將十二輩名。付維那。使明日俱到方丈受曲折。及會茶時。卽失一人。偉問爲誰。侍曰。隨州永泰。首座曰。泰遊山未回。以請他僧備具。偉然之。俄有告曰。泰實在。首座匿之。偉色莊。使搜得。泰自陳拙弱。恐失所受之事。首座實不知也。偉令擊鍾集眾。白曰。昧心欺眾。他人猶不可爲。況首座。以分座授道。是老師所賞之職。而自破壞乎。二人俱受罰出院。由此諸服其公。泰後嗣法住黃蘗山。首座住潙山。嗣黃龍禪師。出僧寶傳。

隳

毀也。

夙興

早起也。

參會

夜晚小參省會也。

貪饕

求之不足曰貪。嗜之不足曰饕。

○袂

音眉。衣袂也。袖也。

徵役

軍差曰徵。民差曰役。

○延壽堂

撫安老病之所也。古者叢林老僧送安樂堂。病者送延壽堂也。又今涅盤堂是。

不幸不救

乃天命將盡。而不能救也。

○佛印

南康軍云居佛印了元禪師。嗣開元善暹禪師。

燕休

大學曰。燕居獨處也。論語云。子之燕居。

從心

孔子曰。吾十有五。而志於學。三十而立。四十而不惑。五十而知天命。六十而耳順。七十而從心所欲不踰矩。注曰。從者。凡事隨心所欲。不過法度也。

長庚

星名也。東有啟明。曰金星。西有長庚。曰水星。金星在西。日出則現。水星在東。日沒則現。又先日而出曰啟明。後日而沒謂之長庚也。

曉月

言其二十七八之月。才出則天曉矣。所謂光景不長。若此矣。

○旌獎

上。表顯也。下。勸獎也。

璞

藏玉之石也。

抵擲

拋棄也。

琢磨

治玉石者。旣琢而復磨之。言其已精。而益求其精也。

圭璋

瑞玉也。上圓下方。公執桓圭九寸。侯執信圭。伯執躬圭。皆七寸也。

閼

音遏。塞也。

浚

音峻。深也。

殷

大也。

○恭敬

恭現於外。敬存於內。恭。莊敬也。

失容

無恭敬之容。顯我慢之相。

諭

曉也。

唐石頭

南嶽石頭希遷禪師。瑞州髙安陳氏子。嗣淸源行思禪師。後於衡嶽寺之東。有石狀如臺。結庵居之也。

瞬

動目也。

○法眼

金陵淸涼院文益禪師。余杭魯氏子。嘗與悟空修山主行腳。至福州湖外。值天雨忽作溪流瀑漲。暫寓城西地藏院。阻雪少憩。附鑪次。琛曰。上座何往。師曰。迆邐行腳。曰行腳事作麼生。師曰。不知。曰不知最親切。師豁然大悟。遂嗣其法。後創法眼宗是也。

地藏

漳州羅漢院。珪琛禪師。常山李氏子。嗣玄沙師備禪師。後漳州。牧主請住地藏院。次遷羅漢院。破屋壞垣。師恬然自樂也。

明教見神鼎

嵩禪師見神鼎。鼎坐其堂上。嵩展具敬禮。鼎指堂上兩小甕曰。子來是其時。寺中今年始有醬食。至明時食粥。見一淨人。挾筐取物。投僧缽中。嵩視上下有咀嚼者。有置之自若者。嵩袖之下堂看。乃碎米餅餌。嵩問於耆宿。宿曰。此寺自來不煮粥。有檀越請齋日。次第撥僧赴之。剩其乾殘者。歸納庫中。無齋之日。令碎焙均而分之。表同甘苦也。

○風格

气象度量。

凜然

色莊敬畏。

殊

絕也。

介

在也。動也。

裁

制也。謂使學者。至於無過不及之地。而終成大徳也。

○甲

首也。以十干言之。而甲居首。乃云居爲江南十剎之首也。

去就

見處也。行事也。

○招提

梵語招斗提奢。略云招提。唐言四方僧物。今稱十方常住也。

削弱

上。減損也。下。衰敗也。謂顚沛祖風。有傷法化也。

精舍

精修梵行之所。乃行人棲心修道之處也。

調禦師

化物不暴曰調禦。三界模範曰師。

滅裂

輕薄也。

○靈源門榜

其略曰。惟淸名字住持。實同寄客。但以領徒弘法。仰助教風爲職事爾。若其常住財物。旣非己有。理不得專。悉委職事僧徒。分局主執。照依公私。合同支破。惟淸止同眾僧齋襯。隨身瓶缽。任緣而住。伏望四方君子。來有所需。惟顧寢食祇接之餘別難應供。若其世法。則屬官物。若其佛法。則爲眾財。偸眾財。盜官物。買悅人情。則實非素分志之所敢當。預具白文。冀垂鑑察也。

張無盡

丞相張商英字天覺。號無盡。十九登第。後深信佛乘。畱心祖道。宋哲宗。元佑六年。爲江西漕運使。後得法於兜率。從悅禪師。

屢致

上頻數也。下請舉也。

可

許也。肯也。

翻然

變動也。萬章問曰。人有言。伊尹以割烹要湯有諸。孟子曰否。伊尹耕於有莘之野。而樂堯舜之道焉。湯使三往而聘之。旣而翻然攺曰。與我處畎畝之中。由是樂堯舜之道。吾豈若使君爲堯舜之君哉。吾豈若使民爲堯舜之民哉。吾豈若身親見之哉。故天生斯民也。使先知覺後知也。予將以斯道而覺斯民。非予覺之而誰也。

假我偸安

佛去世逾遠。教以季末。何得無邪佞之輩。寄身於我教中。苟且偸安其生也。

跬

丘癸切。半步也。

恙

病也。

凜

骨寒驚。懼之貌。

擘窠

上分也。下字眼之方楷也。

人能弘道

弘。廓大也。人外無道。道外無人。然人心有覺。道體無爲。故人能弘道。道不能弘人。子張曰。心能盡性。人能弘道也。性不能檢其心。道不能弘其人也。

○歸云本

撫州疎山歸云如本禪師。本州臺城人。嗣靈隱惠遠禪師。南嶽下十六世。

富鄭公

丞相富弼。字彥國。河南府人。宋神宗。拜爲鄭國公。又封韓國公。謚文忠定公。得法於投子修顒也。致仕洛陽。以書答蘇州圓照本禪師云。曾見顒師悟入深。因緣傳得老師心。東南謾說江山遠。目睹靈光演妙音。

投子顒

舒州投子悟證修顒禪師。嗣惠林宗本禪師。淸源下十二世也。

碑

豎石記功曰碑。

灼

昭然也。

篤

誠也。厚也。

社稷

社。土神。稷。谷神。建國則立壇壝以祀。蓋國以安民爲本。社稷亦爲民而立。君之尊。系於二者之存亡。孟子曰。民爲貴。社稷次之。君爲輕。又掃蕩煙塵曰社。起取稅賦曰稷。

忘齒

不拘年齒。

屈勢

不拘名位之謂也。

楊大年

宋楊億。字大年。建州蒲城人。謚文正公。官至翰林。得法於廣慧元璉禪師。後於四帝仁宗康定間。與慈明爲友。

李和文

駙馬都尉李遵勗。號和文居士。得法於谷隱蘊聰禪師。初參聰時。聰以崔趙公。問徑山公案答之。公於言下有省。呈頌曰。學道須是鐵漢。著手心頭便判。直取無上菩提。一切是非莫管。後與慈明。爲方外友。

廣慧璉

汝州廣慧院元璉禪師。泉州陳氏子。嗣首山念禪師。南嶽下九世也。

激揚

激。發也。揚。舉也。激濁揚淸之義也。謂混濁者激發之使自勉。淸潔者舉揚之使易見。

班班

明也。件也。

兜率悅

隆興府。兜率寺從悅禪師。贛州熊氏子。嗣眞淨文禪師。南嶽下十三世也。

扣關擊節

扣關。緊要處。難過而能過。擊節。阻隔處。不通而能通也。謂扣其機關。擊其節要。提持祖印。顯露眞機。於節要處﹝髙﹡犬﹞擊。使其慶快也。

苟然

豈徒然也。

張無垢

侍郎張九成。字子韶。號無垢居士。杭州鹽官人。得法於妙喜杲禪師。

李漢老

參政李邴。字漢老。得法於妙喜禪師。

呂居仁

姓呂。名本中。字居仁。問道於妙喜杲禪師。官至翰林。

入室

學者請益問道。咨決心疑於禪奧之室也。

方外友

出塵勞方隅之外。脫凡情拘系之中。故謂方外友也。

雷揮電掃

雷揮。則激散長空。電掃。則蕩除妖孽。蓋情愛順逆迥然淸淨也。

衽

衣襟也。

辟易

惶悚失守之貌。

涯涘

水之邊際也。言其不能測度也。

擬

度也。

書刺

下音七。古來未有紙。削竹木以書其名姓。

恬

安靜也。

餒

奴罪切。饑也。

折腰

折腰之勢也。晉時陶潛。字淵明。號元亮。門栽五柳。自號五柳先生。爲彭澤令。性簡貴。不私事上官。一日遣督郵至縣。吏謂應束帶見之。淵明嘆曰。吾豈能爲五斗米。折腰向鄕裏小兒。卽日解綬去職。賦歸去來辭。史詠云。英俊那堪屈下僚。門栽五柳事蕭條。鳳凰不共雞爭食。莫怪先生懶折腰。

擁篲

掃地之形也。漢髙祖卽位。五日一朝太公。以父子禮待之。其家令。謂太公曰。髙祖𨿽子。人主也。太公𨿽父。人臣也。柰何以人主而拜人臣。如此則威重不行矣。後髙祖朝太公。公擁篲迎門卻行。髙祖大驚。下扶太公。公曰。帝。人主也。柰何以我亂天下之法。於是髙祖。尊太公爲太上皇帝。善家令之言。賜金五百斤也。

酸寒

言怖畏之勢。身酸心寒也。

局蹐

上。曲身也。下。累足小步也。謂人恐懼。其身不敢伸。足不敢放。謟勢如此也。

鍾

聚也。

申

明也。呈也。

膜拜

長跪也。

誅

明其罪而殺之。曰誅。

錄

收錄其名。而考其罪。曰錄。

贖

納金免罪曰贖。

僧遠

齊髙祖建元元年。庚辰八月。有事駕臨鍾山。因幸沙門僧遠。帝訪之。遠牀坐辭老疾不迎。髙祖將詣牀下見之。左右曰。房榻窄狹。不能容輿蓋。遂駐輦。殷懃致問而去。且遠居山五十餘年。初時飲食不繼。澗飲木食。二十餘年。諸方仰其髙風。壽終之日。以表奏帝。帝遂以爲師。禦葬鍾山焉。

慧遠

廬山東林虎溪慧遠禪師。雁門樓煩賈氏子。晉孝武帝太元五年。先因秦亂。未歸於晉。少爲儒生。博通六經。尢邃周易。嘗於弟慧持。造安法師席下。聞說般若經。喜嘆曰。儒道九流。特糠秕耳。遂祝發出家。以大法爲己任。安。弟子千餘。師居第一座。及關中擾亂。安。散其徒。師南遊至潯陽。見匡山愛之。結廬山中。太守桓尹尊其道徳。爲創精舍。一夕。雷風拔樹鼓沙。蕩平地基。致木於上。以爲神運焉。道價彌髙。晉室衰微。天下奇才隱居不仕。師結蓮社。會諸賢儒。並沙門千餘人。求生淨土。東晉安帝。駕臨潯陽。詔遠一出。師辭以老疾不出。帝愈加敬勑九江大守。歲時送資道之具。卜居三十年。影不出山。凡送客。以虎溪橋爲限。臨終數日。天樂來迎。面西端坐而逝。壽八十三歲。著匡山集三十卷。盛行於世矣。

○圓極岑

太平州。隱靜圓極彥岑禪師。撫州臺城人。嗣云居法如禪師。南嶽下十六世也。

跋

前曰序。後曰跋。

典刑

孟子曰。太甲顚覆湯之典刑。乃謂聖人正暴除亂。懲惡除非。勸善之法度也。

幾

近也。將也。

掃地

乃教之倒敗也。

王蠻子

乃方語。是法門中奴僕也。

箴

規誠也。亦作藥鍼。能除毒病也。

醉

昏迷也。

○東山空

福州雪峯東山惠空禪師。本郡陳氏子。嗣泐潭善淸禪師。南嶽下十四世。幼歲圓頂披緇。振錫遊方。契悟於艸堂。開法於雪峯也。

援

助也。

忘於道

莊子大宗師篇。孔子云。魚相忘於江湖。鳥相忘於虛空。人相忘於道術。注雲。水深游泳。魚得其樂故相忘。道闊無涯。物我俱泯。人得其樂。故相忘也。

閩

福建之地名也。

償負

上。還也。受貸不償曰負。

○浙翁琰

金陵鍾山如琰禪師。號浙翁。未詳法嗣。

赦

有罪全放曰赦。

璨隱山

未詳。

古人

瑞州洞山自寶禪師。盧州人。嗣五祖戒禪師。淸源下九世。爲人嚴謹。嘗在五祖爲庫司。戒病。令侍者。往庫中取生薑前藥。寶叱之。侍者白戒。戒令取錢回買。寶方取姜與之。後筠州洞山缺住持。郡守以書托戒。所舉智者主之。戒曰。賣生薑漢住得。遂出世住洞山。後移歸宗寺。一日出門見喝道者來。師問甚麼官。從曰。縣尉。令避路。寶側立道左避之。馬忽見跪而不行。寶曰。畜生卻識人。尉知是寶。再拜而去。後遷云居。一夜山神肩輿繞寺行。寶曰。擡你爺娘。擡上方丈去。寶初行腳時。嘗宿旅邸。爲娼女所窘。遂讓榻與之睡。寶夜危坐至旦。娼女索宿錢。寶與之。出門將火。自燒其褥而去。娼女以實告母。遂請師置齋求懺。謂眞佛子也。嘗作達摩贊。最播叢林。瑯琊覺和尙知之。今載正法眼藏中。

踞

大座居也。

泛

多也。浮也。

剎

梵語剎瑟。此云竿。卽旛柱也。凡沙門得道者。建旛以告四方。出要覽。

●卷下

義見上卷下。

雪堂行

衢州烏巨山。雪堂道行禪師。迅州葉氏子。嗣佛眼遠禪師。南嶽下十五世。

沿

從流而下也。今謂從一路也。

博山本

饒州薦福悟本禪師。江州人。前住博山。嗣大慧禪師。南嶽下十六世。

入寺下六條

路徑開闊。居處好。廊廡修整。建立好。香燈不絕。報恩好。鍾鼓分明。法令好。粥飯精潔。恩眾好。僧行有禮。規矩好。

張希顏事

宋時張希顏。爲萍鄕邑宰。範延齡爲殿直。押兵過金陵。張詠上命知金陵事。問曰。天使沿路見好官員麼。曰。昨過萍鄕邑宰。張希顏好官員也。詠曰。焉得知其爲好。答曰。自入其境。橋路完美。田園闊辟。野無墮農。市無賭博。夜聞更鼓分明。必知有美政者。詠曰。希顏固賢矣。天使亦好官員。卽日同薦於朝。希顏爲發運使。延齡爲閣門侯也。張詠字復之。後封定國公者。此之致也。

閣下

稱呼之辭。又語錄云。宰相三公郡守。俱稱閣下。

○金堤

上取堅固之義。下乃池塘之岸。

潰

散也。

非特

不比也。

○煨燼

下音盡。卽火之餘也。

○晦庵光

信州龜峯。晦庵惠光禪師。建寧人。嗣雪堂行機禪師。

弱冠

古者二十歲方冠。此十五六。未冠之稱也。

佩

大帶也。又凡帶必有佩。古人凡遇善行嘉言。卽書於佩。示其不忘也。

準

法則也。又準者。所以揆平馭正。注曰。立水以望繩。以水爲平。卽是爲平之器。

○謾

空也。欺也。

挺持

超越而獨立也。

○且庵

眞州長蘆且庵。守仁禪師。越之上虞人。嗣雪堂行禪師。南嶽下十六世也。

頗

不正之貌。

就

縱也。

啟迪

開導也。

○應庵華

明州天童應庵曇華禪師。蘄州汪氏子。嗣虎丘隆禪師。南嶽下十六世。

○志气

上心志也。下血气也。以理養心。志不昏。以志帥气。气不墮。論云。气聽命於心者。是賢也。心聽命於气者。爲小人也。夫气者。志之卒也。志者。气之帥也。苟心隨气變。則气反爲志之帥也。气爲帥。則吾心之志衰。斯乃心爲气役也。聖賢君子。以心禦气。而不爲气所禦。以心移气。而不爲气所移也。

○普云圓

南康軍普云自圓禪師。綿州雍氏子。嗣南庵悟禪師。南嶽下十六世。

首座

表率叢林。人天眼目。分座說法。開鑿後昆。故曰首座也。

一材僧

未詳。或指水庵。

書記

執掌文翰。凡山門榜疏。書簡祈禱語祠。悉皆屬之。

白楊順

撫州白楊法順禪師。綿州文氏子。嗣佛眼遠禪師。南嶽下十五世也。師一日上堂曰。好事堆堆疊疊來。不須造作與安排。落林黃葉水摧去。橫谷白雲風捲回。寒雁一聲情念斷。霜鐘才動我山摧。白楊更有過人處。盡夜寒鑪撥死灰。

藏主

執掌經藏。兼通義理。函帙目錄。常加典對。缺者補完。斷者粘綴也。

通烏頭

眞州北山法通禪師。嗣長蘆了淸禪師。

知客

知典賓客。緇白相遇。應對香茶。迎請務令整齊。

賢眞牧

南康軍歸宗眞牧正賢禪師。潼州陳氏子。嗣佛眼遠禪師。南嶽下十五世。

維那

綱維僧眾。曲盡調攝。僧事內外。無不掌之。維那。華梵兼舉。卽今之悅眾也。

副事

掌常住金穀錢帛。米麥出入。隨時上歷也。

用侄

婺州雙林徳用禪師。本郡戴氏子。嗣髙庵善悟禪師。

監寺

梵語摩監帝。此云寺主。卽今監寺。此職早暮勤事香火。應接官員。歷事廉能公謹。上下無怨者。充之矣。

海納山容

量如大海。無水不納。心似山谷。無物不容也。

○贊佑

佐助也。

社

席也。會也。

嘯

吹气之聲。

冽

寒气也。

驤

騰躍遠舉之貌。

虎嘯龍驤

易乾卦九五。飛龍在天。利見大人。何謂也。子曰。同聲相應。同气相求。水流濕。火就燥。雲從龍。風從虎。聖人作而萬物睹。本乎天者親乎上。本乎地者親乎下。則各從其類也。又詩云。上下皆同徳。風雲際會時。如天施雨露。萬物生光輝。

藥山

澧州藥山惟儼禪師。絳州韓氏子。嗣石頭遷禪師。

天皇

荊州天皇道悟禪師。婺州東陽張氏子。嗣石頭禪師。

翼

飛舉之貌。

鴻

大雁也。

沛

水流下急之貌。

潸

音山。淚下之貌。

○直枉行道

直道而事人。焉往而不三黜。枉道而事人。何必去父母之邦。此魯論中柳下惠語也。

芻粟

艸子之飯也。

惓惓

憂悶也。

旬浹

下音節。十日爲旬。十二日爲浹也。

○偶

象人之形曰偶。

○萬庵

江州東林萬庵。道顏禪師。潼州解氏子。嗣大慧杲禪師。南嶽下十六世也。

貫首座

未詳。

使符

漢制以竹長六寸分而相合。爲符信也。

狼

多貪害物曰狼。

間气

不世而出曰間气。如伊尹周公之類也。又謂出格之人。與世無干也。

○富貴

有財曰富。有祿曰貴。

泚

千里切。水淸也。

鑑

古鏡照像。妍醜難逃。溪潭乃映中天。寶鑑毛髮難逃。不假造作。

○忠恕

盡己之謂忠。讓人之謂恕。

俚

鄙俗之言。

介

所守之節。堅正不移。

伎倆

能巧多藝也。

匹似間

方語。不要緊也。

○方侍者

吉州禾山超宗惠方禪師。嗣黃龍南禪師。南嶽下十二世。

○慘怛

慈悲之容。惻隱之貌。

撫循

上。安也。下。順也。乃屈尊就卑之義也。

中和

理無偏頗。事無緩急。又喜怒哀樂之未發。謂之中。發而皆中節。謂之和。

讎

懷冤相報之意。不容寬恕之心。

詬

音後。怒也。

趂

逐也。

權豪

當位有勢曰權。財力俱勝曰豪。

罔

無也。

激之

感發其忠。

○秀圓通

汴梁法云寺圓通法秀禪師。秦州隴城辛氏子。嗣天衣懷禪師。淸源下十一世。

○忿啑

下本作懥字。上怒之甚也。下怒之滯也。

○憤憤

心欲通而未能也。

悱排

口欲言而未能言也。

○鄕黨

一萬二千家爲鄕。五百家爲黨。

商賈

下音古。行商坐賈。

屠沽

宰殺曰屠。賣酒曰沽。

閭閻

里巷之門。

負販

上。擔荷也。下。賤買貴賣也。

漏卮

注酒之器也。古云江河不能滿漏卮。

焦釜

秦伐趙。趙取救於齊。齊不明。周子曰。今日亡趙。明日患及齊。救趙之急務。宜若捧漏卮而沃焦釜。

○圓照

東京惠林寺圓照宗本禪師。常州無錫管氏子。嗣天衣義懷禪師。淸源下十一世也。

○鄕

與向同。先也。

○艸堂淸

隆興府艸堂善淸禪師。南雍州何氏子。嗣黃龍祖心禪師。南嶽下十三世。

燎

燒也。

熒熒

小火星也。

都邑

天子所居曰都。周禮云。四縣曰都。邑。國也。四井爲邑。

燔

音煩。燒也。

○僉

眾也。皆也。

卻行求前

時孔子在衛。冉求言與季孫曰。國有聖人而不能用。欲求其治。是猶卻行而求前。豈可及乎。

○平侍者

太陽平侍者。預明安之室。有年矣。𨿽盡得其旨。惟以生滅爲己任。擠陷同列。忌出其右。時瑯琊廣照。公安圓鑑居眾時。汾陽昭禪師。令其探明安宗旨。太陽明安云。興洞山一宗。非遠卽覺也。二師云。有平侍者在。安以手指胸云。此處不佳。又捏拇指。叉中示云。平向去當死於此爾。旣明安遷化。遺囑云。﹝療﹣﹝日／小﹞﹢土﹞身十年無難。當爲太陽山打供。入塔時。門人恐平將不利於師。遂作李和文都尉。所施黃白器物。書於塔銘。實無也。後平住太陽。忽云。先師靈骨。風水不利。取而焚之。山門耆宿切諫。平云。與我有妨。遂發塔。見師顏貌如生。薪盡儼然。眾皆驚異。平以鐝破其腦。益油薪。俄成灰燼。眾以其事聞於官。坐平謀塔中物。不孝還俗。平後自稱爲黃秀才。謁瑯琊。瑯琊曰。昔年平侍者。今朝黃秀才。我在太陽時。見你做出來。遂不納。又謁公安。安亦然。平流浪無依。後於三叉路口。遭大虫食之。竟不免太陽手叉之記。悲哉。

坎坷

不平之貌。

○親疎

愛而近之曰親。惡而遠之曰疎。

緘默

上。封也。下。不言也。時孔子觀周。入后稷之廟。有金人焉。三緘其口。而銘其背曰。天機不密。四時何行。地機不密。萬物何生。人機不密。萬事何成。此古愼言之人也。又誡人之避讒。

○雪峯

福州雪峯義存禪師。南安魯氏子。嗣徳山宣鑑禪師。

雲門

廣東韶州雲門山光峯院。文偃禪師。嘉興張氏子。嗣雪峯存禪師。

俊

智過千人曰俊。

駕駿駟

四馬在軛曰駕。俊馬曰駿。一乘四馬曰駟。

六轡

下普具切。車有四馬。各兩轡。共八轡。以驂馬內兩轡系於軾。驂馬外兩轡。及夾轅兩服。馬四轡。分置兩手。以爲六轡。

策

馬箠也。以鞭擊馬也。

顧盻

回視也。

○山堂

隆興府。黃龍山堂道震禪師。金陵趙氏子。嗣泐潭善禪師。

梁

美谷也。

嚙肥

上。噬也。下。肥膩也。言所食者。皆佳谷美味之物也。

○鴟

充屍切。亦名鳶。似雁而白也。

鴝

音劬。鴝鵒也。卽八哥是也。

馭

乘也。

罔然

言不知其理也。

躡

踐也。

伍

聚也。五人相參曰伍。又伴也。

老龐

襄州龐蘊。字道玄。衡陽縣人。得法於馬祖。嘗作偈曰。但自無心於萬物。何妨萬物常圍繞。鐵牛不怕獅子吼。恰似木人見花鳥。木人本體自無情。花鳥逢人亦不驚。心境如如只這是。何慮菩提道不成。

○禦

治也。使也。

驕

矜肆。

辜

罪犯應死。曰辜。

○韓子倉

名駒。字子倉。問道於山堂道震禪師。任至尙書。

李成兵

南宋髙宗。紹興元年。李成作亂。聚集浙江各處。賊宼十餘萬。戰據江淮十餘州。自號李天王。劫掠襄陽。遇嶽飛殺敗。投入江者不知其數。李成敗走投金。自此襄漢悉平。川陜道路方通。徵稅無阻矣。

詰

問也。

○三請一辭

古語云。三讓而進。一辭而退。言士之自重也。

○野庵

隆興府。石亭野庵祖璇禪師。嗣大慧宗杲禪師。

○李商老

廬山李商老。因修造動土。觸犯土神。致舉家病腫。求醫不效。乃焚香齋戒。誦念熾盛光王神咒。未及七日。夜夢老人。著白衣騎牛。陷地旋沒而去。翌日全家病痊矣。

元首座

成都府。昭覺寺微庵道元禪師。嗣佛果懃禪師。南嶽下十五世。

唯唯

上聲應之速。而無疑也。加唯唯兩字者。順從之至也。

繭足

足重皮也。楚欲伐宋。墨子。自魯趣楚十日十夜。足腫如重繭。而不休息。謂足傷起皮。如重繭也。

渚宮

上音主。地名。卽荊州府是也。

塔銘

妙喜禪師。因湛堂示寂。請覺範狀其行實。又得龍安照然禪師書爲紹介。特往荊州。謁無盡居士。求塔銘。初見無盡。問。公祇任麼著艸鞋遠來。師曰。某數百里。特來見相公。公曰。年多少。師曰。二十四歲。又問。水牯牛多少。師曰兩个。公曰。甚麼處學得虛頭言來。師曰。今日親見相公。無盡笑曰。且坐喫茶。才坐又問。遠來有何事緣。師趣前曰。湛堂和尙示寂茶毗。眼睛牙齒。數珠不壞。得舍利無數。山門耆宿。皆欲得相公大手筆作塔銘。激厲後學。特地遠來。冒瀆鈞聽。無盡曰。被罪在此。不曾爲人作文字。今有一問。若道得。卽作塔銘。道不得。卽與錢五貫。裹足卻歸兜率參禪去。師云。請相公問。公曰。聞準老眼睛不壞是否。答曰是。公曰。我不問你這个眼睛。師曰。問甚麼眼睛。公曰。金剛正眼睛。師曰。若是金剛正眼睛。在相公筆頭上。公曰。如此則老夫爲他點出光明。令他照天照地去也。師乃趣前云。先師多幸。謝相公塔銘。無盡唯唯而笑。其略曰。舍利。孔老之書無聞也。先佛世尊滅度之後。弟子收取舍利。起塔供養。趙州從諗禪師。舍利多至萬粒。近世龍慶閒百丈肅。煙气所及皆成舍利。大體出家人。本爲生死事大。若生死到來。不知下落。則不如三家村裏省事漢。臨終囑付。一一分明。四大色身。諸緣假合。從本以來。舍利豈有體性。若梵行淸潔白業堅固。靈明廓徹。預知報謝。不驚不怖。則依正二報。毫釐不失。若世間粗心。於本分事上。十二時中。不曾照管。微細流注。生大我慢。此是業主鬼來借宅。如此而欲舍利流珠。諸根不壞。豈可得乎。

○十金

卽十兩也。

墨迹

下與迹同。卽書籍字帖也。

茶毗

梵語。此云火化。

○佛性

潭州大潙佛性法泰禪師。漢州李氏子。嗣圓悟勤禪師。南嶽下十五世也。

地客

卽佃戶也。

祖超然

臨安府。超然文祖禪師。嗣天衣懷禪師。淸源下十一世也。

弒

以下殺上。曰弒。

○抑

逼也。

狡猾

姦頑多詐也。

○大士

有徳之稱。謂當代英賢。思拔羣類。智出眾情。弘道利生。故曰大士也。

亮座主

西蜀人。頗講經論。因參馬祖。發明大事。隱於洪州西山。更無消息。政和間。有熊秀才。遊西山。過翠巖。長老思文。與秀才。俱是鄱陽人。故遣二力士。擡籃輿送至。所經林壑。艸木蔭翳。偶見一僧。貌古神淸。龐眉雪頂。編葉爲衣。坐於盤石。如壁間畫佛圖澄之狀。熊自謂曰。今時無這般僧。嘗聞亮座主。隱於西山。疑其猶在。出輿踧踖而前曰。莫是亮座主麼。僧以手向東指。熊方與二力。隨手回視。失僧所在。時小雨初歇。熊登石視。其座處猶乾。躊躇回顧。太息曰。宿緣不厚。𨿽遇而不遇也。

隱山

潭州龍山禪師。因參馬祖。發明心要。後隱潭州龍山。一日洞山悟本。於密師伯遊山。前見溪流菜葉。莫有道人居否。遂撥艸循溪。行六七里。忽見隱山在庵前便問。此山無路。闍黎從何處來。洞曰。無路且置。和尙從何而入。師曰。我不從雲水來。洞曰。和尙住此山多少時節。曰。春秋不涉。洞曰。此山先住。和尙先住。師曰。不知。洞曰。爲甚麼不知。師曰。我不從人天來。洞曰。和尙得何道理便住此山。師曰。我見兩个泥牛斗入海。直至如今絕消息。洞山良久。具威儀禮拜。便問。如何是主中主。師曰。長年不出戶。洞曰。如何主中賓。師云。靑山覆白雲。洞曰。賓主相去幾何。師曰。長江水上波。洞曰。賓主相見。有何言句。師曰。淸風拂白雲。洞山辭退。乃述偈曰。三間茅屋從來住。一道神光萬境閒。莫將是非來辯我。浮生穿鑿不相關。自此焚庵。遁入深山幽寂之處。不知所在。因號隱山。

○率

尊也。修也。

○恬退

樂然而退。不願爲人。

○超然居士

郡王趙令矜。字表之。號超然居士。都郡南康。嗣圓悟勤禪師。

抑

止也。

戚

憂也。

○蒙

欺昧遮掩。曰蒙。

○

震上離下。

丰亨

雷火丰卦。丰者。大也。以明而動。盛大之勢也。故其占有亨道焉。然盛極將衰。又有憂道焉。聖人以爲徒憂無益。但守常不至過盛。彖辭云。日中則﹝日／亥﹞。月盈則食。天地盈虛。與時消息。而況人乎。況於鬼神乎。蓋言丰盛難常。以此爲戒也。日中盛極。則當﹝日／亥﹞昧。月盈極則有虧缺。天地之盈虧。尙隨時消息。況人生於天地之間。鬼神爲天地之气機。丰盛之時。以此爲戒。欲人守中。不至於過盛也。處丰之道。豈容易哉。

消息

陰死爲消。陽死爲息。

令聞

上。善也。下去聲。名遠達也。

時乎難得

夫功難成而易敗。時難得而易失。謂時乎時乎不再來。李左車。謂韓信之言也。

○砥礪

琢磨也。

涉獵

謂之泛覽流觀。譬如涉水獵獸。意不精專。終不克見深奧之旨也。

面墻

論語云。子謂伯魚曰。女爲周南召南矣乎。曰。人而不爲周南召南。猶面墻而立也歟。言其一物無所見。一步不可行也。

○籍名

但身離塵世。迹寄煙霞。故有司。文籍不得著其名也。

創

楚浪切。初造也。

汲汲

小人爲利。而無少暇。

○津途

渡水處曰津。陸行處曰途。

○輔弼

扶助也。如朝廷有股肱之臣。則天下治。叢林有賢智衲僧。則法門興也。

衝寒下

謂隆冬盛暑之時。或執勞。則踴躍以身先之。未嘗有懶惰之容。現於顏面也。

始自南源

楊大年。以書抵宜春太守黃守旦。使請師出世說法。守以南源致請。後謁神鼎。鼎嘆曰。汾陽有此兒耶。師自此名重四方。定林沙門本延。有道行。雅爲士大夫敬信。見鼎稱贊慈明知見。可興臨濟之道。時道吾虛席。延白郡守請以主之。法令整肅。忘軀爲眾。後遷石霜。又居福巖。又住興化。

總柄綱律

統束也。謂統束叢林。權衡僧任。立綱陳紀。整頓規繩。救時之斃也。

爲法下

惟知有佛法。而不知有其身也。

造次

急遽苟且之時。

顚沛

傾覆流難之際。

遽

勃然而變其色也。疾也。

抝

剛硬孤髙。不近人情。

孚鐵腳

長蘆應天永孚禪師。嗣泐潭懷澄。其遊方至一旅邸。有娼女所逼不惑。女告母。母嘆曰。眞佛子也。故叢林云。平生孚鐵腳。道價喧宇宙。

偃

僕也。倒也。論語孔子曰。君子之徳風。小人之徳艸。艸上之風必偃。

龜鑑

龜知未來之禍福。鑑照現在之妍媸。

○本首座

卽博山悟本也。

當

去聲。發言之中節也。

○撙節

量其所入。度其所出。節儉廉約。無使奢侈。

儲

積聚也。嗣也。如太子嗣君。故謂之儲。

○曹洞宗

曹。乃撫州曹山本寂禪師。嗣洞山良介禪師。初離洞山。入曹溪禮祖塔。回吉州之吉水眾響山名。遂請開法。師擬曹溪。凡隨所居處。立曹爲號。洞山之宗。至師最隆。故稱曹洞宗也。

率然

輕忽也。

○衡陽

湖南道。衡州府。衡陽縣也。

揭

髙舉也。張示也。

涕泗

目出汁曰涕。鼻出汁曰泗。

遑處

居處不安之貌。又急也。

婦女

但有閨門之志。而無境外之心。

下板

官謂下僚。下板。言居於下位也。

谷泉

南嶽芭蕉庵大道谷泉禪師。泉州人。嗣汾陽善昭禪師。南嶽下十世也。

大愚

瑞州太愚山。守芝禪師。嗣汾陽。

汾陽

汾州太子院。善昭禪師。太原兪氏子。嗣首山念禪師。南嶽下九世也。

混火隊中

汾陽道望天下。慈明等決志親謁。當時河東澤潞。皆屯兵。眾皆無行。惟公等。不顧危阻。渡河登太行山。易衣混軍隊中。露眠艸宿。不辭勞苦。遂造汾陽。參見。詳在僧寶傳。

○移梅陽

卽廣東潮州府。梅陽縣也。侍郎張九成。未第時。因談楊文公呂微仲。諸儒所造精妙。皆由學禪而至。於是慕禪學。聞寶印楚明禪師道風。敬往參請。師舉栢樹子話。令時時提撕一日聞蛙鳴釋然契入。有偈曰。春天月下一聲蛙。撞破乾坤共一家。正恁麼時誰會得。嶺頭腳痛有玄沙。宋髙宗紹興七年。七月十一日。詔妙喜住徑山能仁寺。至紹興十一年。張九成。與諸大夫輩往謁。評議格物話。妙喜曰。公祇知有格物。不知有物格。諸公茫然。妙喜大笑。公曰。師能開諭乎。喜曰。不見小說載。唐人與安祿山叛者。其人先爲閬州守。有畫像在焉。時唐明皇。幸蜀見之怒。令使臣以劍擊之。像首落。時閬州守。隱居陜西。首忽然墮地。公聞頓領深旨。呈偈題於軒壁。曰。子韶格物。妙喜物格。欲識一貫。兩个五百。妙喜重其悟入。時爲上堂。引神臂弓一發。透過千層甲。老僧拈來看。直甚臭皮襪之句。是時軍國邊事。方議神臂弓之用。右相秦檜。以爲譏議朝政。五月民佛日。竄衡陽。貶九成爲南康軍。妙喜紹興七年。住徑山。十一年五月內貶衡陽。著正法眼藏三帙。被人重譖。復貶梅陽。未幾。詔復形服。時四方虛席以邀。不就。紹興二十年。十一月詔住明州。阿育王寺。二十八年。再詔住徑山。孝宗隆興元年八月初一日。示寂。宋時自秦檜專國。士大夫名望者。悉屏之遠方。齷齪委靡。不振之徒。一言契合。卽登正府。仍止除一廳。謂之伴拜。稍出一言。斥而去之。不異奴隸也。

○侔

齊也。

臨濟

鎭州臨濟院義玄禪師。曹州南華邢氏子。嗣黃蘗希運禪師。南嶽下四世。

徳山

鼎州徳山宣鑑禪師。簡州周氏子。嗣龍潭崇信禪師。南嶽下四世也。

○古之聖人

司馬光曰。楚莊以無災爲懼。曰。天豈棄不谷乎。

不谷

不善人也。亦是謙辭。又罪也。謂我有罪。天豈棄而不誅也。

謗辱

堯有不慈之心。舜有不孝之過。

堯舜

翊善傳聖。曰堯。仁盛聖明。曰舜。

○不涉典章

孟浪之談。取笑傍觀也。作事輕率。曰孟浪。

妄號帝王

楞嚴經云。譬如有人。妄號帝王。自取誅滅。況復法王。如何妄竊也。今謂未得謂得。未證謂證。妄稱有道。欺罔聾俗。切取聲利。以自斷送。詎可救乎。蓋聖賢貴眞正難聞。豈凡夫而可妄稱哉。

水潦鶴

阿難至竹林中。聞有比丘。誦法偈曰。若人生百歲。不見水潦鶴。不如生一日。而得睹見之。阿難聞已。慘然嘆曰。世間眼滅。何其速乎。煩惱諸惡。如何便起。違返聖教。自生妄滅。無有慧明。常處癡暗。永當流轉生死。便語比丘。此非佛語。不可修行。汝今當知。二人謗佛。一𨿽多聞。而生邪見。二解深義。顚倒妄說。有此二法。爲自毀傷。不能令人離三惡道。汝今當聽。我演佛偈。若人生百歲。不解生滅法。不如生一日。而得解了知。爾時比丘。卽向其師而告之。師曰。阿難老朽。言多錯謬。不可信矣。汝今當依前偈而誦。阿難後聞。比丘復誦前偈。問其故。答言。吾師告我。阿難老朽。言多虛妄。汝可依前而誦。阿難思惟。彼輕我言。或受余教。卽入三昧。推求勝徳。不見有能。回挽彼意。作是念言。異哉異哉。不復正也。當墮三途。文出阿育王傳。

屬庵

上音祝。值遇也。

條陳

上。目也。下。設也。謂布列條章。陳設法度。以救末法之獘也。

兢業

兢兢。戒謹也。履薄冰而懼陷。業業。恐懼也。蹈劍刃而恐傷。

知我

孔子作春秋。以寓王法。其大要皆天子之事。知孔子者。謂此書之作遏人欲於橫流。存天理於旣滅。爲後世慮至深遠也。

罪我

罪孔子者。以謂無其位。而托二百四十二年南面之權。使亂臣賊子禁其欲。而不敢肆。則戚矣。

○杜撰

上。塞也。下。造也。述也。言不通古法。而自造也。如杜光庭。假佛經。而作道經也。

○方冊

以竹爲紙。書載典章。合而成帙。曰方冊。

東坡見佛印

佛印了元禪師。一日與學徒坐次。東坡詣金山。值佛印入室。師云。此間無坐處。坡云。借師四大作禪牀。師云。老僧有一問。道得卽坐。道不得。卽輸腰間玉帶。坡卽解帶置案云。請師問。師云。老僧四大本空。五陰非有。汝向甚麼處坐。坡無語。印召侍者。畱下玉帶。永鎭山門。以衲衣酬之。坡作賦云。病骨難堪玉帶圍。鈍根仍落箭鋒機。會當乞食歌姬院。換得雲山舊衲衣。

特地

無故換也。

○決擇

決擇深奧。啟悟眞源。

降欵

輸誠盡敬之貌。

○懸讖

上。遠也。下。將來之事也。達摩大師。得法後。問般若多羅云。當往何國而作佛事。師曰。汝𨿽得法。未可遠行。且止南天。待吾滅後。六十七歲。當往震旦說大法藥。直接上根。愼勿遠行。衰於日下。又問。彼有大士。堪爲法器否。千載之下。有畱難否。師曰。汝之所化。獲菩提者。不可勝數。吾滅度後六十七載。彼國有難。水中文布。善自降之。汝至時勿住。彼國惟好有爲功徳。不見佛理。聽吾偈曰。路行跨水復逢羊。獨自淒淒暗渡江。日下可憐雙像馬。二株嫩桂久昌昌。又云。一百五十年。有小難。聽吾偈曰。心中𨿽吉外頭凶。川下僧房名不中。若有毒龍生武子。忽逢小鼠寂無窮。又曰。卻後林下見一人。當得道果。聽吾偈曰。震旦𨿽闊無別路。要假兒孫腳下行。金雞解銜一粒粟。供養十方羅漢僧。謂首句。卽道一也。次句。乃石頭也。第三句。卽南嶽讓。讓乃金雞縣人。第四句。頌馬祖。祖是四川什邡縣。羅漢寺僧。嗣南嶽之法故爾。謂達摩。懸讖石頭南嶽。爲曹洞臨濟之宗祖也。

密證

明教曰。密也者。非不言而暗證也。眞密也。注。外傳信衣。內授密證。乃吾佛祖眞實祕密之法也。

比

每也。往也。

顯微下

謂妙音幽微。玄宗淵奧。語言文字。有所不能形容矣。故至理絕言。非言可及。𨿽云道本無言。非言不顯。謂眞心離相。卽諸相而顯眞心。至理絕言。假微言而昭彰至道也。

抑揚

縱奪之義。

炊

音吹。爨也。

雪竇

明州雪竇重顯禪師。遂州李氏子。嗣智門光祚禪師。一日示眾云。三分光陰二早過。靈臺一點不揩磨。貪生逐日區區走。喚不回頭怎柰何。

汪洋

廣有之貌。

渾淳

淸濁未分也。

○維摩

經云。大乘菩薩。入諸淫捨。示欲之過。𨿽有妻子。常修梵行。

圓覺

經云。一切障礙。卽究竟覺。乃至諸戒定慧。及淫怒癡。俱爲梵行。此大權聖人示迹利生。而外道邪人。以此誑人。濫膺恭敬。

貪瞋癡

引取無厭。曰貪。又愛欲也。由愛心計著而發也。怒心之盛曰瞋。又剛烈也。由心气相作而發也。然心屬火。气屬金。心火轉气。金轉剛故也。迷惑無知曰癡。又愚昧也。由輕慢恃己而發也。

離上干下。

火天大有卦

所有之大也。火在天上。無物不照。故聖人有大作爲。非凡可比也。特爲凡夫。興大慈心。作大利益。遂設戒定慧三學。

戒定慧

防非止惡曰戒。止息諸緣曰定。破惑證眞曰慧。此三者。入道之門。泥洹之要。凡爲僧者。於此宜盡心焉。

○曲折

聽分付發放也。

拾遺牌

古者叢林。凡興佛事。必須掛牌。曉諭大眾。今掛拾遺者。類余也。

○小參

禪門話。早旦升堂曰早參。日晡時念誦曰晚參。隨時說法曰小參。普參者。凡聖皆集。緇素咸臻。主法者。以等心應物。垂示萬機。令法久住矣。或小參乃家訓也。訓誨學者之規範也。

糲

米不精也。

○辯首座

都府昭覺寺辯禪師。嗣大潙法泰禪師。

儻

或然之辭。

虫豸

有足曰虫。無足曰豸。

繩墨

規矩也。木隨繩墨而正直。心隨教化而離邪。凡行道徳。興教化。不可須臾忘也。

○筇

竹杖也。

屨

音巨。艸履也。

適

稱也。

獰

惡也。

栗棘蓬

楊岐示眾云。透得金剛圈。吞得栗棘蓬。便與三世諸佛把手共行。歷代祖師。共一鼻孔。其或未然。參須實參。悟須實悟者也。

○佛智

慶元府。育王寺。佛智端裕禪師。吳越王之裔也。嗣圓悟勤禪師。

水庵

臨安府淨慈。水庵端一禪師。婺州馬氏子。嗣佛智裕禪師。南嶽下十六世。

衝澹

上。和也。下。恬靜也。

昂

孤髙自如之貌。

屑

輕苟也。又顧也。

藞苴

上。郎假切。下。音鮓。中州人。謂蜀人不遵軌轍。曰藞苴。又苴不熟之貌也。

社火

俗呼會伴也。

○禦

制也。

○迂

遠也。

陵夷

上。小山也。下。平也。言丘陵潰墮。漸至於地。教化漸廢。以類此也。

○徑挺

當機直指。絕無回避。擬議之間。白雲千里。

○月堂

臨安府。淨慈月堂道昌禪師。潮州寶溪吳氏子。嗣妙湛惠禪師。

巽上艮下。

風山漸卦

漸。漸進之義。象曰。山上有木漸。君子以居賢徳善裕。注云。二者皆當以漸而進。賢字衍。唐丘志曰。居安慮危。防微杜漸。此古人憂之深。慮之遠。而防其未然也。

鬻

賣也。

○尢延之

姓尢。名袤。字延之。號遂初居士。問道於水庵一禪師。

荒逸

恣情放意。怠惰荒淫。流蕩無返也。

○苟簡

苟求聲利。簡去仁義。

六人

慈明圓。大愚芝。瑯琊覺。谷泉道。法華峯。天勝泰。

○投子

舒州投子山。義淸禪師。嗣水庵一禪師。南嶽下十七世也。

九重

天子之門有九重也。

選徳

乃內宮殿名也。

上

仁君卽位後。皆稱上。乃宋孝宗也。

靑出於藍

出荀子勸學篇。靑色。乃由藍中之靛。而染之。其色返深於藍。弟子學不止。而勝於師。乃末勝本也。

如魚有水

劉玄徳。得武侯。雲長。翼徳。皆不悅。玄徳乃云。孤之有孔明。猶魚之有水也。願君請無復言。重孔明。以曉二人也。

紫巖居士

張浚。字徳遠。號紫巖居士。紹興初。拜封爲和國公。問道於圓悟勤禪師。

師資

師者。人之模範。爲人之長。訓物之規。資者。助也。助發己身之行業。又師以道傳於弟子。弟子資學於師也。

○累卵

晉靈公。建九層之臺。三年不起。有臣荀息。諫曰。臣能累十二棋子。又加九卵在其上。公曰。危哉。息曰。不危。公造九層之臺。三年不成。男不耕。女不織。其危甚矣。公聞之。遂止也。

毋

音無。禁止之辭。

宸庭

卽選徳殿。乃天子北辰之宮也。

伐

誇也。

○倜儻

上音剔。窮而不變也。下音倘。卓異貌。謂雅致慷慨。瀟灑無羈也。

岸谷

岸。露額也。谷。兩山間流道。蓋胸次沖虛。如髙岸空谷。有容川之量。

徇

以身逐物。曰徇。

殞獲

儒行篇云。不殞獲於貧賤。注云。如萚殞而飄零。似禾獲而枯槁也。又殞者。如有所墜。獲者。如有所割刈也。乃困迫失志之貌。

秀之天寧

嘉興府。秀水縣。天寧寺也。

○攸司

所主掌也。

十局頭

今十局。卽百丈淸規中。兩序要也。余不預焉。謂兩堂首座。書記。藏主。知客。都管。監寺。副寺。維那。典座也。

翼戴

上。恭敬也。下。頂戴也。

拳拳

勤而奉持。

惴惴

之端切。憂也。

睽

音奎。斜視也。

屠獪

宰殺曰屠。殺戮曰獪。又害也。

襲

合也。

○妙湛

福州雪峯。妙湛思慧禪師。錢塘兪氏子。嗣法云善本禪師。

適

的從也。相稱也。

○懇

至誠求也。

○建炎

宋髙宗年號。

上巳日

卽三月三日也。

鍾相

紹興五年。洞庭湖賊。鍾相作亂。傷殘人民。得張俊官兵。鍾相敗死。不數日客商來往。居民耕植。鍾相。號天皇大王。

澧陽

湖廣常徳府。澧陽州是也。

文殊導

常徳府。文殊正導禪師。眉州徐氏子。嗣佛鑑勤禪師。十三得度。詣都習惟識論。自以爲至得。同學詰曰。三界惟心。萬法惟識。今目前萬象凝然。心識安在。師無對。由是周遊江淮。得法後應世。住文殊寺。宋髙宗建炎三年春。示眾。舉臨濟臨滅。囑三聖因緣。曰。正法眼藏瞎驢滅。臨濟何曾有此說。古今時人皆妄傳。不信但看後三月。果至後三月。鍾相叛於澧陽。其徒欲與師南奔。師曰。學道所以了生死。何得避之。俄然賊至。師曰。速然見殺。快汝心意。賊舉槊殘之。血皆白乳。賊驚駭。引席覆而去。

毅

音義。果敢也。端也。

至人

行到之人。又聖人也。

丹稜

卽四川眉州。丹稜縣。

○心聞

臺州萬年寺。心聞云賁禪師。永嘉人。嗣育王介諶禪師。南嶽下十六世也。

瞠

撐直視也。

劃

音獲。以刀破物也。

札

竹洽切。刺也。

搭滯

凝止不脫也。言未得徹證。猶有疑礙。今用一錐一札。使其超然。默契本心。不存凡聖。廓落無依。縱橫自在而已。

○風穴

汝州風穴延沼禪師。錢塘余杭劉氏子。嗣南院惠顒禪師。南嶽下七世也。

白丁

地名。地多小人。風穴隱匿數年。未知孰是。

大梅

明州。大梅山法常禪師。襄陽鄭氏子。嗣馬祖。後隱居於大梅。

悠悠

優也。尋常遊行之人。

詒

音移。慢也欺也。

叔

季也。末法之時也。

靡

偃也。歸也。

矧

音審。況也。

瑰偉

上。公回切。玉美也。下。音葦。乃奇大也。

○天禧

宋三帝。眞宗年號也。

籠絡

如鳥之在籠。馬著羈絡。不能脫去。學者溺之。亦猶是也。

宣政

宋八帝徽宗年號也。

碧巖集

山名。圓悟禪師。在此作評唱。釋雪竇頌古。爲碧巖集也。

寧道者

潭州開福道寧禪師。歙溪汪氏子。嗣五祖演禪師。南嶽下十四世。

紹興

宋十帝。髙宗年號也。

佛日

卽妙喜也。

騖

音務。奔也。

漬

音自。浸潤也。

祛

除卻也。

劇

增也。尢甚也。

○拙庵

慶元府。育王山佛照徳光禪師。臨江軍彭氏子。嗣大慧杲禪師。南嶽下十六世。

顱

頂骨。

顙

額也。

頤

頷也。

七處

兩手兩足。兩眉及頂。

○虞尹文

姓虞。名尹。字彬文。幼十歲時。善賦詩詞。有驚人之語。後孝宗爲相。置翹村館捨。以筵四方賢士。

伊尹

性伊。名尹。傷中國無賢君。嘆斯道不行。隱耕於有莘之野。湯三往聘之。拜爲相。

呂望

東海人。姓姜。名尙。字子牙。釣魚磻溪之寶雞縣。西伯將出獵。卜之曰。所獲者非熊非羆。非虎非彪。霸王之輔。果獲姜尙於渭水之陽。與語大悅曰。自吾先君太公。嘗云。當有聖人適周。太公望子久矣。故號太公望。立爲師。封爲呂。後佐武王伐紂也。詠曰。岸艸靑靑渭水流。子牙曾此獨垂鉤。當時未入飛熊兆。幾向斜陽嘆白頭。

階級

上。階梯也。下。次第也。

箕踞

長伸兩足。以兩手按兩膝上。其形似箕。唐詩云。綠樹陰濃足四鄰。靑苔日厚自無塵。科頭箕踞長松下。白眼看他世上人。

○揵

所擊之物也。鍾磬板木魚等物。凡擊之有聲者。皆名爲揵。

柱石

漢。田延年。謂霍光曰。將軍爲國柱石。今謂柱石者。欲撐柱宗門。令法久住也。

芥蒂

上。音介。下。音瘥。望人豁略曰。幸勿芥蒂。又刺鯁也。鯁者。骨不下咽也。古謂蹇諤直言。爲骨鯁也直言難受。如鯁骨畱咽也。

○剗

削也。謂去其疑執。斷其情思也。

○可親下

三句出孔子家語。儒行篇也。

淫溽

禮記云。居家不淫。飲食不溽。注。淫。流蕩也。恣縱貪味。曰溽也。

幹將鏌鋣

孝子傳云。楚王夫人。夏乘涼抱鐵柱感孕。產生一鐵塊。楚王。令幹將造劍。三年乃成雙劍。一雌一雄。幹將密將雄劍以匿。進雌劍。王祕匣中。嘗聞悲鳴。王問羣臣。臣曰。劍有雌雄。鳴者憶雄耳。王大怒。幹將知罪必死。將劍藏於屋柱中。囑妻鏌鋣曰。日出北戶。南山有松。松生於石。劍在其中。妻後生男。名眉間赤。年十五歲。問母曰。吾父何在。母述前事。思惟剖柱。果得其劍。欲爲父報讎。楚王知之。勑令覓得其人。當厚賞之。眉間赤。遂逃。俄有客曰。子莫非眉間赤否。曰然。客曰。吾甑山人。能爲子報父讎。赤曰。父昔無辜。枉被荼毒。君今見惠。當何所須。客曰。當得子頭。並劍。赤乃自刎其頭。客得其頭並劍。進與楚王。王曰大幸。客曰。願將此頭。以油烹之。王遂與頭投鼎。烹至三日不爛。客請王視。客以劍揮王頭。落於鼎中。二頭相嚙。客恐眉間赤頭不勝。乃自刎頭助之。三頭相嚙。俄頃俱爛。

虞

憂慮也。

闕

損失也。

○末學膚受

東京賦云。末學膚受。貴耳賤目。注。膚。皮膚也。皮膚之受。故云膚受也。此外受淺薄。非內實所受。貴於耳。賤於目也。

溟淵

上。水之黑色也。以東西南北四海爲四溟。下。深也。海有九轉。回水漩澓。其水至深。故爲九淵。

○庶幾

從容審察也。

亙

通也。

○蓬蓽

織荊爲門也。禮記二十九卷。儒行篇四十一。儒有一畝之宮。環堵之室。蓽門圭竇。蓬戶甕牖。

憔悴

枯療也。憂勞也。

磊落

如眾石之崩落。而無阻滯。皆大人之相。無物滯於胸中。如干戈叢裏。橫身直過。荊棘林中。擺手便行。腳跟下無五色綫。舌頭上無十字關。鼻端無泥痕。眼中無金屑故也。

頤指

但動頤而指麾。不勞用力。皆如意也。

洋洋

流蕩之貌。

趦趄

上。音咨。下。音﹝泳﹣永﹢苴﹞。欲趣而不行也。

攫金

上。爪持也。列子云。昔齊人有欲金者。靑旦衣冠之市。適鬻金之所。竊金而去。金主捕之曰。人皆在焉。子何攫人之金。答曰。取金之時不見其人。而獨見其金。言人貪其利而忘其恥。見其利而忘其害也。

上池之水

古史云。蘆越之東有扁鵲。姓秦名緩。渤海郡人。少時爲捨長。客長桑君。見扁鵲獨奇。常勤遇之。出入十餘年。一日呼扁鵲私坐。間語之曰。我有藥方。年將老矣。欲傳與公。公無泄漏。鵲敬諾。遂出懷中藥方與之。示以上池水服之。三七日當見物矣。盡取方以授之。忽不見其人也。鵲如其言。以藥水服之。三七日視垣外一方人。後視病。盡見五臟癥結。持以胗脈名耳。注。水未至於地。承取竹木上露水。故名上池之水。

○中興

廢而復興曰。中興也。如漢光武中。興漢業也。

佚豫

縱意悅情而爲。

態

美意也。

便

利也。

圖

謀也。

○密庵

慶元府。天童密庵咸傑禪師。福州鄭氏子。嗣應庵華禪師。南嶽下十七世。

○懦

弱也。

韜晦

韜藏虛名而棄華務實。晦隱其迹。而和光同塵也。

毀方瓦合

禮記二十九卷。儒行第四十一。儒有博學而不窮。篤行而不惓。乃慕賢而容眾。毀方而瓦合。寬裕有如此者。略注云。毀方瓦合者。陶瓦之事。其初則圓。剖而爲四。其形則方。毀其圓以爲方。合其方而復圓。蓋於涵容之中。未嘗無分辧。故曰寬裕有如此者也。

○嫉妬

殉自名利。不耐他榮。曰嫉妬。又害賢曰嫉。忌色曰妬。

○管見

小見也。如管窺天。能見多許。此言識見暗短。而無髙明遠大之見者。

險詖

不平謟詐之言。

猜忌

心多疑曰猜。意多憎曰忌。謂忘人大恩。記人小過。是己非人也。

沮

壞也。止遏也。

訐

攻發人之私。曰訐。

○自得輝

杭州淨慈自得慧輝禪師。會稽張氏子。嗣天童正覺禪師。

○條理

上整。下治也。始條理。終條理。見孟子。

弛

音豸。壞也。

隳

毀壞也。

賊

私取也。

○駑駘

鈍馬也。

瑩

玉之光也。

○或庵

鎭江府。焦山或庵禪師。臺州羅氏子。嗣護國景元禪師。南嶽下十六世也。

選佛頌

龐居士。問馬祖。不與萬法爲侶者是甚麼人。祖云。待汝一口吸盡西江水。卽向汝道。居士豁然大悟。呈偈曰。十方同聚會。个个學無爲。此是選佛場。心空及第歸。

錢公

宋丞相。姓錢。名相祖。字象先。問道於或庵體禪師。

解

會也。

遁

隱藏也。

乾道

宋孝宗年號。

瞎堂

臨安府。靈隱寺瞎堂慧遠禪師。眉山彭氏子。嗣圓悟勤禪師。

○翩

孤鳥疾飛之貌。又自如也。

○淩然

超越也。

○翕

如鳥之聚也。

杜抝

不依軌轍曰杜。不順人情曰抝。

拍

拊也。自不能行。拍人肩而行之。

隊

羣也。

匡

止也。

○一賢衲子

如國得一賢臣。則興國治邦。法門得一賢衲子。則叢林永賴。

○悼

挽也。哀而至痛。

陶泓

泓。寶泓。石泓。涵星泓。皆硯之別名也。

底

何也。

無筆

老師一段光明。猶若虛空。無筆可判也。

○楮

楮皮。蔡倫將此而作紙也。

綆

音梗。取水之繩。訓言。楮小不可懷大。綆短不可汲深。此二句出莊子至樂篇。言其才小。不堪大用也。

鴟鵂

亦名鵂鶹。怪鳥也。鳴之則雨。晝則無所見。夜則目明也。此出莊子秋水篇。言人見小。而不能見大也。

靜南堂

彭州大隨南堂元靜禪師。閬州玉山。大儒趙約仲之子。嗣五祖演禪師。

頴

鋒利也。

○番

音婆。卽饒州鄱陽縣也。番。與鄱同。

筦

音管。樂器。

藜

藜藿似蒿而可食。

斂具

卽棺槨也。

貸

音代。賒借也。

樞密

卽今都察院官之稱。

宣撫

卽巡按也。

路

昔謂之路。今名之府。

死貓頭

明向上事也。此物本是鮏臭之物。若有具眼衲僧。直下承當。一口吞之。則佛祖之病悉除。通身輕快。舉僧問曹山。世間何物最貴。山云。死貓頭爲貴。丹霞頌云。腥臊紅爛不堪聞。動處輕輕血污身。何事杳無人著價。爲伊不是世間珍。諭向上事。

○榱桷

卽椽也。

楹枋

上柱。下丕木也。

梁棟

脊木曰棟。負棟曰梁。

齟齬

上咀。下語。不相當也。又坎坷也。

溥

音普。廣也。

○芾

音肺。

膏

潤也。以膏脂膏運車也。

孱

音巉。重巖孤峻之貌。

培塿

土阜之山。

木末

日在木之稍。不久而沒。如人老年。不久而亡也。

蒼黃

驚見失措之貌。蜀南常雨。日出則犬吠。南越數州。犬皆蒼黃。下雪則犬噬狂走。至無雪方至。

空谷

師以無心而應物也。

央

盡也。

負

恃也。

大機

杭州天寧寺。重機明眞禪師。臺州人。嗣玄沙師備禪師。

小機

卽簡堂行機禪師。

一岑

卽圓極岑禪師。

庸僧

戚戚於衣食。念念於名利。生不知來。死不知去。尋常粥飯之流也。

西歸履

達摩禦葬熊耳。魏武帝。使宋云使西域而回。至蔥嶺遇師。手攜只履。云乃問何往。師曰。西天去也。雲歸告帝。帝令起壙。惟空龕只履在耳。

買帖

將書買院。作住持之說也。又買求權貴。討帖坐禪也。

恃

賴也。言旣無好僧。佛法恃賴何人而興也。

髙僧

行解雙運。不入世流。

○紫泥

天子六璽。皆以武都紫泥。以封函匣。使鬼神不敢視也。武都。卽今階州。其山水皆赤泥。爲印色至赤也。

卒

終亡也。

○信疑輕愛

遮敝不明。在所信之偏。阻隔不通。在所疑之甚。忽亡其事。在所輕之過。溺在其人。在所愛其事也。

博采

詩云。勞心博采用。又廣覽之謂也。

髙異

捨近趣遠。曰慕髙。厭常悅怪。曰好異也。

○淸明

廉而不淈曰淸。善知賢否曰明。

詿

怪卦二音。過差。

適值

上的。下當。

饘

音占。厚曰饘。薄曰粥。

榾柮

樹無枝葉。又短木也。

自適

下音失。自樂也。

○楓橋

蘇州寒山寺前楓橋也。

紛紛

多亂而無取之貌。皆商賈之事。

啐啄

如雞抱卵。小雞欲出。以嘴吮聲曰啐。母雞憶出。以嘴嚙之曰啄。作家機緣相投。見機而解。亦猶是矣。

稗販

上音敗。艸也。似稻而非稻。俗謂良田中﹝廿／狼﹞稗。松林中荊棘也。販者。賤買。貴賣也。稗。或作裨。附也。楞嚴經云。裨販如來也。𨿽裨附我教之中。以佛法貪販利養也。

○慈受深

東京慧林慈受懷深禪師。夏氏子。嗣長蘆崇信禪師。

徑山訥

臨安府。徑山妙空智訥禪師。嗣長蘆信禪師。

殆

甚也。

碌碌

庸常多石之貌。

行解

泯解而修曰行。心明朗徹曰解。

涸

水漧也。

區區

卑屈也。自謙也。

○靈芝照

杭州靈芝寺圓照禪師。字湛然。余姚唐氏子。嗣未詳。

讒謗

佞言深切。譖言賢良。曰讒。未至深切。但言人惡。曰謗。

反目

怒目相視也。易云。夫妻反目。

攘臂

宣袂出臂也。孟子云。馮婦攘臂下車。

宼讎

上。敵暴也。下。冤仇也。孟子云。君之視臣如艸芥。則臣視君如宼讎。

子遊下

子遊。孔子弟子。姓言。名偃。字子遊。注云。數。頻瀆也。事君苟諫之不行。則去之可也。若諫之頻瀆。則聽者厭。輕者去其爵。重則傷其身。是求榮於君。而反取其辱也。導友不納。則止之可也。若導之頻瀆。令聽者厭。乃至口然而心不然。言和而意不和。一言不和。怒气相加。是則求親而反疎也。

噎郁

上。气不通也。下。气變色也。

斗構

權巧方便。令人暗結冤讎。如兩將相敵。兵仗在後。相鬥之形。故曰鬥構也。

孔子

姓孔。名丘。字仲尼。周靈王。庚戌二十一年。十一月初四日。生於魯國兗州鄒邑。平鄕晉昌裏。父叔梁紇。母顏氏。至唐七帝玄宗。謚號曰文宣。

譖愬

子張問明。子曰。浸潤之譖。膚受之愬。不行焉。可謂明矣。注曰。浸潤者。如水浸灌。滋潤漸漬。而不驟也。譖者。毀人之行也。言毀人之行。漸漬而不驟。則聽者。不覺其入。而信之深矣。膚受。謂肌膚所受。利害切身。愬。與訴同。愬者。愬己之冤也。言愬冤急迫而切。則聽者。不及致詳而發之暴矣。二者難察能察之。則可見其心之明。照之遠。不蔽於近也。

曾參

姓曾。名參。字子輿。孔子弟子。武城人。至孝。孔子因之作孝經。秦之甘茂曰。魯人與曾參同名者殺人。人告其母。母曰。吾子不殺人。織機自若。少傾人又告曾參殺人。母又自若。又一人告之。其母投機杼。下機踰墻而走。臣賢不及曾參。王信臣又不及其母。疑臣者。非特三人。臣恐大王投抒矣。秦武王。任使甘茂伐韓。韓侵宜陽之言。

市有虎

韓子曰。龐共太子。質於邯鄲。謂魏王曰。今有一人。言市中有虎。大王曰否。又一人言信乎。王曰否。三人言有虎。王信乎。王曰。寡人信之矣。龐共曰。市無虎明矣。三人言城市有虎。王旣信矣。而說佞之言。愼勿輕信。願王察之。王大悅。

浼

音每。染污也。

申

呈也。明也。

文中子

姓王。名通。字仲淹。洛陽龍門人。沒後。門人謚爲文中子。隋煬帝時人。西遊長安。見帝於太極殿。奏太平十二策。遵王道。推霸略。稽古驗今。帝大悅曰。得生幾晚。下其議於公卿不允。文中子。知謀之不用。作東徵歌而歸。讀詩書。正禮樂。修六經。贊易道。九年六經大備。門人自遠而至者。河南董常。太山姚義。京兆杜如晦。趙郡李靖。南陽陳元。河東薜守。中山賈瓊。太原王珪。淸河房玄齡。巨鹿魏徵。頴川陳叔達。咸稱爲師。面南而受王佐之道。及余往來。受道千餘人。賈瓊問曰。何以息謗。文中子曰。無辯。問如何止怨。曰無爭。乃云。聞謗而怒者。讒之囮。見譽而喜者。佞之媒。絕囮去媒。讒佞遠矣。囮。音由。鳥之媒也。

事

承也。習也。

○懶庵樞

臨安府靈隱寺。懶庵道樞禪師。嗣道場居惠禪師。

渠

他也。

○四種常住

鈔云。僧物有四種。一者。常住常住。謂眾僧捨宅什物。樹木田園僕畜。米麥等物。以體局當處。不通余界。但得受用。不許分賣。故重云常住常住。二者。十方常住。謂寺中供僧成熟之飲食等物。體具十方。非局本處。善現律云。不打鐘食。犯偸盜罪。今諸寺居同食。食旣成熟。乃打鐘鼓。蓋明十方僧。俱有分故也。三者。現前常住者。此有二種。謂一物現前。二僧眾現前。但此物。惟施此處現前僧眾故也。四者。十方現前常住。謂亡僧之物。施輕體同十方。惟本處現在僧得分故。毗婆沙論云。盜亡僧物。則於誰處得根本罪。答。已作羯磨者。於羯磨眾處得。若未作羯磨者。普於一切善諸說法眾得。今詳分亡僧物。十方來僧。在羯磨數前卽得。羯磨後來不得也。

○涅盤

梵語涅盤。此云滅度。謂除煩惱。度過生死故也。又涅而不生。盤而不滅。不生不滅。故名涅盤。

不作下

字相。文字空也。句相。語言性空也。聞相。能聞性空也。佛相。能說法人空也。說相。所說之法空也。

航

渡人之舟也。

譊

音嬈。喧爭也。

噫

恨嘆之辭。

謂此書。有三百篇。所載者。皆諸老嘉言善行。使後學者。則依而行之。泯利欲之心。去人我之見。而造乎道徳之域矣。猶恐溺迹名言。故取涅盤。置於卷終。故使拂名言。而明無相之旨也。

●後序

後。前後也。序。緒也。如繭得緒。緒盡一繭之絲。此書得序。序盡一書之義。

幻居

南京鍾山靈谷寺。定巖禪師之庵名。

墳典

三皇之書。曰墳。五帝之書。曰典。

易

更攺。謂經歷攺易。四十餘年也。

繕

編錄文字也。

鋟梓

以刀鏤板也。

音義卷終謹跋以賦云﹝較妙雲師寫本﹞。

禪林音義咸抄本

烏焉成馬豈堪模

於今讎較鋟梨棗

免使人傳遞寫訛

崇禎乙亥孟春上元日大建書於雲棲之淨業山房

禪林寶訓音義卷終

