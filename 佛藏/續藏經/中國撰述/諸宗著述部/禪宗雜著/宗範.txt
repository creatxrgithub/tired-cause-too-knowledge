續藏經宗範

淸錢伊庵編緝

重刻宗範序

光緒丙戌。歲聿云莫。葭灰旣動。瑞雪盈尺。友人楊仁山郵寄是集來吳。同參靈虛道人招余往勘。余見其格律精嚴。取裁的當。不禁踴躍贊嘆曰。伊庵前輩可謂先得我心矣。適有禪客在座。略顧冊目。便不啟閱。少頃詢曰。是篇何人所輯。已得正悟否。靈虛子答云。此公打破漆桶。於向上一著親入密藏。深嘆禪河泛濫。後人無從問津。因於太虛空中倏釘个楔。有定據。無準則。俾人由此契入。不致爲黑風噩浪吹入羅剎鬼國。是亦苦心士也。客曰。宗門下事。如電光石火。快便難逢。神龍天馬。尙難彷佛。範云乎哉。余應之曰。然子言誠髙矣美矣。第徐六擔板。見尙未圓。誠能死盡偸心。深入堂奧。必不斥此篇爲剩語。客曰。何謂也。余曰。千七百則公案。古人判爲爛葛藤。但參學之士。咸如二祖。一言契悟。卽證無生。匪特千七百可聿付祖龍。卽三藏十二部亦可投之巨浸矣。何則。腳跟下事。本無實法。只要灼破面門。立地構取。則教网綱宗。皆爲靈龜迹耳。安所謂範乎。苟不如是。中下之士。智劣心浮。聞多羅一言半偈。如蚊上鐵牛。及閱古徳機緣。又復汗牛充棟。求其義嚴旨該。可以契入者。誠不可得。則是集如見角識牛。望煙知火。循類以求。因指見月。較之重溟浩瀚。欲渡無筏者。不啻霄壤矣。客曰。範之義敬聞命矣。終以貫教。其旨云何。余曰。此更作者不得已之苦衷也。參學得悟。如夢裏拾金。緣無始气習頓難﹝泳﹣永﹢﹝翦﹣月﹢﹝耳﹣一﹞淨。所謂風停波尙湧。理悟念猶侵也。若不經大冶洪鑪鍛煉淨盡。終是說食不飽。古𨿽有眼正不貴行履之說。亦祇一期方便。況今古相勘。豈只日劫百倍。如不假彌陀大願。生入蓮花國中。則他日一陰現。依舊落他圈繢。故智如永明。尙有角虎之諭。古來禪徳末後歸重持名者。不可縷指。後人千萬弗及。安可一悟爲休。漫云我作得主。吾願同參上士。旣得正悟。正好借一句彌陀。消歸祕密藏中。他日與同志諸君上品上升。泛駕於七寶池內。庶不負伊庵先生纂輯是篇接引後進之苦心也。客於是唯唯。靈虛子曰。眞兄可謂語言三昧。引人入勝矣。盍不將此段因緣。載諸簡端。以爲鴻雪之一證乎。余應曰諾。客退。爰筆以爲之序。

賜進士出身賞戴花翎補用知府特授浙江湖州府安吉縣知縣黔築悟眞居士李宗鄴撰

序

琴軫失調。則攺弦而更張之。教軌失馭。則鑑機而疏通之。不疏則運塞。而通之道系於變。與時轉移。救獘扶衰。斯度生化法之大綱也。佛教東流。溯漢迄梁。學者泥經語而不探心源。達摩倡爲別傳妙心見性成佛之宗。而天下景從。此一變也。然師資授受間。心心相印。不離文字語言。每有以巧見浮心。妄爲摸擬者。馬祖復截言句。轉爲機用。其接百丈也。傳有野鴨公案。再參。一喝三日耳聾。逆順莫測。諸方同風。不貴就體消停。祇重從緣薦取。此又一變也。今夫覿面示機。良馬則窺鞭而遄馳。井蛙則墮底而無路。不開以參究之方。將何以策魯鈍之進。繇是設一話頭。塞斷意根。工夫淹熟。時至理彰。話頭原無定則。潙山之詰香巖。則以父母未生前道一句來。勘之。死心之詰山谷。則以彼此死燒後何處相見。勘之。雪巖髙峯相承。則專於無夢想時主人公。徹了之。細剔精搜。深造閫奧。三根普被。一心洞透。更無遺憾。此又一變也。易云。窮則變。變則通。沿至明淸。宗師家上堂小參各語。機鋒峻峭。愈的愈奇。而學人模稜揣竊。爲生死心藐。務聲名心熱。依樣葫蘆。擎拳豎指。或拂袖便行。或禮拜徑退。竟不辧彼知有之實虛。脫不落艸盤桓。再三撈搜。則其見地淸徹。基腳堅牢。又烏從而印之。於此顢頇率許。涇渭雜流。通者將復爲塞。此殆乘運而變之一時歟。大慧杲云。禪備眾體。若祇愛擊石火閃電光。謂說義理禪。教壞男女。豈知波瀾不闊。生死命根不斷。則不敢如此四楞著地爲人。我伊庵先生知其然也。編緝宗範一書。自參學以竟離垢。自利利他。敍秩井然。括引古徳研究燻修各範模則。多取婆禪。盡力穿透。略不覆藏。毋論淺根薄質。覽之均可依行發悟。惟須就明眼人印證而已。又以從朝至寢。明了意識主事。易雜昭靈窠臼。專提無夢想時主公語。導人入門。體會入微。匪孟浪郎君作略。衲捧讀之。鏡其苦心。隨喜其普願。謹揭化機變通之理。以抉韋編采集之幽衷。天下後世。其有同調者乎。無棄芻蕘。證明斯偈。偈云。死後生前體若何。電光石火耳聾多。要知無夢無思主。磕破酣眠野鴨過。

道光乙未臘月望東川後學衲諾庵盤談撰

凡例

一徹參中。無夢想見聞主。依稀解路甚多。一友於炮聲有觸。予曰。鄰家放炮。與汝無夢想主何涉。便無語。故得有見處者。或問彼時炮聲。與現在對談。是同是別。或問炮聲此際在甚麼處。或問炮聲過後。汝正眠無夢時。更何處相見。此是落艸勘驗。其有以擎拳下喝等機。及鼻直眉橫等語祇對者。盡與掃除。要他將當時見處的實道一句。如眞有印契。心有抓著癢筋話。方與點睛。否則重令參究。

一綱宗中。五家所建宗旨。盡足當機勘辧後人。毋須重添名相。

一洞祖過水睹影悟徹後。安知不重見雲巖徹授寶鏡。但錄中未及敍出耳。

一示辧中。諸祖辯語。今依原文摘錄。未敢擅更。然密祖追拂事。回生訣載其付法藏公不愼。於忍祖前印後辯。可以類推。至藏忍二祖。非尋常禪流可企及。勿因辯語。率生輕忽。

一湛祖枕子頌云。四大無我心如風。个中誰是主人公。廓然撲落原無物。始悔從前錯用功。令補錄以便閱者對勘。至雲門瑞白位中諸祖。徳隆望重。卽腹脹吐血身亡。與疏山倒屙。大慧發毒。同關報境。毋以意見有殊。妄存軒輊。

一貫教中。禪宗頓圓。臺宗妙圓。故知有後。兼須融會臺宗。

宗範卷上

菩薩戒弟子錢伊庵編緝

稽首釋迦尊

十方三世佛

聖賢諸菩薩

摩訶聲聞眾

東西列代祖

第一最上乘

我依當代匠

究心無夢主

百日絕後蘇

管窺豁一隙

歷參諸開士

慈湣予鉗錘

佛祖宗教理

廣搜具薄信

浮沈卅五年

忽忽死將至

深愧負師恩

見淺習復厚

兼思涉俗輩

彼此抱同病

知解不敵業

臘底空慞惱

因玆緝宗範

朝夕痛自策

願三寶加被

見者咸歡喜

妙心別傳分十章。

一禪源二徹參三調習四入聖五利人六顯諭七機用八綱宗九示辯十貫教。

原夫佛法東流。自漢至梁。經教廣布。修契者代不乏人。達摩單以別傳妙心。直指人人見性成佛。畢竟以何爲妙心耶。故首之以禪源。源旣定矣。學者從何而契妙心。循古軌則。非參究不可。故繼之以徹參。由參而悟。便與佛祖同一鼻孔。然有無始習气未消。故申之以調習。習消力宏。眞如深契。六祖曰。終身不退者。定入聖位。故表之以入聖。如上四章。自行穩密。然須運同體悲。詎可斷佛種艸。故勗之以利人。利他中。古徳有言句機用兩路。故分別爲顯諭機用二門。顯諭在前者。初祖接機。亦以言顯示。迨三四傳。而始轉爲機用。故機用次之。法久獘生。多諸巧見。建立宗旨。以護正眼。故受之以綱宗。公案孔多。後來諸尊宿。各出手眼以評唱之。其間權實示現。淺深偏圓。不無同中有異。然均以成就來學佛知見。故廣之以示辯。如上九章。皆禪宗本分艸料。第與諸經教。不可置之不貫。故終之以貫教。自八至十。𨿽列利人後。而自利均須十科廣研也。予自笑挈挈波波。儼似跛足道人。滿面慚惶。說得行不得。然利根之士。脫能依此撩起便行。終身不退。現世爲人師。來生作佛祖。當亦今時之第二健兒歟。

禪源

燈錄始七佛偈。本師傳。則略采諸經公案。次列二十八祖授受因緣。遡述源流。體裁應爾。今則不遑徧敍。獨指佛生不二。別傳妙心爲禪源。此宗旨。豎義於達摩。流衍於諸祖。觀初祖接可祖梁武楊衒之諸人。均以言句顯示。乃謂之不立文字。教外別傳者。良以學人滯於經教。卒未能印合妙心。立地成佛。故乘時而來。提唱頓宗。斯禪之源也。妙心者何。蠢動含靈。皆有佛性。而無始沈淪苦海者。不悟此心當體是佛。背覺合塵。故全圓覺而成無明。迷而不返。然𨿽萬劫輪回。而不動之天眞佛性。從無遷變。別記載初祖祇教可祖外息諸緣。內心無喘。心如墻壁。可以入道。二祖種種說心性道理。祖總遮其非。不爲說無念心體。可祖忽曰。我已息諸緣。祖曰。莫不成斷滅否。可曰。不成斷滅。了了常知。故言之不可及。祖曰。此是諸佛所傳心體。蓋息緣。則外境相空。無喘。則內尋伺絕。如墻壁。則心行處滅。言不及。則言語道斷。了知而無念。則寂照同時。心境不二。迷悟不二。生佛不二。其恰好處。心亦不可得。妙亦不可得。連不二兩字。亦不可得。不可得。亦不可得。非心非不心。非妙非不妙。放尿屙矢。嬉笑怒罵。莫非妙心體現。今姑立以妙心之名。而爲達摩禪宗之源也。須知安心者安此。究心者究此。悟心者悟此。調心者調此。入聖者入此。利人者利此。乃至諸祖之顯。諭機用綱宗示辯。並圓頓諸經論。皆不離此心別有所指也。在初祖證心之楞伽經。則謂之自覺境界。自覺聖智。自覺。則靈光獨耀。迥脫根塵。常寂而照。故名爲自覺智。常照而寂。故名爲自覺境。其餘如來藏。自心現。不生不滅眞識。均可一一消歸。故初祖引證心宗。可祖凡說法竟。每曰。此經四傳後。變成名相。悲哉。馬祖引楞伽云。佛語心爲宗。無門爲法門。三界惟心一法之所印。初祖旁出之慧滿師。常賫楞伽以爲心要。如說而行。極知悟心之後。必須消識功燻。乃今之禪客。微特不依經說而行。且不知楞伽所說爲何語。亦不知初祖何以獨引此經以證心。置之不論不議之列。可嘆也。祇緣此經辭義古奧。數傳後幾致絕響。三祖信心銘中。標此妙心爲玄旨眞如法界等名以顯之。四祖則令人念摩訶般若。五祖則兼令人誦金剛般若經。六祖聞客誦經。至應無所住而生其心。遂得開了。五祖復徵其初悟。祖言下大徹。啟曰。一切萬法不離自性。何期自性本自淸淨。本不生滅。本自具足。本無動搖。何期自性能生萬法。迨後開堂說法。第一會便演摩訶般若波羅蜜法。曰此須心行。不在口念。口念心行。心口相應。本性是佛。離性無別佛。摩訶是大。心量大如空。無有邊畔方圓大小靑黃嗔喜是非善惡。世人妙性本空。無有一法可得。然莫著空。有人空心靜坐。百無所思。自稱爲大。卽著無記空。此一輩人。不可與語。善知識。世界虛空。能含依正萬像。性空亦如是。自性能含萬法是大。萬法在諸人性中。若一切善惡。盡不取不捨。亦不染著。心如虛空。故曰摩訶。用卽了了分明應用。便知一切。一切卽一。一卽一切。去來自由。心體無滯。卽是一切般若智。皆從自性生。不從外入。名爲眞性自用。一眞一切眞。口𨿽說空。不修此行。似人妄稱國王。終不可得。般若者。唐言智慧也。一切時處。念念不愚。常行智慧。卽般若行。一念愚。卽般若絕。一念智。卽般若生。世人口說般若。不識眞空。般若無形相。智慧心卽是。若作如是解。卽名般若智。波羅密。唐言到彼岸。解義離生滅。著境生滅起。名此岸。離境無生滅。名彼岸。悟此法者。卽般若法。修此行者。是般若行。不修卽凡。一念修行。自身等佛。凡夫卽佛。煩惱卽菩提。前念迷卽凡。後念悟卽佛。前念著境卽煩惱。後念離境卽菩提。摩訶般若波羅密。最尊最上最第一。無住無往亦無來。三世諸佛從中出。當用大智慧。打破五蘊煩惱塵勞。如此修行。定成佛道。變三毒爲戒定慧。我此法門。從一般若生八萬四千智慧。以人有八萬四千塵勞。若無塵勞。智慧常現。不離自性。悟此法者。卽是無念。無憶無著。不起誑妄。用自眞如性。以智慧觀照。於一切法。不取不捨。卽是見性成佛。若欲入甚深法界。及般若三昧者。須修般若行。持般若金剛經。卽得見性。當知此經功徳無量。經中贊嘆。莫能具說。此法門爲最上乘大智上根人說。須知本性。自有般若智。自用智慧常觀照故。煩惱塵勞常不能染。卽是見性。善知識。內外不住。去來自由。能除執心。通達無礙。能修此行。與般若經更無差別。不悟本性。卽佛是眾生。一念悟時。眾生是佛。故知萬法盡在自心。何不從自心中頓見眞如。我於忍和尙處。一聞便悟。頓見本性。將此教法流行。令學道者頓悟。各自觀心見性。若自不悟。須覓大善知識直示正路。若起正眞觀照。一剎那妄念俱滅。識自本性。一悟卽至佛地。善知識。智慧觀照。內外明徹。識自本心。若識本心。卽本解脫。卽是般若三昧。般若三昧。卽是無念。若見一切法心不染者。是爲無念。用卽徧一切處。亦不著一切處。但淨本心。使六識出六門。於六塵無染。來去自由。通用無滯。卽是般若三昧。自在解脫。名無念行。若百不思。常令念絕。卽是法縛邊見。悟無念法者。萬法盡通。見諸佛境界。至佛地。得此頓法。終身不退者。定入聖位。然須傳授。不得匿其正法。是知摩訶般若。便是初祖的傳妙心。且知六祖所受五祖心印。盡在此篇發揮。罄盡無遺。苟能細心體會。則摩訶般若一句。卽是絕好話頭。悟後燻修精密。便是絕好調習功夫。又何必另覓話頭。別起鑪竈耶。然此總在行人之便宜矣。又六祖最後開示。提唱般若經中一相三昧。一行三昧。若悟一切處不住相。於彼相中不生憎愛取捨。不念利益成壞等事。安閒恬靜。虛融淡泊。名一相三昧。若一切時行住坐臥。純一直心。不動道場。眞成淨土。名一行三昧。人具二三昧。依吾行者。決獲菩提。證妙果。此二三昧。出文殊問般若經。正是摩訶般若妙心體相。正是諸佛所傳無念而常知心體。正是楞伽經自覺境界自覺聖智。名異而體同也。圭峯禪源詮曰。若頓悟自心本來淸淨。元無煩惱。無漏智性本自具足。此心卽佛。畢竟無異。依此修者。是最上乘禪。亦名一行三昧。是一切三昧根本。若能念念修習。自然漸得百千三昧。達摩門下相傳者。是此禪也。法運沿流。泯相歸性。故總以般若印心。六祖而後。𨿽立有五家之綱宗。千七百則之葛藤。或平實商量。或機鋒相見。乃至盡未來際。拈頌代別徵判上堂小參秉拂普說。千岐萬派。更無越乎摩訶般若一相三昧之一源矣。源乎源乎。千山勢到嶽邊止。萬派聲歸海上消。謂之教外別傳也可。謂之離教無禪也可。謂之不立文字也可。謂之無離文字而說解脫也亦可。

徹參

眾生妙心。本無生滅。而無始沈沒三界者。以未知本體主公安身立命處也。知則一念回機。便同本得。靈光獨耀。迥脫根塵。體露眞常。卽如如佛。是則參究以求了知。誠學者第一要矣。可祖種種說心性。初祖祇遮其非。可云已息諸緣。初祖復將莫成斷滅勘之。而後許證。此卽究心發悟第一則榜樣。然个中消息。悉以言通。至禮拜而記得髓。則離言而顯。機靈用活。別行一路矣。迨後懺罪竟之印。誰縛汝之詰。子何姓之問。三更入室之談。乃至什麼物什麼來之徵。祖祖相授。多於文字顯示。蓋以列祖名振當時。當機爲道心切。一語點睛。全身擔荷。了無扭捏纖疑其間。故不須多番勘驗照用。以辯其眞僞。其旁出諸祖。亦祇是臨時言接。惟六祖接荷澤。爲用棒始。然指授仍不離言詮也。馬祖於問西來意便打。則專以棒接。而機用之門大辟矣。古徳云。從文字得力者弱。從事上得力者彊。從緣薦取相應疾。就體消停得力遲者。是也。其時禪風大播。千里同風。知有後。廣歷諸方叢席。如趙州臨濟輩。指不勝屈。然門庭旣別。曲調難齊。不無有淺深純雜之異。矧夫虛妄浮心。多諸巧見。口頭弄滑。以紫亂朱。在學輩旣未能刻苦研窮。而專唇舌。爲師者不得不掃除言句。而變機鋒。全提棒喝。塞斷咽喉。電閃雷轟。命喪眞露。一點再點。鼻痛耳聾。三打三拳。得牛完馬。智過師而野狐一掌。斬勘眾而貍奴一刀。百千鏡交光。正中益正。十八徧大悟。純兮更純。甚至逆流洞水。勝祖彊爺。尊重己靈。呵佛罵祖。總冀白璧之無瑕。不厭黃金之久煆。然而利智上士。把得便行。鈍根阿師。茫然莫措。於是參尋同轍。方便異門。圜悟云。釋迦最後。徑截省要。接最上機。𨿽迦葉二十八祖。少示機關。多顯理致。至付授際。靡不直面提持。如倒剎竿。碗水投鍼。達摩破六宗。翻轉我天爾狗。非擬議思量可測。洎到梁魏。顯言教外別傳。逮曹溪詳示宗通說通。具正眼大解脫宗師。變革通途。俾不滯名相。不墮理性言說。放出活卓卓地。脫灑自由妙機。遂見棒喝交馳。以言遣言。以機奪機。以毒攻毒。以用破用。流傳七百年來。枝分派別。各顯家風。然其歸著。無出直指人心。心地旣明。無絲毫隔礙。脫去勝負彼我是非知見解會。透到大休歇安穩之場。豈有二致哉。要須个向上根器。具髙識遠見。深入閫奧徹底。信得及。把得住。始可堪爲種艸。又云。老僧熱病。死一日。黑漫漫地。蘇醒遂驚生死事。發心訪道年許。只認得昭昭靈靈。向四大身中作个動用。佛法上看卽有。世法上看卽無。後白雲老師云。你總無見處。自此全無咬嚼分。後問演祖。覓心了不可得話。演曰。你須自參。始得者好處。別人爲汝著力不得。參來參去。忽因舉頻呼小玉元無事。只要檀郎認得聲。如桶底脫。柏樹子。麻三斤。玄沙錯過。睦州擔板。諸公案。一一透過。黃龍示艸堂淸風旛話。久不契。龍曰。子見貓捕鼠乎。目睛不瞬。四足踞地。諸根順向。首尾一直。擬無不中。子誠心無異緣。六根自靜。百不失一。師屏去閒緣。歲餘忽悟。龍曰。得道非難。宏道爲難。宏道猶在己。說法爲人難。旣明後。在力行之。晦堂問南公曰。大事本來如此。和尙何得教人看話頭。爲伊搜尋。曰若不令汝如此尋究。到無用心處。自見自肯。卽埋沒汝也。晦堂常舉拳問。喚作拳則觸。不喚作拳則背。喚作甚麼。眞如院方師參瑯琊。惟看柏樹子話。此卽單研一句話頭。一則公案。一悟一切悟。樣式也。傳至大慧杲。極力主張參看一个話頭。普說云。雲門尋常問學者。喚作竹篦則觸。不喚作竹篦則背。不得下語。不得無語。畢竟喚作甚麼。又恆舉狗子語至無字。令學者參。云。經語祖語。諸方老宿語。千差萬別。若透得過無字。一時透過。不用卜度。不用注解。不用要得分曉。不得作有無商量。不得作眞無之無卜度。不用向開口處承當。不用向舉起處作道理。不用墮在空寂處。不用將心等悟。不用向宗師說處領略。不用掉在無事甲裏。但行住坐臥。時時提撕狗子還有佛性也無。無。提撕得熟。口議心思不及。方寸裏七上八落。如生鐵橛。沒滋味時。切莫退志。得如此時。卻是好消息。忽然打失布袋。不覺撫掌大笑。茶裏飯裏。喜時怒時。淨處穢處。妻兒聚頭。賓客酬酢。公私各處。都是第一等好做工夫提撕底時節。從此禪流。無不參一个話頭爲入門。話頭不同。以悟爲則。但激發得疑情起處。便是得力話頭。麻三斤。乾矢橛。一歸何處。無字。誰字。父母未生前。死了燒了向甚麼處相見。無夢無想主人公在甚麼處。皆可參得。天奇瑞則單令人參誰字。以其切於日用。如行底是誰。坐的是誰。語底默底是誰。聞見嗅觸一一復各是誰。這要悟底又復是誰。處處追著。念念提撕。忽然磕著。便爾瞥地。近時禪者多以念佛的是誰爲話頭。由文字而機用。由機用而話頭。一變再變。逗會適時。此本是置之一處。無事不辦法門。此門一開。萬古莫易。盡未來際。當遵行之。於中根器難齊。受益不等。或有宜於全無義味語入手者。如麻三斤。乾矢橛。靑州布衫等。話頭是也。或有宜似帶義路。藉以追搜。仍無罅隙者。如未生前本來面目。死了燒了甚麼處相見。無夢無想時主公等。話頭是也。借徑不同。成功則一。然學人發悟。多有未能深入堂奧者。故曰。絕後再蘇。欺君不得。若未到此田地。不道全無。終未了徹。或以在眼曰見。在耳曰聞。及只這如今誰動口等語。彊爲據證。遇有以法離見聞覺知訶之者。反以爲移易惑人。且至有誤認昭昭靈靈以爲是者。此斷不可不辧。昔潙山問香巖曰。聞汝在先師處。問一答十。父母未生前道一句來。而香巖不能答。死心勘山谷云。死了燒了向甚麼處相見。而山谷於此茫然。髙峯於百年三萬六千日。反覆元來是這漢。領得拖死屍的。及至問無夢想主公。蚊子上鐵牛。竟無下嘴處。是知髙峯。若不得雪巖追搜。焉有枕子徹悟境界。殷鑑不遠。古今同獘。以今時人根論。如以奇特等話頭。苦於茫無入處。又恐落無事甲裏。若只以誰字參取。又易於水乳不分。夾雜昭靈業識。不揣鄙見。總覺以無夢無想主人公畢竟在甚麼處安身立命。一个話頭著倒。最爲妥當。不至生諸異見。以日用全是識情用事。略不親切。只是有夢有想時明了意識。到得睡著。明了不行。復不作夢。直與死人一般。所云明了了。孤歷歷。圓陀陀。光閃閃等光影。全粘貼不上。斷不能認昭昭靈靈。亦不敢認此悶絕無知之昏住爲是。兩頭截定。旣易起疑。參情結秀。隻眼迸開。自有推門落臼時節。故於別則話頭髮悟者。多不脫盡識情。惟未生前面目。死了燒了甚麼處相見。及無夢想主公話頭透出者。必到絕後再蘇境界。方能徹透。向八識上亞一刀。然未生前。死燒後。在世諦尙非現在境。猶不及無夢想。是現前事。仍確與未生燒後。無二無別。於此覷破。便信得未生面目也恁麼安身立命。燒後主公也恁麼安身立命。更不疑生疑死。心貼貼地。此外千萬則話頭。無不迎刃而解。但於古徳所傳淆訛公案。如入定產難野狐托缽類。及五家綱宗言句。間有未能消歸。因此等公案。或全實相般若。或兼文字般若宗旨故耳。此在後機鋒綱宗內發明。至參究之法。須將無夢想話頭。先行劃分淸楚。我醒時時了意識現前流露。可仗此明了搪抵。到睡著時。全體昏悶。絕無纖覺。竟與世間頑空不殊。一毫作不得主。我這主公畢竟在甚處安身立命。不得向無事甲裏躲根。不得認此迷悶的頑空便是。不得作血脈不斷。所以能覺。彊爲消通。不得謂了無气息。卻好全體獨露穿鑿。不得舉手下喝。將醒時知覺運動抵擋。不得道這里誰求相見。卻正好掃除悟迹爲極則。旣一切不得。當此時我這主公畢竟在甚處安身。愈無理會。愈要搜求。豎起脊梁。卓起眉毛。反覆推尋。﹝拚﹣ㄙ﹢ㄊ﹞此生做个呆漢。工夫緊密。刻不放松。便有打成一片光景。或因此豁然入定。人法雙忘。然參看話頭。不貴長時定境。但可謂之善境界。定起後。卽便如前抖擻精神。迸入話頭。以期發悟爲了當。或因此話頭。並歸一念。外不知境界。內不知身心。僅只一个話頭耿耿孤懸。亦不得認此一念爲是。此因心光逼緊所現。非本心也。本先師亦云。諸人眠熟。不知一切。若道那時有本來性。又不知一切與死無異。若道那時無本來性。睡眼忽醒覺知如故。還會麼。不知與死無異。眼開覺知如故。如是時是个甚麼。若不會。各體究取。私謂參話頭之獘。岐路有二。一說道理。二認光影。如參無夢想公案。忽然心中。謂要人參究。不過令斷妄念。別無奇特。又謂旣無夢想。那得主公。更以爲𨿽所參在無夢想。而實不在此悟之類。各各遊思。未能悉舉。此皆落說道理一邊。次則旣無夢想。誰求相見。或謂心本不動。則夢與無夢不二。或謂夢與無夢皆幻。其非幻者是眞。種種說心說性。總是說道理窠臼所收。都不知有悟門。或當參情緊急。忽覺得本心如紅日當空。或如孤燈獨照。或大彌虛空。或密入無間。或金光閃爍。或暗然空寂。或見大地平沈。或見佛菩薩像。或覺得本心非靑黃非大小。種種一切影事。認爲本心。豈知皆是認光影邊所收。亦復不是悟門。非本心也。大慧云。默照邪禪。自不證悟。而以悟爲建立爲接引之詞。以悟爲落第二頭。爲枝葉邊事。自旣不曾有證悟處。亦不信他有證悟者。一味以空寂頑然無知。爲威音那畔空劫已前事。遇善知識與說本分話。反以爲非。此卽說道理認光影之輩。絕此二途。死抱話頭。不使有第二念分岐。一切時單提此無夢想主公一句。結成疑團。打又打不破。捨又捨不得。正是得力時。切勿放松攺轍。這便是吞栗棘篷。跳金剛圈。銅墻鐵璧。忽然﹝囗﹫力﹞地一聲。不覺死中得活。慶快平生。便能與從上佛祖把手並肩。同一鼻孔出气。雪峯球。道吾笏。石鞏箭。祕魔叉。是甚麼閒家具。到者裏方說得有夢無夢不二。睡時醒時不二。未生與已生不二。未死與死後不二。指東瓜。畫葫蘆。懸羊頭。賣狗肉。說鹿爲馬。證龜成鱉。作家相見。你坐我立。勘驗初機。應時及節。逆行順行。天地莫測。可謂我爲法王。於法自在者矣。至參究之期。自百丈建叢林來。倡設禪堂。定香立課。積代相承。功程加密。近時中秋加香。十月結制。半枝行香。半枝坐香。至正月半解期。謂之結冬圍鑪。取煆煉義。其中堂頭。有警策。有追索。有考察。首座。西堂。後堂。堂主。輪流開示。有悟入者。入室請益。或許或不許。許則諸班首。各拈言句勘辧。不許則令依前再參。復因人根淺鈍。約分本分重關末後。使之層層進入。必得三關齊透。方爲了當。立法良密矣。鄙意當行香時。只須大步經行。不必過於催逼。大事因緣。原應各人痛念人命無常。誓取一身了辦。若香板過緊。安能心念不分。反致打失話頭。且色力有彊弱。腳步有大小。後面搶前。撞肩踏踵。甚至顚踣。其坐香時。遇有昏沈。重則令其立參。輕則以板點肩。亦勿遽以香板重撲。恐致心驚血湧。犯吐紅癥。或便中表堂。激發其慚愧心爲孚。總之學人不發勇猛大心。𨿽板如雨點。亦無濟耳。謹附錄於此。乞主法者裁取焉。若夫本分重關末後之說。大悟有十八徧。原未必人人一腳便踏到底。然有二三番悟徹者。亦有四五六七番始圓悟者。更屬無定。總以徹透爲期。似不必槪定人法雙忘。離念泯絕處。爲本分體。以從體所發一切諸用爲重關。更以鐵蛇鉆入金剛眼等句。不受人惑處爲末後。此𨿽慈悲之故。略設階級。然終當以開首話頭。使之透頂透底契證。否則逼令再參。勿輕許可。遂至有顢頇儱侗支離穿鑿之流獘可也。此是煆煉學人入手要事。乞來哲斟酌之。至悟後每有悟迹未圓。或於五根了徹。而意根邊猶是未淸。便覺無念則是。動念卽乖。或上禪牀則契。接事便不相應。或心中明了。一語莫吐。種種諸病。久久淘汰。自能純熟合軌。所謂祇愁不作佛。莫愁佛不解語是也。昔兜率悅。通所見於淸素。素曰。可以入佛。不可入魔。不見道末後一句。始到牢關。累日乃印可。戒曰。洞山文示子者。皆正知見。子離太早。不盡其妙。今點破。使子得大自在。兜率悅謂張無盡曰。東林旣印可。運使有少疑否。曰疑徳山托缽語。悅曰。於此疑。余安得無疑。只如巖頭末後句。有耶無耶。張曰有。悅笑歸方丈閉門。公一夜不穩。五更下牀。觸翻溺器。大徹。叩門曰。捉得賊了。悅曰。贓在甚處。公無語。悅曰。都運且去。來日相見。悅乃謂曰。參禪只謂命根不斷。依語生解。如是之說。公已深悟。然至極微細處。不覺不知墮在區宇。作頌証之。後張無盡得龍安悅末後句語。謂洪覺範曰。可惜云庵﹝洞山文﹞不知此事。欲爲點破。及敍悅末後句未卒。此老大怒。罵曰。此吐血禿丁。脫空妄語。不得信。旣見其盛怒。更不欲敍之。洪笑曰。相公但認龍安口傳末後句。眞藥現前。不能辧也。公曰。老師果有此意耶。洪曰。疑則別參。公取所藏雲庵相贊之。佛心才參靈源。每揮淚曰。此事我見甚分明。只是臨機吐不出。源告以須是大徹方自在。未幾睹僧讀藥山采薪歸。僧指刀曰。鳴剝剝是个甚麼。山拔刀作砍勢。師欣然摑僧一掌。衝口曰。徹徹。大海漧枯。虛空迸裂。四方八面絕遮攔。萬象森羅齊漏泄。此等諸人。均有所見。祇以未得悟透。故有所滯。然悟得無夢想主公後。前云淆訛公案。及五家綱宗。或未盡了者。祇須提起所悟本分。逐一朗照心源。細細尋研。不經久間。自能一一融歸自己。其有文字不長者。當請益通文知識點示。亦得薦取。夫然後古人陳爛葛藤。莫不一綫穿卻。了無疑礙。提撕來學。不致添人枷鎖。𨿽刻苦尋求。參數十年話頭始得者。與乍經一句。言下相應明了者。悟境無二。然旣有話頭一門。後學必當於此入路。話頭起得疑情者。𨿽皆可參。然當以無夢想主公一則。入手究取爲盡善。如人飲水。冷暖自知。未曾飲者。只認著有夢想時識性。不經明眼一札。曾爲浪子偏憐客。刺刺不休。或有鑑我愚忱者乎。蓋無夢想主公旣得薦取。其餘公案更無疑惑透不過者。至於悟後行住坐臥。只須就本分上涵濡漸摩。其淆訛諸公案。性宗諸經教。自能一一時復契合。更不得別尋法門。惟遇諸善知識。須要虛心落艸盤桓。不得彊作解人。不受人煆煉。得少爲足。再廣參當今老寂。尙論古人。淘汰盡絕。了無遺憾。是之謂徹參。

調習

悟門了當。徹見聖凡不二。迷悟不二。生死涅盤不二。有情無情不二。盡虛空徧法界。十方三世諸佛。於此安住。盡虛空徧法界。三乘六道。乃至細大蠢動含靈。於此安住。我自無始輪回。至盡未來際。生生死死。亦於此安住。不特有情於此安住。卽十方三世微塵國土。無情依報。億兆品類。亦莫不於此安住。天然具足。更無剩欠。尙有何事不了。須修造修補。畫蛇添足耶。中峯云。住地無明。卽是諸佛不動智。我不知習气爲何物。乃欲以佛知見治之。良以眾生無始旣全圓覺成無明。今日開悟便全無明成圓覺。覷到本地風光。誠然如是。然在天臺教中。謂之素身佛。判六卽中。祇是理卽佛。全無莊嚴。天龍之所忽劣。縱令開悟。亦但是名字卽佛。正須由名字。而觀行。而相似。而分證。上至究竟。斯爲到家。至禪門中。極重此理卽。一念印契。立地成佛。然眾生無始結習。輕重不等。應須消盡。楞嚴經云。理則頓悟。乘悟並消。事須漸除。因次第盡。悟心後。當知有調習法也。初祖九年面壁。詔人以行解相應。又云。不睹惡生嫌。不觀善勤措。不捨智就愚。不拋迷就悟。此皆調習之說。二祖混迹酒肆屠門。曰我自調心。何關汝事。三祖曰。不用求眞。惟須息見。心若不異。萬法一如。宗非延促。一念萬年。牛頭融問四祖。旣不許作觀。境起時如何對治。祖云。境緣無好醜。好醜起於心。心若不彊名。妄情從何起。妄情旣不起。眞心任徧知。汝但隨心自在。無復對待。卽名常住法身。無有變易。六祖曰。迷時師度。悟時自度。只合自性自度。又答荷澤。聽法頓中漸。悟法漸中頓。修行頓中漸。證果漸中頓。圭峯答蕭相公。頓則萬行多方。焉能一時圓滿。語云。眞理卽悟而頓圓。妄情息之而漸盡。頓圓如初生孩子。一日肢體已全。漸修如長養成人。多年志气方立。又答其若悟卽同諸佛。何不發神通光明之問云。識冰是水。藉陽气以消鎔。悟凡卽眞。資法力而修習。冰消則水流潤。方呈漑滌之功。妄盡則心靈通。始發通光之應。修心外無別行門。傅大士云。欲得早成。戒心自律。心性𨿽空。貪瞋體實。莫言心王空無體性。心性𨿽空。能凡能聖。是故相勸。好自防愼。剎那造作。還自漂沈。南嶽讓云。修證則不無。馬祖云。汝等各信自心是佛。達摩來此。引楞伽佛語心爲宗。無門爲法門。印眾生心地。夫求法者。應無所求。心外無別佛。佛外無別心。不取善。不捨惡。淨穢兩邊。俱不依怙。達罪性空。念念不可得。無自性故。三界惟心。森羅萬象。一法所印。凡所見色。皆是見心。心不自心。因色故有。於心所生。卽名爲色。知色空故。生卽不生。了此乃可隨時著衣喫飯。長養聖胎。任運過時。問如何修道。師曰。道不屬修。若言修道。修成還壞。卽同聲聞。若言不修。卽同凡夫。了得自性本來具足。但善惡事上不滯喚作修。取善捨惡。觀空入定。卽屬造作。若向外馳求。轉疏轉遠。但盡三界心量。一念妄想。卽是三界生死根。但無一念。卽除生死根。卽得法王無上珍寶。前中後念。念念不相待。念念寂滅。喚作海印三昧。聲聞不知。聖心本無因果階級心量。妄想修因證果。𨿽悟卻迷。若上根領會。更不歷階級地位。頓悟本性。對迷說悟。本旣無迷。悟亦不立。眾生無量劫。常在法性三昧中。著衣喫飯言談。六根運用。盡是法性。不解返源。逐相造種種業。若能一念返照。全體聖心。所以道不用修。但莫污染。有生死心造作趣向。皆污染。若欲直會平常心是道。無造作取捨是非斷常凡聖。經云。非凡夫行。非聖賢行。是菩薩行。只今行住坐臥。盡是道。卽法界。建立亦得。掃蕩亦得。盡是妙用。非離眞有立處。立處卽眞。一切法皆佛法。諸法卽是解脫。行住坐臥。悉不思議用。不盡有爲。不住無爲。有爲是無爲用。無爲是有爲依。不住於依。故曰如空無所依。迷爲識。悟爲智。悟自本性。一悟永悟。如日出不與暗合。了心境界。妄想卽除。卽是無生法性。法性本有。有不假修。禪不屬坐。坐卽有著。若見此理。眞正合道。隨緣度日。坐起相隨。戒行增燻。積於淨業。但能如是。何慮不通。百丈云。汝等先歇諸緣。休息萬事。善惡世出世一切法。莫記憶緣念。放捨身心令自在。心如木石無分別。心空無所行。慧日自現。如雲開日出相似。但歇一切攀緣貪瞋。垢淨情盡。對五欲八風不動。不被見聞覺知惑。自然具足神通妙用。是解脫人。問對境如何得心如木石去。師曰。諸法本不自言空言色。亦不言是非垢淨。亦無心系縛人。但人自虛妄計著。作若干解會愛畏。但了諸法不自生。皆從己一念妄想顚倒取相而有。知心與境本不相到。當處解脫。一一寂滅。當處道場。又本性不可名目。本不是凡聖垢淨空有善惡。若垢淨心盡。不住系縛。不住解脫。無一切有爲無爲縛脫心量。處於生死。其心自在。畢竟不與諸虛妄幻塵蘊界生死諸入和合。迥然無寄。一切不拘。往來生死。如門開相似。人遇種種稱意不稱意事。心無退屈。不貪名聞功徳利養。不爲世法滯礙。苦樂平懷。衣食活命。兀兀如愚。稍有相應分。若廣學知解。求福智。皆生死。卻被知解境風。漂溺生死海裏。佛是無求人。理是無求理。求之卽乖。若著無求無爲。復同有求有爲。若能一生心如木石。不被五欲八風所漂。卽生死因斷。去住自由。不爲一切有爲因果所縛。有漏所拘。他時還以無因縛爲因。同事利益。以無著心應一切物。以無礙慧解一切縛。努力猛究取。莫待老苦。整手腳不得。但隨貪愛重處。業識所引受生。都無自由分。問如何得自由分。師曰。如今得卽得。對五欲八風不動。情無取捨慳嫉貪愛。我所情盡。垢淨俱亡。如日月在空。不緣而照。心心如木石。念念如救頭然。亦如香象渡河。截流而過。更無疑滯。此人天堂地獄所不能攝。夫讀經教語言。皆須消歸自己。但一切言教。祇明如今鑑覺自性。但不被有無諸境縛。是汝導師。能照破有無境。是金剛慧。卽有自由獨立分。但離一切聲色。亦離於離。亦不住於知解。是修行三乘教。皆治貪瞋等病。今若有貪嗔等。先須治之。不用求覓義句知解。知解屬貪。貪變成病。今但離有無諸法。亦離於離。透過三句外。自然與佛無差。旣是佛。何愁佛不解語。只恐被有無縛。不自由。以理未立。先有福智。被福智載去。如賤使貴。不如先立理。若要福智。臨時作得。常嘆今所依命。不食饑死。無水渴死。欠一日不生。欠一日不死。被四大把定。不如先達者。入火不燒。入水不溺。要燒溺便燒溺。要生卽生。要死卽死。去住有自由分。如今心如虛空。學始有成。達摩云。心心如木石。三祖云。兀爾忘緣。曹溪云。善惡都莫思量。馬祖云。如迷人不辧方所。肇公云。閉智塞聰。獨覺冥冥。文殊云。心如虛空故。敬禮無所觀。甚深修多羅。不聞不受持。今但有無諸法。都不見聞。六根杜塞。能與麼學。方有修行分。這个語苦口逆耳。與麼作得。至第二三生。能向無佛處。坐大道場。成等正覺。又云。如人見火。但莫手觸。火不燒人。祇如今無十句。濁心貪心愛心染心瞋心執心住心依心著心取心戀心。但是一句各有三句。个个透過三句。但是一切照用任聽縱橫。一切舉動語默啼笑盡佛慧。於一一境。不惑不亂。不瞋不喜。六根門頭。刮削並當得淨。是無事人。三句者。不住貪染。亦不依住不貪染。亦無不依住知解。是名般若。黃檗運云。佛與眾生。惟是一心。更無別法。此心無始不曾生滅。無形相。不屬有無新舊。非長短大小。超過一切限量名言蹤迹對待。當體便是。如空無邊際不可測。惟此心是佛。眾生著相外求。使佛覓佛。終不能得。不知息念忘塵。佛自現前。此心眾生不減。佛不添。六度萬行。恆沙功徳。本自具足。遇緣卽施。緣息卽寂。不信此是佛。著相修行。皆妄想與道乖。此心明淨如空。無一點相貌。動念卽乖法體著相。無始無著相佛。修六度萬行卽次第。無始無次第佛。但悟一心。更無少法可得。此卽眞佛。如虛空。日升不曾明。日沒不曾暗。明暗相奪。空性不變。今不悟此心體。著相修行皆惡法。供養十方佛。不如供一無心道人。無心者無一切心也。如如之體。內如木石不動搖。外如虛空不塞礙。無能所相貌得失方所。趨者不敢入此法。恐落空無棲泊處。望崖而退。恆河沙者。珍寶馨香沙不貪。糞尿臭穢沙不惡。此卽無心之心。離一切相。生佛更無差別。但能無心。便是究竟。若不直下無心。累劫不成道。被三乘功行拘系不解脫。然證有遲疾。有聞法一念便得無心者。有至十地乃得無心者。長短得無心乃住。更無可修可證。實無所得。一念得與十地得。功用恰齊。只歷劫枉辛勤耳。祖師西來。直指汝心本來是佛。心心不異名祖。見此頓超三乘諸位。問現有種種妄想。何以言無。曰妄本無體。是汝心起。若識心是佛。心本無妄。那得起心更認妄。若不動念。自然無妄。曰妄起時。佛在何處。曰覺正是佛。若無妄。覺亦無。問今悟時。佛在何處。曰問從何來。覺從何起。語默動靜聲色。盡是佛事。不可更頭上安頭。但莫生異念。山水僧俗天地。總不出汝心。問若如此。何處是菩提。曰菩提無是處。佛不得。眾生亦不失菩提。但一切眾生卽菩提相。問云何發菩提心。曰菩提無所得。汝聞發菩提心。將謂學取佛去。任三祇修。亦只得報化。與本源眞性佛何涉。外求有相佛。與汝不相似。此本源淸淨心。生佛世界。有相無相。平等圓明徧照。世人不悟。只認見聞覺知爲心。爲見覺覆。不睹本體。但直下無心。本體自現。然本心不屬見聞覺知。亦不離見等。但莫於見等上起解。亦莫於見等上動念。亦莫離見等覓心。亦莫捨見等取法。不取不著。縱橫自在。無非道場。心境雙忘。乃是眞法。忘境猶易。忘心至難。人不敢忘心。恐落空無撈摸處。不知空本無空。只是一眞法界。問。佛空得無明否。曰無明是諸佛得道處。所以緣起是道場。道場者無所得也。問無明者爲明爲暗。曰非明非暗。明暗是代謝法。無明且不明且不暗。不明不暗。祇自本明。人但欲向明。不欲向暗。不愛無明煩惱。分明道佛且不明。眾生不暗。法無明暗故。沙門果者。從息慮成。不從學得。古人心利。才聞一言。便乃絕學。所以喚作絕學無爲閒道人。今只欲多知解。翻成壅塞。但消融表裏情盡。都無依執。是無事人。我宗門但知息心便休。汝但除卻凡情聖境。心外更無別佛。祖師直指人全體是佛。汝今不識。執凡聖向外馳求。還自迷心。百種多知。不如無求最第一也。道人是無事人。無事亦無。但無一切心。卽名無漏。每日行住語言。但莫著有爲法。出言瞬目。盡同無漏。如今禪者。皆著一切聲色。何不心同虛空去。如枯木石頭寒灰死火去。方少分應。但離有無諸法。心如日輪在空。光明自然不照而照。不是省力底事。到此無棲泊處。卽是行諸佛路。便是無所住而生心。此是你淸淨法身。名阿耨菩提。古人道爭似無爲實相門。一超直入如來地。若不會此。縱學得多知勤苦。艸衣木食。不識自心。盡名邪行。今但學無心。久須實得。爲你力量小。不能頓超。但三五十年。得个入處。自然會去。法身從古至今。與佛祖一般。何處欠少。旣會是意。努力盡今生去。出息不保入息。告裴相云。卽心是佛。無心是道。問聖無心是佛。凡無心莫沈空否。師云。法無凡聖。亦無空寂。法本不有。莫作無見。法本不無。莫作有見。有無情盡。宗門中只論息機忘見。問心旣是佛。更修六度萬行否。師云。悟在於心。非關六度萬行。諸度門中。佛心第一。但無生死煩惱等心。卽不用菩提等法。所以道佛說一切法。爲度一切心。我無一切心。何用一切法。此意難信。達摩來。只可師一人。密信自心是佛。身心俱無。是名大道。實無一法可得。名坐道場。道場者。只是不起諸見。問何者是精進。師云。身心不起。是名第一彊牢精進。云如何是出三界。師云。善惡都莫思量。當處便出三界。今但無中棲泊。卽是行諸佛路。眾生輪回不息者。意緣走作心。於六道不停。致受種種苦。今但無心。頓息諸緣。但除人我憎愛勝負多種妄想。性自本來淸淨。卽是修菩提法佛等。心如頑石無縫罅。一切法透不入。兀然無著。始少分應。卽此身心是自由人。達摩面壁。都不令人有見處。只論忘機則佛道隆。分別卽魔軍熾。問若無心行此道。得否。曰無心便是行此道。說甚得不得。且如瞥起一念。便是境。若無一念。便是境忘心自滅。無復可追尋。問如何得不落階級。師云。終日喫飯。未曾咬著一粒米。終日行路。未曾踏著一片地。與麼時。無人我等相。終日不離一切事。不被諸境惑。名自在人。念念不見一切相。安然端坐。任運不拘。名解脫。努力努力。此門千萬人。只得三五个。若不將爲事。受殃有日在。故曰著力今生須了卻。莫教累劫受餘殃。臨濟云。學者要求眞正知見。若得正見。生死不染。去住自由。不要求殊勝。殊勝自至。山僧指示人。只要你不受惑。要用便用。更莫遲疑。如今病在不自信。被萬境回換不自由。若歇得念念馳求心。便與佛祖不別。欲識佛祖麼。只你面前聽法底是。人信不及。便向外求。約山僧見處。與佛祖不別。今多般用處欠甚麼。一道神光未曾間歇。如是見得。祇是一生無事人。你要與佛祖不別。但莫外求。你一念心上淸淨光。是法身佛。一念心上無分別光。是報身佛。一念心上無差別光。是化身佛。此三種佛。卽今目前聽法底。祇爲不向外求。有此功用。你四大色身不解說法聽法。虛空不解說法聽法。是你目前歷歷底一个形段孤明。是這个解說法聽法。如是見得。便與佛祖不別。但一切時。更莫間斷。觸目皆是。只爲情生智隔。想變體殊。所以輪回。受種種苦。道流。心法無形。通貫十方。在眼曰見。在耳曰聞。本是一精明。分爲六和合。一心旣無。隨處解脫。只爲馳求心不歇。上他古人閒機境。若眞道人。但隨緣消舊業。要行卽行。坐卽坐。無一念希求佛果。古云。若欲作業求佛。佛是生死大兆。你但隨處作主。立處卽眞。境來回換不得。縱有五無間業。皆解脫大海。你欲得生死去住自由。卽今識取聽法的人。無形相。無根本。無住處。活潑潑地。應是萬種施設用處。祇是無處所。號之爲祕密。問如何是四種無相境。師云。一念心疑被地礙。一念愛被水溺。一念嗔被火燒。一念喜被風飄。若不被境轉。處處用境。達四大如夢幻。只你聽法者。不是四大。能用四大。如是見得。便乃去住自由。佛六通者。入色聲香味觸法六界不被惑。皆是空相。不能系縛。此無依道人。𨿽是五蘊陋質。便是地行神通。佛現不喜。地獄現不怖。見諸法空相。變卽有。不變卽無。三界惟心。夢幻空花。何勞把捉。惟聽法底人。入火不燒。入水不溺。入地獄如遊園觀。入餓鬼蓄生而不受報。緣何如此。無可嫌底法。你若愛聖憎凡。生死海裏沈浮。不如休歇無事去。已起者莫續。未來者不要放起。一念心歇。喚作菩提樹。若念念歇不得。便上他無明樹。入六道披毛帶角去。你若歇得。便是淸淨身界。三界神通變化意生身。大珠云。心爲根本。問根本以何法修。師云。坐禪禪定。卽得忘念不生。爲禪。坐見本性。爲定。本性者。是你無生心。坐者。對境無心。八風不能動。得如是定者。𨿽是凡夫。卽入佛位。此頓悟門。無念爲宗。妄心不起爲旨。以淸淨爲體。以智爲用。無念者。無邪念。非無正念。念有無善惡苦樂冤親愛憎。皆邪念。不念一切。惟念菩提。名正念。菩提不可得。菩提無所念。無所念者。卽一切處無心。是無所念。得無念時。自然解脫。知二性空。卽是解脫。不空不得解脫。名爲智二性空卽體。知二性空解脫名用。二性空者。不生有無愛憎等也。若自了了無心。不住一切處者。卽名了了見本性。這不住一切處心者。卽佛心。亦名無生心。經云證無生法忍是也。未得如是時。努力用功。功成自會。一切處無心卽是會。但無愛憎心。卽二性空。自然解脫。問如何是常不離佛。答心無起滅。對境寂然。一切時畢竟空寂。卽常不離佛。得如是見。是爲涅盤。證無生法忍。亦名不二法門。亦名一行三昧。何故。不受愛憎。是二性空。是無所見。卽是眞如無得之理。如論究竟解脫理者。只是事來不受。一切處無心。永寂如空。畢竟淸淨。自然解脫。一失人身。萬劫難復。努力努力。又眞如之性。亦空亦不空。以眞如妙體。無形相。不可得。名空。然空無體相中。具足恆沙之用。卽無事不應。名亦不空。如此功業。由行爲本。若不降心而入。取證無是處。外不染聲等。內不起妄念。名證。不作證想。名無證。亦不作無證想。名無無證。是名畢竟證。僧問南陽忠曰。如何用心。卽得成佛。曰無心可用。卽成佛。問無心誰成佛。曰無心自成佛。成佛亦無心。問人持刀取命。是有是無。曰是無。痛否。曰痛亦無。問死後生何道。曰無死無生亦無道。問旣得無物自在。饑寒所逼。若爲用心。曰饑卽食。寒卽衣。問知饑寒應有心。師曰。汝心作何體段。答無體段。師云。旣無體段。卽本來無心。何得言有。問逢見虎狼。如何用心。曰見如不見。來如不來。彼卽無心。惡獸不能加害。問獨脫無心名何物。曰喚作無形段金剛大士。問有何功徳。曰一念與金剛相應。能滅殑伽沙劫生死重罪。得見殑伽沙諸佛。其金剛大士功徳無量。殑伽沙說不盡。問如何一念相應。曰。憶智俱忘卽相應。問憶智忘。誰見諸佛。曰忘卽無。無卽佛。問無何得喚作佛。曰無亦空。佛亦空。故曰無卽佛。問旣無纖毫可得。名爲何物。還有相似者否。曰本無名字。無相似者。世號無比獨尊。努力依此修。無能破壞者。獨脫無畏。常有恆沙聖賢所護。河沙天龍八部所敬。河沙善神來護。永無障礙。何處不得逍遙。問。若爲得成佛去。曰佛與眾生一時放卻。當處解脫。問。作麼得相應。曰善惡不思。自見佛性。問心有煩惱否。曰煩惱性自離。問卽心是佛。可更修萬行否。曰諸佛皆具二嚴。豈撥無因果耶。南泉曰。眞理一如。潛行密用。無人覺知。呼爲無滲智。亦云無滲不可思議。等空不動性。非生死流。妙用自足。始與一切行處得自在。故曰於諸行處無所而行。亦云徧行三昧。普現色身。用處無蹤迹。不屬見聞覺知。眞理自通。妙用自足。大道無形。眞理無對。所以不屬見聞覺知。如雲不聞聞。是大涅盤道。只个物不是聞不聞。問不屬見聞。如何契會。曰須會冥契自通。亦曰了因。非從見聞覺知有。見知屬緣。對物始有。者个靈妙不可思議。不是有對。故云妙用自通。不依傍物。所以道通不是依通。事須假物方得見。所以道非明暗。法離有無。潛理幽通。無人覺知。亦云冥會。眞理非見聞覺知。故云息心達本源。故號如如佛。畢竟無依自在人。亦云本果。不從生因所生。惟從了因所了。從上以來。祇教人會道。更無別求。若思量作得道理。盡屬句義。三乘五性義理。無不喚作行履。處處受用具足卽得。若論道卽不是。一向耽著。被他識拘。亦云貪欲成性。所以云佛不會道。我自有修行。亦云正因。了六波羅密空。卽物拘我不得。祖師恐人迷著因果地位。故來傳法度迷。江西老宿云。不是心。不是佛。不是物。先𨿽說卽心卽佛。黃葉止啼之說。如今多有喚心依佛。智爲道。是聞覺知俱是道。迷頭認影。設認得。亦不是本來頭。寧作心師。不師於心。見聞覺知皆因緣照物而有。不可常照。所以心智俱不是道。且大道非明暗法。離有無數。數不能及。如空劫時。無佛名。無眾生名。與麼時正是道。只是無人覺知他。數不及他。喚作無名大道。早屬名句了也。所以眞理一如。更無思想。才有思想。卽被陰拘。便有眾生及佛名。佛出世。喚三界智人。未出世時。喚作甚麼。佛只令人會道。體非凡聖。喚作還源返本。體解大道。無量劫六道去來眾生。爲無了因。故生貪欲。名爲在纏。不得自在。暫時岐路。今旣如是會。卻向里許行履。不同前時。爲了因會本果故。了陰界空。六波羅密空。所以得其自在。若不向里許行履。如何摧挫得五種貪。二種欲。佛菩薩具福智二嚴。爲了因了六波羅密空。體者个受用。所以不存知見。始得自在。若有知見。卽屬地位。便有分劑心量。喚作酬因答果佛。不得自在。今行六波羅密。先用了因會本果故。了此是方便。受用始得自由。去住自在無障礙。亦云方便勤莊嚴。亦云微妙淨法身。只是不許分劑心量。若無如是心。一切行處。乃至彈指合掌。皆是正因萬行。皆同無作。始得自在。所以魔外求我不得。喚作無住心。亦云無滲智。不思議妙用自在。故云性海不是覺海。覺海涉緣。卽須對物他便妙。如今更別求建立義句。覓勝負知解語言。言有佛救眾生。求佛菩提皆貪欲破戒。與道懸隔。且法身無爲。不墮諸數。法無動搖。不依六塵。經云佛性是常。心是無常。所以智不是道。心不是佛。今且莫喚心作佛。莫作見聞覺知會。者个物本無許多名字。妙用自通。數量管他不得。是大解脫。所以道人心無住處。蹤迹不可尋。故云無滲智不思議智。又云心如枯木。始有少分應。向那邊會了。卻來這邊行履。不證凡聖等位。實無少法可得。但是有因有果。盡屬無常生滅。但會取無量劫來性不變異。卽是修行。妙用而不住。便是菩薩行。達諸法空。妙用自在。色身三昧熾然。行六波羅密空。處處無礙。處地獄如遊園觀。不可道伊不得作用。眾生無量劫。不自了體。著於惡欲。不得自在。受種種苦。不自覺知。及至今日。會取從來性。與今日不別。無受師曰。學般若菩薩。如冰稜上行。臨終一毫凡聖情量纖塵思念不盡。隨念受生。向驢胎馬腹托質。泥犁鑊湯煮煠。從前記持見解智慧。都盧失卻。依前爲螻蟻。𨿽是善因。而遭惡果。且圖个甚麼。只爲貪欲成性。二十五有。向腳跟下系著。無成辦期。祖師惟傳心印。得者。卽不檢凡聖愚智。直下便爾歇去。頓息萬緣。越生死流。設有眷屬莊嚴。不求自得。一聞千悟。得大總持。倘不如是。祖師來此土。非常有損益。有益者。百千中。撈漉一个半个。堪爲法器。有損者。如前明從他依三乘教修行。卻得三賢四果。有進修分。所以云。了卽業障本來空。未了還須償宿債。馬祖問石鞏曰。作麼生牧牛。答一回入艸去。驀鼻拽將回。曰子眞牧牛。長慶安問百丈。何者是佛。丈曰。大似騎牛覓牛。問識得後如何。丈曰。如人騎牛至家。曰始終如何保任。丈曰。如牧牛人。執杖視之。不令犯苗稼。安後云。三十年只看一頭水牯牛。若落路入艸。便把鼻孔拽轉。才犯苗稼。便鞭撻。調伏旣久。可憐生受人言語。如今變作露地白牛。常在面前。終日露迥迥地。趁亦不去。汝各有大寶。從眼門放光。照山河大地。耳門放光。領一切音響。如是六門。晝夜常放光明。名放光三昧。自不識取。石頭垂語云。言語動用沒交涉。藥山曰。非言語動用。亦沒交涉。頭曰。我這里鍼札不入。藥山曰。我這里如石上栽花。頭然之。藥山曰。祖師祇教保護。若貪瞋起。切須防禦。莫教掁抵。是你欲知枯木石頭。卻須擔荷。實無枝葉可得。然不得絕卻語言。我今爲汝說這个語。顯無語底。他那个本來無耳目等貌。丹霞云。汝須保護一靈之物。不是你造作名邈得。更說甚薦不薦。吾見石頭。只教切須自保護此事。不是你談話得。各有一坐具地。更疑甚麼。你須自看善巧方便。慈悲喜捨。不從外得。不著方寸。善巧是文殊。方便是普賢。你更擬趁逐甚麼。我此間無道可修。無法可證。一飲一啄。各各有分。不用疑慮。若識得。釋迦老。凡夫是。龐公臨終告於相曰。但願空諸所有。愼勿實諸所無。惟宣師曰。凡夫無明。二乘執著。離此病。是曰眞修。不得勤。不得忘。勤卽近執著。忘卽落無明。此爲心要。趙州云。你被十二時使。老僧使得十二時。無事衣缽下究理好。老僧行腳時。除二時粥飯。是雜用心。此外更無別用心處。不如是。大遠在。潙山佑曰。道人之心。無背無向。亦不閉眼塞耳。但情不附物卽得。問頓悟人更修否。曰若眞悟。他自知時。修不修。是兩頭語。今初心𨿽悟。猶有曠劫習气未頓淨。須教渠淨除現業流識。卽修也。不可別有法教修行趣向。從聞入理。聞理深妙。心自圓明。不居惑地。縱有百千妙義。抑揚當時。此乃得座披衣自作活計始得。以要言之。則實際理地。不受一塵。萬行門中。不捨一法。若單刀直入。則凡聖情盡。體露眞常。理事不二。卽如如佛。徳山曰。汝但無事於心。無心於事。則虛而靈。空而妙。若毛端言之。皆自欺。何故。毫釐系念。三途業因。瞥爾情生。萬劫羈鎖。聖凡名號總空名。殊相劣形皆幻色。求之固累。厭之又成患。只要一切時莫用他聲色。應是從前行履處。一時放卻。頓脫羈鎖。一念不生。卽前後際斷。無一法可當情。仰山問。如何是眞佛行處。潙山曰。以思無思之妙。反思靈焰之無窮。思盡還源。性相常住。事理不二。卽如如佛。僧問。洞山價教人行鳥道如何。曰不逢一人。直須足下無私去。直須心心不觸物。步步無處所。常無間斷始相應。雲巖寶鏡云。臣奉於君。子順於父。不順非孝。不奉非輔。潛行密用。如愚若魯。但能相續。名主中主。僧問。還有不病者麼。洞山曰。有。問不病者還看和尙麼。曰老僧看他有分。看時不見有病。曹山辭。洞問。子向甚處去。曰。不變易處去。問不變易處豈有去耶。曹曰。去亦不變易。曹山云。若承當處分明。卽轉諸聖向己背後。方得自由。一切粗重境來。皆作得主。不論天堂地獄餓鬼畜生。但是一切處不移易。元是舊時人。只不行舊時路。若有忻心。還成滯著。若脫得。揀甚麼。今人愛淨潔路。此病最難治。世間粗重事卻輕。淨潔病最重。只如佛味祖味。盡爲滯著。先師云。擬心是犯戒。得味是破齋。佛味祖味才有心便犯。若無爲無事淨潔。此乃重無以加也。祖師出世。只爲這个。黧奴白牯修行卻快。馳覓佛祖菩提涅盤。幾時休歇成辦乎。皆是生滅心。不如黧奴與白牯。兀兀無知。但饑喫艸。渴飲水。若能恁麼。不愁不成辦。不見道計較不成。是以知有。乃能披毛戴角。始較些子。人人有坐具地。佛侵他不得。恁麼體會修行。饒令成佛作祖。也只這是。便墮三塗地獄。也只這是。須與他作主始得。若作得主。卽是不變易。作不得。便變易也。問如何免得。曰知有卽得。用免作麼。但是菩提涅盤煩惱無明等。總不要免。世間粗重事。但知有卽得。不要免。免卽同變易去也。乃至成祖成佛菩提涅盤。此等殃禍爲不小。因甚如此。只爲變易。若不變易。只須觸處自由始得。云居膺云。直似一息不來底人。方與那个相應。有少許說話行履分。暫時不在。如同死人。如人常在。愁甚麼事不辦。欲知久遠。只在如今。如歸家。到卽是。直得頂上光焰生亦不是。有一毫去不盡。卽被塵累。況更多。僧問龍牙。古人得个恁麼便休去。曰如賊入空室。問十二時中如何著力。曰如無手人欲行拳始得。玄沙備云。還識大悟麼。虛空猶從迷妄幻生。何處有三界業。今道無。尙誑語。豈況是有。知麼。無門。解脫之門。無意。道人之意。動起生死本。靜墮昏沈鄕。動靜雙泯。卽落空亡。動靜雙收。顢頇佛性。必須對境如枯木寒灰。臨時應用。不失其宜。鏡照諸像。不亂光輝。十方無影像。三界絕行蹤。不墮往來機。不住中間意。一段光明。未曾昏昧。體寂寂。常的的。不動搖。朗然照。法爾天眞。不同修證。祇要虛閒。不昧作用。个中纖毫不盡。卽魔眷屬。直饒似秋潭月影。靜夜鐘聲。隨扣無虧。觸波不散。猶是生死岸頭事。道人行處。如火銷冰。終不卻成冰。步步履空。智識不能到。動卽失宗。覺卽迷旨。語路心行處絕。若與麼現前。更疑何事。沒棲泊處。離去來今。本來眞淨。動用更無欠少。不悟个理。妄涉塵事。染著縱悟。則塵境紛紜。便擬斂念。破除遏捺。卽落空外道。這里本絕塵境無位次。悟則縱橫不離本際。凡聖也無立處。動靜揚眉。是眞解脫。塵劫事都在目前。時人不遇良朋。不辧邪正。古徳云。情存聖量。猶落法塵。己見未忘。還同滲漏。不可持齋持戒。觀空入定。便當去。外道八萬劫定。不免輪回。蓋生死根不破。出家兒眞實明達。便同諸佛。寂照忘知。虛含萬像。放捨閒緣。歇卻心識。方少許相親。不如是。盡被識情帶去。有甚自由分。如今卻不如無情木石說法。非常眞實。只是少人能聽。具這个眞實發明。便向六道中。同於諸佛淨土。更懼何生死。此一門超凡聖因果。毗盧妙莊嚴世界海。超他釋迦方便門。直下永劫。不教有一物與汝作眼見。不可由汝用功莊嚴得。蓋爲識得。卽大出脫。大徹頭人。莫祇長戀生死愛网。被善惡業拘。將去無自由分。饒汝煉得身心同虛空。到精明湛不搖處。不出識陰。喚作如急流水。妄爲恬靜。盡出輪回不得。何似博地凡夫。不用一毫功夫。便超拔去。肯麼。人如海中坐。向人乞水。若根鈍。直須日夜忘疲。盡一生去。更得人荷挾。刻骨究實。不妨易得。有一般說昭昭靈靈。能見能聞。大賺人。今問爲甚睡時又不昭靈。認賊爲子。是生死根本。妄想緣气。只因前塵色聲等法分別有。若無前塵。汝此昭靈同於兔角。仁者。但識取汝祕密金剛體。山河大地。十方國土。色空明暗。及汝身心。乃至諸佛成道利生。莫非皆承汝圓成威光所現。汝有如是奇特當陽出身處。何不發明。今若不了。後入驢胎燒煮去。此煩惱業。不是一兩劫便休。直與汝金剛齊壽。又云。諸人見有險惡大虫刀劍諸事。逼汝身命。生無限怖。如畫師自畫地獄。看了卻生怖。不是別人與汝爲過。欲覺此幻惑麼。但識取汝金剛眼睛。若識得。不教有纖塵得露現。何處更有虎狼刀劍解愶嚇汝。直至釋迦如此伎倆。亦覓出頭處不得。所以道沙門眼。把定世界。不漏絲髮。何處更有一物爲汝知見。何不急究取。雲門偃云。向你道直下無事。早埋沒也。更欲尋言覓解。去道轉遠。故知一切有心。天地懸隔。然得的人。道火何曾燒口。終日著衣喫飯。未曾觸著一粒米。掛一縷絲。此猶是門庭之說。須實得恁麼始得。大靜云。心念紛飛。卻將紛飛心。究紛飛處。究之無處。則紛飛之念何存。反究究心。則能究之心安在。又能照智本空。所緣境亦寂。寂而非寂者。蓋無知寂之人。照而非照者。蓋無所照之境。境智俱寂。一性怡然。乃還源要道。行崇曰。欲得相應。卽如今立地便證。根思遲鈍。日夜究將去。忽然覷見。更莫以少爲足。便能究竟。乃至淫坊酒肆。觸淨好惡。以汝所見覷教盡。是此境界。方得圓修。翻擲自由。慧忠云。眾生不能解脫者。情累耳。悟道易。明道難。但脫情見。其道自明。明之言信也。如禁蛇人。信其咒力藥力。以蛇綰弄。揣懷袖中無難。未知咒藥者。怖駭棄去。但諦見自心。情見便破。今千萬疑不得用者。是未見自心者也。園頭問梁山。家賊難防時如何。曰貶向無生國裏。曰莫是他安身立命處麼。曰死水不藏龍。問如何是活水裏龍。曰興波不作浪。問忽然傾湫倒嶽來時如何。梁山走下把住云。闍黎。莫教打失老僧袈裟角。神鼎舉洞山曰。貪瞋癡。太無知。賴我今朝識得伊。行便打。坐便錘。分付心王仔細推。無量劫來不解脫。問汝三人知不知。神鼎不然。貪瞋癡。實無知。十二時中任從伊。行卽往。坐卽隨。分付心王擬何爲。無量劫來元解脫。何須更問知不知。法眼益曰。見道爲眼。明道爲功。便能得大智慧力。若未得如此。三界可愛底事。盡教去盡。才有纖毫還未可。慈明歌曰。牧牛童。實快活。跣足披衣雙角闊。橫眠牛上向天歌。人問如何牛未渴。回首看。家田闊。四方放去休攔遏。八面無拘任意遊。要收只在索頭撥。小牛兒。順摩捋。角力未完難提掇。且從放在小平坡。慮上髙峯四蹄脫。日已髙。休喫艸。捏定鼻頭無少老。一時牽向圈中眠。和泥看伊東西倒。笑呵呵。好不好。又將橫笛順風吹。震動五湖山海島。倒騎牛。脫布襖。知音休向途中討。若問牧童何處居。鞭指東西無一所。奉先引古云。聰明不敵生死。乾慧豈免輪回。道齊述達摩云。楞伽可以印心。經曰。諸法無法體。而說惟是心。不見於自心。而起於分別。可謂大慈悲父。如實極談。我輩自不領受。問見息遂斷分別乎。師曰。非然也。如調馬。馬自見其影而不驚。以知影從自生出故。以是知不斷分別。亦捨心相也。只今目前如實而觀。不見纖毫。問鐘鼓本無聲。如何信。師曰。如彼聲。無有作者。無有住處。畢竟空故。誑凡夫耳。若鼓聲實有。鐘聲俱擊。應不相參。所以玄沙道鐘鼓不交參。句句無前後。若不當體寂滅。如何得句句無前後耶。蔣山元答王平甫云。佛祖無異於人。所異者能自護念耳。滔天之水。源於濫觴。淸淨心中。無故動念。危乎甚於滔天。其可動耶。佛祖付授。必叮嚀曰。善自護持。問佛法止此乎。師云。至言不煩。顧力行如何耳。客來無貴賤。寒溫外。無別語。卽斂目入定。廚庫火。師啜啖自若。食畢無所問。師出。狂人入寺。殺一僧。卽自剄。屍相枕。走報交武。師歸。過屍處。未嘗視。登寢危坐。職事側立。冀處分。師斂目。竟不得請去。芙蓉楷曰。出家者。求脫生死。休心息念。斷絕攀緣。遇聲色。如石上栽花。見利名。如眼中著屑。無始來。此等不是不曾經歷。何須苦苦貪戀。如今不歇。更待何時。能盡今時。更有何事。若得心中無事。佛祖猶是冤家。一切世事自然冷淡。方始那邊相應。不見隱山至死不肯見人。石霜置枯木堂。與人坐臥。只要死了你心。投子使人辦米。同煮共饗。要得省取你事。諸宿若無長處。如何忍得。眞淨文云。今人多是得个身心寂滅。前後際斷。一念萬年去。休去歇去。古廟香鑪冷湫湫地去。便究竟。殊不知卻被此勝妙境障蔽。正知見不現前。神通光明不發露。或執平常心是道爲極則。天是天。地是地。大盡三十。小盡廿九。此依艸附木。不知不覺。一向迷將去。問我手何似佛手。便道和尙手。我腳何似驢腳。便道和尙腳。上座生緣。便道某州人莫錯會。須要平常一路爲穩當。更不敢別移一步。不見臨濟道。我這里是活祖師意。把來便用。立處卽眞。他不說這語得。那語不得。此蓋眼不開。百般忌諱。直饒與麼說。當下忽然見得分明。也是棺材裏瞪眼。又云。佛法至妙無二。但未至妙。則互有長短。苟至於妙。則悟心人。如實知自心究竟本來成佛。如實自在安樂。如實解脫淸淨。而日用惟用自心。自心變化。把得便用。莫問是非。擬心思量不是。也不擬心。一一天眞自在。一一如蓮花不著水。所以迷自心作凡。悟自心成佛。今多不信自心。不悟自心。不得自心明妙受用安樂解脫。心外妄有禪道。妄立奇特。妄生取捨。縱修行多落外道二乘禪寂斷見境界。行偉師坐忘夜旦。謝絕交遊。曰道業未辦。歲月如流。大根器如雲門趙州。猶云我惟粥飯二時是雜用心。又云我豈有工夫閒處用。矧行偉日劫相倍者。詎暇淸談乎。死心新示末後句偈曰。末後一句子。直須心路絕。六根門旣空。萬法無生滅。於此徹其源。不須求解脫。平生愛罵人。只爲長快活。靈源淸云。學者未脫生死。病在偸心未死耳。古者言下脫生死。效在偸心已死。然非學者自能爾。實師家鉗錘妙密也。如梁武見侯景不動聲色。而景之心枯竭無餘。洪覺範引宗鏡錄云。𨿽然業卽是心。旣從心生。還從心受。如何治其業報。原答。但了無作。自然業空。所以云。若無作惡業。一生成佛。又曰。𨿽有作業而無作者。卽是祕密之教。又凡作業。悉皆自心橫計外法。還自對治。妄取成業。若了心不取境。境不自生。無法牽懷。云何成業。師釋曰。炷香供佛。心知獲福。操刀殺戮。心知入獄。或殺或供。一手之功。云何業報罪福不同。皆自橫計有如是事。是故從來枉沈生死。雷長芭蕉。鐵轉磁石。俱無作者。而有是力。以不取境。境亦自寂。故如來藏不許有識。又引羅什頂佛缽。念缽甚大卽重下之。曰。我心有分別。故缽有重輕。予以知一切隨念。念未生時。量同太虛。然今現行分別者。萬類紛然。何故靈驗不等。是皆心力昧略微劣故也。王祥臥冰則魚躍。耿恭拜井則泉冽。蓋養之專。故靈驗之應速如響。又引靈源曰。道人保養。如人病須服藥。藥之靈驗易見。要須忌口乃可。不然。服藥何益。死生是大病。佛祖言教是良藥。污染心是雜毒。不能忌之。生死病無時損也。予愛其言。追念圓覺經曰。末世諸眾生。心不生虛妄。佛說如是人。現世卽菩薩。法句經曰。若起精進心。是妄非精進。但能心不妄。精進無有涯。妙普曰。學道猶如守禁城。晝防六賊夜惺惺。中軍主將能行令。不動干戈定太平。圜悟勤曰。綿密無間。寂照同時。歲月悠久。打成一片。而根本愈牢。密密作用。誠無出此。應當處處全眞。則觸處皆渠。剎剎塵塵。皆在自大圓鏡中。愈密愈能轉換也。雲門道。直得乾坤大地無纖毫過患。猶爲轉句。不見一色。始是半提。更須知有全提時節始得。所以徳山棒。臨濟喝。皆徹證無生。透頂透底。到大用現前。方能全身出沒。欲人全身擔荷外。退守文殊普賢大人境界。巖頭曰。他得底人。只守閒閒地。二六時中。無欲無依。自然超諸三昧。徳山亦曰。但無事於心。於心無事。則虛靈寂照。此旣已明。須當踐履。但只退步。愈退愈明。愈不會。愈有力量。異念才起。卽猛割斷。令不相續。則智照洞然。步步踏實地。豈有憎愛違順揀擇於其間哉。無明習气。旋起旋消。悠久無力能擾人也。古以牧牛諭。誠哉。要久長人耳。直截省要。最是先忘我見。使虛靜恬和。任運騰騰。一切法皆無取捨。向根根塵塵。應時脫然自處。孤運獨照。照體獨立。物我一如。直下徹底。無照可立。如斬絲。一斬一切斬。便自會作活計。佛見法見。尙不令起。則塵勞業識。自冰消瓦解。養得成實。如癡兀而峭。措佛祖位中。收攝不得。那肯入驢胎馬腹也。趙州云。千億个盡覓作佛漢。於中覓作無心底難得。香林四十年方一片。湧泉四十年尙自走作。南泉十八年能作活計。古人無不如此密密踐履。但逢緣遇境。無不管帶。何止此生。窮未來際。證無量聖身。也未是他泊頭處。但一味退步。切莫作限量也。又曰。透生死豈是小緣。當猛利如救頭燃。始有少相應。參士世智聰明。臘月三十。不得纖毫力。良由最初無正因。末後勞而無功。古徳勸參涅盤堂裏禪。誠有旨也。處生死良不易。惟大超証之士。奮利根勇猛。一徑截斷則無難。此𨿽由自己根力。亦假方便。於常時些小境中轉得行。打徹不存解見。凜然全體現成。踐履將去。養得純熟。到緣謝時。自然無怖畏。只有淸虛瑩徹。無一法當情。如懸崖撒手。棄捨得。無畱戀。一念萬年。覓生了不可得。豈有死耶。古人坐脫立亡。行化倒脫。能得勇健。皆平昔淘汰得淨潔。香林四十年成一片。石霜勸休歇去。永嘉云。體卽無生。了本無速。蓋兢兢岌岌。念玆在玆。方得無礙自在。旣捨身後。得意生身。隨自意。趣後報。皆以理遣。不由業牽。所謂透脫生死耶。報緣未謝。於世上有如許參涉交互。應須到處使綽綽有餘裕始得。人生各有緣分。不必厭喧求靜。但中虛外順。𨿽鬧市沸湯。亦恬然安穩。才有纖毫見刺。便打不過也。又曰。利根一聞千悟不爲難。要須腳跟牢實。諦當徹信。把得定。作得主。一切違順境界。差別因緣。打成一片。如太虛空。無纖毫障隔。湛湛虛明。無有轉變。𨿽百劫千生。始終一如。方得平穩。多見聰明。根浮腳淺。向言語上認得轉變。卽以世間無可過上。及至境界緣生。透脫不得。因成進退。可惜。古人直是千魔萬難悉嘗徧。𨿽七處割截。亦不動念。一往操心如鐵石。以至透脫生死。渾不費力。豈不是大丈夫超詣也。在家菩薩修出家行。如火中蓮。蓋名位權勢意气卒難調伏。況火宅煩擾煎熬。除非自己直下明悟本眞妙圓。到大寂定休歇之場。尢能放下。廓爾平常。徹證無心。觀一切法。如夢幻泡。空豁豁地。隨時消遣將去。卽與維摩詰。傅大士。龐居士。裴相國。楊內翰。在家勝士。同其正因。隨己力量。轉化未悟。同入無爲無事法性海中。則來閻浮一遭。不爲折本矣。又曰。近如裴楊之儔。投誠放下。就宗師決擇。剗去浮塵知見。大徹悟。始能超軼。與老禪徳抗行踐履。到臨合殺結角頭。自解撒手。克證大解脫。豈小事哉。惟此千劫不壞不移易一切賢聖根本。是知宿世亦曾燻炙。遇緣而彰。然能自檢點。二六時中學佛法。已是雜用心。則去卻佛法。乃眞淨界中行履矣。但依此一切不雜。卽純一洞然。無愛憎。離取捨。亦不分彼我。不作得失。一切法坦然。皆我家不思議處。靜妙圓明受用之物爾。須令此心常時現前。不墮昏沈。不生聰慧。入平等安閒寂靜境界。那有惡作業緣識情。幹撓得此本妙光明也。祇恐臨境界面前。都盧忘失。依前紛亂。則不堪也。古之修行。亦只以自所證入。時中照了。截斷塵勞。教活卓卓地。悠久三二十年淳熟。超出生死不爲難。著力在行處。不重談說。說得一丈。不如行取一尺。蓋定慧之力。回轉業緣。正要惺惺地。勇猛果決。千百生中常受用。其餘古人機緣語句。不必要會。但一著分明。則著著如此。千變萬化。豈移變得渠力用哉。內心旣虛。外緣亦寂。著衣喫飯。本自天眞。不勞雕琢。若或立勝見。負我能。卽禍事。切須照管。由是可入無我眞實。平等如如。不動不變。淨妙淸涼。穩密田地矣。志公云。不起纖毫修學心。無相光中常自在。又曰。作家宗師。惟許人捨知見。胸中不畱毫髮許。蕩然如太虛空。悠久長養純熟。此卽本地風光。本來面目。到此亙古亙今之地。脫離生死。有甚難也。裴相國。龐居士。直以信得及。便得力。受用自在。曹山道不變易處去。去亦不變易。蓋履踐深極。到無滲漏之至。然後羅籠不住。學道之士。無絲毫意想。墮在塵緣。直下心如枯木朽株。如大死人。無些子气息。心心無知。念念無住。千聖出來。移換不得。乃可向枯木上生花。發大機用。興慈運悲。乃無功之功。無作之作。豈落得失是非哉。才畱一毫毛。則抵捂於生死界。自未能度。安能度人。又云。如今照了本心。圓融無際。色聲諸塵。那可作對。迥迥獨脫。虛靜明妙。要須徹底提持。勿令浮淺。直須髙而無上。廣不可極。淨裸裸。圓垛垛。無漏無爲。千聖依之作根本。萬有由建立。應須斗頓回光。令絕形段。分明圓證。萬變千化。無攺無移。謂之金剛王。謂之透法身。行住坐臥。無不透徹。物物頭頭。靡有間隔。喚作乾白露淨。單明自心。不可只麼守之。守住便落窠臼。卻須勇猛割斷。十分棄捨。轉捨轉明。轉遠轉近。抵死打疊。捨卻命去。始是絕气息人。方解向上行履。惟己自知。知亦不立。釋迦彌勒。文殊普賢。徳山臨濟。不敢正眼覷著。豈不是奇特事。一棒上。一喝下。一句一言。一粗一細。若色若香。一時透穿。方稱無心境界。養得如嬰兒相似。純和沖淡。𨿽在塵勞中。塵勞不染。𨿽居淨妙處。淨妙收他不住。隨性住緣。饑餐渴飲。善尙不起念。惡豈可復爲。所以道隨緣消舊業。更不造新殃。又云。道貴無心。禪絕名理。惟忘懷泯絕。乃可趣向。回光內燭。脫體通透。更不容擬議。直下桶底子脫。入此大圓寂照勝妙解脫門。一了一切了。只守閒閒地。初不分彼我勝負。才有毫芒見刺。卽痛剗之。放教七通八達。自由自在。長養純密。千聖亦覷不見。自己尙似冤家。只求得遠離不隈傍。翛然淸靜。虛而靈。寂而照。勇猛割斷。徹底無纖毫撓胸次。王老師謂之作活計。趙州除粥飯時是雜用心。悠久踐履使淳熟。乃合從上來無心體道。密密作用。自見工夫。到下稍結角頭。自然如懸崖撒手。豈不快哉。又云。要須最初入作。便遇本色人。直截根源。退步就己。以鐵石心。將從前妄想見解。世智辯聰。彼我得失。一時放卻。直下如枯木死灰。情盡見除。豁然契證。從上諸聖。不移易一絲毫許。見得徹此。始爲入理之門。更須教一念萬年。純一無雜。才有纖毫起滅。則落二十五有。無出離之期。抵死謾生咬教斷。然後田地穩密聖凡位中收攝不住。始是如鳥出籠。自休自了處。得座披衣。眞金百煉。舉動施爲。等閒蕩蕩地。根塵生死。境智空妙。如湯沃雪。常自知時。更無分外。名無心道人。以此自修。轉開未悟。令如是踐履。豈不爲要道哉。又曰。當未起念。百不幹懷時。圓融無際。脫體虛凝。一切所爲。曾無疑間。謂之現成本分。及至才起一毫頭見解。欲承當作主宰。便落在陰界裏。被見聞覺知得失是非籠罩。半醉半醒一般相似。透頂透底直下圓成。了無形相。不廢功用。不妨作爲。語默起倒。不是別人。稍覺纖毫滯礙。悉是妄想。直教灑灑落落。如太虛空。如鏡當臺。如日麗天。動靜去來。不從外得。放教自由自在。不被法縛。不求法脫。盡始盡終打成一片。何處離佛法外有世法。離世法外有佛法。是故祖師直指人心。金剛般若貴人離相。如壯士屈臂。不借他力。如此省要好長時自退步體究。令有个落著諦實證悟之地。卽是念念徧參無邊無量大善知識。又云。徹證無心。𨿽萬機頓赴。豈撓其神。千難殊對。不幹其慮。平時如癡兀。及臨事爲物。風旋電轉。無不當機。素有所守也。如學射久久方中。悟則剎那。履踐功夫。須資長遠。所以悟明之人。正要調伏。只如諸塵境。常流於中窒礙。到得底人分上。無不虛通。全是自家大解脫門。終日作爲。未嘗作爲。了無欣厭。亦無倦怠。度盡一切。而無能所。況生厭惰耶。苟性質偏枯。尢當增益所不能。放教圓通。以漚和力。攝化開權。俯仰應接。俾髙低遠近。略無差誤。行常不輕行。學忍辱仙。遵先佛軌儀。成就三十七助道法。堅固四攝行。到大用現前。喧寂一等。如下水船。不勞篙棹。混融含攝。圓證普賢行相。乃世世世間大善知識也。諸處周旋應變。於中虛寂靜覺。能不被靜縛。則隨所至處。皆我活計。惟中虛外順。有根本者。𨿽然非理相干。但退步自照。只與直下坐斷。如初不聞不見。久久魔業自銷爾。又曰。日久不移易。拈弄收放得熟。小小境界。悉能照破割斷。不畱朕迹。至生死際。結角羅紋。不相參雜。湛然不動。翛然出離。此臘月三十涅盤堂裏禪也。大慧杲曰。十二時中隨緣處。不得惡念相續。或照顧不著。起一惡念。當急著精彩。拽轉頭來。若隨他去。相續不斷。非獨障道。亦謂之無智人。懶安云。一回入艸。驀鼻拽回。制惡念當如懶安之牧牛。則久久自純熟矣。此事許靈利漢擔荷。若使聰明。則無擔荷分。𨿽易入而難保。蓋入處不深力弱也。世間塵勞事。如鉤鎖連環不斷。得省處便省。爲無始來習得熟。若不力爭。不知不覺日久入得頭深。臘月三十卒著手腳不辦。要臨終不顚倒。今作事處莫教顚倒。如今顚倒。欲命終不顚倒無是處。俗人在火宅中。與貪瞋癡爲伴。作爲見聞。無非惡業。然於中打得徹。其力勝出家兒千倍。應以宰官身度者。卽現宰官身說法。便是報佛深恩也。但念念不要間斷。莫管得不得。便今生未得徹。命終亦不被惡業牽。於日用中。亦不被塵勞困。後世出頭。亦得現成受用。今生𨿽不悟。亦種得般若種。生生不失人身。不落惡趣。況心花發明耶。又曰。往往利根。得之不費力。生容易心。便不修行。多被現境奪將去。作主宰不得。日久迷而不返。道力不勝業力。魔得其便。定爲魔攝。臨終不得力。千萬記取。理則頓悟。乘悟並消。事則漸除。因次第盡。行住坐臥。不可忘了。其餘古人差別言句。皆不可爲實。亦不可爲虛。久久純熟。自然默契本心。不必別求殊勝奇特也。又曰。刳正性。除助因。違現業。此了事漢。無方便修證中。眞方便眞修證也。又曰。道家以妄想心。尙能畱形住世。況此心全在般若中。來生出頭。隨我今生願力。安在般若中現成受用。此決定事。又答人曰。眾生顚倒。以日用境爲實。不知全體是夢。於中復妄分別。以想心系念。神識爲實。夢殊不知。正夢中說夢。顚倒中又顚倒。杲嘗問先師。但以手指曰。住住。休妄想。杲曰。某未睡時。佛贊依而行。佛訶不敢犯。依師及自做零碎所得者。惺惺時都得受用。及上牀已。作主不得。夢金寶則喜。夢刀劍惡境則布。念睡著已作主不得。況四大分散。始著忙。師曰。待汝說底許多妄想絕時。汝自到寤寐恆一處也。初未信。寤寐分明兩段。敢開大口說禪。後聞舉諸佛出身處。燻風自南來。去卻礙膺物。方知夢時便是寤時底。寤時便是夢時底。佛言寤寐恆一。方始自知。拈出呈似人不得。承問不覺實供。來教不是。問禪亦非。見詰不免以昔所疑吐露。願將老龐語提撕。但願空諸所有。愼勿實諸所無。先以目前境作夢會。然後將夢中移來目前。則佛金鼓。孔子奠楹。決不是夢矣。又曰。見佛祖如生冤家。方少分應。如此做工夫。日久不著起心。牯牛自調。猢猻子自死。引經云。心不妄想過去法。亦不貪著未來事。不於現在有所住。了達三世悉空寂。過去不思量。未來不計校。現在逆順不著意。又曰。逆我意者。只須一忍字定省。少時便過。順境直是無回避處。如磁石與鐵。不覺合作一處。無情尙爾。況現行無明。全身在里許。若無智慧。不覺不知被他引入羅网。要求出。不亦難乎。所以入得世間。出世無餘。便是這个道理。近失方便者。往往認現行無明。爲入世間。便將出世間法彊差排。作出世無餘之事。悲乎。除夙有誓願。卽時識破。作得主。不被障。引淨名。佛爲增上慢。說離淫怒癡爲解脫。若無上慢。淫怒癡性卽是解脫。若免此過。逆順境無起滅相。方可作入得世間。出世無餘。已上是妙喜昔經歷的。卽今日用。只如此修。願趁色力健。亦入是三昧。又曰。善牧牛者。索頭常在手。爭得犯苗稼。驀地放卻索頭鼻孔無撈摸處。慈明謂四方放去休攔遏。要收只在索頭撥。未能如是。當緊把索頭。且與順摩將。淹浸工夫熟。自然不著用意提防矣。急則躁。緩則昏懈。俱錯過。普照師修心訣曰。空寂之心。聖不增。凡不減。佛祖所以異人者。能護念耳。凡夫無始至今。妄想顚倒。無明種習。久與性成。𨿽頓悟本寂。與佛無殊。習卒難斷。逢逆順境。瞋喜是非。熾然起滅。若不向般若著力。焉能對治無相。得到大休歇地。如雲。頓悟𨿽同佛。多生習气深。風停波尙湧。理現念猶侵。杲師曰。利根不費力打發。便生容易。更不修治。日久依前流浪輪回。則豈可以一期所悟。撥置後修耶。故悟後常須照察。妄念若起。都不隨之。損之又損。以至無爲。方始究竟牧牛行是也。𨿽有後修。因先悟妄念本空。心性本淨。於惡斷而無斷。於善修而無修。此乃眞修眞斷。故𨿽備修萬行。惟以無念爲宗。曹溪云。心地無亂自性定。心地無癡自性慧。任運寂知。遮照無二。是頓門雙修定慧也。然障濃習重。觀劣心浮。無明力大。般若力小。於善惡境。未免被動靜互換。心不恬淡者。不無妄緣。遣蕩功夫矣。如雲。六根攝境。心不隨緣。謂之定。心境俱空。鑑照無惑。謂之慧。若掉舉熾盛。則先以定門稱理攝教。心不隨緣。契乎本寂。若昏沈尢多。則先以慧門攝法觀空。照鑑無惑。契乎本知。以定治亂想。以慧治無記。動靜機亡。對治功終。則對境遇緣。心心契道。任運雙修。方爲無事人。何故。此頓門機有勝劣。𨿽先頓悟。煩惱濃厚。習气堅重。被他昏亂昧卻寂知。常然者。卽借對治定慧。均調昏亂。以及無爲。𨿽借對治功。暫調習气。以先頓悟心性本淨。煩惱本空。𨿽是漸機所行。於悟人分上。可謂點鐵成金。願研此語。更莫狐疑。眞心直說中。判眞心息妄云。以無心法治妄心。非無心體。但心中無物名無心。諸師說做無心功夫不同。略明十種。一曰覺察。平常絕念。提防念起。才生便覺破。後念不生。覺亦不用。妄覺俱忘名無心。此息妄也。二曰休歇。謂不思善惡。心起便休。遇緣便歇。冷湫湫如癡兀。方少相應。此休歇妄心也。三泯心存境。謂一切妄俱息。不顧外境。但自息心。妄心已息。何礙有境。卽奪人不奪境。泯心存境息妄也。四泯境存心。將內外境悉觀爲空寂。眞心獨照。卽奪境不奪人。泯境存心息妄也。五泯心泯境。謂內外心境俱寂。卽人境俱奪。泯心境息妄也。六存境存心。謂心住心位。境住境位。心境相對。心不取境。境不臨心。各不相到。是法住法位。世間相常住。卽人境俱不奪。存境存心滅妄也。七內外全體。謂內身外器一切諸法。同眞心體。湛然虛明。無一毫異。打成一片。此內外全體息妄也。八內外全用。謂內外身心器界諸法。一切動用施爲。悉觀作眞心妙用。一念才生。妙用現前。此內外全用息妄也。九卽體卽用。謂空寂中靈明。體卽用。靈明中空寂。用卽體。惺惺寂寂是。惺惺妄想非。寂寂惺惺是。寂寂無記非。此卽體卽用息妄也。十透出體用。謂不分體用。四面八方。只作一个大解脫門。圓陀陀地。體用不分。通身打成一片。此透出體用滅妄也。以上不須全用。但得一門功夫成就。其妄自滅。隨根宿習。與何法有緣。卽便習之。此休歇妄心法門最要。故偏多說。其判眞心出生死云。生死本無。妄計爲有。如人病眼見空中花。非實有也。今知無生死不能脫者。功夫不到也。庵婆女問。明知生是不生之法。爲甚被生死轉。文殊答云。其力未充。其判眞心正助云。妄未息時。以無心息妄爲正。以習眾善爲助。眞如之法體性空淨。而有無量煩惱染垢。不以方便種種燻習。亦無得淨。故修一切善行爲對治。今人自恃天眞。不習眾善。惡道尙不能免。況脫生死。其判眞心驗功云。如牧牛𨿽調。猶不敢放鞭繩。直待趁入苗稼中不傷苗稼。方敢撒手。先將愛境想在面前。若起愛憎則未熟。不生則熟。又遇愛憎境。特起心令取。愛憎不起。是心無礙。如露地白牛。不傷苗稼也。私謂宗門本分事。盡在六祖云。何期自心本自淸淨。本自具足。本不生滅數語。牛頭融亦云。河沙妙徳。總在心源。悉自具足。一切煩惱業障。本來空寂。來哲須知自性天眞。具足諸法。而當處寂滅。畢竟無所有。離四句。絕百非。斯爲不思議海印無相三昧。馬祖云。非聖賢行。非凡夫行。是菩薩行。不取善。不捨惡。達罪性空。念念不可得。無自性故。森羅萬象。一法所印。自性本來具足。但於善惡事上不滯。喚作修道人。取善捨惡。覿空入定。卽屬造作。一念妄想。卽是三界生死根本。但無一念。卽除生死根本。卽得法王無上珍寶。更不歷於階級地位。頓悟本性。總無餘事。祇緣眾生無始來病在見諸法爲實有。其所染執著宿習。復有輕重不同。故諸祖於了悟後。總教人百不知百不會。終日永寂如空。念念與本分相應。久久力量充足。本性所具諸定慧神通功徳。不期發而自發。不離此生。卽得解脫。百丈云。只今如虛空相似。學始有所成。臨命終時。尋舊路行。若怕臨終慞狂。須如今便自由始得。黃檗云。但離卻有無諸法。心如日輪常在虛空。光明自然不照而照。到此無棲泊處。卽是行諸佛路。是你淸淨法身。爲你力量小。不能頓超。但得三五十年。須得个入處。自然會去。祖師直指汝心本是佛。心心不異名之爲祖。善惡都莫思量。當處便出三界。眾生輪回不息生死者。意緣走作心於六道不停。致受種種苦。汝今但學無心。如癡人頑石頭。一切法透汝心不入。始相應。不起一切心。諸緣盡不生。卽此身心。是自由人。臨濟曰。現今聽法。無依道人歷歷地分明。未曾欠少。你欲與佛祖不別。但如是見。心心不異。名之活祖。諸法無自性。亦無生性。但有空名。名字亦空。認他閒名錯了也。設有。皆依變境。有个菩提依。涅盤依。解脫依。境智依。菩薩依。佛依。你向依變中覓什麼物。你若求佛祖。卽被佛祖魔縛。有求皆苦。不如無事。如上所引。皆悟後調心正行。此從圓頓宗中圓空門入。若能依而行之。卽是行解相應。更得戒行交燻。不逾此生。定得深證。其疾如風。然根器不齊。或在家輩。不無俗累。其有習气濃厚。𨿽得瞥地。而昏散貪瞋。屢照屢犯。不能處處作主。必須提起本分見地中。此昏散貪瞋是本來空寂否。是情迷始有否。是起卽爲起否。徹照當體寂滅。本分現前。昏散諸妄。自貼貼地消除矣。或尙不能休歇。更須痛念多生流浪。今生幸得這一著子明白。豈可再行隨逐墮落。苦自呵責。一回入艸。猛與拽回。並擇其習气最重者先治之。以慈治瞋。以檀治慳。以禪治散。以慧治昏。以念佛治癡。以不淨治淫欲。種種法門。當詢知識。研經教。以消蔽障。重習一消。余習隨盡。百丈云。若有貪瞋等病。先須治之。沙門除貪瞋病不去。亦須教渠修禪學慧。南泉云。若不向里許行履。如何摧挫得五種貪二種欲。圜悟云。遵先佛儀軌。成就三十七助道法。﹝卽七覺八正等﹞修心訣中。亦令對治定慧。均調昏亂。於悟人分上。是點鐵成金。至於念念覺照。必須努力殷勤空裏步。盡盡推爺向裏頭。放下又放下。二六時與空無撈漉處凝結共斗。長年行坐。刻不放松。庶疾得一生了辦。此須各人撫躬自揣。如悟後心光脫露。處處現前。不爲愛憎昏散所蔽。只須任運保養聖胎。便是一員無事道人。其或世緣勞重。宿習又濃。若不抖擻精神。種種善巧。訶斥調治。口口說空。步步行有。或以爲對治是教乘中事。宗家兒所不屑爲。或以爲煩惱卽菩提。遂爾肆意隨逐。醍醐上味。翻成毒藥。竟不念事須漸除因次第盡之囑爲何語。以致乾慧不敵業力。空花還結空果。到臘月底毫無靈驗。合論引無業師云。今解禪道如恆河沙。纖塵不盡。未免輪回。絲念不忘。盡從淪墜。觀其發言。嫌他三乘菩薩。原其所習。不如五戒凡夫。臨終聖凡情量不盡。纖塵絲念未忘。輕重五陰。向驢胎馬腹托質。鑊湯鑪炭煮燒。從前記憶見解。一時失卻。依舊再爲螻蟻蚊虻。𨿽是善因。而遭惡果。此則聚三千大千世界之鐵。鑄不得這一个大錯字。

入聖

悟心之人。自解作活計。翻轉本體作工夫。終日使得十二辰。是之爲全性起修。全修在性。其間多生調熟。不離當生。便證聖位。六祖曰。終身不退者定入聖位。大珠云。頓悟人。不離此生。卽得解脫。卽修時。卽入佛位修。頓悟者。不離此生。卽超三界。又云。如此功業。由行爲本。若不降心而入。取證無有是處。自誑誑他。彼此俱墜。努力努力。然禪宗下客。但論見性。不論禪定解脫。在天臺教中亦云。人解不同。有言頓悟卽佛。無復位次之殊。又有師言。頓悟初心。卽究竟圓極寂滅眞如。有何位次。然平等法界。尙不論悟不悟。孰辧淺深。旣得論悟不悟。何妨論於淺深。乃至𨿽平等法界無說無示。而菩薩行位終是炳然。宗鏡錄問。一心成佛之道。還假歷地位修證否。答此無住眞心。實不可修。不可證。不可得。非取果故。不可證。非著法故。不可得。非作法故。不可修。若論地位。卽在世諦行門。亦不失理。以無位中。論其位次。不可起決定有無之執。經明十地差別。如空中鳥迹。若圓融門。寂滅眞如。有何次第。若行布門。對治習气。升進非無。若得直下無心。量出虛空之外。何用更歷階梯。如未頓合無心。一念有異者。直須以佛知見治之。究竟圓融佛果。以是知宗門下客。斷不可偏執一見。掃除位次。甘墮籠統之病也。惟宗門人。水到渠成。超證十地等妙。有不期然而然之理。但宗門卽生證聖者未可多得。初祖面壁九年。二祖曰。我自調心。四祖十四歲入道。脇不及席。﹝見天然昱語錄﹞六祖云。悟時自度。從上老祖。莫不注意燻修。未肯罷手。何況我輩後學。略得一知半解。便自爲撒手了當。以致臘月三十作主不得。祇自欺耳。皓月供奉問長沙岑。天下善知識。證三徳涅盤也未。岑曰。大徳問果上涅盤。因中涅盤。曰問果上涅盤。岑曰。天下善知識未證。功未齊於諸聖。曰未齊何謂善知識。岑曰。明見佛性。亦名善知識。問未審功齊何道。名證大涅盤。岑曰。摩訶般若照。解脫甚深法。法身寂滅體。三一理圓常。欲識功齊處。此名常寂光。曰果上涅盤已蒙開示。如何是因中涅盤。岑云。大徳。是須知見地了徹。直與佛祖把手同行。但得因中涅盤。其多生熾然之結習。須次第消盡。必至見思惑盡。方得超出三界。按天臺教。乃藏羅漢位。圓教是七信位。我宗門人。佛亦不作。何況其餘。然無佛無眾生。正是一尊本然自性天眞佛。漸摩純粹。粗垢先落。忽然到此界內見思先盡。永超三界。便是圓教七信位人。百丈云。去住自由。黃檗云。隨意而生。圭峯曰。中陰所向。天上人間隨意寄托。卽是楞伽三種意生身。𨿽教中所判意生身。有通狹不同。若依三藏法數所引。乃通教第三四五地菩薩。修三昧得眞空寂滅之樂。普入佛剎隨意無礙。名三昧樂正受意生身。通教第八地菩薩。覺了諸法自性之體如幻化無有。以無量神力普入佛剎。迅疾如意無礙自在。名覺法自性意生身。通教第九十地菩薩。覺一切法皆是佛法。得一身無量身一時普現如鏡中像。隨諸種類得俱生。𨿽現眾像而無作爲。名種類俱生無行作意生身。此三種意生身。惟初種三昧樂。尙未斷盡見思。然亦是須陀洹向。方能得之。大非易事。圭峯云。惺悟不由情。臨終能轉業。謂情中欲作。而察理不應。卽須便止。情中不欲作。而察理相應。卽須便作。但由是非理。不由愛惡情。卽臨命終時。業不能系。隨意自在。天上人間也。但朝夕所作。被情塵所牽。卽臨終被業所率而受生。若所作所爲。由於覺智。不由情塵。卽臨終由我自在而受生不由業也。當知欲驗受生自在不自在。但驗尋常行心於塵境自由不自由。私謂制情順理。密行無間。臨終念念現前則有之。然其力充者。方能轉業。力未充者。似亦未能受生均不隨業也。文殊答庵婆羅未充語。此卽確證。須知未悟之人。則貴眼正。旣悟之後。全重行履。是爲有頭有尾。若有頭無尾。古徳謂之終是不貴。永明四料揀云。陰境忽現前。瞥爾隨他去。此中萬分危險。幸勿恃先入之言。不加細察。作安心丸也。山庵雜錄載僧末山旣死。現夢鄒氏托生。其友亦夢之。旣長。𨿽自知前身是僧。不喜與僧交。癡呆如木石。天目山義斷崖見髙峯得旨。旣死。現夢托生吳興細民家。復爲僧。名瑞應。字寶曇。受人禮拜供養無虛日。余山庵居天界。寶曇在焉。察其所爲。碌碌無異常人。間扣以己躬下事。但懡﹝怡﹣臺﹢羅﹞而已。二人前身皆非常人。胡乃頓忘如是。古謂聲聞尙昧出胎。菩薩猶迷隔陰。修行人可不愼歟。又載絕學誠公座下僧習禪有得。誠驗以三關語。其答如鼓應桴。早逝。生民家。父母俱有夢。一日父攜入山見誠公。公問汝前身答我三轉語。記得否。進云試舉看。旣舉。點首曰。是我語。誠囑其父保之。他寺僧因求爲弟子。習魚山梵吹。多得襯施。驕奢不法事。無不爲之。誠因立三大願勵學者。大凡參禪人。於靜定中。得个歡喜處。乃塵勞暫息。慧光少現。未爲究竟。八識田中無明根本尙在。諭如石壓艸。去石再靑矣。戒之。雲棲法匯記戒禪師後身爲蘇子瞻。靑艸堂後身爲曾魯公。遜長老後身爲李侍郎。南庵主後身爲陳忠肅。知藏後身爲張文定。嚴首座後身爲王龜齡。其次則乘禪師爲韓氏子敬。寺僧爲岐王子。又其次善師爲董司戶女。海印爲朱防禦女。甚而雁蕩僧爲秦氏子檜。造諸惡業。愚謂大願大力如靈樹生生爲僧。而雲門三作國王。遂失神通。百世而下。如雲門者有幾。況靈樹乎。爲常人。爲女人。爲惡人。則轉展下劣矣。卽爲諸名臣。亦非計之得也。又載隋梁州沙門慧全。徒眾中一人頗粗異。全素不錄。忽云得那含果。全疾。其人徑至榻前。門閉如故。謂全曰。師命過。當生婆羅門家。全曰。我一生坐禪。何故生彼。答師信道未篤。外學未絕。𨿽有福業。不能超詣。今時僧有學老莊者。有學舉子業經書者。有學詩騷詞賦者。在彼以禪爲務。但外學未絕。尙緣此累道。況恣意外學。而禪置之罔聞。不知其可也。又載南嶽天臺二師。俱言以領眾損己。一則止證鐵輪。一則僅登五品。愚謂權實非後學所能測。且莫問權。姑以實論。聖師尙爾。況凡夫乎。彼大言不慚者。將超越二師上乎。可懼也已。私謂斷崖義。五祖戒。靑艸堂。見地何等超卓。其正念亦豈後學所能及。然受報輾轉。隔生難定。況其下乎。以是知見思未盡者。斷不超出三界。卽天上人界隨意寄托之說。亦須陀洹向果始能之耳。或問。如子所論。則自梁陳迄今。凡傳燈指月會元以及續燈諸錄所載各祖師。有幾人已經入聖。有幾人已斷見思。不爲三界所縛。卽如鄧隱峯之倒立而化。衣皆順體。孚上座之講涅盤經。揮尺一下而去。巖頭歲之預知。大喝一聲而逝。紫柏老之臨刑。圜中自在而脫。如此等師。可決其出三界否。又如龐公之枕膝脫灑。靈照之我女鋒捷。張相之擲枕作聲。楊傑之刻期坐亡。此等在家。又將作何定論耶。答曰。此皆未可妄爲臆斷也。宗門下客。但論見性。不論禪定解脫。無三界可出。無眾生可度。亦不睹惡生嫌。亦不觀善勤措。凡聖不立。憎愛兩亡。臨終諸聖來迎也不欣。惡境界現也不懼。我王庫中無如是刀。只是一念萬年。靈光獨耀耳。然𨿽如是。功燻所及。熟脫不等。但須返己自勘。外紛對五塵而了不迷逐。是謂思惑盡相。是圓七信位人。已超三界外。不對五塵而不起纖欲。是謂見惑盡相。是圓初信位人。此出三界有分。若猶未也。𨿽無三界可出。而實未出三界。𨿽無眾生可度。而須方便度盡心內眾生。切勿自欺。亦不必妄測古徳。要而言之。約分四階。第一等人。行解相應。見思惑盡。或三界貪瞋癡思惑。𨿽未斷。而見惑已斷。此皆謂之入聖之流。得意生身。隨願度生。固無論已。第二等人。淨漚識尙未淨除。間復昏動。便知見惑未盡。而燻修得力。寂照現前。念念相續。始本合一。了知自性本自淸淨。本不生滅。本自具足。見𨿽未盡。愈淘汰愈有力量。隨緣消舊業。更不造新殃。惟此一事實。餘二則非眞。祇是任運過時。毫無纖疑。立處卽眞。更不思前算後。臨命終時。也不計校業生意生。勘破本分。心心不異。不變易處去。去亦不變異。往來生死。是依變之境。向依變中著迷作麼。如斯等人。隨其願力。定得世世出家。童眞入道。有進無退。成聖匪遙。此是禪宗相傳正脈行履也。第三等人。見地淸徹。而夙習濃厚。貪瞋癡念。時時現前。𨿽屢加覺照。智弱惑彊。兼復境緣逼迫。二六時中。馴伏時少。打失時多。內照似寂。對境仍迷。若識慚愧。力與之爭。久久亦能隨順。由勉彊入自然。若功用未足。猝遇臘底消息。或不得力。必須勇猛放下萬緣。死抱主人翁。仗此般若正因。願力彊者先牽。便得後身童眞入道。再行參究。發悟燻修。或出頭來一聞千悟。此亦見地契證。功燻未齊。努力透關之行履正脈也。倘不如是踐履。口口說空。步步行有。提起古人公案綱宗。意識卜度。拈頌也會。勘驗也會。普說茶話法語也會。臨命終時。業識紛飛。乾慧不敲業力。隨業受報。未有了期。再出頭來。知在何日。𨿽本性原無變異。而隔世昏暗。依然博地凡夫。且前世業重。墮落三途。均未可定。古徳云。𨿽善因而招惡果。思之思之。今時此等。在家最多。出家中亦有之。昔日平侍者。而今黃秀才。我在大陽山。看你做出來。其或逆行示現。此無論已。均非禪宗正傳。臨末稍頭。一場﹝怡﹣臺﹢羅﹞懡。伊誰之咎歟。第四等人。刻苦參學。或發心在晚年。未得瞥地。而大限已臨。或立志在少年。而壽命夭促。或參請𨿽多載。而未遇作家。遽爾時至。古徳云。今生不悟來生參。來生不了後世再參。抱定一句死話頭。與之俱沒。千生萬世。決定期於了徹而後已。亦須猛勇決定。仗此般若正因。願力彊者先牽。後世受生如願。參禪發悟。貓有插血之功。虎有起尸之徳。只須志堅。勿疑勿畏。此則宗門人未得悟明臨終之行履正脈也。如上所約自入聖以至未悟。盡未來際宗門下客。不出四種之中。且多在後三四兩種內。今時之自命禪宗者。當如何善自護侍。以期一生了當耶。

利人

無上甚深微妙法。百千萬劫難遭遇。若不傳法度眾生。決定無能報恩者。宗門客旣了悟已。曠觀眾生同具如來智慧。而從迷積迷。沈淪苦海。了無休日。其大慈湣心。不期發而自發。出於勢之不容己。內則普心滿運。外則人天共推。其間般若種熟。徹底掀翻。於諸祖言句綱宗。無不一一默契。三藏十二部大小經教。無不一一消歸。接引來輩。應不失時。昨日定。今日不定。昨日是。今日不是。喝下儼如吼師子。棒頭敲出玉麒麟。宗教雙融。孤撐毒眼。逢尊宿。勘尊宿。逢作家。勘作家。逢老參。勘老參。逢新學。勘新學。逢講主。勘講主。逢士夫。勘士夫。有時官不容鍼。孤峻處特地孤峻。有時私通車馬。婆和處忒殺婆和。看人中毒。添把砒礵。見人疲眠。送个枕子。方其入室普說。千言萬語而不爲費詞。猝然覿面當機。十度九休而不爲辜負。或剝盡核皮。與人下口。或抄盡家產。逼人納財。解行兼隆。頭尾兩正。神用莫測。品徳純全。伊何人歟。非乘願而再來者歟。我思其人。實獲我心矣。次則見地淸徹。而文字稍有未長。於宗門則一綫穿卻。而教理則合轍未圓。旣未能如六祖之一聽便了。亦未能如諸祖之取義斷章。若以三乘十二分教接人。自有諸講主在。我者裏單提這一著子。如靠一座須彌山相似。又如馬前相撲倒便休。參究眞實。了悟眞實。踐履眞實。一手擡。一手捺。機靈句活。殺活同時。登寶王位。倒用橫拈。據師子牀。胡喝瞎棒。到處做得白拈賊。眞不愧爲曹溪滴骨兒孫。渾身是个賴皮精也。盡算得少林闡提種艸。其下苦參切究。水到渠成。摸著老胡腳跟。打失瞿曇鼻孔。然而河陽新婦子。眼目不道全無。其如木塔老婆禪。機用那能全活。此是自救不了之儔。豈勝出世爲人之任。祇以悲心彌切。明眼難逢。或遇一二有緣。但開示其參究軌則。逼札工夫。鏟去種種邪解。引入坦坦正途。間有一粒豆爆。亦可以空印空。古徳謂之單片子本分。在自己正須常居學地。而所印之同流。尢須囑其親近髙賢。以期得大自在。得大了當。不至爲七靑八黃之輩。作蝦蟆跳也。宗鏡錄云。祖佛正宗。才有信處。皆可爲人。先以聞解信入。後以無思契同。若入信門。便登祖位。是也。如上所說。胥在宗師分上。分其淺深。大約有此三類。若就學者論。根器千差。造就匪一。隨機設化。因地置宜。旣登寶華王座。緇白交參。魚龍雜列。或布漫天之网。或垂一縷之絲。庶幾一雨所施。而大小艸木咸蒙所潤矣。其間林林總總。初學爲多。當翦截其知解。與一無義味話頭。使之苦參力究。見有話頭抱得住者。已得參情結秀。必有悟境現前。時時提撕。俾使疾得相應。急不得。緩不得。一气呵成。本光透露。此全在師家鉗錘之妙密爾。如或前人悠忽從事。話頭倏在倏忘。何能打成一片。須當激發其羞恥之心。以鞭策其進修之路。俾得翻然勃然。速見油然沛然。而話頭緊峭。悟機流行也。或其人先已得有話頭。或全未親近師家。總當令其從參究進路。所有看過經論。及在前師家所說道理。通令拋擲。一个元字腳不畱。專研此話頭。朝夕莫放。話頭不一。但起得疑情者便是有緣。不須更換。倘有依稀見處。隨與鏟除。勿使剁根。則枝葉脫落。本眞覿面。自有時至理彰之候。但勿輕易許可。必須勘得十成穩密。肯心自許。才是施與點睛之時。蓋學者終身受用。全在本分淸楚。與佛祖把手齊肩。了無纖疑。徹見無死無生。無凡無聖。生死一如。聖凡不二。我本來自性天眞佛。入天堂與落地獄。不變異一毫釐許。然後到處一一踐履將去。歡喜煩惱境界。來到面前。不爲搖奪。惟此一事實。餘二則皆非。如此保任縝密。臨末稍頭。方得受用。萬勿急於羅籠。將就許可。誤會本分重關末後三關之說。且先印以本分。再換話頭。令參重關。得重關後。再透末後言句。學者因此。無不廉纖粘滯。仿佛依稀。甚至師家各私其私。均有三關密傳。一定板印。此家許過末後者。換一門庭。連本分也全未是。易地同然。以至初學無所滴從。其不肯虛心再參者。執定前師所許爲是。甘心作一門外擔板漢。了此一生。其有良心未昧重行究推者。陸續將各處零星所得。湊成一个攙前脫後支離的西來祖印。一經明眼人追札勘驗。或在本分處作窠窟。或於重關邊躲生涯。或肆無忌憚。亂統抵塞。以爲得大自在之末後句。宗風至今日。眞有不忍言者。各人根器利鈍不齊。豈能人人一節打通。或有二三番。或有五六番。始得徹了。然最重是起手悟門。必須諦當淸徹。寧可絕嗣。詎可亂許。是則最初爲人之要領也。學者旣經知有之後。其般若夙熟者。於諸家公案言句。自然處處會歸。毋煩師家點撥間有粘滯消不過之處。但令提起本分。一一默契。此則不妨略以言句消解。所謂落艸之談是也。或有根器魯鈍。參究多年。而不能相應者。此終由於話頭之不得力。總宜逼其苦究窮參。自得慧光透發。或值病體垂危。大命告盡。其有志者。正可藉以參涅盤堂裏禪。與之撕捱。努力透關。抱此話頭以終。再世出頭。便得悟徹。倘有於般若差別岐路。逗漏多番。一綫未達。或可放一綫道。以滿其苦參之願。而使臨終安穩密行。此則又在師家臨時之手眼矣。或有參情緊而正眼未開。忽有似是而非之見刺。橫梗於中。屢拔不脫。此必所參話頭誤成窠臼。然終有消不過公案言句。必須將消不過之公案言句。攺作話頭。再行參究。而後其刺可拔。正眼可開。余先參誰字話頭。後忽覺得本來人。更不外於不動念時明了之識。念旣不起。則言語道斷。心行亦滅。而一切普印。寂然不動。感而遂通。與宗門靈光獨耀迥脫根塵。但離妄緣卽如如佛諸言句。以及豎拳下棒諸機用。無不印合。惟於無夢無想主人公會不過。去若非華藏老人大慈手眼。令其攺參無夢無想主公話頭。則終身爲門外漢。所謂庵內人不知庵外事。及堂中事作麼生等語。一律支吾彊解。那有聞樓梯上笑語聲一个消息。窺見枕子落地腳根。失之毫釐。差以萬里。寄語來哲。切勿自欺自足自滿自畫。而師家作用。亦必披根到底。方可印證也。學者旣得知有。或經師家所造就。或先爲他師所印可。而本分淸楚。手眼明白者。卽將古徳誵訛公案。及五家綱宗。一一拈勘。必令其一一消歸自己。再於如來一乘經論所說。一一契合。此眞難得種艸。再須察其習气濃薄。示以牧牛功燻。刻不放手。此牧牛功夫。在教家謂之修道位。本分淸徹。在教門謂之見道位。此依宗門人判斷消解。若教門見道。大小乘亦不同。小乘見道。已登須陀洹果。宗門家兒。何能及此。況圓教初信見道位耶。然宗門行履。暗與圓教相合。行住坐臥四威儀中。到處在不變異處行履。法華經云。佛子住此地。卽入諸佛位。常在於其中。經行及坐臥。故無有異也。宗門有罷參之說。談何容易。惟佛一人方可罷參。若等覺菩薩。猶有一分無明習气。不得云罷參。何況我輩略有微末知解。所云見道。岑大虫所謂因中涅盤。與教中見道小乘是初果位大遠在。全仗悟後消識功力。使此牯牛東西不犯苗稼。偏不附物。正不立玄。變成露地白牛。要之習气輕得一分。眞性露得一分。卽牯牛白得一分。然不過暫時而伏。若眞白得一分。卽圓教初住位。破一分無明。證一分眞如。方始說得。迨至無明習气破盡。直至佛位。方得全身露地白牛現前也。後輩略有知解者。大約終身是調習時。惟視其功行緊怠。爲臨終得力與否之左券。此過去諸祖。及盡未來際宗門人皆然。所宜與入室種艸深細盤桓者也。至於在家縉紳先生。及士女流輩。其有大志。必欲一生了辦者。其苦參話頭。搜索逼紮。鏟截知解。如遇話頭橫生見刺。攺換消不過公案。作爲話頭。﹝拚﹣ㄙ﹢ㄊ﹞命參究。種種軌則。與出家兒毫無有異。此爲最上根器者說。知有之後。嚴守在家戒律。萬行莊嚴。是佛四眾弟子之列。亦可接引有緣後輩。不爲分外。但當道士大夫。有應酬俗務倥傯。那能如禪和一心專辦。惟心志慕道。必欲得最上乘知見。兼之出仕省分。朝齊暮楚。不能與善知識三五載常聚一方。旣與有緣。察其參情結秀。知見已正。稍爲私通車馬。放一綫道。使其得般若之味。從此猛加功燻。以求其極。免致一無所得。或至異日遇有別緣。全行退失。此等手眼。於出家中气質弱劣而志眞切者。亦可依樣葫蘆。斯則全在明眼宗師之作用矣。至於平等士女。發心參尋。在男眾則有一家生計之累。在女眾則有家人撓阻之艱。均須格外體卹。若能參究苦切。而竟未得窺其門戶者。亦須稍與平實商量。知令途路。以不負其來意。然決須正見正知。方與點撥。所謂能入佛而不能入魔者則可。如晦堂之吾無隱乎爾者則可。如西天老祖之識得喚作佛性不識喚作精魂者則可。降此則斷斷未可也。古徳接人差別眼目。各各不同。今略引一二則。以見大端云爾。宗門燈燈相續。佛祖慧命攸關。乃負荷佛法者第一件事。昔首山沒。汾陽昭師閉關髙枕。契聰讓之曰。佛法大事。靜退小節。風穴懼應讖。憂宗旨墮滅。幸有先師。今已棄世。汝有力荷擔大法。今何時而欲髙臥耶。昭矍然起。握聰手曰。非公不聞此語。促辦裝吾行矣。然則宗眼圓明者。急思肩任佛法。盡力爲人。何可坐視宗風掃地。而不爲之扶持提唱耶。僧問汾陽。如何是接初機句。曰汝是行腳僧。問如何是辧衲僧句。曰西方日出卯。問如何是正令行句。曰千里特來呈舊面。問如何是立乾坤句。曰北俱盧州長粳米。食者無瞋亦無喜。昭又曰。總將此四轉語。勘驗天下衲僧了也。大愚芝曰。先師將此驗衲僧。仔細思量。將此四句。總被天下衲僧一時勘破。妙喜曰。諸人要識大愚麼。三年無攺於父之道。可謂孝矣。伊庵曰。今日宗師有將此四語驗人者否。祖禰不了。殃及兒孫。

顯諭

佛祖接人。有平實商量語。所謂以言顯無言也。其緊要開示。已分見於禪源徹參調習入聖各門。然初機發悟。處處逢源。古徳提持。片片是錦。凡有關啟辟悟門指示修功者。略於此門節錄之世尊示隨色摩尼珠。五方天各說異色。世尊藏珠。擡手云。此珠作何色。天云。手中無珠。何處有色。世尊嘆曰。吾示世珠。便說有靑黃等色。吾將眞珠示。便總不知。天悉悟梵志擎花兩株供佛。佛曰放下。志放左右手花已。佛更詔放下。志曰。兩手皆空。更放下甚麼。佛曰。汝當放外六塵。內六根。中六識。一時捨卻。無可捨處。是汝免生死處。志悟無生忍異見王問波羅提曰。佛性在何處。提曰。性作用處有八。在胎爲身。處世爲人。在眼曰見。在耳曰聞。在鼻嗅香。在口談論。在手執捉。在足奔運。徧現俱該沙界。收攝在一微塵。識者知是佛性。不識喚作精魂。古徳別云。不識是佛性。識得是精魂。妙喜云。敢問諸人。那个是佛性。那个是精魂初祖安心法門云。迷則人逐法。解則法逐人。解則識攝色。迷則色攝識。但有心分別計較自心現量者悉是夢。若識心寂滅無一切念處名正覺。問云何自心現量。答見一切法有。有不自有。心計作有。見一切法無。無不自無。心計作無。又若人造一切罪。自見法王。卽得解脫。從事得解者力彊。事中見法者。卽處處不失念。從文字得解者力弱。卽事卽法者深。運爲跳踉。悉不出法界。若以法界入法界。卽癡人。凡有施爲。皆不出法界心。心體是法界故。問世人種種學問。云何不得道。答。由見己故。所以不得道。己者我也。至人苦不憂。樂不喜。由不見己故。所以不知苦樂。由亡己故。得至虛無。己尙自亡。更有何物不忘也。問諸法旣空。阿誰修道。答有阿誰。須修道。若無阿誰。卽不須修道。阿誰者亦我也。若無我者。逢物不生是非。是者我自是。而物非是也。非者我自非。而物非非也。卽心無心。是爲通達佛道。卽物不起見。名達道。逢物直達。知其本原。此人慧眼開。智者任物不任己。卽無取捨違順。愚者任己不任物。卽有取捨違順。不見一物名見道。不行一物名行道。卽一切處無處。卽作處無作處。無作法卽見佛。若見相時。卽一切處見鬼。取相故墮地獄。觀法故得解脫。若見憶想分別。卽受鑊湯鑪炭等事。現見生死相。若見法界性。卽見涅盤性。無憶想分別。卽是法界性。心非色故非有。用而不廢故非無。又用常空故非有。空而常用故非無可祖云。夫謂古異今。今異古。復離四大。更有法身。解時。卽今五陰心。是圓淨涅盤。此心具足萬行。正稱大定。四相寂滅。夫欲識心定者。正坐時知坐是心。知有妄起是心。知無妄起是心。知無內外是心。理盡歸心。心旣淸淨。淨卽本性無外。惟一心是智慧相。明了無動。名自性定三祖云。欲知法要。心是十二部經根本。惟有一乘法。一乘者一心是。但守一心。卽心眞如門。一切法不出自心。惟心自知。心無形色。諸祖只是以心傳心。達者印可。更無別法。又曰。一切由心。邪正在己。不思一物。卽是本心。惟智能知。更無別行摘三祖信心銘云。至道無難。惟嫌揀擇。但莫憎愛。洞然明白。莫逐有緣。勿住空忍。前空轉變。皆由妄見。不用求眞。惟須息見。二見不住。愼莫追尋。才有是非。紛然失心。一心不生。萬法無咎。系念乖眞。昏沈不好。不好勞神。何用疏親。欲取一乘。勿惡六塵。六塵不惡。還同正覺。得失是非。一時放卻。心若不異。萬法一如。要急相應。惟言不二。一念萬年。萬年一念。十方智者。皆入此宗六祖云因何聞法不自開悟。緣邪見障重。煩惱根深。般若之智亦無大小。迷心外見。修行覓佛。未悟自性。卽小根。若悟頓教。不執外修。但自心常起正見。煩惱塵勞常不能染。卽見性。無相頌云。煩惱暗宅中。常須生慧日。邪來煩惱至。正來煩惱除。邪正俱不用。淸淨至無餘。菩提本無性。起心卽是妄。淨心在妄中。但正無三障。正見名出世。邪見名世間。邪正盡打卻。菩提性宛然。此頌是頓教。悟卽剎那間。此法門無念爲宗。無相爲體。無住爲本。無住者本性。於世間善惡好醜冤親言說觸刺欺爭時。並將爲空。不思酬害。念念中不思前境。若前今後念相續不斷。名縛於諸法。念念不住。卽無縛。此是無住爲本。外離一切相名無相。卽法體淸淨。此是無相爲體。於諸境不染。曰無念。自念。常離諸境。不於境上生心。若只百物不思。念盡除卻。一念絕卽死。別處受生。大錯。云何立無念爲宗。迷人於境上有念。便起邪見。一切塵勞妄想從此生。自性本無一法可得。若有所得。妄說禍福。卽是塵勞邪見。又云。無者無何物。念者念何事。無者無二相。無諸塵勞相。念者念眞如。本性眞如是念體。念是眞如用。眞如自性起念。六根𨿽有見聞覺知。不染萬境。而眞性常自在。故經云。善能分別諸法相。於第一義而不動云何坐禪。此法門無障無礙。於一切善惡境。心念不起。名坐。明見自性不動。名禪。何名禪定。外離相名禪。內不亂名定。若著相。心卽亂。離相。心卽不亂。本性自淨自定。只爲見境思境卽亂。若見諸境心不亂者。是眞定也。於念念自見本性淸淨。自修自行。自成佛道示智常云。不見一法存無見。大似浮雲遮日面。不存一法守空知。猶如太虛生閃電。此之知見瞥然興。錯認何曾解方便。汝當一念自知非。自己靈光常顯現永嘉覺參。繞師三匝。振錫而立。師曰。大徳自何方來。生大我慢。覺曰。生死事大。無常迅速。師曰。何不體取無生。了無速乎。覺曰。體卽無生。了本無速。師曰。如是如是。覺方禮拜。須臾告辭。師曰。返太速乎。覺曰。本自非動。豈有速耶。師曰。誰知非動。曰仁者自生分別。師曰。汝甚得無生之意。曰無生豈有意耶。師曰。無意誰當分別。曰。分別亦非意。師曰。善哉時謂一宿覺玄策告智隍大定曰。我師所說。妙湛圓寂。體用如如。五陰本空。六塵非有。不出不入。不定不亂。禪性無住。離住禪寂。禪性無生。離生禪想。心如虛空亦無虛空之量。隍謁六祖。師曰。誠如所言。汝但心如虛空。不著空見。應用無礙。動靜無心。凡聖情忘。能所俱泯。性相如如。無不定時也師告薛簡曰。煩惱卽菩提。若以智慧照破煩惱者。是二乘見解。明與無明。凡夫見二。智者了其性無二。無二之性卽實性。實性者。凡不減。聖不增。住煩惱不亂。居禪定不寂。不斷不常。不來不去。不在中間及內外。不生不滅。性相如如。常住不遷。名曰道。我說不生不滅者。本自無生。今亦不滅。欲知心要。但一切善惡都莫思量。自入淨心體。湛然常寂。妙用恆沙。偈云。有情卽解動。無情卽不動。若修不動行。同無情不動。若覓眞不動。動上有不動。不動是不動。無情無佛種。善能分別相。第一義不動。但作如此見。卽是眞如用。又曰。法性本無生滅去來。依此修不失宗旨。偈曰。兀兀不修善。騰騰不造惡。寂寂斷見聞。蕩蕩心無著吉州思云。卽言語是汝心。此心是實相法身佛。與空齊壽。若入三昧門。無不是三昧。若入無相門。總是無相。隨立之處。盡得宗門。語言啼笑。屈伸俯仰。各從性海發。故得宗名。相好之佛。是因果佛。卽實相佛家用。一切時中。更無一法可行。自是得法。不以得更得。是以法不知法。法不聞法。平等卽佛。佛卽平等。不以平等更行平等。故獨一無伴侶。迷時迷於悟。悟時悟於迷。迷還自迷。悟還自悟。無有一法不從心生。不從心滅。是以迷悟總在一心南嶽思云。學者先須通心。心得通。一切法一時。盡通聞說。靜不生靜念卽是本自靜。聞空不取空。譬鳥飛空。若住空必有墮落患。無住爲本。自性體寂而生其心是照用。卽寂是自性定。卽照是自性慧。定卽慧體。慧卽定用。離定無別慧。離慧無別定。卽定時是慧。卽慧時是定。卽定時無有定。卽慧時無有慧。性是如故。如燈是光體。光是燈用。卽定慧雙修不相去離牛頭融絕觀論。問何者是心。答六根所觀並是心。問心若爲。答心寂滅心爲體爲宗爲本。心性寂滅卽定。常解寂滅爲慧。問何者是智。答境赴解是智。問何者是境。答自身心性爲境。問。何者是舒捲。答照用爲舒。心寂滅無去來爲捲。舒則彌遊法界捲。則空迹難尋。問何者是法界。答邊表不可得。名見法界覺禪師云。眼見一切色。眼不屬一切色。是自性解脫緣禪師云。如有石尋常坐臥。或作佛像。畏罪不敢坐。是意識自忙亂。石中本無罪福安禪師云。直心是道。直想直用。更不觀空。亦不求方便。經云。直視不見。直念不想。直受不行。直說不煩智達師心境頌云。境立心便起。心空境不生。若將心系境。心境兩俱盲。境心各自住。心境兩俱淸。悟境心無起。迷心境共行。若迷心作境。心境亂縱橫。悟境心元靜。知心境本淸。知心無境性。了境心無形。境虛心寂寂。心照境泠泠甘泉師云。發心入道。先須識本心。未識者以信爲先。信者信心是佛。無始輪回只是不敢信自心是佛。心外無別佛。舉動施爲更是阿誰。如是解者。一念相應卽名佛石頭祖云。汝心體離斷常。性非垢淨。湛然圓滿。凡聖齊等。應用無方。三界六道。惟是心現。水月鏡像。有生滅耶。汝知之無所不備。諸聖述言。欲顯法身本寂。同歸根耳宗鏡云。此宗如何相應。答向卽背。近卽離。一門深入而忘覺知。是心中自證法門。先徳云。諸祖共傳諸佛淸淨自覺聖智眞如妙心。不同世間文字所得。曹山云。從緣薦得相應疾。就體消停得力遲。瞥起本來無處所。吾師暫說不思議。故知諸聖皆用此一念心起時了不可得。是眞不思議。離此決無。別無殊勝。豈非疾耶。問如何卽是。答是則第二頭。非則第三首。心智路絕。現量情消。住此之時。自然洞鑑。問絕卻見聞。如何覺悟。答只謂彊覺妄知而能障道。惟當脫粘內伏。發自靈知。根塵旣消。光明頓發。今爲昧性拘文者。假以言詮方便開示。直指出六根現用常住無生滅性與佛無異。親證現知。分明無惑。今且指見聞二性者。當見時卽自性。祖曰。眼門放光。照破山河大地。又應眼時若干日。萬像不能逃影質。是知明暗自去來。靈光終不昧。楞嚴經佛告匿王。汝三歲見河時。至年十三其水雲何。王答。如三歲時。乃至今六十二無異。佛言。汝面𨿽皺。而此見精性未嘗皺。皺者爲變。不皺非變。元無生滅。云何於中受汝生死。此因國王示疑。寄破斷見方便。分別生滅不生滅二性。若不執斷常見。則皆是實相無生滅。卽相恆眞。方稱究竟。聞性者。楞嚴云。譬如人靜居。十方俱擊鼓。十處一時聞。此則圓眞實。隔垣聽音響。遐邇俱可聞。五根所不齊。是則通眞實。音聲性動靜。聞中爲有無。無聲號無聞。非實聞無性。聲無旣無滅。聲有亦非生。生滅二圓離。是則常眞實。故知聲塵自有無。聞性非生滅。又非惟聞性無生。返觀聲塵亦無生滅。以從緣起。自體全無。如來勅羅睺羅擊鐘一聲。問阿難聞不。阿難言聞。鐘歇無聲。又問聞不。答不聞。又擊問聞不。又言聞。佛言。聲消無聞。若實無聞。聞性已滅。鐘聲更擊。汝云何知。自是聲塵或有或無。豈聞性爲汝有無。聞實云無。誰知無者。如夢中聞舂搗聲。聞性不昏。縱汝形消命光遷謝。此性云何消滅。乃至若棄生滅。守於眞常。常光現前。則汝法眼應時淸淨。云何不成無上知覺。是以若了聞性。卽成正覺。斯豈不是因言悟道。今依祖教。更有一門最爲省要。所謂無心。何者。若有心則不安。無心則自樂。古云。莫與心爲伴。無心心始安。若將心作伴。動卽被心瞞。心生種種法生。心滅種種法滅。但得無心。境自不現。旣無對待。逆順何生。以迎境生惱。以順境牽愛。能令心動不安。今若無心坦然無事。不了無心之旨。𨿽對治折伏。其不安相常現前。又無心有二。一澄湛令無。則是攝念蠲消覺觀。漸至微細。二當體本無。則直了無生。以一念起處不可得故。經云。一念初起。無有初相。是眞護念。問本自無生。妄從何起。答爲不了本自無心名妄。知本無心。卽妄無所起。眞無所得。問何故有心卽妄。無心卽無妄。答以法界性空寂無主宰故。有心卽有主宰卽有分劑。無心卽無主宰。卽無分劑。無分劑。卽無生死問。爲當離心是無心。卽心得無心。答卽心得無心。問卽心是有心。云何得無心。答不壞心相而無分別。問豈不辧知也。答卽辧知無能所。是無心也。豈渾無用。始是無心。如鏡照物。豈有心耶。當知眾生恆自無心。心體本來常寂。常用常寂。實性自爾。非自有心方始用也。只爲眾生不了自心常寂。妄計有心。心卽成境。以卽心無心故。心恆是理。不得心相。卽是眾生不生。卽理無理故。理恆是心。不動心相。卽是佛亦不生。聖凡常自平等法界也。又無心者。不得作有無情見。將心作無。此卽成有。若一切處無心如土木。又成斷滅。皆屬妄識。是以稱不思議宗者。以有無情見不及故。問旣不得作有無解。如何是正了無心。答石虎山前斗。蘆花水底沈。問眾生皆有佛性。云何不悟。答如水淡味恆然。著甘艸甜。下黃蓮苦。心水亦然。起妄染則凡。冥眞空則聖。性未嘗變異。又不覺故不知有。以不信故不承當。但起無明。空成倒想。問凡聖皆用一心眞性成佛。云何見有前後。答見𨿽前後。性且不虧。眾生以無明夢未破。覺道力未具。則佛性未現。法身未圓。豈是不具如來藏性。問如何是菩提相。答約究竟菩提。體常冥寂。淨名云。寂滅是菩提。離諸相故。若以無相之相。方便門中不無顯示。令初發菩提心人分明無惑。如雲寂照無二爲菩提相。如鏡無心爲體。鑑照爲用。合爲其相。亦卽禪宗卽體之用是知。卽用之體恆寂。知寂不二爲心相。問有念卽生。無念卽佛。云何聖凡一等。答眾生𨿽起念。不知念本無念。與佛無念等。妄墮有念中。佛得無念。知念本無。眾生𨿽現在念中。佛知念卽無念。斯則佛無念。與眾生無念義同。又眾生不知念空。於念成事似有差別。若了念空。則苦樂境不執。以境從念生。心空則境何有。旣無有境。相縛自除。能所俱空。誰生取著。旣不取著。生死自無。圓覺云。知是空華。卽無流轉。亦無身心受彼生死。問卽心成佛之宗。佛祖本懷。如今信不及人。謂不現證。答若親見。無一人而非佛。若不信。無一佛而非人。迷則常作佛之眾生。悟則現證眾生之佛。妄見成差。本性恆一。問如何是卽今之佛。答今一念起。了不可得。無有處所。是過去佛。過去不有。未來亦空。是未來佛。卽今念念不住。是現在佛。但莫執莫斷不取不捨。則三際無蹤。一念圓具十法界。非因果而因果之法。如是則念念相應。念念成佛。凡聖悉等。故云了了識心。是心是佛。欲得早成。戒心是律。除此心王更無別佛。華嚴論云。不如一念緣起無生。超彼三乘權學等見。問一念成佛。只入信門。如何得目前了了分明而見。答目前無物。是眞見佛。以一切法性寂靜故。如是通達。六根所對。無非見自性如如佛矣。此名眞見道。眞供養。契如理之心。無見佛之想。了自法性。是眞供養。寶雨經雲。如理思惟。卽是供養一切如來。謂一切不思。惟是眞思。惟以頓悟一心。無法可思量故。問云何親自現證。得見自心之佛。答若以智求。智則成解。解背圓宗。若起照心。照則立境。隨照失旨。皆影事。不契斯宗。若了眞心。自然無心合道。妙徳啟口問不二。忘言入理顯眞宗。問禪宗云今須知諸佛出身處如何。答石牛生象子。木女孕嬰兒。諸佛從中出。最初成道時。見卽便見。不在意思。人問大梅云。神性獨立。學人不識。答誰教汝問。又問。莫不問者便是。答若不是。是阿誰如是問。問神性非聲色。師所示神性。學人只識得聲色。不識眞性。答如大空藏。眾寶皆具。福徳人見。直捉明月寶珠。薄福人見銅鐵類。非藏中無寶。亦非主藏者不與。我向汝道性。汝只見聲色。如今揚眉動目。彈指謦咳。喃喃問答。總是此性。喚作大道。常在目前。𨿽在目前難睹。若上根聞便會。更不作諸惡。喚作一受常寂然。中根數數聞說還會。下根千萬與說。元來不會。𨿽記少許。如破布裏珠。出門還漏卻。知麼。問卽心卽佛。祖佛同詮。云何不說非心非佛。答卽心卽佛是表詮。令親證自心了了見性。非心非佛是遮詮。卽破執奪情見依通意解妄認之者。以心佛了不可得。此乃權立頓教泯絕無寄之門。言語道斷。心行處滅。亦是一機入路。若圓教。卽此情盡體露之法。有遮有表。非卽非離。體用相收。理事無礙。今時偏重遮非之詞。不見圓常之理。所以祖師云。是心是佛。如牛有角。非心非佛。如兔無角。並對待彊名邊事。若豁悟本心。是非頓息。不一向離。起絕言見。不一向卽。起執指譏。若實親證自宗。尙無能證智心。及所證妙理。豈況更存知解乎。問信入此門。還有退否。答信有二。若正信堅固。諦了無疑。理觀分明。乘戒兼急。則一生可辦。誰論退耶。若依通之信。觀力粗浮。習重境彊。遇緣卽退。乃至但於佛法中種於信心。謙下無慢。敬順賢良。於諸惡人。心常慈湣。於勝己者。咨受未聞。所聞勝法。奉行無忘。所有虛妄。依教蠲除。於三菩提道。常勤不息。夫爲人生之道。法合如然。若不長惡而生。何須慮退。信煩惱卽菩提。本來是佛。更無所進。如在虛空。退至何所。問旣是無言之道。絕相之眞。如何徧引言詮。廣明行相。答非言何以知無言。非相何能顯無相。華嚴云。了法不在言。善入無言際。而能示言說。如響徧世間。淨名云。夫說法者。無說無示。又云。無離文字說解脫。斯皆以言顯無言矣。華嚴云。色身非是佛。音聲亦復然。亦不離聲色。見佛神通力。金剛經云。若見諸相非相。卽見如來。斯皆以相顯無相矣。問生佛同體。何故苦樂有殊。答佛性法性。自了心源。妄想不生。不失正念。我所心滅。卽不受生死。卽究竟常寂滅。以寂滅故。常樂自歸。眾生迷自性。不達本心。種種妄想。不從正念。故卽愛憎。以愛憎故。心器破壞。卽受生死。諸苦自現。欲知法要。守心第一。若人不守心。得成佛者。無是處。引仰山云。頓悟自心無相。猶若虛空。寄根發明。卽本性具恆沙妙用。無別所持。無別安立。卽本地。卽本土。引安國云。如夢好惡。知牀上安眠。全無憂喜。卽識心見性。今聞作佛喜。聞入地獄憂。不達心性在菩提牀上安眠。妄生憂喜。引大梅云。各自明心達本。得本末自至。心是本。但心不附一切善惡而生。卽知萬法本自如如。宗鏡釋云。如六祖道。善惡都莫思量。自然得入心體。湛然常寂。妙用恆沙。以諸佛是極善邊。眾生是極惡邊。以善惡收盡一切法。故云若不思量全歸心體。如寒山云。萬境俱泯迹。方見本來人。未必須泯。只謂眾生不達空花起滅。不復一心本源。故令泯絕。若入心體。惟是湛然。不落斷滅。自然從體起用。用徧恆沙。引千頃云。十惡五逆法。並從如來藏中現。本來是佛。只謂眾生起念。奔流至今。所以佛令滅意根。絕諸分別。一念相應。便超正覺。豈教多知解。擾亂身心。汝今但絕見聞覺知。境上莫生分別。隨時著衣喫飯。平常心是道。此法甚難。有問夜後無燈時如何。答悟道人常光現前。有什麼晝夜。引云居云。世出世均自一念妄心有。念卽是境。見卽是心。觀自一念動。卽恆沙世界一時動。觀自一念常定。卽六道眾生悉常定。若了一念體。卽恆沙世界常現自心。由迷一心。卽境智胡越。又宗鏡錄云。𨿽前引後證。文廣義繁。何厭重說。如大論云。譬搖樹。果熟者前落。未熟者更須後搖。又捕魚。前网不盡。後网乃得。種種因緣。重說無咎。問如何得契斯旨。答境智俱忘。如何說契。問如是則言思道斷。心智路絕。答此亦彊言。𨿽欲隱形。而未亡迹。問如何得形迹俱忘。答本無朕迹。如何欲亡。問如是。則如人飲水。冷暖自知。當大悟時。方合斯旨。答此中亦無迷悟合不合道理。撒手似君無一物。徒勞苦說數千般。古徳云。盡十方世界覓一人爲伴不得。又云。只有一人承紹祖位。終無二人。若未親到。徒勞神思。此法一切凡聖大捨身命處。不入此宗。皆非究竟。問如何踐履。答教誰踐履。問莫不成斷滅否。答尙不得常住。云何斷滅。問乞最後一言。答化人問幻士。谷響答泉聲。欲達吾宗旨。泥牛水上行歐陽修問。髙僧臨生死。談笑脫去。何道致之答。定慧力耳。問今何無有。答古人念念在定。臨終安得亂。今念念散亂。臨終安得定問云居膺。因何佛菩薩不被生死所拘。凡夫獨縈此苦。答於淸淨性中計有能所。卽墮生死。佛菩薩善知淸淨性中不落有無。卽能所不立。問卽有了不了人。答了尙不可得。豈有能了人乎。汝應念淨性中無有凡聖。亦無了不了人。凡聖俱是名。若隨名生解卽墮生死。若知假名不實。卽無有當名者。此是究竟極處若云我能了彼不能了。是大病。見有淨穢凡聖亦大病。作無凡聖解。又屬撥無因果。見有淨性可棲止。亦大病。作不棲止解。亦大病。然淨性中𨿽無動搖。且不壞方便應用。及興慈運悲。如是慈悲。卽今淸淨性。可謂見性成佛矣問大珠。如何得大涅盤。答不造生死業。問如何是生死業。答求大涅盤。是生死業。捨垢取淨。有證有得。及不脫對治門。均生死業。問如何得解脫。答本自無縛。何用求解。直用直行。是無等等黃檗云。人多。謂境礙心。事礙理。常欲逃境安心。屏事存理。不知乃心礙境。理礙事。但心空境自空。理寂事自寂。勿倒用心也。人多不肯落空。不知自心本空。愚人除事不除心。智者除心不除事趙州問南泉。如何是道。答平常心是道。問還可趨向也無。答擬向卽乖問。不擬爭知是道。答道不屬知不知。知是妄覺。不知是無記。眞達不疑之地。如太虛廓然。豈可彊是非耶。師悟理僧問趙州。學人乍入叢林。乞指示。師曰。喫粥了未。答喫了也。師云。洗缽盂去。雲門云。且道指示。無指示。若言有。趙州向伊道甚麼。若言無。這僧爲甚悟去皓月問。了卽業障本來空。師尊可祖爲甚卻償債去。長沙岑曰。大徳不識本來空。問如何是本空。答業障是。問如何是業障。答本來空是。偈曰。假有元非有。假滅亦非無。涅盤償債義。一性更無殊岑喚竺尙書。書應諾。岑曰。不是本命。問不可離卻今祇對。別有第二主人。岑曰。喚尙書作至尊得麼。問恁麼總不祇對時莫非主人。岑曰。非但祇對與不祇對。無始劫來是个生死根本。偈曰。學道之人不識眞。只爲從來認識神。無始劫來生死本。癡人喚作本來人。妙喜拈曰。祇對者旣不是。卻喚甚麼作本來人。良久云。我恁麼道。且作死馬醫僧舉洞山云。兄弟。東去西去。直須向萬里無寸艸處去。良久云。只如無寸艸處。作麼生去。石霜問有人下語否。答無。霜曰。何不道出門便是艸。僧回舉洞山。洞曰。瀏陽乃有古佛耶。太陽云。便不出。亦艸漫漫地。圓通云。且道腳跟下一句作麼生。若道萬里無寸艸。許你見洞山。若道出門便是艸。許你見石霜。若道不出亦艸漫漫。許你見太陽。若總道不得。許你參見延聖。何故。惟有好風來席上。更無閒語落人間。石霜曰。初機先須識取頭。其尾自至。疏山問。如何是頭。霜曰。直須知有。如何是尾。答盡卻今時。問有頭無尾。答吐得黃金。堪作甚麼。問有尾無頭。答猶有依倚在。問頭尾相稱。答渠不作這个解會。亦未許渠在。後僧問九峯。如何是頭。答開眼不覺曉。問尾。曰不坐萬年牀。問有頭無尾。答終是不貴。問有尾無頭。答𨿽飽無力。問頭尾相稱。答兒孫得力。室內不知夾山云。明不越戶。穴不棲巢。六戶不掩。四衢無蹤。學不停午。意不立玄。竿頭絲綫從君弄。不犯淸波意自殊張拙云。光明寂照徧河沙。凡聖神靈共一家。一念不生全體現。六根才動被雲遮。斷除妄想重增病。趨向眞如亦是邪。隨順世緣無掛礙。涅盤生死等空花洛浦云。末後一句。始到牢關。鎖斷要津。不通凡聖。向道任汝天下樂欣欣。我終不肯。欲知上流。不將佛祖言教貼在額頭上。如龜負圖。自取喪身之兆。直須劫外明宗。莫向言中取則。是以石人幾似汝。也解唱巴歌。汝若似石人。雪曲應難和雲門問。密密處爲甚麼不知有。古徳答。只爲密密。所以不知有。問此人如何親近。答莫向密密處親近。問不向密密處如何。答始解親近。門曰諾諾乾峯曰。法身三種病二種光。須一一透過。始解歸家穩坐。須知更有向上一竅在。雲門出問。爲甚麼庵內人不知庵外事。乾峯呵呵大笑。云曰。猶是學人疑處。乾曰。子是甚麼心行。云曰。也要和尙相委。乾曰。直須與麼。方解穩坐。門應諾諾雲門曰。古宿爲慈悲故。有落艸談。若出艸之談。卽無與麼。如仰山問僧。近離甚處。曰廬山。又問曾到五老峯麼。曰不曾。仰曰。汝不曾遊山。此卽慈悲之故。有落艸之談風穴參南院。機鋒峻峭。南院亦未辧得他。次日只尋常問云。夏在甚處。答與廓侍者過夏。院問。向你道甚麼。答始終只教某一向作主。院便打推出。曰這般納敗闕漢。有甚用處。穴服膺。一日院問。南方一棒作麼商量。答作奇特商量。穴卻問此間作麼商量。院拈杖云。棒下無生忍。臨機不見師。穴大徹風穴舉南院云。欲得親切。莫將問來問。會麼。問在答處。答在問處。𨿽然如是。有時問不在答處。答不在問處。汝若擬議。老僧在汝腳跟底。大凡參學眼目。直須臨機大用現前。勿自拘於小節。設使言前薦得。猶自滯殼迷封。句下精通。未免觸途狂見。應是向來依他作解。明昧兩岐。一切掃卻。直教如師兒哮吼一聲。璧立千仞。誰敢正眼覷著。覷卽瞎卻渠眼法眼因沙塞井泉。問泉眼不通。被沙礙。道眼不通。被甚麼礙。自代曰。被眼礙汾陽昭見老宿七十一人。後至首山。問百丈捲席意旨。首云。龍袖拂開全體現。昭曰。師意如何。首曰。象王行處絕狐蹤。昭大悟。拜起曰。萬古碧渾空界月。再三撈漉始應知。有問。見何道理。便爾自肯。曰正是我放身心處圜悟請益濟臨四賓主怎生。演祖曰。也只个程限。是甚麼閒事。我這里卻是馬前相撲倒便休。演謂悟曰。你也盡好。只是有些病禪忒多。只是尋常說話時多少好。有僧問因甚嫌人說禪。演曰。惡情悰慧球云。欲得省要。卻是山河大地與汝發明。其道旣常。亦能究竟。若文殊門入者。一切土木瓦。礫助汝發機。若觀音門入者。一切音響助汝發機。若普賢門入者。不動步而到。以此三門方便示汝。如將一隻折箸攪大海水。令彼魚龍知水爲命。會麼茫衝謂圓通旻曰。某墮金紫行。與此事稍遠。通呼內翰。公諾。通曰。何遠之有。公躍然曰。乞再垂示。通曰。此去洪都有四程。公佇思。通曰。見卽便見。擬思卽差。公有省吳居厚謁圓通曰。前問訥老透趙州關事如何。訥曰。且去做官。今不覺五十餘年。通曰。曾明得透關事麼。厚曰。未甚灑脫。通度扇曰。請使扇。厚卽揮扇。通曰。有甚不灑脫處。厚忽省曰。便請末後句。通乃揮扇兩下。厚曰。親切親切。通曰。吉獠舌頭三千里。睹貺問通曰。是法非思量分別所能解。如何湊泊。通曰。全身入火聚。公曰。畢竟如何會。通曰。驀直去公沈吟。通曰。可更喫茶麼。公曰不必。通曰。何不恁麼會。公契旨曰。元來太近。通曰。十萬八千。公占偈曰。不可思議。是大火聚。便恁麼去。不離當處。通曰咦。猶有這个在。公曰。乞再示。通曰。便恁麼去。鐺是鐵鑄師遠舉楊岐三腳驢話。有道宗師家無固必。有問隨答。作乾無事會。不見楊岐用處。乃至祖師千差萬別門庭。如何消遣。又有只向佛邊會。卻與自己沒交涉。古人道凡有言句。一一須消歸自己。又作麼生。又有只作自己會。棄卻古人用處。惟知明自己事。古人方便卻如何消遣。旣消遣不下。卻似抱橋柱洗澡。要且放手不得。此亦是病。又有卻去腳多少處會。此病最難醫也。所以他語巧妙處。學人卒難摸索。才擬心卽差也。前輩謂之楊岐宗旨。須是他屋裏人到恁麼田地。方堪傳授。這公案直須透頂透底漢方了得。直須向威音那畔覷著。提起便行。捺著便轉。卻向萬仞峯頭進一步。可以坐斷天下人舌頭。今有麼。如無聽一頌。三腳驢子弄蹄行。直透威音萬丈坑。云在嶺頭閒不徹。水流澗底太忙生。湖南長老誰解會。行人更在靑山外王蕭問大隨云。某有个見處。被人問。卻開口不得。過在甚處。隨曰。過在有个見處。隨卻問幾時到任。曰去年八月。隨曰。爲甚麼道開口不得。蕭契悟湛堂謂大慧曰。我這里禪。你一時理會得。說也說得。拈頌普說也做得。只欠這一解在﹝囗﹫力﹞。若不得這一解。惺惺思量時便有禪。才睡著便無了。如何敵得生死。杲曰。正是某甲疑處。堂病亟。曰有个勤巴子汝必依之。可了汝事。後見圜悟。舉東山水上行語。杲呈四十九轉語。悟不肯。悟一日舉云。天寧卽不然。若問諸佛出身處。但向道燻風自南來。殿角生微涼。杲豁然。悟察杲𨿽得前後際斷。動相不生。卻坐靜裸裸處。曰不易。你到這田地。可惜死了不能活。不疑言句是爲大病。不見道懸崖撒手。自肯承當。絕後再蘇。欺君不得。須知有這个道理。每舉有句無句如藤倚樹問之。杲開口。便曰不是。飯時。杲把箸在手。忘下口。杲曰。這个道理。如狗看熱油鐺。欲舐舐不得。欲捨捨不得。悟曰。諭得極好。這便是金剛圈栗棘篷也。一日杲問。和尙曾問五祖。祖道甚麼。悟述祖云。描也描不成。畫也畫不就。又問樹倒藤枯時如何。祖云。相隨來也。杲曰。我會也。杲旣大徹。反於數禪客有疑。悟曰。我這里禪如大海。你將个大海傾去始得。若將缽盂盛得些。是你器量如此。能有幾个得到你田地。悟語杲云。近諸方盡成窠臼。我與佛鑑佛眼參禪。今佛鑑下。有一種作狗子叫。鵓鳩鳴。取笑人。佛眼下。有一種覷燈籠。指東畫西。如眼見鬼一般。我這里且無這兩般病。杲曰。擊石火。閃電光。引得無限人弄業識。舉了便會了。豈不是大窠臼。悟不覺吐舌。乃云休管他。我只以契證爲期。若不契證。終不放過。杲曰。契證卽得。第恐恁麼傳將去。舉了便悟了。硬主張。擊石火。閃電光。業識茫茫。未有了日。悟深肯之雪巖云。處州書記。說這工夫不濟事。動靜二相打作兩橛。我被說著。眞个坐便有這境。才拈提放箸。都不見了。他道參禪須起疑。大疑大悟。小疑小悟。不疑不悟。我便提个乾矢橛。封了被。脇不沾席。行坐只是昏散膠擾。霎時漧淨不得。淨慈七兄弟坐禪。有修上座不在數。只是獨行獨坐。蒲團坐如鐵橛。行時挺起脊梁。我要近他說話。二年不得。我因不倒頭。昏散輥一團。不覺流淚起鄕念。自此都放下。兩月後再來參假。卻得這一放。十倍精神。元來究明此事。不睡也不得。須中夜爛睡一覺。方有精神。一日見修。問去年要與你說話。只避我。他道辦道人無翦爪工。更與你說話在。我末後道。今被昏散打並不去。他云是你不猛烈。須是髙著蒲團。豎起脊梁。三百六十骨脊。八萬四千毛竅。並作一个無字。我依他提得轉力。轉見又散。到此盡命一提。忽見身心俱忘。目前如一片銀山相似。淸淸三晝夜。修問。我對云辦道。他云你喚什麼作道。不能對。轉加迷悶。首座云。你但大開著眼。看是什麼道理。被這一提。才上蒲團。面前豁然開。如地陷一般。說似人不得。尋修兄。便道且喜且喜。我與他柳堤行一轉。森羅萬象。向來所厭棄物。與無明煩惱昏散。元來盡自妙明眞如性中流出。半月餘動相不生。可憐不遇大手眼尊宿。與我打並。不合向者裏坐住。謂之見地不脫。礙正知見。於睡著無夢想聞見地。又打作兩橛。寤寐恆一之說。又透不過。礙在胸中。十年後。來東天目。見一株古柏。觸著向來所得境界。和底一時揚下。自此不疑生死。不疑佛祖。方始見徑山老人立處髙峯參雪巖。方問訊。卽打出。閉門。再往。令看一話頭。忽一日問誰與你拖這死屍來。聲未絕。卽打。不知幾。偶憶一歸何處話。疑情頓發。三晝夜目不交睫。擡頭睹演祖眞贊云。百年三萬六千日。反覆元來是遮漢。打破拖死屍疑。見欽問誰拖死屍到這里。便喝。欽拈棒。把住云。今日打某甲不得。欽曰。爲甚打不得。拂袖便出。一日欽問。日間浩浩時作得主麼。答作得主。問睡夢中作得主麼。答作得主。又云。正睡著無夢想見聞。主在甚處。無語。欽囑曰。從今日去。也不要你學佛學法。但饑喫飯。困打眠。才覺來。卻抖擻精神。我這一覺。主公畢竟在甚處安身立命。自誓云。﹝拚﹣ㄙ﹢ㄊ﹞一生做个癡呆漢。決要這一著子明白。越五載。同宿友枕墮地作聲。大悟。語學人曰。今負一知半解不能了徹者。病在甚處。只爲坐在不疑之地。被參徒下一喝。不能辧邪正。蓋從前得處莽鹵也。直須參到大徹田地。明得差別智。方能勘辧人。殺活人。此喫折腳鐺飯底工夫做到。如二人同時下喝。那有眼。那無眼。那个深。那个淺。還辧得出麼應庵舉白雲端云。悟了須遇人始得。若不遇人。只是个無尾巴猢猻。才弄出。便人笑。深信此道者。萬中無一。私謂歷祖。乘大悲願出世。爲人開示言句。洵屬美不勝收玆門所錄。重重透發心宗。體段大備。倘能精細研察。盡可藉以徹了本來。其有欲融會淹貫者。更須徧閱古今燈錄。愈淵博而愈廣大者也。然須知古徳示人千言萬語。阨其要有二。一悟門。二保任。未悟之先。自初學至久參。總須以悟門徹契爲入手。所謂大疑大悟。只貴子見地。不貴子行履是也。旣悟後自破參至臘終。全在功燻縝密爲正行。所謂行解相應。那邊明白了。來這邊行履是也。如以兩者相較。則悟後工夫。當無不自重己靈。自慶知有。卽逢緣懈怠時知抱慚。或不至如癡狂輩肆無忌憚。依前甘作博地凡夫。以辜負唐喪此生知見。若未悟前。則全在師家鉗錘妙密。學人志量宏深。不到徹頭。不肯歇手。脫有纖毫消不過處。﹝拚﹣ㄙ﹢ㄊ﹞著十年廿載。必求透徹而後休。方得隻眼孤撐。種智深入。與佛祖把手同行。其於古人千差萬別公案。機用言句。如觀掌紋。悉洞鑑明了。才不枉來閻浮一番。是以悟門一著。尢爲喫緊。須看古人參究榜樣。何等刻苦。何等勇猛。如大慧在湛堂座下。拈提皆會。於門頭戶邊消息。已是七穿八達。少此一﹝囗﹫力﹞。則終不了當。必待燻風南來句。始剝去一層。又必待相隨來也句。方徹法源底。則今時人略有所得。頓爾不疑言句自滿足者。奚翅萬里崖州。又如雪巖已得動相不生。了知萬象森羅皆妙明性流出。而無夢想處。打成兩橛。若非肯自刻苦。那有觸著古柏徹底打並時節。雪巖是過來人。便將此藥頭炙髙峯之病。蓋無夢想見聞之際。是昏悶地位。明了意識不行。全沒撈摸處。不獨雪巖髙峯二尊宿透不去。大約盡未來際禪客。或得見聞覺知光影者。於此總必打成兩橛。其無志气者。或彊作血脈不斷消解。或彊謂誰求相見理會。更不求通徹打並。此是古今學人通病。若髙峯以先得元來遮漢見地。已透拖死屍主。更不﹝拚﹣ㄙ﹢ㄊ﹞此一生做呆漢。那得有五載後枕子落地徹悟因緣。寄語來哲。須知未透此關。總是有夢有想時夾雜昭靈業識。非眞白淨主公也。且於古徳言句中。如百丈云靈光獨耀獨字。臨濟云歷歷孤明孤字。洞山所云三更初夜月明前之初字前字。又古所云父母未生前主公安身立命處句。死了燒了向甚麼處相見句。身裏出門難句。堂中事作麼生句。庵內人爲甚麼不知庵外事句。種種此類。皆是浮面依稀影響。支吾消釋。斷斷不能徹底萬分親切契。證似此廉纖粘滯。籠統支離。自救不能。如何勘驗得學人邪正深淺。承嗣得佛祖慧命。五體投地。痛哭頂禮。願與諸來哲。具第一等人志气。具第一等人剛骨。具第一等人猛烈。具第一等人眼目。平气虛衷。我之所悟。倘不與無夢想主公安身立命處相應。決不肯將就模糊。放過罷手。不計歲月。與之苦切撕捱。庶幾思之思之。鬼神通之。絕後再蘇。欺君不得。慶快生平。證得本分淸楚。眞不愧爲少林兒孫。此則得得西來老古椎。所深望於常寂光中者也。

宗範卷上

宗範卷下

菩薩戒弟子錢伊庵編緝

機用

賓主相逢。師資互印。各出一隻手。扶起破沙盆。自佛祖遞傳迄今。凡燈錄所載。何能徧收。殆不止萬七千則已也。玆則擇其尢要者。略掇於後。兼系諸家拈頌評唱。少志一班。以備勘驗相見軌式。𨿽不免得一漏萬之譏。或亦同一臠全鼎之味云爾城東老母與佛同生。不欲見佛。每見便避。然回顧東西總皆佛。還以手掩面。於十指掌中亦是佛。雪竇曰。他𨿽是个老母。宛有丈夫之作。旣知回避稍難。不免吞聲忍气。今不欲見佛則許你。切忌以手掩面。何故。明眼人覷著。將謂雪竇教你老婆禪一女近佛坐入三昧。文殊云。何此女得近佛坐。我不得。佛令覺女起問之。殊繞女三匝。鳴指一下。乃托至梵天。盡神力不能出。佛曰。假使百千文殊亦出女定不得。下方過四十二恆沙。有罔明菩薩。能出女定。須臾罔明從地湧出。鳴指一下。女從定出。洪覺範引大愚芝問。文殊七佛師。爲甚出不得。罔明下方至。彈指便能出。莫對。自代云。僧投寺裏宿。賊打不防家。予愛其語。偈曰。出定只消彈指佛法豈用工夫。我今要用便用。不管罔明文殊。云庵舉曰。文殊罔明見處有優劣無。若無。文殊何故出不得。今擊鼓同到座前。與罔明出女定。是同是別。良久云。欲識佛性義。當觀時節因緣。若見得。出家事畢。解脫安樂。喝一喝。下座。偈曰。佛性天眞事。誰云別有師。罔明彈指處。女子出禪時。不費纖毫力。何曾動所思。眾生總平等。日用自多疑。妙喜曰。一種商量鍼綫工夫郎君子弟禪。謂文殊無緣。罔明初地有緣。下語云。冤有頭債有主。又謂文殊有心。罔明無心故出得。下語云。有心用處還成錯。無意求時卻宛然。又道文殊出不得。杓柄在女子手裏。罔明出得。如虫禦木。又云因風縱火。又云爭柰女子何。種種邪解。甚者作女入定出定勢。推一推。彈指一下。哭蒼天數聲。伏維尙饗。拂袖之類。冷眼看來。慚惶殺人。頌曰。出得出不得。是定非正定。文殊與罔明。送卻窮性命調達謗佛。生入地獄。佛令阿難問。答如三禪天樂。又問還求出不。答我待世尊來。便出。難曰。佛是三界大師。豈有入地獄分。答佛旣無入地獄分。我豈有出地獄分。湛堂偈曰。可笑提婆達多。入捺落十萬劫波。𨿽然如三禪天樂。吹布毛還須鳥窠殃崛至長者家。值婦產難。問何法免。崛曰待問佛。返白。佛曰。我從賢聖中來。未曾殺生。崛疾往。婦聞。當時分娩。徑山杲請益湛堂。答這話是金矢法。不會如金。會得如矢。問豈無方便。答有个方便。只是你不會。崛云。我乍入道。待問世尊。未到佛座。他生下如何。崛持佛語未到他家。他已生下又如何。杲茫然。後讀華嚴。菩薩登七地證無生法忍。卽得入不動地。一切動心境想分別皆息。菩薩心佛心菩提心涅盤心尙不起。況復起世間心杲豁然。堂說方便。忽然現前。頌曰。華陰山前百尺井。中有寒泉徹骨冷。誰家女子來照影。不照其餘照斜領。伊庵蒙單華藏老人開示。於數則公案有滯。曾請益女子入定。老人作彈指勢。托至梵天勢。鏟地不會。後請益產難。老人哂曰。甚麼難產。口裏七个八个生。從此透盡古人言句。較湛堂所說方便何等快利。眞難報之恩也二僧論風旛。一曰風動。二曰旛動。六祖曰。不是風旛動。仁者心動。雪竇云。龍頭蛇尾。好與二十棒。孚上座咬齒。竇云。我與麼道。也好與二十棒。妙喜曰。要識孚上座麼。犀因玩月紋生角。要識雪竇麼。象被雷驚花入牙。有人與巴陵作主。出來與雪竇相見。育王崇頌。非風非旛無處著。是風是旛無著處。撩天俊鶻悉迷蹤。踞地金毛還失措。呵呵呵。悟不悟。令人卻憶謝三郎。一絲獨釣寒江雨。天臺韶曰。斯乃無上心印。合作麼會。莫道風旛不動。汝心妄動。莫道不撥風旛。就風旛通取。莫道風旛動處是什麼。有云附物明心。不須認物。有云色卽是空。有云應須妙會。如是解。與祖意有何交涉。旣不許合。如何這里徹悟。何法不明。豈是今會一則。明又不會也僧問馬祖。離四句。絕百非。請師直指西來意。祖曰。我今勞倦不能爲說。問智藏去。問西堂。堂曰。我今頭痛。問海兄去。問百丈。丈曰。我到這里卻不會。僧回舉。祖曰。藏頭白。海頭黑。圜悟云。有謂之相瞞。有道相推過。有道三人總識他問頭。所以不答。拍盲將醍醐著毒藥。這僧將一擔蒙懂。換个不安樂。勞三尊宿入泥水。卻被這擔板勘破。今只管向語上作活計。白是明頭合。黑是暗頭合。不知古人一句截斷意根。須向正眼裏看始得。此事如當人按一口劍。擬議則喪身失命。要會藏頭白海頭黑麼。五祖道封後先生破竈墮不知姓氏。嵩嶽有廟殿惟一竈。祭宰甡命甚多。師以杖敲竈三下。曰只是泥瓦合成。聖從何來。靈從何起。恁麼烹宰物命。又打三下。竈乃墮落。須臾一人衣冠拜曰。我竈神。久受業報。今蒙說法。得脫生天。持謝。師曰。是汝本有之性。神再禮而沒。侍者問某久侍不蒙示誨。竈神得甚徑旨便生天。師曰。只向道是泥瓦合成。會麼。答不會。師曰。本有之性。爲甚不會。侍禮拜。師曰。破也破也。墮也墮也。安國師曰。此子會盡諸法無生。難構伊語脈。問未審甚人構得。安曰不知者南陽喚侍者。三喚三應。師曰。將謂吾孤負汝。卻是汝孤負吾。妙喜云。三喚話叢林有一絡索。惟雪竇見透。云國師三喚。點卽不到。喜云灼然。侍者三應。到卽不點。喜曰卻不恁麼。謂吾負汝。是汝負吾。竇曰謾雪竇不得。喜曰誰道。召眾曰。好个謾雪竇不得。𨿽然。竇亦謾妙喜不得。妙喜亦謾諸人不得。諸人亦謾露柱不得。玄沙云。侍者卽會。竇云停囚長智。喜云兩彩一賽。雲門云。作麼生是國師負侍處。會得也是無端。竇云元來不會。喜云雪峯道底。云又云。作麼生是侍負國師處。粉骨碎身未報得。竇云無端無端。喜曰垛生招箭。法眼云且去別時來。竇云謾我不得。喜云卻是法眼會。興化云一盲引眾盲。竇云端的瞎。喜云親言出親口。玄覺徵云。甚處是侍者會處。僧云不會爭解恁麼應。覺云汝少會在。又云於此見得便識玄沙。喜曰慚惶殺人。翠巖芝云。國師侍者總欠會在。喜云猶較些子。投子云抑逼人作麼。竇云垛根漢。喜曰理長卽就。復云惟趙州多口阿師下个注腳。令人疑著。州答僧云。如暗中書字。字𨿽不成。文彩已彰。竇便喝。喜曰。且道這喝。在國師侍者分上。趙州分上。隨一喝云。不是命根五色索斷。如何透得過。竇云。若有人問。雪竇便打。也要諸方檢點。喜曰作賊人心虛。竇頌。師資會遇喜非輕。喜云此語有兩負門無事相將艸裏行。喜云普州人送賊。負汝負吾人莫問。喜云放待冷來看。任從天下競頭爭。喜云。只今休去便休去。若覓了時無了時。復云。若求玄妙解會。只管理會三喚話。那里是國師負。那里是侍者負。有恁麼交涉。鵝王擇乳。素非鴨類。這个便是國師用劍刃上事南陽睡。丹霞問侍者耽源云在否。答在卽在。只是不見客。霞云太深遠生。答莫道上座。佛眼也覷不見。霞云。龍生龍子。鳳生鳳兒。師起聞。打三十棒趁去。震聞云。不謬爲南陽國師。徑山策云。旣在。爲甚不見客。見得破。非惟知耽落節。亦見己出身路。𨿽然如是。莫將閒學解。埋沒祖師心紫璘供奉注經。南陽盛一椀水。著七粒米。椀面安一隻箸。問是甚麼義。奉無語。師云。老僧意尙不會。何況佛義。潙山果云。才見問。只云艸本不勞拈出。踢倒便行。饒國師通身是口。也無說處百丈上堂。有老人曰。過去迦葉佛時。因參人問大修行人還落因果也無。某對不落因果。遂五百生墮野狐。今請代一轉語。貴脫狐身。師曰。不昧因果。老大悟。禮曰。某已脫。住山後。乞依亡僧送。師令食後送亡僧。眾聚議。師領至後巖。以杖挑出死狐。火葬。黃檗問。錯對一轉語。墮五百生狐。轉轉不錯。合作个甚麼。師云。近前向汝道。檗近前。打一掌。師笑曰。將謂胡須赤。更有赤須胡。司馬頭陀舉問潙山作麼生。潙撼門扇三下。答太粗生。潙曰。佛法不是這个道理。僧問徑山杲云。前百丈不落。爲甚墮。答逢人但恁麼舉。問後百丈不昧爲甚脫。答逢人但恁麼舉。問或有問師。未審向道甚麼。答向你道逢人但恁麼舉。頌云。不落不昧。石頭土塊。陌路相逢。銀山粉碎。拍手呵呵笑一場。明州有个憨布袋。雪峯云。圓師聞舉野狐話。一云不昧。也未脫得。一云不落。又何曾墮。圓釋然。因詣積翠庵渡澗猛省。見南公敍其事。涕交頤。南令熟睡。圓起作偈曰。不落不昧。僧俗本無忌諱。丈夫气宇如王。爭受囊藏被蓋。一條楖栗甚縱橫。野狐跳入金毛隊。南助喜百丈問潙山。並卻咽喉唇吻。作麼生道。潙曰卻請和尙道。丈曰。不辭向汝道。恐已後喪我兒孫。又問五峯。峯曰和尙也須並卻。丈曰無人處斫額望汝。又問雲巖。巖曰和尙有也未。丈曰喪我兒孫。雪竇頌。卻請和尙道。虎頭生角出荒艸。十洲春盡花雕殘。珊瑚樹林日杲杲。和尙也並卻。龍蛇陣上看謀略。令人長憶李將軍。萬里秋空飛一鶚。和尙有也未。金毛師子不據地。兩兩三三舊路行。大雄山下空彈指麻谷到章敬。繞禪牀三匝。振錫一下。立。敬曰是是。雪竇云錯。又到南泉。亦繞三匝。卓錫一下。立。泉曰不是不是。雪竇曰錯。谷曰。章敬道是。爲甚不是。泉曰。章敬卽是。是汝不是。此風力所轉。終成敗壞。雪竇頌。此錯彼錯。切忌拈卻。四海浪平。百川潮落。大策髙風十二門。門門有路空蕭索。非蕭索。作者好求無病藥。圜悟曰。須明兩錯始得。雪竇要提活潑潑處。所以如此。若皮下有血漢。自然不向言中作解。有道代麻谷下兩錯。有甚交涉。不知古人下語。銷斷要關。這邊也是。那邊也是。畢竟不在這兩頭。慶藏主云。持錫繞禪牀。是不是俱錯。其實亦不在此。潙山喆云。道是道不是。均落麻谷彀中。大潙不然。忽有人繞牀立。但道未到這里。好與三十棒陸亙云。肇法師也奇怪。解道天地與我同根。萬物與我同體。南泉指牡丹云。時人見此花。如夢相似。陸罔測。雪竇頌。聞見覺知非一一。山河不在鏡中觀。霜天月落夜將半。誰共澄潭照影寒。圜悟云。南泉小睡語。雪竇大睡語。𨿽然作夢。卻作得个好夢。前頭說一體。這里說不同。若道在鏡中觀方曉了。則不離鏡處。山河大地。莫將鏡鑑。若將鏡鑑。便爲兩段。只可山是山。水是水。法住法位。世間相常。山河不礙眼光。且道向甚處觀。會麼。到這里向霜天月落夜將半。這邊與你打迸了也。那邊你自相度。還知雪竇以本分事爲人麼。誰共照影。爲復自照。爲復共人照。須是絕機絕解。方到這境界。今也不要澄潭。也不待霜天月落。卽今作麼生。徑山杲云。若理上看。非但南泉謾陸亙不得。亦未摸著他腳跟一毫。若事上看。非但陸亙謾南泉不得。亦未夢見他汗臭气。或道徑山說事說理。但向他道只在理事上會取。頌云。天地同根伸一問。未曾擡步已亡家。無陰陽地花重發。玉本無瑕卻有瑕。法昌遇與訥首座修花壇。舉泉話。你見似甚麼。訥云只是一株花。遇云與麼你也在窠窟裏。訥云古人意作麼生。遇云拈磚來。訥拈磚了。又問。遇曰古佛過去久矣兩堂爭貓。南泉云。道得救取貓。道不得卽斬。眾無對。泉斬之。趙州歸。泉舉似。州脫履頂頭上出。泉曰。子若在卽救得。又歸宗剗艸。以鋤斷蛇。僧見曰。原來是粗行沙門。師曰。你粗我粗。問如何是粗。師豎鋤。問如何是細。師作斬蛇勢。問與麼則依而行。師曰。依行且置。你甚處見我斬蛇來。其僧無對。眞淨舉此一則公案云。赤眼斬蛇道你粗我粗。古人見處作麼生。舉拂云。今舉拂與斬蛇是同是別。良久云。人人有个天眞佛。妙用縱橫總不知。今日分明齊指出。斬蛇舉拂更由誰。又云。南泉歸宗。有優劣無優劣且置。趙州頂鞋出又作麼生。於此明得。徳山呵佛罵祖有什麼過。若不明。丹霞燒木佛。院主須眉落。所以禍福惟人自召。喝一喝下座。妙喜曰。斬蛇斬貓。多謂當機妙用。又謂大用不存軌則。豈是這个道理。具眼者舉起便知落處。若大法不明。打瓦鉆龜何時了。雪峯問斬貓意。徳山便打趁出。復召云會麼。答不會。徳云。我恁麼老婆心。猶自不會。鹽官尙問覺印斬貓案。印曰。須是南泉始得。詰之尙不能對。至僧堂大悟。古人道從今去更不疑老和尙舌頭信然。偈曰。須是南泉第一機。不知不覺驀頭錐。覿面若無靑白眼。還如﹝感﹡鳥﹞﹝感﹡鳥﹞守空池。舉未絕。印豎拳曰。正當恁麼時作麼生。尙掀倒禪牀。印遂喝。尙曰。賊過後張弓。圜悟云。斬貓話有道提起處便是。有道在斬處且得。都沒交涉。他不提起亦匝匝地。古人有定乾坤底劍。且道畢竟是誰斬貓兒。只如南泉提起雲道得卽不斬。當時忽有人道得。且道南泉斬不斬。所以道正令當行十方坐斷。不在斬不斬處若向情塵意見上討。則孤負南泉。但向當鋒劍刃上看。是有也得。無也得。不有不無也得。所以道窮則變。變則通。不解變通。只管語上走。南泉恁麼提起。只教人自薦。各各自用自知。不恁麼會。卒摸索不著。又云子在救得貓。眞个恁麼不恁麼。趙州頂鞋出。他參活句。不參死句。須是自己運出家珍。方見古人全機大用南泉云。喚作如如。早是變也。今須向異類中行。歸宗云。𨿽行畜生行。不得畜生報。師曰。孟八郎漢。又與麼去。南泉問道吾。名甚麼。吾曰宗智。泉曰。智不到處。作麼生宗。吾曰切忌道著。泉曰。灼然道著。卽頭角生。後問智不到處作麼生行履。吾抽身入堂。泉歸方丈。雲巖問吾。爲何不對。吾曰汝不妨靈俐。巖卻問泉。智爲甚不對。泉曰。他卻是異類中行。不見道智不到處切忌道著。直須向異類中行。巖亦不會。巖後問藥山。藥云子作麼生會。無對。藥大笑。巖復問如何是異類中行。藥曰。今困倦。且待別時。巖曰某爲此來。藥云且去。巖出。吾聞巖不薦。咬指血出。問巖去。問作麼生。巖曰不與說。吾便低頭。趙州云。異卽不問。如何是類。泉以兩手拓地。州近前踏倒。向堂裏叫悔悔。泉令僧問悔甚麼。州曰悔不更與兩踏南泉語僧。夜來好風。問甚麼風。泉曰吹折門前一株松。問是甚麼松。又語一僧。夜來好風。問甚麼風。泉曰吹折門前一株松。問是甚麼松。泉云一得一失。又趙州到一庵。問有麼有麼。主豎拳。州曰水淺不是泊船處。又到一庵問有麼有麼。主豎起拳。州曰。能縱能奪。能殺能活。便作禮。圜悟云。有道舌頭在趙州口裏。不知己性命已屬他人。若能握向上綱宗。與二庵主相見。便可以定龍蛇。別緇素。正好著力。還知趙州落處麼定山云。生死中無佛。卽無生死。夾山云。生死中有佛。卽不畏生死。定不肯。後見大梅。夾問那个較親。梅曰一親一疏。夾復問。梅曰且去。別時來。夾明日再問。梅曰。親者不問。問者不親淩行婆問浮杯。盡力道不得的句分付阿誰。杯曰浮杯無剩語。婆曰。未到浮杯。不妨疑著。杯曰。別有長處。不妨拈出。婆斂手哭云。蒼天中更加怨苦。杯無語。婆曰。語不知偏正。理不識倒邪。爲人卽禍生。後僧舉似南泉。泉曰。苦哉浮杯。被婆摧折一上。婆聞笑云。王老師猶少機關在。澄一師問婆。怎生是南泉少機關。婆哭云可悲可痛。一罔措。婆云會麼。一合掌立。婆曰。伎死禪和。如麻似粟。一舉似趙州。州曰。我若見。問教口啞。一曰未審怎生問。州便打。一曰爲甚麼打某。州曰。似怎伎死漢。不打更待幾時。婆聞卻云。趙州合喫婆手中棒。後僧舉似趙州。州哭云可悲可痛。婆聞合掌云。趙州眼光爍破四天下。州令僧問。如何是趙州眼。婆乃豎起拳。僧舉似趙州。州作偈曰。當機覿面提。覿面當機疾。報汝淩行婆。哭聲何得失。婆以偈答。哭聲師已曉。已曉復誰知。當時摩竭令。幾喪目前機丹霞取木佛燒向火。院主呵。霞撥灰曰。吾燒取舍利。主曰木佛何有舍利。霞曰旣無更取兩尊燒。主自後須眉墮落。保寧勇曰。院主須眉落且置。丹霞眉毛還在也無。若見得與古佛同參。若不見切忌撥無因果。眞淨云。丹霞燒木佛。院主須眉墮。拈杖云不是木佛。擲下云誰敢燒你。擬卽須眉墮。不擬又如何。髙聲云行者拈取拄杖。天童華曰。人說院主起疑。以致斯禍。不知院主買鐵得金。一場富貴。僧問志璇。院主須眉爲甚墮。志曰。一人傳虛。萬人傳實。曰恁麼則不墮也。志云兩重公案。曰不曉。再請益。志曰。筠袁虔吉。頭上插筆僧問趙州。如何是西來意。師曰庭前柏樹子。曰莫將境似人。師曰不將境似。問如何是西來意。答庭前柏樹子。法眼問光孝曰。聞趙州有柏樹話是否。曰無。眼云。皆謂有此語。何道無。答先師實無此語。莫謗好。徑山云。道有蹉過覺鐵嘴。道無又蹉過法眼。若道兩邊都不涉。又蹉過趙州。直饒總不恁麼。別有透脫一路。入地獄如箭射。畢竟如何。舉拂子云會麼。喝一喝。客問雪竇。覺言趙州無此語。眼何以肯之。顯曰。宗門抑揚寧有軌則乎。韓大伯匿笑去。顯問。韓曰。笑知客眼未正。頌曰。一兔橫身當古路。蒼鷹一見便生擒。後來獵犬無靈性。空向枯樁舊處尋。顯結爲友。後顯於雪竇唱道。舉有問雲門樹雕葉落時如何。門曰體露金風。雲門答這僧耶。爲解說耶。有宗上座曰。待老漢有悟處卽說。顯驚視曰。非韓大伯乎。曰老漢瞥地也。顯因乞升座說法趙州問僧曾到此間麼。曰曾到。師云喫茶去。又問僧。曰不曾到。師云喫茶去。院主問爲甚都叫喫茶去。師召院主。主諾。師曰喫茶去。睦州問僧。趙州喫茶意作麼生。僧云只是一期方便。睦曰趙州被你一杓屎。便打。睦問沙彌。你這生。彌拜。睦亦打。僧問彌。打你作麼。答不是我師不打某。雪竇云。這僧將一杓屎。撥他二員古佛。若辧得。非惟趙睦二州雪屈。亦乃翠巖與天下老尊宿無過。辧不得。到處潑人未了在問狗子有佛性也無。趙州曰無。問有情皆有佛性。狗爲甚無。趙雲伊有業識在。又僧問狗有佛性無。趙曰有。問旣有。爲甚入這皮袋。趙曰知而故犯僧問臺山路向甚處去。婆曰驀直去。僧去。婆曰。好个師僧。又恁麼去。後有舉似趙州。州曰待我去勘過。遂問婆臺山路向甚麼去。曰驀直去。州便去。婆曰。好个師僧。又恁麼去。州謂僧曰。臺山婆爲汝勘破也。曾學士問雪竇。曾與淸老商量端的。有勘破處麼。竇曰淸道甚麼。曾曰又恁麼去也。竇云。淸老且置。還知天下衲僧出這婆圈繢不得麼。曾曰。這里別有个道處。趙州若不勘破婆子。一生受屈。竇曰勘破子也。玄覺云。趙州去亦恁麼道。何處是勘破。又云。非惟被趙州勘破。亦被這僧勘破僧問。萬法歸一。一歸何處。趙州曰。我在靑州作一領布衫重七斤。雪竇頌。編辟曾經老古錐。七斤衫重幾人知。而今拋向西湖裏。下載淸風付與誰僧問如何是法身。夾山曰法道無相。問如何是法眼。答法眼無瑕。道吾不覺失笑。曰和尙未有師在。乃至請往華亭船子處去。船子才見。便問住甚麼寺。夾曰。寺卽不住。住卽不似。船曰。不似。似个甚麼。夾曰。不是目前法。船曰。那里學得來。夾曰。非耳目之所到。船曰。一句合頭語。萬劫系驢橛。船又問。垂絲千尺。意在深潭。離鉤三寸。子何不道。夾擬開口。被一橈打落水。才上船。又擬開口。船又打。山大悟。點頭三下。船曰。竿頭絲綫從君弄。不犯淸波意自殊。夾問拋綸擲釣如何。船曰。絲懸綠水浮定有無之意。夾曰。語帶玄而無路。舌頭談而不談。船曰。釣盡江波。金鱗始遇。夾乃掩耳。船曰如是如是。囑曰。汝向去。須藏身處沒蹤迹。沒蹤迹處莫藏身。吾在藥山只明斯事。夾辭行頻顧。船豎起橈曰。汝將謂別有。乃覆船入水逝。後道吾復遣僧問如何是法身。曰法身無相。又問如何是法眼。夾曰法眼無瑕。僧舉似吾。吾曰。這漢此回方徹。芙蓉楷曰。忽問老僧如何是法身。羊便漧處臥。如何是法眼。驢便濕處尿。更問作麼是法身。買帽相頭。作麼是法眼。坑坎堆阜。夾山學處不明。閨闔物捨不得。老僧若不當陽顯示。後學難以知歸。勸汝不用求眞。惟須息見。諸見若息。智鑑洞明。會麼。珠中有火應須信。莫向天邊問太陽靈云見桃花悟道。偈曰。三十年來尋劍客。幾回落葉又抽枝。自從一見桃花後。直至如今更不疑。潙山囑曰。從緣悟達。永無退失。玄沙拈曰。諦當甚諦當。敢保老兄未徹在。沙問地藏。汝作麼生會。藏雲。不是桂琛。卽走殺天下人。妙喜云。一家有事百家忙。頌沙語云。打破鬼門關。日輪正當午。一箭中紅心。大地無寸土。伊庵曾請益華藏老人。答曰。卽釋迦老子。也未徹在潙山問仰山甚處去來。仰曰田中。潙云多少人。仰插鍬叉手。潙曰今日南山大有人刈茅。仰拔鍬便行。玄沙云。我若見。卽踏到鍬子。僧問插鍬意如何。鏡淸云。狗銜赦書。諸侯避道。問沙踏倒如何。答不柰船何。打破戽斗。又問南山刈茅如何。淸云。李靖三兄久經行陣。云居錫云。且道鏡淸此一判著不著。僧問明招。古人意在插鍬處。叉手處。招喚僧。僧諾。招云。還曾夢見仰山麼香巖云。論此事。如人上樹。口銜樹枝。腳不踏枝。手不攀枝。忽有人問西來意。不對。違所問。對他。便喪身失命。當恁麼時作麼生。虎頭招云。樹上卽不問。未上樹時請道。巖呵呵大笑。雪竇云。樹上道卽易。樹下道卽難。老僧上樹也。致一問來。圜悟云。項門具眼底。不向對不對處作解。未舉已知落處。若擬議。覿面錯過。或不落二邊。對不對都不是。作麼生卻得見古人落處僧到石霜。舉洞山云。兄弟。東去西去。直須向萬里無寸艸處去。良久云。只如萬里無寸艸處。作麼生去。霜曰。何不道出門便是艸。洞聞云。瀏陽乃有古佛耶。太陽延曰。直道不出門。亦艸漫漫地。且道合作麼生行履。良久云。莫守寒巖異艸靑。坐卻白雲終不妙。圓通善云。且道腳跟下一句作麼生。若道萬里無寸艸。許你見洞山。若道出門便是艸許你見石霜。若道不出亦艸漫漫地。許你見太陽。若總道不得。許你參見延聖。何故。惟有好風來席上。更無閒語落人間大覺問興化云。你道拄杖頭不曾撥著一个會佛法底。憑甚麼道理與麼道。化便喝。覺便打。化又喝。覺又打。來日覺曰。我直下疑你昨日這兩喝。化又喝。覺又打。化再喝。覺又打。化曰。我於三聖處學个賓主句。總被折倒。願與个安樂法門。覺曰。這漢來這里納敗缺。脫下衲衣痛打一頓。化薦得臨濟喫棒底道理興化謂克賓曰。汝不久爲唱導師。答不入這保社。化曰。會了不入。不會不入。答總不與。麼化便。打曰克賓維那法戰不勝。罰錢五貫。設飯一堂。次日又曰。克賓不得喫飯。卽出院。云居舜曰。大冶精金。應無變色。興化令嚴。不是克賓大難承當。若泛泛之徒。翻轉面皮多少時也。徑山杲曰。云居拗曲作直。然要作臨濟兒孫。直須翻轉面皮始得。廣道者問云蓋智打維那案。智下禪牀展兩手以舌示之。廣打一坐具。智云。此是風力所轉。又問石霜珠。珠云。你意作麼生。廣亦打一坐具。珠曰。好一坐具。只是你不知落處。又問眞淨。淨云。你意作麼生。廣亦打一坐具。淨云。他打你亦打。廣大悟。淨因頌曰。丈夫當斷不自斷。興化爲人徹底漢。已後從他眼自開。棒了罰錢趁出院洛浦參夾山。叉手立。夾曰。雞棲鳳巢。非其同類。出去。洛曰。自遠趨風。請師一接。夾曰。目前無闍黎。此間無老僧。洛便喝。夾曰。住住。雲月是同。溪山各異。截斷天下人舌頭卽不無。爭教無舌人解語。洛佇思。夾卽打。因玆伏膺。一日問朝陽已升夜月不現時如何。夾曰。龍銜海珠。遊魚不顧。洛大悟雪峯作飯頭。飯遲。徳山托缽下法堂。峯曰。鐘未鳴。鼓未響。托缽向甚處去。徳便歸方丈。峯舉似巖頭。巖曰。大小徳山未會末後句。徳聞喚巖問不肯那。巖密啟其意。徳乃休。明日升堂與尋常不同。巖至僧堂拍掌笑曰。且喜老漢會末後句。他後人不柰伊何。𨿽然。只得三年活。徳果三年示寂。徑山杲頌。一撾塗毒聞皆喪。身在其中總不知。八十翁翁入場屋。眞誠不是小兒嬉僧到。雪峯以手托庵門引身出。曰是甚麼。僧亦云是甚麼。雪低頭歸庵。僧辭到巖頭。舉前話。巖曰。他道甚麼。答他無語。巖曰。當時悔不向伊道末後句。若向道。人不柰雪老何。僧至夏末。請益前話。巖曰。何不早問。答未敢容易。巖曰。雪峯𨿽與我同條生。不與我同條死。要識末後句。只這是。雪竇頌。末後句。向君說。明暗雙雙底時節。同條生也共相知。不同條死還殊絕。還殊絕。黃頭碧眼須甄別。南北東西歸去來。夜深同看千巖雪。僧問徑山杲。爲甚低頭歸庵。杲曰。疑殺天下人。又問巖頭末後句。杲曰。若不同牀睡。焉知被底穿。又問同條生不同條死。杲曰。殺人須是殺人刀。活人須是活人劍保福問。與麼與麼。不與麼不與麼。作麼生。羅山召福。福諾。羅曰。雙明亦雙暗。福後問如何是雙明亦雙暗。答同生亦同死。別有僧問福。同生亦同死時如何。福曰。彼此合取狗口。僧曰。和尙收取口喫飯。其僧卻問羅山。同生亦同死時如何。羅曰。如牛無角。問同生不同死時如何。曰如虎帶角問洞山。蛇吞蝦蟆。救則是。不救則是。洞曰。救則雙目不睹。不救則形影不彰。幻寄曰。洪州廉使問馬祖。喫酒肉是。不喫是。祖曰。喫是中丞祿。不喫是中丞福。人問國一師。郵捨刲羊。一人救。一人不救。罪福異乎。國曰。救者慈悲。不救者解脫。此三尊宿。一人雷轟電掃卻墮見滲漏。一人珠輝玉潤。卻墮情滲漏。一人山髙水深。卻墮語滲漏。若能辧出。有目如盲。若辧不出。有口若啞。更或道一模脫出無有參差。搥胸大哭有日在雲門問洞山初曰。近離甚處。答查渡。問夏在甚處。答湖南報慈。問幾時離彼。答六月二十五。門曰。放汝三頓棒。初明日問過在甚麼處。門曰。飯袋子。江西湖南便恁麼去。初大悟。曰他後向無人煙處。不蓄一粒米。接待往來。盡與伊抽釘拔楔。脫卻布衫。教伊作个無事衲僧。門曰。你身如椰子大。開得如許大口。初禮拜。圜悟曰。只爲雲門語好拈他情解。便發得洞山悟處。如臨濟被大愚拈他情見。便會得徹。後僧問如何是佛。便道麻三斤。看他那里是安排得來。祖師門下一覷便見。𨿽然點破綱宗。要且意在未屙時。明眼漢沒窠臼。所以巖頭道。若論戰也个个立在轉處。向未屙時一覷便見。廓大一路相似。靈俐漢疑著處一點便會五祖演曰。如牛過窗欞。頭角四蹄俱過。因甚尾巴過不去。髙峯妙頌曰。等閒放出這牛兒。頭角分明舉似誰。若同尾巴尖上會。新羅鷂子過多時。雪巖舉梁武問初祖如何是聖諦第一義。答廓然無聖。武曰。對朕者誰。答不識。帝不契。祖至魏。後武問志公。志曰。陛下識此人否。曰不識。志曰。此是觀音大士傳佛心印。帝曰。當遣使去詔。志曰。莫道陛下。合國人追他也不回。初祖與武一挨一拶。如兩鏡相照。間不容髮。無端被志公向明鏡上彩畫。虛空翻成瑕翳。武問第一義。教有眞俗二諦。第一義卽眞諦。答廓然無聖。且道是爲武帝說答他話。畢竟廓然無聖理作麼生。第一義義何所宗。兄弟到這里也須著些眼目揣摩始得。往往盡道武被祖當面熱瞞。殊不知武是作家君王。到他面前一點也用不著。隨口便問對朕者誰。好兄弟遮一句大親切。祖到這里未免露出本來面目道个不識。武不契。又是放開漫天鐵网了也。後問志公。也要此話大行。志曰。陛下識此人麼。臂肘不向外曲。曰不識。達摩元來猶在。志云。此是觀音傳佛心宗。和聲便好一時屏出。武曰。當遣使詔。能縱能奪。能殺能活。志曰。合國人去亦不回。若回。堪作甚麼。此是祖師門下第一个話頭。頌者拈者。古今不知多少。未免盡道武蹉過祖。誠謂刁刀相似。一箭尋常落一鵬。更加一箭已相饒。直歸少室峯前坐。梁主休云更去招。是白雲端頌。多謂落一雕頌廓然無聖。加一箭是頌不識。如是識情計較。討什麼端和尙也。末後二句。只尋常俗語。凡宗門語。不說體。便說用。不說事。便說理。若向者兩句。親見白雲。方知一句全體。一句全用。理事雙全。白雲與祖。同帝在楊子江心握手。卻在鳳凰臺上相逢。雪竇頌。聖諦廓然。何當辧的。對朕者誰。還云不識。者四句一時頌了。爲他才寬。又下个注腳道。因玆暗渡江。豈免生荊棘。兩句占了多少田地。合國人追不再來。千古萬古空相憶。休相憶。淸風匝地有何極。要緊是者一句透得。千七百則許你穿卻。且道落在什處。者裏有祖師麼。喚來與老僧洗腳。保寧勇頌。煉得通紅打一錘。周遭無數火星飛。十成好个金剛鉆。攤向門前賣與誰。四句子。卻無你下口處。無計較處。且道落在達摩武帝志公何人分上。須是參始得。衲亦有頌。西來十萬路迢迢。智鑑當軒影莫逃。四海浪平龍睡穩。九天云淨鶴飛髙。圜悟云。武帝不識。與達摩道底是同是別。人多錯會達摩是答他禪。武是相識之識。且得沒交涉。志公恁麼問。何不一棒打殺。免見﹝木﹡荼﹞糊雪巖舉馬祖坐禪。死水不藏龍。讓祖問圖什麼。打艸驚蛇。馬云圖作佛。妄想不少。讓取磚去磨。垂絲千尺。馬曰作什麼。上鉤了也。讓曰磨作鏡。意在深潭。馬曰磚豈成鏡。已是照天照地。讓云磨磚不成鏡。坐禪豈成佛。露出本來面。馬云如何卽是。把定咽喉也。讓云牛駕車不行。打車是。打牛是。喝云。若於此喝下承當去。莫問打牛打車。和讓師手內磚百雜碎。直得寒光炯炯。洞徹山河。讓又曰。汝學坐禪。禪非坐臥。佛亦非定相。於無住法。不應取捨。若學坐佛。卽是殺佛。未達其理。馬聞如飲醍醐。古人根利。一撥便轉。今人何不也思量打牛打車。畢竟意作麼生。當知者便是金剛圈。栗棘蓬。試咬嚼看。等閒咬著。方知磨磚眞个成鏡。坐禪斷不成佛。頌曰。萬法俱忘百念灰。等閒驀鼻拽將回。鏡光一照明如日。直得木人心眼開雪巖舉百丈再參馬祖。卽日恭惟。馬豎拂。尊候萬福。丈云卽此用離此用。彊生分別。馬掛拂舊處。依舊孟春猶寒。馬卻問汝後將何爲人。不可更別有也。丈亦豎拂。好兒終不使爺錢。馬云卽此用離此用。毫髮無差。丈掛拂舊處。總離者裏不得。馬震威一喝。醜舉止。丈大悟直得三日耳聾。眞个麼。往往道喝下大悟。不知阿魏無眞。黃金無假。古今老和尙不辧靑黃。獨雪竇較些子。道大冶精金應無變色。汾陽頌。偶因無事侍師前。師指繩牀角上懸。舉放卻歸本位立。分明一喝至今傳。順朱塡墨。不是好手。眞淨頌。客情步步隨人轉。有大威光不能見。突然一喝雙耳聾。那吒眼開黃檗面。大力量人語默裏轉卻。妙喜頌。馬駒腳下喪家風。四海從今信息通。烈焰堆中撈得月。巍巍獨坐大雄峯。說道理則不無。要見馬祖百丈遠在。兄弟欲承當个事。如奔流疾焰。眨眼劍去久矣。丈才見豎拂。便折作兩段。尢較些子。無端問卽用離用。鼻繩落他手也。便被他拖拽。至震威一喝。卻道大悟耳聾三日。大屈哉。還識羞麼。山僧路見不平。與一頌。一喝當頭雷電奔。人聞說亦暗消魂。看來何止聾三日。直到如今海嶽昏雪巖云。山靑水綠。晝明夜暗。皆正法眼藏光頭頭顯露。萬劫不變壞。臨濟卻道向瞎驢邊滅。莫是顚倒語麼。可惜三聖不與他絕盡。對道爭敢滅卻。扶起濟醉後添杯。道忽人問作麼道。聖也好一喝。只是遲三刻。致被濟太阿到持。盡大地人至今亡鋒結舌。山僧路見不平。要爲伊剗削。濟將遷化。入地獄有分在。吾去世後不得滅正眼。聖云怎敢滅。已是掃土也。濟道忽人問作麼道。待問卽答。聖便喝。忙作麼。濟云誰知正法眼藏向瞎驢邊滅。腦後見腮。汝等向者裏還見臨濟也無。若見。正法眼向瞎驢邊滅。若不見。正法眼向瞎驢邊滅。且道諸訛在甚處。保寧勇頌。出門把手再叮嚀。往往事從叮囑生。路遠夜長休把火。大家吹滅暗中行。今義學道路遠夜長句是頌向瞎驢滅。莫謗保寧好。佛鑑頌。瞎驢滅卻正法眼。出得兒孫滿大唐。須信茫茫遠煙浪。灼然別有好商量。且道商量个甚麼。我也有頌。殺活縱橫得自由。懸崖撒手覓冤讎。瞎驢滅卻正法眼。射斗寒光夜不收雲巖舉南院道。諸方只具啐啄同時眼。不具啐啄同時用。與麼話。非但屈辱諸方。抑亦鼓弄他家男女子啐毋啄。正恁麼時。喚同時用卽是。喚同時眼卽是。者僧不辧端由。未免上他鉤綫。問如何是同時用。被南院向咽喉一撚道。作家不啐啄。啐啄同時失。者僧也會道此猶是學人問處。南院翻一个浪頭道。你問處作麼生。僧云失。鰕跳不出斗。院便打。終是老婆心切。僧不肯。後雲門二僧舉。一云。當時南院棒折那。冷地不甘。僧聞有省。八兩元來是半斤。後往省覲。千里迢迢任去來。院已遷化。相見已了。乃訪風穴。因行不妨掉臂。穴問莫是問啐啄同時話底麼。面目現在。僧云是。還識羞麼。穴問當時作麼會。僧云我當時如在鐙影裏相似。不但當時。穴曰汝會也。冬爪印子。仰山不然。諸方只具啐啄同時用。不具啐啄同時眼。忽問同時眼。聽頌。同時啐啄不同時。石火電光猶較遲。鐙影裏行今已會。蹉跎非是落便宜雪巖舉洞山。有一物。上拄天。下拄地。黑律漆。是什麼物旣是常在動用中。爲什動用中收不得。問泰道過在什麼處。泰道過在動用中。被洞掇退果桌。泰得果喫不得喫。五祖別泰語道來朝更獻楚王看。與過在動用中相去多少。大潙云。諸人還知洞落處麼。且道落在什處。潙道若不知往往作是非得失會。自是大潙作者見解。潙又道者果子非但泰不得喫。盡大地人也不敢正眼覷看。覷著則瞎。云蓋云。洞山𨿽有打破虛空的鉗錘。且無補綴底鍼綫。杜撰不少。蓋又云。待伊說過在動用中。但云請喫果子。不勞拈出。蓋又道泰首座若是个衲僧。喫了也須吐卻。特地一場愁。五祖大潙云蓋三人與麼說。要見洞山大遠在。山僧別行一路。有一物。拄天拄地黑律漆。拈拄杖。常在動用中收不得。過在什處。卓一下。當時若下得者一卓。縱盡大地是一枚果子。也須粉碎。聽頌。樹頭金果鐵團圞。千聖猶難著眼看。莫道臨機曾掇退。當陽托出已和盤雪巖舉風穴云。若立一塵。家國興盛。野老顰蹙。山河大地不礙眼光。不立一塵。家國喪亡。野老安帖。盡大地要覓纖塵不可得。於此明得。闍黎無分。全是老僧。三世佛祖齊立下風。於此不明。老僧卽是闍黎。盡大地人仰望不及。老僧與闍黎。亦能悟卻天下人。亦能迷卻天下人。人貧智短。馬瘦毛長。要識闍黎麼。這里是。四五百條花柳巷。二三千處管弦樓。要識老僧麼。這里是。有意气時添意气。不風流處也風流。只如雲門道。者裏卽易。那里則難。又作麼生。卻須參始得。山僧到此。已是口裏膠生。未免借古人鼻孔別資一路。拈杖云。卽此見聞非見聞。無餘聲色可呈君。个中若了全無事。體用何妨分不分。如不然。更聽頌。且看雙放更雙收。有底歡聲無底愁。一切聖賢如電拂。大千沙界海中漚雪巖舉興化打中間案。又打克賓案。且道相去多少。辧得便見興化八萬四千毫毛孔孔皆透。不然聽注腳。問四方八面來時如何。是甚麼人。化云打中間的。棒折了也。僧禮拜。徧地是刀槍。化曰昨赴村齋。值一陣卒風暴雨。向古廟裏嚲得過。七佛以前也未有這个消息。諸人聞舉有不甘者麼。出來對眾證據。如無。聽頌。阿師昨日赴村齋。幾被他人一窖埋。暴雨卒風回避得。也成平地露屍骸髙峯舉僧問不慕諸聖不重己靈如何。香嚴云萬機休罷千聖不攜臘月扇子。疏山作嘔曰是何言歟。嚴云不肯那。疏曰是。胡來胡現。嚴曰汝莫道得麼。答道得。平地干戈。嚴云試道看。疏云須還師資禮始得。赤眼遇著火柴頭。嚴乃禮拜問疏曰何不道。肯諾不得全艸賊大敗。嚴云直饒恁麼道。也須倒屙三十年。設使住山無柴燒。近水無水喫。分明記取。棒打石人頭。嚗嚗論實事。後住疏山。果如前記。二老互相屈辱。山僧從頭解注。還分優劣也無。若謂不分。因甚倒屙三十年。若謂分。漏逗在甚處。緇素得出。非惟截斷天下人舌頭。釋迦彌勒與你作奴。亦不爲差。不然更聽頌。洞徹是非如夢幻。轉身未免墮深坑。須知別有通霄路。不許時人造次行中峯舉潙山問香嚴父母未生前試道一句看。賊無種相鼓籠。嚴無對。不欠一絲毫。屢乞說破。胡餅裏討甚汁。我說底是我底。不干汝事。將謂將謂。元來元來。嚴乃焚棄文字。結茅自處。錯。擊竹作聲有省。邪法難扶。遙禮潙山。面皮厚多少。若爲我說破。何有今日事。如何是今日事。一擊忘所知。那里學得來。更不假修持。遠在。動容揚古路。礙塞殺人。不墮悄然機。未敢相許。處處無蹤迹。要眼作麼。聲色外威儀。莫謗他好。諸方達道者。那个是。咸言上上機。承虛接響。所以道向自己胸中流出。蓋天蓋地。不是知音。徒勞側耳寶葉源請益虛堂徳山末後句。若有徳焉得不會。若無巖又道徳未會。堂曰問首座。詣閒極云。值濯足。亟進水舉叩。雲掬水澆潑曰有甚末後句。源不契。見堂。堂曰那那。我向你道他會得。源領旨。朱心圓居士云。有道源無端被云老澆一杓惡水。堂公更向虛空裏添个楔。不道不是。但洗腳水有甚滋味湛然澄舉鼓山赴閩王請因緣曰。雪峯道好只箭。射入九重城裏去。早是拋鉤擲釣。孚曰待勘過。盲龜跛鱉納敗缺了也。孚趁至中路歸舉似峯。大似把髻投衙。峯云他有語在。須知不是好心。孚云老凍膿猶有鄕情在。祇知貪程不覺蹉路。峯便休。無齒大虫傷人不知痛。顯聖與麼判。久參定知雪峯做處。若初機切不得向三人分上著腳。直須自己有个活路始得。心圓道者公案。大慧捉得賊子。雲門捉得賊魁。各具一隻眼。畢竟事主分上少檢點在。鼓山若是个咬人師子。待云忽遇三軍圍繞時如何。擘面便與一掌。且教孚老頰上雕兩行金印。將甚面孔見人。心圓𨿽然截直提持。還有代孚老原罪底一語在。不得錯舉密雲悟舉髙峯海底泥牛銜月走四句內。有一句能縱奪能殺活。簡校得出。參學事畢。髙峯不妨奇特。只是不經簡校。古南門云。簡校不妨簡校。只是無甚奇特。南澗門云。髙峯坐斷獅巖。天下人沒柰伊何。因甚到者裏。卻又忍俊不禁。一場敗露。山僧將老祖陳年骨董。傾撥諸人面前。還有向个裏著得眼者麼。靠杖云。得行便行。得坐便坐。大小髙峯一狀領過。不退勇云。狗銜鐙盞街前去。老鼠偸鹽咳﹝口﹡敕﹞歸。露柱堂前驚破夢。開門雪裏放烏龜。內有一句。有權實有照用。能縱奪能殺活。若簡得出。許汝買艸鞋行腳。速道速道。僧擬議。勇直打出。伊庵曰。還識得這一句否。且道髙峯是那一句。不退是那一句雲門澄問石雨方曰。趙州道狗子無。作麼生。方曰和尙著棋某粗知。心圓別云合取屎孔。伊庵別曰問他作麼。門問他道有又作麼生。圓云但掩鼻而出。伊曰太無厭生。方矢口頌雲家家有幅遮羞布。圓曰何不遮卻。伊曰這是傳家之寶。放下便能當雨露。圓曰何不放下。伊曰天晴不肯走。直待雨霖頭。獨怪當年老趙州。圓曰兩重公案。伊曰這賊。擲卻頭巾頂卻袴。圓曰更賣弄在。伊曰頂過的艸鞋拋在甚處。門大喜。付以斷拂一枝。故號斷拂。圓曰頭頂破袴。手拏斷拂。有甚體面。伊曰不風流處盡風流磬山修上堂。維那擬白椎。玉林琇喝住曰。待我問了白椎。問昔日大唐無禪師。今還有麼。修拈杖作打勢曰看棒。琇喝。修亦喝。琇復喝。轉身云。不是狂兒多意气。祇因曾透上頭關。便出。修喝一喝。琇亦喝。遙聞重白椎。琇髙聲云嘆死气。修舉拂語琇云。此拂收放自由。特付與你。琇竟出。修乃懸拂牀角。琇後有出山意。作禮曰。師龜毛拂。前放之公所。一任大眾觀瞻。今思事無一向。作偈收之。修云偈聻。琇拈拂便打。修笑曰兒大欺爺。琇云不勞贊和。連打兩拂而退。如上所錄歷祖機用。拈頌徵別。个个示人活潑潑地。如水上捺葫蘆。捺著便轉。指西話東。欺胡謾漢。千差萬別。萬怪千奇。諸來哲如能一一契證。消歸自己本分。便時時見天眞之佛。處處有出身之途。殺活同時。透脫自在。不爲古人誵訛。堪作後人眼目。斯非今日之禪狀元歟。

綱宗

綱者提挈眾目之主腦。宗者匯合萬流之朝歸。故拈花微笑。我佛之綱宗也。拜立得髓。初祖之綱宗也。六代傳衣。五家分焰。孰不奉此綱宗爲正脈。盡未來際。豈可越此拈花拜立之玄旨。而別奉綱宗耶。今潙仰雲門法眼三宗。闃寂無傳。姑置不論。若臨濟家人法照用賓主四喝三玄要。及洞家君臣王子內外紹明暗正偏等名。祇是當機接眾。有此施設爪牙。而後人崇此以爲臨濟曹洞宗旨。末矣。今就燈錄所載。略爲集錄。以存大槪。俾來哲了然徹照。融會貫通。微特於自己消識功燻。淘汰琢磨。深有利益。其於接勘後學。暗合古人軌則。復出自己機杼。神出鬼沒。妙用難思。便是臨濟洞山兩尊宿復現世間。不亦盡善也夫世尊睹明星悟道。古徳頌云。因星悟道。悟罷非星。不逐於物。不是無情世尊靈山拈花示眾。迦葉獨破顏微笑。世尊曰。吾有正法眼藏。涅盤妙心。實相無相。微妙法門。不立文字。教外別傳。付囑摩訶迦葉初祖命徒言所得道。副曰。不執文字。不離文字。而爲道用。祖曰得吾皮。尼總持云。我今所解。如見阿閦佛國。一見更不再見。祖曰得吾肉。道育曰。四大本空。五蘊非有。我見處無一法可當情。祖曰得吾骨。慧可禮拜依位立。祖曰得吾髓南嶽讓謁六祖。祖曰何處來。答嵩山。祖曰什麼物什麼來。經八載。乃曰說似一物卽不中。祖曰還可修證否。答修證卽不無。染污卽不得。祖曰。只此不污染。諸佛之所護念。汝旣如是。吾亦如是。汝足下出一馬駒。踏殺天下人衡嶽道一師坐禪。讓問圖甚麼。一曰圖作佛。讓取磚磨。一曰磨甚麼。讓曰磨作鏡。一曰磨磚豈得成鏡。讓曰坐禪豈得成佛。一問如何卽是。讓曰。如牛駕車不行。打車是。打牛是。一無對。問如何用心。卽合無相三昧。讓曰。汝學心法如下種。我說法要如天澤。汝緣合故當見其道。問道非色相。如何能見。讓云。心地法眼。能見乎道。無相三昧。亦復然矣。問有成壞否。讓曰。若以成壞見者。非見道也。偈曰。心地含諸種。遇澤悉皆萌。三昧花無相。何壞復何成野鴨過。馬祖問是甚麼。百丈云野鴨飛過去也。馬扭丈鼻痛失聲。馬曰又道飛過去也。丈有省。歸寮哭。同事問。馬云是伊會也。汝自問他。同事問。丈乃大笑。次日祖才升座。丈出卷卻席。祖便下座。至方丈。問我未曾說話。爲甚捲席。丈曰。昨被扭鼻痛。今又不痛也。馬曰汝深明昨日事。丈侍。馬祖視牀角拂子。丈曰卽此用離此用。馬問。汝向後開兩片皮。將何爲人。丈取拂豎起。馬曰卽此用離此用。丈掛拂舊處。馬振威一喝。丈直得三日耳聾。黃檗參。丈問巍巍堂堂從何方來。檗曰嶺南。丈問爲何事。檗曰不爲別事。禮拜。問從上宗乘如何指示。丈良久。檗曰不可教後人斷絕去也。丈曰將謂汝是个人。一日舉再參話。曰老僧被一喝。直得三日耳聾。檗不覺吐舌。曰今因舉。得見馬祖大機大用。然且不識馬祖。若嗣馬祖。已後喪我兒孫。丈曰。見與師齊。減師半徳。見過於師。方堪傳授。子甚有超師之見臨濟問佛法的的大意。黃檗便打。三度皆然。告睦州。今且辭去。睦告檗曰。後生甚奇特。已後爲一株大樹。蔭天下人在。濟辭。檗曰。參大愚。必爲汝說。濟問愚。三度被打。不知有過無過。愚曰。檗與麼老婆心。爲汝得徹困。更來這里問有過無過。濟大悟曰。元來黃檗佛法無多子。愚搊住曰。這尿牀鬼子。適來道有過無過。今卻道佛法無多。見个甚麼道理。速道速道。濟於愚肋下築三拳。愚拓開曰。汝師黃檗。非干我事。濟回。檗云。這漢來來去去。有甚了期。濟曰只爲老婆心切。舉前話。檗曰大愚饒舌。待來痛與一頓。濟曰說甚待來。隨後便掌。檗曰。這風顚漢。來這里捋虎須。濟便喝。檗喚侍者。引顚漢參堂去。濟後謂普化克符曰。我欲於此建立黃檗宗旨。且成就我。二人珍重下去。三日後。普化問三日前說甚麼。濟便打。克符問打化作麼。濟亦打。此是臨濟一枝歷代相承之大綱宗也臨濟曰。有時奪人不奪境。有時奪境不奪人。有時人境兩俱奪。有時人境俱不奪。克符問奪人不奪境。濟曰。煦日發生鋪地錦。嬰兒垂發白如絲。問奪境不奪人。濟曰。王令已行天下徧。將軍塞外絕煙塵。問人境俱奪。濟曰。並汾絕信。獨處一方。問人境俱不奪。濟曰。王登寶殿。野老謳歌。諸方目爲四料揀。濟又云。中下根來。我奪境不除法。中上根。便境法俱奪。上上根。便境法人俱奪。如出格見解人來。便全體作用。不歷根器。到這里學人著力處不通風。石火電光卽過。擬心卽差。若眼定動。卽沒交涉。有解者不離目前。大慧杲云。此事決不在言語上。若在言語。因甚達摩卻道單傳心印。不立文字語言。直指人心見性成佛。因何不說傳玄妙傳言語。事不獲已。說个心性。已狼藉也。要拔生死根。縱饒念得一藏教。喚作運糞入。卻被障正知見不現。只管理會心性禪道。枉費精神。古人一言半句。設个栗棘蓬教透。若英靈者。栗棘蓬是甚弄猢猻家具。蓋你不能一念緣起無生。一向在意識邊。向宗師口討玄妙。卻被倒翻筋斗。自家本命依舊不知落處。當時克符問臨濟。不知那里得此閒言語。還會麼。煦日句是境。嬰兒句是人。符頌曰。奪人不奪境。緣自帶誵訛。有甚誵訛。擬欲求玄旨。思量反責麼。誣人之罪。驪珠光燦爛。仙桂影婆娑。何不早恁麼道。覿面無差互。還應滯网羅。又被風吹別調中。大槪在驪珠兩句上是境。思量者人蹉過覿面被語网羅。乃存境而奪人。王令句奪境。將軍句存人。符頌。奪境不奪人。尋言何處眞。也須閒處作提防。問禪禪是妄。究理理非親。好事不如無。日照寒光淡。山搖翠色新。貧兒思舊債。直饒玄會得。也是眼中塵。自起自倒。日照二句是境。直饒二句奪了也。並汾二句。人境兩奪。符頌。人境兩俱奪。從來正令行。已落第二。不論佛與祖。那說聖凡情。買石得云饒。擬犯吹毛劍。還如值木盲。識法者懼。進前求妙會。特地斬精靈。前箭猶輕後箭深。正令旣行。不畱佛祖。如吹毛劍。不可犯其鋒。王登二句。符頌。人境俱不奪。思量意不偏。會麼。是法住法位。主賓言不異。世間相常住。問答理俱全。添減一毫不得。踏破澄潭月。猶有這个在。穿開碧落天。勞而無功。不能明妙用。動著卽錯。淪溺在無緣。卻依舊處。若要分明得。但向垂示處看。有時奪人不奪境。奪境不奪人。有時人境兩俱奪。人境俱不奪。恁麼便是。若理會便不是。莫道諸人理會不得。妙喜也會不得。許你聞。不許你會。如上解注齊聞齊會了。臨濟意果如是乎。若只如是。臨濟宗旨豈到如今。若記著一个元字腳。是第一等惡口生死根本也。眞要參禪百不會。虛卻心來共你理會臨濟云。我有時先照後用。有時先用後照。有時照用同時。有時照用不同時。先照後用有人在。﹝三山來云人指學者﹞先用後照有法在。﹝三山云指師家法﹞照用同時。驅耕夫之牛。奪饑人之食。敲骨取髓。痛下鍼錐。照用不同時。有問有答。立賓立主。合水和泥。應機接物。若是過量人。向未舉前撩起便行。猶較些子。汾陽云。先照後用。且共汝商量。先用後照。汝是个人始得。照用同時。作麼生抵當。照用不同時。作麼生湊泊。三山云。僧來。問甚處人。或甚處來。先照。待伊定動。或棒或喝。是後用。僧來。便打便喝先用一法。隨云還會麼。汝道是甚麼意。是先用後照。僧來。棒喝看他如何承當下語。卽用卽照。僧來。云汝來也。或打一棒。看他如何支遣應答。再作商量。不拘一格。是照用不同時。徑山杲云。有不受瞞的漢來。道者裏甚麼所在。說照說用。說賓說主。拽下椎一頓。也怪不得臨濟云。有時一喝如金剛王寶劍。有時如踞地師子。有時如探竿影艸。有時一喝不作一喝用。作麼生會。三山云。劍言快利難當。截斷學人情見。獅謂不落窠臼。一吼羣獸腦裂。稍犯便遭爪牙吞噬。探竿驗學人見地深淺邪正。當面欺瞞。不作喝用。千變萬化。最玄最妙。向者裏轉得身。方見臨濟用處臨濟云。賓主相見。學人拈一膠盆子。主不辧境上作模樣。被學人喝不肯放。喚作賓看主。師家隨學人問處卽奪。學人被奪不肯放。是主看賓。學人應一个境。知識辧得拋向坑裏。是主看主。學人披枷帶鎖。知識更與添一重。學人歡喜。彼此不辧。是賓看賓。所舉辧魔知其邪正。賓看主位中符云。慣折驪龍頭上角。學人有鼻孔。主看賓位中符云。驅耕奪食看臨時。學人無鼻孔。主看主位中云。棋逢敵手。兩家有鼻孔。賓看賓位中云。盲瞽相逢。兩家無鼻孔。此則與臨濟全同。僧問賓中賓。克符曰。倚門傍戶猶如醉。此亦學人無鼻孔。問賓中主。克符曰。目瞽瞳神不出頭。埋頭人不識。指學人有鼻孔。問主中賓。克符曰。髙提祖印。利物帶悲。此賓字指利物邊。非師家無鼻孔。問主中主。克符曰。橫按鏌釾全正令。此主字指師家機用莫測言。僧問賓中賓。雪竇云。滿面埃塵。此上賓字指用。下賓指不能用。問賓中主。竇云。玄沙猛虎。主字指能用。問主中賓。竇曰。月帶重輪。又曰。溫故知新。此體用雙彰也。問主中主。竇曰。大千捏聚。此體用雙泯。與洞家但能相續名主中主合。此條賓主。師家學家皆可說得。天目晦有四賓主辧。歸示辧中。細心參看僧問眞佛眞法眞道。臨濟曰。佛者心淸淨是。法者心光明是。道者處處無礙淨光是。三卽一。皆空名無實。山僧見處。與佛祖不別。若第一句薦得。堪與祖佛爲師。第二句薦。堪與人天爲師。若第三句薦。自救不了。問第一句。濟曰。三要印開朱點窄。未容擬議主賓分。問第二句。濟曰。妙解豈容無著問。漚和爭負截流機。問第三句。濟曰。但看棚頭弄傀儡。抽牽全藉裏頭人。乃曰。大凡演唱宗乘。一句中須具三玄門。一玄門須具三要。有權有實。有照有用。汝等諸人作麼生會。南院問第一句三要語。風穴隨聲便喝。問第二句妙解語。穴曰未問已前錯。問第三句棚頭語。穴曰明破卽不堪。院許之。神鼎諲曰。若問我第一句。蒼天蒼天。第二句。有什麼驢漢。第三句。近前來向你道。才近前便打。恁麼會。也不負西來意。佛法不是磨稜合縫底道理。直是嫌佛不作嫌法不說方可。珍重。僧問首山第一句。答大用不揚眉。棒下須見血。問慈悲何在。答送出山門外。問第二句。答不打恁麼驢漢。問如何接人。答如斯爭柰何。問第三句。答解問無人答。問對者是誰。答莫使外人知。問和尙第幾句薦得。答月落三更穿市過。僧問汾陽。如何是學人著力處。答嘉州打大象。問學人轉身處。答陜府灌鐵牛。問學人親切處。答西河弄師子。乃曰。若人會此三句。已辦三玄。更有三要語在。切須薦取。頌云。三玄三要事難分。得意忘言道易親。一句明明該萬象。重陽九日菊花新。又云。汝還會三玄底時節麼。直須會古人意。然後自心明去。更得通變自在。受用無窮。喚作自受用身佛。不從他教。便識得自家活計。問什麼活計。答兩隻水牯牛。雙角無欄捲。復曰。若要於此明得去。直須得三玄旨趣。始得受用無礙。頌曰。第一玄。法界廣無邊。森羅及萬象。總在鏡中圓。第二玄。釋尊問阿難。多聞隨事答。應器量方圓。第三玄。直出古皇前。四句百非外。閭氏問丰幹。者个是三玄頌。作麼生是三玄旨趣。直教決擇分明。莫妄道曾親近和尙。與我說了。誑嚇他人。喫鐵棒有日在。又曰。一句中須具三玄三要。賓主歷然。所以道粉骨碎身未足酬。一句了然超百億三山來載濟宗八棒。一觸令支玄棒。三山云。如宗師置一令。學人不知避。觸犯當頭。支離玄旨。師便打。是罰棒。二接機從正棒。宗師接人。當打而打。謂之從正。三靠玄傷正棒。學人務奇特。靠玄妙。反傷正理。師打。亦罰棒。四印順宗旨棒。師示宗旨。學人相應。師便打。是印來機。名賞棒。五取驗虛實棒。學人才到。或進語。便打。是驗虛實。不在賞罰類。六盲枷瞎棒。不辦來機。一味亂打。此師家過七。苦責愚癡棒。學人不分曉。十分愚癡。師疊打他。八掃除凡聖棒。凡情聖解。一並掃除。道得道不得。皆打。斷學人命根。乃上上提持。用棒最妙者。名爲正棒玉林琇云。第一須髮心諦當。必專爲生死始得。第二須工夫諦當。參一話頭。一生不透一生參。今生不透來生參。第三須悟處諦當。不認識神。不陷空豁。不疑生死。不疑古今。不彊作主宰。不以鹵莽承當爲有力量。不以硬差排爲不疑。不以粗放狂亂爲大機大用。不以顢頇爲透脫無餘。若竿頭宜進而不進。言句應參而不參。不煩穿鑿而穿鑿。不可抹殺而抹殺。入門一蹉。深可痛哭。第四須師承諦當。不蹉過師家相爲處否。不孤負師腦後深錐否。洞明從上綱宗否。不施爲偏重瞎人眼目否。若無眞正宗師爲之打瞎頂門眼。𨿽有實悟。爲人則禍生。倘己見旣偏。投師又謬。邪毒入心。如油入面。更或不知認錯漫云自肯。不受人究竟。謂之不被他轉。此等何足掛齒。第五須末後諦當。不透末後關。而言得大機大用。具本分艸料。鮮不爲粗惡狂徒。不知有此關。於古人參悟與悟後重疑。不移前作後指悟爲迷者鮮矣。謗先聖。誤後人。皆由不知向上一關。可不懼乎。第六須修道諦當。自己覺察是頓悟頓修根器否。是果地善知識否。打成一片速於香林否。不走作過湧泉否。現業流識淨盡否。事事無礙否。行解相應名祖。試看是何標格。第七須爲人諦當。決要人眞參實悟。悟後達向上關捩。決以見性謂之悟。不可於人認識之謬云有省。於人向念未生時認妄爲眞。印云有省。寧絕嗣。勿亂傳。前六自錯。後一錯人。山僧與麼訓。亦是憐兒不覺醜曹洞宗。靑原思問六祖。當何所務卽不落階級。祖問曾作恁麼來。答聖諦亦不爲。問落何階級。答聖諦尙不爲。何階級之有。祖深器之思令石頭遷持書讓和尙曰。速回。有个鈯斧子與汝住山。遷至未呈書。便問不慕諸聖不重己靈時如何。讓曰。子問太髙生。何不向下問。遷曰。寧可永劫受沈淪。不從諸聖求解脫。讓便休。遷便回。思問書達否。遷曰。書亦不通。信亦不達。去日蒙許鈯斧子。便請。思垂一足。遷禮拜雲巖晟造藥山。藥問百丈有何言句。晟曰。有時眾立。以杖趕散。復召眾。眾回首。丈曰是甚麼。藥曰。今日因子得見海兄。晟頓省禮拜洞山價問雲巖。無情說法。甚人得聞。巖曰。無情得聞。問和尙還聞否。巖曰。我若聞。汝卽不聞吾說法。洞曰。某爲甚不聞。巖豎拂曰還聞否。洞曰不聞。巖曰。我說法汝尙不聞。豈況無情說法乎。洞曰。無情說法。該何教典。巖曰。彌陀經水鳥樹林皆念佛念僧。洞有省。又問百年後有人問還邈得師眞否。如何祇對。巖良久云祇這是。洞沈吟。巖曰。承當个事。大須審細。洞猶涉疑。後過水睹影大悟。偈曰。切忌從他覓。迢迢與我疏。我今獨自往。處處得逢渠。渠今正是我。我今不是渠。應須與麼會。方得契如如洞問曹山名甚麼。曹曰本寂。問那个聻。答不名本寂。洞深契之。授洞上宗旨。復問子向甚處去。曹曰不變異處去。問不變異處豈有去耶。答去亦不變異。此卽洞曹一宗歷祖相承大綱宗也洞作正偏五位頌云。正中偏。三更初夜月明前。莫怪相逢不相識。隱隱猶懷舊日嫌。古轍云。正中偏。就初悟此理時立。理是正。悟是偏。三更初夜黑表理。然以月明前顯黑。是黑顯時便有明。猶理必由悟顯。理顯時卻好是悟也。天童覺於相逢不相識句著語云。𨿽然同共住。到底不知名。私謂相逢而仍不相識。卻好是初悟景象。一相識。卽漏入陰界矣。然人往往錯過。都由於隱隱地總倚舊日明了識爲依靠。此則𨿽相逢而全不明了。故云猶懷舊日嫌。無聞聰問笑巖曰。子之父母何在。答有則有。只是佛眼覷不著。某目亦不見。若見卽非眞父母。偈曰。本來眞父母。歷劫不曾離。起坐承他力。寒溫亦共知。相逢不相見。相見不相識。爲問今何在。分明舉似師。是此句注也。如以不識作不知解亦可。但淺薄矣。偏中正。失曉老婆逢古鏡。分明覿面別無眞。休更迷頭猶認影。古轍云。就見道後用功時立。功燻偏。理是正。失曉老婆表偏。古鏡表正。由奉重力見更親前。但未能造理。尙在影像。故戒迷頭認影。正中來。無中有路隔塵埃。但能不觸當今諱。也勝前朝斷舌才。古轍云。此位是得法身。亦卽正位。前半分是轉功就位。後半分是轉位就功。中間卽尊貴位。無中。正也。路。偏也。隔塵埃。以方轉身。尙未入俗。隔也。尊不可犯。犯卽污染。須善回互。從旁顯有。語中無語。無語中有語。故勝斷舌才。兼中至。兩刃交鋒不須避。好手猶如火裏蓮。宛然自有衝天志。古轍云。就功位齊彰時立。正旣來偏。偏必兼正。作家相見。縱奪互用。自不傷鋒犯手。如火蓮無損。乃他受用三昧。是透法身大機大用。洞山離三滲漏。臨濟具三玄要。俱不出此。兼中到。不落有無誰敢和。人人盡欲分常流。折合歸來炭裏坐。古轍云。就功位俱隱時立。無正偏迹。故不落有無。及盡今時。還源合本。故歸炭裏坐。如佛說究竟涅盤義。乃自受用三昧。𨿽大用繁興。了無朕迹。有謂正中偏作體中發用釋。偏中正作從用歸體釋者非是雲巖寶鏡中。如世嬰兒。五相完具。不去不來。不起不住。婆婆和和。有句無句。終不得物。語未正故。古轍引涅盤經云。不能起住去來語言。名嬰兒行。如來亦爾。如來不著諸法。不能來者。如來身行無動搖。不能去者。如來已到大涅盤。不能語者。如來爲諸眾生演說諸法實無所說。今以例法中具五位也。重離六爻。偏正回互。疊而爲三。變盡成五。原宗辧謬云。以初二爲初疊。以三四爲二疊。以五六爲三疊。以初二爻爲初變。以二三爻爲二變。以三四爻爲三變。以四五爻爲四變。以五六爻爲五變。錯然則吉。不可犯忤。古轍云。離初九辭。錯然敬之旡咎。言正中尊貴位。當錯然敬之。不可觸犯。所謂不觸當今諱也。外寂中搖。系駒伏鼠。古轍云。外觀似寂。中實搖搖。如系駒不忘馳。伏鼠偸心在也。如虎之缺。如馬之馵。古轍云。虎食畜不至耳。馬立時。四足中必一足馵不著地。此以例語忌十成也五位功勛。僧問向。答喫飯時作麼生。又曰。得力須忘飽。休糧更不饑。卽君視臣也。喫飯句。謂日用間不可須臾忘卻。得力二句。卽聖化無爲義。洞山頌云。聖主由來法帝堯。禦人以禮曲龍腰。有時鬧市頭邊過。到處文明賀聖朝。問如何奉。答背時作麼生。又曰。只知朱紫貴。辜負本來人。卽臣奉君。識得背是合塵。便知奉是合覺。朱紫二句。謂當全歸白淨識。勿倚任六識功燻爲極則也。洞頌。淨洗濃妝爲阿誰。子規聲裏勸人歸。百花落盡啼無盡。更向亂峯深處啼。問如何功。答放下鋤頭時作麼生。又曰。撒手端然坐。白雲深處閒。翻轉本體作功夫。故云功。由前把鋤奉重。今卽放鋤。禾苗任運滋茂。端然二句。契入正位。有無爲而治景象。洞頌。枯木花開劫外春。倒騎玉象趁麒麟。而今髙隱千峯外。月皎風淸好日辰。枯木開花。是此位功義。月皎風淸。所謂深處閒也。問共功。答不得色。又曰。素粉難沈迹。長安不久居。古轍云。前功是一色。諸法俱隱。今一色消。諸法俱現。不復得一色也。素粉二句。亦指前一色不可久居也。洞頌。眾生諸佛不相侵。山自髙兮水自深。萬別千差明底事。鷓鴣啼處百花新。問功功。答不共。又曰。混然無諱處。此外復何求。古轍云。由前共。今則不共。聖法亦不可得。理事混然無迹。造道極致。更何求哉。此幾於不動地。無功可言。然視妙覺位。尙有無功之功在。故云。洞頌。頭角才生已不堪。擬心求佛好羞慚。迢迢空劫無人識。肯向南詢五十三。迢迢空劫。是甚麼境界。還知否。湧泉欣曰。我四十九年。尙有時走作。若識不盡。輪回不出。但盡卻今時。始得成立。喚立中功。轉功就他去。亦喚就中功。相續大難。若不知有。啼哭有日在洞曰。辧驗三種滲漏。一見滲漏。機不離位。墮在毒海。明安云。謂見滯所知。若不轉位。卽在一色。二情滲漏。滯在向背。見處偏枯。明安云。謂情境不圓。滯在向背取捨。是識浪流轉。直須離二邊。不滯情境。三語滲漏。究妙失宗。機昧終始。濁智流轉。明安曰。滯在語句失宗。當機暗昧。須有語中無語。無語中有語。始得妙音密圓也問如何行鳥道。洞答。不逢一人。直須足下無私去。問莫便是本來面目否。答因甚顚倒認奴作郎。問本來面目。答不行鳥道洞山賓主句。洞問龍山。如何是主中賓。答靑山覆白雲。又問主中主。答長年不出戶。問賓主相去幾何。答長江水上波。問賓主相見有何言說。答淸風拂白月。後洞問僧主人公。答現祇對次。洞曰。認驢前底爲自己。賓中主尙未明。況主中主。僧問主中主。答自道取。問某道祇賓中主。如何是主中主。答恁麼道卽易。相續也大難。古轍載僧問廣徳義賓中賓。答蕩子無家計。飄零不自知。問賓中主。答茅戶掛珠簾。問主中賓。答龍樓鋪艸座。問主中主。答東宮𨿽至嫡。不面聖堯顏洞山綱要偈。一敲唱俱行﹝亦名金鍼雙鎖﹞曰。金鍼雙鎖備。葉﹝古轍作挾﹞路隱全該。寶印當風妙。重重錦縫開。古轍云。初句言偏正並用。次句言正偏互挾。𨿽隱而弗顯。正偏無不全該。三句言正中妙挾之印。當眾生機感。四句因機感而五位皆顯。二金鎖玄路偈曰。交互明中暗。功齊轉覺難。力窮忘進退。金鎖网鞔鞔。古轍云。明諭功。暗諭正。初借功趨位明中暗。次借位明功暗中明。至於功位齊彰。猶貴功位並轉。若窮而不轉。則事理迹未消。聖凡情未盡。是謂玄路之鎖。三不墮凡聖偈曰。事理俱不涉。回照絕幽微。背風無巧妙。電火爍難追。古轍云。此明正偏雙泯。回照非特無迹。卽幽微亦絕。三句謂有當機。則巧拙斯形。此機感不到之地。有何巧拙聖凡哉。卽兼中到位曹山云。正空界本來無物。偏色界有萬象形。正中偏理就事。偏中正事入理。兼帶者冥應眾緣。不墮諸有。非染非淨。非正非偏。故云虛玄大道。無著眞宗。推此位最玄妙。僧問君。答妙徳尊寰宇。髙明朗太虛。問臣。答靈樞宏聖道。眞智利羣生。問臣向君。答不墮諸異趣。凝情望聖容。問君視臣。答妙容𨿽不動。光燭本無偏。問君臣道合。答混然無內外。和融上下平。又曰。不欲犯中。此吾宗法要。偈曰。學道先須識自宗。莫將眞際雜頑空。妙明體盡知傷觴。力在逢緣不借中。出語直教燒不著。潛行須與古人同。無身有事超岐路。無事無身落始終。按無身有事。卽知有功也。無事無身。卽雙泯也。俍師云。此提出寶鏡中君臣二字下个注腳。不與洞山五位全合曹山五位圖頌。此曹所立。今依曹列序次。黑白圈亦酌立。所附之頌。諸本不同。今依一本系於圈下。期於孚穩而已。●君頌。渾然藏理事。朕兆卒難明。威音王未曉。彌勒豈惺惺。按此若與洞山合。應配兼中到位。○臣頌。白衣𨿽拜相。此事不爲奇。積代簪纓者。休言落魄時。按與洞合。或配兼中至位。拜相亦臣。非尊貴位。卽落魄時。貧子衣珠儼在。故配臣。君視臣頌。子時當正位。明正﹝有作暗﹞在君臣。未離兜率界。烏雞雪上行。臣向君頌。皇宮初降日。玉兔豈能離。未得無功旨。人天何太遲。皇宮君所居。然旣降矣。卽本覺轉爲始覺。不離於明。𨿽奉重終屬功。而淹畱於人天。故配臣向君。若與洞合。上卽正中偏。此卽偏中正。圈則當以上黑多下白少爲君視臣。以上黑少下白多爲臣向君。似不當以白上黑下倒圖爲孚。﹝○﹫●﹞君臣道合頌。焰裏寒冰結。楊花九月飛。泥牛吼水面。木馬逐風嘶。如與洞合。配正中來位。惟次序不同耳曹山四禁。莫行心處路。不掛本來衣。何須正恁麼。切忌未生時。古轍云。心有所趨。𨿽極玄亦偏蔽。必須心心無處所。方是衲僧行履。本來衣。指法身。法執不忘。墮法身邊。正恁麼。早不恁麼。擬之卽失。認著父母未生前空寂境界。乃墮空外道曹山曰。夫取正命食者。須具三種墮。一披毛戴角。是類墮。二不斷聲色。是隨墮。三不受食。是尊貴墮。三山來云。披毛帶角。乃異類中行。若有滯。落異類中。須異類中有出身。故類亦須墮。拈云。𨿽行畜生行。不得畜生報。不斷聲色。隨聲逐色也。若不明了。落聲色中。要知聲不自聲。色不自色。聲色本無。因心假立。須聲色中有出身路。故隨亦須墮。拈云。見色非干色。聞聲不是聲。受食是今時事。不受食是那邊事。若執那邊。落尊貴中。須知那邊了卻。來這里行履。虛卻尊貴位。故亦須墮。拈云。不裝珍禦服。來著破﹝袖﹣由﹢藍﹞衫。又云。滯三者中。是墮落義。向三中有出身。是墮除義。若論披毛戴角是類墮三句字面。墮落義爲是。若論曹山須具三種墮之言。則墮除義爲是。如上所注。二義兼該。大約須明轉位始得。應時而食。不受食害。名正命食。古轍云。大修行人本無所住。然亦隨處自在。如鏡含萬象。豈有滯礙。故此墮字乃借義。非實義也石霜五位王子。誕生云。貴裔非常種。天生位至尊。古頌。天然貴胤本非功。徳合乾坤育勢隆。始末一期無雜種。分宮六宅不他宗。上和下睦陰陽順。共气連枝器量同。欲識誕生王子父。鶴騰霄漢出銀籠。古轍云。最初知有。如王嫡子初生。卽得灌頂。是誕生位。頌中始末句。言不雜外紹之功。上和句。言順於父。銀籠是一色。超出一色。始見尊貴。諭之爲父也。朝生曰。白衣爲宰輔。直指禁庭中。頌曰。苦學論情世莫羣。出來凡事已超倫。詩成五字三冬雪。筆落分毫四海云。萬卷積功彰聖代。一心忠孝輔明君。鹽梅不是生知得。金榜何勞顯至勛。古轍曰。祇在外朝居。臣位。非宮中生也。此子全事外紹之功。是臣種。名王子者。所謂外紹王種姓也。頌末二句。言由學而至。終在臣職。不登王位。何勞有此哉。末生曰。尋途方覺貴。漸進不知尊。頌曰。久棲巖穴用功夫。艸榻柴扉守志孤。十載見聞心自委。一身冬夏衣縑無。澄凝含笑三秋思。淸苦髙名上哲圖。業就巍科酬極志。比來臣相不當途。古轍云。末生。言用功久而成。頌首二句。專顧本來人也。十載句。不重見聞。一身句。不著塵緣。澄凝二句。言恰神淸虛恬淡。皆合本意。末二句。轉功就位。不立臣位。私謂朝生。則心心奉重。末生。則十八界枝末。均以久熟而泯然一色。化生。專指利他邊。化生曰。政威無比況。神用莫能儔。頌曰。傍分帝命爲傳持。萬里山河布政威。紅影日輪凝下界。碧油風冷暑炎時。髙低豈廢尊卑奉。五袴蘇途遠近知。妙印手持煙塞靜。當陽那肯露纖機。古轍曰。傍分帝化。轉位就功之子。頌三句無私照。四句淸熱惱碧油。漢太守幢名五袴。漢民歌曰。廉叔度。來何暮。昔無繻。今五袴。言蘇民於塗炭也。內生曰。重幃休勝負。金殿臥淸風。頌曰。九重深密復何宣。掛敝由來顯妙傳。祇奉一人天地貴。從他諸道自分權。紫羅帳合君臣隔。黃閣簾垂禁制全。爲汝方隅官屬戀。遂將黃葉止啼錢。古轍曰。長在深宮之內。功功之極。與父無異。卽理智一如。冥合不分之義。頌首句。言與父合體。寂爾無言。末二句。𨿽是無爲。有時應機說法也天童立三一色。大功一色者。由功力成就。猶存功力也。正位一色者。理境之空寂也。今時一色者。事境之潔白也天童覺四借。一借功明位頌。蘋末風休夜未央。水天虛碧共秋光。月船不犯東西岸。須信篙人用意良。二借位明功頌。六戶虛通路不迷。太陽影裏不當機。縱橫妙展無私化。恰恰行從鳥道歸。三借借不借借頌。識盡甘辛百艸頭。鼻無繩索得優遊。不知有去成知有。始信南泉喚作牛。四全超不借借頌。霜重風嚴景寂寥。玉關金鎖手慵敲。寒松盡夜無虛籟。老鶴移棲空月巢。三山來云。借借不借借。正中來位。𨿽借借而實無借借。體用一如也。全超者。不住理事玄妙有無。體用雙忘。兼中到也潙仰宗。百丈問潙山撥鑪有火否。潙撥曰無。丈撥少火曰。汝道無。這个聻。潙發悟。丈曰善自護持。次日作務。丈曰將得火來麼。潙曰將得來。拈一柴。吹兩吹。遞與丈。丈曰如虫禦木。司馬頭陀談潙山之勝。丈曰能下語出格。當與住持。指瓶曰。不得喚淨瓶。喚作甚麼。華林曰。不可喚作木﹝木﹡突﹞。潙踢倒瓶出。丈笑曰第一座輸卻山子也。潙遂往焉。潙問仰山。是有主沙彌。無主沙彌。答有主。問主在甚處。仰從西過東立。潙異之。仰問如何是眞佛住處。潙曰。以思無思之妙。反思靈焰之無窮。思盡還源。性相常住。事理不二。眞佛如如。仰頓悟。此卽潙仰宗相承之大綱宗也摘茶。潙謂仰曰。祇聞子聲。不見子形。仰撼樹。潙曰祇得其用。仰問如何。潙良久。仰曰和尙祇得其體。潙曰放子三十棒。仰曰某棒教誰喫。潙曰放子三十棒潙問涅盤經多少是佛說。多少是魔說。仰曰總魔說。潙曰已後無人柰子何。仰曰。慧寂卽一期之事。行履在甚麼處。潙曰。祇貴子眼正。不說子行履潙睡起曰。適來得夢。爲我原看。仰取水與師洗面。香嚴來。潙曰。我一夢寂子原了。汝更原看。嚴點茶來。潙曰。二子見解。過於鶖子一僧問訊仰山。向東叉手立。以目視師。仰垂左足。僧過西邊叉手立。仰垂右足。僧向中間叉手立。仰收雙足。僧禮拜。仰便打。僧騰空去僧問仰識字否。答隨分。僧右旋一匝。曰是甚字。仰地上書十字。僧又左旋一匝。曰是甚字。仰攺十作卍。僧畫○相以兩字拓。如修羅掌日月勢。曰是甚字。仰畫﹝○﹫卍﹞相。僧作婁至徳勢。仰曰。如是如是。此諸佛所護念。善護持。僧禮謝騰空去。仰謂道者曰。此西天羅漢。來探吾道。吾以義爲汝釋。此是八種三昧。是覺海變爲義海。體則同然。此義合有因有果。卽時異時。總別不離隱身三昧也。幻寄曰。圓相。卽拈花吹毛一揆。直示全提。人天眼目載圓相總六名。曰圓相。暗機。義海。字海。意語。默論。有曰﹝○﹫牛﹞縱義。﹝○﹫佛﹞奪義。﹝○﹫△﹞相肯。○許相見。此爲舉函索蓋。答以則函蓋相稱。此抱玉求鑑。書某字答。﹝○﹫ㄙ﹞此鉤入索續。於厶字側加亻。答成寶器相。﹝○﹫﹝俬﹣禾﹞已成寶器相。書土字答。﹝○﹫土﹞此玄印玄旨相眾相不著也。是猶市賈私爲志驗。謂入聖位者所建法幢乃如是乎。又以三種生爲大圓宗旨。想生。相生。流注生。此出楞伽經。在示辧中解香嚴本來照頌曰。擬心開口隔山河。寂寞無言也被訶。舒展無窮又無盡。捲來絕迹已成多。寂照頌。不動如山萬事休。澄潭徹底未曾流。个中正念常相續。月皎天心雲霧收。常照頌。四威儀內不曾虧。今古初無間斷時。地獄天堂無變異。春回楊柳綠如絲仰山臨終偈曰。一二二三子。平目復仰視。兩口一無舌。此是吾宗旨。龍潭智頌。一二二三子。﹝○﹫牛﹞字淸風起。﹝○﹫﹝俬﹣禾﹞來勘不就。﹝○﹫人﹞乃爭綱紀。平目復仰視。兒孫還有異。未辧个端倪。出門俱失利。兩口一無舌。止止不須說。西天僧到來。烏龜喚作鱉。此是吾宗旨。揚聲囉囉哩。鏡智出三生。吹到大風止雲門宗。龍潭信請示心要。天皇曰。汝擎茶吾接。汝行食吾食。汝和南吾低頭。何處不示心要。信低頭良久。皇曰。見則便見。擬思卽差。信開解。問如何保任。答任性逍遙。隨緣放曠。但盡凡心。別無聖解徳山到龍潭曰。久向龍潭。及到來。潭不見。龍又不現。潭引身云子親到龍潭。徳無語。一夕潭曰。更深何不下去。徳出復入云外面黑。潭度紙燃與徳。徳擬接。潭吹滅。徳大悟。禮拜曰。從今更不疑天下老和尙舌頭也雪峯問徳山。從上宗乘。學人還有分也無。徳打一棒曰道甚麼。峯不會。請益。徳曰。我宗無語句。實無一法與人。峯有省。後鰲山阻雪坐禪。巖頭曰。每日牀上坐。似七邨土地。他時魔昧人家男女在。峯點胸曰這里未穩去。頭曰。若實如此。據你見處通來。是與汝證明。不是鏟卻。峯曰。聞鹽官舉色空義。得个入處。頭曰。此去三十年。切忌舉著。峯又云。閱洞山過水偈前四句有得。頭曰。若與麼自救也未得在。峯又舉徳山打一棒道甚麼處。當時如桶底脫相似。頭喝云。從門入者。不是家珍。峯曰如何卽是。頭曰。他後如欲播揚大教。一一從自己胸中流出。與我蓋天蓋地去。峯大悟曰。今日始是鰲山成道僧問如何是觸目不會道。運足焉知路。雪峯曰。蒼天蒼天。僧不會。問雲門。門曰。三斤麻。一疋布。僧曰不會。門曰更有三尺竹。峯聞喜曰。我常疑這个布衲。雪峯曰。南山有一條鱉鼻蛇。汝等切須好看。長慶出曰。今日堂中大有人喪身失命。雲門以拄杖攛向師前作怕勢。眞淨曰。雲門拽拄杖攛作怕勞。爲蛇添足。此是雲門宗相承大綱宗也雲門曰。光不透脫。有兩般病。一切處不明面前有物是一。三山來云。聞聲見色隨疑轉。驢糞從他換眼睛。此是物上𨿽不分靑黃長短。而卽認此光爲自己之病。又透得一切法空。隱隱地似有个物相似。亦是光不透脫。前是著所邊。此則著能邊之病。又云。法身亦有兩般病。得到法身。爲法執不忘。己見猶存。坐在法身邊是一。直饒透得法身去。放過卽不可。仔細檢點將來。有甚麼气息。亦是病。妙喜曰。此是雲門據實而論。透過法身。今人爲極致。雲門反以爲病。不知透過法身了。合作麼生。到這里如人飲水。冷暖自知。不著問別人。問則禍事也雲門一字關。問殺父母佛前懺悔。殺佛祖甚處懺悔。答露。問了卽業障空。二祖是了不了。答確。不備錄雲門每見僧則顧。卽曰鑑。僧欲酬。則曰咦。以爲常。故曰顧鑑咦。密師抽去顧。但頌鑑咦。謂之抽顧頌。頌曰。相見不揚眉。君東我亦西。紅霞穿碧落。白日繞須彌。覺範曰。今兒孫失其旨。以怒目直視。爲不認聲色。名舉處便薦。可悲可痛雲門曰。函蓋乾坤。目機銖兩。不涉世緣。作麼生承當。自代曰一鏃破三關。密師離爲三句。一函蓋乾坤句。二截斷眾流句。三隨波逐浪句。圜悟曰。本眞本空。一色一味。非無妙體。洞然明白。函蓋句也。本非解會。排疊將來。不消一字。萬機頓息。截流句也。若許他相見。從苗辧地。隨波句也。首山拈函蓋句曰普天匝地。截流句曰不通凡聖。隨波句曰有問有答僧問如何是道。巴陵鑑曰。明眼人落井。問吹毛劍。答珊瑚枝枝撐著月。問提婆宗。答銀碗裏盛雪。鑑不作嗣書。將三轉語上雲門。門曰。他日老僧忌辰。只消舉此三轉語作供足矣雲門綱宗頌曰。康氏圓形滯不明。魔深虛喪擊寒冰。鳳羽展時超碧漢。晉鋒八博擬何憑。﹝一﹞是機是對對機迷。辟機塵遠遠塵棲。夕日日中誰有掛。因底底事隔塵迷。﹝二﹞喪時光。藤林荒。圖人意。滯肌尪。﹝三﹞咄咄咄。力口希。禪子呀。中眉垂。﹝四﹞上不見天。下不見地。塞卻咽喉。何處出气。笑我者多。哂我者少。﹝五﹞按此頌是大悲圓滿陀羅尼。紫琈集人天眼目中略爲解釋。似覺出自創論法眼宗。雪峯將三个木球一時拋出。玄沙作斫牌勢。峯曰。汝親在靈山方得如是。沙曰也是自家事。一日峯輥出木球。沙捉來安舊處玄沙問夾籬處有佛法也無峯撼籬一下。沙曰某不與麼。峯曰作麼生。沙曰穿過篾頭來玄沙以上根罕遇。作綱宗三句曰。第一句。且自承當。現成具足。都汝心王所爲。全成不動智。於宗旨猶是明前不明後。一味平實。分證法身之量。若知出格。到手便轉。不墮平懷之見。是謂第一句綱宗也。不著平常。縱奪隨宜。二理雙明。不被二邊所動。妙用現前。是謂第二句綱宗也。知有大智性相之本。通其過量之見。應用無方。全用全不用。方便喚作慈定之門。是謂第三句綱宗也羅漢琛侍。沙令侍者閉卻門。問汝作麼生出去。琛曰喚甚麼作門地藏問法眼。山河大地與自己是同是別。眼曰別。藏豎兩指。眼曰同。亦豎兩指。便起去。雪霽辭藏去。藏曰。尋常說三界惟心。指片石曰。在心內心外。眼曰心內。藏曰。行腳人著甚麼來由。安片石在心頭。眼窘。放包求決。日呈解。藏曰佛法不恁麼。眼曰某辭窮理絕也。藏曰。若論佛法。一切現成。眼大悟。此法眼宗相承大綱宗也法眼三界惟心頌曰。三界惟心。萬法惟識。惟識惟心。眼聲耳色。色不到耳。聲何觸眼。眼色耳聲。萬法成辦。萬法匪緣。豈觀如幻。大地山河。誰堅誰變華嚴六相義頌曰。華嚴六相義。同中還有異。異若異於同。全非諸佛意。諸佛意總別。何曾有同異。男子身中入定時。女子身中不畱意。不畱意。絕名字。萬象明明無理事。人天眼目云。一心約攝諸法得總名。能生諸緣成別號。法法皆齊爲同相。隨相不等稱異門。建立境界故稱成。不動自位而爲壞僧問如何是曹源一滴水。眼曰是曹源一滴水。韶師聞大了悟白眼。眼曰汝向後爲國王師韶國師四料揀。聞聞。﹝放﹞三山頌。萬籟傳聲。無彼無此。放開耳門。都在里許。聞不聞。﹝收﹞三山頌。猿嘯鳥吟。落花流水。是聲非聲。歸眞亦爾。不聞聞。﹝明﹞三山頌。剛到長松下。又從幽澗過。蹉跎泉石裏。逐處演摩訶。不聞不聞。﹝瞎﹞三山頌。四方咸問道。覿面不通風。小鼾﹝音幹﹞天地老。一枕夢周公韶國師宗風頌。通玄峯頂。不是人間。心外無法。滿目靑山上錄五家綱宗言句。略示門風。切勿泥滯。師子兒把得便用。踏毗盧頂上行。一橛頭豈爲儱侗。雜貨鋪誰道支離。者裏一也無。何有於五家。盡從此中出。亦奚止於五家也。用則與海龍王鬥富。不用不值半文錢。臨機設化。應用無方。盡未來際。請事斯語。

示辯

我佛爲一代法王。過去諸佛聖賢。或爲當機。或爲影響。現權現實。現正現邪。示圓示偏。示順示逆。權如觀音文殊。逆如善星調達。邪如長爪殃崛。偏如緣覺聲聞。甚至顯爲九十五種外道。逞其邪智。以與佛角。俾我佛圓頓正教。得以五時顯密闡揚流通。其人皆不得作實法會。宗門諸祖亦然。故有時云卽心卽佛。有時云非心非佛。有時翠竹盡是眞如。有時黃花決非般若。莫非解粘去縛。點歸正轍。前則有初祖所化六宗。繼則有歷代不同諸判。如三玄要。則有古塔輩之偏詞。三峯輩之拈語。而洞下五位。前後諸祖評唱不同。無夢主公。濟洞兩家拈提各異。𨿽有優劣不齊。要皆乘願示現。不有偏者。何以顯圓。不有異者。何以顯勝。來哲須感示現之深心。不可萌攻擊之快說。學無常師。主善爲師。庶幾祖印髙提。妙心徹透云爾漢月藏雲。粵自威音無象。一○爲千萬佛之祖。故七佛以雙頭獨結。四法交加。勒成無文密印。飲光二十八代。無非以法印心。此法之不可滅沒也重矣。達摩六傳後。旁出之徒。於法偈中鉆出理路。密處成滲漏。馬大師拈出一機一境。絕盡旁門。單提向上。故正出爲重。遂有野狐三撼其門。百丈末後一喝。從前心法。印定於此矣。黃檗有三頓痛棒。未聞有兩頓四頓之旨。此臨濟三玄要。所以發明佛祖之祕。以簡一橛頭相似野狐涎。爲萬世法也。天童斥曰。此漢月以三撼三頓。爲臨濟三玄要之據。試問若有威音。卽不可謂無象。若無。此○從甚麼人畫出。又七佛但有偈。未見有雙頭獨結。又未聞釋迦有四法交加。旣四法交加。豈可謂無文密印哉。漢月靈芝庵拈花云。此法之本。本無法也。無法豈無。本有法也。無法而付。卽有法也。法法何法。卽無法也。此有而無。無而有。不可有無。有無不可者也。此豈不是漢月於法偈鉆出理路。配成四法。何曾夢見馬師一機一境。百丈一喝耳聾哉。雪竇頌雲門對一說。末云。別別。韶陽老人得一橛。夫一橛頭。豈容別有硬與不硬。相似與不相似耶。漢月加謗老僧。何曾夢見老僧一棒直指一切人本分。正單提向上事也藏公五宗原云。見繪家圖七佛始。始於威音王。惟大作一○相。後則七佛各有言詮。而偈旨不出圓相也。夫威者形之外。音者聲之外。威音王未有出載。無考據。文字已前最上事。若龍樹所現。而仰山謂無相三昧。然燈已前是也。圓相出西天諸祖。七佛偈達摩傳來。蓋有所本。嘗試原之。圓相早具五家宗旨矣。天童斥云。五宗原豈可以繪家圖爲原本。此漢月捏造。抹殺法華經載威音王佛出世事。妄說無有。惟作一○相。且仰初無無相三昧之說。但云不離隱身三昧。後王常侍寄書作一○相。潙云千里有个知音。仰云也是俗漢。於地上畫一○中書日字。以腳抹之。潙大笑。可見種種圓相。不出隱身三昧。腳抹豈非翻前隱身案耶。漢月如是妄說。妄作一○相。謂然燈前。旣然燈前。豈可謂圓相出西天諸祖。旣出西祖。皆釋迦後。以何爲然燈前耶。又謂圓相早具五家宗旨。五家各出一面。有正宗。先出臨濟一宗。此○相拋出。直下斷人命根者。旣曰五宗各出一面。當以一○相開爲五面。且五面旣從一圓相開。則當正則俱正。偏則俱偏。何獨臨濟先出爲正宗耶。又豈可謂此○相全於臨濟拋出直下斷人命根耶。此見漢月立一○相爲五宗原不可據。況能原五宗之旨耶。漢月云於一○中賓主輥輥直入首羅眼中。所謂沿流不止一偈者益可笑。臨濟道誰知吾正法眼藏向者瞎驢邊滅卻。正法眼尙滅。況有一○相賓主首羅眼等名相遺害後世耶。又惟恐執名相爲事。故以吹毛劍斷他名相。猶恐執吹毛爲事。故曰急須磨也。然則漢月於本分未徹。故不見威音王佛。威音者卽諸佛一切含靈共稟。舉目了然。不假思議言詮。所謂情與無情說法無盡者也。若不據五宗悟由爲宗旨。別立異端爲五家宗者。則致後世妄造怪異穿鑿無根妄誕。從漢月始潭吉復作五宗救。天童辟妄救曰。潭吉謂臨濟於三段二打後。以四料揀明之。﹝二打謂打克符普化﹞於是玄要賓主照用等宗旨立焉。可見自迷頭。惟配合名相。凡有三者。引爲三玄要據。如三擊三撼等。頌百丈醬甕曰。擊碓傳來三甕醫。卽興化拈香。亦撦爲三數。﹝臨濟三聖大覺﹞魔魅後昆。且三頓棒。漢月謂未聞有兩頓四頓之旨。潭吉又何得謂二打乎。喚作棒。已逐塊。況認三段二打爲定式。而以四料揀明之乎。又引漢月頌七佛偈云。無相身心卽有無。有無兩絕密交蘆。迅雷不及掩雙耳。夢斷遙空月自孤。又作此相。與所謂不可有無有無不可者。皆如彖系。以明一○之旨。不知一○已錯。更何論所系辭耶。祇如夢斷遙空。不過似聞雷偈默坐公堂心源不動意。至一聲頂開。喚起自家底。則與不可有無妄說天地懸隔矣五宗救曰。黃梅亦以袈裟遮圍六祖。徵其前悟。無住生心大徹。以衣缽付之。先師謂袈裟縷縷。明示法數。非苟然也。自一條至二十五。每條各五。各各四長一短。開闔變化。默印廣大心體。圓融行布。不滯一偏。始盡此心此法之奧。非心外別有所謂密付也。如六祖菩提本無樹偈。豈非滯在淨處。於心法有未圓。若此便究竟。三鼓入室。不應復有大徹。則偈旨之偏。盧公再出亦當首肯。今悟不及此。遂謂先師以宗旨定在衣上。此正顯潭吉不肯深思。前據衣縷爲示法數。謂非苟然。後曰宗旨不在衣上。自相矯亂。漢月誣六祖偈謂斷見。潭吉攺滯淨處心法未圓。則世尊法本法無法偈。亦滯淨處未圓耶。又迦葉偈。法法本來法。無法無非法。豈非本來無一物。何處惹塵埃乎。漢月潭吉。向本來外。說此心此法之奧。反斥六祖偈爲滯淨處。未夢見處處眞塵塵盡是本來人耳救曰。五祖亦未見性語。皎然明白。後世云故意不許。可笑。天童云。壇經載五祖云。吾思汝之見可用。恐惡人害汝。故不與言。後見偈。將鞋擦了。曰亦未見性。眾疑息。故見五祖時。謂弟子念念不離自性。與後一切萬法不離自性。何期自性能生萬法等句。言𨿽廣略。理無二致。安可以未見性語爲實哉。則本來無一物之意。全是自性。豈離自性外。別有一物。誣爲斷見。謗著淨邊。恐招謗法過。盡未來劫天童云。一句語具三玄門。一玄門具三要。合當三玄九要。旣不可以三字死配。又豈可以三玄要爲實。而謂自悟三玄要耶。臨濟以上無玄要言。不可謂自世尊至臨濟前斷無悟者。旣有。何關三玄要哉。覺範𨿽於兩堂同喝。賓主歷然。有見處錯以爲三玄三要。未免識者笑。然有過汝處。云細看卽是陷虎機。豈不徵玄要非實法哉。救中又道拈提玄要者。汾陽慈明覺範。不下十數人。昭公號中興。今之抹殺宗旨。何以稱焉。汾陽誠老僧二十四祖。所以道只須明古人意旨。然後自心明去。更得變通自在。受用無窮。喚作自受用身。此汾陽旨。卽臨濟旨。亦老僧據自受用身。一棒不作一棒用。直指人各各醒自身受用旨。漢月謂只得一橛頭硬禪。老僧辧論。無非爲佛法故。又云。潭吉謂漢月眞照無邊。皆是悟處。不過似他而已。不爲無見。且問潭吉等多少漢月有似他不似他。又有个眞他耶。又引香嚴一擊忘所知。謂眞照屬知。故僅得似他。非眞他也。此益顯未知香嚴眞悟。嚴忘擊竹作聲之所知。正據嚴全體不假修持而有。所以道場古路。用酬潙山未生前一句耳。老僧據爾我爲離一切名相之眞照。香嚴我有一機瞬目視伊。非據爾我爲眞照乎。實上座夜明簾捲無私照。金殿重重顯至尊。則眞照與尊貴同旨無疑。故老僧道似他者。舉似他也。人不稟離名相之眞照。則據全體大用。斷彼名相。而悟爾我全體。潭吉錯認離相離名。引洞山呵云認得个不名不物無是無非底道理。正先照後用。有人在者。且問離相離名人不稟底人。汝作麼生銷。而可謂無有人在耶又云。汾陽道會此三句。已辧三玄。更有三要語在。切須薦取。索性道破。與臨濟汝等諸人作麼生會一般。汾陽𨿽順僧問。答三轉語。恐作實法會。故有切在薦取之囑。所謂急須著眼看仙人也又云。風穴祖師心印。狀似鐵牛之機。去卽印住。住卽印破。乃至印泥印水印空。不畱朕迹。老僧云。宗門三印。不知始何人。若到老僧前恁麼判。一棒打折他驢腰。潭吉只據印字紐合三印。殊不顧穴全語云。祇如不去不住。印卽是。不印卽是。還有人道得麼。穴此語正覿面提人。下舉盧陂不薦。至牧主曰。當斷不斷。反招其亂。穴便下座。據是。則印空印水印泥。愈彰朕迹。正所謂當斷不斷者。何曾夢見風穴汗臭气天童與藏公書云。汝舉百丈不落因果因墮狐身。此破本無一物之外道。不昧因果。此破執身是菩提樹爲非者。汝墮無窮劫無出期。本來分上無一物之名可立。只因昧故道不落。致墮狐耳。豈非汝昧之甚者。若知極粗一棒落處。自不昧矣又云。臨濟道無位眞人。常在面門出入。漢月何不自摸面上。有三有一。有粗細。有人法四相。有小法大法。大法中大法。賓主玄要。料揀堂奧。花中脈脈。袈裟縷縷。星樹師法。柯枝花果。乃至我法眞子。過去再來。法密道尊。新宗舊旨。威音一圈。七佛交截。雙頭獨結。橫開豎合。河洛理數也無。豈非逐名言。塗污自家面門乎又云。徳山托缽。峯云托向甚處。此峯偶爾成文。徳聞似言中有響。便歸。正將錯就錯。一似曉他。一似相見。峯不薦。巖頭曰未會末後句。一似點他。一似忍俊不禁。徳喚頭密啟便休。明日上堂不同。頭笑曰且喜會。𨿽然。只活三年。此頭明歸方丈。洎與徳山相見耳。汝則謂被徒問著。便托歸方丈。及頭言未會末後句。喚頭問。復休去。未有巖頭彊似徳山。未聞徳山軟不中用。昧卻徳巖相見的意。皆爲賓主相見三峯燈史載藏公立四殺雄云。抹殺法中英雄者。謂其能以舉一爲用也。﹝髙峯聖云春風猶未至先綻一枝梅﹞驗盡法中英雄者。謂其能以大機爲用也。﹝聖云雲收霧捲靑天碧腦後雷轟過九洲﹞奪盡法中英雄者。謂其能以抽爻遜位爲用也。﹝聖云換去乾上九畫長坤下畫﹞瞞盡法中英雄者。謂其能以前定不滿爲用也。﹝聖云紅日才舒影靑雲隨後遮﹞又云。粗悟一句一棒。便無一法當情。然此一棒正是實法系人。直須入三玄以銷盡。出三要以了盡。始得一句中三玄三要。謂之小法中大法。有句無句。乃大法中小法。兩不可缺。有句無句。又脫卸一重。走在頂尖裏去。三玄又脫卸二玄。走在第三玄去。三要又脫卸兩要。走在末後句裏去。按此言句。均似別出意見。重添名相。錄以備考耳。華藏證云。透盡差別智法。如臨濟玄要賓主照用人境。曹洞五位三墮。雲門三句一字。潙仰圓相。法眼六相義。五家宗旨一一透過。而會歸徳山托缽公案。止忘盡法見。通身在里許。通身又不在里許。所謂透盡大法。方可罵除大法。向威音那邊更那邊。任運過日去。又五家臨濟最妙。濟又四賓主最妙。分六種機用。乃祖師中之祖師也。此亦創論。錄以備考三峯開發工夫中云。菩薩正禪。雙照礙雙遮。雙遮礙雙照。又不妨雙遮卽雙照。雙照卽雙遮。四法交加。結角如錦文。此如來禪結頂處。均錄以備考指月錄載覺範云。古塔主誤認玄沙三句爲三玄。但分三玄遺三要。沙云。眞常流注。爲平等法。但以言遣言。理遣理。死在句下。若知出格量。則不被心魔使。到手便轉。不坐平常見。第一句也。古謂句中玄。回機轉位。縱奪隨宜。廣利一切。此第二句。古謂意中玄。大用現前。全用不全用。此第三句。古謂體中玄。又薦福古云。空劫自己是根。今時日用自己是枝。三玄法門。諸佛以度眾生令成佛。今言是臨濟門風誤矣。汾陽三玄三要事難分。總頌三玄。得意句。玄﹝或作意﹞中玄。萬象句。體中玄。重陽句。句中玄。僧乞標出。古云。體玄。句玄。玄玄。是佛祖正見。隨入一玄。已具正見。僧問體玄。古曰。會萬物爲己。三界惟心。自心是佛。如此等方是正見。僧問如何語句因緣是體玄。古曰。佛指地曰此處宜建梵剎。帝釋將一艸插曰建剎竟。水潦被一踏起曰向一毫識得根源。此等合頭語。直明體中玄。自無出身路。問何言句明出身路。古曰。僧問維摩手擲大千世界於他方如何。甘泉答塡溝塞壑。僧問一句道盡時如何。答百雜碎。此等語𨿽有出身路。未得脫灑。須知有句中玄。透脫一路。向上關棙。本分事祇對。僧問何等是句中玄。古曰。佛答昨日定今日不定。祖答廬陵米作麼價。糊餅麻三斤類。此等句中。悟入體玄。見解淨盡。便能與人去釘拔楔。然但脫佛法知見。見解猶在。生死不自在。爲未悟道故。今以此爲極則。祖風歇滅。若要不涉言句。須明玄中玄。僧問玄玄。古曰。如問有言無言。世尊良久。臨濟三問三被打。方便門爲玄極。若望上祖初宗卽未可。僧問三玄見未圓備有何過。古曰。得體玄。未了句玄。有佛法知見。對答要合三乘具理事。道眼未明眼有屑。須更悟句玄也。若但悟句玄。透得法身。反爲此知見奴使。並無實行。有憎愛人我。以心外有境。未明體玄也。學人縱悟一種玄門。又須明玄中玄。始得平穩。僧問三玄法門。名旣三。法門亦三。語各各不同。如何言一句具三玄要。古曰。空空法界。本自無爲。隨緣應現。經云。一切諸佛及三菩提法。皆從此經出。楞嚴曰。一毫端現寶王剎。維摩云。或爲日月天。梵王世界主。到此境者。一法一色皆具含容周徧。何疑一語不具三玄要耶。問要一語具三玄要意安在。古曰。諸佛言教出體玄。諸祖言教出句玄。佛祖心法出玄中玄。如巴陵鑑只悟言教。未悟道見性。問提婆宗。答銀椀裏盛雪。問吹毛劍。答珊瑚枝枝撐著月。問祖教同別。答雞寒上樹。鴨寒下水。云三轉語。足報雲門恩。不作忌齋。豈可乎。覺範曰。古誤判三玄要爲玄沙三句。所言一句具玄要。臨濟所立。百丈黃檗。但名大機大用。巖頭雪峯。但名陷虎卻物。古謂非濟門風。必有據。何不明書。不然。則是臆說。三玄則分體句玄。三要則不分。方呵學者溺知見。反引金剛楞嚴維摩。證一語具三玄要。非知見乎。且教乘旣具。安用宗門。古毀教乘爲知見。自宗不通。又引知見爲證。此一失也。巴陵眞得雲門旨。所答三語。赴來機。活句也。古毀之。二失也。分二種自己。不知聖人立言之難。世尊偈曰。眞非眞恐迷。我常不開演。立言之難也。楞嚴一攀緣心。二識精圓明。然猶不間隔其辭。慮於一法生二解。古創建兩種自己。疑誤後學。三失也。覺範曰。參同契但易玄要爲明暗。首標明皎暗注。又發揚之。在暗則必分上中。在明則須明淸濁。此體玄也。本末須歸宗等。此句玄也。謹白參玄人二句。道人不遺失時候。眞報佛恩。此意玄也。法眼注。恨不分三法。一味作體玄解。失石頭意。又妙精圓明。未曾間斷。謂之流注眞如。汾陽所謂一句該萬象也。神而明之。機用脫窠臼。有語中無語。所謂重陽九日菊花新也。三玄之設本遣病。貴知其意。謂之不失時。所謂得意忘言道易親也。古喜論此道。然三玄則以言傳。至三要未容無說。自非親證。莫能辧也。曇珍曰。淨名香積品。羅什注曰。如來說法。其要有三。一軟善語。二剛彊語。三雜說。贊善毀惡。雜說也。三要本此。幻寄曰。古分劈古人公案。爲體玄句玄。無論未達臨濟落處。卽於一句具玄要文義亦戾甚。寂音斥之良是。而謂認沙三句爲三玄。則誤與古同。蓋沙未嘗有體句之名。兩家俱以第三爲極則。沙第一句盡十方祇是仁者等語。已盡古體玄義。音摘數語爲句玄。復以沙第三句爲體玄。淺深旣倒置。彊合其所本二。彊析其所本一。原古二種自己意。謂體是教極則。句是宗極則。尙是今時自己。言句邊必不涉言句。契空劫。始謂玄中玄。其訶巴陵。卽指廬陵米價等爲句玄。未爲悟道也。殊不知米價卽空劫。已具三玄要。佛佛相授。燈燈相續。卽此而已。音謂古不識陵活句。彼固識爲宗乘極則活語。直未識卽空劫自己之分身。與玄中玄無異耳。古旣不識此。則玄中所列世尊良久等。又何能窺藩乎。於不二法。彊生二解。佛祖無柰渠何矣。音又引楞嚴。罪古二種已。楞嚴固有二種根木。古肯俛首乎。古言空劫是根。今時是枝。何嘗截然二之。必以此罪。則眞心妄心本來識神。皆負罪哉。音太息立言。難不誣也。音引參同契責法眼。更穿鑿曇珍三要。乃古流裔。咦。欲識三玄三要句。請看金色笑拈花。窺鞭良馬今何處。髙樹扶疏映晚霞。淸雍正間。河南睢州惠曇威淸人天眼目中。列有玄要總頌。玄要旨訣。玄要決疑。均似創論不錄。私謂臨濟三玄三要。或有所指。但旣未確判。似亦不必苦搜。薦福輩所判語。豈盡合濟意。天童謂臨濟前無玄要語。不失爲歷代大知識。良哉是言也。天目晦云。位中符謂臨濟屬機用接人賓主。洞山屬功勛本分自處賓主。豈濟機用外。別有所謂本分。洞本分外。別有所謂機用乎。位又云。洞兼中至。主中賓。此洞亦具相見賓主。若但言兼至方是賓主。余但虛設。洞旨豈如是乎。位云。浮山翠巖克符汾陽語。爲本分賓主。與臨濟所示無涉。位不識賓主落處。於看字逐塊。謂克符汾陽爲洞發。應取克符汾陽語。俱載洞賓主章。豈不以克符答主中主之橫按鏌鋣全正令句。汾陽三頭六臂擎天地句。俱濟賓主。牽合理之本體。不涉於用。是洞主中主。不得遂以三頭六臂句。攺答主看主。汾陽並無四看問答。況主看主。是兩家相見。主中主。是主家全主。豈可妄攺。位公反妄謂古徳或不曾細心。以機用功勛別之。不見首山頌。識得賓。全是主。主中賓。賓中主。更互用。無差互。賓中賓。主中主。兩家用。莫讓主。把定乾坤大作主。不容擬議斬全身。始得名爲主中主。首莫也不會。錯混題目。頌了洞中字賓主麼。翠巖頌。賓中賓。出語不相應。未諦審思惟。騎牛過孟津。釋曰。頌學家眼未明。孟津深廣。便欲騎過。賓中主。相牽日卓午。展拓自無能。且歷他門戶。釋云。頌學家具眼。𨿽是東拋西擲。探竿在手。且歷他門。主中賓。南越望西秦。寒山逢拾得。擬議乙卯寅。釋云。頌師家眼觀東南。意在西北。如寒拾相逢呵呵。若擬議則乙卯成甲寅。烏豆換矣。主中主。當頭坐須怖。萬里涉流沙。誰云佛與祖。釋云。頌師家把定。佛祖也無著處。白巖謂與濟賓主無涉。不妨指出。按所釋頗醒。錄之。晦祖答或問云。洞見學者祇認驢前爲自己。故云賓中主未辧。若向空劫前識得。便解從偏入正。辧得賓中主。更須盡卻今時。無家可坐。無世可興。方是主中主。然濟施設在覿面全提機用。卽是黃檗處所悟本分。洞施設在我渠回互正偏卽是垂手接人機用。故濟只示四看賓主。則四中賓主已具。克家種艸。舉著便知。故克符汾陽浮山翠巖語。自然如空合空。又白巖摘珠中。妄攺諸大老語。如長沙遊山歸案。雪竇頌。大地絕纖埃。何人眼不開。始從芳艸去。又逐落花回。羸鶴翹寒木。狂猿嘯古臺。長沙無限意。咄。晦曰。首二句。竇將本分道破。眼旣開。是法住法位。所以道隨芳艸逐落花。復襯羸鶴二句。若作遊山會。未免髑髏徧野。乃雲長沙無限意。分明欲露長沙面目。柰描寫不就。遂云咄。昭覺云。大似作夢卻醒。方知竇頌非言意可測。而長沙首座問答處自不錯會。今白巖妄截去後三句。咄一喝。如寶器被折半節。得不令人咬指乎。雲門廚庫山門案。竇頌。自照列孤明。爲君通一綫。花謝樹無影。看時誰不見。見不見。倒騎牛兮入佛殿。晦云。首二句。頌雲門廚庫句。是放一綫。將人人光明列出來。又恐錯認。復云好事不如無。花謝二句。謂無廚庫。光在甚處。則花樹無所見。且道是誰不見來。末後倒騎牛二句。方知明中有暗。暗裏有明。一段光明。初無覆藏。得此結束。始盡公案好處。頌亦意句俱圓。今白巖將誰不見誰字作還字。截去見不見二語。使雲門公案好處不盡。竇頌意句不圓。無知妄誕。其過豈細。錄此以備後鑑。然伊庵現緝各章。刪截古徳原文甚多。總期簡省便覽。來哲如欲周知。切須徧閱銷通。切勿責其妄攺爲幸爾剔燈錄載紫琈云。潙眼二老。一主華嚴。一主楞伽。故白巖偶言非之。此事尙不與教乘合。況以華嚴六相配法眼宗。晦云。華嚴經佛初發心時便成正覺。正立地成佛宗乘。六相義。與三玄五位三句同轍。法眼作頌定爲宗旨。集人天眼目者。收宗鏡六相義語於法眼宗。白巖錯會宗鏡六相同夢渡河語。謂六相教乘尙未極則。不可爲法眼宗。紫仍其謬。因略釋宗鏡云。今依因門智照以諭明。如捨是總。椽等別。椽等合作捨名同。互望非一名異。椽等一多相成名成。各住自位本不作名壞。此六相義。是初地觀。能入法界之宗。位位卽佛。階墀宛然。重重磨煉。本位不動。斯則同異具濟。理事不差。因果無虧。迷悟全別。若論大旨。六相還同夢裏渡河。若論圓修斷惑。對治習气。非無理行相資。缺一不可。釋云。未契入法界者。且以因門正智比量捨諭。觀見非一非異之旨。初地見道位。證出障離垢眞如。圓融境智。故有此觀。因果登髙自邇。迷悟後後勝前。復以論大旨。本始不二之究竟覺。拂盡行布迷悟階級。在教中不許因地有此不二之覺。惟別傳祖祖同證。然不二之覺。如果圓究竟安住涅盤果海。如因中本始不二之覺。則理須頓悟。乘悟並消。事逐漸除。因次第盡。故曰圓修斷惑。對治非無。永明善說法要。以六相立掃自由。還與三玄五位同乎異乎。初地至七地見道位。𨿽證眞如。在法界量裏。未超心境。無功用道。故如夢渡河。若以六相合究竟位。六相卽無上菩提。妄言教尙未極。悲夫。法眼頌萬象明明無理事。乃六相深旨。見徹禪教皆在里許。白巖以萬象之中獨露身。謂是宗語。揭爲法眼宗旨。無理事頌。斥爲教乘。何異摸象。雲峯頌。成壞總別同異。帝网交參六義。以帝网諭六相。是事事無礙法界。白巖載雲峯頌。又謂六相非教極則。豈知雲峯旨乎一主楞伽。謂鏡智三生也。潙山云。我以鏡智爲宗要。出三種想生相生流注生。楞嚴云。想相爲塵。識情爲垢。二俱遠離。則法眼明。成無上覺。想卽能思心。相卽所思境。微細流注。俱爲塵垢。若淨盡得自在。白巖云。至以三種生爲潙山宗。可笑。不知鏡智爲宗之旨。依教僧祇劫滿。入金剛定。成無上菩提。異熟識方轉成大圓鏡智。宗門不歷階級。頓悟自心。卽契入鏡智之宗。李長者達無始無明爲大圓鏡智。與潙語合。潙引楞嚴。正鏡智爲宗之旨。若達本忘情。賴耶根本識卽成鏡智。根身器界如像。想相流注俱成無上知覺。眞得佛祖心髓。潙問妙淨明心。仰答山河大地。非鏡智爲宗之相生乎。潙山原夢以驗。仰嚴度水擎茶。非鏡智爲宗之想生乎。仰山答僧。彼處樓臺。汝反思的還有許多否。及信位卽得。人位未在語。此僧返照能思心無境。落比量。祇成信解。若獲親證現量。契入鏡智。人位顯矣。此非以想相流注三生。令證現量。契入鏡智之宗乎。宗門極則。卽教極則。故潙眼鏡智六相爲宗旨。且重離六爻可爲宗旨。豈圓頓教詮。反不如域中奇耦數乎古轍載洞山賓主句。主卽正卽體卽理。賓卽偏卽用卽事。理之本體不涉用者。名主中主。如王居內宮。親從體發用者。名主中賓。如臣奉命出。在用中體。名賓中主。如鬧市裏天子。用與體乖。全未有主。名賓中賓。如無父之兒。與濟不同。私按作此判亦可。但晦公所判該廣耳行策師云。洞宗三疊五變。諸師異說。當以初二爻初疊。三四爻二疊。五六爻三疊。內卦自受用三昧。外卦他受用三昧。五變諭顯法。圖列初二爻。正中偏。二三爻。偏中正。三四爻。正中來。四五爻。兼中至。五六爻。兼中到。以配五變者。是亦與辧謬同。長行中以初爻爲正中偏。二爻偏中正。三四爻正中來。五爻兼中至。六爻兼中到者。參差未善。又曰。內卦自受用。初爻。文殊根本智。當發大心。二爻。普賢廣大行。當行大行。三爻。圓證佛果。爲成道相。當證大果。外卦他受用。妙覺逆流。回入生死海。若合祖意。不爲自了漢。作大佛事。以三爻是功窮位極之正。此是轉位就塗之來。故合爲正中來。五爻道後普賢行。當裂大网。六爻攝用歸體。爲祕密藏。入涅盤相。合諸祖虛玄無著之宗。當歸大處。利他行滿。置諸子祕密藏中。我亦自住中也。至所配初二般若。三四法身。五六解脫者。是自受用無脫。他受用無智。當以覺自覺滿覺他。以配三疊也。覺範五變。以中孚大過巽兌。俍亭五變。以震巽艮兌。均出創論綱要云。覺範攺兼中至爲偏中至未是。至是兼的這邊。才用著兼。到是兼的那邊。和兼也放倒了。辧謬曰。至者周也。以行周沙界爲通塗也。到者墮也。卽尊貴墮也。私謂偏中至。語醒而意單薄。原文旣是兼。當從原文辧謬云。寶鏡變盡成五。發明涅盤經如來應世五相。洞山立五位正偏。石霜立五位王子。乃法王之子。以初位實智名誕生。以偏位權智名朝生。以圓證佛果最後一生名末生。以道後普賢行名化生。以功位齊泯心佛眾生等同一際名內生。所謂誕生王子父卽此也。有謂此位同出根本智。何啻萬里。或謂化生將軍位。末生羣臣位。朝生宰相子。誕生太子。乃至內紹外紹諸見。均似偏說。私謂內生旣稱王子。謂卽誕生父。恐未盡然。若配正偏五位。誕生以配正中偏。悟門知有。朝生配偏中正。奉重功勛。末生配正中來。深入徹證。化生配兼中至。利物機用。內生配兼中到。體用雙泯。頗合。亦與石霜頌合。九峯謂若不知事極頭。祇得了事。喚作外紹爲臣種。知向里許承當擔荷爲內紹。須見無承當擔荷底人。始得同一色。借爲誕生名王種又內紹灼然有承當荷擔。亦須得轉。紹是功。紹了非是功。轉功就位了。始喚作人王種。外紹全未知有。且教渠知有。外紹不借別人家裏事。內紹推爺向裏頭。問孰親。答臣在門內。王不出門。裏紹王種名。外紹王種姓。紹是功。名臣。是偏中正。紹了轉功。名君。是正中偏。古轍云。臣在門內。王不出門。俱指推爺向裏頭。此臣指王子。非外臣也。內紹只得王名。外紹只得王姓。必須紹了轉功。方眞王子。紹是功。指內紹。內紹未轉。亦臣位。總是偏。以知有。是偏中正。紹了轉功。方是王種。名君者。以在儲君位。是正中偏。與洞山所立別。綱宗云。傳燈石霜章。謂霜爲洞山五王子作頌。朝生末生是外紹。全未知有。且教渠知有。知有方爲內紹。然尙須轉。正中偏配朝生。偏中正配末生。言向奉未敢言功。承當擔荷始是功。正中來爲誕生王種。出自創論。俍師因全未知有一語。作如此配。九峯本以紹爲偏中正。紹了轉功爲正中偏。是偏中正應在前。今以正中偏在前配朝生。與九峯已不合。又以洞山前二位全未知有。與古轍以正中偏爲悟門復不合。所配誕生亦然。須知洞山五位皆屬知有。正中偏悟門知有時。正位一色。大功一色。今時一色。均相應。烏得不稱內紹。與九峯外紹全未知有語。斷不能彊合。所云紹爲偏中正二語。亦與洞之正中偏偏中正稍有不同。故偏中正列在前也。錄以質諸洞宗尊宿。再爲定判。曹山五位。以君。臣。臣向君。君視臣。君臣道合。爲次。會元。指月。首白衣。次子時。次焰裏。次王宮。次渾然。偈而不分配。三山來。首王宮配誕生。次子時朝生。次焰裏末生。次白衣化生。次渾然內生。辧謬。首子時配君視臣誕向。次白衣配臣向君朝奉。次焰裏配君末功。次王宮配臣化共。次渾然配道合內不共。古轍依玄鑑圖。首白衣配正中偏。次王宮配偏中正。次子時配正中來。次焰裏配兼中至。次渾然配兼中到。紫琈同諸師各有所見。總以綱宗中所依古徳列次較妥。錄俟後定。曹山三種墮。三山云。有墮落墮除二義。若論大陽牯牛類墮。不斷聲色隨墮。不受食尊貴墮。則墮落義。曹山須具三種墮。則墮除義。古轍云。大陽與曹山義乖。覺範不察。收入僧寶傳詳之。幻寄云。僧寶傳述三墮語遺尊貴。智證傳以不斷聲色與隨墮分二。遺類墮。濟公獨載林間。固有所擇也。大陽直以墮爲墮落。非曹山旨矣雪竇頌龍牙問翠微臨濟案云。龍牙山裏龍無眼。死水何曾振古風。禪板蒲團不能用。祇應分付與盧公。是也。僧寶傳謂竇以瞎龍死水罪之。牙聞必笑。所判恐未然三峯有十六問啟雲門湛。第一問巖傳寶鏡。若是睹影前事。爲甚未悟。先傳堂奧。後攖寧答云。洞於無情說法處達本。猶沈悟迹。故臨行有末後重拈。過水始釋。述偈以明。始末俱盡。若大慧復至虎丘。打失救產因緣。與洞過水頓脫悟後影同。天童辟妄救云。洞過水睹影大悟。前此悟無情說法。而不薦祇者是。非迷頭認影乎。私謂洞山過水方大徹。則前之未契如如。不必諱卻。雲巖必了知洞山定得徹悟。佛祖慧命寄在此人。先傳寶鏡。亦復何礙。且謂寶鏡是堂奧事。三峯之創論也。至攖師引大慧比。自謂確據。其實未然。蓋不了產難公案。無礙佛知見。圜悟所以有公案不必盡會之說。而祇者是不薦。本分收關。然亦暫時岐路耳。非全未知有也。錄俟後定。余問非要不載髙峯枕子案。徑山頌。一捺捺倒爬不起。渾身墮在濫泥裏。枕子落地笑呵呵。咄。喫瓔珞粥底不是你。此頌最親切。雲門湛作頌翻之。天童作二頌正之。而崆峒復作頌扶湛以撥童。童復有判崆峒語。最後出復徐一我書。今摘復書略錄大旨。此實宗乘正眼。佛祖慧命系焉。閱者察之。天童云。雲門頌未盡。了義教初發善心。中破善。後始明善。經云若見諸相非相。卽見如來。以配云頌。只破善。無後明善。故某說未盡。在後因瑞白謂某有主公在。是云所撥。某據撥字責瑞云。若爾。益證雲門墮空。則云子孫證其墮空。至某偈則因云未盡。念个補闕眞言曰。四大無我無心風。个中無二主人公。廓然撲落非他物。十方世界現全容。乃據主以明善。無心風該初善。無我該破善。半偈已該三句。而現全容。謂卽見如來也。居士將某主爲初。爲無主爲次。破某但知法非法對待識神主。不知某是超法非法過量主矣。百丈以杖趕散。復召眾云是甚麼。此是別傳單提之旨。豈如雲無我如風。誰是主。元無物。其子孫死認撥主爲超方句。若爾。藥山何故道因子得見海兄。而雲巖頓省。豈藥巖亦取法相耶。仰山囑髙峯。惟爲主公安身處。峯如网跳出。只是舊時人。此正依舊山是山水是水。故安邦定國也。而云云誰是主。則茫無主。豈得安定。某謂豈存四大無我有我心如風者。正謂云頌與峯不相當。居士云。頌只要頭腦不差。便可兩存者。先當看仰囑峯悟的頭腦淸。後看兩頌誰當不當。論差不差。云云誰是主元無物。仰囑主安身處頭腦不相當。無我如風雲云。又與峯如网跳出安邦定國頭腦不相當。反與相違相破。其子孫又死執撥主爲超方句。分明墮空落外。烏得謂頭腦不差可兩存乎。某云。無夢無想主何處。白汗出身念無起。枕子落地笑呵呵。伸手元在縮手裏。四大無我無心風一頌見前。直據仰囑峯悟說念無起。正一念無爲。一念不生也。無心風。正外息諸緣。內心無喘。心如墻壁也。居士云。兒甫下地便知饑知寒能視能聽。如西祖對異見王者大不然。西祖收在一塵。卽仰無夢想主安身處。知是佛性。意喚作精魂。卽居士兩知兩能也。且西祖不說在意曰知。知能屬意識以爲主。豈不以意識精魂爲佛性。又云。不管妙容色的。偉衣冠的。一班盡情叱逐。使堂中靜悄悄。主公靈然自在。旣到處逢渠。何須叱逐。方道主靈然自在。豈鬧亂地。主便不在耶。要之雲門不知主安身處。故云誰是主元無物。瑞白歷然不知主安身處。故死認撥主爲超方。居士不知主安身處。故云不可說有說無。某直據本分主。直是十方全現。惟我獨尊。還信麼。居士謂窮其差根。全在主公與身命。豈可列爲二致句。旣十方全現的主豈在身內。若認作身命中。則身命去。主隨去。此妄身心中那堪認主。主別有在。居士斷然以主與身命爲二致。則是非都在一致二致間。六祖答色身無常法身常云。據汝說卽色身外別有法身。此非居士妄身外別有主。主與身命二致。現前一班必須叱逐等見乎。而祖斥爲外道何也。南陽問僧。返觀陰入界處。有纖毫可得否。答不見一物可得。居士請看有个妄身心否。又問身心外更有物否。答身心無外。豈有物耶。又問汝壞世間相耶。答世間相卽無相。那用更壞。陽曰若然。卽離過。請看離身外別有主否。可說十方現的主不在身內否。現前一班容叱逐否。據某正是身心一如。身外無餘。居士正是於一法生二見。色身外別有法身。是誰差根邪解。據六祖國師言。居士正是先尼外道。執神我斷常邪見。居士若信某言。摸取自家頭腦。自見某頌所論親切處。無夢無想二句。正某於身外別無所證的旨。後二句。正顯峯明得本身主故得安身處。西祖在胎等語。豈非卽人卽身卽安立義。乃居士謂你眞个要將主公向何處安立。是某曾將主公安何處立何處乎。且仰惟爲峯不知主立處。特指睡時無夢想見聞識不起時以詰峯。正爲卽人卽身卽安立的主。本自呈露。不待識心計度。會得則常自作主。無識心夢想顚倒。故如网中跳出。從此安定太平也。居士謂豈眞要他向睡時討个安立處。正使他疑無所之。了到虛凝湛寂眞體。安於無安。立於無立者。則蹉過仰爲峯徹困處。且依舊認識心夢想邊事。今問睡著無夢想見聞時。可見有虛凝湛寂否。此是峯前彊作主差根。居士認作眞體。又曰。立於無立。有甚本據。已自墮於莽蕩。烏知主安立處。故必徹見卽人卽身卽安立主。全體獨露。方立無所立耳。且自不須用識心殷勤奉出。但乘自悟力行。自不於身外別作功用。是謂罷業忘功。乘自悟力。是謂無功之功。非莽蕩之無功。今居士不知主落處。謬計妄身外別有个虛凝湛寂爲眞體。旣不到罷業忘功。妄言立於無立。是夢想顚倒的話。某謂收在微塵。卽無二主公立命義者。正恐夢想顚倒。於身外別作功用。離當人而曰徧現。故收在無二處。始不被夢想所壓殺。十方現全容也。居士云旣十方全現。豈在身內。不知獨不現身。豈得云徧。某念無起現全容。卽微而徧。徧而不出一微。故伸在縮裏。居士謂豈惟頭腦差。和身子在他方世界。某據渾身一个主作頌本。豈離身別有頭腦。又十方現。豈在他方。居士未嘗摸著頭腦。何知兩家頭腦差不差。云昧頭腦撥主。某據頭腦證主。意相反。豈有俱不差理。且是非有無。皆心風動。起念分別有。某本分主不幹動念。有何是非有無。故無心風也。峯安邦定國。卽安立意。某據身安立。故汗出身念無起也。居士何據以爲粗莽。云頌旣非峯安立旨。豈有無身命的頭腦。謂頭腦何嘗差耶。汝引西祖及孩子知能來證。已信主是有。復以元無物爲頭腦不差何也。若謂妄身心無主。故曰元無物。峯此時於妄身心外別認得主。悔前作主者誤。則今不是前。何以道只是舊人不攺舊行履。頌而與相違。安得謂不差。混判兩家俱不差可乎。且謂忘了主。才是眞主。古人道欲識佛性。因緣時節若至。如忘忽憶。可見不忘主。故常自作主。如忘則莽蕩無本可據。所以暫不在。便不堪。此是決定旨。所謂那伽常在定。無有不定時者。某一眼覷定。認定抱定。故十方全現。惟我獨尊。居士謂斷乎無認無抱的主。正不知安立處。便混說个無所住爲安立處。而以認不得爲主公。此所以頭腦不淸也。無心風。豈與四大無我同。蓋見有我無我。有妄有眞。皆心風。無則心如墻壁。可以入道。云謂如風。豈不知其指妄心。嫌他不據無二的主而存二見。昧峯悟意。故直曰無心風救之耳。居士謂个中指妄身妄心。那堪認主。可見主別有在。恐雲門亦未肯在。凡所有相皆妄。謂執著相。是初句。若見諸相非相。破執。是次句。卽見如來。謂眾生全體如來。是三句。如法眼謂若見諸相非相。卽不見如來。正見法眼耳。卽見如來。卽如來分上說耳。居士以認主。主卻認不得。認不得的才是眞主。配三句。此外道矯亂論。卽配之亦止到次句。認不得的是眞主。依舊取認不得的非相爲主。若認不得的是有。不可作二句。是無。不可作三句。此外道妄計。豈可與佛說並耶。且眞主豈可認不得。旣認不得。何知是眞主。此不曾親見。暗中摸索。若親見。自能直據悟處說。何須委曲作惑亂語。成甚麼直指來。惟不曾見。混說忘了主眞見主。常不離主。認不得主。認不得的是眞主。且問旣不離主。又何可忘。旣忘了主。說甚見主。說甚眞見主。旣眞見主。豈可認不得主。旣認不得主忘了主。說甚常不離主。此正茫然無主。安得成主公義。又引子思謂費中自隱。不是另藏个隱。發時有未發。不是先懸个未發。未會思旨。思謂道費而隱。蚤提出主也。此正卽人卽身卽安立義。費是徧該沙界。隱是收在一微。造端夫婦。伸在縮裏。察乎天地。十方現全容。恁麼還說得費中有隱麼。且先儒教人看喜怒哀樂未發前气象。居士云不是先懸个未發。則日用與喜怒打輥。何曾夢見未發气象。要知未發气象。必愼其獨。蚤提出主也。永嘉幻身卽法身。大慧皮袋一靈。則身外別有主。正合外道神我斷常見。又維摩觀身實相。乃謂妄身無主。維摩法離見聞覺知。乃謂知饑寒是主。正相反。至玄策無師自悟屬外道語。醫三種病。一自爲悟實未悟。必師點破。方免自賺。一自非不悟。余惑未盡。不經師煆煉。不徹源底。一自非不悟不依眞師。不識爲人的旨。不堪爲則未免喪我兒孫。玄策深識利害指破。且自爲悟實未悟者。如湛堂向杲曰。醒醒時有禪。才唾便無。如何敵生死。大慧是識好惡漢。今居士說不得自以爲悟。抵死不識好惡。謂仰山豈眞要他向睡時討安立處。豈非湛謂睡著便無之證。正不得這一解在。所執皆斷常見。而以證雲門。則云亦是外道。恐云叫枉耳。某初判云只言未盡。自瑞以撥證則墮空。居士以妄身心外別有主則落外。旣引西祖證而爲云解主公離身別有。則爲身爲人六處作用之謂何。乃謂全現的主豈在身內。又引楞嚴海漚諭觀河見等。皆是就機。非了義語。直至後生滅去來本如來藏妙眞如性。乃了義耳。居士謂極知淨染二途。總出如來藏。豈煩惱不是菩提。無明不是大智。然必見主後。方得回轉大用者。則知頭腦不淸。旣知淨染出藏。則現前惟如來藏。更不見染淨。煩惱卽菩提。無明卽大智。則不見有煩惱無明。於此不識。則淫怒癡卽戒定慧亦不識。乃云理自不差。豈非約理推度。且問若見淫怒癡。不可說卽戒定慧。不見淫怒癡。更說甚卽戒定慧。以故但認得主不忘主。不待奉出回轉。而主全體獨露。更有甚麼菩提煩惱無明大智淫怒癡戒定慧淨染等法。故從上只貴覿面提人。不以一毫意識措人分上。且孩子知能非意識。卽主公行令。請問孩子曾見主否。若以不慮不學而知能。爲非意識。則見免悅。聞罵怒。皆不慮不學。是淫怒癡。皆良知能。是主公。又何言回轉乎。紫玉厲聲曰於頔客作漢。於變色。此亦不慮不學。玉曰者便是黑風飄墮鬼國。則良知能與黑風鬼國。同不慮不學。又作麼辧。而謂知饑寒能聽視者便是主乎。又云船子語上句交付阿誰。不過以誰是主。元無物是沒蹤迹意。至藏身身字指甚麼。雲門何嘗有身字意。豈可單截沒蹤迹證乎。且船子惟恐人以沒蹤爲事。不以身爲事。故云沒蹤迹處莫藏身。此尢身外別無所住之證。徳山口掛壁上意。謂與認不得主同。不知更有一人呵呵大笑。正枕落笑呵呵無二主之人耳。又云召眾。眾回首。有个甚麼。正要恁麼思量是甚麼。此際更可思量否。一任疑著。更問如何是藥山見海兄及巖省意。指說得明。亦教天下後世見居士不說瞎話。又瑞謂古人行過於解不知行過解。行爲邪行。解亦邪解。潙問涅盤多少魔說案。以眼正則行履亦正。大慧曰諸方先定後慧。非行過解癡定乎。者裏先慧後定。悟了方帖帖地。大慧以實悟爲見地。以帖帖地爲行履。皆據道所在說。瑞謂今時祇貴行履。不貴見地。分爲兩義。愈見瑞未悟到帖帖地。乃贊爲切中今時膏盲。不思眾生膏盲病。只爲忘了主。認不得主。故迷倒。瑞旣撥主。已是病上增病。更說不貴見地。貴行履。誤人盲修。無出頭期。居士謂幻身心滅故。另有个非幻不滅。諸幻滅盡。另有覺心不動等。此正離生滅求寂滅外道見。又道眞主不在妄身心內。是有个眞主。又有个妄身心。的然二見眞無生滅妄有生滅。非南陽所訶半生滅半不生滅而何。更謂識妄卽眞。同經破妄還眞。不知見有妄可識眞可卽。及妄可破眞可還。早已落二了。若認得無二主。便全體主矣。南陽身心一如下。有身外無餘句。則全收。那更分眞妄內外。誣國師空此身於眞心內乎。此正執身外有眞心。故刪身外句。仍落斷常見。豈曾夢見身心一如來。又淨名若行見聞覺知。是則見聞覺知。非求法也。居士翻曰。若捨見聞覺知。是則無見聞覺知。可爲求法乎。依舊在見聞覺知窠裏。何曾夢見通達無取捨來。又丟開不起凡聖見。不作涅盤解。單據平等如幻夢判識爲妄。正以己夢想顚倒。方六祖不起不作者爲妄也。要之迷悟𨿽殊。皆夢耳。故不解六祖平等不起。正峯只是舊時人。始契國師身心一如旨。又疑認者不離見聞。抱者不離覺知。某認抱身命爲主。豈更有見聞覺知可著。說離不離。涅盤嬰兒行爲最者。豈可知能便是。西祖對王語。身人本非兩物。六處總不離身。誠身外無餘旨。豈似說个知饑寒能視聽。宛有兩知能乎。寶鏡正據五相完具的眼耳鼻舌身。爲渾然佛性。若完具外別有知能。屬流注意識矣。洞山過水偈。切忌二句指水中影。我今句指洞獨往。處處二句指影因我有。我今句惟指自爲獨往故。恁麼方契。不然。背雲巖祇者是矣。居士錯認逢渠影子。作逢渠解。惟不認抱身命主人。故迷頭至此。又仰睡時無夢想見聞主在甚處。非眞要明主公。畢竟是甚麼意。若不能指。不惟不會睡著旨。要且向身命外別尋主人。不免夢想顚倒。見聞覺知。識陰裏反覆也。至拖死屍消息。居士自未曾悟。故不知髙峯實未曾悟。某曾向歷然道。峯不過認是者漢反覆之能。日間認能見聞。夜間認能夢想。但於能上加力。故能作主耳。若果悟拖死屍。則死屍有甚見聞覺知。與睡著無夢想見聞的身命何別。而無對哉。不消道个某拖死屍去也。日以死屍身命見聞。夜以死屍身命夢想。豈不萬象中獨露身乎。又謂無夢想見聞外。斷別尋不出主。則仰只消道睡著無夢想見聞便了。因甚更問主在甚處。豈不顯要他會有夢想與無夢想兩不涉的主乎。又囑但只喫飯打眠。豈非指他喫飯的口。打眠的身乎。才睡覺來。豈非指眠覺的身命乎。抖擻情神。者一覺主在甚處。正要他抖擻身命全體精神也。總之某絕後再蘇。說認也得。說抱也得。居士無本可據。說妄也不得。說空也不得。無非識心測度而已牧雲門曰。髙峯枕墮悟徹主。崆峒聞鐘連主不可得。烏得同。然崆峒無主本雲門來。徑山一捺捺倒頌。卽身命而主公。雲門別云。四大無我心如風。个中誰是主人公。不惟忘自主。且忘巖詰主在甚處。又忘囑者一覺主在甚處。故頌全不出主公意。不惟不識徑山主。並不識峯浩浩作主之主。云旣別去浩浩主。又不出無夢想主。豈不無主墮空。天童正曰無二主。崆峒撥之。不猶云忘自主。並忘巖所詰所囑主歟。僧問。從來共住不知名。自古上賢猶不識。但以假名字。引導於眾生。崆峒特撥主名字耳。答古賢不識。不與昧者同。乃識自安立之主。凡聖伊不得。故曰不識。實深識之也。所以聖凡皆假名耳。然有可破之名。有不可破之名。妄認之我可破。常樂之我不可破。主亦猶是。云誰是主。亦破妄認。但一味破。昧四大卽常樂我。童無二主。四大當體是常樂我。乃天童之確斷。了義之正宗。佛祖實証之本體。斷不可撥也。又問峒頌。有主初進步。無主末後功。有無俱打脫。石女撞金鐘。或當乎。答曰。峯無言可對。𨿽認个主未嘗實。後枕落實悟。全體主未嘗無。旣初未嘗有。末未嘗無。已覺顢頇。復云有無俱打脫。不知枕落徹悟。有甚有無情執。作是說遣之。更曰石女撞金鐘。不皆贅言了無涉乎。問泥牛斗入海。須彌擊金鐘。古說法有此式。答誠有之。正古人出身句。未聞以撥主也。峒語似古而非古。是脫空語。故據正旨。泥牛等句。更須一一棒過始得。峒自謂不惜眉毛頌出。童曰。卻請瑞摸取眉毛。試問瑞眉初進步有。謂有主初步耶。末後向甚處去。謂無主末後功耶。又眉還曾向道有主無主。初進末後。有無打脫。石女撞鐘耶。此童婆心。卽以眉提撕。石女撞鐘。乃向眉外描寫詞。而眉從本安然。豈受塗污。此則峒眉也。會自眉。便會自主。峒旣撥主。則無眉。此則峒不惟不識主。並不識眉爲何物。何得云不惜頌出耶玉林云。瑞白因杜撰長老問。甚人拖你死屍來。此問話者又是誰。錯會要識這昭靈拖死屍的問話的。瞎做幾日。道忽然似手一提。這邊提過那邊。曉得這拖屍問話的。認識爲己。妄雲峯初悟一般。頌云有主初進步。峯枕落如网跳出。亂道峯方脫識空連主沒有。妄頌無主末後工。妄認識神爲悟主。云有主。先成常見。亦知古呵。又以識空連主沒得爲究竟。謬云末後工。又成斷見。彼亦知未諦當。別曰有無俱脫。石女撞鐘。若然。峯應有第三番悟。又成矯亂外道。瑞半夜間一驚。悟得主。曉得拖屍問話的。守个昭靈。故呵常見。後打七。忽身心脫落。連主不可得。墮空落斷。故呵斷見。又把非有無卽有無矯亂見足頌。在後可瞞人。隨問亂答得。莫道生死來用不著。一睡去就用不著了。甚至云一切習气總自心現無差別。使人殺橫淫妄。靡所不至。飽肉談禪。望被魔魅未招報者。各各覺察。及早懺悔。莫待悔無及。今瑞已死魔子離言迷謬狂妄。竟敢謗峯上堂所述。爲開發學人。播弄倒橫等。不可作實法會。離言割愛辭親。端的爲甚。若欲做認識爲心外道。祇消宗無爲教五部六冊。謬引在眼曰見等語。聚眾魔說。何用冒在宗門。夫瑞以曉拖屍問話的識神爲主。根本旣錯。又著魔境。墮無記空。跕立佛前半枝香。漸漸覺來。口中亂雲不可住著。祇與酒醉病熱者。昏迷時無主宰。失心忘身。百事不知。打亦不痛。許久才醒等耳。欲將魔外見。謬解宗乘。塗污髙峯。謬攺謬配。轉見不堪。峯未墮枕前。祗於無夢想打成兩橛耳。雲巖石女起舞。與石女撞鐘矯亂語大有徑庭。莫道你師自注過。末後工。是頌枕落之悟。有無打脫。是說參人不可有無上作活計。多種外見。終不能逃。彊辧何益。又曰。中瑞魔輩邪毒。善因招惡果者。先舉湖州一僧一俗。言歸安有居士。福相丰厚。英年向道。奉戒持齋。以淫習重爲媿。求出生死。誤入瑞魔网。死魔子離言手。以曉昭靈識神。認拖屍的爲悟主。然尙知淫妄爲非。乃瑞云才涉參情。便有入路。更云一切習气。總是自心發現。何差別。何羈絆。教其信得這一著極則。無有不是汝。無不解脫。謬扯萬象中獨露身來。恣其狂妄。逐令自負悟道。勘驗緇流。破齋犯戒。一切無礙。誰知佛法大有靈驗。前年七月。半身冰冷。不能轉側。接父兄親戚集。驀地躍起。遮攔不住。直至堂前。言一菩薩執一軸手卷。書其罪狀。又一天大將軍執大鐵錘。令一一發露。若一字隱瞞。則一大錘。嗟乎。居士報未到時。其不服善。音容更甚。今魔气正甚輩。誰知生死到來。更不容僞。甘伏死門。如實供云第一重罪未得謂得。第二鞭拷沙門。第三妄刻語錄。第四破齋犯戒。把罪說過。乃述苦報。說受某等地獄報。卽做其相。說獄相畢。云是果報。先應受花報。說數花報畜類形聲畢。驟云應先變豬。遂作豬鳴。奔房中。撤臥具。眠艸中。家人以被囊艸。必去被。曰惟艸爲安。慈父痛心。仁兄血淚。欲救無術。而居士說罪狀罪相。一一淸楚。父兄令說懺悔二字。便懵然不知。嗟乎。到求懺悔時不能。何不於能懺悔時。早自知非。而至噬臍無及。可爲今未得爲得者殷鑑。其兄親爲某說。某曰令弟是瑞印的。曰固是。而與離言更得。特請離到家。捨弟怒目視之。離見形色不好。不作聲出。捨弟厲聲曰離言。離言三聲而終。此事湖州咸知。我姑就其兄述。又一白巖禪人。昔參先師。跪榻前曰。和尙肯印證。助和尙成叢林。化錢糧。被先師深責。無顏去。末幾在弁山付法矣。吳遜翁曰。白巖見人打一下。曰會麼。要人曉得打的舉動的。胡亂承當。遂印爲悟。弟婦也被印證。近現報了。得異癥。腹脹如蘿等。魔事甚多。滿屋皆鬼。白日出現。亂打亂叫。如是現報方死。僧俗咸知。白巖現報如斯。其花報果報。同前居士。斷然一毫不爽。至歷然吐血亡。現報不一。魔輩認識爲心。未得謂得。謗大般若。縱無現報。入地獄無疑。又現報昭然。毫不警惕。果如何爲心。乃魔子久默。謂伊兄曰。令弟招報𨿽苦。見地是好的。伊兄曰。捨弟見地不好。他現報時。親說未得謂得。且公子家縱欲者多。何如是現報之甚。久默尙云令弟祖師關是透的。如此魔魅。禍豈小哉。因知其兄外中毒者甚多。況他姓耶。其兄又述一人到離言處。許三日悟道。頭一日開示看舉手動足的是什麼人。第二日聽其自看。第三日謂你今日該承當了。你不承當。三更來敲我門。果然三更敲門承當了。問是婦女。光天化日下。有如是魔精。哀哉。有居士謂離言師說做幾日工夫。他點得會的。某云。點則可點。會則要人自會。弁山點得會。要人承當識神耳。居士曰。他說舉動的爲己。如西祖在眼曰見等。某曰。彼是方便示王從八處出現時見性。非指見聞覺知爲性也。執此等語誤認。則成認識爲心外道矣。離言開示唐祈遠認動作的云。我明明說。你還不承當。唐曰。不敢承當。看現報樣怕了。離言云。若說那居士不好。就不濟事了。嗟乎。地獄非小苦。何得邪魅之。至瑞開示。莫不教承當開口動舌眼見耳聞的爲本來。隱頤亦被迷曰。蒙委曲開示。信得極。喪心哉。然隱頤尙以妄想流注爲疑。瑞白竟不怕造地獄到底。慣以坑陷居士的毒坑陷云。汝喚甚作妄想。謬解識得不爲冤。語云曾非別人。謬解是誰起滅。語云當知妄想全體是个自己。邪人說正法。正法亦成邪。故我總提。一冀魔輩懺悔。二聽諸方共辯。乃魔子不知負墮。地獄豈是等閒。誤人入地獄。豈可兒戲。何苦害無限好人入地獄僧問崆峒頌髙峯固不合。報恩謂峯打破死屍句便實悟何如。牧雲門曰。疑嗣書謂雪巖誰與你拖死屍者。指峯全體主也。峯睹贊是者漢。觸發拖死屍是阿誰也。魂飛膽喪。絕後再蘇。如放百千斤擔者。描邈參情極處境象也。到南明納一塌敗闕者。相見機緣。疑嗣書略過不敍也。明得公案亦不受瞞。及開口又渾。日用尙不得自由。如欠人債。足見前所得未穩也。睡著無夢想主在甚處。無對。此前𨿽會拖屍主。實未悟全體主也。峯不自欺。發憤疑。枕落。如网跳出。追憶前疑佛祖誵訛差別公案。如遠客還故鄕。只是舊時人。不攺舊行履。安邦定國。十方坐斷者。此徹悟。向被詰主。茫然不知。今則覿體現前。悟得自己立地處。不攺行履者。未悟時。喫飯打眠。旣悟亦同。十方坐斷者。前有浩浩。有睡夢。有作主。今則全主覿體現前。不煩舉念。徧界不曾藏也。若打破拖屍便實悟。拌一生癡呆。五年發憤圖甚麼。問峯云觸發拖死屍句。直得虛空粉碎。大地平沈。物我俱忘。如鏡照鏡。野狐狗子布衫出定話。驗之了了。般若妙用。信不誣矣。非實悟歟。答有疑嗣書無夢想透不得之後案。知前未底實也。問峯上堂何不舉末後了手語。而舉前不了話。只如空碎地沈。俱忘鏡照。有甚不到處。答正要汝問。峯觸發拖屍會處說向人。蓋勉勵人像伊如是體究。必有靈驗。未嘗指此爲了手爲實悟。虛空粉碎等話。有人道得了事。有道得不了事。非話有差別。爲悟有淺深。而有了不了。據後但會日間主。未會無夢想主。祇見空碎地沈。物我俱忘。未悟物我全主也。如鏡照鏡。未悟鏡來處也。會得拖死屍。未會死屍。故無夢想。打作兩橛。不知落處。卽疑嗣書云。絕後再蘇。亦參情逼極。得个活路。非撒手再蘇欺君不得也。至枕落地。始是撒手自肯再蘇時。野狐出定話亦隨所見之了了。解夏后開口又覺心渾。則了了何在。可知𨿽云了了。不實了了。行狀載詣南明相見。𨿽則機鋒不讓。不知機鋒轉語。有道得便了事。有道得仍不了事。不睹大慧未見圜悟時乎。然此機鋒。疑嗣書不敍。自知前來做處不實。略之。空碎地沈亦不敍。豈非峯自不將此爲究竟歟。問峯不能酬無夢想。別以見地不脫礙正知見釋之。類乎。答打破拖屍句已五年。爲甚無夢想主無可對。安有實悟不知主者。正見虛而未實。何謂之有見地。𨿽喝也喝得。袖也拂得。機鋒轉得。然會處不確。巖不肯放過之峯。祇到得睡夢作得主。詰無夢主便無對。因囑者一覺主在甚處。正欲峯實見主安立處。若將拖屍打破爲實悟。豈不致後輩有彷佛打破拖屍見者。便自謂實悟。髙峯枕落一段話。語語應著雪巖前指示的。語語翻卻前自己作得主的。巖全提峯全體之主。峯供通實悟全體之主。謂之見地不脫云乎哉。見地不脫。非正旨也。私謂髙峯打破拖屍句。固與瑞自有主初步之見兩殊。然不了無夢想主。到此是見而未徹。報恩亦云。對瑞師說。謂之大悟徹悟。若對後枕子悟境。但謂之悟而已。然終以報恩所判。未墮枕前。於無夢想主打成兩橛語。卻好是峯拖死屍觸發分量。天目晦有辧牧雲門語不錄。報恩判魔。費隱斥狂解。亦不錄天童判朝宗說云。汝引石門照。從上諸聖總具三玄要。老僧敢道照亦無擇法眼。被濟玄要惑。濟道第一句得與祖佛爲師。正據本來人爲祖佛師。故道眾生度盡恆沙佛。第二句得與人天爲師。亦據本來人非人天。只因不自回機。故枉輪回人天。第三句得自救不了。亦指本來人自不回機。故自救不了。老僧惟據人貫三句。不見三句名言。況有三要爲印來。如問第一句。老僧道已第二句。濟云三要印開朱點窄。據朱點指前人分上。首山大用不揚眉。棒下須見血。初不見彼此之異。因問答乃主賓。故曰未容擬議主賓分。風穴隨聲便喝。據是則不容擬議三要矣。旣未容擬議。則舉目了然。豈更見佛祖主賓之異。三玄要之名哉。亦惟據人人本來本具本得。故指各各爲一句耳。問第二句。濟曰爭負截流機。非反截上問耶。所謂一句截流。萬機寢削。首山亦謂一言截斷千江口。萬仞峯頭始得玄。南院道赤肉團上。壁立萬仞。皆指赤肉團爲玄。所以道照。未到本得。無擇法眼。故謂諸聖皆具三玄要旨耳。若悟本得。見一切人無不具本得赤肉團之旨。豈可以別法加人哉。問第三句。濟云藉裏頭人。正惟據本來人。所以穴道明破不堪。汝謂三要印。卽眞佛眞法眞道。又計第一第二第三句有三門。此汝錯擬以三玄門配三句。及佛法道之三耳。故謂第三卽本於眞佛。二卽本法。一卽本道。道者佛法雙明。照用無礙。故謂一與祖佛爲師。旣佛法雙明。有佛矣。可與祖佛爲師哉。又謂祖卽法也。分爲二句。佛爲三句。且問汝三句中得自救不了。佛自救不了耶。且不合濟云。佛心淸淨是。法心光明是。道處處無礙淨光是。汝謂一句中具三玄門。卽一句具三句。權也。在賓全正令也。旣謂權。豈全正令。未夢見全正令旨。又云一句明明該萬象此也。以汝未明汾陽自爲一句。菊花正塵塵盡是汾陽。以曉人人該萬象。塵塵盡本來人耳。又謂三句只一句。三玄只一玄。故一玄中具三要。言言不離本分。實也。立主要須圓也。且問汝因甚道得意忘言道易親耶。汾陽豈若汝不忘玄要名言。翻覆顚倒哉。又謂三玄只一玄。三要只一要。所以云四門通一要。一要具三玄。臨濟首山汾陽。先三要後三玄。實而權也。汝莫謗好。汝見一要具三玄。謂要實玄權。且問汝四門著落。然後判一要。始見不亂說。首山云恁麼來者是誰。一似指地。一似驗他。僧答某甲。以名通來者。常在途中。不離家捨。首云莫道是別人。隱隱證他。僧禮拜。可知禮也。首云見个甚麼便禮拜。又轉驗他。答今日大似因齋慶贊。果知禮也。首云適來恁麼道。速須吐卻。恐他以言語爲己事。不據自爲實也。答也知和尙曲爲某甲。果見己不可受委曲名言。首云後有問向道甚麼。僧拂袖便出。若不出。曲爲亦虛言矣。首召僧。又驗他。僧回首。首便喝。以喝不作喝驗。僧云者老賊。得牛還馬。首乃以四門一偈示之。只如要須圓之要。汝作麼釋。汝謂濟立法。首偈汾頌。先言三要後三玄。實而權也。濟一句語須具三玄門。一玄門須具三要。汝何所據爲一要耶。汾三玄三要事難分。皆先玄後要。首四門通一要。據首一要。非濟汾三要。據首四門。非臨濟一句具三玄。一玄具三要初法。試配得恰好。則汝說不謬。又云。其實元無先後。三玄卽三要。第以三要施之門庭。故謂三玄門。四門通一。汝又作麼消。又謂總看玄權要實。玄用要照。玄賓要主。汝旣權先實後。則權實從人建立來。首問來者是誰。非照用同時。僧答某甲。又非照用同時。皆指人外無別法之實哉。乃至首便喝。者老賊。又非全體照用同時乎。故在賓全正令。立主要須圓耳。二人問答。何嘗有玄要二字影子可見。四門一要三玄皆名言。而汝於名言顚倒妄作妄說。首山云速須吐卻。可有玄要名言落賺汝等。何曾像汝云。細辧則玄中亦有實有照有主。此賓中主所以立也。踞地師子第三句也。要中亦有權有用有賓。此主中賓所以立。探竿影艸第二句也。玄要齊彰。此主中主所以立。金剛寶劍第一句也。所以首道把定乾坤大作主。不容擬議斬全身。方得名爲主中主。非謗首耶。旣不容擬議斬全身。正據全身初不從擬議來。首賓主頌曰。悟了卻從迷裏悟。汝敢於悟迷無二人分上。別以玄要等作一程一程定限惑人。豈可謂迷悟從來無差互。始知本末至於今。今古相承無別路耶。又兩家用。莫讓主。非臨機不見師耶。又不容擬議。豈非擬執玄要等名言。而不據全身以示人耶。汝謂棒下無生忍。爲全賓。爲三玄。臨機不見師。爲全主。爲三要。大不然。旣不見師。則師弟無異。各各本具全體平等。誰更與汝分賓主玄要。況三玄要哉。又謂只一句全提者。所以三玄要賓主歷然不可分。卽三玄中亦賓主歷然不可分。第一第二第三三要亦如之。如鼎三足。或縱或橫。則鼎不可立。老僧只據全體自在。誰與你來分縱橫哉。又云若儱侗。則足無準的不可立。此三玄要方爲一句而難分。濟云三法混融。辧旣不得。喚作茫茫業識。非指儱侗者。且問誰向汝道儱侗。謗老僧爲儱侗耶。只逐濟名言。不顧自全體。更問人皆兩足而立。直饒汝如鼎再生一足。只是个怪物。非自辧不得業識眾生乎。又汝道三玄若可分。何以具一句。三玄可儱侗。何爲一句具三玄。是知權實雙行。照用齊彰。賓主歷然。如大火聚。非一艸一薪火。且問般若大智如大火聚。擬則燎面門者。是多少人共一般若。而謂非一艸薪哉。非謗大般若而何。從上以來。並無玄要遞授。汝謂三玄要非濟特創。亦非黃檗特創。非塗污先聖乎。汝謂諸人作麼生會者。三玄也。一句中之賓也。權也報汝通玄士也。下座者。三要也。一句中之主也。實也。棒喝要臨時也。所以一句有三玄要。賓主歷然也。老僧道棒喝臨時。只與作麼生會一般。與下座了沒交涉。濟道向未舉前撩起便行。故某謂下座。以全體獨脫。抹殺三玄要也。豈若汝更分開亂配哉。如上所錄揀異示正。深關宗乘隻眼。略爲撮要。用備探尋。噫。以不立文字之傳。至於羣興辧駁。語瑣詞繁得毋傷其已甚。𨿽然。若非彼此搜討。安得歷祖公案綱宗言句見地如此毫分縷剖之明晰哉。不是山僧逞人我。有疑不決直須爭。萬古碧潭空界月。再三撈摝始能明。來哲其撈漉之。毋負從上古徳權實示現之婆心也。

貫教

禪是佛心。教是佛口。佛之心口決不相違。古徳云。禪爲教外別傳。教亦可爲禪外別傳。誠哉斯言也。宗鏡錄以百本經論。引證契同。廣大悉備。玆不繁引。惟舉東土創立講家。所謂天臺宗。賢首宗。惟識宗。相沿至今。與宗門各樹法幢。以流衍於無窮者。特爲疏通其同中異。標示其異中同。以合貫於我佛一乘之旨。俾相得而益彰。毋相攻而各是。而終以淨土指歸。爲宗教兩家千穩萬當一生成辦共由之正路焉。其亦庶幾也。夫惟識一宗。裝師數傳後。幾於絕響。邇時皆臺賢兩家兼講之。惟識三十頌中。立惟識行位有五。其三通達位。謂諸菩薩所住見道。如實通達。頌曰。若時於所緣。智都無所得。爾時住惟識。離二取相故。謂眞見道位。於所緣境。及無分別智。都無所得。爾時乃名實住惟識眞勝義性。卽證眞如智。與眞如平等平等。俱離能取所取相故。此在惟識家。謂之眞見道位。若在天臺家。是圓教初住位。別教初地位。破一分無明。證一分眞如之相。方之參禪上士卽是薦取本來面目。與本分相應。然教中乃實證眞如。是如來應佛成道相。禪宗是瞥爾契悟。天壤之殊。但所悟境相。與所證境相。了無差別。此正生佛不二之心源。宗門所謂與諸佛同一鼻孔出气者指此也。所謂三界惟心者亦指此也。宗門人旣相應已。時時任運。此境現前。消除二取習气。或一生乃至數生。般若成熟。倏與教中實證相埒。斯則全在當人功燻之綿密。難以豫判。然以始合本。其疾如風。但令般若常現。正不必冀其速效。而無不速效者。較之惟識本宗。自初資糧位。次加行位。至三通達。須歷僧祇大劫。方得證眞。再進而爲四修習位。五究竟位。統須三阿僧祇。乃登佛果。其遲速蓋不啻天壤矣。天臺判惟識攝在別教。其兩家名相圓融行布固可會通。然開解起行門庭迥異。毋須曲會。賢首判惟識攝在始教。尙非終頓二教。況華嚴圓教。然華嚴疏鈔中。徧引惟識。故不通惟識者。不能演華嚴宗。此則與臺家自立專門。不須兼他宗者異也。求證惟識性菩薩。從發深固大菩提心。修六度勝資糧。觀名言我執二取空入手。與宗門一念回機。便同本得。但離妄緣。卽如如佛者。大相徑庭。不須和會。至因明論中。立有現比非三量。釋現量云。此中現量謂無分別。若有正智﹝起時﹞於色﹝聲味﹞等義。﹝邊全﹞離名﹝言積習﹞種子等。﹝以﹞現﹝根對﹞現﹝境了﹞別﹝而﹞轉。故名現量。宗門人。每以現量爲本分當體。然以現根對現境。則有能現所現。與迥脫根塵靈光獨耀宗旨。顯然不同。須知宗乘悟門。不是現。不落量。﹝囗﹫力﹞地一聲。撞倒這沒面目漢。方是這一著子。獨尊正位。切勿鹵莽。認現量爲本分也。祇如正睡著無夢想見聞時。以何爲量。現个甚麼。枕子落地消息。是未現起不落量時節。佛眼也覷不著。豈可說現說量耶。總當以惟識見道位。親證眞如圓成實性。引爲契同可爾。賢首家以法界爲宗。分理法界。事法界。理事無礙法界。事事無礙法界。禪宗則全攝四法界爲悟門。卽全攝四法界爲一本分。泯絕四法界。全收四法界。言語道斷。心行處滅。不可思議。天眞獨露。統謂之一眞法界。不似賢首教之條分縷剖耳。故宗門客多喜賢首家經論。以其談說多與宗語相合也。賢首判宗爲頓。如雲但一念不生。卽名爲佛。頓詮此理。不列漸次。故名頓教。別爲一類離念機故。卽順禪宗。而以華嚴經所說一位卽一切位。一切位卽一位。依普賢法界。帝网重重。主伴具足。立爲圓教。若如所判禪宗。但是頓而非圓。不無抑揚之詞。私謂宗門謂之由頓而合乎圓則可。謂之但頓而全非圓則不可。然華嚴諸祖𨿽如此判。亦許禪宗爲圓所攝。圭峯云。若頓悟自心本來淸淨。元無煩惱。無漏智性本自具足。此心卽佛。畢竟無異。依此而修者。是最上乘禪。一行三昧。是一切三昧根本。若能念念修習。自然漸得百千三昧。達摩門下相傳。是此禪也。頓同佛體。得卽成聖。疾證菩提。又云。眞理卽悟而頓圓。妄情息之而漸盡。頓圓如初生孩子。一日肢體已全。漸修如長養成人。多年志气方立。當知無漏智性本是具足。一行三昧。是一切三昧根本。及眞理卽悟而頓圓等語。皆是圓宗。非僅一念不生離念之頓旨。不可妄興評論。至華嚴家開圓解後。諦觀事理圓融無礙周徧含容法界。處處開十義。而要歸於契心平等。以成止觀。如雲泯同平等者。爲未了者令了自心。若知觸物皆心。方了心性。故梵行品云。知一切法卽心自性。則成就慧身不由他悟。旣心境如。如則平等無礙。卽心了境界之佛。卽境見惟心如來。心佛重重。而本覺性一。皆取之不可得。則心境兩忘。照之不可窮。則理智交徹。注云。今人只解卽心是佛。是心作佛不知卽境卽佛。是境作佛。以心收境。則心中見佛。是境界之佛。以境收心。則境中見佛。是惟心如來。心佛重重者。置兩鏡照一佛。則一佛像重重雙入。心境兩忘卽止。理智交徹卽觀。此與臺家初心遮照同時相類。正是下手修持功燻喫緊之處。與宗門知有後。任運騰騰。但是無心於萬物。何妨萬物常圍繞。實際理地不受一塵。佛事門中不捨一法。行履相應。亦與濟宗無依道人歷歷地孤明。洞宗六戶不掩四衢無蹤同。此是一路涅盤門。圓宗圓教若合符節。所謂常觀涅盤行道是也。若華嚴家所演事事無礙法界。帝网重重。主伴交互。果位方能全行印證。似非初學所能證入。宗門𨿽云自心本自具足。不須開如此解。亦毋須起如是觀。此則與賢首別。至於賢首依華嚴教。判立賢聖五十二位。階次井然。不同惟識須歷三僧祇劫方能成佛。淸涼有云三生成佛。其疾可知。宗門𨿽不明立五十二位。而望空點迹。決定暗證。不可撥無。而終身不退。定入聖位。斯則速證全與相合者也。天臺家依法華經純圓獨妙。於法華經題開立名體宗用教五重玄義。而以經中實相爲體。斯卽宗門所悟之本來面目。離實相無悟門。離實相無本分。所謂實境無相。無相亦無。實智無緣。無緣亦絕。境𨿽無相。常爲智緣。智𨿽無緣。常爲境發。非實非不實。非相非不相。遮照同時。正是宗門恰好正眼。但教下依言而顯。離言而契。宗下則全指離言而契一邊耳。臺家判我佛一代五時說法。初華嚴時。二阿含時。三方等時。四般若時。五法華時。判藏通別圓四教。𨿽不專論宗門。而判禪宗爲般若時所收。帶通別二教。會歸於圓。以宗門得意者。全合於圓。其未得意者。或帶一別。或帶通別二。開悟有淺深。致合教理有純雜。六祖宣演摩訶般若。勸誦金剛般若經。卽是其證。蓋以般若部中所談。與宗門祖師指示多合故也。臺宗自以法華純圓獨妙。出前四時外。以前四時是對待之圓。法華時是絕待之圓。立一念三千空假中不思議境。起一念三千空假中不思議觀。觀境不二。雙照雙遮。因該果海。果徹因源。佛子住此地。卽入諸佛位。了知心佛眾生三無差別。祇觀己心一念陰境。卽具凡聖十法界。十如。假名一千。五陰一千。國土一千。此一念三千法。一空一切空。一假一切假。一中一切中。所立境觀。最爲圓妙。宗門客事來不受。一切處無心。與一空一切空合轍。不變異處去。去亦不變異。卽與一中一切中合轍。惟臺家入手。觀妄不觀眞。賢家入手。觀眞不觀妄。宗門亦然。故宗門與臺家多不能會同。以臺家只觀一念妄心具一切法。卽空卽假卽中。宗門先須滅盡妄心。方得眞心脫露。然無始來未曾離念。不獨起滅是妄。卽不起滅時。亦無記妄念所攝。必待登圓初住。破一分無明。證一分眞如。始得眞如覿面全彰。未登住前。皆住地無明妄心耳。但離此住地無明。更無處覓取眞心。故李長者云。住地無明。卽是諸佛不動智。然則臺家觀妄。禪宗觀眞。均不外此住地無明。是以臺家云。山外觀眞。卻同觀妄。山中觀妄。卻是觀眞。此對賢宗而說。而禪宗可知。蓋禪宗離妄顯眞。臺宗卽妄全眞。而同指此住地無明。卽諸佛不動智也。了此。則不必分禪分教分妄分眞。但認取隨緣不變之實相般若。心心不異。卽是諸佛不動智現前。卽與諸佛把手同行。卽是入諸佛位。臺宗亦判五十二位。而一生可望登圓初住位。斯與禪門終身不退入聖者同也。古來未有不通教乘之大宗師。故曰通宗不通教。開口便亂道。何能接人利物。應不失機。今略撮錄惟識賢首天臺三家宗旨。與禪門疏其同異。和會一貫。宗教雙通。佛祖並印。𨿽不中。不遠矣。然而法運際衰。人根多鈍。猛發大心以了當生死者固不乏人。其間三登九上。不得遇眞正師承。卽不能得眞正知見。卽或遇正師承。得正知見。而一知半解。未到大徹了手境界。臘月到來。未免一場﹝怡﹣臺﹢羅﹞懡。又或得正知見。而習气濃厚。世壽短促。又或在家二眾。終歲塵勞。未得行解純熟。而一期報終。未免半途而廢。𨿽正念不失。來生乘願再來。定得滿其所願。而隔陰可慮。懷疑不消。奪其正念。以致打失者有之。今更爲斯輩。設一徑捷千穩萬當方便。俾人人得以此生超登彼岸。則莫如禪淨兼修一門矣。其未得悟門。及未曾參禪。專修事一心淨土者。不復贅論。玆所列者。惟爲參禪已經知有。而力量弱薄。不能純藉自力超登聖位。見地𨿽正。余習熾然。日下孤燈常時失照。那能打成一片。斯則在家二眾。此病猶多。倘不仗彼佛力加被。其能免於臨終生悔乎。況自古來。永明壽祖極力主張。立四料揀。以爲修禪者勸駕。其餘歷代諸祖。大事發明。而發願往生樂土者。不可勝數。載入角虎集可考。但宗家兒往往以惟心淨土。自性彌陀爲指歸。此則仍是自力燻修。不合往生正因。一錯百錯。不可不知也。往生正因者。了知自心本自具足。自心實相。卽是西方常寂光淨土。自心般若。卽是西方常寂光彌陀。念自心具足之彌陀寶號。燻發自心具足之極樂西方。今日修持如是因。臨終決得如是果。仗自力之願山。投彌陀之願海。願願交契。事理圓成。臘月三十到來。自然有不思議之豫知時至。自然有不思議之臨終佛現。自然有不思議之聖境現前。自然有不思議。之上品往生。斯乃禪淨雙修之正軌也。宗門人那邊明白了。卻來這邊行履。說个行履二字。便是臘月扇子。於本分事了無交涉。然卻少他不得。今卽以常持六字。洪名爲行履。念念是始覺。念念是本覺。念念全本覺作始覺。念念泯始覺歸本覺。本始合一。行願相資。帶業橫超。一生成辦。這柄臘月扇子。扇得透體淸涼。飄飄送我入蓮胎。禪淨雙修事理該。現世人天標榜就。他生佛祖位中來。斯非千穩萬當至捷至徑之方便行履歟。私謂吾儕多劫飄蕩。苦海浮沈。今世幸得人身。痛驚生死。幸投佛門。幸聞一乘。又知宗門之別傳。更信橫超之淨土。福智兩足。美滿前程。憶我無始劫來。人天樂境。何處不曾安享。阿鼻苦報。億劫當亦備嘗。今生再不超脫。甘入輪回。戀戀兒女恩愛。津津名利韁繩。何無志气沒剛骨如是之甚。我今普勸發心。猛爲立志。始從參禪入手。了知本分。淘汰綱宗。繼則博會教乘。融貫宗門。如合水乳。毫無纖疑。然後合宗教以收歸往生淨土。成己成物。上求下化。發大心。行大行。證大果起大化。歸大處。盡未來際。有能合如是軌轍者。眞是古今來第一員無事道人也。夫上來所集十門。無一門而非參學之要綱。無一門而非修持之正轍。仰酬佛師難報之恩。示玆物我共行之路。裒成兩卷。連綴三年。首事於庚寅孟冬之朔旦。艸就於癸巳季冬之新春。自知謬見。多悖禪宗。湣此苦心。冀諸同志。聊采愚者之一得。毋負葦艸之三編云爾。伊庵於是合十一心。頂禮盡虛空徧法界十方三世常住三寶。而作頌曰。一花五葉少室禪。紅雪埋脛開別傳。嫩桂兩株遠受記。濟洞兒孫燈綿綿。參情緊峭隻眼露。鞭撲生受牛馴眠。一生入聖只自了。菩薩發心利他先。落艸之談拈胡餅。大機之用﹝祝／土﹞老拳。融會綱宗追正脈。搜討辯論匯大權。宗說雙貫中天日。行願穩趨上品蓮。吾聞其語人未見。五體歸投天中天。達摩僧伽同加被。見聞隨喜探斯篇。

宗範卷下﹝終﹞

項子秋蟾云。無夢想主公話。雪巖以己所中毒毒髙峯。先生染華藏老人之毒。專提此毒。毒盡參禪客。俾與絕後再蘇。相應至矣。請自隗始。皓心向往之。矧自研究以逮入廛合教。先生更爲之列分十門。統攝二利。本末大備。語云。今人未必不如古人。焉知來者之不如今。是毒也其流衍於無盡際歟。

歸依三寶弟子項皓合十書後

