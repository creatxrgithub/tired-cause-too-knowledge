續藏經髙峯龍泉院因師集賢語錄

元如瑛編

西天梵語出於三藏之總持。是以像教之興。譯梵語爲唐言。以音聲爲佛事。至於天臺智者云。所傳最盛行於東土。蓋念佛一法開化萬端。如勝鬘之贊釋迦。元公之念彌陀。嘆佛功徳代佛宣揚。無非利益人天度脫生死之捷鋒也。髙峯因師性天敏悟。經義該通。會稡佛書編而成帙。不私諸己務廣眞傳。後學得之立可深造闍梨地位。此師之善巧方便厥施斯溥。或者謂髙峯叢林之老成也。此書美則美矣。然佛不可以色相見。不可以音聲求。乃今捨無漏之果而用心於有漏之因。佛法恐未盡在是。嗟夫百億化身所化境。隨根隨類接羣機。此圓通八萬四千門。門門解脫。顧夫人根器何如耳。匹夫窶人苟能三燻三沐一贊一揚。則念佛才開口。華池已種蓮。蓋有十聲名號卽生佛剎者。若愚師之言豈欺我哉。愚請引是以爲或者辯。

至元丁亥上巳前三日靈寶法師兼行六通遺教法事沈世昌謹敍

髙峯龍泉院因師集賢語錄總目

六祖院住持小師如瑛編錄卷之一入壇敍時景門

立春﹝二段﹞

正月﹝三段﹞

元旦

上元﹝二段﹞

二月﹝二段﹞

寒食

三月﹝二段﹞

淸明

上巳

四月﹝二段﹞

五月﹝二段﹞

端午﹝二段﹞

六月﹝二段﹞

七月﹝二段﹞

七夕

中元

八月﹝二段﹞

中秋﹝二段﹞

九月﹝二段﹞

重陽

十月﹝二段﹞

下元

十一月﹝二段﹞

冬至

十二月﹝二段﹞

除夜

閏月﹝二段﹞

曉景﹝四段﹞

亭午

日晡

晚景﹝三段﹞

夜景

中夜

月夜

晴景

陰雨﹝二段﹞

雨霽

雪景

雪霽

霜天

釋迦生日

彌陀生日

觀音生日

聖帝生日

華光生日卷之二入壇佛事門

加持法事陳情文

淨三業文﹝五段﹞

塗香灌掌語

祝香文

安慰文﹝二段﹞

淨水文﹝三段﹞

去穢文﹝二段﹞

普變文

贊三寶文

總贊佛文

贊護法文

大輪結界文卷之三音聲佛事門

請佛文﹝二段﹞

請三寶文﹝二段﹞

六獻總文

﹝香花

燈水

茶果﹞

七獻總文

﹝香花

燈水

茶果

食﹞

十二獻總文

﹝香燈

茶果

齋水

寶米

衣藥﹞卷之四歌揚贊佛門

大三皈依﹝三寶三段﹞

古陽關﹝三寶三段﹞

喬鼓社﹝三寶四段﹞

柳含煙﹝三寶三段﹞

鶴衝天﹝釋迦三段﹞

千秋歲﹝釋迦觀音﹝完﹞光熾盛凡四段﹞

五福降中天﹝釋迦五段﹞

臨江仙﹝觀音地藏二段﹞

南聖朝﹝彌陀三段﹞

五雷子﹝薦亡贊三寶﹞

巧筍笆﹝釋迦觀音二段﹞

賀聖朝﹝佛涅盤三段﹞

滿庭芳﹝觀音地藏三界各一段﹞

水調歌﹝贊維摩八段﹞

降魔贊﹝二段﹞

望江南﹝三寶三段送佛一段﹞

聲﹝聲﹞慢﹝二段﹞卷之五陳意伏顧門

生日語

生七語

受生語

血盆語

送星語

還願語

祈男語

謝男語

保胎語

賽謝語

保病語

祈安語

禳災語

禳火語

禳水語

保苗語

保蠶語

修造語﹝住宅墳墓﹞

解結語

祈雨語

謝雨語

祈晴語

謝晴語

祈雪語

謝雪謝

諸般偈贊門

浴佛

藥師佛

彌陀佛

熾盛光

觀音佛

地藏佛

目連

泗洲佛

定光佛

六祖

僧伽

伽藍

社王

預修

道姑預修

看華嚴

懺血盆

還燈願

建燈懺塔

眾信懺塔

祈雨

祈晴

散花

解結

懺殺生

起幡

放生卷之六薦亡偈贊門

薦亡通用﹝三﹞

薦婦人

薦老人

薦公

薦婆

薦父母

薦父﹝二﹞

薦母﹝二﹞

母小祥

母大祥

薦夫﹝二﹞

薦妻﹝二﹞

妻產死

薦兄

兄新及弟死

薦弟

領舉弟

薦男﹝三﹞

男幼亡﹝二﹞

薦女﹝四﹞

薦姊妹

薦丈人﹝二﹞

葬丈母﹝二﹞

薦女婿

繞棺﹝二﹞

葬父

葬母

停喪新葬

移葬安墳

明友新及第

官員

老人官

武官

老儒

少儒

赴省道士

士人溺死

薦僧﹝二﹞

薦醫僧

薦法眷

修行人

僧薦恩母

佃薦恩主

師巫

娼妓

娼殺死

縊死

焚死卷之七諸般佛事門

發道文

開明文

祭奠文

贊祭文

召亡文

設浴儀卷之八諸般佛事門

設斛文卷之九諸般佛事門

散花文

散花偈﹝保安祈嗣還願保胎乞巧懺發祈蠶薦亡追薦奉道﹞

放生文

遣船文卷之十諸家伏願門

祝聖﹝五段﹞

官員﹝八段﹞

士人﹝六段﹞

僧﹝五段﹞

道﹝三段﹞

農人﹝三段﹞

工藝﹝二段﹞

商賈﹝二段﹞

公吏﹝二段﹞

醫士﹝二段﹞

術士﹝二段﹞

師巫﹝二段﹞

師尼﹝一段﹞

老人﹝三段﹞

婦人﹝二段﹞

小兒﹝三段﹞

合家﹝三段﹞

祝壽﹝三段﹞

祈福﹝四段﹞

禳災﹝三段﹞

保安﹝四段﹞

保胎﹝二段﹞

保蠶﹝二段﹞

保苗﹝二段﹞

保畜﹝二段﹞

保牛﹝三段﹞

禳火﹝一段﹞

禳水﹝一段﹞

禳盜﹝二段﹞

還願﹝三段﹞

預修﹝二段﹞

總願﹝一段﹞卷之十一總願碎語門

總願全段

居官

修文

習武

治家

事公

務農

養蠶

工匠

商賈

攻醫

克擇

漁釣

酒肆

開肆

屠戶

博弈

篙工

僧行

道士

尼師

師巫

相士

論命

牙僧

娼妓卷之十二追薦陳意門﹝贊靈通用﹞

總薦亡﹝三段﹞

薦祖父母

薦父

父五七﹝二段﹞

父小祥

薦母

母百日

母小祥

父百日婆六七

女薦母夫薦妻子六七母四七

二孫薦祖母叔母

母並妻首七

薦夫﹝二段﹞

薦妻﹝二段﹞

薦兄弟

薦男

長子溺死

薦女

薦伯叔

薦姊妹

薦丈人

薦丈母

薦女壻﹝二段﹞

薦商死

僧薦本師

薦女

薦亡伏願門

薦亡通用﹝十六段﹞薦婦人﹝二段﹞

薦雙魂﹝三段﹞

薦溺死﹝四段﹞

薦僧卷之十三涅盤法語門

舉哀﹝三段﹞

起龕﹝二段﹞

掛眞﹝二段﹞

舉棺﹝僧俗人女人奴棺﹞

秉炬﹝春景夏景秋景冬景僧

道士人農

工商

老少﹞

下火﹝雙奴僧

武官老人婦人小兒吏人因醉傍橋溺死僧溺死妓溺死耕生﹞

入壙

入塔﹝二段又雙僧﹞

撒土

散灰﹝二段﹞

唱衣卷之十四抄題雜化門

化鐘樓疏

龍泉院前虹橋疏

化妝藏疏

彩畫水陸功徳

化妝廢寺佛

化妝羅漢聖像

化塑七身功徳

化妝佛畫壁疏

化佛前燈疏

化長明燈疏

化設地獄齋

化錢置常住

化齋供疏

起建華嚴閣

鐘樓化瓦修蓋

化米開路疏

化甃路疏

化人披剃疏

化度僧疏

化度牒疏

士人化度牒

吏人化度牒

道姑化度牒

化三衣疏

化百衲衣疏

化鐘疏

化磬疏

化鐃鈸疏

化鍋疏

緣化疏

題彌陀會疏

題華嚴會疏

題金剛會疏

題盂蘭盆會疏卷之十五自陳情詞門

因師自敍

開山營創榜

髙峯龍泉院因師集賢語錄總目﹝終﹞

髙峯龍泉院因師集賢語錄卷之一

六祖院住持小師如瑛編

髙峯山龍泉院第十一代住持傳法比丘徳因。叨爲釋子。忝處梵宮。承國皇之勑命非輕。感宗師之慈恩實重。塵緣盡脫。心印單傳。恪守淸規。勤觀黃卷。法教弘深而浩浩。佛門廣大以巍巍。𨿽云無量無邊。當究有宗有旨。念遺訓旣多訛舛。誰加繩紏之功。𨿽微僧尙乏技能。敢效編修之力。佛事則翦繁撮要。科儀則按舊添新。𨿽四方異俗所用或殊。然天下同文無施不可。儻垂采覽。猶幸剸裁。

入壇敍時景門

立春

時也條風微動木徳初回。鑾輿肅候於東郊。嶰管飛灰於緹室。出土牛而占瑞。飾彩燕以迎祥。泰來否極而艸木生輝。革故鼎新而山川攺觀。陳根槁﹝幹﹣木﹢禾﹞乘暖气以發萠。伏介潛鱗遇陽和而啟蟄。堯歷三百六旬而適當肇始。箕疇次九五福而莫不修崇。庸建法筵。茂迎景晚。

又

三陽鼎始。萬象咸亨。金門葭管動浮灰。解穀黍筒回太蔟。東風解凍一天和气散樓臺。曉霧凝香萬里祥光浮艸木。禍隨殘臘去。福逐早春來。靑圭式謹於東方。縟典宜修於西竺。

正月

鳳歷闓端。龍﹝跳﹣兆﹢釐﹞易次。犧畫協三陽而交泰。麟經正五始以書春。官梅飄粉而臘雪初銷。禦柳搖金而東風乍扇。鴻鈞播暖化工密運於機緘。燕谷收寒生意盡回於萠孽。喜逢歲首正門迎百福之時。樂運誠心屬會集萬靈之始。

又

周星旣復。端月初臨。趣訾會兩曜之躔。太蔟協三陽之律。東風著物迸沙嫩艸綠新抽。曉日載陽夾徑小桃紅尙淺。式涓谷日。虔瀝菲誠。

又

歲華方攺。月吉始和。肇蒼龍著象之辰。適靑鳥司開之序。十里樓臺添淑气。千家廉幙鎖祥煙。恭對新陽。虔修佛事。

元旦

序推五始。歷正三元。稱觴舉柏葉之銘。祝壽獻椒華之頌。獸樽有酒盈盈之仙醞凝香。雞帖當門寂寂之妖祥退舍。正萬姓服桃之日。乃九重祈谷之朝。

上元

燈火燦千門。笙歌喧九陌。仙洞之夭桃簇錦。禦溝之新柳搖金。皓月浸嚴城妝點皇都之富貴。香風穿禁陌施呈帝裏之繁華。譙樓之玉漏無聲。秦道之金泥尙濕。星橋開鐵鎖。火樹合銀花。展慶賀之微誠。迎駢臻之百福。

又

端月方中。凍冰已泮。五鳳雲中扶輦下。六鰲海上駕山來。瑤漢無雲處處之笙歌鼎沸。璇題有月家家之簾幕風和。千門燈火夜嬋娟。十里綺羅春富貴。好因緣好時節。大功徳大莊嚴。

二月

時也蒼龍正序。玄鳥司分。正豳風舉趾之初。乃周制開冰之日。燕語半和鶯語巧。花香渾雜艸香淸。陽和明媚而萬象生春。法會修崇而一忱歸佛。

又

桃腮靚曉。柳眼窺春。蒙蒙細雨濕香塵。淡淡祥煙燻暖谷。日烘山色釀成和气鬧眉峯。風弄花香凝作韶華迷眼界。上苑之春鶯巧囀。畫堂之社燕新歸。

寒食

枌楡收宿雨。桑柘起寒煙。花輿爭巧鬥新妝。麥粥相遺存舊制。千家禁火朱盤呈畫鴨之祥。九陌無塵繡檻舉鬥鷄之戲。適逢令節。願瀝誠心。

三月

日在胃躔。律調姑洗。惠風和暢吹殘幾片之桃妝。膏雨冥蒙濕透千重之柳色。燕子樓臺人寂寂。楊花庭院日遲遲。鸂﹝來﹡力﹡鳥﹞浴晴江。杜鵑啼夜月。

又

楡莢雨晴。桃花浪暖。濃蔭漸迷於四望。韶華已過於三分。紅杏妖嬈輕噴無煙之火。綠楊裊娜低垂不繭之絲。尋巢歸燕得泥忙。翻翅仰蜂粘絮急。

淸明

桃浪翻紅。萍池漲綠。宮娥傳燭靑煙散入於朱門。燧氏鉆楡寒焰新生於紫陌。柳絮顚狂飛水面。桐華點綴發枝頭。適際良辰。少伸丹悃。

上巳

春方過二。節紀重三。東堂之曲水紆回。南浦之惠風和暢。紅杏香中爭蹴鞠。綠楊陰裏出秋水。沂千風輕聽童子舞雩之詠。蘭亭竹茂開羣賢修禊之筵。

四月

麥秋气爽。槐夏風淸。濃綠池中蒲劍插開三尺水。亂紅徑裏苔錢買住半分春。早蟬斷續咽新聲。乳燕呢喃調巧語。適對淸和之月。用伸嚴潔之誠。

又

靑皇解篆。赤帝司衡。稚筍成竿搖動一軒之翠葆。圓荷浮葉鑄成滿沼之靑錢。舜弦初奏於燻風。班扇乍搖於明月。黃鶯求舊友。紫燕引新雛。

五月

楚岸風燻。鑑湖气爽。梅霖初歇奇云聳漠外之峯。槐蔭緩移畏日爍空中之火。十里翠荷香馥馥。兩窗綠竹淨娟娟。仲夏適臨。法筵光啟。

又

日躔東井。斗指南方。荷葉隨風搖動團團之綠蓋。橊花映日蹙成簇簇之紅巾。虞庭奏解慍之琴。唐殿詠生涼之句。蜩鳴螽動應時咸遂於物情。燕處蝸居勝事聿崇於佛果。

端午

門垂綠艾。雨歇黃梅。楚人祭屈巧纏絲。漢俗祠陳皆潔服。錦標插起龍舟斗處鼓喧闐。畫舫棹歸象板聲中人笑語。幸對天中之令節。肅迎海眾之慈尊。

又

南窗雨歇。東岸湖平。萬家桃柳正懸門。十里芰荷髙蓋水。玉腕結花蛇索子。冰肌襯艾虎衫兒。新月當空一輪寶鏡初開匣。明星映水幾幅珠簾未上鉤。

六月

雲峯出岫。火傘張空。紅藕香中水閣池亭無點俗。淸泉響處松關竹塢自生涼。魚翻戲鬣動靑荷。蟬曳殘聲來翠柳。一歲之光陰將半。六通之典教庸修。

又

林鍾更舊律。柳宿驗新躔。畏日流金正是庚金之初伏。旱云爍火應知大火之將西。斑斑污點濕衣襟。赫赫暑威侵枕簟。小灣紅芰遞來﹝旖﹣大﹢﹝立﹣一﹞旎之淸香。曲岸綠楊移動扶疎之淡影。對玆時節。宜建道場。

七月

斗指西方。日行南陸。積雨霽而班扇漸卻。新涼生而韓燈可親。零瀼玉露滴金盤。澹蕩金風生玉宇。渚蓮香散數星之螢火穿簾。堤柳煙收一綫之蟬聲入耳。適臨素節。光啟法筵。

又

金神按節。玉宇生涼。韓窗燈火已關心。吳國蒪鱸偏動興。梧桐葉底晚風蕭瑟報秋來。楊柳梢頭曉露零瀼催暑去。幸逢素景。宜建良因。

七夕

九秋肇序。七夕屆期。郝生曾曬腹中書。阮氏盛鋪庭外錦。月生璇宇彎彎髙掛玉鉤纖。露滴金盤密密亂排珠顆細。雙星銀漢會。午夜玉繩低。正當天上之佳期。是謂人間之良夜。幸逢令節。宜建良因。

中元

孟秋旣望。中气分司。珪月初圓瀲灩寒光元不俗。金風微扇淒淸爽气自生涼。梧葉飄黃。蘆花飛白。適尊者燃燈之日。乃地官赦罪之時。

八月

律調南呂。令肅西宮。蘆花蔌蔌滿汀洲。木葉蕭蕭飄院宇。風傳畫角數聲嗚咽斷愁腸。鄰警寒砧萬杵丁當添別恨。竹洗玉娥千點淚。荷翻西子六銖衣。

又

豆雨開晴。蘋風薦爽。澄宇星杓方建酉。良霄土鼓已迎寒。水光遠接於天光。蛩韻雜添於砧韻。映窗巖桂芬芳已遞天香。醉日芙蓉嬌軟新妝國色。

中秋

三秋半度。百刻平分。雲頭之寶月團團。水面之珠星燦燦。露濃梧影淡。風細桂香浮。半艸半眞天外雁行排錦字。乍明乍滅江邊漁火燦星躔。

又

金莖有露。玉宇無塵。素魄飛來寶鑑光中無點翳。浮雲收盡瓊樓髙處不勝寒。笛聲響振於關山。漏點音傳於城市。袁渚悠揚撐畫舫。庾樓談詠璩胡牀。

九月

虹影侵階。月華當戶。正紅女授衣之候。乃農人築圃之時。葉落聲。乾蛩吟韻。響籬下菊花新吐秀。巖前桂子已飄香。紅蓼開殘低映片帆歸遠浦。碧梧凋盡亂隨一雁落平沙。幸對良辰。恭陳佛事。

又

日馭居房。斗杓建戌。點點白蘋飛楚岸。鮮鮮黃菊綻陶籬。唱晚漁歌欵乃一聲歸別浦。驚寒雁陣翺翔幾點過長空。水連萬頃稻粱丰。霜熟滿林橙橘富。

重陽

雲飛南浦。雨晴西山。噪晚蟬聲淒切悲吟於翠幄。驚寒雁陣翺翔遠映於霞箋。雅歌豳國之授衣。會際龍山之落帽。靖節采金英之菊。長房囊珠寶之茱。丰樂樓邊秋水遠連於銀漢。滕王閣畔寒潭淸徹於冰壺。佳節俯臨。良因庸建。

十月

霜棃薦實。雪稻炊香。橘綠橙黃占斷一年之好景。菊殘荷盡催回十月之寒威。晚風吹水雁行斜。夜雨滴階蛩韻切。當元英之肇始。宜法會之敷陳。

又

秦史書正。玄冥按節。寒煙漠漠井桐零亂滿銀牀。暮雨瀟瀟籬菊離披依玉砌。萬里之天低云黯。一時之風急霜嚴。蛩聲偏接漏聲長。雁影更隨山影淡。

下元

菊謝籬金。冰生池玉。當小春之屆候。適良月之雲中。吳江亂葉逐鴉翻。楚岸敗蘆藏雁宿。風簾搖翡翠。霜瓦凍鴛鴦。日暮天低縹緲澹雲籠月彩。夜深水冷嚴凝寒露肅波光。木奴擘破洞庭霜。橙子薦成銀甕雪。下元適屆。上善宜崇。

十一月

嚴風透幕。短日經簾。數行賓雁咽長空。一陣寒魚依密藻。竹籬茅舍芬芳梅萼暗傳香。雨壑霜林偃蹇松柯猶挺翠。一陽旣復。萬善當崇。

又

昴正仲冬。時稱亞歲。寒風栗冽安排鴛瓦之嚴霜。密霰飄零催促兔園之急雪。小閣之獸紅圍暖。幽窗之梅粉飄香。蒼蒼勁竹色依然。鬱鬱孤松靑不攺。

冬至

一陽回暖律。六管動飛灰。律轉黃鐘魯史紀書云之節。影添紅綫漢庭興慶日之儀。急雪舞回風。凍雲籠愛日。水寒金井。冰滿玉壺。柳容已近臘風光。栴粉暗傳春信息。臨玆佳節。用展微誠。

十二月

朔風凜凜。愛日溫溫。江梅綻玉而漏泄新春。岸柳含金而商量殘臘。寒鴉打食團團圍沙渚之間。凍雀藏身喞喞宿屋檐之畔。獸炭紅生於暖閣。漁燈光浸於寒江。幸際深冬。宜修妙果。

又

臘容催柳。春信傳梅。四野雲垂低罩漁舟欺酒力。一天雪舞亂飄僧捨濕茶煙。豳詩載詠於鑿冰。呂令特書於建丑。

除夜

夜雨餞寒。北風送臘。嚴霜凜凜千家翻作玉樓臺。瑞雪紛紛萬壑變成銀世界。三百六旬告畢。七十二候云終。椒花香泛於金杯。爆竹聲沈於瑤砌。幸際歲除之屆候。虔修佛事以迎祥。

閏月

斗指兩辰。月添一閏。餘日取一終之數。積分象六扐之奇。周官已詔於居門。堯典特書於成歲。

曉

柳眼藏煙。桃腮泣露。鍾殘蕭寺司晨三唱促徵程。漏斷譙樓喚起一聲驚客夢。山頂捲云頻曉雨。案頭宿霧濕晨衣。﹝春﹞

雞聲才唱。蝶夢初回。殘星猶在柳梢頭。濃露已沾荷葉上。﹝夏﹞

金烏影現。銀漢光生。蒙蒙白露罩秋江。颯颯淸風生曉岸。﹝秋﹞

銅壺漏斷。畫鼓聲沈。朦朧曉色映平郊。隱映晨光浮遠岫。板橋霜滑。江路風嚴。幸對寅朝。廣陳佛事。﹝冬﹞

午

靑天正晝。紅日方中。山河萬象盡當陽。鄰里羣雞齊報午。庭花散影重重疊疊上瑤臺。堤柳搖光短短長長籠綺陌。

晡

槐陰轉午。柳影移西。半窗斜日弄殘紅。九陌輕煙拖淡紫。濈濈羊羣歸徑險。紛紛蜂隊報衙喧。

晚

烏輪欲墜。兔魄將生。﹝口﹡﹝銜﹣金﹢缶﹞山落日半有半無。映水殘霞乍明乍滅。行客奔程忙似箭。漁翁撥棹急如梭。

又

歸鴉含野色。宿雁起秋聲。金烏欲墜於西山。玉兔慚生於東海。白雲徑裏牧童吹笛過柴關。急水灘頭漁叟棹船歸柳岸。

夜

玉樓更動。銀漢星輝。熒煌之鳳燭搖風。點綴之漁燈映水。螢火照開靑艸面。蟾光穿破碧雲頭。

中夜

時交子至。夜正陽生。月色方中。天明似水。漏箭數傳催午夜。燭花頻灺欲三更。林竹篩金。庭花弄玉。萬里之風淸霧捲。一天之斗轉星移。

月夜

淸風入座。明月登空。花陰覆地玉玲瓏。竹影侵階金瑣碎。

晴

日麗山川。風生阡陌。幾幅綺羅張艷彩。千重錦繡簇新紋。花艸飄香。禽魚得趣。

雨

云驅鐵騎。電掣金蛇。震天轟霹靂之雷。倒海瀉霶﹝雨／沱﹞之雨。

商羊舞起。石燕飛翻。濃云密罩九嶷峯。好雨暗添三級浪。

雨霽

嶽麓收云。乾坤霽雨。靑山不攺數重古木密陰陰。碧浪新添萬頃洪濤來﹝褒﹣保﹢公﹞﹝褒﹣保﹢公﹞。

雪

凍雲垂幕。密雪飛瓊。宿檐之愁雀無聲。依藻之寒魚不食。梅開難辧。鷺起無蹤。紛紛碎玉滿漁蓑。密密亂銀飄鶴氅。

雪霽

長空霽雪。澹月籠沙。冷壓鷫﹝霜﹡鳥﹞衾。寒侵鳷鵲殿。秀色暗添梅富裕。綠梢明報竹平安。水國江城變作三千銀世界。﹝竺﹣二﹢﹝方﹡其﹞亭酒閣化成十二玉樓臺。

霜

露結昆明。波寒太液。飛廉怒吼千郊艸木盡凋零。靑女威稜四野園林俱寂寞。當葉落歸根之候。結花開見佛之緣。

釋迦生日﹝四月初八日﹞

梅雨潤晨。槐風淸午。八莢蓂生於堯砌。五弦琴奏於虞廊。髙柳咽新蟬。華堂飛乳燕。適炎帝淸和之候。乃如來降誕之時。祥光燦燦靄禪林。瑞靄蔥蔥籠梵宇。虔攄誠悃。特展賀儀。

彌陀生日﹝十一月十七日﹞

夏曆更新。首屆一陽之月。堯階獻瑞。方收二莢之蓂。人間雪作玉樓臺。嶺外梅燻香世界。適北帝嚴凝之景。當彌陁慶誕之辰。

觀音生日﹝二月十九日﹞

蓂收四莢。月仲三春。千家簾幕捲香風。萬里溪山浮瑞彩。尋巢紫燕雙雙對舞於雕梁。求友黃鶯兩兩齊遷於喬木。官柳現眞如之色。仙花噴戒定之香。鋪排靑帝之韶光。裝點觀音之誕節。

聖帝生日﹝三月二十八日﹞

堤柳垂絲。難系三春勝景。庭花簇綺。尙畱兩日餘香。東君將促於良辰。聖帝幸逢於誕節。

華光生日﹝九月二十八日﹞

桂子榮開。適際九秋之老。菊花𨿽晚。尙餘兩日之香。當婺源孕秀之時。正歙水儲英之日。祥開一木。瑞應五王。幸逢誕節之臨。宜竭誠心之賀。

髙峯龍泉院因師集賢語錄卷之一

髙峯龍泉院因師集賢語錄卷之二

六祖院住持小師如瑛編

入壇佛事門

加持法事陳情文

恭聞佛眞法身猶若虛空。應物現形如水中月。言念臣僧某甲。幸處中華叨爲釋子。荷天地包含之徳。感君師頒訓之恩。意悟宗乘心無退轉。昔日阿難遺教洎僧俗以均沾令辰。信士崇因冀存亡而獲利。於是冥陽會闡水陸筵開。以臣僧某甲稟性𨿽愚持心不昧。準靈鷲世尊之教旨。依天臺智者之科儀。慮宣揚而無序無倫。恐贊祝而有疎有謬。預陳情素。冒瀆覺皇。伏冀慈悲曲垂庇佑。庶使心持法印。中存微妙之自然。口誦眞詮。上達聖聰而不外。今則法筵肇建。望賜護持勝會周圓。恭伸懺謝。但臣僧某甲誠惶誠懼。激切屏營之至。

淨三業文

切以銀河耿耿。玉漏沈沈。一天之斗轉星移。萬里之風淸霧捲。初演漁山之法樂。乍燃雞舌之明香。擊法鼓而吹法螺聲聞遠邇。禮梵容而歌梵唄迎集聖賢。果簇金盤似潙山而拾得。花攢寶器如善慧以持來。一善才興。萬愆俱雪。身心垢淨憑法水以滌除。忿恨業消仗慈風而蕩去。致使色身淸潔。庶令法體圓明。戒行孤髙。慧心不昧。信士伸拳拳之禱。緇流嚴肅肅之儀。恭謹一心。各淨三業。卽請淨三業眞言。

又

切以漏滴銅壺。星移銀漢。正天籟初沈之際。當塵勞暫息之時。金鑪燃徧界之香。玉磬擊遏云之韻。花簇簇錦簇簇。燈煌煌燭煌煌。髙揚向上宗乘。大作無邊佛事。當使身口意業以淸淨。要令戒定慧根之圓明。教有眞言。卽當持誦﹝同前﹞。

又

夫以道場冰潔。眾志葵傾。焚戒香定香慧香解脫眞香。灑佛水法水僧水摩訶演水。花簇三春之錦。燈燃一漢之星。玉磬鳴時振鴻音而戛戛。金鐃響處等漁梵以鏘鏘。道風開優缽之花。徳雨潤苾芻之艸。六塵內淨而性識圓明。五濁外蠲而法身淸淨。願鑑一忱之凡懇。當持三業之眞言﹝同前﹞。

又

切以法自心生。心隨法變。若能一念淸淨。是故十方湛然。若皓月之當天。狀芙蕖之出水。菩提智性本自圓明。煩惱客塵妄生分別。彊去獼猴貪水石。迷來浪蕩拾花鍼。回光皆在於當人。潔淨須憑於祕咒﹝同前﹞。

又

金鴨香飄騰瑞气。玉虫燈布燦祥光。欲潔淨於六塵。當滌淸於三業﹝同前﹞。

塗香灌掌語

淨澄三業已。內外垢皆無。體同諸如來。身意悉淸淨。次以塗香淸淨水諷誦灌掌陀羅尼曰伽陀。

一滴塗香才點處。六塵垢穢盡消除。次當歸命薄伽師。惟願慈悲垂加護。諷眞言。

祝香文

切以法身不動。凡有感以皆通。聖眼非遙。故無求而不應。欲達十方之信。須傳五分之香。是香也。福根種就。心地栽培。淸奇本自天然。雕斫豈由人力。蘭麝叢中推第一。旃檀林裏擅無雙。焚時瑞气爇金鑪。散處祥雲飛玉殿。一縷之寒煙才起。十方之諸佛遙聞。燻成戒定慧香。普獻上中下界。欲傳妙偈。庸藉洪音。

戒香。定香。慧香。解脫香。解脫知見香。光明雲臺徧法界。供養十方無量佛。供養甚深微妙法。供養四果羅漢僧。供養合會諸聖賢。見聞普燻眞常樂。法界人天亦如是。

香奉獻供養佛法僧。弟子今將香奉獻。一切眾生亦復然。常願在佛前。

又

道場初啟。香室先興。騰騰瑞气爲臺。靉靉祥雲作蓋。供養佛法僧三寶。聞達天地水萬靈。若將表於寸誠。用先焚於百和﹝同前﹞。

又

是香也。檐卜名髙。旃檀價重。爇金鑪而祥煙靉叇。通璇宇而瑞气氤氳。徧徹十方三寶之前。遠達四府萬靈之上。通凡心之至懇。爲眾善之妙門。

又

是香也。希奇種性。淸淨根株。或稱雞舌之名。或摽牛首之號。可以靈山達信。海藏通眞。燻成戒定慧香。普獻佛法僧寶。

安慰文

梵音才起處。法樂乍鳴時。金聲震動於山河。玉偈潛驚於天地。切慮諸方。禁忌此處。龍神寧無怖畏之情。庸仗慰安之力。我佛如來教藏中有安慰土地眞言。謹當持誦。伽陀。

嶽瀆山川諸靈貺。此間土地眾龍神。才聞宣演妙眞言。各鎭方隅生歡喜。諷眞言。

又

恭聞巍巍金相。皎皎玉毫。道爲三界之師。徳作四生之父。行則梵王前引。動則帝釋後隨。菩薩周圍。修羅外護。萬億幢旛閃閃。百千鑼鼓喧喧。破蕩風雲。沸騰江海。乾闥婆兜鍪發焰。夜叉眾戈戟生寒。才至門庭恐驚禁忌。我佛如來教有安慰土地眞言。謹當持誦﹝同前﹞。

淨水文

法筵光啟。誠意精虔。欲迎諸聖以來臨。必藉四方之淸淨。故憑法水灌灑道場。其水也。昆侖孕秀。河漢流芳。蓮華香裏碧波寒。楊柳枝頭甘露灑。蓬嶽之三山對揖。曹溪之一派長流。鼓祥風而玉皺千江。翻驟雨而銀推四瀆。禹門春暖魚透三層。莊海秋髙鵬搏萬里。七寶池中標玉字。九龍口裏浴金仙。羣生藉此潤焦枯。大地因玆消垢穢。用憑佛水。普灑法筵。蕩除萬劫之昏蒙。永獲一眞之淸淨。伽陀。

菩薩柳頭甘露水能令一滴灑十方鮏羴垢穢盡蠲除令此道場悉淸淨諷眞言。

又

夫水也。靈派自髙。妙源誰究。四海月明夜湛湛乎玉潔﹝泳﹣永﹢水﹞淸。九江風靜時浩浩乎霜飛雪瑩。滋乎小。滋乎大。無所不宜。決之東。決之西。何方不利。曹溪舊傳一滴。藥山曾指四來。上善推其嘉聲。良柔全其眞性。滴之乃骨毛輕爽。可以除有漏之塵煩。飲之則心膽淸涼。可以消無邊之熱惱。是以甘露王碧琉璃瓶內。觀自在綠楊柳枝頭。灑之則點點無私。沾之則時時有潤。用憑佛水。普淨法筵﹝同前﹞。

又

是水也。方圓隨器。盈虛任時。春泮冬凝。坎流艮止。浩浩乎妙源莫測。滔滔乎靈派難窮。碧澗藏龍。寒潭浸月。或在君王龍筆下化作恩波。或居菩薩柳枝頭灑爲甘露。一滴才飛。十方俱潔﹝同前﹞。

去穢文

切以物之利地也其情常混。水之成道也其心善淵。修諸六府則全所養之宜。配以五行則盡所潤之美。動則輕風生浪。靜而皎月澄輝。仰如來興造化之功。本軍吒利加持之力。化此徳水作諸淨塗。天不愛其道降而爲甘露之祥。地不愛其寶湧而爲醴泉之瑞。無一物不被沾濡之惠澤。使十方皆爲淸淨之道場。教有伽陀。去其穢污。

又

地水火風合陰陽而並立。鮏羴穢垢混凡聖以同居。煩惱憂深。愛憎業重。每被四蛇煎逼。又爲二鼠侵淩。五蓋未除。八垢難去。故憑法水而滌蕩一切昏蒙。密藉眞言而蠲除萬般穢濁。

普變文

切以香雲靉叇。花雨繽紛。梵音響震於九天。法樂聲喧於十地。旛幢雜彩平分三島。煙霞燈燭交光移下。一天星斗六和羅列。三徳宣揚。大開香積之廚。普獻仙源之果。金言髙演。玉軸頻宣。裝嚴於紫磨相前。鋪設於碧蓮臺畔。迎請千賢萬聖。歸依五眼六通。望法駕以光臨。迓香車而下降。切慮所陳供養難使徧周。須仗眞言悉令充足。伽陀。

佛賜阿伽甘露水。僧持變化不思議。一財一食量無邊。萬聖千賢皆充足。諷眞言。

贊三寶文

恭惟佛寶者。積廣大因。成滿月相。功髙無上而不可極。行深無際而不可窮。皇矣金粟如來。大哉毗盧屍祖。昭徹自效。獨行最眞。道將莫測而其測愈深。功將莫傳而其傳愈遠。不生不滅巍巍坐斷涅盤城。無古無今寂寂不離安養國。演三乘法諦於金剛座上。開四無礙辧於鹿野苑中。伏波旬外道而屈膝受降。驅猛虎毒龍而斂威馴伏。日月出矣晃如眉際之毫光。江漢濯乎浩若胸中之教海。涅不緇而磨不燐。徳將同於大虛。火不爇而水不濡。行將固於金玉。處妙有而不有。居無爲而不爲。天龍恭敬而未嘗解顏。帝釋欽崇而何曾外顧。端嚴甚微妙。號曰天人師。澤浸無垠。化施不宰。說法則言近而旨遠。啟教則源深而流長。名差別而有法身報身。世數異而論大劫小劫。現神通則髙七多羅樹。示妙相則過須彌山王。確其然乎。信不誣矣。伏願暫別水軒月殿。緩乘風馬云車。旌﹝施﹣也﹢童﹞耀五彩輝華。仙樂播八音嘹喨。放玉毫而照羣品。灑甘露而潤焦枯。旣有感以皆通。顧何求而不應。仰惟聖駕。俯降道場。

法寶者。大覺遺言。羣生法樂。甚深奧義。祕密玄文。龍王敬而海藏收。帝釋欽而天神捧。阿蜀王親寫者三藏刺血抽毫。梁武帝頓悟者一誠度僧建寺。言其遠則有裴相國訓圓覺之義。白居易書光明之文。語其近則有王舒王譯金剛之詞。張無盡注法華之論。五千餘卷之貝葉洋洋乎哉。一十二部之梵書浩浩如也。誦之者如瞽刮膜忽睹靑黃。悟之者如天去云燦見星斗。翻譯旣憑於羅什大士。顯靈須仗於法蘭上人。亙古繇今經天緯地。其事則思而隱。其言則曲而中。爲一切生死之權門。作萬世不刊之典要。昔日靈山會上惟聞付與飲光。當時大庾嶺頭豈憑傳與神秀。欽載護持者國王帝主。使丕圖而並固乾坤。信受奉行者土地人民。獲洪休而克昌厥後。可以爲三途之惠炬。可以爲六道之梯航。簧鼓其詞者譬如把火燒天空自委苶。贅疣其說者猶似仰空射箭徒招陸沈。所謂盡精盡微不增不減。有如此者其功成哉。伏願象駕崢嶸遠遠負離華藏海。龍王踴躍駸駸捧出水晶宮。玉函開而檀軸錚鏦。寶氎舒而墨光燦爛。回鸞鼓舞。返鵲毰毸。如雲漢以爲章。若大觀而在上。庶使手披目睹去妄念而達正宗。意想心持契本源而悟眞諦。中懷激切不自皇寧。稽首歸依。虔誠拜請。

僧寶者。因心修慧。緣性悟宗。欲超十地而先學十科。欲透三關而先明三業。不羈世態離絕攀緣。宛然塵垢之外而物莫能攖。泛若不系之舟而道將自化。光矣而不耀。信矣而不誣。久居知識之叢林。深造祖師之閫域。日將月就。修行如履於堅冰。進道若初成山如覆於始簣。灌花引水摘葉尋枝。身如出岫之浮雲可知自在。志若摩天之雕鶚始信孤髙。咄下悟玄機。捧頭明要旨。有喝散白雲之意气。有打破虛空之鉗錘。捲舒立方外乾坤。縱橫掛域中日月。以柔弱謙下爲表。以蘊空括澹爲宗。續焰聯芳傳衣嗣祖。十問而九不答。目擊道存。一喝而三日聾。言由在耳。修己於己獨取後。愛人於人未嘗先。乘般若舟而遊阿耨池中。抱兔角杖而息珊瑚樹下。眉垂一握雪坐來惟覺瀑潭秋。衲擁半肩云行處漸離塵世遠。是非雙泯。名利兩忘。或默或語而性自明。不有不無而心自確。誠哉是也。亶其然乎。伏願髙捲云衣。跨玉麒麟而暫離禪席。緩挑囊缽。攜楖栗杖而略下繩牀。隨步散香花。縱意吟風月。躡五綴玉盂渡海。飛六鐶金錫淩空。願臨娑婆世界證明。休向百尺竿頭進步。我今稽首恭俟來臨。信士鞠躬虔誠拜請。

又

信心肅穆。緇意精專。楞伽韻徹於三天。般若聲聞於十地。大雄垂世如月現於澄潭。聖力興慈似聲傳於空谷。四生慈父。三界醫王。應供於天上人間。利濟於他方此土。作希有之佛事亙古窮今。闡最上之法門超凡入聖。端坐於千花臺上常放白玉毫光。聲徧於十方界中廣布黃金色相。千百億身而示現有感皆通。三十二種以莊嚴無方不見。是夜法筵啟建。勝會精嚴。先迎佛法僧三寶爲作證明。次召天地水萬靈俯垂享鑑。伏願放玉毫而晃耀。舒金色以光輝。百千聖眾參隨。萬億神靈圍繞。皆依次第降臨道場。不捨慈悲證明功徳。

贊護法文

參隨三寶。護法四王。顯聖徳以昂藏。挺神儀而偉異。杖寶劍而妖魔碎膽。撼金鈴而外道寒心。壯气騰騰。威風凜凜。動則旌旗蔽日。行則戈戟森云。顧盻五嶽傾。叱吒萬靈伏。現神威而莫測。護教法以長存。功實難量。徳難具述。受今虔請。願賜降臨。

大輪結界文

切聞佛慈廣大贊莫能窮。教法流傳。求之心應於之夜。寶香輕噴。銀燭髙輝。然恐外道天魔別生遮障。使此燈光香气未獲通聞。須憑我佛威光。令得法印成就。庶使天魔拱手外道歸心。擁護道場嚴持壇界。今則金鈴慢撼寶杵盤旋。歌揚海潮之音。諷誦竺乾之咒。敢借一輪淨地。結成百寶壇場。先當召請六天王。次誦瑜珈五部教。伏願三身調禦四智能仁。同賜降臨證明結界。

﹝舉﹞本師釋迦﹝眾和﹞牟尼佛﹝跪膝舉鈴云﹞。

釋子特宣金口教

惟憑我佛玉毫光

陳請法駕護道場

是仗眞言祕密偈

聲聲上徹天仙界

句句下開地獄門

若有魍魎及邪魔

立殄歸降於正道

欲求嚴潔十方界

先須啟請六天王

聞宣祕語降臨來

證我加持結壇界

謹爇眀香。稽首和南。一心奉請千百億化身本師釋迦如來。光含萬像。徳庇四生。巍巍光降道場。歷歷證明結界。信士虔誠。躬伸設拜。

上來迎請六方天王降臨道場。爲今宵夜代佛行持法事。臣僧結定六方界。莫與邪魔侵道場。能令法席鎭光輝。贊演如來眞實議。香煙起處爲界。燈光照處爲界。香水灑處爲界。梵音徹處爲界。鈴聲振處爲界。鐃鑼響處爲界。結天界。結地界。結方隅界。須憑功徳。已遂周圓召三界聖。聰望萬靈感格。今依科教。稟奉遺言。先陳啟請。次誦眞詮。伏冀洪慈。密垂加護﹝就舉鈴云﹞。

奉請恆沙悉地眾

法身聖者大輪王

瑜伽五部曼拏羅

灌頂金剛爲上首

一身現出百八臂

手手皆結陁羅尼

湧大火頭霹靂聲

降伏妖魔諸外道

空中跳躑輪刀劍

口中哮吼似雷鳴

回睛轉眼掣電光

忿怒攢眉實可畏

有大神通自在力

隨聲應念盡遙聞

來往由如一剎那

聖者威雄不可測

手持金索降魔杵

足踏寶石鎭閻浮

童子四面散天華

來結道場三昧界

大輪聖者降臨來

大輪聖者降臨來

爲今宵夜代佛行持法事。臣僧﹝某甲﹞一心請﹝起身巡座念眞言云﹞。

南無悉揭哩耶墜尾伽南娑婆達多誐多南怛枳多唵毗盧神毗盧施摩訶斫伽羅拔折哩拔折那薩多薩多娑羅帝娑羅帝怛羅曳怛羅曳毗多摩尼三﹝口﹡半﹞叱寧達羅摩哩悉羯哩耶娑婆訶

天阿蘇羅藥叉等

來聽法者應志心

擁護佛法使長存

各各勤行世尊教

諸有聽徒來至此

或居地上或虛空

常於人世起慈心

日夜自身依法住

願諸世界常安隱

無邊福智益羣生

所有罪障悉消除

遠離眾苦歸圓寂

每用戒香塗瑩體

常持定服以資身

菩提妙果徧莊嚴

隨所住處常安樂

菩提妙果徧莊嚴

供主虔誠常安樂

菩提妙果徧莊嚴

合道場人常安樂

六方擁護有鎡基

十道歸降無盡期

如違三寶眞詮教

頭破七分似阿梨

是夜道場嚴淨結界云周。先迎三寶爲作證明。次召萬靈望垂降駕。供主虔誠。恭身拜請。

髙峯龍泉院因師集賢語錄卷之二

髙峯龍泉院因師集賢語錄卷之三

音聲佛事門

請佛文

切以道場廣辟。法席宏開。毳流雁列以成行。檀信鶴立而作禮。金鐃罷擊。玉磬徐敲。騰淸韻以鏘鏘。合梵音而落落。一輪千福相。十號萬雄尊。端座蓮臺。輕垂霞服。髻聳靑山之翠。目澄綠水之明。唇艷紅桃。眉分碧柳。胸印題於卍字。足輪躡於千花。鼻挺黃金。齒挑白玉。展鵝皇之兩掌。現獅子之全威。巍巍如海上一山。皎皎似星中孤月。菩薩辟支迦而擁從。聲聞阿羅漢以參隨。釋梵四王以皆臨。龍天八部而咸集。金剛執戟而左輔右弼。玉童散花而屈膝低腰。拱聖徳之巍巍尊之至也。瞻形容之穆穆望之儼然。大哉天上天人。偉矣佛中佛日。溫溫乎和可知也。蕩蕩乎無能名焉。今則念玆在玆。來止蒞止。徒言詞之千種。莫贊嘆於一毫。法螺吹而法鼓鳴。天樂響而天花墜。灑霏霏之法雨。扇颯颯之慈風。廣開香積之廚。普獻酥酡之饌。由是妙覺等覺聲聞覺溥共證明。觀音妙音海潮音皆歸正法。八萬塵勞俱一掃。百千功徳現三乘。如甘露而沃心。似醍醐而灌頂。何必更尋彌勒佛。只今幸睹釋迦師。恭對覺皇。聊吟佛韻。信士虔誠。躬身設拜。

大聖佛陀耶佛寶

偈曰。

十方諸佛大虛空

百億分身顯現同

變化萬般碧玉相

莊嚴千尺紫金容

慈風浩浩祥雲繞

法雨霏霏瑞气濃

遙望西乾伸啟請

願臨東土鑑無窮

謹爇明香。稽首和尙。一心奉請十方盡虛空界三世過現未來無窮佛寶。恭惟佛寶者。百福尊相。千光妙身。果滿三祇。恩沾九有。道徳徧通於遐邇。威靈變化於人天。演眉際之毫光。燭人間之勝事。伏願雲乘端彩。座擁祥蓮。戒定香騰於十方。慈悲雨灑於三界。引輕輕薄霧。扇颯颯和風。天女散華。空神奏樂。列東西之隊仗彩色淩霄。分南北之幡幢輝光耀日。寶鈸鳴而聲隨風響。金鐘扣而韻振海音。白檀香起於鑪心。紅藕花芳於座下。聲聞引從。菩薩瞻依。星辰照而八表光明。道路平而四郊坦蕩。受今虔請。願降道場。不捨慈悲。證明功徳。

﹝長聲云﹞惟願佛慈廣大。妙力難思。降臨道場。﹝眾和﹞證明功徳。香花請。香花請。

大聖達摩耶法寶

偈曰。

三乘妙法實難量

一念歸依散禍殃

帝釋欽崇龕內供

龍王瞻敬海中藏

五千貝葉靈文著

十二瑯函金口章

惟願輕推開寶藏

降臨法會放毫光

謹爇明香。稽首和南。一心奉請十方盡虛空界三世過現未來無窮法寶。恭惟法寶者。龍宮海藏。大聖遺言。嵓間開滿字之文。葉上寫觀花之偈。或銷金而飾筆。或刺血以濡毫。捲來檀軸香多。纏處霞絳縷細。書成返鵲。藏若回鸞。四句聞而千障消。一偈宣而六塵淨。道滿於巖間童子。功成於井上野犴。緬常瞻般若之臺。欽斯設大千之會。皆由重法。始獲聞經。半偈難逢。千生罕遇。伏願軋開龍藏捧出瑯函。散天上明花。布人間喜气。幢幡引從於前後。鐘螺振韻於髙低。珠佩鳴而對對聲喧。香印分而縕縕煙散。受今虔請。願降道場。不捨慈悲。證明功徳。

﹝長聲云﹞惟願法慈廣大。妙力難思。降臨道場。﹝眾和﹞證明功徳。香華請。香花請。

大聖僧伽耶僧寶

偈曰。

聲聞僧寶最超羣

名利雙忘道越尊

阿耨池中澆垢濁

珊瑚樹下誦經文

龍降缽內氤氳霧

虎伏嵓前靉叇云

願賜慈悲臨法會

風車云駕降紛紛

謹爇明香。稽首和南。一心奉請十方盡虛空界三世過現未來無窮僧寶。恭惟僧寶者。三乘五位。十地六通。戒淨如霜。心明似鏡。或四界修證。或三劫練磨。運神通則海上浮杯。遊世界則空中振錫。煙郊入定。峯頂持經。道樹髙而萬仞扶疎。福海深而千尋渺漠。一瞻一禮消劫劫塵勞。一贊一揚長生生福惠。伏願略辭幽谷暫降人間。泛海浮軀淩空躡足。振伏虎六鐶金錫。掌降龍五綴玉盂。旋輕羅於雪浪之中。披重霧於丹霄之外。忽遺鍼縫石室。能令綫逐山移。願開婁藥之瓶。早赴今宵之會。受今虔請。願降道場。不捨慈悲。證明功徳。

﹝長聲云﹞惟願僧慈廣大。妙力難思。降臨道場。﹝眾和﹞證明功徳。香花請。香華請。

謹爇明香。一心奉請。摩訶薩界應供尊者。道明和尙。大辧長者。三寶會中護法神。八大金剛密迹眾。惟願不露如霜之劍。休彎似月之弓。願降道場。受韻供養。恭惟三身調禦。四智能仁。五眼辟支。六通羅漢。光含萬象恩庇四生。色舒金相以巍巍。光迸玉毫而皎皎。身嚴百寶。座擁千蓮。梵王帝釋以交參。獅子象王而引從。人間天上接物利生。有請而處處皆通。無願而顒顒自在。不思議力難盡贊揚。恭望降臨。證明功徳。安寶座眞言。朗當持誦。諷眞言。

又

切以萬象森羅總是微塵剎土。十方淸淨無非諸佛法身。𨿽云湛寂以難名。凡有感通而必應。又況精專眾志。嚴潔道場。金鑪輕爇瑞煙浮。銀燭髙燒祥光燦。法螺吹動雙雙如鸞鳳和鳴。梵韻揚時對對似頻伽交舞。四菩薩前迎於玉輦。八金剛後擁於瓊臺。緇流盡歸向之誠。檀越罄恭虔之禱。迎請十方眞實際。萬億總持門。離染六通聖僧。參隨八部神眾。伏願聖心遠鑑。惠耳遙聞。不違願力以來臨。盡副此心之悃禱。

又

稽首十方華藏海剎塵等數諸如來。法身報身及化身。自覺覺它並覺滿。千花臺上圓眞應。萬徳光中示吉祥。三名四智鑑眞機。五眼六通觀法界。釋迦大慈父。彌勒眞導師。滿月琉璃光。極樂無量壽。普賢行願海。文殊智總持。觀音救四生。勢至攜三有。無量眞十地廣大願。三賢八解辟支迦。四果阿羅漢。龍天並八部。水府及人間。當界堅牢神。善惡功徳案。此間土地主。伏事香火神。一切諸聖賢。見聞隨喜眾。聞斯召請。鹹賜降臨。

六獻總文

三世如來皆至止。十方賢聖悉光臨。𨿽云一意以精專。惟有數般呈供養。莫不香焚五分。花獻三春。燈爲傳法之因。茶乃破魔之瑞。菩提妙果。香積飩﹝饑﹣幾﹢它﹞。獻佛寶則佛果圓成。奉覺皇而覺花開發。念無物不足以見意。惟至誠斯可以感神。向下逐一爲宣揚。惟願慈悲垂攝受。

香

是香也。曾祝萬年天子壽。燻成五分法王身。旃檀林裏占都魁。蘭麝叢中居上品。今崇佛事。上獻明香。惟冀聖慈。俯垂攝受﹝舉鈴云﹞。

嚩囉香供。﹝旖﹣大﹢﹝立﹣一﹞旎消鎔。耶輸有難在皇宮。厄難當時現感通。寶香爇。火坑中。化靑蓮。焰息紅。給孤爇。旃檀獻妙容。

囉須彌囉捫佐余訶度波﹝換易攺此度波字﹞摩登常伽度波尾怛曩彌濟迦﹝丹﹣﹑﹢十﹞佐曩彌濟迦摩訶濟曩南迦盧彌

花

是花也。七寶池中呈國色。一枝月裏占天香。世尊拈起示諸人。達摩傳來開五葉。今崇佛事。上獻明花。惟冀聖慈。俯垂攝受﹝舉鈴云﹞。

嚩囉花供。芬芳春濃。碧綠靑紅綻芳叢。明行如來號釋雄。寶花王。獻妙容。達三明。證六通。迦葉昔曾拈。覺性通。

囉須彌﹝依前唱和。攺度波曰普悉波﹞。

燈

是燈也。一點八風吹不動。寸心方劫鎭長明。西天佛祖遞相傳。大地眾生消黑暗。今崇佛事。上獻明燈。惟冀聖慈。俯垂攝受﹝舉鈴云﹞。

嚩囉燈供。輝耀長空。鶴焰熒煌照迷曚。玉帝酥油萬斛中。阿那律。天眼通。照三塗。五苦中。舍利弗常燃。照梵宮。

囉須彌﹝依前唱和。攺度波曰你波﹞。

茶

是茶也。碧玉甌中銀浪湧。黃金碾畔雪花飛。撩天鼻孔始聞香。具眼舌頭方了味。今崇佛事。上獻明茶。惟冀聖慈。俯垂攝受﹝舉鈴云﹞。

嚩囉明茶。春苞萠芽。白玉分花味最嘉。采摘槍旗布煙霞。野人做。息妖邪。碾玉塵。泛雪花。三吸趙州茶。來去也。

囉須彌﹝依前唱和攺度波曰適﹝口﹡公﹞波﹞。

果

是果也。福地栽培今已熟。心花結處自然成。就中當占禦園春。直下共圓菩薩果。今崇佛事。上獻庵蘿。惟冀聖慈。俯垂攝受﹝舉鈴云﹞。

嚩囉果奇。靑林玉墜。萬種香美鵲髙枝。野鶴猿猴盡采歸。嚼紅杏。丹果美。味充腸。翠凝齒。修證阿僧祗。獲妙理。

囉須彌﹝依前唱和。攺度波曰頗羅﹞。

食

是食也。解使眾生皆飽滿。能令萬劫免饑虛。酥酡美味獻諸天。香積上方呈我佛。今崇佛事。上獻珍饈。惟冀聖慈。俯垂攝受﹝舉鈴云﹞。

嚩囉純酡。六味均和。牧女煎糜供佛陀。百種珍饈號禪那。表精誠。福更多。呈三徳。六波羅。釋梵辧天廚。獲妙果。

囉須彌﹝依前唱和。攺度波曰襪淩﹞。

普奉獻祝。贊量無邊。惟願慈悲垂加護。合門長幼俱平安。福壽永綿綿﹝薦亡云。薦資亡者往生天。孝眷獲延年﹞。

七獻總文

法筵光啟。賢聖降臨。𨿽至誠自可以感神。然非物不足以見意。是用敬焚一炷煙飄靉叇祥雲。輕折數枝色現芬芳瑞彩。一滴灑爲甘露。七層燦若明星。龍團碾破噴淸香。蠏眼湯烹有眞味。滿前芬馥無非香積廚中。座上圓明盡是菩提種子。用伸貢獻。以表純忱。

香

玉斧削成山勢聳。金鑪爇起瑞煙濃。撩天鼻孔悉遙聞。戒定惠香燻法界。

花

五葉花心開此土。一枝優缽產西天。世尊拈起示諸人。迦葉破顏曾一笑。

燈

照破昏衢消黑暗。增輝佛日轉分明。燈燈續焰到於今。祖祖傳芳光不滅。

水

吸盡西江難下口。布爲甘露潤羣生。九龍親吐浴金仙。萬古曹溪無盡綠。

茶

趙老喫茶何直截。文殊拈盞忒分明。欲知此味冠鴉山。須是舌頭親具眼。

果

功徳園林勤種植。胸襟造化爲栽培。拈來本自善根生。獻處圓成無陋果。

食

大地徧爲香積界。珍羞一味世間無。通身是口爲沾嘗。萬劫千生長飽滿。

十二獻總文

道場開啟。法席精嚴。旣儀物以廣陳。庶誠心之可表。戒香定香而雲騰霧滃。智炬惠炬而月耀星耀。優曇花吐帶祥煙。菩提果熟凝甘露。碧琉璃瓶內雪浮三吸趙州茶。紅碼碯甌中霜淸一滴曹溪水。珍寶般般具足。神珠顆顆光圓。塗漿百味澄淸。齋膳五香精潔。霞衣鮮彩。品藥芬芳。今將逐一獻能仁。望賜慈悲同攝受。

香者

沈水旃檀價莫倫。金鑪才爇噴祥雲。氛氳徧徹三千界。爲瑞爲祥繞世尊。今崇佛事。上獻明香﹝隨物換易﹞。惟冀聖慈。俯垂納受﹝舉望泣南調﹞。

香奉獻。沈水與旃檀。百和氛氳周法界。爲祥爲瑞繞靈山。請佛降人間。

花者

世尊金手昔曾拈。迦葉忻然妙意傳。從此靈山因頓悟。一枝五葉利人天。

花奉獻。五葉是誰栽。兜率陀天階畔有。靈山會上佛前開。迦葉爲傳來。

燈者

祖焰熒煌列寶臺。昔時尊者箭挑來。誰知萬斛紅蓮子。撒向道場此夜開。

燈奉獻。徧照向人間。達摩親傳分寶焰。燈燈相續不曾閒。從此破幽關。

茶者

石輪碾碎早春芽。點出浮甌散乳花。啜罷淸風生兩腋。休言趙老好烹茶。

茶奉獻。香味總希奇。昔日趙州親自種。今宵信士獻牟尼。烹出雪花飛。

果者

新鮮顆實薦金盤。四海禪人舉目顧。雙鳳銜來親獻佛。野猿猶更用心攀。

果奉獻。碧玉嚼紅香。甘美充腸香透頂。金盤捧出玉含芳。堪獻法中王。

齋者

梵天香積取來時。尙受宮娥玉乳糜。頂門若具金剛眼。何必文殊下一匙。

齋奉獻。不復羨酥酡。百味珍羞堪獻佛。天廚才辧不曾多。齋後獲禪那。

水者

汪洋碧浪接天流。每向滄溟濟巨舟。龜山昔降軍十萬。點來菩薩柳枝頭。

水奉獻。隨器逐方圓。曾向觀音楊柳上。變成甘露灑三千。火焰化紅蓮。

塗者

金杯沈水最幽香。灌頂醍醐玉液漿。能爲眾生除熱惱。更教心地獲淸涼﹝云云同前﹞。

塗奉獻。甘露乳瓊漿。海岸寶陀靈石上。眾仙分處甚馨香。捧出有霞光。

寶者

紅鑪礦熟上鉗錘。打就金毛師子兒。休鑑卞和空泣玉。於中還有老胡知﹝云云同前﹞。

寶奉獻。奇異實堪誇。白玉黃金爲至貴。珊瑚碼瑙絕纖瑕。獻佛在龍華。

珠者

二龍爭鬥覓無休。卻使胡僧笑點頭。還知海藏親收得。莫向摩尼境外求﹝云云同前﹞。

珠奉獻。龍女捧摩尼。果證南方無垢地。蓮華臺畔證菩提。三界盡遙知。

衣者

九條五相紫檀衣。傳自黃梅半夜時。庾嶺石邊持不起。重樓鎭鎖在曹溪﹝云云同前﹞。

衣奉獻。五彩色光輝。鎭在重樓爲祖體。黃梅半夜密傳時。堪獻佛牟尼。

藥者

世間稱作大醫王。自有長生不死方。能救眾生諸疾苦。頓令熱惱作淸涼﹝云云同前﹞。

藥奉獻。功妙實難量。解救眾生諸疾苦。世間難辧品材良。心地有眞方。

上來所陳諸供養

能令利益徧虛空

我今宣演妙眞言

合會聖賢咸攝受

曩謨娑婆怛它孽多度波補澀波你波碾馱頗羅未鄰補佐銘迦三母捺囉三摩曳吽﹝一徧﹞

唵誐誐曩三婆嚩襪日囉斛﹝二徧﹞

普奉獻。十二妙因緣。次第精專陳贊嘆。迎祥集福雪冤愆。諸聖鑑無邊。

髙峯龍泉院因師集賢語錄卷之三

髙峯龍泉院因師集賢語錄卷之四

六祖院住持小師如瑛編

歌揚贊佛門

三歸依

歸依佛。補處慈氏如來。居內院蓮華臺。人間願早下生來。便作龍華三會。謠歌佩歌舞獻花。五云仙隊云仙隊。表應玉皇嘉瑞。瞻好相。證三昧。妙幢影裏奉慈尊。耳聽簫韶歌唄。出三界。兜率陀天。面禮千拜。

歸依法。玉軸靈文寶偈。唐三請名不易。旃壇香水奉金書。鎭在龍王宮裏。色空異聞者凡夫。便登十地登十地。花藏海中遊戲。金盤滿香風吹。卻來此處散天花。供養當今皇帝。當今帝。帝子王孫。千秋萬歲。

歸依僧。圓覺聲聞賢聖。居南嶽與天臺。祝融方廣絕塵埃。入定觀空不昧。駐幽涯虎伏龍降。髙道奇哉道奇哉。廣布六通自在。常應供十方界。尋聲赴感剎那時。此土他邦無礙。堪依賴。接引羣生。盡超佛界。

古陽關

稽首歸依佛。初降誕摩耶藍園裏。十九逾城去向雪嶺修持。蘆芽穿膝朝夕啖一麻並一麥。修苦行。六年滿。證大覺菩提。我佛慈悲放毫光。照三途離苦迷。釋梵諸天歸向。三界瞻依。龍華會裏普爲眾生親受記。談妙法。不思議。有請降無違。

稽首歸依法。菩薩問因緣百萬徧。佛演眞詮廣大金口親宣。龍宮海藏。願常轉法輪度有緣。眞祕密。無窮盡。超彼岸舟船。信受精專去千災。降吉祥福壽延。是夕香花羅列。法樂連天。慈悲方便品類投誠作福田。今頂禮。不違誓。有請降臨筵。

稽首歸依僧。住世在方廣與天臺。南嶽祝融峯頂迥絕塵埃。親蒙佛囑。應此土他方天上回。或伏虎。居巖畔。或振錫浮杯。閒臥白雲堆。被靈禽叫聲驚起來。闌散嵓前入定。覺樹花開。珊瑚樹下更把靑松月裏栽。眞瀟灑。無餘事。有請降臨來。

喬鼓社

歸依佛。釋迦是眞慈父。化現身形離補處。駕白象乘雲去。向皇宮托蔭摩耶。九龍吐水金盆浴。正得丈六眞金相。被波旬來請去。

歸依法。法華是經中髓。更說華嚴寶積經。大般若波羅蜜。金剛座上生彌勒。瑜珈孔雀眞祕密。龍宮藏內諸經卷。捲捲是佛思議。

歸依僧。僧是累劫修緣至。奉勑皇恩身不易。掛三事如來衣。向人間應供作福田。手持錫杖降龍虎。林間樹下安禪座。紅塵事不顧。

三歸依了贊祝願。當今帝萬歲千秋常如此。願福壽山河齊。太子重臣巍巍。民安國泰歌歡喜。諸邦小國無爭戰。八方盡來朝帝。

柳含煙

佛寶嘆無窮。功成無量劫中。巍巍丈六紫金容。覺道雪山峯。眉際玉毫光燦爛。照開六道昏蒙。龍華三會願相逢。演說法眞宗。

法寶實難量。如來金口宣揚。龍宮海藏散天香。覺者誦瑯瑯。玉軸霞絳金寫字。似排秋雁成行。只因三藏請來唐。千古爲敷揚。

僧寶不思議。身披三事云衣。浮杯振錫剎那時。赴感應隨機。堪作人間功徳主。堅持戒行無違。我今稽首願遙知。振錫杖提攜。

鶴衝天

稽首仁聖。巍巍相奇絕。十月母腹中安然歇。恰值初夏至朱明節天花烈。無憂林樹下。聖母攀枝。太子降生時節。

悲心弘大。虔叩無爲悅。三乘祕密言廣宣說。龍華三會指人天路皆滋徹。淸涼除惱熱。如月澄輝。丈六金容皎潔。

威嚴不動。毫光徧布烈。�曜大千界救生滅。我今稱贊禮本師面如滿月。牟尼闡洪慈。發願歸依。望接羣生超脫﹝贊釋迦﹞。

千秋歲

志心信禮釋迦牟尼佛。爲三界師四生父。玉毫眉際現。金口談妙語。潤羣生如朽木沾甘露。八十隨形化。三十二相。具現慈悲相救諸苦。我今稽首禮。惟願垂加護。當來世捨閻浮生淨土。﹝贊釋迦﹞

志心信禮觀世音菩薩。現慈悲相聖皎潔。眉灣如翠柳。面圓如滿月。隨物現化羣生十方剎。瞻禮災殃散。聞名罪消滅。現香花會如星列。法樂連天降。絲竹聲和悅。願散誠垂攝受鑑情切。﹝贊觀音﹞

志心信禮南巖定光佛。現白衣相當金闕。仁宗親頂禮。天下災消滅。禦書降賜紫號。經年月盤古碑銘在。波利禪師說。自道場興五百劫。香花云靉叇。檀信修巖穴。常供養圓應師大菩薩﹝贊定光﹞。

志心信禮熾盛光如來。自在天中出現。大威徳神通變。紅蓮臺上紫金容。爍爍火輪火焰遊天漢。十二宮中遊行皆徧。遊皆偏。惡曜妖星漸散。爲家國除災難。金木水火土星臨。但向金容發願翻爲善。須知慈悲救度方便﹝贊熾盛光佛﹞。

五福降中天

我等志心歸命禮。釋迦牟尼初現化身。摩耶感夢殊異。月滿藍園誕質。動足蓮隨步移。梵釋諸天睹斯祥瑞嘆希奇。

迆邐長成文武備。三端六藝向四門遊。見生老病死苦。相催傷嗟便回。靜居空中報知。夜半逾城漸登雪嶺去修持。

遣匿回文奏父王。不須愁悲他日道成。卻回朝現皇帝。六載辛懃行滿。時受牧女乳糜。沐浴泥蓮金剛寶座證菩提。

天魔眷屬妬人師。惡心便起。號令妖兵鬼將。各逞雄威。鏘刀劍戟近。世尊紅蓮襯體。睹此神通應時回向卻歸依。

冤魔退已聚鹿苑。三轉四諦自後宣揚。妙教廣度羣迷。我今贊祝祚。聖君永固帝基。願諸有情同登正悟無生理﹝贊釋迦﹞。

臨江仙

三大劫修觀自在。時光果證菩提。補陀山上座巍巍。手持甘露水。身掛六銖衣。救度眾生無盡意。毫光普照羣迷。端嚴由解起慈悲。十方常供養。四海盡歸依。﹝贊觀音﹞

地藏能仁弘誓廣。慈悲不倦隨機。手攜金錫振阿鼻。普天皆晃曜。徧地盡聲持。救度眾生盡盡。毫光照燭幽岐。三途八難息昏迷。有情超彼岸。無處不歸依。﹝贊地藏﹞

南聖朝

阿彌陀佛眞堪羨。相好端嚴輝煥。毫光照輝大千。中現聲聞羅漢。目連舍利皆稱贊。有四弘誓願。提攜含識悟無生。證菩提果滿。

西方淨土淩空現。締网珠樓玉殿。琉璃池內瑞蓮生。引祥雲片片。佛慈廣大垂方便。誘羣情十善。蓮臺九品證眞常。度眾生無倦。

今宵孝士營香饌。竭意精嚴蓬館命。僧焚誦閱眞詮。雪冤愆蠲免。三途八難皆消殄悟眞如。彼岸靈魂憑此薦修緣。超率陀內院。﹝贊彌陀﹞

五雷子

南無佛陀耶。三界大慈父。苦海作舟航。飄流六趣。千百億化身。救我眾生苦。慈悲生。接引亡靈往生淨土。南無達摩耶。龍宮黃卷軸。般若波羅蜜。經畱四句。十二部眞詮。言言是佛語。五天書。接引亡靈往生淨土。南無僧伽耶。六通傳今古。金錫手中攜。降龍伏虎。身掛紫檀衣。托缽隨緣去。爲化主。接引亡靈往生淨土。﹝薦亡贊三寶﹞

巧箏笆

釋迦佛。初因地緣起托質摩耶。無憂樹枝九龍吐香水。金盆浴洗沐浴太子降皇宮。父王知已。蓮華襯足。毫光罩體。嬪妃歡喜捧擁太子歸宮內。時光速相催荏苒。蹉跎一十九歲。因出四門遊。略觀浮世。西門逢死。北門僧托缽持錫。聲聲教化隨緣布施。休癡休癡。莫戀奢華並富貴。早回頭思惟。太子聞言心中歡喜。遷時過逾城。雪山修持。朝餐麻麥日充饑。天王獻麋。鵲巢灌頂。蘆芽穿膝。苦持苦持。六年證得波羅蜜。巍巍相黃金體難比。雙林說法龍華會裏多寶寶如來。普賢慈氏辟支羅漢總歸依。目連舍利。我佛說法無涯邊際。經義經義。法華七卷經中髓。梁武懺消災罪。人王孔雀上王彌勒持念保安康。名求福利國王由尙報天恩。請僧回施。﹝贊釋迦﹞

又

贊菩薩初因地緣起托質妙莊嚴王國裏。天龍生歡喜。公主降世皆由願力。大慈悲化身親至。靑蓮瑩目紅桃映體。端嚴無比。不招駙馬爲佳婿。心心願求出離出離。直往香山不戀榮貴。端坐自修行。皇宮拋棄回光證得波羅蜜。法身圓備尋聲救苦。以身布施希奇希奇。千手千眼神通力。阿僧祗曾修持修持。由昔觀音出現於世。此時教我修三摩提地。聞思從耳悟眞宗。如來受記。金剛三昧普度一切。弘誓弘誓莊嚴聖相三十二。披素服垂珠翠姝麗。補陀山上琉璃苑裏。甘露現金瓶。灌灑楊枝。圓通常序楞嚴會。普施無畏。得度說法人天歸依。滅罪滅罪大悲神咒不思議。普門品陀羅尼妙義。接引眾生同證菩提。隨願盡圓成。我今頂禮一心專注告觀音。咸增福惠。﹝贊觀音﹞

賀聖朝

如來救度眾生苦。是四生慈父。含靈皆得離羣迷。現化身千處。波旬外道生嗔怒。起惡心嫉妬。逼令請佛入涅盤。向雙林滅度。

當時波利登雲路。往天宮報母。母言才始夢中驚。憂眾生無主。爾時摩耶聞斯語。淚雙垂如雨。領諸從眾駕祥雲。至雙林親睹。

繞棺三匝悲啼苦。言悉達我子。汝今捨我入涅盤。請師畱四句。如來槨內談眞語。免憂悲息苦。萬般世物盡無常。惟法身永固。﹝贊佛涅盤﹞

滿庭芳

稽首歸依補陀山上大聖名號觀音。常扶八難應羣情。毫相分輝。百億楊枝灑苦海爲霖。塵沙界勞生敬仰。一念免漂沈。巍巍蓮座上。華縵纓珞體瑩如銀。項佩珠絲网百寶嚴身。處處尋聲救苦。頭頭露接物。垂形眞慈父。鑪煙繚繞。遙望鑑誠心。﹝贊觀音﹞

又

我等虔誠一心歸命禮贊地藏能仁。悲心廣大徧乾坤。處處歸投。拔苦三途八難望垂恩。今宵夜羣生瞻仰。竭意甚精勤。慈尊弘誓重。願放毫光照燭幽冥。化獄主赦囚罪苦休停。眾生冤愆解脫。從玆後不復哀鳴。仗佛力。有情含識俱獲盡超升。﹝贊地藏﹞

又

三寶堪依。羣生歸向。道場中布無遮。一聲鍾韻徧河沙。供主虔誠拜請。排淨供羅列幡花。焚香請天曹地水三界降云車。人間宮廟眾龍神盡降。海岸天涯聽如來祕密解脫曼拏。普救沈魂滯魄。離地獄往仙家。今之夜功圜果滿。稽首佛陀耶。﹝贊三界﹞

水調歌

嘆三界之師釋迦牟尼佛。乃喚阿難波利舍利弗迦葉犍連摩睺阿那律彌勒菩薩蔭光童子須菩提。

敕汝等當知。速生毗耶城裏。今爲維摩染﹝病﹣丙﹢患﹞。爲吾詢取平安起止還如是。爾時諸天菩薩欲去又遲疑。

皆稽首含悲白佛言。因地今爲維摩居士智惠廣博無比。說法如流水。我今此上人者難詣去酬對。

佛言知汝意。昔日曾遭值。乃喚文殊師利集諸天仙徒眾速往維摩所。爾時諸佛菩薩聲聞願參隨。

文殊騎師子。現全威。香風散。殊異天花紛紛。長空法雨霏霏。直至維摩方丈。殷勤稽首瞻禮。願承佛慈旨來問居士染﹝病﹣丙﹢患﹞因緣從何至。

居士﹝病﹣丙﹢患﹞身獨倚。謝子來申意。今爲眾生染﹝病﹣丙﹢患﹞。我今慜諸愚癡。以此慈悲故。如人家有子﹝病﹣丙﹢患﹞。父母亦如是。

諸菩薩不思議對答如流水。居士重攜五偈演說法苦空門。門門談不異。視身如露如電如影化羣迷。

四眾等及修羅乾達婆王咸歡喜。贊嘆能仁方便善會解。我由癡解說眞如理。我今稽首瞻禮盡歸依。﹝贊維摩﹞

降魔贊

稽首牟尼大聖。下兜率。應三千。乘龍駕象夢透明天。藍園去。無憂樹。右脇降。彩雲連。九龍吐溫泉沐浴。奇異新鮮堪羨。步步紅蓮襯足。奏王知悅龍顏。長成因向四門遊玩。親睹見。老病死。悟浮生不長堅。復遇一福田。遂欲出離凡緣。朝天父王。忽爾聞言。更添絲竹聲喧。淨居空裏報語茫然。休貪戀五欲境。早修行學安禪。夜半跨朱驄踰城。雪嶺心堅六年。頂巢膝裏蘆芽。合掌不動安然。三十二相八十種好。金仙化千百億。正菩提演眞詮。誓言度一切有情無量無邊。

時有魔軍大怒。領妖兵戰金仙。持槍振劍繚繞。飛煙狂顚。使千斤弩。告神將。敕親宣。號令具鋼鉤劍戟闊刃駢闐爭先。又放風炮亂打。喝殺聲振三千。吹沙走石叫啖連天。魔軍用千般。猛逞威獰嚇慈顏。雷電向虛空。晦瞑天地驚。然中天慈悲喜捨安然。萬徳莊嚴無邊。凡舉槍劍化作紅蓮。魔軍見如此神。卻回心悔前愆。誓願信如來弟子。永向祗園佛前。一時稽首歸崇。受持戒行精專。世間愚癡望結良緣。普勸志心歸依世尊佛眞正詮。上祝聖明君睿齡億萬斯年。

望江南

歸依佛。三界最爲尊。累劫修行登正覺。常興法雨灑乾坤。無處不沾恩。千萬歲妙相度人倫。惟願慈悲垂保護。民安國泰布堯云。佛日永長存。

歸依法。王軸慣金文。貝葉開時光燦爛。瑯函諷處起祥雲。釋梵眾龍神金口說。卷軸實難量。鎭在龍宮爲世寶。福田皆度有緣人。長劫化迷津。

歸依僧。眞相貌稜層。身掛紫袍心似鏡。隨緣赴感應羣情。如月照潭澄。常應供苦海救沈淪。我等志心投面禮。願逢彌勒下天庭。聞法悟無生。

香花送諸佛坐寶蓮。仙樂空中來接引。鐃鈸鐘鼓響連天。隊仗擁金仙。菩薩聲聞眾。羅漢辟支僧。梵語唐言諸部贊。能與世間結良緣。佛法永流傳。﹝送�﹞

道場眾合掌送金仙。惟願含靈沾利樂。今宵會上結良緣。世上悟眞詮。道場諸聖眾。般若波羅蜜。摩訶般若波羅蜜。甚深般若波羅蜜。福利永無極。﹝送佛﹞

聲聲慢

通宵法會。蒙聖眾下降。凡情香花燈塗供養。甚有微輕。看看更殘月暗。漸金烏隱隱東生。陳贊禮。望我佛慈悲願鑑丹誠。三藏加持祕咒奏樂音漸送幽深。供主虔誠。顒望賜福畱恩。檀那增添福壽。願三途永息。迷心悟智理。龍華三會願睹金身。﹝送佛﹞

髙峯龍泉院因師集賢語錄卷之四

髙峯龍泉院因師集賢語錄卷之五

陳意伏願門

生日

生居聖世。忝處人倫。荷星辰臨照之恩。謝父母生成之徳。幸逢是旦。適際始生。難酬仰答之私。用假投誠之志。伏願皇穹與善。上帝益謙。壽山疊疊以彌髙。福海源源而益遠。丹臺列聖望書有永之年。紫府眞仙永注無疆之福。

生七

言念知身是幻。覺世匪堅。倘爲身後以修因。何不生前而努力。式崇佛果。預布津梁。伏願炳若功勛。且作現前延壽籙。大哉輪誥。永爲後世護身符。觀音菩薩爲作證明。地藏能仁不妨印可。

受生

種果得果遂成現在之身。知恩報恩爰說受生之教。向日旣云借借。今時當爲塡還。仰祈乃聖乃神。俯察眞心眞意。津梁旣布。業障潛消。福海壽山更冀他年之深固。春風和气常如此日之雍容。

血盆

母號鞠我。旣全撫育之恩。子之愛親。當報劬勞之徳。爰崇上善。仰答生身。伏願母親。千生福長十惡罪消。血盆化作蓮盆。業海翻成法海。今生今世移災星爲福星。他日他時從人道歸佛道。地藏能仁祈作證。目連教主望垂慈。

送星

生居下土。命屬上穹。恐惡運以加臨。慮災星而不正。爰殫愚悃。仰扣天聰。望消無妄之災。大賜有餘之慶。凶運化爲吉運。災星轉作福星。丹臺書不老之年。紫府注添糧之字。羅睺月孛永無陵犯之虞。驛馬攀鞍常被照臨之徳。五行輻湊。四柱盤安。全仗髙眞大垂密佑。

還願

向幹神造。務求覆護之恩。今閱歲時。果荷攜持之力。旣仰蒙於陰賜。寧敢負於初心。謹殫此日之誠。特賽前時之願。六曹案上望消結許之名。三界簿中乞注酬還之字。大賜始終之福。已成圓滿之功。

祈男

嵩嶽降神遂生賢相。尼丘請禱果產聖人。天聽𨿽髙。人情可格。念某蓬蒿賤類艸木微生。久諧琴瑟之音。未兆熊羆之夢。爰殫愚悃。上瀆聖聰。望生智惠之男。早遂吉祥之願。

謝男

向幹聖聽。願符墮燕之懷。果遂愚衷。默契夢熊之兆。繩繩宜子。衮衮生侯。知家道之必興。使祖風之不墜。實資陰助。敢後謝誠。

保胎

伏念某氏身懷胎甲。徳荷乾坤。恐當生產之時。或有艱難之慮。須憑聖力。大賜陰功。保十月以輕安。護一時而無難。監生聖母內消分免之愆。護產靈童大賜吉祥之福。熊羆恊夢。弧矢張門。早生男子之祥。行繼祖風之裔。

賽謝

富貴自天。匪人力之能致。福祥有地。惟善果之可求。頃慈親孕秀之時。爲幼子懷耽之日。無門可仗。有佛堪依。托聖力以護持。荷靈體而保芘。子母喜諧於分免。妻兒獲遂於安全。誕生果慶吉祥。抱送實憑釋氏。有願須當滿願。知恩豈至忘恩。

保病

切念某人累歲多迍經時抱疢。恐惡星而照運。致災厄以纏外。無門伸禳度之方。有聖作歸投之主。伏願災星退度。消除見在之災。福曜來臨。大賜當來之福。天醫使者護正气以長存。安樂藏王蕩邪風而永息。五神安靜。百脈調和。身田等松柏之堅。壽算比崗陵之固。

祈安

邇來年庚不正。運命多災。致疾病以相纏。服藥餌而不瘥。欲伸禳度須仗慈悲。伏願精意調和。眾眞孚佑。消釋未萌之咎。赦除已往之非。吉星照而命運光輝。惡曜消而身宮安泰。五行順適無交加衝戰之虞。六脈均調去急嗇沈浮之苦。龍神擁護。天意扶持。

禳災

伏念生逢盛世性本下愚。荷乾坤覆載之恩。戴日月照臨之徳。切慮災生不測。人貴預禳。共斂家貲虔修佛事。伏願善因禳度。災星化作福星。聖力護持。妖气變爲瑞气。處處總成安樂國。家家咸作太平人。陰陽以和。風雨以時。災害不生。禍亂不作。四民樂業。八口無饑。倉稟實而府庫充。盜賊衰而獄訟息。各符心願。俱沐聖休。

禳火

上天𨿽遠本自心通。厚福無疆悉由人致。切慮星流熒惑災及坊民。輿情謝過以無門。我佛投誠而有禱。仰祈天脊俯念凡情。轉禍釁以爲祥。變凶災而成吉。星躔順度。分野無虞。融神斂迹於本鄕。火徳回光於仙闕。四民帖靜。萬戶安康。風雨調和。田園丰稔。全資至徳大慰羣情。

禳水

積雨過常伏陰爲沴。失於潤下逮此橫流。大田之稼其空。比屋之農胥嘆。亟憑梵典用殄天災。仰祈護世之慈。俯濟薦瘥之困。散白毫於頂上。盡逐頑陰。吞巨浸於毛端。坐成沃野。能仁普鑑。大庇云依。

保苗

不稂不莠𨿽資地利之宜。實方實苞尢賴天時之美。念農務旣興於南畝。而歲功莫計於西成。用瀝丹誠仰投皇覺。伏願金穰協應。玉燭均調。冬無愆陽。夏無伏陰。風不鳴條。雨不破塊。蝗虫頓息。稂莠不生。上天應覆斗之祥。下土感夢魚之兆。眾姓喜積倉之慶。四方恣鼓腹之遊。全賴聖休。默符心願。

保蠶

生居女質。忝處閨門。欲全婦道無虧。莫匪蠶桑最急。𨿽資人力實假佛緣。伏願如意輪王能轉無而作有。馬鳴大士爲變少以成多。繭若霜明。絲如山積。蔑有一毫虛耗。願令十倍全收。

修造

﹝住宅云樂業安居。墳墓云掘地安墳﹞必假經營之力。興工動土寧無觸犯之虞。特仗慈悲少伸安慰。伏願五龍就位。八將還方。四殺退藏。藉賢聖斡旋之力。百凶永釋。資乾坤運轉之功。戶殄千災。門迎百福。

解結

夙緣夙業寧無已往之﹝億﹣音﹢﹝天﹡天﹞冤。今世今生必有故爲之罪垢。幸諸佛廣慈悲之路。許眾生陳懺悔之心。爰憑解結洪休。願滌無邊黑業。一結一解十惡五逆悉消除。一贊一楊六趣三塗俱解脫。惡果化爲善果。罪根翻作福根。用集良因。克符善願。

祈雨

田苗將秀霖雨不滋。倘有失於髙天。則無望於卒出。仰瞻聖造。望鑑愚誠。願憑一辧之香。早賜連宵之澤。庶少蘇於民望。俾均載於天休。

謝雨

天晴旣久。恐稼穡之焦枯。聖力可求。歲雨霖而滂沱。大地旣蘇於春作。普天仰荷於秋成。特展微誠。少伸謝悃。更望作成之賜。卽登稔之年。

祈晴

積陰作沴。潤玆常雨之愆。新谷未登。懼失有秋之望。用傾誠悃。仰扣聖聰。伏願放白毫光如一念頃。破頑陰於四極。瑩麗日於九宵。永賴庇存。益堅回向。

謝晴

近以霖潦爲災盛陰積誨。涓敷﹝款﹣士﹢止﹞素詣叩慈仁。果膺六度之虛。尋弭三農之患。旣垂法蔭。爰舉梵儀。彌慶歸依。庶申謝答。

祈雪

佛果如圓法力平等。𨿽無求而不獲。須有感而後通。敢竭精衷上干慈照。此者冬陰不固。時雪旣愆。幾成焦旱之災。切慮疾疫之變。伏願不違本誓力度有情。三白飛天類鵝毛之宛轉。六花匝地若鶴影以徘徊。壓萬里之妖气。作三農之瑞慶。

謝雪

向者六出不飛。一年系望。感陰功之憫物。變朔气以迎寒。四野飛花。千山擘絮。大地從玆蒙厚澤。敷天自此賀升平。實荷佛慈。庸殫謝禮。

諸般偈贊門

佛

淸和天气屬朱明。正是如來降誕辰。萬聖傾心瞻寶相。九龍吐水浴金身。王宮不顧瓊花好。雪嶺勤修道果成。有願更祈從此願。攀迎諸聖賜光臨。

藥師

藥師教主願門開。濟度羣生萬劫災。菡萏馨香燻宇宙。琉璃光裏瀉樓臺。一音妙教通三界。七級銀釭耀九垓。今夜信心酬願後。祥光瑞气擁門來。

彌陀

彌陀教法振西方。救度羣生妙莫量。九品蓮臺垂接引。七重寶樹列芬芳。巍巍金相端嚴好。皎皎銀毫燦爛光。檀信若能勤贊念。頓超淨土悟眞常。

熾盛

娑羅王佛現威通。會集諸天十二宮。足躡金輪光赫奕。身披寶服瑞玲瓏。吉祥成就無窮外。災難消除不測中。欲識金晨蒙福處。門庭佳气藹蔥蔥。

圓通

圓通聖主大慈尊。誓願弘深不可論。紅菡萏花開月面。碧琉璃水瀉羅紋。霏霏法雨祛邪霧。浩浩慈風滅障云。惟願慈悲增福徳。吉祥如意壽千春。

地藏

幽冥菩薩妙難論。應現眞容處處分。六道三塗聞妙法。四生十類沐慈恩。寶珠照徹天堂路。金錫敲開地獄門。是夜亡魂蒙接引。蓮華臺上禮慈尊。

目連

目連尊者運神通。擲缽騰空瞬息中。金錫振時開地獄。額珠照處徹虛空。欲令慈母生天界。屢啟誠心問佛功。崇建蘭盆燃惠炬。流傳萬世永無窮。

泗洲

泗洲菩薩號僧伽。歸命消災長善芽。瀟灑祇園興雨露。巍峨寶塔插雲霞。教開六度驅瘟疫。徳濟羣生別正邪。願別蓮宮臨法會。介玆景福等河沙。

定光

定光祖佛駐汀洲。果滿眞機累劫修。杖擊盤山泉湧注。偈投古岸水分流。求男求女隨心現。祈雨祈晴逐意酬。願別南巖臨法會。從今信善沐殊休。

六祖

祖師玄妙悟眞空。智惠通靈般若功。明鏡非台光顯化。菩提無樹果圓容。衣傳西國明師旨。法闡南宗領禦封。萬古曹溪流不盡。燈燈續焰永無窮。

僧伽

云州勝境冠羣方。靈濟僧伽建道場。蛇嶽威靈常擁護。屼山靈顯越昭彰。十方歸命消災障。四海欽崇降吉祥。伏冀慈悲臨法會。殷勤虔爇一鑪香。

伽藍

伽藍本是給孤尊。發願修行鎭法門。上佑能仁歸正道。下安釋子滅邪根。興崇寶剎千年盛。擁護精藍萬古存。此夜贊揚資聖力。法徒早早沐皇恩。

社王

靈壇古迹鎭山河。梓裏祈求感應多。聖徳昂藏垂福祚。威風顯迹殄妖魔。資陪景貺歸三寶。報答恩休仗六和。從此鄕閭常怗泰。人人壽嶽聳巍峨。

預修

雞皮鶴髮不相饒。忙把明香對佛燒。惠燭熒煌侵夜月。寶幡搖曳逐寒飆。福田山下明眞路。苦海波心架法橋。好是百年歸去日。翛翛平步上丹霄。

道姑預修

一身孤立歲寒中。禮塔持經事莫窮。功徳林中重進步。菩提路上好收功。七層銀燭資陰帝。四部瑯函答聖聰。要識預修圓滿處。一輪明月皎長空。

看華嚴

回心向善誦華嚴。見性分明自不凡。經閱三乘歸寶藏。僧邀八戒向精藍。仰瞻佛國三千界。數演靈文十二函。要識妙因圓滿處。一輪明月映寒潭。

懺血盆

翻思慈母產生年。萬種難辛不易言。十月懷擔難報徳。三年齋素誓酬恩。血盆化作紅蓮沼。地獄翻成淨土門。富貴榮華從此得。良由行孝感乾坤。

還燈願

昔年跪許禱金仙。今夜酬恩建法筵。七級琉璃燃惠炬。一鑪薝卜裊祥煙。銀燈燦處消災障。金磬敲時雪罪愆。好是功圓心滿處。合家眷屬福綿綿。

建燈懺塔

慶門信善竭誠心。禮畢浮圖滿願成。舍利光中含萬像。眞如影裏現千身。如來公案崇殊福。熾盛星﹝火﹡﹝尢﹣尢﹢氏﹞／日﹞建妙因。表懺周圓諸佛護。榮花富貴保千春。

眾信懺塔

眾心歸向各精虔。灑掃街衢集善緣。香爇博山楊玉偈。塔瞻阿育禮金仙。人人電掃千災滅。戶戶云臻五福全。從此民安並國泰。君王聖壽萬斯年。

祈雨

傷嗟龜兆折田疇。火日燒空水絕流。旱魃爲災何大酷。商羊罷舞實堪憂。人心懇切難伸欣。我佛慈悲應禱求。願霈甘霖蘇萬物。勃興苗稼富秋收。

祈晴

金鑪玉穟气氤氳。信士祈晴發意勤。佛號吟時千聖集。法音震處九天聞。淸風吹散千山霧。紅日燒開萬里云。但願聖功垂感應。更無淫雨下雰雰。

散花

此花元不費栽培。多謝佳人巧剪裁。錦繡千般呈雅態。綺羅五色絕纖埃。發生不假陽和力。點綴寧憂風雨摧。捧獻佛前申善頌。願祈福祿日俱來。

解結

梵音淸徹海潮音。旋繞銀燈午夜深。七七願拋功已滿。三三結解罪消沈。聲聲同入眞如道。念念常無退轉心。保佑信人從此去。滔滔福海漲千尋。

懺殺生

浮生碌碌在樊籠。結作冤讎數莫窮。祈禱鬼神求福力。邀迎賓客逞家風。羽毛銼斫刀砧上。鱗介烹炮鼎鑊中。眾信燃燈伸懺悔。一時超脫步天宮。

起幡

神旛五彩豎長空。招信幽明冀感通。百尺竿頭騰彩鳳。九霄雲裏現飛龍。招搖六道歸眞際。接引三途入正宗。戌亥二時伸召請。聖賢願降法筵中。

放生

羽鱗淨戒已周圓。法樂聲中破業昏。禽向碧空成鳳去。魚遊深澤化龍奔。翎毛齊刷歸丹穴。頭角輕搖透禹門。從此佛功資化育。他時福報信人恩。

髙峯龍泉院因師集賢語錄卷之五

髙峯龍泉院因師集賢語錄卷之六

薦亡偈贊門

薦亡通用

人生薤露固難延

去若孤舟逐逝川

百歲光陰今已矣

九泉冥路太茫然

筵堆玉饌天廚供

香爇金鑪海岸煙

好聽良因功徳力

迢迢直造率陀天

又

積功累徳性溫溫

庭玉森然列子孫

未滿百年身色夢

已歸一路涅盤門

燈燃七級資冥福

經演三題悼去魂

彈指直趨無垢界

超凡入聖契眞源

又

靑天明月尙虧圓

人世那能有十全

本謂百年膺五福

何期一旦返重泉

滿堂兒女肝腸斷

合族親姻涕淚漣

仰冀尊魂承佛力

白毫光裏禮金仙

婦人

夫人淑徳絕纖瑕

歸配於門積善家

列砌芝蘭森後裔

滿堂金玉足生涯

本期壽等龜齡永

豈謂魂隨蝶夢賒

拜佛燃燈資托化

從今世世會龍華

老人

康寧富壽獨兼全

堪作人間不老仙

子捨騰芳咸起敬

孫枝競秀總推賢

已看一鴞摩云表

未睹雙龍化眼前

憑仗佛慈伸薦拔

英魂騰踏率陀天

薦公

興家﹝並﹡反﹞業事堪悲

西沒東升似落暉

逝魄雲程今有路

孝孫雨淚痛沾衣

𨿽言髙壽元無憾

爭柰卑懷遽失依

我佛慈悲求引接

好隨只履共西歸

薦婆

夫人懿徳配於門

勤儉宜家眾所尊

舉目𨿽云無一子

承顏幸喜有諸孫

本期壽等靈椿固

豈意身隨逝水奔

今夜孝孫崇妙果

願隨我佛步天閽

父母

藥師灌頂妙難論

仰仗慈悲薦二魂

法雨灑除冤業障

惠燈照破生死門

當年已荷劬勞徳

是夜難酬怙恃恩

伏願雙親乘妙善

蓮臺上品禮慈尊

薦父

先君一夢熟黃粱

霧慘云愁去路茫

對景已枯雙淚眼

臨風空結九回腸

文章千古畱淸世

魂魄今宵返故鄕

陟岵興嗟崇妙果

願隨我佛往西方

又

愁雲黯黯淚盈腮

追憶先君幾七來

陟岵興嗟人不見

蓼義托詠事堪哀

淸華堂上知何往

縞素帷中喚不回

惟仗今宵功徳力

慈悲接引步蓮臺

薦母

斷機昔日卜芳鄰

一別音容不可尋

忍見稻粱收畎畝

愁聞楓葉落平林

望云幾度思親面

泣筍無因表孝心

特設伊蒲伸薦果

大千佛國震雷音

又

三年泣血淚沾紅

鞠育還如一夢中

輟社當年懷舊恨

感鄰今日有遺風

本期椿算綿綿遠

豈謂萱堂寂寂空

願假目連行孝力

慈親從此往天宮

母小祥

積功累行播三從

順色承顏孝道終

萱艸一從凋晚景

桃花重見笑春風

白雲望斷關山隔

靑鳥歸無信息通

拜佛修因酬罔極

騰身髙躡九蓮宮

母大祥

先親一夢返蓬萊

逝魄滔滔去不回

先逐白雲歸洞府

卻隨靑鳥過瑤臺

一從諼艸凋零別

三見梅英漏泄開

哀子崇因伸孝道

早隨彌勒下生來

薦夫

千行血淚欲崩城

不見當年結髮人

座上難聞新笑語

筆端空寫舊精神

鸞飛鏡裏嗟孤影

鳳立釵頭恨隻身

拜佛燻修功莫大

回頭業鏡絕纖塵

又

本期偕老百年中

豈謂夫天遽壽終

昔日齊眉人不在

今朝結髮事成空

欲超苦海深沈趣

須藉慈舟度脫功

望石興悲何以報

惠燈七級燦蓮紅

薦妻

夫妻本望百年雙

豈意恩情不久長

繡閣蕭條人不見

妝臺冷落鏡無光

斷弦情慘終難續

結髮恩深寔可傷

好聽良因歸內院

六銖衣帶拂天香

又

雲歸仙島景荒涼

弦斷令人亦斷腸

舊事鼓盆人謾笑

新愁結髮事堪傷

淸晨露冷鸞臺鏡

午夜風銷鳳閣香

願借佛乘方便力

扶持懿魄上天堂

妻產死

平生淑徳正傳芳

一旦俄聞殞畫堂

花爲果殘眞可恨

蚌因珠碎實堪傷

月沈香合人何在

霧慘冥關路更長

魂魄想歸巫峽去

早回兜率禮醫王

薦兄

連枝同气荷恩光

一旦俄驚手足傷

原上鶺鴒難濟急

雲間鴻雁不成行

竹林遊處空愁淚

棠棣陰中欲斷腸

惟願亡兄乘佛力

蓮臺九品往西方

兄新及第死

棘﹝門﹫幸﹞髙折桂枝芳

黃甲榮登譽遠揚

蒞政未嘗三鼎祿

辭親俄返九泉鄕

鶺鴒原上悲無侶

鴻雁雲中痛斷行

良夜設齋酬厚徳

臺魂願入普光堂

薦弟

來時拖後去爭先

去與來時反倒顚

鴻雁失羣悲夜月

鶺鴒無伴泣朝煙

欲資逝魄超升去

須仗慈悲祕密宣

好奉彌陀歸極樂

早生上品步紅蓮

弟曾領舉

文場得雋冠羣英

況是才華發妙齡

棠棣本期齊秀韡

庭荊誰料半凋零

失羣嘹喨同鴻雁

分翼飛鳴類鶺鴒

手足舊恩何以報

特崇佛果薦英靈

薦男

尋常咳唾總成珠

秀挺英姿畫不如

白玉樓成催去速

黃粱夢斷頓成虛

雙親徒灑盈眸淚

萬卷空畱滿按書

便好直歸兜率去

不須回首戀蓬壺

又

鳳雛匆旦返丹霄

杳杳云愁去路遙

堂上明珠知暗失

階前玉樹覺香銷

箕裘事業誰承續

忠孝門庭景寂寥

好藉現前諸佛果

輪回三界望髙超

薦子﹝琴碁書畫﹞

君家傑出寧馨兒

年少蜚聲四海馳

一局爛柯誰敢敵

千鈞健筆眾咸推

丹靑入妙欺摩詰

山水知音遇子期

可惜哲人萎太速

臨風無不淚雙垂

子幼亡

妙齡耿耿气如虹

豈謂天年遽爾終

流水生涯駒過隙

浮雲世事電飛空

生來旣稟香囊戒

死去宜歸寶月宮

若悟法身無掛礙

好乘雲馭步圓通

又

膝前不見寧馨兒

頓遣雙親雨淚垂

蘭葉辭柯今已矣

鳳雛離穴復何之

深嗟誰續箕裘業

不覺虛增眷屬悲

惟仗佛乘資薦力

珠還合浦耀軒墀

薦女

芝蘭徳行玉精神

窈窕冰姿迥絕倫

機織巧同天上女

剪裁工勝世間人

鏡臺空鎖秋蟾彩

斗帳閒生野馬塵

惆悵花顏畱不住

願乘佛力悟良因

又

芝蘭香殞不成叢

撫育前恩總一空

玉女見歸蓬島界

月娥今返廣寒宮

眉間柳﹝木﹡退﹞三春綠

臉上蓮凋九夏紅

佛力指歸何處去

香雲捧足九霄中

又

雙親滿眼淚汪汪

爲失深閨窈窕娘

鳳去秦樓添舊恨

花殘閬苑起新傷

已馳香旆歸仙島

徒想嬌顏返慶堂

但願懿魂乘妙果

參隨佛母證眞常

又

天然淑質迥殊常

一旦俄聞殞畫堂

天上鵲橋無復渡

人間花燭未同房

云迷巫峽歸魂杳

月冷泉關去路茫

願與觀音爲伴侶

補陀山上任翺翔

姊妹

同枝天屬幾經時

俄返泉關失所依

憶昔萱堂同受教

豈期雁序各分飛

悲風永日推香合

淚雨殘宵滴翠幃

先﹝姊妹﹞懿靈何托化

月娥仙子引同歸

丈人

婦翁一枕夢南槐

對景追思哭更哀

轉眼俄驚梁木壞

傷心惟嘆泰山頺

痛嗟淚雨流無極

悲慘愁眉鎖不開

半子恩深何以報

英魂願得見如來

又

冰淸姿貌儼堪追

娥返泉臺不復回

方喜東牀聊以中

豈期泰嶽遽然摧

外家遺恨云埋迹

半子傷恩淚拂腮

今夜好乘追薦力

便隨彌勒下生來

丈母

外姑一旦殞髙堂

霧慘風悲動白楊

無柰眞魂歸北府

空畱遺愛在東牀

傷心謾有千行淚

報徳須憑一瓣香

更聽三題眞般若

好乘妙果往西方

又

生來死去本無憑

杳隔冥關幾萬程

不謂外親今去世

痛教半子倍傷情

北堂忍見愁雲黯

東坦空聞淚雨盈

願假陰功資薦枝

早隨王母上蓬瀛

薦女壻

輪回生死最堪悲

凶耗才聞淚染衣

昔日乘龍人不見

今朝坦腹迹何歸

不聞半子重來面

忍見東牀寂掩扉

菩薩引生兜率界

好瞻金相貌巍巍

繞棺

人生有似夢魂中

四大全拋總是空

六片木頭圍繞匝

三千世界悉包容

利名韁鎖從今脫

罪業樊籠永不逢

良夜繞玆伸十念

頓超有漏步西宮

葬父

汪汪淚眼幾曾乾

每恨先君去不還

數載暫停馴虎捨

來朝已返臥龍山

佳城蔥鬱人皆羨

華表巍峨鶴自閒

行看焚黃林闕下

滿堂孫子列朝班

葬母

才聞唱起挽歌聲

孝子思親淚雨傾

丹旐翩翩迎素輿

靑松鬱鬱鎖佳城

魂離慶館行雲慘

魄往瑤宮伴月明

珍重眞靈乘佛果

率陀天上指歸程

停喪新葬

死生一別見應難

追想音容淚不乾

目斷碧山云黯黯

風飄黃葉露漫漫

靈輀在昔停𨿽久

丹旐於今卜已安

更藉佛光垂接引

回頭身在紫雲端

移葬安墳

昔年卜地得回龍

今日移來向此中

朝水回環臨曲澗

案山重疊聳寒空

慶源﹝褒﹣保﹢公﹞﹝褒﹣保﹢公﹞傳千代

贈誥駸駸下九重

恭建蓮燈安墓禁

子孫享福永無窮

薦朋友新第

精神灑落玉壺冰

藉藉聲猷藹帝京

豈謂玉樓催作記

頓教金榜謾畱名

藍袍虛拜天恩重

蘭友徒增雨淚傾

緬想舊遊情契厚

特修妙果助雲程

薦官員

府君槪義更雍容

不願當時祿萬鍾

倜倘每存髙士節

逍遙眞得古人風

一朝世數推行盡

滿腹文章總是空

惠炬建崇伸薦悼

棲身髙造九蓮宮

老人官

春秋八十徳彌髙

晚歲蒙恩掛綠袍

富貴在天非易得

死生由命固難逃

孤男泣血垂珠淚

寡室崇因拜玉毫

彈指直歸安養國

不須回首戀仙桃

武官

榮葉富貴罕如公

浩气飄飄萬丈虹

坐指干戈寧裏閈

恩加爵祿壯英雄

本期更享龜齡永

豈爲俄隨蝶夢終

逝魄旣歸無垢地

聖朝誰爲掃戀成逝

老儒

胸襟富有五車書

表表雄才一巨儒

至大至剛存气節

有恩有惠及鄕閭

回頭忽作莊周夢

篤志徒勤董遇余

尙望尊魂今就釋

心空及第步云衢

少儒

靑春飽學眾難儔

一旦功名萬事休

几案書存人不見

眷姻腸斷淚空流

早歸佛國三千界

休戀仙家十二樓

色卽是空空是色

分明大海一浮漚

赴省道亡

玉鞭遙指帝京遊

春榜將期占狀頭

那料出門身已化

剛令折桂事還休

江邊不是歸蓬島

天上應須記玉樓

惆悵武陵﹝館名﹞源下水

至今千載爲君流

士人溺死

才華卓犖冠羣賢

擬作龍門第一仙

折桂浪隨波底月

乘槎悞泛水中天

還源當造菩提岸

極溺須憑般若船

蕩漾香魂何處去

金沙池畔步紅蓮

薦僧

慈悲妙徳實彰彰

念佛持經不暫忘

剗地拋離人世界

依前歸去佛家鄕

禪心皎潔明如月

戒行精嚴淨若霜

欲識至眞何處去

桂輪空裏露淸光

又

涅盤去去萬緣休

髙掛中瓶已徹頭

只履歸時棺謾閒

一花謝後景難畱

法門梁棟誰能創

苦海舟航不復遊

三寶位中畱不住

前江千古水東流

醫僧

平生恭儉孰能同

百衲三衣破又縫

常把靈丹醫眾疾

每將貝葉究眞宗

身形有類千年鶴

節操還同萬丈松

一旦支離圓寂後

空畱晨夕坐禪蹤

法眷

拜師學道幸連枝

一旦俄聞只履歸

法眷堂中空慘切

雁行雲裏嘆分飛

冀超十地淸涼境

頓悟三乘解脫機

回此片緣申報徳

更祈相會永同衣

修行人

八功徳水影涵空

九品蓮開淨土宮

勢至布橋迎佛子

觀音垂手接仙童

靈禽韻韻空三諦

寶樂喧喧贊六通

未審英魂承薦悼

一靈生在那花中

僧薦恩母

登堂不見太夫人

頓使千行淚滿襟

來似片雲生晚谷

去同孤月落寒岑

回頭證果三千滿

撚指時當五七臨

釋子蒙恩何以報

燈燃七級表誠心

佃薦恩主

一朝恩主奄然終

感泣傷嗟動我農

納粟不聞新咳唾

省田徒憶舊行蹤

蘭庭有淚悲風冷

蕙帳生塵慘霧濃

久荷帡幪何以報

願乘佛力步天宮

薦師巫

廬山學法到人間

救度羣生不暫閒

巾鬥打翻神世界

靈符鎭斷鬼門關

身藏自謂終難老

尸解因何去不還

鳴角一聲天外去

想君依舊到廬山

薦娼妓

年當二八艷陽春

一笑千金價莫論

弦管堂中消白日

綺羅帳裏度黃昏

生前解有千人愛

死後寧無一點恩

惟有多情天上月

淸宵長爲照孤墳

娼殺死

如蓮出水正芬芳

一旦嬌姿遽殞亡

身臥黃沙空渺渺

魂隨白刃去茫茫

生前情識雙垂淚

熟底親知寸斷腸

五濁漏身乘薦悼

白毫光裏禮醫王

縊死

生平東注太英雄

視死還同一夢中

步步那能踏實地

頭頭直欲撞虛空

化身直入虛無境

撒手還歸快樂宮

惟願佛慈垂接引

彩雲捧足禮金容

焚死

夜深方鎖六窗猴

人在莊周夢裏遊

恍惚此身歸大幻

倉皇無計下層樓

風回火轉三更後

煙滅灰飛萬事休

子母不須頻抱恨

火光三昧任遨遊

髙峯龍泉院因師集賢語錄卷之六

髙峯龍泉院因師集賢語錄卷之七

諸般佛事門

發道文﹝此系遇人新喪就士。人所召引亡魂往生佛地及安慰靈座用﹞

﹝唱和﹞極樂世界﹝眾和﹞彌陀佛﹝四聲﹞觀音菩薩﹝眾和﹞摩訶薩﹝四聲﹞勢至菩薩﹝眾和﹞摩訶薩﹝四聲﹞海眾菩薩﹝眾和﹞摩訶薩﹝四聲﹞。

切以色身如夢。浮世非堅。其生也石火電光。其死也波澄水淨。於日卽有新故﹝某甲﹞世緣已盡。命謝還空。猶慮敷排棺槨結束衣冠。未蒙淸淨有諸穢污。今憑法水灌灑行裝。悉令淸淨俱獲嚴潔。﹝淨水﹞貪言依教持誦。﹝伽陀﹞

佛有閼伽水

灌灑諸塵勞

垢穢盡蠲除

悉令俱潔淨

﹝淨水眞言曰﹞唵拔折羅捨尾吽吽﹝三徧﹞

恭聞人生有限。逐光景以蹉跎。世事無根。任浮葉而迅速。假使神丹九轉印緩千鍾。縱獨戰獨興至烏江而自刎。任七擒七縱嘆孤境以空存。徐寅賦言不死何皈。武帝詩雲長生不見。誅龍好手斬獸嘍囉。不知一性圓明。徒逞六根貪欲功名。蓋世無非大夢一場。富貴驚人難免無常二字。雷興電滅月落花殘。溪山磨盡幾英雄。風火散時無老少。於日卽有新故﹝某甲﹞傾辭人世奄化泉鄕。恐在冥途慮生沈滯。今爲稱楊聖號。指出迷津。韻擊洪鐘。振開幽壤。仰憑法眾。恭阿彌陀接引新魂超升樂國。﹝於此動法音贊唱﹞

惟願接引新故﹝某甲﹞泉下去魂。上嚴天界。

切以運慈缶於苦海莫若大雄。秉惠燭於昏衢無非調禦。昔時大蟒離苦由郗氏聞諸佛供名。曩日枯魚上天因流水稱寶勝名號。此七大如來是四生慈父。廣弘誓願救拔死生。一稱其名萬罪俱滅。有是利益故乃宣揚。伏冀尊靈志心諦聽。

惟願接引新故﹝某甲﹞泉下去魂。上嚴天界。

百年光景全在剎那。四大幻身豈能長久。任是堆金似塔。命終而難買長生。假饒積玉如山。限盡而安能延壽。豈不見南鄰公子綠鬢攺而白髮生。北裏豪家昨日歌而今日哭。人命似風前之燭。浮生如火裏之冰。夫子爲六國之師由歸泉路。世尊是三界之主尙奄雙林。堪嗟古聖今賢。難免出生入死。於日卽有新故某甲。壽齡大限幻化歸空。穗幃伸薦拔之誠。緇侶盡虔恭之禱。念無生偈。擊無常鍾。願沐殊勛。超升樂國。

﹝諷﹞諸行無常

是生滅法

生滅滅已

寂滅爲樂

如來證涅盤

永斷於生死

亡者志心聽

當得無量樂﹝各和三徧﹞

惟願接引新故某甲。泉下去魂。上嚴生界。﹝於此煞鍾再擊三下﹞

﹝唱云﹞第一鐘聲上通三十三天。第二鐘聲下達一十八地。第三鐘聲接引新故某甲上嚴生界﹝咄﹞。

亡者已拘棺槨

魂誠歸空作略

聞今法樂鳴聲

直往西方極樂

﹝諷彌陀咒﹞亡魂承咒﹝和﹞生天界。

開明文

﹝唱﹞一切恭敬信禮﹝和﹞常住三寶﹝任舉佛號﹞。

紫金嚴相。白玉舒毫。頂旋千螺。身分百億。謹熱明香恭伸敬白。十方盡虛空界三世過現未來一切無窮佛寶法寶僧寶。萬靈有感天官地官水官。四直功曹三界奏事。冥司五道大神。追押二魂使者。黃衣業道神君。柰何渡江使者。家先宗祖住宅神祇。惟願降赴法筵。鑑斯丹懇。卽據大元國某﹝火﹡月﹞某縣鄕居裏號住止陽道孝某甲。伏爲亡某甲享年幾歲。於今月幾日傾辭世壽奄化泉鄕。命僧於家鳴鐘發道。猶慮人物往來踐踏宅舍。擊鼓動鍾諸般哭泣。冒犯家神恐生驚怖。今依教典奉法行持。摒起一宅神祇四圍禁將。伏請諸神懸空而立。喪車過後回鎭方隅。祕密妙言依教持誦。﹝伽陀﹞

佛有阿伽水。神識願遙知。一滴略才沾。百凶無所忌。

﹝淨水去穢眞言曰﹞唵佛咶啒律摩訶缽囉恨那礙吻汁吻微咭微摩那棲鳴﹝琛﹣王﹢口﹞﹝口﹡暮﹞啒律吽吽﹝口﹡半﹞﹝口﹡半﹞﹝口﹡半﹞娑訶

上來持誦威迹密言阿伽香水。摒起住宅家神已竟。輙備銀錢先伸奉上冥司五道大神。追押二魂使者。黃衣業道神君。柰何渡江使者。伏惟歆納。然後待吾鳴鼓之時。伏願諸神眾接引新故某人。超升樂國。爲念摩訶般若波羅蜜﹝動鈸至柩前舉﹞西方極樂﹝眾和﹞彌陀佛。

﹝咒﹞彌陀淨土咒三徧。﹝舉﹞亡魂承咒﹝眾和﹞生天界。

切以一眞湛寂本無去以無來。萬象浮華是有生而有滅。故我仲尼大聖猶夢奠於兩楹。達摩宗師尙飛歸於只履。凡曰古今之賢聖。莫逃生死之輪回。是日卽有亡某人。乍入冥途。希聞佛法。今爲靈魂稱揚三寶。頓爽六塵。伏請志心諦聽。志心聽受。﹝就舉﹞

南無佛陀耶

南無達摩耶

南無僧伽耶

歸依佛無上尊

歸依法離欲尊

歸依僧眾中尊

歸依佛竟

歸依法竟

歸依僧竟﹝各和一徧﹞

歸依佛者不墮地獄。歸依法者不墮餓鬼。歸依僧者不墮畜生。從今已往稱佛爲師。稱法爲師。稱僧爲師。更莫歸依邪魔外道。惟願三寶慈悲攝受。吾今更爲持誦七大如來資薦香魂。願超淨界。伏請亡靈志心諦聽。志心聽受。﹝於此舉﹞七寶如來名號﹝各和一徧﹞。

﹝伽陀﹞

不覺眞如性。隨緣染污塵。造罪廣無邊。志心求懺悔。

﹝眞言曰﹞唵三昧耶薩哆﹝口﹡梵﹞﹝舉﹞超佛界菩薩﹝眾和﹞摩訶薩

切聞昔佛住世利樂四十九年。教法流通滅度二千萬載。不生者西方而無去。不滅者東土以無來。滅已可聖可凡。生而不增不減。於日卽有亡某人。世緣旣滿。宿果已周。娑羅開覺樹之花。法樂奏無生之曲。莫不孝門東苦眷屬悲傷。然諸佛卻有微宗。使眾生總無失本。大眾。法若永盡無生。思而不足了然。常興不滅。懼死何歸。當念無常。聽吾舉偈。亡者志心。應當諦聽﹝於此誦涅盤偈﹞。

切以西方有佛號曰彌陀。樹林水鳥演法音珂。喝開耳聞身振娑婆。金容蓮掌垂慈悲。示度亡靈出愛河。現前淸眾異口一音。同聲贊和十佛名號。資助去魂超升淨界。亡者志心應當諦聽﹝於此舉十念彌陀名號﹞。

上來稱揚十念功徳已竟。敬薦亡某人。泉下初終冥路去魂。願超淨界。伏願華臺幡蓋空裏來迎。玉輦金幢升騰接引。頂禮奉辭﹝眾和﹞和南聖眾。

切以冥魂杳杳初無再見之期。泉路茫茫寧有重歸之日。重念此生之泉別。用憑薄奠以哀辭。仰冀一靈俯歆三醉。伏請孝眷虔誠開壺酌酒﹝舉柳含煙調﹞。

一奠酒初斟。哀哉苦痛人心。從今一別想難尋。不覺淚流襟。

二奠酒加分。亡魂執盞當巡。六親眷屬淚紛紛。從此別千春。

二奠滿金杯。親姻哽咽悲哀。憑僧略爲薦泉臺。願早往生來﹝至此動鈸擊鍾三下。隨聲舉唱彌陀聖號。終云惟願接引亡靈上嚴生界。未司發道﹞。

祭奠文﹝發端隨意舉佛﹞

蓋聞大圓徧智速證總持之門。唐藏流輝弘敷祕密之迹。實有難思之徳。能無上道之功虔寶印之律儀叩金仁之克薦。庶憑微妙之力。容沾歆享之筵。恭對靈幃宣揚聖教。伏冀尊魂如在靜聽眞言。法食飽食永充饑渴。甘露王飾饌施食陀羅尼謹當持誦。孝眷上香設拜。

南無薩哩嚩怛多阿誐佐婆嚧枳帝唵麼囉麼囉三麼囉三麼曳吽﹝三徧﹞

南無蘇魯婆曳怛馱惹哆耶怛枳他唵蘇魯嚩囉蘇魯嚩囉蘇魯娑婆訶﹝三徧﹞

眞言演處愁雲慘慘於長空。聖號宣時憂霧紛紛於永日。斯辰卽有孝眷某。伏爲新故某人。魂歸岱嶽。魄奄泉扃。孝女悲而九族傷嗟。孤子哀而六親哽咽。是以特嚴祭奠。敬獻靈筵。贈別尊魂。用資去識。孝眷殷懃跪獻。緇徒特爲贊揚。﹝唱﹞大聖甘露王菩薩。

南柯一夢不能回

孝眷微誠特寓哀

香爇沈檀燻寶炷

酒傾醹醁捧金杯

苦聲苦恨哀纏臆

悲憶悲思淚滿腮

惟願英魂垂饗納

特憑妙偈薦泉臺

切以幽明隔遠生死分離。生前旣屬親姻每勞眷顧。死後若無奠禮難表初終。庸竭丹誠。輙修素饌。一曲法音陳一奠。三乘雅韻薦三魂。特酬有徳之情。用答無違之義。伏願尊靈不昧歆享誠心。侍孝停悲虔恭酌獻﹝搗練子調﹞。

一奠酒。執瓶斟。亡魂不昧鑑來歆。請起盞初巡。

二奠酒。實馨香。靈前祭饌列成行。魂識願歆嘗。

三奠酒。滿十分。靈魂不昧鑑如存。承此禮慈尊。

聊伸三奠特表一誠輙有祭文對靈宣讀。

上來祭狀宣揚已竟。伏望尊魂歆承享鑑。然祈孝眷某。敬詣喪門侍服解夢折災而禍隨時散。返回家捨卸衣迎祥集福而祿逐日榮。眷屬平安。門庭光顯。仰祈靈座普賜護持。勞鎭孝堂伏惟珍重。﹝舉﹞超佛界菩薩摩訶薩。

贊祭文﹝發端舉彌陀佛﹞

蓋聞如來行化。毫光徧布於乾坤。菩薩修因。弘誓普周於沙界。旣有升騰威徳。寧無超度幽魂。冥途杳杳以難資。泉路茫茫而何托。死門深切無祭何以送其終。親眷至情非奠何以表其禮。營辧六和肴膳。精修三徳盤筵。惟憑梵唄。是假密言。變常食爲玉饌珍饈。化冥財作銀紩金鋌。祭尊靈獲飽充之樂。潤幽魂足丰富之榮。誦甘露王施食陀羅尼。灑閼伽乳灌炷飩﹝饑﹣幾﹢它﹞味。能令魂識歆餐皆成甘露。致使幽徒沾享盡是醍醐。宣揚眞咒敷徧盤筵。亡者志心應當諦聽。諷﹝眞言同前﹞。

祭奠文

切以金言宣演詠祭饌以丰濃。寶鈸喧轟助靈魂而歆享。旣獲飽充之徳。未聞超度之功。慮性天而黯淡。恐心地以昏曚。無憑指引難假精通。幸諸佛有慈悲之路。許羣情來雪釋之功。集七六如來。是四生慈父。一稱其名。萬劫離苦。昔日流水長者謂十千遊魚宣持聖號。是時後歸命終爲十千天子獲壽無疆。故知利益乃可稱揚。亡者志心應當諦聽。﹝舉﹞七寶如來聖號。

立質居塵地

冤誓值梵天

潔意盡披宣

志心求懺悔

下乎乎唵三牟尼野娑訶﹝三徧﹞

願滅冤﹝狂﹣王﹢﹝替﹣日﹢心﹞諸業障

願生精進悟覺場

願圓種智妙難量

願獲如如證眞常

下乎乎唵逸帝律尼娑訶﹝三徧﹞

眞詮奧典聞誦而福長災消。祕密妙言聽演而冤超罪滅。伏願靈魂承玆祭奠。常生飽滿之情。永絕饑虛之相。迢迢自在越三天。歷歷逍遙超十地。三魂不昧。七魄儼然。勞駕雲程。伏惟珍重。﹝舉﹞生天界菩薩﹝和﹞摩訶薩。

召亡文﹝附設俗儀﹞

切以冥途杳杳泉路茫茫。悲風動處冷颼颼。陰气逼人寒凜凜。自從亡魂拋棄宛若夢中。生前萬種營謀。死後一無隨侍。七魄不知何往。三魂未卜生方。不憑我佛慈悲。難使靈魂度脫。今則尢慮幽魂沈滯未獲降臨。惟仗金鈴振開幽壤。今準教文有破地獄眞言。卽當持誦。

唵佉囉佉囉帝野娑婆訶

上來持誦開地獄眞言已竟。惟願咒力促起行程。望冥官而略展慈悲。仗使者以曲垂方便。受今虔請。接引亡魂來降道場。領沾功徳﹝舉伽陀後念普召請眞言三徧﹞。

以此振鈴申召請

亡魂不昧悉遙聞

願承三寶力加持

是夜今時來降赴

﹝念普召請眞言﹞。

是夜銀河浪徹玉漏聲催。空中之星斗交輝。門外之輪蹄暫息。適陰界往來之際。乃人聞薦悼之時。鑪煙焚慘淡之香。梵語舉慈悲之韻。欲召一靈降赴。須憑三請殷懃。伏冀眾慈。齊聲攀請。

一心奉請冥司引魂使者。當界土地正神。惟願輙勞神眾憐湣凡情。引請亡某人香魂。伏願靈魂不昧。淨魄如存。承佛力以來臨。假神旛而引至。一眞瑩淨。五福澄淸。來降道場。﹝和﹞受玆薦悼。

一心再請引魂使者。土地正神。惟願神功有感。聖徳無遺。引請亡某人尊魂。伏願魂如在日。魄似生時。憑法力之弘深。仗佛慈而接引。三途永息。六趣齊超。來降道場。﹝和﹞受玆薦悼。

一心三請冥司引魂使者。當界土地正神。惟願神光葉贊。聖迹通靈。引請亡某人親魂。伏願憑玆法水洗蕩身心。滌萬慮以俄空。使一塵而不染。三魂自在。七魄如生。來降道場。﹝和﹞受玆薦悼。香花請。香花請。

上來仰感神威不違啟請。引領亡某人。英魂不昧已獲降臨。伏請嚴整容儀。趨赴筵中。參禮三寶。瞻仰萬靈。然後就座安然。歆誠薦悼。運動鈸音眞言前引﹝如置亡俗則去此一畏。如不置亡俗只就此引進參佛﹞。

上來憑諸佛力攝召亡魂。旣荷降臨。請入香浴。某浴也惠香燻就。性火烹來。浸淫於七寶瑤池。成就以八功徳水。蕩去千生垢穢。滌除萬劫昏蒙。不隨六道輪回。獨露一眞淸淨。𨿽法體本來無垢。然聖人猶且洗心。昔因淨梵國王曾浴釋迦太子。若有一塵不淨。難親三寶慈尊。惟憑咒力加持。令汝身心俱潔。我佛教中有沐浴眞言。謹當持誦。

南無三滿哆沒馱喃唵毗缽枳哩薩訶﹝三徧﹞

到波羅岸必假慈舟。出生死河須憑慧力。由慮亡魂久拋人世。長處幽途。忙忙比對王庭。汩汩滯拘陰府。是致衣衫襤縷。儀禮乖疎。裸露身形腥羴臭穢。今宵追崇功徳。誠心倘不精嚴迓命。合會聖賢慮恐穢身觸犯。特備冥衣一統財帛等物。恭就此間焚化獻上尊魂。伏惟領納。輕輕梳掠欵欵裝嚴。整頓衣裳結束冠帶。然後親近佛法。領受良因。我佛教中有化衣帛眞言。謹當持誦。

南無三滿哆沒馱喃盤遮那毗盧枳帝娑訶﹝三徧﹞

沐浴旣畢。裝束云周。靈魂當倚神旛。侍孝虔恭跪拜。大眾誠心而前引。尊魂竭意而後隨。歸赴道場。親承薦拔。髙揚法樂。運動潮音。恭謹一心。歸依三寶。

適來憑諸佛力。仗祕密言。於門首攝召亡某人。眞魂正魄親降來臨。常聞三寶諸佛洪名聖號。卽是一切眾生良友福田。若能歸向者卽滅無量罪。又長無量福。然𨿽如是。瞻仰慈尊。放下塵勞。聽吾諷誦。亡者志心諦聽。志心聽受﹝支聲念至參佛具言上﹞。

一禮一拜無量佛。從佛禮處禮眞如。普禮眞如徧法界。﹝眾和﹞河沙罪障悉消除。世世常行菩薩道。

二禮二拜微妙法。從法禮處禮瑯函。普禮瑯函徧法界。﹝眾和﹞河沙罪障悉消除。世世常行菩薩道。

三禮三拜羅漢僧。從僧禮處禮聲聞。普禮聲聞徧法界。﹝眾和﹞河沙罪障悉消除。世世常行菩薩道。

今之夜亡過某人。參禮三寶竟。罪障一切消。惟願將此身心。利有情求解脫。﹝和﹞

南無佛陀達摩妙僧伽曩謨率馱帝。

敬白亡過某人。參禮三寶已竟。伏請隨吾揖讓。繞旋一匝瞻禮萬靈。然後歸靈就座聽法聞經。從玆攺往修來。更勿迷頭認影。堅持戒定慧。斷息貪嗔癡。捨凡身而證法身。超人道而歸佛道。侍孝殷懃。隨吾引進﹝揖亡從右進參左聖。復從左進參右聖。然後歸靈所﹞。

尊魂旣降

淨魄歸靈

教有眞言

用伸安慰

﹝念安慰眞言三徧﹞。

安然定坐

領受薦修

聽佛梵音

頓超淨界

髙峯龍泉院因師集賢語錄卷之七

髙峯龍泉院因師集賢語錄卷之八

諸般佛事門

設斛文

竊聞圓蓋才成便分萬象。萬輿始立乃育羣生。未離三界之中。必在六塵之表。擾擾似鉆石火。壯壯如汲井輪。捨本逐末而煩惱影隨。背覺合塵而菩提路隔。貪名貪利如逐兔者不見太山。爲是爲非似捕蟬者豈知黃雀。正因旣喪。邪法遂生。三毒杳不能除。六識由是而亂。沈淪苦海汩沒愛河。忙忙業性而靡所不爲。﹝六／衣﹞﹝六／衣﹞塵勞而何中擺脫。是故我佛爲世尊師。設頓漸之二權。救沈迷之七趣。化四生而爲道。道顯名彰。統三界以爲心。心空境滅。大張法网開有爲福慧之門。直相圓常入無相涅盤之域。演二諦三乘之法。濟度羣生。開八百四千之門。特攜品匯。況乃浮生碌碌陰界茫茫。狐魂滯魄而絕祀頗多。依艸附木而傷亡不少。在世上不修善果。處生前惟造惡因。致使沈淪無由解脫。是夜﹝入意陳詞﹞發慈悲想。生憐憫心。特營香積之羞。嚴潔道場之地。濟給狐羸之古。少資適化之方。豈不周知實緣多幸。今則法音大震梵唄髙揚。請召孤魂俯臨法會。﹝入灑淨善變﹞蓋聞地中有獄名爲地獄。地獄不同有其多種。八寒八熱一十八重。萬死萬生三十六所。無非饑吞熱鐵渴飲鎔銅。受苦無時。罪終長劫。且如一十八獄主。都緣一念差舛。長年只聞苦辛。永劫不逢快樂。獄具千般俱有。善言一句全無。劍樹而夾道森森。火城而四圍烈烈。苦苦莫說。事事休聞。未論鑪炭難堪。且是劫數長遠。鳥門難辟幽路不通。若非我佛眞言。曷得獄門摧折。今請三藏振動金鈴。爲汝加持破地獄陀羅尼曰。﹝伽陀﹞

諸佛垂慈降甘露

威神速疾妙眞言

能令無間柰落伽

破壞如塵悉空隙

南無阿瑟吒扇啼喃三藐三歿陀俱胝喃怛侄﹝口﹡陀﹞唵枳曩枳曩嚩婆細地哩地哩吽吽

上來加持破地法陀羅尼已竟。諒冀獄門關鎖而摧折。鑊湯鑪炭以消停。獄卒垂慈。王官放赦。向下輙憑大眾同運潮音舉揚聖號。﹝唱﹞大聖引魂地藏菩薩。

﹝唱﹞修齋齋主合道場人稽首和南。一心奉請盡虛空境徧法界中三千大千無邊億界鬼神等眾。訶利帝母。焦面鬼王。婆羅門仙。河沙餓鬼。三途八難受苦眾生。水府山林人間陰界。非命惡死無主孤魂。願乘佛力同降道場。是夜今時。領沾供養。

竊聞混沌初分之後。陰陽首辟以來。有君有臣有父有子。偃武修文之士燈窗失意以何爲。安邦定國之人身死王事而何忍。或在九流之數。或居三教之門。道有窮通性分愚智。爲商爲賈執農執工。圍碁博弈之徒。妓樂戲場之黨。歌喉宛轉舞袖翩翻。妝翠眉紅臉之容。臥綠野黃沙之地。或貨君平之術。或垂呂望之鉤。鑪下生涯巫師套數。或學診醫而不顯。閒消日月以亡身。或傳伎術以未精。枉涉川途而捨識。或作梁上君子。習爲道畔姦﹝一／凶／幾﹞。奪他財貨以招殃。冒觸玉條而誅命。自刑自縊投火投崖。因產難以傾殂。歷﹝眞﹡眞﹞危而墮落。蠱毒虫蛇之害。冤憎咒咀之牽。貧病亡軀饑荒致死。或在船車不濟。或因橋道崩摧。父娘財本而違棄成閒。妻子親朋而拋離暗苦。尺牘難書於驥尾。寸懷誰達於鴻毛。霧露鎖千山。煙雲籠萬水。或向亂時徵戰無辜遇害以傷形。或遭洪水漂流不覺淵波而殞命。亡失忠勤之節。卽成阿黨之徒。遊手於他罕遇知音之者。離家蕩業少逢背顧之人。深村爨熟𨿽香希聞嗜味。大地笙歌宴罷莫獲沾濡。驀然大限到來。寂爾長泉遽往。紅蓼叢間鷗鳥宿未稱鄰居。綠楊樹下露珠懸空增淚滴雨。夜人聞號哭。晴天誰識蹤。由存生謾有於交朋。歿世渾無於故舊。屍橫源野骨葬蓬蒿。生前但逐於歡情。歿後竟招於苦惱。他鄕異土水遠山遙。名姓尙乃不知。節朔豈蒙祭祀。千古山頭明月徒掩映於孤魂。四時木上淸風但激揚於怨气。是夜暫離冥寞。來赴壇場。受諸佛之教言。饗壇心之供饌。脫離邪徑。超化淨方。人天境上得以優遊。般若門中好生究竟。復有一切地獄道眾。曩因造罪業力所牽。入彼鐵城抱乎銅柱。灰河慘淡冰塹嚴凝。閻王縱不偏頗。獄卒寧無糙暴。驅登劍樹抱向火坑。力困炎鑪魂消沸鼎。曩因自造今遣誰當。到來千羣萬羣。出去大劫小劫。被遭塗炭受盡艱辛。生平旣有親知。死後杳無音耗。泉路空增悵望。人間永絕追思。是夜托佛慈光走臨法會。復有一切餓鬼道眾。此等受報更可傷嗟。面骨槎牙筯骸斷續。遇水則心中火起。逢餐則舌上煙生。長居穢污之間。永在幽冥之下。比之鬼趣此最卑微。只因迷昧一心。所以業通三世。上中下之九品各以不同。業輕重之兩途報之不一。伏願暫離恆河之界。走臨蘊藻之筵。疲羸沐香水之中姿容﹝陡﹣土﹢止﹞變。法食享珍羞之味饑渴永拋。是夜托佛威光走臨法會。復有一切畜生道眾。傍生異類殃債所招。蹄穿尙遣耕云。脊爛猶驅負重。虫生鱗甲。火熨瘡痍。當宰戮而頭角分張。被剝滅而羽毛零落。諒以多生累劫故作悞爲。口不戢於四愆。意每含於三毒。墮玆業网爲彼畜生。上及飛禽下兼走獸。天際翩翩萬種。雲中碌碌千羣。遊淵潭尙畏网羅。在山林卻憂彈射。寧論巨質不揀微形。願登無礙之門回光返照。走赴今宵之會返本還源。但系三途六道五姓孤魂。不昧眞心咸臨法會。上來唐言贊請。次當密語加持。今請三藏振動金鈴。加持普召集。有陀羅尼曰。

薜荔五姓孤魂眾

長居冥道受饑羸

遭承佛勑賜齋饈

暫出苦輪生歡喜

南無﹝口﹡步﹞咘哩迦哆哩怛哆孽哆耶

唵薩囉婆薛荔哆誐囉捨耶薩婆訶

上來振動金鈴。呼召汝等鬼眾。然且汝等從地獄中出。業道中來。乍聞鏍鈸之聲。必起驚惶之念。今請三藏振動金鈴。爲汝加持離怖畏。有陀羅尼曰。﹝伽陀﹞

久處泥犂多苦趣

乍聞法樂恐驚惶

瑜珈祕密力難思

便獲安寧臨法會

唵卓計吒吒囉卓計噌賀隸嚤訶噌賀隸阿囉遮耶多囉薩婆訶

佛念眾生猶若赤子。旣蘊慈悲之念。寧無覆護之心。今請三藏振動金鈴。爲汝加持諸佛慈護陀羅尼曰。

﹝伽陀﹞

塵剎如來悲大願

長垂方便護眾生

宣談祕密妙眞言

能使聞者沾利樂

唵沒哆沒地哩嚩囉洛叉﹝羊﹡含﹞

法報依止名曰淨邦。人天所登號寶樓閣。彩幡搖曳檀屑氤氳。欲登寶閣瓊樓。須仗毗盧妙旨。今請三藏振動金鈴。爲汝加持神幡引路陀羅尼曰。﹝伽陀﹞

寶樓聖閣甚髙廣

幡彩輕搖燈燭光

毗盧才演眾聖聞

上方行路所依止

唵哞呢噠哩母曩曳怛哆孽哆耶阿囉曷帝三藐三沒馱俱胝喃怛侄他唵劍銘劍銘薩嚩婆嚩缽囉劍銘寧薩婆訶

上來數本眞言。一一加持已竟。呼召汝等鬼眾。且夫汝等長居鬼趣。各有業報。是夜今時承佛毫光降臨道場。受沾供養。由慮汝等久系三途。身田不淨。今宵已置香湯沐浴。令汝淸淨身田。今欲迎於汝等入於香浴。眾等虔誠香花奉請。﹝諷﹞化衣眞言。

南無佛陀耶

南無達摩耶

南無僧伽耶﹝三徧﹞

南無佛陀耶。願汝等始從今夜乃至無上菩提。誓願將此身心與佛常爲弟子。願不墮地獄道。

地獄道中君不見。見了還須起憫傷。牛頭法卒守形骸。執戟持叉常忿怒。馳向刀山攀劍樹。一日千回萬死生。如斯苦苦百千般。惟有佛陀耶能救度。

南無達摩耶。願汝等始從今夜乃至無上菩提。誓願將此身心與法常爲弟子。願不墮餓鬼道。

餓鬼道中君不見。見了還須起憫傷。頭如華嶽腹如山。頸細如鍼不容水。業風吹向河邊立。欲飲之時化作膿。如斯苦苦百千般。惟有達摩耶能救度。

南無僧伽耶。願汝等始從今夜乃至無上菩提。誓願將此身心與僧常爲弟子。願不墮畜生道。

畜生道中君已見。見了還須起憫傷。負鞍含鐵被人騎。戴角披毛償宿債。蹄穿頷破登長路。有口何曾解語言。如斯苦苦百千般。惟有僧伽耶能救度。﹝唱﹞歸依佛法僧三寶。

切以三界升沈。四生流浪。或處焰摩羅界。或居捺落伽中。永受波吒。長縈苦楚。甘漿不睹。異服寧逢。蓋緣不善之因。遂招十惡之報。今欲迎於汝等。入於道場受沾供養。然且汝等乍離地獄徧體腥臊。女則少衣少裳。男則無冠無帶。旣乖莊束。難近聖賢。不可將捺落伽之穢身。便徑入曼拏羅之淨會。今夜齋主發廣大心。就此處置男女浴堂兩所。香湯兩盆。於都供內抽出男女衣裳各一統。先向浴堂前燒化訖。使陀羅尼力變少成多。想此水爲歡喜之池。池中有五方教主在空中放大光明。灌注汝等。身不淨者沐此香湯。形裸露者著以妙服。然後裝束齊整。隨從我等入於道場。受沾供養。今請三藏爲汝加持法澡浴堂陀羅尼曰。﹝伽陀﹞

孤魂鬼類薛荔眾

蓋由多劫恣愚迷

因成垢染在身田

穢污形驅須懺洗

今來旣奉如來勑

爲汝加持令滌除

速成法水灌身田

便赴人天平等會

唵佐哩﹝寧﹡頁﹞佐伊薩婆訶

上來爲汝等加持法澡浴眞言已竟。今當爲汝加持淨身。有陀羅尼曰。﹝伽陀﹞

曠劫無明相惹絆

阿鼻無間久經過

致令身業未淸涼

仗此眞言皆蕩滌

唵秫殿都秫馱那耶薩婆訶

上來爲汝加持淨身眞言已竟。今當爲汝加持淨三業。有陀羅尼曰。﹝伽陀﹞

汝等自從無量劫

常持三業不善心

瑜伽祕密妙眞言

身口意業悉淸淨

唵薩嚩婆嚩秫都秫都薩嚩達摩薩嚩婆嚩秫都﹝羊﹡含﹞

上來爲汝加持法澡浴淨身淨三業陀羅尼已竟。且夫汝等從無始曠大劫來。或有冤家債主未曾解捨。今時偶相逢遇。便生嗔恨之心。今請三藏振動金鈴。爲汝加持解百生冤結。有陀羅尼曰。﹝伽陀﹞

身三口四相連結

積成債主與冤家

恐於法會偶相逢

怨气如山嗔似海

我佛曾演微妙法

能解冤結與仇讎

瑜伽祕密力難思

願捨仇讎生歡喜

唵訥賀訥賀薩婆訥瑟吒缽囉訥瑟吒喃薩婆訶

上來爲汝等加持法澡浴淨身淨三業解百生冤結陀羅尼已竟。且夫汝等擺塵勞於澡浴堂中。獲解脫於人天會上。然後三業淸淨。六根淳和。入於道場受沾供養。齋主設拜。攀迎大眾。香花奉請。﹝和﹞香花請﹝迎入斛食所﹞。

上勞諸神特垂臨降。請男排左畔。女列右行。各宜息念息心。於此享財享食。勿以彊淩弱。勿以貴淩賤。擁遏孤幼令不得食。上乖諸佛平等之心。下違齋主虔誠之意。遞相扶持更相愛念。如父如母如憶子想。同沾依養咸聽法音。今當依教爲汝誦持破地獄開咽喉施燋面鬼王食陀羅尼。伏乞諸佛慈悲。令得加持成就。﹝伽陀﹞

前因爲造慳貪業

感果生於鬼趣中

咽喉閉塞受饑羸

永劫不逢漿水字

淸泉變作鎔銅汁

甘果翻成熱鐵丸

我今爲汝誦眞言

獲得淸涼甘露味

唵步布帝哩迦哆哩怛馱孽哆野﹝結印七徧﹞

上來誦持密語加持破地獄開咽喉已竟。次當爲汝誦持施香水乳海陀羅尼。庶幾汝等咽喉寬大。無不沾濡。展轉十方普皆飽滿。伏乞諸佛慈悲。令得加持成就。﹝伽陀﹞

面然鬼類經多劫

鍼咽嶽腹苦難堪

願承法水沃心田

饑渴業緣咸滌盡

南無蘇嚕婆曳怛他孽哆耶怛侄他唵蘇嚕蘇嚕跋囉蘇嚕跋囉蘇嚕薩訶

上來結此印加持此陀羅尼。變此飯食皆成法喜禪悅之食。又能令一切鬼神所得飯食盡皆入於口腹。猶如比丘入第三禪形神敷悅。皆令一切神等隨願往生四方妙樂國土。又能令齋主所施之心滿足。果報遂圓。橫害不生。福祿延遠。從此向下更有一字王心水輪灌施甘露乳海陀羅尼。能令一切諸神所得飯食猶如甘露。猶如醍醐。令諸神等食比食已。身中所有罪障業障報障無不消滅。所有善因果因福因無不增長。次當結印加持。伏乞諸佛慈悲。令得加持成就﹝印在左手掌中憩甘露﹞。﹝伽陀﹞

一字王心水輪觀

觀成就處力難思

甘露乳海湧流時

盡是醍醐充法食

南無三滿哆勃陀喃嚩吽﹝眞言畢動法器就座﹞﹝伽陀﹞

加持無礙諸法食

普施河沙眾鬼神

願智飽滿息貪心

盡脫幽冥生善道

汝等鬼神眾。我今施汝供。此食徧十方。一切鬼神共。

今則諸神受食。𨿽濟饑腸。識性沈迷。罪業牢固。我佛教中有消罪障眞言。謹爲誦持。神當諦聽。卽說眞言曰。﹝伽陀﹞

汝等自從無量劫

造諸罪業積如山

願乘我佛妙眞言

一切罪根咸蕩滌

南無三滿陀沒陀喃唵缽囉摩訶﹝寧﹡頁﹞娑訶

上來諷誦總持句。願諸罪障若冰消。正念現前。眞心豁達。向下恭爲諸神稱揚三寶名號不可思議。一歷耳根河沙罪滅。伏乞諸神志心諦聽志心聽受。

南無佛陀耶

南無達摩耶

南無僧伽耶

上來稱揚三寶名號已竟。所謂梵語佛陀耶者是其佛。達摩耶者是其法。僧伽耶者是其僧。一切神道舉皆得聞。向下欲爲諸神傳授三歸依五戒。令證眞如。今且爲懺悔身三口四。然後則爲受戒。今且依我口念起三徧。聞道弟子﹝某甲﹞等合道場人。﹝各各稱名﹞我等自從無始以來。至於今生。今生以來至於今日。未識佛時。未識法時。未識僧時。或有身二口四。妄言綺語兩舌惡言。破齋犯戒。毀罵尊卑。不敬三寶。起貪嗔癡。如是十惡五逆一切罪障不可數知。今夜今時幸對淸淨道場志心懺悔。所有煩惱所有報障皆悉消滅。得離三途苦趣。生人天中受諸快樂。先得道者誓相度脫。願諸佛子無退轉心﹝三徧﹞。

上來是第一徧懺悔。更有第二第三徧。伏請諸神眾等眾。各各合掌志心諦聽志心聽受。

上來是第二徧。更有第三徧。伏請諸神亦當聽受。

今則三徧爲諸神等懺悔身心各得淸淨。向下恭爲諸佛傳授三歸依戒。但隨沙門﹝某﹞口疊起三徧。聞道弟子﹝某甲﹞等合道場人。﹝各各稱名﹞弟子某甲等合道場人。

歸依佛

歸依法

歸依僧

歸依佛無上尊

歸依法離欲尊

歸依僧眾中尊

歸依佛竟

歸依法竟

歸依僧竟

如來至眞等正覺。是我導師。從今已往禮﹝佛法僧﹞爲師。更不歸依邪魔外道。惟願如來護念攝受。慈湣故﹝三寶各�徧﹞。

﹝唱﹞歸依佛法僧三寶。

上來三歸依戒已爲稱揚。是爲諸神翻邪网。歸正眞。冀果證三祇。願位登十地。向下更有東方滿月世界行十二上願藥師琉璃光佛。因地之時發宏誓願。若有一切眾生於未來世得聞吾之名號。得聞吾之宏願。能令彼等眾生出煩惱海到菩提岸。三十二相八十種好如我無異。今夜諸神旣至道場。同僧眾。隨願宣揚。伏請在會諸神各各合掌志心諦聽志心聽受。

請僧眾拋願至十二願止。

上來已爲一切諸神稱揚十二上願已竟。伏願沾斯勝善。納此殊勛。超生於滿月國中。成佛於琉璃會內。更有七寶如來名號不可思議。難可得聞。此七寶如來因地之時。各發宏願。且如寶勝如來發宏願道。若有眾生臨命終時得聞我名。皆生天上。是故流水長者稱念。十千枯魚超騰忉利。爲十千天子。乃至蒙佛受記各證菩提。何況我今爲汝眾流說七寶聖號。所獲功徳無量無邊。今當向下恭爲稱揚。汝等宜須志心聽受。

南無多寶如來

南無寶勝如來

妙色身如來

廣博身如來

離怖畏如來

甘露王如來

阿彌陀如來

此是七寶如來聖號稱揚已竟。向下更有十二因緣法亦爲宣說。汝當諦聽。十二因緣法者。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。此是十二因緣法也。汝旣得聞。宜須究竟。

夫食以資身。法食養神。今則饌列馨香位分髙下。況以加持之力變少成多。爲無礙法食。恣意飽滿。生歡喜心。善根和同。莫相紛撓。悉願慈悲普沾供養。然後各各發菩提心。離諸苦趣。至成佛果永不退轉。先得道者誓相度脫。原夫福有優劣。位有髙低。爲力不同得名各異。並願承諸法食。宜潤身田發歡喜心。獲飽滿相。莫相欺誑。莫相嬈惱。聞法忻娛得食安泰。處平等行。發菩提心。生祝受之情。獲佛僧之利。遞相敬仰各遂情緣。普願隨己威徳普徧福生。危者與安。病者與瘥。無救護者令作救護。無歸依者與作歸依。努力精修。早還出離。﹝次白燒錢﹞

夫聚散非常。往來無定。緣成卽會。事畢則離。飄風無竟日之期。驟雨勿終朝之降。今之夜攀迎神道來赴法筵。受檀信之香饈。聽如來之密語。所冀諸神等心生精進。意絕狐疑。出煩惱之愛河。到菩提之彼岸。頓明眞諦。了悟上乘。返度含生。齊歸覺道。今則畱連時久。淹滯竟多。請遊正塗。各還所止。拜跪諸神。伏惟珍重。

卽說攀送陀羅尼曰。

一唵嚤惹囉穆羯吉又穆。

﹝唱﹞香花送。

髙峯龍泉院因師集賢語錄卷之八

髙峯龍泉院因師集賢語錄卷之九

諸般佛事門

散花文

切以風恬籟悄。斗轉星移。乃聖賢降鑑之時。正凡庶投誠之際。道場冰潔。法侶云臻。宜散天花恭陳佛寶。是花也。善根種植。心地栽培。發生不假於陽春。開謝無關於造化。擷羣萼於金盤之內冷艷無塵。剪輕綃於玉指之端淸香徧界。巧踰地產。妙奪天工。帝釋散處而葉葉眞如。達摩傳來而枝枝般若。詩客巧思吟不就。畫工移筆寫難成。只今信手拈來。便好當場散獻。供養佛法僧三寶。普資天地水萬靈。我等虔誠傳花說偈。偈曰

春來百卉號爲王

雨後東籬分外香

冷淡水邊藏臘色

娑婆月裏占秋光

武陵曾發千株艷

太華今開十丈芳

一種靈苗非北苑

都來此地助敷揚

保安

佳人機巧奪天工

剪出奇花有異同

今對聖前勤捧獻

更祈福壽永無窮

祈嗣

佳人妙手奪天機

裁剪芳英分外奇

捧向佛前陳至懇

願求吉夢應熊羆

還願

還思恩滿願心圓

剪緣裁紅獻法筵

惟願慈悲垂攝受

從今福慶永綿綿

保胎

此花渾不假栽培

無雨無風自在開

捧獻金仙求福利

願祈胎甲永無災

乞巧

是花非假亦非眞

掌上擎來別是春

奉獻法王何所願

心工妙巧付當人

懺發

年來絲髮未如心

切慮生前值業因

細剪奇花求懺雪

雲鬟靄靄鎭長春

祈蠶

農桑天下最爲先

蠶養將祈十倍全

須仗獻花諸佛力

吉祥如意是絲綿

薦亡

非桃非李自然鮮

淸淨還同火裏蓮

此夜此時親獻佛

願祈滯魂早生天

薦亡

此花不與眾花同

心地栽培造化工

散向人天資逝魄

早生九品紫蓮中

奉道

持花昔日獻燃燈

無上菩提果自圓

是夜筵前親獻佛

願求早悟性中天

放生文

一大因緣切忌無風起浪。三乘教法何妨接物利生。開諸佛方便之門。廣三界慈悲之路。或現心燈開暗昧。或垂法雨潤焦枯。能令大地變黃金。解使眾生成正覺。切念黑蟆蚯蚓頂佩圓光。蟻子蚊虫胸題卍字。鳥雀鳩鴥不虧七號之名。龜鱉蛇蜻盡有六通之分。十千天子本是魚身。五千聖僧曾爲鹿眾。蜂蟻有君臣之義。虎豹共父子之仁。螺螄猶解護經。鴝鵒尙知念佛。所以經云。一切眾生皆有佛性。且說畜生在世。皆曾曩劫爲人。心地昏蒙。意根愚魯。不信戒定慧。常輕佛法僧。沈埋四大六根。造作十惡五逆。恃富貴則輕欺良善。逞豪彊則壓伏卑微。貪花則謾逞風流。嗜酒則恣行侮慢。見物爭爲自物。殺生願祝長生。或負命欠財。或妄言綺語。出罵詈則毒如刀劍。行嫉妬則害似豺狼。罔聖欺賢附上剝下。只見眼前快活。爭知身後沈淪。一朝頑福俄終。前日業緣隨至。長劫才離地獄。這回失卻人身。或被羽毛。或披鱗甲。或化生於月林煙隴。或管攝於水府龍庭。以肉供人。用命還債。活遭銼斬生上刀砧。受此災迍。深可憐湣。是日卽有某人伏爲某事。念汝物類將詣死場。不惜家財爲贖汝命放令歸去。便好攺往修來。仍爲贊揚。一任超生脫死。化湯火作淸涼之境。移烹炮爲安樂之邦。捨四生以悟無生。離六道以歸大道。又慮汝等人身旣失性地難明。乍聞三寶洪名。恐致一心驚怖。我佛如來有離怖畏陀羅尼。爲汝稱誦。汝等靈類志心諦聽志心聽受。

南無啅計吒吒囉啅計盧訶哩摩訶盧訶哩阿囉多囉遮囉娑訶﹝三徧﹞

上來離怖畏眞言稱說已竟。想汝離諸怖畏。得正定心。今爲請佛作大證明。汝等志心同生歸向。

﹝唱﹞弟子﹝某甲﹞等合道場人稽首和南。

上來爲汝等恭請諸佛菩薩作大證明已竟。更爲汝諸靈類等懺悔多生罪垢累劫冤愆。夫懺悔者爲人父母。爲人眼目。爲人導師。已作罪業不敢覆藏。未作罪業悔不復作。諸靈類等六道門深三塗路遠。幸逢聖會。喜遇善緣。才聞對佛宣揚。便好傾心聽受。絕諸戲論。斷汝邪思。各願歸依早求出離。此宵蹉過。後日難逢。可以歸命投誠志心聽受。

﹝唱﹞諸靈類等。合道場人自從無始已來至於今生。今生已來至於今夜。身業不善行殺盜淫。口業不善兩舌妄言。意業不善貪嗔邪見。飲酒食肉惱亂眾生。不信佛經不孝父母。不發慈悲不行方便。自作教他見聞隨喜。如是等罪無量無邊。今夜今時對佛法僧前發露懺悔。願罪消滅﹝三徧﹞。

上來爲汝等懺悔已竟。更爲汝等稱說決定破惡業陀羅尼。可以志心諦聽志心聽受。

唵嚩日囉羯麼尾成馱野薩囉嚩拏﹝寧﹡頁﹞沒馱薩底曳曩三麼曳吽﹝三徧﹞

上來爲諸靈類等稱說決定破惡業陀羅尼已竟。切慮汝等尙有冤家。結業牢固未得解脫致招此報。準我佛如來有解冤結陀羅尼。今爲汝稱說。汝等志心諦聽志心聽受。

唵三多囉佉多囉娑婆訶

上來爲汝諸靈類等稱說解冤結陀羅尼已竟。更有淨三業陀羅尼。今爲汝等稱說。可以合掌志心諦聽志心聽受。

薩囉嚩婆嚩秫睹薩囉嚩達摩薩囉嚩婆嚩秫睹唅

此是第一徧稱說。更有第二徧。可以合掌志心諦聽志心聽受﹝眞言同前﹞。

此是第二徧稱說。若到第三徧聲絕之時。正是汝等背覺合塵。可以志心諦聽志心聽受﹝眞言同前﹞。此是第三徧稱說。汝等聞此咒聲。便覺業除心淨。見本來之面目。悟向上之宗乘。今更爲汝等發四弘誓願。一切菩薩因此明心。十方如來因此成佛。可以志心諦聽志心聽受。

﹝唱﹞煩惱無邊誓願斷

眾生無邊誓願度

法門無邊誓願學

佛道無邊誓願成

上來爲汝諸靈類等發四弘誓願已竟。準金光明經中云。流水長者子爲十千魚說十二因緣法。然後稱寶勝如來名號。其十千魚同日命終生於天宮。爲十千天子。其利不少。今亦爲汝稱說。可以志心諦聽志心聽受。

無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。

此是十二因緣法。今更爲汝稱說七寶如來名號。可以志心諦聽志心聽受。

﹝唱﹞南無多寶如來

南無寶勝如來

南無妙色身如來

南無廣博身如來

南無離怖畏如來

南無甘露王如來

南無阿彌陀如來﹝已上各三徧﹞

上來爲汝諸靈類等稱說十二因緣法並七寶如來名號。更有三寶之名難可得見。難可得聞。一歷耳根塵沙罪滅。可以志心諦聽志心聽受。

﹝唱﹞南無佛陀耶

南無達摩耶

南無僧伽耶﹝各三徧﹞

上來爲汝諸靈類等再三稱說佛陀耶是其佛。一入於耳不墮地獄道。達摩耶是其法。一入於耳不墮餓鬼道。僧伽耶是其僧。一入於耳不墮畜生道。

﹝唱﹞歸依佛無上尊

歸依法離欲尊

歸依僧眾中尊﹝已上各三徧﹞

從今已往稱佛爲師。稱法爲師。稱僧爲師。更莫歸依邪魔外道。惟願如來攝受護念。慈湣故﹝三稱﹞。

﹝唱﹞歸依佛竟

歸依法竟

歸依僧竟﹝各三徧﹞

上來爲汝諸靈類等稱說三寶名號。便是三歸依戒。更有三昧耶戒。其戒者是過去諸佛已說。未來諸佛當說。現在諸佛今說。功徳無量不可思議。一歷耳根河沙罪滅。可以志心諦聽志心聽受。

唵三昧耶薩怛梵﹝三徧﹞

上來爲汝靈類等請佛證明。懺悔罪根。發四弘願。受三歸依戒。其戒具足。各願出輪色身。頓悟法身。業果翻成佛果。三途永脫。六道遠離。了明向上家風。證悟無生法忍。合道場眾俱獲正因。徧法界心同登正覺。

處世界如虛空

如蓮花不著水

心淸淨超於彼

稽首禮無上尊

遣舡文﹝津送瘟部神﹞

仰啟都天聖者瘟部靈通莫不多權。鬼眾盛集。瘟兵受紫微金闕之符。奉太上玉皇之敕。巡遊世界檢察人間。除滅惡心顯揚善事。布威風而瘟風慓慓喜怒片時。扇殺气而毒气雄雄升沈須刻。神通有感。變化無窮。現千種之儀刑。作百般之气候。逢善男子而合掌擎拳賜祥賜福。遇惡心人而起嗔生怒降禍降災。伏願王乘玉輦神跨珠琮。展紅旗而後擁瘟兵。持白刃而前排猛。將收瘟气而變瑞气。攝瘟風而作祥風。依遵我佛遺言。悉赴良宵法會。信士虔誠獻上一巡神酒。人間花果表世上之殷懃。法食銀錢展凡情之珍重。獻上二巡神酒。凡夫漏滴可量神仙。肉眼愚蒙難期飽滿。獻上三巡神酒。一心禱叩。三禮云終。於日卽有﹝某甲﹞修崇勝會。敷設法筵。特備花船專伸酌送。其舡者良工制造。巧匠嚴裝。鳳舸龍舟。虎頭豹尾。內載千年糧料。外敷萬頃波濤。任意遨遊於四海。從心通達於五湖。畱恩賜福而攺禍爲祥。庇佑垂休而變凶作吉。收瘟攝毒盡上龍舟。動鼓開旗各歸元道。

﹝唱﹞大聖歡喜藏菩薩。

﹝偈﹞五方遊邏鬼王僚

百怪精靈爲禍妖

香篆導迎賢孽眾

花舡津送耗神橈

紅旗閃閃隨江浪

畫鼓喧喧趂海潮

聖者收瘟齊攝毒

兒郎撥棹盡逍遙

髙峯龍泉院因師集賢語錄卷之九

髙峯龍泉院因師集賢語錄卷之十

龍泉院住持小師如瑛錄

諸家伏願門

祝聖

璇源衍慶。寶祚延供。黎民永賀於堯年。率土常瞻於舜日。

又

皇風蕩蕩。帝道巍巍。萬方歌有永之年。四海祝無疆之壽。

又

大徳必得名。大徳必得壽。永符地久天長。八千歲爲春。八千歲爲秋。幾度河淸海晏。

又

永馭金輪。常調玉燭。道越三皇之上。功超五帝之前。

又

皇帝天齊壽。擅崇髙富貴之權。化國日舒長。享安靖和平之福。

官員

維石巖巖長翊南山之壽。泰階兩兩永扶北極之尊。更期千歲之神仙。長作三朝之元老。

又

步玉登金。秉鈞當軸。輔佐太平天子。鎭安率土民生。

又

當軸大臣。親民長吏。爲上爲徳。爲下爲民。聖眷益隆不替鈞衡之任。璽書頻下佇升樞要之司。

又

臺星正照。福地彌深。銓臺魁取於髙名。吏部榮除於見闕。上慶雙親之喜。遠揚三代之名。

又

官資日顯。祿位時遷。上答紫皇柬注之恩。下慰蒼生具瞻之意。

又

皇恩已沐。使版新登。常爲父母於斯民。早作棟梁於上國。

又

臺星髙照。祿位榮遷。仰承聖主之恩。俯慰生民之望。

又

壽延有永。福享無窮。紫綬金魚常慶齊眉而不老。靑袍木簡佇觀滿目以成行。

士人

文星順照。奎宿光臨。白屋奮身見一舉成名之日。靑雲闊步正雙親未老之時。

又

文成七步。學富三冬。桂子秋風行見同聯鶚薦。桃花春浪佇看髙躍龍門。

又

魁星正照。吉運加臨。胸中富錦繡之文。筆下走龍蛇之字。場屋仗神明之助。姓名標日月之髙。

又

文髙萬丈。筆掃千軍。榮身早掛於藍袍。衣錦增光於梓裏。

又

嶽瀆鍾靈。魁杓孕秀。今年秋試鶚書早薦於侯邦。來歲春官雁塔髙題於帝裏。

又

棘闈奏捷。蘭省登名。雕鶚離風塵振羽翰而奮迅。蛟龍得雲雨露頭角以崢嶸。

僧

密傳心印。上續祖燈。俾業障以時消。冀善芽而日長。大作人天耳目。永爲佛法棟梁。

又

善根增長。魔障消除。願宗說以皆通。種福慧而雙足。作法門之領神。爲梵剎之紀綱。

又

色身堅固。道眼圓明。常結十方歡喜緣。永超萬劫輪回路。

又

慈心海闊。法壽山髙。棹般若之舟航。作人天之眼目。

又

袈裟之下常修淸淨之因。印徳之中永荷慈悲之主。宗風益振。戒月增輝。

道

道基堅固。觀宇興隆。心傳微妙以自然。意悟玄眞而不昧。

又

性根淸靜。道果圓成。永爲苦海之階梯。常作法門之梁棟。

又

玄機頓悟。福徳益崇。朝翔鸞鶴而道力淸髙。夜步鬥牛而性天澄徹。

農人

夫耕婦饁。春種夏耘。無旱漧水溢之虞。有黍稷稻粱之慶。

又

始勤東作。終望西成。家無八口之憂。戶有千倉之積。

又

東臯耕墾。南畝耘耔。蟊賊潛消。雨暘時若。谷粟桑麻丰阜。牛羊雞犬繁延。

工藝

性天巧妙。心匠髙明。藝獨擅於無雙。學其推於第一。早待天書之詔。得沾聖王之恩。

又

心機造妙。手藝精通。胸中有奇巧規模。掌上能斡旋造化。常獲公卿寵命。行親帝主恩光。

商賈

往來郡國。遊寓京華。陸行無盜賊之虞。舟運絕風波之險。多寶如來扶運動。招財童子護行藏。

又

生財有道。妙算無遺。何煩龍斷之頻登。自見門闌之成市。

又

經營便利。貿易丰饒。舟運陸行絕巇險風波之厄。珠盈玉積無穿窬宼盜之虞。

公吏

公庭淸吉。私捨安寧。事官常獲福祥。爲吏舉無過失。貴人扶護。家道昌隆。

又

吉星臨照。貴官扶持。奉公而公事和平。事官而官災殄滅。

醫士

濟眾功深。活人利博。砭劍獲十全之效。方書傅三世之良。藥王菩薩護行藏。如意輪王扶運用。

又

醫云藥聖。術妙道行。收扶危起癈之功。得返死回生之效。全資佛力。大賜陰功。俾人人居安樂之邦。使在在躋康寧之域。

術士

藝術通靈。營謀逐意。揲蓍布象知吉凶悔吝於未兆之前。發策擲龜推禍福災祥於方來之際。﹝�者﹞

又

藝情星命。術動公卿。斷生死以無差。定吉凶而有準。仰憑佛佑。益使道行。﹝星命﹞

師巫

師門安靜。法教流行。陰兵擁護而日日安寧。神力扶持而時時康泰。

又

法門興旺。師術通靈。神符篆處而邪崇寒心。法籙開時而妖魔屏迹。𨿽云神力。實藉佛威。

師尼

色身堅固。戒行端嚴。長福果於善根。開覺花於心地。觀音垂佑。王母齊年。

老人

紅顏長在。白髮無侵。丹臺書難老之年。紫府注長生之字。

又

身如山嶽而地鎭長存。壽等椿松而歲寒不攺。年徳髙邵。子孫眾多。賴神物之護持。仗龍天而庇佑。

又

壽山鞏固髙而不危。福海宏深測之益遠。龐眉有永爲蓬壺難老之仙。鶴髮長新作聖世太平之叟。

婦人

姆儀綽著。婦道常遵。臉如二月之桃。眉賽三春之柳。麻姑同算。王母齊齡。

又

性天淸淨。心地和柔。王母蟠桃永錫千秋之壽。觀音楊柳拂除四季之災。

小兒

命根鞏固。天性聰明。乳食均調。邪魔永殄。幼作掌珠之瑞。大爲國寶之榮。

又

日享安寧。夜無驚怖。幼質易爲恩養。天資大賜聰明。宮中二六化婆常蒙密佑。經內十五種鬼永不相侵。

又

幼庚淸吉。乳食調和。善財童子護行藏。吉祥如來垂福佑。利宜父母。光顯門庭。

令家

家道益肥。門風增盛。謝家階砌芝蘭永播於馨香。孔氏庭闈詩禮大揚於聲教。

又

門等於公之慶。家傳石氏之榮。田蠶歲歲全收。畜類旬旬進益。公私迪吉。水陸亨通。門闌馳綽綽之聲。子息播詵詵之譽。

又

雷送五天之福。電驅九橫之災。千尋壽嶽聳乾坤。一派福源綿日月。夫妻分上永無刑克之虞。子息位中常保團圓之慶。

祝壽

壽齊泰嶽。福等滄溟。詠南山不鶱之詩。歌泮水難老之頌。

又

壽祺天錫。福徳日新。寶籙金書永注長生之字。瀛洲蓬島茂延有永之年。

又

壽數比河沙之數無量無邊。福基等天地之基益堅益固。仰幹皇覺。大賜洪休。

祈福

時臻晏粲。旣格丰穰。門迎簡簡之禧祥。戶納綿綿之戩谷。綽有照裕。罄無不宜。

又

吉祥駢集。疫癘潛消。營謀而萬種依心。運動而千般遂意。

又

千祥雲委。百順川增。壽山齊華嶽之髙。福海等滄溟之浚。

又

五福一曰壽。千倉萬斯箱。許史繁華假慈風而扇歸甲第。金張富貴隨佛力而化入千門。

禳災

福逐云生。災隨電掃。出入獲地天之泰。行藏無山水之蒙。火盜雙消。公私兩利。願心旣剖。聖意想持。

又

天災地否無及其身。月厭年衰不臨其命。運之凶者變凶作吉。星之晦者易晦爲明。動則眾聖維持。居則萬靈擁護。寒暄有慶。視履無虞。

又

時淸道泰。國阜民安。三光全而寒暑平。五穀熟而人民育。處處有登臺之樂。人人恣鼓腹之遊。賈藏市而物阜財丰。士修文而功成名遂。旅途工肆俾爾熾俾爾昌。男畝女桑有餘粟有餘布。獄囚永息。疫癘俱消。火盜潛藏。裏閭寧謐。﹝四民總願﹞

保安

所沾疾患。用保康寧。百骸無枯瘁之虞。四大獲輕便之樂。服藥如醍醐灌味。飲食如禪悅酥酡。行住坐臥無阻無虞。出入起居常安常樂。

又

慧日照臨。災云消捲。吉曜光扶於動止。憂星不玷於行藏。更資救苦觀音豁除眾苦。仍賴消災菩薩永掃餘災。

又

沈痾脫體。吉曜臨宮。命運享而气馬自和。星辰順而身龍益健。佛垂智劍削去病源。聖賜靈丹消除苦惱。命樹聳蒼蒼之色。壽山增兀兀之峯。

又

時災殄散。月厄蠲除。凶星退而吉星臨。妖气消而和气集。藥王菩薩藥調五臟以安寧。辟毒金剛辟去百邪而淸淨。

保胎

明珠未吐。五葉含芳。恐難月之將臨。仗聖賢而保護。誕生之日如遊歡喜之園。坐艸之時似攀無憂之樹。

又

保十月以輕安。護一時而無難。監生聖母內消分免之愆。護產靈童大賜吉祥之福。熊羆恊夢。孤矢張門。早生男子之祥。行繼祖風之裔。

保蠶

春蠶大熟。夏繭倍常。繅就雪絲漢野未饒於成繭。裁成春服周詩孰詠於無衣。

又

繭若霜明。絲如山積。馬鳴大士能變少以成多。如意輪王爲轉無而作有。蔑有一毫虛耗。願令十倍全收。

保苗

田疇旣播。苗稼方榮。無旱漧水溢之虞。絕稂莠蝗虫之害。下土感夢魚之兆。上天應覆斗之祥。

又

秧苗競長。荑稗不生。水旱無虞。蝗螟永息。自從東作千郊碧浪色連天。佇見西成萬頃黃雲濃匝地。家有積倉之喜。人興擊壤之歌。

保畜

牛羊茁壯。狗彘蕃延。舉無瘴癘之虞。永絕竊偸之患。

又

五母雞二母彘無失其時。三爲犬四爲羊各遂其性。生生蕃殖。物物阜康。

保牛

朝放桃林。日餐艸地。涉險無挫傷之患。當耕有壯健之功。常見生延。永無損害。

又

掃除疫癘。俾遂生延。朝遊野以成羣。夕還欄而結隊。牲具有來思之詠。時和無問喘之勞。

又

爾牛來思。我牲旣具。蕃滋而不疾不﹝病﹣丙﹢蠡﹞。降飲而或寢或訛。

禳火災

熒惑藏輝。祝融遁迹。轉凶災爲吉慶。變熱惱作淸涼。仰仗慈風。潛消虛焰。

禳水火

乘玆佛力。發彼慈心。順坎勢以安流。虛離中而息焰。兩溪綠漲安載舟漑物之功。萬室炊煙獲移突徙薪之利。旣滅焚漂之苦趣。皆由禳謝之良緣。

禳盜賊

狗偸屏迹。鼠竊潛蹤。犬無夜吠之虞。雞止月攘之患。外戶不閉。髙枕無憂。

又

戶常不閉。路絕拾遺。無隴上揭竿之耕夫。蔑潢池弄兵之赤子。聲沈夜柝。人樂春臺。

還願

還恩滿處如月現澄潭。賽願圓時似聲傳空谷。萬靈鑑格。三寶印明。

又

旣蒙陰賜。敢負初盟。敬殫此日之忱。特賽前時之欵。

又

六曹案上。三界簿中。望銷始許之名。乞注終塡之字。

預修

幸得人身在識修身之理。叨居塵世當明出世之因。前生若不莊嚴。後報將何營種。預修功果。大布津梁。乘玆有作之良緣。必獲將來之餘慶。

又

寒必索裘豈待旣寒之後。渴當掘井必須未渴之前。庸作善於今生。庶降祥於異日。

總願

聰明皇帝聖壽天齊。文武臣僚官資日顯。梯航萬國。冠帶百蠻。混庶俗於仁天。躋八荒於壽域。時調玉燭。歲恊金穰。冬無愆陽。夏無伏陰。風不鳴條。雨不破塊。百樂咸生於治國。四民各遂於生涯。修儒業者雁塔題名。執工藝者金門待詔。出塗藏市富金刀泉布之饒。鑿井耕田有稼穡倉箱之積。蠶桑十倍。利祿兩全。曰壽曰富曰康寧。俾昌俾熾俾耆艾。戶納千祥百福。家無九橫三災。人盡樂於登春。犬不聞於吠夜。烽銷遠塞。艸鞠圜扇。羽毛鱗甲咸遂生延。動植飛潛舉臻蕃殖。上窮有頂。下達無邊。凡屬有情。同登彼岸。

髙峯龍泉院因師編集賢語錄卷之十

髙峯龍泉院因師集賢語錄卷之十一

總願碎語門

總願全段

上祝當今皇帝道踰堯舜之君。在位大臣徳邁臯夔之列。霧掃胡塵而干戈盡偃。月沈邊燧而文軌皆同。有民皆樂於春臺。無俗不躋於壽域。次異鄕閭寧。謐家室康安。免逢山水之蒙。常遇地天之泰。鑿井耕田而各安生業。含哺鼓腹而咸樂天眞。商歌廛而物阜財丰。士修學而功成名遂。蠶桑春富家家繅白雪之絲。禾稼秋成處處刈黃雲之穗。夜絕覆梁之輩。時聞擊壤之童。牛羊茁壯滿千山。雞犬相聞達四境。獄囚永息。疫癘潛消。圓滿一切願心。成就無邊福利。

爲官者

居官無恙。理事如神。人思召伯之甘棠。世競郭公之竹馬。早錫千鍾之祿。榮膺一尺之書。享臺算以綿長。履仕途而遷擢。

修文者

舒捲韓窗之編簡。富饒鄴架之詩書。禹門三級願先登。郤桂一枝祈早折。茂延百福。永殄千災。

習武者

六篇明豹路。三尺撫龍泉。孫吳之事業益精。衛霍之勛名早遂。彎弓馳射功收百步之穿楊。衣錦榮歸堂慶雙親之戲彩。

治家者

理家有道。妙算無遺。產業山崇還如王愷。貨財泉溢有若陶朱椿老。桂芳益顯竇家之陰徳。蘭森玉立茂揚謝砌之休聲。

事公者

爲吏事官多享祿。招財遇貴得安身。結案疑而無錯無差。覆官員而允順允聽。常願保全之美。永無過失之虞。家道榮華。公庭淸吉。

務農者

水耨敢辭頻。火耕當作苦。春帶一犂江上雨。秋收千畝隴頭云。大田常獲丰登。髙廩益充委積。犬無吠夜。吏不登門。

養蠶者

帝釋密扶。馬鳴默佑。采空五畝無餘葉。繰就千機有細絲。縑帛丰盈。貨財富衍。

工匠者

性天曉了。心匠玲瓏。胸中自有規摹。手內多施巧妙。動止常居吉地。工夫每遇貴人。倍收日至之財。行見天書之詔。

商賈者

貿遷如意。出塗收巨萬之財。斡運隨心。藏市獲倍蓰之利。錢流地上。貨衍日中。世業增崇。家聲赫奕。

攻醫者

傳不傳之祕方。治難治之篤疾。活人之功爲甚博。濟世之道願益行。福徳藏王常密扶於動履。安樂菩薩更茂介於禎祥。

克擇者

水法深明宗妙。山形洞曉玄機。胸包造化之工。數衍星辰之妙。常遇貴人持掣。頻蒙富室招延。錢財衣食如願如心。富貴榮華從謀從望。

漁釣者

數尺絲綸長在手。一蓑煙雨任平生。江魚美可求。湘水淸堪汲。壽比岡陵之久。福如江海之深。

開酒肆者

馬相如之滌器。卓文君之當壚。挑錢之客常來。盜飲之人已去。息收萬倍。願應千般。

開店肆者

百神擁護。萬聖維持。店捨興隆長似孟嘗門下。資財進入常如王愷藏中。官非口舌逐時消。福祿吉祥隨日至。

爲屠戶者

割肉固殊於方朔。操刀濫學於庖丁。殺生之罪業冰消。潤屋之貨財山積。

爲博弈者

妙算隨心。取財遂意。但要見機喝采。終須得手盈錢。從教一擲之時。自獲百萬之利。官非不惹。盜賊無侵。行藏消不測之災。動止納新來之福。

爲蒿工者

運篙持漿永無波浪之憂。遇險臨灘常有龍神之護。凡來往滄波之上。如安行平陸之中。事事亨通。頭頭利濟。

爲僧行者

天龍外護。梵行內淸。行住坐臥而百福資扶。春夏秋冬而千災殄滅。

爲道士者

星冠離洞府。霞帔下煙霄。六匣風雷藏寶劍。一壺天地養靈丹。茨福駢臻。椿齡有永。

爲尼姑者

眉攢柳綠棲身眾妙之門。臉映桃紅勵志自然之教。無爲洞達。大道勤行。弘持淸淨之規。延續神仙之壽。

爲師巫者

救四百四病之苦。有百發百中之功。靈符鎖斷鬼門關。巾斗翻開人世界。三元尊聖時時大降吉祥。諸部吏兵日日勤加護衛。

相士論命者

術妙髙古。藝精動人。論吉凶則究五星五行之奧旨。觀貴賤則有百發百中之奇功。何須西蜀問君平。不待江南尋郭璞。笑傲壺中之日月。優淤物外之煙霞。

牙儈者

持心正直。秤物公平。會四遠之經商。合兩家之交易。居多財貨只憑辯口之懸河。輻湊舟車常見滿門而成市。

娼妓者

雲水之生涯日進。煙花之活計風流。朝陪四海豪奢。暮伴五陵年少。綺羅叢裏潛消口舌官非。弦管聲中常獲金珠璧玉。

髙峯龍泉院因師集賢語錄卷之十一

髙峯龍泉院因師集賢語錄卷之十二

追薦陳意門﹝贊靈通用﹞

總薦亡

百年光景全在剎那。四大幻身豈能長久。自離塵世香魂杳杳未知方。旣返泉關逝魄茫茫何所往。音容莫睹。骨肉徒傷。欲伸薦披之功。須假慈悲之力。

又

夫子聖人猶見兩楹夢奠。達摩大士尙聞隻履西歸。法身未免有去來。幻質豈能無生死。冥途旣往。逝魄何歸。須憑薦拔之功。直指超升之路。﹝已下任敍所作佛事﹞

又

百年夢幻嗟塵世之循環。諸佛慈悲揭眞乘而濟度。伏念亡﹝某人﹞奉身儉約致業勤勞。接物待人本謙和而罔間。事尊撫幻盡孝義以無虧。方期壽嶽之崇。俄嘆驚波之逝。上遺華發缺溫淸於萱堂。下棄諸孤極攀號於苫室。欲嚴昭薦。庸假燻修。﹝同前﹞

又

地水火風眞个夢中說夢。生老病死誰知身外有身。欲求彼岸超生。須向个中著力。恭惟﹝某人﹞之靈。天資長厚。地冑光華。其起家也則有貫朽粟腐之名。其處鄕也則有親仁善鄰之美。福在其身則壽考康寧之是享。慶流於後則徳行道義之俱全。膺鶚薦而五舉不虛。指龍門而一躍在卽。方謂椿齡益固。豈期薤露遽晞。百千萬事總成空。八十二年渾是夢。三釜之養弗及。九泉之恨徒增。莫駐雙輪。俯臨首七。

薦祖父母

先祖是皇素積門閭之徳。孝孫有慶敢忘骨肉之恩。適際忌辰。仰皈皇覺。伏念﹝某人﹞理家勤儉教子詩書。兄弟無間言。朋友責善道。自得田園之樂。共推裏閈之仁。生前旣有興家創業之功。歿後當懷謹終追遠之念。﹝追遠忌辰﹞

薦父

陟岵興嗟爰起勞思之志。蓼莪托詠難伸哀告之誠。𨿽殫孝子之心。莫報昊天之徳。伏念父﹝某﹞生成徳重教養恩深。本期盡養於百年。豈謂俄終於一疾。

父五七

劬勞有賴足知生我之恩。酬報未由遽起何怙之嘆。惟佛子能伸子道。假聖慈少薦父慈。望垂赦罪之恩。直指往生之路。痛念﹝某人﹞向居塵世才登六十二年。今返泉臺倐經三十五日。

又

靑春向晚痛嚴君歸壽之辰。朱夏俄臨當孝子酬恩之日。欲薦靈魂度脫。須憑我佛慈悲。敬念﹝某人﹞居人世七十八年。拋幻塵三十五日。欲報生成之徳。用憑薦悼之功。

父小祥

無父何怙每懷陟岵之悲。有佛可依嘗發濟人之願。重念﹝某人﹞存心平等處己溫良。旣爲十善之人。宜享百年之壽。豈期一疾遽返九泉。靈魂渺渺以何歸。去路茫茫而不返。欲指小祥雲路。須憑大覺風規。

薦母

泣血三年痛念子羔之志。不飲七日重傷曾參之心。動王修輟杜之誠。起隱之感鄰之嘆。𨿽古今之事或異。而子母之情不殊。痛念﹝某人﹞處閻浮世現女人身。內克盡於姆儀。外允諧於族屬。恩深鞠育。徳備劬勞。本期椿算綿綿不忘戲彩。豈謂萱堂寂寂遽起傷心。

母百日

萱堂月冷空餘刻木遺蹤。蘭砌云愁遽起感鄰別恨。痛念十旬弗返。庸資九品追修。伏念﹝母氏﹞善心有素懿行無虧。檢躬溫淑而茂著閨儀。應物周旋而曲全婦道。一男終老。二女得賢。孺封方羨於榮觀。親眷俄聞於永別。曩日之斷機莫睹。今朝之戲彩無由。不憑淨土以超生。曷使亡魂之度脫。

母小祥

母以劬勞生我遽興不見之思。佛能方便救人敬啟少酬之意。伏念﹝某人﹞懿行雍容善心純熟。傳嗣幸生四子。享齡宜盡百年。豈謂五旬之餘。遽有千秋之別。倐忽痛周星之隔。悲傷泣淚雨之零。無階酬鞠育之恩。有佛示往生之路。

公百日婆六七

痛念先公曆十旬而弗返。翻思祖妣俄六七以偕臨。欲薦雙魂。宜修九品。首答變成主。兼資平等王。望開方便之門。各指超升之路。

女薦母夫薦妻

女薦其母徒勞刻木之悲。夫拔其妻空憶鼓盆之恨。欲使雙魂俱度脫。須桑三寶爲加持。孝女﹝某﹞痛念亡妣﹝某氏﹞。夫﹝某﹞伏爲亡室﹝某氏﹞。一則義重於生身。一則恩深於結髮。本是有家親之喜。豈期同生死之塗。

薦子六七母四七

曰母曰子相繼歸終。誦佛誦經用憑救拔。爰傾眾志敬薦雙魂。闡智者之科儀。禮觀音之寶懺。普答三千大千之聖眾。兼酬四七六七之冥王。

三孫薦祖母叔母

祖母叔母相先後以歸終。長孫次孫同哀號而薦拔。﹝某﹞等敬念祖母﹝某氏﹞叔母﹝某氏﹞。向值一陰之月。方踰兩日之期。豈知二位懿魂。共返九泉幽壤。

薦母並妻室首七

云慘萱堂莫遂承顏之志。風悲蘭室遽傷結髮之情。然老少𨿽曰殊塗。而生滅同歸一路。敬念亡妣﹝某氏﹞享世壽七十五載。亡室﹝某氏﹞受天數三十二春。未離兩日之間。同有千秋之別。大千不返。首七俱臨。追修二位之懿魂。須仗三乘之聖教。

薦夫

共伯之妻人欽自誓之志。萃周之婦世聞善哭之聲。魂飛湘浦之煙波。夢斷楚臺之雲雨。伏念亡夫齊家雍穆處己溫良。將期成君子偕老之歡。豈意發天民無告之嘆。𨿽仰天而何補。徒望石以興悲。欲酬結髮之恩。庸仗燃燈之果。

又

交歡二姓。本期奉箕帚之勤。俄別千秋。難使效蘋蘩之托。切念亡夫﹝某人﹞。公平處己忠厚待人。內睦宗親外諧鄕黨。滿謂百年之偕老。豈期中道以分飛。

薦妻

蘭臺人寂徒興舞鏡之悲。鳳閣香鎖爰有鼓盆之嘆。伏念亡室﹝某人﹞。夙勤婦道素祕閨儀。本期偕老百年。豈謂遽終一疾。齊眉莫及。結髮徒傷。雲歸仙島暮煙寒。花落泉臺春晝永。欲超懿魄。須仗妙緣。梵曲髙揚韻續斷弦之奏。鑪煙消散香和愁霧之飛。

又

百年偕老將期結髮之親。四大俄空遽起鼓盆之嘆。切念﹝亡室﹞素全婦道曲盡閨儀。孝義兩全。宗親俱睦。

兄弟

原上鶺鴒務篤急難之義。雲間鴻雁忽垂次敍之傷。敬念某﹝亡兄亡弟﹞道共人倫序連天屬。將諧同气俄有歸眞。竹林遊地起傷悲。棠棣陰中空感嘆。

薦男

蘭凋玉砌沈沈之愁霧迷空。鳳入丹霄寂寂之悲風匝地。伏念亡男﹝某人﹞。克家令子。幹蠱良材。本期興忠孝之門。全望繼箕裘之業。豈知一疾。永訣千秋。

長子溺死

情傷主器豈期失楫於中流。佛願度人庸指乘槎之仙路。伏念亡子力學龍門而未透。親看蛟水以俄經。一夜更闌才效渡湘之年少。千秋恨別翻成捉月之謫仙。鳴灘響處助哀聲。急浪濺時添暗淚。

薦女

謝庭蘭殞到底俱空。楚峽云收未知何在。伏念亡女善心純熟懿行雍容。豈期一疾之來。遽有百年之別。輙憑佛果。少贊仙遊。

伯叔

哀心有感痛傷天屬之親。誠意無依庸仗佛乘之力。伏念﹝亡伯亡叔﹞善鍾累世慶出一門。爲先公冑子之賢﹝伯稱冑子叔稱季子﹞。乃我父連枝之愛。將謂享長年之算。豈期終百歲之天。

姊妹

天倫共稟莫非同歲連枝。世事歸空難免出生入死。伏念﹝亡姊亡妹﹞所育𨿽同於父母。於歸各配於室家。棣華將謂於聯芳。雁序遽傷於痛別。

丈人

云愁慘慘空傷太嶽之頹。雨泣漣漣濫發東牀之嘆。𨿽曰冰淸而玉潤。難逃死去以生來。伏念丈人某。徳稟寬洪。恩均內外。私喜一門之幸。得伸半子之親。豈期四大之空。遽有千秋之別。

丈母

云愁半夜痛傷嶽母之俄傾。雨泣新秋忍對門闌之發嘆。千秋遽別。半子何依。欲懿魄之超升。仗善因而薦拔。敬念丈母某人。生男克孝譽已振於北堂。育女有家愛特崇於東坦。將謂享百年之壽。豈期爲一疾之終。曉山黯黯散愁雲。夜壑茫茫奔逝水。

女婿

愁結門闌遽爾東牀之逝。淚零衣袖痛傷半子之亡。不資物外之善緣。莫薦門中之貴客。伏念亡婿﹝某人﹞。賢鍾盛世。族出名家。內諧父母之歡。外擅裏閭之譽。滿謂篤親之義。常修致敬之儀。豈期天不福謙。遽使身先歸土。

又

門闌有托望諧中雀之緣。風火無憑遽失化龍之望。欲伸薦拔。庸仗慈悲。

薦商死

往而不返。仲尼傷逝水之嗟。去而不歸。莊叟起失家之嘆。死生惟命之極。行止非人所能伏。念某人孤矢銘心蓋有四方之志。駒驑命駕能馳千里之念。每運舟車阜通貨賄。遠取徵商之利。將求潤屋之資。豈期善願未圓。那覺天年不永。徵魂杳杳九泉冥路去何長。逝魄茫茫萬里思親歸不得。虔修淨土。資薦去程。

僧薦本師﹝開華嚴經﹞

釋迦文佛何妨示寂雙林。達摩大師不免西歸蔥嶺。𨿽法身本無生滅。然乳恩敢後酬償。欲增般若之妙光。必假華嚴之大教。恭惟圓寂本師大徳。堂堂儀表寂然彌勒下生來。了了禪機儼若玄沙不出嶺。龍山尊宿。﹝魚﹡戔﹞水宗師。戒行共霜月爭明。梵音與風雷齊震。忽朝猛省。拂袖便行。衣傳已付嶺頭人。背痛翻爲塵外侶。今當三十有五日曷報師資。用開一百二十函少陪雲路。

薦亡伏願門

通用

塵勞蠲淨廓爾而雲散天淸。業障頓除豁然而冰消雪釋。識心達本。息意忘緣。於去來中悟無去來。於生滅中悟無生滅。絕離幻妄。正趨眞空。破三毒而證三藐三菩提。收六賊而修六度六神用。了知生滅法。方明無我人。不出菩薩林。常居華藏海。

又

數行仙樂迎歸紫府之間。三色祥雲引出塵寰之外。拋離五障。迥脫六塵。當生慈氏之宮。早入龍華之會。

又

黃金殿內常瞻紫磨之身。紅藕花心時聽苦空之偈。

又

四生海上卸愚癡帆。三覺岸頭斷沈迷綱。出娑婆之世界。生兜率之天宮。時時面奉玉毫。日日耳聞妙法。曉了卽心卽佛。頓明非想非空。得般若波羅蜜多。成無上正徧知覺。

又

無邊煩惱海徹底漧枯。無量智慧花廓然開發。

又

上冒七重之网。下乘千葉之蓮。飄飄生睹史之天。濟濟步摩尼之殿。面瞻金相。耳聽法音。

又

瑤池萬仞。金風動而蓮上生花。寶閣千層。珠簾捲而雲中見佛。

又

寶坊寶蓋乘寶馬以優遊。香國香城躡香雲而快樂。

又

寶网玲瓏之下。天花縹緲之中。禮十號慈尊。悟一乘妙理。

又

須菩提彈指之處認取千聖之門。大迦葉破顏之時頓悟一眞之理。

又

普光堂上回凡心而作佛心。菩提殿中轉肉眼而爲慧眼。步步紅蓮開足下。翩翩靑蓋起空中。拋三漏之塵勞。生十嚴之淨地。入寶冠裏。坐師子牀。一聞大悟之因緣。便證無爲之至理。

又

眞明明之。法眼登須彌頂而爍破四天。悟了了之。眞心向微塵裏而坐觀三界。

又

眞心自在。法性逍遙。不入三乘。便登正覺。悟無所悟之法。證無所証之門。生生披如來忍辱之衣。世世處諸佛慈悲之寶。

又

障雲散而菩提月現。業海枯而功徳山髙。不入邪宗。常生正念。

又

七寶池中盡滌業障報障煩惱障。九蓮臺上常聞妙音梵音海潮音。

又

摧煩惱之山。裂愛欲之网。心疑頓釋若解百疊之花巾。罪垢潛消如散八風之沙聚。

婦人

十惡五逆悉冰消。三毒七情俱雪懺。五漏化爲無漏。六根變作善根。仗一乘薦悼之功。指九品往生之路。好隨玉女迎埽蓬島仙山。長伴姮娥直返蟾宮月殿。東海觀音親授記。南方龍女願同參。速出迷途。早登覺苑。

又

業果凋零。罪花殞謝。便登海岸禮觀音菩薩之容。長向雪山侍摩耶夫人之側。

雙魂

毗盧華藏不妨步步相隨。淨土蓮臺如信人人有分。寧拘曰老曰少。從教同號同名。鸞車對對返璇穹。鳳輦雙雙歸寶洞。合簪並進共乘般若之舟。攜手同行齊到波羅彼岸。

又

俱乘有作之因。各指往生之路。紅蓮臺上不妨步步相隨。碧玉階前管取頭頭尋著。九品齊登上品。三乘共證上乘。翻身接引上天堂。攜手逍遙歸佛國。

又

厖眉慈母早隨佛母返天宮。鴛帳嬌娥好共妲娥歸月殿。兩片彩雲輕襯足。一雙寶网爲嚴身。生前旣結於家親。歿後齊登於佛國。

溺死

不憑聖澤。難脫迷津。霈爲終七之恩波。洗去大千之罪垢。鵬海化爲福海。龍宮變作天宮。云漢逍遙免萬劫沈淪之苦。星橋快樂無三途出沒之憂。願假慈舟。早登彼岸。

又

愛河浪闊期彼岸以髙登。苦海波深假慈舟而普渡。

又

不滯中流卽登彼岸。禮水藏慈悲之相。聞海潮微妙之音。

又

滌除玄覽。涵泳聖涯。指佛波羅門。離世浮沈海。騎李白鯨鯤之背。訪張騫牛斗之星。兩腋淸風笑傲三山之蓬島。一溪流水優遊千古之桃源。度達有阿羅聖僧。引接得水藏菩薩。

薦僧

身期成於正道步步躡於遙天。心冀了於妄源去去乘於翠輦。入四禪地。具一性空。趺猊座髙廣之間。睹龍樹芳菲之相。一明圓覺。頓悟眞常。

髙峯龍泉院因師集賢語錄卷之十二

髙峯龍泉院因師集賢語錄卷之十三

涅盤法語門

舉哀

去秋一夜風雷作。吼地奔空掀海嶽。驚起多年老古錐。平空拗折蒼龍角。迢迢千里訃音歸。哀動叢林皆錯愕。苫錯先師法道正喧天。到我瞎驢邊滅卻﹝遂長噓一聲哀哀﹞。

又

三十年行道海上第一人。颯然恁麼去。誰見不酸辛。𨿽然如是。須知﹝某師﹞未曾生未曾死。未曾去未曾來。正與麼時。如是﹝指龕云﹞我與雪峯同條生不與雪峯同條死。要知末後句。分明普請大眾齊聲舉﹝哀哀﹞。

又﹝僧俗通用﹞。

來遊塵世已經年。一點風光本自然。莫怪翻身歸去速。須信壺中別有天。靈魂超淨界。眾等苦畱連。𨿽云來去元無礙。爭柰分明在目前。時節到來休諱忌。蒼天中更哭蒼天﹝哀哀﹞。

起龕

五蘊山頭一段空。同行出入不相逢。從玆撥轉通天竅。直下翻身處處通。圓寂﹝某師﹞。死生海裏𨿽有去來。眞淨界中本無起滅。動則起生死之本。靜則沈迷醉之鄕。動靜雙泯卽落空亡。動靜雙收瞞預佛性。卽今跳出動靜一著作麼商量○出門一著爲君通。剔起眉毛不見蹤。珍重諸人齊著力。不妨步步生淸風。

又﹝爲普明長老﹞。

普明老子賢沙近鄰。住院三十四年。俗壽七十一歲。破夏相別。冒暑還鄕。了事衲僧道頭知尾。推出枕子明月當天。提起缽囊淸風滿室。艸鞋緊系直裰斬新。迎赴茶毗以全法式。﹝髙聲云﹞普明和尙今正是時。請離方丈。﹝撫龕一下云﹞起。

掛眞

虛空無像復何名。五彩圖成身外身。一部精神藏在此。未甘全體示諸人。﹝展一半云﹞若謂這个是某人眞。是諸人未具塵外之眼。若謂這个非某人眞。是諸人猶迷眼外之靈。是之與非卽且致。大眾。要見某人本來面目麼。堂堂無向背。子細好生觀。

又

﹝拈眞示眾云﹞把住則凡聖難窺。放行則何彼何此。若也把定。大似不通人情。未免放行。與眾相見去也。﹝展開云﹞咦且莫錯認定盤星。大眾。八州管內老和尙。七掌名藍不住相。施法施財利濟人。慈悲道徳大虛空。量大虛空。量無定當。撒手迢迢忘背向。𨿽然正眼不容鍼。爭柰兒孫要瞻仰。如今掛向祖師堂。畱與山門作榜樣﹝掛﹞。

舉棺

釋迦如來說大藏法不免涅盤。阿難尊者說出世緣終歸淨土。出家人本無掛礙。得路處一笑便行。不期﹝某人﹞趂得春風便成秋露。月落寒空畱不住。水流大海到方休。當初不合等閒來。這里始是眞歸處。今則擡不起拽不動。大眾作麼生向。還委悉麼。﹝咄﹞得人輕借力。便是轉身時。﹝起﹞通用。

俗人

風飄紅葉滿庭雨。籬畔黃花猶泣露。堪笑重陽人已去。泉路茫茫有何據。﹝某人﹞不是臺山淩行婆。亦非湘江靈照女。團欒不說無生話。有物不就他人取。一子從釋脫塵羈。三子傳家已婚聚。視富貴若過眼飛灰。脫生死如曉日朝露。驀然仙路便翻身。撒手明明與麼去。直饒千聖出頭來。到此如何畱得住。敢問諸人。旣是畱不住。必竟去何處。還委悉麼。出門跳下白牛車。好看乘雲歸淨土﹝起﹞。

女人

﹝撫棺一下云﹞哀哀兒女痛肝腸。鑼鼓相摧去路忙。挽不回頭休悵望。出門那得苦悲傷。﹝某人﹞知身是幻如水上浮漚。悟世匪堅似空花亂墜。截斷煩惱根。脫去塵緣業。盡底放下。更不商量。且道出門一句又作麼生會。金雞啄破琉璃殼。玉兔挨開碧海門。

雙棺

來時各自來。去時相拉去。來去本同途。誰云無伴侶。雙放復雙收。直下無遮護。同气又同聲。幾曾分兩處。一了一切了。一步連一步。今爲汝二人。一手雙擡舉○朵朵金蓮並吐香。雙雙露柱相對舞。卽今攜手共同歸。直下便遊眞淨土﹝起﹞。

秉炬

春

春山疊疊綠靑蔥。春晝舒長暖日濃。若向此中深薦得。頭頭物物顯家風。玆者切念﹝某人﹞忽朝猛省。跳出塵籠撒手便行。了無掛礙。諸仁者。且道臨岐一著作麼商量。其或未明。聊聽短偈○六十餘年夢幻中。一朝撞破太虛空。只今要識西來路。火裏蝍蟟吞大虫。

夏

生也不道。死也不道。生死兩頭俱領過。卽今撥轉上頭關。諸人且道是甚麼。是甚麼。爲說破。木人昨夜問三臺。拍手起來唱哩嘮。亡﹝某人﹞醒則个灰飛煙滅事如何。雲峯奇聳千萬朵。

秋

愁雲散盡楚天靑。木葉凋零惱殺人。時節到來歸去速。擬將何事作前程。恭爲亡﹝某人﹞平生恬靜稟賦寬柔。將期享壽百年。豈謂遽終一疾。忽朝時去拂袖便行。要指路頭須憑指示○閃電機鋒石火光。舉頭鷂子過瀟湘。一言爲截輪回路。金井梧桐葉正黃。

冬

一剪寒梅爲報冬。千林萬壑總成空。惟畱法性無生滅。不逐人間四季終。﹝某人﹞還會麼。五十餘年空蹉過。今朝忽爾夢魂醒。從此生生只這个。

僧

一朵花開佛出世。一枝花謝佛涅盤。了知生滅皆虛幻。須是當人著眼看。圓寂﹝某師﹞上座。幼修梵行。長屬僧緣。今當風火散離。不免翻身歸去。大眾。且道﹝某人﹞上座向什麼處去○雙林示寂露全身。隻履西歸莫向程。明月白雲消散後。前山依舊插天靑。

道

生平入道苦身心。大限俄終促去程。𨿽道未歸僧寶位。到頭成佛等空平。玆爲順俗﹝某人﹞幼拋塵俗久處空門。觸目應緣無非佛事。今當告寂。不免回程。且道這一程向什麼處去。﹝咄﹞昔年盧行證菩提。今日相逢復是誰。要問臨岐超脫句。山髙不礙白雲飛。

士

平時修讀性天淸。終日勤勞心地明。郤桂一枝期望折。禹門三級願升登。然𨿽如是。且道歿故﹝某人﹞只今到這个地頭。還尙有寸進也無。旣徳行通劫莫蹉過。﹝咄﹞將期北闕功名顯。豈謂南柯夢幻醒。一句了然登上品。彌陀淨界任超升。

農

暑往寒來幾千秋。朝思暮想務田疇。始勤東作頻耕布。終望西成不失收。然𨿽如是。且道歿故﹝某人﹞只今到這个地頭。還相委悉得麼。一歷耳根。大千通達。﹝咄﹞可惜多年營活計。何期今日棄閻浮。東土業緣從此別。西方樂國任遨遊。

工

平生工巧藝偏奇。多技多能四海知。胸中自有規模術。掌上寧無造化機。且道歿故﹝某人﹞只今到這个地頭。奇工尙在也無。諸人還相委悉麼。稍若未明。聊伸諦聽。﹝咄﹞本望君王頒詔請。不圖閻帝促歸期。九天宮闕勞修造。好把良工爲設施。

商

經營行盡幾軍州。興販登程費運謀。竹杖芒鞋豈休歇。金刀泉貨富經求。然𨿽如是。且道歿故﹝某人﹞只今到這个地頭。還尙識得也無。其或未能。應當諦聽。﹝咄﹞可憐跋涉貪圖利。枉勞值死不知休。從今拋卻行蹤影。好向西方佛國遊。

老

人之有生必有死。此理相傳今與古。推靈享壽旣長年。滿眼宗親何必苦。且道﹝某人﹞向甚麼處去。若已於斯薦得。何須頭上安頭。其或未然。不妨諦聽。﹝咄﹞死生生死悉歸空。汝旣天年享壽終。劫火洞然何處去。日輪晚景倍增紅。

少

二十餘年夢裏身。少年不復享長齡。忽朝猛省便歸去。還識前回个主人。這主人相識麼。不是這个並那个。直須截斷兩頭機。熱則取涼寒向火。

下火

雙僧

雙明復雙暗。彼此都是作家。同死不同生。各人自有三昧。秀公龍藏未徹倐爾坐忘。文老法制將終貪程太速。莫謂先行不到。畢竟同途。休言末後太過。涅盤一路。大眾。且道二老此日臨岐作何祖餞。只用一枝紅焰。從教兩處分飛。

武官

來時空裏泛孤舟。去也步行騎水牛。兩段不同如會得。不風流處也風流。﹝某官﹞𨿽在戎門生長。常懷佛行慈悲。勸世每誦古人歌。平日不瞞諸聖眼。聞惡則攢眉皺面。見善則信受奉行。錢聚數百千。壽年八十歲。對客瑯瑯語話。無病只麼便行。想君別處誰畱。直到蓮花海界。雨初歇艸茸茸。翻身觸破太虛空。三腳蝦蟇飛過海。火裏喞嘹吞大虫。等閒踏斷輪回路。透過牢關千萬重。

老人

終日茫茫死卽休。誰知虛幻等浮漚。會須个裏超生死。生死恆眞得自由。生死旣眞。輪回路絕。無天堂可升。無地獄可入。無菩提可求。無煩惱可滅。無聖凡階塹。無男女親疏。孤迥迥。峭危危。不許老胡會。只許老胡知。明歷歷。活鱍鱍。趙州石橋成掠彴。﹝某人﹞且莫錯。休擬議。只這是。火裏喞嘹吞大虫。一超直入如來地。

婦人

生也死也非取非捨。來也去也塵埃野馬。聚也散也千變萬化。推倒無影殿。撲碎琉璃瓦。撞見玉麒麟。乘時便騎跨。﹝某氏﹞何處去。莫似狂風飄柳絮。神仙十二玉樓臺。𨿽好不是安身處。回頭就已覓歸程。萬里神光照天地。天地空。火裏蝍蟟吞大虫。

小兒

神童子。神童子。來何遲。去何速。烈焰空中喚不回。金盆又在誰家浴。

吏人

平生說條念貫。死後一場公案。今日木匣送來。且教老僧判斷。已覺發未覺發。已結正未結正。我佛慈悲。咸赦除之。

因醉渡橋溺死

平生波波劫劫。只貪甕頭春雪。夜深獨步危橋。不覺橋坍腳滑。本意隨波逐流。且作灰飛煙滅。﹝咄﹞夜來酒醒歸何處。楊柳岸曉風殘月。

僧溺死

百尺竿頭進步未是作家。千尋浪裏翻身方爲遊戲。吸盡西江一口水。莫謂同徒踏翻船。不覓蹤由殊非知己。不顧一身沈沒。任教滿腹彭﹝月﹡享﹞。須知落水見長人。不作臨河渴死漢。大眾。且道﹝某人﹞到這田地。作什麼商量。曠劫已前消息斷。是渠水火不相干。

妓溺死

歿故﹝某氏﹞生迎仙客。死浪淘沙。鳳樓不見虞美人。鴛幃休戀風流子。西江月畔已罷傾杯。南浦橋中投入新水。屍停灘側煙波罩芳艸渡頭。火起江城雲霧瑣小重山畔。大眾。且道去則去。後面一句如何分付。﹝咄﹞菩薩蠻衣常掛體。祝英臺上舞梁州。相逢已覺如夢今。直上千層寶閣遊。

耕牛

業畜業畜。來何遲去何速。非是我無田與汝耕。爲汝今生還債足。牛犢子。你有福。不是山僧主張。汝好一場淩辱。割皮者割皮。割肉者割肉。掛在門前半生半熟。吾今與汝設一堂齋。設一堂浴。眾僧諷誦。老僧丁囑。去到閻王殿前。換了本來面目。

入壙

古者道踏著故關田地穩。更無南北與東西。這一片田地。髙而無上廣不可極。凋而無下深不可測。四至界畔元屬當人。惟有中間一竅不曾動著。今動著。直得泥牛哮吼木馬嘶鳴。霧鎖長松風生大地。正當恁麼時。且當向什麼處安墳。巍巍坐斷西山腳。千古悠悠對落暉。

入塔

普光塔下八字打開。明月堂前十分彰露。倒拈背觸之機。全提殺活之句。驪龍頷下斡明珠。大虫舌上書千字。何期一疾弗瘳。可謂貪程太遽。東山法道頹危。楊岐重擔誰負。雪峯與你同條生。又且不與你同條死。更有末後句。大眾還知否。去歲移書報余。三月歸來相聚。而今果爾歸眞。且道以何爲據。﹝提骨示眾云﹞黃金靈骨鎭長新。一段風光邁千古。

又

一念才生恁麼來。無明山上起雲雷。而今撒手復歸去。片月依前照古臺。卽日奉爲﹝某人﹞宿安道業久立空門。奉佛精虔處心平正。時節旣至風火難畱。法身無礙大虛空。骨石要歸無縫塔。大眾。且道無縫塔一路向甚處進步。﹝良久云﹞流水下山非有意。白雲歸洞本無心。

二僧

大眾。還識此二僧麼。龍華會上俱透牢關。般若光中共一鼻孔。來時𨿽未同來。去時今返同去。人人禪學麒麟。个个叢林獅子。偶然把手同行。莫道渠無伴侶。西天寶蓋重重。淨土金蓮步步。縱教同號同名。那更分爾分汝。常與諸上善人。不免俱會一處。路頭向什麼處入。一點水墨傾。成龍分兩處。

撒土

人假地水火風。不免生老病死。生時因土而生。死後復歸於土。還知否。結而爲山爲嶽。散而爲州爲府。在天則爲五行之中。在地則爲萬物之主。中央戊己猶稱尊。何物不歸一點子。卽今撒向此佳城。萬代兒孫由蔭注。貴者從玆貴。富者從玆富。奇山秀水盡來朝。吉曜善神常擁護。要知靈魄擬何歸。不涉一程歸淨土。

散灰

這把骨頭非常作怪。六十老龍鍾。剃頭作新戒。父禮子爲師。子受父禮拜。世俗有髙低。佛法無掛礙。一个鐵硬人。打硬世無賽。杜門絕交遊。佛來也不采。如是三十年。自買常自賣。到得新年頭。撒手長空外。來時聖不知。去時人不會。不會與不知。自有通人愛。﹝顧大眾云﹞且道愛个什麼。﹝良久﹞喝﹝云﹞。跳入長江浪拍天。拶破虛空百雜碎﹝控﹞。

又

若人透得上頭關。始覺山河大地寬。不落人間分別界。何拘綠水與靑山。玆爲﹝某人﹞忽朝猛省撒手便行。幻身已付於丙丁。靈骨將歸於壬癸。直得禪河浪徹一點元無。法海波澄千差無別。滌去六根煩惱。洗除萬劫塵勞。從今穩棹渡人舟。直下便超無垢地。此事且置。且道其人轉身向什麼處去○江長不見水窮處。山遠直疑天盡頭。

唱衣

輪王髻中珠。不直半分錢。迦葉糞掃裏。價直百千萬。者个是某人禪師平生受用不盡底。且道不作貴不作賤有人酬價麼。若無人酬。放一綫道﹝一唱五百﹞。

髙峯龍泉院因師集賢語錄卷之十三

髙峯龍泉院因師集賢語錄卷之十四

抄題雜化門

化鍾樓疏

千鈞重器已成槖鑰之功。百尺髙樓欲遂斧斤之用。誰能特達。就此因緣。帶月輕敲驚起海門沙上雁。和煙試擊喚回塵世夢中人。

龍泉院前虹橋疏

乘輿濟眾惠止一時。斷木利人功流萬世。惟龍泉之勝槪。有虹首之髙飛。頃緣洪水之橫流。日見行人之病涉。有阻畱題之客。頗妨期會之人。今欲經之營之。必賴遠者近者。懷區區之尺牘。扣磊磊之丈夫。伏願向五達衢出一隻手。將見問津老子不煩般若之舟。策杖禪人咸到菩提之岸。

化妝藏疏

一輪永轉。萬法常明。欲教世眼無塵。須藉當人潤色。龍宮本來富貴。佛家分外莊嚴。眾手易維持。雙拳難點畫。搖天撼地聲聲鏘玉鳴金。耀古輝今家家藏珍隱寶。諸仁者儻能成這段好事。大梵王必不辜莫大深恩。出頭爲有力因緣。轉腳得無窮受用。

化彩畫水陸功徳疏

師祖流傳𨿽有冥陽公案。道場鋪設柰無彩畫行頭。小比丘縱會秉咒加持。諸聖像未便隨聲顯現。擬倩畫工出手。須是方兄點頭。敢辭開口告人難。信道發心爲事易。四十二軸大家無惜相成。千百億身諸相管教具足。

化妝廢寺佛疏

千百億化身剎剎塵塵俱爲佛事。十方諸國土在在處處總是道場。南州打到北州頭。東土移來西土著。有生皆可度。何處不稱尊。與其蘆茅穿膝於彭源廢剎之中。孰若花木嚴身於城山大隱之地。說彌勒當來下生之事。顯諸人過去現在之因。不勞更揀燒香。要捨必須連腳。請持此疏扣朱門綠戶之賢。欲覓本光驗紫磨黃金之相。此福徳勝前福徳。非莊嚴是名莊嚴。

化妝佛畫壁疏

淸淨法身𨿽云不染。妝嚴佛相又且何妨。不惟壁洛上添个風光。更使石殿裏重新活計。若得大家提掇。便教兩處圓成。快請承當。眞个奇特。

化塑七身功徳疏

佛法充滿於虛空。本無一相。梵宇莊嚴於功徳。須假七尊。儻逢多寶如來。便見眞濟菩薩。

化妝羅漢聖像疏

本來具足見成一十八尊。更假莊嚴始現三十二相。須是著些精彩。共成這个因緣。若發菩提心。便證羅漢果。

化佛前燈疏

古佛堂前惠燈不滅。普光殿內智燭長明。照破羣昏實由一點。各請人人返照。便知祖祖相傳。个中若識賣油翁。直下許見燃燈佛。

化長明燈疏

只一星兒演出大光明藏。向五陰處爍破諸煩惱門。雨風如晦而這个分明。日月尙虧而此光常在。相傳無盡。點起便知。須遇特達人。能成久遠事。玉樓金殿長明公今已加封。銀管寶書燃燈佛昔曾授記。

化設地獄齋疏

佛卽是心。心卽是佛。一毛頭上識根源。人死爲鬼。鬼死爲人。三惡道中隨影附。若隔這个便墮羣流。業風動地不停。饑火燒心難忍。饆羅﹝饑﹣幾﹢追﹞子請君快不將來。紩酸饀兒與他從頭咬破。是名眞法供養。大家隨喜結緣。

化錢置常住疏

古佛家風髙坐雙峯之頂。道人活計全無一日之糧。用資數畝之田。永作千年之寶。須是饑來喫飯。誰解心空坐禪。檀那儻賜於筆端。我佛必增於福利。

化齋供疏

施財施食增益福田。供佛供僧栽培善果。用嚴藥石。普獻人天。結此無上緣。須還見在佛。

起建華嚴閣疏

聖興堂成己壯此方之風彩。華嚴閣就重增梵宇之光輝。不惟再整於髙門。仍使一新於大教。三事若令具足。十方須藉扶持。立地便成。具眼底看。

鐘樓化瓦修蓋疏

樓髙百尺不妨聳壑昂霄。鐘震一音能使聞聲悟道。歷時旣久覺棟宇之飄零。整舊如新藉慈悲而喜施。

化米開路疏

道人腳下盡大地作个路頭。祖師庵前使萬里渾無寸艸。若得十方無礙。何妨八字打開。未饒寂子之插鍬。猶悟丹霞之剗艸。果得食輪先轉。何愁心地不通。須知獨樹不成林。各請大家齊出手。

化甃路疏

心地坦平永無障礙。福基鞏固寧患崎嶇。結十方眾信之緣。開萬劫菩提之路。實爲方便。各請圓成。

化人披剃疏

靈鷲如來親剃目犍連之發。黃梅祖佛密傳盧行者之衣。向時旣有這般人。今日豈無如是事。殿前剗艸須逢具眼宗師。地上布金更藉作家長者。

化度僧疏

菩薩大慈不妨化現。比丘得度須藉圓成。假法身而了佛身。憑佛寶而爲僧寶。若得手中具眼。便教頂上放光。全資十善檀那。了取兩重公案。

化度牒疏

辭親割愛出三界家入如來家。學佛解空從二乘地至菩薩地。爭柰頭顱未肯。難教袈裟自肩。幸玆時節因緣。了辦己躬大事。盧行者本來無物。孔方兄遭遇有緣。樓閣開門彌勒不須彌指。珠璣滿室居士休把沈江。若是布施將來。應以此身得度。

士人化度牒疏

說盡之乎者也四十年枉下工夫。究竟寂滅苦空億萬劫願離障礙。回頭猛省。落髮寧辭。要共丹霞同入大法門。不放寶月獨出一頭地。積藏菩薩大家好結歡喜緣。脫俗秀才只今便現圓滿相。

吏人化度牒疏

法門四辟六通任教攘臂。受网千纏萬結豈易脫身。許多日往月來。頓覺昨非今是。大木尊者亟辭母。香囊和尙便拋妻。等閒鐘鼓度朝昏。何必階墀還卯酉。文書悉擯從頭點檢佛書。公印歸還一向掌持心印。

道姑化度牒疏

幻生失路覺諸祖之迷蒙。本性尋源返一眞於寂滅。旣是已沾泥之柳絮。當爲不著水之蓮花。喜遇聖恩可成佛相。若大居士筆端半點玉振金聲。使小尼童頭上一刀雷飛電掃。雕盤烽燁。恩海波長。

化三衣疏

逝陀林下世尊拈示商人。少室山前達摩親傳弟子。𨿽道寸縣不染。何妨一綫相通。欲得三衣。共出只手。

化百衲衣疏

淸淨法身𨿽道寸絲不掛。莊嚴妙相何妨五彩合成。非徒聳世俗之觀瞻。正欲爲法門之壯觀。若要發一心喜捨。便能教百衲周圓。試著出來。官取奇特。

化鐘疏

煙寺一鳴驚回蝶夢。丰山三擊震動龍天。鑄成出格規模。全賴作家手段。

化磬疏

烈火烹成好个作家手段。頑銅打就還它本分鉗錘。欲教立地圓成。更在當人煆煉。𨿽難下手。賴遇知音。

化鐃鈸疏

大道不器。明道者假器而求。至理無聲。悟理者緣聲而入。要這个方明那个。自有爲始證無爲。便須烈火烹成。何惜頑銅打就。一響一答直教眼下聞知。再舉再揚正好聲前薦取。欲憑出手。全賴知音。

化鍋疏

純銅打就還他本分鉗錘。烈火烹成須是當行鑪韝。誰是作家手段。鑄成出格規模。莫問純鐵頑銅精金美玉。總教紅鑪上成一片雪。須使火焰裏轉大法輪。煆煉出來。迅燥者看。

緣化疏

這般時年鐵板障巳。只退縫有些伎倆。大布袋未曾開頭。檀那筆頭須試出萬丈毫光。苾芻時下便做得一分生活。大家心肯意肯。休說頭髙頭低。歡喜卽大因緣。布施不昧因果。

題彌陀會疏

若據底事不涉修成。曲爲今時豈無方便。須信道心心淨土。了得底步步靑蓮。欲登九品受生。須假一音演說。是男是女大家齊辦肯心。同號同名立地管取成佛。

題華嚴會疏

百二十卷眞詮𨿽道本來具足。五十三員知識不妨直下同參。常嗟大教之難逢。肯使今生之蹉過。各出只手夾成般若勝因。齊辦肯心同結華嚴善會。

題金剛會疏

向來佛法尙付國王大臣。今振祖風須是居士長者。同具金剛眼。共結般若緣。非惟超脫無始輪回。抑且成就莫大功徳。眞人奇特。各請承當。

題盂蘭盆會疏

金風剪剪適地官赦罪之秋。珪月團團乃尊者救親之日。幸遇此般時節。何妨結个因緣。爰鳩花縣吉人共建蘭盆勝會。不特新千萬年之公案。又將追五百劫之幽魂。各請承當。豈容分別。

髙峯龍泉院因師集賢語錄卷之十四

髙峯龍泉院因師集賢語錄卷之十五

自陳情詞門

因師自敍

野釋比丘徳因。命屬丙申月居乙未。癸酉臨日癸亥直時。丙戌生胎年庚多蹇。夙植徳本幸處中華。荷父母之生成。感乾坤之覆蓋。幼年十歲嚴君違背以早亡。持服五冬慈母拋離而攺嫁。孤苦備嘗艱險。忖思豈不傷嗟。誓捨俗以辭親。願出家而歸佛。空門喜入未登星紀之兩暮。丈室亹鐘不幸先師之一別。圓寂師資才周祥縛。聖善母氏遽返泉關。災連禍並於一時。苦極悲摧之萬狀。自嘆閻浮六十甲子已經。塵世二九春秋虛負。歲時空擔日月。己身未求東度。父母須願西歸。不免捨身浪遊。蹇迹本貫。橫浦流寓淩江曲江。暫駐翁源。復回始邑保邑。叢林走徧。未逢明眼宗師。拄杖拈歸。且卜安身住舍。信步尋遊彼地。因行登覽髙山。有荒頹古剎道場認漫滅龍泉匾額。四圍荊棘垣墻倒塌艸生階。兩畔蓬茅堂殿傾斜藤蓋瓦。綫路行須斂腳。衡門入要鞠躬。借問居鄰。歷知事實。久無僧行。盡拘常住入官司。僅有法堂。誰管兩霖沾佛像。細觀境界頗遠俗﹝序﹣予﹢﹝壠﹣月﹢日﹞。山水來朝院門豈應久廢。龍神有感伽藍自合重興。始創規模年方念五。逮成基址齒已三旬。蒙朝廷而頒降勑綾。辦心力而進納財物。隨緣舉貸糜費不下千緡。竭意營求幸滿從初一願。十磨九難。萬苦千辛。仰憑佛力就中扶。且喜僧緣於彼獲。當年僥幸祖師傳無相三衣。次歲亨通使府帖差兼兩所。管佃蓮花眾福。住持本院龍泉。往來數載循環。批判三場公案。宿債解除五百索。袈裟緣結二三員。皆因逐歲勤勞。盡是隨緣節儉。穿井開池通水利。架橋貼道便人行。田莊增置而接待十方。花果剩栽而供陳三界。開基創造闔寺周圓。一新殿宇而金碧巍煌。重塑聖容而丹靑顯飾。敷設幡花供養。燒燃香燭瞻依。上報四恩。下資三有。莫道教門無驗。只恐人心不堅。年已四旬自喜平生滿願。心澄萬慮且隨緣分安居。細綿布衲逐時縫。羹飯野蔬隨日度。要覓無生話。須延有永年。但教心地坦平。管取龍天擁護。

開山營創榜

髙峯山龍泉院。

伏睹本院久闕住持。殿宇崩頹門廊倒塌。一望棟梁俱壞。四圍荊棘徧生。架造年深頹獘日甚。所幸法堂三間尙在。可憐院門一物全無。見者酸心。聞之興嘆。﹝徳因﹞蒙使府帖差掃灑。承檀越疏命住持。𨿽云時有廢興。豈可坐觀成敗。是用辧心竭力。要圖革故鼎新。爰抽衣缽之資。廣辦木材之用。鳩集工匠重立道場。修法堂而九架五間。創寢室而七間五架。亦至三門之鼎建。又令兩廊之復新。裝塑殿中佛像七十三尊。彩繪壁間聖容八十四位。置應緣四十九軸之功徳。標大藏一十二部之眞詮。造器皿以待往來。栽花果以呈供養。架橋結路鑿井開池。增置稅根六伯有餘。永充常住萬年無毀。所費三千餘貫。初非眾力贊成。幸獲畢工庸伸慶懺。命同袍建水陸冥陽二會。設大齋獻天地水府萬靈。集此良因。少伸素願。仰祝

一人有慶萬壽無疆。官僚之祿位髙增。檀越之壽祺延永。次冀山門益因。僧行常安。恩有同資。人天炳鑑。

年月

日

謹識

髙峯龍泉院因師集賢語錄卷之十五﹝終﹞

