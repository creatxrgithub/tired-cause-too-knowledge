續藏經達摩大師悟性論

梁菩提達摩說

達摩大師悟性論

夫道者。以寂滅爲體。修者。以離相爲宗。故經云。寂滅是菩提。滅諸相故。佛者覺也。人有覺心。得菩提道。故名爲佛。經云。離一切諸相。卽名諸佛。是知有相是無相之相。不可以眼見。惟可以智知。若聞此法者。生一念信心。此人以發大乘超三界。三界者。貪嗔癡是。返貪嗔癡。爲戒定慧。卽名超三界。然貪嗔癡亦無實性。但據眾生而言矣。若能返照。了了見貪嗔癡性卽是佛性。貪嗔癡外。更無別有佛性。經云。諸佛從本來。常處於三毒。長養於白法。而成於世尊三毒者。貪嗔癡也。言大乘最上乘者。皆是菩薩所行之處。無所不乘。亦無所乘。終日乘未嘗乘。此爲佛乘。經云。無乘爲佛乘也。若人知六根不實。五蘊假名。徧體求之。必無定處。當知此人解佛語。經云。五蘊窟宅名禪院。內照開解。卽大乘門。可不明哉。不憶一切法。乃名爲禪定。若了此言者。行住坐臥皆禪定。知心是空。名爲見佛。何以故。十方諸佛皆以無心。不見於心。名爲見佛。捨身不吝。名大布施。離諸動定。名大坐禪。何以故。凡夫一向動。小乘一向定。謂出過凡夫小乘之坐禪。名大坐禪。若作此會者。一切諸相不求自解。一切諸病不治自差。此皆大禪定力。凡將心求法者爲迷。不將心求法者爲悟。不著文字名解脫。不染六塵名護法。出離生死名出家。不受後有名得道。不生妄想名涅盤。不處無明爲大智慧。無煩惱處名般涅盤。無心相處名爲彼岸。迷時有此岸。若悟時無此岸。何以故。爲凡夫一向住此。若覺最上乘者。心不住此。亦不住彼。故能離於此彼岸也。若見彼岸異於此岸。此人之心。已得無禪定。煩惱名眾生。悟解名菩提。亦不一不異。只隔具迷悟耳。迷時有世間可出。悟時無世間可出。平等法中。不見凡夫異於聖人。經云。平等法者。凡夫不能入。聖人不能行。平等法者。惟有大菩薩。與諸佛如來行也。若見生異於死。動異於靜。皆名不平等。不見煩惱異於涅盤。是名平等。何以故。煩惱與涅盤。同是一性空故。是以小乘人妄斷煩惱。妄入涅盤。爲涅盤所滯。菩薩知煩惱性空。卽不離空。故常在涅盤。涅盤者。涅而不生。盤而不死。出離生死。出般涅盤。心無去來。卽入涅盤。是知涅盤卽是空心。諸佛入涅盤者。爲在無妄想處。菩薩入道場者。卽是無煩惱處。空閒處者。卽是無貪嗔癡也。貪爲欲界。嗔爲色界。癡爲無色界。若一念心生。卽入三界。一念心滅。卽出三界。是知三界生滅。萬法有無。皆由一心。凡言一法者。似破瓦石竹木無情之物。若知心是假名。無有實體。卽知自家之心亦是非有。亦是非無。何以故。凡夫一向生心。名爲有。小乘一向滅心。名爲無。菩薩與佛。未曾生心。未曾滅心。名爲非有非無心。非有非無心。此名爲中道。是知持心學法。則心法俱迷。不持心學法。則心法俱悟。凡迷者迷於悟。悟者悟於迷。正見之人。知心空無。卽超迷悟。無有迷悟。始名正解正見。色不自色。由心故色。心不自心。由色故心。是知心色兩相俱生滅。有者有於無。無者無於有。是名眞見。夫眞見者。無所不見。亦無所見。見滿十方。未曾有見。何以故。無所見故。見無見故。見非見故。凡夫所見。皆名妄想。若寂滅無見。始名眞見。心境相對。見生於中。若內不起心。則外不生境。境心俱淨。乃名爲眞見。作此解時。乃名正見。不見一切法。乃名得道。不解一切法。乃名解法。何以故。見與不見。俱不見故。解與不解。俱不解故。無見之見。乃名眞見。無解之解。乃名大解。夫正見者。非直見於見。亦乃見於不見。眞解者。非直解於解。亦乃解於無解。凡有所解。皆名不解。無所解者。始名正解。解與不解。俱非解也。經云。不捨智慧名愚癡。以心爲空。解與不解俱是眞。以心爲有。解與不解俱是妄。若解時法逐人。若不解時人逐法。若法逐於人。則非法成法。若人逐於法。則法成非法。若人逐於法。則法皆妄。若法逐於人。則法皆眞。是以聖人亦不將心求法。亦不將法求心。亦不將心求心。亦不將法求法。所以心不生法。法不生心。心法兩寂。故常爲在定。眾生心生則佛法滅。眾生心滅則佛法生。心生則眞法滅。心滅則眞法生。已知一切法各各不相屬。是名得道人。知心不屬一切法。此人常在道場。迷時有罪。將時無罪。何以故。罪性空故。若迷時無罪見罪。若解時卽罪非罪。何以故。罪無處所故。經云。諸法無性。眞用莫疑。疑卽成罪。何以故。罪因疑惑而生。若作此解者。前世罪業卽爲消滅。迷時六識五陰皆是煩惱生死法。悟時六識五陰皆是涅盤無生死法。修道人不外求道。何以故。知心是道。若得心時。無心可得。若得道時。無道可得。若言將心求道得者。皆名邪見。迷時有佛有法。悟無佛無法。何以故。悟卽是佛法。夫修道者。身滅道成。亦如甲折樹。生此業報身。念念無常。無一定法。但隨念修之。亦不得厭生死。亦不得愛生死。但念念之中。不得妄想。則生證有餘涅盤。死入無生法忍。眼見色時。不染於色。耳聞聲時。不染於聲。皆解脫也。眼不著色。眼爲禪門。耳不著聲。耳爲禪門。總而言。見色有見色性不著。常解脫。見色相者常系縛。不爲煩惱所系縛者。卽名解脫。更無別解。脫善觀色者。色不生心。心不生色。卽色與心俱淸淨。無妄想時。一心是一佛國。有妄想時。一心是一地獄。眾生造作妄想。以心生心。故常在地獄。菩薩觀察妄想。不以心生心。常在佛國。若不以心生心。則心心入空。念念歸靜。從一佛國。至一佛國。若以心生心。則心心不靜。念念歸動。從一地獄。歷一地獄。若一念心起。則有善惡二業。有天堂地獄。若一念心不起。卽無善惡二業。亦無天堂地獄。爲體非有非無。在凡卽有。在聖卽無。聖人無其心。故胸臆空洞。與天同量。此已下並是大道中證。非小乘及凡夫境界也。心得涅盤時。卽不見有涅盤。何以故。心是涅盤。若心外更見涅盤。此名著邪見也。一切煩惱爲如來種心。爲因煩惱而得智慧。只可道煩惱生如來。不可得道煩惱是如來。故身心爲田疇。煩惱爲種子。智慧爲萠牙。如來諭於谷也。佛在心中。如香在樹中。煩惱若盡。佛從心出。朽腐若盡。香從樹出。卽知樹外無香。心外無佛。若樹外有香。卽是他香。心外有佛。卽是佗佛。心中有三毒者。是名國土。穢惡心中無三毒者。是名國土淸淨。經云。若使國土不淨。穢惡充滿。諸佛世尊於中出者。無有此事。不淨穢惡者。卽無明三毒是。諸佛世尊者。卽淸淨覺悟心是。一切言語無非佛法。若能無其所言。而盡日言是道。若能有其所言。卽終日默而非道。是故如來言不乘默。默不乘言。言不離默。悟此言默者。皆在三昧。若知時而言。言亦解脫。若不知時而默。默亦系縛。是故言若離相。言亦名解脫。默若著相。默卽是系縛。夫文字者。本性解脫。文字不能就系縛。系縛自本來未就文字。法無髙下。若見髙下非法也。非法爲筏。是法爲人筏者。人乘其筏者。卽得渡於非法。則是法也。若世俗言。卽有男女貴賤。以道言之。卽無男女貴賤。以是天女悟道。不變女形。車匿解眞。寧移賤稱乎。此蓋非男女貴賤。皆由一相也。天女於十二年中求女相。了不可得。卽知於十二年中求男相。亦不可得。十二年者。卽十二入是也。離心無佛。離佛無心。亦如離水無冰。亦如離冰無水。凡言離心者。非是遠離於心。但使不著心相。經云。不見相名爲見佛。卽是離心相也。離佛無心者。言佛從心出。心能生佛。然佛從心生。而心未嘗生於佛。亦如魚生於水。水不生於魚。欲觀於魚。未見魚。而先見水。欲觀佛者。未見佛。而先見心。卽知已見魚者忘於水。已見佛者忘於心。若不忘於心。尙爲心所惑。若不忘於水。尙被水所迷。眾生與菩提。亦如冰之與水。爲三毒所燒。卽名眾生。爲三解脫所淨。卽名菩提。爲三冬所凍。卽名爲冰。爲三夏所消。卽名爲水。若捨卻冰。卽無別水。若棄卻眾生。則無別菩提。明知冰性卽是水性。水性卽是冰性。眾生性者。卽菩提性也。眾生與菩提同一性。亦如烏頭與附子共根耳。但時節不同。迷異境故。有眾生菩提二名矣。是以蛇化爲龍。不攺其鱗。凡變爲聖。不攺其面。但知心者智內。照身者戒外。眞眾生度佛。佛度眾生。是名平等。眾生度佛者。煩惱生悟解。佛度眾生者。悟解滅煩惱。是知非無煩惱。非無悟解。是知非煩惱無以生悟解。非悟解無以滅煩惱。若迷時佛度眾生。若悟時眾生度佛。何以故。佛不自成。皆由眾生度故。諸佛以無明爲父。貪愛爲母。無明貪愛皆是眾生別名也。眾生與無明。亦如左掌與右掌。更無別也。迷時在此岸。悟時在彼岸。若知心空不見相。則離迷悟。旣離迷悟亦無彼岸。如來不在此岸。亦不在彼岸。不在中流。中流者小乘人也。此岸者凡夫也。彼岸菩提也。佛有三身者。化身報身法身。化身亦云應身。若眾生常作善時卽化身。現修智慧時卽報身。現覺無爲卽法身。常現飛騰十方隨宜救濟者。化身佛也。若斷惑卽是是雪山成道。報身佛也。無言無說無作無得湛然常住。法身佛也。若論至理。一佛尙無。何得有三。此謂三身者。但據人智也。人有上中下說。下智之人妄奧。福力也。妄見化身佛。中智之人妄斷煩惱。妄見報身佛。上智之人妄證菩提。妄見法身佛。上上智之人內照圓寂。明心卽佛。不待心而得佛智。知三身與萬法。皆不可取不可說。此卽解脫心。成於大道。經云。佛不說法。不度眾生。不證菩提。此之謂矣。眾生造業。業不造眾生。今世造業。後世受報。無有脫時。惟有至人。於此身中。不造諸業。故不受報。經云。諸業不造。自然得道。豈虛言哉。人能造業。今不能造人。人若造業。業與人俱生。人若不造業。業與人俱滅。是知業由人造。人由業生。人若不造業。卽業無由生人也。亦如人能弘道。道不能弘人。今之凡夫。往往造業。妄說無報。豈至少不苦哉。若以至少而理前心。造後心報。何有脫時。若前心不造。卽後心無報。復安妄見業報。經云。𨿽信有佛。言佛苦行。是名邪見。𨿽信有佛。言佛有金鏘馬麥之報。是名信不具足。是名一闡提。解聖法名爲聖人。解凡法者。名爲凡夫。但能捨凡法就聖法。卽凡夫成聖人矣。世間愚人。但欲遠求聖人。不信慧解之心。爲聖人也。經云。無智人中。莫說此經。經云。心也法也。無智之人。不信此心解法成於聖人。但欲遠外求學受慕空中佛像光明香色等事。皆墮邪見。失心狂亂。經云。若見諸相非相。卽見如來。八萬四千法門。盡由一心而起。若心相內淨。由如虛空。卽出離身心內。八萬四千煩惱。爲病本也。凡夫當生憂死。飽臨愁饑。皆名大惑。所以聖人不謀其前。不慮其後。無戀當今。念念歸道。若來悟此大理者。卽須早求人天之善。無令兩失。

夜坐偈云。

一更端坐結跏趺

怡神寂照泯同虛

曠劫由來不生滅

何須生滅滅無餘

一切諸法皆如幻

本性自空那用除

若識心性非形像

湛然不動自眞如

二更凝神轉明淨

不起憶想同眞性

森羅萬像並歸空

更執有空還是病

諸法本自非空有

凡夫安。想論邪正

若能不二其居懷

誰道卽凡非是聖

三更心淨等虛空

徧滿十方無不通

山河石壁無能障

恆沙世界在其中

世界本性眞如性

亦無無性卽含融

非但諸佛能如此

有情之類並皆同

四更無滅亦無生

量與虛空法界平

無去無來無起滅

非有非無非暗明

不起諸見如來見

無名可名眞佛名

惟有悟者應能識

未會眾生由若盲

五更般若照無邊

不起一念歷三千

欲見眞如平等性

愼勿生心卽目前

妙理玄奧非心測

不用尋逐令疲極

若能無念卽眞求

更若有求還不識

達摩大師悟性論﹝終﹞

眞性頌

