續藏經入眾日用

宋宗壽集

入眾日用﹝無量壽禪師日用小淸規﹞

出塵離俗。圓頂方袍。大率經歷叢林。切要洞明規矩。舉措未諳法度。動止不合律儀。𨿽是善友良朋。詎肯深錐痛札。循襲成獘。攺革固難。致令叢席荒涼。轉使人心懈怠。屢見尋常目前過患。遂集百丈。見成揩模。原始要終。從朝至暮。要免頭頭敗闕。直須一一遵行。然後敢言究己明心。了生達死。世間法卽是出世間法。行腳人可貽。未行腳人庶幾不負出家身心。亦抑同報佛祖恩徳。謹具於後。

入眾之法睡不在人前。起不落人後。須是五更鐘未鳴。輕輕擡身先起。將枕子安腳下。未用折。恐響驚鄰單。抖擻精神將被裹身端坐。不得扇風令人動念。覺得困來。卻將被推腳下。轉身將手巾下牀。手巾搭左手。想念偈云。

從朝寅旦直至暮

一切眾生自回互

若於腳下喪身形

願汝卽時生淨土

輕手揭簾出後架。不得拖鞋。不得咳嗽作聲。古云﹝揭簾須垂後手。出堂切忌拖鞋﹞。輕手取桶洗面。水不宜多。使齒藥時。右手點一次揩左邊。左手點一次揩右邊。不得兩手再蘸。恐有牙宣口气過人。嗽口吐水時須低頭。以手引下。不得直腰吐水濺鄰桶。不得洗頭。有四件自他不利。一污桶。二污手巾。是他人不利。三枯發。四損眼。是自己不利。不得鼻孔內作聲。不得髙聲嘔吐。古云。五更洗面本爲修行。嘔吐拖盆喧堂聒眾。拭面歸堂。若在上間。左腳先入。若在下間。右腳先入。歸被位。將眠單收一半坐定。若換直裰。須將新者先覆身上。不得露白。不得扇風。燒香禮拜宜於鐘未鳴時。披袈裟。先合掌頂戴。念偈云。

善哉解脫服

無相福田衣

我今頂戴受

世世常得披

折袈裟。先折搭手處。後解環。不得以口﹝口﹡金﹡亍﹞袈裟。不得以頷勾袈裟。折了亦當問訊而去。如堂殿禮拜。不得占中央。妨住持人來。不得出聲念佛。不得行人頭邊過。須行後面空處。五更鐘鳴。住持並首座坐堂。不得從前門出入。開小靜方折被拗枕子。折被之法。先尋兩角以手理。伸向前面。先折一半。次折身前一半。不得橫占鄰單處所。不得抖擻作聲。不得以被扇風。或歸眾寮喫湯藥或茶堂。經行次第歸缽位。以上肩順轉。不得背入﹝上肩乃左肩也﹞。若前門。從南頰入。不得行北頰並中央。蓋尊住持人也。木魚響不得入堂。或令行者取缽堂外坐。或歸眾寮。入堂歸缽位。低躬問訊上中下座。若已先坐。上中下座來須合掌。古云。不敬上中下座。婆羅門聚會無殊。聞長板鳴。下缽擡身。正起立定。然後轉身。亦要須上肩合掌取缽。一手托缽。一手解鉤。左手提。轉身令正。蹲身放缽。免將腰背撞人。堂前鐘鳴。下牀問訊。但是迎住持人。不須將手左右搖拽。下牀時。須近前問訊。莫令袈裟搭牀弦上。仍須低細。上牀不得頓身。取缽安坐前。聞槌聲。合掌想念。偈云。

佛生迦毗羅

成道摩竭陀

說法波羅柰

入滅俱絺羅

展缽之法先合掌想念偈。

如來應量器

我今得敷展

願共一切眾

等三輪空寂

然後解復帕。展淨巾覆膝。帕子折轉。三角向下。莫令出單外。先展缽單仰左手取缽安單上。以兩手頭指拼取鐼子。從小次第展之。不得敲磕作聲。仍護第四指第五指爲觸指。不得用缽。拭折令小。並匙筯袋。近身橫放。入則先匙。出則先筯。手把處爲淨頭。向上肩缽刷。安第二鐼縫中。出半寸許。盛生飯不得以匙筯。出生飯不過七粒。太少爲慳食。維那念佛時合掌。手指不得參差。須當胸。髙低得所。不得以手托口邊。古云。參差合掌不當胸。十指交加插鼻中。拖履揭簾無款細。嘔聲泄气逞英雄。兩手捧缽受食。想念偈云。

若受食時

當願眾生

禪悅爲食

法喜充滿

或多或少。卽以右手起止之。聞徧食槌。看上下肩。以面相朝。挹食不得正面以手搖兩邊。挹罷作五觀想云。

一計工多少量彼來處

二忖己徳行全缺應供

三防心離過貪等爲宗

四正似良藥爲療形枯

五爲成道業應受此食

出生偈云。

汝等鬼神眾

我今施汝供

此食徧十方

一切鬼神共

喫食之法將食就口。不得將口就食。取缽放缽並匙筯。不得有聲。不得咳嗽。不得搐鼻涕。若噴嚏當以衣袖掩鼻。不得抓頭。恐風屑落鄰缽中。不得以手挑牙。不得嚼食啜羹作聲。不得缽中央挑飯。不得大團食。不得張口待食。不得遺落飯食。不得手把散飯食。如有菜滓安缽後屏處。不得以風扇鄰位。如自己怕風。卽白維那於堂外坐。不得以手枕膝上。隨量受食。不得請折。不得將頭缽盛濕食。不得將羹汁頭缽內淘飯。不得挑菜。頭缽內和飯喫食時。須看上下。不得太緩。未再請不得刷缽盂。不得吮缽刷作聲。食未至不得生煩惱。古云。呆呆內顧起悲嗔。念食吞津咳嗽頻。漉粥啜羹包滿口。開單展缽響諸鄰。洗缽以頭缽盛水。次第洗鐼子。不得於頭缽內洗匙筯並鐼子。仍屈第四第五指。不得灌漱作聲。不得吐水缽中。不得先盛熟水。洗缽未折水。不得先收蓋膝巾。不得以膝巾拭汗。不煎以餘水瀝地上。想念折水偈。

我此洗缽水

如天甘露味

施汝諸鬼眾

悉令得飽滿

唵摩休羅細娑訶

收缽以兩手頭指拼定次第而入。復畢合掌想念。食畢偈云。

飯食訖已色力充

威震十方三世雄

回因轉果不在念

一切眾生獲神通

寮前板鳴。歸寮問訊。不歸謂輕侮大眾。入門歸位如僧堂中法。立定候寮主燒香畢。問訊上下。若有茶。就坐不得垂衣。不得聚頭語笑。不得只手挹人。不得包藏茶末。古云。登牀宴坐不可垂衣。只手挹人是何道理。私藏茶末取笑傍觀。時中鄰案道人切忌交頭接耳。茶罷或看經。不得長展經。謂二面也。不得手把經寮中行。不得垂經帶。不得出聲。不得背靠板頭看經。古云。出聲持誦吵噪稠人。靠背板頭輕欺大眾。預先出寮。莫待打坐禪板。若抽脫。古例被五條以淨巾搭左手解絳系笐竿上。脫掛子直裰令齊整。以手巾系定。仍懸手巾尺許作記認。不得語笑。不得在外催促。右手提水。入廁換鞋。不得參差。安淨桶。在前鳴指三下。警啖糞鬼。蹲身須正。不得努气作聲。不得涕唾。不得隔壁共人語話。古云戶扃只合輕彈指。人擁那堪亂作聲。入處用籌分觸淨。出時須水忌縱橫。不得以水澆兩邊。左手洗淨。護大指第二指第三指。不得多使籌子。古云。浴湯少使籌子休拈有者使了以水洗之安側邊空處。人多妨眾不宜長久。淨桶安舊處。以干手安內衣入袴。古以干手開門。以右手提桶出。不得以濕手拏門扇並門頰上。右手挑灰。後挑土。不得以濕手拏灰土。不得吐唾和泥土洗手。然後用皂角洗至肘前。須一一念入廁眞言。用水盟漱。律中小遺亦洗淨。仍嚼楊枝歸堂坐禪。火板未鳴不得先歸寮。齋前不得洗衣。粥前齋前放參後不得開函櫃。如有急切白主事人。寮中白寮主。堂中白聖僧侍者。齋罷僧堂內不得聚頭說話。不得在僧堂內看經看冊子。不得上下間行道。不得穿堂直過。不得席上穿錢。不得牀前垂腳坐。牀前一尺爲三淨地。一展缽。二安袈。裟三頭所向。不得牀上行。不得跪膝開函櫃。不得腳踏牀緣下地。艸履五條遊山。不得經行佛殿法堂。古云。衩衣登殿。艸履遊山。莫踐法堂。回互耆宿。不得赤腳著僧鞋。不得把手共行說世諦是非。古云。別了雙親棄本師。訪尋知識擬何爲。不曾說著宗門事。白首無成過在誰。不得殿前倚靠襕幹。不得猖狂急走。古云。行須緩步。習馬勝之威儀。語要低聲。學波離之軌範。不得佛殿閒行。古云。無事不須登寶殿。等閒莫向塔中行。不因掃地添香水。縱有河沙福也傾。齋後漿洗衣服。不得衩袒。不得傾湯瓶泡衣。竹竿熨斗使了安元處。洗腳板響。不得爭奪腳桶。有瘡疥卽隨後泡洗。或將桶於屏處洗。免眾動念。莫待打坐堂板。次第歸堂坐禪。放參以眠單半展寮前。板響卽時轉身向外。須當及時。赴眾小板鳴。不得入堂。不得於堂外立。住持首座出堂。開單下牀問訊。歸寮藥石各就案位。不得先起盛食。不得髙聲呼索粥飯鹽醋之類。食罷出寮。不得出三門。不得入小寮。不得衩衣歸僧堂並廊下行。不得候打板出寮。昏鐘鳴。卽合掌念偈云。

聞鐘聲

煩惱輕

智慧長

菩提生

離地獄

出火坑

願成佛

度眾生

須先歸單位坐禪。不得牀上抓頭。不得牀上弄數珠作聲。不得與鄰單牀上語話。鄰單生疎當以善言誘諭。不得生嫌惡心。未打定鐘。不得於前門出入。首座枕不若響火鈴過時方許開燒香。禮拜須待更深。眾人未睡不得先睡。眾人未起須當先起。起坐不得驚動鄰單。睡須右脇。不得仰臥。仰爲屍睡。覆爲淫睡。多惡夢。以被巾裹袈裟安枕前。今人多安腳下。於理不便。如遇入浴。浴具攜右手。入下間門閫內問訊。歸空處。挹左右人畢。先以五條手巾掛笐竿上。展浴復取出浴具。放一邊。解上衣不。可便卸卻直裰。先脫下面衣裳。以腳巾圍身系浴裙。將褌袴捲﹝打﹣丁﹢胃﹞安復內。次脫直裰五條作一處。將手巾系於竿上。無手巾以絳系。古云。三通浴鼓入堂時。觸淨須分上下衣。卻脫其餘衣服作一復覆轉放。不得赤腳趨浴。須著屐子。於下間空處舀水。不得占頭首老宿坐處。謂上間也。不得以湯水濺人身上。不得將桶地上泡腳。不得浴室內小遺並洗僻處。不得將腳閣桶上。不得語笑。不得槽上揩腳。不得戽水。不得起身掇桶澆身。恐水濺左右前後人。須當遮護。渾身不得多用浴湯。腳巾不得離身。有腳巾不入桶者。或有瘡或洗灸瘡或使疥藥。宜隨後入浴。不得以兩邊公界手巾拭頭面。浴室手巾系著衣後淨手披掛子。出浴挹左右。先著上分衣並直裰。都遮卽著下分衣。解浴裙以腳巾展裙內。恐濕浴復。手巾攜左手。不得以濕腳巾搭手上。揖左右出。看設浴施主名字。隨意課誦經咒回向。寒月向火。先坐鑪上。然後轉身入鑪。問訊方坐。有虔脫鞋在外。不得弄香匙火筯。不得撥火。不得聚頭說話。不得煨點心等物。不得炙鞋臭。焙腳絣衣裳等皆不許。不得攬起直裰露袴口。不得吐唾並彈垢膩於火鑪中。

如前所集。一日事件。眾中威儀。非敢聞於老成。聊以誘於初學。升堂。入室。小參。諷經。念誦。巡寮。解結。人事。裝包。頂笠。送亡。唱衣應系微細軌則。淸規旣已具載。尊宿各有明文。不再備陳徒爲贅語。己巳嘉定二年佛生日集。千龜峯首座寮比丘宗壽謹識。﹝終﹞

