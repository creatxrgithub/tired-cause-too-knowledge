續藏經證道歌注

元永盛述徳弘編

竺原禪師注證道歌序

神光見達摩。三拜起立付以衣法。眞覺參曹溪。繞牀振錫而定宗旨。盍心法之精微非言所及。後來諸祖行棒行喝。輥球作舞。打鼓振鐸。以大機大用發揚爲己爲人之妙。而所謂東土有大乘根器傳佛心宗者。正謂是也。惟大乘菩薩能爲己爲人。獨覺。聲聞則不能之。是知吾宗授受豈細事哉。近時叢林不古。或少有見解而無眞履實踐。失其體也。或有靜工而不能提唱綱要以利生接物。失其用也。若體用兼資行解俱備。江淮之間惟竺源禪師而已。師蚤徧參名宿。佛祖教典無不探賾。而卓然以己躬大事爲任。末見無能教公。機語契合遂嗣其法。兩住鄱之妙果寺。倦於涉世。謝歸南巢。海內學者大至。室無所容。有以眞覺證道歌請注。師隨問析之。學者筆錄成帙。姑熟陳善會願刻諸梓以惠來學。而徵序於予。予謂理之悟則一。事之修則無窮。故華嚴四法界終之以事事無礙者。謂其不捨一法而無一物不得其當也。眞覺始由教觀修行。如人之治田園居室旣富。且有特契劵未之明允。及見六祖。猶持券入官一印印定。永保家業。與馬祖。百丈。黃檗。臨濟。南陽。大珠如契經說法。莫不由斯。而雛道人烏足語此哉。吾又聞無能公益通經教儒老百家。而師則辯博過之。故其發揮眞覺之蘊特應酬餘事耳。若夫室中徵詰機迅雷電。揭示衲僧向上巴鼻。當逢作者別爲拈出。

至元六年庚辰歲秋八月龍翔比丘﹝大欣﹞拜書

永嘉眞覺大師證道歌

南巢竺源蘭若法慧宏徳禪師注頌

參學門人徳弘編

君不見﹝最初一著覿面相呈。又云甚處去也﹞。絕學無爲閒道人﹝元來只在者裏﹞。不除妄想不求眞﹝且信一半﹞。無明實性卽佛性﹝依稀越國﹞。幻化空身卽法身﹝彷佛揚州﹞。法身覺了無一物﹝喚作一物卽不中﹞。本源自性天眞佛﹝佛之一字吾不喜聞﹞。五蘊浮雲空去來﹝平地起土堆﹞。三毒水泡虛出沒﹝虛空裏揣骨﹞。

絕學者學無所學也。學無所學。學之絕矣。無爲者爲無所爲也。爲無所爲。爲之無矣。非世之絕學無爲。乃世出世間之絕學無爲也。自覺覺他覺行圓滿。三身圓顯十號俱彰者。諸佛之絕學無爲也。十聖三賢六度萬行。眾生度盡方證菩提者。菩薩之絕學無爲也。斷三界塵勞出分段生死。諸漏已盡不受後有者。二乘之絕學無爲也。洞悟諸佛心宗。透徹衲僧巴鼻。行解相應智眼圓明者。衲僧之絕學無爲也。三際平等一道淸虛。盡十方世界是个沙門全身。萬象森羅是个金剛正體。無壞無雜無欠無餘。上無諸佛之可成。下無眾生之可度。平帖帖地。閒落落地。身心一如身外無餘。可謂絕學無爲閒道人也。到這田地。更無第二人。亦無第二念。聖凡情泯。眞妄見空。返觀無明實性卽是佛性。幻化空身卽是法身。大包無外。細入無內。蕩蕩無爲。兀兀自化。無名無字無去無來。亙古亙今湛然常住。故云法身覺了無一物。本源自性天眞佛。了知五蘊三毒如浮雲水泡虛出沒耳。五陰者卽色受想行識。三毒者卽貪瞋癡也。又云餓鬼畜生地獄也。𨿽然猶是教乘邊事。臨濟門下正在半途。到家一句作麼生道。

君不見。爲渠通一綫。井底起紅塵。山頭生白練。丈二眉毛頷下生。八角磨盤空裏轉。

證實相﹝虛空喫鐵棒﹞。無人法﹝王宮生悉陀﹞。剎那滅卻阿鼻業﹝甚處得消息來﹞。若將妄語誑眾生﹝著甚死急﹞。自招拔舌塵沙劫﹝林深藏猛虎艸淺露羣蛇﹞。

一相無相謂之實相。卽一切眾生本有靈覺之心也。此心自無量劫來至於今日。本自淸淨。本自圓滿。本自具足。本自靈妙。廓若太虛明如皎月。與他三世諸佛同體無異。良由二儀初分。三才始立。最初不覺托識受生。瞽智眼於昏衢匍匐九居之內。鎖眞覺於夢夜沈迷三界之中。因師指教方覺前非。回光返照洞徹眞源。故謂之證到此田地。無人無法。無佛無眾生。無去無來。無生無死。曠劫無明業識應念頓消。故云剎那滅卻阿鼻業。梵語阿鼻。此云無間。乃極苦之地獄也。永嘉恐世人信之不及。故立誓云。我若將此語誑惑於人。自招拔舌塵沙劫數也。此是深慈痛悲故能爾矣。劫者。時分也。還信得及麼。更聽一頌。

證實相。無人法。無明荒艸連根拔。三千剎海冷沈沈。一切聖賢阿剌剌。

頓覺了﹝猶是鈍漢﹞。如來禪﹝誰爲安名﹞。六度萬行體中圓﹝可知禮也。又云爲蛇畫足﹞。夢裏明明有六趣﹝又有這个在﹞。覺後空空無大千﹝猶較些子﹞。

頓覺者非次第方便而證也。乃上根利智一聞千悟一了百當之人也。如斷一縷絲。一斷一切斷。一證一切證。如來禪者卽諸法如義。來無所來也。非四禪八定之禪。乃達摩大師不立文字單傳直指如來心印之禪也。旣悟此心諸緣悉捨。卽檀波羅蜜也。本來淸淨卽戒波羅蜜也。不以贊而喜不以謗而瞋卽忍波羅蜜也。念念無妄卽精進波羅蜜也。內寂不搖卽禪波羅蜜也。智照如日卽般若波羅蜜也。到此田地。三千威儀八萬細行步步皆如。無一理而不圓。無一事而不備。故云六度萬行體中圓也。迷時諸境亦然。悟後萬法俱息。故云夢裏明明有六趣。覺後空空無大千。大千者。釋迦如來之化境也。化境尙空。況有六趣。只如覺後一句作麼生道。

頓覺了。如來禪。打破虛空無兩邊。一段風光藏不得。分明獨露劫空前。

無罪福﹝風吹不入﹞。無損益﹝雨打不濕﹞。寂滅性中莫問覓﹝天晴依舊日頭出﹞。比來塵鏡未曾磨﹝平地起干戈﹞。今日分明須剖柝﹝試舉似看﹞。誰無念﹝空中掣閃電﹞。誰無生﹝古路鐵蛇橫﹞。若是無生無不生﹝將逐符行﹞。喚取機關木人問﹝拈主丈便打﹞。求佛施功早晚成﹝再犯不容﹞。

我心本空。罪福無主。罪福旣無主。安有損益乎。身心寂滅平等一如。離文字相。離緣慮相。離一切想。離一切執著。故云莫問覓也。大師憫彼來學推己及人。良由勞生自信不及。背覺合塵棄本逐末。隨業漂流蕩而忘返。被見聞覺知恩愛習气籠罩。自己不得現前。神通光明不得發露。譬如古鏡久埋塵垢不能照物。所以今日分明爲他剖開分析。那里有个天生彌勒自然釋迦。故云誰無念誰無生。信得及致力切。打開自己寶藏。見徹本來面目。內心外境廓爾虛融。彼聖此凡平等超越。故云若是無生無不生。治生產業皆與實相不相違背。是法住法位世間相常住。又慮世人以無念無生成斷滅見解。自謂百了千當。譬如機關木人亦無心念。欲求成佛無有是處。故云早晚成。卽何時成也。

無罪福。無損益。一句了然超百億。夜夜月向西邊沈。日日日從東畔出。

放四大﹝休捏怪﹞。莫把捉﹝總是錯﹞。寂滅性中隨飲啄﹝五色麒麟一隻角﹞。諸行無常一切空﹝爺死哭麼﹞。卽是如來大圓覺﹝白日靑天星斗落﹞。

執之失度必入邪路。放之自然體無去住。得底人旣知四大本空五蘊非有。卓卓巍巍孤孤迥迥。自由自如無拘無束。放曠諭如太虛。淸淨同於皎月。水邊林下任意逍遙。糲食粗衣隨緣飲啄。返觀諸行皆是無常。一切諸法本來空寂。如是知如是見如是信解。不生法相卽是如來大圓覺也。

放四大。莫把捉。烈焰那許蚊蚋泊。一條主丈兩人扶。萬里虛空飛一鶚。

決定說﹝炎天飛片雪﹞。表眞僧﹝鼻直眼橫﹞。有人不肯任情徵﹝用肯作麼﹞。直截根源佛所印。摘葉尋枝我不能﹝直得分疎不下﹞。

智鑑圓明妍媸自現。或是或非或邪或正。一言決定終無異說。內懷菩薩行。外現聲聞身。作人天之領袖。爲苦海之慈航。故云表眞僧也。或有邪解異見之人。心不信受任情徵問。假饒盡艸木叢林稻麻竹葦悉爲舌頭。一一舌頭髮如上之問難。不消一彈指並乃髙低普應前後無差。所以道直截根源佛所印。摘葉尋枝我不能也。

決定說。表眞僧。曹溪六祖嶺南能。自從馬師胡亂後。續焰聯芳繼祖燈。

摩尼珠﹝一舉四十九﹞。人不識﹝蹉過了也﹞。如來藏裏親收得﹝元來只在者裏﹞。六般神用空不空﹝銀山只是銀山﹞。一顆圓光色非色﹝鐵壁只是鐵壁﹞。

梵語摩尼。唐言如意。或云金翅鳥王之心珠也。在人分上卽是自己本有靈明眞覺之性。一切神通三昧本自具足。只爲勞生自信不及。背覺合塵迷不自知。故云人不識。獨有諸佛如來妙性圓明湛然空寂。百千三昧隨意現前。故云如來藏裏親收得。此摩尼珠能應五色。或云有六竅。諭人元爲一精明。分爲六和合。一根旣返源六用成休伏。所以道六般神用空不空。一顆圓光色非色也。

摩尼珠。人不識。明歷歷地黑似漆。森羅萬象悉含融。四聖六凡從此出。

淨五眼﹝東家點燈﹞。得五力﹝西家暗坐﹞。惟證乃知難可測﹝人平不語。水平不流﹞。鏡裏看形見不難﹝切忌動著﹞。水中捉月爭拈得﹝弄光影漢﹞。

五眼者。天眼徹見一切。肉眼不被物惑。法眼見性本空。慧眼智照洞明。佛眼物我等觀。五眼旣淨。則信力。進力。念力。定力。慧力自得現前。心地法門惟證乃知。非凡情所能測度也。若人回光返照。見徹本來面目則不難矣。若妄認前塵光影爲自己者。譬如獼猴水中捉月。爭拈得也。故云鏡裏看形見不難。水中捉月爭拈得。

淨五眼。得五力。秤錘頭上捏出汁。渾侖好个解脫門。八字打開拖不入。

常獨行﹝眼上兩眉橫﹞。常獨步﹝腳底通霄路﹞。達者同遊涅盤路﹝且道路頭在什麼處﹞。調古神淸風自髙﹝云居尊者﹞。貌悴骨剛人不顧﹝方有少分相應﹞。

龐居士問馬祖云。不與萬法爲侶者是什麼人。祖云待汝一口吸盡西江水卽向汝道。者裏見得徹去。便可橫行海上獨步丹霄。與他從上諸祖把手共行不爲分外。只如僧問乾峯云。十方薄伽梵。一路涅盤門。必竟路頭在甚麼處。峯以主丈畫一畫云在這里。又作麼生。所以道調古神淸風自髙。貌悴骨剛人不顧。三十年後有人悟去也不定。

常獨行。常獨步。腳底艸鞋獰似虎。翻身抹過太虛空。不覺踏斷來時路。

窮釋子﹝主人翁﹞。口稱貧﹝惺惺著﹞。實是身貧道不貧﹝他時異日莫被人瞞﹞。貧則身常披縷褐﹝左眼半斤﹞。道則心藏無價珍﹝右眼八兩﹞。無價珍﹝重言不當喫﹞。用無盡﹝若有盡又堪作什麼﹞。利物應緣終不吝﹝阿誰無者一坐具地﹞。三身四智體中圓﹝正中偏﹞。八解六通心地印﹝偏中正﹞。上士一決一切了﹝本不增一絲毫﹞。中下多聞多不信﹝亦不減一絲毫﹞。但自懷中解垢衣﹝修證卽不無﹞。誰能向外誇精進﹝染污卽不得﹞。

古云。學道先須且學貧。學貧貧後道方親。此戒貪等不事外飾也。出家兒從佛氏姓故稱釋子。子者男子之通稱也。梵語釋迦。此云能仁。不言釋迦者從其簡也。身外無物而心懷聖道。實非貧也。復言貧則常披縷褐道則心藏無價珍者。則百千法門無量妙義恆沙功徳三昧神通悉皆具足。出生無窮用之無盡。接物利生應病與藥。大喜大捨無吝無惜。轉八識爲四智。束四智爲三身。乃至八解六通森羅萬象。一印印定毫髮無差。故云體中圓心地印者是也。上根利智之士。一決一切決。一了一切了。中下之機。觸途成滯故多聞多不信也。得底人但以正悟之境靈靈自照。洗磨無量劫來微細習垢。霜露果熟輒出頭來。如急水灘頭月華。千波萬浪觸之不散。始不被生死陰魔之所惑。故云但自懷中解垢衣。誰能向外誇精進。蓋不同向外馳求者也。

窮釋子。口稱貧。信手拈來用得親。水底金烏天上日。眼中童子面前人。

從他謗﹝泥人喫鐵棒﹞。任他非﹝魚目混明珠﹞。把火燒天徒自疲﹝誣人之罪以罪罪之﹞。我聞恰似飲甘露﹝早自落他圈圚了也﹞。銷鎔頓入不思議﹝救得一半﹞。觀惡言﹝金不博金﹞。是功徳﹝水不洗水﹞。此則成吾善知識﹝上大人丘乙己﹞。不因訕謗起冤親﹝重疊關山路﹞。何表無生慈忍力﹝一箭中靑霄﹞。

心與空相應則毀譽贊謗何憂何喜。身與空相應則刀割香塗何苦何樂。資生與空相應則施奪取與何得何失。故道中人不與物競是非。逆順來前如不聞不見。他之伎倆有盡。我之不采無窮。如人執火燒天。徒自疲勞耳。於天何有哉。聞之如飲甘露心自淸涼。頓入不思議解脫境界也。返觀此惡言皆是功徳。蓋緣言語性空冤親平等。此則成吾善知識也。如先佛於過去劫中。世世生生被提婆達多處處惱害。因慈忍力得成無上正等菩提。故云不因訕謗起冤親。何表無生慈忍力。

從他謗。任他非。直下回觀他是誰。殊相劣形皆是幻。凡名聖號總成虛。

宗亦通﹝○﹫一﹞。說亦通﹝○﹫十﹞。定慧圓明不滯空﹝○﹫卍﹞。非但我今獨達了﹝○﹫人﹞。恆沙諸佛體皆同﹝○﹫佛﹞。

宗通者卽悟諸佛之心宗也。乃達摩大師單傳直指之道。不可以智知不可以識識。惟在當人自證自悟到無證無悟之地。所以從上諸老遞相出興。向千聖頂﹝寧﹡頁﹞上提持者一著子。俾學者盡得單傳直指之妙方。謂宗通也。然後命掌藏鑰。披閱一代聖教。備知頓漸祕密不定之方。藏通別圓之味。方謂說通也。宗說旣通。定慧均等。方謂圓明不滯空也。永嘉自云。非但我今獨達了此定慧圓明之旨。與恆沙諸佛同證此體。古雲天下無二道。聖人無二心者是也。恆沙者。西天有恆沙。方四十里。河中有沙。其細如面。世尊說法多指此沙爲諭。今永嘉依經而言。

宗亦通。說亦通。團團杲日麗晴空。百千三昧無量義。只在尋常日用中。

師子吼﹝虛空開大口﹞。無畏說﹝萬竅翻一舌﹞。百獸聞之皆腦裂﹝紅鑪焰上飛片雪﹞。香象奔波失卻威﹝非其境界﹞。天龍寂聽生欣悅﹝猶帶識在﹞。

師子乃獸中之王。若哮吼一聲則百獸聞之悉皆腦裂。以諭大乘菩薩所說圓頓法音則魔宮振動。小乘外道各生疑惑而不領解。如華嚴會上有眼不見捨那身。有耳不聞圓頓教。又如法華會上退席者是也。所以道向上一路千聖不傳。學者勞形如猿捉影。故云香象奔波失卻威。香象諭權教菩薩及諸二乘。𨿽悟法空之理。不明圓頓之機。譬如香象𨿽有威徳。聞師子吼則失威奔走。惟諸天龍王宿燻大種。一聞圓音悉皆歡悅。故云寂聽生欣悅也。

師子吼。無畏說。憍梵波提咬著舌。海神怒把珊瑚鞭。須彌山王痛不徹。

遊江海﹝亂走作麼﹞。涉山川﹝還我艸鞋錢來﹞。尋師訪道爲參禪﹝阿誰欠少﹞。自從認得曹溪路﹝試拈將來看﹞。了知生死不相干﹝不許夜行投明須到﹞。

古之尊宿出一叢林入一保社參尋知識。皆爲究竟己躬大事。如善財五十三參。雪峯三登九到。乃至天下老和尙徧參知識之門。方到不疑之地。眞覺自謂往曹溪六祖印證心地法門。了知生死不相干涉也。

遊江海。涉山川。逢人覓我一文錢。開州好个憨布袋。十字街頭恣掣顚。

行亦禪○。坐亦禪○。語默動靜體安然○。縱遇鋒刀常坦坦﹝也是徐六擔板﹞。假饒毒藥也閒閒﹝又隔一重關﹞。我師得見然燈佛﹝癩兒牽伴﹞。多劫曾爲忍辱仙﹝擘破卻團圓。又云劍去久矣﹞。

到家人身心寂滅動靜一如。五欲八風撼搖不動。四生九有籠罩無門。生死去來湛然空寂。故云體安然。到者田地。縱遇鋒刀坦然無怖。假饒毒藥亦乃閒閒。如師子尊者受刃。達摩大師服毒。已證無生法忍而然也。就引我佛因地中布發掩泥。然燈受記汝於來世作佛號釋迦牟尼。復引於多劫中爲忍辱仙人山中修道。值歌利王與諸宮人入山遊獵。晝寢時諸宮人遊山見一人儼然獨坐。是諸宮人但來瞻仰。王起問諸近臣宮人何在。左右奏曰往彼仙人庵所也。王怒躬自仗劍問云汝是何人。對云忍辱仙人。王遂以劍斷其手足。節節支解不生瞋恨。乃至種種苦行非止一劫。故云多劫曾爲忍辱仙也。

行亦禪。坐亦禪。此卽人間得道仙。有問祖師西來意。劈胸便奮一粗拳。

幾回生﹝一不成只﹞。幾回死﹝二不成雙﹞。生死悠悠無定止﹝二由一有。一亦莫守﹞。自從頓悟了無生﹝旣是無生又作麼生了﹞。於諸榮辱何憂喜﹝有智無智較三十里﹞。

眞覺自嘆云。未悟已先於無量劫中受無量生死。輪轉往來無暫停止。於不遷境上空受輪回。向無脫法中妄自纏縛。如春蠶之作繭。似秋蛾之赴燈。故云生死悠悠無定止。自從頓悟無生法忍。卽榮辱兩忘憂喜俱滅。生死於我何有哉。

幾回生。幾回死。亙古亙今只如此。神頭鬼面有多般。返本還源沒些子。

入深山﹝魚行水濁﹞。生蘭若﹝鳥飛毛落﹞。岑崟幽邃長松下﹝天地一指。萬物一馬﹞。優遊靜坐野僧家﹝百鳥不銜花﹞。闃寂安居實瀟灑﹝沒可把。又云今古歷然﹞。

古老得旨後隱入深山窮谷。茅廬石室形影相弔不與世接。以寂靜之境靈靈自照。歲久月深具大無畏。隨緣放曠任意逍遙。三界不能拘。六塵豈能擾。可謂優遊靜坐野僧家。闃寂安居實瀟灑。

入深山。住蘭若。世出世間俱放下。淨裸裸地絕承當。赤灑灑兮沒可把。

覺卽了﹝雲開月皎﹞。不施功﹝虎嘯生風﹞。一切有爲法不同﹝梁寶元來是志公﹞。住相布施生天福﹝寰中天子敕﹞。猶如仰箭射虛空﹝塞外將軍令﹞。勢力盡﹝人貧智短﹞。箭還墜﹝馬瘦毛長﹞。招得來生不如意﹝夜行莫踏白。不是水便是石﹞爭似無爲實相門﹝彈指雲從這里入﹞。一超直入如來地﹝且喜到家﹞。

覺悟了徹底人。獲無功用智。與有爲功行不同也。昔梁武帝問達摩。朕自卽位以來。造寺寫經度僧無數。有何功徳。磨云。此是人天小果有漏之因。非大功徳。帝曰如何是大功徳。磨云。淨智妙圓體自空寂。如是功徳不以世求。武帝滯於有爲之功也。所以道住相布施生天福。猶如仰箭射虛空。到勢力盡時箭還墜落。故云招得來生不如意。寒山云。我見轉輪王。千子常圍繞。十善化四天。莊嚴多七寶。七寶鎭隨身。莊嚴甚妙好。一朝福報盡。猶如棲蘆鳥。還作牛領虫。六趣受業道。況復諸凡夫。無常豈可保。爭似無爲實相門。一超直入如來地。無爲實相者卽涅拌妙心實相無相法門也。如來地者卽前後際斷一眞法界也。於此頷旨。如王子登極。白衣拜相。故云直入如來地。

覺卽了。不施功。物我俱忘心境空。菡萏枝枝撐素月。栴檀葉葉扇香風。

但得本﹝車不橫行﹞。不愁末﹝理無曲斷﹞。如淨璢璃含寶月﹝眼觀東南意在西北﹞。旣能解此如意珠﹝相逢不拈出。舉意便知有﹞。自利利他終不竭﹝是我家里人。方說家裏話﹞。

根本旣明。枝葉自茂。本者卽本有靈覺之性也。末者卽百千三昧神通妙用也。淨璢璃者諭內外瑩徹也。寶月者諭妙性圓明也。譬如虛空具含眾象。於諸境界無所分別。故云旣能解此如意珠。自利利他終不竭。不求殊勝而殊勝自至。自覺覺他妙用無窮也。

但得本。不愁末。妙用縱橫活鱍鱍。信手拓開不二門。大千沙界如許闊。

江月照﹝井底蝦蟆跳﹞。松風吹﹝鵓鳩樹上啼﹞。永夜淸宵何所爲﹝作賊人心虛﹞。佛性戒珠心地印﹝不勞懸古鏡﹞。霧露雲霞體上衣﹝天曉自分明﹞。

此是文殊普賢大人境界。非思量分別之所能及。古云。成三十年只作境會。永夜淸宵何所爲。早是畫蛇添足。以覺自心名佛性。表裏瑩徹曰戒珠。能生諸法云心地。號令羣品故名印。𨿽有多名。理卽一也。天地與我同根。萬物與我同體。故雲霧露雲霞體上衣。

江月照。松風吹。更於何處覓文殊。十世古今如電拂。三千剎海一籧廬。

降龍缽﹝黑似漆﹞。解虎錫﹝明如日﹞。兩鈷金環鳴歷歷﹝上下四維無等匹﹞。不是標形虛事持。如來寶杖親蹤迹﹝達摩十萬里西來。卻對梁王道不識﹞。

缽盂應供。錫杖降魔。此二者是僧家隨身道具也。所謂降龍缽解虎錫。各隨緣起而得其名。昔世尊降火龍於缽中。髙僧解二虎於錫下。文繁玆不具述。兩股者表眞俗二諦也。六環者表六波羅蜜也。中心者表中道也。眞覺往曹溪繞牀三匝振錫一下。蓋有所自。不是外現威儀虛事持耳。經云。佛告比丘。汝等應受錫杖。所以者何。過去如來。現在諸佛。皆執持故。爲聖人之標幟也。故云如來寶杖親蹤迹。

降龍缽。解虎錫。覿面當機親托出。三千年話不復追。一日還我兩度濕。

不求眞﹝湘之南﹞。不斷妄﹝潭之北﹞。了知二法空無相﹝中有黃金充一國﹞。無相無空無不空。卽是如來眞實相﹝無影樹下合同船。琉璃殿上無知識﹞。

眞妄二法本是假名。求斷二見亦是虛妄。爲彼凡夫小果斷妄求眞證有爲涅盤。非究竟也。法華經云。但離虛妄名爲解脫。其實未得一切解脫。若是圓頓之機。了知二法本空。無相無名。永嘉恐後人滯在空無相中。復言無相無空無不空。卽是如來眞實相。蓋修証之功不齊。言思之路盡矣。

不求眞。不斷妄。擬欲斷求隔天壤。若人更欲問如何。劈脊連聲三十棒。

心鏡明﹝靈光洞耀﹞。鑑無礙﹝迥脫根塵﹞。廓然瑩徹周沙界﹝體露眞常不拘文字﹞。萬象森羅影現中﹝心性無染本自圓成﹞。一顆圓光非內外﹝但離妄緣卽如如佛﹞。

心光洞徹無物不融。寂照河沙了無掛礙。如鏡當臺胡來胡現漢來漢現。光光相羅影影相照。遞相融通交相涉入。可謂無邊剎境自佗不隔於毫端。十世古今始終不離於當念。四聖六凡森羅萬象皆從吾妙明中流出。乃至擲此方於他界。納須彌於芥中。亦此心之常分。非假於佗術也。

心鏡明。鑑無礙。大中現小。小中現大。法法一如。塵塵三昧。拋向面前。漆桶不會。

豁達空﹝不可放過﹞。撥因果﹝放過不可﹞。莽莽蕩蕩招殃禍﹝打殺有甚麼罪過﹞。棄有著空病亦然﹝打著南邊動北邊﹞。還如避溺而投火﹝看腳下﹞。

永嘉旣悟正見。湣彼邪學一向著空撥無因果。所以道莽莽蕩蕩無禁無制妄招殃禍。譬如懦夫自號帝王妄取誅戮。若棄有見而著無見。其病亦然。故云還如避溺而投火。

豁達空。撥因果。拈來一一生按過。若更忘身與死心。這个難醫病轉大。

捨妄心﹝海底摸鍼﹞。取眞理﹝空中索縫﹞。取捨之心成巧僞﹝差之毫釐失之千里﹞。學人不了用修行﹝病眼見空花﹞。深成認賊將爲子﹝空花結空果﹞。

若捨虛妄之心。欲取眞如之理。則取捨之心未忘。遂成巧僞不實之行也。緣學人不了此旨。只認个門頭戶底見聞覺知昭昭靈靈爲自己者。深成認賊爲子也。古云。學道之人不識眞。只爲從前認識神。無量劫來生死本。癡人喚作本來人。

捨妄心。取眞理。如棄大海認漚體。只見漚從水上生。不知漚滅還歸水。

損法財﹝家鬼入來﹞。滅功徳﹝著賊了也﹞。莫不由斯心意識﹝春風滿地成狼藉﹞。是以禪門了卻心﹝了了了時無可了﹞。頓入無生知見力﹝玄玄玄處亦須呵﹞。

百千法門同歸方寸。河沙妙徳總在心源。良由勞生自信不及向外馳求。於心意識上彊作主宰。故法財功徳皆損滅也。寒山子云。嗟見世間人。永劫墮迷津。不省這个意。修行徒苦辛。是以禪門了卻心。頓入無生知見力。所謂還丹九轉點鐵成金。至理一言轉凡成聖。

若將心識度吾宗。恰似西行卻作東。捩轉面皮親見徹。團團紅日上孤峯。

大丈夫﹝露﹞。秉慧劍﹝險﹞。般若鋒兮金剛焰﹝交﹞。非但空摧外道心﹝破也破也﹞。早曾落卻天魔膽﹝墮也墮也﹞。

世間大丈夫者。以忠孝之心秉剛烈之志。立身於廊廟之間。致君於堯舜之上。俾天下蒼生皆樂和平之治者是也。出世間大丈夫卽大心眾生也。秉智慧劍摧五陰魔恢。復威音那畔空劫已前一片無陰陽地。起鼻祖墜地之頹綱。大濟北潑天之家世者是也。般若鋒者空一切諸有也。金剛焰者剿諸生死魔軍也。故云非但空摧外道心。早曾落卻天魔膽。諸人還見麼。良久云。劍去久矣汝方刻舟。不見五祖演和尙道。

趙州露刃劍。寒霜光焰焰。更擬問如何。分身作兩段。

震法雷。擊法鼓。布慈云兮灑甘露。龍象蹴踏潤無邊。三乘五性皆醒悟。雪山肥膩更無雜。純出醍醐我常納。一性圓通一切性。一法徧含一切法。一月普現一切水。一切水月一月攝。諸佛法身入我性。我性同共如來合。一地具足一切地。非色非心非行業。彈指圓成八萬門。剎那滅卻三祇劫。一切數句非數句。與吾靈覺何交涉﹝上來所供並皆詣實﹞。

諸佛菩薩歷代祖師天下善知識。說法利生之模範也。先以法雷而警悟之。次以法鼓而溥集之。然後以慈云普覆一雨所潤。三艸二木各得滋長。故雲龍象蹴踏潤無邊。三乘五性皆醒悟。雪山有艸名曰肥膩。更無雜異。白牛食之純出醍醐。雪山諭一眞境界。香艸諭圓修正道。白牛諭智照眞理。醍醐諭一乘上味。以明上乘菩薩最初發心便成正覺。圓頓之機念念相應。故言常納也。只如潙山云。不如隨分納些些。又作麼生。一性通時則圓通一切性也。一法徹時則徧含一切法也。始知眾生本來成佛。同居常寂光土。俱號毗盧遮那。譬如一月普現一切水。一切水月一月攝。遞相融通交相涉入。重重無盡無盡重重。此非表法。惟證乃知。故云一地具足一切地。非色非心非行業。地者自証之地。非解會之所能及也。非色者非窒礙之色也。非心者非覺知之心也。非行者非造作之行也。非業者非所作之業也。乃上根利智一了一切了一明一切明。卽阿難所謂不歷僧祇獲法身。到者田地。一切性相百千法門無量妙義。皆是權機非究竟法。故云一切數句非數句。與吾靈覺何交涉。

震法雷。擊法鼓。海水奔騰須彌舞。一毫頭上定乾坤。大千沙界無塵土。

不可毀。不可贊﹝兩頭俱坐斷。一劍倚天寒﹞。體若虛空沒涯岸﹝心不負人面無慚色﹞。不離當處常湛然﹝壺中別有天﹞。覓卽知君不可見﹝劍去久矣汝方刻舟﹞。取不得﹝晝見日﹞。捨不得﹝夜見星﹞。不可得中只麼得﹝人平不語水平不流。又云切﹞。

達道之人心如虛空。大包無外細入無內。非世間毀贊語言之能搖動也。不離當處湛然凝寂。擬欲尋覓蹉過久矣。古云。有心用處還應錯。無意求時卻宛然。無依無欲無名無字。取不得捨不得。騰騰任運任運騰騰。不可得中只麼得。已是八字打開兩手分付了也。只爲分明極。翻令所得遲。

不可毀。不可贊。五色麒麟步天岸。若於言下錯承當。無爲猶被金鎖難。

默時說﹝上是天﹞。說時默﹝下是地﹞。大施門開無壅塞﹝天傾西北地陷東南﹞。有人問我解何宗﹝日髙樹影重﹞。報道摩訶般若力﹝雨落地下濕﹞。或是或非人不識﹝識得不爲冤﹞。逆行順行天莫測﹝賊是小人智過君子﹞。吾早曾經多劫修﹝不風流處也風流﹞。不是等閒相誑惑﹝要識一貫兩个五佰﹞。

善說者無義路與人尋。善默者無寂滅與人守。南堂和尙云。爲宗師者須會無情說法與有情說法無異。有情者天人羣生也。無情者土木瓦石也。作麼生見得無異底道理。於此著得一隻眼。方知塵說剎說熾然說無間歇。卽今森羅萬象。情與無情浩浩地宣揚。汝還聞麼。經云。十方諸佛出廣長舌相徧覆三千大千世界說誠實言。可謂大施門開無壅塞。或有人問是何宗旨得恁麼奇特。但向他道摩訶般若力。﹝咄﹞切忌錯舉。或是或非或逆或順。天莫測況於人乎。永嘉自云。吾從多劫修習般若。不是等閒欺誑惑亂於人。潙山云。生生若能不退。佛階決定可期。信不誣矣。

默時說。說時默。萬象森羅同一舌。世出世間絕異同。塵說剎說熾然說。

建法幢﹝好肉剜瘡﹞。立宗旨﹝敲骨取髓﹞。明明佛敕曹溪是﹝且道是个什麼﹞。第一迦葉首傳燈﹝謝三郎不識四字罪頭元來是你﹞。二十八代西天記﹝相隨來也。又云遞相鈍置﹞。

原夫靈源湛寂法海淵深。本無名相之殊。安有聖凡之異。良由勞生自信不及。隨業漂流曠劫升沈蕩而忘返。故我大覺世尊運同體悲作不請友。爲此大事因緣出現於世假設種種言說種種權門。令諸眾生開示悟入佛之知見。如將蜜果子換彼苦胡蘆也。故云建法幢立宗旨。法者本有之法。幢者髙顯爲義。如標幟也。宗旨者眾多所宗。而悟明心地如星之拱北水之朝東也。明明佛敕曹溪是者。衣止不傳。法周沙界。第一迦葉首傳燈者。世尊於涅盤會上。因大梵天王獻金色波羅華於佛。捨身爲牀座請佛說法。佛拈此華普示大眾。百萬人皆罔措。惟迦葉一人領旨。世尊云。吾有正法眼藏涅盤妙心實相無相微妙法門。付囑於汝。以爲教外別傳之旨。故云首傳燈也。從此祖祖相承心心相印。二十八代西天記。初祖迦葉。二祖阿難。三祖商那和修。四祖優波鞠多。五祖提多迦。六祖彌遮迦。七祖婆須密。八祖佛馱難提。九祖伏馱密多。十祖脇尊者。十一祖富那夜奢。十二祖馬鳴大士。十三祖迦毗摩羅。十四祖龍樹。十五祖迦耶提婆。十六祖羅睺羅多。十七祖僧伽難提。十八祖伽耶。十九祖鳩摩羅多。二十祖奢耶多。二十一祖婆修盤頭。二十二祖摩拏羅。二十三祖鶴勒那。二十四祖師子。二十五祖婆捨斯多。二十六祖不如密多。二十七祖般若多羅。二十八祖菩提達摩。故云二十八代西天記者是也。

建法幢。立宗旨。東土禍根從此始。毒流四海浪滔天。何啻遇大風而止。

法東流﹝禍胎生也﹞。入此土﹝猛虎當路﹞。菩提達摩爲初祖﹝珊瑚枝上走玉兔﹞。六代傳衣天下聞﹝聞名不如見面﹞。後人得道何窮數﹝甜瓜徹蒂甜。苦瓠連根苦﹞。

梵語菩提達摩。此云覺法。西竺爲二十八代祖。此土爲初祖。南天竺國香至王第三太子也。遇二十七祖。知其密迹發明心要。乃記之曰。未可遠遊且止南天。待吾滅後六十七載當往震旦大興佛事。汝往南方勿住。彼惟好有爲功業不見佛性。汝縱到彼不可久畱。聽吾偈曰。路行跨水復逢羊。獨自淒淒暗度江。日下可憐雙象馬。二株媆桂久昌昌。師在本國破彼六宗邪解。自南天竺泛海經涉三年。時普通八年九月二十一日至廣州。刺史蕭昂表聞。武帝詔至金陵。帝問。朕自卽位以來。造寺寫經度僧無數。有何功徳。師曰。此但人天小果有漏之因。如影隨形𨿽有非實。帝曰如何是眞功徳。師曰。淨智妙圓體自空寂。如是功徳不以世求。帝問如何是聖諦第一義。師曰廓然無聖。帝曰對朕者誰。師曰不識。帝不領悟。十月十九日潛回江北。十一月二十三日屆於洛陽。當後魏孝明帝太和十年也。寓止於嵩山少林。面壁而坐終日默然。人莫測之。卽禪宗初祖也。後九年。時有僧神光者。曠達之士也。久居伊洛博覽羣書善談玄理。每嘆曰。孔老之教禮術風規。莊易之書未盡妙理。近聞達摩大師住止少林。至人不遙當造玄境。乃往彼。晨夕參承。師常端坐面壁莫聞誨勵。光自曰。昔人求道敲骨取髓刺血濟饑布發掩泥投崖飼虎。古尙如此。我又何人。其年十二月十九日夜天大雨雪。光堅立不動。達明積雪過膝。師憫而問曰。汝久立雪中當求何事。光悲淚曰。惟願和尙慈悲。開甘露門廣度羣品。師曰。諸佛無上妙道。曠劫精勤。難行能行。非忍而忍。豈以小徳小智輕心慢心欲冀眞乘徒勞勤苦。光聞師誨勵。潛取利刀自斷左臂置於師前。師知是法器乃曰。諸佛最初求道爲法忘身。汝今斷臂吾前。求亦可在。遂易名慧可。光曰諸佛法印可得聞乎。師曰諸佛法印匪從人得。光曰我心未寧乞師安心。師曰將心來爲汝安。光曰覓心了不可得。師曰我與汝安心竟。從此悟入。爲二祖也。二祖得之於初祖。皆以衣盂相傳。磨傳可。可傳璨。璨傳信。信傳忍。忍傳能。乃曹溪六祖大師也。至此不傳其衣但傳其道。自是以後成佛作祖者水湧山出。梵剎招提碁分星布。故云後來得道何窮數。

法東流。入此土。開天門。辟地戶。利人天。成佛祖。擬思量。何劫悟。

眞不立﹝天晴日頭出﹞。妄本空﹝日髙花影重﹞。有無俱遣不空空﹝頂門隻眼亞雙瞳﹞。二十空門元不著﹝虛空放出遼天鶴﹞。一性如來體自同﹝閩蜀同風﹞。

妙性圓明離諸名相。本來無有世界。眾生因妄有生。因生有滅。生滅名妄。滅妄名眞。眞旣不立其妄本空。有無俱遣不空亦空。昔如來破二十種執有之見。因成二十空名。今明一性之理不同二十之空。故云元不著也。一性如來體自同者。迥出外道異見。卽與般若妙心冥合。故云體自同。

眞不立。妄本空。一句全提不露鋒。西磵水流東磵水。南山燒火北山紅。

心是根﹝一翳在眼﹞。法是塵﹝空華亂墜﹞。兩種猶如鏡上痕﹝打破鏡來卻許相見﹞。痕垢盡時光始現﹝一心不生萬法俱息﹞。心法雙忘性卽眞﹝此去漢陽不遠﹞。

人稟眞如不性假名曰心。從心受法曰塵。緣眞如不守自性能隨染淨緣。故云心是根法是塵。此兩種猶如古鏡上之痕垢。籠罩光明不得發露。故云痕垢盡時光始現。心法雙忘性卽眞。古徳云。一翳在眼空華徧界。一妄在心河沙生滅。意銷華盡妄滅證眞。故云性卽眞也。

心是根。法是塵。八兩元來是半斤。笑把兩頭俱拽脫。蟭螟眼裏跨麒麟。

嗟末法。惡時世﹝闊八尺長丈二﹞。眾生福薄難調制﹝眞不掩僞﹞。去聖遠兮邪見深﹝海枯終見底。人死不知心﹞。魔彊法弱多冤害﹝腦後見腮莫與往來﹞。聞說如來頓教門﹝成者自成﹞。恨不滅除如瓦碎﹝壞者自壞﹞。作在心﹝多喜少瞋﹞。殃在身﹝少喜多瞋﹞。不須冤訴更尢人﹝眼底無筋一世貧﹞。欲得不招無間業﹝識法者懼﹞。莫謗如來正法輪﹝無雲生嶺上。有月落波心﹞。

者一段意。永嘉嗟嘆末法中時節惡薄。純朴旣散囂浮日盛。薄福眾生不務道徳。如狂象奔馳難制伏也。何況諸大聖人過去已遠。邪見轉深。於正法中返生冤害。如達摩落齒服毒。二祖被害。聖師尙爾況後人乎。或有學者各局己解各稟師承。彼此干戈互相攻擊。得少爲足自不知非。聞說如來圓頓大教法門。返以爲非。恨不滅除瓦解冰銷。所以因此妄心。所造無量無邊黑業如影隨形。故云殃在身。所感無量無邊苦果皆是自作自受非他人之所致。故云不須冤訴更尢人。謗法之罪如經具明。欲得不招無間重業。休謗如來正法輪。正法者十方如來悟此而成無上正等正覺。六道異類迷此而輪轉三塗。天龍護持。謗而不信則其罪可知矣。

嗟末法。惡時世。不信如來第一義。身心碌碌不知非。苦海茫茫自沈墜。

栴檀林﹝舉一不得舉二﹞。無雜樹﹝放過一著落在第二﹞。郁密森沈師子住﹝手把夜明符。幾个知天曉﹞。境靜林閒獨自遊﹝行人更在靑山外﹞。走獸飛禽皆遠去﹝萬里望鄕關﹞。

栴檀林諭一眞法界。惟此一事實。無雜樹者。餘二卽非眞。蓋一乘菩薩境界。非二乘小機所能雜也。郁密森沈師子住。卽法華云。深固幽遠無人能到。到則山靑水綠不是人間。惟接上根。中下之機卒難悟入。境靜林閒獨自遊。蓋師子遊行不求伴侶。等閒哮吼一聲。直得百獸腦裂。故雲走獸飛禽皆遠去。卽法華退席者是也。

栴檀林。無雜樹。大用現前只者是。鳥窠拈起布毛吹。會通當下便悟去。

師子兒﹝出窟了也﹞。眾隨後﹝捕影追蹤﹞。三歲便能大哮吼﹝不許夜行投明須到﹞。若是野幹逐法王﹝字經三寫﹞。百年妖怪虛開口﹝烏焉成馬﹞。

所言師子兒者。諭菩薩初發心時便成正覺。超過聲聞緣覺諸小乘眾。故云眾隨後也。三歲表見性之人圓修三法。卽空假中也。空者泯一切法。假者立一切法。中者統一切法。空不定空。空處當體卽中卽假。假不定假。假處當體卽空卽中。中不定中。中處當體卽空卽假。此之三法不縱不橫不並不別。一處常三三處常一。所以云。三諦三觀三非三。三一一三無所寄。諦觀名別體復同。是故能所二非二。悟入之士圓修三法。所說法門皆中道實義。故云三歲便能大哮吼。二乘凡夫諸權位人不能明見佛性。所說未實。開口終無所益也。故云若是野幹逐法王。百年妖怪虛開口。

師子兒。眾隨後。一句當機絕朕兆。有時拈出示時人。眨得眼來先蹉了。

圓頓教﹝相逢不拈出。舉意便知有﹞。勿人情﹝眼生三角頭峭五嶽﹞。有疑不決直須爭﹝返蟻難尋穴。歸禽易見窠﹞。不是山僧逞人我﹝我喚作火。汝不得喚作火﹞。修行恐落斷常坑﹝海上陣雲橫﹞。非不非﹝古之今之﹞。是不是﹝今之古之﹞。差之毫釐失千里﹝猛虎入鬧市﹞。是則龍女頓成佛﹝無雲生嶺上﹞。非則善星生陷墜﹝有月落波心﹞。

圓頓者非漸次也。教者載道之器也。勿人情者爲生死事大因緣。非世間常情之比。須是洞悟諸佛心宗。透徹衲僧巴鼻。兩眼相對鍼芥相投。方有少分相應。若有纖疑未盡。直須決問。昔無盡居士始參東林照覺總禪師。得平實之旨。自謂百了千當。及見兜率悅問。侍郎於心不欺。吾宗門有一千七百則機緣。還有疑不。無盡云。其餘無疑。徳山托缽因緣而已。悅云於此有疑。其他安得無疑。只如徳山末後句是有是無。無盡云有。悅大笑歸方丈。無盡一夜疑著。至五更起來踏翻腳凳忽然大悟。天曉呈偈云。鼓寂鐘沈托缽回。巖頭一拶語如雷。果然只得三年活。莫是遭他授記來。悅方許可。自此如倚天長劍誰敢當鋒。永嘉自謂不是山僧逞馳人我之心。切恐後人錯用身心。墮落斷常二見。能陷人故名曰坑。非不非是不是。乃明是非之相分明。不可錯亂也。非豈不是非乃眞非也。是豈不是是乃眞是也。不可瞞盰佛性儱侗眞如。故云差之毫釐失千里。是則龍女頓成佛。非則善星生陷墜。重明是非之相也。昔日靈山會上有一龍女獻佛寶珠。世尊受之而爲說法。悟無生忍卽往南方無垢世界坐寶蓮華成等正覺。號華鮮如來。又有比丘名曰善星。念得十八香象駝經。不解佛意。生身溺陷地獄。謂不明佛性返成謗墮。故引以警後人也。

圓頓教。勿人情。翻身踏倒涅盤城。威音那畔至今日。一段風光畫不成。

吾早年來積學問﹝貧人思舊債﹞。亦曾討疏尋經論﹝不是苦心人不知﹞。分別名相不知休﹝愁人莫向愁人說﹞。入海算沙徒自困﹝說向愁人轉見愁﹞。卻被如來苦呵責﹝一狀領過﹞。數他珍寶有何益﹝死欵難翻﹞。從來蹭蹬覺虛行﹝腳下點地﹞。多年枉作風塵客﹝要知山下路。但問去來人﹞。

此永嘉自敍少年曆諸講肆聽習天臺教觀。深明經論精嚴律部。然後參尋知識決擇生死。非宿有乘種安能如是。復云。分別五教名相不知休歇。譬如入海算沙徒自疲困。因思佛呵阿難。汝𨿽歷劫燻持諸佛如來祕密妙嚴。不如一日修無漏業。如人數他寶。自無半錢分。從來蹭蹬覺虛行者。從無量劫來奔馳生死險道。徒自虛行於涅盤路上未曾踏實。譬如飄蓬爲客。家鄕轉遠。故云枉作風塵客。

樹頭樹底覓殘紅。一片西飛一片東。自是桃花貪結子。錯教人恨五更風。

種性邪﹝病眼見空華﹞。錯知解﹝空華結空果﹞。不達如來圓頓制﹝常憶江南三月裏。鷓鴣啼處百花香﹞。二乘精進勿道心﹝人貧智短﹞。外道聰明無智慧﹝馬瘦毛長﹞。亦愚癡。亦小駭﹝同坑無異土﹞。空拳指上生實解﹝好掘虛空一窖埋﹞。執指爲月枉施功﹝捕影追風﹞。根境法中虛捏怪﹝自買自賣﹞。不見一法卽如來﹝蚌含明月玉兔懷胎﹞。方得名爲觀自在﹝兩彩一賽﹞。了卽業障本來空﹝了﹞。未了應須還宿債﹝敗﹞。饑逢王膳不能餐。病遇醫王爭得瘥﹝師子咬人韓盧逐塊﹞。

種性邪。非正因。爲道之士乃是外道種子。依附邪師生諸邪見。故云錯知解也。不能了達如來圓頓法門。於無量劫中受無量生死。皆因邪師而然也。二乘之人斷三界二十五有塵勞。超出分段生死。如獐獨跳不顧後羣。故云勿道心。西天外道極有聰明。不明佛性心外求法。名曰外道。故云亦愚癡亦小呆。大人無智曰愚。小兒無智曰呆。隨語生解自生執著。如空拳指上生實解也。修多羅教如標月指。若還見月。了知所標畢竟非月。學道人不明佛性。於根境識上妄生知解。故云執指爲月枉施功。根境法中虛捏怪。不見一法卽如來者。諸法從本來。常自寂滅相。則有無俱遣六根互用。故曰方得名爲觀自在。到者田地。了達罪性本空無有掛礙。楞嚴經云。一人發眞歸源。十方虛空悉皆消殞。況罪福之相耶。僧問古徳云。了卽業障本來空。只如獅子尊者與二祖大師是了不了。徳云。不見道本來空。肇法師云。五陰元非有。四大本來空。將頭臨白刃。一似斬春風。故云本來空也。若不了悟。執法不忘。因果歷然如影隨形。故云未了應須還宿債。從上諸聖遞相出興。開方便門示眞實相。良由眾生自信不及不能悟入。譬如世間饑餓之人。得遇王者之膳種種美味。卽生怖畏而不敢食。又如久病不瘥。得遇醫王反生疑惑。不服妙藥甘受病苦。故云爭得瘥也。

種性邪。錯知解。向外馳求還自昧。回光返照便歸來。廓徹靈根無向背。

在欲行禪知見力﹝三九二十七﹞。火裏生蓮終不壞﹝他家自有通人愛﹞。勇施犯重悟無生。早時成佛於今在﹝溪邊楊柳影。不礙釣舟行﹞。

若是宿燻乘種。佩大願輪。須處五欲八風之中。不被五欲八風所轉。挺然特立如火中蓮華終不壞也。如裴相問楊無爲東坡山谷無盡子韶諸公是也。僧問古徳。欲界無禪。大徳云何言有禪定。徳云。闍梨只知欲界無禪。不知禪界無欲。到者田地。治生產業皆與實相不相違背。故云知見力也。過去久遠有一比丘名勇施。忽於如來禁戒有所缺犯。旣犯四重根本之罪。欲自淸淨。卽將三衣掛在錫上髙聲唱言。我犯重罪誰爲我懺。如是唱言至一精舍。遇一尊者名曰鼻鞠多羅云。推罪性了不可得。勇施比丘豁然大悟。卽往南方世界成等正覺。號曰寶月如來。已至於今。故曰勇施犯重悟無生。早時成佛於今在。

在欲行禪知見力。白日靑天轟霹靂。摩訶般若波羅密。甚深般若波羅密。

師子吼﹝雪嶺泥牛走﹞。無畏說﹝虛空咬著舌﹞。深嗟蒙懂頑皮靻﹝聾人爭得聞﹞。祇知犯重障菩提﹝貪觀天上月﹞。不見如來開祕訣﹝失卻手中橈﹞。有二比丘犯淫殺﹝黑牛臥死水﹞。波離螢光增罪結﹝癩馬系枯椿﹞。維摩大士頓除疑。猶如赫日消霜雪﹝八十翁翁入場屋。眞誠不是小兒戲﹞。

諸佛菩薩演說大乘自在無畏。猶如師子吼時無所畏也。深嗟極嘆之詞。蒙懂非聰慧也。頑皮靻者卽牛領粗厚皮也。此諭小乘鈍根聞大不悟。發其嘆也。祇知犯前四重罪業障。於如來正法眼藏不能了罪性空也。有二比丘犯淫殺。波離螢光增罪結者。昔有二比丘山中結庵修行。堅持淨戒無有缺犯。一日一比丘出。一比丘在庵禪定。忽睡著。有一樵女偸犯淨戒。乃內心不悅。至同庵僧歸。具說上事。其僧怒。趕逐其女。女驚怖墮坑而死。比丘轉加煩惱。共往大徳優波離尊者處求乞懺悔。尊者以小乘結罪。時二比丘心疑不決。轉生煩惑。維摩大士呵優彼離不善觀機。此二比丘久修大乘。何得將大海納於牛迹。故云螢光增罪結也。大士云。窮罪性了不可得。不在內不在外不在中間。前際不去後際不來中際不住。三際推求了不可得。二比丘忽然頓悟獲無生忍。猶如赫日消霜雪。

師子吼。無畏說。萬竅怒風翻一舌。貍奴白牯盡潛蹤。露柱燈籠生欣悅。

不思議。解脫力﹝一點水墨兩處成龍﹞。妙用恆沙也無極﹝寸不如尺﹞。四事供養敢辭勞﹝有甚畢羅﹝饑﹣幾﹢追﹞子快下將來﹞。萬兩黃金亦消得﹝獨掌不浪嗚。兩手鳴摑摑﹞。粉骨碎身未足酬﹝沒來由處有來由﹞。一句了然超百億﹝匝地淸風有何極﹞。

不思議者。不可以心思口議。故經云。假使滿世間皆如舍利弗。盡思共度量。不能測佛智。蓋佛智不可測度也。須是洞悟自心。與從上諸聖同一見聞同一受用。世出世間打成一片。呵笑怒罵皆是佛事。故云妙用恆沙也無極。到者田地。堪受人天供養。故云萬兩黃金也消得。四事者。一衣服。二臥具。三飲食。四醫藥。古徳云。上座若也實悟去。變大地作黃金。攪長河爲酥酪。供養上座未爲分外。其或未然。粒米一絲直須拖犂拽耙還他始得。粉骨碎身未足酬者。如常啼菩薩敲骨出髓買花供佛求法。釋迦世尊於因地中捨身求半偈。頓超彌勒十二劫。乃至先輩諸老一言之下心地開通。一軸之中義天朗耀。故云一句了然超百億。如經具明。文繁不述。

不思議。解脫力。亙古亙今明如日。達摩十萬里西來。卻對梁王道不識。﹝咄﹞切忌鉆龜打瓦。

法中王﹝頭頂天﹞。最髙勝﹝腳踏地﹞。恆沙如來同共證﹝千聞不如一見。又云也是無風起浪﹞。我今解此如意珠。信受之者皆相應﹝虛空包不住。大地載不起﹞。

王中法王位過百王之上。髙超三界。獨步大方。故云最髙勝也。恆河沙數過現未來一切諸佛皆證此法。始覺合本覺。自覺覺他。故云同共證也。我今解悟此法。如如意珠出生無窮。四祖謂牛頭融禪師云。百千法門同歸方寸。河沙功徳總在心源。一切戒門定門慧門行門悉皆具足。神通妙用並在汝心。煩惱業障本來空寂。無三界可出。無菩提可求。人與非人性相平等。大道虛曠絕思絕慮。如是之法汝今已得。更無欠少。與佛無殊。但信自心自在。莫作觀行亦莫停心。蕩蕩無礙任意縱橫。不作諸善不造諸惡。行住坐臥觸目遇緣皆是佛之妙用。故云信受之者皆相應。

法中王。最髙勝。橫按鏌鋣行正令。太平寰宇斬癡頑。縱遇佛來也乞命。

了了見。無一物﹝日面佛月面佛﹞。亦無人。亦無佛﹝東湧西沒南湧北沒﹞。大千沙界海中漚﹝一箭落雙雕﹞。一切聖賢如電拂﹝蹉過了也﹞。縱使鐵輪頂上旋﹝胡孫上樹尾連天﹞。定慧圓明終不失﹝垂手過膝﹞。

眞如界內絕生佛之假名。平等性中無自他之形相。故無人無物無佛也。三千大千沙界在覺性之中。如水之浮漚亂起亂滅。故云空生大覺中。如海一漚發。漚滅空本無。況復諸三有。一切聖賢遞相出興。轉眼過了。如石火電光卒難摸﹝打﹣丁﹢索﹞。故云一切聖賢如電拂。假使鐵輪頂上旋者。昔有一魔王謂諸菩薩言。汝當退位。汝若不退。我飛熱鐵輪旋汝頂上。碎汝形體猶微塵。爾時菩薩以定慧圓明不思議力故。不失其位。時諸魔眾反自退失。此永嘉引諭學道人。縱遇逆順境界來前。如不聞不見相似。始不被生死陰魔所惑也。

了了見。無一物。當陽放出遼天鶻。三千剎海絕遮闌。萬里虛空只一突。

日可冷。月可熱﹝眼底無筋。皮下有血﹞。眾魔不能壞眞說﹝一口無兩舌﹞。象駕崢嶸謾進途﹝兵隨印轉。將逐符行﹞。誰見螳螂能拒轍﹝掉棒打月﹞。大象不遊於兔徑﹝聽取號令﹞。大悟不拘於小節﹝臨濟徳山只得一橛﹞。莫將管見謗蒼蒼﹝釣魚船上謝三郎﹞。未了吾今爲君決﹝千里萬里一條鐵﹞。

日性本熱寧可說冷。月性本冷寧可說熱。十方世界惟此一事實。餘二卽非眞。吾此一眞之說。𨿽眾魔不能壞也。大涅盤經云。佛說四諦不可令異。故永嘉引此爲證。謂菩薩所弘大乘法門。眾魔不能爲其障礙。譬如象駕崢嶸而進。豈螳螂小虫而可拒其車轍耶。昔齊莊公出獵。有螳螂舉足將摶其輪。問其禦者曰此何虫也。對曰此是螳螂也。莊公曰。而以至微之力。而拒大車。不量其力。今永嘉略引爲證使人易曉。故云誰見螳螂能拒轍也。大象不遊於兔徑者。表大乘圓頓境界。豈涉人天小乘之蹊徑哉。大悟不拘於小節者。見性之人。貴要根本諦當智眼圓明足矣。於世疎略。出語無文。此爲小節耳。多見今時兄弟云。不可以持犯戒律所拘。此錯說也。三世諸佛歷代祖師乃至天下善知識。阿誰以行染度人。故筆此以攺其謬也。圓頓大教惟接上根。若小根小器淺識劣智欲窺大乘境界。猶握管窺天曰天小者。非天之咎也。故云未了吾今爲君決。末後一句始到牢關。大用現前不存軏則。揭示空劫已前。豈離而今時節。不見道無位眞人是什麼乾屎橛。者一句也有照也有用。也有權也有實。也有賓也有主。若人撿點得出。許伊親證阿字法門。其或未然。三十痛棒自領出去。

日可冷。月可熱。諸佛同出廣長舌。世間惟有此一眞。天上更無第二月。

永嘉眞覺大師證道歌

西祖單傳直指之道。初無秋毫許與人領覽。惟在當人自證自悟到無證無悟之地。故我眞覺大師徧歷教觀從緣悟入。徑往曹溪印可。到日值祖坐次。師繞牀三匝振錫一下卓然而立。祖曰。夫沙門者具三千威儀八萬細行。行行無虧。大徳從何方而來。生大我慢。師曰生死事大無常迅速。祖曰。何不體取無生。了取無速乎。師曰。體卽無生。了本無速。祖曰如是如是。須臾禮辭。祖曰返太速乎。師曰本非動靜豈有速耶。祖曰誰知非動。師曰仁者自生分別。祖曰汝甚得無生意也。師曰無生豈有意。祖曰。若無意。誰生分別。師曰分別亦非意。祖嘆曰善哉善哉。旣蒙印可。方得名爲證也。豈可與小根劣器未得謂得未證謂證者同日而語哉。證徹此心曰道。吟詠此道曰歌。流傳沙界發明後學。眞如來使行如來行也。永盛昔居學地。獲益甚多。所謂雪山肥膩更無雜。純出醍醐我常納。諸佛法身入我性。我性同共如來合。與師同一契劵也。至元二年秋棄饒之妙果寺事。復歸南巢舊隱。越明年春來六安齊頭山水晶蘭若。禮先祖直翁圓禪師塔。孤峯頂上諸緣不到。可堂然庵主將證道歌俾著語注述復爲之頌以施來學。倘於言前領旨。格外明宗。則眞覺大師肉猶暖在。其或未然。請看注腳。時至元三年歲次丁丑佛生日前住饒州西湖妙果禪寺嗣祖比丘﹝永盛﹞述。

永嘉大師證道若揭日月。惜乎少了一著子。從上大機大用行棒行喝。大似夢中說夢。不然。看取竺原老人下面注腳。庚辰秋仲住蔣山弟﹝寧心﹞拜題。

