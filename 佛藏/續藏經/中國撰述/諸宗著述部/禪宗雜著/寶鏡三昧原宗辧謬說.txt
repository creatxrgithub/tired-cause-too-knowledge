續藏經寶鏡三昧原宗辧謬說

淸淨訥述

寶鏡三昧原宗辧謬說

洞下衡南大義山沙門淨訥述

世尊凡爲說法。或先舉諭。次舉法。或先舉法。次舉諭。謂之法諭相參。以曉未悟。此古今說法之恆規也。雲巖寶鏡三昧。建章二十六句。廣舉大法爲案。恐人以文害義。故引嬰兒諭作證。所謂如世嬰兒。五相完具。不去不來。不起不住。婆婆和和。有句無句。下復舉重離一諭曰。如離六爻。偏正回互。疊而爲三。變盡成五。此謂以諭合諭。使人了了無疑。雲巖惟取重離一卦爲諭。此外並無干涉。故曰疊而爲三。變盡成五。所云三疊五變。是法數。非卦數。是藉卦之陰陽二爻。以明偏正回互之義。以疊三諭三徳。變五諭五位。五本乎三。三本乎一。合上嬰兒諭。𨿽有五相。而具於一人。恐人於此起三五異見。乃重說二諭曰。如荎艸味。如金剛杵。艸𨿽五味。具於一枚。杵𨿽三相。具於一事。前後四諭皆以總攝別。以體攝用。諄諄發明三徳五位。悉本乎一心。故斷章取義。專取重離爲諭。卽事顯理。以彰正偏妙葉之旨。何得浪談易理。認婉諭爲正解乎。或曰。何謂三徳。曰法身。般若。解脫。是也。何謂五位。曰正中偏。偏中正。正中來。兼中至。兼中到。此洞山之建立也。以至五位君臣。五位功勛。五位王子。皆原此爾立。名異而體同。其所本者。亦從大教住行向地等妙發來。故舉五則攝盡一切差別無餘也。

或曰。三徳於重離。如何分配。曰初疊卽重離初爻二爻二。二疊卽三爻四爻二。三疊卽五爻六爻二。每一疊取陰陽兩爻爲諭。在卦乃乘承比應。是世間之道。在法乃體用回互。是出世間之道。故借諭以顯其法也。

如初疊卦義兩爻一陽一陰。首得乾之初九。爲少陽而居陽位。取乾元善長之本。以諭初住之根本智。無一法當情。所謂正位也。次得坤之六二。爲少陰而居陰位。取敬以直內義。以方外之徳用。諭初住之普賢行。涉大功勛。所謂偏位也。智行互參。直透過五十二位而回入妙有。五位一貫。故初成般若徳也。

如二疊卦義兩爻純陽。初得乾之九三。爲太陽而居陽位。次得乾之九四。爲老陽而居陰位。剛柔互徹。理事合明。故於法諭大智。已滿大行。已圓成等正覺。故次成法身徳也。

如三疊卦義兩爻一陰一陽。首得坤之六五。爲太陰而居太陽之位。次得乾之上九。爲老陽而居老陰之位。其動而無動。靜而無靜。動靜恆如。非離非卽。故於法諭五位。佛果已畢。隱勝現劣。隨類化身。非凡而凡。非聖而聖。生佛二習。悉皆融化。故末成解脫徳也。

或曰。五位於重離五變。如何分配。曰卽以六爻。從下至上。而互成五變也。每一變用上下二爻陰陽交徹。以諭偏正回互之旨。首以初爻之少陽。比二爻之少陰。爲一變。陽剛而陰柔。諭初位正中偏。以明從體起用。寂而常照也。次卽二爻之少陰。比三爻之太陽。陰極而陽生。諭第二位偏中正。以明攝用歸體。照而常寂也。次卽三爻之太陽。比四爻之老陽﹝一／一﹞。陽極而暗動。諭第三位正中來。以明體用圓明。功位齊彰。寂照一如也。次卽四爻之老陽。比五爻之老陰。爲陽隱於陰。陰升於陽。隱顯自在。觸背俱非。諭第四位兼中至。以明道後普賢行。行彌法界。機彼無遺。非寂非照也。次卽五爻之老陰。比六爻之老陽。陰居陽位。明用無窮。陽居陰位。大功不宰。頭頭上顯。事事無礙。諭第五位兼中到。以明聖凡一際。生佛兩忘。齊與法界。而法界量滅。寂照同泯也。

此雲巖所引。重離一卦。觀爻相。有如此回互之妙。乃拈來爲諭。初以六爻分三疊。以象三徳。次以六爻分五變。以象五位。不動本卦。而三五之體用回互。位位本自天然。有如伏羲神禹。見河洛二圖。陰陽法數。遂援數以窮理。堪爲儒宗。兼可通於釋宗。作人天之眼目也。若覺範之非理變卦。非理配法。其違戾儒佛之旨。遺害於千古之後。滔滔而莫之返。可不痛乎。

辯謬諸條不錄。莫大義以明。則諸謬自消矣。玆更錄諸師建立宗旨大意數條觀之。則不墮邪謬矣。

第一雲巖如離六爻偏正回互者。此單取爻相。奇偶發明。五位回互。所謂錯然則吉。不可犯忤。觀錯然二字。則知指奇偶爲言。若各居本位。則滯在觸背。乃犯忤之過也。卽此可知。是取奇偶。非取卦義。明矣。卽如正偏五位。亦是秉華嚴住行向地等妙爲宗。不然。何不停四至六。是知先徳準此五位爲式。乃建立五位正偏。詳而示之。初位正中偏之正者。乃的指大悟一眞法界之空如來藏性爲體。是道前文殊之智。捨事就理爲宗也。才入正位。不許坐著。坐著則成滲漏。故著一偏字。以遣我執。乃能從體起用也。第二位偏中正之偏者。與初位偏字稍別。謂是從體起用。五十二位大行。多涉有爲。捨理就事。轉功就位。是大悟已後。證不空如來藏性爲用。才涉功勛。不許坐著。坐著則成滲漏。故著一正字。以遣法執。方能圓滿佛果。此一正字。乃道後之後得智。是以諸佛果地覺之正。本初位諸佛因地心之正。而爲言也。此兩位是圓教五十二位智行互融因果一如之般若徳也。如善財初見文殊。末見普賢。是智行圓滿佛果之位。無二無別也。第三正中來者。此一正字。是攝前因果一如之正。爲佛果已滿。方堪垂法利生。是初住八相成道。已證法身徳。而現應化二身。善赴羣機。故曰正中來也。第四兼中至者。此明道後普賢行。謂兼前三位之旨。至者周也。謂佛果之後。乃純是利他之行。一一周徧法界。而無遺矣。如華嚴現等法界身云利等法界眾生。故曰至也。第五位兼中到者。謂到此位。兼前四位。一齊泯蹤絕迹。生佛如如。依正如如。是一眞法界。並無三世十方迷悟聖凡之迹。故曰到也。到者墮也。不然。則三漏齊犯。故以三墮齊收。而成解解徳也。然此五位卽一位。故復引荎艸。而爲諭也。五位皆屬建立。爲方便接引。故諭如嬰兒也。三徳本乎一心。故諭如金剛杵也。此略言雲巖建旨之妙。如是。

第二洞山價祖。根正偏。復建五位功勛者。蓋恐學人坐著正偏。遂以干慧爲足。則道果難臻。故於各位下。建立功勛。以明五位進修淺深之旨。其於正中偏下。立向位者。謂念念趨向根本不動智佛。始得其正。則知初位以趨向。爲功勛也。於偏中正下。立奉位者。謂五十二位階級。念念奉重佛果爲宗。始得佛果圓滿。故以奉重。爲功勛也。於正中來下。立功位者。謂乘前五十二位有修有証之功。而至妙覺無修無証之果。故獨以大功。爲功勛也。於兼中至下。立共功者。謂道後普賢行。乃攝化無餘。必須感應道交。方堪受化。所謂賓主交光。眞俗一致。故以共功。爲功勛也。於兼中到下。立功功位者。謂前四位。是有爲無爲之道。通屬自利利他邊事。而心佛眾生。不能泯迹。於此位。乃得心佛眾生同歸實際。是以智遣智。渾合如如。故曰功功也。

第三曹山寂祖。又根功勛。而立五位君臣者。此明正偏五位尊卑主伴之徳相也。故於正中偏下。立君視臣。是諭從體起用之徳相也。於偏中正下。立臣奉君。是諭攝用歸體之徳相也。於正中來下。立君位居中。是諭因果一如。理事互融之徳相也。於兼中至下。立臣位。是諭道後普賢大行純是利他。爲冥應羣生之徳相也。於兼中到下。立君臣道合。是諭凡聖同泯。正符華嚴六相之壞相也。

第四石霜諸祖。又根正偏功勛君臣之制。而立五位王子者。此單明五位權實二智之差別也。五位皆以生爲言者。顯二智之發生也。五位皆以王爲言者。顯尊卑自在之義也。五位皆以子爲言者。顯智種嗣息之義也。蓋物物有智。常被五蘊八識所覆。必值佛祖啟迪。乃能開發。從始至終。權實不同。故應五位次第建立。始盡萬法源底。於初位下。立爲誕生王子者。謂卽根本無明。而成不動之智。此智向者隱覆。今乃初發。是根本智。故諭爲誕生也。於第二位下。立爲朝生者。是從眞際。起大功勛。破九界無明。起十度大行。已涉有爲。是差別智。故諭爲朝生也。前位是夜半正明。此位是天曉不露。故名回互。於第三位下。立爲末生者。是功位已滿。卽補處位。惟此最後一生。卽便八相成道。是後得智。故諭爲末生也。於第四位下。立爲化生者。是道後普賢行。乃冥應羣機之種智。而變化莫測。故直云化生也。於第五位下。立爲內生者。是攝前四位。齊至法界。而法界量滅。同歸實際。是一眞法界大寂滅忍。當生亦不生。故諭如內生也。

以上四種建立同異之旨。總不外始祖重離六爻一諭。所謂疊三成五天然自成之妙。是顯自性因果一周。與華嚴六相義。無二無別。故余已悉於辯謬之中。毫無可惑。今復見以曹山君臣五位之圖。前後移置者。故再爲詳明之。如謂正中之君位。可移置於初位。第四臣位。可移置於二位。第一君視臣。可移置於第三位。第二臣奉君。可移置於第四位。將復謂雲巖正位之正中來。洞山正位之功位。石霜正位之末生王子。皆可移在初位乎。三種正位。斷不可移。則知三家先後各二位。皆不可移。明矣。若明此四種建立必不可移。卽知雲巖重離六爻之諭詎容損益絲毫。而吾於辯謬集中。所詳三疊五變之義。彰明較著。復何疑哉。卽以先代君臣五位黑白間錯之圖式。參對重離奇偶陰陽之爻象。與正偏功勛王子三種建立之法式。位位貼體。參合無不相符。如以日照日。至此則知石門所撰。巽兌中孚大過之卦義。內紹外紹之王種義。大慧所注。宰相將軍庶民之子。黑處說白。白處說黑。回互之義。豈不大相刺謬也哉。諸家隨聲逐響。而宗其說。大似謗佛謗祖。愼之愼之。

寶鏡三昧原宗辧謬說﹝終﹞

