續藏經五宗原

明法藏著

五宗原序

歲乙丑。結夏聖恩禪寺之萬峯關。侍關中者四上座。敏致證徹也。居一日。俱整衣作禮而請曰。嘗聞諸方尊宿。欲抹殺五家宗旨。單傳釋迦拈花一事。謂之直提向上。然不知五宗之立。果爲謬妄者否。願賜一言。以通其難。於密曰。命將者必以兵符。悟心者必傳法印。符不契卽爲姦僞。法不同則爲外道。自威音已來。無一言一法非五家宗旨之符印也。昔人証之。遂嘿契其微而不分。後人侶之。故建立其宗以防僞。抹殺五家。而欲單傳者。剖符銷印。自便之渠魁者耳。豈五宗之忠臣。七佛之法將也耶。嗚呼法滅天人憂。政以此也。可不畏哉。曰昔時有燒香煉頂密傳宗旨者。大慧一榜揭出。以破狐技。然則今之宗旨。又何貴焉。曰彼所傳者。竊符假信者耳。若夫法法自明心心相印者。豈若室中密授之死法子耶。蓋傳宗旨者。不悟宗旨者也。抹宗旨者。不知宗旨者也。玆當操提未破之密印。以擒托僞之姦黨。此政今時荷擔如來命脈之眞子也。豈浮濫者。可混入哉。因原五宗。付諸四子。子稽首謝。各各願嚴符印。以永眞傳云。

崇禎戊辰歲春日萬峯法藏於密氏序

五宗原

萬峯沙門法藏著

參學弟子上履閱

臨濟宗

嘗見綸事家圖七佛之始。始於威音王佛。惟大作一○圓相之後。則七佛各有言詮。言詮𨿽異。而諸佛之偈旨。不出圓相也。夫威者。形之外者也。音者。聲之外者也。威音王者。形聲之外。未有出載。無所考據。文字已前最上事也。若龍樹所現而仰上。所謂無相三昧。然燈已前是也。圓相出於西天諸祖。七佛偈出於達摩傳來。蓋有所本也。嘗試原之。圓相早具五家宗旨矣。五宗各出一面。然有正宗。第一先出臨濟宗旨。此相拋出直下。斷人命根。於一○中。賓主輥輥。直入首羅眼中。所謂沿流不止問如何。眞照無邊說似他。離相離名人不稟。吹毛用了急須磨是也。次則雲門三句一字關也。潙仰圓相。本於此也。法眼談教義於六相之外。曹洞分回互於黑白之交。只一○中。五宗具矣。其餘傍出道理極。則教家玄妙淵微。莫不悉備。故七佛各以一偈攝之。毗婆屍佛偈曰。身從無相中受生。猶如幻出諸形象。幻人心識本來無。罪福皆空無所住。蓋以身有相而無相。直截痛快。臨濟宗也。中間微露其旨。雲門宗也。無相中受圓相。之謂潙仰宗也。身無相六相義。之謂法眼宗也。身兼無相。曹洞五位之旨也。其餘六佛。及四七諸祖。莫不同此矣。但未明言顯示耳。至般若多羅讖曰。二株嫩桂久昌昌。此鉗記五宗之分。從二家始矣。故有南嶽靑原。爲五宗之源也。又曰。震旦難闊無別路。要使兒孫腳下行。金雞解銜一粒粟。供養十方羅漢僧。此記當有馬姓者。出於十邡。爲二株之正宗。腳下當出四宗。而惟臨濟一宗。爲正的也。及初祖至金陵。武帝問。造寺度僧有功徳否。祖曰。實無功徳。此臨濟直截語也。雲門法眼潙仰。何所不具。帝問。何以無功徳。祖曰。此但人天小果有漏之因。如影隨形。𨿽有非實。豈非曹洞語乎。至二祖。有居士請懺罪。祖曰。將罪來。與汝懺。士良久曰。覓罪了不可得。祖曰。與汝懺罪竟。一將罪來。一懺罪竟。臨濟雲門宗也。問答歷然。潙仰法眼曹洞宗也。沙彌問三祖。乞解脫法門。祖曰。誰縛汝。此非臨濟雲門宗乎。栽松道者問四祖曰。法道可得聞乎。祖曰汝已老。脫有聞其能廣化邪儻。若再來。吾尙遲汝。此語全看。則臨濟雲門。細開闔之。則諸宗悉具矣。五祖接盧能。以杖擊碓三下。非臨濟張本乎。六祖問南嶽曰。何處來。曰嵩山。祖曰什麼物與麼來。曰說似一物卽不中。祖曰。還有修證否。曰修證卽不無。染污卽不得。觀讓公說似一物卽不中語。此臨濟宗而亦雲門之旨也。修證卽不無。染污卽不得。寧非潙仰法眼宗旨乎。蓋四宗之源。發於此也。馬駒之讖。定於此矣。及向馬師磨磚。馬問磨磚作麼。曰作鏡。曰磨磚豈得作鏡。曰坐禪豈得成佛。只此一句。臨濟宗旨大振矣。雲門亦具焉。及問如何卽是。曰如牛駕車。車若不行。打牛卽是。打車卽是。則潙仰法眼始於此。馬祖曰。藏頭白海頭黑。日面佛月面佛。有時喝。有時打。此臨濟宗也。僧參次。師畫一圓相云。入也打。不入也打。僧才入。師便打。僧云。和尙打某甲不得。師靠柱杖休去。只此一則。便四宗齊收也。震聲一喝於百丈掛拂之後。三日耳聾於黃檗吐舌之前。三頓痛棒。大樹蔭天。臨濟一宗。岧然五宗之頂。從威音至此。而乳中醍醐。精極妙極。馬駒踏殺天下人鍾意不在是乎。是知大愚肋下三拳。密闔顯開。橫分豎結。踏四家而獨步。出三句以咸羅。四料簡。盡人境法以褫其大綱。三玄要。捲生死關而歸於頂。獨道法細分。始能事事心佛。二三同一。方可句句斷玄。影艸動。則主在我而驗人。金剛提。則力在腕而破物。師踞有地。浮泛者未識來由。喝本無從。認眞者定迷落處。兩堂一喝。陸遜迷八陣之圖。兩處讓賓。諸葛有隱蓬之策。二禪客賓主。成於升座。四賓主機用。毒於膠盆。或學人先喝以挑鋒。須防伏卒。或知識隨奪而掠陣。貴設陷坑。或夫唱而婦隨。或分疆而裂土。相共一場懡﹝怡﹣臺﹢羅﹞。放收兩換交加。囊沙減竈。各顧成功。自縛詐降。獨施冷刺。呢呢喁喁而隱蠆。轟轟靂靂而濡尾。用鏌鋣於太平之後。提祖印於未定之天。舉頭天外。誰是其人。掛鏡當軒。豈容魔異。待心死而伏誅。須切用前之照。先擒下而去續。略挑用後之燈。濟船筏於黑風鬼國之間。開晴霽於碧浪通歌之外。頭頭爲求格外。著著要了機先。了法者盡法而無民。亡人者隨人而施藥。撫猊弦而絕眾聲。滴獅乳而迸驢酪。從遮裏過得。向隨處安閒。行雲行雨。不濕仙衣。驅電驅雷。豈關天怒。興化得於脫下衲衣之一頓。向古廟裏藏身。致使克賓於棒了處。更罰錢出院。南院拈出啐啄同時。失之便打。終令那僧於棒折處。見燈影裏行。風穴從守廓處。入玄要法門。便於南院處。賓主歷然。識破詐道不饑。領棒下無師之旨。法華於古路上不墮悄然。向白兆處。艸賊大敗。好手不肯張名。見太平斬癡之略。汾州見象王行處絕狐蹤。遂到放身命處。石霜從掩口知道出常情。解道荒艸裏行。楊岐截路打慈明。知是般事便休。辭云竟入亂峯深處。旣向兩喝後禮拜。復於擔荷處便行。會老失笑驚白雲。會得个中便了放手。撲到萬仞崖底。有時擲下柱杖。有時放過一著。五祖演不會興化古廟裏話。會白雲一叱。便解轉磨。旣得出身白汗。廣展下載淸風。昭覺勤盡五祖機用邊事。由演師不肯。及再領栢子。復證雞鳴。𨿽會一串穿卻。還合頂﹝寧﹡頁﹞添眼。虎丘隆至見不及處舉拳。解道竹密不妨流水過。終成睡虎。應庵華舉放泥盤處大笑。解道禹力不到處。河聲流向西。方見眞獅。華藏傑以拄杖兩卓一拋道。三十年後。已全面目。破庵先於不心不佛物處。將拄杖一卓。略見一斑。無準範道。三人證龜成鱉。眞不欠少。雪嵓欽道。三拳三拜是同許會三玄。髙峯妙以龍頭蛇尾。輥作一團。中峯本於脫衣一頓。許你半个。千嵓長見鼠食貓飯。碗破矣而碎甓。萬峯蔚見淨瓶踢倒。鈍漢已而三十。寶藏持承三要印來。爪牙不少。東明旵賴重新悟來。到底無遺。寶峯瑄語若流云。出身有路。天奇瑞當賓不讓。去有來由。無聞聰深水裏出頭。石中迸火。笑巖寶操履中兼用。水裏有龍。幻有傳一點燈花。虛空爆破。金粟悟一棒到底。不管主賓。三峯藏挽臨濟七百年之大法。頭尾宛然。水雲中飛騰隱顯。何處摸索。

兩脈合宗其來有據

臨濟一宗。至汾陽慈明。而益大起。明出楊岐。自虎丘臻雪巖髙峯千巖萬峯。以及笑巖之後。法道復當再振。已正敍其脈矣。其於石霜之下。出有匾頭道人黃龍南公者。初未悟時。因雲峯悅所激。指見慈明。明問臺山婆子話。不能答。明詬罵不已。師曰。罵豈慈悲法施耶。明曰。汝作罵會那。師乃悟旨。其下有寶峯眞淨克文禪師。往見黃龍。不契。至香城。見順和尙。順問。甚處來。曰黃龍來。曰黃龍有何言句。曰黃龍近日。州府委請黃檗長老。龍垂語曰。鐘樓上念贊。牀腳下種菜有人下得語契。便往住持。時勝上座云。猛虎當路坐。龍遂令去住黃檗。順不覺云。勝首座祇下得一轉語。便得黃檗住。佛法未夢見在。師言下大悟黃龍用處。座下有淸涼慧洪覺範禪師者。文每爲舉玄沙未徹之語。發其疑。凡有所對。文曰。你又說道理耶。一日頓脫所疑。述偈曰。靈云一見不再見。紅白枝枝不著花。叵耐釣魚船上客。卻來平地漉魚鰕。眞淨見而爲之助喜。吾嘗參三玄之旨。有深得。欲求決諸方。而難其人。忽見師著臨濟宗旨。及智證傳之臨濟兩堂首座同喝語。今古心心。如覿面相印。復檢其法嗣。未有續之者。因願遙嗣其宗旨。而現在法脈。則傳笑巖之後焉。蓋不敢負髙峯語錄之發起也。因敍臨濟正脈。而端志於此。

雲門宗

自威音一字金圈拋出。從七佛諸偈錦字文回。六祖傳來一个缽盂。囫圇咬嚼不得。馬師之後。這个眼目。淺艸易爲長蘆。天王惠餅。崇信檠茶。直下便見。擬思卽差。徳山吹滅紙燭於龍潭。正是截流。雪峯胸襟流出於巖頭。豈非函蓋。所以韶陽霎時折足於睦州門縫裏。溫研積稔於雪峯堂奧中。便道。三斤麻。一疋布。攛鱉鼻於南山。脫鐵枷於老漢。燭露確師而咄嗟。須彌胡餅而恰好。諸佛出身處。東山水上行。透法身之句。北斗裏藏身。缽裏飯。桶裏水。三昧塵塵。南山云。北山雨。佛交露柱。將三門來燈上。放糊餅作饅頭。晉鋒八博咄�中眉。故有紅旗閃爍之品題。此雲門一派。所由出也。

潙仰宗

一星火爆於無有雙關之表。三撼門扇於昧落兩頭之間。潙山僧水牯牛。腰下看取。東平鏡潙山鏡。手中撲破。所以凡聖兩忘。見履兼盡。用處則單刀直入。思無則靈焰何窮。插鍬拔鍬。垂腳結腳。平目仰視於收放。不獨一二二三。而劍刃惟單。兩口無舌。九十六相云興。父子合宗。潙仰一枝喬出。

法眼宗

七佛偈意。全是修多羅了義語。而儼然獨露臨濟雲門潙仰等旨。惟曹洞回互。則不待拈提。而自著焉。故知法眼一家。全是教家極則。一代時教之眞月也。達摩傳來。若覓心不可得。明鏡亦非臺。卽心卽佛。非心非佛等語。至於天王。聞馬祖言。識取自心本來是佛。不屬漸次。不假修持。體自如如。萬徳圓滿。言下便悟。龍潭聞天王言。汝檠茶來。吾爲汝接。汝行食來。吾爲汝受。汝和南時。吾便低頭。何處不指示心要。師低頭。王曰。見則便見。擬思卽差。師曰。如何保任。王曰。任性逍遙。隨緣放曠。但盡凡心。別無聖解。徳山曰。窮諸玄辯。若一毫置於太虛。竭世樞機。似一滴投於巨壑。此便是法眼張本也。雪峯於巖頭處。悟得个他日若欲播揚大教。一一從自己胸襟流出。自然蓋天蓋地。遂有玄沙。從楞嚴經。發明心地。由是應機敏捷。與修多羅冥契。沙問地藏曰。三界惟心。汝作麼生會。藏指椅子曰。和尙喚這个作什麼。沙曰椅子。藏曰。和尙不會三界惟心。沙曰。我喚這个作竹木。汝喚作甚麼。藏曰。桂琛亦喚作竹木。沙曰。盡大地覓一个會佛法底人不可得。藏自爾加勵。及悟後住地藏。問法眼曰。作麼生是行腳事。眼曰不知。曰不知最親切。又論肇論。至天地與我同根處。藏曰。山河大地。與上座自己。是同是別。眼曰別。藏豎二指。眼曰同。藏又豎二指。便起去。藏又問。上座尋常說三界惟心萬法惟識。乃指庭石曰。且道此石在心內在心外。眼曰心內。藏曰。行腳人著甚來由。安片石在心頭。眼窘求住。藏曰。若論佛法。一切現成。法眼於是大悟。所以道。會得聲色問處。透聲色也不難。識得凳子來由。周匝有餘都了。慧超咨和尙。如何是佛。曰汝是慧超。僧問。如何是曹源一滴水。云是曹源一滴水。正是山河在我眼裏。自己只在目前。鳥啼花落水茫茫。月白風淸山楚楚。說甚惟心惟識。豈關句裏言前。六相義。金絡索。掛來四法界玉。連環拋出。總是弄猢猻圈子。祭鬼神茶飯。何用將心湊泊。頭頭釘釘膠粘。不如信手拈來。處處箭鋒相拄。以致永明博綜於宗鏡。座主彷佛於言詮。此祖宗妙極而流獘痛挽之。惟望後人之實證也。

曹洞宗

威而音。音而威者。○五位前後事也。五位無位而位者也。威音已前。空劫也。威音至此。今時也。今時無空劫。則非今。空劫非今時。卽非古。今古一○。其爲偏乎正乎。正之偏乎。偏之正乎。偏正兼至乎。正偏兼到乎。吾不知而知。知而邈然於威音之先矣。故曰。身從無相中受生。猶如幻出諸形相。幻人心識本來無。罪福皆空無所住。是也。七佛皆然矣。而世尊降生。一手指天。一手指地。周行七步。目顧四方曰。天上天下。惟吾獨尊。至臨末稍頭。伸出雙趺。以示迦葉。一期大事。不過如此。﹝西天初祖﹞迦葉尊者。因外道問。如何是我我。者曰覓我者是汝我。外道曰。這个是我我。師我何在者。曰汝問我覓。﹝二祖﹞阿難偈曰。本來付有法。付了言無法。各各須自悟。悟了無無法。﹝三祖﹞商那曰。說是心法時。是法非心法。﹝四祖﹞優波鞠多。﹝五祖名提多迦﹞香眾來求出家。多曰。汝身出家。心出家。答曰。我來出家。非爲身心。曰不爲身心。復誰出家。答曰。夫出家者。無我我故。無我我故卽心不生滅。心不生滅卽是常道。諸佛亦常。心無形相。其體亦然。鞠乃度之。香眾後有偈曰。通達本法心。無法無非法。悟了同未悟。無心亦無法。﹝六祖﹞彌遮迦。見一人手執酒器。逆而問曰。師何方來。欲往何所。祖曰。從自心來。欲往無處。曰識我手中物否。曰觸器而負淨者。曰師識我否。曰我卽不識。識卽非我。七祖婆須密。因論義。謂﹝八祖﹞佛陀難提曰。仁者論卽不義。義卽不論。若擬論義。終非義論。﹝九祖﹞伏馱密多曰。父母非我親。誰是最親者。及謂香蓋子偈曰。眞理本無名。因名顯眞理。﹝十祖﹞脇尊者問﹝十一祖﹞富那夜奢曰。汝從何來。曰我心非往。曰汝何處住。曰我心非止。祖曰汝不定耶。曰諸佛亦然。曰汝非諸佛。曰諸佛亦非。﹝十二祖﹞馬鳴問曰。我欲識佛。何者卽是。富那曰。汝欲識佛。不識者是。馬鳴謂﹝十三祖﹞迦毗摩羅曰。隱顯卽本法。明暗元不二。今付悟了法。非取亦非離。迦毗謂﹝十四祖﹞龍樹曰。非隱非顯法。說是眞實際。悟此隱顯法。非愚亦非智。龍樹於座上。現自在身。如滿月輪○。一切眾惟聞法音。不睹祖相。彼眾中有長者子。名迦那提婆。謂眾曰。識此相否。眾曰。目所未睹。安能辯識。提婆曰。此是尊者。現佛性體相。以示我等。何以知之。蓋以無相三昧。形如滿月。佛性之義。廓然虛明。言訖。輪相卽滅。復居本位。﹝十五祖﹞迦那提婆。因外道論義。外曰。我欲得佛。提曰。我灼然得佛。外曰。汝不合得。提曰。元道我得。汝實不得。外曰。汝旣不得。云何言得。提曰。汝有我故。所以不得。我無我我。故自當得。﹝十六祖﹞羅﹝目﹡﹝危﹣﹝夗﹣夕﹞﹢夫﹞羅多答﹝十七祖﹞僧迦難提偈曰。我已無我故。汝須見我我。汝若師我故。知我非我我。難提聞風鈴鳴。問﹝十八祖﹞伽耶捨多曰。鈴鳴耶。風鳴耶。多曰。非風鈴鳴。我心鳴耳。祖曰。心復誰乎。曰俱寂靜故。多入﹝十九祖﹞鳩摩羅多捨。鳩問。是何徒眾。祖曰。是佛弟子。鳩聞佛號。心神竦然。卽時閉戶。祖良久扣其門。鳩云。此捨無人。祖云。答無者誰。鳩遂開門。鳩摩羅多謂﹝二十祖﹞闍夜多曰。汝𨿽已信三業。而未明業從惑生。惑從識起。識依不覺。不覺依心。心本淸靜。無生滅。無造作。無報應。無勝負。寂寂然。靈靈然。汝若入此法門。可與諸佛同矣。一切善惡。有爲無爲。皆如幻夢。闍夜多謂﹝二十一祖﹞婆修盤頭弟子曰。我不求道。亦不顚倒。我不禮佛。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。此兼葉之旨也。婆修盤頭偈曰。泡幻同無礙。如何不了悟。達法在其中。非今亦非古。﹝二十二祖﹞摩挐羅曰。隨流認得性。無喜亦無憂。﹝二十三祖﹞鶴勒那因。﹝二十四祖﹞師子問。我欲求道。當何用心。祖曰。汝若有用。卽非功徳。汝若無作。卽是佛事。師子偈曰。正說知見時。知見俱是心。當心卽知見。知見卽於今。﹝二十五祖﹞婆捨斯多付法﹝二十六祖﹞不如密多。偈曰。聖人說知見。當境無是非。我今悟眞性。無道亦無理。密多謂﹝二十七祖﹞般若多羅曰。眞性心地藏。無頭亦無尾。應緣而化物。方便呼爲智。般若多羅付﹝東土﹞初祖偈曰。心地生諸種。因事復生理。果滿菩提圓。花開世界起。﹝二祖﹞神光問此土初祖曰。我心未安。乞師安心。祖曰。將心來。吾與汝安。曰覓心了不可得。曰與汝安心竟。﹝僧燦﹞三祖懺罪亦同。﹝道信﹞四祖逢一小兒。問子何姓。曰姓卽有。不是常姓。曰汝無姓耶。曰性空故無。度爲﹝弘忍﹞五祖。五祖欲付法。神秀偈曰。身是菩提樹。心如明鏡臺。時時勤拂拭。莫使惹塵埃。﹝慧能﹞六祖曰。菩提本無樹。明鏡亦非臺。本來無一物。何處惹塵埃。靑原參六祖。問曰。當何所務。卽不落階級。祖曰。汝曾作什麼來。曰聖諦亦不爲。祖曰。落何階級。曰聖諦尙不爲。何階級之有。石頭希遷。初參靑原。原問。子何方來。曰曹溪。曰將得甚麼來。曰未到曹溪亦不失。曰若恁麼。用到曹溪作麼。曰若不到曹溪。爭知不失。遷又曰。曹溪大師還識和尙否。原曰。汝今識吾否。曰識又爭識得。原曰。眾角𨿽多。一麟足矣。石頭著參同契。以明暗回互。懸起曹洞宗旨。有所來矣。藥山一日。在石上坐次。石頭問。汝在這里作麼。曰一物也不爲。曰恁麼則閒坐也。曰閒坐卽爲也。頭曰。汝道不爲。不爲个甚麼。曰千聖亦不識。頭以偈贊曰。從來共住不知名。任運相將祇麼行。自古上賢猶不識。造次凡流豈可明。頭垂語曰。言語動用沒交涉。師曰。非言語動用亦沒交涉。頭曰。我這里鍼札不入。師曰。我這里如石上栽花。雲巖曇晟禪師。於藥山悟後。煎茶次。道吾問。煎與阿誰。師曰。有一人要。曰何不教伊自煎。師曰。幸有某甲在。上堂曰。有个人家兒子。問著無有道不得底。洞山出問。他屋裏有多少典籍。師曰。一字也無。曰爭得恁麼多知。曰日夜不曾眠。洞山於無眼耳鼻舌身意。不覺捫面。問師。旣聞水鳥樹林念佛。猛省無情說法。邈師眞於良久。睹渠面於水中。跌倒幻人。拾起縛艸。向泠路上熱鬧。於鑪炭裏凝水。藏身無影。只見其聲。全體現前。不逢其面。毒龍蟠處水偏淸。頑石堆頭云欲起。銀碗盛雪。冰花與火焰齊輝。挾後位而攢踴。黑夜烏雞。舜惹與虛空都碎。帶共功而不斷。五子同歸一父。那知祖業之崇。四臣咸戴一君。豈謂上皇之治。五位分而盡了不了。薪火旣滅。世界方炎。一位圓而無圓之圓。花木摧殘。陽春常滿。見消行起。行滅道亡。睡中開眼喫茶。飯後洗盂就坐。鐵脊梁豎處。矓矓似夢。犀角枕倒來。漠漠無天。鬧市裏水流花落。事忙中馬去牛來。旣分和葉於君臣。當辧賤貴於王子。賤分外紹。貴從內紹。未識極頭。進於極頭。門內人趨向裏頭事。是朝生之臣種歸王。旣識極頭。擔荷極頭。裏頭人不擔屋裏事。是誕生之王種忘父。忘父者。食父而滅祖。故曰內生。無家者閉宮而令行。故曰化生。末生未知兩紹。眞王不類五兒。貴賤俱消。淺深不立。石霜九峯舌結。章師悟老技窮。相續大難。豈容付授。悲末世一悟便了之魔人。故曰人多乾慧。示將來三漏須盡之法网。當知悟余濁智。機不離位。好女不著嫁時衣。見處偏枯。盲兒不放雙拄杖。究妙失宗。休坐法機。昧終始。要通宗。透此者。不是乾蘿卜頭。知此者猶坐水屙漉地。金鍼雙鎖。鴛鴦交頸分飛。誰云玄路。金鎖玄路。藤樹合枝並起。豈曰鳥道。直須事理不涉。電火難追。展手不如吐舌。一老一不老。半肯半不肯。擊首誰能應尾。所以曹山觸毒。三墮浪分。潙山水牯牛。水牯牛潙山。柰何不得是國王水艸。非國王水艸。隨納非污。撲破缽盂。不獨五馬不嘶。抑且一牛不飲。頺然方丈。不特闍黎不知。抑且侍者不管。閉眼伸出被底裏指頭。誰云師子看山。踏斷腳頭邊鞋鼻。不道死蛇。故曰。莫行心處路。不掛本來衣。何須正恁麼。切忌未生時。黑漆地履踐。當問景欣垂衣裳致治。不知堯舜柰何者。未睹影而傳寶鏡。才入室而伏繩牀。評唱繁興首帕徧布。此法道之可悲也痛。爲其宗者。務使親到可耳。

總結

得心於自。得法於師。師有人法之分。心有本別之異。根本智者。自悟徹頭徹尾者是。差別智者。自悟之後。曲盡師法。以透無量法門者是。良以師必因人。人貴法妙。分宗列派。毫髮不爽。故傳法之源流。非獨以人爲源流也。所以六祖一華而出二枝。南嶽懷讓靑原行思是也。讓出四葉。自馬祖道一。一出百丈懷海。海出黃檗希運。運出臨濟義玄。一也。百丈出潙山靈佑。佑出仰山慧寂。二也。自馬祖出天王道悟。悟出龍潭崇信。信出徳山宣鑑。鑑出雪峯義存。存出雲門文偃。三也。雪峯出玄沙師備。備出地藏桂琛。琛出法眼文益。此馬祖一枝之四葉也。靑原一枝出一葉。自石頭希遷。遷出藥山惟儼。儼出云嵓曇晟。晟出洞山良價。價出曹山本寂。此靑原一枝之一葉也。大矣哉。威音王已前無物也。威音王已後無物也。無物之物。不可以言到心師也。其○也。彈丸迸出。透頂處。忤逆聞雷。迅電突來過眼時。紅旗閃爍。裂作兩開。而火見處處。斷碑橫古路。控成雙結。而中虛遠遠。馳書不到家。不知自己爲何物。謾道三界爲惟心。滴水答曹源滴水。慧超原汝是慧超。分明打劫就窠。爭柰巡人犯夜。羅五家之四面。突臨濟之正宗。所以從威音一點辟開。至臨濟一囊收納。雲門本出睦州於黃檗。豈外滹沱。潙仰自續風穴於首山。還歸慧照。曹洞到浮山而率賓歸王。法眼𨿽入教而難逃至化。惟此一事實。餘二則非眞。臨濟兒孫旣專大任。敢負前宗。一悟便了而無餘。是增慢者。一槌便就而莫勤。是淺丈夫。當知大器晚成。切莫半途而廢。師承在宗旨。不在名字。源流證悟。盡差別焉。可根本坐定。痛快者翻成跋扈。廉纖者到底纏綿。纏綿尙有脫時。跋扈終成異路。殷勤至再。叮囑萬千。幸勿掃宗旨以藏拙。正當究宗旨而竭情。情竭細除。人忘法滅。方可爲人師表。紹佛先宗。善自護持。無令斷絕。

傳衣法注

世尊至多子塔前。命摩訶迦葉。分座令坐。以僧伽黎圍之。遂告曰。吾以正法眼藏。密付於汝。汝當護持。並勅阿難。副貳傳化。無令斷絕。而說偈曰。法本法無法。無法法亦法。今付無法時。法法何曾法。爾時世尊說此偈已。復告迦葉。吾將金縷僧伽黎衣。傳付於汝。轉授補處。至慈氏佛出世。勿令朽壞。迦葉聞偈。頭面禮足曰。善哉善哉。我當依勅。恭順佛故。鶴勒那尊者謂師子尊者曰。吾師密有懸記。罹難非久。如來正法眼藏。今當付汝。汝應保護。普潤來際。偈曰。正說知見時。知見俱是心。當心卽知見。知見卽於今。祖說偈已。以僧伽黎密付之。至達摩大師。謂可大師曰。內傳法印。以契證心。外付袈裟。以定宗旨。後代澆薄。疑慮競生。云我西天之人。言汝此方之子。憑何得法。以何証之。汝今受此衣法。卻後難生。但出此衣。並我法偈。用以表明。其化無閡。至我滅後二百年。衣止不傳。法周沙界。明道者多。行道者少。說理者多。通理者少。潛符密證千萬有餘。汝當闡揚。勿輕未悟。一念回機。便同本得。聽吾偈曰。我本來玆土。傳法救羣迷。一花開五葉。結果自然成。後六祖因五祖擊碓。夜入祖室。五祖以袈裟圍祖。不令人見。以所傳袈裟。用付於汝。善自保護。無令斷絕。聽我偈曰。有情來下種。因地果還生。無情旣無種。無性亦無生。六祖問曰。法則旣受。衣付何人。祖曰。昔達摩初至。人未之信。故傳衣以明得法。今信心已熟。衣乃爭端。止於汝身。不復傳也。﹝於密﹞注曰。多子塔前傳法者。懸記此法祖脈佛脈兩無斷絕之時也。世尊與迦葉分座者。示祖佛位同。佛在世卽佛授法於祖。佛滅度卽祖授法於佛。指佛以法身爲重也。僧伽黎圍之以授法者。正法以衣相密爲心印也。凡有難及難信處。卽衣法同傳也。正法眼藏者。師師相傳之法眼也。不言涅盤心者。以人人自悟之心。各各固有。只在正法眼藏印定。以爲師法也。勅阿難副貳者。言展轉承化而代不乏人也。偈言法本法無法四句者。指伽黎而授其法相之義也。將金縷僧伽黎衣傳付於汝轉授補處慈氏佛者。示前以法正授於祖。玆以法一付於佛。意後佛當親授祖法。而後化行也。達摩曰內傳法印以契證心外付袈裟以定宗旨者。正以宗旨在衣上。以印所傳契証之自心也。卻後難生但出此衣並示法偈用以表明其化無礙者。蓋以人但信有自悟之門。更不信師法。有忘悟了心之妙。故用衣以表明。令人悟之。又悟以盡差別智也。差別盡而根本之惑始盡矣。至我滅後二百年衣止不傳法周沙界者。蓋悟心得法者多。悟必盡法而後已。不待一一以衣表示也。明道者多行道者少者。言自悟者。單明心道。若無法曲盡差別智故。不能行也。說理者多通理者少者。言說理者。乃不悟心。而但傳法者也。通理者。自心宗旨兩得證悟者也。此叮嚀得心必得法而後能行。得法必得心而後實證。二者不可缺一。故當以法潛符密證也。潛符密證千萬有餘者。言世尊於多子塔前付囑。無令斷絕。定當心法不斷。故千萬有餘也。汝當闡揚勿輕未悟一念回機便同本得者。言人不論根器上下。但不悟耳。若示之一念回機。便同本得。本得之心。與法符契。卽與祖佛不二也。傳法度羣迷者。言傳者法。不言有悟可傳人也。五祖以袈裟圍六祖不令人見而傳法者。正是多子塔前故事。至六祖後。人皆知信此實相無相之法相也。皆言表信而用衣。正重信有宗旨耳。嗚呼宗旨其可不信乎。宗旨而不信。更用佛祖相傳爲哉。更用源流名字爲哉。故五宗恐其法滅也。顯言宗旨以付授。付授之久。因不悟心者。認有法可傳。而學法不參心也。故後之悟心豪傑。欲抹殺宗旨。單存悟見也。此心法不同各偏之斃耳。玆直注佛祖相傳之心法。以示心法同傳之旨。願後人信之。則多子之讖不誣。而千萬有餘之言始實矣。若必重自悟。而抹殺相傳之法。必非悟心之士也。何以故。以其見有法故。見有法卽與自心違故。旣悟見有法。則所悟之心亦僞故。嗚呼自心師法。不可動著。動著則入地獄如箭射。

五宗原﹝終﹞濟宗頌語﹝附﹞

萬峯法藏著

學人上履閱

余自力參於折竹聲中。得个前後際斷。頓見靑州衫意旨。便能棒棒見血。箭箭中的。復參睡中主。了得髙峯枕落。雪嵓古栢。千古同心。因知道無終窮。力參不已。閉關日夕究其不可究處。所以深入濟上堂奧。旁及四家。兼之旁出諸禪。得大慧所謂禪備眾體之妙。其三玄三要。四賓主等。大法小法。都從達摩密授二祖之七佛偈。西天四七傳心法要。授受至於六祖。而出南嶽靑原。兩家大振。所以有百丈再參馬祖因緣。盡以從上諸法。做出面目。百丈以三日耳聾。傳之黃檗。黃檗以三頓棒。傳之臨濟。濟恐宗旨太密。傳久失眞。而變爲一橛頭粗惡淺小之禪。單可自了。不能爲人。故與普化克符等。建立宗旨名相。千變萬化。收歸兩堂一喝。分爲賓主。以授三聖大覺。三聖大覺約示而廣演。互相激揚。以授興化。祖佛之法。至化而曲盡其妙。不可勝言矣。其時鹿門等。承虛接響。幾喪宗旨。幸有守廓。爲發明之。斯道賴以不泯。繼之。兜率聞於淸素。覺範得於歸宗。深慮遠傳。各爲闡發。臨濟一脈。七佛諸偈。具在典章。政所謂文獻若足。吾能徵矣。後世以髙峯中峯之下。屢遭世亂。其間諸家傳法弟子。給侍不久。宗旨漸疎。迄我明初。幾希殘燼。至於關嶺。而及笑巖。其徒廣通公者。自因不識正宗。妄以蠡測。乃序笑巖集。遂云。曹溪之下。厥旁岐縱橫肆出。厥奇名異相。涯岸各封。以羅天下學者。因誣其師。爲削去臨濟。不欲承嗣。將調截枝溯流。以復本原。另出名目曰。曹溪正脈。其說一唱。人人喜於省力易了。遂使比年已來。天下稱善知識者。競以抹殺宗旨爲眞悟。致令無賴之徒。無所關制。妄以雞鳴狗盜爲習。稱王稱霸。無從勘驗。誠久假而不歸矣。嗚呼臨濟果爲旁岐乎。宗旨果爲奇名異相之縱橫肆出乎。其法果爲羅籠天下而設乎。入其法者。果若密室傳授之僞異乎。曹溪之下。南嶽靑原五家宗旨。果皆旁出。而紛紜妄號正宗者乎。此何異於圭峯數南嶽爲泛徒者哉。後世豈無明眼者笑斥耶。寧不聞笑巖上堂舉世尊升座公案。時有僧出作禮。劈脊便打云。多口作麼。僧云。某甲一言也未。何爲多口。巖復打云。再犯不容。翌日上堂云。昨舉公案未圓。未能解得諸人惑。未能與世尊把臂共行。何謂。若是知音作者。才恁麼。便不恁麼。然後沒交涉。直教兩頭撒開。中間放下。自然活卓卓底。隨處作主。如水投水。似空合空。佛祖不能知。鬼神莫能測。又僧問。如何是奪人不奪境。巖云。一文錢。一个燒餅。云如何是奪境不奪人。云喫在肚裏了。時下飽欣欣。云如何是人境兩俱奪。云你無一文錢。只得甘受餓。云如何是人境俱不奪。云雲門餅金牛飯。空腹而來飽腹歸。此豈不是笑巖之濟宗乎。終日聞笑巖語。見笑巖錄。乃立妄論以誣笑巖。爲見外臨濟。不亦過且謬乎。豈不聞愛禮存羊之論。毋令斷絕之教乎。玆幸金粟一枝。仍用黃檗三頓痛棒示人。而三玄賓主。固在也。不肖勉爲承嗣。力唱此宗。爲萬世不易之定衡。柰何一唱而和寡。未能恢弘暢達。以救臨濟法滅之虞。敬原五宗。而復以馬祖一脈的傳公案。細細頌出。手授二三子之自悟自入者。互相激揚。務使此宗再起。毋令斷絕。以報佛恩。若曰。達摩西來。本無一字。而復添此叨叨者耶。將應之曰。七佛偈並諸讖語。子將以爲文字乎。乃俟其開口便掌。以絕夫後世野狐之種云。

舉百丈再參馬祖。侍立次。祖目視繩牀角拂子。丈曰。卽此用。離此用。祖曰。汝向後開兩片皮。將何爲人。丈取拂子豎起。祖曰。卽此用。離此用。丈掛拂子於舊處。祖振威一喝。丈直得三日耳聾。未幾住大雄山。以所處巖巒峻極。故號百丈。四方學者麇至。一日謂眾曰。佛法不是小事。老僧昔被馬大師一喝。直得三日耳聾。黃檗聞舉不覺吐舌。丈曰。子已後莫承嗣馬祖去麼。檗曰。不然。今日因和尙舉。得見馬祖大機之用。然且不識馬祖。若嗣馬祖。已後喪我兒孫。丈曰。如是如是。見與師齊。減師半徳。見過於師。方堪傳授。子甚有超師之見。檗便禮拜。又仰山云。此是顯大機大用。且道。如何是大機之用著語云鞍前電閃。馬后雷轟又云。行了春風有夏雨。

頌云。

盡道英雄志可伸。長驅席捲見精神。胡蘆谷斷撩天火。一馬爲龍得幾人。

如何是大機大用著語云禹門三汲浪。平地一聲雷。

頌云。

放去收來任自由。突然翻轉尾和頭。曾經三峽瞿塘險。跨竈馨兒也大愁。

旣有大機之用。則如何是大用之機著語云不因漁父引。爭得見波濤。

頌云。

缽下袈裟窟裏身。英雄當日逞將軍。蒙山去後南宗振。避石猶傳萬古勛。

如何是大底道理著語云碩果不食。

頌云。

斷水窮山不憚煩。桃花流盡見仙源。自從一落漁人眼。世上相傳有浪言。

馬祖而下。早有賓主句矣。其源蓋出於再參公案中。且道如何是百丈再參之賓中主著語云周郎功就。漢有荊州。

頌云。

早施約法次關中。示玦烹翁霸正雄。子夜楚歌虞帳冷。千秋無面見江東。

如何是主中賓著語云夏至前頭隔夜定。

頌云。

東階先揖致殷勤。北面擎觴禮讓頻。去盡驕淫見眞寔。從來入聖本於仁。

如何是主中主著語雲雨過旱雷轟。

頌云。

何處聲榔擊破秋。掉翻輕艓擲魚鉤。夜蟾不識湖深冷。沈到龍窩極底頭。

主中主從那里得來著語云饒人多主顧。

頌云。

頹然閫外付將軍。開國成家豈別人。不是垂衣拱手貴。萬邦何以致來賓。

舉興化在三聖爲首座。常曰。我向南方行腳一遭。拄杖頭。不曾撥著一个會佛法底人。聖云。具个什麼眼。便恁麼道。化便喝。聖云。須是你始得著語云冷光微露。毒殺熱謾。

頌云。

全提劫外過春風。才見花開雨濕叢。縱使靑皇未零亂。已看滿地是殘紅。

興化到大覺。覺問。我聞你道向南方行腳一遭。拄杖頭不曾撥著一个會佛法底人。你憑个什麼道理與麼道。化便喝。覺便打。化又喝。覺又打。明日相逢。覺云。我昨日疑你遮兩喝。化又喝。覺又打。化再喝。覺亦打著語云何勞再勘。

頌云。

一回雨過一回香。轉見花深夏日長。燕子尙疑春富貴。喃喃猶自語髙梁。

化云。某甲於三聖師兄處。學得个賓主句。總被師兄折倒了也。願與某甲个安樂法門。覺曰。遮瞎漢。來遮裏納敗闕。脫下衲衣。痛與一頓著語云若不脫下。爭得見骨化於言下。薦得臨濟先師於黃檗處喫捧底道理。且道。如何是三度痛棒底道理著語雲彩雲歸盡月當空。

頌云。

洗盡胭脂素體香。多知嫂囑細姑娘。翻思父母當年事。恩大難酬只自傷。

舉守廓侍者到華嚴。值嚴上堂曰。大眾。今日若是臨濟徳山髙亭大愚鳥窠船子兒孫。不用如何若何。便請單刀直入。華嚴與汝證據。廓出禮拜。起便喝。嚴亦喝。廓又喝。嚴亦喝。廓禮拜起曰。大眾看遮老漢一場敗闕。又喝一喝。拍手歸眾。且道。華嚴敗闕。在甚麼處著語云旣無推讓之徳。那復見義不爲。

頌云。

東和北拒策應髙。前失吞吳后棟撓。八陣至今騰怨气。數堆頑石怒江濤。

守廓到鹿門。見楚和尙。與僧話次。門問楚曰。你終日披披搭搭作麼。楚曰。和尙見某甲披披搭搭那。門便喝。楚亦喝。各休去。廓曰。你看遮兩个瞎漢。隨後便喝著語云向遮裏入門歸方丈。請廓問云。老僧適來。與楚闍梨。賓主相見。甚處敗闕。廓曰。轉見病深。門曰。老僧自興化來。便會也。廓曰。和尙到興化時。某甲爲侍者。記得與麼時語。門云。請舉看。廓遂舉。興化問和尙。甚處來。尙云。五臺來。化云。還見文殊麼。尙便喝。化云。我問你還見文殊麼。又惡發作麼。尙又喝。化不語著語雲從三聖處學得來和尙作禮。至明日教某甲喚和尙。和尙早去也。化上堂云。你看遮个僧擔條斷貫索。向南方去也。已後也道。見興化來著語云人去歌援瑟廓云。今日公案。恰似與麼時底。門云。興化當時。爲甚無語著語云好个疑團廓曰。見和尙不會賓主句。所以不語著語云拖卻長裙作老婆及欲喚和尙持論。和尙已去也。門特煎茶。告眾曰。參學龍象。直須子細云云。且道如何是斷貫索著語云只嫌自己麻繩短。莫怨他家井底深。

頌云。

逢師兩喝硬如雷。誰料殷勤爲汝悲。縱使再三千百喝。一條斷索系頭回。

如何是會賓主處著語云何不轉身看。

頌云。

輕輕撥著萬斤錘。腦後潛過夢裏雷。三聖家風千古祕。幾人眞到玉山頹。

舉臨濟兒孫。從五祖與佛鑑。鑑與妙喜。遞代俱以潙山安。有句無句。如藤倚樹。樹倒藤枯。句歸何處。潙山呵呵大笑歸方丈公案。爲最後事。圓悟曰。相隨來也。且道。如何是相隨來也的道理著語云倒翻觔斗抱球兒。

頌云。

踏轉雙輪駕白牛。四衢風气肅三秋。笑歸方丈還錢去。明月團團嶺上頭。

又爲道吾。捺倒爛泥裏。有判者云。也只是館驛裏。撮馬糞漢。且道。如何是馬糞著語云靑蠅不附驥尾。

頌云。

夜追鞭影過橋東。踏著深春柳下風。欲理羈韁向人道。亂絲空把月明中。

舉圓悟問大慧云。踞虎頭收虎尾。第一句下明宗旨。如何第一句。慧云。此是第二句。且道。如何是虎頭虎尾。如何是踞收。如何是第一句下明宗旨著語雲藏六斷蛇。

頌云。

樹頭樹底覓殘紅。一片西飛一片東。自是桃花貪結子。錯教人恨五更風。

舉五祖演云。牛過窗欞。頭角四蹄都過了。只有尾巴過不得。如何是四蹄。如何是尾巴。如何是過不得著語云好肉爬瘡痛不徹。

頌云。

十指爲拳劈面槌。西風颯颯起春雷。霜前雪後分明事。誰道一陽冬至回。

濟宗頌語﹝終﹞

﹝萬峯學人嚴拱。法名上履。捐貲刻五宗原。曁濟宗頌語全捲。伏願了知宗旨。證入眞乘。更願得見得聞同參同薦者。時大明崇禎龍飛元年歲次戊辰四月佛誕日識﹞

