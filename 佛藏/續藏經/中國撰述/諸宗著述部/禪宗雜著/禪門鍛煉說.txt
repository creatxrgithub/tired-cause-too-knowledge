續藏經禪門鍛煉說

明戒顯著鍛煉說十三篇自序

鍛禪說而擬之孫武子何也。以正治國。以奇用兵。柱下之言確矣。佛法中據位者。治叢林如治國。用機法以鍛禪眾如用兵。奇正相因。不易之道也。拈華一著。兵法之祖。西天四七。東土二三。𨿽顯理致。暗合孫吳。至馬駒蹴踏。如光弼軍。壁壘一變。嗣後黃檗臨濟睦州雲門汾陽慈明東山圓悟諸老。虛實殺活。純用兵機。逮乎妙喜。專握竹篦。大肆奇兵。得人最盛。五家建法。各立綱宗。韜略精嚴。堅不可破。而兵法全矣。自元及明中葉。鍛煉法廢。寒灰枯木。坑陷殺人。幸天童悟老人。提三尺法劍。開宗門疆土。三峯藏老人繼之。恢復綱宗。重拈竹篦。而鍛煉復行。陷陣衝鋒。出眾龍象。靈隱本師。復加通變。啐啄多方。五花八門。奇計錯出。兵書益大備矣。余昔居板首。頗悟其法。卜靜匡山。逼住歐阜。空拳赤手。卒伍全無。乃不辭杜撰。創爲隨眾經行敲擊移換擒啄斬劈之法。一時大驗。𨿽當場苦戰。而奏凱多俘。用兵離奇毒辣蓋至極矣。因思人根無論利鈍。苟得鍛法。皆可省悟。以人多執死法。不垂手險崖。𨿽有人材。多悲鈍置。遂不敢祕。著爲鍛禪之說。流布宗門。老師宿衲。𨿽得此說。未必能行矣。豈惟不行。或反嗤議。初踞曲盝者。其身英彊。其气猛利。依此兵符。勤加操練。必然省悟多人。出大法將。所願三玄戈甲。永見雄彊。五位旌旗。不致偃息。知我罪我。所弗惜焉。則𨿽謂之禪門孫武子可也。

歲次辛丑孟春上元日住云居晦山僧東吳願云戒顯自識

禪門鍛煉說目次

堅誓忍苦第一

辧器授話第二

入室搜刮第三

落堂開導第四

垂手鍛煉第五

機權策發第六

寄巧回換第七

斬關開眼第八

研究綱宗第九

精嚴操履第十

磨治學業第十一

簡練才能第十二

謹嚴付授第十三

禪門鍛煉說

江西南康云居山眞如禪寺晦山戒顯著

堅誓忍苦第一

夫爲長老者。據佛祖之正位。則應紹佛祖之家業。作人天之師範。則應開人天之眼目。人天眼目者何。佛性是已。佛祖家業者何。得人是已。爲長老而不能使眾生開悟佛性。是謂盜名。據正位而不能爲佛祖恢廓人材。是爲竊位。然欲使眾生開悟佛性。則其心必苦。非揣摩剝削。曲盡機權。則眾生佛性不能悟也。欲爲佛祖恢廓人材。則其身必勞。非勤勇奮厲。痛下鍼錐。則法門人材。不能得也。是故爲長老者。必先起大。願。立大誓。然後顯大機。發大用。誓願者何。初爲長老。卽當矢之龍天。吁之佛祖。苟能使眾生開悟佛性。則𨿽磨筋骨。獘精神。如鑿山開道。竭其力而殉之。不應辭也。苟能爲法門恢廓人材。則𨿽彈朝夕。忘寢食。如嚙雪吞氈。捍其苦而爲之。不應憚也。思人世爲父母者。欲得賢子孫。先之以修徳積善。廣行陰騭。及得子也。則𦇤褓之。撫鞠之。顧復之。稍長也。爲之延師傅。董藝業。必積數十年勤苦。然後成材。其爲心亦苦矣。思武臣欲立功名於邊塞也。必忘頂踵。矢溝壑。蒙霜露。犯荊棘。披堅執銳。寢戈枕甲。深入不毛。身經百戰。乃至墮指裂膚。腹叢箭鏃。萬死一生。然後博一旦之功名。其爲身亦勞矣。勞苦如此。宜人人聞風而避。望崖而退矣。而盡古今人。卒甘荼蓼而不卹。蹈湯火而不辭者。以所圖者大。所倚者重。而收功巨也。況爲長老者。道在津梁三有。濟拔四生。爲從上佛祖增益慧命。爲大地眾生開鑿眼目。此何等重任。而顧愛惜勞苦。出教子立武功者下哉。旣愛惜勞苦。必深居端拱。隔絕禪流。養尊處優。晏安自適。等叢林於傳捨。視禪眾如胡越。冬期夏制。祇了故文。豈不上辜佛祖。仰愧龍天。下負師承。爲法門罪人也哉。教中道。菩薩爲一眾生。歷微塵劫。受大勤苦。終不疲厭。今禪眾或數十。或百或千。機器當前。豈止一人而已乎。又云。菩薩爲眾生故。捨頭目髓腦。血肉手足。徧滿大地。積如須彌。誓不以苦故。退失大心。況鍛煉禪眾。卽勞筋苦骨。飲冰茹蘗。較之舍頭目血肉者。縱什百千萬。豈能及菩薩萬分之毫末乎。旣入此門。孰不以知識自居。旣爲長老。孰不以佛祖自任。處其位當行其事。任其名當盡其實。禪眾者實長老成佛之大資具也。鍛煉者。實諸祖得人之大關鑰也。不勤鍛煉。則必不能開眾生眼而得人。不發誓願。則必不肯爲鍛煉故而忍苦。是故未陳鍛煉之方。先請堅發誓願。誓願立而大本正矣。故曰堅誓第一。

辧器授話第二

欲鍛禪眾。當示眞參。欲下鉗錘。先辧機器。臨濟曰。我此閒作三種根器斷。或奪境。或奪人。或奪法。或俱奪。或俱不奪。此辧驗機器之大要也。唐代禪風鼎盛。機器不凡。老古錐接人。皆全機大用。頓斷命根。純用活機。殊無死法。至宋以後。參禪用話頭而死法立矣。然人至末法。根器愈劣。智巧愈深。狂亂愈紛。定慧愈淺。主法者欲令禪眾開廓本有。透脫牢關。不得不用死法。時代使然也。然不善用。則𨿽活法。皆成死法。能善用之。則死法中。自有活法。活法者何。辧機器是已。禪眾入門。先以目機銖兩。定人材之髙下。次以探竿影艸。驗參學之淺深。立主立賓。一問一答。絲來綫去。視其知有與否。而人根見矣。或上上機器來。卽以師子爪牙。象王威猛。拋金圈。擲栗棘視其透關與否。而把柄在師家矣。人根旣定。方令進堂。旣進禪堂。卽應入室。隨上中下機器而示以話頭。其已歷諸方。舊有話頭者。或搜刮。或移換。或撥正。𨿽事無一法。然話頭正而定盤星在矣。或曰。有不用話頭。竟以徳山臨濟便棒便喝接人者如何。曰奇則奇矣。然視人根太髙而不可槪用也。有不論機器利鈍。禪眾多少。祇用一話頭而不變者何如。曰均則均矣。然視人根太混。𨿽參而多不得益也。請言其故。不用話頭者。誠直截痛快。不帶廉纖矣。然在昔人則可。在今時則不可。何故。昔人根器髙勝。定慧力彊。一經名師大匠。棒喝提持。一信永信。更無誵訛。一徹永徹。更無反覆。所以可用。今人以最深之智巧。最紛之狂亂。不用話頭重封密鎖。痛札深錐。令情枯智竭。驀地翻身。而但用擊石火閃電光一著。以爲門庭縱或承當。多屬光影。而於言句關棙。宗師血脈。總未覷透。以此號省悟。將來反覆不可言矣。故不可用。非全不可用。不可槪用也。老黃龍語晦堂曰。若不看話頭。百計搜尋。令自見自肯。卽吾埋沒汝也。豈不信哉。止用一話頭者。似平等簡徑。不落揀擇矣。然禪眾中。生材有利鈍。受气有純駁。信道有淺深。參學有久暫。買帽者當相頭。著楔者須看孔。自然之勢也。宜數息者。教令觀白骨。宜觀骨者。教令數息。𨿽佛世不能證果。況末法乎。明大法者。察气候以下鉗錘。識通變而施錐鑿。三根皆利矣。使不問利鈍純駁淺深久暫。徒用一話頭以篐學者。畫地而爲牢。釘樁而搖櫓。髙者抑而不能下。卑者跂而不能至矣。此所謂活法而成死法也。妙喜曰。善知識大法不明。止以自證悟處指示人。必瞎卻人眼。非此之謂乎。然則指授話頭。當用何法。亦仍曰作三種根器斷而已矣。初機參學者。話大艱深。必然桿格。須令稍有咬嚼。以發其根本。气宇英靈者。話頭寬松。易滋卜度。須令壁立萬仞以斷其攀緣。如萬法歸一。父母未生前。死了燒了等。乃至目前一機一境。𨿽智愚皆可用。而初機爲便。南泉三不是。大慧竹篦子。道得道不得皆三十棒。恁麼不恁麼總不是等。𨿽髙下皆可用。而英靈爲便。更有擎頭戴角。知見雄彊者。師家爪牙倍宜毒辣。或機權喜怒以鏟其命根。或詰曲誵訛以去其祕蓄。臨濟所謂全體半身。獅子象王等。皆爲若輩而設。此則視師家作用何如。不可言傳也。要之。話頭𨿽多種不同。皆須上截妙有關鎖。旣有關鎖。學人用心時。四門堵塞。六路剿絕。下截審問處。其發疑情也必眞。疑情旣眞。則擴悟機也必徹。東山立盜父鎖櫃令子潰圍之諭。非不傳之祕乎。然亦有機器宜參答語者。如麻三觔。乾矢橛。靑州布衫。庭前柏樹子。乃至狗子無佛性等。亦有機器宜參機用者。如入門便棒。進門便喝。睦州接雲門。汾陽接慈明等。往往發大悟門。亦視師家用處何如耳。無死法也。閒有時師不知關棙。止教人參如何是西來意。如何是本來面目。如何是學人自己者。此則上無關鎖。望空啟告。師家下刀不緊。學家發疑無力。死水浮沈。白首不悟。坐病在此。豈。不惜哉。最悞人者。有初進禪門。根本未悟。遂令參南泉斬貓。百丈野狐。丹霞燒佛。女子出定等話。此眞方木逗圓孔。唐喪人光陰。而天地懸隔者矣。謂之杜撰。不亦宜乎。是故欲鍛煉禪眾者。審辧機器。簡別話頭。俾髙下咸宜。利鈍兼濟。爲入門第一大要事也。

入室搜刮第三

旣示話頭。卽當指令參究。然參法有二。一曰和平。二曰猛利。和平參者。人難於省發。卽或有理會而出人必弱。猛利參者。人易於省發。一入其鑪韝而出人必彊。此其故何也。蓋參用和平。則優柔弦緩。止能抑其浮情。汰其粗識。久久成熟。止棲泊於純淸絕點而止。叩關擊節。必無冀矣。故曰省發難也。冷灰豆爆者。縱十成無滲漏。猶是平地死人。一遇手腳毒辣荊棘門庭。卽冰消瓦解。況能歷大事。任大擔領大眾而不傾仄乎。故曰出人弱也。若欲求人啐地斷。嚗地折。猛焰裏翻身。險崖中斷命。能禁顚撲受敲磕而晏然不動者。則非猛利參不可。猛利𨿽勝。恐力難長。欲期克日成功。則非立限打七不可。立限起七。不獨健武英靈。奮迅百倍。卽懦夫弱人。一求入保社而心必死。亦肯捐身而捨命矣。故七不可以不限也。若欲起七。入室爲先。入室非虛文而已也。長老旣以鍛煉爲事。則操心宜苦。用意宜深。立法宜嚴。加功宜細。欲至堂中。先須識禪眾之號與貌。與各各本參話頭。然後可以垂手鍛煉。蓋不識其人。𨿽聚首九旬。事同陌路。所謂結制者。熱鬧門庭而已。於禪眾無益也。識其人矣。而不諳其本參。卽長老落堂。欲施逼拶。其道無繇。把柄旣不在手。於是禪門之通套出矣。何謂通套。冬夏禪制。凡百委之執事。執事堅守香規。坐則任其昏散。行則聽其寬疲。長老有體。非執事引磬惇請。不落堂也。卽破例爲眾者。或一日二日而一落堂。或三日五日而一落堂。懶者或十日半月。甚至有終期不落堂者。長老落堂。肅列執事也。如公府排衙。掣簽唱名也。如官吏點卯。長老者旣不識禪眾之號與貌。又不知其本參話頭。不得不垂一問頭舉一公案以塞其責。此最惡套也。其久歷禪席者。滑機熟路。隨身打點。長老未至堂。而意地丹黃。腹稿已備。長老又不用擒拏殺活綱宗手腳。以搜其句意摟其窠臼。止取滑頭應酬。口角便利以爲英靈。才一問及。彊撐一二語而卯過矣。是則於老參。似有益而實無益也。其愚魯初參者。禪書從未經目。昏散尙未並除。話頭苦未念熟。長老下堂。十有九人。潛身遠立。不敢近前。縱或點著。不鞫其本參而考以公案。如向擔柴人。問中書堂事。頭定眼直。苦捱一二棒而身脫矣。是則於新參。無益中之無益也。長老應點已竟。仍歸丈室。而禪眾者。又向妄想裏坐地。死水裏浸殺。不則昏散打攪過日而已。求工夫上路。百無一二也。而況於徹悟乎。此所謂通套也。善知識以此通套爲人。逸則逸矣。而禪眾曠大劫來。業識何由廓淸。知見何由剿絕。疑團何由破。生死何由出哉。此皆不識其人。不知其本參之過也。若欲知之。其法在乎入室而搜刮。蓋人根不齊。參學有多種差別。𨿽領話頭。或無志參究。或死心不得。或有志而疑情發不起。或才舉話頭而妄想偏纏。或參究累年而不解功夫爲何事。或援經教理路以配話頭。或止借話頭而排遣妄想。或以無事甲裏而自躲根。或硬承當以爲主宰。或認泯默無縫以爲徹證。總緣無人撥正。內無眞疑。致成多病。皆當於入室時。一一搜剔。一一掃蕩。與之解黏去縛。斥滯磨昏。斬其伴侶挾帶之絲。砭其膏肓必死之疾。指令眞參。而路頭必正矣。苟不與搜刮淨盡。儱侗授一話頭。顢頇與一公案學家不善用心。則欲正偏邪。欲潔偏染。欲明偏暗。通身禪病而不可治矣。是故長老於入室之際。貴密地畱心。旣可識其人號貌。記其人本參。又能去其禪病而導之正路。鍛煉之方。漸漸可施矣。

落堂開導第四

已經入室搜刮精當。無錯路矣。然學家參究。如逆水行舟。不得人以推挽。則退多而進少。又如臨河思跳不得人以慫﹝湧／心﹞。則且前而易卻。是故堂中開導。事爲最急。開導非三日五日一轉而已也。要須一日三時。勤勤開導。開導之法。當相其機宜。觀其勤惰。中其緩急。事𨿽難定。略言其端。大約有四。一曰悚立志。二曰示參法。三曰警疲怠。四曰防魔病。而所最忌者。扯葛藤。說道理。何謂悚立志。世閒藝業。非立志堅彊。必不肯身受勤苦。非受勤苦。則必不能致精其業。況斷情識。明心性。出生死。成佛祖之大道乎。是故欲下參究之初。先令樹鐵石心。發金剛誓。以爲前導。寧骨斷筋枯。非洞明大事不止也。寧喪身捨命。非徹透牢關不休也。具此透脫生死堅固誓願。則發疑情也必眞。辦此擔荷佛祖剛彊志气。則下參究也必力。疑情眞參究力。焉有不究竟徹悟者乎。何爲示參法。古云。大疑大悟。小疑小悟。不疑不悟。故疑有十分。斯悟有十分。而世有教人死守話頭不起疑情者。此參禪大病也。蓋參禪𨿽不可胡亂卜度。而亦不可死守話頭。但守話頭。則所系者枯樁。所沈者死水。所磨者刀背而已矣。若非發起眞疑。機輪內轉。卽坐至驢年。亦不得悟也。學人喜行此路。則沈空滯寂。久之以窠臼爲樂。竟不信有悟矣。師家喜以此教人。則以枯木堂禪爲極頭。聞他家機下省發人。必然生謗矣。而孰知事大不然也。蓋生死心切則生疑。疑生悟。故長老當禪眾靜坐。須示令放下萬緣。寸絲不掛。將話頭上截關竅。銳意研窮。研窮無路。然後並心下句。盡力挨拶。挨拶力竭。從頭又起。久久情識盡。知見忘。悟道易矣。此不易之參法也。何謂警疲怠。參太平禪者。從容和緩。半浮半沈。如水浸石。無進無退。卽或苦參。而工夫難於成片。卽或成片。而卒急不得省悟。以無人鞭策而激發也。參猛利禪者。人𨿽易省悟。然正參時。上根利智。有進無退。機器中下者。猛利一回。筋力倦怠。易進而亦易退。故須長老勤勤而鞭策也。鞭策之法。寧緊峭。毋寬松。寧毒辣。毋平順。寧斬釘截鐵。毋帶水拖泥。時時以苦言厲語。痛處著錐。苟有血性者。必忿怒而向前矣。何謂防魔病。初機識性。狂亂萬端。所以開示話頭。必須上截關鎖。關鎖縝密。搜剔精嚴。意地邪思。不能帶影。學家所以止有悟道而無著魔也。萬一師家不觀機器。授話不重關鎖。任其紛飛業識。狂亂思惟。則熟人熟境。暗地奔騰。異見異聞。識田優亂。初參學人。無智慧以照破。無道力以攝持。或疑或怖。或喜或悲。突然竊發而魔事作矣。魔事一作。長老又無善巧爲之療治。祇用五處縶縛。百千捶打。往往至於喪身而殞命。豈不悲哉。所謂𨿽是善因而招惡果也。若長老勤勤開導。用意防閒。則無此患矣。至於致病多端。不能備舉。最易犯者。無如迸气胸前以爲勇猛。及灰心冷坐以求澄湛。二者爲甚也。蓋參禪祕要。祇在眞實騰疑。而不在乎迸气。自元代以來。有邪師者。多教人豎起脊梁。咬定牙關。緊撚雙拳。髙撐兩眼。內實無眞疑而外形猛狀。日以硬气迸塞胸膺。其勢必至於心。痛而咯血。況如此死挺模樣。亦豈可久之勢乎。此大病一也。其次坐冷禪者。亦不起眞疑。死心參究。一上禪牀。惟萬端排遣。消歸無事。意想或生。卽以一口气不來等話。密念幾回。遂認四大非有。萬法俱空。灰心泯智。澄湛不搖。以爲工夫極則。勸令經行。心慮打失。寸步不移。坐至歲深。血脈不舒。易成浮腫而亦多火證。此實病在膏肓。而世醫拱手者也。欲除諸患。存乎善知識不惜疲勞。日至堂中。勤行開導。或發其堅志。或示以眞參。或警其疲怠。次則摧蕩其識情。剗抹其知見。掃除其岐路。剿絕其病根。則魔病眾患。無從竊發。而學人眞悟。不難冀矣。

垂手鍛煉第五

語曰。不入虎穴爭得虎子。爲長老而不得鍛煉之法。𨿽龍象當前。盡成廢器。積數十年而不得一人省發也。卽有一个半个。皆﹝祝／土﹞著磕著。如虫禦木。偶爾成文。而非鍛煉之功也。苟明鍛煉。𨿽中下資器。逼拶有方。如一期人廣。可以省發數十人也。妙喜鍛五十三人而悟十三輩。圓悟金山一夕而省十八人。𨿽語驚時聽。而古今實有此事也。何地無水。不鑿則不溢。何木石無火。不鉆不擊則不發。眾生具有佛性。猶地之有水。木石之有火。不得善知識以妙密機用。毒辣鉗錘。疏之浚之。敲之磕之。而欲覬其桶底脫落。自透牢關。𨿽上上機器。必望崖而返矣。是故。垂手鍛煉不可不講也。然眞欲鍛煉人材。則長老必苦。執事必勞。禪制之中。長老須時時在堂。同眾起倒。卽不能然。亦必三轉五轉在堂。隨眾行坐。鍛煉之器。在善用竹篦子。蓋竹篦起自首山。盛行於大慧。再興於三峯。此歷代老古錐鍛煉衲子之器。非創設也。竹篦長須五尺。闊止一寸。稍稍模稜。去其銳角。卽便捷而易用。若夫拄杖子。設法接機則可。鍛煉決不可用。卽用亦不靈也。至於銅鐵如意。以降禪眾而已。稍近則頭迸腦裂。非鍛煉之物也。用竹篦者其功便於逼拶。而其妙在乎敲擊。禪眾坐時。則執之以巡香。行時卽握之爲利器。三板止靜。長老必先開示。如前所說。不必瀆矣。香安半炷。卽鳴引磬。今禪眾經行。經行之法。先緩次急。漸歸緊湊。長老亦頻頻握竹篦。隨眾旋繞。當經行極猛利時。卽用兵家之法。出其不意。攻其無備。或攔胸把住。逼其下語。或劈頭一棒。鞫其本參。待其出言。復奪賊槍而殺賊。伺其轉變。更將錐子而深錐。雷崩電閃時。莫今停囚長智。結角羅紋處。重爲奪食驅耕。或捨棒用掌。而短兵相接。或爲此擊彼而閒道出奇。或照用同時而矢石交攻。或棒喝俱行而炮弩齊發。工夫未極頭。則千錘而千煉。偸心未死盡。則百縱而百擒。務將學人曠大劫來識情影子。知見葛藤。摟其窟穴。斬其根株。使其無地躲根。漸至懸崖撒手。一錐一札。機候到者。不難啐地斷。嚗地折矣。此非背水設陣中。所謂置之死地而後生。置之亡地而後存乎。鍛煉禪眾。亦若是則已矣。夫長老如是以爲眾。亦可謂難矣。然得此道也。則易於出人。亦可謂妙矣。天下事。未有難而不妙者。亦未有妙而不難者。虎項而解其鈴。龍頷而奪其珠。乃至擒賊而得其王。此皆極妙極難之事。而走險出奇者。未嘗乏人。何獨法門而不然乎。然天下主法者。固守成規。樂其簡易。以爲禪門格則。如是定矣。驟然聞余說者。必非之曰。此杜撰也。焉有長老尊重。日在禪堂。與納子眉毛廝拄。爲此相攻相撲之事哉。余曰。此殆明於小而暗於大者也。襲禪門通套而不用鍛煉。則長老者。身逸而體尊。善則善矣。然終歲寂寞。不省一人。不惟佛祖之慧命無傳。而門庭冷落。身後斬然。不旋踵而祖庭蔓艸。亦安見其有體也。去禪門成格而勤加垂手。則長老者。體褻而身勞。苦則苦矣。然鑪韝雄彊。人材奮起。不惟師承之擔子得脫。而慧命有傳。法門光大。至暮年而愈見身安道隆。亦安得謂之無體也。以此較彼。果孰得而孰失。孰勝而孰劣哉。況尪健在人。修短有數。長老必不以尊居丈室而益其齡。亦必不以鍛煉勞苦而減其算。且舉眼茫茫。長老遷謝。宿艸而拱木者。不知其幾矣。豈盡以鍛煉之故哉。是以垂手鍛煉之法。至迅至靈。吾以比之穿楊箭。神臂弓也。閒有未盡者。則更有策發回換斬關後三說在。

機權策發第六

天下凡事利用順。而獨禪門利用逆。爲人治事喜於善。而鍛學人則喜於惡。不惡不足以稱天下之大善也。不逆不足以稱天下之大順也。譬之天道。霜之雪之。雨露之恩。所以溥也。雷之霆之。生成之徳。所以大也。鍛煉不用威。則禪眾疲怠無由策發。必不能使透關而徹悟。策發不用權。則嚴規肅矩。祇成死法。亦不能使憤厲而向前。故鍛煉一門。事有千變而機用至活也。善能使人省發者。行坐定香不可太久。坐太久則昏倦必生而話頭無力矣。行太久則足力疲倦而坐便昏沈矣。故禪門常規。行坐必香一炷。而余酌而中之。短香可以一炷。長香止用折半。坐半炷。則靜參必精彩。稍欲倦而下單經行矣。行半炷。則動參必猛利。足欲疲而抽解消息矣。然參禪打七。至時日稍久。夜分過半。禪眾漸趨倦怠。爲長老者。以甘言誘之而不加勸也。以和顏接之而不加厲也。卽策之以香板。而模糊如故也。此時欲作其气。賈其勇。惟有奮大機權。施大毒辣。發大忿怒。或閧堂詬罵。或旋風捶打。所謂多人憤恨語。不可聽聞語。如火燒心語。崩崖裂石。拋向面前。而禪人之昏倦。廓然立散矣。譬之陰霾沈霧。晻暍苦人。迅霆一擊。而句萌甲坼萬物怒生矣。又如臨大壑。對深濠。安常處順。千萬人不能跳越也。大兵猛虎驅其後。則一擲而過矣。臨濟曰。或把機權喜怒。至汾陽慈明。慣用此法也。非所謂嫡骨相承者哉。故善知識者。其心至慈。其用至毒。所具者。諸佛菩薩之心。而所行者。阿修羅王之事。乃可以﹝打﹣丁﹢毛﹞動三有大城而不懼也。無厭勝熱。未嘗傷一虫蟻。而屠裂割剝。窮刑極罰。增人厭怖。通此用者。乃可爲人抽釘拔楔。敲枷打鎖。不然。則守死善道而已。自救且不了。而能爲人乎。大慧曰。諸方說禪病。無有過湛堂者。只是爲人時。下刃不緊。圓悟曰。下手時須至苦至毒。方始不虛付授也。神仙祕訣父子不傳。從上鍛煉門庭。類皆如此。使不用此策發。猶駕馬者。止令伏櫪。不加鞭影。𨿽有驊驑騏驥。追風天馬。亦困鹽車矣。安所得飛黃腰褭之用哉。然則近世有通宵打七竟不放參者如何。曰此法似極猛利。而實最無益也。蓋參禪打七。原以期悟道。而非之以遣睡魔。若止以除瞌睡。入火場煉魔足矣。參禪保社。不必進也。眞欲求省發者。其喫緊處在中夜放參一睡。次日方得志气淸明。精神英爽。發起眞疑。力求透脫。不達此機。死以捱香爲事。參不三日。行則雲霧。坐則醉夢。昏沈之至也。壓如泰山。而所謂話頭者。付之東流矣。尙望其心華發明也哉。豈惟參禪不得。而昏沈中更加亂想。著景發譫。見鬼見神。繇此出矣。是謂不達方便之癡禪也。經云。邪師過謬。非眾生咎。豈不信哉。故深明鍛煉者。通方便。識機權。遠過患。而後可以爲善知識也。

奇巧回換第七

省發一也。然機下透脫。與冷地觸發。其功用迥然不等。冷地參究者。就體消停。不得善知識鉗錘移換。每十年二十年而不得省發。卽或暗地點胸點肋。至兩刃交鋒。卽出手不得。機下透脫者。其偸心必死。疑根必盡。解路必絕。至險崖機下。轉處得力而遊刃有餘。是故從上古錐。論悟道者。必貴乎機下也。馬祖百丈。黃檗臨濟。以至汾陽慈明。東山圓悟大慧諸老。皆大機大用。電閃雷奔。不可近傍。一錘一﹝祝／土﹞。一捱拶。一回換。命根頓斷。正眼洞明。大龍大象。雲興霧擁。宗門斯鼎盛矣。至元代以後。列祖鍛煉之法不行。止貴死坐冷禪。寒灰枯木。古廟香鑪。冷啾啾地。不動不搖以爲得力。反詆諸祖機用以爲門庭施設。黜五家綱宗爲奇名異相。牢籠學者。而宗風遂大壞矣。是故奪人奪境奪法。臨濟七事不明。左咬右咬。咬去咬住。巖頭活法不諳。則必不能當機移換。其法旣失。有請益者。止有開示死話頭。令其灰心冷坐。相率入枯木堂。習不語禪。妙喜呵爲默照邪禪者。反室中祕授以爲至寶。傳至明葉。此教盛行。繇是走禪門者。類以枯坐之久暫。敍功夫之勝劣。提著悟字。如呼父名。如犯國禁。而參禪一法。遂爲葬送人根之地矣。幸天童悟和尙。以一棒辟其門庭而奮大機用。三峯藏和尙。以七事行其鍛煉而究極綱宗。本師靈隱禮和尙。復以五家妙密。多方通變而廣被羣機。繇是料揀照用賓主回換之法。復見於世。而宗門日月。赫然中興矣。蓋學家參禪不得洞悟。病有多端。有扞格而不前者。有廉纖而不斷者。有死銜話頭而不起疑情者。有沈坐冷灰而竟當本分者。有認揚眉瞬目爲全提者。有執一言半句爲了徹者。有穿鑿公案爲博通者。有卜度綱宗爲究竟者。有一切鏟抹爲向上者。有不上機境爲獨脫者。有以古今公案爲分外枝節者。有以最後牢關爲彊移換人者。總因不經師匠。不得眞悟。不透綱宗。偏知異見。舉起千差。所貴善知識者。因病與藥。看孔下鍼。如郢人削堊。運斤成風。如庖丁解牛。披卻導﹝窾﹣士﹢上﹞。一機之下。一句之閒。能令學人枷鎖頓脫。心眼洞開。其法在於善用回換。回換不一。有法戰之回換。有室中之回換。有回換之回換。有不回換之回換。法戰回換者眾中逼拶。學人出語。有隙卽攻。有瑕卽擊。能返擲者。更加以追蹤之句。死機下者。卽示以活人之刀。轉轆轆。活卓卓。務令學人無處立腳。卽與斷命根不難矣。室中回換者。學人或明前而不能明後。或道頭而不知道尾。或箭欲離弦。但須一撥。或泉將出竇。止在一通。長老不妨令其再問。或代一語而卽悟。或更一字而廓然。此神仙國手而最爲奇巧者也。回換之回換者。佛性誰無。別曰誰有而其僧卽悟。入門逢彌勒。出門見達摩。別曰入門逢甚麼。出門見阿誰。而其僧亦悟。乃至胡張三。黑李四。昨日是今日不是等。此回換之回換也。不回換之回換者。如何是曹源一滴水。答是曹源一滴水。丙丁童子來求火。無雲生嶺上。有月落波心等。但重舉一轉而前人卽徹。此𨿽不回換而亦回換也。善知識者於是諸法。如承蜩。如弄丸。如貫虱。發之而必應。用之而無滯者何耶。曰。以能用綱宗而以活機接人故也。得宗綱。則料揀熟而回換得。行。手精眼快。明辧來風。一任旋乾而轉坤。移星而換斗。向上牢關。可令人人透脫。止重本體禪而不諳綱宗。則前人一機一境。橫拈豎弄。死守膠盆。長老無道以回換。則藥汞銀禪。得以假雞偸關竟過。而悟不徹頭矣。然則欲鍛煉禪眾者。綱宗所系。豈細故哉。

斬關開眼第八

回換固難矣。至斬破重關。開人眼目。非鶻眼龍睛。具弄大旗手腳者不能。則尢難之難也。當機衝突。觀乎時節。非其時。則博浪之椎。不宜舉也。伏兵擊殺。貴乎險隘。不當隘。則馬陵之弩。不宜發也。欲得斬關之訣其功存乎逼拶。其奧在乎回換。而其力則又系乎開導而策發。不開導。則行路或岐。不策發。則縱火不旺。不逼拶。則心智不絕。不回換。則賊情不窮。四法不盡而求人之噴地省悟。火未到而索飯。果未熟而求脫。𨿽負大名之長老。具大器之學家。惟機教不叩。兩相辜負而已。是故善鍛煉者。心不厭細。功不厭繁。事不厭周。法不厭備。長老同眾坐香。今日如是開導。明日如是策發。則路頭必正而火力旺矣。隨眾經行。今日如是逼拶。明日如是回換。則心智必絕而賊情窮矣。至於旺而加旺。窮而更窮。而所謂鶻眼龍睛。殺活刀劍者。可得而用矣。有英年奇雋。意气𨿽盛彊。而參請日淺。活而未能死者。法當用殺。有號稱老參。工夫𨿽沈著。而灰冷成病。執而不能化者。法當用活。應殺而用活。薄處擉破。其禪不眞。往往易於承虛接響。應活而又殺。學人灰滅。病在膏肓。不應更於披枷帶鎖。方其未悟也。用殺者常十之九。用活者止十之一。以殺易施而活難用也。然而又有殺活齊行者。斯何人哉。蓋有擎頭戴角。具佛祖剛骨。負龍象異姿。而气宇如王者。才見如此人來。則羅网欲寬。擒拏欲大。機阱欲密鉤錐欲辣。敲骨打髓。捱至百尺竿頭。痛札深錐。漸到懸崖撒手。張弩力滿。止在發機。遇賊隘途。不容眨眼。當斯時也。更無事策發。無庸回換。直須以殺活聖箭。迅雷一擊。緊峭言句。頂門一札。桶底自脫。命根立斷矣。此猶推人於萬丈之崖而不能停也。轉圓石於千仞之上而不可畱也。亦如金鍼之撥轉瞳神而立使光明也。豈不異矣哉。馬祖之接水潦。睦州之接雲門。大愚之接臨濟。巖頭之接雪峯。船子之接夾山。汾陽之接慈明。慈明之接黃龍。大慧之接教忠西禪。非用此道耶。其餘見之燈錄。載之傳記。諸祖機用。霆崩電激。鳳翥龍騰。烈烈轟轟。照耀古今。不可悉數。何常教人止休去歇去。坐死禪。守冷竈。不起疑情而將心待悟者爲是耶。髙峯云。工夫如轉石萬仞。直墮深崖。更無絲毫隔礙。如此用心。七日不悟。妙上座永墮阿鼻地獄。又何常必限人幾十年。經冬過夏。坐破蒲團。守工夫窠臼。以沈滯爲極則者耶。總之學家不遇鍛煉。卽受盡茶苦。費盡精神。磨褌擦褲。竭一生之力而透脫無門也。師家不知鍛煉。卽眼空四海。气吞諸方。死守格套。而不能垂手斬劈。卽開鑪數十年而等閒不出人也。卽或明開導。知策發。諳接機。愛惜長老體。而不肯下身禪堂。卽至堂矣。色身優養慣。而不能隨眾經行。驀加啐啄。至於懸崖斷索之際。又不能下斬關奪命之手。以豁人心胸。洞人眼目。而咎天下之無人材。其果無材耶。抑有材而不知鍛煉耶。嗚呼。有千里馬而不遇孫陽。有楩楠文梓而不經良匠。其爲枉抑。可勝道哉。夫知有鍛煉。則省發不足奇。旣不用鍛煉。聞人家鑪韝。或有省發。則必生疑訕。亦無足怪也。語曰。東家點燈。西家暗坐。因己之暗坐。而槪謂天下之燈燭庭燎盡無是事也。豈理也哉。是以斬關開眼極天下難事。而奇功異用。不可不知。有此一法也。

研究綱宗第九

夫所謂眞禪者。有根本。有綱宗。根本未悟而遽事綱宗。則多知多解。障塞悟門。必流爲提唱之禪而眞悟亡矣。根本旣悟而撥棄綱宗。則承虛弄影。莽鹵成風。必流爲一橛之禪而宗旨滅矣。是故未悟之綱宗不必有。旣悟之綱宗不可無也。而世以顢頇儱侗爲宗門者。徒見世尊拈花。商那豎指。龍樹月輪。伽耶持鑑。乃至俱胝一指。馬祖一踏。雪峯球。禾山鼓。黃檗三頓。祕魔一杈等。以爲宗門大機大用。直揵如此也。孤峻如此也。獨脫如此也。曰。此直指人心也。不立文字也。向上提持也。更與言綱宗一字。則呵爲知解。指爲實法矣。詆爲葛藤絡索。斥爲滯名著相矣。嗚呼。孰知乃似是而大謬也。世尊拈花。誠直捷矣。何故又曰吾有正法眼藏涅盤妙心。實相無相微妙法門。及傳法一偈種種言說乎曹溪本來無物。誠孤峻矣。何故五祖又云也未見性。重徵至應無所住而生其心乃發大悟乎。臨濟遭三頓痛棒。至大愚肋下還拳。誠獨脫矣。何故創立七事。惑亂後世乎。雲門於推折足下。廓然大悟矣睦州何故又指見雪峯。溫研積諗授以宗印乎。旣一悟爲是矣。溫研者何事。密授者何法乎。洞山於雲巖無情說法得悟矣。何故又傳寶鏡三昧。立君臣偏正功勛等五位。並三路三滲漏等種種細法乎。乃至潙仰之三照三然燈。十九門九十六圓相。法眼之十玄六相等。皆悟後建立者旣一悟便了矣。何故又增此枝蔓。破壞直捷一路。啟千萬世學家知解乎。此必有說矣。蓋參禪一法。打頭喫緊。在乎用已前鍛法。使透根本。根本旣透。又須知此一著之中。有體有用。其爲體也。有明有暗。有背有面。有左有右。有頭有尾。其爲用也。則有殺有活。有擒有縱。有推有扶。有擡有搦。就對機而言也。則有君有臣。有父有子。有子有母。有賓有主。就賓主而言也。有順成。有爭分。有暗合。有互換。有無賓主之賓主。細而剖之。則有有句無句。無句中有句。有句中無句。有雙明。有雙暗。有同生。有同死。究而極之。則有向上一機。末後一句。古人所謂始到牢關不通凡聖者是也。臨濟有見乎此也。乃於直捷之中。立三句三玄三要以正其眼目。建四料揀同喝四喝四照用四賓主。分三種機器以盡其機用。乃至五家立法。各有門庭。各有閫奧。玄關金鎖。百匝千重。陷虎迷師。當機縱奪。如陰符太公之書。不可窺也。如五花八門之陣。不可破也。不如是。不足以斷人命根而絕人知解也。不如是則學家情關未透。識鎖難開。法見不消而通身窠臼也。豈佛祖正法眼藏也哉。或曰。所貴乎禪者。以不立文字。不涉名言。超然獨脫也。今綱宗一立。則名相紛煩。楷成格則。是增人情識。益人知見。而有實法可求也。聰明者必穿鑿。愚魯者益蒙懂矣。眞悟道者何貴於此乎。曰諸祖所以立綱宗者。正爲此也。主人公禪。自謂無情識而渾乎情識也。自謂絕知見而純是知見也。自謂無實法而認定一機一境。恰墮實法也。有臨濟七事。五家宗旨。用妙密鉗錘以鉤錐之。料揀之。剗削之。而知見始消。情識始破。實法始忘矣。窮盡萬法而不畱一法。是眞直捷。透盡諸門而不滯一門。是眞孤峻。徹盡大法小法一切綱宗而罵除綱宗是眞獨脫。而豈守系驢橛。倚斷貫索。弄無尾巴猢猻之謂哉。譬之行路者歷九州四海。徧名山大川。而仍歸本處。忘盡途中影子。是眞到家矣。又譬之廣學者。窮盡二酉。搜盡四庫。穿貫天錄石渠之藏。而胸不畱一字。是謂博通矣。使足未離跬步。而眼空四海。毀天下之行遠者。目未涉經史。而空腹髙心。呵天下之讀書者。𨿽三尺童子。知其背謬矣。但重根本而疑綱宗爲葛藤爲知見爲實法者。何以異是哉。夫抹去綱宗者。不但自己宗眼不了。一當爲人。動便犯鋒傷手。機境當前而不知踞頭收尾。節角誵訛而不解抽爻換象。掠虛弄滑而不能勘辧。對打還拳而無法翦除。徒恃鑑覺以爲極則。法門窠臼不可言矣。然則悟後之綱宗。又曷可少耶。不見吉祥實悟後。天衣懷問洞上五位君臣。如何話會。實曰。我這里一位也無。衣曰。這漢卻有个見處。柰不識宗旨何。乃令五人齊喚實上座而密契奧旨。妙喜曰。金剛圈。栗棘蓬。直是難吞難透。到此直下承當得了。大法不明。亦柰何不得。又曰。古人差別因緣。大法一明。舉起便會。多見今人未有師承。一見人說大法小法。無不唾罵。妙喜何故千言萬語。吁嚀大法。果妙喜杜撰耶。抑今人自見不到而妄加批駁耶。是故學家根本己明。當依止師承溫研密諗。務徹古人堂奧。師家見學人已透根本。更須以妙密鉗錘。深錐痛札。務令透鋼宗眼目。庶不至彼此承虛接響。而正法眼藏。得永遠而流傳矣。

精嚴操履第十

向上一路。千聖不傳。如大火聚。誰敢正眼而覷。如塗毒鼓。孰能側耳而聽。機先掣電。已屬遲疑。句下精通。猶爲狂見。此何事也。而偲偲問操履。踽踽論功勛哉。然初祖云。行解相應。名之曰祖。云居膺祖曰。那邊會得了。卻向這邊行履。湧泉曰。見解人多。行解人萬中無一。則知從上諸祖。未嘗以行解爲二事也。良以有行無解。卽操履精純。不出階級。縱有修爲。皆名癡福。有解無行。卽見地超卓。猶是擔板。𨿽有悟門。皆屬狂慧。一者有目無足。一者有尾無頭。均之非究竟也。爲長老者。務在鍛煉人材。料揀偏全。權衡首尾。欲令學人成始而成終。果何道哉。學家道眼未開。先令參究以鍛其解。敲骨打髓。痛下鍼錐。而行亙緩問。所謂但貴子眼正。不說子行履也。大事旣明。卽令操履以鍛其行。鳥道玄路。腳下無私。而解始詣實。所謂說得一丈。不如行得一尺也。然主法者。不用鋼宗眼目。微細勘人。徒取一知半解。遴選人材。則俗禪中。有二種岐路。以主人公爲禪者。止認身田主宰動轉施爲。以爲佛祖大機大用。無順無逆。一切皆是。謂之作用是性。由此儱侗。習气竊發。遂至不擇飲啖。不揀淨穢以爲大道者矣。有人規正。則曰。癡人。佛性豈有二耶。是謂以黐膠門而成魔業者也。以豁達空爲禪者。止認本來無物。泯默莽蕩。以爲自己安身立命。無佛無祖。一切皆空。謂之向上巴鼻。由此顢頇。邪見得便。遂至不避譏嫌。不顧罪福。而肆行無忌者矣。有人呵諫。則曰抖子。猶有這个在乎。是謂以鐵鏟禪而滅因果者也。此二者。𨿽學者之謬。而亦師家之過也。以其不用綱宗鍛人。而止取光影。互相印授。根器陋劣者。遂生邪解而禍法門矣。蓋師承正則學者之行解必端。而遞代相承。如以器傳器而源深流長矣。師承不正。則學者之行解必邪。而相襲成風。如烏焉成馬而積薄流卑矣。何謂師承正。道眼通徹。而又重操履。𨿽爲長老。凡事一同乎眾。潔其身。苦其志。夙興而夜寐。以勤苦先徳爲規繩。而冰霜金玉。道行內充。叢林得以矜式。斯之謂正也。何謂師承不正。道眼疎狂。而心輕操履。一居師位。凡事不同乎眾。美其饌。蠶其衣。早息而晏起。以晏安鴆毒爲灑落。而持蠻執抝。呵斥修行。一眾無所取則。斯之謂不正也。所以自古至今。佛法興盛。第一等修行。出於長老。眞宗澹薄。第一等放逸。亦出於長老。長老重操履。則龍天佑順。四眾傾誠。而佛法必盛。長老棄行徳。則明致人譏。幽招冥譴。而佛法必衰。蓋長老懷邪詭行。固非一端。而最異者。行不踰庸人。而以假气魄。作眞佛法。輒呵罵佛祖。鞭撻鬼神。而妄擬夫徳山臨濟。身現居博地。而以因中人。冒果地相。每焚毀經像。踐蹋聖賢。而自比於丹霞佛照皓布褌。無南泉歸宗大隨等之徹天眼目。而信意殺傷。自雲龍象蹴踏。無羅什寶志布袋濟顚酒仙蜆子等之大權示現。而妄飱酒肉。以致破壞律儀。殊不知古聖逆行。有古聖之現相。佛祖破執。有佛祖之出身。𨿽脫珍著敝。換人眼睛。帶水拖泥。敲人枷鎖。而隱聖現劣。隨示神通。帶果行因。旋彰靈異。何嘗與癡暗夫凡行事。同一顚倒而迷惑哉。今荷擔法門者。無古聖之神通。而徒襲其迹。無佛祖之靈異。而但恣其貪。豈非師虫狐種。自陷波旬。退人正信。而敗壞法門也哉。凡此者。皆因長老用罔。以致法嗣效尢。展轉流傳。滋蔓魔業。古云。其父殺人。其子必且行劫。使省悟之後。深入綱宗。惇崇操履。豈有是事哉。潙山曰。參學人𨿽從緣得一念頓悟自理。猶有無始現業流識。法當淨除。晦堂曰。余初入道。自恃甚易。退而自省。矛盾極多。遂力行三年。方得事事如理。乃至趙州四十年不雜用心。香林四十年打成一片。湧泉四十年尙有走作。皆悟後事也。先徳非不知逆行順行。爲大人境界。而勤苦操履。至老而不倦者。識法者懼也。然則鍛煉衲子。使爲後人標榜。法門楷模。精嚴行解。蓋可忽乎哉。

磨治學業第十一

大道不在言也。非言無以顯道。佛法不在學也。非學無以明法。眞爲生死者。不能離名絕相。叩己而參。而馳騖義學。棄本逐末。則聰明不能敵業。博洽豈免苦輪。況學之爲道。深廣而靡竟。賾奧而難窮。儒者白首窮經。猶苦不給。況惜翦爪而求出世者哉。然欲通宗教。辧古今。明綱宗。識機用。眼目後進。決擇人天。則學亦不可少也。夫學有內有外。內學者何。滿龍宮。盈海藏。西天此土。梵語唐言。千七百則陳爛葛藤。出世閒一切著述是也。外學者何。墳典丘索。詩書六藝厔盩津逮之藏。國門名山之業。春秋史學。諸子百家。世閒一切典籍是也。非內則本業不諳。出世何以利生。非外則儒術無聞。入世不能應物。使人謂禪家者流。盡空疎而寡學。暗鈍而無知。何以抉佛祖心髓。服天下緇素之俊傑哉。或者曰。向上一著。迥絕名言。世尊旣明說不立文字。教外別傳矣。曹溪曰。諸佛妙理。非關文字。藥山不說法。曰經有經師。論有論師。爭怪得山僧。今欲使人磨治學業。必務貫穿名句。粗識經史。畋漁鉛槧。播弄丹黃。變禪門而成文字。增知解而壞先宗。必自此始矣。余曰參學二字。諸祖所立。自有次第。𨿽不可重學而棄參。而亦不可單參而廢學也。方其根本未明。疑團未破。根無利鈍。皆須苦參。正當參時剗盡名言。截盡知見。四面無門而鐵山橫路。眉閒掛劍而血濺梵天。畱一元字腳。雜毒入心。眼中著屑矣。學問云乎哉。其參而得悟也。撲破琉璃瓶。放出遼天鶻。蓋天蓋地而敲空作響。透聲透色而枯木龍吟。諸祖言句。是甚碗鳴聲。三乘教義。是甚系驢橛。徳山大悟。乃云。窮諸玄辯。如一毫置於太虛。竭世樞機。似一滴投於巨壑。使不撥置名言一回大死。以求絕後再蘇。有如是廓徹。如是奇特乎。是則不可重學而棄參也。逮乎疑團破矣。根本明矣。涅盤心易曉。差別智難明。古人有言矣。卽涅盤心中。有無窮微細。差別智內。有無限誵訛。諸祖機緣。如連環鉤鎖。五家宗旨。如臥內兵符。言意藏鋒。金磨玉碾而不露。有無交結。蛛絲蟻迹而難通。此豈僅當陽廓落。止得一橛者。謂一了百了。一徹盡徹哉。溫研積諗。全恃乎學也。況不爲長老則已。旣欲居此位。則質疑問難。當與四眾疏通。偈頌言句。徵拈別代法語等事。當與學人點竄而開鑿。此非可以胡亂而塞責也。且三藏之鴻文。義天浩瀚五部之戒法。律海淵宏。具在瑯函。傳之梵庋。豈可束歸髙閣。但儱統而稱禪。甘作生盲。徒輕狂而傲物。法門典籍。是事模糊。治世語言。通身黯黑。叩以宗教。則左支右吾。諮以典章。則面赤語塞。開口則鳴同野幹。捫舌則醜類啞羊。輒欲冒衣拂。踞曲盝。自稱楊鄭。誑諕閭閻。曰某宗某派也。豈不慚愧殺人也哉。禮曰。言之無文。行而不遠。故鍛煉衲子而膠柱一法者。學家多不盡其能。陶鑄人材而文采不兼者。法門多不得其用。盲人摸象。全無鼻孔者無論矣。鼻孔𨿽正。而木吶無文者。住靜則有餘。利生則不足。破瓶非器。人品不端者無論矣。人品𨿽端。而幅幅寡學者。但可與修持。不可與扶豎。此𨿽學家之資器有定。而亦師家鑪韛不寬之過也。其最偏見者。以曹溪不識字爲護身。見學人略究古今。卽呵爲拋家亂走。以徳山解黏語爲實法。見同住稍研經教。卽罵爲數寶算沙。以長年死坐。埋身鬼窟爲眞佛眞法。見從上知識。稍有著述者。卽貶爲知解宗徒。由是天童雪竇。永明佛印。明教覺範。妙喜中峯。璉三生。泉萬卷。皆貶之爲文字善知識矣。豈不冤哉。夫馬鳴龍樹。何嘗不造論。而單傳直指。爲西天大祖。曹溪𨿽示不識字。而說法如雲。金章玉句。萬世取則。乃借此躲根。令後生初進。荒唐廢學。以至目不識丁。亦可嘆矣。嗟乎。天地閒文瀾學海。奇才異能。𨿽雲閒气。然大龍大象。佛祖其骨。錦繡其胸者。法門中亦自不絕。卽資器中下者。善於裁成。亦可通達。所貴善知識。因材而磨治。先鍛其悟門。次礱其學業。俾有本有文。有徳有學。出而播揚宗教。砥柱頺流。卽法門不致掃地。而老胡有望矣。

簡練才能第十二

明教嵩曰。尊莫尊乎道。美莫美乎徳。道徳者世出世閒之大寶。不聞以才也。有才而無徳。寧有徳而無才。世法且然。況希佛祖。出生死。練神明。歸寂滅者。所學者何事。而才能是問乎。然安椎魯。守拙撲。鍵戶而寡營。善一身則可。而以主宰叢林。綱紀衲子。肩法門巨任。豎佛祖髙幢。非長才異能。簡練有素。烏能勝任而光大哉。故治叢林不可以無才。而亦不可有恃才之人。恃才者進。則爲害非細。故推其才。又不可不論其徳。佛祖門庭。非若世法用人。得使貪使詐。卽跅﹝跳﹣兆﹢也﹞之才。泛駕之器。可以權衡駕馭者也。然其中最難者。造物生人。全才少。偏才多。才徳相兼者少。而不相兼者多。視其人眞誠厚重。言規行矩。好參學。好修持。其徳足以服眾矣。而舉以任事。心跋前﹝壹﹣豆﹢﹝是﹣日﹢田﹞後。支左缺右。而一籌莫展。其所短者才也。非徳也。視其才便捷敏給果敢向前。能文雅。能武健。其才足以應變矣。一授以事權。則妒賢嫉能。攪羣亂眾。而無慝不露。其所詘者。徳也。非才也。爲長老者。孰不重徳。而事又不可以不治。孰不憐才。而僨事者又不可以不去。貴有道焉以陶鎔之。成褫之。琢磨之。使剛柔皆可效用。敏鈍總無廢材。亦曰簡練以執事而已矣。執事有大小。有內外。有左右。有文武。主宰叢林者。缺一而不可。百丈有見乎此也。其建立淸規也。先定頭首十局。而次及於列職若朝廷用人然。星羅而碁布。絲連而繩牽。務令頭目相衛。指臂相捍。用之得其當而叢林整肅。法道行矣。此非故抑揚而髙下之也。因材分有良楛。天資有厚薄。能事有勝劣。器量有寬窄。一因其能而器使。而人才當矣。然叢林者。又所以陶鎔人根。變化气質。又不宜任其自然。必多其鑪韛。拔其尢以厲眾。汰其惰以懲余。賞罰分明而能事出矣。此則治叢林之大綱。不可紊亂者也。其有頭角英異。根本綱宗已明。可望爲種艸者。則簡練更當周備。不可輕易放行也。東序由下而上。則悅眾以肅諷誦。直歲以領眾務。典座以主烹飪。知庫以司會計。副寺以助總理。維那以飭堂規。監院都寺以任院事。稍不歷練。紛煩現前。必蕪廢而不治矣。西序由卑而尊。則侍者密邇長老。或燒香。或衣缽。或湯藥。記錄書狀。皆以便習學也。而知客以職典謁。知浴以興普行。知藏以掌瑯函。書記以宰文墨。而堂中板首。則堂主後堂。層累而上。則西堂首座。而四板首所職者。則規矩佛法以佐長老。鍛煉禪眾以接來學。而事乃大備矣。古云。不遇盤根錯節。無以別利器。縱有能人。不歷執事。何以陶煉徳器博綜智能。非粗疎而任習。卽掣肘而無才。以宰叢林。安得不敗事而決裂哉。況從上古錐。欲磨厲人材也。叢林務行。無不命歷。潙山古佛。百丈命以典座。雪峯大老。徳山委以飯頭。乃至楊岐自寶庫司。仰山雪竇知客。雲峯化主。五祖磨頭。妙喜東司。百靈知浴。圓通知眾。回石監修。權直歲。匡桶頭。洞山香燈。大伯知隨。陸沈下板。率先苦行。皆所以養其器。老其材。斧斤其質幹。霜雪其筋骨。使之任重致遠而柱石法門也。獨至付授一事。常不於列職而必於首座西堂者何哉。旣望其荷擔法門。必能鍛煉衲子。方可利益方來。旣期以宰斷叢林。必能哮吼當場。不可紹續慧命。若不於板首時熟煉其鉗錘。使牙爪毒辣。推舉其秉拂。使聲光靄著。一旦居此位。行此令。豈能不捉衿而露肘哉。嗟見近世法門。不講鍛煉。急於收人。衲子入門。艸艸付授。卽或系執事。不循資例。輕易打發。所至叢林。輒曰某以侍者付矣。某以知客付矣。某以寮元直歲付矣。乃至某某以禪眾付矣。竟不命以典司。試以盤錯。舉以板首。以利其牙爪。煉其才能。蓄其聲問。是事面墻而卽打一印子。明知軟弱而但搭一虛名。不但誤天下蒼生。而自弄自誑。門庭倒蹋而不可扶矣。何所取也哉。亦知自古無易爲之佛祖。而亦無無能之長老。長老者。所以範人天。統龍象。爲英靈標準。爲文武權衡。則必有道徳可以訓人。而亦有才能可以治事。𨿽潛行密用。如愚若魯。而一當大任。則經緯剸割。目無全牛。豈非師家鑪韛周正。簡練於早也哉。故鍛煉初機。冀其開眼。莫善於敲擊。鍛煉老參。期其成器。莫精於簡練。不由此道而望英賢輩起。蹴踏祖庭。縱或有僥幸。而非常法矣。語曰。以不教民戰。是謂棄之。可爲痛哭流涕長太息者此也。

謹嚴付授第十三

鍛煉之說。旣畢陳於前矣。然欲善始善終。則流傳宜愼。何故。苟有佛性。則皆受鍛煉。旣受鍛煉。則人可省發。然人人可以省發。而不必人人可付授也。昔人云上根利智。方可參禪。余嘗斥其言爲非是。蓋鑪韛所以鎔鈍鐵。良醫所以療病人。不明鍛煉。𨿽上根利智。皆成廢器。況下此者乎。善能鍛煉。𨿽鈍鐵病人。亦成良材。況上此者乎。有心皆可以作佛。有性皆可以悟道。祇在善知識。爬羅抉剔。刮垢磨光。垢盡明現。如磨鏡諭。今不咎鍛煉之無方。而槪謂中下機器。絕參學分。此萬古不破之惑而余切齒者也。然謂一經省發。盡可付授。此又知其一而不知其二也。學家而至堪付授。必其道眼可以繩宗祖。行徳可以範人天。學識可以迪後進。爪牙可以擒衲子。然後命之以出世。責之以爲人。如印傳印。印文克肖而法門允賴矣卽末法時代。全杖難得。異器難求。亦必久久同住。熟知心行。縱不能超宗異目。亦不至方底圓蓋。必有幾種擅長。稍近繩墨者而後可。卽不能爲長老而爲靜主。亦必道眼明。入品正。具佛祖剛骨。而﹝狁﹣兒﹢月﹞介自守。不犯入苗稼者而後然。斷非庸陋愚劣。險詖邪僻之輩。所宜插足者也。然而法門至今日。流獘不可勝言矣。每見主法者。徒守死法而不苦身鍛煉。則求人省發實難。因省發者難求。而又懼斷絕。見一知半解者。不得不急急付授。此其故有二。一者止貴根本。不重綱宗。無擒拏移換人手腳。則一橛頭禪。苟口角滑利者。皆得偸關而過。而下半截深細鍛煉竟置之不問矣。此儱統門頭所以易於付授也。二者長老𨿽欲擇器。竹篦下旣不能出人。而又不甘心寂寞。明知外來生人。一知半解。無當於數。而其勢不容畱難。稍一簡擇。則其人必掉首而去矣。此不知鍛煉。所以至於泛濫也。以餘言之。易得者省發。而顧難之如龜毛。如兔角。應難者付授。而顧易之如起法名。如納戒子。豈不大顚倒哉。誠欲望曹溪正脈。源深而流長。列祖慧命。眞傳而正授。則於法嗣之行也。宜囑而又囑。令愼而更愼。共堅其壁壘。峻其堤防無令影響音聞者。一傳再傳。漸至潰圍而亂正。則法門不至敗壞矣。然則有前輩尊宿謹守關鑰。至死而不付一人者如何。曰。此必善知識感憤時風。矯枉過正。萬不得已而然。而亦非中道也。佛祖慧命。遞代相承。傳流衣法。爲千萬世光明種子。泛濫付授誠非。而亦豈以畢竟斷絕爲是。不見世尊與西天列祖。每當傳法。必苦口曰。傳示將來。毋令斷絕乎。但其閒或有人。或無人。或多付。或少付。各有定分。不可矯彊。貴得其當而已。馬祖出善知識八十四人。各爲宗主。靡不當器。後來稱人材極盛者。爲雲門。爲洞山。爲法眼。爲汾陽。爲黃龍南。爲眞淨文。爲東山。爲圓悟。爲妙喜而妙喜付授。世譜列九十餘人。而未嘗有人議諸老爲濫付也。其衣缽單傳者。如風穴如楊岐。如白雲。如應庵密庵等。𨿽孤承七鬯。寬能克家。而亦未嘗必以斷絕爲髙也。如必以斷絕爲髙。則四祖何必從廬阜而遠至牛頭乎。南嶽何必磨磚。船子何必覆舟。風穴何必痛哭。大陽何必以頂相皮履。直裰寄浮山。使求法器乎。特以善知識行事。或開張或守成。或補救。因時施設。各有苦心。不可輕議。時方盛也。佛祖挺生。龍象聚集。有智過於師者。不則亦見與師齊者。廣大門庭無一而非法器。𨿽付數十人。乃至百人而不爲多。法當開張。不得而不開張也。時方季也。師家缺辧驗。學者騖虛名。有付數人。而無一人當器者。有付數十人。而無一人。周正出世老。羊質虎皮。彼此互相哄誘。卽付一人而亦已非。於是眞善知識。寧令斷絕。而走孤髙以爲補救。法當補救。不得而不補救也。蓋開張之知識處其易。補救之知識處其難。易有易之功勛。難亦有難之利益。補救之知識。𨿽云不付。而中流砥柱。道眼具存。曠百世而光明洞然。謂之斷絕可乎。泛濫門庭。𨿽則多付。而日中灌瓜。結果何在。不轉眼而敗壞狼籍謂之接續可乎。總之明綱宗。知鍛煉。則初步不難出人。悟後不輕放過。謹愼與流傳。皆爲法門之幸。毀綱宗。忽鍛煉。則流傳有濫觴之過。太愼又有斷絕之憂。皆非法門之福。𨿽然如是。善知識者。爲佛祖入艸求人。爲人天開鑿眼目。寧愼無濫寧少而眞。毋多而僞。無俾稂莠稊稗。得以混亂嘉種。則慧命必永遠而昌大矣。故余苦口力陳鍛煉。而終之以囑愼流傳。以爲末後一句。夫重綱宗。勤鍛煉。持謹愼。此三法者。皆世所未聞而難行者也。再三瀆此。必觸忌諱。然欲使正眼流通。兒孫得力。道必繇此。語曰。當言不避截舌。孔子曰。知我者其惟春秋乎。罪我者其惟春秋乎。余姑存此說。以就正方來。千百世下。復有子云者出。必知子云也。

禪門鍛煉說跋

余實見晚近禪門。死守成規。不諳烹鍛。每致眞宗寂寥。法流斷絕。萬不獲已。立爲新法。且作死馬醫。若論本分一著。言前薦得。猶爲滯殼迷封。句下精通。已是觸途狂見。悟卽不無。爭柰落在第二頭。汲汲乎講鉗錘。論鍛煉。豈非頭上安頭夢中說夢。弄泥團漢。將來認爲實法。不知通變。帶累山僧生陷鐵圍矣。耽源圓相。倘遇仰山一火焚之。山僧合掌云。作家作家。是眞能善用孫武子。而不爲趙括談兵矣。果有此人。殆斫額望之也晦山叟復書於黃梅四祖方丈。

