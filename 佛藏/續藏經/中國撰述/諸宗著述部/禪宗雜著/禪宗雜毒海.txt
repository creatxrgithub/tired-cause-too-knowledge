續藏經禪宗雜毒海

淸性音重編

同是點畫所成之字。經有心眼者。拈掇之便。能如畫家點睛。令其人生气溢目。對之不覺咄咄叫絕。又如人各與鏡面目。俾之了了。徳山之棒。臨濟之喝。似猶遜此痛快。雜毒海所集。往哲偈頌。皆是物也。此眞道人本色文字。宗門中不得已而有文字。必若是而後可也。予嘗謂。衲僧家不向本分吐露。而馳騁聰明炫耀辭句。與文人墨士。角工巧誇多斗靡是。何異尼山所云。君子而去仁也。若使之從毒海遊。吾知必爽然自失矣。是集從恕中梅谷二和尙增訂之後。較龍山所作。尢成大觀。但南中之板。流通不廣。北方學者。恆少見焉。因重爲刊出。其間補入一二。亦援梅和尙之例。並如梅和尙之言。非敢阿好也。昔世尊自述。在因時求得半偈。乃徧書於林葉石壁間。以傳示國人。予今補刻之役。非與前人爭功。聊代書葉書壁之勞爾。

康熙甲午夏六月古柏林寺沙門性音敍。

昔妙喜老祖。居洋嶼庵。凡有所唱說。侍僧宏首座者皆錄之。而名之曰雜毒海。蓋取老祖所謂參禪不得多是雜毒入心之語也。是故後之學者。凡遇宿師碩徳偈頌佛事等語。手錄成帙。亦以雜毒海目之。其來久矣。龍山仲猷禪師。一日閱其所錄。厭其訛舛。遂刪其繁冗。摭其精要。分類成捲。始版行之。其心蓋欲不負作者之心。永永爲後學之懿範也。或謂。師之用心固善。其如戾妙喜之訓何。然文字語言。以不著爲尙。譬如鴆毒人飲之則死。曹瞞飲之則無害。在學者取捨何如耳。然則是編之行。其於法門。不爲無補。故爲之說。洪武十七年鞔峯無慍題。

恕中和尙曰。吾宗所謂偈頌者。借事顯理。曉人心地。使事理混融。純一無雜。如醍醐之味。薝卜之香。使人鼻舌略經觸受。莫不通乎心。暢乎體。灑然淸爽者也。又曰。宋季咸淳間。諸尊宿凡寓興贈別。及呻詠字號之類。皆有偈頌。以四句爲準。其作至精。假使滅去名目。而其義自昭顯。自非契證深密。傍通墳典。取之左右逢原。用之頭頭合轍。而托此以吟暢元旨者。不能也。予每謂門人曰。此作頌偈不易之定論。開人眼目之金鍼也。是書流布法社。其來已久。至洪武初。龍山闡師。爲之刪繁摭要。分類成集。始版行於叢林。而恕中和尙。乃爲之序。余觀闡師重編之意。甚與恕師所論吻合。而恕師作序之意。又與闡師刪摭心同。因效顰二師。徧采古宿遺珠。並搜近代全璧。依類增入。再行叢林。原集共七百三十二首。今增八百七十有奇。至若泛采阿私。則吾豈敢。或於見聞寡陋。惟髙明教之。順治丁酉南澗行悅述。

雜毒海目錄

卷一

佛贊

卷二

雜贊

卷三

投機

卷四

鈔化

卷五

雜偈

卷六

雜偈

卷七

道號

卷八

山居

雜毒海卷一

京都柏林嗣祖沙門性音重編

佛誕

大術胎中無伎倆。毗藍園裏逞風流。年年惡水難回避。煩惱皆因彊出頭﹝疎山如﹞。

從來家富產嬌兒。才出胞胎便亂揮。到得伎窮雙樹下。始知四十九年非﹝懶庵樞﹞。

未曾撞入摩耶腹。兩手知他甚處安。右脇出來魔境現。只堪惆悵不堪看﹝天目禮﹞。

指天指地展戈矛。直至如今戰不休。假使羣靈都殺盡。一身還有一身愁﹝髙峯妙﹞。

摩耶今日產嬰孩。剛道天宮降下來。不是雞窩生鳳卵。分明象子出驢胎﹝千巖長﹞。

成道

瞿曇打失眼睛時。雪裏梅花祇一枝。而今到處生荊棘。卻笑春風惱亂吹﹝晦堂心﹞。

六年雪嶺道方成。打失從前鬼眼睛。滿面慚惶無著處。至今生怕見明星﹝荊叟玨﹞。

入山去何所圖。出山來胡爲乎。早知今日事。悔不愼當初﹝無準範﹞。

舉頭見星忽悟道。黃泥山上生茆艸。李婆自做老裁衣。不翦乾紅翦香皂﹝栯堂益﹞。

二千年前臘月八。黃面瞿曇眼睛活。阿僧祇劫喫鹽多。苦行六年添得渴﹝月江印﹞。

今朝正是臘月八。釋迦老子眼睛瞎。靑天白日被鬼迷。夜對明星將眼刮﹝朝宗忍﹞。

出山

不耐六年饑與寒。含羞又要出人間。早知伎倆祇如此。何不當初莫入山﹝無準範﹞。

頭髮髼松下翠微。凍雲殘雪綴伽黎。不須更問山中事。觀著容顏便得知﹝石屋珙﹞。

饑寒難忍道難求。又去人間賣口頭。不得面皮黃似蠟。如何遮得者場羞﹝千巖長﹞。

王宮不住个癡呆。半夜逾城眞怪哉。苦行六年誰采你。計窮祇得出山來﹝無極觀﹞。

涅盤

靈山山上葛藤樹。引蔓牽枝徧地生。不得波旬推倒力。至今無路與人行﹝佛熙光﹞。

臨死當休未肯休。雙趺一出便難收。至今骨節連毛竅。暴露春風百艸頭﹝虛堂愚﹞。

彌陀

樹林日日談眞諦。水鳥時時影正觀。祇爲眾生心未瞥。曲勞垂手下云端﹝晦﹝室﹞明﹞。

娑婆今日苦情多。土曠人稀爭柰何。若使一船都載去。管教平地起風波﹝竺庵成﹞。

文殊

依稀漁父風波裏。彷佛牧童煙霧間。鬼魅眾生何日了。看看荒卻五臺山﹝西嵩壽﹞。

觀音

尋聲救苦太匇匇。泥水通身汗幾重。一十千人難教化。時時記在肚皮中﹝大川濟萬人緣腹髒﹞。

小白花巖不是眞。龍華會上現全身。者般土子能乖角。肚裏時時著萬人﹝斷崖義萬人緣﹞。

丰姿窈窕鬢欹斜。賺得郎君念法華。一把骨頭挑去後。不知明月落誰家﹝隱山璨﹞。

月眉斜印海門孤。逐浪隨波不丈夫。雙手向人提掇處。卻將魚目換明珠﹝別浦舟﹞。

童子南詢尙未回。白華巖下望多時。長天萬里無雲夜。月在波心說向誰﹝石屋珙﹞。

藍中錦尾沒來由。怕爛常將賣市頭。須知富嫌貧不愛。爭如拋卻更忘憂﹝呆翁悅二﹞。

提攜眾生誓願寬。眾生度盡願方完。不知度盡眾生界。手裏籃兒甚處安。

稽首圓通自在尊。好將救苦念頭輕。而今處處觀音現。耳朵都能作眼睛﹝緣雨蕉﹞。

維摩

毗耶城裏老維摩。一默無言詭詐多。三萬二千獅子座。一時掀倒看如何﹝無用全﹞。

不二深談絕見知。默然早已涉支離。當時若遇儂家在。擬議拳頭擘面槌﹝無際派﹞。

詐病從來不可醫。文殊特爲下鍼錐。事褫一喙長三尺。問著依前似鼓椎﹝無準範﹞。

示疾毗耶方丈。文殊亦難近旁。看來無藥可醫。祇是忌口爲上﹝西嵓惠﹞。

皺斷娘生八字眉。者些病痛有誰知。文殊鍼出膏肓穴。已是將爲死馬醫﹝仲宣孚﹞。

善財

五十三人一縷穿。小兒𨿽小膽如天。茫茫煙水無重數。買得風光不用錢﹝北磵簡﹞。

平生擔板逞婁羅。參罷歸來事若何。一百十城都歷徧。識人多處是非多﹝笑翁堪﹞。

南方經歷幾雲煙。收得珍奇貨滿船。彈指便風帆到岸。一時翻作大光錢﹝無準範﹞。

城東老姥

城東老姥坐蓮臺。大地眾生正眼開。與佛同生嫌見佛。一身難做二如來﹝虛堂愚﹞。

老婆眼裏有瞿曇。故得分明見指端。若謂一生不願見。信他定是受他顢﹝呆翁悅﹞。

廣額屠兒

放下屠刀處。棒打不回頭。云自帝鄕去。水歸江漢流﹝退庵休﹞。

是佛有何成不成。癡人說夢信爲眞。須知一自放刀後。愈是刀刀見血生﹝呆翁悅﹞。

羅漢

虛空翦碎補虛空。驚得金烏出海東。喚作衲衣衣下事。知君綫路未曾通﹝北磵簡﹞。

金鍼透處脫規模。放去收來得自如。掣斷手頭紅綫子。趙州東壁掛葫蘆﹝妙峯善﹞。

橫片豎片胡亂搭。長鍼短鍼信意聯。但見日從東畔出。不知塵世是何年﹝無準範﹞。

離離披披破骨董。補一孔了又一孔。三竿紅日透籬邊。看來何止七觔重﹝雪巖欽﹞。

寒時急用底物。趁暖著些鍼綫。忽然臘月到來。免致手忙腳亂﹝無門開二﹞。

始見些兒光影。要了末後一段。若是無門拳頭。不打者般鈍漢。

肩背相挨航一葦。觀於海者難爲水。龍王鬥富我斗貧。不費一錢能使鬼﹝天如則﹞。

破衲當陽舉。何人眼有瞳。山河並大地。祇在一鍼鋒﹝晦翁明﹞。

攫霧拏云謾作狂。忽看平陸浪翻江。是何尊者從何至。彈指聲中卽受降﹝了庵欲﹞。

人間天上無心住。多在山邊與水邊。彈指一聲龍虎伏。腳跟不費艸鞋錢﹝惟庵然﹞。

未動舌頭文彩露。五千餘卷一時周。若言待月重開卷。敢保驢年未徹頭﹝竹巖印﹞。

志公

一聲呱地面兜搜。利物心如曲尺凹。鍾阜風髙枯樹上。饑鷹無復整危巢﹝末宗本﹞。

丰幹騎虎圖

上了虎背下不得。當時莫是錯商量。眾生指望攜蓮男。看你將何作主張﹝智觀慧﹞。

傅大士

不向雙林寄此身。卻於梁土惹埃塵。當時不是志公老。也是淒淒去國人﹝雪竇顯﹞。

身披壞衲片雲寒。腳著朝鞋頂戴冠。要使三家歸一轍。捏砂終是不成團﹝笑翁堪﹞。

非儒非道亦非禪。杜撰修行忒可憐。擔閣一身三不了。至今八百有餘年﹝一衲介﹞。

布袋

長汀汀上風顚子。拽杖回頭等阿誰。向道那人元不在。汝須知有轉身時﹝天目禮﹞。

撫背乞錢成漏泄。回頭轉腦昧眞機。可憐鬧市無人識。獨自肩擔布袋歸﹝拙庵光﹞。

黑漆拄杖挑布袋。轉身忘了率陀天。茫芒不顧肩頭重。猶要逢人乞一錢﹝中峯本﹞。

靠著布袋微微笑。半似癡憨半似顚。看你者般無去就。當來成佛待驢年﹝千巖長﹞。

一汀秋月渺煙沒。兩岸寒林掛薛蘿。日日下生彌勒佛。單單瞞得蔣摩訶﹝漢江﹞。

布袋橫挑拄杖頭。袒胸跣足不知羞。可憐內院忘歸去。卻向人間入下流﹝約翁久﹞。

花冠卸下辭兜率。笑面殷勤處處逢。布袋也須都放下。一身來往便輕松﹝特雲門﹞。

杖挑布袋走紅塵。底事何嘗見得親。業識茫茫無本據。不知開口笑何人﹝大夢因﹞。

一文乞與濟誰貧。浩浩塵中孰是親。自己慳囊放不下。又來開口笑何人﹝芥庵大﹞。

懶殘

糞火但知黃獨美。銀鉤那識紫泥新。尙無餘力收寒涕。那有工夫對俗人﹝洪覺範﹞。

寒拾

嚴前埽盡千秋月。松下吟殘五字詩。敗闕重重都納了。五臺山月照峨眉﹝少室陸﹞。

一笑相看兩弟兄。面虎塵土發鬅鬙。驚人有句知誰和。唱與森羅萬象聽﹝了庵欲﹞。

一句子寫不出。拖下紙把住筆。我今助汝腕頭力。動著晴天風雨疾﹝千嚴長四﹞。

一个帚拈在手。大地塵日日有。轉埽轉多轉不休。放下自然淸宇宙。

覿面相逢笑未體。現成句子筆尖頭。書來字字磨今古。祇恐芭蕉不柰秋。

十方世界海中沙。諸佛眾生眼裏花。一个竹筒些子大。如何盛得許多渣。

一个禿帚如許大。旁觀未免成話杷。勸君不必費精神。撒手諸塵歸去罷﹝呆翁悅﹞。

四睡

拾得寒山笑未休。丰幹騎虎趁閭丘。而今依舊成羣伍。不是冤家不聚頭﹝笑翁堪﹞。

丰幹拾得寒山子。靠倒無毛老大虫。合火斗頭同做夢。不知明月上髙峯﹝虛堂愚﹞。

初祖

萬里孤舟駕怒濤。長竿意在掣金鰲。連拋兩釣無消息。惆悵空來打一遭﹝天目禮二﹞。

彊將不識鼓唇牙。胡語如何亂得華。若使梁王皮有血。定應趕逐過流沙。

萬里西來老骨楂。不遵行止度流沙。被人打落當門齒。啞子分明喫苦爪﹝或庵體﹞。

含元殿上藏無計。少室峯前坐有因。若使當時遭毒手。不應千古累平人﹝復庵﹞。

賊身未露罪全彰。攪得西乾沸似湯。項上鐵枷無計脫。卻來東彊土分贓﹝無門開﹞。

東西走得腳皮穿。教外何曾有別傳。任你一華開五葉。好兒終不使爺錢﹝愚庵盂﹞。

二祖

思量何用覓安心。求得心安卻苦身。三尺雪深曾立處。不知誰是雪中人﹝佛國白﹞。

覓心無處更何安。嚼碎通紅鐵一團。縱使眼開張意气。爭如不受老胡瞞﹝大慧杲﹞。

平地無端起骨堆。將身活向雪中埋。假饒盡得皮兼髓。還我娘生一臂來﹝隱山璨﹞。

三祖

渾身燥癢倩人搔。入骨搔來身已勞。一下被伊搔著了。平生癢處一時消﹝水庵一﹞。

了知罪性本來無。絕後何曾得再蘇。元是從前風恙病。被他斷臂彊塗糊﹝癡絕衝二﹞。

通身是病骨粘皮。舉世無人識得伊。縱使罪根都懺了。依然失卻兩莖眉。

四祖

解說深坑得自由。單攜獨弄逞風流。無端累及栽松老。業識茫茫未肯休﹝諾庵肇﹞。

放下栽松鈍鐝頭。當胸叉手欲何求。本無一法堪傳授。空向黃梅結死讎﹝天目禮﹞。

破頭峯頂紫雲飛。三卻天書老翠微。滯貨𨿽然無用處。不應分付小孩兒﹝少室睦﹞。

五祖

垂垂白髮下靑山。七載歸來換舊顏。人卻少年松卻老。是非從此落人間﹝佛國白﹞。

種得千山無空地。一枝猶掛鐝頭邊。不因脫賺周家女。衣缽何緣到你傳﹝中峯本﹞。

幾年活計鐝頭邊。萬本靑松鎖翠煙。夢破曹溪天地闊。再來不值半文錢﹝少室睦﹞。

手種靑松數百株。饑餐渴飲自如如。無端借路重相見。卻被人傳上祖圖﹝退翁休﹞。

六祖

黃梅夜半錯分付。才得星兒便亂做。大庾嶺頭屙一堆。後代兒孫遭點污﹝木庵永﹞。

七百髙僧總會禪。眼空四海鼻撩天。黃梅若也無私曲。有甚衣盂到你傳﹝癡絕衝﹞。

荷條柴擔眼頭空。路入黃梅伎已窮。賣得叢林枝葉盡。嶺南無地種春風﹝中峯本﹞。

負舂元是嶺南人。十字呼來九不眞。偸得衣盂連夜走。至今無處著渾身﹝退庵英﹞。

懶融

牛頭峯頂鎖重云。獨坐寥寥寄此身。百鳥不來春又過。不知誰是到庵人﹝明覺顯﹞。

紫气氤氳透白雲。因逢宗匠指迷津。銜花百鳥空惆悵。不見庵中舊主人﹝楊無爲﹞。

花落花開百鳥悲。庵前物是主人非。桃源咫尺無尋處。一棹漁蓑寂寞歸﹝張無盡﹞。

著鞭騎馬去。空手步行歸。寂寞庵前路。銜花鳥不飛﹝鐵山仁﹞。

破竈墮

禍福威嚴不自靈。殘杯冷炙向何人。一從去後無消息。野老猶敲祭鼓聲﹝佛眼遠﹞。

倚竈爲靈不自靈。靈蹤斷處一堆塵。野老不來敲祭鼓。打正因邪別是春﹝佛燈珣﹞。

蒙山明

夜深傳得老盧衣。恨殺黃梅老古錐。向道趕人休趕著。果然落節一番歸﹝雪溪戒﹞。

鳥窩

鳥窩吹布毛。紅日午方髙。趙王因好劍。合國人帶刀﹝眞淨文﹞。

佛法有些子。言中沒网羅。布毛吹起處。依舊不離窩﹝無準範﹞。

老到忘機是鳥窩。西湖湖上控煙蘿。布毛吹起無多子。鐵眼銅睛不柰何﹝寶峯乾﹞。

一向曾無刀斧痕。還他本色住山人。無端節外生枝者。惹得平空禍到門﹝孝如元﹞。

馬祖

卽心卽佛口喃喃。非心非佛轉不堪。八十四人門戶別。何曾一个是同參﹝楚石琦﹞。

多謝尊前窈窕娘。好將幽夢惱襄王。禪心已作沾泥絮。下逐東風上下狂﹝綠雨蕉﹞。

百丈

曾將古鏡再磨礱。拂拭方知啐啄同。一喝耳聲三日後。至今獨坐大雄峯﹝佛性泰﹞。

野鴨髙飛落遠汀。賺人扭得鼻頭疼。思量个樣無滋味。笑不成兮哭不成﹝楚石琦﹞。

龐居士

喪盡生涯賣笊籬。白拈隊裏討便宜。看他伎倆祇如此。也道心空及第歸﹝別峯印﹞。

趙州

無端提起七斤衫。多少禪流著意參。盡向靑州作窩窟。不知春色在江南。

普化

盤山會裏錯呈眞。筋斗翻來笑殺人。更與白拈同合夥。瞎驢端的眼無筋﹝天目禮﹞。

振鐸搖鈴恣賣乖。大悲院裏赴村齋。河陽木塔休穿鑿。當甚街頭破艸鞋﹝笑翁堪﹞。

船子

驀口一橈全殺活。點頭三下便撩天。至今千古風流在。誰謂華亭覆卻船﹝佛照光﹞。

三寸離鉤摵一橈。百千毛竅冷颼颼。𨿽然雙手親分付。要在渠儂自點頭﹝無際派﹞。

三十餘年在藥山。鬼家活計豈能傳。當時不得夾山老。你且耐煩撐破船﹝淸溪徹﹞。

臨濟

黃檗棒頭全不顧。髙安灘上錯商量。無端徧地栽荊棘。佛法初無一寸長﹝佛照光﹞。

禍福無門口自召。三遭痛棒打驢腰。可憐敗國亡家恨。萬古春風吹不消﹝天目禮﹞。

裴相國

補﹝六／衣﹞調羹著著先。一尊古佛幾經年。自從黃檗安名後。鼻孔無端失半邊﹝天目禮﹞。

徳山

親到龍潭不見龍。紙燈吹滅眼頭空。一條白棒掀天地。滅卻西來達摩宗﹝佛照光﹞。

洞山

鳳閣香沈月色親。琉璃古殿現全身。茫茫宇宙人無數。靑白傳家未見人﹝笑翁堪﹞。

石霜

三更月落兩山明。古道迢遙苔滿生。金鎖搖時無手犯。碧波心玉兔常行﹝投子靑﹞。

投子

水出昆侖浪接連。天髙地迥秀林巒。禪牀略下雲山斷。凡聖無蹤海嶽寒。

夾山

散席迢迢到海湄。痛棒連打兩俱非。父南子北知何處。月冷漁歌落釣磯﹝天目禮﹞。

興化

中原一寶有來由。拶得君王引襆頭。到此若無靑白眼。當機誰敢謾輕酬﹝雪溪逸﹞。

曹山

金匣香消更漏永。沈沈玉殿紫苔生。髙空有月千門照。大道無人獨自行﹝石帆行﹞。

九峯

戴角披毛異類身。寒灰枯木眼中塵。笑他不具披鱗手。徒有臨行一著親﹝丹霞淳﹞。

雪峯

九到洞山緣底事。三登投子尙沈吟。自從雪擁鰲山後。象骨一峯靑到今﹝晦庵光﹞。

元沙

滴滴通身是爛膿。釣魚船上顯家風。時人祇看絲綸上。不見蘆花對蓼紅﹝天衣懹﹞。

汾陽

杯酌鋪陳祭祖先。更無元妙與人傳。同眞十智分妍醜。面目𨿽存腦蓋穿﹝無際派﹞。

楊岐

屋老四壁疏。雪珠牀上跳。猶有閒情懷。對白雲發笑﹝大川濟﹞。

天衣

潮回寒浦月明初。父子生涯有異途。的是破家能做活。何愁放卻一船魚﹝月堂昌﹞。

五祖演

楊岐驢子白雲關。踢踏分明祇等閒。百二十觔窮鬼擔。一肩荷負到東山﹝笑翁堪﹞。

芙蓉楷

芙蓉帳裏禦壚香。十二樓分禁苑涼。水殿夜闌風月靜。昆明池畔舞鴛鴦﹝俍亭挺﹞。

圓悟

認得頻呼小玉聲。連忙開眼已雞鳴。東山暗號從此滅。門戶如今冷似冰﹝笑翁堪﹞。

應庵

楊岐正脈一絲危。洋嶼庵中特付衣。畢竟虎丘成父子。到頭叔侄不傳持﹝東石禮二﹞。

密庵

先師手段齩豬狗。持戒如何報得伊。破沙盆是正法眼。不妨依樣畫貓兒。

龍池行腳圖

燈花爆斷鐵牛腳。踏徧閻浮入五臺。花發笑巖桃浪暖。一頭片笠去還來﹝天笠珍﹞。

天童

千年白骨露銅棺。佛祖難將正眼看。凜凜腥風吹大地。等閒觸著骨毛寒﹝弘覺忞﹞。

滿肚無明沒處發。逢人恨不得打殺。識利害者諦當看。果是菩薩是羅剎﹝呆翁悅﹞。

磬山

刮虛空髓。奪露柱胎。威音喫棒。元要受災。晝打三更睡虎嘯。眞燈照世磬雲開﹝天笠珍﹞。

雲門澄

拈來芒梗勝靈鋒。殺活乘時不放松。倒卓秦山歸去也。玉梅香度耶溪風﹝位中符﹞。

南澗

棒頭如雨喝如雷。臨濟頺綱獨振回。生鐵心肝含笑面。師眞得描幾人來﹝呆翁悅﹞。

樓子

你旣無心我便休。此身無喜亦無憂。饑來喫飯困來睡。花落從教趁水流﹝孚上座﹞。

蜆子

紙錢堆裏可憐生。臭口才開便葛藤。蕩盡鬼家窮活計。至今古廟絕人行﹝東山源﹞。

江上撈鰕﹝魚﹡解﹞。江風吹面寒。西來意不識。推出酒臺盤﹝隱商子﹞。

孚上座

涅盤偏正及流通。不出禪人一笑中。千古平山堂下路。依然寒角動悲風﹝笑翁堪﹞。

政黃牛

橋下淸波曉夜流。橋頭春色轉淸幽。奇哉底事無遮護。何必騎牛更覓牛﹝少室睦﹞。

郁山主

百尺竿頭踏斷橋。太虛凸處水天凹。古來喫跌人無數。不獨闍黎者一交﹝北磵簡﹞。

李軍容見潙山

破壁蕭條自上泥。不知背後客官來。看他轉笏相承處。直得虛空笑滿腮﹝了庵欲﹞。

湖隱濟書記

隨聲逐色恣遨遊。祇要教人識便休。邏供得錢何處去。堂堂直上酒家樓﹝天目禮﹞。

靈照

爺將活計沈湘水。累汝街頭賣笊籬。不是家貧連子苦。此心能有幾人知﹝無際派﹞。

不肯守閨閣。將身入市廛。笊籬無賣處。祇好哭蒼天﹝無準範﹞。

手握肩挑入市中。笊籬誰買去撈風。不如赤土塗牛奶。轉步回家哄阿翁﹝呆翁悅﹞。

淩行婆

年少行藏獨倚樓。一家女子百家求。祇因不入浮杯眼。對鏡看看白盡頭﹝笑翁堪﹞。

豬頭

托起豬頭。佛祖不及。有問若何。肥從口入﹝古林茂二﹞。

蝦子

水裏撈來。當陽拈出。三界茫茫。蝦爲子屈。

張果老倒騎驢圖

舉世多少人。無如者老漢。不是倒騎驢。祇愛回頭看。

自贊

貌古形疎倚杖藜。分明畫出須菩提。解空不許離聲色。似聽狐猿月下啼﹝功臣政﹞。

雨洗澹紅桃萼嫩。風搖淺碧柳絲輕。白雲影裏怪石露。綠水光中古木新﹝闡提照﹞。

坐斷南閩第一峯。羣魔膽喪虎潛蹤。有時一喝春雷動。解逼生蛇化活龍﹝長靈卓二﹞。

面目﹝山﹡藍﹞巉耳搭腮。好時如佛笑顏開。莫教觸著無明袋。百怪千妖盡出來。

粥稀後坐。牀窄先臥。耳聵愛髙聲。眼昏宜字大﹝玉泉皓﹞多年塵世兜搜面。百伎全無一伎能。自古江南山水窟。如何生出者般僧﹝竹庵珪﹞。

參禪無悟。識字有數。眼三角。似燕山愁胡。面百折。如趙婆呷酢。一著髙出諸方。敢道飯是米做﹝藏叟珍﹞。

不破古人元關。元關自破。不碎今時窩臼。窩臼自碎。鷲峯之衣爛卻。西丘之話無傳﹝大川濟﹞。

持刀殺人。人心不死。赤手殺人。人心不死。伎倆俱盡。人心自死﹝橫川珙﹞。

匙挑不起个村夫。文墨胸中一點無。曾把虛空揣出骨。惡聲贏得滿江湖﹝無用全﹞。

彊項生來不順情。何曾捏怪釣虛名。單提木槵百八顆。換卻大千人眼睛﹝見心復﹞。

醉傲風顚卒未休。杖頭明月冠南州。轉身移步誰能解。雪覆蘆花十二樓﹝濟顚﹞。

平生要說拍盲禪。掘地如何覓得天。三處住山貧徹骨。了無衣缽與人傳﹝呆庵﹞。

雜毒海卷一

雜毒海卷二

京都柏林嗣祖沙門性音重編

禮祖像

寰中

問其般若何爲體。依樣隨聲他答他。句後更無鍼隙地。半檐紅雨落殘花。

法濟

門外刀兵隊隊來。阿師掩息未全灰。當時若斬爲三段。安得重新又活埋﹝象潭泳﹞。

雲門

睦州用盡腕頭力。負義忘恩忒殺乖。要好當初休蓋覆。從教千古露屍骸﹝浙翁琰﹞。

長慶

一言坐斷備頭陀。萬古芝山翠不磨。敢問當年簾不捲。不知天下事如何﹝石溪月﹞。

明覺

三皇五帝是何物。辛苦曾經二十年。一大藏教收不得。至今狼藉乳峯前﹝象潭泳﹞。

日沈野水光明藏。蘭吐春山古佛心。不用低頭苦尋覓。骨頭節節是黃金﹝末宗本﹞。

天衣

毗嵐吹倒葛藤樁。扶起韶陽大法幢。黃鶴樓前藏不得。幾回雁影落寒江﹝介石朋﹞。

無著

五臺凝望思遲遲。白日靑天被鬼迷。最苦一般難理會。玻璃盞子喫茶時﹝象潭泳﹞。

保寧

乳寶峯前誓別時。一言旣出駟難追。活埋三尺金陵土。道不過人果不歸﹝明極峻﹞。

明教

如說如行炳日星。回瀾一柱屹亭亭。湖邊安得磨巖石。只刻尊僧篇作銘﹝介石朋﹞。

大覺

藤蘿深處鎖寒煙。一塔巍巍萬象前。縱火不焚龍腦缽。鄮峯髙不到靑天﹝柏庭文﹞。

大慧

竹篦三尺恨難酬。血濺空山艸木秋。不是自家親骨﹝月﹣二﹞﹫﹝冰﹣水﹞。合應千里竄巖州﹝介石朋﹞。

宏智

正音不振妙髙臺。楊廣山前事可哀。老柏臥波寒影動。誰云無伴不成來﹝明極峻﹞。

石田

趁晴來刈石田禾。三繞云邊窣堵波。竹引淸風松帶露。音容𨿽少語言多﹝愚極慧﹞。

枯禪

靑鳳山前古澗邊。屋檐頭上更無天。而今冷地思量著。細擘春云作紙錢﹝愚谷智﹞。

禮祖塔

華嚴塔

山前馬廐普光殿。門外牛欄正覺場。五十三人同日葬。善財走得腳生瘡﹝應庵華﹞。

禮六祖眞塔

曹溪滴水自靈源。流入滄溟浪潑天。多少魚龍爭變化。源頭一脈尙泠然﹝憨山淸﹞。

送心上人禮大梅祖塔

卽心卽佛投巖虎。非佛非心落网禽。莫把炊巾容易展。丈夫膝下有黃金﹝恕中慍﹞。

送福上人禮祖師塔

祖師塔是鶻侖磚。祇在山邊與水邊。一一從頭巡禮徧。艸鞋依舊自還錢﹝石屋珙﹞。

謁霜華諸祖塔

萬年一念口生埃。枯木寒灰活自埋。八伯髙人扶不起。至今無計出頭來﹝靈溪昱二﹞。

禮石霜圓祖塔

西河獅子無窠窟。踏破芒鞋賺我來。惟有霜花潭上月。寒光千古照荒臺。

明招塔

稍硬風頭早已乖。更歸暖室自生埋。翻令千古成蹤迹。枉喫羅山白飯來﹝介石朋﹞。

藤深蔓短塔累累。獨眼名龍恐是伊。放下泥盤叉手立。當年誤殺矮闍黎﹝古智喆二﹞。

禮暹道者塔

髑髏元自有靈光。雪竇何曾抖屎腸。截斷婆婆三寸舌。至今雙劍倚天長。

尋谷山禪師塔

行盡湘西十里松。到門卻立數諸峯。崇公事迹無尋處。庭下春泥見虎蹤﹝洪覺範﹞。

禮黃龍南祖塔

石屋峻層覆骨堆。炊巾三展笑顏開。輕輕欲扣黃龍角。忽地傾湫倒嶽來﹝古梅友﹞。

謁準禪師塔

同條生不同條死。覿露全機誰後先。一句鶻侖難擘破。一時乞與子孫傳﹝洪覺範﹞。

送元上人禮無準祖塔

是他圓照下兒孫。自遠趨風掃塔塵。昔日烹金文武火。至今暖气尙如春﹝月江印﹞。

禮虎丘隆祖塔

今古雲巖气象雄。千門煙火列朝舂。誰知瞌睡當年虎。占斷東吳第一峯﹝篛庵問﹞。

松源塔

三督黃牙竅到天。鷲峯何處有親傳。自知終始無交涉。一瓣兜樓拜塔前﹝天目禮﹞。

禮髙峯祖塔

二十餘年抱死關。那來魂夢落靑山。臨行白骨無藏處。擿向金毛舌上安﹝紫柏可﹞。

禮建文君遺像

陰謀休恨姚廣孝。老佛曾傳楊應能。斂卻殘棋誰勝負。閻浮提內兩員僧﹝正法二﹞。

行無蹤影住無門。畱得空山像設存。衲子莫驚珍禦服。從來何處不稱尊。

東叟塔

虎生三日气吞牛。養子誰如孫仲謀。老屋四櫩天在上。此心有媿到杭州﹝栯堂益﹞。

禮斷巖祖塔

千丈巖前曾受屈。父子不傳眞妙訣。蟭螟虫子正揚聲。大地山河一片雪﹝六吉謙﹞。

禮笑巖老祖塔

九鼎曾經一綫危。黃金充國塔崔嵬。聖朝世廟親三到。徧地兒孫盡受知﹝呆翁悅﹞。

示徒

從來共住不知名。任運相將祇麼行。自古上賢猶不識。造次凡流豈可名﹝石頭遷﹞。

學道之人不識眞。祇爲從前認識神。無量劫來生死本。癡人喚作本來人﹝長沙岑﹞。

枯木龍吟眞見道。髑髏無識眼初明。喜識盡時消息盡。當人那辧濁中淸﹝曹山寂﹞。

人情濃厚道情微。道用人情世豈知。空有人情無道用。人情能得幾多時﹝龍牙遁﹞。

楊岐乍住屋壁疎。滿牀盡撒雪珍珠。縮卻項暗嗟吁。翻憶古人樹下居﹝楊岐會﹞。

不是嶺頭攜得事。豈從雞足付將來。自古聖賢皆若此。非吾今日爲君裁﹝瑞鹿安﹞。

曉天云淨濃霜白。千峯萬峯鎖寒色。驪龍失珠知不知。無限平人遭點額﹝明覺顯二﹞。

門掩還同歲月催。石窗經雨積莓苔。一牀枕簟淨名老。時見斷雲孤月來。

泥捏金剛水底走。筆描菩薩火中行。頂門有眼看不見。丈二眉毛額下生﹝保寧勇﹞。

空門有路人皆識。到者方知滋味長。心地不生閒艸木。自然身放白毫光﹝東山演﹞。

此段本來無向背。要須堅猛力行持。金剛五眼通身是。萬境來侵莫管伊﹝圓悟勤﹞。

昔日楊岐老祖翁。牽犂拽耙逞神通。兒孫帶水拖泥去。熨斗煎茶銚不同﹝大慧杲二﹞。

一口吞盡三世佛。正是吾家客作兒。爭似璞禪無用處。一毛頭上便忘機。

江上靑山殊未老。屋頭春色放教遲。人言洞裏桃花嫩。未必人間有此枝﹝虎丘隆﹞。

懸崖促拍舞三臺。死虎驚忙眼豁開。聖地不生凡艸木。果然親見瞎堂來﹝瞎堂遠﹞。

少室門庭冷似灰。長年不見一人來。汝今若解知慚愧。那取工夫到一回﹝應庵華三﹞。

五十三州七百僧。驢腮馬頷得人憎。諸方若具羅籠手。今日無因到淨明。

急水灘頭下釣時。錦鱗紅尾尙遲疑。驀然跳出洪波裏。攫霧拏云宇宙低。

圓通不開生藥鋪。單單祇賣死貓頭。不知那个無思算。喫著通身冷汗流﹝簡堂機﹞。

南臺靜坐一鑪香。終日凝然萬慮忘。不是息心除妄想。都緣無事可商量﹝南臺安﹞。

情解泯時金翳眼。疑團破盡鬼分贓。被人說著心頭事。鐵作心肝也斷腸﹝或庵體九﹞。

衲僧行履豈尋常。出匣吹毛不隱藏。奪食驅耕全正令。東西無復鬼分贓。

暗撒驪珠成瓦礫。閒傾鴆毒是醍醐。冤將恩報滅胡種。舉眼無親眞丈夫。

著腳孤危艸不生。勿棲泊處等閒行。臨風闊卻噇空口。斷送渾家入火坑。

生獰別是一般村。品藻先賢薄後昆。掉放孤峯爭合煞。棒頭有眼蓋乾坤。

瞎驢種艸不消憑。舊閣元關唾手贏。湖海晏淸還獨步。功歸寸刃血長鯨。

棄身捨命討冤讎。熱血相噴肯便休。及到大家無寸土。空雙手去占雲頭。

赤骨力窮擔片板。顚癡勃癩豎雙眉。驀生做處難名狀。佛祖當頭聽指揮。

一拳也是打爺來。未有輸贏莫放開。割捨拍盲窮性命。嘴咼鼻塌見全材。

三冬水上打秋千。百尺竿頭棹釣船。寄語兩堂龍象眾。毋勞掘地覓靑天﹝密庵傑二﹞。

三月江南啼鷓鴣。人行錦繡百花圖。離微不犯通消息。笑倒西天碧眼胡。

學道猶如守禁城。晝防六賊夜惺惺。中軍主將能行令。不動干戈致太平﹝性空庵主二﹞。

不耕而食不蠶衣。物外淸閒適聖時。未透祖師關捩子。也須存意著便宜。

節外生枝莫謾尋。根源坐斷祇如今。鴛鴦繡出頭頭是。誰肯輕拋一寸鍼﹝月堂昌﹞。

不依本分要參禪。賣了山前祖父田。赤手出門成活計。好兒終不使爺錢﹝松源嶽三﹞。

心王及第未超情。棒下承當翳眼睛。勿謂少林人不見。黃鸝時喚兩三聲。

敗壞多年苕帚樁。等閒拈起定宗綱。者些標格天然別。不比諸方孟八郎。

見猶離見非眞見。還盡八還無可還。木落秋空山骨露。不知誰識老瞿曇﹝破庵先﹞。

大地撮來如粟粒。九旬禁足誑嬰孩。楊岐種子無碑記。時把龜毛眼裏栽﹝無際派﹞。

盤陀石上共安居。水遠山髙一事無。惟有多情峯頂月。夜深移影到階除﹝萬庵柔﹞。

太平時節息干戈。滿路惟聞唱凱歌。到此未應輕紮住。更須合眼跳黃河﹝無用全﹞。

大道無南北。東西似掌平。獨行無伴侶。髙揖嶺南能﹝大川濟﹞。

四大聚成元兔角。六根縛住白龜毛。漚花影裏翻筋斗。出沒閻浮是幾遭﹝中峯本四﹞。

濁水盡淸珠有力。亂心不動佛無虧。眼前盡是家鄕路。不用逢人覓指歸。

一鑪古篆一枝蓮。目掛寒空萬慮捐。淸泰故鄕歸便得。誰分東土與西天。

一鉤蘿月照松龕。門外無人宿艸庵。萬億紫金身化主。不離當念是同參。

擬續當年雪隱弦。行菩薩行更加鞭。驀然自屎不覺臭。插翅蒲鞋飛上天﹝月江印﹞。

全身荷負萬鈞重。千里傳來一幅書。且喜重闕俱透徹。浩歌歸去倒騎驢﹝東山源﹞。

無相無形本寂寥。擬擡眸處轉迢遙。蒲團靜倚無餘事。窗外一聲婆餅焦﹝龍溪文﹞。

三月韶光沒處收。一時散在柳梢頭。可憐不見春風面。卻看殘紅逐水流﹝止翁�﹞。

報恩門下透難還。死款臨岐作麼翻。觸著渠儂些子毒。直教迸破鐵心肝﹝何庵�﹞。

瓦缽爲貓方撲破。伽黎因雨爛無蹤。三更不用來分付。明日堂堂下籜峯﹝暮翁�﹞。

驢事未了馬事到。鉤鎖連環沒斷頭。祇管今朝又明日。等閒蹉過一生休﹝天如則五﹞。

蜣螂負須常嫌少。老鼠搬金不怕多。祗道臨終將得去。臨終卻不柰他何。

病來便作死承當。个是單傳祕密方。你若目前無主宰。落湯螃蠏沒商量。

修行如買世間物。肯破慳囊事卽圓。祇把口頭閒議論。恰如著價未還錢。

幻軀將逼從心年。松下經行石上眠。珍重北山龍象眾。普通年話幾時圓﹝行中仁﹞。

年登六十一春秋。祇合投閒待死休。不料業風吹到此。又同衲子結冤讎﹝性原明﹞。

開先寺裏迎賓日。禪月堂前索偈時。客路如天春似海。子規啼斷落花枝﹝愚庵及﹞。

一片荒田一把鋤。翻來覆去用工夫。一鋤翻得春風轉。也有瓜茄也有瓠﹝石屋珙﹞。

蔬園全仗眾工夫。自己工夫不可無。一旦糞多茄子大。方知地壯菜根粗﹝笑巖寶﹞。

工夫未到方圓地。幾度憑欄獨自愁。今日是三明日四。雪霜容易上人頭﹝絕照輝﹞。

昨日爲儒今日僧。轉凡成聖不多能。翻思昔日靈山老。也是其年得越城﹝天隱修﹞。

未跨船舷三十棒。那還何有岸堪登。雲龍驚起千層浪。無底船招舊住僧﹝嵩乳密﹞。

昏昏長夜莫能惺。佛法眞如照世燈。點出當人頂門眼。依前日午打三更﹝鶴林門二﹞。

叢林古制育英才。選佛場今赤手開。日用明明七件事。要從檀越信心來。

一條白棒誰堪喫。倚壁長年總不拈。不是山僧情性懶。萬中無一繼茆鐮﹝隱明綸﹞。

短拂髙提在客司。諸方有此亦全非。報恩門下靑苔滑。祇放無毛鷂子飛﹝南庵依﹞。

不是冤家不聚頭。隨流得妙又何求。好來扶我剎竿子。鐵壁風髙振九州﹝汝風杲﹞。

爛銀髙湧響如雷。大士全身現幾回。要到普陀巖上見。驢年保汝出頭來﹝百癡元﹞。

衲僧荷擔衲僧事。極是尋常沒甚奇。當念時流泛泛者。不思慧命似懸絲﹝呆翁悅六﹞。

拶到心如墻壁了。須知一擊百雜碎。丈二眉毛額下生。正眼摩酰誰敢覷。

須識源淸流亦淸。冤家狹路總無情。牢關平地如山險。公驗分明不禁行。

老漢生平一句子。從來在子缽囊收。若言更有重分付。何異更安頭上頭。

南磵西華十五年。虎頭虎尾話方圓。黃梅夜半苦心事。又復挑燈爲子傳。

總有定緣休勉彊。直鉤自古釣金鰲。也隨拗曲安香餌。縱得魚蝦直幾毫。

贈別

艸履初登南客船。銅瓶猶貯北山泉。衡陽舊寺秋歸後。門鎖寒潭幾樹蟬﹝淸塞﹞。

選得幽居愜野情。終年無送亦無迎。有時直上孤峯頂。月下披云笑一聲﹝李翺﹞。

化門舒捲豈同時。出塞還須斬萬機。道泰卻施林下日。捲簾閒看嶽雲歸﹝雲峯悅﹞。

羣峯杳藹畱不住。遠道依依祗藤屨。舊隱蘿龕付與誰。寒猿後夜啼髙樹﹝明覺顯﹞。

極目春光水照空。岸沙汀艸碧茸茸。三千里外生靈望。獨倚寒藤振祖風。

澄江依棹碧光流。風冷蒹葭雨乍收。別夜新吟許誰約。白蘋汀上月陵秋。

雪殘春島路迢迢。水盡雲開見碧霄。別後誰同此深意。祇應孤月共寥寥。

乘興飛帆到翠峯。水光春盡冷涵空。道人若問曹溪意。祇報盧能在下風。

禪石飛流濺碧莎。利生還喜下云坡。途中若立三千客。剔起眉毛不在多。

栴檀林裏振金毛。四顧淸風拂幾遭。曾許全威作雲雨。不知何處是塵勞。

云衣輕拂下層巒。松檜生風觸袖寒。誰問親遊乳峯意。百千年後與誰看。

古策風髙瓶浪闊。春云片段分淸絕。金盆後夜孤頂寒。去去誰同落殘月。

鄞江秋晚忽成春。況是臺星作主人。去去髙攜古刀尺。二千年運續芳塵。

三十餘年四海間。親師擇友未曾閒。今朝得到無心地。卻被無心趁出山﹝暹道者二﹞。

不是無心繼祖燈。道慚未廁嶺南能。三更月下離巖竇。眷眷無言戀碧層。

撥轉千差向上機。攙旗奪鼓不饒伊。翻身踞地全生殺。始是金毛獅子兒﹝圓悟勤﹞。

桶底脫時大地闊。命根斷處碧潭淸。好將一點紅鑪雪。散作人間照夜燈﹝大慧杲﹞。

相逢相別兩無言。萬柳亭邊上渡船。勿謂空來又空去。舉頭渾見舊山川﹝松源嶽﹞。

南來揩癢毒蛇頭。一口親遭恨未休。縱使兩川三峽水。到頭難洗此冤讎。

雪老迎歸笑滿腮。俊名喜與太原偕。三年祇在天封寺。不似揚州聽角來﹝珍藏主三﹞。

南方浩浩正談禪。爭似君家博飯田。待我寒衣都補了。袖茶來訪鐝頭邊。

鬢絲不可織寒衣。煮字那能療得饑。別欲與君安樂法。正忙卻未有閒時。

靑篛笠前天地闊。碧蓑衣底水雲寬。不言不語知何事。祇把心來不自瞞﹝濟顚﹞。

家住匡廬最上層。孤猿啼處月華明。如今底事思歸去。莫記當年腸斷聲﹝浙翁琰二﹞。

幾年鏖戰歷沙場。汗血功髙孰可量。四海狼煙今已息。踏花歸去馬蹄香。

冷泉近日飯籮空。無柰栽田歲不丰。有个休糧方子妙。衲僧競去問天童﹝石田燻﹞。

孤蹤抹過海門東。吳越溪山幾萬重。一拜起來還一拜。不知何處見圓通﹝虛堂愚二﹞。

正此補寒忙不徹。遽來別我去參方。鍼頭削下三觔鐵。與你前途鑄脊梁。

內心才起病目尋。脫體須明不病人。腳未跨門先轉步。六橋官柳正搖春﹝石林鞏﹞。

去到雙林見舊遊。眉橫新月眼橫秋。寒暄未舉宜先問。因甚橋流水不流﹝石溪月﹞。

興化當年打克賓。叢林千載話猶存。云黃有棒且髙閣。祇麼煎茶送出門﹝大歇謙﹞。

興化當年爲克賓。棒頭敲出玉麒麟。遁庵放過定禪客。祇要渠儂眼自明﹝遁庵演﹞。

三呼三應便翻身。六月螺江徹底冰。歸到家山人不識。一輪明月照廬陵﹝枯禪鏡﹞。

曾經巴峽聽啼猿。萬想千愁舉不全。十萬里風吹夢醒。月明人在錦江船﹝偃溪聞﹞。

極目寥寥水照空。白蘋紅蓼戰西風。三千里外深深意。鐵劵誰將累祖翁﹝西巖惠五﹞。

白紙無端黑筆書。分明一句卻模糊。靑燈夜雨湘江上。添得平沙落雁圖。

千峯積雪初消後。萬國春回物物新。好个轉身時節子。鐵關難鎖玉麒麟。

龍從流水響泠泠。一曲韶音和不成。散作鄱陽湖上曲。幾人篷底聽秋聲。

我居雙徑汝靈山。一語臨風要說難。紙襖幸然無點墨。三冬途路要遮寒。

雲遮劍閣三千里。水隔瞿塘十二峯。抖擻屎腸都說了。莫教錯認甕爲鐘﹝大川濟﹞。

萬里波瀾一葉舟。秋風如箭月如鉤。不須更問途中事。過得三巴卽便休﹝何庵﹞。

瑞巖有句送東巖。未舉分明落二三。莫謂無人知此意。石橋流水繞松杉﹝少室陸﹞。

鳳凰山下鳳凰兒。文彩才彰羽翼齊。鐵网縵天攔不住。歸心已在碧梧枝﹝孤云權﹞。

烏石嶺頭相見了。玲瓏巖畔又逢君。臨行無可贈行色。萬里西風捲斷雲﹝東山源﹞。

子規啼血染山花。拄杖頭邊興轉賒。眼底迢迢皆客路。艸鞋今夜脫誰家﹝中峯本﹞。

空拳打入長蛇陣。殺气連云戰更酣。輥到了無干涉處。牛頭向北馬頭南﹝無文燦二﹞。

無數飛花舞曉風。天開二十五圓通。要知門戶從何入。問取溪邊石耳峯。

動靜何曾涉蓋纏。何須更透未生前。故園千里今歸去。陸有徵途水有船﹝東州永﹞。

佛香浮霧晝霏簾。春澗鳴泉雪後添。乞食歸來雙樹底。散花如雨讀楞嚴﹝見心復﹞。

儋耳曾聞玉局歸。潛龍猶記識天威。朱巖滄海九千里。一錫閒雲自在飛﹝笑隱欣﹞。

十萬里來傳一信。一千七百个封皮。到家的的無文字。問你展開知不知﹝千巖長﹞。

舊日廬山舊眼看。阿師有甚不平安。放蠅莫打紙窗破。風雨落花春正寒﹝天如則﹞。

心未寧時爲汝安。落花小雨釀春寒。斷橋流水孤山路。楊柳絲絲拂畫欄﹝愚極慧﹞。

白雲飛落劍池旁。紙﹝糸﹡奧﹞新糊玉一方。塔影忽然顚倒卓。爲渠懸筆寫提綱﹝楚石琦二﹞。

山上鯉魚生一角。忽然﹝跳﹣兆﹢孛﹞跳上靑天。俱胝道者無尋處。卻把天龍鼻孔穿。

髙髙峯頂屹雲中。八十溪翁也眼空。相見莫言行腳事。累他雙耳又添聾﹝野翁同﹞。

黑漆竹篦光爍爍。拈來不用更商量。爲渠抝作百雜碎。看你如何孟八郎﹝如晦�二﹞。

徑山老漢惡相逢。要你生吞栗棘蓬。丁字腳頭挨得入。大家輥入艸窠中。

五十三人病痛深。海濤日夜助呻吟。煩君大展活人手。痛與膏肓下一鍼﹝絕照輝二﹞。

生鐵心肝冷面顏。平欺佛祖眼頭寬。試將一滴曹溪水。漲起西江十八灘。

倒拈禿帚默施功。向未屙前盡埽空。一大藏經揩糞紙。百千諸佛廁中虫﹝標指堂﹞。

江水無情去不還。惟畱兩岸好靑山。輕雲藏迹能歸岫。不向東風向素顏﹝建文帝﹞。

上人參禮何方去。玉几難爲指路頭。有个長汀憨布袋。如今出化在饒州﹝東生﹞。

肩荷長長个楖栗。煙山煙水去尋師。石頭踢破娘生腳。帶累芒鞋喫苦皮﹝破山明二﹞。

病喫烏藤咄咄歸。逢人謾把惡風吹。砂鐺土竈埋深澗。活煮淸泉接鈍機。

爲號空門徹底空。今年窮勝去年窮。窮坑莫謂難塡塞。消得龍王多少風﹝本陳忞﹞。

幾番拽杖思歸省。踏斷溪聲到處家。煩語倚閭頭白毋。好看隔岸柳絲斜﹝玉林琇﹞。

如今無處覓深山。但得心閒卽閉關。吳越不分煙水路。醉人秋色月初圓﹝篛庵問﹞。

云厭春山日映紅。老庵新理旋栽松。偶偕淸賞多生澀。怕見鄰巖大小空﹝三宜盂﹞。

丈夫事業丈夫成。葉茂枝榮根固深。九到三登明徹底。看來祇怕有心人﹝石奇云﹞。

破浪乘風六月來。淸秋還駕天風去。歸去西江十八灘。爲人好指曹溪路﹝呆翁悅﹞。

雜毒海卷二

雜毒海卷三

京都柏林嗣祖沙門性音重編

投機

三十年來尋劍客。幾回落葉又抽枝。自從一見桃花後。直至如今更不疑﹝靈云勤﹞。

夜宿花城與酒樓。一聞歌管惹離愁。利刀掣斷紅絲綫。你若無心我便休﹝樓子﹞。

萬象之中獨露身。惟人自肯乃方親。昔時謬向途中覓。今日看來火裏冰﹝長慶稜﹞。

憶著當年未悟時。一聲畫角一聲悲。如今枕上無閒夢。大小梅花一任吹﹝孚上座﹞。

傑出叢林是趙州。老婆勘破有來由。而今四海淸如鏡。行人莫與路爲讎﹝黃龍南﹞。

我有明珠一顆。久被塵勞關鎖。如今塵浮光生。照破山河萬朵﹝郁山主﹞。

一二三四五六七。萬仞峯頭獨足立。驪龍頷下奪明珠。一言勘破維摩詰﹝天衣懷﹞。

山前一片閒田地。叉手叮嚀問祖翁。幾度賣來還自買。爲憐松竹引淸風﹝東山演﹞。

金鴨香消錦繡幃。笙歌叢裏醉扶歸。少年一段風流事。祇許佳人獨自知﹝圓悟勤﹞。

商量極處見題目。途路窮邊入試場。拈起毫端風雨疾。者回不作探花郎﹝或庵體﹞。

書堂兀坐萬機休。日暖風柔艸木幽。誰識二千年遠事。如今只在眼睛頭﹝陳了翁﹞。

棄卻飄囊摵碎琴。如今不煉汞中金。自從一見黃龍後。始覺從前錯用心﹝呂洞賓﹞。

捏不成團擘不開。何須南嶽與天臺。六根門首無人用。惹得胡僧特地來﹝普庵肅﹞。

鼓寂鐘沈托缽回。巖頭一拶語如雷。果然祇得三年活。莫是遭他受記來﹝張無盡﹞。

頂有異峯云冉冉。源無別派水泠泠。遊山未到山窮處。多被靑山礙眼睛﹝白楊順﹞。

枯木無花幾度秋。斷雲猶掛樹梢頭。自從斗折泥牛角。直至如今水逆流﹝寶華鑑﹞。

黑漆昆侖把釣竿。古帆髙掛下驚湍。蘆花影裏弄明月。引得盲龜上釣船﹝伊庵權﹞。

幾年个事掛胸懷。問盡諸方眼不開。肝膽此時俱裂破。一聲江上侍郎來﹝分庵主﹞。

三更月下一聲蛙。撞破虛空共一家。正與麼時誰會得。嶺頭腳痛有元沙﹝張九成﹞。

從來姿韻愛風流。幾笑時人向外求。萬別千差無覓處。得來元在鼻尖頭﹝蔣尙書﹞。

趙州狗子無佛性。萬象森羅齊乞命。無底籃兒盛死蛇。多添少減無餘剩﹝一源寧﹞。

淸風樓上赴官齋。此日平生眼豁開。方信普通年遠事。不從蔥嶺帶將來﹝越山鼐﹞。

大地山河一片雪。太陽一照便無蹤。自此不疑諸佛祖。更無南北與西東﹝斷巖義﹞。

埽盡葛藤與知見。信手拈來全體現。腦後圓光徹太虛。千機萬機一時轉﹝日本覺阿侍者﹞。

畱贈

送曾侍禁

冷匣秋波射斗星。鐵衣隨從古霜淸。宣池莫問當年事。一片威風動地生﹝明覺顯﹞。

贈魁天紀

拈筆詩成首首新。喜來豪叫欲攀云。難醫最是狂吟病。我恰才痊又到君﹝圓至﹞。

贈憲司張大使

眼光爍破人肝膽。掛起崚嶒鐵面皮。萬事一公都了辦。驚天動地丈夫兒﹝千巖長﹞。

送李宗遠歸廣東

三山木落雁啼霜。虎踞關頭買小航。明日相思望南斗。水流不盡楚天長﹝見心復四﹞。

太平身退更何憂。歸老南山問故丘。一色梅花三萬樹。夜和明月醉羅浮。

聞說髙矦气膽狂。校詩多在白雲窗。秋來椰子甘如蜜。寄我須緘五百雙。

鸚鵡杯深泛紫霞。風流渾訝謫仙家。錦袍畱客催春燕。開徧東園荳蔻花。

畱典座

寒山爨下供燒火。拾得堂前拾菜渣。贏得坐籌香積國。後園茄子又開花﹝行可﹞。

送嚴使君端溪歸越中

江南木落雁天髙。一路靑山送客舠。應訪寒山舊苕迹。松門斜日聽秋濤﹝退翁儲﹞。

送麻居士

紗帽山儀白薴袍。遠投孤頂近吾曹。攜來七尺霜前竹。劃斷天云不放髙﹝明覺顯﹞。

醫士

牙齒分明一具骨。十中今祇二三存。先生若不重栽種。老去如何齩菜根﹝元叟端﹞。

眾生病已在膏肓。舉世誰傳奪命方。是艸拈來都是藥。何須九轉透瓶香﹝無學二﹞。

話頭一則耆婆藥。大藏諸經和劑方。抹過三途開口笑。不勞鍼砭起膏肓。

相士

人說先生相最靈。試將一問問先生。山僧未出母胎日。蓋膽毛還有幾莖﹝東巖日﹞。

風搖翠竹聲敲玉。雨洗羣峯色潑藍。妙相堂堂祇者是。先生有口怎生談﹝谷源道﹞。

雙眸炯炯逼人寒。驗盡賢愚瞬息間。父母未生前面目。應須返照自家看﹝拙庵光﹞。

面如生鐵鑄昆侖。有底榮枯到你論。謾說靑靑亭畔竹。春風幾个有兒孫﹝無文燦﹞。

長短生成都一樣。賢愚眼裏分中上。問君具底摩酰眼。法報化身作麼相﹝智觀慧﹞。

贈了空羽士

劍光電繞蒼巖裂。阿母金盤進紅雪。攜手一笑三千年。更約乘鰲拾海月﹝笑隱欣﹞。

卜士

卦盤掇轉昧眞機。禍有胎兮福有基。昨夜孛星移一位。先生睡著不曾知﹝石田燻﹞。

無位眞人赤骨律。面門出入有誰知。太虛元與渠同壽。庚甲憑君仔細推﹝癡絕衝﹞。

汝鉆龜甲我鉆心。鉆透靈源值萬金。爆地一聲爻象露。六爻平靜絕追尋﹝萬峯蔚﹞。

演史

問行伴手一烏藤。獨坐長年對碧層。不聽子談興廢事。那知身是太平僧﹝一翁如﹞。

吳徵越戰好崢嶸。幾度春風靑艸生。側耳聽渠話來歷。眼頭千嶂陣雲橫﹝孤云權﹞。

歌者

三撥琶琶唱渭城。喉音嘹喨遏云行。如何解奏無生曲。佛祖從教努眼睛﹝百癡元﹞。

裁縫

鄱水一條生白練。廬山半幅舊靑蘿。李生提我袈裟角。補得渾侖不欠多﹝中峯本﹞。

手攜刀尺走諸方。綫去鍼來日日忙。量盡別人長與短。自家長短幾曾量﹝石屋珙﹞。

得於心兮應於手。補得虛空無滲漏。若有絲毫未了時。更向鍼鋒打筋斗﹝覺首座﹞。

漆匠

裏面盡情灰得了。外頭方始好揩磨。𨿽然本有靈光在。也要工夫發用他﹝石屋珙﹞。

鋸匠

拽去推來妙意同。作家相見密施功。通身手眼能回互。盡在當陽一綫中﹝無趣空﹞。

鞋匠

出格工夫眾所推。笑他時輩亂鍼錐。腳頭腳底通霄路。明月淸風步步隨﹝潛書記﹞。

鑄鐘匠

野店小橋外。黃昏欲雪時。一聲誰側耳。千古喚愚癡﹝應庵華﹞。

天下有名何鑄鐘。遠來相訪老巖翁。吾家火冷冰生也。且趁諸方鑪韝紅﹝千巖長﹞。

吏人

活捉生擒百種囚。敲枷打鎖問來由。个中一字能通變。活卻從前死路頭﹝無準範﹞。

刀鑷

提起霜刀風凜凜。二三四七也低頭。看他立地爲人處。毛髮不存方始休﹝浙翁琰﹞。

剃了又長長又剃。一年幾度遠煩過。大夫祇管來求福。我福如何有許多﹝石屋珙﹞。

送僧禮寶陀然指

是眞精進實奇哉。一朵蓮花指上開。要識觀音眞面目。此回親到寶陀來﹝崄巖﹞。

送鐵山道人禮寶陀

腳跟下鐵山萬仞。眼睛頭白浪千尋。不於者裏承當去。更要重參觀世音﹝中峯本﹞。

送無極道人禮寶陀

道人無事發狂心。涉水登山海外尋。一拜起來還一拜。不知屋裏有觀音﹝虛白旵﹞。

送觀上人禮補陀

補陀巖畔去何求。不見觀音誓不休。見了觀音當自笑。元來胡餅是饅頭﹝天如則﹞。

送智觀慧侍者禮五臺

淸涼欲禮不辭勞。往復炎天萬里遙。勘破老婆舌底路。歸來正好語聲髙﹝呆翁悅二﹞。

文殊老不避羞慚。剛道前三與後三。汝去更詢多少眾。看他又爭放癡憨。

送僧省親

娘生面目旣分明。遠不疎兮近不親。試向途中問歸客。不知誰是倚門人﹝癡絕衝﹞。

衲衣換得彩衣斑。佛國宣傳及第還。母問子供何職事。空王殿上翰林官﹝藏叟珍﹞。

白頭八十雙親在。日望南方應斷腸。一見掀眉呈舊面。莫言無物獻尊堂﹝虛堂愚﹞。

今生父母當親近。從本爺娘子細看。動轉施爲全得力。一回舉起骨毛寒﹝別浦舟﹞。

空花要覓生時蒂。陽焰須尋起處波。不是出家恩愛重。夢魂偏在故鄕多﹝楚石琦﹞。

贈眞淨

諸葛昔年稱隱者。茅廬三顧出山來。松花若也沾春力。根在深巖也著開﹝香城順﹞。

寄佛印

粗沙施佛佛欣受。怪石供僧僧不嫌。空手持來還要否。更無一物可增添﹝蘇子由﹞。

答子由

空手持來放下難。三賢十聖聚頭看。个般供養能歆饗。木馬泥牛亦喜歡﹝佛印元﹞。

寄臥云庵

黃金園裏馬交馳。徑寸多成按劍疑。月曬梅花千樹云。臥云一枕夢回時﹝虛庵實﹞。

呈妙喜

不是心兮不是佛。通身一串黃金骨。趙州參見老南泉。解道鎭州出蘿卜﹝吳學士﹞。

寄育王東堂

靈源大士居昭默。橫川老師居山寮。髙風相去三百載。人世南朝自北朝﹝栯堂益﹞。

賀淨慈起千佛閣畫五十三參攺路立兩牌門

千佛束之髙閣了。百城煙水一毛吞。縱饒別有通天路。也落南山第二門﹝空海﹞。

行者

了身不若了心休。了得心時身不愁。若也身心俱了了。神仙何必更封侯﹝應庵華三﹞。

宿解田

夜宿西山居士家。圍鑪相對話生涯。從來無一絲頭許。自是勞生眼裏花。

祥禪

濁港江頭送別時。碧雲秋水澹依依。莫嫌老拙疎慵甚。他日重來扣竹扉。

寄萬峯蔚

鬱鬱黃花滿目秋。白雲端坐碧峯頭。無賓主句輕拈出。一喝千江水逆流﹝千巖長﹞。

寄仰山無念學首座

五派傳來臨濟宗。入門一喝露機鋒。老婆心切能容易。試看泥蛇變化龍﹝萬峯蔚﹞。

寄翠峯頂長老

行處要教機路絕。說時莫遣意根生。如來大寶華王座。不比尋常黑漆棚﹝恕中慍三﹞。

寄妙庵首座

黃獨煨來可療饑。心如墻壁眼如眉。趙州去後參尋少。有个拳頭豎向誰。

寄法侄衍斯道除建元

二妙林間五色鸞。赤霄終見散飛翰。藤州事業非難繼。況是胸中宇宙寬。

東嶼和尙

相別於今八載余。君匡徒眾我閒居。白雲流水乾坤外。終不相親在寄書﹝元叟端﹞。

鐵鞭和尙

思量四句寄承天。湊得完全缺半邊。頌又不成詩不是。如何拈出向人前﹝訥堂辯﹞。

寄歸宗華侄禪師

坐斷金輪第一峯。千妖百怪盡潛蹤。年來又得眞消息。報道楊岐正脈通﹝大慧杲﹞。

寄烏龍長老

雪帶煙雲冷不開。相思無復上髙臺。江山況是數千里。祇聽嘉聲動地來﹝明覺顯二﹞。

寄內侍太保

千尺寒巖噴冷聲。艸堂雲淡竹風淸。蒲團時倚無他事。永日寥寥謝太平。

寄訊竺庵和尙

春色初浮千佛嶺。鐘聲遠度六朝松。法堂乍起天花落。人在寒云第幾重﹝南庵依三﹞。

寄木庵大師

喝後曾聞三日聾。西江自此起宗風。等閒拋出一輪月。髙掛好山第一峯。

法道垂秋近日來。承虛接響浪栽培。吾家不鬥門庭好。祇愛當人眼正開。

寄奐天章並諸名勝

石牀煙裊瓦鑪香。千聖頭邊較短長。兩口果然無一舌。莫將消息到諸方﹝南石琇二﹞。

堂堂臨濟下兒孫。重按輕提廓頂門。七穴八穿無味話。何妨嚼碎渾侖吞。

初到善溪慧照庵寄張無盡

世辯不妨無骨舌。好山難絆自由身。從他折腳鐺兒笑。且欲南來識鳳麟﹝洪覺範二﹞。

寄石頭志庵主

世途巇崄鼻先酸。折腳鐺尋穩處安。誰見睡餘閒振策。松風吹耳夜濤寒。

寄淨慈平山和尙

領破蹄穿五百牛。南屏寺裏一欄收。皮毛換得光生也。拽耙拖犂再起頭﹝石屋珙﹞。

天目和尙

翁翁八十再生牙。爛嚼虛空吐出渣。撒向玲瓏巖畔樹。枝枝葉葉是曇華﹝希叟曇﹞。

寄百丈友人

多時不見牯牛蹤。夢斷雲山幾萬重。莫是隨羣貪水艸。被人拴住大雄峯﹝獨立邁﹞。

上鐵庵

紅鑪焰上火星飛。誰解當頭下一錘。將謂鐵庵渾是鐵。頂門一著爛如泥﹝何庵﹞。

辭山

水牯從來不受穿。鼻頭牽著便風顚。請公收取斷繩去。放與林泉自在眠﹝慶首座﹞。

吳必東請偈

百艸頭邊千聖眼。一毫端上萬重關。更無佛法並玄妙。堪與知音共往還﹝應庵華﹞。

喜圃田韓少府見訪

忽聞梅福來相訪。笑著荷衣出艸堂。兒童不慣看車馬。爭入蘆花深處藏﹝胡釘鉸﹞。

答吳元昭

通身一具金鎖骨。堪與人天爲軌則。要識臨濟小廝兒。便是當年白拈賊﹝大慧杲﹞。

聞法云大秀遷棲賢以此寄之

七百髙僧戰法場。盧公一偈盡歸降。無人截斷黃梅路。剛被迢迢過九江﹝潙山秀﹞。

淸庵和尙住南華

當機一喝怒雷奔。攪得黃河曲曲渾。今日斬新翻舊轍。曹溪無底水無痕﹝鐵關樞﹞。

酬李仲思宰相

晴雲萬疊裹羣山。巖瀑千尋落樹間。定裏驚傳玉駕至。祇應來奪老僧閒﹝中峯本二﹞。

歸鞭未舉且婆娑。平地須知險處多。休把世情名字相。累他巖穴老頭陀。

酬馮海粟待制

無言童子拂香臺。報道長沙學士來。爛煮橘皮砂罐冷。幾年生意喜潛回。

答八山居士

太極玄關寶鏡臺。三家活計總塵埃。道人別有安身訣。不打三家路上來﹝玉芝聚﹞。

訪兪秀才

萬疊雲山未得歸。寂寥心許老盧知。江城雨雪書名紙。不謁鴻儒更謁誰﹝明覺顯﹞。

趙提宮請偈

言前薦得已天涯。句後承當路轉賒。一擊鐵關如粉碎。水天空闊雁行斜﹝大慧杲二﹞。

寄無垢居士

上苑玉池方解凍。人間楊柳又垂春。山堂盡日焚香坐。長憶毗耶杜口人。

和宮使侍郎頌送入莞山庵

此山已是勝天臺。峯頂寥寥正眼開。無限水雲難湊泊。卻容埽地相公來﹝應庵華﹞。

李香嚴乞偈

百家諸子徒糟粕。藏海波濤赤手翻。穩坐家堂誰是主。未生前事問香嚴﹝篛庵問二﹞。

南湖煙水欲畱人。肯負臨溪把手吟。一語不傳眞祕訣。要將物格話重行。

谷日答唐祈遠

行腳心頭已悄然。不禁放曠好林泉。松風水月終何物。結我多生聚首緣﹝牧雲門﹞。

酬王奉常煙客

銀鉤鐵勒法堂懸。手辟生機點畫前。百萬英靈齊斫額。直教人看眼睛穿﹝退翁儲﹞。

秋日寄懷黃介子

髙名少小重如山。選佛猶嫌豈選官。頭戴華巾離少室。手攜席帽出長安﹝弘覺忞二﹞。

玉局文章都尉禪。脫空師語亦碑傳。無人過與價三百。贏得雙眸貫五天。

辭石溪請

出世宗師萬萬千。祇余迦葉守枯禪。老僧若也隨流去。辜負山居三十年﹝千巖長﹞。

參天通和尙

聚寶由來帝裏山。碧峯云鎖絕躋攀。試看木馬嘶風處。火裏淸冰六月寒﹝玉芝聚二﹞。

次董兩湖韻

君如五柳常酣酒。我似潙山不學禪。塵劫去來同一笑。謾論人世此何年。

別友

世有百千閒日月。人無一點好身心。知他爲甚麼邊事。添得茫茫業海深﹝中峯本二﹞。

酬李思宰相

機裏藏機復見機。秋霜點點透徵衣。話殘夜壑三更月。又約天云擁毳歸。

答嵩禪師﹝因嵩師戲作悼詩寄之師作此偈畢擲筆而逝﹞

道契平生更有誰。閒卿於我最心知。當初未欲成相別。恐悞同參一首詩﹝如布衲﹞。

答頑石和尙

佛法﹝泳﹣永﹢芝﹞教爛便休。多年紙被自蒙頭。生涯祇有數株芋。熟在山中亦懶收﹝千巖長﹞。

答雪竇顯禪師

一兔橫身當古路。蒼鷹才見便生擒。後來獵犬無靈性。空向枯樁舊處尋﹝韓大伯﹞。

雪中懷洞如

敗絮相親三十年。冰霜同冷鐵同堅。更添門外雪盈尺。老眼能堪榾柮煙﹝玉林琇﹞。

答竺元和尙

此時有院不愛住。聞在江臯自隱居。劫火灰飛大千界。普光心印祇如如﹝元叟端﹞。

寄圓悟和尙

出林依舊入蓬蒿。天网恢恢不可逃。誰信業緣無避處。歸來不怕語聲髙﹝華嚴覺﹞。

訪抱璞和尙

芒鞋竹杖爲尋君。山塢重重煙火村。及至相逢無可語。梅花十里一溪云﹝雪嶠信﹞。

寄信上人

一瓶一缽且隨緣。此事時時彊爲宣。知己不來春漸老。孤峯皎月對寒泉﹝東山演二﹞。

寄舊

寄書未到他先望。傳語不來我便知。度日林泉無世慮。斂眉偸看白猿兒。

寄雪竇禪師

茅茨函丈古臺垣。乳決靑層雪捲門。豎个拳頭知己懶。肯將鐵劵累兒孫﹝靈章蘊﹞。

寄昆侖

業風吹破進賢冠。生死關頭著腳難。六百年來今一遇。莫將大事等閒看﹝萬世尊﹞。

寄無準和尙

鱉與猿交割不開。兄呼弟應似忘懷。及乎說到誵訛處。又卻心肝不帶來﹝訥堂辯﹞。

寄曉庵和尙

天南每遇長沙客。盡道黃曇古佛安。博飯種田同百丈。髙風颯颯逼人寒﹝呆翁悅三﹞。

寄如臯範就卿

今時難得眞居士。常憶東臯老範禪。大似衲僧乾嚗嚗。逢人開口气沖天。

柬興隆主人借閱大藏

盡道拭瘡疣故紙。是非今古數如麻。果然拭得瘡疣否。一一從頭要驗他。

寄吳江艸堂神山

聞說養親在艸堂。此情遠慰我憂忘。臨流半楊曾懸否。蒲履同編供母嘗﹝天笠珍﹞。

悼惠書記

惠初不死而言死。空本無情似有情。手把遺書一揮淚。秦溪三夜雨連明﹝空東山﹞。

悼雲巢和尙

人傳師死已多時。我獨躊躇未決疑。旣是巢空云又散。春深猶有子規啼﹝訥堂辯二﹞。

悼東山和尙

藕絲牽出系虛空。濕紙拈來裹大虫。此伎施呈今已矣。不堪老淚灑東風。

悼人

二十四年春夢斷。百千三昧死中參。可憐得病無多日。問訊重來又入龕﹝日貫﹞。

生了死了復燒了。恰似從前總不曾。見說茶毗相送日。柳條分徧一千僧﹝希白﹞。

天童侍者在靈隱作侍者死

三喚聲中負不平。興師百萬欲攻城。誰知菡萏峯前路。削木書名又伏兵﹝云外岫﹞。

弔善禪師

出輪回又入輪回。究竟何曾有去來。昨夜冰河中發焰。虛空燒作一堆灰﹝保寧勇﹞。

悼志公大士

去年曾涉白雲巓。投老相逢亦偶然。蟬蛻君今成敗葉。春蠶我已作三眠﹝洪覺範二﹞。

悍喪未減春鑪暖。丈室偏宜道骨寒。擺手便行呼不應。閒名在世試除看。

雙髻峯有懷髙峯和尙

雙髻峯深古道危。不來夜半扣柴扉。六年底事成遺恨。寂寞空山啼子規﹝中峯本二﹞。

客中聞訃

訃音遺我客牀頭。話到輪回鬼亦愁。肉眠未空今古夢。滿天霜月曬骷髏。

悼或庵和尙﹝圓寂時以硯遺贈﹞

翩翩只履逐西風。一物渾無衣袋中。畱下陶泓將底用。老夫無筆判虛空﹝曾侍郎﹞。

題晦堂

中無門戶四無旁。學者徒勞捉影忙。珍重故園千古月。夜來依舊不曾藏﹝吳恂二﹞。

廬峯居士舊門人。描得師眞的的親。大地撮來成个眼。翻騰別是一般新。

扣角

身前身後事茫茫。欲話因緣恐斷腸。吳越江山尋已徧。卻回煙棹上瞿塘﹝圖澤﹞。

過孫山人故居

溪邊野竹映寒沙。茅屋靑山處士家。燕子歸來寒食雨。春風開徧野棠花﹝見心復﹞。

悼古林和尙

古往今來一欠伸。茫茫劫海起塳塵。虛空昨夜翻筋斗。驚倒靈山會上人﹝月江印四﹞。

哭徒舜逢源

精明見道出常流。造極登峯尙不休。聞說百骸同鶴瘦。可憐未死已枯髏。

法門非福嘆承天。爾不匡徒也棄捐。此土他方𨿽趁俊。缽盂無底倩誰傳。

蝸角壁黏縣學帖。蠅頭手錄劍南詩。觸人鐵石心腸碎。勝似三聲猿叫時。

歷正沈老居士自化

七十六年渾是夢。拖來拽去總非眞。全身放出光明藏。疑殺閻浮一界人﹝智觀慧﹞。

雜毒海卷三

雜毒海卷四

京都栢林嗣祖沙門性音重編

蓋大殿

黃面老子眼﹝目﹡答﹞眵。千方百計討便宜。而今無著渾身處。卻要兒孫蓋覆伊﹝松源嶽﹞。

瞿曇老子面皮黃。一个渾身沒處藏。普請爲渠遮蓋去。免教赤體露堂堂﹝秀巖瑞﹞。

掛鐘

重似鴻毛輕似山。當陽掛起大家看。一聲直透威音外。撼動一天星斗寒﹝浙翁琰﹞。

一模脫就轉風流。平地教休不肯休。要得洪音喧宇宙。直須更上一層樓﹝枯禪鏡﹞。

五十三參壁

幸得十方無壁落。誰將五彩畫虛空。善財眼裏生花翳。去卻一重又一重﹝西嵓慧﹞。

鑄鐘

通身祇是一張口。百煉鑪中輥出來。斷送夕陽歸去後。又催明月上樓臺﹝雪嵓欽﹞。

大鑪韝裏翻身出。不犯鉗錘勢萬鈞。一擊淸風徧寰宇。喚回多少夢中人﹝簡庵淸﹞。

大鑪韝裏翻身轉。開口當知有賞音。多少師僧齊側耳。聽渠號令震叢林﹝呆庵莊﹞。

化藏

八面渾無刀斧痕。堆金抹綠要爭新。出門遇著經綸手。撥轉如來正法輪。

瞿曇老賊口親屙。驢屎相兼馬屎多。打得一團都撥轉。潑天臭气柰渠何﹝長翁淨﹞。

化燈

一點光明未發輝。燈籠露柱暗攢眉。驀然觸著星兒子。照破瞿曇鐵面皮﹝簡堂機﹞。

點著心光便發花。從教千古照河沙。假饒大地毗嵐起。到底如何滅得他﹝谷源道﹞。

劫初一點光明種。猛烈工夫拶出來。瀉入碧琉璃裏去。百千諸佛笑顏開﹝惟庵然﹞。

水燈

萬里煙波接素秋。銀釭耿耿泛中流。自從一點光明見。逐浪隨波未肯休﹝癡絕衝﹞。

血書蓮經

大丈夫兒皮有血。自家鍼札自家知。一毫頭上能通變。紅菡萏花三四枝﹝雲谷﹞。

寫經

以字不成八字非。當陽拈出大家知。釋迦老子舌無骨。黃葉拈來嚇小兒﹝雲巢嵓﹞。

焙經

始終鹿苑跋提河。四十餘年口過多。鑪炭上頭遭拔舌。莫言有罪不重科﹝黃龍南﹞。

寫法華塔爲僧

此經一字何曾有。莫寫浮屠謗老胡。若謗老胡終有報。定教須髮一莖無﹝谷源道﹞。

化鹽

紅鑪鼓浪立教乾。突出銀山照膽寒。便是馬師胡亂後。要須不被舌頭瞞﹝松源嶽﹞。

合水和泥一處烹。水漧泥盡雪花生。乘時索起撩天價。公驗分明孰敢爭﹝潛庵光﹞。

化柴

一刀兩段絕誵訛。未免依然入艸窩。直得通身紅爛後。變生作熟總由他﹝浙翁琰﹞。

化炭

黑漆渾身鐵面皮。當頭觸著火星飛。檀那切莫輕酬價。煆聖鎔凡總是伊﹝復庵﹞。

賀澤藏山修涅盤堂把鍼閣贖所溺坑等緣

涅盤一路盡掀翻。觸處工夫見不難。洗面驀然摸著鼻。繡鍼眼裏好藏山﹝會藏主﹞。

求度

天書入手頂門開。解道心空及第來。翻笑當年負舂老。半生擔閣在黃梅﹝浙翁琰﹞。

我儂嫌佛不肯做。子要伽黎搭半肩。一等共行山下路。眼頭各自看風煙﹝天目禮﹞。

化浴

渾身脫下赤條條。滿杓盛來癢處澆。但得通身冷汗出。自然百病一時消﹝竹庵珪﹞。

洗到無塵垢轉多。杓頭拋下看如何。對人不是揚家醜。祇要添柴助熱鍋﹝標指堂﹞。

化馬祖殿瓦

寄語江西老古錐。從教日炙與風吹。不是兒孫無料理。要見冰消瓦解時﹝土竺悟二﹞。

徳彬修雙陽塔求頌

九層塔聳靑霄外。七佛靈蹤在上方。山冷云寒當午夜。惟聞天樂散天香。

老僧乞偈募龕

藏身無地復何藏。冰骨仙人玉作裳。佛眼謾云窺不見。分明北斗曬斜陽﹝梅逢忍﹞。

修船

生死河邊个破舟。七穿八落半沈浮。娑婆業海風波惡。苦勸諸君努力修﹝孤云鑑﹞。

重鞔法鼓

膽在渾身肯便藏。惡聲一任播諸方。乾坤未信知音少。骨露皮穿總不妨﹝呆翁悅﹞。

鄮嶺接待

玉几峯髙難措足。行人多向半途休。無棲泊處開門戶。个个教伊到地頭﹝佛照光﹞。

大亭接待裝泗洲

潮生潮落三江口。人去人來四路頭。放下便知安樂處。泗洲元不在揚州﹝無準範﹞。

大芙蓉接待

水雲何處覓行蹤。踏徧天臺雁宕峯。腳力盡時消息盡。小芙蓉接大芙蓉﹝無準範﹞。

風月接待

不蓄莖齏並粒米。要餐風月任從伊。莫嫌冷澹無滋味。一飽能消萬劫饑﹝商源﹞。

雞鳴接待

一粒米從檀度乞。一莖菜是別人栽。家私不與諸方比。也要開門接往來﹝商隱予﹞。

黃漢嶺開接待

路繞懸崖萬仞頭。行人到此一場愁。驀然得个休歇處。重疊關山信腳遊﹝髙原泉﹞。

漁浦接待

吳山那畔越山前。有飯充饑有榻眠。到此便能休歇去。帝鄕猶隔一潮船﹝絕岸湘﹞。

進月軒

桂輪孤朗碧天寬。簾捲淸風入座寒。底事明明人不薦。又隨花影上欄桿﹝大川濟﹞。

畱江心

孤嶼江心浪潑天。漁翁來看釣魚船。煙蓑雨笠渾無用。收卷絲綸展腳眠﹝竹庵珪﹞。

三教圖

各立門庭各自尊。談禪談道又談文。桃紅李白薔薇紫。畢竟根苗一樣春﹝雲山﹞。

三笑圖

三个難分劣與優。你心頭似我心頭。不堪說破祇堪笑。笑到驢年未肯休﹝無準範二﹞。

祖圖

等是淸平世界人。爲因閒事長無明。使他个个能安分。圖上緣何有姓名。

宗派圖

虛名驚世刻舟痕。乃祖初無一法存。流出胸中蓋天地。祇今子子又孫孫﹝東山源﹞。

列派分宗定此圖。繩繩相貫若聯珠。不知佛祖未興日。還有許多消息無﹝癡絕衝﹞。

枯松圖

瘦骨槎牙耐歲寒。碧雲深處老龍蟠。笑他摘葉尋枝者。到此如何著手攀﹝谷源道﹞。

選佛圖

百千諸佛及眾生。休向圖中彊較量。心印當陽輕擿出。堂堂端坐寂光場﹝一源靈﹞。

題天目弔和庵主

西丘老人八十餘。頭髮白盡黃牙疎。買得扁舟如葉大。哭和庵主過東湖﹝竺元道﹞。

大義渡

白頭望盡萬重山。曠劫恩波徹底乾。不是胸中藏忤逆。出家端的報親難﹝天目禮﹞。

歸湖上

鳥不驚飛水不流。碧潭空闊冷涵秋。一絲頭上無香餌。風輥蘆花落釣舟﹝石庵玸﹞。

海山寄興

午窗定起晝沈沈。觸目虛凝一片心。好鳥關關知我意。盡情啼破綠楊陰﹝大歇謙﹞。

翠嵓寺

野僧迎客下煙嵐。試問如何是翠嵓。門近洪厓千尺井。石橋分水繞松杉﹝張無盡﹞。

三塔

山前三塔要重修。凡聖齊教著地頭。肯似疎山窮鬼子。一錢不使逞風流﹝或庵體﹞。

善權洞

嵓下寒泉曲有聲。洞中丹竈紫霞生。現成門戶入不得。白日茫茫把火行﹝雪山﹞。

登祝融峯

南嶽諸峯七十二。惟有祝融峯最髙。九千七百三十丈。下視寰海如秋毫﹝虛堂愚二﹞。

岷峨華頂遠俯伏。九華五老來相朝。上方老僧日無事。興來以手摩雲霄。

東林

白薝卜花露滴滴。碧苾芻艸香蒙蒙。田地更無塵一點。是何人合住其中﹝禪月﹞。

一山南北煙霞裏。兩寺東西林麓間。開眼如今渾似夢。莫言眞个在盧山﹝竹庵珪﹞。

西林

橫看成嶺直成峯。向背髙低各不同。不識廬山眞面目。祇緣身在此山中﹝蘇東坡﹞。

作家鑪韝烹佛祖。客來更撾茶毒鼓。昨夜南山鱉鼻蛇。齩殺大雄白額虎﹝竹庵珪一作題雪峯﹞。

鱉鼻庵

毒气炎炎未肯休。艸中交輥沒蹤由。如今橫在平坡上。誰敢當先摸鼻頭。

詠大椒

萬木凋殘方吐﹝禮﹡盍﹞。垂垂先實綴枝頭。從來辣性天然在。嚼著通身白汗流﹝夢庵格﹞。

呈遠錄公

誰能一日兩梳頭。撮得髻根牢便休。大抵還他肌骨好。不搽紅粉也風流﹝圓通秀﹞。

丈亭

靑山歷歷映江流。半見明州半越州。亭下寒潮亭上客。不知來往幾時休﹝朴翁銛﹞。

涅盤臺

當陽立个鬼門關。未死偸心過者難。火急翻身開得眼。屋頭元是舊靑山。

生香亭

一種靈苗發秀時。須知花綻不萌枝。其間气息難藏處。不假春風特地吹。

生公石

講經聲在轆轤間。要見生公卻又難。一曲欄桿千古意。老僧無語石頭頑。

荷葉沼

徹骨貧來更有誰。﹝髟／﹝鹽﹣鹵﹢﹝必﹣心﹞鬖壞衲藕絲垂。春風池面添新綠。又見冰蠶作繭時。

遇物令人仰祖風。獘衣遺在一池中。秋風吹破春風補。不犯淸波一綫功。

他山堰

截斷寒流疊石基。海潮從此作回期。行人自老靑山在。澗闊水聲無絕時﹝隱山﹞。

破艸鞋

踏徧山邊與水邊。歸來脫向法堂前。僧參不用袈裟裹。問汝何時腳底穿﹝夢庵格﹞。

和庵主故居

影落深云不自名。午香菇米雜黃精。不知那里欠綿密。長有人來問二靈﹝象潭泳﹞。

三生石

去來今世互相瞞。休弄精魂業識團。一片石頭遭帶累。幾人來拂蘚痕看。

一聲軒

瓦礫聲中喪髑髏。門風從此轉蕭條。最憐萬竹當欄立。雨洗風磨恨不消。

棋盤石

明明黑白未分來。一片方方崄似崖。試向機前投著看。春風春雨幾莓苔。

蘇公堤

春風細細柳抽條。十里湖光落畫橈。覿面坡仙知蹉過。古祠猶在第三橋。

龍湫瀑布

懸崖萬丈似危檐。放下珠簾六月寒。幾度風來半遮掩。不容收卷祇容看。

龍鼻水

洞裏當中忽迸開。燐燐靑石滑如苔。五湖四海翻桃浪。盡向鼻端流出來。

石龍滴滴鼻中水。二十名泉髏莫齊。白髮老僧貪漱齒。杖黎日日過嵓西﹝橫川珙﹞。

石臺

天地生來本現成。最稜層處坦然平。其中自有點頭底。祇是無人解講經。

老馬

營司牽浴柳邊池。吐沫垂涎步較遲。洗見箭瘢知有恨。將軍忘卻未侯時﹝藏雲二﹞。

桃源圖

彩雲綻處落欹斜。雞犬無聲祇幾家。五百年中興廢事。紛紛紅雨落桃花。

牛圖

三三五五戲平蕪。踏裂春風百艸枯。莫寫潙山僧某甲。恐人喚作祖師圖﹝希叟曇﹞。

中峯

狐猿叫落中巖月。野客吟殘半夜燈。此景此時誰會得。白雲深處坐禪僧﹝無量壽﹞。

妙髙臺

鴛鷺池塘芳艸雨。綺羅簾幙杏花風。何如月在欄桿夜。長嘯一聲千嶂中﹝蘿月瑩﹞。

松枯石老凍雲摧。到此虛空漸覺低。腳力盡時情興遠。與誰攜手上天梯﹝虛堂愚﹞。

琉璃泡觀音

一气工夫做出來。圓陀陀地絕纖埃。都盧一个圓通境。門戶不將容易開﹝古梅友二﹞。

血書金剛經入佛腹藏

點點滴滴娘生血。狼狼藉藉給孤園。盡大地人收不得。依然返本又還源。

燈華

休將春色擬栽培。脫略人工巧翦裁。遊子滿園覓不得。祇因伊向火中開﹝磬山修﹞。

爆竹

看取當場手眼親。胸中毒气種來深。借他一點無明種。擊碎千層與萬層﹝篛庵問﹞。

紙裹麻纏解不開。因緣時至出頭來。一聲霹靂驚天地。曠劫無明當下灰﹝湣生念﹞。

燈籠

靈明豈藉三光照。慣向昏衢立大功。祇爲寸心恆不昧。輝天鑑地自玲瓏﹝瑯琊眞﹞。

破衲

零零落落幾經年。信手拈來搭半肩。午夜定回和束倒。个中消息許誰傳﹝柏嵓凝﹞。

住山將就度流年。窮漢家私不直錢。一領衲衣冬又夏。熱來脫卻冷來穿﹝篛庵問二﹞。

破被

長將破被蒙頭臥。地老天荒總不知。此是死心眞受用。失便宜也得便宜。

觸衣碎甚作

不掛寸絲方免寒。何須特地裊長竿。而今落落零零也。七佛之名何處安﹝印首座﹞。

走馬燈

團團馳走不停畱。無个明人指路頭。滅卻心中些子火。刀槍人馬一齊休﹝無際悟﹞。

槍如雨刺馬如風。殺入重圍不放松。不是不容鍼札空。目前住腳幾英雄﹝養庵心﹞。

業風吹得走如梭。鬥勝爭彊不放過。未得中間星火盡。不知何日息干戈﹝且庵芻﹞。

破錢

半輪殘月掩塵埃。依稀猶有開元字。暗想淸光未破時。買盡人間不平事﹝毗陵女子﹞。

芳塘

芳塘雨霽綠初肥。折得靑條串露歸。一樹殘花喧斗雀。紅香滿徑撲人飛﹝天隱至﹞。

漁父

籃裏無魚欠酒錢。酒家畱下釣漁船。幾回欲脫蓑衣當。又恐明朝是雨天﹝西湖僧﹞。

過天目山活埋庵

自古名髙累不輕。飲牛終是上流淸。吾師未死先埋卻。又向巢由頂上行﹝紫柏可﹞。

宿永慶寺﹝建文帝﹞

杖錫南遊歲月深。山雲水月傍閒吟。塵心消盡無些子。不受人間物色侵﹝建文帝﹞。

宿深邨

行行一宿深邨裏。雞犬丰年鬧如市。黃昏見客合家喜。月下取魚戽塘水﹝禪月三﹞。

深山逢老僧

衲衣綫粗心似月。自把矩鉏同榾柮。靑石溪邊踏葉行。數片雲隨兩眉雪。

臨川道中

出谷入谷路回轉。秋風已至歸期晚。舉頭何處望來蹤。萬仞千山鳥飛遠。

宿雪峯庵

雪深麋鹿無行迹。云外樵歸何處笛。老禪騎虎不驚人。猿拾荒苔掛髙石﹝笑隱欣﹞。

虎丘禮隆祖塔

爪牙曾展此峯頭。睡虎耽耽莫敢儔。千古知恩誰个是。空階落葉響深秋﹝牧雲門﹞。

送可生禪人省親

六尺堂堂稟最靈。此身來處要分明。春風送上新安路。一片依依望母情。

受業處題偈行腳

古佛放光畱不住。鐵牛無腳也須行。𨿽然未踏曹溪路。且喜今朝離火坑﹝大慧杲﹞。

宿北山贈惟山主

載雲松老響晴濤。數轉溪灣見把茅。深閉竹籬春不管。亂啼山鳥踏花稍﹝三宜盂﹞。

臨平道中

風蒲獵獵弄輕柔。欲立蜻蜓不自由。五月臨平山下路。藕花無數滿汀洲﹝道潛﹞。

舁母渡錢塘

母在籃輿子在途。子行不上母先呼。斷橋流水斜陽外。羞見寒林返哺烏﹝己恭行﹞。

石門道中

枝頭蜀魄一聲聲。百里春山送又迎。拈得泐潭潭上月。直教千古照人淸﹝古雪喆﹞。

登維摩金粟堂憶洞聞和尙

靑山滿目祇如前。初地尋師憶往年。不二法門無異相。空庭添得艸芊芊﹝牧雲門﹞。

暢情

花無長在樹。人無長在世。有花須當賞。有酒須當醉。秋霜上鬢來。春風吹不去﹝鄧靑陽﹞。

普請罷書偈

茶芽蔍蔌初離焙。筍角狼忙又吐泥。山捨一年春事辦。得閒誰管版頭低﹝志芝庵主﹞。

遣興

小鍋煮菜上蒸飯。菜熟飯香人正饑。一補饑瘡了無事。明朝依樣畫貓兒﹝祖某主﹞。

自適

雪裏梅花春信息。池中月色夜精神。年來可是無佳趣。莫把家風舉似人﹝懶庵樞﹞。

偶成

檐頭密布蜘蛛网。砌下髙堆曲蟺泥。達摩眼睛渾不顧。尋常讀作一聯詩﹝中峯本二﹞。

秋云片片秋空闊。秋葉沈沈秋雨寒。林下野人難曬﹝日﹡良﹞。眉毛終日不曾乾。

遣興

逸興應須效皎然。此生瀟灑老詩禪。何妨剩得驚人句。詠徧江山一萬篇﹝明教嵩﹞。

立玉亭

山當崖斷孤亭立。竹樹回環翠萬層。倒看夕陽深澗底。不知云外有歸僧﹝玉芝聚﹞。

冷泉畫廊壁

一一塵中堅密身。攺頭換面轉精神。誰知東壁打西壁。盡是靈山會上人﹝雙杉﹞。

屋子

磚瓦泥灰假合成。周縫隙罅用功深。就中有个安身處。多少迷人不識門﹝無用寬﹞。

佛母堂

熱鐵洋銅地獄坑。禍胎今日又重生。黃梅山下人無數。誰解門前掉臂行﹝中峯本﹞。

湖上艸堂

山居不買剡中山。湖上千峯處處閒。芳艸白雲畱我住。世人何事得相關﹝皎然﹞。

天臺石橋

橋橫飛澗上崔嵬。澗瀑千尋吼怒雷。五百聲聞看不破。至今活葬在嵓隈﹝天目禮﹞。

過東坡影堂

力將正說排邪說。夢到黃州與惠州。竹屋數椽容老貌。大江千古祇東流﹝大慧杲二﹞。

過秦檜祠

路傍一對新華表。見說昔年官不小。爭知道冷煙疎雨埋荒艸。

鰕子禪

杖黎何處問鰕禪。回首胥村鎖暮煙。一曲漁歌秋浦外。腥風吹滿渡頭船﹝夢觀仁﹞。

雷遷塔

一念慈容元不隔。何須特地肆乖張。平髙就下婆心切。惱得雷公一夜忙﹝石田燻﹞。

女官墓

隴頭死樹丫微活。路口崩亭腳半斜。玉骨年深無祭祠。變成蝴蝶撲松花。

廬山佛手嵓

淸淨身中金色臂。匡廬疊疊曉雲開。爲人只手無伸處。且聽勞生空望崖﹝中峯本﹞。

迥耀峯

艸徑離離山影斜。寒淸入骨半窗紗。數聲啼鳥破幽寂。晚色不侵茅屋家﹝雪嶠信四﹞。

靑龍泉

不假云雷勢自豪。一噴平地盡波濤。溶溶流入浙江水。飲者如何風調髙。

出生臺

何處啼烏去復來。朝朝上我出生臺。有時粥飯因緣盡。脫落皮毛眼豁開。

曉發

葛捲衣邊秋捲蕉。曉行寒露艸頭飄。邨中尙未炊煙火。且逐雞聲過版橋。

試心石

﹝山﹡突﹞屼髙懸可試心。幾回獨立畏崖深。忽然腳踏虛空碎。石上風生大地春﹝磬山修﹞。

漂母祠

一諾千金肯背盟。始知義重見身輕。滔滔淮水長流在。愧盡王孫怨不平﹝篛庵問三﹞。

淮陰墓

墓石能存漢姓名。驚濤拍岸似猶爭。功成祇說英雄貴。跨下何殊走狗烹。

西亭懷古

千古朱涇得釣名。覆舟何處問途程。一天霜月無人夜。散作蕭蕭折葦聲。

寶刀隴

從來利刃號吹毛。萬樹松絲系獨牢。莫謂鈍根虧斷得。此中原是活人刀﹝蓮池宏﹞。

雜毒海卷四

雜毒海卷五

京都柏林嗣祖沙門性音重編

祕魔巖

把斷重津過者難。擎杈須信髑髏乾。霍山到後知端的。同死同生未足觀﹝明覺顯﹞。

披雲臺

林底常懷老藥山。皮膚脫盡萬機閒。有時月下披云嘯。千古風流滿世間﹝慈受深﹞。

偶作

竹外茅齋橋下亭。半池荷葉半池菱。匡牀曲幾坐終日。萬疊靑山一老僧﹝全室泐﹞。

棲雲庵壁

自從南嶽來雪竇。二十餘年不下山。兩處居庵身已老。又尋幽谷養衰殘﹝和庵主﹞。

十方世界目前寬。拋卻云庵過別山。三事壞衣穿處補。一條藜杖伴淸閒。

黃皮裹骨一常僧。壞衲蒙頭百慮澄。年老懶能頻對客。攀蘿又上碧崚嶒。

病起

病來又病皮黏骨。抖擻起來無一物。行不成步語聲低。鼻孔依然空突兀﹝東山演﹞。

乞歸老山中

六載皇都唱祖機。兩曾金殿奉天威。靑山隱去欣何得。滿篋惟將禦頌歸﹝大覺璉二﹞。

千簇雲山萬壑流。閒身歸老此山頭。餘生願祝無疆壽。一炷淸香滿石樓。

偶泊齋題壁

百年未了隨時了。五十無家不做家。知道明朝與後日。是何面目討波吒﹝呆翁悅二﹞。

金山感舊

今日重來憶往時。影堂淚眼對先師。寥寥祖道塵埃重。皮髓分明幾个知。

述懷

傳燈讀罷鬢先華。功業猶爭幾洛叉。午睡起來塵滿案。半櫩閒日落庭花﹝素首座﹞。

曉過西湖

水光山色四無人。淸曉誰看第一春。紅日漸髙弦管動。半湖煙霧是遊塵﹝天隱至﹞。

再遊東林寺

臺殿參差聳瑞煙。桂花飄雪水潺潺。莫疑遠去無消息。七萬餘年始半年﹝貫休四﹞。

宣玄舊輦殘云濕。耶捨孤墳落照遲。有个山僧倚松睡。恐人來取白猿兒。

玉像珠龕香陣橫。錦霞多傍石墻生。辟蛇行者今何在。花裏惟聞鴆鳥聲。

書石壁禪居

赤栴檀塔六七級。白菡萏花兩三枝。禪客相逢只彈指。此心能有幾人知﹝前人﹞。

楞嚴廢寺

萬花叢裏畫樓新。玉女恁欄天上春。明月一輪天外冷。夜深曾照坐禪人﹝紫柏可﹞。

牛頭寺

行過多岐又問岐。雲林深處到來遲。寺僧相見不相語。自對夕陽讀斷碑﹝魯山泰﹞。

長樂寺

山翠一堆中有寺。溪流四繞外聞鐘。僧寮尋得云封著。虎迹滿庭三兩松﹝智﹝舟﹡亥﹞。

夜坐

地鑪兀坐燒殘葉。童子酣眠喚不應。空盡大千無佛祖。老虫翻下夜龕燈﹝楚石琦﹞。

點盡山窗一盞油。地鑪無火冷愀愀。話頭畱向明朝舉。道者敲鐘又上樓﹝恭都寺﹞。

栽松

鈍鐝橫肩雪未消。不辭老步上苕蕘。等閒種得靈根活。會看春風長綠條﹝元叟端﹞。

蒔秧

疎陋無能處市廛。問農學稼力爭先。近來已得眞三昧。豎擲橫拋直似弦﹝濟水洸﹞。

樵薪

驀持利斧和根斫。那管榮枯長短枝。縛去一冬燒不盡。有無句子總相隨﹝石潮寧﹞。

偶題

掘溝引水澆蔬圃。插竹爲籬護藥苗。楊柳如絲風易亂。梅花似雪日難消﹝海舟慈﹞。

觀江際小兒垂釣

蓬頭穉子學垂綸。側坐莓苔艸映身。路人借問遙招手。恐畏魚驚不應人﹝胡釘鉸﹞。

金山

波中卓出始昂頭。裂破長江兩道流。隔岸紅塵飛不到。三三兩兩渡人舟﹝天童悟﹞。

空生石﹝石中空可居人而上平如砥建閣其中故曰空生﹞

盡道孤危曾不立。誰知大地自空擎。欲看樓閣空中建。請向虛空背上行﹝木陳忞二﹞。

眠牛石

頑皮似鐵骨如鋼。鼻孔渾侖管帶忘。祇爲祖翁田地好。從教臥月更眠霜。

五指山

一葉浮天外。千山落鏡中。誰人揮只手。劃破太虛空﹝憨山靑﹞。

雪彌勒

突出全身白玉堆。橫拖布袋冷顏開。只爲眾生多熱惱。下生故不待當來﹝瑯琊眞﹞。

雙劍峯

雙垂天末落羣峯。日照寒鋩血暈重。在昔虛空曾剖判。至今風雨尙磨礱﹝僧贅﹞。

渡曹溪

踏來空翠幾千重。曲折曹溪鎖梵宮。欲問嶺南傳底事。靑山白鳥水聲中﹝紫柏可﹞。

雁宕山

展旗邀我過天窗。石女雙鸞展笑容。卓筆蘸乾龍鼻水。等閒題破石屏風﹝枯禪鏡﹞。

四海名山曾過目。就中此境難圖錄。山前向見白頭翁。自道一生看不足﹝惟一潤﹞。

賣毛帚

全身脫落鑊湯後。百億毛頭絕點塵。而今竿木隨身轉。十字街前等个人﹝夢庵格﹞。

普請

我扣華鯨汝便來。區區運水及搬柴。爲憐逐隊隨羣者。伸手從人覓艸鞋﹝中峯本二﹞。

掃地

蕩盡從前垃圾堆。依然滿地是塵埃。等閒和柄都拋卻。五葉曇花帚上開。

丐者堂失火死者數人

乞兒男女苦相煎。拶得無明火現前。一夜渾家都喪卻。死骷髏上不生煙。

負暄

茅屋正當南。天寒好負暄。太陽勝軟火。第一且無煙﹝師子端﹞。

棄講歸雲棲修淨業

百城煙水少司南。四十無聞又過三。卻憶蓮花池上客。松聲月色好同參﹝月潭徳﹞。

磬山初闡

云籠髙獄倚荊南。謾剪藤蘿結小庵。獨坐月明當戶照。更無餘事到峯尖﹝磬山修﹞。

血書蓮經

重重寶藏一毫端。於一毫端揭示看。六萬餘言血滴滴。黃金難鑄此心肝﹝笑欣二﹞。

題中峯和尙墨迹

缾瀉云興諸佛機。不堪把玩涕交揮。仍愁玉匣誅龍劍。穿屋終隨霹靂飛。

讀密庵語

現成句子欠渾侖。把著師僧便滅門。七佛傳來正法眼。對人喚作破沙盆﹝栯堂益﹞。

讀此庵語

南海波斯持密咒。千言萬語少人知。春風一陣來何處。吹落桃花三四枝﹝中濟才﹞。

峯藏主血書華嚴

塵說剎說熾然說。無邊香水血淋漓。雜華林內紅如錦。五十三人醉似泥﹝月江印三﹞。

破一微塵出大經。血痕腥汗百餘城。善財南去無消息。啼斷春山杜宇聲。

血書金剛經

四句偈勝七寶施。祗園會上百花春。須知大士書經血。流出如來忍辱身。

血書華嚴

九會垂慈噴熱血。十身珍禦惹塵埃。不因收拾毫端上。大地人遭點污來﹝鐵關樞﹞。

跋淨首座血書法華報親

父是誰兮母是誰。胸中忤逆是男兒。看他義斷情忘處。菡萏花開三四枝﹝五屋珙﹞。

題釣臺圖

江空落日暮云回。峽束飛帆樹杪來。漢業獨余風月在。靑山十里釣魚臺﹝玉芝聚﹞。

題住山捲

山中寂靜好修行。柴水開門又現成。但得鍋中常有米。出家何苦世途行﹝牧雲門﹞。

掛艸鞋

方丈門前掛艸鞋。流行坎止任安排。老僧腳底從來闊。未必骷髏就此埋。

僧鞋菊

誰將僧履散東籬。每到秋深香气飛。莫是淵明訪慧遠。虎溪曾帶一雙歸﹝瑯琊眞﹞。

思退歸

當初只得轉頭銜。轉得頭銜轉不堪。何似仁王髙閣上。倚欄閒唱望江南。

寄鹽官安

摧殘枯木倚寒林。幾度逢春不變心。樵客見之又不采。郢人何事苦搜尋﹝大梅常﹞。

娑羅樹

娑羅寶樹我師栽。直自龍池一脈來。蔭覆乾坤根已固。兒孫代代見華開﹝石車乘﹞。

云居佑禪師燒香偈

一身入定千身出。云居不打者鼓笛。虎馱太華入髙麗。波斯鼻孔撐白日﹝黃庭堅﹞。

掩關

槁木形骸百念灰。溪猿野鶴苦相猜。閉門獨掩靑松雨。笑口逢人亦懶開﹝見心復﹞。

赴天童

終日巖房靜打隈。不談佛法口生埃。聊通一綫開蓬戶。梁渚山頭敕命來﹝天目禮﹞。

西華檀護請訂入山之期書答

種田博飯生平願。況是名山親到來。豈敢相煩更招手。掛瓢定在木樨開﹝呆翁悅﹞。

赴請翠峯別靈隱禪師

臨行情緒懶開言。提唱宗乘亦是閒。珍重導師並海眾。不勝依戀向靈山﹝明覺顯二﹞。

晦迹自怡

圖畫當年愛洞庭。波心七十二峯靑。如今髙臥思前事。添得盧公倚石屏。

荊南山中思親

暮云秋艸徧湖西。山色蒼芒望轉迷。雁到東吳書未寄。一天霜月聽烏啼﹝圓敏﹞。

耐重

坐斷孤危未肯休。荷擔傑閣與層樓。祖翁活計丘山重。得力全歸頂額頭﹝率庵琮﹞。

西湖北上

春園南北筍過墻。墻下離離艸更香。啼鳥野花無問處。蒼山牢落下殘陽﹝洪覺範﹞。

西湖

幾度西湖獨上船。篙師識我不論錢。一聲啼鳥破幽寂。正是山橫落照邊﹝道濟二﹞。

出岸桃花紅錦英。夾陽楊柳綠絲輕。遙看白鷺窺魚處。衝破平湖一點靑。

金粟種松

門庭冷落碧苔封。獨露當年康祖容。爲惜雲歸無著處。荷鉏帶雨種靑松﹝孤云鑑﹞。

道話

團團相聚火鑪頭。商略潙山水牯牛。一語若投人拍手。滿天霜月下西樓﹝中峯本﹞。

鉏地

鐝頭邊事洞無痕。今古何人解報恩。東壁葫蘆才下種。鎭州蘿菔便生根﹝古雪喆﹞。

解嘲

質庫何曾解典牛。祇緣價重實難酬。想君本領無多子。畢竟難禁者一頭﹝典牛遊﹞。

遊仙

天涯咫尺卽蓬萊。貝闕珠宮次第開。遙望羣仙朝謁帝。雲霞五色護瑤臺﹝憨山淸三﹞。

懷南嶽

祝融峯頂聽天雞。直入雲霄最可棲。我倦欲從松下臥。煙霞酣飽醉如泥。

軍中作

緇衣脫欲換戎裝。始信隨緣是道場。縱使炎方如烈火。難消冰雪冷心腸。

戍所有感

十畝荒園旋結茆。芥菘挑盡到同蒿。聖恩未許還磨衲。且向階前轉幾遭﹝大慧杲二﹞。

移梅陽示蘊聞

雁回始覺瀟湘遠。石鼓灘頭莫怨天。一住十年秦楚隔。木弓重續舊因緣。

種梅於捨桴

從來去住但隨緣。此地重歸十五年。慚愧山門百無補。梅花仍種舊房前﹝呆翁悅二﹞。

再過嚴灘

孤臺不老漢冠新。何事長畱七里春。畢竟煙波無可釣。祇堪冷看往來人。

至海昏

前身定是赤頭璨。風帽自欹麻薴衣。久客瓊巖看詩律。袖中藏得海山歸﹝洪覺範二﹞。

天公無計柰此老。時復致之拴索間。寄語故人休念我。幸因王事得遊山。

漁婦詞

阿儂住在太湖邊。出沒煙波二十年。不願郎身做官去。願郎撒綱辛搖船﹝魯山泰﹞。

自怡

白雲堆裏古家風。萬里霜天月色同。林下水邊人罕到。方知吾道樂無窮﹝東山演﹞。

采茶

拈一旗兮放一槍。多從枝葉上摶量。全身入艸全身出。那个師僧無寸長﹝無文燦﹞。

滿園雲霧自攜筐。黃鳥聲中曰正長。采罷不知山欲暝。風前間唱缽羅娘﹝靈章蘊﹞。

劈柴

不須費盡娘生力。何用輪椎覿面來。識得本根絲縷處。祇消一爺便揮開﹝夢庵格二﹞。

趕腳驢

終日奔波去路賒。蹇驢何事困泥沙。最憐客作途中漢。祇要將伊送到家。

謝事龍翔遊雁宕題龍鼻水以見意

雨足雲收得暫閒。謾將頭角寄空山。鼻端一滴無多子。引得人人到此間﹝龍翔肱﹞。

寒食

漠漠行雲晴復陰。野花垂濕晚沈沈。遊人莫怨天多雨。況在東臯春已深﹝明教嵩﹞。

辭宣讓王請

數椽茆屋萬株松。蒲榻髙眠海日紅。不是賢王招不起。山人祇合住山中﹝資聖銘﹞。

因事

一笑繇來別有因。那知大塊不容塵。從玆收拾娘生足。鐵橛花開不待春﹝紫柏可﹞。

七尺單前一片地。自古上賢從此去。未聞故紙裏翻騰。尋得西來祖師意﹝呆翁悅﹞。

宿髙安灘

臨濟當年遭蹇運。灘頭失腳墮洪潮。至今月落三更夜。尙有冤魂恨未消﹝靈溪昱三﹞。

月中懷衡嶽

幻影偶淹湘尾寺。夢魂先上祝融峯。相依喜有多情月。投老生涯未到窮。

乞食

一缽翛然手自擎。風流活計面相呈。邨婆不解山僧意。猶問傍人作麼生。

雞冠花

潔白異眾卉。階前莎艸齊。曉來和露看。祇欠一聲啼﹝眞淨文﹞。

花發雞冠媚早秋。誰人能染紫絲頭。有時風動頻相倚。似向階前斗未休﹝東山演﹞。

芭蕉

一幅花箋寫未成。不知里許是何情。無端夜雨偸開看。滴滴當當讀到明﹝靈叟源﹞。

靑箋葉葉映窗紗。月翦風裁別樣斜。一片衷心都露盡。時人莫認眼中花﹝古航﹞。

栗子

刺髼松裏久懷胎。驀地低頭笑口開。畢竟是他時節至。圓陀陀地出頭來﹝浮石賢﹞。

半餅

太極圖邊見齒痕。阿誰齩破鐵昆侖。分明吐出初三月。未許泥牛一口吞﹝汝風杲﹞。

楊柳

柰爾縈風帶雨何。靜時常少動時多。初無惱亂春風意。自是春風惱亂他﹝北磵簡﹞。

橄欖

本分叢林輥出來。尖頭利嘴果中魁。不因齩著百雜碎。爭得甘從苦後回﹝淸道﹞。

百果之中回味長。嚼來齒頰有餘香。祇緣徧體靑如玉。博得芳名播四方﹝瑯琊眞﹞。

櫻桃

煉形道士藥鑪空。枉費生前九轉功。一斗丹砂尋不見。曉來枝上弄春風﹝率庵琮﹞。

澹筍

澹中其味較偏長。瓦缽擎來分外香。翻笑山廚新宴客。添鹽著醬不堪嘗﹝夢庵格四﹞。

方竹筍

艸本山中盡莽榛。剛方此日獨逢君。懸知勁直淩霜節。才出頭來便不羣。

籩筍

穿籬透石走籩長。八月秋風晚更香。此際若教連夜雨。明年春色滿蒼莨。

燕來筍

點水淸池雙翦輕。幾莖初出斗尖新。東風昨夜長多少。消得園林第一春。

棕魚

陸地翻身亦俊哉。金鱗如粟露雙腮。可憐不入漫天网。跳出夜叉頭上來﹝率庵琮﹞。

石橊

一種靈根傍石栽。開花結子絕安排。珠璣滿腹無人識。直待通紅口自開﹝谷源道﹞。

苔脯

碧波深處長靈苗。潮落潮生探幾遭。入手自然成片段。者回不怕浪頭髙﹝浙翁琰二﹞。

花椒

突出枝頭顆顆紅。包藏辛辣在其中。秋風吹得眼皮綻。百味珍饈總見功。

含煙帶露已經秋。課顆通紅气味周。突出眼睛開口笑。者回不戀舊枝頭﹝無用寬﹞。

水筧

傑出叢林心已空。埽除枝葉不畱蹤。看他脫體橫身處。接得曹源正脈通﹝谷源道﹞。

水球

雪老何曾解輥球。太虛輥出有來由。看他圓轉髙低處。好在隨流更入流﹝浙翁琰﹞。

姑惡

晝夜哀鳴煙水鄕。爲傷和气結愁腸。聲前有恨憑誰說。家醜無端向外揚﹝率庵琮﹞。

促織

費盡工夫聲徹曉。天機不露一絲頭。夜深咿軋茆櫩下。暗織悲秋一段愁���。

蜘蛛

立處孤危用處親。一絲頭上定乾坤。渠儂不是呈機巧。要與眾生斷命根﹝淳庵�﹞。

羅网重重布古臺。看他幾个撞頭來。臨機不解翻身轉。直是教伊死一回﹝何庵�﹞。

等閒掉下一絲頭。便見經天緯地謀。多少眾生迷活路。撞頭來結死冤讎﹝大光古﹞。

謝貓

覓得貍奴最可憐。黑花髙下巧相聯。怡云會裏慈悲種。鼠自翻盆渠自眠﹝怡云�﹞。

失貓

捕鼠生機頗俊哉。受他籠檻竟難回。勞人幾度空敲碗。連喚花奴喫飯來﹝南叟茂﹞。

求貓

堂上新生虎面貍。千金許我不應移。家寒固是無偸鼠。要見翻身上樹時﹝虛堂愚﹞。

鼓

通身擔版面皮橫。肚裏虛空過一生。善法堂前行正令。輕輕擊著怒雷轟﹝彩首座﹞。

周遮嚴密自心空。包裹太虛在个中。生急面皮誰敢觸。禾山解打振元風﹝無趣空﹞。

面桶

做時要用工夫。用處全無滲漏。任是鼻孔撩天。未免低頭相就﹝癡絕衝﹞。

涼簾

有月明明篩碎玉。無風匝匝起微瀾。髙堂六月不知暑。要在當人放下看﹝何庵﹞。

鴒

飛騰活計徧天涯。霧罩云迷路不差。自己屋頭明白了。者回不落別人家﹝斷巖義﹞。

水茶磨

一派滔滔直截過。機輪打動鼓風波。就中旋下些兒子。普與眾生敵睡魔﹝浙翁琰﹞。

機輪轉處水潺潺。機若停時水自閒。末上一遭知落處。十分春色滿人間﹝大川濟﹞。

水碓

深山深處湧淸流。撥動機關自點頭。冷笑三家邨裏漢。相挨相拶幾時休﹝積堂﹞。

一派銀河滚滚流。機輪觸著轉無休。知他米白米未白。傍若無人自點頭﹝無量壽﹞。

閘斷江流十八灘。機輪觸處湧波瀾。點頭轉轉工夫到。舂出驪珠照膽寒﹝古梅友﹞。

數珠

心體圓明空不空。河沙諸佛悉皆同。阿僧祇劫難窮數。祇在當人掌握中﹝覺庵眞﹞。

竹杖

香嚴一擊眼如盲。可怪無端節目生。不是一回親入手。人前寸步也難行﹝何庵﹞。

藤杖

骨露筋疎總率眞。攜來恰稱水雲身。摩挲又動癡憨興。祇想橫拈打个人﹝雪鴻信﹞。

琉璃

放下放下。提起提起。一點靈光。照天照地﹝丁生﹞。

通身瑩徹玉壺冰。藥火重燒大器成。个裏有心才點著。看渠到處發光明﹝浙翁琰﹞。

外面玲瓏裏面空。廓然一點赤通紅。千年黑暗歸何處。剎剎塵塵光焰中﹝笑巖寶﹞。

琉璃棚

冰壺凜凜玉龍蟠。吐出明珠照膽寒。好是山堂無月夜。一天星斗墮欄桿﹝率庵琮﹞。

靈云石

云去云來非有意。云來云去亦無心。有無截斷靈何在。突兀一峯靑到今﹝曹源生﹞。

風鈴

銅唇鐵舌太尖新。樓角懸來不計春。言外百千三昧法。因風說與个中人﹝巨川海﹞。

通身是口掛虛空。不管東西南北風。一等爲渠談般若。滴丁東了滴丁東﹝長翁淨﹞。

破衲

布袍勃窣老煙痕。晝作袈裟夜作衾。條縫渾身都裂破。朝陽猶自懶拈鍼﹝夢庵格﹞。

謝智觀和尙書陶淵明詩文手卷

書法眞傳自本師。松窗爲我靜臨池。來朝更買澄心紙。乞寫淵明歸去辭﹝九溪續﹞。

放蝶

豈是閒閒鉆故紙。也知那畔有光輝。道人不作莊生夢。放爾出頭天外飛﹝芥庵大二﹞。

偶示

西江吸盡接龐公。多口馬師眞脫空。無限家私狼藉後。笊籬一柄撮東風。

徽宗皇帝令繪慧持像頒行復自裂三偈

七百年來老古錐。定中消息許誰知。爭如隻履西歸去。生死何勞木作皮。

藏山於澤亦藏身。天下無藏道可親。寄語莊周休擬議。樹中不是負趨人。

有情身不是無情。彼此人人定裏身。會得菩提本無樹。不須辛苦問盧能。

雜毒海卷五

雜毒海卷六

京都柏林嗣祖沙門性音重編

雪佛

三十二相冰骨格。八十種好玉肌膚。大家瞻仰莫生厭。今日有兮明日無﹝標指堂﹞。

一花擎出一如來。六出團團笑臉開。識得髑髏元是水。摩耶宮裏不投胎﹝蔣生﹞。

香鑪

規模脫得已周圓。古廟埋藏知幾年。拈起一星火種子。寒灰發焰气沖天﹝率庵琮﹞。

香印

覆去翻來打一錘。羅紋結角火星飛。誰知起滅不停處。使得人間十二時﹝野雲南﹞。

紙

出身元是臥藤蘿。做處工夫面壁多。千里憑渠通信息。令人笑殺備頭陀﹝率庵琮﹞。

轎

竹頭木屑盡兜籠。綿密工夫不漏風。任是兩頭扛得動。中間自有主人翁﹝止庵二﹞。

無弦琴

月作金徽風作弦。淸音不在指端傳。有時彈罷無生曲。露滴松梢鶴未眠。

琴到無弦聽者稀。古今惟有一鍾期。幾回擬鼓陽春曲。月滿虛堂下指遲﹝癩可﹞。

風琴

至竟心爲造化功。一枝靑竹四弦風。寥寥雙耳更深後。如在緱山明月中﹝貫休﹞。

琴枕

仰山推出大潙前。一種無弦妙不傳。合眼黃昏開眼晝。正音端的落誰邊﹝偃溪聞﹞。

翦

渾鋼打就冷光浮。兩刃交鋒未肯休。直截當機爲人處。何曾動著一絲頭﹝石門來﹞。

生鐵心肝解結絞。雙收雙放不辭勞。從來利鈍不相等。不必疑他兩面刀﹝朴庵﹞。

炭團

死柴頭上未全灰。打破依然捏聚來。輥入紅鑪重煆過。幾人冷地報春回﹝何庵﹞。

冷地工夫做已完。未應便作死灰看。等閒放兩拋三去。多少師僧被熱瞞。

釘鞋

黑漆皮膚鐵齒牙。腳跟長短莫疑他。入泥入水棄身去。不涉程途卽到家﹝笑翁堪﹞。

雪

普天匝地白漫漫。一片虛凝照膽寒。若謂普賢眞境界。知君已被眼睛瞞﹝混源密﹞。

綫

五色拈來用不偏。鍼鋒影裏要爭先。收來放去從機變。鐵眼銅睛也被穿﹝無鏡微﹞。

盛落

休言身寄在櫩頭。解接吾家向上流。煆煉已知無滲漏。從教口角似傾湫﹝大川濟﹞。

船

千刀萬斧已成功。湖海橫行沒定蹤。但得把艄人在後。面前不拍打頭風﹝朴庵銛﹞。

枰

木石身心用得親。个中輕重自分明。若人會得鉤頭意。八兩原來是半觔﹝璞庵﹞。

傀儡

三聲畫鼓兩聲鑼。鬼面神頭有許多。伎倆百般都做了。看他合煞事如何﹝卍庵柔﹞。

棚頭出沒逞風流。引得傍觀笑未休。縱使全身都放下。頂門猶掛一絲頭﹝斷橋倫﹞。

憶母

雪殞萱花淚濕衣。白頭無復倚柴扉。去年五月黃梅雨。曾典袈裟糴米歸﹝己恭行﹞。

蠅

爲愛尋光紙上鉆。不能透處幾多難。忽然撞著來時路。始覺從前被眼瞞﹝白雲端﹞。

病中

一寒一熱又輕蘇。正覓根源起處無。夜半鼠聲成陣出。牀頭打倒藥胡蘆﹝東嶼海﹞。

焙籠

篦纏紙裹最風流。冷處隈藏未肯休。看你通身都是眼。自應推出火鑪頭﹝笑翁堪﹞。

獅子峯

踞地盤空勢未休。爪牙安肯混常流。天教生在千峯上。不得云擎也出頭﹝雪竇顯﹞。

帽

黑漫漫地一片。頂上聊通一綫。等閒蓋覆將來。多少討頭不見﹝大川濟﹞。

鍼筒

函蓋乾坤器量周。銅睛鐵眼一齊收。幾多利﹝此／束﹞尖鋒者。到此如何敢出頭﹝無門開﹞。

鍋

鈍鐵親曾入鑪韝。通身紅煉脫規模。看他煮月烹風處。漏泄如今一點無﹝子元﹞。

扇

一從透出劍門關。無縫團團孰敢看。信手等閒提掇起。淸風凜凜逼人寒﹝無門開﹞。

鹽官侍者錯商量。贏得風流話已行。今古有誰知柄杷。未曾搖動足風涼﹝指堂﹞。

滴漏

點點分明箭箭親。壺中別有一干坤。若教水泄不通去。多少違時失候人﹝浮石賢二﹞。

跳珠泉

竹龍昨夜戲山根。一顆明珠吐復吞。看卽不無爭不得。聽教撲碎又渾侖。

拍掌珍珠泉

掌一拍兮足一頓。靈泉滚滚珍珠噴。直饒是淚滿溪流。消得英雄多少恨﹝李又白﹞。

泥鶯

不離泥水見芳心。巧囀無聲是妙音。眼裏忽然親聽得。何須重到綠楊陰﹝浮石賢﹞。

白蓮

碧玉長柯雪色衣。夜深看見也相疑。數行鷺立波心月。拍手驚他不肯飛﹝北磵簡二﹞。

菊枕

靑囊誰共實秋葩。轉寄深云病叟家。驚起十年湖海夢。夜來白髮見黃花。

卜萄

老爛多年一束藤。安排上架便敷榮。龍須捲處驪珠現。不比尋常鬼眼睛﹝矮翁﹞。

水車

平生擔版貴淸閒。萬里無雲始踏翻。要得滔天並蓋地。胸襟流出有何難﹝梅首座﹞。

茶

百艸頭邊法戰時。槍旗未展露全威。直饒陸羽知端的。也落吾家第二機﹝松源嶽﹞。

拄杖

得處不在髙峯。亦非淺溪深壑。如今幸得扶持。老病是爲依托﹝神鼎諲﹞。

多年寒谷古藤枝。行徧湖湘采得伊。探水敲空俱莫問。一般輕重少人知﹝虛堂愚﹞。

頭角崢嶸勢倚空。橫拈倒用疾如風。要知得力全提處。總在渠儂掌握中﹝率庵琮﹞。

與奪雙行驗是非。芭蕉性命若懸絲。橫拖倒拽人無數。那个扶持大道歸﹝止翁﹞。

拂子

馬祖髙懸機漏泄。趙州馳獻意何深。見他毛病拈他底。豈有絲毫錯到今﹝虛堂愚﹞。

煙火

輕輕點著便飛星。轆轆機輪轉不停。不是神仙三昧手。都緣些子藥頭靈﹝或庵體﹞。

艸鞋

艸裏縱橫用處端。南泉曾受趙州瞞。衲僧步步承渠力。肯向龍牀角上懸﹝吳翁﹞。

腳下不辭泥水闊。鼻頭打濕爲人忙。無紋印搭千峯面。曲盡元關道路長﹝菩提朗﹞。

綿密工夫打得成。通天活路任縱橫。看他到處獰如虎。無限淸風足底生﹝瑯琊眞﹞。

出土漢玉環

遮顆圜光會也麼。泥團打破絕誵訛。𨿽然不受鑪中煆。曾用工夫細琢磨﹝智觀慧﹞。

惜煙

鑪無獸炭坐無氈。三个柴頭品字安。家醜莫教輕放出。聽他炙地與燻天﹝大川濟﹞。

牛怨

七十餘城一戰收。歸家祇說便封矦。火瘢未冷重加軛。春雨春風暗結愁﹝宜行可二﹞。

聽雨

檐前滴滴甚分明。迷己眾生喚作聲。我亦年來多逐物。春宵一枕夢難成。

蠶

桑空柘盡始心休。綿密工夫一繭收。鑪炭鑊湯棄得入。爲人祇在一絲頭﹝默中惟﹞。

書懷

地鑪無火客囊空。雪似楊花落歲窮。拾得斷麻連壞衲。不知身在寂寥中﹝簡堂機﹞。

鑄印

袍著金花勒小驄。揚鞭幾度月明中。黃河界上空來往。直至如今未樹功﹝虛堂愚二﹞。

銷印

鐵鞋無底飽風霜。歲晚歸來臥石牀。一對眼睛烏律律。半隨云影掛寒堂。

礱米

脫得一層又一層。磨礱舂打莫生憎。須經篩過堪爲飯。供養十方賢聖僧﹝均實水﹞。

菖蒲

根下塵泥一點無。性便泉石愛淸孤。當時不惹湘江恨。葉葉如何有淚珠﹝明顚師﹞。

一拳石上起根苗。堪與仙家伴寂寥。自恨立身無寸土。受人滴水也難消﹝王沂公﹞。

懸巖畫蘭

裊裊春風一樣吹。托身髙處擬何爲。從地自作顚倒想。要見懸巖撤手時﹝黃文獻﹞。

苦筍

紫衣脫盡白如銀。百沸鍋中轉得身。自是苦心人不信。等閒齩著味全眞﹝常藏主﹞。

祖花

造化之功品物情。正當生處不言生。尋枝摘葉空勞力。一朵開時一佛成﹝東山演﹞。

苔

靑如蚨血染頺垣。漢寢唐陵幾斷魂。莫笑貧家春寂莫。漸隨積雨上靑門﹝古心淳﹞。

葵

絕盡寒暄態。惟存向日心。東籬有黃菊。遙想是知音﹝憨山淸﹞。

十竹

城中寸土如寸金。幽軒種竹祇十个。春風愼勿長兒孫。穿我階前綠苔破﹝淸順﹞。

新竹

翦去東西塞徑茆。如簪如角透溪﹝土﹡幻﹞。未離紫籜皆含節。直上靑雲始放梢﹝智舷﹞。

桂花

云根桂子何年植。西風吹落黃金屑。光浮月影散天香。塡﹝土﹡冓﹞塞壑成狼藉﹝抱璞璉﹞。

溪梅

稜稜瘦骨薄煙籠。盡日溪頭送曉風。偏向雲中開隻眼。冷看荊棘斗英雄﹝隱元琦﹞。

臥龍松

小橋爲枕臥蒼鱗。古壑無雲獨露身。猶待春雷風雨作。崢嶸頭角出荒蓁﹝頂目徹﹞。

蜜蜂

潮鳴一夕到天光。日夜奔波有底忙。漆桶破時家醜露。百千孔竅看郎當﹝靈章縕﹞。

千花蕊上刺香時。百艸頭邊得意歸。一竅透穿通活路。遊行無礙去來飛﹝天封慈二﹞。

桶底遭君打脫時。從前活計頓拋離。超然不戀舊窩窟。空有層層釀蜜脾。

窗蜂

空門不肯出。投窗也大癡。百年鉆故紙。何日出頭時﹝古靈卓﹞。

螢

不是祥光不是星。飛騰活計一身輕。看他一點光明處。黑暗林中作眼睛﹝古梅友﹞。

撲燈蠅

誰是靈光誰許泊。茶毗一个又還來。癡蠅眞實癡無比。爛額焦頭趁不開﹝呆翁悅﹞。

跳蚤

才聞鮏气便來鉆。引類呼朋暗打團。觸著𨿽然能﹝跳﹣兆﹢孛﹞跳。通身依舊黑漫漫﹝晦山顯﹞。

紙帳

從來不怕惡風吹。一片寒云四面垂。幸自明明還白白。休來里許撒珍珠﹝恕中慍﹞。

竹拂子

出得泥來節節髙。劋除枝葉嗣龜毛。等閒拈向華王座。大地山河也動搖﹝石門剛﹞。

蒲團

周遮無縫影團圞。放倒全身便自安。堪笑昔年稜道者。無端七度被他瞞﹝素嚴淵﹞。

雪壓梅

柔條能任幾深寒。野態便宜帶雪看。小立風前撐不住。一回斜倚在欄幹﹝汝風杲三﹞。

過雲門竹塢

踏徧花溪到老盤。一峯天外逼天寒。我來夏盡猶堪賞。香老蓮房露未乾。

火筒

兩頭截斷見心空。一竅能生萬竈風。謾借渠儂伸口气。死柴頭上也通紅。

命根已斷繁枝盡。隻眼圓明火宅遊。透底爲人伸气處。轟雷掣電死柴頭﹝呆翁悅﹞。

煤

抱寂千年終不了。全身須要入廛來。盡機備應羣生欲。然後身心始得灰﹝笑巖寶﹞。

餛飩

飽齁齁地出頭來。叉手當胸擘不開。百沸湯中輕轉側。三心點破絕疑猜﹝石門剛﹞。

叉手人前且鞠躬。誰知腹裏廣含容。鑊湯深處翻身轉。齩破方知味不同﹝古梅友﹞。

湯團

工夫做倒圓成處。自然潔白絕纖埃。深深鍋裏翻身出。便是癡人也口開﹝石門剛﹞。

寄龍團茶與杲和尙

蒼壁團團不暗投。舌端有眼似離婁。莫言茗碗無三寸。解問如何是趙州﹝曾文淸﹞。

東坡羹

分外濃甘黃竹筍。自然微苦柴藤心。東坡鐺內相容攝。乞與饞禪掉舌尋﹝洪覺範﹞。

聞角

幽幽寒角發孤城。十里山頭漸杳冥。一種是聲無限意。有堪聽有不堪聽﹝東山演﹞。

秋夜

漠漠空江煙水寒。虛窗生白亂星攢。起看天末來鴻影。半落黃蘆半落灘﹝隱明綸二﹞。

漢宮秋

摧秦夷項埽鴻溝。百戰功髙莫與儔。禮樂荒唐溫樹死。月華猶照漢宮秋。

雷篆

聽法天龍百萬俱。空山曾駐阿香車。千年畫棟畱遺路。雷火蒼煙祕玉書﹝玉芝聚﹞。

翡翠

見說炎州進翠衣。网羅一日徧東西。羽毛亦足爲身累。那得秋林淨處棲﹝一初仁﹞。

竹蝦蟆

透出根身易卻形。心空一切況蒼蠅。不知有甚不平事。祇是常常努眼睛﹝呆翁悅﹞。

鐵牛

百煉鑪中輥出來。頭角崢嶸體絕埃。打又不行牽不動。者回端不入胞胎﹝常藏主﹞。

謝惠數珠

南詢初不失程途。收得金剛腦後珠。兩手持來親獻我。光明炯炯破昏衢﹝應庵華﹞。

香鑪

有耳聞聲一似聾。無容餘物動乎中。灰心未必常如此。贏得淸煙便不同﹝幻有傳﹞。

開荒

莫愁荒穢艸根深。要在當人著意眞。扶起犂鉏能用力。石頭土塊也翻身﹝呆翁悅十﹞。

淸種

當陽揀辧絕周遮。到手休輕放過他。若是模糊在敗種。異時端的見焦芽。

雨谷

粒粒不教落別處。撒開捏聚任他爲。靈芽護惜還須委。土面灰頭應待時。

栽禾

休云辧地實從苗。立意栽培識用髙。手眼當人能逸格。根靈土瘦亦堅牢。

耘艸

鉏頭如不倦殷勤。異艸何曾得見聞。淸楚本根能歷歷。野蛙鳴叫任紛紜。

揚花

禾秀蓬蓬花異常。祖翁田地盡馨香。諸禪且謾生歡喜。風雨須防早晚狂。

車漑

𨿽然眼見是嘉禾。也要時時潤澤他。盡道榮枯憑雨露。機關別有得知麼。

垂實

莖莖且喜漸低頭。我亦欣欣望有秋。欲得香飄須待熟。老農不審忍饑不。

刈獲

到此須防沒腳泥。和根截斷始稱奇。逢人若問靑黃色。好舉禾鐮直示伊。

炊嘗

甑香飯熟豁雙眉。功用方知不汝欺。白汗不緣蓑笠透。而今安得頓忘饑。

洗筆

古人信文字。字字從此出。天下心不欺。爾亦有陰騭。濯之遺孺子。念玆未應失﹝明教嵩﹞。

竹杖

截斷塵根便不同。拄天拄地任縱橫。赤條條地無枝葉。一節空兮節節空﹝陽山授二﹞。

墨斗

竟日孤圓墨與鄰。並無文字與人論。從他曲直難分辧。一綫相通便見眞。

托缽

一自西乾摶量出。卻來東震表單傳。囊藏有意存函蓋。展托無心口向天﹝菩提朗﹞。

眼鏡

作就規模自一雙。向人鼻上露堂堂。總饒眼有筋千尺。一鑑分明絕覆藏﹝智觀慧二﹞。

風鳶

紙鳶紙鳶。耀日參天。翻騰翥翼。者邊那邊。

古髙僧圖

身肥似鶴鬢毛秋。拄杖橫眠大地收。千古寒潭淸徹底。不開唇吻見咽喉﹝天嶽晝四﹞。

埽盡風波圖

渠儂特煞用工夫。萬頃風濤一埽枯。試問未拈苕帚柄。纖毫著得力還無。

送秋濤赴明招

汝今遠走豈徒爲。莫忘扶搖直上時。騎取毒龍布雪雨。從來佛祖是盲龜。

禪人出山乞示

未著艸鞋前。毒刺錐人腳。見月忘指時。靑天飛一鶚。

北風上茅屋﹝欽山樹可﹞

北風上茅屋。聲聲如折竹。竹折我不嗔。竹淺云難宿。

次覺範洪禪師捕魚韻

觀津

守网盧公笑若爲。何如湣計向江湄。海門乘興還來往。潮落潮生好趁時﹝夢庵格﹞。

放艇

霜落寒潭秋水淸。西風陣陣葉舟輕。朱涇去後誰堪紹。舞棹呈橈幾个明。

設餌

投筌淺水笑孤寒。要得鯨﹝魚﹡敖﹞海上看。祇有任公堪共語。犗將五十釣頭安。

垂綸

撈蝦撈蜆世偏多。斷港頹溝柰濁何。錦鯉自然潛巨浸。不妨千尺擿淸波。

浮定

水面飄搖莫問風。浮沈先鑑任西東。離鉤三寸如能道。橈下翻身孰與同。

應掣

不犯淸波那得知。才吞香耳便乘時。一聲潑剌隨竿起。方信前功不浪施。

串穿

落花流水暮春天。釣罷孤篷且晝眠。覺後將魚收拾去。柳條折向綠陰穿。

登岸

旣得金鱗心便休。長歌撥棹倚歸舟。綠楊堤畔漫天雪。無限風光到岸頭。

市鮮

金沙灘外繞紅塵。售主難逢幾度巡。瑣子骨歸西土去。馬郎空自憶閨人。

得價

靑錢白鏹出髙門。爾汝招呼季與昆。紅蓼白蘋恣笑傲。逍遙澤國度朝昏。

雜毒海卷六

雜毒海卷七

京都柏林嗣祖沙門性音重編

題號

古帆

昔年到岸曾收卷。今日因風又展開。若要隨他那邊去。不妨洗腳上船來﹝淐庵﹞。

古鏡

從來夜叉菩薩面。當臺一照沒蹤由。就中磨滅不得處。黃鶴樓前鸚鵡洲﹝靈叟源﹞。

古樵

空劫已前無影樹。撐天拄地赤條條。新州有个賣柴漢。收拾將來一擔挑﹝石屋珙﹞。

一從斫倒巖前樹。幾見枯樁帶蘚斑。年去年來堪笑我。斧頭又被蛀虫鉆﹝石門來﹞。

西巖

北嶺南邊南嶺東。都盧無處覓渠蹤。誰知月落猿啼處。峭壁懸巖有路通﹝東谷光﹞。

春谷

東君長不老。祇在亂山隅。一點陽和气。髙聲喚得回﹝西巖惠﹞。

柏巖

苗裔忽生巖石裂。不同松檜拂雲長。蒼蒼無一閒枝葉。子落叢林也有香﹝大川濟三﹞。

枯海

一漚未發識根源。萬浪千波總妄傳。惟有珊瑚枝上月。夜深依舊向人圓。

斷橋

瞎驢一踏兩頭空。便與尋常路不通。寸步卻成千里隔。憧憧多在半途中。

瞎翁

平生不是眼無筋。暗處工夫用得親。信步堂堂行大道。相逢多是撞頭人﹝璞庵﹞。

無礙

三家村裏謳歌去。十字街頭爛醉來。紅粉佳人歸宿處。伽黎倒搭舞三臺﹝大川濟﹞。

無爲

噇眠噇飯度春秋。佛法從教爛卻休。若謂全身都放下。一絲頭是一絲頭﹝西巖惠﹞。

無禪

平生有口不談玄。向上誰言有別傳。缺齒老胡元不識。迢迢依舊返西天﹝東谷光﹞。

頑極

千古生公臺畔石。從來與我是同儔。我儂更勝渠些子。說到驢年不點頭﹝西巖惠二﹞。

大嗔

迅雹打翻千世界。暴雷轟破五須彌。直饒驚得虛空墜。未抵渠儂性發時。

山外

背向千峯笑展眸。楚云寥落遠煙浮。平蕪斷處休相問。正恐行人借路問﹝石田燻﹞。

跛翁

坐立儼然無一事。出門入戶便乖張。腳跟點地不點地。自有旁人說短長﹝仁﹣二﹢幻﹞堂仁﹞。

病翁

見人無力下禪牀。已是肝腸不覆藏。若是不能知痛癢。跨門未免錯商量﹝偃溪聞﹞。

懶翁

垂垂白髮已忘年。折腳鐺邊息萬綠。百鳥不來花自笑。日髙三丈尙酣眠﹝佛照光﹞。

牧翁

千簇雲山萬壑流。沒蹤由處有蹤由。老來收放便垂角。不在春風百頭﹝鐵腳﹞。

死翁

靑天白日露屍骸。大地眾生眼不開。若是他家眞嫡子。三千里外獻棺材﹝良山﹞。

退翁

一從放下便知羞。更不人前彊出頭。寒涕垂頤衣露肘。縱橫無處不風流﹝西巖惠﹞。

樵屋

枯者是兮榮者是。一刀兩段沒商量。盡情收拾歸來也。半掩柴扉春晝長﹝虛舟度﹞。

無華

單單祇賣死貓頭。萬兩黃金未足酬。不比尋常生藥鋪。競將百貨誑時流﹝求首座﹞。

默翁

飽諳世事慵開口。會盡人間祇點頭。莫道老來無伎倆。更嫌何處不風流﹝無門開﹞。

雪收

整頓蓑衣禦苦寒。自家水牯自家看。白漫漫處無香艸。笛弄梅花過別山﹝大川濟﹞。

月航

平如鏡面曲如鉤。落在波心攪不浮。索性一篙都摵碎。冬冬擂鼓轉船頭﹝參寥﹞。

鼎山

萬煆鑪中鑄就時。十分重似五須彌。有人下得全提手。爛煮虛空供養伊﹝左溪﹞。

刖翁

幾年抱璞覓知音。兩度遭傷恨轉深。從此人前輥將去。了無腳迹與人尋。

古田

劫初片地沒髙低。著腳分明三尺泥。賣與買人誰是主。一犁春雨鵓鳩啼。

古渡

五百生前過一遭。那時早已涉波濤。卽今底事如何舉。水若漲時船自髙。

鐵樹

劍戟林中識得渠。黑﹝甐﹣瓦﹢皮﹞皺地沒榮枯。試將根底推排看。孤硬無如者一枝。

雪樵

拶到孤峯不白處。全身猶墮棘林中。到家擔子兩頭脫。柴自靑兮火自紅。

珠霰飄飄柴在肩。且謀燒火過殘年。庭前此際無人立。鑪內憑誰續斷煙﹝元叟端﹞。

一庵

不著劃時全體露。擬承當處轉乖張。更言萬法歸何處。門掩湖山春晝長﹝浙翁琰﹞。

損庵

六處虛名不假修。七穿八穴有來由。霜風霰雪縱橫入。不是愁人也著愁﹝大川濟﹞。

祖關

千重鐵壁勢磨空。東土西乾信不通。伎倆盡時挨得透。腳頭腳底起淸風﹝石溪月﹞。

雪庭

一度寒來不可禁。森羅萬象盡平沈。个般門戶誰能入。著腳分明三尺深﹝大川濟﹞。

霞浦

彤影重重蘸碧流。幾回錯認錦江頭。及乎光彩消磨盡。元是白蘋紅蓼洲﹝月坡明﹞。

半村

都盧祇有三家地。分得生涯在那邊。犬吠雞鳴無兩樣。春風卻隔一溪煙﹝閒極岑﹞。

古桃

仙苑春風幾奏名。三千年實結初成。曾將一點枝頭血。換卻靈云兩眼睛﹝希叟曇二﹞。

凱翁

曾飛鐵騎破重圍。赤手揚鞭得勝歸。沙漠已成歌舞地。自皤雙鬢對斜暉。

無參

得罷休兮便罷休。南詢著什麼來由。誰知五十三知識。門掩西風一樣秋﹝雪巖欽﹞。

無礙

一處通兮處處通。如風過樹月行空。藕絲竅裏輕彈指。推出須彌第一峯。

月屋

靈山話與曹溪指。賣弄淸光共一家。不信但從今夜看。又移梅影上窗紗。

海門

潑天門戶難遮掩。偏向洪波險處開。不是弄潮潮裏漢。棄身能有幾人來。

業風吹起浪如山。多少漁翁著腳難。棄命捨身挨得入。方知玉戶不曾關﹝常藏主﹞。

閒田

秦不耕兮漢不耘。鐝頭邊事杳無聞。年來也有收成望。半合淸風半合云﹝野翁同﹞。

木翁

不知天地本無根。到老全無刀斧痕。倩得同行个上座。夜來扶過落花村。

夢庵

依依云護石牀寒。睡裏生涯盡自便。門戶打開星似了。一拳贏得枕頭眠。

三世如來眼未醒。昏沈妄想立門庭。客來不把拳頭豎。寐語從他隔壁聽﹝天如則﹞。

滅堂

瞎驢一喝驚天地。臨濟家風始大張。累及兒孫成話杷。無門無戶可承當﹝浙翁琰﹞。

無牛

桃林花落艸離離。失卻繩頭拍手歸。幾度野田春水白。隔煙愁聽笛橫吹。

雷峯

一聲掩耳不及處。百里震驚山嶽摧。若是於心無愧底。坐觀雲散碧崔嵬。

驀地如將鐵鼓撾。眼頭電影走金蛇。誰知昨夜峨嵋頂。驚得象王花入牙。

鐵面

百金剛杵力難摧。此相何曾墮母胎。自是嶺南明上座。繡鍼眼裏出頭來。

白巖

夜半看來與晝同。峭巍巍地又玲瓏。飛來片雪無尋處。空得空生翳一重。

天庵

日月兩輪爲戶牗。衲僧活計未蕭條。不知三十三重外。爛卻春風幾許茅。

石關

巖巖爲壁薜蘿門。天巧渾無斧鑿痕。百鳥不來云自合。豎拳消息與誰論。

石田

石上栽田世所稀。老農聞得也攢眉。有人下得泥犁種。別甑炊香供養伊。

方庵

者一坐具地。生涯誰得知。夜來四檐雨。誠盡我家私。

絕待

上無攀仰下無依。大地空來更是誰。祇个己靈猶不重。有何巴鼻與人知﹝谷源道﹞。

了翁

踏斷艸鞋。抝折拄杖。徹底風流。匙挑不上。擬問如何。劈面便掌﹝斷橋倫﹞。

月浦

吞卻七个與八个。十分圓處曲如鉤。魚翁一棹百雜碎。笑入蘆花萬里秋﹝東嶼海﹞。

竹房

碧雲堆裏六窗深。翻憶香嚴錯用心。有手不拋閒瓦礫。且鋪一榻對淸陰﹝空巖有﹞。

雷隱

白日靑天轟一下。掀翻海嶽裂虛空。三冬不用行春令。藏在無陰陽地中。

如翁

閒眠閒坐又閒行。那事不知何似生。因到水邊看白髮。秋風吹著兩三莖。

明叟

鑑盡昏昏燭盡幽。日輪當午月當秋。空來宇宙無知己。贏得春風到白頭。

鏡空

垢盡塵消體自圓。彩鸞無影不重懸。仰山擎處打不破。炫耀門庭五百年。

憩庵

外息諸緣魚止濼。內心無喘鳥棲蘆。老胡開者般門戶。帶累兒孫在半途。

密室

祇者方方一丈中。縵天网子百千重。放一綫道通汝气。黃梅夜半送盧公。

石翁

五百力士拽不動。空生頑坐幾風霜。巴歌唱罷無人會。春艸春花滿地香。

空海

返觀觀盡復何觀。淸淨彌漫一埽乾。月照毒龍眠不得。又從平地起波瀾。

實翁

不離生滅是圓常。花落花開見自忘。老眼一雙無著處。秋籬閒看菊花黃。

無範

徳山棒落靑天雨。臨濟喝轟平地雷。鎔盡規模空佛祖。更將何法示方來。

無在

三回五度打柴扉。將謂云深未得歸。把手話來元不似。斷橋流水夕陽微。

足庵

日用何曾有欠虧。四邊門限不曾移。若言知止方爲止。滄海依然似漏卮。

毒海

洪波浩渺浪翻空。一滴無非鴆酒同。斫額望風心膽裂。不知將底濟魚龍。

無得

夢裏堆藏總是金。一場富貴喜難禁。枕頭撲落忽驚起。四壁淸風無處尋。

無言

有口祇堪閒掛壁。不將一語當宗乘。看他淵默雷聲處。未許毗耶老淨名﹝古鼎銘﹞。

圓中

轉轆轆地。如盤走珠。向外尋覓。天地懸殊﹝了堂一﹞。

諾庵

自喚一聲還自應。知伊未是到家時。如今門戶天然別。未到家時也許伊﹝千巖長﹞。

大徹

虛空寬廓猶嫌小。透底何妨透頂頭。吾祖口門端的窄。過窗之後更無牛。

無庵

誰曾架此三間屋。又是何人借住來。祇把虛空爲壁落。從教門戶潑天開。

月舟

冰輪夜冷水天空。萬里淸光一棹中。七百髙僧撐不上。黃梅贏得送盧公﹝元叟端﹞。

古耕

威音王世墾荒丘。畱與兒孫種復收。今代未知承佃法。教人空手把鋤頭﹝天如則﹞。

晦空

千燈不照六窗寒。光影俱忘始解看。三萬二千人去後。至今門戶黑漫漫﹝中峯本﹞。

逆流

出源便遇打頭風。不與尋常逝水同。浩浩狂瀾翻到底。更無涓滴肯朝宗。

藏山

等閒掇轉太虛空。百億須彌不露蹤。盡大地人尋不見。是誰收在一塵中。

太古

七日莊周才鑿破。百千諸佛未投胎。衲僧一个閒名字。端的親從那畔來。

無隱

眼見耳閒元不隔。晝明夜暗絕商量。本來成現何多事。切忌當機自覆藏。

古田

七佛如來陳佃戶。五千餘卷舊鎡基。稻花香熟黃雲老。多少兒孫不自知。

省庵

一聲幽鳥到窗前。白髮老僧驚晝眠。走下竹牀開兩眼。方知屋外有靑天。

定叟

爲人散亂現威儀。千劫渾如坐片時。白日未曾輕動著。西風吹白兩莖眉。

秋江

气肅風淸徧界涼。數行新雁度瀟湘。一天好景憑誰委。兩岸蘆花對夕陽﹝傑峯愚﹞。

云庵

或淡或濃拖雨去。半舒半捲逆風來。爲憐途路無棲泊。卻把柴扉永夜開﹝髙峯妙﹞。

無鏡

從來一法何曾立。祇个容成也不畱。卻笑雙林還有照。尙來臨水自觀頭﹝南石琇﹞。

無岸

舉頭四望白彌彌。南北東西竟莫知。不用篙篙撐到底。回頭便是上船時﹝石屋珙﹞。

石巖

千尋拔地靑如玉。萬丈淩雲硬似鋼。望見崄巘多退步。有誰撒手肯承當。

無敵

眼空湖海气淩雲。傑出叢林思不羣。古往今來誰是我。得饒人處且饒人。

釣雪

百尺竿頭一縷絲。沒提撕處急提撕。離鉤三寸忽拋卻。正是虛空粉碎時﹝無文燦﹞。

友巖

最難知是結交心。鐵壁銀山百萬尋。生死兩岐俱識破。石頭大小盡黃金﹝楚石琦﹞。

梅叟

看到南枝又北枝。從教兩鬢白如絲。幻花滅盡畱眞實。正是靑靑著子時。

息庵

百尺竿頭罷問津。孤峯絕頂養閒身。𨿽然破屋無遮蓋。難把家私說向人﹝常藏王﹞。

古松

劫初無地著靈根。直下誰知有茯苓。子落叢林成大樹。萬年不攺四時靑﹝千巖長﹞。

小庵

个葉爲苫煞有餘。一微塵裏構庵居。𨿽然毫髮無容處。萬象森羅聽捲舒﹝笑巖寶﹞。

山居

一池荷葉衣無盡。數樹松花食有餘。剛被世人知住處。又移茅屋入深居﹝大梅常﹞。

千峯頂上一間屋。老僧半間云半間。昨夜云隨風雨去。到頭不似老僧閒﹝志芝庵主﹞。

山中住。獨掩柴扉無別趣。三个柴頭品字煨。不用援毫文彩露﹝志庵主﹞。

萬機休罷付癡憨。蹤迹時容野鹿參。不脫麻衣拳作枕。幾生夢在綠蘿奄﹝志庵主﹞。

竹筧二三升野水。松窗五七片閒雲。道人活計祇如此。畱與人間作見聞﹝和庵主﹞。

故園歸路隔天涯。絕頂閒房且寄家。翻罷貝多山月好。一棚花影漾袈裟﹝元叟端﹞。

拙直自知趨世遠。疎愚贏得住山深。現成活計無他物。祇有﹝甐﹣瓦﹢皮﹞皺杖一尋﹝淳藏主十二﹞。

屋架數椽臨水石。門通一徑掛藤蘿。自緣此處宜投老。饒得溪云早晚過。

自笑疎狂同拾得。誰知癡鈍若南泉。幾回食飽遊山倦。祇麼和衣到處眠。

無心閒澹雲歸洞。有影澄淸月在潭。此景灼然超物外。本來成現不須參。

隨身祇有過頭杖。飽腹惟憑折腳鐺。幾度遣閒何處好。水聲山色裏遊行。

瓦鑪爇處淸煙藹。鐵磬敲時曉韻寒。一串數珠粗又重。拈來百八不相瞞。

一瓢顏子非爲樂。四壁相如未是髙。爭似山家眞活計。屋頭松韻瀉秋濤。

數行大字貝多葉。一炷粗香古柏根。石室靜延春晝永。杜鵑啼破落花邨。

漁父子歌甘露曲。擬寒山詠法燈詩。深云勿謂無人聽。萬象森羅歷歷知。

坐石已知毛骨冷。漱泉常覺齒牙淸。个中有味忘歸念。身老無餘合此情。

幽巖靜坐來馴虎。古澗經行自狎鷗。不是忘機能絕念。大都投老得心休。

怕寒懶剃髼松發。愛暖頻添榾柮柴。栗色伽黎撩亂搭。誰能勞力彊安排。

萋萋茆捨新秋夜。白荳花開絡緯啼。山月如銀牽老興。閒行不覺過峯西﹝石屋珙十﹞。

滿山筍蕨滿山茶。一樹紅花間白花。大抵四時春最好。就中猶好是山家。

種了冬瓜便種茄。勞形苦骨做生涯。眾人若要廚堂好。須是園頭常在家。

一日打眠三五度。也消不得許多閒。循環數徧瑯玕竹。又出靑松望遠山。

巖房終日寂寥寥。世念何曾有一毫。𨿽著衣裳喫粥飯。恰如死了未曾燒。

半窗松影半窗月。一个蒲團一个僧。盤膝坐來中夜後。飛蛾撲滅佛前燈。

飯炊五合黃陳米。羹煮數莖靑薺苗。淡薄自然滋味好。何須更要著姜椒。

一天紅日繞東南。自拔靑苗插瘦田。布裰半沾泥水濕。歸來脫曬竹房前。

居山那得有工夫。種了冬瓜便種瓠。設使一毫功不及。許多田地盡荒蕪。

老來無事可幹懷。竹榻髙眠日枕斜。夢裏不知誰是我。覺來新月到梅花。

地鑪黃獨終無味。屋角靑松未有花。紅葉不題流水去。春山多少好人家。

黃葉任從流水去。白雲曾便入山來。寥寥巖畔三間屋。兩片柴門竟日開。

蓬頭垢面个頭陀。天下禪和不柰何。便是佛來須喫棒。如今年老卻成魔。

麥隴風淸梅雨住。種瓜栽菜人無數。聞鼓聲歸喫飯來。鉏頭倒掛門前樹。

石上打眠還打坐。松間行去又行來。白雲影裏山無數。黃鳥聲中花正開。

冬瓜棚外種胡盧。茄子更栽千百株。九丈舌頭三百口。且同一夏住茆廬。

四五月裏竹葉落。萬木靑靑梅子黃。冷地看他生死事。如何空過好時光。

佛法文章一字無。柴牀對客﹝此／束﹞盧都。胸中流出蓋天地。潦倒巖頭牙齒疎﹝天如則二﹞。

憶在蘇堤過六橋。小番羅帽被風飄。滿頭帶得湖山雪。幾度驕陽曬不消。

閒來石上玩長松。百衲禪衣破又縫。今日不憂明日事。生涯祇在缽盂中﹝灌溪昌﹞。

我也無端蓋把茆。碌磚徒自向空拋。山深不見一人至。打著元來是樹梢﹝何庵﹞。

月在水中撈不上。徒勞﹝翟﹡支﹞碎水中天。夜深山寺開門睡。月自飛來到面前﹝橫川珙五﹞。

稱心稱意可長保。上苑名園春日花。一个尖頭茆屋底。長年無事道人家。

七十二峯波面出。盧公去後石屏存。髙歌數曲遊三日。圖畫又添僧一尊。

千丈巖根芋火香。天上日輪正卓午。東土西乾無祖師。白髮老僧七十五。

佛佛授手無多子。祖祖相傳似海深。昨夜西風撼門扇。天明無迹可追尋。

栗色伽黎千百結。倚松捫腹看雲飛。有人問我雲山趣。向道春深筍蕨肥﹝愚谷智﹞。

山中十日九日雨。樹頭靑子落不住。白犬尋蹤入艸間。驚起竹雞飛上樹﹝恕中慍﹞。

一樹靑松一抹煙。一輪明月一泓泉。丹靑若寫歸圖畫。添个頭陀坐石邊﹝無見睹﹞。

新縫紙被烘來暖。一覺安眠到五更。聞得上方鐘鼓動。又添一日在浮生﹝蓬萊圓﹞。

生涯滿目是靑山。一榻翛然屋半間。不是老僧誇富貴。日閒閒又夜閒閒﹝吳翁﹞。

溪上坐來久。溪聲流水長。隔籬煙上竹。道者煮茶湯﹝暮翁﹞。

占得溪房最上層。山中拋卻一堂僧。小園祇在欄桿下。自摘靑棃雜飯蒸﹝東石﹞。

背負斜陽出西堰。春云狼藉藏春阪。過一溪橋見一邨。人聲漸近松聲遠﹝雪山杲﹞。

乘閒偶出靑山去。日暮歸來趁野泉。谷口是曾風雨過。艸堂修竹亂春煙﹝玉芝聚﹞。

梅花昨夜破寒汀。曉日初融露尙零。無事道人翻有事。一枝先供佛前瓶﹝唵﹝口﹡覺﹞香﹞。

送雨風無力。流花水不情。啼春枝上鳥。今日更分明﹝汰如河﹞。

半生株守獨家邨。愛月常常不閉門。枯木作庵伸腳睡。風流不減雪峯存﹝惟一潤﹞。

雜毒海卷七

雜毒海卷八

京都柏林嗣祖沙門性音重編

山居

三間茅屋從來住。一道神光萬境閒。莫把是非來辧我。浮生穿鑿不相關﹝隱山﹞。

一杯晴雪早茶香。午睡初醒春晝長。拶著通身俱是眼。半窗疎影轉斜陽﹝雪巖欽﹞。

春山筍蕨正蒙茸。好把黃粱徹夜舂。莫謂西來無此意。祖師渾在缽盂中﹝大梅英﹞。

山靜課花蜂股重。林空含籜筍肌明。倚欄不覺成癡兀。又得黃鸝喚一聲﹝石林鞏﹞。

紫蕨伸拳筍破梢。楊花飛盡綠陰交。分明西祖單傳句。黃鸝畱鳴燕語巢﹝柏堂雅﹞。

就樹縛茅成屋住。拾荊編戶傍溪開。是他懶瓚無靈驗。惹得天書動地來﹝布衲雍﹞。

冷風疎雨做新年。寂寞寒冰古澗邊。暖閣地鑪煨榾柮。送窮不用更燒錢﹝冰谷衍﹞。

艸堂秋似廣寒宮。金色花開碧玉叢。坐久不知凡骨換。天香淸散月明中﹝天眞則二﹞。

茶罷焚香獨坐時。金蓮水滴漏聲遲。夜深欲睡問童子。月上梅花第幾枝。

無事山房門不開。土階春雨綠生苔。此心將謂無人委。幽鳥一聲何處來﹝大巍倫﹞。

竹裏編茅倚石根。竹莖疎處見前邨。閒眠盡日無人到。自有淸風爲埽門﹝顯忠﹞。

煮菜無鹽懶去賒。化糧道者未還家。一條百衲拈來看。昨夜霜添瓦上花﹝呆庵莊三﹞。

蕎麥花開曉日晴。喚來童子聽叮嚀。好將紫芋收歸了。攜取長鑱劚劚﹦茯苓。

處世心如臘月冰。住山自笑百無能。菜羹且莫熬油者。畱點堂前供佛燈。

鼓腹而遊是何日。無事乘閒向溪立。溪風晚生溪樹寒。溪上落花髙一尺﹝法杲四﹞。

買山開地別爲家。折霧盤云小徑斜。人迹如今到不到。侵階祇看紫苔花。

麻制衣裳艸結廬。疎人先就我身疎。得車失馬都休問。萬事我今面壁初。

山紅艸碧萬點螢。樹中落落黃茅亭。微風吹座更吹我。明月照人還照經。

昨夜秋風忽作威。白雲和葉曉還飛。幽人不用頻頻埽。況此山深客到稀﹝幻有傳﹞。

豈爲老來登眺少。卻因病後得閒多。呼童洗硯無他事。重寫當年破院歌﹝雪澗﹞。

寰中獨許五臺髙。無位眞人伴寂寥。一任諸方風浩浩。常空兩眼視雲霄﹝孤月澄五﹞。

甘貧林下思悠悠。竹榻髙眠石枕頭。格外生涯隨分足。都緣胸次略無求。

自住丹巖綠水傍。了無榮辱與閒忙。老僧不會還源旨。一任靑山靑又黃。

深隱巖阿不記年。名韁利鎖莫能牽。七斤衫子重聯補。日炙風吹寂轉鮮。

颯颯春風和鳥哀。淸音直到耳邊來。鑪燒柏子端然坐。對月殘經又展開。

凝眸終日對靑山。石幾鑪煙意自閒。懸榻久無髙士駕。劃然長嘯白雲閒﹝天隱修二﹞。

大千總是一茅廬。善惡都從个裏居。長的長來短的短。得便宜處失便宜。

荊溪陽羨佳山水。無福消受也難居。翠竹蒼松千萬頃。紅塵飛不到庭除﹝均實水﹞。

山中有居薜蘿下。山中有人瘦入畫。人兮歸來勿久淹。莫遣蘿陰逐時化﹝雪嶠信十五﹞。

春云裂破一聲鳥。七片五片花飛沼。淸冷莓苔爛石頭。新鮮薜荔穿林杪。

老倒扶寒破衲遮。黃昏眠去五更鴉。通身是痛醫難治。同病相憐誰作家。

簾捲春風啼曉鴉。閒情無過是吾家。靑山个个伸頭看。看我庵中喫苦茶。

秋光一度正將殘。野菊無香木葉乾。入骨半窗寒雨過。愁人不在布衣單。

半天紅日照靑巒。艸薦封門睡正酣。莫道老僧眞个懶。起來吹火怕風寒。

靑山茅屋洞云齊。石壁煙蘿鳥合棲。誰道我年三十五。一身禪病懶如泥。

昨夜夢回茅屋冷。石牀生筍竈生苔。糧空正欲尋知己。一片白雲溪上來。

居山道者如何說。天際無雲月上竿。老兔地邊偸菜喫。齒寒嚼嚼又看看。

一間破屋云爲幕。半樹枯梅雪作花。鑪暖不知人睡去。夢回天曉竹林鴉。

過橋數里道人家。亂放疎籬白荳花。扶杖科頭望云到。燒香促膝喫杯茶。

卜築靑山身便安。黃毛捲雪火鑪寒。添些骨董煨些粥。云到柴門月已殘。

三分月色七分秋。黃葉疎疎共水流。莫道寒光消落盡。更畱煙雨在枝頭。

宜花宜雨艸分香。斷續歌聲山夢長。春老不啼樵徑晚。離離曲曲水雲鄕。

從頭簡點總無能。枯木巖前老衲僧。信步攜筐尋野菜。攀蘿又上一稜層。

髙居世外絕人求。深種良田自有秋。禪客扣門無可待。與他劈脊一拳頭﹝石車乘﹞。

讀經未罷眼如醉。驅遣睡魔無祕方。山堂一枕眠方穩。門外千竿玉送涼﹝靈溪昱﹞。

邨煙乞食路迢迢。火種刀耕足掛瓢。但得攀緣兩字免。紅塵無夢到雲霄﹝竺庵威十﹞。

翻土刪云驅行者。澆蔬引水課兒曹。莫嫌活計同流俗。佛法長年無一毫。

淸詞喜唱短長調。侍者惟畱大小空。一等住山眞快活。不分白月與淸風。

愛行千聖頂﹝寧﹡頁﹞路。喜說諸方剩下禪。身老而今多閣起。人來懶得豎粗拳。

橫塘十里隱菇蒲。紅樹邨邨入畫圖。聞說故人秋興好。小船昨夜宿西湖。

師子遊行無伴侶。白雲冉冉眾峯髙。祖師活計埋芳艸。三界何曾掛眼梢。

情義合時膠入漆。因緣離處火成灰。木人花鳥機關絕。那有一絲恩怨來。

了了瞻烏知兩月。綠云芳艸意遲遲。老年厭說忘情語。新竹滿林花滿枝。

夜深何處是淸秋。月在靑山云乍收。坐倚繩牀開戶牗。故鄕天盡望西頭。

野雲香帶焙茶煙。布谷聲頻谷雨前。會得一花同淨妙。不妨消遣住山緣。

三有大城無事客。五濁惡世太平僧。鼻頭烈火沒些子。肚裏寒灰有數升﹝呆翁悅五﹞。

破舊衲衣縫又補。郎當茅屋拄還撐。不能入眾同寒拾。燒火邏齋過一生。

深山大澤家風冷。麥飯柴門笑語香。閒踏雪晴乘瘦蹇。衝寒野老惠壺漿。

月色一天茗椀白。梅花十樹艸堂淸。此時想个同消受。頻看牀前折腳鐺。

少眠每笑祥叉手。多病嘗嗟燦赤頭。起意年來也攺作。與他兩个認同流。

剃艸燒田土脈肥。離離葵藿滿荊扉。山廚自足充淸供。客至何須更采薇﹝隱明綸二﹞。

芒鞋踏破寒林色。徧地芬芳綴落梅。野雀餐餘香滿舌。宮商不是等閒來。

一榻松風來枕上。涼生背後最相宜。老儂一種天眞樂。萬兩黃金不讓伊﹝竺堂溥﹞。

曉日微明煙樹叢。采芝人立板橋東。平抽石筍花朝雨。淡捲溪雲谷口風﹝東明卓二﹞。

石幢雨霽月華明。自笑頻年夢不生。眼底已空今古事。襟懷不讓碧潭淸。

廛居

鬧叢叢裏密提撕。門掩春風日又低。冷地有時親聽得。賣花聲在畫樓西﹝舜田﹞。

水居

壁黏祖偈風吹落。檐罥蛛絲雨打開。滿徑綠陰花落盡。門前百鳥不曾來﹝南石琇﹞。

船居

千尺絲綸直下垂。一波才動萬波隨。夜靜水寒魚不食。滿船空載月明歸﹝船子誠二﹞。

三十年來海上游。水淸魚現不吞鉤。釣竿斫盡重栽竹。不計功程得便休。

葉內翰選日集賓迎優禮作偈辭之

昨日曾將今日期。出門倚杖又思惟。爲僧祇合居巖谷。國士筵中甚不宜﹝惟正﹞。

普明牧牛十頌

未牧

生獰頭角恣跑哮。奔走溪山路轉遙。一片黑雲橫谷口。誰知步步犯佳苗﹝普明﹞。

水艸溪邊縱意哮。鼻頭無系去迢遙。誰知宇踏皆王化。亂踏雲山犯稼苗﹝山茨際﹞。

湘之南。潭之北。頭角分明。東觸西觸﹝玉林琇﹞。

初調

我有芒繩驀鼻穿。一回奔競痛加鞭。從來劣性難調制。猶得山童盡力牽﹝普明﹞。

鼻孔生獰不易穿。一回入艸一加鞭。狂心何計能拴續。賴有山童把索牽﹝箸庵問﹞。

少護頭。多捕尾。月下風前。盛溺埽屎﹝玉林琇﹞。

受制

漸調漸伏息奔馳。渡水穿雲步步隨。手把芒繩無少緩。牧童終日自忘疲﹝普明﹞。

熟徑難忘欲逞馳。芒繩在手緊相隨。豈容逐艸尋芳去。晝夜拘拴不憚疲﹝嚴﹝車﹡度﹞轢居士﹞。

面月白。蹄墨黑。有索有鉤。忍饑受渴﹝玉林琇﹞。

回首

日久功深始轉頭。顚狂心力漸調柔。山童未肯全相許。猶把芒繩且系畱﹝普明﹞。

翻然自肯便回頭。滿地殘紅襯艸柔。故國有懷情未撇。暗愁春老尙遲畱﹝篛庵問﹞。

遠邪蹊。趨正道。步步登髙。山長路杳﹝玉林琇﹞。

馴伏

綠楊陰下古溪邊。放去收來得自然。日暮碧雲芳艸地。牧童歸去不須牽﹝普明﹞。

暖風晴日柳溪邊。俛首循人意悄然。花落郊原春色晚。相隨歸去不須牽﹝聞谷印﹞。

戴寒鴉。履芳艸。毛骨馨香。見者道好﹝玉林琇﹞。

無礙

露地安眠意自如。不勞鞭策永無拘。山童穩坐靑松下。一曲升平樂有餘﹝普明﹞。

寒暑安。忙閒得。故鄕寬廓。任出任入﹝玉林琇﹞。

任運

柳岸春波夕照中。淡煙芳艸綠茸茸。饑餐渴飲隨時過。石上山童睡正濃﹝普明﹞。

百花溪上柳陰中。飽食和云臥綠茸。歌罷山童無所事。遺鞭枕上睡方濃﹝聞谷印﹞。

朝隴畝。暮茅檐。隨時水艸。明月同閒﹝玉林琇﹞。

相忘

白牛當在白雲中。人自無心牛亦同。月透白雲云影白。白雲明月任西東﹝普明﹞。

撐撐頭角臥林中。渠我渾忘雲水同。爲愛山前芻艸細。夜深乘月過溪東﹝山茨際﹞。

刀砍水。珠斷貫。澹泊明志。寧靜致遠﹝玉林琇﹞。

獨照

牛兒無處牧童閒。一片孤云碧嶂間。拍手髙歌明月下。歸來猶有一重關﹝普明﹞。

一道寒光萬境閒。寥寥四顧水雲間。夜深明月歸來晚。照徹空王向上關﹝箸庵問﹞。

失卻牛。撞破壁。一个窮身。赤灑灑的﹝玉林琇﹞。

雙泯

人牛不見杳無蹤。明月光寒萬象空。若問其中端的意。野花芳艸自叢叢﹝普明﹞。

人牛謾說絕形蹤。何異吹風欲滿空。若問還源親的旨。參天荊棘亂叢叢﹝嚴﹝車﹡度﹞轢居士﹞。

拋靈符。瞎正目。函蓋乾坤。火寒雪毒﹝玉林琇﹞。

梁山牧牛十頌

尋牛

忙忙撥艸去追尋。水闊山遙路更深。力盡神疲無處覓。但聞楓樹晚蟬吟﹝梁山遠原唱﹞。

暫時不在急須尋。莫待渠儂入艸深。滿目靑山何處去。祇消回首自沈吟﹝千巖長﹞。

見迹

水邊林下迹偏多。荒艸離披見也麼。蹤是深山更深處。撩天鼻孔爭藏他﹝梁山遠﹞。

也知隔遠苦無多。祇管貪程作甚麼。蹄踏蹄兮嘴對嘴。明明此物更非他﹝千巖長﹞。

山坡柳岸蹄痕多。子細凝眸是也麼。識得迹蹤須著力。從今步步要尋它﹝納允庵居士﹞。

見牛

黃鸝樹上一聲聲。日暖風和岸柳靑。祇此更無回避處。森森頭角畫難成﹝梁山遠﹞。

識得形容認得聲。戴嵩從此妙丹靑。徹頭徹尾渾相似。子細看來未十成﹝石鼓希夷﹞。

遠遠忽聞叫幾聲。隔溪一望艸靑靑。本來鼻孔端然在。縱使嵩公畫不成﹝納允庵居士﹞。

得牛

竭盡精神獲得渠。心狂力壯卒難除。有時才到髙原上。又入煙霞深處居﹝梁山遠﹞。

撩天鼻孔要穿渠。直待芒繩爛始除。向去不須分皂白。泥牛合水且同居﹝楚石琦﹞。

牧牛

鞭索時時不離身。恐伊縱步惹埃塵。相將收得���。羈鎖無拘自逐人﹝梁山遠﹞。

甘分山林寄此身。有時亦踏馬蹄塵。不曾犯著人苗稼。來往空勞背上人﹝石鼓希夷﹞。

騎牛

騎牛迆邐欲還家。羌笛聲聲送晚霞。一拍一歌無限意。知音何必鼓唇牙﹝梁山遠﹞。

指點前坡卽是家。旋吹筒角出煙霞。忽然變作還鄕曲。未必知音是伯牙﹝石鼓希夷﹞。

歷盡溪山始到家。任從落日散雲霞。歸來不語程途事。何必逢人掛齒牙﹝納允庵居士﹞。

忘牛存人

騎牛已得到家山。牛也空兮人也閒。紅日三竿猶作夢。鞭繩空頓艸堂間﹝梁山遠﹞。

欄內無牛趁出山。煙蓑雨笠亦空閒。行歌坐樂無拘系。贏得一身天地間﹝石鼓希夷﹞。

千重雲樹萬重山。倒臥橫眠任我閒。此景畫圖收不得。誰言身在畫圖間﹝楚石琦﹞。

人牛俱忘

鞭索人牛盡屬空。碧天寥廓信難通。紅鑪焰上曾容雪。到此方能合正宗﹝梁山遠﹞。

人牛雙遣露眞空。內外無私萬法通。莫立纖塵蹤迹泯。堂堂何處不歸宗﹝納允庵居士﹞。

返本還源

返本還源已費功。爭如直下若盲聾。庵中不見庵前物。水自茫茫花自紅﹝梁山遠﹞。

現成公案孰施功。眼不盲兮耳不聾。一一音聲諸色相。分明黑白間靑紅﹝千巖長﹞。

入廛垂手

露胸跣足入廛來。抹土塗灰笑滿腮。不用神仙眞妙訣。直教枯休放花開﹝梁山遠﹞。

殺人便解活人來。鬣頷何妨又托腮。甘作畜生行異類。重重關鎖盡﹝├／﹝冗﹣幾﹢﹝夕／火﹞開﹝千巖長﹞。

酒肆淫房任往來。莫教腦後露雙腮。全身同事全機攝。要使羣生眼盡開﹝夢庵格﹞。

元旦

新歲新春雪又濃。森羅萬象盡皆同。相逢莫認者般事。筋斗全拋示祖風﹝師子端﹞。

百年難遇歲朝春。奼女梳妝越樣新。惟有東邨王大姐。依前滿面是埃塵﹝髙峯妙﹞。

太湖山上賀新年。萬象森羅笑揭天。驚得泥牛吞石虎。塵塵剎剎自安然﹝無用寬﹞。

一年三百六十日。今日分明是初一。會得一兮萬事周。世間出世從玆立﹝費隱容﹞。

立春

無影枝頭一點春。可憐大地盡埋塵。陳年宿債昨宵盡。錯謂今朝又是新﹝密雲悟﹞。

春風才動春花開。春雨相催春水來。惟有通元峯頂石。依前白蘚與靑苔﹝無異來﹞。

春風春載入春郊。春蹋春芳春事饒。春日釀春春最麗。春歌春鼓鬧春宵﹝木陳忞﹞。

元宵

元宵佳節同歡樂。處處咸然無盡燈。火光爍破勝熱面。夜神忽喚冷頭疼﹝大慧杲﹞。

曠大劫來燈一椀。照天照地幾人知。要看不盡傳持處。兜率宮中夢覺時﹝恕中慍﹞。

春日

兩兩三三陌上行。春云踏碎一天靑。𨿽然各立風光處。又較儂家半月程﹝隱元琦﹞。

解冬

祖師門下絕人行。深崄過於萬丈坑。垂手不能空費力。任他堂上綠苔生﹝保寧勇﹞。

寒食

禁煙時節陳寒食。荒冢野田人啼泣。死髑髏上活眼開。鬼神茶飯俱打失﹝古湛衝﹞。

淸明日日爽精神。風送楊花足四鄰。分付子規謾啼血。明年更有許多春﹝雪嶠信﹞。

春朝晴日望飛煙。半是人家燒紙錢。本有爺娘渾不識。卻看黃土哭蒼天﹝山茨際﹞。

瞬目今年三閱月。一春半在雨中過。西來祖意都狼藉。花落風前知幾多﹝石瀾寧﹞。

結夏

揮戈佛日不西流。照徹人間洞九幽。從此安居無一事。休將元妙掛心頭﹝龍門遠﹞。

西峯結制不尋常。谷滿倉兮僧滿堂。旣得者些根蒂固。大家搖扇取風涼﹝髙峯妙二﹞。

一百禪和三十州。無繩自縛萬山頭。誰是護身誰是殺。白雲影裏鐵船浮。

端午

諸方盡喫菖蒲茶。惟我自酌靑原酒。儱儱閧閧發顚狂。打落南辰連北斗﹝惟庵然﹞。

是處人家懸艾虎。靈巖但喫菖蒲茶。莫言淡薄無滋味。畢竟風流出當家﹝南石琇﹞。

中夏

一夏悠悠今已半。克期取證事如何。幻華非幻消磨盡。祇與從前不較多﹝元叟端﹞。

祈雨

山磵水流如鑿開。旱年祈雨爲民災。不知雲從何處起。祇見雨從頭上來﹝師子端﹞。

遮墺龍王現白龜。應身何事出潭遲。欲知利物及民處。便好爲霖濟旱時﹝無相眞三﹞。

久旱山川若火焚。龍神何忍臥淵深。願興雷電重施雨。以濟斯民渴望心。

謝雨

山僧多幸造靈祠。卻感龍天力護持。上澤不知何以報。重來聊復謝恩私。

祈晴

天關久鎖不開容。日夜滂沱鼓黑風。奮性一椎俱擊碎。頂門迸出一輪紅﹝髙峯妙﹞。

廓然天地淸如洗。散盡陰雲見古臺。物物頭頭全體露。衲僧正眼自應開﹝費隱容﹞。

解夏

百煉黃金鑄鐵牛。十分髙價與人酬。庭前不有花含笑。又是東山一夏休﹝東山演﹞。

一个葫蘆才倒地。滿地葫蘆盡傾倒。欲識單傳直指禪。今日斗湊得恰好﹝或庵體﹞。

老矣無心鑄鐵牛。眼前隨分卽相酬。庭前葉脫西風起。且喜淩霄一夏休﹝元叟端﹞。

禪人解夏東西去。莫道腰包趁早涼。三界炎炎如火宅。不知何處是家鄕﹝笑隱欣﹞。

中秋

從本無心無可傳。何須握地覓靑天。無心恰似中秋月。照見三千與大千﹝元叟端﹞。

土木場中輥一回。平生己眼豁然開。廣寒宮殿無關鑰。撞破髑髏歸去來﹝無文燦謝修造進嚴耆舊﹞。

重陽

金蕊叢叢帶露新。采來烹茗賞芳辰。浮杯何必須宜酒。但有淸香自醉人﹝白雲端﹞。

﹝臺﹣臺﹢弗﹞﹝臺﹣臺﹢弗﹞籬根菊正黃。妙談西祖意瑯瑯。不知誰解聞斯語。堪爲宗門立紀綱﹝羅漢南﹞。

種陽黃菊未成花。落帽無勞憶孟嘉。但得靑山長在眼。不妨流水去無涯﹝開福寧﹞。

時移節換是尋常。過了重陽又一陽。人事自生今日意。黃花祇作去年香﹝愚庵及﹞。

中峯用處沒疎親。道合寧論主與賓。卻笑汾陽彊分別。重陽九日菊花新﹝笑隱欣﹞。

胸中一寸灰已冷。頭上千莖雪未消。老步祇宜平地去。不知何事又登髙﹝宜翁觀北禪指座﹞。

茱萸鮮嫩菊花香。暢殺陶家醉倒郎。我輩泛觴𨿽絕分。東籬閒玩也無妨﹝石門雅﹞。

結冬

火冷灰寒炭又無。大家兀坐嘴盧都。冷灰堆裏忽豆爆。大地通紅火一鑪﹝雪巖欽﹞。

擁門黃葉深三尺。冰齒寒泉懸萬尋。禁得苦寒忘闃寂。梅開不待嶺頭春﹝玉林琇﹞。

冬至

羣陰剝盡一陽生。艸木園林盡發萌。惟有衲僧無底缽。依然盛飯又盛羹﹝冶殳川﹞。

六陰已極一陽生。佛道還同世道亨。惟有祖師門下客。依前日午打三更﹝千巖長﹞。

羣陰剝盡一陽生。萬國歡呼賀太平。日出三竿天四霽。五云獨繞九重城﹝呆庵莊﹞。

謝雪

雪覆蘆花欲暮天。謝家人不在漁船。白牛放卻無尋處。空把山童贈鐵鞭﹝雪竇顯﹞。

凍雲四合雪漫漫。孰解當機作水看。祇爲眼中花未瞥。啟窗猶看玉瑯玕﹝中峯本﹞。

捱到虛空粉碎時。空花一任眼前飛。若還別覓安心法。客路漫漫沒處歸﹝無文燦﹞。

雪覆千峯光不散。梅開一樹暗香飄。西來祖意盡呈露。何用山僧把舌饒﹝芥庵大﹞。

除夕

一年三百六十日。今宵正是結交頭。移身換步無多子。六合淸風卒未休﹝大慧杲﹞。

一年三百六十日。日日塵勞事不同。今夜勸君都放下。管教明取少林宗﹝恕中慍﹞。

浮世光陰自不多。看看又是一年過。夜參欲說無窮事。柰此風頭峭硬何﹝呆庵莊﹞。

春回幽谷見梅新。雪水煎茶樂不勝。誰道夜深年是盡。曉來依舊日東升﹝山茨際﹞。

一年三百六十日。逗到今朝是除夕。遠年帳目盡丟開。摩訶般若波羅密﹝隱明綸﹞。

送了窮神接好年。家家燒紙揖門前。隨鄕也把空拳豎。聊當兒孫壓歲錢﹝呆翁悅﹞。

雜毒海卷八﹝終﹞

