續藏經幻住庵淸規

元明本著

幻住庵淸規

普應國師幻住庵淸規﹝並序﹞

魯語謂。君子學道則愛人。小人學道則易使也。蒙莊亦云。魚相忘於江湖。人相忘於道術。斯入世之道尙能易使而相忘。矧佛祖出世之道混彼此齊自佗。交徹融攝而無間然者也。心存乎道不待禮而自中。不俟法而自正矣。又何叢林規矩云哉。嗟乎人心之不軌道久矣。半千載前已嘗瓦解。百丈起爲叢林以救之。迨今不能無獘。今庵居處眾固不敢效叢林禮法。而日用又不可破規裂矩。勉置須知一編。列爲十門。爲主伴交參之標準。自成一家之規。非敢與大方共也。其有眞參實究之士。攝念於天眞未散之頃。終日作而不見其勞。終日息而不知其佚。外忘禮法。內空能所者。以是編爲疣贅。則我何敢辭焉。延佑丁巳冬幻住沙門書。

日用須知十條綱目

日資

月進

年規

世範

營辧

家風

名分

踐履

攝養

津送

日資

教中謂初日分中日分後日分。又初夜中夜後夜。卽古徳所謂晝三夜三者也。又云。日不足繼之以夜。本色道流。寸陰靡棄須臾不離。日夜六時寧無資助。謂日資者。總言二六時中之標準也。

一庵之務以辧道爲先。道無始終。起於日用。一日如是日日皆同。惟日不足繼之以。夜總名日用事也。

裝香一盤。且以三炷爲率。自黃昏燒起至第三炷。約四鼓時分也。竈下燒麵湯。堂前鳴板三下。大眾收枕推被。於裏牀收半單。下地洗面皈堂坐禪。至開靜板鳴。卽折被搭衣佛前禮拜。皈缽位坐展缽受粥。粥罷佛前諷經。經畢小歇。堂前復鳴板三下。自主至伴皈堂坐禪。至齋時火板鳴下地。少頃長板鳴皈缽位受食。食畢小歇。堂前鳴板三下復皈堂坐禪。至晡時分鳴板放參。至黃昏燒香盤。大眾搭衣諷經施食事畢。堂前鳴板三下皈堂坐禪。至放參板鳴。開枕展被右脇而息。此蓋大眾日用之常規也。大意與叢林淸規頗同。此但節其要目耳。

凡一日夜之間。四次坐禪之際。宜各屏心絕慮。息念忘緣。深究死生。力窮道業。除大小便利外不許共語。不許洗浣。不許補綴。不許看讀。乃至一應雜務非公界普請俱不許作。凡上牀下地出堂入戶。如臨深履薄然。勿使鄰單知覺動其道。心自然內外相資身心寂默矣。

月進

積日以成月。積月以成歲。世相遷流物我同化。時節亦相須而會遇。旣曰建立。詎可範然。日資不足月以進之。非圖苟循時緣。要且大家知有者矣。

正月

初一日歲旦。五更鳴鐘板眾集。大悲咒祝聖罷。大眾稱賀與四節同。是日營齋。半齋時諷楞嚴普回向。

十五日上元燈夕。供設隨宜。此日之早月望祝聖。但是一年十二月遇初一十五是謂朔望。須就粥前諷大悲咒祝聖。周而復始又一年。內有六日是本命好日。此六日亦與朔望同。粥前諷大悲咒祝聖。切惟皇恩如天之覆。林泉懦弱之古。仰承帝澤而獲終身之安。其贊祝之誠豈可擇日而爲之。蓋二六時中俯仰折旋皆是謝恩祈禱之時也。今特取本命朔望而爲者。乃表而出之之意也。謹序於此。餘月不書。每月初二十六是眾聖衙會之辰。常住營備香花燈燭茶果珍羞。就土地堂鋪設供養。大眾諷楞嚴咒。月月準此。每月後空白紙五六行。但有年常合具之事以俟補入。

二月

初三日啟建天壽聖節﹝事備年規玆不重具﹞。

十五日佛涅盤。是日當預備香燭茶果珍羞供養之具。亦預書疏文一道。半齋時分鳴板。眾各具威儀集佛前。庵主出上香。退身三拜。不收坐具。復進鑪前上湯上食畢。又退身三拜。復炷香上嚫點茶畢。又退身三拜。收坐具再近鑪前插香一炷。退身與大眾同禮三拜﹝諸方有兩序出班燒香。庵居宜免﹞。拜起卽宣疏畢。乃舉楞嚴咒回向云。諷誦殊勛。回向眞如實際。莊嚴無上佛果菩提。四恩總報。三有均資。法界有情同圓種智。十方三世一切諸佛。諸尊菩薩摩訶薩。摩訶般若波羅蜜。

四月初八日佛生日。臘月初八日佛成道。此二日皆與佛涅盤同。後不復敍。惟四月初八日多浴佛之儀。

十九日觀音菩薩生日。此日之上供威儀宣疏等略與佛涅盤事同。惟大眾不講禮拜。然亦隨人建立。

三月

初三日滿散聖節道場﹝事備年規玆不重具。是日面供諸方通例﹞。

初四日伽藍慶誕。常住設供諷經。

二十三日髙峯和尙湣忌。半齋設位供養。大眾諷楞嚴咒。

四月

初八日佛降誕。預結花亭一座。以示生佛相安立香湯盆內。用小杓二柄。俟庵主上食。大眾拜起。維那舉浴佛偈。大眾隨舉而和。自庵主首座及大眾次第周行至佛前執杓舀湯浴佛。僧道俱畢卽舉楞嚴咒。其上供宣疏及楞嚴後回向等。總與涅盤時同。玆不重具。

十三日起楞嚴會﹝事具年規﹞。

十四日晚參時。土地堂念誦須備香花燈燭茶果珍羞如法莊嚴。庵主燒香上茶湯。退身依位立。維那念誦。誦畢。堂前鳴板。大眾皈堂。庫司聖僧前燒香煎湯一筵。

四節念誦皆同準此。

十五日結制﹝事具年規﹞。

結制主賓人事敍語。

﹝主云﹞卽日孟夏謹時。恭惟座元鄕長禪師法候起居多福。﹝某﹞夙何慶幸獲遂同居。此日聖制斯臨。願依法力資持。尙冀道緣克備。區區致賀殊愧不專。下情無任欣幸之至。

﹝客云﹞卽日孟夏謹時。共惟庵主尊長老師尊候起居納福。某多生有幸得獲依棲。此日結制令辰。仰願垂慈不倦納福無時。遠提佛祖之權衡。永作人天之標準。拜賀不專。下情無任愧感之至。

五月

初五端陽。

二十八日起靑苗經會三日。至六月初一日散。須預備香燭供料並立疏文及預出經單。請大眾結緣披閱。然後聚其經目入疏回向。

六月

初一日散靑苗會亦中夏人事。

七月

十三日滿散楞嚴會。

十四日晚參時土地堂念誦。

十五日解制人事。此夜分啟建盂蘭盆勝會。以濟幽爽。以報劬勞。此會亦須預出經單請大眾隨意披閱﹝此會有開甘露門一﹝打﹣丁﹢胃﹞。請依而行之。玆不重具﹞。

解制主賓人事敍語。

﹝主云﹞卽日孟秋謹時。恭惟﹝同前某﹞三世慶幸。每荷恲蒙。聖制告圓。長夏之中多辱資待。幸無魔惱。所願聲傳湖海。道播叢林。遠符佛祖之心。永慰人天之望。下情不勝至禱之至。

﹝客云﹞卽日﹝同前﹞。某一介愚蒙。極承慈蔭。九旬制內仰徳何多。長夏已周。惟冀名徳並進道福俱尊。振槌拂於名藍。播光明於末運。下情不勝榮幸之至。

八月

九月

十月

初一日開鑪。

初五日達摩大師忌。此日營供設位。庵主上茶湯設拜。諷楞嚴咒回向。

十一月

冬至。其冬夜土地堂念誦及冬朝講禮﹝事具年規﹞。

十二月

初一日髙峯和尙忌。其設供養諷經等。丰儉隨人建立。

初八日佛成道﹝此日事具涅盤竟。玆不重書﹞。

除夜土地堂念誦。

年規

三人爲眾。話已徧行。一歲之規。理宜預備。事旣關於建立。業必假於營爲。一月精誠無量壽道場開展。九旬修證首楞嚴佛事敷宣。眾旣集於一庵。禮可虛於四節。調酰合醢杓柄上。豈待旣索之後容心。種月鋤云鐝頭邊。須向未屙已前具眼。一時心悟。萬古道同。蓋卽事卽理者也。

聖節某月某日啟建。預備香燭茶果供養。於三五日前寫榜疏經單。至日侵早鳴鐘板集眾。庵主出。燒香一炷。上茶一甌。再插香一炷。退身與大眾對佛同禮三拜起。卽宣疏。宣畢卽舉楞嚴咒。此日滿散其意亦然。但滿散時大眾拜起。卽舉經。經畢臨了宣疏。此一月內日日侵早大眾大悲咒回向祝聖。粥罷輪僧於佛前設經案披閱經文。至晚參時卽鳴鐘下殿。每日上殿亦鳴鐘。庵主每日二時聞鐘聲卽上殿燒香。每日庫司備茶果供奉上殿之人。蓋上下俱表其誠也。

四節

古淸規以四節爲一年之盛致。謂四節者。卽結制。解制。冬至。歲朝是也。近代多以冬至歲朝爲俗節。惟講結制解制之禮。今庵亦當循例舉行。特不能全機作用耳。如諸方於結制之時出圖帳艸單及特爲茶湯等。今庵居悉宜免之。惟預於四月十三日備大香燭花果茶湯排列佛前。起楞嚴會九十日。至七月十三日滿散。其起散各具疏文宣白。以答神明之森護之權。十四日晚參時。土地前念誦。排例供養伽藍堂。用酬守護九旬修証之功。四月十五日早。集眾諷大悲咒祝聖。回向畢。庵主與首座對立。東西兩序各相對立定。庵主與首座各出香一片置之鑪上。﹝道者喝云﹞庵主與首座大眾觸禮三拜。以表結制之儀。拜起敍時暄竟。庵主首座大眾各分手環坐﹝或無首座但請堂中年臘髙者代之﹞。行堂道者排立於前。參頭至鑪前插香。當中同禮三拜起。參頭道者引眾道者先自庵主前問訊。次至首座大眾前巡繞問訊一匝而退。庵主起身燒香一炷。與首座大眾揖竟。點湯一盞畢。俱起身謝湯而退。其上下人事總在里許。各歸缽位喫粥。一切人更不別講人事。蓋庵居事從簡約也。解制之禮亦然。

冬至年朝。或講不講。隨在當人。特不過如此而已矣。

歲計

田疇乃一歲之計也。蔬圃亦一歲之計也。治生之理其可罔諸。古人有栽田博飯與開田說大義及插鍬叉手之風。又灌溪與璣禪師俱作園頭。遺風盛扇道韻充。然法久獘生。上下偸安之習旣盛。尸位索餐猶興嗟怨。焉知鐝頭邊有立地成佛之旨哉。以故庵居營務遠效古人。旣有口腹之急。敢求形體之安。作則同其勞。息則同其逸。𨿽不能扶犁荷鍤。亦須當奉餉供湯。要知其作之爲我也。故百丈有一日不作一日不食之戒。豈徒然哉。其治田治圃之具。須堅淬其鋒鋩。實穿其柄杷。圓活其機栝。茂丰其畔岸。舉無敗事。歲有成績矣。冥資道力遠助勝因。乃發眞歸源之大本也。其可忽諸。且作務旣周。營爲必備。謂營爲者。遇暑伏則合醬造醋做豉。收椒花曬瓜茄。糟藏鹵閒等。須求醞釀作用之法。最良者取而效之。庶無損壞而亦美眾口也。凡缸缶器仗所用之物。須時時護惜收貯。勿令穢污。玆亦歲計之不可免者。故書以附之。

世範

庵務旣彰。化儀必具。祈禳禱謝慶慰披宣。禮固必於眞誠。事乃涉乎文彩。叢林設掌書記。辭章典雅以悅見聞。庶幾爲世範模。令法久住者也。

聖節道場僧眾披閱。

經單式

諸品經目開於後。

大方廣佛華嚴經但以大黃紙一幅

大乘妙法蓮華經

大方廣圓覺修多羅了義經

大乘金剛般若波羅蜜經

靑蓮華如意寶輪王神咒

消災妙吉祥神咒經。

稱揚無量壽嘉號。所集

書掛於榜之右洪目。端爲祝延今上皇帝聖壽萬安。

今月

日庵門具。

聖節啟建疏

湖州城西卞山幻住禪庵。臣僧某。某月某日恭遇天壽聖節庵。門預於今月幾日啟建金剛無量壽道場一月。每日輪僧上殿披閱金文。宣持密號。今辰開啟諷誦大佛頂首楞嚴神咒。稱揚聖號。所集洪因。端爲祝延今上皇帝聖壽萬安。右伏以丹書詔世動山河社稷之歡。紅日麗天慰艸木昆虫之望。恭臨聖誕虔奉佛乘。宣祕密之要詮。祝綿長之睿算。恭願日而上月而下。發暉極大之聖明。山之髙海之深。鞏固至尊之福壽。但臣僧﹝某﹞等下情無任瞻天。望聖激切。屏營之至。謹疏。

年月日具位臣僧﹝某﹞疏。

聖節滿散疏

湖州路﹝某﹞庵臣僧今月﹝某﹞日恭遇天壽聖節。庵門預於幾月幾日啟建金剛無量壽道場一月。每日輪僧上殿披閱金文。宣持密號。今辰滿散。營備香花燈燭茶果之儀。以伸供養。諷誦大佛頂首楞嚴神咒。稱揚聖號。所集洪因端爲祝延今上皇帝聖壽萬安。右伏以虹垂北極。會日月以三三。龍現中天。應乾坤之九九。功超列聖。澤被多方。仰帝瑞之初分光騰宇宙。效華封之載祝聲滿寰區。虔披五千餘軸之眞詮。端祝億萬斯年之睿算。恭願曰福曰壽。等天覆而地擎。以聖以神。倍海涵而春育。但臣僧﹝某﹞等下情無任瞻天。望聖激切。屏營之至。謹疏。

年月日具位臣僧﹝某﹞疏﹝封皮用黃紙僉頭﹞。

啟建僉云﹝聖節啟建文疏﹞具位﹝臣﹞僧﹝某﹞謹封。滿散僉云﹝聖節滿散文疏﹞具位﹝同上﹞。

湖州城西卞山幻住庵。

某月某日恭遇。

聖節式

天壽聖節。本庵預於幾月幾日啟建金剛無量壽道場一月。每日輪僧上殿披閱金文。宣持密號。所集洪因。端爲祝延今上皇帝聖壽萬安。

右共惟皇覺洞明。天龍炳鑑。謹榜。

﹝榜用黃紙書。如臣僧之名用紅紙貼。可髙四尺闊三尺。此亦隨屋大小爲掛文佛殿上。俟道場滿散杖起。榜用木作骨子﹞。

年月日住庵臣僧﹝某﹞謹言。

佛涅盤疏

湖州某庵。遺教比丘﹝某﹞今月十五日伏遇本師釋迦如來大和尙入般涅盤之辰。庵門營備香花燈燭。如法奉供。謹集合庵僧道眾諷誦大佛頂首楞嚴神咒。稱揚聖號。所集殊勛。上酬慈蔭者。右伏以千百億身徧塵區而不滅。七十九載順世相以無常。想滿月之慈容。對中春而殞涕。慨此拈花之微旨。輙成蔓艸以難圖。供效純陀。義伸追遠。本師釋迦如來大和尙。伏願覺天空閱。蕩蕩乎無能名焉。慧日流輝。皓皓乎不可尙矣。盡眾生法界契涅盤妙心。但某等瞻望紺密。無任追號之至。謹疏。

年月日具位遺教比丘﹝某﹞疏﹝封皮用黃紙僉頭﹞。

﹝涅盤功徳文疏﹞

具位遺教比丘﹝某﹞謹封。

觀音菩薩生日疏

湖州某庵比丘某。今月十九日伏遇大慈大悲靈感觀世音菩薩示現之辰。庵門營備香花燈燭茶果珍羞。如法奉供。謹集合庵僧道眾諷誦大佛頂萬行首楞嚴神咒。稱揚聖號。所集殊勛。上酬慈蔭者。右伏以圓常智體三千剎海內無日而不生。湛寂眞身微塵國土中有念而皆應。因垂形於此界。而誕迹於斯辰。碧桃花露濕春風獻園林之上供。紫竹林聲敲夜雨宣海藏之眞詮。輙罄微誠。仰酬慈蔭者。伏願萬億香水海流通佛事。長爲菩薩廣大願王。百千日月光洞照普門。永作眾生淸淨眼目。謹疏。

年月日具位比丘某疏。

﹝普門示現功徳文疏﹞具位比丘某謹封﹝封皮用黃紙僉頭﹞。

佛生日疏

湖州某庵遺教比丘某。今月初八日恭遇本師釋迦如來大和尙示現受生之辰。庵門營備香花燈燭茶果珍羞以伸供養。嚴持香水。灌沐金軀。集僧道眾諷誦大佛頂萬行首楞嚴神咒。稱揚聖號。所集殊勛。上酬慈蔭者。右伏以春滿毗藍園優缽曇花自天垂降。香繞無優樹妙菩提果當處示生。白玉毫萬象仰瞻。黃金軀九龍灌沐。某等仰承慈蔭。適會誕辰。諷祕密之眞詮敢忘遺教。獻蘋蘩之薄供。輙罄微誠。本師釋迦如來大和尙。伏願智慧海宏深蕩慈波於無窮無極。功徳山髙聳垂道樹而益茂。蓋榮同十方諸佛大轉法輪。與法界眾生俱成正覺。但某等下情無任瞻望玉毫。激切屏營之至。謹疏。

年月日具位遺教比丘某疏。

﹝世尊降生功徳文疏﹞具位遺教比丘某謹封﹝討皮用黃紙僉頭﹞。

結夏啟建楞嚴會疏

湖州某庵遺教比丘某。今月十五日恭遇本師釋迦如來大和尙結制之辰。本庵預於十三日啟建楞嚴勝會九十日。一眾燻修克期取證。今辰開啟。營備香燭茶果以伸供養之儀。謹集合庵僧道眾諷誦大佛頂萬行首楞嚴神咒。稱揚聖號。所集洪因。端爲祝延今上皇帝聖壽無疆。回向眞如實際。莊嚴無上佛果菩提。大慈大悲靈感觀世音菩薩。次伸祝貢光明會上護法列廗諸天。三界萬靈十方眞宰。今年歲分主執陰陽權衡造化。賞善罰惡幽顯靈聰。五嶽四瀆名山大川。聖帝名王忠臣烈士。五方行雨龍王。六合雷公電姥。主風主雨主百谷苗稼發生萬物。無量聖賢。府縣城隍大王。當境土地某神。近遠廟貌遐邇靈祇。本庵立地翊應。俟周宣靈主護伽藍神。合堂眞宰。廚司監齋使者。主湯火井竈神祇。山林界相守護百靈。修造方隅周回禁忌。建庵檀越本命星君。西天此土歷代祖師。增崇品位。合庵僧道各人生身父母養育劬勞。酆都界內冥府十殿慈王。三塗六趣八難四生諸有情眾。統三界若幽若顯。徧十方乃聖乃凡。功徳平等資倍。普皆饒益。先願皇風永扇帝道遐昌。佛日增輝法輪常轉。次冀庵門鎭靜中外咸安。火盜公私諸緣吉慶。更冀合庵僧道各各修行有序。進道無魔。般若智以早明。菩提心而不退。四恩等報三有均資。法界有情同圓種智者。右伏以安居三月。效靈山克期取証之眞規。禁足九旬。明少室密付單傳之厥旨。誦佛頂萬行首光明祕咒。答神靈一切時守護威權。篆鑪吹薝卜之云。蠟蚷吐優曇之藥。惟玆勤策。以助證明。伏願以大圓覺爲伽藍。念念悟心達本。踞菩薩乘修寂滅。處處發眞皈源。期佛果以常圓。資法輪之大轉。但某等下情無任瞻望玉毫。激切屏營之至。謹疏。

年四月日遺教比丘某疏。

﹝封皮用黃紙僉頭﹞﹝楞嚴勝會啟建文疏﹞具位遺教比丘某謹封。

靑苗經疏

湖州某庵住持沙門某情旨。庵門歲遇中夏。當植物長茂之時。啟建靑苗勝會。用保田疇。仰祈護佑。涓取今月二十八日開啟。營備香花燈燭茶果之儀以伸供養。﹝謹集﹞合日僧道眾披閱經文三日。至六月初一日滿散。所看經目謹用具列某經某咒。稱揚聖號。所集功徳。先伸回向眞如實際。莊嚴無上佛果菩提。大慈大悲靈感觀世音菩薩。次伸祝貢光明會上護法列廗諸天大權仙眾。三界萬靈十方眞宰。上界玉皇大帝。北極紫微帝君。日月兩宮天子。南北二斗星君。周天列宿河漢星辰。今年歲分主執陰陽權衡造化賞善罰惡幽顯靈聰。五方行雨龍王。六合雷公電姥。主風主雨主百谷苗稼發生萬物。無量聖賢。府縣城隍大王。當境土地某神。近遠廟貌遐邇神祇。本庵土地翊應周宣靈王護伽藍神。合堂眞宰。匝庵香火有禱聖賢田公田姥田庫神祇。掌管圍岸驅遣虫蟥一切大神。山川嶽瀆社稷靈祇。統三界若幽若顯。徧十方乃聖乃凡。功徳平等資倍。普皆祈禱者。右伏以時維中夏。植物當茂長之期。丰望晚秋。庶務指收成之理。仰神靈之森護。崇聖教以資燻。花果列珍於座筵。香燭騰輝於屏幾。經披羣典卷第一義。千口門功答萬靈。了勝三昧於性海。百神獲益。眾聖垂庥。惟願十雨五風禾稼致丰登之慶。四時八節乾坤推化育之靈。期物務以蕃滋。助法輪之大轉。恭惟佛心印知。神靈昭格。謹疏。

年月

日具位住持沙門某疏。

﹝封皮用黃紙僉頭﹞﹝靑苗祈禱功徳文疏﹞具位住持沙門某謹封。

滿散楞嚴會疏

湖州某庵遺教比丘某。今月十五日恭遇本師釋迦如來大和尙解制令辰。庵門預於十三日滿散楞嚴會。九旬之內一眾燻修幸無魔惱。今辰營備香花燈燭茶果之儀以伸供養。謹集合庵僧道眾諷誦大佛頂首楞嚴神咒。稱揚聖號。所集洪因。端爲祝延今上皇帝聖壽無疆。回向眞如實際。莊嚴無上佛果菩提。神位與啟建疏同至同圓種智者。右伏以九旬制滿。浮鐵船於動靜不該之先。三月功成。驗蠟人於形名未兆之表。答神明之森衛。宣佛頂之祕詮。祥煙銷古篆於金鑪。寶焰吐曇花於玉燭。道場克遂。佛事告周。惟願盡十方世界皆圓覺伽藍。主伴咸臻於本際。與一切眾生入平等性智。自他俱徹於靈源。燦發心花。淵澄慧海。但某等下情無任瞻望玉毫。激切屏營之至。謹疏。

年月日具位遺教比丘某疏。

﹝封皮用黃紙僉頭﹞﹝楞嚴勝會滿散文疏﹞具位遺教比丘某謹封。

佛成道疏

湖州某庵遺教比丘某。今月初八日伏遇本師釋迦如來大和尙成無上道之辰。庵門營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。所集殊勛上酬慈蔭者。右伏以雪覆千山大地春回寒谷。星明午夜覺天雲散長空。示六年苦行之因。證歷劫進修之果。某等生逢末運。忝嗣宗猷。深惟麻麥之餐玆焉有愧。虔奉蘋蘩之供。終亦難忘本師釋迦大和尙。恭願餘光照臨。警發蒙昧。大千國土永延。聖主富壽康寧。一切眾生咸證如來智慧徳相。但某等下情無任瞻望玉毫。激切屏營之至。謹疏。

年月日具位遺教比丘某疏。

﹝封皮用黃紙僉頭﹞﹝如來成道文疏﹞具位遺教比丘某謹封。

祈晴疏﹝祈晴祈雨每日二時。回向具於疏尾﹞

某州某庵住持沙門某。意旨切見陰雲日積。雨水霖霪。旣恐民心。甚妨農務。由是謹發誠心啟建祈晴道場。營備香花燈燭茶果之儀以伸供養。謹集合庵僧眾諷誦大佛頂首楞嚴神咒。稱揚聖號。所集功徳專伸祈禱大慈大悲靈感觀世音菩薩。次伸祝貢光明會上護法諸天大權仙眾。上界昊天玉皇大帝。北極紫微帝君。日月兩宮天子。南北二斗星君。今年歲分主執陰陽權衡造化賞善罰惡幽顯靈祇。五方行雨龍王。六合雷公電姥。主風主雨主百谷苗稼發生萬物。無量聖賢。府縣城隍大王。當境土地某神。遠近廟貌遐邇靈聰。統三界若幽若顯。徧十方乃聖乃凡。功徳平等資倍。普皆祈禱。所求晴霽速賜感彰。惟願陰雲散野。紅日麗天。遂萬物之生成。慰九秋之懸望。右共惟佛天印知神龍昭假。謹疏。

年月日具位住持沙門某疏。

﹝封皮用黃紙僉頭﹞﹝啟建祈晴道場文疏﹞具位住持沙門某謹封。自啟建日立疏。如此宣疏回向了。每日粥飯二時諷大悲咒七徧。如不感應增至三七徧。回向云。諷經功徳專伸祈禱﹝云云依前疏內眾神至﹞普皆祈禱處。但云。所求晴霽速賜感彰。十方三世﹝云云。祈禱至感應之日。別立疏滿散﹞。

滿散祈晴疏

某州某庵住持沙門某。情旨昨者切見雨水連綿。有傷農務。遂於某日啟建祈晴道場。今則克遂感彰。營備香花燈燭茶果之儀以伸供養。謹集合庵僧道眾諷誦大佛頂首楞嚴神咒。所集功徳專伸回向大慈大悲靈感觀世音菩薩。次伸祝貢﹝聖位同前啟建疏內﹞。功徳平等資倍普皆答獻。惟願五風十雨慰農民播種種之歡心。九稔三登戴天地生成之盛徳。法輪大轉佛事常興。右恭惟佛天印知神龍昭假。謹疏。

年月日具位某疏。

﹝封皮同前﹞﹝滿散祈晴道場文疏﹞具位﹝云云﹞某謹封。

啟建祈雨疏

某州某庵住持沙門某。情旨切以天時亢旱艸木焦枯。農望成勞民心實畏。由是啟建祈雨道場。營備香花燈燭茶果之儀以伸供養。謹集合庵僧道眾諷誦大佛頂首楞嚴神咒。稱揚聖號。所集功徳專伸祈禱大慈大悲靈感觀世音菩薩。次伸祝貢﹝聖位與祈晴疏同至﹞。功徳平等資倍。普皆祈禱。所求雨澤速賜感通。惟願慈云密布。慧日潛收。垂甘澤以滂沱。潤焦芽而郁茂。右共惟佛天印知神龍昭格。謹疏。

年月日具位某疏。

封皮同前﹝啟建祈雨道場文疏﹞具位住持沙門某謹封。自啟建日立疏。如此宣白了。每日粥飯二時諷大悲咒七徧。如不感應增三七徧。

回向云。諷經功徳專伸祈禱﹝聖位與前疏同至﹞。普皆祈禱。所求雨澤速賜感通。十方三世﹝云云﹞。

滿散祈雨疏

某州某庵住持沙門某。情旨昨見天時久旱。農望焦心。遂於某日啟建祈雨道場。今獲感通。營備香花燈燭茶果之儀以伸供養。謹集合庵僧道眾諷誦大佛頂首楞嚴神咒。稱揚聖號。所集功徳專伸回向﹝聖位與前疏同至﹞。功徳平等資倍。普皆答獻。惟願天覆地擎宣萬劫無窮之化育。雨時暘若慶九秋有望之生成。仰助眞風。遠資化日。右恭惟佛天印知神龍昭格﹝謹疏﹞。

年月日具位某疏。

封皮同前﹝滿散祈雨道場文疏﹞具位某謹封。

薦亡燒香疏﹝僧俗男女皆可通用﹞

某州某庵沙門某。玆者伏值新故某人﹝僧入寂。男捐館。女掩妝﹞之次。謹自課誦某經。仍備香燭敬詣靈幾。諷誦眞詮。稱揚佛號。所集勝因。奉爲﹝僧覺靈。男神儀。女叔靈﹞莊嚴樂土者。右伏以幻海漚傾處世間生無生相。覺園果熟旋法界死絕死緣。香浮薝卜之云。燭吐優曇之穗。宣般若之祕典語默全超。資解脫之眞源邇遐不隔。惟願白玉池花敷四色。沈沈香霧妙觸無痕。黃金地樹聳七重。蕩蕩玄音圓聞不住。以斯受用。如是莊嚴。恭惟佛心印知。功徳文疏。

年月日具位某疏。

送生日功徳疏﹝生申慶育兩句隨意取一句用﹞

某州某庵沙門某。今月某日伏遇某人﹝生申令旦慶育之辰﹞。謹備香燭恭詣壽筵。披閱金剛般若波羅密經。某經某咒。稱揚無量壽佛嘉號。所集功徳。祝貢某生本命星君。大小二運。傍臨正照。吉威星斗。納玆善利壽命延長者。右伏以偉人間世而生。適逢此日。吉宿自天而降。乃遇斯辰。香雲騰金鼎之祥。燭花現玉臺之瑞。虔披貝葉。茂長樁齡。惟願滿屋歡聲頌靑山之年不老。盈門道气慶綠水之福常流。恭惟佛日洞明星天朗鑑。謹疏。

年月日具位某疏。

封皮用紅紙僉頭﹝經翻龍藏。壽祝龜圖﹞具位某謹封。

回向

朔望祝聖回向﹝大圓滿覺應迹西干心包太虛量周沙界﹞

某州某庵住持臣僧某。﹝月旦月望﹞令辰。謹集合庵僧道眾諷誦大悲圓滿﹝云云﹞神咒。所集洪因。端爲祝延今上皇帝聖壽萬安。金剛無量壽佛。仁王菩薩摩訶薩﹝云云﹞。

如遇本命好日。回向同前。但攺稱甲子令辰。如年朝稱歲旦令辰。冬至稱書云令節。或初八二十三日但稱齋戒令辰。上下同前。如無量壽道場。一月內逐日回向。但云諷誦洪因。端爲祝延今上皇帝聖壽無疆。金剛無量壽佛﹝云云﹞。

國忌回向

﹝佛身充滿於法界。普現一切羣生前。隨緣赴感靡不周。而常處此菩提座﹞。

具位臣僧某。某日恭遇世祖皇帝﹝用稱謚號﹞上天之日。營備香燭供養之儀。諷誦某經。稱揚佛號。所集洪因。仰答聖恩。上資仙駕。十方三世﹝云云﹞。

歲旦普回向

﹝佛身充滿云云﹞贊嘆三寶。恭請證明。

某州路某庵住持僧某。歲旦令辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集殊勛。先伸回向眞如實際。莊嚴無上佛果菩提。大慈大悲靈感觀世音菩薩。次伸祝獻光明會上護法列席諸天大權聖眾。三界萬靈滿空眞宰。上界昊天玉皇大帝。北極紫微帝君。日月兩宮天子。南北二斗星君。周天列曜河漢星辰。南方火徳星君火部聖眾。普庵寂感妙濟眞覺昭貺大徳禪師。今年歲分主執陰陽權衡造化賞善罰惡幽顯靈聰。五嶽四瀆名山大川江河淮濟溪源潭洞水府龍宮。五方行雨龍王。六合雷公電姥。主風主雨主百谷苗稼發生萬物。無量聖賢。府縣城隍大王。當境土地某神。近遠廟貌遐邇靈聰。往古來今聖帝名王忠臣烈士。一切有禱。祀典神祇。本庵土地某神。護伽藍神。合堂眞宰。庫司護法韋默尊天。廚司監齋使者。主湯火井竈神祇。山林界相守護百靈修造方隅周回禁忌。田公田姥田庫神祇。疏園土地。驅遣虫蟥掌管圍岸種植一切神祇。西天此土歷代祖師。增崇品位。建庵檀越門中三代一祀宗親。合庵僧道生身父母養育劬勞。下界酆都大帝冥府十殿慈王。善惡諸司功曹典吏。焰摩羅界牛首馬面阿旁等眾。九品餓鬼十類孤魂。有無情等。統三界若幽若顯。徧十方乃聖乃凡。功徳平等資倍。普皆饒益。先願皇風永扇帝道遐昌。佛日增輝法輪常轉。次冀庵門鎭靜內外咸安。火盜公私諸緣吉慶。合庵僧道修行有序進道無魔。般若智以早明。菩提心而不退。不盡功徳。四恩等報。三有均資。法界有情同圓種智。十方三世﹝云云﹞。

每日粥罷諷經回向

諷經功徳回向眞如實際。莊嚴無上佛果菩提。大慈大悲靈感觀世音菩薩。次伸祝貢光明會上護法列席諸天大權仙眾。三界滿空賢聖。十方護法龍神。近遠廟貌神祇。守護伽藍眞宰。所冀庵門鎭靜。檀那福慧莊嚴。四恩三有均資。凡聖同圓種智。更冀現前眾等修行有序。進道無魔。般若智以早明。菩提心而不退。十方三世﹝云云﹞。

初二十六伽藍堂諷經回向

仰啟聖聰俯垂昭鑑。

庵門每遇斯辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集功徳。專伸祝貢本庵土地某神。護伽藍合堂眞宰。所冀庵門鎭靜。中外咸安。火盜公私諸緣吉慶。十方三世﹝云云﹞。

淸明日祠堂回向﹝十月朝祠堂誦經回向同。但攺云焚衣令節﹞

仰啟神儀俯垂昭鑑。

庵門玆遇淸明令節。營備香花燈燭茶果珍羞以神供養。謹集合庵僧道眾諷誦大佛頂首楞嚴神咒。稱揚聖號。所集功徳。奉爲某神儀。承此善因化生樂土。十方三世﹝云云。或只云盡祠堂內眾位神儀。共證菩提咸躋彼岸。十方三世云云﹞。

○三月初四土地生日

仰啟聖聰俯垂昭鑑。

今月初四日。庵門伏遇當山土地翊應俟周宣靈王降誕之辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集功徳。奉爲神靈仰酬森護。伏願神光葉贊發輝有利之勛。梵宇昌隆永錫無私之慶。十方三世﹝云云﹞。

○三月二十三日髙峯和尙湣忌回向

仰啟眞慈俯垂昭鑑。

今月二十三日庵門伏遇髙峯和尙湣忌之辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集殊勛。上酬慈蔭。十方三世﹝云云﹞。

○四月初八日浴佛偈

我今灌沐諸如來

淨智莊嚴功徳聚

五濁眾生令離苦

同證如來淨法身

○九十日楞嚴會普回向

上來現前比丘眾

諷誦楞嚴祕密咒

回向護法眾龍天

土地伽藍諸聖造

三塗八難俱離苦

四恩三有盡沾恩

國界安寧兵革消

風調雨順民康樂

一眾燻修希精進

十地頓超無難事

庵門鎭靜絕非虞

檀信皈依增福慧

十方三世一切佛﹝云云﹞。

○十月初五日少林忌回向

淨法界身

本無出沒

大悲願力

示現去來

今月初五日。庵門伏遇少林初祖菩提達摩大師示寂之辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集殊勛。上酬慈蔭。伏願單傳直指。神機震非思量之處雷霆。一花五葉陽春播盡未來際之日月。十方三世﹝云云﹞。

○十二月初一日髙峯和尙忌回向

寶明空海湛死生漩澓之波。大寂定門融今古去來之相。

今月初一日。庵門伏遇髙峯和尙佛日普明禪師示寂之辰。營備香花燈燭茶果珍羞以伸供養。謹集合庵僧道眾諷誦大佛頂首楞嚴神咒。稱揚聖號。所集殊勛。上酬慈蔭。伏願重提祖印暉佛日於中天。再整頺綱扇慈風於末運。十方三世﹝云云﹞。

○四節土地堂念誦﹝結夏四月十四日晚參四節皆同﹞

切以燻風扇野。炎帝司方。當法王禁足之辰。是釋子護生之日。恭裒大眾。肅詣靈祠。誦持萬徳洪名。回向合堂眞宰。所祈加護。得遂安居。仰憑大眾念淸淨法身毗盧遮那佛﹝云云﹞。上來念誦功徳。祝貢當庵土地翊應俟周宣靈王護伽藍神合堂眞宰。所冀庵門鎭靜內外咸安。火盜公私諸緣吉慶。伏願神光葉贊發輝有利之勛。梵苑昌隆永錫無私之慶。再勞尊眾念十方三世﹝云云﹞。

解夏。切以金風扇野。顥气淩空。當覺皇解制之辰。是法歲周圓之日。九旬無難。一眾咸安。恭裒大眾﹝云云﹞。

除夜。切以北斗旋杓三十六旬而告畢。東風應律七十二侯之更新。祈海眾以咸安。賴神明而密佑。恭裒大眾﹝云云﹞。

冬至。切以時臨亞歲。節屆書云。當一陽來復之辰。乃萬匯潛享之始。恭裒大眾﹝云云﹞。

○伏願

眞俗兩融。定慧雙照。心華燦發。香風度玉樹瓊林。道果圓成。法雨潤寶園金地。望覺城而有路。指佛海以爲家。轉無盡輪。得不退果。﹝僧用﹞

劫外春光熟五葉一花之果。機前靈鑑開四方八面之門。了自己心。佩如來印。﹝僧用﹞

了法界性非男非女。不二門處處全彰。證淸淨體無悟無迷。三昧海塵塵涉入。優曇花敷給孤園。摩尼珠獻光明藏。﹝女用﹞

覓女人相不可得。優曇花念念開敷。悟眞佛身常現前。功徳山塵塵髙聳。空死生於當體。了涅盤於自心。忉利天宮俱證摩耶。無垢世界等超龍女。﹝女用﹞

給孤園春和秋肅。枝枝開佛性之花。不二室日麗星明。顆顆結自心之果。全超有漏。眞證無生。﹝男用﹞

如來極樂世界以無住而爲住場。長者給孤獨園卽故家而爲家捨。修證如是。受用現前。﹝男用﹞

以身以心六殊勝。見聞不昧。曰福曰壽八吉祥。左右逢原。﹝集福用﹞

藥病兩消。身旣安而心樂。災魔並遣。福驟長而徳隆。﹝保安用﹞

年長歲久。吉祥與瑞慶駢臻。日居月諸。福徳與壽齡綿遠。﹝生日用﹞

陶朱公巨富。榮資金玉之多。廣成子遐齡。茂衍春秋之盛。﹝生日用﹞

○聖賢回向事宜

但祝聖則曰所集洪因﹝前則曰祝延。如於佛菩薩祖師前則曰﹞所集殊勛。﹝佛菩薩當云﹞回向。﹝祖師前則曰﹞奉爲眞慈。﹝總稱曰﹞上酬慈蔭。﹝祖師但云增崇品位。亦得如於諸天三界一切神祇前則曰﹞所集功徳專伸祝貢。﹝如於一切亡者則曰﹞所集善因。﹝或曰﹞勝利。專伸資薦。﹝或曰﹞專伸濟導。﹝僧曰﹞覺靈。﹝男曰﹞神儀。﹝女曰﹞淑魂。祝聖疏﹝則曰﹞恭遇。佛菩薩疏﹝則曰﹞伏遇。亡者疏﹝則曰﹞玆值。但疏尾於祝聖﹝則曰﹞皇覺洞明天龍炳鑑。佛菩薩疏尾﹝或不兼帶神祗則云﹞但某瞻望玉毫。下情無任激切屏營之至。謹疏。

佛菩極疏﹝中或兼具神祗則云﹞佛日洞明神靈昭格。但是諸天神明疏。後皆例此。但是一切亡者疏﹝則曰﹞佛心卽知功徳文疏。如遇壽疏﹝則曰﹞佛日洞明星天朗鑑。謹疏。如齋粥二時白槌回向。遇祝聖﹝則云晨粥午齋﹞洪因。祝延今上皇帝聖壽萬安。念淸淨法身﹝云云。不許稱仰憑大眾四字﹞。

如上事宜。皆通人所講。意有輕重。於其間不可混濫。蓋不失尊卑之序云。更有微細事。不暇思究而而弗及書。盡在當人。自宜體察。

營備

經營備辧。凡賦形於世者。𨿽一己皆有所不免。故叢林有坐一走七之說。其充饑餒固不擇其粗糲。庇風雨安敢較其陋卑。一日必葺。任在當人。百味具陳。福皈自己。庶幾經大傳遠之計可儀可則。乃見持危扶顚之力有始有終。功不浪施。道存目擊者矣。

齋饌

安眾之理。事在預爲。庶免臨時迫促。如庵中年常齋供。所用物料須時時點對。常令後手有餘。或支用不給亦當隨宜置辧。或求施主。或告檀門。事在宛轉毋露蹤迹。或不欲外求。至日亦當少異於常。時乃見輔眾之方便也。且尋常粥飯固不在委曲安排。亦須日日畱心時時整頓。方便易攺。轉儉爲丰。內不致金穀之侵濫。外不見冰雪之相看。全在用心宛成勝行。或不如此。何以成住眾責哉﹝或住作任﹞。

修葺治疊

屋壁欲久爲風雨之蔽。而不致旁穿上漏之乖。須平時損則補之。虛則實之。穴則塞之。墜則支之。勿使失時而至壞陋。

後架乃糞穢之聚。其稱爲東淨西淨者。其淨在人不在境也。諸方立淨頭之職。巾以揩拭。水以洗滌。帚以掃蕩。燈以照明。𨿽穢而常淨也。今庵居旣無持淨之士。凡執事之者皆可畱心常時管帶。凡後架種種器具。使無缺乏可也。

浴室乃大眾宣明妙觸之方。洗塵滌垢孰能免之。其缸壺桶杓竈鑊柴薪常加撿看。去水溝渠勿令壅塞。開明香潔以悅眾心。當有拋下籌子拈起杓頭者頴悟。趙州東司頭不是說佛法處之神機脫略。古靈爲本師揩背之妙用。以報無功用行。豈小補哉。

庵前之路徑常使廓通。庵內之房寮常令整密。竈下之風燭常加謹護。佛前之供具常用精嚴。毋昏照夜之燈。勿佚禦寒之火。糊窗拭器掃地裝香。剗艸夾籬搬柴運水。旣不妨於道用。亦有助於行門。習成本色住庵人。乃見古風猶不墜者也。

○家風

道伴交肩不用頻施棒喝。同參展手且教放下包盂。電光裏明驗主賓。髑髏前暗行賞罰。宮路當人情。只貴眼親手便。開門待知識。果然道在人弘。展佛祖成現家風。布叢林斬新條令。與其持缽分衛。何如博飯栽田。要教勝行俱圓。普請大家著力。

掛搭

庵居本圖獨處。有同志者遠來欲相依止。須具威儀於庵主前求住。如諸方討掛搭之式。不可造次。如欲相畱。庵主自送皈堂。與新到就堂中分賓主立定。觸禮一拜。新到就送庵主。轉身與首座大眾人事次第。懷香至方丈觸禮一拜。表謝掛搭之禮。

凡掛搭人。須量其被位有無。觀其新到在道不在道。然庵居五七間。動是耳目相及。或所住之人心不在道。萬一事不如意便見差殊。蓋道人心中一切放下。決不與世相流布也。凡非在道之士到來。但以禮敬。或不欲畱。惟方便卻之。庶幾不見分別也。

凡堂中掛搭人了。其執事者當時時備辧供眾安眾等事。勿令所住之人動念。或堂中人到庫司有所需索。須宛轉應酬。庶見慰眾之心也。

○送新到入堂觸禮起敍語

主云。庵居寂寞。境界蕭疏。以道相忘。不勝欣幸。客云。玆蒙收錄。已遂依棲。朝夕參承。豈勝榮幸。

○謝掛搭敍語

主云。適間理合拜送。爲禮不周。玆辱近臨。不勝感愧。

客云。適蒙降重。禮貌過情。拜謝不專。伏幸慈恕。

延納

庵居幽寂。世路不通。雨笠煙包問津而至。或三或五遠荷迂從。庵門卽備香燭。俟其濯足具威儀。主人迎接人事揖坐。燒香畢。重揖。點茶畢。起身謝茶。主前行送安下。

旦過𨿽非廣闊湏。牀榻薦席門簾坐物隨宜鋪辧。茶湯點心湯果等禮不可苟簡。但隨家丰儉。古云。人情若好。喫水也肥。在禮不在物也。

教中謂客僧到伽藍。當種種供養。如遇施主有請。當先請客僧。不則犯禁。然旣立一方香火。當以延納爲先。彼此寄身於佛海之中。勿墮不顧後羣之誚可也。

用人

庵居欲展本分家風。一切事務缺人不可。然欲用之須審其所能。察其所安可也。今時用人往往只求一時辧事。不究其處心之眞僞。若存心於眞實。𨿽拙亦可用。苟畱心於虛僞。𨿽巧亦不可親。倘尙通才於須臾。決媒詐亂於長久也。用人之際可不審乎。

賞罰

賢不肖之進退。在賞罰之公不公也。賞罰之公。𨿽萬人亦不見其多。賞罰之不公。𨿽一人亦不能爲治之之理也。旣公矣。賢不待召而進。不肖者不待貶而退矣。其不肖者不惟退者。將見慕吾賢明之道而攺者有之。斯所以不言而化也。近者悅遠者來。非賞罰之公則何以臻此。然庵居乃道人之事。賞無玉帛之榮。罰無刑憲之辱。但親之疏之爲賞罰之實也。夫有功當賞者惟親敬之益厚。有過可罰者但方便勸其攺過自親。彼或從勸則亦親之。或再勸不從但徐徐日疏使其自省也。倘加顏色決定傷慈。甚非和眾之道也。

進退

主伴交參合離有分。相逢狡路去住由緣。理不可專事無定論也。庵中執事之人。或一年或三五年心力疲倦。欲告假皈堂隨眾。主者當再三勸勉且令順緣。或必志不從。當隨其引退。庵主鳴眾會茶送皈或寮或堂。旣送後須過一兩日備點心一筵待之。少見酬勞之禮也。或欲請人補前人之職。須預前令相親之人密密和會。俟其允肯方鳴眾會茶。庵主白雲。某職某人旣退。此務不可乏人。今請其人充之。仰望眾慈同垂勸請。庵主與大眾同對所請之人觸禮一拜。受請之人亦拜。就同大眾送皈職所。眾人就賀畢。新職之人當卽懷香詣庵主處致謝。明日公界備點心一筵。請同執事光伴。以表管待之禮。或庵主入寂或疲倦或病緣欲引退時。於檀越處告說事因。請早求補處之人。旣以得人補替。舊人當預於數日前告眾引退。或他之或就庵中閒房居處。其庵中執事之者。當備香燭齋饌等。或報鄰封與檀越。懷香就新人處致禮。告請擇日入庵。宜種種嚴整。迎奉之禮不可苟簡。須具齋饌會鄰封厚嚫於新住持表賀禮。並厚嚫舊人表謝禮。然後新住持躬詣鄰封並檀越處人事以表參謁。其舊住持人亦次第往鄰封檀家人事以表謝禮。庶見進退各不失其宜矣。

分衛

佛世時眾𨿽千二百五十之多。不聞置廣田建大宅。每至食時。各持應量器入諸聚落次第巡乞。乞食事畢巖穴樹林隨處棲止。後五百歲風俗澆漓。華屋以居腴田而食。惟知口體之奉。罔究死生之源。夫丐食者破佗慳貪折伏我慢。未圖奉己先欲利人。當巡門行乞之時。常念眾生慳貪垢重沒溺愛河。仗我化機令彼生施。或多或少皆是福田。遇喜遇嗔勿生憎愛。弘平等願興無緣慈。十方世界皆是檀門。一切男女同名施主。自佗同益食法相資。遠伐慳貪癡恚之稠林。髙附解脫無爲之逸駕。昔慈受和尙送化主有偈云。飄然一缽入皇都。萬戶千門境界殊。異日三根椽下過。粥齋應不較精粗。語言𨿽簡。當不在仰山飯之下。故知持缽分衛乃佛祖終始不移之正行。學者或憚卑下而不爲。則外道無以異也。間有衣盂不敷口腹無禁。但知恃此爲射利之因。不覺逐妄成償債之果。名同勝行迹異眞源。升沈之道岐焉。利害之門辟矣。可不鑑諸。可不鑑諸。

普請

凡涉安眾之所。必因眾力所成。至若執爨負舂鋤畬運土皆有普請之風。近代以奢侈從事。動以行僕爲之。變勤勞爲安逸也。後生晚進相習成風。喪壞正因虛延歲月。蚩蚩白首何所圖哉。今庵居勉效古風。或營繕屋廬。或自持齋饌。或采擇蔬果。或移徙柴薪。旣無僕隸以代勞。全伏大家之出手。一一消歸自己。明明功不浪施。惟恐用力不全。詎可責人無厭。乃修行之正軌。入道之通途者也。

名分

名者所稱之謂也。分者名下所召之實法者也。未有分而無名。安有名而無分。原夫十法界皆名也。其法界內悟迷善惡苦樂升沈皆分也。譬如言火之名必當具熱性之分。今叢林隨事立名因名顯分。重輕得所優劣無差。功行以之而圓。法道因玆著矣。

庵主

夫爲庵主者卽叢林所以長老也。譬如屋之有梁。船之有柁。權之有衡也。凡庵門一切取捨營爲必先謀之於心。或不能自決須旁詢歷事老成之者。事無大小一主於公。蓋主之一言公界之所系焉。使一念不存乎公。將見上行下效。己私一勝。𨿽常住積谷如山。則其廢墜不待召而至矣。不慮物務之不丰。惟慮主心之不存乎公。或公心不昧。則虛可實弱可彊。近則方來悅服遠則龍神加護。所謂公者處心在眾而不在己也。凡臨事應緣不當執親疏之分而輕重之。不可循愛憎之情而與奪之。須事事圓融塵塵方便。縱遇違情悖理之事。當一以護善遮惡之道寬厚處之。一念傷慈甚非爲主之大體也。

首座

首座之稱。居一眾之首也。在叢林與長老平分風月。在庵中與庵主同展化儀。事在精勤。行存潔白。情忘憎愛。念絕是非。十方之儀範所鍾。一眾之道業所系。凡打板坐參放禪行道種種動靜靡不關心。惟恐道緣未辧法化不周。眾有怠墮者當策之以精勤。犯眾者當制之寬厚。庵居法令又非大叢林所比。凡禮貌供需廚堂受用或丰或儉一切折中。常以火種刀耕形影相弔爲懷。自然不落今時。道用在其中矣。

副庵

一庵之務。爲主者如身也。副其主者猶身之有臂也。謂副者輔也。乃輔佐其正不使偏邪之也。凡庵主失於思慮。罔於行持。當隨宜舉覺。密邇商量。使公道日開正因日著。物務以之而平。禮法以之而用矣。或庵主他出。事或臨己。凡假手以爲之。須酌量主者之情。宛轉酬應。不可專於己見不順主情。甚非佐輔之良也。然久副不已主柄將歸。爲副旣不奪其主情。非但上和下睦。佗日必有忍俊不禁者繼踵而善輔之。是謂形直影端。由是觀之。非副其主乃所以副自己也。置身於名分之下者可不爾思。

知庫

古叢林無副寺之名。惟稱庫頭。掌一切支收出內。卽知庫之職也。凡庫司金穀庵門資具。物無大小悉書於簿。古人謂愛惜常住物。如護眼中珠。在日用則名果因。在佗報乃成罪福。凡供眾物。如米麥油面醬醋茶鹽等。須時時撿舉念念貯藏。防護虫侵勿令蒸壞。及財帛與所用什物。皆隨時收拾勿令棄置。使一時付之容易。萬事以之廢忘。旣失爲眾之誠。難逃身後之譴。古諸尊宿其播美名成勝行。如用大椀寶生薑。神照法師之流。假道於此卽成佛作祖之階梯也。當秤量計算之頃。誠及第心空之捷徑。若曰塵勞拘絆。知其非正因之士也。思之思之。

飯頭

粥飯乃一眾命脈所系。不可不畱心於其間。故叢林自典座而下至應接無慮數十人皆職司五味供給二時之至公之道也。今庵居但設一飯頭總柄其事。凡任此責者須拳拳以大眾心食之重。觀察時分之早晚。酌量食指之寡多。撿看米谷之精粗。分別水漿之淸濁。樽節菜蔬之多少。顧慮柴薪之有無。乃至收藏洗滌等。勿令穢污毋致餿淹。弗及則食觀不充。過多則遺棄何益。使生熟之得所。令醎淡之合宜。一朝不動眾人心。萬古積成身後福。然出家以利佗爲行。今此職務。莊嚴保社安慰眾心。助轉食輪遠資法化。誠利佗之極致者也。前輩如雪峯大隨潙山諸老。自此而髙登祖位盛播遺風。豈猥屑之謂哉。有力於道者宜審之。

互用

設東西兩序謂量才補職。叢林具有典章。今庵居宜從簡略。不可多設名分以亂道情。如回向宣白賓客迎送等。旣無維那知客。但副庵盡可代爲。或庵主首座從其宜便皆可互用也。或施主有佛事見命。庵主首座互推其能以當之。但不失其化儀。便是莊嚴法社。或大眾思念法化懷香致請。庵主首座亦當互應。但據自己之見聞。勉順方來之懇禱。隨宜開導平實商量。特不過遞相警策耳。切忌妄生穿鑿批判古今。昧自己心。瞎學人眼。莫若例不依隨各自究心。本分家風天然奇特。一旦天眞發露則知過蒲團接禪板展炊巾開飯缽皆法輪大轉之時。政不待揮塵尾踞猊牀爲說也。或僧道死亡。其起龕秉炬小佛事不必拘其能。不能則互相指點。不則但舉無常偈直契理源。亦不須杜撰莊嚴取旁觀者哂。又如飯頭道者惟設一人乃當其名耳。古所謂獨掌不浪鳴。然百務具興豈只手之能應。須行堂淸眾各奮誠心。如運水搬柴提瓶挈缽等。惟慮作者��之無當。但恐身之不先。盡其所能皆是互用之方便。惟無濫叨名分之念。不妨彼此結緣。是謂主伴交參功不浪施矣。

踐履

庵園設立專爲修行。本色道流宜從踐履。謂踐履者乃佛祖聖賢不可不由之徑也。任意則差。縱情則失。古徳所謂三條椽下各自了一身體。又云諦審先宗是何標格。一身萬里異轍同途。緣該內外之殊。事涉公私之異。死生莫測輪轉何窮。必欲盡我根塵。切忌犯佗苗稼。遠攀勝軌力障狂瀾。不負最初出家心。了辧一生奇特事。

一片陳年鐵石心。行藏孤寂泠沈沈。硬拳緊握棲茆屋。那肯輕拋半寸陰。衣單下事本來成現。切忌自欺。𨿽絕證修仍憑踐履。謂踐履者。猶嬰孩之必加乳哺。猶艸木之寧免栽培。兄弟家三條椽下七尺單前。外絕諸緣內心不動。六窗虛靜萬慮翛然。遇憎愛如鐵牛見獅子之威。對善惡如木女看玉人之貌。多生習气蕩若輕埃。一點身心冷如冰雪。獘幨塵絮隨分禦寒。藿茹藜餐但知取飽。遠忘時習追復古風。視佛祖如生冤。觀自己如泡焰。一个話頭行究坐究。百年幻影朝休暮休。不惟不起世間心。而亦不曾起離世想。如山中云迹。似水底月痕。處空寂不知爲閒。混塵勞不見其亂。孜孜爾兀元爾。是以入道之踐履也。如斯踐履念念不差。及第心空坐立可待。旣悟之後又有出世間踐履。甚非語言可詮。古所謂如人到家自能隨時作活。特不能出此語也。學道是要將無量劫中習熟底生死根塵一時連根蒂一翻翻轉。撒手那邊揭身物外。豈淺量小識跟浮腳淺者所能跂及。光影迅速時不待人。庵居不敢以叢林禮貌相拘。但只一味與蒲團禪板互爲賓主。決欲與己事相應。安肯與諸人打粥飯掠虛妄。以資生死輪回之業。何所圖哉。昔尊宿問學者曰。子在此作麼。者曰一物亦不爲。宿曰不爲則閒去也。者曰閒則爲也。你看佗前輩踐履此道水泄不通。安有縫罅與人摸索。苟不如是。其生死情習豈有脫略之期。今向道之人易於走作。特不出內外二種緣。玆旣相逢於狹路。未免曲盡老婆心。謂外緣者乃事出於公界者也。內緣者事出於自己者也。今將內外二緣開具。庶幾公私不濫。內外無間者也。

外緣

凡有施主請命。公界當依戒臘資次前後輪轉舉而赴之。苟循親疎。非安眾法也。或例不赴檀越之請。不出戶庭。坐進斯道忘緣之念。於斯爲上矣。近代衲僧遠赴讀誦。旣非本色。搖動利心非所應也。

或遇施主入庵齋僧。但有意旨。齋罷就佛前諷楞嚴咒隨意旨回向。或公界普請。事無輕重均力爲之。不可執坐守靜拗眾不赴。但於作務中不可譏呵戲笑誇俊逞能。但心存道念身順眾緣。事畢歸堂靜默如故。動靜二相當體超然。𨿽終日爲而未嘗爲也。

或輪次直病。深懷惻隱密運慈悲。觀彼病緣如自己受。寒溫饑飽隨量觀察。湯藥所需時時問侯。病者或妄生異見瞥起嗔心。徐語應酬勉其正念。庶自利利他也。

內緣

凡受業本師及父母致命或不可辭。徐白公界給假應之。事畢亟回。毋至流逸或剃頭泡衣澡浴等。公界自有公界自有常程。一己不可獨爲也。

或偶乖攝養忽遇病緣。宜白之公界。移單屏處。謹護律儀。默想四大本空一心念道。勿倚病緣以恣安逸。病或少間當具威儀謝直病人。皈堂參假。如或沈重恐致不救。須預自公界抄札行李付囑後事。莫待臨時有妨正念。蓋辧道人以病爲良藥。但念無常勿生憂懼。古徳所謂老僧自有安閒法。八苦交煎總不妨。常思此以自省也。或住止不便。思欲遊方遠參知識。巾單瓶缽遠近隨身。勿附便人勿寄佗室。防心馳散乃在於斯。亦不動佗人念慮也。

或欲披閱持念。須公界坐禪諷經之暇。宜於屏處默自運心。無使出聲以亂禪寂。凡欲禮拜尢宜隱密及忌非時。或親俗相知特來尋訪。安詳祇對。道話片時。密款杯茶或寮捨湯水。不便免之亦見淸髙。或訶斥童稚需其棒給。旣孤物外取笑傍觀。相習成風宛成世諦。道人思之。

或參預世緣追從俗務。濫叨公界密運私情。漁獵文章置藏筆硯。博求玩好趨尙時宜。旣失正因亦乖道用。龍門所謂何暇閒情妄爲雜事。斯言盡之矣。余復何言。

訓童行

恩愛纏縛。於大圓鏡裏三界俄興。以故佛制出家。令汝離恩愛也。利名拘絆。於空寂體上三毒頓現。以故佛制入道。令汝遠利名也。口體之奉易長塵勞。以故佛制苦行。令汝槁其形骸而淡其滋味也。怠墯之習不生功徳。以故佛制勤苦。令汝朝精暮進而莊嚴佛海也。乃至八萬種細行爲破汝八萬種煩惱而建立。非聖人故以難行之行而誤爲化門。令汝虛受其苦也。佛心眞慈法門最勝。非上根利智卒莫知其邊岸。是你諸人非是今生能出家能入道。皆是諸佛於無量劫中眼不耐見伊備嘗三界之苦毒。直入苦坑中不惜眉毛與你下此菩提種子。故今生承其恩力冥資。使伊不自知覺腳跨入此眞慈最勝法中大不容易。你今日須作難遭之想希有之心。於此法門生歡喜心。生孝順心。生恭敬心。生利益心。生決定心。生勇猛心。生無厭心。生忍辱心。縱使衣不覆體。𨿽墮指裂膚而不起馳求之心。食不充腹。𨿽形消气損而不生願樂之心。乃至勞苦切己。將至命盡而不起厭離之心。好教你知三世諸佛歷代祖師都曾如是煉磨得成。是你積劫深陷迷途不能返省。所以從迷至迷逗到今日在。今日旣承佛授記力乃是出家。這回更不肯硬立腳頭﹝拚﹣ㄙ﹢ㄊ﹞死﹝拚﹣ㄙ﹢ㄊ﹞生打捱將去。更別無方便了也。昔潙山擇菜次。百丈問。子在此作麼。山曰牧牛。丈曰牛作麼生牧。山曰。一回入艸去。驀鼻拽回來。你看古人於作務處何曾少間斷向道之正因。所以播美名成勝行也。今之人且莫說向道之正因。偶你觸著些子違情之事。當下生出萬種顚倒無明。似與麼出家入道豈有相應底時節。你看佗塵勞中人養了三五口老少。朝愁暮苦要覓片時之安至死無分。彼爲恩愛纏縛尙爾奔馳。汝爲道業未辧。仰觀古人捨身命行難行苦行處萬分無一。豈可瞥生異念甘受輪轉作無慚愧人。且孤負佛祖父母拈向一邊。前路茫茫有誰替代。爾曹思之毋令後悔。或苟不肯自負。方是同門養屬也。姑爲說偈以策之。

冰霜面目苦頭陀

痛念輪回越愛河

須信墜腰頑石脫

直教佛不柰伊何

攝養

身屬報緣。誰無老病。百丈建立。意在於斯。古宿扁延壽堂爲省行。使其省察行苦而興悲智。乃有病人易得生煩惱。健者當懷惻隱心之句。十方聚會四海同家。旣無親疏貧富之殊。彼病卽已病。人安卽我安。故教中謂看病乃福田中之最勝者也。謂攝養其可罔諸。

庵居遠效叢林建立。安得不以老病以懷。𨿽不立延壽省行等。所宜於屏處折屋半間。使窗牖明潔牀榻整嚴。坐物平正薦席厚暖。湯火便當。瓶缽器用姜棗烏梅等常加貯蓄。以俟所需。

或病者厭處客櫩思皈鄕井。須與體察其路途遠近親族有無。衣資厚簿體貌盛衰病勢急緩。或可使其動。亦須有人扶助。乃可津發其皈。或種種不齊。當方便勸勉再三安慰。使其不起異念。存亡付托生死相依。庶見左右逢原孰非鄕井也。

或乍病未久粗可支持。且令隨分將息。至苦漸加沈重自不能爲。須請首座和會鄕人輪日供給。或無同鄕之士。但同住者皆可興慈。蓋一身萬里四海無家。旣在同家誰分彼此。久病之人。看者旣厭。問者亦疏。須公界常加撿察。事事隨心勿令動念。

或病人不耐痾纏。每興嗟嘆頻思粥藥。久不稱懷。或正念乖疏思毀禁戒。或至理自昧暗覓師巫。或邪毒攻心致生狂亂。依憑影像指說鬼神。病有萬端事非一狀。皆是當人夙愆未解智眼不明。執與性成卒難治伏。須憑公界惻隱存心。堅秉至慈曲垂方便。百千調護多種維褫。或遭病者罵詈而益起非憐。或蒙病者怨嗟而愈興慈忍。乃至病者現種種逆。當念病人之體與死爲鄰。一失正因萬生淪溺。豈可妄逐一時之忿而彼此失其抱道之心哉。或抱病之人藥餌不靈勢將順寂。須宛轉與首座鄕人眼同抄札行李。或無首座但鄕人與之封記。效叢林念誦解釋助其往生。然依身受病比比皆然。彼旣如斯我寧不爾。如斯體察孰安孰危。一念返源同皈眞際者矣。

爲病人解釋念誦

佛身充滿於法界。普現一切羣生前。隨緣赴感靡不周。而恆處此菩提座。今辰卽有抱病比丘某爲釋多生之冤對。懺累劫之愆尢。特運志誠仰投淸眾。稱揚聖號蕩滌深殃。念淸淨法身毗盧遮那佛﹝云云﹞。伏願某人一心淸淨四大輕安。壽命與慧命延長。色身等法身堅固。十方三世﹝云云﹞。如重病之人卽爲十念阿彌陀佛念誦。云阿彌陀佛眞金色。相好端嚴無等倫。白毫宛轉五須彌。紺目澄淸四大海。光中化佛無數億。化菩薩眾亦無邊。四十八願度眾生。九品咸令登彼岸。大眾長聲念阿彌陀佛十聲。四聖名號﹝各三聲﹞。回向﹝云云﹞。伏願某人諸緣未斷早遂輕安。大命難逃願生安養。十方三世﹝云云﹞。

津送

人之生也樂。人之死也哀。叢林入滅槨示雙趺。化火自焚幻影何在。二千年外之陳迹。八萬餘劫之遺骸。無家之客委在叢林。彼此有身其誰能免。松龕素幙瓦篆靑燈。事在預爲禮宜必備。衣盂估唱板帳支收。旣無間於死生。安可昧其因果。同趨道要共返眞源。死生之義昭然。建化之功備矣。

亡僧或自能沐浴更衣。坐脫卽與入龕供養。其病重或不能自了者。須待其气絕。令燒湯報首座鄕人與之沐浴著衣。著衣之法無問有無冬夏。但舊布中衣一腰。浴裙一腰。舊襪一雙。上則舊布衫一領。舊布直裰一个。掛絡一頂。尋常數珠一串。就剃須髮整頓入龕。其餘袈裟缽盂並種種行李抄札旣定。待出龕日估唱錢物入板帳支收以爲津送。入龕之法。須預備麻骨篾等類置疊亡僧兩腑之下。次用漧柴四面挨排定當。然後掩龕。用長條合縫。公界印押封閉龕門。龕前立位牌一座。書云新圓寂某上坐覺靈。香火燈燭。請首座大眾諷大悲咒一徧回向。

諷經功徳奉爲新圓寂某上座入龕之次。莊嚴報地。十方三世﹝云云﹞。

旣入龕竟。卽與鋪設。剪大紙幡四首。書無常偈云。諸行無常是生滅法。生滅滅已寂滅爲樂。掛於龕側。雪柳兩瓶。供養帷幙帳設隨宜展布。一日三時隨公界粥飯供養。大眾三時各諷大悲咒回向云。諷經功徳奉爲新圓寂某上坐覺靈。莊嚴報地。十方﹝云云﹞。

其三時諷經。鄕人亦有大悲咒一徧。鄕頭出龕前燒香。鄕末舉經回向。

畱龕至第三日。公界造祭食五味供養。至晚念誦。方當念誦時分。鳴鐘磬鳴板眾集。庵主出燒香上湯茶上食畢。退禮三拜。卽念誦諸方有兩序出班燒香。庵居不講念誦云。

切以生死交謝寒暑疊遷。其來也電激長空。其去也波停大海。是日卽有新圓寂某甲上座。生緣旣盡大命俄遷。了諸行之無常。乃寂滅而爲樂。恭裒大眾肅詣龕幃。誦諸聖之洪名。薦精魂於淨土。仰憑大眾念淸淨法身﹝云云﹞。每一聲。鳴磬一下。舉大悲咒一徧。回向云。

上來念誦諷經功徳。奉爲某上座覺靈。莊嚴報地。伏願神超淨域。業謝塵勞。蓮開上品之花。佛授一生之記。再勞尊眾念十方三世﹝云云﹞。

復舉楞嚴咒一徧行道回向云。

諷經功徳奉爲新圓寂﹝某甲﹞上座覺靈。莊嚴報地。十方三世﹝云云﹞。

鄕人上祭畢。大眾入坐喫湯。誦金剛彌陀等經。表伴靈之禮。約至二更盡時分。回向眾散。是日或有點心或無點心。隨亡者有無不拘。

明日粥罷。公界分付扛索舉龕裝畢。乃有起龕念誦云。

欲舉靈龕赴茶毗之盛禮。仰憑大眾誦諸聖之洪名。用表板違。上資覺路。念淸淨法身﹝云云﹞。卽請起龕佛事。

舉龕出門。大眾各執雪柳一枝柴薪一段。默持經咒送至化壇。庵主做佛事下火畢。維那舉茶毗十念云。

是日卽有新圓寂某上座。旣隨緣而順寂。乃依法以茶毗。焚百年行道之身。入一路涅盤之境。仰憑尊眾資助往生。南無西方極樂世界大慈大悲阿彌陀佛﹝如是十聲。至阿彌陀佛四字。是大眾同和十聲乃云﹞。上來稱揚聖號資助覺靈。惟願慧鏡分輝眞風散彩。菩提園內開敷覺位之花。法性海中蕩除塵心之垢。茶傾三奠。香爇一鑪。奉送雲程。和南聖眾。卽舉大悲咒一徧畢。回向云。

上來念誦諷經功徳奉爲新圓寂﹝某甲﹞上座覺靈。茶毗之次。莊嚴報地。十方三世﹝云云﹞。復舉楞嚴咒。

當日公界爲亡僧設供一堂齋罷。取出亡僧行李對眾驗封皮分曉。打開鋪定。維那大眾搭袈裟鳴磬一下。念誦云。

浮雲散而影不畱。殘燭盡而光自滅。今玆估唱用表無常。仰憑大眾念淸淨法身﹝云云﹞。

至摩訶般若波羅蜜。鳴磬一下云。白大眾。唱衣之法用表常規。新舊短長自宜照顧。錢須足陌。毋以新錫相兼。磬聲斷後不得翻悔。謹白。

道者自天字第一號提起置之維那前。維那首舉公據云。亡僧隨身公據一道。對眾剪破繳納皈官。次第拈衣云。

天字一號黃紗袈裟一頂。新多舊少。一唱一貫伍伯文。次第一一提起。如是估唱訖。復鳴磬一下回向云。

上來念誦唱衣功徳。奉爲新圓寂﹝某甲﹞上座覺靈。莊嚴報地。十方三世﹝云云﹞。

唱衣畢。維那據其所估計算支做板帳。公界與鄕人往化人壇上收骨皈。復以香花燈燭供養。仍前一日三時大眾諷經。至第三日送骨。或煆。或散之水中。或入眾塔。亦是大眾同送。有起骨佛事入塔佛事。

板帳式﹝前粘土僧口詞一紙﹞

第一幅口詞云。

抱病比丘某。何處人。昨掛塔在此隨眾辦道。偶涉病緣。恐風火不停。所有隨身行李請公界依例抄札津送後事。伏幸

眾悆。年月日抱病比丘某甲押口詞。第二幅。今抄札亡僧某上座衣缽。一一開具於後。

天字一號黃紗袈裟一頂幾貫文。

天字二號細直裰一頂幾貫文。

天字三號舊缽盂副全幾貫文。

天字四號舊布直裰一頂幾貫文。

天字五號舊布七條一頂幾貫文。

天字六號半舊白絹綿襖一領幾貫文。

天字七號舊鞋子一雙幾貫文。

天字八號新細綿袴一腰壹拾幾貫文。

天字九號新薴布衫一領幾貫文。

天字十號北絹納襖一領幾拾貫幾伯文。

地字一號新木綿夾袴一腰幾貫幾伯文。

地字二號舊夾布袴一腰幾貫幾伯文。

地字三號新鞋子一雙幾拾幾貫文。

地字四號新襪兩雙幾貫文。

已上衣缽共幾號估唱到幾貫幾伯文。

把帳押。

主喪

押。

庵主

押。

第三幅今具亡僧某上座收支板帳。

收幾拾貫文﹝系唱衣收到﹞。

收幾貫文﹝系亡僧衣缽內見官分﹞。

支幾拾貫文﹝系照叢林抽分三分支一行﹞。

支幾拾貫文﹝系就常住回買龕子一具支了﹞。

支幾拾貫文﹝系就常住回紙剪幡花並油燭供養支了﹞。

支幾拾貫文﹝系庵主下火佛事支了﹞。

支幾貫文﹝系山頭念誦佛事支了﹞。

支幾貫文﹝系首座起龕佛事支了﹞。

支幾貫文﹝系庵主副庵知庫僉單把悵支了﹞。

支幾拾貫文﹝系宿夜件靈湯果點心支了﹞。

支幾貫文﹝系堂司打磬支了﹞。

支幾貫幾陌文﹝系行者伴靈支了﹞。

支幾貫文﹝系庵主首座主喪支了﹞。

支幾貫文﹝系擡龕化龕心力支了﹞。

支幾貫幾陌文﹝系廚下飯頭心力支了﹞。

支幾貫文﹝系就公界回祭一筵支了﹞。

支幾貫文﹝系浴亡心力支了﹞。

支幾貫幾伯文﹝系唱衣提衣心力支了﹞。

支幾拾幾貫文﹝系就常住回物設供支了﹞。

支幾拾幾貫幾陌文﹝系本庵僧道共三十人每人諷經錢系分半上項支了﹞。

共支中統鈔﹝幾佰幾捨幾貫幾佰文﹞。

除支外見管無。

右結訖。

年月

日庫子

具。

把帳

押。

主喪

押。

庵主

押。

諸方板帳隨處建立各有定例。今庵居事無一向。從其宜便而取捨之。𨿽存亡之異途。蓋因果則同轍也。如板帳內抽分一頂。乃諸方古例。庵居以結緣爲重。似不須講。

九對靈回向。但入龕宿夜念誦。山頭念誦此三徧。公界回向稱亡僧兩字名。自余不問公私但稱下字回向。

收骨皈供養諷經回向。但稱圓寂不稱新圓寂。或諸方尊宿就庵遷化。及本庵住持遷化。位牌但書道號。不書兩字名。帷書下字或公或禪師。如亡僧絕無衣缽可唱。庵門當與結緣津送。

或亡僧有衣缽寄畱佗處。不曾遺囑批付庵門。不可以風聞取討而致多事。

道者山頭佛事

是日卽有新物故某甲淨人旣隨緣而有盡。乃依法以茶毗。焚百年苦行之身。入一路莊嚴之境。仰憑尊眾資助一靈。南無西方極樂世界大慈大悲阿彌陀佛。十念。

上來稱揚佛號。資助往生。惟願艸盡階頭。花開碓觜。選僧堂內無見之頂相常圓。古佛園中有漏之塵軀永斷。茶傾三奠。香爇一鑪。奉送雲程。和南聖眾。

幻住公界永遠交割不許借出。

開甘露門

普施法食文

大悲神咒三徧。灑淨水。

切以神心不動。法性徧周。旣無生滅之因。安有升沈之迹。無上法王坐寶蓮花成等正覺。曾何一法之加。蠢動含靈入微塵國變化死生。曷有纖塵之損。由是龍女證果於獻珠之頃。廣額成佛於放刃之間。何男女之有分。豈善惡之能間。當其迷也卽寶絲网咸是鐵圍。及至悟時惟劍刃山俱成金地。故名教有言。生而無生法性湛然。無生而生業果儼然。是謂法無定相隨念變遷者也。今則法筵大啟。妙供前陳。然五分之眞香請十方之至聖。散一器之甘露。濟六道之同靈。宣密語以加持。運誠心而拯拔。欲明至理。故白斯文。佛事圓成。同皈眞際。﹝執手鑪﹞戒香。定香。慧香。解脫香。解脫知見。光明雲臺徧周法界。一心奉請盡虛空徧法界微塵剎土中過現未來常住佛陀耶眾。達摩耶眾。僧伽耶眾。一心奉請參隨三寶。擁護一乘。光明會上方等位中。外現威嚴內祕慈忍諸天菩薩八萬金剛十千天子。積菩提因受如來記。在在處處嚴淨法筵。引領羣龍無邊部從不忘本願來降道場。惟願普燻證常樂。法界人天亦如是。仰啟大慈悲父無上法王。弘無作之至慈。鑑有情之微悃。

南無十方佛南無十方法南無十方僧。

南無大慈大悲觀世音菩薩﹝三徧﹞。

皈命釋迦大慈父。無上寶印總持門。取傳神咒觀世音。起教阿難諸聖眾。我今依經誦密語。變玆飯食濟羣生。願賜威光攝視佗。受施功徳皆成就。

曩謨薩嚩怛佗蘗跢嚩路枳帝唵三跋囉三跋囉吽﹝七徧﹞。

神咒加持淨飲食。普施河沙眾鬼神。願皆飽滿捨慳心。卽脫幽冥生善道。皈依三寶發菩提。究竟得成無上覺。功徳無邊盡未來。一切眾生同法食。

南無素嚕皤耶怛佗揭多耶怛侄佗

唵素嚕素嚕皤囉素嚕皤囉素嚕莎訶﹝一七徧﹞。

南無多寶如來南無妙色身如來南無廣博身如來南無離怖畏如來南無甘露王如來。

唵誐誐曩三婆嚩襪日囉斛﹝三徧。入座鳴尺一下﹞。

諸佛子等。若人欲了知。三世一切佛。應觀法界性。一切惟心造。此一偈出華嚴經。昔人對冥官誦之。見地獄相皆悉破懷。世傳爲破地獄偈。蓋言其略也。使廣言之。此偈不惟破地獄。至十法界悉皆能破。何則。原夫三世無佛。法界何性。依此一心而皆建立。了知此心。無相無體非色非空。不有而有不無而無。以不有故十法界收皈毫末。以不無故三世佛隨處出生。所以云。靑靑翠竹盡眞如。鬱鬱黃花皆般若。審如是。則四生六道全是自心。八難三途亢非佗得。良由情存愛見。迹涉勝緣。五戒以之奉持。十善以之修進。報緣會遇。自忉利而至四空。是名天道。心根欲愛識負聰明。動不離於五常。居不忘乎百行。自三教九流四民萬姓。貧富貴賤善惡賢愚。但循業輪以之流轉。是謂人道。欲愛兼瞋而生勝見。斗諍不息狠戾奚意。有福天倫無福鬼趣。是謂修羅道。如是三類𨿽具信根。全該有漏。隨業暫升名三善道。愛見入心而生貪業。妄求不足日夕懸情。如是貪業在內則爲渴爲饑。在外則爲風爲焰。是爲餓鬼道。欲貪不息展轉成癡。情想變動逐業升沈。鱗甲羽毛態狀千萬。名畜生道。十習不斷六交繞纏。劍阱火山鐵輪湯鑊。倒懸飛墜執縛勘磨。八寒八熱以至無間。名地獄道。如是三類旣罔善因復滋貪等。虛空有盡此苦莫窮。名三惡道。前三善類。後三惡倫。通名六道。如是流轉動經塵劫。或不回心向道罔有出期。何以知之。古教謂。因業受身身還造業。從心起境境復生心。故知業由身造境自心生。處處遷流念念輪轉。從生至死自始至終。如象溺泥似蟻旋磨。是故吾佛大沙門於無所見處興大哀憫。以無作妙力爇而爲香則普燻。散而爲花則徧布。然而爲燈則俱照。灑而爲水則均沾。獻而爲果則無不莊嚴。施而爲食則皆獲充足。乃至諸法之財隨其所求而俱獲。是謂七種妙供一味眞慈。於諸佛念念出生。在眾生各各具足。以諸佛子深纏業累。鮮具正因。由神鏡之光昏於積塵。若精金之體雜於臣礦。我今首爲諸佛子懺滌罪障。然後皈依三寶。乃與受五支淨戒。具四弘誓願。發菩提道心。如上佛事當處周圓。各各現優曇花於生寂滅之場。此何凡。彼何聖。熟菩提果於向升沈之地。今非悟。昔非迷。不惟六趣夢魂消。將見四眞名字假。我今依憑聖教。代諸佛子懺悔罪惡。普請大眾同聲稱和。

往昔所造諸惡業。皆由無始貪嗔癡。從身口意之所生。一切我今皆懺悔﹝三唱﹞。

我今有滅罪障眞言。諸佛子至心諦聽。

唵薩嚩跛波尾莎普﹝二合﹞吒捺賀﹝引﹞曩嚩曰囉﹝二合﹞野﹝引﹞娑嚩﹝二合引﹞賀﹝引﹞。

汝諸佛子懺悔已淨。今當皈依三寶。夫三寶者多種不同。今但略說。金相王毫坐寶蓮華名爲佛寶。瑯函貝葉滿毗盧藏是謂法寶。方袍圓頂不染世塵名爲僧寶。此系有相住持三寶也。須知一念之間具足三寶。一念理體離諸名相是謂佛寶。從體顯用法界森然是名法寶。體用交徹理事不二標名僧寶。今則先歸依住持三寶。然後頓明自己一體三寶。是謂自淺而深者也。我今代汝稱揚。普請同聲唱和。

歸依佛。無上尊。歸依法。離欲尊。歸依僧。眾中尊。歸依佛。不墮地獄。歸依法。不墮餓鬼。歸依僧。不墮旁生。歸依佛竟。歸依法竟。歸依僧竟。如來至眞等正覺。是我大師。汝今歸依。誓不歸依邪魔外道。惟願三寶慈憫故﹝如是三唱﹞。

今有歸依三寶眞言。至心諦聽。唵步﹝引﹞欠。

汝諸佛子。旣爾稱佛爲師。當稟受如來淨戒。我今依教爲汝宣說五支淨戒之相。

夫不殺生是五戒相。原夫殺生以瞋爲本。瞋業旣盛殺害滋多。命命相負展轉酬償。自殺教人殺。殺心不除輪回不斷。是故盡形令不殺生。

不偸盜是五戒相。原夫偸盜以貪業爲本。貪業未盡偸心不妄。機關暗啟恐怖橫生。遇去未來互相酬報。自偸教人偸。偸心不息塵不可離。是故盡形令不偸盜。

不淫欲是五戒相。原夫淫業根於癡毒。愛水溺心化爲欲火。受形稟命莫不由斯。自淫教人淫。淫心不除塵何有盡。是故盡形令不淫欲。

不妄語是五戒相。原夫妄語已如上殺盜淫業。交相隱覆使不自知。虛妄成就妄業旣成。復資貪等。自妄教人妄。纏縛生死安有出期。是故盡形令不妄語。

不飲酒是五戒相。原夫飲酒﹝能昏﹞正念能亂正心。昏亂無時邪謬交作。如上四戒因之而生。寧飲毒藥勿貪酒味。自飲教人飲。盡言酒過積劫莫窮。是故盡形令不飲酒。

名教有言。五戒不持。人天路絕。然五戒之外復有十無盡戒。四十八輕垢戒。二百五十種大戒。及三聚具足淨戒。無有窮極。如人入海漸入漸深。汝但信心不退則諸戒自然入心者矣。

汝諸佛子旣得具受如來淨戒。當發菩提道心。具四弘誓願。原夫四弘誓願卽菩提道心之用。菩提道心乃四弘誓願之體。三世諸佛無邊開士未有不具是願而得菩提道心不退轉者。我爲唱言。當隨唱而和。眾生無邊誓願度。煩惱無盡誓願斷。法門無量誓願學。佛道無成誓願成﹝如是三唱﹞。

諸佛子。誓願旣弘。苟不發菩提心寖成虛設。夫菩提心者。過去諸佛已發。現在諸佛今發。未來諸佛當發。蓋菩提心卽生佛祖之胎孕。登佛祖之梯級。度佛祖之舟航。出佛祖之門戶。汝諸佛子不發菩提心。無以出愛河。無以脫苦縛。無以淸熱惱。無以證佛乘。當知菩提心體。離見聞相。離言說相。離思惟相。乃至離一切諸相。汝諸佛子欲證此菩提心。當觀四大無我。三界無法。八識無主。六趣無人。如是觀察。迷是自迷悟亦自悟。樂是自樂苦亦自苦。故華嚴云。知一切法卽心自性。成就慧身不由佗悟。如斯顯示覿體現前。只貴當人全機領荷。所以道。萬法是心光。諸緣皆性曉。本無迷悟人。只要今日了﹝乃彈指三下﹞。

諸佛子。直下來也菩提心光明徧在眼根。菩提心音聲全歸耳處。於三善道不爲樂所迷。於三惡道不爲苦所執。惟心佛亦爾。惟佛眾生然。心佛及眾生。是三無差別。汝諸佛子從今已往。以菩提心爲家捨安住自由。以菩提心爲園林遊行無礙。以菩提心爲牀座宴處逍遙。以菩提心爲所師三昧成就。塵塵入毗盧性海。處處會善知識門。可謂不移跬步直屆覺城。不隔一塵全歸寶所。我今有發菩提心眞言。至心諦聽。

唵冒地喞多母怛波﹝二今﹞那野﹝引﹞彌。

誦心經一卷回向云。

汝等鬼神眾。我今施汝供。此食徧十方。一切鬼神共。願以此功徳。普及於一切。我等與眾生。皆共成佛道。

若是盂蘭盆絕食時。可於入座鳴尺一下處攺白後文。至懺悔偈亦同前文結果。

諸佛子等。梵語盂蘭盆。此名解倒懸器。謂倒懸者。乃系形於千仞之顚。將墜於無涯之底。苦之一言不可云諭。原夫平等眞法界。無佛無眾生。安有倒懸之說乎。良由最初不覺。瞥起妄心。外形十界染淨之殊。內蘊八識悟迷之別。由是以妄見繩系無明質。倒懸於諸根塵識千仞之顚。下望輪回生死無涯之底。諸境界風念念撼搖莫之休息。聖賢目爲可憐憫者。是故慈不欲興而興。哀不欲至而至。況是靑提犯重而難拔。目連感深而欲追。啟如來之本懷。成菩薩之大願。教由斯致。相傳二千餘載。有佛住處安得不效良規而攀勝軌也。上來加持密咒。普施甘露。想諸佛子已皆飽滿。苟不洞明道本。徹見法源。不惟饑屬倒懸。今𨿽飽足。亦未嘗非倒懸者。豈惟飽足。只如六道以天爲最。天之本因。由捨棄諸惡樂修眾善。希求福果乃度此倫。眞心未悟已涉倒懸。況七珍之飲饌隨欲念而變生。百寶之衣冠任愛心而展布。以天眾觀著而爲樂。惟佛知見是眞倒懸。豈待五衰相見而然也。今之海內人類充塞。乃天道之次者也。愛染不息雜諸善行來處此倫。身居極品之謂貴。家貯多金之謂富。博涉文言之謂聰。飽﹝門﹫免﹞春秋之謂壽。或不頓明至理廓悟眞常。一報忽終倒懸安釋。而況癃殘鰥寡孤苦流連。依正俱空死生無倚。此亦豈待報盡而倒懸之迹無時不在焉。阿修羅屬又人道之次者也。由偏求福果。純執勝心。聚積欲貪以沈斯類。無福鬼趣。有福天倫。以嗔斗之不忘處倒懸而自苦。何當業極而致。報終飄喪有期。墜墮無底。此三善道之倒懸也。是大悲願王深憐而痛憫者。且三善道之倒懸若此。況地獄。餓鬼。畜生三種惡道倒懸之苦可勝道哉。是等皆以貪嗔癡爲因。殺盜淫爲緣。欲界色界無色界爲果報。在地獄則乘而爲鐵輪。履而爲劍刃。動而爲飛墜。靜而爲囚縛。與夫八寒八熱以至無間倒懸之苦備極於斯。地獄之報旣消。散形而入鬼趣。形體旣虛威光不具。常居穢隙每處暗途。渴而得水亟變爲洋銅。饑乃逢食遽化爲焦焰。受饑餓者數百劫。沈幽暗者十二時。具言其苦辛又不止於倒懸也。鬼趣業盡。散入畜生。來償宿債。空飛水躍樹宿山棲。以彊吞弱以大食小。﹝彳﹡矞﹞﹝彳﹡戉﹞之悲無間。吞嗜之苦何窮。羽毛之類旣多。鱗介之族尢盛。惡業轉熾狀貌愈乖。蠢蠕飛搖難可枚舉。腐肝腸於鼎鑊。碎骨血於刀砧。所謂倒懸似未能盡諭畜生之苦也。三惡道眾倒懸之苦。若使廣陳窮劫不盡。總而言之。三善道之升。未明道本。升亦倒懸。三惡道之沈。不悟苦因。倒懸無已。汝等當知。諸佛卽已解倒懸之眾生。眾生卽未解倒懸之諸佛。倒懸旣解眾生界盡。諸佛體空。轉三善道歸第一義天。迷雲自捲。融諸惡趣入眞三昧海。業浪平沈。猶遠客之到家。若貧人之遇寶。名教有言。眾生迷時指金爲銅。及至悟時了知金體。未解倒懸妄稱六道。倒懸旣解亢是一心。故諸佛於無功用中憫諸佛子深投業网久滯冥途。於此心內爇而爲香。散而爲花。然而爲燈。施而爲食。獻而爲果。掬而爲塗。以至無盡法財滿爲七種供養。與諸佛子特爲莊嚴。莊嚴已具。若不披陳懺悔過去現在身口意業。則倒懸不可解。旣懺悔已若不歸依三寶稱佛爲師。則倒懸不可解。旣歸依三寶若不具受如來眞淨戒法。則倒懸不可解。旣具戒已若不設四弘誓願發菩提心。則倒懸不可解。當知自懺悔而至發菩提心。皆解倒懸之善巧方便也。我今依憑聖教。首爲諸佛子懺悔身口意所作十不善業。仰憑大眾各運誠心。隨我稱和。汝諸佛子生難遭想。具希有心。諦聽諦聽。往昔所造諸惡業。皆由無始貪嗔癡。從身口意之所生。一切我今皆懺悔﹝三唱﹞。

我今有滅罪障眞言。諸佛子至心諦聽。

唵薩嚩跛波尾莎普﹝二合﹞吒捺賀﹝引﹞曩嚩日囉﹝二合﹞野﹝引﹞婆嚩﹝二合引﹞賀﹝引﹞。

大元國浙西道湖州路城北卞山幻住禪庵沙門﹝某甲﹞右某。謹露丹衷。上於洪造。願垂哀憫。俯賜鑑知。七月十五日恭遇本師釋迦如來聖制圓成盂蘭盆大齋之日。思念夙生父母及現世父母師長檀越。恩有冤親及四生六道諸惡趣中受苦眾生。莫由解脫。謹於今宵營備香花燈燭茶果珍羞如法供養常住三寶法界聖賢。僧道眾披﹝門﹫免﹞大方廣佛華嚴經大乘妙法蓮華經大方廣圓覺修多羅了義經大佛頂如來密因修證了義諸菩薩萬行首楞嚴經維摩詰所說經大乘金剛般若波羅密經大乘方等金光明經大乘般若密多佛祖海藏心經大悲心圓滿祕密神咒大佛頂萬行首楞嚴神咒。稱揚摩訶佛母聖號。滿散判施淸淨平等廣大甘露法食一器。所集如上功徳。一心奉爲法界之內天道眾人道眾修羅道眾地獄道眾餓鬼道眾畜生道眾。願乘佛力來赴法筵。一心奉爲過去現在引頌開導勸發提攜方便作成親教剃度一切師友眷屬。鑑此眞誠同趨法會。一心奉爲同居僧道各各生身父母七世父母及曩劫受形積生稟命一切父母。願乘佛力同沾甘露。一心奉爲過去劫中現在世內四事供給諸大檀越及外護法門王侯宰輔路州縣鎭文武官僚長者命婦居士善友問道請益諸弟子等。願乘玆濟俱降法筵。一心奉爲九州分野十二類中遠及余方近於當處孤魂滯魄男女老少空居水陸鱗甲羽毛有情無情一切種類。同乘佛力共赴法筵。一心奉爲盡虛空徧法界微塵剎土中過去現在及與未來諸含識等。或沈苦海或溺愛河。或住邪林或潛幽室。或居水際或墮崖巓。或處險場或棲穢隙。或居孔穴或滯幽冥。乃至諸不善處眾惡聚中同業所纏靡思悔悟。𨿽累乘良濟未獲超界。願乘今夜之普慈。同了多生之重垢者。

右伏以諸佛心內眾生。結法界海深沈之業。眾生心內諸佛。興盂蘭盆普濟之慈。由一念之悟迷。成三際之苦樂。刀山劍阱皆成等正覺之場。寶地玉階乃飄墮輪回之域。自業變化而何極。心法出現而靡窮。所以古宿云。撲落非佗物。縱橫不是塵。山河及大地。全露法王身。於斯領旨當處知歸。融諸佛子之自心。入大涅盤之眞際。一切處無苦可厭。一切處無樂可欣。塵塵取捨旣忘。念念愛憎必盡。何冤可解何親可依。煩惱卽菩提頓證大圓鏡智。無明卽解脫全該勝功徳身。紫栴檀影裏俯仰折旋水流元在海。紅菡萏花間見聞知覺月落不離天。飽甘露味於此時。現優曇花於永劫。

恭惟佛心卽知羣靈昭格﹝胃﹞功徳文疏

年月

日某庵沙門某疏

封皮

盂蘭盆齊普施法食功徳。奉爲生身父母六道四生一切思有。

湖州路卞山幻住禪庵沙門某疏謹封

上來羅列大眾同伸

日用須知﹝並﹞甘露門終

