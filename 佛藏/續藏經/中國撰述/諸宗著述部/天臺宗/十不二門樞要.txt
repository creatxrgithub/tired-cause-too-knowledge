續藏經十不二門樞要

宋了然述十不二門樞要敍

十不二門解釋而眾者安不由文以意爲主悟意不侔文隨意變故諸先達不克自默今亦然也十門之作正爲於觀故曰觀心乃是教行樞機輙以樞要名云。

紹興戊午八月丙辰墨禪齋敍

十不二門樞要卷上

東掖虎溪沙門了然述

十不二門

或曰旣是後人錄出詎可私安此題釋曰天臺目錄有六卽義一卷十如是義一卷今入太部由從大部流出別行故有此稱今可例之秪以十不二門四字別題無爽況云故此十門不二爲目實𨿽名其所作恐亦意乎別行然此文興致正爲於觀教觀傍正須知二意一約三部所自之文二約一家傳通之旨三部所自則傍正互有如義例云凡欲釋義先思部類如法華玄𨿽諸義之下皆立觀心然文本意明五重玄義出諸教上則教正觀傍托事興觀義立觀心若今止觀縱用諸教意在十法以成妙觀則觀正教傍一家傳通則惟觀爲正是故三部皆以觀心而爲正要蓋天臺申經非數他寶故遵佛囑須立觀心若不立觀季世根機無由入道如佛囑云若人信汝所說則爲見我亦見於汝及比丘僧是以天臺立觀專據此囑文文之下皆可修觀求其旨者以佛世滅後信法二行分其根性從多爲論若非法行無由趣入況法行思惟其義尙通當了諸法悉惟是心應以觀心爲其正要以從文故玄旣觀傍故於十妙觀有存沒今從旨故玄亦觀正故撮十妙爲此十門門門旣乃卽心妙妙無非是觀若談觀文言望於止觀此中極略若談宗旨望於止觀今文頗周以止觀宗旨無出三千卽在一念今以三千不二點示一心心全是妙妙不出十若曉十妙則止觀可知故云一期縱橫不出一念三千世間卽空假中理境乃至利益咸爾則止觀十乘成今自行因果起教一章成今化他能所若不先了不二法體欲申十門恐其未可一者三諦爲不二體如雲若非三千空假中二者空中爲不二體如雲亡淨穢故以空以中三者中道爲不二體如雲非權非實四者一性爲不二體如雲本謂一性或曰不二之體妙絕言思如何進退有四不同答妙絕言思卽一體也但以三諦卽一空中卽一中道卽一卽不二故此四焉卽是一法爲不二體若謂爲一亦非不一淨名眞入其在斯歟然不二之名本出淨名今特取之以爲目者蓋玄迹門十妙之後乃約悟理方名開顯故云若取悟理者理卽非權非實不見一法空拳誑小兒說權說實是則爲粗理則非權非實是故爲妙簽云一切諸法亡泯不二更約悟理開前十妙權實同成一理心性所謂悟理者開權顯實若悟實理理非權實則權實不二故疏云今還悟入三一不二卽知佛說三一無分別也記云次文約理故有權有實爲權權實不二爲實此第二釋秪是顯前實教之理理是權實不二苟不如此豈得文雲開權顯實二而不二耶其稱門者不二卽門該理教行卽不二理爲言詮卽不二理爲觀行皆可稱門止觀云止觀是行無生門是教依教修行通至無生法忍因位具足淨名三十二菩薩各說入不二門此以不二門爲教也玄文雲約行者泥洹眞法實眾生從種種門入三十二菩薩各入不二法門此以不二門爲行也妙句雲實相亦二義一當體虛通故名之爲門如淨名入不二門二能通方便作門記云只一實理從二得名由虛通故令他所歸此以不二門爲理也今從別論以不二觀入不二理惟觀稱門故曰重述十門令觀行可識如淨名廣記解疏用於十種四句釋不二門云第十四句者純約觀門𨿽徒多門意在於觀故使觀門最在後說然門是能通乃有二義一者就妙自論能通以不二觀通不二理二者對粗以論能通以不二觀而通於二使二而入不二之門卽於諸法見不二理須了觀之與理不離一心以心入心心無二相當處絕待實無能入及於所入無所拘滯通而不壅亦無所住方可名門或曰以十門爲能通十妙爲所通可乎答若約能申所申其亦可云今立十門申通十妙故撮十妙成此十門但不可認門之一字雲從圓通十妙而立。

△釋文爲三初總序二初敍玄文二初敍教二初敍。

然此迹門談其因果及以自他使一代教門融通入妙。

玄云上來四妙名爲圓因三法祕藏名爲圓果簽云上四妙爲因者位妙若立實通因果爲對三法且從因說又曰若從別說當位髙深自是一意是則五妙有橫有豎橫則當位髙深俱通因果豎則迷悟對論局分因果豎中前三一向因後一一向果位妙一往通因果二往局在因局在因者又有通局通則該乎觀行相似簽云行之所階則有諸位若卽行所階爲位不獨位通觀行亦乃行通相似若從行所階爲位行局觀行位局相似由行所階方有諸位位居行後故局十信舊釋自他二說不同正義以前五妙爲自後五妙爲他指要文心圓通同以後之五妙能化爲自所化爲他今曰正義得其法體失文所從其指要等得文所從失其法體何者若約法體自卽空中同前自行如簽八云如釋十妙自有從因至果自行化他故知今云談其因果及以自他者自之一字卽自行也若文所從今在後五論其感應能化所化卽體﹝自也﹞利他﹝他也﹞是故乃云及以自他至自他門當見今說一代教門者五時四教也其迹門所談因果自他者使知四時三教之粗融入法華圓教之妙。

△二證。

故凡諸義釋皆約四教及以五味意在開教悉入醍醐。

玄文凡於因果自他諸義解釋皆約四教及以五味者意在開四味三教之粗入醍醐圓教之妙是以向云使一代教門融通入妙言不虛矣二敍觀二初敍一家以觀爲正。

觀心乃是教行樞機。

玄文因果自他等曰入道須約觀心若非觀心入道無門豈非觀心爲教行要故知今文以觀爲正指要云一切教行皆以觀心爲要皆自觀心而發觀心空故一切皆空等四意以入道具徳爲要文心云教之所歸行之所自要在觀心下文云若了一念十方三世諸佛之法本迹非遙教之要也又眾生心因旣具三軌此因成果名三涅盤行之要也斯是文心承用指要正義云教無觀心乃成徒施行無觀心從何發起於教於行若戶之有樞弩之有機言其要也圓通云問聖人被下名之爲教如何以觀心爲樞機答聖人設教要令觀心若不觀心名數他寶又問行卽觀心如何觀心爲行樞機答妙行必以觀心爲要若不觀心非行機本故止觀去丈就尺去尺就寸置色等四但觀識陰識陰者卽是觀心如灸病得穴伐樹得根豈非觀心方是妙行之樞要乎斯是圓通承用正義諸師之說皆不以一家傳通之旨今日入道觀爲正要且圓通𨿽云聖人說教要令觀心及下卻云灸病得穴豈非觀心方是行要然圓通之失有二一者不知三部皆觀爲正二者旣然不許十不二門教傍觀正如何卻云教若無觀名數他寶今只問云還可得云妙教乃是觀心之樞機不若不可者豈非教傍觀正者耶。

△二示部類以觀爲傍二初示觀傍二初通示二初對他部名廣略。

仍且略點寄在諸說。

對止觀之廣則玄文爲略以此略點寄在玄文諸妙後說簽云若觀心十並皆附在諸文之末又玄文觀心且略點者由觀心義寄在止觀並四念處及小止觀諸說故也。

△二就今部辯存沒。

或存或沒非部正意。

以由玄文以觀是傍其觀心文故或存沒簽云本迹各十具列在文若觀心十或存或沒不別開章。

△二別示。

故縱有施設托事附法或辯十觀列名而已。

前通示存沒今別示所存縱或存者其所施設不出托事附法或辯從行而此三種旣然非正故但列名又列名者別語從行問十觀者十乘也若托事附法亦修十觀今何別指爲從行耶答十乘者三種觀法之通體也托事附法從行者三種觀法之別相也以依表托之事修十乘者曰托事觀以依法門之相修十乘者曰附法觀除前二外以依萬境修十乘者曰從行觀荊溪之文乃攬十乘通體而爲從行別名故從行觀云十乘如別章。

△二明教正三初辯妙字。

所明理境智行位法能化所化意在能詮詮中咸妙。

能詮卽今經妙法之名詮中卽始七科諦境終十番利益各該時教以開顯故咸受妙名。

△二辯十字。

爲辯詮內始末自他故具演十妙。

玄云法𨿽無量十義意圓圓卽周具正義云自行以境妙爲始三法爲末化他以感應爲始利益爲末今爲証之玄云前五約自行因果具足後五約化他能所具足自他始末皆悉究竟簽云結成自行化他各有始終旣云各有故可爲證又始則自行因果故有其五末則化他能所故亦有五以由今文先舉始末與玄文殊。

△三結法華。

搜括一化出世大意罄無不盡。

旣演十妙則一化之事周窮一化旣窮則出世之意罄盡若非法華妙詮化意何由可盡。

△二敍今作四初攬教成觀。

故不可不了十妙大綱故撮十妙爲觀法大體。

正明教則十妙可盡欲入道則須了大綱十妙之教如网目觀心之要如大綱前文以觀心爲樞機今文以觀法爲綱體豈非觀心爲入道之本大綱者卽是十妙有此大綱色心不二是境妙大綱乃至受潤不二是眷屬利益二妙大綱以十門不二之觀法爲十妙教网之大綱可以此綱統攝十妙故云更以十門收攝十妙卽是撮十妙之大綱爲觀法之大體。

△二會通諸法二初約迹會本。

若解迹妙本妙非遙應知但是離合異爾因果義一自他何殊故下文云本迹𨿽殊不思議一。

以迹會本細釋如他。

△二約名會四。

況體宗用秖是自他因果法故況復教相秪是分別前之四章使前四章與諸文永異。

△三結成觀要二初以三千結要二初結一代。

曉斯旨則教有歸一期縱橫不出一念三千間世卽空假中。

四章卽釋名本妙卽迹妙迹妙卽括一化一化卽該十方而十方必包三世若了斯旨則一代時教乃有所歸不出歸乎一念三千故曰一期縱橫不出一念三千世間一期者卽五時也今據簽文釋玄一斯化道事理俱圓云始自寂場終乎鶴樹故曰一期誘物入實故曰化導一代教法咸歸本實亦同涅盤疏荊溪私謂云細將六門以括一部願以一部統收一期縱橫者卽教法也教有顯密密橫顯縱顯中又二一類豎稟之教屬縱所被增減之教屬橫又不別分對但言一期所有教法被物不同故曰縱橫意在見其被物之教無方自在云縱橫爾問或以時縱教橫何如答一者文繁一期卽時二者義局時亦有橫如通五時問圓通一期者一往也一往言之五章十妙一一相生名縱各各相望名橫五章十妙實非縱橫但一往耳又引例云如玄義云復次百界千如縱橫甚多以經論偈結之令其易解記雲實非縱橫義言縱橫又指理境利益咸爾爲歷妙結境乃云旣歷十妙結成三千何但約於四教五味以釋縱橫故知消文須觀前後收束結撮承躡有由今曰不然一者不可以一期爲一往今文一期須同玄文一期化導並輔行雲一期佛教故知一期是時也佛教卽教法也二者不合以玄爲例彼談百界千如故曰實非縱橫三者正違歷結之文何得卻以爲證何者若縱橫已是十妙指爲三千旣畢何以復云利益咸爾若云歷妙結者咸爾之言深爲未便如雲一期理境利益不出一念三千又更結云理境利益咸爾可乎。

△二例十妙。

理境乃至利益咸爾。

前文通結一化不出一念三千今文例點十妙亦何出此一念三千。

△二以止觀會同。

則止觀十乘成今自行因果起教一章成今化他能所則彼此昭著法華行成使功不唐捐所詮可識。

立行修觀無出止觀旣點玄文十妙卽止觀十章則顯彼此皆法華行使十妙功不唐捐十妙本釋能詮之名名旣卽觀名下所詮無非觀道故云可識問起教一章廣文𨿽闕裂网一略義卽足焉還於初心可修習乎答諸師異論備在他文今曰從文生起自行化他兩種裂网皆在果上自行亦果者行始爲因行終爲果果卽自行之證故輔行雲如此自他皆由妙觀契於妙境是故能有如此妙用良由自行於眞證位契乎妙境自行裂网也故方有於妙用之能他裂网也若入心成觀則自行化他二種裂网皆在初心卽可修習一者三觀對論修於空中自行裂网修於假觀化他裂网二者三觀通論修三觀者入以照理自行裂网出以照物化他裂网若得此旨用格諸師自見臧否不暇廣陳問入心成觀惟修十乘復修起教若只修十乘其起教一章不用修耶答起教一章文𨿽在後入心成觀法理在初由修十乘旣有假觀豈非卽是起教一章初心修耶問若約法理只修十乘已攝起教何故復雲起教一章成今化他能所答今從別攝文相以說。

△四正示今作四初示十門。

故更以十門收攝十妙。

由今作者於十妙中撮其大綱成此十門若爾故可以十門觀法之大綱而收攝十妙教法之网目。

△二示立名。

何者爲實施權則不二而二開權顯實則二而不二法旣教部咸開成妙故此十門不二爲目。

二而不二者開權見實實亦不立方名不二問爲實施權不二而二爲同體耶爲異體耶若異何云不二而二若同何云而二屬粗答𨿽然不二而二其柰二卽是粗問二𨿽是粗其柰不二爲二答約佛意說故云不二而二當施權時眾生但見於二豈知不二爲二故釋簽云眾生得卽理之事聖人得卽事之理聖人知卽眾生不知。

△三示通入。

一一門下以六卽撿之。

十門皆觀且置境等生起之說是故當門各有淺深特名門者由通入故乃自理入至究竟入。

△四示所申。

本文已廣引誠證此下但直申一理使一部經旨皎在目前。

今所申者爲成觀故卽不二理成不二觀以不二觀申不二理理旣不二故云一理卽是經旨開權顯實諸法實相三諦四句皆卽一故而此一理卽我當念以念如境境全是心以境照心心全是境故此一理皎在目前。

△二正說二初列十門對妙二初列門。

一者色心不二門﹝至﹞十者受潤不二門。

△二對妙。

是中第一從境妙立名﹝至﹞第十從眷屬利益立名。

△二正說十初色心不二二初標。

一色心不二門者。

此門一性爲不二體故曰一切諸法無非心性以無覺知之色對有想念之心當體一如是名不二。

△二釋二初通約自己示色心不二三初開總出別二初約七境通示總別。

且十如境乃至無諦一一皆有總別二意總至一念別分色心。

十如是境以十界因果爲別十二因緣境以三道爲別四諦境以世出世間二種因果爲別二三一無諦境通而言之以三諦爲別問一實及無如何是別答一實及無乃屬於心此心對色爲二成別問總在一念念卽是心何不名別答總在一念之心乃是色心不二之心蓋非對色辯心之心豈可得名爲別問如上之別事耶理耶答通而說之十如是境旣是十界因果之法據輔行雲不談十界收事不徧屬事別也又鏡明性十理具三千卽理別也像生修十變造三千卽事別也十二因緣旣是三道卽事別也又性具三道卽理別也修造三道卽事別也四諦境中苦集二諦卽事別也道滅二諦卽理別也又苦集道三卽事別也滅惟理別又四旣名諦諦卽是理皆理別也又理具四諦卽理別也修中四諦卽事別也二三一無皆理別也又俗諦事別也眞諦理別也又俗諦事別也眞中理別也又眞俗事別也中道理別也又眞俗中三皆事別也一實及無準眞中說問眞俗中者三諦之理何名事別答以對亡三不二爲理故使照三而二爲事如輔行雲三諦無形俱不可見然卽假法可寄事辧乃至假立中名假立空稱假立假號指三爲假假卽事也而又明云可寄事辧豈非照三爲事者耶問夫三諦者天然性徳事義何在答三諦事理義不一途若約過徳則三諦爲理三惑爲事是故得雲天然性徳若約亡照則一性爲理三名爲事是故得云然卽假法可寄事辧可執過徳而難亡照苟謂不然大師或以中道爲理眞俗爲事或眞中是理俗諦爲事荊溪何云三皆性徳問照三爲事事卽情矣空假中三應屬情耶答三惑三道體乃是情如璞如垢空假中三如砧如錘因治三惑於一性上立三假名名由情得故空假中爲情所累遂得事名然空假中自非情也上約能具一性而立三名以說若約所具空假二邊體是無明亦屬情攝又性本亡名但以爲緣附世假立如大師云佛本無身無壽亦無於量隨順世間而論三身三壽三量旣順世間立三名字世非事耶今亦例然又荊溪云如來名號十萬不同般若一法說種種名解脫亦爾多諸名字是名隨情今亦例爾問可以照三爲眞理否可以徳三爲由情否答大率學佛須善法體法體不明則隨文生解隨文生解則心理錯亂當知眞俗中三隻一法體隨義分判故有過徳亡照等殊若從此三卽性是三故三爲理若從此三附事立三故三爲事且如照三豈可不是卽性是三且如徳三豈可不是附事立三但爲區別義各有從故於亡照取附事邊立三屬名故於過徳取卽性邊立三屬體若於亡照取以卽性爲三體邊是故照三亦名眞理若於過徳取以附事爲三名邊是故徳三亦名情事問三名可云由事而立名下之體本所有者云何由事又三能詮名可云是事三所詮理如何是事答究竟克實有三體否有三理否若云有者祖師何云𨿽有三名而無三體𨿽是一體而立三名旣許三名是事故知三卽事也旣云名下之體及名所詮理號之爲理且夫體理旣然非三信知一性乃是理也請明心者細爲思之若不許者今復可問夫三諦者天然性徳旣是天然卽本有也未審本有有三名耶有三體耶若云本有有三名者輔行何云理本無名彊爲立號若云本有有三體者止觀何云𨿽有三名而無三體請爲答之問三諦之體若是一者輔行何云諦體恆三答此約隨名辧體以說若其克實以論於體故曰𨿽有三名而無三體問附事之三爲圓融耶爲隔歷耶答以三卽體故三屬圓融以三附事故三屬差別然此差別乃平等之差別圓融之隔歷何者由是一體立三名故問圓頓教中何有隔歷答妙玄明圓教法門眷屬云隨情一諦三諦爲權又云化他一諦三諦爲權妙句釋圓教方便云權有差別又釋圓教權用云立一切法差降不同旣以圓教三諦爲權旣云圓權而是差別是亦可云圓教三諦爲差別矣況章安於涅盤疏明以一諦卽三諦是無差別差別是故今曰平等之差別況差別者卽隔歷也豈不名爲圓融之隔歷故輔行中料揀圓教三諦四諦而文乃云問前三四容可橫豎圓融三四如何橫豎答實如所問今言橫豎者如三諦中且據開一以爲二三卽名二三以爲方便方便望實亦得名豎開權顯實無復二三何所論豎旣於一實不分而分分爲三諦何妨此三非橫非豎而名爲豎四諦亦然約方便教可說爲橫無作四諦本來相卽與誰論橫亦是不分而分分爲四諦何妨非橫非豎而名爲橫如六卽位非橫非豎而名爲豎諸波羅蜜非橫非豎而名爲橫故知橫豎髙廣不二問前所論別何云通說答克從法體惟事爲別別卽差別非不二矣豈非事耶問理性十界旣亦爲別豈是事耶答克從法體理豈有十緣以此理是圓具之理能具十界所具十界體卽是事由理具故故名理十十法克體還是事別良由就理辧具此十故此之十名理具爾克從法體具無別具乃具變造隨義詮辧在理曰具在事曰造問總義何如答從文通說總在一念念卽妄心故事爲總攝別入總一切諸法無非心性性卽理性故理爲總若克從法體惟理爲總總卽無差乃是不二豈非理耶問復何事總答克從法體妄之爲念卽取著心是斯迷妄生滅之心豈總諸法常住不二由就妄念了念卽性性旣不二故此妄念能總諸法就法論總卽是事總功歸論總卽是理總然就法論總何獨妄心妄色亦總今從觀心故指妄念然此總別若通途泛示凡有其六義一者事總事理別如雲總在一念卽事總也別分色心旣該理性色心事造色心故事理別也二者理總事理別如雲一切諸法無非心性心性卽理總也一切諸法卽指向文別分色心旣向色心有理有事故事理別也三者理總理別如雲心之色心上之心字卽理總也下色心字卽理別也四事總事別如雲卽心名變心卽事總變卽事別五事總理別亦可心之色心上之心字推功𨿽理就法卽是凡夫一念亦事總也下色心字卽理別也六理總事別亦可卽心名變心之一字就近而指𨿽是妄心推功而論由心是性卽性名變全體爲用故卽心字乃是理總變卽事別通途泛示𨿽有此六若克法體以理爲總以事爲別問若克體理總事別與昔何殊答意不同也正義事別但爲所破今謂彼說其妨有二一者妨圓佛用由彼不知卽眾生事是佛大用如何一向爲所破耶淨名疏以眾生實疾亦乃不除蓋是果後大用者也二妨圓卽義卽事是理何破之有圓通乃以事別屬於不可思議三千妙假但爲所顯其妨亦二一者妨於現文因緣是三道爲別四諦有苦集之別何以一向爲所顯耶二者妨於事屬差別旣是不二而二正同理卽事故一一境相差別不同豈非思議此亦可問學指要者指要先示四時三教色心爲二法華圓教乃名不二及總別二種三千皆是於妙且三千之別爲色心二耶爲不二耶若云不二與總何殊若云是二三千豈妙問今論總別爲妙爲粗答義不一向須善法理若取卽總而別卽別而總旣皆相卽故總別事理悉得爲妙若置相卽但取總別故總妙別粗乃至不二而二二而不二皆例此說問以總妙別粗者且三千之別出自止觀不思議境豈可屬陰境耶答取總別相卽故出妙境若取三千所攝之法旣然攝於別分色心亦該陰境又正義專以十界爲事別三諦爲理總妨於現文三諦是別文心圓通專以俗諦爲事別妨於現文以二三一無諦等爲別。

△二約七境則示色心。

何者初十如中相惟在色性惟在心體力作緣義兼色心因果惟心報惟約色十二因緣苦業兩兼惑惟在心四諦則三兼色心滅惟在心二諦三諦皆俗具色心眞中惟心一實及無準此可見。

細釋如他。

△二攝別入總二初示攝別入總。

旣知別已攝別入總一切諸法無非心性一性無性三千宛然。

眞心理性卽平等性心性之言是其總也此平等性亦名一性同自他門本謂一性也若今文中一性中也無性空也三千假也此三名別斯約克體以分總別若從文意應知今文意在論總一切諸法旣卽心性故此心性卽空假中而此之三皆是心性心性是總故三卽總圓妙難思豈同差別是以上文總在一念別分色心者𨿽然談總意在論別乃同爲實施權不二而二又同隔歷三諦粗法也今文旣知別已攝別入總等𨿽然談別意在論總乃同開權顯實二而不二又同圓融三諦妙法也是以前三爲別今三爲總前三爲別者卽一而三名也今三爲總者卽三而一體也。

△二示事理二義二初理。

當知心之色心。

旣一切法無非心性此之心性卽具色心若本不具何由變造欲論變造之源是故先示理具。

△二事。

卽心名變變名爲造造謂體用。

理本不遷變名何得性本無作造義亦非故知變造之稱乃是偏情事體但以圓理頓具變造不遺若知卽理而事皆是圓故使偏情而粗無不妙是以今文卽具爲變變已知源且夫變名爲造造謂作爲若直從名還未解旨全體爲用造始識眞荊溪行文可謂髙密問圓通云然輔行中明二種造謂理及事造旣有二變亦應然今何定體以變爲事答圓通乃迷輔行造字何者由止觀中引華嚴經但說心造造乃屬事以事顯理是故引之輔行意謂造本是事故在事曰造具本是理故在理曰具旣引造文而證於理故其造字卽是具也於是乃云造卽是具本意談理曰具不可名造故云造卽是具如何卻云理亦名造問理具而不具造耶答語能具爾此深有意且略示之理性爲能具事造爲所具所具之事不出三世變造之十界也能具之理不出平等祕藏之一性也此一性者亦名三諦亦名空中亦名中道以此一性卽是十界是故十界界界互融乃成三千才語三千必該一性與十界也今於三千中舉能融之一性而爲能具舉所成之三千而爲所具故此一性能具三千足見一性乃是圓具三千之一性蓋非別教但理淳一之一性也是故一性不在前三千不在後如物之八相離計之縱橫今止觀中直從近要卽指妄念全是此性故曰介爾有心三千具足是以一念能具三千今修觀者但觀能具一念三千任運攝其所具變造故權造實造無不顯現復次應知旣識一念能具三千念與三千不前不後其用觀時心無並慮但觀一念此之一念便是三千以輔行破立法界悉皆云俱余患言不盡意覽斯說者宜自補解。

△三通結總別。

是則非色非心。

結總在一念。

而色而心。

結別分色心。

惟色惟心。

結一切諸法無非心性以由全性爲此色心故一切法趣而無外。

良由於此。

良由一性之體不礙色心之別事理旣色心無外然色心總別卽三千法門諸師異論紛然不同今略辧之先示三千次約三千以示總別示三千者或云理有事無謂三千者卽是三諦非相之理是故此理而有三千若其十界乃是緣生情貌之事則非三千或文於事說三千者此乃寄事顯理以生顯具爾或云事有理無謂俗諦建立可具十界空中之體旣絕數貌豈有三千或云若事若理各有三千謂理有三千卽鏡明性十事有三千卽像生修十今曰此之異論並恐未達三千正體當知單理獨事豈是三千必須事理融攝方曰三千此乃根以明文原以開顯只舉三千則事理因果迷悟權實一切諸法蘊乎其中出三千外若更有法豈是法華之極談豈曰吾祖之己道何得事是而理非何得理是而事非又何得事理而各有荊溪豈不云於一念心不約十界收事不徧不約三諦攝理不周不語十如因果不備無三世間依正不盡故嘗輒以四義而談三千一融攝無不徧二歸趣無不極三能詮無不圓四所成無不俗具如別章若以三千論總別者攝無不徧側三千中蘊總蘊別故荊溪云三千總別咸空假中趣無不極則三千趣一性故總總外無法三千趣諸法故別別外無法斯亦可云三千俱總三千俱別詮無不圓則三千總別惟圓詮非前三教之所詮述圓詮別者猶云法華是詮迷教故荊溪云若非圓心不攝三千成無不俗則三千皆別故荊溪云今文未論諸土體者爲成世間差別義故得今諸義似合祖文所談三千而圓旨恐顯。

△二別約生佛示色心不二三初通示己他。

故知但識一念徧見己他生佛。

或謂前文但明一念攝色攝心未明一念該生該佛今文方是攝生攝佛今曰不然本明色心一體卻成三法無殊不惟濫同內外一門其抑分開色心二節何者此門始終莫不爲明色心不二前文但示一念所具自己生佛色心未示具於他之生佛色心今兼示之若自己生佛色心若他之生佛色心悉在一念皆不二也而今文中不云色心者此門本辧色心不二以前冠之可曉故若知後人不善一門始終皆是色心不二想荊溪當時必下色心云或曰圓通云前文心之色心當知卽是己心生佛故今乃明他生他佛同歸剎那以彰三法無差妙旨此說可乎今曰不可一者不可認於色心而爲三法三法無差屬下內外非今文意二者不可認其所具而爲能具當知今文乃蘊二重能所之義一者己他爲能具己他各有生佛色心爲所具二者上來能所皆爲所具俱在一念念爲能具圓通乃失初重能所不合直認他之一字爲所具耳今元文意但識一念旣見自己所具自己生佛色心於此一念亦見他生所具生佛色心並見他佛所具生佛色心故今須約心佛眾生各有生佛色心同在自己一念而不二矣此義幽遠覽者宜詳若了今說方善消於輔行文云彼彼三千者生佛各有生佛也互徧亦爾者生佛之生佛在自己之一念也輔行中說於三法三千今文乃說三法色心𨿽然色心亦是三千隨意辧義各有所從問圓通云若得自己心法總別不二之旨則能通達他生他佛所以謂之故知但識一念徧見己他生佛圓通旣以己心總別通達生佛況總別者卽是色心豈非會於三法色心不二者耶答圓通之見但以色心三千總別會於三法以成無差不曉文意會三法中色心不二何者由他意謂色心二千旣是十界必該生佛也色心三千旣在一念是故生佛不離剎那故圓通云生佛之義有己有他己他生佛不出十界色心三千前文旣明剎那總別一念三千心之色心當知卽是己心生佛自心生佛旣居一念他生他佛豈異我心故今乃明他生他佛同歸剎那以彰三法無差妙旨豈非乃以色心總別而收生佛皆在一念但成三法無差者耶而乃不知辧三法中色心不二可謂毫釐意差天地懸隔。

△二以他況己。

他生他佛尙與心同況己心生佛寧乖一念。

且佛之生色心與眾生之生色心並佛之佛色心與眾生之佛色心此等生佛色心尙與自己心同皆是不二況自己之生色心與自己之佛色心安不同在當念而不二耶。

△三別約於他。

故彼彼境法差而不差。

彼彼者生佛也境法者卽生佛亦有七科諦境色心之法也差而不差者生佛色心𨿽二當處卽是一念之總成不二也不於生佛以明色心境法之言如何消耶信知前文辧自己所具生佛七科諦境之色心今文辧生佛所具生佛七科諦境之色心故三法各有生佛色心悉在一念皆不二矣。

△初標。

二內外不二門者。

此門乃以三諦一實爲不二體故內外二境皆云卽空假中復云惟一實性此中內外據下所釋不出三法色心者也問前色心門亦談三法色心何以爲異答色心是三法之通體三法是色心之別相上約三法辧色心故云色心不二今約色心辧三法故云內外不二不見此意徒或云云。

△二釋又三初總標。

凡所觀境不出內外。

圓通云能觀之觀𨿽然無別所觀之境須分內外乃同輔行理卽事故故有陰等十境之別不可以事卽理故而一一境皆不思議而爲難也乃至云苟順凡情而分別爾今曰內外之二旣是思議順情分別何故色心之二是不思議而卻順於三千法門若指分別色心旣是圓妙三千何故別分內外卻是思議妄境若云今順所觀之境者且夫色心不是所觀之境者耶若云上明色心乃是妙境者旣是妙境合當不二何色心二是妙境耶若云才云妙境色心不二者何故卻以別分色心爲三千妙境耶言內外者乃該三法及以色心何者旣以生佛爲外故自己爲內﹝此通三法﹞旣以自己之心爲內故以自己之色爲外﹝此通色心﹞若從文的辧則以自己心法爲內生佛依正色心爲外亦非三法亦非色心良由今文乃於自己依正之色置而不說若約義通收故使自己依正之色可該內外以三法論則屬內也以色心論則屬外也若以文比顯是則今文乃當三法以分內外何者據下文云誰云內外色心己他且內色心爲己外色心爲他豈非三法而分內外若其上文所以不語己色法者以從近要觀己心耳故但於己示念無念惟內三千其實己色望於生佛亦是內也故云內外色心己他其觀音玄與今文同彼云境復爲二所謂自他他者謂眾生佛自者卽心而具而於自己亦不言色又同念處若外觀十法界卽見內心十界生佛故云外見自己心故云內其於自己亦不言色又同輔行縱知內心具三千法不知我心徧彼三千乃至結云心佛眾生豈非己心爲內生佛爲外而於自己亦不言色。

△二正釋又二初釋外又二初示境觀。

外謂訖彼依正色心卽空假中。

他生他佛各具依正色心屬外然此之境未達屬妄達之卽眞何以故卽三諦故。

△二示亡照二初示二初示亡。

卽空假中妙故色心體絕惟一實性無空假中。

己心之體有隨名辯體有克實論體若隨名辧體卽是生佛依正色心名下所詮差別之體其差別者有生有佛有依有正有色有心各各有體若克實論體則眾生與佛依正色心同一眞性而爲其體實無差別今云色心體絕者乃是隨名辧體此體可絕若其克實論體體何可絕祖師云非謂空無心體然生佛依正差別體絕者功用三觀妙故方絕何者以了生佛依正色心卽空假中圓融妙一故能絕於差別妄體妄體旣絕實性斯彰故曰惟一實性無空假中言無空假中者一者三觀本爲照於妄境令境卽眞今境旣眞觀亦何用二者以觀觀境境有眞妄今於所觀眞境而論若以眞境爲三諦能觀之觀卽空假中若以眞境爲一實能觀之觀非空假中是故能觀惟一實觀斯由眞境有亡有照亡則非眞俗中惟是一性照則有眞俗中而云三諦今於眞境旣然亡三惟一實性故能觀亦乃亡三無空假中。

△二示照。

色心宛然豁同眞淨。

上示亡故色心體絕惟一實性今示照故色心宛然豁同眞淨旣色心宛然故三觀俱照以空觀照生佛色心色心豁同空眞而淨以假觀照生佛色心色心豁同俗眞而淨以中觀照生佛色心色心豁同中眞而淨良以三觀俱照色心宛然之處能使色心豁同三諦眞理而淨又豁同眞淨一句屬下釋又此文意色心體絕惟一實性者約對治說破昔計故令於色心純見一性色心宛然豁同眞淨者若見一性則見一性純是色心。

△二釋二初釋亡。

無復眾生七方便異不見國土淨穢差品。

故此釋出亡依正相云眾生者言正報也通亡十界故云無復眾生大論云眾生無上者佛是故知眾生乃該十界別舉三乘故云七方便異云國土者言依報也通亡四土故云不見國土別語淨穢故云淨穢差品。

△二釋照。

而帝网依正終自炳然。

以諭顯照。

△二釋內又二初了外歸內。

所言內者先了外色心一念無念。

從迷定境有內外異約悟爲觀內外一如故知色心全是一念當處平等內念亦亡故云無念。

△二就內釋相。

惟內體三千卽空假中。

內體卽己心妄境三千乃所顯三諦故云卽空假中又內體三千是因緣生法點玆緣生卽三諦理故云卽空假中問諸文或云三千卽空假中或但云卽空卽中或但是假者何答先須了知三千法體方識諸文指用進否以由三千單理不成單事不具必以空中之理而融十界之事然後界如互具方曰三千是故三千體通三諦其三千內有空假中通舉其體乃曰三千點體具徳名空假中故有文中舉三千已復云卽空假中問未審三千之內何法是空中何法是俗假答於三千內趣舉一法卽乃具該空假中矣且如舉相者假也此相卽空中爲相故相乃融是故此相卽具空中已上乃約三千法體攝無不徧具空假中若取空中之理融十界之事乃成三千故能成是空中所成是俗事置於能成但取所成故三千惟俗由是諸文或以三千一向名假此約所成無不俗也於此之俗復通二向一者乃取此俗卽性爲俗是故號爲不思議俗若爾才舉三千已是妙假是故但云卽空卽中若更卽假則成重繁如義例云觀此一運卽具十界百界千如卽空卽中二者乃取此俗𨿽然卽性且置性邊但取其俗俗卽緣生然此緣生又通二義一者克從法體故緣生之俗與三諦中不思議俗法體是同旣然法體是同故舉緣生已是俗諦是亦只云卽空卽中二者隨義詮辧則緣生之俗與妙假殊復有二義俗若不卽性故號緣生非三千也俗若卽性乃是三千而非緣生屬妙假也如義例云觀此一運此乃緣生也卽具十界百界千如此乃妙假也又云𨿽觀十界四運此乃緣生也亡界亡運惟觀三千此乃妙假也二者𨿽是三千亦名緣生故舉三千緣生俗已然後點此三千緣生卽是三諦是故復云卽空假中故觀音玄云十界相互則有千法如是等法皆是因緣生法乃至我說卽是空亦名爲假名亦名中道義問以三千結爲緣生爲是思議爲不思議答法體只一名通二向但取緣生故是思議若取緣生旣然互具故不思議如止觀云若觀法性因緣生故一種一切種等記中指爲不思議也𨿽不思議由取緣生故止觀中復點三諦問何以得知於緣生俗通此二義答據止觀云因緣生法卽空卽中記中釋云但云空中者且以法性空中對幻假說其實須雲幻假卽是不思議假﹝此約義異乃有二﹝段﹞何者今但以此假卽是空中此假任運成不思議故不別說此約體同只是一假但卽不卽異故分二別今取體同是故別無不思議假只指緣生卽是空中故此緣生成妙假也然此文意幽隱難曉當求文中兩云此假自見義異體同之說問學者多雲偏假妙假二體殊分偏圓自別故破偏假顯妙假也但以圓中約卽論破故諸文中卽偏緣生爲圓妙假其輔行文乃是此意若謂二假體一何故文云其實者耶答二假之體云有殊者自昔乃有二見不同一云緣生是事有相妙假是性非相一云緣生乃是情相妙假乃是具相今謂初說但得能具之性爲妙假耳可云非相其次說者失於所具法體只一何者且如須彌入芥必當以人天報得須彌卽諸佛妙用須彌而有二種須彌體也以此而求只一須彌由此須彌未卽空中故非妙假才卽空中則名妙假豈有二體文云其實者自約義異云其實爾意謂二假之義旣異其實須云因緣生法卽空卽假然若約體同而亦得云其實幻假卽是妙假如輔行問此不思議還只次第以釋十界與思議何別答其實無別思議乃作從心生說不思議作一心具說以生顯具何須更問心生豈非同幻假心具豈非同妙俗﹝云云﹞。

△三結不二二初別結二初結以內攝外。

是則外法全爲心性心性無外攝無不周。

以自己心性能攝生佛依正色心。

△二結以外攝內。

十方諸佛法界有情性體無殊一切咸通。

生佛性體旣與自己性體無殊自己性體旣攝生佛故生佛性體亦攝自己依正色心故云一切咸徧。

△二通結。

誰云內外色心己他。

旣以自己心性攝生佛之外則無外矣復以生佛心性攝自己之內則無內矣內外旣亡己他何有。

△三結。

此卽用向色心不二門成。

色心依境妙而立外內依智行而談由境發智故云用向色心者也又上門約三法而論色心今論約色心而辧三法故云成也。

△初標。

三修性不二門者。

此門乃以平等一性爲不二體境性觀修境觀卽一以論不二故下文云達無修性惟一妙乘由平等性爲乘體故又其境觀各有修性性具三千爲性境修用三千爲修境性徳三觀爲性觀修徳三觀爲修觀問上內外中已有境觀與此何揀答內外𨿽該境觀且在解知境邊旣未行修自與今異。

△二釋二初示二初修性相狀二初通示二初示修性。

性徳秪是界如一念此內界如三法具足性𨿽本爾藉智起修。

且四徳之性只是界如而此界如卽在一念此念中界如三徳三軌無不圓足故云此內界如三法具足內猶中也指法之詞不同前文內境之內性𨿽本來有三必須藉智力起於修性是境三卽法身中三故云本爾依境發智卽智三也乃般若中三故云藉智由智導行卽行三也乃解脫中三故曰起修起修者卽玆性三由智照故而起進趣乃成修三如下當辧。

△二轉釋。

由修照性。

轉釋藉智起修何爲良由此修能照性故。

由性發修。

轉釋性𨿽本爾性若不具修何以發。

在性則全修成性。

轉釋由性發修何者且性何能發良由在性之時全修成性是故此性而發修。

起修則全性成修。

轉釋由修照性修何能照良由起修之時乃全性爲修是故此修而能照性。

性無所移。

轉釋起修則全性成修旣成修已應無性耶當知𨿽然成修性何攺易。

修常宛爾。

轉釋在性則全修成性旣成性已應無修耶當知𨿽然成性修自宛然。

△二別示二初示逆順二初示。

修又二種順修逆修。

△二釋五初逆順二義。

順謂了性爲行逆謂背性成迷。

一者約於善惡法體以分逆順從究極謂九界是逆修佛界爲順修天然體性本具善惡具善則佛界之順稱之爲悟具惡乃九界之逆號之爲迷二者約知不知以分逆順善惡十界旣性本具發而爲修能了善惡之修全性本具者名爲順悟不知善惡之修全性而起者名爲逆迷問了善可爾了惡如何亦名順耶答只恐不了其若了者惡全是性卽見性體本非善惡所以名順傳四明者皆謂修惡只是性惡便以此惡而爲觀體斯殊不知當於修惡之暗達見修善之明良由惑智皆卽是性是故非但惑性無殊只如惑智亦乃一體是故得云能觀觀智卽無明是如此了已若相體俱卽故方可云惡是觀體其荊溪云忽都未聞性惡之名安能信有性徳之行者非謂以惡爲性徳行況性徳行者三因善行也由無作故名爲性徳良由此行非但自體修卽性故名爲無作其所斷惡惡卽是性無所斷故故能斷行得名無作乃以所治顯其能治所治之惡旣然卽性故可信其能治之行亦卽是性所謂性惡者卽指前文三道流轉所謂性行者卽指前文修徳三因由開權故於權見實故三道三因皆名性矣故乃得云性徳緣了。

△二迷了性同逆順事異。

迷了二心心𨿽不二逆順二性性事恆殊。

迷了二心卽妄心也以無明之心爲能迷能了之二心耳心𨿽不二者點其妄心卽是眞理故云不二逆順二性卽眞性也以眞如之性爲所逆所順之二性耳性事恆殊者卽其眞性爲逆順事故云恆殊又上心是妄下心是眞點妄心成眞心故云不二上性是眞下性是妄變眞性爲妄性故曰恆殊。

△三不攺迷逆無由成了。

可由事不移心則令迷修成了。

欲令迷修成了必須革逆歸順豈可逆事不移便令迷心成了。

△四攺逆成順。

故須一期迷了照性成修。

期約也始名字終究竟此一期中皆須轉迷成了以了了迷使迷卽性照性成修問修性一門只可通該智行二妙於迷了達卽智妙也照性成修卽行妙也尙非位妙何以釋於迷了成修通究竟耶答從文生起故在名觀當門髙深須該六卽理卽是所了名等是能了名字約解轉迷成了五品約行轉迷成了乃至果佛究竟照性成修其修究成矣通論𨿽然若別論者智了行修修屬妙行正是令文辧修性也或謂一其或訓一往皆非文意。

△五逆順俱亡。

見性修心二心俱泯。

逆順二心若能見性性本亡泯復何迷了。

△二示離合二初總標。

又曉順修對性有離有合。

或謂離是各義如雲離爲修性各三合是對義如雲爲對性明修故合修爲二今謂對各皆通離合對通離合者旣云順修對性有離有合離豈非對耶各有離合者離如他引各通合者如妙記云故束性三俱爲正因緣了各合俱名爲一。

△二別釋二初法二初三六論離合。

離謂修性各三合謂修二性一。

然此修性人見文云第二第三依智行立故辧修性皆約境智行三而爲離合謂得所自其或全引玄簽境三智三行三之文消今離合今恐未然應知內外修性二門通而言之各具智行內外門云凡所觀境不出內外觀非行耶又云先了外色心一念無念了非智耶修性門云順謂了性爲行了卽智也行卽行也若從別說內外一門別在智妙以辧內外修性一門別在行妙以辧修性何者蓋由文云性𨿽本爾藉智起修意謂藉於智妙而起行妙故指行妙而爲修耳以行妙之修對界如之故理立修性不二門也以此驗知𨿽該智妙若辧修性當在行妙故一門始終除逆修修字之外凡有修字皆行妙矣問智非修耶答智是名字望於理卽亦屬於修但以解知爲修非觀行修也今辧修性者乃觀行之修故當別指行妙爲修若謂不然柰文但云藉智起修而不以智爲修明矣無謂從彊間若以行爲修乃同正義所難者耶答正義不合攺智爲知意以今文該智爲修若識今文以行爲修不攺乃當問文心通於正義難云智起卽修誰此分隔豈非智亦修耶答今謂文心徒文其言意還墮難何者所云智起卽修者此一修字爲智爲行若云是智則違見文修字是行故云藉智而起於修若云是行是則還成行妙名修故知此文正是約位豎論不可執橫爲難﹝云云﹞圓通云荊溪語巧須善會通欲以修性二名收於境智行三是故謂之性𨿽本爾籍智起修也所以不言籍智起行者其意在玆故也今謂不然若如他說是則返成荊溪語拙何者旣欲以修收於智行但可語云藉智起行對上性𨿽本爾之言是故智行可俱爲修如何別語所起之行而爲起修豈是語巧問智非離合耶答智妙亦乃辯於離合如釋簽云境卽理三智卽名字三行卽觀行相似三當知九秪是三三秪是一但今文中正就行三而對境三以辧離合問行無智耶答約位豎論智屬名字行妙乃屬觀行相似是故行妙而乃非智約法橫辧其行妙中而有般若豈非智耶但此之智皆在行收是故得雲約於行妙名之爲修而辧離合知此義已然後消釋修性離合義皆宛順修性各三者性亦有三修亦有三故云各三乃以行妙修三照界如性三性三修三六法相也修二性一者以行妙之三從彊受稱但以解脫般若爲修合行法身同名修二以境妙之三從彊受稱但以法身而爲於性故合境中般若解脫同名性一人以境三智三行三釋今離謂修性各三者有二不可二者且今文云修性各三修之一字豈非上文藉智起修之修字耶如何卻以智三釋修二者若使今文已是修六性三又與下文修二各三共發性三其文何別無謂重釋。

△二三九論離合。

修二各三共發性三是則修𨿽具九九祇是三爲對性明修故合修爲二。

人謂修二各三共發性三釋上離義今謂不然上離是修性各三今離是修中具九以由錯認以六爲九故釋下文義成乖芿何者其實上文行三是修境三是性斯乃離則修性各三合則修但有二性但爲一文意乃是修性通論三六離合今文於修但有二中復各具三故爲修六以此修六照發性三故性亦屬修故云修𨿽具九離𨿽具九合但爲三故云九只是三斯乃修九以論離合故與上文二義不同一者上文修性通論今文單約修論文𨿽該性攝屬在修由於修二離出六法發性三故二者上文三六法相今文乃是三九法相然離合之義從名則離合異途從旨則總別一貫又通論具徳故離專隨功用故合具如別章。

△二諭。

二與一性如水爲波二亦無二亦如波水。

一性諭水二修諭波全一性爲二修修外無性如全水爲波波外無水了二修卽一性性外無修如了波爲水水外無波故云二亦無二亦如波水以修比性故於法諭各云亦也又上云二與一性者二之一字是二修之二下云二亦無二者二之一字是修性之二上文論修性相卽如水卽波如波卽水下文論修性體亡如波爲水故無波水爲波故無水故云二亦無二亦如波水。

△二修性所從。

應知性指三障是故具三修從性成成三法爾。

此文當指性三修三終不可云此修三者二修各三然從三障而有性三乃從性三而起修三若以修還性以性還迷豁悟眞源廓然無寄豈不以一性之體本非三一由對生迷而談性體所具之源乃云三爾光明句云有事必有理旣有事理必有非事非理如此三法皆由無明故有及金錍云汝無始來惟有煩惱業苦而已卽此全是理性三因其文泯同指要云問性三本具那言對障名三答本具妙理若定是三不能作一及無量故故知立則一多宛然亡則修性寂矣今就亡說豈得將立以難之今究其意何不答云爲從近要示立觀慧故指三障性方具三而云就亡者不有旨耶必以妙理性本寂絕一法不立方能卽一卽三卽無量矣故使才云性三從立說也復次若直云三但得性用失於性體。

△二結不二。

達無修性惟一妙乘無所分別法界洞朗。

亡修亡性咸歸平等若有分別法界成迷。

△三結。

此由內外不二門成。

從文生起通途而明內外修性並由智行故從內外立修性門若的別而說內外是智修性是行由智立行故能成此若從意辧內外一門𨿽有境觀對於修性但是所知三法之境以辧不二屬今性字今欲融於境觀不二故次而立問必應境智未不二耶答觀從智起觀旣與境而乃不二智豈尙殊。

△初標。

四因果不二門者。

此門乃以三軌卽一三千趣常爲不二體因果如上今復辯之一者此門旣從位法二立故位因法果又位法之二各通因果文云義開六卽乃位通因果又云眾生心因旣具三軌此因成果名三涅盤乃法通因果因果之義括歸三向一者通論十界各有因果如地獄界十惡爲因苦報爲果乃至佛界自有因果今圓詮之皆是妙性是故各名因果不二二者別論別在圓教佛界因果三者對論九界爲因佛界爲果今於別論復有三向一者五卽爲因妙覺爲果指要用此二者四卽爲因初住爲果正義用此以今觀之此之二說互有傍正遊於四方直至道場妙覺爲正若開聲聞初住作佛分果爲正故妙玄云性徳三軌冥伏不縱不橫修徳三軌彰顯不縱不橫簽云彰顯卽是究竟今不云究竟者義通初住豈非由果通於分極故但云彰顯意有含畜耶三者理卽爲因妙覺爲果且置中間是今正用由當文云眾生心因旣具三軌心因之言卽指博地凡夫者也又下文云若了迷性實惟住因乃名字位了於理卽因迷之性又玄文中明始終者不取五品教乘爲始乃取凡地一念之心具十法界十種性相爲三法始簽云不動凡夫三法而成聖人究竟三法此文正同文句約位釋十如中理性三徳乃理卽也故妙記云初三爲理位定在凡據此諸文並指始因局乎博地對究竟果問第三對論九界爲因佛界爲果與圓佛界自論因果爲同爲異答法理是同得名處別因之爲言通過通徳若指九界所迷爲因卽是實相實相卽佛是故得云佛界之因若取能迷而爲因者迷卽無明無明卽九是故得云九界爲因佛界爲果。

△二釋二初示因果不二。

眾生心因旣具三軌。

圓通以三軌爲果文心以三軌爲因一往似爾核之皆非應知三法若約實體一切三法只一妙性非因非果若從立名三因三識在因涅盤三徳在果其三軌者非因非果而通因果以通果故由是玄文以三法妙而在於果以通因故玄文或雲從性徳三法起名字三法因名字之三法修觀行之三法所以十種三法之內無三軌者由十種別對迷悟三軌通在十中篤論其體乃非因果今明不二正約三軌非因非果以辧不二或惟在因或惟在果則因果異矣故今文意三軌在因名爲三因三軌在果名三涅盤不顯云者旣云心因卽是三因故不別提三之一字以軌顯之又且從無明心因以說故無明心因能具三軌。

此因成果名三涅盤。

文心以三軌爲因者旣云此因乃是指前三軌之因似合此文細究文意是大不然此因二字乃指心因何故心因能成於果由此心因旣具三軌軌通果故故成果時名三涅盤圓通不了三軌通果卻定在果。

因果無殊始終理一。

因之與果皆是三軌故云無殊簽云前文明位之始終則約凡位一始終﹝五品始相似終﹞聖位一始終﹝初住始妙覺終﹞今明三法始終故須始凡夫一念終在顯彰聖位故今別以理卽爲因其在斯矣今文乃以三軌卽一爲不二爾。

△二立疑解釋二初立疑。

若爾因徳已具何不住因。

果所證者證於三徳因已具軌軌卽三徳何不住因然對果有因旣在事異豈可永住必當求果也因所具徳乃是理同縱至於果亦不離於因所具徳故下文雲實惟住因也。

△二解釋二初釋二初略釋二不二二初別釋二初釋二。

但由迷因各自謂實。

迷之爲言通該能所三道爲能三軌爲所一者由迷心因之三軌遂於能迷之三道各計爲實二者所迷三軌本如來藏一心三法六道菩薩迷心因之三軌各於資成少分計實聲聞緣覺迷心因之三軌各於觀照少分計實。

△二釋不二。

若了迷性實惟住因。

孤山乃以了屬名字故正義云若了迷心卽三諦性實惟住佛界名字之因今曰了之一字克從法體卽是究竟果佛之智而爲能了從位通辧可通名字已上五卽而爲能了從別而論以研爲修以了爲解𨿽了屬名字亦不可以住因因字爲名字位名字能了理卽之因故曰住因其迷性者卽是理卽所迷之性𨿽然名字亦通爲迷迷之法體還是九界屬理卽爾。

△二總釋。

故久研此因因顯名果。

故久研此理卽之因由此心因具三軌故是故可研此因若顯名之爲果旣云因顯名果必對未顯名因成因果二又旣是因顯名果斯則果全是因故因果不二故此一節乃當總釋二與不二。

△二廣釋二不二二初釋不二。

祇緣因果理一用此一理爲因。

一理之體非因非果因之與果皆不出此故云理一因旣全是此體故云用此一理爲因果亦全是此體故亦應云用此一性爲果其不云者下云理顯顯乃是果義同用此一理爲果。

理顯無復果名豈可仍存因號。

一理非果無復果名亦是非因復何因號。

因果旣泯理性自亡。

因果卽理故泯理亦無名故亡。

△二釋二初法。

秪由亡智親疎致使迷成厚薄。

圓通云亡智者亡理之智此偏失也指要云卽上事理頓亡之智此其得也今曰亡於因果之事並亡理性之理指此事理能亡之智故曰亡智圓通云理何自亡須由智泯今曰理若本不是亡此智何由可泯由稱理爲智故智可亡理文心云上言泯亡且寄理顯須知亡智通乎始終今曰稱理之智亦無始終言親疎者正義約利鈍二人合爲諸師不取言厚薄者有對有各對則三惑全在爲厚除去一二爲薄各則三惑各歷斷位厚薄可知圓通云親疎淺深可通六卽迷有厚薄惟在五卽由妙覺無惑今曰約位論斷亦通妙覺有最後品名之爲薄文心云由疎親故所以分五今曰應該六卽以下文云義開六卽名智淺深則全淺全疎屬理卽也指要云以智分惑今曰從文𨿽然約意不爾智是順理之智卽以頓亡爲體豈可分惑爲厚薄耶約情說智故有親疎由智親疎分惑厚薄親疎之言就法在智功歸有情。

迷厚薄故彊分三惑義開六卽名智淺深。

迷有厚薄故三惑斯分智有淺深故六卽而揀惑本一體故曰彊分理本無位故曰義開。

△二諭二初通諭四法。

故如夢勤加功空名惑絕幻因旣滿鏡像果圓。

夢諭智也空諭惑也幻諭因也像諭果也夢體𨿽虛夢事宛爾實相之智智體𨿽亡而智用不失以用卽性性卽無作故同夢中所爲其實不曾作作以空諭惑空但有名而無眞實問空名者能諭也惑絕者所諭也爲將空名直諭於惑爲諭惑絕答且置於名今乃以空直諭於惑惑絕之處如無於空以空體本無無無所無惑體本絕絕無所絕不同圓通惑但有名名卽叵得泯絕不生若依彼意以名諭惑幻像諭因果者諭前文義開六卽因滿果圓者圓通云別在妙覺方名果圓今曰此門因果有通有別若一向別如前所示理卽爲因妙覺爲果若通論者因通眞似果通分極今文因果乃約通論若以似因爲滿故初住果亦得名圓文心云前三諭體不可得後一諭任運所見今曰像𨿽任見而今文意諭叵執取指要云勤修慧行如夢作爲都無所辧惑但有名如空無實知無卽絕因無能感故如幻果非所克故如像解脫稱實四皆無作因果旣爾何有二耶今曰義理𨿽爾文意不然今文意者𨿽如夢幻空像不妨法法宛然是以用智斷惑因滿果圓故下別釋空像中云像實故稱理本有空虛故迷轉成性豈非文意在不二而二耶。

△二別辦空像二初通明同異。

空像𨿽卽義同而空虛像實。

云義同者皆叵執取虛空與像如何執捉諭惑與果不可取著而空虛像實者言其異也空則無相故虛像則有相故實以相貌之有無諭二種之法體克實論體惑乃無體如空無相理乃有體如像有相上云果圓者卽以所証之理爲果圓也正義云性虛故同文心云體虛𨿽同指要云空惑像果不實之義𨿽同圓通云空但有名而無實法像不可得亦但有名是則空像其義不殊以今說比之皆恐不合以果理之體爲虛同於惑體爲虛耳豈知像體有相以諭果理之實哉。

△二別釋其異。

像實故稱理本有。

非謂空無心體證此心體卽名爲果故果本有。

空虛故迷轉成性。

惑體旣無故轉成性則無惑也問像諭果者果有三身此諭何身答因以三智圓修果必三身圓顯故知像諭通諭所證三身之理問今文鏡像與妙記中鏡明性十像生修十云何異同答有同有異同則二處佛界皆是自行所感之果異則彼通十界今但在佛問又與下文如鏡現像爲同爲異答下是化他所起之應用今是自行所感之實果若爾前云通諭三身法報可云自行應身化他安得不同然三身自他不可一槪若以三身對分自他可如所疑今以三身通分自他證此三身一向屬自特以化物一向屬他今取三身皆屬自行問像實故稱理本有本有之言爲鏡明性爲像生修若云像生何言本有若云鏡明不應諭像答妙記以鏡明諭性像生諭修今文𨿽置鏡明之言但取像生以諭果徳然此果徳約能證是修所證是性故以像實通諭此果卽性成修猶卽明爲像故云本有問於四諭中何以只揀空像不釋夢幻答圓通云以果例因以因例智由夢有夢中之事幻有幻作之物惟有惑絕不可更生猶如空名永無其實今曰惑絕不可更生卽反顯因滿可更生因耶然只可云今取惟過惟徳相對以辧由是四諭只語空像若其智因者智有淺深因涉凡下是故此二置而不辧。

△二結二初通結二不二二初結二。

是則不二而二立因果殊。

此結義開六卽。

△二結不二。

二而不二始終體一。

此結因果旣泯。

若謂因異果因亦非因。

因若異果非但果不從因而得抑亦因非克果之因。

曉果從因因方克果。

若了果必自因方見因能克果。

△二示二與不二所以二初示二之所以。

所以三千在理同名無明三千果成咸稱常樂。

咸語三千者三千正體攝無不周於此體中迷悟因果並事理等不在體外但舉一法三千咸趣若於三千體中舉眾生之迷妄是故三千未顯在理卽中咸趣無明若於三千體中舉諸佛之悟證是故三千已顯在果徳中咸趣常樂迷是無明悟是常樂是以因果殊也其所以殊者良以三千趣因果之事異故成不二而二也。

△二示不二所以。

三千無攺無明卽明。

上於三千中舉迷悟之事是故三千乃趣此事所以乃成三千事異今於三千中舉平等之理其理旣常是故三千咸趣此常號爲無攺況因迷三千與果悟三千旣是無攺豈可遷因爲果是故無明卽明。

三千並常俱體俱用。

三千並常者常卽無攺乃變文耳言體用者用屬九界故指因迷而爲用也體屬佛界故指果悟而爲體也上乃指因卽果今乃指果卽因是以因果不二者也其所以不二者良由三千咸趣理故故此二句乃以三千趣因果之理同故成二而不二也問今云因果理同與理同故卽何殊答理義𨿽等卽義有殊彼約六卽橫論卽佛今約豎論九界卽佛佛卽九界問何以指用爲九指體爲佛答於十界中論體用者義不一途若以十界皆假是故佛界亦在於用如下染淨悉皆是用若以九界爲假是故佛界乃屬於體如淨名疏非道是用佛道是體今此亦爾但今之文與淨名文法體𨿽同辧或有異一者彼文約於所成無不俗義故三千屬用名爲非道其佛道之體不曰三千今文約於歸趣無不極義故三千趣體是故其體亦曰三千二者彼文點用卽體今文點體卽用然俱體俱用多說不同正義云迷悟各有體用迷中以無明爲體造九界爲用悟中以法性爲體造佛界爲用文心云三千全是法身之體二徳之用圓通云因果三千並皆常住旣稱爲體又得爲用指要云理具三千俱名爲體變造三千俱名爲用因果三千之體俱能起用則因中三千起於染用果上三千起於淨用今曰諸師皆於因果事異之上各論體用但見體用不二未見因果不二縱云因果旣然各有體用故因體用與果體用相卽不二例金錍云迷悟𨿽殊事理體一者以今論之約意𨿽通就文不順上句旣點因卽果故無明之因卽覺明果下句何以因果各論必須點果卽因方順文體恐皆由昧果上之用克體言之用屬九界法體是因也然釋今文應以俱體是果俱用是因點果卽因故云俱體俱用若就諸師評其得失正義意以三千惟體今言用者良以點用卽法性體全體三千而爲用也是故事用乃非三千失今俱用則指要得之文心圓通但以三千爲用失今俱體所謂俱者卽三千也若點三千空中無相如何言俱亦指要得之問指要云以除無明有差別故以說體中三千宛然又云空中名遮一相不立假觀名照三千宛然一手制述何爾相違有人答云相有情法以除無明有差別故乃於體中而有法相一相不立乃亡情相今可問之假觀名照三千宛然還亡情否若云不亡三千何顯若云亦亡應亦假觀一相不存耶應知四明所云體中有差別者乃約卽義良由指要正對他宗不識卽義故有其說問體中差別爲是性惡爲是修惡答今所云義通修通性從惡當體卽是修惡從惡卽性卽是性惡故知云具性惡者由卽修是性故具性惡所以別教無性具者由不談卽故性不具圓旣談卽是故性具此乃約惡說性是故可云若不談卽具義不成若約性說惡別教但中不能具惡旣但中之性非具惡之性是故修惡不能卽性圓教返是由圓中之性是具惡之性是故修惡而能卽性斯亦可云若不談具卽義不成二義𨿽異其旨無殊又復當了一家教門於九界權法有情相體三情卽九界各各而有妄執之情相卽九界差別之相體乃有二一者隨相辧體乃有九界差別之體二者克實論體故九界差別但有其相實無自體同以一性爲九界體此體常卽。

十不二門樞要卷上

十不二門樞要卷下

虎溪沙門了然述

△初標。

五染淨不二門者。

此門空中爲不二體先知染淨有體有用一者染淨爲用體非染淨二者淨體染用佛界爲體九界爲用三者染淨俱體俱用性具染淨爲體變造染淨爲用今文自行惟在空中是則染淨但在於用前之四門𨿽有體用別在於體由是自行因果故也今之一門𨿽通有體別在於用由從化他立此門故旣談果上淨用則對眾生染用故今染淨皆在用也言染淨者不出十界若克論法體有疊有對疊則地獄爲染佛界爲淨八通染淨對則或三途爲穢餘七爲淨或六道爲穢四聖爲淨或九界爲穢佛界爲淨此克從法體約所具說若隨具詮辯約能具說故前來染淨在能具之穢則俱屬穢在能具之淨則俱屬淨此能具淨穢亦通疊論及以對論但今文中克從法體是四六對故曰六穢四淨隨具詮辯是九一對故曰十通淨穢染淨之二旣通此二不二亦然亡淨穢故以空以中此就克從法體以點不二仍由空中轉染爲淨此就隨具詮辯以點不二故今文意乃以空中爲不二體故佛淨用眾生染用染淨𨿽殊空中無別眾生心體全是空中逐日所爲不離此性故佛淨用全同生染是以乃可了染卽淨復由染心空中本具淨用一者互具十方諸佛所起淨用卽在今日染心中具故染淨不二卽見逐日所爲無非他佛之用二者各具自心中佛當起淨用卽在今日染心中具故染淨不二卽見逐日所爲無非自佛起化他用。

△二釋二初通約剎那釋三初法二初染淨二本。

若識無始卽法性爲無明故可了今無明爲法性。

識之與了皆提剎那以達無明法性故也由今十門皆是示觀或隨義便卽於初文直點剎那以成觀道今文𨿽隱故下文云不離剎那。

△二染淨立法。

法性之與無明徧造諸法名之爲染。

且置與字更加卽字卽法性之無明文義乃顯如輔行雲故知世人非但不識卽無明之法性亦乃不識卽法性之無明應用此意以消與字徧造諸法者如事權中眾生心意識起淨不淨業故知克從法體所造之法應通染淨若隨具詮辯則俱名爲染以從無明心所造故如妙記云前事理中卽以染緣爲一切法。

無明之與法性徧應眾緣號之爲淨。

所應之緣必應十界克從法體亦該淨穢故下文云隨感而施淨穢斯泯施處必淨穢差殊泯故方空中一體且夫施時旣亦有穢今云淨者隨具詮辯從法性心所應淨穢咸名爲淨如妙記云此中卽是淨緣諸法今文立法該記三句徧造諸法卽三道三因徧應眾緣卽果中勝用問何該三因答造通淨業。

△二諭三初立諭。

濁水淸水波濕無殊。

水諭染淨二本波諭染淨立法濕諭二本並立法中平等性體故約法約諭義皆有三法三者一平等性二無明法性三立染淨二法若就法論本則迷中無明悟中法性二各爲本若功歸論本則是平等一性爲本由無明法性皆卽此性此性者體非染淨而能具染淨故有而染之無明而悟之法性諭中三者一濕諭平等性二水諭無明法性二本三波諭染淨立法問法三文中有二水之法無明法性二波之法徧造徧應未審何文是濕性之法答文云卽法性爲無明卽之一字平等體也若非此體無明法性二何相卽又無始者有事有理若約事消以無始時對於今日若約理釋言無始者乃平等性約二法相對則無明法性互論始終約平等一性則二法一體故無始也。

△二釋諭。

淸濁𨿽卽由緣而濁成本有。

向所立諭一者但雲波水淸濁未見波水何故淸濁故今釋云淸濁由緣二者但云淸濁波水同濕無殊未見淸濁是濕本具故今釋云濁成本有言由緣者二水二波皆有其緣二水乃以珠象爲緣由珠入則淸象入則濁珠象卽諭迷悟二心水之濕性本非淸濁平等一性非染非淨由迷解二緣則有無明之染水法性之淨水二波以風爲緣風動淸水則波淸動濁水則波濁風通諭二一者起濁波之風諭於他境如輔行雲又自行染有內有外內謂無明外謂他境以內具故他境能燻以他境之緣風動無明之水本立濁波之染法二者起淸波之風諭於機感以機感之緣風動法性之水本立淸波之淨法然此淸濁若從文意正是二波由今正談果上起用從感應立以此淨用對生染用是就波中辯淸濁耳以波之淸濁必該於水故辯緣者須曉二別濁成本有者釋上波水皆卽濕性性非淸濁而具淸濁莫見由緣淸濁而亡一濕本具然此一濕通具淸濁何故只云濁成本有良由他宗亦知心性本具於淨其但不知性本具染今但指染其淸可知又下文旣云全體是淸淸亦本有綺文互現也又眾生旣在迷染故且從染示染意在了染卽淨所以先於濁談本有。

濁𨿽本有而全體是淸。

濁旣濕性本有濕性奚嘗無淸淸濁之濕體旣同故濁體全是淸體二體旣同以體卽相二相亦卽是故濁波卽是淸波染淨不二。

△三結。

以二波理通舉體是用。

二波結上淸濁之波而不言水者一者順今起用二者波必該水爲成文體故但言波例如上文但雲淸水濁水波濕無殊而於其波不云淸濁者爲成文體自可以水而顯於波諸師不了卽便釋云波亦無殊此乃不了爲成文體若其義理合雲濁水淸水濁波淸波其濕無殊言理通者結上濕無殊也二波道理同是一濕故云理通通猶同也同卽無殊舉體是用者水濕乃爲二波之體此濕體中本具淸濁二波之用故云舉體是用向若不釋云濁成本有並全體是淸則立中但雲淸水濁水波濕無殊者未見舉體是用之妙旨也由向釋故故今結之於理方顯然此一節文自古云云今作此釋恐得祖意。

△二合四初合淸濁水波。

故三千因果俱名緣起。

由此十門點示觀道故以三千而爲指南染緣起者卽九界也若但九界豈是圓乘三千趣九同爲染緣卽見法界之全體也淨緣起者卽佛界也若但佛界亦非圓乘三千趣佛同爲淨緣卽見法界之全體也旣皆法界全體則染淨不二昭然可知今此三千趣於染淨染淨屬事卽此三千同名爲事故妙記云界界三千事緣起也然此三千豈定事耶何獨非事亦乃非理亦非非事理不容擬議若曰念盡情亡還是不會此道念盡情亡猶不許念情全在安可論云因果者一者三千卽因果法故云三千因果二者三千是能趣因果是所趣所趣因果有對有各各論迷之九界有因有果悟之佛界有因有果對論九界皆因佛界是果俱名者俱之一字從文似指因果爲俱從意乃指三千爲俱如上文云俱體俱用俱卽三千言緣起者一者平等濕性爲能起染淨水波爲所起二者二水之本爲能起二波立法爲所起如上兩重能起所起皆所起也迷解之緣並於他境機感之緣爲能起也若以三千會於能所理具三千爲能起變造三千爲所起濕性惟諭理具三千二波惟諭變造三千二水通諭兩種三千水對二波則屬能起理具三千水對濕性則屬所起事造三千問法性爲本斯則可爾無明云何亦得爲本答功歸論本惟在一性就法論本通指無明問無明之水可對濕性而爲變造法性之水雲何亦得屬變造耶答談法性說無明皆由緣起平等理體名字不存今對緣立名名從事得所以屬事問此之法性又與一性如何辯別答體同名異良由法性名從對得以對無明名法性故體自性彰而此法性卽是平等一性之體但今文中正談於用且以水濕俱爲能起波爲所起卽界界三千事緣起也。

△二合濕性無殊二初直合。

迷悟緣起。

水波也。

不離剎那。

水濕也剎那卽心心乃惟一是故迷悟當處無殊如淸濁波濕性不異。

△二轉釋。

剎那性常緣起理一。

上句點剎那之妄卽是眞常下句釋迷悟緣起不離剎那剎那旣乃性常迷悟所以理一。

△三合濁成有本。

一理之內而分淨穢。

上云淸濁𨿽卽由緣而濁成本有點其緣生卽是本具故今合云一理之內理卽能具合上本有之能有而分淨穢合上淸濁由緣並濁成本有卽此淨穢之淸濁爲本理之所有所以故在一理之內。

別則六穢四淨通則十通淨穢。

六穢四淨約克從法體十通淨穢約隨具詮辯淨穢之義不出此二故今文中約四六以論別約九一以論通言九一論通者以四六之淨穢在九界無明迷染心中故十皆穢在佛界法性悟淨心中故十皆淨故云十通淨穢。

△四合濁體是淸。

故知剎那染體悉淨。

染合濁也淨合淸也體合前文全體是淸也前諭指濕爲體今合指理爲體剎那卽本有也上云本有卽濕性之能有也今從法說此之能有卽剎那之理體也染淨旣同一理故染體卽淨體意顯染相卽淨相也問今云染淨約何分耶答通於二義今別九一以染淨門正指佛界所起淨用以對生染論不二也又克從法體旣是一理之內而分故此法體可以隨具詮辯乃見十界在迷在悟一心中具今於剎那心體人界染用所具十界卽與佛界淨用所具十界而無差別是故得云染體悉淨問今文三千理耶事耶若事造者何云一理之內而分淨穢若理具者何云三千因果俱名緣起答今所立義只一三千中有具有造理性爲能具事造爲所具舉能具之理三千趣理故曰理具三千舉所具之造三千趣事故曰事造三千今文舉所具之造而云三千因果俱名緣起舉能具之理故曰一理之內而分淨穢𨿽通二種只一三千問十通淨穢舊釋何如答他釋十通淨穢還是六穢四淨何者且地獄具十如何地獄通淨通穢必須指云具六爲穢具四爲淨若爾還是六穢四淨況今文意在十界皆淨十界皆穢恐作今釋方順文旨問指要以淸濁二水諭迷中染心果後淨心以波諭三千俱用濕諭三千俱體全體爲用乃全濕爲波其義何如今曰以法對諭義有未善於法必以無明爲本起於染用法性爲本起於淨用應以二水乃爲無明法性二本是三千俱體二波乃爲染淨立法是三千俱用乃見波從水起全體爲用如何直指濕性爲體若爾但見波從濕起離於水耶若云濕必該水應通以水濕諭三千俱體如何但指濕爲俱體然此對當義未善者蓋由不合立二染淨一者法門二者情理若法門淨穢則無增減故說爲三千若情理染淨則情染須破以縛著故非是三千由此旣失染淨法體故諸義未善源從此出後來學者又復隨文而生於解皆謂縛著情染之用不是三千而據文云若非三千空假中安能成玆自在用今曰法門三千旣通名穢何故法門三千不通名縛若云縛是縛著非是三千今曰穢是穢污豈是三千若云此穢乃非情穢故穢卽淨今曰此縛乃非情縛故縛卽脫若云縛旣卽脫則不名縛今曰穢旣卽淨則不名穢何故法門而存穢號信知乃是隨文生解而不深思法體者也問今立染淨法體在生在佛法體無別者且佛用是淨何以云染答隨具詮辯故佛用名淨若克法體故佛用有染亦名染用故南嶽雲以佛望於眾生故此徳爲淨若佛徳中論染淨者此徳實是亦違染用卽今文中六穢四淨皆是果用穢非染耶問若佛染用體同生者必佛染用亦名縛耶答法體實然但隨具詮辯以佛之用名爲自在生名縛著若克從法體佛有染用亦名縛著故輔行辯普門示現云若現六界爲縛現二乘爲脫佛菩薩界爲雙照縛脫自非證得法華三昧不思議身自在之業安能現此三十三身非縛非脫而現縛脫故知隨具詮辯是以名曰不思議身自在之業若從法體現六道用亦名縛矣問指要云波之與水濕皆無殊又云以淸濁二波只一動性故云理通其說如何答不合於波自說無殊乃云二波只一動性又雲以水淸後還是濁時動用若爾斯亦可云以淸濁二水只一靜性以水淸後還是濁時靜體是故二水亦無殊耶若云於二水取同一濕故無殊何以不於二波取同一濕爲無殊耶問指要委釋妙記相位之文用誡以濕無殊其釋如何答今亦委釋用誡以波惟動無殊先說二義然後釋文一者克從法體波有淸濁故而殊濕性是一故無殊二者隨具詮辯波濕相從以波中有濕濕中有波若以波從濕故淸波卽濁波濁波卽淸波波亦無殊就法而論是波無殊功歸而論由濕無殊若以濕從波故淸濕非濁濕濁濕非淸濕濕亦有別就法而論是濕有別功歸而論由波有別故妙記云位據理性決不可攺相約隨緣緣有染淨克從法體如波異濕同也又云緣𨿽染淨同名緣起如以波從濕波亦無殊也若從所起染淨乃殊如波淸濁所起異也若從能起染淨乃一如淸濁波皆是濕性爲能起也云同名緣起者由取能起同一理性起此所起乃以所起從於能起是故得云同名緣起卽便諭云如淸濁波濕性不異指要等師莫不皆云二波當體只一動性者由迷此文同名緣起同字而得又云如淸濁波濕性不異同以濕性爲波故皆以如爲相此諭緣𨿽染淨同名緣起相從性起以相從性相亦一如如淸濁波波從濕起以波從濕故波無殊又云同以波爲濕性故皆以如爲位此諭了相卽性還從於性以說一如不例上文波濕相從由上文中以波從濕故波無殊今若例者應云同以波爲濕性故皆以相爲如以濕從波濕亦有別今文不作此例者且取世相與位皆不出如猶於波濕悉皆同濕且相是隨緣緣卽差別差卽無常乃諭波也位是理性性則一如如故是常乃諭濕也波旣諭相故波無常今點波卽濕濕旣諭位是故乃云以如爲位卽便結云所以相與常住其名𨿽同本當位濕是常今點相波卽是位濕故相亦常由是相之與位皆常住也如波與濕皆不殊耳是故經曰世間相常住相旣是常故相與常住其名卽同不云卽同者以生下文分別之義故云𨿽同又云染淨旣分如位須辯此乃方是以濕從波濕亦有別有濁之濕有淸之濕故可諭於迷中眞如悟中眞如也指要等釋波無殊者功不於濕但由淸濁只是一動故曰無殊且妙記中釋相等者由如理之濕故知不可以波之動自說無殊須當約濕爲波波乃同耳問昔人亦以波中之濕爲常與今何異答意不同也由昔以世間相常相自不常以理爲常是故波乃殊濕爲不異今乃相旣卽理故相是常波旣卽濕故波不異故知昔人但得離義而失卽義由失卽義無今就法﹝云云﹞問若不許指要濕諭三千俱體波諭三千俱用而置於水者何故妙記云如淸濁波濕性不異不言水耶答妙記不言水者彼以理性爲本但說一法是故惟辯眞如理濕今文旣有無明法性二法爲本故說二水其妙記中水通二向水相在波收水性在濕收故金錍中以水同濕如雲無有無波之水未有不濕之波上句言水下句言濕以濕替水以水卽濕及下一向以水爲諭而不言濕良以水性是濕言水則濕在其中故不復云也又以波必有水是故妙記之文不分波水之別乃將水卽是波但取眞如之理如濕性染淨緣起如水波彼文只約功歸論本是平等理今文乃約就法論本是故乃有無明法性開出水諭。

△二別明淨用約位次釋前但水波淸濁通名緣起今云未顯意在果用又二初歷位示相四初三卽。

三千未顯。

果中淨用之三千未顯者。

驗體仍迷。

以驗理具三千空中之體仍由在迷下文云是則理性名字觀行已有不二依正之相偏舉此三者以尙迷故𨿽迷而具故云已有以顯今文迷該三卽。

△二相似。

故相似位成。

淨用三千似顯。

六根徧照。

如法師功徳品肉眼具五眼乃至意根互用徧照。

照分十界各具灼然。

六根卽人界根根十界卽人界中具十界也人界旣爾例九咸然故云各具。

豈六根淨人謂十定十。

結釋具意十若定十云何各具。

△三分證。

分眞垂迹十界亦然。

如前各具。

△四究竟。

乃至果成等彼百界。

究竟之果等於分眞故稱爲彼由百界淨用三千是同但迷似分極約位有異今約同邊故云等彼已上之文𨿽該理體意正在用等彼之言𨿽指分證究尋文意卽指前文未顯三千以前未顯故迷由今已顯故成。

△二攬入初心二初達果上亡照三初示遮照。

故須初心而遮而照。

由前在果今示初心圓通見今文中旣有初心之言至此方爲示觀今曰不然一者前文旣云故知剎那染體悉淨豈非觀耶若云無初心之言故非觀者色心門中亦何嘗有初心之語只云但識一念徧見己他生佛與今若識法性卽無明等又何別耶二者縱以前文是示染淨二法今攬前染淨二法爲觀者亦開科未善且今立觀良由文云六根徧照照必有遮此皆是果是故攬入初心爲觀豈於前來通示染淨。

△二出法體。

照故三千恆具遮故爾空中。

向雲遮照未審何法故釋出之以三千淨用之事爲照法體以三千空中之性爲遮法體。

△三明同時二初示。

終日雙亡終日雙照。

終日之言意顯同時照處卽亡亡處卽照。

△二釋二初卽亡而照。

不動此念。

卽亡也以不動故是空中體。

徧應無方。

卽照也不動而應亡處而照。

△二卽照而亡。

隨感而施。

卽照也。

淨穢斯泯。

卽亡也隨感而泯照處卽亡以顯前云終日雙亡亡淨穢也終日雙照照淨穢也淨穢是二是故云雙諸師多雲亡前遮照照前遮照今曰則妨淨穢斯泯之言豈非雙亡。

△二示因心轉迷三初牒前。

亡淨穢故以空以中。

若隨文而說別揲向文淨穢斯泯若約意而論通揲遮故法爾空中。

△次正示。

仍由空中轉染爲淨。

非獨果上以空以中而亡淨穢因中轉染亦由空中故揲上文爲成今義須知今文指於果上以空中亡淨穢者從所攬法說若從能攬卽此果法亦在今日因心之中觀上一念卽具果上乃以空中亡淨穢法復由空中轉於因染而爲果淨前淨穢約所具克從法體義後染淨約能具隨具詮辯義若得今意欲作指要情理法門說何不可前文乃約所具法門以論淨穢今文乃約能具因緣以論染淨因中以能具之情爲染果上以能具之理爲淨則因果各具淨穢法門今轉因中情染之淨穢爲果上理淨之淨穢故云轉染爲淨幹何不可但不合認法門淨穢穢之法體而與情染染之法體爲不同耳故可問之法門之淨與情理之淨同耶異耶若異應有兩佛界耶不可以性徳修徳而云兩也若云同者淨旣是同穢何獨異故知𨿽然立於二義以分染淨但可分染淨何可分問今之所說果上起用淨穢之穢與因轉染爲淨之染此二染穢異耶同耶答法體是同隨具有異法體同者起用之穢與因中染或皆四趣或皆九界今起用從文且別四趣因中從文且別九界𨿽四九取捨分對不同若其染穢法體無異隨具異者一者前穢是所具今染是能具二者以果上悟性卽性爲用故穢爲法門此乃從穢所依體說故名爲理由悟所依是實乃知起用是權故或名權造以因中迷性不了卽性爲染於是但從染之當體故名爲情旣昧實理不識是權故或名實造是以果穢因染隨迷悟二心具辯有異也問果上起用之穢與因中所轉之染爲可斷耶不可斷耶答克從法體斷則俱斷存則俱存由穢染體而不別故若隨具詮辯果上之穢旣乃卽性故屬法門則不斷也因中之染旣不卽性當體屬情故須斷耳若因中知染卽是於性故染亦不斷如雲闡提若能達修惡則與如來無差別若果上從穢當體而說是亦須斷故云亡淨穢故以空以中亡非斷耶良由圓中說不斷斷斷處卽不斷不斷處卽斷從因至果無不然也而圓通中未曉斯旨乃云亡淨穢者是則亡於妙假自約祕藏任運如是轉染爲淨自約治惑翻迷向悟故知空中亡於淨穢與夫空中轉染爲淨過徳有異不可參濫今問豈圓因中亡惑行人不依祕藏任運而然耶不知又將何法而斷惑耶應有兩種空中者耶應知神智說二種亡一者三惑說亡乃亡過患之情不亡三諦之法是故三千俗諦不亡故圓通曰良由不知所破所轉只是無明迷情之病耳三千之法何所破哉二者三千說亡乃約祕藏任運泯亡故三千之法亦可亡也故圓通云若謂輔行亡泯三千只是亡情而不泯法者此則彰灼對面違文法若不泯情何能亡法尙應捨何況非法今謂其說似是而非以三惑爲定斷以三千爲虛論今只問於祕藏說亡亡三千法且三千俗諦性徳常住耶事相無常耶若謂無常豈得名爲三千妙假若謂常住如何可亡今復問之法師凡於字義最欲分明何得於今亡之一字而不通曉亡者無也且立則而有亡則而無旣可有可無豈是眞常天然性徳又輔行雲俱破俱立俱是法界破之一字亦如上難破者壞也且請分別破三惑之破與破三千之破二破如何不同莫不破三惑之破是破壞也破三千之破非破壞耶若非破壞何以云破恐他或曰祕藏說破者由空中之體體非三千妙用之相故云亡云破其實三千妙用之相相自不亡亦乃不破今亦難之且夫三千妙用亦非立中之體是則妙假亦云亡云破者耶由昔不知說三千者常同常異法界全體在一念故故攝無不徧有事有理有破有顯有粗有妙皆卽一念方見事理俱理而非事理破顯俱顯而非破顯粗妙俱妙而非粗妙何者且舉一隅如三千中攝無不徧豈不攝於所破者耶此之所破旣三千法趣此所破是則意破則非破若以三千俗事一向不爲所破者斯則不了三千攝法而乃有破若謂三千俗事一向爲所破者斯則不了三千宗旨是則非破若識此意方可解會以三千爲非道則是經中不斷癡愛起於明脫也故淨名玄云三種非道不礙三種解脫之佛道三種解脫之佛道不破十二因緣三種之非道如須彌入芥無相礙也豈非三千非道乃不斷耶如觀心疏云圓觀之道體生死之三道卽是三徳涅盤是卽三道卽法界法界何所破壞問且佛在因由斷染竟然後成果今於果用有染法門若又云亡是則如來兩番亡染答此問還迷法體者也今更說之染法因果通於九界今且約於地獄以說圓人在因了知地獄惑業與果皆卽是性無一毫髮是可斷者但由與性而未相應惟見惡因若不斷因後報何免若斷此因其果亦泯而此之斷非滅此惡名之爲斷但了之卽性性旣泯亡惡不可得名之爲斷是故於惡不可實造所謂相離其性常卽以性卽故性能具相故相亦存空中是體此相是用自行入道了用卽體乃以空中而亡於染是故號爲斷惑成佛及成佛已爲生起用卽乃復立地獄之染其了用卽體還以空中而亡此染若隨具詮辯故前一番是自行入道從因至果以空中亡染其次一番是化他起用以空中亡染故前亡實染後亡權染二番不同若克從法體皆是以空以中而亡於染能亡空中法體不別所亡之染法體亦同何以可疑兩番亡染問空中法體是同不疑且染法體權實乃別如何是同若是同者必須以因中實染乃爲果上權用耶答正是實染爲果權用若以實造與權造殊者但得隨具辯異之義失於法體是同之旨今引一文證其實染爲果權用如淨名疏釋經設身有疾而不永滅疾有二種一者實疾二者權疾皆不永滅故疏明云而不永滅者亦有實權實者𨿽有此疾體疾無疾不斷不破以己之疾慜於彼疾若觀此疾入實相者得無緣大悲還用利生故不永滅權者若一段眾生疾滅於餘眾生猶須爲現故不永滅旣將實疾至於果上還用利生豈非實疾爲果權用伏請後賢細究疏文則於十界法體一家教門可以同入問但云空中何不言假答此門之旨只於染淨以見不二染淨假也不二空中也何於不二欲說假耶故約果橫論果上淨穢不二由以空以中若因果豎論轉於因染而爲果淨以辯不二仍由空中故因中淨穢俱染之用與果淨穢俱淨之用約此二用之假以見空中故不二也所謂空中轉染爲淨者問前文空中亡淨與穢今文何但轉染爲淨答前約體用對論故十界皆用以體亡用故亦亡於佛界之淨今於用中約迷悟對論故轉九界之迷染以爲佛界之悟淨雙亡淨穢亦由空中轉九爲佛亦由空中是故二文進否不等問空中亡泯何不泯淨答空中旣妙能亡能立前則淨穢俱亡次乃亡染立淨皆空中徳且如中道雙遮爲體雙照爲用今亦然也以空中遮故乃轉於染以空中照故何妨爲淨旣約卽亡轉故染淨不二而圓通中亦所未曉妄有破斥何者由指要云染中淨穢更顯明者復是空中之力故轉染爲淨圓通破云此乃淨穢俱立爾何名亡淨穢耶又云當知染體無明該於通別二惑淨體法性攝於空中二理今謂圓通之意又以淨是空中乃轉於染也𨿽皆未見文意而圓通之釋不及指要遠矣一者今染淨不二應指空中爲淨二惑爲染耶若爾卽是體淨用染如何可說果上淨用二者今染淨不二又必從自行因染果體而立耶非但未達空中之染亦乃不識今文之淨況今文之淨亦是佛界應用之淨。

△三結成不二。

由了染淨空中自亡。

但云空中自亡不云淨亡者且取轉染爲淨由空中力空中若亡淨用旣卽空中淨用豈得不亡亡染淨則以空中泯空中則由一性染淨亡者亡俗也空中亡者亡空中也故云三諦無形俱不可見以空中體全是一性𨿽乍分二名實一體無別所以自亡。

△三結。

此以因果不二門成。

由因克果果中勝用對於生迷以論染淨不二者也。

△初標。

六依正不二門者。

此門乃以三諦一實爲不二體四土之依三身之正斯皆爲物之用二也三諦一實之體不二也卽體以論用了用而爲體故依正之二而不二矣問寂光法身本屬體一何言用二答淨名疏云眞如佛性非身非土﹝只一妙體故屬不二﹞而說身土﹝附世假立說身說土由爲物故卽屬用二﹞離身無土離土無身名身土者一法二義﹝一法不二也二義而二也二卽一法故依正不二故荊溪云寂光法身異而常一﹞寂光身土旣然三土旣卽寂光應身旣卽法身所以三土之依應身之正方稱不二若知此意方見依正不二之根源出自寂光法身者也又若以寂光法身爲體不二則以三土應身爲用是二三土卽寂光應用卽法體故依正不二。

△二釋三初示。

已證遮那一體不二。

已證卽果也但舉法身必攝寂土點此身土之二共一體性故云不二皆謂今文但明不二殊不知在身土之二問常寂法身旣然無相如何可說不正之二答附世假立二種名字亦得爲二問若爾寂光實無相耶答寂光妙土何曾是相及與無相如章安辯法身云不可說色及以非色不可說空及與不空爲兩緣故言色非色非色亦色色亦非色色非色不可思議以文照之是故寂光不可以相及與無相而思議矣若也爲緣假說亦可云相及與非相克從法體寂光無相然此寂理卽一切法而下三土皆卽寂光故寂光有相卽義復二一者穢離淨卽故寂光有金寶淨相二者淨穢俱卽故寂光有地獄蓮池乃至三土淨穢之相相卽無相無相卽相是故相相皆常寂光土且附於依報論卽其實正報亦乃卽是寂光之相問寂光克體云無相者解脫一徳體是有相如何寂光一向無相答解脫克體云有相者屬三土用非寂光體問然則寂光但空中耶答今須分別一者寂光非三乃惟一性云三徳者乃爲三土立三徳名如同飯色二者寂光是空中三土屬解脫故荊溪云解脫乃從所離得名三者寂光是中道三土屬空假四者寂光是三徳三土屬三道於第四義解脫一徳復有二向一者所具解脫有相屬下三土今取能具解脫之性爲寂光爾二者卽就一性自有三名以一性雙非故名法身以一性能空故名般若以一性自在故名解脫非三土俗事之解脫也例如中道亦名爲空亦名爲有故妙玄云又此實相諸佛得法故稱妙有實相非二邊有故名畢竟空神智法師不曉此意乃云寂光不一向無相由有所具解脫者也若爾還成寂光有三土相豈自有相問克從法體寂光無相與淨覺意何殊耶今克法體云無相者乃是無相卽相之無相也故與彼殊問卽一切法皆是寂光故寂光有相者與四明意何異耶答今以克體寂光無相下之三土凡有相者皆是染礙只如安養金寶淨相且就同居對穢名淨乃至寶報對於方便名爲無礙若望寂光故三土相皆爲染礙今卽三土若淨若穢染礙之相是常寂光乃是相卽無相之有相也其意稍殊。

良由無始一念三千。

無始卽因也一念卽因心爲不二之體也三千卽依正之二也由三千依正旣卽一念故不二也良由因有依正之不二故使果證身土以無殊問指要云示現三國土名爲依報示現前三教主及九界身名正報以寂光圓佛本無二故卽是能開之妙法此淨穢土及勝劣身同在初心剎那有何二耶圓通云爲實施權則不二而二開權顯實則二而不二豈可以前三教之粗釋圓依正之妙耶須知圓教卽體之用故有三千妙假依正妙假相卽良由圓中三諦一體故名不二二家之說若爲可否答若以今義收攝二家指要得克從法體故依正之二在偏不二在圓圓通得隨具詮辯而二不二皆圓良由圓教亦詮偏故如指法華爲詮迷教若以意比是不無優降故圓通之失失在克體由失克體二義俱非何者且如依正之二𨿽在圓詮克體言之二須屬粗如何以二亦名爲妙而不許四明以前三教依正爲二耶並不許淨覺以下三土相爲所破意謂三土是三千妙假而諸文云方便實報患累及所破者但破無明之因生死之果妙假何所破哉今問變易生死果累盡時人居何土旣居寂光豈非實報依正之相乃是無明之所感耶但淨覺不合一向爲破今曰自行證體故破化他起用故顯又當體須破卽性故顯是以破卽非破顯卽非顯故圓詮三土使非破非顯之道昭矣況復神智不曉今文三諦卽一爲不二體文云無始一念三千三千卽舉所成無不俗也故有依有正一念卽舉能成三諦之妙理也爲不二體故義例云爲示三千在一念故故知一念爲不二體問何知今文乃以三諦爲不二體答文云若非三千空假中安能成玆自在用問復何一念爲不二耶答文云依正旣居一心一心豈分能所良由就法指一念功歸是三諦故或言三諦或語一念。

△二釋爲三初單就因釋二初約法釋。

以三千中生陰二千屬正國土一千屬依。

問依報亦有假名云何一向在正答並由人能詮屬依報何嘗自名。

依正旣居一心一心豈分能所𨿽無能所依正宛然。

三諦妙性能融能亡亡則依正不存融則依正宛爾今從融故所以依卽正正卽依依正宛然互融互入方可得云依正不二況在果中化用不可一向泯亡但依正相卽之處而見依正雙亡然玆依正互入所見不同神悟謂其依正之相悉屬情境諸佛不斷性惡故有普現色身在佛則惟有性善性惡而眾生自於性善惡中生於形相其實性之善惡所有境界更互相收復何形貌神智云依正互收乃是三千妙假皆佛所證不思議事今曰二說皆偏當知事中相狀卽性故融性之互融在相而顯相性一體無復異途悉是如來妙證境界詎可見理而非相認事而失性耶。

△二約位釋。

是則理性名字觀行已有依正不二之相。

𨿽然未能似顯其證而因心中依正已融問相似亦果耶答今取似證證非果乎如法師功徳品身現山海等是相似位正中現依也不二之相者然此依正必該十如今但云相正從依正相貌以說文心云卽佛界如是相也今謂於十如中指相頗善而惟佛界則失法體佛旣能起十界應用故身土相須通十界或別九界以用法體屬九界故若該佛界須約二義一者權應分證亦名佛界二者則指假名寂光法身爲佛界也圓通亦云區別身土依正能所故名相狀三身四土依正可知今問圓通前云卽體之用故有三千妙假依正是果後垂應卽用之體是已證遮那依正不二莫不指此爲區別耶良由不曉復有附世假立之義是故惟只以寂土法身爲體不二。

△二因果對釋爲四初總明因果對攝。

故使自他因果相攝。

自卽己心他卽生佛因果通二豎論自己與生爲因佛則爲果橫論三法各有因果因中依正不二攝果依正不二果中亦然故云相攝。

△二別明因生攝果。

但眾生在理果𨿽未辧一切莫非遮那妙境。

前總三法今別在生以生該自又前總該橫豎因果今或別豎以眾生因理𨿽然未若他佛已辧果法而動止睹對莫非在於他佛遮那依正之中又或別在橫𨿽然未辧自己佛果依正不二而日用之中莫不已在自己果佛依正妙境。

△三出因局果徧。

然應復了諸佛法體非徧而徧眾生理性非局而局。

法體理性同出異名然其性體非徧非局例四土體非垢非淨佛悟故徧生迷故局例寂光爲淨諸土爲垢當知名從對得曰徧曰局體自性彰非徧非局問正義云非徧卽局也於生局處佛能徧融非局卽徧也於佛徧處生自局限指要釋同文心云法體非徧約證故徧理性非局隨情曰局問局義可爾法何不徧答理絕百非何徧之有圓通釋同今曰正義不合非局爲徧非徧爲局文心圓通二皆不了本不名徧由對生局所以名徧故圓通以由智通故悟體而徧不云此悟體非徧局文心以理絕百非意謂法體其實是徧云非徧者由遣執也不云本不名徧非由遣執問若云本不名徧何金錍云心體本徧答由對今日情局故云本徧性乃無名豈云本徧問對局名徧但得相待若絕待徧豈對局得答絕亦無寄絕徧何在。

△四結因果齋致。

始終不攺大小無妨因果理同依正何別。

由前理體非徧非局性恆常住故云始終不攺言始終者眾生迷眞起妄則眞終妄始佛返妄歸眞則妄終眞始如淨名記云若從事說若見法性始則見無明終從見法性終名見無明始𨿽經如此始終若其理體非徧非局如如何易故曰始終不攺理旣非徧若云徧大其亦無妨理之非徧理旣非局若云局小其亦無妨理之非局意言大小徧局皆無妨此非徧非局之理體也又局小之理與徧大之理旣是一體非徧非局遂使大徧不妨局小局小不妨徧大故云大小無妨已上出於能融不二之理體也而此理體在生在佛不曾暫別故曰因果理同以此能融之理融於依正則不間因果何者生因亦此理果佛亦此理因果之理旣同則因中依正由此理故故依卽正正卽依而依正無別其果上依正由此理故亦依正無別此約生佛各論依正何別又果由此理依正不二因旣同有果上之理則因中依正與果依正故乃無別此乃以果顯因若以因顯果因中之理本具依正不二其果上之理旣同因理則果上依正與因本具依正何別此約生佛對論依正何別。

△三單就果釋三初示所現依正。

故淨穢之土勝劣之身。

別約果後所現依正然其淨穢勝劣豎則三土疊論橫則三土各有。

△二同法身寂光。

塵身與法身量同塵國與寂光無異。

下三身土皆云塵者言其多也妙記云諸身旣與法身量同諸國亦與寂光無異諸卽多也寂光依正之二旣一法體三土旣卽寂光應身旣卽法身是則三土諸身亦依正不二。

△三顯互融不二。

是則一一塵剎一切剎一一塵身一切身。

一塵之剎卽一切剎而云一一者非獨此一塵剎卽一切剎亦乃彼一塵剎卽一切剎故云一一由上但示依正相卽而未明依報卽依正報卽正今示依正各自互融文心至此引妙記塵剎重重相入爲未了者以事顯理之文意謂理卽無相但以無明未盡故有重重相入之相乃以此事而顯於理互融無相今曰以事顯理須通二義一者以果上依正互融之事而顯眾生因迷之理具此依正互融之事故云以事顯理莫聞理言便謂無相二者以所融依正之事而顯能融之理理何以融必融於事故寄所融之事卽顯能融之理非謂顯於理絕依正人不見此遂成異說。

廣狹勝劣難思議。

釋上一一塵身皆難思議廣狹約所被之境簽云被多世界爲廣被少世界爲狹勝劣約能被之身𨿽攝廣狹意在能被。

淨穢方所無窮盡。

釋上一一塵剎悉無窮盡。

△三結。

若非三千。

結上因中依正之二。

空假中。

結上因中一念不二。

安能成玆自在用。

結上果中之用。

如是方知生佛等。

因果皆有依正不二。

彼此事理互相收。

理因果事各有依正不二是同故云相收又依正是事三諦是理以理收事卽二而不二以事收理不二而二此因彼果皆有事理。

△三結。

此以染淨不二門成。

不別而別染淨是感應依正是神通從感應成神通故依正由染淨。

△初標。

七自他不二門者。

此門一性爲不二體言自他者一約過徳迷爲性過故有自他如輔行雲故推此具爲心爲緣心自緣他徳悟三諦故歸不二如輔行雲不得而得三諦宛然由離性執而悟三諦二約體用俗有事理故分自他如輔行雲俗諦理者緣於俗諦恆河三昧言俗事者緣眾生病及神通等利生之事以利生爲他故三昧爲自了此自他卽空中一體故爲不二三約中邊以眞爲自以俗爲他如輔行雲自謂內照他謂隨緣此亦眞俗異名而已了此自他卽是中道乃爲不二四約亡照以照三故乃有自他空中爲自俗諦爲他了此自他卽是一性爲不二也第四一義正是今文分自他矣空中爲自所化爲他故能化應用通自通他從所依之體是自從所被之機是他以諭顯之鏡明是自物形是他中間之像乃通自他全鏡明以爲像故像爲自由形貌而爲像故像爲他像卽能化應身者也應身相貌同機爲他應身之體空中爲自故此能應通自通他其下文云能應𨿽多不出十界若取能應之體體是空中故乃爲自能應之像從物而有還屬於他是故機應皆在利他三千所攝曉此法理不妨以應爲自以感爲他問若約法理則成體用不二者耶前文已云俱體俱用今何復說答法理𨿽同用與不等前辯因果不二故俱體爲果俱用爲因今於化他中辯自他不二故能應之體爲自所應之用爲他若謂不然只如以應爲自以感爲他上染在機淨用在應亦可難云何故再辯問可以像相爲應自否答亦有此義約像與形義異而辯但非今文自他之意今文不取應用用邊名之爲自乃取應用體邊爲自。

△二釋三初示本具自卽益他二初單約應釋二初示自他本末二初標。

隨機利他事乃憑本。

能隨之自所化之他標末也今日果用卽自益他事皆性具標本也。

△二釋二初釋本。

本謂一性具足自他。

𨿽語自他文意在本一性平等爲能具也空中之自俗諦之他皆所具也又就三諦中自論能所空中之自是能具也俗諦之他爲所具也所以空中通能所者名從對得則爲所具體自性彰則爲能具若曉此意下文或以空中諭鏡無所妨也圓通云一性卽空中也自他卽妙假感應也今謂此說對面違文旣云自行惟在空中豈非今文自字者耶然今亦可云一性卽空中故一性是自也以一性空中之自能具俗諦之他故云一性具足自他。

△二釋末。

方至果位自卽益他。

至果以空中而益物也須了本謂一性具足自他者斯舉天然性體在迷在悟不曾增減無見方至之言以性在迷而解。

△二示自他法理𨿽云一性本具自他未知自他是何法理故今示之又二初通舉。

如理性。

同前一性。

三徳三諦三千。

同前自他舉三徳者他宗以謂惟果顯證故今特語果徳本有舉三諦者理本天然舉三千者乃是今文指南之道若以下文顯之則今三千但在俗諦若以當文類之而此三千卽是三諦以對一性是亡皆在而照中辯是則三諦而自而他圓通以理同前一性其說甚善而三諦等不同自他此爲失旨。

△二別判。

自行惟在空中化他三千赴物。

三徳三諦通該自他於三千中別指於俗又三徳俱中三諦俱空三千俱俗然約三諦三觀以辯自他者一者克體空中屬自由見思無明牽生迷理障自己故假卽屬他塵沙不能牽自己報障化他故二者隨具在乎己者皆自也成佛豈無慈悲果證須了萬法出乎物者皆他也爲他必說空中益物乃令斷惑是以三俱自行三俱化他識向二義方可解會隨智隨情隨情智耳。

△二機應共釋二初明機應不出三千。

物機無量不出三千能應𨿽多不出十界。

感應三千必該自土須知二意一者自行因果之俗該攝三身及以四土皆名爲俗乃以平等一性爲眞如輔行引十義辯土前九三千成差別義後一乃是諸土之體平等理也二者化他能所之俗機在三土應用隨機亦在三土此克體也若隨具詮辯法身寂光爲生立名亦在用收則該四土又實報中有分證寂光亦可通四但克體收皆三土耳土旣如此身亦例然又從教旨以圓教機皆名寂光此則約於所爲以說故妙玄云圓佛一時照於十界寂光土機良由化機爲令契於寂光故也。

△二明身土不出寂光。

界界轉現不出一念土土互生不出寂光。

此就物機三千能應十界點示一性爲不二體一身轉現諸界身者並由一性本具於他他卽三千轉現無窮不出一性現土亦然而云一念者就法言之也下云寂光者功歸言之也卽是平等非垢非淨之寂光矣問今文身土互現互生機耶應耶答通機通應通機者如於同居得四教益卽是同居見於方便及以實報見身亦然若作應願通生三種眷屬則於實報方便見同居也見身亦然若以今文會前一性本具自他者乃通二義一者前文通語具自具他今文別舉一性具他故一念寂光卽是平等一性者也二者於前兩重能具之中乃約空中而爲能具卽是今文一念寂光界土化用旣是所具不離空中故云不出其體用旣同故自他不二卽以平等一性體是空中乃會亡照成體用義約此體之自對化用之他爲自他門下去鏡明皆同此意。

△二示由具三千機應道合二初法二初示機應元由。

眾生由理具三千故能感諸佛由三千理滿故能應。

理卽前文一念寂光或指空中或指平等在果故滿在迷故具具之與滿同一三千由佛有生乃可應由生有佛乃可感今辯自他不二非以只一三千而論不二但取三千他用卽自行空中故不二也若直以三千作感應不二則未見於自他不二由眾生𨿽具理旣未顯則無自行所証之徳佛旣理滿自行己證故卽自行而益於他是全理滿爲能應也是故文中於機以三千在理具之下於應以理滿在三千之下深有意哉故於佛邊𨿽語三千乃取三千空中理滿爲能應也其於生邊𨿽語理具乃取理具三千善惡爲能感也能應三千空中是自能感三千是他乃是今文不二之旨若不如此何以貫通上下之文且上文云自卽益他而下文云不起自性應無方所。

△二示感應道合。

應徧機徧欣赴不差。

應徧於機機徧於應欣故卽赴感應無差問機應無差皆由三千如何以應爲空中耶答今文無差須該二義一者單就他字而論應亦三千感亦三千斯亦可云感應無差但於應中乃取應同眾生之用爲無差爾故曰化他三千赴物能赴能化是應所赴所化是機故此能所無差皆在他字收也二者自他共論自之一字亦是能應於能應邊取能應之體空中爲自對於化他是故乃曰自他不二良由三千空中之理已顯滿故故應爲自赴而不差。

△二諭三初立。

不然豈能如鏡現像。

若不許於由理具滿三千故機應不差者豈得如鏡現像者耶今不言形語像必有下不言鏡但云形對理必是鏡然鏡諭對法若不分明則法理有礙今略辯之涅盤疏云照中故是鏡照眞故是淨照俗故是明明故則像亮假顯淨故瑕盡眞顯鏡故體圓中顯章安取明能現像邊故以明爲假若止觀中明諭卽空像諭卽假鏡諭卽中若妙記中鏡明性十像生修十亦以明諭空以像諭假團圓諭中或可以明而諭空中像諭於假鏡圓以諭平等一性其性十界者十界二字是所具故同像性之一字是能具故同明今文亦通此之二義一者鏡諭平等卽本謂一性明諭空中之自像諭赴物之他鏡必有明下云由塵所遮義含明也二者以鏡同明皆諭空中像卽諭假知此意已可以語法。

△二釋三初順釋。

鏡有現像之理形有生像之性。

理卽道理性卽性分問理之與性何所諭耶答先明感應法理然後方可說諭一者通論二者別論於此各有二義通二義者一者通明機應二者機應通有空中之理及三千事文云理﹝機空中也﹞具三千故能感三千理﹝應空中也﹞滿故能應若別論者一者別在能應如前文云隨機利他後云方能稱性施設萬端及應無方所等二者應別空中機別三千且此應用如何得起豈不由佛自行己證空中者耶於機𨿽有空中之理與三千之事而不取空中爲能感但取三千之事者以空中理體一切咸有何故復有不感佛者由未有於能感之事由眾生在事發善惡穢故於能感別在修事問由理具三千故能感且理具三千豈修事耶答空中之理是能具三千俗事是所具然此所具若卽具而造造卽是事故論感佛之機造善造惡乃是修事以此修事全是三千與佛果用其實無別但爲空中之體性迷未顯故三千妙用亦乃未彰於是指之爲理具爾能應非無修事別取空中者一切眾生何不能應由未顯此空中之體若體未顯無由應物如雲三千未顯驗體仍迷由體顯故三千用顯今文自他正取能應之自能感之他咸是天然本性所具如來證此自卽益他自他不二從此而立若從諭說亦別在應其鏡諭者欲諭此應如何得起故以鏡諭空中之體形諭能感之機𨿽然以像而諭應用但欲顯於因鏡能像推功在鏡故以鏡有現像之理諭於能應空中之體若但有鏡體而無形事像何所起能起之形𨿽然以空而爲其體空諭理具形諭三千感像在形而不在空是故形有生像之性下云形事卽性分是事不見此意徒或云事及云理耳問何云形以空爲體耶答今從事說像依鏡明而現故攬鏡明而爲像體形從虛空而立故攬虛空而爲形體故楞嚴云迷妄有虛空依空立世界通立依正皆名世界。

△二返釋。

若一形對不能現像。

以不能現反顯能現。

則鏡理有窮。

鏡若不能現像則爲鏡之理而有盡爾以諭空中之體若不能起應則空中體而有窮盡意謂若空中但能對此機而起應不能對彼機而起應者則空中之體有窮盡爾能諭亦然故云一形。

形事不通。

形之與事對鏡必像若形對鏡不能有於現像事者無此道理通猶道也諭機必須能感於應若機不感應則機關事壅前以鏡之道理諭空中之理體今以形之世事諭關感之事。

△三返順共釋二初形二初返釋。

若形與鏡隔容有是理。

諭機與應隔容有是理以此文顯今說爲正形不現像諭機應相隔其能應者像耶鏡耶若云是鏡鏡諭空中以顯今義符此文旨若云是像今文應云形與像隔而但云鏡豈非意在別取空中爲能應耳。

△二順釋。

無有形對而不像者。

略去鏡字以上文顯之。

△二鏡二初返。

若鏡未現像由塵所遮。

體未起應由惑所覆此語應元在凡莫云機塵覆應問旣以體未起應釋鏡未現像豈非應屬於像向何以鏡而爲應耶答欲了此義今約二重能所以說一者鏡是能起像是所起二者鏡之與像若望於機乃是能應機是所應於能應中空中是能應之體俗事是能應之用若辯自他當取能應之體爲自是故不取能應之用而爲自也上文形與鏡隔者正取能應之體故以鏡爲應今文鏡未現像者乃取能應之用故以像爲應信知法理若正於諸說中略無疑礙。

△二順。

去塵由人磨現像非關磨者。

塵諭於惑人諭因地修觀之人磨諭行人修觀破惑顯發空中何所不應然此空中能起應用全是本有非由修得。

△三合。

以諭觀﹝平聲﹞法大旨可知。

△三明本具由修顯發二初牒前。

應知理𨿽自他具足。

𨿽然一性具足自他。

△二示修二初由因克果二初修發化他。

必籍緣了。

由因也。

爲利他功。

克果也理具自他卽三諦也今對緣了二修性三合爲中道乃以緣了爲利他功又理具自他先明修發理中之他云緣了者智行正助二種緣了此卽俗諦亦論正智之了緣助之行斷塵沙惑顯俗諦理。

△二修發自行。

復由緣了。

由因也。

與性一合。

克果也此以中道正智之了斷無明惑福徳之緣助顯中道眞空例說言一合者緣了之修與眞中性泯而一合此約住前並等覺因對分極果論利他功並性一合。

△二示果證相二初示。

方能稱性施設萬端。

以稱空中之體而起三千化用。

△二釋。

則不起自性應無方所。

稱性而動故不起施設普徧故無方始示本具自他並自卽益他今乃發現同上至果自卽益他豈非自他不二是自行空中與化他耶圓通謂前文本具自他並自卽益他皆在用中至釋今文卻云不起自行空中之性本具三千不思議假乃能徧應不定方所今曰此說迷文今云不起自性應無方所與前自卽益他有何異耶又若以自他一門正從化他能所而立不望空中名爲他者未審何處見其自行化他之不二耶當知於後五妙凡立六門其染淨依正三業權實皆從應立受潤屬機而皆未明自行化他對辯不二故以自他一門居六門之中貫上貫下則見自他一體不二若無此門但見十門自行化他各辯不二。

△三結。

此以依正不二門成。

果上所現依正乃是全體而爲前但於依正之用以辯無差未曾對能應之體以論不二故約依正成自他門。

△初標。

八三業不二門者。

此門不二之體或以空中或指一性文心云身輪本屬前門此門正在口密文舉三者相帶而明圓通取用文心之意而云說𨿽屬口豈無身意身輪𨿽屬前神通妙相成何妨兼而明之今曰不然若別口密如何口密獨不二所云此門從說法立者其染淨門淨用𨿽通三業別在於心良由法性爲淨用故其依正門正報𨿽通三業別在於身是故文曰勝劣之身今三業門實通三業以對前別是故一往別在於口所以但雲從說法立若辧不二合明三業非謂相帶相成而來何者由前依正染淨二門但以依對正以染對淨而辯不二未曾辯於正報之中及淨用中三業不二是故今文當三明耳故不二體乃該二向一者空中由卽空中爲應三業是故不二二者一性良以眞身亦辯三業眞身說實說卽是口必有意輪故是一性融於眞應兩種三業皆不二也問眞身無相云何三業答克從法體則無三業今隨應用辧此眞身亦云三業又𨿽無別體附世有名是故卻以平等一性無名之體融此眞身三業不二問其不二者必對於二三業爲二其義若何答一者凡諸差別皆名爲二三業差別亦屬二也如下受閏十番利益以差別故亦名爲二未必指二方爲二者也二者牒前諸異皆成二法故但以二而爲差別受閏𨿽十但成權實二種之益今之三業卽色心二故下文云色心一如。

△二釋二初示果佛三密二明心佛無差然十門皆爲觀設是以攬其自行因果化他能所而爲於觀故須各就本法而名無妨談他佛之果證是我凡心之法門今文所說心佛無差文𨿽現後旨實在初又自他門中𨿽說由修顯發乃是談於果人故曰方能並不起等若依文而辯卻似一門首尾未見今曰觀心當知文意旣爲觀心是則自他豈離當念不須辯別其旨已明初復爲二初直明果用二初示三密二初通明三密二初示三密名體所從二初體。

於化他門事分三密。

三密當體從應身得望於理體所以名事如妙記云凡云三密必約應化自受用報平等法身何所論密。

△二名。

隨順物理得名不同。

一者法身非三應隨物機三名不同二者如來所證三業互融分身口意名不同者乃爲順物三者隻身口意或名三業三密三輪三不護三無失等者皆順物耳四悉赴機名隨物理或順物機道理可以名與凡夫異者乃曰密曰輪曰不護曰無失或順物機道理可以名同者故身口意亦名爲業予嘗以佛起應同眾生所作事業他有難云佛曰三密豈得名業蓋他失記今不二門號爲三業得名業者所以作事號之爲業且今文中佛所作者身以現通口以說法意以鑑機爲事業也若以徧應六道起同事攝亦同眾生所作事業然在佛妙證應全是體旣無所作何業之有但順物機權名業耳又三業之名一往通因果二往局在因故妙句中釋安樂行三業在因若三密三輪一向在果言三密者淨名記云一一界中各具十故不可以一界測不可以多界測故名爲密大論云佛有三密一切人天不解不知問所言密者眞耶隱耶答從意則眞應用卽體界界具十全體爲用故用莫測從事該隱是故玄文祕密教中特云三密四門以不思議力令他不知卽隱密也問若通眞密卽屬法身柰妙記云平等法身何所論密答帶三說密故在應身良由法身不論三故今以眞密在應用中故云三密。

△二示三輪對機不忒。

心輪鑑機二輪設化現身說法未曾毫差。

佛身口意一體無殊且從事分由心鑑機故使二輪設化無忒二能碾眾生惡塵故名爲輪問佛心必是中道法性復何以云法身非密答若全體爲用心卽中道但在體性則不名心對用身口以立心目若直就用說佛諸心盡惟慈悲存此心全以生心爲心問心輪鑑機爲作意耶不作意耶答從用當體故屬作意良由如來權現心法是故三七思惟是事若不作意何曰思惟亦如普門品中云應以也從用所依卽平等性何思何作如鑑現像鑑豈有心故輔行中謂佛作意者斥同外道也現通有二一者如來示身之處卽是神通二者有現常身有現通身法華放光是現通身未放此光是現常身只說法者或默得度默亦說收。

△二別明身口二初立。

在身分於眞應在法分權實。

約身分眞應約口分權實偏圓對論故分此二由圓教中了應卽法故號眞身名𨿽曰眞身卽是應例如觀經眞法身觀卽是應身名眞法耳總攬諸文法身之名法字有二一者理法智法用法是故三身皆名法身如淨名玄云毗盧遮那佛眞淨法身盧捨那佛淨滿法身釋迦牟尼佛應化法身二者法卽理法隨處受名不出三種一者理法身二者用中法身如大論中法性身佛三者得法之身其四教主未得道時名爲生身已得道故名爲法身昔人有云用中法身不同理體神智復云得法之身亦不同體今曰克從法體法字一同隨具詮辯故乃有異法性身佛得中法性故立此名得法之身亦由證得法性故也不可隨名而失一體以隨在用曰用中法身隨在證得曰得法之身法之一字皆理體也問眞與法性旣皆在用二身同耶答大論法性通於實報方便二土並以偏教。

△二釋二初二身二說不可異。

二身若異何故乃云卽是法身二說若乖何故乃云皆成佛道。

指應卽法順土而指卽三藏佛爲圓眞身順教而指卽圓勝應而是眞身或指三教應身卽眞皆成佛道指權卽實以所說法顯能說口說權之口卽是實口。

△二二身二說不可一。

若惟法身應無垂世。

若惟圓教之法身應無三教應身之垂世。

若惟佛道誰施三乘。

云三乘佛道亦以所顯能若但有說佛道之口誰當爲施權法之談前不可異約開權也今不可一約施權也但欲辯佛身口一異不可難云前開後施亦可開後逗機復施。

△二明不二三初點三業以成不二。

身尙無身說亦非說身口平等等彼意輪。

文心云上云應卽是法身已融矣權皆成實但是所說已融未顯能說無異今曰不然當知上文應卽是法由存法身權卽是實由存實說未見身口泯亡還成三業之二今通指眞應身卽無身通指二說說卽無說身口旣泯卽等意輪是故三業方成不二無見前文指應卽法便謂已該三業不二說之一字皆是以所顯能非謂前說爲所今說爲能問開權顯實二而不二旣指應卽法豈非不二耶答𨿽是不二乃非今文三業不二但就身口各說不二指應卽法身不二也指權卽實口不二也豈是身卽是口口卽是身身口卽心之不二耶。

△二約不二以成化用二初示。

色心一如。

不二也。

不謀而化。

卽亡而照爲化用也乃卽三業不二之理爲身口意各二之化。

△二釋。

常冥至極稱物施爲。

化何謂不謀由常冥至極。

△三以三千總結不二初結百界同一心而不二二以界例業皆一念以何殊。

豈非百界一心界界無非三業。

不二之旨旨在三千卽一念故百界居一心而不二三業亦互卽而無殊何以故以界界中是三業故故復以界例釋業云。

界尙一念三業豈殊。

業不出界界尙卽心業豈殊性。

△二示果由因二初總明因果。

果用無虧。

一者百界界界皆有三業故無虧二者百界界界三業應機故無虧。

因必稱果。

果所證者因必稱果良由因心本具百界三業妙用。

若信方知三密有本。

若信因具方知果用三密有本文心云若信下或無因果二字義𨿽無損語似不全今曰四字爲句語何不全。

△二別明果徳二初示果徳法理。

百界三業俱空假中。

空假中者果徳之法理也。

△二示果徳化用。

故使稱宜徧赴爲果一一應色一一言音無不百界三業具足化復作化斯之謂歟。

三徳旣顯化用難思稱宜卽意輪徧赴卽身口一一應色別示徧赴之身一一言音別示徧赴之口問何知徧赴乃是身口而非意輪答下文有云如前心輪自在致令身口赴權實機以一界身爲能具百界身爲所具口意例爾又一界身爲能具百界身口意爲所具口意例爾又一界身中一色爲能具百界三業爲所具一界口中一音爲能具百界三業爲所具心亦例耳一界身上現一色相此是化也於此色上又現百界化復作化也口意亦然化復作化語出地持故曰謂歟。

△二明心佛無差二初正明二初生具佛。

故一念凡心已有理性。

就法是凡心功歸是理性此能具也。

三密相海。

此所具也乃明生具佛之三密。

△二佛具生。

一塵報色。

卽凡夫自己身口之色乃所具也。

同在本理毗盧遮那。

毗盧遮那卽是諸佛所契之本故名本理乃能具也此理具已故云同在當知上文自己爲能具但舉於心次文自己爲所具但舉身口能所相顯則自己三業俱爲能具俱爲所具諸佛爲能具但舉理體諸佛爲所具但舉三密能所相顯故理體三密俱爲能具俱爲所具問理體何得爲所具耶答體爲相隱存有曰具問文心云三密是遮那之用若爾前文但有所具今何不同答蓋由不知理性二字卽是於體乃屬能具而認理性同三密用皆爲所具問何云同在答言一塵者舉其極微與一切法同在如來毗盧體中意云此體於諸法中亦不漏落一塵之法故云同在又不獨凡心在此體中只此一塵同在其內又不獨如來三密之用在此體內只如凡塵同在其中問何云相海答海之一字功歸在理就法在事故相相無邊問凡心具此相耶答宗淨覺者以俗用之性爲所具空中爲能具故云具性今曰卻見空中不是俗性宗四明者所具三密有性有相故通具性相今問三密是性爲是俗耶爲空中耶若云俗者亦見空中不是俗性若云空中卽非三密故今正說性之一字體是空中屬能具耳乃是能具三密之性方見空中卽俗明矣若有問云爲具性耶爲具相耶應答雲從能具說卽曰具性從所具說卽曰具相委如宗圓問三密相海意何稱相答別在身口通三皆相由此意密可以身口比並分別。

△二結示。

方乃名爲三無差別。

心生佛三𨿽迷悟髙下三業不二則一體無殊不惟佛妙心生亦乃心生妙佛。

△三結。

此以自他不二門成。

自卽益他故現三業。

△初標。

九權實不二門者。

此門卽以一性中道爲不二體言權實者妙記云當知四教或八十或百二十或百六十攬玆共成一不思議權實謂體內權以對於實若不爾者非法華也然此權實生不知卽乃成體外佛能知卽乃爲體內若其法體不出偏圓九一者也故今權實說圓實法備佛界機說偏權法備九界機如下文云九權一實今文正就所說法立非約所被其所被機卽當眷屬利益二妙在受潤門然權實之道名義法體亦難區別今略示之且約十界十如明權實者若以如是空中爲實十界相報因果卽俗皆名爲權﹝體用義﹞若以如是爲中爲實十界相報空假皆權﹝中邊義﹞若以如是惟屬平等一性之實十界相報空假中三皆名爲權﹝亡照義﹞若以如是爲三諦實十界相報皆是因緣所生之法三道所收悉名爲權﹝過徳義﹞以如是屬三諦者據妙記云四聖是事從因至果六道亦事亦應例然因果旣同十義寧缺文以因果之十爲事故十界中各有因果故輔行雲不語十界攝事不徧者正指十界相性報等因果爲事旣指相性報等爲事其云不語三諦攝理不周者合以如是爲三諦也然佛界得爲緣生三道者例如事權𨿽起淨業亦在染收教行爲緣𨿽起佛界柰何此淨返妄爲眞從妄而辯皆三道攝若其三諦天然性徳不論反妄緣起之事是故三諦屬理實也已上諸義惟約權實二名相對若立非權非實對而權而實爲名者則前體中亡徳四義之權是以皆號非權非實十界十如之權皆名而權而實當以佛界十如爲實九界十如爲權其過徳之緣生與體用之俗事旣然皆有十界故該而權而實若中邊之二邊約界如而辯者則六道是假二乘與佛是空菩薩通空假又以佛爲空九界爲假故空實而假權若亡照之俱照約界如而辯者或以佛菩薩通三諦餘八在空假或別以佛是中爲實九界空假爲權若今文正在雙亦兩非之句乃通二義一者中邊二者亡照非權非實爲亡爲中而權而實爲邊爲照故玄收五差爲權實云前四是權法後一是實法細論各具權實且依兩義然此權實不可思議乃是三世諸佛二智之境且佛二智以俗爲權以中爲實故文句云一切種智名實道種智名權不言空者或合歸中或合歸俗旣此權實所照已該三諦之境故非權非實卽是一性若藥艸中句以十界論差無差記云卽空故差卽無差卽假故無差卽差卽中故非差非無差旣以佛界爲無差之實屬空九界爲而差之權屬假故知中道爲﹝雨／只﹞非也所以今文須通中邊亡照二義問諸師皆於俗諦之上乃以九一而分權實今何不用答於俗諦中以佛爲實者乃通二義一者例如俗諦若望空中號之爲事若俗自論亦通事理故輔行以恆沙三昧爲理神通化物爲事今之十界望空中之理是實故十界是事爲權若就事權自論故九界爲權佛界爲實二者於十界中取佛緣生能顯中道故名爲實到底實字還歸中理或歸空中或歸三諦其如單俗但可說十差別之權耳今只問云俗諦之事爲差無差若云無差妙記乃以卽假是差若云差別差卽是權實方無差故妙句云以智方便權有差別悉到智地則無差別是故此門不二之體或是一性或是中道。

△二釋二初明權實二初全體照用。

平等大慧常鑑法界。

全平等體照法界用平等大三應通二釋一者平等卽中道理大召空假權實之用故句釋經寶中云平等大慧者卽是諸佛智慧如前行步平正義也平等有二一法等卽中道理二眾生等一切眾生同得佛慧大者如前髙廣義也約觀心者空觀豎等假觀橫等中觀橫豎平等平等雙照卽是平等大慧也文記云平等有二者法等者大慧所觀理也同得者皆用因理以至果也若所觀理與眾生異不名大慧句云法等卽中道理故知平等卽中道也旣云大者如前髙廣當知髙廣須通二義一者只以中道有髙廣徳此髙廣徳體是於中二者以空爲髙以假爲廣今取次義故屬空假又云平等雙照卽是平等大慧者此全中體起雙照用是故乃云平等大慧自行照體化他照機又云常鑑取照機義卽體爲用乃以空假照十法界權實之機二者平等當通三諦如句觀心以此三諦乃爲所照平等之理慧爲能照故慧稱大大復該三乃以三慧照於自行三諦之體全體爲用照於十界空假中三權實之機若依此義體中之三當處卽一爲非權實照於十界爲而權實佛界中實九界俗權空通二向成亡照也又觀心之文亦中邊也空但豎等假但橫等是故二邊不名平等問正義云出纓絡經今何取以妙句而釋答觀荊溪意取用妙句記釋句云大慧所觀理也又云皆用因理以至果等與今文云亦由理性九權一實至果乃由契本一理文義相類可用釋此言常鑑者體不離用故云常鑑法界乃通三諦法界空假法界問常鑑法界何惟在於而權而實答今取照於權實之機故下只云九權一實而此權實體常平等卽非權實故下有言相冥一念不可分別。

△二理具果契爲二初理具。

亦由理性。

能具也或指中道或指一性。

九權一實。

所具十界而權而實。

實復九界。

圓通云復由歸也返也還也今謂不然復由重也良以佛界重有九界如雲重重互現。

權亦復然。

此一復字應通二釋一者同上訓重九界之權亦重有佛二者以九例佛故云亦復意謂九權重有佛界亦復如佛重有九界。

權實相冥百界一念。

相冥一念卽是非權非實之性權實旣一性相冥百界故泯歸一念。

不可分別任運常然。

若以初句連上讀之良由百界在一念故不可分別次句單讀通結上意百界權實雙亦雙非咸在理性任運常然亦可如於諸師之釋問理百界爲相無相答不許定作相無相會常相常無相如此了者依稀識具。

△二果契。

至果乃由契本一理非權非實而權而實。

理性之體非因非果而因而果今證而果故云至果卽知前理在而因也一理者卽平等一性也如此一性乃非佛界中道之實亦非九界空假之權故此一性曰非權實而復能照佛界中道之實九界空假之權故此一性而能權實約亡照義作如此釋又一理者卽中道也如此中道乃非佛界眞空之實亦非九界俗假之權而復能照佛界眞空之實九界俗假之權故此中道而能權實約中邊義作如此釋然中邊亦可得名亡照良以中道能亡能照今爲立名詮揀法相且以三一對論爲亡照二一對論爲中邊應知今文通此二義問今云契本一理與前本謂一性何殊答若約亡照其義一同若約中邊二處有異前以空中爲一性今以中道爲一性前文若以空中爲一性則不可云非自非他法門義理各有所從其意幽微不可率爾。

△二會三業二初示三業皆通權實然今文中會三業者一由所說權實之法旣屬口輪口必附身現此身口必先心鑑故乃會之二由權實通於三業前明權實別在口輪故須會釋又二初示。

此卽如前心輪自在致令身口赴權實機。

若非心輪鑑權實之機何能身口起權實之赴應身赴權機眞身赴實機口赴亦爾故知三業皆通權實。

△二結二初結三業皆通權實。

三業一念無乖權實。

三業旣然體同一念故其權實通於三業通具無乘。

△二約三業結顯權實不二而二。

不動而施豈應隔異。

一句對上三業一句對上權實乃以三業結顯權實初句則不動一性而施三業卽理爲事也意例結顯當知權實卽非權實爲此權實故此權實豈應隔異不隔異者良由事理不相隔異是故乃可卽理爲事若隔異者不可卽於非權實爲而權實故此文意且明不二而二未點二而不二大率云三業旣然卽性而施權實豈應異性而有又不動三業而施權實以此對機豈應隔異此由上又赴權實機而來也非謂不動前門三業而施此門權實爲無隔異。

△二示權實別在口輪爲二初示別相。

對說卽以權實立稱在身卽以眞應爲名。

若謂三業各通權實何故前文別以權實而爲口輪故今示云。

△二結不二。

三業理同權實冥合。

此舉通顯別亦舉能顯所以能爲之三業旣同一性而不二故所說之權實亦冥合以無差若得今釋文不繁重以由前文尙是不二而二今文方點二而不二。

△三結。

此以三業不二門成。

三業是能以能成所故有此門。

△初標。

十受潤不二門者。

此門乃以一性中道爲不二體云受潤者以四眷屬得十利益故名受潤依文句科差別有六第五受潤以立今目當知受潤有通有別別論惟在三艸二木閏而增長通論其地亦可受潤今從法華一雨潤於三艸二木之權及以一地之實故名受潤若論受一雨之閏則受潤二字已是不二今取所潤艸木與地權實不同故乃屬二同是一雨方名不二此則能潤不二所潤是二又以所顯能故雨亦二如妙記云今從所雨得差別名若爾與艸木何別答艸木惟從艸木立名雲雨乃從所顯爲能是故不同若約所閏之地以辯不二三艸二木皆一地生地是無差之實艸木而差之權以權異實故爲二以實會權故不二此不二體或空或中今不約此以辯不二文中自約地與艸木皆同四微故爲不二是故四微通諭一性及以中道乃同向門非權非實爲不二體故釋權實與受閏者須知此意正取玄文悟理論開結諸權實卽一權實亦不可得爲不二矣復知圓教就位論開以位格量亦有三艸二木之益究其所歸圓只一地若以今門對前而揀前自他門𨿽亦該機乃以機應對辯不二未曾就機自論不二權實三業並就能應而辯不二。

△二釋二初受閏法理二初示。

物理本來性具權實。

物機之物道理之理從本以來有雙非之性爲能具而權而實爲所具。

無始燻習或實或權。

然燻習之義起信廣明輔行亦說今約二處文意而試辯之夫燻習者有能有所性具善惡爲所燻也其能燻內外有事有理一者事理對論以平等一性爲能燻卽內燻也修中善惡爲能燻卽外燻也二者就事自論內外若約善法論內外者凡有其四一約智行以智爲內以行爲外二約正助正之智行爲內助之智行爲外二約依正正報六根而起修善爲內燻歷外六塵而起修善爲外燻四約己他自己能於依正修善爲內燻假佛菩薩力修善爲外燻以善例惡亦通此四凡作惡者乃非無情必有識知但此之知是無明心爲能燻者乃名爲內﹝例同善中之智﹞因無明心起而爲行行行其惡惡爲能燻乃名爲外﹝例同善中之行﹞余之三種皆可例說內外者也當知起善起惡必由此四而爲能燻若事理相對事中四義皆爲外燻乃以眞如能具之理而爲內燻良由體性常燻所具故在性時已有燻義外燻遇時卽得生修中之性不見此意徒釋今文然須復了前念爲所燻後念爲能燻若內若外卽一實性以實性心燻實性境而顯實性斯亦可雲實心燻實境實燻次第生實實疊相燻自然入實理今文所云無始燻習者正約事中內外二燻而爲能燻性具權實而爲所燻由彼燻故全性成修乃得權實二益不同。

權實由燻理恆平等。

二益殊者由修燻發其能具性權實本一故云平等又所具權實人人有之由燻自異或一人成權或一人成實其實人人皆具權實故云平等。

△二釋。

遇時成習行願所資。

釋於前文無始燻習無始而來若遇機應相感之時則乃成習成習者內燻也行願者外燻也此通智行內外並正助內外亦傍通依正內外由歷外塵發行願故乃知普賢觀對皆起行願。

若無本因燻亦徒設。

釋前本來性具權實亦可得云若無燻習具亦徒設。

遇燻自異非由性殊。

釋上權實由燻理恆平等科此一段而爲釋者釋上示也得玆科意義已顯然豈同諸師恐成煩沓文心已上所示之文但爲內燻遇時習行但爲外燻今謂未然上文只云無始燻習焉知但是內燻者耶圓通以無始對下遇時乃爲今曰其亦未然只云遇時何定今曰正義以無始燻習爲遇權實教也以遇時成習等爲遇教卽有解行也成習是解行願是行此皆外燻以性具權實號爲內燻今問指性具者爲能燻耶爲所燻耶若據正義云故知不明性善性惡則內燻尙昧故輔行雲以內具故他境龍燻此則孤山乃以性具爲所燻也若爾但有外燻燻於內具則內具自無能燻者耶若謂性具善惡爲能燻者未審指何爲所燻耶故知未善眞如常燻內具之文返成內具常燻故今不取。

△二明受閏感應有二初示感應二初總立。

性𨿽無殊。

牒上生下。

必籍幻發。

能發屬應所發屬機玄云弩有可發之機故射者發之簽云眾生如弩宿因如機佛如射之應如發之益如箭中文𨿽舉應必有所發。

△二釋相二初釋幻發。

幻機幻感幻應幻赴。

以性奪修故皆如幻意在卽幻而爲感應指理卽事故機感應赴無不宛然。

△二釋無殊。

能應所化並非權實。

機應如幻並非權實點事卽理故性無殊。

△二明性具三初示。

然由生具非權非實成權實機佛亦果具非權非實成權實應。

生之與佛同一妙性故皆具權實以成機應。

△二釋二初釋權實。

物機應契。

物以權實爲機應以權實而契。

身土無偏。

生之與佛各具權實各有身土今文通二一者克體在下三土由應機故二者隨具亦乃該攝寂光法身此有三義一者以實報中有分證故二者極品寂光以被機故機𨿽在下法乃究竟三者由機通得妙覺益故例如約觀約﹝仁﹣二﹢亡﹞論斷約位而論在妙覺位得妙覺益機成益相能成在機在因所成在佛在果以生與佛權實一同故云無偏非謂權實自相卽故云無偏也。

△二釋雙非。

同常寂光無非法界。

皆歸一性故云同也土同寂光身同法身無非卽同義法界卽法身。

△三結二初結感應。

故知三千同在心地與佛心地三千不殊。

兩處心地結上生佛具非權實兩處三千結上成於權實機應。

△二結機感受閏不二。

四微體同權實益等。

實之一地權之艸木皆具四微其四微者正諭不二之理性也以中道一性而有四徳故諭四微權實益等者合法也得權益者亦一性四徳得實益者亦一性四徳是故受閏則不二矣若以今文約於三千諭四微者幾許悞哉。

△三結。

此以權實不二門成。

由說權實之法故有受閏之機。

△三結二初結能申。

是故十門門門通入色心乃至受潤咸然。

十門爲能申十妙並經乃是所申故能申之門門門通入以不二觀照不二心入不二理三千一念咸空假中卽三是一以爲不二故此不二卽爲能觀卽爲所觀能所一如全體是入非謂入他。

△二結所申又二初所申十妙從文分說玄文十妙爲能申經之妙名爲所申今牒此能所皆爲所申卽以十門爲能申也從意而說玄文十妙卽經妙名今總言之皆所申名故次科中方是所申經之別文初又二初所申十妙理一又二初標。

故使十妙始終理一。

由能申不二故所申理一如色心申境乃至受閏申眷屬利益色心中云一切諸法無非心性內外中云惟一實性無空假中修性中云達無修性惟一妙乘因果中云因果無殊始終理一染淨中云由了染淨空中自亡依正中云依正旣居一心自他中云本謂一性三業中云界尙一念三業豈殊權實中云權實相冥百界一念受閏中云權實由燻理恆平等以能顯所十妙咸一。

△二釋。

如境本來具三。

境妙。

依理生解故名爲智。

智妙。

智解導行。

行妙。

行解契理三法相符不異而異假立淺深設位簡濫。

位妙。

境智行等所論三者由今釋法故名三軌然此三軌卽一實性是故三軌通於始終不須於此以辯離合法體旣圓離合之旨蘊乎其中當順文意且辯始終理一者也而云行解契理者行三解三各皆契理由契理故理同故卽不可分別位之髙下不異而異辯位髙下故云假立。

三法祇是證彼理三。

三法妙也證無別法卽是證於境妙理三此約三爲自行因果。

下之五章三法起用。

感應等五起三法用三法在己爲自行因果三法爲物爲化他能所。

△二攬妙成觀又二初示三法不出一念。

三法旣是一念三千卽空假中成故有用。

成卽自行五妙故玄文云前五自行成也用卽化他五妙故自之與他皆卽一念。

△二示一念卽攝本迹。

若了一念十方諸佛之法本迹非遙。

能了一念卽開顯之道備矣十方諸佛本迹三千不離當念故曰非遙。

△三示十門所申歸趣。

故重述十門令觀行可識。

玄文已釋十妙今復述此十門故云重述又簽文依玄釋十妙竟今復十門以述妙旨故云重述所述一念三千意在觀行明了。

△二結所申經文。

首題旣爾攬別爲總符文可知。

十妙妙字卽首題之名以總類別別文符合旨在觀行故云可知。

十不二門樞要卷之下﹝終﹞跋

本講智湧和尙嘗爲門學敷演此文窮深極微符軌合轍核諸章藻𨿽則建大義立宗旨各據其所得至於決擇考較不能無同異短長之論諸生請爲注解遂成一家之書示寂日付之小子嗚呼古人所謂百年影殂千載心在故不可不傳於將來謹命工鏤板庶與諸家鈔記爭輝並耀君子不黨四方明達之士必將有鑑於斯。

紹興壬戌七月晦日門生與咸謹記

