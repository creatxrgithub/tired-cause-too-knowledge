續藏經觀心誦經法記

隋智顗說唐湛然述

觀心誦經法記

天臺大師說

荊溪尊者述

大師以無礙辯力。無緣慈力。隨機益物使不空過。故於誦習。別施方便綱格。𨿽卽不逾大旨。而於別行网目還殊。故更寄之以具諸行。余霟承宗匠。頗攬異同。以理冠之事無不可。但根緣不等。修習者希。故略指方隅以擬行事。然一家行旨必藉十乘。此中義求於理以足。的辧相狀或未分明。故今先於當文節目指示諦境。義立十乘。次攬廣文以點宗要。先分節文者。文中自三。初示身口儀則。卽序分也。義兼自他。次第二下。正示觀。當自行。三第三下。卽流通也。義當化他。於正觀中分之爲二。先法次義。法謂觀法。義具眾行。初文境也。二次須下卽觀智也。此中亦二。先釋次結。釋中爲三。初文假觀。二次觀下空觀。三𨿽無下中觀。次能作下總結。次𨿽無下明具諸行。於中又二。初正明具法。次從三世下稱嘆抑揚。初具法中四。初具六度。次自行下判權實。三若能下具三因。四若觀下具三徳。於三徳中有修有性。

夫欲誦經滅罪。第一先須盥漱整肅威儀。別座跏趺而坐。

第二入觀。觀所坐之座髙廣嚴好。次觀座下皆有天龍八部四眾圍繞聽法。

次須運心作觀。觀我能爲法師。傳佛正教。爲四眾說。想所出聲。非但此一席眾。乃至十方皆得聽受。名爲假觀。

次觀能說之人所誦之經。何者是經。爲經卷是。爲紙墨是。爲標軸是。誦音爲口出。爲齦齶和合而出。爲有我身。爲無我身。誰是誦者。爲心是誦。爲口是誦。爲和合出。觀此四眾。爲是實有。爲從想生。四眾非有。無我能誦。是名空觀。

𨿽無所誦之經而有經卷紙墨文字。𨿽無能誦之人而有我身爲四眾宣說。𨿽非內外不離內外。𨿽非經卷不離經卷。𨿽非身口不離身口。從始至終必無差謬。名不可思議。能作此解能作此觀。名爲三觀於一心中得。不前不後三觀宛然。

𨿽無施者而有法施。𨿽無受者四眾炳然。𨿽無法座登座宣說。非一二三而一二三。名爲法施檀波羅蜜。專心誦持無諸遮礙。名爲持戒。忍耐惡覺。名聞財利皆不能惱。名之爲忍。一心不息。從始至終無有懈怠。名爲精進。專念此經無有愛味。名之爲禪。分別無謬。序正流通無不諦了。句文分明。名爲般若。是名六波羅蜜具足。

自行此經名之爲實。傳授外人名之爲權。若能一生。以此成辧功徳。

於無始心名爲正因。仍有觀心名爲了因。髙座爲四眾說授名爲緣因。

三因具足。若觀未明但是性徳。研之不已觀心相應名托聖胎。以胎業成就名爲修徳。中間四十一位亦修亦性。至於極果名爲種智。伊字三點不縱不橫。名大涅盤。名到彼岸。名第一義空。平等大慧是名誦經。正觀三世諸佛。無不從此而生。信者可施。無信莫施。第三流通者。若自調度不名爲慈。見苦不救不名爲悲。旣修正觀現前。復應莊巖法界。所誦經竟出觀之後。以此運觀功徳。已登正覺者願廣度眾生。入位之人悉登上地。未入位者卽運慈悲二法。願未來世共成正覺。

次義立十法者。如向觀境卽妙境也。修觀義當心。次修空觀。義當止觀。次修中觀。義當破徧。次總結束。義當通塞。次具六度。義當道品。權實三因。義當正助。次辧修性。義當次位。第一義空。義當安忍及以無著。但依之修行。於理略足。於心中法而未甚分明。故更授廣文以助行者。使十乘觀法不出於誦持。所觀十境徧通乎聲色。故復重明以先先轍。一者。了向觀境。心性界如。具三諦。卽妙也。二者。依斯妙境。發誓而誦。求三徳果。利十界生。三者。一一文句。念念無遺。心性皎然。寂照雙運。四者。寂照而誦。圓融徧破。總攝橫豎無生教門。五者。觀誦心性。念念𨿽著。尙無無著豈有於著。六者。曉誦心色。念處宛然。寂均調試。諸品具足。七者。於誦習。獘念起。事理合然而兼治。八者。應知誦心𨿽具。寂照自達已。位六卽途。九者。於誦習時違順境起。專以寂照安之。十。依觀誦功。已得相似。六根愛此似位。名爲頂墮。若修離愛進入銅輪○於業魔王禪見慢二乘諸動者。卽當移觀勤而觀之。隨境觀成。依前習觀。若不虧所誦而兼治之。彌爲勝術。最爲髙尙。誦經旣爾。諸行亦復。然但得名隨行十乘。委悉終須具依大部。問。大部令觀陰。界。入境。與此誦經同異何別。答。義同事異。言事異者。誦持之卽善陰故。故誦身口卽色陰也。領納文句卽受陰也。想緣義味卽想陰也。作是誦持卽行陰也。了別分明卽識陰也。陰與界。入合不同。若能於玆體達色心。使具十觀十境無遺息。何減大部之行。但有融今古會釋教理以爲異耳。

觀心誦經法記﹝終﹞

