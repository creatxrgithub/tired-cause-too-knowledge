續藏經北峯教義

宋宗印撰

北峯教義

三千章十科

一出本文

二辧三諦

三明事理

四簡權實

五顯體用

六述互具

七譬諭

八示別圓

九對四土

十判六卽

北峯教義第一

三千

淨覺法師異論起於今對彼十科略亦大義十初出本文分二初出經文二出祖文。

初出經文者三千是不思議妙境金錍云指的妙境出自法華山家學者無不知由法華開顯故也理固然矣仍須精究只緣法華開顯二乘作佛十界互具是故三千之法一念頓圓法華獨妙也如荊溪云二乘得記一代教門彰灼惟此請搜撿大藏方驗有所歸此義淨覺得之雜編云大師依妙經十如是文並大經大論立三世間總而言之名三千世間金錍乃云𨿽則通依一切大部指的妙境出自法華應知法華已前諸大乘經𨿽說諸法實相且非彰灼談此妙境以未開顯聲聞緣覺及偏菩薩九界十如具佛界十如故﹝文﹞或破淨覺不合以開權議三千所出以經中十如是顯實故今謂不然妙境出法華乃金錍所判繼自釋云由前四時兼但對帶故推功法華豈非功由開顯無兼帶耶由十如是一經三周開權顯實正體若非開權顯實豈能互具互融乎或破淨覺貶於昔圓不彰灼談妙今謂不然昔圓互融且是通說不開顯二乘故釋簽﹝十十三﹞云又復方等般若中圓何曾不明二乘作佛何時不明用毒爲藥但不顯露對二乘說則名爲祕﹝文﹞卽此義也問三千妙境出法華昔圓有否答旣稱圓人卽了三千心具色具一卽一切諸經皆有但未開顯部存偏小偏不能圓約教𨿽妙約部則粗故云今經迹門與諸經有同有異也問三千妙境出法華十如爲文出耶爲義出耶若云義出昔經亦有何獨法華若云文出經中且無三千之文答舊云文出過當說義矣如金錍云十如心十界十界必身土但義之必然何嘗有文若十乘三世間則未必十如也今取艸庵云但義之存焉耳在昔羣典𨿽嘗義之而說之不審義之不詳華嚴之心造十界大論之三種世間法華之旨豈缺乎哉故以文會而成顯之也而三種世間心造十界未足以顯十如也但言十如則十法界三世間無不該之也故云十如必十界十界必身土也出通局篇曉前開顯之說則義出不言可知矣。

二出祖文者祖師三大部惟於止觀正修結示三千之名妙玄文句並未涉言英法師問三千妙境出自法華妙玄文句釋經不說莫有隱經之過否今依四明荊溪則約教釋經略明千法明觀立行廣說三千名目𨿽然義理齊等故四明云然復應知今明千法卽是三千以約三種釋世間故故千法三千但廣略爾又如別行玄記之文故知大部三千有無不出廣略之義又荊溪云此但正報不語三千名目𨿽然理必齊等因必具果正必有依﹝文出妙樂四卷﹞此妙樂之文豈非名𨿽廣略義理不二耶然所以名廣略者正由玄句約教釋經止觀明觀立行故也輔行雲故至止觀正明觀法並以三千而爲指南問妙玄心法妙釋遊心法界明百界千法三種世間釋簽解云釋遊心等卽百界千法三千世間假實國土千法皆三故有三千﹝二三十﹞豈非妙玄已明三千何言略耶答別行玄文亦爾故四明云今明千法卽是三千固是三千文義已備所以荊溪四明以三千釋之但非正明觀法不結三千之名從略且是千法故玄文三妙後料揀亦只問一念心云何含受百界千法也。

二辧三諦

分二初四明正說二淨覺異見。

初四明正說又二初體一互融二名隨徳用初體一互融者須知偏眞法性之理體是空寂故無色心諸法若圓中法性實相之理體是色心則具色心諸法諸法皆是眞如實相實相之體妙不決定卽空卽假卽中此三卽一相其實無有異旣一相無異則舉一全收空亦具三假亦具三中亦具三今來所論三千三諦約開顯圓妙究盡諸法無非實相諸法不出十界十如互具故成三千世間色心諸法而皆一一體是實相卽空假中三千諸法旣卽三諦乃三徳三諦之三千也故輔行雲十如只是法華實相權實正體旣云諸法故實相卽十卽雲實相故十卽實相實相之體三諦具足金錍云而此三千性是中理不當有無有無自爾何以故俱實相故實相法爾具足諸法諸法法爾性本無生四明則云圓家明性旣非但理乃具三千之性也此性圓融徧入同居剎那心中此心之色心乃只心是三千色心三千皆實相相宛然全體皆空當處卽假仍非二邊又卽雙照不可以一多說安可以有無思若邊若中皆莫能議﹝文﹞止觀中明一心中理具三千然後結成三諦四明所見相狀略爾豈有圓妙更過於此如何三千惟存假耶二名隨徳用三千三諦法體𨿽云體一互融而眞諦彰法體空徳空用俗諦彰法體假徳假用中諦彰法體中徳中用故荊溪云夫三諦者天然之性徳也中諦者統一切法眞諦者泯一切法俗諦者立一切法心性不動假立中名亡泯三千假立空稱𨿽亡而存假立假號四明云只一覺性具三種徳受三種名旣一性體具三徳用彊立三名矣名隨徳用空則一相不存假則諸法宛爾中則絕待二邊三千立法合於假上說之故四明云空中名遮一相不立假觀名照三千宛然自行卽淨穢亡泯無不空中利佗則帝网交羅三千皆假然今所辧自佗俱存妙假以能化所化皆三千故又云施設三千皆妙假力亡淨穢相以空以中旣云照故三千恆具照是觀否三千是妙假否此指要文也又十義書第一義云能造識陰明具三千三千是假大意云此能造心具足諸法故輔行雲心具是假此之三千非法性無明自他共離而造故空約此空假遮照不偏名爲中道豈非不思議境義含三觀又云只如於識陰修三觀者約何義說假觀耶豈說緣生假耶豈說建立假耶旣非此等之假仍須卽陰說具三千方爲妙假故荊溪云具卽是假﹝文﹞良由𨿽三諦一境而空蕩中絕於名義用觀當須亡泯不當建立是故說具三千合是假觀非分外也四明之說義甚圓融相未嘗混但四明假上說三千則當處空中體是實相性具之法法法常住淨覺假上說三千體是無明緣生之法果上永斷二說大異也四明旣而法法實相則實相之體常空假中終日互具若淨覺旣而法是無明緣生之事則終成質礙互融不成𨿽說互融乃彊說耳。

二淨覺異說雜編辯三諦有五段不出立三千在俗以破四明初約三諦名義破輔行雲三諦無形可寄事辯等評曰三千旣卽空假中乃三徳三諦之三千也豈缺空中但在俗耶然名隨徳用空亡俗有中道雙非就假以明三千四明諸文文文點示何嘗少違諸祖之文則所據文不勞通也略知輔行之文如蓮老云以三諦妙理天然性徳無名無相然不離事法而今寄假名相說名空假中凡落言論者皆謂之假𨿽寄假事立三諦名其體常一故云空中二體二無二也心性不動假立中名等耳二約三千名義破雜編云又復三千旣名世間旣名幻有等評曰定認世俗間差之名而不思以生顯具耶豈三千妙境是不實幻有法耶良由不知以性奪修名幻故也淨覺之宗如此何由傳遠乎三約三諦互具破雜編云又若見諸文云一假一切假便謂空中存三千等評曰四明何文謂一假一切假故空中立三千耶如此則四明空中立法之義淨覺全然不知也又云只一三千不用無相便是三諦四明亦無此說四約三諦事理破雜編云或問若將三諦合爲二諦其卽空義爲眞俗等評曰中邊事理三諦開合無妨之論但判止觀淨名記文有所不是止觀第一義諦無法世諦有法今用艸庵體用相形名言兩立之語通之淨名記文者三千世間體是諸法若情見取著皆名非道若智達空中卽名佛道但除其病而不除法豈破三千顯空中耶五約假有單復破雜編問若三千是俗者只可云卽空卽中何故諸文云卽空假中答說有詳略假有單復等評曰止觀三千之後結成三諦不二門明事理三千後亦結三諦別行玄文亦明千如結示三諦以至諸文皆然蓋三千是諸法之本體三諦是諸法之徳相不空假中法不圓妙文理當然豈緣順中論偈耶別行用論乃引證也有無假處恰是文略耳而云他云因緣生法且是一念介爾之心何得便是三千妙假者須知四明無此之文但若於緣生上說千如百界則是妙假若未示三千灼然且是陰境諸法也雜編文義細碎今但點破其大體餘者可以意得辯三諦竟。

三明事理

分三初四明正說諸文事理𨿽則多途四明宗旨的約具變分事理也體用修性其義亦然指要云造謂體用者指上反造卽全體起用故因前心具色心隨緣反造修中色心乃以性中三千爲體修起三千爲用則全理體起於事用方是圓教隨緣之義故輔行雲心造有二種一者約理造卽是具二者約事乃明三世凡聖反造卽結云皆由理具方有事用﹝上一十五﹞然又須知四明宗旨於事理三千各論三諦指要云應知立玆體用欲於理體及於事用皆明三諦事用若卽空假中還成不二圓妙否﹝上十六﹞又云心空故事理諸法皆空卽非色非心也假中亦然輔行雲並由理具方有事用今欲修觀但觀理具俱破俱立俱是法界任運攝得權實所觀﹝七十六﹞俱破空也俱立假也俱是法界中也四明尊者立義引證切當明白更無可說者。

二淨覺異見又二初據文淨覺之宗專約三諦分事理空中爲理俗假爲事與四明無別據乎妙玄理事本迹無住之理卽是本時實相眞諦立一切法卽是本時森羅俗諦釋簽以三千爲森羅評曰此乃四明理中三諦自分理事望反造事並名爲理卽是初重本法耳豈不讀釋簽所斷此理性之迹耶又據文句無住無相卽無差別立一切法卽有差別乃至若知地具桃李卽識實中有權解無差別卽是差別評曰地具桃李正諭理中差別今宗理具三千相豈但性耶他旣失旨難與議矣二立義雜偏曰今謂無住之本有離有合所立之法有性有修評曰性中之本離明所立之法但是三千之性者別行雲修徳相貌在性徳中不二門云全修在性如何會耶所云修性合論卽以性中本法俱爲修中之本合於性三其所立之法正是修中三千俗事者荊溪顯云事則修徳三因爲所立法汝何惟俗耶旣以事中修徳三因爲所立法必以性徳三因爲無住本何須合耶對面違文不可信受。

二料揀文義分三初二造所據問止觀直引華嚴心造一文荊溪據何文義便立二造釋之答一據止觀本文二據觀音玄文二義皆荊溪自示也初止觀本文者只緣大師正明不思議境理具引華嚴心造之文驗知心造有於理具故輔行雲前云心造卽是心具故引造文以證心具﹝五十一﹞二觀音玄文者只緣觀音玄文明性善惡驗知心造有於理具故輔行雲若見觀音玄文意者則事理凡聖自他始終修性等意一切可見彼文料揀緣了中云如來不斷性惡闡提不斷性善點此一意眾滯自消﹝五十七﹞文義顯矣二理中明造問凡稱造者卽是造作動用之義理體之中如何可說造作義耶答理中明造造卽是具不可更求造作之義荊溪云一者約理造卽是具其旨爛然三引昔證具問荊溪云指的妙境出自法華止觀不思議妙境合引法華十如是文何故落筆卻引華嚴心造文耶莫也大師引證不的否答不然若指的三千妙境出自法華下文自引法華十如是文若指的揀境用觀出自華嚴故須引之以證心具故輔行雲正明不思議境於中初引華嚴者重牒初引示境相文前云心造卽是心具故引造文以證心具﹝五中一﹞止觀大意云上根一法者謂觀不思議境不出色心色由心造全體是心故經云三界無別法惟是一心作﹝文﹞荊溪文義宜細求之。

四簡權實

二初四明正說且置諸文十雙權實今明三千惟約十界十如而論權實有二初十界通論以十界十如諸法名權界如諸法皆卽實相爲實妙宗云惟我釋迦與一切佛乃能究盡諸法之權實相之實﹝上二十三﹞此依文句雲從諸法實相下卽是甚深境界不可思議故不可說今明此境爲二初一句略標權實章次十句廣釋權實相乃至二約佛界釋云佛界非本非末而言本末本卽相末卽佛佛報是自行權也佛界非等非不等而言究竟等指於實相是自行之實也﹝三三十一﹞輔行雲十如只是法華實相權實正體旣云諸法故實相卽十旣雲實相故十卽十相﹝五中三﹞十界十如皆卽實相三千皆實相相宛然祖文如是非四明妄立也二十界對論九權佛實妙玄云百法界千如是束爲五差一惡二善三二乘四菩薩五佛判爲二法前四是權法﹝卽一惡二善三二乘四菩薩也﹞後一是實法﹝卽佛界也﹞細論各具權實且依兩義﹝二三﹞文句云九界十如皆名爲權佛界十如名之爲實﹝二三十﹞不二門云亦由理性九權一實指要云權是九界七方便實是佛法一圓乘四時未會權實不融此經開之皆稱祕妙故云不二﹝下十五﹞權實諸法理性本具三千並常俱體俱用一法不斷亦非彊立也。

三淨覺異見雜編云一約三千俗諦分權實九界十如屬權佛果十如屬實二約三千三諦分權實三千空假爲權三千中道爲實等作此分已當了權卽是實實卽是權金器水波諭意可識﹝文﹞意雲實如金水無差無相權如器波差別有相評曰初義佛界十如爲實十如何故無如是相次義假法爲權空中爲實旣三諦一境豈空中定無況荊溪云此之三千性是中理何屬俗哉蓮老斥佗曰只一圓融三旣皆絕妙何須分更權實有違四明云圓人𨿽乃三諦頓觀中須是實二諦爲權﹝別行文下二十三紙﹞凡百破他當須盡理。

五顯體用

二初四明正說以理具三千爲體反造三千爲用指要云夫體用之名本相卽之義故凡言諸法卽理者全用卽體方可言卽又云三千世間一一常住理具三千俱名爲體反造三千俱名爲用故云俱體俱用﹝下六﹞四明此說合輔行並由理具方有事用又合不二門反名爲造造謂體用用旣卽體無不圓融空假中妙淨覺失旨爲之柰何所據諸文下科評破。

二淨覺異見以空中爲體俗假爲用雜編之文有四初據文句體用權實自初住已去體無分別用卽差降評曰此文明聖人果上起用因自初住已去性體之法對於修用故無分別豈可自行全無假耶輔行指眾生實造聖人權造並由理具方有事用及不二門濁水淸水波濕無殊如何消之二據妙樂指染淨不二門所明體用𨿽通染淨正意對染論淨爲顯果上從體起用評曰不二門正明染淨之用不二妙樂特指云言立一切法者前事理中卽以染緣爲一切法此中卽是淨緣諸法具如染淨不二門明﹝四二﹞此乃四明所據汝正違此文如何據耶三消因果不二門文謂三千並常俱體之時如全波是水此顯理常三千並常俱用之時如全水爲波此顯事常評曰汝據此諭欲明理中無差無相不可以諭眞法也三千俱體多少分明若理體無相大師云修徳相貌在性徳中荊溪云理具此相如何消耶﹝妙樂第十﹞四據自他不二門文自行惟在空中豈非體耶化他三千赴物豈非用耶評曰此文正明由於自行理體三千之假方有化他事用三千赴物如理性三徳三諦三千若自行則理性空中亡泯若化佗則事用三千赴物故云隨機利他事乃憑本本謂一性具足自他方至果位自卽益他如理性三徳三諦三千自行惟在空中化他三千赴物﹝文﹞深求自卽益他之語必有﹝巫﹣工﹢土﹞／日﹞焉此文指要釋之甚委大凡文義幽隱當鉤索之勿生異見。

六述互具

雜編立此一科正明談具事理其問關涉眞妄總別之義今委明之分二初四明正說二淨覺異見初又四初明互各二定事理三釋總別四揀文義初明互各雜編科名述互具引章安十界互相有文則十界依正皆論各具互具今依四明有乎二義若通明各具互具則色心依正一切諸法法法之上皆可論之色自具三千心自具三千等各各不同卽各具也色心三千隻一三千無二無別名互具也若別明各具互具則且以心佛眾生三法言之心佛眾生各具三千各具也心佛眾生只一三千互具也故指要雲約此三法各具三千互具互融方名妙法﹝上四﹞此本輔行雲又復學者縱知內心具三千法﹝各具﹞不知我心徧彼三千彼彼三千互徧亦爾﹝互具﹞𨿽云各具意顯互具故云苟順凡情生內外見應照理體三無差別﹝上十二十一﹞非惟三法如此準知修性各具三千而互具互融以至事理體用等義皆有二具也二定事理𨿽色心依正諸法皆可論具以從近要揀觀慧之境的有一念心法而此心念爲眞爲妄爲事爲理須知四明定此心念是妄是事指要云應知心法就事就迷而辧引釋簽云心法定在因止觀初觀陰入心等﹝上六﹞又云今釋一念乃是趣舉根塵和合一剎那心若陰若惑若善若惡皆具三千皆卽三諦以至云以眾生在事未悟理故以依陰心顯妙理故﹝文﹞然而事中妄念當體具者功由妄念全體卽是理性故也故指要云以三千法同一性故隨緣爲萬法時趣舉一法總攝一切也又云由一性無性立事理三千故故兩種三千同居一念也﹝上二十四﹞此義艸庵三千論第十二篇

以解行伸之謂解了觀達具一切心三千具足甚有眉目不敢不敬﹝出指要上卷末﹞三釋總別不二門云總在一念別分色心四明解釋立兩重總別並以事中一念爲總乃依荊溪而說荊溪云當知心之色心初之心字趣舉剎那事中心也次云色心卽理具三千也故云此一句約理明總別理具三千爲別剎那一念爲總也荊溪云卽心名變戀名爲造初卽心字卽前趣舉剎那事中心也次云變造豈非事造三千耶故云此二句則事中總別變造三千爲別剎那一念爲總也荊溪文義如此兩重總別並事念爲總豈四明妄立耶然則兩種三千一念能總者只緣一性無性立兩種三千故故兩種三千總在一念也又復須知今不二門一性無性三千宛然便同妙樂無住立法一性無性無住本也三千宛然所立法也理事兩重本法卽理事兩重總別耳且理中心之色心心豈非無住本色心豈非所立法事中卽心名變卽心豈非無住本變造豈非所立法就此可疑兩重本法初重以理中正因爲本緣了爲所立法次重以理中三因俱爲本逆順二修爲所立法兩重之本並是於理今總別中兩重之總皆是於事何云卽事理兩重總別耶答作此疑者全未精究四明釋兩總之義也四明釋理總云以三千同一性故故總在一念也釋事總云亦以三千同一性故故咸趣一念也準釋此疑兩重總別就法故並以事念爲總兩重本法推功故並以理性爲本何者兩重總別並功由一性故能總在一念就法在迷在事爲總推功歸性亦得以理爲總故四明云今文以一性爲總前後文以一念爲總蓋事理相顯也兩重立法𨿽推功由理以理爲本旣而實相在於迷中當知就法亦以事爲本也夫如是從總別推功與本法齊從本法在事與總別等又疑兩重總別並以事中一念爲總兩重三千皆是於別若兩重本法第二事中本法則以理之本法俱名爲本惟事造三千單爲所立法是則單復有異別與立法事理單復不同總與本三一有異如何齊等答兩重本法明立法故事從理立事理相對第二須促理中本法俱名爲本兩重總別明法之圓融互趣故不論事理相對開合也四揀文義三初問止觀禪境中云復次一念不同世人取著一異定相一念乃是非一非異而論一耳義例明判非惟禪境諸境皆然豈非約理論具何故四明約事論具答得上正義此難不成更欲知者艸庵云止觀六章依經開解法法本眞則行人之心已非世人取著之妄心矣妙解𨿽爾行位在凡旣未離陰且令於陰觀不思議則禪境之文是也二問上明總別從近要故以心爲總其實法法得爲總若同本法妙樂何故本惟實相答蓮老雲實相之理理無所存徧在於事若爾法法得爲本將非以末爲本乎答隨舉一法一句爲本則不名末矣三問指要引釋簽俗則百界千如眞則同居一念爲通證事理爲別證一種答蓮云卽同不二門總在一念通證事理也。

二淨覺異見雜編述互具一章總有六段初所據祖文卽止觀章安料簡因通果隔輔行解釋之﹝文﹞評曰汝據輔行起一界心卽具十界﹝五上二十三﹞且是修具事觀應須今宗無理具理觀可也何者以性境中輔行亦云才一剎那三千具足﹝五十七﹞釋簽亦云介爾起心以具一切心故等於佛心﹝二二十九﹞諸文所明性具如汝所引盡是事觀矣二修性二具雜編云今謂若約起心論具卽是修具乃惟識觀境也若約不起心論具卽是理具乃眞如觀境也荊溪云理具變爲修具等評曰如指南曰修性二具若對二觀應須性境爲理觀修境爲事觀莫不占察利鈍二根共修初乘觀法耶行在一心之言如何消釋三修具二種雜編云然於修具之中須知二義一思議具二不思議具思議約一念生起而說不思議約一念頓足而說卽是不思議境也評曰慈童女長者之文由釋因通易知一往將示因通之相其實自明不思議具何得據之立思議具又若不思議具正是不思議境據汝所定是於事觀則常坐三昧便縱任三性矣四三諦論具雜編云問一念頓具三諦之中爲屬何耶答約所具說卽屬俗諦約能具說卽屬中道評曰夫三千體是實相相相之體三諦具足𨿽云三諦只一實相所謂三諦一境何分能具所具耶豈中能具空假之二不能具耶止觀介爾有心三千具足不二門明三千諦境總在一念何不遵用以一心爲能具兩種三千爲所具乎又復須知四明義說心爲能具三千爲所具實無能具所具全三千是心心是三千也問義𨿽如此文其如何釋簽云俗則百界千如豈非所具眞則同居一念豈非能具又輔行具卽是假如何通耶答四明云以同居一念顯同一眞性非謂便將一念名爲眞諦﹝文﹞若論百界千法法法能具義當以俗爲能具也若爾何不云眞則百界千如俗則同居一念耶答知前來體一圓融名隨徳用則此等文義自然冰釋。

五引證中止觀禪境之文色心不二門文制心從理之文豈非達事卽理理能具耶評曰旣云達事卽理如何捨事耶差之毫釐謬矣千里也。

六結難四明雜編云今更難之若惟取事中一念爲總此乃正同取著之心譬如芥子能容須彌若離眞性無有容理等評曰四明云色心依正由卽性故趣舉一法徧攝一切何曾不卽旣事卽理不得言事豈非徧哉觀淨覺此等之文大似釋成四明法師也。

七譬諭

三初四明正說妙境三千性體本具卽空假中故非有無不可思議正合止觀三諭輔行雲信此三諭卽信一念不思議境是知三諭諭異義一總譬修性三諦諸義故云如意珠下舉譬以譬於境卽總譬於前來理性自他橫豎及結成等乃至云非本無今有故不添非本有今無故不盡若自若他皆不出三諦下之二諭擬此可知﹝文﹞以觀三千性本具故故觀成時復乎本性三千常樂也。

二淨覺異說有二初定諭前二並是以生顯具蓋諭心具理性三千後一旣指夢中見事乃諭心具變造三千評曰輔行雲下之二諭擬之可識驗三諭義同何云有異二定法體雜編云第三諭云夢見百千萬事豁悟無一驗知所諭三千由無明故有若無無明三千何在評曰三千是法華實相正體惟佛究盡諸法正是除無明而有差別何謂若無無明三千何在耶三千果成咸稱常樂如何解耶淨覺以常住爲生滅則違世間相常住矣。

三釋疑二初疑第二諭輔行雲若謂已有如倉中盛物豈非但具性耶答此破性計定有無耳若離計已不有而有三千宛然若不爾者安消諸文二疑第三諭止觀云無明法法性一心一切心輔行雲無明眠故謂之多豈非三千無明故有何破淨覺答此乃順諭寄緣生以顯性具之妙非多非少也如雲以內具故他境能燻故觀所燻惟見理具者也。

八示別圓

二初四明正說妙樂云若非圓心不攝三千﹝文一﹞又云別教初心亦且破陰后心能觀帝网之土惟圓卽觀一念三千三諦具足﹝十﹞輔行雲問若不觀具爲屬何教答別教教道從初心來但云次第生於十界斷亦次第故不觀具﹝五上二十三﹞所以然者只緣三千是圓融性具之法一卽一切別教不詮是故四明惟圓說之不通於別符文符義深可信受若於別教說具三千非惟暗於文旨亦乃不達三千也。

二淨覺異說三初立義雜編云三千之說四教之中惟別圓所詮旣詮十界百如必有百界千如約三世間三千備矣評曰別教三千違文背義大部曾無一文且別教斷九如何互具以別心生只是十界互具不成百界難說舊人以雜沓之言扶成蓋無稽也。

二引證有二文一觀心論疏明別教假觀說心是如來藏具足百界千如評曰觀心論疏詭名僞書何足憑也此可與智者道難與俗人言也具大師正緣所說諸部教觀委悉學者逐外文字不契內心成於無益故將滅之時作觀心論令學者絕言觀心令於心通達教觀故云傷念一家門徒隨逐積年不知研核問心是以不染內法著外文字何不絕言置文破心微塵出大千經卷念此迷徒故作斯論﹝文﹞故乃委將一家諸部教觀責問行者自心令心妙契豈可更用廣張文義解釋耶若三十六問名義大師諸部委悉已明何須徵問乎是知重作觀心論疏者實是下愚竊章安之髙名耳不足憑也蓮老云圓詮化老雲開顯皆過論矣三淨名疏記文明三千世間皆在一念若兼圓別應知有次不次有除不除評曰此文正示別教不說三千何乃據之以經中但除其病而不除法古人謂如眼病見華病差本無大師破成本無法非不除法正解則云今言一切眾生具十法界無明不了觸處病生荊溪記釋先依疏文直約圓教實理作三千釋故云一切眾生悉具十界者此從實理談其意也旣云十法則十界百界三千世間俱在一念﹝文﹞然後約凡聖教旨判此三千若凡夫人則有迷中三千若兼圓別應知次與不次有除不除若惟圓者理性三千一向不除故有三千若論別教旣除九界故無三千當須以義消文不可迷文立義也。

三破他不知具有二義別教有思議具評曰章安以易通難大師以思議顯不思議皆非明別教思議具文何得謬據立破耶撿止觀自知其非。

九對四土

二初四明正說三千妙法以對四土須知二義一依正法體通該四土二教行詮顯別在寂光初義者以三千不出十界身土依正之法六凡之身合依同居二乘之身合依方便菩薩之身合依實報而義徧前二佛居寂光故輔行雲次明國土者應以四土橫豎消釋今文爲明十界所依各各不同尙應須明十土相別且合六道以爲善惡﹝五十七﹞旣約十界身土具足乃成三千若理具三千卽是理具四土若變造三千卽是修具四土世此義可知二教行詮顯別在寂光者以三千是圓融妙法法法實相一一互融乃成三千偏教所詮三土染礙屬所破法豈能融妙故妙三千惟圓教行豈非寂光故指要云融妙三千一時顯現豁然同皆眞淨法法皆實故眞皆非染礙故淨故云色心宛然豁同眞淨如是則一切眾生皆毗盧體一切國土悉常寂光﹝上十八﹞妙樂云二教初心皆滅陰入況復土耶別教初心亦且破陰后心能見帝网之土惟圓卽觀一念三千三諦具足故於自心常寂光中徧見十方一切身土﹝十十二﹞以此等文意証之慈老兩種三千俱在寂光土說不爲無理賢者評之。

二淨覺異見雜編有三段初通以十界對四土乃無妨之論今不敍評二別揀佛界寂光因果雜編云應知圓人從始洎終𨿽修寂光之因亦成三土之果乃至云報果又二他報在實報自報在寂光以寂光中應緣旣息無有色質故無他報也﹝文﹞評曰不二門云不見國土淨穢差品而帝网依正終自炳然豈自報果滿永無色質耶三結斥四明寂光有相雜編云世人不了二種報義便謂法身理土二俱有相評曰妙樂云同居有餘自體三土皆是妙色心果報之處如何消耶委明此義如妙宗私出料揀。

十判六卽

二初四明正說分四初三千六卽二六卽能所三名義分對四點會蛣蜣初三千六卽圓人修證心外無境三千徧攝一法不遺從略以十界言之全迷則十界皆名理卽聞名則十界皆名名字乃至究竟則十皆究竟光明記云全迷則曰理性十界等﹝二末﹞以至指要解謗引證三千在理同名無明三千果成咸稱常樂是知十界三千無不六卽大體可知若不如此乃別教也二六卽能所者四明指要則曰凡言諸法卽理者全用卽體方可言卽又妙宗云六種卽名皆是事理體不二義而迷逆事與其覺理未始暫乖故名卽佛又障卽佛其名猶通以後五人皆云三障卽是佛故﹝文﹞四明之義以事用諸法爲能卽理體諸法爲所卽徳障言之三障爲能卽三徳爲所卽並合祖師諸文今不備引略明二義一通論事造三障諸法爲能卽以皆理具無不卽故二別論事中一念自心爲能卽以從近要易成觀故此皆四明宗旨云云諸文處處有此兩義更不引證而艸庵諸師局惟一念違大義也三名義分對然六卽之義事異故六理同故卽還可分對理事兩種三千否答先達並以事異故六對事造三千理同故卽對理造三千今則不然卽約法體是同六約情智髙下六位事用法體全體卽理故云理同故卽六位情智迷悟所見事異故云事異故六是則事理兩種三千是法體並對理同故卽事異故六乃情智髙下修證有差非關三千法體有異若以兩種三千所收卻不妨六位髙下是事造所收但不可直將兩種三千對事異故六理同故卽也指要上云事異故六理一故卽應知圓家明理已具三千而皆性不可變﹝理同故卽﹞約事乃論迷解眞似因果有殊﹝事異故六﹞四明意謂荊溪釋生死卽涅盤之流而云理同故卽蓋由生死之法圓理本具性不可攺故云理同故卽若從人說則迷悟因果陰顯事殊故云事異故六仍引三千在理同名無明三千果成咸稱常樂從人迷悟無明常樂事殊證事異故六三千無攺無明卽明三千並常俱體俱用約法只一三千迷悟不攺並皆圓常俱體俱用證理同故卽是則迷悟緣起事殊皆三千之體起妙用法體事理𨿽迷悟因果而常一不攺嘗試料之約法體凡聖之事理理同故卽從人心迷悟之所見事異故六如妙宗上云六種卽名皆是事理體不二義而事有逆順名字等五是順修事惟理性一純逆修事此逆順事與本覺理體皆不二約法事理體同故也其逆順名自何而立以知不二事皆合理名之爲順其不知者事皆違理故名爲逆名字等五若淺若深皆知皆順若初理卽惟迷惟逆從人所見事異故也四明每云迷悟體用不二準例應云應知圓家六卽髙下但約迷悟論之不約事理體用說也指要雲約事乃論迷解眞似因果者迷則迷兩種三千悟則悟兩種三千眞則眞證兩種三千似則似證兩種三千因則兩種三千俱因果則兩種三千俱在果也故荊溪云染淨旣分如位須辧而眾生有迷中事理諸佛有悟中事理焉四點會蛣蜣四明妙宗示十界六卽以至蛣蜣亦皆六卽諸師異見各有章藻置而未論今之所見全同艸庵錄蛣蜣一篇不能委示但陳梗槪須知四明蛣蜣六卽者以圓人修證了理具十界三千故也若惟於佛以說六卽則不了圓具法界之全體然又須知蛣蜣六卽正約事論以事全理具故事能卽妙宗之文有二攺初示十界六卽相二出十界六卽義以論十界皆理性故也若非理具如何可卽解謗之文亦然但自尋之當自深信正是惟心觀體之說更不多言。

二淨覺異見雜編有三節初分對名義謂空中之理同故卽也卽假之事異故六也假事爲能卽空中之理爲所卽評曰止觀大意云理同故卽如生死卽涅盤之流必該煩惱卽菩提結業卽解脫乃三道卽三徳何嘗專以空中之理同是所卽俗諦之事異是能卽耶二揀判卽具謂卽約事理體一具約體備萬徳評曰如此名義若在四明正宗用之甚妙若淨覺以三諦分事理則違一家諸文不可承用評破如前三徵辯蛣蜣先徵問他云一家明理旣具三千乃至蛣蜣蝮蠆皆須六卽辯其初後是義然乎答何謂其然乎是大不然也六卽之名本爲揀濫蛣蜣蝮蠆畜趣微物迷逆之號固無叨濫何用六卽良爲他見涅盤四分立此六卽評曰金錍云阿鼻依正全處極聖之自心豈非四趣究竟卽耶畜趣微物不明六卽者圓觀諸法皆云六卽如何消之所云四明例涅盤疏四分立蛣蜣六卽者大不然也須知涅盤疏釋列眾自云直三歸者名無分優婆塞若一若二名少分若三若四名多分若具持五名滿分乃至云蛣蜣蝮蠆義復如何答夫一善法卽有四分例一惡法亦復如是未見明文置而不論且就權者言之小菩薩所作是無分蛣蜣初地初住所作是少分乃至十地十住等所作是多分如來所作是滿分是故得有權實之眾實召權請故稱召請﹝疏一十六﹞指歸釋曰例一惡法者暹記云若約惡爲四分者若惡冥伏名無分一業作惡名少分二業作惡名多分三業俱作名滿分今謂疏文旣約持五戒以明四分今約惡論應以破五戒爲四分所謂五戒具持名無分惡破一名少分惡余例可知﹝文﹞此蛣蜣對惡之四分多從權釋少出實義與今六卽據實不可會𨿽權可會文意亦別不必會也妙宗不引必有深意凡百教者須考本文不可望聲釋義自古紛紛之說只以本文破之。

北峯教義卷一

