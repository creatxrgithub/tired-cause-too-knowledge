續藏經金剛錍論私記

唐明曠記日本辯才會序

金剛錍者圓實教觀之標準而令羣迷決卻無明之眼瞙見得佛性之指頭之玄論也蓋摩訶衍諸教中宣揚此宗無盛於雙林極唱矣而其文浩博散漫傍洎帶權說故其學之者或隔礙互融之旨躊躇偏固之域不亦謬乎荊溪尊者爲之痛惻一時托夢寐寄野客循環研核至矣盡矣其中教誡諄諄處有文理郁乎叵辧者及剡川曠公私記出分科精悉釋義簡遠彼郁乎者於是乎豁如也然舊本頗多錯脫讀者憾焉張府辯才學生因講次訂之補之會之論文爲一本以流於世世能用焉則體會性徧教觀庶乎不難矣剞劂業成請敍於余余也有舊不得固拒援筆隨喜焉以志歲月云。

文化二年太歲次乙丑春正月旣望賜紫前立政澹空應廷瑞書於琵琶湖東薝卜園中

凡例

一此論流布者數本互有少異今簡其優者而從之。

一私記山家論注本互有同異彼是而此非者依彼攺之義涉兩可者標之上方兩本俱誤者敢依義正之。

一論記中引用諸文多取意引之然其義不通者據本文攺之。

一私記科目間有缺遺者傍取性庵息公或以曾所聞私補之仍上加△下加」以分之。

一論題私記云金錍論注本云金剛錍論其餘並云金剛錍今從注本以有偏權疑碎加之以剛之言也。

一注本不載撰號以起首六字當撰號也今從之不立撰號科蓋爲是也。

凡例畢

金剛錍論私記會本卷上

唐天臺沙門荊溪大師撰

門人明曠法師記

日域張府釋

辯才會

○就文爲二初題目次入文解釋。

△初又二初題目。

金剛錍論

言金錍者涅盤第八如來性品迦葉問佛云何佛性難見難入佛言如百盲人爲治眼故造詣良醫良醫卽以金錍抉其眼瞙一指示之問言見不答言不見復以二指三指示之問言見不答言少見章安云初指如空觀故云不見三指譬圓教十住三觀分證故云少見別教十住猶未能見也。

○次注解題目。

圓伊金錍以抉四眼無明之瞙令一切處悉見遮那佛性之指偏權疑碎加之以剛假夢寄客立以賓主觀者恕之。

言圓伊等者圓伊卽金錍並譬三徳之教西方伊字猶如鐺腳仍有遊絲相伴可譬圓教三徳不縱不橫義通六卽見開顯理名爲佛眼故大經云學大乘者𨿽是肉眼名爲佛眼迷此理教名餘四眼煩惑𨿽多無明攝盡四眼見別由同體無明故以金剛教錍抉四眼之無明令歸佛眼種智性外無法故云悉見破偏小執故立剛名絕四離百故夢爲表心遊理外而立客號緣性決疑乃稱爲主也。

○次入文解釋爲三初序分次曾於下正宗三於是下流通初又二初謙己述意二初謙己。

天臺沙門湛然自濫沾釋典積有歲年未嘗不以佛性義經懷。

嘗猶曾也以猶用也。

○次述意。

恐不了之徒爲苦行。

有二義一迷自己何故以佛性經懷爲萬行之本二兼他若自他不了並行無理印乃同魔外故云徒爲徒者空也。

○次正明功能二初總明佛性。

大教斯立功在於玆。

爲顯文教所依是故云大。

○次明爲諸法歸趣二初雙舉法譬明行法所歸。

萬派之通途眾流之歸趣諸法之大旨造行之所期。

○次示自他宗趣。

若是思之依而觀之則凡聖一如色香泯淨阿鼻依正全處極聖之自心毗盧身土不逾凡下之一念。

百界三千剎那體具故云阿鼻依正全處極聖之自心處猶在也非但凡下在極聖極聖亦在凡下問凡具聖性阿鼻燒煮其性如何答從事從迷有燒不燒從理從悟無燒不燒若爾凡下並事性徧云何答言性徧者謂理性也覺智家性故名佛性如火家性徧於竹木淹破竹木火性何傷燒煮眾生性理天然不受衰惱若爾生性佛性如何相卽答木性火性本來相卽水流竹木火性宛然而無淹失由理在於事故得凡下燒煮之名若全事成理云何彼此若爾涅盤何故對生論性答恐生迷性是故對論約證約理譬如虛空空外無法若爾但燒眾生不燒佛性正燒生時其體如何答體性形如空燒熱無當燒時達燒燒卽非燒順事受燒性乃隨緣理無失沒如人縛賊縛惡身心善性隨心本不受縛縛亦虛設若執若縛心遊天際也。

○次正宗又二。

△初正因體徧四初無情有性三初問答二初立問由。

曾於靜夜久而思之思之未已恍焉如睡不覺寱云無情有性。

言靜夜等者達事惟性爲靜無明全在名夜積集此觀云久緣理湣物不計性實如睡了說實相實相體寂故云不覺也。

○次正述問答二初問二初總標問人之名。

仍於睡夢忽見一人云僕野客也。

○次述所表。

容儀粗獷進退不恆逼前平立謂余曰向來忽聞無情有性仁所述耶。

粗獷表心遊理外不恆表身口疎遺逼前平立表自恃輕他。

○次略答。

余曰然。

△二問答二。

初執涅盤權文爲難。

客曰僕霟尋釋教薄究根源盛演斯宗豈過雙林最後極唱究竟之談而云佛性非謂無情仁何獨言無情有性耶。

○次答二初引古縱斥。

余曰古人尙云一闡提無雲無情無未足可怪。

○次引正教示。

然以教分大小其言碩乖若云無情卽不應云有性若云有性卽不合云無情。

碩大也若云等者迷悟相奪從迷從事謂情無情何性之有從悟從理情無一如孰分彼此更計情無故云不合。

△三問答二初重徵。

客曰涅盤部大云何並列。

涅盤部屬大乘何故並明墻壁非性。

○次重答二初敍意總非。

余曰以子不閒佛性進否教部權實故使同於常人疑之今具爲子委引經文使後代好引此文證佛性非無情者善得經旨不昧理性知余所立善符經宗。

○次引經二初總引證同。

今立眾生正因體徧經文並以虛空譬之。

○次正引二初引佛說會正因同。

故三十一迦葉品云眾生佛性猶如虛空非內非外若內外者云何得名一切處有請觀有之一字虛空何所不收故知經文不許惟內專外故云非內外等及云如空旣云眾生佛性豈非理性正因。

○次明迦葉設難二初明難由。

次迦葉問曰云何名爲猶如虛空佛乃以果地無礙而答迦葉豈非正因因果不二由佛果答迦葉乃以權智斷果果上緣了悉皆是有難佛空諭法諭不齊。

如來說圓實果力無畏等答虛空諭迦葉舉權教果難使不齊。

○次明迦葉立難二初立難。

故迦葉云如來佛性涅盤是有虛空應當亦是有耶。

○次明佛答二初雙標兩意。

佛先順問答次復宗明空。

○次雙釋二初釋初意二初引經權文三義。

先順問云爲非涅盤說爲涅盤非涅盤者謂有爲煩惱爲非如來說爲如來非如來者謂闡提二乘爲非佛性說爲佛性非佛性者謂墻壁瓦石。

○次問出經意有權有實二初問出經意。

今問若瓦石永非二乘煩惱亦永非耶故知經文寄方便教說三對治暫說三有以斥三非故此文後便卽結云一切世間無非虛空對於虛空佛意以瓦石等三以爲所對故云對於虛空是則一切無非如來等三。

○次重難四初難令空成有順權智斷。

迦葉復以四大爲並令空成有故迦葉云世間亦無非四大對四大是有虛空是無對何不名有迦葉意以空無對故有之大也。

初言世間亦無者迦葉見佛對大虛空立世間空世間之空名四大空以爲所對大虛之空是一大空以爲能對所對空者良由能對故云世間亦無等世間卽四大空非四大對卽大虛空四大下並四大是有對法對空亦名空大虛體無對對四大應名有故文結云空無對故有之大也例如正因𨿽譬虛空空非斷無亦可類權緣了而得名有文中四空爲並初兩句牒佛所立四大二句兩並難何不名有結空成有初意者非大對大令世亦無﹝非大卽大虛世間卽四大﹞次意者四大有虛無對對大亦有故云何不名有餘二如文。

○二明佛順答。

佛於此後捨諭從法廣明涅盤不同虛空若涅盤不同餘二亦異。

○三引前結難會歸實意。

故知經以正因結難一切世間何所不攝豈隔煩惱及二乘乎虛空之言何所不該安棄墻壁瓦石等耶。

○四辧實正因異權緣了。

佛後復云空與涅盤𨿽俱非世攝涅盤如來有證有見虛空常故是故不然豈非正與緣了不同。

如來涅盤權教緣了常住虛空卽實理正因故不同也。

○次復宗三初出邪空遮於外計三初舉來意。

次佛復宗顯空非有故恐世人以邪計空爲佛性諭更以一十復次而遮其非。

○次正明邪空自有十文。

△初破心所。

初云世人言虛空者名爲無色無對不可見佛言此卽心所三世所攝語似心所故佛破之世言身內何殊心所。

初言語似等者無色等故似無表色不相應行心所法也一一文云世言者結斥偏執有情爲佛性者。

△二破光明。

復次外道言虛空者卽是光明佛言亦是色法世言身內何殊色法。

第二計空是光明也。

△三破住處。

有云住處世言身內豈非住處。

第三計空住於空處。

△四破次第。

有云次第世言身內必須隨身剎那時運。

第四計空次第不亂故舉剎那隨滅隨空而難世執。

△五破三處。

有云不離三法一空二實三空實佛言若言空者有處無故若言實者空處無故若言空實二處無故世言身內猶闕外計空及二俱。

第五三法者一計空處是空二計實處是空三俱計二皆空。

△六破可作。

有云作法如去捨等世言身沒與眞相應則同作法。

第六言作法者除物方空類如造作故以除捨而用釋之。

△七破無礙處。

有云無礙處佛言有分有具若具分者余處無故世言身內余處則無。

第七言無礙處者顯有處無空也言有分有具者如身捨中空名爲分空大虛中空是具空也。

△八破與有並合。

有云與有並合佛言合有三種一如鳥投樹二如羊相觸三如二指已合世言身內如二指合。

第八言與有並合者空與有並也故佛舉三義難之𨿽俱是並並義不同其義自壞初義一動一不動第二二物俱動第三二物俱不動良由有邊有空故得二指並合。

△九破器中。

有云如器中空世言身內何異器中。

第九可見。

△十破指處。

有云所指之處佛言則有方面世言身中豈非方面。

第十指處者隨指方空不指誰空也。

○三結歸。

佛總結雲從因緣生皆是無常故此一十邪計虛空非佛性諭是無常故三世攝故。

如文。

○次結示正空。

虛空異彼徧一切處此違迦葉問復宗符空以諭正因。

如文。

○三結責五初責同邪空。

世人何以棄佛正教朋於邪空。

○次責將權果緣了難實因果正因。

云何乃以智斷果上緣了佛性以難正因如來是智果涅盤是斷果故智斷果上有緣了性所以迦葉難云如來佛性涅盤是有。

○三結釋引文意。

世人多引涅盤爲難故廣引之以杜餘論子應不見涅盤之文空效世人瓦石之妨緣了難正殊不相應此卽子不知佛性之進否也。

○四況出權意。

況復以空譬正緣了猶局如迦葉所引三皆有者此乃涅盤帶權門說故佛順迦葉三皆是有。

○五明圓三性修性不二二初正示。

若頓教實說本有三種三理元徧達性成修修三亦徧。

主伴順物顯覆適時。

○次明權示之意二初正明權示之意。

欲示眾生本有正性且云正徧猶如虛空欲赴末代以順迦葉豈非迦葉知機設疑故佛覆實述權緣了。

○次引教廣責二初總責。

此子不知教之權實故涅盤中佛性之言不惟一種。

○次別責二初引佛性異名。

如迦葉品下文云言佛性者所謂十力無畏不共大悲三念三十二相八十種好子何不引此文令一切眾生亦無何獨瓦石。

力等佛性凡下並無何不咸言有情無性獨云瓦石而無性耶言十力者一是處非處力佛知一切眾生善惡果報處不謬故二業智力佛知一切眾生三世諸業故三定力佛知一切眾生諸禪定故四根力佛知一切眾生上中下根故五欲力佛知一切眾生欲樂故六性力佛知一切眾生諸性不同故七至處道力佛知一切道至處近遠故八宿命力佛知宿命百千萬億劫故九天眼力佛以天眼見諸細色故十漏盡力佛無漏慧四智具足無能勝故無畏者四無畏也一一切智無畏佛自說言是一切智人他莫能壞也二漏盡無畏同前三說障道無畏佛說障能障道無畏相也四說盡苦道無畏佛說聖道能出世間而無微畏也不共者十八不共法也一身無失二口無失三念無失四無異想五無不定心六無不知己捨七欲無減八精進無減九念無減十慧無減十一解脫無減十二解脫智見無減十三十四十五身口意業隨智慧行十六十七十八智慧知過去未來現在無礙大悲者大慈大悲也一大慈佛住無緣大慈能與眾生世出世樂二大悲能拔眾生分段變易生死之苦三念者一不一心聽法不以爲憂二一心聽法不以爲喜三常行舍行能說所說無示無聞故名捨也三十二相者一足下安平滿二足下千輻輪三手足指纖長四手足指柔軟五手足指合縵六足跟具滿好七足趺髙相稱八伊泥延鹿膞腸九平立手摩膝十陰藏如馬王十一身縱廣等十二一一孔一毛生十三毛靑而右旋十四金色光其相妙十五身光面各一丈十六皮膚細軟不受塵物十七兩足手肩項中七處滿十八兩腋下安平十九身上如師子二十身端直二十一肩圓好二十二口四十齒二十三齒白而根深二十四牙白而大二十五方頰車如師子二十六咽中津液得味中上味二十七吐舌至髮際二十八梵音深遠二十九眼色如金精三十眼睫如牛王三十一眉間白毫如兜羅綿三十二頂肉髻八十種好者一無人見頂二鼻髙孔不現三眉紺如初月四耳輪埵相成五身堅實六鉤鎖骨七回身如象王八足去地四寸印文現九爪如赤銅色而細十膝骨堅圓好十一身淸潔十二身柔軟十三身不曲十四指長圓十五指文莊嚴十六脈不現十七踝不現十八身潤澤十九身不委迆二十身滿足二十一識處滿足二十二容儀滿足二十三住處安無動二十四威振一切二十五一切樂見二十六面不長大二十七容貌正二十八面具滿二十九唇赤好三十言音遠三十一臍深圓三十二毛右旋三十三手足滿三十四手足如意三十五手文明直三十六手文長三十七手紋不斷闕三十八惡人見和悅三十九面廣姝好四十面如滿月四十一隨眾生意和悅與語四十二毛孔出香四十三口出無上香四十四容儀如師子四十五進止如象王四十六行步如鵝王四十七頭如摩陀那果四十八一切聲分具足四十九四牙白利五十舌色赤好五十一舌薄五十二毛色紅五十三毛軟淨五十四廣長眼五十五孔門相具五十六手足色如紅蓮華五十七臍不出五十八腹不現五十九腹細澤六十身不傾動六十一身堅重六十二其身大六十三其身長六十四手足軟澤六十五面光各一丈六十六光照身而行六十七等視眾生六十八不輕眾生六十九隨眾生聲而不增減七十說法無差七十一隨眾生言而爲說法七十二發音報眾聲七十三次第有緣說法七十四一切眾生莫盡其辯七十五觀無厭足七十六發長好七十七發不亂七十八發旋好七十九發色靑八十手足具徳此等相好功由萬行萬行緣理一一互融是故相好等皆佛性也。

○次展轉縱難六初舉依難正。

若言此是果徳眾生有此果性果性身土何不沾於瓦石等耶。

果性徧於依正何隔無情。

○次難世人執教偏語。

又若許因有果性者世何但云十方諸佛同一法身力無畏等而不云生佛亦同法身力無畏等使一塵一心無非三身三徳之性種耶。

言偏意圓三不並別也。

○三引教三身難。

若言但有果地法身性者何故經云十力無畏乃至相好。

力等相好並徧報應咸徧因果。

○四引經四句難。

又復經中闡提善人四句辧性子云眾生有性爲何眾生有何等性瓦石爲復無四句耶。

二人俱有正因性二人俱無不退性善根人有修善無修惡闡提人有修惡無修善此之四句依正總收焉除瓦礫。

○五引偏小五味難。

又第六第九及三十二皆以雜血五味用對凡夫三乘及佛何故佛性在人差降不同。

出名同體異令知權實分途故第六云凡夫如乳須陀洹如酪斯陀含如生蘇阿那含如熟蘇羅漢支佛佛如醍醐此譬三藏五味三十三云眾生如雜血乳須斯二果如淨乳阿那含如酪阿羅漢如生蘇支佛如孰蘇佛如醍醐譬通五味只爲教權在人差降人並有情性何不等。

○六引圓佛性難小八正。

又二十七云若修八正卽見佛性婆沙俱捨悉有八正乃至諸經咸有道品爲修何八正見何佛性故知子不知佛性進否。

○次問權緣了何不言徧二初問。

客曰何故權教不說緣了二因徧耶。

○次答二初明不徧之意。

余曰眾生無始計我我所從所計示未應說徧涅盤經中帶權說實故得以空譬正未譬緣了若教一向權則三因俱局如別初心聞正亦局藏性理性一切俱然所以博地聞無情無依迷示迷雲能造是附權立性云所造非。

言計我我所等者謂於神我計陰能所計一爲能四陰爲所互計能所亦復如此能謂能造宰主所謂僕從莊嚴能嚴所嚴常等四句隨計隨著若聞說徧逆其計謂生謗墮苦故云未應等云三因俱局者正亦前後互不相通如別教教道仰信登地中道正因爲境也前緣修向後方顯藏性者藏謂俗理理卽眞理若事若行次第不融名藏性局三理初後名理性局故知行性不徧無情卽別義也故權教博地宜聞無情無性之說不云依報有性順彼情計是故云無所除無性卽是佛性。

○次遠騰一期顯涅盤立權所以以判斥迷心。

又復一代已多顯頓如華嚴中依正不二普賢普眼三無差別大集染淨一切融通淨名不思議毛孔含納思益网明無非法界般若諸法混同無二法華本末實相皆如涅盤惟防像末謬執分正緣了別指方隅若執實迷權尙失於實執權迷實則權實俱亡驗子尙昧小乘由心故暗大教心外無境。

心外無境者無情非性心外有境則非大教大教依正染淨惟心以心觀心境觀無二焉於心外別棄無情。

△三舉涅盤問二初問。

客曰涅盤豈惟兼帶耶。

涅盤何故兼偏帶半。

○次答二初總答。

余曰約部通云一切兼帶。

部具四教故云一切。

○二別答五初答出權實。

部中品內或實或權如申迦葉難別爲末代一機而已則權實並明若一向權如恆河中七種眾生若一向實如三點二鳥三慈十徳等他皆準知不可具述如雲色常色言豈不收於一切依正何故制空今局限耶世人不知教之權實如二乘人處處聞大尙至法華方信己性悔來至此財非己有此豈非子不知父性耶聞開權已方云口生化生有分故涅盤中猶恐未來一分有情不信己身有如來性及謂闡提未來永斷示令知有及以不斷豈部內諸文全無頓耶初言七種眾生者一闡提二外凡三內凡四四果五支佛六菩薩七佛河譬見思徧觀四方譬觀四諦並是權也三點從字譬以說二鳥俱遊譬常無常二而不二十功徳者並初地已上眞證功徳此例甚多故云他皆準知等父性者譬佛性也言口生等者經雲從佛口生從法化生得佛法分。

○次廣示圓意。

今搜求現未建立圓融不獘性無但困理壅故於性中點示體徧傍遮偏指淸淨眞如尙失小眞佛性安在他不見之空爭無常性之有無不曉一家立義大旨故達惟心了體具者焉有異同若不立惟心一切大教全爲無用若不許心具圓頓之理乃成徒施信惟心具復疑有無則疑己心之有無也故知一塵一法卽一切生佛之心性何獨自心之有無耶以共造故以共變故同化境故同化事故故世不知教之權實以子不思佛性之名從何教立無情之稱局在何文已如前說。

言不獘等者佛教宗體天然常住終無異轍故云不獘迷理者眾故云但困理壅傍遮等者示徧爲正遮偏爲傍別指他境名淨名如未曾觀陰心具佛性眞如徧淨小乘猶觀六界之心而眞而淨豈向外求故云尙失等若信心具眞如佛性復疑無情有無無情全是自心則成疑己心之有無也言共造共變者不出二意一者約理造卽具二者約事不出三世三世又三世一者過造於現過現造當如無始來及以現在乃至造於盡未來際一切諸業不出十界百界千如三千世間二者現造於現卽是現在同業所感逐境心變名之爲造以心有故一切皆有空故一切皆空如世一官或畏或愛是親是怨隨福隨觀隨緣不同故使爾耳三者聖人變化所造亦令眾生變心所見並由理具方有事用如法界上種種變通亦令眾生變心所見可由法體令生無變可由生變使體生滅同佛化境同佛化事佛用若此良由理具生理與佛理何殊但觀理具三千一一無非生佛心性心塵法界何有異耶。

○三明建立所以。

余患世迷恆思點示是故寱言無情有性何謂點示一者示迷元從性變二者示性令其攺迷是故且云無情有性。

且云者從第二意仍云無情故云且也若從初意一性無二性情一如可從所變而忘其本也。

○四簡教分齊。

若分大小則隨緣不變之說出自大教木石無心之語生乎小宗。

隨緣等者眞如隨緣性體無變如火隨木火性無移全木是性如卽佛性。

○五結斥勸信二初譬斥子欲執小道而抗大逵者其猶螳螂乎何殊井蛙乎逵亦道也螳螂者亦云石螂亦云蛣蜣丸糞虫也蛙者小蝦蟆也但知井中深廣焉測海之無涯。

○次正勸信二初舉事勸信三初法。

故子應知萬法是眞如由不變故眞如是萬法由隨緣故子信無情無佛性者豈非萬法無眞如耶故萬法之稱寧隔於纖塵眞如之體何專於彼我。

初言由隨緣者從事說也。

○次譬。

是則無有無波之水未有不濕之波在濕詎間於混澄爲波自分淸濁𨿽有淸有濁而一性無殊。

水譬身也波譬用也濕譬體性眾生起惑爲用如濁水之波如來變化爲用如淸水之波故云無有無波之水等。

○三合。

縱造正造依依理終無異轍若許隨緣不變復云無情有無豈非自語相違耶故知果地依正融通並依眾生理本故也此乃事理相對以說。

造依造正俱通生佛合水合波理無異轍合濕性而一若許隨緣不變性外無復無情猶云無情有無卽是自言違反事理相對者濕譬心性之理波水譬身心之用並譬於事。

○次約理辧迷二初譬二初譬從理。

若惟從理只可雲水本無波必不得云波中無水如迷東謂西只可云東處無西終不得云西處無東。

○次譬於迷事。

若惟從迷說則波無水名西失東稱。

○次例合二初合情性。

情性合譬思之可知。

初文者情謂事情如波性卽理性如水只可得云性本非事情必不得云惟情無性。

○次合無情有無。

無情有無例之可見。

無情有無者無有惟性如水無情無性如波只可得云性無無情必不得云無情無性望譬易解故云可見。

○四內心將順濫聽途說引論再徵二初問。

於是野客恭退昃跪而諮曰波水之譬其理實然僕曾聞人引大智度論云眞如在無情中但名法性在有情內方名佛性仁何故立佛性之名。

可解。

○次答三初答文無。

余曰親曾委讀細撿論文都無此說或恐謬引章疏之言世共傳之。

○次縱而爲通。

泛爲通之此乃迷名而不知義法名不覺佛名爲覺眾生𨿽本有不覺之理而未曾有覺不覺智故且分之令覺不覺豈覺不覺不覺猶不覺耶反謂所覺離能覺耶。

次言迷名等者名謂法佛二名義卽名下之旨法從諦理且言不覺佛約觀智對法名覺智旣已覺境觀徧融一體三寶更何差別故淨名云佛卽是法法卽是眾生生約心體和合法約心體離染佛約心體覺知體一對殊名三義徧迷名惑旨故云不知等。

○三約果難因二初問。

客曰若爾至佛方會凡離何乖。

初問意者由前云眾生無有覺智覺智當有應惟極果凡夫分對亦復何乖離字平聲也。

○次答二初正答。

余曰子爲學佛爲學凡耶理本無殊凡謂之離故示眾生令覺彼不覺故覺不覺自會一如故知覺無不覺不名佛性不覺無覺法性不成覺無不覺佛性寧立。

○次判大小二初正判。

是則無佛性之法性容在小宗卽法性之佛性方曰大教。

○次舉佛性異名反難前義二初雙立。

故今問子諸經論中法界實際實相眞性等爲同法性在無情中爲同眞如分爲兩派。

分爲兩派者諸教之內不見無情爲法界等。

○次雙難二初難同眞如。

若同眞如諸教不見無情法界及實際等。

在無情但名法性若在有情名爲佛性。

○次難同法性二初引五文。

若在無情但名法性非佛性者何故華嚴須彌山頂偈贊品云了知一切法自性無所有若能如是解則見盧捨那豈非諸法本有捨那之性耶又云法性本空寂無取亦無見性空卽是佛不可得思量又精進慧云法性本淸淨如空無有相此亦無所修能見大牟尼豈於無性又云無修能見牟尼又眞實慧云一切法無相是則眞佛體。

在無情中不名佛性者華嚴諸文何故法佛義無兩途故引五文以之爲證。

○次結示二初示體同名異。

旣眞佛體在一切法請子思之當免迷教及迷佛性之進否也故眞如隨緣卽佛性隨緣佛之一字卽法佛也故法佛與眞如體一名異。

○次引證釋成二初引佛性論。

故佛性論第一云佛性者卽人法二空所顯眞如當知眞如卽佛性異名。

破四性名爲人空無四假名爲法空所空之理體一卽佛性也初引論竟。

○次重引華嚴證情無情卽是法界佛性等異名其體無二二初華嚴。

華嚴又云眾生非眾生二俱無眞實如是諸法性實義俱非有言眾生非眾生豈非情與無情二俱隨緣並皆不變故俱非有所以法界實際一切皆然故知法性之名不專無情中之眞如也以由世人共迷法相名異體一故也。

○次辧同異二初判三義三初判性名在凡在理。

然𨿽體同不無少別凡有性名者多在凡在理如雲佛性理性眞性藏性實性等。

○次判法界等名徧通一切。

無性名者多通凡聖因果事理如雲法界及實相等。

○三判極證定慧惟在果。

如三昧陀羅尼波羅蜜等則惟在於果。

初略判三義竟。

○次釋出修性二初正明修性。

所以因名名佛性等者眾生實未成佛得理證眞開藏以煩惱生死是佛等性示令修習名佛等性而諸教之中諸名不互立涅盤經中多雲佛性者佛是果人言一切眾生皆有果人之性故偏言之世人迷故而不從果云眾生有故失體徧。

初世人等者謂不順經示言一切眾生有果人依正不二之性也。

○次約於色心示性體徧二初明徧心。

又云徧者以由煩惱心性體徧云佛性徧故知不識佛性徧者良由不知煩惱性徧故惟心之言豈惟眞心。

○次明徧色二初示色徧。

子尙不知煩惱心徧安能了知生死色徧色何以徧色卽心故何者依報共造正報別造豈信共徧不信別徧耶能造所造旣是惟心心體不可局方所故所以十方佛土皆有眾生理性心種以性諭空具如涅盤一十復次。

色心不二對迷且分。

○次斥失三初斥。

故知不曉大小教門名體同異此是學釋教者之大患也。

○次引權名證。

故身子云我等同入法性及亦得解脫等。

○三寄悟辧迷比決優劣五初約外道。

子初不達余之義旨故聞之驚駭爲子申己理合釋然故知世人局我遮那惟陰質內而直云諸法是無情者則有二種不如外道外道尙云我大色小我徧虛空叉外道猶計眾塵所成亦不直云無情而已。

○次約三藏小乘。

又有二種不如小乘小乘尙云由業力造造徧三界又小乘猶知諸法無常亦不直云無情而已。

○三約通三乘人。

又有二種不如共乘共乘尙知造心幻化幻徧三界又知諸法體性卽眞。

○四約於別教。

若次第乘故非所擬。

○五引示通塞。

子聞是已亦合薄知教法權實佛性進否。

金剛錍論私記會本卷上

金剛錍論私記會本卷下

唐天臺沙門荊溪大師撰

門人明曠法師記

日域張府釋

辯才會

○次解一疑三二初問二初結前。

客曰仁善分別實壞重疑信一切法皆正因性。

重疑者重字平聲疑理疑教並決故云也。

○次生後。

而云正中三因種徧修徧果徧又云一塵一心卽一切生佛之心性情猶未決。

○次答二初通所迷之意。

余曰良由自昔不善徧攬因果自他依正觀於己心心佛眾生亦由不閒諸教大旨不曉佛說果徳之意不達佛現互融之由。

良由昔觀不攬十如因果不攬自他十界不攬依報正報入一念心已心佛及眾生無非法界故云不善等又爲暗諸教大意歸會妙理故云亦由等又緣迷於佛說果徳之性令生修習故云不曉等又由不曉佛現神變互融無礙由因觀具無非一心故云不達等。

○次引問曉迷四初敍問意。

余欲開導子之情懷更以四十六問而問於子子若能曉余之一問則眾滯自消法界融通釋然大觀洞見法界生佛依正一念具足一塵不虧。

○次正列問。

△二初攻解八初佛性五問。

問佛性之名從因從果從因非佛果不名性。

答初問者因果不二佛性寧偏。

問佛性之名常無常耶無常非性常不應變。

二者佛性常住變不名性。

問佛性之名共耶別耶別不名性共不可分。

三者非共非別共別不二。

問佛性之名大小教耶小無性名大無無情。

四者大小內外其理一如大教所詮性外無法𨿽云無情情無俱實。

問佛性之名有權實耶對體辧異其相何耶。

五者權體眞性徧於六道實教實體必徧三千無非遮那非並非別。

△次約無情五問。

問無情之名大小教耶大教大部有權實耶。

六者無情之名出偏小教設出大教亦權所詮圓實之義性外無法。

問無情無者無情爲色爲非色耶爲二俱耶。

七者言無情無者非極實說極實說者色心不二絕四離百。

問無情色等佛見爾耶爲生見耶爲共見耶。

八者佛見無情色惟法界生自見異非共離耳。

問無情敗壞故無性者陰亦敗壞性亦然耶。

九者情陰性常迷謂敗壞我土不毀常在靈山身土一如可以爲證。

問無情是色法界處色爲亦無耶爲復有耶。

十者法界之色徧於情無有無理寂。

△三約惟心五問。

問惟心之言子曾聞耶惟只是心異不名惟。

十一者一切惟心並惟一切色。

問惟心之言凡聖心耶若凡若聖二俱有過。

十二者凡聖約事惟心從理若凡若聖二理號殊。

問惟心惟心亦惟色耶若不惟色色非心耶。

十三者心色無二惟卽俱唯唯水惟冰二無二體一體總心。

問惟心名心造無心耶惟造心耶二俱有過。

十四者能造所造無二無別。

問惟心所造惟依與正依正能所同耶異耶。

十五者依正不二同異何之。

△四約眾生五問。

問眾生量異性隨異耶不爾非內爾不名性。

十六者眾生量異約事爲言性非內外無若干也。

問眾生惑心性徧不徧神我四句爲同異耶。

十七者惑性咸徧百界三千無非三徳神我四句約陰色心是故云徧。

問眾生有性惟應身性亦法性亦報性耶。

十八者眾生性徳三因具足如竹中火溫身熟食照用及熱三性必俱不縱不橫此諭可解。

問眾生本迷迷佛悟耶佛旣悟已悟生迷耶。

十九者眾生本迷非已悟之性佛旣悟已必無迷如木成火火不成木生佛之性彼彼咸具。

問眾生一身幾佛性耶一佛身中幾生性耶。

二十者若權若實互通互融非數非量。

△五約佛土五問。

問佛國土身爲始本耶始本同耶爲復異耶。

二十一者佛國土身初後無二依正理一。

問佛土佛身爲一異耶一無能所異則同凡。

二十二者身土惟心誰分能所。

問佛土界分生亦居耶爲各所居佛無土耶。

二十三者眾生土界卽佛土界分佛土界分卽眾生界分眾生界分卽佛土界分互居互徧。

問佛土所攝爲遠近耶何土與生一異共別。

二十四者身土皆如寂光土體非近非遠余之三土隨取不同譬如諸天共寶器食於生成異寂理恆同何近何遠。

問佛佛土體爲同異耶娑婆之處爲共別耶。

二十五者佛佛土體常理無殊娑婆卽淨非共非別。

△六約果成五問。

問佛成道時土亦成耶成廣狹耶不成有過。

二十六者一成一切成一位一切位何隔依正而不能融剎說塵說良由成證彼彼法界廣狹何之仍從化儀立塵剎稱問成通因果四十二位一具一切用餘位爲答如一首詩四十二字誦者要須四十二徧方得入心徧徧𨿽具後後加前一徧咸具四十二字如一成一切成後後方極如須諸位又如暗室大分此暗爲四十二品一炷之燈先破一品餘四十一品一分粗暗已除故云一破一切破更加一炷破第二品餘四十品明亦隨徧乃至加於四十二炷細暗方盡一破一切破不失因果諸位仍殊約智論成約惑論破智斷不二成破俱時燈生暗滅譬之可解。

問佛成見性與生見處爲同異耶離二不可。

二十七者佛究竟成生卽約理所見無二能見自殊。

問佛成土成與彼彼成彼彼不成爲一異耶。

二十八者一佛土成望他佛成及眾生成實無增減生自計異有成不成淨名云但以世俗文字數故說有三世非謂菩提有去來今。

問佛成三身與彼彼果及彼彼生爲一異耶。

二十九者佛成三身與他果三及生性三天然湛一理無同異。

問佛成身土成何眼智見自他境初後如何。

三十者佛成土成成佛眼智自他境一初後理融。

△七約眞如五問問。

問眞如所造互相攝耶不相攝耶二俱如何。

三十一者眞如約理所造從事事理體一若融若攝其理叵分。

問眞如之體通於修性修性身土等不等耶。

三十二者眞如之理理體本無生滅修性性常平等。

問眞如隨緣變爲無情爲永無耶何當有耶。

三十三者言眞如變從迷從末如言水變濕性恆然。

問眞如隨緣隨已與眞爲同異耶爲永隨耶。

三十四者隨已眞如與不隨如本體無二迷謂爲永悟理非遙。

問眞如本有爲本無耶與惑共住同異如何。

三十五者眞如本有非有非無惑智並如非同非異。

△八約譬諭五問。

問波水同異前後得失眞妄同異法譬如何。

三十六者波水名異濕性無殊前後必俱眞妄亦爾。

問病眼見華華處空處同異存沒法譬如何。

三十七者其名𨿽殊佛性焉別。

問鏡像明體本始同異前後存沒法譬如何。

三十八者鏡像明體一三俱時體同名異三身三徳亦復如是法身譬明應身譬像報身譬體言一則三三不離一一尙非一三何住三三一雙亡一三俱寂。

問帝网之譬惟譬果耶亦譬因耶果無因耶。

三十九者華嚴帝网譬圓心性若因若果何隔異耶。

問如意珠身身在土耶惟在果耶通因如何。

四十者如意珠身譬生眾善眾善自性性具三千一多身土非前非後不增不減因果咸然非內非外。

△次攻行六問。

問行者觀心心卽境耶能所得名同異如何。

四十一者一念具足妙心三千所具爲境三千能了名之爲觀。

問行者觀心一耶多耶一多心境同異如何。

四十二者觀境惟心心無能所能所惟性境觀何殊。

問行者觀心爲惟觀心亦觀身耶亦觀土耶。

四十三者觀一念心體徧三千三千惟性性體叵得一多之理同異皆空借以別教假立能所色心不二心體徧收依正總心無二差別。

問行者觀心在惑業苦內耶外耶同耶異耶。

四十四者圓觀三道卽是三徳惑卽般若業卽解脫苦卽法身內外斯亡意如前說。

問行者觀心心中佛性爲本淨耶爲始淨耶。

四十五者言心體淨但云性淨如雲銅體本淨實未現於面像𨿽未現像性亙始終。

問行者觀心心佛眾生因果身土法相融攝一切同耶。

四十六者心佛眾生三無差別因果身土何隔情與無情一切融通互徧互攝﹝云云﹞。

○三指廣結要。

如是設問不可窮盡爲斷子疑且示爾許。

○四徵列數之意二初問。

客曰何以不多不少惟四十六。

如文。

○次答四初約利根減數答。

余曰攻惑攻疑攻行攻理通教通義通自通他一問卽足。

攻者破也緣理破惑修行達理顯教通義若自若他解於一問徧通多問故云卽足。

○次答文意。

爲對鈍根故四十六及對六卽分證離爲四十一位兼前及後故四十六。

言兼對等者兼前理卽名字觀行相位四卽並究竟卽成四十六。

○三明互融。

應知一問亦皆能收餘四十五餘一一位仍須皆具餘四十五乃至無量亦復如是。

問問成極猶如帝珠故云皆具等。

○四述客領解二初領二初略二初領今。

客曰仁所立義灼然異僕於昔所聞。

○次說昔。

僕初聞之乃謂一艸一木一礫一塵各一佛性各一因果具足緣了若其然者僕實不忍何者艸木有生有滅塵礫隨劫有無豈惟不能修因得果亦乃佛性有滅有生世皆謂此以爲無情故曰無情不應有性僕乃悞以世所傳習難仁至理失之甚矣過莫大矣。

昔謂一一修因別別得果說法度人不曉惟心心外無法法體融妙名爲佛故云悞以等。

○次廣領四初略責。

余曰子何因猶存無情名。

○二答出今意。

客曰僕乃重述初迷之見今亦粗知仁所立理只是一一有情心徧性徧心具性具猶如虛空彼彼無礙彼彼各徧身土因果無所增減故法華云世間相常住世間之言凡聖因果依正攝盡。

○三印可答前向之所問。

余曰觀子所見似知大旨何不試答向之一問。

○四正答前問二初略申答意。

客曰仁向自云若思一問眾滯自消僕若答者則以一答徧答眾問何一問之有。

○次正命其答二初正命。

余曰請述其旨。

○次答二初略答。

客曰僕還攬向諸問意答若消眾滯卽名爲答何假曲申一一問耶何者眾問豈不由僕不受無情有性之說僕今受之此卽是答。

○次廣答二初抑之令答。

余曰大略𨿽爾未曉子情。

○次廣答二初略述進否。

客曰仁所立義關諸大教難可具陳僕略論之冀垂聽覽。

○次正領三初領名體因果互融互卽遮照自在。

豈非曉最後問三無差別卽知我心彼彼眾生一一剎那無不與彼遮那果徳身心依正自他互融互入齊等我及眾生皆有此性故名佛性其性徧造徧變徧攝世人不了大教之體惟云無情不云有性是故須云無情有性了性徧已則識佛果具自他之因性我心具諸佛之果徳果上以佛眼佛智觀之則惟佛無生因中若實慧實眼冥符亦全生是佛無別果佛故生外無佛眾生以我執取之卽無佛惟生初心能信教仰理亦無生惟佛亡之則無生無佛照之則因果昭然。

○二領生佛所得同異。

應知眾生但理諸佛得事眾生但事諸佛證理是則眾生惟有迷中之事理諸佛具有悟中之事理迷悟𨿽殊事理體一。

○三領諸佛體同生自計異。

故一佛成道法界無非此佛之依正一佛旣爾諸佛咸然眾生自於佛依正中而生殊見苦樂升沈一一皆計爲己身土淨穢宛然成壞斯在仁所問意豈不略爾。

○次述成二初略述二初述。

余曰善哉善哉快領斯旨實可總知諸問綱格此卽已答百千萬問何獨四十六耶。

○次受旨。

客曰幾不遇仁此生空喪必依此見獲勝果耶。

○次示廣教法二初示。

余曰必欲修習教法未周若不善解一家宗途未可委究行門始末安能徧括教行事理惑智因果依正心法用爲凡夫初心觀首然子所領似虛其情計子觀道猶爲罔象。

初言教行等者教謂權實諸教行卽偏圓之觀事謂諸教俗諦理謂偏圓眞理惑卽見思塵沙無明智謂大小諸智因卽十界如是相性體力作及因緣果謂十界如是果報依卽一千國土正謂眾生五陰二千世間心卽十界識陰心王法謂王外成法𨿽多差別剎那體含含卽實相實相卽佛性名異體同凡心依之名學大乘學大乘者𨿽是肉眼名爲佛眼眼必具智知見所依妙心佛性卽實相境了境卽智智境惟心凡心佛心及眾生心性體無二無二卽中中體所具卽假中體無相卽空𨿽三而一𨿽一而三亦雙亡一三如是圓觀凡聖理同未修名理三觀圓解無謬名字三觀剎那無間觀行三觀六根淸淨相似三觀初住已上訖至等覺分證三觀妙覺一位智斷俱圓究竟三觀初心觀此卽五品初之气分也自非博解措心難當故云安能等。

○次徵二初正徵。

客曰觀道者何仁師誰耶法依何耶。

○次答二初答。

余曰豈不聞天臺大師靈山親承大蘇妙悟是余師也摩訶止觀所承法也以二十五法爲前方便十法成乘觀於十境十境互發觀時進否此觀道之大略也諸問且令識十乘初妙境而已余乘諸境不暇論之。

初言天臺等者天有六星名三臺星此山對之故日天臺天臺大師俗姓陳氏荊州人也承光托陰神僧告云寄生弘道及乎誕夜夜現神光兼輝鄰室七歲口授普門一徧便熟𨿽父母遏絕不聽數往伽藍而於宅內抄寫經像禮懺精誠舉身投地怳焉如夢見極髙山臨於大海山上有一僧招手喚上須臾申臂至乎山足接引令登見所造像在彼殿內而復示之汝當居此汝當終此逮受具足律藏精通意好禪慧怏怏江東無足可問獨往光州詣大蘇山慧思禪師諮受北面初獲頂拜思乃嘆云昔與靈山同聽法華宿緣所追今復來矣卽示普賢道場令入法華三昧誦經行道至藥王品諸佛同贊是眞精進是名眞法供養如來到此一句寂然入定身心豁開照了法華若髙輝之臨幽谷達諸法相似長風之遊大虛辯類懸河智方日月將以問師師云此證法華中道總持陀羅尼耳於說法人中最爲第一故云妙悟餘如別傳二十五法十法十境等略如佛性觀中﹝云云﹞初妙境者卽前所含一念實境卽佛性理是也。

○次明客諮受二初諮受設疑。

客曰善哉僕當慕之以爲永劫之仗托也客曰屢聞講說大乘諸師猶以無情佛性爲一別見何耶。

○次答二初答三初法。

余曰此有由也斯等曾睹小乘無情之名又見大乘佛性之語亡其所弘融通之談而棄涅盤虛空之諭不達修性三因離合不思生佛無差之旨謬敩傳習無情之言反難己宗惟心之教專引涅盤瓦石之說不測時部出沒之意。

○次譬。

如福徳子而無壽命弱喪徒歸猶迷本族如受貴位不識祖宗亦如死人而著瓔珞用福徳爲用瓔珞爲。

福位瓔珞譬講大乘無壽迷祖及死人等並譬迷性弱喪者嬰兒失故鄕也旣少失鄕裏而迷性族歸亦空歸譬向寶山而無所得。

○三合結。

法相徒施全迷其本忽遇斯等應以如上諸意問之所弘之典大小乘耶尙失小乘已如前說。

尙失小乘者小乘知心造於三界六道因果滅證法性不言無情。

○次更請爲騰權實教旨二初請。

客曰斯失者眾聞仁所宗四教釋義可得聞耶。

○次答二初文博難談。

余曰此四教關涉五時牢籠八教十方三世大小乘法咸攝其中豈可卒爾談其始末。

初言五時等者通歷諸味故云關涉五時義該名廣故云牢籠八教應知五時約會八教隨機機會不同故分五八八徧於五多少分途大而言之不出權實法華開會殊途同歸惟一圓乘五八咸妙妙體博遠故云咸攝其中言五時者佛初應代托陰摩耶主伴互爲純被大機說圓別法約五味譬名之爲乳故涅盤雲從佛出十二部經譬從牛出乳以初對初不約濃淡二乘機器於此非宜𨿽復在座初會口眼並無見無說故譬盲啞便不動寂場冠日托生應乎丈六之質示初成於鹿苑轉生滅四諦法輪惟被三藏小乘約味而譬於酪故涅盤雲從十二部經出修多羅譬從乳出酪次說方等諸部四教並明嘆大褒圓折小彈偏約譬乃名生蘇故涅盤雲從修多羅出方等典譬從酪出生蘇次說諸部般若衍門淘汰不明三藏約譬名爲熟蘇故涅盤雲從方等出般若譬從生蘇出熟蘇旣心漸通泰機情已動次會姓與記捨諸方便惟說圓乘涅盤最後明常仍以權教蘇息此之二說咸譬醍醐故涅盤雲從般若出涅盤法華譬從熟蘇出醍醐卽五時也言八教者初說華嚴未遊諸會惟被大機譬如日出先照髙山名頓應物現形說次三味名漸法華圓會非頓漸攝余之六教徧在頓漸之中同聽異聞互不相知名爲祕密若互相知但名不定不定祕密亦不出於藏通別圓對顯及定且名爲二此之四教名爲化方譬如藥方藏通別圓諭如藥味名爲化法約顯𨿽乃有多有少約密不定味味具八三藏滅色歸眞三乘無復異轍四果乃是聲聞之位緣覺共受支佛之名菩薩三祇百劫所修菩提樹下三十四心斷結成道名佛通謂通學般若共行十地體陰卽眞發心自行兼人不同故有三乘差別乾慧性地名內外凡八人見地共斷見惑並對初果薄地斷欲六品思惟對斯陀含離欲地斷欲思九品名第三果第七地名已辦俱斷三界思惟卽阿羅漢八支佛地九菩薩地第十佛地後無等覺妙覺初無內外七賢類上非別非圓比下法位天隔約於當分三人行學大同故立通號別教者證諸因果次第修成四十二位三賢十聖初緣界外地上中理別於若藏若通空假非卽中道佛性又別圓教故名爲別圓人六卽卽理何殊約事分六不別而別初心畢竟具性俱融境圓智圓修圓性圓故名爲圓略示旨歸具如別說也。

○二請對權實明性通塞略示綱要二初請。

客曰若爾可能以此四教略判佛性無情有無心造心變具不具耶。

○三答三初答無情有無。

余曰略示方隅斯亦可矣何者自法華前藏通三乘俱未稟性二乘憚教菩薩不行別人初心教權理實以教權故所稟未周故此七人可云無情不云有性圓人始末知理不二心外無境誰情無情法華會中一切不隔艸木與地四微何殊舉足修塗皆趣實渚彈指合掌咸成佛因與一許三無乖先志豈至今日云無情無。

初言與一許三者口許三車意與一大遂本願故故曰無乖。

○二答心造心變。

言心造心變咸出大宗小乘有言而無其理然諸大乘中其名𨿽同義亦少別有共造依報各造正報有共造正報各造依報眾生迷故或謂自然梵天等造造已或謂情與無情故造名猶通應云心變心變復通應云體具以無始來心體本徧故佛體徧由生性徧徧又二種一寬廣徧二卽狹徧所以造通於四變義惟二卽具惟圓及別後位故藏通造六別圓造十。

言心造等者國土砂礫同業所感故云共造一一色身妍醜聰鈍差別等異名爲各造共造正報者約他正報也如共僕使等各造依報者所感田宅眷屬隨人也寬廣徧者理體本然始終無二卽狹徧者一念實相法界量同也。

○三答具不具二初正答。

此六及十括大小乘教法罄盡由觀解異故十與六各別二別藏見六實通見無生別見前後生滅圓見事理一念具足論生兩教似等明具別教不詮種具等義非此可述故別佛性滅九方見圓人卽達九界三道卽見圓伊三徳體徧。

初言十與六者六卽六道十加四聖言似等者次與不次約數同十故云似也明具等者教道之中不卽觀具而爲一心故云不詮。

○次問具所以二初問。

客曰如何能攝依正因果。

○次答二初正答具意。

余曰一家所立不思議境於一念中理具三千故曰一念中具有因果凡聖大小依正自他故所變處無非三千而此三千性是中理不當有無有無自爾何以故俱實相故實相法爾具足諸法諸法法爾性本無生故𨿽三千有而不有共而不雜離亦不分𨿽一一徧亦無所在。

初言理具者體理含攝如一袋面體具多食巧拙見殊觀有明昧亦復如是如一剎那體能毀戒卽地獄心體能慳貪卽餓鬼心體能無慚愧卽畜生心體能謟誑卽修羅心體能義讓卽人道心體能十善卽天道心體能自度卽二乘心體具慈悲四徳卽菩薩佛心此十交互卽有百界百界十如卽有千如千如各有五陰眾生國土三種世間千如卽有三千世間剎那體具故云具有等因果只是十如凡聖卽是十界菩薩佛界爲大二乘爲小依正卽攝三千具已三千名自具餘九界三千名他𨿽徧若空無在不在。

○次問所依部教二初問。

客曰其理必然僕深仰之此爲憑教爲通依諸部爲專在一經。

○次答二初答二初通許初問。

余曰斯問甚善能使其理永永不朽。

○次捲權歸實專示妙經二初引經絕嘆之境釋出性體。

𨿽則通依一切大部指的妙境出自法華故方便品初佛嘆十方三世諸佛所得微妙難解之法所謂諸法實相如是相等。

○次釋經意。

當知如是相等卽是轉釋諸法實相以諸法故故有相等以實相故相等皆是實相無相相等皆如。

○次問前三千二初問。

客曰云何三千。

○二答四初總答。

余曰實相必諸法諸法必十如十如必十界十界必身土。

初言諸法者通指界如三千也十如等者未明千如百界但云十如十界身土等故是總答三千如前。

○次引教答釋三千。

又依大經及以大論立三世間故有三千具如止觀及廣記中。

○三結嘆。

故知因果凡聖恆具三千是故嘆云惟佛與佛乃能究盡滿十方界稻麻二乘如恆河沙不退菩薩並不能知此義少分卽指前七種人也。

如文。

○四示妙性爲本迹三周所顯之境二初明爲妙經本迹等所托。

是故身子三請殷懃十方三世諸佛開顯釋迦仰同無復異趣大車譬此宿世示此壽量久本惟證於此根敗適復獲記由此菩薩疑除損生增道始初發心終訖補處豈有餘途並托於此由前四時兼但對帶部非究竟故推功法華涅盤兼權意如前說。

○次示性卽體辧體功能三初明功能。

當知一乘十觀卽法華三昧之正體普賢色身之所依也正因佛性由之果用緣了行性由之能顯性徳緣了所開發也涅盤眞伊之所諭也法華大車之所至也。

正因由性證果神用自在緣了智行由性能顯性徳緣了合名正因性體無殊體卽所開及所發也能開能發屬修緣了眞伊之字本諭涅盤三徳佛性圓融七寶大車到性極處舉譬對法故並云所也。

○次舉例。

諸大乘意準例可知。

故知般若無住行檀華嚴法界帝网淨名入門不二立佛性一乘之異名耳。

○三結勸。

子得聞之可謂久種勤而習之無使焦敗願未來世諸佛會中與子相遇。

○三流通分四初以轉說名法供養用申咨受之恩。

於是野客悲喜交集曰投身莫報粉骨寧酬惟以此義隨方轉說以報所聞如何。

初文者悲昔未聞喜今方悟故云交集。

○次示弘傳方軌二初示聖化多端四初令以權助實。

余曰佛有誠誡自可爲規經云若但贊佛乘眾生沒在苦我寧不說法疾入於涅盤尋念方便先小後大此乃以偏助圓方可爲說。

○二示令簡人。

又云當來世惡人破法墮惡道志求佛道者廣贊一乘道此則簡人方可爲說。

○三令答以大。

然末代施化復未知根亦可如安樂行中但以大答亦可如不輕喜根而彊毒之故首楞嚴中聞生謗者後終獲益如人倒地還從地起應運大悲無惱他說。

如喜根菩薩爲居士說欲體性卽道本性被勝意謗而作擯法喜根知其卽現受報彊爲說於大法毒之爲作久遠聞法之種不輕四眾類例亦然故引楞嚴以之爲證倒地譬因謗墮苦地起譬於遠益也。

○四結。

子應從容觀時進否將護彼意順佛本懷。

○次正明化法五初示未稟權教之機逗之以大六初示種性而有三因。

若有眾生未稟權教者來至汝所先當語云汝無始來惟有煩惱業苦而已卽此全是理性三因由未發心未曾加行故性緣了同名正因故云眾生皆有正性。

○次示此三因體量俱徧。

旣信己心有此性已次示此性非內外徧虛空同諸佛等法界。

○三示一剎那徧於自他百界三千一多相卽體具三徳。

旣信徧已次示徧具旣同諸佛等於法界故此徧性具諸佛之身一身一切身如諸佛之感土一土一切土身土相卽身說土說大小一多亦復如是有彼性故故名有性。

○四釋世三疑三初疑生無緣了。

若世人云眾生惟有淸淨之性加修萬行爲功用體故至果時方有大用此乃佛有眾生之性不名眾生有佛性也三無差別斯言有徵寄言說者勿負斯教。

不曉初義。

○二疑性三因不徧三身。

若言眾生有正因性與法身等不與報化等者還成眾生與眾生等何者若除報化猶是眾生。

不曉次義。

○三疑性三因體性不具三身三徳。

又若言等於有報化之法身其如法身非報化外以是言之故須悉等。

但云等於有報應之法身也。

○五結示三意。

今此示有是示種性示徧是示體量示具是示體徳。

略如佛性觀中。

○六示令緣理三性爲一體三寶發菩提心。

旣示三已次令緣於一體三寶發四弘誓進受菩薩淸淨律儀一一緣向理性三因修行塡誓如向所聞種必相續世世生處以人天身佛會再聞而得解脫。

正因卽法寶了因卽佛寶緣因卽僧寶佛性無二故云一體性體覺知卽佛性體離染卽法性體無諍卽僧此之三寶卽具百界三千百界三千惟圓佛性性體恆具非物造之名無作境境謂四諦百界三千生死卽苦達此生死卽涅盤名眾生無邊誓願度百界三千具足三惑達此煩惱卽是菩提名煩惱無數誓願斷生死卽涅盤證圓佛性卽佛道無上誓願成惑卽菩提無非般若卽法門無盡誓願知惑智無二生佛體同苦集惟心四弘融攝一卽一切斯言有徵緣性發心與拔該括離偏小外名爲眞正四弘屬願願須行塡進受律儀律儀當報人天所緣佛性大乘因玆值佛聞法人天見佛聞法功由乘戒兩兼萬行乘戒爲先故標此二居首余之六度伏惑利生見性證眞並酬前願故云塡願餘三如文。

○次示已稟權教之機順行開顯。

若有已稟方便教者若聞若行若伏若斷隨其所得點示體具故經云汝等所行是菩薩道故法華中五章開權一一但云是法皆爲一佛乘故眾生聞已皆得種智。

○三用四隨逗以文學。

散心講授者隨宜設化。

○四隨禪者示其本觀三千惟性。

一種觀心者從心示之。

○五憚教三初示不輕法。

若有憚教生諍競者應當語云聞已成種不敢輕汝汝等行道皆當作佛。

○二引文和諍。

故大師判教末云佛法不思議惟教相難解二乘及菩薩尙所不能測何況諸凡夫而欲判此事譬如生盲人分別日輪相欲判虛空界一切諸色像而言了達者畢竟無此事是故有智者各生慚愧心自責無明暗捨戲論諍競。

○三結勸流通。

大師親證判已尙自謙諭後輩余今準此一家宗途獎導於子非師亡見子亦順教如是流行。

○三明夢客辭退。

野客於是歡喜頂受自今永劫惟奉持之所在弘演不違尊命斂容再拜安庠而出。

再拜表五陰圓伏安庠表自行柔和而出表轉爲他說。

○四體夢歸性自他咸一。

忽然夢覺問者答者所問所答都無所得。

夢覺表化功歸已能說所聽無得故云問者答者等餘有料簡略如佛性含融中。

金剛錍論私記會本卷下金剛錍論私記會本跋

荊溪大師撰金剛錍其文不滿萬言而佛性徧滿之旨發揮無餘其徒剡川法師爲作私記簡易明暢可謂善於紹述者矣學臺教者不可不究也但憾舊刻脫悞頗多讀者病之今玆吾師妙空和尙應眾請講此論於西山光明會上因分會論記合爲一本且訂正脫悞以便講演頃者書賈永田某欲壽諸梓因請之和尙以與之云。

時文化二年乙丑春正月弟子﹝及粹明鳳﹞謹志

