續藏經摩訶止觀義例纂要

宋從義撰

止觀義例纂要卷第一﹝並序﹞

摩訶止觀者法華之妙行也止觀義例者妙行之輪輗也傳止觀之道而不明義例者則妙行傾覆也昔天臺智者稟之於靈嶽悟之於道場說之於玉泉付之於章安自章安至荊溪師資道契徳音莫違後以淸涼僻見逆路論興背我天臺朋他賢首抑根本之純妙以爲漸圓揚枝末之兼粗名爲頓頓紊瀆化源尢誤羣學故法華之妙行或幾乎隱矣噫道之未喪存乎哲匠是以荊溪尊者嘅玆詭亂乃作輔行傳弘決及義例等文息蕩僻見昭顯妙行於是迷津識濟佛乘載脂故摩訶止觀由荊溪而大振於世也人到於今咸受其賜然輔行則披其細目義例乃結其大科意令學者推此條例討論輔行研修止觀會通妙乘運眾寶之大車遊於四方直至道場耳故知傳止觀之道而不明義例者則妙行傾覆也余以元丰三年歲次庚申遷居安固寶積教院明年休夏將啟止觀而門人請曰夫金剛錍者點示有情之性徧不隔於艸木瓦石明無情之有性也而寓言記已解之十不二門者收攝法華之十妙顯一部之經旨令妙理以昭明也而圓通記已釋之止觀義例者總括止觀之文粹明所傳之心印皎在於目前也而未聞有記況數百年以來斯文存而不講今𨿽欲學止觀仍患關節靡通敢希指授用袪暗滯余聞此請遂無以辭於是乃詳究文勢出科一貼尋以講閱事煩未遑申剖逮七年甲子歲莫春月上巳日始暇纂集止觀輔行綱要之文隨科對顯至中秋下弦乃得畢功旣而題曰纂要又復均成六卷因爲訓於門人之請乃廣建立一家之道吾宗後學不可以輕視也。

永嘉沙門釋﹝從義﹞撰

釋止觀義例文爲二初總題又爲二初所述題目具存應云摩訶止觀今文𨿽則但舉止觀亦兼摩訶故輔行雲止觀二字無非摩訶卽是一心三止三觀之止觀也故知總攬一部以爲首題故始自大意終於旨歸無非摩訶之止觀也是則題名爲總十章爲別矣言義例者義謂止觀之所以也例謂比例類例條例也是故欲明摩訶止觀佛乘所以須知七例如下所列七義是也然此七義皆有其例非循胸臆輙自構立是則若迷七例之文將何以明止觀之行將何以袪邪僻之計。

次能撰人名天臺卽所棲之處沙門乃出家之號湛然是述者之名天臺沙門釋義如常按梁肅撰荊溪碑云公諱湛然姓戚氏世居晉陵之荊溪人尊其教因以爲號旣居天臺故今乃雲天臺沙門輔行雲毗陵沙門者此從本郡爲名也述者著述也亦循也作者謂之聖述者謂之明今荊溪但述先聖之道而不自作焉亦猶仲尼述而不作也。

次別文爲二初列七例之名第者次也一者數之始也第二至第七皆是次第增前之數耳。

所傳部別者天臺傳南嶽三種止觀一漸次二不定三圓頓今此摩訶止觀一部於三種中別在圓頓也又輔行雲一一部中非無傍正如次第禪門正明次第傍亦具二文𨿽未終亦有其意非漏非無漏卽頓文也修發不同一十六句卽不定也﹝一有漏卽十善四禪等二無漏卽九想八念等三亦有漏亦無漏卽六妙門十六特勝等四非有漏非無漏卽法華三昧等修發十六者一約止門明四修二約觀門明四修一事二理三事理四非事理一一修中各有四種發禪不定是故合有一十六種發禪不定云云﹞六妙門中正明不定傍亦具二圓頓卽頓相生卽漸﹝六妙門中開爲十門第二謂之相生第九謂之圓觀﹞今圓頓文亦兼餘二傍𨿽兼二今從正明圓頓而說是故謂之所傳部別耳旣雲天臺傳於南嶽三種止觀故知人爲能傳法爲所傳所傳通三今則別在圓頓止觀耳又輔行釋別序中云師資所承三部不同頓對餘二故名爲別故知三中別在圓頓名爲所傳部別也所依正教者無教之行冥如夜遊是故妙行必依正教正教則簡邪教故也故輔行題下注云行何所弘非眾教不立所依旣乃名爲正教當知能依則是妙行也依正消釋者下文牒名乃云文義當知文義卽是所依正教之文義也消者盡也釋者散也解也春秋左傳序云若江海之浸膏澤之潤渙然冰釋怡然理順然後爲得也大章總別者止觀正說開爲十章始自大意終至旨歸而輔行雲於十章中大意爲總餘八是別總別亦是廣略之義故止觀云大意略八章廣旨歸非廣非略故輔行第四云﹝現行印本﹞前分別中名爲廣略亦云總別總別二文互相映顯故前文云生起五略顯於十廣故今下文解釋大章總別例中但云廣略卽此意也心境釋疑者心乃對色而立境乃望觀得名以心而爲所觀之境故云心境也又心名則局境名則通以陰入界色心等法通名所觀之境故也料簡問答袪滯達觀故云釋疑也解行相資者下文牒名乃云行解相資語𨿽翻轉意亦無他但是文體前後互舉耳故止觀云前六重依修多羅以開妙解今依妙解以立正行膏明相賴目足更資輔行雲膏堪續明以譬觀行明能然膏以譬觀解目能導足以譬止解足能達目以譬止行雙舉兩譬同諭二法相之與更賴之與資綺文互異意必相通賴者藉也資者益也故知若無六章妙解行不能成諭疑顯正者曉訓名諭迷惑曰疑昭示爲顯離邪爲正注云有題云破迷者請攺者謂有艸創之本第七例題目云破迷者請攺之云諭疑顯正也故知此文乃是重修潤色之本也。

次釋七例之義文爲七。

初釋所傳部別例

文爲二初牒名次總指下釋義文爲三初總明所傳惟在圓頓部謂部帙言圓頓者從本爲名若從第三攺治題目應云摩訶又復第三攺治題目𨿽云摩訶至於標列三止觀名亦乃但云圓頓而已今從此意故云圓頓言佛乘者卽是經云各賜諸子等一大車其車髙廣眾寶莊校等也言正行者卽此佛乘大白牛車名爲正行簡異邪行壞驢之車也言大體者猶大綱也傍𨿽兼二正在圓頓淸涼何得斥爲漸圓輒於三外別立頓頓邪。

次大意下釋疑正示圓頓之相大綱體格𨿽是圓頓而僻解者尙多昏迷故須釋疑以示其相於中爲二初釋疑又爲二初正釋疑謂有疑云若乃總指一部以爲圓頓佛乘何故大意文初有數處以三止觀結邪故玆釋云此但泛爾傍兼借名結義耳非謂﹝今文誤作爲字﹞卽爲三種行相也是故當知正意但在圓頓而已大意有五一發大心二修大行三感大果四裂大网五歸大處初發心中文自有三初方言次簡非後顯是簡非中云又聖說多端或次說或不次說或具說或不具說乃至云如是等種種互相成顯還以三止觀結之可以意知又以一止觀結之云發菩提心卽是觀邪僻心息卽是止下文旣云故用三一收束結撮故今乃引一止觀結之之文也於顯是中文復有三初約四諦中云上來所說旣多今以三種止觀結之次約四弘中以一止觀結之云若解此心任運達於止觀無發無礙卽是觀其性寂滅卽是止後約六卽中亦有以一止觀結文﹝如下所辧﹞次修大行中明四種三昧第四三昧中有四一約諸經二約諸善三約諸惡四約諸無記於四科文後乃用三種止觀結云復次但約最後善﹝通相善惡展轉相望惟圓爲善圓居最後故云最後善也﹞明隨自意此是次第意若善惡俱明隨自意卽是頓意若約褶牒之善﹝褶牒善者非前兩收不出前兩起空屬空起有屬有﹞明隨自意此則不定意大意有五今云文初者卽指第一發大心第二修大行文也言數處者卽三處也如向所引仲尼云加我數年學易則可以無大過矣數年卽三年也故知數處卽三處也輔行雲感應文多須以三結文義若狹但以一結如下四弘六卽或但以三結具如下文顯是四諦及四三昧﹝應云第四三昧文末也﹞或時三一並略如下三略或時三一俱用卽如今文一則是通三則是別通謂通三別謂各一不見此意多生異端問何故須以止觀結之答此之三法通冠一切今此五略其文徧通故處處文以三一結又復此部通名止觀凡諸文義莫非止觀不可見此結止觀名咸謂並是修行之法如六卽中理及名字皆止觀結﹝應更加於觀行相似如下辧之﹞及今文中但結感應豈更別判三外之一是知理教行果發心感應無非止觀故也又復此部𨿽通名止觀從釋名去文相區分不復更用三文結之﹝𨿽云不用三止觀結亦有用於一止觀結如第三卷

偏圓五科用一止觀以結權實又復妙境文末亦云歷一切法無非漸頓不定輔行雲前大意中於一圓頓結示三種止觀之相今妙境中收三止觀同一圓頓云云﹞又云故但結文成三止觀何得卽以修行釋之又云況復結文非修行相不須更以圓漸爲妨言泛爾者泛者浮也爾者語辭也浮泛通漫未爲指的故也借者假借暫用也非謂卽爲三種行相者且對兼二通言之耳其實但非餘二行相以圓頓行相正是此部故也又復結文亦非便是圓頓行相何則以圓頓行相須具二十五方便及十境十乘正修故也豈但結文便以爲足乎故云非謂卽爲三種行相也。

以大意下次明所以準上可知言文略者卽五略也今正指前二略卽發心修行也言意廣者意該九廣也故輔行雲撮下九廣以爲五略示九章旨故云大意又九章皆大略述彼意故云大意故此五略皆以大爲名故止觀云初釋大意囊括始終冠戴初後故輔行雲感應文多須以三結文義若狹但以一結撮者手取也。

次應知下正示圓頓之相文爲二初總示是故當知文𨿽兼二借名結義部中正意獨在圓頓。

故序中下次引證文爲三初引序文爲二初正引文言序中云者誤也此文元出正說止觀料簡中耳故止觀正說料簡中問云略指大意同異云何答通則名異意同別則略指三門大意在一頓又此料簡旣是章安將正說大意對序中辧差略釋三種止觀之門而爲料簡是故亦可謂之序中云也委引輔行具如下文以略冠廣下次明廣略無異大意是略餘八是廣大意五略旣在一頓以略冠廣豈可殊塗冠者首飾也謂以大意冠十章首故止觀云初釋大意囊括始終冠戴初後又云生起五略顯於十廣是故大意五略與下十廣皆是正明圓頓也。

次引示處文者此示處文正是章安序中文也故云次第禪門合三十卷今之十軸是大莊嚴寺法愼私記不定文者如六妙門以不定意歷十二禪等﹝十二禪者謂四禪四空四無量乃至六度等﹞此是陳尙書令毛喜請智者出此文也圓頓文者如今所引輔行雲次示三文部別處所所傳之法不出此三凡欲修行爲依何部是故應示部別處所圓頓文者卽是今文章安自說所記也玉泉寺在荊州泉色如玉因以名焉。

三引下文爲二初總示下文皆爲顯實初序中文旣在圓頓自從下去正說諸文莫不皆以三教次第思議相待顯於絕待圓頓一實是則序及正說皆正明圓頓也次別舉大車文義證成止觀明陰境十乘文畢乃引法華大車以譬十法故云大車文中也以思議相待等而爲僕從者止觀云對治助道廣攝諸法﹝攝法如下引之﹞名又多僕從而侍衛之文句云譬方便波羅蜜能屈曲隨人給侍使令眾魔外道二乘小行皆隨方便智用故淨名云皆吾侍也實相妙理以爲車體者止觀云觀念念心無非法性實相是名等一大車徹三諦源名之爲髙收十法界名之爲廣無漏妙觀以爲白牛者止觀云四念處慧破除八倒之黑名駕以白牛文句云譬無漏般若能導諦緣度一切萬行到薩婆若白是色本卽與本淨無漏相應自余諸法皆莊嚴具者止觀云無量道品名眾寶莊校文句云譬萬行修飾也周匝欄楯等今不具引故文句中章安私謂云諸法實相正是車體一切眾寶莊校皆莊嚴具耳又文句先分科云敍車體中先敍髙廣次明白牛後明儐從文句記云準對三徳應車體中分正及緣對牛爲了此則義當修二性一一復具三髙廣不二又輔行雲理性車體具度資成白牛觀照又云其車髙廣不思議境也﹝車體﹞幰蓋慈悲寶繩交絡卽發心也安置丹枕枕有內外若車內枕休息眾行卽安心也若車外枕或動或靜動靜只是通塞義也﹝具度﹞破塞存通卽塞而通其疾如風卽破無明是破徧義也始自白牛終至平正道品義也﹝白牛﹞又多僕從卽正助也﹝僕從﹞遊於四方卽次位也安忍離著在次位之初安忍只是忍於五品違順二境令入六根離愛只是離六根中相似法愛又次位者只是行之所階恐行者生濫故於次位中別出五品六根淸淨勸勵行者令離障離愛故知前七正明車體及以具度﹝亦兼白牛﹞後三只是乘之所涉若無所涉運義不成是故十法通名大乘也。

三故知下結示部別如上舉例故知此部於三種止觀中別在圓頓佛乘妙行此外更無頓頓之他趣也趣謂旨趣更無別立頓頓旨趣故也。

○第二所依正教例

文爲二初牒名次釋義文爲二初明所依正教通乎一代散者分也布也徧也該者備也兼也代者年也更也𨿽義立三十年爲一代今但取代更之說卽釋迦五十年中說法自爲一代異於過未諸佛故也謂今止觀一部徧散分布廣引諸文備該釋迦五十年中一代五時之教法也故輔行題下注云行何所弘非眾教不立。

次明文意惟在法華涅盤文爲二初總明𨿽則散引該乎一代然而文體綱格正意惟歸二經一依法華本迹二門開顯實相故釋簽云本迹二門皆歸實相﹝本地長壽且置未論﹞二依涅盤重扶戒律助顯常住以此法華涅盤二經判味同時鹹皆開顯無非醍醐一味故也故法華云大王之膳涅盤云醍醐之味法華開三教之權顯一乘之實名大王膳涅盤點劣淺之三修是勝常樂我名醍醐味王膳醍醐味無差別顯實勝修時無側影所以二經時味元同大綱𨿽爾細辧不然文句記云判味同時而部有異約理名別咸歸常住約機彼稱捃拾約法彼存三權論意彼帶律儀語證彼兼小果受益彼無廣記說時長短永殊談常過未不同論譬大陣殘黨現瑞表彰各別破執難易不同領解近遠迹乖述成被根不等用治生死不同付囑有下有此得玆十六餘略可知失斯同異講授殊難豈惟二經余亦不易具如大部補注之中注解此之十六同異學者知之。

次所以下別示文爲二初明始末皆依法華而爲正行文爲五初舉名體偏圓依法華名體文爲二初明依法諭之名上文謂之一依法華本迹顯實其義如何故玆乃示其所以也故止觀十章中第二釋止觀名分爲四科一相待二絕待三會異四通三徳故云釋名論待論絕也此卽止觀之行用於法華別題之中待絕二妙之法也輔行雲判今法華惟具二妙所謂待絕所言待者惟有待粗成妙更無待妙成粗若以迹望本亦可互形若以部望部一向惟妙今約法華迹理復置互形所以玄文待絕俱稱爲妙故以部教相望復有橫豎望前四時名爲豎待圓望三教名爲橫待此文旣依法華經意而釋名等大槪準彼相待是粗義當待粗論妙絕待是妙義當開粗論妙此二亦名廢粗開粗故法華中惟論二妙更無非待非絕之名彼爲判教故待之與絕同稱爲妙今此相待則判爲粗惟明絕觀無部可待則無豎待無教可望名無橫待故惟一絕以爲能詮𨿽立相待以顯絕待尙無於絕何待之有爲詮三徳故假名絕借相待名判爲思議故惟絕待方稱爲妙所以思議境後佛界𨿽妙居九界末通名爲粗故並判云非今所用次與不次意亦如是故次第意但云衍門用通用別但云似通似別𨿽云不用正約思議明不思議開於所待以成能絕卽是今文妙觀意也釋名下去諸意皆然所以釋名論待論絕體相惟論次與不次攝法六義偏圓五門亦復如是𨿽無部會可以對論還借教味以顯圓妙境境十觀只應惟妙尙寄橫豎顯非橫豎故知一部之文共成圓乘開權妙觀豈指一句別謂髙深若其然者何殊體踏﹝云云﹞言乃至偏圓文中者略於體相攝法也偏圓一科自分爲五一大小二半滿三偏圓四漸頓五權實於權實中乃云權是權謀暫用還廢實是實錄究竟旨歸立權略爲三意一爲實施權二開權顯實三廢權顯實如法華中蓮華三譬諸佛卽一大事出世元爲圓頓一實止觀而施三權止觀權非本意意亦不在權外只開三權止觀而顯圓頓一實止觀爲實施權實今已立開權顯實權卽是貫無權可論是故廢權顯實權廢實存暫用釋名其義爲允故云具引蓮華三諭釋名也輔行雲暫用法華釋名之文來此以釋權實之名問蓮華三諭諭於施開廢等三法爲是同體爲是異體若云異體何故不以粗華爲諭而言非同體方便無以施開邪若云同體何故乃云爲蓮故華華掩於實及開粗顯妙邪答若乃不曉如來權巧及以機情則於諸文任運壅滯將何以顯一家大旨今約如來權巧明之則是蓮華諭於妙法故施開等無非同體復約眾生機情辧之則於如來爲實施權是華掩於實華開蓮現是開粗顯妙是則異體乃約眾生機情彊覆若於如來方便本一何曾異實所以爲蓮故華是卽實之權華開蓮現是卽權之實故昔施今開於佛無非體內由是乃云同體方便施開等也但昔機情覆悕慕近果判爲體外故說施權名爲異體然機熟須開開彼能覆佑彼近謂名之爲開開何所開卽彼能覆所以謂之開粗顯妙粗旣開顯名之爲妙故說開顯亦名同體施權乃是異體之義約機𨿽爾於佛不然所以施開惟一同體輪王解髻諭意可識故佛輪王見諸大士應破大惑獲大智勛乃於眞寶法界之頂開解同體善巧權髻賜與實相明珠記莂若得斯旨諸文可知他不見之妄生建立誠堪悲矣。

顯體下次明用實相之體此卽止觀十章之中第三體相一章故云顯體也彼體相文自分四科一教相二眼智三境界四得失次明用章意云法華疏用四一明實今以四科顯體可以相類輔行雲前釋名中旣用玄文待絕二妙故今顯體還用疏中四一顯實實不異彼是故用之此四一名本出光宅﹝法華文句云舊云四一謂果一人一教一因一﹞今家和舊亦作四一數同名異不全同舊舊云果一今云理一若無理印則同魔說舊云因一今云行一同語則單行通因果人教二一與舊不殊玄文復以十妙而爲十一今且依四以對四章是故經云爲令眾生開佛知見取所知見而爲理一但教菩薩卽是人一常爲一事卽是行一爲眾生說卽是教一疏釋理一約能知見又爲四釋謂四智四門四位觀心能所相對四章義足智是眼智門是教相觀心只是稟教證智次位只是眼智所階以契於理﹝云云﹞今云具用光宅四一者此有二意一者爲對上文蓮華三諭故今乃雲光宅四一二者四一之言本出光宅今且從舊爲語故雲光宅四一耳其實今家所明四一與舊稍異也須知人旣稟教修行以契於理是故理一卽是實相今云四一者通舉能所耳其實但取所知見理爲理一也爲行正體者卽前文雲實相妙理以爲車體也此體髙廣眾寶莊校則異邪空故云正體耳故與前文正行大體不可一槪也。

況諸境下次舉正觀果報依法華大車文爲二初明諸境十乘正觀以大車爲諭又爲二初正明陰等諸境皆明十乘乘乘皆以大車爲諭廣如止觀今不煩錄略如上文引陰境中十乘大車自下九境準例可識何須具引邪故生起下次引證生起文末者止觀明觀陰境十乘自分爲二初法次諭﹝卽大車也﹞初法爲六初列十法次生起三舉諭四稱嘆五廣解六總結今此卽是第四稱嘆故是第二生起文末以隔第三舉譬之文故云末耳言生起者止觀云旣自達妙境卽起誓悲他次作行塡願願行旣巧破無不徧徧破之中精識通塞令道品進行又用助開道道中之位己他皆識安忍內外榮辱莫著中道法愛故得疾入菩薩位第三舉譬者譬如毗首羯磨造得勝堂不疎不密﹝云云﹞總稱嘆者通嘆十乘也輔行雲十法旣是法華所乘是故還用法華文嘆若約迹說卽指大通智勝佛時以爲積劫寂滅道場以爲妙悟若約本門指我本行菩薩道時以爲積劫本成佛時以爲妙悟本迹二門只是永悟此之十法身子等者寂場欲說物機未宜恐其墮苦更施方便四十餘年種種調熟至法華會初略開權動執生疑殷勤三請五千起去方無枝葉點示四一演五佛章被上根人名爲法說中根未解猶希譬諭下根器劣復待因緣佛意聯綿在玆十法故十法文末皆譬大車今文所憑意在於此惑者未見尙指華嚴惟知華嚴圓頓之名而昧彼部兼帶之說全失法華絕待之意貶挫妙教獨顯之能驗迹本二文檢五時之說圓極不謬何須致疑是故結曰正在玆乎。

次是知下結示行成克獲大果言是知者由是而知也常坐等四行儀𨿽異所依實相無有差別良以實相乃是所緣安樂之法四種三昧乃是能緣安樂之行故止觀云四行爲緣觀心籍緣調直故名四種三昧妙行若成則證實相證實相已所獲依報名爲大果故文句釋安樂行品題云夫安樂者卽大涅盤從果立名也行者卽涅盤道從因得名也絓七方便粗因粗果皆非安樂行獨此妙因妙果名安樂行也所獲依報名爲大果者卽是第八果報章也夏終闕緣𨿽卽不說準望五略卽感大果是也輔行雲言果報者在實報土從報果爲名故實報無障礙土必出方便有餘之外卽是初住已上法身所居尙非初住生身得忍菩薩所居豈是住前生身及七方便人所居邪初住已上法身爲正報實報土爲依報故云所獲依報也。

三舉起教不出令他開示悟入大章起教卽是五略裂大网耳輔行雲對揚利物名爲起教令他除疑名爲裂网起教本爲除他疑网是故同也故止觀裂网文云若欲外益眾生逗機設教者隨人堪任稱彼而說乃至成佛化物之時或爲法王說漸頓法乃至或爲十法界像對揚發起﹝云云﹞輔行釋化他不思議境云然此爲他與後起教其義不同彼惟實報八相被物發起權實施開廢等﹝云云﹞旣云外益眾生發起權實施開廢等當知只是爲令眾生開示悟入佛之知見若約位說則以十住十行十向十地次第對於開示悟入文句云爲令眾生開示悟入佛之知見不論佛果自知自見若偏語佛果卽失眾生若語眾生則無佛知見故不可偏取前三教行人𨿽是眾生未有佛眼佛智故不能知見實相圓教四位亦是眾生又分得佛眼佛智則眾生義成知見義亦成﹝云云﹞。

四舉旨歸不出三法祕藏大章旨歸卽是五略歸大處也言旨歸者文旨所趣也旨者自向三徳也歸者引他同入三徳也又自入名歸令他入名旨言三軌者眞性觀照資成此三只是一大乘法耳經云十方諦求更無餘乘惟一佛乘一佛乘者卽具三軌三一圓融不可思議名之爲妙妙卽是法法卽是妙故云妙法也軌名軌範還是三法可軌範耳斯乃妙位所住之法也故妙經方便品云當知是妙法諸佛之祕要又神力品云如來一切祕要之藏故知妙法卽是祕要之藏也釋簽云具含三千通攝三徳故名爲藏爾前非器不授斯要又涅盤經哀嘆品云云何名爲祕密之藏猶如伊字三點若並則不成伊縱亦不成如摩酰首羅面上三目乃得成伊三點若別亦不成伊我亦如是解脫之法亦非涅盤如來之身亦非涅盤摩訶般若亦非涅盤三法各異亦非涅盤我今安住如是三法爲眾生故名入涅盤如世伊字章安釋云若約昔教隱故名祕覆故名藏謂無常等覆於常等令常等隱名祕密藏今經開敝如月處空淸淨顯露不如昔教但以正法微妙不可思議絕名離相眾生不解名爲祕密法界包含攝一切法用不可盡名之爲藏今釋祕密藏文爲三一譬三點二譬三目三合以三徳此之三文一往而言是從事入理三點是文字此約言教三目是天眼此約修行三徳是佛師此卽約理又是佛印印於教行凡有言說與此相應卽祕密教修習相應是祕密行證得相應是祕密理故約三釋稱教行理初三點中言伊字者外國有新舊兩伊舊伊橫豎斷絕相離借此況彼橫如列火豎如點水各不相續不橫不同列火不豎不同點水應如此方艸下字相細畫相連是新伊相舊伊可譬昔教三徳法身本有般若修成入無餘已方是解脫無復身智如豎點水縱而相離又約身約智分得有餘解脫橫一時有三法各異如橫列火各不相關新伊字者譬今教三徳法身卽照亦卽自在名一爲三三無別體故不是橫非前非後故是非縱一卽三如大點三卽一如細畫而三而一而一而三不可一三說不可一三思故名不可思議不可思議者卽非三非一名祕密藏如世伊字﹝云云﹞次約三目釋者摩酰首羅居色界頂統領大千一面三目三目一面不可單言一三縱橫若並若別能嚴天顏作世界主徹照三千若不縱橫嚴主照世一切皆成三徳亦爾縱橫並別祕藏不成不縱不橫祕藏乃成次約三徳釋祕密藏者果地眾徳但言三者蓋舉略兼諸法身之身非色非無色非色故不可以形相見非無色故不可以心想知𨿽非色而色充滿十方𨿽非非色亦可尋求卽法身徳般若徳者非知非字亦非不知非不字﹝云云﹞解脫徳者非縛非脫非縛而縛非脫而脫﹝云云﹞我今安住下結成祕密藏也安住三法此結三徳入大涅盤結祕密藏如世伊字是結三點文略不結天目然佛常安住三法而言我今者蓋隨緣宜故云爲眾生故名入涅盤也輔行雲三軌妙故故云妙法華嚴法界淨名解脫不共般若與夫涅盤三徳祕藏一體無殊若識此意今文可了十方佛法在一剎那。

五所以下總結始謂釋名末謂旨歸九廣旣爾五略準知行通因果前七爲因第八爲果果滿教他他機我應自他同歸滅理眞性濟行之教有宗顯教之行符理是故十章皆是法華之妙行也。

次明一部全用涅盤而爲扶助文爲三初明末代須用扶助扶者持也助者佐也佛說涅盤自有二意一爲未熟者更說四教具談佛性令具眞常入大涅盤故名捃拾教二爲末代鈍根於佛法中起斷滅見夭傷慧命亡失法身設三種權扶一圓實故名扶律談常教今此卽是第二意也故妙玄云涅盤爲末代凡夫見思病重定執一實誹謗方便𨿽服甘露不能卽事而眞傷命早夭故扶戒定慧顯大涅盤釋簽云事戒事定前三教慧並爲扶車之法具如止觀對治助開中說今時行者或一向尙理則謂己均聖及執實謗權或一向尙事則推功髙位及謗實許權旣處末代不思聖旨其誰不墮斯之二失如來滅後名爲末代不悟圓常名爲根鈍旣於佛法起斷滅見遂捨毗尼訶棄戒律復謂如來定入涅盤夭傷慧命亡失法身若無三教之權寧助一乘之實故廣明持戒委示眞常正助相須乘戒俱急則法身嚴顯慧命昭然故正行進趣而不傾覆者良由助道又多僕從而侍衛之故也是則正行及以助道相添資益方能乘此大白牛車遊於四方直至道場乘名運載斯之謂矣以在穢土須說贖命爲捃拾故扶律說常令久住故兼權明實助發實故帶實用權顯權力故言贖命者準四念處乃是贖於藏通之命別圓自有常住之命故非所論故止觀明對治助開中云根利無遮根利有遮根鈍無遮皆不須助若根鈍遮重以根鈍故不能卽開三解脫門以遮重故牽破觀心爲是義故應須治道對破遮障則得安隱入解脫門然助道無量今約六度以治六蔽修三昧時慳貪忽起當用檀捨破戒心起當用尸羅﹝云云﹞所以須用助道治者如二萬億佛所系珠中忘大乘卽不以大化更六百劫以小起之令怖畏生死漸向父捨故知應借小助大﹝六百劫如補注中示﹞又佛初欲大化諸佛不印若思方便卽稱善哉佛有本願令眾如我豈惜大乘事不獲已逗機對治助道開門且聲聞小行尙自珍敬木叉大士兼懷寧不精持戒品世以不持爲大則大小俱亡信此土機緣咸迷大小具如止觀最初方便持戒淸淨中事理雙美方堪向道豈入道者令事虧邪故五篇七聚菩薩重輕不可微犯方稱涅盤顧命之意何以故出家菩薩具足堅持毗尼篇聚大乘教意一切皆然故涅盤中五篇七聚並是出家菩薩律儀況受食受藥禁性重之由持缽持衣杜譏嫌之本譏嫌性重等護無偏迹混聲聞眞菩薩也但爲元期出苦判屬小宗豈可背彼受持稱爲大道世云大乘不須持戒者斯言謬矣涅盤經云如人七寶不出外用名之爲藏其人所以藏積此寶爲未來故所謂谷貴賊來侵國值遇惡王爲用贖命財難得時乃當出用諸佛祕藏亦復如是爲未來世諸惡比丘畜不淨物爲四眾說如來畢竟入於涅盤讀誦外典不教佛經如是等惡出現世時爲滅諸惡爲說是經是經若滅佛法則滅若消此文應有單復兩義所言復者諸乘及戒若言不許畜八不淨此是戒門事門若說如來畢竟涅盤及遮外典此是乘門理門以彼經﹝邱﹣丘﹢言﹞前後諸文並皆扶事以談常理若末代中諸惡比丘破戒說於如來無常及讀誦外典則並無乘戒失常住命賴由此經扶律說常則乘戒具足故號此經爲贖常住命之重寶也所言單者惟約戒門彼經扶律律是贖常住命之重寶也是則法華𨿽已顯實而涅盤中復須施權扶其戒律以護圓常是故涅盤五支十戒事理具足乘戒無虧正助相須其若是也。

佛化下次舉佛化爲況扶律談常慧命斯永佛化尙爾今何不然尙者庶幾也。

三故扶下總結同致實相之理不遷不變名之爲常故涅盤中扶律談常以用助顯今經實相而推其功能在彼涅盤矣傍助之功旣在於彼是故正用法華顯實妙行佛乘原其意趣蓋顯圓實常住不變二經齊致同一醍醐耳。

○第三依正消釋例

文爲三。

初牒名

分科詳者審也。究者窮也文之所以故云文義體謂體式亦體格也勢謂形勢亦气勢也又勢分也分別異同炳然可見名之爲相。

次一者下隨科釋義

文爲二。

初詳究文義

又爲二。

初詳究文義

爲十。

初明引證通局者

此卽序中引證三種止觀之文也法華開顯部𨿽一實然而文中先敍昔教以爲所開故所開爲權能開爲實若乃局定引證圓頓一實止觀則引實文故引文云正直捨方便但說無上道此證頓也通者通塗也方便者權也如引法華證漸不定者引經云如是之人應以此法漸入佛慧此證漸也又引經云若不信此法於余深法中示教利喜此證不定也輔行雲旣非華嚴教人又非諸教入頓起自鹿苑中涉二味故名爲漸不信等者若不信頓且用余深圓教非余而是深也別教是余亦復是深藏通是余而非深也若未被會於余於深或信不信故名不定漸與不定並從昔說來至法華無復二名捨方便者約廢權邊故無上道卽是立實也所引四味文之與部者部𨿽非妙文有權實引證通局準向思之其意可解故云亦然故引華嚴云譬如日出先照髙山此證頓也次照幽谷此證漸也次照平地此證不定也乃至引大經雲從牛出乳等此證漸也又引置毒乳中乳卽殺人等此證不定也又引雪山有艸名曰忍辱牛若食者卽得醍醐此證頓也。

次明泛引流類者

此亦序中引証之文又是泛引流類也卽是通塗泛引漸頓不定教相之名類同漸頓不定止觀之義耳淨名云始坐佛樹力降魔者漸也佛以一音演說法眾生隨類各得解者不定也說法不有亦不無者頓也法華以異方便者卽應以此法漸入佛慧也言借用者卽泛引也輔行雲皆是借教以證於觀義勢相似豈可全同若攬教成觀復非碩異又云此三止觀名字𨿽似八教中三其相永別彼八教中指華嚴爲頓鹿苑已去爲漸不定寄在四味之中下料簡中但是借名又云讀者至此應知頓等三觀與八教中頓等三異以彼八教但在乳等四時教故今此三文俱緣頓理故三止觀對三根性事𨿽差殊同緣頓理離圓教外無別根性當知此三並依圓理分此三行名三根性是故漸次不同於別有人云是別者都不見文旨須知頓人行解俱頓漸人解頓行漸不定解頓行或漸頓行相𨿽別何妨三同𨿽曰三同何妨行別故知此三知圓理同而行相小別當知南嶽惟授天臺圓頓之理約行須以漸不定助。

三明借名申義者

止觀第六從假入空破法徧文末明開權云若爾何用前來種種分別但凡情暗鈍不說不知先誘開之後入正道故法華云𨿽說種種道其實爲一乘若得此意終日分別無所分別涅盤名爲復有一行是如來行法華名爲正直捨方便但說無上道大品名爲一切種智知一切法淨名稱爲入詹卜林不嗅餘香華嚴稱爲法界卽是圓教四門意也輔行雲若爾下開權也先徵起次正開三引證若爾只應引法華文以證顯實何須復引大品淨名答彼部中實不殊法華所顯實同故得爲證旣引法華開諸權已淨名大品何權不開故開彼權還入彼實卽是法華權意本意也今謂約教顯實𨿽則是同約部乃成兼帶之異旣引彼爲證故知乃是借於權名申於實義以此正是開會引証之文故也引淨名文本是天女訶身子文故知乃是引於方等斥奪之名申今開權絕待之義也引餘三時類此可知者淨名旣是斥奪之名當知大品卽是融通之語華嚴乃是隔小之談文句記雲華嚴法界隔彼聲聞斯之謂矣約圓教𨿽實約兼別仍權旣引彼爲證當知乃是借彼權名申今實義是故於彼卽是兼但對帶於今卽成開會廢等文中不引第二鹿苑而今言三時兼但等者乃是文勢相帶來耳又前序中引華嚴云娑伽羅龍車軸雨海引淨名云入詹卜林不嗅餘香引大品云以一切種智知一切法當學般若以證圓頓止觀且圓頓止觀豈非開權絕待之義邪。

四明借諭轉譬者

止觀第四卷

﹝現行印本﹞正修之初云以觀觀昏卽昏而朗以止止散卽散而寂如豬揩金山眾流入海薪熾於火風益求羅耳輔行雲如豬揩下爲依解起行立譬譬向寂照之止觀也上二譬止下二譬觀謂動散倍增彌益止寂昏暗彌盛倍益觀明豬揩譬止行大論釋忍度中云若人加惡如豬揩金山金體益眞今譬安忍三障四魔轉增其寂又第二卷

體相中引盲人問乳等譬輔行雲此中四譬譬執者迷名經文本譬外計邪常諸文引用並同經意此文借用其意稍異𨿽異彼文理亦無失依義不依語是故轉用何者貝聲𨿽虛體是實故可諭有門米粖柔軟可諭空門雪有非有是故可諭亦空亦有鶴飛在空而不住空是故可諭非空非有物類而以者以字誤也應作已字已者止也火譬瞋者如雲瞋恚之火也譬智者如雲智慧之火也用照則暗不生用燒則物不生形謂形相紅赤性謂自性熾熱體謂體質用謂燒照火旣轉用爲譬不定地水風等轉用亦然故淨名疏云但經論隨緣或時火譬貪欲水譬瞋恚風亦不定今一往從多故如前對之通則何所不譬﹝云云﹞言如前對之者疏前文云因中四分者一往分別三毒對三大疾三處等起故名等分生地大病貪欲對水經云愛河洄澓沒眾生無明所盲不能出愛能潤業如水潤生瞋恚對火瞋心一起燒滅善根愚癡對風以愚癡故則有四倒經云四倒暴風能偃山夷巖地具三分如水火風俱集一身故以對之又由四分感成報身卽有生老病死故下文云有生死卽有病此患亦由四分而生如瑞應云貪欲致老瞋恚致病愚癡致死義推應云等分致生﹝云云﹞。

五明傍引辧異

中云若證漸初及偏小等則名義兼借者以此二論但是漸初偏小三藏空有二門故也如止觀第六破思假位中引成論明十六心正是初果位異部明十六心是修道位輔行雲成論之外並屬異部諸阿毗曇並明見道在十五心如信法二行文初者止觀第五安心文中明凡師教他安心中明他機有二種一信行二法行引薩婆多明此二人位在見道因聞入者是爲信行因思入者是爲法行曇無徳云位在方便自見法少憑聞力多後時要須聞法得悟名爲信行憑聞力少自見法多後時要須思惟得悟名爲法行若見道中無相心利一發卽眞那得判於信法之別然數據行成論據根性各有所以不得相非今師遠討源由久劫聽學久劫坐禪得爲信法種子世世燻習則成根性各於聞思而得開悟輔行雲泛引二論以出同異非用論意彼在小宗各依一門未爲通方徧被之道如毗曇云鈍名信行利名法行﹝云云﹞數人卽是薩婆多師是則止觀信法文初但引數人及成論耳而輔行中方引毗曇故也五陰王數同時異時者止觀第四﹝現行印本下去第數準此思之﹞觀陰入界文初云數人說五陰同時識是心王四陰是數約有門明義故王數相扶而起論人說識先了別次受領納想取相貌行起違從色由行感約空門明義故次第相生輔行雲兼示二論不同之相﹝云云﹞此亦但舉數人成論耳但爲辧異非借名義者卽兼示二論不同之相及泛引二論以出同異非用論意也。

六明開總出別

中言本文者四悉本文出乎大論五味本文出乎大經三假本文通於大小故止觀第五破見假中引瓔珞經及釋論成論等明三假之義二空本文出乎大品及大論等言義含者總含於別也言開合者卽總別也言義徧者總旣含別故派總明別則開合義徧也四悉五味三假二空所出本文其義總含意趣該攝故止觀中派總明別種種說之義徧一切如四悉檀或約一法或約諸法或約有無或約事理或指世界爲第一義或指第一義爲世界或約一人或約多人信法安心種種不同﹝云云﹞或約相生明五味或漸或頓及不定等﹝云云﹞或約心明三假或約色明三假及依正大小等﹝云云﹞或約理觀明性相本自二空或約事觀明性相推檢二空於二空中復論生法二空及十八空等﹝云云﹞一一皆有開合之義言諸門者卽四門也言諸教者卽四教也教教四門四四十六門門之中四悉五味三假二空一一皆有開合之義是故謂之莫不咸然此乃但可總知綱格不煩一一具舉止觀下去準此思之可知。

七明引用宗要

中言如法華等者迹門開權顯實本本開迹顯本此卽法華一部宗主要義也般若融通濤汰加被空生身子說共不共般若等卽是般若宗主要義也方等淨名會中彈斥聲聞菩薩及以經云佛以一音演說法眾生隨類各得解皆謂世尊同其語斯則神力不共法等卽是方等淨名宗主要義也故今止觀隨便或引一句兩句當知乃是得彼諸經一部文心是以破古立念皆不失於經部之旨也言文心者如妙玄序王﹝去聲﹞中章安釋云蓋序王者敍經玄意玄意述於文心文心莫過迹本仰觀斯旨眾義泠然釋簽云一部始終不出二門﹝迹本﹞是故二門以文心立號如止觀發心初云積聚精要名之爲心今之法聚以本迹爲要如釋妙字本迹各十本迹二體其理不殊﹝云云﹞故知經心不過本迹﹝云云﹞法華文心旣爾方等般若準知旣得經文之心故不失部中之旨也。

八明引用儒道者

卽儒流道流也﹝漢書九流如補注中﹞道流之言攝於此方老莊並西方外道也若破若立等者明出世故須破順世俗故且立又暫借其言故云立不用其意故云破如此則引用不違於釋氏之本宗也故止觀第六明世間法藥中引周孔五常又云我遣三聖化彼眞丹禮義前開大小乘經然後可信又止觀觀三攝法之中第六攝一切教中云若觀心僻越順無明流則有一切諸惡教起所謂僧佉衛世九十五種邪見教生亦有諸善教起五行六甲陰陽八卦五經子史世智無道名教皆從心起輔行釋已然後乃云今爲略知世法同異不煩廣出意在總知悉從心起又如止觀安心文中輔行釋云說法之相隨有相應卽便引用或儒或小又釋止觀云以一其意引老子雲天得一以淸地得一以寧侯王得一以爲天下正老子之意但以陰陽之道以爲天地得一合君臣之道以爲候王得一今廢彼理但借彼名以詮今理苦集得一謂滅諦因緣得一謂無明滅則行滅等六蔽得一謂至彼岸凡引俗典例皆如此不以名似將爲義同者豈可以彼天得一以淸等名似今苦集得一等言便將以爲其義是同乎深不可矣又止觀云今時多有誇談莊老以道可道非常道均齊佛法不可說示檢校道理邪正懸絕愚者所信智者所嗤又如止觀第十明諸見過失中云周弘政釋三玄云易判八卦陰陽吉凶此約有明玄老子虛融此約無明玄莊子自然約有無明玄自外枝派源祖出此今且約此明得失禮制仁義衛身安國若不行用滅族亡家但現世立徳不言招後世報﹝云云﹞粗﹝䢐古切﹞粗毗也存謂略辧異同略謂不在委細。

九明借名略義

中云借名者借名示相也略義者不委釋義也止觀第三明攝法中有六謂理惑智行位教又止觀第六明從空入假破法徧中有三一知病二識藥三授藥識藥中略爲三一世間法藥二出世間法藥三出世間上上法藥世間法藥卽五戒十善出世法藥始自一道增數至十乃至無量等出世間上上法藥亦約增數從一至十乃至恆沙等此則但是借名示相而已若更委悉開釋如上法門義理紙數千萬尙不可盡是故謂之太成繁廣略指上下準例可知者如初攝一切理中云理是諦法如上開合偏圓不同﹝指上體相四科中第三境界中諸境離合﹞又攝一切智中云諸智離合如前所說﹝亦指境界中諸離離合﹞又攝一切行中明慧行行行乃至四弘十八不共及四無畏等輔行雲十八不共法至下助道中說三三昧三解脫至第七卷

說六度如隨自意及助道中說故云略指上下準例可知也。

十明準例用義

中云如教證二道本在別教者如妙玄明一諦境中引地持明地相明義說相似法﹝約行教道﹞地實明義說眞實法﹝約行證道﹞又教門方便卽教道明義﹝約說教道﹞說所證法卽證道明義﹝約說證道﹞釋簽云地相謂地前回向位中道觀雙流地相現前登地已去明眞實法稱爲地實初地卽是初住故也又教門等者依教道義以四悉檀說登地法名爲教道故知初地已上仍存教道若說十地已証之法卽證道也凡釋別義多用此意具如止觀第三記輔行雲前之兩教教證俱權圓教教證俱皆是實此並易明但別教中教權證實意稍難曉人多迷之使此別教其義壅隔是故今家借用地論教證二道以消別門﹝云云﹞今則通用等者卽準例用義也故止觀第二﹝舊本在第三﹞明體相四科中第四明得失中云若圓望別別教教道兩得﹝兩得卽是自行化他﹞俱是思議何以故教門方便﹝云云﹞若證道者卽不思議也若圓教教證俱不思議何故爾至理無說爲緣四說但有假名假名之名名卽無生是故教證俱不可思議也輔行解釋如向略引又輔行釋第五偏圓中明四教各有觀教行證中云前之二教四法俱權別教則三權證實圓教則四法俱實又云教証之名亦可通圓未入初住名爲教道若破無明方云證道若判權實與別不同借於地義以釋圓義故四念處云別教惟斷教道說故圓具二意教道云斷證道不斷是故當知教證二道𨿽則本在別教今則通塗用之正通於圓傍通前二又復皆有約證約說證是行證說是說教行證必有行教說教豈無說證綺文互彰是故謂之約證約說耳。

準望三觀立三止者卽準例用義也止觀體相四科中初明教相中明三止云一體眞止二方便隨緣止三息二邊分別止此三止名𨿽未見經論映望三觀隨義立名釋論云菩薩依隨經教爲作名字名爲法施立名無咎若能尋經得名卽懸合此義也言三觀者卽瓔珞經次第三觀也故體眞止望從假入空觀而立方便隨緣止望從空入假觀而立息二邊分別止望中道第一義觀而立所言等者如第四三昧中歷精進善引舊云精進無別體但督眾行義而推之應有別體例無明通入眾使更別有無明今且寄誦經勤策其心以擬精進此卽準例無明通別而用精進通別之義也。

次詳究文相

文爲二初標科次一者下解釋文爲十。

初明隨相開合

言隨相者如文所列隨事隨理等是也言開合者開則廣說合則略示一家立義文相皆然者卽三觀等皆如是也初約三觀明事理等者事謂小乘隨事而觀理謂大乘隨理而觀亦可謂之眞如惟識事理二觀法謂觀法名謂觀名行謂觀行證謂親證自謂自行他謂化他隨此開合故云通用三觀旣爾四教四悉等例之可知然須結撮勿使浮濫等者謂𨿽開拓寬廣無窮皆悉通用然而必須收束結撮莫令三觀及四教等文相泛濫而無所歸若不如此是則徵召三觀等文無所憑托建立妙行不能施設矣若得今意者卽隨相開合之意也本文淺深者卽三觀四教等本文有小大偏圓淺深也則者法也卽淺深是法則也縱﹝卽容切﹞廣﹝去聲﹞者南北曰縱東西曰廣涯﹝五佳切﹞者水際也又魚羈切水畔也捲﹝居轉切﹞合也收束也。

示一心則捲權歸實者開權顯實則融萬法不出於剎那也從被物則開實出權者爲實施權則分一道而成於無量也此如文句釋方便品寄言嘆中前實後權乃是從實而舒權絕言嘆中前權後實乃是捲權歸實耳行謂十乘觀行儀謂四種三昧智謂一心三智導者引也若無智導引則不能前進故駕以白牛良由於此也蕩謂遣蕩也若作蕩字卽滌蕩也相著之言必兼三惑纖者細也微也毫者毛也﹝犛﹣未﹢牛﹞也遺者失也不遺卽不失也諸教因果者圓教則有眞似兩因分滿二果前之三教思之可知歷謂經歷次第也然者語助也言始終者在因名始至果爲終因果理同故始終無二也。

次明結示處

所者處卽所也一往分之例余陰入在破徧文末及豎破法徧有六處示妙卽結示處所也妙境中明說教大體等卽立本文意也究而詳之結示處所亦名立本文意也。

例余陰入在破徧文末者止觀第七卷

初﹝現行印本﹞破法徧文末云前來所說但觀識陰作如此說餘四陰亦如是十二入十八界亦如是是名觀陰界入破法徧竟輔行問云應在第七卷

末明十乘竟例余陰入皆修十乘何故於此卽例余邪答以義便故從初至此單約識心從此已去乃至離愛具約五陰方成法相故通塞中旣檢校諦緣諦緣必須具足五陰道品念處不可獨明一識陰故正助只是助於道品下三只是明於觀陰次位耳故須於此例余陰入將余陰入共爲觀境又輔行第八云欲融諸法示觀境徧是故下文例余界入。

豎破法徧有六處示妙者止觀云次明破法徧爲三一無生門從始至終盡其源底豎破法徧二歷諸法門當門從始至終盡其源底橫破法徧三橫豎不二從始至終盡其源底非橫非豎破法徧豎前論髙橫則論廣橫豎不二則非橫非豎輔行雲隨文見者柰何迷深故一家釋義前總次別後還結撮歸於元意故示讀者預於文前遙點六處結撮要意一破見位後﹝止觀云體假入空結成止觀義者諸見輪息一受不退永寂然名爲止達見無性性空相空名爲觀乃至云是爲無生門通於止觀亦是止觀成無生門從假入空破見惑徧竟輔行雲體假下次以止觀結之見息入空名止達見二空名觀通結前來一切諸見悉達卽空此是第一節

示妙旨也﹞二破思位後﹝止觀云若就圓教破思假位者初破見假正是初信從第二信至第七信是破思假八信至十信斷習盡華嚴云初發心時正習一時俱盡無有餘界外正習未盡此乃界內正習盡耳華嚴云初發心已過於牟尼卽此意也云何過正習俱盡八相作佛此則齊矣三觀圓修此則過勝也輔行雲此是第二番示文圓旨也﹞三四門料簡中﹝止觀云上無生門破假若得其意者乃是圓教之門非方便門也所以稱爲破法徧輔行雲上無生下總結用門本意此言依無生門者卽前大經圓無生門豎破見思卽豎而非橫豎皆攝一切若只豎破未涉余惑若得元意本在圓融故於此中具列諸門破見思位先簡後會故圓四門皆達見思卽是法界並具三諦恐人迷旨故於此中卽示門意若得意者終日次第意非次第故云非方便門此卽第三示文旨歸也﹞四出假利益位﹝止觀云二明入假利益者菩薩本不貴空而修空本爲眾生而修空不貴空故不住爲益眾生故須出故有從眞起應法眼稱機輔行雲欲明出假眞實利益必在別圓初地初住此是第四示文妙旨故知明益正示文意故此法眼必非地前以不思議假而爲法眼耳﹞五結破法徧文後﹝止觀云前觀法重沓旣多恐人迷故約二觀後結破法徧也輔行雲前觀法下示結徧意結徧應在中道文後如何於此預明破徧但後文明徧理數而然只恐見前空假二觀觀法重杳迷於文旨言文旨者向之重沓不出一心故於此中且先略示見思尙乃卽是法性豈有塵沙在見思外豈有無明在二觀後三惑旣卽三觀必融此是第五示文旨也﹞六修中觀文初﹝止觀云生不生卽不生生亦卽不生不生自卽不自亦非自非不自不生生卽生不生亦是不生不生他卽非他亦非他非不他不生不生卽生不生亦是不生生亦是不雙非亦是不雙照輔行雲生不生更牒前從假入空卽不生生等是述文意自卽不自等者重述前文次第行意意本在於不次第也依文次第空是自行卽此自行卽是化他卽非自他不生生更牒前出假不生不生引後八中假中二文比入空說可以意得故以三文展轉相卽使空成妙空乃至假中成妙假中此卽第六示文旨也﹞。

頻此六文殷勤指的顯露彰灼讀者尙昏儻沈密隱映如何取解此仍不論標章指意等直指文內有此六重耳。

妙境中明說教大體者不思議境中有三若性徳境乃眞如觀理卽本自二空也若修徳境乃惟識歷事卽推檢八空也﹝事理二觀知之者寡此且總示淺識聞之不須驚心具如下文廣明淵旨﹞是故自他共離性相俱不可得若化他境有因緣故亦可得作自他共離逗物而說故止觀云當知第一義中一法不可得況三千法世諦中一心尙具無量法況三千邪𨿽四句冥寂慈悲憐湣於無名相中假名相說佛旨盡淨不在因緣共離卽世諦是第一義也若得此意俱不可說俱可說若隨便宜應言無明法法性生一切法如眠法法心則有一切夢事心與緣合則三種世間三千相性皆從心起輔行雲若隨下教門大體逗物𨿽用適時之變佛出世意教門大體皆是因緣和合乃生諸法故今復依大體而說故云無明法法性無明是暗法來法於法性如丹是藥法來法於銅等因緣和合有成金用是則無明爲緣法性爲因明暗和合能生諸法﹝云云﹞故知說教大體卽化他不思議境四性生法中第三共生耳以單眞不立獨妄難成眞妄和合方有所爲故也。

發心中則約圓斥偏者止觀云若但拔苦因不拔苦果此誓雜毒故須觀空若偏觀空則不見眾生可度是名著空者諸佛所不化若偏見眾生可度卽墮愛見大悲非解脫道今則非毒非僞故名爲眞非空邊非有邊故名爲正故云眞正發菩提心也輔行雲重釋誓相兼斥偏小初斥三藏次若偏下斥於通教鈍根菩薩次若偏見下斥別教教道亦兼通教出假菩薩未得眞應猶同見愛二觀猶爲無明所縛名非解脫今則下正明中道故雙非毒僞。

安心中義開三種者於其圓頓一心止觀復更義開三種止觀故也故止觀云若就三番止觀則三百八十四又一心止觀復有六十四合五百一十二輔行雲若就下更歷三種止觀以結前數言若就者別立之辭文𨿽惟頓若更別約次第三觀則一一各有百二十八故著若就之言次第三合故立一心依前重舉故云又耳人見三番之後更云一心便謂頓等三止觀外更立一心謂此一心不關前頓今安心者依前妙境及前妙願故前文云須行塡願則願行相稱故向安心若總若別並是圓頓塡圓頓願更開對於次第三觀一一觀中皆具前來一百二十八對本一心乃成四番一百二十八合五百一十二人不見之妄生穿鑿。

道品中不出念處者四種道品中卽相生道品也故止觀云道品有四一當分二相攝三約位四相生第四相生正是調適如修念處能生正勤正勤發如意足如意足生五根五根生五正生七力七覺七覺入八正是爲道品善巧調適又云深觀念處是坐道場勤觀念處名四正勤﹝云云﹞大論云四念處中四種精進名四正勤四種定心名四如意足五善根生名爲五根五根增長名爲五力分別四念處道用名爲七覺四念處安隱道中行名爲正道故知初心行道用三十七品調養止觀四種三昧入菩薩位輔行雲大論下引證道品並在念處是故道品初心並修。

通塞中元治能執者止觀云若不執觀空智慧則能破不如所破但破塞存通若同外道愛著觀空智慧宜以四句徧破能破如所破令眾塞得通輔行雲𨿽不愛著能破之觀而猶愛著所破之惑故云若不愛著觀空智慧則能破不如所破是故但用破徧破惑故前破徧但用能破破於所破猶未悟者必於能所心生塞著於能生著觀法𨿽正著心同邪是故須破故云愛著觀空智慧是故須以四句三假破能著心使無立處破能著智如所破惑故云能破如所破也次位中勸修五悔者止觀云圓教次位於菩薩境中應廣分別但彼證今修故須略辧若四種三昧修習方便通如上說惟法華別約六時五悔重作方便今就五悔明其位相先知逆順十心而系緣實相是第一懺常懺悔無不懺時但心理微密觀用輕疎黑惡覆障卒難開曉重運身口助發意業使疾相應更加五悔耳懺名陳露先惡悔名攺往修來勸請者名爲祈求聲聞自度直懺己罪﹝淨名疏云二乘爲涅盤但急斷結不懺宿罪身子罪故不見淨土菩薩達煩惱性不匆匆斷結急取涅盤但以懺悔爲先淨諸功徳故螺髻見淨卽此意也﹞菩薩湣眾行道故須勸請隨喜者名爲慶彼佛旣三轉法輪利益眾生我助彼喜回向者回眾善向菩提發願者誓也若無誓願如牛無禦若能勤行五悔方便助開觀門一心三諦豁爾開明正信堅固無能移動名隨喜心卽初品弟子位也﹝云云﹞安忍無著但在進功者輔行雲安忍只是忍於五品違順二境令入六根﹝違卽是惡順卽是善故止觀云那得薄證片禪卽以爲喜才見少惡便以爲憂輔行雲文舉片禪少惡爲違順之端故知違順未堪不應領眾故名譽等外障是軟賊當用外三術一莫受莫著二縮徳露玭三一舉萬里煩惱等內障是彊賊當用內三術謂卽空假中也﹞離愛只是離六根中相似法愛又次位者只是行之所階恐行者生濫故於次位中別出五品六根淸淨勸勵行者令離障離愛旣云離障離愛故知只是進功故安忍違順進功六根離相似法愛進功初住入住已去今所不論故諸經論初住已去多明輔佛化他之相不復委悉論於自行搜者求也索也宗者本也源者水原也宗源卽是處所及立本文意也識者知也大綱者网上之大繩也大綱卽宗源网目卽諸文整者正也齊也存者在也立也釋簽云网中之要莫若綱維維者系也白虎通云大者爲綱小者爲紀綱者張也紀者理也張理上下整齊一倫若羅网之有綱紀而萬目齊張也。

三明事理傍正

中云如四三昧正爲顯理傍兼治重者四種三昧能緣𨿽異所緣無別是故乃名正爲顯理故輔行雲四種三昧所歷事別若能觀觀無非一心所顯之理無非三諦期心悟理名之爲正重障自除名之爲傍重障不出四重五逆故常坐三昧觀於三道觀業重者無出五逆又半行半坐三昧中方等懺云犯沙彌戒乃至大比丘戒若不還生無有是處卽懺業道文也法華懺云七眾犯戒欲一彈指頃除滅罪者應當修習此法華經隨自意三昧諸經行法如請觀音及七佛神咒經虛空藏經等莫不皆爲滅除重業如十法界正示理具傍識淺深者陰境十乘第一觀心是不思議境中先明思議十法界邐迆淺深卽傍識淺深也次明不思議境於一念中理具三千卽正示理具也如識次位正爲簡濫傍爲通經者止觀中明三藏次位竟乃云此教初淺尙有次位豈有凡夫造心卽言上位此非上慢推與誰乎﹝由是言之暗證叨濫非適今也﹞輔行雲此教下斥濫也此科﹝次位﹞正爲簡濫故來是故須斥三藏旣爾通別圓三豈不然乎故云正爲簡濫也止觀又云今有十意融通佛法一明道理寂絕亡離不可思議二明教門綱格頓漸祕密不定藏通別圓三明經論矛盾以四悉意開結融滯四明巧破執著單復具足無言盡淨五明結正法門對當行位權實大小賢聖不濫六明於一法門縱橫無礙綸緒次第七明開章科段鉤鎖相承生起可愛八明帖釋經文婉轉繡媚總用如上方法隨語消釋義順而文當九明翻譯華梵十明一一句偈如聞而修入心成觀今言傍爲通經者卽十意中第八帖釋經文也又十意中第六結正法門權實大小賢聖不濫卽正爲簡濫也破古爲傍者則顯立今爲正也文不可廢者若不存於古師之謬將何以顯今家之正是以破古文不可廢必須存之蓋以非顯是也。

四明文偏意圓

中言如以三止觀結於諸文等者如前備引言文偏者卽漸次不定也言意圓者正意爲明圓頓也故前文云以大意中文略意廣故用三一收束結撮應知部內意惟在頓也及五略中所用三教諸境﹝陰等十境﹞十乘縱橫偏小等者亦如前引故前文云下文𨿽有四教八教思議不思議相待絕待皆爲顯於圓頓一實也三種止觀皆緣實相等者漸次不定旣皆緣實相當知漸等其文𨿽偏厥意乃圓也又止觀第一發心中約四弘顯是引證三諦之後釋疑文云若爾云何復言遊心法界如虛空又言無明明者卽畢竟空此舉空爲言端空卽不空亦卽非空非不空﹝云云﹞輔行雲若爾下釋疑疑云若具三諦華嚴云何但言如空及大品中云畢竟空此舉下釋疑也文偏意圓不應偏難空卽具三故云空卽不空等何但空爾假中亦然具如下文諭疑顯正例中辧之﹝云云﹞。

五明廣略有無

中云如發心中顯數則廣而文相略者五略第一發大心中列於十種一推種種理二睹種種相三睹種種神通四聞種種法五遊種種土六睹種種眾七見修種種行八見種種法滅九見種種過十見他受種種苦此乃卽是顯數則廣也於十科中但約四教粗釋前四故云而文相略也又於十科中但釋前四後六略無指例而已故云其淨土徒眾修行法滅受苦起過等發心例前可解不復委記故云而文相略也後十法中文相則廣而顯數略者卽後第七正修十乘第二發心中委明依境發菩提心及以圓斥偏等故云文相則廣也不列十科故云而顯數略也修大行中事儀則廣而十法略等者輔行雲所言常坐乃至非行非坐者約身儀爲名也修大行中旣委明此故云事儀則廣也然四種三昧若從法爲名常坐名一行常行名佛立半行半坐名方等法華非行非坐名隨自意輔行釋常坐三昧中云此去乃至非行非坐並粗準本經示觀門之語縱有似於十觀之相而文並約略未可以辧觀法始終初發大心及下三略亦復如是故此五章但名大意此文謹依兩經粗列﹝文殊問文殊說兩般若經﹞語簡意遠不可謬判若欲消釋必善下文十乘觀法方可離謬若據下文無四行相則下文成略今據觀法十乘未周則此中成略是故五略從觀略邊不從於事後三大章大意中有等者後三卽是第八果報第九起教第十旨歸也大意中有卽是第三感大果第四裂大网第五歸大處也輔行問云大章起教五略裂网云何得同答對揚利物名爲起教令他除疑名爲裂网起教本爲除他疑网是故同也起教旣與裂网是同果報旨歸豈可異於感果歸處故知後三大章大意中則有也廣解中無者﹝五略九廣﹞止觀序云𨿽樂說不窮才至見境法輪停轉後分弗宣輔行雲時逼夏終𨿽闕余文行門非要略中已具足表期心卽大章第七開爲十境至第七境余不復宣後三大章及餘三境托緣不終余文𨿽略準上可知增上慢境如禪境云無所知人得此謂爲無生忍四禪比丘謂爲四果後之兩境只是兩教二乘三教菩薩具在體相攝法偏圓等文及諸境中可思議內後三大章亦準五略後之三略其文𨿽闕於義已足故托夏末以爲闕緣信行圓乘於玆罷唱故云法輪停轉被行略周餘止不說故云後分弗宣十種境界正觀中有等者大章第七正修止觀中先列十境以爲所觀一陰界入二煩惱三病患四業相五魔事六禪定七諸見八上慢九二乘十菩薩𨿽互略無義必通具者輔行雲常坐觀三道常行觀佛相好方等觀尊容道具法華觀六牙白象隨自意歷善惡無記並是所歷事別且所歷之事豈非陰入以凡夫無始未曾離陰故陰入現前餘九待發故四三昧義必通具十種境界又輔行釋常坐三昧云於此文中然以義推十乘略足法界等名卽妙境也爲化眾生卽發心也系緣一念卽安心也觀於三道卽破徧也歷一切法卽通塞也而修佛道卽道品也觀於業苦卽助道也識觀不濫卽次位也次位之中兼於餘二﹝安忍離愛﹞下三三昧意止觀文附事𨿽略若以義說準此可知又發心中文相𨿽略義必通具故須委明依境發心及以圓斥偏等又十法中顯數𨿽略義必通具亦須委顯十種之數也輔行問云應先起誓後觀妙境何故境後方云發心答境前非不發心具如五略中意今發重爲成觀故須緣理益他也。

六明文行不同

中云如十境十乘生起次第者止觀云陰境在初具於二義一者現前二者依經大品云聲聞依四念處行道菩薩初觀色乃至一切種智因觀陰果動煩惱因大分俱觀致有病患因觀三境則生諸業惡業欲滅魔懼出境則生魔事若過魔事則有功徳故生禪定禪有觀支邪慧猛利故生諸見見心暫息未得謂得故生上慢見慢旣靜小習忽起故生二乘若憶本願𨿽不墮小則生菩薩輔行雲由觀陰入生下九境能所相扶次第出生而成十意然此生起且附文相一家著述凡立章門無不生起若依下文十境互發則無復次第止觀云旣自達妙境卽起誓悲他次作行塡願願行旣巧破無不徧徧破之中精識通塞令道品進行又用助開道道中之位己他皆識安忍內外榮辱莫著中道法愛故得疾入菩薩位輔行雲生起次第今文可見四念處中以初四法皆共成於上求下化故彼文云上求不思議境觀於煩惱卽是菩提於此煩惱上求菩提無別求也生死涅盤亦復如是爲欲下化應須髮心卽發弘誓我以何法上求下化應須安心莊嚴上求以此定慧能度眾生名爲下化若無上果下化不成故知果成由於破徧若破不徧須識通塞下去生起與今文同以此而觀前之四法用無前後通塞等三成就前四次位等三以判前七能善用者十如指掌今文但列十境十乘生起次第而不說其無復次第異同之相故今乃引輔行之文以顯今文耳十禪淺深者止觀禪境中列十種禪一根本四禪二十六特勝三通明四九想五八背捨六大不淨七慈心八因緣九念佛十神通又云次明深淺不同者四禪是根本暗證味禪凡聖通共薄修卽得特勝少有觀慧不味不暗證橫對念處豎對根本故先味次淨通明觀慧證相深細細次於總此三同是根本實觀治惑力弱九想正是假想初門前鋒伏欲故次列之九想但厭患外境未治其心故次背捨背捨𨿽破內外貪欲總而未別緣中不得自在故次明大不淨破依正貪也𨿽總別治貪未修大福徳故次慈心𨿽內治重貪外修福徳不入因緣則非世間正見故次因緣三世輪轉無主無我成世正見𨿽世正見緣底下因人福力微弱次緣上果福力廣大𨿽前來諸定未有力用轉變自在故次神通輔行雲次明深淺者卽是十門生起次第初明根本何故特勝次根本來乃至神通次念佛來前淺後深故云深淺亦名十門各有來意豎破法徧文𨿽次第行必隨人者謂豎破法徧之文𨿽則先空次假後中若論其行必須隨人以寄次第顯不次第故也故下卽云豎破元爲顯於不二然則𨿽爲顯於不二何妨約於文相次第所以又云或隨豎次入何障於理卽不障於眞俗中道三諦之理也此則𨿽有橫豎而非橫豎𨿽非橫豎而橫而豎故𨿽次第而不次第𨿽不次第而次第宛然也十禪何必自淺階深者重徵上文十禪淺深未必全爾亦是行必隨人前後無在也而止觀中乃云深淺者且附文相生起次第耳然𨿽前後無在不妨生起次第故下卽云自淺階深妙觀斯在斯者此也在者存也階者級也梯也如梯之等差也。

七明待絕前後

中云若約教相必先待後絕者先約相待判妙異粗次約絕待開粗是妙此二亦名廢粗開粗判今法華惟具二妙法華已前𨿽有圓實都無待絕問待絕俱絕方名爲絕何故謂之待絕二邪答若明絕待故須俱絕若明經意故須雙明經意𨿽雙理無異趣以此俱絕對前稱待所待未會會方名絕是故法華得二妙名由待知妙妙體是絕絕亦無寄妙體無二若論道理待絕俱時者待絕旣是廢粗開粗釋簽乃問開廢何別答約法乃開時卽廢約諭必義須先開若爾法諭差違何成諭法答據理似與諭有違據事似先開後廢如先示方便卽是眞實旣識實已永不用權若約理者開廢俱時開時已廢故也止觀旣是法華妙行所以釋名論待論絕又輔行釋偏圓五科權實中云問玄文諸義並先開後廢如向所引何故先廢後開﹝止觀之中先廢後開﹞答玄文約諭如世蓮華必先開後落此從法便故先廢後開旣廢權已實則可見義之如開又此廢文與彼稍異彼約法華廢前權部權教復須開前權部權教今約諸文展轉相廢猶似未開故在開前今具二義故廢在前又廢同於待開同於絕待前絕後未失常規故知若順蓮華三諭則須先施次開後廢若惟論妙法則先待次絕故開廢次第及待絕前後義在於此又釋簽云若不論待無以明絕若明待已卽指所待是於能絕能絕亦絕方名爲絕。

八明破會不同

中云若依化儀必先破次會等者此文可解故今偏圓借彼釋名次第則別者卽前所謂乃至偏圓文中具引蓮華三諭釋名也止觀輔行如前備引玄文判教凡有釋義破旣居先今文借用三諭釋名破乃在後是故謂之次第則別何者以由先施次開後廢後廢卽是破義故也故此與前待前絕後不可雷同矣故文句引光宅釋開方便門示眞實相云昔鹿苑機雜盛說三藏未明一理爾時以權隱實一理爲權教所閉今王城赴大機顯於眞實眞實旣顯則廢除昔教昔教被廢故方便門開一理旣彰則眞實相顯章安斥云此解乃是破於方便非開方便以此証之廢權卽是破權義也。

九明行解不同

中云如五略生起者止觀云云何發大心眾生昏倒不自覺知勸令醒悟上求下化𨿽復發心望路不動永無達期勸牢彊精進行四種三昧𨿽不求梵天梵天自應稱揚妙報慰悅其心種種經論開人眼目融通經論解結出籠若知法界無有始終豁然大朗無礙自在生起五略顯於十廣良以五十不出自行因果化他能所故也分別十章者止觀云分別者十章功徳如囊中有寶不探示人人無見者今十章幾眞幾俗幾非眞非俗幾聖說默非說非默乃至云幾橫豎非橫豎如是等自在作問輔行雲始從眞俗終至橫豎略以十門分別十章引證破古問答料簡者料簡卽是分別十章文後料簡一科也彼料簡中最初問云略指大意同異云何﹝云云﹞引證破古卽是序中引證三種止觀及釋疑之文故疑者云諸法寂滅相不可以言宣﹝云云﹞破云但引一邊不見其二﹝云云﹞又引證破古問答料簡亦非一向局在序中應須徧該一部始終尋之可見不煩委示多爲生解者以止觀云前六重依修多羅以開妙解故也若爾引證破古等且須約於開解之文﹝云云﹞若十法總別乃至專在於行者以止觀云今依妙解以立正行故也十法總別十境互發十境發相至下大章總別例中具引示之十禪離合者離者開也止觀禪境中云此十門﹝十門卽是十禪﹞與五門十五門但有開合之異耳開五爲十者開數息出特勝通明開不淨出背捨大不淨慈心因緣守本念佛門毗曇名界方便禪經名念佛此亦守本神通約九禪上發不專據一法輔行雲五門卽是五停門也十五門者於五停門各開爲三故成十五止觀云合十五爲十者數息不淨各有三則不合慈心有三但合爲一卽眾生慈也沒其二名者禪是門戶詮次事法法緣是二乘入理觀無緣是大乘入理觀沒理去二存事惟一若開者卽屬二乘菩薩兩境攝因緣亦三門三世輪轉粗果報一念細細故附理粗故屬事沒細存粗但稱三世門也念佛亦三但取念應佛耳神通但取五通若但取五門有所不收若取十五義濫於理是故簡理開事𨿽開合不同各有其意。

十明舉例

從略中云如道品攝法假中空例等者以一例字通結道品攝法假中空也又亦可云例破余陰也今且從於初意消文止觀調道品中云諸道諦三十七品今不具記﹝前三教道諦也﹞但明無作道諦三十七品成於一心三觀之義又於無作三十七道品中但釋一界四念處餘九法界但云亦復如是輔行雲先約一界次以九例此卽舉例從略也止觀攝法中初攝一切理指前諸諦開合次攝一切智亦指前文諸智開合乃至攝一切教中但略舉其名數而已此卽舉例從略也止觀破法徧文末料簡云問入假中有因緣入空何意無答入空亦有略故不說耳何者謂爲解脫故爲脫他故爲慧命故爲無漏故爲法位故夫生死縛著勞我精神非空不解自旣有縛能解他縛無有是處爲脫他故應須入空賢聖以慧爲命慧命非空不立諸神通中無漏通勝爲勝神通故應須入空又法位非慧不入空慧能速入法位入空因緣甚多例後故說五耳輔行雲自脫同大悲脫他同本誓慧命同利智無漏同方便法位同精進﹝同謂同於入假﹞一一細會令義相當假在空後故云例後欲以前後一例五緣故亦五耳故今謂之假中空例﹝中字但是語助而已﹞此卽舉例從略也破余陰余使余品以例初品者止觀破法徧文末云前來所說但觀識陰作如此說餘四陰亦如是十二入十八界亦如是所以不言例初陰者以五陰之次色陰在初故也又爲止觀以十二入十八界例於五陰故也余使余品者若通而言之品亦無使故法界次第中以見思二惑名九十八使﹝使以驅役爲義以能驅役心神流轉三界故也品者類也眾庶也﹞今從別說故分使品以對見思是故止觀破見假中但名八十八使破思假中乃云八十一品若破見惑例余使者如破單四見中有見八十八使旣乃如上次破其餘無見亦有亦無見非有非無見等八十八使亦例前可知今文不言以例初使者以單四見等皆具八十八使故也破思惑余品言以例初品者止觀明破貪欲云初品旣爾後八品亦然又云破貪欲九品旣爾破瞋癡慢九品亦然例自可解不復委記輔行雲初品下明余品亦有三假例初品說破貪下余使亦例若準此文使亦是品以例初品卽是初使也相續相待以例因成者此亦是破思假中之文也初約因成假破竟次破相續相待文中但云例前可解又云相續相待亦如是則細尋廣意以申余文等者總結舉例從略之意也謂𨿽舉例從略然則必須細尋上文廣意以申余之略文爲避煩文是故舉例不可專廣暗於略文故須以廣而申於略歷一一法須先思之是故臨文方乃不昧觀行妙旨若十法成觀者輔行雲觀法非十對根有殊𨿽復根殊但是一不思議觀觀不思議境乃至離愛不離境故故此十觀文十義十根三意二分遠近故近期初住遠在極果又次位下三𨿽非觀法並由觀力相從名觀故名十觀又備此十令觀可成故名成觀亦名成乘思之可見但於陰入委識根由者觀陰入境明十乘妙觀始從第四卷

中終至第八卷

﹝現行印本﹞卽是委悉識其根由也識謂別識根謂根本由謂端由餘九待發方可設觀者止觀云陰入一境常自現前若發不發恆得爲觀餘九境發可爲觀不發何所觀故九境中但分別境者謂止觀中但是委悉分別煩惱病患等九境相狀也境下十觀不細委分者謂止觀中觀下九境十乘妙觀若望觀陰十乘妙觀則下九境十乘妙觀稍是簡略也但隨境轉照非關廣說者卽是辧於九境十乘簡略之意也所以九境十乘簡略者意明但是隨下九境發時便將上文陰境之中十乘妙觀轉用照了而已故不委示之非關廣說也舉例從略不其然乎。

止觀義例纂要卷第一

止觀義例纂要卷第二

永嘉沙門釋﹝從義﹞撰

次明消釋體勢

文爲二初分科次一者下解釋文爲二。

初明文體勢

爲十。

初明法諭廣略

中云若法略諭廣等者如文句記釋譬說周初願爲四眾說其因緣文云問前法說中亦前三後一聞旣不悟今還請於前三後一與前何別答言因緣者卽是前三後一始末根由故云因緣四佛章略釋迦稍廣𨿽以五濁用釋於權始末未明故使中根於玆不曉譬說委明輪回之相具列三車出宅之由兼示索三與一之意廣敍等賜等子等心此乃方酬因緣之請故此卽是法說周略譬說周廣故須展於法說周文與譬說周文相相稱是故不可專守略法而壅廣諭之文也然以譬望法旣分廣略若以譬望合豈不然乎故文句記又云然譬與合互有廣略若譬略合廣先攝合文來對譬竟至合更須委悉消之若譬廣合略世尊豈可徒施悠言須委消譬合但略對又法略諭廣旣爾法廣諭略準知何者是邪如五佛章開權顯實豈非法廣譬如優曇華豈非諭略若止觀中法略諭廣如第一卷

髮心文後舉十種諭以譬滅惡生善徳等恐是諭廣故云譬如金剛從金性生等﹝云云﹞又如第二卷

料簡第四三昧無勸修文後舉西施等諭亦恐是諭廣之文也然止觀中法略諭廣其文甚少更請檢之﹝云云﹞法廣諭略其文稍多今且舉一文以示之如止觀約余門破法徧中云上約無生一門豎修三觀徹照三諦破法徧無量諸門望無生門余門是橫﹝法廣﹞譬如徑直重門此則名豎齊並邐迆故稱爲橫﹝諭略﹞攢字準文選張衡南都賦注中作左官切故彼文云攢立叢駢注云言林木攢布也若準玉篇韻集中從手是去聲訓聚也從木是平聲謂木叢也今依文選故取平聲亦取訓聚之義謂攢聚上文之廣法以對斯文之略諭也或開諭對法如如意珠等者止觀陰境十乘之初觀不思議境文末舉諭云如如意珠天上勝寶狀如芥粟有大功能淨妙五欲七寶琳瑯非內畜非外入不謀前後不擇多少不作粗妙稱意丰儉降雨穰穰不添不盡蓋是色法尙能如此況心神靈妙寧不具一切法邪輔行雲如意珠下正譬妙境卽總譬於前來理性自他橫豎及結成等故今謂之開諭對法也卽是開於如意珠諭以對前來理性自他橫豎結成等不思議境之法也如意珠者第一義天天然理體卽勝寶也性無雜染名之爲淨無非佛法故名爲妙在一剎那故云芥粟能滿自他菩提妙果名大功能生一切願故名爲欲欲不出五寶不出七卽譬無作道品總持眞寶名琳似寶名瑯非自性故非內非他性故非外旣非自他卽無共離非縱故不謀前後非橫故不擇多少非權非實故云不作粗妙觸境斯現故云稱意丰儉益物不窮故雲降雨穰穰非本無今有故不添非本有今無數不盡或法別諭總如以大車諭於十法等者止觀陰境十乘文後舉經文大車諭之輔行雲且順經文次第不依十法次第今以十法隨對整足大車髙廣不思議境也幰蓋慈悲寶繩交絡卽發心也安置丹枕枕有內外若車內枕休息眾行卽安心也若車外枕或動或靜動靜只是通塞義也破塞存通卽塞而通其疾如風卽破無明是破徧義也始自白牛終至平正道品義也又多僕從卽正助也遊於四方卽次位也安忍離愛在次位之初安忍只是忍於五品違順令入六根離愛只是離六根中相似法愛故知前七正明車體及以具度後三只是乘之所涉若無所涉運義不成是故十法通名大乘也故今謂之開彼總諭以對十法也若以善畫勝堂爲諭不須開對但略合而已者止觀第四生起十乘文後舉諭云譬如毗首羯磨造得勝堂不疎不密間隙容綖巍巍昂昂峙於上天非拙匠所能揆則又如善畫圖其匡郭寫像偪眞骨法精靈生气飛動豈塡彩人所能點綴次合譬云此十重觀法橫豎收束微妙精巧初則簡境眞僞中則正助相添後則安忍無著意圓法巧該括周備規矩初心將送行者到彼薩云非暗證禪師誦文法師所能知也輔行雲以此一合通合兩譬最後結中同結二人然此合說文約意廣初合勝堂者橫豎等合不疎不密等從初則下合巍巍等意圓下合非拙匠等次合後譬者橫豎等合匡郭偪眞微妙等合圖寫等從初則下合生气等非誦文者合塡彩人委消譬合之文具在輔行今不煩錄若法諭俱總如以虛空諭於法界者止觀第一輔行第二引華嚴雲遊心法界如虛空是人則知佛境界法界妙理非相無形故諭虛空也若法諭俱別則隨文對消等者如止觀第一云漸則初淺後深如彼梯隥不定前後更互如金剛寶置之日中圓頓初後不二如通者騰空爲三根性說三法門引三譬諭隨文對消具如輔行可以意得故不煩引。

次明法等有無

中云法諭合三互有互無者若但有法而無譬合其文甚多若但有法譬而無合者如向所引漸則初淺後深如彼梯隥等是也是故須知但可有法無譬及有法譬無合終不可云有合無法譬也隨宜設用存沒適時者意明法若易解則不須舉諭法若難明必假諭而顯有合無合準思可見故文句記解舉譬文下注云云字者以易解故不復合諭卽此意也。

三明開合自他

中云有對自開合如五略對十廣者五略但是十大章中第一大意自開爲五耳而止觀云生起五略顯於十廣者卽是對自而論開合也輔行雲生起五略顯於十廣者對顯也生起五略彰十次第五十不出自行因果化他能所有對他開合如以十廣對五重玄義者輔行第四云又此廣文亦與五重玄義意同五重則玄談教旨今此則依經起行所以彼爲釋經此爲成觀是故次第稍異於彼初釋名者卽標名也次體相者卽顯體也攝法只明體所攝法方便下三卽是明宗起教是用偏圓判教彼釋法華理須分別一代教門故教居後分別前四此爲成觀觀由解生名體偏圓並屬於解由解立行故次解後方便正觀行始爲因行終爲果故次正觀以明果報宗是自行用是益他由自行滿故能起教旨歸只是自他所契故彼玄文引神力品約教次第故名用體宗若引序品約行次第故名體宗用今文正當約行次第但以教相在於宗前前後之意如向所說有相攝開合如開上合下者止觀第一云若心若道其非甚多略言十耳或開上合下或開下合上令十數方足而已輔行雲舉略顯廣以要攝多一道之內非相無邊故云甚多言數方者方猶法也如華嚴中凡諸法門以十爲數或開上合下等者明開合也上謂二乘下謂修羅文合二乘是故開下謂開修羅從鬼畜出開上合下準說可知法華云六趣淨名云五道以由修羅開合故也。

有義立開合如攝法等開六開四等不出自他因果及文四義二意惟在一者開六卽是攝一切理攝一切惑攝一切智攝一切行攝一切位攝一切教開四卽是六中一一皆開爲四卽是四教理惑等也若就現六開四卽自他因果耳不出自他因果者止觀云事理解行因果自他等皆止觀攝盡也輔行雲實體止觀以爲能攝事理等六以爲所攝所從於能故云攝法𨿽辧偏圓次不次等但明實體所攝法徧豈所攝差降令體分張﹝學四明者請讀斯文不須固執理體差別相相宛然﹞從事理下略示向列六章攝相略以事等攝於六章事卽攝五理但是理解卽是智位通因果因復攝於理惑智行教他但教余並是自自行化他因果攝盡此之六章文六義二各有次第及不次第意惟在一同是圓頓止觀攝故而今文云文四義二者四字恐誤當爲六字或恐開四卽是文四也文相盈縮者卽是開合也後數必使至十者後字誤也當爲從字十數如前十廣等也言賒促者卽遠近也遠近卽是長短長短卽是開合故也。

四明注文云云者

輔行雲注云云者未盡之貌云者言也說文云象雲气在天回轉之形言之在口如雲潤物廣雅云云者有也下文尙有如雲之言也如生起五略顯於十廣文下注云云者卽以生起五略顯於十廣次第而五略十廣生起次第上文已具今若重展則成文繁是故文下但注云云耳此卽上文已具也或餘部廣存者如止觀第一以四種四諦橫豎對土文下注云云者卽四土之義廣如淨名疏及一家諸部今但略對而已餘如諸部具存故但注云云也或廣文非要者如止觀中略列十種發心廣說下注云云者以今所列始從推理終至受苦發菩提心大綱略足若更廣說於今非要是故乃注云云字耳若消釋者須委的處所者謂上文𨿽則已具及餘部廣存而消釋者必須委悉的辧上文餘部處所豈可通漫不知向方邪撮略指示者謂𨿽重展成繁及廣文非要亦須撮略指示大綱故輔行釋對土橫豎文畢乃云出淨名疏也又釋發心中云應知經論多少不同如十住婆沙但有七種發心無量壽觀報恩等經亦有多發優婆塞戒經有十種發心等故法華文句凡注云云兩字而文句記多委的處所撮略指示卽此之例也若傳寫有闕須塡者亦如法華文句約觀心解一時文下闕注云云兩字記中乃云觀心下應注云云文無者闕也。

五明破立存沒

中云如破古師及破邪僻等者破古可解破邪僻者如陰境十乘大車文後云今人只謂捨惡取空是大乘此空尙不免六十二見單復之惡何得動出爲乘設借爲乘只一禿乘無法門具度乃至雲乘邪見乘入險惡道是壞驢車耳若破偏破小破己必立等者別教教道已還並皆違於圓妙之理故須破之是故謂之爲成一家不思議理卽是破於皆墮性計迷於圓理也性計若亡妙理方顯天臺一宗異於南北地攝等師蓋由得於龍樹無生理趣故也故絕待止觀及不思議境中廣破教道令成圓極卽此意也爲逗一代不思議化者卽是破己必立如化他不思議境等是也故妙玄云如來初出便欲說實爲不堪者先以無常遣倒次用空淨蕩著次用歷別起心然後方明常樂我淨龍樹作論申佛此意故以不可得空洗蕩封著習應一切法空是名與般若相應此空豈不空於無明無明若空種子安在淨諸法已點空說法結四句相此語虛玄亦無住著如病除已乃可進食食亦消化﹝云云﹞。

六明長短不同者

文有長短耳非義長短也若義隨於文斯亦可矣故下文云別釋義長也研﹝五堅切﹞磨也核﹝下革切﹞考實事也俟﹝狀史切﹞待也如不思議境等者輔行雲文異義一意非一異以三諦法不出修性自他故也故不思議境文自有七一理性境二修徳境三化他境四結自他以成三諦五舉諭六明功能七收攝諸法以成觀境所言等者如輔行釋前六重依修多羅以開妙解之文是也及破法徧者始從第五卷

終至第七卷

﹝現行印本﹞故不思議境及破法徧其文甚長是以釋者必須觀歷初後尋求中間也或結長就短者如輔行雲不思議境文異義一意非一異等是也演短令長者卽是開向三諦修性自他之義也破法徧中結長就短不出橫豎及以一心也演短令長亦是開向橫豎一心耳或總別二釋等者如破法徧文初云今欲借別顯總舉次而論不次故先三義解釋﹝三義者先空次假後中也﹞輔行雲一家釋義前總次別後還結撮歸於元意意𨿽若是爲顯不二還依章門橫豎解釋則於一中橫豎甄分淺深不亂。

七明法諭隱顯

中云若法隱諭顯則求諭意以消法者如止觀云初釋大意囊括始終冠戴初後輔行雲囊有括結收於一囊章有大意擊於始末釋名爲始旨歸爲末故知大意如囊有括盛持結束十章之法又復大意冠十章音冠初如冠冠於身戴後如身戴於冠大意有發心故冠初大意有旨歸故戴後若法顯諭隱則求法意以消諭者如止觀第一發心文末諭於結束顯示文云故知明月神珠在九重淵內驪龍頷下有志有徳方乃致之輔行雲言九重者陽數之極是故舉之以諭最深亦不須以此文配九九但顯深不勞別對如其對者數則不便又如止觀第四云如豬揩金山眾流入海薪熾於火風益求羅輔行雲傳聞絕塵解云豬揩譬止解眾流譬止行薪熾譬觀解風益譬觀行一往似得仍乖文旨前以膏明譬解行竟此但譬行卽昏而散卽照而寂但依二譬各對止觀此解爲正故豬揩等但譬止行薪熾火等但譬觀行耳此則求法意以消諭也諭望於合隱顯例然者卽諭顯而合隱諭隱而合顯也如止觀中善畫勝堂譬合之文輔行旣云然此合語文約意廣當知卽是諭顯合隱也﹝止觀輔行具引如前﹞如止觀第一舉父子路人瞋打之諭而今下文第七例中旣云文中自合瞋以譬集打以譬苦當知乃是諭隱合顯也﹝云云﹞。

八明問答迷解

中云若迷問而不迷答等者如止觀第一問云問前簡非並言非今顯是何故並言是答所言並是者皆非縛非脫故言並是通皆上求故輔行雲有人云此中問答問前判是屬非文者不然若準彼爲問應云前旣是非俱非今那是非俱是準今答意意都不爾答意但答取三菩薩何曾復云是非俱是是故問中通云並非不云具非並非答中但云菩薩俱是不云九非俱是若準他意九非亦須俱是故也此卽迷問而不迷答則求答意以設問也又如止觀第五破見假明位文末云問何不直明別圓入空破假而明三藏通教等入空位爲輔行雲此是止觀正文讀者尙暗或消文者惟云次第或修觀者別求圓融但觀答文義理自顯此亦求答意以設問也若迷答而不迷問等者如止觀序中問云教境名同相頓爾異﹝此問可解易爲消釋是故名爲而不迷問﹞次答云然同而不同不同而同漸次中六善惡各三無漏總中三凡十二不同從多爲言故名不定﹝此答難見故名迷合﹞委細消釋具如輔行﹝云云﹞則研問文以成答者以由問中將同問異是故答中乃答十二不同也﹝云云﹞或問從答生者亦如序中問云此章同大乘同實相同名止觀何故名爲辧差輔行雲由前答異將異問同是故結云何故名爲辧差故知此問從前答生也或孤然釋妨者如止觀第七破徧文末料簡云問瓔珞云第三觀初地現前今云何說或在八地或在初住答借義相成或借髙成下故言八地或借下成髙故言初住瓔珞明別教故言初地輔行雲次問答者重釋妨也乃至云此一門答拾遺故來文亦非次或因答作並者如不思議境文初章安約十六番私料簡中云若爾煩惱亦是諸法之本元爲治惑亦是觀初病身四大亦是事本元爲治病亦是觀初何意不得亦通亦別今謂文中𨿽無並字此卽因答作並名辭也又如妙玄第一云問用是化他亦不須自行權實答欲以自利利他故並宗亦應然欲以自行化他因果是故應取他也答化他因果不能致佛菩提是故不取並用他權實亦不能令他至極亦不應取答他宜須此是故取也此則文中顯有並字也或從答設難者如止觀第一問小乘亦是佛說何意言非若言非者不應言漸答旣分大小小非所論今言漸者從微至著之漸耳小乘初後俱不知實相故非今漸也輔行雲問小乘亦是等者重難前答以前問云初後俱淺是何觀相答小乘意非三止觀相也故今乃重難前答故雲從答設難也或答順於問或答違於問者知止觀第九魔事境後料簡云問魔動竟好法後起爲是法爾寒過春來邪答未必並然自有過難好法亦不發魔是惡緣所感善是心力所致釋論云釋迦往昔在惡世世無佛求法精進了不能得魔作婆羅門詭言有佛偈﹝云云﹞輔行次料簡中初問如文次答意者先違問答故云未必並然善惡緣別次引釋論卽順問答𨿽順問答此成不定故不同於寒去春來魔若去已好法來者不必全爾是故不同又如止觀第一問集旣有四苦果何二答惑隨於解集則有四解隨於惑但感二死此亦順問而答也又如止觀第二問云過去已去未來未至現在不住若離三世則無別心觀何等心答汝問非也若過去永滅未來未起現在不住云何諸聖人知三世心鬼神尙知自他三世云何佛法行人起斷滅見此亦違問而答也或答杜於問或答開問端者違卽不順於問杜則蔽塞於問不通來難也如止觀第二問初觀破用合受名第二觀亦破用亦應言二諦邪答前觀已受二諦名後𨿽破用更從勝者受平等名也﹝此答乃是開下問端也﹞問第三觀亦破用何不更從勝受名答前兩觀有滯故更破更用第三觀無滯但從用受名不得一例﹝此答乃是杜塞來﹝向﹞也﹞。

九明舉例消文

中云如六度之文或語勢兼含應以教定之者如止觀明隨自意三昧歷諸善中明六度及對治助開中明六度爲治又明六度攝法等其間或有語勢兼含是故應以四教定之使夫六度之文各成一教之類卽三藏一類乃至圓教一類也故輔行雲圓教亡三語似於通須簡同異使教相別通教但以能所財物爲三別教約三亡於十界藥病授藥等三圓教約三亡於空假中三又若以能所財物之三而爲所亡三教能亡觀行別者義亦可然通教卽空而爲能亡別𨿽緣中用空不別圓教卽用不思議空卽此正是亡於三諦乃至無著﹝智慧﹞亦須料簡六度旣爾諦緣亦然故止觀第一約四諦顯是中明四教四諦又云總說名四諦別說名十二因緣亦開四種十二因緣又止觀禪定境中亦明因緣發相﹝云云﹞。

十明以教定法

中云隨其教體以立義宗者體謂四教之體格也亦體式也又體相也卽當體之體耳或名偏意圓從體以定者卽所依體也故止觀第二云諸經赴緣偏舉一法以示義端如首楞嚴偏舉止邊止具一切法不減少亦名祕密藏智度法華偏舉觀邊觀具一切法不減少涅盤舉三法具足法亦不多亦名祕密藏輔行釋云名偏意圓﹝云云﹞則是經論名𨿽偏舉於一意乃圓具一切體具融攝斯之謂矣輔行釋偏圓中大小俱名方便云豈以方便名同而令大小理一況復大中仍須簡擇乃至權實亦復如是是故方便種種不同如三藏教一向是小全是方便況三藏教復有初入名爲方便故有體外體內等別具如疏文釋方便品不與淨名報恩方便品同如華嚴經有壽量品不與法華壽量品同故此卽是隨其教體以立義宗也宗者本也要也又輔行雲又婆沙中處處皆云法性實相及法身等如是等名與大乘同是故應須以義判屬所以四教俱空假中而隨教門所詮各別﹝云云﹞。

次明義體勢

文爲二初標科次解釋文爲十。

初明部體本

意中云如法華玄𨿽諸義之下皆立觀心等者通則七番共解五章第六謂之觀心卽聞卽行起精進心釋簽云隨聞一句攝事成理不待觀境方名修觀別則五重各釋之中如初釋名迹門十妙初境妙中十如十二因緣及四諦境皆列四科初正釋次判粗妙三開顯四觀心二諦三諦一諦無諦略而不說境妙旣爾智妙已去存沒可知故釋簽云觀心乃是教行樞機仍且略點寄在諸說或存或沒非部正意故縱有施設托事附法或辧十觀列名而已又云今此正意論於教門是故觀法文相稍略又云意在教相故觀法存略耳是故今云然文本意明五重玄義出諸教上則教正觀傍也然今文云托事興觀義立觀心釋簽乃云托事附法如何會通應知托事名有通別通則或托事境之事或托法相之事今文從通是故但云托事興觀釋簽從別故分事法兩種之殊若托感應神通等事卽是托於事境之事若托四諦五行等事卽是托於法相之事或辧十觀乃是泛示約行之名耳三種觀法事理二觀下文當辧義立觀心者妙玄云隨諸事釋一一向心爲觀觀慧彌成於事無乖如火益薪事理無失﹝法相差別名之爲事觀心冥寂名之爲理﹞卽文字無文字不捨文字別有觀行須知此皆於其教門事相之上斟酌所以明其觀行故云義立耳以非從行惟於萬境觀一心故名爲義立也教中則以權實本迹爲主等者前十四品以權實爲主故以五味八教以簡於權若不約於五味八教以簡焉知四味七教爲權爲粗醍醐圓頓爲實爲妙故釋簽云今文諸義凡一一科皆先約四教以判則三教爲粗後一爲妙次約五味以判則四味爲粗﹝化儀四教在四味攝﹞醍醐爲妙又釋簽解種種道云兩教因人別教教道五時八教故云種種又輔行雲五時八教一期始終今皆開顯束入一乘輔行又解種種道云四時七教盈縮不同﹝云云﹞並以世界塵數以簡於迹者前十四品爲迹門後十四品爲本門迹門化城諭品但舉一三千大千世界塵數爲諭本門壽量品乃舉五百千萬億那由他阿僧祇三千大千世界塵數爲諭故玄文中凡論久近並以此等世界塵數以簡方知大通乃是近迹壽量久成名爲遠本若本迹交互參雜不分權實疏﹝平聲呼﹞遠遺失莫辧是則無由以顯本迹二門待絕二妙今經旣然昔教可解約教約部兼但對帶以此之類尋求可知矣若今止觀縱用諸教者卽前所謂散引諸文該乎一代也意在十法以成妙觀者卽前所謂𨿽有四教八教皆爲顯於圓頓一實也爲顯實理者卽觀正也傍通諸教者卽教傍也止觀約眼智顯體文後云如此解釋本於觀心實非讀經安置次比爲避人嫌疑爲增長信幸與修多羅合故引爲證耳故云復爲生信傍引諸經也又如偏圓文中云觀心往推法相應爾而人多不信今用涅盤五譬釋成此意﹝云云﹞。

次明觀教同異

中云旣約法華應須八教者以無四時八教不能顯於醍醐圓妙故也文句記云若消諸教﹝諸經﹞其文稍通若釋法華無頓等八舉止失措又云今經於八爲屬何邪若非超八之如是安爲此經之所聞又云比竊讀者尙雲天臺惟藏等四一何昧哉一何昧哉﹝淸涼觀師華嚴疏中以天臺在古來約於四教例中之所攝屬﹞頓等四教是佛化儀者化物之儀式也藏等四教是佛化法者化物之法門也文句記云頓等是此宗判教之大綱藏等是一家釋義之綱目輔行雲又此八教用各有意藏等四教是教門法式﹝法門體式﹞頓等四教是敷置引入﹝卽是儀式﹞如來權巧善達物機頒宣藏等以爲頓等﹝由說圓別等法門乃成頓漸等儀式﹞或開或合﹝開漸爲四等如第七例中﹞宜盈宜縮﹝多少隨宜故華嚴宜圓別乃至般若宜通別圓又盈縮者如下文引妙玄約於十二部九部明之﹞名𨿽有八用必不俱﹝結示開合盈縮等意﹞依法起觀觀則有四者止觀偏圓中云爲一實施三權權實相對則有四種止觀也止觀正行旣有四種方便亦然故方便文初云若依漸次卽有四種方便﹝云云﹞故二十五方便十乘觀行並通四種也漸旣異別更加不定故觀則有六者輔行雲頓人行解俱頓漸人解頓行漸不定解頓行或漸頓有人云是別者都不見文旨又云復應思擇漸初𨿽復知圓不同但中及十行中時長行遠略知此二已異別教故知此三知圓理同而行相小別開權顯實會藏等三者止觀偏圓中云諸佛卽一大事出世元爲圓頓一實止觀而施三權止觀權非本意意亦不在權外只開三權止觀而顯圓頓一實止觀故佛本意惟佛乘是者佛乘卽是圓頓止觀事不獲已爲實施權今旣開三權顯於一實漸及不定元又知圓故佛本意惟一妙乘今方通暢吾祖旣乃親承妙悟故說摩訶止觀妙行所以謂之今文隨教𨿽復若八若四本意惟爲成一佛乘也諸家迷此將何以明一佛乘邪。

三明觀門準則

準者均也平也則者體也法也隨機逗物𨿽立四門教法體度﹝體謂體式度謂法度﹞無生爲首者輔行雲初依教門途轍大體一切且以無生爲首故止觀破法徧初云然破法徧須依門經論說門不同或文字爲門如大品明四十二字是也或觀行爲門如釋論明修三三昧緣諸法實相是也或智慧爲門如法華明其智慧門是也或理爲門如大品明無生法無來無去是也依教門通觀依觀門通智依智門通理理若爲門復通何處應知教等悉依於理能依旣乃是門所依何得非門𨿽無所通徧通一切乃是妙門也餘三門置之今但說教門前三教四門破法不徧則不須說今說圓教四門皆能破徧復置三門且明空無生門無生門能通止觀到因到果又能顯無生使門光揚何者止觀是行無生門是教依教修行通至無生法忍因位具足淨名三十二菩薩各說入不二門皆是菩薩從門入位而無生爲首﹝維摩經云會中有菩薩名法自在說言諸仁者生滅爲二法本不生今則無滅得此無生法忍是爲入不二法門﹞大品明阿字門所謂諸法初不生此證無生門通止觀到因其義可見﹝無生門通果今不具錄﹞亦如文句記釋阿若憍陳如中云所以釋陳如中教相約觀其義廣者以最初故若聞阿字解一切義下去諸聖𨿽隨事別論其觀行不出無生如頭陀抖擻乃至密行亦何出於智斷無生故下去文準此可知故止觀破徧中亦以無生爲首故今略示大綱若於阿若權實始終不迷欲以圓觀消今經中五佛三周本迹流通無非無生之大體也則能兼識一代觀境故於名下略示方隅只如世人爲子立號尙有所表況諸聖者豈應徒然若不爾者則唐設無生之名永無無生之旨大小混濫權實杳冥此一旣然余例準此若消法相爲成行解等者意令學者臨文不可忘於圓頓佛乘正行之大體耳思之可見。

四明會異考

同會者通也考者校也若一切異名皆入一實名爲通會者通謂通塗通總不分種種殊異故也如止觀第二云眾名皆圓諸義亦圓輔行雲旣開前來一切名義圓外無法故云皆圓文雲開前諸名同一實相﹝云云﹞此卽通塗開會一切異名別說皆入實相妙理名爲通會也如會隨入悉者止觀第一發心中云然四隨四悉名異義同今說之四隨是大悲應益四悉是憐湣徧施蓋左右之異耳隨樂欲偏語修因所尙世界偏語受報間隔蓋因果之異耳便宜者選法以擬人爲人者觀人以逗法蓋欣赴不同耳輔行雲然四隨去別會通也此且重舉通名耳今說之下正會通名以大悲故隨順物機得四隨名以憐湣故徧施法藥得悉檀號大悲憐湣一體異名隨樂欲下次會別名樂欲是欣慕故雲從因世界是陰入故雲從果世界以間隔爲義樂欲卽所好不同因果𨿽殊其義是一便宜是辧能赴之法宜被何人爲人是觀所被之人人欣何法觀人必擇所宜選法必擬堪被能欣所赴共成一義餘二名同不須別會言異耳者會義已同文猶異耳止觀異名等者止觀第二釋名中有四科第三會異中云諸餘經論或名遠離或名不住不著無爲寂滅不分別禪定棄除捨等如是一切皆是止之異名或名知見明識眼覺智慧照了鑑達等如是一切皆是觀之異名所以者何般若是一法佛說種種名解脫亦爾多諸名字亦如虛空無所有不動無礙又止觀自相會者止亦名觀亦名不止觀亦名止亦名不觀輔行雲會諸經論皆成止觀故諸經論所有異名並是寂照之異名耳初般若下是觀異名卽般若徳解脫下卽止異名是解脫徳如虛空下是止觀不二異名卽法身徳故知諸經𨿽復多名不出止觀及以不二故知只是三徳異名耳名爲別會者別會諸名皆是異號也罄盡者罄卽盡也準諸文中應云罄無不盡所謂罄盡無不盡者乃至法門亦具通別二會之意者卽是三徳四徳等一切法門也如止觀釋名四科中第四通三徳文後料簡云問三徳四徳其意云何答通論三徳一一皆常樂我淨大經云諸佛所師所謂法也以法常故諸佛亦常法卽法身佛卽般若解脫故作通解也大經云因滅是色獲得常色受想行識亦復如是則法身皆常樂我淨二徳亦然若依一種轉色成法身法身常樂轉識想成般若般若卽淨轉受行成解脫解脫則我文依念處轉識成常轉受成樂轉想行成我轉色成淨是則通別各有二解輔行雲初問意者三徳四徳俱在涅盤云何同異次答意者三四似別俱在涅盤涅盤不殊三四不別是故會通令識不二於中復有通別二會初通會者三徳一一皆具四徳故名爲通通復二解次若依下復轉五陰及四念處以成四徳別別相對故名爲別是則別對亦有二解又如十乘名十法門亦有通別如下第五以一例諸文中引之﹝云云﹞又如止觀歸大處中云旨歸三徳寂靜若此有何名字而可說示不知何以名之彊名中道實相法身非止非觀等亦復彊名一切種智平等大慧般若波羅蜜觀等亦復彊名首楞嚴定大涅盤不可思議解脫止等當知種種相種種說種種神力一一皆入祕密藏中輔行雲旨歸三徳下會異名也三徳旣得徧收諸法是故須會一切異名當知下結也相卽法身說卽般若力卽解脫三徳皆言種種者一一徳中具一切法更互相收故云種種𨿽云種種不出三徳一祕密藏何但法門三徳攝盡化儀所表亦不出三如華嚴中遮那卽法身捨那卽般若釋迦卽解脫乃至涅盤雙樹四枯卽般若四榮卽解脫雙非卽法身﹝云云﹞文如輔行釋煩惱境十乘文末會異名中云亦名等者會前煩惱十乘觀法異名令同前觀煩惱卽是法界亦名行於非道乃至不斷而入涅盤等卽是會前十觀異名廣說異名總有三番三十六句﹝卽是涅盤般若法身三番各有三十六句也﹞。

又如破偏度入名爲通會者偏字誤也當爲徧字止觀云以無生門如上等法度入余門輔行雲豎門三諦度入橫門門門三諦故使橫門無橫不豎以豎望橫無豎不橫是故今文度入諸門﹝要而言之卽是以無生門中觀陰界入十法成乘度入余門也﹞當教當門名爲別會者止觀云問無生一門申一切佛法復何用余門答法相如此二義相須人人不同各各自行應須余門如華嚴云我惟知此一門卽是各說入門門則無量此則諸門各各不同名之爲別也如大小經論凡所立名等者亦如釋簽引中含云諸比丘嘆身子所說妙中之妙然舍利弗但說事中行忍方便不損他境名妙中之妙耳又云佛告比丘莫求欲樂極下賤法爲凡夫行亦莫自苦苦非聖行離此二邊則有中道成於眼智又云歷一切法皆云不空豈以如是妙中之妙中道不空等名能定法體是故須以名下之義而簡別之今尙不取別教教道通教含中況三藏教離斷常中及阿含中離苦樂中等邪又約部者尙不取帶二對三兼一之中況但空偏假而爲妙邪﹝釋簽云況但空偏假寧是經體準此可知故釋簽第五云不同通教但空偏假﹞帙﹝直一切﹞正作帙書帙也亦謂之書衣也槪﹝古代切﹞平斗斛木也甄﹝居延切﹞察也辧也分也尙不可以偏教小乘濫於圓妙豈可以邪外世典齊於內教眞常邪如諸外人尙爲大自在天立三身等者輔行第四云塗灰外道亦計大自在天具足三徳云法身充滿法界報身居自在天三目八臂卽摩酰首羅是也化身隨形六道豈可以此邪外妄計三身三徳之名體同內教眞常宗極三身三徳邪西方旣爾此土準知如老子所計玄中之玄妙中之妙我有三寶等豈可便同佛理邪莊生計於自然等委如止觀輔行辧之﹝云云﹞故云不可尋通名等者止觀第二明體相中有四科初教相中云夫止觀名教通於凡聖不可尋通名求於別體故用相簡之輔行雲名卽是教故云教相但前釋名名通凡聖大小偏圓不能尋之求於別體別體不顯欲捨偏從圓無由能致今明此章分其相別教家之相故云教相言通別者如大經云佛言須陀洹者名爲逆流迦葉難言若如是者阿羅漢乃至佛亦得名爲須陀洹邪佛乃至須陀洹亦名佛邪迦葉正以通名難於別體以逆流名通一切故若言所斷三結名須陀洹乃至三十四心名爲佛者則名體俱別前止觀名其名旣通今以別體甄於通名故不必須名體俱別又如成論止觀異時薩婆多宗止觀同時𨿽有同時異時之言豈可以彼同時爲圓異時爲別是故須以教相簡之是以考同出異者結考同也會異令同者結會異也若異若同同入一極者對異言同今旣會異同亦叵得故得異同同入一極一極尙無同異寧立。

五明以一例

諸者止觀第十云復次言不念不同世人取著一異定相一念乃是非一非異而論一耳輔行雲復次下定前一念以成觀境又有二義一者以禪爲境不同世心二者卽此境心復須離著乃至云此中一文﹝卽今文云不同世人取著一念﹞及第一卷

佛法界屬可思議﹝一字恐誤當爲五字現行印本在第四卷

十乘之初先明思議境始從地獄終至佛界云觀此法能度所度皆是中道實相之法畢竟淸淨誰善誰惡誰有誰無誰度誰不度一切法悉如是是佛法因果乃至云猶是思議之境非今止觀所觀輔行雲已聞思議十界歷別示此十界同在一心則一心中十界可識故可思議中此是地獄乃至佛界無說而已說必次第十界歷歷粗細不違人見注云非今所用便棄思議別求不思議者遠矣故下諸文釋思議境或至九界而止或時至佛法界佛界實是不可思議在九界後亦云思議如此文中思議境後明佛界云觀能度所度等究竟圓極豈過於此而言思議者意如向說此卽今文云思議境立佛法界也﹞第三卷

初地卽是初住﹝止觀云別教因中有教行證人若就果者但有其教無行證人何以故若破無明登初地時卽是圓家初住位非復別家初地位也初地尙爾何況後地輔行雲初地入住此爲正文於教道文不須疑也此卽今文云如教證二道也﹞第四卷

以思議釋不思議﹝止觀明二十五方便棄五蓋中引大品云一切法趣欲事等仍釋之曰趣卽是有有能趣所趣故卽辧俗諦欲事不可得卽是明空空中無能趣所趣故卽辧眞諦云何當有趣非趣卽是辧中道當知三諦只在一欲事耳今更廣釋令義易解云云輔行雲故大品下引經示相次釋經意中上略次廣初文略者只是三諦三諦只是趣等三耳略卽不可思議不可思議難見故從今更下廣約思議以示不可思議相下去諸文皆先明思議次撮思議成不思議上來諸文皆先次第次明不次惟此一文後以思議釋不思議故知前後廣略相顯但在通理文相何恆人不見之隨文生想逐語迷文便於此部而欲簡擇此文可修彼非修者未見今家始終大體識大體已簡與不簡旨在其中故於略文善須曉意然今文云前明可思議後明不可思議者恐誤應云前明不可思議後明可思議卽是以思議釋不思議也﹞第五卷

不思議明一心任運具於三千﹝止觀問云一念具十法界爲作念具爲任運具答法性自爾非作所成輔行雲一念具十爲復任運恆具十界爲待遇緣作意現起名具十邪法性自爾者凡聖法性皆悉自爾自爾只是自然異名云云乃至下文正釋不思議境中仍指前文云故妙境初文章安料簡云法性自爾非作所成故知章安深領玄旨言玄旨者卽了修具全是性具乃違性具卽空卽中一家觀門永異諸說良由觀具具卽是假假卽空中別教教道從初心來但云次第生於十界斷亦次第故不觀具或稟通教卽空但理或稟三藏寂滅眞空如此等人何須觀具尙不識具況識空中是故輔行前文謂之故知具一切法卽是於假良由於此又何但輔行諸文皆然人不見之便將具法俗假之義濫作空中理體而說遂立三諦皆有十界三千世間播在筆舌以誘愚叢哀哉傷哉然今文云一心具法者卽輔行雲一心任運具於三千也﹞及下約十禪修觀中云行人觀法極至正助﹝止觀第十觀禪定境明十乘中第七對治助開文後作如是說然彼但云極至於此於此卽是正助故也彼文又云若不悟者是大鈍根大遮障罪更造過失故重明下三種意耳輔行雲始從觀境終至助治觀法已足下之三番意如文說又次位者正爲防濫余之二法策淺令深當知並非正觀之體余文準望陰入亦應可見﹞及魔境後明陰入十乘度曲入別﹝入止觀云復次通用一意爲觀者行人根鈍先解通意度曲入別中論品品別意而俱會無生通別互舉得意相成也輔行雲復次通用下結觀通別十乘觀法有通別二意一以陰境十法冠下九境名之爲通只是一法不思議觀人根鈍故開對十法先了通意節節入別境境皆然觀法易了故引中論通別爲例言度曲者曲謂音曲以通入別如世弦管弦管不殊而曲各異﹞如是七文﹝今文但列於五卽以等字等於第六第七也﹞檢驗諸部惟一處出若尋文者請以例諸故今謂之部內惟有一文說之以此一文而均上下使處處文義通徹昭然所謂一文旣然他皆準此故也。

六明名義通局

中云如置毒譬經中惟譬五道不同等者止觀第三偏圓文中引大經云置毒乳中徧於五味皆能殺人此譬豈不譬於不定輔行雲經師子吼難云眾生之身六道差別云何而言佛性是一佛言譬如有人置毒乳中乃至醍醐皆悉有毒乳不名酪乃至醍醐名字𨿽變毒味不失若服醍醐亦能殺人實不置毒於醍醐中佛性亦爾𨿽徧五道受別異身而是佛性常一不變問經譬五道今譬五味云何得同答人必約法大經約人徧五道身宿種不斷於五道中毒發不定今以五道聞法歷味義不相違旣約聞教必歷五味卽諸經初八部等是方等亦有地獄眾來故經以一五以譬二五於理無傷五味惟諭一代五時濃淡濃淡𨿽殊皆從牛出者恐誤也應云五味惟諭一代五時相生相生𨿽殊皆從牛出故釋簽云此五味教相生之文在涅盤第十三聖行品末佛印無垢藏王菩薩竟云譬如從牛出乳乃至醍醐譬從佛出十二部經乃至涅盤又云下文義立五味譬從佛出﹝妙玄第七云若依涅盤初後兩昧從牛而出若從牛出乳已如向引若從牛出醍醐者輔行引涅盤第八云雪山有艸名曰肥膩牛若食者純出醍醐妙玄云若以義推中間三昧亦應從牛而出何者凡犢啖凡艸但能出乳不啖忍艸故不出四味良犢調善不髙不濕酒糟麥﹝麩﹣夫﹢戈﹞五味圓滿具足在牛但聽飲啖隨﹝谷﹣禾﹢牛﹞而出若啖凡艸﹝谷﹣禾﹢牛﹞卽出乳啖下忍艸﹝谷﹣禾﹢牛﹞卽出酪啖中忍艸卽出生酥啖上忍艸卽出熟酥啖上上忍艸卽﹝谷﹣禾﹢牛﹞出醍醐﹞妙玄第十判教中云初頓未必純教法身菩薩亦有凡夫大根性者卽有兩義當體圓頓得悟者卽是醍醐初心之人𨿽聞大教始入十信最是初味初能生後復是於乳何者𨿽言是頓或乘戒俱急或戒緩乘急如此業生無由自致必須應生引入七處八會大機扣佛譬忍辱艸圓應頓說譬出醍醐又頓教最初始入內凡仍呼爲乳呼爲乳者意不在淡以初故本故﹝云云﹞又約行者大機稟頓卽破無明得無生忍行如醍醐又𨿽稟此頓未能悟入始初立行故其行如乳若望小根性人行又如乳何者大教擬小如聾如瘂非己智分行在凡地全生如乳以此義故頓教在初亦名醍醐亦名爲乳﹝釋簽云一從所證理極得醍醐名二得乳名復從二義一大行之始二小機未轉先列二義次何者下釋小未轉之相﹞次開漸者佛本以大乘擬度眾生其不堪者尋思方便趣波羅柰於一乘道分別說三﹝云云﹞故涅盤雲從佛出十二部經從十二部出修多羅正與此義相應譬如從牛出乳從乳出酪其譬不違漸機於頓未轉全生如乳三藏中轉革凡成聖諭變乳爲酪卽是次第相生爲第二時教不取濃淡優劣爲諭﹝釋簽云言不取濃淡者只是小機於華嚴如乳非酪濃於乳﹞次就益不益料簡云若華嚴爲乳三藏爲酪此則方便味濃大乘味薄釋此爲三一取用益爲論如貴藥非病治賤藥是病宜貴藥非宜徒服無益初說華嚴於初心未深益於漸機亦未轉於二緣如乳若漸機稟三藏能斷見思三毒稍盡卽轉凡成聖如變乳爲酪不可以用益謂賤勝不用益謂貴劣華嚴亦如是於小如乳於大如醍醐少分譬諭不可全求﹝釋簽云以華嚴爲乳但取機生未堪入大復在五味最初而說是故華嚴分諭初味﹞二如良醫有一祕方具十二藥三種最貴善占病相盈縮所宜終不乖候謬有所治佛亦如是圓方妙治具十二部無問廣記最爲甚深菩薩智利具足全服二乘病重以九爲劑此若不縮於病無益於不縮爲乳於縮爲酪此取相生次第爲譬不取濃淡淺深﹝釋簽云不以味濃爲乳味淡爲酪故知自約次第相生爲譬全用在初故如乳縮用居次故如酪﹞三約行人心者說華嚴時凡夫見思不轉故言如乳說三藏時斷見思惑故言如酪至方等時被挫恥伏不言眞極故如生酥至般若時領教識法如熟酥至法華時破無明開佛知見授記作佛心已淸淨故如醍醐﹝云云﹞請詳玄簽之文豈非但有五味諭於一代五時相生而無五味諭於五時濃淡髙麗所錄四教儀云問將五味對五時教其意如何答有二一取相生所謂牛譬於佛五味譬教乳從牛出酪從乳生二酥醍醐次第不亂故譬五時相生次第二取濃淡所謂二乘根性在華嚴座不信不解不變凡情故譬其乳次至鹿苑聞三藏教二乘根性依教修行轉凡成聖故譬轉乳成酪次至方等聞彈斥聲聞慕大恥小得通教益如轉酪成生酥次至般若奉勑轉教心漸通泰得別教益如轉生酥成熟酥次至法華聞三周說法得記作佛如轉熟酥成醍醐﹝云云﹞此則髙麗誤以相生謂之濃淡也余昔集於諸文解釋髙麗所錄四教之文亦未曉此今因消通義例之文遂詳究玄簽故辧之如上耳今文從義處處徧入或定不定等者止觀偏圓文中又引大經第六明五昧證三藏教引三十二明五味證通教引第九明五味證別教引二十七明醍醐證圓教故引五味以證四教卽是定也若證不定卽向所引置毒乳中徧於五味皆能殺人止觀又云一切眾生心性正因譬之於乳聞了因法名爲置毒正因不斷如乳四微五味𨿽變四微恆在是故毒隨四味味味殺人眾生心性亦復如是正因不壞了因之毒隨正奢促處處得發或理或教或行或證乃至具約華嚴時等圓及前三論理教等四種發毒皆名不定輔行雲譬昔聞了因隨味能發言五味者泛云味變仍能殺人非謂法華名第五味法華名定非不定故此是法華已前約行五味今此文中但約機緣有不定相故非全約法華前文眾生下合言奢促者理教行證遞論奢促約時約行兩種五味隨其近遠遞論奢促乃至云若佛未出若聞華嚴總名不定總得名乳何者凡夫全生道理如乳華嚴約時復名爲乳於華嚴中四法復判五味發者聞教如乳發觀行如酪發相似如二酥增道如醍醐問增道是定何名不定答次第增道名之爲定若超證者名爲不定亦可聞教及觀俱名乳發相似位中兼於三味則七信已前名之爲酪八信已上名爲二酥又妙玄位妙中引大經五味證四教已又引大經云譬如有人置毒乳中則能殺人乃至醍醐亦能殺人此譬兩用一通約漸頓明不定教處處皆得見佛性也二約行不定行人心行譬之如乳實相智慧譬之以毒毒有殞命之能智有破無明之力久遠劫來說實相毒殞於凡夫心乳毒慧開發不可爲定或於初味或於後味發不得次第往判故言置毒乳中乃至醍醐徧五味中悉有殺義釋簽云教行兩意相須而釋歷頓漸教義之如教一一教中隨行淺深毒發不定復名約行故今文云故用置毒則有兩種醍醐殺人若用五味則有兩種乳不等教之與行名置毒兩種定與不定名五味兩種又置毒兩種或行或人等﹝云云﹞然置毒兩種非無乳等五味兩種非無醍醐綺文互現是故置毒但言醍醐五味兩種但言乳耳。

七明開拓句法者

拓字手承物也袥字開也或四如四種三昧等或六如破徧中引大經不生生等六句或三十六如觀煩惱境中明三徳各有三十句乃至百千如從空入假破法徧中明見思重數有百千萬品等。

八明束散前從

文相非一故曰凡諸結亦是束散不異開或前或後乃逐意便耳如止觀不思議境中明三種世間十如是法結歸一心以成三千輔行雲如前所釋本在一心圓融三諦﹝前結﹞旣已開釋﹝後開﹞恐人生迷故重結之令入一念﹝後束﹞自余文相束散前後準此思之不煩具示。

九明行理交映

交者互也映者顯也於中爲四初正明交映理有權實者藏通二教明界內眞諦權理也別圓二教明界外中道實理也行有親疏者巧拙不同也權實二理之行各有巧拙親疏故也故三藏教生滅是界內疏拙之行通教無生是界內親巧之行別教無量是界外疏拙之行圓教無作是界外親巧之行而界內外巧拙親疏復名傍正是故名爲親正疏傍也廢權入實者上明理有權實蓋約眞中而辧今明廢權入實乃約偏圓而言卽捨偏歸圓名廢權入實也理無種種者廢已更無前三偏眞但中種種不同也故止觀第一明發大心約四諦顯是中料簡云問法性是所迷何故二何故四答法性隨權實是故二法性隨根緣是故四輔行雲開權顯實惟一法性爲實施權故分權實於權實中取解根別故使權實各具利鈍應知權實各具利鈍故有親疏巧拙傍正然輔行雲開權顯實惟一法性而今乃云廢權入實理無種種對諭𨿽分開廢前後約法開廢亦非異時故得互舉以彰圓妙行有淺深者約圓理之行自論六卽淺深也又止觀序中明三種止觀前淺後深是漸次止觀淺深前後更互是不定止觀若爾初後俱深豈非圓頓止觀說理則泯彼階差者理性寂滅一法叵存是故說理則亡泯於淺深階差也談行必積功方達者住前之行歷內外凡名爲積功入於初住到淸涼池名爲方達此約似因分果而說若約眞因滿果而言則以初住已上乃至等覺名爲積功入於妙覺名爲方達止觀妙行近期初住遠期妙覺卽此意也故釋簽云故久研此因因顯名果久研豈非是積功乎故此久研積功不可濫作別教次第經歷塵劫而說也然今止觀正以住前爲積功初住爲方達耳以住上功徳自然流入非今止觀所被故也以理融行者行若無理未免差殊故以理融通方乃相攝一行一切行一切行一行卽此意也以行綜理者理若無行不能顯明故以行錯綜方乃識理易系辭云錯綜其數陸徳明釋文云綜﹝宗統切﹞正義云錯謂交錯綜謂綜聚今謂一行一切行交錯綜聚方能顯於妙理周徧也諸位無濫方可免失者六卽之位簡辧方免叨濫之愆也豈可尙深偏求一句者斥於淸涼觀師但乃庶幾頓頓之深偏求止觀文中一句而棄妙行始終大體也故下斥云偏指文中一句兩句以爲頓頓義同頑境體心踏心況以二十五法而爲前導十乘十境以爲正修者輔行雲用前諸解方堪進行復以此解導於方便事理融卽乃名妙解依此妙解以立正行如此解行取於妙理尙猶難當況欲偏指部內一文何由可階圓眞妙位當知未見融通之意故須善曉前諸大章鉤鎖冠帶收攝文旨攬入一心仍須十法和合成乘一一調試境境研核借使未悟可爲妙因﹝云云﹞故知行理相融方有所至者結示交映也故第五云﹝現行印本文在第四﹞照潤導達等者輔行雲照潤下續舉四譬以譬相資解如日照行如雨潤照潤均等萬物可成行解無偏眾徳可備解如商主導行若商人達有導有達寶所可期行解具足實相非遙解淨於行行則無瑕義之如瑩行嚴於解解則可喜義之如飾彼此互資故云交絡一體下重以此譬譬前三譬𨿽曰互嚴不二而二恐疑行解如照潤等猶是異體故約一實而論行解互相匠導還顯於實如體二手只是一體不二而二還能淨體二而不二。

然義解下次勸預了文旨必須出沒開合先令妙境周圓者妙境卽是不思議境理具十界十如三千世間也出沒卽是盈縮興廢也開合卽是與因緣等諸境開合也先令卽是預了文旨也周圓卽是具足無減也然第四卷

初明觀陰成不思議境文中𨿽則但舉十界三種世間十如是法以成三千而十如境必與因緣四諦境等而論出沒開合故也若不爾者豈十界十如妙境與十二因緣境等有異邪此非消釋文相之時欲出理具十界三千十如文旨必須預了諸境有出有沒有開有合先令十界三千十如妙境周圓具足無減也故妙玄明諸境開合中云先用十如爲首何者此經命章絕言稱嘆十如今更說五境云何同異邪十二因緣與十如論開合者名異故言開義同故言合如是相合行有兩支如是性合無明愛取三支如是體合識名色乃至老死七支如是力還是無明等三支如是作還是行有二支爲苦作業如是因還是行有二支爲苦作因如是緣還是無明等三支能潤業取苦如是果還是行有之習果如是報還是行有之業招名色等報﹝云云﹞此用思議十二因緣合六道十如耳其次用不思議十二因緣合四聖十如及四種四諦七種二諦五種三諦一諦無諦等開合之相廣如玄文卒難筆錄又此止觀禪定境中用十二因緣妙境文中亦以十如對十二因緣旣許對於十二因緣豈不得對四諦等邪故知並是開合之義也言出沒者妙玄問云諸境理旣融會何意紛葩更相拘入邪答如來觀知十界性相有成熟者未成熟者大機未熟不令起謗小機若熟不令失時隨其所宜應單應復偏圓相入而成熟之聞卽得益華嚴𨿽具鑑十界兩界熟故別圓二種而成熟之鹿苑亦鑑十界二乘性相熟故用生滅而成熟之方等亦鑑十界四界熟故用四種相入而成熟之般若亦鑑十界亦四界熟故用三種相入而成熟之法華亦鑑十界一性相熟但用一圓諦而成熟之若無善巧方便出沒﹝卽是盈縮﹞調熟云何境智而得融妙邪譬如畫師尙能淡入五彩作種種像況佛法王於法自在而不能種種間入調伏眾生邪故此出沒開合方乃顯於妙境周圓矣又如大章第二體相四科之中第三境界二諦三諦有離合等卽今所謂出沒開合也可以斥偏邪者偏邪卽是別教教道已還也故迦葉菩薩云我等未聞涅盤四徳之前悉名邪見之人卽此意也可以顯異意者如下文云次明所立異於諸家是也可以立宗徒者徒字恐誤應作途字如金錍云若不善餘一家宗途未可委究行門始末宗者旨也途者道也宗旨途道不出依解立行方便正修也作此徒字卽金口祖承今師祖承之人耳是故不斥偏邪無以進於圓行不顯異於諸家無由立於本宗途道也。

若消文下三示消文格式言鉤鎖者相連接續也一道豎進者卽十乘文勢生起次第鉤鎖相連不料亂也洮﹝土刀切水名又淸汰也字應作濤徒刀切濤汰也﹞煉﹝卽甸切治金也﹞前後以顯行相者卽是十乘始終互相映顯以成眾寶之車也文從以一觀境已去卽洮煉前後之相也輔行雲觀法非十對根有殊𨿽復根殊但是一不思議觀觀不思議境乃至離愛不離境故又云妙境爲九乘本稱本修九方堪入位是故名爲以一觀境冠於下九冠﹝去聲﹞者束也依前妙境發菩提心起四弘誓復依弘誓安心破徧乃至正助故輔行釋安心文云若不安心無所克獲故次正願而明安心初妙境中一念具足無作四諦故四弘中依無作諦而發弘誓今以能安安於所安能所相稱名爲妙行旣安心已廣能利物塡初誓也欲利眾生先須斷惑塡次誓也欲利眾生復須習法塡第三誓也分分證實塡第四誓也至究竟位四誓方滿若其然者從此安心乃至正助通名塡願是故今云以一弘誓通及諸行也以一安心徧該始末者良以依願而立安心然而所安卽初妙境能安卽是寂照止觀止觀之言通於破徧及通塞等是故名爲徧該始末也止觀云上善巧安心則定慧開發不俟更破若未相應應用有定之慧而盡淨之故言破徧耳輔行雲上善巧下約上安心對辧破否若已安於諦定慧已發彼卽是破何須至今更須論破次若未下正明破意由未安故若未破故今更論破又云前以定慧處於法性故名爲安今以準教四句推責不安之心故名爲破止觀又云今不思議一境一切境一心一切心橫豎諸法悉趣於心破心故一切皆破故言破徧輔行雲一境一切境指前不思議境一心一切心指前發心安心依此論破故名破徧故云破徧只是安心加行也新譯經論乃以方便名爲加行今云加行意則不然但是於前正觀之上增加其行名爲加行耳輔行雲所以立此通塞一門檢彼破徧令塞得通使彼破門於通無塞﹝云云﹞旣檢破徧然而破徧復是第三安心加行故檢破徧卽兼安心是故通塞只是上之二法細門細必對粗若惟用破徧恐於通起塞則於塞無通故名爲粗今乃檢彼令塞得通故名爲細於玆入理故名爲門以一道品調停陰入者道品有四一當分二相攝三約位四相生前三𨿽是道品而非調停第四一種乃名調適故止觀云上來𨿽破法徧識通塞若不調停道品何能疾與眞法相應輔行雲於上破徧及以通塞若不悟者由無調停止觀又云今一念心起不思議卽一切種十界陰入不相妨礙若觀法性因緣生故一種一切種則一色一切色若法性空故一切色一色則一空一切空法性假故一色一切色一假一切假法性中故非一非一切雙照一切亦名非空非假雙照空假則一切非空非假雙照空假觀受觀心觀法以至八正文廣不錄輔行雲今一念去正釋念處先更牒前不思議境爲念處境旣一一界各具十界故不相妨前總立陰名觀旣不悟故離爲四而調停之法性因緣去正示念處觀四文皆以一念百界千如三千世間攝成三諦方得名爲無作念處故知前來境等五法並依於陰乃至覺道亦復如是說之則四法先後觀之則不出一念於一念中有總有別又爲約法相令具足故及示識心以爲境首故先於破法徧後例於余陰以爲通塞道品之本若欲顯於不可思議還須約於一念心辧則具觀於陰界入等一切皆然正助只是助開前四者止觀引釋論云三三昧爲一切三昧作本輔行雲先克出所助之體故云爲一切三昧作本故四種三昧必依圓教不思議三三昧爲本此卽前六名爲正行正行不顯良由有遮今云前四者且置妙境及以發心耳若通而言之應云助開前六也次位通爲上之七門以除濫過者輔行雲旣用前七以爲所修二世善發入位不定或未入位未得謂得恐極下根生重罪故故須明位令行者識之免於上慢之過故知次位正爲簡濫也安忍離愛上八功能者輔行雲安忍只是忍於五品違順二境令入六根離愛只是離六根中相似法愛又次位者只是行之所階恐行者生濫故於次位中別出五品六根淸淨勸勵行者令離障離愛耳入初住時轉名十大者輔行雲今依菩薩戒疏以十法成乘豎對十信復以十法橫入十信言豎對者今文初信以對於境次修慈悲以對念心善修寂照以對進心善修破徧卽入慧心善修通塞卽入定心善修道品入不退心善修正助入回向心善修諸位入護法心善修不動卽入戒心善修安忍卽入願心言橫入者一一信心各具十法故瓔珞云一信有十十信有百又四念處云五品各有十法成觀五品尙爾十信可知所以十信各具十法故至初住轉名十大初住尙爾乃至妙覺則可知矣言十大者謂理大願大莊嚴大智斷大徧知大道大用大權實大利益大無住大次第以對十法成乘釋名對義亦應可解良者文選注雲實也。

四若不下斥失意之者文皆可見。

十明教觀折攝

文爲三初標次釋文爲二初釋教折攝止觀第十明諸見境中云夫佛法兩說一攝二折如安樂行不稱長短是攝義大經執持刀仗乃至斬首是折義𨿽與奪殊塗俱令利益若諸見流轉須斷令盡若助練神明回心入正皆可攝受輔行雲攝謂養見研心折謂破無遺芥故引二經以證折攝﹝云云﹞。

一切經論不出此二見心亦爾如前進退二種解者亦是折伏攝受二義﹝止觀前文引淨名經斥聲聞人同諸外道文中自云進退解之不可一向輔行解云進退解者引證二乘不可一向名之爲見挫同諸見爲進依本二乘爲退二乘被斥同諸見者取其不見中道理邊外見尙以爲侍何況二乘若撥若取乃是抑揚之言是故不可一向名見﹞又一切聖教不出四悉故四悉中世界爲人卽攝受意對治卽是折伏意也藥珠二身破法立法二種方便如是等例卽此二義﹝如是等例者卽今文中所列權實理事因果四門四悉隨教隨機約人約部等是也﹞或攝權折實者如止觀第七明助道中云又佛初欲大化諸佛不印若思方便卽稱善哉如富家子病應用黃龍湯父母豈惜好藥宜彊服之耳服已病差佛有本願令眾如我豈惜大乘事不獲已逗機對治助道開門義亦如是此約未堪用大名爲折實宜先施小名爲攝權耳攝權折實旣爾嘆實折權反此可知卽如淨名挫同外道豈非折權褒美於大豈非嘆實方等旣爾般若準知若法華中前文所引且明攝受非無折伏故雲頭破作七分也大經折伏非無攝受故云住一子地也委如法華文句中說次釋觀折攝中言觀一境歷一心者對色名心望觀名境心卽是境但綺文互舉耳故下文云以心爲境﹝云云﹞或折爲無常或融爲理性者如輔行釋偏圓中云先觀於色旣皆無常觀心亦爾過去剎那感今剎那況今剎那復對外境因緣故有是故念念皆悉無常如是推時何但識於色心無常進推心念本來非有乃見法性眞如常住如前所明不定教相若觀無常又觀無常卽見佛性卽此意也若觀幻化及以假等亦復如是是故前文不定觀中若觀因緣又觀因緣卽是佛性須知此文自有兩意一者現在習圓成不定人謂元知圓理或時且觀因緣生法次復重觀因緣生法成卽中觀卽見佛性如三止觀中云或指世界爲第一義或事或理卽其相也二者發圓宿習如於現在但觀生滅後復數數觀於緣生卽見佛性又如法華文句云觀住於境或住無常境或住卽空假中等境又觀靈鷲無常復觀靈鷲是三徳﹝云云﹞又淨名玄云修中觀時以二觀爲方便得入中道是以權智折伏以實智攝受若觀中道而發二乘是以實智折伏權智攝受若觀二諦還發二觀卽以權折伏以權攝受若觀中道還發中道卽以實折伏以實舉受又若善將四隨用心如止觀中三十六番卽是觀心折攝意也三故此下結以理觀之者理謂道理也使元意有在者元者本也在者存也不失本意是故云也如前教中逆化是折順化是攝又如觀中折爲無常是折融爲理性是攝宜卽是攝治卽是折樂卽是攝厭卽是折余準思之可以意得。

此四十條下第三結略例廣大槪者猶大綱也卽粗略也余不盡者如輔行解色香中道乃約十義評無情有佛性及第十卷

明先用小其意有十等卽其例也。

○第四大章總別例

文爲三初牒名大章總別前已辧之十章十境下次略列謂十章之總別十境之離合十乘之立意也同異卽是總別離合之同異也然十境離合十乘立意只是大章之中第七正修耳故牒名中但言大章總別任運收得十境離合十乘立意也。

初十立大章下三廣釋文爲三初釋十章總別文爲二初通指十門準分別中十門不同者止觀第一卷

分別十章云今十章幾眞幾俗幾非眞非俗﹝一門﹞幾聖說聖默非說非默﹝二門﹞乃至第九門云幾廣略非廣略第十門云幾橫豎非橫豎輔行雲始從眞俗終至橫豎略以十門分別十章若無十門分別十章恐人不知十章丰富﹝云云﹞具如大意與九而弁﹝皮變切周時冠名耳此非今文之意也應作辧字皮免切別也判也﹞同異者卽指止觀解釋十章眞俗等同異也故初七章及第九章

是卽俗而眞第八果報是卽眞而俗第十旨歸是非眞非俗乃至第九云大意一章是略餘八章是廣旨歸一章是非廣非略﹝云云﹞。

次初釋下別明廣略文爲二初正明初釋大意旣云五略等者卽止觀中解釋十章之初文也故止觀云解釋者釋十章也初釋大意囊括始終冠戴初後意緩難見今撮爲五謂發大心等乃至云生起五略顯於十廣輔行雲撮下九廣以爲五略示九章旨故云大意又九章皆大略述彼意故云大意故此五略皆大爲名﹝云云﹞。

次若爾下就廣更開文爲二初總示又爲二初明準例更開又爲二初總示若如上以大意五略對下九廣以爲二門準此爲例故今亦可從於第二釋名已去乃至第九起教等更開爲十章也次如法華下例同玄文今旣從於釋名已去更開十章故得引於玄義十妙而爲類例以十妙之文亦是釋名一章開之爲十故也然此引例且從一往以彼釋名十妙例今釋名已去更開十章耳。

今此爲對下次辧本文十章所以文爲二初正辧以大意是略餘八是廣旨歸是非廣非略故以大意共爲十章也禪門下次例禪門亦然者以禪門中亦以大意共爲十章故也言禪門者以禪爲門故云禪門卽禪波羅蜜次第禪門也又止觀云禪是門戶詮次﹝云云﹞故次第禪門亦開爲十章一大意二釋名三明門四詮次五法心六方便七修證八果報九起教十歸趣故彼十章亦但至於修證餘三略無於修證中說亦未盡﹝云云﹞。

若欲下次別明文爲二初正明中間八章更開爲十卽向所謂釋名已去更開十章也止觀第三體相中云粗寄四意顯體一教相二眼智三境界四得失輔行雲體是所顯眼智教相卽是能顯﹝云云﹞故開第三顯體文中出於眼智教相二章則是中間八章自離爲十也如五重玄義下次引合爲例文爲二初明合八爲五輔行雲又此廣文亦與五重玄義意同五重則玄談教旨今此則依經起行所以彼爲釋經此爲成觀是故次第稍異於彼初釋名者﹝廣中之初故云初耳﹞卽標名也次體相者卽顯體也攝法只明體所攝法﹝是故今云合攝法入體相中義當顯體也﹞方便下三卽是明宗﹝是故今云合方便正觀果報共爲一宗也﹞起教是用偏圓判教﹝是則宗體二章有合耳名用教三章無合也﹞彼釋法華理須分別一代教門故教居後分別前四此爲成觀觀由解生名體偏圓並屬於解由解立行故次解後方便正觀行始爲因行終爲果故次正觀以明果報宗是自行用是益他由自行滿故能起教故彼玄文引神力品約教次第是故謂之名用體宗若引序品約行次第是故乃云名體宗用今文正當約行次第但以教相在於宗前前後之意如向所說。

次今存下明存本十數今存十數者存於止觀本文十章之數也故離五爲八者離於向來合八章爲五重玄義而仍本爲八也更加初後者初謂大意後謂旨歸也則數整足者十章之數無減也。

次釋十境離合文爲二初標次互發下釋文爲二初通示開合又爲二初明十數正是離開互發至九雙十數者止觀云互發有十謂次不次雜不雜具不具作意不作意成不成益不益久不久難不難更不更三障四魔九雙七隻﹝云云﹞應知此是十境互發九雙七隻之十數耳止觀旣云七隻今文乃云三障四魔一雙者輔行雲前九相對故云九雙後二不對但云七隻七隻只是三四一雙十中一一皆徧十境又前之九隻正辧互發後一但是收攝十境判屬魔障耳故此十境若非三障卽是四魔者止觀云陰入病患是報障煩惱見慢是煩惱障業魔禪二乘菩薩是業障﹝云云﹞陰入正是陰魔業禪二乘菩薩等是行陰名爲陰魔煩惱見慢等是煩惱魔病患是死因名死魔魔事是天子魔﹝云云﹞又十境者亦是爲成十數故具示爾者應知此是單論十境之數耳與向互發十雙之數乃單復有異也故下章安問云等者今從大師正明十境互發之文故得指後章安料簡謂之下也然此但引章安問文不引答詞故彼答云譬如大地一能生種種芽數方不廣略令義易明了是故言十耳輔行雲私料簡中都有十六番問答初一問答總問諸境何故但十如陰入境諸陰不同煩惱種別亦復無量諸病諸業乃至兩教二乘方便正行三教菩薩諸位不同故云法若塵沙境何定十次答意者實如所問法性如地種子如境觀行如雨發如抽芽略以數法且至於十耳。

今於下次明展轉相合二乘菩薩但合爲一方便境則但有九者止觀云此十種境始自凡夫正報終至聖人方便輔行雲此十下判境位也前八在凡可見後二言在聖人方便者旣是圓教實道方便故方便望實名實爲聖圓是聖法令成極聖人得聖法故云聖人故知十境位並在凡又云後二借使未觀已成方便﹝云云﹞二乘菩薩旣乃合爲一方便境並前八境則是但有九境也若以煩惱入於六蔽習因相中則但有八者業相境中明業相發明善相發則約六度明惡相發則約六蔽然而所發若見諸相乃名報果由昔因故亦名報因若不見相但是起心名爲習因又能牽果亦名習果六蔽習因旣約心說煩惱復是昏煩之法惱亂心神故以煩惱境入於業相境中六蔽習因則合煩惱境入業相境故於前九境則但有八也若以煩惱及業並陰入境爲三道境則但有七者於前九境若以煩惱及業並陰但合爲一三道境者而更兼於病患爲二魔事爲三禪定爲四諸見爲五上慢爲六方便爲七以二乘菩薩先已合爲一方便故則但有七境也或依前八復以慢入煩惱境中亦但成七者止觀云慢爲法界者還是煩惱耳觀慢無慢慢大慢非慢非不慢成祕密藏入大涅盤輔行雲還是煩惱者略判同異別說則慢有於八種此屬增上煩惱中利鈍不專增上今從通說亦屬煩惱是故云也然則前八已合煩惱入於業相今云或依前八復以慢入煩惱境中者謂以慢入於已合之煩惱耳故此煩惱已合在於業相境中六蔽習因然𨿽已合且從本受名故不妨云煩惱境也亦如向七乃以煩惱及業並陰合爲三道亦是已合之煩惱耳若以見慢入世禪攝則但有六者亦依前八又以見慢二境入於世禪攝之是則但有六耳然禪境中開爲十門今但語其根本世禪耳以得根本世禪多起見慢故以見慢入世禪攝何者禪有觀支因生邪慧逸觀於法僻起諸倒邪辯猛利則生諸見又計四禪以爲四果未得謂得復生上慢見慢旣乃因禪而生故以見慢入世禪攝也又以病患入陰入攝則但有五者良以有於陰入界身乃生病患是故病患全是損害陰入界身故以病患入陰入攝則但有五也四魔三障者如前已引之若但以發不發相對則但成二者止觀云陰入境常自現前若發不發恆得爲觀餘九境發可爲觀不發何所觀若但以一所觀爲言則但有一者發與不發𨿽然有二若乃望於能觀妙觀是則但名一所觀耳。

開合𨿽爾下次明隨相必開文爲二初結前生後開合𨿽爾者結前也開卽爲十前文旣云今於十內豈非是開又云若更合等故今乃雲開合𨿽爾也又前乃是於開論合故雲開合也今明發相等者卽生後也今明發相气類不同是故爲十者將所發九境對陰入而論故爲十耳此卽於合論開也言气類者借諭以顯境法也气謂气候類謂種類如陰陽等六气及二十四气之不同種類之差別也次以陰下正明開相以陰對九陰非發得是故別立者以陰對九乃是存十卽前所謂今於十內也非謂以陰對九是前發不發之二也文中𨿽云陰非發得此但辧其陰境在於九境之初是故別立爲一耳二乘菩薩𨿽同方便發心異故者此明於前所合二乘菩薩兩境爲一方便今則仍舊開之以爲兩境也二乘但期出苦菩薩乃兼濟羣生是故名爲發心異也煩惱起重習因輕微者此乃約於輕重開前所合煩惱入於六蔽習因仍舊爲二也煩惱起重者止觀云今觀發作隆盛起重貪瞋何者生來𨿽瞋諫曉則息今所發者咆勃可畏生來倒想乍起乍滅今所發者郁然不去生來欲色抑制可停今所發者不簡死馬況其匹類此惑內發彊梁熾盛若見外境心狂眼暗習因輕微者止觀云內心苦痛是殺習內心沈重是盜習內心煩躁是淫習故知六蔽習因輕微也展轉互通故名爲道此諸發得三皆現起者此是開前所合煩惱及業並陰入境爲三道一境今仍舊爲三境也展轉互通故名爲道者如輔行解成論十不善業道品云業必以煩惱爲能通必以當苦爲所通文𨿽舉業義已具三今謂業道具三旣爾煩惱與苦具三準知此諸發得三皆現起者現卽發也旣三皆現起故須開爲三矣慢與煩惱濫別者此是開前所合慢入煩惱境中仍舊爲二也前文合於慢入煩惱旣從通說故今約開須從別言若但約合則是濫別故云慢與煩惱濫別反顯今開則無所混也禪中未必一向發見者此卽開前合於見慢入世禪攝仍舊爲三也旣云未必一向發見慢則準知故不煩文何者止觀云通論見發或因禪發或因聞發見發旣乃所因不定是故今云禪中未必一向發見發見旣爾發慢準知何者以上慢一境未必因禪故也故止觀明十境生起次第云若識見爲非息其妄著貪瞋利鈍二俱不起無智之者謂證涅盤輔行雲若識下明見後生慢乃至云此但通舉上慢之相旣從見後生慢故知上慢未必因禪也又止觀云小乘亦有橫計四禪爲四果大乘亦有魔來與記並是未得謂得增上慢人輔行雲從小乘下別出大小各有其相又輔行釋諸見境後云增上慢者如得未到謂無生忍四禪比丘等乃至徧於大小諸位未得謂得並名增上以此明之上慢一境未必獨因世禪而生也病𨿽是陰陰不必病者此是開前所合病患入陰入攝仍舊爲二也何者良以病必病於陰身而其陰身不必有病故也以自有人生來無病是故前以病患合入陰境所攝且從病必病於陰身而說耳今從陰身不必有病故開之爲二也病𨿽有業非業相現病𨿽有魔已屬魔境者此但因便辧於病患境中有業有魔之相耳不涉開前所合之義也又此亦是釋疑之文何者或有疑云病有業病莫是業相境邪故玆釋之云耳又有疑云病有魔病亦是魔境邪故又釋之云耳故病患境明病起因緣有六一四大不順二飲食不節三坐禪不調四鬼神得便五魔爲六業起言魔爲者止觀云與鬼病亦不異然鬼但病身殺身魔則破觀心破法身慧命起邪念想奪人功徳故與鬼爲異亦由行者於坐禪中邪念利養魔現種種衣服飲食七珍雜物卽領受歡喜入心成病言業病者止觀云或是先世業或今世破戒動先世業業力成病若鬼魔二病此須深觀行力及大神咒力乃得差耳若業病者當內用觀力外加懺悔乃得差耳病𨿽有業非業相現者以業相境因修止觀能動諸業是故善惡業相乃現此與病中業病或是先世業或今世破戒動先世業業力成病所由不同發相復異是故謂之病𨿽有業非業相現也病𨿽有魔已屬魔境者以魔境中云若邪想坐禪多著時媚又云復次內射不入當扇檀越師僧父母同學弟子放十八箭﹝十八箭如止觀輔行明之﹞不應受著著則成病又云彊軟等箭初射五根有三過患一令人病二失觀心三得邪法病有種種相從眼入者病肝余根可知身遭病苦心則迷荒喪禪致死﹝云云﹞此與病患境中第五魔病大意是同故今謂之病𨿽有魔已屬魔境也二及三四發相頗分者頗者偏也此恐誤也應作叵字不可也然今文意但取訓不耳何者若但爲二及以三四則成所發之相不分煩惱病患業魔禪見上慢二乘菩薩等別是故不可但合爲二及以三四也況但爲一最爲通漫者況者擬也合之以爲二及三四尙乃所發之相不分況但合之爲一豈非混沌者乎故云最爲通漫也是故隨相必須開十者總結上文合必隨其相貌不同開之爲十矣又前文云此諸發得三皆現起者煩惱及業屬發可知陰亦發得者輔行雲下之九境不發無修何故十境皆云修發答此須分別若觀陰發陰是通修通發觀陰發九是通修別發若觀煩惱發下八境是別修別發若觀煩惱而生陰解是別修通發﹝云云﹞。

次明下三釋十乘立意文爲二初敍意分科言下文雲橫豎該羅十觀具足者今釋十境離合文畢卽明十乘立意之相準文次第合云上文以由橫豎該羅十觀具足之文乃是二十五方便之初故也輔行雲橫豎下明觀境功能十境橫豎如第五卷

初十雙互發由境發故觀法縱橫復名橫豎至第五卷

當更委明觀橫豎相今探文意者探者取也遠取謂之探也亦以從於十境離合文畢卽明十乘立意之相故得謂之今探文意也。

次總別下隨科釋義文爲二初指記中具明前三總別二釋橫豎四句具如記中者輔行雲言橫豎者此之十法有通有別別者如不思議境窮實相底名豎包十法界名橫發心上求名豎下化眾生名橫又上求下化名豎依境發誓名橫安心徹理名豎六十四番名橫破徧惑窮名豎諸門相望名橫通至寶所名豎檢校塞著名橫道品至後名豎品品相望爲橫無著入住爲豎離似三法爲橫﹝此卽今文第二別釋也﹞此單約圓乘爲解若望偏乘名橫名豎亦如橫豎顯非橫豎若不思議非橫非豎能作橫豎而雲橫豎﹝此卽今文第三橫豎四句釋也﹞又總論者在一一位十自相望爲橫一一至極當法漸深爲豎又亦可云前之七法名橫次位去名豎﹝此卽今文第一總釋也﹞。

附文下次明今文委釋後二文爲二初明附文來意法相釋文爲三初總明來意仍指本文十法生起又名爲豎生起如文者如止觀之文也故云旣自達妙境卽起誓悲他次作行塡願願行旣巧破無不徧徧破之中精識通塞令道品進行又用助開道道中之位己他皆識安忍內外榮辱莫著中道法愛故得疾入菩薩位此卽生起如文又名爲豎也一一法中各含多意又名爲橫具如本文隨義別釋者如十乘本文隨義別釋中初釋不思議境有七一明性徳境二明修徳境三明化他境四結自他事理以成三諦五舉如意珠等爲諭六明功能七明收入一心總爲觀境發心已去乃至離愛本文之中各有多意尋文可知不煩具錄。

次今搜下別釋附文各爲五例文爲二初總明搜者索也求也言覽略者卽今文中所立十乘各爲五例也言知廣者卽知止觀十乘之廣文也言𨿽有小小多少不同者反顯無於大大多少之異也何者文𨿽廣略意實該收是故云爾。

次別示文爲十初明妙境五中言一爲示三千在一念故者止觀云夫一心具十法界一法界又具十法界百法界一界具三千種世間百法界卽具三千種世間此三千在一念心若無心而已介爾有心卽具三千輔行雲夫一心下結成理境如前所釋本在一心圓融三諦﹝卽止觀前文約三義讀十法界以成三諦之義而輔行中消文畢已乃云心性不動假立中名亡泯三千假立空稱𨿽亡而存假立假號卽此之謂也﹞旣已開釋﹝卽止觀約三義讀十法界文後遂乃開釋十種五陰十種眾生十種國土三十種世間各具十如等輔行雲次釋境中所攝法相先明三種世間次明一一世間皆具十如等卽此之謂也﹞恐人生疑故重結之令入一念﹝卽輔行雲夫一心下結成理境卽止觀云夫一心具十法界等文也﹞當知身土一念三千故成道時稱此本理一身一念徧於法界乃至云故至止觀正明觀法並以三千而爲指南乃是終窮究竟極說故序中云說己心中所行法門良有以也請尋讀者心無異緣﹝云云﹞今謂妙境五中一爲示三千在一念故者卽釋簽云俗則百界千如眞則同居一念也何者色心不二門云攝別入總一切諸法無非心性一性無性三千宛然且總在一念別分色心色心不出十界百界三千世間旣知色心別已故攝別入總則曉十界三千之別不出一念剎那之總須知此總卽是圓心此別卽是三千世間圓心三千總別只是不思議假妙假相攝良由空中眞性眞性是理妙假是事又此眞性亦名中道妙假亦是復俗之義故此事理眞俗兩意收束諸文罄無不盡文句記云若非圓心不攝三千若非三千攝則不徧記文自指具如止觀第五文中故三千總別咸空假中一文旣然他皆準此是知一念與夫三千相卽融攝良由空中眞性若非空中眞性而一念心及以三千何能融攝猶如帝网重重無盡邪故輔行雲能了妄念無一異相﹝空中眞性也﹞達此無相具一切心三千具足方能照於一多相卽﹝不思議假也﹞又如南嶽止觀問云體用無二隻可二諦相攝何得世諦還攝世事答曰今云體用無二者非如攬眾塵之別用成泥團之一體但以世諦之中一一事相卽是眞諦全體以是義故若眞諦攝世諦中一切事相得盡卽世諦中一一事相亦攝世諦中一切事相皆盡又淨名疏問云何得小室容諸大座答世諦有二一者思議則小不容大二者不思議小則容大如尺面之鏡大像亦現當知此與色心不二門中妙假總別互相融攝厥意元同故釋簽云俗則百界千如眞則同居一念良由於此是則百界千如之俗若非同一眞如之性如何攝之同在一念以由同一眞性之故方得千如之俗同居一念之中一念不少三千不多一多相卽不其然哉復須了知今之眞俗卽是復俗單眞之義故釋簽云但云相卽言濫於通應從意說意以一切趣中爲眞與百界千如及千如本空爲俗而論相卽故知單眞復俗之義乃是約於中邊明之以合二邊名爲復俗中道名爲單眞故也故止觀中釋於五陰假名世間具明十界假實之異國土世間始自地獄依赤鐵住終至如來依寂光住若如釋簽自他不二門云自行惟在空中利他三千赴物此乃約於事理而明故自行惟在空中屬於寂光之理化他三千赴物乃是三土之事今止觀中與彼則異何者十界假實所依國土旣乃始自地獄赤鐵終至如來依常寂光當知三土假實依正卽釋簽云百界千如也如來依於常寂光住卽釋簽云及千如本空也故此乃是復俗之義若乃雙非三土寂光方是釋簽云一切趣中爲眞耳故輔行釋十界假實國土依正十如文畢乃引淨名疏中四土相望十種差別以消天器飯色不同前九正當今文世間之義也﹝卽今止觀三種世間之文也﹞一同居自異二同居與方便不同三方便自異四方便與實報不同五實報自異六實報與下品寂光不同七與中品寂光不同八與上品寂光不同九諸土總對寂光不同十諸土非垢寂光非淨﹝第十卽是雙非三土常寂光也故中道之眞諦雙非四土如天器三土寂光之復俗如飯色有異若將寂光如天器三土如飯色有異卽釋簽云自行惟在空中利他三千赴物故知三千義有單復單則三土復兼寂光而止觀妙境中三千世間旣該四土當知卽是復俗三千也﹞前九正明諸土不同﹝不同卽是復俗差別也﹞第十但明諸土體耳﹝土體卽是中道非三土非寂光也﹞土𨿽差別不異寂光寂光𨿽寂不異諸土﹝非三土外別有寂光非寂光外別有三土﹞今文不論諸土體者﹝止觀文中不明中道非三土非寂光也此指止觀開釋十種假實國土三種世間十如是等復俗之文耳非謂指於止觀約三義讀十法界以成三諦之文也何者以約三義讀十法界成於三諦而三諦中心性不動假立中名之徳中道之眞卽能攝之體與淨名疏第十明諸土非垢寂光非淨是同故也若前九種諸土差別乃空假之復俗是所攝之三法卽亡泯三千假立空稱𨿽亡而存假立假號也故亡泯三千文具二義二者寂光之理亡泯三土之事名亡泯三千卽亡泯三千假立空稱也二者中道之眞亡泯四土之復俗名亡泯三千卽淨名疏中第十明諸土非垢寂光非淨也﹞爲成世間差別義故﹝爲成百界千如之三土及千如本空之寂光復俗間差之義故也故輔行雲凡言俗者隔別爲義含於有無義攝凡小有此之異故名爲俗若不爾者如何解於止觀中明三種世間該攝十界及以四土是世俗間差之義邪﹞況復輔行解釋三種世間文初乃云次明境中所攝法相故知所攝卽是復俗能攝乃是中道之眞也是則今文妙境五中一者爲示三千世間在一念故乃是爲示三千世間復俗差別同一中道之眞故方乃在於一念之總也是知三千復俗差別若非同一中道之眞何能在於一念之總輔行謂之夫一心下結成理境良由於此又金錍中野客問云如何能攝依正因果﹝百界三千依正只是因果之法耳故輔行雲十如只是因果之法相至因緣以屬於因果報屬果﹞荊溪答曰一家所立不思議境於一念中理具三千旣云一念理具三千豈非三千復俗同一中道之眞故在於一念邪故知一念理具三千卽今文云爲示三千在一念也由是明之輔行中云故至止觀正明觀法並以三千而爲指南乃是終窮究竟極說故序中云說己心中所行法門者正是以三千復俗差別同一中道之眞在於一念之總而爲指南極說耳何者以金錍云一家所立不思議境於一念中理具三千而能徧攝依正因果全依法華實相之理必具諸法以成三千結示經旨正在於斯是則法華諸法實相於四句中﹝言四句者一權二實三亦權亦實四非權非實﹞乃是第三亦權亦實耳諸法亦權也實相亦實也而方便品但是第三亦權半句之所收耳何者良由非實無以立權非權無以顯實權旣有於顯實之功所以如來稱嘆方便故三種方便中祕妙方便乃是亦權諸法相性等耳﹝亦權諸法相性等十若約事理分之則是三千三土之事若約眞俗分之則是百界千如及千如本空四土之復俗今正取四土三千之復俗以明止觀三千世間爲指南耳﹞故爲實施權意在於實開權顯實意在於權﹝輔行問於不思議中但明四聖何法不攝何必須明六道法邪答爲實施權從實開出今欲示實何得不論總約一化有五意說一者爲示人天路故二者爲令厭輪邊故三者爲知菩薩自誓悲他境相故四者爲知不可思議境所攝法故五者爲欲令知性惡法門徧故今文正在第四第五兼用第二第三今謂輔行且以四聖對於六道而爲料簡若約眞俗明之應以十界四土而爲不可思議境所攝之諸法耳﹞而祕妙方便旣是卽實之權﹝輔行雲旣云諸法故實相卽十旣雲實相故十卽實相今取實相卽十爲卽實之權耳﹞故不談三千則攝法不徧﹝輔行雲於一念心不約十界收事不徧不約三諦攝理不周不語十如因果不備無三世間依正不盡今取十界四土三種世間復俗之義以明所攝之法顯於止觀以三千爲指南極說耳﹞法華經旨旣在於斯是故吾祖靈鷲親承大蘇妙悟還以此旨而爲觀境﹝故文句記釋方便品乃是第三亦權半句卽實之權而爲今經方便品竟又復示云若見此意常默常說言行無違還以此旨而爲觀境使彼觀境昭然可觀又云境據假顯且存其數思之思之﹞欲令妙境攝法周徧照然可觀故說止觀不思議境十界四土三千世間復俗差別同一中道眞諦雙非故在殺那所以名爲於一念中理具三千而能徧攝依正因果故今謂之爲示三千在一念也而輔行雲並以三千而爲指南乃是終窮究竟極說者斯蓋荊溪深達吾祖用於法華開顯之旨以卽實之權而爲三千妙境耳故引章安序中文云說己心中所行法門良有以也是則吾祖最後終窮究竟極說﹝王泉寺說止觀乃是最後故也﹞一念三千而爲指南正約中道雙非之單眞具於四土之復俗耳如來最後開顯旣明卽實之權而爲祕妙方便吾祖終窮極說亦談性具之俗而爲妙境三千章安旣乃深領幽旨於是序云說己心中所行法門荊溪又復洞曉玄關所以記云並以三千而爲指南驗知吾祖靈鷲親承理無差惑而章宗荊溪善順傳弘自荊溪之後失斯妙義者多矣余昔嘗學四明之說遭其惑亂乃謂三諦皆有三千名爲指南究竟極說今方始解卽實之權性具之俗是妙境三千爲指南極說耳四明自昔不閒吾祖用法華經旨以卽實之權性具之俗爲不思議境一念三千輒便破云若謂止觀不思議境一念三千是俗諦者豈可大師以俗諦爲極說荊溪以假法爲指南邪敬請四方靑眼之人觀此破辭則知四明失於一家所傳之道矣悲哉悲哉。

止觀義例纂要卷第二

止觀義例纂要卷第三

永嘉沙門釋﹝從義﹞撰

二爲示極理異後乘故者卽止觀中約三義讀十法界三字以成三諦之文也輔行雲初以十字獨呼法界兩字合呼此約眞諦作所依釋十數是假所依是空以能從所十法皆空故此十以空法爲界名十法界次以十法兩字合呼此約俗諦作隔異釋十法差別名之爲界是故十法各有界分名十法界後以十法界三字合呼此約中道作法界釋十法無非眞如法界名十法界依此三番讀十法界隨語思之三諦義顯於一念心不約三諦攝理不周斯之謂也言極理者三諦乃是極妙之理故也異後乘者妙境是理簡異後之九乘屬修故也故輔行雲稱本修九方堪入位﹝云云﹞應知初番讀十法界約於眞諦作所依釋乃是下文三千卽空亡泯三千假立空稱了因佛性也次番讀十法界約於俗諦作隔異釋卽下文云三千卽假𨿽亡而存假立假號緣因佛性也後番讀十法界約中道作法界釋卽下文云三千卽中心性不動假立中名正因佛性也此三皆言假立者卽非三而三隨順世間假立三諦之名號耳若乃三而不三卽三諦無形俱不可見也何以明之然卽假法可寄事辧﹝卽假之法可以寄於三千俗諦之事以辧故也﹞卽此假法卽空卽中﹝點事明於空中之理故云假法卽空卽中假法旣乃卽空卽中此卽俗諦不可得也﹞空中二體二無二也﹝體卽是理空中二法卽是理體所以謂之空中二體俗假旣亡空中亦泯是故名爲二無二也三諦無形俱不可見其義如是﹞。

三爲欲開顯思議境故者卽止觀云一觀心是不可思議境者此境難說先明思議境令不思議境易顯也輔行雲先明可思議者意令不思議易解故也言易解者已聞思議十界歷別示此十界同在一心則一心中十界可識人不見之便棄思議別求不思議者遠矣如爲實施權權是實權開權顯實實是權實相待絕待次與不次悉亦如是若棄思議當知是人二法俱失。

四爲利根者開悟理故者利根卽上根也輔行雲故此十觀文十義十根三意二分遠近故近期初住遠在極果言根三者不思議境正被上根發心已去乃至正助被於中根次位已去乃至離愛被於下根故病患境明不思議境中引金光明除病品云直聞是言病卽除愈卽初觀意﹝初觀卽是今文利根開悟理故也﹞復有深重難除差者至長者所爲合眾藥病乃得差卽後九觀意﹝後九觀卽下九乘觀法被於中下二種根性故也﹞故今下文第六行解相資例中具引彼文三根之說﹝云云﹞。

五爲下九法作所依故者前明妙境三諦極理異於後乘今明妙境三諦爲下九法作於所依此俱舉前異後舉上爲下作於所依故分兩別耳卽輔行雲又爲知妙境爲九乘本也故知後乘不異下九下九只是後乘故也下者後也良由於此故發心去九乘觀法文中皆悉先舉妙境以爲所依尋文可見不煩具引。

次明發心五中言一爲解理者仍須願故者輔行釋止觀文中明慈悲誓願與不可思議境智非前非後同時俱起慈悲卽智慧智慧卽慈悲云智只是解依境生解依解起願境爲所緣誓爲能緣故解理者仍須於願蓋指此也二爲明發心攝法徧故者止觀云一苦一切苦輔行雲先總牒前妙境故云一苦一切苦苦集二諦俱名爲苦義攝十界只在一念故云一苦一切苦不明妙境一念三千如何可識一攝一切三千不出一念無明由知無明只是法性是故起悲又釋一樂一切樂云道滅二諦俱名爲樂義攝四一教只在一念故云一樂一切樂不說妙境一念三千如何可識一攝一切三千不出一念法性由知法性只是無明是故起慈三爲欲弁﹝弁字誤也當爲辧字﹞異諸偏小故者止觀云非僞非毒非空非見愛名爲眞正發心輔行雲此中圓教眞正發心應約三教以簡毒僞所謂非空及非愛見三教菩薩未證中道通名爲毒兩教二乘及九非心﹝一地獄二畜生三餓鬼四修羅五人六欲天七魔羅八尼犍九色無色界名爲九非並二乘卽是十非具如止觀第一發心簡非中說﹞通名爲僞兩教二乘及以通別入空菩薩俱名爲空三教出假通名愛見從初發心常觀中道故永不同毒僞空假四爲明中根發方悟故者中根已如前辧發方悟故者輔行雲今發重爲成觀卽是悟也故止觀云眾生𨿽如虛空誓度如空之眾生𨿽知煩惱無所有誓斷無所有之煩惱卽空觀也𨿽知眾生數甚多而度甚多之眾生𨿽知煩惱無邊底而斷無邊底之煩惱卽假觀也𨿽知眾生如如佛如而度如佛如之眾生𨿽知煩惱如實相而斷如實相之煩惱卽中觀也五爲下八法作行始故者輔行雲從安心去乃至正助通得塡願次位下三𨿽非觀法並由觀力相從名觀觀卽是行故下八法皆以發心而爲行始不先發心如何立行故下立行只是爲塡上之發願是故發心乃是爲於下之八法作行始也。

三明安心五中云一爲明有願仍須行故者止觀云上深達不思議境淵奧微密博運慈悲亙蓋若此須行塡願行卽止觀也輔行雲正境是理理深也慈悲是事事廣也具如前說故云若此𨿽有事理但是空願從須行下卽是生後若不安心無所克獲故次正願而明安心二爲辧中根難安故者止觀云夫心地難安違苦順樂今隨其所願逐而安之輔行雲夫心地下結安心意以總安中惟止惟觀今以四悉等故云逐願三爲示法同隨人異故者輔行雲大文有二先明總安次明別安總別俱是依於妙境以隨人故總別不同惑重觀微應須隨事故使行相若信若法四悉回轉人不見之便於別安而生異計則失大師逐宜之能今謂總別俱依妙境卽是法同也以隨人故總別不同卽是隨人異也。

四爲示凡夫自他安故者凡夫卽是凡師也自他卽是自行教他也止觀云安心爲兩一教他二自行﹝云云﹞今不論聖師正說凡師教他安心他有二種一信行二法行乃至下文總結數云有三十二番安心﹝云云﹞自行安心乃至結數中亦云有三十二番安心自行教他合爲六十四番安心也輔行雲菩薩運懷利他爲本故先他後自﹝聖師位在初住凡師位在十信五品﹞五爲示開總出別安故者止觀總安心文末別安心文初云若俱不安當復云何輔行雲若俱不安下欲明別安先序別意俱謂止觀俱不得安則總非其宜𨿽以法性自安其心彌增暗散旣俱不安當復云何者問生後別也。

四明破法徧五中言一爲弁﹝弁字誤也當爲辧字﹞此門偏用慧故者止觀云上善巧安心則定慧開發不俟更破若未相應應用有定之慧而盡淨之故言破耳輔行雲安心破徧並是絕待咸具定慧今據初心欲入未入隨事調熟用與不同或宜有慧之定如前安心或宜有定之慧如今破徧故從行立名名不虛設又前安中先推法性以多從定是故云安今此破中先準教門義多從慧是故云破二爲隨用一門橫豎徧故者隨用一門者卽止觀云圓教四門皆能破徧所謂有門無門亦有亦無門非有非無門橫豎皆徧者豎卽止觀云豎攝因果﹝始從初住終至妙覺﹞言橫攝者初阿字門攝四十一字四十一字攝初阿字中間亦然橫豎備攝文略如此輔行雲此亦非橫非豎而論橫豎耳攝卽徧攝也三爲初心者依教門故者止觀云然破法須依門經說門不同﹝謂教門行門智門理門﹞三門置之今但說教門﹝教門復通四教今但說圓教之門耳﹞輔行雲四門次第教旣居初故今依教復爲令知教有功能能通至於觀智理等教中復簡藏等三教正用圓門而論破徧﹝云云﹞今謂第三初心依教合在第二科位列之何者以第二科隨用一門橫豎徧故乃是於其圓教四門之中隨用一門橫豎皆徧故也四示初心者依無生故者止觀云今置三門且依空無生門輔行雲今於圓門復論去取理𨿽相卽﹝理體同故所以相卽﹞初心從易及隨便宜多用無生故於圓門去三存一﹝事異故常分所以去三存一也﹞五三諦圓融破方徧故者以三觀相卽顯三諦圓融破三惑方徧故也此中五意後之三意別在今文者今文卽今破徧文也前之二意通在初後者初卽始自觀於妙境後卽終至離於法愛莫不皆用有定之慧一心三觀及隨用一門橫豎徧攝故也若不爾者豈有上根觀於妙境及以下根離於法愛而非一心三觀橫豎徧攝邪。

五明通塞五中言一爲示撿校非一節故者卽多番檢校之義也輔行雲一橫通塞﹝止觀橫約三法謂苦集無明十二因緣生六蔽爲塞道滅無明十二因緣滅六度爲通﹞二豎通塞﹝止觀云見思塵沙無明爲塞空觀假觀中觀爲通﹞三橫別通塞﹝止觀引小品云有菩薩初發心與空相應又云有菩薩初發心遊戲神通又云有菩薩初發心坐道場輔行雲同初發心故名爲橫分屬三人故名爲別﹞四一心通塞﹝止觀云若於一一法一一能一一所皆卽空假中具諦緣度是名無通無塞雙照通塞輔行雲心謂能緣之心法謂所緣之法若觀若境俱有心法咸順檢校﹞文四義二前三爲成一心故也一一皆須四句檢校若於四通而起塞著皆須破塞以存於通如是展轉以破爲期故舉諭云將若爲賊此賊亦破賊若爲將此將亦護如是展轉將皆爲賊節節破之卽是此文之正意也二爲示橫豎通仍塞故者止觀云若豎論三觀兩觀當地爲通望上爲塞若後一觀勝下爲通隔小爲塞若橫論三觀﹝卽橫別三觀也﹞當分爲通不相收爲塞法相淺深任有通塞況復於中起苦集無明蔽等輔行雲初斥橫豎中先重列出通相通塞﹝所破爲塞能破爲通故名通相﹞次法相下況出今文橫豎別相通中之塞橫豎法相已有通塞況復於通起著成塞﹝別相則以於能起著爲塞破塞無著爲通﹞三爲示一心仍有塞故者止觀云若於無塞無通起苦集無明障蔽者非但失於神通亦失馬步﹝神通馬步卽止觀引大論文也具如第七諭疑顯正例中引之﹞能破如所破﹝云云﹞輔行雲一心不當橫豎通塞於此一心復起塞著而生苦集無明蔽等此苦集等卽是見思見思旣生卽空尙失豈復更有去邊求中故云非但失於中道亦失空假步馬此是一心別相之塞尙須檢校令塞得通﹝云云﹞四爲示寶渚是爲所通故者寶渚之言出彼大經寶所之說在今法華其名𨿽異況諭無別故大經云譬如商人欲至寶渚不知道路有人示之隨語卽至多獲諸珍眾生亦然欲求法寶不知其路菩薩示之卽得至於大涅盤處此法華云過五百由旬至珍寶所實相佛慧卽是寶所而此寶所在於五百由旬之外故也爾雅雲水中可居曰洲小洲曰陼陼者丘也水中之髙者也渚者沚也遮也遮水使旁回也今以陸極水際爲陼也大涅盤處卽是寶陼也五兼消經文過五百故者止觀明通塞來意中舉諭文後合諭文云若爾卽大導師善知通塞將導眾人能過五百由旬乃至云今明五百由旬有三義一約生死處謂三界爲三百方便土爲四百實報土爲五百二約煩惱謂見惑爲一百五下分爲二百五上分爲三百塵沙爲四百無明爲五百三約觀智空觀智知三百假觀智知四百中觀智知五百輔行雲若爾下合譬若能如是方能導人至於寶所於中先正合譬次通五百由旬義卽通塞之正意也破塞存通至寶所故是故路經五百由旬經云導師善知通塞故用法華將導譬也初約生死者五百皆是生死故也是故不以寂光對於五百乃至云以此三釋卽是一念能所無著方名善知也。

六明道品五中言一爲示須用道品調故者止觀云所以須此者上來𨿽破法徧識通塞若不調停道品何能疾與眞法相應眞法名無漏道品是有漏有漏能作無漏方便方便失所眞理難會又大論云道品是行道法涅盤城有三門三門是近因道品是遠因爲是義故應須道品調停也然當分相攝約位相生四種之中調停但是相生道品耳二爲示調停異偏小故者止觀云諸道諦三十七品今不具記但明無作道諦三十七品成於一心三觀義也三爲示念處是陰境故者止觀云今一念心起不思議卽一切種十界陰入不相妨礙輔行雲今一念去正釋念處先更牒前不思議境爲念處境旣一一界各具十界故不相妨前總立陰名觀旣不悟故離爲四而調停之故知前來境等五法並依於陰乃至覺道亦復如是又云爲約法相令具足故及示識心以爲境首故先於破法徧後例於余陰以爲通塞道品之本若欲顯於不可思議還須約於一念心辧則具觀於陰入界等一切皆然四爲示道品攝諸行故者若通以三十七道品攝諸行者卽止觀引大經云三十七品是涅盤因非大涅盤因無量阿僧祇助菩提法是大涅盤因者道品之外無別有道品﹝云云﹞直明一三十七品是涅盤因復有無量三十七助道品名大涅盤因云何無量有四種道諦故有十六門故又引淨名示道品善知識由是成正覺道品是道場亦是摩訶衍﹝云云﹞若別以念處爲道品攝諸行者卽止觀云念處是法界攝一切法乃至云如是念處力用廣博義兼大小俱破八倒雙顯枯榮雙非枯榮卽於中間入般涅盤亦名坐道場亦名摩訶衍﹝云云﹞又若通以三十七道品互相兼攝爲攝諸行者卽止觀明相攝道品云如念處一法旣攝余品當知余品亦攝念處但非調停之義耳又止觀明五根中云進者以信攝於諸法信諸法故倍策精進念者但念正助之道不令邪妄得入又此法者爲精進所修是法不忘故名念根定者一心寂定而行精進又此法爲念所攝是法不忘不動故名定根輔行雲釋此五法一一具二一釋根當體二攝後歸前﹝云云﹞五爲示品後必有門故者止觀明三十七道品後云復次行三十七道品將到無漏城城有三門若入此門卽得發眞謂空無相無作門亦名三解脫門亦名三三昧輔行雲次明三脫門者明道品功能也。

七明正助五中言一爲示重蔽者必須助故者重謂遮重蔽謂六蔽遮重卽是六蔽耳止觀云根利無遮易入淸涼池不須對治根利有遮但專三脫門遮不能障亦不須助根鈍無遮但用道品調適卽能轉鈍爲利亦不須助根鈍遮重者以根鈍故不能卽開三解脫門以遮重故牽破觀心爲是義故應須治道對破遮障則得安隱入三脫門二爲示事度能冶蔽故者止觀云助道無量前通塞意中約六蔽明遮宜用六度爲治以論助道輔行雲助道無量但用六者爲對六獘故且立六以示治相此科正爲治於重獘是故且立事六爲治﹝重必對輕輕重卽是遮有厚薄厚重若去輕薄寧存﹞三爲示助道攝法徧故者止觀云今明六度助道攝諸法盡略明攝諸道品調伏六根十力四無所畏十八不共法六通三明四攝四辧陀羅尼三十二相八十隨形好等及一切法輔行雲次明攝法者正示合行故能攝法若不達於一切諸法皆入此之對治門中如何對治攝一切法四爲示正助合行相故者止觀云若全無理觀又無事懺輒望佛印希利規名若佛印者無有是處若理觀無間借事破蔽眞實心懺印有是處乃至明於道品六度相破相修相卽六句輔行雲若全無下明合行之意先斥失次明得言佛印者印謂印可可謂稱可事理相稱故可聖心爲聖冥印障去理顯旣具眾失又迷理觀印無是處次以六句料簡事理三對不同且以事度對理道品生滅道品對圓六度以明相破相修相卽﹝生滅是事圓是理也﹞五爲示三教俱是助故者止觀明事六度中一一皆列藏通別等故知三教俱是助也輔行雲若以四教展轉爲治以前助後者還以前六轉望後教六蔽之相爲對轉等如通教人用三藏六別人則用藏通兩六圓人用三並有轉等又云若以四教遞爲助者應以通教對事六度別教對事圓教對事別教對通圓教對通圓教對別總合六重度品不同。

八明次位五中言一爲示妙位使不濫故者止觀之中借明四教次位不同今文之中旣云妙位當知卽是圓教次位始自五品終至妙覺故止觀中明五品十信初住位已仍略示於後去諸位云如是次第四十二位究竟妙覺無有叨濫是名知次位卽此意也二爲示妙位徳難思故者徳謂功徳如五品位初隨喜品經文自云其有眾生聞佛壽長遠乃至能生一念信解所得功徳不可限量何況讀誦等乃至第四品云況復有人能持是經兼行六度其徳最勝無量無邊譬如虛空第五品云當知是人已趣道場近三菩提止觀明十信位中云十善菩薩發大心長別三界苦輪海又明初住位中云初發心時便成正覺眞實之性不由他悟等初住旣爾乃至妙覺功徳轉深如此等位功徳不可思議故云徳難思也三爲示慕果令思齊故者謂明圓教次位蓋爲示於眾生慕樂聖果庶令思齊上位耳思齊之言出乎論語故論語云見賢思齊焉今且用於思齊之言而不用於見賢之說四爲斥增上慢知非聖故者謂明圓教次位有凡有聖有因有果蓋爲增上慢者知自己非是聖人故也故止觀明三藏次位畢乃斥濫云此教初淺尙有次位豈有凡夫造心卽言上位此非增上慢推與誰乎五爲逗眾生宜樂者故者止觀明別教次位中云但別義多途赴機異說橫則四門不同豎則階降深淺不可定執一經而相是非﹝上文一往望攝論華嚴所明地位卽是別義﹞又菩薩或造通論釋經或造別論釋經如龍樹作千部論天親及諸菩薩論復何量度此者少那得若專一意非撥余門若苟且抑揚失佛方便自招毀損欲望通途翻成哽塞輔行雲那得等者破執也論申當門爲引偏好晚人不達抑有揚無失有方便毀無贊有失無通途三四二門亦復如是𨿽欲引進翻爲哽塞。

九明安忍五中言一爲示內外障須安忍故者輔行雲外障是軟賊謂名譽等﹝故止觀云若被名譽罥等也﹞內障是彊賊謂煩惱等﹝故止觀云若煩惱見慢等從內來破者也﹞二爲斥鄙夫檀師位故者止觀云那得薄證片禪卽以爲喜才見少惡卽以爲憂輔行雲文舉片禪少惡爲違順之端故知違順未堪不應領眾止觀又云始觀陰入至識次位八法障轉慧開或未入品或入初品神智爽利﹝云云﹞但錐不處囊難覆易露或見講者不稱理或見行道者不當轍慈悲示語卽被圍繞﹝云云﹞初謂有益益他蓋微廢損自行非惟品秩不進障道還興毗婆沙云破敗菩薩也昔鄴洛禪師名播河海住則四方云仰去則千百成羣隱隱轟轟亦有何利益臨終皆悔﹝云云﹞言鄙夫者卽鄙陋之夫也如論語云有鄙夫問於我空空如也我叩其兩端而竭焉三爲示行者內外術故者內三術者謂卽空假中三觀治於內障也外三術者初術謂莫受莫著治於外障名譽利養眷屬等也次術謂縮徳露玼治於外障名譽等黏系也三術謂一舉萬里治於外障名譽等遁迹不脫也術者法也四爲示先賢安忍軌故者止觀引南嶽雲武津嘆曰一生望入銅輪領眾太早所求不克著願文云擇擇擇擇髙勝垂軌可以鏡焉輔行雲引四擇意者用誡後學善須決擇勤勤不已四度言之故天臺指南嶽爲髙勝之人垂於深誡以爲後軌後代學者可以爲鏡鏡可以照不整之形今言先賢卽南嶽也以南嶽是內凡十信卽賢位耳﹝南嶽願文云四擇大部補注中引之﹞五爲令策進相似位故者止觀云修行至此審自斟酌智力彊盛須廣利益若其不然且當安忍深修三昧行成力著爲他未晚若至六根淸淨名初依人有所說法亦可信受一音徧滿聞者歡喜是化他位乃至云爲辧大事彌須安忍若得此意不須九境﹝云云﹞輔行雲若能於此陰境安忍必得入於六根淸淨尙離二乘菩薩兩境況煩惱等七故約此人不須更明下九以不忍違順故九境生﹝智者遺書與晉王云貧道初遇勝緣發心之始上期無生法忍下求六根淸淨三業殷勤一生望獲不謂宿罪殃深致諸畱難內無實徳外虛名譽學徒彊集檀越自來旣不能絕域遠避而復依違順彼自招惱亂道退行虧應得不得憂悔何補上負三寶下愧本心此一恨也云云﹞。

十明離法愛五中言一爲令離於頂墮位故者止觀云行上九事過內外障應得入眞而不入者以法愛住著而不得前乃至云譬如同帆一去一停停卽住著又𨿽不著沙亦不著岸風息故住不著諭無內障岸諭外障而生法愛無住風息不進不退名爲頂墮若破法愛入三解脫髮眞中道﹝云云﹞二爲示大小乘頂墮別故者止觀引毗曇云暖法猶退五根若立上忍發眞則不論退頂法若生愛心應入不入退爲四重五逆通別皆有頂墮之義旣不入位又不墮二乘大論云三三昧是似道位未發眞時喜有法愛名爲頂墮輔行雲應歷四教明頂墮義初文且寄三教頂墮次從旣不入下正明今文頂墮之義初三藏文中先簡非頂墮位謂暖一向退不名頂墮忍位過頂復不名墮於二位間住頂名墮何者五根忍位不復出觀上忍發眞是故不墮於頂位中多生愛心則應入頂而不得入由退頂故造於重逆故名爲墮通教頂墮例此可知別教頂位在十行中故無墮義於行向中縱起著心但未入地名爲頂墮終無造過次大論下明圓似位有愛今論圓教至十信時若生愛心不入初住而六根淨位定不墮小則以住頂名之爲墮非謂退墮以六根中無退義故況復更有造重逆邪故此頂墮異前藏通故大論明頂墮有二一者頂退名之爲墮二者住頂名之爲墮小乘教中𨿽具二義住頂多退故今圓位見思已落但有住頂一墮義耳故大論問云頂不應墮云何言墮答垂近應得而便失者名之爲墮若得頂者智慧安隱則不畏墮此約初義以退爲墮若第二義但以住頂不進不退名之爲墮是則十信初心猶名爲暖﹝菩薩戒疏云舊云法才王子六心中退卽云十住第六心難云十住云性地性以不攺爲義云何退作二乘其猶一答性是不作闡提不妨退大向小終是難通止觀師說是十法信中六心退耳北釋論師及金剛般若論師皆作此解是信習十心中六心耳七心已上永離二乘爾時設爲利弘經不無輕漏而度物心不失恆有菩薩之名也法華文句明通教位不退云若六心已前輕毛菩薩信根未立其位猶退七心已上從初地至六地不退爲凡夫二乘名位不退文句記云次通教位引六心者通教他前無位可論借別位名以通其位卽指別教七信已上入乾慧也故云初地至六方名位不退或指地前假立七賢卽以忍位爲第六心依小乘位𨿽云忍位名位不退望菩薩乘猶名爲退請以此文詳菩薩戒疏方曉身子六心猶退是別教十信中六心退耳七信已上則不退也又文句記云六心退者準瓔珞意身子於十住中第六心退恐是爾前見思俱斷至六心時見猶未盡六心時見猶未盡六心尙退又輔行釋先世已斷通惑文云或是斷見或侵少思若見思都盡亦不生此旣分斷見思當知起見不同凡下又云以用拙智分斷通惑盡處分名不調故輔行引瓔珞經云第六住菩薩止觀現前值佛菩薩及善知識之所護故入第七住已得不退人無我畢竟不生若不爾者一劫乃至退菩提心如我初會八萬人退謂淨目天子法才王子舍利弗等欲入七住值惡知識退入凡夫乃至千劫作大邪見及五逆罪無惡不造云云﹞三爲示似愛非眞愛故者著於十信功徳則非著於初地也故止觀禪境明十禪第八因緣禪明十乘中第十無法愛云無順道法愛者一似二眞菩薩從初伏忍入柔順忍發似解功徳不染三法謂相似智慧功徳法性以智慧有無明愛取故以功徳有行有業故以法性有名色生死故皆不應著若於三法生愛不入菩薩位云何起愛如入瞻卜林不嗅餘香菩薩惟愛諸佛功徳不念二乘及余方便道是名爲愛愛故不能變無明愛取爲眞明不能變行有爲妙行不能顯識色爲法身若不著相似三法無順道法愛則無量眾罪除﹝云云﹞入理般若名爲住卽是初發心時便成正覺﹝云云﹞從此已去心心寂滅﹝云云﹞輔行雲無法愛中言眞似者初泛標二位次釋似位先列相似三法次以智下誡勿於似法生愛妨入眞位次若於下示頂墮相次云何下示起愛相次若不下示無法愛得入眞位眞尙不著況著相似次入理下正示眞位離愛之相次從此下明入位也於眞法起愛名爲法愛愛名𨿽同眞似義別四爲示功用異偏小故者今止觀中正明圓教離相似愛故此功用異於偏小之離愛也五爲令策進入初住故者旣離十信相似法愛卽得入於初住之實也。

此一一下第三結示傍正其文可見然前破徧五中前之二意旣云通於初後須知別在破徧故偏用於慧卽破徧之正意也。

次明與他所立永異釋文爲二初敍意分章言所立者卽是所立十乘之意也異於諸家者卽智者已前諸師也故章安序云止觀明靜前代未聞也若以荊溪時世言之則指賢首慈恩等爲諸家也及今學者讀文昧旨等者此斥淸涼澄觀師也文句記云比竊讀者卽此故也具如下文第七例中辧之不知所立惟順圓融若不了之修習無分等者旣讀文昧旨故不知止觀所立惟順法華待絕微妙輙便斥爲漸圓謬立華嚴是頓頓當知若乃不曉今家所立之旨是則修習法華妙行止觀明靜於己無分此卽敍意也於中又二先總次別者卽分章也。

次所言下依章解釋文爲二初釋總義略列十條。

一須知乘體無發無到者止觀引十二門論﹝十二門者一觀因緣二觀有果無果三觀緣四觀相五觀有相無相六觀一異七觀有無八觀性九觀因果十觀作十一觀三時十二觀生﹞空名大乘普賢文殊大人所乘故名大乘大品云是乘不動不出若人欲使法性實際出者是乘亦不動不出輔行雲法性實際本不動出設使能令法性動出而此大乘亦不動出法性卽是大乘之理還以其體而爲設況故今文中不動出義獨在於圓若通論者共菩薩中動謂柔順忍出謂無生忍若共聲聞乘動謂學人出謂無學若別菩薩動謂出假出謂登地故今圓人不斷煩惱爲不動不破生死爲不出是故動出通於諸教不動不出惟在於圓故不動出卽是今文無發無到無發故不動無到故不出故妙玄明圓教以眞性軌爲乘體乃引大論云是乘不動不出又云若取眞性不動不出則非運非不運若取觀照資成能動能出則名爲運只動出卽不動出卽不動出是動出卽用而論體動出是不動出卽體而論用不動出是動出。

二須知乘體通因通果者釋簽云圓乘體者皆須從初因以至於果所取名爲乘體前之二教𨿽卽同有眞性觀照能照所照但依權理別教教道又以地前緣修方便而爲乘體故前三教所明乘體皆不至極未極息教是故索車圓教乘體從始至終﹝卽今所謂通因通果﹞而非始終﹝卽向所謂無發無到﹞是故達到乘義猶在故以眞性始終不動而爲車體故此車體非運而運﹝云云﹞然此四教各具三軌藏別兩教咸以智慧爲體通圓兩教咸以眞性爲體者良以體爲所乘未可暫廢以藏別眞性果滿方成儻指體在當以何爲運若用觀照則從始至終故通圓居因卽事論性果位乃窮是故兩教眞爲乘體又前之兩教通𨿽稍優並不知常置而不說別𨿽同證教道全權圓𨿽理極尙有始終問若謂乘體通因果者而妙玄中亦引古人解於乘體通因通果果以萬徳爲體因以萬善爲體章安何以斥古爲非邪答今文所明乘體通因通果者乃是法性實相理體通於初因後果所乘耳章安斥於古人明乘體通因果者以古人將因果爲乘體不以法性實相爲乘體故須破之也故今文雲乘體通因果與古人解乘體通因果其語𨿽同其義永別也。

三須知圓乘具於十法者圓乘具於眞性觀照資成三軌若具三軌卽具十法何者眞性旣是車體豈非妙境觀照資成旣是具度白牛豈非發心乃至道品等邪文句記云性種正行爲了助開爲緣又妙玄引方便品云佛目住大乘豈非眞性乘體不思議境邪如其所得法定慧力莊嚴以度眾生豈非觀照資成發心等邪然法說周但談三軌妙法上根開悟卽具十法若不爾者將何以爲譬說周中大車譬本邪故止觀云積劫勤求道場證得身子三請法譬三說正在玆乎故法說周上根人聞妙智妙境卽得開悟故諸佛智慧其智慧門卽妙智也諸法實相卽妙境也妙境妙智豈異十法故輔行雲被上根人名爲法說中根未解猶希譬諭下根器劣復待因緣佛意聯綿在玆十法故十法文末皆譬大車是故當知圓乘十法且須約於法說而明未可便濫大車之譬以大車譬諭於十法卽是次文方明故也。

四須知大車惟諭十法者以諸境十乘之後皆引大車爲諭故也何者其車髙廣諭妙境也幰蓋慈悲寶繩交絡諭發心也安置丹枕枕有內外若車內枕休息眾行卽諭安心若車外枕或動或靜動靜只是諭通塞也破塞存通卽塞而通其疾如風卽破無明諭破徧也大品云法愛難斷故處處說破無明三昧始自白牛終至平正諭道品也又多僕從諭正助也頌中云儐從禮云導也又云侍邊也遊於四方諭次位也安忍離愛在次位初安忍只是忍於五品違順二境令入六根離愛只是離六根中相似法愛又次位者只是行之所階恐行者生濫故於次位中別出五品六根淸淨勸勵行者令離障離愛故知前七正明車體及以具度後三只是乘之所涉若無所涉運義不成是故十法通名乘也今習大乘者自量己心如何得與大車文合若一句卽是爲是何句一句卽足何須諸句豈佛謬說彊騁文詞煩列車儀衒惑迦葉此大羅漢久爲僧首四十餘年不受眞化才聞方便通嘆二智略開顯已動執生疑情方猶豫殷勤三請廣聞五佛十番開權又睹身子三業領解八部引例四眾酬恩如來述成分明與記經斯重疊宿種未開才聞大車便堪記莂故知此乘觀法具足仍存翦略粗點十觀若廣張行相何由可備不別解釋卽悟生生望上稱中比下仍利若此車譬一句徒設則顯佛有綺語之辜或舉集人添糅之咎及責譯者混雜之愆若屬對有由則行儀可軌豈學大觀頓爾全棄旣失大檢小徑莫從大小咸亡恐隨邪濟乘壞驢車爲向何方。

五須知諸法皆具十乘者文句記釋賜車中云所賜不二是故云等但點所習無非妙乘只緣性同賜義則等旣云車等何以各賜昔習不同諸位不一至此所說無非一乘若一人不徧不名子等且云子等應徧諸法一物不與不名賜等所謂色心逆順依正行理因果自他解惑小大慧福故知等賜只是開彼三乘六道無非一如故一一如無不徧攝徧具徧入一切眾生誰無四方道場之分誰不理有大車具度待時待緣是故爾耳故至今日方云各賜故止觀中觀陰入界歷緣對境及煩惱等皆明十乘卽是色心依正因果等一切諸法皆具十乘也。

六須知諸教門門具十者此如妙玄第八卷

中明實相門示入門觀約於四教門門明於十乘之行然𨿽辧於十乘但是列名而已若今止觀正明妙行故置前之三教十乘也。

七須知開顯惟妙十法者前明諸教門門具十對偏說圓乃是相待判粗妙耳今明開顯惟妙十法則是絕待開於四味三教四門門門十法卽是圓頓醍醐妙乘也。

八須知簡體與具度別者文句中引世人明乘體不同光宅以佛果究盡無生二智爲車體﹝云云﹞莊嚴取因總萬行爲乘體﹝云云﹞乃至云大乘以實慧方便爲車體﹝云云﹞章安私謂云諸師釋佛乘之體而競指具度何異眾盲觸象諍其尾牙依天臺智者明諸法實相正是車體一切眾寶莊校皆莊嚴具耳文句記云牙等𨿽象通別不同通則無非象身別則身非耳等準譬破義意亦可知故亡體者通別俱迷具如玄文顯體中辧故妙玄中引於古人明乘體畢章安斥云悉非今經乘體並是莊校儐從耳那忽於皮毛枝葉而興諍論邪喧怒如此孰能別之今家簡出正體者如三軌成乘不縱不橫不卽不離顯示義便須簡觀照資成惟指眞性三軌旣然余法例爾故云三徳不縱不橫名爲大乘於大乘中別指眞性以爲經體釋簽委簡今不具錄輔行又解攝法文雲實體止觀以爲能攝事理等六以爲所攝所從於能故云攝法𨿽辧偏圓次不次等但明實體所攝法徧豈所攝差降令體分張輔行又簡不思議境所明四聖六道之法乃是爲知不思議境所攝法耳諸祖格言如此明了而四明云不思議三諦皆是經體又雲實相理體差別相相宛然豈非違祖背宗傷教損理之甚乎哀哉哀哉世人迷醉望聲傳習都不醒悟具如光明玄義順正記及十六觀經疏往生記中辧之。

九須知觀心立十法義者止觀云觀心具十法門輔行雲觀法非十對根有殊﹝十乘對三根不同﹞又次位下三𨿽非觀法並由觀力相從名觀故名十觀又備此十令觀可成故名成觀亦名成乘思之可見又下文云若無十法名壞驢車問前第五條旣云諸法皆具十乘今文何故又云觀心立十法義答前文約通故諸法皆十今文從別故云觀心立十耳。

十須知白牛異黑牛故者黑牛卽是三車之內第三牛車也經文之中𨿽無黑字而各賜諸子等一大車中旣云白牛驗知三車之內第三牛車但是黑牛耳所言白者文句云白是色本卽與本淨無漏相應故故前文云無漏妙觀以爲白牛若爾黑牛反顯黑非色本不與本淨相應名爲黑牛也故偏小菩薩空假二智全是無明黑染不與佛智白色相應故不可以大白牛車濫同三車中第三黑牛車也慈恩云大白牛車卽三車內第三牛車以慈恩宗明菩薩大乘不分小衍偏圓之異遂說法華只開二乘不會菩薩此與今家大意相反廣如文句引古諸師明二乘索車菩薩不索車作十難難之章安私以總別駁之﹝駁謂班駁不純之狀亦雜也破彼如駁正釋如純﹞觀其詭累三藏﹝詭者詐也累者重疊也古人十義多是詐累藏通也﹞故設十難﹝古人十難具如文句﹞管見一班都非大體若爾慈恩但是拾古之失以爲已得耳非是慈恩自立義宗也古人旣謬慈恩寧是所以今文乃云須知白牛異於黑牛故也然此十條皆云須知者囑後學輩意之所解心之所行當明了無濫故云須知耳近人學法混沌不明誠堪憐湣是故若能知此十條則聞眾怪說情慮坥然法華妙行投心有地﹝云云﹞。

所言別下次釋別義十乘各四文爲二初與前附文對辧縱有一兩似前附文者至下隨文具爲點出爲欲辧異他所立者卽前所謂次明所立異於諸家及今學者讀文昧旨不知所立惟順圓融也。

次妙境下正釋別義文爲十初妙境中爲三初標次一於下釋文爲四初明無情有佛乘義者卽是無情有佛性義也此意淵奧卒難開悟今先述大旨次消今現文初述大旨者金剛錍云曾於靜夜久而思之思之未已怳焉如睡不覺﹝穴／﹝爿﹡臬﹞云無情有性﹝金剛﹝金﹡﹝白﹣日﹢田﹞／廾﹞中下文又云余患世迷恆思點示是故﹝穴／﹝爿﹡臬﹞言無情有性何謂點示一者示迷元從性變二者示性令其攺迷是故且云無情有性若分文示則大教談於佛性而不說於無情小教言於無情則不說於有性而今謂之無情有性者斯蓋發揮涅盤大教圓伊金﹝金﹡﹝白﹣日﹢田﹞／廾﹞以決四時三教徧小四眼無明之膜令見一切之處悉是圓頓毗盧遮那法身正報眾生佛性猶如虛空非內非外一切處有不隔墻壁瓦石艸木則是無情有佛性也豈非無情有佛性義乃是開小成大決粗令妙示權卽實點事明理乎是故當知從迷就事區而別之心有緣想名爲有情色無覺知名爲無情若乃從悟就理而說則有情性徧不隔瓦石乃名無情有佛性耳故止觀云一色一香無非中道輔行解雲山家教門所明中道惟有二義一離斷常屬前二教二者佛性屬後二教於佛性中教分權實故有卽離今從卽義故云色香無非中道此色香等世人咸謂以爲無情然亦共許色香中道無情佛性惑耳驚心由是約於十義辧之十義具如下文引示須知無情卽是色香佛性便是中道他人迷於佛性中道體同名異卻許色香中道之教不信無情有性之說他人意謂佛性但在有情之內法性中道通於色香故也他人若知眾生佛性有情體徧終不分張佛性中道情無情別以迷此故遂分兩派荊溪於是依經立義點示眾生有情性徧不隔瓦石以明無情有佛性理以申色香中道之教且有情之性旣徧無情何得非性邪如此豈非開粗卽妙點事明理故云今從卽義色香無非中道故釋簽云故知今卽卽彼別教次第三諦次第卽已方成今卽何者彼若未卽猶同小空及隨事假今若卽已三俱圓妙尙卽於別豈不卽於通及三藏故知無情有性乃是開前三教有情性徧不隔瓦石卽事明理耳若不爾者今文謂之無情有性下文乃立有情性徧如何會通邪故知有情性徧不隔瓦石便是無情有佛性矣故止觀明不思議境約於中道讀十法界三字合呼輔行謂之心性不動假立中名三千卽中性正因者乃是無情有於中道遮那佛性也何哉以止觀中去丈就尺去尺就寸觀於陰心以成妙境百界千如復俗差別同二眞諦中道雙非故在剎那也故前所明妙境五中第三爲欲聞顯思議境故及以第一爲示三千在一念故卽是無情有佛性義若不爾者今文謂之於無情境立佛乘故法身體徧如何領解邪然卽三而一故云三千卽中性正因耳若卽一而三乃是三千卽空性了因三千卽假性緣因也亡泯三千假立空稱𨿽亡而存假立假號良由於此故知三一九三但是修性離合之異耳所以金﹝金﹡﹝白﹣日﹢田﹞／廾﹞下文謂之諸問且令識十乘初妙境而已余乘諸境不睱論之以金﹝金﹡﹝白﹣日﹢田﹞／廾﹞上文立四十六問明於無情有佛性理三一融妙正是約於摩訶止觀觀於陰心以成妙境一念三千卽空假中三諦之理有情性徧方得一念具足三千不隔艸木墻壁瓦石以明無情有性故也是故金﹝金﹡﹝白﹣日﹢田﹞／廾﹞下文乃云一家所立不思議境於一念中理具三千故曰念中具有因果凡聖大小依正自他故所變處無非三千而此三千性是中理不當有無有無自爾何以故俱實相故實相法爾具足諸法諸法法爾性本無生故𨿽三千有而不有共而不雜離亦不分𨿽一一徧亦無所在是故今文妙境四中第一謂之於無情境立佛乘故須知此明佛乘之體法身周徧是卽三而一若卽一而三則三佛之性無不周徧今且從於卽三而一所以謂之於無情境立佛乘故卽金﹝金﹡﹝白﹣日﹢田﹞／廾﹞云無情有性也若乃卽一而三自屬次文眾生性徳具三因耳三一𨿽則體同相卽今從存於三一之意故玆區別後學思之不須驚怪也﹞仍於睡夢忽見一人云僕野客也容儀粗獷進退不恆逼前平立謂余曰向來忽聞無情有性仁所述邪余曰然客曰僕忝尋釋教薄究根源盛演斯宗豈過雙林最後極唱究竟之談而云佛性非謂無情仁何獨言無情有邪﹝荊溪假夢寄客立以賓主耳應知寄於野客乃是斥於淸涼觀師耳故涅盤經云爲非涅盤名爲涅盤爲非如來名爲如來爲非佛性名爲佛性云何名爲非涅盤邪所謂一切煩惱有爲之法爲破如是有爲煩惱是名涅盤非如來者謂一闡提至辟支佛爲破如是一闡提等至辟支佛是名如來非佛性者所謂一切墻壁瓦石無情之物離如是等無情之物是名佛性淸涼觀師執此經云離如是等無情之物是名佛性以難荊溪所以謂之而云佛性非謂無情仁何獨言無情有邪故淸涼觀師華嚴疏云如徧非情則有少分非是覺悟況復涅盤佛性除於瓦石大論中云在非情中名爲法性在有情中名爲佛性明知非情非有覺性又賢首藏師起信論疏亦引大論云眞如在有情中名爲佛性在無情中名爲法性賢首淸涼旣皆謂之在無情中但名法性豈非共許色香中道無情佛性惑耳驚心若謂不然何故淸涼專執涅盤經文佛性除於瓦石邪是知金﹝金﹡﹝白﹣日﹢田﹞／廾﹞之作正爲破於淸涼觀師傍兼斥於賢首藏師耳金﹝金﹡﹝白﹣日﹢田﹞／廾﹞旣然輔行十義意亦如是今家學者解釋金﹝金﹡﹝白﹣日﹢田﹞／廾﹞及以輔行都不知此豈非探討之不廣論議之畢淺乎是故須知涅盤經云離如是等無情之物名爲佛性乃是權教帶方便說所以謂之依迷示迷雲能造是附權立性云所造非若不爾者今問瓦石若乃一向永非佛性二乘煩惱豈亦一向永非如來及涅盤邪只此一問眾滯自消而欲苟執墻壁瓦石無情非性權教之文其可得乎故知經文寄方便教說三對治暫說三有以斥三非故云煩惱二乘瓦石非是涅盤如來佛性耳若頓教實說則本有三種三理元徧達性成修修三亦徧所以經中於三非文後便卽結云一切世間無非虛空對於虛空故知經以眾生佛性正因結難何所不攝豈隔煩惱及二乘乎虛空之言何所不該安棄墻壁瓦石等邪由是言之淸涼乃是執權難實則權實俱亡緣了難正則三因咸失也哀哉傷哉所引大論眞如在無情中但名法性在有情內方名佛性者荊溪親曾委檢大論都無此文或恐謬引章疏之言輙便分爲兩派而說諒是曾睹小乘無情之名又見大乘佛性之語亡其所引融通之談而棄涅盤虛空之諭不達修性三因離合不思生佛無差之旨謬效傳習無情之言反難己宗惟心之教專引涅盤瓦石非性不測部時出沒之意如福徳子而無壽命弱喪徒歸猶迷本族如受貴位不識祖宗亦如死人而著瓔珞用是福爲用瓔珞爲法相徒施全迷其本云云﹞。

余曰古人尙云一闡提無雲無情無未足可怪﹝一闡提輩乃是有情古人尙乃言其無性而淸涼賢首執涅盤大論云無情無佛性未足可以嫌而怪之也秦時六卷泥洹經先至京師涅盤大部未流華夏於時竺道生生法師剖柝六泥洹經旨洞入幽微乃說闡提悉有佛性皆當成佛孤明先發獨見忤眾由是關中舊學以爲邪說譏憤滋甚遂顯大眾擯而遣之時生法師於大眾中正容誓曰若我所說反於經義請於現身卽彰癘疾若與實相不相違背願捨壽時據師子座發斯誓已拂衣而去初投虎丘次往廬山其後涅盤大部乃傳此方經文果云一闡提人悉有佛性生公旣睹涅盤誠教乃登法座論議數番麈尾於是紛然而墜遂隱幾順化是知生公昔日未死有待故也而今乃死待竟故也大唐三藏玄奘法師遊至西域以華析請觀音像曰若一切眾生實有佛性者惟所散華桂菩薩頸旣散華已乃如其願有人評云若使奘公有生公之知則不應有祝也儻祝之不吉將不信乎夫卜者決猶豫定嫌疑不疑何卜易曰中心疑者其辭枝奘公非其枝乎向無生公落詮之知則昭昭佛性隱於無知之輩矣又奘公弟子大慈恩寺窺基法師解法華經謂之玄贊引楞伽經說五種性一聲聞性二辟支佛性三如來性四不定性五無性闡提又引法華論四種聲聞一退大二應化三上慢四定性趣寂前二佛與授記作佛上慢一種不輕記之皆當作佛令其發心修大行故定性趣寂元無大性佛不與記然而論中上慢定性合一處說所以謂之根未熟耳定性趣寂元無大性何得論其熟與未熟正理應云其定性者根不熟故佛不與記若定性者後亦作佛違涅盤等處處文故故瑜伽云其趣寂者𨿽蒙諸佛種種方便終不能令成三菩提又引深密勝鬘維摩諸經証之今不具錄西京崇福寺神楷法師維摩疏中廣破慈恩所立之義具如大部補注中引學者尋之今家意者五性之宗三無二有是法華前方便之說故深密等維摩諸經並是法華已前所說瑜伽惟識攝大乘等諸論正申法華已前諸經意耳若至法華三乘五性咸皆開顯但有在於此會及以余國之不同耳法華論中約於當座是故乃云佛不與記經文約於通塗開顯所以乃云彼土得聞此彼𨿽殊悟理無別故大佛頂首楞嚴云如來今日宣說勝義令汝會中定性二乘及餘一切皆獲一乘寂滅場地若爾定性亦有在於此土開悟也原夫五性之宗三無二有祖於彌勒述於天親折薪於玄奘克荷於慈恩立言垂範自爲極致以今觀之但是權說非爲究竟也慈恩尙計定性二乘元無大性不得成佛何獨闡提無佛性邪涅盤經云一切聲聞及辟支佛未來皆歸大般涅盤如一闡提究竟不移犯重禁者不成佛道無有是處何以故是人若於佛正法中心得淨信爾時卽便滅一闡提則得成佛若復不移不得成佛無有是處經中又云迦葉菩薩白世尊言眾生於佛滅後作如是說如來畢竟入於涅盤或不畢竟入於涅盤乃至云或有說言須陀洹人至阿羅漢皆得佛道或言不得如是問已佛皆答云不解我意乃至結云如是諍訟是佛境界非諸聲聞緣覺所知所以皆云不解我意者以對昔教責於迷者二俱不解若識化意則二俱解在昔須云不成執者望今成過在今須云必成望後逗小成過以大小教開與不開並通三世慈恩不曉惟引不成以證定性輙便難云若定性者後亦作佛違涅盤等處處文故今問慈恩成與不成旣皆謂之不解我意何得惟引不成以證定性趣寂旣俱有過何得偏引雙引各執尙違教旨何況偏引以證趣寂何得責云違涅盤等處處文邪餘如大部補注中示以此觀之古人所計定性二乘無性闡提元無大性不得成佛皆是執權迷於眞實也賢首淸涼𨿽信闡提有於佛性定性二乘皆當成佛而不信於無情之物有佛性理專執涅盤瓦石非性權教之文不見眾生佛性體徧之說謬引大論在無情中但名法性見則還成執權迷實𨿽信闡提有性之說而迷眾生佛性之義還成不了闡提有性何者若知闡提眾生性徧不隔瓦石何故忽聞無情有性惑耳驚心故知賢首淸涼未解闡提眾生性徧遂執權教無情非性以抗圓妙無情有性耳若夫發揮無情有性以申有情眾生性徧其惟吾宗荊溪禪師矣方今天下之人競學慈恩賢首淸涼是則眾生性徧圓妙之說而彼不遇可不悲哉可不悲哉今若不作如此委說將何以申次明所立異於諸家及今學者讀文昧旨邪﹞然以教分大小其言碩乖若云無情卽不應云有性若云有性卽不合云無情。

客曰涅盤部大云何並列余曰以子不閒佛性進否教部權實故使同於常人疑之今且爲子委引經文使後代好引此文證佛性非無情者善得經旨不昧理性知余所立善符經宗今立眾生正因體徧經文亦以虛空譬之故三十一迦葉品云眾生佛性猶如虛空非內非外若內外者云何得名一切處有請觀有之一字虛空何所不收故知經文不許惟內專外故云非內外等及云如空旣云眾生佛性豈非理性正因﹝此下具引經文今不煩錄﹞下文又云今搜求現未建立圓融不斃性無但困理壅故於性中點示體徧他不見之空論無情性之有無不曉一家立義大旨故達惟心了體具者焉有異同乃至下文設四十六問竟野客領解云今亦粗知仁所立理只是一一有情心徧性徧心具性具猶如虛空彼彼無礙彼彼各徧身土因果無所增減故法華云世間相常住世間之言凡聖因果依正攝盡故知無情有佛性理乃是約於有情性徧不隔墻壁瓦石艸木卽是無情有佛性耳若不爾者何故初云無情有性次云今立眾生正因佛性體徧後領解云只是有情心徧性徧荊溪專憑涅盤經文圓實之教眾生佛性猶如虛空非內非外一切處有明有情性徧不隔瓦石以申無情有佛性理而淸涼觀師尙不信受猶自固執涅盤經文偏權之教離無情物名爲佛性如其不依經文實教以立義宗但準天臺智者之說是則淸涼如何順伏何以得知淸涼不信以淸涼自撰演義鈔解華嚴疏云然此段疏﹝彼華嚴疏其辭如前注中引之﹞爲遮妄執一切無情有佛性義就計此義自有淺深一謂精神化爲艸木情變非情二謂無情同一性故此釋太過失情無情壞於性相若以涅盤第一義空該通心境者涅盤何以揀去瓦石言無情邪準此驗知淸涼不信涅盤經文圓妙實教眾生佛性有情體徧不隔艸木所以專執偏權之文離無情物名爲佛性今問淸涼若乃不許荊溪用於涅盤經中眾生佛性有情體徧該通心境以申無情有佛性者而汝華嚴疏中何故又云若二性互融無非覺悟邪彼疏又云以性從緣則情非情異爲性亦殊如涅盤等之所說也泯緣從性則非覺非不覺本絕百非言亡四句今問淸涼旣云二性互融無非覺悟何故又執佛性除於瓦石邪旣執權而難實故自語乖違是則將何以爲準的而與荊溪抗論邪嗚呼淸涼不得天臺教部權實故迷佛性進否之說所以反背天臺稟承賢首自立以性從緣泯緣從性及二性互融豈非空論無情性之有無不曉天臺立義大旨此且略點關節大綱委如金錍寓言記說。

又輔行中約於十義評無情有性一者約身言佛性者應具三身不可獨云有應身性若具三身法身許徧何隔無情﹝旣雲約身豈非正報卽三而一故云正因遮那佛性卽一而三故云佛性應具三身世人見於涅盤經云一切眾生皆有佛性乃謂但有應身之性故今遮云應具三身不可獨云有應身性若具三身普賢觀經明許法身徧一切處且一切處何曾隔於瓦石艸木請觀此文豈非亦是眾生佛性正因體徧不隔艸木卽是無情有佛性理一義旣然九義可解若謂不然金錍題下何故注云圓伊金錍以決四眼無明之膜令一切處悉見遮那佛性之指豈可注文解釋題目異於下文立義符宗眾生佛性有情性徧豈可異於今文中云法身許徧何隔無情學四明者不見斯旨妄謂古師之立無情有於法身正因佛性而無報應緣了佛性由是荊溪乃作金錍及以輔行點示法身正因佛性必具報應緣了佛性卽一而三以明無情有佛性理所以謂之不覺﹝穴／﹝爿﹡臬﹞云無情有性今立眾生正因體徧言佛性者應具三身不可獨云有應身性若具三身法身許徧何隔無情今謂此說一往則可畢竟不然何者若謂古師之立無情有於法身正因佛性但無報應緣了佛性金﹝金﹡﹝白﹣日﹢田﹞／廾﹞輔行乃就古師之許法身正因佛性體徧義中點示法身正因佛性必具報應緣了佛性所以謂之無情有性法身許徧者是則輔行文中合云言佛性者應具三身不可獨云有法身性何故謂之不可獨云有應身性若其然者豈非古師不曾知於法身體徧何得妄說古師之立法身佛性正因體徧若復苟執古師之立無情有於法身佛性金錍那云故知世人局我遮那惟陰質內直云諸法是無情邪由是而知學四明者皆是無稽妄僞之說所以乖文失旨之甚不詳法義惟順人情謗法之罪他豈受之況金錍輔行立無情有性正寄野客而斥淸涼專執涅盤權教之文離無情物名爲佛性荊溪乃準涅盤實教之文立眾生佛性正因體徧不隔瓦石明無情有性野客方乃信一切法皆正因性次方疑於正中三因種修果徧荊溪乃立四十六問野客方解卽一而三三徳體徧金錍之意旣乃如此輔行之義豈不然乎何得謂之古師之立無情有於法身正性而無報應緣了佛性何得謂之金錍輔行首初乃令古師信於法身正因必具報應緣了佛性而彼首初尙自未信無情有於法身正性那忽便令信於法身正性必具報應緣了佛性且金錍云今立眾生正因體徧及輔行雲法身許徧何隔無情正是今文於無情境立佛乘義若無佛乘佛法身體爲徧不徧何得謂之古師元立無情有於法身佛性古師若乃已立無情有法身性今文何煩首初示云於無情境立佛乘義若無佛乘佛法身體爲徧不徧若謂今文首初示云於無情境立佛乘義卽是法身正因必具報應緣了此與次文眾生性徳具於三因及金錍云正中三因種修果徧並輔行中第二義云二者從體三身俱徧如何區辧嗚呼哀哉不知何處濫習妄說一至於此金錍明說故知世人局我遮那惟陰質內直云諸法但是無情驗知他云古師之立無情有於法身佛性而無法身具報應性灼然虛妄矣﹞二者從體三身相卽無暫離時旣許法身徧一切處報應未嘗離於法身況法身處二身常在故知三身徧於諸法何獨法身法身若徧尙具三身何獨法身﹝所言從體三身相卽無暫離時者體同故相卽用異故常分一家諸文莫不皆爾人不見之誠堪湣矣文句記云近代翻譯法報不分三二莫辧自古經論許有三身若言毗盧與捨那不別則法身卽是報身若卽是者一切眾生無不圓滿若法身有說眾生亦然若果滿方說滿從報立若言不離三身俱然何獨法報生佛無二豈惟三身故存三身法定不說報通二義應化定說若其相卽俱說俱不說若但從理非說非不說事理相對無說卽﹝說﹞無說情通妙契諍論咸失由是而知今文且從體同不離所以謂之二者從體三身相卽無暫離時不可執此便乃不許用異常分若不爾者法報不分三二莫辧若存三身法定不說報通二義應化定說如何領解豈可一向執於體同三身相卽而責用異三身宛然是故當知體同用異二義兼舉方乃無失寄語後徳宜熟思之旣許法身徧一切處等者普賢觀經旣許法身徧一切處然而報應豈離法身此約合爲修二性一故報應修二不雜法身性一也況法身處二身常在此約法身一性恆具報應二修也此與金﹝金﹡﹝白﹣日﹢田﹞／廾﹞正中三因及今次文眾生性徳具於三因宛如符契矣故知三身徧於諸法何獨法身者結示上文法及報應皆徧一切是則經中何獨單許法身周徧故知經意亦許報應徧於一切所以經云釋迦名爲毗盧遮那徧一切處捨那釋迦亦徧一切三佛具足無有缺減三佛相卽無有一異也良由若有一異卽乖法體體卽實相無有分別故一異咸亡也法身若徧尙具三身何獨法身者結示上文況法身處二身常在性具三身亦皆周徧是則經中何獨但許法身徧邪然須了知法報周徧境智一如應用周徧差降不同以由帝綱依正終日炳然故也﹞三約事理從事則分情與無情從理則無情非情別是故情具無情亦然﹝從事則是偏權之教分於有情無情不同離理說事斯之謂也從理則是圓實之教不分情與無情之異卽事明理不其然乎從理旣乃不分兩殊是故有情體徧旣具當知無情亦復如是良以有情性徧體具不隔艸木是故謂之情具無情亦然也若不爾者金﹝金﹡﹝白﹣日﹢田﹞／廾﹞何故初云無情有性次云有情體徧邪體同故不分所以恆徧具故知不約理依正曷融通文句記云塵剎重重相入相有重重事等重重說等爲未了者以事顯理耳若不了此一旨誰曉十方法界惟有一佛亦許他佛他亦身土重重互現互入互融當知只是約於一理周徧所以事用重重耳﹞四者約土從迷情故分於依正從理智故依卽是正如常寂光卽法身土身土相稱何隔無情﹝三土九界從於迷情故分依正寂光佛界從於理智故融身土此亦約於偏圓對辧﹞五約教證教道說有情與非情證道說故不可分二﹝藏通二教教證俱權圓教教證俱皆是實但別教中教權證實意稍難曉人多迷之故今文中教証之義定是別教不可謂之圓家教證良以圓家教證俱實別家教權證實故也﹞六約眞俗眞故體一俗分有無二而不二思之可知﹝眞故體一亦約圓實俗分有無亦約偏權二而不二豈非點粗卽是於妙故前文云今從卽義色香中道良由於此﹞七約攝屬一切萬法攝屬於心心外無餘豈復甄隔但云有情心體皆徧豈隔艸木獨稱無情﹝有情體徧不隔瓦石便是無情有佛性理此文最顯可不信哉可不信哉淸涼不達如斯妙義輙便破云若以外境而例於心令有覺知修行成佛乃是邪見外道之法嗚呼哀哉淸涼之言駟不及矣今問淸涼若如是者何故自云二性互融無非覺悟邪矛盾之談淸涼有矣﹞八者約因果從因從迷執異成隔從果從悟佛性恆同﹝準前約土及以事理思之可見文句記釋相對種云言相對者卽事理因果迷悟縛脫等當體敵相翻對也故知今文迷情因事並是偏權之教道耳故偏權之有差卽圓實之無差卽事而理全波是水方之可知淸涼不曉輙便斥云非謂無情亦有覺性同情成佛若許此成則能修因無情變情又自立云無情成佛是約性相相融而說以情之性融無情相以無情相隨性融同有情之相故說無情有成佛義若以無情不成佛義融情之相亦得說言諸佛眾生不成佛也以成不成情與無情無二性故乃至云一成一切成也以此觀之故知淸涼空論無情性之有無不曉一家立義大旨迷於法相一體異名不閒佛性權實進否須知果地依正融通並依眾生理性之本此乃事理相對以說若惟從理只可謂之水本無波必不可云波中無水若惟從迷說則波無水名情性合譬思之可知無情有無例之可見云云﹞九者隨宜四句分別隨順悉檀且分二別﹝金剛﹝金﹡﹝白﹣日﹢田﹞／廾﹞云又復經中闡提善人四句辧性子云眾生有性爲何眾生有何等性瓦石爲復無四句邪然經文云或有佛性一闡提有善根人無或有佛性善根人有一闡提無或有佛性二人俱有或有佛性二人俱無我諸弟子若解如是四句義者不應難言一闡提人定有佛性定無佛性章安云或有佛性下四句分別先正約四句次我諸下勸分別荊溪云闡提善人俱有性徳而闡提無修善善根人有闡提有修惡善根人無二人俱無無不退性以未入於似位故也且分二別者其實佛性善人闡提性本融徧奚嘗隔於艸木瓦石有情之性性旣徧不隔當知瓦石不可謂之無四句矣﹞十者隨教三教云無圓說徧有然此十義第一第二正明圓實以斥權隔於無情第三第四先且對辧偏圓不同次乃點示權卽是實仍斥計權隔於無情第五教證第六眞俗如前區別其意可解第七準前第一第二亦乃可知第八準於三四思之第九如前豈非圓實第十謂之三教云無圓說徧有驗知前九卽是別判第十隨教乃當總判前之九義不出三教云無情無圓說有情體徧不隔是故瓦石艸木有性以前三教教道但云無情而已不言有性故也今點粗是妙故云無情有佛性耳是故無情有性卽是有情體徧不隔墻壁瓦石艸木焉此蓋破於淸涼觀師固執涅盤偏權之文離無情物名爲佛性是以荊溪乃點涅盤圓實之文有情體徧不隔瓦石以明無情有佛性理欲令淸涼信順妙教不生誹謗耳然則對破淸涼𨿽爾而一家諸文非必一向獨明有情體徧不隔亦乃兼示無情性融何者四念處云若圓說者非但惟識亦乃惟色惟聲惟香惟味惟觸以至諸文準此應知不煩具引。

又輔行中引淨名云眾生如故一切法如如無佛性理小教權教權理實亦非今意﹝彼經維摩彈訶彌勒其文有五初總定次正彈三結過四爲說五得益次正彈中文自有二初約生門次約無生門又有二段初約無生理次約無生行文自爲四初雙定次雙破三雙並四雙結雙並又二初以四如爲並端云一切眾生皆如也一切法亦如也眾聖賢亦如也至於彌勒亦如也疏釋此云前三是順並從初至後故後一是逆並從後至初故釋此逆順皆約衍中通別圓三疏中但約通教委釋次以別圓準通類之初約通教釋者眾生卽假人假人如與彌勒如一如無二若眾生如不得受記彌勒亦然何得獨記彌勒乎次一切法如者通情無情情謂五陰實法無情卽是外國土等今但以無情替於眾生句句悉同須類說之何者無情之法佛不授記故大經云若尼拘陀樹能修戒定慧我亦授三菩提記以其無心修道故不與授記故以爲並異有情也三眾聖賢者卽藏通二乘賢聖皆悉是如並亦例前思之可見何者自法華已前二乘賢聖皆無受記故以爲並四約彌勒如逆並前三亦思之可見此逆順並四段之文旣皆約於三教釋之故通教如如無佛性理小教權別教之如如𨿽佛性教權理實亦非今明圓教教理俱實之意然疏中釋一切法如旣通三教故知文云無情之法佛不授記不可謂之但是通教亦須約於別圓說之是故當知疏文中云無情之法佛不授記通於三教𨿽通三教須知此約破記義中一法尙不可得誰論情與無情得受記乎世諦中尙有無量法豈可不論受記者哉故有情得記而體徧不隔故三千果成咸稱常樂一佛成道法界無非佛之依正一佛旣爾諸佛咸然故不可引淨名疏中約破記云無情之法佛不授記以難立記三千果成又不可謂淨名疏云無情之法佛不授記局在通教也﹞又若論無情何獨外色內色亦然故淨名云是身無知如艸木瓦礫若論有情何獨眾生一切惟心是則一塵具足一切眾生佛性亦具十方諸佛佛性應知此文亦是約於有情性徧不隔艸木所以謂之一切惟心是則一塵具足一切生佛之性此與金錍一念具足一塵不虧文意符合良以有情心性體徧具足一切不隔艸木是故名爲一念具足一塵不虧若不爾者輔行中云一切惟心是則一塵如何消釋故知一切惟心不隔艸木乃是一念具足及一塵不虧耳故金錍云生佛亦同法身力無畏等使一塵一心無非三身三徳之性種皆是此意也。

又止觀中思益淨名普賢觀等明遮那周徧輔行釋云煩惱體淨眾徳悉備身土相稱徧一切處顯前兩經眾生理徧不了之者尙隔無情豈非無情有性乃是有情體徧乎。

昔孤山撰顯性錄解金剛專約有情體徧明無情有性而四明直論外色有性破於孤山約有情體徧自昔至今七十餘載天下學者皆宗四明之說以黜孤山之義余昔亦然近方許究金錍初云無情有性次云今立眾生體徧後云只是一一有情心徧性徧乃知金錍正是約於有情體徧以明無情有佛性耳自是歷觀輔行十義莫不皆然仍又博考他人章疏則知金錍輔行所斥野客執於離無情物名爲佛性乃是正破淸涼觀師傍破賢首藏法師耳復慮近日末學膚受罔測端由但循僞妄於是乃出寓言記四卷以申金錍建立之旨今旣解於妙境四中第一意云於無情境立佛乘義專約法身體徧而說故與金錍輔行相關所以如向委敍綱格幸希後徳試爲詳之是故當知金錍輔行依經明文立義破於淸涼賢首而孤山云有情體徧卽是無情有佛性義其意甚當四明直論外色之性不許有情體徧之義良恐不然又復孤山專執金錍輔行依經立於有情體徧不許外色無情性融斯又違於四念處云若圓說者非但惟識亦乃惟色惟香味等四明𨿽得非但惟識亦乃惟色惟香等意而又失於金錍輔行依經立於有情體徧卽是無情有佛性義是則孤山四明所見旣乃不同撰述不無得失況復孤山及以四明並皆不知金錍輔行立有情體徧明無情有性正爲破於淸涼傍爲斥於賢首執涅盤權文並謬引大論又復孤山及以霅川以天臺四教會賢首五教失旨尢甚具如金錍寓言記及大部補注中辧今略不明學者知之已上略述大旨竟。

次消今現文者所言一於無情境立佛乘故者標示所立也若無佛乘佛法身體爲徧不徧者正以今家所立妙義反質他人之所執也何者他人若謂無情之境無佛乘者今問他人佛法身體爲徧一切爲不徧邪若云不徧豈非對面違普賢觀毗盧遮那徧一切處若云徧者且一切處何隔艸木獨稱無情而非性邪亦不應云佛法身體同於無情及以不同者又遮他人之所執也何者他人見於經云法身徧一切處乃曲解云佛法身體同於無情及以不同所言同者佛法身體𨿽徧一切瓦石艸木此但徧同無情而已非謂徧同便有覺性言同者能依之身與所依土各別不同故佛法身正報不同依報無情金錍斥云故知世人局我遮那惟陰質內直云諸法但是無情又云空論無情性之有無不曉一家立義大旨故達惟心了體具者焉有異同卽此之謂也所言異者卽不同也由是言之輔行雲法身許徧許之一字正指經文已如前說﹝文句記云自古經論許有三身卽斯例也﹞又復許字亦可謂之指斥於他﹝輔行謂之然亦共許色香中道亦斯例也﹞何者汝許經文法身周徧何故隔於瓦石而獨謂之無情邪作此斥已他必救云經文所說法身徧者誰不許之須知但是法身徧同無情而已非謂法身徧同無情卽令無情有覺性也故淸涼云身土約相則有差別故惟眾生得有覺性以由眾生有智慧故墻壁瓦石無有智慧故無佛性若以相從是則身土隨所依性則無差別以色性卽智故名智身智性卽色故名法身徧一切處以此驗知淸涼不達毗盧身土卽是如如法界之理離身無土離土無身便約事相差別而解又以事相從性說之豈非空論無情性之有無且第一義空旣名智慧其性又徧何得謂之墻壁瓦石無有智慧豈非全同凡情所解肉眼所見何須評論佛眼佛智所知所見世相常住不變之理故今文中爲遮淸涼如此之許是故謂之亦不應云佛法身體同於無情及以不同﹝寓言記中消釋許字仍闕今文第二義也﹞學四明者不曉所以乃謂古師元立無情有於正因法身佛性而無正因法身具於緣了報應之佛性者不亦謬乎是故應云法名不覺佛名爲覺佛卽是法法卽是眾豈可條然者正示三寶體同相卽以斥他人所計法身同於無情與佛性異又復淸涼及以賢首並皆謬引大論中云眞如在於無情但名法性在於有情方名佛性遂執普賢觀經法身徧一切處但是同於無情名爲法性非是佛性以由他人共迷法相名異體一便謂法身中道眞如法性異於佛性此是學釋教者之大患也輔行斥云然亦共許色香中道無情佛性惑耳驚心良由於此維摩經云佛法與眾不可猶如枝條之然各各差別也涅盤經中迦葉難云涅盤佛性決定如來是一義者云何說言有三歸依佛言有法名一義異名義俱異佛常法常比丘僧常涅盤虛空皆亦如是是名名一義異名義俱異者佛名爲覺法名不覺僧名和合涅盤名解脫空空名非善亦名無礙如來或時說三爲一說一爲三如是之義是佛境界非二乘所知今文意者若說一爲三則名義俱異是會之彌分也若說三爲一則名義體同是派之彌合也旣名義體同故三寶相卽若不爾者如何消於佛卽是法法卽是眾故金錍中亦乃謂之法名不覺佛名爲覺又云眾生𨿽本有不覺之理而未曾有覺不覺智故且分之﹝且分無情名爲法性有情名爲佛性也﹞令覺不覺豈覺不覺不覺猶不覺邪反謂所覺離能覺邪法名不覺者法是性徳不動也佛名爲覺者佛是修成智契也然則法身徧一切處卽是遮那法佛性徧何得謂之法身體徧但同無情而非佛性邪何得謂之無情法性非有情佛性邪須知不覺無覺法性不成覺無不覺佛性寧立是則無佛性之法性容在小宗卽法性之佛性方曰大教故佛之一字卽法佛也故諸經中謂之毗盧遮那佛卽此故也。

次明眾生性具三因者上約卽三而一故云法身體徧今約卽一而三故云性具三因故金錍云汝無始來惟有煩惱業苦而已卽是全是理性三因故此卽是眾生性徳具三因也性指三障是故具三斯之謂矣若無三因則緣了始有始有無常如何無常而立常果者輔行釋妙境文中引普門玄義云了是顯了智慧莊嚴緣是資助福徳莊嚴由二爲因佛具二果元此因果本是性徳性徳緣了本自有之今三千卽空性了因也三千卽假性緣因也三千卽中性正因也乃至云能知此者方可與論性徳三因故此卽是金剛錍云正中三因種修果徧及輔行中第二義云二者從體三身皆徧也性徳旣乃本具緣了則非今日發心加行方始有之若始有之則是無常如何以此無常之因而立常住智斷之果大經破外用別教意非此所論者妙玄雲藏通信法眞似橫豎諸行以傍實相爲體﹝傍謂偏眞﹞體行俱粗別教信法眞似橫豎諸行𨿽依別門用正實相爲體﹝中道爲正﹞因無常故而果是常行粗體妙﹝又妙玄明別教云教融行證未融亦粗釋簽云別教若準上下諸文應云證融教行不融以從初地證道同故此之玄文凡判別義未開顯邊多順教道今此亦然教談中理是故名融行證次第故名不融若作證道同應如前說云云﹞圓教信法眞似橫豎依圓門正體體行俱妙又云涅盤有十六門十二門粗四門爲妙所通俱妙何者前來諸門﹝法華涅盤已前﹞粗妙各通猶存權理涅盤不爾一切諸法中悉有安樂性是諸眾生皆有佛性無復權理但一妙理而更存粗門爲妙理方便皆明入實如梵志問云因無常故果云何常佛反質答﹝云云﹞如百川總海諸門會實實理要急是故須融接引鈍根存粗方便法華折伏破權門理如金砂大河無復回曲涅盤攝受更許權門各爲因緣存廢有異然金沙百川歸海不別釋簽引涅盤三十五陳如品云闍提一來至佛所難佛云因無常故果亦無常佛反質答汝因是常而果無常何妨我因無常而果是常今引此文以證因門無常而得常果故大經意通以三教而爲因門悉歸常果﹝委如涅盤經疏中說﹞今文謂之別教意者以別教中教權證實以教權故因則無常以證實故果則是常故大經云因滅是色獲得常色受想行識亦復如是別教教道因尙無常豈前兩教非無常邪故知經意通以三教而爲因門悉歸證道同圓常果用別教意𨿽則如此單就圓教意則不然是故今云始有無常如何無常而立常果以由圓教始終俱妙是故因果皆名常住然須了知圓頓大乘不當謂之常與無常雙亦雙非並皆不可若有因緣亦可作於四句而說是故當知定性四句名爲戲論無異羣邪假名四句乃得爲門方能見道囑爾後學當以此意闡揚開化普結妙因若不然者何異魔外六師之徒余今豈可自誇矜伐但患近世傳習吾宗率多迷此故以好心點示學者正修行路實相之門耳。

三明依正二報惟在一念此卽前來附文初云爲示三千在一念故何者以三千中生陰二千名爲正報國土一千名爲依報三千旣在一念依正則居一心故輔行雲當知身土一念三千故成道時稱此本理一身一念徧於法界他人咸知一切惟識者卽指古來諸師及慈恩賢首淸涼等也故賢首等𨿽宗起信有時亦用惟識之說言惟識者惟遮外境識表自心故云惟識則一切法惟是於識也不知身土居乎一心者一切不出身土惟識卽是一心他人𨿽知一切惟識不知身土居乎一心斯乃迷於一切惟識若夫身土居乎一心辭異意同亦如共許色香中道無情佛性惑耳驚心他人若知一切惟識卽是身土居乎一心慈恩何故許於闡提定性二乘元無大性永不成佛賢首淸涼何故謬引大論之文分爲兩派謂之眞如在無情中名爲法性在有情中名爲佛性淸涼何故專執涅盤佛性離於瓦石偏權之文以難眾生正因體徧一切處有圓實之義是故須知一切惟識卽是身土居乎一心心體旣徧何隔瓦石旣乃不隔豈非無情有佛性乎故天臺明圓教四念處文畢乃云欲重說此義更引天親惟識論惟是一識復有有分別識無分別識分別識者是識識也無分別識者卽似塵識也一切法界所有瓶衣車乘等皆是無分別識如彼具說龍樹云四念處卽摩訶衍卽四念處一切法趣身念處卽是一性色﹝一性之色卽是空中之一性具不思議假之色也﹞得有分別色無分別色分別色者如言光明卽是智慧﹝出涅盤經具如輔行第十卷

引之﹞無分別色者卽是法界四大所成色心不二彼旣得作兩識之說此亦得作兩色之說若色心相對離色無心離心無色﹝輔行第十二卷

中引乃云色心相對則有色有心論其體性則離色無心離心無色又復加於色心相卽句云若色心相卽二則俱二一則俱一良由旣有相對必有相卽故也﹞若不得作兩色云何得作兩識邪若圓說者亦得惟色惟聲惟香惟味惟觸惟識若合論一一法皆是法界﹝云云﹞眾生有兩種﹝輔行雲若從末說者末對本立名也本則理性融攝末則事用差分﹞一者多著外色少著內識少著外色如上界多著內識下界著外色多內識少﹝欲色爲下二界﹞乃至云若色若識皆是惟識若色若識皆是惟色𨿽說色心兩名其實只是一念無明法性十法界卽是不可思議﹝云云﹞故知心體卽常寂光者此乃結示身土居乎一心之所以也所以者何卽是心體常寂光也是則若無心體寂光融攝不二何得身土依正報在於一念須知此文乃以空中爲常寂光卽自行惟在空中之義也故自受用報冥於法身卽是空中爲常寂光故淨名疏云前二是應卽應佛所居第三亦應亦報卽報佛所居後一但是眞淨非報非應卽法身所居旣以法身居常寂光必須兼於自受用報以自受用報常冥法身乃是理體亡泯無相故也第三亦應亦報卽報佛所居者此卽他受用報也以他受用報亦名報身亦名應身故也然𨿽亦名應身旣是稱實感報所以但名報身故云第三亦應亦報卽報佛所居也故不可以自報之無相居實報之有相以下三土皆是有相事用故也釋簽化他三千赴物卽此意也故知今文明心體寂光與止觀輔行明土體雙非之義不同也然𨿽不同而中邊眞俗理事體用但是離合之異耳寂光諸土者非一曰諸卽三土也無二無別者此明四土體同也若非體同何得寂光與夫三土無二無別文句記問無二無異此兩何別答重以不異復於不二以無異故方名不二今亦例然重以無別復於無二是故謂之無二無別又無二者寂光諸土理事之二其體是一也體旣是一則非差異故云無別也遮那之身與土相稱法與報應一體無差者上句但明四土體同無二無別故今乃明身土相稱卽依正不二能所無別也淨名疏云眞如佛性非身非土而說身土離身無土離土無身言身土者一法二義耳遮那法身旣與寂光相冥相稱而報應二身與實報等三土相冥相稱準例可解更不煩文所以便云法與報應一體無差以上句云寂光諸土無二無別故今乃云法與報應一體無差驗知中間遮那之身與土相稱亦須更云報應二身與三土相應故知但是文之略耳然須了知體同故𨿽則無差用異故豈可混濫釋簽云依正旣居一心一心豈分能所𨿽無能所依正宛然法華文句云體卽實相無有分別用卽立法差降不同諸文舉用明體故說諸法互融若乃舉體說用須知差降炳然故輔行雲一一界果各各具十不相混濫又釋簽云理體無差差約事用請細研詳方曉其旨四明不知空中理體本自無差而具俗假事用有差輙判理體及以事用二俱有差誤之甚矣失之大矣原其誤失良由錯解一家諸文理具之義故也悲夫悲夫是故須知若存三身四土則法身自報寂光定無相﹝輔行雲常寂光土淸淨法身無能莊嚴所莊嚴釋簽云諸佛寂理神無方所所依寂境號常寂光文句記云況常寂光端醜斯亡觀經疏云法身無像實不假地所居法界次第云法身虛寂豈有形聲之可見聞金光明云佛眞法身猶若虛空華嚴云一切法無相則是眞佛體若能如是觀諸法甚深義則見一切佛法身眞實相等皆是此意也故不可引法華法身具於應身相好謬立法身寂光名爲有相也﹞他報應化三土定有相若其相卽俱相俱無相以法身自報寂光卽他報應化三土故俱相他報應化三土卽法身自報寂光故俱無相若但從理非相非無相以理性寂滅有無叵得故非他報應化三土之有相非法身自報寂光之無相若事理相對無相卽相卽相無相以法身自報寂光空中理體之無相對他報應化三土俗假事用之有相故無相卽相他報應化三土俗假事用之有相對法身自報寂光空中理體之無相故卽相無相情通妙契諍論咸失四明不知一向惟談三身四土皆是有相以彼自立法身寂光實相理體相相宛然故也余嘗歷考諸祖格言都無此意斯蓋四明妄自建立耳亦如報應尊特生身體同故相卽用異故常分四明不知便自妄立界內分段劣應生身不須現勝卽是界外法性尊特遂將法華佛身卑小及以彌陀生身髙大濫同尊特相好無邊余昔遭於四明所惑嘗習斯義近方省察於是廢之具如十不二門圓通記及十六觀經疏往生記中所辧嗟乎近人率皆稱傳天臺祖教及究其旨趣乃專依四明若聞智者章安荊溪綱要之言而耳不欲聞口不欲談心不欲思以至皓首出語無稽由是妄說文外之旨以誘愚叢嗚呼正教陸遲一至於此哀哉傷哉。

四明諸佛不斷性惡輔行釋不思議境中問云於不思議中但明四聖何法不攝何必須明六道法邪答爲實施權從實開出今欲示實何得不論總約一化有五意說一者爲示人天路故二者爲令厭輪回故三者爲知菩薩自誓悲化境相故四者爲知不可思議境所攝法故五者爲欲令知性惡法門徧故今文正在第四第五兼用第二第三此以六道而爲性惡若通而言之須該九界言性惡者謂性具諸惡也性惡旣有二義性善反此思之可知應知性謂空中之理惡謂妙假之事於妙假中或別以六道爲惡或通以九界爲惡通別𨿽異莫不皆是性具諸惡故云性惡具卽是假不其然哉又涅盤玄以四趣爲惡人天爲善三界是惡二乘是善二乘是惡菩薩是善又止觀以諸獘爲惡事度爲善事度爲惡二乘爲善二乘爲惡六度菩薩爲善乃至云別教爲惡圓教爲善如此善惡其義則通﹝云云﹞性惡若斷普現色身從何而立者法華經云皆得普現色身三昧此有三義一者內現如法華中身根淸淨十界依正於身中現如淨明鏡諸色像二者外現亦如法華普門示現隨機不同十界色異三者內外現如大集中觀於己身眾生身諸佛身悉於己身中現又見己身眾生身現佛身中眾生身中亦如是現釋簽云眞如鏡淨任運能照以能照外現十界像是故外像現於內也有此二用故分內外論其實體內外不二是故謂之普現色身普現色身旣該十界當知諸佛乃是三千理滿垂應不二門云眾生由理具三千故能感諸佛由三千理滿故能應應徧機徧欣赴不差良由於此通論不斷十界善惡普現色身其義𨿽爾別論不斷性惡則普現色身或約四趣或約六凡或約九界﹝云云﹞但使分得常住法身不動而動徧應身土者初住已去是分證卽常住法身體𨿽不動徧應身士用卽而動也初住已去分果尙然妙覺滿果則可知矣然初住位𨿽證無生必須界內分段身滅生於界外實報土中方能不動而動徧應身土於同居中八相成道五時施化十界利生故不可以分段生身便作徧應身土而說也具如觀音玄文及第五記者輔行第八云﹝現行印本卽止觀第四記舊本卽止觀第五記﹞若見觀音玄文意者則事理凡聖自他始終修性等意一切可見彼文料簡緣了中云如來不斷性惡闡提不斷性善點此一意眾滯自消以不斷性善故緣因本有彼文云了是顯了智慧莊嚴緣是資助福徳莊嚴由二爲因佛具二果元此因果本是性徳性徳緣了本自有之是故他解惟知闡提不斷正因不知不斷性徳緣了故知善惡不出三千彼又問云旣有性徳善亦有性徳惡不答具有問闡提與佛斷何等善惡答闡提斷修善但有性善在如來斷修惡但有性惡在問性徳善惡何以不斷答性徳但是善惡法門故不可斷一切世間無能毀者如魔燒經卷豈能令於性法門盡縱燒惡譜亦不能令惡法門盡問闡提不斷性善故後時還起善如來不斷性惡故應當後時還起惡答闡提不達性惡故後時還起於修惡不了於性善故後時還爲修善染是故修善還得起卽以修善治修惡則令修惡不得起佛𨿽不斷於性惡而能了達於性惡而於惡法得自在不爲修惡之所染是故修惡不得起故佛永無於修惡自在用於惡法門闡提若能達修惡則與如來無差別故知於善於惡善達修性於修照性以性了修能知此者方可與論性徳三因生死涅盤煩惱菩提十二因緣卽是三徳如是無量理無不通彼文又問闡提斷善盡爲棃邪所持一切諸種子爲內外所燻更能起善者此識旣無記與眞如何別又此種子住在何處而不早燻故知權說非爲了義若有說言佛起神通現惡化物此作意通同彼外道及二乘通不同明鏡任運現像若大經云或有佛性闡提人有善根人無古師謂是惡境界性或有佛性善根人有闡提人無古師謂爲緣因性也或有佛性二人俱有古師謂爲正因性也或有佛性二人俱無古師謂爲了因性也如此釋者亦別教意不了義說若了義者﹝如前明無情境立佛乘義中具引之﹞四明但知性具之惡普現色身相相宛然不曉具惡之性普現之本空中理體亡泯寂滅致使所談一念三千卽空假中三身四土理事體用皆是有相請詳諸祖法言方驗四明之失問文句記云忽都未聞性惡之名安能信有性徳之行人多異說今意如何答若解今文不斷性惡則知性徳之行由聞性惡之名何者方便藥艸法諭𨿽分亦權之義則無殊軌記中爲消差與無差故明性徳之行須聞性惡之名豈非無差卽差亦權之義乎又上句云對此終窮安得昧實豈非差卽無差亦實之義乎所以亦權是性徳之行由聞性惡者以諸經地前尙自違理未開權故今經彈指無非佛因以顯實故誰知法華佛以惡行亦得名爲善權方便故邪見嚴王及惡逆調達等內祕外現莫不皆是亦權善巧並由理具不斷性惡是故有玆性徳之行所以性徳與夫理具及以性惡蓋同出而異名耳具如金錍體徳中說然須了知實相空中無差之理其實本具諸法妙假三千世間差別之事但別教中旣無性徳本具九界自他皆斷故今乃明圓頓之理性具九界不斷性惡有性徳行自行不斷乃是理具化他不斷乃是普現並名亦權顯於亦實若不爾者則徒開浪會虛說漫行空列一乘之名終無一乘之旨自昔人師旣不曉此乃以三觀十乘消性徳之行爲能治之藥三障四魔消性惡之名爲所治之病由是乃說破同體之惑亦是斷於性惡之義斯乃過徳雷同望聲謬說耳何由能解方便藥艸無差卽差亦權之意乎文句及記明同體惑終須永破究竟淸淨如燈生暗滅𨿽無前後暗定是障旣定是障亦須定斷豈得濫同不斷性惡妙假亦權乎故不可以理惑而混於性惡矣。

止觀義例纂要卷第三

止觀義例纂要卷第四

永嘉沙門釋﹝從義﹞撰

次明發心爲二初標次釋爲四初明所托之境心不孤發必托境生故云先思所托之境如十種發心等者此指第一卷

明五略中第一發大心之文也言十種者一推理二睹佛相三見神通四聞法五遊土六見眾七見修行八見法滅九見過十見他苦各四解不同者卽十種發心一一皆生四教之解不同也以發心僻越萬行徒施是故須以四解定之使大小甄分偏圓不濫故輔行雲托境發心隨推隨發若論修行初門不同故章安云聲聞以苦諦爲首緣覺以集諦爲首菩薩以道諦爲首此約三藏教而說通教菩薩以界內滅諦爲首別教菩薩以界外道諦爲首圓教菩薩以界外滅諦爲首乃至當分跨節不同者如上所明四解不同卽當分也前三發心意在圓頓一實發心卽跨節也故前文中觀教例云隨教𨿽復若四若八本意惟爲顯一佛乘又前所傳部別例云下文𨿽有四教八教相待絕待皆爲顯於圓頓一實卽此意也釋簽云當分乃成今經相待義邊跨節乃成今經開權義邊又云兩義卽與待絕二妙不殊若依施權卽當分義﹝以施權竟權實相對故有四教當分不同﹞若據佛意卽跨節義﹝跨越節次不說四教之殊但明圓頓一實耳﹞當分通於一代於今便成相待跨節惟在今經佛意非適今也﹝𨿽則施權意本在實實卽今經開粗顯妙施權之時其意旣乃便在今經是故佛意非適今也﹞問今此旣是十乘之中第二發心何得指前五略之中第一發心十種不同答前依正消釋例詳究文相例中第五廣略有無雲如發心中顯數則廣而文相略後十法中文相則廣而顯數略乃至云𨿽互略無義心通具今從通具而說故得指前十種況輔行雲又此四弘更互相資一念具足無前無後具如第一及下諸文故今第一指前十種第二指下總別行願也次明具足四弘言念念具足四弘誓者顯於剎那相續無間不離四弘故也故下句云徧於多念也以總冠別一一行願從玆而立者止觀第八知次位中云二乘生盡故不須願菩薩生生化物須總願別願四弘是總願法藏華嚴所說一一善行陀羅尼皆有別願輔行雲一切諸願四弘攝盡故名爲總法藏華嚴等者觀經悲華並云彌陀因名法藏發四十八願新華嚴經第十四明歷事別願等故知一切菩薩凡見諸佛無不發於總願別願今十乘中第二發心旣明四弘誓願之總故須以總而冠於別故得指下知次位文於義無妨也無作四諦只一念心者輔行雲苦集二諦俱名爲苦義攝十界只在一念故云一苦一切苦不明妙境一念三千如何可識一攝一切三千不出一念無明是故惟有苦因苦果由知無明只是法性是故起悲道滅二諦俱名爲樂義攝四教只在一念故云一樂一切樂不說妙境一念三千如何可識一攝一切三千不出一念法性是故惟有樂因樂果由知法性只是無明是故起慈爲依此境者卽妙境也故止觀序中明無作四諦云陰入皆如無苦可捨無明塵勞卽是菩提無集可斷邊邪皆中正無道可修生死卽涅盤無滅可證無苦無集故無世間無道無滅故無出世間純一實相輔行引四念處云一念心具十界苦名爲苦諦﹝三土二死﹞具十界惑名爲集諦﹝五住三惑﹞苦卽涅盤名爲滅諦惑卽菩提名爲道諦妙玄云無作者迷中輕故從理得名以迷理故菩提是煩惱名集諦涅盤是生死名苦諦以能解故煩惱卽菩提名道諦生死卽涅盤名滅諦卽事而中無思無念無誰﹝誰者我也卽無我也﹞造作故名無作大經云世諦卽第一義諦有善方便隨順眾生說有二諦出世人知卽第一義諦釋簽云世諦卽苦集第一義諦卽道滅欲令眾生於苦集中而見道滅故云卽耳其實無有二法相卽故總結�中四諦只是一實一實只是三徳四徳是故𨿽有四名四實無四一尙無一豈有四邪法華文句云一切解脫卽無作滅諦無上道卽無作道諦用三諦破無作苦集﹝四明學者皆謂無作苦集不破者灼然違於祖訓也﹞昔欲說此而眾生不堪障旣已除故還說此也然無作之名從理而立四諦之言從事而論故妙玄云解惑因緣而成於四豈非約事道滅卽苦集苦集卽道滅四則非四豈非約理釋簽云迷解在人體恆相卽相卽是理迷解是事又無作四諦亦理亦事亦事卽是淨名疏云說無作四諦卽果報土也亦理卽是止觀中以無作四諦對寂光也淨名記云有果報邊須云苦集以有苦集須具四諦於果報中分論寂光須從理說故惟一實義亦當於寂光說法﹝疏云說一實諦卽常寂光也﹞輔行問云寂光旣極何須用教橫豎二對皆用無作﹝以止觀中用教對土有橫有豎故橫豎中皆以寂光對於無作﹞答教被中下不被究竟初住已上名下寂光等覺爲中妙覺名上出淨名疏故淨名疏約果報明常寂光者卽分論寂光也於分論中復��種卽無作四諦屬果報土一實諦是寂光土也故知從於果報事說必以道滅破於苦集豈得專執苦集性具便謂無作苦集不破況輔行雲但觀理具俱破俱立俱是法界卽於百界生死之身達常住理心慳若破則是徧捨一念十界百界依正﹝云云﹞三明一心能所妙境爲所弘誓爲能思惟彼我鯁痛自他是故名爲能所己他四弘不出上求下化自己一心具足能所旣乃如此而他一心上求下化亦復如然所以謂之他一念心生佛理等言理等者其理與我無別故也是故菩薩依斯起誓者總結示也斯者此也此謂己他能所生佛也四明徧立徧破止觀第一引文殊問經云破一切發名發菩提心常隨菩提相而發菩提心又無發而發無隨而隨又過一切破過一切隨雙照破隨名發菩提心如此三種不一不異如理如事如非理非事故名爲是輔行雲經云佛告文殊菩提相者出過三界過諸名字言語道斷過一切發滅諸發故是名發菩提心住是故菩薩過一切發是發菩提心住無障礙發如法性發無發是發不著一切不破實際不移不益不異不一如鏡中像一一句下皆云是發菩提心住住是所依初句是卽破而立從法性下是非破非立而論破立如是皆名依境發心故云發菩提心住立卽是隨法性卽是雙非雙照今文但是附彼經意文兼義釋故小不同如淨名云言菩提者不可以身得不可以心得先廣破竟次卽立云寂滅是菩提等又隨卽是假破卽是空雙非雙照卽是中道此約法界無緣大慈而發心也又約事理以對破隨空假等義並應可解故知今文圓發仍須徧破徧立等卽是法界無緣發心耳。

三明安心爲二初標次釋爲四初明行相多番六十四者信法二行各有八番卽一十六言八番者止觀各有四悉故也又信行轉爲法行及法行轉爲信行亦各有八番成一十六並前乃有三十二番化他旣爾自行亦然是故乃有六十四番況此但是一向根性六十四番更有信法相資根性六十四番乃成一百二十八番又就三番止觀﹝三番則是次第三觀卽是以次顯不次也﹞說之則有三百八十四番又有一心止觀六十四番乃成五百一十二番是故不立如此多番逗會根性法門則闕次明能所總別定慧止觀名之爲能無作諦境名之爲所能所相稱方成安心故安心中有總有別總則但以寂照止觀而爲能安法性妙境以爲所安別則開爲�法等異應知總是別家之總別是總家之別是故名爲離總出別別皆有總𨿽異而同𨿽同而異故輔行雲故知此中﹝此中卽總﹞別而不別下文別中不別而別總別俱是依於妙境以隨人故總別不同惑重觀微應須隨事故使行相若信若法四悉回轉人不見之便於別安而生異計則失大師逐宜之能三明寂照相卽如文可見故止觀序中明圓頓止觀云初後不二如通者騰空輔行雲近地之空與萬仞同體故云不二通譬行人騰譬修行觀理空譬頓理不二又涅盤云發心畢竟二不別等卽初後不二之教也四明凡師爲他止觀云已說前人根性利鈍竟云何安心師應問言汝於定慧爲志何等故云仍須問彼也不審根性有於信法相資回轉止觀四悉安心之相但以一法徧逗眾機他無所利故云同設一位未見益方也故止觀云譬如養生或飲或食適身立命養法身亦爾以止爲飲以觀爲食藥法亦兩或丸或散以除冷熱治無明病以止爲丸以觀爲散如陰陽法陽則風日陰則雲雨雨多則爛日多則焦陰如定陽如慧慧定偏者皆不見佛性乃至云若一向作解者佛何故種種說邪天不常晴醫不專散食不恆飯世間尙不爾況出世邪縱轉弄好異等者皆斥他之辭耳所以同宗枝派乖各等者如輔行釋常坐三昧中云故信禪師元用此經﹝此經卽文殊問及文殊說兩般若經也﹞以爲心要�人承用情見不同致使江表京河禪宗乖互亦如賢首命家判教及乎修行禪觀之相全指天臺止觀明之又如淸涼教宗賢首觀用天臺至於圭峯又自謂之禪遇南宗教逢圓覺仍斥天臺所談止觀師資如此矛盾相反可不悲哉言矛盾者輔行雲楚有賣矛及賣盾者有來買矛者語買者言此矛壞千盾有來買盾者語買者言此盾壞千矛買矛者猶在買盾者復至買矛者語賣者言還與汝矛而壞汝盾爲得幾盾賣者無答自相違故矛者戈矛也說文云酋﹝疾流切﹞矛也建於兵車長二丈象形盾者於櫓﹝郎古切說文云大盾也﹞之屬說文云瞂﹝扶發切﹞也所以扞﹝音輪衛也﹞身蔽目也象形滋者多也今家弁﹝弁字誤也當爲辧字﹞師先分凡聖等者止觀云教他爲二一聖師二凡師輔行雲若通論者六根五品皆屬凡師未破無明通皆具縛若別論者五品位也六根淸淨離二縛故﹝見思塵沙﹞相似聖師﹝普賢觀經旣以五品在十信內故知智者亦得名爲相似聖師具如大部補法中辧﹞準第一卷

料簡文中通取六根以爲凡師前指聖師在初住故六根尙稱爲病導師況三藏菩薩一切未斷問他設教依病�方卽是總舉法諭之相四悉隨其便﹝去聲﹞宜用之信法二行互相資益何須固執終朝守株者如止觀中斥他人云一種禪師不許作觀惟專用止引偈云思思徒自思思思徒自苦息思卽是道有思終不睹又一禪師不許作止專在於觀引偈云止止徒自止昏暗無所以止止卽是道觀觀得會理此兩師各從一門而入以己益教他學者則不見意一向服乳漿猶難得況復醍醐言守株者輔行雲宋有耕者於野有兔觸株而死後遂廢耕恆守此株冀復有兔傍人諭之而不肯止故俗相傳以執迷者名爲守株。

四明破徧爲二初標次釋爲四初明無生門意初無生心橫豎𨿽徧者無生心卽無生門也故止觀云一無生門從始至終盡其源底豎破法徧輔行雲盡源故橫周盡底故豎窮標中探說章中之意故云盡其源底也卽三惑各徧名爲橫周通至實相名爲深窮也又橫攝一切名爲橫周一一至極名爲豎深也復須後位六卽豎窮者以初無生橫豎破徧位在初住無生法忍是故謂之無生忍心初住旣爾二住已去乃至妙覺後位可知是故謂之復須後位更兼住前相似等四故云六卽而此六位從始至終名爲豎窮此約事異故分六位若約理同是則不然所以謂之若橫若豎無不卽理卽理乃是非橫非豎橫豎不二此約無生一門豎論自具於橫及非橫豎故作是說若論橫門亦乃如然所以謂之橫門一一無不具豎及非橫豎故知豎中具足有橫及以不二餘二類之餘二卽是橫及一心故止觀云二歷諸法門當門從始至終盡其源底橫破法徧三橫豎不二從始至終盡其源底非橫非豎破法徧今且明橫豎一心在下明之故下文云又以一念心該冠兩門等也止觀又云無生一門是豎無量諸門望無生門余門是橫橫門者如中論云不生不滅不常不斷不一不異不來不去次明他門理等無生一門望於余門則無生爲自余門名他自他𨿽異其趣無別是故謂之他門理等三明度入他門卽是將於無生門中十境十乘轉度徧入無滅及以不常不斷不一不異不來不去無量諸門使彼諸門皆有十境十乘故云度入他門諸法無差也若用一門諸門融入者卽是隨用一門而諸門會通也以由門門無不卽理故得融攝等無差降故輔行雲又今豎門三諦義足度入橫門門門三諦故使橫門無橫不豎以豎望橫無豎不橫從始至終並有橫故如一無生一切無生乃至不出﹝卽不去也﹞亦復如是攝此橫豎皆入一心具如後說此八旣爾諸門例然是故今文度入諸門具如中論初二入六是故今文先以諸法悉入無生餘七展轉更互相入乃至一切其意亦然是故且明無生度入況涅盤釋義等者止觀云無生教門豎攝因果其義已彰橫攝之意今當說大品云若聞無生門則解一切義初阿字攝四十一字四十一字攝初阿字中間亦然此意難見更引佛藏示其相次引涅盤釋其義後說無生門破法徧佛藏雲劫火起時菩薩一唾火卽滅一吹世界卽成非是先滅後成只一唾中卽滅卽成彼經明外用內合無生門卽破徧卽立徧破立不須二念若內無是徳則外無大用寄外顯內其相如是涅盤釋義者不聞聞一句有種種義初云不生生不生不生生不生生生按此四句說無生門攝自行因果化他能所等法皆徧﹝云云﹞又楞伽云我從得道夜至涅盤夜不說一字佛因二法作如此說謂緣自法及本住法自法卽是證聖眞諦實性也本住法謂古先聖道法界常住此義與大經四不可說意同﹝云云﹞地持有四種成熟謂聲聞種性緣覺種性佛種性菩薩種性無此四性以善趣熟之佛種性卽此圓機菩薩種性卽此別機聲聞種性有別異善根卽三藏機退大取小種性卽通機彼四成熟卽此四種機緣故今謂之地持對教咸隨法相度入諸門者若在無生門中如此諸義皆順無生若度入諸門如此等義亦稱無滅不常不斷不一不異不來不去等也又以一念心該冠兩門者卽是第三橫豎不二一心止觀非橫非豎而又具攝橫之與豎故云該冠兩門也止觀之文已如向引輔行雲不二門中具攝諸橫名爲橫周無不圓極名爲豎深卽此意也髙廣大車不動而運者止觀引經云其車髙廣橫豎不二則非橫非豎故云是法平等無有髙下也卽體之用故云不動而運﹝云云﹞。

四明約位簡辧止觀中明從空入假破法徧後云二明入假利益者菩薩本不貴空而修空本爲眾生故修空不貴空故不住爲益眾生故須出故有從眞起應法眼稱機應以佛身得度卽現佛身說法乃至天龍八部等輔行雲欲明出假眞實利益必在別圓初地初住此是第四示文妙旨﹝六處示妙前已具引﹞故知明益正示文意文云眞應復云法眼故此法眼必非地前乃是不思議假而爲法眼耳驗知此益定在法身﹝止觀又明十信六根淸淨卽徧見聞十法界事若是入空尙無一物旣言六根互用卽是入假位也此與不二門云照分十界各具灼然其意一揆近代傳習四明學者請詳止觀之文休更謬說空中自有三千也若不信者止觀那云入空無一物入假六根互用邪莫是大師不解圓妙但事分別乎以此而言三千世間定是妙假若卽空中一法叵存更何所惑﹞是故名爲入住應徧方名假徧也不二門云分眞垂迹十界亦然良由於此及以眞徧者卽第三中觀破法徧文也故止觀明修中觀有五意第四意云四學大方便者卽是如來無謀善權無方大用住首楞嚴種種示現不可思議巧方便力乃至云初住破一分無明此是語略亦得謂之無量品此位能徧法界作佛事不可限量如首楞嚴中廣說故此假徧及以眞徧辭異意同良由內證中道眞實方能外應徧於法界如此眞徧卽是顯於性具假徧初住之前故云爾前觀行相似約位仍在若俗若眞者止觀云如相似位人六根淨時猶未發眞見於中道𨿽觀三諦約位往明但破四住及塵沙惑旣證方便但束爲二諦若入初住破無明見佛性雙照二諦方稱爲智亦具三諦但束爲中道第一義諦情智合論卽是隨自他意語也輔行雲如相似下約位以判故分眞俗以屬於情位在六根讓於中道以屬於智位在初住則七信已前爲眞所攝﹝卽止觀云入空尙無一物也﹞八信已去爲俗所攝﹝卽止觀云六根互用是入假位也﹞是則初住已上亦有同體眞俗六根淸淨亦有相似中道故下章安作與奪釋卽是六根奪其相似中道與其相似眞俗也住後尙須節節離愛等者此非離於相似法愛乃是離於眞位法愛也法愛旣離無明卽淨三徳乃明方登上位以至究竟也。

五明通塞爲二初標次釋爲四初明節節撿校此卽一心通塞之文也止觀之中旣用法華有一導師善知通塞是故仍須了於開權諸法無外惟在一心節節檢之亦無能檢之觀亦無能著之心能所寂然乃名通耳次明無非法界止觀云良以一心卽空假中觸處諸塞皆通無礙能過五百由旬到於寶所是名爲通通本對塞旣觸處如空則無復有塞無塞則無通若於無塞無通起苦集無明障蔽者皆卽空假中具諦緣度是名無通無塞雙照通塞輔行雲一心不當橫豎通塞於此一心復起塞著而生苦集無明蔽等應須檢此一心通塞須知苦集無明蔽等卽是一心之塞無非法界成於無作諦緣度等卽是一心之通也三明六卽甄分故止觀中明一心通塞已乃結判云是爲初心過五百由旬應明六卽義輔行雲是爲下結判也如此釋者一切眾生理性五百乃至諸佛究竟五百不同舊義令凡望崖故得毫善皆成佛因者如金錍云法華會中一切不隔艸木與地四微何殊舉足修途皆趣寶渚彈指合掌咸成佛因與一許三無乖先志寓言記中具解此義學者尋之四明能轉爲所止觀云若同外道愛著觀空智慧宜以四句徧破能破如所破令眾塞得通若不執觀空智慧則能破不如所破但破塞存通如除膜養珠破賊護將輔行雲於能生著同彼外道宜用通塞四句徧破故知前破徧中但用能破破於所破猶未悟者必於能所心生塞著於能生著觀法𨿽正著心同邪是故須破故云愛著觀空智慧是故須以三假四句破能著心使無立處破能著智如所破惑故云能破如所破也𨿽不愛著能破之觀而猶愛著所破之惑故云若不愛若觀空智慧則能破不如所破是故但用破徧破惑次舉譬中先譬除膜養珠但成分諭若破賊護將便成徧諭﹝分諭徧諭卽是大經八諭之中兩種諭也具如釋簽中引﹞何者除膜養珠不可珠復爲膜是故更諭破賊護將將若爲賊此賊亦破賊若爲將此將亦護如是展轉將皆爲賊節節破之是故今云須了能破轉爲所破謂賊爲將此諭可知也乃成菩薩旃陀羅者止觀禪境約因緣禪明十乘觀法至知次位中云若人不知如上諸位謬生取著成增上慢卽菩薩旃陀羅輔行雲若人下結斥菩薩旃陀羅者旃陀羅此翻殺者自濫上位殺常住命若爲他說害他慧命以此而推斯困者眾淨名疏云不得聞觀心卽是而便混濫生增上慢作菩薩旃陀羅若不受此語卽是不信諸大乘經了義之說﹝疏中上文具明六卽故有此云﹞今文旣明善知通塞是故亦用此意結斥不見說觀者自不見於通塞諸意妄生取著謬說觀行而教於他也然成或過者然者是也然成卽謂是成觀也或過卽是生增上慢也自行教他並皆傷害法身慧命是故乃成菩薩旃陀羅也。

六明道品爲二初標次釋爲四初明大小俱用言聞觀者聞謂聞教觀謂修觀也大小俱須者止觀中明四種道品一當分二相攝三約位四相生輔行雲此四通論俱通大小別而言之第三惟小餘三在大𨿽有四文亦但二義前三爲成第四故也講者惟約小位辧之者斥也但約小乘次位對於道品此則只是約位道品耳是故斥云尙失小乘相生相攝況復得於衍門余之三教道品邪大乘等者濫學大乘之觀便謂四念處等是小乘之行非大乘之法是則大小俱皆棄之將何以爲所行之軌如來遺囑令依念處行道他旣不遵則無所行之軌範矣次明諸品調停此卽第四相生道品調適也故止觀云如修念處能生正勤正勤發四如意足如意足生五根五根生五力五力生七覺七覺入八正道是爲相生亦是調適也諸家縱修者與而言之也惟云念處者偏用七科中一也且後六科三十三品有何妨礙而不用之邪三明品後之門圓道品後明三空門者止觀中明無作道諦三十七品成於一心三觀之後乃云復次行三十七道品將到無漏城城有三門若入此門卽得發眞謂空無相無作門亦名三解脫門亦名三三昧他旣不明等者斥他也道品尙闕能通豈存如世行道至無門可入以諭斥失其意昭然四明名異體同具如攝法文中廣明者此指第七對治助開中攝法之文耳以彼明六度攝法中最初乃是攝諸道品故也故止觀云今明六度助道攝諸法盡略明攝諸道品調伏諸根十力四無所畏乃至三十二相八十種好等況復標中𨿽云六度攝於諸法至下釋中乃約道品攝於十力四無所畏十八不共四無礙智六神通四攝陀羅尼三十二相八十種好等皆是道品所攝故知道品與一切行名異體同以體同故所以相攝也。

七明正助爲二初標次釋爲四初明助開三脫止觀中明根利無遮根利有遮根鈍無遮不須助道根鈍遮重乃用於助以根鈍故不能卽開三解脫門以遮重故牽破觀心爲是義故應須治道對破遮障入三脫門近代修者得語爲證者卽一家諸文所斥暗証之流也南山所謂學大乘語者也但是聞得大乘空寂之語便乃以爲與佛無殊然則約理𨿽無髙下約事乃有迷悟不同何容下凡妄齊極聖旣非上慢定結夷愆故釋簽云謂證眞如大妄居首如此之人豈論助治邪次明助有事理卽止觀中以三雙六句料簡六度道品之文也輔行雲次以六句料簡事理者先問意者事度屬三藏道品是無作本以無作正行道品通至無作三三昧門今此乃云不修事度無作三昧不成就者事度應勝無作道品次答意者度之與品俱有事理況復度品更互相攝是故勝劣亦互受名乃至云釋中先別次通所言別者三對不同且以事度對理道品生滅道品對圓六度以明相破相修相卽是故須知相破相修約判權實而成助道相卽約於開權顯實而成合行若且一往爲無作故修事爲治則如向所說若以四教遞爲助者應以通教對事六度別教對事圓教對事別教對通圓教對通圓教對別總合六重度品不同助道之說旣通四教是故用於別教爲助仍名爲事乃至用圓猶名理助也此約偏圓而說若約大小分之用三藏助則爲小用通別圓助則爲大也桉位勝進者此有一義一者旣用三教爲助是故助成圓理髮時乃有桉位勝進兩益二者旣用圓教爲助則於圓教自論桉位勝進之義但據當位及以增進二義自顯故輔行雲財施助法法施融財正助合行斯之謂也乃至云作此觀時名爲觀行六根若淨名相似位具如法華六根淸淨若入銅輪具如華嚴十種六根又復桉位則在住前勝進則至初住三明須用對等止觀云若用對治得去是病所宜若對治不除當依四隨回轉助道如治一慳或樂修檀或不樂修或善心生或不生或修檀慳破或不破或修檀助開或不開或對或轉或兼或第一義輔行雲所言轉者或轉用屍乃至般若所言兼者藥一兩乃至三四至五名具是故但四今文無具者但是文略耳第八卷

有之﹝云云﹞於一病中轉用藏教五及以三教六成二十三度六蔽合有一百三十八治兼具等相思之可知若見其意方了此文是故今文斥他人云他無一番況復諸句四明事理合行六度攝於一切諸法文中自列一十二條初攝道品乃至第十二攝八十種好如前具引又云成道等者此文出止觀第十約因緣禪明十乘觀正助中文也事理之言通於大小偏圓之義卽以小助大用偏助圓偏小爲事大圓爲理也。

八明次位爲二初標次釋爲四初明須用六卽始終不二等者謂圓教位約理融攝始終𨿽則無二無別然而約事仍須用於六卽甄分故弘傳教法及以修觀皆須委知六卽之義方免濫同他人將於華嚴初住初發心時便成正覺分証之果稱爲究竟妙覺之果故止觀中明初住位破無明見佛性引華嚴云初發心時便成正覺眞實之性不由他悟卽此意也如是次第四十二位究竟妙覺無有叨濫是名知次位也又禪境十乘知次位中備明六卽卽其意也次斥他宗之失五品六根惟天臺宗依法華經約於住前立之以爲內凡外凡故止觀中明知次位乃約法華明於五品六根十信故今斥於他人不立是則法華經中之文便成無用矣三明約境辧位止觀云復次今此一章是觀陰界入境須約陰入而判次位所謂黑陰入界卽三惡道位白陰入界卽三善道位善方便陰入界卽小乘似位無漏陰入界卽二乘眞位變易陰入界卽五種人位法性常色受想行識陰入界卽佛位輔行雲復次下約陰入界以明次位前𨿽約教以明圓位今復約凡聖明五陰位言五種人者果地二乘及後三教斷惑菩薩生界外者此位之後旣對四徳以爲佛位故知降佛皆是二種菩薩所攝是故次品而明其位四明入位方便止觀云若四種三昧修習方便通如上說惟法華別約六時五悔重作方便乃至云今於道場日夜六時勤行五悔助開觀門一心三諦豁爾開明圓解成就正信堅固此卽初隨喜品位也乃至第五品及六根十信等輔行雲先明五悔爲入位之方他人圓修都無此意將何以爲造行之始但云一念卽是如來空談舉心無非法界委檢心行全無毫微。

九明安忍爲二初標次釋爲四初明卽位未深止觀云始觀陰界入至識次位八法障轉慧開或未入品或入初品因生違順者輔行雲違卽是惡順卽是善文舉片禪少惡爲違順之端故止觀云那得薄證片禪卽以爲喜才見少惡卽以憂爲又名譽利養眷屬是軟賊卽順也煩惱見慢等是彊賊卽違也今旣辧此違順之相則今行人策於五品而進六根他不明之爲此牽引遂破觀心或未入品或入初品不至第五又障不入六根淸淨次明煩惱全在非但無明煩惱未除亦乃見思煩惱全在粗心暫息此非初品但是薄得斥禪卽以爲喜耳故下句云初品檢量他己無分是以止觀禪境中明未到定己乃斥他云無所知人若得此定謂是無生忍性障猶在未入初禪豈得謬稱無生忍邪極果最髙諭之如頭故云果頭若乃贊嘆以爲果頭則自懷慚無於光明相好莊嚴復無四眾八部圍繞是故不敢受此贊嘆若乃毀黜降同凡下仍復鄙恥不與爲儔凡聖中間復無所召是故謂之兩楹﹝以成切﹞中間無所名也楹者柱也禮記檀弓﹝檀姓也弓名也﹞篇云孔子曰夏后氏殯於東階之上殷人殯於兩楹之間而丘也殷人也予疇昔之夜夢坐奠於兩楹之間予殆將死也輔行雲曾聞有人自謂成佛待天不曉謂爲魔障曉已不見梵王請說自知非佛仍又謂之是阿羅漢他人罵之心生異念自知非是阿羅漢果又乃謂是第三那含見女起欲知非聖人故知習教薄知次位縱生逾濫亦易開解與夫暗証之流霄壤不同矣輔行又云比見無慚者或稱無礙或說理融乃至云若謂此身卽是佛者釋迦已滅慈氏未降又復非是他方佛來若非魔賊謂是誰乎汝若不信有十方佛自稱爲佛逆之甚矣自滅道心破他善種若大權逆化復不自稱我行無礙﹝云云﹞三明內外俱安內卽煩惱等是違是所忍空假中三觀是能忍外卽名譽利養眷屬等是順是所忍莫受莫著縮徳露玭一舉萬里是能忍四明進入後位三術之言有內有外已如向說旣安忍已卽令自入進於後位卽是內凡六根淨也。

十明離愛爲二初標次釋三界愛斷卽見思已亡也仍受愛名是滯相似之法也頂墮等者輔行雲今論圓教至十信時若生愛心不入初住而六根淨位定不墮小但以住頂名之爲墮非謂退墮以六根中無退義故況復更有造重逆邪故此頂墮異前藏通受此等者且約外用妙假而說其實須該智慧功徳法性等三此卽著於相似三徳之法也此位等者離愛有二一似二眞眞位法愛尙不應著況復著於相似法愛今明離於相似入眞眞位法愛復更須離方乃入於二住以至妙覺位也。

○第五心境釋疑例

爲三。

初牒名

次略爲下標數

三問下解釋爲二十番料簡

初料簡

起對法界爲二初問止觀第一卷

明發大心約四諦四弘六卽顯是今卽四弘中文也故止觀明無作弘誓四諦之體只是一心三諦文畢乃云若得此解根塵一念心起根卽八萬四千法藏塵亦爾一念心起亦八萬四千法藏佛法界對法界起法界無非佛法生死卽涅盤是名苦諦﹝云云﹞輔行雲若得此下明四諦八萬四千不出一心八萬四千其數不殊但以所治及以能治所治滅等得四諦名初云佛法界等者佛法界根也對法界塵也起法界識也仍本迷說故云根等同名法界更無差別故知八萬無非生死咸卽涅盤集道亦然故皆法界前之二教巧拙𨿽殊皆爲滅心以爲極果別人乃爲迷解之本圓人卽知心是法界緣此發心宛然可見世人何事固執一途今文所引仍略佛法界三字輔行旣云仍本迷說故云根等同名法界更無差別故知今問如何法界有起有對乃是以理而難迷事也法界者本理也起對者迷事也旣是法界之理如何有於起對之事邪次答爲二初指前已明此指前文發心四中第二意云無作四諦只一念心第三意云於一念心以辧能所以此能所悲己悲他他一念心生佛理等是故謂之如前分別其義已顯次若欲下更論所以文又爲二初約三義明所以初義中言心佛等者卽輔行雲八萬四千不出一心佛法界者根也心佛之事𨿽則有界法界之性則無差別故𨿽起對奚嘗非理奚者何也嘗者曾也次義中言夫念起等者初義約理心佛無殊則是性徳今約修徳達事卽理故云念起依理體達等也第三義云稱理等者向論修徳故云念起依理體達今約證悟故云稱理無非法界何者由前修徳體達之功故今證悟起對稱理稱者相應也若非證悟曷稱於理智與體冥良由此也次今此下約六卽結成義通三種者有性有修有證故也意在前二者以發心顯是正約全性起修以修照性故也故以六卽結成三義炳然可解。

次料簡

十界四運已未如何觀察文爲二初問止觀明第四三昧中有四科一約諸經二約諸善三約諸惡四約諸無記約諸善中文自有二先分別四運次歷諸善﹝約諸惡中亦明四運約諸無記中但以無記對於善惡四句推之無記對記記卽善惡故以無記對記而推﹞初明四運者夫心識無形不可見約四相分別謂未念欲念念念已未念名心未起欲念名心欲起念名正緣境住念已名緣境謝若能了達此四卽入一相無相輔行雲運者動也從未至欲從欲至正從正至已故云動也攝九四運入佛四運觀佛四運不出九運九界四相皆不可得名爲一相一相自無名爲無相今云已起未起者未起卽未念已起卽念已也如何觀察者然止觀中亦自料簡故止觀云問未念未起已念已謝此二皆無心無心則無相云何可觀答未念𨿽未起非畢竟無因未念故得有欲念若無未念何有欲念是故未念𨿽則未有非畢竟無念已𨿽滅亦非永滅若永滅者則是斷是是故念已𨿽滅亦可得觀輔行雲問意者正斥他人但觀正起故先問云此二無心云何可觀次答意者但是未起名之爲無旣非永無是故須觀望事爲己心不可無又云如人防火一切俱防若但防發不防未發必爲未發之火所燒觀已未心實爲防於欲生正生無生觀人但知觀於正起之心令心不起不知觀於未起之心心體本無無旣本無起亦非起今文所問準於止觀意亦可解次答中言𨿽卽不專的在一境者此明已未之境通於十界故也然須形於正起之心等者此明已未之心望於正起之念則別在一界所收也何者凡起一念必須別屬一界所攝形者猶舉也卽相形待對之義也欲知已起須舉正起故今但舉正起之心則知已起爲屬何界也望前爲已者望前正起故今爲已也望後爲未者望後欲起故此爲未也是故已未望於欲正而得修觀者總結示也輔行雲此前貪欲𨿽復暫息名貪欲已對余境時復名爲未已未𨿽卽同是不起對境時別相待成異初息名已息已名未故此未心通對十界﹝輔行又云若知隨起十中一心一必通十﹞後若別起此未屬別恐屬別故故亦須對起已觀之修觀辭句具在止觀今不煩引。

三料簡

未起望後似濫欲起文爲二初問可解次答爲二初正明未起與欲起不同文亦可解。

次觀此下仍示能觀觀法文又爲二初別明未起一運之觀觀此一運者未起一運也何以知之以初問中將於欲起問於未起故今一運則是未起也望後欲起一界之心則知未起必屬一界若屬一界觀此一界必具十界百界千如三千世間不思議假不二門云照故三千恆具卽此意也然必約假以立空中是故又云卽空卽中不二門雲遮故法爾空中良由於此故此應云能了妄念﹝九界四運通名妄念今且別論未起一運﹞無一異相﹝故止觀云苦能了達此四卽入一相無相﹞達此無相具一切心三千具足方能照於一多相卽﹝理具三千卽是妙假﹞仍達理具卽空卽中﹝具旣是假故達理具卽空卽中方成一心三觀之義也﹞。

次故知下通示四運之觀文爲三初正示亡界亡運者卽是能了妄念無一異相也惟觀三千者卽是達此無相具一切心三千具足也卽空卽中者卽是乃達理具卽空卽中也無三名字者上明三千妙假卽空卽中乃是非三而三假立之耳今云無三名字乃是三而不三三無形相俱不可見也能所淴﹝荒內切靑黑貌非今文意字應作唇武盡切合也﹞合者能謂能觀三觀所謂所觀三諦能觀三觀旣乃三而不三所觀三諦亦乃三而不三故大意云三諦三觀三非三三一一三無所寄諦觀名別體復同是故能所二非二二旣非二卽是唇合也。

問諸文皆云三千世間卽空假中此文何故但云三千卽空卽中

答此文單明三觀之義是故但云三千空中何者理具三千全是妙假是故謂之卽具十界百界千如然必約假以立空中是故謂之卽空卽中不二門云照故三千恆具遮故法爾空中卽此意也﹝應知今文惟觀三千及以上文觀此一運卽具十界百界千如不可但約變造三千以明事觀良以並由理具三千方有變造三千故也﹞諸文兼明所觀之境故於三觀之上復云一念三千耳不二門云一期縱橫不出一念三千世間卽空假中良由於此所以然者能觀旣是卽空假中所觀亦是一心三諦故普門玄義云百界千如皆是因緣所生之法是諸生法卽是三諦故此卽是大事因緣非余感應若無因緣何殊外計故不可聞一念三千是因緣生法便乃驚疑自貽伊戚。

問輔行雲三千卽空性了因也三千卽假性緣因也三千卽中性正因也四明據此乃謂三諦皆有三千今何故云理具三千但是妙假

答只爲四明不曉一家所談理具三千妙假致使訛說三諦三觀皆有三千以至諸文所談三身四土等義悉皆謬作有相而說不許空中亡泯寂滅如解實相云三千皆實相相宛然及理體有差別等其徒乃遞相推尊自立爲祖繼祖爲宗反經非聖昧者不覺悲哉悲哉余爲此懼閒先聖之道乃力排斯謬使邪說不行正塗昭顯具如金錍寓言記及不二門圓通記中委辧今旣臨文不能默已更略言之何者輔行第八云﹝此下凡指卷數並據現行印本﹞。

問一心旣具但觀於心何須觀具

答一家觀門永異諸說該攝一切十方佛法良由觀具﹝他宗𨿽談理體寂滅不說本具事用宛然﹞具卽是假﹝本具事用卽是妙假故今文云卽具十界百界千如﹞假卽空中﹝豈非今文卽空卽中﹞。

問若不觀具爲屬何教

答中乃約藏通別三不觀於具尙不識具況識空中﹝理具三千若不屬假何故謂之尙不識具況識空中故知不可將理具立法濫於空中蕩相也思之﹞又云又此理具變爲修具一一修具無非理具﹝金﹝金﹡﹝白﹣日﹢田﹞／廾﹞云一家所立不思議境於一念中理具三千故曰念中具有因果凡聖依正等故所變處無非三千卽今理具修具之義也﹞所以將理對修料簡令識修具全是理具乃達理具卽空卽中﹝若謂理具便是空中非妙假者何故謂之乃達理具卽空卽中﹞故妙境初章安料簡云法性自爾非作所成﹝空中之性本具妙假其猶明鏡元具萬象﹞故知章安深領玄旨又輔行第三釋大品一切法趣一法云大論兩文共釋此句初云云何菩薩爲世間趣故發菩提心菩薩爲眾生說色趣空乃至種智爲眾生故說色非趣非不趣乃至種智次文云爲眾生故說一切法趣空無相願是趣不過何以故是空無相中趣不趣不可得故初文以能趣爲假具歷色心乃至種智故知具一切法卽是假也﹝明文若此可不信乎何得將理具妙假立法之義濫同空中蕩相之義邪﹞所趣爲空非趣非不趣爲中次文以能從所爲空是趣不過爲假趣不趣不可得爲中此下諸文用語稍異者中假二意全依論文次但況出故云一切法趣色色尙不可得云何當有趣非趣等何以故一切法趣色能所皆假﹝一切法爲能趣色爲所趣旣皆是假而理具三千如天珠网互相涉入何得謂之是空中邪﹞色不可得一切法亦不可得能所皆空﹝何得云三千卽空是眞諦有三千邪止觀云若是入空尙無一物可不信乎﹞趣不趣不可得卽不住二邊正顯中道﹝非空非假名爲中道且入空尙無一物豈可中道第一義諦相相宛然邪若定執此則成誹謗矣若中道雙照則照假故三千宛然照空故一法叵得而中道之體豈當有無者哉思之﹞又若不信輔行之文者且釋簽云若以心性觀彼界如﹝豈非百界千如是因緣所生法邪﹞界如皆空﹝豈非三千卽空性了因是亡泯三千邪﹞常具諸法﹝豈非三千卽假性緣因是𨿽亡而存邪﹞非空非具﹝豈非三千卽中性正因是心性不動邪﹞而空而具﹝豈非中道雙照二邊邪然上句云非空非具卽是中道雙遮空有也﹞非遮非照﹝不二門云照故三千恆具遮故法爾空中故今非遮空中叵得非照卽妙假不存卽大意云三諦三觀三非三也﹞又若不信釋簽之文者且文句記云境據假邊且存其數﹝妙境若約二邊辧之則屬假邊是故乃存百界千如之數也﹞空中尙無其數安有﹝三觀圓融非前非後文﹝何﹞之中空中亡絕尙自無文其如妙境假觀之數安得有之而云百界千如邪﹞然必約假以立空中﹝文句之中旣有百界千如之假然必約此千如妙假以立空中妙境妙假旣名爲數當知約假以立空中乃是數卽非數也﹞又若不信文句記中之文者且金錍云若不許心具圓頓之理乃成徒施﹝他若不許一家所立不思議境於一念中理具百界三千妙假是則圓頓空中妙理乃成虛設其猶明境不能現像翻成偏小斷無之空矣﹞又云汝無始來惟有煩惱業苦而已卽此全是理性三因由未發心未曾加行故性緣了同名正因故云眾生皆有正性旣信己心有此性已次示此性非內外徧虛空同諸佛等法界旣信徧已次示徧具旣同諸佛等法界故此徧性具諸佛之身一身一切身如諸佛之感土一土一切土身土相卽身說土說大小一多亦復如是今此示有是示種性示徧是示體量示具是示體徳若謂心具便是空中者何故次文示體徳中方談性具邪以由性具體徳是假性量體徧是空種性正因是中故也若不爾者如何消文故知金錍云若不許心具圓頓之理乃成徒施者圓頓之理理謂空中空中乃是實相寂滅心具乃是諸法宛然是故空中理本無相無相而相理必具事文句記云十界爲事實相爲理理謂空中事卽是假良由此也故知他人若乃不許心具三千不思議假是則圓頓空中之理乃成徒施卻同偏空不具諸法猶如頗黎不能雨寶也若許心具三千妙假方顯圓頓空中之理具於妙假不思議事猶如明鏡萬像炳然也鏡像諭假也鏡明諭空也鏡體諭中也是則心具及以性具但是妙假耳何得濫作空中說之若謂不然如上所引輔行釋簽文句記等皆判心具屬於妙假豈可金錍郤將心具屬於空中邪又若不信荊溪之文者何故章安觀心論疏云心空而常假故有百界千如﹝此與輔行雲𨿽亡而存假立假號不亦同邪﹞假而常空𨿽百界千如寂而無相﹝此與輔行雲亡泯三千假立空稱不亦同邪﹞空假常中無空假相﹝豈非心性不動假立中名雙遮二邊邪﹞𨿽無二相不失雙照﹝豈非中道照空故一相叵得照假故三千宛然邪﹞又若不信章安之文者且智者云若知地具桃李卽識中實有權解無差別卽是差別﹝實謂實相如是權謂諸法相性體力等十旣云地具桃李是實中有權解無差卽差豈非三千是性具妙假實相卽諸法邪故金﹝金﹡﹝白﹣日﹢田﹞／廾﹞明三千雲實相必諸法諸法必十如十如必十界十界必身土又依大經及以大論立三世界故有三千也若謂性具三千不是卽實之權者何故雲實相必諸法等故有三千而不云諸法卽實相故有三千邪且諸法卽實相乃是相卽無相假卽空中亡泯寂滅一法尙不可得三千之數寧存故知性具三千定是卽實之權空中具假無差卽差耳不可濫作卽權之實假卽空中差卽無差而說之也﹞若知桃李堅相卽識權中有實解差別卽是無差別﹝權中有實差卽無差乃是諸法卽實相亡泯寂滅假卽空中一法叵得何故輒云三千皆實相相宛然邪何得謂之假卽空中三千宛然邪文句云諸法實相標權實章也諸法權也實相實也所謂諸法如是相等卽是解釋權實章也金﹝金﹡﹝白﹣日﹢田﹞／廾﹞云以諸法故故有相等以實相故相等皆是實相無相相等皆如如者空也是者中也他人不許空中之理具諸法事爲性具三千豈非對面違戾祖宗乎﹞又若不信智者之文者且南嶽止觀及馬鳴起信論皆立二種如來藏一者空如來藏亦云如實空也二者不空如來藏亦云如實不空也空如來藏則諸相咸亡無有差別不空如來藏則具諸色像世出世間河沙功徳若謂性具百界千如三千世間便是空中者何故空如來藏則諸相咸亡無有差別不空如來藏方具色像河沙功徳邪以此驗知空如來藏是遮故法爾空中不空如來藏是照故三千恆具耳事理權實體用眞俗等例之可知又若不信南嶽馬鳴之文者且龍樹大論云世諦有相第一義諦無相可不信乎﹝若引金光明玄義云第一義諦有名有實義者何故不引妙玄釋簽云第一義中名實俱無世諦乃有名實邪又何不引止觀云第一義中一法尙不可得何況三千邪世諦中尙有無量法何但三千邪又莫是止觀玄簽諦斷無之理頑空之性乎哀哉世人但見其一不知其二須知玄簽止觀所談第一義諦無名無相一法叵得乃是空如來藏義亦是中道之雙遮也光明玄義所談第一義諦有名有實義乃是不空如來藏義亦是中道之雙照也地具桃李斯言有徵寄言學者勿負自心抑挫聖旨文句記云性本無名卽玄簽云眞諦無名也具足諸名卽光明玄義云第一義諦有名也故無說而說說卽成教無名相中假名相說不其然哉宜熟思之﹞又若不信龍樹之文者且法華經云深達罪福相徧照於十方﹝文句云持經得解妙玄云報身辭異意同以由持經得解解卽是智故屬報身也﹞微妙淨法身﹝若準文句乃是眞身亦是法身而妙玄中乃云法身也﹞具相三十二﹝若準文句乃是應身亦是生身而妙玄中乃云應身也﹞以八十種好﹝應身生身也﹞用莊嚴法身﹝眞身法身也﹞旣以具相名爲應身生身豈非具相乃是妙假不思議俗諦乎若不爾者三身三觀如何類通邪若不約於二身三身如何消於妙玄文句邪嗟乎世人不讀妙玄文句若聞具相三十二是生身應身便乃驚怖而不信受豈非正法難解訛說易傳且摩訶止觀引法華云微妙淨法身具相三十二乃釋之曰若證中道﹝豈非法身﹞中道卽具此相﹝豈非中道照假故具三十二相邪﹞如法華中二乘開示悟入妙會中道卽與八相佛記﹝豈非生身應身﹞譬如得鏡﹝諭中道也﹞萬像必形﹝諭生身應身也﹞大乘得中靡所不不現﹝合法也﹞法身相者名爲眞相﹝此語簡略應云微妙淨法身具相三十二者名爲眞相也法身具於應身之相乃名眞相者例如光明玄義云第一義諦有名有實義也是故法身具應身相名爲眞相乃是對破世間輪王魔羅虛妄之相故也若不爾者如何消於下文﹞淨名云已捨世間所有相好輪王魔羅世相嚴身皆是虛妄故言已捨﹝淨名疏文準此可知﹞中道明鏡本無諸相﹝微妙淨法身也﹞無相而相者﹝具相三十二也﹞妍醜由彼多少任緣普現色身卽眞相也﹝普現色身旣是妙用復異世間輪王虛妄乃名眞相也﹞嗚呼列聖﹝雪﹣雨﹞／粉／大﹞範溢藏未淪安可順於一期之情見自貽永劫之重報邪幸冀後徳一爲思之儻有所長願無壅蔽也。

問金剛藏四句初空有句卽是眞諦妙玄釋云空非斷無故言空有若謂空中無三千者莫不違金剛藏之旨而背妙玄之義乎

答人不曉此其亦多矣夫空中寂滅者談其本體也空中具有者語其體徳也空中之理體𨿽本來寂滅而恆具於事用之森羅何得認於所具森羅﹝玄簽中以三千爲森羅也﹞而棄能具之寂滅邪﹝法華云諸法寂滅相卽諸法實相也以實相無相乃是寂滅故也﹞且離有而談空容在小典卽空而具有攝屬大乘所以空號眞空有名妙有譬如明鑑普現殊形諭似摩尼具彰眾色欲顯眞空而具有故曰空非斷無焉然則眞空𨿽具妙有而具有是假可不信乎若謂不然且妙有旣有而眞空復有是則有上復有空何不空邪若謂空有俱皆有者何故空有俱不空邪如斯建立誠可悲哉且始終心要雲中諦者統一切法也眞諦者泯一切法也俗諦者立一切法也舉一卽三非前後也又荊溪臨終諭眾以道云夫一念無相謂之空無法不備謂之假不一不異謂之中若謂空中自有三千者豈非但是無法不備謂之假俗諦立法之義何關空中亡泯無相邪應知卽空眞諦泯法若不亡泯三千世間則蕩相不盡眞空之外猶有諸法間差也卽假俗諦立一切法若不立於三千世間則立法不備俗假之外更有一切諸法森羅也卽中雙遮若不統二邊則統法不徧中道之外猶有二邊待對不亡也是以談乎三千世間卽空無相卽假建立卽中雙遮復能雙照文理明白人自不思耳。

問舉一卽三非前非後何故空中一向寂滅亡泯無相而不存立三千世間

答言舉一者趣舉其一也或舉眞諦空觀之一而眞空亡泯三千叵得便點眞空𨿽亡而存百界宛然卽是俗假又點眞空之亡泯俗假之立法二俱不可得卽是中道第一義諦非有非無舉其眞空之一卽三旣爾舉其俗假及以中道卽三亦然世人迷名而不思義但聞舉一卽三之言便謂空中之體自有三千世間不許空中之體本自寂滅而恆具於俗假百界如他人云三千不離實相實相不離三千遂立三諦皆有三千故解實相云三千皆實相相宛然嗚呼哀哉謬之甚矣且三諦相卽理事融通凡習天臺教者其誰曰不然邪𨿽三諦相卽而中邊不混𨿽眞俗不離而理事彌分故二邊之有無中道之絕待理體之無相事用之森羅皆祖宗之格言豈今之好異邪教文談於空中寂滅何得翻作森羅說之空中若乃十界宛然未審俗假如何說邪是故須知若存三諦空中定無相俗假定有相若其相卽俱相俱無相若但從理非相非無相事理相對無相卽相卽相無相情通妙契諍論咸失人不見之乃云若約分別空中乃是亡泯寂滅俗假則是森羅宛然若約圓融空中不妨自有三千今問等是圓融何不無相而但有相圓融空中若是有相圓融俗假如何說之莫是圓融三諦皆是有相乎嗚呼此義非圓非別兩楹中間旣無所名乃是率爾虛妄之說耳請有識者試與詳之且輔行雲點空論界豈非空不定空空必具假乎又云界無界相豈非假不定假假必卽空乎是則性空中恆具十界假十界三千假常卽性空中理事之融通中邊之相卽豈可不然哉又釋簽明有不定有故云言有則一念都無況有十界質像邪﹝請詳此文何得云三千卽空是眞諦有三千邪﹞又明無不定無故云言無復起三千慮想況一界念慮邪﹝豈非𨿽亡而存是假立假號乎﹞不可以此有無思故則一念心中道冷然可見矣﹝尙非是空何況是有何得云三千卽中是中道有三千邪﹞又文句記云鏡明性十界像生修十界鏡明之性豈非空中之寂滅乎若不爾者止觀那雲中道明鏡本無諸相邪十界豈非俗假之森羅乎若不爾者止觀那云無相而相邪故知鏡明性十界卽是境據假邊且存其數耳由鏡明性本具十界方有像生修十界矣豈鏡明之性自有妍醜邪若不爾者止觀那云妍醜由彼邪又止觀中復舉諭云明諭卽空像諭卽假鏡諭卽中徧明是體像徧像是明體徧體是像明於一見三於三了一輔行雲夫以事諭法皆是分諭於中鏡諭其意最親異乎伊字三點首羅三目故也旣以鏡像諭於卽假豈非三千森羅是不思議俗諦乎若不爾者豈可鏡體鏡明諭於空中是萬象森羅邪顚之倒之誠可悲矣又妙玄中引仁王經法性五陰及涅盤經因滅是色獲得常色受想行識亦復如是卽俗諦也引淨名云眾生如彌勒如一如無二如及大品云五陰空等是眞諦也引涅盤云佛性中道是中諦也請觀妙玄引諸經明三諦之義何得輒引仁王經中法性五陰以證中道法身寂光是有相邪文句記云況常寂光端醜斯亡寂光所對咸有淨穢何不思之輒生異見。

問淨名經云但除其病不除其法況荊溪云理性三千一向不除他人準此乃謂三千卽空其三千之法不泯而輔行雲亡泯三千及心要云眞諦泯法者但是亡其情病泯其計著而已非謂亡泯三千之法也以三千是不思議之法故也人皆信受今何不然

答不二門云亡淨穢故以空以中﹝淨穢不出六凡四聖﹞仍由空中轉染爲淨﹝染體卽是通別二惑淨體卽是眞中二理﹞故知只一空中之觀非但轉於無明染體以爲眞中法性淨體亦乃亡於十界淨穢三千妙假俗諦之事何得偏執轉染爲淨而棄亡泯淨穢三千且淨名經云但除其病豈非但除迷情之病乎而不除法豈非不除十界之法乎此但約於藥病過徳以明除病不除法耳今云空中寂滅妙假森羅自是圓融之三諦耳且非迷情之病也何得引彼但除其病而不除法以立三千卽空是不亡泯邪若謂輔行亡泯三千及心要云眞諦泯法但是亡情而不泯法者灼然對面負心違戾何者心要旣云眞諦泯法驗知輔行乃是亡於三千之法何得謂之不泯法邪法若不泯情何由亡法尙應捨何況非法又復眞諦若但泯情而不泯法是則俗諦應須立情而不立法若其然者何但乖於眞諦泯法亦乃違於俗諦立法嗚呼膠手易著﹝穴／﹝爿﹡臬﹞夢難醒一至於此可不悲哉妙玄云學妙有者自稱至極聞畢竟空而生誹謗不受其法不耐其人學畢竟空者自類朋聚引正向己推邪與他此皆不識天主千名聞帝釋則喜聞捨夫則瞋將恐其福不補其失實相亦爾同是一法豈可謗一而信一邪輔行雲實相之體三諦具足實相旣爾諸法亦然若具三諦三諦必須眞空亡泯三千世間俗假存立百界依正中道雙非空有叵得斯皆舉一卽三之義故雲實相之體三諦具足非謂實相之體三諦具足便是空中自有三千森羅差別也。

問淨名經云但除其病而不除法未審此法於三觀中攝屬何邪

答善哉問也能破羣疑應知經中正明假觀俗諦立法故但除病而不除法若乃除法則乖俗假立法之義是故疏云一切眾生具十界法﹝具卽是假不其然乎若點具假卽空卽中乃是界無界相耳別非俗假立法之義也﹞無明不了觸處病生若有智慧卽無礙自在悉爲佛事人不見之輒將經文假觀俗諦立法之義以難空中寂滅之旨是可忍也孰不可忍也故此應知理性三千一向不除乃是不思議之假耳與夫鏡明性十界等厥意元同也委如前說宜審思之。

次是故下簡僞者輔行雲一家教門藏通卽約六道論假用觀乃有卽不卽異其法卽是藏通八門別圓假觀必約十界但以次第不次第別一心異心明境粗妙比﹝必至切近也﹞者頻聞觀柱緣生﹝卽今文云賴緣之假也言賴緣者輔行雲四教之中俱有賴緣施權二假其相各別空中亦然今此虛假賴眾緣成非從空出設權利物然今文云是故不同賴緣之假者由上文云觀此一運卽具十界百界千如惟觀三千不思議假是故此假不同他人觀柱緣生賴緣之假以圓頓教不思議假乃是化他三千赴物不動此念徧應無方故也﹞緣生卽空﹝卽今文云無自性空今圓頓教三千妙假卽空亡泯不同觀柱緣生無自性空名爲卽空也﹞空假不二名爲三觀﹝卽今文云空假不二名之爲中而輔行中言三觀者仍前空假名爲三耳其實應如今文中云空假不二名之爲中今圓頓教三千卽中心性不動雙遮雙照不同空假不二名之爲中也﹞作此說者尙未成通通須四句成性相空若有中名異通教者通教何曾無中道名況復通教仍須四門門門十乘方名通觀人不見此何殊暗空﹝釋簽破藏法師說法界無自性云何故但云無自性邪而不云無他性乃至無無因性邪﹞三故借下舉諭借﹝子夜切﹞者假借也諸色心現時者色心卽是前文十界百界三千也故色心不二門云總在一念別分色心現者顯也以由能了四運妄念無一異相﹝空中之理非一異也﹞達此無相具一切心三千具足方能照於一多相卽﹝不思議假帝网重重也﹞乃是全於理體變現而成事用故也故舉諭云如金銀﹝諭空中之理也﹞隱起﹝諭空中之理具不思議假故而起三千事用也﹞起者生也謂隱金銀之體而生瓶盆之號如隱空中之理而生三千之事猶全水作波隱於水名而稱爲波耳金處異名生者合法乃是空中理處而三千事用異名生也與金無前後者金法乃是三千事用異名生時與空中之理無前無後也斯乃理事無前後體用不異時耳況復又達理具十界三千色心卽空卽中是則非但全理成事無前無後亦乃達事卽理無有異時也亦如官路土者理體虛通而無私局是故諭之如官路土也私人掘﹝衢物切﹞爲像者事用隨緣而有分限﹝以由事用差降不同故也﹞故諭私人掘土作爲萬物形像也智者知路土者知此形像元是路土而作合法乃是曉於事用本是理體而成故也故金錍云果地依正融通並依眾生理本此乃事理相對而說耳凡愚謂像生者凡常愚迷不知私人掘官路土以作形像乃謂實有此形像生合法乃是迷者不知全理成事但謂實有諸法形生故金錍云若惟從迷說則波無水名西失東稱也﹝以由迷東爲西故西失東稱也﹞後時官欲行還將像塡路者合法乃是乃達理具十界百界三千事用卽是空中之理寂然故也像本不生滅者以諭事用無起沒也路亦無新故者以諭理體非今古也是則三諦及以三觀乃是天然之性徳耳含生本具非造作之所得也。

第四料簡

外色異心如何具於三徳文爲二初問外無情色者依報國土也此約依正分於內外耳不與心俱者從迷情故分於依正故謂依報外色不與正報心俱也如何復能具足三徳者此以迷情分於依正色心永隔而難理智身土體同心外無境也而云三徳徧一切處者止觀諸文皆作是說而迷情分別者聞之惑耳驚心故今寄彼而興問也次答文爲三初以內色無情反斥若如汝難是則何但外無情色無有覺知不與心俱而其內身亦與心異是故猶如艸木瓦礫他旣執迷而難故今亦且以此反斥耳故輔行雲若論有情何獨眾生一切惟心若論無情何獨外色內色亦然故淨名云是身無知如艸木瓦礫疏引百論云外曰若身中無我者焉知四時內曰如艸木瓦礫亦由陰陽逐時轉變似有所知而非神知今身𨿽有知知無自性如艸木瓦礫外曰身內有神神使知知內曰若神使知誰復使神遂無使神何須神使若無神使卽無知者若無知者如艸木瓦礫此約識種破我作如是說若約內觀識種者三事成身命暖無知知卽是識若謂識知過去識滅滅故不知現識不住亦復不知未來未有斯亦不知三世求知而不可得若離三世無別有知故云是身無知如艸木瓦礫也次若論下明色心咸具若論具徳不獨內心者意明外色亦具三徳也然須了知外色具徳含於二義一者眾生內心體徧不隔艸木則是外色具有佛性二者內外色心依正同一眞如是故趣舉一色一心若依若正咸皆具徳但爲世人卒難開曉故須依經點示眾生心性體徧不隔艸木以明外色具足有於佛性三徳耳由心變故謂內心外色者心隨物變遂分內外卽輔行雲迷謂內外也心非內外故﹝句﹞色無內外者卽輔行雲悟惟一心也心外無境是故惟心則無內外之殊惟心旣爾惟色亦然故云色無內外也輔行雲苟順凡情生內外見應照理體本無四性﹝無內故無自性無外故無他性無內外兩中間故無共性無常自有故無無內性﹞心佛眾生三無差別能知此者依俙識心今此亦然從迷情心隨物變故則分內外從理智故四性叵得故非內外𨿽非內外而亦內外雙遮雙照任運常然是故名爲而內而外也而內故心具三徳而外故色是法界故涅盤第三十一云眾生佛性非內非外猶如虛空非內非外如其虛空有內外者虛空不名爲一爲常亦不得言一切處有虛空𨿽復非內非外而諸眾生悉皆有之眾生佛性亦復如是﹝金﹝金﹡﹝白﹣日﹢田﹞／廾﹞云請觀有之一字虛空何所不收故知經文不許惟內專外故云非內外等及云如空﹞至第三十二迦葉問云若言五陰是佛性者云何說言眾生佛性非內非外佛答迦葉我先不說眾生佛性是中道邪乃至云我爲眾生得開解故說言佛性非內非外何以故凡夫眾生或言佛性住五陰中如器有果或言離陰而有猶如虛空是故如來說於中道眾生佛性非內六入非外六入內外合故名爲中道是故如來宣說佛性卽是中道非內非外故名中道乃至雲遮此二邊說言佛性非內非外亦名內外是名中道﹝荊溪治定涅盤疏文乃私謂云言雙非者不惟雙非復應雙是故下文云亦內亦外若無雙是云何言徧故文斥云凡夫眾生或言佛性在五陰中如器中果及如虛空世言佛性惟在有情如器果耳尙未能計猶如虛空安能曉了非內非外況經自釋根塵合故乃名中道根塵合者豈非體一豈非相卽豈非性徧豈同器果今問墻壁爲是根邪爲是塵邪爲二合邪爲雙非邪若雙非者亦非五陰何但墻壁哀哉世人苦哉講者經文如此分明顯說而淸涼觀師尙不信受輒便難云若以涅盤第一義空談通心境失情無情壞於性相儻無文憑據而淸涼豈信邪﹞故知今文而內而外卽涅盤云亦名內外也隨其心淨則佛土淨等者文出維摩經中今所引者意明心具不隔艸木以明外色不異於心耳若不爾者下文那謂何得獨云外色非心故知外色不異於心乃是惟心心外無境所以得引隨其心淨則佛土淨等以明其義也三是故下指文證成破法徧中以識例色者卽破徧文末云前來所說但觀識陰作如此說餘四陰亦如是十二入十八界亦如是輔行雲欲融諸法示觀境徧是故更例余陰入界若示境體觀心卽足以心徧故攝余法故﹝心徧不隔艸木外色不異於心﹞又非但心攝一切亦乃一切攝心﹝心徧不隔旣爾色徧不隔亦然﹞故四念處云非但惟識亦乃惟色惟聲惟香惟味惟觸第七卷

末﹝現行印本文在第八﹞若心若色無非大車者卽端坐觀陰入界明十乘竟歷緣對境中明十乘之文也緣謂六作卽行住等境謂六塵卽色聲等塵必對根然而根塵不出色心旣於根塵皆修十乘十乘必以大車爲諭是故謂之若心若色無非大車若心若色旣是大車豈可外色不具三徳故輔行雲當知根塵無非法界法界乃是三徳異名引四念處惟識惟色具如向云。

五料簡

靑黃赤白如何卽是眞如法界文爲二初問若解上文色不異心若心若色無非大車何須此問但爲惑者觸途生滯故今更作如此問之以生下文情理等答也次答文爲二初約分別答文爲三初約情理剖判輔行雲然此眞性徧於法界迷謂內外悟惟一心是故四眼二智萬象森然佛眼種智眞空冥寂今𨿽初觀﹝卽是初觀不思議境﹞豈令順迷制心從理無非心性又金錍云教分大小其言碩乖若云無情卽不應云有性若云有性卽不合云無情故小教中明於凡常執情所見乃云靑黃赤白等色何得將此以難大乘圓融法界眞如之理邪故金錍云若惟從理只可雲水本無波必不得云波中無水又云眾生以我執取之卽無佛惟生初心能信教仰理則惟佛無生也又靑等下次約二諦三諦區分靑黃赤白世俗間差法界圓常眞空湛寂世諦之言具含萬象是故靑等但屬少分法界之理中邊無缺是故名爲三諦全分故輔行雲言法界者法謂諸法界謂界分相不同故一切諸法皆以三諦而爲界分﹝他謂三諦皆有三千不許分於空有雙非等別豈非彰灼違於﹞別﹝行法界相分不同之義莫是荊溪合作此分別解釋迷於圓妙邪﹞言法性者亦是諸法具三諦性性亦性分不可攺故三諦性冥始終無變亦可界法性法卽是實相實相之體三諦具足﹝中道實相雙照二邊﹞是故當知法界法性名義𨿽異其體無殊言眞如者無僞曰眞不異名如此與法界名異體同故金錍云法佛與眞如體一名異又云然𨿽體同不無小別凡有性名多在凡在理如雲佛性理性眞性等無性名者多通凡聖因果事理如雲法界實相等如三昧波羅蜜等則惟在於果三約肉天佛眼簡示肉眼見粗色天眼見細色粗細之色形顯不同若干差異故靑黃等但是肉天二眼所見顯色少分耳慧眼觀空空則無相法眼觀俗俗是出假故此二眼不須明之故四眼爲用佛眼爲體故法界是佛眼所見言全分者佛眼種智中道法界任運雙遮雙照故也一眼具五眼下次約圓具答文爲二初正明圓具前約用異分別而言故分情理眞俗等異今約體同圓具而說故舉一眼卽具五眼及以靑等皆具諸法一諦三諦圓具亦然旣體同圓具故不可以靑等難於法界也次引棄蓋文證言棄蓋中云者誤也應云呵欲中云也故止觀觀心呵欲中云又呵色二邊如大品云色中無味相凡夫不應著﹝卽今文云凡夫自昧也﹞色中無離相二乘不應離﹝卽今文云二乘自離也﹞破色無明有無等見是呵其味破其沈空是呵其離若定有味不應有離若定有離不應有味味不定故非味離不定故非離不著二邊卽是非味非離顯色中道實相﹝卽今文云色非味非離色體本來法界常住也﹞應知此中料簡靑等如何卽是眞如法界乃至色體本來常住準例妙經云世間相常住亦應作此料簡問答何者亦須問云現見世間人有生死物有雕變如何經云世間相常住亦應答云世間之相生死雕變者乃是肉天二眼迷情所見之世諦耳常住者佛眼所見眞如法界之理也故一眼具五眼世間相常住一諦三諦亦復如是故不得以世間之相生死雕變以難眞如之常住也是故當知生死之體雕變之性本來常住不曾還流故文句釋是法住法位世間相常住云眾生正覺一如無一如皆如法爲位也出世正覺以如爲位亦以如爲相位相常住世間眾生亦以如爲位亦以如爲相豈不常住世間之相旣乃常住豈非理一又世間者陰界入也常住者正因也正因常故緣了亦常故云世間相常住也文句記云眾生止覺是能住法染淨一如是所住位眾生理是佛已證是故名爲住如位一故故名爲位眾生正覺相位無二顯迷卽理理卽常住佛已契常眾生理是故正覺眾生相位常住染淨相位旣同一如是故相位其理須等佛依世間修成極理驗知世間本有斯理故云常住乃至云今且從悟顯迷以淨顯染則淨悟得於常事迷染但名常理次重釋者向釋𨿽然事理通總未的示其理境所在故以陰入對正因說九界陰入位本常住當知陰入只是常住又妙玄釋若聞是經不老不死云於老死中識於實相以老死是果報之法識實相故則不老死旣不老死則是常住常住實相則是無相無於生死俗諦之相無於涅盤眞諦之相惟有中道如實之相尙非涅盤眞諦之無何況生死俗諦之有何得乃以世間虛妄人之生死物之雕變執情所見果報之法以難實相常住之理不遷不變邪嗟乎近代習四明者不思祖教惟尙胸襟兢說萬物生死雕變便是世間相常住義詰其所以乃雲實相相相宛然是故世間生死雕變無妨常住嗚呼哀哉斯乃錯將執情所見生死遷流濫同眞如實相無相不變之理他旣不達陰入之事卽是實相常住之理將何以顯世間之相靑黃赤白生死雕變卽是法界實相無相眞如常住不遷不變邪余昔亦遭四明所惑今乃省察故於此中特述其意也。

六料簡

佛菩提心從大悲起文爲二初問依四諦境發四弘誓此四不出上求下化下化是悲卽初二誓上求是慈卽後二誓若從名便應先慈次悲今從行便故先悲次慈心先離苦方與樂故理無先後文且附事故四弘誓名菩提心而今問云發菩提心求於極果果地自然能應一切何須必假大悲居先者此卽但以後二慈誓上求之義而難初二悲誓下化也而云佛菩提心從大悲起者止觀第一約四弘明發心顯是中云譬如金剛從金性生佛菩提心從大悲起是諸行先如服阿娑羅藥先用淸水諸行中最如諸根中命根爲最佛正法中此心爲最輔行雲一切金剛皆金剛輪而爲自性故金剛座從金剛際自性而起故佛菩提大悲爲性從大悲起欲發菩提心必先運大悲也次答文爲二初正答意明必假初二下化大悲拔苦方有後二上求佛果大慈與樂輔行雲依境生解依解起願境爲所緣誓爲能緣以無緣慈悲緣不思議境境名無緣誓名無念運此慈悲徧覆法界故能任運拔苦自然與樂故四弘願皆燻法性法性卽是不思議境一苦一切苦一樂一切樂今旣正答佛菩提心從大悲起是故但云若無大悲燻於法性理藏性法無由得開藏若不開尙無初住隨分之果何況得於妙覺極果是故據行因中不以初二弘誓大悲居先後時至果則無能利拔苦之法大悲旣爾大慈準知法性名義如前已解理藏性法無由得開者卽是理性藏性之法也故理性藏性亦與法性名異體同故金錍云有性名者多在凡在理如雲佛性理性眞性藏性所以因名佛性等者眾生實未成佛得理證眞開藏以煩惱生死是佛等性示令修習名佛等性故今同中發菩提心先以大悲燻於法性理藏性等修行塡願至於初住理藏等性方乃分開以至極果究竟開明大悲旣爾大慈準知問理藏與性同異云何答此三𨿽體一亦可暫分之理惑合名藏不論惑名理不可攺名性又包含名藏具含三千及四徳故此則不同諸論含藏種子之義但是圓頓諸法具足含攝一切義同於藏耳地人解云惑覆於理故名爲藏論師解云佛果在當卽時未有故名爲藏如此說者非不一邊但是不與大經意合他謂惑與理異故惑能覆理今謂一切諸法中悉有安樂性何得無性之惑覆於無惑之性應知非但惑性相卽一切何法不收涅盤何法不在一切眾生卽涅盤相一切國土卽涅盤相又如來藏性亦祕密藏性若約昔教隱故名祕覆故名藏所謂無常而覆於常若約今教開敝顯露微妙難思眾生不解故名祕密法界包含用不可盡故名爲藏是故祕密須有二義一者昔所不說名祕惟佛自知名密二者舉一卽三名祕舉三卽一名密若讀文句祕妙方便須知今文三一相卽祕密之義密卽是妙故云祕妙也次並難文爲二初並並者比也以十法成乘中妙境居初比並五略中發心大悲爲首是故云並若爾等也次答意者十乘生起通塗次第是故理境乃居其初以由十乘初觀心是不思議境是眞如觀理故惟達法性名爲理境耳又初乘妙境𨿽義開爲三﹝理境修境化他境﹞若望下九乘此三但名一理境耳故云理境居初也非謂理境是理卽也若發心中大悲爲首如上已明。

第七料簡

安心初云本來寂滅文爲二初問然安心初文亦不云本來寂滅文初但云無明癡惑本是法性法界俱寂本來皆空今但撮乎文意爲問是故乃云本來寂滅耳次答中言約理約修等者準前料簡起對法界通具三種今從別說是故但在前二種耳亦是修性合說者據性恆開對修方合卽是合爲修二性一也良以能安一心止觀名爲修二所安法性名爲性一故止觀云無明癡惑本是法性以癡迷故法性變作無明顚倒今當體諸顚倒卽是法性乃至云法界俱寂是名爲止本來皆空名之爲觀輔行雲初總安中只是止觀法體妙境以爲所安能安止觀安於法性又修性合說亦可約於初住已去具如文句記中﹝云云﹞。

第八料簡

安心總別如何相冠文爲二初問總安心中止觀圓修者卽向所引體諸顚倒卽是法性法界俱寂名之爲止觀察無明本來皆空名之爲觀不偏修一故名爲圓若別安中則與此異故名爲偏何者以別安中分於信法根性不同或用於止或用於觀止觀各有四悉之異故名爲偏耳是則偏圓旣異如何得云以總冠別邪次答意者暫適根性或止或觀且云偏耳其實此偏亦非永異何者蓋言此止是觀家之止此止豈隔於觀觀是止家之觀此觀豈礙於止以由止觀其體是同𨿽云偏修亦非永別以隨機有殊其用則異且云偏修故也暫適行宜雅合如此故知卽總俱時而異者以是故知下文別安乃是卽前總安俱時而爲信法止觀四悉之別異耳故知此別乃是卽總之別也總總於別別別於總良由於此隨用故分順理故合者此明別安乃是隨機暫用故分止觀之殊若論體同則非永異是故名爲順理故合也若其離成三諦次第之別此則止觀不可俱時具如諸教分別相狀者此簡次第三止三觀前後定別不得俱時異今別安隨用暫分順理故合也故次第三諦具如諸大乘教分別相狀前後不同隔歷差異也故輔行雲別安乃是望總名別不得以爲次第之別若望下文結會數中別仍成總總卽是圓下之一心卽指此圓也以於法性分於信法及四悉檀回轉相資故別還用總中一止一觀對法對信自他並然故止觀下文結會數云若就三番止觀則三百八十四又一心止觀復有六十四合五百一十二﹝止觀各有四悉成八信法各有八乃成一十六更加信轉爲法法轉爲信一十六成三十二又自行化他各有三十二成六十四此約一向根性論六十四更加相資根性六十四成一百二十八故三番止觀則有三百八十四一心止觀六十四者此含兩番六十四也故一心止觀一百二十八並三番止觀三百八十四合成五百一十二也﹞輔行雲言若就者別立之辭﹝卽今所謂若其離成等也﹞文𨿽惟頓若更別約次第三觀則一一各有百二十八故著若就之言﹝卽今所謂離成三諦次第之別此則止觀不可俱時也﹞次第三合故立一心依前重舉故云又耳人見三番之後更云一心便謂頓等三止觀外更立一心謂此一心不關前頓今安心者依前妙境及前妙願故前文云須行塡願則願行相稱故向安心若總若別並是圓頓塡圓頓願﹝故前別安隨機暫用並是圓妙異於次第止觀永殊也﹞應知三番及一心者乃是以次顯不次耳若圓安者如總安初云不動止只是不動智等者彼止觀中上文先云止只是智智只是止下文又云不動智照於法性卽是觀智得安亦是止安不動於法性相應卽是止安亦是觀安無二無別輔行雲止觀體一不二而二寂照無殊故云止只是智爲令下文別安可識故今預辧止觀別相故知此中別而不別下文別中不別而別並由法性故無二無別輔行又問圓人那得三觀別論有此信法相資等別答如後第六云多入空少入假中等旣許偏入亦可偏觀故知偏觀卽是偏修而此偏修不得濫同次第三觀之偏修也。

第九料簡

安心初云但信法性不信其諸文爲二初問安心初云但信法性不信其諸者止觀中云體諸顚倒卽是法性不一不異𨿽顚倒起滅不信顚倒起滅惟信此心但是法性起是法性起滅是法性滅體其實不起滅妄謂起滅只指妄想悉是法性輔行雲但指無明卽是法性但觀法性不觀無明又云觀前無明只是法性如融冰成水覺無明眠又止觀第一約六卽顯是中於名字卽中云若未聞時處處馳求旣得聞已攀緣心息名之爲止但信法性不信其諸名之爲觀故知不信其諸卽是不信無明也今所問者爲復獨惟信於法性無復其諸若謂都無者現今所見靑黃赤白等一切諸法何得謂之無復其諸然此所問還是將於肉天二眼世諦情見以難眞如法性之理本自寂然諸法叵得耳是故惟信法性不信其諸與今現見一切諸法情理旣分何須興問但爲世人深迷此義是故重更料簡點示耳復云法性具一切法者此舉妙境中云理具三千也此以法性具一切法難於法性無復其諸也應知法性具一切法乃是理具三千妙假與夫法性無復其諸不可同日而語也以但信法性無復其諸乃是理體本自寂滅﹝非但轉染爲淨亦泯淨穢之法﹞異於性具事用故也故知若乃曉此問意則下答文如觀掌果人不見之誠可悲哉次答中言眾生久劫但著諸法不信法性者此先明於從無始來背覺合塵但著色聲惟貪香味不知諸法本性空寂卽向所謂現見諸法乃全法性而作無明也故止觀云無明癡惑本是法性以癡迷故法性變作無明起諸顚倒善不善等如寒來結水變作堅冰又如眠來變心有種種夢也破昔計故約對治說令於諸法純見法性者此乃申於但信法性不信其諸也何者止觀旣云今當體諸顚倒卽是法性故知乃是破於昔日久劫計著故以止觀爲能治藥以顚倒爲所治之病達諸顚倒卽是法性其猶融冰以成於水是則冰外無別有水所以謂之令於諸法純見法性旣信法性豈復更信昔日顚倒是故名爲但信法性不信其諸故前文云今所觀者違情觀理不可更令違理順情其若然者何得難云若都無者現見諸法以情難理深不可也若見法性卽見法性純是諸法者此乃申於復云法性具一切法卽無相而相也何者上句謂之令於諸法純見法性乃是能了妄念無一異相也﹝理非一異故云無相﹞今文謂之若見法性卽見法性純是諸法乃是達此無相具一切心三千具足也徧於鏡明皆是形像不其然乎言純是者全理是事也亦名卽實而權卽眞而俗卽中而邊不二門云二與一性如水爲波良由於此今恐惑者執愚未信復更引文證成斯義輔行雲旣云諸法故實相卽十旣雲實相故十卽實相且實相卽十名爲諸法豈非今文卽見法性純是諸法邪﹝然今文云令於諸法純見法性乃是於其迷妄諸法而見法性空中之理卽是自行惟在空中轉染爲淨也若輔行雲十卽實相乃是約於理具三千不思議假以立空中耳故迷妄諸法與妙假諸法亦不可同日而語也思之思之﹞人不見之便準今文卽見法性純是諸法以救實相相相宛然豈非大錯何者空中實相理體若乃相相宛然將何以明性具妙假事用森羅邪若依四明所立之義是則三諦皆有形容眞俗理事並存質像不知何事偏嫌寂滅一相叵存獨愛建立諸法宛爾此非一家圓妙之道亦非偏小體析之門但是久劫著相之徒而今忽聞蕩相袪滯便乃驚怖如刀傷心嗚呼哀哉楞嚴所謂如來說爲可憐湣者是知他人非但不識空中亡泯淨穢之法亦乃不知空中轉染爲淨若言知者何故談於空中實相相相宛然邪須知實相空中之理非但亡於迷染﹝轉染爲淨也﹞亦乃泯於淨穢﹝三千叵得也﹞能知此者方可與論心性佛理自行惟在空中化他三千赴物良以一心三觀三諦不出自行化他故也是諸法性本無名字等者例如佛本無身無壽無量之義也性旣空矣相亦亡焉是故當知法性名字本不可得若乃隨緣亦可於其無名相中假名相說所以謂之約破立說名性名法是則爲破眾生久劫但著諸法乃立法性無相之名有相若亡無相亦泯故下文云對華說空空無名字以此細推諸法皆爾故輔行雲三諦無形俱不可見若乃不見而見無得而得乃是隨緣假立三諳之名耳是故向云令於諸法純見法性卽是假立空中之法性也卽見法性純是諸法卽是假立俗諦之法性也總此三諦法性不出理事法性理法性者空中也事法性者俗諦也故輔行雲心性不動假立中名亡泯三千假立空稱𨿽亡而存假立假號。

第十料簡

色心不二如何觀察文爲二初問諸文中云色心不二者約理融通也觀內觀外者約事立行也今此乃是以理難事故云色心不二如何立觀卽是問於色心旣乃無二無別如何立觀觀於色心爲是約理故色心不二俱皆觀之爲是約事故獨觀於色單觀於心邪然諸文中明所觀境有內有外乃是約事而分別耳今此亦是恐人不曉是故乃引色心不二約理融通以難如何立於觀行也次答文爲二初明從理故色心體一心色一體者內外理同也理體旣同故無前後以由心色皆是法界故也修觀下次明從事故觀心則易文爲二初明事理二觀又爲二初先明妙觀又爲二初總示事理二觀先觀內心此如止觀去丈就尺去尺就寸之義也輔行雲從廣之狹正示境體陰界入三並可爲境寬漫難示故促指的略二就陰如去丈就尺略四從識如去尺就寸卽惟觀心王也是故當知約理𨿽則色心不二約事須分內外有殊內外𨿽殊皆可用觀𨿽皆用觀不無難易何者色旣在外觀之且難心旣在內照之甚易是故修觀於色心境置難從易必先內心此明從易故先內心非謂外色不得觀察何者心色相對一往分別𨿽有難易若隨宜樂則不可局故涅盤云能觀心性名爲上定淨名經有觀眾生品以至下文觀身實相觀佛亦然十六觀經觀於西方依正三輩豈非心佛眾生三法內外依正皆可觀之乎然今文中但云修觀次第﹝先內次外第數合然﹞必先內心何以得知此是總示事理二觀先觀內心下文云夫觀心法有事有理驗知今文修觀次第必先內心乃是總示事理二觀先觀內心也然內外之義具如內外不二門說但近故諸師所解不同或云佛界爲內九界爲外引經己事他事爲證或云己心名內生佛名外或云總在一念爲內別分色心爲外乃引止觀妙境文中法性爲內無明爲外及文句記釋佛入定履歷法緣履歷卽是歷事對境法緣卽是內緣眞理遂立內境是占察經眞如觀理外境乃是惟識歷事又謂止觀初觀陰入是眞如觀理下去九境是惟識歷事或云生佛及以依報名之爲外自己心法名之爲內引觀音玄云他謂眾生諸佛自者卽心而具﹝云云﹞今謂諸文所觀內外𨿽復多塗不出三種一約色心二約依正三約三法初約色心分內外者識心爲內正報之色及依報色皆名爲外此如今文及四念處約有情心並有情色及外依報三處明於色心內外也二約依正分內外者正報五陰色心名內卽以依報名之爲外此如前文第四料簡中云外無情色內身內心是也外無情色者依報也內身內心者正報也三約三法分內外者己心三千名之爲內彼彼三千名之爲外當知三千不出十界十界不出眾生諸佛是則己心三千卽己心生佛彼彼三千卽他生他佛故知心法若未對於彼彼三千則但約於色心依正而分內外若乃對於彼彼三千是則自己色心依正皆名爲內他生他佛彼彼依正皆名爲外故輔行雲縱知內心具三千法不知我心徧彼三千彼彼三千互徧亦爾苟順凡情生內外見故觀音玄云他謂眾生諸佛自者卽心而具故約三法分於內外具含色心依正內外也然內外不二門旣乃標云凡所觀境不出內外其實從前色心門中心佛眾生己他而立但色心門約於卽理故三法無差而內外門約於事用故分己他耳故三法相望不出己他己他卽是內外故也所以內外各含色心依正之法是故謂之外謂說彼依正色心及一念無念惟內體三千也且色心門云他生他佛彼彼境法而內外門云外謂托彼依正色心外旣托彼依正色心內豈不具依正能所故彼內外不二門名不可約於自己生佛心之色心以分內外也況復所觀內外之境望於能觀不思議觀全是無明陰入所收何得引於法性爲內無明爲外而証之邪斯乃偶見內外之語便將類例所觀內外不知止觀自約四性破內外見而欲引例其可得乎且如內境圓修三觀豈可單破法性自生內見之計外境三觀豈可單破無明他生外見之計引此以證內外旣非所據諸文亦皆訛錯不能具破﹝云云﹞今此下文旣云觀心有事有理何得謂之內境乃是占察經中眞如觀理內心旣乃有事有理外境例之豈不然乎何得謂之外境乃是占察經中惟識歷事若謂止觀初觀陰入是眞如觀下之九境是惟識觀者常坐三昧陰境十乘那破四性旣歷四性推檢方悟豈非事觀下之九境若乃從理惟達法性豈非理觀他謂理觀觀理造三千事觀觀事造三千且常坐十乘初觀陰入顯於本性三千三諦遂引華嚴心造文證輔行乃云心造有二一者約理造卽是具﹝乃達理具卽空卽中方成三諦﹞二者約事則論三世﹝云云﹞並由理具方有事用那忽分割理具妙假變造事用以爲眞如惟識二觀是故須知理事二觀皆顯理造及以事用卽空卽中良由二觀發軫投足𨿽於諸法有檢不檢﹝理觀不推檢事觀則推檢﹞至於悟理無非三諦故事理二造與事理二觀又不可同日而語也以此而知正名解義其實難矣具如十不二門圓通記中委辧。

止觀義例纂要卷第四

止觀義例纂要卷第五

永嘉沙門釋﹝從義﹞撰

內心若淨下次明內心觀成歷法唇合者修觀次第旣先內心是故內心妙觀若成方乃淸淨故用內觀淸淨之心歷於行想受等心數及以色等依正諸法任運唇合皆同淸淨以由初心發觀之時去丈就尺去尺就寸惟觀心王故今心王觀成乃歷心數及以色等依正諸法無不淸淨也旣是內心觀成歷法豈非從於五品已去故止觀明初隨喜品一心三諦豁爾開明如臨淨鏡徧了諸色於一念心圓解成就不加功力任運分明初品旣爾後品已去節節勝前是故當知以此淨心歷一切法不得濫同惟識歷事又亦不可濫作外觀觀色而說往人未曉誠可悲哉。

次又亦下次示妙解修觀之人必先妙解次方用觀今先明觀次示解者但爲問中問於立觀是故先答修觀次第必先內心故今方乃示其妙解旣云又亦先了萬法惟心方可觀心豈非據義必須先解次方立行乎了者解也不二門云所言內者先了外色心一念無念惟內體三千卽空假中卽此意也能了諸法則見諸法惟心惟色者上句旣云又亦先了萬法惟心故今應云則見諸法惟是心耳言惟色者蓋是文勢相帶來耳又恐文意以內例外四念處云非但惟識亦乃惟色卽其義也言惟心者惟者獨也心外無境故曰惟心惟心旣爾惟色準知當知一切由心分別諸法何曾自謂同異者卽前所謂由心變故謂內心外色也而其諸法何曾自謂有同於心及異於心邪是知心若無所分別深造﹝七到切﹞根源則心非內外故色無內外矣金剛錍云故達惟心了體具者焉有異同卽此意也。

次引占察經證文爲二初正引文言占察者彼經中說滅後四眾於世出世因果之法未得決定信不能修學於三乘中皆無定向若有種種諸障礙事當用木輪占察善惡宿世之業現在苦樂吉凶等事善惡業報木輪相者先當克木如小指許使長短減於一寸正中令其四面方平自余向兩頭邪漸去之仰手傍擲令使易轉其輪有三差別不同如經廣說開皇三寶錄云占察經二卷檢羣錄無目而經首題云菩提登在外國譯似近代出今諸藏中並寫流傳大唐天后朝萬歲元年勑佛授記寺沙門明佺等刊定編入正經又今家所引乳光經像法決疑經初教經九十六道經淨度三昧經妙勝定經淸淨法行經提謂經等羣錄或謂是僞至天后朝勑明佺以淨度三昧經等入藏故知諸師撰集目錄去取眞僞一切依情觀有二種者標也一者惟識二者實相者列也實相觀理惟識歷事者釋也下文雲從理則惟達法性更不余塗卽此所謂實相觀理也從事則專照起心四性叵得﹝以問顯答須兼四運﹞卽此所謂惟識歷事也旣引占察二觀爲證故知前文修觀次第必先內心乃是總示事理二觀先觀內心故使下文料簡問答乃云觀心有事有理故不可云內觀屬理外觀屬事也。

次事理下點示不二達前二觀二而不二是故名爲事理不二故下文云亦名本末本末相映事理不二也稍者說文云出物有漸也開者明也從初品已去漸漸開明故云稍開也是故若能了達此意方可與之論議觀道也然𨿽如是解者亦稀故須點示方堪進行言惟識歷事者占察經云惟心識觀於一切時及一切處隨身口意所有作業悉當觀察知惟是心勿令於心無記攀緣旣言惟識何故經雲從是當得色寂三昧須知觀察知惟是心則於色界及諸外境不起分別所以經云色寂三昧非謂事觀但觀外色不得觀心也惟心識觀旣乃歷於一切時處三業所作一切之事觀察推檢方乃開悟是故惟識名爲歷事須知歷事其名稍通今此乃是歷於四運四性之事故名歷事耳與夫托事觀等歷事稍異也何者輔行雲然歷事觀法經論皆爾非獨今文如大經雲頭爲殿堂等法華云忍辱衣等淨名云法喜妻等大論中師子吼等盤特掃帚支佛華飛並是托事見理之明文也此豈非是托事觀之歷事邪況托事觀歷於王捨耆山等事最爲顯著宜熟思之輔行又云常坐觀於三道常行觀佛三十二相方等觀於摩訶袒持尊容道具法華觀於六牙白象隨自意觀於善惡無記等並是約於所歷事說此豈非是從行觀之歷事亦兼托事觀之歷事乎﹝兼於托事觀之歷事如向所引大經雲頭爲殿堂等是也﹞況附法觀乃是歷於法相之事若不爾者釋簽那云隨聞一句攝事成理邪故知歷事其名稍通通於從行托事附法三種觀相亦通眞如惟識二觀以四三昧皆歷事故四種三昧旣皆歷事而輔行雲又觀四運者是隨自意中﹝隨自意三昧有四科一約諸經二約諸善三約諸惡四約諸無記從第二約諸善去乃以四運四性推檢故云隨自意中也﹞從末從事而修觀法﹝惟識歷事名末名事也﹞如常坐等或惟觀理謂一切法無非法性﹝眞如觀理名本名理也﹞豈非歷事通於四種三昧及眞如惟識二觀邪歷事旣通眞如惟識今文那雲實相觀理惟識歷事然須了知常坐三昧等於所歷之事直達眞如實相之理便能開悟不巡四運四性推尋是故名爲眞如觀理旣是歷事直達眞理則非偏指淸淨眞如若乃於其所歷之事具以四運四性撿察然後開悟方乃名爲惟識歷事故知惟識名爲歷事與托事等名爲歷事義必區分不應參濫也言實相觀理者占察經云眞如實觀思惟心性不生不滅以能超過無色四空心及心所二俱寂滅是故經云心寂三昧非謂理觀但觀內心不得觀色也眞如實觀旣乃先知惟心所作不待檢後方始開悟所以眞如名爲觀理故利根人修眞如觀鈍根之人習惟識觀以鈍根人不知心性不生不滅故染著情厚數起蓋纏若非一一推究研窮何由開悟利根反是心性寂然萬緣頓息便能通達由是而知事理二觀發軫𨿽異及其悟理則無差降也此約利鈍兩根各從一門而入作如是說若論本末相映事理不二須知止觀十法成乘問或云事觀定約第四三昧觀於四運理觀定約上三三昧不推四運此義云何答荊溪但將四種三昧約義斟酌會同占察經中眞如惟識二觀耳不曾定判也故輔行雲今文觀於十界四運義當占察一切惟心旣云義當奚嘗局判以占察經中元無四運之名但云一切時處三業所作悉當觀察知惟是心今止觀中旣約四運一一推窮方乃開悟豈非義當占察經中一切時處三業所作悉當觀察知惟是心故第四三昧觀於四運也輔行旣云如常坐等或惟觀理或之一字豈非不定且常坐等或云諸法卽是法性豈非占察經中思惟心性不生不滅故常坐等或惟觀理偏得理觀之名非謂理觀定判在於常坐等三三昧也問事觀若乃不局在於第四三昧中觀於四運莫是事觀亦通上三三昧乎又復理觀若乃不定屬常坐等莫是理觀亦通隨自意中乎答事理二觀其實通於四種三昧何者以今下文料簡問中旣云諸法卽是法性又云四運四性檢以問顯答不應差殊是故答中謂之從理則惟達法性更不余塗卽是問中云或云諸法卽是法性也從事則專照起心四性叵得卽是問中云或云四運四性推檢也是知事觀四性必須兼於四運俱是答中文體窄故略云四性耳事觀旣兼四運四性豈非四種三昧皆通事理二觀乎美哉以常坐十乘中或云諸法卽是法性或云四性推檢叵得故十乘中初觀心是不思議境此境有三第一理境一念三千非一異等豈可不是實相觀理次修徳境四性推檢豈可不是惟識歷事三化他境但是化他三千赴物耳初乘旣爾餘九準知文句記云若本自二空卽是性徳豈非從理則惟達法性更不余塗是性徳境邪若推檢入空卽是修徳豈非從事則專照起心四性叵得是修徳境邪又云知者照也具如止觀不思議境一念三千非自他等須知理觀乃是直照陰心卽理頓忘自他﹝卽止觀云非一非異非縱非橫以縱橫等不出自他四性故也人不見之乃云理境不亡自他良由未思眞如觀理本自二空頓亡四性不待一一推檢四性然後方悟者也﹞性相俱泯是故名爲本自二空卽是性徳不思議境事觀乃是巡檢四性一一照察方破自他性相等執所以名爲推檢入空卽是修徳不思議境是則文句記云知者照也具如止觀不思議境一念三千非自他等其實通於理事二觀性修兩境人不見之乃云專指修徳境者謬之甚矣﹝一念三千非自他者理觀則直了一念三千妙假非一非異卽空卽中是故名爲非自他等事觀則歷於自他四性一一推檢一念三千妙假然後方悟卽空卽中是故名爲非自他等﹞況文句記云今家依於智論中論準理準義緣於心性立此二空準理豈非實相觀理本自二空卽是性徳準義豈非惟識歷事推檢入空卽是修徳若不爾者輔行那云今文準經以義開拓委作觀法故於四大各以四性推令如空故知準義委作觀法卽是惟識歷事推檢準理乃是惟達法性實相觀理更不余塗人不見之誠可悲矣況發心中云一苦一切苦一樂一切樂安心中云但信法性不信其諸豈非皆是實相觀理惟達法性更不余塗若破徧中旣委作觀法具推四性豈非惟識歷事專照起心四性叵得﹝破徧中云如是四句卽是觀門若離此四無修觀處此約事觀作如是說人不見之一向永執悲哉悲哉﹞通塞已去隨文思之準例可解故止觀中明十乘畢乃云端坐觀陰入如上說輔行雲所言端坐豈隔余儀四三昧中常坐居首是故先明常行等三亦可通用常行等三旣皆通用常坐十乘而十乘中或云諸法卽是法性或云四性推檢叵得豈非四種三昧只一十乘妙觀而理事兼通乎且十乘妙觀旣兼通理事則亦名本末故本末相映而理事不二其在於此矣然須了知約四性推檢則通四種三昧約四運窮研則但在於隨自意中耳𨿽分四運四性之殊莫不皆是惟識歷事也故止觀明第四三昧歷善惡中不獨檢於四運亦乃推於四性﹝四性推檢通四三昧其義更明﹞故止觀中云有無雙亦及以雙非內外中間常自有等卽是自他共無因等四性故也況輔行雲若其具出轉計之相至第五卷

三假四句具足推之若爾豈非破法徧中推於三假四句叵得方悟二空乃是惟識歷事之觀若謂第四三昧但約四運爲事觀者文中何故亦破自他內外性相輔行何故指破徧中三假四句以此觀之修徳境中推檢四句性相叵得乃是惟識歷事明矣性徳境中直達陰心無一異相乃是實相觀理明矣若不爾者止觀明於修徳境中何故問云心起必托緣等邪輔行何故云今此正推一念起心邪此與下文專照起心名爲事觀不亦同邪人不見之妄授他法此時人情𨿽則和合長劫受苦他孰代之又輔行釋歷諸善中云心無前思等者念念稱理無橫計思後方覺了故起信云覺知前念起惡能止後念令其不起𨿽復名覺卽是不覺思卽法界能覺者誰𨿽是不覺卽名爲覺此非理觀惟達法性更指何邪輔行又釋歷諸惡中云欲心才破妙境宛然事助尙須正助合行況此推窮寧不卽理卽理之時方見四運心性眞如又推無記與記同異卽見無記法性之理又云但觀貪欲卽是法性又觀九界四運卽是佛界四運仍觀佛界四運不出九界四運方乃名爲不思議境仍須髮心乃至離愛方成一家入道之相必須十法和合成乘故十乘妙觀不獨歷事推檢亦須惟達法性以四種三昧只一十乘故也是故十乘但於常坐陰境廣明而下之九境及常行等三亦皆通用是則但以十法成乘隨發隨義轉照而已非關委示也如是方見十乘妙觀本末相映理事兼通若不爾者何異驢車且夫圓觀不明尙以三教爲助豈可實相觀理不假惟識相資安有惟識推尋不藉實相而顯是故但用十乘則無所不攝矣本末相映理事不二斯之謂與此義稍細不可粗心淺學未知勿生疑謗自杜觀門塞他正路斷佛種性爲旃陀羅。

十一料簡

安心中云體其實不起滅妄謂起滅文爲二初問體者達也故止觀云體達旣成也此約止而說也其者語辭也亦指召之辭也次答中云若單論理非起非性者理本寂滅一法叵存誰起誰滅何性何修若謂有性還成有待故前文云是諸法性本無名字卽此意也理尙假立事豈存乎若約果徳則性不妨起者果徳卽是果上之徳全體起用普現色身依正融通也若約眾生惟起迷性者卽是眾生以我執取故惟生無佛也若聖鑑凡﹝聖字之上合有約字﹞卽起只是性者鑑者照也照於眾生所起迷性﹝迷性乃是性分之性金光明云心識二性卽此意也﹞卽是眞如妙性也今從反迷歸悟以說令離起歸性見非起性等者正明於止總安心意體諸顚倒卽是法性𨿽顚倒起滅不信顚倒起滅惟信此心但是法性卽是反迷歸悟離起歸性也對所離之起說所歸之性﹝能離能歸皆由止觀﹞則有起有性今旣離起性亦自亡是故名爲見非起性故止觀云體達旣成不得妄想亦不得法性亦如下文對華說空空無名字又復仍恐迷教之者離妄起外別求其性是故乃令體達妄起其實不起全是法性更無別性斯猶達冰其實無冰全是於水更無別水起旣不起全是法性滅亦無滅全是法性不待滅後別有法性是故名爲起旣不起滅亦無滅也。

十二料簡

安心行相六十四番文爲二初問意者卽是問於止觀中云又一心止觀復有六十四番也如前具引次答中雲約根約行者根謂信法根性故止觀云今師遠討根源久劫聽學久劫坐禪得爲信法種子世世燻習則成根性各於聞思開悟耳﹝能生名根不攺爲性﹞行謂信法二行從他聞法開悟卽是信行內自觀法開悟卽是法行故此兩種根性之行各有止觀四悉安心二八乃成一十六番言回轉者卽回法行轉爲信行又回信行轉爲法行一十六番成三十二化他旣爾自行亦然成六十四言相資者以聞資法以坐資信其間亦有轉不轉等三十二番亦有化他及以自行三十二番成六十四並前乃成一百二十八番之心今文但言六十四者義兼兩番六十四也行者何必盡具諸數者止觀云若心安於諦一句卽足如其不安巧用方便令心得安一目之羅不能得鳥得鳥者羅之一目耳又論其體性只是約於法性寂照自在堪用故爾許耳者總安別安皆依前文法性妙境故開總出別隨事𨿽則不同論其體性依境安心只是約於止觀同依妙境之體法性圓具寂照定慧隨人根性自在堪任約四悉檀用於止觀故有爾許六十四番安心行相耳豈徒然哉良有以也是則不可專執一句而得心安便謂不須六十四也何哉止觀云眾生心行各各不同或多人同一心行或一人多種心行如爲一人眾多亦然如爲多人一人亦然故須廣施法网之目捕於心行之鳥耳故大經云是諸眾生非惟一性一行一根一種國土一善知識是故如來爲彼種種宣說法要以是因緣十方三世諸佛如來爲眾生故開示演說十二部經今人不知乃以自行一句入道斥於廣學多聞法要開示一切豈不誤哉。

十三料簡

理觀惟達法性事觀應須推檢文爲二初問卽此文中或云諸法卽是法性者如前文云破昔計故約對治說令於諸法純見法性又云體妄卽是法性或云四運四性推檢者卽前第二番料簡十界四運及第四番料簡中云心非內外故色無內外旣無內外亦無中間及常自有豈非四性叵得之文邪又前文中但簡四運而自他等四性檢檢已在其中若不爾者何故止觀推四運中亦言自他內外等邪何者爲要者恐人不知妄生去取故問此二何者以爲的要之門次答意者此二皆是入道之門不可於中妄生去取故輔行雲修三昧者於此二塗一不可廢但隨根性所尙不同或宜思惟心性之理不生不滅謂一切法無非法性而得開悟或宜觀察一切時處三業所作未欲等運自他等性並皆叵存而得開悟或思惟心性不生不滅未能通達而滯諸法必假四性推檢而明或觀四運不知心性本自寂然必籍惟達法性而顯如安心中信法回轉相資之例可以意得是則但舉十法成乘而理事二塗無所不攝矣本末相映不其然哉委如向說宜熟詳之問若云理事更互相映文中那云更不余塗答此簡理觀異於事觀是故謂之更不余塗故知理觀但觀心性本無生滅降斯已外則非實相觀理之觀是故謂之更不余塗若更餘塗便同四運四性推檢人不見之往往異論。

十四料簡

法華玄文境能照智文爲二初問法華玄文境能照智𨿽引誠證理亦難明者玄文第三﹝現行印本﹞明智妙中初總明諸智有六第四明智照境云若由智照境由境發智四句皆墮性中如別記﹝釋簽云如止觀第三及淨名玄等說若離性過皆不可說故云如別記也今謂此約第一義中一法不可得是故若云由智照境是他性境由境發智是他性智境不由智是自性境智不由境是自性智境智因緣故智境智因緣故境則是共性若謂不爾自然境智名無因性故此四句皆墮性計並有過失何者第一義中一法不可得何故乃作由智照境四句而得以有得心解於大乘圓頓法門無有是處宜熟思之不可謗法﹞若四悉檀因緣立境智但有名字﹝釋簽云次明爲他隨機徧立四悉因緣可作四說如止觀第五記今謂此世間俗諦故無名相中假名相說無妨約於自他四句方便適時故下文中明不思議境智相照等皆是約於世諦而說卽是隨順世間而論境智相照成不思議耳例如佛本無身無壽亦無數量但是隨順世間而論三身三壽三量耳此語虛玄亦無住著如病除已卽可進食食則消化若不爾者根本見慢旣乃未除更加新封豈不猶如長冰添水愈增凝結何由融散邪﹞問智能照境境亦能照智不﹝釋簽云先問中云智能照境如常所論境亦能照智不者爲顯不可思議故有此問也﹞答若作不思議釋更互相照義亦無妨仁王般若云說智及智處皆名爲般若譬鏡面互相照亦大地一能生種種芽亦能生地一且置斯義﹝釋簽云答中有三先正答次引證三舉譬初正答者還依不思議答故能相照何者智旣是心境亦是心旣俱是心俱是法界心心相照有何不可次引仁王證成相照智處是境當知境智俱名般若故得說境及境照俱名爲實相三舉譬者鏡面如文地生芽如境生智芽生地如智照境此譬猶分未是境智體一而展轉相照相發故說不可盡恐妨後義是故且置﹞今所問者問於玄文境能照智𨿽引仁王般若經云說智及智處皆名爲般若以爲誠實明證顯於更互相照且智能照境義稍易解而境能照智意甚難曉是故謂之𨿽引誠證理亦難明也問今此釋疑何故料簡法華玄文答以彼玄文境能照智與今止觀境卽是觀其致一揆是故料簡法華玄文意實顯今摩訶止觀境卽是觀也。

次答文爲二初約方便圓極對辧別教教道名爲方便旣智境體別故理不可會不可會者不可融會也圓頓無上名爲極說卽境是智所以易融言易融者由體一也次以心下正約圓極解釋文爲二初明境智體同故相照此如向引釋簽中云智旣是心境亦是心旣俱是心俱是法界心心相照有何不可是則若非境智體同安能相照以成融妙故不可下次引止觀之文證成文爲二初正引文此卽章安一十六番私料簡中第十一番料簡之文也彼文問云問五陰俱是境色心外別有觀邪﹝輔行雲問五陰下六番問答爲成不思議意如前所明必先觀陰陰具色心爲卽四陰以爲能觀爲四陰外別有能觀若色心外別有能觀則所觀境攝法不盡若只四陰以爲能觀如何以陰﹝而爲能觀﹞答不思議境智卽陰是觀﹝輔行雲次答中約不思議相卽而說無始色心本是理性妙境妙智而隨妄轉不覺不知今旣聞名知陰卽是卽四陰心而能成觀乃至云故不思議卽陰是觀而境智宛然﹞言不可思議境初云者卽指智者大師正說十乘不思議境之初章安私云也故輔行釋修徳境中亦有此語故輔行雲故妙境初文章安料簡云法性自爾非作所成故知章安深領玄旨此指章安第十六番料簡尙得謂之初云豈今指於第十一番而不得謂之初云邪章安料簡旣爲成於不思議意何異大師正說十乘不思議境況輔行釋十乘初觀不思議境文中亦云是故今文妙觀觀之令成妙境境方稱理復以所觀顯於能觀妙境義成妙觀斯立爲是義故復明於境以是下約四句分別文爲四初標以此觀之旣乃是於不可思議故得乃爲四句分別不相妨礙也次境照下列然此四句第一句云境照於境者卽玄文中七科諦境展轉相照相照卽是諸境開合名異故開義同故合義同旣合豈非相照故十如中初如是性合因緣境初無明支以無明支轉卽爲明明卽了因是故乃成如是性也此則豈非初十如中如是性境照因緣中初無明境此一旣爾余可準知故此乃是境照於境若不爾者前文那云然義解者非消文時欲出文意必須出沒開合先令妙境周圓又如止觀十二因緣妙境文中亦以因緣之境對法華中十如又對陰入等境並在一念之中皆名不可思議豈非境照於境邪第二句云境照於智者卽以佛界十如等境照於圓教五品等智﹝二十智中圓教有四一五品智二六根智三分證智四究竟智﹞境照於智旣乃如此其第三句智照於境翻此可知但第二句境照於智卽以妙境而爲能照妙智爲所其第三句卽以妙智而爲能照妙境爲所能所𨿽分心體無別第四句云智照於智者卽是圓教五品等智展轉相照初後不二因果無殊又復應知約相待妙作如是說約絕待妙還開三教粗境粗智以爲圓教妙境妙智是則六道十如等境世間等智咸皆微妙並須圓論境智相照四句之義思之可知但今文中旣以圓極簡於方便是故如前約相待妙而論境智相照四句耳三照者下明圓極說照非方便教之所窮了照者說者並是人也方者正也應者當也此中一一皆以圓極簡於方便思之可解若不爾者前文那云順方便教理不可會若從極說於理易融下文那云又亦不同偏小妄心以爲所照邪四是故下簡異邪妄及偏小等僞上文旣以圓極簡於方便所以今文乃云是故不同等也世謂頑境者下文諭疑顯正例云偏指文中一句兩句以爲頑頓義同頑境體心踏心﹝踏字他合切著地也恐非文意應作粗字﹞止觀云又一種禪人不達他根性純教乳藥體心踏心和融覺覓若泯若了斯一轍之意障難萬途紛然不識輔行雲又一種下明化他失密引慧文已前諸失顯得一往斥其不達障難尙失於小況復大邪於中先明人非以不能用化他安心六十四番是故成失況復九乘等邪﹝輔行第一云若準九師相承所用第一諱明多用七方便故第二諱最多用融心性融相融諸法無礙第三諱嵩多用本心三世無來去眞性不動第四諱就多用寂心第五諱監多用了心能觀一如第六諱慧多用踏心內外中間心不可得泯然淸淨五處止心第七文師多用覺心重觀三昧滅盡三昧無間三昧於一切法心無分別第八諱思多用隨自意安樂行第九諱顗用次第觀如次第禪門用不定觀如六妙門用圓頓觀如大止觀以此觀之𨿽云相承法門攺轉文師已來旣依大論則知爾前非所承也﹞體心等者明化他法非𨿽體達如空非體法實智﹝此空旣非體法實智則是頑境亦名頑空頑謂癡頑無有覺知以由此空不是中道第一義空佛性覺照是故斥之爲頑境耳﹞𨿽推﹝他回切﹞踏不受非無作捨覺𨿽調和融通非混同法界𨿽覺察求覓非反照心源𨿽泯然亡離非契理寂滅𨿽了本無生非智鑑妙境如此等用非不一途故云一轍轍者車行迹也故知此等永迷十觀及所觀境又亦不同偏小妄心者偏謂偏僻卽別教教道已還也小謂小乘三藏也妄心之言卽是陰等十境也釋簽云陰等十境惟在三教輔行雲前之八境但在凡夫後二名爲聖人方便若前三教差降不同別教乃於菩薩之境但觀二通教但觀一三藏全無但觀九境通二乘人觀八境半三藏二乘觀八境全又云前八在凡可見後二旣是圓實方便故知十境位並在凡又亦不同假立眞如者他宗之中有假立眞如之說故今斥之耳又假立者猶別立也故輔行雲今家用此十法爲境不同常途別立淸淨眞如無生無漏如是觀者如離此空別更求空問旣云用此十法爲境何故簡於偏小妄心答此約圓極妙境而說是故須簡偏小妄心故止觀云此十重觀法橫豎收束微妙精巧初則簡境眞僞﹝云云﹞輔行雲攝諸法盡故云收束理幽爲微絕待爲妙不濫偏小名精安布次比名巧初則簡圓極境名眞以偏小爲僞文句記云簡境及心者境旣簡於眞僞心亦須辧偏圓以若非圓心不具三千若非三千攝法不徧故須簡於思議心生取不思議心具者也若通而言之心卽是境故文句記云心境俱心也若別而言之心謂剎那不思議心境謂百界三千妙境文句記中從別而說是故謂之簡境及心也以圓妙境簡於粗境𨿽則不同偏小妄心然而圓妙不思議境其實觀前思議陰心以成圓妙不思議境故止觀云一觀心是不思議境又釋簽云今是圓人所觀境界觀已俱成不思議故卽此意也又輔行雲已聞思議十界歷別示此十界同在一心則一心中十界可識乃至云人見注云非今所用﹝舊本止觀非今所用四字注於文下現行印本則攺注文﹞便棄思議別求不思議者遠矣如爲實施權權是實權開權顯實實是權實相待絕待次與不次悉亦如是若棄思議當知是人二法俱失又下文云若無十境乘則無體所照旣爾能照亦然者亦應簡云不同偏小世智等也率爾者輕率聊爾也論語云子路率爾而對﹝云云﹞。

十五料簡

破法徧中智斷之說文爲二初問破法徧中云須先用無生爲首者止觀云今且置三門且依空無生門輔行雲淨名大品並以無生爲首故今亦然文列𨿽以有門居初依前諸意且用無生也問後料簡云何復云無生是智無滅是斷者卽止觀中引佛藏示相涅盤釋義地持對教文後料簡云問若無生門攝一切法者則無復諸門答無生門亦攝諸門諸門亦攝無生門若依智徳義便故言無生門此應四句生門無生門雙亦雙非若依斷徳義便應有滅門不滅門雙亦雙非大經舉十五日月光增正諭智徳十六日月光減正諭斷徳輔行雲旣從智斷二徳以立門名三十二門未嘗別異隨舉一門攝三十一智則是觀斷則是止觀異名如釋名中會異科說若其然者依無生門說破法徧則但有觀而無止邪次答中言破徧門意從事偏說者約理而論止觀同體約事而辧止觀隨宜故無生門屬於智徳智徳是觀旣是隨宜是故從事偏說無妨則不可以止觀同體而爲難也故文中云有定之慧而盡淨之者破徧文初云若未相應應用有定之慧而盡淨之故言破耳具如記中廣分別說者安心破徧並是絕待咸具定慧今據初心欲入未入隨事調熟用與不同或宜有慧之定如前安心或宜有定之慧如今破徧故從行立名名不虛設又前安心中先推法性義多從定是故云安今此破徧中先準教門義多從慧是故云破二文兼具法體無偏故前信法莫非法性止觀故也今此無生亦由同體止觀故也故會異中云止中有觀觀中有止﹝云云﹞。

十六料簡

禪境初因緣妙境中云不同取著一念能具三千文爲二初問止觀所觀開爲十境第六卽是禪定境也而禪定境自開爲十初根本四禪十神通禪前七種禪但直明所發禪定之相至第八因緣禪中乃明發於十二因緣禪境約此十二因緣禪境以明十乘妙觀而初妙境中乃云不同世人取著一念能具三千故云禪境句初十二因緣觀不思議境初云不同等也然止觀中但云復次言一念不同世人取著一異定相一念乃是非一非異而論一耳止觀此文𨿽則不言百界三千而前文中乃云復次十二因緣十如十境在一念心中乃至云一人一念悉皆具足十界十如而又簡於不同世人取著一異定相一念文一念具足十界十如乃是非一非異而論一念之一十界十如之異故此乃簡不同世人取著一念能具三千也輔行解此具引如前以一例諸文中引之此不煩錄爲惟此中諸境皆然者今問取著一念不具三千爲獨在此禪境之中因緣妙境爲復通於陰入煩惱乃至菩薩諸妙境中皆如是邪次答中言一切皆爾者意云文𨿽在此義通上下故知始自觀陰入界成於妙境乃至觀於二乘菩薩以成妙境一念具於百界三千皆同於取著一念能具三千並是約於非一而論一念非異而論三千耳是故謂之一切皆爾故輔行雲故知三千非三千具足三佛性三千旣爾一念亦然故前文云以一例諸部內惟有一文說之以此一文而均上下使處處文義通徹照然若爾何但止觀如此以至妙玄文句亦然近來學者都迷此旨將何以明一念三千乃是終窮究竟極說章安云若定謂一念具含萬法是如來藏卽同迦毗羅外道因中先有果計若定謂心無萬法修之方有卽同優樓僧佉外道因中無果之計若定謂亦具亦不具卽同勒娑婆外道因中亦有果亦無果之計以至六師各有計著並屬外道之所計耳所以若聞心具萬法是如來藏卽謂如囊盛沙若聞心無萬法卽謂猶如兔角斯並永執邪見之人何可論道故涅盤經諭以癡王求於斷弦之聲蓋由此也以此明之近代所傳止觀之道率爾發頭便謂一念具足三千豈不同彼迦毗羅哉若不爾者何故聞於一念三千泯絕叵得輙便難云打疊向於何方而去嗚呼哀哉此等師徒從無始來不知一念諸法寂然故使於今不解妄念無一異相達此無相空中之理方能具足三千妙假一多相卽帝网重重且執權迷實則權實俱亡況執邪迷正其道何在尙非小乘入道之門豈能通於大乘妙性邪故知若迷此旨不請濫傳吾教自誤誤他非同小事幸希後徳試爲思之。

十七料簡

以據理不隔難取著不具文爲二初問言若爾者若者如也爾者詞之必然也謂若如上所說者應當取著之心凡情妄念不具三千之妙法邪此中所問旣言應當取著心中不具三千則是據理不隔取著亦具三千以難修觀觀於妙境簡異妄念之不具耳故輔行雲若據理論無非法界亦何隔於取著妄情須知據理不隔妄念亦具三千與輔行雲故至止觀正明觀法並以三千而爲指南不可雷同若不爾者前文那云又亦不同偏小妄念以爲所照由是明之十乘初觀不思議境一念具於三千之法不可濫於取著妄情據理不隔亦具三千也若其然者近人競說三境之中初性徳境一念三千於六卽中是理卽收於文句記四句立法乃是理則性徳緣了殊乖文意甚失旨歸𨿽輔行雲性徳緣了本自有之斯乃約於眞如觀理照於性徳本自二空耳人不見之誠可悲哉次答中文爲四初明取著不具異於據理不隔意言止觀中云一念不同世人取著一念能具三千者此乃準的用於妙觀觀於妙境而說一念具三千耳不可同於據埋而論不隔妄情任運本具也故輔行雲此據初心習觀之人恐濫托於妄情觀境﹝妄情觀境卽向所謂頑境及偏小妄心也﹞是故應須簡示入門簡示入門卽止觀云不同世人取著一念能具三千乃是非一非異而論一念具三千耳故輔行雲爲是何等一心能具故簡示言不得同於妄計一念能了妄念無一異相達此無相具一切心三千具足方能照於一多相卽辧別眞僞故名簡示從玆入道故名爲門次取著下明能了取著妄念成三諦之境取著之心本是諸法者據理𨿽則不隔望觀乃屬於事是故取著之心本是陰等諸法亦如前文云眾生久劫但著諸法也照此著心緣生虛假假中﹝中字但是語助而已﹞三千者卽能了妄念陰入從賴緣生虛假無實非一異相方能具足三千之法故得名爲假中三千也自體性空者達於性具三千俗假但有名字﹝諸文所明圓教三諦而其俗諦乃是幻有幻有無實但存俗假名字而已﹞名字叵得是故名爲自體性空卽眞諦也卽是心性者空假俱蕩二邊雙亡卽是中道第一義諦故輔行雲心性不動假立中名也不可思議圓妙三諦者總結上文也故三千妙假卽空卽中乃是不可思議圓妙之三諦矣三舉空華爲諭者法華文句云比況名譬曉訓名諭卽托此比彼寄淺訓深也空諭眞如三諦妙理華諭諸法取著妄情華與空體無二無別諭於眞妄其理本同此空不當華之與空諭於本性常自寂滅妄元叵得眞亦無名對華說空諭於對治取著妄情乃說三諦眞實之理空無名字諭於眞理對妄立而今旣照妄情叵得是故眞理名字亦無故金剛錍四十六問中有空華一問故彼問云病眼見華華處空處同異存沒法譬如何今此與彼辭異意同何者太虛空中本自無華由病眼者徧空見華是故名存而虛空中華實不生病眼若除見空無華是故名沒而實無華於空中滅以病眼故於空見華空華處異若能體病知華卽空空華處同無明本惑佛眼不明於法性空見於諸法故名爲存而法性空妄情諸法實不曾生本惑若除佛眼圓照見法性空諸法叵得故名爲沒然而諸法實不從於法性空滅以本惑故於法性空見於諸法是故諸法與法性空其處則異若達本惑則知諸法卽是性空是故諸法與法性空其體本同是故當知空華處同卽是今文華與空體無二無別此空不當華之與空及以下句空無名字也空華處異卽是今文對華說空也四以此下例推諸法以此空華之諭委悉推尋眞妄事理迷悟縛脫一切諸法莫不皆如空華之諭也。

十八料簡

因緣妙境文中以三道對三徳文爲二初問束爲三道者卽是收束十二因緣不出三道也故無明愛取卽煩惱道行有卽業道識等五支及以生死卽苦道以對三徳者無明愛取轉變爲明卽般若徳了因佛性也行有業縛變成解脫徳卽緣因佛性也苦道是生死變成法身徳卽正因佛性也此從別對而說故輔行雲若別對者翻對義便若通論者觀十二因緣眞如實理名正因佛性法身徳觀十二因緣智慧是了因佛性般若徳觀十二因緣心具足諸行是緣因佛性解脫徳也故輔行雲若通對者據理通故𨿽有通別皆是圓義也苦身質礙那對法身者卽是問於別對三徳以苦道對法身也識等七支苦道之身旣是分段質礙之軀何得對於中道正因法身無相邪次答中言此約理說等者約於性徳之理而說是故的相翻對以苦道之身對遮那之身是故作此翻對說耳故文句記釋三道卽三徳是相對論種云言相對者且從當體敵對相翻卽事理因果迷悟縛脫等始終理一故名爲性有生性故故名爲種生時此種純變爲修且從當體敵對相翻𨿽則如此其如三道三徳之性本無二體故前文雲華與空體無二無別故今謂之實論三徳體更無前後若約迷悟當體敵對相翻而說則三道在前無始本迷故也三徳在後今日方悟故也前後𨿽分體非隔異是故得云始終理一且論無始苦輪﹝止觀明十二因緣亦名十二輪束縛不窮故名爲輪輔行雲展轉不窮猶如車輪今文且明苦道故云苦輪耳﹞無際﹝旣是無窮故無際畔﹞與業煩惱不並﹝不一也﹞不別﹝不異也﹞者未言今文不思議境是故且論無始三道且論無始三道尙然況今妙觀觀於妙境邪是故謂之況今文中等也故大經三十六云一切眾生身及煩惱俱無先後一時而有𨿽一時有要因煩惱而得有身終不因身而有煩惱荊溪私謂諸大乘經云無始者不獨云身不獨煩惱若一在先一則有始今經從於對治機說故云要因煩惱而得有身實而言之非但過去言無先後只於現在煩惱爲身而作因時亦無先後何者因果無二色心體一三道三徳一念無乖五陰五脫剎那理等貴在破執破執了已性同虛空空無先後內外誰施三十六軸惟從涅盤五十二眾咸成佛性故今謂之約於一念十界百界以論因緣﹝止觀云十二因緣十如十境在一念心中﹞約此因緣以論三道﹝束十二因緣爲三道﹞約此三道以論三徳﹝卽以三道別對三徳﹞旣在一念是故三道及以三徳並無前後故性徳三因無時不具﹝止觀云性徳因中不縱不橫名三佛性修徳果不縱不橫名爲三徳含生○具足故云爾﹞理體旣同相亦無相豈得更問苦身質礙那對法身邪。

十九料簡

一家所傳理事三觀文爲二初問中引有人問云此土眞詮稟承有緒者有人卽是濫禪之人也彼濫禪人見今天臺說於止觀修証之法乃設問云此土眞詮稟承有緒﹝緒者由也端也﹞西域始自迦葉傳燈此土初則達摩持法而所傳之法是佛心印故曰眞詮遞相分付是故名爲稟承有緒𨿽教科開廣者科者條也品也謂教門科目條品爲緣開之廣博卽一代修多羅藏也而本味仍存者卽眞詮心印有在也但尋求此眞詮宗源自然可得會於根本何須天臺復更立於實相觀理一心之三觀惟識歷事四運等推檢混﹝胡困切﹞濁於我心水淸流邪所以濫禪之者亦有謂之若未頓超方便且於教法畱心等以彼自謂所傳之法頓超方便乃是教外別傳故也遂斥依經立行之人乃是偏小漸次方便此蓋濫禪之者迷於圓頓修行方法偏計理性無說無示而廢修徳解行二門端拱無爲乃言我是頓機直入若諸經論乃被中下漸次之流一家所斥暗証之徒良由於此亦如圭峯禪源詮云達摩未到古來諸家所解皆是四禪八定南嶽天臺依三諦理修三止觀教義𨿽圓終成次第惟達摩所傳最上乘禪亦名如來禪頓同佛體迥異諸門又云講者偏談漸義禪徒多示頓門又自謂之禪遇南宗教逢圓覺嗚呼圭峯濫附他禪謬斥衡嶽孔子所謂道聽塗說徳之棄也具如大部補注中辧又淸涼云賢首所立頓教訶教泯相卽順禪宗悲哉淸涼一至於此吾佛所說大小乘法教化眾生奚嘗少於訶泯遣蕩邪又有人謂崇法禪師昔日聽律乃嘆云解脫之道天壤相隔遂棄之學經論洞明智者一宗偏說法華十妙後又嘆云余以不退心慕常樂果當自初地至於十地豈爲名相所縛邪乃捨之直造韶禪師道場韶公接之云自性淸淨無一法可得者佛之理也百福莊嚴無一善可棄者佛之事也𨿽分二途皆彊名耳吾是崇壽之子玄沙之孫建大法幢以金剛體全付於汝今問若爾將何以爲教外別傳乎戒律是三學之初章入道之前陣何乖解脫之路邪況維摩云其知此者是名奉律若其然者何法非律乎佛所說經菩薩造論豈以名相束縛於人邪苟如韶公所說將何以髙南嶽天臺邪而崇法禪師云爲名相所縛者自是汝學天臺不得其門耳而十妙之法奚嘗束縛於汝哉諒是徒聞十妙之名不達一心三觀之旨妄生取捨眞可哀哉孟子云吾聞出於幽谷遷於喬木者未聞下喬木而入於幽谷者斯言信矣。

次答文爲二初責來問浚﹝私閏切深也﹞流本淸撓﹝玉篇云乃飽乃教二切訓亂也﹞之未濁者先責所問云四運推撿混我淸流也是知深流本自淸潔設使撓之亦未混濁何得聞於惟識歷事推撿四運四性叵得自疑謂之亂於淸淨之心邪次眞源下責其所問云一心三觀未會宗源也是知眞源其體本淨如或混﹝胡本切﹞也詎﹝其呂切豈也亦去聲呼﹞有妨﹝去聲通乎﹞礙乎何得聞於實相觀理更不余塗便謂不能尋源會本邪此中旣舉源流枝本若不約於實相觀理惟識歷事如何消之。

次設使下正明所傳文爲二初斥天竺來儀未若兜率垂降言印度者此云日月良以彼方聖賢相繼開悟眾生猶如日月故以名焉舊云天竺身毒﹝音篤﹞賢豆也設者猶縱也亦猶假也謂縱使西域印度有於一聖來儀戾止傳佛心印未若﹝若者如也﹞兜率﹝此云喜足亦云妙足﹞補處慈尊二生垂降化身開導也言一聖者或謂此是假立耳其實無人也今尋文意恐指達摩耳謂縱使達摩乃是西域一聖來儀亦乃未如兜率慈氏二生垂降也良以補處其位超過一切菩薩之聖故也豈可以達摩西來便是傳佛心印而貶補處垂降名爲教家偏漸邪言二生者淨名廣疏解世尊授彌勒菩薩一生記云言一生者但取未來更來閻浮提中生也大論云三生謂此生一也兜率天生二也未來更來閻浮提生三也今云二生垂降者卽第二生也又慈恩基師上生疏云一者一生所系二者最後之身三者坐道場身上生卽一生所系下生局後二身此非今文二生垂降之義也。

故東陽下次正明天臺祖承心要文爲三初明近承補處心要文爲二初總敍祖承人法東陽大士者人也三觀四運而爲心要者法也言東陽者古稱東陽郡今爲東陽縣縣有東陽山屬婺州言大士者大論以菩薩爲大士大者簡小也士者事也按大士實錄及李華員外撰左溪行狀皆云東陽大士姓傅名翕時謂彌勒化身而左溪卽大士六代之孫也位居等覺者一生補處也亦名無垢地過十地解入百千三昧照一相無相寂滅無爲若望妙覺猶有一等故名等覺𨿽有一品微細無明亦乃如無故名無垢且一生補處彌勒大士尙以理事三觀四運而爲心要豈有印度一聖來儀便廢此邪髙僧傳云達摩禪師初到宋境北度至魏隨其所在誨以禪寂於時國中盛弘講授乍聞禪法多生譏謗乃有道育慧可二人年𨿽在後銳志髙遠初逢法將弘道有歸感其精誠誨以定法如是安心謂壁觀也如是發行謂四法也如是順物教護譏嫌如是方便教令不著入道多塗要惟二種謂理行也藉教悟宗深信含生同一眞性以客塵故捨僞歸眞凝住壁觀無自無他凡聖等一堅住不隨他教與道冥符寂然無爲名理入也行入四行萬行同攝初報怨行當念往劫舍本逐末多起愛憎今𨿽無犯是我宿怨甘心受之二隨緣行眾生無我苦樂隨緣三無所求行世人長迷處處貪著名之爲求道士﹝古之釋子皆稱道士後爲黃巾濫竊呼之﹞悟眞理與俗反四名稱法行卽是性淨之理故也濫禪之人請讀斯文何得斥今立於理事三觀四運自疑謂之混我淸流不能復本邪況達摩以四卷楞伽授於慧可乃云吾觀漢地惟有此經仁者依行自可度世可附玄理如前所陳遭賊斫臂以法禦心不覺痛苦火燒斫處血斷帛裹乞食如故況復又云藉教悟宗深信含生同一眞性後人何得棄此法言自謂達摩西來乃是教外別傳心印邪何得輙云宗門之旨非教家所知邪嗚呼若苟執此見其猶捨五經而談堯舜之道耳異哉髙僧傳雲南嶽禪師定慧凝遠性戒自然威徳尊嚴道風遐扇幼感梵僧勸令出俗長蒙徧吉現形摩頂諷誦法華智通宿命翹勤方等靈相鬱蒸九旬策修一時圓證法華三昧大乘法門朗然開發自是之後寂照幽深辯才無滯於是內求之士重繭雲集以所證法傳授學人並托靜山林宴居巖籔練微入寂弘益巨多昔江左佛法盛弘義門自思南度定慧雙舉矣天臺智者幼冥禎感夙稟玄風蘊道天臺尋師衡嶺雙弘定慧圓照一乘受四教於神僧稟三觀於上徳入法華三昧證陀羅尼門照了法華若髙輝之臨幽谷說摩訶衍似長風之遊太虛假令文字之師千羣萬眾尋其妙辯莫能窮也自發軫南嶽弘道金陵托業玉泉遁迹臺嶺三十餘載盛演一乘止觀禪門利益惟遠義同指月不滯筌罤或於一法中演無量義攝無量義還入一心實觀玄微淸辯無盡由是四方法侶請益如林若定若慧傳燈逾廣爲大機感著述其文並理會無生宗歸一極禪門止觀及法華玄但約觀心爲眾敷演灌頂法愼隨聽筆錄顗自印可天下盛傳可謂行人之心鏡巨夜之明燈自古觀門未之加矣豈達摩西來別傳心印而勝於此邪是知圭峯雲南嶽天臺依三諦理修三止觀教義𨿽圓終成次第者斯言謬矣況復圭峯稟受淸涼而淸涼云撮臺衡三觀之趣使教合忘言之旨心同諸佛之心不假更看他面謂別有忘機之門昔人不參善友但尙尋文年事稍衰便欲廢教求禪豈惟抑乎佛心亦乃翻誤後學況復淸涼亦稟賢首而賢首起信論疏及心經疏凡明修行方法並指天臺止觀圭峯何得背祖違師妄生形斥豈不懼於後之明哲考其虛實邪。

故獨自下次別引理事心要之詩此詩具在大士實錄初引獨自精詩者證於今家一心三觀實相觀理謂一切法無非法性更不余塗也言荊棘者唐章懷太子注後漢書云荊棘者榛﹝仕銀切木叢生也﹞梗之謂也亦名楚亦云荊也次引獨自作詩者證於今家四運四性惟識歷事推檢叵得也並﹝早政切﹞者並也皆也此中旣引獨自作詩以證惟識歷事推檢而輔行中前文所引獨自作詩以證惟識四運推檢與今文同後文所引獨自精詩以證作受修惟識觀恐是誤也況復於其作受修觀合當引於獨自作詩故不可引獨自精詩也又復若以本末相映理事不二而消之者故𨿽惟識四運推檢亦可引於獨自精詩實相觀理以顯惟識歷事悟理也。

況復下次明遠稟佛瓔珞經今家所明三觀妙行非但近承東陽大士亦乃遠稟佛瓔珞經輔行雲本業瓔珞經有兩處文明此三觀上卷明十回向中一一回向各各有十所緣境界第十回

向中第十觀者名爲無相第一義觀得入初地初地已上三觀一心言三觀者從假入空名二諦觀從空入假名平等觀二觀爲方便因是二空觀得入中道第一義觀雙照二諦心心寂滅自然進入初地法流水中名摩訶薩此卽別教次第三觀耳下卷云敬首菩薩白佛言如上所說若因若果若賢若聖一切功徳今此會中十四億那由他人誰能不起此座受學修習從始至終入菩薩位時佛頂發放一切光復集十方百億佛土諸菩薩眾卽於眾中告文殊普賢法慧功徳林金剛幢金剛藏善財童子等汝見是眾中敬首菩薩問三觀法界諸佛自性淸淨道一切菩薩所修三觀法門不汝等各領百萬大眾皆應修學如是法門此卽圓教一心三觀也今文所指正在於圓是故謂之本宗瓔珞輔行問云若爾惟應上地修此三觀何關凡下答經文旣云各領百萬大眾皆應修學何獨上地又大瓔珞經云攝意入定分別三觀亦不見人入定意者遊心十方無量世界承事供養觀一切法是則名爲具足禪度是故當知三觀未圓禪度未滿三智具如大品三智品中﹝止觀大意中注云三觀名義在大瓔珞等經三諦名義在仁王等經今謂此指舊仁王經耳而慈恩宗人不達於此卻準新仁王經但明二諦以斥天臺所明三諦況復又迷二諦三諦但是開合之不同耳﹞故三觀智文理有憑非徒胸臆虛張無據也。

補處下三結遠近同歸一轍文爲四初明大士金口親承一生補處彌勒大士釋迦如來紫磨金身口業所說瓔珞等經三觀妙行親於佛前稟承遵奉流通永永所以兜率二生垂降乃以三觀四運撿尋豈惟自照兼以利他故知下次明天臺稟承符契以是故知一家教門所明三觀遠則承稟佛所說經近則復與大士符契東陽大士道王梁朝滅於陳代大建年中天臺智者生於梁末法化陳隋故東陽大士與天臺智者往往相遇矣邊下中髙邊髙中下名之爲宛顯了可見名爲宛然言符契者符亦契也漢書封功臣以竹長六寸分而合之爲符故字從竹也契者約也卽契劵也釋名云劵綣也相約束繾﹝去善切﹞綣﹝口阮切玉篇云不離散也韻集云謹愼也﹞爲限也況所用下三明一家通宗諸教摩訶止觀正明觀法並以法華諸法實相卽實之權百界三千而爲妙境乃至離愛不離境故故諸境十乘皆以法華大車爲諭是故名爲所用義旨以法華爲宗骨良以靈嶽親承道場契悟正在於此故也故智者臨終聽唱法華竟乃云法門父母慧解由生本迹曠大微妙難測止觀序云智者事南嶽南嶽事文師文師用心一依釋論﹝諸文亦云智度論論云智度大道佛善來智度深海佛窮底智度相義佛無礙稽首智度無等佛亦云摩訶衍論亦云大論以摩訶衍翻爲大故般若翻爲智故故云大智度論亦云釋論睿公序云憲章智典作玆釋論﹞論是龍樹所說付法藏中第十三師智者觀心論雲歸命龍樹師驗知龍樹是髙祖也論云因緣所生法我說卽是空亦爲是假名亦是中道義今止觀中旣用智論因緣生法卽空假中是故謂之以智論爲指南也言指南者文選吳都賦云指南司方注云指南車也車上有木人常指其南故云司方也又古今注云指南車起於黃帝與蚩尢戰於涿鹿之野蚩尢作大霧以迷四方於是乃作指南車以示四方遂擒蚩尢而卽帝位問若以智論爲指南者輔行那云以三千爲指南邪答此亦無別但是隨文趣舉爲況耳散引諸文該乎一代文體正意惟歸二經一依法華本迹顯實﹝卽向所謂以法華爲宗骨也﹞二依涅盤扶律談常良以法華𨿽則顯實末代根鈍若無扶助則正行傾覆故正助相添方能乘於大車遠運故云以大經爲扶疏也扶字應從木從手乃是扶持字耳疏字平聲呼應從艸文選讀山海經詩云孟夏艸木長繞屋樹扶疏注云枝葉四布貌也今文之意乃取扶助之義以解扶蔬之名何以知之文句記釋藥艸諭品文句中云言扶蔬者扶謂扶助爾雅雲林有艸木曰蔬記作此解扶蔬之名恐是誤也若爾今文應云以大經爲扶助方乃允合扶律談常之義不須謂之以大經爲扶蔬也妙玄中明別教斷伏髙下依大品三觀引大品云菩薩欲具道慧當學般若卽是十住習從假入空觀伏愛見論欲入十住位若得十住卽斷界內見思也欲以道慧具足道種慧當學般若此卽修從空入假觀入十行也欲以道種慧具足一切智當學般若此卽修中道正觀入十回向也欲以一切智具足一切種智當學般若此卽是證中道觀入十地也欲以一切種智斷煩惱習當學般若此卽等覺也無明煩惱習盡此卽妙覺也釋簽問云今此文中將此四義以對三觀與大論中釋因中總別果上總別何異答言異意同何者空假爲因中道爲果從假入空爲因中總相從空入假爲因中別相別人修中初但總相爲果上總若入初地雙照二諦爲果上別當四義與三不殊若以別顯圓則其義可見故止觀中明四智云四智者如大品明道慧道種慧一切智一切種智釋論解此有多種或言因中但有理體名道慧道種慧果上事理皆滿名一切智一切種智或言因中權實故言道慧道種慧入空爲實慧入假爲權慧或言果上權實故言一切智一切種智直緣中道名一切智雙照二諦名一切種智或言因中總別果上總別或言道慧道種慧是單明權實一切智一切種智是復明權實如是等種種釋四智四智只是照三諦耳輔行雲四智亦是權實二智對因果等是故成四開合觀諦不出於三具如向說止觀又引大品云王三昧攝一切三昧首楞嚴定攝一切定大品云欲得道慧道種慧一切智一切種智當學般若問釋論云三智在一心中云何言欲得道慧等當學般若答實爾三智在一心中爲向人說令易解故作如此說耳輔行雲大品下引證佛智具三智故皆云學初問中言欲得者或是一人前後欲得或是多人各各欲得但云當學豈名一心次答意者法在一心說必次第豈說次第令法縱橫此則名爲以大品爲觀法也如引華嚴等經以證圓頓止觀竟然後結云如是引證寧不信乎故此卽是引諸經以增信也如引地論中論及十住婆娑論等卽是引諸論以助成也觀心下四明所傳與他永異止觀序云止觀明靜前代未聞又云此之止觀天臺智者說己心中所行法門又止觀體相中云如此解釋本於觀心實非讀經安置次比爲避人嫌疑爲增長信幸與修多羅合故引爲證耳妙玄云經者緯義如世絹經以緯織之龍鳳文章成﹝緯者橫織絲也經者豎絲也﹞佛以世界悉檀說菩薩以世界緯織經緯合故賢聖文章成又約行論經緯者慧行爲經行行爲緯經緯合故八正文章成又約理論經緯者詮眞爲經詮俗爲緯經緯合故二諦文章成乃至云觀境爲經觀智爲緯觀察回轉織成一切文章今此止觀乃是天臺智者觀心爲經諸法﹝卽一代聖教中之諸法也﹞爲緯織成部袟﹝正作帙亦作帙直一切書帙也亦云書衣也﹞不與他宗行法同類故僧傳云自古觀門未之加矣自古觀門尙無以加而圭峯輒斥之其猶可濱之人捧土以塞孟津﹝孟是地名在洛北都道所湊古今以爲津今河陽津是也﹞蓋不知其量也。

二十料簡

大師禪門口訣﹝現行印本文有六紙﹞治病心要文爲二初問可解次答文爲二初明諸皆治病彼文初明安般守意次文方明病相不同今文謂之諸皆治病者且從次文而答之耳彼文明病乃有多種一身作病二鬼作病三魔作病四不調息成病五業障病治此諸病如彼具說如治第一身作病云坐時或倚壁或衣襟大眾未出而臥此心懈怠魔得其便入身成病使人身體背脊骨欲疼痛名爲注病難治行者愼之治法者用息從頭流气向背脊歷骨節邊注下須好用心方得差耳惟有下次明一偈心要文爲二初引偈文此偈卽是次文明病之初文耳故彼文云坐禪人問種種病師誡言但系心在境不令他緣病自差耳用之者遠至三日無有不差問心亂橫見答攝念可愈問四大增損那得復差答心之動轉猶扇之有風住止理數然師教誡常言具引偈文卽如今也實心者圓心也實境者妙境也系者如止觀云系緣法界一念法界也系緣是止一念是觀輔行雲𨿽系𨿽念不出法界𨿽止𨿽觀寂照同時疊﹝徒納切﹞遞也更也注者記也專也亦猶水之灌注也釋曰下次釋所以心注於境境注於心等應以前文四句分別來此用之又復應以諸文大旨開拓此中使夫心境相注之義泠然可解細思細思今不委示。

○第六行解相資例

文爲二初牒名次釋義文爲二初判解行文爲二初約前七正判解行如分別中等者十義亦名十門也故止觀第一約十義分別十章始自眞俗終至橫豎其第六義卽是自他而前八章名爲自行起教一章名爲化他旨歸乃是非自非他故云於中且約自行化他等也果報爲果非今正意者以行解相資正在於因因成方乃克獲大果所以果報非今正意也前五生解後二爲行者次文顯矣。

次分別下釋疑文爲二初釋疑明自行之解惟前五章言釋疑者止觀十義分別十章而第七義卽是目足大意至起教是目方便至果報是足旨歸非目非足輔行雲大意至起教是目者亦隨語便準理應云初五章及起教是目目譬於解前之五章卽自行目起教一章令他生目方便至果報是足者足譬於行方便正觀有功用行果報位在初住已上無功用行自然作意𨿽小不同同屬於行若準第五卷

﹝現行印本文在第四﹞初云前六重是解﹝輔行雲方便望五稍似行始若望正觀全未論行是故前六並屬於解﹞是則方便亦屬解收今以方便得爲行始且判屬行今文中云越次取文兼化他故者以初五章及後起教同譬於目乃是越於中間方便正觀果報三章次第故也起教旣是化他之解故自行之解惟前五章是也故恐人疑目旣譬解是則始從大意終至起教莫非是解何故向來但判七中前五屬解故玆釋云分別文中𨿽以等也是故須知解有自他今旣論於自行之解故不須以化他之解而爲妨也。

次大意下釋疑明五略行果非正修之相文爲二初正明言釋疑者以輔行雲問前五略中有行有解有因有果何故但云六重是解答言大意者冠於行解自他因果意旣難顯還作行解因果等釋非謂己有行果等也故大意是總餘八是別別是別釋行解因果若復有人依前五略修行證果能利他等自是一途﹝輔行釋常坐三昧意止觀中云此去乃至非行非坐並粗準本輕示觀門之語縱有似於十觀之相而文並約略未可以辧觀法始終初發大心及下三略亦復如是故此五略但名大意若欲消釋必善下文十乘觀法方可離謬云云﹞若論文意但屬於解於屬解中恐解不周故須委明名體及以攝法等相方堪成下十境十乘如大意中𨿽云發心十種不同及四三昧明行差別但列頭數辧相未足是故都未涉於十境十乘故今謂之大意𨿽有行及果報等乃至云非謂卽是修行相也。

次何者下舉方便正修以驗之文爲二初正舉何以得知前五略中未是正修之相以由修行之相俱須用於二十五法以爲方便十境十乘以爲正修而五略中旣未明此驗知但是解於始末而已未卽便爲修行之相也次所以下釋意然此但釋正修所以故云若無十境等也仍闕釋於方便所以是故應云若無方便正行難立若無十境乘則無體體者卽當體之體也若所依之體卽諸法實相耳故輔行雲又此十境卽是前文所顯之體前約所顯能攝故立體名今對能觀所發故立境名又前從理說故體惟一今從事邊故境有十事卽理故故一一境皆不思議理卽事故故一一境相別不同是知若無所觀十境則無能觀十乘之體以由理無所存徧在於事故須卽事以顯於理方有十乘大車之體也不二門云故撮十妙爲觀法大體者卽所依之體也若望能觀是則十妙還成陰入等境當體之體以第一義𨿽理圓頓𨿽實本𨿽久遠望觀屬事事卽當體之體故也故知今云若無十境乘則無體者卽當體之體也而前文云諸法實相以爲車體者卽所依之體也𨿽分二塗理無異轍故全所依而爲當體仍了當體卽是所依卽理而事卽事而理不其然哉問若以十境爲十乘體十境不出火宅煩惱而釋簽云以火宅爲寶渚必爲所焚以煩惱爲能乘義須傾覆與今相反如何會之答今以十境爲十乘體但是車體而此車體若無眾寶莊校白牛引駕僕從侍衛十乘之行緣了顯發但是禿乘灼然傾覆必爲所焚矣故次句云若無十法名壞驢車良由此也若無十法名壞驢車者大經梵行品雲乘壞驢車正南而遊章安解雲乘壞驢車譬惡法自運也正南而遊自有三解一雲南是離地北是坎地去坎就離譬失善起惡二云就諸方而說北是上方譬斷善人從上墜下三雲天子南面殺活自在此人邪見判無因果其心自在亦復如是故止觀明觀陰十乘文畢乃云今人只謂捨惡取空是大乘此空尙不免六十二見單復之惡何得動出爲乘設借爲乘只一禿乘無法門具度正法大城金剛寶藏具足無缺何所而無豈容禿空而已若但爾者乘邪見乘入險惡道是壞驢車耳輔行雲今人下斥邪也正法下顯正也如此妙乘豈同惡空與而言之但有車體旣無具度故名爲禿奪而言之體用俱非故名爲禿故引大經乘壞驢車非但闕於白牛般若爲驢所乘任運非正故非髙廣又復言壞全無莊嚴況復起見入三惡道。

次故知下明相資文爲三初明妙解導於方便行始文爲二初明解有廣略如上所論是故當知必定須以前之五章以生自行不思議解於生解中大意則略解始終自他因果者輔行雲大意爲總餘八是別總別皆有自行因果化他能所何者於總釋中發心修行自行因也次感大果自行果也次裂大綱化他能也旣有能化必有所被文略舉能以攝於所能所事畢同入旨歸又云行始爲因行終爲果豈非自行之始終邪次別釋中始從釋名終至正觀自行因也次果報章自行果也起教一章化他能也所被義當化他所也後三大章其文𨿽闕義同大意後之三略言始終者卽是自他各有始終也自行之始者因也自行之終者果也化他之始者能也化他之終者所也例如十妙始終之意﹝云云﹞文略意寬者卽前所謂以大意文略意廣也次四專在名體者四者總舉四章也名體者別舉初二章也𨿽別舉初二亦兼後兩故輔行雲如釋名中先待次絕絕只是開通徳會異共成絕義顯體四段並先偏後圓以爲待絕體爲所詮名旣開顯體亦隨名用所開體偏攝諸法法相難明仍分六義徧於事理因果自他還以六義展轉相收復以五門判所攝法方曉體內所攝互融復了融中實權不濫更以權實四章互顯是故但舉名體二章則攝法偏圓從可知矣文理但廣者旣開四章豈非文爲能詮理爲所詮故理亦廣也。

故以下次明導於行始但言廣解者文體承便耳其實須云五章妙解導於行始故輔行雲圓解稍利復以此解導於方便又云亦歷二十五法約事生解方乃堪爲正修方便方便之言通於偏圓故云使二十五法隨教甄分也施開廢會方可得名妙行之首思之可見。

是故下次明妙解資於正修之行文爲二初正明言名宗者方便正觀果報三章於五重玄義旣乃是宗故今正修十法名之爲宗也言次第者生起不亂也於理自足者以前妙解之中備明已竟故也而今文中相猶廣者等者卽正修文中觀法之相廣博乃是爲於鈍根者耳若利根者得前妙解之旨於今正修文中則但釋十法名宗次第於其理趣自然具足矣今仍恐於鈍根之者不曉十乘觀法次第故特引於前文妙解入正觀中委論其相何者且如正修十法之中一心止觀豈非前文釋名之中絕待止觀乎法性妙理豈非前文止觀體相乎能破止觀所破之惑等豈非前文所攝之法乎大小權實粗妙炳然豈非前文偏圓之相乎是知正修十法之相乃是引前妙解入觀委論耳若不爾者解非行家之解行非解家之行安能相資而契於理邪然正修中陰等十境皆須委論十法妙行但恐繁文是故乃於陰境具明十乘觀法下之九境但將陰境十乘觀法比例可知故前文云十法成觀但於陰入委識根由餘九待發方可設觀故九境中但分別境境下十觀不細委論但隨境轉照非關廣說是故諸文不無傍正者此有二義一者約於解行而說則前五章妙解爲正妙行爲傍故五略中𨿽有行果非謂便是修行之相正修之中𨿽引前解入觀委論不可謂之但明妙解故正修中妙行爲正妙解爲傍二者陰境傍明境相正示十乘故陰境中十乘最委下之九境正示境相傍辧十乘故九境中但分別境境下十觀不細委論文𨿽傍正義必圓備。

且如下次明正修之行成道樹法身文爲二初明道樹文爲三初先明地種故止觀中章安私謂云譬如大地一能生種種芽輔行雲法性如地種子如境又止觀云然界內外一切陰入皆由心起是惑本心攝一切輔行雲若示境體觀心卽足以心徧故攝余法故故今謂之且如十境只一念心行之地也以由心體徧攝一切故得諭之猶如地也故輔行雲法性如地此心旣是觀家之境所以名爲行之地也一一顯示境相不同者卽陰入等十境差別不相混濫也行之種也者卽輔行雲種子如境也種者生義此種生時純變爲修此修旣乃全於法性大地而起故得修性皆是一如更無別體從外而來也若無十境乘則無體義在於斯問若爾種之與性如何分別答能生爲種不變名性請以諭顯從谷生谷故名爲種谷種不變故名爲性從一念心法性地生是故如種無始至今其種不變是故名性種性𨿽別體元不二從用而辧二義宛然具如淨名疏﹝云云﹞。

一一起於下次正明道樹文爲二初正明輔行但云觀行如雨發如抽芽仍略不言幹藥華果於法性地起十乘觀潤於境種令其發生故諭如雨也牙字誤也應作芽字卽萌芽也陰等十境因觀行兩資潤發生轉成妙境猶如種子萌芽抽發也漧﹝古案切﹞者莖幹也發心上求是故諭如莖幹上聳安心旣有六十四番是故諭如枝葉眾多破徧乃至對治旣是正助兩行而行始爲因故諭之如華也又行終爲果故云次位以至離愛行之果也旣離法愛卽入初住名爲分果此約離於似愛而說若離眞愛乃至須論究竟滿果等賜大車遊方至極卽此義也。

次若無下總結若無第一觀行之雨乃至第六離愛之果是則道樹不能端嚴故須六事道樹方成以樹諭於因果之道故云道樹耳若輔行中乃云婆娑大論並以樹譬道品故名道樹﹝云云﹞。

三次第下明三根不同次第𨿽爾者指上六事至離愛已方乃成果此卽約於十法觀行次第而明若從人說意則不然何者人有三根上根卽於心地境種用微妙觀而生於果不必次第至於第十離法愛已方入初住以至妙覺故文云者故病患境十乘初觀妙境中文云也故止觀中明觀病患是妙境已引金光明除病品云直聞是言病卽除愈卽初觀意也輔行雲直聞是言所患卽除譬聞妙境得入初住言初觀者卽是初觀不思議境也爲中下根等者止觀又云復有深重難除差者至長者所爲合眾藥病乃得差卽後九觀意也輔行雲譬觀妙境無明未除如是發心乃至離愛故云眾藥如是用觀亦得入於初住位也縱未入位得入五品名小除差是故當知至離愛已方乃名果則是約於中下根說若上根人卽觀境種成不思議便登初住以至妙覺故輔行雲十乘文十義十根三意二分遠近故近期初住遠在妙覺又大意云上根惟一法中根二或七下根方具十﹝髙麗四教以發心至第六道品名爲中根從對治至離法愛名爲下根﹞。

次又於下明法身文爲二初別明又爲二初正約妙行明法身且約初乘觀於妙境明四事者一觀心是不思議境觀之一字豈非寂照之止觀邪又云旣自達妙境卽起慈悲豈非生起邪如引華嚴心如畫師造五陰等豈非引事邪又斥世人判前五如是屬權在凡後五如是屬實在聖豈非破古邪又問心起必托緣等豈非問答釋疑邪初乘旣爾餘九準知。

次又釋下兼約妙解明法身且從廣解而說故云釋名等四也文是能顯故屬於膚義是所顯故屬於內志在正修故意是骨正修本期滅理眞性故意所詣名爲髓也次若無下總詰卽是總結行解各四以成法身也須知法身有全有碎諸方便教名之爲碎法華一實名之爲全故法華論明此法華有十七名其第十二名一切佛堅固舍利今此止觀旣是法華妙解妙行當知乃是法身全也故妙經云若經卷所住處皆應起七寶塔不須復安舍利﹝生身舍利耳﹞所以者何此中已有如來全身卽此意也。

三是故下斥非顯是文爲二初斥當時學者讀文昧旨此文全是結斥淸涼謬指偏僻一句兩句以立頓頓令今止觀十乘妙行而不周足委如上下文中所辧﹝云云﹞次修行下正顯所傳妙盡淵底文爲二初明解行圓成同歸妙理言集解者集字恐誤當作習字今之下次結十章攝法周備意惟若是者指上修行之來等文也故前習解方便等文卽是止觀十大章也故知十章無所不攝矣如此立例發揮輔行尙恐未明止觀之旨豈以搜要簡略之說能通行門斯蓋往代愚昧之者假托荊溪之名妄生率爾之見輙懷去取傷害尢多略如大部補注中辧﹝云云﹞。

○第七諭疑顯正例

文爲二。

初牒名

此卽曉諭淸涼觀師之迷惑顯明所傳止觀之正行也問何以得知此是曉諭淸涼觀師答大宋髙僧傳云淸涼觀師大歷十年依荊溪湛然法師習天臺止觀及法華維摩經疏等﹝云云﹞余亦嘗覽淸涼觀師華嚴疏鈔見其固執涅盤權文瓦石非性又復謬立漸頓頓頓由是而知金錍之作義例之興皆爲曉諭淸涼觀師以至釋簽輔行記等諸文所斥莫不皆然故輔行述緣起十意第二意云曾師承者而棄根本隨末見故良由於此而近代諸師不深本宗未廣看習往往亦有背本宗之義附僻者之見悲哉悲哉此如金錍寓言記中委彈其謬學者尋之次此所下釋義文爲三初明因由此所學宗等者今此一家自章安以來至千荊溪所學之宗皆共遵稟天臺智者一師而已故金錍雲天臺大師靈山親承大蘇妙悟是余師也摩訶止觀所承法也故止觀之法文理相承代代傳授以爲心要同歸一轍終無異解但由忽遇淸涼觀師僻執之者因而問之乃生異答故事不得已而微召於止觀之法曉諭淸涼觀師之迷惑耳然淸涼觀師本學天臺嘗講止觀﹝裴休作於淸涼行狀有此說也﹞旣生僻解遂被荊溪辭而關之乃背天臺附於賢首依賢首五教造華嚴疏鈔﹝言五教一者愚法小乘教二大乘始教三大乘終教四大乘頓教五大乘圓教﹞又於疏鈔之中全用止觀之法𨿽用止觀之法又立兩頓之教嗚呼哀哉教宗賢首行稟天臺教行殊塗師資無準旣迷止觀濫用何疑故今曉諭其致照然或問曰義例輔行明所傳之法須有師承故荊溪述輔行緣起凡有十意第一爲知有於師承非任胸臆而近代學者傳天臺之道皆宗於四明今觀吾子所述凡至法門淵奧之處多排四明而眾人聞之咸生驚怪亦有笑於吾子學無師承僕𨿽無似彌積欽慕幸垂開示用息羣疑餘對曰輔行義例明師承者乃是以智者爲師止觀爲所承之法蓋破淸涼觀師違背於天臺乖僻於止觀耳余今秉筆旣袒述於智者又憲章於止觀而眾人笑余無師承者是爲妄笑耳何傷於余哉謂排於四明是無師承者且四明稟受寶云通師而通師亦頗有撰述何故四明不遵所稟之見而別自建立邪﹝通師撰記解光明玄而四明反云寶云講次第學徒隨錄義或關如通師又解十六觀經疏而四明斥云多談事相少示觀門﹞又孤山稟受奉先淸師亦多有攺作﹝淸師解不二門曰示珠指孤山解不二門曰正義淸師解十六觀疏曰顯要孤山解觀經疏曰刊正﹞嗚呼世人只知笑余學無師承而不能笑孤山四明道無所稟悲哉悲哉。

問頓教下次正曉諭文爲四十六段然金錍中開導野客情懷亦立四十六問旣爲斷於鈍根疑惑及對六卽而今四十六段諭疑顯正豈不然乎。

初辧謬

立二種頓教之失文爲三初問次答三諭疑顯正應知初問卽是荊溪問於淸涼次答乃是淸涼答於荊溪三諭乃是荊溪諭於淸涼餘四十五段準此可知又下文中或無問辭但直引於淸涼謬立便乃諭之然此諭疑四十六段文皆顯了不煩碎釋其間或有關涉之處則爲示之言講貫者講者和解也貫者貫華也法華文句云天竺有散華貫華之說如此間序後之銘也故長行之說如散華偈頌之說如貫華又修多羅有翻之中第四翻綫綫能貫持如貫華也此乃通指諸經皆名貫華耳四分律云如種華散置案上風吹則散何以故無綫貫穿故也是則別而言之除長行散說凡是偈頌皆名貫華通而言之長行偈頌皆名貫華故修多羅五種翻中第四翻綫也若名體俱無修行何托者以不憑教修行皆是無依虛妄故也若以頓頓是圓如圓圓等此義可爾者縱而許之也故妙玄明宗中約四句料簡云自有漸圓﹝此約七種方便同開佛知見始見圓理見圓理者良由理外七種方便漸入圓因故言漸圓也﹞自有圓漸﹝謂初住已上也﹞自有漸漸﹝謂七方便各自有因也﹞自有圓圓﹝謂惟妙覺也﹞此約偏圓相對論四句也又單約圓論四句今不煩錄又止觀第三明偏圓中亦四句文中仍指如法華玄然此圓圓卽是四教最後之圓而淸涼以天臺四教最後之圓判爲漸圓亦云漸頓於漸頓外又更別立頓頓之教故今斥云旣分二頓漸頓爲圓更加頓頓爲何所擬又涅盤玄明經用中亦云頓頓仍指如前明經宗中復有一行是如來行及以常住大般涅盤故下文云正是四教最後之圓而淸涼指不次第行十信斷惑名爲漸頓不斷惑者謂之頓頓是故下文復更斥之﹝云云﹞。

次辧謬

立二位斷惑之失文爲三初問次答三諭言四住者見爲一住思分三住更加無明卽五住也圓教四念處者大師自有別行四卷四念處文卽以四教四種念處各爲一卷也冶﹝羊者切銷也﹞鐵作器等者彼文圓教四念處云五品名外凡十信名內凡皆圓伏無明而界內見思自然而盡如火燒鐵鐵𨿽未融垢在前去正慧觀無明無明未除見思前盡非關漸次者若據粗惑任運斷處亦與次第次位相齊而從初來三觀圓修與次第義永不相關故妙玄云三藏佛位斷見思盡望圓六根有齊有劣同除四住此處爲齊若伏無明三藏則劣佛尙爲劣二乘可知永嘉宿覺集中旣用天臺此文驗知永嘉本學天臺而云認得曹溪路者豈非矛盾苟順永嘉宿覺集中明於修證將何超於天臺止觀邪。

止觀義例纂要卷第五

止觀義例纂要卷第六

永嘉沙門釋﹝從義﹞撰

三辧謬

立二頓修成有異之失文爲三初問次答三諭又復不識見思先落似位之意等者釋伏疑也旣破淸涼空觀先成復恐淸涼執於見思先落之說何者彼應救云空觀若乃不先成者冶鐵作器見思前去如何消之故今斥云不識見思先落意也若先成者何名似卽旣云似卽豈非三觀圓觀三諦相似發現故知若云空觀先成但是證於眞諦而已則無三諦相似發現與四念處正慧觀於無明之說敵體相反方成邪說者方猶乃也。

四辧謬

據玄文八教立二頓之失文爲三初問次答淸涼𨿽背天臺承於賢首而華嚴疏鈔猶尙執云大師判教﹝指天臺大師判教義也﹞本意如是故知淸涼執見仍存也三諭又爲三初總斥次一者下別破文爲七。

初破不識教名之妨

卽是破其不識化儀四教中頓教之名也別立一頓者此舉淸涼所答之辭也乃是華嚴等者卽是荊溪曉諭之語也言頓部者約化儀四教判華嚴卽是第一頓教從部時味等立頓教之名也從部在初則佛先說天從時在初則日出先照從味在初則牛先出乳部是約法時味從諭今旣明於從部約法則時味等約諭可知部仍兼別者約化法四教釋華嚴卽是別圓兩教也圓爲能兼別爲所兼據義應云部中之圓仍兼於別圓旣兼於別教一粗是故圓教獨顯不成不得妙名良由於此華嚴旣爾方等般若準而思之然淸涼以賢首五教和會天臺四教云初愚法小乘教卽三藏教次大乘始教卽通教三大乘終教卽別教﹝孤山霅川明附賢首及以淸涼具如金錍寓言記中委彈斯謬﹞五大乘圓教卽天臺圓教天臺所以不立頓教者﹝以賢首五教中第四乃是大乘頓教故也﹞以四教中皆有絕言故也今乃開者頓顯絕言別爲一類卽順禪宗也﹝淸涼亦是濫禪之流類耳﹞又云五教大同天臺但加頓教耳今問淸涼旣以賢首圓教會同天臺圓教是則四教中圓教之外更無於圓矣何故又卻別立頓頓邪旣背天臺復違賢首師資無歸稟承何在淸涼又斥天臺判於華嚴兼別圓融行布各得一邊失華嚴意今問淸涼天臺判於華嚴兼別其意非失汝自不解推過於師耳圓融行布二義元分經文炳然於何不見輒云善財參諸知識惟解一法未知諸行謂之謙己而推他勝若其然者普賢彌勒何不謙己而推他勝邪淸涼又謂行布差別乃是圓融之行布耳今問淸涼行布圓融一邪異邪一則圓融之外無復行布矣異則何謂圓融之行布邪旣乃圓融何有行布夫圓融者融於何法而存行布邪若存行布豈成圓融邪所言天臺四教之中皆有絕言故不立頓教者此又大錯何者四教之中絕言之理義該大小眞中權實而賢首頓教自是大乘何得會同四教各有純言之理該於大小眞中權實邪此且略辧餘如大部補注中明。

次破不識漸開之妨

卽是破其不識從化儀中之漸開出化法之四也準法華玄華嚴頓後等者卽妙玄第一卷

明顯露不定教中云𨿽髙山頓說不動寂場而遊化鹿苑釋簽云此指頓後漸初不動於頓而施漸化今云不動者約依報而說也故云不動寂場而遊鹿苑也不降者約正報而言也卽不降天宮而往樹王之下也身土並是卽頓而漸故云不動不降也此約顯露不定之教作如是辧若約顯露定教而說亦可謂之動彼寂場遊於鹿苑若不爾者何故謂之脫捨那之服著斃垢之衣故知若約顯露不定亦可謂之不脫捨那之服而著斃垢之衣綺文互彰是例非一漸教之初者漸有於三謂初中後鹿苑名漸初方等名漸中般若名漸終方等彈月具用四者卽彈偏折小嘆大褒圓也折小如維摩經弟子品彈偏如菩薩品嘆大如觀眾生品褒圓如稱嘆文殊及維摩等又弟子品用折不同有用三教如訶目連卽嘆大也有用圓教如訶身子卽褒圓也般若洮汰﹝法土刀切汰他蓋切此二字體恐非文意其字正體應作濤汰說文云浙﹝泳﹣永﹢簡﹞也亦云澄洗也﹞亦具用四者然般若中正說大乘通別圓耳若兼助道亦用三藏如仁王經四無常偈輔行十二具引﹝云云﹞故玄文中自鹿苑來等者妙玄第一卷

明日照幽谷中雲約法被緣名漸教相次照平地中雲約法被緣猶是漸教相次明般若中雲約法被緣猶是漸教相故知三時皆名爲漸也又玄文第十漸頓判教等者玄文云一頓二漸三不定此三與舊名同義異今釋此三復有二解一約教二約觀初約教者華嚴七處八會之說譬如日出先照髙山淨名之中惟嗅詹卜大品中明不共般若法華中云但說無上道涅盤云雪山有艸名爲忍辱牛若食者卽得醍醐諸大乘經如此流類皆名頓教非頓部也﹝釋簽云始自華嚴終至法華皆有頓義故顯露中惟除鹿苑以餘部中皆有頓故名爲頓教而非頓部七處八會委如釋簽然此處會所明位行不出別圓經意兼含義難分判﹞次漸教者如涅盤雲從佛出十二部經從十二部經出修多羅從修多羅出方等經從方等經出般若從般若出涅盤如此等意卽漸教相又始自人天二乘菩薩佛道亦是漸義文中間次第入亦是於漸﹝釋簽云漸教又三初約始終共名爲漸次約人在教判之爲漸三從方等之初至法華前皆名爲漸前文多處及止觀等用中間之漸今用舊名通判一代且置藏等是故爾耳今先引大經通明一代漸教之相次約人在教以判爲漸始自人天終至佛乘亦名爲漸此是約人人𨿽在於諸味漸稟而得益深淺始自人天次第入實此如止觀初破三途後達常住此人不經華嚴但從鹿苑之前初稟人天后漸深入言中間者或復初從方等般若後漸漸深入皆如前說並名爲漸以鹿苑後皆有人天乃至實相故也此等漸人初不在華嚴後不至法華教𨿽經漸或得頓益其未入者來至法華被開會竟又名漸頓自是別途非全名漸﹞今文存略是故但云自華嚴來至般若會皆有漸頓其實應云始自華嚴終至涅盤皆有漸頓但須簡於法華乃是開漸之頓非全名漸耳淸涼不曉輒生異論悲哉悲哉。

三破不識教體之妨

前破不識漸開之妨卽是破其不識漸開之名故今乃破其不識教體也若漸開出四如開拳爲指等者拳諭漸也指諭四也法諭開合如文可解若存漸教乃沒藏通別圓之四更加頓及祕密不定是則教惟有化儀四故云存漸則教惟有四也若沒漸教乃存藏通別圓之四更加頓及祕密不定是則教惟有化儀三及化法四故云沒漸則教惟有七也若乃存漸又更存於藏通別圓是則俱存必定一邊而無體矣舉拳指諭思之可知故云俱存必一邊無體也若立化儀之四又立化法之四是則體狹局在化法名寬通於化儀化法故云立八則體狹名寬也以化儀四教教下義理只是藏通別圓是故名寬乃立於八體狹但局在四也故輔行雲藏等四教徧收一切大小乘經因果顯了各立教主各被機緣始終備足不過此四頓等四教但是如來不思議力布措藏等盈縮調停成熟物機破邪立正引小歸大廢偏顯圓會權入實故有諸部五味相生利物無方適時出沒。

四破抑挫法華之妨

﹝抑者沒也挫者摧也﹞卽是破其用於華嚴兼別之粗抑挫法華純一之妙也近代判教等者隋末唐初嘉祥寺吉藏法師依法華經湧出品立三種法輪教一始見我身聞我所說卽皆信入如來之慧爲根本法輪教指華嚴經也二除先修習學小乘者爲枝末法輪教卽三乘等於後所說也三我今亦令得聞是經入如來慧爲攝未歸本法輪教卽法華經四十年後回三入一也嘉祥舊立此三法輪後歸天臺是故須廢舊日所立若不然者何須歸命天臺智者故嘉祥吉藏上天臺書云常願伏膺甘露頂戴法橋自顧庸訥不堪指授餘如大部補注中引文句記云故知嘉祥身沾妙化義已灌神舊章先行理須委破識此大旨師資可成準此一條余亦可了如其無失何以歸心其失乃是歸心之前破之則是光其後也﹝文句之中破於嘉祥是故記中有此云爾﹞亦如三種法輪殊乖承稟大師稱爲頓乳其以根本爲名大師以三味爲枝條其亦以醍醐爲歸本今問凡言根本卽曰能生能生始成後攝歸本本卻非始二言相乖枝末不立攝亦無當況根本兩分攝歸方一一爲根本二則名枝是則根本本來是枝應須會初而從於後故開華嚴枝別以入法華本圓況華嚴別圓俱成近迹根義復壞法華本成又言三味是枝末者鹿苑可爾﹝且約顯露定教故也﹞二酥如何若二酥圓別是枝華嚴豈可成本若爾乃成會本歸本或卽會枝歸枝若法華不關華嚴則令二本永異何得名爲會末歸本況法華部內無入華嚴之文但有入佛知見之說況涅盤終極五味明文本師所師舊章須攺若依舊立師資不成伏膺之說靡施頂戴之言奚寄淸涼觀師朋附嘉祥舊立三輪乃釋法華於一佛乘分別說三云一佛乘者卽華嚴經也會三歸一卽攝末歸本也始見我身聞我所說卽皆信受入如來慧卽指華嚴爲根本也除先修習學小乘者我今亦令得聞是經入如來慧卽攝末歸本也是經卽法華也法華攝於余經歸華嚴也故天臺指爲乳教乳是酪等諸味之本故也請以文句記中斥嘉祥之文破淸涼之謬今問淸涼嘉祥舊立若乃無失何以歸心悲夫淸涼拾失爲得謬有阿附譬之皮尙不存毛將安立亦如攀枯求力以至人杭俱倒者也況天臺但判教部在初諭之乳味何曾指初爲根本邪是經之言旣指法華何得歸本卻指華嚴自言矛盾所立如何況將最後醍醐上味還歸最初華嚴之乳一何可笑哀哉淸涼何其如是惟天臺大師等者南嶽思大禪師居光州大蘇山天臺智者大師初詣頂拜思曰昔共靈山同聽法華宿緣所追今復來矣卽示普賢道場爲說四安樂行於是昏曉苦到如教研心以至誦經至藥王品諸佛同贊是眞精進是名眞法身心豁然寂而入定持因靜發照了法華若髙輝之臨幽谷達諸法相似長風之遊太虛自著章疏者自是天臺山門一家所立章疏不偏宗於南北諸師也以十義比之等者嘉祥不曉法華經中地湧品文輒立三種法輪之教故天臺著立法華文句﹝文句與疏如觀經疏往生記中委詳所以﹞乃以十義比之也故文句云今略舉十意釋之一始見今見﹝初成道名始見法華座席久後眞實名今見﹞二開合不開合﹝日照髙山卽說於頓不開不合爲不入者開頓說漸五味調伏令漸歸頓﹞三豎廣橫略﹝頓直豎入入於法界故言豎廣不歷方便故言橫略今歷五味卽橫廣得入佛慧亦是豎廣﹞四本一迹多迹共本獨﹝一臺故本一千葉故迹多迹與眾經同故言共本與眾經異故言獨﹞五加說不加說﹝加四菩薩說四十位自說開示悟入不加於他﹞六變土不變土﹝華王世界故言不變三變土田故言變土﹞七多處不多處﹝七處八會是爲多處耆闍崛山遠處虛空故不多處﹞八斥奪不斥奪﹝滅化城攺客作故言斥奪無如此事故言不斥奪﹞九直顯實開權顯實﹝行大直道名直顯實決了聲聞法是諸經之王名開權顯實﹞十利根先熟鈍根後熟﹝根利緣熟始入佛慧根鈍後熟今入佛慧﹞緣宜不同略爲十異種智法界等無差別是故文云始見我身聞我所說卽皆信受入如來慧除先修習學小乘者如是之人我今亦令得聞是經入於佛慧明文在玆不須疑惑諸師見其緣異逐緣異解迷不知反去道轉遠若識理同十車共轍佛慧則無殊也舊雲華嚴了義滿字常住法華不了義非滿非常今以此文並之若始入是了義今入不了義者始入是佛慧今入非佛慧若佛慧旣齊了義亦等滿字常住皆亦如是地人呼華嚴爲圓宗法華爲不眞宗今亦用此文並之文句記中委釋十義今不具引迹門尙殊本門永異者釋簽第一引玄義下文云今經迹門與諸經有同有異﹝異謂兼帶同邊不殊﹞本門與諸經一向異﹝所謂遠壽諸經永無﹞今文且置同邊不殊﹝同邊不殊者法華已前圓教與法華迹門圓妙無二無別卽顯實是同也﹞但舉兼帶異邊而說是故謂之迹門尙殊以法華前𨿽有圓教以兼帶故獨顯不成是故不得稱之爲妙今經迹門純一無雜捨諸方便獨得妙名是則迹門與法華前顯實𨿽同純雜則異迹門尙自與前有殊本門安可與前參濫是故謂之本門永異也。

五破不識頓名之妨

問此與初破不識教名如何區辧答初但破於不識化儀四教之中頓教之名今此所破不識頓名則兼教行及以化儀化法等別故云若將判味兼帶之頓以斥獨顯等也法華𨿽超八教之表然亦屬於四教最後之圓所攝故也是故舊題圓頓止觀者輔行雲此之一部前後三本其第一本二十卷成並第二本十卷成者首並題爲圓頓者是爲異偏小及不定故其第三本題爲摩訶卽今所承若從味立稱則頓異於圓者卽化儀初頓異於化法最後之圓也且化儀之頓尙不可濫諸部之中化法之圓而輒斥於法華獨顯純妙之圓豈不誤哉。

六破違拒本宗之妨

贊﹝贊有佐也助也﹞字恐誤應作贊字贊者稱美也抑實等者抑於法華純妙之實揚於華嚴兼粗之權毀抑招愆有何利益。

七破違文背義之妨

經云已說等者文句云初嘆法者已今當說此經爲最有師解已是般若當是涅盤法華之前小大相隔法華之後已得會同此經正是會三之始歸一之初故言第一經嘆法華在已今當外此師闕一節今初言已者大品已上漸頓諸說也今者同一座席謂無量義經也當者謂涅盤也大品等漸頓皆帶方便取信爲易今無量義一生無量無量未還一是亦易信今法華論法則一切差別融通歸一法論人則師弟本迹俱皆久遠二門悉與昔反難信難解當鋒難事法華已說涅盤在後則易可信也且已說旣是漸頓而淸涼將已說易信華嚴之頓名爲頓頓超勝法華純妙第一難信難解是則已說易信卻成第一難解何關法華最爲第一難信解邪豈非固欲貶挫妙教乎荊溪今文作此斥已淸涼又於華嚴疏鈔救云若依難信難解說將已設該於華嚴若比法華亦爲易信始成正覺﹝淸涼於此旣云始成後又說於華嚴久成豈非矛盾委如下文具引破之﹞便說一極上根所受不對昔權故比法華成易信耳今問若爾易信非第一卻得爲頓頓難信最第一何得名漸圓對面違佛經是可大哀也。

三如此下反質淸涼自衒頓頓之說惟我獨知今破獨知略有七妨是故識者聞於淸涼獨知頓頓咸皆塞耳。

五辧謬

解從漸開四之失文爲三初問次答三諭言諭四者四字誤也應作曰字余文可見。

六辧謬

判法華爲漸頓之失文爲三初問次答三諭文爲四初總斥不曉次玄文下正申玄文又爲二初總敍玄文此中存略彼妙玄中明祕密後具云但可智知不可言辧𨿽復甚多亦不出漸頓不定祕密今法華是顯露非祕密是漸頓非漸漸﹝妙玄前文明第五時云日光普照髙下悉均小音微善皆成佛道具如今經若約法被緣名漸圓教若約說次第名醍醐味相乃至下文云會小歸大是漸頓泯合等釋簽云漸圓教者此文語略具足應云鹿苑漸後會漸婦圓故云漸圓人不見之便謂法華爲漸圓華嚴爲頓圓不知華嚴部中有別乃至般若中方便二教皆從法華一乘開出故云於一佛乘分別說三又上結雲華嚴兼等此經無復兼但對帶此非難見如何固迷全不推求上下文意直指一語便謂法華劣於華嚴幾許誤哉幾許誤哉﹞是合非不合是醍醐非四味是定非不定﹝釋簽云今法華是顯露等者對非祕密故云顯露於顯露七中通奪而言之並非七也別與而言之但非前六何者七中𨿽有圓教以兼帶故是故不同此約部說也彼七中圓與法華圓其體不別故但簡六此約教說也次言是漸頓非漸漸者具如前判今法華經是漸後之頓謂開漸顯頓故云漸頓非法華前漸中之漸何者前判二酥同名爲漸此二經中亦有圓頓今法華圓與彼二經圓頓不殊但不同後生酥中三熟酥中二故此三二名漸中漸法華異彼是故謂之非漸漸耳人不見之便謂法華爲漸頓華嚴爲頓頓深不可也﹞故知若得玄簽之旨則今文可解是故漸頓之言自含三義一者法華與前二酥漸中之頓顯實是同故云漸頓二者法華開漸顯頓故云漸頓三者法華獨顯妙頓對前之漸故云漸頓故下文云頓居漸後對漸明頓故云漸頓卽此意也言漸頓下次解釋文爲二初正釋文爲三初釋漸頓言漸中有頓者卽二漸﹝漸中漸終﹞之中皆有圓頓也言頓中有漸者卽華嚴頓部之中有別漸也故釋簽云若以別教當教之漸相對說者應云頓中兼漸漸不妨頓也今法華經迹門圓說與漸頓中其義不殊等者此文恐倒準釋簽中今文應云與漸中頓其義不殊也言漸漸下次釋漸漸其文可知頓中之漸下三釋頓中漸頓不簡所以頓中之漸旣是別教頓中之頓豈非圓教頓中之漸與漸中漸其義不殊者以華嚴中別教與二酥中別教無異故也頓中之頓同漸中之頓亦同法華者以華嚴及二酥中圓與法華圓約教顯實是同故也問今文旣云頓中之頓那破淸涼立頓頓邪答今言頓中之頓是頓部中圓頓之頓旣與二酥法華圓同豈與淸涼所立一槪邪故玄後文下次引證文爲二初正引玄文言後文者第一卷

後第九卷

中明經宗云眾經因果同異者迹因果或同或異本因果永異乃至云般若通對三教傍眞因果此義則異別對菩薩復有利鈍爲鈍明因此義亦異利人因者此義則同淨名佛國義兼若三種佛國因果此義則異一種佛國因果者則同華嚴亦對兩緣鈍異利同如前分別是爲眾經因果與迹門同異也本門因果永異眾經﹝云云﹞次同者下且釋迹門同異準向可解若欲解釋本門因果永異眾經者謂今經本門談久遠因果而迹門及法華已前一向永無故也三不見下結斥謬判四文中下案文反難。

七重辧謬

判法華爲漸頓華嚴爲頓頓之失文爲三初問文中旣云復何得知故知乃是重辧謬判也次答三諭文爲三初單約法判今經爲圓極頓足故法華云我法妙難思當知是妙法諸佛之祕要故知法華圓妙約法不從數千聲聞而判又輔行雲漸與不定並從昔說來至法華無復二名若以人從漸教中來卽以法華名漸頓者此人亦從不定中來法華何不名不定頓人自多途法華常頓各賜等一思之可知淸涼又雲華嚴是菩薩請說法華是聲聞請說佛爲聲聞說法華耳嗚呼淸涼謬之甚矣神力品云今爲諸菩薩摩訶薩說大乘經名妙法蓮華而淸涼不見悲哉悲哉所言法華是聲聞請者此見一邊耳豈法華中無菩薩請邪具如大部補注中辧學者尋之次況復下約人聞法判今經爲頓頓文爲二初正約佛世別判又爲二初舉聲聞開顯不多以斥謬立若謂聲聞從於小來至法華會方始開顯卽判法華名漸頓者且聲聞人不過五百千二百等是故今云況復等也又有菩薩下次舉本迹兩門菩薩得益無數正判今經文爲五初舉迹門亦有菩薩開顯以斥偏計聲聞菩薩聞是法等卽方便品偈中之文也又慈恩云疑通會別疑通三乘會但別在聲聞緣覺遂說法華但開會於二乘作佛此與天臺大義相反廣破斯謬具在諸文亦如補注﹝云云﹞又下文下次舉本門菩薩得益甚多此卽分別功徳品中之文也況下方下三舉下方菩薩並妙音等眾言營從者營者衛也部也從者隨行也又亦應引普賢從東來與大菩薩眾並諸天龍等無邊不可數四如是下明前諸眾不從漸來五應當下結示頓頓又輔行雲若復有人謂此法華偏被下根判爲漸教若其然者法華玄文釋用中云迹門正爲生身未入者入傍爲生法兩身已入者進本門正爲生法兩身已入者進傍爲生身未入者入又本門中僧道損生文後復有八界塵數初始發心旣未遊漸此卽頓人豈從數千二乘之人及鈍根菩薩而判妙教況兩門得益數倍餘經何不推尋經之本文正直捨方便但說無上道無二亦無三除佛方便說已今當說最爲第一不聞此經不名善行菩薩之道開方便門示眞實相各賜諸子等一大車艸木皆依一地一雨如是等文不可具述何不憑玆判爲頓教邪次況復下約現在滅後總判由是而知不可但約五百二千二乘之人判玆純妙之經名爲漸頓者矣。

華嚴經眾下三判華嚴不及法華新華嚴經第八十卷

普賢以偈頌佛徳云佛智度大同虛空普徧一切眾生心隨眾生心種種行令其所見各不同或見釋迦成佛道已經不可思議劫或見今始爲菩薩或見始生或見滅淸涼準此遂救華嚴亦具二義云經云成道不思議劫舉此以遮天臺之謬謂彼學者多雲華嚴𨿽則玄妙而有二事不如法華一兼別義是故不說聲聞作佛二說如來始成正覺不說本師壽量久成故今疏中指此經文卽是華嚴說久成處若以此後不該於前則法華壽量不能廢於我始坐道場於三七日中思惟如是事等迹也不說聲聞作佛者約不共義旣無厭捨曾何棄之況一成一切成無一眾生不具佛智﹝已上淸涼華嚴鈔文﹞今謂淸涼𨿽學天臺深不見於天臺之道所以違背妄生譏毀以惑未學天臺宗者誠可悲哉且如善財未見彌勒普賢之時是諸知識皆云我惟知此一法豈非歷別行布宛然況復經云二乘不聞何況受持故𨿽在座如聾如瞽何曾授記令其作佛若謂作佛今問作佛劫國等事如何指陳且法華前諸部中圓顯實是同何曾不明二乘作佛但未彰灼對於二乘而說之耳又復何曾不說一切眾生皆具佛智何得約此而立華嚴授記二乘邪且顯實是同開權局此何得引於諸佛菩薩不厭不捨二乘之人便謂此是授記二乘作佛之說佛𨿽不厭捨而二乘未悟故至法華中方授作佛記是則法華前佛意無所隔但說時未至故有兼帶耳一成一切成自約極果說準此爲授記立二乘作佛無乃不可乎極果一切成若便是授記二乘作佛者是則諸眾生於佛成道時已皆得作佛何須更見佛聞法而修行淸涼不達此妄破天臺師是若可忍也孰不可忍哉普賢偈頌或見釋迦成於佛道已經不可思議劫者但是今日初成正覺有機自見經於多劫耳非謂便見久遠本成是故但言成道已經不思議劫亦無本行菩薩道言又無久遠實成之語安可便同法華本門久成長壽故知但是一機或見初成佛道卽短而長是故已經不思議劫亦無拂迹之語仍存始成故也若不爾者至法華中何所云邪故法華中彌勒等四請如來四誡已方乃談於久遠因果豈華嚴中不請不誡而普賢因人輙便拂於如來近迹而顯本師久遠因果邪以此例斥淸涼謬立華嚴輙記二乘作佛亦復如是又復經中皆言或見斯是如來不思議力令諸眾生各見不同耳且各見不同豈非密睹邪故法華前密論得見如來成道或已經於不思議劫有何不可但未彰灼顯露說耳法華已前密記二乘義亦準此故知顯露授記二乘拂迹顯本惟在法華是知密見自是一邊不可便濫通塗大體故天臺解壽量品云下方菩薩本日所化皆不執迹若乃他方舊住菩薩俱有二種一從法身應生者往世先得無生或已發迹顯本設未得聞報盡受法性身於法身他自應得聞長遠之說故知應生菩薩不執近也二者今生始得無生及未得者咸有執近文句記云不同界內經歷五味跨涉本迹七請五誡方乃得聞以見一分法身理合得聞長遠由是而知今普賢云或見成道不思議劫有何不可況復華嚴後分奚嘗隔於法華設使或見成道久遠亦何乖爽故天臺解金光明空品云若指般若則此經非方等攝若不指般若諸經不廣明空義此復云何答諸經前分結集人應作次第而其後分皆攝入前例且舉一以類諸如方等陀羅尼經次第在法華前而經中云先於靈山已爲聲聞授記豈非方等至於涅盤以此推之言次第者是前分也互相指者是後分也結集者以後分明義气類若同向前集之惑者不知言乖次第實不乖也此經是方等後分故指般若爲已廣說空於義無妨矣又大佛頂首楞嚴經云波斯匿王年六十二又云是名妙蓮華又云定性二乘及諸一切皆獲一乘寂滅場地豈非亦是方等後分之所攝乎諸家競解首楞嚴經旣迷此旨余不足觀﹝云云﹞淸涼不曉天臺法門便乃違背輒生譏毀良用悲哉。

八辧謬

據聲門爲多以判法華之失文爲三初問次答三諭又爲三初斥讀文未熟不辧多少言玄理者廣雅云玄黑色謂幽寂也所謂玄妙幽寂之理趣也又玄者通也次應知下正申法華開漸顯頓是知玄義謂此法華是漸頓者乃有三義前文已明今法華經迹門圓說與前二酥漸中之頓其義不殊名爲漸頓故今乃明來至法華開漸顯頓名爲漸頓漸頓二義如此炳然淸涼不見便謂法華劣於華嚴旣謂法華劣於華嚴又將賢首所立圓教會今圓教賢首旣指華嚴爲圓是則華嚴之圓何曾異於法華之圓況復賢首所立圓教不明圓理本具諸法是則賢首所立圓教尙自不可濫今圓妙況將法華判爲終教豈非虛妄何得背於天臺朋附賢首貶挫妙教傷如之何人不見下三結斥謬判。

九重徵謬

判漸圓四住先落之失以前答中乃云漸頓初住已前四住先除故今又更重徵前謬於中爲三初問次答三諭言前後者此約大師說法時節次第有前後耳非謂單指止觀上下之文爲前後也故妙玄文句止觀三部之中皆引仁王十善菩薩發大心長別三界苦輪海以證法華六根淸淨是圓教內凡十信之位也故釋簽云次引仁王云十善菩薩發大心者亦有人云六根淸淨是頓義十善菩薩是漸義今文所引十善菩薩以證六根豈應引漸而證於頓故知二文俱頓明矣但仁王經語其初後﹝發心爲初別苦爲後﹞法華經意論其中間﹝發心之後別苦之前六根淸淨名爲中間﹞人不見之徒生異論又輔行雲次明十信位者五品已能圓伏五住豈至此位別斷見思但是圓修粗惑先斷猶如冶鐵粗垢先除人不見之便謂法華六根爲圓仁王長別三界爲漸旣云法華部是漸頓云何釋位卽是頓頓況所引仁王本證法華如何離開分屬兩種又除圓位已一切諸位無有十信破見思者文句記云旣雲長別三界苦輪諸經信位有雲長別三界苦海者不可將判住行向位當知須是斷惑十信自非今家準法華文判以法師功徳六根互用﹝準止觀輔行之意卽八信已上入假位也何哉七信已前入空之位尙無一物豈有見聞十界之事乎旣言六根互用知是入假之位照分十界也人不見之輒云空中本體自有三千者灼然誤矣﹞爲十信位而爲內凡於十信前以分別功徳末如來滅後已下文立五品位爲外凡寧判十信斷三界苦仁王經意何由可消若不然者如何可判華嚴初住爲聖位邪若判華嚴十梵行文以十信心功齊極位復成太過初住屬聖十信如何非內凡邪此與地前伏惑初地見道永不相關是故今以圓意消文各更引經而爲證據故六卽判位理不可亡法華云無漏意根乃至云且於界內得無漏名者此文恐誤也何者法華云𨿽未得無漏智慧者十信未得初住聖位無漏智慧也而其意根淸淨如此者內凡意根通達義趣不違實相也意根旣爾餘五亦然無漏旣在登圓初住當知卽是念不退位無於二邊之漏失耳故此無漏不從界內而得名也有漏業除故雲長別者業能潤生集因旣除則無苦果是故謂之長別苦海耳擗﹝博厄切﹞字正作擘謂分擘也。

十辧謬

判圓頓止觀爲漸頓之失文爲三初問摩訶止觀章安序雲天臺傳南嶽三種止觀一漸次二不定三圓頓皆是大乘俱緣實相同名止觀故今問云三種止觀等也次答三諭文爲二初與奪總斥次何者下別破文爲四初破僻解兩處神通及依經更明圓頓之文自爲二段初總斥謬將大師正說之文預破章安未生之序如破神通者且牒淸涼雲中卽三觀破於神通神通被破耳其實須云如通者騰空及依經更明文在序中也又三觀下次別破不解文意又爲二初斥不解兩處神通之文此自爲三初約第子破師斥三觀本傳南嶽者此文語略具足須云三種止觀本傳南嶽也如何弟子反破師宗﹝師卽南嶽宗卽所傳﹞者謂如何郤以智者說於十乘之中識通塞文中卽三觀破於南嶽所傳三種止觀之中圓頓止觀邪況復止觀前後三本圓頓之名乃是初二如何郤將第三摩訶破於初二邪豈圓頓止觀十乘非摩訶止觀十乘邪乃成逆路伽邪論者法華安樂行品雲路伽邪陀逆路伽邪陀文句雲路伽邪陀此翻惡論亦云破論也逆路伽邪陀者逆君父之論也又路伽邪陀名善論亦名師破弟子逆路伽邪陀名惡論亦名弟子破師又南嶽稟承慧文龍樹者此語亦略具雲南嶽稟承慧文慧文師於龍樹故章安止觀序云文師用心一依釋論論是龍樹所說付法藏中第十三師智者觀心論雲歸命龍樹師驗知龍樹是髙祖師也故知天臺稟於南嶽三種止觀卽是遵於文師及龍樹也故輔行雲由是而知臺衡慧文宗於龍樹二十三聖繼踵堅林實有由也良可信也又云致使龍樹之後妙觀斯在良由於此。

況兩處下次正明兩處神通其義各別言兩處者卽是序中及識通塞中也序中云漸則初淺後深如彼梯隥不定前後更互如金剛寶置之日中圓頓初後不二如通者騰空爲三根性說三法門引三譬諭輔行雲圓頓者序中語略具如下文二十五法爲前方便十法成觀而爲正修如通者騰空者近地之空與萬仞同體故云不二通者譬頓行人騰譬修觀觀理空譬頓理不二今云履者履卽騰也行𨿽階差仍名圓漸者圓中之漸故云圓漸卽是圓頓止觀之行自論圓漸之義故也故止觀云圓中當體理極稱圓亦有初心乃至四十一地豈不是漸故釋簽云不異而異假立淺深設位簡濫又云圓頓𨿽俱實相因果灼然若有因果卽有淺深如止觀中及此下文圓漸漸圓四句料簡則圓家之漸泠然可知矣理無深淺者卽無階差之殊也不當偏圓者卽不當圓漸之異也偏卽漸也第七卷

識通塞中約橫別論通塞引大品云有菩薩從初發心卽與薩婆若相應者與空相應也有菩薩從初發心卽能遊戲神通淨佛國土者卽出假也有菩薩從初發心卽坐道場成佛者卽是中也﹝輔行雲同初發心故名爲橫分屬三人故名爲別﹞大論引三諭一則步涉﹝大論但云或乘羊去輔行雲今此文中以步替羊以羊遲故不異於步﹞二則乘馬三則神通初觀諭步次觀諭馬后觀諭神通三義分張非今所用是故今云以步馬神通諭橫別三觀也若一心三觀法相卽破豎中之通塞三觀一心破橫中之通塞空卽三觀故破步涉假卽三觀故破乘馬中卽三觀故破神通是故今云神通卽是別相之中故以中卽三觀破橫別之中也輔行雲豎通漸入𨿽屬一人前後次第三時各異以各異故故非一三今一心具三破次第之三故云一心三觀破豎通塞也三觀一心破橫者彼橫三觀𨿽屬三人並在初心故三不合一今以三只是一破彼分張之三故云三觀一心破橫通塞也應知一心三觀與三觀一心言互理同但爲破於橫豎是故翻對而說耳故圓三觀觀觀具三以破橫別一一所破各別不同故云空卽三觀乃至中卽三觀也。

如何不見下三結斥謬解之失輔行雲有人云破神通者破第一卷

圓頓止觀通者騰空騰空被破知前非頓如此說者殊乖文義論文神通近在目前何須遠求序中之說又若破彼頓更何所傳師資不成付法安在祖乎龍樹其言徒施又彼頓譬文在序中說止觀時未有此序豈得將已正說預破弟子序邪又序中所述師資所傳若破所傳便成自壞矣。

次斥不解依經更明圓頓之文又爲二初正申文意輔行雲前已廣略二重解釋今復引證故曰更明第二本中從此乃至佛法之恩並屬商略今並回爲引證文也舊商略名沒而不彰良由此也是故今云再治定文意在於此。

次如何下結斥謬解之失輔行雲此引華嚴證三中頓如何郤謂爲漸圓邪玄第十卷

亦引華嚴方等般若圓證於頓者卽前所引以明一代始終頓教非是頓部也華嚴旣其非是漸圓者以淸涼謂是頓頓故也若其然者方等般若寧非頓頓邪輔行雲寧者豈也說文云願辭也。

次破僻解別則略指三門大意在一頓之文又爲二初正申文意止觀云料簡者問略指大意同異云何答通則名異意同別則略指三門大意在一頓輔行雲若以此文是大師料簡不應將商略爲略指以此商略屬章安序以對大師章初大意爲料簡者義甚不便況商略中文無不定故彼文云略引佛經粗彰圓意次引無量義以明漸次明漸次竟卽云今置漸論頓與下答文云別則略指三門義復不便今謂文中𨿽無私謂之言此是章安私料簡也卽指辧差略釋三門以爲此問𨿽在序中義兼於正故第一本未有序文亦於文初列三止觀及大意中諸文多以三止觀結第二本初所以列者卽是先序師資所傳章安著序合著序中故料簡中相對爲問故問三略與此大意同異云何次答意者有通有別通則略名與大意一如分別中云大意略餘八廣別則不爾略則三種止觀不同大意惟明圓頓止觀三中之一故云一頓勿謂三外別立一也若別立者則有多妨一者成天臺不稟南嶽二者大意與八章成別大意與八但有廣略不應別故三者當文自相違妨四諦四弘十種發心但約四教如何三外別立一邪若大意一頓於餘章何故釋名得有絕待圓伊三徳顯體之中不次第教眼智境界不思議得偏圓五章章章立頓二十五法法法圓解正觀十境俱不思議無緣慈悲安心法性不次第破一心通塞無作道品正助合行離愛無著位登初住如此等文悉皆明頓如何卻謂以爲漸邪若云大意惟一頓者如何文內復明四教具如四弘文後料簡﹝云云﹞今文謂之彼料簡文問略明三種止觀者卽輔行雲卽指辧差略釋三門以此爲問也故文云漸與不定置而不論者引此文證恐是誤也何者以此文是舊商略故引證大意恐不便也又恐引於舊本商略今本引證簡二之文旣簡二已乃引證於圓頓止觀今引此文以證大意在一頓者以序中證圓頓止觀卽是正中大意一頓故得引之也故序中云漸與不定置而不論今依經更明圓頓卽是舊本商略之文今並回爲引證文也故輔行雲從漸與不定去廣引證圓先且簡二次正引證今但引於簡二之文反顯正引證於圓頓以證大意惟在一頓卽是序中圓頓止觀故也。

人不見下次結斥謬解之失。

三破僻解安心文末三一結數之文爲二初正申文意止觀云若就三番止觀則有三百八十四又一心上觀復有六十四合五百一十二輔行解釋具如前引次不見下結斥謬解之失。

四破僻解發心文末三一結成之文爲二初正申文意又爲二初明三一結文有無不定如六卽文六文皆一者輔行又云如六卽中理及名字皆止觀結然止觀中理及名字觀行相似則有結文分眞究竟但有會於異名之文而無結文由是而知今云六卽六文皆一及輔行雲理及名字皆止觀結俱恐誤也如前所引者卽前所傳部別例中云故用三一收束結撮也又恐指於上文所引安心文末三一之文是故謂之如前所引也故輔行雲空假中三不異頓漸不定之三又云只約不可思議一中之三以爲三番三中之一以爲一心三一共論亦有五百一十二也如常行等者應云如常坐等也又恐常坐意止觀中系緣是止一念是觀亦是結文所以且云如常行等其實須云常坐等也。

次又若下明三一結文不出通別通別之義亦如所傳部別例中具足引之。

始從三藏終至圓頓皆悉有於漸頓不定具如第三偏圓文中者偏圓文中自有五科第四漸頓文中先明四種止觀入圓不定卽是四教各論理教行證四種發毒之義次乃明於四種止觀當分圓漸又引大經四種五味證於四教當分圓漸復引大經置毒乳中徧於五味皆能殺人以證不定然後結云今約漸頓作如此料簡輔行雲四教各以因位爲漸各以極果名之爲圓及玄文第十等者藏等不同名之爲別頓等徧該名之爲通卽是頓漸不定三種通於一化始終故也旣通一代豈隔四教是故四教皆有頓等故釋簽云此三種義若教若觀該通一化語頓則始終俱有語漸又三種不同不定復寄諸門涉於四教此第一文不歷四教一一三結等者卽此止觀第一發心文中不歷四教之別一一通用三種結之但總以四教共爲三結以三對一三復爲別一則是通故止觀云如是等種種還以三止觀結之又以一止觀結髮菩提心是觀邪僻心息是止故上文云又若俱用三一結者只是通別不同所以知於總以四教共爲三結者以上文所明感應四悉四隨等皆通四教是故用於三止觀結乃是總以四教共爲三結不分教教各有頓漸不定之殊是故與下偏圓文異也以三對一三旣名別故知一種則是於通通謂通三別謂各別通別卽是總別故也。

入不見下次結斥謬解之失。

十一辧謬

立兩頓次位同異之失文爲三初問次答三諭名別義通者妙玄云次簡名別義通又爲二初就三乘共位中菩薩別立忍名而義通通義如前說﹝卽三乘共十地位也﹞別立者別爲菩薩立伏忍順忍無生忍之名也何者乾慧地三人同伏見惑而菩薩更加伏忍之名以菩薩信因緣卽空而於無生四諦降伏其心乃至無生忍﹝云云﹞是爲通教共位別爲菩薩立此忍名也次用別教名名別義通卽是取別教之名準望通教菩薩位也別名者十住十行十向十地也何者別教十信位於通義卽乾慧地伏忍乃至十地﹝云云﹞是爲用別教名名別義通猶屬通教位也別人動經塵劫名賒地前未斷名伏圓人一生成辦名促﹝極遲不出三生﹞初住能破名斷如前破者卽前破於漸頓住前四住先除頓頓登住五住俱斷。

十二辧謬

分利鈍以立二頓之失文爲三初問次答三諭言一圓家教法者恐多一个圓字或一一教中而分三根者卽上中下三根也或信法二行分利鈍者法行內自觀法故利信行藉他聞故鈍又信行一聞卽悟故利法行歷法觀察故鈍或俱利俱鈍信行聞慧利修慧鈍法行修慧利聞慧鈍言覆權者存行布故仍未開權言隱迹者存始成故尙未發迹此之二義文意之綱骨教法之心髓而華嚴不開不拂何得立爲頓頓而欲勝於法華邪。

十三辧謬

判兩四中圓皆是漸圓之失文爲三初問次答三諭方等只是漸中之一者漸教有三方等但是漸中故也言開權者絕待妙也言獨顯者相待妙也故絕待約開相待約廢具如下文﹝云云﹞。

十四辧謬

判涅盤中圓亦是漸圓之失文爲三初問次答三諭光宅以法華已前爲狹下短法華爲廣髙長今家於其一句設四句難四六乃成二十四難故云苦破也引昔通謾﹝應作漫字﹞者以光宅不知法華已前諸部中圓與法華圓妙無別遂乃一向輒判法華已前爲狹下短故遭今家苦破之也涅盤𨿽四前三知圓者輔行雲彼經四教皆知常住本意在圓權用三教以爲蘇息實不保權以爲究竟亢意知圓是故相卽粗心若息還依頓觀方等𨿽四三不入實者別教須簡初中後心教証之異故金錍云卽具惟圓及別後位漸中開四不殊方等者漸教旣有三故方等中四但是漸中之所收耳涅盤圓伊者圓妙三徳祕密之藏猶如伊字三點故也復有一行者卽如來之行也三點一行諸文盛說此不煩示旣謂涅盤亦是漸圓故三點等無用徒設矣。

十五辧謬

判涅盤四教有不入圓常之失文爲三初問次答三諭捃﹝居運切﹞者拾也拾者收斂也法華似秋成大獲涅盤如捃拾餘殘十仙者十仙外道也一闍提首那二婆私吒三先尼四迦葉五富那六淨梵志七犢子梵志八納衣梵志九弘廣十須跋陀羅三修者有邪三修卽外道所計常樂我也有劣三修卽小乘所證無常苦無我也有勝三修卽大涅盤常樂我也今卽大涅盤常樂我勝三修耳勝劣但言於三不言淨不淨者釋簽云勝劣相對成於六味故略不說淨不淨耳言初後者涅盤初明常樂及我勝三修義後明十仙得入眞實若後十仙不入而初三修豈聞是則初後俱無入實中間寧得入眞實邪世尊何故爲其說常等者闍提首那以因果是無常爲難佛卽問云汝性常邪是無常乎首那答云我性是常佛問是性能作一切內外法之因邪答言如是佛問云何作因答言從性生大從大生慢乃至二十五法佛問是大等法常邪無常邪答言我法性常大等諸法悉是無常佛問如汝法中因常果無常然我法中因𨿽無常而果是常有何等過邪乃至陳如色常等者此陳如品對告陳如先明色是無常因滅是色獲得解脫常住之色受想行識亦復如是次明破於十仙外道今旣先明破於十仙得入於常是故次文方明陳如色常等也故知乃至之言卽是以後牒初之辭耳余諸外道大意皆爾者如破第二婆私吒中彼乃問云如來爲我說常無常云何爲常云何無常佛言善男子色是無常解脫色常乃至識是無常解脫識常彼答佛言世尊我今已知常無常法十仙外道初二旣爾乃至第十準例可知是故世尊爲須跋說眞實之想名爲法界名畢竟智第一義諦第一義空且法界第一義諦等豈異圓常邪豈華嚴中所談法門超異於此邪若據淸涼之意猶故謂之不及華嚴何以知之以淸涼云淨名但顯作用不思議解脫蓋是一分之義未顯法界融通不思議故不同於華嚴也淸涼旣謂淨名解脫與華嚴異豈可不執涅盤法界與華嚴異嗚呼淸涼作此苟且優劣諸經則令無智之人於諸經起慢矣此義不可信也仲尼尙云詩三百一言以蔽之學佛之人何得以一分多分抑揚諸教乎天子一言可非勑邪。

十六辧謬

判止觀多種譬文爲漸圓之失文爲三初問次答﹝谷﹣禾﹢卵﹞苦角切鳥卵也或作寇音恐非何者爾雅云生晡鷇﹝苦候切注云鳥子須母食之﹞生噣﹝音啄﹞雛﹝任俱切注云能自食﹞三諭文爲二初總斥二失次別破兩非文爲二初破不曉諭旨但約少分等者涅盤第五云面貌端正如盛滿月白象鮮潔猶如雪山滿月不可卽同於面雪山不可卽是自象不可以諭諭眞解脫爲眾生故作如是諭又下文明順諭逆諭現諭非諭先諭後諭先後諭徧諭八種諭後乃云凡所引諭不必盡取或取少分或取多分或復全取如言如來面如滿月是名少分今言舉扇者扇字恐誤須作面字或恐隨義轉用乃作扇字耳掛字誤也字應從木世雲月中有桂樹恐是此意也具是諸法者是字應作足字未入海諸水不具等者此中存略止觀具雲華嚴云娑伽羅龍車軸雨海餘地不堪爲上根人說圓滿修多羅二乘如聾如瘂淨名云入占卜林不齅餘香入此室者但聞諸佛功徳之香首楞嚴云搗萬種香爲丸若燒一塵具足眾气大品云以一切種智知一切法當學般若法華云合掌以敬心欲聞具足道大經云譬如有人在大海浴當知是人已用諸河之水乃至下文云如迦陵頻伽鳥﹝谷﹣禾﹢卵﹞中鳴聲已勝諸鳥輔行雲如來龍王圓頓教雨不雨三教下類之地二乘不聞亦不能說淨名空室表常寂光十方諸佛常集其中是故入者惟嗅佛乘楞嚴意者理理性如丸觀行如燒諸法頓發名具眾气大品法華﹝云云﹞大經意者理具諸法如海水也修觀行者如在浴也行攝一切名爲已用有人云餘地不及徧雨惟嗅而隔餘香搗和不如本具一切不如卽是海具不如河具當知此人不曉諭旨夫立諭者皆約現事故引於事諭最上法法必頓足何須難諭雪山諭象意亦如之迦陵頻伽者大論云此鳥﹝谷﹣禾﹢卵﹞中聲未出時已勝諸鳥菩薩亦爾未出無明﹝谷﹣禾﹢卵﹞法音過二乘今文又云余藥𨿽合治病不徧者止觀又云譬如良醫有一祕方總攝諸方阿伽陀藥功兼諸藥以爲頓諭者以爲圓頓止觀之譬諭也肖者說文云骨法相似也不肖則骨法不相似也今淸涼元稟天臺後生異見乃是師資骨法不相似也故云養子不肖過也而難他諭者以諭望法諭則屬他以淸涼難於海具不如河具等故也卽其事者而難他諭卽其不肖之事也次破違於自言者破其自言矛盾也此等諭文皆在大意者搗萬種爲丸在大海中浴文在序中迦陵頻伽阿伽陀藥文在大意初發心中約四弘誓顯是文後淸涼旣自立於大意以爲頓頓而今又謂迦陵諭等並是漸頓故今且從淸涼違於自立大意以爲頓頓所以乃云此等諭文皆在大意耳。

十七辧謬

判實非父子兩謂路人以諭四教之失文爲三初問次答三諭具如止觀記中釋者止觀云法性是所迷苦集是能迷能迷有輕重所迷有卽離約界內外分別卽有四種苦集約根性取理卽有一二三四不同﹝輔行雲界內界外權實二理各二根性故四不同﹞若界內鈍人迷眞重故苦集亦重利人迷眞輕故苦集亦輕界外利鈍輕重亦如是法性是所解道滅是能解所解有卽離能解有巧拙界內鈍人所解離能解則拙利人所解卽能解亦巧界外利鈍卽離巧拙亦如是所以者何事理旣殊昏惑亦甚譬如父子兩謂路人瞋打俱重瞋以譬集打以譬苦若謂煩惱卽法性事理相卽苦集則輕實非骨肉兩謂父子瞋打則薄輔行雲通爲界內界外作譬以路人爲父子名卽以父子爲路人名離何者苦集之體本是法性猶如父子若謂法性異苦集者名爲路人故謂苦集永異法性可譬藏別兩教人也體性𨿽同於事永異名非骨肉於異彊親生父子想則謂苦集卽是法性故譬通圓兩教人也。

十八辧謬

判漸則開四別不開四之失文爲三初問次答三諭文爲三初總破謬判無益次今言下正明漸別皆應開四具如別教四弘之中約四諦境皆歷四教等者止觀第一卷

云只觀根塵一念心起心起卽假假名之心爲迷解本謂四諦有無量相乃至云分別十六門道滅不同及一切恆沙佛法輔行雲照知一心起無量心心無量故迷解無量迷卽十界苦集解卽四種道滅故云四諦有無量相然別四諦攝四四諦自他始終須徧學故所學旣多故云無量言十六門道滅者四教四門門門四諦是故得有十六道滅及一切者及十方界一切佛法也又何但止觀明別教開四而妙玄明別教次第五行於慧聖行中亦開四種四諦釋簽云今此四四諦𨿽並在別教旣約生滅等四豎判一教別教菩薩卽此自行而用化他故十行中橫辧此四全爲利物所以四相各附彼教而爲相狀又妙玄第十料簡云問涅盤追說四方等正開四別教復有四若爲分別答涅盤當四通入佛性別教次第後見佛性方等保證二不見性釋簽云別教復有四者別教十住修生無生十行修無量十向修無作登地證無作故云有四又十行中習諸佛法具足習於一十六門亦名爲四問住已習八何故行中更習十六答前是自行隨用一門後爲化他是故行中更習前八是故十六俱須廣習問別人豎行及以橫學四種四諦各附彼教而爲相狀其如無作四諦爲是但中之無作爲是圓融之無作若謂但中之無作者玄簽那云道滅卽苦集苦集卽道滅四則非四實知眞斷妙修理證故知豎行住行猶迷回向薄知登地少證迷解在人體恆相卽體旣相卽𨿽復名四體實非四是故名爲四則非四圓融四諦只是一實若謂圓融之無作者豈可別人豎行橫學圓融無作而又稱爲別教之人如何消於輔行中云於中亦具四教滅位𨿽有無作滅位之名但是別人初地位耳答此應須知教証之意何者若約教道言之則豎行橫學無作四諦乃是初地但中之無作若約證道明之則此無作乃是圓融何者良由別人以無作在果果不通因居教道時但云地上若入初地自行親證方乃與圓無作不異由是玄簽附證道而言乃云四諦相卽實知眞斷妙修理證輔行約教道而言乃云𨿽有無作滅位之名但是別人初地位耳又復須知四諦相卽若在回向則是別向圓修之義回向薄知卽此意也故別向圓修卽約行證道之實因而約行證道是別向圓修之妙果也讀文下三結斥謬判之失輕謂輕率輕易疏字平聲正作疏字卽疏薄疏濫也。

十九辧謬

判商略是挹流尋源等文之失文爲三初問次答三諭文爲二初總斥二失所言亦者前破謬判迦陵等諭旣有二失故今乃云此亦二失也次別破不曉文意所以總斥二失別破但破不曉文意不破商略謬判祖承者以商略之文居祖承之後在文炳然不須別破是故但破不曉文意則知商略謬判祖承也又復次文重徵謬判祖承之文以爲商略卽是別破商略謬判祖承也輔行雲舊第二本將序及正合爲十章故文初云竊念述聞共爲十意言竊念者謂私竊興念序有五意一商略二祖承三辧差四引證五示處言述聞者謂記其所受正說亦五意一開章二生起三分別四料簡五解釋﹝今止觀中旣存正說開章生起分別料簡解釋五名而今謂之述聞五章次第𨿽在亦沒章名恐是誤也﹞以將己序及所聽聞合爲十段意似未穩故再治定沒斯次第但成序正又於序中惟發起等無歸敬者推功於師述記而已於初序中加於所聞時處等事以爲通序用舊祖承人法等事以爲別序卽再治定之正意也不得復用商略等五以爲次第而分再治時處等文故再治定回舊商略以爲圓證故下用此商略文云今依經更明圓頓言依經者正當引證證圓頓竟請證餘二卽設問云餘三三昧願聞誠證第二本中闕此問也故第二本商略文云略引佛經粗彰圓意故知商略不異引證故再治定沒商略名回爲引證若將前本商略等名次第屬對治定本文則使止觀明靜等文便爲徒設況將商略以對祖承深爲未可是故須廢舊章次第今再治定加通序者欲類結集傳述所聞法體等五故不同舊商略居初。

二十重徵謬

判祖承以爲商略之失文爲三初問次答三諭儻更等者旣將祖承以爲商略或問祖承爲是何文儻或更答指後辧差是則從始至終重重皆是妄說耳。

二十一辧謬

立二頓具法不同之失文爲三初問次答金錍破云子尙不知煩惱心徧安能了知生死色徧色何以徧色卽心故何者依報共造正報別造豈信共徧不信別徧邪問淸涼若信三處具法莫是淸涼元立無情有正因佛性邪又復淸涼旣信心具荊溪何得又將心具而立無情有佛性理復斥淸涼不知有情心性徧具邪答只爲淸涼不知心具便是無情有佛性理是故荊溪還將有情心性徧具以斥之耳所以謂之故達惟心了體具者焉有異同信惟心具復疑有無則疑己心之有無也謬效傳習無情之言反難己宗惟心之教且如心具一切諸法不隔艸木何得信於惟心具法而執瓦石艸木非性豈瓦石艸木不是惟心具邪故知淸涼不閒佛性進否教部權實致令自語矛盾相違所以荊溪因其所執仍以破之使邪說冰融正塗不壅耳吾宗後學宜熟詳之不可失於荊溪破立之元意也三諭文爲二初破謬立頓頓三處具法文爲二初破謬用漸圓爲頓頓又爲二初總定次何者下釋出文爲三初明四教中圓三處具法奚者何也嘗者曾也淸涼以四教中圓爲漸圓而四教中圓旣明三處具法豈非卻用漸圓爲頓頓邪漸圓旣成頓頓而輙分於兩頓具法之殊豈非大謬乎次引念處圓文證成惟識證於心具惟色證於有情色具及依報色具旣云非但惟識亦乃惟色豈非三處具法乎孤山但約心具釋之此與淸涼所立漸頓心具何異嗚呼淸涼尙知三處具法而孤山但論心具一處可不悲哉淨名疏云一切法趣色卽是色中具十界法如如意珠具一切寶宜熟思之無謂心具色不具也三結示三處具法正是四教中圓今謬判下次結斥謬判之失胸者膺也襟者領也胸襟之義出乎自己師心謬立無教可以準憑故也又漸圓下次破謬立漸頓心具餘二則無文爲二初正破又爲二初破心具又爲二初以心具不隔於色破色攝入心下次以色心相卽破若別教下次破色不具以淸涼云餘二則無卽是計於色不具也故今破云何獨色邪以別人初心色心皆不具何得獨執云餘二色不具別人初心者以別人後心卽具與圓同故但舉初心耳漸頓回互下次結斥謬判之失前旣破於謬用漸頓以成頓頓今又破於心具隔於色具是則淸涼所立頓頓三處具法漸頓心具餘二則無乃成漸頓回惑差互無有定準矣冥者暗也。

二十二辧謬

立二頓初心用觀同異之失文爲三初問次答三諭言三處五處者一指玄文八教二指玄文第一結教相三指法華中諸聲聞從小來等此卽三處也一指止觀第七破神通二指大意在一頓三指今依經更明圓頓四指安心文末五指第一結髮心文此卽五處也。

二十三辧謬

判一心三觀與三觀一心以爲空假更加雙非以對中觀之失文爲三初問次答三諭文爲二初通示觀法大旨又爲二心敍意總標格者定也量也次隨釋三意文爲三初明對境成觀次明覆﹝芳福切反覆也輔行中作復疏字﹞疏﹝平聲通也﹞收束止觀云非三而三三而不三非合非散而合而散非非合非非散不可一異而一異輔行雲非三而三下復疎三諦還成三諦非三而三假也三而不三空也亦應更云非三非不三中也文無者略耳非合非散中道雙非也而合卽空也而散卽假也非非合非非散非上雙非卽雙照也先明雙非復明雙照二文中間論二諦者以此圓文無前無後故也不可一異卽中也而一空也而異假也如此三諦在於根塵如來藏者卽當假也豈如來藏而無佛性聞此圓頓不宗重者良由近代習大乘者雜濫故也況像未情澆信心寡薄圓頓教法溢藏盈函不暫思惟便至冥目徒生浪死一何痛哉三明寄名義立止觀第一料簡中云卽於文達文非文非文非不文文是其門於門得實相故文是其門門具一切法卽門卽非門卽非門非不門輔行雲文卽俗諦非文卽眞諦雙非卽中道第一義諦觀門爲三例之可見如是觀時文門豈別俱名能通並是所至寄此門名義立三觀是故謂之寄名義立又第三偏圓權實之中明權明實非權非實例之可見此三觀一心下次別釋三觀一心等文又爲二初正釋又爲二初對前辧異都非此之三觀意者非今上文所明對境成觀等三種三觀意也次只是下正釋準前可見不煩再引止觀輔行人不見下次斥謬文爲二初斥擅加以對三觀又文自云下次斥謬解步馬神通文爲二初引止觀正文次彼師下敍彼謬解文爲二初正敍次步馬元是下斥非又爲二初斥謬將空假更破空假元者本也單空單假者以橫別空假各屬一人初心故得單名耳破於橫別下次斥別立頓頓一中具三文爲二初敍止觀破於橫別正用圓具言一中具三者卽是空一具三假一具三中一具三也故止觀云空卽三觀假卽三觀中卽三觀也次何故下斥別立頓頓之非。

二十四辧謬

分相待絕待以爲二頓之失文爲三初問次答三諭文爲二初反質謬判待絕俱非頓頓文爲三初正反質次何者下釋所以三若爾下斥非汝判華嚴爲頓頓法華爲漸頓又云頓頓是絕待漸頓是相待玄文旣判惟法華經具有二義是則何處別有頓頓之絕在於華嚴邪次又依下正斥謬分之失又爲三初總斥次何者下別破非漸者非法華已前之漸也惟頓者惟法華獨顯開會之頓也判爲相待又判爲漸者斥淸涼謬判也凡言相待者諸文非一故云凡也彼此互形曰相以他望己爲待是則若無粗漸何有妙頓故妙頓之名待粗漸而立也待前諸教等者正申相待之妙也頓居漸後兼所破說等者卽廢權明實之義也三又亦下重斥不識絕待之意相待約破權明實故如上說絕待約開權顯實故今謂之絕於所待名絕待者方是妙頓也若不爾者妙外有粗何成妙頓邪淸涼離於法華獨顯圓頓相待之外別立絕待之名以對華嚴故云彼乃離頓待別立絕名也且絕待之義旣在法華是則華嚴將何以爲頓頓絕待乎。

二十五以法華二妙重難謬

分之失文爲三初問判屬二塗者分對華嚴法華也次答三諭文爲三初斥不達開會之意會入華嚴句下恐脫華嚴兩字余文可見次今家下正判待絕並非華嚴絕彼華嚴者開彼華嚴兼別行布之粗也況彼二乘在座聾瘂至今法華皆得作佛是則絕彼又更照然又何但未絕亦乃無待等者華嚴𨿽有圓教一妙以兼別故獨顯不成所以不得獨稱爲妙其猶君子帶於小人則令君子不得獨顯法華不爾正直捨方便但說無上道旣不兼粗獨顯乃彰所以經題稱之爲妙此乃待於已前諸粗顯今法華純一之妙是故今經名相待妙華嚴旣然二酥可解尙非相待絕何所寄者寄謂寄附寄托也彼將法華開權絕待寄托寄附在於華嚴故今破之華巖尙非相待絕待何所寄乎旣無所寄當知華嚴未絕明矣若不者爾何故存於歷別行布二乘在座如聾如瞽三會竟下反斥相違會竟卽是法華開顯是故謂之還歸法華若其然者絕待頓頓卻屬法華何故判之云非頓頓邪。

二十六重徵謬

判法華惟有相待之失文爲三初問彼判法華但是漸頓名爲相待故今問云豈有不會而無絕待邪次答三諭但得待前之言者以彼但云對前稱待故也斯乃但得待前諸粗之言耳此且與而言之故云但得待前之言若奪而言之還是未得待前之意若其已得何故謬判華嚴爲頓頓絕待邪故云終成不曉所待之名乃至云還負己宗等也負者忘也背也。

二十七以觀例教重難謬

分相待絕待之失文爲三初問準所詮之義用能詮之文故云準義用文也因何對昔而分二塗者徵前謬判法華爲漸頓華嚴爲頓頓也又以法華爲不會乃將華嚴爲絕待者徵前謬判法華爲不會也次答三諭其虛立二觀者虛者僞也妄也教旣但一觀何得二故知其乃虛立二觀謬以絕待爲華嚴也一觀無文者無教文可準也據下破於無教立觀以消今文亦應可解何者若以華嚴爲頓頓之觀則漸頓一觀無文若以法華爲漸頓之觀則頓頓一觀無文故但總云一觀無文也。

二十八辧無教謬

立觀行之失文爲三初問以淸涼云觀二教一則是一觀無教可憑故今乃問無教如何立於觀行次答三諭文皆可解。

二十九辧謬

立頓頓觀相之失文爲三初問次答三諭文亦可解。

三十重辧謬

立二頓自語相違之失文爲二初引淸涼不知法華六根淸淨乃是見思先落遂乃謬說但云淸淨不云先斷次諭應云法華意根淸淨言無漏者如前所辧言因果者釋簽但云初後中間是則發心習因爲初習果爲中長別苦海旣是報果是則初中習因習果皆是報因是故兩經因果有殊因果𨿽殊其義無別所以仁王發心別苦非無中間六根淸淨法華六根淸淨非無發心長別淸涼不見義理是同便乃從於兩經之文而分漸頓頓頓二別深不可也。

三十一辧謬

判一部止觀爲兩頓之失文爲二初引次諭文爲四初以廣略相違斥又第五下次以解行相違斥如何以解爲頓頓者且約大意一章而斥之耳目能導足以譬止解足能達目以譬止行膏者脂也膏堪續明以譬觀行明能然膏以譬觀解今目視東而足履西脂膏於南而明於北乃是斥其違於止觀解行也三又若下泛舉諸文不同斥淸涼不知止觀下文𨿽有四教八教思議不思議相待絕待等皆爲顯於圓頓一實故今泛舉諸文不同以斥之耳文旣下四結斥。

三十二辧謬

立兩頓修觀難分之失文爲二初引次諭文爲二初正明今意初入無生旣須依教教必顯示理事始終何得謂之大難分別況復前五大章生解以導方便五科行始何得謂之大難分別若不分別如何生解若不生解如何進行次旣云下斥彼謬說文爲二初牒計正斥旣無教目區判淺深則同暗證生增上慢不達無生眞証之法謬說卽名何異怪鼠作喞喞聲喞聲無旨濫擬生死卽是涅盤亦如怪鳥作空空聲豈得濫同重空三昧﹝謂空空三昧無相無相三昧無作無作三昧空是聖法復修於空擊前聖法故名爲重﹞而宣入証之言等者自說已入聖位證於妙道乃令他人生於聖想而歸敬也忽令領納說實﹝句﹞墜於過人者墜者墜也落也妄對人趣稱過人法前人知解犯重人不知者犯蘭若雲天龍等來供養我欲向此說乃向彼說等皆重自言是佛天人師等犯蘭若對不能變形畜生說過人法者犯吉不犯者增上慢及業報得或笑說疾說屏說欲說此錯說彼等是也前人知解者卽是令其領納說實也犯重者卽是墜於過人也實得記尙招愆者愆者過也實得道而向白衣說過人法言我見是我知是等犯提違想故當重釁者釁者罪也瑕釁也卽對人趣稱過人法前人知解犯重也實得聖道向白衣說尙招提愆違於情想妄稱過人故當重釁謂證眞如大妄居首卽此故也次又若下縱破實得他實未得今且縱之故云又若也於中爲二初約假名五品定之言假名者卽名字位也名字虛解未有實得故名爲假故止觀云假名位中也與他何異者孰非名字所收是故與他不異也若五品位便同大師者天臺大師靈山親承大蘇妙悟入定降魔位居圓教外凡五品而汝若乃謂得五品是則便同天臺大師然汝實未同於天臺智者大師若云同者何錯解止觀之法以此言實不同也次予實下謙己誡他予實不裁者謙己也願不欺聖無違自心者誡他也予者我也荊溪自謂也予實不裁者謂我實不能裁斷度量汝之所說入觀得知證者自了也言自入觀得知證了乃是欺聖違於自心願不欺聖無違自心卽是誡他勿妄說於須自入觀方乃得知證者自了也。

三十三辧謬

用章安十二都經觀心之文爲頓頓之失文爲二初引頂法師十二部經觀心之文者妙玄說法妙中欠觀心一科釋簽云應用觀心十二部經別有小捲流行者是也此卽指於章安十二部經觀心之文耳故章安云經者由也心亦由也諸法由心造也直就觀心卽空假中名修多羅復重觀之名祇夜觀心空假中能發心卽空假中名修多羅復重觀之名祇夜觀心空假中能發三智名授記觀心卽假空亦空名不重頌觀心空假中非前思後覺名無問自說觀心緣生如物生滅卽空假中名譬諭觀心始末卽空假中名本事觀心十界地獄乃至諸佛本生卽空假中名本生觀心空假中防非止惡名因緣觀心空假中橫豎無不周徧名方廣觀心空假中非世所有名未曾有觀心何故空從緣生故何故假但名字故何故中非二邊故名論義已上略撮文之大綱耳次諭文爲二初通示今家觀法又爲二初總示次別釋文爲三初明從行觀惟於萬境觀一心者此如前文又亦先了萬法惟心方可觀心也萬境𨿽殊妙觀理等者所觀萬境𨿽則有異若能觀觀無非一心所顯之理無非三諦也如觀陰等卽其意也者證於萬境𨿽殊妙觀理等也此觀正是從行而立不因法相事相而明是故謂之從行觀也故此正指摩訶止觀十境十乘次明約法相觀四諦五行本是教門法相名數但恐行人數他珍寶於己無益是故約之入一念心以爲圓觀﹝文句記云凡附文作觀多分在圓卽此意也﹞不捨法相別有觀行是故名爲約法相觀約者束也﹝攬﹣見﹢手﹞也亦名附法相觀也故此正指玄義之中境妙四諦行妙五行也應知玄義非無托事故釋簽云托事附法﹝云云﹞。

三明托事相觀如王捨耆暗名從事立者從於事境之相而立非法相之事也借事爲觀以導執情者以恐學者滯於事境不能開悟是故借之而爲妙觀以開導於學者滯情也故此正指法華文句托者寄也故文句云王卽心王捨卽五陰心王造此捨若析五陰捨空爲涅盤城此觀旣淺如見土木﹝如像法決疑云或見此處山林地土沙石也﹞若體五陰捨卽空空爲涅盤城卽通教也若觀五陰捨因滅是色獲得常色受想行識亦復如是﹝云云﹞若觀五陰卽法性法性無受想行識一切眾生卽是涅盤﹝云云﹞觀心山者若觀色陰無知如山識陰如靈三陰如鷲觀此靈鷲無常卽析觀也卽空體觀也觀靈卽智性了因智慧莊嚴也鷲卽聚集緣因福徳莊嚴也山卽法性正因不動三法名祕密藏文句記云先解王捨中初立觀境言心王造捨者識陰爲王造業諸心必有心所今欲消王且以善惡心王以對無記之舍故云王造此示觀解異於他經應知止觀十乘十境下去皆爾具如止觀不可卽具約山作觀亦先立觀境正當觀陰具如止觀第五去文別圓觀中旣雲山卽法性正因余之二徳準諸文說故知此觀不同他見所以又約山爲觀者山城𨿽殊同是依報是故約之以觀正報又諸觀境不出五陰今此山等約陰便故以諸文中直云境智亦應於此以辧二觀同異之相方便正修簡境及心並對前二以辧權實等乃至四觀亦須開顯等托事旣爾附法彌然是則托事附法二觀皆須得於摩訶止觀方便正修十境十乘方可隨聞一句攝事以成理觀此卽不待觀境方名修觀者也﹝言不待者現開玄義正談法相但須懸敍止觀方便正修之義﹞。

﹝來此示之決通觀道卽令行人修附法觀不須更待講彼止觀從行觀境是故謂之不待觀境方名修觀若不爾者文句托事山城之觀記中何故令依止觀方便正修十境孤山不解乃云附法托事二觀無十境十乘不許人修之所以乃所四明破之餘固無黨敢謂四明破之甚當具如金錍寓言記中委詳斯義﹞卽如方等普賢其例可識者卽如止觀半行半坐三昧中約方等普賢歷事修觀卽是其例故托事觀則可識也方等者止觀云以此空慧歷一切事無不成觀方等者或言廣平今言方者法也般若有四種方法謂四門入淸涼池卽方也所契之理平等大慧卽等也令求夢王卽二觀前方便也道場者卽淸淨境界也治五住糖顯實相米亦是定慧用莊嚴法身也﹝云云﹞普賢者止觀云今歷文修觀六牙白象者菩薩無漏六神通也牙有利用如通之捷疾象有大力表法身荷負無漏無染稱之爲白﹝云云﹞是則止觀非但明於從行之觀亦乃示於托事之觀況四三昧惟除常坐不許誦經故常行等非無附法且如修於法華三昧誦經之時於法相事而得開悟豈非修於附法觀邪。

故十二部下次別斥謬用之愆又爲二初明章安十二部經觀法簡略未備言寄事立名者如前所謂托事興觀義立觀心也𨿽有三觀之名者以十二部觀心之文但言卽空假中故也十境十乘不列者且如妙玄亦明十乘釋簽尙云或辧十觀列名而已況十二部觀都不列之乎一部名下惟施一者以十二部觀心之文每一部經名目之下惟施卽空假中一句故也然則淸涼若以止觀方便正修十境十乘決通開拓十二部觀以明修相有何不可可但爲淸涼自在胸臆謬判止觀十境十乘以爲漸頓別用章安十二部觀以爲頓頓是荊溪作此斥之耳故不可執此便謂妙玄文句托事附法之觀不通人修以記主令用止觀方便正修決開故也豈此一句下次明大師境觀周足以斥謬用之非文爲二初斥謬用一句而棄十境十乘煩字正作繁字芿者艸不翦也謂繁多繁長也次故知下結斥謬用一句兩句之失一句兩句者略牒淸涼用十二部觀也餘如前辧。

三十四辧謬

立漸圓觀但中非卽實相之失文爲三初問次答三諭文爲二初明今家正意一家諸文皆說別教名爲但中圓教乃是不但中耳言但中者教權故但不具諸法理實故中體是覺性而今文雲實相但中實卽俱實約教釋文但中在別良由於此權卽但權恐指通教但有中名名爲但中故此但中及以實相俱名爲權修觀次第仍居後心此約教道十向後心觀但中耳不得濫於別向圓修融攝不二以由別教回向位中含於多義或在於假或約但中或約受接或約圓修是故應須細分四義﹝云云﹞他謂漸圓觀於但中乃是錯將四教中圓作別教說故今破雲約教釋文但中在別四教中圓一切諸文並皆初心圓三觀奚嘗謂之觀於但中邪彼將此觀下次斥謬分二頓無文之失又爲二初正斥謬分彼將此觀屬頓頓者斥彼濫用四教中圓並皆初心圓修三觀以爲頓頓也故前諭云據此答文卻用漸圓以爲頓頓卽此故也別爲圓人立但中者斥彼錯將別教回向後心觀於但中別爲圓人立但中觀也圓別回互顚倒之甚況復無憑豈非胸臆乎惟煩惱下次斥拾失爲得不住調伏等者止觀云復有行人聞不住調伏不住不調伏怖畏二邊深自兢持欲修中智斷破二邊是人不能卽貪欲是道斷貪欲已方云是道此乃住調伏心非不住也輔行雲復有行人下重辧第四句人同第二句失不住調與不調望求中道𨿽求中道此但住於第二句故是故名失也﹝言四句者淨名經云有疾菩薩應如是調伏其心不住其中亦復不住不調伏心所以者何若住不調伏心是愚人法若住調伏心是聲聞法是故菩薩不當住於調伏不調依心離此二法是菩薩行止觀引此句法次第與經大同﹞。

三十五辧謬

立但中非卽實相乃是但中之失文爲三初問次答三諭文爲四初示名通大小次初心下正斥謬立卽是從初常觀涅盤者卽是釋論云菩薩從初發心常觀涅盤行道也妙玄文句並引此文證安樂行三若從下正約教門分判言小涅盤通別菩薩偏是一往通塗說者以別初心十住入空與通眞諦涅盤無異故也若別論者則不然矣何者通教七地卽已辧地恐墮涅盤卽是眞諦偏空涅盤如三惡道卽淨名經訶須菩提其施汝者不名福田供養汝者墮三惡道如者似也同也菩薩同於二乘滯空故也﹝此借淨名折挫之言彼經挫其同於悲境是故聲聞應供義偏故止觀輔行引大品經說若入七地已墮二乘故爲諸佛菩薩所訶是故今云通教菩薩至第七地恐墮涅盤如三惡道旣至七地恐墮涅盤沈空滯寂故知出假不必在於七地下根故在凡位出假名上根也斷見惑已出假名中根也﹞別教初心但名眞諦仍不得立涅盤之名者此約因果別而論之十住入空眞諦在因故不得立果上斷徳涅盤之號四故知下結斥無憑。

三十六重辧謬

立有觀但中涅盤之失文爲三初問次答三諭不見少判等者不見少判初心觀於但中名爲涅盤而淸涼云有者灼然妄指也。

三十七辧妄

指諸文立二頓之失文爲三初問次答或字應作惑字三諭文爲二初斥謬用大意等文如前已破次斥妄指章安涅盤疏文自爲四段初對檢無文次應是下斥妄指之由三又大師下舉大師諸文不載以斥別引章安之文豈可大師諸文判教都無其文而章安輙立兩頓有斷不斷之異邪故知大師判教無文不須更指章安之說也四況復下結斥妄指立義不成章安若乃有文則可旣乃無文何得妄指然涅盤玄明經用中具列四句第四𨿽卽謂之頓頓仍指前文明經宗中復有一行是如來行大般涅盤及常住等淸涼不知妄立頓頓異於圓頓故今斥云況不次第五行正是四教中圓何得謬判斷與不斷而爲兩頓乎。

三十八辧數

據八教以立二頓之失文爲二初引次諭彼準八教立於二頓前文已斥今但破其數數常云耳彼旣數數常云今亦頻頻而斥耳。

三十九辧謬

立二頓同異混和之失文爲二初引次諭竅﹝苦弔切﹞者穴也空也此非文意應作﹝白／萬﹞﹡﹝ㄆ／手﹞字謂旁擊也故不可將此𨿽異而同𨿽同而異質難旁擊他人不許漸圓卽是頓頓也。

四十辧謬

判色香中道爲漸頓之失文爲三初問次答三諭止觀引華嚴雲遊心法界如虛空又云無明明者卽畢竟空是舉空爲言端空卽不空亦卽非空非不空又云一微塵中有大千經卷心中具一切佛法是舉有爲言端﹝四明學者請思此文﹞有卽不有亦卽非有非不有又云一色一香無非中道是舉中爲言端卽中而邊卽非邊非不邊具足無減勿守語害圓誣罔聖意﹝如此說者方見舉一卽三非前非後也而四明謂空假中三諦皆有十界三千世間依正之法還合大師之意否悲哉不可救濟矣﹞輔行雲文偏意圓不應偏難勿守語等者誡勸也勿守偏語以害圓融玉篇云加言曰誣亦掩也欺也网義大同言或具者如涅盤明三徳祕藏或偏卽是言偏意圓也自語相違者止觀序中明圓頓止觀及大意中旣乃皆云一色一香無非中道而淸涼前判大意爲頓頓今又判於色香中道爲漸頓豈非予盾乎。

四十一重辧謬

立初心觀但中之失文爲三初問次默三諭不言勝說者旣乖聖道說則過彰所以默然乃勝於說凡修觀下乃至無言重破於默其文可見。

四十二辧謬

立二頓有分不分之失文爲二初引次諭言文二者斥其據文須分也言觀一者斥其實難分別也謗法之苦罪流長劫故云曠累多生曠者遠也心旣邪僻故使未來不逢善友開通正義由是而知依師學法不可人情人情𨿽則一期相於誣网之愆長劫誰受敬請後徳思之愼之。

四十三辧謬

判雙亡雙照方便之失文爲三初問次答三諭失緒者失其端由也參差者回互不齊也具如止觀等者止觀雲中道第一義觀者前觀假空是空生死後觀空空是空涅盤雙遮二邊是名二空觀爲方便道得會中道故言心心寂滅入薩婆若海又初觀用空後觀用假是爲雙存方便入中道時能雙照二諦故經云心若在定能知世間生滅法相前之兩觀爲二種方便意在此也輔行雲瓔珞經中釋前二觀竟卽云因是二空觀爲方便道得入中道雙照二諦心心寂滅自然進入初地今初釋方便者有二種一者雙亡二者雙照初言二空者空假空空空卽是遮遮卽是亡由前異時雙亡方便今入中道任運雙亡亡卽是中故云心心寂滅又初觀下次釋雙照初二觀時用空用假由前異時雙用方便用卽是照照卽是中故引經云心在定等生卽是俗滅卽是眞故住中道能知生滅知卽是照意在於此以皆中故故得任運此之任運由前作意更互亡照而爲方便故入中時乃能爾也。

四十四辧謬

敗通修別修之失文爲三初問止觀第一云四三昧是通修念佛是別修蓋通別之異耳次答淸涼意云章安結集有失故云頂法師誤耳三諭輔行雲以四三昧收諸行盡故名爲通念佛三昧諸行中一故名爲別通別𨿽殊莫非妙行又四三昧通皆念佛故名爲通但語念佛偏舉一行故名爲別故四念處云四皆念佛但隨教別所念不同故名爲別前之三教各念一身謂生應報圓念法身諸身具足又四三昧通於四教故復名通有人攺云四三昧別念佛通者未失大意何假違文﹝以章安結集止觀云四三昧是通修念佛是別修未曾失於大師之意亦是未失通別大意又是未失十章之初止觀大意也何假者假者至也何假違文者斥於淸涼何假至此違止觀文而輒攺云四三昧是別修念佛是通修邪﹞。

四十五辧謬

判三賢十聖之失文爲二初引次諭圓教四位者開示悟入四十位也此師但見下敍彼謬分二教也賢聖之稱乃借別名圓等者明今家正意也故今家判仁王經云三賢十聖住果報乃是借於別教三賢十聖之名以名於圓開示悟入四十位住於實報無障礙土耳卽借別名圓正明圓位也淸涼不曉輒分賢聖對於兩教一何何笑若言別教賢聖位不合生彼者別教三賢伏而未斷何得生彼實報之土十地聖位破無明生實報土者證道同圓則非屬別況約說教道實無別人生故別教賢聖不合生彼也而判十地屬別者牒淸涼謬判十聖是別也圓四十位俱破無明等者旣四十位俱破無明因何乃將三賢是圓而分十地之聖屬於別教人邪又約證道同圓初地卽是初住住何須分於十地屬別縱存約說教道則十地已﹝今文作以字誤也﹞含兩教何者證道同圓教道是別是故亦無分開十地屬於別義故止觀第十云若別圓能破無明直開苦道如實之法從實法得實報直於行有具足諸行感得依正無有掛礙根利福深不同中下若三賢十聖住於果報悉成就十二因緣等覺余有一生因緣在輔行雲若別圓下更明別圓福勝前教此卽聖位不與前同證道同圓是故合說仍隨教道立本別名若三賢下證聖因位始終皆勝是故前文明別教位但在行向初地已上攝在此中三賢位內以約證道同圓初地卽是初住所以攝在三賢住果報位內是故約證不分別圓之異但語三賢十聖之位耳。

四十六辧謬

判法華自語相違之失文爲二初問又爲二初騰彼問次舉彼答次諭文皆易見。

三自此下總結文爲二初正結前文𨿽則亦論教失但是因於觀失兼而言之耳故今結云略明觀失教失不論也次歸命下明破立之意故今立諭爲曉彼疑他非若遣此是亦亡其猶對華說空空無名字故歸命諸賢聖願捨是非之心也然前但爲建立所傳止觀妙行以爲無上涅盤之因非順我心固欲貶量抑挫他得以爲失也願諸後徳體此意焉。

止觀義例纂要卷第六﹝終﹞

