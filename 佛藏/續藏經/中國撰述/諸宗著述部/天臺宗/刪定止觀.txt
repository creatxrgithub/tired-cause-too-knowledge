續藏經刪定止觀

唐梁肅述

重刊刪定止觀序

鎧庵吳克己撰

奇哉。救世明道之書。不圖復行於今也。使王公大人知有此書。必不至信讒以廢毀。使搢紳先生知有此書。必不至立論以抵排。使啟禪關者能讀此書。其肯以教外別傳自欺乎。使尋經論者能讀此書。其肯以分別名相自困乎。矧欲使薄海內外家藏此書。展轉開導。了達此義。又孰肯貪於粗獘五欲而不早求解脫者乎。是皆內教弟子護持教法之大略也。子貢好辧。孔道以明。孟子巖巖。功堪繼禹。斯言槪之。誰曰不信。

止觀十大章

卷上重刻序一大意﹝五﹞

一發大心二修大行三感大果

四裂大网五歸大處二釋名三體相五偏圓六方便卷中七正觀十境

一陰境十乘

一觀不思議二發菩提心三巧安止觀

四破法徧五識通塞六調道品

七對治助開八知次位九修安忍

十離法愛卷下

二煩惱三病患四業相

五魔事六禪定七諸見

八上慢﹝已下前諸文具故不說﹞九二乘

十菩薩八果報九起教十指歸附智者大師傳論﹝一名天臺法門論﹞

中散大夫右諫議大夫知杭州軍州兼勸農市舶使上柱國賜紫金魚袋胡﹝則﹞勸緣開印流行。

朝奉郎尙書職方員外郎分司南京護軍崔﹝育材﹞捨俸金開版。

二公乃中朝名賢。今刊仍舊存之。示不忘本。

天臺止觀統例

唐翰林學士守右補闕安定梁肅述

夫止觀何爲也﹝一作者﹞。導萬法之理而復於實際者也。實際者何也。性之本也。物之所以不能復者。昏與動使之然也。照昏者謂之明。駐動者謂之靜。明與靜止觀之體也。在因謂之止觀。在果謂之智定。因謂之行。果謂之成。行者行此者也。成者證此者也。厚夫聖人有以見惑足以喪志。動足以失方。於是乎止而觀之。靜而明之。使其動而能靜。靜而能明。因相待以成法。卽絕待以照木。立大車以禦正。乘大事而總權。消息乎不二之場。鼓舞於說三之域。至微以盡性。至賾以體神。語其近則一毫之善可通也。語其遠則重玄之門可窺也。用至圓以圓之。物無偏也。用至實以實之。物無妄也。聖人舉其言。所以示也。廣其目。所以告也。優而柔之。使自求之。擬而議之。使自至之。此止觀所由作也。夫三諦者何也。一之謂也。空假中者何也。一之目也。空假者相對之義。中道者得一之名。此思議之說。非至一之旨也。至一卽三。至三卽一。非相合而然也。非相生而然也。非數義也。非彊名也。自然之理也。言而傳之者迹也。理謂之本。迹謂之末。本也者聖人所至之地也。末也者聖人所示之教也。由本以垂迹。則爲小爲大。爲通爲別。爲頓爲漸。爲顯爲祕。爲權爲實。爲定爲不定。循迹以返本。則爲一爲大。爲圓爲實。爲無住爲中。爲妙爲第一義。是三一之蘊也。所謂空也者。通萬法而爲言者也。假也者。立萬法而爲言者也。中也者。妙萬法而爲言者也。破一切惑莫盛乎空。建一切法莫盛乎假。究竟一切性﹝一無莫字﹞莫大乎中。舉中則無法非中。目假則無法非假。舉空則無法不空。成之謂之三徳。修之謂之三觀。舉其要。則聖人極深研幾窮理盡性之說乎。昧者使明。塞者使通。通則悟。悟則至。至則常。常則盡矣。明則照。照則化。化則成。成則一矣。聖人有以彌綸萬法而不差。旁礡萬劫而不遺。燾載恆沙而不有。復歸無物而不無。寓名之曰佛。彊號之曰覺。究其旨。其解脫自在莫大極妙之徳乎。夫三觀成功者如此。所謂圓頓者。非漸次。非不定。指論十章之義也。十章者。恢演始末。通道之關也。五略者。舉其宏綱截流之津也。十境者。發動之機。立觀之諦也。十乘者。妙用所修。發行之門也。止於正觀而終於見境者。義備故也。闕其餘者。非所修之要故也。乘者何也。載物而運者也。十者何也。成載之事者也。知其境之妙不行而至者。徳之上也。乘一而已矣。豈藉夫九哉。九者非他。相生之說。未至者之所踐也。故發心者發無所發。安心者安無所安。破徧者徧無所破。爰至余乘。皆不得已而說也。至於別其義例。判爲章目。推而廣之不爲繁。統而簡之不爲少。如連環不可解也。如貫珠不可雜也。如懸鏡不可弇﹝一作惡﹞也。如通川不可遏也。義家多門非諍論也。按經證義非虛說也。辯四教淺深。事有源也。成一事因緣。理無遺也。噫。止觀其救世明道之書乎。非夫聖智超絕卓爾獨立。其孰能爲乎。非夫聰明深達得意忘象。其孰能知乎。今之人乃專用章句文字從而釋之。又何疎泥耶﹝泥一作漏﹞。或稱不思議境與不思議事皆極聖之域。等覺至人猶所未盡。若凡夫生滅心行。三惑浩然。於言說之中。推上妙之理。是猶酰雞而說大鵬。夏虫之議曾冰。其不可見明矣。今止觀之說。文字萬數。廣論果地。無益初學。豈如暗然。自修功至自至。何必以早計爲事乎。是大不然。凡所謂上聖之域。豈隔闊遼敻。與凡境天絕歟﹝天一作杳﹞。是惟一性而已。得之謂悟。失之謂迷。一理而已。迷而爲凡。悟而爲聖。迷者自隔。理不隔也。失者自失。性不失也。止觀之作。所以辧異同而究聖神。使羣生正性而順理者也。正性順理。所以行覺路而至妙境也。不知此教者。則學何所入。功何所施。智何所發。譬如無目昧於日月之光﹝一作無目日光明﹞。行於重險之處。顚踣墮落可勝紀乎。噫。去聖久遠。賢人不出。庸昏之徒含識而已。致使魔邪詭惑。諸黨並熾。空有云云。爲坑爲阱。有膠於文句不敢動者。有流於漭浪不能住者。有太遠而甘心不至者。有太近而我身卽是者。有枯木而稱定者。有竅號而稱慧者。有奔走非道而言權者。有假於鬼神而言通者。有放心而爲廣者。有罕言而爲密者。有齒舌潛傳爲口訣者。凡此之類。自立爲祖。繼祖爲家。反經非聖。昧者不覺。仲尼有言。道之不明也我知之矣。由物累也。悲夫隋開皇十七年智者大師去世。至皇朝建中。垂二百載。以斯文相傳凡五家師。其始曰灌頂。其次曰晉云威。又其次曰東陽小威。又其次曰左溪朗公。其五曰荊溪然公。頂於同門中慧解第一。能奉師訓集成此書。蓋不以文辭爲本故也。或失則繁。或得﹝一作失﹞則野。當二威之際。緘授而已。其道不行。天寶中左溪始弘解說。而知者蓋寡。荊溪廣以傳記數十萬言网羅遺法。勤矣備矣。荊溪滅後。知其說者適三四人。古人云。生而知之者上也。學而知之者次也。困而學之又其次也。夫生而知之者。蓋性徳者也。學而知之者。天機深者也。若嗜欲深。耳目塞。𨿽學而不能知。斯爲下矣。今夫學者內病於蔽。外役於煩。沒世不能通其文。數年不能得其益。則業文爲之屨校梏足也。棼句爲之簸糠瞇目也。以不能諭之師。教不領之弟子。止觀所以未光大於時也。子常戚戚於是。整其宏綱。撮其機要。其理之所存。教之所急。或易置之。或引伸之。其義之迂。其辭之鄙。或剃除之。或潤色之。大凡浮疎之患。十愈其九。廣略之宜。三存其一。是袪鄙滯。導蒙童。貽諸他人。則吾豈敢。若同見同行。且不以止觀罪我。亦無隱乎爾。建中上元甲子首事筆削三歲歲在析木之津功畢云耳﹝梁君刪定止觀。撰統例以系其後。猶王輔嗣注易之有略例也。今刊私擢於前。欲披閱者預識綱紀。臨文隢然。修習無滯﹞。

刪定止觀卷上

梁

氏

敍緣起

初天臺智者大師傳南嶽三種止觀。一漸次。二不定。三圓頓。三者皆是大乘。俱緣實相。同名止觀。漸初亦知實相。實相難至。漸次易行。先修歸戒。止彼三惡。達三善道。次修禪定。止欲界散网。達色無色定道。次修無漏。止三界獄。達涅盤道。次修慈悲。止於自證。達菩薩道。後修實相。止二邊偏。達常住中道。先淺後深。如登梯隥。是爲漸次止觀。不定者。無別意趣。但約前漸後頓。更前更後。互淺互深。或事或理。或息觀爲止。或照止爲觀。如金剛寶置之日中。無定色相。是名不定止觀。圓頓者。初緣實相。造境卽中。無不眞實。系緣法界。一念法界。一色一香無非中道。己界。佛界。眾生界亦然。陰入皆如。無苦可捨。無明塵勞卽是菩提。無集可斷。邊邪皆中正。無道可修。生死卽涅盤。無滅可證。無苦無集。故無世間。無道無滅。故無出世間。純一實相。無復別法。法性寂然名止。寂而常照名觀。自初至後。無二無別。如通者飛騰是名圓頓止觀。爲三根性。說三法門。引三譬諭。漸次。不定置而不論。今依經直明圓頓。如華嚴妙徳賢首曰。菩薩於生死。最初發心時。一向求菩提。堅固不可動。彼一念功徳。深廣無涯際。如來分別說。窮劫不能盡。此菩薩聞圓法。起圓信。立圓行。住圓位。以圓功徳而自莊嚴。以圓力用建立眾生。云何聞圓法。聞生死卽法身。煩惱卽般若。結業卽解脫。𨿽有三名而無三體。𨿽是一體而立三名。是三卽一相。其實無有異。法身究竟。般若解脫亦究竟。般若淸淨。余亦淸淨。解脫自在。余亦自在。聞一切法亦爾。是名聞圓法。云何圓信。信一切法卽空卽假卽中。無一二三而一二三。無一二三是遮一二三。而一二三是照一二三。無遮無照。皆究竟淸淨自在。聞深不怖。聞廣不疑。聞非深非廣意而有勇。是名圓信。云何圓行。志求菩提。不余趣向。三諦圓修。不爲無邊所寂。有邊所動。直入中道。是名圓行。云何圓位。謂入初住時。一住一切住。一切究竟。一切淸淨。一切自在。是名圓位。云何圓自在莊嚴。彼經廣說自在相。或於此根入正受。或於彼根起出說。或於一根入正受。或於諸根起出說。或於一根雙入出。或不入出。乃至一塵一方悉如是。若委說。只於一根一塵。卽入卽出。卽雙入出。卽不入出。譬如日光周四天下。一方中。一方旦。一方夕。一方夜半。只一日而四處見異。菩薩自在亦爾。是名圓自在莊嚴。云何圓建立眾生。或放一光能令眾生得無量利益。或得卽空卽假卽中益。或入出不入出益。歷行住坐臥悉如是。有緣者如目睹光。無緣者蒙瞽自絕。譬如龍王豎徧六天橫亙四域。興種種雷電雲雨。而龍於本宮不動不搖。菩薩亦爾。不動法性而有種種神用。是名圓力用建立眾生。最初發心住尙能如此。況中後心。或問。圓頓所引則爾。漸次。不定文證云何。答。淨名云。三轉法輪於大千。其輪本來常淸淨。天人得道此爲證。三寶於是現世間。此漸教之始也。又云。佛以一音演說法。眾生隨類各得解。或有恐畏或歡喜。或生厭離或斷疑。此不定義也。又云。說法不有亦不無。以因緣故諸法生。無我無造無受者。善惡之業亦不亡。此頓教義也。大品云。次第行。次第學。次第道。此證漸也。又云。以眾色裹摩尼珠置之水中。隨物變色。此證不定也。又云。從初發心卽坐道場。轉法輪。度眾生。此證頓也。法華云。如是之人。應以此法漸入佛慧。證漸也。又云。若不信此法。於余深法中。示教利喜。證不定也。又云。正直捨方便。但說無上道。證頓也。大涅盤云。從乳出酪。乃至醍醐。漸也。又。置毒乳中。乳卽殺人。乃至置毒醍醐。醍醐殺人。不定也。又。雪山有艸。名曰忍辱。牛若食者。卽得醍醐。頓也。華嚴曰。娑伽羅龍王。車軸雨海。餘地不堪。淨名曰。入此室者。但聞諸佛功徳之香。首楞嚴曰。搗萬種香爲丸。若燒一塵。具足眾气。大品曰。以一切種智知一切法。當學般若。法華。欲聞具足道。大經。譬如有人在大海浴。當知己用諸河之水。並圓頓義也。此皆三世如來所師之法。以法常故諸佛亦常。其文如是。亦不可執文而自疣害。大論稱。若見若不見般若。皆縛皆脫。難者云。諸法寂滅相。不可以言宣。大經云。生生不可說。乃至不生不生不可說。淨名云。其所說者無說無示。其聽法者無聞無得。斯人不能說。斯法不可說。則何以示人。答。此但引一邊。不知其旨。大經。有因緣故亦可得說。法華。方便因緣爲眾生說。又。如來常依二諦說法。淨名。文字性離卽是解脫。如是則何得一向無說。若競說默。不解教意。去理逾遠。離說無理。離理無說。卽說無說。無說卽說。無二無別。卽事而眞。教體如此。今人意鈍。玄覽則難。眼依色入。假文則易。若封文爲害。須知文非文。達一切文非文非不文。能於一文得一切解。今開爲十章如後。一大意。二釋名。三體相。四攝法。五偏圓。六方便。七正觀。八果報。九起教。十指歸。蓋眾生自無際以還。爲惑所覆。不知無明卽明。今開覺之。故名大意。旣知無明卽明。不復流動。名止。朗然大淨。名觀。聞名得體。體卽攝法。法有偏圓。以偏圓解起於方便。方便旣立正觀卽成。當獲妙報。起教教他。同歸常寂。蓋十章次第之義如此。

大意第一

夫止觀大意囊括始終。義緩難見。今略爲五。謂發大心。修大行。感大果。裂大网。歸大處。

凡欲發心。當先辧是非。非心之狀有十。若其心念念在貪嗔癡。攝之不還。拔之不出。起上品十惡。如五扇提羅。此發地獄心。行火塗道。若其心念念欲多眷屬。貪求不已。如海吞流。如火焚薪。起中品十惡。如調達誘眾。此發畜生心。行血塗道。若其心念念好邪謟佞媚。或陰賊忌害。亦有好名聞四遠。自比賢聖。起下品十惡。如摩揵提。此發鬼心。行刀塗道。若其心念念常欲勝彼。尊己陵人。外示仁義禮智。起下品善心。行修羅道。若其心念念欣世間樂。志行仁義禮智。此起中品善心。行於人道。若其心念念知三惡純苦。人間苦樂相間。志趣天樂。令六根不出。六塵不入。此起上品善心。行於天道。若其心念念欲大威勢。身口意所作一切弭從。此發欲界主心。行魔羅道。若其心念念欲利智辯聰無不鑑達。此發世智心。行尼揵道。若其心念念在三禪樂。其樂內重。此發梵心。行色無色定道。若其心念念知善惡輪環賢聖所離。破惡由淨慧。淨慧由淨禪。淨禪由淨戒。尙此三法。發無漏心行二乘道。若心若道。其非甚多。略言十耳。又九種是生死。如蠶自縛。後一是涅盤。如獐獨出。又九法約世間苦諦集諦。後一約出世間道諦滅諦。有拙度而無大悲。𨿽染淨眞俗不同。今皆雙簡。若得此意。歷一切根塵三業四儀。皆用此觀察。十非之意可見○旣簡棄所非。當顯了所是。是卽眞實。眞實之法無量。今略用三法顯之。謂四諦。四弘誓。六卽菩提。四諦按大經聖行品有四種。謂生滅。無生滅。無量。無作。生滅者。苦集是世間因果。道滅爲出世間因果。苦則三相遷移。集則四心流動。道則對治易奪。滅則滅有還無。𨿽世出世皆是變異。故名生滅四諦。無生者。苦無逼迫。一切皆空。豈有空能遣空。卽色是空。受想行識亦如是。集無和合。謂因果俱空。豈能相合。歷一切煩惱亦如是。道不二。謂無能治所治。空尙無一。云何有二。法本不然。今則無滅。不然不滅故名無生四諦。無量者。苦集有無量相。一界尙復無量。況復十界。惟菩薩智眼乃能通達。道滅亦有無量相。謂析體巧拙方便曲直長短權實。差別不同。如是方便能滅見思。如是方便能滅塵沙無明。有正有助一一不雜。故名無量四諦。無作者。皆是實相第一義諦。又別說四諦名十二因緣。苦是識。名色。六入。觸。受。生。老死七支。集是無明。行。愛。取。有五支。對治因緣方便名道。無明至老死滅名滅。故大經有四種十二因緣。下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提。又論云。爲利根弟子說十二因緣不生不滅相。爲鈍根弟子說十二因緣生滅相。當知諦與因緣體同名異耳。諸經明發菩提心不一。或推理。或觀佛。或聞法。或見國土徒眾。或見修諸行。或見受諸苦。事類頗多。能發一致。今但二三以例﹝一作弘﹞通之。先明推理者。若謂法性自天而然。集不能染。苦不能惱。道不能通。滅不能淨。如雲籠月不相妨害。卻煩惱已乃見法性。經云。滅非眞諦。因滅會眞。滅尙非眞。三諦焉是。煩惱中無菩提。菩提中無煩惱。如是諦觀。上求佛道。下化眾生。是名推生滅四諦發菩提心﹝其一﹞。若謂法性不異苦集。但迷苦集不見法性。如水結成冰。無別有冰也。達苦集無苦集。卽會法性。苦集尙是。何況道滅。經云。煩惱卽菩提。菩提卽煩惱。如此諦觀。上求下化。是名推無生四諦發心﹝其二﹞。若謂法性名爲實相。尙非二乘所至。況復凡夫。出二邊表別有淨法。如佛藏十諭。是名推無量四諦發心﹝其三﹞。若謂法性與一切法無二無別。凡夫尙是。況復二乘。離凡求聖如避空求空。經云。生死卽涅盤。一色一香無非中道。是名推無作四諦發菩提心。蓋推一法卽洞法界。究竟具足。通至橫豎彼岸。方稱發菩提心波羅蜜﹝其四﹞。次睹佛相發心者。若見如來父母生身。身相著明。天上天下無有比諭。願我證得以度眾生。是名睹應佛發心。若見如來。知如來無如來。見相好非相好。如來及相好皆如虛空。空中無佛。況復相好。見如來非如來卽見如來。見相好非相好乃見諸相。願我證得。以度眾生。是名睹勝應發心。若見如來身相如淨明鏡。無所不見。一一相好。凡聖不得其邊。梵天不見其頂。目連不窮其聲。論云。無形第一體。非莊嚴莊嚴。願我證得。是名見報佛發心。若見如來。知如來智深達罪福相。徧照於十方。微妙淨法身。具相三十二。一一相好皆是實相。願我證得。是名見法佛相發心。亦有見佛神變發心準此。次聞法發心者。若聞生滅一句。卽知世出世法新新生滅。念念遷移。戒慧解脫寂靜乃眞。或聞生滅。卽解四諦皆不生滅。空中無刺云何可拔。誰苦誰集。誰修誰證。能所寂然無不淸淨。或聞生滅。卽解生滅對不生滅爲二。非生滅非不生滅爲中道。中道淸淨。獨拔在生死涅盤之表。或聞生滅。卽解生滅。不生滅。非生滅非不生滅。雙照生滅不生滅。卽一而三卽三而一。法界祕密究竟具足。如是於生滅一句成此四解。是名聞法發心。乃至聞無生。無量。無作等。解皆以類達。若得此意。知一句一切句無復障礙。猶恐難明。更以論偈釋之。論云。因緣所生法。我說卽是空。旣言因緣。那得卽空。待析因緣盡方乃會空。指方空爲卽空。亦名爲假名者。有爲不能獨立。要假眾緣。賴緣故假。非施權之假。亦名中道義者。離斷常名中道。非佛性中道。若此解者。𨿽三句皆空尙不成卽空。況復假中。但生滅四諦義也。若因緣法不待析破。體卽是空。而不得假中。設言假中。皆順入空。何者。諸法卽空。無主我故。假亦卽空。假施設故。中亦卽空。離二邊故。此卽無生四諦義也。若謂卽空卽假卽中者。三種各異。無主故皆空。但有名字故皆假。中眞中機中實故皆中。但以次第先後成無量四諦義也。若謂卽空卽假卽中。𨿽三而一不相妨礙。皆是實相。悟空卽悟假中。不前不後。成無作四諦義也。當知聞一法起種種解。立種種願。是名發菩提心。其淨土徒眾修行觀苦等發心。所因𨿽殊。例此可解○欲令行願顯了故。次約四弘誓明之。夫心不孤生。必托緣起。意根爲因。法塵爲緣。所起之心卽所生法。根塵遷動念念不住。色泡。受沫。想焰。行城。識幻。三界無常。一篋偏苦。四山合來。無逃避處。惟當專心戒定智慧。絕諸有流。經云。我昔與汝等。不見四眞諦。是故久回轉。是興慈悲。發四弘誓。拔苦與樂。如釋迦之見耕墾。彌勒之觀毀臺。卽其義也。以明了四諦故非九縛。能起弘誓故非一脫。非縛非脫是名發眞正菩提心﹝其一﹞。只觀一念心起。能生所生無不卽空。無自性。無他性。無共性。無無因性。不住內外中間。亦不常自有。但有名字。名之爲心。是字不住亦不不住。不可得故。是爲無生。思益云。苦無生。集無和合。道不二。滅不生。大經云。解苦無苦乃至解滅無滅。而有眞諦。集旣卽空。不應如渴鹿逐陽焰。苦旣卽空。不應如癡猴取水月。道旣卽空。不應言我行卽空不行不卽空。如筏諭者。法尙應捨。何況非法。滅旣卽空。不應言眾生壽命誰於此滅而證彼滅。生死卽空云何可捨。涅盤卽空云何可得。經云。我不欲令無生法中。有修道有得果。例亦應言。不欲令無生法中。有五蘊三毒等。但湣念眾生。興誓願。拔兩苦。與兩樂。以達苦集空故非九縛。達道滅空故非一脫。是爲非縛非脫髮眞正菩提心﹝其二﹞。只觀一念心起。心起卽假。假名之心爲迷解之本。謂四諦有無量相。三界無別法。惟是一心作。心如工畫師。造種種五蘊。謂如是見愛是界內輕重集相。界外輕重集相。如是生死是分段輕重苦相。變易輕重苦相。還反此心而生於解。譬如畫人洗蕩諸色塗以墡彩。所謂觀身不淨乃至觀心無常。如是道品紆通化城。觀身身空乃至觀心心空。空中無無常乃至無不淨。如是道品直通化城。觀身不淨。不淨卽空。乃至觀身法性非淨非不淨。非空非不空。乃至觀心亦如是。如是道品紆通寶所。觀身法性非淨非不淨。雙照淨不淨。乃至觀心法性常無常。雙照常無常。如是道品直通寶所。是人見諦滅名初果。思惟滅名三果。是人見滅名見地。思滅名薄。名離。名已辦。乃至侵習名辟支佛。是人見思滅名十住。塵沙滅名十行。十向。無明滅名十地。等覺。妙覺。是人見。思。塵沙滅名十信。無明滅名十住。乃至等覺。妙覺分別道滅。十六門不同。及一切佛法如觀掌中。無有僻謬。皆從心生。觀此一心。能通不可說心。不可說法。不可說非心非法。九縛凡夫不覺不知。如富人無目坐。府藏中動轉。爲寶物所傷。二乘如患熱病。謂珍寶爲鬼虎龍蛇。棄之而走。伶俜辛苦五十餘年。𨿽縛脫不同。俱失如來無上之寶。起慈悲誓。拔苦與樂。是爲非縛非脫髮眞正菩提心﹝其三﹞。次根塵相對。一念心起卽空卽假卽中。若根若塵並是法界。並畢竟空。並如來藏。並中道。何謂卽空。無自性故空。何謂卽假。無性而生故假。何謂卽中。不出法界並中。非三而三三而不三。非合非散而合而散。非非合非非散。不縱不橫。不可思議。己及佛。諸眾生並爾。華嚴云。心佛及眾生。是三無差別。思益云。愚於陰界入。而欲求菩提。陰界入卽是離。是無菩提。淨名云。如來解脫當於眾生心行中求。眾生卽菩提。不可復得。卽涅盤。不可復滅。一心旣爾。一切心一切法亦爾。普賢觀云。毗盧遮那徧一切處。當知一切法卽佛法。如來法界故。或舉空爲言端。卽謂畢竟空。或舉有爲言端。卽謂一微塵有大千經卷。或舉中爲言端。卽謂一色一香無非中道。若得此解。卽一念心起已具八萬四千法藏。生死卽涅盤是名苦諦。一塵勞卽八萬四千塵勞。煩惱卽菩提。是名集諦。一一塵勞門成三昧陀羅尼諸波羅蜜。卽無明爲明。如融冰爲水。更非外物。一念之中普皆具足。如如意珠非有寶非無寶。謂有成邪見。謂無成妄語。不可以心知。不可以言辧。眾生於此不縛法中而思想作縛。於無脫法中而勤求於脫。是故起慈悲。興弘誓。拔兩苦。與兩樂。故名非縛非脫髮眞正菩提心﹝其四﹞。又按此四菩提心只依四四諦。前三爲權。後一爲實。權不攝實。實則攝權。如良醫有一祕方。總攝諸方阿伽陀藥。功兼諸藥。是爲一大事因緣。一實不虛。一道淸淨。故謂之一。其性廣博。多所含容。大智大斷大人所乘。故謂之大。三世諸佛以此成道。以此度眾生。故謂之事。眾生以此因感佛。佛以此緣應之。故謂之因緣。又是者非作法。非佛天人所作。常境無相。常智無緣。以無緣智緣無相境。以無相境相無緣智。智境冥一而言境智。是名無作。是名不思議。文殊問經云。破一切發名發菩提心。常隨菩提相而發菩提心。無發而發。無隨而隨。又過一切發。過一切隨。雙照破隨。是名不思議。前三是上中下智所觀。後一是上上智所觀。前三爲共。後一爲不共。前三是小中大。後一是大中大。上中上。圓中圓。實中實。了義中了義。玄中玄。妙中妙。若如此簡非顯是。體權識實而發心者。是諸佛種。如太子生具王儀相。如迦陵鳥﹝谷﹣禾﹢卵﹞﹣殳﹢鳥﹞中之聲已爲最勝。如師子筋弦。如師子乳。如那羅延箭。如如意珠。若解此心則任運達於止觀。無發無礙卽是觀。其性寂滅卽是止。寶梁經云。比丘白佛。何等比丘能受供養。佛言。在比丘數。修僧業。得僧利。是人能受供養。四果向是僧數。三十七品是僧業。四果是僧利。比丘言。若發大乘心。復云何。佛言。若發大乘心求一切智。不墮數。不修業。不得利。能受供養。比丘驚問其故。佛言。是人受衣。用敷大地。受摶食。若須彌山。當知小乘之極果不及大乘之初心。又如來密藏經云。若人有十惡重罪。若能知如來說因緣法。無我人眾生壽命。無生無滅。無染無著。本性淸淨。又於一切法知本性淸淨。解知信入。我不說是人趣向惡道。何以故。法無積聚。法無集惱。一切法不生不住。因緣和合而得生起。起已還滅。一切結使亦生已滅。若有犯有住。無有是處。如百年暗室。若然燈時。暗不可言。我是室主而不肯去。此經卽具前四菩提心。初心之功尙破重罪。況第二第三第四耶○夫行者智信兩全。聞一念卽佛。信則不謗。智則不懼。如是則初心後心無不眞實。若無信則遠推聖境非己所及。若無智則起增上慢謂己均佛。如是則初後皆非。由此故重以六卽菩提顯之。大論以焦炷爲諭。非初不離初。非後不離後。六名𨿽殊其旨不異。謂理卽。名字卽。觀行卽。相似卽。分眞卽。究竟卽。理卽菩提者。心卽如來藏。如前說三諦一諦。非三非一。本自有之。故名理卽菩提。亦名理卽止觀。卽寂名止。卽照名觀。名字卽菩提者。理𨿽卽是。日用不知。今始聞一實義。於名字中通達解了。知一切法皆是佛法。是爲名字卽菩提。亦是名字止觀。觀行卽菩提者。但聞名口說。如虫食木偶得成字。是虫亦不知是字非字。必須心觀明了。理慧相應。言如行。行如言。是名觀行卽菩提。亦名觀行止觀。相似卽菩提者。以其愈觀愈明。愈止愈寂。一切世間治生產業。皆與實相不相違背。如經說。六根淸淨。是名相似卽菩提。亦名相似止觀。分眞卽菩提者。因相似觀。力破無明。見佛性。開祕藏。顯眞如。名發心住乃至等覺。如從月朔至十四日。光垂圓。暗垂盡。或八相成道。或普門示現。是名分眞菩提。亦名分眞止觀。究竟卽菩提者。等覺一轉入於妙覺。智光圓滿。是大涅盤。大品云。過茶無字可說。是名究竟菩提。亦名究竟止觀。總以諭諭之。如貧人家有寶藏而無知者。知識示之。耘除艸穢而掘出之。漸近藏開得而用之。六義可見。問。何意約圓說六卽。答。圓觀諸法皆云六卽。故以圓意約一切法。悉用六卽判位。余教不爾故不用之。自前簡十非。蓋約苦諦升沈。又約四諦論智之曲拙淺近。又明弘誓行願。後約六卽辧位。展轉細妙。是法乃顯。當知神珠在九淵之內驪龍頷下。有志有徳方乃致之。

次修大行。夫欲登妙位。非行不階。故次發大心論修大行。法華云。又見佛子。修種種行。行法眾多。今略明四種三昧。一常坐。二常行。三半行半坐。四非行非坐。三昧者。調直定也。論云。善心一處住不動名三昧。一處卽法界也。住不動謂正觀也。常坐者。按文殊問說。兩經名一行三昧。修此三昧。當居一靜室或空閒地。一牀而坐。以坐自誓。九十日爲一期。隨一佛方面端坐正向。不動不倚。若坐疲極。或疾病所困。睡蓋所覆。內外障蔽不能遣者。當專念一佛及稱佛名。以持其心。念力彊故障卽解云。惡覺旣去。但專系緣法界。一念法界。系緣成止。一念成觀。觀一切法皆是佛法。離有無二邊。住無所住。如諸佛住寂滅法界。能如是觀。是觀如來。觀如來時。不謂如來爲如來。無有如來爲如來。亦無如來智能知如來者。如來及如來智無二相。不在方不離方。非三世非不三世。非垢非淨。觀眾生相如諸佛相。眾生界量如佛界量。不見凡法云何捨。不見聖法云何取。生死涅盤垢淨亦如是。是觀眾生眞佛法界。觀貪欲瞋癡皆是寂滅行。無動行。非生死法。非涅盤法。不捨諸見。不捨無爲而修佛道。非修道非不修道。是名正住煩惱法界。又觀業重者無出五逆。五逆卽菩提。菩提五逆無異相。無覺者。無知者。無分別者。不可壞。本無本性。非因非果。一切業緣皆住實際。是爲觀業卽法界。以此意歷一切法可解。行者聞之不驚不怖。乃從百千萬億佛所久植徳本。當知此人卽爲見佛。卽住不退地。具六波羅蜜○次常行三昧。出般舟三昧經。此翻爲佛立。佛立三義。謂佛威力與三昧力及行者本功徳力。能於定中見十方佛在前立。故名佛立。行此三昧。當避惡知識。常獨處。止嚴飾道場。盥沐更衣。惟專行道。以九十日爲一期。請明師一人。善內外律。以爲開導。不嫌不恚。與之從事。常稱阿彌陀佛。身口不息。又心念此佛去�十萬億剎。在寶地寶堂之中。具三十二微妙相好﹝立境﹞。又念佛不從心得。不從身得。不用心得佛色。不用色得佛心。何者。心者佛無心。色者佛無色。自索智慧不可得。我尙不可得。云何有見。一切法本無所有。壞本絕本﹝其一﹞。如夢見七寶親屬等。寤已追求。一無所在。當如是念佛。又如饑渴夢得美食。覺仍腹空。自念諸法如夢。如是念佛。是名如相念。如鏡中像不外來不中生。以鏡淨故自見其形。行人色淸淨。所有皆淨。佛卽見耳﹝其二﹞。又自念。佛從何所來。我亦無所至。我所念卽見。心作佛。心自見。心見佛。心是佛。心是我。心見佛。心不自知心。心不自見心。心有想卽癡。無想卽泥洹。是法無可樂。皆念所爲。設有念亦了知空。是名佛印﹝其三﹞。論云。念實相佛。得上勢力。當知此三昧。是諸佛眼。一切如來從此法生○次半行半坐者。方等云。旋百二十匝。卻坐思惟。法華云。其人若行若立讀誦是經。若坐思惟是經。故知俱用行坐爲法。方等至尊當於閒靜道場。請一明律者爲師。受二十四戒及陀羅尼。以七日爲一期。行者十人已還。旋咒竟。卻坐思惟摩訶袒持陀羅尼。陀羅尼以遮惡持善爲義。只是實相中道卽是寂滅相。寂滅相空。求者得者實者來者悉復皆空。無所求中吾故求之。當於何求。六波羅蜜中求。諸佛成道皆由此法。約法華。三七日爲一期。普賢觀云。專誦大乘。不入三昧。日夜六時懺六根罪。安樂行雲。於諸法無所行。亦不行不分別。二經事理相成。其旨不異。妙証之時則兩捨。普賢觀又云。欲一彈指頃除阿僧祇生死罪者。欲發菩提心不斷煩惱而入涅盤。不離五欲而淨諸根者。欲得法華三昧者。當修習此法華經。令此空慧與心相應。念諸菩薩母無上勝方便從思實相得。眾罪如霜露。慧日能消除。能持此經者。卽爲得見我○次非行非坐者。實通行坐及一切事。南嶽大師名爲隨自意。意之所起卽修三昧。大品謂之覺意三昧行者。心數起時。反照不見動靜根源。故名覺意。又窮諸法本皆由意造。故以意爲言端耳。對境覺知異乎木石名爲心。次心籌量名爲意。照了分別名爲識。如是辧別。墮心想見倒中。未名爲覺。覺者知心中非有意亦非不有意。非有識亦非不有識。意中非有心亦非不有心。非有識亦非不有識。識中非有意亦非不有意。非有心亦非不有心。心意識非一故立三名。非三故說一性。若名非名則性亦非性。非名故不三。非性故不一。非三故不散。非一故不合。不合故不有。不散故不空。非有故不常。非空故不斷。若不見常斷。終不見一異。故觀意卽攝心識及一切法。夫人意之所趣非善則惡。若不趣善惡卽爲無記。動息萬差終不出此三種。今先歷眾善爲觀。當分別四運。蓋心識無形。非相不辧。謂未念。欲念。正念。念已。若達此四相。卽入一相無相。或問。末念名心未起。念已則緣境已謝。此二無心。云何可觀。答。未念𨿽未起。非畢竟無。已念𨿽謝。亦非永滅。以相續故。俱可得觀。又問。過去已去。未來未至。現在不住。若離三世則無別心。云何觀心。答。若已滅。未至。不住俱不可知。云何聖人知。三世心偈云。諸佛之所說。𨿽空亦不斷。相續亦不常。罪福亦不失。行者旣知此四相。當隨所念。以無住智反照觀察之。善事眾多。且約六度。若有諸塵須捨六受。若無諸塵須運六作。捨運合成十二法。初論眼受色時。未見。欲見。正見。見已四運心皆不可見。亦不得不見。又反觀覺色之心。不從外來。不從內出。亦無中間。不常自有。當知覺色畢竟空寂。所觀色與空等。能觀者與盲等。乃至意緣法有。未緣。欲緣。正緣。緣已反觀如前。是名覺六受觀。觀眼色空明。各各無見。亦無分別。因緣和合生眼識。眼識因緣生意識。意識生時卽能分別。依意識卽有眼識。眼識能見色。見已生貪。貪染毀戒。是地獄四運。意實貪色而覆藏言不是。鬼道四運。於色生著計我我所。畜生四運。我色他色我勝他劣。修羅四運。於色起五戒十善。人天四運。觀四運心。心相生滅。心心不住。心心三受。心心不自在。心心屬因緣。二乘四運。觀自他四運之患。卽起慈悲而行六度。又觀塵非塵。於塵無受。觀根非根。於己無著。觀人叵得。亦無受者。三事皆空。名檀波羅蜜。是名不住色布施。如人有目。日光明照。見種種色。是名無相檀到於彼岸。一切法趣檀。成摩訶衍。是菩薩四運。又觀四運與虛空等卽常。不受四運卽樂。不爲四運起業卽我。四運不能染卽淨。是佛法四運﹝通佛四運﹞。又四運𨿽空。空中具見種種四運。乃至徧見恆沙佛法。是名假名四運。若空不應具十法界。十法界從因緣生。體復非有非空。非有雙照空有。三諦宛然。備佛知見。是名中道四運。觀聲香味觸法五受並如是。次觀六作行檀者。觀未行。欲行。正行。行已皆不可得。反觀覺心。不內外。不中間。畢竟空寂。而由心運役。爲毀戒。爲誑惑。爲眷屬。爲勝負。爲義讓。爲善禪。爲涅盤。爲慈悲。爲假名。爲中道。一運之中十法具足。一不定一故爲十。十不定十故爲一。非一非十而一而十。具足三諦。乃至住坐臥言語作爲亦如是。又約一一事各論六行者。行時以慈悲觀眾生。不得眾生相。眾生於菩薩得無怖畏。是爲行中檀。於眾生無傷。不得罪福相。是名屍。行時心想不起。亦無動搖無住處。是名忍。行時不得舉足下足。無前後。無生滅。是名精進。不得身心。生死涅盤不味不亂。是名禪。行時知身相如雲如影夢幻響化。不常不斷。無縛無脫。是名般若。又行中寂然有定相。於定生染卽爲貪著禪味。是菩薩縛。今觀心尙無。定在何處。當知此定從顚倒生。如是諦觀卽破定相。以方便生。是菩薩解。又行者未悟。或謂能觀之心卽是妙慧。以慧自髙反成智障。當反照能觀之心不見住處。無有觀者及非觀者。觀者旣空卽離觀想。大論云。念想觀已除。則能見般若。如是之行具三三昧。初觀破一切相卽空三昧。次觀能壞空相名無相三昧。後觀不見作者名無作三昧。破三倒惑。越三有流。成波羅蜜。攝一切法。豈止六度三三昧而已。餘十一事亦如是。又於六塵中兢愼潔白。於六作中威儀修整。但名持戒非是三昧。不名波羅蜜。若得此觀尸羅自成。乃至忍。精進。定。慧之義並如是○復以隨自意歷諸惡者。夫善惡不定。如諸蔽爲惡諸度爲善。以二乘離苦對之則俱爲惡。又二乘止於自度。亦未爲善。六度菩薩有兼濟之功乃名爲善。又六度𨿽帶慈悲。如毒器貯食。食則殺人。已復是惡。三乘同斷乃名爲善。又𨿽同斷而不見別理。無明全在亦未爲善。別教之智乃名爲善。又別智猶帶方便。未稱眞實。經云。自此之前皆名邪見。邪卽是惡。惟圓法爲善。如此論善惡。深淺不同。今要以事度爲善。諸蔽爲惡。前𨿽觀善其蔽不息。或慳或貪。或怒或惰。各於所蔽隨用觀慧。如佛世在家之人皆能得道。鴦掘摩羅彌殺彌慈。祗陀末利惟酒惟戒。和須蜜多淫而梵行。提婆達多邪見卽正。當知惡不妨道。若人貪欲熾盛。對治折伏彌更增劇。則且當恣其所向。譬如輪釣。魚彊絲弱不可彊牽。但使釣餌入口。隨其近遠不久則獲。於蔽修觀亦如是。云何而觀。若貪欲起時。諦觀四相。未貪欲。欲貪欲。正貪欲。貪欲已。爲未貪欲滅欲貪欲生。爲不滅欲貪欲生。爲亦滅亦不滅欲貪欲生。爲非滅非不滅欲貪欲生。若未滅而貪欲生者。爲卽爲離。卽滅而生則生滅相違。若離而生生則無因。若未貪欲不滅而欲生者。爲卽爲離。若卽。卽二生相並。若離。亦爲無因。若謂未貪欲亦滅亦不滅而欲生者。若定從滅生。則不須亦不滅。若從不滅。則不須亦滅。不定之因那生定果。若其體一則其性相違。若其體異則本不相關。若謂非滅非不滅而欲生者。雙非之處爲有爲無。若雙非是有。何謂雙非。若是無者。無那能生。如此四句還轉。不見未貪欲滅。欲貪欲不生。亦生亦不生。非生非不生。例如前說觀貪欲之蔽畢竟空寂。若蔽恆起。此觀恆照。亦不見起不見照而起而照。是名釣餌。又觀此蔽從何而起。起於塵耶。起於緣耶。若聲若色。若行若住。隨所起處觀其所因。爲毀戒耶。爲眷屬耶。乃至爲二乘。菩薩。佛法耶。如是觀時。於塵無受者。於緣無作者。而雙照有無。不相妨礙。當知蔽與法性體相不二。無行經云。貪欲卽是道。恚癡亦復然。淨名云。行於非道。通達佛道。眾生卽菩提相。卽涅盤相。爲增上慢說離淫怒癡爲解脫耳。無增上慢者說淫怒癡性卽是解脫。如是觀者。卽觀諸惡不思議理也。常修觀慧與蔽相應。譬如形影。是名觀行位。能於諸惡及世間法。皆與實相不相違背。是名相似位。破蔽無明。顯見佛性。是名分眞位。盡蔽源底。名究竟位。乃至瞋癡等蔽。觀智行位。並如是○旣於善惡明隨自意。次復於非善非惡明之者。夫非善非惡卽爲無記。無記則無自意可隨。云何爲觀。大論云。無記中有般若波羅蜜。故知亦可爲觀。觀此無記與善惡同耶異耶。同善同惡則不名無記。若異者。爲記滅無記生。記不滅無記生。爲亦滅亦不滅無記生。爲非滅非不滅無記生。旣求記不可得。何況無記。與記同異耶。非同則不合。非異則不散。不合則不生。不散則不滅。如此觀時。記與不記皆如虛空。又無記一法生十法界及一切法。卽於無記非道通達佛道。無不具足。例前可解。又云蔽非道體卽解脫。而鈍根障重。聞此語已多復沈沒。世有謬解大乘空義。如無禁法而捉蛇者。其先師或修善法而觀力不成。暫於惡法獲得少定。便以爲證。謂持戒等善皆爲非道。以此教人。徧長惡法。大乖佛意。佛所言貪欲是道。蓋言貪欲本性耳。又知一類人決不能於善修觀。故引之令觀貪欲。如重病與諸藥不宜。直用黃龍湯治之。服已病愈。所謂貪欲是道。大意如此。淨名云。我念聲聞。不觀人根。不應說法。二乘猶自不可。況聾瞽師心者乎。或問。中道正觀以一其心。行用自足。何假紛紜四種三昧歷諸善惡。水濁珠昏。風多浪起。何益於澄靜乎。答。用一理觀心而心不一。當柰之何。此則自行爲失。若他人根性各有差別。云何一藥能療眾病。此則化他又失。如此則四種三昧乃略而存之。以統扶羣機耳。安得爲紛紜乎。或問。善扶於理。可修止觀。惡乖於理。云何能修。答曰。不然。大論明根遮有四。一根利無遮。二根利有遮。三根鈍無遮。四根鈍有遮。初句謂身子之徒。一聞而入道。次謂根利而罪障重。闍王。鴦掘之徒。惡不能累。次謂三業純善而都不會理。周利盤特九十日不能誦一偈。後句卽一切行惡之徒。又不修習。當知惟道是從。不計善惡。經云。於戒緩者不名爲緩。於乘緩者乃名緩耳。蓋其義也。

復次明菩薩淸淨大果報者。行順中道則有圓妙果報。此義在後第八廣明。

復次明裂大网者。若觀慧明了。通達漸頓等教。如破微塵出大千經卷。知恆沙法。若化物觀機。隨他所堪授之以法。乃至成佛時普門示現。网者法門。眾多爲義。於眾生卽惑義。此義第九當廣明。

復次歸大處者。諸佛爲一大事因緣出現。令眾生同見法身。見法身已。佛與眾生同歸法身。又佛說種種法。咸令眾生至一切種智。種智具已。則同歸般若。又佛以種種方便解眾生縛。皆以如來滅度而滅度之。旣滅度已。同歸解脫。大經云。安置諸子祕密藏中。我亦不久自住其中。是名指歸。歸於大處。又佛身三種。謂色身。法門身。實相身。若論歸者。色歸解脫。法門歸般若。實相歸法身。般若亦有三種。謂道種智。一切智。一切種智。道種智歸解脫。一切智歸般若。一切種智歸法身。解脫亦三種。一解無知縛。二解取相縛。三解無明縛。解無知歸解脫。解取相歸般若。解無明歸法身。又三徳非三非一。各不思議。何者。若謂法身直法身。非法身也。當知亦身非身。非身非不身。若謂般若直般若。非般若也。當知般若亦知非知。非知非非知。若謂解脫直解脫。非解脫也。當知亦脫非脫。非脫非非脫。三徳不一不異。不相礙。所歸體同。故名指歸。又指非指。非指非非指。歸非歸。非歸非非歸。一一悉入祕密藏中。三徳寂靜。本無名字。不知何以名之。彊名中道。實相。法身。亦復彊名一切種智。平等大慧。般若波羅蜜。亦復彊名首楞嚴定。大般涅盤。不思議解脫。一一名相皆入祕密藏中。何等爲歸。歸於何處。言語道斷。心行處滅。永寂如虛空。是名眞指歸也﹝元本第一卷

終﹞。

釋名第二

夫名以召實爲用。經云。般若是一法。佛說種種名。今釋止觀名用二義。謂相待。謂絕待。相待止觀各三義。止三義者。息義。住義。對不止止義。息者謂妄念休息。淨名云。云何息攀緣。謂心無所得。此就所破爲名。住者謂緣心諦理。停住不動。仁王經云。入理般若名爲住。此就能止爲名。對不止止者。語𨿽通前。意則大異前兩止。一息生死之流動。二住涅盤之寂靜。今直約諦理。凡無明卽法性。法性卽無明。無明非止非不止。而名無明爲不止。法性亦非止非不止。而名法性爲止。此待無明之不止論法性之止耳。如經。法性非生滅而言法性寂滅。法性非垢淨而言法性爲淨也。觀亦三義。謂貫穿義。觀達義。對不觀觀義。貫穿者。謂以智慧穿壞煩惱。法華云。穿鑿髙原。大經云。利鐝斫地。此就所破得名。觀達者。謂以觀智通達眞如。瑞應經云。息心達本源。此就能觀爲名。對不觀觀者。亦別約諦理無明卽法性非觀非不觀。而名無明爲不觀法性。亦非觀非不觀。而名法性爲觀。如經。法性非明非暗而謂法性爲明也○次絕待明止觀。蓋破相待三義也。若止息從所破爲名。名從彼生卽墮他性。若住止從能破得名。名從此生卽墮自性。若非息境非住理爲止智斷因緣。故止名從共生卽墮共性。若謂非所破非能破而止者。卽墮無因。四墮俱失。故龍樹正之曰。諸法不自生。亦不從他生。不共不無因。是故說無生。無生止觀豈從四句立名。四句立名是因待生。可思可說。是結惑生。可破可壞。又從四句生卽是生生。非止觀也。若止息見思住於眞諦。此乃待生生說生不生之止觀耳。若以空心出假。止息塵沙。住於俗理。此乃待生不生說不生生止觀耳。若止息無明。住於中理。此乃待空有二邊而論止觀。皆是待對。尙未是止。何況不止。猶自非觀。何況不觀。何者。遣執不盡。言語不斷。業果不絕。非不思議法。不思議絕諸業果煩惱等法。悉皆不生。故名爲止。止亦不可得。觀冥如境。境旣寂滅。何得有觀。又何得待不止不觀而論止觀。待於止觀說不止觀。待止不止說非止非不止。待對旣絕則非有爲非無爲。離言說道。非心識境。滅絕絕滅是名絕待。絕待止觀則不可說。有因緣故亦可得說。說爲止觀。此名字不在內外中間。亦不常自有。是字不住亦不不住。故名絕待止觀。亦名一大事止觀。此大事不對小事。如虛空不因小空而名爲大。止觀亦爾。不因愚亂名爲止觀。無可待對。獨一法界。絕一切待。絕卽復絕。如前火之木是名絕待。故淨名云。諸法不相待。乃至一念不住故。卽其旨也。此絕待義。經論中或名遠離。或名不住。不分別。無爲。寂絕。禪定。如是皆止之異名。體皆絕大。或名知見。或名智慧覺照。如是皆觀之異名。體皆絕大。般若。解脫多諸名字。隨眾生類。於一法中立異字耳。又止亦名觀。定卽慧故。亦名不止。定體空故。觀亦名止。照卽寂故。亦名不觀。照體中故。諸經赴緣。偏舉一法以示義端。首楞嚴則偏論止。智度。法華則偏論觀。涅盤則論三法具足。當知一一皆是法界。皆是祕密藏。

釋體第三

釋止觀體。夫法體難顯。今以四意顯之。一教相。二眼智。三境界。四得失。教相者。夫止觀名教。通於凡聖。不可尋通名而求別體。故以相辧之。若凡夫止善所治是止相。行善所生是觀相。又四禪。四無量心是止相。六行是觀相。皆有漏相也。若二乘事禪皆止相。有作四諦慧卽觀相。𨿽出生死而是拙度。但析色入空無漏相也。並非今所論巧度。止有三種。一體眞止。二方便隨緣止。三息二邊止。體眞者。諸法從緣生。因緣空無主。息心達本源。故號爲沙門。知假合幻化。體卽是空。空卽是眞。故名體眞止。方便隨緣者。若三乘同以無言說道斷惑入眞。眞卽不異。但煩惱余習有盡不盡。二乘體眞不須方便。菩薩入假知空非空。分別藥病故目爲方便。安於俗諦故名隨緣止。息二邊者。謂生死流動涅盤保證。是皆兩偏。不會中道。今知俗非俗。俗邊寂然。亦不得非俗。空邊寂然。是名息二邊止。此三止名。經論未見。今對三觀設之。釋論云。菩薩依隨經教。爲作名字。名爲法施。立名何咎。詳此三止與釋名三止似同。以三諦論之。其相遼絕。觀亦三種。瓔珞經云。從假入空名二諦觀。從空入假名平等觀。二觀爲方便道。得入中道。雙照二諦。心心寂滅。自然流入薩婆若海。名中道第一義諦觀。所謂二諦者。觀假爲入空之詮。空由詮會。能所合論。故名二諦觀。又非但會空亦復識假。假由眞顯。得名二諦觀。又俗是所破。眞是所用。破用合論。名二諦觀。從空入假名平等觀者。若謂入空。尙無空可有。又何假可入。當知此觀爲化眾生。知眞非眞。方便出假。故言從空分別藥病而無差謬。故言入假。前觀破假病。不用假法。但用眞法。未爲平等。此觀破空病。還用假藥。破用旣均。故言平等觀。中道第一義觀者。前觀假空是空生死。後觀空空是空涅盤。雙非二邊。是名二空觀。爲方便道。得會中道。故言心心寂滅。流入薩婆若海。又初觀用空。次觀用假。是爲雙存之方便。入中道時能雙照二諦。經云。心若在定。能知世間生滅法相。前兩觀爲方便。其旨在此。或問。大經謂。定多慧多。俱不見佛性。何故。答。次第三觀。二乘及通教菩薩有初觀分。此屬定多慧少。別教菩薩有第二觀分。此屬慧多定少。以不等故俱不見性。若二觀爲方便得入第三。則能見矣。又問。經云。十住菩薩以慧眼故見不了了。非全不見。今初觀已是慧眼位。第二是法眼位。云何言兩眼俱不見性耶。答。若次第眼。偏定偏慧。佛之所訶。故不得言見。所言慧者。乃圓觀不次第之慧。十住破無明之位。三觀現前。三諦圓照。故名慧耳。法華云。願得如世尊。慧眼第一淨。則非二乘小慧之比也。小慧見性。無有是處。此三觀名與釋名。三名似同。其理殊異。可以意類取解。此按摩訶衍明三止三觀之相。以義隨相。條然各別。若論三觀則有權實淺深。論三智則有優劣前後。論三人則有階位小大。皆次第之說而非圓頓止觀之相。圓頓止觀相者。以止緣諦則一諦而三諦。以諦系止則一止而三止。譬如三相在一念心。𨿽復一心而具三相。止諦亦爾。所止之法𨿽一而三。能止之心𨿽三而一。以觀觀境則一境而三境。以境發觀則一觀而三觀。如摩酰首羅一面三目。觀境亦爾。觀三卽一發一卽三。不權不實。不優不劣。不前不後。不並不別。不大不小。故中論稱卽空卽假卽中。若見此旨。卽解圓觀之相。其相云何。照無明顚倒卽是實相之眞。名體眞止。如此實相徧一切處。隨緣歷境安心不動。名隨緣方便止。生死涅盤兩皆休息。名息二邊止。體一切假悉空。空卽實相。名入空觀。觀冥中道。能知世間生滅法相。如實而見。名入假觀。體卽眞實。無二無別。名第一義觀。如此之義。皆在一念之中。不動眞際而有種種差別。經云。善能分別諸法相。於第一義而不動。是名圓頓止觀之體也○二明眼智者。夫法體圓寂。非知非見。說之自難。何況示人。𨿽不可知見。由於眼智。亦可知亦可見。𨿽非因果。要因因果然後能顯。止觀爲因。眼智爲果。今先明次第眼智。若體眞止。妄惑不生。因止發定。定生無漏。慧眼開故見第一義眞諦三昧成。故止能成眼。眼能見體。得眞體也。若隨緣止。冥眞出假。安於俗理。因此止故法眼豁開。破無知障。不以二相見諸佛土。則俗諦三昧成。故止能發眼。眼能得體。得俗體也。若息二邊止。則生死涅盤空有俱寂。因於此止。發中道定。佛眼豁開。無所不照。則中道三昧成。故止能得眼。眼能得體。得中道體也。若從假入空。空慧相應。卽能破見思惑。成一切智。智能得體。得眞體也。若從空入假。分別藥病。卽破無知。成道種智。智能得體。得俗體也。若雙遮二邊。爲入中方便。能破無明。成一切種智。智能得體。得中體也。是則三止三觀。共成三眼三智。各得三體。或問。眼見智知。知見異耶。答。此當用四句分別。有知而非見。見而非知。亦知亦見。不知不見。凡夫不聞法不證理。故無知無見。二乘證故亦見。聞故亦知。辟支佛證故是見。不聞故不知。方便道。聞故是知。未證則不見。慧眼旣如此。余兩智兩眼可知。次明不次第眼智。止觀一體。眼智無別。知卽是見。見卽是知。佛眼具五眼。佛智具三智。王三昧。一切三昧悉入其中。首楞嚴定攝一切定。大品云。欲得道慧。道種慧。一切智。一切種智。當學般若。金剛般若云。如來有肉眼乃至佛眼。眼一而已。能照五境。蓋照粗色。如人所見。亦過人所見。名肉眼。照細色。如天所見。亦過天所見。名天眼。達粗細色空。如二乘所見。名慧眼。達假法不謬。如菩薩所見。名法眼。於諸法中皆見實相。名佛眼。又佛智照空。如二乘所知。名一切智。照假。如菩薩所知。名道種智。照空假中皆見實相。名一切種智。故一心三止成三眼。見不思議三諦。一心三觀成三智。知不思議三境。境之與諦。見之與知。左右之異。實不思議一法耳。用此一法眼智。得圓頓止觀體也○三明境界者。若於眼智成解。則不俟諦境之說。惑者未曉。更復辧之。先明境意。經云。爲諸眾生開佛知見。若無中境。復何所知見。當知應有佛眼境也。又經云。世孰有眞天眼者。不以二相見諸佛土。若無俗境。此何所見。當知有法眼境也。又經云。慧眼見眞。當知有慧眼境也。此三諦理不可言說。若爲緣說卽有三意。謂隨情說。卽隨他意語。若隨情智說。卽隨自他意語。若隨智說。卽隨自意語。隨情說者。如盲問乳何似。答言如貝如粖如雪如鵠。盲者不悟。各執所聞而起四諍。凡夫不識三諦。大悲方便而爲分別。或約有。或約空。或作亦有亦空。或作非空非有。各明三諦。𨿽聞四門之說。終不能見。互相是非。近世解二諦凡二十三家。各引經論。不知孰是。若此輩識。隨情三諦聞種種法。卽知如來俯順羣情。隨他意語而說三諦也。隨情智說者。就情說二。就智說一。何者。就凡情爲言。皆是方便。故束三諦爲空假。就聖智爲言。皆是實證。故束三諦爲中道。凡聖相比。故說自他意語論三諦也。隨智說者。三諦玄妙惟智所照。不可示。不可思。惟佛能究。如乳眞色。眼開乃見。是名隨自意語論三諦也。又一一說。各具四悉檀意。隨情四意者。夫諦理不可說。說必寄言。或喜聞眞。或喜聞俗。或喜聞中。此則隨情中用世界悉檀也。夫眾生所宜不同。或聞說無增長戒慧。或聞說有增長戒慧。或聞說中增長戒慧。此則隨情中用爲人悉檀也。又行人破惡不同。或於有無。或於中道。能破昏散疑悔等。此則隨情中用對治悉檀也。又行人悟理不同。或悟於有。或悟於無。或悟於中。各得證入。是則隨情中用第一義悉檀也﹝四悉檀名義出大論。蓋謂以大悲。用四法徧施。令眾生得益也﹞。隨情智。隨智說三諦。各用四悉意如是。則三四十二種說三諦不同。豈可以常情量聖。執諍自毀耶。次論境智有離有合。按諸經說諦。或一二三四。離合不同。三藏是方便教。但明二諦。菩薩初緣眞。次照俗。後斷見思惑盡。得慧眼。照眞諦。方乃成佛。菩薩但照俗。二乘但照眞。佛能兼之。更加中道第一義諦。若三若二。俱是方便。離則爲二。合則爲三。是名藏教二諦三諦離合之相。次三乘同以無言說道斷煩惱者。論俗則同。論眞則異。大論云。空有二種。一但空。二不但空。經云。二乘但見於空。不見不空。智者非但見空。能見不空。不空者卽大涅盤。二乘智如螢火。菩薩如日。旣空異智別。則有兩諦之殊。今則合爲一眞。二乘但空。無化他之用。菩薩入但空及不但空。破無明。見佛性。化度眾生。與前眞永別。但空不但空合卽一眞諦。離成兩眞諦。又第三諦亦名眞諦。亦名第一義諦。有別體別智異於藏教。是則通教二諦三諦離合相也。次別教二諦。與前永異。前教眞俗合成。別教之俗。凡夫名俗。二乘名眞。𨿽有無不同。今通謂之俗。勝鬘經謂。二乘爲空。亂意眾生。大經云。我與彌勒論俗諦。聲聞謂之眞諦。若論二諦。則俗諦不開。若論三諦。則開有爲俗。開無爲眞。對不但空爲第一義諦。是則別教離合相也。次圓教但明一實諦。大經云。實是一諦。方便說二。例此亦方便說三。法華云。更以異方便。助顯第一義。是則圓教離合相也。若四種四諦離合之義。可以意解。次論智離合。經中或一智。二三四乃至十一智。一智者卽如來智。卽一而三。二智者所謂權實。權智觀有與無。實智觀於中道。三智觀三諦可解。自四五乃至十一。𨿽名教不同。要不離三智三諦之義。達者當精意辧之耳○四明得失者。失謂思議。得謂不思議。若謂智由心生。自能照境。若照不照。境自天然。如此則兩不相籍。若謂智不自智。由境有智。境不自境。由智有境。如此則相因而有。若謂境不自境。亦不由智故境。境智相緣故。境智義亦爾。此則共合爲名。若謂無此三種。但自然而然。此則無因。如前四解皆過。何者。有四取則有依倚。有依倚則是非。是非則生戲論。諍競而起諸業。當知四取爲生死本。故龍樹伐之。以不自不他不共不離破此四性。則結惑皆去。以是義故。自境智苦集不生。卽是生生不可說。乃至無因不生。卽是不生不生不可說。言語道斷。心行處滅。身子默然。淨名杜口。由此故也。若有因緣則四說俱得。何者。名字無性。是字不住亦不不住。金光明經謂之不思議智境。不思議智照。卽此意也。當知四破爲實。四說爲權。如是權實境智。凡夫兩失。二乘一得一失。菩薩兩得。何者。凡夫有四過。自行化他並失。二乘破此四過而不化他。菩薩乃具。又凡夫。二乘俱爲思議。菩薩兩得乃不思議。又通教兩得俱是思議。別教兩得乃不思議。又別教教道帶方便。俱是思議。證道兩得乃名不思議。若圓教教證兩得。俱不思議。何者。至理無說。爲緣四說但有假名。假名之名名卽無生。故教證俱不可思議。無思無念故。無依倚。戲論。結業。無業故無生死。是名自行爲得。得於實體。能以不可說說化導眾生。令出生死。得於實體。自他俱得體。是名得失顯止觀體也。

攝法第四

夫止觀之名徧持諸法。若信力不固則必生疑惑。故辧所攝之法以釋之。按大品經。欲學一切法。當學般若。般若只是觀智。又止是王三昧。一切三昧悉入其中。推而廣之蓋有六意。謂攝一切理。攝一切惑。攝一切智。攝一切行。攝一切位。攝一切教。理者卽是諦法。偏圓所詮。權實之外。更無別理。若言有者卽是妄語。旣以止觀攝之。則何理不盡○又迷理則起惑。迷卽無明。若迷權理則有界內相應獨頭等。無明與見思諸使合。謂之相應。不相應者。謂之獨頭。自無明至老死。十二輪互爲因果。煩惱通業。業通苦。苦復生煩惱。是名三道束縛不窮。三世間隔是名分段生死。說此病卽知此藥。藥卽從假入空止觀。故此惑爲入空觀所攝也。若迷實理。則有界外之惑。何者。界內𨿽斷相應獨頭。而習气猶在。寶性論云。二乘之人。𨿽有無常苦空無我等對治。於佛法身猶是顚倒。顚倒卽無明。獨頭無漏智業爲行。三種意生身。意卽是識。身卽名色。六入。觸。受。無明未究竟卽是愛。取。染未究竟卽有。有卽生。生而其果變易是老死。是爲界外三道。何者。降佛以下皆有無明障於實理。良由此惑。此惑爲入假入中兩觀所治。此惑亦呼爲智障。障上分智故。惟佛無無明。無無明則煩惱盡。煩惱盡則業盡。業盡則苦盡。是故當知中觀攝得界外惑也○又三觀攝一切智。可以類解○又攝諸行。行有二種。謂慧行。行行。慧行是正行。行行是助行。正助兩行隨智而轉。若三藏。無常析觀是慧行。不淨慈心是行行。若通教。體法如幻是慧行。歷一切法緣事止觀是行行。此二教隨析。體二智俱入於空。若爲化他修道種智。緣俗理名慧行。緣俗事屬行行。此行隨智入假。若緣實相是慧行。歷諸法門是行行。此行隨中智入實相第一義諦。又諸經廣言一切慧行。行行。無不爲止觀所攝也○次攝諸位。若云一地卽二地。二地卽三地。寂滅之中有何次位。若案位言之者。如阿毗曇所論。七賢。七聖。四沙門果。成論所論。二十七賢聖差別位相。皆析空觀攝。如大品所論。三乘共位。自乾慧至八地。悉體法入空觀攝。若從空入假修歷別行。不得意者成三十心伏惑之位。卽空假兩觀攝。若得意者。成十地位。卽第三觀攝。若圓實。卽事而中。從觀行入相似。進破無明。開佛知見。凡四十二位。皆中觀所攝。或言。大乘之中不明地位。則止觀何所攝耶。答。摩訶衍中無處無位。若畏地位入無地位。不免無縛。文字性離卽是解脫。𨿽設地位卽無地位。無句義是菩薩句義故。不可以有無起諍也○次攝諸教。教由心起。若觀心僻越順無明流。則有一切世間善惡等教。若從心出。出世名教。寶性論云。有一大千經卷在一微塵中。一人出世卽方便破出此經。以益於他。菩提心論云。譬如有人見佛法滅。以十二部經仰書空中。人無知者。後有一人遊行於空。卽便寫取以示眾生。此二論以空有爲諭。若觀心因緣生滅無常。修八正道者。卽寫三藏之經。若觀心卽空。卽寫通教諸經。若觀心分別無量法。法眼所見。卽寫別教諸經。若觀心卽佛性。卽寫中道之經。又觀心卽假卽中者。攝華嚴經。若觀心因緣生滅。卽攝三藏阿含經。若觀心卽空。卽攝共般若經。若觀心具因緣空假中。卽攝方等經。若但觀卽空卽假卽中者。攝大品等般若經。若惟用卽中觀心者。攝法華開佛知見捨方便經。若用四句相卽者。攝涅盤最後之經。復次。心攝諸教。略有兩意。一者。一切眾生心中具足一切法門。如來明審。照其心法。按彼心說無量教。法從心而出。二者。如來往昔曾作漸頓觀心。偏圓具足。依此心觀爲眾生說。教化弟子。令學如來破塵出卷。故有一切經教悉爲止觀所攝。六意攝法次第如此。以要言之。但直舉一法則攝無不盡。理自然也。

偏圓第五

夫止觀無法不攝。攝法旣多則混而難辧。今以五法顯之。謂大小。謂半滿。謂偏圓。謂漸頓。謂權實。原夫至理不小不大。乃至非權非實。以方便因緣爲五比丘說小。爲諸菩薩說大。小謂小乘。智慧力薄。但修析法止觀。析名本自外道。有析塵鄰虛之義。大論引而破之云。此塵爲有爲無。若有極微色則有十方分。若無極微色則無十方分。析不盡則成常見。析盡成斷見。析心亦爾。是知外道所析。盡與不盡。同歸邪法。論又明三藏析觀云。色若粗若細。總而觀之無常無我。何者。色從無明生。體自無常。又介爾心起。必藉根塵。無有一法不從緣生。從緣生者悉皆無常。無常無主。煩惱本壞。無業無苦。生死滅故。名爲涅盤。是名析法觀。蓋對破邪析而明正析。何但外邪。若佛弟子執有無而生見著。亦須析之。大論云。破涅盤者。不破聖人所得涅盤。但爲學者未得謂得。要以析法方便破之。故知三藏析觀定是小乘。大乘謂智慧深利。修無生體觀。大人所行。故名大乘。論云。欲得聲聞。當學般若。般若法大。大能兼小故。旁挾聲聞。𨿽有小乘。終名爲大。彼三藏名假而法實。析實令空。如破柱使空。今大乘體意。名實皆假。自相是空。本來虛寂。如鏡中柱。本自非柱。柱影卽空。不同實柱。本旣不生。卽無有滅。是名體法觀。亦名隨理觀。如尋幻得幻師。尋幻師得幻法。又如尋夢得眠。尋眠得心。尋色心得無明。體無明卽佛性。當知體法定名大乘○次明半滿。或云涅盤常住爲滿。余悉皆半。菩提流支云。三藏是半。般若已後皆滿。今謂半滿。與小大同義。析爲半。體爲滿○次明偏圓。偏者僻義。圓者滿足義。半小二名。克成短促。偏義不爾。自三藏析法至別教未入中道。皆名爲偏。大經云。自此之前。我等皆名邪見人。惟圓教一心三諦獨當圓稱也○次明漸頓。前三教止觀皆漸。圓教止觀是頓。又前二教但契偏眞故爲漸。圓教卽邊而中。行大直道。故爲頓。別教初心知中而涉於方便。故亦漸亦頓。又前兩觀因中有教。有行。有證。果上則有教而無行。證。何者。因中之人灰滅沈空。不得成果上之佛。直是方便之說。故有教無人。別教因中有教。有行。有證。果上亦有教無人。何者。若破無明卽圓之初住。非復別之初地。初地尙爾。何況後地。故知無證果之人。惟圓教自初及終無非眞實。又前三止觀教行證人。未以實法會之。尙不知圓。何況得入。佛若會宗開漸顯頓。則皆通入。𨿽非卽頓而是漸頓。法華云。汝等所行是菩薩道。決了聲聞法。是諸經之王。是名開漸顯頓之意也。又四種止觀。入圓不必待行成。亦不必待開漸顯頓。是名不定。又四種止觀。當教各有漸義。所指極處各是圓義。當知圓圓非漸圓。圓漸非漸漸。然漸漸可成圓漸。漸圓不可成圓圓。何者。法華決了。故漸漸得成圓漸。漸圓之義本權設故。三藏之果豈成圓之妙覺耶。例此義。亦當云。小小非大小。可得成大小。小大非大大。不可得成大大。權權非實權。可得成實權。權實非實實。不可成實實。義類可見○次明權實。夫權者假設暫用則廢。實者眞正常住不移。今明立權之意有三。一爲實施權。二開權顯實。三廢權歸實。夫佛以一大事出現。所施三權但爲一實。權非本意。本意亦不在權外。若開權顯實。權卽是實。亦無權可論。然後權廢而實存。蓮華三諭旨在於此。或難曰。何意用此權實。答。佛知眾生種種性。欲以四悉檀成之。若人欲聞正因緣。爲說三藏觀。欲聞卽空。爲說通觀。欲聞無量行。爲說別觀。欲聞卽中。爲說圓觀。是名隨世界悉檀。爲實施權。說權實止觀也。爲破邪因緣。說三藏觀。爲破拙度。故說通觀。爲破共法。故說別觀。爲破帶方便。故說圓觀。是名對治悉檀說權實止觀也。又說藏爲生扶眞之事善。說通爲生扶眞之理善。別圓扶中亦爾。是名隨爲人悉檀說權實止觀。爲思議鈍根拙度令入眞諦。說三藏觀。爲思議利根巧度令入眞諦。故說通觀。爲不思議鈍根拙度令入見中。故說別觀。爲不思議利根巧度令入見中。故說圓觀。是名爲一實施三權。權實相對則有四種止觀。權實之興廢可以意解。若決了聲聞示眞實相。則四種皆實。不可說示而有說有示。則四種皆權。權卽實。實卽權。亦卽非實非權。非實非權理性常寂。名爲止。寂而常照亦權亦實。名爲觀。不二不別不合不散卽爲不思議止觀也。

方便第六

方便者。善巧爲義。善巧修行。以微少善法成無量行解。入菩薩位。大論云。能以少施少戒出過二乘上。又方便。眾緣和合爲義。大品云。如來身不從一因緣。從無量功徳生故。論方便。圓教方便有遠有近。二十五法爲遠方便。十種境界爲近方便。所謂二十五法者。謂具五緣。訶五欲。棄五蓋。調五事。行五法。夫道不孤運弘之在人。人弘勝法假緣進道。如陶師先擇良處水艸丰便然立作所。次息務就功。又𨿽息外緣而內疾不去則不能執作。身𨿽康彊而器用不利亦不能成物。數事𨿽備而不能勤亦無辧理。世間末事非緣不合。何況出世之道。今歷此二十五法。約事修觀。檢散令靜。是爲方便也。五緣謂持戒淸淨。衣食具足。閒居靜處。息諸緣務。得善知識。持戒者。先列戒名。次明持犯及懺法。案釋論有十種戒。所謂不缺。不破。不穿。不雜。隨道。無著。智所贊。自在。隨定。具足。一種通用性戒爲根本。大論云。性戒是尸羅。不問受與不受。犯卽爲罪。持卽爲善。若性戒淸淨。是戒度根本解脫初因。因此性戒得有無作受得之戒。又此十種攝一切戒不缺者。謂持性戒乃至四重。淸淨守護如愛明珠。若毀犯者如器已缺。不破者卽堅持十三無有破損。毀犯者如器破裂。不穿者謂持波夜提等。若毀犯者。如器穿漏。不雜者謂持定共戒。𨿽持律儀而念破戒事。名雜定。常持心則名不雜。隨道者謂隨順諦理。能破見惑。無著戒者卽是見眞。於思惟惑無所染著。此二約眞諦持戒也。智所贊及自在戒者。謂菩薩化他爲佛所贊。於世間中而得自在。此二約俗諦持戒也。隨定具足者。卽是隨首楞嚴定。不起滅定。現諸威儀。示十界像。導利眾生。故名隨定。中道之戒無戒不備。故名具足。此約中道第一義諦論持戒也。又前三戒名律儀戒。秉善防惡。凡夫散心悉能持之。不雜者。定法持心。心不妄動。凡夫入定則能持之。隨道者。初果見諦聖人乃能持之。無著者。三果乃能持之。智贊自在。菩薩旁濟爲務乃能持之。隨定具足。又非六度通教菩薩所持。大根上乘之人乃能持之。論人髙下。論戒深淺。其例如此。若約理觀心。則於初心具能持此十戒。前四戒皆是因緣生法。通爲所觀之境。次二戒是觀因緣法空。空觀戒也。又二戒觀因緣法假。假觀戒也。次二戒觀因緣法中。中觀戒也。所謂觀心因緣生法者。觀一念從惡緣起。卽能破根本。乃至不雜戒與善相違。今以善順之心防止惡心。防卽是止。順卽是觀。是名觀因緣持前四戒也。次觀善惡因緣卽空者。金剛般若云。若見法相非相。並爲著我人眾生壽者。不見法相。不見非法相。如筏諭者。法尙應捨。何況非法。當知法與非法二俱空寂。由此觀故。能順無漏。防止有無六十二見。故名隨道。此觀純熟。一切色聲皆悉卽空。名無著。防止思惑。善順眞諦。是名觀因緣卽空持二種戒也。次觀因緣卽假。知心非心。法亦非法。而不永滯非心非法。以道種方便。無所有中立心立法。拔出諸心數法。導利眾生。爲佛所贊。於無量法中不生愛著。名自在。如此假觀。防止無知。善順俗諦。卽是假觀持二種戒也。次觀因緣卽中者。觀心性寂滅。非空非假。非假故非世間。非空故非出世間。非凡夫非賢聖。二邊俱寂。名爲心性。能如是觀。名爲上定。卽首楞嚴三昧。雙照二諦現諸威儀。隨如是定無不具足。止二邊之過。順中道之理。是名卽中持二種戒也。梵网經云。戒名大乘。名第一義光。如此戒者。本師所誦。我亦如是誦。當知中道妙觀戒之正體。十住廣說云。若無我我所。遠離諸戲論。一切無所有。是名上尸羅。淨名云。罪不在內外中間。如其心然。罪垢亦然。其能如是。是名善解。是名奉律。卽此意也。所謂犯戒者。夫毀滅淨戒不出癡愛。倒見二法。大經云。如人帶持浮囊度於大海。海中有一羅剎來乞浮囊。初則全乞。乃至微塵悉皆不與。行人亦爾。若因愛生染。因染起業。囊壞水入沒海而死。是爲因愛破律儀戒。攀覽五欲。破定共戒。深著諸有。破卽空戒。不息世譏。無護他意。破卽假戒。不信此戒具一切法。破中道戒。又行人或因修習精進而見心猛利。於所計法起諸過惡。或修得少禪卽自念著。佛世有一比丘。得四禪謂之四果。臨終陰起。卽謗佛云。羅漢不生。今那得生。佛言。此人已墮地獄。虛空藏經云。若起惡見。名第三波羅夷。云何惡見。或得空解。發少智慧。師心自樹。謂證無生。見心彊故。能破諸法。云無佛無眾生。何者有罪。何者非罪。分別卽礙。礙卽非眞。見毒轉熾。起一切惡。由此見故。浮囊全去。是卽因見破律儀。及空假中等戒。當知僻空爲法大患。論云。大聖說空法。本爲治於有。若復著於空。諸佛所不化。持犯大意如此。又約理名乘。約事名戒。乘以動出爲義。戒以防止爲功。當有四句分別。謂有乘戒俱急。有乘急戒緩。有戒急乘緩。有乘戒俱緩。修習不同。果報亦異。或一生證道。或於三惡得度。或於人天迷法。或永永沈滯。差降各殊。理當精辧。所謂懺法者。夫事理兩犯俱障止觀。事懺多途。不能徧舉。普賢觀云。端坐念實相。是名第一懺。妙勝定云。四重五逆。若除禪定。余無能救。若欲懺二世重障者。先須自究根本。從無始妄計人我。起於身見。身見故顚倒。顚倒故起貪瞋癡。廣造諸業。出生入死。則當反觀此癡愛之性。皆是寂靜門。貪瞋若起。起自何處。當知起於妄想。妄想住於顚倒。顚倒住於身見。身見住於我見。我見則無住處。十方諦求我不可得。我心自空。罪福無主。惑本旣空。則能滅一切諸過。若不解此心。設入道場。徒爲苦行。終無大益。大經云。若言勤修苦行是大涅盤近因。無有是處。又觀身見。令識無明苦集。如郁頭藍弗得非想定。世人崇之如佛。而報盡還墮。況又不及藍弗。豈非大僻。是人著於空見。是事不知。名爲無明。依見起行。見行依色卽爲名色。迷色起愛有。有未來生死。生死循環豈是寂滅。非道爲道。非因計因。是名戒取。是爲因盜。指未來苦果爲涅盤。是名見取。是爲果盜。如此見心全是苦集。非滅道也。尙非三藏道滅。豈是摩訶衍道滅。若能知世間因果及出世因果。卽知是道非道。是爲知見心苦集。又深者非但知三藏因果。亦知因緣卽空卽假卽中因果。是爲於一見心知一切因果。知因果已則知一切見倒本來空寂。而我不了妄起諸見。如熱病人見諸龍鬼等物。今觀如幻如化。罪福悉空。又加以殷重之心。不吝身命。是名事理兩懺。事戒淨故。根本三昧現前。世智。他心智開發。無生戒淨故。眞諦三昧現前。一切智開發。卽假戒淨故。俗諦三昧現前。道種智開發。卽中戒淨故。王三昧現前。一切種智開發。得此三諦三昧。故名王三昧。一切三昧悉入其中。當知持戒淸淨爲止觀初緣也。復次衣食具者。夫衣食以備饑寒然後身立。身立而後道可修。經云。如來食已卽得菩提。此𨿽小緣而能辧大事。於衣食爲觀。大經云。比丘𨿽服袈裟。心猶未染大乘法服。法華云。著如來衣。如來衣者。柔和忍辱心是。大經又云。汝等𨿽行乞食而未得大乘法食。法食者法喜禪悅食也。淨名云。於食等者。於法亦等。如食乳麋更無所須。卽眞解脫。眞解脫者卽是如來。次閒居靜處者。若隨自意則無處不安。若修三三昧要在靜處。或深山遠谷。或閒靜坊捨。旣不見可欲則觀行易持。若於居處爲觀。則中道諦理是也。淨名云。畢竟空寂捨。次息緣務。緣務妨禪。由來甚矣。其略有三。謂人事。伎能。學問。夫違親去師。本求要道。若人事不息。慶弔相尋。鉆火求冰。非所應也。又醫方卜筮。書算咒術。問答勝負。讀誦勞倦。水濁珠昏。何暇修觀耶。故須皆息。觀意可見。次善知識者。是大因緣。所謂化導令得見佛。禪經云。眾緣𨿽具足。開導由良師。於知識爲觀者。大品云。佛菩薩是善知識。法性實際是善知識。淨名云。道品善知識。由是成正覺。又華嚴有善知識魔。三昧魔。菩提心魔。魔能使人捨善從惡。又能化人墮二乘地。羅漢但得空諦。乃至別教未會中道。俱得名魔。經云。除諸法實相。餘皆魔事○復次訶五欲。謂色。聲。香。味。觸五塵。本非欲法。而行人由此起須欲之心。故以欲名之。色者。凡有形質可愛樂之類。眾經所說。色害尢深。經云。眾生貪狼於色。坐之不得道。若知色患則不爲所欺。又聲之於耳。香之於鼻。味之於口。觸之於身。皆大欲所存。動爲過患。得之不厭。其惡轉熾如火益薪。世相劫害。若知其所由。悉當訶棄。又觀心訶色者。由色起見愛煩惱。當觀此見依於無明。無明無常。生滅不住。則不應於色起善惡業。業謝則果滅。果滅則解脫。是名三藏訶色。若體知諸見卽無明。無明卽空。諸見亦空。故須陀洹名爲入流。實無所入。不入色聲法。是名眞諦訶色。若但入色空。則不能分別一切色相。眾生於色起一切苦集。我不能知云何化度。是故知空非空。從空出假。𨿽復分別但有名字。名字卽空。故稱爲假。是名俗諦訶色。又大品云。色中無味相。凡夫不應著。色中無離相。二乘不應離。若定有味。不應有離。若定有離。不應有味。味不定故非味。離不定故非離。非離非味。顯色中道。是名中道訶色。釋論云。二乘爲禪訶色事。不名波羅蜜。菩薩訶色則見色實相。亦見禪實相。到色彼岸。故得名波羅蜜。深訶於色。爲止觀方便。餘四塵例如是○復次棄五蓋。前五欲是五根對現在五塵。發五識。今五蓋乃是五識轉入意地。爲心內大障。謂貪欲。瞋恚。睡眠。掉悔。疑。蓋謂蓋覆。使定慧不發。大品云。離欲及惡法。惡法卽五蓋也。其相云何。貪欲蓋起。追念往昔所更五欲。與五根作對。思想成惑。忘失正念。瞋恚蓋起。追想是人曾爲我害。心猛气盛。忿怒相續。睡眠蓋者。心神惛昧。兀然無識。若喜眠者。眠則滋多。釋論謂眠爲大暗。掉悔者。覺觀雜起。徧緣諸法。乍起乍伏。炎炎不息。身妄遊行。口妄談笑。掉而無悔則不成蓋。憂悔心重轉爲定障。疑者。或疑己非道器。修之何益。或疑師亦常人。豈有深法。或疑所受之法未必中理。三疑在懷則禪定不發。五蓋病相如是。病偏多者則先治之。不淨治貪欲。慈悲治瞋恚。精進袪昏睡。數息專掉散。深信遏疑惑。若治彊者則弱者自去。常人謂五蓋鈍使止障初禪。今謂五蓋利使能障眞諦。何者。執見爲貪。謂余妄語爲瞋。無明爲睡。戲論爲掉悔。被破壞惑爲疑。此蓋若去則成初果。又取眞名愛。捨思名瞋。思惑未盡名眠。妄念名掉悔。未至無學名疑。此蓋若去則證羅漢。眞諦三昧現前名一切智。又依空起蓋障於俗諦。何者。沈空取證卽貪。憎厭生死捨而不觀卽瞋。無爲空寂無照假之用卽睡。空亂意眾生卽掉悔。假智不明卽疑。此蓋若棄。卽俗諦三昧現前。成道種智。又依中起蓋障於實相。何者。菩薩於深法生愛爲貪。不喜二乘爲瞋。無明未盡爲睡。三業𨿽無所失。比佛猶有漏。是爲掉悔。初後理圓而初心智慧不逮於後。是爲疑。此蓋若除。開佛知見。成一切種智。若此論蓋相甚長。豈止欲界而已。行者深觀蓋性卽空假中。一念圓除。見蓋實相。得此意者。凡夫初心則能圓棄諸蓋○復次調五事。謂調食。調眠。調身。調息。調心。調食者。愈疾安身之物。是所當食。又取饑飽適中。調眠者。眠不可苦節。亦不可恣。蓋取不節不恣調身。令不寬不急。調息令不疎不數。調心令不沈不浮。三事合調。若能調凡夫三事。成聖人三法。色爲發戒之由。息爲入定之門。心爲生慧之因。自始及終惟此三法。不相捨離。觀心五事可以意得○復次行五法。所謂欲。精進。念。巧慧。一心。夫事不專一則無成功。前二十法𨿽備。若無樂欲希慕。身心不懈念想方便。一心決志者。止觀終不現前。當知此五法通爲大小事理作方便。毗曇用之分別四禪通別之異。瓔珞。成論取捨不同。皆非今正意。今所謂欲者。欲從生死入涅盤。精進者。不雜不漏一向不退。念者。惟念涅盤不念餘事。巧慧者。分別是非眞妄之法。一心者。決定修八正道一去不回。是爲方便入眞。又欲者。欲廣度眾生成就佛法。精進者。𨿽眾生無量誓度不悔。念者。視如子想。巧慧者。明用法藥。一心者。直趣化功。是爲方便入假。又欲者。如大品薩陀波侖欲聞般若。不惜身命。精進者。爲欲聞般若故。七日悲泣。七年常行。念者。常念我何時得聞。巧慧者。魔不能蔽。轉魔事爲佛事。一心者。決志不移。是爲方便入中。又欲者。欲從一邊正入中道。不雜二邊爲精。自然流入爲進。系緣法界爲念。修中觀方便爲善巧。淸淨常一能見般若爲一心。此二十五方便。細分別成無量方便。可以意得。今用爲止觀外方便。因此調習。豁然見理。見理之時誰論內外。大品云。非內觀得是智慧。非外觀。非內外觀。亦不離內外觀。亦不以無觀得是智慧。若解此旨。則遠近內外無非方便。若不得旨。則俱非方便也﹝元本第二卷

終﹞。

刪定止觀卷上

刪定止觀卷中

梁

氏

正觀第七

自大意至方便六章。依修多羅以開妙解。今依妙解以立正行。夫膏明相賴。目足更資。行解旣勤。則有障有魔惱壞修習。或昏或散翳動定明。不可隨。隨之則往不能反。不可畏。畏之則失其所守。當以觀觀昏。卽昏而朗。以止止散。卽散而寂。夫止觀。髙尙者髙尙。卑劣者卑劣。苟非其人。道不虛行。當廣辧其境。使焯然易見。開觀境爲十。一陰界入。二煩惱。三病患。四業相。五魔事。六禪定。七諸見。八增上慢。九二乘。十菩薩。陰爲始者。大品云。聲聞依四念處行道。菩薩初觀色乃至一切種智。又行人有身。孰非陰入。大境在前。宜爲初觀。旣觀陰果則動集因。故次論煩惱。四大三毒爲身心之病。而常情不覺。若緣境諦觀。觀力生故其患亦生。又無量諸業不可勝計。散善微弱不能令動。今修觀故業相則現。故次病論業。業有善惡。或善現則善生。或惡動則惡滅。道用將勝則魔出爲難。故次業論魔。若過魔界則功徳生。諸禪競起。或味或淨。故次魔論禪。禪有觀支。因生邪慧。僻起見倒。故次禪論見。若息此倒。貪瞋利鈍二俱不起。無智之人謂證涅盤。小乘亦有橫計四禪爲四果。大乘亦有魔來授記。皆是未得爲得增上慢人。故次見說慢。見慢旣靜。則先世小習因靜而生。墮聲聞。辟支佛地。故次慢論二乘。若不墮空。則入方便菩薩境界。故次小乘論菩薩。凡十境始自凡夫正報。終至聖人。方便陰入一事常自現前。發與不發恆得爲觀。餘九境發則隨觀。不發何所觀。又諸境互發。若不先辧則不知所從。互發謂次第不次第。雜不雜。具不具。作意不作意。成不成。益不益。久不久。難不難等。行者當隨發先觀。夫一一陰入皆是寂靜門。亦是法界。法界外更無有法。無行經云。貪欲卽是道。淨名云。何於非道通達佛道。是爲煩惱卽法界也。淨名云。今我病非眞非有。眾生病亦非眞非有。是爲病卽法界。法華云。深達罪福相。徧照於十方。達業從緣生。不自在故空。以此業破業。若眾生應以此業得度。卽示以諸業。以此業立業。業與不業縛脫叵得。是爲業卽法界也。首楞嚴云。魔界如。佛界如。一如無二如。實際中尙不見佛。況復有魔。是魔卽法界也。夫能觀心性名爲上定。一切三昧悉入其中。是爲禪卽法界也。淨名云。以邪相入正相。於諸見不動。是爲見卽法界也。觀慢無慢。以慢化慢。非慢非不慢。成大涅盤。是爲慢卽法界也。智者見空及與不空。決了聲聞法。爲諸經之王。是爲二乘卽法界也。菩薩以方便爲權。卽權而實。亦非權非實。是爲菩薩道卽法界。當知一一法無非法界。或問。所發之相云何。答。此十境有一二次第發者。不次第反此。又發一境皎然明淨。是名不雜。才發陰入。復業復魔。是名雜。十境盡發爲具。不盡爲不具。修陰界入而於界入通達。名修發。或發諸境則非修發。境相成者爲成。瞹昧名不成。發不善境而止觀轉精。名益。發善境而中心懈怠。名不益。善惡本彊。所發善惡則易。難者反此。或所發速滅。或久久方謝。是則久不久。或發數見。或一發便不復見。如是九狀各殊。當以止觀鎭而照之。使不凝滯也。或問。何意有互發。答。由二世因緣。昔有漸根種子則漸次發。有頓根則不次發。有不定根則雜發。昔具修則具發。昔經證得今發則成。昔因今緣二俱善巧。今發則益。久不久。易不易其例如是。思之可得也。

第一觀陰入界境

所謂陰入界者。謂五陰。十二入。十八界。陰者蔭蓋眞法。又謂之蘊。蘊以積聚生死爲義。入者內外涉入爲義。界者性分隔別爲義。毗婆沙明三科開合。若迷心。開心爲四陰。色爲一陰。若迷色。開色爲十入。及一入少分。心爲一意入及法入少分。若俱迷。開爲十八界。論師云。識是心王。三陰是心數。或云同時。或云相續。各執一隅不會要道。故龍樹破五陰一異同時前後。皆如焰幻響化。寧更執於王數同異耶。今但明一心則攝諸法。華嚴云。心如工畫師。造種種五陰。一切世間中。莫不從心造。論云。一切世間中。但有名與色。若欲如實觀。但當觀名色。是知心爲惑本。若欲觀察。須伐其根。如灸病取穴。今去丈就尺。去尺就寸。置色等四陰。直觀識陰。識陰者心也○觀心具十法門。一觀不思議境。二起慈悲心。三巧安止觀。四破法徧。五識通塞。六修道品。七對治助開。八知次位。九能安忍。十無法愛。旣自達妙境。卽起誓悲他。次則以行充願。行能破惑無所不徧。徧破之中精識通塞。則道品易進。又用助開道。道中之位髙下不濫。安於榮辱不著法愛。故得疾入菩薩位。此十觀法。圓妙周備。規繩學者自初發心到薩婆若海。非暗證誦文之徒所能知也。蓋如來積劫之所勤求。道場之所妙悟。身子之所三請。法譬之所三說。正在斯乎。

觀心爲不思議境者。

先明思議。令不思議易顯。思議者小。乘亦說心生一切法。謂六道因果。去凡欣聖。灰身滅智。蓋有作四諦。思議法也。大乘亦明心生一切法。謂十法界。若觀心有善有惡。惡三品。三塗因果。善三品。修羅。人。天因果。觀此六品生滅不住。能觀所觀悉從緣生。緣生卽空。並二乘因果法也。若觀此空有墮於二邊。則起大悲入假化物。實無身假立身。實無空假說空。而化導之。卽菩薩因果法也。觀此法能度所度皆是中道。誰有誰無。誰度誰不度。一切法亦爾。是佛因果也。此十法。次第淺深皆從心出。𨿽大乘無量四諦所攝。猶是思議之法。非今止觀所觀○不思議境者。華嚴說心造種種五陰。卽謂此十法界五陰也。十數爲能依。法界爲所依。能所合名十法界。又十法因果各異。不相混濫。故名十法界。又十法一一當體皆卽法界。故名十法界。則三諦義也。十法界通稱陰入界。其實不同。三塗是有漏不善陰界入。三善是有漏善陰界入。二乘是無漏陰界入。菩薩是亦有漏亦無漏陰界入。佛是非漏非無漏陰界入。無量義云。佛無諸大陰界入。謂無前九陰界也。今謂有者。有涅盤常住陰界入也。大經云。因滅無常色獲得常色。受。想。行。識亦復如是。以十種陰界入不同。故名五陰世間。又攬此五陰通稱眾生。攬三惡三善爲苦樂眾生。攬無漏爲眞聖眾生。攬慈悲陰大士眾生。攬常住陰尊極眾生。大論云。眾生無上者佛是。故名眾生世間。又十種所居通稱國土世間者。地獄依湯火住。畜生依地水空住。修羅依海畔住。人依地住。天依宮殿住。六度菩薩。同人依地住。通教菩薩惑未盡。同人天住。惑盡。依方便土住。別圓菩薩惑未盡。同人天方便等住。惑盡。依實報土住。如來依常寂光土住。仁王經云。三賢十聖住果報。惟佛一人居淨土。所處不同故名國土世間。此三十世間悉從心起。華嚴云。一切世間中。莫不從心造○又十種五陰。一一各具十法。謂如是相。如是性。如是體。如是力。如是作。如是因。如是緣。如是果。如是報。如是本末究竟等。夫相以據外。攬而可別。如水火相異。如人面色具諸休否。心亦如是。具一切相。性以據內。種類各別爲義。如木中火性。心具一切五陰性。不得言無。體以主質爲義。十界皆以色心爲體。力者。堪任有用爲義。煩惱病故不能運動。當知具一切力。作者營造建立爲義。離心無作。當知具一切作。因者招果爲義。但使有心則諸因具足。緣者緣由助業爲義。無有一法不從緣生。果者克獲有得爲義。習因習續於前。習果獲得於後。報者酬因爲義。習因習果通名爲因。招後世報。故謂之報。本末究竟者。相爲本。報爲末。本末不可得故皆空。覽初相。表後報。睹後報。知本相。但有名字。故皆假相而無相。無相而相。非相非無相。一一入如。實故皆中。此就三諦論等。復次。束十法爲四類。三塗以表苦爲相。定惡聚爲性。摧折色心爲體。堪任苦事爲力。起十不善爲作。有漏不善爲因。愛取等爲緣。惡習果爲果。三惡趣爲報。本末皆癡爲等。又三善表樂爲相。定善聚爲性。升出色心爲體。樂受爲力。五戒十善爲作。白業爲因。善愛取爲緣。善習果爲果。人天有爲報。就假名初後相在爲等。又二乘表涅盤爲相。解脫爲性。五分法身爲體。無系爲力。道品爲作。無漏慧爲因。無漏行爲緣。四果爲果。不受後有故無報。又菩薩。佛類。緣因爲相。了因爲性。正因爲體。四弘誓爲力。六度萬行爲作。智慧莊嚴爲因。福徳莊嚴爲緣。三菩提爲果。大涅盤爲報。就中道本末論等。眾生世間旣假名無體。分別攬實法。假施設耳。國土世間所謂善惡無漏及菩薩佛國土。一一各具此十如是。準例可知○夫一心具十法界。一法界又具十法界。卽成百法界。一界具三十世間。百界具三千世間。此三千法在一念心。無心則已。介爾有心。卽具三千。亦不得言心在前一切法在後。亦不得言法在前心在後。若言從心生一切法。此則爲縱。若言心一時含一切法。此則爲橫。縱亦不可。橫亦不可。只心是一切法。只一切法是心。非縱非橫。非一非異。玄妙深絕。言旣不及。思亦不得。是爲不思議境也○問曰。夫心起必托緣。爲心具三千法耶。爲緣具耶。爲共具邪。爲離具耶。心若自具。則不應待緣。緣若能具。則何關於心。若謂共具者。未共旣無。共時安有。若離具者。離體自無。又安能具。四句推具。了不可得。云何具一切法耶。答。地論云。一切解惑依法性。法性持眞妄。攝大乘雲。法性不爲惑所染。不爲眞所淨。故法性非依持。言依持者。阿黎耶是也。無沒無明盛持一切種子。若從地論。則心具一切法。若從攝論。則緣具一切法。此二師各據一邊。若法性生一切法者。法性非心非緣。非心故而心生一切法。非緣故亦應緣生一切法。何得獨言法性是眞妄依持耶。若謂法性非依持。黎耶是依持者。離法性外別有黎耶依持。則不關法性。法性若不離黎耶。黎耶依持卽法性依持。何得獨以黎耶爲依持乎。且與經背。經云。非內外中間。亦不常自有。又與論違。論云。諸法不自生。不他生。不共生。不無因生。更借諭以譬之。夫夢爲依心有。爲依眠有。爲眠與心合故有。爲離心離眠而有。若依心而夢。則不當假眠。若依眠而夢。則醉與眠同亦應有夢。若兩合而夢。則眠人不應有無。夢時眠心各有夢。則合能成夢。各旣無夢。合時故不應有。若離心與眠。則同虛空。虛空有夢。無有是處。四句求夢尙不可得。云何眠中夢一切事。心諭法性。眠諭黎耶。云何偏據法性。黎耶生一切法乎。當知四句求心及三千法。俱不可得。旣四句生中求不得。應從一念心滅生三千法耶。當心滅時尙不能生一法。云何能生三千乎。乃至亦滅亦不滅。非滅非不滅。求心求法並不可得。言語道斷。心行處滅。故名不可思議境。大經云。生生不可說。生不生不可說。不生生不可說。不生不生不可說。卽其義也○當知第一義中。一法不可得。況復三千法。世諦中一心尙具無量。豈止於三千耶。如佛告徳女。無明內有不。不也。外有不。不也。內外有不。不也。非內非外有不。不也。佛言。如是有。當知四句冥寂。無名無相。有因緣故亦可得說。謂四悉檀因緣。於無名相中假名相說。或作世界。說心具一切法。聞者歡喜。如經言。三界無別法。惟是一心作。或說緣生一切法。如經言。五欲令人墮惡道。善知識是大因緣。或言共生一切法。如經言。水銀和眞金。能塗諸色像。或言離生一切法。如經言。十二因緣。非佛天人所作。其性自爾。此四句卽世界悉檀說心生一切法也。或作爲人悉檀。如經言。佛法惟信能入。汝但發菩提心。是則出家禁戒具足。聞者生信。或說緣生一切法。如經言。不值佛則永墮惡道。或說合生一切法。如經言。心水澄淸。珠相自見。或說離生一切法。如經言。非內觀。非外觀。得是智慧。是爲爲人悉檀說一切法也。或作對治悉檀。說心治一切惡。如經云。得一心者則萬邪滅。或說緣治一切惡。如經言。得聞大慧明心定不可動。或說合治一切惡。如經云。一分從思生。一分從師傳。或說離治一切惡。如經云。我坐道場時。不得一切法。空拳誑小兒。誘度於一切。是爲對治悉檀。心破一切惡也。或作第一義悉檀。心得見理。如經言。心開故豁然得道。或說緣能見理。如經言。須臾聞之卽得究竟菩提。或說合能見理。如言。快馬見鞭影卽得正路。或說離能見理。如言。無所得卽是得。是爲第一義見理也。若得其理。說因緣共離。無往不可。卽世諦是第一義諦。當知終日說。終日不說。不說卽說。說卽無說。終日雙非。終日雙照。卽破而立。卽立而破。經論之大旨如此。而人師偏解。學者苟執。各保一隅。兩興矢石。殊非大聖立言之本意也。若隨便宜而言。應云。無明法法性。生一切法。如眠法法心。則有一切夢事。心與緣合。則三種世間三千性相皆從心起。一性𨿽少而不無。無明𨿽多而不有。何者。指一爲多。多非多。指多爲一。一非少。故名此心爲不思議境也○若知一心一切心。一切心一心。非一非一切。乃至陰入界眾生國土相性究竟。徧一切法悉如是。皆是不思議境。不思議一心具一切法爲俗諦。一切卽一爲眞諦。非一非一切爲中諦。卽是不思議三諦。依諦而觀卽爲三觀。一空一切空。無假中而不空。總空觀也。一假一切假。無空中而不假。總假觀也。一中一切中。無假空而不中。總中觀也。歷一切法亦如是。若因緣生一切法。卽方便隨情道種權智。若一切法一法。我說卽是空。卽隨智一切實智。若非一非一切。名中道義。卽非權非實一切種智。又一權一切權。無實非權。一實一切實。無權非實。一切非權非實。是名不思議三智。若隨情則隨他意語。隨智則隨自意語。若非權非實。則非自非他意語。是名不思議三語。徧一切法無非漸。頓。不定教門。若解漸則解一切法趣心。若解不定則解是趣不過。若解頓則解心尙不可得。云何當有趣非趣。如此皆名異而義同。軌則行人。名爲三法。所照爲三諦。所發爲三觀。觀成爲三智。教他爲三語。歸宗爲三趣。得此圓旨則無往不成法門○如如意珠。天上妙寶。大如芥粟。而能雨淨妙五欲七寶等。非內蓄。非外入。不謀前後。不擇多少。蓋一色法尙能有如是體用。況心神靈妙。寧不具如此法耶。又三毒惑心一念欻起。尙復具八十八使乃至八萬四千煩惱。若言本有。那忽待緣。若謂本無。緣對卽見。定有卽邪。定無卽妄。當知不有而有。有而不有。惑心尙爾。況不思議一心耶。又如眠夢百千種事。豁寤無一。眠力故謂之多。寤力故謂之少。莊周夢爲胡蝶。翾翔百年。寤知非蝶。只在俄頃。無明法法性。一心一切心。如彼昏眠。達無明卽法性。一切心一心。如彼醒寤。又行安樂行人一眠。夢初發心乃至成佛轉法輪入涅盤。豁寤卽是一夢事。大寤者方知此爲大夢。如此境界不可以言宣。不可以識識○此境收法。何法不收。此境發智。何智不發。依境發誓。何誓不具。由境立行。何行不滿足耶○言說則如上次第。行時一心中具。至大至妙。至簡至易。諸佛之所行處。眾生之所歸處。常啼東請不吝身命。善財南求不限近遠。道之所在如此。

起慈悲發眞正菩提心者。

旣深識不思議境。知一苦一切苦。自悲悲他。各以煩惱業縛。不能拔出苦域。假令二乘從隘路叛走。備歷辛苦絕而復蘇。往至貧裏則止宿艸庵。不肯前進樂爲鄙事。不信不識。卽起大悲。興兩誓願。謂眾生無邊誓願度。煩惱無數誓願斷。𨿽知眾生如虛空。誓度如空之眾生。𨿽知煩惱無所有。誓斷無所有之煩惱﹝其一﹞。又𨿽知眾生無量。誓度無量之眾生。𨿽知煩惱無際。誓斷無際之煩惱﹝其二﹞。又𨿽知眾生如。佛如。誓度如佛如之眾生。𨿽知煩惱如實相。誓斷如實之煩惱﹝其三﹞。何者。若但拔苦因。不拔苦果。此誓雜毒。要須觀空。若偏觀空則不見眾生可度。是爲著空。著空者諸佛不化。若偏見眾生可度。卽墮愛見大悲。非解脫道。今則非僞非毒故名爲眞。非空非有故名爲正。如鳥飛空終不住空。𨿽空而度。𨿽度而空。大品云。誓與虛空共斗。是名眞正發心○復次。識不思議心。一樂一切樂。我及眾生。昔𨿽求樂。迷此樂因。如執瓦礫謂之妙寶。今始知已。卽起大慈。興兩誓願。謂法門無量誓願知。佛道無上誓願成。𨿽知法門永寂如空。誓願修此空寂。𨿽知菩提無所有。無所有中吾故求之。又𨿽知法門如空。誓願畫繢莊嚴此空。𨿽知佛道非成。所成如空中種樹使得華果。又𨿽知法門及佛果非修非不修。非證非得。以無得故而證而得。非僞非毒是名爲眞。非空非見愛故名爲正。如此慈悲與不思議境智。非前非後。同時俱起。慈悲卽智慧。智慧卽慈悲。無緣無念而拔一切苦。與一切樂。是爲眞正發菩提心。

善巧安心者。

謂善以止觀安於法性。前已依境發心。今則依境立行。夫無明本是法性。以迷故變成無明。如寒結水成冰。如眠變心起夢。今當體無明卽是法性。起是性起。滅是性滅。不復更論倒惑起滅。以法性系法性。以法性念法性。常是此性。無非性時。體達旣成。不得眞亦不得妄。還源反本。法界俱寂。是名爲止。又觀無明等於法性。本來皆空。乃至一切法無不卽空。譬劫盡時。上至初禪無非是火。又如虛空藏菩薩所現皆空。如海慧所現一切皆水。介爾念起。所念。念者無不卽空。空亦不可得。法界洞朗。咸皆大明。是名爲觀。觀卽止。止卽觀。於止安者卽是觀安。無二無別。然心神冥昧迅利。或時止之愈馳愈散。或時觀之愈昏愈昧。敵彊力弱。蚌鷸相扼。不得進。不得退。當方便回轉。令成觀行位也○復次。安心有二種。一教他。二自行。教他者。凡人根性不同。或喜聞法。或樂思惟。因聞入者爲信行。因思入者爲法行。當先問其所從。若言我聞佛說善知識如月之光。漸漸圓著。巧說轉人心。得道全因緣。當知是則信行人也。若言我聞佛說明鏡體若不動色像自明。淨水無波魚石自現。當知是卽法行人也。卽於一人所。用八法以安其心。八法謂於止觀二道各用四悉檀。令其人於法得益。隨樂欲而說止以一其心。是爲世界。隨便宜說止以生其善。是爲爲人。又說止破其昏散。是爲對治。直用實理說止使之悟入。是爲第一義。於觀亦爾。是爲信行八法安心。次論法行安心者。其人云。我惟樂靜默。損之又損。不務分別。是則法行之根。亦用八法安之。信法二行𨿽相爲表裏。而思惟之義差。爲精密故。廣此悉檀以明之。先隨樂欲論止者。如淨名云。何謂攀緣。謂緣三界。何謂息攀緣。謂心無所得。瑞應云。得一心則萬邪滅。龍樹云。念想觀已除。則能見般若。心源一止。法界洞寂。諸法之中惟此爲貴。種種論止以發其心。是爲世界悉檀以安其心也。又隨便宜論止者。當云。止卽法界無法不備。止捨攀緣爲檀。止體離惡爲戒。止體不動爲忍。止無間雜爲精進。止卽禪定。止法卽空爲智慧。但安於止。不假余法。如此論止生其善根。是爲爲人悉檀以安其心也。又破惡論止者。當云。止是壁定。能障八風。止是淨水。能蕩八倒。止是大慈。怨親俱湣。止是大明。癡惑皆去。如此論止以除其惡。是爲對治悉檀以安其心也。又於實諦論止者。當云。止卽體眞。照而常寂。止卽隨緣。寂而常照。止卽不止。雙破雙立。止卽佛父佛母。亦爲佛師佛所住處。何法不具。是爲第一義悉檀以止安心也。其人若言。止狀沈寂非我所樂。樂聞觀者。亦用此四者教令於觀安心。是爲法行八法安心。又人性識不定。或須臾而利。須臾而鈍。或自思不得。暫聞而悟。或久聞轉昧。暫思而入。轉其行者。亦當轉此八法。隨而安之○復次。自行安心者。當內察此心。心欲息妄。令念想寂然。是樂於法行。若欲聞一切法。徹無明底。是樂於信行。先於法行安心者。知妄由心出。息心則眾妄皆寂。若欲照知。須達心本源。是名隨樂欲安心。又𨿽廣辧諸法。而信念精進。毫善不生。卽當凝停莫動。則諸善因靜而發。又凝停之時。薳更沈寂。則當策之令起。若念念奔逸卽用止治。若寂默無記卽用觀治。又止不入理卽應修觀。觀不開發卽應修止。無能無所漸得空慧。是爲自於法行用八法善巧方便安心。次論自行信行安心者。或欲聞寂定如山不動。卽應聽止。欲聞利觀如日除暗。卽應聽觀。或聞觀而善不生。則又聽止。聞止而善不生。又當聽觀。若馳散沈昏。又當互聽爲治。若專一法而得開朗。卽當專用。是爲信行八法安心。若二行相轉。各隨所安以安之。復次。信法不孤立。須聞思相資。如法行人。隨聞一句之止。還坐思惟。心生樂欲。或生善破惡。或豁豁欲悟。聞觀思惟亦如是。是名相資。相資之中又有轉不轉等。亦當隨而取安。豈如無智之禪。專用止或專用觀。名爲止觀而義無所取。以此教他大生過患也。凡四悉檀前。三是世間安心。世醫所治。差已復生。後一是出世安心。如來所治。畢竟不發。世與出世互相成顯。若離三諦無安心處。若離止觀無安心法。又其心安者。一句便足。如不安。則方便取安。凡一目之羅不能得鳥。得鳥者羅之一目耳。廣施法网義存於此。

破法徧者。

法性非合非散。乃至非破非不破。但眾生妄惑尙存。故以破爲言。前安心若定慧開發。則不俟更破。若未發者。應用有定之慧徧破所滯而盡淨之。然破法𨿽依教門。余門非圓。則所破不盡。今直用圓教四門。一破一切破也。所謂有門。無門。亦有亦無門。非有非無門。今且置諸門。直用空無生門通止觀因果。淨名三十二菩薩各說不二法門。而無生爲首。大品四十二字門。阿字爲先。所謂諸法無生。大經云。不生之義名大涅盤。大品云。無生法卽是佛。是知無生通因至果。無法不備。若橫攝一切法。如大品云。聞無生門則解一切義。四十一字攝在阿字中。今更引佛藏示其相。涅盤釋其義。然後論無生之破。使學者易見。佛藏經云。劫火起時。菩薩一唾火卽滅。一吹世界卽成。彼經諭無生門。卽破卽立。不先不後。若內無大徳則外無大用。以外顯內。其相如此。大經云。不生生。不生不生。生不生。生生。此四句說無生門。攝自行因果及化他能所等法皆徧。經自釋云。安住世諦。初出胎時。名不生生。今隨而解之。無明法法性出生一切。隔歷諸法。謂之世諦。以止觀安此諦中。卽爲不思議境。謂之安住。以安住故謂之托聖胎。得無生忍開佛知見謂之出聖胎。煩惱不生而般若生謂之不生生。此句言自行無生忍位。因義成也。次句不生不生者。經云。不生不生名大涅盤。生相盡故。修道得故。今隨而解之云。修道爲因。自因致果。故謂之得。斷徳圓故。無明不生。智徳圓故。般若不生。故謂之不生不生。此句言寂滅忍果義成也。如此因果。卽滅卽立。如佛藏一吹唾義也。次句生不生者。經云。世諦死時名生不生。今隨解云。無明爲世諦之本。本破故謂之死。此轉釋初句。初句上緣於理。智徳成故。言不生生。此句下破於惑。斷徳成故。言生不生。不生名同事理大異。又初句以智慧開發爲生。此句以結業起動爲生。生名𨿽同而縛脫大異。經又重釋此句云。四住菩薩名生不生。生自在故。今解先生不生說自行惑滅。後生不生明化道之興。何者。菩薩破四住。卽破結業生。已能自在生。況斷五住耶。二乘斷惑沈空。不能如此。故目以菩薩。末句生生者。經云。一切有漏念念生故。今隨解此句。明所化之境。菩薩何意不生而生耶。蓋由一切有漏不斷。故起大悲。示自在生而度脫之。是爲無生門攝自行因果化他能所。義皆具足。經又六句云。不生生不可說。生生亦不可說。生不生亦不可說。不生不生亦不可說。生亦不可說。不生亦不可說。案此六句明無生。所破無有不徧。若破思議解惑。用前四句。若破不思議解惑。用後兩句。何者。思議之惑不出界內外。界外惑附體而生。故言不生生。界內惑是枝末。故言生生。此惑紛紜。只是所化之境。爲此境故施自在生。所化旣空。安有能化。是故不生生。生生二俱不可說也。若破思議解者。此解亦不出界內外。界內之解止遣分段。故言生不生。界外雙遣分段。變易。故言不生不生。此解淺深。故所遣亦異。自行因果理尙無一可得。何況有異。故生不生。不生不生俱不可說也。若破不思議解惑。惑卽無明。解卽法性。俱不可得故俱不可說。又生不可說卽不生故。不生不可說卽生故。案經佛自釋此六句云。云何不生生。不可說不生名爲生。故不可說。今亦隨解云。不生謂法性。生謂無明。二乘證不生。猶受法性生。故言不生名生。如此生者。卽界外惑。惑卽顚倒。顚倒卽不顚倒。故不可說也。經第二句。云何生生不可說。生生故生。生生故不生。故不可說。今解云。生生故生者。卽是大生生小生。八相所遷有漏之法也。生生故不生者。有漏卽空卽中。言語道斷。故不可說也。經第三句。云何生不生不可說。生卽名爲生。生不自生。故不可說。今解云。生卽名生者。乃是諸法不生。般若生也。生不自生者。此般若生。不從四句生。亦應言不他生。不共生。不無因生。又般若生時世諦已死。無復有生。而生三異者。爲緣故生。非業生也。故言生不自生。當知此義爲界內之解不可說也。經第四句。云何不生不生不可說。以修道得故。今解修道得者。乃是極果所證。是界外之解。尙非十地所知。云何可說。經第五句云。生亦不可說。以生無故。今解此破不思議惑。蓋界內生生。界外不生生。俱是生法。生法卽無明。無明卽空中。故不可說也。經第六句云。不生亦不可說。以有得故。今解此言不思議解。界內之解與界外之解俱爲得道。道離名字。故不可說也。佛以六句破諸法解惑。彌顯無生不可說之理。依前四句亦吹亦唾。後兩句結前破立。此六句專論於破義可見也。又𨿽不可說。有因緣亦可得說。有三藏因緣則生生可說。有通教三乘共斷因緣則生不生可說。有菩薩歷別因緣則不生生可說。有圓實卽中因緣則不生不生可說。是爲一立一切立。則無生門之所立也。復次。無生門應四句。謂生門。無生門。亦生亦無生門。非生非無生門。此依智徳爲門義。若依斷徳。亦應各有四門。四四十六門。合三十二門。門門皆橫豎攝一切法。徧立徧破。義可見也○復次。依無生破法有三種。一從假入空破。二從空入假破。三兩觀爲方便得入中道破。如此三觀只在一心。法妙難解。寄三以顯一。先從假入空。假有二種。先破見假。次破思假。明見假又爲二。初直論見。次明空觀。明見假者。見惑附體而生。還能障體。惑若不除。體終不顯。見謂見理。見理之時方斷此惑。從解爲名。故謂之見惑。見惑四種。一單四見。二復四見。三具足四見。四無言四見。所謂單四見者。執有。執無。執亦有亦無。執非有非無。於一有見復起利鈍之使。謂有於我。我與有俱。卽爲我見。以見我故則生邊見。以邊見故破世出世因果。是爲邪見。執此爲道望通涅盤。是爲戒取。謂此爲實不受余見。是爲見取。是己生愛。非己生瞋。我解彼不解生慢。不識有中苦集則癡。不決此惑爲疑。如此十使歷三界。有具有減。合成八十八使。餘三見亦爾。乃至歷六十二見。見見各具八十八使。又如眼見好色。惡色。平平色中各有陰有集。乃至意緣法亦爾。一根有三。三中有六。六根具足成三十六。三世成一百八。歷六十二見。八十八使各有百八。當知舉心動念浩渺無際。昏盲之故都不見覺。復四見者。謂有有有無。無有無無。亦有有無亦無有無。非有有無非無有無。此爲復見。於一一見又具八十八使百八等如前。具足四見者。有見具四。謂有有。有無。有亦有亦無。有非有非無。無見具四者。謂無有。無無。無亦有亦無。無非有非無。次亦有亦無具四見者。謂亦有亦無有。亦有亦無無。亦有亦無亦有亦無。亦有亦無非有非無。次非有非無具四見者。謂非有非無有。非有非無無。非有非無亦有亦無。非有非無非有非無。是名具足四見。句句具八十八使。歷六十二見。各各具八十八使百八等如前。絕言見者。單復具足之外。各有一絕言見。一一見又具諸使如前。如是約外道生見也。又依佛法生四見。自三藏通教乃至別圓四門之中。各生四見。又各有無言見。一一又具八十八使百八等如前。凡見惑。不但隨解立名。亦當體受稱稱之爲假。假者虛妄顚倒爲義。亦應有單復具足絕言之假。又一一假中復有三假。謂因成假。相續假。相待假。內根外塵一念心起謂之因成。前念後念相系不斷謂之相續。待余無心知我有心謂之相待。若約色言之先世行業爲此身因。是爲因成。自少及長連持不絕。是爲相續。以身待不身。是爲相待。大小乘通有此義。大乘三假附無明起如幻如化。實不可得。如鏡中四微尙空何況幻柱。柱體尙空何況有相續。相待。是名理假。比小乘事假。其義則異。又釋論明三有。謂相待有。假名有。法有。長待短。遠待近。東待西。彼待此。有名不實。是爲相待有。如酪色香味。觸因緣和合故。假名爲酪。又如極微色香味觸故有毛。毛故有毳。毳故有﹝疊﹡毛﹞。﹝疊﹡毛﹞故有衣。是爲假名有。又諸法和合而有。是爲法有。與三假義同。瓔珞亦有三假之說。當知四教四門各有三假。乃至八十八使等。如來示人無諍法門。消者成甘露。不消成毒藥。論云。般若波羅蜜。四邊不可取。卽其義也○次明破假觀者爲四。先破單。次破復。次破具。次破無言。破單者。若一念心起於單四見中。必是一見卽三假等。當體卽空。是名爲止。又觀無明卽法性。不二不異。不起不滅。畢竟淸淨。是名從假入空觀。其鈍根者非惟聞思不悟。抑亦更增過失。故須廣破諸見。通用龍樹不自。不他。不共。不離等四句。破令盡淨。若一念起。卽具三假。當觀此一念爲從心自生。爲對塵生。爲根塵共生。爲根塵離生。若心自生者。前念爲根。後念爲識。問此自生。從根耶識耶。若根能生識。根爲有識故生識。根爲無識故生識。若有識者。根識則並。又無能生所生。若無識者。諸無識物何不能生。又若言根𨿽無識而有識性故生識者。問此識性有耶無耶。有則是識已與根並。豈謂之性。無則無性豈能生識。又識性與識一耶異耶。若一則無能無所。若異則還從他生。如是推求。畢竟知心不從自生。若言心從塵生。今推此塵爲是心故生。爲非心故生。塵若是心則不名塵。則不在外。則同自生。則無能所。塵若非心。非心又焉能爲生。若謂塵中有生性故能爲生。此性有耶無耶。若有則與塵並。亦無能所。若無則不能爲生。如此推求。知心畢竟不從塵生。若根塵合故有心生者。若根與塵各自有心合則能生。各體旣無安能爲合。如鏡面。各有像故合生像。各無像故合生像。若各有像則應有兩像。若各無像合何能生。若言鏡與面合爲一而像生者。今實不合。合則無像。若鏡面離而像生者。各在一方則像應現。今悉不爾。根塵離合亦如是。如是推求。知心畢竟不從合生。若又云根塵各有心性合而心生者。亦當如前推此性有耶無耶。旣不可得。又當知不從性合生。若根塵各離而生者。此是無因緣生。當觀此離是有耶是無耶。若有者。有卽是緣。何謂之離。若無者。此離已無。無何能生。若言離有性者。理更不通。如是推求。知心不從離生。如此觀者。則龍樹中論之意也。若推因成假四句求生不可得。執性則薄。但有名字名之爲生。名不在內外中間。亦不常自有。是字不住亦不不住。是字卽空。若四句推性不見性。是世諦破性。亦名性空。若四句推名不見名。是眞諦破假。亦名相空。是則從假入空觀也。若檢根不得心卽是內空。檢塵無心卽外空。根塵合檢不得卽內外空。離檢不得卽空空。四性檢不得卽性空。四句檢不得卽相空。就塵檢無十方分卽大空。求最上乘不得卽第一義空。四句因緣不得卽有爲空。旣不得有亦不得無卽無爲空。四句求心生本不得卽無始空。四句求心滅不得卽散空。四句求心生滅不生滅俱不可得卽畢竟空。三界無別法。惟是一心作。今求心不可得卽一切空。觀空無空卽無所得空。觀有見三假不可得卽有法空。無見三假不可得卽無法空。亦有亦無見三假不可得卽無法有法空。如此觀者。卽大品十八種從假入空觀也。若如此推因成不悟。卽轉入相續假破之。何以故。𨿽因成四破不得心生。今現見心念念生滅相續。何謂不生。此念念爲前念滅後念生。爲不滅後念生。爲亦滅亦不滅後念生。爲非滅非不滅後念生。如是句句推此相續。悉不可得。執心則薄。但有名字相續無性。卽世諦破性爲性空。相續無名卽眞諦破假爲相空。乃至十八空。是名從假入空。又不得入者。猶計有心待於無心。則相待惑起。當檢此心爲待無生而心生耶。爲待有生而生耶。爲待亦生亦無生而生耶。爲待非生非無生而生耶。若待無生而生者。且問此無生爲有爲無。若有生可待。則是待有。豈是待無。有有相待卽是自生。若無此無生。無何所待。若待無無生心者。一切無無亦當有生。以無望有卽爲他生。若待生與無生而生者。則墮二過。各有則二生相並。各無則理全不可。若待非生非無生而心生者。夫從因緣生尙不可得。何況無因緣。如是推相待假。求心不得。所執卽薄。名字之生生則非生。性不可得。則世諦破性是爲性空。名不可得。則眞諦破假是爲相空。性相中求陰界入不可得卽爲法空。性相求人我不可得卽爲眾生空。乃至十八空。是名從假入空。得開慧眼見第一義。非但有見三假惑除。一切見惑無不淸淨。是名無生門通止觀也。若不悟。卽信法回轉成方便道。伏於有見。若又度入無見計中。則如後破。行人用止觀破三假時。泯然入定。不見不聞一切皆淨。便謂自心是無生正觀而起見著。所發空塵謂之涅盤。旣有能觀便成身見。身見故卽有八十八使等如此過患。由空塵而起。釋論稱愛著觀空。卽外道法。佛所不化。若佛弟子觀無生時。知此空心卽是無明。具三假之惑。當推此無心生。爲意根生。爲法塵生。爲合爲離。若言根生者。根有識耶無識耶。乃至展轉觀察。塵亦如是。乃至不共不離。求此無生不可得。是卽從無見假入空。得正智慧。未入者善巧伏此無見。若度入亦有亦無見中。當如後破。次破亦有亦無見三假者。行人當伏無見時。無見不起。或定慧微發。亦有亦無相應。卽便謂言。若無心者誰知無生。無生爲無。有知爲有。此心旣起。受是亦有亦無之見。堅執不捨。旣有此受陰。卽四陰宛然。陰卽是苦。又有能知能行。卽起我見。我見旣生。則有邊見。若撥去因果爲邪見。計此爲道爲戒取。計爲涅盤爲見取。違瞋順喜我解慢他不識苦集爲癡。後當大疑。歷三界具八十八使。悉於亦有亦無見心中生。卽備三假。還用前四句一一破之。若度入非有非無見中。則如後破。次破非有非無見者。前伏亦有亦無見時。豁然自謂離有無心。何者。心若定有不可令無。心若定無不可令有。云何乃謂亦有亦無。若不定有則非有。不定無則非無。非有則非生。非無則非滅。非生非滅計爲中道。卽起無量過患。何者。汝謂此心爲眞實。卽應具常樂我淨。今此心生滅。安得爲常。有受則非樂。不自在心豈謂之我。有穢有污云何名淨。有我心者爲身見。未免非有非無爲邊見。不正爲正破諸因果卽邪見。謂非有非無爲中道是名戒取。妄計涅盤是名見取。順愛違瞋有癡有慢後當大疑。若破此見。還用前四句逐而破之。若不入者。當信法回轉方便伏見成方便道。若又度入無言說中。當如後破。次破無言說見假者。行人如前伏惑而定慧豁開。復起一解云。凡有無等四句皆虛妄不實。適有此有卽是無明。當知理在言外。絕此四句乃是無生。自謂之絕。實非絕也。夫見网蒙密難可得出。法華云。魑魅魍魎處處皆有。亦用前四句破此無言之見。又單復具足外。各有無言之理假。得破單四見無言。卽又入復。破復卽入具足。外無言如避虛空。豈如免理。當知此無言爲生死之本。自上節節皆橫破諸見。今又豎破。令得失可觀。所執此心是有。有卽是生。是何等生。爲五停念處乃至世第一生。爲是苦忍眞明生。爲是通教諸地生。爲是別教圓教住地等生。若計此心是無。無卽不生。又是何等不生。爲見思不生。爲塵沙無明不生。用如此生與無生檢汝執心。全無少分。非見惑者謂之何耶。乃至計亦生亦不生。非生非不生。皆用此旨轉破。又絕言甚多。汝占何等單復具足外各有絕言。婆羅門受啞法亦是絕言。長爪不受一切法亦是絕言。犢子云。世諦有我。我在不可說藏中。亦是絕言。三藏四門證眞俱不可說。通教以無言說斷煩惱。別圓教證俱不可說。如來默然。淨名杜口。並是絕言。汝是何等絕耶。汝尙不及犢子。何況三藏。何者。犢子稱不可說爲世諦。汝則謂之涅盤。當知相去甚遠。又稱絕言在四句外者。夫四句有二種。一者結位四句。謂句義克定。是非不同。卽凡夫句。若無句爲句。卽聖人句。又凡夫是有句。二乘是無句。菩薩爲亦有亦無句。佛爲非有非無句。二者權實四句。凡諸法四句之門。三四句爲權。一四句爲實。若開一切四句。皆入一實四句中。是爲開權顯實之句。一一皆不可說。汝謂在外。在何句外耶。是知此絕言。三假具足苦集結終。當以止觀勤而破之。若得入空則見网皆壞。或問。以止觀隨諸見得失。云何答當用四句分別。一故惑不除。新惑又生。如服藥。故病不除。藥更成病。二故惑除。新惑又生。如所治病差。而藥復作病。三故惑不除。新惑不生。如病𨿽不差。藥不爲害。四故惑除。新惑不生。如病差已。藥功亦息。一者本以止觀治惑。而貪欲增長。因修習故更發見倒。破因破果。無所不作。二者修止觀時諸鈍煩惱息。能忍苦毒。能捨財寶。而執見轉劇。甚可怖畏。此兩修觀。卽同外道。三者佛法中人修止觀。深知見愛之病。用三假四句隨而破除。𨿽貪瞋未盡而見著漸離。是方便中人。四者若性相俱空。發眞見理。是爲入見諦道。成聖人也○復次論破見位。三藏破見成初果位。通教破見成八人見地位。別教破見成十住位。圓教破見成六根位。所破名同。觀智殊異。不可以名混義也。或問。何不直明圓位而乃及藏通等耶。答。此蓋欲示行人淺深法位耳。又欲明半滿之位。凡半字入空悉皆助圓方便。又豈離方便而別有眞實。卽半是滿。故云二乘若智若斷皆是菩薩無生法忍也。體假入空結成止觀義者。諸見輪息。一受不退。名爲止達。此性空相空名爲觀。卽是無生門通止觀義。亦是止觀成無生門義也。從假入空破見惑竟﹝元本第三卷

終﹞○次體思假入空破法徧者。思謂貪。瞋。癡。慢。此名鈍使。歷三界凡九地。地有九品。合八十一品。皆能潤業受三界生。思者從解立名。初觀眞淺猶有事障。後重慮眞此惑卽除。故名思惑○體此貪欲假入空者。欲惑九品。一一品起卽具三假。女欲近人染污諸根。貪心內發。貪相外現。初果尙未能斷。何況凡夫。塵動意根卽因成假。念起相續遂成此欲。卽相續假。有欲界無欲卽相待假。卽當先觀此欲心爲從根生。爲從塵生。爲共爲離。若從根者。未對塵時根應自起。若從塵者。塵乃是他於我何預。若共生者應起兩心。若無因者理更不可。四句推欲畢竟空寂。利根之人觀之。則一品假破。一分眞顯。縱未得入。卽以四悉檀信法回轉善調止觀卽當相應。若鈍根之人於因成中觀初品不去。卽當於相續中觀。爲前念滅生。爲不滅生。爲亦滅亦不滅生。爲非滅非不滅生。四句中求欲不得。亦無此四句。如此觀時亦當得入。又不入者。更於相待中觀。例前可解。初品旣然。後八品亦然。破貪欲旣然。瞋。癡。慢九品亦然。九品眞顯。卽理不生。九品惑盡。卽因不生。欲界不起卽果不生。不生故不滅。是爲無生法忍。次破色界九品者。行人或用世智破性障發初禪時。八觸觸身。五支功徳生其中。有味名貪。輕不得者名慢。不知禪中苦集名癡。如此九品。品品又有三假。色法八觸。觸欲界意根名因成。分別不斷名相續。發此禪異於不發名相待。若不破此假。隨禪受生。何謂不生。今用四句止觀善巧修習。一品惑斷名無礙道。證無惑處名解脫道。卽因果等無生。是名從因成假入空。相續。相待用觀並如是。餘八品亦如是。癡慢等亦如是。若初禪破乃至二三四禪。並一一用四句觀慧隨而破之。一一九品三假等並如是。次破無色界九品者。若滅有對等三種之色。破性障入空處定。亦具愛。慢。癡等。還用四句觀成事理無生。若不去。更修相續。相待等。乃至八品癡慢等並如是。先緣空。空多則散。捨空緣識卽成識定。又捨多識緣無所有。卽戒無所有定。前識處如﹝病﹣丙﹢﹝雍﹣〦﹞。無所有如瘡。更有勝處名非有想非無想。前無所有已除想。今復除無想。想與無想兩捨。故名非想非非想。當知此諸定。一一具三假九品等。今一向用無漏智四句破之。是名破思假九品。九九八十一品惑盡。爲體法破徧也○前明破思法。今明破思位。有四種。一藏教。二通教。三別教。四圓教。一三藏破思位者。斷一品欲惑。次第至第五盡。皆名斯陀含向。超斷至第五品名家家。次斷六品盡名斯陀含果。超斷至第六品名一往來。次斷第七品至第八品名阿那含向。超斷至第八品名一種子。次斷第九品盡名阿那含果。畢竟不復還來欲界。次斷初禪初品至非想第八品。凡七十一品。悉名阿羅漢向。斷非想第九品名阿羅漢果。若論辟支佛。更侵斷習气爲異。此所謂析假斷思位。二通教體思共位。大品乾慧地至第六共聲聞。至七地共辟支佛。八地九地共菩薩。菩薩地轉入第十名佛地。三人同斷正使。同入有餘無餘涅盤。故言共也。其中乾慧是三賢外凡位。性地是四善根內凡位。此二位伏見。第三八人地。入無間三昧。第四見地。斷三界見位。第五名薄地。是除欲界思位。第六名離欲地。是除欲界思盡之位。第七名已辧地。除色無色思盡之位。第八名辟支佛地。卽侵習之位。第九名菩薩地。斷習無知。得法眼道。觀雙流之位。第十一念相應。是佛無上位。此卽通教體斷思位也。然廣辧次位非止觀正意。爲欲明所破惑故。略言之耳。若就別教破假者。初破見入初住二住。至七住破思假。八住至十住斷習位。十行是出假位。若就圓教論破假位者。初破見假正是初信。從第二信至第七信是破思假。八信至十信斷習盡。華嚴云。初發心時正習俱盡。無有餘界外正習。夫盡言盡者。乃界內正習盡耳。華嚴云。初發心已過於牟尼。卽此義也。然歷此諸位。破假名同。緣理用智則異。三藏通教等二乘。破假世諦。死時更無出假之用。通教菩薩破假世諦。死時還能出假。自在受生。化緣若訖灰身證空。別教爲顯中道世諦。𨿽死終不住空。圓破見眞。卽是入他。卽是入中。圓伏無明。此爲異也。又次第分別有前句數。行人未必案次而入。當知有超果之義。但明圓超者。如纓絡明頓悟如來。法華一剎那頃便成正覺。卽超義也。或慈悲本願誓未成佛。卽不超義。淨名云。𨿽成佛道。度眾生而行菩薩道。此則亦超亦不超。實相理中無超無不超。隨機則徧動。任理則常寂。其旨可見矣○復次用四門簡此破假之義。夫見思兩惑非門不通。阿毗曇明我人眾生。如龜毛兔角。求不可得。惟有實法。迷此實法橫起見思。見思無常念念不住。實法遷動分分生滅。如是觀破。是名三藏有門破法意。大論云。若得般若方便。入阿毗曇不墮有中。大集云。常見之人說異念斷。卽是初果破結之義。豈非有門破假耶。又成論明我人本無。𨿽有實法浮虛非有。若迷此浮虛橫起見思。流轉生死。觀此假實皆無名平等空。如是觀破。是名三藏空門破法意。故彼論云。我今明三藏中實義。實義者空是。阿含經云。是老死。誰老死。二俱邪見。是老死卽法空。誰老死卽眾生空。又云。佛法身卽空。大論云。若不得般若方便。入空墮無中。大集云。斷見之人說一念斷。豈非平等空義耶。如迦旃延作昆勒論。明實法亦有亦無。觀此有無破假。大論云。若得般若方便。入昆勒門不墮亦有亦無中。如釋論。佛爲車匿說那陀迦旃延經。稱離有離無乃可得道。以此觀破假入空。卽三藏非有非無破假義。如城有四門會通不異。若謂有門爲粗。空門爲細。如此相望則三門俱劣。非獨一門。何者。是初教方便之說。涅盤謂之半字。法華名二十年中常令除糞。釋論稱爲拙醫。淨名號爲貧所樂法。天親呼爲下劣乘。皆指此四門。非今所用。次通教四門破假者。若謂一切假實從無明生。無明如幻。則一切如幻。𨿽空而有。此幻觀。故云諸法不生而般若生。以此破假有門義也。若謂一切如幻。能觀所觀性皆寂滅。卽幻而眞。以此破假空門義也。若謂一切法如鏡中像。𨿽無而有。𨿽有而無。以此破假亦有亦空義也。若謂旣言幻化豈當有。無不當有。故不從有有。不當無。故不從無無。如此破假非空非有義也。論云。般若波羅蜜。譬如大火。聚四邊不可取。又云。般若四種相。又云。四門入淸涼池。當知不取著者則能通入。若取著者卽爲所燒。中論云。諸法實相。三人共得。大品名共般若。涅盤名三獸渡河。皆通教四門。亦非令所用也。次別故四門。所謂觀別理斷別惑。不與前同。次第修證。不與後同。故謂之別。四門者。觀幻化見思。虛妄色盡。別有妙色名爲佛性。大經云。空空者卽是外道。解脫者卽是不空。卽是眞善妙色如來祕藏。不得不有。又我者卽如來藏。如來藏卽是佛性。如來藏經有獘帛裹金等諭。卽有門義也。大經云。迦毗羅城空。如來空。大般涅盤空。又云。令眾生悉得無色涅盤。又涅盤非有。因世俗故名。涅盤非色非聲。云何見聞。卽空義也。又云。智者見空及與不空。若言空則無常樂我淨。若言不空誰復受是常樂我淨。如水酒酪瓶不可說空及與不空。是卽亦有亦空門也。又云。非常非斷。不可說示。名爲中道。卽非空非有門義也。若得此意通入實相。若不得意成方便次第伏惑意。涅盤名此爲菩薩聖行。大品謂之不共般若。此乃別教四門。亦非今所用也。次圓教四門。妙理頓說異於藏通。圓融不礙亦異歷別。四門者。觀此見思卽是法界。具足諸法。又諸法卽是法性因緣。乃至第一義亦是因緣。大經云。因滅無明。卽得熾然三菩提燈。是名有門。若觀此見思及一切法。不在因。不屬緣。我及涅盤是二皆空。惟有空病。空病亦空。是名空門。若謂幻化見思有無量相。善能分別。如一塵有大千經卷。無名相中假名相說。是卽亦有亦無門。若觀此幻化見思卽是法性。非世故非有。非出世故非無。一色一香皆是中道。一中一切中。毗盧遮那徧一切處。豈有見思而非實相。是卽非空非有門。又一門卽是三門。何者。觀因緣所生法是初門。則一切皆初門。初門卽空。一空一切空。卽是第二門。此初門卽假。一假一切假。卽第三門。此初門卽中。一中一切中。卽第四門。一卽是三。三卽是一。如此依無生門破見思者。卽是空門。一門一切門。不獨無生而已。一破一切破。非止破見思而已。從假入空。一空一切空。非但空生死而已。如此四門。正今所用。其實一法。以凡夫暗鈍。不說不知。先以三種示之。法華云。𨿽說種種道。其實爲一乘。涅盤云。復有一行是如來行。法華名但說無上道。大品名一切種智知一切法。淨名門入薝卜林不齅餘香。華嚴稱爲法界。卽是此四門義。此無生門乃圓教之門。非方便門。所以稱爲破法徧也△二從空入假破法徧者。先明入假意。次明因緣。次明入假觀。次明入假位。先明入假意。自有從但空入假。自有知空非空破空入假。夫二乘亦證空理。無大悲故不名菩薩。菩薩從假入空。自破縛著。不同凡夫。從空入假能破他縛。不同二乘。處有不染在空不住。法眼識藥慈悲逗病。博愛兼濟心用自在。如空中種樹。卽入假意也○入假略有五因緣。一慈悲心重。二憶本弘誓。三智慧猛利。四善巧方便。五有大精進力。由是五者。故有出假之用。弘濟之功。淨名稱三種慰諭。先觀身無常是入空慰諭。末云當作醫王。是入中慰諭。中間卽入假慰諭。與彼五緣理相符會也○次明假觀爲三。一知病。二識藥。三授藥方法。知病謂見思兩病。知我爲諸見之本。從此我惑起無量見。我見若空。枝條自去。又知見起因緣。因緣不同。眾生根性形貌居處嗜欲等。歷別參差千品萬類。依正旣異。則知業異。業異則起見亦異。當見末識本。見外識內。又知起見久近。及見重數單復具足無言等。一一見又具三假四句四悉檀性相空等。又約六十二見八十八使等。藥病無量。無邊巧歷不能計算。當善巧分別而無僻謬。是爲知集。知集則知苦。自識識他。如鏡中見諸色像。次知思病以癡爲本。品品重數。能破所破亦無量無邊。法眼所見是爲知病○次入假識藥。略言爲三。一世間法藥。二出世法藥。三出世上上法藥。大品謂之三種法施。大經云。一切世間經書皆是佛說。非外道說。夫仁義禮智及諸善法。皆於世間有大利益。然是世醫。經云。世醫𨿽差。還復病生。出世法藥。如諸經所說。殊塗同歸。或一道爲藥。如一行三昧。或二道爲藥。謂定慧。三法爲藥。謂三解脫。乃至四念。五力。六度。七覺。八正道。九想。十智。如是增數至無量數。一一法有種種名相。種種功用。出假菩薩以大悲修止觀。法眼開發。無不了知。又出世上上法藥。約止觀一法爲藥。卽一實諦。無明與法性合成一切病。今觀法性尙不可得。何況無明及一切法。或二法爲藥。卽不思議絕待止觀。三法卽三三昧。乃至四五六七直至恆沙法門隨眾生根器增減。如大醫立方。多少隨病。菩薩亦爾。歷一切法。皆以四悉檀意施而用之。二乘所治。一味則足。菩薩則須知一切苦集。一切道滅。安得守常壅斯化道。釋論云。依隨經法。廣立名義。名義法施。菩薩修止觀豁悟。於入假中而得自在○所謂授藥方法者。旣知病狀藥力。而諸眾生無出世機。則以世法導之。若授出世藥者。眾生根性不同。則授藥亦異。謂有下有中有上有上上。下根當授因緣生滅四諦之藥。就下根有四樂聞。有者爲說阿毗曇。樂無則說成實論。樂有無說昆勒論。樂非有無則說離有無經。令見眞諦。是爲入假四門之藥也。中根智慧漸勝。當授因緣卽空無生四諦之藥。亦用四門授之。上根善慧開廣。當授假名無量四諦之藥。斷五住惑。漸入中道。亦用四門授之。若上上根。直說實相之藥。卽中無作四諦之理。亦四門授之。所謂直聞是言。病卽除愈。若入空觀尙無一法。今以十六道滅治十六苦集。正是一音隨類令得服行。如一雲所雨艸木皆長云爾○次明入假位。常人爲先除見假。後破思惟。入空之果尙自迢遞。出假化物豈我所能。遂乃望崖自絕。今當分別段位不同。三藏菩薩初用空伏惑而不斷結。結若斷者則無六度之功。是初僧祇位。二僧祇煩惱消。功徳肥。三僧祇正入假位。此下根也。中根二僧祇已能化物。不復待三。上根初發心已識眞理。爲度人故不求斷證。初卽入假。不復至二。通教位者。或云七地斷結方修出假。理亦不然。但佛爲三根分別。下根惑盡方能出假。中根才斷見惑卽能入假。上根初心達見思卽空。已爲眾生作依止處。豈待七地方出假耶。大品有大鳥墮死之諭。尋思可以爲證。別教下根。十住後修入假方便。十行功徳乃生。中根十住初心已入假。一受不退卽能出用。上根初心達解一切功徳猶如幻化。於名字不滯。卽入假也。圓教十信。六根淨時見聞十界事。六根互用。卽入假位。又五品弟子正行六度。卽入假位。不必待至六根。又初心之人圓觀三諦。豈不卽假。大品云。初坐道場。便成正覺轉法輪。卽出假義。豈待五品耶。夫菩薩本不慕空。爲眾生而修空。不慕故不住於空。爲度故須出於假。於是有從眞起。應法眼應機。應以佛身乃至應以天神鬼神。皆隨其應現。爲之說法。成就淨佛國土。出假之功弘益在此。彼三藏出假是有漏神通。非眞起應世智分別。非法眼明。𨿽利眾生不爲成就。𨿽作佛事殊非淨土。此乃少分教化。爲益甚微。若通教。惟依二諦識病。不深識藥。不廣作意。神通欻有還沒。一時小益亦非成就。灰身入空非淨佛土。別教十行入假與通教同功。登地得一身無量身。湛然應一切。盡病淵源。窮藥府藏。任運圓應。無不蒙益。乃成淨佛之土。十地等覺例皆如是。圓教初住已能爲之。若得此意。以簡四種出假之人。則眞僞自辧。不然則魔亦能現無漏形。變化如佛。說一切法。五通世智亦無所不作。無此法印焉能識之耶。復次。前所載觀法重沓。人多迷惑。今直以意結之。夫未發眞前。隨所計著。百千萬種皆名爲見。如盲問乳不見乳色。若繩若杵何關象事。﹝穴／﹝爿﹡臬﹞言之見。見卽是假。故歷單復具足以觀破之。破之使盡。乃名破徧。又就文字論徧如此。意則不然。凡見思卽無明。無明卽法性。無明破卽見法性。入實相空。方名破法徧耳。從空入假破徧亦爾。未發法眼之時。𨿽分別分有所見。亦不名破。六根淨時。解一句達一切句。諸佛所說一時受持。是爲相似無知破。後雙照二諦乃名徧破也。舉要言之。次第破者則有所不徧。不次第破是爲徧破也。前二觀明破。盡於此矣。中道論破如後說△三明中道正觀破法徧者。有四義。一修中觀意。二修中觀緣。三正修中觀。四明位。三藏菩薩偏用世智照俗。二乘用析假入眞。佛二諦周足。假設第三觀。止是離有無二見。實無中理可觀。通教二乘體假入眞。菩薩慈悲入假。惟佛道觀雙流。𨿽無別理可觀。而有如幻如化不生不滅中道之名。以別接通。亦得有中道之義。別教若二諦。則以中道爲眞。有無爲俗。若三諦。則中義自明。然二觀爲中道方便。圓教不爾。初心卽修三觀。所破所證更無前後。以是義故。須明第三觀也○次修中觀有四因緣。一無緣慈悲。此慈悲與實相同體。不取眾生。故非愛見。不取涅盤。故非空寂。非空寂則非法緣慈。非愛見則非眾生緣慈。大經云。如來慈者。名曰無緣慈。卽大法聚慈。卽眞解脫。眞解脫者卽是如來。欲修此慈。捨中觀何由而得。二滿弘誓。初發四誓與虛空等。空假之觀。知苦斷集。修道證滅。其於實際亦未滿足。若中觀。則知一切苦。斷法界集。修無上道。證究竟滅。爲滿此願。故修第三觀也。三求佛智慧。卽是一切種智之知。佛眼之見。如此眼智非中觀不成。四學大方便。卽是如來無謀之權。無方之用。住首楞嚴。無種不現。經云。更以異方便。助顯第一義。修中觀因緣不一。略舉四端耳○次正修中觀。此觀正破無明。無明懸絕。云何可觀。假如初觀眞。眞無方所。但觀陰入三假之惑。四句妙運。得無漏發。名爲見眞。又觀空智能令不空。卽發法眼。徧知藥病。故名假觀。今觀無明亦爾。二觀之智當破二惑。名之爲智。若望中道。智全是惑。此惑爲中智之障。故名智障。入此智障中名爲智障。智障卽是無明。今觀此無明爲三。一觀無明。二觀法性。三觀眞緣。所謂觀無明者。空假二智與心相應。卽觀此二智爲從法性生。爲從無明生。爲合生。爲離生。若從法性。法性無生。若從無明。無明不實。若合若離。理俱不可。如是廣破。如上因成假中所說。作此觀時。泯然淸淨。能觀所觀並如虛空。無四句之執。離二邊之過。又無能止所止達於本源。住大寂靜。非止非不止。非觀非不觀。是卽觀無明修中止中觀也。又此智障卽有三假四句。四句卽爲觀門。因門而觀。信法回轉。如前說所謂觀法性者。上用四句觀智障決定不可得。或生一種解。得一種定。決謂無明。便是法性。如此計者。非是悟心。卽當轉觀此性爲從無明滅生。從無明不滅生。爲從亦滅亦不滅生。爲從非滅非不滅生。如是四句。於一一中信法回轉。𨿽未得悟。要須專修。更不余趣。所謂觀眞緣者。觀此觀智待誰得名。爲智。爲非智。若謂將來破除昏惑而得大明。待今是無明。如是智明。爲是緣修。爲是眞修。爲眞緣合修。爲離眞緣修。若緣修者。緣是無常。云何生常。若眞修者。眞何所修。或謂緣修顯眞修。或云緣修滅時則眞自顯。自顯則屬自生。由緣顯則屬他生。合則爲共。離則無因。四俱成障。若離執者。四俱能通。若遇機緣。則四俱可說。經論赴緣不同。或稱從無常生常。因是無常而果是常。又稱伊蘭生旃檀。或稱從法王種性中生。或稱因滅無明得菩提燈。或稱非內外觀得是智慧。種種異說。歸於一致。自昔諍競。各成壅塞。用此解釋。冰冶云消。持此法印。何法不合。所言依義不依語。蓋此意也。或問曰。無明卽法性。法性卽無明。無明破時法性破不。法性顯時無明顯不。答曰。理實無名。對無明稱法性。法性顯則無明轉明。無明破則無無明。對誰復立法性耶。又問。無明卽法性。無復無明。又與誰相卽。答。如爲不識冰人。指水爲冰。但有名字。豈復有二物相卽哉。如一珠向月生水。向日生火。不向則無水火。一物不異而有水火之殊。智者當以譬諭得解也。○次修中觀位。前兩止爲中道雙非方便。兩觀爲雙照方便。因此遮照得入中道。自然雙流。自然雙照。修此雙流凡有三處。若別接通。七地論修。八地論證。別教則十回向論修。登地論證。如此修者。初心無分。今直論圓教五品之初。凡夫卽能圓觀三諦。修於中空。卽如來座。修寂滅忍。卽如來衣。修佛定慧。卽如來莊嚴。修無緣慈。卽如來室。如此進入相似六根淨位。轉入初住。卽破無明。故華嚴說初住之功云。究竟離虛妄。無染如虛空。淸淨妙法身。湛然應一切。正習皆盡。無有遺余。初發過牟尼。此之謂也。始自初品至於初住。一生可修。一生可證。豈待通教七地乃修。別教初地乃證耶。當知此是方便之說。圓之修證乃爲眞實。法華云。今當爲汝說最實事。卽此意也。前兩觀後結破徧義已備。今中道觀觀無明法性。不依二邊四句。畢竟淸淨。故淨名云。稽首如空無所依。此智豁開。一切皆破。故謂之破徧也○復次一門一切門。於一門徧破者。則於諸門亦皆得破。中論八門謂不生不滅。不常不斷。不一不異。不來不去。諸經或不有不空。不垢不淨。不住不著。不縛不脫。其數無量俱能通達。前已於無生一門論破。當知已攝一切門義。中論云。不生卽不異。不滅卽不一。不生卽不常。不滅卽不斷。不生卽不來。不滅卽不去。不生卽不垢。不滅卽不淨。不生卽不增。不滅卽不減。不生卽不縛。不滅卽不脫。不生卽不有。不滅卽不無。是故深觀不生不滅。卽是諸門義也。若無生觀陰入等十境。一一門亦如是。若無生觀心如工畫師。造五陰等。成不思議。乃至發心安心等。於一切門亦如是。若得此意。釋諸經論隨文隨義無適不允。何者。用此義釋無行經。則一切法皆入無行門中。若釋金剛般若。則皆入不住門中。乃至一切經豁然無礙。事理曠大。舉一千從。自非超然遠覽深達法相。其孰能與於此○復次。如上說橫豎深廣破諸邪執。申諸經論。修一切觀行。逗一切根緣。回轉無窮。言繁難見。今結束要轄出其正意。若無生門。千萬重疊只是無明一念因緣所生法。卽空卽假卽中。三諦三觀一切種智種法耳。又略而明之。只無明一念修此諸法。先已次第橫豎聞竟。今聞一心生法。卽超已上一切次第因緣生法。懸識不可思議因緣生法。前說次第諸空。今聞一心是空。懸超已上一切空義。懸識不思議妙空。前所明諸假。今聞一心卽假。懸超已上次第之假。懸識雙照二諦之假。今聞非空非假。懸超已上諸空皆非空。諸假皆非假。又所分別單復具足等見中非有非無。三藏通別中非有非無。今聞非有非無。則懸超已上一切非有非無。懸識不思議中道非有非無。如此三諦於一心中解。以實言之。只一心卽空卽假卽中。三觀三智。三止三眼。例如是。如是觀者卽是眾生。開佛知見。觀名佛知。止名佛見。此觀成者名初隨喜品。讀誦扶成此觀轉明。成第二品。如行而說成第三品。兼行六度功徳轉深成第四品。具行六度事理無減成第五品。轉入六根淸淨。進破無明四十二地諸位。是名淸淨果報。金光明稱爲應身。境應智。智應境。就境爲法身。就智爲報身。就用爲應身。具常樂我淨。並約觀識陰作如此說。余陰入界並如是。是名觀陰入破法徧竟。

識通塞者

亦名知得失。亦名知字非字。前已徧破諸滯。卽應通入無生。若不入者。則猶有所塞著。若同外道愛著觀空智慧。宜以四句徧破能破如所破。令眾塞皆通。若不執空慧。則能破不如所破。但破塞存通。若爾卽大導師。善知通塞。將導眾人能過五百由旬。五百由旬者。國土言之。則三界果報爲三百。方便有餘土。實報無礙土。合爲五百。以煩惱言之。則三界見思爲三百。塵沙爲四百。無明爲五百。以觀智言之。則空智知三百。假智知四百。中智知五百。諸師解釋紛錯不同。並不用。今論由旬。有橫通塞。有豎通塞。橫者具約三法。苦集爲塞。道滅爲通。十二因緣爲塞。無明等滅爲通。六蔽爲塞。六度爲通。豎通塞者。見思分段生死爲塞。從假入空觀爲通。無知方便生死爲塞。從空入假觀爲通。無明因緣生死等爲塞。中道正觀爲通。今當以橫織豎。觀察通塞。如入空破諸見思。見思之惑本是污穢煩惱。不可取著。謂是謂非起諸結業。漏落生死。惟見苦集。不見道滅。不了此四諦名無明。無明不滅故堅著叵捨。惟在此岸不到彼岸。是名爲塞。若知心無性。則不起業。無業則無果。是名爲道。道故有滅。若無明滅則老死滅。能捨諸有到於彼岸。歷一一心。一一能所。若起三塞。破之令通。若是三通。養令成就。則過見思之塞。次又觀察從空入假觀通塞。則謂諸病諸藥及授藥法。於一一法明識諦緣度。有塞卽破令通。則過無知之塞。次又於中道檢視通塞。於無明法性眞緣等一一法。亦用諦緣度破塞令通。則破無明之塞。通五百由旬。又初心卽與三觀相應。一卽是三。洞達無礙。是則初心能過五百由旬。然通本對塞。無塞則無通。通於無通是爲眞通。若不相應。反起苦集無明。則當審觀能破如所破。於一一法。一一能。一一所。皆了卽空卽假卽中。具諦緣度。是名無通無塞雙照通塞。是名識字非字。知得知失。於無生門通塞如是。余門亦爾。

道品調適者。

夫三十七品。一一皆是道場。念處一品皆通諸品。諸品亦通念處。又修念處能生正勤。正勤發如意足。如意足生五根。五根生五力。五力生七覺。七覺入八正。如此相生。是名善巧調適。行人前𨿽於橫豎法中備識通塞。而於眞理或未相會。卽當用道品調習而順適之。故大論云。三十七品是行道法。或問。道品是二乘法。云何是菩薩道耶。答曰。不然。淨名云。道品善知識。由是成正覺。涅盤亦云。能觀八正道則見佛性。然道諦有四種。則此道品有有漏。無漏。亦有漏亦無漏。所歷諸教。文義不同。今但明無作道品成一心三觀之義。大品云。欲以一切種修四念處。是法界攝一切法。一切趣。念處是趣不過。法華云。一切種相體性。皆是一種相體性。卽是佛種相體性也。今一念心起十界陰入。不相妨礙。一色一切色。一切色一色。非一非一切。雙照一一切。九法界色亦如是。是名身念處。乃至受。心。法並如是。如是念處。義兼小大。俱破八倒。雙顯榮枯。雙非榮枯。卽於中間入般涅盤。所以者何。色實非淨。凡夫橫計爲淨。實非不淨。二乘橫計不淨。二俱顚倒。今觀色卽空。空中無淨。云何染著。是凡夫倒破。枯念處成。又色卽是假。假名無窮。云何滯空。撥言不淨。是則二乘倒破。榮念處成。是名八倒俱破。枯榮雙立。非空則非枯。非假則非榮。無邊無中是名中間。如是涅盤名祕密藏。乃至受非苦非樂。心非常非無常。法非我非無我。俱破俱立。義並如是。法性觀智名爲念。一諦三諦名爲處。一切卽空。諸倒榮枯無不皆空。一切卽假。二邊雙樹無不皆假。一切卽中。無非法界。無不眞實。始終具足。不須更修余法。若不得入。當於余品之中附其名義以爲觀法。用自調適。推例可知。不復詳具。

助道對治者。

行人障輕根利。於道品得入三解脫門。若根鈍之人。煩惱障重。觀心才立已復破壞。是則須論對治也。修三昧時。慳貪忽起。當用檀捨爲治。破戒心起。當用尸羅爲治。瞋恚勃發。當以忍爲治。放逸縱蕩。當以精進爲治。散亂不定。或癡暗增長。則以定慧爲治。隨病輕重。若事若理。或對或轉等。歷諸教門。廣用此六度悉檀善巧助成。治功要以入理爲限。又深觀助法卽不思議。攝一切法。乃至無能治所治。其義可見。

知次位者。

夫未證謂證。自昔所誡。況去聖悠遠。無所取裁。師心自是。濫比賢聖。自誤誤他。過患無極。爲是人故。於修行之次重明階位。位者卽三藏通別圓。中眞似之位。前破思假之中已略辧矣。今亦不復繁載。

安忍者。

夫明者難晦。辯者難默。若內有慧解。外匿蹤迹。密行所成。速能入位。不然則稱譽旁至。言說滋蔓。廢損自行。大興障道。以是須安而忍之。誓去自絕。卓然獨處。深修三昧。又𨿽無外緣而內障自起。則當四運止觀以調護。卽無墮退之患。大品云。無量人發菩提心。多墮二乘地。蓋謂是也。

無法愛者。

行人修上九法。過內外障。當得證眞。而不證者。以法愛住著。大論謂之頂墮。今人行道萬不至此。至此防護卽有成功。頂墮者。謂有此法愛不進不退之地。若得過者。入三解脫門。住無生忍。亦名寂滅忍。以首楞嚴遊戲神通。惟佛與佛乃能如此。今止觀方便齊止於是○是十種法。名大乘觀。法華云。各賜諸子等一大車。其車髙廣。眾寶裝校。周匝欄楯。四面懸鈴。又於其上張設幰蓋。珍奇雜寶而嚴飾之。寶繩交絡。垂諸華纓。重敷綩筵。安置丹枕。駕以白牛。膚色充潔。形體姝好。有大筋力。行步平正。其疾如風。又多僕從而侍衛之。止觀大乘亦如是。實相平等一大車也。徹三諦之源。髙也。收十法界。廣也。無量道品。眾寶也。遮塞令通。欄楯也。四辯宣暢。懸鈴也。慈悲普覆。幰蓋也。十力。無畏。不共等法。嚴飾也。弘誓所持。寶繩也。四攝悅物。華瓔也。諸禪三昧。重敷也。四門歸宗。諸行休息。安置也。念處正慧除去黑惑。大白也。正勤增善滅惡。壯潔也。神足自在。姝好也。五根盤固。謂筋也。五力成辦。謂力也。七覺進趣。行步也。八道安隱。平正也。安忍離愛。速能發眞。疾如風也。對治助道。廣攝諸法。多僕從也。如此寶乘是最上乘。卽如來乘。一切菩薩皆乘此法到如來地。故名大乘觀也。夫一切諸法悉是一乘。有心卽具此乘。謂之理乘。乃至十住名眞實。妙覺爲究竟。得此意。歷一切境。無非不思議眞實之境也△復次歷緣對境觀陰入境者。大論云。於緣生作者。於塵生受者。作謂六作。受謂六受。今略而明之。例前辧十法。先於行動用觀。言行則住坐臥語默等可知。夫行是色法。色由心運。此心依色卽色陰。領受此行卽受陰。於行計我卽想陰。爲善爲惡卽行陰。行中有心卽識陰。行塵對意根則有界入。乃至眼色意法亦如是。如是陰界入。翹足之間悉皆具足。陰卽無明。無明卽法性。法性卽法界。一切法趣行是趣不過。卽一而多。不相妨礙。是名行中不思議境也。達此境時。慈悲俱起。知一切生類無非一乘。而爲陰入迷惑。誓破此惑。作眾依止。然後安心定慧。寂以照之。又徧破見思無知無明三諦之障。又善識通塞。又知道品於行中對治助開。於行中了別聖賢次位。於行中降內外之障。不起法愛。以此十法入銅輪位。證無生忍。舉足下足皆從道場來。住於佛法矣。又約六受論觀者。眼色一念起卽是法界。卽空卽假卽中。照空爲慧眼。照假爲法眼。照中爲佛眼。但一眼有二用。眼入鼻起。鼻入眼起。𨿽動而寂。𨿽寂而動。是則不思議眼。我眼眾生眼。理無差別。卽起慈悲。成此眼徳。十乘具足。證眞實眼。諸根塵諸受亦如是。夫非知之難。行之惟難。若知而不行。如蛇懷珠。𨿽有光耀。於蛇何益﹝元本第四卷

終﹞。

刪定止觀卷中

刪定止觀卷下

梁

氏

正觀之二﹝觀所發境﹞

第二觀煩惱境者。

行人觀陰入不悟。當非其宜。而觀察不已反動煩惱。如鐵不與火合。但黑而已。若與火合。則赫然熾盛。又如水流不至甚急。以木槪之則驚波便起。觀力所動煩惱境作。亦如是觀之。爲四。一略辧其相。二明因緣。三明治異。四修止觀○所謂相者。昏煩之法。惱害心識。若分見思。則有利鈍之異。然五利不必限於見。亦兼於思。五鈍不必限於思。亦兼於見。今以位辧之。若未發禪。𨿽有世智而見想猶弱。所有十使同屬於鈍。若因定發見。見心猛盛。所有十使皆屬於利。今所觀者。蓋未發定時所起者耳。因定起者。後當重明。然廣此利鈍。其數無窮。今都目爲四分三毒。偏發爲三分。等發名等分。若是界內共二乘斷。名通惑。若界外。則非二乘所斷。名別惑。若作相關。別惑爲本。通惑爲枝。得眞智能斷枝。得中智能斷本。若以不思議言之。則無復通別之異也○次論煩惱所起因緣。有三。一習因種子。二業力擊動。三魔所扇起。魔業如別說。觀習所動。是今所觀○次論治法。小乘有五治。有對。有轉。有不轉。有兼。有具。用此五種加以諦智。乃得入眞。大乘所治。非對非兼等。名第一義治。如阿伽陀藥能治眾病。空無生中誰惱誰治。何兼何轉○次修止觀者。還爲十法。仍辧思議不思議。思議境者。一念欲心不卽遮止。增長遂至四重五逆。是名煩惱生地獄界。以欲生故。無復禮義。不知慚恥。生畜生界。慳貪甚。生餓鬼界。嫉忌猜陷。生修羅界。求未來欲。修現在善。生人界。以十善業希望天欲。生天界。觀欲爲集。集方招苦。厭此苦集而修道滅。爲聲聞界。觀欲無明起成十二緣。無明息則諸緣皆止。爲緣覺界。觀欲是蔽。起諸慈悲而行諸度。卽六度界。觀欲卽空。空卽涅盤。爲通教界。觀此欲苦集。有無量相。分別具足。爲別教界。如是次第。名思議境○不思議者。無行經云。貪欲卽是道。恚癡亦復然。如是三法中。具一切佛法。如此四分。𨿽卽是道。要不可隨。隨之則趣惡道。不可斷。斷之則成上慢。不斷癡愛起諸明脫。乃名爲道。住調伏爲聲聞。住不調伏爲愚人。菩薩不爾。不斷煩惱而入涅盤。不離五欲而淨諸根。無生而生。不爲生法所污。知空不空。不爲空法所證。是爲不住調伏不住不調伏。末世愚惑之徒不得其旨。公行非法。自謂無礙。經云。貪著無礙法。是人去佛遠。譬如天與地。如是則名住不調。非不住也。又有行人。聞調伏不調伏。怖畏二邊。惟求中智。俟此惑盡乃名爲道。如是則名住調。非不住也。世師備此兩失。去理殊遠。皆名爲礙。何關無礙。如是調與不調皆名不調。何以故。悉是凡情。非賢聖行。今言不住調伏。不住不調伏。不住非調伏非不調伏。不住亦調伏亦不調伏。亦住調伏。亦住不調伏。亦住非調伏亦不調伏。亦住亦調伏亦不調伏。何以故。煩惱卽空故。不住不調伏。煩惱卽假故。不住調伏。煩惱卽中故。不住亦調伏亦不調伏。雙照煩惱故。不住非調伏非不調伏。又不住而住。住而不住。何以故。不偏觀一句故。一句卽一切句。一切法趣貪。貪卽諸法所都。如是體達。方名無礙。一切無礙人。一道出生死。蓋此意也。若一念貪心具十界百法。𨿽多不有。𨿽一不無。多不積。一不散。多不異。一不同。多卽一。一卽多。經云。暗中樹影。暗故不見。天眼見之。是爲暗中有明。智障甚盲暗。是爲明中有暗。亦如燈與暗共住。如是明暗不相妨亦不相破。何者。室中有燈。不知暗向何處。燈滅暗生。亦不知其來所從。求暗無暗。明無所破。求明無明。暗無所蓋。𨿽體不可得。而破蓋宛然。以是名不思議觀煩惱暗。卽大智明顯佛菩提。如是觀時。追傷己過。又湣眾生。何者。理非明暗。以迷惑故起苦集之暗。解治法故。有道滅之明。約暗起悲。約明生慈。無窮大誓與境俱起。將滿此誓要須大行。行卽止觀。若眼智未開。當徧破所滯。令諸塞皆通。加以道品調適。正助相濟。用次位以辧眞僞。用安忍以袪障网。障网旣散。又能不生法愛。卽破無明成無生忍。乘是寶乘直至道場。是名四分煩惱具一切法。亦名行於非道通達佛道。亦名不斷煩惱而入涅盤。涅盤卽般若。般若卽如來。如來體。如來智。如來用。等無差別。不可詳載。

第三觀病患境者。

夫有身卽大患。何者。四蛇性異。水火相反。毒器重擔。諸苦之藪。四國爲鄰。力均則暫和。乘虛則攻伐。四大休否亦如是。病有二義。一因中實病。二果上權病。若偃息毗耶以疾弘教。廣論因疾。則有三種調伏。廣論果疾。則有四種慰諭。皆是權用入病法門。引救病惱。如此病者。非今所觀。今所觀者。謂業報之身。四大興作。廢修聖道事。須觀察以弭其患。夫長病遠行是禪定障。復有人平居懈怠。因病發心。能辦眾事。機緣不同。悟應在病。以是須論病患境也。觀之爲五。一明病相。二明病起因緣。三明治法。四明損益。五明止觀○夫百病之候不可盡究。略言五藏病相。病肝則脈洪而直。病心則脈輕而浮。病肺則脈緊而銳。病腎則脈涓涓然如連珠。病脾則脈遲而緩。又地水火風病相各異。藏气相害其發亦殊。醫工備知其事。是名病相○病起因緣有六。或四大不順。或飲食不節。或坐禪不調。或邪魅所侵。或魔所爲。或業所起。不順不節灼然易知。若坐禪不調。或倚慢懈怠魔伺其便。使人骨節疼痛。病名爲疰。最難治之。若數息不調令人痁癖。又八觸與用息相違而病者。心與四大合。則有四正四依之觸。入息順地大而重。出息順風大而輕。又入息順水而冷。出息順火而熟。又入息順地而澀。出息順風而滑。又入息順水而耎。出息順火而粗。若發重觸而數出息。與觸相違卽便成病。余亦如此。若常止心於下多動地病。於上多動風病。又止心急撮多動火病。若止心寬緩多動水病。今坐禪人思觀。亦多損五藏。驗之可知。又有觀僻動病者。觀境不定。或緣此緣彼心卽成諍。諍故亂而成風病。或專守一境坐望成功。必生內熱而成火病。又觀心生時謂滅。滅時謂生。又復沈滯而成地病。又不味所觀境而彊爲之。水大成病。有鬼爲病者。昔一王爲鬼所病。屢被鍼殺。鬼王自來住於心上。儒書亦云膏肓二豎之事。蓋人有邪念。志求邪事。則有兜酰羅鬼化作五色入人五根。轉至意地發人邪解。或知吉凶未來之事。若不治者久則殺人。又魔病者。夫鬼止爲病殺人。魔則能破觀心。行人於禪中或邪念世利。魔則隨念變現而至。至則受。受則成病。又業病者。或專是先世業。或因今破戒動先世業。若殺罪之業成肝眼病。飲酒業成心口病。邪欲業成腎耳病。妄語業成脾舌病。盜業成肺鼻病。若今世持戒亦動業成病。應地獄重受則人間輕償。此是業謝故病。業力多端。當審用治也○次論治法。夫寒熱飲食當隨方而治。坐禪致患則還以禪調息。若鬼魔兩病。當觀力彊盛及大神咒助之。若業病。當用內觀及外懺助之。且約坐禪論五治。謂用止。用气。用息。用想。用觀。用止者。有一師系心在臍中如豆大。閉目調气以存之。若念不見。當解衣視之。此能治病。亦能發禪。作此觀時。或痛或急。或冷或熱。如是觸起。一心精進令免此觸。則發諸禪。禪發則諸疾自去。神慮寂然。亦名電光定相。作此觀者易悟無常。能見不淨。能止貪欲。成身念處門。又臍爲丹田。亦名气海。气調則疾自愈。又一師云。上气胸痛背急。心煩上熱。皆止心丹田。丹田在臍下二寸半。或痛切者移心住三里。痛又不除移足大指。以差爲限。若頭痛目赤口熱耳聾腹痛等。則以心緣兩足中間。專注一境。須臾或小腹脹急。卽小息以俟之。病若不已卽。又想腳下作大坑。移所注境置於坑中。自當得愈。又止心於足。能破諸病。所謂止治者也。用气治者。謂吐納之間假以爲气。若病冷用吹。病熱用呼。病風用﹝口﹡熙﹞。病气用呵。痰癊用噓。勞倦用﹝口﹡詩﹞之類。謂气治者也。用息治者。夫色心相依有出入之息。行者驗息彊弱。知身安否。當順辧而審之。凡有聲曰風。守之則散。結滯曰气。守之則塞。出入不盡曰喘。守之則勞。不聲不滯出入俱暢曰息。守之則定。宜求靜處安坐。閉目調體。然後用之。若治八觸相違病者。因重觸成地大病。宜偏用出息爲治。若發輕觸成風病。偏用入息爲治。若發冷觸成水病。偏用出息爲治。若發熱觸成火病。偏用入息爲治。若調息正等。則隨意而用。此用常所數息。若別假想而運息。其冥蓋多。不能具載。又假想治者。如患癥用鍼法。如阿含用暖酥法。如吞蛇等法是也。觀心爲治者。直觀於心。推求此病。病因病緣俱不可得。病來逼誰。誰受病者。此名觀治○次論損益。有漸有頓。若用息大過。五藏頓翻。卽目未翻。後漸增患。若人巧修。豁然頓益。卽目𨿽與病相持。後則漸愈。或心利病輕。或心利病重。或心鈍病輕。或心鈍病重。致有漸頓損益之殊。能具十法。必能蠲去。而信爲之本。信而能用。用而能勤。勤而能恆。恆而能辧。方便吐納。運想得宜。宜而能久。損則攺治。益則專之。善識所禁。勿疑勿說。如是治者定有成功。若善修三昧。道力所持。何罪不滅。何業不轉○次修止觀者。亦如觀煩惱爲十法。先論思議。夫因病退失本心。起大邪見。謗法非聖。或病去身壯。造大惡業。起上中下罪。成三惡道界。或因此病。慚愧修習。起上中下善。成三善法界。若怖病死。卽觀此身苦集輪環。受惱不息。當求寂滅涅盤。是卽因病起聲聞法界。觀此病自身而生。身由昔有。有從取。取從愛。愛從受。受從觸。觸從六入。六入從名色。觀此名色從四大生。又觀四大不見生者。外觀五行。內觀五藏。旣無本體何故不壞。四心持之。識持地。想持風。受持火。行持水。是故不壞。又此四心。爲自生。爲不自生。卽知行從受生。受從想生。想從識生。識從昔行生。行從無明生。無明還從昔受而生。知此生性本來寂靜。妄想顚倒。謂有生滅。若不隨妄倒則無明滅。乃至老死滅。是則觀病起緣覺法界。又觀此病從貪愛癡恚等起。以己悲他。卽起戒定忍進等法。是則因病起六度菩薩法界。又觀此病知從妄想顚倒生。而此妄想無有眞實。我及涅盤是二皆空。是則因病起通教菩薩法界。又觀此病𨿽畢竟空。空無所受而受諸受。未具佛法。不應滅受取證。是則因病起別教菩薩法界也。以次第出生故名思議。非今所觀○不思議者。一念病心。非眞非有。卽是法性。法界一切法趣。病是趣不過。惟法界之都。無九界差別。如如意珠。不前不後。達病實際。作是觀時。豁爾消差。金光明經云。直聞是言。病卽除愈。卽初觀不思議境義也。若不愈。卽更以諸觀療之。一切眾生皆具此理而不能識。隨見愛流入分段生死。深生悲湣。與非有卽空道滅之樂。是爲有疾菩薩以空觀調伏其心。實疾旣除。權病隨起。生分段土中。視人如子。子病故父母亦病。因以身病而慰諭之。子愈亦愈。是名體析慰諭有疾菩薩。又觀此病𨿽空。而諸眾生不純因空而得度脫。當知空病種種法門。二乘以不知故。隨無明流趣變易生死。不能分別諸病差品。是故佛法不得現前。眾生淨土皆不成就。卽起慈悲。拔無知苦。與道種智分別之樂。是爲有疾菩薩以假觀調伏其心。實疾旣除。權病則起。生方便土中。視方便人猶如一子。子病愈者。父母亦愈。是名別教慰諭有疾菩薩。又觀此病𨿽卽法界。而諸眾生不卽中道。此理不開。隨無明流沒變易之海。卽起慈悲。拔無明苦。與究竟樂。是爲有疾菩薩用中道觀調伏其心。實病旣除。權病則起。生實報土中慰諭其子。子愈亦愈。是名圓教慰諭有疾菩薩。如是三疾。一心中生。如是調伏。一觀調伏。如是慈悲。圓普慈悲。如是示現。普門示現。如是慰諭。一音演說。爲易解故如此分別。以要言之。但是不思議慈悲。惟淨名大士能具此法。三實圓除。三權圓用。彼上人者固難酬對。惟文殊道力相鄰乃能問耳。問云。居士此疾何因而起。其生久如。當云何滅。答云。我病從大悲起。眾生病故是故我病。眾生病愈我病則愈。是名不思議慈悲也。安心者。若人道場病時。旣體解發心。則用止觀悉檀善巧調適。是則大藥。更不假用諸治也。破法徧者行人。觀病心不自不他。非內非外。畢竟淸淨。心如虛空孰爲病者。淨名云。非地大。不離地大。非身合。身相離故。非心合。心如幻故。不得病生與無生。亦生亦無生。非生非無生。單復具足。如破陰入中說。是爲於病破法徧也。通塞者。於病法之中識四諦。十二緣。六度之理。了無疑惑。解字非字。令諸塞皆通是也。道品調適者。若觀病是四大病。是不淨病。若離四大病。卽是淨病。非四大。非離四大。病卽非淨非不淨。有眞。非有非眞。空假。非空非毀。枯榮。非枯非榮。如是等義。皆與身念處無二無別。餘三念處亦如是。乃至三十七品於枕上成就。解苦無苦。入淸涼池。助道者。若用觀治病。病不差。則用前治法。正助合行。作此觀時。深識次位。不令僭濫。竊比賢聖。內外障動。當勤安忍。病損行成。不起法愛。十法成就。疾入法流。是爲於病患中得無生忍。乘一大車也。

第四觀業相境者。

夫人自無量世。作無量業。或已受報。或未受報。如大地包一切種子。遇緣有差降。所發有先後。居常則其相不現。若觀力所動則境像顯然。或云大乘寂滅。何相可論者。事甚不爾。金光明經云。將證十地。相皆現前。法華深達罪福相。淨名善能分別法相。於第一義不動。非現而何。今明之爲四。一所發因緣。二正發相。三詳簡。四修止觀○夫因緣有內外。內謂觀慧明淨。照諸善惡。或以止止惡。惡方欲滅。或以觀觀善。善方欲生。或以止止惡。惡因靜生。或以觀觀善。善因觀滅。無量業相出止觀中。如鏡旣磨萬像自現。是名爲內外者。諸佛以慈悲力。圓應眾生。有此機者。則感諸佛。示善惡禪。諸業皆現。是名爲外。行人但調心入理。令觀力成就。則業當自謝。豈在曲辧相邪○次明業發。發有善惡。其相各六。一報果相現。二習因相現。三報前現習後現。四習前現報後現。五習報俱時現。六前後不定。識此六意。則升降萬差皆了別無謬。所謂習因習果者。習名習續。自分種子相生。後念心起。習續於前。約前念爲因。後念爲果。報因報果者。此就異世。前習因習果皆名報因。由此因故受五道報。故名報果。又就此報果之身。復起善惡習續。習因習果總望前世。卽此習續爲果。望後世卽又爲因。行人禪中但見諸相。此名報果相現。由昔因故亦得名爲報因。互受名耳。今且爲報果。若禪中不見諸相。郁爾起心。是名習因能致來果。亦名習果。今但目爲習因。善相頗多。且約六度。檀相發者。則於坐中忽見三寶形像。或父母師友。或見悲田受己供養。或不見受與不受。但見所捨之具。或見淨地。或見行檀人深贊檀事。皆報果發相。若都不見相而心郁然欲行惠施。或於檀門偏自明解。如是則習因發相。或先起心而後見報相。或先見報相而後發心。或一時俱發。或前後不定。可以意解。戒相乃至忍辱。精進之相亦如是。次明惡相。惡法無量。且約六蔽。慳蔽相發者。則於禪中忽見父母師友形體愁悴。或受饑寒。或見一切物皆被緘閉。或見乞人對物詬怒。或見慳人至前。是爲慳相報果。習因例前可知。乃至破戒等諸蔽。報習亦如是○次詳簡。善惡相現。爲障不同。或非障而障。障而非障。障非障俱障。障非障俱不障。所謂非障而障者。若人先發善相。當時喜悅。後起愛慢。恃己輕他。退法捨戒。如此者豈非初因不障之善。後致大障之患耶。所謂障而非障者。見惡知愧。愧而能修。資於眾善。成辦大事。豈非初因於障。後致不障耶。俱障俱不障。例此可知。凡非障而障。此蓋善將滅而相現。以表惡生。障而非障。此蓋惡將滅而相現。以表善生。二俱不障。此表善不滅。惡不生。俱障者。表惡不滅。善不生。約善惡爲言。則善不爲障而惡爲障。若約眞諦爲言。則善惡俱障。約俗諦爲言。則眞諦善惡通能爲障。若約中道爲言。假智善惡又能爲障。自凡及聖皆有障患。又善惡習因心起。是則易知。報果相起。是則難辧。若善報相與善習因相扶而起。或前後而起。多是性善之相。孤然而起。多是無作善相。若惡報果與惡習因相扶。或前後而起。多是性惡。不扶習起。多是違無作惡相。又善惡報果孤然起者。𨿽以無作目之。而理亦難明。然多爲魔所雜。當用十法察之。謂空有。明暗。定亂。善惡。愚智。悲喜。禍福。苦樂。愛憎。彊弱。此十者。若過若不及。皆爲魔相。異此則無作也。又三法驗之。久久住數。數來又壞禪心。則魔相也。無此三者則是無作。夫慧解眞正則不爲諸相所惑。然後鞭心入理。業不能礙。若本無解心。又發意邪僻。見相生愛。則魔得其便。入示吉凶。生爲鬼禪。死墮鬼界。必然之理也○次修止觀者。先觀思議境。若業能招三惡三善道報。乃至不動業招色無色報。皆迷色心轉生倒惑。今觀業無業。倒惑不生。乃至漏盡。是名聲聞觀業也。若觀業由無明。乃至名色老死。無明滅則行滅。乃至老死滅。是名緣覺觀業也。若觀業幻化。幻化卽空。空卽涅盤。又觀業如大地。生種種芽。十法界法皆由業起。是名通別二觀。悉爲思議境。非今所觀也○不思議者。經云。深達罪福相者。罪則三惡。福則三善。解此相者。但知善惡。不爲深達。善惡皆惡。離善惡乃善。是爲深達。又知離與不離各在一邊。未爲深達。別教菩薩能達此二邊。自淺及深乃爲深達。又次第深淺亦未深達。圓教卽淺卽深乃爲深達。深達此相徧照十方。卽此意也。觀一念起。卽具十法界。卽名十方卽是正報依報。卽有性相等百法。如是諸法卽一念業。故名一業一切業。華嚴云。佛子心性是一。云何能生種種諸業。答云。譬如大地一。能生種種芽。當知業者諸法之都。是爲不思議境。深達此境卽起慈悲。一念慈悲非前非後。是則眞正發心。安心業空則善順而惡息。惡息名止。善順名觀。安心業假乃至業中。亦如是。是則觀業安心。又觀此業不離三世。若過去。過去則無。云何有業。若未來。未來未至。若現在。現在不住。三世求業俱不可得。畢竟淸淨。但以文字假名謂之爲業。無作無受。三諦俱寂。是則徧破諸業。又於業。非業。亦業亦非業。非業非非業。句句之中明識苦集道滅。審實成就。終非虫字。是爲識業通塞。又觀此業具十界五陰。卽是具一切四念處。一切色是身念處。此身非淨非不淨。乃至受非苦非樂。心非常非無常。法非我非無我。卽是非榮非枯雙樹涅盤。是名道品調適。夫對治者。莫要於念佛。念報佛應佛。共破習因惡業。兼念法佛。破報果惡業。如是觀時。又當深識次位。使不叨僭。又當安忍內外諸障。使不滯礙。又不起法愛。自然流入淸涼之池。得無上報。得自在業。反本還源。智照圓極。故名無上普門示現。無往不應。故名自在。是卽大乘直至道場。如前說。

第五觀魔境者。

夫行人修四三昧功用漸純。則魔能爲難。恐失其民屬。又慮行者得大神力。興大戰諍。及其未成。壞彼善根。故有魔患。菩薩知魔界如。佛界如。一如無二。平等一相。安之實際。若能如是。邪不害正。不爾爲患無疑。明之爲三。一分別同異。二明發相及治法。三修止觀○辧魔同異者。魔有四種。煩惱。陰。死。已爲陰入等所攝。今正明天魔。若界外則有無常等倒。亦成煩惱陰入生死等。乃至等覺猶有死魔。赤色三昧未究竟。亦得名天魔。若妙覺理極。乃究竟魔事。華嚴言十魔。蓋此意也○次明發相。若人坐時。或見鬼緣其身。墮而復上。去而復來。四目兩口。出聲聒耳。又大集稱十二獸在寶山中爲精魅主。或見少男少女。或禽畜之像。殊形異貌。娛樂變態。又有魔羅喜。從五根而入。大論名爲華箭等。凡眼見可愛色。若可畏色。若平平色。餘五根合成十八箭。亦名十八受。著則妨禪。死墮魔道。或內射不入。則外扇師徒旁作毀譽。如是因緣。大品中廣說。又善巧誘人。純令墮於善法。修起塔寺。使散而妨定。或化人入無方便空。撥無因果。種種徑路悉爲惱害。當堅心冶之。如山林之人多畜方鏡。掛於座後。媚惑照之其形悉見。又佛告比丘。一切他物不受。不受之術。能治一切自他魔事○次修止觀者。例爲十法。思議境者。隨魔起惡。或隨魔修善。有上中下等。卽六法界魔。又化人令促入涅盤。不煩濟度。卽二乘法界魔。又令人紆回拙度。不得速至菩提之果。如是淺深次第。是名思議○若卽此魔事具十界百法。在一念中。一切法趣魔。非一非一切。不出魔界卽是佛界。如是觀者。魔卽道場。以魔爲侍。於魔不怖。持世不覺。魔謀謂言。善來。得眞實印。卽知是魔非帝釋也。別教不受非法。故云非我所宜。圓教安於實際。故云如我應受。不畏非人。於生死有勇。是名不思議境也。魔體同佛而眾生不知。於佛界中橫起魔界。於菩提中而生煩惱。是故起悲。欲令眾生卽魔成佛。是故起慈。所謂無緣慈悲。欲滿此願。欲顯此理。應降此魔。魔不能動爲止。達魔卽佛爲觀。又魔事瞥動。卽隨用四句推而破之。三藏初伏四魔坐道場。破煩惱魔得菩提道。法性身破陰界入魔及死魔。道樹下得不動三昧能破天魔。通教初得無生忍。至六地得菩提道。如前破。八地道觀雙流。是不動三昧。破天魔。別教十住已破界內四魔。初地分破煩惱。分得法身破陰魔。分得赤色三昧破天魔。瓔珞經云。等覺三魔已盡。惟一分死魔。以理言之。三不應前盡。一不應獨在。當知在於權道。圓教初住俱破八魔。妙覺乃究竟永離。又𨿽初住破。非初住破。最後覺破。亦非後覺破。而亦不離初破後破。又於一一魔中。皆識苦集無明蔽度。知字非字。又一魔具一切色。色卽空卽假卽中。非淨非不淨。受想行識亦復如是。是名念處。如是觀者則開三脫門。門未開者。當緣久爲魔所使。或起魔檀。魔戒。魔忍。魔進。魔禪。魔慧。由此邪蔽蔽於正路。今以正度治蔽。蔽去度成。或用他觀爲助。若伏若破。照之不濫。一心安忍。不起法愛。則不爲魔所動亂。卽入眞位。以魔爲侍。直至道場矣﹝元本第五卷

終﹞。

第六觀禪定境者。

行人觀前五境。得入淸涼池竟。則不須復觀禪境。若魔境𨿽過而宿習忽發。諸禪紛現。𨿽免魔害。更爲定縛。以是則須觀禪境。毗曇。成實明四禪八定。地持。十地又明自性九禪。不可徧記。今伹略論名義。次論發因緣及發相。次修止觀○所謂名義。且約十門。一者根本四禪。二者十六特勝。三者通明。四者九想。五者八背捨。六者大不淨。七者慈心。八者因緣。九者念佛。十者神通。此十種與諸經論論禪。數有開合而大意止此。此十禪體相是有漏。通是事禪。亦須分辧。四禪世間本有。凡夫外道共之。專修此者。止發有漏特勝。通明。佛不出世。利根凡夫亦能修之。而不發無漏。若因佛說。則發無漏。比於根本。其力爲勝。故稱亦有漏亦無漏。九想等𨿽屬事法。能爲出世之因不。俟諦智。能發無漏。故並稱無漏。以次第明之。四禪是根本暗證味禪。凡聖通有。薄修卽獲特勝。少有觀慧。不味不暗。故次於根本。通明觀證深細。又次於特勝。此三者同是實觀。治惑力弱。九想正是假想初門。始伏愛欲。故次通明而論九想。又九想但厭患外境。未治其心。故次論八背捨。又背捨𨿽破內外貪欲。總而未別。於眾緣中不得自在。故次論大不淨。又𨿽總別治心而未有大福徳。故次論慈心。又𨿽外治重貪。內修至行。若不觀因緣。則非世間正見。故次論因緣。又𨿽獲正見。而緣底下因人福用微弱。次緣上果福力廣大。故次論念佛。又𨿽有如前諸定。而未有自在力用。故次論神通。所謂發者。前後次第更互。例如前境○發禪因緣有內有外。如大地之中種類具足。得雨而生。成實各異。淨度經云。眾生自度耳。佛於其人無益。淨度菩薩言。眾生若不聞佛言。云何得度。二言相反。共成一意。是則內外合發也。禪發之相今當辧之。凡四三昧中。常坐三昧發禪則多。若坐時體气調適。覺此心路泯然澄靜。帖然安隱。系緣所習而不馳散者。此爲粗住。此心又勝則名細住。兩心前後中間必有法以持身。身體正直。不怠不倦。如似有扶助之者。或一兩時。或一兩日。或經旬月。漸深漸細。朗然空淨。持心不動。𨿽復空淨而猶見身心之相。未有支林功徳。是名欲界定。住此定或至一年二年。定法所持自無懈倦。從其心後又轉虛豁。不見欲界定中身心之相。猶如虛空。是名未到地相。世間愚人或得此定。謂是無生法忍。殊不知性障全在。未入初禪。如灰覆火。昧者輕蹈。以自傷爇耳。從粗住訖至非想。通有四分。謂退。護。住。進。退又二。一任運退。二緣觸退。緣有內外。外諸方便。二十五種吐納失所。是爲外緣。觸退。於靜心中。三障四魔而生憂愛。是爲內緣觸退。護者。以方便將護定心。住者。或因護助安隱。或定體自住。進者。從未到定。漸覺身心虛寂。內不見身。外不見物。於此定中。覺身心微微然運運而動。則發色界淨妙四大。動。癢。輕。重。冷。暖。澀。滑。合名八觸。觸欲界身。於是有支林功徳從此而起。功徳有十。謂空。明。定。智。善心。柔耎。喜。樂。解脫。境界相應。空者。諸觸發時。空心虛豁。不復同性障未去之時。明者。淨妙皎然。定者。不復散動。智者。所解靜利。善心者。深信妙法。柔耎者。離欲界粗穬之相。喜者。喜所得法。樂者。安此美妙。解脫者。無復五蓋。相應者。心與諸觸功徳相應不亂。又念持相應而不忘失。然欲界無此八觸。若初禪八觸亦須審簡邪正。何者。去欲界近。帶欲界心。則邪得隨入。蓋謂鬼入禪中。禪非鬼也。則還約八觸十功徳明之。若過若不及。俱爲邪也。原夫正禪不應有邪。所以有者。如服菖蒲黃精將有藥益。則令人多瞋多欲。非藥令爾。藥推粗法。粗法將去。理當如是。要須精辧也。正禪五支。若初觸觸身在緣。名覺支。細心分別八觸及十眷屬。名觀支。慶昔未得而今得之。名喜支。恬愉名樂支。寂然名一心支。五支名相具如別釋。復次。初動八觸。功徳猶粗。若數數發則轉深利。將欲去之。但訶覺觀。初禪謝已。卽發中間。旣離於下。而未至於上。此時或生憂悔。若不悔者內淨卽發。無復八觸。混四大色成一淨色。照心轉淨。與喜俱發。喜已生樂。樂謝入一心。此禪喜動樂不安。卽復訶喜。喜謝入未到。忽發三禪。色法轉妙。正樂徧身受。聖人方能捨之。凡夫則難。此有五支。謂捨。念。慧。樂。一心。經論言之。或前或後。皆修行小異耳。此樂對苦。訶樂卽謝。亦有未到。未到謝已。發不動定。不動者。不爲苦樂所動。定法安隱。出入息斷。不苦不樂。捨念淸淨。一心支𨿽爾。猶是色法。訶三種色。緣空得定。不復見色。如鳥出籠。是名空定。此定謝已。亦入未到。緣識生定。名爲識處。此定謝已。緣無所有。入無所有法相應名不用處。又過此已。忽發非想非無想。此定不緣識處故非想。不緣不用處故非非想。三界頂禪。更無上法。外道計爲涅盤。是爲暗證。具足苦集。還墮三塗○二明特勝發者。此觀發時。忽見气息出入長短。知來無所從。去無所至。入不積聚。出不分散。見身中三十六物。不淨。無常。苦。空。無我。歷十六法。自初至終。亦可對四念處。亦可約根本諸禪諸支而論淺深。但根本功徳則粗則薄。特勝功徳則深則厚。十六種名義及委論發相。如別釋○三明通明禪發者。上特勝修時總見三十六物。證相亦總。通明修時細妙證相亦妙。以能發三明六通故名通明。大集說此五支。謂如心覺大覺。思惟大思惟。觀此心性是名覺支。觀心行大行徧行是名觀支。如實知大知心動至心喜是名喜支。身心俱安受於樂觸是名安支。心住大住不亂於緣是名定支。初觀三事皆融證時。三事皆一。故名如心覺。覺於眞諦又識俗諦。思惟大思惟卽是思此眞俗。觀於心性卽是空也。若眞若俗同入心性。請觀音云。一一入如實之際。如此覺支與前覺倍異。心行大行者。觀心行於世諦故名行。行眞諦故名大行。三事俱行名徧行。心住者於俗諦得一心也。大住者於眞諦得一心也。不亂於緣。謂照眞俗之境無差謬也。發此定者。見身見息見心盡如芭蕉。無有堅實。是未到地相也。見此三事同如泡沫。是初禪相也。見三事如浮雲。二禪相也。見三事如影。三禪相也。見三事同如鏡像。四禪相也。滅此三事緣空。滅空緣識。滅識緣無所有。滅無所有緣非想非非想。滅此非想非非想三種受想。而身證滅受之法以成解脫。有俗觀故名亦有漏。有眞觀故名亦無漏。此禪事理具足。委論其相亦如別釋○四明不淨禪發者。不淨謂九想。若壞法人修此禪至第八骨想。第九燒想。此人俱求斷苦。燒滅骨人以取無學。則壞諸禪功徳之法。若不壞法人九想。從初止於第八而不進第九。得有流光背捨勝處。觀練燻修神通變化。一切功徳具足。行者若見多則觀身。若愛多則觀外。見愛等則內外觀。若發時亦爾。若禪中忽見一屍多屍充徧國土。其屍多者是大不淨觀相。乃至第八骨想諸相轉時。定心隨轉。愉然淨妙。見此相已。諸欲自去。何但除欲。亦發無漏亦成摩訶衍○五明八背捨發相。前三種是根本味淨。九想至一切處名觀。九次第名練。師子奮迅名燻。超越名修。此四事定。今先明背捨。背捨有總有別。總共二乘。別在菩薩。背者厭下地及自地淨潔五欲。捨謂捨此著心。若破愛。多發外相如前九想。若破見。多發內相卽八背捨也。一內有色外觀色。乃至第八滅受想背捨。修相具如別釋。發相者。忽見自身從首至足皆悉壞散。惟有骨立。發此相已深患其身。內不計我。外不愛物。大經所謂諦觀白骨。是名內有色相外觀色者。如九想所觀不淨。是名外觀色也。此法增進。見骨起四色。靑黃白鴿。各有光耀。以靑光故映蔽十方悉成靑色。乃至悉成鴿色。徧照十方。豁然大明。一色亦有十功徳。八觸。五支。正邪等相。功徳叢聚不同根本。亦異特勝。通明。若發此相。初背捨成。位在初禪。二內無色以不淨心觀外色者。骨人是假合所成。應須訶滅。析骨四微。大乘體法。知骨從心生。心如幻化。則其骨自滅。又當以不淨心但觀外色。外色謂外不淨及骨人所放八色。骨人滅時位在中間。又見八色與內淨法同時俱起。靑黃等光增明。內淨功徳又勝。是則第二背捨位。在二禪。三淨背捨身作證者。淨者。釋論云。緣淨故。淨八色已是淨法。而未被淨緣。瑩練淨色極在四禪。此色起時。瑩於入色。色轉明淨。故言緣淨故淨。有徧身樂可以爲證。樂故位在三禪。極淨位在四禪也。四空背捨者。過一切色。滅有對色。不念種種色。訶色緣空。更無別法但入空定。若凡夫多染。保此空定。聖人慧利。捨去不回。故名空背捨。若緣空多則散。虛誑不實。捨空緣識。識法相應。名識處背捨。又識生滅無常。無復所緣。但有能緣。故名無所有處。識處如癰。無所有如瘡。捨此二者。卽非想非非想處。此無想猶有細煩惱。今捨能緣非想之受想。亦無能滅之想。定法持身。泯然無想。故名滅受想背捨。具如別釋。九次第定超越等。以三藏言之。無有凡人修於此定。故無復有發。若大乘義則有之○六論大不淨觀。亦謂之大背捨。依正二報無不厭之。於禪中忽見此相。是則大不淨發也。然物無定相。隨善惡所感有淨不淨耳。若執淨色。保愛堅固。當以大觀力破此執心。成大不淨觀也。夫幻術法猶能變轉示人。亦如流金結冰變化不一。定力所轉。理故宜然。又此小大背捨猶未是無漏。若以無漏通之。則何執不去。若論八勝處者。更熟此背捨法。約依正中圓融變轉或一或多。所趣自在。然未能普徧。至十一切處乃能徧耳。謂以靑徧十方十方皆靑。余色皆爾。故名一切處。若一切入者。以靑徧時。黃來入靑亦能變黃。而二相宛然各不相礙。余色亦爾。故名一切入。此觀若明。身亦應捨。況復餘物。則名檀。不爲非法所染名屍。無復瞋諍名忍。定心不退名進。此觀具觀練燻修爲禪。無法可得爲慧。一切法門皆於此勝處成就。行三昧人發得此法。多轉入五品位。蓋助道力大故也○七明慈心發者。自根本去。諸禪前後皆能發慈。若忽緣一切眾生。取其樂相。無怨無惱。善修得解。定心明淨。無一眾生不得樂者。此解轉深。此行轉細。能發五支徳。名同根本。法味殊異。若依特勝發者。又復加勝。餘三無量可知○八因緣發者。於坐中忽思惟心所緣處或善或惡。能緣所緣卽是有支。以心取著故得有有。是知有從取生。取從愛生。愛從受生。經云。六觸因緣生諸受故。知受由諸觸。觸由諸入。入由名色。了別此色爲識。領納此色爲受。起貪瞋等名想。行由五陰故有覺觸。是知觸由名色。名色由本識。識由前業。業卽行。行由無明。自過去而來今。今之取有又招未來生死。三世因緣無有定主。如是思惟。人我邪見自然破壞。定心漸細。支林功徳次第而起。空明十法一一成就。自根本乃至特勝。通明。背捨。皆由因緣而發。亦能依彼而發因緣。因緣門隨機不同。瓔珞經明十種。大集明果報。龍樹中論以因緣爲初品○九念佛發者。或因禪發念。或因念發禪。行人於坐禪中。忽思諸佛大神力。大智慧。大福徳。大相好。乃至相體。相果。相業。深解相海而不疑滯。而心帖然不動不亂。忽發粗細住乃至四禪支林功徳。與念佛同起。徳力所燻倍爲勝絕。所發三昧亦復無量。乃至特勝。通明。不淨。背捨。慈心並如是。於念佛門成摩訶衍。如薩陀波侖見佛時得無量法門。行者若未識法門。但見光相溢目。此卽是魔。非關佛也。當以法爲正耳。若專取色相。魔悉能爲。泥木圖寫豈復是佛。又如來示現何必丈六。丈六示同一端正人耳。佛徧示所喜身。徧示所宜身。徧示對治身。徧示得度身。一切色像與法門俱發。乃名念佛三昧。過此者皆不是○十神通發者。神通有五。天眼。他心。天耳。宿命。身通。惟得因禪發通。不得因通發禪。何者。禪是通體。通則禪用。用不孤生。安能發體。𨿽一一禪皆能發通。而根本之中其發則薄。特勝。通明多發輕舉身通。背捨。勝處多發如意自在身通。若慈心定中。緣人色貌音聲取得樂相。以見聞故通於心識。則多發他心。天耳等通。因緣觀三世。多發宿命通。念佛定多。發天眼通。諸通精細卽是三明。但非無漏明耳。一一中皆有五支功徳等。凡諸禪之體。或內心得解。或外相不明。不明者謂之隱沒。明則非隱沒也。若神通是禪定之用。用必明了。不復有隱沒義也○次修止觀者。若行人無有方便。貪著禪味。隨禪受生。流轉生死。若求出離。當觀察十意。若初𨿽發定。柔伏身心。如蛇入筒。因禪而直。出觀對境。煩惱如初。破戒反道。或以禪自髙。起諸惡業。縱不失定者。受禪報盡。諸業復興。是則因禪造三塗法界。若出定已。起慈仁禮義十善之心。是人天等界。若專修不淨背捨。能發無漏。成聲聞法界。若以禪破蔽。成六度菩薩法界。若觀諸禪是因緣生滅法。卽緣覺法界。又觀此因緣卽空。空卽無生。是通教三乘法界。若觀禪因緣卽空卽假卽中。十法界從禪生。亦從禪滅。滅九界成一界。王三昧攝一切三昧。成禪波羅蜜。變彼慈定爲無緣慈。變念佛爲念性海。變神通爲無謀善權。一切佛法具王三昧中。此乃思議境。非今所觀○所謂不思議者。若發一念定心。若味若淨。乃至神通。卽知此心是無明法性法界。無量定亂一念具足。何者。迷故有亂。解故生定。定散旣卽無明。無明亦卽法性迷。解定散其性不二。微妙難思。言語道絕。𨿽超越常情而復不離羣有。經云。一切眾生卽滅盡定。𨿽卽心名定。而眾生未始是。亦未始非。何者。離眾生則無別定。故云未始。非定卽非眾生。故云未始。是不卽不離。妙在其中。惟佛能究一切禪定一切境界並如是。若直聞是言病則除者。不復更假九法。若不悟者。當重起慈悲。知無明卽法性。煩惱卽菩提。欲令眾生撥迷成悟。拔苦成樂。不雜毒。不偏邪。發眞正之心。心若未安。則善巧修習止觀。若觀一念禪定二邊寂滅。名體眞止。照法性淨無障礙。名卽空觀。又觀禪心卽空卽假。雙照二諦而不動眞際。名隨緣止。通達藥病適機當會。名卽假觀。又觀此禪心卽空卽假卽中。無二無別。達於實相。名中道止。觀三止三觀在一念心。爲破二邊故名一名中。爲破偏著生滅名圓名寂。以此止觀用安其心。又不入者。當知未發眞前皆是迷亂。以不思議三觀而徧破之。迷去慧發。亂息定成。又不悟者。則審此通塞。塞又不通。則以道品調適。何者。一念禪心具十界五陰。破倒成枯。破枯成榮。雙破二種成非枯非榮。如此四念開三解脫門。又不悟者。當爲宿障所蔽。卽用六度助治。或有貪著禪味。倚禪自逸。怒彼非禪。如是等蔽與禪俱起。對治之法務自消息。行人觀法極在於此。又不悟者。是大鈍暗。具大惱障。不可救也。若從此漸入。以次位防內。安忍防外。去法愛以防頂墮。十法成就。得一大乘。證王三昧。自行化他。事理具足﹝云云﹞○復次。前所論因緣禪。意或未廣。更推而言之。案大經說十二因緣。下智中智上智上上智所觀。成四種菩提。今演之成觀。先論思議境者。夫過去無明起善惡上中下業。成六法界。若用生滅之明轉此無明。卽聲聞菩提。轉有漏行爲出世助道行。學人殘惑未盡。猶生人天。若無學人用無漏業及著眞之愛。與根本無明合。生方便土。受方便名色取有。是爲下智。若卽無明爲不生不滅之明。得緣覺菩提。結業盡。不盡國土。與聲聞同。請觀音云。觀十二緣如夢如幻成緣覺道。是爲中智。若轉無明爲般若。轉不善行爲五度。未發眞故。具界內因緣。名六度界。若六七地斷惑未盡。與前教同。斷惑盡者生彼。慧力小勝耳。若轉無明爲次第明行。爲歷別行。成別教菩提。是爲上智。若從發心知十二因緣卽三佛性。無明愛取卽了因。行有卽緣因。識名色等支卽正因。在因名三性。在果名三徳。淨名云。眾生卽菩提卽涅盤。作如是觀。得佛菩提。是名上上智。此智卽不思議。初住圓斷。妙覺斷盡。不斷之斷。無証之證。究無明之源。是大神咒。是大明咒。當知此因緣是無量佛法之海。卽不可思議之境也。大品所謂一切法趣無明。乃至趣老死。是趣不過。華嚴云。十二緣在一念中。一念者所謂非一非異目爲一耳。非如凡人定執一異之一也。知此境已。乃至發心。安心。破徧。通塞。助道等十法。並於因緣中歷然可見。則何法不備。何行不攝。何位不成。何處不在。學者欲如實觀。其要在此。

第七觀諸見境。

凡見者邪解之謂。推理不正而偏見分明。作決定解。故目之爲見。發此見者。或因禪。或因聞。二者之中因禪爲多。或禪已見發。或禪見俱發。爲是義故。次禪論見。觀此見爲四。一明諸見人法。二明見發因緣。三明過失。四修止觀○初明諸見人法。謂邪人及所執之法。邪人有三種。有佛法外外道。又有附佛法外道。又有學佛法成外道。外外道有三祖。迦毗羅外道計因中有果。漚樓僧佉計因中無果。勒沙婆計因中亦有亦無果。又入大乘論云。迦毗羅計一。優樓佉計異。迦羅鳩馱計一異。若提子計非一非異。一切外道皆從此派出。展轉傅授。當佛出世有六大師。所謂富蘭那迦葉計不生不滅。末伽棃俱賒棃子計眾生苦樂無有因緣自然而然。刪闍夜毗羅胝子計眾生時熟得道。阿耆多翅捨欽婆羅計罪報之苦以投巖拔發代之。迦羅鳩馱迦旃延計亦有亦無。尼揵陀若提子計業所作定不可攺。此並鳩摩羅什撰錄所載。名與大經文同。所計或異。或翻譯所誤。或別有意旨。今所未詳。大抵不離迦毗羅等三種。次附佛法外道。起自犢子。犢子讀舍利弗毗曇。自制別義。言我在四句外。不可說藏中。四句者。外道計色卽是我。離色有我。色中有我。我中有色。四陰亦如是。合成二十身見。大論云。破二十身見成須陀洹。卽此義。今犢子計我。異於彼見。復非佛法。或云。三世及無爲法合成四句。是則附佛法外道。又方廣道人讀佛十諭。自作義云。不生不滅如幻如化。以空幻爲宗。龍樹斥云非佛法。蓋亦邪人法也。次學佛法成外道者。謂執教生惑。不得入理。大論云。若不得般若方便。入阿毗曇卽墮有中。入空卽墮無中。入昆勒墮亦有亦無中。中論云。執非有非無是愚癡論。倒執正法。成邪人法。若學般若四門。則爲邪火所燒。還成邪法。又六師每一師皆得一切智法。蓋於所計生見。以此見智通一切法。又皆得神通法。蓋發得五通。變城爲鹵。轉釋爲羊。停河於耳。手摸日月。是爲神通。又皆得圍陀法。凡世間文字術數無不曉者。若犢子。方廣乃至學佛法歷四教四門。望彼外道。皆當一一有此三種。但淺深不同耳○明諸見發因緣者。夫眾生往昔何見不習。今障若薄。能發諸禪。禪見俱發。或禪後見發。或聞他說豁然見生。漸除暗障。所執之處實而能通。所不執處虛而自破。如是見慧由禪而生。禪有觀支。或逸觀諸法不能自止。從此觀支推理。謂一切法因中有果。此解洞利。人莫能難。亦不能壞。自謂至妙。若細推之。但是見義。具足八十八使。顚倒惑网。當知是迦毗羅見發相也。又約觀支。推尋諸法因中無果。此見猛利。化人從己。建言歸趣不出此解。是則僧佉見發相也。又於觀中。思惟因中亦有果亦無果法。大論云。有與無諍。無與有諍。長爪執亦有亦無與有無者諍。若入此見。難問無盡。是則勒沙婆見發相也。六師所計不同。若善得執意。以所發見勘之。大體相似。卽六師見發也。若於觀支計必有我而不在身。見四句中亦不在三世無爲四句中。而在第五不可說藏中。此見發時。心解明利。破他成己。決不可移。是則犢子見發也。若於觀支謂諸法幻化。起空盡相。不見解心及一切法。同歸於幻。此則方廣見發也。若於觀支。推法無常。住滅不住。人我如龜毛兔角不可得。但有實法析實使虛。若粗若細。總而觀之。無常無我。計此爲實。神解百倍。𨿽有此解。煩惱轉熾。當知是有門見發也。若於觀支。忽發空解。謂言無常生滅二假浮虛。析塵入空方便明利。卽空門見發也。亦有亦無。非有非無例亦可知。當知四門通理則成正見。若失方便墮四見中。則佛法內邪人也。又何但三藏四見。亦於摩訶衍通別圓等。取於四邊。邪火所燒。於觀支之中忽發先解。夢虛空華如幻之有。或作幻本不實。不實故空。或云如幻化物見而不可見。或云亦非幻有亦非幻無。四解明利。動成戲論。是則通教四見也。又觀支之中。思惟通教四解。但是界內幻夢。此夢從無明生。觀無明入法性亦有四門。或言法性如並中七寶。或言如虛空。或言如酒酪瓶。或言中道。四解取執則別教四見也。若於觀支。忽解無明轉卽成明。明具一切法。或謂無明與明俱不可得。或云法性亦可得亦不可得。非可得非不可得。一門卽三門。三門卽一門。此解轉精。所破無不壞。所存無不立。自謂卽無生法忍。是則圓教四見發也。發此四教之見。墮於邪執。是爲內邪見。四見爲諸見本。自他復爲共離本。故龍樹破自他。但明自他。余則可知。若三藏謂大生生小生。皆從無明生。不由眞生。若無明滅。諸行滅。不關眞滅。執此見者卽成自性邪見。通教明眞卽不生。不生故生生。一切惑若滅。此惑還由不生。如此執者是他性邪見也。界內以惑爲自。以眞爲他。故作他說。界外以法性爲自。無明爲他。別教計阿黎耶生一切惑。緣修智慧。滅此無明。能生能滅不關法性。此執他性生邪見也。圓教論法性生一切法。法性滅一切法。此則計自性邪見也。夫凡聖邪正之別。皆當約人約教。今自外道三祖六師。皆發一切智。五神通及圍陀之功。所發旣殊。應用亦異。次則附近佛法。又依法起見。如是所得亦復無邊。若不精詳。則是非舛謬邪正錯雜。差以毫釐失之億兆。眞實之法無緣得辧。當須驗之以元始。察之以歸宗。則涇渭分流。玉石殊貫。不可自誤誤他。兩俱墮落也○論見發過失者。夫見發發失頗多。今略就所起與所依二法並決。且通從外。外道四句乃至圓四門外道見。通圍陀乃至圓門三念處三解脫。名數是同。所起見罪系縛無異。金鐵𨿽殊鎖閉一也。又從外道四句乃至圓門四見所起煩惱。同歸穢污。玉鼠𨿽殊在璞一也。又從外道四句乃至圓門四見。𨿽同研練。有成不成。如牛驢二乳。又從外道四句至圓門四見。有害不害。如迦羅鎭頭二果。所計神我全是縛法。非自在我。互相是非。何關如實。望在涅盤。方沈生死。愛處生愛。瞋處生瞋。𨿽起慈悲。只成愛見。𨿽安塗割。終爲彊忍。𨿽一切智不出推度。𨿽有神通皆有漏變化。所讀圍陀非總持力。𨿽斷鈍使如屈步虫。世醫所治差已更發。八十八使集海浩然。二十五有苦网無際。皆諸見使然。豈可執爲眞實之法也。又論所依法異者。三外外道是有漏人。發有漏法。以有漏心。著於著法。所依之法非眞。所發之見亦僞。然密得意。以邪相入正相。若三藏四門是出世聖人。得出世法。體是淸淨。滅煩惱處。知門是通途。不復起諍。無諍則無業。無業則無生死。但有道滅則成正見。無復邪見也。若著此門。卽正成邪。瞋愛浩然。與外外道無毫髮之異。此由著心著無著法而起邪見。乃至通別圓邪正可以意解。蓋緣通修止故諸禪得發。通修觀故諸見得發。若先未識諸見過患。於見生怖。務欲速斷。今恣其成就作助道力。必有大益。若入二乘則動見修道品。若入大乘則不動修道品。若發三藏拙四門見。通教巧四門見。見𨿽是障。會其旨者悟道甚疾。如外道先有見心。被佛之化。如快馬見鞭影登卽得悟。若無見者。佛於其人則不出世。或分形散質爲之師友。導彼見法。佛日初出。權者引實。聞法卽悟。法華云。密遣二人。其指在此○約見修止觀者。如前諸見。理無一人並能發之。設使皆發。會相吞啖惟歸一見。今且約一以辧眾多。諸見之中。空見能壞一切法。一切法不能壞空。引人成執其刃最勁。今當先以爲觀。例用十意。思議境者。空見出生十法界法。成論云。剎那邊見心起。卽是不善。毗曇云。剎那邊見心起。不當善惡。名爲無記。因等起心。一切善惡因之而起。今空見亦爾。所以者何。由空造惡。行無礙行。卽三惡界。因空行善。卽三善界。又髮根本。卽色界又因空生。聲聞者觀此空見。陰界入等卽是苦諦。因空見起八十八使是則集諦。集迷苦起。苦由集生。苦集流轉。長爪不識。若識空見苦集。苦集皆依於色。一切色法名身。身卽不淨。智者所惡。名身念處。受此空見。計受爲樂。若知無樂。卽受念處。空塵對心能生意識。生滅無常。妄計爲常。識此無常。名心念處。取空像貌而行善惡。行中計我。若知無我。卽破想行。名法念處。是爲空見生念處。觀勤破倒。觀卽成正勤。定心中修名如意足。乃至三十七品。是爲空見能生道諦。四倒滅卽癡愛滅。癡愛滅則嗔恚滅。知空非道則慢滅。無復所執則疑滅。空見旣具苦集。則非畢竟空。空執若破。則求我叵得。我破則身見破。身見破則我見破。我見破則邊見破。空見非道則戒取破。空非涅盤則見取破。空不當理則邪見破。十使破則八十八使破。八十八使破則子縛破。子縛破則能發初果。進成無學。果縛破則入無餘涅盤。是爲空見生滅諦。卽聲聞法界也。若於空中明識四諦。則知盡苦眞道。眞道伏斷得成賢聖。乃至單復具足無言等見。皆識眞道。於諸見中能動能出。若不爾者不見四眞諦。是故久流轉生死大苦海。又明空見生辟支佛界者。空見非空妄謂之空。顚倒分別。倒卽無明。若知無明不起。取有畢故不造新。若無無明卽成智明。故有智慧時卽無煩惱。無煩惱時則無無明。無明滅則諸行滅。乃至老死滅。中論云。云何聲聞觀十二緣義。乃說常無常。當知常無常見皆是無明。知無明不起取有。卽聲聞法中十二緣觀。法華云。樂獨善寂求自然慧。此慧善寂六十二見。又觀剎那空見旣具四諦。此空見心爲有爲無。旣不得無。卽是有支。有從取生。取從愛生。愛因受生。受因觸生。觸由入生。入由名色。名色由識。識由往業。業由無明。無明是過去顚倒有無一切諸見。能成現在色身。今復起見成善惡諸行。爲未來名色之因。更相生長無有窮已。若知無明體性本自不實。妄想因緣和合故有。旣知顚倒。無明卽寢。寢故乃至老死皆寢。空見無明老死寢者。則一切諸見無明老死皆寢。又侵除習气。是名空見生辟支佛界。又空見生六度菩薩界者。旣識空見諦緣。卽是知病識藥。知病識藥卽起誓悲他。約空起行。若執空見布施者乃是魔施。應當捨此空見而行布施。若執空見持戒。則不異雞狗等戒行。忍則畏他。故忍精進則退入三塗。得禪則多是鬼法。修慧則不出世智。若離此空見。六度卽成。若有機緣卽坐道場。斷結成佛。是則空見生六度法界。又觀空見卽無明。無明卽空。從無明所生皆不可得。二乘知卽空。斷苦入滅。菩薩卽空。誓願旁濟。若智若斷。皆是菩薩無生法忍。是則空見生通教法界。又觀此空有無量相。又知此見從無明生。無明從法性生。法性卽如來藏而爲客塵所覆。故修恆沙佛法以顯出之。是則空見生別教界。觀空卽圓可以類解。又見惑浩浩如四十里水。思惑殘勢如一渧水。見惑盡則名入流。如不入者。卽當以四教諦智分別治之。此四治者。卽四念處。何者。一空見心卽三界。三界火宅本由心作。惟三車自運乃得出耳。三車卽三藏中三乘念處。亦是通教三人共一念處。又是別教方便三念處。眞實一種念處。又圓一實念處。如此九種四念處。是諸念處皆能以治見得出火宅。昔如來初出。先示三人。各用四念處。此如法華羊鹿牛車各出火宅。次說三人同修一念處。如大品是乘從三界出。到薩婆若中住。又如大集三乘俱以無言說道斷煩惱。次說菩薩修次第念處。此如大品不共般若意。諸念處乘別而未合。後說一切小大同一念處。此如法華同乘大車直至道場。約一空見明諸治法。與經論意合。一微塵有大千經卷。卽此旨也○次明不思議境者。一念空見具十法界。卽是法性法性。更非遠物。卽是空見之心。淨名云。諸佛解脫。當於眾生心行中求。當於六十二見中求。三法不異。一切眾生卽菩提。不可復得。卽圓淨解脫。五陰卽涅盤。不可復滅。卽方便淨解脫。眾生如卽佛如。爲性淨解脫。三種一相。本無有異。不縱不橫。圓滿具足。空見中求。是名不思議境。性自如此。我與眾人俱不能知。旣知之。則慈之悲之。令我與他俱破此見。然後善巧安心。徧破所執。於單復具足一一句中。知道滅之通。苦集之塞。又於空見不動。修三十七品。成三三昧。淨名云。菩薩於諸見不動。又對治助開明證此空。深識次位不濫上境。內外風塵不能破壞。順道法愛不生則無頂墮。心心寂滅流入薩婆若海。直至道場成無上覺。意如前例。

第八上慢境﹝闕﹞。

第九二乘境﹝闕﹞。

第十菩薩境﹝闕﹞。

右正觀十境。

果報第八﹝闕。大意中撮十章略爲五意。第三感大果推而廣之。見此果報之旨﹞。

起教第九﹝闕。大意五略。第四裂大网。及攝法中攝一切教。推而廣之。見此起教之旨﹞。

指歸第十﹝闕。大意五。略第五歸大處。推而廣之。見此指歸之旨﹞。

右十大章。初八章卽俗而眞。果報一章卽眞而俗。指歸非眞非俗。正觀爲默。餘八章爲說。指歸非默非說。又大意至正觀爲因。果報爲果。指歸非因非果。又自大意至果報爲自行。起教爲化他。指歸非自非他。大意略。八章廣。指歸非廣非略。凡止觀以大乘圓頓爲體。自行爲宗。化他爲用。法网周密。智印明淨。自凡躋聖可據而行道。備其文矣。初智者大師。以隋開皇十四年四月二十六日。於荊州玉泉寺轉此法輪。頂卽於後私記所說。次至見境。法緣遂止。故後章所闕者三焉。大法有宗。教有源故。法者諸佛所師。教者眾生所依。謹備祖述傳授。以示學徒。以正教本。自昔如來鶴林滅後。法付大迦葉。迦葉結集三藏付阿難。阿難付商那和修。和修付鞠多。鞠多付提迦多。提迦多付彌遮迦。彌遮迦付佛馱難提。難提付佛陀蜜多。蜜多付脇比丘。脇比丘付富那奢。富那奢付馬鳴。馬鳴付毗羅。毗羅付龍樹。當馬鳴。龍樹之世。佛法大興。龍樹付提婆。提婆付羅睺羅。羅睺羅付僧佉難提。難提付僧佉耶捨。耶捨付鳩摩羅馱。羅馱付闍夜那。夜那付婆修盤馱。盤馱付摩奴羅。奴羅付鶴勒夜那。夜那付師子比丘。始迦葉至師子。凡二十三人﹝未田地與商那和修同時。故一云二十四人﹞。法胤遂絕。初龍樹之中興也。以爲去佛漸遠。外道方熾。而諸師各以所見造論釋經。其言詭雜。學路不一。湣學者失其所從。於是作釋論。大明中道之要。北齊慧文禪師依論立觀。口傳南嶽思禪師。思授天臺智者大師。於是止觀出焉。南嶽。天臺。事具別傳。

刪定止觀卷下﹝終﹞

