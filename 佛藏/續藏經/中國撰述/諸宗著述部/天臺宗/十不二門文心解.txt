續藏經十不二門文心解

宋仁嶽述

十不二門文心解

沙門仁嶽述

玄義申經記釋玄義文已三矣詎假染筆以四其說良由妙法難解圓宗牢通在乎上智文若過矣至於中人猶若不及歷觀荊溪著撰尢得意於十門辭實體要覽之使人見佛慧之淵乎且釋者數家莫能一貫義學之士未免持疑故因講次輙復箋解矢石之論者得以辧之帝虎之訛者亦以正之豈曰無考蓋率由先訓也章安云玄意述於文心文心莫過迹本十門旣接迹本今解遂以文心命題分節科目具在別紙。

然此迹門談其因果及以自他。

迹者望本爲名皆從諭立也如人從本處則有行來之迹故因其迹以通其本塵點劫前成佛之事猶本處也華嚴已降設教之相猶行迹也法華旣開近顯遠如來已因迹通本今智者談迹中諸法以成十妙十妙不出因果自他因謂境智行位果謂三法自卽能化他卽所化感應具能所神通說法是能化眷屬利益是所化也他釋前五妙爲自後五妙爲他此不應爾以自他不二門正從感應等立𨿽玄義約前五爲自因果後五爲他能所建言有異未必例同。

使一代教門融通入妙。

理境乃至利益旣是教下所詮之法故開法妙則使教融教何所融融其情耳。

故凡諸義釋皆約四教及以五味意在開教悉入醍醐。

約教簡於其法體則三粗一妙約味辯於其化意則四粗一妙此相待判也若判余經但用四教於義卽足若釋法華不辯五味其旨永失言開教入醍醐者卽開前四味三教入醍醐純圓之教此絕待判也。

觀心乃是教行樞機。

觀者圓修三觀心者通指四陰文句記云創心修觀莫不皆以第六王數爲發觀之始縱使觀境圓融不二其如粗惑尙未先落乃至未淨六根已來未離王數應知理性如火四陰如燧三觀如鉆火非燧而無寄燧非鉆而不燃故理無所存徧在於事卽事顯理者其惟觀心乎樞機者易曰言行君子之樞機樞謂戶樞機謂弩牙戶樞之轉弩牙之發皆爲要也譬教之所歸行之所由要在觀心下文云若了一念十方三世諸佛之法本迹非遙教之要也又云眾生心因旣具三軌此因成果名三涅盤行之要也。

仍且略點寄在諸說或存或沒非部正意。

寄猶附也諸說之後有附法一相及附事相義明觀心者皆略點示耳存沒者且如境妙七科四諦十二因緣則存二諦三諦等則沒以玄義正釋經題廣談化意非約行之宗故。

故縱有施設托事附法。

止觀義例云夫觀心者義惟三種一者從行惟於萬境觀一心萬境𨿽殊妙觀理等如觀陰等卽其意也二約法相如約四諦五行之文入一念心以爲圓觀三托事相如王捨耆山名從事立借事爲觀以導執情如方等普賢其例可識今十妙中托事卽感應神通等附法卽義例所指然此二觀皆備學者卽聞而修故玄義云觀心十妙卽得行用不如貧人數果頭實又記云隨聞一句接事成理不待觀境方名修觀近人謂事法二觀不通修者無乃相反乎𨿽義例中有破邪師依十二部經觀心之文但由此師偏指一句兩句以爲頓頓十境十乘以爲漸頓是故破之若於托附之文以廣決略何往不通故文句記釋王捨耆山觀後云應於此中辧方便正修簡境及心等苟不通修何須簡辧。

或辯十觀列名而已。

位妙中五品十信皆有十觀斯乃泛論約行之相正由辯位故但列名也。

所明理境智行位法能化所化意在能詮詮中咸妙。

能詮之文該乎一化詮中咸妙功在法華。

爲辧詮內始末自他故具演十妙搜括一化出世大意罄無不盡。

始因末果自他如前是故不談十妙攝法不周不論一化示妙不徧言其廣則河沙無以諭其法語其要則指掌可以觀其妙斯是三昧發旋總持不同文字之師尋經安布。

故不可不了十妙大綱。

羣經如网十妙如綱故攬爲所觀故先勸此解。

故撮十妙爲觀法大體。

十妙之法惟極果之所究盡若不用爲觀體於己徒施觀體者何卽下文一念三千等是。

若解迹妙本妙非遙應知但是離合異耳因果義一自他何殊。

玄義云迹中因開而果合合習果報果爲三法妙本中因合而果開因合者束境智行位爲一本因妙也果開者開習果出報果離三法妙爲國土涅盤壽命三妙也感應等五妙名同迹門。

故下文云本迹𨿽殊不思議一。

語出睿公九徹肇亦承之彼第六本迹無生徹云多寶爲本釋迦爲迹本旣不滅迹豈有生本迹𨿽殊不思議一今家但借其語不用其事故下本門云非今所明久遠之本無以垂於已說之迹非已說之迹豈顯今本本迹𨿽殊等。

況體宗用祇是自他因果法故況復教相祇是分別前之四章使前四章與諸文永異。

玄義云釋名通論自行化他體非自非他宗是自行用是化他教相分別自他又云釋名通論因果顯體非因非果宗自因果用教他因果教相分別上法耳問體旣雙非今那況指答若克論實相則名教宗用並非其類也若通論所依則自他因果皆由此立也故大乘因果皆是實相三千理滿自乃益他當知其體卽諸法之本也又迹門境妙卽體之異名玄義復以自因收之今意亦爾。

若曉斯旨則教有歸。

若曉十妙貫徹五章教法𨿽多但以自心妙境觀之其歸一揆。

一期縱橫。

能仁出世爲一期五味相生故縱四教各被故橫。

不出一念三千世間卽空假中。

一念者能造之心也三千世間者所造之法也在理則心性本具在事則因緣所生卽空故一相不存卽假故諸法皆立卽中故妙絕無寄此三卽一體不可分也卽一而三相不可混也三皆名諦爲不思議境全境發觀爲不思議智𨿽發觀之始皆依王數苟順凡情尙無並慮何三千之可具乎今反常情方合妙理介爾有心心體卽具具卽是假假卽空中妙法之門不遠而入矣或問三千世間爲只心具色亦具耶答曰心性卽色色性卽心心色一如無復別體彼彼法界何局惟心故四念處云非但惟識亦乃惟色惟聲惟香惟味等又輔行雲從事則分情與非情從理則無情非情別是故情具無情亦然當知色心不出三千三千但是俗諦若論互具並由卽眞故記云俗則百界千如眞則同居一念若但指俗事不論眞理何但外色不具抑亦內心不融故止觀明世人取著一念不具三千輔行雲能了妄念無一異相達此無相具足三千今謂眞如隨緣變造三千想澄爲色知覺爲心若望眞如俱非卽離非卽故皆是幻有非離故無非一性性旣無外豈有此具彼不具耶誠由因通易知果隔難顯心爲造法之本譬如畫師之手故諸教所明具法多指歸心往人未明乃生異執難曰有情心具則能隨緣變造十界無情旣具胡不起善作惡造十界耶釋曰若言造十灼然惟心今言具十須於一塵一念不前不後而論具耳若非卽理安得頓收以緣生之心難法性之色不知其可也或復以不輕惟禮四眾涅盤惟記有心偏計心具者斯是人情何關佛性理章安明一念具十法界云法性自爾非作所成亦何必對境覺知異乎木石然後爲具耶。

理境乃至利益咸爾。

境妙卽性徳三千空假中也智行依此而修位法由此而證感應等五從三千空中起三千化事十妙𨿽廣三諦無殊三諦非遙一念卽是。

則止觀十乘成今自行因果起教一章成今化他能所。

十乘初觀不思議境境爲所觀卽理境也觀爲能觀卽智行也上根一觀卽入位法中根未悟更修余乘或二或七下根障重須具十法輔行雲觀法非十對根有殊𨿽復根殊但是一不思議觀觀不思議境應知止觀十章前六是十乘之解果報是三法之相旨歸是息化之理今故不言但舉正觀成前五妙及指起教成後五妙然起教一章𨿽廣文不說準望五略卽裂大网是也舊云裂网之文泛論生起𨿽在果後化他細尋其意多明初心自行故文云種種經論開人眼目執此疑彼是一非諸今融通經論解結出籠豈非始行能裂他网又文云若人善用止觀觀心則內慧明了通達漸頓諸教等豈非自行起教故知能修起教之觀則能成就應機說法之用若云但修十乘果用自顯者則合云十乘成今化他耳今謂不然若自裂网則通初心若裂他网須至果後故輔行釋化他不思議境云初心依理生解爲他說者與起教不同此惟實報八相被物發起權實施開廢等何得云始行能裂他网乎抑又起教之言須起八教徧逗羣機而反用自裂之文作自行起教者不亦謬濫乎又令修起教之觀成說法之用不許但修十乘果用自顯者且輔行雲若不善用不思議觀觀不思議境何由可裂執教大疑豈非但是修十乘耶況今文云理境乃至利益咸爾故知起教更無異塗若謂十乘不該果用後之五妙更須別修是則眾寶之車翻同壞驢之運但以起教之義正明感應等事彼此相顯故曰成今止觀雲起教一章轉其自心利益於他輔行雲自證妙理稱機說法教由機生故雲起教。

則彼此昭著法華行成。

彼觀此教二說交映其猶目足互相資成則法華三昧由斯可入矣。

使功不唐捐所詮可識。

以教資觀故功不唐捐以觀成教故所詮可識。

故更以十門收攝十妙。

述作之意不逾二焉一爲攝教成觀卽前文云故撮十妙爲觀法大體二爲觀略知廣卽後文云使一部經旨皎在目前然其後意亦成前意故十門竟復總結云令觀行可識。

何者爲實施權則不二而二開權顯實則二而不二。

出世本懷惟爲一實物機未熟故說三權在理𨿽融於教且隔故云不二而二法華開顯理教齊均卽指三權無非一實實復何有假名一乘故云二而不二。

法旣教部咸開成妙故此十門不二爲目。

妙名不可思議不二乃妙之異名門名能通通於所通當以觀行爲能心性爲所何者玄義迹門之後判前十妙權實凡有所說皆名爲粗惟取悟理方名爲妙荊溪於是明觀法大體故建玆十門儻三觀不修則十門仍塞舊云十妙法相該博學者難入此文撮要徑顯彼意以略顯廣以易顯難義立能通所通者尙失於能況得其所。

一一門下以六卽檢之。

十門所詮咸歸不二三千事異故六空中理同故卽然則門門之下皆有理卽不二乃至究竟不二以此檢之不生上慢不自下屈。

本文已廣引誠證此下但直申一理使一部經旨皎在目前。

迹門之初廣引法華證成十妙所以爲生信也今但撮其梗槪直指十妙權實之法歸乎一心是使學者覽斯妙文明了經旨。

一者色心不二門二者內外不二門三者修性不二門四者因果不二門五者染淨不二門六者依正不二門七者自他不二門八者三業不二門九者權實不二門十者受潤不二門。

十門名義亦復不出因果自他前四從因至果後六以自化他生起倫次下文備矣。

是中第一從境妙立名。

色心二法是一切世出世法之根本能生一切法能攝一切法是故以此二法收彼七境。

第二第三從智行立名。

境分內外者乃發智起行之所由也修卽智行性卽前境由修照性故此屬焉。

第四從位法立名。

因該五卽之位果通分滿之法記云位妙若立實通因果爲對三法且從因說又云三法屬果義可通因卽指初住爲因妙覺爲果也他釋位是住前所歷故屬因法是登住分證故屬果今文正示初心觀體所以惟指初住爲果正與止觀文同以彼感大果只是初住故也今謂不爾且因果門中義開六卽又雲幻因旣滿鏡像果圓染淨門云分眞垂迹十界亦然乃至果成等彼百界此等豈非因該五卽果通分滿耶而欲例同止觀惟指分果其可得乎應知彼感大果蓋示行人當報之相故且言其初也今明三法乃是佛地已証之徳故須顯其終也豈以果法太髙使乖於初心觀體耶。

第五第六第七從感應神通立名。

染淨二法所以對辧者爲示染體攝於淨用也淨用之事屬乎應通應通之相在乎依正此爲能化必對所化故有自他自卽應通他卽機感。

第八第九從說法立名。

說必三業俱運法乃權實疊興。

第十從眷屬利益立名。

眷屬卽受化之人利益卽蒙潤之相。

一色心不二門者且十如境乃至無諦一一皆有總別二意總在一念別分色心。

色心萬法通論其理一一法體無非是總以由別相惟心所生如枝派之有根源故的指一念而爲總也此中雙標則先總後別下文各釋則先別後總者蓋非別無以明總卽以生顯具之義也問十如境乃至三諦可有總別一實及無總別安在答玄義𨿽說一無亦對事辧故一諦中引涅盤二諦其實是一無諦中引法華諸法常寂滅相故知是並就色心之境以顯一無之理總別二意例亦有焉。

何者初十如中相惟在色性惟在心體力作緣義兼心色因果惟心報惟約色。

不言本末究竟等者本末只是前之九如指所歸處爲究竟等歸處者三諦也下文云俗具色心眞中惟心今正約俗諦而判。

十二因緣苦業兩兼惑惟在心。

問前十如境報惟約色今因緣境苦何兩兼答苦報二名大同小異報據酬因可云惟色苦通三受不可無心然又報非無心從習果受稱也。

四諦則三兼色心滅惟在心。

滅以滅無爲義若論所滅卽苦集二境色心兩亡也若論能滅卽道滅二智以道有正助故兼於色滅惟約證故但屬心。

二諦三諦皆俗具色心眞中惟心。

二諦有復俗之義空𨿽在俗不可云色今色且從假爲言耳然眞中二理本非色心而心法虛通有名無狀由玆悟理故曰惟心若下文惟心色之義非同此例。

一實及無準此可見。

此謂眞中。

旣知別已攝別入總一切諸法無非心性。

七境色心緣起差別若了心性差別同趣止觀大意云隨緣不變故爲性不變隨緣故爲心是則卽理之事名心心生故一卽一切卽事之理名性性融故一切卽一須彌入芥子正顯於斯當知此文旣云攝別入總祇是攝事入理若乃理具三千本非色心何必令其攝別入總下文一性無性三千宛然等卽是開總出別全理造事不須更立兩重總別也問舊云非謂約事論別以理爲總今何違之答此語偏矣文句記指此爲事理不二門豈非理總而事別耶但是指事卽理以理爲總自異偏指淸淨眞如若只以事中一念爲總豈有攝別之義乎如淨名疏釋須彌入芥子云若得芥子眞性之小能容須彌之大得須彌眞性之大不礙芥子之小輔行雲然此眞性徧於法界迷謂內外悟惟一心是故四眼二智萬像森然佛眼種智眞空冥寂今𨿽初觀豈令順迷制心從理無非心性由是明之舊說訛矣。

一性無性三千宛然。

對別云一一復成待待對俱絕是謂空中空中之體且非斷無三千色心妙假斯立應知心性之理𨿽具三千以未曾變造故所有假法同名空中也三千之事𨿽卽眞性以全體起用故所有空中皆屬假法也問若據下文修性之義但云離謂修性各三合謂修二性一若如向說事理之義應云離謂事理各三合謂事一理二耶答實如所問故玄義明事理本迹則以實相眞諦爲理本森羅俗諦爲事迹記云卽指三千爲其森羅又文句明事理權實亦以諸法實相爲實理如是相等爲權事記云空中爲理假法爲事斯皆合義也下文觀內外二境各云卽空假中豈非離義耶當知若約諦境而論須合眞中爲理俗但名事若約順修對性而辧須合諦境爲一分智行爲二各有其致學者詳之又復須曉三千之法定屬於假空中之體斷非數量故止觀云第一義中一法不可得況三千法世諦中一心尙具無量法況三千耶又輔行雲三諦無形俱不可見然卽假法可寄事辧人之多僻見諸文云三千空中便謂空中亦有數量競執理體有差別者幾許誤哉殊不知約假以立空中妄認世諦而爲臻極淨名記釋行於非道通達佛道云三千世間皆名非道不離空中方名佛道庶觀此解用格前非。

當知心之色心。

上心字是總下色心是別前云一念此單云心皆指心念之性也。

卽心名變變名爲造造謂體用。

心性變造三千色心卽全體起用也變義從性造義從心性非心而所變無因心非性而能造無體變造相顯體用方成他本云造謂體同者誤釋者云祇由理具方有事用此事卽理所以徧觀所造惟見理具故云造謂體同若言體用但得從理變事之談而失指事卽理之義今試辧之且文中三句皆疊相釋成耳初卽心名變乃成上心之色心也次以造釋變後以用釋造若不爾者則名謂二字並無所以責云失指事卽理之義者上文攝別入總下文結示三諦豈非其義耶祇緣中間開總出別全理造事成三千色心卽點此色心而爲三諦文理婉順何事固迷。

是則非色非心。

眞也。

而色而心。

俗也。

惟色惟心。

中也一切法趣色趣心故謂之惟。

良由於此。

良實也此指理事之境也由事卽理故色心本常由理卽事故變造無礙後總結云如境本來具三義見於此。

故知但識一念徧見己他生佛。

還就總念示觀體之要前明變造之用不逾生佛之法己造他造事𨿽有殊但識一念三諦三千徧見己他無二無別言己他生佛者己卽自心他卽生佛爲顯他性各具生佛故此言之有本無生佛二字者誤。

他生他佛尙與心同況己心生佛寧乖一念故彼彼境法差而不差。

境法卽三法權實所造也。

二內外不二門者凡所觀境不出內外。

他釋己心名內生佛名外前門自己色心𨿽已融一對外生佛尙成二法故示己心三千攝彼生佛以成不二也原夫前門從境妙而立此門約智行而談豈可境妙惟明心法三千智行方明三無差別況復前門顯示一念徧見己他生佛何忽尙成二法之見耶今詳究文義祇以前門總在一念爲內別分色心爲外前釋總別旣前別後總今釋內外亦先外後內外觀云托彼依正色心豈非指前十如等七境色心耶內觀云是則外法全爲心性豈非同前一切諸法無非心性耶況一家教觀以理事爲內外其文非一如止觀不思議境破四性中以法性爲內無明爲外又輔行釋觀煩惱境中云理性爲內諸法爲外又文句記釋如來入定履歷法緣云履歷卽歷事對境法緣卽內緣眞理又涅盤疏釋十功徳非內非外云非眞故非內非俗故非外斯等明據足顯此門所立之義也應知內外二境卽占察經中惟識眞如二種觀境也彼經云學惟識觀者於一切時處隨身口意所有作業悉當觀察知惟是心習眞如觀者思惟心性無生無滅不住見聞覺知永離一切分別之相輔行雲惟識歷事眞如觀理又曰觀於十界四運義當占察一切惟心由是而知彼之所觀卽今之二境也明矣諸文有以生佛依正等爲內外者隨義甄分不可一準此門消釋歷代不同吾宗達人試與評品在理或當能無從乎。

外謂托彼依正色心。

境也。

卽空假中。

觀也他本作卽空卽中者誤。

卽空假中妙故色心體絕。

三觀冥理故云妙色心卽性故云體絕所言絕者非無體斷絕之義如義例云諸色心現時如金銀隱起金處異名生與金無前後今觀隱起純是一金則異名體絕矣他本但云空中妙故心色體絕釋者謂此中但明空中二觀不言假觀者以此門正指前門卽假三千之心收彼外境故此但以空中亡之令內體顯也且前門云彼彼境法差而不差已攝生佛亦示泯亡如何至此方收外境始顯內體耶況復文云外謂托彼依正等而今反顯於內者名義甚疎也。

惟一實性無空假中。

上文色心體絕亡其事境也今云惟一實性顯於諦理也無空假中泯乎觀照也下文色心宛然等只是點示外境三諦淨相耳。

色心宛然豁同眞淨。

外境顯時三諦皆離妄染之相故曰眞淨亦可空中爲眞假法爲淨應知此義通於淺深今意且約住前而說以記主用智妙對名字行妙對觀行相似此門旣從二妙而立故未可濫同分眞淨相然又𨿽通住前若據豁同眞淨之言合是六根淨位。

無復眾生七方便異不見國土淨穢差品。

此下釋成上義眾生總示假名七方便略舉正報國土通收依果卽三種世間也斯等皆卽空中故云無異及不見也。

而帝网依正終自炳然。

空中卽假如帝釋珠网光影交錯體相自分有本作終日炳然者誤如玄義云諸大乘經𨿽明法界平等而菩薩行位終自炳然。

所言內者先了外色心一念無念惟內體三千卽空假中。

心性何在徧在色心若欲觀內必先了外內外𨿽異實性本融是故三千色心同居一念念無念相三諦現前當知觀外三千亦見心性空中之理觀內心性亦見三千卽假之事故義例云本末相映事理不二輔行雲修三昧者於此二塗一不可廢嘗試研核止觀十境初陰入界或惟觀理下之九境隨發而觀多是歷事且初境中揀去界入的就識心觀不思議境此屬於理若例余陰等徧修三觀亦屬於事義例云修觀次第必先內心內心若淨以此淨心歷一切法任運唇合若爾外觀必須內心淨後方可修耶此有二意一者如義例所示卽不思議境後歷一切法是也二者自有內心未淨復修外觀如破法徧末歷余陰入界是也故文云若總無明心未必是宜更歷余心等問所觀識心及余陰等並是達事卽理何故分對事理二觀耶答識心未起分別之時此與眞如內體彌近其用觀者如伐樹得根故可惟達法性更不余陰也余陰旣是根塵和合所生之法其用觀者如尋條知本故今專照起心四性叵得也𨿽復體達若對若起不出法界此卽已當從末從事而觀應知內心不起而已起則十界之中必屬一運觀此一運卽具十界百果千如卽空卽中未必具足推撿四運方名惟識況占察無四運之說蓋今家依龍樹觀道爲防末代深計故以正起之心形於三運委悉而破若了斯義則內外二境事理二觀無相奪倫不同舊云內外各有二觀之相也。

是則外法全爲心性心性無外攝無不周。

輔行雲但觀理具俱破俱立俱是法界任運攝得權實所觀。

十方諸佛法界有情性體無殊一切咸徧。

前明心性徧彼生佛今例生佛之性互徧亦然金錍云以無始來心體本徧故佛體徧由生性徧是則諸佛無異心故復其性而已矣。

誰云內外色心己他。

以理遣情。

此則用向色心不二門成。

用向總別二境成今內外二境。

三修性不二門者性徳只是界如一念。

百界千如同居一念理具常樂我淨故名性徳。

此內界如三法具足。

界如卽空性般若界如卽假性解脫界如卽中性法身此卽前門內觀之境故云此內下文云理性三徳三諦三千蓋指其義。

性𨿽本爾藉智起修。

至理玄微非智莫顯故依理起智以智導行二修若立一性乃彰他本云藉知曰修釋者云知訓照也如妙樂記釋知法常無性云知者照也今觀智者並荊溪之意並不以知字爲修故文句釋欲令眾生咸得聞知云聞知卽聞思二慧也記云旣有二慧必入修慧但以知釋修未可全當明文若此豈今著述特反其言乎𨿽憑訓照之文全皆非修之義親疎可驗何苦諍鋒彼又云若言藉智起修卽成行三是修智三非修也今恐斯難非理智起卽修誰此分隔。

由修照性由性發修。

以智照於境則一性而三性以境發於智則修二而各三。

在性則全修成性起修則全性成修。

二修在性則般若解脫全成法身一性一性起修則法身全成般若解脫。

性無所移修常宛爾。

性𨿽起修其體不動修𨿽卽性其用彌彰。

修又二種順修逆修。

此門攝智行二妙彼之修相不出二種智妙中有二十智始從世智洎乎別教佛智皆逆修也圓教五品至於妙覺則順修也行妙中約四教明行前三是逆修惟圓爲順問別教佛智何名爲逆耶答此約教道悉是權施故。

順謂了性爲行。

五品已上卽三障之事了三徳之性而爲行也。

逆謂背性成迷。

世智著有二乘取空菩薩以二邊爲因別佛以但中爲果皆背性也。

迷了二心心𨿽不二。

心體卽理故二而不二。

逆順二性性事但殊。

性變成事故不二而二。

可由事不移心則令迷修成了。

責於以理混事。

故須一期迷了照性成修。

一期猶一往也故須一往且分迷了變迷修而順了修也他本作一其字誤縱爲巧釋終非文意。

見性修心二修俱泯。

初住見性眞修體融復何分於迷了之異乎故文句記云若至初住修性一合無復分張今言俱泯由合性故也。

又曉順修對性有離有合離謂修性各三合謂修二性一。

玄義明智行二妙與前境妙一而論三三而論一記曰一謂涅盤三謂三徳境是法身智是般若行是解脫當知祇一涅盤而論此三又境卽理三智卽名字三行卽觀行相似三也當知九只是三三只是一一尙無一豈有九三。

修二各三共發性三。

此釋離義也卽以修六爲能發性三爲所發性三旣爲三障所覆故須修六顯發三徳徳障𨿽一發覆且殊不分而分修九之義於玆立矣。

是則修𨿽具九。

覆惟在性發乃由修以所從能故云具九。

九祇是三。

性中智脫全成二修修中法身卽是一性義𨿽具九體祇是三。

爲對性明修故合修爲二。

此釋合義也離旣各三合何一二良修中法身其性無作故合修三但名智行亦應例云爲對修明性故合性爲一以性中智脫非修勿功故合性三但名理境。

二與一性如水爲波。

一性起修。

二亦無二亦如波水。

二修卽性。

應知性指三障是故具三。

陰入界共卽法身貪恚癡性卽般若業行系縛卽解脫。

修從性成成三法爾。

性三如水具火性冰具水體修三如火生於木冰融於水。

達無修性惟一妙乘。

對性辧修皆是權巧苟契神於不二何修性之有乎如是乃能受賜大車悟入中道矣。

無所分別。

中道亦亡。

法界洞朗。

三諦俱照也。

此由內外不二門成。

因觀內外故有智行。

四因果不二門者眾生心因旣具三軌。

玄義明性徳三軌云凡心一念具十法界一一界悉有三道性相體卽是三軌性相體。

此因成果名三涅盤。

文句明位中若研性徳三法入於十信名如是力如是作若入四十一地名如是因如是緣若至佛地名如是果如是報初三名本後三名末初後同是三徳名究竟等問性中三軌但是性相體三修中因果惟有力作等七然則十如是法修性互闕耶答性具力作等只是全修在性修中性相體只是發彼性三理事相收十如無減言三涅盤者卽三徳異名也大經云三徳具足名大涅盤故知性圓方便皆具常樂我淨。

因果無殊始終理一。

因果俱三始終不二。

若爾因徳已具何不住因。

據理難事。

但由迷因各自謂實。

記云方便諸乘皆悉不知無始藏理一心三法故各於一法少分起計並謂究竟方便尙爾況凡夫乎。

若了迷性實惟住因。

金錍云果佛具自他之因性我心具諸佛之果徳果上以佛眼佛智觀之則惟佛無生因中若實慧實眼冥符亦全生是佛故知了性則無別修。

故久研此因因顯名果。

此因者卽前眾生心因也如大經以十二因緣爲因性記主指爲理性三因故知果上祇顯此因其猶磨鏡發光光非外得。

祇緣因果理一用此一理爲因。

卽觀心因而起修因。

理顯無復果名豈可仍存因號因果旣泯理性自亡。

夫因果者取理之幻事故得理而亡事理性者取証之假名故得證而亡名大論曰佛坐道場時不得一法實空拳誑小兒誘度於一切。

祇由亡智親疎致使迷成厚薄。

上言泯亡且寄理顯須知亡智通乎始終祇由親疎隨功涉位如六卽位後之五卽由亡智故所以俱卽由親疎故所以分五他釋惟以初住爲親相似爲疎又以親疎配屬利鈍此不應爾下文義開六卽何止分眞彊分三惑寧關利鈍但約一人五卽疊論親疎於義自允也。

迷厚薄故彊分三惑。

圓人初緣實相造境卽中不斷而斷本斷無明以由二惑任運先除故說初信斷見七信斷思等其實見思體是無明故文句云性徳之理而爲通別二惑之所染著難可了知記曰二惑叵分故云難了今言彊分蓋由此耳。

義開六卽。

記雲約理則證法無名約事則不無諸位今言義開六卽其意也。

名智淺深。

親疎從行淺深約位。

故知夢勤加功空名惑絕。

勤加三智泯絕三惑他釋引大論云空但有名而無眞實惑卽法性亦但有名故用空名以諭惑妄。

幻因旣滿鏡像果圓。

因果位通故以圓滿言之所舉夢空幻像四諭者前三諭體不可得後一諭任運所現。

空像𨿽卽義同而空虛像實。

體虛𨿽同然空無形而像可見以像望空虛復名實。

像實故稱理本有。

諭理具三千果滿卽現。

空虛故迷轉成性。

諭無明轉故卽變爲明他本云性成者誤。

是則不二而二立因果殊二而不二始終體一若謂因異果因亦非因。

因不具徳此非圓因。

曉果從因因方克果。

果藉圓修方獲妙果。

所以三千在理同名無明。

果徳三千在理名三道法身爲苦般若爲惑解脫爲業今略言惑也又無明是無住之本業苦是所立之法今云在理舉本攝末故也。

三千果成咸稱常樂。

因理三千至果稱三徳苦成法身惑成般若業成解脫皆具四徳今略云二也又常樂屬法身淨屬般若我屬解脫今云果成舉體攝用故。

三千無攺無明卽明。

釋上句以三千法性隨緣不變故曰無攺。

三千並常俱體俱用。

釋下句以三千全是法身之體二法之用故曰並常此又從略耳。

此以修性不二門成。

修性爲因因成名果問前修性門攝智行二妙記以智行對住前三卽今以修性爲因亦合因屬住前果在初住何故此門有因滿果圓之說答記云今言行者多在住前故知所對且據一往又記云若至初住名隨分果又云境智行三歷六卽位以至於果故知他人惟指初住爲果者局之甚也。

五染淨不二門者若識無始卽法性爲無明故可了今卽無明爲法性。

欲明染淨緣起先示無始無住之本也記云法性卽無明法性無住處無明卽法性無明無住處無明法性𨿽皆無住而與一切諸法爲本今旣示其觀體是故須了無明卽法性以法性爲本若識其本則所立一切染淨之法在乎剎那。

法性之與無明徧造諸法名之爲染。

法性隨無明緣實造九界皆是三道流轉故名爲染而云與者地論云惟眞不生單妄不成眞妄和合方有所爲又圓人未破無明已還𨿽造佛界亦名爲染以今明淨法惟取果後應用也故文句記釋事理權實中謂心意識等淨不淨業是染緣立一切法釋體用權實中謂初住分果百界之用是淨緣立一切法記自指云如染淨不二門明。

無明之與法性徧應眾緣號之爲淨。

無明感法性應權造十界並是果中勝用故名爲淨亦云與者輔行明聖人變化所造亦令眾生變心所見又輔行雲自行由觀染因緣生化他則以淨因緣生自他相對則以染淨和合因緣而生此中旣云徧應眾緣正是染淨和合也故知與字不可闕之他本無二與字者恐往人不善其義妄有除削耳。

濁水淸水波濕無殊淸濁𨿽卽由緣。

淸濁二水皆由風故起於二波染淨二體並由妄故起於二用。

而濁成本有。

眾生無始惟有煩惱業苦而已。

濁𨿽本有而全體是淸。

三道全是理性三因。

以二波理通舉體是用故三千因果俱名緣起迷悟緣起不離剎那。

合上濁水淸水波濕無殊此攝事歸理也無謂剎那非眞是妄。

剎那性常緣起理一。

合上二波理通舉體是用此指理融事也但合初後中間自明。

一理之內而分淨穢。

卽就緣起理一之內而分緣起淨穢之相。

別則六穢四淨。

此言十界當分也。

通則十通淨穢。

此言十界互具也如章安問十界互相有爲因爲果答俱相有因果隔難顯因通易知如慈童女以地獄界發佛心等他釋十界相望地獄惟穢佛界惟淨中八展轉望下爲淨望上爲穢旣互有淨穢故名爲通其實八通總舉言十故知通義方是今文染淨意也則惟佛界名淨九俱通染今謂若如是者祇合云別則九穢一淨通則十通淨穢以謂染淨與淨穢同故反顯別義方是今意也應知染淨從迷悟體用而言淨穢約凡聖界如而辧在迷以無明爲體造九爲用則淨穢界如皆悉染也在悟以法性爲體造十爲用則淨穢界如皆悉淨也。

故知剎那染體悉淨。

旣了十通淨穢故知剎那無明染體悉同聖人法性淨體以法性任運具十界故言剎那者舉至促之念也如止觀云無心而已介爾有心卽具三千。

三千未顯驗體仍迷。

見思未破偏得迷名爾雅云仍因也。

故相似位成六根徧照。

七信已上肉眼具五眼故卽能徧照十界乃至意根亦爾問身根如何徧照答十界色像皆身中現又以普現三昧而化十界卽其相也當知六根徧照卽因果具十之義彰矣章安謂因通果隔者蓋約前三卽爲言耳。

照分十界各具灼然。

照旣似眞十必成百界兼假實任運三千請觀各具灼然以驗十通淨穢。

豈六根淨人謂十定十。

以法師功徳品文未委示十界互具之相恐人定謂故此釋之。

分眞垂迹十界亦然。

相似徧照猶屬緣修初住已上眞修體顯證法身之本垂十界之迹名不思議應也。

乃至果成等彼百界。

妙覺果成無別所顯只是與彼理體百界究竟齊等他本作乃由果成者誤釋者云由分證佛果故能於百世界八相成道今謂百界縱爾等彼如何豈不以前文云三千未顯驗體仍迷故約相似已來明乎體顯故知等彼須指前文況似位中云照分十界各具灼然斯亦照前百界之相耳又下文云三法只是證彼理三百界成道諒非此意。

故須初心而遮而照。

所顯百界𨿽推上位能顯三觀要在初心。

照故三千恆具遮故法爾空中。

三千是權空中是實卽法華諸法實相也實相必諸法故云恆具諸法必實相故云法爾蓋顯三觀同時也問一家圓教二諦多以空假爲俗中道爲眞何故權實復以假法爲權空中爲實答眞俗約中邊而辧權實約事理而分當知空者若望中道中旣絕待空猶對假故屬俗諦若望權法權是建立法空須泯亡故屬實相然則不思議空體卽中道以其名義涉於修成是故同俗也。

終日雙亡終日雙照。

此復亡前遮照照前遮照亦顯同時故云終日如文句云非空假中照空假中又如止觀云非三而三三而不三復疎成妙其例非一。

不動此念徧應無方。

此念之體廓周十界徹三際果上徧應何莫由斯易曰神無方而易無體﹝泳﹣永﹢韓﹞康伯曰不可以一方一體明也。

隨感而施淨穢斯泯。

施應由照泯相由遮。

亡淨穢故以空以中仍由空中轉染爲淨。

空中二觀不獨亡於所造之法抑亦轉於能造之體何者無明非空中不轉法性非空中不顯非但無明法性體性不二空中二觀卽無明是自非卽惑成智何由轉染爲淨問圓破無明只應中道何用於空答空是中觀之用中是空觀之體空無中道未異偏眞中道不空安能蕩相是故諸文所說中觀觀無明顯生法二空者良由此也問假觀何不轉染爲淨答假破塵沙塵沙障事事屬化他非自行迷理之惑其實三觀修在一心今就別論是故惟二。

由了染淨空中自亡。

斷徳爲了智徳爲亡前明亡相則云淨穢後明轉義乃言染淨若謂同者那反其文。

此以因果不二門成。

因觀染體果獲淨用但前屬自行此攝化他也。

六依正不二門者已證遮那一體不二。

法身所住名常寂光法身非陰入之形寂光無莊嚴之相淨名疏云眞如佛性非身非土而說身土離身無土離土無身名身土者一法二義今舉遮那身必兼土故曰一體不二況毗盧遮那徧一切處當知一切諸法無非佛法金錍云一佛成道法界無非此佛之依正一體不二又此義焉。

良由無始一念三千。

等彼百界。

以三千中生陰二千爲正國土一千屬依。

大論立三種世間謂眾生住處五陰也眾生世間卽於五陰實法之中假立名字妄生宰主十界凡聖無不依此三種世間造十如是法。

依正旣居一心一心豈分能所𨿽無能所依正宛然。

遮那身土如鏡如器三千依正如像如飯鏡器常一故無能所像飯常異故云宛然。

是則理性名字觀行已有不二依正之相。

舉此三位者卽同前文三千未顯驗體仍迷所言相者卽佛法界如是相也。

故使自他因果相攝。

自心因果及生佛因果常無間然。

但眾生在理果𨿽未辧一切莫非遮那妙境。

問此與前文理性等已有不二依正之相何別答前一向明理具今徧指事造卽是妙境如金錍云眾生自於佛依正中而生殊見。

然應復了諸佛法體非徧而徧眾生理性非局而局。

法體非徧約證云徧理性非局隨情曰局問局義可爾法何不徧耶答理絕百非何徧之有蓋從迷悟事說彊分兩端不二之性奚嘗暫異。

始終不攺大小無妨。

此約生佛各辧諸佛化他始終法體不攺眾生自行始終理性不攺而皆大小依正無所妨礙。

因果理同依正何別。

此約生佛合論恐疑者云諸佛大小無妨固其然矣眾生旣局安得無妨故此釋之。

故淨穢之土勝劣之身。

同居方便實報皆有淨穢之相尊特爲勝生身爲劣又通佛爲勝藏佛爲劣又丈六爲勝隨類爲劣他釋淨謂寂光穢謂塵國勝謂法身劣謂塵身同居𨿽有淨土比寂光還穢應身𨿽有勝應比法身還劣今觀他意旣寂光外惟言同居必法身外但論生身耳是則佛佛之化用豈有三千依正耶又若通取方便實報爲穢尊特爲劣者諸無此例況此中身土正談自在之相安可以寂光爲淨法身爲勝乎。

塵身與法身量同塵國與寂光無異。

身之與國皆言塵者顯無數量也如文句記云寂光旣徧遮那亦等諸身旣與法身量同諸國亦與寂光不異以彼例此諸塵義同非謂舉劣況勝。

是則一一塵剎一切剎一一塵身一切身。

身剎化事事旣卽理理無礙故事亦無礙良由諸佛已得卽事之理所以身剎重重互現眾生但有卽理之事是故依正各各不融問眾生𨿽自不融何不見佛互現答是盲者過非日月咎故無明未破縱生方便猶有障礙若至實報非但見佛亦復自融仍須知此互具現之相由無明未盡見如是事無明若盡法身究顯則無彼此色相疊相見矣故文句記曰若云塵剎重重相入重重相有重重事等重重說等爲未了者以事顯理。

廣狹勝劣難思議。

國之廣狹旣卽寂光身之勝劣旣卽法身故難思議也此結前二句。

淨穢方所無窮盡。

淨穢方所亦必兼正報旣一卽一切故無窮盡也此結後二句。

若非三千空假中安能成玆自在用。

應如染淨門云故須初心而遮而照等今但略示非專理具而已由觀三千空中而證法身寂光由觀三千卽假而現塵身塵剎。

如是方知生佛等彼此事理互相收。

前云故使自他因果相攝言其理也今云如是方知等者謂其證也不思議理理則勝事故互相收。

此以染淨不二門成。

轉染爲淨淨用之相故有依正。

七自他不二門者隨機利他事乃憑本本謂一性具足自他方至果位自卽益他。

由性本不二故事用相卽。

如理性三徳三諦三千。

三千眞俗中皆名爲理俱以不攺爲性此指果人已顯之性故以三徳三諦言之記云徳若無諦徳無所依諦若無徳諦不得顯故以修成之徳顯於理性之諦今若不作此解如何消釋下文。

自行惟在空中利他三千赴物。

常在寂光徧赴三土。

物機無量不出三千能應𨿽多不出十界。

機應之相不出十界十界之法不出三土若曉此已方會下文不出寂光之意何者且十如是中報最居末六凡界報止在同居兩教二乘報在方便菩薩界報兼於二土三藏同凡通如二乘別教空假亦齊方便惟佛果報則屬實報謂別圓修中地住所感也問寂光何得無報耶答有二種若自受用則屬寂光卽自行空中也若他受用則屬實報卽利他赴物也今論機應必須約他但以實造爲機權造爲應義斯見矣。

界界轉現不出一念土土互生不出寂光。

轉現卽十界機應正報之相也互生卽三土機應依報之相也斯皆指事卽理正明自他不二問轉現互生合是能應無記化化之用那通物機耶答眾生身土亦是惟識變現隨緣發生不定系於一界一土故言轉言互耳他釋四土互生皆是果上之用意謂身旣現十土須生四而不思佛身有相寂土無形又若以寂土爲生亦合以法身爲用也。

眾生由理具三千故能感諸佛由三千理滿故能應。

理具三千以佛感佛三千理滿以生應生方諸挹水陽燧引火類同則相親气同則相合。

應徧機徧欣赴不差。

機發爲欣應益爲赴。

不然豈能如鏡現像。

普門玄義云若依地人明闡提斷善盡爲阿梨耶識所燻更能起善梨耶卽無記無明善惡依持爲一切種子闡提不斷無明無記故還生善佛斷無記無明盡無所可燻故惡不復生若欲以惡化物但作神通變現度眾生耳此則作意方能起惡如人畫諸色像非是任運如明鏡不動色像自形可是不思議理能應惡若作意者與外道何異。

鏡有現像之理。

諸佛三千有起應之理異乎作意神通也。

形有生像之性。

眾生三千有致感之性異乎梨耶所燻也。

若一形對不能現像則鏡理有窮形事不通。

若一眾生機發感動諸佛不應則理有所窮感而不通也問上句旣云形有生像之性此中合云形性不通何謂形事耶答上據理性今卽取事行如玄義明冥顯二機並由過現善修三業方能感應豈可惟藉理具端拱待應乎他本云形事未通釋者仍節此句屬於下文非但諭義不全亦乃文勢不便。

若形與鏡隔則容有是理。

若機未交感則容有不應之理問如佛爲闡提說法將非無機亦能致應耶答玄義明闡提阿鼻不斷性善亦可爲機但今正約顯機爲論故非冥非顯機不取也。

無有形對而不像者若鏡未現像由塵所遮。

理具三千未能顯應由三惑所覆故見思無明障自行空中塵沙障利他三千。

去塵由人磨現像非關磨者。

去惑𨿽由三觀現應實惟心性故粗垢先落則似像已彰無明後除則眞應斯顯。

以諭觀法大旨可知。

觀字音觀察之觀。

應知理𨿽自他具足必藉緣了爲利他功。

果上利他之用不出智斷二徳此但由因中修了因故方獲智徳修緣因故乃成斷徳今推果從因意在觀行也。

復由緣了與性一合。

緣了二因不但能成利他之功亦復自行由玆顯理了因智慧正破三惑緣因福徳助顯三諦二修泯性故云一合。

方能稱性施設萬端則不起自性化無方所此由依正不二門成。

三千依正若望自行空中已屬於他若望所赴物機仍屬於自。

八三業不二門者於化他門事分三密隨順物理得名不同。

淨名記云密者一一界中各具十故不可以一界測不可以多界測卽名爲密又文句記曰凡云三密必約應化自受用報平等法身何所論密。

心輪鑑機二輪設化。

玄義明三輪示現之相身輪示藥珠二身藥諭可畏破惡之形珠諭可愛生善之狀口輪示毒天二毫毒諭說破惡法天諭說生善法心輪示隨自他意隨自如珠如天隨他如藥如毒然而身輪本屬前門此門正在口密文舉三者相帶而明也。

現身說法未曾毫差。

身說無差必由心鑑。

在身分於眞應。

眞卽法身應兼勝劣所以但言二身蓋約相無相分不論報化之別故自受用報同名眞身他受用報乃隨類化身皆屬應攝若據現身說法實惟應身今對眞身辧者爲欲從應顯眞相卽非相以成三業不二故也。

在法分於權實。

說前三教七方便法皆名爲權說圓教惟一佛乘法稱爲實。

二身若異何故乃云卽是法身。

涅盤云吾今此身卽是法身法華云微妙淨法身具相三十二亦此義也當知圓應皆卽眞身前三教佛俱無是理。

二說若乖何故乃云皆成佛道。

法華明布施持戒等皆已成佛道乃至開方便門示眞實相並卽權顯實也。

若惟法身應無垂世。

通論之十界色像皆名垂世別語之且是王宮丈六身也。

若惟佛道誰施三乘。

兩教二乘三教菩薩正屬施權以人天乘非出世教故且略之。

身尙無身說必非說身口平等等彼意輪。

上明應卽是法身已融矣權皆成實但是所說已融未顯能說無異故今以身例說以二例意三皆平等方名不二。

心色一如不謀而化。

三業卽法故一如卽法而化故不謀。

常冥至極稱物施爲。

法化俱時欣赴無失。

豈非百界一心界界無非三業界尙一念三業豈殊。

顯前果上三業不二本由因中百界尙一心以界無別法惟是依正三業但在正報而已界尙融一業豈定三。

果用無虧因必稱果若信因果方知三密本有。

若信因心而具果用方知三密事乃憑本有本若信下無因果二字義𨿽無損語似不全。

百界三業俱空假中故使稱宜徧赴爲果。

三觀功成百界用顯。

一一應色一一言音無不百界三業具足。

但舉應色言音而不云心者以身口是赴物之相故又上云稱宜徧赴卽心輪鑑機之義也。

化復作化斯之謂歟。

地持處明九種大禪菩薩成道轉法輪等並在其中第六一切行禪中有無記化化禪卽化復作化也玄義云不須作意故名無記。

故一念凡心已有理性三密相海。

前云因必稱果蓋明諸佛之本也今云一念凡心正示眾生之徳也攝爲觀體諸門並然學者臨文無忘鄭重理性三密者如來藏雲一切眾生貪恚癡中有如來身結跏趺坐此語甚熟而解者無幾靈味小亮云生死之中本有眞神佛體萬徳咸具而爲煩惱所覆若能斷惑佛體自現章安引古破云若言眾生身中已有佛果此則因中有果食中有糞童女有兒等此見講者不了一家談具之義往往有過靈味之說指性善則謂二嚴己著點性惡則謂三毒長存計未出於自生道何殊於常見傳習滋蔓傷如之何應知三密相海乃是不思議解脫妙用果上普現四性推覓尙不可得況因中所具相貌奚陳良以無明之心體卽是明已有解脫妙用之性有非實有無非斷無𨿽撿之未形而修之可發請尋止觀不思議境三諭之文當解其理。

一塵報色同在本理毗盧遮那。

三密是遮那之用遮那是三密之體心色互舉二必相兼一塵報色者此舉身業之至微也身必兼口則三業俱妙肇師曰聖遠乎哉體之卽神。

方乃名爲三無差別此以自他不二門成。

以自化他必用三業。

九權實不二門者平等大慧常鑑法界。

語出瓔珞平等者權實二智同時而照也法界者二智所照權實之境也若準余文實照空中權照於假則以三法爲界若據下文九權一實卽於權假之中自分權實空中乃屬非權非實是則但取十法爲界以今正對所化之機故也。

亦由理性九權一實實復九界權亦復然。

九界十如皆變眞常故名爲權佛界十如皆合中道故名爲實十界互具故曰實復九界等。

權實相冥百界一念不可分別。

卽下文一理非權非實。

任運常然。

而權而實。

至果乃由契本一理非權非實而權而實。

此門從說法立名權實之相須約對機設教而辯準玄義所明對六道說人天教對四法界說四教若四教本云三藏教明世間布施持戒禪定卽人天教又輔行雲人天亦三藏攝是則約機卽九權一實約教卽三權一實也。

此卽如前心輪自在致令身口赴權實機三業一念無乖權實不動而施豈應隔異。

能說旣一所說何殊。

對說卽以權實立稱在身卽以眞應爲名。

說權在應說實名眞眞非離應應卽眞故。

三業理同權實冥合。

上云不動而施以明權實相卽今言理同冥合意顯二法雙非苟曰不然辭則煩重。

此以三業不二門成。

𨿽通三業正由口論成玆法妙。

十受潤不二門者物理本來性具權實。

權實亦約十界言之何者此門攝眷屬利益玄義明四種眷屬獲七番利益四種豈非十界之機七番亦是十界之益此機此益物性具焉問四趣云何利益耶答因益破惡果益離苦具如玄文。

無始燻習或權或實權實由燻理恆平等。

燻習之義備乎起信彼云如世間衣服實無於香气若人以香而燻習故則有香气此亦如是眞如淨法實無於染但以無明而燻習故則有染相無明染法實無淨業但以眞如而燻習故則有淨用前云性具權實卽是眞如無明也以此二法但有二名而無二體𨿽具權實之性實無權實之相今云無始燻習等者卽是眞如以無明燻故則生九權無明以眞如燻故則是起一實然其二義皆是內燻必假外燻方得成就論明燻習染法卽以妄境界六塵爲緣燻習淨法卽以諸佛菩薩善知識等爲緣如是內外二燻眾生無始孰不由此成權實機機𨿽有殊理本無二。

遇時成習行願所資。

此明燻習增長旣云行願所資乃是別示外燻之義也。

若無本因燻亦徒設遇燻自異非由性殊。

輔行雲以內具故他竟能燻故觀所燻惟見理具若觀理具則識眞如常燻內具諸論教道不見此實𨿽內外燻以立種子不了新燻本有之意是故種子但同冥初問輔行之意將非指斥起信之說乎答是何言毀豈不聞攝大乘雲法性不爲惑所染不爲眞所淨故法性非依持言依持者阿梨耶是也無沒無明盛持一切種子又惟識宗說眞如無知無覺凝然不變但說八識種子生滅又小乘經部亦有假立種子之義記主所斥蓋是此耳起信談依如來藏故有生滅心豈與攝論等同耶兩誤哉然復須知諸論所說或云眞如生法或云梨耶生法皆是隨順悉檀赴物之意儻專四性安論二空故止觀雲天親龍樹內鑑冷然外適時宜各權所據今有傳山門教者確執具義彈射華嚴起信宗師謂無圓滿之解者一何傷乎況彼宗法性圓融具徳眞如隨緣卽義潺然但未如天臺委示理具善惡之性抑同別教殊昧通方如止觀明地論師以法性持眞妄眞妄依法性卽心具一切法也賢首淸涼等所說不亦如是耶荊溪云弘法利他之功不補非法毀人之失後昆愼之。

性𨿽無殊必藉幻發。

大論雲幻化象馬及種種物𨿽知無實然色可見下文四幻所諭咸同。

幻機幻感幻應幻赴。

可發爲機通聖曰感現身名應說法云赴。

能應所化並非權實。

夫能應說權實之法所化得權實之益並依染淨二緣之所建立染淨如幻權實亦然故玄義云若取悟理理則非權非實不見一法。

然由性具非權非實成權實機佛亦果具非權非實爲權實應。

珠非水火水火從緣理非權實權實隨物。

物機應契。

物旣內燻而機發應卽外燻而契之此如自他門云欣赴不差也有本作契應者誤。

身土無偏同常寂光無非法界。

十界之身無非法界三土之體咸同寂光機應皆然故曰無偏也。

故知三千同在心地與佛心地三千不殊。

請以上文非權非實之理解此心地三千則依俙識具矣觀心論疏云若定謂一念之心具含萬法是如來藏者卽同迦毗羅外道因中先有果計若定謂心無萬法修之方有者卽同漚樓僧迦外道因中無果之計乃至云聞心具萬法是如來藏卽謂如囊沙聞心無萬法卽謂如兔角斯並永執邪見之人何可論道。

四微體同權實益等。

夫一地四微生諸卉木卉木𨿽異四微元同諭一理三千起諸權實權實𨿽別三千不殊旣以受潤爲名故玆取譬問玄義以四微諭四徳今何故諭三千耶答此則前文三徳三諦三千其理是一也。

此以權實不二門成。

以說法故乃受潤也。

是故十門門門通入色心乃至受潤咸然。

十門樞要鹹備觀心觀爲能通心卽所通方是記主立門之意豈上髙談不二虛論三千而令色心等自然流入耶前敍云一一門下以六卽撿之當知通入非專上位。

故使十妙始終理一。

玄義所談妙則妙矣然復未以一念三千而爲指南故今約彼止觀不思議境三千三諦之文述此十門今十門所通無非一理門旣攝妙故使始終一以貫之。

如境本來具三依理生解故名爲智智解導行行解契理。

境旣具三生解導行必須具六六發境三故云行解契理。

三法相符不異而異而假立淺深設位簡濫。

境智行妙𨿽始終相符而智行有淺深故位妙有髙下約事暫異據理常同故云假立玄義曰平等法界尙不論悟與不悟孰辧淺深旣得論悟與不悟何妨論於淺深。

三法祇是證彼理三。

三法妙顯祇是境妙三軌開發正屬究竟傍通分眞。

下之五章三法起用。

感應等五妙前三正是起用後二乃是用之所被又三法之中法身般若用之體也解脫體之用也又般若有權實二智實智眞理爲體權智鑑物爲用。

三法旣是一念三千卽空假中成故有用。

牒前十妙始終三法悉是因觀心性成故有用成謂從因至果因以自化他。

若了一念十方三世諸佛之法本迹非遙故重述十門令觀行可識。

觀行者卽十境十乘也十境𨿽異皆以一念爲所觀十乘𨿽殊皆以三法爲所顯應知非玄義無以成智妙非止觀無以成行妙兼而示之者在玆十門也又未撿玄義則不知十門所攝未尋止觀亦不了十門之所通今之重述爲令彼此撿尋者窺數紙之文睹二部之奧也梁肅云求珠問影之類稍見罔象功信不謹矣。

首題旣爾攬別爲總符文可知。

首題是總經文爲別旣而攬彼別文談斯總義故可將此總義符其別文以至文句但粗分章段者蓋有玄義總冠於別也故文句記云所以釋題不可率爾題下別釋理非容易前敍以迹例本又以名例四義已備矣是故結云首題旣爾。

十不二門文心解﹝終﹞

自天聖六年冬十月寓錢唐石室蘭若隨講私解至皇佑四年秋八月於吳興西溪艸堂因門人請勤版次方再治定見此注者可別新故。

