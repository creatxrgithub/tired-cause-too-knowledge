續藏經天臺宗未決﹝附釋疑﹞

日本最澄。圓澄。義眞。光定。徳圓問唐道邃。廣修。維蠲。宗頴答

天臺宗未決問答十

最澄在唐日問邃座主決義

一有別教菩薩登二地已上位回入圓位乎

二通教第十地菩薩回入圓教何位

三帶方便圓教爲具四一

四造境卽中造字訓

五三乘入住時有優劣否

六小乘者未斷所知障亦未滿地前利他功徳

何等二利菩薩乘乎

七三車四車從來有諍今天臺所傳其車數何

八天臺與華嚴四車同異

九惟識與一心同異

十惟識與惟心同異

一最澄問曰別教菩薩三賢位究竟入初地時卽回入圓教初住更不涉二地三地﹝云云﹞今所疑若有別教菩薩登二地乃至十地及等覺位回入圓教位乎。

座主答曰大師教中有其二說一者教道說二者證道說別人初地卽是初住以證道同故更無二三等地也此約證道說也教道說者爲有一分機緣宜聞淺深隔歷不融之法則說十地深淺證位各異下地不知上地功徳但有教道無人也。

二最澄問曰通教第十地者名佛地若到此地菩薩回入圓教何位乎。

座主答曰此菩薩入有二種一接入圓先旣得空發此心時若破塵沙位在十信若破無明卽入初住𨿽是圓解粗垢先落故如此也若至法華以開顯卽並入初住故云汝等所行是菩薩道也。

三最澄問華嚴方等大品等所說帶方便圓教爲具四一爲當不具乎。

座主答曰諸經圓說圓人行之不隔漸四一無殊偏機情隔不能得入隨權人增減之異故有諸教不同也。

四最澄問曰造境卽中者造字訓未得也。

座主答曰造詣詣於理故卽中也圓人觀一念因緣生心卽具一法界一法互具卽十界百界卽三千性相二千正報一千依報三千隻一念中心悉皆具足情與無情本來不二若言二者則一心外更有法若別有法則不成圓觀此一念依正不二三觀觀之並是法界如來藏法性卽佛性不異也故華嚴塵剎說法國土說法眾生說法也。

五最澄問曰三乘人同入初住時若有優劣否。

座主答曰疏中自云無別也。

六最澄問曰或人問曰小乘者未斷所知障亦未滿地前利他功徳何等二利菩薩乘乎。

座主答曰被法華開一切權同歸一實一實外無法無空假中殊故利鈍人證理不異也。

七最澄問曰三車四車從來有諍今天臺所傳其車數何。

座主答曰天臺所傳其車數有四師師相傳此義不謬也。

八最澄問曰若天臺所傳車數有四者與華嚴宗法藏師所立四車同異如何。

座主答曰大異少同也藏公所立四車者相對三乘別立一車卽於同時有四車也未會三乘故天臺所傳四車以所開三車合能開一車爲先三後一以爲四車是故先三之時一車隱三更無一車後一之時三車泯一更無三車是以不同彼藏公所立四車也。

九最澄問曰惟識與一心同異如何。

座主答曰惟識與一心其義不同惟識者未泯境故惟心心境不二故。

十最澄問曰惟識與惟心廣狹如何。

座主答曰惟識者亦狹亦淺所以者何存境故惟心者亦廣亦深何以故不存境故。

已上十問者最澄﹝弟﹡頁﹞還學求法到入大唐國向天臺山宿臺州龍興寺極樂淨土院值遇天臺座主道邃和尙所學問決義如右。

大唐貞元二十一年二月二十九日最澄並義眞等記

圓澄疑問

一法華爲八教攝之爲不攝耶

二毗盧捨那經何部何時何教攝之

三光宅因果六義今家所破

四爲破因果之實體爲破邪執

五佛果隔生有無

六圓十二因緣生滅不生滅

七別教傍正伏斷義據何經論

八五忍次第如仁王大師配位不相似

九圓人經歷二住已去歟

十實佛本師本時別號

十一一家多用四教今更立三教何爲正義

十二退座五千涅盤中收者不見明文

十三私錄異聞者從誰聞法

十四定法在法華授記何故初釋云彼土得聞

十五依法華疏屍棄初禪何淨名疏云二禪王

十六身子六心中退是何位退

十七無情應發修成覺何故不爾

十八苦集卽滅道者爲滅苦集名道乎

十九六卽何等聖教的出其名

二十惟識惟心同異二師所立其趣如何

二十一法華三昧證相門九種證相出何經論

二十二圓頓中道期寂光何故實報以爲其期

二十三體相章出六師所立不審其人與所據

二十四圓伊三點何故釋與經意異

二十五乘急人無戒不備何故名爲戒緩

二十六癡迷與無明此二有何殊

二十七五品十信差別不同諸忍位號亦異

二十八見思卽無明矣何故文云二信已去斷思

二十九自初品至初住可一生修證者誰爲其人

三十六气一一作气其如何等

已上。

日本國三十問謹案科直答如後

天臺沙門廣修撰

第一疑引簽云今法華是顯露等者對非祕密故云顯露於顯露七中通奪而言之並非七也別與而言之但非前六何者七中𨿽有圓教以兼帶故是故不同此約部說也彼七中圓與法華圓其體不別故但簡六此約教說也﹝已上文也﹞今尋文意若約與義則法華經同八中圓若爾此經亦爲頓漸化儀攝之爲不攝耶又約奪義則非八攝若爾者此法華經爲何化儀爲化法此義如何﹝已上本疑﹞。

謹案法華是顯露非前七之中有華嚴一頓與法華同下文云其體不別約部說如文示知故但簡六此約教說今謂與義約部奪義約宗所疑則法華同八中圓者非也只合云七中圓以藏教中無圓故如文云七中𨿽有圓以兼帶故言此經亦爲頓漸化儀所攝奪非八者亦應言七問意爲何化儀爲何化法則攝此法華經者尋意如此今答前七約部此圓與法華同何以知同一圓故圓門內無別法施於兼但對帶之事故得圓名今法華圓與前七中圓無二無別但當體自圓非相待故猶得稱妙之意如此若問爲何化儀爲何化法者且云五時八教之法如來應病設藥化儀卽有漸頓祕密不定化法卽有藏通別圓今若約部不論漸頓教中化各有儀一一教中化各有法隨部對事一一具八藏故亦具儀法何者且如鹿園是漸教化儀本爲漸人八萬諸天便發大道此是密得不定之得此教用漸法故無頓機謂也密不定儀此非教本意所得者機也單用藏教宗但是漸一教餘七宗皆不用通別圓中用不用類例比知亦如是具如四教圖中可解名言法華何化儀何化法者此是圓教宗化儀惟圓化法惟頓故稱圓頓在法華中獨得稱妙如前說余華嚴方等般若若據所化各有儀亦各有法教法教之中皆具八教但有用不用殊此義應知。

第二問毗盧遮那經五時四教八所不說爲法華前說爲法華後說此義如何。

答一切經題得名不同以大師說不離人法諭三或復或單或具足者皆可隨名定實以解一切經義已上大師意也今經題稱毗盧遮那者此經從教主以題名豈非人攝名下定體卽有其理毗盧遮那西天本號唐翻爲徧一切處此是三身之一號卽法身如來也旣是如來所說經義理亦徧一切處旣一切處總被﹝去聲呼﹞此經所攝教必逗機必有四種根性於此得悟旣有四教機根豈不爲第三時攝方等教收以理撿之卽知是法華前說並八教之中並攝。

第三問引光宅因果六義謂昔因狹位下用短今因廣位髙用長今破若取昔因總判爲說華嚴頓教因非狹華嚴位非下華嚴用非短方等般若亦然。

徵言若如汝判狹下短只判得藏教一途餘三教中謂華嚴兼方等前三般若前二則可同爲狹下短若華嚴圓方等圓般若圓與法華圓不別此並是廣髙長何以同判爲狹下短汝判諸教爲狹下短獨判法華爲廣髙長法華實如所判且前諸教非不廣非不髙非不長何以單約三藏判如此因果六義到今日咸成四一旣四皆成一何事定昔教皆狹下短獨今法華是廣髙長故四六二十四失則是今家所判光宅之失意也。

第四問約所疑者謂破實體爲破邪執。

答此義不然所破者只破他不解教意只四教之中若如前所判只定判得藏教通別圓在前四時有廣髙長何以同於藏教一判故非也不論破體及邪執可破下文今家正釋借彼三名顯於妙義因果俱異如文可見若言此六義與蓮華六諭若爲相對者此釋借彼義名顯今家釋妙本非相對當與法華相對爲釋意若釋華諭自如別論必若義求亦同不可思如因義者一法界具九法界是體廣如爲蓮故華蓮是法界華是十界只此一華十界具足故是體廣義九法界卽佛法界如華開蓮現只此一華便具佛界佛界豈非位髙十法界卽空假中如華落蓮成明此華有蓮能華蓮能落能成華諭於空蓮諭於假落成諭於中旣體具三軌此卽用長此三一不異故稱爲妙此因義也如文云如此是推義配之非文有也如此相對當意具玄文。

第五問佛果十如是約現生後報論九論十者有現報故名爲有報無生後故亦言無報始自初入變易土中受法性身旣並無復隔生之義故無生後二報者疑云無漏爲因無明爲緣生彼變易若無隔生者妙覺位佛損生受時無明爲緣所感之身何爲眞實若棄捨者旣有隔生以何爲無隔﹝已上問也﹞。

答如疑中云妙覺位佛損生受時無明爲緣此何疑也旣云損生受何處更有無明爲緣復云虛妄和合所感之身此問今都疑非問也未測髙意何謂也夫生變易是無漏人不更漏落三界內也此人惟有界外無明塵沙惑在假無明是因生於變易土緣無明未盡故招變易生四十二位四十二位進入易粗入細緣無明故到於變易土受法性身一受已後不復是生死身故無隔生義不如界內果身滅亡更受後身若界內果報身故名爲有報虛妄所感便是分段身非變易身灼然無隔生義不得疑分段生是變易應知。

第六問圓教二諦但點法性爲眞諦無明十二因緣爲俗諦﹝文﹞疑云此十二因緣爲生滅爲不生滅若生滅者何故名圓十二因緣。

答圓教法性是眞無明十二因緣是俗旣明圓教眞俗同體無復差別且無明十二因緣俗卽俗而眞卽眞而俗故以眞諦不異一一法皆不生不滅故而亦能生能滅以能生能滅故故名於圓文云不可思議正斯義也若生定是生滅定是滅者小乘法耳今大乘不可思議卽生能滅卽滅能生生滅隨機不定之一故不同聲聞之二諦也所問何故名假觀者此法性具一切法何獨十二因緣旣具一切法卽是假觀境也達此假時體本空故卽是空觀觀冥中道卽中觀也能知世間生滅法相如實而見復名入假觀三觀不出法性一法是眞一法能具一切法是俗如此眞俗故是圓宗眞俗之二諦也。

第七問諸經論中無此傍正伏斷之文請示誠文者。

答玄文云別教非前二非後一前二者非藏通也非後一者非最後圓也此等之中正就恆沙佛法當名然實通諸四諦謂四教四諦此別教中總通緣具有今據次第爲論不無傍正者且當教以恆沙佛法當名是正餘三教中四諦是傍四教之中修伏進斷亦各各不同亦一一據當教之中爲正望餘三悉是傍故云傍正斷也所言初心緣諸無量發心初正以生滅四諦伏通見思傍修無生無量無作卽藏通別三種四諦也今別教正以無生破見思傍修別圓無量無作次正以無量四諦慧破內外塵沙次亦將此慧伏無明次正以無作破此此是四教之中階級次第伏破之分伏破之教教中分伏分破四教相望卽是傍正大師用義以理推顯於理自明旨須更別求經論覓此證據諸經論中伏破之名處處皆有大師準用理絕於疑學人應知亦如文句中明三周中定三根性一周之中具有三說彼文云各有傍正此義亦然當教是正望餘三教伏斷爲傍其理如然豈更求證知。

第八問引忍位號不同者五忍名位次第如仁王。

答大師配位釋名隨處取理故有不同仁王經據別法華中用義據圓且大師立義凡諸所釋皆有通別兩途若準通釋初伏忍名極至等覺總名伏忍下四忍名亦如是其第五寂滅忍從初伏其伏處煩惱不起分得寂滅之名亦名寂滅忍此是分寂滅義餘四亦如是已上通釋若別釋者從初伏忍乃至寂滅是妙覺位此卽終極爲寂滅忍今依通義故忍名處處不同亦是圓別位言故使不同也仁王中有一往義亦有再往義今一往者從十信至十向名伏卽十地名信順無生三忍據下再往中卽第十與佛同寂滅忍此是一往義若再往者於五十位中分別五忍謂四十心爲伏十地初三爲信四五六地爲順次三爲無生忍第十與佛同爲寂滅忍言第十與佛同此位開兩卽等覺及妙覺也又言今家釋但言伏亦無信忍者卽下文取住行向爲順文在此也旣取住行向爲順明知取十住爲信忍也今師取住行向爲順忍五品爲伏十信爲信卽至住行向正是順忍如此次第故不相違其趣如是文云彼經取四十心爲信忍今此圓位取五品爲伏忍彼經舉四五六地爲順忍今圓位取十信爲順忍此亦是一往判卽是通途義耳應知圓位中伏卽是信信卽是順順卽無生無生卽是寂滅但舉一忍名卽具初後足今只言十信爲順忍尙讓五品爲伏忍但如此釋亦是據別家義且一途分﹝去聲呼﹞釋而未全是圓家義自但得圓家義諸不同自望不疑。

第九問若有爲門從門證果三徳具足不縱不橫因亦如是一法門具足一切法門通至佛地華嚴從初地具足諸地功徳大品初阿後荼餘三門亦如是是爲圓教四門相﹝已上本文﹞牒所疑云一地旣具諸地功徳圓人但居初位不應歷二住已去若經歷者何故云一地具諸地功徳一一字表一一位等。

答此圓人初發心入圓見解用一心三觀普見始終一一法門無物不具卽一觀而三觀卽一心而一切心圓具萬徳是如來藏法名實相體具眾徳不應先後見小分毫此謂實相理具修行之失若能圓見無先後際故初發心卽具足故所言初阿後荼此是舉況釋耳𨿽分地位亦無地位𨿽無地位地位宛然故增道損生分別功徳所具現其相卽𨿽爲前後前後宛然故涅盤經舉月爲諭月體非偏而晦朔之異晦朔自異非月體異亦如初發心時具諸地功徳如疏中言𨿽卽具足細尋非不明晦此明修行之士初以圓知此法無二無別獨自皆是不分明晦對機被事明晦宛然只爲眾生未盡見思無明故使用與差別不應難只令居初發心位不容更進後後位也今更舉況釋示如日本人知天臺山在大唐國尋記傳知此是南嶽弟子智者大師住處一一事相無不分明卽論初發心位也若不假彼船筏進趣往去卽不可云我到彼見了於中進趣漸遠漸近豈非四十位中差別之相旣到彼臺山中差別之相旣到彼臺山與元在日本國時傳見不異此論最後位也初傳未見不了道元若只傳聞不來亦名初見亦非後見到後見時與初傳見不別豈非先後一如今圓位初後亦復如是不可住初心便言是後心也故一一字表一一位斯理明矣。

第十疑問誠成三妙是本時因妙非迹也﹝已上本文﹞疑云此等實佛從何等如來最初發心本行大道時其別號如何者。

答經曰我本行菩薩道時此是經自立本何疑之有夫言本者有近有遠本通在一家宗教中不在更引若欲定指應信經語第四卷

授學無學人記品云我與阿難等同時於空王佛所發菩提心且據此語爲最初發心可不是分明此卽當經誠文更疑也若更徵其遠本經中舉微塵數微塵數尙不可知更求何佛何名而發心耶彼疏云本迹者立本中云今取最初成佛時以立爲本彼舉諭釋猶如大樹同宗一根不得傳傳相指但取最故成佛爲其本也如此經文及疏消釋斯理已明可見耳。

第十一問判教相爲六文云一舉大綱乃至六增數明教大綱三種一頓二漸三不定此三名同舊義異也疑云一家文中多用四教判一代教今至此文更立三教何爲正義者。

答此問失前大綱意所言大綱三種謂佛一化之中大途綱要之法不出頓漸不定之三也今有祕密只可屬佛道祕密不傳故無也此大綱三法四教之中一一教中各有此三具且如華嚴頓部兼其一別卽是漸亦有不定機如經可尋鹿苑但漸部亦有頓八萬諸天是也亦有不定機般若亦如是此三是佛法之大綱四教各各具有知之耶。

第十二設五千起去被移人天不許涅盤中收者意謂不見明文謂彼不收。

答義云法華收機猶如大陳涅盤捃拾猶如殘黨法華未入理在後收但是涅盤得度之機理然在教何得更疑若一一今經文對當知相承方爲是者如佛本說亦不妨有譯人隨要翻之略不稍出無妨矣。

第十三疑云私錄異聞者今疑從誰聞法示其人。

答此段章安稱異聞非記大師語故稱異聞也疑者言從誰聞者如釋簽云不關記於大師說也有者謂此一段文中所擇錄異總攬大師所傳教法一期大意章節科折求古引今決判是非今文義周足不混易見自是章安一意故非大師如此說也故簽云不關記大師語也亦不妨章安於異時處傍參講席處處不一所聞之說故得爲異章安旣自不的指其人傳者亦何須更覓故不然也言就中義門繁多爲聞不用爲面用者答此是章安一段要義若辧同異明離合四教名義五時七階此並是扶大師釋教意則證據但所錄擇諸處義因有相應處便與引用淮章安私記異聞中如此之說普並可用乎然可用耶然行藏之意取探隨宜不得一向用不得一向不用又不得一向用亦不得不簡用其義如是。

第十四疑問以迦葉等旣名定性今在法華授記何故初釋云定性者彼土得聞故此義如何。

答定性者在法華會定得授記許其無不在此會亦聞得記如經可知今疏判言定性者彼土得故者可以進退消文然聖得授記何以故根利鈍故前後悟理然如是請定所疑餘如疏記以廣釋若迦葉已於法華中授記訖故四大聲聞領解如來一代時敢藥艸諭中如來贊述與記更無疑也以斯之微甚善。

第十五問依法華屍棄是初禪王淨名疏云望法華序恐是二禪王此義如何者。

答法華經云娑婆世界主梵天王屍棄大梵光明大梵等疏釋云經標梵王復舉屍棄似兩人依釋論正以屍棄爲王今經舉位顯名恐目一人耳又雲光明者二禪天也及淨名疏中云望法華序恐是二禪王今若從釋論取釋棄定是初禪王今大師經文稱梵天王復舉屍棄師云似兩人亦不定判是初禪王卽引釋論定位下云恐目一人若尋大師意淨名疏又云恐是二禪王亦不定判何故爲尋釋論解故今尋意旣前云似中恐淨名疏又云恐此皆不定判也若以世界主梵天王準經卽是初禪王便敍云初禪有梵眾梵輔大梵今舉主攝諸也旣舉大梵卽定知是世主旣大梵是世主故知是初禪主也言屍棄者彼梵天有三位無屍棄名依憑釋論故云舉位顯名恐目一人耳若將位攝名屍棄定是初禪王若分名位卽有兩人屍棄卽是二禪王也二禪亦有三人謂小光天無量光極光旣云屍棄大梵是二禪王光明大梵卽是二禪中無量光極光天也何以知以義求之言梵者淨義可通諸天二禪中諸天𨿽無梵名目天天身莫不並淨更據初禪又無光明之名旣雲光明大梵卽恐是二禪天也大師證位之人三界諸天必定知委今不定判兩處互指皆下恐字以釋光明之名以二禪天名又見大梵兩字似初禪天名釋論旣是西天菩薩所作定言屍棄是王且依釋論心有進退故著似著恐於法華疏云初禪王淨名疏云是二禮王但尋文取意卽旣相違具如上敍。

第十六問身子六心中退是何位退。

答據本業經云卽十住中第六住退亦示實行故退非實退也何者從十信至初住卽不退今言至六住中猶況於下輩也彼本業經云七住已前名爲退分若不值善知識者若一劫乃至十劫退菩提心如淨目天子法才王子舍利弗等欲入第七住其間值惡知識因緣退故入凡夫不善惡中乃至廣說具案彼經起信論疏云但是權教非實退也天臺意權必引實況進名信爲住此但諸家立義各異任彼所言亦不應有是非今並是據名約理消通未有見機人也準大論謂十信中位位皆有退義至第十信成就時便進入初住入住位卽不退也故本業經云言身子六住退者權引實恐下。

第十七說圓頓觀文一色一香無非中道疑云若三身性徧諸法者何故在有情身有知覺義在非情身中無耶有情發修成佛無情亦應發修成覺何故不爾又約戒罪福不同微如何耶者。

答輔行記中已引釋佛性具三身不可獨云有應身性若具三身法身許徧何隔無情二從體三身相卽未嘗相離如如法身徧一切佛性該有情此土有言靑靑翠竹總是法身鬱鬱黃華無非般若先賢教語非是悞虛理事相遊故有此說圓教緣於實相造境卽中無不眞實故云系緣亦是法界一念亦是法界何嘗相離何以故圓體具故不簡有情無情同一法體故若簡無情是法體卽偏非圓也今疑有情有發修成佛義無情無者不爾無情亦發修成佛何者是隨有情成佛故一成一切成何嘗簡無情若言無情不發修不成佛有情亦不發修亦不成佛何以故俱不發故一發一切發體不相離故今說但同一體上求不須外覓外覓卽遠約體易見且如人耳目是有情亦自是無情更何須外計何者重約事釋亦有情能爲無情無情能爲有情有情無情更互有無故四大能成於身卽身爲四大所成也身是有情四大是無情卽此身全是有情卽此身全是無情此身若發修成佛四大亦同發修成佛也此有情無情俱發俱成故云一發一切發一成一切成更何疑於無情不發耶更何疑殺不得罪何輕何重也今若殺此有情無情俱重俱輕其義如是故淨名曰是身無知如艸木瓦礫豈非全是無情𨿽同艸木瓦礫而爲五蘊所持卽有情也內身旣爾外境咸然是故如來修業感成之身一切無情艸木隨所至方悉皆傾頭向眾會先化內無情成佛而外無情是所依故以所依故有內無情悉同成佛也妙記云法身何嘗不徧法身不獨未嘗離報應之不單須得其本本法身旣具一切法明知報應悉具一切法以一切具故不隔情無如先說何不得重者且如帛錢體是無情盜之滿之得波羅夷此豈非有情耶亦望有情爲至故犯此豈非有情無情合而有此罪亦如身與四大合故殺戒亦爾以情無情合故殺卽得重若斬截死屍不得殺罪豈非無情不犯重乎其理如此智者熟思之彌陀佛土水鳥樹林皆能說法便具上不能的犯一樹一石定成佛而說法乎。

第十八疑云引文云陰入皆如無苦可捨無明塵勞卽是菩提無集可斷邊邪皆中正無道可修生死卽涅盤無滅可證答已下文談於圓常無極之體卽此陰入便是法身故無苦可捨無明塵勞卽是菩提淨名云塵勞之儔皆如來種故圓機之人無心而斷煩惱但觀一法界粗惑自去眞諦自顯故答論中冶鐵成銅粗垢自落非故意先除也是以煩惱卽菩提諸業卽解脫生死卽涅盤吾今此身卽是常身不老不死體旣如是更有何集所合斷之更有何道而合修之更有何滅而合滅之無邊邪觸境皆中中不分而分分而不分圓滿若此自在轉變無所掛礙其義如是澄神靜思之可得之卽圓體也今據疑情云所定苦集卽滅道者爲滅苦滅集名道乎。

答此問是藏教意故非卽是所言卽是滅道者圓意旣言卽是亦卽不是何以故煩惱菩提各各別故卽是者菩提煩惱體非二故以體具故能卽是能卽不是何者圓體之上能應萬機凡有機召悉皆赴之藏中作生滅說通中作無生說別中作次第說圓中作不次第說若次第說除苦斷集修道證滅折說體說說空說假說中說圓說權說實說一一執定者卽可云苦集滅道定有如此引起信論中大海水因風波動大海水卽圓法百川同歸復本名故此諭法身本體實相一法因風波動卽是隨機赴應又云眾生自性淸淨心因無明風動釋眾生自性淸淨心者卽正因理實此實體不動隨境起惑故動卽非寂故卽眾生起業處若動不妨寂寂不妨動體明一如故無煩惱卽菩提也此義如是。

第十九疑問六卽雲藏等三教所明歷位各有證文今此六卽義致圓滿未見經論誠文何等聖教的出其名請示者。

答涅盤一論師分六釋又三因正性出自大經正因之性豈非理卽緣因之性豈非觀行卽了因之性豈非究竟卽見經文中有此三因之性豈非名字卽信有此理依行向修斷煩惱諸分分果案揩入位豈非相似卽得聖人气分斷四十一品無明豈非分眞卽故止觀文中引貧女寶藏爲論師以六卽通釋更何疑也若疑不見卽字故覓誠文今卽還取涅盤三佛性義卽三卽有文餘三卽案義大師又引釋論五菩提證豈之非有文懿實若斯更求何文卽是大師說義具書進上文云有文有義常人用之無文有義智者用之無文無義愚者用之故四依中依義不依語依了義不依了義也南山宣律師云以理爲正彼引五百羅漢論先敍根本次及句義復觀法師語曰以意方便度用今文天臺大師尋所用義亦合斯矩況大師證復說有過於是文云說己心中所證法門實非聰講量次比幸與修多羅合故引爲證故文云無文有義智者用之又如金光明疏云古云俗諦有文字眞諦無文字大師云眞諦有文字依俗諦無文字何以故若無眞理俗何所依故知一切文字皆從眞而生故此是立義異古來聞若非法華方便陀羅尼力誰敢如此顚倒宣說使理炳然有無不濫今之六卽大師證說更何疑也若傍有人不肯信者自是闡提一輩非菩薩說無一切文字皆是可說一切文字皆不可說如此之理十聖三賢仰信而已執瓦礫者寧知璢璃乎。

第二十疑問惟識惟心義輔行雲一者惟識謂一切惟心二者實觀謂觀眞如惟識歷事眞如觀理疑云惟識惟心其趣全同更無差別邃和尙所判惟識惟心其義不同惟識者未泯緣境故惟心心境不二故惟識者亦狹亦淺所以者何存境故惟心者亦廣亦深以不存境故已上邃和尙釋今所據疑情謂其義全異二師所立其趣如何。

答惟識惟心輔行記中釋是別義非是同義但媿尋文未審耳文云一者惟識謂一切惟心二者實觀謂觀眞如惟識歷事眞如觀理此謂心是主識是心家用用故是事主故是眞從主起用故稱一切惟心此兩義從來差別非一故邃和尙解云惟識者未泯境故惟心者心境不二故卽是泯其識境歸心故不二了卽是輔行中眞如卽心王心所內外合故故稱不二若未泯境故是未合若未合時炳然是二言惟識者亦狹亦淺者狹者從心起用一心對一境故是狹淺者未泯境故以存境故是淺言惟心者亦深亦廣者此心王是能應萬機非一非二故是廣此心能會眾境同歸不二不二之理極至淵底故是深也二師解義理實相扶炳然不異請細心會之。

第二十一疑問法華三昧證相之門約上中下各出三品三品合九疑情情證相必當須依佛菩薩說未知此等證相出何經論。

答佛無二法但隨眾生相而有眾多以眾生種類若干階級悉異故今修道次位萬途一一苦啟二見於眾生未識惟佛獨有心所以將可知之法說尙眾生從初發心五停心別想總想四向四果三賢十聖等覺妙覺立初立後階位差分若更於事細分非說能了粗陳總別念處四向四果況於初果更開十八學人三賢十聖五十二位悉大綱非謂佛法只定如致故約眾生塵勞之門非一略指八萬四千約對此爲憑故云八萬四千法門也若具足說或有人聞心則犯亂孤疑不信此之謂也今師謹案修證略述三三九階位近程其問細派亦復應有多種今乃粗說耳正法如是豈可以定一求更結餘疑言須依佛菩薩也大師的承佛旨親稟靈山有說更疑復更卻求余證故不應也如何見有文者生無文者死應知實相之理本無名字如來逗機赴四教名字說本體旣非一物何處而有眾多教開五七九乘定從何處生出今師只作三三九說故不應疑但從理具不可單求事相具如上說勸莫疑師莫疑法。

第二十二疑問引文云爲明菩薩淸淨大果報故說是止觀者行順中道卽有勝妙果報記文云果報者在實報無障礙土必方便有餘外者疑云圓頓中道期寂光土何故實報以爲其期順道法愛爲因無明爲緣生彼土故非所期果也。

答圓觀修行理本期於常寂余所期故如所問合爲總圓見約行進修爲此無明爲緣故任運受果報生非本期也若據圓觀中道卽不生彼實報修行之便路次徑過非故過也何以故四十一位分分斷分分證此斷此證故在實報土中若最後一品盡入妙覺卽是寂光若圓說初後不二初發心便是寂光何故居實報者如前說且界外三土方便有餘土卽二乘所居實報無障礙卽三賢十聖所居故仁王經云三賢十聖住果報惟佛一人居淨土卽此義也又此四土豎論次第應爾橫論亙彼八方今如此說者約機悟淺深隨根性對說若以圓常一理本非橫豎只一土中備有四土不離同居卽上界三土宛然如文云我實見此土安穩天人常充滿而見尊常在靈鷲山及余諸住處共大菩薩聲聞眾圍繞說法卽方便土相也又觀見娑婆如璢璃爲地坦然平正諸臺樓觀眾寶所成純諸菩薩咸處其中此卽言娑婆是實報也只此淨穢同居土中旣是實報定非卽是寂光爲分別令人易解故分爲四相說亦凡聖階漸作次第說若一圓觀中道不可思議法中卽不可說不可示況復論所期土處有是非耶。

第二十三疑問引文釋不縱不橫義大小乘師各有三者。

答此明其各是偏證非圓意也此是依義立又明此三解若不識圓將法偏況顯出圓理若欲得經論所出但尋上品師之文出處便依此等六釋大小六師卽古輩先徳人師立義皆有二意大護謙故不出其人二簡繁從要故義用是急人名是傍若要須微求出經論處且當宗學人大唐一國皆同稟一實見悉信大師所錄依教奉行文外餘詞大師不通致令後學並不根尋必經論有者任撿經論而自傳錄亦如大論數有其例彼論云又有人云如此等例不少亦譯人簡要以理爲正余意屬事門故收何必須成覺也且當宗中如此之例亦復不少何但此一收也知之。

第二十四疑問三點圓伊不縱不橫不並不別舉橫川走火火縱橫縱橫並並別。

答今見疑問不見用法單見事求何也本此圓伊三點元諭三徳法身案光明疏凡一十个三法皆一三無異在果時謂三徳三身三解脫在因時云三徳三煩惱三識等如此之三法一一此中體不相離三一身三身三不定離則非一合亦非三名不可思議之三一也卽舉圓伊以爲其諭三因以比其功耳若雲橫川卽豎四教意若雲走火卽橫四教意如此分橫豎故非圓法我今如來藏智三徳法身何嘗次第何嘗不次第何嘗偏何嘗圓何嘗不偏何嘗不圓今此圓中其法如此故能次第能不次第能偏能圓故名不可思議如圓伊三點其法如是今不見法況但見事求故云非宜也文中云三點具足卽成圓伊如今但取一點自體相卽那得非得伊非伊何得不縱不橫只是一分點字若如此見無情只說一點何處有三若爾何只有一身無三身也只有一徳無三徳也眾生只有一性無三性也只有一煩惱業無三業也如此三數邐迆配之但此一而二三也若云秤互相卽只得其名此何名也此名何所召召何理也若言橫川走火亦復點字者亦非也本將偏以顯圓明橫川走火非今將點字稱𨿽難此何顯名故知非也古徳釋祕密藏雲解脫之法亦非涅盤如來之身亦非涅盤摩訶般若亦非涅盤釋三法各異亦非涅盤我今安住如是三法爲眾生故名入涅盤如世伊字三點若並則不成伊縱亦不成更舉諭釋如摩酰首羅面上三目乃得成伊三目三相一在額上二如人眼故舉此況伊也三點若別亦不成伊故結云我亦如是今故只取一點作不互爲不縱不橫義云今釋與經異者具如先述應知仁者用心大論取意太過失圓伊義今若作此釋只得一點不得三點若爾與爲論只單得一分法身並無報應只云一分能應徳般若解脫並無此是孤獨解脫無諸權用聲聞一法尙非具足況如來圓常耶。

第二十五疑問引文雲乘戒四句破事戒受三惡身持理觀見佛得道又案持相文云前來諸戒律儀防止故名不具足中道之戒無戒不備故名具足又云理觀觀心論持戒者具足能持上十戒也疑云若準此文乘急之人無戒不備何故名爲戒緩亦名爲破事戒受三惡身者。

答以理觀觀心具足持十戒者理中無造作何論持破又雲中道之戒無戒不備此理與中道左右異名無二體也旣無造作但名理戒持之是乘乘於此乘見佛聞法而事戒律儀之中違犯七聚以違犯事戒故的須受三惡身何以故違事戒故以乘急故於惡道身見佛聞法今問乘急之人無戒不備何故名戒緩者答單觀此乘緩事戒否乘戒兩事各別體不相關不得將乘戒爲事戒故四句中各具乘緩急義爲﹝去聲呼﹞有緩急故報有升沈乘是理戒戒是事戒若事理合持是第一句受人天身於華嚴中見佛聞法豈有三惡道受餘如常談今何事事單守一理旣無造作此理何所至到若爾此理具無記之體守此爲三惡之根何謂是持戒不應爾。

第二十六疑問引文云無明癡惑本是法性以癡迷故法性變作無明起諸顚倒等疑云癡迷與無明此二有何殊而云癡迷故法性作無明又元初無明爲從法性起爲從法性外起若法性起法諭不合若外起者無明癡迷法本非法性也又元初法性由何等因緣而起癡迷也。

答此難意太過文云無明癡惑本是法性以癡迷故法性變作無明起顚倒善不善等彼舉諭如寒來結水爲冰水本非冰被寒所加法性本非癡迷被無明所加變作癡迷迷生故造作諸惡業如寒寒重故以水結成冰所問爲癡迷與無明此亦何殊者答無明與法性淨穢無乖的迷悟論此卽無二元理旣一無明與癡迷不是兩物何名無明何名癡迷答觸事不知名爲無明只緣觸事不知名之爲癡以癡不知故不識是非故名爲迷爲此無明不知不識不知是不識非造作諸業招生死果十二因緣三世輪轉此卽是迷若法性者本是淸淨一如眞諦諦備萬徳不是癡迷今只爲無明所覆法性不明全此法愛作無明無明若明朗然大照此無明全是法性此法性全是無明何以故迷故悟故下文云無明卽是法性見思破卽是無明破無明破卽是見法性何曾是二如人迷東爲西至可悟時卽上來迷西處便是東無別東也不得離無明外覓法性不得離法性外別覓無明先問元初癡迷爲從法性起爲法性外起此合卽是兩體更諭說如一人具解種種妓得種種名克名定實非二人也應知不得言從四句起皆妄計也中論所破﹝云云﹞

第二十七疑問五品十信差別不同諸忍位號亦異者。

答五忍名位次第如仁王大師配位釋名隨處取理故有不同仁王據別法華中用義據圓大師立義具準經文法華經中所列五品十信文相格量非不分明乃約如來在世滅後之異佛世時四信弟子佛滅後名五品弟子若約修證論其階位無差別大師雲約佛世滅後之異耳又云初隨喜品是入信心位分一品爲兩心五品卽十信心卽是鐵輪六根淸淨位也已上並是大師說法意應憑取解何更構疑若於大師至疑更從誰受法耶言忍位不同者大師立義凡諸所釋皆通別兩途若準通釋初伏忍名極至等覺總名伏忍下四忍亦如是其第五品寂滅忍從初伏忍隨其伏處煩惱不起分得寂滅忍之名亦寂滅忍此是分寂滅義餘四亦如是已上通釋若別釋者從初伏忍終至寂滅是妙覺位此則終極爲寂滅忍也今依通義故忍名處處不同亦是圓別異故不同也仁王中有一往義亦有再往義一往者從十信至十向名伏忍卽十地名信順無生三忍據下再往中卽第十與佛同爲寂滅忍此是一往義若再往者於十地中分別五忍謂前四十心爲伏十地初三爲信四五六地爲順次三爲無第十與佛同爲寂滅忍言第十與佛同者此位開兩卽等覺菩薩及妙覺也又言今家釋但言伏亦無信忍者下文取住行向爲順文在此旣取住行向爲順明知取十信爲信忍也此理明﹝矣﹞今取住行向爲順忍五品爲伏爲信卽至住行向正是順忍如此次第故不相違其趣如是望不疑也若圓位中初伏卽是後寂滅卽信卽順卽寂滅但舉一忍名卽具初後是但得圓宗意諸不同自更何疑也。

第二十八疑問引文破法徧中見思卽是無明無明卽是法性疑云見思惑卽無明何故文云初信斷見二信已去斷思惟惑八九十信斷界內外塵沙惑也十信已去斷無明又見思等卽無明者初信位應見中道何故待至初住方得見乎輔行釋意不明者。

答止觀本文中總相說亦名圓說輔行中別相說總相說者見思卽無明同一體故只爲有無明故便生見生思若無無明見思無處生無明本是法性只爲迷故法性變作無明無明若明法性卽顯法性若顯無明卽破無明破卽見法性入實相空旣入實相何法不空與非破徧何也輔行中別相說者云若從文說見思障眞無明障中若從意說見思之外無別無明何者體法性見思豈離法性故云亦卽法性何故以同體故如此銷釋甚爲分明不測髙意如何取別稱意不明請細尋之﹝云云﹞。

第二十九疑問引文云始自初品終至初住一生可修一生可證者誰爲其人若龍女是應先世種修非一生修証之例也又引起信論云是菩薩或示超地速成正覺以爲怯弱眾生故說於無量阿僧祇劫當成佛道又云以爲懈怠眾生故示如是無數方便不可思議而實菩薩種性根等發心亦等所證亦等無有超過之法以一切菩薩皆經三阿僧祇劫故但隨眾生世界不同所見所聞根欲性異故示所行亦有差別者。

答如此二說本非相乖只爲機悟不同如來種種方便爲對懈怠眾生說佛道長遠久受勤苦方可得成爲治厭長眾生故云佛道易得然諸佛一法本無長短亦非難易皆是隨機性也爲怯弱者說法長劫故下文證爲懈怠者示如是無數方便不可思議而實菩薩根性發心所證並皆俱等此文證上上機也有言無有超過之法一切菩薩皆經三阿僧祇劫者此證隨機說法示中機也所所但隨眾生世界不同故所見所聞根欲性異故示所行亦有差別者此卽俱證頓漸之機是悉檀隨機性施益之義也釋隨眾生世界不同者卽有三五七九乘機緣不同也釋隨云文明矣斷見者約機且分四品謂上上上中下上上機乘上上乘卽見實相理具一切佛法無缺少也卽圓頓入也上機見實相事一切法無非實相故此人得事不同理謂須假緣修方便顯出此理次第修行故此別教也中機見體法空眞下下機折空眞隨見聞處悟解脫破惡故是對治也隨見聞處歡喜是爲人也隨見聞處得入理是第一義也故立根欲性異根卽世界欲卽爲人性卽對治異卽第一義也願見長者示長願見短者云短如此悟解在機故菩薩示亦超四悉檀之益也更別示者前本文云一生可證者約理也經雲龍女者約事也且理者圓極之理無初中後一念備足無所闕少頗有凡夫初發心時便登正覺者此理卽有此事卽無也能知此理具足圓滿者此身心而是三身三徳十界三法具足一心三觀是了了分明見具足無減修若備此知卽是一生可修一生可証之義離此修外無復別論離此證外無復可證卽是此生得義不待進位登到初住方破無明耳夫無明是出假名若知無明卽是明明了何處更有無明只爲朝夕行住坐臥卽全是無明若能了達卽此朝夕行住坐臥便是明了不得將明了了見之是無明若爾者眾生作明白之見行旣非是明菩薩更示何法而令求解脫耶可云發心畢竟二不別是其義也今理旣備心令此知依法行卽是到妙覺地豈假歷別方便諸教簡粗顯妙千徹萬途耶我今能如是知亦如是行如是證任運如是觀智恆隨彌又彌明轉深轉固功徳智顯故四十一位始末並如卽大品云初阿後荼無二無別此是理具頓見頓修非謂不修而自進路名之曰修故經云煩惱卽菩提結業卽解脫生死卽法身不待斷然後證故是頓故是圓也舉龍女答是事也終不以不修而自得果今且舉此事作答證其圓頓得而有積修之義者正是龍女初發心時一發一切發圓見中道理能依圓而修但於事戒緩而受於龍報而於圓乘急於彼法華中而現作佛事故於此生而速證圓位之義如此故不應別覓其證也如此說者可以意會之不可以事求之難云。

第三十疑問止觀中用气治病文謂吹呼嚂呵噓﹝口﹡詩﹞皆於唇吻吐納轉側牙舌徐運心帶想作气者疑云此等六气一一作气其如何等。

答如文○吹去冷鼻徐內溫並是一一作乃至﹝口﹡詩﹞去勞乏鼻內和補皆出於口門吹者其相如吹火法是鼻中徐徐納其冷气內於腹中帶想者帶涼冷之想想其涼冷之气從鼻湍入至齊輪繞香輪又還到鼻帶其涼冷之想想其气出入所到一畢已又更作重吹重納取缽中綃了覺以噓涼也是以一法也呼气者依名作气呼﹝虎胡反﹞呼法如此此經舉出盡後還出鼻中徐徐納同得體涼此兩气共治乏用鼻內和補嚂气亦如呼气法盡气任去依嚂名依气治法如文呵噓﹝諿﹣耳﹢可﹞各依名呼召之卽是也但依虛言呼喚依字呼之卽是只爲彼方言不同故未語耳又疑云各各作气其如何者若勞乏卽用吹呼气治病及除風用嚂气治一一依文用气次一一和補但覺稍稍有效可卽帶想除之補之是也又息有四伴如文細心推之卽是無別法也又則則則勞則定言上三不是息守之則散則結卽勞守息則定今應去上三伴守第四息大師果果之命人識知如文可解請細詳之卽是又出入有盡有不盡者文具細委之非言示面對方決又云別運十二息者帶假想心若有上來六種疾病此吐納以吐六並納六共十二息以共治之帶假想者如冷須帶暖想若熱須帶冷想想此冷熱息到其病處此謂假想也故名依息帶想卽能治病也然此六气四伴十二息想如文已細作了若得之見文合得𨿽然甚難至難此須面對口決文字中傳示難會也知之。

六月一日天臺山僧維蠲謹獻書於郎中使君﹝閣下﹞維蠲言去歲不稔人無聊生皇帝憂勤擇賢救疾朝端選於眾得郎中以卹之伏惟郎中天仁神智澤潤臺野新張千里之幬再活百靈之命風雨應祈稼穡鮮茂凡在品物罔不悅服南嶽髙僧思大師生日本爲王天臺教法大行彼國是以內外經籍一法於唐約二十年一來朝貢貞元中僧最澄來會僧道邃爲講義陸使君給判印歸國大闡玄風去年僧圓載奉

本國命送

太后納袈裟供養

大師影

聖徳太子法華經疏鎭天臺藏賫眾疑義五十科來問抄寫所欠經論禪林寺僧廣修答一本已蒙

前使李端公判印竟維蠲答一本並付經論疏義三十本伏乞郎中賜以判印光浮日宮丕冒遐裔恩流永劫道徳日新煩黷

聽覽不任悚懼。

僧維蠲謹言

開士維蠲弘傳天臺

智顗大師教教迹貫微妙門了最上乘旨繞諸經諸論之祕密得先佛後佛之定慧非天與玄機神授朗智𨿽白首枯心不能了達今維蠲上人者傳此教已十餘年決疑義如泉流導幽樞若冰釋聽者受者甚聞韶之甘利根鈍根同一雨之潤豁圓載之來叩答

彼土之遙仰兩地空齋一朝玲瓏仁智相逢一何盛也煙波萬里掬玄珠而還雲山巋然搖風期之念又二十載何其敻耶邁佩竹符於名嶽之下聆髙僧之嘉話洗浙煩慮如揖靈泉深戁﹝言﹡甹﹞才不稱所請。

開成五年八月十三日朝議郎使持節臺州刺史上柱國賜緋魚袋膝邁白

圓載闍梨是東國至人洞西竺妙理梯山航海以月系時涉百餘萬道途之勤歷三大千世界之遠經文翻於貝葉鄕路出於扶桑破後學之昏迷爲空門之標表徧禮白足淹畱赤城遊巡旣周巾錫將返懇求印信以爲公憑行業眾知須允其請。

開成五年月

日朝議郎使持節臺州刺史上柱國賜緋魚袋漆邁給

付日本國經論目

大悲經三卷

新譯般若心經一卷

唐梵對書佛頂一卷

仁王經疏一卷

金剛經疏一卷

菩薩戒疏二卷

念經儀法一卷

隨自意三昧一卷

四十二字門一卷

小止觀一卷

華嚴義海二卷

華嚴還源觀一卷

華嚴十玄門一卷

注法界觀一卷

注止觀偈一卷

止觀科節一卷

止觀科文一卷

六妙門一卷

釋氏血脈譜一卷

修禪法行一卷

還源集三卷

佛窟集一卷

大師口決一卷

陳宣帝書一本

圓式論一本

義要一卷

中道因緣論一卷

形神不滅論一卷

法王詔一本

心王賦一本

答日本國問一卷

問釋簽云今法華是顯露等者對非祕密故云顯露於顯露七中通奪而言之並非七也別與而言之但非前六何者七中𨿽有圓教以兼帶故是故不同此約部說也彼七中圓與法華圓其體不別故但簡六此約教說也﹝已上文也﹞今尋文意若約與義則法華經同八中圓若爾此經亦爲頓漸化儀攝之爲不攝耶又約奪義則非八攝若爾者此法華經爲何化儀爲化法此義如何。

答玄文云余經赴緣取益法華惟論布教之元意經云我本立誓願欲令一切眾如我等無異誓以一乘化物也眾生根鈍未堪純一順十方佛於一乘道開出三乘八教接引調熟四十餘年八教未合不得稱意也今正是其時決定說一乘化一切眾生皆令入佛道如我昔所願今者已滿足佛意暢也終從一而歸一廢諸方便惟圓實一乘故八教不攝也圓人佛眼所見眾生卽圓滿法身佛也五義釋題不同諸經諸經有圓圓卽是妙妙體無異將部往望彼有兼但對帶之粗法華惟圓故獨稱妙八不攝也實相爲體體亦無二將部往望諸經實者自實權者自權隔歷不融未同一實今則一相一味故非八也一乘因果爲宗散心小善二乘偏行悉是圓因壽量塵點本地三身方是妙果八教之所未開也斷疑生信爲用燋種根敗能生華果如聾如瘂咸得聰明必死之人更賜壽命如斯之用八教所無也名體宗用旣別教相固合不同故法華經非八教攝也然離八教外無別一教復對化儀化法辯也儀者威儀布致次第也頓漸不定祕密頓漸對五時不定祕密約頓漸中義立耳化法有四藏通別圓揩定軌範不移易也儀中用法法須約儀參而不雜也若單約化儀華嚴惟頓余經惟漸文云鹿苑至涅盤漸也又雲從牛出乳五味皆漸也諸如此文且約化儀法華漸也玄文第一卷

判教相云今經若法被緣名漸圓教者漸卽約儀圓卽約法文句雲華嚴頓鹿苑至般若漸法華是會漸歸頓諸如此文頓是約法此儀法合辧也已今當說法華第一一乘圓妙迥異余妙牛食肥膩卽出醍醐圓頓機擊出無作法輪復有一行是如來行今當爲汝說實最事諸如上文此惟約法明也學人細尋方免雜亂。

問大毗盧遮那經一部七卷薄伽梵住如來加持廣大金剛法界宮爲一切持金剛者演說之也大唐中天竺國三藏輸波迦羅唐言善無畏譯今疑如來所說始從華嚴終至涅盤無爲五時四教所不該攝今以此毗盧遮那經何部何時何教攝之又爲法華前說爲當法華後說此義如何。

答謹尋經文屬方等部行聲聞緣覺故與不空羂索大寶積大集大方等金光明維摩楞伽思益等經同味具四教四佛四土今顯毗盧遮那於法界宮說乃是法身寂光土從勝受名也前後可詳。

問玄義第二云今家破光宅因果之六義一一難之具以四一四六二十四今疑若難昔因果時爲破因果之實體爲破因果上邪執若難今因果亦復然也爲破因果之實體爲破因果上邪執。

答光宅判五時法華當第四時對前三稱妙對涅盤未得常住大師判法華與涅盤同味前四時只一酪味惟粗餘三味有圓圓卽是妙卻成十二妙光宅言法華妙妙未常住未常是粗成十二粗此破執昔粗今妙因果俱實義俱不成也。

問又云正論今意爲二先略用彼名顯於妙義因具三義者一法界具九法界名體廣九法界卽佛法界名位髙十法界卽空卽假卽中名用長卽一而論三卽三而論一非各異亦非橫亦非一故稱妙也果體具三義者體徧一切處名體廣又已成佛久久遠遠名位髙從本垂迹過現未來三世益物名用長是爲因果六義異於余經是故稱妙今疑此因果六義與蓮華六譬若有相對耶。

答玄文第七釋蓮華處云二門六譬各有所擬如文次第取爲蓮故華對此六也。

問又釋簽中釋佛界十如是文云又約現生後論九論十者有現報故名爲有報無生後故亦言無報始自初入變易土中受法身性旣並無復隔生之義故無生後二種報也今疑無漏爲因無明爲緣生彼變易若無隔生者妙覺位佛損生竟時無明爲緣所感之身爲不棄捨爲當棄捨若不捨者虛妄和合所感之身何爲眞身若棄捨者旣有隔生何爲無隔此義如何。

答妙覺位佛覺一切法悉是眞實虛妄和合元本淸淨無可棄捨無生可隔達法性源本無生死名損生竟空中無華何必用遣但佛眼未明謂眞可證謂妄可捨耳。

問法華玄義判釋圓教二諦義云取意存略但點法性爲眞諦無明十二因緣爲俗諦今疑此十二緣爲是生滅爲不生滅若生滅者何故明圓十二緣文云不思議不生不滅十二因緣若不生滅者何故明圓假觀文云達此空時觀冥中道能知世間生滅法相如實而見名入假觀。

答圓人解生滅卽不生滅不生滅卽生滅生滅卽俗俗卽眞世間相常住也能知世間生滅相眞卽俗也但尋大師釋法本不生今則無滅義自分明。

問又玄義云別教無量四諦非前二非後一正說恆沙佛法當名然實通緣諸四諦次第爲論不無傍正初心緣諸無量發心誓願初正以生滅四諦伏通見思傍修三種次正以無生破通見思謗修兩種次正以無量破內外塵沙次正用無作伏無明次正用無作破無明﹝已上文也﹞今疑此斷伏義據何經論華嚴瓔珞仁王新金光明勝天王大品涅盤等經十地攝大乘地持十住婆沙大智等論如是經論𨿽明地位而未有此傍正伏斷請示誠文。

答別人徧學四教初以生滅伏見思此最淺故別人不以此斷用無生斷見思未能卽中故用無量最後方斷無明經論四疑當人各各伏斷今偏語別人學四伏斷深淺互入不專一文所列諸經何足爲證信有別人徧學四教義自明白。

問今疑彼瓔珞經未有忍名然今案仁王般若經初四十心咸爲伏忍今家解釋但信爲伏亦無信忍又復彼經意十地初三以爲信忍四五六地以爲順忍而今家判取住行向名爲順忍如此相違其趣如何又至明圓教位用五忍名不似誠文今疑仁王是明別圓二位若準彼經初四十心以爲伏忍今此圓位取五品位名爲伏忍彼經便舉四五六地以爲順忍今此圓位十信爲順彼經卽以十地初三而爲信忍次三順忍次三無生第十與佛同爲寂滅今義卽舉住行向地等覺爲無生忍但佛獨以爲寂滅忍非但別教忍名相違圓位忍號亦不相似是義如何。

答四十心爲伏者正是別義地前未斷無明故得伏名初三爲信得四不壞信理亦別義也四五六爲順順中也圓家住行向正同此三地經四十心爲伏忍通初後說也圓五品爲伏伏初也十信爲順趣向爲順也但圓教初心卽具五忍且借別位分髙位耳旣是暫借何必全同經次第也智者依義不依語也。

問又云若有爲門從門證果三徳具足不縱不橫因亦如是一法門具足一切法門通至佛地華嚴雲從初一地具足諸地功徳大品云初阿字具足四十一字功徳三門亦如是是爲圓四門相今疑若云一地具足諸地功徳者圓人但居初發心位不應經歷二住已去若經歷者何故今云一地具足諸地功徳也又釋一一字以表一一位如何。

答圓人一住卽攝法界盡住外更無一法可得阿之言無無卽無住無生無上無爲無得四十二字四十二位只是一無住法耳此卽空眞諦也𨿽一位一字具一切位具一切字此卽假俗諦也眞俗不二而能照二卽中諦也點空證位位位皆空日行空中何廢朝夕如人受戒一受不退常寂然何妨夏臘猶存小大此準南嶽四十二字門附往自看。

問又第七卷

明本因文云本因妙者經言我本行菩薩道時所成壽命者慧命卽本時智妙我本行者行是進趣卽本行妙也菩薩道時者是因人復顯位妙也一句文證成三妙三妙卽本時因妙非迹因也﹝已上文也﹞今疑諸大小乘經論明釋迦迹因能化與所化名號甚分明今此本實佛從何等如來最初發大心也本行大道時其別號如何。

答三世諸佛道同同開三顯一開近顯遠開竟三卽一近卽遠經云我於伽耶城菩提樹下坐近也教令初發心湧出初發心遠也我於道場中說壽亦如是此彌勒同釋迦也同卽是同體大悲含一切無復自他遠近無差別國劫名號一切佛通名毗盧遮那國通名寂光通名實報亦無界分壽量但云無始無終毗盧遮那經云我一切本初號名世所依說法無等比本寂無有上皆同壽命同種子同依處同救世者卽我今一念圓解全盡三千三千外無一毫法授記作佛悉迹中事耳。

問判教相文云判教相者卽爲六一舉大綱乃至六增數明教一大綱三種一頓二漸三不定此三名同舊義異也今疑一家文中多用四教判一代教今至此文更立三教何爲正義。

答大綱卽化儀也頓中廣引諸經說頓結云此教相頓非部頓也恐人濫化儀故此結也教卽法教部惟華嚴此乃儀中引法比說也但三不四者祕密非文可傳存義而已今論文部故此略也。

問又云法華八千聲聞無量損生菩薩卽是前熟果實於法華中收更無所作若五千自起人天被移皆是後熟涅盤中收今疑彼涅盤中未有退座五千被移人天得果之文何爲涅盤中收請示其文。

答此準義入涅盤是捃拾教三告大眾有疑當問眾皆默然無疑五千人天是佛弟子四眾之數聞一切眾生悉有佛性悉皆作佛而默然者義當收也。

問玄義第十末文云記者私錄異同﹝云云﹞釋簽雲從記者私錄異同下是章安雜錄記異聞不關於記大師說也故不依文次亦無淺深於中爲二初雜記異聞次惟文下述已推師結前生後初文爲四初料簡般若與法華以辧同異二明經論諸藏離合三明四教名義所憑四破古五時七階不同今疑此文旣云不關於記大師說也今此異聞爲從誰聞請示其人又尋簽意初從記者私錄已下至訖一無二焉是當正明異聞文紙數稍及五六枚也然就其中義門繁多爲用不用爲當簡用此義如何。

答異聞補贊防毀極爲藻鏡況章安助釋不共般若亦授記聲聞大師未出不共卽圓圓人知一切法有安樂性聲聞何不作佛般若未明說耳。

問今疑若依後釋者以迦葉等旣名定性令在法華授菩提記何故初釋云若定性者彼土得故未來得故此義如何。

答定性未來得是不預法華會不遇佛人自謂滅度更於余國謂方便土也敗種是通彈呵非謂便是定性迦葉是最尊重弟子尙是定性何處更有不定性依疏說好。

問又法華疏第二云屍棄者此翻爲頂髻又外國喚火爲樹提屍棄此王本修火光定破欲界惑從徳立名然經標梵王復舉屍棄似兩人依釋論正以屍棄爲王今經舉位顯名恐目一人耳乃至云初禪有梵眾梵輔大梵今舉主攝諸也光明者二禪也﹝已上文句文也﹞淨名疏第二云屍棄者此云火或云火首又言蠡髻似蠡故也望法華序恐是二禪王所言等者三四禪也﹝已上淨名疏文﹞今疑若依法華疏者屍棄是初禪主何故淨名疏云望法華序是二禪王此義如何。

答梵王爲三界主二十五有別立一名住在初禪初禪不全攝如一刕刺史不得攝爲一刕人或住諸禪亦管欲界梵云屍棄唐翻火頂天竺自有二說一云火謂火災頂如頭頂此初禪也一云頂謂頂蓋火不到處二禪也大師依天竺具此二說。

問疏第五云如身子六心中退大記云六心中退者準瓔珞意身子於十住中第六心退恐是爾前見思俱斷至六心時見猶未盡六心尙退今疑若別位者初破見正入初住從二住至七住破於思假八九十住正是侵習若圓教位者初破見假正是初信從第二信至第七信是破思假八信至十信斷正習盡十住已上斷無明或分身成佛今言六心見猶未盡者是何位。

答大師菩薩戒疏云身子六住退有云是六信六住義終難成旣墮邪見六住無此義只應呼信爲住耳別教七住斷見六未斷見墮邪義成。

問摩訶止觀第一明圓頓觀文云圓頓者初緣實相造境卽中無不眞實系緣法界一念法界一色一香無非中道輔行記云自山家教門所明中道惟有二義一離斷常屬前二教二者佛性屬後二教於佛性中教分權實故有卽離今從卽義故云色香無非中道此色香等世人咸謂以爲無情然亦共許色香中道無情佛性惑耳驚心今且以十義評之使於理不惑余則例知一者約身言佛性者應具三身不可獨云有應身性若具三身法身許徧何隔無情二者從體三身相卽無暫離時旣許法身徧一切處報應未嘗離於法身況法身處二身常在故知三身徧於諸法何獨法身若徧尙具三身何獨法身乃至十者隨教三教云無圓說徧有具如彼記今疑如雲若三身性徧諸法者何故在有情身有知覺義在非情中無知覺義又如有情發修成佛無情亦應發修成覺何故不爾復如殺害有情得罪伐無情等亦應得重故何不爾此義如何。

答大師要決者一心三觀也一念心起起無起相徹應惟空三際寂然了不可得無見聞覺知相無眼耳鼻舌身意相空觀也一念心起有三千世間相國土世間一千山河大地日月星辰是也五陰世間一千染淨一切色心是也眾生世間一千六凡四聖假質是也一念心起三千性相一時起也一念心滅三千性相一時滅也念外無一毫法可得法外無一毫念可得也此心性圓明一而能多小而能大染而能淨因而能果有而能無故一一色一一香一一念介爾有心卽具三千也一處見多多處見一一念卽多劫多劫卽一念重重互現諭天帝珠网此假觀也一念心起起而無起三際寂然無起而起起三千性相非空非假雙照空假此中觀也說卽有三名字照時不作三一解只念念見自心性任運非三非一亦不用破除身心亦不要安立境觀念想斷處一切時中任運心常三觀也人無圓機自謂我是凡穢我多煩惱我智慧劣布我是生死人乃翳眼見空華空中實無華也圓人觀明觸事全同古佛非分同也何以故法性圓理三徳三身只是一念不可分故此圓理亦無次位爲人未能任運常觀觀有斷續我性未破破而未盡故分六卽四十�位點空接引令自彊不息或謂凡人但有佛法身性未有報化徳用此乃別教中解非圓意也圓觀惑業苦三本自無性全是三徳三徳本無住處住惑業苦中三身三道悉是假名畢竟空中了不可得無惡可捨無道可證才見有一毫理可依泊者便是妄境牽生心三觀不明也學人嫌惡貪嗔癡作意斷除殊不知此嫌惡心自是惑也若才覺起卽照此起處自無性不可取捨三觀明也若別作對治別作眞如實相解別作佛菩薩想別運身心徧法界想此並非圓意前三教用心人也圓人卽念無念耳若謂能覺所識別者是心苗非心性心性者三觀中所明是也三觀明時不見有情無情佛與眾生若罪若福在我觀內在我觀外在我觀中皆不可也。

問又云陰入皆如無苦可捨無明塵勞卽是菩提無集可斷邊邪皆中正無道可修生死卽涅盤無滅可證今疑言苦集卽滅道者爲滅苦集名滅道耶若爾者何爲卽是又三乘權教亦滅苦集以爲滅道與此何異又若不滅苦集二諦爲滅道者迷解混亂何爲四諦此義如何又撿起信論云如大海水因風波動如是眾生自性淸淨心因無明風動若依此文風卽非水何爲無明卽是菩提此義如何。

答金口誠言誰敢不信須知我今一念圓解現時徹三際包十方染淨罪福悉在念中念無住處全在染淨處念卽中理更何染淨而不中乎罪福若在念外念未中也若在念中有何混亂念中不見有苦集故言斷苦集本無復言不斷圓人不斷而斷也。

問又約六卽顯是文云若無信髙推聖境非己智分若無智起增上慢謂己均佛初後俱非爲此事故須知六卽謂理卽名字卽觀行卽相似卽分眞卽究竟卽﹝已上文也﹞今疑藏等三教明所歷位各有誠文今此六卽義致圓滿未有經論分明誠文何等聖教的出其名請示誠文。

答如大師引釋論五菩提證卽義豈非證文華嚴圓聞圓信圓行圓位圓莊嚴圓建立旣言圓圓乃卽之異名若別有經大師應指今旣義立學者何疑。

問輔行決第二引占察經云觀有二種一者惟識謂一切惟心二者實觀謂觀眞如惟識歷事眞如觀理文今觀於十界四運義當占察一切惟心﹝云云﹞今準此等文惟識惟心其趣全同更無差別然今案大唐天臺山道邃和上決云惟識與惟心其義不同惟識者未泯境故惟心心境不二故惟識者亦狹亦淺所以者何存境故惟心者亦廣亦深何以故不存境故今疑若準此決惟識惟心其義全異二師所立其趣如何。

答心意識三體性是同名相有異若言積集名心思量名意了別爲識此對六七八識得名也若言一切惟心造心生則種種法生此意識總名心也若言識性平等識別已來此心意總名識也若言非意所圖思量不及此心識並名意也若言稽首惟識性卽佛性佛性是常心是無常此識深心淺也若言心性卽法性法性卽眞如八識波浪此心深識淺也此心意識性並眞如理相並分別事相識淺心深此四悉隨宜爲說無妨。

問法華三昧身開遮中分別十門至其第十證相之門約上中下各出三品三三九今疑然修證相必當須依佛菩薩說未知此等九種證相出何經論請示誠文。

答大師親證豈得不信上上品卽初住豈無經文下下品諸經或云聞異香精神爽利豈非誠言。

問果報章云第三爲明菩薩淸淨大果報故說是止觀者若行違中道卽有二邊果報若行順中道卽有勝妙果報記云言果報者在實報土若言實報無障礙土必出方便有餘之外今疑圓頓中道正觀本破無明期寂光土何故實報以爲其期彼實報土順道法愛爲因無明爲緣生彼土故應非中觀所期果故。

答四教對四土教道說也差證法身時一切法界中事爲實報土事事無礙也約理名寂光也寂光對法身實報對報身報身稱法界身土可分乎約智名報身約境名實報土約理名法身法身寂而常照名常寂光土照只照三界處四身四土豈在東西無明爲緣生方便土非實報實報用三觀爲緣耳。

問體相章云明字義縱橫不縱橫小乘有三師大乘亦三師其所立義具如止觀今疑文中𨿽出大小六師所立未審其人何等經論出此立義請示所據及以其人。

答諸師縱橫旣言諸師固不專一經一論作此解者今人極多將此勘人看誰免過。

問又云一而三故不橫卽三而一故不縱不三而三故不一不一而一故不異此約字用釋也眞伊字義爲若此輔行記云下約字義釋者只是三點同是一伊顯是一伊而有三點是故伊字非縱非橫不同舊義故曰眞伊今尋文意不縱不橫只是點字﹝牙﹡牙﹞牙相卽只得其名若爾橫川走火亦復點字相應卽得名爲不縱不橫何用新伊此義如何又涅盤經哀嘆品云何等名爲祕密之藏猶如伊字三點若並則不成伊縱亦不成如摩酰首羅面上三目乃得成伊三點若別亦不成伊我亦如是解脫之法亦非涅盤如來法身亦非涅盤摩訶般若亦非涅盤三法各異亦非涅盤我今安住如是三法爲眾生故名入涅盤如世伊字今尋經意只約三點明不並等非點與字﹝牙﹡牙﹞牙得爲不縱橫等何故今釋與經意異此義如何。

答今出梵字樣∵此梵書伊也川此橫川也灬此走火也氵此瀝水也橫川走火瀝水豈同∵也∵此並合也∵此點﹝牙﹡牙﹞牙也字諭旣明三徳可想。

問方便章明乘戒四句文云二戒緩乘急者是人徳薄垢重煩惱所使是諸事戒皆爲羅剎毀食專守理戒觀行相續如上覺意六蔽中用心乃至云破事戒故受三惡身持理觀故見佛得道今案持相文云前來諸戒律儀防止故名不具足中道之戒無戒不備故名具足又云理觀觀心論持戒者具能持得上十戒也若準此文乘急之人無戒不備何故名爲戒緩亦名爲破事戒故受三惡身。

答急有圓分分者對自身事戒全無且有解心故名爲急若對俱急人此乘猶緩未榮修故解成種子未免三途若圓急人卽成妙覺況有墮落應知緩急有千萬品不局四句。

問安心章云無明癡惑本是法性以癡迷故法性變作無明起諸顚倒善不善等如寒來結水變作冰堅今疑癡迷與無明此二有何殊而云癡迷故法性作無明又元初癡爲從法性起爲法性外起苦法性起者法諭旣不合若云外起者無明癡迷法本非法性也又元初法性由何等因緣而起癡迷也此義如何。

答涅盤云無明與明愚人謂二智者了達其性無二無二之性卽是佛性十界中九界愚人也佛界智者也佛界不偏果佛圓人開佛眼者也圓眼所見無明本無是法性也九界未有佛眼所見法性悉是無明也亦何定一亦何定異觀行人佛眼同古佛見也。

問次位末引文云能爲他人種種解說淸淨持戒柔和者而共同止忍辱無嗔志念堅固常貴坐禪得諸深定精進勇猛攝諸善法利根智慧當知是人已趣道場近三菩提若爾五品之位在十信前若依普賢觀卽以五品爲十信五心但佛意難知赴機異說借此開解何勞苦諍今疑所引經文甚不分明如何今判五品在十信前又普賢觀何等文中以五品位爲十信五心此義如何。

答五品出自天臺經論無的名大師旣住其位附法華普賢出此名目文不分明實如來難欲存別圓出入說耳五品對四教藏對五停心通對乾慧性地別對十信十信有兩文出一云七信斷見八去斷思一云十信伏惑十住斷見思圓人初信斷見五品是假名伏位故是信前也若五品卽五信或十信卽一品分二信可約別教也。

問又破徧文云就文字論乃當如此意則不然見思卽是無明無明卽是法性見思破卽是無明破無明破卽是見法性入實相空方名破法徧也記云若從文說見思障眞無明障中若從意說見思之外無別無明無明體性旣卽法性當知見思亦卽法性若見見思無明法性是約名等五卽論徧若取見性應至五卽論破何須必至分證究竟名徧﹝已上文也﹞今問若見思惑卽無明者何故文云初信斷見二信已去斷思惟惑八九十信斷界內外塵沙惑也十住已去斷無明惑又見思等卽無明者初信位應見中道何故待至初住方得見耶又輔行記釋意不明其趣如何。

答圓人無心斷惑但作一眞法界觀粗惑先去眞諦先立名爲十信無明後斷中道方立受十住名元只一心誰云去取煩惱尙菩提偏眞豈非耶。

問又釋修中位文云始自初品終至初住一生可修一生可證不待位登七地爾乃修習何暇歡喜始入雙流今疑若始自初品終至初住位一生修證者誰爲其人耶若龍女者龍女是應前世種修是非一生修証之例何者此是戒緩乘急人故若無其例此義何成又起信論云是菩薩或示超地速成正覺以爲怯弱眾生故或說我於無量阿僧祇劫當成佛道以爲懈怠眾生故能示如是無數方便不可思議而實菩薩種性果等發心則等所證亦等無有超過之法以一切菩薩皆經三阿僧祇劫故但隨眾生世界不同所見所聞根欲性異故示所行有差別﹝已上文也﹞若爾速成是方便說何故文云一生可修一生可證。

答決定三阿僧祇決定一生得皆對機破病言耳華嚴九世十世在一念中亦何長短遠近杜順是文殊化身云一念照入於多劫一一念劫收一切時處帝网現重重一切智通無礙礙華嚴相海品云地獄天子聞天鼓音悉登十地何曾要待三祇若不信者縱過三祇亦恐未證一性往望誰權誰實上人能問那知不近佛來且據今身言一生耳。

問气治文云用气治者謂吹呼﹝口﹡熙﹞呵噓﹝口﹡詩﹞皆於唇吻吐納轉側牙舌徐詳運心帶想作气今疑此等六气一一作气其如何等又云口吹去冷鼻徐內溫口﹝口﹡熙﹞去痛除風鼻內和安噓去滿脹鼻內安銷﹝口﹡詩﹞去勞乏鼻內和補﹝已上文也﹞言內溫和安安銷和補者各各作气其如何也又云息有四伴有聲曰風守之則散結滯曰气守之則結出入不盡曰喘守之則勞不聲不滯出入俱盡曰息守之則定﹝已上文也﹞今疑守之則散則結則勞則定者其相如何又出入不盡出入俱盡者其相如何又云次別運十二息者謂上下焦滿增長滅壞冷暖衝持和補此十二息帶假想心所以者何若初念入胎卽有報息隨母气息兒漸長大風路滑成兒息出入不復隨母生在異處各各有息名報息依息者依心而起如嗔欲時气息隆盛此名依息前六气就報息帶想今十二息就依息帶想故不同前也﹝已上文也﹞今問何謂上息乃至補息耶又前六气就報息帶想今十二息就依息帶想者帶何想耶。

答呵等六字但依唐喚牙舌自相當彼國字同喚別故未悟耳依報息任運父母生身息也想息運想作也冷想暖補熱想冷補但學者多用者少大師十法觀具如止觀損益文處說並口決一卷附往當自審詳。

承和十年五月七日從內裏賜左小將藤原良相大夫副狀送

山家

義眞疑問

一付法藏人非惟小乘者有大乘聖者事

二付法藏人傳法一代時教經律論禪事

三智度論龍樹所造千部論中出從何論耶

四通教三乘共之名六地已上事

五通別通圓有三根不同事

六大論中五種外加現般無色般立七種般事

七鳥空鼠卽如虫食木等譬之事

八三軌天臺約體一章安約名異判等事

九秋收冬藏之文有二義事

十光音徧淨天之名有舊譯新譯不同事

十一別菩薩所學藏通別各開三教別人事

十二不離貧女家得金卽取金有次六事

十三準西域記崇山四周爲外部上茅等事

答修禪院問

菩薩羅漢且約時人迹中說旣解一乘皆登住已上證法身地繼佛傳燈豈小乘人事須知二十四人有是古佛有賢劫當成佛有十地菩薩者也亦有記傳別說通說如法華疏釋聲聞眾竟總說本迹中明。

傳何法者一代時教一乘妙理俱能傳受經律論禪俱祖二十四人故後人不能具遂分禪律言滅後傳付者作傳家敍述如此非滅後方受也。

智度出何論龍樹造千部論何但三部大悲方便等是宗論自建宗立理也智度摩訶衍是釋論釋經文今之疏流也故不從彼出。

從乾慧至第六三乘名未分共聲聞至七地共支佛至八地聲聞不侵習不到八地也九地共菩薩佛與菩薩同也轉入第十無共名惟佛極果也尋文義勢如此三乘共斷正使羅漢不斷習至七地已辦也幸不違經何必破句。

通教菩薩位寬者通通通別通圓有三根也上根六地齊二乘七地出假或聞中伏斷無明中根八地下根九地若伏若破並不定伏卽教接入別行向破卽證接入初地不可定斷七八九也無十地人佛是通果果卽別人行向地也故云果頭無人。

大論有七種般涅盤一現是欲界身般五那含爲五是色界般第七無色般今上流無雜修人是五含之一故是色界攝不是論中無色般數科目別故。

鳥空鼠卽如虫食木偶得成字指事譏耳不合問何虫何鳥解字解空。

三軌大師約體一體一故出諸權章安約名異名異故別對教相意欲覽總識別乃非一非異亦不相違秋收等文有二義實如髙解但玄義只要證聲聞惟圓一味故引文至更無所作涅盤復開四教故有闡提無分各有其意引亦何妨三慧旣證玄文只可從本。

經雲光音徧淨天舊譯雲光音二禪通名也徧淨三禪通名也新譯云少光無量光極光也故知光音通名也旣作通說第一天與二禪鄰接初禪初成故第一天先下耳疏約別名故第三天也。

三各開三卽別教者別人徧學四教學藏通法藏通各三豈非六乎別人學通非實藏通人別教自分又三豈非九乎四百五百此兩結集三藏六百年撰集婆沙論三會旣別年人豈同。

不離貧女家得金卽也貧女得金卽富可諭眾生悟圓卽佛取金有次豈非六乎耘除艸穢伏惑也掘土近金似見有物物未分明豈非相似經𨿽無文豈無此理八十八千古舊本有疏斷不可今並不行何復更覓。

準西域記崇山四周以爲外郭此說上茅城上茅城北小城乃名王捨王捨去上茅城可二十里靈鷲是上茅羅城內子城東北角此記是玄奘說玄奘唐人貞觀年遊西域據所見錄經論依古指上茅爲王捨城旣不同東西亦別佛說久遠通指五山眞諦別示五山處所白土卽靈鷲在山城中亦不相違也。釋疑

一盧捨那佛所說戒人法權實

二二種五種惟識八識九識色心

三卽身成佛者爲在初住爲復在相似

四解廣髙長者卽身入佛位入法華三昧否

五斷惑不斷惑成佛又艸木成佛誠文

六權實誠文又法相三論華嚴三宗諍論是非

日本國內供奉光定法師疑問

疑云盧捨那佛是他受用法身國淸百錄智者大師普禮盧捨那臺上之佛是則別教佛也佛若是權所說之戒亦應權也今盧捨那佛所說戒旣自性淸淨戒卽是本原眞實何故所說戒體是實而說戒之佛是權若言自性淸淨戒是毗盧遮那佛所說者毗盧遮那是自受用法身對誰說於自性戒乎案普賢觀經意戒之和上是大日如來經云釋迦牟尼名毗盧遮那徧一切處等故此和上所說戒可名自證戒也佛旣是實戒亦應實未審大日如來赴機說者爲他受用佛戒爲當自受用佛戒又此赴機所說戒爲自證戒爲非自證戒請示權實同異。

述曰別圓二教並具三身且別教有教道證道二說若據教道人法俱權以教道詮離邊兼果頭無佛故所以教道自他受用並是權意若入證道證理同故自他受用並是眞實以其果頭有實證故所以臺上之佛不論自受用據教道則二佛皆權據證道則二身俱實也戒之權實惟佛所說然夫戒體非權非實但由教道證道權實有殊遂使內證自性之戒致有權實之異如水本來非方非圓惟隨器然爲方圓之相又自受用他受用者只是一體上二名也自內證理受用法樂名自受用將自所受微妙法樂向他菩薩宣說全彼受用此妙法樂名他受用故隨其作用兩向得名然其佛體元來是一矣戒體本無自他之異隨佛方有自他之名將自證法向他說之因知自受用佛戒他受用佛戒其體同也若圓教三身俱實戒體必是自性無作亦以自證赴機說之說默自他受並是同體此義易知﹝云云﹞。

疑云有人建立二種惟識一者性惟識二者相惟識性惟識者以眞如等無爲諸法爲體相惟識者以有爲諸法爲體五種惟識者一識之性故惟識謂眞如等無爲法也二識之自性故惟識謂八識也三識所依故惟識謂五根等也四識所緣故惟識謂六塵也五識之分位故惟識謂不相應行也今疑約八識建立色心爲復約九識建立色心又八識色心與九識色心同異如何又八識色心爲是生滅法爲復不生不滅﹝云云﹞。

述云八識九識者數之盈縮非碩異也第九是識之本性八觀是識之相用迷性乃八識俱縛造業升沈故有六道之殊悟性卽八識俱解脫悟有淺深故四聖差別性之與相如水及波性相俱舉故立九識若沒性存相只立八識所以八識九識皆無妨也如言第八海中七識浪起者相中論用也如來逗機奢促隨時苟執一邊仍同眾盲之觸象﹝矣﹞又八識色心者卽生滅悟者乃知不生不滅本來不生不滅今誰滅乎色心同異者若直論法性論之色心皆是法性以法性無異故色之與心並無差別法華經云十方佛土中惟有一乘法等華嚴經云三界惟一心心外無別法心佛及眾生是三無差別迷此理則固執色心異也若了差而無差無差而差則任說同說異於理無失﹝矣﹞。

疑云卽身成佛者爲在初住位爲復在相似已來若言在初住者從分段入變易必有隔生義如何得云卽身成佛若言卽身成佛只在相似已來者依何經論而立斯義又南嶽思大師及智者大師親說卽身成佛之義請示其文。

述曰卽身成佛爲在相似爲復在初住有何憑據者若直就心悟論之不同觀行名字回心卽佛若論徧應法界分影自在之時相似初住卽身成佛皆得何者常途所云由相似後心斷初住之障方入初住若相似位中不斷無明何由可入初住之位相似位人決斷無明八相成佛方名初住所以斷障見理之功正在相似當其惑障已除與理冥會之時方得初住之名若以斷障入住之能卽身成佛正在相似位中然證理已後能起眞應方名初住由將相似之身入初住故住亦卽身成佛況復不捨初住之身極登妙覺哉然從分段入變易故有隔生入者有卽生入者若入變易後定無隔生之義法華經云父母所生身得淸淨六根無量義經云卽於是身得無生法忍驗知卽身成佛有憑可信南嶽雲一生欲入銅輪之位領眾太早只淨六根止觀明中道觀云一生可修一生可證玄義云圓教肉身菩薩一生有超登十地之義斯乃二聖口說卽身成佛之文然只淨六根者是大師監失光藏徳謙讓之言爲遮凡夫疑悞故也法藏法師雲南嶽天臺徳行難測爲是等覺爲是妙覺此方名徳多雲南嶽大師應是地上之聖不爾何能於此唐國捨方便生日本爲國王大作佛事此乃自在所欲生應法界之用也天臺和尙能融萬法爲一心於一心上點示萬像吐訥自在辧才無窮在眾獨步能感物心在生滅後奇異甚多若非大聖何得如此因知藏公之言有實可信。

疑云一法界具九法界名爲體廣九法界卽佛法界名爲位髙十法界卽空卽假卽中名爲用長解此義者凡夫卽身入佛位否又於一念中一法攝九名爲體廣一念中九無非佛法名爲位髙一念十法無非三諦名爲用長得解此義時便於卽身入法華三昧爲復於異世得入耶又以父母所生身得解此義修行之時卽此一生入於何位頗有知而不修行者自然得入聖位否若言有者六卽位中入於何位。

述曰所言解十法界髙廣義卽於此身入佛位否等者若論性徳不簡凡聖無始已來未曾不具據此論之卽此凡夫無始之時早入佛位豈至今世論其入與不入耶若論修得只是顯得本有之體也理無漸頓之異顯之遲早由人勤怠卽生隔生思之可知𨿽卽本來具足然惟知而不修者叵有得聖之期如臨路不行終是無達期所以知性具足之理須勤修行矣入法華三昧準之可知。

疑云斷煩惱成佛爲復不斷煩惱成佛若言斷煩惱成佛者便同三乘教若言畱煩惱成佛者旣有煩惱障何得成佛又此惑者爲離身外有爲當不離身有又體徧一切處名爲體廣已成佛久遠名爲位髙從本垂迹三世利物名爲用長得此意修行者於凡夫卽身得入分眞究竟位否若言不入分眞究竟位者卽身成佛則有言無實又卽身成佛及艸木成佛若有經論誠文請示其文夫立義者有誠文則可信無文則不可信也。

述曰且言斷煩惱者成佛爲復不斷煩惱成佛等者煩惱當體卽空假中若斷煩惱卽斷三諦菩提卽煩惱如金卽師子煩惱是菩提如師子卽金也處煩惱大海起法界廣用方名不斷煩惱起諸解脫然實相非斷非不斷如來隨機張网多目𨿽說斷說不斷然在佛心斷而不斷不斷而斷非斷非不斷若曉斯意斷與不斷無妨夫圓教菩薩心行如海以萬法爲化門若嫌同三乘殊乖普門示現﹝矣﹞煩惱不在身內不在身外不在中間然亦不離內外及中間如是而有又言得體廣位髙用長之意修行於凡夫卽身入分眞究竟否者此義已如上十界髙廣中意然久遠成佛不出今之一念三世利物何曾異時自心具足百界三千有佛無佛性相常然住但以無明所覆累劫不見若返迷還源之時回心卽佛三身四徳具足無減以此觀之分眞究竟在凡一念若論修得隨惑厚薄見理明昧仍有地位之階降若根利障薄者一生可獲鈍根障重者二生乃至多生得到聖位不令定判﹝矣﹞且如相似後心入銅輪者入變易後無隔生義豈非卽身入究竟乎立義有據卽可信無憑則不可信者荊溪笑曰愚者守文智者尋義艸木成佛有誠文否者毗陵所制金剛錍論盛談斯義請往尋之。

疑云一乘爲實三乘爲權者其義如何請示權實誠文此間法相宗惟立三乘雲於三乘中菩薩爲實二乘爲權三論宗又立三乘雲菩薩爲實二乘爲權華嚴宗立四乘雲一乘之外別有三乘一乘相對而爲四乘乃云一乘是實三乘是權此等三宗互相諍論請判是非﹝云云﹞。

述曰所以三乘是權一乘是實者一乘是隨自意語故說爲實三乘是隨他意語故說爲權開三顯一破三顯一故與諸宗永異法華經云佛以方便力示以三乘教明知三乘皆是方便權示又云十方佛土中惟有一乘法無二亦無三今爲汝等說最實事世尊法久後要當說眞實等固知一乘爲實灼然有據然諸家執諍不可制止此方所論彼國亦諍隨宗生計何得無諍若夫髙廣包含深契佛意者惟是天臺宗﹝矣﹞。

唐會昌五年三月二十八日上都右衛體泉寺義學沙門宗頴上

釋疑

一法華經六十食項與五十半日意趣

二初發心住百佛世界其趣

三生佛不異何度眾生

四圓實報與別實報同異

五建立四教與開漸四教同異

六本地釋迦與毗盧遮那同異

七毗盧遮那經與法華經前後教部所攝

八卽身成佛時無明所感之身捨不捨

九非情艸木等自成佛說法否

十究竟佛位性惡斷不斷

日本國比睿山延歷寺天臺法華宗內供奉大徳徳圓法師疑問壹拾條

第一法華經六十食頃與五十半日疑

法華第一云六十小劫謂如食頃又第五云五十小劫謂如半日又雲從地湧出以諸菩薩種種贊法而贊於佛如是時間經五十小劫又第七云出廣長舌放無量光現神力時滿百千歲等﹝云云﹞今疑云法華經是八个年說然今經云五十小劫及百千歲其意如何若約晝夜月時年爲劫者應云八日八夜八月八時八年也今五十六十小劫及百千歲者意趣如何天臺法華文句云五十小劫與半日者此是時節不思議又云解者卽短而長謂五十小劫惑者卽長而短謂如半日又云如世人苦則以短爲長樂則以長爲短表重法之志故寄時云耳﹝云云﹞今疑云法華之日誰爲惑者誰爲解者惑者有苦則可卽短而長謂之五十小劫解者有樂乃可卽長而短謂之半日云何地湧之眾謂五十小劫靈山之眾謂半日。

通云旣云不思議時節不妨五十小劫爲百千歲等並遠八年之內十方三世猶未出俄爾一念況五十小劫如半日之間六十小劫如食之頃何足怪焉固知百千歲月不足爲長食頃半日亦未爲短以不思議時節非定長短故也所言法華之日誰爲解者誰爲惑者云法華之席已有發起等四眾都攝迷解者盡且七種具足煩惱性人有七種上慢三種無煩惱人具三染慢未聞七諭三平等之說皆名惑者聞而悟解方名解者諸求三乘人未蒙三周一乘之時皆是惑者聞已領解方名解者又開三顯一之後未聞壽量已前有昧久遠成佛理者皆名惑者得聞壽量已後方名解者況乃本迹二門發起影向內鑑而扣擊者豈不是解者乎解者有苦有樂之釋亦不思議之一意也靈山之眾未必皆是惑者地湧之人亦非皆是解者所以然者靈山已皆悟一乘不思議理固宜是解者乎地湧之眾皆有所化誠知未必皆是解者又不言地湧之眾但謂五十小劫靈山之眾但謂半日但包含而云五十小劫佛神力故令諸大眾謂如半日此乃本不思議之一端也解者非惟了達卽長而短亦能曉知卽短而長惑者但怪半日之忽過未知所經之長劫又不測半日能容五十小劫之根源云何得短而長之理由斯致有解惑之殊耳。

第二初發心住百佛世界疑

華嚴經第二十卷

十行品第九善法行菩薩成就十種身所謂入無邊法界非趣身滅一切世間入無邊法界諸趣身出一切間等又第十眞實行文云念念徧十方世界念念普詣不可說不可說諸佛國土念念見不可說不可說佛及莊嚴淸淨國土等智度論云以一三千大千世界爲一數數至恆沙爲一佛世界經數此世界復至無量恆沙爲佛一佛世界所化分齊瑜伽論云初地菩薩一念之頃經百佛國土供養百千佛等然有華嚴師依此等經論以世界性世界海世界種爲一佛土又相宗以百千三千界爲一佛土今天臺法華玄義云初住斷一分無明顯一分我性橫則百佛世界分身散影作十界像利佑眾生等今疑橫則百佛世界者爲一百三界稱百佛世界爲當百三千界爲百佛世界又取智度論世界相等爲百佛世界爲復相宗所云百千三千界爲百佛世界請示其趣。

通曰諸經論明佛土各不同且據說梵网經一蓮華臺周匝千華葉一華葉則一三千大千世界便是一釋迦佛土千華乃一千三千界千佛國土也臺上之佛以此一千三千界爲所居土若據千釋迦各居三千界卽一千三千界爲千佛國土卽第二地戒波羅蜜菩薩所居佛土也若爲初地菩薩所現佛身坐百葉蓮華臺一百華葉則百三千界每三千界各一釋迦便是百佛世界初地菩薩所居佛土也初住共初地證道同圓知初住菩薩於百佛世界成佛利生者卽可一百三千界爲百佛世界也第二住於千佛世界成佛利生等準例可知有云百千三千界爲一佛土者據第三地說耳所以然者爲第三地所現佛身坐百千葉蓮華臺上百千葉乃百千三千界每三千界有一釋迦於百億三千界爲主百千三千界是百千佛土卽當第三地菩薩所居佛土若臺上佛卽以百千三千界爲一國土故云百千三千界爲一佛土也住準地說可知隨其地位所悟法門所爲佛事皆轉倍於前展轉殊勝深廣以此觀之智論所說世界性海種爲一佛國土者應是鄰極者所居也此乃一往豎辧地位耳若橫論之從初一地具足諸地功徳且初住菩薩於百佛世界分影利物之時徧於法界任運現身妙覺已來諸地賢聖所居佛土所證法門所作佛事於此初住皆隨分見之知之作之矣據此初住百佛世界成佛之時徧於法界皆一分轉以圓人從初徧現之法界之理才入初住證理之時分證法界眞如之理皆見一分解脫但有明昧宜顯優劣之殊然惟說初住百佛世界成佛利生者豎辧當位正動機顯益之齊限而已諸位行相比準可知。

第三生佛不異何度眾生疑

法華玄義及四教義等云若知涅盤卽生死是爲無作之苦諦若知菩提卽煩惱是爲無作之集諦若知生死卽涅盤是爲無作滅諦若知煩惱卽菩提是爲無作道諦以非生死非涅盤非菩提非煩惱是一實諦一實諦論此四諦者卽是無作四實諦又云無緣大慈觀生死卽涅盤煩惱卽菩提與眾生此滅道之樂也無緣大悲觀涅盤卽生死菩提卽煩惱欲拔眾生此虛妄苦也今疑圓教初心不觀夢法專觀緣起彼緣起法色心不二生佛不異生死涅盤非異虛煩惱菩提體無二何生有苦何法是虛與云誓度眾生拔虛妄苦其意如何若言觀有實眾生有實苦者同於三藏若言見生之與苦皆是幻者同於通教若言見次第者同於別人三種慈悲旣已混亂此義如何。

通曰法體本來非生死非涅盤非煩惱非菩提不可言是一不可言是異無苦集可斷無眾生可度但以妄想分別於無想中妄想執有相無苦集中生苦集相隨妄所見無始相續自積苦集輪回不息由此諸佛菩薩慈悲之用無休息時遂於無言說中假立道滅之說本無相中彊說苦集之名度寂滅之眾生斷如虛空之煩惱不得在其拔濟之不歇終日斷之不見有眾生可度不見有苦集可斷旣無苦集之相矣道滅之詮本寂焉以達苦集之幻無實體故不同三藏以三觀圓鑑故不同通教非離邊非次第故與別教有殊所以圓融慈悲與前三教不相濫矣。

第四圓實報與別實報同異疑

天臺法華玄義云夫生變易則三種不同一全未斷別惑生變易卽是三藏二乘及通教三乘是也二伏別惑生變易者卽是別教三十心人是也三斷別惑生變易者卽是初地初住斷惑是也若未斷伏者以方便眞無漏爲因無明爲緣而生方便有餘土若伏斷者順道法愛爲因無明爲緣生實報土今疑於此等中何爲圓實報爲別實報爲取初住斷一分無明證一分眞因名圓實報法愛爲因無明爲緣稱別實報爲復二俱並爲圓實報耶若言二俱皆爲圓實報者證眞之邊爲不生滅未盡無明此爲生滅然則圓教大果報身可帶生滅此義如何又若言證眞之邊爲圓實報無明未盡爲別實報者別教旣有實報何故諸文皆云別教但有各字而無實體故到初地便入圓初住此義如何。

通曰初住斷一分無明證一分眞如者固宜是圓實報若法愛爲因無明爲緣生實報者兩向攝若隨教道觀次第理者於別教攝觀圓理者卽圓教攝若別實報若圓實報皆證理之邊則無生滅無明未盡故亦有生滅若是極聖垂影應於賢聖者𨿽示同生滅而不生不滅已斷無明究竟盡故也有處說云教道有名無實者實無證次第理者故云爾若入地證圓者非教道攝也。

第五建立四教與開漸四教同異疑

八教大意云漸頓祕密不定能化之儀式譬如藥方藏通別圓所化之法譬如藥味也止觀義例云今文隨教𨿽說若八若四本意惟爲成佛乘法華文句云佛在法身之地寂而常照恆以佛眼洞覽無遺豈始至道場淹畱三七方思此事言三七日者明有所表也表佛初欲三周說法故假言三七耳初七思法說次七思譬說後七思因緣說皆無機不得是故息大施小也此偏就圓教大乘爲釋耳若通途約大乘釋者初七思惟欲說圓教大乘次七思惟欲說別教大乘後七思惟欲說通教大乘皆無機不得是故息大說三藏﹝云云﹞今自宗中有人依此等文乃雲開漸四教外更無建立四教惟有八教至無建立四教又有人云四教有兩種謂建立四教及開漸四教言建立四教者法身地中所思惟四教名建立也言開漸四教者阿含方等般若之中所說四教也今疑此二師義取何爲正又有人云法華之圓建立四中所攝不關開漸四也華嚴別圓亦建立中所攝不是開漸所攝此人所立得否如何又疑法身地所思惟四教卽是前四味中所說四教爲復法身地相思惟四教外別說開漸四教此義如何。

通曰所言建立四教者𨿽未有文而有義可通所以然者佛於法身之地心中所建立者出世方說之所以名爲建立四教非無所以矣建立亦無妨但準義推之法身地之所思惟者宜名心地四教也將意地所思望赴機之說但冥顯時異然兩時四教法體無殊八教中四種化法還是法身地所思惟四法以法體同故但約時論則異也法華之圓與開漸中圓教體不二據此理則相攝無妨若約時論未開之時不同已開之日況乃漸中之圓猶有對帶之異乎華嚴別圓與漸中別圓亦據時則異以頓部與漸部時有異故若論教體華嚴別圓與漸中別圓無異所以有雲華嚴別圓及法華之圓並於開漸四教所不攝者得其一理法身地所思惟四教開漸四教如上所說據時則有前後之異若論其法兩時四法體皆同也。

第六本地釋迦與毗盧遮那同異疑

普賢觀經云釋迦牟尼名毗盧遮那徧一切處法華文句云普賢觀結成法華文云釋迦牟尼佛名毗盧遮那乃是異名非異體等又法身如來名毗盧遮那此翻徧一切處報身如來名盧遮那此翻淨滿應身如來名釋迦文此翻度沃燋是三如來若單取者則不可也法華玄義云境妙究竟顯名毗盧遮那智妙究竟滿名盧捨那行妙究竟滿名釋迦牟尼三佛不一異不縱不橫﹝云云﹞今天臺門人等依上件文云毗盧遮那與本地釋迦同體之佛俱體俱用但是名之差別無有異解又毗盧遮那經云八葉正圓從此華臺中大日勝尊現乃至須經第二院力東方初門中臺盡釋迦牟尼﹝云云﹞一行和尙毗盧遮那經疏云須經第二院盡釋迦牟尼阿闍梨言此中第二院密語耳從中向外當以釋迦牟尼眷屬爲第三院今則以毗盧遮那法門眷屬爲第一釋迦牟尼生身眷屬爲第二今有眞言宗依上件文乃云說法華經佛爲下劣佛若說毗盧遮那經佛爲髙勝佛﹝云云﹞今疑彼此據是非難分此義如何。

通曰釋迦牟尼毗盧遮那是一體之異名也經有明文大體言之森羅萬像無非法身之一體良以凡夫迷自本體隨執差別所樂各殊聖人爲之權示種種身土夫理體無邊有何中外若理有外卽有不徧之處若無外者望何立中然惟非外而現外非中而現中者只赴緣以假示所以佛土無實中邊之相苟執中外之定實者實迷法界之互融也只見一體之差別不識差別一體可謂求悟而逾迷者哉聞大日之名便謂髙勝見釋迦之相卽言下劣者令昧平等之體理仍違經文經金剛祕密主請毗盧遮那云願大牟尼說誠心毗盧遮那經亦是釋迦牟尼佛說與法華經何殊又普賢經云釋迦牟尼名毗盧遮那徧一切處等華嚴經云或名釋迦牟尼或名毗盧遮那等豈惟釋提桓因帝釋而憍屍迦非帝釋乎。

第七毗盧遮那經與法華經前後教部所攝疑

今天臺一處所立初自華嚴終至涅盤一代之教以四教五時攝盡而今未知中天三藏善無畏所譯毗盧遮那經五時之中何時攝四教八教之中何教攝也是法華之前說爲復在法華後說此義如何。

通曰將毗盧遮那經於五時中收攝又與法華經辧其前後者本宗教中未見明文輙難的折若以義推毗盧遮那經可屬第五時攝所以然者前四味中有兼但對帶之義今大日經純談圓教無兼等之殊故也如別有憑說者逾妙耳但四教中合是圓教何以得彼經云舉足下足盡是印契一切語言無非直言又雲從佛至於蠍虫等無非毗盧遮那法界身等便與圓一色一香無非中道義理冥符固宜是圓教攝所以一行禪師全用圓義消釋經文也。

第八卽身成佛時無明所感之身捨不捨疑

法華經云八歲龍女從海湧出忽然之間變成男子具菩薩行卽往南方無垢世界坐寶蓮華成等正覺仁王般若經云當佛現此神變之時十千女人現轉女身得神通三昧無量天人得無生法忍恆沙菩薩現身成佛一行和尙毗盧遮那經疏云入眞言門略有三諭事一者身密二者語密門三者心密門以此三方便自淨三業卽爲如來三密之所加持乃至能於此生滿足地波羅密不復經歷劫數備修諸對治行故大品經或有菩薩初發心時卽上菩薩位得不退轉或有菩薩初發心時卽得無上菩提便得轉法輪今有眞言宗依上件文乃云眞言加持變作金身不是舍此身受別身也又有眞言宗云此義不然必捨無明所感之身更受無漏果身成等正覺言卽身成佛者心中體具毗盧遮那三平等身便成名爲正覺非謂以夢感身便成正覺若不捨此身成正覺豈以龍女身登蓮臺華等今疑此二人所立何者爲正又相宗云變易之身練有漏報成無漏身今與此義同異如何。

通曰佛教多門入之者各隨心之所樂卽身隔生俱期成佛眾流之行直入海同味者也卽身成佛者最上根性頓悟圓理勤修者所致也若不勤下歟根性漸悟者不免隔生經劫方至所期成果方知所經之俄爾如夢百年覺惟一念經云轉龍女身變成男子者只換龍女之根形不是舍命別受生也用轉龍女身根者爲令物生尊重心故於所說法令生深信故所以換舊劣根變成勝體而成正覺若嫌龍角之佛隨類化身不令復作披毛戴角之形將彼相宗練根成無漏義與此圓門卽身成佛辧同異者彼則行解俱漸此乃行解俱頓。

第九非情艸木等自成佛說法否疑

止觀義例云於無情境立佛乘故若無佛乘法身體許徧亦不應云佛法身體同於無情及以不同金剛錍論云今立眾生正因體徧經文並以虛空譬之故故涅盤經云眾生佛性一切處有猶如虛空非內非外若內外者云何得名一切處有情觀有之一字虛空何不收故知經文不許惟內專外今疑爲心徧無情等故艸木成佛爲當艸木等自修因故得成佛爲復以正報攝依報故艸木成佛此義如何若言以正攝依故艸木成佛者與相宗攝相歸性故艸木成佛有何異乎若言不說外色成佛但說內色成佛者卽同三論宗云凡有心者方得成佛非墻壁等又若言於無情境立佛乘故艸木等自成佛者何艸何樹自修六度成佛說法其例如何。

通曰萬法惟心外無法法界依正本來一體所以惟心之外無別艸木之相但以妄想顚倒於非自他而見自他於無彼此而執彼此無始已來斯執彌堅遂於不二之體固執依正之殊及迷尋源三千依正惟是一心心無相故諸法亦然艸木叢林何處生乎維摩經云隨其心淨佛土亦淨欲得淨土當淨其心若心土異者縱使心淨而土不合淨卽以心土不二故隨其心淨佛土亦淨誠知佛心覺之時一切諸法無非覺者矣今說一心卽諸法諸法卽一心故依之與心皆一佛乘所以不同相宗心色體殊又異三論墻壁非情等若妄執不消苦求艸木自修六度者如以病眼求見空華之結果而已夫依正不二一乘之法悟之者法界洞融迷之者舉自皆隔焉。

第十究竟佛位性惡斷不斷決

止觀義例云佛本不斷性惡法故性惡若斷普現色身從何而立止觀輔行記云如來不斷性惡闡提不斷性善以不斷善故緣因本有又云闡提斷修善但有性善在如來斷修惡但有性惡在今疑究竟佛位永斷二障現行種子有何性惡若有性惡者應起修惡若言起修惡者佛應墮惡道若言如來了達性惡故不起修惡不墮惡道者爲𨿽有性惡已了達是惡故修惡不起爲復惡變成智故修惡不起若言𨿽有性惡已了達是惡故修惡不起者諸具縛之人亦知此是惡凡夫亦不應起惡若言惡變成智故修惡不起者惡體旣成智已更有何性惡若猶有惡者不可言佛果位無惡若佛果位猶有性惡者行相如何爲如棒機𨿽有尙永不生枝葉爲復如白疊上有一點墨在此義如何。

通曰善惡體性卽空假中若斷性惡則斷三諦不合言佛斷性惡若斷性惡如來應闕法界威儀隨類示現從何處起又貪嗔癡性卽是菩提經有明文若斷性惡卽斷菩提所以如來不斷性惡維摩經云善惡法門皆是佛法諸佛菩薩皆以此法作佛事故誠知諸惡作佛法界無非佛法如來明照三毒法界朗達諸惡本來淸淨於惡已證不思議解脫所以如來不斷性惡而不爲惡所染凡夫乃惟知惡是不善而不識諸惡卽空假中於惡不見三諦理故於此長生實有之想所以常被眾惡牽回不得爲例而致結難夫帝网示現者皆是寶珠法界互融者無非三諦固知無間之依正在佛自心而非穢苦法身之身土在凡一念心常淸淨良由善惡皆以實相爲自體實相還以善惡爲自相故也善之與惡在佛地皆爲佛界如眾像之好惡在明鏡皆光淨﹝矣﹞欲知佛地性惡之相者如三諦之相佛界性惡亦如此相斯乃非心言所宣測﹝矣﹞非諸世間諭所諭焉若取少分彊立諭者如臨淸水現乎波相又如水中鹽味色裏膠淸也此乃佛界莊嚴之具似惡而常善不得謂之不善。

上都右衛醴泉寺沙門宗頴上

