續藏經大乘止觀法門宗圓記

宋了然述大乘止觀法門宗圓記條个

卷第一

大乘

止體觀用

般若解脫二徳體用

法門南嶽思大師

三性不生滅

三性論止觀之體

別圓性淨之異

隨名辧無明之體

克實辧無明之體

問法性無體乎

無明法性無體之異

無明無所依體別圓之異

一心眞如同異耶

約惑諦性有五種體用

三智之始本二覺

修性俱用

心體平等二義

平等差別二性之義

事性之差別

性具之差別

差別性之異解

枝本二種不覺

因中緣中之癡

子時果時無明

住地無明

無明名住地二義

無明名住地亦稱無住

界內見思當分名住地

種子之說且附權而說

從眞起妄之三義

滅妄歸眞之三義

枝本二惑同斷之二義

枝本惑同異斷

解與位之差融

迷事迷理之惑得名

覺於淨心淨心自覺

似塵識﹝並﹞識識

無塵之二義

無塵金剛二智同異

習气之二義

用證眞如體證眞如

𨿽然

性具不覺之異解

法身名義法字三義身字二義

性論染淨之諸義

勿染淨非染淨之義

惟染淨之義

眾生法身或名染性或名淨心

包含具也

具性具相之異說

篤論理具之至當

能生能藏二義之異

釋法界

釋法性

卷第二

淨心法性體用之意

止觀所觀有所離所顯

成三千編體

三千之趣無不極

三千惟在俗諦

第一義諦

所依當體二諦

眞如心

圓融之二義

自覺聖智

情量思議

淨心之體約佛智思議不思議

言語道斷心行所滅

止觀三境約文相辧生起修門通不

立章本意三境皆通修

反相離相滅相

理性所離相

不思議名亦非淨心

諸法情生理生之異

無明非有之二義

性相二空

離言說妄相文字二趣

心知不言說

口說不心思

不思議則約粗心口

反轉合譬

卽離約事理得名更互

修徳性徳意識分能所

理三不可分別約修性之二義

解卽是觀解而非觀

解三與觀約位而分

諸性淨名爲破著沒染名

沒修名立性名爲起修故

說性不空則亡空計故

性用能起之事法

無相之相之二義

性卽是相之三義

約有空立雙非名二義

燻成有二所謂各共也

各燻有互別之二意

無明之體有隨名克實二義

妄念未間斷約一人通體之二義

無明燻成無明之最初

性染事染說則前後旨則一時

佛則有未悟之日生則無未迷之時

根本無明與業識不異三義

同不一之二義

成論三因四緣大論六因四緣

相應因共因之異

因緣之義爲要

性具之法差別之二義

謂空不空皆是執

聞融謂融亦爲著

斗影

事用之相漸現頓現耶

厭沙作油

五隱實法爲生眾生假名爲作

以生顯具二義

性義通本有不攺

本有淸淨故轉凡淨性

約不攺義論轉凡義

染淨並有約事約理二義

染淨攺轉約事用不攺約性體

性染淨無成壞

染淨二性通常無常

約生佛而眞如爲內外用

修性染淨相除之眾義

染違淨順故淨除染

修染淨違順性染淨二義

修染性染體同義異

性染名義之二義

性染不斷二義

修染可斷二義

修性染淨名相有無

約同異約法體論權實

以施爲開

南嶽證圓融無量義引華嚴不引法華二義

南嶽十如讀文

平等一性

單理獨事不成三千

南嶽以如爲句所以

天臺假諦轉意成三千

理具事造三千

三千三諦

南嶽讀文天臺三轉同異

空中二體二無說三千有趣極舉用之說

三諦分體用論中邊亡照

無明故有三諦

佛性我性法同人別

藏性理之三種同異

如來藏爲有門之義

染淨無始本有從能具性故

闡提佛性不斷善斷

各具互具四承

簽文理體無差二句各具分對

不二門三千互理四句各具互具

理同事異二義皆具三千

圓中棟濫具三千

事異能具各互具不一向

染淨約十界有通別

法身涅盤之同異

十如之法有性有事

談三千之所以

法界全體

事眾生頓受十界

以迷顯悟

卷第三

塵成泥團諭之立處

圓中事理相攝二意

圓教相攝事理不虧

約性相攝約事相攝

臺嶽所談互具疊有祥略

事十界法融攝之故

三法無差異解正義

無差融妙之異名

妙與無差其義不同

不定差別

事理三千各通差無差

中空偏空鏡火明淨

一性在佛在生未暫別

大鑑之磨明本明之異

鏡諭顯三諦

鏡諭之六義三義

理性十界之名義

業果性燻感隨各不知二義

鏡諭所用不同

一性圓融之異解

問三與一何者實體邪

一性能具三諦具徳

性想相名爲一

一性之異解

一性爲體三諦爲用

一家明三諦有的從隨點二意

一性亡照故三諦亡照

約事辧性之名義

一性分二法身二義

理差別事無差

生無可度佛無可成

以現顯具

約性事論具現二配

具現約性事偏互

性得現名從事故

事得具名從性故

頓現同具漸具同現

問三千現耶具耶

約事理論造能所不一

約事理論具能所不一

依用四明

四明分能所爲造亡之爲具所以

染淨二性惟一法身體用

現義不顯圓

一性二修圓別不同二義

別教緣了得性名二義

問染淨二性可廢耶

於性中染淨亡不亡卽順情性

百界千如爲不思議故

不可思議之異解正義

佛能知不可思議

言說屬言

無名假立一心平等法身之名

眞諦有名有實無諦有名無實

眞性妄性

三諦之性名

習性性分之二性

不攺實性之名通事理

評具性家非具相之說

破或計理不思議定相具

事常義由卽性

理具於事事具理泛有六義

事理互爲能具所具約就法功歸之二義

存有爲具頓足爲具

佛性具生眾生具佛卽離之二義

卽與具體同義異

理具事故事具理

不可事具故云理具事

眾生本具染淨以名召體亦說佛性之意

生佛不虧染淨二性

語性爲淨爲佛之意

一家談修性都有七種之義

三明在障出障之理之下

辧事法體有隨名克實之二義

性染淨隨名之體歸於性

隨名克實二種辧體之依文

在障法有五種

約五法能所三義

染性或能障或所障

出障法有五能所有四

染性亦爲所顯

淨用亦是所破

染性名性障障性二義

平等之差別

圓融之能障所障

在障出障之名通染淨

四明事用相攝之相之下

少分二位

事法之至攝不融攝

事法之融礙非融礙

事相所得之由

事法之二根本

眾生不知二根本

事相之當是妨礙

事法之當體所依之體

波所依當體之體

波之當體之異

事體非礙請謂成礙之異解

他解

今義

更示義

詰前異解

定差

無差之差

迷謂內外悟惟一心

眾生但理諸佛得事

眾生色心皆具諸佛

眾生之具但是理性文義

修性十界各相論具

今文弘決生具佛性事不同之故

不對法

心體旣融

破事體自融之義

攝色歸心方具之異義

就法功歸論具隨說不同

就法論具以易通難之文

相攝相等相卽

事法聖人能融凡夫不融

理無相之異解

事相定相不定相

定不定相論存亡二義

一家三諦融妙復說三千所以

事事互融由全體是理

問現見色相豈卽蘭香耶

理事相卽事事自融示相不同

外道計我通四種

外計我徧與佛法理通二不同

大小二相互容受不增減

淨名不思議之用異解

他人芥子須彌相入與今不同

或解芥須相入寄事顯理

今師之難

事中大小相容

圓聖應云無謀者從性言之

云隨情等從用言之

凡夫就事妄執爲實二義

五明治惑受報之下

但除病不除法一家師資名二義

能執情一所執法二

能執所執事情與理對辧病法

能執所執約當體所依成病法

約事以能所執分情法三義

一能起心情所起心法

二能執心爲情所執事爲法

三能不知心爲情所不知境爲法

但除病不除法之文二義

一情除法自除之義

二情離法卽之義

論情與法有三種

一情法俱離

二情法俱卽

三情離法卽

圓之情法俱離與別斷九異

相體俱卽之義

約卽論離之義

約卽論離之異解

今詰難

四明以情爲所顯之法

而破而顯

惟破惟顯

非破非顯

法離情卽之義

破顯之道成佛要門

凡說理性皆歸空中

凡說理性皆歸俗事

破亡情爲空之義

破性自有空之義

今師破顯二義

論諦理辧破顯立義根本諸家之異

約非破非顯而論破顯二義

一自行顯體二義

一事理法體破顯

二情智同異破顯

二化他顯用二義

一約情智

二約法體

化他顯用中情智同異破顯

亡照破顯

以三千會合破顯

卷第四

因具次第積集之義

眾生諸佛頓諸相能不之由

徧人實由性現諸報

菩薩起用示現有二根本

一憑故業

二依理具

二本諸教通否

不妨眾生眾多身有無之義

法爾

法界法爾名言之所從

別心一心爲體之計破異

大經佛性共有各有之文

自成佛他不成以自成資他修

六明共不共相識之下

阿梨耶惟妄或通眞妄

梨耶名和合識二義

性體事相分總別二意

性具業燻之相由

或解業燻本識種子

或解業燻性

國土由生由佛

人生余土此土常存故

自下本文下卷

二明依止之下

破淨覺所立總別

一性妄念爲總義異

三諦爲總爲別

一性寂用相對體用二義

無相五義

體用五義

自他止觀體用二義

佛現生死法非染非相

三明以何依止

初明止

依正之知不知

五蘊之知不知

行證不離解二義

行證亦名解

修性對論方便

解行對論方便

約位論方便

燻習四法

爾時之二時

意識通二惑之二義

心意識之別

智證證智

本覺始覺

始本不之三覺一異

無明亦名覺

三覺之覺字意

天臺之去取自在

本識

阿梨耶識

無沒識

和合識

種子識

果報識

起信今文三大不同

水流波相由

生滅有二種

生死之本二種

會諸經異由談性具

水本無波等

二明觀

六度分世出二意

和光不同塵

初心未堪涉事

二釋破小人執之下

小乘不依眞行二義

直果

三釋破大人執之下

大乘初心憑意識聞教起觀

性徳修徳

滅自心境界二義

無明緣起法性緣起

淨心不知境名義二義

淨心知境之義

無塵智與體具智性爲同爲異

性智發時何有無明耶

能燻所燻智一法而論

心證三句料簡

智斷二徳一法二義

自證他證證他之大旨

眞証之人

初料簡心自證

功用無功用修性對辧

約修云無作由卽性

淨心自知本寂

淨心可見之義

如來可見不見四義

意識能知之智還是識

七識屬現行

二簡由他證

習气有三不同

由他証之正義

三簡由證他

見思根本見先除

小乘先破見思之本種

他證證他之異

無明名義

約權實之情智

約妄眞之情智

證道不斷之義

生起識

名字粗覺博地夢中夢

意識法塵之六通徐根塵

識名之生由識緣境

對而不見見而不念之異

心境俱暗

釋大文第二明止觀境界之下

今文明境通眞妄

三性分眞妄

摩訶止觀明境通眞妄

眞妄所離所顯

分別依他二性之異

分別性分別識同異

釋眞實性之下

染淨相卽故不妨染淨

修徳非增

智性本明

生佛更互不妨明暗

釋依他性下

一性三名

眞實依他二性之異

依他之義有二不同

三身四土自利利他二義

果上染用起不起二義

果上示有三毒爲性爲事

生佛染事之同異

佛示染事亦名染

果上用爲解脫亦爲縛

染分依他能燻所現二法

佛同體力常護眾生二義

佛果大力不拔重垢眾生

依燻成法

或假功成法或不功成法等異說

佛捨眾生眾生捨佛

釋分別性之下

一切種智之異義

分別依他更互相生

分別依他異體同體

見思迷事無明迷理

若望中道智還成障

大小宗計五識不同

小乘計五識起三心

大乘不別立五識分別

大乘五識意識之異

小乘五識五意識第六意識之異

大小計五識五識意第六識二異

輔行五識五意未屬煩惱等文

五識五意識第六識體全同

止觀揀境不簡諸識

大文第三明止觀體狀之下

界內外之事

三惑三諦能所迷

三性分對三諦二義

依他分別二性止觀

眞實性止觀

臺嶽用與名異義同

三諦者天然性徳

解行一途

一生說三諦名

一性說空中名

一性說中道名

心佛眾生內外

依正內外

卷第五

初約分別性止觀

從假入空分對止觀

觀見思假是假觀

空假二觀不分前後

空假二觀分於前後

入空前假觀是出假方便

南嶽天臺止觀異相

流轉生死之因由

以虛相爲理大小之異

小乘無明虛相爲空

圓教虛相爲空

圓談之幻

一性之言亦通余教

惟圓教之一性

導達迷圓理之學者

性相二空

釋約依他性止觀

界外塵沙無明之異

妄業二義

釋約眞實性止觀

今三性止觀與中道破徧會同

眞實性二無爲體二義

空中二體二無二也

空中還成虛假

無無性

無眞性

心外無法之兩向

止觀二門意歸雙行

三無性過徳之三義

分別無相性

依他無生性

眞實無性性二義

妄立非妄立諦

大乘止觀屬圓頓

以依他名分別二義

除實性有二意

除情不除法異解正義

釋二約諭明體狀之下

修性空中體同義異

二明淸淨三性止觀之下

如是二字爲實十法爲權

三諦爲權一諦爲實

三諦一諦二而不二

三一而分不分不分而分

三一相卽之二義

釋明分別止觀之下

表彰

佛現虛相生執爲實

自心所作之二義

釋依他性觀之下

三身四土對自他

釋眞實性止觀之下

佛現情事非凡迷

眾生得用失體

料簡差無差

無障礙別性

諸佛離情何名異事之異解

情之所起全由性具

破具性之說

生佛體同何佛成生不成

不知生佛同無由成佛

料簡有非有

應化之異

智諦身能顯所顯所成

惟識今家識轉成智等之異

法身爲塵相

法身有色無色

法身有相無相異解正義

法身得名

凡有名字用義

順逆二修

一法身爲修爲性

法身之稱得由之異

性性無名非受啞法乎

於體假名非彊名

俗有三名

不思議俗三義

三祇通大小

別教無隨緣

圓取波水卽別取波水本

幻術與神通不同

大乘止觀法門宗圓記條个﹝終﹞

大乘止觀法門宗圓記卷第一並序

東掖白蓮釋了然述

思議匪及者謂之性。形數可辧者謂之情。性則覺之眞源。情則迷之妄本。以覺覺迷故至於非覺非不覺。以迷迷覺故致於有迷有不迷。將使返其情而寂於性者謂之止。則非覺非不覺。有迷有不迷。皆不得而名。及夫據其性而照於情者謂之觀。則有迷有不迷。非覺非不覺。悉可以而狀。寂焉照焉。體焉用焉。止焉觀焉。本焉末焉。皆不可而思議焉。吾佛釋迦持此道而莊嚴之。謂之定慧。依此道而開示之。謂之知見。吾祖南嶽括此道而驚其所悟。謂之分別。依他。眞實之三性。吾祖天臺據此道而要其所入。謂之眞空。俗有。中道之三諦。或二也或三也。或總也或別也。無非一性。常異常同。天然之妙法也。所以息則纖塵絕朕。動則萬象揄揚。來不知其自誰。去不究其何適。取則便散。捨則便昏。其欲卽達。涼池髙安祕藏是眞心要。是曰大乘。無過南嶽所示法門者矣。是以假設賓主內外。別其正邪。精示靜明廣略。因其利鈍。名𨿽通衍。旨必在圓。今有因緣。惟宗圓旨直記義理云爾。時大宋宣和三年歲次辛丑十二月初一日敍。

問。序中云。今有因緣直記義理者。未審有何因緣。答。凡有十意。一欲會天臺所說止觀與師不殊故。二欲知天然妙體惟一性故。三欲使解了本覺之法尙屬用故。四欲令曉性徳善惡體屬修故。五爲了知修惡當體法是情故。六爲明佛所起惡用不異修故。七爲證今立理由事差權因實妙。顯非師心有承稟故。八爲自備忽忘易尋討故。九爲呈露所解恐有迷錯。求刪削故。十爲利同學直入觀道故。

其題稱大乘止觀法門者。大是無外之名。乘以運載爲義。大有待絕。乘有修性。相待說大。始自世間終藏。通。別皆名爲小。惟圓爲大。若絕待者卽彼偏小全是圓大。此二乃是法界法爾。常待常絕不可思議。非大非小目之爲大。亦得云大名不可思議。卽法界全體也。全此之大起而爲修。運載行人證體證用。此修卽性。此性卽修。法界法爾常修常性不可思議。非運非載目之爲乘。又大卽是人。乘卽是法。如十二門論云。諸佛最大。是乘能至。故名大乘。觀音。得大勢。文殊。彌勒菩薩等大士所乘故名大乘。又大乘者。由一性之法天然具三。謂體。相。用。此三卽性。故名爲大。以此三大而爲所乘故名大乘。如起信中約此三大釋大乘義。此之三大卽南嶽所用分別。依他。眞實三性。故下文云。眞心是體。本識是相。六七等識是用。此三卽天臺理隨得三。且體大者乘其止以自利。用大者乘其觀以利人。相大者該乘自他或惟在自。故此大乘卽止觀也。

所云止體觀用者。如下文云。心體平等。離一切相。卽是寂義。體具違順二用。卽是用義。是故修習止行卽能除滅虛妄紛動。令此心體寂靜離相。卽爲自利。修智觀行令此心用顯現繁興。卽爲利他。

問。止對解脫。義屬化他。觀對般若。理當自行。今何不同。答。解脫有三。若取方便乃是於用。今取眞性。般若亦三。若取實相乃是於體。今取文字。又般若照事則爲用。般若照性則爲體。今取照事。解脫據性則爲體。解脫於事則爲用。今取據性。由一性是理體。十界是事用。般若解脫是理體中所具之徳。此徳從性則爲體。從事則爲用。今取解脫之徳解縛得脫。寂然從性則爲體。般若之徳照暗得明。觀達於事則爲用。如輔行雲。止體寂故卽是法身。觀體用故卽是般若。卽此止觀功能可以入道。故稱法門。法者或訓軌則。今訓功能。據下文釋法身云法者功能也。

以止觀功能卽門者。門有多義。一者能通。非但通入亦乃通出。入則見王。出則爲民。故入止出觀。又門者能禁。非但禁內亦乃禁外。禁外是觀。故文云不入涅盤。禁內是止。故文云不住生死。又能通是開門。能禁是閉門。開門是觀。閉門是止。或閉門是觀。開門是止。上皆從徳。若過徳對論止觀家門者出入。乃以入止觀爲門。出則屬於昏散。內外開閉例出入說。

南嶽者。衡山荊州也。思大禪師者。諱慧思。姓李氏。項城武津人。因讀妙勝定經嘆禪功徳。便爾發心。遂依文師稟受禪法。初化嵩陽學徒日盛。知齊祚將滅。空聲告云。可往武當南嶽入道。遂至光州。值梁孝元傾覆。權止大緣蘇。數年後徑往南嶽。卽陳癈帝光大二年歲次戍子六月二十二日也。棲隱南嶽凡十年。至宣帝大建九年歲次丁酉六月二十二日終於南嶽。徳行備如本傳。

曲授者。委悉逗於前機也。心要者。一念總於眾徳也。南嶽著述止觀法門。不宰筆削之功。故不出名。以後人傳習恐失無由。故存此目。

注辭凡有三節。初示修處。乃指下文第三大章止觀體狀也。𨿽依止中兩處亦有體狀之語。非今所指。次示開解。卽通指一部。例如摩訶止觀皆云信行圓乘。第三令人尊文重教。釋正文中準釋經論皆分三分。今以初問至爲汝說之爲序分。從所言止者至止觀作用訖文爲正宗。從凡禮佛至終捲爲流通。若自就正宗義分三分者。以略示止觀爲序分。從止觀依止至斷得爲正宗。由止觀依止至體狀是自行之因。斷得乃自行之果。故皆屬正宗。止觀作用乃是利他。故屬流通。又略示至止觀境界皆是序分。由開解故。止觀體狀與斷得乃屬正宗。由正立行故。今依初序分。對於諸文但有別序由起而無通序。於今別序由起中自有通別。初通。由起有問有答問二。初敍意。有法有諭。

稟性斯質者。言其所賦。托修異焉者。言其所習。匠有殊雕者。諭托修之異。器成不一者。諭稟性斯質。性隨習變。猶器遂工成。荊溪云。匠者成物也。器之工師也。二。吾聞下。正問。先敍所稟大徳洞理。敍解鑑宗。敍行究竟。元廓者。乃頓極幽通之理行也。故以策修者。問於元廓之宗。冀聞正法者。問於究竟之理。答中云幼染緇風者。南嶽爲兒童時因夢梵僧勸令入道。又數夢僧訓以齊戒。逐出家焉。少餐道味者。時見朋類誦法華經。情深樂重因而習誦。並發於心求稟禪法。但下愚等。乃示謙徳。旣以行理爲謙。則知前問宗卽是行。莫知何說者。以問意猶通。未聞指的大乘行法故也。

成別由序。的欲聞修大乘行法。故成別也。於中爲四。初。再請。奉持不遺者。下迷承於上覺曰奉。妄念秉於眞修曰持。是此奉持不敢遺忘。須約名等五卽辧之。究竟卽中亦奉持者。如禦車達到猶名爲車。此之五卽乃是外人未聞修前。天然性體本自奉持。非適今也。但日用不知。故有斯請。二。沙門許說二。初述贊。發心樂聞尙過二乘者。以二乘人於菩薩法全無一念好樂之心。況行爲耶。然此大心實爲難發。以諸眾生莫不皆因爲於自己。起貪嗔癡背大道心。縱脫六趣而沈空寂。今發此心是故超勝。又復須知。稱性發心方異偏教諸菩薩爾。二許說。行法爲三。先示其行有威徳之功。故云𨿽發勝心要藉行成。其徳成卽是證。發心是解。依解立行。由行證徳。解行證三闕一不可。今欲談行故示成徳。二但行法下。通指行門。大率言之乃有萬行。故云非一。三今且下。別示止觀。由經論中多明止觀二法。爲子略說者。一行有萬差。今略惟談止觀二法。二止觀二門經論廣備。今乃略說。依此修習不離當念。於卽生中可以成徳。三外人下。受旨。目利兼人得法報恩。正是菩提之心行也。四沙門下。誡聽。諦聽善攝者。思念不亂。持此一心入語義中。如此之人故可爲說。

二正宗中。初略說二。初止。謂知一切諸法者。卽染淨緣起諸法也。從本以來至不生不滅者。卽眞實性。但以虛妄至非有而有者。卽分別性。然彼有法至體無分別者。卽依他性。又不生不滅等是總示三性。從但以虛妄至而有。是分別性。從然彼有法有卽非有。是依他性。惟是一心體無分別。是眞實性。然此二向者。初義由依他性中所論止者正是有卽非有。非有之法卽是一心不生不滅乃名爲止。故下文中依他性止乃云惟是一心所現有卽非有本自無生今卽無滅。如是緣心遣相。知相本無。與今惟是一心體無分別。其意大同。次義由下文於眞實性中論止。乃云淨心之體常無分別。又云知彼一心之體不可分別。卽與今云體無分別其義亦同。問。如何以不生不滅爲總。答。三性通說皆有此理。如淸涼云。求偏計相不可得故不生。能顯無相性故不滅。推緣起故不生。能顯無生性故不滅。圓成性非妄心境故不生。聖智所證故不滅。廣如彼文。又將三性對論不生不滅等。作是觀者。今文說止而云觀﹝平聲﹞。者當知觀﹝法聲﹞義有通有別。今取止觀通皆名觀。如奢摩他觀。毗缽捨那觀。能令妄念不流者。分別性中執實妄念。依他性中虛相妄念。眞實性中執無妄念。此三妄念各以不流。故名爲止。由今略示。則總下文三性義理。

次明觀中知本不生今不滅者。卽眞實性。從而以心性至世用者。卽依他性。猶如幻夢非有而有。卽分別性。亦可猶如幻夢等乃諭依他性。其分別性攝在依他有之一字。若以此有爲虛有。卽依他性。若執此有爲實有。卽分別性。故略說觀中亦該三性。應知三性論觀。分別以實有爲體。依他以幻有爲體。眞實以無前二性爲體。三性論止。分別息實有爲體。依他息幻有爲體。眞實息無性爲體。大位若此。委如下文。

二外人下。廣說二。初請解。由識發解昧必因識微。故聞要略不能開悟。再求方便委曲開示。

沙門下。再許廣說二。初標章。作五番建立者。不無生起。先明依止者。卽指平等一性爲一切法之所依止。以諸眾生迷此一性而起妄想。故有分別依他境界。對此迷妄而示眞性。故有眞實境界。境界旣興。指爲所觀。就此所觀。當辯能觀止觀體狀。旣修止觀。因圓果成。故有斷徳。旣然證果。合當利物。故有作用。若以此五會同摩訶止觀十章者。作用同起教。斷徳同果報。體狀同止觀。境界。依止同前六章。

二就第一下解釋。文自爲五。初止觀依止三。初標列。復作三門者。初乃定體。體謂一性。二乃論功。由此一性是諸法本。況復能具寂用二徳。故須依止。三乃辧修。欲修止觀還以何法。依止一性而修習之。如下文云以意識依止此心修行止觀。意識者乃發觀之始心也。又何所依止者。正示所觀不思議境也。何故依止者。顯能觀觀卽境爲觀。故依止此心也。何者。以此淨心是諸法本。心外無法。卽境爲觀。不同近物有能所也。以何依止者。起觀之心卽第六識。境觀𨿽融粗或尙在。故指意識爲能依止。圓詮識是無分別智。斯亦可云能觀觀智卽無明是。

二初明下正釋。文自爲三。初何所依止二。初標。二謂依下釋有總有別。總中云。謂依止一心者。卽平等一性也。然此一性卽三千性。此三千性不可遠求。乃是行者現前一念。指此一念卽是一性。故爲依止而修止觀。次別釋二。初標科。一出眾名等者。由此一性具含體徳。故使經論有諸異名。依名釋義約義辧體遂有三章。二初出下正釋。文自爲三。初出眾名二。次辯下釋名義三。初釋二。初標二。問下正釋。文自爲七。

初釋自性淸淨心二。初問。自性非無明。他性淸淨殊無明染濁心異無明不覺。當知此心本來無名。因有無明故此名起。二答二。初釋二。初釋淨又二。初總示此心至故名爲淨者。染法覆性。其性常淨。問。或謂別教性體常淨。不卽染故。圓教性體以卽染故。不云常淨。應顯今文是別非圓耶。答。須知圓中有卽有離。約無明以言心性。不得不離。約心性以言無明。不得不卽。但以圓教約卽論離。異別定離始終常淨。二何以下釋其所以。謂以無明體是無法者。所言體者。有隨名辧體。克實論體。若隨名辧體者。旣有無明之名。名下必有無明當體。乃以虛妄而爲其體。若克實論體者。無明但有所依性體。自無實體。惟有名相曰無明爾。何者。由無明全以法性爲體。故無自體。如流以水爲體。但有其相謂之流耳。故下文云。二種無明本自無體。惟以淨心爲體。輔行雲。故昏散之名。名無實體。還以寂照而爲其性。問。云法性無體可乎。答。義不一途。若以平等性體。非法性。非無明。故無明法性但有二名。二俱無體。如輔行雲。二法無體但有假名。良由無明法性本無名字。爲對緣故假立二名。實無自體。若以平等一性爲眞。全眞而爲妄體。故無明無體。此如今文。若以理無所存全是於事者。故法性無體。如輔行雲。見依無明。無明依法性。法性無所依。何者。法性無體。全是無明。然復須曉。若以究竟克實論之。法性無體者非無當體。但法性外無所依爾。故下文云。非謂空無心體。無明無體者。非無所依。但以虛妄無當體爾。或曰。無明無所依者。別以惑窮。圓約性卽。

二釋眞如二。初問。二答三。初正釋二。初約離義各明二字。初眞次如。眞中有二。一者對僞名眞。由一切法而無自體。乃以淨心而爲其體。旣無自體。皆悉虛僞。以此顯心卽名爲眞。二又復下。自就淨心克體名眞。由此淨心。旣非生滅乃無增減。故名爲眞。又云。諸法以虛妄因緣而有生滅之相者。故知無明只有其相而實無體。二三世諸佛下。約離釋如。由離凡聖差別異相。無異稱如。如卽同也。體一故同。非並爲同。無相稱如。如卽空也。元妙故空。非斷爲空。二又眞下。約卽義合示眞如二字爲二。初顯是。指一切法當處眞如惟是一心。次若心下揀非。乃揀偏邪。以心外故異而不同。以有法故相而不空。由失眞實遂生異相。故非眞如。

二是故下引證。別證離義。故離言說。名字心緣。若證卽義。應引論云。此眞如體。無有可遣。以一切法悉皆眞故。亦無可立。以一切法皆同如故。亦可今文通證卽義。由一切法卽是一心。心外無法。故不可以言。字。心三之所思議言說。心緣別對心口。名字乃通或心思名字。或口說名字。又言說是實法名字。屬假名故。智者云。離言說妄想者。不可思議也。離文字者。𨿽假名也。畢竟平等。至不可破壞者。藏師以此三句展轉相釋。惟是一心者。結歸法體。今且畢竟平等者空也。無有變異者假也。不可破壞者中也。此三卽一。故云惟是一心。名眞如也。亦可以此四句對於四徳。問。一心與眞如爲同爲異。若云同者。起信約一心分二門。於二門中乃有眞如並於生滅。一心是總。眞如是別。若云異者。今文何云惟是一心故名眞如。答。體同義異。眞如只一故云體同。而有差別眞如。平等眞如。故言義異。且平等眞如卽同一心。差別眞如旣對生滅。故一心是總。眞如是別。何者。天然一性非眞非妄。不得而名。此則平等也。以眾生迷故。見有生滅。因對生滅卽指一性而謂眞如。此則差別也。差別眞如旣指一性爲名。故此平等亦名眞如。斯乃名從差別而得。體自平等而彰。以差別而名平等。故平等亦名眞如。故使今文以一心爲眞如也。以平等而卽差別。故差別亦名總一。故使起信釋二門中眞如門云。心眞如者卽是一法界大總相法門體也。然起信辧眞如。正在別相二門中明。今文辧眞如。正就止觀依止平等總相中說。此是義異也。由體一故。今文引起信之別而證依止之總。

三釋佛性。初問。次答二。初正釋二。初約體釋。次約用釋。然體用之義凡五。一者過徳三惑爲用。三諦爲體。二者自就三諦各有體用。則三諦俱體。三諦俱用。三約事理。則俗諦爲用。空中爲體。四約中邊。則空假爲用。中道爲體。五約亡照。則三諦爲用。一性爲體。智者云只約一眼而有五用。一眼豈非一圓常平等性體耶。五用豈非三諦俱照爲用耶。今文該二。一者中邊。以法身佛性爲體。以緣了佛性爲用。二者亡照。以平等一性爲體。以三種佛性爲用。故下文云。若就心體法界用義以明覺者。此心體具三種大智。況三種智性卽三佛性。又云。本覺之義是用。故顯前體。惟是總相一平等性。

約體釋中三。初總答。以由心體非覺不覺。欲辧佛義。故因不覺遂名爲覺。二研究二。初究性非不覺二。初問。次答二。初約淨不同染釋。淨若同染。滅染之時淨亦須滅。旣染滅淨存。故知其淨不同於染。以顯淨心非是不覺。今文云。旣是無明自滅淨心自存者。且智者云。無明破則無無明。對誰復論法性。若爾。無明滅合無淨心。今文何故無明自滅淨心自存耶。答。智者一向約卽。今文卽不妨離。淨心𨿽卽無明。不妨無明自滅淨心自存。二又復下約染不同淨釋。染若同淨。在染之時已證淨心。今就染滅方證淨心。故知其染不同於淨。乃見淨心非是不覺。二究得名所從二。初問意者。何以不就淨心自體名之爲覺。卻對不覺名爲覺耶。答二。初正答。平等性體本不可名。由對不覺彊號爲覺。名從對得。體自性彰。以體從名體亦名覺。以名從體名亦何名。二是故下引證。卽楞伽經也。一切無涅盤者。單約法示。無有涅盤佛者。乃無因法而有覺也。無有佛涅盤者。乃無因覺而有法也。旣無於覺則無不覺。何者。由謂覺者覺於不覺。今旣無覺故無不覺。故卽結雲遠離覺所覺。所覺者卽不覺也。若有若無有者。若有是有覺。若無有是無有覺。卽屬不覺。是二悉俱離。則覺與不覺悉皆非故。又遠離覺所覺者。卽能覺人。所覺法。人法有無皆不可得。所覺法者亦名不覺。但不同初釋以無明爲不覺。

二此卽下約用釋二。初結前生後。二此心下正釋二。初約了因般若佛性四。初總示。此心體具三種大智者。華嚴經云。無一眾生而不具有如來智慧。但以妄執著而不得證。若離妄想。一切智。無師智。自然智。無礙智卽得現前。經文云一切智者。乃是總示。其無師等卽是三智。由心體卽一性。以一性爲能具。三種大智爲所具。此三大智若次第敵對。無師智卽一切智。自然智卽道種智。無礙智卽一切種智。若準法華文句。旣以自然智爲一切智。今無師智同佛之智慧是一切智。無礙智同如來智慧是道種智。中道一性自天而然。佛果旣極卽以無師。亦是畢竟空寂何有可師。由無礙故。故如可來。𨿽有三智不出自他道種化他餘二自行。本謂一性具足自他。斯之謂也。故以此心爲覺性者。有體有用。以覺之一性爲體。以三種之覺爲用。此之三覺亦名三諦。亦名三性。由此三審實故稱諦。此三照明故稱覺。此三不攺故稱性。乃一法異名也。

二是故下對前平等一性以辧同異二。初標。次云何下辧二。初辧同。謂心體平等等者。三智一性。體一義異。今取體一故云同爾。何者。蓋此一性非迷非悟。如如無名。亦可彊名號之爲覺。眾生迷故而有三惑。對惑說覺。故此一覺而成三智。從義異故。一性是體。三智是用。由對惑說覺。故智成用。從體一故。此之三智卽是一性而成其三。故言同也。二復云何下辧異。本覺者卽一切種智。故云在凡名佛性也。出障名智慧佛者。卽始覺也。乃該道種並一切智。又本覺者。性徳三智也。故云亦名三種智。性出障名智慧佛者。始覺三智也。本卽性徳。始卽修徳。𨿽修性不同。故皆在用。此則愈見三法俱用一性爲體。又云心體平等者。一者三法卽一故平等。二者修性徳一故平等。

三廣釋。先須了知平等差別二性之義。然後通達南嶽始終所說之意。一者定體。言差別者體是情事。言平等者體是理性。二者相卽。以事卽性事亦平等。以性卽事性亦差別。故有平等性差別性。平等事差別事。初約體用論差別性者。復有事性之性爲差別性。如火熱水冷嗔惡喜善等事法性也。故大師引地持云。事法性者性差別故。空中理性卽屬平等。此以空中體一爲性。若以事卽性。向來差別亦乃平等。如諸眾生在差別故。入火必燒入水必溺。佛見差別當處卽性。故火不能燒水不能溺。乃至嗔喜常見一性。故令此事亦名平等。若以性卽事。當知此性亦名差別。乃是火性水性嗔性喜性。此性不同前來事性。故性徳之中有俗諦性者。亦名差別性也。或以差別性。性字爲所具。今曰。差別是所具。性是能具。以所卽能。故云差別性也。或以性具差別之法。云此法非情。今曰。差別之名本曰情事。從能具故。故云性徳差別。非謂性徳有差別法無差別情。上乃體用論二中邊。論者以緣了是差別性。以正因爲平等性。三者緣了正三皆爲差別。此中正因得差別名者。出對緣了說於正因。故使正因與緣了異。三法不同乃名差別。若以正因而卽緣了。故此緣了與正因同。正因之體爲是平等一性無差。是故三法一體無殊悉皆平等。問。何故偏云若以正因而卽緣了。還可通云緣了而卽正因不。答。克從法體。正因屬理。乃卽之體也。緣了屬事。乃離之體也。以正因卽故。故緣了亦卽。緣了離故。故正因亦離。如荊溪云。正本不離。今加不卽。本不離者由正因體。本屬卽故則顯緣了。體本不卽。今加不離。或謂不然。今復更引常與無常類而顯之。淨名疏云。問。種以能生爲義。義符無常。性以不攺爲義。義符於常。此二義別。何得言符。答。緣了符種。不足致疑。但正因符種。義似有乖。此文正是克從法體上來。乃就理事對論差別平等。況此平等尙猶差別。應了事理。若卽不卽悉皆平等。不可分別。又復且就平等差別而爲句法。若雙亦雙非。非此盡具。

就文爲二。初問智慧佛等者。智慧之法若對不覺而有覺者。此則屬修。然此之修旣指平等心體爲修。故又屬性。是以約修爲問乃云能覺淨心。約性爲問乃云淨心自覺。卽下答文通此二問。是故修性皆得名覺。答三。初標示。𨿽言二義體無別者。覺於淨心者觀智也。淨心自覺者諦理也。諦觀義別。其體乃同。二此義下正釋二。初迷眞起妄二。初正示二。初約根本。卽界外三細也。心依燻變者。九識眞心無明燻變。不覺自動者。若起信中一業二轉三現。今文一無明二妄想三境界。由取義進不開合。不同起信取動以動爲業。今取不覺是無明也。動是妄想。卽同起信業也。顯現者。卽起信中能見相之轉也。虛狀者。卽起信中現也。此二合爲今文境界。然起信下文亦合轉現俱爲境界。故云一切染因名爲無明。妄心名爲業識。妄境界所謂六塵。

二虛狀下約枝末三。初承前起後。由境界緣起。後界內然虛狀境界。若次第分別卽是界外因。根本不覺所起境界。依此境界起於枝末。不覺卽有界內無明境界。此則二種境界不同。若克實爲言祇一境界。從虛實辧。故分枝本。若以此境是虛。卽屬界外。才執此境爲實。卽是界內。境界旣然。無明妄想亦復如是。祇一無明。以不了眞實性故則曰根本。以不了依他性故則曰枝末。祇一妄想。以於眞實性而起妄想。執有虛相名曰根本。以依依他性而起妄想。執有實相名曰枝末。然此枝本一體而異。復有二義。一者就事自辧。祇可云至本無末。不可云在末無本。如粗惑落後至細惑時是則亡。粗惑在時不可離細。以由粗惑迷心別無體故。二者以理融事。由此枝本同一淨心而爲其體。故粗細因果徹至妙覺方爲究盡。由五住二死不相離故。問。理融可然。前事自論。末不離本。爲獨末惑。爲通末果。答。亦通於果。如前所謂祇一境界從虛實辧。若以境界爲虛則屬界外。豈非末不離本亦通於果。問。應了六道果報虛處卽是界外。若爾。卻使界外有六道虛報耶。答。體同事別。界外無六道之事。今取六道體虛義同界外虛果。二似識下示義二。初示三相。一無明。二妄想。三妄境。問。若以似識似色似塵之三。會此之三。如何分對。答。似識者該於無明。妄想之二。以似識不了爲無明。以似識妄執爲妄想。其似色似塵合爲境界。問。色塵何殊。答。今文以正報爲色。依報爲塵。若以起信六粗會之。似識成無明。卽智相至計名字相四粗也。由此四粗是惑染故。非業非報。無明成妄想。卽第五粗起業相也。妄想成妄境。卽第六粗業系苦相也。彼開爲六。今合爲三。然起信中亦復自有存沒開合。先示九相。卽三細六粗。次辯五意。卽沒六粗中四但存三細智相相續。後辧六染於六粗中卽沒五六合其三四。初由似識起無明。文云似識卽六七識者。問。似識似塵之名。界內外耶。若云界內則屬實有。豈名爲似。若云界外應指八識。何云六識。答。若從當分。妄執界內乃是實有。若從克實。而論諸境悉是虛相。今從克實以言。故召六七爲似。文云不了知等者。今文正取能不了邊爲無明也。二以不了下。由無明成妄想。正取能執爲妄想也。三以爲下由妄想成妄境。以爲實事者。卽所執之妄境也。

二妄執下示燻心。所燻平等。能燻自殊。此所燻心與前根本淨心不異。

次然似下約名相釋義。前但示義。惟云不了妄執實事。今指不了名曰無明。妄執名曰妄想。實事名曰境界。約此名相而申釋之。爲二。初釋三相。初無明云迷境者。卽迷事也。對於迷理而得此名。云緣中癡者。對因中癡而得此名。以述本覺無明爲因而生三細。卽因中癡也。以迷境界爲緣而生六粗。卽緣中癡也。由於虛境妄執爲實。卽是不了。成緣中癡。妄想妄境在文可見。二以果下種燻心。燻之爲義。起信論云。如世間衣服實無於香。若人以香而燻習故則有香气。然其論文且附事辧。本若實無。燻何得有。論明四種燻習。乃與今文至有詳略。不復對會。尋者可了。今則直就當文以釋爲二。初各燻。凡有四法。一無明。二妄想。三妄境。四似識。問。向但有三。今何卻四。答。向從合說。乃以似識合在無明並妄想中。故云似識。不了之義卽是果時無明。似識妄執之義卽是妄想。今從開說。是故別明。又虛狀之果有二不同。一者正報。二者依報。合而言之俱屬妄境。開而言之。依爲境界。正爲似識。文爲三。初無明。云果時子時者。果子無明。本末而論。有各有對。若各論者。根本枝末各有獨顯爲子。相應爲果。並各以無明妄想之因爲子。境界爲果。若對論者。根本爲子爲始。迷未現境故。枝末爲果。由從境界起妄執故。今取對論以分子果。以果等者。若依小乘義立燻種。但燻六識復成枝末。今從圓旨。燻於眞心卽成根本。此以枝果而生。本子亦名住地無明者。住地之言惟指根本。正從諭立。淨名疏云。此之四住非根本惑。如枝葉依樹而不依地。故界內身見有種種不同。不名一處亦非住地。又引勝鬘。無明住地其力最大。佛菩提智之所能斷。由以見思諭於枝葉。依無明幹但住於樹。而不住地。乃指無明而爲住地。復有二義。一約界外四住。以見爲能住。如樹。無明爲所住。如他。總而名之曰住地也。如荊溪云。見爲能住。無明是地。二以無明如樹。法性如地。故云住地。然得地名實從法性。例如無住𨿽通眞妄。究實無住俱是於眞。但以圓詮。眞法卽是妄源。源旣匪殊妄亦無住。故荊溪云。法性卽無住。無住卽無明。無明亦無住。豈非的指無住乃是法性。由卽無明。所以云亦。問。住地之名旣取本感。六番窮原。前之四住何亦名之。答。此有二意。一者別教。界內非名。界外可目。二者圓教。六番窮原。從前推究𨿽次第由起。約後總答卽當處同原。是以四住皆得地名。問。若以根本無明爲住地。何稱無住。答。約卽論離。與法性殊。故名住地。約離論卽。與法性一。故名無住。此從法性爲地。若就無明爲地者。無明之地無住。爲他所住。故名住地。問。界內見思不從圓旨。亦得稱爲住地可乎。答。義亦通之。摩訶止觀云。愛卽四住地也。亦能障智。然是異心之感。解感不俱。此文恐約當分。通住迷地。以名二妄想。小乘燻成事識。今成業識三妄境似識。小乘燻心依得得住。今成種子依八識住。文無似識者。合名似塵也。

二然此下共燻二。初總示。前四法各燻者。言自分之功。今四法共燻者。論同藉之義。二何以下別示二。初枝末自論共。似識是報陰。無明是不了。妄想是能執。妄境是所執。此四和合燻於淨心。現虛狀果。二又復下根本論共二。初示義二。初因共成果。由前根本中云心依燻變不覺自動顯現虛狀。文中但語無明與業二法之因。兼似各燻。現虛狀果。今於二法復加種子。三法爲因共燻淨心。現虛狀果。文爲三。初示種子與無明共。乃有二義。一者種子依無明住故。二者種子若無。無明不能獨現果故。二若無下。無明與業識共。三若無業識下。種子與業識共。亦有二義。一者種子不能獨現果故。二者種子依業識住故。故云亦卽自體不立。問。向枝末共燻。何有似識妄境而無種子。今根本共燻。何有種子而無似識妄境。答。此由附於枝本不同以辧義理。由種子無明始迷之時。依淨心起。不依似識。根本業識𨿽能現境。而不妄執虛境爲實。是故根本不論此二爲能燻也。枝末能燻不詮種子。是故不論。問。四法共燻旣是枝末。何故成果稱虛狀耶。答。能燻附小。辧義成果。克實爲言。二是故下。果中具因。文云似識似塵。虛妄者果中具因之種子也。無明者果中具因之無明也。妄執者果中具因之業識也。以還具二字通冠下文。由向以無明業識種子三因共成於果。故今果中還具三因。此則一向從根本說。亦可此文同上。承前起後。以境界緣起於界內似識至妄執等。

二由此下對前結意。云略說者。一者略說不覺動故二法爲因。而不詳說種子爲因。二者略說顯現虛狀。而不詳說和合方現。三者略說由因成果。而不詳說果還具因。問。前何默略種子。答。且約初迷。未論種子。然種子之說且附權談。究實而言悉從性現。故經云。眾苦行業不可思議。

二如是下結。如是果子相生者。一約枝本對論子果。初文承前界外虛狀。起後界內無明。卽子生於果也。次釋枝末燻心中云。以果特無明燻心。故令心不覺等。卽果生於子也。釋根本中云。是故虛狀中還具似識等。卽復子生於果也。二約枝末各以因果而論子果。根本中果卽虛狀之果。子卽無明業識種子三法之因。由因成果。果還具因。卽子能生果。果能生子也。枝末旣以四法和合爲因現虛狀果。卽子生果也。若例根本。復於此果而具枝末四法之因。卽果生於子。故通結云果子相生。

二後遇下滅妄歸眞二。初滅界內妄惑。二滅界外妄惑。釋成二覺。問。何故滅界外惑中方釋二覺。答。由從眞起妄。義凡有三。一者𨿽有眞妄二名。謂從眞起妄。當處乃無能起所起。由眞妄名殊其體一故。二者從法性眞起無明妄。於所起之妄。不論枝本界外內異。由見思無明乃同體故。三者從中道實性性眞起界外無明之妄。成依他性。復從無明之妄執虛爲實。起界內見思之妄。成分別性。故滅妄歸眞義亦有三。若依初義。無妄可滅無眞可歸。若依次義。滅界內惑卽滅界外。若依第三義。約圓豎入。初滅界內。位在住前未見實性。至滅界外方辧二覺。初滅界內妄惑二。初單就界內以論滅妄四。初遇友開解皆一等者。圓滅果惑。義殊前教。由知妄原。流自息滅。是故得云皆一心作。二聞此下依聞修觀。下分別性修觀中云。但能知境是虛。三若此下解成除障。無明惑也。妄想業也。妄境苦也。似解旣成。除此三障。下分別性中止門除障云。實執止故卽是能除。果時迷事無明並妄想等四。爾時下約智得益。下分別性得益中云。無塵智用隨心行故。卽是得益。

二𨿽然下對界外辧二惑同滅。一者以理融惑。二惑一體。若滅枝末。根本亦除。二者圓除末時必由先了本從性起。本相體虛。末妄爲實。今亡執實云枝末除。除實執者由知本虛。卽此之知是滅根本。故滅末時根本亦除。文爲二。初直辧同滅二。初正示三。初無明。二妄想。三境界。於此三義各先論同。次則復疎。無明中初論同者。意顯枝末妄惑滅時根本亦除。何者。由迷虛相從一性起。有卽非有。名存無明。今除末時乃能先了虛相卽性。豈非亦除根本無明。文云𨿽然知境虛故說果時無明滅者。枝末除也。猶見虛相之有者。根本在也。有卽非有至惟是一心者。若依此知能了無明。卽是法性無明除也。以不知此理故亦名子時無明等者。今以不知而顯於知。若不知者是無明存。且今初心滅枝末。旣知此理。豈非滅果亦除於子。次但細下復疎。若云同滅。何故向云果無明滅。故復疎云。但細於前迷事無明。故說果時無明滅耳。當知約解橫言二惑同滅。約位豎論先滅枝末。然𨿽解知無明有卽非有。其如未證非有。尙見於有。問。解與位殊耶。答。解則如法圓融。位則隨情厚薄。若解隨情辧則解亦差殊。若位約法明則位亦頓等。今且奇情辧位就法論解。故對明之。云迷事無明者。對於迷理。然於惑法得事理名。其義非一。若以枝本各論。枝末中見爲理惑。思爲事惑。由見則邪計妄法之理。障於眞理。思則貪癡散塵之事。障於定事。根本旣名別見別思。則事理義例同枝末。若枝本對論。則知今文以見思爲事。無明爲理。且見思爲事者。由迷無明虛狀而起。虛狀是事。故稱迷事。惑稱迷境。以由小乘雲。此見思迷於眞諦。大乘詮云。眞俗二邊體是無明。故稱迷事。則顯根本迷於中實理性而起。故稱迷理。已上乃約二惑以辧。若通取三惑對論之義。則塵沙爲事。二惑爲理。淨名記云。以塵沙惑不障於理。四住障眞。無明鄣中。又無明爲理。二惑爲事。淨名疏云。理惑者迷於中道。事惑者迷於二諦。法界惑也。又若三惑各論。皆通事理。且如見思不知當體是生死俗。故稱迷事。不了眞諦故稱迷理無明。若迷空假。當體非智是障則名迷事。若迷中道故稱迷理。如大師云。二俱是迷。理爲智障。又云。俱是迷事爲智障塵沙。若迷神通化道卽名迷事。若迷俗諦三昧故名迷理。又若從教以說。則藏別教惑爲事。通圓教惑爲理。由界內外卽離不同。

二又不下妄想。初論同。又不執虛狀爲實故說妄想滅者。乃滅枝末事識妄想也。猶見有虛相謂有異心者。業識能執。謂此虛相與淨心異也。此執亦是妄想者。對於枝末故云亦是。亦名虛相者。枝末執實爲相。今是虛相。對於不獨名爲妄想。故云亦名。若依此義。猶有虛相妄執異心。則根本業識妄想不除。但今滅末妄想時。能解本識妄想虛相。皆是一性不異淨心。故二惑同除也。次復疎者。亦約位豎論。如向文意。

三又此下境界。初論同。不知境卽淨心。故使根相不一。斯則根本妄境不除。今除枝末妄境之時。亦同解了根本妄境鹹卽淨心。旣然相相卽性。是以萬境皆一。豈非根本妄境同除。今云似與心異。與向謂有異心者。向約能執。今從所執。次復疎如文。

二以此下結意二。初結論同以此等者則顯向文必有子果二惑同除。若向無文。何云以此論之亦少分除耶。若不分分漸除者。約解橫辯。以子顯果也。二但相下結復疎。但相微等者。約位豎論。粗垢先落也。

二今且下。約由果惑滅後子惑得滅。以顯初心二惑同滅。何者。由向𨿽示斷枝末時。約其解心二惑同滅。爲相難見。故今復就約位義辧。由枝惑滅後根本得滅。顯於約解二惑同滅。文爲二。初標示。二此義下釋二。初釋果惑滅後子惑得滅三。初標立。二二義下正釋二。初約能除智同畢竟空智。而爲能除。異偏空故。故除末智亦能除根。二二者下。約由粗惑亡故細惑微薄。亡粗惑後子時無明𨿽卽念念燻於淨心。復起住地。旣照亡粗。故所起惑亦乃輕微。曰無粗惑爲能燻故。當知此意約入初住自然斷惑。故雲輕微。若非粗惑先亡。如何得有自然斷滅。三以此下結。二如迷下顯二惑同滅二。初舉顯。舉後位之豎。顯初解之橫。二以其下釋同滅義。由子無明旣分分滅。則無塵智亦轉轉增。遂使果時無明滅矣。以子解滅。成果證滅。二自迷下滅界外妄惑。釋成二覺爲三。初法二。初約分證。明覺於淨心。二約究竟。明淨心自覺。然覺於淨心者從修爲功。淨心自覺者從性爲功。故分證位齊至等覺。文中祇云無塵之智。卽能知彼虛狀。體性惟是一心。等是故義屬覺於淨心。及辧究竟先示等覺分證智成。故云此智卽是金剛乃至云此智成已等。然後用此之智卽復燻心成妙覺果。故云習气亦卽隨壞乃至虛狀永泯等。旣成究竟極證淨心。所以此位乃亡修入。故以淨心而爲自覺。荊溪云。除眞如外凡有修入悉屬於權。以果位眞如究滿爲淸涼池。同此意矣。初又二。初約住上。二約等覺。初又二。初示所滅妄由業惑薄故。內識利故。外色細故。故實執不起。所云俱者內外共說。似色似識者。今屬當分。名似非同。前文指於六七。四念處並輔行引惟識云。惟是一識。復分二種。一者分別。二無分別。分別識者名爲識識。無分別者名似塵識。一切世間爲似塵識之所成。三無性等當知。云識識者。卽迷妄之上復論迷妄。乃同下文分別性也。無分別識者卽第八識。名似塵識也。正同今文。前以六七爲似識者。乃從克實。不從當分。若無此義。二文難通。二無塵下示能滅智。卽能覺淨心之智也。還復燻心者。以智燻心也。二如是下等覺無明住地。幽盡者。幽盡也。卽能等者。用無塵智能覺淨心心外法虛境。復性惟是一心。

二此智下約究竟明淨心自覺又二。初示果證。此智等者。乃指等覺後心無塵爲金剛智。無塵之義有二。一無實塵。顯塵惟識。二無像塵。顯塵惟眞。今從後義也。無塵約法。從離過立。金剛約諭。從智體名。又無塵智通。通眞似故。金剛智局。局等覺故。亦可俱通。此智成已者。等覺智成也。卽復燻心者。用此之智復燻究竟淨心也。一念無明習气者。一者卽指正使名爲習气。以最後一念無明微細名習气故。二者一念無明並於家習。以其最後無明盡故習气隨壞。成妙覺果。若以此文證知。淨名云。習气者乃是最後一品無明。並於家習同名習气則爲使矣。何者。若云最後一品無明正使已盡。惟有無明之家習者。且最淨無明旣盡。則習气合當隨壞。如何正盡復存家習。種子習气壞者。變易之因究盡也。虛狀永泯者。變易之果極亡也。

二虛狀下淨心自覺三。初示。心體寂照者。心卽淨心。照卽是覺。以由淨心寂體自覺。故云寂照。體證眞如者。由覺於淨心。名用證眞如。以用證體故。今淨心自覺。名體證眞如。由卽體自證故。二何以下釋二。初約能所不二釋。二何以下約智外無眞釋。若智外有眞。可云覺於淨心。旣能覺智外別無於眞。乃卽眞爲智。故淨心自覺。三此卽下結。約體用不二結於前義。體是淨心。用是覺智。體用若二。可云以用覺體。是覺於淨心。今旣用卽是體。故自性自覺自體自證。卽淨心自覺。智者亦云。內性自照。不從他知。

二如似下諭。水靜是潤。內照是照。潤體照用。體用義殊。故云照潤義殊。而常湛一者。由照潤皆水。故照潤是覺於淨心。潤照是淨心自覺。

三心亦下合。潤體照用卽寂照義分。而常湛一卽體融無二。照潤潤照卽照寂寂照故。照卽潤故。卽照寂順體。潤卽照故。卽寂照順用。照於潤卽照自體。名爲覺於淨心。潤自照卽體自照。名爲淨心自覺。

三故言下結。故言二義一體者。由前答文初標示云。𨿽言二義體無別也。以無分別智爲覺者。結覺於淨心也。淨心具智性者。結淨心自覺也。

四此就下總結大科般若佛性也。

二又此下約緣因解脫佛性。又此淨心至巧用之性者。此指能具福巧之性也。爲淨業至報應二佛者。全能具福之性而爲報佛。乃藏塵相好之報也。全能具巧之性而爲應佛。乃隨物示現之應也。此二全解脫性爲解脫事也。故以此心爲佛性者。乃以平等淸淨之心爲報應二佛之性也。

二又復下重釋。初釋體二。初約修徳對治不覺顯體爲覺四。初約修對治。又復不覺滅故說心爲覺者。滅無明也。動義息故說心不動者。滅妄想也。虛相泯故言心無相者。滅境界也。因無明妄想境界故。此心體爲覺爲息爲無相也。二然此下克體自論。然此心體非覺乃至非無相。若爾則不可以心體爲覺。如何卻稱爲佛性耶。故第三𨿽然下釋出所以。正用對名以召平等。𨿽然者。領上生下。縱奪之辭也。其體𨿽然非不覺與覺。若對不覺滅。說此心體爲覺亦無所妨。四此就下結其得名。此就對治出障心體以論於覺者。正是非覺非不覺名爲覺。不同智用而覺。覺覺爲覺。二又復下。性徳本無不覺顯心爲覺二。初正釋四。初約本無不覺。不約修徳對治不覺。眞約性徳本無不覺說心爲覺。本寂乃不動之異名。平等是無相之別稱。業動寂然轉現平等亦同不覺。其性本亡豈因修滅。二然其下。克體自論則性徳無名也。三𨿽然下釋出所以。亦以對名而召平等。以本無不覺說心爲覺也。問。與向對名以召平等何殊。答。意一義異。意一者。由性徳之體凡有名字。皆從對立以召平等。言義異者。向約性徳對滅修中不覺以召心體爲覺。今約性徳本無修中不覺以召心體爲覺。故滅修與本無爲義異也。四此就下結其得名。凡聖不二心體者。乃取平等法身佛性。不取差別緣了佛性。問。本無不覺者。且不覺卽無明。應本無無明耶。若本無無明。如何本具九界。答。不可一向本有今有。亦可得云本無今有。如智者解嘆然火起乃云。本無今有。本無此苦。無明故有。又淨名疏云。眾生本性淸淨無有癡愛。卽同今文本無不覺。楞嚴阿難問佛六道云。世尊。此道爲復本求自有。爲是眾生妄習生起。佛答云。妄想發生。非本來有。以此諸文而求其旨。由順悉檀。就於本今。談此有無非一向爾。或云。本有性徳。不覺而無。修中不覺。今曰。性徳本具。具法不周。以修不覺。非本有故。或曰。本有不覺之法體。但無不覺之妄情。今曰。亦顯性徳本具不周。以不覺之情非本具故。今立義者。一性之體爲能具。萬法之用爲所具。論所具之用則本有不覺。明能具之體則本無不覺。今論性體。故曰本無。若論性用。法法本具。豈外修情。復了體用一如。本今有無皆非思議。

二料揀凡夫卽佛二。初問。二答三。初偏據性體平等云擬對說爲覺者。然此之名𨿽從對得。今取名下所召之體。體是平等。故無修不修。二又復下以體融事。心佛眾生有三屬事故髙下差別。今以理融故無差別。旣然無差則何用修爲。三然復下正約常同常異爲答。以常同故不用修。以常異故故須修。常同是體。常異是用。體則平等。用則殊分。問。差別緣起是無常。何云法爾不壞。答。以不壞此無常故。若壞此無常。則法界法門祇有於常而無無常。況法界全。具所以常常。常無常也。故云不壞。莫謂非是無常云不壞也。

二料揀本無不覺二。初問。二答二。初正答。卽同前文二義。何者。若心體至應更不覺者。乃淨不同染也。故證者無有不覺。凡夫至應爲覺者。乃染不同淨也。故未證者不名爲覺。二再難二。初問。二答三。初體無用有。心性緣起者。卽是用有。或以心性緣起修惡。法體爲不除者。今文旣云心性緣起。復云有滅。豈非亦除。二又復下實無虛有。不覺體虛乃非實有。以實言之非但本無。況今示無。然非不有者。以虛相言之則有不覺。亦是卽無離有。以無明卽法性故。有卽非有。若從離說然非不有。三但證下順無違有。順則淨用如體。故無不覺。違則逆體爲染。故有不覺。

二問下釋用二。初正釋佛性二。初問。二答。乃示別有因緣。何者。然其心性理恆平等。遇燻緣異遂成悟迷。今從淨燻乃得成智。故指福智二種淨業。對所燻性爲因緣也。智體是性。𨿽有照能。若無淨業。所燻此用不能顯現。然能燻淨業非心外有。亦全性爲。問。旣云能燻亦全性爲。如何復云別有因緣。答。克從法體有染有淨。體是緣生非染非淨。體是理性祇由性體能具緣生。是故緣生非生卽名性具。從當體故。能燻淨業名曰緣生。以卽性故。故此淨業非心外有。從當體故。性非緣生。以隨修故。故云卽能顯彼二性令成事用。若得此旨。在情在智或根或塵。法法緣生。法法性具。分別融會理無不通。

二例示無明性二。初問。二答。引楞伽。雲實性者。驗知性惡性善之二性者祇一性也。

四釋法身二。初問。二答二。初總示名義。法以功能爲義者。或云軌則爲義。若一往分之。軌則言其體。如方圓長短皆與模範不違。故言法也。功能言其用。由有軌則之功能。故使合其模範。身以依止爲義者。或云以聚爲義。一往分之。聚義者乃從當體。如聚五陰必成身。依止義者乃以此身爲彼所依。如所依事皆依於身。又聚五陰以成身。依五陰以成身。不離五陰當體爲依。當體爲聚故。法身者。聚理法爲身。依理法爲身。聚與依止皆從理性當體而名。今此法身離而言之。乃依中道一性之法爲身。卽而言之。乃依萬法爲身。

二以此下解釋二。初約隨染二。初明隨染二。初釋二。初約功能釋法二。初通示。以此心體等者。卽平等一性能隨於染。祇由有此隨染功能。故爲一切染法燻習。性若無能。縱諸法燻則不能攝持並不能顯現。從總說者有隨染之功能。從別說者有攝持之功能。有顯現之功能。今從總說故乃通示隨染功能。二卽以下別釋二。初有攝持功能。卽以此心隨染者。應以此句冠下。顯現正是一性。由有能隨修染之功。故能攝持燻習之气。一性爲能攝持。修染之气爲所攝持。由此一性有攝持之功能。故名爲法。二復能下。有顯現功能。以一性爲能現。染法爲所現。由此一性有能現之功能故名爲法。二卽此下。約依止釋身。卽此心性等者。以此平等一性乃爲能持能現差別之性。並所持所現因果染事。爲此能所共所依止故名爲身。與心不一不異者。能持能現差別之性。與此一性體同義異。以義異故不一。體同故不異。所持所現因果染事。與此一性有卽有離。離故不一。卽故不異。二故名下結。

二此能下成藏識三。初示。二識二。初示二。初能持與所持和合成子識八識。三細業卽因也。轉現果也。故上文以不覺自動是因。顯現虛狀是果。今能持之性與所持之業和合爲因。故云子時。二依燻下。能現之性與所現轉現和合爲果。故云果時。二此二下。辧同異。云體一用異者。以第八識祇一眞妄和合爲體。但從妄三細。因果不同遂爲二識。二然此下。明染淨二分二。初示二分。二以其下示性一。乃釋伏疑也。由示中染分一向惟從事染以說。故云卽是業與果報之相。乃指向來子時業識與果時轉現爲染分也。淨分乃以事理共論。故云心性及能燻淨法。若據其義。於染分中亦可云一者染分。卽是心性及能燻染法。於淨分中亦可云二者淨分。卽是業與果報之相。蓋淨分中有淨業之因並淨報之果。今於染分一向從事。卻開能燻之業與所現之果。於淨分一向語能燻之因。不言所現之果。復開心性之理。旣於染分不言心性。恐人疑云何故染中而無心性。爲釋此疑。故云以其染性卽是淨性更無別法。遂祇於淨示心性也。問。若依此義。諸文祗合惟云淨性。何故有文又云染性。答。性論染淨。義不一向。或非染淨。或而染淨。或惟染淨。而染淨者。約事辧性以情約體也。由事染淨旣依性現。故約此事以辧於性。知性本具染性淨性。如下文云。以此眞心能現淨徳。卽知眞心本具淨性。復以眞心能現染事。卽知眞心本具染性。非染淨者。克從性體也。以染淨性體本非染淨。得名染淨者。由此性徳能具染淨。故下文云。若癡二性之能以論心體者。卽非染非淨。惟染淨者乃約差別以示圓融也。以差別故有染有淨。以圓融故染卽是淨。故惟淨。淨卽是染故惟染。如下文云。據違性而說。無一淨性而非染。就淨性而論。無一染性而非淨。且今文者。正約差別以示圓融。染卽是淨。故惟淨也。亦可得云名偏體圓。以名偏故祇云淨性。以體圓故外無染性。三由此下。結歸隨染以釋法身。

二又此下約隨淨二。初釋二。初約功能釋法二。初通示。二此等下別示二。初有攝持功能。二復能下有顯現功能。二卽此下約依止釋身。二故名下結。

釋如來藏爲二。初問。二答二。初列。二所言下釋文自爲三。初能藏三。初釋藏。如來語修乃是果徳。所顯淨心名爲法身。眾生語性乃是性徳。在迷法身號爲淨心。法身淨心卽平等一性。若依下文。以諸佛法身爲淨性。以眾生法身爲染性者。約以事召性。今據性體本一。故眾生法身亦名淨心。並能包含染淨二性及染淨二事者。包含者具也。由此心體具其二性及以二事。故名爲藏。應知染淨二性同鏡明性十。染淨二事同像生修十。若據今文。論具則性十修十。約能約所皆得具名。但人師所見不同遂有異說。或云具性者。其柰今文染淨二事。或云具相者。其柰今文染淨二性。或云性相俱具者。性旣無相如。何得名此性爲染爲淨。所以諸說似未盡理。今曰。先定法體。則一性爲能具。染淨之事爲所具。二約事辯性。則能具之性亦名染淨。故此平等一性具有能具染淨之性並所具染淨之事。故云心體包含染淨二性及染淨二事也。然此能所一性。分之乃有二重。一者平等一性爲能具染淨二性與染淨二事爲所具。二者就所具中自分能所染淨二性爲能具。染淨二事爲所具。及究論其旨則歸一性爲能具。染淨二事爲所具。何者。且染淨二性得爲能具者由是性故。復爲所具者由染淨故。故染淨二字體屬修事。二性性字體屬一性。所以約事辧能具之性故云染淨二性。或曰具性。不了染淨體於屬事。或曰具相。不了染淨𨿽然有相。才云染性淨性。正談能具之性。未可論相。又若以染爲相。須同修中所離之情相。如何卻云別是性具所顯之法相。然二家所見莫不皆以性具之法爲所顯故。故顯性家而不具相。故顯相家而曰離情。如此談具。相出性外。情出性外。乃令一性具法不周。今所說者。而此一性無所不具。若生若滅。若破若顯。若常若無常。悉皆頓足。故相與情不出性外。以皆具故。從相須破則性亦泯寂。從性須顯則情相宛然。此破此顯皆爲性具。亦不分於能具所具。彊而爲言名之曰具。如此了者依稀識具。問。所具之相爲本來有。爲現方有。若本來有。下文何云。若本無解等之性者設。復燻之徳用。終不顯現。豈非本但有性現方有相。若本來無。今文何云並能包含染淨二性及染淨二事。答。一性是能具。諸相是所具。若無緣燻時。其相乃未現。非謂本不具。又𨿽云具相。其未燻現時。非謂心性中已有於相貌。故今所立義與昔二家殊。問。且未現時豈非具性。答。未現之時云具性者。乃是能具之性。非是所具。其所具者還是於相。故與具性家殊。問。旣云未現非謂不具。是則性中有具相耶。答。𨿽然具相。其如未現。故不可云性已有相。故與具相家異。問。篤論其旨至當如何。答。以非思議。不可定有不可定無。今引祖文而證此旨。摩訶止觀諭惑心具法云。若言先有那忽待緣﹝此取未現爲無。不可於心先自有惑。若先自有。何故持緣其惑方成﹞。若言本無對緣卽應﹝此取本具爲有。不可云心本不具惑。若本不具惑。對緣之時惑從何來﹞。不有不無﹝始欲云有惑且未現。始欲云無心且本上。故不可有復不可無﹞。定有卽邪﹝認未現時謂心有惑﹞定無卽妄﹝認本具時謂心無惑﹞。當知有而不有﹝上有定約具故有。下有字約未現故不有﹞不有而有﹝上有字約未現爲不有。下有字約具故而有﹞。惑心尙爾。況不思議一心耶﹝止觀以惑心諭不思議心。今若例於具相。但於向諭文各以心字例爲性字。各以惑字例爲相字。學者詳之﹞。輔行釋云。定有謂已具。定無謂永闕。若謂已有如倉中盛物。若謂永無如沙中無油。然此等文。二家所見各有消釋。皆謂此文符合己義。如具性家以已有爲相。以永無爲性。具相家以已有謂破計。以永無爲具相。今曰。二家之見消文似偏。乃以二句各有法體。且具性家以破有是破相。破無是破性。乃以相性成此二句。具相之家以破有是破計有思議之相。以破無是破計無不思議相。乃以所計情相法相成此二句。今謂二釋恐非文體。然此文體祇約一法以論二句。且如三毒之諭祇一惑法。若謂此心已有三毒。如倉中盛物。若謂此心永無三毒。如沙中無油。豈可得云。有約三毒相。無約三毒性。有約三毒情。無約三毒法。作此釋者似有穿鑿。但究文中已永二字。故知祇約一種法體爲二句爾。復有具相之家乃以二句祇一法體。此釋甚善。但就破計其釋乃偏。何者。若云已有是破計。計破則不妨有相。且永無亦破計。計破應須不妨無相。若云無計破則有相。應須有計破則無相。何故。有無計破皆不妨是有相耶。今所釋者。祇爲此相本不思議。不可定有不可定無。若定有者如倉盛物。若定無者如沙無油。非但文相白直。亦乃心地圓融。然止觀文。約大經意以成其說。若欲博知。尋經自曉。問。未現之相爲性本具相。但由眾生情隔不見謂之未現。而其本性實常具相耶。爲由未現故。故其本性則不具相耶。答。不可思議。亦不得云常自具相。亦不得云性不具相。四句咸亡羣情頓遣。若隨順悉檀亦可得云性有性無。須善法理方能通達。且相之當體。體本是事。事則無常遇緣方有。但得名現則不曰具。以相離性。故未現時於性但有能具之性而無有相。斯亦可云性不具相作無句說。此如下文但云本具行果之性。涅盤經云。是故我說一切眾生悉有佛性。眞實未有三十二相八十種好。性之當體體本是理。理則常住天然本有。故乃名具。則不曰現。以性卽相。故本具時諸相頓足。斯亦可云性常具相。作有句說如下文云。果徳之法。𨿽有相別而體是一。心心體具此徳也。涅盤經云。大慈大悲十力四無所畏三十二相。眾生悉有。兼存則雙亦。互舉則雙非。欲於四句以通不四。不可專以有無爲定問。性不曰現者。如何得云顯現佛性等。相曰具者。旣然由性而名。性曰現者必乃由相而得。祇由情相迷於佛性。對迷說語。故曰顯現。

二藏體下釋如來。如卽平等性體。來卽差別事用。如名不異故屬平等。來必有迹遂屬差別。下之二釋意悉如此。

三此卽下總結。

二釋所藏者。若對能藏而揀判者。似前能藏爲今所藏。若極求其旨。蓋盡法界祇爲一藏。此藏之外別更無法。前釋能藏。於此藏中舉其平等性爲能藏。染淨二事而爲所藏。如佛性論第二如來藏下云。一切眾生悉在如來智內故名爲藏。以如如智稱如如境。故一切眾生決定無有出如如境者。並爲如來之所攝持。故名所藏。眾生爲如來藏。故前能藏非無所藏。今約所藏者。於此藏中舉其迷染無明之法而爲能藏。卻將一性而爲所藏。亦如論云。一切眾生爲如來藏。能藏如來不得顯現。故今所藏非無能藏。但爲取於心性爲藏。故能藏所藏皆從眞理而得其名。問。今所藏中有染淨二用名之爲來。何云所藏亦取眞理。答。文𨿽該用。意則在體。故文明云。卽此眞心而爲無明﹝谷﹣禾﹢卵﹞藏所覆藏故。眞心之言豈非以理爲所藏乎。亦可從文。前釋能藏乃眞藏眞妄。由淨心包含染淨二性並染淨二事。性非眞乎。事非妄乎。亦可染妄淨眞。今釋所藏乃妄藏眞妄。由無明所覆藏體藏用。體非眞乎。用非妄乎。亦可性用爲眞。事用爲妄。亦可染用屬妄。淨用爲眞。文亦有三。一釋藏。二藏體下釋如來。三故言下總結。皆如文。

三能生名藏。問。與前能藏何異。答。能藏言體。以用從體故曰能藏。能生言用。以體從用故曰能生。又能藏名藏者。能藏則別。別在一性爲能藏故。所藏則通。通以二性二事爲所藏故。能生名藏者。能生則通。通以心體並染淨二性爲能生故。所生則別。別以染淨二事爲所生故。文云體具染淨二性之用。依染淨二燻能生世間出世間法。豈非心體並二性而爲能生。世與出世染淨二事而爲所生。初釋藏爲四。初標。二諭女生子者。且子之身質。卽母之血气所以得生。故取用之。亦見同體。若準方等如來藏經並尼揵經。各有十諭明如來藏。於中乃有如貧女人而懷貴子。文通圓別。若從圓旨。卽具爲生。與今諭同。三此心下合。四是故下證。初引楞伽通證能生染淨。次引華嚴別證生染。後引觀經別證生淨。次釋如來與結。悉如文。

六釋法界二。初問。二答以法爾釋法。性別釋界。同輔行中以諸法釋法。三諦釋界。法字屬事。界字屬理。然法爾之言卽天然之謂也。體合屬理。今云事者。由此之理天然具事。乃以能具從於所具。故今法爾屬諸法事。故下卽云。法爾具足一切諸法。界云性別者。別之爲言體合屬事。今云理者。由此之事召性能具。性則差別。乃以所具從於能具。故今界別屬性徳理。又可今文不同輔行。以今所釋法界二字皆約性故。法卽性體故云法爾。界卽性用故云性別。遂卽釋云以此心體法爾具足﹝以性體釋法字爲法爾﹞一切諸法﹝以諸法釋界字爲性別﹞。輔行以諸法釋法者乃緣生事爲諸法也。今以諸法釋界者乃性具用爲諸法也。是故不同。問。輔行雲。十法差別名之爲界。是故十法各有界分。又云界者界分。相不同故。與今界者性別。同異如何。答。文有同異。若十法各有界分則別在俗。今通三諦。若界者界分。相不同故。則彼此是同。皆約三諦以釋界故。問。旣指三諦而爲界分。界則差別合當屬事。何故輔行會同實字。而文乃云亦可界法性。法卽是實相。且持倒法界爲界法者。意以界字爲實。法字同相。且實卽是理。應屬無差。豈同界字爲差別耶。答。事理之義亦如前明。體用之說須約過徳諸義而分。輔行此文應通過徳。亡照二義。若約過徳。三諦爲理。緣生諸法爲事。若約亡照。亡三爲理。照三爲事。前約過徳故云法卽諸法。界謂界分相不同故。一切諸法皆以三諦而爲界分。後結其意乃約亡照。故云三諦無形俱不可見。然卽假法可奇事辧。問。𨿽雲約徳。柰三是差如何同實。答。以對緣生法是定差故。此三諦卽屬無差。𨿽云差別不妨同實。問。此三旣是無差之差。如何俱照卻名爲事。答。對於定差𨿽云屬理。若望俱亡三還屬事。今引輔行略簽釋之。文云。三諦無形俱不可見﹝以性亡故﹞。然卽假法可奇事辧﹝以假立故上二句標也○次釋此亡照先釋亡云﹞。卽此假法卽空卽中﹝乃假亡也﹞。空中二體二無二也﹝空中亡也已上釋三諦無形俱不可見一句○次釋照云﹞。心性不動假立中名﹝照中﹞。亡泯三千假立空稱﹝照空﹞。𨿽亡而存假立假號﹝照假已上釋然卽假法可奇事辧一句﹞。然輔行前約過徳後約亡照者。意辧徳中三諦俱得爲理。功由一性之亡也。問。照旣是假。正屬於事。何云奇辧。答。天然妙性非亡非照非事非理。今欲辧假故奇事論。有人或云理中三諦難見故奇事以辧之。今問理空假中云難見者還有名不。若云有名。何須奇事而辧其名。何云假立中名。假立空稱。假立假號耶。若云理中三諦本來無名。以無名故所以難見。故奇事辯名者。今問旣本無名。如何卻云是空假中。以此而知。云空假中便成奇事。但請細究此旨必見心源。況復文云。三諦無形俱不可見者。由無三體故云無形。然卽假法可奇事辧者。由附事說故有三名。體旣是一。故一性是理附事名三。故三名是事。然亡照之義名亦通漫。恐濫其說復更委陳。若克從法體有二。一假單照空。單亡中道。雙亡雙照。二平等性俱亡。亡前之三。平等性俱照。照前之三。此乃是今立亡照義。若隨義召法。假𨿽單照。以此之假卽是平等一性之假。故三俱照。空𨿽單亡。以此之空卽是平等一性之空。故三俱亡。中𨿽雙亡雙照。以此之中卽是平等一性之中。故亡與照俱是法界。此乃以假召三故俱照。以空召三故俱亡。以中召三故俱是。法界若立句分別。空之亡乃當亡之一句。假之照乃當照之一句。中之亡者乃非亡﹝非空之亡﹞非照﹝非假之照﹞謂之雙亡。而亡﹝照空﹞而照﹝照假﹞謂之雙照。又若以空爲蕩。以中爲絕。故合空中乃爲亡句。假爲照句。其平等性謂之亡者。乃亡前空之單亡。中之雙亡。並空中之亡。又亡假之單照。中之雙照。亡此亡照謂之亡也。故三諦俱亡之言其旨深絕。亡旣如是。照亦復然。以此義故。一者以空召法亦云三諦俱亡。二者平等性體亦云三諦俱亡。其以空召法云三諦俱亡者。復有功歸。就法二義。若就法言之。以就空名便故。故空能亡三。若功歸言之。由此之空是平等一性爲空。是故此空方能亡三。又三諦俱亡之言有能有所。若以三諦空於三惑。此三諦俱亡。爲能亡也。今以平等一性爲能亡。則三諦爲所亡矣。若論意旨。平等妙性旣非思議。實不可名。但爲緣故。或名爲中。或名爲一。或名非三非一。今退不取中名謂之俱亡者。乃爲中名對空假故進。不取非三非一謂之俱亡者。以非三非一別無體故。由是處中而取。故以一名爲俱亡也。如大師云。𨿽有三名而無三體﹝卽亡義也﹞。𨿽是一體而三名﹝卽然義也﹞。不二門云。惟一實性無空假中。復了此一乃是圓融不可思議。實非是一彊名爲一。貴在得意不可執名。若達此一非一。是故性名亦無。此下記文凡云一性者。應以今意實達諸說。又復須了亡處則二諦宛然。照處則一法不立。此亡此照皆非思議。故大師云。是三卽一相。其實無有異。釋法性二。初問。二答。初約卽義以辧性用。法乃事法。事則差別。指此差別卽性而具。性亦體別。故云以此淨心有差別之性故能與諸法作體。二又性下直辧性體。約卽論離。離於事相故云性者。體實不攺。以一切法皆以此心爲體者。約體論卽也。諸法之法自有生滅者。約卽論離也。

大乘止觀法門宗圓記卷第一

大乘止觀法門宗圓記卷第二

東掖白蓮釋了然述

二辧體狀二。初分科示意。約離相明淨心不一不異論法性。二藏辧眞如者。然淨心。法性。眞如實一體而異名。今以此三分對三章者。從名別故。淨之爲名離染義便。故約離相明淨心也。故前文釋淨心云。無明染法本來與心相離。法性之名。乃於諸法而辧其性。如向釋法性中有卽有離。卽故不異。離故不一。故不一不異法性也。眞如辯二藏者。依起信乃約眞如明二藏故。又二藏旣云如來。故順如字辯眞如也。須知三章不出體用。淨心是體。法性是用。然淨心中應乃有用。文云。自性圓融體備大用。然法性中應乃有體。文云淨心之體常無生滅。今但從文正途以說淨心爲離一切法。故獨明其體。法性約卽一切法。故意明其用。如文云。上來𨿽明淨心離一切分別心及境界之相。然此諸相復不異淨心。何以故。以此心體𨿽復平等。而卽本具染淨二用。乃至云此等虛相無體惟是淨心。故言不異。又復離相淨心中𨿽云有用。乃是性染性淨之用。故皆屬體不異。法性中旣辧事染事淨之用。遂偏屬用。故此二章不出體用。其第三二藏者。釋成前義也。空藏釋離相淨心。不空釋不異法性。𨿽此三文不出體用。意則惟在辧於體狀。斯亦可云文三義二意則惟一。所論用者。約用者辯體。何者。由不異之意意。論此體不異用故。乃見此用是卽體之用。故於用中亦云辧體。若以今文會摩訶止觀者。今文同體相中眼智所知見之境界也。彼以三諦爲境界。今以三諦爲體狀。文𨿽在於開解。義必貫於正修。摩訶止觀正明觀法中先示十境。輔行乃云。又此十境卽是前文所顯之體。前約所顯能攝故立體名。今對能觀所發故立境名。又前從理說故體惟一。今從事邊故境有十。事卽理故。故一一境皆不思議。理卽事故。故一一境相別不同。然此文意。以止觀所觀有所離所顯。陰等十境乃所離也。不思議境乃所顯也。前來體相正是所顯。點今所離卽是所顯。故云卽是前文所顯之體。且前文所顯之體卽是下文正觀不思議境。故云一一境皆不思議。以此而知。開解中體相卽是正觀不思議境類。今開解明體狀者。豈非預示正觀所觀不思議境。下文止觀體狀。乃依此境明於能入止觀體狀。能不離所。卽是今文所依體狀。如此了者方可與云能所不二。又今文中該於三境。何者。且離相明淨心卽性徳修徳二境不異。辧法性卽化他境。南嶽以體用分自他。如雲爲自利利他。故止爲自以觀爲他。心體平等爲止。具違順二用爲觀。輔行亦以三境分自他。乃云以三諦法不出修性自他故也。旣以修性二境爲自。化他爲他。今淨心是體屬自。法性是用屬他。故此二章義該修性二境者。可進退取之。一者直示心體是性徳境。離於四句是修徳境。下文有問答。云得入者。前離四句爲修徳體。後問答者約能入之人辧意識解入也。二者以問答之前爲性境。正以問答爲修境。且前爲性者。初直示性徳之體。次以四句顯性徳體。本來離計故皆屬性。境若會同三千者。今立四句顯發祖文。一該攝無不徧。乃成三千之通體也。二歸趣無不極。乃法法三千也。三所成無不俗。則三千惟在俗諦也。四能詮無不圓。由前三教法屬三千而不能詮。且成三千者。以淨心是體。法性是用。以體融用遂成三千。故三境具足方是三千。所以該攝而無不徧也。趣無不極者。乃在體爲體三千。在用爲用三千也。所成無不俗者。則在體非三千。在用是三千也。今先示摩訶止觀中三義。輔行雲。以三諦法不出修性自他故也。且三千卽三諦。中性空自俗他。是故三境具成三千。此同攝無不徧也。又於性徳爲理具三千。於修爲修具三千。於化化爲化用三千。此乃趣無不極也。智者云。第一義一法不可得況三千法。輔行雲。結前自行乃性徳修徳。非三千也。又云世諦尙具無量法況三千法。輔行雲。生後化他乃化他境則有三千。此乃所成無不俗也。若今文中。據下釋不空如來藏乃云。若徧就分別妄執之事。卽一向不融。若據心性緣起依持之用。卽可得相攝。此是以理融事攝無不徧也。又淨心中有體備大用。此乃趣無不極也。又淨心惟未明三千法性之用。方論三千。此乃成無不俗也。問。南嶽不云三千。何以會同。答。祇此體狀章中藏體一異以釋實有。而明圓融無礙法界法門並事用相用相攝。豈有三千義理顯過於此。何必名同方云義等。俟至下文當略點之。二解釋爲三。初舉離相以明體狀三。初標。二此心下釋二。初法體三。初直示心體不可思議四。初云此心卽是第一義諦眞如心者。示此心體也。自性圓融體備大用者。示心體之具徳也。但是自覺聖智所知。非情量之能測者。示心體不可思議也。文云第一義諦者。揀俗非勝故稱第一。深極所以故稱爲義。審實不虛故稱曰諦。然眞俗二諦其名則通。其義別四教三接共有七種。今所云者卽是圓教平等理性中實眞諦也。古人釋諦。或以於境。或以智教。今以理釋收攝不遺。如章安云。今用理釋諦。理當卽境正。境正卽智教皆正。故荊溪云諦卽是理。又諦之爲名。有從當體審實不虛。如審實是空是假是中。有從所依實審一體。如空假中皆卽一性所以稱諦。諦乃非三。三名非諦。以三卽性故曰三諦。此約所依不從當體﹝云云﹞。言眞如心者。揀僞異念稱眞如心。𨿽非僞異不離當念。卽眞如也。圓融者。圓滿融通。融而不圓通教也。圓而不融別教也。能圓能融圓教也。又圓謂圓妙。妙卽融通。故此圓融不通通別。以此心體當體包含無有障礙。故云自性圓融。而此之體以圓融故。不隔諸法能備大用。又自性者法身。圓融者般若。大用者解脫三徳。一體卽是淨心之體狀也。但是自覺聖智所知者。自覺聖之言出自楞伽。卽一切種智也。由此心體眞空冥寂。若非此智無由能知。非情量之能測者。揀非四眼二智之能知也。故圓心體非前三教心口思議。問。非情量能測者。不可思耶不可議耶。答。情卽是思。量卽是議。如雲量謂詮量。詮卽議也。故情量之言對於思議。又不別分對。如涅盤云。不可稱量不可思議。問。今云心體是自覺聖智所知。章安釋大經云。涅盤非名非相。云何而言可得見聞。不可見故無相。不可聞故無名。佛以佛眼佛耳尙不見聞。況復下地及與凡夫而能見聞。與今相違。其義如何。答。克從法體。不可見聞故非思議。約教詮辧。偏邪不詮。故此法體非彼見聞。圓教詮之。故此法體惟佛能知。言能知者。乃知其不可思議也。涅盤從體。今文從教。又涅盤中以圓爲能絕。偏爲所絕。不獨所絕之偏不得見聞。能絕之圓亦絕故非見聞。今以圓爲能絕。偏爲所絕。但取非所絕之偏而得思議。故能絕之圓不妨能知。同章安云。當知絕名與無名爲異。又云。論無。無一切方便﹝情量同非﹞。論絕。絕能終所。又云。別教已下四門爲所絕。圓教爲能絕。今旣絕能故圓亦絕。乃同佛眼佛耳尙不見聞。二故云下引證。言語道斷故不可以名名。心行處滅故不可以相相。言語心行者。言是一實﹝亦通二假。今對語字且屬一實﹞。語屬三假。心是心王。行是心所。道斷所滅者。道謂道路而能通故。今路旣斷言說何通。所謂處所爲所依故。今處旣滅心行無依。心行無依乃非心所相。言說不通乃非言所名。非心所相是不可思。非言所名是不可議。祇因所無。致其能泯。故不可思議之言該能思能議。所思所議皆不可也。若以心行行字作平聲讀者。亦無害前釋。三何以下釋成。心體離名相者。徳王云。涅盤非名非相。起信云。離言說相。離名字相。離心緣相。與今相字通局不同。起信以言說名字心緣皆號爲相。此相則通涅盤。以見者爲相。聞者爲名。故章安以佛眼佛耳釋於見聞。此相乃別今文相者。別取心緣法塵爲相。屬不可思。體旣離名心旣絕相者。文之互顯。亦可心旣離名體旣絕相。四是以下結意。此法旣然不可思議。如何可論其體狀耶。故雲實亦難哉。

二惟可下約離相以顯不可思議。上則直示心體乃屬性徳。若據性徳之體。不論顯與不顯。無得而狀。天然妙絕契悟之求。是不可爲。但約眾生日用不知。今欲示知令契此體。才云示知令契。此乃便屬修門。是故約於所離四句以過顯徳令契悟之。故此離相顯不思議。正同修徳不思議境。問。性徳一境不通修耶。答。法理圓轉義不一途。然彼止觀。若從文相以辯生起。則性徳一境體非迷悟而爲迷悟。而以迷故故非順修。以而悟故了之爲修。才了爲修卽名修境。修旣離執。爲他四說卽名化他。此從記約文相生起立名而說。惟是修徳論修者也。若約立章本意爲言。第七大竟正明觀法。是故初來無非通修。復從文相生起而有進不。修性二境不通單修。由以修照性全性爲修。是故二境共方爲修。化他一境不通初心。約觀爲修。由離執竟爲他四說。是故初心不通觀修。離執後心以說爲修﹝初後心義或約名觀。或約眞似。今取有執無執而分切後﹞。上乃以性境爲三諦。修徳爲三觀。化他爲三語。又此三境各通修相。性徳境者約破前後縱橫而爲修相。修徳境者約破自他共離而爲修相。化他境者約於初心觀達四說而爲修相。故荊溪云。前文𨿽以八相爲諭。別爲破於心法前後。故知性境約破縱橫而爲修也。又云。𨿽有夢譬。別爲破於四句計性。故知修境約破自他而爲修也。又云。然𨿽破計說必隨宜。從云何但說爾。觀亦隨宜。此文意含自他二義。今且證他。故知他境乃通說修並於觀修。此約隨文各別修相。若約總旨。於此初乘荊溪科之凡有其至第七收攝諸法以入觀境。故大師云。說時如上次第。及論修時皆居一心。由此三境不出三諦。三觀三智三語是諸三法。卽是行人一念心體。妙具三千卽空假中。能如是修名曰正觀。今文進不。亦復如之。問。行者措心依何爲的。答。解則徧達無殊。行則隨宜不一。

文爲二。初標示。惟可說所離之相至自契焉者。標也。所謂此心至平等寂滅者。示也。標中云所離者。其離一切四句相也。反相者。由四句之相旣離。反顯此體非相也。滅相者。祇由此體非相。是故諸相皆滅也。須了離相而無所捨。反相而無所背。滅相而無所寂。方是圓中離反滅相。示中云平等寂滅者。祇由從本離一切相。是故此心平等寂滅。何者。良以今日相興在情。情旣分別故相髙下。以髙下故不能平等。旣不平等何由寂滅。又此標文令同法華。乃以三相轉釋一相。由彼經文先舉一相。以一相圓妙故以三相而轉釋之。然其三相卽就平等中道一相立此三名。約其所離以顯一相。全同今文。今約大師釋彼義以申解之。反相者。反生死相。離相者。無涅盤相。滅相者。無相亦無相。又反分段變易一切葉縛。故名反相。能遠離迷惑無所著故。名爲離相。滅於一切虛狀因果。名爲滅相。示文中云。離一切相者。卽同離相。平等者。同反相。寂滅者。同滅相。反二邊著。故云平等。

二非有下正示離相。以向標示離一切相平等寂滅。不知所離爲何等相。今正示之爲二。初別示。相無相約色心。去來今約時世。上中下約根性。彼此約方所。或約己他。靜亂深淨明暗約過徳。靜亂是結業解脫。明暗是煩惱菩提。深淨是生死涅盤。斷常一異約執見。今此心體。乃非色心時世根性方所過徳並執見等一切相也。又可附前三相釋之。是故諸句悉皆不出空有二邊。以雙亦爲第四句者。別句次第全同起信。彼云非有相。非無相。非非有相非非無相。非有無俱相。所云非有無俱相者。卽同今文非亦有亦無也。有相者卽生死相也。今非有相。乃非生死。卽前反相也。無相者卽涅盤相也。今非無相非亦無相。乃非涅盤。卽前離相也。非非有相非非無相者。非卽無也。旣非此非。乃無相亦無。卽前滅相也。乃至非一非異例於有無。一無異有。明無暗有。斷無常有。淨無染有。靜無亂有。此無彼有。皆作四句。如雲非彼非此。非非彼非非此。非亦彼非亦此。或約彼此各成四句。如以彼字成四句者。應云非有彼。非無彼。非非彼非非無彼。非亦有彼非亦無彼。此字亦然。其一異等例彼此作。故云一切四句法也。若於三世三根立四句者。義應有三。一者三字共論。約有無立。如雲非有去來今。非無去來今等。二者三字對論。就去來今而爲句法。如雲。非去。非來。非非去非非來。非亦去非亦來。或以來今對成四句。如雲。非來非今等。或以去今對成四句。或以去來爲一句。以今爲一句。或以去爲一句。以來今爲一句。三者三字各論。還約有無而爲句法。如於去字爲四句者。應云。非有去非無去等。三世旣然。三根亦爾。

二總說下總示。對前別示乃有二義論於總別。一前別約相與三世靜亂一異諸名目故。今於其名而不別出。但云非一切可說可念。故名爲總。二者前來但離可說可念故名爲別。今乃亦離不可說念故名爲總。文爲二。初示所離。二何以下釋二。初正釋不可思議。亦非淨心不可說念不思議。今旣非之。故不思議亦爲所離。文云。非自體法者。以淨心自體無得名狀。寂絕平等乃非偏圓。以非偏故故非思議。以非圓故非不可思議。以不思議名從對得。是故須離。體自性彰。是故須顯。其所離者。執名對偏失意故離。非離法體。

二是故下。揲示說念但屬虛相二。初揲。二但是下示二。初虛相二。初示。然此虛相。若約當體從情想生。若約所依從淨心現。由情迷於淨心。是故發現虛相。二然此下釋。無明之體。其體本空但有於相。相旣無體。此相之有卽是非有。故非實相乃是虛相。文云。有卽非有者。非有之言有過有徳。非無明。是有法性。非有無明。卽性有卽非有。此約所顯爲非有也。若取無明。當體旣空無無明體。故曰非有。此約所離爲非有也。

二非有下。示非有二。初示。非有之相亦無可取者。聞謂無明乃是非有。卽於非有單止其心。今亦遣之故云亦無。非有之義旣有二向。今無可取亦通此二。一者不取法性眞空。二者不取無明體空。分別𨿽二意趣乃一。體空之處卽是法性不分且作此說。二何以下釋。無明之有本是不有。本旣不有今則無滅。旣然無滅何有非有。言非有者祇因其有。以非其有故云非有。若了本來不有。更將何有可非。旣然無有可非任運則無非有。有亡卽性空。非有亡卽相空﹝云云﹞。

三是故下結釋心體不可思議。由前顯示心體離相非思議法。今結釋之二。初法二。初結。二何以下釋二。初約卽義釋不可思議。由此淨心卽是諸法。諸法之外無別淨心。豈有能緣能說此心者耶。故此淨心屬不思議。今以此文爲卽義者。據下文結眞實性中四番止觀第二番云。卽復念言心外無法。結云次一顯卽僞是眞。息異執以辧寂。旣云卽僞是眞。知屬卽義明矣。二是以下約離義釋不可思議。淨心是實離於虛妄。思議之法從虛妄生。淨心旣離。是以體屬不可思議。文爲三。初單約能緣能說。能緣之心。能說之言。是妄有。考實無體。二能緣下以能例所。恐其但謂能緣能說心口非實。若其所緣法體必眞。今亦非之。且其能緣旣乃不實。以能願所何是眞。良由所緣因能緣生。若無能緣何有所緣。問能緣是虛所緣自實可乎。若云不可。荊溪何云。心粗境妙。如有相心持法華經。故但開其心耶。答。所緣中實克從法體是妙非粗但如開其心由能累所。故所緣𨿽妙。同名不實。如心境俱開。今取由能累所。故所緣亦虛。三能緣下結能緣所緣皆悉虛妄卽思議也。淨心旣離虛妄。故不思議法。然今文中不獨離其能緣能說亦離所緣所說者。正同摩訶止觀引楞伽云。無增無減。離言說妄想文字二趣。智者釋云。離言說妄想者不可思議也。離文字者離假名也。離二趣者離說所說。想所想。名所名也。記云。離言說者不可議也。離妄相者不可思也。離文字者離假名文字也。凡能詮教無非假名。約自證法有何文字。言二趣者。復疎釋前言說假名。恐情妄計但離能說能名能思。卽以所說所思所名謂之眞體。故復疎云二趣俱離。何者。於自證中不見能所名離二趣。問。文旣結釋不可思議。何故祇云不以緣慮所知。答。向文旣存。今但略爾。言由心發。若亡於心其言亦無。是故略云非緣慮所知。若以有言必有心。但亡於言其心亦泯。亦可但云非言說所及。又不思議惟可心知。但非言說。故大師云。此不思議。非靑黃赤白方圓長短。無名無相究竟寂滅。惟當心知。口不能說。今問旣不可思云何心知。答以無妙心作不思知。亦可例云。以無妙辯作不言說。惟當口說不可心知。

二譬如下諭二。初諭卽二。初出諭。若據眼不自見可諭淨心而無分別。今約自眼之外有他人眼能見自眼。乃有自他二眼不同。故不可諭淨心一如。二心不下反合。反前眼諭由眼有二。心祇是一。故心不如是。二又復下諭離三。初約法承前起後。又復淨心至取此心耶者。承前卽義。如外無法也。而諸凡惑分別淨心者。起後離義。而於心外建立諸法也。卽乃屬理悟之法體。離乃屬事迷之法體。由離無別離乃離於理。故理亦名離。卽無別卽乃卽於事。故事亦名卽。二卽如下諭合。文而略。今預約法以合釋之。卽如癡人大張己眼者。癡人卽迷中眾生也。己眼卽迷中眾生亦有淨心也。大張者。若知己有己眼。則不大張求覓。爲不知己眼故。乃大張更覓己眼。由不知淨心故。以淨心更求淨心。才用淨心求心。此之淨心因不覺故卽動爲業也。還覓己眼者。𨿽然終日有於淨心。乃不識之而卻徧求。故云還覓。復謂種種相貌爲己家眼者。因不識於本有淨心向外求之。求之不已。得偏邪理認爲淨心。如以種種相貌爲己家眼。種種相貌卽轉現也。竟不知自家眼處者。中實之心卽是第九眞常淨識。旣認八識染相爲淨。是故不知己家眼處。三是故下合。是故應知有能緣所緣者。合大張己眼爲能緣。還覓己眼種種相貌爲所緣也。但是己家淨心爲無始妄想所燻。故不能自知己性者。合癡人不知己眼故大張己眼覓也。卽妄生分別至淨心之相者。合所見種種相貌也。還以妄相者。合復謂也。取之以爲淨心者。合迷所見種種相貌能見己家眼也。考實至非淨心也者。合竟不知自家眼處也。

二問下解入。上來委示淨心法體有性有修。皆是所知所行所證法。今論解入者。乃是能知能行能証之心。卽同下文依於意識修止觀也。然此法理義有三種。一者性徳。二者修徳。三者意識。若就此三分能所者。一者性徳修徳乃是能治。意識一種乃是所治。二者意識乃是能知能行能證。性徳修徳乃是所知所行所證。三者修爲能觀。性爲所觀。故此能所望於意識俱得爲能。俱得爲所。今取意識爲能解入。然此問答。借起信文以明今義。就文爲二。初問。乃有三義。卽解行證。初問淨心之體旣不可分別者。卽不思議也。一者性徳不可分別乃約卽義。由一切法卽是此心。心外無法將誰分別。二者修徳不可分別乃約離義。由離一切緣念故不可以緣念分別。今問者初。問此二義旣不可分別。云何能知解耶。旣不可知解。第二卽問云何能隨順而修耶。旣不可修。第三卽問云何能證入耶。應以如諸眾生貫通上下。貫上旣不可分別。貫下云何隨順而能得入。二答者。問旣三義。答亦有三。初答知解。上問不可分別。乃含二種不可分別。今答若知分別體是淨心者。卽此分別是無分別。此答約卽義。了知上法體中性徳法體而無分別也。但以分別不息說爲背理者。乃由分別異無分別。是故分別背淨心理。此答約離義。了知上法體中修徳法體離於一切四句分別也。若知二字通冠下文。若知一切妄念分別體是淨心者。知性境也。若知但以分別不息說爲背理者。知修境也。作此知已一句。結上生下。則總答上文旣不可分別也。上文𨿽無知解之言。以答顯之。故知上問不可分別問知解也。二答隨順。當觀一切諸法至故名隨順者。上問隨順。正問於修。今答依解起行。卽是隨順而修。故云當觀。久久修習一句。結上生下。結上隨順。生下得入。因修習故是以得入。三答得入。若離分別名得入者。離分別者斷無明也。約卽論斷是故云離。卽是離相體證眞如者。結得入爲證也。若以問答爲修境者。上文有從本之言離於四句卽性徳也。今文問答有若知之言。離於分別卽修徳也。問。知之一字屬修觀耶。答。或知卽是觀。如荊溪云。知者照也。今文知字且在解知。由下文云。作此知已方云當觀。若以今文意求於起信。則彼文似略。問。藏師以知一切法是名隨順爲方便觀。今何以知與觀爲殊。答。今釋論文不同彼疏。不可執彼而難今也。然復須了解卽是觀。但約位次分解行爾。問。今云隨順乃在行修。還可隨順屬解知不。答。或可隨順卽是解知。如下文云。作此解者名爲隨順眞如。故隨順之名通解通修。亦可通證。良由解順修順證順故也。三此明下結。

二明不一不異以辧體狀三。初標。二上來下釋二。初釋不異二。初揲示。上來至之相者。揲前文也。然此諸相復不異淨心者。示不異也。二何以下正釋二。初性用。欲明事用與心不異。是故先出性具染淨。令知事用卽本而爲。旣卽本爲故其事用與體不異。二復以下正約事用以辧不異。復以無始無明妄想燻習力故者。明能重也。心體染用依燻顯現者。明其所燻現爲事用也。由所燻性本具於染。故燻可現。此等虛相無體者。無明無體也。惟是淨心者。旣依淨心作無明。故無明以淨心爲體也。旣以淨心爲體。故一切虛相與淨心不異。問。向來據下文用爲化他義。是故指今文同於化他境。下文是淨用斯可屬化他。今文是染用正乃屬迷生。豈同於離執然後起四說。答。一者約能所。迷染是所化。淨用是能化。今以所顯能。故乃義無別。二者約法體。由染用當體。自行𨿽曰離。化他復取用。且如四句法。意識攀緣生。𨿽自行已離。爲他故復說。自他𨿽有殊。法體乃無異。問。向論於性用。雙具於染淨。及論現事用。何故祇說染。答。一由今文中爲辯不異義。若其淨用起。卽順於心性。不異義易知。恐謂染用起與性乃不一。是故將辯之。二以事染淨二用俱染攝。因染有淨故。所以俱名染。又以佛望生。依無明染心爲修淨之本。故乃並名染。如文句事權。起淨不淨業。記中獨指爲立一切染法。

二又復下釋不一二。初標示。二何以下正釋二。初性用。然性用之說。或說平等。或說差別。向文性用意示差別。故先舉平等後云二用。今文性用意示平等。故先舉二用後云平等。意示差別者。欲成與事不異義故。意示平等者。欲成與事不一義故。三此明下結。第三明二種如來藏者。起信云。一者如實空義。以能究竟顯實故。二如實不空義。以有自體具足無漏性功徳故。南嶽依此二文而說今旨。然此二藏自昔說者。皆約情法以分二義。所謂情空法不空也。但於情法所見不同。其說有二。一家云。情是事相。法是理性。空如來藏一相不存。不空藏者具足性徳。據起信云。淨法滿足則名不空亦無有相。一家云。夫言相者有情有法。其所空者乃空情相。其不空者不空法相。起信云。無有相者無情相也。今評初家不空性徳。況南嶽雲。藏體平等實無差別。卽是如來空如來藏。此文豈非性徳染淨泯處爲空。然何以知。由物不空可顯此義故。不空藏雲。然體復有不可思議用故。具足一切法性。有其差別。卽是不空如來藏。此蓋無差別之差別也。以此而知。存性徳爲不空。亡性徳爲空明矣。今評次家空於情相。況南嶽雲。二眾生始終乃具染淨二事。何以故。以一眾生受地獄身時無餘趣報。受天報時亦無餘趣報。此文豈非情相不空。然何以知。由約彼談法相顯之。彼謂法體世間相常。於一念中頓足十界。今相生滅豈非情乎。南嶽旣指始終方具名爲不空。故知不空藏者亦不空於情相明矣。今所立者。應知心體非空不空。論空不空乃約染淨二用以說。若以心體立此染淨。故召心體名之爲空。若亡於染淨。亡之與立。故此心體非空不空。故今文辧空如來藏雲。心體平等。以泯染淨二用。心性旣寂。是故心體空淨。以是因緣名此心體爲空如來藏。非謂空無心體。此文意謂心體非空。以空染淨故召心體而名爲空。辧不空藏雲。心體具此徳故名爲不空。不就有心體義明不空。此文意謂。心體非不空。以具染淨故召心體而爲不空。然後結云。以心體平等非空非不空。今謂旣知此已方可示於約染淨用辯空不空。染淨二用有性有事。若辧二藏義應有三。一者能執情空。所執二用。法體不空﹝義同次家﹞。二者性用不空。事用乃空﹝義同初家﹞。三者情之與法。性用事用。有則俱有名爲不空。亡則俱亡號之爲空﹝此加今義﹞。問。今文與起信殊耶。答。隨順悉檀義𨿽有異。篤論法體意實無別。以起信中爲對治故空過存徳。如論明云。聞修多羅說世間諸法畢竟體空。涅盤眞如之法亦畢竟空。以不知此語爲破著故。卽謂眞如涅盤之性惟是其空。云何對治。明眞如法身自體不空。具足無漏性功徳故。又云。聞修多羅說一切世間生死染法依如來藏而有。以不解故。謂如來藏自體具有一切世間生死等法。云何對治。以如來藏從本以來惟有過恆沙等功徳。以過恆沙等煩惱染法未曾與如來藏相應。今出其意。一者性徳本具染淨。爲對治故。不立染名惟彰淨號。此由眾生聞性有染。卽謂性體實是於染。畏不羨故。二者性徳本具修淨。爲對治故。不立修名惟彰性號。此由眾生未曾起修。示彼所有特立性名。意使全性而爲修故。三者性體亦非淨。爲對治故不云本淨空。此由眾生聞性本空。不知此語乃謂性體。執此說空於性用。是故惟明性徳不空。破彼著故。論因對治故此偏名。今約本然遂成全說。良以法界全體全用。空則凡有名字皆亡。立則凡有情貌悉備。卽亡卽立卽立卽亡。不可思議。此則隨順悉檀所說有異。若篤論法體意實無別者。論亦有不空染法之說。故因重習鏡云謂如實不空。一切世間境界悉於中現。亦有空於性徳之義。故論問云。上說眞如其體平等離一切相。云何復說體有如是種種功徳。答曰。𨿽實有此諸功徳義而無差別之相。等同一味惟一眞如。此義云何。以無分別離分別相。是故無二。復以何義得說差別。以依業識生滅相示諸。究此文。性功徳者因無明有。若無無明何云性徳。苟謂不然。如何解會性本無名。應知才云具足眾名卽是性用。對眾生有。故知性體。徳名亦泯。或曰但泯差別。何泯性徳。答。旣泯差別。如何召云是常是樂是我是淨。荊溪云。佛性是一而有常等四徳差別。今謂若泯差別。四徳之名其亦何有。

釋文爲二。初標。二釋二。初空如來藏三。初標。二何故下釋二。初心體妙絕無相空卽性用空也。由性染淨。約用卽存。從體卽泯。故此心體非染非淨。旣非染淨性用乃空。文云。建立生死涅盤違順等法者。能起是性用。所起是事用。今文意者在能起空。故云而復心體平等妙絕染淨之相。心體者。一平等性也。絕染淨相者。無能起性用之相也。問。起者卽全體而起。今無能起。應空無心體耶。答。心體才起卽屬於用。今文乃就能起邊論。由能起用故名能起爲性用也。今所空者。空其起用。非空心體。問。恐今文云空染淨相者。是空修相。非空性用。答。若以今文空於修相。又與下文所起染淨等法性自非有空義何殊。下文旣云所起。驗知上文乃語能起。問。性是無相。云何謂相。答。斯則正是無相之相。何者。起信論中以性功徳謂之相大。豈非指於性用爲相。然無相之相乃有二義。一者全無相爲可見之相。二者祇指無相爲相。起信云則有過恆沙等諸淨功徳相義示現者。指無相爲相也。今文云染淨相者。相之一字正是性用。由空性用故云妙絕染淨之相。亦可用之法體。體本是相。故指性用亦名爲相。

二非直下正示緣起非有。空卽事用空也。文爲四。初法。非直心體自性平等者。良以體旣空。能起染淨用相。故云平等。若論能起染淨二用。卽是平等之髙下。今旣空用。髙下遂平。此結上也。所起染淨等法亦復性自非有者。正示所起事用空義。若據事用應云相亦非有。今云性者性卽是相。然性卽是相。義應有三。一者理性卽是事相。二者理性是無相之相。三者習性望於理性故習性卽相。今是習性故云性自非有。亦可非有法體。體本是性。若非理性何得非有。故指事用空處云性自非有。

二如以下諭二。初諭。二心亦下合。心亦如是。總合也。但以染淨二業者。舉法也。幻力者。帶諭也。所燻者。乃染淨業燻合幻之力也。似染似淨二法現者。合免現也。若以心望至法卽非有者。合所現之免。以巾望之有卽非有也。

三是故下引證三。初引三經。生死染也。涅盤淨也。二俱不可得。乃證染淨二用俱空。覺卽淨也。所覺染也。二此等下釋經旨。三以是下結。恐人謂空空無心體。且眞如體旣叵名狀。如何可有。如何可空。問。旣云非謂空無心體。豈非心體是不空耶。答。雙非之言須了二義。一者非空是有。非不空是空。二者非空不是有。非不空不是空。今此心體非空不空。正當次義。故今文云。非謂空無心體者。卽心體非空也。下文云不就有心體義明不空者。卽心體非不空也。篤論其藏。謂空不空者。乃從心體具用說爾。

四問下料揀。乃料揀事用也。文爲二。初料揀有卽非有三。初重問答。約諸佛與眾生釋有卽非有疑。初問。諸佛等者。諸佛證體。體乃平等。空於染淨。故染淨用其用常寂。眾生未證。但在於事。事旣不空如何非有。二答。眞智等者。以佛顯生也。今問。眞智眞照合當常寂。何云尙有耶。眾生迷暗合見六道是有。何云何得耶。若據其義。應云眾生妄見合當是有。尙乃有卽非有。況諸佛眞智眞照。何得不用而常寂。斯爲便耳。答。若取隨心所知有無。則凡夫謂有不可非有。諸佛知無故可常寂。此則正同今文。問意今取隨人所見明暗。諸佛見尙乃非有。眾生暗見豈不非有。又佛眞智體是常住。此智照用合當常住。而用不住尙乃當寂。豈況眾生皆昏暗妄見。體見無常。所見之用合當非有。故云何得不有。有卽非有。第二問答。約有迷妄釋有卽非有疑。初問。旣言其有者。其字恐誤。應云旣言非有。由向妄見有卽非有。旣是非有。何故得有此迷妄耶。問其意者。有卽非有是所見法。其迷妄者是能見情。所見之法若是於有。可得有於能見之迷。所見之法旣然非有。如何得有能見之迷。亦可有之一字卽是有其非有。二答二。初正答。乃以所見例答能迷。旣得非有而妄見有者。此是所見。何爲不得無迷而橫起迷者。乃是能迷。二空華下指諭。眼翳諭能迷妄心。空華諭所見妄有。所見之有卽是非有。華卽無也。能迷之妄亦卽無妄。翳卽無也。眼之與空皆諭淨心。翳病諭依淨心非迷而迷也。華相諭依淨心非有而有也。華相旣得非有而有。而翳病何爲不得非迷而迷。云宜陳者。直作此陳也。第三問答。約余染法與無明染因釋有卽非有疑二。初問。諸餘染法與染因者。起信六染別以根本無明爲因。故云一切染因名爲無明。今文通以杖本無明皆爲染因。故中中云子果無明。意問染法因無明起何云非有。無明是因何得非有。二答二。初正答前問三。初法。子果至以淨心爲體者。此約二惑同體以說。但由燻習因緣故有迷用者。燻有各共各燻又二。一者子果互燻復成子果無明迷用。二者子果別燻。以子燻子以果燻果。皆以前念燻起後念。若共燻者卽以似識無明妄想妄境和合共燻。或成妄想或成境界或成無明。前釋佛性中約成妄境。今成迷用。二如似下諭。粟麥本無自體者。諭無明本無自體也。惟以微塵爲體者。微塵諭淨心。但以種子因緣者。諭燻習也。有粟麥之用者。諭故有迷用也。以塵往收者。諭以心往攝也。用卽非有者。諭無明迷用非有也。惟是微塵者。諭惟是一心也。三無明下合。但總合耳。二問下再難淨心二。初問。此問意者。由上答云無明本無自體惟以淨心爲體。又云但由燻習因緣故有迷用。且無明旣因燻習而起。應指燻習之法作無明體。何得前云淨心爲體。當知隨名辧體。後念無明以前念能燻無明爲體。克實論體。故無明無體。全以淨心而爲其體。今以隨名而難克實。答文四。初法。然前念𨿽滅後念已生。如是生滅未曾間斷。此未間斷有二不同。一約一人。二約通體。約一人者。在迷則生滅不斷。在悟則終有斷時。約通體者。生滅法體於法界中。常生常滅無有斷絕。以無斷絕故。故常有眾生。問。若以無明燻起無明。最初念起有無明。約何爲燻而起不覺。答。例同佛界初無師教。乃初眞如內燻而起。今約性染內燻而起。問。若依此義。則先有性染。後有事染。二染殊耶。答。約染未現號爲性染。及性現時卽爲事染。說𨿽前後旨在一時。又復須知。乍可云悟。佛有未悟之時。不可云迷。生有未迷之日。二如似下諭。三過去下合二。初正合。過去無明至明如是者。總合也。但能燻起後念無明者。合麥子生果也。不得自體不滅者。合體自爛壞也。卽作後念無明者。合豈得春麥爲秋果也。若得爾至非念念滅。合劫初麥今仍應在也。二旣非下借諭恬合。乃借燈諭帖合麥諭。旣非常故。再舉前義也。卽如燈焰前後相因而起。合前麥子爲後果麥。前子爛故無常也。後果得起卽相因也。諭如燈焰隨炷起滅。體惟淨心者。結合歸法。四是故下指歸。

二料揀無明與妄識一異二。初問。無明卽染因。妄想卽染法。染法𨿽通今。以惑業法理相類。故別問之爲一爲異。

二答二。初總答二。何以下別答二。初正答二。初子時無明與業識論一異二。初答二。初答不異。文有三義。一者由起故不異。乃一向而論。但取業識由無明。不取無明由業識。此由不覺而有動也。二者有無故不異。乃更互而論。若有無明則有業識。若無無明則無業識。若有業識則有無明。若無業識則無無明。前約獨頭。今約相應。三者同時故不異。以業與無明同時而起。問。何不以由起與有無共作一義。答。據文有又復之言。故知義別。次又不下辯不一。文有二義。一者相異。無明是迷相。業是變相。故云不覺自是迷暗。動者自是變異。二因異。無明自因無明而起。妄想自因識想而起。故云以彼果時無明爲因。以彼妄想爲因卽自種因也。然此同異義亦難見。今以一諭明之。如蠟燭光焰。若論同者。由蠟燭故有光焰。若無燭卽無光焰。又復光焰與蠟燭和合俱起。此諭不異也。蠟燭色黃。光焰色紅。燭因蠟成。焰因火起。此諭不一也。二此是下結。

二果時下。果時無明與妄想論一異。例上子時可解。然有無論同中前云更互者。正據今文。若無無明卽無妄想。若無妄想亦無無明。

二以是下結判。初約體用。無明是體識想是用者。一由識想依無明起故。二由識想是動義故。

二二種下約因果二。初正示因果。但約能所分因果也。如子無明生果。無明卽以子爲因以果爲果。若果生子。卽以果爲因以子爲果。妄想業識例無明說。二若子下就因法辧二緣。初因緣。二增上緣。然因緣之義經論異出。今略明之。成論三因四緣。三因者。一生因。若法生時能爲其因。如業爲報因。二習因。如習貪欲貪欲增長爲因。三依因。如心。心數法依色。香等爲因。四緣者。因緣。次第緣。緣緣。增上緣。大論六因四緣。一所作因。不礙於他名所作因。由之是能作。彼是所作。若礙於他則無所作。於所作成因曰所作因。二相應因。心。心數法同相同緣必共相應。故名相應因。如親友知識和合成事。三共因。一切有爲各共生因。以共生故各相佐助。如兄弟同生互相成濟。前相應者是能造心。以心心所相應爲因。今因者於所造法各共爲因。如以斧鑿共成於柱。四自種因。過去善法與現在善爲因。現在善法與未來爲因。惡。無記法亦復如是。以由各各有自種故。五徧因。若集諦下十一徧使名爲徧因。由苦諦下五見及疑並一無明共七種使。集下有四謂邪見見取無明及疑共爲十一。此十一使徧爲一切染法作因﹝於十使中不語貪瞋慢者。由取七使是親迷惑。貪等三使是重迷惑﹞。六報因。行於善惡得善惡報。俱捨六因頌曰。能作﹝同所作﹞及俱有﹝同共﹞。同類﹝同自種﹞與相應﹝同相應﹞。徧行﹝同徧﹞並異熟﹝報同﹞。許因惟六種。大論四緣者。一因緣。於六因中除相應因爲次第緣。其餘五因名因緣。今文以惑業各自更互爲因名因緣者。於五因中取自種因爲因緣也。成論謂具三因爲因緣。二次第緣。亦名無間緣。以心。心數法次第無間相續而起。以因言之卽相應因也。成論同此。三者緣緣。心。心數法托緣生故名爲緣緣。由心。心數已是於緣。復托緣生。故名緣緣。成論云。識生眼識爲緣緣。四增上緣。諸法生時不生障礙。成論云。離前三緣所生諸法名增上緣。今文以無明起識想爲增上緣者。正同除三緣外所生諸法名增上緣。亦是大論諸法生時不生障礙以無明不礙業識故。無明令業識得起。是以無明乃爲業識增上緣也。輔行雲。夫因緣之義佛法根本。背邪向正之始。入道修觀之原。習佛說者不可全迷。

二次明下不空如來藏二。初標章。二初明下。解釋。文自爲二。初明具染淨二法明不空二。初釋。二初淨法二。初分科。以具性功徳與出障淨徳辧不空者。則知辧空空性功徳與出障淨徳也。

二第一下正釋文。自爲二。初具性功徳法三。初標。二卽此下釋三。初示。平等一味體無差別者。舉性體也。而復具有過恆沙數無漏功徳法者。舉性用也。由性體非淨故無差。性用而淨故差別。性用差別乃有二義。一者對他。以淨對染故淨成差。二者自法。淨法不一故淨成差。今文乃是自法差別故雲沙數。以沙比數言甚多也。若非差別如何有數。或云此是無數之數。今問無數之數爲是數耶。是無數耶。若云是數。豈非差別。若云無數。何不祇云無數。又何須云之數。應知今文與上空藏文相有旨。何者。上空藏中爲空性用。先舉差別後舉無差。文云𨿽復緣起建立生死涅盤違順等法。此則先舉性用差別。然復空之。故後舉無差。乃云而復心體平等妙絕染淨之相。今文先舉無差後舉差別。意在立之而成不空。以此而知約亡性淨爲空。立性淨爲不空明矣。二所謂下釋。由上示云性具功徳不知性具爲何徳耶。是故釋云。所謂自性者。舉性體也。有大智光明等者。舉性用也。當知此徳對過而得。故起信云。乃至具有過恆沙等妄染之義。對此義故。心性無動則有過恆沙等諸淨功徳相義示現。旣然對過而得。故乃可立可空。有過則徳生。無過則徳泯。徳泯之處故淨心之體乃是非淨。問云。有過則徳泯。無過則徳生可乎。答。可。此正約對眾生而言。乃用中之語也。向云無過則徳泯者。乃順體而言也。皆方便爾。問。如來無過應泯此徳。答。自𨿽無過。爲他在迷。若不語徳。何能轉凡。以法界中常亡常照。莫聞泯寂便謂斷無。問。旣非斷無。信知常在。答。莫聞常在便謂不空。一性本圓何容定執。問。但亡情執。徳何可亡。答。徳不亡者卽其執也。問。徳若亡者乃非執耶。答。但云徳亡亦其執也。問。何者非執。答。亡卽不亡不亡卽亡。不可言思。圓融微妙。若聞此說卽謂圓融者。亦是斗影。大師敍南嶽偈云。狗見影便斗。斗之不肯罷。遂至渴而死。況起信云。復次究竟離妄執者。當知染法淨法皆悉相待。無有自相可說。是故一切法從本已來非色非心。非智非識。非有非無。畢竟不可說相。以此而知心體妙絕。不可說云染性淨性。才作此說便是妄生分別。皆屬差別法門。若能竅究心源。眞謂不可思議。或曰。豈非不解論意。同於他宗惟談淳淨一眞如耶。答。旣云不可言說。豈容擬議一多及非一多。然如此論者。乃論心體及論其用。故此之體無所不有。非但是一亦乃爲多。非但有相亦乃具情。又復無所不空。可謂捲之綫毫不存。舒之充滿法界。皆卽心體來去叵思。指論並結如文。

二第二下明具足出障淨法二。初標。二卽此下釋二。初正釋二。初約義解釋二。初示義。若非淨心本有能具淨徳之性。則不能攝修中淨業燻習之力。復何能依燻力現徳。二此義下釋相二。初般若淨徳以因地修習般若燻起具智之性。故使智相發現。成自報如來果徳三智。二復以下。解脫淨徳以因地修習五度燻起具福之性。故使福相發現。卽成報應果徳相好。二然此下。約名結釋二。初結心體非有。由具徳相乃名爲有。故云不就心體明不空也。二何以下。釋心體非空不空。

二問下料揀二。初問者。由前示於出障淨徳凡有三義。一者淨性是所燻。二者淨業是能燻。三者淨徳是所現。其所現者從淨性現。若爾。淨徳可是從性而起。且能燻淨業還從何起。二答二。初正答。能燻皆是一心三。初標示。由一切法皆從性起。良由性徳本具故起。二此義下釋相。約於教解行果四法以釋其義。教之一種是能化之人說教。解行果三是所票之人修證。若能若所皆是能燻淨業之法。而此之法不離一性天然本具。生佛𨿽殊性恆平等。故師所說教亦我自心之所發現。解行果三從自心起。在文可見。三以此下結。

二以是下。示所燻本來能具因果淨徳之性三。初法三。初本具無虧。云本具解行果徳之性者。以所召能故云解行果徳之性。其所具者。卽是修中解行果法爲性所具。以此所具召能具性。故能具一性從所具。故云是解性行性果性。其所具解行果三相旣未現。故從能具之性爲名。是以乃云本具解行果徳之性。二但未下。未燻不現。三若本下。約無返示。欲示本有乃約於無。返顯示之。二如似下諭三。初諭本具無虧。器朴諭解。成器諭果。行始爲因行終爲果。設此二諭又行別在因。惟諭器朴。二但未下。諭未燻不現。問所現之相爲次第現。爲復頓現。答。從情則漸。從性則頓。又總約生佛以辧十界故一時俱現。別約一人以辧十界故次第漸現。三若金下諭約無反示二。初諭二。初正約諭。二如似下。復引他諭例顯實無。然在諭從物則各各有殊。約法從性則物物無別。亦可壓沙作油鉆水覓火。蓋由性融。是以物等。二是故下引證。今問。法華以前二乘修道不得成佛。應無佛性。答。若其本具佛性。可如來難。旣然本具具十性。以具二乘因果性故。故法華前燻發而證。以具佛界因果性故。故法華中燻發而證。問。二乘在昔全性爲修耶。答。實全性起。但彼不知謂從外證。問。由具二乘性方成二乘果。彼修說知性而不妨證果。由具佛界性方成佛界果。亦通不知性而成佛界不。答。二乘不名佛性。是不學體。以順性不覺。是以不知性。故得成二乘。佛旣名爲覺性。是覺知體。以順性覺故。是以須了性方得成佛道。三以是下結。初正結所燻。二依此下結得名不空。

二次明下染法二。初分科二。初明下解釋。文自爲二。初具染性三。初標。二此心下釋三。初正釋。云能生能作者。生是自然。作是稱造。故以五陰實法爲生。眾生假名爲作。由實法稟於報。果不可攺。故假名出自前人義當造作。自然者不攺。稱造者可更。皆謂生死者。如阿含是老死誰老死。問。若據生法二境假名者。生空境也。今何以生謂之實法。答。今取所詮實法爲生。不同能詮之名爲生。又生可同造。今取不同。二是故下引證。果報是實法。眾生是假名。知生作對此二義。然此文意本談性具一切染法。釋義引證皆云能生。斯乃正是以生顯具。性若不具其何有生。然以生顯具。先賢所見釋亦有殊。今所伸者不出二義。一顯所具。乃以心生卽是性具足。故得云以生顯具。斯非此顯乃是卽顯。二顯能具復有二義。一以能生以顯能具。斯亦卽顯而非此顯。二以所生以顯能具。如何得知性能具十。乃以所生顯性能具。斯乃此顯而非卽顯。若了修是性。亦成卽顯。今文正當乃以能生而顯能具。

三問答凡八重。初重二。初問。然性之爲義。通本有不攺。觀其問意乃問本有。本有染者。染卽是凡。旣然本有如何轉凡。以下答求知。約本有義爲問也。二答。心體等者。意謂本有若惟有染。故無淨可成。是故不可論於轉凡。且其本有旣有二性。不單有染亦乃有淨。由有淨故是以得論轉凡成聖。問。若約性是不攺之義可論轉凡不。若云可者則與義違。縱使復有淨性。但可各各不攺。答。性𨿽不攺其染可轉。祇由染體本屬於修。約染卽性故染不攺。以性從染性亦須轉。良由本具可轉之性。是故得有以聖轉凡。若謂不然。此轉凡義性不具耶。祇此妙旨自昔牢窮。

第二重問答二。初問者以事中一人別造。問於性中通具。二答三。初正答。二初示二。初各示。二初示染淨二性。若就事中舉一眾生自無始來修染。修染約於種子。亦可得云染淨並有則體異爲。並今取能具之性。性旣是一。約體具用以用從體。故乃並具。所謂並者非如二事。祇一體中全體是染全體是淨。染淨名殊其體常一。故云雙有。是以答云一味平等古今不壞。二但以下。示凡聖二用性𨿽並有燻則差殊。起凡惟凡。起聖惟聖。故有前後。二然此下共示。一者向約惟事各說。今約性事共明。二者向二用中生惟染性佛惟淨性。今欲示於生亦有淨佛亦有染。方見生佛二性共有。今於凡聖各舉一邊。性實並有。因對事用故各舉一。依燻作生死者無修善也。能有淨性者有性善也。依燻作涅盤者無修惡也。能有染性者有性惡也。觀音玄文宗此之說。二結釋二。初結二性並有兩用不俱二。初以是下。二性並有。二但下。兩用不依俱。二是以下釋用有攺轉性無成壞。旣明二用不俱。是以有其攺轉。義當追釋轉凡成聖。用𨿽攺轉性則不壞。義當釋向古今不壞。文爲二。初。用有攺轉。乃約事用故有攺轉。由事法體是無常故。事中染業𨿽息而性染常在不滅。事中淨業𨿽起而性淨本有不動。故染淨二事而有攺轉。其染淨二性則無成壞。故次科云。然其二性實無成壞。無成者性淨也。無壞者性染也。問。染淨二性節節皆云而無成壞。何故空藏亦空二性。答。文各有義不可一途。由染淨二性通常無常。例如染淨二事或一時具有。或前後方足。若執一文亦可爲難。今文皆云先後不俱。何故下文一時頓具。以此而知各從文義。不可執一以礙通方。問。二事可雲約一人論故先後方具。約凡聖總說故一時頓足。未審二性約何義故通常無常。答。染淨從性故性染淨。其乃是常。從染淨染淨二性故亦無常。二是故下結。問。染淨並具。然染淨之性何得雙有凡聖不俱。答。凡聖之用不得並起。三是以下引證二。初證二性。經語淨法煩惱不見增減。今釋之曰卽是本具而無生滅。二然依下證二用。經語淸淨般若轉勝現前。煩惱妄想盡在於此。今文釋曰卽是淨燻染息轉凡成聖。

第三重二。初問。以染業本有淨業爲本無者。久迷爲本。約事云爾。二答。諸佛眞如用義者。眞如是諸佛之境。眾生內心本自有之。以能內燻故名爲用。又諸佛旣證眞如。卽能起用。乃爲外燻。又諸佛師教外用。眾生眞如內用。以此內外燻故淨業得起。故云諸佛眞如用義。

第四重二。初問。以性難修意難修。二皆從性起。性旣是同。修亦無別。如何修淨卻除修染。今應預知修性染淨相除之義亦不一途。一者修中自辧有二。一背眞爲妄。乃以修染而除修淨。此取不起淨行之處名之爲除。如雲闡提斷修善盡。二反妄歸眞。乃以修淨而除修染。𨿽皆是修。染逆淨順。正如今文違有滅離順有相資。二者修性對辧。修中染淨皆除。性徳染淨不泯。修𨿽曰淨對染而爲。病去藥亡故二修俱泯。三者就性自辧性中染淨亦除。染淨二名本從修得。體非思議。名亦何存。故云若廢二性之能。惟論心體是非染非淨。四者修性相顯。性之染淨名從修得。旣亦可除。修之染淨體卽性爲。故亦不泯。卽同今文。以事染淨號藏不空。若非如實豈有存理。得上四義。諸文破顯亦粗可明。二答三。初定體。染之法體是違。淨之法體是順。二違有下。約義正答。心性之理是常是卽。染法之體與此性違。違則背性成迷。迷不知性。使常住之理斷滅。背不向性。使常卽之理遠離。義不合理故爲淨除。又違染當體。無常故滅。不卽故離。體若常卽如何可除。性之當體是常是卽。修淨順性能以常卽除彼滅離。三法界下。結法理違順相除。非修者作天然妙體。具如此事。不足爲疑。

第五重二。初問。問文甚廣。今先辧違順之義。然後出其問意。今文專以修之染淨爲能違能順。染淨二性爲所違所順。然此違順有約生起論。有約法體辧。若約生起者。修染能順染性而起。旣乃不從淨性而起。故與淨性爲違。乃與染性爲順。修淨例說。若約法體者。修染之體是違。𨿽從染性而起。而常違於染性。不獨違於染性。亦乃違於淨性。修淨例說。今問意者乃約生起以難法體。文爲二。初約違順定義三。初通示染淨二業相順。二乃可下。約染業違淨性。正約生起爲違。三染業下。明染業順染性。正約生起爲順。二若相下。約違正難五。初難云若相順者卽不可滅者。問家不解法體違順。祇就生起違順而解。蓋殊不知生起𨿽相順。柰法體是違。今可滅者乃取體違。二若染下。揲釋難。恐作此釋難故乃揲之。爲例難之本。三亦應下。例難。四若二下。再揲釋難。恐再釋云。染之與淨各有違義。由淨違於染。染違於淨。旣各有違。是故各有滅離之義。良由違卽滅離故也。𨿽然各有違滅之義而不妨存淨除染者。然旣各有滅離。如何存淨除染。作此釋難似無其理。今恐欲盡通方例釋。乃令義盡意窮。使乎再難不可通故。故有此說爾。五亦應下。再例難。旣二皆滅離。得存淨除染。例須二皆相資得存染癈淨。或云旣二相資如何存染癈淨。復可例難。旣二滅離如何存淨除染二。答二。初總行不解法體違順也。二我言下。示今正義三。初示二本。由違順二法以二性爲本。二若偏下。示心體由染淨二性。性體祇一。三但順下。示違順。正約法體而辧違順以答前難。

第六重問答爲二。初問者以末難本也。染事旣可除。染性何不除。染性若不除。則本末不同。二答者約染卽性也。由性祗是一淨性。旣不除染。性豈應滅。是故云理用故與順一味。問。畢竟事染與性染何殊。答。體同義異。以體同故祗一染事。以義異故修染已現乃是定有。從於當體屬可思議。其性染者不可定有不可定無。從於所依屬不思議。故與修染其義則異。遂名性染。謂之法門。以義異故修染可斷性染不斷。欲明此說復須曉了性染之義不出二種。一者以所具染召能具性名爲性染。二者以能具性召所具染亦名性染。云不斷者亦通此二。一者性𨿽具染。染事未現。是故惟論能具之性。以由此性能具於染故名性染。指此性染是不可斷。此約不可定有故不可斷。二者𨿽云未現。染事實具。蓋由此性卽是事。是故事爲性所具。事旣卽性。性所具染乃不可斷。此約不可定無故不可斷。修染異此。是故可斷。初義異者以由修染是已現事事故可斷。次義異者以由修染不卽性故是故可斷。若取體同。性染亦斷修染不斷。問。前空藏中空性染淨爲約與事體同故空。義異故空。若云義異。今旣不斷彼合不空。若云體同。空性染淨卽是空事。何故再說事染淨空。答。由體同故。故性染淨。是以可空。但體同之義應細分別。由染淨之義有能詮之名目。有所詮之相質。能詮名者卽染淨二名也。所詮相者卽六道四聖之相也。能起性用但有染淨二名。所起事用非但有名亦乃有於染淨二相。空性用者亡其名也。空事用者非但亡名亦乃泯相。能詮之名𨿽同於事。以所詮之相未論空故。是故空性用後再空事用。

第七重二。初問。猶執生起違順之義。故成仍不解也。意謂染用旣順染性而起。如何謂之違心。二答。復約知不知義以論違順而曉答之。不知名違。知卽名順。文爲三。初法二。初示染法。一不知修從性而起。不知自己者。不知自己。修染也。及諸境界者。不知生佛染淨諸法也。二不知性。性體是一。故云亦不知淨心等。二智慧下。示淨心反染可見。問。法體違順與知不知違順何別。答。體同義異。不知者卽無明。染之體也。知卽智明。淨之體也。但由知不知者約能迷能知之心。其法體者直約染淨法體以辧。故成義異。何者。法體違順直指染法體是於違。淨法體是於順。若以法體從於能迷能知。在不知心染淨皆名爲違。在於知心染淨皆名爲順。故與法體義殊。然此義理深遠幽隱。若不精別則於文有礙。予掌辧於開權顯實。有約法體。有約同異。義類於此。何者。約法體者。權之法體是異是粗。實之法體是同是妙。權體異者。一約當體是差別故。二約所依不卽實故。實體同者。一約當體是無差故。二約所依能卽權故。若直從法體則開權顯實。若以法體從能迷能知之心。權實法體在於迷心皆名爲異。故有異體。權實在於知心皆名爲同。故有同體。權實若取體同。不知之心體卽是權。了知之心體卽是實。但以義異故。有法體。論開乃曰開權顯實。有同異。論開乃曰開異體權實顯同體權實。此之二開皆是開粗。無非約卽法體論粗則權粗實妙。同異論粗則異體權實爲粗同體權實爲妙。法體論卽。卽異是同。問。開同體髫與實相明珠。於二開中爲屬何耶。答。乃通二開。由廣開中先敍權者。乃重敍所施。科𨿽謂之開權。此則以施爲開。非同開權是實之開權也。開權是實之開權者。皆在顯實一科中明其解髻示珠。荊溪指云顯實卽此意也。所云通二開者。祇一點權卽實便該二義。從權實說乃是約於法體論開。以由開權卽是實故。從卽是說。乃當約於同異論開。權旣卽實。任運開於權。不卽實故解髫示珠。文通二義。同體之言。卽同異義也。權實二字卽法體義也。可以意求。乃至蓮華之諭亦復如是。蓮華二字。法體義也。華卽是蓮。卽是故。同異義也。蓮華俱妙者。同異義也。華粗蓮妙者。法體義也。故大師云。昔權隱實如華含蓮。開權顯實如華開蓮現。離此華已無別更蓮。離此粗。已無別更妙。故又云爲十妙。故開出十粗。如爲蓮故華。又華開蓮現。譬開十粗以顯十妙。若無法體一義。以蓮華爲粗。其文何通。問。立此二開何據。答。文句化城諭文﹝云云﹞。然此大義就今叵窮。偏因與類略談綱骨。讀者無誚孤起開涉。二如似下。父生諭。從心而起文。意諭二性一味。三眾生下合。

第八重二。初問。燻習之義必須性同。旣然相違如何燻起。二答二。初法。今宗圓旨卽具論燻。是故無明無別有體。全是淨心。由全是故故得相燻。由恐相違之義未明。是故約諭再辧。二如木下諭二。初正諭。二後復下遮難。恐謂火不燒鑪。故遮此難云耳。三此明下結。

二次明下。明具足染事二。初標。二卽彼下釋二。初正示染事。然此文意。染法染情俱名染事。是生此實造爲性所具。二然此下。明亦得爲如來藏。恐人謂此情染事是生死法。如何得稱爲不空藏。遂乃釋之。由此染事悉依眞如性體發現。是故亦得名不空藏。文爲四。初示染事無體心性爲體。是以性體全爲染事。旣有染事故名此性爲不空藏。二譬如下。諭。三是以下。引證。論明四鏡分別。第二因燻習鏡。然論復云。又一切染法所不能染。智體不動。具足無漏燻眾生故。今不引者。以因燻習鏡中辧不空有二。一者染事不空。二者淨徳不空。先說染事。次明淨徳。故云又也。今祇欲證染事不空。故不引之。四以此下。結。以此驗之等者。今明不空。不遮於染事。恐謂起信惟指淨徳。故特引之。釋出其義。乃有驗之。並亦是之言也。問。論中正明二藏。於不空藏惟云具足無漏功徳。與下四鏡文何不同。答。前約對治正明淨徳。後約通體具取染淨。二明藏體一異以釋實有者。約不空藏開出此科。所謂實有者卽不空也。由此不空旣有性用事用。故今辧釋與其義體爲一爲異。文爲三。初分科有六者。初圓融無礙法界法門。通辯事理。下之五科復明初義。由初科中明法身。有本有諸佛之別。在障出障之殊故。第二第三復辯此義。有初科中以理融事故。事用中亦得無差。復明此義。故有第四。又初科中明本頓具一切法性。若隨事燻以淨除染與後方具。爲復明此義。故有第五。又初科中明一切凡聖同是一藏。爲復明此義。旣同一藏何有相見及不見者。遂有第六。二三別辧性用。第四別辯事用。五六性事雙辧。亦可別辧事用。由報與見皆在事故。

二第一下。解釋。文自爲六。初謂圓融無礙法界法門者。卽一念三千之異名。智者依於法華十如因果以明十界互融互攝。良由稟受南嶽深旨。遂開廣之。乃以四義消釋經文。及正立行加三世間。委示一念卽具三千。南嶽今文引於華嚴。譬如明淨鏡。隨對面像現。又云。心性是一。云何能生種種果報。而此文意卽同法華十如是也。故摩訶止觀引華嚴云。譬如大地一。能生種種等。復引法華云。一切種相體性。皆是一種相體性。記云。次引法華結華嚴意。云何種種。謂相性等。正用十如以爲觀境。以此求之。故知南嶽引華嚴文證今科中圓融無礙者。豈異法華十如是也。其所不引法華十如者。斯有二意。一者天臺之前𨿽有消釋法華妙典。而未明法華超勝華嚴。是故盛以華嚴大教而爲圓融根本之經。斯恐南嶽隨時悉檀獨引華嚴以證融攝。二者十如是文融攝之旨意顯文隱。故前代消經但以十如分於凡聖。直對權實十界融攝。殊不涉言權。華嚴之文以一爲多多卽是一。融攝之義文相顯然。斯恐南嶽從顯而引。然文𨿽引於雜華。意實出於妙法。良由全用法華十如深極妙旨說此圓融無礙法門。何者。以由南嶽讀十如文。乃不以文而容其旨。是故讀云。相是如。性是如。乃至本末是如也。作此讀文以見圓融無礙之旨。何者。所謂如者卽非染非淨非聖非凡非一非異圓融平等。不得而名。但以絕髙下故稱爲平等。無異相故稱之爲一。以不攺故稱之爲性。故此如者卽平等一性也。相性本末十法不同。卽是十界各各因果。因果當體。體是於事。事卽差別。以差別故。地獄相者表其苦楚。佛界相者表其莊嚴。地獄報者銅柱鐵牀。佛果報者涅盤上定。常情見者善惡殊形苦樂異勢。今反常情以合於性。卽指地獄全是佛界。卽指佛界全是地獄。乃至十界互融互攝圓無障礙。無其所從。自何而得。良由地獄相性本末全體。是如佛界相性本末亦全體。是如一如無二如故。地獄界若因若果卽是佛果若因若果。故佛果若因若果卽是地獄若因若果。界界互具十十無窮。如此圓融功歸如也。此如之體無名無相寂絕平等不可思議。以相性等。一切諸法卽此如故。是故法法皆不思議。南嶽禪師得此妙旨。於是讀云。相是如乃至本末是如也。又若非此如。本末如何云究竟等。予嘗謂三千者。單理不是。獨事不成。事理融攝方曰三千。而於前意亦可見之。如卽理也。相性本末卽是事也。以理融事遂成三千。苟謂事權自得名曰事三千者。必眾相性不用如理自能融攝。若其爾者。何必讀云相是如耶。問。若祇讀云如是相者。非三千耶。答。若共經旨。直以如是爲指法之辭者。此相何得是三千耶。由此南嶽恐人但作指法而解。故特以如而爲句末。依此讀文方見經旨。若依天臺三轉讀文。一轉依經讀云如是相者。應以如是爲相方是三千相。若離於如是。終不能於互融。故今文云。若就妄執之事卽一向不融。若據心性緣起依持之用。卽可得相攝。問。單理獨事若非三千。如何得有理具三千。事造三千。答。此約歸趣無不極義。以三千趣理故曰理具三千。以三千趣事故曰事造三千。若其成三千之體者。必事理圓具方成三千也。山家諸文有云三千爲緣生。有云三千爲非道。有云三千性是中理。亦云三千皆空泯亡。悉是事理融攝成三千。後隨義舉用趣極之說。若趣於空則三千皆無。若趣於中則三千皆妙。若趣於假則三千皆有。荊溪云。凡權四句之法皆權諸法已和合性。今亦例云。凡言三千惟俗惟理。皆約三千已成後說。問。若雲南嶽讀十如雲是相如。是性如可乎。答。若以是字而爲句初。於理亦得。義但不同天臺三轉。良由天臺以是爲中。以如爲空。如南嶽之讀。是之一字指法之辭。如之一字乃平等性。故與天臺三轉不等。問。若不等者。何雲天臺稟承南嶽。答。就字辧義不同意旨。所歸無別。若一向同天臺。何必作三轉耶。其意無別者。悉是以理融事圓妙無礙。心。佛。生三互融互攝。問。南嶽天臺所談事理意同之旨。若爲見之。答。皆是三諦故云意同。然事理之義有在。今就三諦且約體用。中邊。亡照三義以明其意。南嶽指具足染淨因果爲不空藏。不空是有無非相性等十屬其假也。以空此有稱爲空藏。其能空者豈非指於平等一如爲能空耶。故此之如卽屬空也。篤論其如非空非有。故云心體非空不空。豈非指於平等一如體爲中耶。斯則乃見如之一字讀於空中。所謂空中二體二無二者由皆如故。其相性等十乃是事用﹝此約體用﹞。又旣論心體非空不空。同對不空說心爲空。故此之空名從對得。還屬於事。是故惟指非空不空中道之理名之爲如﹝此約中邊﹞。又此非空不空由對於空及與不空而乃名爲非空不空。況此之名亦從對得。然其如體亦於中是。故此如無以可目而彊目爲平等一性﹝此約亡照﹞。問。中道如何得名爲事。答。篤論其事。事乃是有。體屬相性染淨因果。由對此有說爲空。中。空。中二名因從有生。亡名爲理者名爲事。是故空中皆在事收。故荊溪云。假立空稱。假立中名。假非事乎。又云。圓教卽用不思議空。卽此正是亡於三諦。常亡常照。論亡論照。如是名爲事理合行。豈非亡三爲理照三爲事。又大師云。無明故有者。點出事觀也。若其空而復空那得此事。旣有事卽有空。旣有空卽有非事非理。此之三種悉由無明故有。以諦例觀諦豈不然。天臺旣以如是二字而爲空中。相性爲假。三諦之法旣同事理之義。去就無別。但南嶽以此之一字體屬空。中。天臺以如爲空。以是爲中。祇此字義少不同耳。

釋又爲三。初標。二問下示二。初藏體惟一。有問有答。然如來藏法同人別。以法同故。祇共一藏。以人別故。亦可各各具如來藏。是以下文乃有因果法身之異。法同人別。如涅盤疏問。隱名如來藏。我是佛性者。一切眾生有我性耶。答一切眾生悉有性未卽是佛。是故有我未是我徳。何者。人別法通。通故有性。有我人別故非佛非徳。以人別故因中法身未有莊嚴。以法同故。𨿽未莊嚴與佛性等。此乃獨約藏體爲言。若約藏用。別十界事皆徳論於法同人別。二問下。示具法漸頓二。初問。二答二。初示法體有性有事。涅盤疏云。問藏性理三。云何同異。答。祇是一義。若欲分別理惑。合論名之爲藏。全不論惑稱之爲理。不可攺變稱之爲性。今文正以染事是惑。理具此惑。理惑合辧爲如來藏。又諸文中辧四門義。以如來藏爲有門者。正取此藏具足諸法。故荊溪云。具卽是假。二如上下。指上二。若據下。正示具法有漸有頓二。初標性染淨。無始俱有者。正取染淨能具性。性旣常住則無始本有。性旣頓足則一時俱具。章安云。佛性中道不同善根。何者。一闡名信。提名不具。佛性非信亦復非具。云何可斷。佛性非善非惡。闡提但能斷善。云何斷性。以此類之。乃以染淨從能具性。故云無始俱時具有。二此義下釋二。初釋約性惟頓二。初示相二。初約十界通示。以一性爲能具。十界爲所具。一性是無差。十界是差別。故云無差別之差別。此則未論一界復具十界。乃且總示一性具十。文云。一切眾生者。通指十界皆名眾生。二然此下。界界各明。先須曉了各具互具。義凡有四。一者一界具當界因果爲各。具十界因果爲互。如大師云。問當界有十。性相可然。云何交互相有。二者一界具十界爲各。具百界爲互。如大師又云。一法界復有十法。所謂如是相性究竟等。十界卽有百法。十界相互則有千法。三者一界具自己百界爲各。具他百界爲互。輔行雲。一一界界。各各具十。不相混濫。又復學者縱知內心具三千法。不知我心徧彼三千。彼彼三千互徧亦爾。四者以具己百界他百界並具從能具人別爲各。從所具法同爲互。如金錍云。眾生有迷中事理。諸佛有悟中事理。迷悟𨿽殊﹝從人則各﹞。事理體一﹝從法則互﹞。問。釋簽云。理體無差。差約事用。如何分對各互二具。答。理體無差爲互具。差約事用爲各具。問。金錍以事理體一爲互具。何不獨以理爲互具。答。簽云。理體無差者乃是能融也。三法髙下者乃是所融也。由以理體融故。故三法無差。三法旣然無差。則所具事理任運體一乃成互具也。斯同金錍事理體一。亦同大意理同。故卽以此事理從迷悟髙下乃成各具。故釋簽云。差約事用。斯同金錍迷悟𨿽殊。復同大意事異故六。今以三千事理若從各具皆在事異。若從互具俱在理同。不二門云。三千在理同名無明。三千果成咸稱常樂。豈非三千俱在事異成各具耶。三千無攺。無明卽明。三千並常。俱體俱用。豈非三千俱在理同成互具耶。由無明當體體屬於生。智明當體體屬於佛。今點生同佛。故云無明卽明。斯乃生亦具佛也。由理體體屬於佛。事用當體體屬於生。今點佛同生。故云俱體俱用。斯乃佛亦具生也。祇由理同是故互具。問。理同事異各是三千耶。答。此問不然。向約理同事異爲能具說。乃以所具三千從於能具。事理不同故有各具互具之別。若欲就於理同事異辧三千法體者。應知單理不成獨事不是。須以理同融於事異。是故事異理同法體圓具方爲三千。及趣無不極則趣事爲事趣理爲理。問。事異揀濫。云何三千。答。偏教揀濫而無理融。故非三千。圓中事異約卽論六。圓中理同約六論卽。旣得云無髙下之髙下。豈不得云非揀濫之揀濫。故圓揀濫定是三千。若謂不然。豈可得云圓人之位。然此且約能詮無不圓說。況復若取三千攝無不徧。則偏教揀濫亦是三千。問。旣指一性爲能具。今何復云事異爲能具。答。由此一性徧一切處。是故法法皆爲能具。功歸言之性曰能具。就法言之事亦能具。問。事爲能具。一向屬於各具義耶。答。不可一向。若以所具從於能具。事旣差別故爲各具。若不以所具從於能具。故事中所具有各有互。具自己者名之爲各。具他人者名之爲互。以理能具爲互具者。亦乃以所從能而說。若不從能。故理中所具有各有互。今文中云。然此一一眾生性中至具無量無邊之性者。其有二意。一者一界復具十界。十界成百。自百至千。自千至萬。乃至無量無邊不可算數之性。此則界界各能具自己無量無邊之性。復能具他人無量無邊之性。故各能各具各能互具。斯乃謂之界界各明也。此則約於十界而辧。二者於一界中自他不同。且如人界以十界言之祇云人界。若界界各明者。此之人界復有苦者樂者愚者智者種種不同。亦有無量無邊之性。斯乃亦是界界各明。由其文意通此二向。天臺談一界具十十界具百者。意出南嶽。卽今文是也。

二所謂下示二。初六道。云苦樂好醜等者。若約初義應以六界疊論苦樂好醜並愚智等。若約次義則一界中自有苦樂好醜愚智。二及三下。四聖三乘因果等者。若約初義則三乘豎論。約次義則三乘橫辧。文語三乘不言佛者。應以菩薩之果卽是佛也。故該四聖與前六道共是十界。三如是下結。

二以是下結二。初約頓具結。故云以是義故俱時具有。二以具下。約二名結二。初在障法身卽染性。二出障法身卽淨性。上來染淨旣約六凡四聖以分。今在障出障亦應無別。以由染淨有通有別。別則六凡四聖。通則十通染淨。今取別義。問。文云出障法身亦名性淨涅盤。涅盤豈法身耶。答。今云涅盤卽法身也。如章安云。四依品明三徳者。一法身。二解脫。三般若。四相品中不爾。一者涅盤。二者解脫。三者般若。卽取涅盤以代法身。今此性徳俱時具有無量無邊差別之性。不出十界相性本末因果十法爲差別也。然此十法有性有事。若云性者乃具相性。性性。體性。力性乃至本末十法之性。若云事者則具相事。性事。體事。力事乃至本末十法之事。今語具性下言具事。然其相性因果等十體祇是一。以隨義異名性名事。以約體同故云事理共成三千。或有覽者宜究其意。祇是一性云三千性。

二然諸下釋。約事有二爲二。初一時俱具又二。初辧燻用。性則無始皆全。事則在人不等。人不等者。業爲能燻。種子用別。二種子下辧俱具三。初標。言一時者。卽二剎那時俱有十界。此乃總約一切凡聖而成頓具性。云受報者。以向造業卽是其因。今偏從果言者。由因易曉。二所謂下釋二。初約十界通辧。文缺修羅。有開合故。文無菩薩。以能成佛者。二復於下。界界各辯。卽一一界中復有無量差別不同。此則惟可各於一界自辯不同。如前性中第二義也。不可復於一界又具十界。謂之無量差別不同。何者。且如人界如何一時自有九界之事報耶。云頓具者。乃約多人從事而說。

三以此下結二。初約藏體。二如一下。約時節。

二然此下。始終方漸具。乃約一人從事而說故始終方具三。初結前示後二。初結前。前則具約十界。於一時中受報各別。二但因下示後。此後乃約一人歷從迷悟故具十界。前是多人一時。今是一人多時。文爲三。初六道世間。二後遇下三乘出世。三以此下結示始終。

二何以下。正辧始終具相二。初自就六道。二又受下。世出世對辧。天然理性因果頓足。從事造業或有或無或彊或弱或熟或生。從業受報必不兩果。今從事報故無餘身。

三以是下結三。初約一人結。二一切下例結。三是故下總結。問。染淨二事𨿽有頓具。但是十界而非百界。並於漸具報果前後。此之二義爲是三千爲非三千。若非三千如何卻是如來藏中所具之事。若是三千且非百界十界一時頓足。答。予嘗謂談三千者欲令行者於一塵一念見法界之全體也。故成道時稱此全體徧應無方。且法界之全體者有粗有妙有漸有頓有情有法有破有顯。一塵一念圓具無虧。苟缺纖毫卽非全體。故荊溪云。於一念心。不約十界收事不徧。不約三諦攝理不周。且約十界收事徧者。若但祇收一界一時受報之事。而乃不收十界前後受報之事。斯乃正是收事不徧。荊溪又云。但明四聖何法不攝。何必須明六道法耶。文有五意。四者爲知不可思議境所攝法故。良由攝於思議成不思議。若棄思議求不思議。其道則遠。予辧三千立義有四。一攝無不徧。以此一義通達自心。無有一法出於當念。今文內受報前後情事差殊。皆是如來藏中所具。若非三千所收。又是何處法門。問。若爾。單事亦可曰三千耶。答。言三千有。必攝其事。言單事者。不成三千。問。若云三千有粗有妙。如何得云指的妙境出自法華。答。三千攝法有粗有妙。是此粗妙皆卽一如。故云妙境出自法華。說𨿽前後旨不異時。問。受報前後或多人一時其理灼然。如何事中自己一時頓受十界百界諸報果耶。答。從事當體其理實難。由以理融故非思議。若欲見之。今以諸佛而顯眾生。且佛得理故能一時任運頓現十界百界一切報果不可思議。故知眾生亦復如是。但在當體未證理故。故雲實造受報前後本其事體不曾離理。故此實造常於一時頓具十界百界一切果報不可思議。故知非但以生顯具。而亦得云以悟顯迷。

大乘止觀法門宗圓記卷第二

大乘止觀法門宗圓記卷第三

東掖白蓮釋了然述

三問下示差無差二。初問。意者若無差別何稱無量。若有差別何稱爲性。由此問云爲有差別爲無差別。答四。初示藏體具斯二義。畢竟空藏體是無差。此藏具用用則而差。然此性用卽體而爲。故云蓋是無差之差。

二此義下釋二。初約藏體全一釋二。初諭二。初標。二何以下釋。塵成泥團。諭出楞伽。彼經云。大惠。譬如泥團。微塵。非異非不異。金莊嚴具亦復如是。大慧。若泥團微塵異者。非彼所成而實彼成。是故不異。若不異者。則泥團微塵應無分別。如是大慧。轉識藏識眞相若異者。藏識非因。若不異者。轉識滅藏識亦應滅。而自眞如實不滅。經文取諭眞識妄識不一不異。今以此諭不可諭於如來藏者。由取用有異。經文通辧眞妄。今文一向諭眞。又經文但取塵與泥團對論爲諭。離塵無團故不異。塵與團分故不一。如離金無像離水無波故不異。金與像分波與水分故不一。今就塵中橫辧爲諭。若以水爲彼。以金爲像。此可一體無差而爲差別。故差別處皆全一體。若以眾塵爲團故。不可諭一體無差爲差別也。由眾微塵有異體故。不同眾波眾像祇一水金。

二如來下約法正示二。初示非同諭。由假實不同故。微塵差別是實泥團之一是假。今如來藏藏體之一是實。其名差別是權。故云如來之藏卽不如是。二何以下釋三。初直示藏體。是眞實法者。實卽圓融。權乃隔歷。圓融故無差。隔歷故差別。體旣眞實故圓融無二也。二是故下。歷法顯示爲三。乃從狹至廣。初約一毛孔性。終約一切毛孔性。又初約毛孔性。終約一切法性。又初約一眾生法性。終約一切生佛法性。總而言之。三千世間一切法性皆是如來藏之全體。故先取於身。身物最細無逾毛竅。此藏全體爲一毛竅。復乃全體爲一切毛竅。法法𨿽殊此體全一。故此一性卽三千性。圓融無二。無差之差不可思議。故總結云是如來藏全體也。二是故下明性事相攝釋。然性旣無二更何所攝。良點事卽性故論相攝。從性爲言是法是攝。非謂攝他從事。爲言性爲能攝事爲所攝。故攝之一字於能所中了無能所。性事不虧名爲相攝。問。若性事不虧爲相攝者。何故文中先就性明次就事辧。是則單性單事皆可相攝。何云不虧爲相攝耶。答。事相攝者而不虧性。是故下文謂。由事以性爲體故。故事得相攝。又云。心體旣融。相亦無礙。以事顯性。性相攝者而不虧事。若非事差如何得有諸法之性。性豈諸乎。初示性相攝者。卽以所具從能具性而論相攝。如理具三千也。二示事相攝者。卽以能具從所具事而論相攝。如事造三千也。理豈虧事。事豈無理。但以趣極。受名別爾。

釋文爲二。初示性相攝二。初舉一人一毛孔性能攝十界諸法之性。乃是一界具十界也。初卽攝一切世間法性。具六道也。二及攝下。卽攝一切諸佛出世法性。具四聖也。二如舉下。例一切法性。一一法性各攝一切法性。乃是十界各各具十成百界也。初以毛孔性例余世間法性亦能卽攝。乃示六道各各卽攝十界也。二如舉世下。以世間法性例出世法性亦能卽攝。乃示四聖能攝十界也。良由藏體無二。所以法法互攝。問。何不以九一對論世與出世。答。前染淨義旣約四六。今世出世豈應有別。問。文云一切諸佛所有出世間法性。旣云諸佛。豈非對前成九一耶。答。旣云諸佛所有。佛所有者權實法也。三權一實是佛所有。故該四聖。然今文中十界互具。與天臺所談互有詳略。今文世間總略而舉。而不詳云具三世間。天臺十如總略而舉。而不詳云以一眾生一如是相卽具十界十如。但總略云自具當界十如。復具九界十如。二又復下。示事相攝二。初示二。初舉一毛孔事能攝世出世間一切事。二如舉下。以毛孔事例余世出世間事亦卽能攝。此二相攝例性可見。二何以下。約事用相攝歸性融以釋義旨。事相差別性體圓融。若不推功歸於性融。事相差別無由相攝。故云以一切世間出世間事。卽以彼世間出世間性爲體故。問。爲由性十融通故事十無礙。爲由一性融通故事十無礙。答。從義異說功由性十。從體同說功由一性。

三是故下。證三無差別者。昔人或謂惟理無差。其如今文證向事理皆悉融攝。或謂緣起之事當體無差。其如今文由得性融方曰無礙。以今觀之義恐未盡。今曰功歸在理就法在事。是故事理或差無差。心境了然。問。就法在事者。豈非以理無所存。徧在於事。篤論還是理曰無差。答。理在事者。非物在倉。良由事卽是理。故事當體便曰無差。問。事卽是理必名爲理。如何得云事體無差。答。名離體卽可如來難。名體俱卽則無所妨。然復有人卻許事曰無差。良由卽理權名爲妙。不因卽實。今且問之。十雙權實。理事一雙而爲根本。其事權當體惟差無差。若是無差如何復云事體是差。由卽理故名曰無差。若謂因卽理故事權無差。如何不許事權非妙。由卽理實權名爲妙。若云妙與無差義不同者。且權體旣然自妙。妙卽圓融無礙。如何權體自不無差。無差者卽融妙之異名。豈應權體自得爲妙而不自得爲無差耶。或曰權體自得名爲無差。今日大師何云立一切法差降不同。無以此文謂立淨法。淨法尙乃名爲差別。豈況事權立諸染乎。或曰妙與無差義實不同。由定差者名之爲粗。不定差者名之爲妙。事權卻名爲差。但由此差是不定差。故差且名妙。今復問曰。得名妙者爲從差別。爲從無差。若云差別亦得名妙者。荊溪何云。三無差別方名爲妙。若從無差方得名妙者。故知權差不可名妙。或曰無以定差難不定差。今曰此義幽隱當委辧之。所云不定差者。不定之體體屬無差。若云差別體是不定者。旣然差別如何不定。所謂不定者。指生卽佛。指佛卽生。方名不定。若也差別如何相卽。故知卽之功妙之功無差之功皆由理也。才云此差是不定者。便是於事點理。於粗點妙。於差別中點無差別。此旨深隱人穿知之。或曰得妙名者卻從無差。但圓中事理望偏定差但名無差。是故圓權亦名爲妙。就圓自論不妨事權是差理實無差。今曰然此對當本於義門。而今觀之義門似礙。何者。旣然望偏。故圓教中差與無差但名無差。得稱爲妙。就圓自論不妨有差與於無差。如何不於。就圓自論以差爲粗無差爲妙。以由自昔祇許圓教。事之與理。卽之與離。權之與實。差與無差。偏圓對論俱名爲理。爲卽爲實爲無差。就圓自辧亦得有事有離有權有實有差無差。若於粗妙一義但有偏圓對論。乃無就圓自辧。是故不許圓教事權權體是粗。由失法體故礙義門。不獨義之有妨亦恐未通祖教。何者。良由荊溪明許就圓自論粗妙。故云若約不思議中亦得論妙與不妙。如三徳中若前三悉檀說。義當於粗。謂三徳爲世界。解脫。生善。般若破惡是故爲粗。若見法身方始名妙。三徳旣爾餘九亦然。今例此云。十種三法旣爾。一切法門亦然。故圓事權當體是粗。卽實是妙。權得妙名。類前功歸。就法二義可以意了。然曾有先達聞余立於不揀同異。其權當體體乃是粗。卽實故妙。始則確然不許圓權當體是粗。遂與余釋。其義似屈而轉計云。此乃就圓自辧妙中之粗。不可同於偏教之粗。余曰。因遭今難不覺許於圓權是粗。然祇一三。教豈可偏。粗。圓粗二粗體別﹝云云﹞。或曰由情執故粗。今曰若由情執。何但權粗。實亦應粗﹝云云﹞。問。今文引於三無差別通證事理。則事理三千皆無差耶。答。今文𨿽然。不可守一妨於眾義。以三千法無所不攝。或差無差非差非無差惟差惟無差。一塵一念無不具足。故三千法通攝眾義。若趣極於理從理辧義。故三千法名曰無差。趣極於事從事辧義。故三千法名爲差別。以此事理皆以藏體之無差。融俗用之差別。若理若事皆得名爲無差之差。差之無差。從此辧義則事理三千各通於差。辧以無差。或於事理各從藏體之無差。故事理三千皆名無差。各從俗用之而差。故事理三千皆名爲差。又此事理在眾生心名之爲迷。在諸佛心名之爲悟。故事理三千從於迷悟俱在事異皆名爲差。若指迷卽悟指悟卽迷。故事理三千俱在理同皆名無差。祇由一念圓融。是故義無不可。

四譬如下舉諭二。初正約諭二。初正諭法。文旣分三。今諭亦爾。初諭示藏體具差無差。前法惟性。今諭通二。初像性二。初正諭。鏡體者。卽空藏也。具一切像性者。卽不空藏也。鏡體卽像性。空藏卽不空。無差別差別。二若此下。釋諭二。初無性不現者。如良由理具方有事用。下約像知性者。如其實無別。以生顯具二。如彼下。帖諭無性不現。𨿽復明淨者。中空如鏡明淨。偏空如火明淨。同號明淨。如同名爲空。照物現像鏡火有殊。如中偏不等。三旣現下。約像知性諭。

二以是下像相二。初依具發現。二而復下。淨穢無礙。十界之相相不同。同在一心而無相礙。無相礙者卽是無差。𨿽然無差。生佛用別卽是而差。此差與無差不離藏體。如鏡眾像可諭斯法。

二𨿽然下。諭釋中藏體全一。泥團之諭不類藏體。藏體全一惟鏡可比。文爲三。初總示。𨿽有像性像相之別。至是一鏡者。若以諭求義似有妨。何者。像性無形可云惟是一鏡圓融不異。若其像相𨿽依於鏡而不同鏡。由鏡惟明像有異色。鏡或惟圓像有長短。如何可云圓融不異。應知在相論離。在性惟卽。相無別離乃離於性。故以像對明。遂使鏡圓像色性無別。卽乃卽於相。故指明是像。遂使像圓鏡同。今正約性論卽。乃云像相亦圓融不異。惟是一鏡。二何以下正諭。文有三。初諭一切眾生毛孔性。二如毛下。諭例一切法性。三一淨下。諭例一切生佛法性。淨穢二性者。約世出世以分淨穢。故知前性別在四六。莫云淨穢不同染淨。

二是故下。諭釋中性事相攝二。初諭性二。初諭一毛孔性能攝一切法性。二如舉下。諭例一切法性各攝一切法性。前法文中各開爲二有世出世。今文總云卽攝其餘一切像性。並云舉其餘一一像性。其餘者卽總該淨穢二像世出世性。二又若下諭事二。初諭示相二。初諭。舉一毛孔事能攝一切事。二如舉下。諭以一毛孔事例餘事。且爲能攝。今諭亦總不同法中開世出世。二何以下諭釋義。文云。以一切像相卽以彼像性爲體等者。意明像相相攝功由於性。若不推性無有攝理。有人直云相自相卽者。豈有此理。或云朱紫之色不卽蘭蕙之香。但得像性相攝之義。則違像相相攝之文。若云此相是性故相攝者。今難曰。相旣是性。相何不攝。相若不攝。相非性耶。故知此見但有卽名全失卽義。

二以是下。約法結生之與佛同一淨心圓融無礙。觀諭可信。然復須知。一大寶鑑在生在佛未曾暫別。若云在生爲塵所昏。在佛磨而能照。非今諭意。今諭意者。此鑑惟一無礙常明。淨穢之像同在其中而無障礙。淨穢之像𨿽殊。猶生佛迷悟有異。明淨之鏡祇一。若如來藏體無雙。故此鑑明乃天然性徳之明。非塵昏磨明之明。然磨之明與本之明。其明𨿽同。其所以明者殊爾。磨明。覺始也。本明。本覺也。才言此鑑爲本明者。已失其明體矣。所以本覺亦在用收。

二是故下。引經證諭二。初正引經證諭二。初引經。卽華嚴經也。章安解般若一徳具三。以明淨之鏡爲諭。乃云。此鏡一照一切照。照中故是鏡。照眞故是淨。照俗故是明。明故則像亮假顯。淨故瑕盡眞顯。鏡故體圓中顯三智一心中得。故言明淨鏡攝一切法。二此義下釋義。諭有六義。一者鏡。二者淨。三者明。四者隨對。五者面。六者像。若以克體言之。其實有三。一鏡。二面。三像。謂淨。明。隨對者而無自體。淨。明者卽鏡也。隨對者卽攬前三法爲此隨對也。鏡是能隨。面像是所隨。面是能對。鏡是所對。因此隨對其像卽現。以諭諭法其旨最明。鏡者諭淨心體也。隨對者諭淨心體具諸法之性也。面者諭染淨二業也。像者諭染淨二報也。若克實而諭惟有其三。一者淨心。二者業。三者報。所謂諸法之性者。諸法如能對所隨之業報也。性者如能隨所對之淨心也。因此淨心業報之三。故云諸法之性也。性之一字體歸淨心。諸法二字體歸業報。故知云性十者而無別體。十體是事。性體是理。由此理不但故具十。遂云理性十界。今以淨心之體能具諸法。故云卽。諭淨心體具一切法性。問。今以隨對諭具諸法之性。若依章安。應以其明諭具法性。義何不同。答。能隨所對卽是鏡明。名𨿽有殊義實無別。文云。各各不相知。卽諭淨心等者。不相知言不思議也。故經結云。一切皆無性。法眼不思議。今曰業與果報皆法界故。性本無生。業燻淨心。業自不得而知。如何而燻淨心。隨燻淨心亦不自得而知。如何而隨。因此感報亦自不得而知。如何而感。故云各不相知也。若作思議釋者。事理不同因果有異。故云各不相知。業者下。釋經合文也。但合面鏡而不合像者。旣有業有性則報在其間。故不別說。況復經文正爲談於業性故也。然鏡明面像之諭。有諭如來權造。如十不二門。有諭十界實造。如於今文。其妙經文句釋無生境智。約鏡諭中亦諭實造。與今文同。記云。鏡十界因。同今鏡諭法性親生於諸法也。形十界緣。同今面諭染淨二業也。像十界果。同今像諭染淨二報也。又復記云。鏡明性十界。像生修十界。故形像修性皆具十界。並不出於法性理。鏡見明形像修性本。如鏡內外一同。今上文𨿽然有此像性像相之別而復圓融不異。惟是一鏡也。又復記云。一切並泯故皆云無。不復分別若性若修。同今下文。若癈二性之能以論心體者。卽非染非淨圓融平等。不可名目也。

二又復下。復引諸文以證藏體。文爲二。據其所引。𨿽欲皆明藏體惟一。然其用義文意少殊。初則意明世出世法皆依一體而得成立。次則意明世出世法𨿽然不同。其所依體其體惟一。初又二。初引經別明世法依心體生。此據法性體融說爲一者。出其問者不了此旨作專一之一而解。然問者是文殊。豈不解耶。但以俯爲迷生故作此問。起於後答顯示的旨。如經所謂仁今問此義爲曉悟羣蒙。所以問云。云何能生種種果報。今從的旨以示。故云法性體融說爲一也。若了此一體融卽不應疑種種果報。或曰。今此體融之一祇可作於總相明一以說義義。何者。由此之性百界千如無不具足。以圓融故總名爲一。故號一性。故知此一卽是三諦圓融。遂說爲一。此義然乎。若謂不然。其如義何。若謂然者。前何亡照以三爲事以一爲理。則顯一性而非三耶。答。此旨甚難。今祇問云。究竟而論三之與一何者有實體耶。若云俱無實體者。祖師何云非謂空無心體耶。若云三一皆有實體者。應有四體。若圓融時如塵成團耶。若云其實是三。但此之三圓融無礙故名爲一者。若爾一是虛名。三是實體。祖師何云𨿽有三名而是一體耶。若如向說必須徧云。𨿽有一名而是三體。又復若圓融時如聚三塵爲一泥團耶。若云不思議體不定三一。三體卽一體一體卽三體者。祖師何云𨿽有三名而無三體。𨿽是一體而立三名。三祇曰名一乃曰體耶。請以此義經懷。自如今說爲正。祇由此性而不當一。無以名之彊號爲一。而此之一不可思議。具一切徳。是故此一具空假中。旣能具徳故知此一是圓融性。說之爲一乃非定一。問。還許一性乃是總相名爲一不。答。正是總相名之爲一。故今立總別乃以一性而爲總也。又復今立一性。一性者一卽三三卽一。非三非一而三而一。是此之一名爲一性。豈非總乎。問。與彼何殊。答。彼此皆云以圓融故總名爲一。其言𨿽同其意不等。何者。彼以三諦圓融總名爲一。今以性體圓融彊名總一。彼以由三諦圓融故卽三是一卽一是三。今以由性體圓融故卽三是一卽一是三。問。今云性體圓融。且性體者卽三諦也。豈非同彼三諦圓融耶。答。深極論體用者。三者用也。性體者體也。由體圓融故用絕妙。若分而言之。性體圓融。三屬差別。所云三是用者。如涅盤疏云。言一則失用。言三則傷體。所云性體圓融三屬差別者。亦如疏云。三諦卽一諦。一諦卽三諦。差別無差別。無差別差別。非差別非不差別。而差別而不差別。諸佛境界具足如是不可思議。問。文中旣有雙非雙亦。今何惟取前之二句證差無差。答。一家明三諦者。不出的從法體與隨處點示。且的從法體者卽全。一性具足其三。故一性無差。其三而差卽一而三。如伊如目故名三諦不可思議。且隨處點示者。於一切處法法三諦。祇如就於卽一而三。復點三諦者。一卽空也。三卽假也。非三一者卽中。雙遮也。而三一者卽中。雙照也。的從法體與隨處點示義𨿽不同。莫不須指一爲無差三爲差別。故今引證從法體。今問一性是亡云何能具。答由此一性能亡能照。以能亡故三諦皆亡。以能照故三諦皆具。然此一性本非亡照。論亡論照不可思議。

二今卽下。通明世出世法依心體生二。初示義。二是故下引論證。

二又復下。證世出世法同依一心體二。初引文。二此卽下釋義二。初依文釋義顯諸佛同體。二以一下。約義伸明顯生佛同體二。初示義。二何以下證。但云五道與佛不言三乘者。以三乘望五道亦名返流。但不同盡源。望圓極佛尙在流轉。但不同五道。通此二向是以不言。

二明因果法身名別之義三。初標章。二解釋。三結釋又二。初問。上言等者。指初圓融法門中曾云以具染性故能現一切眾生等染事。故以此藏爲在障。本住法身復具淨性。故能現一切諸佛等淨徳。故以此藏爲出障。法身若據上文有在障出障之語。今不指者爲在第三科中方明。故今但辧眾生諸佛二種法身。然眾生非不在障。諸佛非不出障。今正約能辧所。第三約所辧能。故今文中未明障義。

二答二。初標。有二義者。初義約修染淨召一法身。遂有生佛二法身異。故云以事約體說此二名。次義約性染淨召一法身。遂有生佛二法身異。故云以性約體說此二名。而復雲約事辧性者。由已現之事染淨灼然。能具之性冥而無相。故以所現而顯性具。遂乃復雲約事辧性。然其初義克從法體。由染淨體體是修故。法性之體體惟一故。全此之一現而爲修。卽似其修召此之一。遂有染淨二種法身。次之一義隨具詮辧。旣然性體能具染淨。故此染淨卽名爲性。乃約二性以辧一體。遂有生佛二種法身。

二所言下釋二。初以事約體三。初標。二然法下示四。初法二。初因事體殊。二若復下。由體事一。正所謂理之差別因事而殊。事之無差由理而一。文相坦然不復消釋。二譬下諭二。初譬。因事體殊。二若復下諭。由體事一。今此諭文旣諭克從法體之義。故不復論鏡有人像體性馬像體性。是故但云人像體鏡馬像體鏡。三淨心下合。四以是下辧意二。初正辧。二以常下引證。文云常別者。正指修事不同。下文性別之別。法體𨿽同從義異故。文云不度生者。佛旣無生可度。而其佛者亦自無佛可成。於度生中無生可度。非謂不度。成佛亦然。三此明下結。

二所言下。約事辧性。以性約體說二法身四。初標。二所謂下示三。初示約事辧性。有染有淨以現顯具者。性若不具卽不能現。是故約現以顯性具。然具現之義。性事論之亦不一途。若約眞無俗有。性不名具。事則曰具。第一義中一法叵得。世諦之中具足諸法。具卽是假亦此意也。若約性頓事變。性則曰具。事則曰現。故今文中論二性時皆受具名。語二事時悉從現目。若約具無別具全具於現。是故事現亦名爲具。現無別現全現於具。是故性具亦名爲現。然去就之義𨿽爾。究竟之意如何。應了具之名者體本從性。體若非性如何萬法一時頓足。現之名者。體本從事。體若非事。如何萬法次第漸現。良由此事爲性所具。以能召所。故事亦名具。良由此性能現於事。以所召能。故性亦名現。正如今文以此眞心能現淨事。乃以眞性名之爲現。然此眞性體非是現。以所現事召能現性。故性亦名現。問。何謂眞性體非是現。答。以諭曉之。如鏡現像。是像現耶。是鏡現耶。若謂鏡現者。有像之時亦是一明。無像之時亦是一明。何謂鏡現。故知現之當體體是於像。但以鏡明能現此像。故云鏡現。然事得名具。義實難曉。請以現義反而顯之。若得此義。性事對名具現者。各從自分之功。性事通名具現者。乃約相從爲目。問。向云萬法次第漸現。豈無頓現。答。才云頓現。此現同具。良由頓故。例如於具。才云漸具。此具同現。良由漸故。問。云三千者。爲從具說。爲從現說。答。若各取自分之功。理則爲具。事則爲現。具無別具乃具於現。現無別現乃現於具。是以具現不虧方成三千。故才云三千者必薀具現。此則攝無不徧也。若約相從之義。以現從具故俱名具。則成理具三千也。以具從現故俱名現。則成事現三千也。是以具現各是三千。此則趣無不極也。問。以性爲能現。事爲所現。現旣同造。應性是能造。事是所造。何故。曾云事是能造。理是所造。答。造之爲義且不一途。就事自論。心是能造。法是所造。事理對論乃有二向。從理立事則理能事所。造是遷變則事能理所。例如談具。理頓諸法則理能事所。體爲相隱則事能理所。問。四明以分能所者爲造。泯能所者爲具。其說如何。答。其說甚善。得法體故。以具體是性。性則融一。造體是事。事則殊分。問。義若甚善。今何頻言能具所具。答。以具旨難明。固先以能所之義照其說。使見其旨。若見其旨。能所之義任運不分。

二以本下示。以性約體有二法身。應知性本惟一。以此一性具修染故名爲染性。以此染性約於一性是故名爲眾生法身。以此一性具修淨故名爲淨性。以此淨性約於一性是故爲諸佛法身。問。染淨二性。性之一字與法身何殊。答。體同義異。以體同故。皆是一性。以義異故。法身是體。二性是用。問。若云性本惟一由具修中染淨故云二性者。若爾。祇須談現何須說具。答。若但說現。惟見染淨本無今有。不見一性圓頓之功。問。前以事約體但語其現。非圓頓耶。答。文意實圓。以由文云彼事亦卽平等一味。又云常同常別法界法門。此二科意例如圓教修性離合。若合性三俱名正因。全此正因起爲修二。如以事約體但語法身能現凡聖。若離性緣了。全此緣了起爲二修。如約事辧性乃語二性能現染淨。問。前云初科是克從法體。若約三因言之。例且應云祇是一性二修。此義與別何殊。答。一者別教不卽正因爲二修故。二者別教一性不能具緣了故。今𨿽克從法體名曰一性。而此法體是具徳之法體。卽緣了之正因。故與別殊。問。別談性三義復如何。答。一者修徳。種子無始有故。對於今有且名爲性。二者緣了。依性而住且名爲性。由非卽具故與圓殊。問。克從法體性徳緣了體是於修者。若論合時。性之緣了歸修緣了耶。答。離合之義且非一途。若約法體論離合者。實如所問。若約具徳論離合者。性徳緣了歸性正因。由此方彰是性具徳。

三若廢下。示直從心體惟一法身。若廢二性之能者。能之一字指於二性。以此二性能現二事。今廢能現卽是廢於染淨一性。若云但廢二事者。文須應廢二性之所。或曰且置於二性能現之義。故云廢一性之能。其實二性不廢。今曰二性若不廢者。何云心體非染淨非淨。又染淨二性正是性用。若不廢者何云以論心體。又上文若不廢者。下文何云依此平等法身有染淨性。問。性可廢耶。答。克從法體。性不可廢。染淨可廢。性可廢者由染淨故。故云廢二性之能染淨。不可廢者功由性故。故云佛有性惡。生有性善。若得此旨諸文了然。文云圓融平等不可名目者。然作此說名目已彰。此乃如來究極之處。而南嶽。智者修証之本。然於此性豈得以染淨諸法決不可亡乎。亦豈得謂染淨諸法而決可亡乎。由其可亡者情也。染淨諸法卽情矣。其不可亡者性也。染淨諸法復可卽性矣。所謂染淨諸法卽情者。由情可思議矣。若其不得而思。豈得謂之染淨耶。而諸文指百界千如爲不可思議者。由百界千如卽此故。故得名爲不可思議矣。或曰不可思議者以偏言之。但非三教之可思議。豈復非圓。以因言之。但非等覺之可思議。豈復非佛。今謂不然。所以名圓名佛者。由於此性不得而思議故。故不思議之言佛亦不能思議爾。故淨名疏云。諸佛菩薩亦不思議。下地及一切眾生因緣三道。此卽絕待不思議也。問。前何故云不可思議者惟佛能知。答。佛能知者。由知此法是不可思議故。問。能知粗耶。答。能卽是所。知乃非知。何粗之有。宜以旨了。問。向云由百界千如。卽此故故得名不可思議者。豈非意欲顯不思議體體是一性。由此性體圓融無礙。遂使諸法卽是此性。以卽是此性故所以諸法法法圓融名不思議。作此建意還有何據。答。淨名玄文彼云。問何等是不思議。答曰不思議法性猶如虛空。無念無思湛然常寂。入一切諸法悉通達顯現。卽是不思議也。入之一字是今建義。明者詳之。復了此入全體是入。非謂入他方爲的當。據此一性旣不可思議。何故復名爲一爲性爲平等爲法身耶。由爲眾生作此建名。此名非實。故云凡有言說悉屬於權。但爲眾生附世假立。以世間無異相故稱之爲一。今亦復然。乃無性相一異之異相故。以世間色心心爲諸法之實。故名爲心。今亦復然。乃是一切緣生諸心諸法之實。故以世間能爲物所依止。故名爲平等名爲法身。今復然能爲百界千如所依止故。祇由附世假立是故名目生焉。篤論性體心原。其實不可擬議。若了此名卽性。性體旣實而眞。翻見世間名所召實。實卻成虛。召性之名假卻有實。故曰眞諦有名有實。世諦有名無實。然此有無亦爲眾生作此說爾。文云。依此平等法身有染淨性等者。卽法身一性爲染淨二性。以此二性故有凡聖法身之異。

三是故下辧意。

四科簡凡有三重。初問。二答。習成爲妄性。不攺爲眞性。然性之爲義。或不動。或不攺。或實性。或性分。或習成。若以事理而區分者。實性。中性也。不攺不動。空性也。性分。俗性也。又不別不對。故其四名皆通三諦。𨿽有通別。然此四名莫不皆屬理性者也。惟習成屬事。由習成。從緣生。當體性分。約緣生所依。若性分之性亦從當體。故與習成。同皆屬事。又習已成亦云不攺。亦雲實性。故此諸名通皆屬事。今文且約天然不攺故爲理性。今以此義評昔具性而非具相之說。可問彼云。具染性者。旣卽是理性。理是染耶。夫言染者卽垢穢之名。理豈垢穢。若云是垢穢性者。今問性之一字性是垢穢耶。猶恐未能曉此問意。今復以四大之性而問之。夫事性者如火熱水濕風動地堅。各各性分相同故。理性者非差別故。今問性具水火。彼必謂之但具水火之性也。今復問之。爲具水火性分之性。理性之性耶。若云具性分之性者。是則談具非具理性矣。若云具理性之性者。且夫所謂火者必熱水者必濕。理性非熱非濕如何得謂火性水性。未審水火之名爲從理性而得。爲從事體而彰。若雲從事則具事矣。不應云具事之性也。若雲從理。理非熱濕何得二名。名必因實。理非熱濕豈得謂之火水者耶。此旨幽隱。自昔牢窮無同彼宗。且以其性而爲所具。或曰理性之道不可思議。豈應如此以情卜度。今日每見學者爲令窮究三一名體圓具性相義不可通。卽便說云不可思議。然此推托自昔有之。如涅盤玄敍他人解芥納須彌云。不知入與不入旣是不可思議。那可定判入與不入。章安破云。此亦不可。佛果上地皆是不可思議。盡應不可解。餘者盡言可解。至此一義獨言不知耶。今亦例云。遭人問云如何性具而不具相。卽便辧云性具頓常相是變造。且性頓常者亦是不可思議何可辧之。及遭今問理性如何謂熱謂濕。此乃且是不可思議。如何至此云不可辯。若一向以不思議故故不可辯。如何乃云性不具相。如何復難彼云相是變造。性中如何得有此相。彼人通云。旣是不可思議之相如何以情卜度。卽便笑從。義窮理失乃以不可思議推之。及遭今問性何濕熱。還以不可思議推之。豈非亦是義窮理失。故此推托余患學者談具不明。隨心信乎不覺觀縷。其談三一圓融者亦復如是。遭今問云旣然是三如何卽一。旣然是一如何卽三。卽便答云不可思議。然若還直作此會不可思議者。心境不明趣但仰信。今曰不可思議者直須的的明白絲毫不迷徹究根源。方可粗云不可思議。二故云下引證。三佛性下例釋。經以佛性而非造作。今例染性亦非習成。且從迷覺以分。其實染性是佛。或直以事造三千謂之常住不可破壞者。且夫變造之名如何謂常。荊溪豈不謂常應不變無常非性耶。或曰不可執名。然若不正名。荊溪何不以理爲造以事爲常。故知事常必由卽性。或直以事爲無常者。事旣卽常事豈非常。世間相常如何消解。若相不常必應攺云世間性常。

第二重二。初問。二答。然此文云佛性之中有眾生者。是明法性能具諸法。眾生身中有佛性者。此明佛性之體乃爲眾生事相所隱。佛性理也。眾生事也。斯乃理具於事。事具於理。若泛而論之應有六句。一者理具事。二者事具理。此二如當文。三理具理。文云眞體具足染淨二性。四事具事。文云十方世界內纖塵而不迮。三世時劫入促念而能融。五理具理事。如不空藏具染淨二性辧染淨二事。六事具事理。以理具事理顯之。何者。且事具事者功由理具事故。今理旣能具事理。故事亦具事理。如下文云。若眞諦攝世諦中一切事相得盡。卽世諦中一一事相且攝世諦中一切事相皆盡。然此六義克從法體。惟理具事就法辯義有六不同。何者。且理復具理者。由理因事別故有染淨二性。所以理復具理。且事復具事者。由事卽理故此之事復能具事。須約功歸就法二義。事爲能具者功歸在理。由就事卽理故事能具。若從功歸理爲能具。若從就法事爲能具。理爲所具例此說之。若從功歸事爲所具。若從就法理爲所具。答文爲三。初正答。卽理具事事具理二句也。文云法性能生諸法。並云體爲相隱者。須當分別。良以具之爲言。或指存有爲具。或指頓足爲具。且存有爲具乃同圓中離義。頓足爲具乃同圓中卽義。今文通二。若以佛性具眾生。但云此明法性能生諸法義。乃同存有曰具。由法性生諸法故。諸法是法性所有。眾生具佛性但云體爲相隱。由諸法能隱於法性。旣隱法性。故諸法中而有佛性皆從離義。若從卽義者。以法性卽諸法故。故法性當處頓足諸法。以諸法卽法性故。故眾生當處頓具佛性。問。所云頓足之具。是約卽者卽義必應同具義耶。答。或因卽而具。或因具而卽。或卽卽是具。或具卽是卽。有此不同者。不出體之與義。從體乃卽卽是具。具卽是卽。平等妙性能卽能具。此之卽具不出一性。豈有體殊。但由此性當處便是諸法故名爲卽。當處頓足諸法故名爲具。因卽是故頓足。因頓足故卽是。故可云若不談具卽義不成。亦可云若不談卽具義不成。此二名之別者乃由義殊。二如說下引諭。然此諭文可證今義。今立義者惟理具事。由理具事故故事具理。祇可色從空起色乃具空。終不可云空由色起空乃具色。如水成波。終不可云如波成水。問。空無別空卽色是空。水無別水卽波爲水。豈不得云空由色起水因波成耶。答。此旨亦難今當精究。若據天然妙性不得而思議者。亦不論諸法法性二名。如不說空之與色水之與波也。因眾生不了迷此妙性而見諸法。則曰法性生於諸法。如空爲色如水爲波。此之諸法旣從法性而生。故於諸法而有法性。如色有空如波有水。此約諸法對法性說。故云生云有也。若約法性望諸法說。故法性卽諸法如。卽諸水空而爲色波。諸法卽法性如。卽色波而成空水。𨿽有此二。莫不先由法性爲諸法空水爲色波。故方可云諸法是法性色波是空水。終不可云先由諸法是法性色波是空水。然後法性是諸法空水是色波。此則正從迷悟相對立教以說。若以天然妙性之體體本不二而收法性諸法者。則法性與諸法無前無後不卽不離。如空色水波不可前後亦不異同。但以上義會之。自見諸說有歸。三以是下結。

第三重二。初問。此問因向云眾生身中有佛性而起。眞如之體𨿽一。迷悟得名必殊。且上文以諸佛之悟召此眞如亦名性淨涅盤。今何不以眾生之迷召此眞如名爲性染生死。如何卻召爲佛性耶。答二。初正答。以本具染性故能生生死。而此染性卽是淨性。故復能具於淨性涅盤。旣然復具淨性。必有出障之能。今取眾生由染性故。已曾建立生死染法。故不復云有於性染生死。是以但指有於性淨涅盤。意令眾生修出障淨徳。故云而有佛性也。文云在纏之實者。實卽眞如。亦可作其實之實釋之。二若據下辯二。初通立二性。在生在佛二性無﹝虛﹡予﹞。二但名下。偏名佛性二。初示二。初恐濫事染。二又復下。爲起淨行。經論語性偏名爲淨爲佛者。意爲起於淨行故也。文爲二。初興廢熱惱過也。淸涼徳也。今論二性特言二事者。意顯事從性成。去過就徳必在於淨。二若孤下欣厭。文云愚惑者性本無名具足眾名。𨿽具眾名名無實體。體全是性。性旣圓妙豈定染淨並非染淨。豁然無奇。能了此者依稀識性。不能了此乃聞性染便謂實染遂不羨之。聞有性淨而謂實淨便乃欣之。此畏此欣非惑非愚其謂何耶。問。聞染爲惑故不可以染名。若聞淨爲愚則何復以淨目。答。名是方便。遂有入實之功。愚是初心。乃有見性之幕。故偏言淨性而誘進之。因幕而求求必從師。師必授以性非但淨。性且具染卽染是淨。見非染淨方爲究極。

三是故下結。諸經論中於佛於生談本性者皆云佛性淨性。然於師祖教門隨順悉檀舉不同名者乃非其一。一者以性對修約無示有。諸佛無修惡有性惡。眾生無修善有性善。如觀音玄文也。二以性對修約有示有。諸佛有淨。眾生有染。如今立難之文也。三以修對性。修則存沒性則常住。修則偏一性則雙存。修偏一者。約一人終始方具染淨二事。性雙存者。如今文云。莫問在障出障得稱爲性淨涅盤。並合名性染生死。四以修對性。據法界全體修亦染淨性亦染淨。如下文云。若總據一切凡聖以論出障在障之義。卽眞如法身於一時中並具在鄣出障二用。修旣全具性故可知。五以修對性欲令愚者欣習故。修存染淨性則惟淨。如今結文。六以修對性欲令行者了修卽性。見性全具方極圓行。故性談染淨。如荊溪云。忽都未聞性惡之名﹝點迷則三道流轉也﹞。安能信有性徳之行﹝點事則修徳三因也﹞。七以修對性克從法體。修則有染有淨。性則非染非淨。如雲癈二性之能惟論心體卽非染淨。

三明眞體在障出障之理三。初標章。二解釋二。初問。前科問意約能辧所。法身旣一何故有因染法身果淨法身。今科問意約所辯能。法身旣一何故得有在障出障。由法身是所障所出。染淨是能障能出。二答二。初正答前難三。初定名。障與出障有事有性。今惟從事故云心體平等無障不障。並若就二性亦復體融。文云但就染性者。染字恐悞。應云二性方應釋義。所云有障垢之名者。意謂有其障與出障垢與不垢之名。文體從略乃云障垢。恐人見下障垢之言因而攺二爲染。問。何故今文論障出。惟就事辧不從性耶。答。性之染淨與事染淨體同義異。今從義異不就性辧。何者。由性之染淨旣是性故。故體融一味。𨿽有二名其實一體。不同事中炮然二體。問。曾云事法無體但有其名。今何復云事有二體。答。前豈不云夫言體者有隨名辯體有克實論體。若隨名辯體。事染以生死爲體。事淨以涅盤爲體。故二體不同。若克實論體。其生死涅盤但是名相。克實而論體是一性。故事法無體。問。旣有隨名辧體。且性染性淨二名豈無隨名之體。何故但云事中有體。答。性之染淨名。隨名辧體者。染淨二名名從事得。隨名辧體體還是事。但約義異。以性染淨義異於事故性染淨二名。名下之體體是於性。旣是於性性則眞實故非二體。所以得云體融一味。如此還成克實論體。問。隨名辧體。克實論體。有所自乎。答。理義旣正何必求文。恐不信者。今爲証之。荊溪云。立名之法各主所詮。故云對體﹝此同隨名﹞。今開顯竟。名無別趣體無別理﹝此同克實﹞。然復今文。與前因果用義不同。前有二科。一以二事辧法身。以法身起二事。若依此義。今文應云法身起障出障。今文乃云眞心違性起事染。眞心順性起事淨。乃與前文所起𨿽同能起有異。二約二性辧法身。約二性起二事與今文能起所起𨿽同。其取染淨有異。由前不取所起。乃取能起辧二法身。今文不取能起。乃取所起辧障出障。問有此同異者何。答。前約染淨辧二法身。故通取性事染淨以辯法身。今約法身明障出障。故別取事染事淨以論在障出障。良以性染性淨體融一味不可斷故。豈得論於在障出障修惡可用修淨斷之。故就事辯障與出障以體。約體中不取所起者。由以事約體。已曾辯故。能起有異。以事約體者。由染淨二性同法身故。

二此義下釋相二。初正釋在障出障二。初在障。此文法有五種。能所三重。五法者。一染業。二染用。三眞如。四染性。五淨性。前二是事後三是理。事體𨿽一。由約因果或約過現故分業用。理體𨿽一。由約體徳故分如性。其能所者。一染業爲能燻。眞如染性爲所燻。二眞如染性爲能起。染用爲所起。三染用爲能違能障。眞如淨性爲所違所障。由此淨性與眞如一體故。故以所障稱爲法身。但以此義消釋。文相坦然自明。問。淨性爲所障。染用爲能障。且染性者是所障耶。是能隋耶。答。若以性從染。染體同事。卽屬能障。若以染從性。性體同理。卽是所障。今祇云染性爲能起。而不云爲所障能障者。由取名異義異故。由性染不同性淨故。但說順用照性爲所障。此取性染性淨二名異故。由染性不同染事故。但說染用爲能障。此取性染事染二義異故。若非以體同義異而辧者。於上下文消釋之際恐難的當。二若以下出障。法亦有五。能所有四。法五者。一淨業。二染用。三淨用。四眞如。五淨性。能所四者。一淨業爲能燻。眞如淨性爲所燻。二眞如淨性爲能起。淨用爲所起。三淨用爲能除。染用爲所除。四淨用爲能顯。眞如淨性爲所顯。若與在障對辧者。在障中無淨用。今無染性在障中。無能除所除。故能所祇三。有此不同者。由在障時未有事淨之用故。由出障中染性非顯故。由事淨之用非所破故。應知皆是隨時辯義用與不同。且染性者何非所顯。若非所顯豈得謂之佛有性惡。且淨用者何非所破。若非所破豈得謂之闡提斷善。今不以染性爲所顯者。且順淨照之名欣羨便故。今不以淨用爲所破者。且順正論破顯必就反妄歸眞辧故。文云。圓覺大智並波羅蜜者。卽智斷二徳但名淨用。文二照字性事不同。尋者可了。二以是下辯頓具漸具。初頓。次漸。三然此下結示。

二料揀余義。有二重問答。初問者向論垢障名偏約事。今問違性亦可名爲障垢者。不若可名障。障卽破矣。何故。前云染性與淨體融一味不相妨礙。文云應說爲礙染者。染卽垢矣。變文體耳。若據性名爲染。前數言之。今意問障礙染。其云染垢者相帶來耳。二答。俱是等者。因上問意性應名障。故今答之。性得名障乃是障性亦名性障。云俱是者顯不獨事。又顯不獨名違。亦乃俱得名障名垢障。性性障二名翻倒者。但稱呼異爾。又對事障顯今性障。障卽是性。性卽是障。故有二名。云平等之差別者。差別之言。一者以過對徳。或名無礙。或名爲障。二者就過自說。或名爲染。或名爲垢。三者乃從稱呼。或名障性。或名性障。𨿽諸不同體實平等。云圓融之能所者。障是能障。性是所障。今卽性名障。性旣圓融能所豈別。又今論性。障乃是能障。旣以性爲能障。乃是圓融之能障也。文言所者相帶而來。結答但云勿謂相礙不融者。故知正以障礙爲難。

第二問答二。初問亦應有自體在障出障者。在障卽染性。出障卽淨性。上文𨿽有能障所障。但通以眞如之性爲染所障名爲染性。圓融能所而未顯說染性卽是淨性。今問意者旣云平等差別圓融能所。且染性是在障。淨性是出障。亦應染性自體是在障出障耶。據此問意爲明染性。下答文中旣答染性圓融同淨。故乃復出淨性圓融同染。答二。初正答。初示染性圓融。文云據違性而說無一淨性而非染者。染性之外無別淨性也。卽是自體爲能障者染性也。自體爲所障者淨性也。染性之外旣無別淨性。故云自體爲所障也。自體者卽染性當體也。二淨性中云無一染性而非淨者。淨外無染也。自體爲能除者淨性也。自體爲所除者染性也。淨性之外旣無別染性。故云自體爲所除也。自體者卽淨性當體也。染性中見圓融故者。由自體是所障。故所障者卽出障之淨性也。染旣卽淨是以圓融。淨性中見圓融者。由自體是所除故。所除者卽在障之染性也。淨旣卽染是以圓融。又復在障出障之言皆通染淨。但能所不同。且如以眞爲能在於障。以妄爲所在之障。今取所在故爲染也。若取能在自屬於淨。且眞爲能出於障。妄爲所出之障。今取能出故爲淨也。若取所出自屬於染。然以染性爲所除者。恐人疑之性惡不斷何云所除。今復問之。此文云自體爲所除者。爲修爲性。若云修者。今文自云無一染性而非淨。旣然是性。故知染性爲所除也。更且問之。文云自體爲能障者是性染不。且性染旣得爲能障。豈不得爲所除耶。故知性之染淨而無別體。體是於修。故得乃有能障所除之名。今了一性能具染淨。故此之性名能障性。名所除性。𨿽有二名實無二體。故能障非障。所除非除。但有名耳無非一性。如此了者方見性無不具具無不性。不可思議天然妙體。二辧。意者由染淨二名而無二體。旣無二體故染淨相卽。旣然相卽故一味平等。𨿽一味平等而不礙二名。故識常同常異之法門。平等差別之道理。以此辯意究之。故知第二問答者是辧性染性淨者也。

四事用相攝之相三。初標。二問下釋二。初問。體性至可解少分者。由向所明染淨自體在障出障。染外無淨淨外無染故云圓融。義理已明故云可解。初心乍聞故云少分。又但解理而未解事故云少分。但上言事法至其相云何者。上明圓融無礙法界法門中云。故世間出世間事亦卽圓融相攝無礙。世間卽染出世卽淨。今指上文故云事法染淨亦得無礙相攝。然上已辧事之相攝。功由卽理。其旨已明。今云其相云何者。一者𨿽聞因理故事融。今疑何者其事有不融者。二者𨿽聞因理事融。而於事融之相未曾廣示。故作此問生後委釋。

二答三。初正答前難二。初總立。若偏就分別等者。須知分而言之法理有三。一者能執妄情。二者所執事相。三者所依眞理。以所執之事從能執之情。其事一向不融。以所執之事從所依之理。其事可得相攝。云就分別妄執之事者。正以事相從情。云據心性緣起依持之用者。正以事相從理。故其事相通融不融。問。若依此說。理融情礙。事非融礙而亦融礙。何故曾云事是融礙。答。若了事卽平等體性非事非理。故此之事非融非礙。若事從當體故乃是礙。若事從所依故乃是融。共而言之事亦融礙。曾云事體是礙者。正從當體也。今文云妄執之事不融者。正是事之當體故乃不融。心性緣起之用相攝者。正是事。由所依故乃相攝。問。上來何不直從事當體以說。而復云事從情爲礙。答。以事相所得之由乃有二義。若從當體則依妄情而有。因不覺故則境界生。若從所依則依眞性而有。由卽不變而爲隨緣。故此事相有二根本。當體從情。所依從性。如楞嚴云。一切眾生不知二種根本。一者無始生死根本。則汝今者與諸眾生用攀緣心爲自性者。二者無始菩提涅盤爲淸淨體。卽汝今者識精無明能生諸緣之所遣者。由此義故。故云事相從情爲礙。從性爲融。問。但可云體相從情爲礙。何故云事相當體是礙耶。答。由事相之體有所依體。有當體體。性爲所依。情爲當體。此義難見。今以波而諭之。波之所由有二根本。一由於水。二由於風。若論波體者。以動爲當體。以水爲所依。曰波之動者。動必由風。故知卽風爲波當體。卽水爲波所依。以諭觀法其理可知。旣然當體同情。故知當體是礙。問。可雲卽水爲波當體不。答。亦有此義。問。與動爲當體何殊。答。若隨名辯體。故波以動而爲當體。若克實論體。故波動無體但是相爾。克實而論以水爲體。問。祇可以水爲所依體。何雲以水爲波當體。答其實以水爲波所依。當體之名從初而得。初以動爲當體。今以克實奪之。此之當體全卽是水。意顯別無當體全是所依爲當體耳。若依此義斯亦可云。下之當體卽融卽妙。或曰如前之說其理不然。夫事相當體常卽常融實非隔異。但由情執爲離爲礙。礙之在情實不在事。卻取波水之諭而明其理。波如事也。水如性也。波常卽水。性常卽性。波未有離水之日。事未有不卽性之時。但由癡人謂波非水。如事非性。癡如情礙非於事隔。故不可云事體是礙。今曰事當體者虛妄也。性當體者眞實也。從妄而知者爲迷爲情。從實而知者爲悟爲智。迷其實而從妄乃妄謂事之不融。故事不融者是迷。實而從妄。迷性而爲事。此皆妄也。悟其妄而從實。乃實知事之能融。故能融者是了妄而從實。指事而卽性。此皆實也。妄謂不融。事體是妄。故事不融。實知能融。實體是性。故性能融。融之功者在性。礙之功者在事。故事體是礙也。所云波常卽水者。由全水爲波。故波常卽水。此水之功也。波不卽水者。水體靜。波體動。動隱於靜而但見其動不見其靜。此波之功也。實而言之。本旣是水。何曾不卽。此取知者爲言。妄而言之但見其動不見其靜。謂波非水。此取迷者爲言。迷者正從今日但見動處爲言。故波是不卽。知者正從元本見水爲言。故波乃卽。不卽者妄也。常卽者實也。妄從事得。實從性得。故事礙性融其理照然。今爲昧者復更言之。法界法體不出事理。事是情迷虛妄之體。理是智悟眞實之體。智實乃融。迷妄爲礙。所以融之功者在理在智。礙之功者在事在情。若言礙之功者在情不在事。必須融之功者在智不在理。若云由智稱理故能融。必須由情順事故能礙。或謂礙之功者在情。融之功者在事。必須差之功者在情。無差之功者在事。若爾。事體不得爲差別矣。若云事是無差之差。不同情之定差者。此乃迷名而不求義也。由以情迷故。從事之當體而失於理故曰定差。以智了故。從事之所依而得於理故曰無差之差。其實二差體同。但由於理得失致有二名。豈可情差而非事差。然情智者能迷能悟也。事理者所迷所悟。迷𨿽事理俱迷。但迷之體者在事。故云迷謂內外。悟𨿽事理俱悟。但悟之體者在理。故云悟惟一心。眾生但理者。正從事上論功。諸佛得事者。正從理上說義。此旨幽隱人而牢明。若也不達其如之何。

二所謂下釋相三。初正釋二。初凡聖多小相攝。輔行引佛藏雲。佛見一切眾生心中皆有如來結跏趺坐。今云毛孔者。故知若色若心皆具諸佛。輔行復指眾生𨿽具但是理性者。由十一界從未發現故名性十。從已發現故名修十。若性若修𨿽有二名。篤論其體無非一性。全體爲十。故修性十界各相論具。以性佛界具性眾生。以性眾生具性佛界。以修眾生具修佛界。以修佛界具修眾生。輔行乃從性之眾生具性佛界。從性辧具故云但是理性。今文由明事之相攝。故以修中眾生具修佛果。又輔行中正明各具。故迷眾生自具十界。所具佛界旣未燻習未曾發現。所以但有理性而已。今論互具。故迷中眾生而具十方現成正覺一切諸佛。故具修事。又輔行中以悟對迷而論與奪。由佛旣悟。悟無別悟悟事卽理。理旣能融故事亦具。是以說佛而能事具。故云佛果已滿。從事而說眾生旣迷。迷無別迷迷事非理。事旣非理事不能融。故事非具。乃奪其事而與其理。故云但是理性。所以致有果隔之言。又云乃至凡夫但是理具。今文不論其奪。乃從法理皆與之。故就事論具。二若十下長短大小相收。三世促念卽長短。十方纖塵爲大小。二是故下引證。文相惟證大小長短。又於長中自論相攝。三其餘下例顯辯意。初例顯。今論事相相攝不出十界正之與依。於正報中大而括之無出生佛。於依報中大而捨之無出十方。今於依正中碎舉諸法略而例顯無不相收以辧其意。故云其餘淨穢乃至云及不對法悉得相攝。云不對法者不定對故名爲不對。非無有對。且如舉筆而對於硯。不必對硯亦可對墨亦可對紙。故此之筆名不對法。不同淨必對穢有必對無等。

二蓋下辧意。云相無自實者。實猶體也。由相無自體體是眞心。故雲起必依心。心體旣融心必有體。體卽眞實由實故融。亦可雲起必依心者。卽妄心也。心體融者。此妄心體體是眞性。性卽融矣。若此說者。則𨿽次第。由顯由相從妄念而起。妄念從眞性而起。眞性旣融故妄念融。妄念旣融故事相融。就法論融乃妄念事相也。功歸論融由眞性爾。或報事之當體自融。但由情故不融者。請以今文而就思之。若事當體自融者。何必須說心體旣融相亦無礙耶。復了說𨿽次第由顯。旨實同在一時。𨿽然同在一時。不可混迷法理。問。與昔人云攝色歸心方具何別。答。一者言同意別。二者言意俱別。且言同意別者。若取妄之色心俱名爲色。眞之色心俱名爲心。亦得謂之攝色歸心其色方具。若言意俱別者。須知天然一性不名爲色。不名爲心。附世假立曰色曰心。若以天然一性名心。則攝妄色妄心歸心。其色心方具。是故不獨攝色歸心亦乃攝心歸心。若以天然一性名色則攝妄色妄心歸色。其色心方具。是故不獨攝色歸色亦乃攝心歸色。此約攝事歸理其事方具。功歸在理。就法在事。若直從就法而辧。則妄心亦具妄色亦具。不必云攝色心歸心。攝色心歸色。此之二義隨說不同旨在一時。隨說不同者。如大師因料揀一念心具十二因緣。恐人不得其所以具。遂云不同。世人取著一異定相。一念乃是非一非異而論一爾。此則從於功歸以說。大師又云芥爾有心卽具三千。並云惟香惟味觸等。此則直從就法而說。又若直從就法以易通難。必云色何以具。色卽心故。

二料揀余義六。初重示二。初問。問從不解攝字而生。今先以答文而辯其意。一者相攝。二者相等。三者相卽。若善了者攝等卽三。名𨿽有異趣實無別。爲不了故隨名解義遂成不同。謂相攝者。大乃入小。小乃入大。謂相等者。大𨿽不入於小。大乃等同於小。小𨿽不入於大。小乃等同於大。謂相卽者。不獨大同於小。亦乃大卽是小。不獨小同於大。亦乃小卽是大。因此義故遂有淺深。由卽是故所以相等。由相等故所以相攝。故今問意旣能相攝必須相等耶。下答云。非但相等亦乃相卽。答二。初正答。云何以下辧意。常同常異者。此文之來明事相攝。故此常同常異乃約事用爲言。

第二重問答者以凡難聖。答云聖人稱理施作所以皆成者。故知事融功由於理。由聖證理所以能融。凡夫迷理但見於事。事體同情故云情執乖旨。是故不得。或曰聖人稱理施作者。由對偏情故。若事若理俱名爲理。然其圓融體非不事。今曰對於偏情故圓事理俱名爲理者。爲取了事卽理而得理名。爲取事之當體自得理名。請有智者細究此意。必然自許今說爲正。問。可云理之一字乃是道理而非理性。由不思議事道理本融。聖人稱此道理故事而融。答。次文問云聖人得理便應不見別相。豈非因今文云聖人稱理故有此問。以此顯之理非道理。故淨名疏云。眞性乃與眾生共有。以諸佛菩薩能得此理故有大用。豈非大師稟南嶽說乎。又復縱作道理之理。亦無害於今所立義。何者。且事是相。別有何道理而得相攝。

第三重問答問之意者。克從法體。理體無差無相。事用差別有相。今之學者多雲理無相者。乃無定一之相。非謂全無有相。請究今文。聖人得理不見別相者。爲定一相。爲不定相。若云不見定一相者。何云以彼小事而納大法。故知若從理體。不定之相亦乃可亡。良以相體祇是一種差別法門。不得理故故成定相。以得理故成不定相。其論亡者不出二意。一約法體定不定相。亡則俱亡存則俱存。由此二相體祇一故。二約同異亡於定相存不定相。由卽不卽故答之。意者如來不獨證亦乃得用。故相無者皆悉證得。

第四重二。初問。約體用分途爲問。平等之體本旣亡相。約誰論於攝與不攝。事用之體旣然差別。𨿽云如來不壞此用。如何大小而能相收。二答。約體用相卽而答。

第五重二。初問。由向答中但云卽體是用。體理用事祇有事理無礙。如何見其事事無礙。故有此問。或謂三諦旣已圓妙。大師何須復說三千。今曰三諦顯言惟有事理相卽。蓋由不云一假一切假。無假而不假。是以三千有事事相卽。從言𨿽爾意則無殊。二答。不出功歸在理就法在事。所云就法在事者。一則事能卽理。二則事能卽事。但了理融故無法不卽。蓋由一切諸法全體是理。所以諸法更互相卽。尙乃凡身卽是金軀。豈況丈六不卽藏塵。問。所云凡身卽金軀者。何故輔行雲一一界果各各具十不相混濫。答。正各具故作此說。下文復云。彼彼三千互徧亦爾。豈非凡身卽是金軀。又復於各具中且如佛具十界。豈可不得指佛界地獄界卽是佛界之佛界耶。問。此理難信。且如現見色相。豈可卽是蘭香。答。學凡則難信。學佛則易明。問。前雲從事當體乃有差別。若爾。事之體者卽同眾塵。今文從事何以非之。答。今取克實論體。所謂事者但名相爾。問。事卽事者功由於理。還成事理相卽。未見事事自融。答。功𨿽在理示相不同。由事理相卽者乃體用對論。事事相卽者乃就用自辧。若指此用在果而全卽眾生因理者。未極佛旨。

第六重二。初問。外計我徧亦不一途。或計我大物小物在我中。或計我小物大我在物中。或計我與物異。或計我與物同。今通途敍計。問。與眞心徧。物何別。答二。初出外執見二。初我與物異。微妙廣大者。正是所計我大物小。二設使下。計我與物同。彼此不融者。我體無相。以我對物卽與物卽。物體旣實。以物對物彼此不融。正隨世間所見而執。何者。世間眾物物皆卽虛空而成。故執神我如空與物相卽。及就眾物。物物各殊。不可此物卽於彼物。故執事實彼此不融。

二示內顯非二。初標。二知一下釋二。初示內。二非謂下顯非不出。二意不同外道。事相本虛。迷者謂實。佛法知虛。一不同也。故云非謂心外有其實事也。卽猶是也。事相全體卽是眞心。外𨿽謂卽。乃是神我與物相合。卽義不成。二不同也。故云非謂心徧在中名爲至也。

三此事下方便重示三。初內師問起。二外人欣受。三沙門下方便顯示二。初約想物大小二。初令想物大小。二沙門曰毛孔下。核究心事五。初核事異。二沙門下。究是心體。三沙門曰汝下。核心無大小。四沙門曰汝想下。究心無增減。五沙門曰汝想作大下。究非共他心。

三沙門曰然則下。揲示義旨二。初揲示二。初示心體惟一。從心體言故無大小。從心用說大小宛然。今從心體。故云心旣是一無大小故。二毛孔下。示心爲物體。指此一心而爲物體。故於大小二物融同。

二以是下。義旨二。初緣起相攝二。初示相收二。初大小相攝。文云以是義故者。由向明心體惟一。能爲物體。以此體一義故。舉小物之相收大物之相。無大物之相而非小物之相也。舉大攝小亦然。功由大小體一。故大小二相相融。二無小下。大小之相宛然二。初示無小相而非大相。大相入小相而大相不減。無大相而非小相。故小相容大相而小相不增。功由二體惟一而無大小。是故就法二相相收大小宛然。二是以下引證。大小相入二相宛然文出淨名。然此經文談不思議。吾宗人師各見不同。或曰不可思議用者乃事用當體自不思議。故能相入。或曰不思議用者乃是性徳大小。故能相入乃非事用。今曰克從法體。不思議者性體也。用者事相也。卽性爲事。了事卽性。故號不思議。用事不能融。功由得性而融﹝初家失此﹞。性非大小。功由因事大小﹝次家失此﹞。且得性而融者。南嶽雲。毛孔與城但全用一心爲體。當知毛孔與城體融平等。以是故舉小收大。文𨿽托於妄心。意欲曉於眞性。大師云。若得芥子眞性之小。能容須彌之大。得須彌眞性之大。不礙芥子之小。荊溪云。問眞性自與實慧和合。何關外境而云大小相入。由契於理。答然此眞性徧於法界。迷謂內外。悟惟一心。且大小由事者。南嶽雲若據心體平等之義望彼。卽大小之相本來非有。不生不滅惟一眞心。止觀云。今解無心無念無能行無能到不思議理。理則勝事﹝理旣無念無到無大無小明矣﹞。荊溪云。迷謂內外悟惟一心﹝迷謂旣外亦乃謂大謂小。內心具性故非大小﹞。問。昔人亦云譬如芥子能容須彌。良由眞性。若離眞性。無於容理。與今何別。答。與今不同。他以大小體是理性故乃相容。大小之事事終不融。是故生身尊特事炳然。問。或云性徳具大小性。而此二性當處一體不可思議。故大能容小小能容大。但以性徳宜寂難可了知。故乃寄於事中大小相容之相。以顯性徳大小相容。篤論相容是性非事。故荊溪云。若以理奇事。如華嚴經。譬如一塵中。有大千經卷。一念如微塵。諸法如經卷。芥子須彌取譬亦爾。此說如何。答。與而言之。得於義異失於體同。奪而言之。二義俱失。由失法體。義異不成。今以體同而難其說。且大師以三解脫釋經。所住解脫是眞性。能住之智是實慧。所起之用是方便。若如他立者。事中大小相入。由於性中大小相容。性中大小相容者。正是性徳方便解脫。何故。荊溪問云。眞性自與實慧和合。何關外境。而云大小相入由契於理。答。然此眞性徧於法界。迷謂內外悟惟一心。且事中大小相容者自由三解脫中眞性解脫。若如他說。應由性中方便解脫。又復不應問云何關外境。以此而知大小之體體本是事。由得眞性故大小相容。無謂大小是理性也。問。𨿽然此文大小非性。柰何文云以理寄事。若云事融何云奇事。答。應知一念諸法微塵經卷。若望眞性悉皆是事。但由彼指塵經爲諭。故一念諸法乃當於法。然一妄念能具諸法者。由得眞性所以能具。是故念法望於塵經乃名爲理。故寄諭事以辧法理。況約卽論奇方極圓旨也。問。若不許於大小相容是理性者。止觀何云理則勝事。荊溪何云制心從理無非心性。答。此由古師但約事相釋不思議。今家乃約由證理故起此事用爲不思議。欲異古人惟事。故今特以理言。非謂無事。雲約證理。又從理起用。故云理則勝事。所言制心從理無非心性者。事相大小無非眞性。以無非故。故大小相容。眾生迷之。但見內外大小相殊。今旣悟之。見此大小內外皆是一心。約對迷說故云心性。其實心性卽是內外。若不卽是何云無非。又復若如他說無非心性之言。須誘三種解脫方見性徳有大小相容。且此文者乃別指眞性解脫爲無非心性。故知方便體是內外。二此卽下。結成緣起。二若以下。心體無相。

二我今下。夢覺長短二。初論夢覺時節長短。二沙門曰奇哉下。牒示義旨二。初牒示。二以是下義旨二。初正約凡夫夢覺辧諭義旨三。初長短非實。二若覺下。情理有殊三。初一向據惟不融。二若覺下。約心融事融。三若以下。一向據心無相。

三正以下。正約心體示旨二。初功歸一心爲體故相攝二。初正釋。二若此下返顯。二又𨿽下。功歸心無增減故相攝。

二是故下。通約凡聖辧法義旨二。初諸佛證悟二。初長短相攝。二又復下。演短令長。然長短相攝與演短令長二義不同者。由相攝之義雙存長短然後相攝。相演之義或祇有短演之令長。或祇有長促之令短。又相攝者是相體俱卽。演短令長者乃相離體卽。七日爲劫等。文出淨名。今文云緣起之法惟虛無實。乃至云一劫之相隨心卽成。七日之相隨心卽謝。有謂緣起法體是常住者。今何以云隨心卽謝。或曰如淨名云眾生謂之一劫。今約眾生謂之爲謝。法體豈然。今曰若謂約眾生爲謝者。今文云聖人善知緣起之法。惟虛無實悉是心作隨心卽謝。豈非隨於聖人心謝。然聖人無心。以眾生爲心。而此之心旣然在用。故有成謝。或不然者。今問緣起之法惟是眞實惟是虛妄。若云眞實何云惟虛。何云依想以現虛相。問。圓聖起用不謀而應。何云相耶。答。用之法體本屬乎事。體之法體本屬乎性。以卽性而爲用。從性而言故曰不謀。故曰無緣。故曰不動。從用而言故曰隨情。故曰爲物。故曰分別。今云相者成者謝者。以聖人從用而言也。淨名云。眾生謂之一劫。眾生謂之七日者。以聖人從性而言也。二若凡下。凡夫在迷。緣起法上妄執爲實者。須通二義。一者見思惑性執像虛爲形實故不融。二者無明惑情執明虛爲像實故不融。若無後義。則使等覺已還無染礙之情可斷。

五明治惑受報不同之義三。初標章。二問下辧釋。三此明下結辧釋二。初治惑與受報各辯三。初辯治惑二重問答。初問者以性難事。次問者以事難性。初答者直從事答。以法界法爾。事染之法爲事淨之法所滅。次答爲四。初總答。二如上下指上。三是故下正答二。初所治。二若修下能治二。文各二。初據性雙有。二但下依燻用徧。二文用字正從所起事用之用。故此之用一有一無。若其能起之性在修未修悉皆並具。四是故下引證。卽淨名經也。文二。初引經。二法者下釋義。今文申釋乃約破事顯理。故以病爲事以法爲性。及下卷云病在執情非在大用。乃是破情顯事。故以病爲情以法爲用。不獨南嶽通此二向。祗如大師。荊溪亦有二說。如下當明。然其病法有此不同者。須善其意。由能執之情𨿽一。所執之法有二。一者事法。二者理法。事法之體是粗。理法之體是妙。故荊溪言有心粗境粗心粗境妙。從法體言。事權之境爲粗。理實之境爲妙。且所執之事旣粗。能執之心亦粗。旣彼此是粗。故知事法因情而得與情同體。故俱名病。遂指妙理號之爲法。此則法與能執情𨿽能所有異而妄體是同。不可一存一亡。從當體故俱名爲病。俱爲所破。卽所依故俱名爲法。俱爲所顯故義例。問。安心中云體其實不起滅妄謂起滅。爲當祇除妄謂。猶存起滅爲體。妄謂令無起滅。答。此亦無別﹝云無別者。能執之情與所執事法皆是妄體。存則俱存無則俱無。故云無別。此文事中情法不分。人牢知之﹞。須善其意。若單論理非起非性﹝平等一性非事非理﹞。若約果徳則性不妨起﹝理不妨事﹞。若約眾生惟起迷性﹝在事迷理﹞。若聖鑑凡卽起祇是性﹝事卽是理﹞。今從反迷歸悟以說。令離起歸性﹝離事歸理正同今文除病不除法。以理法不除。事法除也﹞。見非起性﹝若見於理理之名者。名從對得。理之體者體自性彰。而此理性是平等性。故非性非起非事非理﹞。上文乃於所執事法與能執之情不分。俱名爲起。正同今文俱名爲病。二者以所執事法與能孰情分途而說。有三不同。一者能起之心爲情所。起貪瞋並其果報爲法。二者謬執之心爲情。所執之事爲法。如貪瞋之法本是過患。謬執爲徳。又如事法本是於權。謬執爲實。三者以能不知之心爲情。以所不知之境爲法。如事本卽理。以不知卽故名爲情。以所執事境爲法。然能起謬執。不知三情之名名實互通。但欲分別令相顯故。各取一名以示其義。然此三義以情爲病以事爲法。但除其病不除其法者。所不除法有二不同。一者非謂事法不除。由祗除情事法必泯。如治病目空華自亡。此則不用除法其法自離。二者就情說離就法說卽。故祇除情不除其法。如荊溪云。所言但除其病者。病謂執權爲實。法謂一切權法。執權之病若除。卽此權法是實。是故除病不除法也。同今下文病在執情不在大用。智者云。譬如火是燒。若觸燒痛。謹愼不觸。卽是除病不可除火。並荊溪云。但破執病法何所除。三道之法本三徳。故已上諸文悉是情離法卽。若惟論卽情亦不離。如荊溪云若聖鑑凡卽起祇是性。

問。據上所論事之情法。有情法俱離。情法俱卽。情離法卽。且情法旣一何有此三。答。隨順悉檀各有義理。情法俱離者爲對治破計也。由今不起九界之情。乃離九界因果事法。故云離起歸性。並雲約對治說破昔計。情法俱卽者約稱理實見也。且一佛成道法界無非此佛之依正。祇如地獄因果情執造業。全是如來所證境界。良以稱理。實見此情此法無不卽性。故云卽起祇是性。並云若見法性卽見法性淳是諸法。苟非此意如何得云證道不斷。情離法卽者從近要轉迷也。當知一切由心分別。今但離情事法自卽。故云但開其心境無不轉。

問。情法俱離必破九界。與別何殊。答。約卽論離而非定離。故與別殊。但約卽論離之義。義實難揀。今祗以冰水顯之。如指冰是水不須融冰。此是卽義。乃相體俱卽也。指冰是水而融於冰。此是約卽論離之義。故冰相須離水體則卽。乃相離體卽也。

問。或謂約卽論離義不如是。如冰是水。有不知者謂冰非水。今指冰是水。此約卽也。不知心亡。此論離也。故知法體才卽偏情自離。此說如何。今問不知之情成定離耶。若非定離者且以諭明。但冰卽是水而爲約卽。不知之心旣然自離。豈非定離。若云定離者。今問不知之情旣是所離須。指圓智乃爲能離。且圓中論離豈有定離。應知圓中心無定離。如淨名疏云。善斷者名不斷斷。不善斷者名爲定斷。又復問之事法卽者由全性起是故法卽。且如其情。爲全性起。性外起耶。若性外起。則性體不徧性具不周。若全性起。何故法卽情定離耶。或云𨿽全性起由彼不知。今問祇此不知還是性不。宜諍求之。又問性旣是粗。若定離而不卽者。則不應云粗卽妙也。若云粗之法體卽者。法體屬妙。此則返成妙卽妙也。如此談卽卻可思議。何者。由俱但見於指白是白。而實未見指黑是白。淨名疏云。如蜂作蜜𨿽采眾華。不以便利蜜終不成。故知便利皆是蜜種。而此諭文同今黑白。智者詳之。然謂情須離者。乃宗於四明學者之說也。今復以四明自敍平生所得而曉之。四明曰。不蕩情慮。妙復性本。惟智者之圓唱也。吾日夕任用爲機爲杖。日夕舉揚爲襟爲規。四十餘年其志一矣。豈非四明以情亦卽爲所得乎。故今說者天然妙性。或非破非顯。或而破而顯。或惟破惟顯。其而破而顯者以事之情法俱卽性故故而顯。以事之情法從當體故故而破。以此破外更無於性故惟破。以此顯外更無於情故惟顯。如此而破而顯惟破惟顯皆不決定者。功由悉是平等一性本來非破非顯。祇此非破非顯亦乃名從對得。若體自性彰者。破之與顯惟破惟顯非破非顯皆不得而思議也。

問。向辧約卽論離。義理𨿽明。柰何以諭有所不順。且冰可卽水。其不知心合當須離。如何見此不知之心而亦卽耶。答。冰卽水者。冰與水體體同故卽。其不知冰卽水之心與今知冰卽水之心。心體旣同故不知心而卽。知心是以亦卽。從所知邊乃冰卽水。從能知邊不知卽知。此諭最須人自牢窮。問。上有三義而無法離情卽者何。答。亦有此義。由點能執之情卽性。其所執之法自亡。然破顯之道是成佛之要門。自南嶽授智者而來。至荊溪後人師所見不同者。由會諦理有殊故也。今略評之。一家𨿽談三諦。以性徳之俗絕無形相。今評之曰。凡說理性皆歸空中。何者。若言有俗。柰無於相。無形相處豈非空乎。故知𨿽有俗名而無俗體。一家𨿽談三諦。以性徳有相相不可亡。今評之曰。凡說理性皆歸俗事。何者。若言有空中者。如何性得相不可亡。相不亡處豈非俗乎。故知𨿽有空名而無空體。若以亡情爲空者。祇如俗諦亦乃亡情。返顯性徳祇有於空卻成無俗。若云就性自論。性亦有空者。且就性自論性亦有空。爲空何法耶。若空性俗。是則俗相可空。若不可空。是則但有空名而無空體。然此一見卻使法界法體畢竟無空。祇由二家會理不同。致說破顯亦乃有異。初家破相歸空卽是破事顯理。次家破情歸法卽是破情顯相。從名說時謂事理俱顯。篤論所歸。旣以法體事相不空。乃成破情顯事。然此二家豈不知山家談諦理者卽一而三卽三而一。及持此道建立義門。多從於三而爲根本。論破顯者豈不知法界體性非破非顯而破而顯。及持此道建立義門。多從而破而顯以爲根本。彼二家者自得之道非余所知。余所知者天臺所談三一圓融功由在一。忝爲訓徒。凡立義門皆從此一而爲根本。然此之一非事非理。而事而理。惟事惟理。以此一而空中故法界無相。以此一而俗事故法界有相。以此一而惟事故法界惟有相。以此一而惟空中故法界惟無相。是以非有相非無相。爲自相爲無相。爲惟有相爲惟無相。皆不可得而思議也。論破顯者以非破非顯而爲根本。故有非破非顯而破而顯惟破惟顯。以此非破非顯而爲破顯者不出二義。一者自行顯體。二者化他顯用。且自行中以此非破非顯從能迷能悟則曰同異情智論破顯。從所迷所悟則曰事理法體論破顯。且法體破顯者二。或二死事法是所破。空中二理是所顯。然此破顯約卽論離。約卽則不破。論離則爲破。如指非道卽是佛道。若論卽時則非道之事不破。若論離時則非道之事乃破。旣以一性非破非顯全體爲此之事。故破處卽非破。旣以一性非破非顯全體爲此之理。故顯處卽非顯。於是還歸非破非顯。故使而破而顯皆得名爲不可思議以論破顯。且同異破顯者。異情是所破。同智是所顯。此之破顯亦約卽論離。約卽則不破。論離則爲破。如不知事卽是理之迷情。與能知事卽是理之悟智。若論卽。是情卽是智。則迷情不破。若論離時則迷情乃破。旣以一性非破非顯全體爲此之迷情。故破處卽非破。以一性非破非顯全體爲此之悟智。故顯處卽非顯。於是還歸非破非顯。故使而破而顯皆得名爲不可思議以論破顯。二者化他顯用亦二。一約情智。以著空不能知病識藥之迷心而爲所破。以不著空能知病識藥之悟智而爲所顯。二約法體。以所執空寂之法爲所破。以界內外俗事爲所顯。而此破顯亦約卽論離。卽乃不破。離乃論破。並非破非顯等例前可解。然爲易曉故先說自行顯體。次說化他顯用。其實體用破顯一心中具。如是解者斯人難得。如此破顯方得名爲圓中破顯。而今始解卽事是理卽情是智。直至妙覺卽方究竟。以卽究竟離乃盡原。此卽此離本惟一性。是故終歸不卽不離。然此非破非顯直於而破而顯中會。故使而破而顯惟破惟顯皆不思議。例如一性直於空假中三會此之一。故此三諦皆悉圓妙。復顯此一乃非定一此一方圓。

問。法體情智兩番爲破顯耶。答。祇點法體事卽是理。不知之心任運卽知。問。化他顯用情智何無同異。答。且示一端可以此顯。故前自行但語不知之情。不說能起謬執。今此化他但說能起謬執。不說不知。若例作者。不知空卽俗之情爲所破。知空卽俗之智爲所顯。事理上能起謬執之情爲所破。事理上能起解了之智爲所顯。

問。前論破顯惟有破三惑顯三諦而無亡照破顯者何。答。旣云終歸非破非顯。豈非而破而顯悉爲所亡。且而顯亡者。卽亡空假中之三也。良由三惑無明三諦法性本無名字。是故三惑破卽非破。三諦顯卽非顯。所以非破非顯者。祇由惑諦其名本無。故荊溪云。猶如濕性本無二名。假立二名以示迷者。且無名之處不獨三惑之名亡也。故三諦之名亦亡。亡非破乎。故今所立義。凡圓頓中云亡者破者。卽體達也。無聞亡破驚凝斷滅。斯正所謂惟一實性無空假中。

問。若以三千會此破顯。其義如何。答。攝無不徧。故而破而顯非破非顯惟破惟顯皆三千也。如雲若非三千攝則不徧趣無不極。故趣於智理之三諦。則三千爲所顯。如雲三千果成咸稱常樂。趣於情事之三惑。則三千爲所破。如雲三千在理同名無爲。成無不俗乃通二向。一自行證體則爲所破。如雲亡淨穢故以空以中。二化他證用則爲所顯。如雲化他三千赴物約一性全體爲此三千。故破處非破顯處非顯。是故三千終歸是非破非顯之妙法也。如指的妙境出自法華。

大乘止觀法門宗圓記卷第三

大乘止觀法門宗圓記卷第四

東掖白蓮釋了然述

二辧受報。有二重問答。初問意者旣事與性六道之因一心中有。何不此因同於一時俱感報耶。答二。初凡夫不得三。初總答不得。二何以下釋意。三但可下正答。但可因具不可果並。然因果之義其實不差。今曰因具者從事爲言。次第積集故云具爾。若論造因實亦前後。以前後故故報不俱。若以性融故可頓具。眾生但理從事則親。所以受報不能頓現。諸佛得事從理則親。所以一時色身普現。問。偏教菩薩能一時中亦現六道。應理親耶。答。實由得於理性少分。但彼不知。云神通爾。例荊溪云。外道之法。聽死骨聲能達遠事者。良由色中本具諸法。故使外道得其少分。冥依其本日用不知。

二復若下。菩薩可然用彼等者。應知起用有二根本。一事。二性。事則未得道前在生死中受無量身有無量業。今旣得果從悲願力。乃憑昔業爲化用本。大師引南嶽雲。待破煩惱入無生忍。於法身地還入生死以償眾生。斯則正是以悲願力。用彼故業性。則本具性惡普現色身。淺不該深偏故起用。但知悲願扶成先業。深能該淺圓實依性。不妨憑業亦了此業無非是性。次問意者。約一人別報難十界總報。亦應一切凡聖次第先後受報者。且如一人先受人身次受佛身。何不亦令一切眾生皆同先受人身次受佛身。何故同時有受人身者有受佛身者。故云不應一時之中有眾多凡聖。又何不令一人先受凡聖報已。次令一人受凡聖報。如是一切凡聖次第受報。故云不應一時之中有眾多凡聖。

答三。初破計。問者正計。由一心爲體故不得受眾多身。今先破云不由一心。復恐轉計。由一心爲體故得受眾多身。故亦破云不由一心。文若不作破計而申妨。下文云世間出世間事得成立者皆由心性。有此道理。今報由心。卽自性計一。若破計已。何妨而云由此一心爲體故有受報不同。又從性體故云不由。良以平等性體非多非一非聖非凡。所有凡聖受報不同皆非心體。從性用故。故云皆由以此性體具足諸法乃有一多受報不同。皆由性用有此道理。二但法下示以法爾。但法界法爾。有多人之總。有一人之別。以有總故𨿽同一心爲體不妨一時有眾多身。以有別故𨿽亦一心爲體不妨一時無眾多身。云法爾者。爾。此也。謂不構造其法自如此。猶云自然也。若復執於法界法爾。卽自然計。屬無因性。須同前破。又今從性用故云法界法爾。總而言之。從性體故法界法爾。不由一心爲體有一多受報不同。從性用故法界法爾有總有別。故得一多受報不同。若由不由皆法界法爾。三若如下。顯性圓具。以先後受報之法正屬生滅。情相亦是性具。

三再辧治惑二。初問者執由一心爲體。故乃染淨相除。生佛旣同一心。佛淨必除生染。是則生不用修。理合自然得道耶。答三。初破計。計由一心爲體染淨相除。破云不由。復恐轉計。由一心爲體。眾生之染諸佛之淨二不相除。亦破不由。又恐轉計。旣然不由一心。必由生佛各心故不相除。今亦破云不由別心。然計由別心爲體者。能計所計皆是虛妄。計由一心爲體者。執情爲妄。但破執計。非謂破於凡聖心體。二但法下。示以法爾。乃約染淨法同己他人別以示法爾。所謂染淨法同者。在己修道以淨除染。在他修道亦淨除染。是故己他染淨二法法體是同。皆染淨故。皆相除故。但以己他人別。是故不可以己之淨除他染。三如來下。顯性圓具。有人才說性具便是所顯。故說三千惟顯無破。豈知此性無所不具。具顯具破。故如來藏有相除法不相除法。或以事三千爲所破。惟云屬思議具非是性具。豈知此文。以不知此文故。事惟定破不通所顯。若知所破卽是性具。或破或顯皆吾心體。悉不思議。

二通辧有二重問答。初重二。初問二。初總疑。二如我下別問三。初立宗。二何以下說義二。初受報。二又復下治惑。三何爲下結難。其謂各各心性爲體而性不可一者。涅盤師子吼問佛言。世尊。眾生佛性爲悉共有。爲各各有。若共有者。一人得阿耨多羅三藐三菩提時。一切眾生亦應同得。世尊。如二十人同有一怨。若一人能除。餘十九人皆亦同除。佛性若爾。一人得時余亦應得。若各各有則是無常。何以故。可算數故。然佛所說。眾生佛性不一不二。若各各有。不應說言諸佛平等。亦不應說佛性如空。佛言。善男子。眾生佛性不一不二。諸佛平等猶如虛空。一切眾生同共有之。若有能修八聖道者。當知是人則得明見。章安釋云。言不一不二者。不一故非共。不二故非各。𨿽爾終是一切眾生同共有之。地人云。一切眾生同阿梨耶識法界體性。若爾一人得時應多人得。論師云。眾生各有佛性。但成佛時權智齊等同一法身。力無畏等亦復如是。若爾佛性可數卽是無常。正當此難。然佛性平等非一非二非共非各。如今之持戒修行之人。不可一不可異。人人各修。豈得是一。我解彼解。彼解我解。是故不異。乃至云佛性是一。隨多人修。各各得之。不相妨礙。今曰法界法體有同有異。以有同故。同必在理。故乃性等。以有異故。異必在事。故乃修殊。事無別殊乃殊於理。以理從事。故此修道見性成佛彼不見曰在迷。理無別同乃同於事。以事從理。故此見性所修淨法亦資於彼。名曰隨喜。前文答云而不相滅者。且從己他事異而論。今此問中各一心體者。全共法界有同之義。答三。初總行立宗。二汝言下別答惑報。三以是下總結別答又二。初答受報二。初牒計。二如法下正難五。初約佛分身難。二約生返源難。三善賊徧身難。四夢中見眾難。五菩薩受身難。二又復下答治惑三。初牒計。二一人下正難。三何爲下結斥正難又二。初邪計三。初約惑染盡滅難一心不容二法。二若此下。約染淨雙有難一人須有二心。三若使下。約一心而有染淨結難一心不容二法。二是故下示正義。

第二重。初問一時有多等者。若據上文以答此竟。今再問者發下答文。通途指示無出法爾。又上文以一難多令多同一。故云亦應一切凡聖次第先後受報。今文以多難一令一同多。故云何爲一眾生不俱受六道報耶。答二。初通示法爾凡有六重。初是上文示凡聖皆同一心爲體。故一心中有一切凡聖。次是上文別據一眾生不得一時受六道報。三是上文不得以他之淨滅己之染。一切凡聖𨿽同一心爲體而不相滅。四是上文別據一眾生𨿽亦一心爲體。卽染淨二事相除。五是上文問有何道理得以智斷惑。並計一一心中不容染淨二法故能斷惑。六是上文問一心中俱有解惑種子。外人意云由別有心。今則破云不由別有。二是故下別示功能三。初有理可成。故知諸法皆由心性。有此理故方得成就。心性者卽法界法爾也。二若無下。無理不成。三法界下。結示法爾。成與不成皆法爾也。不成者逆性成迷。成者順性爲行。此逆此順無非性具。悉是法爾。文𨿽在於邪見。正義必該於偏圓。

六明共相不共相識三。初標章。二問下解釋二。初問。二答下釋二。初通示體相。正報相見依報受用各有共不共者。就相而辧。然此形相起必有體。今欲明相故順辧體。是以先示體之與相。體是平等眞如。相是虛妄形質阿梨耶識。或惟在妄或通眞妄。今取惟妄故名爲相。若了此相必不離體。復通眞妄。文云共相法身者。共相之言不同下文共相識也。今是無相眞相之相。下是有相妄相之相。今是平等總共之共。下是於今總共之中論共不共。

二就此下。就相別示二。初淨分染分二。初示。二分。和合識者。一由此識具含染淨名和合識。今云淸淨和合者。以今淨分有下染分。下云染濁和合者。以下染分有今淨分。二由此識具含事理名和合識。以染淨二分乃是逆順二事之相。相必依理。波必有水。是故淨分亦與理和。故名淸淨和合。染分亦與理和。故云染濁和合。如淸濁波各與水合。如下文云。阿梨耶識有二分。一者覺。二者不覺。覺卽淨心。不覺卽無明。此二和合說爲本識。此二和合者文通二義。若以覺分爲始覺。卽同今文染淨和合。若以覺分爲本覺。卽同今文事理和合。卻以不覺攝今染淨。皆名不覺。淨分𨿽是覺體。今取返迷之心無明爲本。皆染攝故。文云體者染淨二事。卽是當體。相不離性。卽是所依。二此二下示體一。體融一味者。前後之文多說性用。今是事用。

二以此下。示共相不共二。初標。立平等眞體是總。染淨二相是別。由於眞體分染淨故。染淨二相是總。共不共相是別。由於染淨二相各有共不共故。若窮原究本當知染淨共與不共。一切諸法皆依眞體。故眞體惟總。諸法惟別。前從義門且作此對。

二何故下。釋義二。初二相所從良由性具方可業燻。若非業燻性無由現。若非性現則依正共別來有所從去有所過。今科云。相所從者。非從而從從而非從。皆不思議。名爲二相從性而具。共相不共相識者。識卽八識。或指八識本有共不共種子。爲今業燻。故本有識而現。今曰共不共相。作此說者。所燻惟識而不燻性。或云以業燻性。性隨燻緣故有。今曰共不共相。作此說者所燻𨿽性。不燻性具。惟我南嶽談性本具。所具者何。共不共相。相卽是性是義方圓。全具爲相卽義方是。

二何者下。正示二相二。初對辧二。初共相二。初總示。乃指依報名爲共相。二如一下辧釋三。初約眾成土二。初指事二。初約淨土。然土由生業。或由佛應。若共若非執成性過。今已執說且從生感。二如淨下例余土。二然此下釋名。云同用之土惟是心相者。故知不獨惟心淨土亦乃本性穢那。或聞惟心之說。卽謂在此非他。才論本性之言。便曰惟顯不破。豈吾心體之全具乎。

二又此下。獨己亦感二。初立義。能感之人或共不共。所感之土單非共也。故今能感或可一身。須分人法。方揀能感有共不共。若約法體。能感之業無非共也。如生淨土必憑淨業。縱千萬人殊。其法門一等。以人從法。能感之業無非是共。若約人者。或約同會不同會。或約同時不同時。或約同見不同見。遂有共不共別。今從人說。故有凡聖共業。並一身獨感亦可云諸聖共業者。通示所起之有由。一身獨感者別。未能致之無礙。二是故下指事。若使一切眾生皆同時而感生。亦同時而致死者。土旣由人。人無土癈。故使此土不存有闕。且如此土有無量人而生安養。不妨此土常存不闕。所以常存者。蓋由眾生或獨或共前後而感。人旣相續不闕。故乃其土常存。

三又𨿽下。土相惟一二。初立義。不以人殊而使土別。二是故下指事二。初指事。二惟除下釋伏疑。疑者云所言舊土之相更無攺增者。且如無量壽土。觀音成佛時其土變淨復倍於前。豈非有轉。故今釋曰除同業轉。

二不共相二。初總示。乃指正報爲不共相。二以一下辧釋二。初釋義。二然此下釋名。初文云自他兩別者。要而言之天覆地載卽是共也。我爾相殊卽不共也。二就共下各辧二。初共中不共二。初標。二謂如下釋二。初指事二。初約異類。二復據下約同類。二若如下例顯。二就不共下不共中共。須了正報克從法體。己他相望一向不共。今約時處見語知解聞識而論於共。旣得論其復須於此以論不共。此共不共若從法體。己他皆是不共。以此顯上共中不共。亦有克從法體一向是共。如水共爲人鬼依報。由約業異所見不同名爲不共。旣人與鬼所見不同名爲不共。復須於此以論人與人見彼此是水名之爲共。此共不共若從法體皆是於共。然謂其法體是水者。且從人見爲言。若以鬼見爲言。亦可云法體是火人見謂水。而此一物不可思議平等妙性。隨人隨鬼業相發現爲水爲火亦何定謂本是水耶本是火耶。一切諸法皆無定本。

文爲二。初標。二謂眷下釋二。初約己他二。初己他皆共二。初指事。二皆由下釋義。二或有下共不共。二又如下約一身。三以有下結答二。初正結答。二是故下指事警策。性無不具事由燻發。事旣卽性。故染淨之土生佛之身而無定體。性旣隨燻。故於金軀有見灰色。或於丘墟而見華剎。今文惟舉於勝見芬者。將使知迷而令攺業。

第二何故下依止三。初標章。二問下解釋。三此明下結釋又二。初問。二答釋二。初正答。文有三。一根本。二又若下成法。三又此下具徳。應知此三蘊空假中須約二義文意方顯。一約法體克論三諦。以三文中皆云此心者卽平等一性也。由此一性是一切法之根本故。由若不依此之一性修行止觀不得成故。由此一性具足三諦寂用義故。故具徳中所具之徳乃是三諦。二隨處點示通論三諦。心體具徳三諦俱假。成法卽空。根本卽中。文云本性具足寂用二義者。具寂是具體。具用是具相。若祇以中道之體爲能具。染淨二性爲所具。恐違此文。何者。今文指寂爲體。旣云本性具足寂用二義。故本性是能具。中體亦所具。同荊溪云本謂一性具足自他。故自行之體亦爲所具。彼宗因以中道爲能具。故指空中爲理總。俗諦爲事別。豈知荊溪云。總謂涅盤。別謂三徳。並云。攝別入總。無非心性﹝平等一性﹞。一性﹝中﹞無性﹝空﹞。三千宛然﹝假﹞。此文以心性是總。卽平等一性。同下文云。本謂一性。一性無性。三千宛然者。同下文云。具足自他前從就法。故總在妄念。復從功歸。故總是心性。故今所立就法論總。則法法是總。功歸論總。平等一性爲總。三諦乃是一性所具。而此三諦亦得爲總。亦得爲別。三卽一故爲總。一卽三故爲別。今文乃以心體一性總具寂用。然此所具得名不同。若以平等一性爲非體非用。則其所具是體是用。如今文云寂用二義。寂卽體也。若以平等一性非體非用名之爲體。則所具而體而用俱名爲用。如今文云顯何所用謂自利他。故此自他皆名爲用。爲欲燻彼二義令顯現者。止行燻心令此心體所具寂義離相顯現。觀行燻心令此心體所具用義相貌顯現。故下文云熾然六道並相好圓備。此之用相若非所具現從何得。

二料揀有二。初重二。初問。二答。離一切相是寂義者。平等性體非相非無相。以對用故故名無相。然無相之言對於有相。無相屬理。有相屬事。須約五義而分別之。使諸文不濫。若約過徳。三諦乃無三道之相。若約修性。性徳三諦乃無修徳三諦之相。若約體用。空中乃無俗用之相。若約中邊。中道乃無二邊之相。若約亡照。一性乃無三諦之相。今文離一切相正約體用。以空中體離事用相。若約亡照。故此空中還成有相亦爲所離。體具違順二用卽是用義者。體用亦五。今體是空中。用是俗事。若約亡照。故其空中還在用攝。修習止行至卽爲自行。修習觀行至卽爲化他者。義有各對。一約自他。今從對論體自用他。若各論者。此之體用在己修證無非自行。以此體用令他悟入無非利他。故下文云王身攝化普門示現。故眞體應用皆屬利他。二約止觀。今從對論體止用觀。若各論者。體用二法各有止觀。

第二重二。初問。修止觀爲除生死者。今正問觀。所云止者相從而來。轉增流浪者。乃約法體而難隨具。凡所有相體是生死。祇如實報藏塵若離業識則無所見。今約法體故有此疑。若隨具詮辧者。此相旣是佛之所有。佛所有者無不卽性。染體卽淨。相體卽己。以淨爲染。終日染而非染。以亡卽相。終日相而非相。故此之相是佛大用。何以法體生死爲疑。故下答文意不出此。答中云。但除其病而不除法等者。同智者云。火能燒人。得法術者出入無礙。不須除火。故八萬四千煩惱。凡夫爲之疲勞。諸佛菩薩以爲佛事。

三明以何依止三。初標章。二初明下解釋。文自爲三。初明以何依止體狀二。初標。二釋二。初問。二答二。初總答。二此義下正釋二。初止三。初釋四。初聞教。以意識能知名義者。總語意識有起觀之功也。一圓覺性具知不知。卽此爲業復燻覺性。全性不知現爲依報。全性之知現爲正報。此知不知徹復性源無非覺也。但從事故。依報不知。正報爲知。於正報中。一蘊之色。四蘊之心。心則有知。色則無知。於四蘊心。迷爲不知。悟則爲知。此知不知對於塵色。單非知也。由是知故。知隨無明知見立知稱之爲迷。知隨師教非知之知稱之爲悟。功由意識蘊此之知。可隨師教問修證入。意識聞教起無塵解。名字位也。

二聞此下修習。對前聞解。修習是行。然此之行。行不離解。至於極證亦此解爾。約位分別。亦可得云。行家之解。證家之解。約體無殊。故初心解與果地解無二無別。今修習云增益解性。後證得云解性圓明。故知行證亦名爲解。言方便者。修性對論。凡有修入皆名方便。解行對論具緣識境名爲方便。然此方便義通諸行。若五悔夢王別爲法華方等方便。眞似對論居內外凡位曰方便。今文通諸別在修性並於約位。燻於本識者。燻習之法義該四種。一意識。二無塵智。三本識。四眞心。事理分之。眞心是理。餘三是事。眞妄分之。意識本識是妄。餘二是眞。能所分之。意識與智是能。餘二是所。總攝言之。祗云意識燻於本識。意識能知。知之爲義攝無塵智。藏識爲本。本之爲義攝於眞心。克體言之是無塵智燻於眞心。問。何不直云無塵之智燻於眞心。答。創心發智必依六識。眞無所存徧在八識。問。大乘詮之六識八識。而何不云依其本識。眞無所存徧在一切。而何不云燻其六識。答。意識附小。說現行故。八識附大。是含藏故。

三久久下證得。久久燻心者。始從觀行至於相似。解性圓明自照己體者。全性起智。了智是性。智旣能明卽性自照。意識卽息者。四住亡也。若取塵沙亦通二惑。爾時本識轉成無分別智者。然明明也。始在初住極至妙覺。圓位破惑義通橫豎。據今爾時之言。必蘊斯二。若前事之末後事之始爲爾時者。卽豎義也。若卽於此時爲爾時者。卽橫義也。問。意識如何通於二惑。答。意識之義有通有別。故通義復二。一通無明塵沙二惑。起信論云。此意復有五種名。卽以二粗並於三細共爲五意。二通塵沙見思二惑。以意識緣外必依內根。緣外卽六。依內卽七。如藏師云。意識緣外境時必依內末那染污根方得生起。二別義亦二。一者意名別在第七。如攝論云。八識名心。七識名意。六識名識。二別在六。如起信云。隨事攀緣。分別六塵名爲意識。今文當六義亦該七。故下相用及以六七共名爲用。又應四句。意非識。識非意﹝依止曰意。分別曰識。故五名意。第六名識﹞。意卽識。識卽意﹝五意亦名五識。識亦名爲意﹞。皆約大乘三識豎判。若依小乘於第六識橫辧三名。此不具記。亦名證智者。證眞之智名爲證智。又對以智證於眞如名爲智證。故以眞如自證於智名爲證智。此二證智皆得名爲無分別智。

四以是下結示。下文修止旣約三性。今文總說故亦該之。聞教中云虛妄因緣者。聞分別性止。然虛妄法有。卽非有惟一眞如者。聞依他性止。亦無別眞相可取者。聞眞實性止。旣聞三止。依聞修證。豈應別途。意識卽息證分別性止。本識轉智證依他性止。亦名證智。證眞實性止亦可聞教中略分別性止。修證中略眞實性止。

二是故下引證。其有二意。一證意識有能知名義之功。若會同三性者。本覺卽淨心眞實性。不覺卽本識依他性。妄心卽意識分別性。二證自照己體亦名證智。由無塵智卽始覺。眞心卽本覺。始本旣然不異。故無塵智卽是眞心自照己體。斯得名爲眞自證智。文云能知名義爲說本覺者。意證有能知之功。師教爲說一切諸法自性寂靜。卽是爲說本覺。聞此之說能知此覺卽名始覺。子昔嘗謂。祇一圓覺約本不始遂有三覺。由性迷之名爲不覺。今日示之名爲始覺。天然有之名爲本覺。何但始覺與本覺不殊。亦乃不覺與本始全一。此乃以三從覺覺祇惟一。此一非一覺名亦無。若以覺從三覺乃有異。不覺覺字卽屬無明。無明亦得名爲覺者。於彼當分知見立知。知非覺乎。但以此覺望於眞知遂成不覺。始覺覺字卽屬修智。以此之智能覺本覺故名始覺。本覺覺字方是天然性覺之覺。問。論以根本妄心能知名義。今云六識者何。答。論從極論故指根本。今從創習必在見思。本末體同異而不異。

三料揀。然天臺之道。得佛本原枝流自在。破則性相俱非。行之以自他二計。取則性相俱是。收之以隨機四說。此之去取出有師承。故今文中。或說眞心或談本識。且本識者。豈惟燻妄亦燻眞如。良以平等一性功歸無別。眞心本識就法有殊。就法如水與波。功歸必在濕性。性相諍論若得此意自然息滅。

文有二重問答。前云燻於眞心。今云燻於本識。由此爲問。先問二名。次問二燻。初重二。初問。二答二。初出本識異名。云本識者。下文云以與生死作本故。顯識論云。阿賴耶識亦名本識。一切有爲法種子所依故。阿梨耶識者或云阿賴耶。梵音楚夏爾。眞諦三藏就名翻爲無沒識。以無始來不共沒故。奘師就義翻爲藏識。所攝名藏。爲諸眾生取爲內我。我見所攝故名爲藏。又能藏自體於諸法中。又能藏諸法於自體內。攝論云。能藏所藏我愛執藏。依此義故名爲藏識。和合識者。眞妄不相離故。種子識者。攝持能生故。攝論云。有能生彼功能差別。名一切種子識。果報識者。有似塵似識故等者。或名所知無覆無記無垢並宅識等。二正答二。初指上。由上文云。一者眞如平等心。此是體也。二者阿梨耶識。卽是相也。相不離體故爲同體。乃非相故爲異。祇語體相。同異已明。二今更下重說四。初法體相用者。名出起信。於生滅門明此三大。今辧本識故說此三。但彼相大在淨在性。用大非惡在善。故立義中云。一者體大。謂一切眞如平等不增減故。二者相大。謂如來藏具足性功徳故。三者用大。謂能生一切世間出世間善因果故。今文不局。相通性事染淨。用通善惡果因。其不同意如辧不空藏中已明。二如似下諭。義應有三。一者相由。由水爲流。由流爲波。如由眞心爲八識。由八識爲六七。二者究原。卽水爲流。卽水爲波。如六七八識皆卽眞心。三者成體。以水與波共成於流。如六七與九共成八識。三是故下引證三。初證法體生滅之言。義有二種。一者相應生滅。卽六識也。境界爲緣。執似爲實。成生滅相。二者不相應生滅。卽八識也。獨頭不覺。起於三細。生滅流注。今文生滅通則該二。別不相應。二以與下證得名。以與生死作本者。就法以無明爲本。功歸以法性爲本。祇由此識含此二義。故名本識。若合上諭者。波以何爲本。就法以流爲本。功歸以水爲本。文云種子者。就無明當體卽是修事。推功所歸乃是理性。故種子之言亦該其二。三又復下再證法體二。初引經。二此明下釋。應知今宗能深究經論起異諸說者。由談性具。且經明云自性淸淨。而但復云心爲惱染。今指此性由具染性故爲惱染。且論祇云具性功徳。今指此性不獨是淨是性。亦乃是染是相。是故上文具足染事。四以是下結。今就事相說者。本識𨿽該眞性。但是妄不離眞。故本之爲名。就法在事。

第二問答二。初問。若於前答同異已明。不復此問。爲其不能類通。𨿽知本識與眞心同異。而未知燻本識時卽燻眞心以不。答三。初示義。上文旣云燻於本識。增蓋解性。故知燻本識時卽燻眞心。二是故下引證。三覺卽下釋。相在本識中明於淨心。如在流中以辧於水。故水不離流流不離水。若不就流辧水者。故說水時未必是流。而此淨心非阿梨耶。如金錍云。祗可雲水本無波。必不得云波中無水。又復須知。若云波者未必有水。若雲水者必須有波。斯亦可云。祇可云波不是水。必不得雲水本無波。語於性體不語性用。故雲水本無波。若語於用則不可雲水本無波。故云是則無有無波之水。從悟實說用卽是體。故云不可波中無水。若從迷妄而亦可云波中無水。故云若惟從迷說則波無水。今亦例爾。若從迷說則流無水。

二觀爲三。初問起。二答釋三。初聞教。性依燻起顯現世間出世間法者。須知修止觀者。罄盡法界全體無有一法出此止此觀。此聞此修斯是南嶽開示佛智。若有絲毫法而不全正者卽成偏邪。是以止寂觀照。照若不盡寂亦有虧。且夫寂者眞常性體。而此之體豈可虧殘。故今語觀。卽是依體發現世出世間一切諸法。然此諸法皆吾心體中所有者。此有𨿽卽非有。非有不妨而有。從此達之是名眞觀。由此止觀。是以果證法界全體若事若理若自若他無不具足。故章安云。若事若理智斷自他於初證中具足無闕。如此之證不與小共。不可思議。聞則驚怪。盡涅盤海此一妙證。釋二人疑。二以聞下修習二。初悲誓境。二是故下起行。問。聞教旣聞世出世法。今修觀中何以但云六度等行。答。若就六度分別。前五世間。後一出世。由得後一。六皆出世。故以六蔽而爲世間。旣云四攝。其同事者必該六蔽諸染法也。問。今修觀者若修同事。行六蔽耶。答。和光而不同塵。以和光故亦行六蔽。不同塵故彼實我權。𨿽法理當然。但以初心易實難權。惟內照之未堪涉事。證法性已行則無礙。三以久下證得。近在初住遠至妙覺。究竟之言但對聞修。或的指妙覺。三以是下結。

二明破小乘人執二。初標章。二問下解釋二。初問。何故要須依止淨心者。據理小乘亦非不依淨心爲行。由宗必有體。今云何須依止淨心者。一則由彼肯空無覺無知。義非佛性。以大奪之不名淨心。因以大奪故就執云不須依止。二則學小乘者宗計不同。或計修習但依意識何須依眞。

答釋二。初意識無體。二又復下。意識生滅無轉勝義二。初正答前問二。初示義。二何以下釋相三。初略釋。攝論云。若言前念燻於後念成燻習者。此義不然。以其二念不俱有故。二如前下引類二。初引聞法。二引學字。皆先引次類。聞法約二人同世。學字約二人異世。三若以下正示三。初示。二若不下。況直果者無歸著之貌也。三以是下結。

二料揀余義二重問答。初問。二答。以凡畜況二乘者。凡夫之言或以位次深淺相況。居賢位者爲凡夫。入果證者爲二乘。或以修人天乘者況修聲聞緣覺乘者。第二重。初問。以染難淨。二答。淨心之言有總有別。總該染淨二性。別惟淨性。今文從別。故云不聞教者卻有淨心。但以無修淨業故不得有用。然復須了依止之義。有約性平等。有從修異途。若約性平等。不論逆修順修。凡有修習莫不皆依平等淨心而得成就。但以從修異途。其逆修者是九界法。合當逆性。故所修習不以平等淨心爲依。其順修者是佛界法。合當順性。故所修習乃以平等淨心爲依。

三明破大乘人執二。初標章。二解釋二。初正釋二。初問。二答。此由問者不了大乘。縱使境觀圓融不二。其如粗惑尙未先除。是故創心修大乘者必憑意識。聞教起修豈應問云但用淨心。

二料揀有四。初問者以性難修。然止觀法體𨿽一。隨義詮之必殊。以天然本具未曾發現者是曰性徳。以今日意識聞教起智燻發而現者是曰修徳。問者直據性徳。不許由智。是以難云何論意識等也。云滅自心境界者。自心之言乃指意識。以境界所起旣由意識。今復以意識而滅境界。故云滅自心境界。又自心者。自性淸淨心也。依此自心而現似境。今以意識尋知名義滅此自性所現境界。二答。先示性徳本然。次示眾生迷動。三示必假方便。文云。不覺自動者。自之一字若指無明性體常住不變。無明自發搖動。若指法性。無明迷故淨心自性隨緣而動。文云方便者。方便之義有三種。一者師教爲說。二者意識能知。三者起無塵智。前一屬具緣。後二屬修入。因此方便始可得證性徳靜明。

第二重。問者𨿽許由知。知非意識卽是淨心自知本寂。然據所論必具止觀。今問與答但云本寂者。且從止示。旣然知寂寂必而照。答約二義顯於淨心不可自知。一約能所。夫言知者必有能知所知。若無所知何得云知。淨心體一如何淨心復知淨心。故云淨心無二。二約修性。淨心性徳𨿽具能知本寂之性。柰何在迷。若不假於今日智燻無由念息。又淨心無二者。乃答問中自知二字。復爲無明下。乃答問中念息二字。問。初云淨心無二不可自知。次何復許淨心自知。而但云無明覆故不得自知。答。從淨心體不可自知。從淨心用旣具能知故可淨心有自知義。問。若雲從用有知。何故前云若就心體而論實自知如此如此者。心體有靜有照。照非知乎。知若是用。何云心體。答。心體能具於用。故云心體而論。其所論者卽性用耳。第三重。問者念由無明。無明若存念何由息。息念旣由無明亡。無明亡必由無塵智。以不了此。故問何故要須智燻。答中之意。滅無明者須無塵智。今問此無塵智與性體照明爲同爲異。若云異者。無塵之智不同性體本具照明耶。若云同者。此無塵智能破無明而使念息。豈非性體自照自知本寂者耶。答體同義異。以體同故性具照明卽無塵智。以義異故未現者號性。照明已現者曰無塵智。問。已現者卽現性徳。性徳不現由無明覆。性徳旣現何故有無塵智時復有無明。旣有無明如何復稱是現性徳。答。行有淺深。現有分極。等覺已還皆是分現故雜無明。問。無塵之智乃是能燻。性之照明乃是所燻。能所不同。如何能燻卽是所現。答。前爲能燻。後爲所現。後所現者復爲能燻。故一法體前後論之爲能爲所。無以能所不同乃謂能燻而非性現。

第四重。問者前三問意莫不存智與滅境界。但不許以意識與無塵智能知能滅。祇可淨心自知自滅。今之問意不論境界滅與不滅。並能滅心知與不知。證字亦可爲澄。答二。初標定三義。然此三義正途辧之。須約體徳方能﹝迄﹣乙﹢品﹞分。體稱自證。徳有智斷。今文智斷一無塵智而得二名。以此之智去惑照理名爲智徳。以此之智用理斷惑名爲斷徳。從於智徳稱爲他證。從於斷徳稱爲證他。此義難見以諭顯之。鏡體自明如稱自證。因去塵故方乃有明。如由他證以此之明去彼之塵。如由證他他之一字一向是塵。故惟屬過。証之一字一向是明。故惟屬徳。去塵得明以明去塵。必有其人人如智也。此人去塵得明。非不去塵。且從得明。故稱此人爲得明人。如無塵智號爲智徳。名曰他證。此人以明去塵非不有明。且從去塵。故稱此人爲去塵人。如無塵智號爲斷徳。名曰證他。然法本離執。非由自證。非由他證。非由證他。如是證者名爲眞證。若亡執已爲緣各說。從其本性而得三昧。名爲自證。從其智了而得三昧。名曰他證。從由去惑而得三昧。名曰證他。得三昧者於此之三一體圓妙。以體與智斷非縱非橫不並不別。𨿽一而三𨿽三而一。非三非一而三而一。不可思議。但以問者不了斯旨。觸途成礙。其不了者功由不了須無塵智。文云爲由他證於他者。此他證言不同智徳。乃約斷徳。令他得證。故名他證。旣令他得證。卽是證於他也。亦恐誤多由他二字。

二若心下隨義各難三。初難心自證四。初約自然難心自證二。初立不由功用而得寂靜者。非無此理。如下文云。不作功用自然成辧。起用尙然何況證體。故知從性論功不作功用。從修辧義須論功用。修曰無作良由卽性。今語返迷且從修說。二若爾下。難旣不由功。是從性體。眾生有性應自然成。二若言下。約作意難心自證二。初立轉計作意。二作意下。難眞如體性。性不名作。故知作意卽是意識。意識卽能證。性卽所證。斯由他證。何名自證。三若非下。約心自心難心自證二。初立轉計非由意識起智而證。亦非眞如自心作意。但眞如自心故名證。二若不下難二。初約不作意難今問。或彼執云。何必須其能所。要有能使心證但心。自心卽名爲證。答。若云不須能使心證。必自然證。例前難云。一切眾生皆有此心。何不自心。二若當下約作意難。文以意識爲他證者。然意識者但能起智。他証之功必須別在無塵智慧。四若言下。約知心本證難心自證二。初立。若據立宗。有能知言似合正途。今復破者。𨿽云能知而不許立無塵之智。旣無此智。故此能知還是妄識。縱立無塵爲能知者。若計此智而爲能知尙亦須破。豈況直云能知者耶。二爲是下難二。初標定二義。祇由不立無塵之智故爲今破。所以標定無無塵名。二若是下。隨義各難二。初難淨心自知二。初牒計淨心自知亦有其理。了無塵智卽是本性。豈非淨心自知本寂。但由計者尙乃不許立無塵智。豈能曉了了智卽卽性。二一切下正難。

二若言下難意識能知二。初立。二意識下難二。初正難三。初標定二義。二若言下隨義各難二。初難不見淨心。不見佛心。應知佛證者顯見佛心方知佛證。見佛心者須約六位。今從修入。乃以五卽難彼全迷。二若見下。難見淨心。淨心可見非無其理。下文引經。是人行邪道不能見如來。釋云。所言如來者卽是眞如淨心。依燻緣起故名如來。彼謂心外而來故不能見。以此而知卽心而來故可得見。若云叵見。是但見來不見如耶。荊溪亦云。見性修心豈非如性亦可見耶。可與不可須善其意。一者可以智見。不可以識見。今難識見。二者可以不見相而見。不可以見相而見。今難見相。三者可以無能見所見而見。不可以能見所見而見。今難能所。四者可行非心外而見。不可以心外而見。今難心外。三以見下結示義旨。設使心體本證者。由問者云能知淨心本證。今乃許彼而有心體本証之義。故云設使。但不合廢無塵之智。故云妄心不可息也。

二若言下轉計二。初轉計依經二。初立。向立意識能知。因遭約見難破能知。今乃轉計非約見知。由聞教知。問。聞教能知。能知之智成正途耶。答。𨿽名爲智。智無別體。由計不立無塵智故。故智之體還是意識。但由意識聞教能知。召此能知稱之爲智。非別有智。故殊正途。及復𨿽云能知之智燻於淨心。及論知證乃非此智。還指淨心自知本證。此由計於不通他證。二汝依下難二。初標定二義。寂相者。寂卽是相。二若作下。隨義各難二。初難作相。一由作故。作卽作意乃成妄相。二由相故。旣有寂相還成妄相。二若不下。難不作相三。初難。二若言下轉計。三卽有下再難。卽有所緣者。疑住之處卽所緣也。

二若言下。轉計七識二。初牒計。以此文顯上計六識。問。何不計八。答。約現行故。問。七識如何屬於現行。答。以由七識不一向故。或類六識義同現行。如攝論云。於定不定善等位中皆不相違。恆現行故。二是亦下難二。初難二。初七識非知。七識是我執識者。以似爲實執爲內我。亦如論云。能執受一切眼等有色。諸根妄危共同盡壽隨轉。是故說名阿陀那識。又云。若色等根未已生起。若無色界自體生起。名爲相續攝受。彼故名正結生。而有執受一期自體謂善心時。亦執我故。二又復下所緣非實。二以是下結示。

二若言下。難由他證三。初牒斥。二何以下正難二。初約義總難前云正途通三義也。故今文云。心體自寂靜故通自證也。又云。乃可證他通證他也。又至下。難證他中云。若欲成就出世之道。必藉無塵之智。通他證也。文云。但以有六七識等名之爲他者。他之一字前雲從過。正出此文。文云。由有此他故說他心不證。是故乃可證他者。旣指妄識名之爲他。正屬昏散不證明靜。故云不證。今以明靜斷彼昏散。令他得證。名爲證他。二若言下。隨計別難四。初牒計。妄念習气者。習气之言有家有卽。須知卽習有三不同。一者權說。卽別正使爲通家習。若實說者。指權家習卽別正使。具足應云正使卽習。習卽正使。二者不因權實正習相卽。但以經論立名不同。乃指正使亦名習气。斯就通別各可得云習气卽正使。正使卽習气。良由正使亦是染習成其气味。今南嶽所指似從立名不同爲言。但不可云餘殘气分。三者約最極正使。無明微細同名習气。文云。是故心體亦不證寂故須他證者。意云由除習气之他而能證寂。故名他證。二何等下難。何等方便等者。若立無塵智爲方便能除習气。豈非亦通由他而證。三若言下轉計。由不立智。是以但云不起新念。四彼未下再難。文云有何所以。並云若無別法者。皆約無塵智爲此難。三以是下結。

三若言下難由證他三。初難直約淨心二。初牒計。計者意謂不由他除而證淨心。故云不須用他證心。應約淨心而除於他。令他得證。故云但證於他。卽是淨心能證於他。他因淨心旣而得證。故習气自滅。二是亦下難二。初約妄惑。文云根本。又云先除者。一者無始見思種子爲能起本。今曰妄心爲所起念。今修止觀要須先以無塵之智達於今日所起之念。皆是無始妄惑種子以爲根本。隨念發現。了其種子有卽非有。作此了達名爲先除。故所起念任運自滅。其惑又無無塵之智。直以淨心除於今日所起妄念令念證寂者無有是處。以其不能先除本種。後若遇緣念還發現。是則妄念何由永息。正如蘺艸若不絕根遇春還茂。故上文云。若無無塵智燻。心裏無明終不可滅。無明不滅念卽叵息。問。小乘之人旣不先知八識含藏能起本種。如何亦能息所起念。答。其實小乘先除能起見思種子。方可除於所起妄念。由彼除惑實是燻除。以空寂智燻於藏識。遂使種子因燻而已。方得所起妄念斷滅。但彼不知是以不說先去本種。二者斷末見思分別性時。以無塵智先了根本無明依他有卽非有。分別妄念是以方除。云習气恨本者依他性也。妄念者分別性也。釋佛性中滅妄歸眞曾明此旨。二又復下約淨心。前他證者就法言之。由妄惑滅而能證寂。功歸言之惑何自滅而證於寂。須無塵智令此惑滅而得證寂。今證他者就法言之。由於眞心滅彼之惑而爲證他。功歸言之眞何自能滅彼之惑。須無塵智用於眞心滅彼之惑。祇由問者不立此智。旣無功歸。就法不成。是以淨心不能滅惑。

二若言下難轉計妄念二。初牒計。由約惑斷謂之證他故得轉計。但從妄念自相抑止。二爲前下難二。初標定二義。二若言下隨義各難二。初正難。文分爲二。初難前念止後念。二若言下。難後念止前念。

二若前下轉計二。初前念自嫌二。初牒計。二心不下難。由其計者計一念起。起卽自嫌。是故今難一念起心心無並慮。如何一一念自見自嫌。又一念起心心體是妄。妄心義一如何自見。復何自嫌。能嫌心者必無塵智。此義如次。二若後下。後念嫌前二。初牒計。因遭向破心慮不並。是故轉計後念嫌前。二能嫌下難二。初標定二義。二若知下。隨義各難二。初難知空二。初知卽是智。妄念是逆。背空成迷。不但迷不知空。亦乃自迷非妄。才知是妄。妄必知空。故知妄知卽無塵智。二又若下。知卽不嫌。順妄而知。其妄可嫌。順空而知。妄體旣空復何有妄。妄旣非有知復嫌誰。

二若不下難不知二。初核定二。初無明。無者不也。明者知也。不知念空卽無明耳。二又復下妄想。今問能嫌之心爲情爲智。若是情者應屬所嫌。若是智者何名妄想。答。情智之義不可一途。今以權實例曉其說。聲聞於權而爲情者。一不知權。情執爲實。二不知卽。情執爲異。然此二情若自相望。以後爲智。以初爲情。後之智者若望不卽。故還是情。何者。聲聞在昔非但不知權卽是實。亦乃不知權本是權。以不知權故執爲實。來至今經佛敍爲權。故云種種隨宜說法。聞此之說執實情亡。知權智現。𨿽知是權。未知卽實。若外此權而求實者。知權之智智還是情。佛至顯實指權卽實。故云是法皆爲一乘。聞此之說外權情亡。卽權智現。如此之智方爲究極。今以此義例曉今文。一者不知妄是於妄名之爲情。二者不知妄卽是空亦是於情。若此二情自相比望。以初爲情。以後爲智。由知妄故故妄可嫌。故能嫌心乃屬智也。但此之智而乃尙迷妄體卽空無妄可嫌。謂爲有妄。故知妄智智還屬情。是故今文判爲妄想。以此一義貫達諸說。凡云有情可亡。猶未脫於情見。證道不斷。理現於斯。非破非顯。旨在於此。伏冀諸同臺衡學者。以般若心深研極究。開佛知見不負稟承。問。證道不斷。其義如何。答。一者教道有惑。證道無惑。惑旣已斷更無可斷。故云不斷。二者教道約離。證道約卽。以約卽故情惑全是而無可斷。故云不斷。今從後義。二此能下約法諭正難無明能起於妄想。是故論云。不覺卽動妄想。能成於生死。是故今云。生起之識於是云興。名字分眞。若望究竟尙猶在迷。博地凡夫望於名等復在迷中。是故諭云夢中之夢。名字粗覺。是故諭云﹝鬘﹣又﹢萬﹞髴不睡。

三又復下。難不作心念故妄念不起而爲證他二。初牒計。前自證中亦云。不觀境界不念名義。與今不同。前云不念自證眞如。今云不念妄念斷滅。二爲淨下難二。初標定二義。二若是下。隨義各難二。初難淨心不作心念。淨心本有應須自昔不作心念。如何昔作今方不作。二若是下。難意識不作心念二。初直約心體難。祇由意識是念之體。二若言下。約根對塵難二。初再牒計。二爲對下正難二。初標定四義爲對。見法等者。今云意識卽不分於五根意識。並於第六。是故通總。祇云意識法塵之言通於六塵。見對之言亦通六根。類如禪門。問曰。如經中說六觸因緣生受。何得覺觸但屬於身耶。答。此對通說。若通時見中亦說聞。余義類爾。今就別義論覺支者。正對身也。文云爲不對見法塵而不念。又云爲全不對塵名爲不念。前約意識現行以說。𨿽然現行而不對塵。後約意識不行以說。如寂睡時意識不行爲不對塵。

二若不下。隨義各難三。初難第四第二不對法塵。識名之生由識塵故。若不識塵何名爲識。二若對下難第三。對而不見。頑故非識。瞽故非見。三若見下。難第一。見而不念。由向三句皆非識義。不足廣破。今此一句旣能見塵正是識義。而云不念者。未知此見何由不念。於是廣破。文爲二。初直難不念三。初總難。二爲知下標定二義。三若知下隨義各難二。初難知空。文云對而不見者。𨿽對於塵。了此之塵非有而有有卽非有。不見塵相。此對不見非頑瞽法。問。對而不見與見而不念何殊。答。見約五識。念約意識。二若謂下難謂有三初法三。初不能無念。不能無其後念念前謂有。二又復下謂有卽念。三又復下有卽妄想。文云而復不念者。卽是無明妄想。何謂而復不念。亦可此句生下諭文。二譬如下諭。

三此亦下合。心境俱暗者。不作不念。但有妄念念於前塵。今於妄念而生嫌心。乃不念念前來。以念念境祇有境中一重無明。今以不念念念。乃於心上又加一重無明之暗。故云心境俱暗。問。云不念者不念前塵。如何稱爲不念於念。答。念前塵者乃有於念。今不念塵。卽是亡向念前塵念。從亡所念。不念前塵。從亡能念。不念於念。但以此亡非無塵智還屬忘念。𨿽云不念。乃是不念之念。故爲今破。又念前塵時惟有能迷前境之心。心上一重無明之暗。今復不念前塵。增加境上一重無明。故云心境俱暗。

二又復下。約作意以難不念二。初難二。初難不作意。二若作下難作意。二但以下出他迷三。初出始習自珍二。初因系得止。二是故下。由迷妄寶。二是以下。斥習熟謂證二。初習熟謂證。二但不下。約義斥迷三。初迷流動。二復不下。迷在惑。三又不下。迷居位。三𨿽然下。許爲方便。

大章第二明止觀境界者。無名數中假名數說。或廣或略皆是隨機。以經論中多明三法。此三性者攝一切法罄無不盡。故三無性論云。一切諸法不出三性。今乃約此示其止觀所觀境界。此所觀境不出二義。一者所觀所離妄境。二者所觀所顯眞境。分別性者亦名徧計。卽屬見思。是爲妄境。眞實性者亦名圓成。卽屬空中。是爲眞境。依他性者卽屬無明。亦妄境也。是故論云。分別性者。謂名言所顯諸法自性。卽似塵識。依他性者。依因依緣顯法自體。卽亂識分。因內根緣內塵起故。眞實性者。謂法如如。又依他性旣屬八識。含藏染淨故通眞妄。然眞妄境望後體狀旣當正修。故此境界義同開解。卽可示同摩訶止觀眼智所知之境界也。問。彼是眞境今何通妄。答。彼三諦者。實於緣生三道妄境說示三諦。意與今同。亦可今科與下體狀。同與摩訶止觀正修義意爲類。以彼正修先明所觀同今境界。次明能觀同今體狀。問。彼文所觀何通眞妄。答。彼引華嚴心造之文通造十界。豈不得以佛眞九妄。若離妄是眞。是故眞妄俱屬思議。皆爲所離。若卽妄是眞。是故眞妄俱不思議。皆爲所顯。然分別依他二性之名。文相非一不易條流。今先約情法有體無體以辧二性。分別性者是能執情而無自體。依他性者是所執法有妄染體。如論云。依他性有體異於分別性無體。又云。依他性性體卽是煩惱。及業分別性能燻起執。上約六八對論辧性。若各論者各約因果以辧二性。六識之中枝末惑業能燻染因爲分別性。約於所燻六道境界爲依他性。由此境界依能燻起。故以分別卻爲所依。如下染濁依他中明。例應八識不覺卽動。能燻染因屬分別性。轉現境界爲依他性。故四念處云。梨耶依業生故云依他。上來但約妄識以說。若通約於眞妄相望。義應有三。一者約果豎說爲依他性。約因橫說爲分別性。故六道境依於八識名依他性。轉現境界依於眞體名依他性。各取能燻無明染因爲能執情名分別性。二者不分因果但約妄染名分別性。同依眞體名依他性。如下文云。一者淨分。謂在染之眞。卽名眞實性。二者不淨分。謂染法習气種子及虛相果報。卽是分別性。二性和合無二卽是依他性。三者依他之名不獨在妄而亦通眞。分別之名卻惟從果。如下文云。心體平等名眞實性。心體爲染淨所系依隨染淨二法名依他性。所現虛相果名分別性。又依染淨或惟八識得依他名。以本識無體依他而有。如四念處云。依染如土。依淨如金。故言依他。又以此望彼名曰依他。若以彼望此名曰他依。卽同三性論云。能爲分別眞實二性依止。然上所辧分別依他乃約染法。若淨法者具如下釋。

釋文爲三。初標。科文云三自性者。或名三無性。或云三有性。或祇云三性。云自性者卽自分性從安立諦以得此名。亦名有性。略名三性。云無性者。己自分性。此名從非安立諦說。四念處云。三無性名非安立諦。論云三無性卽是非安立諦。若是三性並是安立。前兩性是安立世諦。體實是無。安立爲有。故眞實性卽是安立眞諦。對遣二有安立二無名爲眞實。還尋此性離有離無故非安立。三無性皆非安立也。

二所言下解釋。文自爲二。初總明三性爲三。初標。二謂出下示。文云六識七識者。以七合六共名分別。如大師指經起以遊行以求衣食爲世間往惑分別之識名阿陀那。據分別識應是第六毗婆加識。而卻名爲第七識者。全同今文以六七識共爲分別。問。分別識與分別性何殊。答。有分別性卽分別識。六識是也。有分別性非分別識。八識是也。三此是下結。義旣不一。向之說者且約大位。

二所言下別明三性二。初標。二初辧下釋。文自爲三。初眞實性二。初示義三。初標。二所言下隨釋。文自爲二。初有垢淨心三。初標。二卽是下釋。云淨心者。名從對得。體自性彰。名對得者。對染名淨。體性彰者。淨心之體卽平等性。非染非淨而能染淨。由以此之非染淨一性之體名染淨性。是故染淨二性相卽。以淨卽染故此本性具足違用。以染卽淨故復體包淨用。無染眾生𨿽有能燻之垢。而此淨性燻垢本空。眾生𨿽有所現染相。而此淨性染相當寂。若依淨性卽是染性。旣現染事不得名淨。由此染性卽是淨性。乃與染事事不相應。復稱爲淨。三故言下結。

二所言下。無垢淨心亦標釋結。釋中云。染燻息者。修惡情已也。事染泯者。修惡法破也。智者總云斷修惡盡淨燻滿者。修善智足也。淨徳顯者。修善法圓也。𨿽從燻顯性淨之用非增者。智顯之法。顯無別顯全顯性故。豈是修增。假遣昏云照體之功本具者。顯法之智性本天然。實非昏去方謂智明。故云假遣。如此推窮莫非性徳。故復稱淨。前文復字對於事染。今文復字對於修淨。

三然依下總結。故有有垢無垢之殊者。依燻約用有事染淨。本無無染有染之異者。平等性體本非染淨。二問下料揀。初問。二答。然眾生於無明中不妨卽有諸佛法性之明性。故諸佛於性明中不妨卽有眾生無明之暗性。但以對治轉迷。故言諸佛無無明爾。

二依他性二。初標列。二淸淨下隨釋二。初淨分依他性三。初標。二卽彼下解釋。應知一性其名有三。一曰非染淨性。二曰染性淨性。三曰出障眞如。在障眞如。若通論者。從其當體皆名實性。從爲虛相之所依故皆屬依他。若別論者。有二不同。一者獨取雙非爲眞實性。染淨二性屬依他性。正如今文染淨二分依他性也。二者出障眞如爲眞實性。在障眞如爲依他性。問。今文淨分依他分別。與於前文及佛淨徳爲同爲異。答。體同義異。前約生佛對論三性。佛所有法皆眞實性。眾生所有名餘二性。今則生佛各論三性。生佛所依皆有實性。逆順二修各有餘二。文云卽復依彼淨業所燻至故名依他者。依他之義有二不同。一者身土依性而現。是故順指淨性爲依。二者身土依於淨業能燻而現。是故順指淨業爲他。文云三身至自利利他等者。對論法報寂光自土卽自利也。他報應化他受用土方便同居卽利他也。通而爲論。三身四土己所證得皆自利也。卽此益物皆利他也。

三料揀有四。初問者因向文云事染功盡。答有二意。一約自他。自行不起。化他亦起。故云爲可化機亦得顯現。二約權實。實造不起。權造亦起。故云示有三毒權受苦報。問。示有三毒爲性爲事。答。就佛自論亦得爲事。對眾生說故受性名。問。大師祇云性惡不斷。豈非權造是性非事。答。智者所論諸佛起用。是全性惡起爲修惡。爲對闡提佛𨿽起修。此修卽性不爲惡染。故受住名。故智者云。終日用之終日不染。又云今明闡提不斷性徳之善。遇緣善發。佛亦不斷性惡。機緣所潡。善力所燻。入阿鼻同一切惡事化眾生。請觀事字並以闡提對說之義。又云。闡提亦爾。性善不斷還生善根。如來性惡不斷還能起惡。𨿽起於惡而是解心無染。通達惡際卽是實際。乃至云闡提不達以此爲異。請觀起字並云𨿽起及云達惡。以此而知但由佛能了修卽性故異闡提。非謂不起修惡事染。問。佛起修惡與生何殊。答。體同義異。以體同故皆謂事也。以義異故卽不卽殊。故輔行雲。闡提若能達修惡則與如來無差別。第二問答中意不出隨人詮辧故言淸淨。克從法體實名爲染。例如起用屬解脫徳亦名爲縛。故荊溪云。若現六界爲縛。現二乘界爲脫。佛菩薩界爲變。照縛脫自非證得法華三昧不思議身自在之業。安能現此三十三身。非縛非脫而現縛脫。其謂現者現非事乎。故知克體亦現縛事。但以此事卽性而爲俱名性脫。第三問者以由向云卽是淸淨分別性法。答中乃約當體所依以分二性。第四問者無垢淸淨二名相類。眞實依他二義似同。故有此問。由依他者必有所依。若指眞性似同實性。答中約於體相用者。於依他中置所依眞但取能依。故名爲相。又此依他亦該能所。淨業所依。身土能依。若能若所皆是修相。用光對緣稱分別性。前云三身四土皆通自他。卽此意也。

二染分依他性三。初標。二卽彼下釋。三料揀。釋中云但爲分別性中所有無明染法所燻者。依他性者卽所現境。能燻之法有二不同。一者始初。獨頭不覺以爲能燻。有轉現境。二者今日。六識無明以爲能燻。有虛狀境。然二燻境若從異說轉現界外虛狀界內。又界內境若從迷執卽自謂實。今從大教詮此界內是虛狀也。所現境界旣二不同。是故能燻有本末異。今從末說。故六道境依於見思。此依他性故屬六識。界外依他方屬八識。若不異者。能燻無明本末體同。所現境界皆是八識。三料揀有四。初問者眾生旣具淨性之用。未燻現時豈全無能。答意者自𨿽未燻爲佛所護。因護漸修豈非有用。若無淨性佛何護焉。云同體者。一由生佛性淨體同。佛若以智能護淨性究絕染惑。是則亦護眾生淨性。二由諸佛同體權智常護眾生。有力不蒙者。佛力常有。以機罪重而不蒙拔。問。輕者蒙拔。重者不蒙。豈顯於佛而有大力。佛果力大何不拔乎。答。佛力實大去就殊爾。非謂力微不能舉重。如世之科可舉萬斤。以萬斤物而不就科。若也就之何謂不舉。眾生罪重不就佛力。若也就之何不能拔。第三問答中乃以自燻爲答。是故且云更不有能若耶佛護。爲言此淨亦有力用。故涅盤中佛於重罪眾生偏加湣念。斯由眾生本有性淨。第四問答。答中意者法不自現必假燻成。若眾生在染全無燻淨之能。諸佛在淨而有燻染之徳。言燻染者卽是悲願。現入六道示有三毒。卽此悲願燻染性也。問。用假燻起。何須復云不斷性惡。答。若無性惡燻乃不成。問。若依燻起。何云不假功用如鑑現像。答。法界法爾。或從事辧理必假悲願燻性方現。或從理辧事不藉外緣皆從性起。或事理不二。或事理雙亡。隨緣異說悉非思量。文云故大聖捨之以表知機者。乃知機之未可發也。就法論捨𨿽曰佛捨於機。功歸論捨實是機捨於佛。例如事理卽離之名。

三明分別性四。初標列。二所言下隨釋。文自爲二。初淸淨分別性二。初標。二卽彼下釋二。初出法體自証之體。平等眞常名相泯然。不可分別爲他起用。若說自證平等性體。說卽分別。何況示爲六道四生。一切名相豈非分別。文云一切種智能知世諦至六道四生者。此以世間法爲用也。依於內證至示於未聞者。此以出世法爲用也。一切種智者。若以道種與一切卽故屬中道。今文別在一切俗事種種差別。又三智俱用名一切種。亦可據體卽中道智。如雲佛眼觀六道生。二此義下釋名義二。初難起。二謂𨿽下正釋二。初就應。不爲世染不作功用者。悉從性徳故名淸淨。卽此淸淨平等覺性。隨於事境起分別用。故此勝用從實相立。二又復下就機。令他淸淨者。令於眾生亦得此性。爲他分別者。爲字平聲。以佛徳用爲生分別。二染濁分別性三。初標。二卽彼下釋。所執虛相爲依他性。執虛爲實爲分別性。文云互相生者。以由執實分別性生虛狀依他性。須由虛狀依他性生執實分別性。如今凡夫於根塵上起執實情。作極惡業燻於本識。命終之後現地獄境。所現地獄其體無實。卽是虛相。此由實情生虛相也。𨿽是虛相。以妄情故見此地獄而爲實事。此復由虛生實情也。三問下料揀。答中云𨿽無異體相生而虛實有殊者。無異之言。一者以妄對眞。分別依他同是妄法。故無異體。自就妄說。六識分別。八識依他。豈無異體。二者自就二性克實論體。分別無體執虛爲實故無異體。若隨名辧體。分別乃以事實爲體。依他乃以虛相爲體。豈無異體。三者見思能執屬分別性。六道虛相爲依他性。此之虛實同是界內六識妄法。故無異體。無明執實屬分別性。二土虛相爲依他性。此之虛實同是界外八識因果。故無異體。若取能執所執不同。豈無異體。問。但可六識執於八識虛相爲實。如何界內界外各云虛實。答。義有對各。無以對論而難各辧。問。且分別者執虛爲實。如何分其界內外別。答。今以鑑明形像諭之。若執明虛而爲像實。此如界外。若執像虛而爲形實。此如界內。良由界內迷於八識之像。是虛執爲形實。界外迷於中道。明虛執爲像實。故枝末者但迷於像屬迷事惑。其根本者由迷於明屬迷理惑。枝末惑破但亡執實坐在像虛。於彼當分曰知眞空。若望中道空還成障。根本惑破能亡像實遂見明虛。於此破惑始窮源極。非此區揀法理不明。其實圓宗三性一體。

三更有下。再約二義以示三性。初義者。眞實性義不異於前。但依他性與前不同。前以染淨二種虛相。依於染淨二種能燻。卽事依事。或以虛相依染淨性。卽事依理。今以性體依於染淨二種能燻。卽理依事。文云所現虛相果報名分別性者。亦不同前。前分別者執虛爲實。今分別者直從虛相。卽前依他爲今分別。由今以理爲依他故。事惟分別。第二義者。文云就依他中分別爲三性者。由眞實性有通有別。通則該於性體性用障出障眞。別取性體並出障眞。今由上文別取出障眞爲實性。故在障眞屬依他性。因而得云更有一義。卽取在障眞爲實性。分別性者亦不同前。前以染淨能燻之因爲依他中之所依。故是以染淨能燻之因俱屬依他。但以染淨所燻果報爲分別性。今文若以染淨言之。今別在染。向卽是通。若以能燻所燻言之。今通因果皆爲分別。向卻成別。二性和合無二卽是依他性者。以事依理。事是依他。以理依事。理是依他。是故今文一依他言該此事理。不同前文或別在事或別在理。

四料揀有二。初約意識與五識辧。此則未辧五根意識並六意識。次則方辧。是故料揀乃有二重。初問答者。良由大小宗計不同。以小乘中有許五識亦起三心。故知五識各各自能分別一塵生受想行。大乘不爾。故五識者但能得塵未起分別。才起分別卽屬意識。今問識是識別。若不分別何名五識。答。祇由大乘五識與意起非前後。是故五識分別之處卽是意識。問。𨿽無前後必須五識與於意識有不同相。方可得云五識得塵不生分別。答。若辧異者亦可得云始眼得色。與余塵別。識別義通。各得塵處亦是識別。但不同於自就色塵分別物像。乃至靑黃長短好惡。故異意識。次問答者。亦由小乘有計意識五六殊分。今且約於眼根見煙以示其義。何者。由勝義根引生眼識見於前塵。分別是煙。屬現量境。旣見於煙。比知有火。卽眼意識識比量境。煙境𨿽謝緣念卽存。斯乃屬於第六意識緣法塵中落謝色塵。故此宗計乃有二義與大乘殊。一者眼識分別是煙。亦能引起受等三心。異於大乘眼識但能得於前塵。才起分別此是於煙卽屬意識。此如初重答文已明。二者小宗計五意識識比量境。第六意識緣落謝塵。是故分於二意識異。不同大乘緣現五塵及落謝塵總名意識。不分五六。此如今答。問。輔行何故不約大乘卻分五六。而文乃云五識五意識未屬煩惱在無記故。答。若從體說祇一意識。以體從根故分五六。得此義旨大小無妨。所以荊溪通明大小。是故亦云。若依經部大乘法相。同時意識緣現五塵及落謝塵。又復須知不獨五意體同第六。祇如五識體亦全同。揀境及心惟觀識念。從體通取卽是觀於五識五意並第六識。是故諸識皆非所揀。故輔行雲。今初且觀諸識爲境從根別取。故惟第六在初得觀。其餘五識歷緣方明。人多昧彼因便云耳。三上來下結。

大章第三止觀體狀者。前來示解。今正立行。體卽體質。狀卽狀貌。乃明止觀當體狀貌卽無塵智。約於三性而示其相。然三性名義性相二宗通皆取用。各有建立卽離殊分。今附山家先陳大旨。法界究極不得而名。但爲眾生無以曉於法界之極。故彊目爲平等一性。故荊溪云。本謂一性。然此一性尙非數辧豈可形求。圓妙難思無法不具。以具迷故。從性𨿽一從迷且殊。迷性無相而爲虛相。斯由無明卽是八識名依他性。迷性虛相而爲實相。斯由見思卽是六識名分別性。八識因果依他性者界外事也。六識因果分別性者界內事也。復迷其事不能知曉名塵沙惑。以識言之實該六八。一期對惑在七識也。於一迷念惑旣有三。其所迷也豈可云一。類荊溪云。性指三障是故具三。見思之惑迷虛爲實失於眞空。由是故以所迷一性名曰眞空。以迷塵沙失俗能諦。由是故以所迷一性名曰俗諦。無明迷性而爲虛相失其實相。由是故以所迷一性名曰中道。性體非三體。三對迷說三。其能迷者三惑妄境卽屬分別依他二性。其所迷者三諦眞境卽眞實性。若指三惑卽是三諦。斯亦可云性指三惑是故具三。又能迷二性體是俗事。所迷眞實體是空中。又前之二性旣是無明故屬空假。後之眞實卽當中道。旣以三惑迷三諦性。達迷見性當修止觀無分別智。此智卽性。而𨿽一一性旣因迷而有三。此智亦因性而不一。類荊溪云。修從性成。成三法爾。以此之智止於分別妄執之實而見眞空。故此之智乃無實塵。卽空觀也。以此之智照了妄實識彼妄執。故此之智卽屬界內之假觀也。以此之智照了依他非有而有。識彼虛相故。此之智卽屬界外之假觀也。以此之智止於依他虛相之相。有卽非有而見中實。故此之智乃能無於無明塵相。卽中觀也。以此三觀觀二性三惑。達眞實三諦。故爲分別依他二性修止觀也。其眞實性修止觀者。以俱亡智見於當念天然性體。三諦卽一諦名之爲止。以俱照智達於當念天然性用。一諦卽三諦。名之爲觀。類智者云。自行三諦卽一諦。名之爲實。化他一諦卽三諦。名之爲權。良由入實爲止。出權爲觀。取用法門名目𨿽異。所用之道實無有殊。爲此意故故今記焉。問。三諦旣是天然性徳。何云因於三惑有三。答。智者云。理實無名。對無明稱法性。中論云。但爲引導眾生。故以假名說。離有無二邊。故名爲中道。祇由天然本性具此。因惑有三並具引生。立三假名。是故得云夫三諦者天然之性徳。問。實性止觀方辧三諦三一相卽。應前二性非卽一耶。答。說𨿽次第。意無前後。問。若欲修習如何指心。答。旣於前章已開聞解。今修止觀豈可殊途。是以解惑同源皆全藏體。眞妄不二無非淨心。能所一如三性齊致。能觀之觀尙卽惑焉。豈於所觀諦理殊隔。是故一塵一念無不三一。當處難思。卽一而三卽三而一。不前不後非縱非橫。此之圓解。迷生理是。名字知是。觀行行是。乃至妙覺究竟究是。但以隨冥修習有別。若依前二進成第三。故分別性惟修空假。其依他性惟修假中。至眞實性空假中三三一圓備。故前二性似修勝別。其眞實性全同一心。若念念中三番並學。祇如分別觀卽是假。止卽是空。當處不二卽是於中。三𨿽不同祇是一念。卽一而三名之爲觀。卽三而一名之爲止。分別旣然。依他亦爾。亦見三性一中具三三全是一。非三非一而三而一。不可思議。若不爾者何殊地。攝。不得圓宗從權而執。問。前以眞實性爲三諦。又爲空中。又爲中道者何。答。諦祇是理。理尙無一云何有三。但以對緣說爲三爾。故智者云。實是一諦方便說三。說爲三者進退不同。故有三向。一者此之一性爲眾生迷。迷卽是有。有名爲俗。有無別有全性爲有。故以一性名爲俗諦。若以眾生但見其有。不知此有全性而爲。祇可名俗不得稱諦。今詮此俗卽是性故。故稱俗諦。復對迷有說其一性性體本空。故名眞諦。復對空有說此一性。性體空有當處不二。故名中諦。然玆三諦卽一性上立此三名。故祖師云。𨿽是一體而立三名。以體會名以名卽體。是故得云是三卽一相。其實無有異。今宗此旨。故稱實性爲三諦也。二者前以迷有從所依性稱爲俗諦。若從迷有當體而論。復有二義。一者此實是俗名爲俗諦。二者於俗知俗法門名爲俗諦。是故一性惟名空中。俗旣是事屬前二性。空中是理屬眞實性。三者前以一性名爲空者卽畢竟空。亦從於空所依而說。若從當體故此之空而非一性。體卽是於無明虛相。還屬於前依他性收。是故一性惟名爲中。是以實性屬於中道。

釋文爲三。初標科。二初就下釋。三第下結。釋自爲二。初就染濁。二就淸淨。前明境界順於迷眞。起妄爲次。故實性居先。今明修觀順於返妄。歸眞爲敍。故實性居後。又此三性該染淨境。今通約之以爲所觀。由凡所觀境不出三法。染濁三性卽眾生法並於心法。淸淨三性卽是佛法。此三法者不出內外。生佛屬外。心法屬內。又自己依正二種之色。若望生佛亦屬於內。若以自己依報望正故依外正內。就自正報。色外心內。然今觀境通諸內外。

大乘止觀法門宗圓記卷第四

大乘止觀法門宗圓記卷第五

東掖白蓮釋了然述

初就染濁三性以明止觀體狀二。初分科。二對分下隨釋三。初法四。初正明三。初依分別性以明止觀體狀二。初標。二先從下釋三。初從觀入止三。初總標。二所言下隨釋二。初觀三。初標。二當觀下示二。初示觀境。文云五陰六塵者。卽該己佗色心諸心法。智者示境有修有發。各別示之。今則通示。又四三昧𨿽有觀及明。正修別依常坐。揀境及心。於前四乘惟觀識陰。復成別示。今仍屬通。以由不揀四陰等也。示境𨿽通。修觀必別。但此之別不同智者揀四觀識。隨其根塵別取一法而爲觀境。故云隨二法。

二悉作下示用觀三。初總觀謂實。二但是下別觀三法三。初觀無明。二以不下觀妄想。妄想卽業。三是故下觀境界卽報。

三復當下觀因果。總觀前三不獨今日。自無始來由此三故。復起惑業感報不出。問。前謂修觀爲假觀者。今觀正是觀於見思惑業與報。義當空觀如何謂假。答。以諦眞者必須諦俗。然若以今文從假入空。從假爲觀。入空爲止。觀皆空觀收。幹何不可。但爲今文與於山家諸文用義有不同故。以諸文中從假入空。若不名觀卽乃名止。而不可分觀爲從假止爲入空。今文旣分故知義別。觀見思假必屬假觀非空觀也。故下以立三性緣起名爲世諦又補爲用。問。修假觀者豎論必在空觀之後。今何先假而後修空。又假觀者乃是菩薩歷學法門。今何觀之。答。今文從圓。不可分於空假前後。或分前後者。不出克從法體隨義詮辧。若克法體。今觀見思執虛爲實。照於三假卽與假觀法體無別。若隨義辧。由在空前故名此假爲生死假。若在空後故召此假爲建立假。隨義前後𨿽然不同。其如法體更無少別。若隨義言。今先從觀。修假觀者是修出假方便觀也。由先修故正出假時觀智易發。故智者云。入空之前徧觀見思。總知病相爲出假方便。後用一門斷惑入空。若出假時。分別見思照了則易。薄修止觀法眼則明。以由智者則立入假。故指空前而爲方便。今文不別立入假觀。卽三性中修觀是假。亦可從觀入止。修假觀者假方便也。從止起觀。修假觀者正修假也。三修假觀觀是學法者。學法不出知病識藥授藥方法。今文正是知病一義。藥與授法卽是自行所修之止。持以化人故名授藥。問。智者止觀通空假中。南嶽何故以觀爲假。空中爲止。答。法理一同。結名別爾。如依眞空修止觀者。必由先知六道體虛妄執爲實。實執亡處卽見眞空。智者惟就實執亡處結名止觀。故曰止觀。故曰止息。故曰貫﹝穿破實執﹞。故曰體眞。故曰空觀。南嶽通約二處結名。約其知於妄執爲實故名爲觀。約能於實執亡處故名爲止。修中亦然。又南嶽止觀體用對各。智者止觀體用各說。所以智者辧眞中中若止若觀。皆在南嶽三性之中止義所收。辧俗假中若止若觀。皆在南嶽三性之中觀義所收。況復智者亦曾以止對法身體。而將於觀屬般若用。又復今文觀中有止。以知執爲實故也。知虛卽止。止中有觀。以由知實是虛故也。知實卽觀下去例爾。三作此下結。

二作此下修止二。初止所觀三。初法二。初追念前觀。流轉生死者。因謂實故。起惑造業故致流轉。二今復下。正修止法二。初止息亦名貫穿。云癡妄者。癡卽無明妄想。違之之言卽止息。二彊觀下。停止亦名觀達。虛相無實者。亡眞實境。前乃違息妄實之心。今乃停止虛相之理。此理不當止與不止。故今修止該三止也。又此三止皆名體眞。亦名實觀。以虛相爲理者。若從小乘不知八識無明虛想實執亡處。正認無明虛相爲空。今從圓旨。由全一性爲無明相。是故相虛。相虛云空卽畢竟空。不知此空。此空奚亡實執。是故上文破枝時根本分滅。二猶如下諭。愛卽無明。謂卽妄想。實人卽境。然此諭文正就大乘以諭幻假。又大乘語通。今則從圓。幻由一性。問。一性之語亦通此記。前後何以一性惟爲圓耶。答。此記前後之一性者。乃是三千卽一之性。所以惟圓。爲患學山家者凡談圓性惟執三諦三千。而不本於師祖之意。故以一性而導達之。後人其或惟執一性。必須後以三諦三千而導達之。然三千一性殊名而同體。無惟執名以失圓旨。三我今下合。迷卽愛心。妄卽能謂。實人意亦無明。確亦妄想。由妄想故靳固爲實。

二復當下止能觀三。初正示。以由意識能知名義用無塵。今所止者通於二義。一止能用。此智之心前爲性空今爲相空。良由空於能觀心相亦名相空。二者直指能觀之觀觀亦非實名爲相空。二如是下進行。卽以後念而爲能觀。復破前念能觀非實。如是次第以修止。念寂之處止方頓極。三作此下觀成。三卽名下結。

二復有下從止起觀。意乃爲顯眞俗不二寂照同時。或從觀入止。或從止起觀。行大乘者於此體用不並不別圓妙難思。下去例爾。三若從下從止入觀。前約一性自分。從分別止起分別觀。今約二性相望。從分別止入依佗觀。又前止寂觀照二法不同。今於此爲止於彼爲觀一法二名。

二次明下。約依佗性以顯止觀體狀。此中止觀觀達根本。無明停止。中道眞性。文爲二。初標。二亦先下釋三。初從觀入止三。初標。二所言下釋。三卽名下結釋又三。初觀悟入之後。觀無明假立。同破於界外塵沙。問。旣云觀於無明。復何言破塵沙。答。依佗性者祇一法體。乃是界外生死因果虛相之事。於此之事不了名曰塵沙。不了此事卽中名曰無明。今修觀者了達虛相名爲假觀破塵沙惑。今修止者止息虛相卽是一心。名爲中觀破無明惑。文謂因前分別性中止行等者。然而𨿽云以分別性爲依佗觀。法理是同。細究其意非不殊別。一者在分別性修止之時。𨿽破實執了心虛相。有其止息停止二義。若望依佗。故前分別且破實執未究虛相。由解虛相者必究一性相方是虛。以前分別𨿽有此解。解未深明。是故望今且爲破實。二者前推迷妄但推枝末執實之迷。未推虛相所起之迷。故前修止推止執實枝末癡妄。今修觀者能知虛相乃因根本癡妄而成。

二作此下止二。初追念前觀。云妄業者。或妄想卽業。或因妄成業。皆行蘊收。無明妄想與前分別扙柰乃殊。前不知虛執實。今不知性執相。故上文云見有虛相謂有異心。又云妄想所執似與心異相相不一不卽是妄境。良由不知相卽是性謂有虛相。若知卽性故推一心卽無妄境。二猶如下。正修止法三。初諭二。初諭止息。前分別性鏡像諭取執像爲實。今空華諭無執華實。但論華相有卽非有。病諭無明。病乃病眼。眼諭妄想。空諭一性。華諭虛相。有卽非有諭虛相息。二不生下諭停止。華本不生今亦無滅。諭停中道不生滅理。旣達此理此理不當止與不止。如此三止故皆名息。二偏分別亦名中觀。二我今下合二。初總合。二惟一下別合二。初止息。二本自下停止。三如是下結觀成。

二旣知下。從止起觀並從止入觀。例前可了。

三次明下對眞實性以示止觀體狀。問。依佗性中旣假中觀而破無明。今明實性爲破何惑。答。亦破無明。良由破無明者。眞證性體不可思議豈得執滯。中道者卽中尙不存豈況空假。是故三諦三卽非三亦卽非一。此等執除。如是方爲眞證性體。是以上文云。談其心體非有非無。覺與不覺皆不可名。今依佗性𨿽修中實止甚虛相。相執𨿽亡而存中道法愛不亡。是故移觀於中道法而修止觀。令中亦止。三諦卽亡。證平等性。所以復於眞實性中以修止觀。此義大同智者說於中道破偏。約以三法以修中觀。一觀無明。義同今文觀依佗性。彼觀無明未眞證者。由聞無明卽是法性。便決定計無明卽是。故須移觀就法性中。故有第二觀於法性。義同今文觀眞實性。三觀眞緣。亦可會於今觀眞實。性中有二。一無無性。二無眞性者同觀眞緣。良由起執不入故依佗後復觀眞實。故下位次以十回向爲依佗性。以別格圓。回向同信。故知依佗未及眞證。又依佗中非不眞證。由約初住直至等覺。望於妙覺尙在於因。推佛果位法愛盡已一性究顯。故位次中。復以依佗判屬地上。眞實爲果。又除鄣中。以依佗性除迷理惑及以虛相。又復但云無明住地漸已頓薄。實性方云念動息滅。穿雲能滅無明住地及妄想習气。不云虛相者。由三細中轉理乃在依佗中除。業與無明在眞實除。故依佗中除無明者但除相應。眞實性中能除始迷獨頭不覺。然𨿽皆是破於無明。不無淺深。此諸義別。

文爲二。初標。二亦先下釋五。初從觀入止二。初標。二所言下釋二。初觀二。初觀因前止𨿽云前止。爲今之觀非無殊別。前知有卽非有。而以破有爲宗。而未窮非有。今知有卽非有。而以非有爲旨。故云此中知一切法本來惟心外無法。二復作下。復觀心相二。初牒境。牒眞性爲所觀境。二爲無下用觀。爲無前二性者。若從次第可云無一。由依佗性約分別中無性爲體。今眞實性祇可約於依佗性中無性爲體。今云二者。一以深該淺兼前總說。二克從圓旨約法橫論。由分別中無。就法𨿽在分別。功徳歸乃由實性。若非此性其云何無。是以實性二無爲體。若指此二無爲眞實性。故眞實性卽是空中。乃因修有。若異此二無爲眞實性。故眞實性卽是一性。不從修得。作此推窮名爲觀也。

二卽復下止。下示實性四番止觀。今當初番。示妄空非實。除妄空以明止。文爲二。初示修。二作此下結成。初文又二。初約對有顯妄無論止。無是無法對有而成生者。由名從對得。其若執名不達體性。此名須亡。何者。天然一性體本非名。具足眾名。是以對彼分別實有。故以此性假立空名。無彼依佗流動塵相。故以此性假立中名。若取此名體從性彰。故空中體二無二也。旣然無二所以順體卽一性矣。今取於名從對而得。故此空中還成虛相假。是以可亡。故云何有無法。卽是下文無性性也。上之性字卽二性也。今眞實性是無二性之性之性名無性性。二又復下。約四句顯妄無論止。上明心體非有非無乃至不可說不可念者。卽此性體也。今至於實性修止。卽是顯於前之心體。非空假中離名言念。是以指爲窮深之處而修止也。同荊溪云。至果乃由契本一理﹝約止證體也﹞。非權非實而權而實﹝約觀證用也﹞。

二又從下。從止入觀。前番約離。以性止修。故以照修爲觀。今番約卽。以同止異。故以照異爲觀。文爲二。初標。二作如下釋二。初觀二性異執。淨心旣異二性之無。更有何法爲淨心卽。二又復下觀見念。又復此無空中之性。爲可見念不可見念。

三卽復下。復從觀入止。正當次番顯卽僞。是眞息異執以辧寂。卽是下文無眞性也。由離二性與見念。外別無眞性。故名無眞。文爲四。初法。二諭。三合。此之三科各有三意。初心體本寂。文云心外無法者。此之一句義含二向。一者此一性外無空中法。卽此空中全是一性。是故止於二性無外別無淨心。斯亦名爲卽僞是眞息異執以辧寂。二者以心外無法故何有能見能念。良由性體本來寂滅。此性旣徧。無有一法而非性者。性旣本寂故云何有能見能念。二若便下僞執成異。若異二性緣念淨心。緣念卽僞能所卽異。由此偏異故不得名爲眞如也。三又復下。卽僞息異二。初卽僞息異以辧止。覓心之心是僞。旣覓心之心體是淨心。故卽僞是眞。云何有異法者。旣無異法故息入寂也。但以妄想是僞也。自生分別是異也。二又復下。從止起觀以辧止。又復設使起觀分別能緣所緣。故此分別亦卽寂矣。良由寂爲分別故。故荊溪云。𨿽曰能所。念本無二。諭亦三。初諭心體寂。眼卽心體。眼本無華。心體本寂。二反更下。諭僞執成異。性如己眼性外無法。如己眼外別更無眼。由不知故。以緣念心而求眞性。如不知己眼而覓於眼。然能覓之眼卽是己眼。能緣之心卽所緣性。今從不知僞執成異。三若能下。諭卽僞息異法。文別有從止起觀以辧止。今諭則總。三行者下合二。初合心體本寂。二但以下合僞執成異。三是故下。合卽僞息異二。初合卽僞息異以辯止。能觀者。偏異也。卽是淨心者。僞卽異息也。二設使下合從止起觀以辧寂。四作此下結二。初結修。所云解者。此解卽修。修卽於隨中亦得名爲止門者。不同初止。故名亦得。二結證。念動卽寂如息波入水。

四復以下。從止起觀。卽第三重根本三昧。文云眞如用義者。用卽神用。由三昧力。然此起徧起一切。分別依佗皆爲所起。深該淺故。全具現故。此神用卽是一性具足三千咸空假中。眾生理是。諸佛顯是。

五又復下。止觀雙行。卽第四重雙現前也。說𨿽或有次第。意歸止觀雙行。是故一性三諦不前不後。寂照同修體用俱證。

二上來下。結示二。初通結三性。以立三性爲緣起有門。卽三諦俱照。以滅三性爲止寂空門。卽三諦俱亡。文云入三無性者。性之一字通過通徳。若以性爲執性之性。此性屬過。卽是所無。故分別者以相爲性。其依佗者以性爲性。然眞實者以性爲性無此等性。故云無性。若以性若以性爲理性之性屬能。卽是能無。由分別止是眞空性。此性無相名無相性。由依佗止是中道性。此性無生性。由眞實止是平等性。此性無於空二性﹝此性字卻屬執﹞名無性性。文云除分別性者此性是過。入無相性此性是徳。下二亦然。若以性爲執性之性。此三無性實一無性具二無性。一無性性。二無相性。今但總云無性而已。文以無相無性對二性者。若準前文。分別爲用依佗爲相。由約起信三大爲名。今依無性論作此名。故論文云。約分別者。由相無性說名無性。何以故。如所顯現是相實無。是故分別性以無相爲性。約依佗者。由生無性說名無性。何以故。此生由緣力成不由自成。緣力卽是分別。性體旣無。以無緣力故生不得立。是故依佗性以無生爲性。然上論文約二互說。由分別性別無執實。乃執依佗虛相爲實。亡執實相名無相性。由依佗性自不得生。乃依分別迷妄所生。亡此所生名無生性。眞實性爲無性性者。二不同。一者取前二無之性爲眞實性名無性性。卽不得云無性已如。論云。此一性眞實是無。眞實是有。眞實無。此分別依佗二有﹝無相有無生有﹞。眞實有。此分別依佗二無﹝有無相有無生﹞。上之論文𨿽說無。其體不出卽前兩性爲眞實生。故論復云。此眞實性更無別法。還卽前兩性之無是眞實性。眞實是無相無性故。意云此是無相性無生性之性。故名無性性。二者無前二無之性爲眞實性。故云無性性。亦得云無無性也。初釋無字乃是無相無生之無。卽無見思。無無明之無也。次釋無字乃是無無相無無生之無。卽同無空無中之無也。今屬次義。由眞實性當體卽以無相無生而爲其性。今旣除之。卽是無無相性無無生性也。論文之中亦有此義。故論說妄立非妄立諦。乃云對遣二有妄立二無名爲眞實﹝正同上文眞實是有眞實是無﹞。還尋此性離有離無故非妄立。三無性皆非妄立也。旣云離有離無卽是離遣二有。離立二無。正同次義無無相性無無生性。故今文云除眞實性入無性性。然論云還尋此性者。還之一字甚有其由旨。名從對得云遣二有立二無。屬妄立諦。卽世諦也。體自性彰乃非空。屬非妄立諦。卽第一義諦也。不離此性有其亡照。故云還尋。若讀智者四念處中妄立非妄立諦。須知今說。

二就眞下別結眞實。文云窮深之處微妙難知者。眞俗立處三諦卽亡。故立與亡皆非思議。文云是故無性性或名無無性或云無眞性者。祇一法體因遣情殊遂有三名。故皆言或。遣無性云無無性。復由遣執於無性云無眞性。此二名者祇是論中一無性性之法體也。

三又復下約根三。初約中根。次若不能下。下根。三又復𨿽是初行下。上根。若以三根約此三文對三止觀。義何不可。細究文意乃是圓頓自分。此三良由約證豎論於修。是故分別成在七信。依佗十信眞實初住。或依佗性。初住已去眞實妙覺。故云不得越前二性經修第三。若也約解橫辧於修。故諸位中皆是三番一時而修。是故初心約此並學皆成豎論第三番耳。𨿽有橫豎。莫不皆是圓頓法門。故下結位乃有橫豎二義之別。人若問云。今此南嶽大乘止觀。於三種中屬於何種。故應答云正屬圓頓。問。若由約位豎論之故不可越二。何以越一。答。𨿽云越於分別一性。以依佗中有分別故還成不越。是故無有不歷七信便至後位之疑妨也。問。旣然不越。何以文云不從第一。答。依說次第故云不從。依義實具足是故不越。問。旣是約位豎論次第。法理合然。何故分根有能不能。答。其分根者自約位說。次與不次非由位得。問。三番並學爲上根者。其義云何。答。此通二義。一者不可定爲上根。但可於前分二根性有利鈍。若利若鈍。約證豎論三番不並。約解橫辧何不並學。二者亦可以前二根如於修別故屬中下。以後根性卽修一心故屬最上。文云以依佗性亦得名分別性者。一者由執依佗爲分別故。二者不以二性分對二惑。是故二惑名以當體。名爲分別各取所依合爲佗依。問。前依佗性亦具三性。今何具二。答。今從豎論。並非上根如修別。故依佗外更須修實。故略不說。問。應顯前文是橫不別耶。答。不可一向。前但示於依佗一性具三性義。若以此三一心而觀故成橫成一。若以此三次第而觀故成豎成別。

四料揀。有此問者由上文云除眞實性。答文意者但是除執非謂除性。不出就法功歸二義。就法論除云除實性。由就實性而起執故。功歸論除乃除無明。功由無明執實性故。問。人據荊溪云。世緣起法亦本無生。但由情計謂之爲生。理性亦爾。故謂事理法體不除但除情執。且今三性。前之二性正屬緣起。亦但除情耶。答。昔說誤矣。今問緣起是生無生。若云無生何云緣起。若云是生生必須除。若謂不然。何云情計謂之爲生。良由不知理體不除者自心功也。事理不除者由卽理也。是故今文於前二性而無此難。

二復更下諭二。初約巾兔諭四。初總示。二譬如下正示二。初諭三性觀門二。初示。二此諭下結初三。初諭眞實性二。初諭。二眞實下合。文云惟一淨心自性離相者。若約止門總離二相。一者名相。二者形相。形相又二。一者虛相。二者實相。離名相者卽離性相。離虛相者卽離生相。離實相者卽離相相。故三無性亦名三無相也。且名相者由性本無名。因對分別名之爲空。因對依佗名之爲中。二名本無故離名相。如巾本不名無兔。巾因對兔故號無兔。巾無兔。巾名其名亦亡無兔。如空中巾則如性無。無兔巾如爲空中性。其實但亡無兔之名而不亡巾。如實但亡空中之名而不亡性。今文且在實性觀中未離名相。故離相言。且離虛相並離實相。淨心自性旣離二相。正屬空中。餘二各有諭合。在文可了。

二若了下。諭三無性止門二。初示。二卽此下。結示中各有諭合。問。無性性智中云能知淨心本性自有。不以二性之無爲眞實性。據此之說。其義但離修入空中。有性空中爲眞實性。若其然者。性得謂之眞實性止。亡於於中歸一性耶。答。修性空中體同義異。若從義。亡修空中存性空中。教門有之。但今文意。眞實性中窮深修止。止體寂也而非其用。以約體同故性空中還是於用。而非性體。今修止者旣證性體。故亡空中。問。文中何云本性自有。若性體本有。不因無相無生方有實性。

三是故下結法諭二。初結法。文有三節。初二約離。後一約卽。離中初明宜亦。故云若欲。次明修習。故云若不。二以是下結諭。

四如幻下。例顯三。初諭通辧三性。文云依實起虛執爲實。此之實字亦可是同。由依佗性或指分別爲所依故。今文則異依實之實。乃是實之實。據次科云。但虛體是實。卽諭眞實性。是以不同執虛之實。二若但直下諭。別就依佗辧三性。三是故下結。

二又更下。約夢事諭諭三。初標。二譬如下示。三是以下結。示中又二。初諭依佗。二彼夢下。諭分別。各有諭合。

二是以下證。三此卽下結。云三性者。諭中旣有作夢之心。心卽實性。

二然此下諭止門二。初諭。二此卽下結諭三無性各有諭合。依佗中云有卽非有惟是本識者。流卽是水故屬非有。眞實性中爲論覺心夢心。故以本識眞心說卽是息異。以辧寂也。

二就淸淨三性以明止觀體狀者。然此三性法理。進不與染獨中稍有不同。染中依佗體是無明。虛相惟在俗諦。淨中依佗云虛相者。體是三身四土。義通三諦。染中眞實。體是空中淨眞實。體是一性。其不同者深有其旨。由虛相者乃是世諦。其無相者方爲眞諦。此世俗諦在生佛進不不同。如法華十如。相性等十。如是二字乃屬理實。玄辧六道相性體三。卽指苦報色心爲體。表苦爲相。生惡爲性。然旣此等義屬事權。如是理實故當空中。其佛畎釋正因爲體。事因爲性。緣因爲相。並約位釋以相性體指爲三徳。三因三徳。荊溪指因卽是三諦。旣以三諦爲之事權。故如是理實須當一性盡。由至佛境中究極歸深。空假中三還是諸法。苟無此義。大師何云一諦爲實三諦爲實三諦爲權。今亦復然。因此義故卽見南嶽所說有旨。何者。前明染中實性修止。乃以滅於二無爲止。今明淨中實性修止。但以佛心生心無二爲止。其不云滅二無爲止者。祇由二無體是空中。淨中空中屬依佗故。問。若以三諦屬依佗性。其一性者屬眞實性。是則一性出三諦外。三諦復在一性之傍。豈是圓頓法門者耶。答。此問非也。其云一者卽三之一。故一卽是三。其云三者卽一之三。故三卽是一。豈惟三一不二。況復三性元同。不分而分作前說耳。問。若而分時。三出一外一在三傍耶。答。三是卽一之三。且從三說。如波是卽水之波。且名爲波。一是卽三之一。且從一名。如水是卽波之水。且名爲水。波水相別。故云不分而分。波水體一。是故分而不分。問。曾問人云。卽三是一卽一是三者。乃就三中趣舉於一。一相卽爾。答。此一說者但得就法圓融而失本源法體。故智者云。如摩酰首羅面上三目。𨿽是三目而是一面。觀境亦如是。觀三卽一發一卽三。不可思議。

釋文爲三。初標科。二第一下隨釋。三此約下結隨釋三。初隨章別釋三。初明分別性中止觀體狀三。初所觀境三。初法體。謂知一切諸佛至大悲大願者。斯示在世淨用化物正執三輪。悲願卽意。依報眾具者。此通在世並於滅後。及以染淨殊形六道變化施設者。此語染用。點三乘者攝淨用中。滅後中云表彰處所者。卽指舍利塑泥刻木與圖畫像表彰。是佛化用之處。亦可塔廟爲表彰也。文云經教。卽經藏。威儀住持卽律藏。不語論藏故云等法。二當知下。示虛相。惟是眞性緣起之能者。能卽用也。旣眞性能。相卽非相。任運無實。三但諸下明妄執。佛現虛相。生執爲實。正約見思爲曲見也。二行者下能觀觀。

二以知下止二。初追念前觀。二彊作下。正修止法二。初示修二。初止息。二惟是下停止。自心所作者。一者妄心。佛相本虛。眾生自心妄執爲實。二者眞心。是佛自性淸淨心作。亦卽眾生自性心作。由生佛心本不二故。斯從文旨可作此說。二如是下結成。雲實執止息者。旣然息實必住眞空。若例染中。今文略於起觀。二明依佗性中止觀體狀三。初標章。二謂因前止下釋二。初觀二。初示。二作此下結初文二。初因止成今觀。二以不下正示觀門。以止文顯今此觀中必有自佗二種虛相。酬因卽自。對緣卽佗。旣因前止爲今文觀。今此觀中旣有自佗二種虛相。顯前分別必該自佗。前不語者乃文略爾。又𨿽因前止爲今之觀。不無少殊。前分別性非但無。化他亦殊。前惟界內設化。今通內外利佗。二依此下止二。初示自利利他之徳者。卽是所止。平等一性而爲能。止故云有卽非有。何者。由下料揀自利利他是三身四土。且法身寂光與諦理體同名別。荊溪得指自行空中。化他俗諦。豈非三諦俱屬依他同爲所止。二如止下結。三此下結示。前後行之亦得者。隨根不同𨿽云前後。實是圓乘例如勝別。

三次明下。明眞實性中止識體狀三。初標。二謂因下釋。三此名下結。釋又二。初觀惟是一心者。知惟一法名爲觀門。二復知下止三。初出法體。正示一心眞實法體。乃是能止之體性也。由此體性非迷非悟平等一如。二以無下示相二。初止息。以迷悟無別爲能止。有迷有悟爲所止。故云分別自滅。前染實性。次番論止。止於能所但約自己心體而論。今止迷悟。乃約生佛相望而說。二妄心下停止。妄心旣息者。結前也。本來一如者。停止非迷非悟之理。三故名下結名。

二上來下。約義通結三。初結自行入修。窮深至極平等一如。若以我心佛心皆有體用。亦得名爲平等一如。今但在體爲一如爾。然須了知旣見體如任運用等。二復以下結化他出修。旣云無事不作。豈不權作於情事。旣云無相不爲。豈不權爲於染相。問。情屬凡迷。若言佛起情事之用。必再迷再凡耶。答。實非凡迷。爲眾生故權現凡迷。故章安云。方便道中如來不定。法身本地定。不定爲凡。故荊溪云。若當分者。尙非教主所知。問。起於染用此論有文。未審智者有其言乎。答。光明疏云。起淨不淨用。三用時下。結止觀雙顯二。初結染位。二乃至下例凡夫祇一體用更無異法。佛亦此法己亦此法。但無始來𨿽居其體不得其體。故於體用得用失體。以失體故此用無益。又𨿽曰得用。但得少分不得其全。但得其礙不得其融。皆由失體故有斯過。若得體者。非但於用有亦乃任運得全得融。但以此意求之。實無別有諸佛之法。又眾生得一而不得二。所以卻二。體用異故。佛二其所以卻一。體用如故。故爲佛法。

三料揀釋疑二。初四重料揀差無差四。初重。問者由前實性修止而生。答文者乃約克從法體爲答。理體同也。事體異也。知同者智。執異者情。前從知同之智而修止。故云我心佛心本來一如。今從執異之情而爲答。故乃云佛生二名之異。文云心體有無障礙別性者。卽能具情之性也。旣云名無礙。復稱別者。無礙從性。別則從情。此無礙性能具於情。故云無障礙別性。

第二重。初問。二答。文三。初示義。余始聞道常疑於此。何者。一切事相各別不同者莫非是情。佛旣離情合無差別。如何經教說佛起用種種事用歷然不同。其同學輩或謂余云。佛之事用不同眾生。非由情致。自是如來不思議事。或答余云。佛無事用。從眾生邊之事用爾。其實佛用全是性徳。故事相者非佛所證。余乃研究此二說者。非余所知者。克從法體事相是情。隨具詮辧佛亦有之。良由佛亦具眾生。故從佛性體卽云其用乃是性徳。從用當體。故其事用須由執情。余𨿽知之求諸無所。一日得今南嶽之文。其言旣顯足爲良證。有求餘者方最說授。文云若離我執卽無十方三世之異。豈非事異由情。文云但本在因未離執時各別發願。豈非果證情盡。差別元從在因執存。不因可致。問。前文起用云但除其情。今文起用云未離我執者何。答。用從所依。如鑑現像不曰假形。故云但除其情。用從當體。如形現像不曰鑑。故云未難我執。其實鑑明形像一致而圓。二是故下引證二。初引。二此卽下釋。一切是別一道是同。三以是下結答二。初法。推情所起良由性具。性不具情情無由起。情若不起事無由生。事若不生豈有差別。相從𨿽爾。其實情事差別性本頓具全具發現。故文總云具差別性。若云此性不具情者。情無由卽。情若不卽。大師何云問七識是執見之心。何得言是實慧解脫。答若離迷執何處別有實慧之解。二若解下諭。云具像性者。或曰現具者。但具情之性而不具於情。今問曰具情之性者。此性名情不性。若得名情何云不具情。若云具情性。其性不名情。亦須具權性。其性不名權。故知此說者祇因失能所。

第三重問答者。此義前後凡三辧之。文相生起𨿽各有由。而其意旨。或答意大同而問意少別。或問意大同而答意少別。疑文可見。文爲二。初問。二答二。初違問。答𨿽舉異意在惟同。故云他修我得道。今答違之。若從體一。是故不論修與不修。成與不成。復何得云他修我得。此約性體雙非義拒。云平等耳。二𨿽然下順問答二。初示義。二是故下引證。若解此體同之義。亦有益己者。惟從性體己他平等。非修不修但從於用。己他旣殊修不修別。今以卽體論用。他旣卽體而修。其體旣同於己。是示己同他修。故云他修亦有益己。

第四重。初問。二答二。初同異各論二。初同二。初了他卽己同。全性爲修。以性同故了他卽己。二又亦下。自他無相同。亦釋伏疑。疑云旣然了佗卽己藉佗得道。今何佛自成道我卻在迷。是以釋云。了他卽己己佗性同。故無佗身己身之別。如何尙存佛我之二。疑佛成道我何在迷。二眞如下異。二復知下。同異對論二。初不可全同。𨿽知佗修卽己。亦須自進其修。二又復下。不可全異。𨿽然自進其修。復須了佗益己。文爲三。初釋。二卽如下引證。不知性同但在事異。三是故下結示。藉因托緣者。同異二義互爲因緣。然若不知同無由成佛。同之功者是實性故。在異者不能知同。知同者必須得異。

第二。三重料揀有非有。初之一重核定法體。餘二正辧有非有義。初重。若文自利之中云淨土者。身旣證於法報。土必是於寂光。與無上報利佗順化。不云佗報者在勝應。攝摩菟摩者。此云化身。始終爲應。歘有爲化。云淨土與雜染者。卽三土也。淨染之言於三土中該於橫豎。

第二重。初問。法報二身圓覺大智顯理而成者。一心三智能顯能成。一境三諦而爲所顯。一體三身乃爲所成。不別而別。今別自行圓覺大智。卽空中智以爲能顯。眞中二理以爲所顯。法報二身以爲所成。故云顯理而成。又圓覺大智卽報身。屬能顯也。顯理而成卽法身。屬所顯也。若約惟識。轉於八識以成四智。又束四智以成三身者。則轉第八爲大圓境智。轉第七爲平等性智。轉第六爲妙觀察智。轉五識爲成所作智。大圓鏡智成法身。平等性智成報身。成所作智成化身。妙觀察智徧於三身。旣然不約眞常淨識。乃是教道一途屬對。不與今同。何者。今以圓覺大智顯平等一性。此之一性有法身性。故成於法身。有報身性故成於法報。皆卽性而成能顯之智。亦全性具。豈惟法報卽性而成。祇如應身亦卽性具足。故三身一念因心無不具足。融妙難思。至佛果顯又指法身爲塵相者。佛本無身順世立身。故法身者亦世相收。但此之相而非報應身色之相。以詮實理假名爲相。旣有名相故爲所非。問。法身無色相耶。答。克法體無色相。隨處辧卽是有色相。問。昔人亦云。若論相卽。俱相俱無相。與今何殊。答。卽名𨿽同。良由昔人用祖文故卽義有殊。以假立宗。應身卽法相不存。故智者明於三智稱曰本無。說於四土曰非垢染。示其開顯號非權實。或談之於初。或結之於後。意從此立。意從此歸。予因得之。三身者卽平等一身。四土者卽平等一土。是故今文法身寂光俱爲虛相。二答三。初示體用二。初用卽體。二復正下體卽用。由法身之名從世間得。名下之理從性體彰。卽用而體旣是一心所以不遷。卽體而用旣是虛相所以可非。問。若云今文指修法身謂之虛相。以性法身而亡此修可乎。答。今文之意不擇修性。凡有名字皆屬用義。是以前文乃指本覺亦屬用收。又復須知性本無名。以生迷性旣有苦身。欲以假名引彼入理。遂以此性彊名法身。故法身名乃從對得。生旣迷此。乃云此是逆修所迷法身。勉令反迷以智照此。乃云此是順修所顯法身。以體自性彰故云乃是本來性徳法身。故知祇一法身名修名性。問。學今宗者執人不知祇一法身。在性爲性在修爲修。答。𨿽皆知之同焉。其所以知者殊爾。何者。由彼乃謂性體本來名爲法身。今謂性體本來不名法身。由對眾生故有此名。以此對得之名召本妙性之體故。體自體彰亦名法身。篤論性體本無此號。若云性本名法身者。何云佛本無身。何云性本無名。若云但無修中之名而不妨有性徳非不思議。何者。旣然有名豈不可思議。或曰如此辧不識卽是習啞法。答曰。若謂習啞法卽以啞法識。縱使不習法思惑者。若達此於啞法妙訓。問。前云彊名。梁公何云非彊名耶。答。了名卽性何彊之有。問。名旣非彊。前後何云。答。前從離說。當知若從卽說何獨此名非彊。亦乃言滿法界未曾擬識絲毫。𨿽然卽離分途。究竟同歸一轍。二然用下示融妙。三寂卽下示止觀四。初法本一體。二但爲下隨機先後。三非謂下正答前難。卽亡卽照照卽是常。四又復下引事例顯二。初引事。二世法下例顯。世法尙爾者。色卽是空。通別圓三悉有是說。今云世法者。以世虛空與眞空殊。今色卽空屬世間耳。若望眞空。故世間空還是色攝。

第三重。初問者以佛難生。意云若眾生之有亦常住者。且如身之是有何得死滅。答二。初立義。二常住下相理體是無常。卽理爲用。故用亦常。在佛在生據其法體皆是有。卽有非有非有而有。但佛順理所以常住。眾生迷理所以生滅。

第四止觀除障得益者。止觀體狀卽自行因。除障得益屬自行果。前非無果今非不因。文相生起相對說爾。文爲三。初標分。二初明下隨釋。三斯辧下總結。隨釋又二。初別明二。初釋義。文自爲三。初約分別性以明除障得益二。初標。二謂能下釋二。初觀行三。初法二。初除障二。初爾所除障。二何謂下釋所除障二。初釋迷妄見思。迷虛妄執爲實﹝初一重也﹞。復迷見思。是於迷妄妄執非迷﹝第二重也﹞。故云迷妄之上迷妄。文云何謂至迷妄。標也。謂不知至卽是迷也。釋迷字也。以此迷故至妄想。釋妄字也。此一重迷妄至迷妄也。結釋也。二是故下釋除障者。正除見思屬於止中。是故今觀但除見思迷上之迷。問。前云觀門是修假觀破於塵沙。今除見思迷上之迷是塵沙耶。答。正是此惑。見思迷眞。塵沙迷俗。見思之體體是俗事。今於見思而起迷者是迷俗事。旣知是過乃解俗事。迷則爲惑解則爲諦。是以得云除塵沙惑而悟俗諦。問。俗諦是所顯。見思是所破。何指見思爲俗諦耶。答。見思望眞屬於生死故爲所破。若望不知是見思者。今旣識知義當建立故是所顯。荊溪曾云。界內外俗俱所破者。斯由望於眞中爲言。若破塵沙證俗諦者。斯由望於不知之心建立爲言教。故章安云。俗亦非諦。若望解了則得名諦。應知俗諦其體祇。一乃界內界外因果色心。其名有三。一者對於空中名生死俗。二者望於能不知心名建立俗。亦是自行入道名生死俗。化他起用名建立俗。三者卽是一性。名不思議俗。然不思議俗復有三義。一約所具。由其一性具彼俗故。故俗卽性稱不思議。此如向說。二約能具。由能一性能具於俗。故能具性名爲俗性或稱俗諦。三約附世假立爲俗。如佛附世假立五陰。云常住陰。平等陰。法性陰等。故荊溪云五陰卽是俗諦。陰旣至心。當知俗諦亦通至佛。又如中道實相之理。附世假立名爲妙有。有卽是俗。故大師云。又此實相諸佛得法故稱妙有。例應空中稱不思議。亦通此三。二以除下得益。三性除障皆從自分。望後進行稱爲得益。

二又此下諭三。初總標。二如人下正諭二。初諭所除障二。初諭迷妄。執東爲西執虛爲實。二此人下諭過失。二若此下。諭能除觀二。初諭除障。未醒悟者。未破見思也。信知自是迷者。知卽是於照假之智。二此人諭得益。三𨿽未下合二。初合能除障二。初合除障。二堪能下合得益。二若都下合所除障二。初合迷妄。二卽當下合過失。三此明下結。

二所言下止行三。初標。二謂依下釋。三此明下結釋爲二。初除障。文云作方便者。若初望止從假入空。是故假觀乃爲入空之方便也。若觀自辧旣是於假。乃爲出假之方便也。以大乘中入空方便卽是出假方便故爾。文云除果時迷事無明及妄相者。正除見思。復於貪嗔漸已微薄者。於三毒中自論難易無明癡也。以迷虛相起妄執實。今旣知虛不復執實。是故迷妄二皆易除。其有貪嗔而難除故。𨿽不迷境執實愛惡之心尙存。是故但云漸已微薄。𨿽曰微薄終須斷。又無明妄相屬見。貪嗔屬思。亦可橫論除見思時根本貪嗔漸已微薄。𨿽有罪垢不爲業系者。祇一昔債理設受苦痛。解苦無苦者。子縛𨿽已果縛猶在。苦受苦痛皆卽空也。問。旣是大乘何云抵債。答。今順入空法理如此。苦就出假何抵之有。亦可旣云在苦無苦。亦顯在業非業。是以得云不爲業系。二復依下得益。二次明下依他性除障得益。二初明下釋二。初觀三。初標。二此觀下釋。三此是下結釋又二。初除障二。初標同異。二此云下正釋二。初約法體辧同。二但彼下約破立辧異。二以是下得益二。初結前生後。二別者下釋得益二。初堪入止。二又復下成三昧。文雲幻化等者。幻事諭法。或云夢像辧水目等。於一切相能亡實執。卽得如是一切三昧。

二所言下止四。初標。二謂依下釋相二。初除障。果時迷理者。對論獨頭子時迷理。及虛相者。對前見思迷事實相。又復無明住地漸薄者。前破見思則根本相應貪嗔漸薄。今破根本則獨頭微細無明漸薄。由依佗性卽是初住至於等覺所破相應之無明也。若其獨頭破在妙覺屬眞實性。今文住地但指獨頭。不同前文通指根本。二又得下得益。依佗止觀辧得益者。不獨望修進行。亦獨約自成三昧。三料揀。初問。次答。云觀中分得等者。位在相似非眞出假故云分得。位在住上屬眞建立故云成就。又復等者。觀未證中但知於假。今證中理而知於假。四此明下結三。初眞實性除障得益二。初標。二初明下釋二。初觀四。初標。二此觀釋二。初除二。初標同異。二此云下釋相二。初約法體辧同。二然彼下約破立辧異。二是故下得益二。初結前生後。二別義下釋得益。三料揀。今問惟心與惟是一心。爲事爲理。答。事則俱事理則俱理。何者。就法言之。以一切法卽惟妄心。妄心屬事所以惟事。功歸言之。如何諸法皆惟心是理。問其。如不別何分二義。答。但約起入故成義殊。又復須知。若立言云當知一一切法惟是一心作。必應指於惟是一心爲起相證。若云能知諸法皆惟心體。應指惟心爲入實證。然今文明有起入二證。故知證用是證相。證體是證性。是以如來性相俱證從名曰俱。法體無二。波水之諭於此宜陳。問。起相滅相可以情法分二相不。答。二相不別。祇一非有而有有卽非有。兩處非有旣同。二處有字豈別。必不可云非有而有乃是法有。有卽非有乃是情有。能了圓宗破顯難思。必於今文心境無礙。何者。爲順入體故云滅相。相實不滅。爲順起用故雲起相。相實不起。若謂圓宗情滅已不復有者。豈得爲妙。二所言下止三。初標。二謂依下釋。三此明下結釋又二。初除障。知彼一心之體不可分別者。一不可以空中分別。是一性故。二不可能所分別。淨心之外別無法故。

三不可以迷悟分別。眾生諸佛同心體故。於後二義亦須不可以一分別。由非一故。眞或不然。何云寂靜。若離分別有不分別。亦非寂靜。念動息滅者。念卽子時獨頭無明。動卽子時根本之業。不言虛相者。由在依他性止中已滅。能滅無明住地者。結上念。滅及妄想者。結上動。滅習气者。結通惑業家習。

二大覺下得益。大覺等者。三覺圓明故稱大覺。法法是覺故稱現前。十力究成故具足佛力。

二料揀有三。初重二。初問。二答。意在解用漸漸燻除。今問。若謂此論旨在圓者。於今除惑其疑可三。一但論除不說不除。二但論離不說於卽。三但論漸不說於頓。答。須知圓除無非約卽。但就性惑說義不同。卽惑是性從性說義故云不除。如荊溪云。本觀理是。不觀染除。染體自虛本虛名滅。故妙體滅不立除名。然此文意非謂離染直觀心性。亦乃非謂不除於染。良由了染卽性。從性說義故云理是不立除名。或了惑卽性。從惑說義正如今文論於燻除。然今文意非謂離性而除於惑。祇由了惑卽性從惑說義故但云除惑。了惑卽性復從惑從性而說義者。則雲約卽論除融冰是水。約卽從性論除從惑。其謂漸頓義亦斯類。理性常頓。情惑常漸。了惑卽性從性爲言故云頓除。了惑卽性從惑爲言故云漸除。然情惑卽性。漸除之處卽頓除性。隨情事頓除之處不妨漸除。據其性非頓非漸亦乃非除。不如此了者方是圓宗。法界全體一色一念無不具足此全體也。今於一念如是除惑。若除惑若除不除。若卽若離若頓若漸。義無不可。問。何知理頓情漸。答。佛頂經云。理卽頓悟乘悟並銷。事非頓除同次第。畫。

答文爲二。初總答。二所以下示相四。初示不得敵對相除。由歒對者先須二法並存然後除一存一。余旣解時無惑惑時無解。豈名敵對。二如是下釋伏疑。由聞二法前後不俱不名敵對。故潛疑云未必二法共在一時名爲敵對。但以解起惑除名爲敵對。今釋此凝。解起惑除故當然也。但不得云解起惑除名爲敵對。夫敵對者必解起後更無於惑方成敵對。若解起後有惑者何名解起敵對解惑。今旣解起。惑種未滅。故知乃非敵對。非敵對相除。文云如是𨿽由至惑用不起者。斯是顯可疑者之辭。然其本識至還起用者。正釋其疑。三如是下正示燻除三。初法。文云解用漸漸燻心者。稱理之解常頓。從行之解自殊。若克諦法體。理性則頓情事則漸。其解從行漸者。祇由行從情漸。行若從理則曰頓行。問。今以解除情。何云以解從情名而漸耶。答。解若稱理其解卽頓。但由情隔故解淺深。指此名爲以解從情。二如似下諭。三惑種下合。四非如下辧異權小。祇由小乘不談本識故無燻除。豈同不知便非其理。有本云亦迷燻除迷應爲還。

第二重。初問。爲見淨心者。見卽解也。答三。初法。意云別無所由。由解淨心爲燻。淨心則爲解。由惑淨心爲燻。淨心則爲惑。故云解惑之用皆依一心。並云卽自燻心更無所由。此則淨心之外無別有法。𨿽悟假師教。卽心迷由外緣。外緣卽心。卽是自燻自悟。自燻自迷。二如何下諭。此諭不全。波動因風不但是水。若取因風則別有由。今若以諭順法。應須了風卽水。由波動處卽是風故。波旣不離於水。故風亦不離水也。淸風如師教之緣動於淨波。毒風如無明之緣動於濁波。三解惑下合。法理易曉但總合爾。

第三重。問者由佛隨機。或談有位或說無位。故得今約有無爲問。及下答文乃從有位。須善其旨。何者。談無位者可非有位。說有位者不離無位。如世坐位必依於地。地無彼此位自先後。從地爲言可云無位。從位爲言不可無地。若得此旨。一位一切位。一切位一位。一位非一非一切。而一而一切。理無不通。又應四句分別位地。一地非位。二位非地。此二句者地是平等一理。復是漸次修證。修依理立。修不分而分。地位殊爾。三地卽是位。如十地也。四理卽是地。如法位也。荊溪乃云。位可一如。應知此位卽經一地二。答云不定者。一有無不定。今就有位一相而言。二橫豎不定。今且就豎一相而言。由下論位凡有四番。前二約豎後二約橫。於前豎義初豎者。分別中止旣言十解屬別住行。依他中止未入中道。但在似證屬別回向。此之二位卽是圓信眞實性止說。旣云佛滿。其未滿者卽別地上同圓住上終至等覺。第二豎義者。依他修止已入中實故屬地上同圓住上。是故分別卽屬地前同圓住前。由圓住前豎屬空假。此空假者或以七信爲空。八至十爲假。或通以十信爲空。或通以十信爲假。不談空空。不談假融。皆通十還成豎義。復望登住爲中故亦豎。大師云。界內習气至八九十信盡者。斯乃通以十信爲空。其實性旣破子時無明妄想。故惟妙覺。後二橫論者。初約十信似證爲橫。次約名觀解行論橫。此二橫義文談五卽。若非理性。三止一時五無由橫。是故六位位具三。

二又復下總明。離凡夫等者。約人爲言。凡夫聲聞俱爲所離。菩薩能離。況菩薩人通於四教。今文在圓。

大章第五止觀作用。從前生起離在果後。約文求意實被初心。又作用之言。止寂觀照亦可俱通名爲作用。今文意別。正取化他爲作用也。釋文爲三。初標章。二謂止下隨釋。三此明下結釋又二。初長行三。初別示二。初止體證淨心者。就佛自辧。與諸眾生者。約生對說。理融無二之性者。若從性用染淨不同。今從體故云無二。圓同一相之身者。以一爲相故名一相。一非算數。相非色心。卽法身也。況法身處二身常在。是故三身一相而圓。今文在體同名法身。三身一相。離佛果顯生因。故佛果身與生理等。𨿽非色心卽色心。卽色心是三寶。無三者。體證淨心旣融無二。故三寶無二寶。由證淨心見一體故。二諦不二者。與諸眾生旣圓同一相故。二諦不二故。指生死卽涅盤故。怕兮者。總嘆無二一相之徳。凝湛者。如理融無二。淵渟者。若一相圓同。恬然者。總無三不二之徳。澄明者。如混爾無三。內寂者。如莽然不二。澄靜之處自然發明。文意在澄。內明之處自然恬寂。文意在寂。用無用相者。染淨三皆是性用。動無動相者。眾生俗事卽是眞常。本來平等者。示其本來一性法體。心性法爾者。示其法體不可思議。此則甚深法性之體者。以徳嘆體。當知體徳不獨甚深亦乃無量。以由一性豎窮橫徧。當處絕侍。二謂觀下觀。敍述經論示起用相。由證性故得難思用。今所記者直記義理。凡前後經論並事相等不復委引。

二又止下通辧。文有三對各成四句。初約生死涅盤住與不住不入與不互成四句。次約寂用卽離以成四句。三約生死涅盤單復以成四句。又初二句約卽。第三句約己。第四句約照。

三料揀。初問。二答二。初總答。別在依佗者。以依他性非有而有。有卽是假。又分別性旣然證空。證空之後卽當假也。卽橫論豎故作此對。以余性助者。二性皆有觀行故也。二此義下別釋二。初依依佗。由依他性體是虛相。非有而有。故能成立緣起化用。二然復下。以余性助二。初明余性助。具說三性者。能助所助共而辧也。又以三性止觀皆在化用者。於化用中明甚止寂故俱屬用。今文應以分別爲空。依佗爲假。眞實爲中。圭峯亦以中論三觀對此三性。問。前眞實性乃以自他體同爲止。今何爲觀。答。此義幽隱難以會通。苦得前此義易了。前體同者卽是一性故名爲止。今體同者乃是中道故獨屬觀。何者。由前淨中依佗性觀以該中道寂光法身。依佗修止乃止中道寂光法身。故至實觀惟觀一性。及修止時乃止自他一性之殊令了體同。今依他觀乃是於假。故依佗止止虛相假乃見中道。故至實觀乃了自他中道體同。修止自佗。中道亦泯。見平等性。故云本來常住大般涅盤。

二又若下發願助三。初始行二。初標示。二何故下釋相。應知南嶽所明止觀不出十乘。今文云先須髮願者。豈非發菩提心。得修止觀者。豈非巧安止觀。除障得益者。豈非破法徧。亦有位次者。豈非知次位。知流轉卽生死不轉是涅盤者。豈非識通塞。兼以余性助成者。豈非對治助開。旣助化他自行。比除眞性上橫執之眞者。豈非離法愛。捨世諦者。豈非能安忍。旣有其外內術可知。用無塵智者。豈非調道品。旣有其慧戒定必存。但此窮染之處微妙難知者。豈非不思議境。文𨿽前後意實貫通。名𨿽不窮趣實無別。義𨿽不等自實可同。又復今且取一二句顯者。示知無其源流應徧一部。覽入當念方名大車。但以智者分別廣說。故於正修別示其相名義顯著。然其道理亦徧十章。又復智者通示十乘𨿽皆正觀。若別說者。故前七乘而爲行。此如記辧。又復須知。自就前七依於妙境發菩提心。依菩提心修於止觀。惟此三乘是行正相。況破徧者卽是止觀所破昏散。修止觀時豈存昏散。破徧旣爾。通塞等義自可比知。是故今文惟明願行必依境故具三乘。此且一期生起而說。若論入道必須徧達一部文義卽心而明。然後於境於願乃至離愛隨一處入皆具十乘。是故不須大車之譬。自利利人法不出此。今先修止後起觀者。自行成己然後化物。前文先觀後修止者從事入理。是以前觀亦可但爲起用方便。隨念卽通者。有卽非有不爲礙。所以卽通。隨念卽成者。非有卽有不爲非滯。所以卽成。卽通卽成者。皆妙性之功也。二若久下久行。前始行者位在名觀。今久行者位在相似。故云發意欲作隨念卽成欲作。次言比前名觀。須前入止然後起觀方隨念成。今相似位欲作卽成故深於前。比後眞證任運而成。旣云欲作未逃作意故淺於後。又所成相淺深不同。相似成者以一妙音滿三千界。名字觀行所成豈然。三諸佛下眞證四。初法。對前作意初住已上皆在佛收。住前但得名爲菩薩。又復若以分極而分作不作意。則等覺已還皆名作意。惟佛非作。今文亦可通作此說。二譬如下諭。三如來下合。卽體爲用。從體論功。故云不作。四此蓋下結。三僧祇者。通大通小。無執三祇一向在小。云淳熟者。永絕無明相雜故淳。常與妙理相應故熟。更無異法者。燻熟故爾。此外無法。又復意顯初心之解與果地解無二無別。初心本熟。用爲事礙爲生爲凡。若淳熟者卽是此解而名爲佛。

二偈頌總有十一行一句大分爲二。初三行明心體。二八行一句明心用。初心體中𨿽云作二辧。具種種。皆能具性望於燻起。故咸屬體。文又二。初二行單約法示。二一行帶諭示法。初文者。初半行總示。次半行明人卽心體。第三半行明法卽心體。最後半行通結入法皆無二相。然此文意該三無差。由約一心對於生佛人之與法。故於人法各以二結。二無二相卽是心故三無差。帶諭示法中云具種種者。旣具生佛卽該十界界十如及三世間。是故一心具三千性。對後燻起。故此三千俱體。斯亦可云不解天臺如何消偈。二心用中示如藏及違順性。意在明於所起之用。文爲四。初三行一句約法。次二行約諭。三一行總合。四二行結勸。初法又二。初二行一句明染。次一行明淨。二諭亦二。初一行諭染。次一行諭淨。然今文中以金隨匠成蛇佛像。蛇形金匠如無明緣。佛像金匠如師教緣。此則眞如隨染淨緣成生成佛。然此諭文意惟在圓不可通別。由別教中不該卽故。故別望圓無隨緣理。就別自說義亦有之。圓隨緣者乃同體隨。全金爲像像不離金。更無異物爲其像相。故其像相相全是金。此金隨緣乃名同體。別教道乃無此義。故非隨緣。若自金畫像丹靑九金無所依處入無丹靑像無有相入隨就別。以義說者。如匠依金。外用丹靑。就於匠﹝書﹣曰﹢皿﹞成其像。此亦名爲眞如隨緣。但此隨緣是異體隨。故不可卽。以不卽故。故荊溪云。變義惟二。卽具惟圓。所謂變者。金體或爲丹靑所變。金體或爲形相所變。故通於二。所謂卽者形相卽。丹靑非金故卽惟圓。復云具者。良由於金能具像性。故可卽金作於像形。別教不知金具像性。謂金不可卽作於像。但可依之丹靑爲像。由不知具所以不卽。問。別教隨緣旣非卽義。藏師有起信論疏。其云不變卽隨緣者。以今收會爲屬何教。答。進不成圓。退不成別。以不談具而卽。故不具非圓。卽故非別。問。或云別教亦有卽義。但是體卽其相不卽。圓教則乃相體俱卽。故彼卽義正是體卽。與今別同。答。義例之中宮路土諭。妙示之中冰水之諭。豈非乃是相離體卽。何云圓惟相體俱卽。或云別教相離體卽不同冰水。正如丹靑相離金體乃卽。然作此說者。但金卽金。豈是隨緣卽不變耶。或曰取能隨邊云隨緣卽。然作此說者乃非彼宗之所立之義。彼宗疏云。自性淸淨心。動作生滅不相捨離。故云和合。非謂別有生滅與眞和合。彼疏又云。生滅之心。心之生滅無二相故。而無二體不相捨離。旣云而無二體。豈是金上丹靑之相爲相離耶。故知彼宗會相歸心正如息波是水。而無波相爲相離體卽。但不談具故非今圓。若以彼宗因不談具以今奪之。𨿽有卽名而無卽義故屬別教。有何不可。而但不可直將卽義全同今別。問。別教隨緣若是異體。池水淸濁其諭如何。答。若取波水本是卽義。惟可諭圓。若諭別者。不取卽義但取水爲淸濁之本。故荊溪云。別人乃爲迷解之本。圓人卽知心是法界。圓取卽義。別取本義。於文明矣。例如幻夢八諭本是幻空屬摩訶衍。或時亦取證於三藏。但取鋪滅空義。不取當體幻有。問。前後皆云平等一性。若隨緣者應是此性。與彼何殊。答。今談一者乃是三千三諦卽一之一。故此之一卽是具足染淨之一。非不具一。故與彼殊。結勸中云。莫輕禦自身者。禦訓使也。當使自身而成佛道。自得作用也。亦勿賊於他者。化他作用也。此二作用由止觀故。

第二流通分者。廣說文立大章爲五。故此禮佛不顯其教意屬流通。然流通卽日用中流通大乘止觀法門。後了今文不獨流通。謂隨日用一部大體。四三昧中似隨自意。但由南嶽別名一卷曰隨自意。旣有彼別故今成通。例如十乘通四三昧。問。彼隨自意。山家諸文亦曾指用。今此止觀殊不涉言者。何者。冥用義旨但無顯言。問。旣無顯言恐非眞有。答。南嶽曾說無諍行門亦爲二卷並禪要等。山家諸文殊不涉言。旣不涉言亦非眞有耶。問。南嶽僧傳何不載之。答。智者說法成頗多。南嶽僧傳豈畫載耶。復恐今卽無諍行門﹝云云﹞。

釋文爲三。初禮佛。二飲食。三便利。爲善之最無出恭佛。資己之要無出飲食。穢物之極無出便利。而於此三示止觀者。是日用故。無有一法非止觀故。皆治惡故。皆得道故。

禮佛爲三。初凡禮下標。二所言下釋二。初止觀各論二。初觀二。初標。二當知下釋。三此觀下結釋又三。初生佛同異二。初體同。二但以下用異二。初身。二然一下心。由佛與生理體𨿽同事用有異。生不證體但爲業用不得自在。一身不能現無量身。一心不能徧知一切。佛證體故稱體爲用。其自在身爲無量身滿十方三世。必一切種智徧知無量法。

二是故下行者修供。若以體同何彼何此。祇由用異有沈升。沈故遂修供養。文爲二。初事。二理。以約事故能供所供未辧全性。以約理故皆全性現。然此二義今皆在圓。初心莫不了知。生佛能所一切諸法皆卽自心全具發現。但以理無種種行有殊塗。或就事而修。或從理而習。故有𨿽知佛身心普徧而未觀卽心而爲融知。或修供五塵而未現無非性起故名爲事。若也觀佛觀供皆卽心性故名爲理。此之事理亦同荊溪引用占察明於今家事理二觀。約事專照起心未現。此心卽是心性。從理惟達法性。於一切境皆觀卽如﹝云云﹞。初事又四。初法。猶如下諭。三行者下合。四如是下結徳。初法中若供法當作是念下。示修事觀。然供法中若供養時一句之文。乃用依報五塵之法。若禮拜下卽是正報三業修法。依正𨿽殊莫非皆是因緣生法。生法而爲供養。今文別以五塵名供養。禮拜等爲修法。結徳云勸見佛心者。如有慈悲受我供養禮。

二又若下理觀二。初想心作佛二。初示義。又若能想作一佛等者。今問。所想作者爲作自己佛。爲是作他佛。若是佗佛者。其如己心作。若是己佛者。其如供他佛。答。須曉各互具。則己佗自明。若論各具者。心卽作自佛。若論互具者。心乃作佗佛。𨿽己他佛殊。莫不皆心作。良由己心具故乃作可成。今文是互具。觀想於己心卽乃作他佛。亦見於己佛卽是於佗佛。旣然了他佛不離於己心。亦是於佗佛卽是於己佛。問。今文修觀義想心作佛時。於三性之中爲屬何性攝。答。卽就依他性具有三性義。故下文修止云。有卽非有。良由想此心而能作諸佛。心屬實中觀心。作佛虛想屬依他空觀。從虛當體屬分別假。亦可於虛相。若也見爲實屬分別假觀。又心屬空中。虛相卽假觀。心是眞實性。虛相該於二。問。前分別爲空以依他爲假。與今初對者其義何不同。答。前取分別性。己實則爲空。故依他爲假。今取分別性。照實則爲假。是故依他性虛相則爲空。文云亦是現前供養者。𨿽云供養。由未顯說。從心想作。乃下方雲從心出生。所以料在想心作佛。文云是心作佛是心是佛者。引經證今想心作佛。作卽緣起。是卽本具。心若不是作則不成。問。想心作佛。爲觀心耶爲觀佛耶。答。從迷定境則曰觀佛。從悟爲觀則曰觀心。祇一觀境受此二名。例荊溪云。迷謂內外。悟惟一心。又復須知。此且從於惟心以說。若惟色惟香惟味惟觸。則曰從悟觀色觀香味等。問。若觀心者當如何云。答。從迷定境則曰觀心。從悟爲觀亦曰觀心。問。二心何殊。答。前之心者乃是生佛。若依若正等於自己五根五塵。離比當念之名心也。後之心者卽是生佛。若依若正自己根塵。不離當念之名心也。若於此義能曉了者。不可但云若觀佛者。必須照心。亦應須云若觀心者必須照佛。若離佛觀。心豈是圓觀。故祖師以三千一念而爲圓觀。問。旣佛照心亦名觀心。必觀心照佛亦名觀佛。若爾則大師止觀常坐觀心是觀佛耶。答。今意不爾。今曰從悟觀心者。乃約若心若佛一如之處如名爲心。是以或觀佛或觀心皆曰觀心。若約一如之處如名爲佛。是亦可雲從悟觀佛。但爲順今凡下。於妄心中以示惟心。若示惟佛有何不可。復了心佛皆假名自生疑惑﹝云云﹞。

二料揀有二。初重。問意是前非後。意謂不合於無實中起假想故。然得旨者皆當。失旨者是非。今誠辧之。天然性體不當。事理宛然。故不妨他佛非我。我非他佛。佛能知我。我不知佛。故修供養。如有獻施於大眾中。非理宛然。故不妨無佛無己無供無事無想無念。以理卽事。故不妨卽己心是佛。卽己心想若因想故佛現前。問者昧此故有是非。問。心想作佛。的從正意爲眞爲妄。若爲眞者。經曰心有想卽癡。若爲妄者。今遭惟耶。答。一者約於所想之法以分眞妄。義有多途。若以世間善惡而分。心想惡事爲妄。心想善境爲眞。若以世出世而分。心想世間爲妄。心想出世爲眞。若自於出世。以巧掘而論。心想實有爲妄。心想幻有爲眞。若以偏空對中而論。心想偏空爲妄。心想中道爲眞。若以次第對圓融論。心想次第三諦爲妄。心想圓融三諦爲眞。若自就圓融中邊而論。心想二邊爲妄。心想中道爲眞。體用已照例此說之。經云心有想卽癡者。正約體用中邊。亦談亡照而說。乃以中道奪於假觀。從假當體乃斥云癡。若卽妙性想假何疑。談亡照者。如荊溪云。不食於有。不著於空。不求於中。無三想故。二者約於能想之心。情想則妄想則眞。然觀之爲言亦復不同。以理觀照此觀方眞。以情觀照此觀還妄。今且對情以觀爲眞。問。文何不云觀作一佛身等。而云想取。答。初心習觀且立想名。觀行未深仍順想故。況復此想順理而爲。故非妄想實是眞觀。又順理起想豈局初心。是教文菩薩爲別。荊溪亦云。等覺尙通名想。應知進不義不一端。從極爲言。惟佛一人三千相應方不想。若爾想還是妄。然想體𨿽妄。旣順理起。妄卽是眞。答三。初約佛世凡夫爲例。二又復下。超勝二乘曲見爲徳二。初出非曲見乃劣不曲見勝。然此勝劣義非一途。若惟從事人天之相爲劣。佛三十二相爲勝。復以三十二相爲芬。八萬四千爲勝。八萬四千爲劣。藏塵相好爲勝。是以就出世論。故藏惟劣通含勝劣。別圓是勝。藏惟曲見。別圓非曲。通則兩兼。若對卽理爲事而言。故但從事辧。三品之相皆名爲劣。以卽理故。三品之相方名爲勝。故云來至今經從劣辧勝卽三而一。良由卽前三教之劣爲圓一勝。故藏通別皆名爲劣。盡號曲見。惟圓非曲方乃名勝。今文曲見𨿽語二乘。以意求之必談三教。由此三教不談心性卽具緣起。然此四教南嶽深知。爲讓化緣在天臺故。遂隱其名不廣顯示。二我今下顯徳。不壞眞寂者。眞實性也。不壞緣起者。分別性也。此之緣起旣依眞寂依他性也。故此三觀皆在。依具修此三三。又若下引華嚴。並爲類二。初類見佛。然華嚴談別。今取證同。若存教道但約異體。相依緣起亦得名爲不定外來。二又復下類淨業。我今想心作佛之時。卽此想心是名淨業。能燻眞心因想成佛。卽是眞心從燻緣起。豈惟眞心觀佛義同。亦乃淨業燻心相類。

第二重。初問。意者旣以己心想作佛。無佗實佛耶。二答三。初總示。由一心體中𨿽然非自他。他自不相礙。自他復相卽。二何以下釋相二。初約一切生佛無不體同。二是故下。偏據一人以論心體二。初心體同一切。生佛旣一心體。是以趣舉一生爲言。卽是生作生生作佛。趣舉一佛爲言。卽是佛作佛佛作生。此則但由趣舉不同。其實生作生卽是佛作生。佛作佛卽是生作佛。故云由此義故一切諸佛惟是我心所作。如華嚴云。應知自心念念常有佛成正覺。二但由下。明燻異。心體𨿽同。以由燻異必假想佛而爲燻業方得見佛。文爲三。初總示。二以是下別示二。初因燻得見。二若無下。示不燻不見。三是故下總結前義爲二。初結諸佛。前𨿽但眾生因燻故得見佛。今乃示佛亦自燻力故得見生。大論云若諸佛現在前。諸佛可爾。今乃不見。云何可請。答佛𨿽必說而不待請。請者得福。何得不請。猶如大王𨿽多美膳。若有請者必得恩福。又眾生𨿽不面見諸佛。諸佛何嘗不見其心。聞其所請。假令諸佛不見不聞。請亦得福。何況聞見而無益耶。是故諸佛常見眾生。二若偏據下結眾生。三若不下斥結。以圓斥偏皆不識佛。

二又復下。想心作供二。初示。二想身心出現五陰二。初標。亦從定心出生者。初心必詫十大善地定之心數。卽見本性首楞嚴定。故能出生一切諸法。二以是下示。

二或復下想身十方親侍禮足身數等諸佛者。佛若無量身。我身亦無量。猶如大梵王者想所變身如此瑞妙。又諸佛興世皆有梵王請轉法故。二知身下。結不生妄想執。謂心外有者。以卽性故則事妄想。

三復知下。己他互益二。初以他益己。二以己下以己益。

二止門下修止三。初標。二當知下釋。三如是下釋。

三如是下結釋。中云有卽非有者。若指實有非有卽分別中止。若指虛有非有卽依他中止。惟是一心者。在依他屬止。於實性屬觀。亦不得取一心之相者。眞實中止。荊溪云。能禮所禮性空寂者。若以能禮所禮爲實有。實有性空同分別止。若以能禮所禮爲虛有。虛有性空同依佗止。故空寂言卽是空中屬眞實觀。感應者。若以實有爲感應同分別觀。若以虛有爲感應緣同依佗觀。故感應言卽是假觀。云道交。由此感應卽是三千妙假道交。眾生理具。諸佛果滿。因果𨿽殊三千道合。惟思議者。或別語感應屬前二性。或道結兩處屬眞實止。故空假中當處卽一。亦不得取一心之相。故𨿽思議。或眞以空寂爲空。感應爲假。惟思爲中。對今三性止觀禮佛者。前曾三性經對三觀。約彼會之義無不合。

二復不下。止觀雙行三。初標。二所謂下釋。三此是下結釋又二。初示。二是故下證。供養下是觀。諸佛下是止。說𨿽前後行在一時。

二飯食二。初總標。二所言下隨釋二。初觀三。初標二。初得下釋三。初反劣爲勝三。初示義。二是故下引證。三問下料揀。初又二。初先修供養。二作此下供已可食。初又二。初總示。由佗是勝田故標章居首。二卽當下別示三。初能供二。初心體能變。二作是下所變器食。二作此下所供。三當念下結能所。二又復下變一爲多二。初先修供養。二初能供。二作此下所供。二作此下供已可食。南嶽別有隨自意云。凡所得食。應云此食色香味。上供十方佛。中奉諸賢聖。下及六道品。等施無差別。隨感皆飽滿。令諸施主得無量波羅蜜。又云。念食色香如旃檀風。一時普燻十方世界。凡聖有感名得上味。六道聞香發菩提心。於食能生六波羅蜜及三昧。智者亦云。譬如燻藥。藥隨火熱入人身中。患除方復並觀食亦復如是。以食施時。食爲法界具一切法。凡諸事者法隨食入。乃至冥益或近或遠終破無明。應知豈惟施於前人有此之徳。己身戶虫何不然耶。三若爲下。變勝爲劣二。初示相。二何故下釋義。二止門。有標釋結三。皆在文易見。惟恐不行。然此止觀理深事諸。晨已現前。若能明記不忘乃獲無量功徳。

三利使便三。初標。二隨釋。三料揀。重問答。瓔珞云。神名天心。通名慧性。天心者天然之心也。慧性者通達無礙也。毗曇立云。障通無知。若去卽發慧性。地持力品云。神謂難測知。通謂無壅礙。若以神通與幻術辧。如釋論云。幻術事是虛法。法於艸木。誑惑人眼物實不變。神通不爾。實得變法使物實變。今於神通約圓菩薩對二乘辧。故二乘人依背捨勝處一切處等修十四變化。通從外來不全性用。若圓菩薩了中道眞眞。

大乘止觀法門宗圓記卷第五﹝終﹞

