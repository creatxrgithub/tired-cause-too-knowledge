續藏經法華龍女成佛權實義

宋源淸述

法華龍女成佛權實義

丹丘沙門源淸述

龍女成佛。本顯經力不可思議。古今章疏。判釋不同。或判權爲。或判實證。仍謂成道不合轉身。復以善財比較優劣。今家判釋。體用雙明。本證圓經。故非權示。但文句簡約。義理幽微。或尋繹浮疏。指陳猶豫。愚𨿽不敏。志在沈研。非輙敢評論。蓋諮稟有自。特援文義。聊以釋通。庶顯所宗。非誣先哲。義開四意。列之於左。

一列文科釋簡略意

二約義引文銷會意

三徵釋傍通疑滯意

四示判教相談化意

一列文科釋簡略意者

文句科此品經大分二。一明昔日達多通經。釋迦成道。二明今日文殊通經。龍女作佛。今就文殊通經利益之文。文有九段。其中六節文無解者。置之不列。列且就釋者。全引列之。故第五科贊佛偈爲龍女明圓釋疑。又分三。一深達等二句。科爲持經得解。二從微妙下二行。科爲成就二身。三從又聞下一行。科爲引佛爲證。通釋云。罪福者約七方便傳作。今偈深達罪福。入一實相。名爲深達。十方。卽十法界。同以實慧朗之。故言徧照。具三十二相者。深得法身之理。卽備相好。如大品。欲得一切法。當學般若。如得如意珠。次第七科獻珠成道段。爲龍女以一實除疑。又二。一獻珠科爲以一實除疑。釋云。圓珠。表其修得圓因。奉佛。是將因克果。佛受疾者。獲果速也。二成道文科爲現成明證。釋云。正示因圓果滿。胎經云。魔梵釋女皆不捨身。悉於現身得成佛故。偈云。法性如大海。不說有是非。凡夫賢聖人。平等無髙下。惟在心垢滅。取證如反掌。次第八從爾時娑婆下。科爲時眾見聞得益。釋云。南方緣熟。宜以八相成道。此土緣薄。只以龍女教化。此是權巧之力。得一身一切身。普現色身三昧也。已上列文科釋竟﹝文句只爾。記釋亦略。至下隨釋引之﹞。

二約義引文銷會意者

自分二。一牒文銷會。二結成體宗用。顯經力妙。

初牒文銷會者。如初總科贊佛偈爲明圓釋疑者。卽釋智積執別之疑也。復細科爲持經得解等者。文從能贊科釋也。正申龍女聞經得解。方能說玆妙偈以贊於佛。用斷智積執權之疑。所以大師不從所贊科釋者。爲顯能贊之解故也。如經品初。如來只自述云。由昔仙所。聞法華經。受持修習。今致相好。如來旣爾。龍女亦然。是故記主於此品初指云。如下龍女嘆佛偈中。自非深達。安能具相。故知大師從能贊也。科釋經有明文。若從所贊科釋。則失斯旨。若了能贊所贊之意何疑。今且從能贊所贊二義銷會。先就能贊鎖會者。如科初二句爲持經得解。解卽報智也。釋云。今偈深達罪福入一實相等者。深達。豎徹也。徧照橫窮也。深達一念罪福之性。畢竟本空。徧照十界權實之法。皆眞實相。故普賢觀云。我心自空。罪福無主。安樂行雲。觀一切法空如實相。又如玄義歷法明經。一一塵塵無非法界。故總嘆云。手不執捲。常是讀經。口無言聲。徧誦眾典。佛不說法。恆聞梵音。心不思惟。普照法界。此卽頓解一乘之旨。圓持三諦之經也。次科微妙下兩行爲成就二身者。卽成就法應二身也。釋云。深得法身之理卽備相好者。此則達本冥眞。開佛知見。三身頓顯。三智圓明。理事齊彰。行位備顯。故名初發心住。如華嚴云。初發心時。便成正覺。淸淨妙法身。湛然應一切。卽斯義也。次又聞下一行科爲引佛爲證者。自明妙解。難斷彼疑。引佛爲證。必除其執。故云。又聞成菩提。惟佛當證知。請觀又聞之語。豈非文殊答智積云。剎那發心。能至菩提。是其所聞也。於是智積猶疑不信。故使龍女卽現贊佛。引佛爲證。用斷彼疑。故前文總科此偈爲明圓釋疑。良以此也。據上諸義。明知大師但從能贊以科釋耳。﹝記並無解﹞若就所贊釋者。卽方便品初釋嘆佛二智之意同也。今憑彼文。來銷此意如初深達二句。卽雙嘆佛之權實二智也。上云諸佛智慧甚深無量。今云深達。卽嘆佛實智甚深也。徧照。卽嘆佛權智無量也。罪福十方。卽上文十界十如權實之境。以佛二智。照斯二境。豎徹如理之底。橫窮法界之邊。故云深達徧照。亦是總嘆諸佛境智不可思議。上云。惟佛與佛。乃能究盡諸法實相。次微妙下四句。雙嘆法應二身也。法身湛寂。故嘆云微妙。上云。諸法從本來。常自寂滅相。應身普現。故嘆云具相。上云。我以相嚴身。光明照世間。次天人下四句。便嘆佛無上。爲一切之所歸仰。故云。一切眾生類。無不宗奉者。上云。無上兩足尊。大論云。眾生無上者佛是也。次又聞下一行。科釋同前。已上據文略釋。廣則五重玄義。只談斯旨。豈非大師上釋嘆佛境智已竟。洎乎此偈。𨿽是龍女嘆佛。所嘆之意旣同。故不於玆更釋。若爾。大師何不指耶。今謂所不指者。善令尋詮會宗。見簡知廣。只今引會。在理或當。何煩指耶。況玆一偈。今家處處明用。且示玄文一處。如說法妙。引證孤起部云。龍女稱嘆於佛成菩提事。如斯明指。所嘆之意。可但以義求。勿隨情轉。曲生去取。返迷所宗。次會第七科二段文。初科獻珠爲以一實除疑者。一實。卽一乘也。前陳妙解。以斷智積歷別之疑。今獻圓珠。表除身子滯藏之難。卽顯圓乘因果理事不二故也。釋如列文。又經云有一實珠者。據前文釋偈引大品云。欲得一切法。當學般若。如得如意珠。故知所獻必是如意。又淨名疏云。價直三千者。滿中積寶也。明如意體。具如止觀。次科成道之爲現成明證者卽示往南成佛。令眾信伏。故云現成明證。引胎經釋者。顯實證同也。何者。龍女在海。初聞妙經。圓解頓發。獲證無生。正與胎經魔梵釋女。卽於女身成佛義同。成佛者。卽得無生智也。偈云。惟在心垢滅。取證如反掌。驗云取證。知獲無生。記云。偈從實得說。卽證無生忍也。又玄文第五。釋圓初住無生忍位。引多文證。華嚴初發心時便成正覺。淨名一念坐道場。法華剎那成佛。瓔珞頓覺如來。皆以初住證無生智。故云成佛。而此文但引胎經釋者。驗龍女欲證義同。若論部意。胎經猶帶方便故也。次第八科利益段作權巧釋者。此明證無生已。從體起用。故云。此土緣薄。只以龍女教化。南方緣熟。宜以八相成道。此是權巧之力。得一身一切身。普現色身三昧也。驗知前科成道文。爲現成明證。但是此中權巧之力。前引胎經釋成佛文。卽是此中得一身等。故知由得三昧。方能示成。若不爾者。如何銷會教化等文。請觀權巧之言。自曉實証之處。記云。龍女已得無生。則約體用而證權巧。二結成體宗用顯經力妙者。偈云深達徧照。此顯實相之體髙廣也。若圓珠奉佛。此表一乘因果之宗不二也。若示女卽男成佛之相。此顯經力斷權疑生實信之妙用難思也。是以大師廣演十軸妙玄。只顯今經妙體宗用之三法。卽三身三徳。不縱不橫。三一不可思議。體卽法身。宗卽般若。用卽解脫。當知能示正覺於十方者。實由證玆體宗用之三徳也。此非智者靈鷲親聞。大蘇妙悟。孰達龍女顯玆三徳之妙。誠哉二釋。妙契圓宗。記云。權實二義。經力俱成。經云。若有聞一句。無一不成佛。略銷會竟。

三徵釋傍通疑滯意者

問。觀向引會。稍符妙宗。未審大師的據何文。知是實人在海已證無生。於此作權實釋耶。答。今推二釋。經有明文。且初作實釋者。豈非文殊論益事訖。復云於海惟說此經。智積仍問此經甚深微妙。頗有眾生勤加精進。修行此經。速得佛否。文殊答有娑竭龍女。能至菩提。今推問意有三。一直問頗有眾生。的問凡夫信力堅固者。以簡方便菩薩及二乘等。二問勤加精進。以簡聞不勤修者。三問速得佛不。以簡修不速證。故使文殊答亦具三。一云有娑竭羅女。此答實凡也。二云智慧利根。至了達諸法。此答能勤修也。三云剎那發心得不退轉。不退轉者。豈非入圓初住。證無生忍。名念不退。無生一證。卽能百界成佛。故云能至菩提。明知大師據斯問答。知是實人在海始證。又況海中益者。尙非心口所宣。豈惟龍女耶。當知但論圓機。聞經頓證。不從漸來。況是龍女彌堪顯妙耳。二作權巧釋者。如文殊答斯事竟。智積仍執釋迦歷別修道。經無量劫。今方成道。不信此女剎那成佛。於是龍女卽現說偈。示成明證。令眾見聞。咸使信伏。豈非權巧之力。又如胎經𨿽明魔女成佛。且不見云應機設教。乃是如來於彼經中說圓頓法。魔梵釋女獲聞自證而已。自證𨿽與此同。論化彼闕斯事。以玆並驗。其旨愈明。問。旣文殊答云不退卽是實證者。大師何不直說彼文作實證釋。便成道文作權化釋。以顯體用耶。答。於經不便。前妙徳𨿽答實證。智積猶疑特以現成用化。示證非謬。順經文故。須於此釋。仍寄利益。以顯權化。文理無傷。於義便耳。問。等是權巧。何不卽以女身便成正覺。仍變成男。莫如身子之難。女有五障。不得成佛否。答。卽龍女身。無生已證。爲顯經力。自在赴緣。示女卽男。相無定相。以表妙用權實難思。尙現九界之身。百界成道。豈止一身。須臾待變。等是能變。何不能卽。良由見變在機。非關於應。故大師云。此土緣薄。只以龍女教化。南方緣熟。宜以八相成道。且身子但執此身不速成佛。非疑變女爲男。胎經只論頓證無生。故云不捨女身成佛。若了大師權實二釋。無俟再三。若李長者云成道不合轉身者。此乃不見經文圓妙之意。亦不曉今家二釋文巧之旨。據彼解此往南成佛之文云。心得應眞。故稱無垢。正順本覺。故號爲南。又南爲明爲離。離中虛。依八卦表之。𨿽然理如是。有理卽有事。還須有國土。眾生所歸依處等﹝已上彼文﹞。今輒質問。若謂南爲正順。又以離明表成正覺者。如善財及龍女。應須皆云往南。用表正覺。設往余方。以何事爲表。今謂不然。豈有無機。徒設往南以爲所表。彼𨿽判爲實證。仍迷實証之源。致將妙用之文。以爲實証之釋。豈不體用俱失。所表成虛。又復尋其十番褒貶之文。全失一乘開權顯實之旨。若得今家妙玄之始末。方了法華本迹之髙深。非尙所宗。故有虛指。問。如彼論主。時謂文殊。觀彼行狀。頗多神異。豈應謬判抑挫妙經。說爾凡流。合仰信而已。何得輒誣聖智。詎可及乎。答。聖𨿽叵測。言在可尋。今所評論。特非臆說。本宗明判。理盡教源。譬依日光。無所不辧。況玆妙部。釋者頗多。或聖或凡。不當非一。豈無甄別。一槪雷同。理當卽依。義乖須去。豈以情黨。輒述是非。問。智積髙位大士。身子已聞法說。開佛知見。何故於此仍執藏別爲疑耶。答。此並善權。爲破有此執者未得妙益。此蓋諸聖共就一段機緣耳。問。據前之所會。文義合然。如記主何不委明。答。記非不釋。引會如前。但文簡難曉。余則一家之義。當時承習有從。旣無異途。故不委辧。及彼他宗異釋。世咸奇之。只知龍女成佛之文。寧辧體用權實之旨。其或濫讀斯宗。不窮始末文旨。輒述是非。湣斯等故。事不獲已。故委論耳。問。大師旣作二釋。何不許他判爲權實耶。答。今家判釋。但約始證體用之權實不二。非同他判謂是十地等人權示成爾。若如彼判。證經之妙安在。是則修羅度海。不足爲奇。問。旣往無垢世界成八相佛。有何別號。答。本證經力。直往南成。非佛授記劫國等事。故不出號。世界是所往。經家須指之。問。爲始此身聞經獲證。爲昔曾下種耶。答。設曾下種。證經之力何傷。況種熟脫之言。本在今經方說。具如玄文廣明。豈有底滯頑嚚。卽聞解經贊。宿植善本。其言有在。問。如獻珠。髻珠。衣珠。此三同異云何。答。皆諭一乘。則無有異。而表諭迷悟因果從緣則異。如獻珠是現事。用表一乘圓因克果速故。頂珠是佛舉諭。一乘果人所護持方說故。衣珠是下根陳諭。領昔曾聞一乘圓種在懷迷不覺故。故知三珠俱顯了因正性。𨿽在迷悟。如如性常。余廣如文。略徵釋竟。

四示判教相談化意者

此章文博義深。莫俟別錄。上來諸義。並據文意略以銷會。在乎管窺一班。寧全首尾。螺挹大海。豈測淺深。俾願一句染神。咸資彼岸耳。

時大宋大平興國二年十月日錄

法華龍女成佛權實義﹝終﹞

