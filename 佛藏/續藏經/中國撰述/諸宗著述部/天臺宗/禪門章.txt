續藏經禪門章

隋智顗說

禪門章

隋天臺智者大師說

祖習觀行。凡有三通明禪。一則次第。二非次第。三赴緣不定或次不次。若次者。初從安般數息。欲界未到。四禪。四無量。四空。六妙門。十六特勝。通明九想。十想。八念。八背捨。勝處一切處變化。六通。九定。奮迅。超越等行行諸禪。次從五停心。四諦。十六行。生諸品道無漏根十智等行慧諸禪。乃至於佛三十四心樹下跏趺斷惑成聖。齊方便教中爲鈍根弟子。漸次明禪從淺至深。一一分別不相混濫。不可以念處之名安無學之後。不得將四空在數息之前。便乖經論不成次第。故次依案綸緒而辧名相。故言次第禪也。非次第者。卽是利根頓悟大乘之人。如華嚴可集八禪之眾。明九種大禪自性。一切門善人。一切行除惱。他世樂淸淨等禪。直觀諸法實相。離名絕相。亡去心法。四句撿洗。體達虛妄。始自菩薩藏聞思前行。終於大菩提果。𨿽有九禪之差。悉是約理研心。無復事中階梯。如前之次。故名非次也。已現止觀﹝云云﹞無方赴機明禪者。卽是非次第非不次第也。自有一種機緣亦非方便漸次之根。亦非頓悟之性。不可定作次第之說。亦不可定作非次第說。則應以無方不定赴此機緣。此緣不定不可一準。故言非次第非不次第也。此三直與常途所明頓漸。偏方。不定。名字乃同。而對當無方之意與常異也。若以此三意對諸教者。三藏教毗曇。成實所說者。卽是次第意也。華嚴。地論所明集八禪眾。明該六十億菩薩。得住無垢地。所辧四十二賢聖所修禪定之相。此卽非次第意也。若如諸大乘經中有無方不定者。卽如三論正意也。欲學問人。多以智慧推撿作三教名說。今約心入道作三禪。名說兩意載在余文。今正明次第禪門淺深之相。故言次第法門也。故大品云。次第行學道。卽此義也。問。應說波若。何故說此次第禪門耶。答。爲顯波若故。如波若明眞空。爲顯波若故。亦明其餘次第諸法空。何故爾。今若不徧淺深次第之門。後修般若。般若空未發。其餘空預前證。謬謂爲是。今明次第分別異相爲顯般若也。又所以爾者。爲旣辧諸法故。若修無漏時。有漏不求而自發。預不先知。謂言非法。謂乖波若。則生棄想。若一向取。復混魔事。若丕取。復乖波若。故須分別。又赴物機緣故。若有大機。但聞波若卽會深理。若無大機必憑屋入理。故說次第也。又眾生憙樂不同故。以欲拘牽後令入佛道。復次說次第者。爲知波若生處故。若修般若時。會須一法門爲方便。爲生般若處。隨得一法調心則堪修習般若。般若得生也。所以明次第者。若直修空於五度。成外道空。食鹽太過。若但五度。五度無用。成凡夫法。今正道修空明般若。以五度調心。方入般若。又說此次第者。嚴飾般若故。復次說次第者。爲益般若故。如薪多火猛。般若無名法。破諸法故名般若。若不識諸法。則無所破。成般若少。若意識廣破。如火益薪也。又說次第者。爲明助道故。如得初禪。已離五蓋。乃至非想。離粗惑。斷得般若。斷十細煩惱則易。如羅漢先除三界惑。後得般若斷習入大乘。又直般若斷惑漧燥故。得助道資成爲易。又說次第者。爲學無所畏故。直學波若是自行。化他則闕。學次第則隨問能答。眾生信伏。後示眞道。又說次第者。菩薩欲度眾生。眾生機病無量。須徧學諸法。知病識藥故。又說次第者。爲通諸經論故。若有事相不通。理亦成壅。復次所以明次第門者。爲明中道故。若直明空。非是正觀中道。中道者。智者見空及與不空。尙不住空豈住不空。不住二邊雙照二邊。方是正道。又說次第者。還反質問者。爲當離次第說非次第。爲卽次第說耶。若離次而說非次。亦應離色別說於空。若色卽是空空不離色。今卽次第是非次第。非是離次第而條然有非次第。說非次第不可得故。故經云。修色無常已不可得故。乃至識亦如是。修次第不可得。卽是非次第也。

釋十科意者。初五是解心希向。欲求定意。未是修行之法。後五是自解而起行。內外方便方正是進。行若無解不得立行。解是行本。故請觀音云。大智本行。又云。非智不禪。智卽是解。禪卽是行。若是事中散心布施等行。力用微少。若制心禪寂。發得六通。能雨大千世界珍寶。徧十方界。已施眾生。當知修禪是大道行也。生起十意次第如文中﹝云云﹞。第五得心法者。若是學義者名爲境智。今禪門注名名爲心法。第六方便一重者。方便名善巧。於內外方便將進得所。巧用四悉檀調心。然後能發諸禪定。故言方便。向下自廣明之。十重明義止齊第六。第七明修證。修名習行。證名發得。此一科大有所開。具若修證方法。始論阿鼻地獄。上至四念處。又從四念處對阿羅漢行行慧行等。又從菩薩藏聞思前行自性禪。及諸地修證等。種種不同。修相各各異。證相各各異。一一精細。使因果分明始終可見。義廣今不復論。問。阿鼻是惡趣。云何辧修。答。通稱爲修。眞僞多種。行者爲破三寶故而悟禪。此則是修阿鼻禪。問。禪是棄惡。其旣惡心。那忽得禪。舊解云。此人遮重根利。𨿽發心時惡。若攝心入禪。根利故故能發禪。今解不爾。禪有多種。九十六種道隨與相應卽得邪禪鬼定。此案是邪見之通。得與其修相應﹝云云﹞。如調達修禪。卽是阿鼻禪也。歷根本。特勝。通明。行行。慧行等。修相各各不同。邪正亦異。乃至菩薩藏諸地。修證各有相貌。具有釋當有十卷文﹝云云﹞。第八顯示果報者。果報與修證若爲異。修是修習名因。證是克獲名果。此果是習果得報之時。名爲報果。從阿鼻去乃至於佛。皆須一一顯示果報。若是二乘。明但有習果無有報果。灰身滅智無受生處故。若大乘所明。此人受法性身亦有報果。若是明菩薩者。三賢十聖住果報。何容不得辧果報。佛亦得言報。涅盤云。願得無上報。又云。因滅是色獲得常色。亦得明報也。辧此亦有數卷。第九從禪起教。此有亦行因得果。自行具足復須化他。昔久住生死徧學諸禪。若次若非次皆悉究了。知病識藥。隨其所宜而爲設教。若設人天教。多從通明禪中起。何以故。此禪深觀五藏。卽能了達五行。上當五星。下當五嶽。陰陽八卦五常天文地理醫方笇計軍兵技術歷數禮樂。皆依五行八卦。如此諸事悉在通明禪中而得明了。故知起人天乘從此禪出也。若修禪時尸羅不淸淨。三昧不現前。要須持戒乃得諸禪。發禪之時又發得定共戒。約此而起戒藏。又四禪卽是定。約此起定藏。修禪時觀四念處。修生法二空。觀慧成就方能見理。發得無漏。故約此起慧藏。觀空有二種。一拆空。二體空。約折空起三藏教之慧藏。約體空起通教之慧藏。禪中者觀諸法𨿽空。一心具萬行。假名分別。約此起於名相。卽別教也。若禪中能觀中道性空眞理。卽約此起圓頓之教。又法性卽是佛性。約此而起涅盤之教。大經涅盤者。名深禪定窟也。禪觀於法性。法性能運出二種生死。若觀實相理。卽是性淨我。若觀智圓明。卽圓淨我。若觀方便。權巧卽方便權巧。卽方便乘。約此起教。卽法華會三歸一無上之大乘也。又修禪時觀法性空故。卽是一切智。觀假名道故。卽道種智。觀空假不二。卽中道一切種智。約此起教。卽是般若也。又禪中觀法。或可依次第觀。或時依不次第觀。若化他時。約此赴緣無方縱任。卽是方等維摩之屬。何以故。淨名彈斥俗道無方轉變。不惟一種故。又方等中。或大小相並並對而說。更相形斥。卽是此意也。故知諸教皆約禪而起。故云諸佛轉法轉輪入涅盤皆在四禪中。約禪起教。何教不攝。如是等約作徧起諸教相。此自可知。凡有兩卷明此義﹝云云﹞。第十結會旨歸者。上九意明禪。自凡至聖。論次甚多。束其旨趣但是一心。故釋論云。一切諸法中。但有名與色。若欲如實觀。但當觀名色也。色從心生。但觀心性名爲上定。故知研心。心收萬法。如得珠玉。眾寶皆獲。如牽衣一角。諸處皆動。故條流萬緒歸海而會。禪相不一。篤論但心。觀此心性卽實相理。是故歸宗結要惟在於此也。如是十科。前五重分別。眾緣家所尙。明顯同異故。第六七二科是降心家急要。卽自行用。不受學者。不可爲說也。此如戒心不可妄授。下去修證非初學所得。說之無妨。如律家五名小戒得聽﹝云云﹞。

釋第一大段。明大意中簡非者。凡有十種。備如止觀中說。今略明一兩如者。如爲求安樂故修禪。此屬六欲天心。作意防持。離惡修善。希於安樂。名屬人道心。是故受報假緣方得。若任運心成。不須防護。何以故。得禪味故。任運怡悅。或三五日入禪不起。設起出觀。任運有樂。若發心求此名爲天心。後受天報自然而至。不勞運役。故此心名爲天心也。取譬如乾牛皮。𨿽彊捲舒不隨處分。諭如作意。如牛腦皮。牽觸軟善。諭如入禪。𨿽復出定猶有滋味。所修戒施不同散心﹝云云﹞。又直求勢力是魔心。如魔著於果報。見人出境卽來遮壞。如今時人旣有大力受果報故。有人違之卽能損他也。又樂諸見者是外道心。欲因禪發慧毀他顯己。如經中說梨耆彌因緣﹝云云﹞。所以禪靜能發邪正二慧。本時邪獲取理。今以靜心瑩之。邪慧卽發。便成邪見。本時心正。用定調之。便發正慧。正慧不須簡。邪心修禪是故須簡也。又若人俗有求樂欣勢樂見三心者。逐其彊弱以判其因。若𨿽求樂。樂勢力彊屬魔心。若但樂樂帶少淨心是梵民心。若樂樂又慈人及物卽梵王心。若樂諸見卽屬外道。此三心相添隨彊判因﹝云云﹞。

又直就外道心自判三種。一直修邪。二帶事兼人。三具上二。傍通名字發邪慧時。成三種外道。一一切智。二得神通。三韋陀總上二也。通名前三種天心亦是外道。樂勢力是神通。樂諸見是一切智。帶淨心兼人是韋陀。通別邪僻用心皆是不正也。是故非乘中。翻邪歸正。對破三外道悟因時。卽是三種念處。獲果卽是三種解脫。破邪顯正﹝云云﹞。但一往判十心爲因。何必全爾。如墮地獄自有多種。不止一途。今舉彊者以爲義端耳。乃至二乘入理亦多種法門。略舉數修以示其語。行其諸故決墮其中也。若次第簡非者。初止簡三途之非。不簡人天。若進明二乘者。但非九心。若大乘卽非二邊。十種俱非也。若作不次第簡非者。更於菩薩心中復分別。具在止觀。今約次第故。則十修簡非也。問。發此心卽成業。爲當證禪遂其所求方成業耶。答。小乘動七支成業。發心未是業。大乘明一念起惡。殃墜無間。不得遂與不遂。發卽是業也。問。此應有輕重。答。若止發心是不定業。若事成是定業。問。若修禪要壞欲界。或發初禪。禪定成方生上界。若起惡念念破三寶。其事未成那得墮地獄。答。爲惡若崩。故起惡卽成業。爲善若作。發禪方生。又地獄是同界。發心卽墮。色界是異界。須髮禪乃生。今簡十種僞心。不同成業不成業。此心卽名爲非。若不識者。相續不斷卽結業成牽生。故須棄捨。問。十非與法界而同異。答。十界則凡聖俱開。十心則開凡合聖。爲明縛脫二邊之非也。

第二顯是者是名爲正明修禪大意。卽是發菩提心。心有四種。一緣於正因緣生滅法發心。二者緣眞空理髮心。三緣俗諦假名發心。四緣中道法界發心。若是前來諸非。多是緣無因緣。邪因緣。自善因緣。自度因緣。非正因緣。無大慈悲。不能爲物故。非菩提心。菩薩見眾生起十種邪無等因緣。爲此而起大悲。良由眾生不識正因緣故而起九種邪惡。邪惡卽是集。集招苦果。菩薩爲欲拔此眾生苦習故。而起大悲。興兩誓願。眾生無邊誓願度是拔苦故起。煩惱無量誓願斷是拔集故發。又以眾生苦集故則無道滅出世因果。欲與其道滅故而起大慈。興兩誓願。法門無量誓願知是與道。無上佛道誓願成是與滅。是爲緣正因緣興起誓願發菩提心。發心旣正則行願不偏是名緣正因緣發心修禪也。

次緣眞淨空理髮心者。只是緣向來正因緣觀此卽空。眾生顚倒謂言不空。以不知空故而起十種邪僻之有。有卽是集。集故招苦。爲此而起大悲興兩誓願也。此之苦集卽體是空。故大品云。卽色是空。空卽是色。色空空色無二無別。是名爲中道。中論云。能說是因緣。善滅諸戲論。滅有二種。一善滅。二不善滅。不善滅卽是析法觀空。滅色故空。善滅卽是體達卽色是空。非色滅空。是爲善滅也。欲與眾生如此道滅而起大慈興兩誓願。旣識正因緣卽空故。發心行願皆緣於眞。是爲緣眞淨發菩提心也。

次緣俗諦發心者。假名差別有無量相。而眾生不識妄生分別起邪起惡。二乘但空心所不到以空爲證。菩薩於此而起大悲興於誓願﹝云云﹞。

又緣中道發菩提心者。此心亦名中道實理心。第一義空。庵摩羅識。佛性。如如。實際。實相。無住。無生等種種異名。如天帝釋多諸名字。而皆離縛脫世出世有漏無漏有爲無爲等種種二邊。故非生死非涅盤有爲無爲等。遮此二邊名爲中。卽虛亡寂絕無所依猗。待邊明中中不可得。絕名爲中。能如是者。通取無上正眞之理。目之爲道。此理非因非果。非初非後。非發非不發。非道非不道。淨若虛空而赴物逗緣。說於因果道心等。所以者何。眾生心性明智如日。故曰覆之暗如漆。以初發心卻除二邊之僻。顯出中道之理名之爲因。究竟此理名之爲果。通達此理名之爲道。故上普賢觀云。大乘因者諸法實相。大乘果者亦諸法實相。然此正觀之心。不可破壞不動不退。名爲實相。大論云。不動不退是心名薩埵。若不得此心入諸禪中。皆不名波羅蜜。若以此心入次第諸禪。皆名波羅蜜。入二乘凡夫等法。皆名摩訶衍。故大品云。次第心中云眾生。波若云何應修應行。佛言。心心諸數不行故名行波若。名生名修。此卽是無生無行無修之修行也。此心若發。任運與無緣慈悲俱生。爲眾生說此依猗法。令免二邊系縛之苦。名爲無緣大悲。與眾生實相不動之樂。名爲大慈。故思益云。一切眾生。無中計有。無我計我。凡三十二種。菩薩爲此而起大悲。又大經云。一切諸法中。悉有安樂性。當知實相之理任運與慈悲俱生也。何但具此慈悲。亦具一切。故云諸法𨿽空。一心具萬行。但眾生得樂之時。非是如來將樂授彼。彼自有之。如貧女金爲其耘掘。拔苦與樂其義亦然。又自得樂是自生。如來與是他生。四句破﹝云云﹞。無此四性而說自樂﹝云云﹞。又前三種發菩提心。今稱三種四諦。三波羅蜜。三因三果。三種誓願。而不名爲弘。今中道之心緣無作四諦。該括四弘而起誓願。得稱弘誓願也。問。何故非弘。以不稱理故。悉是緣眾生緣法而起慈悲耶。答。如女人謟曲故。故不稱爲弘誓也。若中道之慈。此慈稱理。不名爲謟。如大愛道經。女人而無謟也。實相之慈。慈卽如來。譬如慈石吸鐵。離石無吸。離吸無石。卽吸是石。如卽慈。是如來。故名弘誓也。又如中論云。若計諸法定性。性名定實。實有不可攺變。如是則無四淨四行賢聖道果三寶出世因果。亦無世間罪福一切世法也。若計諸法定空。墮斷滅中。亦無世間出世賢聖因果等法。但有虛妄顚倒流轉以自毀傷。若能作中道正觀。體達無性。深識苦集。能治之觀卽是道滅。是則三寶四諦八法寂然。皆無毀損。故云不壞假名而說諸法實相。是名緣中道發菩提心也。

料簡法門無盡誓願知者。門名能通。通卽是道。無上佛道誓願成。此云何異。答。法門橫辧。佛道豎論。問。涅盤亦名道。實相亦名道。實相大道佛從來故。般若亦名道。此三云何。答。若三徳而論。法身亦非。波若亦非。解脫亦非。並別一異皆非。三法具足名祕密藏。那可偏論。今若別論法身當體。從法身起行。行卽波若。波若名爲道。通至涅盤。今取豎所至處名涅盤。是無上道。度所得處卽是般若。名爲法門﹝云云﹞。問。中道實相非佛。天。人。修羅所作。云何言發。答。𨿽非諸作而隱名藏顯。名身能作。如上體達。待隱不發稱之爲發。問。爲因禪能發心。但希向論發心。答。俱有其義。若能希向名之爲解。解爲行本。因禪增進悉稱爲發。問。菩提心非常非斷。爲當別有一理爲當盡此常斷。而言非常非斷名爲中道。答。此約空有二門﹝云云﹞。問。何不取眞爲佛性耶。答。中道是究竟。眞俗是境界佛性耳。又約理爲言。一切諸法悉有安樂性。何簡眞中耶。答。約教見眞者。未見佛性也。問。悉有安樂性。艸木有耶。答。入理悟於平等法界者。無復人艸之殊。未悟謂其事別。如夢種種。悟已則無之。問。迷實相起苦集。解實相生道滅。道滅異苦集。苦集非道滅。苦習非實相。道滅亦非耶。答。只迷實相爲苦習。只解實相爲道滅。譬寒結水而爲冰。溫融冰爲水。道滅亦如是。更無別中道異於道滅。異於苦習也。出法性外無法故。故不離也。問。寒結水爲冰。冰諭苦習。寒諭於違。今融冰爲水。水諭道滅。溫諭中道。何得道滅之外無中道耶。答。不然。寒是習。冰是苦。溫是道。融是滅。豈得異溫融而別有水。水諭旣然。不得更求中道也。問。菩提心與願有異耶。答。心是正體。從體起用名爲願。問。論云。菩提心名大願。今四弘亦名願。是則體用不別。答。此用從體起。不得相離。體願用願故通稱願耳。問。若願能顯體。六度亦顯體。此今願耶。答。願顯體者四弘是。行顯體者六度是。顯義乃同。行願爲異。

釋第二正明修禪所爲者。前菩提心是目。今修行是足。目足修故能入淸涼池。從此去爲三。初從欲滿四願去是行行。二從我今住何法門去是依禪爲門。三從問曰何不徧行十度去是明禪攝一切法也。今初修行行發四願。以四譬譬四願。如文。

次明依禪爲門者。還是欲滿四願。如須入禪能令願滿也。從六通四辧去是明滿第一願。六通從禪定生卽是福徳莊嚴。四辧卽智慧莊嚴。先已神通伏髙心。欲說法令悟道。故大經云。先以定動。後以慧拔也。又發通有三種。通教通從背捨。勝處。願。智。頂等禪發。別教通從自性等禪發。此二俱從禪發也。問。五六云何異。答。通教爲語。斷正使名漏盡通。亦得稱六。但習气未盡故稱五。若別教者。已取斷無明。亦稱六。未是究竟但稱五。五六俱得稱也。從欲斷煩惱去是釋第二願。夫斷惑必由智慧。智慧非禪不開。大經云。無定者平地顚墜。手書異文。口宣異語。身涉異徑。故知心數亦須言定數。何說智慧耶。又如小乘無漏因七。依定斷見。依九地斷思。又大乘一依自性禪生似解。故名菩薩藏聞思前行。因是得入一切禪。一切禪有三種。現法住禪。卽是發眞見理。捨離味著及一切相。華嚴云。初地正使及習。一時俱盡無有餘者。此是斷通正集盡。又分斷別惑。分生眞智。如目諭﹝云云﹞。見理髮眞。名爲現法樂禪也。二者出生種性三摩跋提。卽是增長中道之定。福徳莊嚴也。三者利益眾生禪。菩薩住是禪。以義饒益。皆與同事。令離眾苦。但發一禪卽具三義。乃至淸淨禪。菩薩住此禪。得大菩提果。皆在禪中。故知禪能滿第二誓願也。從欲知法門去是釋第三誓願。欲知法門者有兩種正道助道行行。智慧𨿽是助道。且依禪發慧行。正道只是深觀事觀空。諸助道門能發智慧。亦是用禪。若數人只觀行行。無相眞空名正慧。𨿽復兩殊。要修禪獲。乃至小乘。佛樹下觀四諦三十四心。斷結成道。轉法輪。入涅盤。無漏火燒身。如皮囊盛砂利益物。無不悉在禪中。復次大乘爲語。禪最大如王。世間正助。出世正助。最上正助。皆攝在禪中。故瓔珞云。佛依淸淨禪。得大菩提果。又入王三昧說大品。入無量義說法華。又大涅盤。入深禪定窟。一切眾生悉滅盡相。令不復滅。卽大涅盤。何曾非禪。或時現入。或時不現入。而心常在定。不以二相現諸佛國無不定時。故知禪中具一切法門。通教俗諦法門爲事。眞諦法門爲理。別教眞俗皆事。中道爲理。如是等事理三昧悉在禪中攝。故知修禪能知一切法門。卽是爲滿第三誓願也。從欲具佛道去釋上第四誓願者。佛道卽是涅盤。料簡橫豎如前﹝云云﹞。涅盤有二。一分二具。小乘斷欲界惑生梵天。亦名解脫。亦是分滅義。故言梵天無欲界惑。若子縛斷名有餘涅盤。亦名分得。若捨果縛。名爲無餘涅盤。卽是小乘具足。如此之法豈非禪定之力方得圓備耶。若大乘分具者。二乘分具皆名有餘涅盤。何以故。深惑未斷故。若自性禪中住法樂禪。但見眞者。名有餘涅盤。若得三摩跋提定慧具足。名無餘涅盤。從此任運入薩婆若海。名無住涅盤。𨿽復無住。未是究竟。至淸淨時方是究竟。前三涅盤皆是有上。後一是無上。無上涅盤非禪不克。何況有上耶。當知修禪能滿第四誓願也。金剛三昧者。若小乘中明無礙道最後心方入金剛三昧。卽證第九解脫道。若通教明八地明金剛三昧。若案華嚴明十發趣。十長養。十金剛。金剛卽是十回向位。若圓教始從初心深行堅固猶若金剛。乃至後心亦稱金剛。如月明晦。如仁王云。釋迦牟尼入大寂定金剛三昧。當知大小次位無不入三昧而成佛道。禪滿四願。其意在此也。偈中云。智藏福田者。此是正助定慧之意。以此消第三誓願也。淸水洗塵。此證通教斷惑。金剛鎧。此證別教斷惑。此偈證第二誓願。𨿽未得涅盤去至摧結使山。證第四誓願。得六通度人者。是證第一誓願。囂塵去是證四誓願﹝云云﹞。

第三從問曰何不徧行十度去是明禪攝法盡。上文開般若出方便智二度。今以一切智名般若度。道種智名方便度。一切種智名智度。智度從中道第一義三昧出。方便度從俗諦三昧出。般若度從眞諦三昧出。上益於下。故智波羅蜜總此三法也。漚和俱捨羅此翻爲方便。泥滓﹝烏幾反﹞此翻爲願。婆羅此翻爲力。闍那此翻爲智﹝云云﹞。釋第二料釋名章。前簡凡夫著愛。外道著見。二乘無大悲方便。此通教簡共不共。後度無極就別教簡共不共﹝云云﹞。翻名以定對果。準例可作此翻。然釋論料簡云。四禪但名禪。不名波羅蜜。當知禪定是異名。不得以定翻禪。又諸師釋翻爲棄惡。此乃對果之名。定發故方能離惡。離惡是斷義。支林是智義。此就果義以棄惡爲翻耳。三種釋波羅蜜者。通教菩薩觀眞入理。此就到彼岸爲便。別教斷塵沙。假中修行。此就事究竟翻爲便。圓教事理雙窮。空假洞曉。此則無極翻爲便。如此三種卽可對慧法佛三眼也。又若圓通爲語者。此之種智至佛方窮。何以故。二乘𨿽空。不窮空源。又七地菩薩或時偏修空。佛卽立諭起之云。諸法實性故。二乘亦皆得。汝云何欲住無邊空門。汝由未入。不應住空。當知慧眼至佛方窮。故法華云。願得如世尊。慧眼第一淨。又云。大果旣圓。邊際智滿。無量劫中例修凡夫事。照假分別至佛乃周。中道之慧居然可知。圓論三義。具在一心究竟妙覺也。問。五住何輕重。答。俱重俱輕。四住乖理起逆名之爲重。無明理鄣不起拒逆名輕。又無明是根本佛智所斷名重。四住支條方便智所卻故輕。論師云。上上智斷下下。下下智斷上上。此取四住爲重無明爲輕﹝云云﹞。問。三事窮佛。菩薩何得名波羅蜜。答。因中受果名耳。問。涅盤是果。二乘得受涅盤名。何意不名波羅蜜。答。涅盤名滅。二乘但求出苦。見思苦滅與涅盤之名。不求作佛。不窮理本。故不受彼岸名。若通義三獸度河。二乘亦稱到彼岸也。

問。初地已三觀現前。七地云何沈空。答。菩薩初得圓時。三觀現前空理甚深。或時偏熟此理。或可偏以此化人。譬如誦經。初則三契俱度。後偏理一契。七地研空亦應類此。從第三料簡去有四問答。一明禪廣大徧含故。二約四法料簡依根本故。三者禪是一名得復有異三。復次。初問禪大含眾法。二問約智定等。三約思惟修徧通諸法。思惟卽是翻禪之名。故以禪當名。若智定等者。四禪有十八支。四一心支是定攝。十四支是慧攝。定慧具足能發無漏。故論人云。智是苦難行。定是樂易行。或樂難行或苦易行。若智中發無漏卽是苦易行。不發卽苦難行。樂中亦如是。數人云苦違通苦不違通。此之據智樂違通。樂不違通。此就於定。但無漏於定不發。如應於慧。四禪旣具此定慧故名爲等。余法不爾。不名爲等也。問。四禪以何爲境體等耶。答。初禪覺觀爲境。乃至非想以非有想非無想爲境。問。若以覺觀爲境者。爲用此覺觀心觀境。爲用一心觀境。若以一心觀。則不名一心。若以覺觀觀境觀。云何復觀觀。答。數人明心王心數同時起。此則有能觀之心觀覺觀之境。若論人。明別有淨細之心觀於覺觀之境﹝云云﹞。體者。論人五支皆是方便。一心支爲體。數人以欲念等爲方便。五支皆是體。釋論用此論。成論人定內辧方便已四支粗故非體。數人就定外爲方便。五支由是起。故俱是體。今釋有通體別體。俱有一心是通體。以通約別。初禪以覺觀爲體。二禪內淨爲體。三禪樂爲體。四禪不動爲體。以其別體簡於一心。此是覺觀冢一心。此是不動家一心也。論家明其通。數人合慧。若如瓔珞云。五支皆方便。第六哩然爲體。此則以五支皆粗同屬方便。取其靜細爲體。此還是通意耳。四空無支林。復云何。一則通以定心爲體。二若將境來約爲別體。如緣無邊空處明一心。卽以空境爲體。瓔珞云。四空有五支。所謂想。護。念。止觀。一心。通皆如此。還是通義。無別異支如四禪中相也。又中間禪未到地。若約四禪。應通四中間四未到。舍利弗毗曇具出之﹝云云﹞。但中間未到相貌相似故。俱束爲一。未到爲一中間。中間者前禪之兩楹。故言中間。南嶽師謂此爲離定地。離初未二。故言離定地。亦云篾屑禪。但有一靜而已。喜是退禪處。如人遣婦人未得新婦。失樂生憂。此退或但還初禪。或令失初禪。若能彊觀行深厭下。乃入未到發二禪。此中但有智觀而定少。亦非均等也。次明思惟修。此語則通絓是一切諸禪皆稱爲思惟修。又有別名別往攝。則失思惟修。思惟修往攝。攝得別名。舊法不失兼攝勝者。故用思惟修以翻禪也。次約四法互通者。通則四名互得禪。以有支故。亦定以一心故。亦三昧離五蓋邪曲故。亦名波羅蜜。五支究竟故。余定三昧波羅蜜亦如是。若別論各有主當。禪乃具支。沒定從支。四空乃有通支捨支從定。故瓔珞云。禪名支林。定名捨攝。三昧從緣理無漏調直。波羅蜜取事理究竟到彼岸。以別簡之。令不混濫。故禪但名禪。四空但名定。未到中間從兩楹挾之。因他爲名名爲禪也。未到將發因中說果。故受定名。未緣理故非三昧。不究竟非波羅蜜。空無相者但緣理故。𨿽入初禪不受支林之名。設使名禪。但名淨禪不名味禪。但是調直不名支林也。𨿽有理定。正是深味著事相。直入於理。不從定得名。未是事理究竟。不名波羅蜜背捨等。因四禪發。亦禪亦定。以空無相心導。亦不稱三昧。從背捨等勝名也。非想定亦爾。𨿽具三法取其無間。無間良由於定﹝云云﹞。有覺有觀。此亦是無漏空無相心來入諸禪。能斷六十二見之曲。受三昧名。沒其餘名。願。智。頂等是禪家功用福徳叢。從此勝用受禪名。願者作願要期。時至乃起。若智者於禪中徧知事理。以禪力能知。頂者根本四禪中一切事理最極之處。諸定之上。稱之爲頂也。菩薩於頂禪不爾。𨿽在於定。如修羅琴隨欲出聲。而於定心不起不二。能不起滅定現諸威儀﹝云云﹞。九種大禪但名禪者。卽是大乘禪也。此禪能出一切。萬行功徳無不於此而生。此禪亦名定。亦名三昧。亦名波羅蜜等。而今受禪名者。趣舉一名耳。集八禪眾者。從自性禪至此世他世樂禪。集華嚴中爲說第九禪。令入離垢三昧。故言集八禪眾也。他家以四禪四空爲八禪。此大乘義。何以故。二乘尙不聞自性禪名。何得集此八眾聽。問。無漏緣理名三昧者。爲當能緣。爲無漏所發之法名無漏。答。說智及智處。皆名爲般若。所發無漏導能發。皆成無漏也。

問。波羅蜜爲當是究竟理名。爲當理中更有所生之名耶。答。到彼岸者是究理處名。更有所生者。由波若照一切眾事畢悉。且得名﹝云云﹞。今此三義。釋菩薩因中受波羅蜜名者。因中說果。如說金爲食。食由金得名金爲食。菩薩望果修因。因名波羅蜜。二乘不行中道化眾生。旣不行佛果因故。未得受此名。二者分觀中道見佛。故受此名。二乘非是開佛知見。自此之前皆名邪見。如星辰光非月光。初月光是分光。故菩薩分受名也。二不別得名者。此就理得名。一如無二如。因是實相更無差別。故名波羅蜜也。

第三釋門者。旣知名識體。則修之有由。故次辧門。原其根本但是一心。更離心出色。此二爲根本。卽是善惡之本。亦名毒艸亦名藥王。亦名夷塗亦名崄路。故大品云。色中無味相。眾生不應味著。著故卽是毒艸。崄路喜多害命。壅塞不通。不名爲門。又云。色中無離相。聖人不應得解脫。解脫卽是夷塗。藥王卽是通相。名之爲門。又色中亦有非味非離相。若色但離爲門。止通至化城。非味非離爲門。通至究竟寶所。心爲禪門亦復如是。俱有離相。非味非離。卽是大小諸禪本於色心。出色心外更無別法。設令外道執此離陰卽陰。癡心多想。起六十二見。謂有諸法。終不出於色。滯此成壅。佛子觀卽離等。我不可得。約此論通。若作三聚明義。色。心。非色非心。亦不出色心。按無作之色從色法上生。更非余處。至受報時還是善妙。色心𨿽作三聚。終不離色心。又三無爲者亦不出色心。若非數緣滅者。良由有此色心得說緣過之法。若入過去名爲非數緣滅。若無此色心。說何物爲非數滅耶。故不離色心也。

若數緣滅者。以智慧法治數緣煩惱。煩惱得滅。如暗室通夜有暗相續至曉。而今以光照了。令相續之暗不起。智慧破惑亦復如是。故名數緣無爲。明慧卽而論也。虛空無爲者。以色心對非色非心之處名爲虛空。無此色心名。何物爲虛空。相待而論。亦不離色心。問。大乘中復有法性無爲。非佛作。天人所作。與此色心復云何。答。性是名色性。名色是性用。用不離性。性不離用。若名色非性用者。卽是離性外別有色心。色心非性家之用。今不如此。故知色心攝盡也。乃至陰。入。界等皆是開合色心。更無別法。當知色心名爲法界。若通若塞。若毒若藥。若染若離。悉攝其中。故以名色爲門也。今開色爲二門。卽如經說。一不淨觀。二阿那波那門。對心爲三門。﹝若從佛教爲次者﹞初破貪著說不淨觀行人相過。六十比丘雇麻杖自害。佛便更說勝法。所言阿那波那十六特勝厭患縱容。無自害之咎。是故先說色門。次說息門。若定慧相生次者。息是定法。不淨是慧。因定發慧。須先明阿那波那。次明不淨。又阿那是舊法。不淨是客法。今依佛教。先不淨觀門也。此二門同是觀色法。色法卽四大。不淨觀觀於地水二大。先作假想。壽命之風旣斷。火勢卽滅。水漬地水。大地覆阤。爛壞膿血不淨九想十想等。皆是觀於水地能壞貪欲也。阿那波那是觀於風火二大。悉依於風。風卽出入息。息亦是色法。能治亂心。他解壽命是無教法。若以出入息爲命。此命卽是色性。觀此息法入出長短徧身。能見身中三十六物。發生諸禪。故以此爲門也。今若總對三門者。以此心色息對世間。出世間。出世間上上三種禪門也。如大品明世間法施。卽是十善道。四禪。四空十二門也。出世間法施卽是不淨。背捨。勝處三十七品也。上上法施卽是十八不共。無畏。十力。一切種智也。息門旣是舊法。凡夫外道共修。故屬世間法施。色門是客法。能破惑出生死。故是出世間法施。心性幽微。詣理深妙。故名上上法施。大集明三種攝心。出法。滅法。非出非滅法。若依數息故。發十二門支林功徳。諸法生故。亦是出生世間之因。能招世間之果。故名出法漏心。滅法滅壞因果。斷子果兩縛。畢故不造新。名爲滅法漏心也。不出不滅者。不出不同凡夫。不滅不同二乘。非凡則非生死。非聖則非涅盤。遮此二邊名爲上上漏心。明數復爲三。一數息門通至十二禪。二隨息門通至十六特勝。三觀息門通至通明禪也。問。前十二門可是世法。後二門不應是。答。此禪是亦有漏亦無漏。未能決斷治惑。斷惑力弱。名有漏。而復厭離諸惑。小勝十二門。故名無漏。又利根人用此發無漏。名無漏。鈍人不能除名有漏。𨿽復如此。同是息爲門。又同依四禪發故。故屬世間禪也。明色爲禪門。卽開爲九想八念十想。釋論云。九想爲粗。十想爲細。九想如縛賊。十想如煞賊。或言九想是十想之一支無常想耳。若修九想怖畏心多。令修八念。依怙有地。厭背心成。作十想分明。今直就十想對三道。前三想對見道。中四心對修道。後三對無學。若是燒想。滅去骨人。發無漏時。成壞法羅漢。不修燒想。轉變此骨。成不壞羅漢。卽是修八背捨觀也。所謂內觀色外觀色名初背捨。如是次第成八背捨。皆是約色而論。若修勝處者。還觀色多少好醜。更不約余也。若修一切處者。還是觀淨色徧。而若九次第定。還從初背捨次第無間心入。若師子奮迅者。還從八背捨次第而出。若是超越。還約八而超。是名不壞羅漢俱解脫人。皆以色爲門也。釋論料簡八解脫與背捨異。因名背捨。果名解脫。或有說云不異。若不異者背捨卽是解脫。羅漢旣具八解脫。可得只是八背捨。阿那含未得非想。滅盡兩解脫。𨿽修八背捨。那得是八解脫。故知應異。若大乘以實相心行如來行。入諸法中皆是解脫。亦不待至非想。滅定。此無俟論其同異耳。

心爲禪門者。法華普賢觀云。一切業鄣海。皆從妄想生。若欲懺悔者。當懺六情根。端坐念實相。眾罪如霜露。慧日能銷除。又云。我心自空。罪福無主。念實相者。卽是心爲門也。般舟云。有心想卽癡。無想卽泥洹。心之無垢名淸淨。五道鮮潔不受色。有解此者成大道。此亦是就心爲門。若大品中明覺意者。但是覺於此心。故首楞嚴者。修治於心猶如虛空。又自性禪者。卽是自性淸淨心。能觀心性名爲上定。當知皆是約心爲門。心門或但止其心而無觀慧者。此發禪時多與四禪相濫。墮世間禪中。佛在世時。有比丘修此止心。若發未到地時。不見身心牀鋪。謂無人法。言得假實二空。次發初禪。謂是初果。發四禪。謂是無學。起增上慢。臨終見生處起謗。便墮地獄。故眞止心與四禪相濫也。今欲止心修空時。當識知空法從緣而生。空法塵對意根生此空識。乃至非空非不空等法塵對意根生意識。此識從緣生。緣生卽空。不受不著。若初禪發時止。知是禪是法塵對意而生。眾緣無性。無性故空。不染不著。那得墮增上慢中。又有觀心者是覺心。覺心者是體妄。了心者是卽事體達。不煩撿覓也。

若觀心者於五陰中但觀四陰。撿覓此心爲常爲斷爲苦爲樂。觀此四心卽是觀於世諦。發得禪定。通至聲聞涅盤。故法華云。若人遭苦厭老病死。爲說涅盤盡諸苦際。卽此義也。

若覺心者。覺知此心是無明幻。出生死。滅斷常欲。知無明是幻不可得。當知從無明出諸行。名色取有四心。一切生滅等。皆是幻化。若知無明。不起取有。但覺此生滅之心皆從無明幻生勞。權檢卽是體妄之義。故經云。若人有福曾供養佛求無上道。爲說緣覺。此卽通至支佛涅盤也。了心者卽是了不卽理。生死卽涅盤。不復可滅。本自有之。思益云。生死卽涅盤。無退沒生故。無明卽是明。不離無明別有明。何用撿心體妄然後爲是。故云。若有佛子修種種行。志求淨道。此卽通至菩薩道一往心門。是出世上上通。論色亦爾。或覺諸心入於非心。是入空等三門。是三觀意。問。上明直就心修止。發法墮增上慢。今直修空時。證亦應爾。答。直止是盲故。證不識僞。修空是觀慧。發則知邪正。邪正不濫。故云修定多受福悟道難。修慧少果報而疾成道。卽此義也。問。欲界定斷欲界惑耶。答。就禪論斷伏者。欲界定伏五蓋。名伏欲界事鄣惑。得未到地。斷事相惑。伏於得繩。名伏性惑。得初禪。斷性惑。是斷系地得繩也。下去例上爾。問。未到斷相伏性。應名欲界定。答。本伏相已受欲界名。此更從勝耳。成論猶是欲界定也。

釋辧詮次者。夫禪本是門戶。詮次淺深階級。決應分明不使謬濫。今三種次第。先從戒起。以戒淨故。能生於禪故。若論於戒者。戒是防持。防持如有人。人卽攬五陰界入之法以成假人。應須先辧陰入界之法。以顯行人人法之相也。

次明持戒如有所防。所防者只是十六知見。見愛三毒五蓋十使等諸惡爲戒所防。次辧能防法者。卽是戒也。卽是十善三歸五戒等法也。因此戒故。次發四禪十二門禪十六特勝出世上上等禪。一一次第皆有所以。具如法界次第量略門所辧。載在彼文。今不具說。所以根本禪爲首。次至出世諸禪者。此直約小乘漸機論。次仍明大機。次者。此約從漸至頓根機爲次也。若直頓者。但約自性禪爲首。終至離見淸淨淨禪。問。此漸漸頓頓與大品明次第行學道。云何同異。答。或有解云。行學道是一法異名。更非余法物。今欲分異者。次第行是事相。未論觀慧。名之爲行。此卽是世間禪次第行也。次第學者。論有觀慧。故修無常。時有學人無學人俱學無相眞理。故名次第。學此卽是出世間禪。名次第學也。次第道者。道名能通。究竟之通通至大菩提果。亦能兼通前學至菩提果。卽是出行世間上上禪。名次第道也。復次只就一種禪中卽明三次。若根本禪中無觀慧時名爲行。有觀慧名爲學。發無漏名爲道。又初調息時名爲行。欲界未到等名爲學。非想名爲道。若就出世禪中明三次者。五方便中非學非無學位時。修諸背捨行行之法。名爲次第行。四諦十六行慧行。苦忍眞明發。至那含位。名爲學。止羅漢盡智無生智。名爲次第道。若約通教。八人乾慧等名爲行。見地去名爲學。六地去名爲道。別教三十心名爲行。登地名學。妙覺爲道。圓教十信爲行。十住爲學。十地爲道。又十信爲相似三次。十住是分證三次。妙覺是究竟三次。初亦三次。後亦三次﹝云云﹞。

釋心法章。問。九想背捨等是事法。何得名無漏法。答。𨿽是行。行行事法能發於理。當此觀時。厭背心彊。決捨有漏。能發無漏。故名無漏法。問。自有人修四禪。四禪不發。仍修九想不淨等。四禪得發。此是發有漏。應名有漏法。答。當體是二法能發無漏。又兼發有漏。不應從發下爲名。又問。若爾修欲界定證電光時。發無漏。亦應呼爲無漏法。答。此是利根宿習彊。能於欲界定發無漏。欲界定體是有漏也。例如不斷善根人者。此欲引例明亦有漏亦無漏義也。如四念處有信等五法。而退爲闡提。名斷善根位。頂法亦具信等。而猶退爲五逆四重。只不退爲闡提。故名不斷善根。至忍法位。信等成根。此決不退爲逆重。一向升入無漏。只頂法中有退義。故名亦有漏。又自善根名亦無漏。故引此爲例也。乃至苦忍眞明發名無漏。思惑未斷名爲有漏。又斷五下分故名無漏。餘五上分故名有漏。至羅漢得盡智名無漏。未得無生名有漏。得無生方名無漏也。問。經稱中道爲無漏。此中呼爲非有漏非無漏耶。答。此開張四句。使教語方圓。是故兩非。經中句結但稱無漏。如二乘對生死爲無漏。實具別惑。勝鬘云。有爲有漏是聲聞僧。大經稱爲聲聞是福徳莊嚴。故知是有漏。若遠離通別。惑盡離有離。無名眞無漏。從束從開各有其意﹝云云﹞。乃至非我非無我。世出世非世非出世等。皆例有開束﹝云云﹞。世俗漏眞諦無漏。兩緣是亦漏無漏。中道是兩非。開卽三諦。束卽二諦也。問。圓教初心名爲非有漏非無漏。二乘初心何意不名無漏。答。圓教初心二邊俱斷。二乘初心與思合。故不爲例。四句判戒者。十善是舊戒。但防三途。報若人天有漏中。三歸五戒亦未有厭背世間。防止出世之過。此皆名有漏戒。八齋戒。沙彌戒。此中防止不執生像﹝口﹡﹝自／死﹞香非時食等。已有防止身口。厭背而未決定。斷奠世間諸惡。卽是亦有漏亦無漏。戒二百五十。爲出世故。是無漏戒。十重四十八輕不爲化城。亦不爲人天果報故。兩非之戒也。所以開此四句者。教門化物。多約此四句廣辧諸法。卽是今師所明四門入道之意。一一教中皆約四門。四門卽是四悉檀。赴緣不同。會理無異。若三藏中明四悉。但約二諦。別圓約三諦﹝云云﹞。三藏中約禪爲四悉者。十二門禪是樂欲。特勝通明是爲人。九想八背等是世法。如以屑出屑屑出成無。卽是漏對治。故大經云。假想觀者。亦實亦虛。實卽無漏。虛卽有漏。此三是俗諦。發眞名第一義悉檀也。六度菩薩四悉義同。但以發心作佛爲異耳。通教二乘亦不異菩薩。則眞諦有含中接別之意。此眞義含於中而作眞名。還就此辧四悉也。別教以眞俗合爲俗。卽是樂欲樂說。此兩卽爲人。偏以無治有卽對治。悟中卽第一義。圓教者如論偈說一切實等四句皆實。佛於此四廣說第一義悉檀。若然者。通論凡天四見三通別圓等四門。卽是圓教四悉檀也。何以故。生死卽是涅盤。卽五色是空。空是第一義。尙卽生死是第一義悉檀。何意不卽。生死是三悉檀。生死尙是四悉檀。二乘別教菩薩等四門何意不卽是。具明如此等法卽是不思議俗。名世界悉檀。以如是等逗物便宜是爲人。治惡是對治。見眞中是第一義也。問。有漏心生死沈沒。今修無漏法而升益可得無漏心。是涅盤升出而修有漏法應損失耶。答。無漏治有漏。是故以有漏心修無漏法能致出離之益。有漏是福徳。譬如膏薪。無漏是智慧。譬如猛火。以無漏修有漏。轉令無漏明。故不爲損。問。無漏修無漏復云何。答。無漏有兩種行行。慧行修行行。亦得稱無漏修無漏。又云以復觀前。觀練前觀亦稱修無漏也。非有漏非無漏亦例然。問。二乘有出入觀可得無漏相。修復有事理。於義爲便。中道不出觀。非事非理。云何爲例。答。大乘有恆沙佛法。不思議俗諦何無事耶。又經不如二乘出入亦有寂而常照照而常寂。善出入住百千三昧之出入。緣修用顯理眞。修理照用。此皆其義。何得不例耶。問。他執生爲性。龍樹以四句破之。今復云有生無生等。當知復爲龍樹破耶。答。他明生定名生性。或可以他生破自生而立他性。故須破之。今龍樹破四有性。立無四句。可有所破。旣無四句。復何所破。問。破他有四句。不立無四句。豈不墮斷。答。𨿽四性。不妨假說。四句文文字字旣漸。漸則無性。不墮於常。假有四句。不墮於斷。大經云。言無不同兔角。言有不如塊然。問。何意立假四句。答。爲四悉檀因緣故。問。若爾。旣爲前緣。復墮爲他性。答。前已四句撿自他不得。於他無猗無著。譬如幻師爲他幻作色像耳。此約無執爲他無咎。只以如幻故不墮斷。幻非實故不墮常﹝云云﹞。

釋第二卷

上第一卷

所辧名之爲解目。自此去所明名之爲行足。故言方便也。初禪初品定難發。譬如度國大須功力。多用方便乃可得勉。欲色難過亦復如是。是故發菩提心。內信堅固。外善覺識。所以名爲內外方便悉在初禪之前。若得初禪時亦得作方便。厭下攀上。二禪卽發。例如五方便停心。總別念處種種方便。乃發苦忍。若得須陀洹。任運七生。尋加功。有三二一生成辧四果。故知前難而後易也。大乘亦爾。於十住。十信中種種苦到。無量懃苦。乃得六根淸淨發菩提心似解之位。若入十住眞明成就。任運流入薩婆若海。以是義故。須委分別顯示眞僞。令用心善巧。使與禪相應。故名內外方便也。外方便有五重。四出釋論。惟調五事是法師采經意以爲調適定慧法。故立五方便也。就初具五緣。此名乃出論。論師不具列之。四緣𨿽具足。開導由良師。此乃總名。今更將禪經分別釋此五緣名字也。生起外五方便﹝云云﹞。

釋第一方便。文爲三。初明持戒。二辧持犯。三明懺悔。初釋戒相者。若佛在世深識機緣。知證戒相。金口記莂。有十種不同。佛旣去世。故無此緣。設令有者。無人證莂。不可以此九法定尊卑位次序。惟取現前十眾作法成就以判得戒。餘九不同﹝云云﹞。十利者。從攝眾生。已信令增長。卽是念處暖頂等位。從斷今世漏是苦忍發見道位。斷後世惡是思惟道斯陀含。那含位。梵行久住是無學道位也。防於外非名護。制於內妄念名受持。乖本心名違犯。毀無作名觸犯。如薩婆多明持犯相者。若能持戒。約本大千國土。有識無識。諸境上皆起無作善。若於一女境初犯者。名破無作善戒。第二更犯不名破無作。無作已破故。但得作罪。於一女獲罪。余境猶有無作戒。持戒者卽是五枝諸戒具足也。智所贊者。此明菩薩爲眾生持戒。爲佛稱美也。隨道定者。別約道定上發得無作善名爲戒。犯戒者。約愛見兩羅剎乞戒浮囊。約愛心纏著五欲。初以微塵許輸羅剎。次以手許。乃至全乞。謂入涅盤。此以恣情怏意爲安。稱此爲涅盤。實是生死。爲愛所啖。若約見心者。隨取一見言是事實。爲涅盤。此人不識。見心中苦。習於恚處生恚。愛處生愛。稱美則恚。毀謗則憂。是我非他則慢。實非道爲道。此則非因見因。名爲因盜。卽是戒取。實非涅盤而言涅盤。涅盤是果。非果果見。名爲果盜。卽是見取。邪僻不當卽是邪見。如是身邊穢污。五陰卽是苦集。苦集故無道。無道故無滅。爲此見惑所欺。全失浮囊。皆當墮三惡道。凡人犯戒。出二條廣解﹝云云﹞。

明懺悔爲三。一明懺法。二明罪滅階級。三明復不復。今先明懺法。又爲二。一通明懺。二別明懺。通明懺者。凡夫罪從心生。還從心滅。若心顚倒。遠離實道。恣身口意。自﹝懂﹣重﹢只﹞﹝懂﹣重﹢只﹞他。自受苦亦令他苦。出生入死常而與苦俱。若欲懺悔者。因時可救。果無如何。今明罪從心生爲十種。一內心顚倒起諸煩惱。二爲邪師惡友所誤。三因此破於善法善事。四縱身口意造諸惡業。五念諸惡事。六常起惡念。七不知發露攺悔。八不畏惡道。九不生慚愧心。十不受善言不信罪福因果。以無信故能斷善根。趣向一闡提道。不能信用善法之言。譬如無瘡毒不得入。則爲底下極惡之人。罪從心生其義如是。今明懺悔。翻破此罪。還從心滅。亦爲十意。一深信因果。二心生慚愧。三怖畏惡道。四發露悔懺。五斷相續心。六發菩提心。七修功補過。八護持佛法。九念十方佛。十觀罪性空。信因果者。信造罪之因。是三途業還得三惡果報。信愛見兩羅剎是苦習法。隨是法故當得極惡苦果。乃至信四種四諦之因。四種四聖之果。是名深信。若不如此非深信也。

第二慚愧者。今我出家爲道修涅盤法。乃爲愛見所欺。尙不逆善人之流。不令凡僧有捲之數。何況聖眾。慚恥內生。是爲白法。能救眾生﹝云云﹞。第三起重怖畏者。我已造如此惡因。必招惡果。無常必有。溘至不奢。華罪未除苦事將及。心不慚樂。常懷怖畏。如二女人破瓶懊惱﹝云云﹞。第四須髮露者。譬如種樹。擁埋之則茂。露之則枯。若發露罪。罪稍銷除。故言發露心得安隱。𨿽復內懷慚怖。外不發露。則猶護惜。不名眞悔。能不隱諱。是知慚恥。第五斷相續心者。𨿽復前來慚露。如畫水還合。遇緣復起。應須斷相續心。如吐在地不可更食。第六發大誓願菩提心。慈悲憐湣一切眾生。起四誓願。眾生不覺不悟。爲此而起大悲。如前四種發菩提心﹝云云﹞。若發此心。是卽出家。是卽具禁戒。第七修功補過。以昔身口意起過。今亦身口意爲功。昔晝夜造罪。今昏曉修福。昔身受細觸。今身受苦受。昔口爲過。今口誦經咒。昔意思惡覺。今意念實相乃至六度等善法﹝云云﹞。

第八護法者。勝鬘云。一切功徳無邊護法。譬如護國其功甚大。𨿽有重罪自得重賞。何﹝工﹡兄﹞不厚。今護惜三寶亦復如是。福量無邊尙得成聖。﹝工﹡兄﹞罪不滅。

第九常念佛。佛是無上大智慧聚。無量神力冥加罪滅。譬如日出水雪自融。亦如醜人在端正人邊自恥自愧﹝云云﹞。第十觀罪性無生者。罪從心生。心有故罪有。今觀心空。心空故罪空。從前心起十罪。初從煩惱而起至一闡提。今論懺悔。從信心而起翻破不信。生重慚愧破無慚愧。止生於怖畏翻破不懼惡道。須髮露者翻破覆藏。斷相續心翻破恆常惡念。發菩提心翻破念諸惡事。修功補過翻破昔縱身口意。爲護持佛法翻破破善法善事。念十方佛翻破昔爲耶師惡友所誤。觀罪性空翻破昔顚倒煩惱。煩惱旣淨。卽順入正理。登聖人位。翻罪罪滅。發眞悟道。是爲懺悔之至要。攺過之良術﹝云云﹞。

復次。前五法至斷相續心。此懺根本前後眷屬兩戒。從護正法念佛補過三法。懺惡覺戒。何以故。此三是善覺故。菩提心一法懺回向三菩提戒。觀無生一法懺念淸淨戒。是名十法懺。五支戒卽是尸羅。淸淨三昧現前。以根本律儀惡覺戒淨故。世間三昧現前。以念淸淨戒淨故。卽是隨道戒淨。但燸頂等是相似道戒亦應然。𨿽是似道非無漏。如賊中人歸心降國不名爲賊。念處皆是隨道故。此中戒亦是隨道。能發得眞。此隨道戒淨卽眞諦三昧現前。回向三菩提戒淨故中道三昧現前。得二十五三昧也。故大經明持五支戒意。卽明發流光八色辧初禪之相也。及八背捨住堪忍地。以王三昧。卽是五支尸羅淸。故三諦三昧現前﹝云云﹞。

別明懺悔者。卽是三種懺悔。一作相。二觀相。三無生。大小乘通論悉具此三。別論小乘但作相。大乘有兩種。作法者。是運身口之善翻於身口之惡。觀相者。深識善業相以翻惡業。觀無生者。觀察根本。根本旣淨。枝葉條卽淨。此三卽是戒定慧。戒防形非。定除亂念。慧悟想虛。故約三種論別懺也。作法懺輕罪。一一方法備如律文。但重罪四分不許。如十誦但許發露竟在沙彌上。大僧下不得預法事證戒等事。名與學法也。若如四分前明結淨地。十誦復彈云。結淨地是前事。後時已度。那得用之。開學不開學。例應如此。又案十誦未許羯磨懺重。至初教經便許羯磨。十誦不許在大僧數。初教經懺粗得在大。故當知不可定執也。

觀相懺。如方等所明方法。一一在諸大乘經﹝云云﹞。觀無生懺。文中爲六。一出其法門。二明懺心相。三作觀除滅。四弘經證。五眾經同爾。六明罪滅相。此六意在文。細尋取之也。明懺心者。罪起由心。不出二種。一事二理。迷事起身口諸罪。迷理起一切邪倒。今懺悔翻此事理二迷。遠成事理二心。事心𨿽多。不出大悲覆護。緣一切眾生拔苦與樂。拔輕苦翻昔事中輕惱眾生。拔重苦故翻昔重惱眾生。與輕樂故翻昔奪他輕樂。與重樂故翻昔奪他重樂。此是福徳大力能排鄣道之罪。又理是心之本原。良以不達心性愚暗迷惑。今觀此心性如虛空。智慧淸淨如日照暗。此之智慧翻於迷理。理亦深淺偏圓二種。慧無有漸頓相翻﹝云云﹞。修因時福徳名行行。慧名慧行。至得果時卽是兩種莊嚴﹝云云﹞。二明修觀。有兩。一約三世。二約現在。三世則撿生滅無常剎那不住。卽是半字教法。若現在撿四句無生無滅。是大乘滿字法。卽就此爲三翻一因。成相續相待。他呼此三法眞是因緣。因成因緣乃至相待因緣。今名此三種皆是解惑。所以者何。三假皆是取眞之方便。若因成得悟卽解因緣。若不悟卽惑因緣。余亦如是。因成就外塵內根。合撿相續。但約內意根撿相待。不復約別無生。乃是約通無生。別無生者。是生法遷後名滅。此是相續所論。今虛空之無。生未如是。生已爲無。乃是不生不滅之理。滅色論。無是事。今不生不滅是理相待。此理無生是相待相論。此理何止待於相待。亦通待於上兩。故開善云。因兼二假。或亦過之。兩假中迷。未必約相待起惑。若相待中迷。卽具兩假。故言過之。具論觀法。備如止觀中辧﹝云云﹞。問。性罪與根本罪云何。答曰。無作罪約受戒者有。不受者無。不受戒者爲惡。體自是罪。若不放逸。體自是福。故名此爲性善。亦名尸羅。尸羅卽性戒也。根本是無明。能爲眾罪之本。是故爲異﹝云云﹞。釋第二方便中頭陀者。名斗籔福也。蘭若。離放牧聲處。亦名離牛鳴處也。理解者。無所味著。如是數福也。問。六度中何意尸羅淸淨禪定現前。何不檀忍等淸淨爲緣。答。此有兩義。一別二通。別者。持戒是淨業鄣。業鄣鄣禪。故次須淨戒。又云施是依報。施與不施不正鄣禪。犯戒是正報上起罪。遮定事深。故須淨尸羅方能發定。若嗔心是一。蓋名煩惱鄣亦能鄣禪。貪是蓋。亦鄣禪。此皆通論耳。

釋第二方便呵五欲者爲五。一標五欲大意。二歷別出五欲相。三總呵過罪。四引經證。五結成。從生死不絕去至貪身無異呵苦習兩諦。智者觀身觀苦。不貪染無著是觀集。是名眞涅盤爲滅諦。如諸佛所說去是道諦也。

釋第三方便棄五蓋者。若是外境五欲。一對五根卽謝。現在時節促若是。五蓋追緣二世五塵。時節長。念念在心。覆鄣禪定。名之爲蓋也。數人明嗔不至上又下界名貪上界名愛。睡眠不至初禪輕通於上上地。旣有攀上厭下故。掉悔至上成論。明五蓋皆通至上界。大乘明此五蓋束成三毒。三毒迷法界而起。法界無邊畔。迷亦無量。當知毒蓋通至極果。極果豁悟法界。法身無量故。所得智慧亦無量。得報亦大。應亦無限。故大品經云。色無邊故波若無邊。乃至識亦如是。大經云。因滅是色獲得常色。色若有邊豈得爲常。當知法身大果應用圓滿極在妙覺。不縱不橫具足成就。豈容捨那坐一華瑞而判爲報。應滿法界。何止一釋迦耶。明三身優劣如此者。皆不得意。得意爲言。只釋迦卽遮那。故普賢觀云。釋迦牟尼名毗盧遮那。妙勝定云。或見釋迦。或見遮那。當知法身徧一切處。豈異釋迦別求遮那。遮那旣止三界。釋迦何容乖此。遮那旣徧法界。五蓋云何不通三界耶。今言五蓋﹝雨／復﹞禪者。有漏禪。無漏。亦有漏亦無漏。非有漏非無漏。此等諸禪皆爲五蓋所覆。其故如止觀也。問。蓋通上地者。上地何容更起三疑。答。此三是通始終。自地已斷。別輕爲上地蓋耳。問。三疑何不蓋上地。答。初心於己實相於法界於佛等不了故。成疑爲蓋。破此蓋得發禪。上地不復疑此。但於上地無量別法未明。故得五蓋。又鄣初禪是事疑。上去是理疑﹝云云﹞。問。爲當卻蓋入禪。爲斷入禪。答。若依成論。伏性得未到定。斷性得初禪。乃至非想亦爾。但出觀時不妨散心中。上地輕惑。今將此例羅漢斷三界子縛。無正使。不妨有習气。卻五蓋入禪亦應如是。入禪時無蓋。出定還起。起時輕微。不同未得定時蓋也。何故爾。散心蓋等是報法。定心數亦是報法。心數亦是報法。定中起味貪成鄣蓋。散中起貪表成鄣蓋。若直散直定亦不能鄣禪。然出禪時具有貪恚法。約四句料簡能鄣不能鄣。一根利無遮利有遮。根鈍無遮鈍有遮。有遮者不得定。惟根利能得。定有遮故有蓋。今取其遮定故爲鄣。不取相對治一品治一品鄣也。斷卻之意尋此可知。問。五蓋何者正鄣。有人言散動是正鄣。掉悔也。或言無知是正鄣。睡眠疑。是疑從癡生。或言貪恚是正鄣。此皆偏論其鄣。今明五皆正鄣皆偏鄣。故經云。離欲及惡法。惡法卽五蓋。何得止一種。是惡而須離耶。故知五種皆正也。如身有四气。气動發俱能煞人。今逐其傍者。或言熱死。或言冷死耳。語法皆正。徧人則傍也。

釋第四方便調五事。亦得約因緣偈爲觀行解釋調適。身息心三事縱容得所。因是入禪。卽是因緣所生法。若三事是有。可論寬急。若三事空寂。何所寬急。是名我說卽是空。若三事定有卽是性有。性有不可令空。若三事定空是名性空。性空不可令有。今觀三事非性有。假說於有。三事非性空。假說於空。假空非空。假有非有。如幻如化。幻化無實。無實故空。𨿽空而幻。是故言有。如鏡中像。見而不可見。不可見而見。若定執有名急。若定執空名寬。今如幻化。不定有則不急。不定空則不寬。徧入非道而通達佛道。是名亦名爲假名亦名中道義者。若觀三事是性空性有。墮有邊觀。三事非性空非性有。卽墮無邊。今中道正觀尙不見無性之空有。何況定性之空有。不得定性之空有。卽是不急。不得無性之空有。卽是不寬。遮此二邊。故名爲中道。於一一法中悉能施轉諸法皆入一法。無有滯礙。是名中道義也。

釋第五方便行五法者。亦約四偈。欲從欲界入初禪。卽是因緣生法也。欲從三界入涅盤。卽是我說卽是空。欲從空出假。卽是亦名爲假名。欲從二觀爲方便入中道者。卽是亦名中道義。餘四可知。問。從假入空破性。破名以入。今出假亦應出此不。答。菩薩爲物。物旣宜此。何故不得耶。復次。此五法者如人乘船。欲精進念如篙橧巧。慧如點頭。一心如捉﹝木﹡﹝刀／巴﹞。經云。直心政前後。方便乃得前。又如鳥飛。用眼視。用翅進。用尾正。尾正是一心。翅進是精進等。眼視是巧慧﹝云云﹞。如是等二十五法。亦以自行亦以授人。俱得俱失。自行失者。𨿽行此方便拘撿身心。心無法味。不得其意。多有退墮。得意者。能以二十五法一一經心。善巧調和方便得所。法味日新。次第增進。化他失者。若能深識前人種種根緣。若保滯有相。心在證得。此應用禪波羅蜜大意章所明中道菩提心相畢竟空寂。並簡非顯是。遣蕩對著。如暗室遇燈。存保自淨。若前人修空懷解豁達。平等太過。混無分別。謂此爲是。此應用辧詮次章從初世閒出世上上分別顯示。與經論相應。令無謬濫。不相負貸。猶如貫華。綫應有序。若前人心謂禪是一門無所關涉。此應用釋名章。以禪之一名徧通諸法。𨿽復異稱殊辧。終不離禪。故禪大如王。言禪皆攝。如派奔趣。朝宗於海。若謂禪但是禪。無所出生。此應用辧禪門章明色息心爲行。從此三門出一切法。大小兩乘行行慧行三門悉攝。如品物殊類悉依地生。如是等種種對治前人。必使稱機。莫令差謬。廣引經論。贊美禪度。能如是者。前人必生慕樂。丕夙受道。則應以二十五方便而教授之。又觀此人於五蓋中何者偏多。若有所偏。善巧方便而爲除卻。前人旣依教受學。發諸禪定。定中妨鄣。此應用內方便而覺悟之。以外方便去蓋除欲。淨諸遮鄣。故名棄惡。以內方便增長善根。是名功徳叢林。復次。持戒布施但破慳防非。不能兼有所治。若修禪者。廣伏諸惡方便中所明處。亦廣如發禪時眾善悉起。善利非一。叢林之名義在於此。是名化他之得也。若不如此。是名爲失也。料簡內方便。亦得外用。如未得定時。魔事病患起。應以內方便法而用治之。內方便亦得外用者。如得禪定。善入出住調適三事。是名內用外方便也。

釋第三品內方便者。定內用心。深識得失。若能善巧則禪定增進。若失誤乖僻。非但不進亦能壞禪。是故須明內方便。內方便爲五。一止門。二驗善惡根性。三明安心法。四治病患。五覺魔事。心若靜細。能知世間生滅法相。一切善惡卽現其中。旣識其相。若是善者卽安心宿集之。法是惡者。卽安心治之。如是修習。設身有疾。卽須治療。使身安道隆。道隆故。道髙而魔盛。卽當覺識。若能內心善巧防護。此等諸法卽是破四魔三障。所以者何。善法根性發卽是陰魔。惡根性發卽是煩惱魔。病患卽是死魔。魔卽天子魔。惡根性是煩惱障。善根性及魔事等是業障。病患是報鄣。若能善識魔鄣者。禪定任運開發。安心入定也。

第一明止門者。若法眼識病授藥。隨宜而教。若六度通別教地前圓教五品等位。不得法眼者。皆有差機之失。身子如是。猶有浣衣數息之失。何況餘人。今旣不識根性。爲當前用何法初教眾生。今但以止通一切諸禪定。初者爲未知根性宜先習止也。問。佛說二爲甘露門。可得爲初。何意說止。答。初有通別。二甘露是別。止則是通。止是靜定通發。宿習之定隨其發者。卽用爲門。又止能通治一切惡。惡是散動。今以止擊之。惡彊者。前現卽隨彊者而治。加亦破之。卽是安心對治。故止通生諸善。通破惡。故爲通門之初。今明止爲四義。一明止義。二明立止意。三明修止方法。四明證止相。止有何義。止卽定義。經說有三種定。謂上中下。下卽十大地中心數定也。心數𨿽多。隨所向處皆有此定。故云若無此定。手書異文。口演異言。平地顚倒。以有定則不如此。中定者。卽是四禪定法也。若修之相應。挺然不亂。如蛇入筒。筒令蛇直。此法亦爾。然定能令發定。上定者卽法性不動定。無有生滅。自性是定。對於生死散動法名法性爲定。而此法性亦無定無可定。尙無定之可定。何得有散。以無散無定。名法性爲定﹝云云﹞。定旣有三。今明止亦有三。一守境止。二制心止。三體眞止。以有心數隨緣隨處故。故得有守境隨處得論修止。若處處無止。不可得約無止處修止。以有止故得明守境止也。二以有定法故。今明制心止。若無定法將何制心。以有法故。制心一處無事不辧。竊起卽止。竊起卽止心與定合。束持心任運不散。故得有制心止。三體眞止。以有理性不動。無生無滅理故。今得有體眞止。體達理性。性自淸淨。湛然寂絕。無緣無念。緣理入定故言體眞止。以此三定義故修此三止。問。此三止與止觀三止云何。若是守境制心。但是被隨緣方便止耳。以得此隨處有定。故能隨入一切非道之處無非佛道。頗有一法無不是定取。故言方便止。若是體眞止卽有二義。不含中之眞卽通教之體眞。含中之眞卽是別教之體眞。若開出中道卽離。爲息二邊分別止同異﹝云云﹞。

第二明三止大意。何故說此三止。爲四悉檀因緣故。若是世界悉檀者。有橫有豎。橫明世界但說法相。若豎論階位淺深。卽有上中下等差別之相。俱是世界悉檀也。爲人者。自有人便宜守不宜制體等。自有人便宜制不宜體守。自有人宜體不宜守制﹝云云﹞。對治者。乍將外守境以破煩惱散心。或將內境制心破外守境。或將理性止非內非外破於內境及以外境。此豎明治。自有橫明對治。將守境破散動。治穴鼻無鉤之失。或將制心破散動。或將緣理破散動。如是不定。此三止各各異相。守境有處可緣。守心但制心而已。體眞緣理無心無境。對治不同﹝云云﹞。第一義者。自有人守境不得道體眞得道。自有體眞不得道守境得道。故法句經云。有時佛說生法。於無生法得度。復次。明修止者。一修守境。二修止制心。三修體眞。修守境者。系念現前。但取五處。頂上。髮際。鼻。齊。足指。余非修止處。偏故非修處故。但此五處皆是暫時攝系。各有所宜。不可剩言是長久好境。若浮心動。應系足指。足指亦是修不淨所宜。若心沈昏。應系緣頂上。若修白骨。應須髮際。若易悟無常。應須鼻隔。若欲安身治病。應須緣齊。自行修止亦須五處得宜。若欲化他亦應用此。但此五。若久在頂。則身輕心怳。久在髮際。自眩心浮。久在足。心沈多睡。各有所患。可意斟酌。守此五境以守其心。令心不散。譬如彌猴鎖之於柱。及以五鎖不令離柱。守心亦爾。𨿽復五處移易。不令心散。若猴疲極依柱而眠。眠卽夢心。只如是系之不散。心則入定。定則發生種種諸禪定。又譬如未調猴不可教詔。若調善。教化伎能。心亦如是。未被止攝不可爲觀。旣止定已可令入觀﹝云云﹞。又若宿命修白骨。於髮際卽相應。別先修不淨。卽於足指應。若齊下守。名爲气海。气出始此。气入趣此。譬如海水。水趣之。湖出之。若觀檢此气。𨿽趣無處所。𨿽出無根源。緣此修止。心道下向。兼能治救病也。修制心止者。向來爲外境馳蕩。以內境守之。非心內外。何可以境守之。心是靈智之法。煩惱起卽制。卽制名制心止。譬如調馬已可系之於柱但騎之而制調。若前透亦動。後縮亦動。左傍右傍隨動隨動。動已馬方得調。堪可乘禦。去住自在。心馬亦爾。欻起卽制。隨其起處卽便制之。心若得止。乃可入觀。若人不騎此馬。不知其性。騎之方覺。人不生禪。不知其心。攝之則知。是故名制心止。制若非住。卽須凝心。譬如翔鳥之翅住其細靜。令禪得發。前守境止亦如是。若非想余解。亦住其靜住。譬如獼猴眠時。勿以杖策﹝云云﹞。

第三體眞止。如偈云。息心達本原。故號爲沙門。心空無主。無主卽是無性。自他性。共性。無因性。若是四性可得有主。今心無此四性。是故無主。故云無明體性本自不生。妄想因緣和合而生。是故約因成相續相待。四句檢之不見其性。無故卽眞。體心卽眞。卽事而眞。若有心可制可守。今旣無心無性。制何所止。譬如揚炎無實。何所壅遏防止其非。是故體眞相如此。又守境制心名爲愚夫禪。體眞止名爲推義禪。緣眞如禪名如來禪。四句檢實不可得名推義禪。念念入法流名緣眞。湛然寂照名如來禪。

第四證止者。舊云余禪門。從未到地。的有所發而止。是通發諸禪。通發諸惡。亦無的有所證。而金齒三藏明別有證相。卽是五輪。一地。二水。三風。四金沙。五金剛。若因止發地輪禪者。如地徧能生一切。此禪出生旣廣。不可的用一相制名。總而言之名爲地輪。卽對未到定也。地𨿽能生。不得水不生。今水輪禪能潤漬徧生一切事禪。故總用水輪爲名。卽對初禪也。風輪與空相依。如風行空。此風三昧行空無礙。卽是伏惑。似於眞道風能破壞故。破諸見。成伏道。又能搖動發生成似道故。卽對五方便位。若入眞道。名金沙輪。對見道。若斷思惟盡。名金剛輪。卽對無學道。通稱輪者。轉也。從下趣上。隔凡成聖。是爲五輪次第之相也。若約三藏五輪。多從系緣止入地輪。從制心止發水輪。系緣止不發水輪。若發宿習。所不論耳。非是修系緣能發也。又水輪亦不發風輪。從體眞止發。此止通發止三輪也。若通教。多從體眞止發五輪。修上下自發或是宿習﹝云云﹞。約別教者。體中道之止。發前五種輪。止成方便道。入金沙卽初地。妙覺名金剛輪。若圓教體中道眞。前通別五輪。只風輪方便道是六根淨位。若發金沙卽是初住。金剛卽妙覺。若開善無金剛心。莊嚴有之。有者無礙道因轉卽成佛智。仁王云。釋迦入寂定金剛三昧。故知果亦金剛。前兩教就後心菩薩及佛俱得此名。二乘無礙解脫亦受。若別教初地已去。圓教初住去。因果得受耳。仁王大有家辧之。或後心或七地。或初地或初住。若不將四教往判經文。云何釋耶。若眞諦三藏諸師說有金剛之惑。爲金剛智所破。此或如金剛破難可破。若還白羊角龜甲卽碎。此惑亦爾。余智無如之何。得金剛智破﹝云云﹞。復次。五輪不明火輪者。火輪立世界時明此爲輪。今更不言者。言水火相違是故不也﹝云云﹞。復次。三止旣發內外諸善。亦發習報。何故爾。譬如毒獸惡賊潛伏人捨。若蹴迫撿授則知是惡物。心亦如是。以止証之。惡心則起。又惡應受報。旣今修止。惡業快煩惱悼而起來遮其善。令不成就。責其報也。若不治之。能壞行者。欲知其相云何。報因發時。無有方便卻之。有兩過。一無入福徳無以資發智慧。二取之愛著心妨進禪定。此旣報相。暫現卽滅。魔知此念。續作相似報相而迷惑之。能令人失心誑惑。入於鬼道。乃至於死。若有方便不取不捨。能增人天大福徳。又能助導禪不失正轍也。習因發者善。無方便卻之。亦二過。一卻之不能發宿習種種利益。二取之乃一往是善心染著。則從事物﹝虎﹡殳﹞起永妨禪定。若有方便不取不捨。但隨喜一切善事及諸習法卽足。何必經身造作。以隨喜故宿習自開。了了分明。以不須經身故。不妨禪定。則能有所進。分別善不善者。數人通稱煩惱爲不善根。亦名業。三不善根卽是三毒。若通說互得。若別論客客者。是煩惱動身口意成行名業。令習報兩因。因禪而起。云何相貌。若惡境界起苦惱逼身心者。名習報。若起成惡心欲造五逆四重者。是習因起也。能治此兩種惡因成方便。卽是智徳。若翻惡習因爲善習因。卽成智徳大菩提果。若翻惡報因大涅盤果。名爲斷徳。以是義故。名內方便也。

次明數息方法。用二十五方便研魔。三事若調。得入粗住細住。若不入者。必於二十五法有不調處。細心研撿。若不調而調之。調竟而數。勿數風喘但數息。從一至十。十過名增。十少名減。若妄數及疑。此是散亂。若能不增不減。十數成就。名一念卽。數成名十。十念念成。必得入也。但判根有上中下奢促耳。十念名上中下可知。數但數入。得多失少。入是生息。補養身命。如人服藥。出是滅息。如人吐逆。又入息吹火。火溫水。水持地。是故身輕利。出息乖上。令身沈重無气力。又入息扶心。心細易得定。出息散亂。乖心不得定。入息能見內事三十六物發特勝。知五陰空。破倒見淨理。出息扶外事。見華光象貌多是魔事。壞入定。入息轉細實。欲界且成色界法。爲八緣入初禪。出息不成。緣乖禪也。是爲數入息門相。如是失相者。數息不得浪數風喘。遂致成腹脹煩滿。應捨入數出。此是暫治。非修禪也。是爲數出家。得其失如上﹝云云﹞。數息得定凡有五分。所謂退分。護分。住分。進分。達分。退分者。或外緣退。或內緣退。外退者。二十五方便中有失。無巧慧防持。自是失定。當歷二十五緣以辧相違之相。明其退失也。內緣退者。於靜心內有三障四魔。能壞其定。若靜內起好惡相。以不知故而生憂喜。致起動念。卽失於禪。是名退分。護分者。善識善惡等相。所謂三障四魔。若業鄣有二。一現起業。業名爲作。於定內卽有諸有爲功徳。善業起業惑起塔起寺緣像齊講無集。種種馳求。如此業起。靜散相乖。能壞定也。二者幽冥業相起。所謂過去造業。未得受報。而今修禪受生色界。是故諸業來責其報。令其定壞。不得生色界。故名業鄣。若有此相起。應當思惟。良由過去觸犯致此罪失。若不修禪。應次第受禪力能出欲界。業無之何。況有此身。應一心修在定。勿生憂喜。憂喜若生。卽壞禪。一期若謝。彊者先牽。若不如此。名爲內緣故退。屬退分。若能如此了別。不失定心。名護分。煩惱鄣亦二種。一現起煩惱相。相起之後乃生煩惱。此名煩惱相起。若現起者卽是三毒。毒起當用對治治之。相起者。若見端正女人順情色來。卽是貪欲相現。應修空觀不淨。其心不動。定法令得。若見無頭手足。殘缺破塔壞寺佛像狼籍。卽是嗔恚相現。爾時當修慈定心。湣哀一切。復當念捨身命報償罪業。若昏迷暗失境界相來者。卽癡相。當用觀智照了我身自空。罪福無主。一心入於實際之中。報鄣起亦有二。一現事報。二報鄣相。現事卽是疾病懸官憂厄等事。爾時安心耐忍。知不可避。非山非海。心無動亂。定法不立相現者。於未受報前。或虎狼師子縣官枷理等相起。卽當忍受。作捨身命心。心若成。鄣得轉。後不受。譬如巫師度厄尙能禳災。何況定心受報而不消滅。亦如國法不重害人。若禪中作受報意。業福亦不再至。故八念中有念死。其意在此﹝云云﹞。欲分業報三相異者。若見相後。有報事起。屬報鄣相。若業相者。但壞禪心。未有報事。恆作心察。心轉明利。相起卽知。不俟復驗。魔鄣者。三魔如三鄣。天子魔當分別。或作種種相貌。總亂行者。應須覺識。若覺知有賊。賊無能爲。入實際中一心不動。則不爲害。內有十軍等名內魔。種種相名外魔。譬如有瘡毒卽得入。外由內進。若三鄣尢重。當爲魔入鄣中也。外魔有違順。射破五根。順名華箭。違直名箭。隨五根入。能爲惱亂﹝云云﹞。由不識內外妨鄣。是名退分。能善識別內外過患。防守定心安隱者。卽名護分。因護分故。卽得住分。若不護不住者。良由往世不習護故。今若不護。未來無住。爲令住故。𨿽退艱護。後得成任運住分也。進分有三。一橫進。二豎進。三橫豎頓進。若進發初禪已。進入二禪乃至十二門等者。是豎進。若因數息遂發特勝。不淨。背捨等。是橫進。或頓橫豎一時俱進。或直頓進。或直橫頓進。今且約豎進之相。行者從調適得所。從粗住至細住。歷欲界至未到定。此定閒靜。明穴如月之夜。

次覺八觸身者。此是髮根本禪也。八觸者。所謂輕。重。冷。暖。澀。滑。動。庠。輕。動是風大。庠。暖是火大。冷。滑是水大。重。澀是地大。此之八觸還是四大也。欲界色界身別攬淨妙之色爲五根。則有見聞覺知之用。今修禪靜細。卽發初禪色界淨妙之色來觸欲界之身。是則八觸外來也。又云還是欲界妙色轉妙起觸。數息轉心。心能轉火。火能轉風。風能轉水。水轉地故起八觸。譬如變麥爲面。變面爲酒。酒帶糠糟。但欲界色無異於色界色。是名觸從內出也。如此八觸各有體用。暖是火體。庠卽是用。輕體動用。冷體滑用。重體澀用。是故爲八也。若不斷欲界性鄣。八觸不起。斷故卽起。起亦無的次第。隨人四大彊弱。若風大彊。輕動前起。火大彊。暖庠初發。余例爾。今且明動觸發行相。行者於未到定中。其心澄細。郁然覺其身運運如風發。外人不覺。自知有此。若頭髮成退分。腰發成住分。足發成進分。發此觸時。與支林俱生。今且復十種功徳以明其相。所謂空。明。濡心自在。定。喜。樂。解脫。善心。智慧。境界相應。空者。覺身如雲影。豁然空寂。勝於未到定時。明者。心地明了。離諸昏暗。濡心者。離欲界粗穬﹝怡﹣臺﹢龍﹞悷剛彊。如腦牛皮。隨意所用也。定者。其心湛湛無有散亂。喜者。知欲界已來未曾得此喜。猗喜生樂。同欲界受。又因此喜來誤心。是故而樂。不同覺觀。覺觀非受。故不相猗。解脫者。離欲界五蓋故。善心者。旣離五蓋卽三善根生。恭敬三寶。乘此淺定尙然。況三寶理不可思議。是名信敬慚愧者。愧於欲界應散。慚於聖賢是名慚愧。旣得此功徳精進不休。二善根生。故名善心。智慧者。以定靜故世智明了。相應者。心與觸及諸功徳境界相應。分別不謬。無所妄失。略言十。廣則無量。惟自明了。是爲十功徳相也。又約動觸論五支者。覺此觸故名覺支。分別觸中諸功徳故名觀支。亦是分別此觸與欲界觸爲千萬倍異故名爲覺觀。只在一心而初粗爲覺。後細尋爲觀。譬如推鐘一聲。初粗末細類此可知。五支皆在一心而判爲五支者。例如十心數同時共起而有心王心數之異。今支𨿽同在一心。何妨有五支。又橫論一心具五。豎論取五相成就。故言五支。譬如貧人初開寶藏。寶藏豁然卽覺藏開。當此藏開覺之時。具魔樂等令開覺造。初最彊故受覺名。次分別七寶是金是銀等而受觀名。此觀亦有覺而觀義顯後。受覺名分別知已卽論於喜。喜有昔所不得而今得之歡。喜少歇而受快樂。喜樂乃但喜彊未顯後。樂彊而喜不動湧。受於樂名。喜樂旣足卽入一心定體。如人食飽不須更食。又如疲極欲眠不緣五欲。卽是一心支。但動觸中有十功徳五支成就。其相如此。餘七觸亦具十功五支之相也。但數陌乃同而相貌各異。譬如人熱中過冷水。初頭極快。後更得一甘泉復異於前。復更以沙糖石密冷和水。其味復異。又得冷徵魚味復異。冷食𨿽同味味殊別。又如寒時遇火甚以爲快。復得熱時食復以爲快。熱羹熱曤熱酒等種種熱食。熱食乃同味味各異。今八觸十功五支亦復如是。各各相貌惟應證者曉了分明。舉譬如上。得和大較。但進分八觸有橫發豎發。豎發者。若發一動觸究竟成滿。五支具足。後時若坐斂念卽入。或有難入。若還發動觸五支成就。𨿽同是動觸。動觸轉深。十功徳亦倍上法。禪有多品。品品有異。橫進者。若發動觸十功五支已。若謝若未謝卽發冷觸十功五支。若謝未謝復發余觸者。是名橫發。或頓橫豎發可知。若一觸不定如此。余例爾。問。未到亦有空。與八觸空同耶。答。大槪爲九品。其實無量。如凡夫諸比丘。目連。身子。佛皆得九品定。而不知上驗。欲界定淺。初禪爲深。問。初禪八觸五支。二禪何意一識。答。初禪色粗是言語法。故有八觸分張隔別之異。若入二禪時。呵覺觀。受內淨喜樂轉妙。故品在一識不得分張。他解五支在欲界定第九品中而明覺觀。或言在欲界定前。今言若前若後皆不然。何以故。初禪名覺觀俱。禪那得在欲界耶。問。何意坐禪人有見相不見相。答。譬如人好夢不好夢。攀爲多好夢相。象鈍則昏熟不夢。坐禪人想心多取假名。則喜於靜心與相相應。若想心不利。𨿽坐不見相﹝云云﹞。問。若五支同在一心中者。八觸止在一心不。答。八觸是四大法。水火相違。故不得一時。

次明八觸邪正者。正如前說。邪今當辧。何故。根本卽須簡邪。根本禪亦名外論禪。如水普潤一切種子。如前現者是善種子。定潤則發。若過若不及等邪種子。於禪亦發。觸中有定。此是定種。空是慧種。明是通種。喜是悅樂種。如是等善法種悉在禪中。故言根本。論云。如囊中有寶。不探現。人人無見者。卽此義也。又亦是惡種者。如空太過是惡取空種。明太過卽是一切邪通之種。如是等九十六種道並以此爲種爲本。細搜道理皆約過不及以判其種。爲是義故。須約八觸以明邪正。又觸亦在欲界定中。何以故。譬如服昌蒲將欲得力而瞋大盛。服黃精將得力而欲更與非藥。如此粗法被推將盡故莊。今發觸亦爾。色界淨色將起。故界色身自起動觸。觸亦冷暖等而無空明五支。此則易判是非。今但通就諸觸簡邪正。卽爲三。一約報鄣。二約煩惱鄣。三約魔事。云何報鄣。若有觸起。能治身中病。病除身安。身安則道隆。於禪有益。此是報觸起。若觸起爲病。病則妨禪。不得修定。此惡報起。爲壞禪觸也。故成論云。有風能成雨。有風能壞雨。有覺能成禪。壞禪卽此義也。論人云。善巧覺觀成禪。不善覺觀壞禪。此乃以四支爲方便作如此說耳。數人正取此爲支。故覺觀不壞禪。釋論亦然。今明報鄣觸。不同二論所諍方便與正成禪壞禪之意。但是欲界報身有觸致身損益。故於禪有成壞耳。未是初禪中事﹝云云﹞。第二約煩惱明邪相者。若此觸起已。五蓋等彊盛。此是增煩惱觸。若此觸起已。五蓋除者。此是除蓋觸。若除事鄣五蓋。此是欲界定觸。若除欲界五蓋性。欲界系得繩除。此是初禪觸。問。事鄣除是伏。性鄣除是斷者。有頂禪那得還生欲耶。答。譬如瘧病。𨿽間日不發。後日卽發。間日譬伏事善。得善譬斷性。𨿽復得差。非是永斷。明平復瘧。世智斷性鄣。非無漏斷。𨿽生有頂。還墮三途。如平明復瘧也。故大經云。世醫所療治。𨿽差已復生。卽此義也。

第三魔邪者。此約初禪十功五支明。若過若不及。隨二邊有增減之失。名之爲邪。若明過則見日月晃朗。或復生於空解。若暗証之禪。明慧空解生時。但明此空法而不能廣明法相。若帶觀發觸。明過生觸解。則世智辧聰。此師利使之相也。當一一歷若過若不及。廣明邪相如文。問。初禪那得有邪惡。答。惡入禪中。禪體非惡。惡入禪中能發成一切惡種子。爲諸惡之本。又是邊境故身在欲界故。故令邪惡得入。又帶欲界心入禪。故惡得入。如人開門戶。賊隨而進。以欲界心中先有此邪气分。是故來入。若初禪不覺此二十種者。但有一種卽能壞禪。如二十人伴。一人是賊。十九俱罪。若能於初禪覺識洮練。邪惡旣滅。進二禪中無復邪惡之失也。復次十功五支終是二十三心數。略撮要者爲五。更細分別爲十功徳。廣論是二十三心數。例如陰入界開合﹝云云﹞。今覺觀還欲覺觀。發喜是受數。樂是猗喜生。樂還是受數。一心是王。故知終是心數中法也。今十種功徳中。空是相數。何故爾。欲界想粗相。見森森之存。初禪想妙。見有是空如雲如影故。明者只是作意於境。界界分明了。所緣處的的不亂不暗也。濡心自在只是念數。念數持憶不失。出入自在。定卽定數。喜樂卽受數。解脫卽解脫數。善心卽行。行卽思數。慧卽慧數。境界相應卽是作意於境數。禪旣是善。但取通十大地心數。取善心數。除煩惱心數。但約二十三心數以明廣略耳。若欣同者。爲作心數名說。若欣異者。爲作五支十功之名以赴。前人之欲豈可聞其名異而生諍競﹝云云﹞。若進入二禪者。呵初禪覺觀爲患。惱亂禪心。初禪卽謝。二禪卽發。云何呵厭。如禪經云。如人大極時欲眠。若有喚呼聲。其心大惱亂。云何喚呼。初禪有八觸等法。若於一動觸發。卽有十種功徳五支之法。乃至九品進入。卽是豎喚呼。若橫發諸禪。卽是橫喚呼。一動觸如此。余觸亦如是。功徳旣廣。觀心緣之亦多。喜樂動心紛紜重疊。以之爲惱。得入一心安隱爲快。譬如人受五欲。疲極方欲眠寢。而賓容復來。弦管又奏。乃是娛耳歡心。而欲眠爲惱。今初禪以覺觀爲妨。三心樂以之爲惱。若最初發觸生覺觀。此爲成一心。次一品覺觀起。能妨前一心。橫亦如此。品品互相成壞。今呵此覺觀。覺觀謝。喜樂一心亦隨謝。是故初禪名覺觀。俱禪通體別體。卽此意也。覺觀謝已卽入中間。單靜轉寂。名退禪地。如前分別。又入未到。更增一單靜空。炅然安隱。此卽入海見於平相。發是相已豁發二禪。其心內淨炅炅。如明淨鏡。逾於從來。此是二禪內淨發。問。二禪是色法。云何言心內淨。答。以其發得四大淨妙之色。勝於初禪之色。以此相故。照心卽明。故言內淨。此淨與喜樂一心俱發。故名喜俱。禪淨是色淨。發此淨故。心喜猗。喜生樂。樂息入一心。是爲四支。若是初禪四大未妙。水大有別。致有八觸橫豎等相。不名一識。若入二禪。四大和融。妙而且淨。無復八觸四大之異。但言一識處。初禪由覺觀故喜爲粗。二禪以內淨故喜故爲深妙。此禪但有豎進。無八觸橫進。不妨更有餘禪及無漏之橫。是名進發二禪之相。若進登三禪者。此二禪𨿽善而有喜湧之過。喜卽對憂故通。憂隨心至有頂。何處不有。別則在欲界。而初禪已斷。此二禪斷憂而生喜。喜對憂而生。猶爲喜心可動。喜失則憂明。識二禪過患。則進發中間至未到單靜。次發於樂。此樂是色界淨色最極之樂。前禪猗他生樂爲粗。此禪不猗他生。徧身受樂。凡夫捨此爲難。聖人得能捨。知此是因緣生法無定。凡夫染愛貪味故須捨支。次念支慧支。慧支是善巧防護。此樂但經論出處不同。或前捨。或前慧。此禪難故。故交加前後支相不同。當知爲緣各異﹝云云﹞。此禪乃是樂俱。而樂壞則苦。故論云。喜樂𨿽是善。而有憂苦患。薄識過惡則進發四禪。中間未到卽發不苦不樂支。亦名捨俱禪。亦名不動支。乃至定念捨等。四支成就﹝云云﹞。又此禪𨿽是不動安快。而是色法。患色如牢獄如疎如甑。呵色緣空。四禪卽謝。發中間未到。卽發空處空。空廣心廣。故言緣多卽散。爾時捨空緣識。識多則散。捨識緣無識。或言少識。一解云多識則散。故緣少識則定。一解云爲緣識故爲多。今緣無識。緣無法塵。捨智緣無。名爲少識。觀有識如壅廁。無識如癡。更有妙定。名爲非有想非無想。非有則非有識。非無則非少識。雙非有無。故言非想非非想。凡夫謂爲非想。佛弟子知其無粗想亦有細想。故佛呵須跋。汝旣除粗。何不除細。呵師不能。何況於汝。故知此定具細想煩惱。約凡爲無。佛弟子爲有。合而名之。名非有想非無想。凡夫謂爲涅盤。佛弟子呵之出界﹝云云﹞。

問。合中十七定。俱是從淺至深不。答。中間定是退禪地定。乃不深而位居於上。又問。若是定者。俱有喜樂不。答。是邊地事。悲心禪故無喜樂。問。無喜應無定。答。𨿽無事相應之別喜。不妨有通喜。進緣喜境之喜已。伏事故有通喜。樂未斷性故無別喜﹝云云﹞。類始如四空。依大集亦有通五支而無別異之支林。此但通喜。無別喜也。復次橫進者。如四卷禪內廣辧十五種禪橫發相。不重出。橫豎俱發者。義則可解﹝云云﹞。進分相如上。次明達分者。達名爲道。故道諦四行雲。道正行達。亦云道如迹乘故達。只是道以其識。達四禪十二緣第一義之理。稱之爲達。達有五義。所謂退達。護達。住達。進達。達達。退達者。如人得未到定卽退。還發電光見理。見理之慧得通。而未到有失。是名退達。諸論解退義不同。數明苦忍。佛教不退。爾前有退。成論明四念處已不退。何況忍法。若云不退者。眞明發時。一受不退分。寂然見諦解起。名眞不退。此復二解。數人云。見諦無漏不退。思惟無漏有退。故有退法羅漢沙井之諭。成論人云。思惟無漏豈容有退。但是退分根性人。今得無漏。仍本立名。稱爲退法人。實非退也。如此等種種解退義﹝云云﹞。護達者。本是護分人。由護故達也。住達者亦如是。進達者。或入初禪二禪等。因進故達。達達者。第十六心見諦解起已成初果。而復更達二果三果。乃至超成無學。是爲達達。此是約三藏論達達也。若別教者。達生死涅盤不二。卽事而眞。名之爲達。此理轉明名爲達達。達分旣有五義。餘四分亦如是。退分五者。若得初禪。退未到。又退欲界。至散心起五逆等。是爲退退。本是退分人。今𨿽如護亦退。故名護退。住此定人得已而失。是名住退。進發諸禪。已而失。故名進退。十六心達理要因於定。而無漏不失。所因之定失。故名達退。護分亦具五義。退分人而今決須防護。良由過去不護不得成住分。今若不護護分不成。是故𨿽退要須護之。故言退護。退護者是護分根性。今又加護。故名護護。住護者。𨿽得住。猶須護之。是名住護。進護者。𨿽住進一禪。亦須方便修於觀法。是名進護。達護者。因此護故。又如初果見理。未得諸禪。須方便修習。亦名達護也。住分亦爲五。如人得未到地。久久而失。還住欲界定。是名退住。但護得住。是名護住。常在一種品定。是名爲住。𨿽進上定已。復還住向定故。故云住住。進發上禪處處而住。故言進住。因住得無漏見諦。名爲達。只住此定。七返生不更發禪。是名達住。進分亦爲五義。進得初禪。退還未到。復更進破上地。是名進退。𨿽有此進。恆得防護。故名護進。在一種定久久而進。是名住進。次第進無間者。名爲進進。以進故得無漏。是名達進。亦是發無漏已。能橫豎發禪。故言達進。如是五種之義分。各各爲五是猶爲略。若更廣明。只歷十二門禪。禪禪之中皆具五分。又歷一切禪。亦各各備五分。例此可解﹝云云﹞。復次五分又各有兩種。一者任運退。二者內外因緣故退。任運護。善巧防持故護。余例有此義﹝云云﹞。若任運達者。此所不論。若善巧修達者。今當分別。則爲二。先簡邪。二明修觀。邪者凡有四種。有人無觀慧。但暗心調和气息。數一至十。心旣靜細。證得欲界。或發未到。仍發宿習之見。或一切皆有自性神我之法。住在身中。執此爲實。計爲涅盤究竟之道。能問能答。非他是已。見心深入。不可移轉。此乃有見之法。妄謂爲達。實非達也。次有人如是數息證未到定。發宿習。謂一切法空無所有。云何等相性無毫末許法。豁若虛空。神解異人。辧使無滯。豎執所見謂爲涅盤。撥他是己。空見深入。佛所不化。此妄謂爲達。實非達也。次發亦有亦無見。次發非有非無見。於如是皆妄謂爲達。實非達也。如長爪思惟諸法不見性相。不可破壞。如大海水。不得一法入心。如此之見並非深入定見。若非見者。云何如來一言破之。卽墮二負處。識其見心。知是苦習。獲法眼淨。若如此者。何得稱之爲達耶。又如論力梵志。受雇撰五百明。難最初一問。佛云。爲一究竟道。眾多究竟道。若一。諸師各各稱。若多。理不應爾。於時鹿頭歸伏。在佛後扇。佛指之曰。汝識此人不。答曰識。佛云。此人得究竟道耶。答云最爲第一。佛言。若爾何故扇耶。於是心伏。五百之難從風自靡。當知眾多究竟道。乃是諸見妄謂。何關於達。何以故。凡夫外道有見論愛論。自贊毀他。不知自撿。常起苦集而不覺知。故言外道愛著觀空智慧故不能發眞。是名暗心修禪而發宿習。任運成見。名爲邪也。次明修觀邪者。有人初學一種解心。謂言諸法若有若無等四句是實。執此爲解決定喜。以此爲入觀方便。因是證定。定心旣靜。諸見轉明。堅執不可捨。我慢自矜髙。但知破他之非。不嘗覺識心內煩惱。靜見決定是謂爲達。實非是達。是爲四種邪。就發見有兩。一但發見心辧說。見心通達。說見無盡。而不得五通。一加得五通。停河在耳。變鹵化羊。刀割香塗有如無念。世謂爲一切智人。然通非無漏。而見慧生著。著是習。習故苦。終爲四聖諦所破。乃可稱達。但是發見獲通。廣讀韋陀三種外道耳。佛法以三稱解脫謂之﹝云云﹞。問。正道外道修空云何異。答。外道恚愛處生毒。眞空人不爾。知愛恚從因緣生故不著。不著故無愛恚。愛恚息故名不生不。生卽是空。空見人卽救之云。我愛恚者是思惟惑。何關空理。無學亦有習。何得以此妨空。又破之卽有四句料簡。汝所起者乃是新病更起。那得例同聖人。聖人故病卽是思惑。六十二見滅卽是不起新病。汝以世智彊伏故病。故病不發。而於見心更起新病。順汝見則愛。違汝見則嗔。此二從癡生。陵他爲慢。具足八十八乃至八萬四千苦習浩然。那得稱是思惟。例同聖人。此爲大謬。料簡四句如止觀﹝云云﹞。問。何因能忍故病。復起新病。答。外道亦具邪行聞思修。邪三慧。以其邪心推盡不見。現旣未發。眞妄卽爲是違順其所是法。故新病發興。以其有修慧故。涉事而行。忍力得成。彊作平等。佛法亦具正三慧。以正道方便智慧撿見不起。故新病不生。無修慧故。故病猶在﹝云云﹞。

第二明修達觀者爲二。初明達分之觀。二約信法兩行。明觀法之相。事如四念處中所明。往彼尋之也。二明兩行者爲二。卽信法兩行也。信憑聞而解。法藉思乃生。法行非都不聞。聞少思多。聞多思少﹝云云﹞。但判兩行之位正在苦忍。以聞卽入判爲信行。以思卽入判爲法行。今解遠取根性。初之元起。若多發學問。爲信行根性。多有禪寂。爲法行根性。世世研修。故苦忍之位判其兩別而得悟道。但此兩行不可令偏。至如法行之人。三乘之初不愚於法。識解有無等相。邪正悉知。若無定者。如風中燈照物不了。若無定名狂智慧。顚智慧。如惡馬而不羣。𨿽有觀慧不名達也。又初心不識法相。不解道理。暗心修禪。停心數息。設令證未到等禪。與愚夫禪不異。此名爲癡。亦非停心。念處之觀。旣非念處不名似達賢人之位。如世間稱賢者。能知天文地理。百家俱達。然後立徳修行。仁慈謙讓。解行具足。稱之曰賢直。爾質朴徒讓是愚直。爾懷解唐突造過復是顚狂。解行旣偏不稱賢士。具足兼舉號之曰賢。修道人亦如是。單解稱非有非無稱爲愚癡論。何況上三句。何故爾。癡是無明。汝於四句不識四諦苦習十二因緣諸流諸縛。但用是見法非他之法。而起生死。是事不知名爲無明。無明卽癡。所以者何。非有非無之法。絕四句百非。湛然淸淨。汝若證此法者。言行相應。此法治心平等無滯。何得依止此見。是己毀他。是非旣生。有無之心卽起。雙非安在。若人贊之則喜。違之則恚。謂已解。忽他爲慢。於此不了是癡。今𨿽無疑。後當大疑。是爲五鈍宛然。又復謂此是道行。是道故能有所證。卽是戒取。的謂此見爲是。是事定。余妄語。豈非見取。執此法邊。不取余法邊。是爲邊見。此見偏僻不當道理。是名爲邪見。是見依色是身見。如是則五利使具足。此十使約三世。具有八十八使﹝云云﹞。此見依色卽色陰受。此見卽三苦是受陰。想此見像貌。爲此起善惡行。了別此見卽是五陰受。卽是苦想行。卽是有生死見愛。流轉浩然。眞是不識非有非無之過。豈非愚癡論。非有非無見生過旣爾。餘三句過一一具此四諦十二緣利鈍等使。以不識此過故。皆稱爲癡。𨿽作如是見心心解。以不得定故。名爲狂顚。名爲外道邪僻。不名三乘之初不愚於法。正解之人。問。佛弟子尋教作此念處。何意不成賢人。答。一觀無常法不徧。二無七覺調適定慧將息。三於觀空智慧生染。爲是故不成。今正解人天者。洞識法相。於四見中一。皆識四諦十二緣苦集五陰隨心起處。有見生時卽識卽撿。四念處破於四倒。窮核心路不令一念取著。故言外道是生煩惱處。佛法是滅煩惱處。如此解時。名有爲法中得正憶念。三乘之初不愚於法。隨有此解亦未解賢。能以念處之觀。破六十二見之倒。斂心修定。調和气息。系念修禪。能發未到之定。以定力故解心轉明。有定之慧不名顚。有慧之定不名癡。解行旣足方稱爲定。得定故。觀心專的。定所分明。名爲念處。亦是用數治亂。用慈治瞋等五方便觀分明。故名停心。若都無解。直爾暗心。心何由停。故請觀音云。眼與色相應。云何攝住。身子答云。地大地無堅相。如是皆入如實之際。達此觀心。方能攝住。攝住故名爲停心。當知念處停心。洞達五陰不淨。存無常等總相別相。觀慧明了。爾時名相似。遠是初賢之位。若不得念處者。暖法不生。不得暖乃至亦不得初果。念處成故則生暖乃至成無學。是名法行人也。次明信行人。若自思惟了然不解。憑他爲說方能得悟。譬如天數數雨。五穀數數熟。以聞法故卽了邪正。無愛無迷深識法。見四諦十二緣。心無依猗。能破諸倒。成就念處相似之道。一一如上說。但有從他聞爲異耳。若作如此等信行法行兩種之修。是有爲法中得正憶念。決定能發眞似之道。然達本遠理。達何等理。凡有四種。論達卽四教也。若三藏論達。復有四門。有門作停心念處。觀色是不淨無常苦。乃至心亦如是。是名有門判賢聖眞似。具如阿毗曇。若空門念處。觀色是三假因成。等浮虛不實。於眾生中亦作三假。不定於定。成生法二聖行。故阿含云。是老死。誰老死。二俱虛妄。以是觀行。得成賢聖眞似之道也。此如成論所明。亦有亦無門。觀五陰因緣所生故。是有緣生。浮虛不定是空。以是爲觀聖賢眞似之道也。此如昆勒所明。非空非有門觀義推應有。如大論云。一切實等。廣說第一義。第一義卽是悟理。悟理從四門入。卽是有無等四門之義也。又大論云。爲車匿心調。當說離有無經可得道。此卽非有非無門得羅漢。不可以此非有非無爲大乘中道意也。又成論明離有離無行聖中道。尋此語。只是離斷常之有無。指偏眞爲中道。寄濫大乘也。以不辧佛性。不空涅盤。只是三藏四門。此門通。行者見眞理也。問。旣破六十二見之有無。那忽以更四門被物。豈不還成有無耶。答。以有無諸見有礙。不能得出離滅道。今將眞法破其見心。絕諸有無。百非四句皆遣於諸見中。無復住著。是則無復四執之性。今四悉檀意。赴機利物。假作四門說。令得悟解。若不破性實之法。不名爲假說。已破性。無性實四門。假施四門以逗於物。物旣得悟。亦無四門之可存也。故大智論云。佛向道人聞說卽悟。終不執門爲見。同於有無等執也。三藏中論支佛人亦如是。一則觀無明老死。無常生滅。念念不住以入眞。二則觀無明行業因緣相續相待。是老死誰老死。生法二修。浮虛悟入空平等。餘二門觀相可知。通教明道者。還同用無生滅觀門入道。稱之爲道。昔爲鈍根今爲利根。上推四微折之令空。惟不破鄰虛。空門拆此三假虛塵平等而入。二論因是推拆令空。譬如實柱。若燒若破。令此柱無。此是實空有。是爲滅色拆空也。通教不爾。觀五陰等諸法。𨿽復四微所成。若假實皆如幻化。故大品云。色如幻化。乃至識如幻化。十諭之意正在於此。故鏡像幻人若有若無。無不定無。有不定有。體知本自不生。今亦如滅。𨿽復幻化森羅萬像之有。卽此幻有是無。不須得其滅已方知是無。何以故。若異於色。可復滅色取空。今色卽是空故不須滅色。故卽色是空也。卽有是無。此無非定無。何以故。幻無何得定無。卽此是有。不須離此無而明有。譬如明鏡內淨空而現種種之色。卽此空是色。不可異於此空而辧色。故大品云。卽色是空。非色滅空。空卽是色。色卽是空。故名體法入空。不同拆法之觀也。以根利故。覺色卽知。如幻等十諭。若於色生見心。卽知此心不自。不他。不共。不無因。乃至受。想。行。識等諸塵對心生。亦不共不無因等。四句檢於生。無有生。檢無生。無有生。撿亦生亦無生。無有生。撿非生非無生。無有生。具如止觀﹝云云﹞。卽是通教觀法也。中論人云。由滅故生。用此爲假。向者由生故生。旣是自生而被破。今由滅生。豈非他生而不破。云此爲假生者。此是他生。問。尙未被破。性義未除。云何爲假。今破四性義後。以四悉檀赴機立假也。通教亦四門幻有幻無等。以此四門赴利根引入。此四門融妙。但有名字。不可定執。但此教正爲菩薩傍入二乘。故經云。欲得聲聞支佛乘者。當學般若。般若卽指大品。而大品有共不共。今當料簡。自有共般若共二乘說。卽是大品。又有共般若不共二乘說。卽是大品。教未與時。但用三藏逗諸聲聞。聲聞爾時不聞通教。自有不共般若共聲聞說。卽是大品。命轉教。自有不共般若不共二乘說。如華嚴。二乘如聾啞。問。那不共。那得同說。答。卽𨿽不共。爲作由藉令至法華。得共如客作人。於長者財乃非己分。而令領知。爲後時付家業作梯漸故也。今一一往體如幻之色。觀法虛玄。今更約自生他生以曉行者。且數息論之。能安之心及所數之息。皆如鏡像。𨿽有頭等六分。頭等六分而不可得。卽此六分悉是虛無。𨿽是虛無不可以頭爲足。世諦道亂也。卽無而有。故能數所數俱是幻化。不妨有一至十能數所數之法。猶計此爲有。不能體達虛無以爲無生者。卽當以三假往撿。但是如幻之法塵。對如幻之意根。生如幻之意識。則有如幻從一至十之數者。爲當從幻塵生。爲當從幻意生。意生卽自生。塵卽他生。乃至共無因等。若有四生者卽有四性。有四性故卽是空有。何名爲假。亦不成幻。以四句往撿。不得四種之生。卽是無性。無性生故卽是假生。假生非生。是爲性空。性空故卽是無生。若言四句撿不得性生。而猶執假生者。今明假生本得性體而立。今旣無自性。亦無自性之假名。無他性體。亦無他性之假名。故大品云。是字不在內。卽不自生。不在外。卽不他。不在中間。卽不共。亦不常自有。卽不無因。是字不住。不住四性中。亦不不住。亦不在無生無性之中。是故此字無所依猗。以不可得故。但有名字。名字亦空。以名字空故。亦不執是假。以假名不可得故。名爲相空。相空故卽是眞諦空。性空故卽是俗諦空。以眞俗性相空故名爲無生。此卽是四句撿幻化因成假觀門也。若謂無因成之法者。此卽是無法塵對意根生此無塵之計。還以四句撿之。

第一𨿽作如此不得生相。猶謂有如幻念念相續。從一至十如幻之數。卽作相續假撿之。若如幻之心。前念不滅而後念續生。此是生生。以前念不滅而生。卽爲並生。如母生子。若前念滅後念生。卽是他生。若前念亦滅亦不滅後念生。卽是共生。若離前念滅不滅而生。卽是無因生。今以四句撿相續之生不可得。卽是無四種性。生卽是性空。性空是空俗。無性而說爲無生。但是假。名名字字無所依猗。不內不外不中間。不自有。不住不不住。名字不可得故卽是相空。相空是空眞。眞俗之空本無一念之有。何得有前念續後念耶。當知但假名字說。名字亦空。此是撿相續假入無生也。若謂相續不可得而執無相續者。此亦是無塵對意生心耳。還撿此無相續也﹝云云﹞。第三𨿽復撿相續相性不可得。然猶計此無生之心必有待藉。若本無生今何言生。而須撿破此是無生。當知此無生是待生。得無生之名。就此卽爲相待。四句撿之。若數息之心生。待無生名生者。卽是他生。待生者卽是自生共無因等﹝云云﹞。若有所待。還成性等。何謂無生。四句撿待不可得。卽而無待性無性但假。此假名不住亦不住﹝云云﹞。若此三假。四句撿幻生不可得。名爲伏惑。眞明發時名斷惑。若三藏柝定色令盡名伏。眞發爲斷。今觀不論除盡。但體知而已。無性無相。因是發眞。成通教達也。問。若四句皆是性。云何更立四句之教。所以者何。如阿毗曇見有極微之色不破。由是得道。豈非有性。成論三假觀生法皆空。拆於極微令空。由是得道。豈非空性。昆勒雙教車匿雙離﹝云云﹞。若大乘明阿黎耶識自性淸淨心。額珠寶藏卽是本有。大涅盤空。迦毗城空。智者見空及與不空。佛性亦色非色。中道實相遮於二邊。佛性不空不有。如是等亦是四句。豈非約此爲教。若離更無所說。別說只在此四。將不是性耶。答。若計有四句之實。執此爲是。此是性義。是故須破。若不破性而言四句者。此是性定。何得稱假名。今聖人正觀之智。破除四執。無四性可存。前人應以四句得度。卽以四句施教。無自故假施於自。無他性故假施於他等﹝云云﹞。故大論云。若有見取四句。皆不見第一義。若無四性。以四悉檀假說無咎﹝云云﹞。通教亦有緣覺從四門入。故大品云。習應無明空。乃至老死空。無明卽空。空卽無明體。無明旣是空。是爲緣覺道理之觀﹝云云﹞。若別教四門達觀相者。若圓教四門達觀相。備如止觀所明。十種境界。此中應廣明。是爲於根本禪中發五分禪。略辧如此﹝云云﹞。

復次發特勝善根者。若初禪根本暗心數息。證欲界定。謂言無身如虛空相。如老人穿鍼謂鍼無目。若特勝發初禪時。還於身中而覺八觸。覺觀喜樂。如年少眼諦還見鍼眼。若將初禪。特勝禪亦復如是。何故爾。數時暗數。證時暗證。特勝時緣息出入長短徧身。乃至除捨棄滅等。若發欲界已知長短徧身。今發初禪明見三十六物。大腸小腸而見食若谷粟是麻是豆。了了分明。卽是特勝發也。或經得初禪已而發特勝者。約明暗可知。若未得初禪而發此有特勝不單發。要憑根本一時共地所有五支。乃是覺於三十六物。觀此三十六物。喜今始見。入而生於樂。以一心如是。五支不比前也。如水和沙糖石蜜气味沈重。證者自知﹝云云﹞。例前亦應有五支之義類作﹝云云﹞。發通明禪相者。旣三事通觀。所發亦異。特勝是總。通明爲別。若初觀三事已覺三事通同無礙。或可至欲界空中覺三事通同。若本得初禪。今發此相。自知事別。若未得初禪。今發此定。要附根本同。發卽備五支。如大集所明。其相大異覺支者。如心覺大覺。思惟大思惟。如心者如。卽無空也。於欲界定中不見身心相名爲如心。覺大覺者。似於無漏气分。殆如理空。故言大覺。後去思大思。行徧行亦如是。非但覺身內皮內。亦覺外間五行山河等法。亦覺無漏慧行。故言徧行大行。事在別捲﹝云云﹞。餘一切禪亦應分別。今不委論﹝云云﹞。復次三止非但發諸禪證。亦發諸禪那。如於欲定忽覺气息長短毛孔虛疎。卽是發特勝修義。余修例爾。若未經證初禪而發諸法者。終以根本爲本法。如數人同謂。修義證者。一時證根本及諸禪也。若暗證者。不別其相。知法者及尋經論。識相宛然。五支悉異﹝云云﹞。

釋驗虛實者。虛則是邪。實則是正。邪是偏邪爲義。正是從客不墮二邊。若世間禪者亦有邪心。若過若不及。二十種名邪。無此名正。若出世間亦有邪正。以前世間之正皆名爲邪。墮在常見有爲法故。所以名邪見。第一義名之爲正。若出世上上禪亦有邪正。世與出世墮在二邊。名之爲邪。得入中道。名之爲正。問。無漏已去。不應爲魔所嬈。答。大品云。魔𨿽不嬈令還三界。亦嬈令失中道。復次若有方便發得正禪。正禪處復增長。設發邪法。卽能以正法治之。令終還正。卽於邪中具於一切法。邪有四緣。所生亦空亦假亦中。非惟能使邪禪成正。後廣通諸法。若無巧方便止能卽驗之。此但能卻邪定顯正定。不能於中道具足一切佛法也。復次。發觸有若過若不及者。覺已除遣。若久久不遣。卽能破壞於禪。或致狂悸悸諸病。假令不成於病。此人所爲所作諸行漸當破壞。何故爾。禪是功徳叢林。能周正人身口。資成戒行。豈有習禪人身口戒行雜亂。當知是因觸邪僻故爾﹝云云﹞。問。發四禪皆得有不。答。魑魅魍魎處處皆有。而初禪鄰欲界。過患最多。故九十六道惟三道是正。余悉是邪。四禪安免邪也。譬如少男少女常思念欲事。纏綿在心。故精媚所著。行人亦如是。若邪念思想。行其邪道念其法。邪卽得入。而狂亂失心者壞禪﹝云云﹞。今欲分判九十三種相貌。依彼經中自說諸道之相。來約行者心中所證邪法。若相應者卽是其道也。如是一一配奠。令使分明。須識邪假。自能嚴防。亦使他人警覺。又若以九十三相來驗心。但識邪名不識心法。是名有聞無慧。但識邪心不識名。此是有慧無聞。若名法兼俱。心瞻周正。假令發如此等者。必能遣卻也。此中應廣出證。邪定之人爲證﹝云云﹞。又約一動觸判邪正相余不出者。如五部律種種解釋。假有一事非律所載。亦引例爲解。大乘義若無文。亦引例爲釋令。禪門無量邪正不一。但深得初禪觸中邪正之意。例通一切。無往不去。故書云。詩三百。一言已蔽諸。所云思無邪也。假令上風正治之。能下判邪倒之失。只是一無邪耳。故瑞應云。得一心者萬邪滅矣。能如此善識眞僞魔事。萬端悉皆滅矣。正有二。一世正見。卽是因果之道。如世王治法。大經云。牛中牛相。馬中馬相。不相混濫。是名世間正見。若出世者。何者是牛。牛無牛相。無牛而計有牛。卽是倒惑。非出世正見。今撿牛無牛相。馬無馬相。故非顚倒。則是出世正見。破六十二見生空。生空旣去。法空又遣。念非正見也。今次第禪門從淺至深。明世間正見。次明出世正見。故百論云。福能去。非空能去。福卽此義也。又十種正法互相資成。若不爾者。則非正定。如十人同心去相來辧。又根本禪𨿽無二十邪而發。余禪有一邪。非但壞余禪亦壞根本﹝云云﹞。若初髮根本有邪。更發余禪。余禪但有正相。而根本邪相亦自退失。邪不幹正。如福徳人住處。少鬼遠去﹝云云﹞。將此發宿習之意。廣歷信行。發四種不同。後歷法行四種不同。又魔三乘人各有須行﹝云云﹞。約此判賢聖位。如此翻轉。出生百千萬種不可窮盡。只約一人。或坐不悟。因師卽悟。或暗卽悟。因坐而悟。如是不同。將此望如來放光。聖說聖嘿。爲緣差異。後應何量。又復修事發無漏名發無漏者。或但有退分習。或但守分住進達。今便發。而昔於一種事禪但作事修。是故今但發於事。若昔約事中而緣眞者。今修道時。於修法中少許因緣卽發無漏也。

禪門章﹝畢﹞

