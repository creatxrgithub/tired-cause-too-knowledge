續藏經四教儀集解

宋從義撰

天臺四教集解卷上﹝並序﹞

余治平四年冬於郡西之妙果而寄講焉明年夏諸新學請事文墨消釋髙麗觀師所錄天臺四教於時權以霅川之科分節文之起盡散集諸部法言解釋義之綱要未逾二旬乃成三卷題目謂之四教集解焉艸創才畢尙未琢磨便爲學者傳寫流布世人咸將何晏集解致難而不曾以杜預集解爲妨且儒之集解旣存二說今之題目何必怪哉嗚呼管窺之局也而有斯惑焉今熙寧九年居大云西院講訓之餘於是考核霅川之科未爲盡善矣遂乃自出科文一貼仍又檢校疇昔集解頗有疎略也故重修飾亦爲三卷所患識見荒蕪辭理鄙昧未能發明聖賢宦奧聊且備於初學分其句逗而已遐方近處見玆再定之文不須復畱未治之本也。

天臺四教儀科解卷上﹝會永嘉記入於觀師本文﹞

永嘉沙門釋從義撰

天臺四教集解卷上

【科】天臺四教儀

釋此四教文分爲二初題目二初所錄題目天等四字別也儀字通也初別題中四教是法天臺約人良由從處以名人也具雲天臺山卽智者大師所棲之處此山上應天之臺星故曰天臺山也亦雲天梯山謂此山髙險如梯可以登而升天故曰天梯山後人訛轉雲天臺耳天者顚也顯也在萬物之頂顯然可觀春爲蒼天夏爲昊天秋曰旻天冬曰上天元气未分混而爲一兩儀旣判淸升爲天濁沈爲地此乃俗說是故引之若依釋教天者最勝也光明也欲色無色三界等天也臺者三臺也上臺虛精星中臺六淳星下臺曲生星亦云三階每臺二星凡有六星名大階六符也符者星之驗也上階天子也中階諸侯公卿大夫也下階七庶人也四教者或云化法四教也據化法有體及以觀師依大本錄出彼文惟化法故或云化儀四教也引文證云化儀四教文義整足任運攝得三藏等四或云四教是化法儀字是化儀或云通總或云八教﹝云云﹞今謂諸說皆是人情殊不本立題之所以也原夫題中只言四教一云化法一云化儀偏計一隅未爲允當今謂此題有通有別通則通於化法化儀別則別當化法何者良由題中只云四教未分化儀化法之殊故以通別而消釋也如法華經壽量品題旣不顯云法報應等所以文句具將通別釋彼品題以彼例此豈不然乎。

【科】髙麗沙門諦觀錄

二能錄人名髙麗者﹝麗呂支切﹞東夷國名也論語云子欲居九夷正義曰東夷有九種第三卽是髙麗國也或作驪字人皆以犁音戾音而呼之沙門梵語勤息此音出家之人勤修善法息諸惡行故以名焉沙門釋等分別如常諦觀二字法師名也或作三諦三觀消之豈必然乎錄者依天臺教大本中總錄五時八教之要以示後學令曉大綱於此若明則不迷諸部也。

【科】天臺智者大師

二本文分三初敍法義散廣二今下略錄綱要三謹下結勸此三亦可擬三分也初敍法義散廣二初正敍二初總示二初能立教主題中已言天臺今又云者文體合然也或是揀異前代智者故雲天臺智者也前代智者者傅大士實錄云爾時有智者大師俗姓樓氏名靈璨字徳素烏傷縣竹山里人也若爾題雲天臺亦可揀異前代如光宅等亦立四教今是天臺四教故是揀異也吾祖智者幼名光道亦名王道此從初生及母所夢以立其名法名智顗顗者靜也卽出家後師爲立號從徳爲名故用靜義故我智者靈山親承大蘇妙悟雙弘定慧兼善毗尼因爲晉王授菩薩戒立法號云大王紆遵聖禁名曰總持王曰師傳佛燈宜稱智者若未爲王授戒之時或稱天臺闍梨耳今從後說故云智者具彰別傳非此可盡大師者王公大人之模範也亦是有大徳行爲眾所師焉。

【科】以五時八教判釋東流一代聖教罄無不盡。

二以下所用判釋以者用也五時八教下文自列所以天臺明五時者意彰如來說法年代有次第也立五味者欲顯如來化益羣機也舉化儀四教者爲辧如來出世儀式也言化法者蓋示如來化物之法也故五時八教其旨若斯今先示之至下易曉判釋者判謂剖判分判也釋謂解釋消釋也如以化儀判華嚴爲頓卽用化法別圓解釋華嚴旣然餘皆準說故荊溪云頓等是判教之大綱藏等是釋義之綱目問判釋爲定四時亦通法華答此須分別若以化儀四教判則判在四時判旣如此釋亦例然今此文云以五時八教判釋等者是則判釋亦通法華何以故以判法華爲第五時故非頓漸之儀式也以純圓之教解釋故非兼帶之參雜也若準此意與荊溪之說小不同耳問若爾莫不違荊溪耶答各有所以安得相違且荊溪因釋法華如是我聞故以判釋在法華前以法華經超八教外出四時表故云若非超八之如是安爲此經之所聞今此文中判釋等者乃是統將五時八教判釋一代所以通於法華涅盤也東流者佛生說法在於西竺漢明已來梵僧持法向此東夏如水流之無壅故曰東流也一代者若三十年爲一代其義猶局今則但取代更之說卽釋迦如來之一代非毗婆屍等也問所言八教判釋東流如祕密教旣非所傳則無結集云何總言八教判釋答此則且取大途言之剖判如來說法有顯有密是故總云八教判釋所以大經及智論等皆指已前有祕密義非謂藏中黃卷赤軸是祕密經將祕密教而判釋也問旣以八教判釋諸經如提謂經何不判爲頓等八耶答今言八教並是出世之法須論破惑證眞提謂經者佛初出世爲此長者說五戒十善但益人天非是聖人出世教本是故不判以爲頓等若論攝屬亦可收在鹿苑三藏問提謂經中三百人得信忍四天王得柔順忍此則通於大乘之說云何卻言收在三藏答若約顯露不定教者是則不妨有三百人得信忍等若從顯露定教而說則提謂經屬人天教人天合當鹿苑三藏所收故云五乘但在鹿苑也罄亦盡也。

【科】言五時者。

二言下別列二初五時三初牒前標名。

【科】一華嚴時二鹿苑時﹝說四阿含﹞三方等時﹝說維摩思益楞伽楞嚴三昧金光明勝鬘等經﹞四般若時﹝說摩訶般若光贊般若金剛般若大品般若等諸般若經﹞五法華涅盤時。

二一下列示一華嚴時者卽是舉其別題中諭立第一時也具云大方廣佛華嚴大方廣法也佛人也華嚴諭也所謂因華能嚴果徳也七種立題中卽具足者一也所以華嚴時不從處立名者以華嚴經處凡有七豈可立爲一七處時耶是故只將經題立時非但收得七處抑亦其名雅妙矣二鹿苑時者從最初處以立名也佛初於此度五人故若爾何不以經題而立時耶答四阿含經經題旣多處亦非一豈可立時云四含耶故且從初云鹿苑時以處顯法其言佳矣大論云昔波羅柰國梵摩達王遊獵林中見二羣鹿各有五百有一鹿主身七寶色是釋迦菩薩復有一主是提婆達多菩薩鹿主見人王眾殺其羣黨起大悲心直到王前諸人射之其箭如雨王見此鹿無所畏忌勅令勿射鹿王至已乃白人王王以遊樂小事之故羣鹿一時並皆受死若欲供饌當差次送每日一鹿王善其言於是二主各差次送提婆達多羣鹿之中有一母鹿白其主言我死分當但我懷子子非次也乞垂料理使死者得次生者不濫王怒之曰誰不惜命次來但去母鹿思惟我王不仁不察我辭橫生瞋怒不足告也於是卽至菩薩王所以情具白王問母鹿汝主何言母鹿白曰我主不仁不見料理而生瞋怒大王仁及一切故來歸命如我今者天地曠遠無所控告菩薩思惟此可憐湣我若不理枉殺其子若以非次更差余鹿次未及之如何可遣惟有我身自當代之思之旣定卽自送身至於王所王問之曰羣鹿盡耶汝何以來鹿王答云大王仁慈人無犯者但有滋茂而無盡時如彼羣鹿有告我者我湣之故若非分差此則不可縱而不救何殊木石是身不久不免無常慈救苦厄其徳無邊王聞此語乃說偈云我實是畜獸名曰人頭鹿汝𨿽是畜生名爲鹿頭人以理而言之非以形爲人若能有慈惠𨿽獸實是人我從今日始不食一切肉我以無畏施且可安汝意諸鹿得安王得仁信羣鹿所居故云鹿苑從樹爲名亦云柰苑仙人所住又名仙苑佛初於此而轉法輪注云說四阿含者一長阿含二中阿含三雜阿含四增一阿含阿含此翻無比法也增一阿含明人天因果中阿含明眞寂深義雜阿含明諸禪定長阿含明破外道矣三方等時者方者廣也等者平等也若大方廣者理性廣博名之爲大理正爲方包富爲廣今之方等者四教俱說事方等也三諦俱談理方等也若理方等五時之中惟除鹿苑餘皆有之以諸大乘悉談三諦故云大乘方等經典若事方等正惟在於第三時也良由華嚴只談圓別鹿苑漸初但明三藏般若漸終在通別圓此等三時所說法門且不普廣委明四教惟第三時四教俱說獨彰方等良有以也問若爾涅盤旣有四教何不立爲方等時耶答涅盤中四但是追說所以不彰方等時也又復立時各從其義豈可一例云方等耶問此方等時從法而立何故不以經題及處而立時耶答方等之中經題非獨一種處所豈亦皆同是以但將方等往收則無所不攝矣注云維摩者梵語也此云淨名三惑已淨卽是眞身名稱周徧卽是應身此經是淨名居士所說故云維摩詰所說經也思益者天名也具云思益梵天所問經經云東方過七十二恆沙佛土國名淨潔佛號日月光其土有菩薩梵天名曰思益從彼而來﹝云云﹞楞伽者城名也此云不可往惟得通人乃能到耳故彼經云佛住大海濱摩羅耶山頂楞伽城中﹝云云﹞楞嚴者大論云首楞嚴秦言健相也分別諸三昧行相多少深淺如大將知諸兵力多少菩薩得是三昧諸煩惱等不能破壞如轉輪王主兵將寶所至之處無敢壞者亦翻爲事究竟也三昧者秦言正心行處亦云調直定以眾生無始其心常曲若修三昧心乃端直此首楞嚴三昧經羅什所翻與唐時般剌密諦所譯十卷者不同也金光明者從譬立名也以經文云是金光明此金光明玄義中云卽法作譬以譬擬法應知經云是此二字乃專指召金光明耳玄云法者所謂無量甚深法性玄云譬者指金光明利根人解卽法作譬所謂無量甚深法性三徳之法卽此之法作金光明三字譬也鈍根人解此金光明三字之譬以擬無量甚深法性三徳法也利根親近鈍根疎還𨿽有親疎一不可廢𨿽則兩存只一譬諭古師但知以譬擬法不了利根卽法作譬乃爲天臺之所破耳況復古師以譬擬法尙自不周何由能解卽法作譬斯義皎然何須疑惑余患近代章記解釋金光明題及文句題二題俱謬故此因便略示大綱如欲委明別有義章﹝云云﹞勝鬘者卽勝鬘夫人也勝鬘經云波斯匿王末利夫人共相謂言勝鬘夫人是我之女聰慧利根具云勝鬘師子吼方廣經也四般若時者梵云般若此云智慧般若尊重智慧輕淺故存梵音此依經題以立時也注云摩訶般若者摩訶此云大也光贊者經云於是世尊從其舌本悉覆佛土而出無數百千光明照三千界其光明中自然而植金葉蓮華其蓮華上各有諸佛講說此經故知光卽光明贊卽講說等也金剛者從諭也以此金剛諭般若法也金中精堅者百煉不消其體明淨能碎萬物故以之諭般若法焉大論說破金剛因緣著龜骨上以山羊角打之卽破﹝云云﹞古判般若總有五時一摩訶二金剛三天王四光贊五仁王今家破之光贊只是大品上帙在後譯耳故不可爲別時之義𨿽然摩訶定在仁王前矣具如釋簽大品只是摩訶今文重列之耳又有小品放光故云等諸般若也五法華涅盤時者以此二經同醍醐故合爲一時此亦以其經題立時法卽妙法華謂蓮華妙法有施開廢之義其意難解故以蓮華三事諭之涅盤者具云摩訶般涅盤那此翻大滅度大卽法身滅卽解脫度卽般若有合有離融妙不二。

【科】是爲五時亦名五味。

三是爲下結亦名五味者華嚴乳味鹿苑酪味方等生酥般若熟酥法華涅盤二經醍醐五味文出大涅盤經如下引之五時之文乃依諸部何者華嚴經云菩提道場始成正覺在初明矣諸部小乘𨿽曰初成自是小機見爲初耳法華經云卽脫瓔珞更著粗獘故知鹿苑第二明矣大集經云如來成道始十六年故知方等第三明矣仁王經云如來成道二十九年已爲我說摩訶般若故知般若第四明矣法華經云成道已來四十餘年涅盤經云臨滅度時故知二經第五明矣問如來出世三十成道十二年中說四含等八年方等二十二年說諸般若八年法華二月望日說大涅盤且華嚴經何年說耶答或有說雲華嚴鹿苑此二同時合在鹿苑十二年也今謂不然且古徳雲華嚴時長荊溪師云應知華嚴盡未來際豈得定云十二年耶須知如來只是一番出家成道大根始終無非華嚴小根自見從漸至於法華開悟是則華嚴徧五十年良可信矣故云大睹始終無攺小見三七停畱若五時次第部類先後非此中意豈得輒引而難乎。

【科】言八教者。

二言八下八教二初正明三初牒前標名。

【科】頓漸祕密不定藏通別圓。

二頓下列示頓者初也由部時味三皆在初何者如來出世先說華嚴部在初矣日先照山牛先出乳時味初矣問頓教頓部同異如何答名異義同從部成教其法是同何者如來初說名爲頓教總此頓說與余不同名爲頓部部卽是教豈有異乎漸者漸次也三漸次第也所謂二乘鹿苑證眞方等彈斥般若濤汰故知漸次正約二乘及偏菩薩若諸大士已入於實則非漸次之所收矣祕密者此則如來不思議力隱覆密說令諸眾生互不相知得漸頓益故名祕密諸文先明顯露不定次明祕密今文且從言說便故先明祕密耳一家所立顯密之教乃是祖述龍樹大師何者般若經中諸天子等住在虛空而贊嘆曰我見閻浮提第二法輪轉大智度論釋此文云初轉法輪八萬諸天得無生忍陳如比丘先得初果今轉法輪無量諸天得無生忍今轉似初轉問初轉少今轉多如何以大諭小而言似耶答諸佛法輪有二種一者顯二者密初轉聲聞見八萬及一人諸菩薩見無量阿僧祇人得無生忍等故名祕密教若初轉八萬一人乃是顯露不定教也又涅盤經迦葉菩薩設三十六問已如來贊云如我初成正覺亦有菩薩來問斯義當知此亦祕密教也此準玄簽謂之祕密準涅盤疏謂之遠本具如大部補注中辧﹝云云﹞然須了知祕密不定但是約於同聽異聞互相知互不相知而論異耳問祕密教者降佛已還尙非阿難能受云何大論伸明答或有說云阿難在小是故不傳龍樹在大所以知之今謂不然且如阿難旣通四教何必定小菩薩眾多豈獨龍樹能知祕密故須了知由般若經天子贊辭有祕密義所以龍樹得論顯密二種法輪若不爾者大論何必特於此文專指鹿苑明祕密耶又諸菩薩造論頗多何不說耶故知若非般若經中對彼鹿苑有祕密意龍樹無由以明密教斷可信矣問祕密一教爲局四時爲通五味答若乃泛論祕密之義則五味中皆悉有之若化儀中祕密教者局在四時故下文云如前四時以至諸文皆同此說若第五時乃是顯露非是祕密亦是定教非不定教若第五味亦論密者此有二義一者如三周中用預聞者故法說周密聞大車及以宿世當知此密乃成顯露同皆圓妙咸一味故不同爾前互不相知二者法華座席對余方論容有密義何者余方未宜開顯則彼不知此今法華中人天初心始得開者亦未全知十方世界開不開等則此不知彼然經法華本地開後𨿽不現見亦可比知十方容有一席定無斯之謂矣問釋簽中說祕密橫被無時不徧何故向云局在四時答豈聞無時不徧之言便將祕密通法華耶今謂無時不徧只是四時耳若謂不然云何解會法華是顯露非祕密耶須將義定勿以言拘問化儀中密旣徧四時何故大論專對鹿苑答此由經中諸天子云第二法輪是則鹿苑以爲初轉所以大論且附經文故專鹿苑若以義求實通四味是故得云無時不徧不定者妙玄中云顯露不定祕密不定今文從略於祕密中不云不定於顯露中但云不定問祕密顯露皆有不定妙玄明矣祕密顯露若皆論定何以證乎答明者貴其理暗者守其文祕密顯露旣云不定豈無定乎故荊溪云顯之與密定與不定相對論故況妙玄云法華是定豈非顯露有定不定應知頓漸亦顯露定顯露旣爾祕密亦然文義如是可不信哉顯露不定只是如來一音演暢令諸眾生互相知覺得益不同故名不定妙玄中說𨿽五人取證而不妨諸天悟大𨿽髙山頓說而不妨遊化鹿苑問準妙玄中顯露不定八萬五人或有疑云八萬悟大二乘人知爲不知耶若云不知何殊祕密若云知者鹿苑小機豈可知大答八萬五人同聞生滅名爲顯露五人見小八萬悟大名爲不定於漸得頓斯之謂矣髙山頓說不妨鹿苑是則名爲於頓得漸人之未了異論云云卻於不定妄分顯密全棄同聞生滅之說問顯露不定其義昭然知與不知猶未了了答大論旣云初轉聲聞見八萬及一人故知鹿苑之中𨿽八萬一人互相知覺而於聲聞自己智眼實未知於悟大之說但知八萬得法眼淨耳大論中云得無生忍方名悟大故知大論依般若經大乘之義所以得伸小大之說準大判教名爲不定那以鹿苑小機難耶問顯密各論定與不定其義云何答如來說頓機得頓益說漸亦然名爲定也如來說頓機得漸益說漸亦然名不定也但以互相知故名顯露定不定矣或爲一人說頓多人說漸或爲一人說漸多人說頓名爲不定只爲一人說頓不爲說漸名之爲定但以互不相知故名爲祕密定不定矣具引妙玄祕密不定委在下文當知顯密之義感應相須不可偏指餘如下文。

藏通別圓者長阿含云佛在圓彌城北屍捨婆村說四大教謂從佛聞從和合眾聞從多比丘聞從一比丘聞月燈三昧經四種修多羅一諸行二訶責三煩惱四淸淨此等並是化法四教之明證也原夫如來藏性權實二理眾生迷故莫之返也由是聖人以大悲力冥燻藏性說四教法赴四機緣眾生若能依教修行證乎藏性性理亡泯教法寂然是名一代修多羅教如標月指因指見月見月亡指因教見性見性泯教大小教法一切皆爾那謂教家非見道耶自誤誤他甚可哀矣藏者具云三藏卽經律論皆雲藏者含藏爲義文能含理理能含文卽經律論各含一切文理故也教者效也聖人被下之言也效之則革凡成聖也問大小皆有經律論三何以大乘雲通別圓小名三藏答準釋簽中義有通別通則大小皆有三藏捨通從別依法華經大論成論專以小乘名三藏教淸涼觀師謂此三藏濫餘三教又釋意云小乘三藏條然不同通教意融別依法性圓三無礙余謂此亦自是一說得向通別何所濫哉通者通也無所不通也案四念處通義有三一因果俱通卽通當教三人共十地也二因通果不通卽是三根受接也三通別通圓卽因果俱不通藉通開導之人也應知通教不定部帙但二酥中三乘共學判以爲通若三藏教自有部帙卽阿含等是也別者異也別異藏通及圓融也若言別者是不共義而立不共教者此乃得在二乘遠邊失於近邊如華嚴中處處行布二乘不聞卽其義也但云別教則遠近皆得如二酥中二乘亦聞恆沙法也亦如通教卽是共義而立共教者此乃得在二乘近邊失於遠邊但云通教則近遠皆攝如向三通義是也圓者妙也三諦融卽也此且略示四教名義餘如向下隨文點出。

【科】是名八教。

三是名下結。

【科】頓等四教是化儀如世藥方藏等四教名化法如辧藥味。

二頓下法以諭彰八教之法以藥方味而顯之也如文可見又荊溪雲藏等四教是教門法式頓等四教是敷置引入如來權巧善達物機頒宣藏等以爲頓等名𨿽有八用必不俱開合隨宜盈縮不定而淸涼以天臺列在古來判教四教中攝斯則豈非比竊讀者尙雲天臺惟藏等四耶。

【科】如是等義散在廣文。

二如下結廣如上五時八教等義徧散一家諸部廣文法義散廣不其然歟。

【科】今依大本略錄綱要。

二今依下略錄綱要文爲二初總標略錄言大本者準下結云謹案臺教廣本是則大本不殊廣本大本廣本豈可異前散在廣文又亦可云大本廣本指智者撰四卷四教是則彼旣名大名廣今文宜稱小本略本但今文中五時五味三觀十乘全依玄義及止觀等故知大本又不局定四卷四教文義從容善須明達綱者說文云維紘繩也网之要也提綱目整斯之謂矣。

【科】初辧五時五味及化儀四教然後出藏通別圓。

二初下別示綱要二初分章段。

【科】第一頓教者。

二第一頓教下依章顯示文爲二初明五時五味及化儀四教二初正明文爲三初四時化儀二初正示四初頓教文分三初標八教之始故云第一矣。

【科】卽華嚴經也。

二卽華嚴經也一句指經是頓也化儀之頓其惟華嚴故專指之若圓覺等諸大乘經云頓教者乃是化法圓頓之頓又是別教但中之頓是故不同化儀中頓指華嚴也。

【科】從部時味等得名爲頓。

三從部下解釋文爲三初總示從三名頓。

【科】所謂如來初成正覺在寂滅道場四十一位法身大士及宿世根熟天龍八部一時圍繞如雲籠月爾時如來現盧捨那身說圓滿修多羅故言頓教。

二所謂下別釋部時味三初釋部三初明初成頓說部義在初如來者十號之初也無虛妄者名如來也二三如來具在諸部初成正覺者乘如實道來成正覺也今始初成若望法華成道久遠是則華嚴在迹何疑寂滅道場者住處也新譯華嚴云在摩竭提阿蘭若法菩提場中始成正覺舊譯謂之寂滅道場故摩竭蘭若卽寂滅道場也由證三徳則五住二死滅寂如空故云寂滅也得道之場故云道場也世以治谷祭處名場今謂治五住糠顯實相米名爲場也實相卽道也四十一位者華嚴經中前無十信後無等覺但明住行向地妙覺四十一位今文應列四十位爲所聽之眾言四十一者恐剩一字或恐傳寫者不知今文列所聽之眾乃準諸文一例言四十一位也或謂主伴兼列者豈其然乎位者列也易云聖人大寶曰位是則位者所列之位有賢聖因果之等階也又云地位者地是所依位是所階由所依地有所階位位有因果等階不同地是一理故無隔異焉法身者若從所證理性法身則此法身非色非心初住已上皆分證於毗盧遮那妙法身也若從能證事法身者則是十力四無所畏不共法等爲事法身初住已上皆分證也今文且在事法身耳亦通理法身也。

大士者大非小也士事也運心廣大能建佛事故云大士亦云上士瑜伽論云無自利利他行者名下士有自利無利他名中士具自他行名上士大論以菩薩名大士亦開士普賢觀以聲聞菩薩名大士金光明以佛爲大士諸文不同故須略知宿世根熟者夫眾生從佛受化皆有種熟脫三今此或從過去久種善根於近世熟今華嚴脫可以意知無勞委示天龍八部者天龍是八部攝總別兼舉故雲天龍八部也亦如四禪八定耳一天二龍三夜叉四乾闥婆五阿修羅六迦樓羅七緊那羅八摩﹝目﹡候﹞羅伽卽八部也若人非人乃是結八部耳或云緊那羅頭有一角似人非人故云人非人也部者部伍部署之義也若四天王所領各二鬼神亦曰八部也如上之眾在華嚴會聞法悟道須以乘戒四句料揀何者別圓乘急而戒緩者畜類等身聞法悟道別圓乘急而戒急者人天之身聞法悟道戒急乘緩著樂人天不預法會乘戒俱緩旣沈惡趣復遠大道華嚴旣爾四時可知矣。

現盧捨那者盧捨那此翻淨滿惑累淸淨種智圓滿也此依舊譯華嚴經說新華嚴云毗盧遮那此乃法報不分二三莫辧如文句記之所破也舊華嚴云或名盧捨那或名爲釋迦故知只是一佛異名耳故盧捨那亦報亦應若諸文中對諸三法則以報智對於報身及般若等故盧捨那是報智也應非無智斯之謂矣智能起應稱機益他故盧捨那亦名應也此名勝應亦名他報又名尊特所言現者乃有二義一者現起此如今文現盧捨那如華嚴說十蓮華藏微塵相好及方等中如須彌山巍巍等也二者示現如金光明龍尊所贊及法華中龍女所贊只是生身四八之相名爲尊特於一一相示現尊崇不須現起髙大之身問華嚴教主爲是舍那爲是釋迦答不同而同捨那釋迦一佛異名同而不同華嚴教主是舍那也舊譯華嚴云摩耶夫人爲盧捨那佛母又云盧捨那佛坐於道場菩提樹下成等正覺優婆塞五戒經雲歸命頂禮七處八會盧捨那佛淨名玄云盧捨那佛說華嚴經釋簽云二處會主𨿽卽釋迦捨那不同但是衣瓔有異內身不別況今文中現盧捨那又下文云脫捨那服及信解品長者捨那諸文若此可不信乎若妙玄云釋迦說頓斯取一佛之異名耳應知捨那卽華臺佛化身釋迦卽華葉佛華臺是本華葉爲迹全本爲迹報卽是化故云如是千百億盧捨那本身是則華嚴旣具報化必冥法身三身具足卽不卽異以分別圓是則華嚴從本而論教主卽是舍那明矣文句中云梵网別爲一緣作如是說應知捨那報身尊特一化之內凡別圓機皆悉得見其間或約受接見之或約眞似或從分滿隨文不同豈可偏執須知別圓相起之本本是中道本起之相相相尊崇藏通二教相起之本本是偏空本起之相須歸灰滅是則佛依眞中而住機依事業二識而見具在諸文廣分別此總以別圓頓初而說三諦無缺故云圓滿修多羅也始從如是終至奉行皆名修多羅是則修多羅名通而體總通者皆名經也總者就文字經體分爲十二部也餘如下辧矣。

【科】若約機約教未免兼權。

二若約機下點示化儀頓中具化法文爲二初約機教總辧兼權言機教者所說教法𨿽然廣大猶有教道未融者也所化之機𨿽是大士猶有歷別不圓者也今天臺宗豈欲貶挫普賢普眼三無差別初住圓融者乎但據歷別未融判兼權耳。

【科】謂初發心時便成正覺等文爲圓機說圓教。

二謂初下雙示能所文爲二初示能兼之圓初發心者初住位中開發本性三因成三身也故正因發成法身也了因發成報身也緣因發成應身也是八相果非妙覺也具如下辧言等文者略如向引三無差等如此等文卽是爲圓機說圓法也文句記雲華嚴起信彰灼明文八相成道故知初住破無明惑成八相果名爲分證其惟天臺非關他矣。

【科】處處說行布次第則爲權機說別教。

二處處下示所兼之別言處處者總指華嚴其中處處又亦可云七處故也言行布者行謂行列布謂布措布置陳列次第之義耳此則爲權機說別教也應知經意兼含義難定判始從住前至登住來全是圓義從第二住至第七住文相次第又似別義於七住中又辧相卽至行向地又是差別次第之義又一一位皆有普賢行布二門故知兼用圓接別也若乃善財於諸知識但解一法未解余法此定屬別教若不爾者何有圓人只知一法不解余法耶淸涼觀師謂天臺宗判兼別教失華嚴意乃自立義云行布卽是圓融之行布善財參諸知識但解一法謂之謙己推勝又以諸知識對當位次復以華嚴判爲頓頓仍以華嚴是菩薩請超勝法華而卻全用天臺判教相文及三觀三徳一念三千性善性惡等況復賢首圭峯近代長水所立義旨各自不同師資撰述何其然哉如欲比校上來是非具如大部補注中說或不辧者則吾祖大訓日就衰微矣學者思之。

【科】故約部爲頓約教名兼。

三故約下雙結約部爲頓結前化儀約教名兼結前化法問華嚴名頓爲部爲教若云部者那云第一頓教若云教者那雲約部爲頓及約教名兼耶答若得向來雙結之意則於斯義無所滯也人不見之徒勞建立。

【科】此經中云譬如日出先照髙山﹝第一時﹞。

二此經下釋時在初此經者華嚴也。

日出者譬如來出現也先照者譬佛智光鑑權實機說別圓法也髙山譬別圓大機勝出小乘也日光𨿽則無心偏照山髙乃自先蒙照耳。

注云第一時者須知五時自有二說一者法門如前所列一華嚴時乃至第五法華涅盤但於其間從諭從處從法異耳二者世間卽今所列日照髙山以至日輪當午時也以世五時諭出世五時是故爾耳日出先照時在初矣。

【科】涅盤云譬如從牛出乳此從佛出十二部經﹝一乳味﹞。

三涅盤云下釋味在初從牛出乳者諭也從佛出十二部者合法也佛合牛也乳合十二部也牛先出乳佛先說華嚴約味初矣從部時味得名爲頓頓初之說釋之已矣。

從牛出乳等乃是涅盤五味相生之文如下具引夫五味之文出涅盤經三照之說具如華嚴天臺更開禺中日午以爲五時用對涅盤五味之說荊溪問云應還取涅盤本文何以卻取華嚴文耶非但數不相當亦恐文意各別答涅盤五味轉變而只是一乳華嚴三照不同而但是一日今演華嚴平地之譬以對涅盤後之三味數𨿽不等其義宛齊又涅盤以牛譬佛乳從牛出譬佛初說大乳出已後其味轉變猶成分譬故此下文義立五味皆從牛出未若華嚴日譬於佛光譬說教日無緣慈非出而出眾機所扣非照而照故使髙山幽谷平地不同同稟教光終歸等照故用兩經二義相成所言義立五味皆從牛出者涅盤兩文一雲從牛出乳一云雪山有艸牛若食者卽出醍醐初後兩味旣從牛出中間三味義推亦然何者牛食下忍艸出酪中忍艸出生酥上忍艸出熟酥是故須知轉變五味義立五味義立五味旣從牛出可諭五時經皆佛說問華嚴在初何以預照幽谷平地答此乃恐取後分之意耳十二部經者此約大乘也若約小乘只有九部法華云我此九部法隨順眾生說入大乘爲本以小乘中無如意珠身故無方廣部也又無天鼓自然鳴故無無問而自說部也又少授記故無授記部也此約大小相對別論若約通途則大小乘皆有十二部也以小乘中亦有記莂六道因果阿含經中亦記彌勒豈非授記亦有自唱善哉豈非無問自說亦明法空實義豈非方廣有人云大乘九部除因緣譬諭論義大乘人利不假此三當知此亦別而言之通論豈無耶有經云小乘有十一部無方廣部隨緣異說耳今依大論略出其名一修多羅此云法本亦云契經二祇夜此云重頌三和伽羅那此云授記四伽陀此云孤起偈五優陀那此云無問而自說六尼陀那此云因緣七阿波陀那此云譬諭八伊帝目多伽此云本事九闍陀伽此云本生十毗佛略此云方廣十一阿浮陀達摩此云未曾有十二優婆提捨此云論義部者別也各有類從也例如部伍不同也新譯謂之十二分教恐濫部帙故也經者法也常也修多羅名自有通別通則十二部皆云修多羅別乃十二部中第一是也其十一部但就經中隨事分出而已矣。

【科】法華信解品云卽遣傍人急追將還窮子驚愕稱怨大喚等。

三法華信解品下引證文分三初引經佛說三車名爲施權大白牛車名爲顯實中根之人須菩提等信而解之登圓初住所以具領一代施化始自華嚴至於法華其文顯著是故引之然此等文妙玄具說下去皆爾卽遣傍人者此是勸門擬宜眾生也智爲能遣教爲所遣理智爲正教義爲傍此約從佛出十二部經擬宜眾生無機不受也又傍人者佛卽是正弟子是傍卽華嚴中令四菩薩說四十位也前是約法今是約人人法相須傍人義顯急追將還者卽是勸門無機也大乘直通寶所體三障是三徳故曰急追將還還卽還歸大教實境也窮子等者無有大乘功徳法財也二乘之人昔於大通𨿽發大心退大旣久所以廢忘而今忽聞華嚴大教便乃乖心故驚不識故愕也愕卽驚也稱怨大喚者小乘以生死爲苦煩惱爲怨若勸煩惱卽菩提卽大喚稱怨枉也若聞生死卽涅盤卽大喚稱苦痛也等者等於我不相犯何爲見捉也卽是我不干求何意用大而化耶。

【科】此領何義。

二此領何義一句問也卽是問四大弟子領解何義作此說耶下去準此應知。

【科】答諸聲聞在座如聾若瘂等是也。

三答。

諸聲聞在座等者卽是領解華嚴時故作此說也華嚴初分永無聲聞若至後分則有聲聞𨿽有在座如聾若瘂不入其手非其境界故華嚴後分經列舍利弗及目連等諸大聲聞故華嚴中文殊師利從逝多林出時舍利弗語五百云汝等且觀文殊師利威儀相好等據此語辭似如已聞諸大乘竟但是在於方等般若未能開悟狀如聾瘂耳良由後分之言時仍長遠今且據五時次第不亂判在華嚴云如聾瘂耳故知窮子驚愕云擬機等卽是華嚴後分之意非初分也初分永無何所擬哉後分則至方等般若人不見之多生異說舊華嚴云時舍利弗從祇園出不見如來自在莊嚴神變功徳亦不樂說不能贊嘆此卽如聾若瘂文也又出現品云一切二乘不聞此經何況受持故𨿽在座如聾如瞽又如文殊從善住閣出與諸天龍至如來所頭面禮足時舍利弗已有六千弟子從自房出禮佛足已到文殊所據此之說乃是結集方等般若時教來入華嚴自古皆雲華嚴時長斯之謂也故知若云三障是三徳則驚愕稱怨未能開悟狀如聾瘂耳。

【科】第二漸教者﹝此下三時三昧總名爲漸﹞。

二漸教文分二初總標注云三時三味總名漸者鹿苑漸初方等漸中般若漸終。

【科】次爲三乘根性於頓無益故不動寂場而遊鹿苑脫捨那珍禦之服著丈六斃垢之衣。

二次爲下別釋三漸文爲三初鹿苑中四初約部二初明於頓開漸聲聞緣覺菩薩乘諦緣度羊鹿水牛以求出離故曰三乘根卽能生在於過去性名不攺在於未來旣云根性必有其欲欲是樂欲乃當現在文句及記具明斯義於華嚴中如聾若瘂故云無益實化不得權誘必來爲實施權從頓開漸頓中之別理實教權故須且置故爲實施權意在實也寂場是實鹿苑是權不動寂場而遊鹿苑卽實而權良由於此爲蓮故華約時且寄頓後而明斯之謂也故不動寂場而遊鹿苑其文出自妙玄不定教中今所引者意欲於其次第頓漸定教之中點示不次不定意耳何者若論華嚴鹿苑次第則大小天殊理事尢別今點不次不定意者此則如來不思議化無謀而應大小理事無所妨礙豈可動此寂場遊彼鹿苑耶卽大而小卽理而事不動之義不須疑也人之未達於此文中恣情妄說問不動之意𨿽然如此所以云何答良由如來初成正覺大機自睹始終寂場小機乃見遊化鹿苑大小斯同理事無礙皆由如來於法自在不動所以其在玆乎脫捨那珍禦之服著丈六斃垢之衣者須知此文言脫言著對上不動文互現耳何者上言不動乃是不次不定之意若論其次及以定意則亦應云動彼寂場遊此鹿苑當知亦與卽離義同今言脫著乃是次第及以定意若論不定不次第者則亦應云不脫禦服而著斃衣人多不知互現之意如何消釋此一段文脫者解也除也著者服衣於身也珍禦斃垢從諭立也故法華云卽脫瓔珞細軟上服更著粗斃垢膩之衣四十二地戒定慧陀羅尼莊嚴其身故云珍禦服也生法二忍爲斃垢也丈六形爲粗也著者現權也寂滅忍爲細軟也脫者隱實也。

【科】示從兜率降下托摩耶胎住胎出胎納妃生子出家苦行六年已後木菩提樹下以艸爲座成劣應身初在鹿苑先爲五人說四諦十二因緣事六度等教。

二示從下正施小化此中始言示從等者且就化儀先大後小耳若論如來只一初成大小見有捨那丈六耳若不爾者如來豈有兩番托胎成道耶兜率者此云知足也以此天中於五欲境知止足故卽欲界第四天也故瑞應經云菩薩生兜率天上爲諸天師功成志就期運之至當下作佛托生天竺迦維衛國大論云佛常居中故兜率天於欲六天及以梵天上三下三此天居中於中天下生於中國中夜降神行於中道中夜入滅摩耶此雲天后也菩薩初下化乘白象貫白日精因母晝寢而示夢焉從右脇入夫人夢窹自知身重菩薩在胎淸淨無穢亦云正慧托於母胎良以入胎知入胎出胎知出胎在胎於母不生欲心於父不瞋名正慧也菩薩在兜率天先以四種觀人間一者觀時時有八種卽八萬歲至一百歲人壽百歲時當下生二者觀土地須在中國三者觀種姓若尙威勢生剎利中若尙智慧生婆羅門餘二姓賤非佛所生四者觀生處惟淨飯王后摩耶夫人能懷菩薩耳此皆小乘若大乘者如華嚴雲乘栴檀樓閣托於母胎是也住胎者小無住胎良以小乘無常生滅故今文明小列住胎者乃是剩長耳若大乘中則有住胎良以太乘常恆不變故出胎者瑞應經云四月八日夜明星出時化右脇生墮地卽行七步舉右手住而言天上天下惟我爲尊乃至天降三十二瑞應等。

納妃者妃匹也嘉偶也悉達太子有三夫人一瞿夷二耶輸三鹿野耶輸此云名聞瞿夷此云明女太子年十七王爲納妃焉生子者佛出同居土有見思故菩薩時示生子也生子卽羅﹝目﹡候﹞羅也太子求出家父王不許殷懃不已王言汝若有子聽汝出家太子以手指妃腹云卻後六年汝當生男未曾有經並瑞應經皆云羅﹝目﹡候﹞羅是瞿夷子涅盤及法華皆云是耶輸子云何通之應知耶輸是所生母瞿夷是大母也釋論明瞿毗陀是寶女不孕卽瞿夷也若昔世瞿夷今日是耶輸也若善星者羅﹝目﹡候﹞羅庶兄也又云是佛堂弟庶兒故亦云子也納妃生子非是八相但是歷示其事而已。

出家苦行如次文辧此中應示生法二身小乘生法二身者出胎已後行七步乃至六年苦行已還是生身生也三十四心頓斷見思成佛是法身生也大乘生身生者卽出胎時十方各行七步是也法身生者寂滅道場得妙覺相應慧是也六年已後者文句記云若太子十九逾城出家則二十四成道若三十成道則二十五出家機見不同不須和會或云十九出家三十成道六年學仙此是人言無所準也更有大小諸文異說具如大部補注中辧木菩提樹者亦云佛樹元吉樹道樹菩提此云道也覺也佛卽覺也在木樹下得道故爾以艸爲座者因果經云釋提桓因化爲凡人名曰吉祥執淨軟艸授與菩薩以爲所坐木樹艸座表生滅故成劣應身者劣應應聲聞勝應應菩薩若在小教未當云劣今以大判之云劣應耳。

先爲五人者人先見諦故人中具四眾故諸天於人中得道故先爲五人也初太子之入山也年始十九父王思念遣五人侍之所謂憍陳如頞﹝鞥﹣合﹢﹝白﹣日﹢田﹞跋提十力迦葉拘利太子陳如十力此二母親餘三父親二人以欲爲淨三人以苦行爲淨太子勤行苦行二人捨之而去三人猶侍太子捨苦行還受飲食酥油三人又捨之而去太子初詣阿羅羅迦摩羅仙所問云依汝法行梵行可不答云無不可此法云何自知證仙言我度識處得無所有處卽往遠離處修證已卽共領眾太子思惟此法不至涅盤是故更詣郁陀羅羅摩子所云我欲於汝法中學彼答無不可問曰自知證耶答我度無所有處得非想處定我久證得便修得之卽共領眾太子又念此法不至涅盤乃往象頭山﹝鞥﹣合﹢﹝白﹣日﹢田﹞羅梵志村尼連禪河邊誓不起此座於是便成正覺思念誰堪先度念已寧可先度二仙空中云二仙已死我亦知之復更念曰昔五人侍我勞苦須先度之於是卽往波羅柰國鹿野苑中爲此五人說四諦教更說十二因緣事六度等以化緣覺菩薩正施小化三乘具矣傍爲菩薩焉言出家者劣應出分段家勝應出二死家瑞應等經廣明出家苦行之相學者尋之諦緣度等下文當辧。

【科】若約時則日照幽谷﹝第二時﹞。

二若下約時幽谷者山川之幽邃也又水注溪曰谷也此諭三藏教主化三乘也。

【科】若約味則從乳出酪此從十二部經出九部修多羅﹝二略味﹞。

三若下約味革凡成聖如鉆乳成酪也九部其實從佛而出今言十二部出者相生意耳。

【科】信解品云而以方便密遣二人﹝聲聞緣覺﹞形色憔悴無威徳者汝可詣彼徐語窮子雇汝除糞。

四信解下引證文爲三初引經以者用也方便者權暫之善巧也密遣者隱實爲密指偏眞爲遣約教則滿字爲密半字爲遣約人則內祕菩薩行爲密外現作聲聞爲遣二人者四大弟子但齊已領解不敢涉菩薩故云二人也緣覺是中乘在聲聞數攝故迦葉等是中乘收今旣領解則是齊已云二人也約法則諦緣爲二約理則眞俗爲二約人則聲聞緣覺爲二上卽遣傍人表一實諦一大乘教一菩薩人故知卽遣傍人與密遣二人但是大小不同實權有異教主旣乃脫珍著斃弟子亦復內祕外現權行引實方便彰矣注云聲聞緣覺者且約人說具如向示形色憔悴者二乘教中不修相好但說苦無常不淨卽是形色憔悴也內怖無常爲憔外遭八苦爲悴也憔悴憂愁也約人則諸菩薩隱其本色示以迹形非了義說無有十力四無所畏名無威徳者以小教擬小機爲汝可詣彼。

大教明理直實故云疾走往捉小教明理迂隱故名徐語窮子雇者賃也苦集見思染污如糞也是以二乘依教修行除見思糞取道滅價法諭昭然也。

【科】此領何義。

二此領下問也。

【科】答次頓之後說三藏教二十年中常令除糞卽破見思煩惱等義也。

三答次頓之後者華嚴之後遊化鹿苑爲實施權也二十年中者約理則眞俗約人則二乘約惑則見思故云見諦一解脫一無礙思惟九無礙九解脫爲二十年又見思二道中斷結爲二十年又五下分五上分爲二十年又二乘法中斷思惑名二十年又依二使人共斷余結名二十年從有二乘之機而來感佛故云自見子來已二十年住二乘位轉大乘教故云於二十年中執作家事二十語同各有所以問二義可爾十則如何答二乘各有十智故也故二十年等卽是約諭卽破見思等是合法也見惑有二義一者從解所謂見理能斷此惑二者當體謂見卽是假假卽三假六十二見等思卽思惟惑初果已上重更思惟無漏之智能斷三界貪瞋等惑煩卽昏煩惱卽惱亂卽見思惑昏煩惱亂也。

【科】次明方等部淨名等經。

二方等時文分四初約部中三初標部指經言等經者如前注中略列是也問此方等時說經頗多何緣只標淨名等耶答方等時者正在彈訶諸經所明彈訶甚少未若淨名彈偏折小是以初標其有旨哉。

【科】彈偏折小嘆大褒圓。

二彈偏下辧意良以方等意在彈斥故云辧意也今列八字且從文便若依義便應云彈偏褒圓折小嘆大彈者射也偏者僻也折者挫也嘆謂稱嘆褒謂褒美小卽聲聞大卽衍門所以彈射三教之偏故須褒美圓實之法折挫小乘爾乃稱嘆衍門之大故此八字該括淨名罄窮方等故淨名經弟子一品卽折小也菩薩一品卽彈偏也觀眾生品卽嘆大也稱嘆文殊及以居士卽褒圓也又弟子品旣云折小豈無嘆大菩薩一品旣有彈偏寧無褒美又弟子品用折不同或用三教如訶目連或用圓教如訶身子此且略示廣如疏辧古人所立折挫聲聞褒揚菩薩豈其然哉問爲方等時始用折挫爲在鹿苑已曾彈訶答證果取價便堪彈斥至方等中始述之耳是以如來命諸弟子問維摩疾悉皆辭曰我於昔日在於某處爲彼所訶故我不堪詣彼問疾若至方等亦有所訶如舍利弗爲梵王天女等訶是也問諸聲聞眾至方等中知大乘耶答知也故迦葉云我等於此大乘已如焦種問何不驚怖答已取其價證聖果故所以任淨名之所訶恣央掘之所斥若在華嚴旣未取價故但凡流化之以大卽須驚愕未免三界火宅所燒何由能解佛慧大法如來方便深入眾生之性次第接引所以如然故信解品長者窮子以諭斯義坥然明白。

【科】四教俱說藏爲半字教通別圓爲滿字教對半說滿故言對教。

三四教俱說下示漸中具化法四教方等諸經總而言之不出四教其中或有獨明圓教如十六觀經或具四教如金光明經隨何等經思之可知故云四教俱說也半字滿字者大涅盤經第五云譬如長者惟有一子心常愛念將詣明師懼不速成尋便將還以愛念故晝夜殷懃但教半字而不教誨毗伽羅論良由其子力未堪故毗伽羅者卽滿字也此翻字本卽是世間文字根本𨿽是外論而無邪法將非大權之所爲乎若以此諭而合法者半字卽是小乘九部滿字卽是大乘十二部約人約理比說可知對鹿苑三藏之半說通別圓之滿故云對半說滿也若方等中三藏之半據初入者今言鹿苑爲成彈斥故且爾耳通教名滿須取通後別圓義焉。

【科】若約時則食時﹝第三時﹞。

二若下約時卽是華嚴日照平地時也所言食時者毗羅三昧經說四食時早起諸天食日中三世佛食日西畜生食日暮鬼神食今云食時卽是早起諸天食時若云日中復濫禺中等也故知平地其譬義通通於食時禺中日午今取食時以諭方等卽是華嚴平地時也。

【科】若約味則從酪出生酥此從九部出方等﹝三生酥味﹞。

三若下約味藏轉成通如酪成生酥也酪假搖故乃成生酥鉆搖乃是取酪酥等之具度耳九部方等相生可知。

【科】信解品云過是已後心相體信入出無難然其所止猶在本處。

四信解下引證文分三初引經過是已後者過鹿苑三藏之後至於方等也心相體信者長者窮子二人之心互相體悉而順從也何哉於三藏中得涅盤價旣其不虛今爲菩薩說此大乘亦復非謬此卽窮子信長者也佛知二乘見思已斷聞說大乘必不生謗無漏根利微生信樂此卽如來信二乘也入出無難者由心相信見尊特身聞大乘教名此爲入耳復被訶折猶見丈六說小乘法名此爲出焉大小入出無疑難也然其所止猶在本處者𨿽然相信入出無難所聞大乘而自謂是菩薩之事非己智分不肯回小向大猶居羅漢不知將來得成正覺故云所止在本處也夫長者宅窮子艸庵及以入出皆是約諭須知合法何者大教實境是佛所居諭之如宅小教小果是二乘處譬之艸庵從小聞大猶如入宅折挫見小如出處艸庵故云世尊往昔說法旣久我時在座身體疲懈但念空無相無作乃至猶處門外止宿艸庵自念貧事我無此物。

【科】此領何義。

二此領何義一句問也。

【科】答三藏之後次說方等已得道果心相體信聞罵不瞋內懷慚愧心漸淳淑。

三答已得道果者眞諦之道阿羅漢果也聞罵不瞋者彈斥之辭如被罵也不瞋者更不稱怨由斷見思除糞取價故內懷等者內心但懷鄙恥小乘名爲慚也仍又慕仰大乘名爲愧也旣慚旣愧良由其心於其大乘漸淳淑故淑善也故三索中卽機索也機則冥在於內故也維摩經中阿難辭曰時我世尊實懷慚愧此之謂也法華經云嗚呼深自責云何而自欺此恥小也不知當云何得佛無上慧此慕大也恥小慕大慚愧名殊義一也故摩訶迦葉等入淨名室聞見大乘乃自斥云我等於此大乘如焦種等更不復生故諸聲聞聞大乘法悲泣之聲震三千界良由已取一日之價機索於內外被彈斥不驚不謗矣。

【科】次說般若。

三般若時文分四初約部分三初標部卽次說般若一句也。

【科】轉教付財融通淘汰。

二轉教下辧意以說般若意在斯焉空生身子於般若會爲諸菩薩談諸法空莫不淸淨以此之法轉度於他故云轉教也法華經云我等𨿽爲諸佛子等說菩薩法而無希取卽其義焉付財者世間長者七寶爲財出世法王般若爲財故般若中以此般若加被空生身子卽付財也問般若會中若已付財至法華中何所述耶答在般若時於佛意邊卽是付財其如二乘但謂加說耳故般若云豈聲聞人敢有所說有所說者皆佛力耳於弟子中與其智眼令其說法卽加被也故至法華二乘方乃知是付財是以經云吾今所有皆是子有也融通者至般若中會一切法悉摩訶衍衍是大乘大乘乃是融通之法應知此融非謂圓融乃是三教融通之融如玄簽中具明斯義淘汰﹝淘徒刀切正作濤汰徒蓋切作汰非﹞者說文云淅﹝泳﹣永﹢簡﹞也大論音義云澄洗也須知濤汰有通有別通徧五時別在般若故般若中以空慧水濤淅﹝泳﹣永﹢簡﹞擇聲聞眾中惟舍利弗及須菩提堪忍加被問何緣加被此二人耶答須菩提解空舍利弗智慧般若之法其惟空慧故以空慧加被二人加於可加斯之謂矣。

【科】此諸部般若中不說藏教帶通別二正說圓教。

三此諸下示漸終具化法三教諸部般若如前注中言不說藏教者問何故仁王般若有四無常偈耶答四無常偈乃是助道非謂般若正說無常何者由普明王被斑足執欲祭山神以得還國請百法師演說般若復恐普明吝於王位由是乃說四無常偈勸令捨國了悟無常正助合行是菩薩道今文中云不說藏者不是正說三藏教也非謂不說助道之法故四無常第一偈云劫燒終訖乾坤洞然須彌巨海都爲灰揚天龍福盡於中雕喪二儀尙爾國有何常余之三偈如輔行引帶通別二者𨿽說三教其如通別猶是方便始自華嚴終至般若兼但對帶斯之謂矣。

【科】約時則禺中時﹝第四時﹞。

二約下辧時言禺中者經音云巳時也禺亦作隅日未正中謂之禺中餘如補注。

【科】約味則從生酥出熟酥此從方等之後出摩訶般若﹝四熟酥味﹞。

三約下辧味諸部般若始於摩訶故特舉之又諸般若不出摩訶故奘師譯六百卷只是大般若耳。

【科】信解品云是時長者有疾自知將死不久語窮子言我今多有金銀珍寶倉庫盈溢其中多少所應取與。

四信解下引證文分三初引經是時者是說般若時也長者者準文句中須具十徳一姓貴二位髙三大富四威猛五智深六耆年七淨行八禮備九上嘆十下歸具此十徳爲世長者具足十號充滿法財卽是如來出世長者有疾者順機權示有病惱耳自知者應世長短惟佛自知耳將死不久者有機則應名之生也無機應滅名之死也而今世尊釋迦如來出此娑婆十二年中說四阿含八年方等二十二年說諸般若是則年過七十有餘矣化緣將畢應謝非遙故云將死不久也此則且從順世而說若以大教佛智而觀了知法界全體起應體旣常住應豈生滅不生不滅名曰常身別圓大機所見如是得此二義可論身相也語窮子言者般若會中告二乘也我今多有者理則非多約種種門故言多耳金諭別教理銀譬通教理般若明理不出此二般若中圓亦別理攝況復二乘至般若中多成通別珍寶者勸學中明一切法門皆珍寶也。

倉諭定門卽百八三昧也庫諭慧門卽十八空也通別兩種定慧倉庫包藏一切禪定智慧無所闕少內充外溢故云盈溢也說於般若有廣略二門廣則名多略則名少故云其中多少也若多及少所應所宜者自行則取之化他則與之故云所應取與也應卽相應宜樂也。

【科】此領何義。

二此領何義一句問也。

【科】答明方等之後次說般若般若觀慧卽是家業空生身子受勅轉教卽是領知等也。

三答般若觀慧卽是家業者無上法王以此般若爲家業也夫般若有三一實相二觀照三方便此三般若是諸佛母迷也悟也豈越此乎是則生佛之有殊而般若之性無異故龍樹云因緣所生法我說卽是空亦名爲假名亦是中道義荊溪云一念無相謂之空無法不備謂之假不一不異謂之中皆般若觀慧也十方大覺諸祖所傳惟此而已矣苟畱心於此則聖人之道可知焉問此雲家業上云付財財業二名同耶異耶答財從所營業從造作其名𨿽殊義理一也空生者梵云須菩提也初生之時家中庫藏空無所有故曰空生占相謂吉亦云善吉常修空行亦云善業供養得報亦云善現及至出家解空第一豈非前相之所表乎身子者梵云舍利弗也母子姝好生得此子故曰身子亦雲珠子其母聰明聰明之相在眼珠故又捨標父利標母雙顯父母故云舍利弗也受勅者在般若中蒙佛加被名爲受勅勅者正也王言發下正於羣臣無敢違之今亦如是人王法王𨿽殊所言皆勅也領知者於般若中爲諸菩薩說諸法空名說爲領無別領也。

【科】已上三味對華嚴頓教總名爲漸。

三已上下對頓結漸頓教旣雲從部時味得名爲頓漸亦須雲從部時味得名爲漸乃至應雲從部時味名非頓漸文義炳然無勞惑矣。

【科】第三祕密教者。

三祕密教文分三初標。

【科】如前四時中如來三輪不思議故或爲此人說頓或爲彼人說漸彼此互不相知能令得益。

二如前下釋言如前四時者四時只是頓漸故也祕密亦是頓漸而已故指四時以明之也三輪者身口意三也輪有二義一轉義二摧碾義佛身現通佛口說法佛意照機莫作摧碾眾生惑累如王輪寶能壞能安三輪亦爾能壞煩惱能安妙性玄義中明身輪示藥珠二身藥諭可畏破惡之形珠諭可愛生善之狀口輪示毒天二鼓毒諭說破惡法天諭說生善法心輪示隨自他意隨自如珠如天隨他如藥如毒不思議者佛之三輪非下凡心思口議也或爲此人等者泛示隨機不定局也玄義中云此座說頓十方說漸說不定頓座不聞十方十方不聞頓座或十方說頓說不定此座說漸或爲一人說頓或爲多人說漸說不定或爲一人說漸或爲多人說頓或一座默十方說十方默一座說俱默俱說各不相知互爲顯密於此是顯於彼是密大矣哉如來於法得最自在住首楞嚴能建大義爲若此也發揮此義始自天臺他宗往往竊爲己見悲夫悲夫今文但云頓漸闕不定等學者知之問佛之三輪靡所不鑑宜漸說漸宜頓說頓何因緣故卻爲眾生說漸得頓說頓得漸將非瀆亂眾生者乎答機緣旣多宜樂亦異是故如來隨所教化宜頓說頓宜漸說漸宜頓說中而得漸等今詳於頓說中得漸益者非無所以諒是過去於頓說中有漸種子漸種旣熟所以聖人爲說頓法而此眾生於頓說中卻得漸益於頓得漸旣然於漸得頓及以不定亦爾豈徒然哉良有以也。

【科】故言祕密教。

三故言下結。

【科】第四不定教者。

第四不定教文分二初正明三初標。

【科】亦由前四味中佛以一音演說法眾生隨類各得解此則如來不思議力能令眾生於漸說中得頓益於頓說中得漸益。

二亦由下釋祕密言四時不定言四味文互現耳妙玄中說𨿽髙山頓說不動寂場而遊鹿苑𨿽說四諦生滅而不妨不生不滅𨿽爲菩薩說佛境界而有二乘智斷𨿽五人證果而不妨諸天悟大當知卽頓而漸卽漸而頓至矣哉頓漸互通耳根聲塵佛事旣爾五根五塵施化亦然故有佛土瞪視顯法現相揚眉動目微笑嚬申謦欬憶念動搖以如是等而悟道也然𨿽如此亦皆不出頓漸等法無非聖人之教化也豈得執一端而局於通道耶佛以一音等者文出維摩經中一音之言有大有小小乘一音如毗曇云一音者梵音也佛爲四王作聖語說四諦二解二不解佛又作毗陀羅語說一解一不解佛又作梨車語說四王俱解所以然者爲欲滿足諸天心故二天王作如是念佛若爲我作聖語說我則能解一天王作如是念佛若爲我作毗陀語說我則能解一天王作如是念佛若爲我作梨車語說我則能解故隨其念而爲說之悉皆得解毗陀語者伊禰彌禰踏被陀踏被彼梨車語者摩奢兜奢僧奢摩薩婆多毗羅致此卽四諦也大乘一音如起信云圓音一演異類等解又當分一音卽施權也跨節一音卽開權也今旣頓漸不定一音該乎大小未至法華則非跨節也。

【科】如是得益不同故言不定教也。

三如是下結。

【科】然祕密不定二教教下義理只是藏通別圓。

二然祕密下雙結祕密不定具化法四教。

【科】化儀四教齊此。

二化儀四教齊此一句總結化儀四教其文皆可見問化儀之儀與夫題中儀字如何分別答題中儀字卽今所錄五時八教次第儀式也化儀之儀別論如來法華已前化物之儀式耳問向云祕密不定二教教義不出藏通別圓何故不云頓漸教耶答頓漸二教前文已示化法多少故云爲圓機說圓教等四教俱說等帶通別二等故今祕密不定文後不須重示頓漸中化法也。

【科】次說法華開前頓漸會入非頓非漸故言開權顯實又言廢權立實又言會三歸一。

二次說下第五時開顯文分二初法華中四初約部教二初正明二初通示開會欲知開會須了三義一爲實施權於一佛乘分別說三也二開權顯實開方便門示眞實相也三廢權立實正直捨方便但說無上道也迹門旣爾本門準知爲蓮故華華開蓮現華落蓮成以諭比法思之可見原夫吾佛妙證圓常法界之體體具諸法不出十界界界互融故有三千具卽是假假卽空中混而不雜離亦不分𨿽一一徧亦無所在故此之法名爲妙法從本垂迹大通之時爲第十六子與諸大眾覆講此法結其大緣自玆之後節節誘之今於寂場示成正覺宣演大乘其如小機莫能悟入故如聾瘂故不動寂場而遊鹿苑施於小化方等彈訶般若濤汰機緣旣熟妙法斯通故住靈山宣暢本懷三乘九界咸悟一乘皆以如來滅度而滅度之諸法實相三千空中卽已顯露本成大覺亦乃斯彰大事因緣始得滿足是我方便諸佛亦然所以智者靈山親承大蘇妙悟故於止觀說己心中所行法門不出三千空中而已故生佛𨿽殊妙法無別剎那卽是何須外求苟順凡情生內外見應知本體常自寂然聖人洪範大旨若斯今文中雲開前頓漸者開華嚴之頓三時之漸四時三教咸爲所開也爲實施權意在於實開權顯實意在於權開無所開卽彼能覆故名會入非頓非漸非頓故不同華嚴聾瘂不融非漸故不同三時次第法華開顯無不成佛非頓非漸義在玆焉是故約教則在三教約部尙開圓教初心謂圓隔偏所以約部則法華獨純約教則諸經亦妙況復顯實是同開權局此況復迹與諸經有同有異本與諸經一向永異豈同古人一槪而已問會三開三如何分別答同而不同會三約行開三約教不同而同旨趣無別廣在玄義此不委說。

【科】言權實者名通今昔義意不同。

二言下別明今昔文爲二初總標今謂法華昔謂頓漸權實之名𨿽通今昔名下義意灼然有殊總辧如此別明如下義則深有所以意則所以有歸此中今字與已今當說今字不同思之可見是故華嚴所以爲益別圓大機所歸爲成法華大事佛意𨿽爾時眾莫知故至法華方信解耳華嚴旣爾三漸可知義意不同其說如是。

【科】謂法華已前權實不同大小相隔。

二謂法華下別示今昔文爲二初昔時粗妙二來至下今日開顯初文分二初通指頓漸權實隔異故云法華已前等也大小相隔者上句權實不同則藏通別爲權圓教爲實今則大是摩訶衍三教小是三藏生滅況復權實多種大小不一權實多種如文句中四教各十雙等大小不一如雲木石無心之語生乎小宗別教已還皆名小故以由無情非佛性故故涅盤疏別教次第不名大慈況文句記藏通菩薩在小所攝況文句判圓人樂於近成之說亦名爲小故知大小不可局之矣。

【科】如華嚴時一權一實﹝圓實別機﹞各不相卽大不納小故小𨿽在座如聾若瘂是故所說法門𨿽廣大圓滿攝機不盡不暢如來出世本懷。

二如華嚴下別示頓漸文爲二初約頓教示相文分二初明隔異顯非本懷一權一實不相卽者別圓各自謂實故也大不納小者別圓之大不容聲聞之小也故小𨿽下明不納相也是故所說下結示不納之相所說法門廣大圓滿者華嚴之中人法依正皆悉至十旣廣旣大無闕無虧但是別圓自分故爾不能開別復不納小則如來本懷何由可暢乎。

【科】所以者何初頓部有一粗﹝別教﹞一妙﹝圓教﹞一妙則與法華無二無別若是一粗須待法華開會廢了方始稱妙。

二所以者何下釋妙本同今粗須開顯別教是粗隔歷異也圓教是妙不思議也一妙與法華無二無別者約教顯實是同也華嚴旣爾三漸亦然但文在此故下略耳無二者一也無別者同也良以彼妙此妙妙義無殊也一粗至法華方妙者點隔異而見融卽也。

【科】次鹿苑但粗無妙﹝藏教﹞次方等三粗﹝藏通別﹞一妙﹝圓教﹞次般若二粗﹝通別﹞一妙﹝圓教﹞。

二次鹿苑下歷三漸辧粗妙鹿苑但粗者但獨也此約顯露定教而說故荊溪云於前四時惟除鹿苑顯露無圓問鹿苑三藏旣名爲粗荊溪那云三藏教首粗尙未周答周者徧也約教明粗粗至別教今三藏粗豈周徧乎。

【科】來至法華會上總開會廢前四味粗令成一乘妙。

二來至下今日開顯權實融妙不同頓漸大小隔異文分爲三初總會前粗以成妙法故前四時兩教二乘三教菩薩人理教行差別之粗至今法華咸皆微妙乘此寶乘遊方至極言來至者法無來去人有進趣故偏小等從昔至今言總開者文句記云佛慧之言須開三教果頭之權實發四味兼帶之大小令人理教行之有歸使開示悟入之無異問諸經中圓與此何別而必須開方是佛慧答圓實不異但未開顯初心之人謂圓隔偏是故須聞諸法實相若已入實但論增進權人至此一向須開然此所開三教果頭從於施權粗迹而說若論其本只是圓佛豈可更開令成妙耶人不見之妄生穿鑿所言開者三教卽是圓妙也旣是圓妙則無三教故云廢也約法則開廢同時約諭則開廢前後法𨿽同時似有前後是故對諭以分二別一乘妙者三軌妙法髙廣大車具度莊巖白牛多力故名理乘隨乘得乘乘者運也載也。

【科】諸味圓教更不須開木自圓融不待開也。

二諸味下示昔圓頓不開自妙華嚴之中普賢普眼三無差別大集染淨一切融通淨名不思議毛孔含納思益网明無非法界般若諸法混同無二此等圓妙與今法華佛之知見無二無別豈可更開令成妙耶。

【科】但是部內兼但帶故不及法華淳一無雜獨得妙名良有以也。

三但是下辧純雜分二初明昔兼帶顯今純一華嚴兼於行布差別鹿苑但一生滅之粗方等大乘對三藏半般若所帶通別方便此等四味兼但對帶不及法華純一佛乘一代聖教惟今稱妙其義如此良者實也。

【科】故文云十方佛土中惟有一乘法無二亦無三﹝教一﹞正直捨方便但說無上道﹝行一﹞但爲菩薩不爲小乘﹝人一﹞世間相常住﹝理一﹞。

二故文下引四一證部教俱圓四一之名光宅所立天臺和舊亦云四一𨿽同云四其名小異何者光宅云教一人一因一果一天臺云理一行一教人二一名同光宅天臺所以立理一者若無理一法卽邪倒立行一者行始爲因行終爲果故以行一收於光宅因果二一更加理一名四一也故理一是法身教一是般若行一是解脫人稟此三卽人一也故知四一只是三徳三徳只是一乘妙法體宗用三是故法華句句之下通結妙名品品之內咸具體等應知此義乃是別中而論總也何者經題是總經文是別經題之總旣論五義經文之別亦乃如然故云句句通結妙名咸具體等攬別爲總符文可知人多不達故玆示耳所以法華人理教行皆曰一者此有二義一約相對則今法華人理教行名之爲一四時三教人理教行名之爲二此一對二而立名也二約絕待則開四時三教之二爲今人理教行之一此一之外更無待對惟一法界三徳妙人言文云者卽經文也十方佛土中者五佛章中且舉總諸佛章文也惟有一乘者圓妙一乘也無二者無通教中半滿相對之二也無三者無三藏中之三也又無二者無般若中所帶之二也無三者無方等中所對之三也華嚴中別卽長行中無有餘乘也鹿苑三藏卽方等所對中收也注云教一者教是教法故一乘法無二無三是教一也正直捨方便者廢捨三教方便權暫邪曲故也但說無上道者獨談佛慧於諸世間爲無有上大直道也注云行一者道則能通通因通果行一只是從因至果故無上道是行一也但爲菩薩不爲小乘者昔日方便謂化小乘今時開顯實是菩薩如彼窮子自謂客作長者觀之實爲己子問今法華經正化小乘成八相果何故文云不爲小乘答爲小乘者說三藏法成小果也今旣開顯小乘作佛豈是成就小乘果耶問法華佛道那云菩薩答上求下化菩提薩埵因必至果但爲菩薩其有旨哉菩薩是人卽人一也又復應知開於人天則云佛道良由人天在因故也開於二乘則云菩薩以由二乘住果故也各隨其便是故然耳世間相常住是理一者經云是法住法位世間相常住文句釋云出世正覺以眞如爲位亦以眞如爲相世間眾生亦以眞如爲位亦以眞如爲相文句記云相可表幟位可久居眾生正覺相位無二顯迷卽理理卽常住佛已契常眾生理是問位可一如相云何等答位據理性決不可攺相約隨緣緣有染淨緣𨿽染淨同名緣起如淸濁波濕性不異同以波爲濕性故皆以如爲位同以濕性爲波故皆以如爲相所以相與常住其名𨿽同染淨旣分如位須辧況世間之稱亦通染淨因果故也今且從悟顯迷以淨顯染則淨悟得於常事迷染但名常理故云理一也。

【科】時人未得法華妙旨但見部內有三車窮子化城等譬乃謂不及余經蓋不知重舉前四時權獨顯大車但付家業惟至寶所故致誹謗之咎也。

二時人下斥非顯是古今時人未知法華待絕二妙幽深奧旨但見法華部內譬諭品中羊鹿牛車信解品中客作窮子因緣周中化城等諭便謂法華不及華嚴楞伽等經作此說者良由不知法華部中三車等諭乃是重更舉述昔日四時三教方便之權以爲法華開權顯實大白牛車付與家業引進寶所故也此是總點文之意耳今更隨文別示名相言三車者羊鹿水牛諭施權也爲火所燒承教車出索先所許三種果車索而不與乃賜髙廣大白牛車卽是開權顯一佛乘窮子施權也會父子開權也化城施權也寶所顯實也神力所爲曰化防非禦敵曰城眞諦涅盤之城能防見思故也寶所亦名寶渚爾雅雲水中可居曰洲小洲曰渚渚丘也水中髙者也渚沚也遮也遮水使旁回也故涅盤云譬如商人欲至寶渚不知道路有人示之隨語卽至多獲諸珍眾生亦然欲求法寶不知其路菩薩示之卽得至於大涅盤處今經云行五百由旬至珍寶所實相之寶其所在於五百由旬之外故以陸極水際爲渚也故𨿽名異況諭無別所以二經其名互舉誹非音又沸音故不可見有三車等而謗妙法不及餘經也。

【科】約時則日輪當午罄無側影﹝第五時﹞。

二約時下辧時法華開顯三乘九界咸皆悟入譬如日輪正午則無處不明也是則日出先照髙山寅時也照幽谷卯時也照平地辰時也禺中巳時也宋朝慧嚴慧觀法師與太史官何承天論中邊之國嚴觀乃以周公土圭測影之法一尺五寸用測日影夏至之日猶有餘陰旣有餘陰則此方非中矣若天竺國此日則無餘陰故定爲中國也側影卽余陰地上寸影天上萬里具如大部補注中辧顏氏家訓云影字當爲光景之景字也凡陰景者因光而生卽謂景也尙書云惟影響等皆然也晉時葛洪字苑傍始加彡於景切而人不知輒攺土圭測景等從葛洪說者甚失矣。

【科】約味則從熟酥出醍醐此從摩訶般若出法華﹝五醍醐味﹞。

三約味下辧味應知教部咸開成妙是故判味名爲醍醐若更約人而判味者法華之中亦有生熟二酥益相出維摩疏荊溪問云一家諸文咸至法華悉成醍醐今何得云成熟酥耶答教無他旨人自前卻況顯露教指二乘人來至法華悉成醍醐者菩薩等無處不入般若同異亦復如是五千起去三變被移捃拾之言良由多意如是熟酥卽名醍醐故使法華之後更說般若良由尙有生酥之名並是涅盤入法界者佛化施設一期事畢前後少別大體無違尙置余國傳說之言何必全在靈山之席矣。

【科】信解品云聚會親族卽自宣言此實我子我實其父吾今所有皆是子有付與家業窮子歡喜得未曾有。

四信解下引證分三初引經具引應云聚會親族國王大臣剎利居士聚會者聚集會同也親謂親愛族謂宗族法身菩薩影響釋迦皆名親族以由昔日同於釋迦共開化故如伯叔等卽親族也漸頓諸經所詮之處名爲國王部部不同名之爲國皆言第一卽是王也等覺菩薩名爲大臣初地九地名爲剎利三十心等卽居士也長者釋迦卽自宣言客作二乘卽我長者如來之子我卽其父珍寶佛慧皆子所有付業與記昔日已來未曾有也今乃得之豈不欣乎。

【科】此領何義。

二此領何義一句問也。

【科】答卽般若之後次說法華先已領知庫藏諸物臨命終時直付家業而已譬前轉教皆知法門說法華時開示悟入佛之知見授記作佛而已。

三答先已等八字舉諭般若文也臨命終時等十字舉諭法華文也譬前轉教皆知法門合向領知等諭也說法華等合向臨命等諭也故知法華法門网目大小觀法十力無畏菩薩行位人法依正種種規矩皆所不論以法華前曾委說故故至法華但論如來布教元始中間取與頓漸適時會定父子授記而已開謂開發示謂顯示悟謂覺悟入謂證入文句四釋約位約智約門約觀逆順生起四眼二智不能知見佛眼種智乃能知見四眼二智萬像森然佛眼種智眞空冥寂三智五眼實不相離從勝而言是故爾耳。

授是授與記是記事授與劫國因果事也第一義中不論授記今從世諦故云授記通別等記具如文句。

【科】次說大涅盤者有二義。

二涅盤文分五初總標二義如文。

【科】一爲未熟者更說四教具談佛性令具眞常入大涅盤故名捃拾教。

二一爲下別釋部教爲二初捃拾殘機﹝捃居運切亦拾也﹞言未熟者於法華中未能開悟但是結緣故至涅盤更說四教皆悉知常而悟道也故涅盤四名爲追說良以法華顯眞實相已廢方便今爲未熟追說前耳言佛性者一切眾生皆有果人之性也佛性不變卽眞常矣法華似秋成大獲涅盤如捃拾餘殘耳問法華開顯無不成佛何有未熟五千起去人天被移答法界眾生未益者眾何但五千今𨿽未悟後必解脫一開之後無所間然豈將殘黨以疑大陣應知五千是增上慢𨿽不廣聞開三顯一已聞略竟𨿽非當機亦預結緣𨿽未現悟亦於涅盤及以滅後而信一乘人自多途法華常頓不可見於未熟餘殘便妨法華開顯者也。

【科】二爲末代鈍根於佛法中起斷滅見夭傷慧命亡失法身設三種權扶一圓實故名扶律談常教。

二畱逗末代如來滅後名爲末代不悟圓常名爲鈍根遂於佛法棄捨毗尼復謂如來定入滅度名斷滅見乘戒旣緩諸惡莊嚴慧命法身夭傷亡失如來預鑑故演涅盤施設三教之權扶助一乘之實廣明持戒委示眞常正助相須乘戒俱急法身嚴顯慧命昭然扶律談常其益大矣夭者中死也問慧命法身常住不滅何故文云亡失夭傷答法體何失但由眾生無聞思修所以流轉眾苦煩惱故知得失在眾生耳非約法也法身旣失報應可知三身不顯三障熾然準四念處明贖命教乃是贖於藏通之命別圓自有常住之命故非所論當知念處約眞中說今文扶律約偏圓言又荊溪云以在穢土須說贖命爲捃拾故扶律說常令久住故兼權明實故涅盤顯扶律說常是贖眾生法身慧命之大寶也佛化旣以涅盤贖命末代凡流大乘語者捨而不用豈非逆耶。

【科】然若論時味與法華同。

三然若下辧時味文分二初同法華法華開三教之權顯一乘之實名大王膳涅盤點劣淺之三修是勝常樂我名醍醐味王膳醐醐其味無別顯實勝修時無側影故云時味與法華同。

【科】論其部內純雜小異。

二論其下與法華辧純雜法華純一涅盤雜諸故荊溪云判味同時而部有異約理名別咸歸常住約機彼稱捃拾約法彼存三權論意彼帶律儀語證彼兼小果受益彼無廣記說時長短永殊談常過未不同論譬大陣殘黨現瑞表彰各別破執難易不同領解近遠亦乖述成被根不等用治生死不同付囑有下有此得玆十六餘略可知失斯同異講授殊難豈惟二經余亦不易具如大部補注之中注解此之十六同異。

【科】故文雲從摩訶般若出大涅盤。

四故文云下引證分二初引當經證言文云者涅盤經第十三文也從般若出大涅盤者此第二番調熟人也何者良以此機法華未悟如來所以重說般若融通袪滯然後爲說涅盤脫之若云般若出法華者此是初番調熟人也譬如田家先種先熟先收後種後熟後收矣。

【科】前法華合此經爲第五時也。

二前法下明二經同時前文明涅盤時味同法華今文明法華合此經時味旣同故文互現然前𨿽辧若論時味與法華同未是總結故亦可將今文總結第五時也。

【科】問此經具四教與前方等部具說四教爲同爲異。

五問下料揀文爲二初問言此經者涅盤經也具四教者正指前云爲未熟者更說四教亦兼末代三權一實涅盤方等旣具四教同耶異耶。

【科】答名同義異方等中四圓則初後俱知常別則初不知後方知藏通則初後俱不知涅盤中四初後俱知。

二答俱云四教卽名同也知常等殊卽義異也初謂初心後卽後位初後皆悉造境卽中無非法界故云圓則初後知常別初不知卽初心也後方知者回向後心證道同也故金錍云卽具惟圓及別後位是故別教信住行位皆不知常回向薄知登地少證良以次第三觀若入中道與圓不異故回向位圓修知也至初地位分證知耳問別人初心知能造是常住佛性何謂不知答初𨿽了知能造佛性蓋但中耳今云知常乃是了知依正二報圓融不二無非法界故不可以但中難也所以別人依迷示迷雲能造是附權立性云所造非理實教權是故然耳應知別人後位知常卽是圓人不可更存別人之號藏通初後俱不知者是界內教折體之空空非佛性微妙之理故此二教俱不知常若乃自就通教而論受圓接等亦云知常問別教通教皆受圓接並得知常何故此文惟云別教後位知常答斯蓋未論受接之說且取次第三觀若入中道與圓不異登地親證不存隔歷之義也問方等中藏通及別教初心何故不知常答法華已前二乘之人及偏菩薩俱未稟性各住化城若令知常到法華中何所述耶涅盤中四初後俱知者追說四教具談佛性是故初後皆知常住故輔行雲彼經四教皆知常住本意在圓權用三教以爲蘇息實不保權以爲究竟元意知圓是故相卽粗心若息還依頓觀問涅盤中四若俱知常何故墻壁非佛性耶答四俱知常約歸實說墻壁非性是權緣了權非究竟必歸於實況復別爲末代一機或實或權如金錍說問化儀四教方等中四涅盤中四從漸開四別教有四如何分別答化儀之四通收頓漸從漸開四別在漸收方等中四但在漸中涅盤中四名爲追說別𨿽有四還爲別攝。

【科】問將五味對五時教其意如何。

三問下料揀時味文分二初問如上文中所將涅盤五味以對五時頓漸等教有何意耶。

【科】答有二。

二答文爲二初標。

【科】一者但取相生次第。

二一下釋分二初約相生爲三初標。

【科】所謂牛譬於佛五味譬教乳從牛出酪從乳生二酥醍醐次第不亂。

二所謂下釋。

【科】故譬五時相生次第。

三故譬下結言相生者大涅盤經第十三云佛告住無垢藏王菩薩譬如從牛出乳從乳出酪從酪出生酥從生酥出熟酥從熟酥出醍醐醍醐最上佛亦如是從佛出十二部經從十二部經出修多羅從修多羅出方等經從方等經出般若波羅從般若波羅出大涅盤天臺所立五味相生文在斯矣故前文以乳對華嚴乃至醍醐對法華等但約相生不論濃淡若論濃淡則華嚴大教其味成淡鹿苑小法其味卻濃有此不便取相生耳。

【科】二者取其濃淡此則取一番下劣根性。

二約濃淡文分三初下根爲三初標示所言取者謂於涅盤相生之文約義亦可取諭濃淡言一番者卽下根也言下劣者不發大心但求小果也天親呼爲下劣小乘眾香稱爲貧所樂法。

【科】所謂二乘根性在華嚴座不信不解不變凡情故譬其乳次至鹿苑聞三藏教二乘根性依教修行轉凡成聖故譬轉乳成酪次至方等聞彈斥聲聞慕大恥小得通教益如轉酪成生酥次至般若奉勅轉教心漸通泰得別教益如轉生酥成熟酥次至法華聞三周說法得記作佛如轉熟酥成醍醐。

二所謂下釋慕大恥小如向已明二乘之人在般若會被加領法心不驚怖名漸通泰。

又二乘人至般若時不同方等悲泣之時故名通泰又般若時機無隔異名爲通泰言三周者法說譬諭宿世因緣約法而說故云法說餘二可知方等般若得通別益約密說也何者且通教是大乘初門二乘旣在方等慕大是則義當密得通益故荊溪云謂受彈斥令嘆大自鄙卽其益相通教利根及別圓人自於一邊得益無妨別教旣是菩薩法門二乘之人在般若中爲諸佛子說菩薩法是則義當得別教益故荊溪云皆使令知卽熟酥益得此益已義成別人又於此座卽被彈訶及加說大故知從此密蒙被接若準玄文至般若時冥成別人是次第密不次第密處處顯實豈但別耶別旣約密通豈顯哉。

【科】此約最鈍根具經五味。

三此約下結。

【科】其次者或經一二三四。

二其次下明中根經者歷也此或經下一字剩也應云或經二三四焉何者或經二是鹿苑或經三是方等或經四是般若於此二三四而得悟入者是名中根也故妙玄問爲一人稟五味爲五人耶答自有一人稟一味如華嚴中純一根性不歷五味自有一人歷五味如小乘於頓如乳乃至法華名爲醍醐自有利根菩薩未入位聲聞於三藏中見性是歷二味於方等中見性是歷三味於般若中見性是歷四味。

【科】其上達根性味味得入法界實相何必須待法華開會。

三其上達下明上根言上根者卽向所引玄義文云如華嚴中純一根性不歷五味言味味者恐文誤也應云初味得入法界若云味味濫於中下是則若無妙玄三根歷味之文將何以定今文之誤耶。

【科】上來已錄五味五時化儀四教大綱如此。

二上來下結然上所錄五時五味但是當分猶復未明五時互通初後之相案妙玄云若華嚴頓乳別但在初通則至後無量義云次說般若歷劫修行華嚴海空法華會入像法決疑云今日座中無央數眾或見如來入涅盤或見住世一劫或見丈六小身大身報身法身同虛空等如日初出先照髙山日若垂沒亦應餘輝峻嶺故蓮華藏世界海通至涅盤之後況前教耶若鹿苑酪教別在第二通亦至後如迦畱陀夷於法華中面得授記後因非時而入聚落爲俗打殺埋馬糞中後從糞出便入滅度文在涅盤當知酪教亦至於後若方等教別在第三通亦至後方等陀羅尼云先於王城授聲聞記今於捨衛授聲聞記故方等教亦至於後若般若教別在第四通亦至後從得道夜至泥洹夜常說般若故般若教亦至於後若涅盤教別在第五通亦至初從初發心常觀涅盤行道故知涅盤通亦至初若法華教就顯露邊不見在初若約祕密何往不通故身子云我昔從佛聞如是法故知法華密亦通初。

天臺四教集解卷上

天臺四教儀科解卷中﹝會永嘉記入於觀師本文﹞

永嘉沙門釋從義撰

天臺四教集解捲卷中

【科】自下明化法四教。

二自下明化法四教文分二初總標自者從也。

【科】第一三藏教者。

二第下釋爲二初明如來說四教法分四初三藏教又三初標此教所明因緣生滅正化小乘傍益菩薩。

【科】一修多羅藏﹝四阿含等經﹞二阿毗曇藏﹝俱捨婆沙等論﹞三毗尼藏﹝五部律﹞。

二一下釋分二初釋教法二初示三藏名義四初列名梵云修多羅此云法本亦云契經出世言教之本故云法本契理契機故云契經修多羅有通別之義如上已明阿含經中多明修行故三學中卽是定也梵云阿毗曇此云無比法聖人智慧分別法義不可比之故云無比法論中多明問答研核義理故三學中卽是慧也梵云俱捨此雲藏也藏以包藏爲義此論包藏諸勝義等是故云也婆沙此云廣說亦云五百說也等論者等小乘諸論也毗尼者此云滅也佛所制戒眾生持之能滅身口七支之惡故三學中卽是戒也南山云毗尼翻滅從功能爲名非正譯也正翻爲律律法也從教爲名斷割輕重開遮持犯非法不定故以翻之今家諸文且約功能故云滅也五部律者一曇無徳此云法密亦云法藏大集經云顚倒解義隱覆法藏隱覆卽是密義故也法名四分二薩婆多此云一切有以計三世皆實有故法名十誦三彌沙塞此云不著有無觀以由不作地水火風虛空識相法名五分四迦葉遺此云重空觀說無有我及以受者轉諸煩惱猶如死屍法名解脫此有戒本五婆粗富羅此云犢子上古有仙染犢生子故從種姓以立其名然而律文未至於此是名五部僧祇部者卽根本也行解虛通不生偏執此亦名總餘五名別如來滅後迦葉阿難末田和修優波五師體權通道故不分教後優波有五人弟子各執一見遂分如來一大律藏爲五部焉出曜經云佛在波羅柰國最初爲五人說契經修多羅藏佛在羅閱祇最初爲須那提說毗尼藏佛在毗捨離獼猴池最初爲跋耆子說阿毗曇藏由此觀之則三藏教皆是佛說故阿毗曇是佛自說何所疑哉故大論云阿毗曇門或佛自說如雲比丘於諸有爲不正憶念得世第一以至四果無有是處能正憶念得世第一至於四果斯有是處若諸羅漢於佛滅後造阿毗曇解釋其義不可混同佛所說也問佛說名經那存論號答佛說名經弟子所作名之爲論此乃一往大判之耳。

【科】此之三藏名通大小今取小乘三藏也。

二此下揀大取小大小之義如前已明言此之者指上辭也若但指於經律論三此乃可云名通大小以大小乘皆經律論若指毗曇俱捨等論何曾通大若依此義是則應云三藏之名名通大小一家諸部文義咸然焉。

【科】大智度論云迦旃延子自以聰明利根於婆沙中明三藏義不讀衍經非大菩薩又法華云貪著小乘三藏學者。

三大下引論經證大論正明摩訶衍門故斥三藏爲小乘也非大菩薩者非是衍門大菩薩也是則三藏名小菩薩矣故大論云佛滅百年阿輸迦王作會諸師論議異故有別部名從是至姓迦旃延婆羅門道人利根盡讀三藏內外經書欲解佛語作發智論八犍度等後諸弟子作﹝鞥﹣合﹢﹝白﹣日﹢田﹞婆沙又云聲聞法中摩訶迦旃延子說菩薩相義如是摩訶衍人云迦旃延子輩是生死人不誦不讀摩訶衍經非大菩薩不知諸法實相自以利根智於佛法中作諸論義乃至論中處處皆以摩訶衍門對斥三藏名小乘也故迦旃延從姓立名此云文飾善贊詠故又亦應引成實論中我今欲明三藏實義況法華去小乘三藏是則二論一經皆以三藏名小乘也。

【科】依此等文故大師稱小乘爲三藏教。

四依此下引大師判具在諸部。

【科】此有三乘根性。

二此有下明教所被機文分二初通標三乘此三藏教所被之機有三乘人根性不同𨿽通標三至下別釋且置餘二但釋聲聞及夫下文明行位中三乘具足矣。

【科】初聲聞人依生滅四諦教。

二初下且示聲聞文分爲三初正辧聲聞四諦教又二初通標依生滅四諦教者此中應引四念處文八三之義理教智斷行位因果此八皆約三乘辧之理三者聲聞理在正使外緣覺理在習气外菩薩理在正習外教三者聲聞四諦教緣覺十二因緣教菩薩六度教智三者聲聞總相智緣覺別相智菩薩總別相智斷三者聲聞斷正使緣覺斷習气菩薩斷正習行三者聲聞爲自修戒定慧緣覺爲自修獨善寂菩薩爲眾生修六度位三者聲聞住學無學緣覺住無學菩薩三祇登道場因三者聲聞帶果行因緣覺望果行因菩薩伏惑行因果三者聲聞斷正使如燒木爲炭緣覺斷習气如燒木爲灰菩薩正習盡如燒木無炭灰苦集滅道四也一一審實不虛諦也此四皆名生滅者迷眞重故從事得名苦則三相遷移所謂一期及以念念二種三相三相則是生異滅也三相攺變故云遷移集則四心流動謂貪嗔癡及以等分四種妄心流動不住也是則苦集遷移流動皆生滅矣道則對治易奪以實有道治彼苦集故云對治有苦集時則無有道若有道時能除苦集故云易奪滅則滅有還無滅有因果還歸無餘是則道滅亦生滅矣又有苦集則無道滅若有道滅則無苦集菩提煩惱更互相傾名生滅也若無生無量無作下文當辧夫四種四諦其名本出大涅盤經聖行品中荊溪問曰何故立四種四諦之殊答諦本無四諦只是理理尙無一云何有四故知依如來藏同體權實大悲願力隨順物機不獲已而用旣機宜不同致法有差降從一實理開於權理權實二理能詮教殊故有四種差別教起涅盤實後暫用助圓故須具用四種四諦矣。

【科】言四諦者一苦諦。

二言下別釋分四初苦諦爲三初牒通標別四諦牒通別標苦諦所言苦者逼惱爲義一切有爲心行帝爲無常之所逼惱苦有三種一苦苦二壞苦三行苦此之三苦有通有別別則三受別對三苦三受者何所謂苦受從苦緣生情覺是苦卽苦苦也二樂受樂若壞時名壞苦也三不苦不樂受常爲無常之所遷流遷流屬行名行苦也此乃別論三苦三受若通論者是則三受通有三苦何者三受之心自是其苦從苦緣生通是苦苦三受之心通爲壞相卽是壞苦三受之心通是運動不停之相名爲行苦若通若別無非是苦審實而有故名諦也又生在欲界苦等三途故云苦苦三界已苦欲界復苦故云苦苦樂壞時苦等於三途故云壞苦處中苦者名爲行苦通至無色又復三苦通徧三界又諸論文多以三途名爲苦苦諸天衰相天樂壞時生於大苦名爲壞苦人間行苦念念苦故。

【科】二十五有依正二報是。

二二十下釋別分二初示苦諦體二十五者下文自列所言有者二十五處所有因果而不滅亡故云有也六界國土名依報也六界五陰及以假名是正報也苦諦之體其惟斯矣。

【科】言二十五有者四洲四惡趣六欲並梵天四禪四空處無想五那含﹝四洲四趣成八六欲天並梵王天成十五四禪四空處成二十三無想天及那含天成二十五﹞。

二言二十下解釋分二初列別名數東弗婆提南瞻部洲四牛貨洲北俱盧洲名爲四也水中可居名爲洲也地獄畜生餓鬼修羅名爲四也因中造惡果感不善名爲惡也修羅一界或善或惡下品十善名之爲善是故諸文云三善趣三惡道也然𨿽行善欲勝他故因時猜忌故使果上怕怖無極是故亦爲惡道收也趣者往也到也所謂業因令諸有情往到彼也四王忉利夜摩兜率變化他化名爲六也如此六天通有四欲一情二色三食四淫名爲欲也欲者希須也梵者此云淨也卽娑婆世界主也娑婆界主卽是初禪大梵天王也毗曇云二禪已上無言語法故不立王若瓔珞經禪禪之中皆有梵王但是加修四無量心報勝爲王無統禦也初禪中有覺觀語言則能主領是故名爲娑婆界主準薩婆多宗惟有十六天以梵輔無想無別處故若依經部約於身量立十七天以大梵梵輔身量別故若上座部乃約因果立十八天上座部者取結集時窟內迦葉上座故也梵王乃以無尋伺爲因果無想乃以無心爲因果也言經部者立義依經故也佛滅度後四百年初從一切有部復出一部名爲經部凡所明義以經作證不依律論大梵身長一由旬半梵輔身長一由旬也初二三四名爲四也禪是梵語此云棄惡亦功徳林又思惟修故名禪也空處識處無所有處非非想處此之四天旣皆無色名四空也若於此四惟最初天名空處也色界之中第十三天是無想也外道所居一期之間心想不行名無想矣五那含者無煩無熱善見善現及色究竟此之五天第三果居名五那含那含具云阿那含也此云不還或云五種那含所居名五那含五那含者中生有行無行上流所以梵王別立爲有者以常見外道計於梵王爲生萬物之主違之則生死順之則解脫爲破此計立爲有也外道又計無想無心名爲涅盤計五淨居爲眞解脫是故立有有則生死未亡何解脫之可計乎四趣苦多眾生不樂著故別立爲有人則四洲不同故各立有也於四無色又名處者爲破外道執空處爲無身涅盤執識處爲無邊意涅盤執無所有處爲淨聚涅盤執非非想處爲世間空窣堵波涅盤佛破此計說爲生處非眞解脫故云處也。

【科】別則二十五有總則六道生死。

二別則下束別爲總分二初正示。

【科】一地獄道梵語捺落迦又語泥梨此翻苦具而言地獄者此處在地之下故言地獄謂八寒八熱等大獄各有眷屬其類無數其中受苦者隨其作業各有輕重經劫數等其最重處一日之中八萬四千生死經劫無量作上品五逆十惡者感此道身。

二一地獄下釋分二初釋六道二釋生死初六道中文自分六初地獄道然六道有身壽劫數四生等事具如俱捨今不暇引所言梵語及此翻者佛生天竺乃是中國劫初之時梵天下生身有光明是故天竺言語書等皆承於梵故云梵語翻卽翻譯禮記王制云五方之民言語不通嗜欲不同達其志通其欲東方曰寄南方曰象西方曰狄鞮北方曰譯佛教本自西方而至合云狄鞮今云譯者或以漢世多事北方漢明帝時初傳佛教自後放之皆云譯也或是最初從北方來又復初從北天竺至義皆通也譯者傳言也又易也變易梵語同華音也如翻錦綺背面𨿽異其華是一背面猶如華梵之殊其華是一佛意同也餘如大部補注中示獄者婆沙云多分在於瞻部洲下過五百踰繕那乃有其獄也故地下獄非適今也其字從言從二犬者所以守也若此方獄臯陶所造也。

言八寒者一頞部陀此云皰也謂諸眾生被寒逼故身如瘡皰也二尼剌部陀此云皰裂也三頞哳吒四臛臛婆五虎虎婆此乃皆是眾生被寒逼故但作如此等聲故也所以從聲以立三獄之名也六嗢缽羅此云靑蓮華七缽特摩此云紅蓮華八摩訶缽特摩此云大紅蓮華此等皆是被寒逼甚其身乃作靑紅等色故以身色以立三獄之名也言八熱者一等活眾生受苦涼風所吹等初活故二黑繩謂先以黑繩絣量肢體後方斬鋸也三眾合謂眾多苦具合來逼惱也四嗥叫謂眾苦所逼異類悲號也五大叫謂眾苦所惱發聲大叫也六炎熱謂火熾炎熱逼害眾生也七極熱謂火中之熱此爲極也八無間梵云阿鼻也此中受苦無有間息故云無間也此八寒熱名爲大獄更自各有眷屬小獄其類無數然諸文說一一自有十六小獄以爲眷屬是則都有二百七十二也又有孤獨獄者在於山間曠野空中及樹下等言上品者作業最重其心猛盛名上品也殺父殺母殺阿羅漢破和合僧出佛身血事不順理名五逆也身行殺盜淫口則妄言綺語兩舌惡口意乃起貪嗔癡而違於善故云十惡也四解脫經名爲火途卽地獄道矣。

【科】二畜生道亦云傍生此道徧在諸處披毛戴角鱗甲羽毛四足多足有足無足水陸空行互相吞啖受苦無窮愚癡貪欲作中品五逆十惡者感此道身。

二畜生道畜褚究許六向究三切並通若作褚六切者卽六畜也六畜卽牛馬雞豕犬羊也亦云傍生者婆沙云形傍行傍故名傍生何者以由心行業不正故感畜生道名心傍也身多橫住如牛馬等名形傍也又畜生者亦名徧有五道之中皆徧有故故四王天已上諸天皆悉有之如天所乘象馬等也故大論以三類攝之謂晝行夜行晝夜行又復有三謂水陸空行也因此須知眾生之義中阿含云劫初之時光音天下生於世間無有尊卑眾共生世故云眾生又以眾陰有假名生故云眾生又復處處而受生故故云眾生新譯恐濫稱爲有情𨿽揀無情三義咸失身披等者身披其毛如貓狗等頭戴其角如牛羊等鱗如龍魚甲如龜鱉羽毛如飛鳥四足如牛羊多足如百足有足謂之虫無足謂之豸不別因果但作惡業故云愚癡其心劣前名爲中品四解脫經稱爲血途卽畜生道也。

【科】三餓鬼道梵語闍利哆此道亦徧諸趣有福徳者作山林冢廟神無福徳者居不淨處不得飲食常受鞭打塡河塞海受苦無量諂誑心意作下品五逆十惡感此道身。

三餓鬼道常饑曰餓鬼之言歸尸子曰古者名人死爲歸人又人神曰鬼地神曰祇也。

闍梨哆者此云祖父眾生最初生於彼道故名祖父若後生者亦名祖父或居海岸或在山林及余處等故云此道亦徧諸處形或似人或如獸等心不正直名爲諂誑劣前愚癡故名下品四解脫經稱爲刀途卽餓鬼道也。

【科】四阿修羅道此翻無酒又無端正又無天或在海岸海底宮殿嚴飾常好鬥戰怕怖無極在因之時懷猜忌心𨿽行五常欲勝他故作下品十善感此道身。

四阿修羅道翻無酒者於四天下采拾眾華醞在大海所冀成酒而爲魚龍業力所變其酒之味不能成故由是發誓而斷於酒故云無酒其形醜陋名無端正常與諸天共相鬥戰而多失利如此乃是不有諸天故云無天此修羅在餓鬼道攝故居海岸畜生道攝故在海底首楞嚴說四種修羅一於鬼道以護法力成通入空此阿修羅從卵而生鬼趣所攝二於天中降徳貶墜其所卜居鄰於日月此阿修羅從胎而生人趣所攝三者持世力洞無畏能與梵王及以諸天爭勝鬥戰此阿修羅從變化生天界所攝四者別有下劣修羅生大海心此阿修羅從濕气生畜生界攝所感之處宮殿嚴飾良由因中行於五常十善故也常好鬥戰怕怖無極良由因中行於猜忌嫉妬故也五常具如次文所辧身三口四意三對治十種之惡故云十善也猜者疑懼也詩傳云以色曰妬以行曰忌害賢曰嫉也。

【科】五人道四洲不同謂東弗婆提﹝壽﹞五百歲﹞南閻浮提﹝壽一百歲﹞西瞿耶尼﹝壽二百五十歲﹞北郁單越﹝壽一千歲命無中央聖人不出其中卽八難之﹞一皆苦樂相間在因之時行五常五戒五常者仁義禮智信五戒者不殺不盜不邪淫不妄語不飲酒行中品十善感此道身。

五人道禮記云人者五行之端說文雲天地之性最貴者也尙書云惟人萬物之靈孔氏傳雲天地所生惟人爲貴是故人字象臂脛之形也。

弗婆提者亦云毗提訶此云東勝身洲良以身形勝余身故閻浮提者亦云瞻部無熱池側有瞻部林樹林髙大此方無故所以不翻若準西域記音中翻爲穢樹也。

瞿耶尼者亦瞿陀尼此云牛貨劫初之時須彌山西有一寶牛以此寶牛而爲貨易故以名焉。

郁單越者亦云俱盧此翻勝處於四洲中此最勝故。

四洲文下注壽歲者東南西三亦不局定爾許之歲今從極分而說之耳然南洲壽最不定也惟有北洲壽定千歲故俱捨云諸處有中夭除北俱盧洲以壽定故以樂極故以執堅故所以聖人不出其中。

言八難者一地獄二畜生三餓鬼四北洲五無想天六佛前佛後七世智辯聰八生盲喑瘂北洲卽在八難中一然則若論果報最勝北洲爲上南洲爲下若論值佛得聞正法南洲爲上北洲爲下故大論雲南洲三事尙勝諸天況北洲乎一能斷淫二識念力三能精進是故生於南洲值佛聞法名爲上上因緣仁義禮智信五也百王不易常也仁者忍也好生惡殺善惡含忍也又博施濟眾愛人利物也義者宜也裁制其事合其宜也禮者體也事得其體則君臣父子進退撙節若無其禮則非法也智者知也照了博察無所不明也信者忠也誠也驗也夫人之言旣忠且誠可以驗用無虛妄也又湣傷不殺仁也淸察不盜義也防害不淫禮也持心禁酒智也非法不言信也不殺不盜不邪淫不妄語不飲酒五也能防身口名爲戒也餘如下辧大論十二十三廣釋法界次第亦略示之然此五戒前四是性後一是遮卽是在家受已而爲淸信士女也一不殺者云何名殺知是眾生發心欲殺而奪其命是名爲殺若不如是名不殺也二不盜者云何名盜知他之物而欲取之去離本處是名爲盜若不如是名不盜也三不邪淫者云何名邪淫若在家女父母兄弟姊妹夫主王法守護若出家者戒法守護乃至自婦受一日戒有娠乳兒及非道處如是犯者名曰邪淫若不如是名不邪淫也四不妄語者云何名妄語欺誑於他言無眞實若不如是名不妄語也五不飲酒者酒有三種一谷酒二果酒三藥酒谷酒可見果酒者蒲萄阿梨吒樹果等名果酒也藥酒者種種藥艸和米甘蔗變成酒味不飲斯等名不飲酒也能行五常及持五戒則人道不失矣故堯舜禹湯以五常而治於天下仲尼軻雄祖述之則君臣父子夫婦正也夫人王以五常而治世法王以五戒而化物不殺則仁不盜則義不邪淫則禮不妄語則信不飲酒則智是故五常五戒名異而義同也世之君子謂佛之道無益於天下者豈其然乎豈其然乎昔宋文帝元嘉年中問侍中何尙之曰範泰謝靈運等皆云六經本是濟俗若性靈眞要則以佛經而爲指南如其率土皆純此化朕則坐致太平矣何尙之對曰臣聞渡江已來王導周覬宰輔之冠蓋王蒙謝尙人倫之羽儀郤超王謐王坦王恭或稱獨步或號絕倫謝敷戴逵範汪孫綽皆致心於天人之際靡非淸淨之士皆謂釋氏之教無所不可何哉且百家之鄕十人持五戒則十人淳謹百人修十善則百人和睦傳此風教周徧天下則仁人百萬矣夫能行一善則去一惡去一惡則息一刑一刑息於家百刑息於國則陛下之言坐致太平是也。

【科】六天道二十八天不同﹝欲界六天色界十八天無色界四天﹞初欲界六天者一四天王天﹝居須彌山腹﹞二忉利天﹝居須彌山頂自有三十三天已上二天單修上品十善得生其中﹞三夜摩天四兜天五化樂天六他化自在天﹝已上四天空居修上品十善兼坐未到定得生其中﹞次色界十八天分爲四禪初禪三天﹝梵眾梵輔大梵﹞二禪三天﹝少光無量光光音﹞三禪三天﹝少淨無量淨徧淨﹞四禪九天﹝無雲福生廣果已上三天凡夫住處修上品十善坐禪者得生其中無想天外道所居無煩無熱善見善現色究竟已上五天第三果居處上﹝之﹞九天離欲粗散未出色籠故名色界坐得禪定故得禪名﹞三無色界四天﹝空處議處無所有處非非想已上四天只有四陰而無色蘊故得名也﹞。

六天道天之名義如前已明二十八天者三界豎論也注文顯矣。

四天王天者東方提頭賴吒此云持國居黃金山領二鬼一名乾闥婆此云尋香行天帝俗樂之神也二名富單那此云臭餓鬼中勝者也或云主熱病神也南方毗畱勒叉此云增長居璢璃山領二鬼一薛荔多此云祖父餓鬼中劣者也二鳩盤荼此云甕形似冬瓜卽厭魅鬼也西方毗畱博叉此云非好報居白銀山領二鬼一毒龍二毗捨闍此云啖精气鬼啖人及五穀之精气也北方毗沙門此云多聞居水精山領二鬼一夜叉此雲輕捷飛行疾也二羅剎此云可畏亦云暴惡也居須彌山腹者須彌此云妙髙四寶所成名妙出七金山名髙此山舉髙三百三十六萬里八萬四千踰繕那山之半腹去地四萬二千踰繕那準樓炭經須彌山半廣二十四萬里若讀文句須知此說俱捨頌云妙髙層有四相去各十千傍出十六千八四二千量堅首及持鬘常憍大王眾如次居四級亦住餘七山二忉利天忉利此云三十三也故須彌山頂有四峯一峯八天四八乃成三十二天帝釋居中成三十三俱捨頌曰妙髙頂八萬三十三天居四角有四峯金剛手所住中宮名善現周萬踰繕那髙一半金城中有殊勝殿周千踰繕那所言自有三十三者謂此山頂自有故也非謂除帝釋外別自有也單修十善者若夜摩已上兼修定力此中無定但修十善得生其中故云單修也三夜摩天夜摩此云時分亦云善時以此天中時時多分唱於快樂也四兜率天兜率此云喜足亦云妙足以此天中於五欲境生喜足故五化樂天於境變化而自樂故六他化自在天於自他境皆能自在變化故也已上四天悉空居者良由因修定力故使果報居空未到定者亦云未至未入根本地根本地未現前而能離欲故云未至未到也故止觀云若端坐攝身調和气息泯然澄靜身如雲影虛豁淸淨𨿽復淸淨而猶見有身心之相是則名爲欲界定也從此已去忽然不見欲界定中身首衣服牀鋪事等猶如虛空冏冏安穩身是事障事障未來障去身空未來得發如是名爲未到地相無所知人忽若得此謂無生忍性障猶在未入初禪豈得謬計無生忍乎言性障者欲界惑也。

次色界中十八天者然此乃是淸淨之色不同欲界垢染色也初禪三天一梵眾者梵眾卽是梵王民也二梵輔者梵輔卽是梵王臣也輔者弼也助也三大梵者世界之主故名大也二禪三天一少光者居二禪初其光且少名少光也無量光者光明勝前無有限量名無量光也光音天者此天語時口出淨光也音語音也又復彼天無有覺觀及以語音但以光當語故雲光音也又火災之焰至此天際初生天者悉皆怖畏舊天語云勿怖勿怖以念火光故雲光音也新譯謂之極光天矣。

三禪三天一少淨者居三禪初少分淸淨名少淨也此淨勝前無有限量名無量淨也其淨周徧名徧淨也四禪九天一無雲者此從所依以立名也三禪已下𨿽云空居然其所依猶有云故從四禪去諸天居空而無有云此天居四禪之首在無雲之初是故從初名無雲也有福徳力乃生此天果上說因名福生天也所感之果廣而且大名廣果天也無想天義如向已明無煩天者煩謂煩雜生此天中無諸煩雜名無煩天也無熱天者生此天中無諸熱惱名無熱天也善見天者色身殊勝善相見故名善見天也善現天者色相轉勝善變現故名善現天也色究竟天者色界諸天此天最上終極無過名色究竟天也離欲粗散者謂欲界之色粗而心散而今離之得色界之色細而心定也未出色籠者在於色界爲色所罩未得無色四空之處名色籠也坐得禪定得禪名者謂根本四禪也此之四禪亦云四定諸文中云四禪八定四在八數而重列者若色無色二界相對色界名禪無色名定故云四禪四空定也若色無色對欲界散則上二界俱受定名故云四禪更云八定或云八禪亦上二界通名爲禪定對欲亂禪亦名靜故諸聖教隨用不定三無色界有四天者揀異色界故云無色然無色界宗計不同故大眾部云有細色但無粗色故名無色故無色天變身萬億共立毛端空量地界阿含經說無色界天淚下猶如春月細雨佛邊側立皆是化作隨時大小非業果身仁王經列無色天眾涅盤經說無色界色非諸聲聞緣覺所知故大小乘皆說有色又毗曇云無色界中有道共戒道共戒是無作色法無漏緣通故此戒色隨無漏至無色界也成實論云色是無教不至無色故無色界有色無色宗計不同欲知成論色是無教不至無色須讀天臺大部補注又中陰經說如來至無色界中無色諸天禮拜世尊華嚴經云菩薩鼻根聞無色界宮殿之香有色無色審自詳之言空處者行人厭患色籠如牢如獄心欲出離乃修觀智滅三種色得生此天空無所有名空處天言識處者行人厭患虛空無邊於是修觀捨其空處更緣識處名識處天言無所有處者行人厭於識處無邊於是舍之入無所有名無所有處天言非非想者捨二邊想而入定者名非非想行人厭於無所有想處如癡有想處如癰如瘡更有上定名非有想非無想處於是乃捨二邊求生此天亦云凡夫外道得此定時謂證涅盤斷一切想故云非有想也佛弟子眾如實知有細想煩惱故云非無想也得失合論故名非有想非無想矣受想行識四也能覆眞理陰也蘊者聚也四言陰色言蘊文互現耳舊譯謂之陰新翻謂之蘊。

【科】上來所釋從地獄至非非想天𨿽然苦樂不同未免生而復死死已還生故名生死。

二上來下釋生死故前束別爲總文云六道生死如向六段釋六道竟故今乃釋生死之說人多不知所以云爾。

【科】此是藏教實有苦諦。

三此是下結成苦諦以三藏人所解諸法是實有故摩訶衍人所解諸法皆如幻故七種二諦豈不思乎。

【科】二集諦者。

二集諦分三初標列會同分四初標名二集諦者卽標名也所言集者以招集爲義也則是心與諸業相應聚集招於生死之果也故集有三種業一善業卽十善也二不善業卽十惡也三不動業卽四禪八定也四心流動見思煩惱與前業合定能招聚三界生死之苦果矣。

【科】卽見思惑。

二卽見思惑一句是集諦體也見思惑者界內四住也若約界外卽五住焉見思名義前文已明。

【科】又云見修又云四住又云染污無知又云取相惑又云枝末無明又云通惑又云界內惑。

三又云下列異名集諦之體有種種名是故列之言見修者見卽見道所斷煩惱卽見惑也修卽修道所斷煩惱卽思惑也言四住者見惑若斷無有前後是故合之爲一住也思惑且分三界次第所以離之爲三住也住者著也以有見思則住三界不能出於火宅故也又云染污無知者文中作污字之誤也見思二惑能招生死名爲染污於境不悟名曰無知然小乘中立二無知染污無知無明爲體不染污無知劣慧爲體謂味勢熟徳時數量耳大部補注已引注之又云取相者卽起信論六粗是也所謂智相計名字相執取相相續相起業相業系苦相也或云見思取生死相名取相也又云枝末無明者枝末乃對根本得名皆從諭也故別圓教障中無明卽根本也障眞無明卽枝末也不了法界名曰無明無所明也何者法界中道諭如大地迷中道故名爲不了卽是無明如樹根本依地而生故云根本然而復迷根本無明於玆更起虛妄取相猶如枝末從根本生卽是障中微細無明而生障眞見思惑也又云通惑者通惑卽對別惑得名通惑卽是枝末無明別惑卽是根本無明若塵沙惑亦別惑收文句記云二障只是煩惱所知此之二障若別論者在別地前無知惟是界外塵沙若通上下無知卽攝內外無知及以無明故知但是開合異耳故地持中明煩惱障及似智障今家乃依大品大論開爲三惑是故智障兼於事理障事智者是塵沙惑障理智者是無明惑若以通惑通於四教別惑別在別圓教者且如塵沙旣是別惑通界內外及以四教豈得謂之別在別圓須知通惑通於三乘兩教二乘四教菩薩皆須伏斷見思惑故別惑別在菩薩所斷四教菩薩皆斷塵沙但前二教不斷無明之別惑耳夫通別二惑及通別習气一家教部所明斷位其說不同何者止觀云初信破見二信至七信破思八信至十信斷習引華嚴云初發心時正習俱盡界外未盡界內盡耳輔行雲八信至第十信習盡者習通界外塵沙無明引華嚴者初證初住卻望十信故云界內正習盡也光明文句云二乘斷通菩薩斷別若通若別究盡在佛引地持云若入第九淸淨淨禪通別惑累正習皆盡有人釋云通惑正使圓七信盡習气至佛同別習盡又云佛地不惟別盡通亦窮邊以由見思徧十方故又有人云通盡已久望前總說云皆盡耳余謂此說得輔行釋初住卻望十信習盡次第意也又有人云通別惑累至佛盡者此約界外自分通別又有說云通惑正習圓住前盡別惑正習初住已上至佛盡者約豎說也通別惑累至佛盡者約橫說也今謂止觀所明十信界內習盡且順教道次第云耳若依圓妙是則須明六卽之義何者五品卽是觀行三觀六根卽是相似三觀初住已上分證三觀妙覺卽是究竟三觀是則通別不出三惑三惑諦觀位位旣妙何得前後橫豎落耶光明文句正示圓妙故云通別至佛方盡況輔行雲從初已來三諦圓修與次第義永不相關此論粗惑任運斷處與次第齊若乃圓妙豈可只破通惑者哉位位圓妙如何解耶又云界內惑者以有見思故生界內通惑若盡則生界外此約大教云界外耳。

【科】𨿽名不同但見思耳。

四𨿽名下會同上來所列種種異名𨿽然不同蓋是隨機篤論其意體是見思故云𨿽名不同但見思耳。

【科】初釋見惑有八十八使。

二初釋下別釋見思文分爲二初釋見惑又二初通標名數初釋見惑是標名也有八十八是標數也。

【科】所謂一身見二邊見三見取四戒取五邪見﹝已上利使﹞六貪七瞋八癡九慢十疑﹝已上鈍使﹞。

二所謂下別釋其數文自分二初列十使爲本一身見者於五陰身立以主宰名身見也二邊見者從身見上復計斷常執斷非常執常非斷隨計一邊名邊見也三見取者於非涅盤而生取著執以爲勝名見取也四戒取者於非戒法謬有執持如外道持雞狗等戒名戒取也五邪見者邪心取理撥無因果名邪見也六貪乃是引取無厭。

七嗔名爲忿怒不息八癡良由無明不了九慢斯蓋自恃陵他十疑只因猶豫不決上五名利下五名鈍利則造次恆有鈍乃推利方生何者如計主宰名之身見贊而順之便起貪愛毀而違之乃生嗔忿於玆不了是故愚癡以此陵他因而起慢迷惑不決所以生疑身見利上五鈍旣然邊及邪等準思可見問貪等五鈍旣是思惑云何在於見惑收耶答夫論思惑乃有三種一俱生思與形俱生如女在於母胎之時於父生愛於母起恚男在母胎於母生愛於父生恚法爾如此非推之然名俱生也二推見解而起於思卽見惑中五鈍使是𨿽是思惑從身見起是則還爲見惑收也三界系思卽是三界九品思惑修道位去之所斷也若俱生思及推身見而起思者初果見理一時無餘故妙玄云斷見諦惑而復兼除四思又止觀明五利豈惟見惑何嘗無恚欲耶故利中有鈍斷見惑人但名斷利利中之鈍名背上使見諦斷時正利旣去背使亦去又云五鈍何必是貪嗔如諸蠕動實不推理而舉螯張鬐怒目自大底下凡夫何嘗執見行住坐臥恆起我心故知五鈍非無利使𨿽起於利此利屬鈍從於鈍使背上而起正鈍旣去背使亦除是故見思咸通利鈍況復又約未發禪來所有十使悉皆名鈍因定發見所有十使一時名利輔行料揀未得禪來縱起宿習所有煩惱及因現陰起於我見仍屬鈍使初果所斷凡夫共有冥伏在身障眞無漏若見諦理此惑自除故不同於禪後所起若外道等由未見諦得禪定已𨿽斷鈍使仍未曾斷一毫見惑見惑現行故不同於未發禪來所有見惑及冥伏者是故不以八十八使見惑爲例應知思惑旣有俱生見惑亦爾如諸凡下恆起我心法爾如此豈非與形而俱生耶故瑜伽云於五取蘊心執增益見我我所名薩迦耶見此復二種一者俱生二者分別言俱生者一切凡夫乃至禽獸並皆現行言分別者如諸外道計度而起況界系思亦名迷事故迷事思不同推見所起思也。

【科】此十使歷三界四諦下增減不同成八十八。

二此十使下約界示數文自分三初通示言歷三界四諦增減者問上標集諦體惟見思今何以云歷四諦耶答所迷之境須歷四諦能起惑體但集諦收問苦集容有惑道滅何所論答由迷苦集道滅亦昧是故四諦並屬所迷旣俱所迷乃俱起惑故不可以苦集在迷道滅是悟而致妨也復次須知集惑與業以爲能迷苦果生死以爲所迷能所咸迷道滅俱惑是故見惑須歷四諦。

【科】謂欲界苦十使具足集滅各七使除身見邊見戒取道諦八使除身見邊見四諦下合爲三十二。

二謂欲界下別明又二初欲界言欲界苦十使具足者良由苦是有漏之果果報形質眾生不了妄立主宰身見遂生復謂陰果有無斷常隨計一邊故有邊見然又於此執劣爲勝計是涅盤故有見取更以其身持非禁戒故有戒取復以此身行其邪法撥無因果故有邪見執身見等猶預不決故有其疑無明迷暗故有癡惑故此七使皆於苦果身上而生其相親近名親惑也若貪嗔慢三種之惑但從前七違順陵他而有此三是故此三於苦諦境其相疏遠名疏惑也問戒禁屬因苦諦是果何以苦下有戒禁取親惑生耶答計多苦行執非禁戒望實爲因故在苦諦親惑攝也集滅各七除身邊戒三種惑者良由集是有爲有漏之因滅是無爲無漏之果皆非從身苦境而有是故集滅除身見也旣無身見邊及戒取亦乃不存何者以邊見是於苦果身計斷常故戒取乃是於身所持非禁戒故是故此二依身而有身見旣無此二何有故集諦下七使之惑有親有疎見取邪見及以疑癡此四種惑附集而生其相親切名之爲親何者有漏集因本是劣法執此劣法以爲涅盤故有見取計此有漏邪妄之因撥正因果故有邪見於玆猶豫是故有疑無明迷暗所以有癡故此四種名爲親惑若貪嗔慢三種名疏例上說之無別意也滅下七使四疏三親親則邪見及以疑癡此三種惑名親者何邪心取理撥正因果故有邪見疑癡二惑亦例前云是故此三名爲親惑若貪嗔慢三種名疎亦如向說今滅諦下見取之惑名爲疏者良由見取體是執劣以爲勝故且此滅諦自是無爲眞勝之果非是有爲虛僞劣法是故見取滅諦疎矣若苦集下見取親者以苦集體本是劣法執以爲勝故名親也道諦八使除身邊者道是無爲無漏之因且非依身故無身見旣無身見邊見亦無問旣無身邊應無戒取今道諦下何故有耶答苦下戒取依身而起名之爲親道下戒取但從邪見而生此乃名爲趺惑何者道諦八使三親五疎疎則於前苦集三疎滅下四疎更加戒取故有五疎何者以由道諦本是眞因不是戒禁非因之因故不當立戒取親惑此戒取等五種之惑但是從於邪見疑癡三親而生俱爲疎惑何者貪嗔與慢及戒禁取此四名疎如前所示若乃見取名爲疏者以此見取體是執劣而爲勝故今此道諦本非是劣是故見取亦爲疎也若邪見等三名親者以執邪道而爲眞道撥除正法故有邪見親惑而起疑癡名親亦例前說又復應知苦道二諦存戒禁者本在內道見苦能斷本在外道見道能斷問此四諦下所起諸惑依何教耶答依阿毗曇苦下十使足集滅除三見道除於二見上界不行恚。

【科】上二界四諦下餘皆如欲界只於每諦下除瞋使故一界各有二十八。

二上二界下色無色界言只於者謂於色界及無色界四諦之下各除嗔也金光明云三十三天生嗔恨者此欲界耳非上界焉上界何故不行恚耶毗曇論云上界無相害故有善欲故性寂靜故心滋潤故所以無嗔也別圓極果三毒乃亡何故上界不行恚耶須知此乃小教權說故不可以大乘極難且無色界旣無色陰何故卻立身見等耶無色界中有色無色其義如前。

【科】二界合爲五十六並前三十二合爲八十八使也。

三二界合下結示文可知。

【科】二明思惑者有八十一品。

二釋思惑文分爲三初通標名數故前見惑乃從意根法塵而起思惟惑者則於五根五塵而生又於六塵而不計我皆是思惑有計我者名見惑焉。

【科】謂三界分爲九地。

二謂三界下別釋分二初總示九地言九地者一欲界五趣雜居地二初禪離生喜樂地三二禪定生喜樂地四三禪離喜妙樂地五四禪捨念淸淨地六空無邊處地七識無邊處地八無所有處地九非非想地問夜摩已上旣皆居空何以云地答通以所依故受地名非謂泥沙土石地也。

【科】欲界合爲一地四禪四定爲八共爲九地欲界一地中有九品貪瞋癡慢言九品者上上上中上下中上中中中下下上下中下下。

二欲界下約地辧數文又分二初欲界言有九品貪瞋癡慢者應知此四各有九品今且總云有九品耳上上等者先須了知三大品惑謂上中下於上品中復有三品故云上上上中上下上品旣然中下亦爾。

【科】上八地各有九品除瞋使。

二上八下色無色界。

言除瞋者須知除嗔九品惑也此思惟惑何故無疑見道已斷理無疑故見惑旣歷三界四諦思惟何故不歷四耶若準見惑四十里水此緣一諦應是十里不橫起故稱之一渧重數甚多亦可十里四十里水旣是四諦所斷之惑斷思但直緣一眞諦或四諦中隨緣一諦如十里水故大經云初果所斷如四十里水其餘在者如一毛渧也見八十八思八十一爲定然乎教門赴機或廣或略何必定也如雲三結及五上分五下分等見思數無量無邊。

【科】故成八十一也。

三故成下結文可見。

【科】上來見思不同總是藏教實有集諦。

三上來下結成集諦。

【科】三滅諦者。

三滅諦分三初標名所言滅者滅無爲義結業旣盡則無生死一切患累故名爲滅又發無漏見思斷故名之爲滅業煩惱滅名爲有餘因滅故果滅名爲無餘也。

【科】滅前苦集顯偏眞理。

二滅前下示滅諦體由苦集滅眞理現前言偏眞者不具俗也。

【科】因滅會眞滅非眞諦。

三因滅下揀辧但是因滅而會眞理非謂此滅便是眞諦何者眞理如月苦集如雲道如卻除滅如卻已故四諦外別立眞也當知苦集但是能覆不能惱染道滅能顯而理本淨是故眞理非逆非順然而約行能順能顯所以因滅而會眞空苦集爲俗道滅爲眞此乃約於逆順而說苦集逆眞故云俗也道滅順理故云眞也非謂道滅是眞理也。

【科】四道諦者。

四道諦分二初標名所言道者能通爲義正道助道此二相扶能通涅盤故名道也三十七品緣理慧行名爲正道種種對治及諸禪定名爲助道又復忍智無礙解脫名爲正道方便對治三十七品名爲助道。

【科】略則戒定慧廣則三十七道品。

二略則下釋分二初標略廣廣論𨿽有三十七品略之不出戒定慧三何者且四念處念卽是觀豈非慧耶五根五力第四名定八正道中正命離邪豈非戒耶此從名自顯然而對應自約義委明三學。

【科】此三十七合爲七科。

二此三十下釋廣文分三初標科三十七者三四二五單七隻八也品者類也眾也法也三十七法眾類不同故云品矣夫論道品乃有四種一者相生次第相生不雜亂也如觀念處則生正勤因正勤故定慧均等生如意足復生五根無能動壞又生五力及七覺支見八正道此相生也二者對位如四念處對念處位正勤對暖位如意足對頂位五根對忍位五力對世第一位七覺對二果位八正對初果位三者當分此三十七品品當分各各皆通行人修之豈可皆令行人具歷三十七品始悟道耶四者相攝且如念處之外更無餘法故此念處能攝諸法念處旣然余科亦爾故三十七一人所修如相生也多人修者當分是也若七覺支在八正前名相生也若七覺支在八正後名對位也又復道品通於正道及以助道亦通有漏無漏亦有漏亦無漏如止觀中廣分別說。

【科】一四念處一觀身不淨﹝色蘊﹞二觀受是苦﹝受蘊﹞三觀心無常﹝識蘊﹞四觀法無我﹝想行蘊﹞二四正勤一未生惡令不生二已生惡令滅三未生善令生四已生善令增長三四如意足﹝欲念進慧﹞四五根﹝信進定慧﹞五五力﹝同上根名﹞六七覺支﹝念擇進喜輕安定舍﹞七八正道﹝正見正思惟正語正業正精進正定正念正命﹞。

二一四念下列數。

一四念處者身受心法不淨苦無常無我境觀各四謂之四也念卽是觀處卽是境故云念處也問四念旣是慧云何從念受名答爲初學用念持慧不妄受異緣念爲增上從念受名也。

一觀身不淨者以由眾生迷倒之故計著我身謂之淸淨聖人化此用不淨法破其淨倒令達空理故云觀身不淨也須知此是正道實觀正實云何故現在之身有五種不淨何等爲五一種子不淨父母交會赤白二渧成此身故二住處不淨在母腹中生熟藏間種種污穢故三自相不淨從於尿道出生之後服臥糞穢九孔常流故四自性不淨其中惟有屎尿之聚大小腸肚筯纏血塗故五究竟不淨老病死後捐棄冢間如朽敗木故。

二觀受是苦者亦由眾生計六根受以之爲樂不知其樂乃是苦因是故令其諦觀六根受六塵觸皆悉是苦如何觀察且受不出三一者苦受二者樂受三不苦不樂受苦受從於苦緣而生情覺是苦故見苦受是苦苦也樂受順情樂壞必苦不苦不樂平平之心卽行苦也是故六根受六塵法皆有三受三受鹹苦焉。

三觀心無常者眾生不悟謂之常存故令觀心但有名字剎那不住念念遷流出息尙乃不保入息豈可識心而常存耶。

四觀法無我者法名軌則卽善法惡法無記法也眾生皆於此法計著其我謂我能行善行惡及以無記是故粗須於此法中一一觀察何處是我我住何所爲善法是我惡法是我無記法是我若諸法是我我則無量若非我者云何執之而自迷倒如是推求我乃匹得五陰中卽想行二陰名爲法也由想故行行善行惡是故云也問若論五陰心識最末念處何故心居第三答此乃各從言說便耳無別義焉。

二四正勤者捨邪名正無怠曰勤。

一未生惡令不生者諸煩惱惑𨿽然未起後必生故是以勤修令不生也二已生惡令滅者煩惱業等旣其已生故勤正行令其滅也。

三未生善令生者根力覺道善旣未生故修正勤令其生也四已生善令增長者根力覺道善旣已生應正勤護更令增長勿使失也。

三四如意足者意心意也如其心意而滿足故名如意足何者念處正勤智慧增多定力甚少今得欲念進慧四種定力攝心智定旣等所願皆成是故名爲如意足也或引瑜伽如有足者能往能還亦如意足所欲如心也一欲者樂欲也樂欲得定令行成故二念者心念得定令行成故三進者進求其定無間雜故四慧者法界次第及以止觀皆云思惟思惟念處所觀之境由思惟故心不馳散定力成就今云慧者以如意足是有慧之定故舉慧彰定也或恐慧字當爲思字卽思惟也。

四五根者能生名根難可動故此之五法如物有根邪倒難。

動故信正助故名爲信也進求正助名爲進也念求正助名爲念也求正助法無有散亂故云定也爲正助故善修其慧名爲慧也。

五五力者力用義也此之五法有斷惡排障之力焉是故根力大意不殊但有能生排障之別故分爲二焉。

六七覺支者覺名覺了支謂支分也一念者覺了定慧使令平等不見一念有浮沈也二擇者能善揀擇眞僞法也三進者精進修行離邪行也四喜者心得善法生歡喜也五輕安者輕利安適也法界次第及止觀中皆云除覺心浮動時卽便除之以除浮動心得法味除身口之粗故輕利安適也又是新舊翻譯不同耳百法疏雲遠離粗重調暢身心故雲輕安遠離豈非是除義耶六定者禪定現前不生見愛也七捨者捨諸妄謬求眞實也。

七八正道者非邪曰正能通名道言正見者明見四諦也言正思惟者思忖惟度無漏智也言正語者口不邪言也言正業者修諸淨業也言正精進者離邪苦行也言正定者求無漏定也言正念者念正助道也言正命者離五邪命也言五邪者一爲利養故詐現奇特二爲利養故自說功徳三爲利養故占相吉凶爲人說法四爲利養故髙聲現威令人畏懼五爲利養故說己所得供養以動人心。

【科】已上七科卽是藏教生滅道諦。

三已上下結名。

【科】然如前所列四諦名數通下三教但是隨教廣狹勝劣生滅無生無量無作不同耳故向下名數更不再列。

二然如前下示四諦名通大乘言名數者苦集滅道名卽數也言廣狹者藏通四諦境只是六法界名爲狹也別圓諦境通該十界名爲廣也言勝劣者藏別拙故名爲劣也通圓巧故名爲勝也又四教疊論惟圓獨勝也言無生者迷眞輕故從理受名也從理者何無生之謂也所謂苦無逼迫相集無和合相滅無生相道不二相良由苦集滅道之事卽眞理故所以苦無逼迫乃至道不二也旣卽眞理眞理豈有逆順者哉是故苦集等事名之爲生生卽無生無生是理故云無生從理受名也言無量者迷中重故從事受名也所謂苦有無量相十界之果不同也集有無量相五住之因有殊也滅有無量相諸波羅蜜不一也道有無量相恆沙法門有異也言無作者迷中輕故從理受名也所謂陰入皆如無苦可捨塵勞本淨無集可除邊邪是中正無道可修生死卽涅盤無滅可證是以苦集之事有所作爲卽事而中無思無念無所造作以卽中故無苦可捨及本淨等故名無作也問妙玄云以由迷於涅盤菩提乃有苦集以由解於涅盤菩提名爲道滅此與止觀無作四諦有同異耶答𨿽云迷解迷解卽中乃名無作故妙玄云卽事而中無誰造作也迷是逆修解是順修逆順二修自是其事無作之名自約其理卽理之事何妨逆順迷解之殊卽事之理方名無思無造作也然而理具卽理之事迷解不二由卽理故是則玄及止觀同而不異焉人情持論種種不同有識之人請依祖訓。

【科】然四諦之中分世出世前二諦爲世間因果﹝苦果集因﹞後二諦爲出世間因果﹝滅果道因﹞。

三然四諦下辧四諦因果文分爲二初正示。

【科】問何故世出世前果後因耶。

二料揀分二初問。

【科】答聲聞根鈍知苦斷集慕果修因是故然也。

二答聲聞根鈍知苦等者對緣覺利先因後果也利則先斷其因苦果自滅鈍乃知苦方始斷因何者以聲聞人要先了知二十五有苦果之後始斷集因又慕滅諦無爲之果乃修道諦無漏之因也然此且約聲聞而辧因果前後若通別圓三種四諦不可以此而論前後也如妙玄中生滅四諦果前因後又以道前而滅在後無生無量並云苦集道滅無作四諦集苦道滅又如華嚴四諦品中亦只列於苦集滅道妙玄又以果粗在前因細在後辧其次第涅盤疏云鈍根小乘望果修因滅前道後中乘利根道前滅後此亦無在四念處云聲聞帶果行因緣覺望果行因以由聲聞帶於初果行二果因二果三果亦如是說緣覺修行不立分果所以望果而行其因隨文用與不可局也。

【科】略明藏教修行人之與位。

二略明下釋行位三初通標。

【科】初明聲聞位分二初凡二聖凡又二外凡內凡釋外凡中自分三。

二初明下別釋又三初聲聞亦三初標位分科。

【科】初五停心一多貪眾生不淨觀二多瞋眾生慈悲觀三多散眾生數息觀四愚癡眾生因緣觀五多障眾生念佛觀。

二初五停下釋分二初凡爲二初釋又二初外凡分三初五停心三藏教中所明停心七賢七聖乃是依於阿毗曇論有門而說若成實論空門所明二十七賢聖毗勒論亦空亦有門車匿入道非空非有門等並略而未明也此五停心妙玄智妙所列名目與今不殊但以數息而爲初耳若位妙中但云五停而不具列釋簽指在止觀第七對治文中故今消釋多依止觀大本四教中但云界方便不立念佛門問何不以不淨觀爲初答若依數人卽以不淨觀爲初若依禪門辧次故以數息居先也以隨人病有先後豈可定其次第乎若四念處所列五停與妙玄大同但以界方便治我居第四耳諸文同異不可昧也妙玄云有定故言停有慧故言觀四念處云停名停住淨名玄云停名停止斯乃卽是修於五法止住五過焉須知此是假想助道與四念處觀身不淨正道實觀而不同也。

多貪眾生不淨觀者如貪女色作虫膿想貪淫不息作蛇口想貪可食物作於虫想貪好美羹作穢汁想貪乳酪等作髓腦想貪所著衣作於皮想然所貪境乃有四種一顯色二形色三妙觸四供奉皆應作於不淨之想不淨觀成淨倒滅矣又四念處明不淨門有九想八背捨等婆沙中云一切不淨觀者不能於佛身作不淨想以佛身無垢故惟佛自能作不淨觀也。

多瞋眾生慈悲觀者所嗔之境乃有三種怨親中人怨親各三謂上中下並及中人故有七境於此七境各與三樂謂上中下故毗曇云慈者從親起謂從起慈心時於一切眾生立爲三品謂怨親中親復分別上中下品先於上親起眞實希望謂父母及余尊重謂彼久習惡故饒益心至還攝心作饒益想如是乃至上怨得正正住名慈心正受悲喜亦如是舍心乃從中人起也輔行中云所謂初修令上親得下樂次修令上親得中樂中親得下樂次修令上親得上樂中親得中樂下親得下樂次修令中親得上樂下親得中樂中人得下樂次修令下親得上樂中人得中樂下怨得下樂次修令中人得上樂下怨得中樂中怨得下樂次修令下怨得上樂中怨得中樂上怨得下樂次修令中怨得上樂上怨得中樂次修令上怨得上樂修慈旣爾悲喜亦然若修捨心從中人起若先捨親恐生愛著若先捨怨恐生嗔恚是故修捨乃從中人於怨親中怨易捨故次捨怨人於怨人中先上次中次下次捨親人先下次中次上婆沙中問爲與眾生何處樂耶答有云與三禪樂樂中勝故有云與四事樂己曾得故有云與曾經行處所有樂至所住處思惟令得大乘之中或有說云諸佛菩薩諸天等樂爲上中下問怨親中人指何人耶答上親父母上怨害父母也中親兄弟中怨害兄弟也下親眷屬下怨害眷屬也中人謂泛常朋友不怨不親也。

多散眾生數息觀者禪門口訣禪波羅蜜明息有四一風二气三喘四息有聲曰風結滯曰气出入不盡曰喘不聲不滯出入俱盡曰息綿綿若存守喘則勞守气則結守風則散守息則定有師云先數出息則气不急身不脹滿身心輕利易入三昧有師云先數入息隨息內斂易入定故斷外境故身力輕故有師云出入無在隨便宜故已上所論並皆不許出入俱數以生患故息是所數心是能數攝心對息從一至十令心不散名數息也若不滿十或至十一此皆數息有增減失善巧數息心則不散易入定故數隨止觀及還淨等具在諸文此不煩錄。

愚癡眾生因緣觀者眾生迷倒不了因緣撥無因果生愚癡心欲治癡心則須觀察三世二世一念因緣具如法界次第列釋諸文中說治癡之觀亦乃不同何者如毗曇云著見行人以界方便而爲對治愚夫不了宿業煩惱積聚五陰以愚惑故於緣計我或時修行近善知識得聞正法起正思惟能於自身以界方便觀察破之所謂地等六種界也彼地界者爲水所潤而不相離彼水界者爲地持故而不流散火界成熟故不淤壞風界動故而得增長空界空故食得出入有識界故方能造作由眾緣故悉無我也若準大經著我多者則爲分別十八界法此與六界總別之殊毗曇論中四大界是十色界半論識界是七心界半加一空界與經異耳若準禪經乃以因緣而破於我三世因緣破其斷常三世相續是故不斷三世疊謝所以不常又過去破常未來破斷現在因果雙破斷常二世破我何者現未二世具十二緣於父生愛於母生嗔名爲無明父遺體時謂是己有名之爲行乃至老死其說可思前十現在後二未來於中觀察何有我耶一念因緣破其性執卽一念心具十二也因眼見色而生愛心卽是無明造業名行乃至老死故了因緣性執亡矣是則著我及與斷常並計性實此三種孰並是愚癡教門隨機治法有別今準禪經乃以因緣治愚癡耳大論問云十二因緣甚深難見愚癡之人於淺近法尙不能了云何復言觀於因緣答曰愚癡人者非謂如牛羊等愚癡是人欲求佛道初心觀故生種種邪見如是愚癡應當觀於因緣此因緣觀與辟支佛觀於因緣其義有異此中但是助道之觀支佛乃是正觀因緣又此爲治愚癡略觀三世因緣支佛利智觀逆順等百千萬世因緣。

多障眾生念佛觀者若止觀中乃云睡障若念處等乃云逼迫障言睡障者睡障起時當須念於應佛相好緣相分明卽能破障言境界逼迫障者修定之時身上卒痛自見無頭及手足等並諸外境地水火等逼迫之事應念法佛無相無形何有境界而逼迫乎次第禪門多障有三一昏沈暗塞念應佛治二惡念思惟念報佛治三境界逼迫念法佛治彼文又立貪嗔癡散能治所治皆悉各三今不具引玄及止觀所明念佛與今文同若四念處云界方便沒卻念佛問何故不明念佛治耶答作五度門是故不立作六度門須用因緣對治等分念佛對治境界逼迫上來所示約對治也若轉治者如摩訶衍論明多貪人教修慈心多嗔不淨多癡教思邊無邊等若不轉治反此可知若兼治者病兼一二藥亦一二如有貪欲復有嗔恚須以不淨慈心治之若第一義治者正觀法性治諸病也具如禪門及止觀中以明斯義學者尋之。

【科】二別相念處﹝如前四念處是﹞。

二別相念如前道品文中已明。

【科】三總相念處一觀身不淨受心法皆不淨乃至觀法無我身受心亦無我中間例知﹝已上三科名外凡亦名資糧位﹞。

三總相念今文但明境總觀別略而不辧境別觀總境觀俱總何者夫修念處須明四句一境觀俱別卽別相念也二境總觀別如今文是也三境別觀總者如雲觀身不淨觀身是苦觀身無常觀身無我觀身旣然乃至觀法無我亦爾四境觀俱總者如觀一境卽見四境如用一觀卽備四觀是則境觀俱別尙乃淺粗後之三句彌復深細故得境觀以至於四言總別者以一爲別以四爲總若境若觀無不咸然言三科者科條也品也猶節段也未見法性心行理外無異凡常名外凡也言資糧者從諭立也如人遠涉必備資助身命糧食行人亦爾欲越三界須修五停念處糧食資養五分法身命也。

【科】二明內凡者有四謂暖頂忍世第一﹝此四位爲內凡亦名加行位又名四善根位﹞。

二明內凡漸見法性心遊理內名爲內也凡者常也故此內凡自有四位暖必至涅盤頂終不斷善忍不墮惡道世第一離生暖但有一謂下頂有二謂下中忍有三謂下中上世第一有一謂上具如妙玄及諸論說一暖位者從諭立也譬如鉆火用功不已火𨿽未現先有暖相故毗曇云智於所知如鉆燧相研能窮盡諸有生無漏智火是故名爲暖又如夏季聚華乃生暖气修行之人亦復如是用前念處加功不已眞諦法性𨿽未親證其如性火暖相先現故云暖也應知暖位有於二義一離界地二退墮地然而此位不斷善根二頂位者居暖位上故名爲頂故毗曇云不動善根彼住此頂離諸過故能入忍中若不然者還退住暖如人登山若不至頂則墮四邊是故頂位自有退者以由行人來住頂位多諸煩惱而生退轉其不退者乃是行人外近善友內增念處更求上位故無退墮三忍位者毗曇問日忍是何義答云彼於四諦無常等行樂欲增長是故名忍又復應知於四諦法堪忍欲樂名之爲忍又復忍名忍可忍伏忍耐故也觀慧旣深諸業煩惱忍可忍伏而不起焉此忍位中自分爲三一者下忍徧觀三界上下四諦而爲所緣三十二行而爲能緣一一分明了了無謬欲界苦諦苦空無常及以無我色無色界亦復如是欲界集諦集因緣生上界亦然欲界滅諦滅盡妙離上界亦然欲界道諦道正迹乘上界亦然作此徧觀三界八諦三十二行名下忍也觀陰緣生名爲無常爲無常逼名之爲苦一異相亡名之爲空我我所滅名爲無我能招苦果故名爲集觀於六因故名爲因照於四緣故名爲緣受後有苦故名爲生一切苦盡故名爲盡諸煩惱滅故名爲滅一切第一故名爲妙超過生死故名爲離能至涅盤故名爲道非顚倒法故名爲正聖人行處故名爲迹運至三脫故名爲乘舊云空盡正迹乘新云不淨靜如行出更有料揀略如輔行二中忍者此乃須論減緣減行減者縮也緣者所緣之境卽三界八諦行者能緣之行卽八諦下苦空等也欲界單論四諦色無色界合論四諦故有八諦而爲所緣之境每一諦下皆有四行四八故有三十二行以爲能緣之行若減緣者餘皆減之惟有欲界苦諦決不可減畱之以爲所緣故也若減行者三十二行中自有八行與緣名同亦與緣同減是故但云二十四行其八諦下二十四行余亦減之惟有欲界苦下四行隨人不同何者以由行人有著見者有著愛者著見根利復有二種一者著我畱無我行而對治之餘之三行則須減也二者著我所乃畱空行而對治之餘三行亦減也二者著愛著愛根鈍復有二種一者著慢畱無常行而對治之餘三行亦減也二者著懈怠畱於苦行而對治之餘三行亦減也此則名爲七周減緣二十三周減行也其相如何應知始從欲界苦諦等次色無色界苦諦等次欲界集諦等次色無色界集諦等次欲界滅諦等次色無色界滅諦等次欲界道諦等次色無色界道諦等至此道下四卽減一乘行如是又從欲界苦諦起觀減盡上下七緣及行惟畱一行二剎那心觀於欲苦名中忍位三上忍者次更增修念處之觀但有一行一剎那心觀欲界苦名上忍位四世第一者故毗曇云於世間中最爲第一名世第一此亦用於一緣一行一剎那心於上忍中轉增勝故爲世第一此世第一約一人辧則無三品約多人明乃分三品身子爲上目連爲中餘皆在下世第一後生苦法忍苦法忍者十六剎那從苦諦起一忍一智如其次第至道諦時初生一忍名十五心次生一智名十六心卽初果也十六心者每一諦下各一法忍及一法智又一比忍及一比智故八諦下八忍八智此名無漏一十六心斷四諦下見惑若盡卽是初果色無色界忍智名比也言加行者謂外凡中已修念處故今內凡但是增加念處之功行耳言善根者修無漏之善根也。

【科】上來內凡外凡總名凡位亦名七方便位。

二上來下總結言方便者從進趣爲名也上之七位是入初果之方便也亦云七賢賢者善也鄰聖之謂賢也。

【科】次明聖位亦分三一見道﹝初果﹞二修道﹝二三果﹞三無學道﹝四果﹞。

二聖位分二初分科言見道者見眞諦理無漏道也二修道者重修無漏之道也三無學道者析法研眞名之爲學惑盡眞窮名爲無學成論明見道是十六心卽初果也二果爲修道耳諸阿毗曇並明見道在十五心修道在十六心故云十六心道比智相應證須陀洹須陀洹者此翻修習無漏也今詳若云見道在十五心約初而說若云見道在十六心據後而論修道亦爾如止觀云三地斷見約初四地斷見約後例十六心言見修等今文以見道是初果準成論也應知聖位自有其七一隨信行二隨法行卽鈍利人十五心入見道也三信解四見得五身證卽信法行入修道也六時解脫羅漢七不時解脫羅漢卽信法行入無學道也妙玄釋七聖云聖者正也苦忍明發捨凡入聖見眞理也荊溪云捨凡入聖者至苦忍已次第無間必入初果今從後說通云聖人是則七聖初之二位皆十五心從至初果十六心說通名聖也若直自就十五心者尙未名聖且在因也故十六心𨿽皆無漏至十五心但名向耳。

【科】一須陀洹此翻預流此位斷三界八十八使見惑見眞諦故名爲見道又名聖位。

二列釋分三初見道言預流者卽是初預聖道法流涅盤疏解初果名流有逆有順一生死流須陀洹人卽逆此流眾生順之二者道流須陀洹人順入此流故預流義須準此釋或云入流又云溝港皆是譯人用意不同也此初果位見亡理顯更不生於四惡趣矣。

【科】二斯陀含此云一來此位斷欲界九品思中斷前六品盡後三品猶在故更一來。

二修道分二初二果欲思九品已斷六品下三品存故更一番來生欲界而斷之也應知斷於欲惑九品有三種人一任運斷卽是任運經於七生斷盡九品二者次斷斷二必三斷五必六次第斷也三者超斷此則不定或五六品八九品等止觀中說次斷五品名斯陀向六品名爲斯陀含果七八品者名那含向九品名爲阿那含果超斷五品名爲家家至於六品名一往來至第八品名一種子輔行之中先以九品對當七生所謂上上能潤二生上中上下中上各潤一生中中中下共潤一生下之三品共潤一生準俱捨云斷欲三四品三二生家家斷五至二向斷六一來果仍自問云何故一品二品五品不名家家答中斷二必三斷五必六以由聖者起加行故此次斷義與今文同是則斷二必至第三斷五必六名次斷者與今文止觀次斷義同俱捨旣以三四品盡名爲家家所以難云一二五品何不名爲家家義耶須知此是以次斷義難超斷也故至答文乃順於問答出次斷故云此次斷義與今文同是則一二五品不名家家是次斷義二必至三是故然耳則顯斷三四品名爲家家超斷焉此之超斷卽是止觀下文小超本在凡地未得色定或修欲定欲惑未斷此人至十六心超斷五品名爲家家此之五品同四品故豈非止觀超斷家家與俱捨頌斷三四品生家家者其義同乎豈非俱捨斷五二向斷六一來與止觀中次斷五六名爲向果其義同乎此則且取超次之人家家向果名有過徳說必抑揚所以云耳若乃考其超次損生多少對果髙下是則超次俱通家家及以向果故云若超若次進斷三四後於天中三二處生或有說云斷三名次斷四名超然則超次及俱捨頌人情不同消釋多異余尋文意故如上云大綱旣顯綱目可知止觀明超凡有四種一本斷超本在凡地三界思惑隨以禪定及以世智斷其多少至十六心隨其本斷品之多少而得名爲那含果等二者小超如向所引三者大超凡地聽法一聞善來成無學也四大大超正習頓盡卽如來也。

【科】三阿那含此云不來此位斷欲殘思盡進斷上八地思。

二三果欲惑九品今已斷竟更不還來欲界受生名不來也梵王三果而下來者準寶藏經只是不來欲界受生非謂不得暫下來也故暫下來與受生義區以別矣言進斷上八地思者卽色無色七十二品故此須明般那含義所謂五九三六七八五種般者一中般二生般三有行般四無行般五上流般三種般者合向生般有行無行而爲一般中與上流各仍本也九種般者準俱捨論於向三種各開爲三謂速非速及以經久如迸火星諭意可知此五三九般那含義皆色般也六種般者五種如向更加現般七種般者六種如向加無色般八種般者七種如向加不定般若俱捨中不立現般須知現般在欲界收三五九種在色界收無色般在無色界收不定般者通於諸般故毗曇中先列五種次於中般開爲三種並五成七更加現般及無色般並不定般委如輔行釋簽中辧然不定般一家諸文𨿽引其名未釋其義學者人情不無曲說余讀新譯大毗婆沙始見其義故婆沙云不定般者或於欲界色無色界而般涅盤若在欲界卽現般攝若在色界卽五種攝若在無色卽無色般此與余說不定般者通於諸般若合符節昧者不達惑耳驚心。

【科】四阿羅漢此云無學又云無生又云殺賊又云應供此位斷見思俱盡子縛已斷果縛猶在名有餘涅盤若灰身滅智名無餘涅盤又名孤調解脫。

三無學道無生殺賊應供果上三義也破惡怖魔乞士因中三義也因中破惡果上無生因中怖魔果上殺賊因中乞士果上應供言破惡者持於淨戒破七支惡言無生者不受二十五有之生言怖魔者初出家時怖於天魔以其道成化其民屬言殺賊者依義立名也謂害物曰賊爾雅云虫食苗節曰賊三界結虫食無漏苗故阿羅漢翻爲殺賊也言乞士者出家淸淨以乞自活離邪命也言應供者應赴人天之供養也言子縛者見思煩惱卽是五陰果家之子系住行人在於三界故云子縛也言果縛者陰果卽是子家之果形質所拘其身未亡故云果縛也若羅漢身在但斷子縛。

灰身滅智果縛乃無故見思斷寂滅惑累更有身在名爲有餘此身若亡名無餘矣涅盤此翻滅度也問有餘無餘涅盤與有爲無爲解脫同耶異耶答大異小同也有爲解脫者無漏智相應也無爲解脫者一切煩惱盡也是則有爲無爲只是有餘涅盤所收耳。

灰者死也滅也灰身者戒身定身及二解脫也滅智者慧及知見也所言戒身者無學道共戒也定身者滅盡定也慧者無生慧也解脫者有餘解脫也解脫知見者照解脫智眼也謂自知是初二三四果也身子入滅佛問均提均提答佛五分法身而不滅者以無作業至未來世名不滅也何者形俱無作戒體𨿽謝無作戒業得得不滅以隨業道至未來故獨得解脫名曰孤調聲聞爲自修戒定慧以戒自淨以定自調以慧自度又自調者從因立名自度乃是從果立號。

【科】略明聲聞位竟。

三略明下結。

【科】次明緣覺亦名獨覺。

二支佛分三初雙標所言緣覺亦名獨覺者應云梵語辟支迦羅此云緣覺亦名獨覺非謂緣覺便是獨覺也良以緣覺出於佛世獨覺不值佛出世故部行緣覺師徒化訓亦在無佛出世時也若不說法非部行焉慈恩基師引仁王經列獨覺眾又云釋迦出世五百獨覺從山中來至於佛所學者如何消釋此耶四念處云緣覺獨覺俱有大小小者在人中生時無佛法自證初果七生若滿不受八生自悟成道此人不名爲佛亦非羅漢論其道力不如舍利弗等大者於二百劫行行三多倍隆智慧又彊得三十二相或三十一相等此等因中若聞因緣修性念處成小辟支修共念處事理純熟具足三明及八解脫成大辟支言三多者長阿含云三多成就一近善友二聞法音三惡露觀大般若云多供養佛多事善友於多佛所請問法要妙經亦云有福供佛求法等三或以福田時節種子名爲三多是則三多大小皆有然三多義解者鮮矣余今所示其必然耶。

【科】值佛出世稟十二因緣教。

二值佛下別釋分二初緣覺又二初標所稟十二因緣者此十二法展轉感果名因互相由籍名緣。

【科】所謂一無明﹝煩惱障煩惱道﹞二行﹝業障業道此二支屬過去﹞三識﹝托胎一分气息﹞四名色﹝名是心色是質﹞五六入﹝六根成此胎中﹞六觸﹝出胎﹞七受﹝領納前境好惡等事從識至受名現在五果﹞八愛﹝愛色男女金銀錢物等事﹞九取﹝凡見一切境皆生取著心此二未來因皆屬煩惱如過去無明﹞十有﹝業已成就是未來因屬業道如過去行﹞十一生﹝未來受生﹝事﹞十二老死此是所滅之境。

二所謂下解釋分二初通列所滅之境一無明者過去之世未有智慧無所明也言障道者獘塞智明謂之障能通苦處謂之道二行者所行所造一切諸業故云行也所言支者支卽支分支派義也亦名十二重城十二棘園十二牽連等具如玄簽及以諸論三識者旣有惑業一念妄識托母胎也言气息者托胎時三一命二識三暖隨母气息上下出入名爲壽命卽息風也不臭不爛名爲暖也是中心意名爲識也四名色者心但有字故云名也色乃質礙故云色也五六入者在母胎中生眼耳等而爲識心之所涉入亦名根者能生於識故云根也六觸者卽出生已六根觸著六塵境也七受者根塵旣觸所以領受八愛者以因領受則生染愛九取者以染愛故求而取之十有者業因成已能有果焉十一生者因旣有果是以受生十二老死者形旣生矣老必死焉故此十二境通逆順而推破之故云通列所滅境也。

【科】與前四諦開合之異耳。

二與前下辧開合二初正辧二初標示。

【科】云何開合謂無明行愛取有此之五支合爲集諦餘七支爲苦諦也。

二云何下徵釋所以五支合爲集者此之五支體是業惑業惑是因因卽集也餘七支合爲苦諦者七支卽是現未之果果卽生死之苦故也問十二因緣與苦集二而辧開合道滅如何論開合耶答若修道品滅除苦集斯乃道滅論開合矣何者且所滅之集苦旣合十二而爲之能治之道滅豈其不爾哉。

【科】旣名異義同何故重說。

二旣名下釋疑分二初疑故有疑云十二因緣與夫四諦開合名異因果義同云四諦已何故重說十二因緣。

【科】爲機宜不同。

二爲機下釋分二初釋只爲聲聞緣覺二人機宜不同可發爲機相應曰宜聲聞根鈍總觀四諦可發相應緣覺根利別觀十二相應可發況復因果先後不同故機宜異是以開合非煩重也。

【科】故緣覺之人先觀集諦。

二故緣下正示境觀文自分二初標。

【科】所謂無明緣行行緣識乃至生緣老死此則生起。

二所謂下釋分三初順推境。

【科】若滅觀者無明滅則行滅乃至生滅則老死滅。

二若滅下順推觀然諸文說緣覺之人觀十二支逆順有異何者若阿含經始自無明終至老死名爲順觀始從老死終至無明名爲逆觀荊溪云若支佛人自起觀者應如何含生滅逆順止觀禪境有支在初此於坐中緣其善惡善惡是有故先有支釋簽先以受支起觀此乃且順四諦之義輔行判云觀十二緣凡有二種一者推果知因如先推受以至無明旣知無明生於受等是則不起受心等也二者推因知果如推有支必定招於未來果也然𨿽有於因果先後但緣覺人多先推因以知於果故四念處云緣覺觀十二緣凡有二義一愛二見初觀愛者復有二義一推尋二觀破初推尋者此人聞正因緣生滅之法信解分明了知一切皆屬貪愛煩惱是以觀之入空求自然慧達於本源修五停心得諸禪定知愛煩惱推此貪愛因何而生卽知此貪從受而生受因何生因觸而生觸因六入六入因名色名色因行行因無明無明乃因過去煩惱此名逆推若順推者推此貪愛能生於取取能生有有卽生生生卽生老死如是逆順推尋二世三世十世百千萬世十二因緣了了分明此謂所觀所滅之境二觀破者觀此愛支卽是污穢五陰觀受六入及名色等卽是果報無記五陰觀於無明卽是去過污穢五陰又觀取是污穢煩惱觀有是善不善五陰乃至未來生老死等此名逆順破諸顚倒顚倒滅故無明乃至未來生死悉滅無餘此是逆順推尋觀破愛十二因緣也二破見者亦有二義一推尋二觀破初推尋者若見世間神及世間常無常亦常亦無常非常非無常是則現在生身邊四見見卽四取逆尋此四取因四愛四愛因四受四受因四觸乃至四行因四無明若順推者推四取支生四有支乃至未來老死支等二觀破者觀此四取身邊四見如是次第以至無明破過去如去不如去亦如去亦不如去非如去非不如去身邊二見污穢五陰又順觀四取以至未來生老死破有邊無邊亦有邊亦無邊非有邊非無邊身邊二見污穢五陰如此逆順推尋觀破名爲破見十二因緣也。

【科】因觀十二因緣覺眞諦理故言緣覺。

三因觀下結名四念處問支佛宿世根利自能悟道何須佛說答聞說疾得不說未悟又問支佛何不制果答聲聞根鈍故制果支佛根利不制果聲聞根鈍先觀苦支佛根利先觀集又問支佛何不立方便道答支佛利智未值佛已悟道何須前方便入道耶問支佛自悟還受戒否答若發無作未必更受然般若經明獨覺向獨覺尙自有向緣覺例亦如是大乘同性經明聲聞十地一受三歸地二信地三信法地四內凡夫地五學佛戒地六八人地七須陀洹地乃至第十阿羅漢地支佛十地一昔行具足地二自覺因緣地三覺四諦地四深智地五八聖道地六覺法界虛空界地七證寂滅地八六通地九祕密地十習气漸薄地菩薩十地與諸經同佛有十地一甚深難知廣明智徳地乃至第十智海藏地問聲聞總相支佛別相與前念處總別相念如何分別答聲聞總相支佛別相各具念處總別相念二種總別如向已明是故總別不可一準。

【科】言獨覺者出無佛世獨宿孤峯觀物變易自覺無生故名獨覺。

二明獨覺此不值佛無師自悟未必一向獨宿孤峯但是自悟名獨覺耳故大論云有一國王出園遊戲淸旦樹林華果茂盛甚可愛樂時王食已卽便息臥王諸女等皆悉采華毀損樹林時王覺已見其如是卽自思惟悟一切法悉皆無常無漏心生成支佛果華嚴云菩薩下兜率放光照之覺卽捨身不覺徙之徙向何處向無佛處設在此界亦是佛教所不及處其得神通亦乃知之但護物機以是應知世無二佛願見佛故旣不捨身亦不被移如諸文辧。

【科】兩名不同行位無別。

三兩名下辧同異分二初名異位同二人名異俱生滅行位無優降故不別也。

【科】此人斷三界見思與聲聞同。

二此人下與聲聞辧同異分二初斷正使故同。

【科】更侵習气故居聲聞上。

二更下侵習气故異習卽慣習气謂气分卽是慣習正使气分如久鎖腳人卒得解脫行時𨿽無尙有習在又如香在器中𨿽除其香餘气猶有如大經云我衣我缽我去我來卽見惑習猶云我故舍利弗嗔畢陵伽慢卽思惑習存嗔慢故聲聞於此全在支佛少分除之故云支佛侵習气也部行化他必斷塵沙豈不侵習學者詳之委明習气恐煩且止。

【科】次明菩薩位者。

三菩薩位分二初標梵音具云摩訶菩提質帝薩埵又云菩提薩埵摩訶薩埵舊翻大道心眾生上求大道下化眾生故也新譯乃云覺有情矣。

【科】從初發心緣四諦境發四弘願修六度行。

二從初下解釋分二初約行因又二初總標然他宗中所明二乘不分小衍菩薩亦乃不分四教如何消釋經論之文三藏菩薩最初發心緣於生滅四諦之境立四弘願修六度行若無諦境願行何依發心僻越萬行徒施若無弘願何異二乘若無其行心則虛發境願具矣六度興焉廣普之緣名弘自制其心名誓志求滿足名願布施持戒以至智慧六也從生死此岸越煩惱中流到涅盤彼岸度也因中說果所以云耳故此菩薩伏惑行因義同凡夫亦不全如凡夫之人沈沒生死所以然者良由三藏正化二乘斷惑出界傍化菩薩云伏惑耳若云斷惑必須出界菩薩慈悲在三界內教化眾生則二乘人必定謂之菩薩斷惑尙在三界我等莫不亦如此耶是則妨於二乘之人所作已辧不受後有所以但云菩薩伏惑若摩訶衍正化菩薩故通教中斷結受生別教法性神通受生圓教所說法身應生淨名疏云三藏菩薩帶結願生或用神通示五道身教化眾生婆沙論云三僧祇劫在生死中以願力故生惡道內。

【科】一未度者令度卽眾生無邊誓願度此緣苦諦境二未解者令解卽煩惱無盡誓願斷此緣集諦境三未安者令安卽法門無量誓願學此緣道諦境四未得涅盤者令得涅盤卽佛道無上誓願成此緣滅諦境。

二一未下別釋分二初釋諦境弘願故須了知三藏菩薩於四門上治其六獘明了四諦起四弘願伏惑化他何者且六獘初卽是其慳慳獘體卽煩惱集諦集招餓鬼生死苦諦菩薩審知自己昔迷又見眾生而今不覺由是發心內觀無常專行布施破諸慳獘令他及自脫離苦集行於布施是名道諦慳獘息滅是名滅諦慳獘旣爾余亦復然有門我人求不可得惟有實法迷此實法橫起苦集實法不住分分生滅空門我人本來無有𨿽有實法浮虛不有餘如向說亦有亦無門我人假無與前不別但是實法亦有亦無耳非空非有門但離有無耳餘皆如向是以菩薩折空伏惑徧學四門發心願行故至成佛名正徧知眞俗究竟見思塵沙正習咸盡問前列四諦苦集滅道今文那云苦集道滅答前是聲聞今約菩薩故荊溪云又復四中苦集皆以苦前集後道滅並以道前滅後者生滅等四巧拙𨿽異莫不皆先知苦斷集先習道法後取涅盤故與常儀所列稍異又復隨機先後無在如前引文問四諦是聲聞菩薩何故觀答一往分對且在聲聞究論其義實通三乘問十二因緣通三乘耶答如大經云觀因緣智凡有四種下智觀故而得聲聞中智觀故卽得支佛上智觀故而得菩薩上上智觀得佛菩提問六度亦可三乘行耶不然豈有慳貪破戒乃至愚癡二乘者哉答二乘爲自修行六度菩薩化他而修六度自行化他與奪不同故諦緣度或通或別。

【科】旣已發心須行行塡願。

二旣已下釋六度行分二初結前生後發心結前行行生後若但發心斯則甚易但其行之乃爲難矣塡者塞也加也滿也。

【科】於三阿僧祇劫修六度行百劫種相好。

二於三下正釋分二初標。

【科】言三阿僧﹝無﹞祇﹝數﹞劫﹝時﹞者且約釋迦修菩薩道時論分限者。

二言三阿下釋分三初釋三祗六度又三初別舉釋迦俱捨等論二十僧減爲一中劫八十增減爲一大劫金光明云梵天三銖衣三年一拂四十里石盡爲小劫八十里盡以爲中劫百二十里盡爲大劫不於此劫而修學者則非菩薩又瓔珞云一里十里方廣之石天三銖衣人中日月歲數三年一拂此石盡名小劫至四十里亦名小劫至八十里梵天中有百寶光明珠爲日月歲數三年一拂此石名爲中劫至八百里淨居天衣重三銖者以淨居天千寶光明鏡爲日月歲數三年拂盡此石名爲一大阿僧祇劫劫有二種菩薩地持經云一者日月晝夜時節歲數無量名阿僧祇二者大劫無量故名阿僧祇菩薩所過大劫僧祇名三阿僧若準俱捨云八十中大劫大劫三無數謂六十數中第五十二數名阿僧祇積此大劫成三無數旣積無數何以云三非無數言顯不可數故知其實亦可數矣四解脫經有六十數俱捨論但引五十二其餘八數論云失也五十二數俱捨備矣所言且約釋迦等者三藏菩薩佛佛示爲故今別舉釋迦明之良由釋迦已成佛果欲令眾生知果由因故諸教中凡說行因多就釋迦若談佛果多約彌勒欲令眾生知因感果大四教云菩薩初發心乃至不斷結使坐於道場正習俱盡此是佛說故龍樹云菩薩不斷結是佛方便說初僧祇不知作佛二僧祇知而不說三僧祇知而亦說此非佛說乃是羅漢作毗婆沙之所說也龍樹欲明摩訶衍門所以一一彈破斯義若就小乘三藏明義𨿽非佛說亦可用之法華文句引阿含云菩薩不斷荊溪云旣阿含中亦明不斷大論斥權非謂全無論云迦旃延造者從所造論及所計者說言分限者分局定限也。

【科】從古釋迦至屍棄佛值七萬五千佛名初阿僧祇從此常離女身及四惡趣常修六度然自不知當作佛若望聲聞位卽五停心總別念處﹝外凡﹞。

二從古下正釋分三初初僧祇今此釋迦昔作陶師值古釋迦入城乞食相好奇特乃發善心而興供養對於彼佛作是誓云願我將來成佛之時如今無異大論云釋迦先世曾作瓦師名大光明爾時有佛名釋迦文弟子亦名身子目連佛及弟子至瓦師捨於時瓦師布施艸座燈石蜜漿三事供養便作願言我於當來五惡之世作佛與今釋迦無異釋迦姓也此云能仁又度沃焦屍棄具云罽那屍棄亦云式棄準俱捨中翻爲寶髻又云寶頂亦云持髻準大論中此云火也常離女身及四惡者此文甚簡輔行中云離於五事一離惡道位不退也二離貧窮三離女身四離形殘行不退也五離喜忘得五功徳一生貴家二生人天三得男身四諸根滿五識宿命念不退也至第三祇橫得此三離五障時三義皆得故第三祇通至百劫所以通於三不退也是故至此名上忍焉淨名疏以暖頂忍是三不退也數論乃以下中上忍爲三不退成論中以念處爲位暖頂爲行忍爲念也故大論云菩薩𨿽有上妙五欲不生貪著以有無常之觀故也然自不知當作佛者以此菩薩位居外凡未有理水沾潤其心𨿽行六度未知作佛言若望者良以七賢是聲聞位今明菩薩修行時節次第淺深是故乃寄外凡內凡以明其義故云望也菩薩戒疏云菩薩不論階位不斷煩惱惟修六度若論次位只可準望小乘作深淺耳從初發心起慈悲願觀察四諦以道諦爲初門專修六度檀破餓鬼屍救地獄忍濟畜生進拔修羅禪靜人中慧照天眾。

【科】次從屍棄佛至然燈佛值七萬六千佛名第二阿僧祇此時用七莖蓮華供養布發掩泥得受記莂號釋迦文爾時自知作佛口未能說若望聲聞位卽暖位。

二次從屍下明第二僧祇然燈佛者大論云太子生時一切身邊光如燈故故云然燈以至成佛亦名然燈亦云錠﹝丁定切﹞光有足名錠無足曰燈錠字或作定字非也七莖蓮華布發掩泥得受記者瑞應經云錠光佛時我爲菩薩被鹿皮衣見王家女名曰瞿夷持七枚靑蓮華菩薩追而呼曰大姊且止卽以五百銀錢買其五莖蓮華王女自畱二枚女又言曰今我女弱不能得前請以二華寄上於佛菩薩許焉須臾佛到國王臣民各散名華華皆墮地菩薩見佛卽時散於五莖蓮華便止空中無墮地者後散二華又乃挾住佛兩肩上佛知其意因記之曰汝後九十一劫當得作佛號釋迦文菩薩卽時身升虛空去地七仞從上下來稽首佛足見地濯濕卽解皮衣欲以覆之不足掩泥遂乃解發布在地上請佛蹈之莂應作﹝竺﹣二﹢別﹞分﹝竺﹣二﹢別﹞也分契也釋迦文者亦云釋迦牟尼釋迦文尼梵音不同耳文尼此云寂默也自知作佛口未能說者良以菩薩位居暖法漸有理水故得內心自知作佛然於四諦未至分明故不能說。

【科】次從然燈佛至毗婆屍佛值七萬七千佛名第三阿僧祇滿此時自知亦向人說必當作佛自他不疑若望聲聞位卽頂位。

三次從下明第三僧祇毗婆屍者此云勝觀亦云淨觀又云勝見又云徧見亦向人說必作佛者良以菩薩位在頂法內有理水外了四諦故得自知又向人說若準優婆塞戒經云我於釋迦最初發心於寶頂佛滿初僧祇於然燈佛滿二僧祇於迦葉佛滿三僧祇此與俱捨諸文異者應知正滿在毗婆屍已滿在於迦葉佛所又復或是隨機異耳。

【科】經如許時修六度竟。

三經如許下結此中所明菩薩之義並出大論俱捨婆沙。

【科】更住百劫種相好因修百福成一相。

二更住下明種相好分二初正明種者修也卽百劫中修相業也問初種何相答有云初種足下平初安立故有云先種眼先以大悲觀眾生故𨿽有此義未必全然合時便種何前後耶。

【科】福義多途難可定判有云大千盲人治差爲一福等。

二福義下釋福義問幾許爲一福答有雲輪王於四天下自在爲一福也有云帝釋於三十三天自在爲一福也有云惟除補處餘一切人有所爲者爲一福也有云大千眾生共得一福也有云大千盲人治差爲一福也有云大千人死救得爲一福也有云無可爲比良由菩薩入第三祇心思大行種相因緣其福無量惟佛能知況復菩薩修於十善各有五心所謂下中上上上上中上初發五心乃至具足五心如是百心名爲百福成於一相福義多途爲一福等等此故也然俱捨中與大論明菩薩有異何者俱捨論云道樹已前四波羅蜜滿至佛果位二波羅蜜滿由贊底沙佛乃超九劫故從毗娑屍佛九十一劫禪智二波羅蜜滿若大論云三僧祇時六波羅蜜滿如此不同云何和會須知大論三僧祇時六度滿者但是事禪事智滿耳若至樹下亦須緣理禪智故也若俱捨中因時已斷八地惑竟然而有頂惑未斷也所以只用有漏而已故大論沒有漏之名至樹王下方云用於三十四心斷見思也然俱捨中取修禪時已斷惑竟不復更斷大論依餘部𨿽有漏斷未名爲斷故至樹下但斷非想八地皆得名爲無漏故知從部不同致令二論有異。

【科】修行六度各有滿時。

三修行下明六度滿相文分二初標。

【科】如屍毗王代鴿檀滿普明王捨國屍滿羼提仙人爲歌利王割截無恨忍滿大施太子杼海並七日翹足贊弗沙佛進滿尙闍棃鵲巢頂上禪滿劬嬪大臣分閻浮提七分息諍智滿望初聲聞位是下忍位。

二如屍毗下釋釋迦菩薩本作國王名曰屍毗得歸命救護陀羅尼視諸眾生猶如一子時天帝釋知命將終求佛問疑偏求不得時天巧師毗首羯磨謂天帝曰有大菩薩滿足六度不久成佛天帝乃云須往試之天帝化爲鷹毗首變作鴿鷹逐鴿至王之掖下鷹語王言還我鴿來王曰我非汝前而受此鴿我先發願度諸眾生豈還汝耶鷹言我豈不是一切眾生而奪我食耶王曰汝何食乎鷹言我食血肉王卽思惟我此身者恆受老死不久腐爛我當持刀割肉與之鷹又謂曰須逐道理令輕重等勿見欺也王卽稱鴿鴿身轉重王肉漸輕王乃於是以手攀稱盡對於鴿於時諸天嘆云菩薩爲此小鴿如是救之當斯時也天地大動海水揚波枯木生華天雨香水鷹語鴿云眞是菩薩菩薩都無憂惱之心於是身肉平復如故準西域記屍毗迦者此云與也舊略迦字檀那此云布施也普明王捨國屍滿者此依仁王經中所說若準大論乃是須陀摩王蓋華梵之異耳此王持戒常依實語不以妄言欲出遊觀始至城門有一淨行來求乞云王是福人湣我貧苦王曰待我還國於是來至園中遊戲時有鳥王名曰鹿足與山神誓取一千王惟少一王乃從空來捉王將去時須陀摩涕零如雨鹿足語云汝大剎利何故泣耶須陀摩云我不畏死自恨生來不曾妄語向出城時許淨行施而今失信自負其心鹿足聞已放須陀摩還國七日王行施已詣鹿足所鹿足見來心喜贊曰汝實語人不失其信時須陀摩廣贊實語呵貴妄言鹿足由是信心淸淨遂放諸王各還本國仁王經中稍異於此尸羅此云好善持戒行善故也羼提仙人爲歌利王割截無恨忍滿者此仙在於林中修忍時歌利王將諸女等入園遊戲飲食訖已王乃息臥時女采華入於林中供養仙人仙人乃爲諸女說法女因聽法久而忘歸王臥息已不見諸女持劍尋之遂見諸女在仙人前王問仙曰汝作何事仙答王云我修慈忍時王以劍斬截仙人手足耳鼻而謂仙曰汝若不嗔是名忍也仙人答云我無嗔矣王曰誰信仙云我若實行忍者血變爲乳果如所言王遂怖畏將女還宮羼提此云忍辱也歌利此云惡世無道又云斗諍也仙遷也老而不死遷入山也故字從人從山也大施太子杼海並七日翹足贊弗沙佛進滿者大施太子爲國人民入海采寶得如意珠海神因其寢臥之時奪珠還海大施發誓抒海求珠以濟眾生諸天問之乃答天云生生不休諸天念其行精進故助其神力抒大海水海水減半龍見水減送珠與之止觀作杼與今文同輔行並諸文作抒杼抒並神與切正用抒字除也酌取也杼橡也亦直呂切並非今意也抒亦徐呂切渫水也婆沙云爾時有佛名曰底沙有二弟子一名釋迦修利他行機緣先熟二名慈氏修自利行機緣後熟彼佛念云回多人就一人則難以一人就多人甚易欲令釋迦先成道故佛乃捨二弟子入山釋迦由是入山尋師正行之次忽然見佛在於龕中入火界定威光赫奕行次於是忘下一足經於七日而說一偈嘆本師雲天地此界多聞室逝宮天處十方無丈夫牛王大沙門尋地山林徧無等因此精進乃超九劫在彌勒前而成佛也若大論云贊弗沙佛天上天下無如佛十方世界亦無比世界所有我盡見一切無有如佛者翹者舉也底沙弗沙梵音不同亦云富沙又云底迦淨名疏云弗沙乃是二十八宿中鬼宿名也菩薩生時與此相應故也淸涼觀師云弗沙亦云勃沙此云增盛明達勝義故也底沙亦云提捨此云說度說法度人也或云說辯才無礙也超九劫者百劫超九是故但有九十一劫準舊婆沙及俱捨論九劫九十一劫並是大劫也涅盤經云超十二劫緣宜不同佛增減說耳法華文句指大經云超九劫者恐文誤也尙闍棃鵲巢頂上禪滿者螺髻仙人名尙闍棃有人畫像作僧形者非也而此仙人得第四禪出入息斷坐一樹下兀然不動鳥見不動謂之是木於頂生卵仙人定起乃覺其鳥生卵頂卽思惟曰我若起行鳥母不來卵必破壞乃再入定鳥子飛去方起遊行劬嬪大臣分閻浮提七分息諍智滿者劬﹝其俱切﹞嬪﹝符眞切﹞菩薩大心思惟分別如劬嬪陀婆羅門大臣分閻浮提大地作七分若干大城小城聚落村民盡作七分劬嬪陀者未聞翻譯此事禪智但是伏惑若乃斷惑須是緣理禪智故也問此事六度旣未斷惑豈可得名波羅蜜耶答𨿽未斷惑因中說果豈不得云波羅蜜哉前云三祇修六度竟而今又云修行六度各有滿時應知此釋六度滿時卽是前云六度竟相竟卽滿也言望聲聞是下忍者菩薩戒疏云若過三僧祇種三十二相業準望此是下忍之位但今所明六度滿時合在前文修六度竟文後示耳。

【科】次入補處生兜率托胎出胎出家降魔安坐不動爲中忍位次一剎那入上忍位次一剎那入世第一位。

二次入下約成道釋分四初明前五相前佛旣滅而此菩薩卽補其處故云補處一從兜率下二托胎三出胎四出家五降魔若前四相漸初文中已具明之五降魔相此約小教若約大乘如起信論不云降魔但加住胎爲八相耳良以大乘體法魔爲法界故也若文句記云四教佛皆降魔者此約化儀不可廢也小乘降魔具諸經論故大論云夜半出家六年苦行菩提樹下破萬八千億鬼兵魔眾已成無上道又瑞應雲天魔與佛共相詰難佛云丈夫會當鬥戰死終不身在爲他降魔云比丘何求坐樹下樂於林藪毒獸間雲起可畏杳冥冥天魔圍繞不以驚佛云古有眞道佛所得恬惔爲最除不明斯誠最勝法滿藏吾於斯坐快魔王大論又云淨居諸天住三面立看佛共魔難詰鬥戰天魔退走乃至鐵圍猶尙不已佛語魔云我三祇劫修習苦行乃得菩提汝但設一無遮之會報爲天主何得與我興斯戰諍魔云此事誰爲証之佛手指地云是知我地神出證虛空神傳乃至梵世天魔遂降得不動三昧成無上道也中忍縮觀緣於欲苦故如兜率下生托胎至降魔也剎那此云一念也故降魔已一念之間卽是上忍入世第一。

【科】發眞無漏三十四心頓斷見思習气坐木菩提樹下生艸爲座成劣應丈六身佛。

二發眞下明第六相三十四心者八忍八智九無礙九解脫也此依大論因時未斷至樹王下通總斷之云三十四若準俱捨婆沙意云下八地惑初修禪時先已斷竟非想九品見思全在用九無礙及九解脫餘如向引具在輔行。

【科】受梵王請三轉法輪度三根性。

三受梵下明第七相正法念云昔有國王第一夫人生一千子欲試當來成佛次第故俱畱孫探得第一籌釋迦第四籌以至樓至得第千籌第二夫人而生二子其第一者願作梵王請千兄佛而轉法輪其次願爲密迹金剛護千兄教故瑞應云佛放眉光照第七天大梵知佛欲般泥洹乃悲三界悉皆衰苦以不得知度世之法從久遠來今始見佛諸天歡喜欲聞法故故法華云爾時諸梵王及諸天帝釋護世四天王請我轉法輪三轉法輪者維摩詰經云三轉法輪於大千其輪本來常淸淨一曰示轉示其相狀也謂此是苦是謂滅道二曰勸轉勸其令修也謂此是苦汝應知之集汝應斷滅汝應證道汝應修三曰證轉引己證彼也謂此是苦我已知不復更知乃至此是道我已修不復更修轉者度也運也輪者摧碾也以此之法度入他心摧彼惑累故一一轉皆生眼智明覺十二行也具如法華化城諭品文句及記度三根者卽三乘也。

【科】住世八十年現老比丘相薪盡火滅入無餘涅盤者卽三藏佛果也。

四住世下明第八相應知如來示年八十𨿽約小教然大乘見亦乃無妨故梵网云七歲出家三十成道乃至法華大般涅盤所以亦云父母生身少病惱等及以尊特他受用也旣云八十卽老比丘比丘此云乞士也薪盡火滅者佛身名薪智慧爲火慧依報身身滅智亡此約小乘與今文同若大乘者以機爲薪逗應名火眾生機盡佛應亦亡是則皆約譬諭立也須知小乘定有生滅圓頓大乘實非生滅示現生滅不滅而滅滅而不滅具如諸文此不多說。

【科】上來所釋三人修行證果𨿽則不同然同斷見思同出三界同證偏眞只行三百由旬入化城耳。

三上來下總結因中說果是故菩薩云斷出等亦是斷竟乃成佛也然眞諦理不具諸法故云偏也亦云但空矣由旬亦言踰繕那也此云限量又云合也應也或四十里十六里也如此方之驛焉妙經中說過三百由旬化作一城止觀云此有三義一約生死處謂三界果報爲三百也二約煩惱謂見惑爲一百五上分爲一百五下分爲一百成三百也掉舉慢無明色染無色染五上分也身見戒取疑貪嗔五下分也三約觀智空觀知三百所以經云知諸生死煩惱惡道有一導師善知通塞上下五分如文句記及補注中。

【科】略明藏教竟。

三略明下結。

天臺四教集解卷中

天臺四教儀科解卷下﹝會永嘉記入於觀師本文﹞

永嘉沙門釋從義撰

天臺四教集解卷下

【科】次明通教者。

二通教分三初標此教正明無生四諦化三乘人同證眞理。

【科】通前藏教通後別圓故名通教。

二通前下釋文爲四初略釋名義分二初約通前後釋鈍根證果與藏大同是故通前利根見中不異別圓故云通後四念處云通有三義一因果俱通通當教是亦通前也二因通果不通卽受接者三通別通圓卽籍通開導人此二是通後也。

【科】又從當教得名謂三人同以無言說道體色入空故名通教。

二又從下就當教釋通者同也所謂聲聞緣覺菩薩三人同以無言說道體色入空言說在事無言是理道卽觀智達事卽理卽理之道無生道也以此之道體解六凡諸法色心如幻如化幻有之俗但有名字名字不在內外中間常自有等所以卽空幻有卽空眞諦也卽此三人通同之義約所證同故前文云通前藏也約教有異故今又就無言說道體色空也復次須知教理智斷行位因果此八皆通三乘之人何者同稟無生教通也同緣卽色是空理通也諸法不生般若不生智通也須陀洹若智若斷是無生忍斷通也皆乘摩訶衍行通也同行十地位通也同學般若因通也同到薩婆若果通也。

【科】依大品經乾慧等十地卽是此教位次也。

二依大品下廣釋位次文爲二初廣釋前當教位四初通標一家所立通教不定部帙但方等般若中有三人共學卽判爲通教今大品經乾慧十地通義昭著故特標之。

【科】一干慧地未有理水故得其名卽外凡位與藏教五停心總別等三位齊。

二一下別釋文分十段初乾慧地乾有其慧心行理外三藏五停總別等三觀慧𨿽拙外凡位同。

【科】二性地相似得法性水伏見思惑卽內凡位與藏教四善根齊。

二性地法謂幻有性謂卽空心遊理內性水沾潤然𨿽如此若望聖位如鍮比金故云相似見思不動故云伏惑約教𨿽異內凡伏惑莫不皆然故與三藏四善根齊。

【科】三八人地。

三八人地言八人者卽八忍也八忍具足智少一分是故云耳欲界四諦四忍四智色無色界亦復如是欲界忍智名之爲法色無色界名之爲比八忍八智從苦諦起一忍一智如其次第至道諦時初生一忍名十五心次生一智名十六心今八忍是十五心也。

【科】四見地此二位入無間三昧斷三界八十八使見盡發眞無漏見眞諦理與藏教初果齊。

四見地見眞理也無生觀慧無有間斷故云無間言此二位入無間者玄義止觀及大四教皆云三地入無間也。

言與藏教初果齊者準妙玄中明七聖位聖者正也苦忍明發捨凡性入聖性釋簽解云捨凡入聖者至苦忍已次第無間必入初果今從後說通云聖人輔行雲忍者因也請觀此文故知三地名爲聖者從後說之約通論也從初而說別而論之猶在無間尙名爲因將捨凡性而向聖性未全聖也故輔行雲如十五心𨿽已有於七智八忍未入果位故道比忍猶名爲因準止觀明通位有三一者三乘共十地位如今四教所列是也二借別名以名通教三乘共位三借別名單名通教菩薩之位此之二義如下所引若妙玄中乃以借別名通共位謂之別名名別義通又以借別單名菩薩謂之三乘共位菩薩別立忍名名目𨿽異大旨是同以準大論乾慧地是菩薩伏忍名𨿽借別義必依通故止觀云若三地斷見四地應斷思若四地斷見三地應未斷若用兩地斷見爲出入觀不出入觀若不出入則無兩地若出入者非斷見位人師救云經說如此今言經借別顯通耳別見義長云三四地通見義短不出入觀若言三地約斷見初若言四地約斷見後此乃借別而名通也近人盛說三地四地名爲開前十地菩薩名爲合後三四不分名之合前佛菩薩異名之開後未知何文有玆開合。

【科】五薄地斷欲界九品思前六品與藏教二果齊。

五薄地欲惑稍輕故名爲薄。

【科】六離欲地斷欲界九品思盡與藏教三果齊。

六離欲地欲惑全亡故名爲離。

【科】七已辧地斷三界見思惑盡但斷正使不能侵習如燒木成炭與藏教四果齊聲聞位齊此。

七已辧地智斷功畢故名已辧見思二惑非傍曰正驅役名使久習气分全在故云不能侵也觀智如燒正使如木習气如炭。

【科】八辟支佛地更侵習气如燒炭成灰。

八辟支佛地能侵習气名爲燒炭而未全盡如有灰存所以共地而髙下者論云三人同斷正使同入涅盤故名爲共諭如燒木有炭有灰故名髙下故輔行雲通教二乘七地已前與菩薩共名共聲聞若爾八地已上過二乘地何故亦名共菩薩耶答以初名後從本立名不同別圓始終別故問七地思盡何故六地名共聲聞八名支佛何故七地名共支佛答通義從容具如後揀請讀止觀則知揀文。

【科】九菩薩地正使斷盡與二乘同扶習潤生道觀雙流遊戲神通淨佛國土。

九菩薩地見思已亡名正使盡此約自行故同二乘若欲利他則須扶習扶謂扶持習卽見思之气分也潤謂潤益生卽分段之形生也所謂扶持見思之气分而潤益故受生焉良以通教不明中道應本何能稱物施爲是故菩薩𨿽斷正使不專證空慈悲湣物欲濟含生其如見思先已斷訖更無惑業而致受生所所以扶持正使气分作利生本仍須先時故畱余習方可扶持更加帶空之心及以四弘之願潤生三界利樂有情當此之時深觀二諦進斷習气色心無知塵沙劣慧旣亦斷之法眼種智於是明矣應知習气不能潤生今此但是故畱而已又復扶習惟在通教言道觀者道謂化導觀卽空觀帶空出假此二俱行故曰雙流出假化物遊諸世間譬如兒戲故雲遊戲大論中問神通所作何名遊戲答猶如幻師種種變現菩薩亦爾是故名戲又三三昧中空爲上諸餘行法皆名爲下下如兒戲問菩薩但當出生三昧何須遊戲答菩薩心已出生三昧欣樂出入亦名遊戲神名天心通名慧性天然之慧徹照無礙故名神通因中說果名淨佛土若諸眾生見心熾盛慳貪蔽重菩薩化之令生正見無所吝惜願成佛時國土淸淨一切正見能捨眾生來至其國是名因中淨果佛土此一旣然破戒嗔恚懈怠散亂愚癡等蔽亦皆準說淨名記云三藏教中無淨土教但以煩惱潤業而生故於穢土成佛無爽有六度行無淨土教教無行缺終無成佛無淨土因無行之佛有教無人六度之行有因無果行旣無果反成無行通人亦云修淨土行若任當教𨿽有其文乃寄利人堪被接者通教菩薩有淨土行知十方佛二乘道理不合知之自鄙不發永不求故菩薩𨿽知佛猶永滅永滅乃與取土義乖故知此佛無人有教教旣權施不稱因行故於權教不須苦窮準支佛見百佛世界亦合應知有十方佛只恐見處不知有佛又只一界惟一佛化知亦無妨故二十部亦有許知十方佛者此亦宜爲大教梯漸故二乘人亦知亦不知通教菩薩修淨土因若依跨節是則淨土義通諸教故有四土橫豎攝物由攝生時有五差故所謂人天及四教也。

【科】十佛地機緣若熟以一念相應慧頓斷殘習坐七寶菩提樹下以天衣爲座現帶劣勝應身成佛。

十佛地分三初成佛案妙玄中共位菩薩別立忍名第十佛地成佛之相誓扶余習生閻浮提八相成道前之五相與三藏同惟成佛相於道樹下得一念相應慧與無生諦理相應斷煩惱習名爲佛也故此一念相應之慧不可謂之三十四心應知只是空慧念耳斷殘習者以菩薩時斷正使竟畱餘气分故分但斷殘習成佛殘卽正使之餘气也準大論中金銀璢璃車渠頗棃赤珠碼碯是名七寶木樹是劣七寶是勝表通教法勝過三藏天衣化生表一切法皆如幻故與三藏佛所證是同名現帶劣本通教佛所現身量十里百億放光巍巍異於三藏丈六一里故云勝應或云但空名爲帶劣不空中道名爲勝應以通教有合身義故華嚴成道其惟別圓鹿苑所明三藏丈六兩處初成不云通佛方等般若乃論八相故知聖應隨順物機若云祕密二處不無。

【科】爲三乘根性轉無生四諦法輪。

二爲下轉法輪。

【科】緣盡入滅正習俱除如炭灰俱盡。

三緣盡下入涅盤妙玄亦云娑羅雙樹入般涅盤畱舍利爲天人福田佛地只是斷習成道望因總舉正習俱除習气全在如炭少分侵之如灰佛地俱無炭灰咸盡在菩薩時已燒木故。

【科】經云三獸度河謂象馬兔也諭斷惑不同故又經云諸法實相三乘皆得亦不名佛卽此教也。

三經云下引證經云卽是涅盤經也象諭菩薩馬譬支佛兔如聲聞河水諭於卽空之理三獸渡河而象力大馬力次之兔力最劣河水是一以象馬兔腳有長短所以渡河有淺深異是故三乘𨿽同卽空而聲聞人只除正使支佛侵習菩薩斷正扶習潤生當知入空不無優降須了約法所以三乘因果是同約人而辧是則三乘因果有殊幻有之俗名爲諸法卽空之理名爲實相幻有卽空三乘皆得二乘非佛其意可知菩薩在因故不名佛若論至果名佛何疑然今且約在因而說故中論云諸法實相三人共得妙玄判之卽偏眞也文在中論言經云者或恐誤矣然論引佛說豈非經云耶然華嚴經云諸法實性相二乘亦皆得而不名爲佛然但云二乘部中無通教更待檢尋大品等經。

【科】此教三乘因同果異證果𨿽異同斷見思同出分段同證偏眞。

四此教下結示同異三因大同三果小異大同故同學般若小異故習盡不等𨿽異而同同斷同證如前所引八義咸同若三藏教諦緣度殊三因大異三乘微別三果小同𨿽同而異如中卷引八三不同言分段者分段生死三界六道支分形段。

【科】然於菩薩中有二種謂利鈍。

二然於下廣釋通前後位文分爲二初雙標欲明前後是故云然二乘滅想復置不論所以但云於菩薩中自分利鈍二種不同然通二乘於法華前得二味益亦可前進顯露不接祕密咸通。

【科】鈍則但見偏空不見不空止成當教果頭佛行因𨿽殊果與藏教齊故言通前。

二鈍則下雙釋分二初釋通前但見偏空成當教佛卽前共位第十地也榮茂華因克獲實果果位居上是故雲頭斯皆約諭以立其名行因𨿽殊約教而說果與藏齊就證而辧因果且舉一教一證通前之義釋在於此不其然者何謂故言如何點示次文通後故今分科敢言符契。

【科】若利根菩薩非但見空兼見不空不空卽中道分二種謂但不但若見但中別教來接若見不但中圓教來接故言通後。

二若利下釋通後二初正釋非但見空先暫同鈍兼見不空後彰於利一人先後不同故云非但兼見旣云不空正當中道中道卽是別圓所詮別詮但中不具諸法如雲外月似出水華圓詮不但卽具二邊然一家明中道復二一離斷常屬前二教二約佛性爲後二教教權故但理實名中斯是別教佛性之中圓教稱實寂而常照一切無非遮那中道𨿽但不但皆名利根通後別圓其義如是問四教釋義罄無不盡何須更明受接之說答豈聞受接非四教乎是故須知初後咸同故云四教始終殊異故云受接三接𨿽分大乘攝盡何須難於更明接耶故大品經八地聞中九地修中如此說者非通非別通教始終不觀常住別人初地已證中道豈可八地方聞中耶故須約接以銷此文經從下根云八九地準義合有中上二根是故卽有三根受接仍分三種謂圓接通圓接別別接通也所云接者中道接眞如金接鍮二物相接是故云耳從下根者爲欲示於眞內中故故待證空方爲點示令深觀空卽見不空中上二根亦見眞已方示中空但由中上眞空旣淺是故說教多附下根問接義爲在法華之前亦通法華答五時皆有何須定之然則須知交際之接在法華前名會之接在於法華鹿苑密論涅盤追說是故五時通皆有接問接惟菩薩亦通二乘答法華前接則惟菩薩密通二乘法華中接非但二乘亦兼菩薩故法華中接三乘者皆約顯露法華已前接於菩薩亦復如是問受接被接此二何別答一往分之受接約機被接約應究而論之亦何隔別問接獨機然在應亦爾答感應道交不可偏矣問接已爲在通第十地爲居別圓初地初住答從舊從本是第十地從教從證在於地住略如向說廣在諸文。

【科】問何位受接進入何位。

二料揀文爲二初問通教爲是何位受接爲復進入別圓何位。

【科】答受接人三根不同若上根三地四地被接中根之人五地六地下根之人七地八地。

二答分二初約通教定三根斯乃答向何位受接之問也上根三地四地者三地𨿽在無間三昧在因非果未全是聖將向而已是則三地未可受接故荊溪云始從四地終至九地咸受接名四地爲上六七爲中八九居下故知四地方論受接若接通教必須聖位然荊溪云乾慧性地觀慧猶劣是故亦復不受接名故知三地次第無間必至四地從後而說通云聖人所以且云上根三地克定而言須至四地文義從容善自斟酌然受接位通圓接別今但約通分三根者良以今文正明通教也中下二根分對地位亦與向引荊溪文異準上根意思之可知。

【科】所接之教眞似不同若似位被接別十回向圓十信位若眞位受接別初地圓初住。

二所接下約別圓分眞似卽是答向進入別圓何位之問也淨名記云若從接邊通是所接別圓是能只緣所有可接之理則令能有能接之功況義在通並含能所若其不以接義釋者何以明於通中利根根生待接接俟機成此乃以應望機故通是所接也若以機望應則別圓爲所接焉今云所接之教眞似不同正是以機望應也亦可謂之所接之教是通眞似不同是別圓則符記文之能所也眞謂實道眞證似謂方便相似受謂容受機堪受應應可受機皆云受也被﹝平義切﹞覆也說別圓之中道被而覆之以接通故云被也亦可謂之通教利根而被別圓來接也則機應皆有被義也故眞位接亦名勝進似位亦名案位接也此約下根下根勝進多至地住眞位接也中上入者此則不定按其位次若接入別七地已前入別十住八地已去入別十行及十回向入別旣爾入圓準思圓若接別位接賢位輔行又云謂用前教有始無終已用七八不至九十卽用後教有終無始但用向地不須住行亦下根也八九進退準三四思之妙玄約教故分三接止觀就理但言一接三接一接開合之殊義亦相攝然約教理三一須分然圓接別上根十住中根十行下根十向問十向修中云何圓中接但中耶答別十回向義有多途自有教道說修但中實無人也自有修假而受接者自有三觀圓修之者所言圓中接但中者別教通論皆曰但中故云圓中接但中耳其實但接修假觀人以由無人修但中故縱接但中亦約說矣問下根受接別向圓修同耶異耶答此須分別何者下根受接約圓接別圓修乃是正修於圓又圓接別通於住行圓修之人別在十向又復受接自接修假圓修自是次第二觀若入中道與圓不異是則受接必須圓修圓修未必全同受接以有通局不同假中之異故也。

【科】問此藏通二教同是三乘同斷四住止出三界同證偏眞同行三百由旬同入化城何故分二。

三總揀藏通文爲二初問三乘斷證旣乃不殊何故分爲二教之異當知此以斷証之同而難約教折體之異。

【科】答誠如所問。

二答文分二初許所問實如所問斷證旣同何故教二。

【科】然同而不同所證𨿽同大小巧拙永異此之二教是界內教。

二然下正答同異分二初答𨿽同而異斷證𨿽同何妨教異約教𨿽異何妨證同𨿽異而同𨿽同而異別圓旣云方便等土名爲界外藏通只云三界六道名爲界內藏通𨿽云斷惑出界此乃理在正習事外及以事理波水相卽非謂界外別有國土別圓判之方云外耳。

【科】藏是界內小拙不通於大故小折色入空故拙此教三人𨿽當教內有上中下異望通三人則一槪鈍根故須折破也。

二藏是下別釋異義分二初釋小拙不通於大故小者三藏菩薩伏惑而已二乘滅想根敗不生此皆約於法華前說是故三藏不通於大又約二乘不通於大菩薩復轉成衍中人又二乘至方等般若得通別益非今文意且從設教不通大論折色入空故拙者謂法實有折盡見空境觀若此豈非拙歟故大論云譬如有醫用於鍼藥名之爲拙亦如有渡用於艸筏名之爲拙所言折者折謂折破此之折名本乎外道觀一極微若盡不盡今三藏教觀無常等亦名折者對破外道折非正也故破實俗而見空理名正折焉三乘次第對上中下平斗斛木謂之槪也以小望衍一槪鈍矣。

【科】通教則界內大巧大謂大乘初門故巧謂體色入空故𨿽當教中三人上中下異若望藏教則一槪爲利。

二通下釋大巧分二初正釋。

大謂大乘初門者問大乘初門爲在當教爲通別圓答妙玄之中正有此問彼答文中約通別圓爲初門也此是三根受接義矣且云菩薩二乘置之巧謂體色入空者且約當教三乘故也謂法幻有體達卽空如是境觀灼然巧矣故大論云譬如有醫用於咒術名之爲巧亦如有渡用於方舟名之爲巧以衍望小咸名利焉。

【科】問教旣大乘何故有二乘之人。

二料揀分二初問應知但云大乘則通當教亦是若云大乘初門則取通後別圓今旣大乘何以卻有二乘中下。

【科】答朱雀門中何妨庶民出入故人𨿽有小教定是大大乘兼小漸引入實豈不巧哉。

二答問中但云大乘答中仍取法華意說故云漸引入實教𨿽大乘不妨二人一往通以二乘爲小密論二乘亦可入實今準漸引故如向云帝王南門名爲朱雀門下百姓往還無礙。

【科】般若方等部內共般若等卽此教也。

四般若下結示通當教義是共般若今云等者等取通後不共之義故略廣釋及以結示二意無虧。

【科】略明通教竟。

三略明下總結。

【科】次明別教者。

三別教三初標。

【科】此教明界外獨菩薩法教理智斷行位因果別前二教別後圓教故名別也。

二此教下釋三初釋名義二初正釋方便等土故云界外非二乘佛名獨菩薩別名不共不云不共但云別者不共二乘但在華嚴今欲收於二酥中別是故但立別教之名以由此法通二乘聞但是法別在菩薩耳故共不共約人而辧通別之語約法而言四念處云教別者佛日先照菩薩也理別者三諦隔歷也智別者三智次第也斷別者三惑前後也行別者五行差殊也位別者不相攝也因別者一因迥出也果別者一果不融也故此八義皆約界外故云別前悉菩薩法故別後圓。

【科】涅盤云四諦因緣有無量相非聲聞緣覺所知。

二涅盤下引證四諦無量如前已辧二乘不知約不共說二酥縱聞亦所不達故非所知如涅盤中我於一時在耆闍崛共彌勒說世諦舍利弗等不識亦如淨名中須菩提不知以何答。

【科】諸大乘經廣明菩薩歷劫修行行位次第互不相攝此並別教之相也。

二諸大下正示別教行位文分二初略示三藏則三祇百劫通教乃扶習潤生圓則不起於座別乃塵沙劫海故諸大乘委明斯義。

【科】華嚴明十住十行十回向爲賢十地爲聖妙覺爲佛瓔珞明五十二位金光明但出十地佛果勝天王明十地涅盤明五行。

二華嚴下廣明分二初總列諸經二初正列華嚴等者華嚴經中不云十信若十住前有十梵行自古講者指爲十信然經文中無十信名四念處雲華嚴初無十信後無等覺於十住中多明圓義於登地中多明別義又從住前至登住來全是圓義從第二住至第七住又似別義於七住中又明相卽次行向地又是差別又一一位皆有普賢行布二門故華嚴中位有圓別今文且示別教之位故云住行回向爲賢十地爲聖妙覺佛也言瓔珞者菩薩本業瓔珞經明六輪六忍等莊嚴法身故云瓔珞也金光明但出十地佛果者眞諦譯金光明帝王經三身分別品明十地已又云入如來地如來地者爲三種淨一者煩惱淨二者苦淨三者相淨也故云十地佛果也。

勝天王明十地者勝天王般若經云爾時眾中有一天王名缽婆羅故勝天王卽是名也涅盤五行者聖行梵行天行病行嬰兒行次第五行在別教矣。

【科】如是諸經增減不同者界外菩薩隨機利益豈得定說。

二如是下辧意四念處云方等前分對緣散說亦未有階次但散說得道而已未論地位至瓔珞中總結階級乃明五十二地若諸般若前分亦對緣散說未有階次至勝天王但明十地前無三十心後無等覺妙玄云仁王般若明五十一位結諸般若推其意者譬如軍師蕩寇已竟乃敍功勛定其爵祿經明地位亦復如是所以諸位不同皆是隨機之說問法華何不明位答瓔珞結諸方等仁王結諸般若法華但決諸權以入於實耳。

【科】然位次周足莫過瓔珞經故今依彼略明菩薩歷位斷証之相。

二然下別依瓔珞文分二初述意爲二初立義依經四念處云一期教門諸大乘經門門不同位位各別行人采用其意亦殊位次具足須依瓔珞妙玄云須依瓔珞仁王兩經若論斷伏髙下須依大品三觀若對法門須依涅盤五行十功徳用眾經意共成初心教觀耳。

【科】以五十二位束爲七科謂信住行向地等妙又合七爲二初凡二聖就凡又二信爲外凡住行向爲內凡亦名爲賢約聖亦二十地等覺爲因妙覺爲果大分如此自下細釋。

二以五下分文可見。

【科】初言十信者一信二念三精進四慧五定六不退七回向八護法九戒十願此十位伏三界見思煩惱故名伏忍位﹝外凡﹞與藏教七賢位通教乾慧性地齊。

二初言下釋分二初凡分二初外凡十信別教地位旣準瓔珞今亦依彼消釋名義彼經上卷敬首菩薩問一切賢聖名字何等佛答乃說十住十行十向十地無垢地妙覺地又十住前明十恆沙名字菩薩常行十心卽十信也彼經又以十信列在四十二位後其間名目與今所列頗有不同至下臨文一一點示彼經下卷釋義品中但釋住行向地等妙而十信名亦不消釋今引瓔珞解釋住行向地等妙且準楞嚴消十信名然楞嚴中位正在圓信常住理名曰信心憶念無忘名曰念心眞精進趣名精進心心精智慧名曰慧心周徧湛寂名曰定心定光無退名不退心保持不失名護法心回向佛地名回向心今文回向在護法前此依舊譯瓔珞經說安住無失名爲戒心十方隨願名曰願心故此十心以信爲本名十信也別信旣爾圓信準思但卽不卽具不具異下去諸位亦復如是然則又有凡聖之位進退異焉瓔珞六忍初名伏忍良以見思忍伏故也教門𨿽異外凡伏同故齊藏通下去準此。

【科】次明十住者一發心住﹝斷三界見惑盡與藏教初果通教八人見地齊﹞二治地三修行四生貴五具足方便六正心七不退﹝已上六住斷三界思惑盡得位不退與藏通二佛齊﹞八童眞九法王子十灌頂﹝已上三住斷界內塵沙伏界外塵沙前二不知名目﹞亦名習種性用從假入空觀見眞諦理開慧眼成一切智行三百由旬。

二內凡三初十住此十皆住眞空之理故云住也於諸劫中行十信心不作邪見廣求智慧名發心住常隨空心淨諸法門名治地住長養眾行名修行住生在佛家種性淸淨名生貴住多習無量善根名方便具足住今云具足方便此依新翻而說成就第六般若法門名正心住入於無生畢竟空界名不退住不生邪倒破菩提心名童眞住從佛王教而生於解當紹佛位名法王子住觀空無相得無生心名灌頂住首楞嚴云如國大王以諸國事分委太子彼剎利王世子長成陳列灌頂名爲灌頂取四海水置金缾內灌太子頂今亦如是法水灌頂是故云也塵沙者譬法門之數多也能化六凡分段三界故云斷界內也而能修學四聖變易等法故云伏界外也前藏通二不知界外之名言習種性者六種性名出瓔珞經習謂修習種卽能生性名不攺由修習故所以能生無有攺變戒疏中說能生報佛從假入空者此次第三觀出瓔珞經上卷從生死之虛假以四性而推尋卽見眞空之理故雲從假入空觀亦名二諦觀也無僞名眞非虛曰諦異事爲理照見眞空名爲慧眼知一切法空寂一相名一切智三智具如大品三智品中三諦具如仁王瓔珞兩經經云一有諦二無諦三中道第一義諦有諦亦名俗諦無諦亦名眞諦新譯仁王只云二諦慈恩不立三諦棄於舊譯也誤哉誤哉。

【科】次明十行者一歡喜二饒益三無違逆四無屈撓五無癡亂六善現七無著八難得九善法十眞實﹝斷界外塵沙惑﹞亦云性種性用從空入假觀見俗諦開法眼成道種智。

二明十行此十皆有化他之行故云行也始入法空不爲邪動名歡喜行常化眾生使得法利名饒益行得法忍心無我我所名無嗔恨行今文中云無違逆者亦依新翻常修忍法謙下恭敬名無違逆行常住功徳現化眾生名無盡行今文中云無屈撓﹝奴教切曲也從手者非﹞者亦依新翻行大精進令一切至究竟涅盤名無屈撓行不爲無明之所失亂名無癡亂行生生常在佛國中生名善現行於我我所一切皆空名無著行三世佛中常行敬順名尊重行今文中云難得行者亦依新翻菩薩成就難得善根名難得行說法授人成物軌則名善法行二諦非如亦非非相名眞實行斷界外塵沙且在方便土耳因前習性以成此性能生法佛名性種性通教帶空出假別教破空出假以別教有中道應本所以破空而入假也此假卽是建立之假此觀亦名平等觀也於差別法審而非虛名見俗諦問俗在於事何名諦耶答摩訶止觀有此料揀彼引地持明二法性俗諦旣得名事法性豈非諦耶又復應知緣於俗諦恆沙三昧名爲俗理緣眾生病及神通等利生之事名爲俗事照見諸法一一無謬名爲法眼知十法界諸種差別化道功成名道種智。

【科】次明十回向者一救護眾生離眾生相二不壞三等一切諸佛四至一切處五無盡功徳藏六入一切平等善根七等隨順一切眾生八眞如相九無縛無著解脫十入法界無量﹝伏無明習中觀﹞亦名道種性行四百由旬居方便有餘士﹝已上三十位爲三賢亦名內凡從八住至此爲行不退位﹞。

三十回向此十皆悉回因向果回事向理故云回向以無想心常行六道而入果報不受而受名救護眾生離眾生相觀一切法有受有用念念不住名爲不壞三世佛法一切時行名等一切諸佛以大願力入一切佛士供養一切佛名至一切處以常住法授與前人名無盡功徳藏行無漏善善惡不二名隨順平等善根今文中云入一切者亦依新翻新翻釋義亦云隨順由隨順故能入一切以觀善惡無二一相名隨順觀一切眾生今文之中上有等字無觀字者亦依新翻等故隨順隨順故觀心得自在等三世佛常照有無名眞如相以般若照三世諸法是一合相名無縛無著解脫覺一切法中道無相名入法界無量空假之心旣已滿足正修中道第一義觀無明不起忍伏故也由伏無明則成相似中道種性當分之中如觀道立故名爲道望後佛果能生名種不攺名性三百由旬如前已辧約生死處加方便土若約煩惱更加塵沙若約觀智更加假觀以此增前爲四百也中觀爲實空觀爲權權名方便五住已斷見思四住更有餘一無明住在名爲有餘須知四上所出之文如思益云日月光佛命其梵天來此土云汝當用十法遊彼世界娑婆世界名染淨世界卽凡聖同居士也如法華云我於余國作佛大論云二乘𨿽不生三界界外有淨土受法性身卽方便有餘土也如仁王云三賢十聖住果報卽實報土也如普賢觀云其佛住處名常寂光卽常寂光土也七住已還名位不退由斷見思證眞如空自己之位不退轉也八住至此名行不退由斷塵沙化他行滿化他之行無退轉也若至初地名念不退二邊之念不能退也須知三藏三果通教六地別教六住圓教六信殘思未盡猶在同居四果七地七住七信思惟旣盡生方便土八地八住八信已上𨿽破塵沙及伏無明塵沙旣不潤界外生牽報並由無漏爲因是故亦在方便土中惟有別圓初地初住獲妙果報居實報土生身得忍未入滅者但名華報也。

【科】次明十地者一歡喜﹝從此用中道觀破一分無明顯一分三徳乃至等覺俱名聖種性﹞此是見道位又無功用位百界作佛八相成道利益眾生行五百由旬初入實報無障閡土初入寶所二離垢地三發光地四焰慧地五難勝地六現前地七遠行地八不動地九善慧地十法云地﹝已上九地地地各斷一品無明證一分中道﹞。

二聖位分二初因又二初十地地名能持證中道地能持眾善故名地焉捨凡入聖四魔不動到有無邊平等雙照名歡喜地法身般若解脫謂之三常樂我淨謂之徳縱橫之三徳也聖位能生不攺變故名聖種性也見中道故名見道也不加功力任運流入名無功用也分身橫應百界度生名百界作佛也若至二地千界作佛三地已去莫不皆悉十倍增之一生兜率二詫胎三住胎四出胎五出家六成道七轉法輪八入涅盤名八相也若約生死處加實報土若約煩惱更加無明若約觀智更加中道以此增前名五百也修中道因稱實感報依正不隔色心無礙故名實報無障礙土也分證寂光名初入寶所也以正無相入眾生界同於虛空名離垢地光慧信忍習佛之道極淨明生名發光地此新譯也舊翻第三謂之明地發光卽明也順無生忍觀一切法名焰慧地順忍修道三界無明莫不皆空名難勝地上順諸法觀於三世寂滅無二名現前地觀諸煩惱不有不無常向上地念念寂滅名遠行地以無生觀捨於三界名不動地入於上觀光光佛化無生忍道名善慧地瓔珞經中云妙慧地妙卽善也入中道觀受佛職位旣同眞如亦等法界妙雲普覆名法云地一分中道一點在上縱也般若解脫二點在下橫也前云三徳今雲中道縱橫互現耳。

【科】更斷一品入等覺位亦名金剛心亦名一生補處亦名有上士。

二等覺位亦名無垢地過十地解入百千三昧照一相無相寂滅無爲望於妙覺猶有一等比下名覺故名等覺更有一品無明塵垢𨿽有如無故名無垢所修觀智純一堅利諭若金剛名金剛心有一生在未全損之名爲一生過此之後卽補果佛妙覺之處名爲補處更有妙覺上位可登名有上士問爲用金剛智斷無明爲用妙覺智斷無明答涅盤云有所斷者名有上士無所斷者名無上士問何故勝鬘云無明住地其力最大佛菩提智之所能斷答別圓地住乃至等覺莫不皆用佛菩提智斷無明垢是故云耳諸文中說佛上上智斷下下惑又下下智斷上上惑準向之義思之可知。

【科】更破一品無明入妙覺位坐蓮華藏世界七寶菩提樹下大寶華王座現圓滿報身。

二果位分二初成佛妙觀上忍大寂無相名爲妙覺華藏世界如華嚴經華藏世界品中所說寶華王座亦如華嚴又梵网云於寂滅道場坐金剛華王座舊攝論云大蓮華王淸淨世界新攝論云大寶華王淸淨佛土圓滿報身如前已辧七寶眾多表無量故與前通教表法異焉。

【科】爲鈍根菩薩眾轉無量四諦法輪卽此佛也。

二爲下說法不知理具名爲鈍根迷中重故爲說無量偏圓對辧但中名鈍眞中而分別圓咸利。

【科】有經論說七地已前名有功用道八地已上名無功用道妙覺位但破一品無明者總是約教道說。

三有經論下隨機不定文分二初正明爲三初點示教道七地已前等者如華嚴云菩薩未至第八地時如人乘船欲渡大海未至大海多用功力若至八地從大方便近佛智慧無功用心不加功力華嚴又云第五地中習學世法經書文章算數占相吉凶等事又無等覺當知皆是教道之義言妙覺位破一品者未知出在何經論中輔行但云破十二品稱爲妙覺故前所明始自十信至於妙覺無非教道何獨今文云七地等耶然前初地云入寶所無障礙土輔行旣雲實報說別是約教道證道必無今亦例之教道必無無障礙土言無障礙約證道耳初地旣乃所證同圓二地已去誰證隔歷故十二品皆教道也問爲是約行教道約說教道答約行教道約行人論但在地前約說教道約如來說通於始終約行證道在於初地約行人證與圓無殊約說證道約如來說已証之法應知別教論證道者非是別教當分之談乃是點示行人親證不存隔歷及以聖人已證圓融耳故約說證道非隔歷也約行尙自同圓約說豈不爾耶故約行證道所修之因卽是回向圓修人也約說證道卽是被於圓修人耳何者別向圓修諦觀不二若無聖人說於已證融妙之法而赴應之則成有感而無應矣約行證道若非別向圓修之因是則有果而無因矣或謂地上圓融地前隔歷別人初心聞地上圓融約說證道被別人初心等無稽之談不可用也問別向圓修爲初回向爲第十耶答瓔珞經中第十回

向始修中道第一義觀且從下根若論中上實通前九故十回向次第三觀若入中道與圓無異別有義章分別此也。

【科】有處說初地斷見從二地至六地斷思與羅漢齊者此乃借別教位名名通教位耳。

二有處下借別名通止觀兩文一借別名名通家三乘共位二借別名單名通家菩薩位今此一文該彼兩說彼初文者外凡十信卽是乾慧內凡三賢卽是性地八人見是初歡喜地薄地有向卽離垢地薄地有果卽是明地離欲地向卽是炎地離欲有果卽難勝地已辧地向卽現前地已辧地果卽遠行地八支佛地是不動地九菩薩地是善慧地第十佛地是法云地借此別名判共位者是則初地名爲斷見二地斷欲一兩品思乃至七地斷殘思盡彼第二文引舊人云六地思盡與羅漢齊或云七地與羅漢齊今家意者約十度義第六般若空慧惑盡與羅漢齊若約諸地來對向果七地正與第四果位已辧地齊故知此文該彼兩說總而言之皆是借別而名通也名可借別義必依通妙玄所說如前已明言十度者合但六度開則成十何者禪有願力開出願度有神通力開出力度根本定者守本禪度般若度中有道種智開方便度有一切種智開出智度一切智守本般若度此借別義具如大品大論楞伽故云有處說也。

【科】有云三賢十聖住果報惟佛一人居淨土此借別教名明圓教位也。

三有云下借別明圓有云卽是仁王般若波斯匿王說偈文也三賢十聖卽是別位住果報者卽是圓義以別三賢未破無明不住果報圓住果報無三賢名由是觀之借別三賢十聖之位以明於圓住果報義非虛立也。

【科】如此流類甚眾須細知當教斷証之位至何位斷何惑證何理往判諸教諸位無不通達。

二如此下結勸。

【科】略明別教竟。

三略明下總結。

【科】次明圓教者。

四圓教文爲三初標。

【科】圓名圓妙圓滿圓足圓頓故名圓教也。

二圓名下釋分二初釋名義二初正釋名三諦圓融不可思議名爲圓妙三一相卽無有缺減名爲圓滿三一自在悉皆互具名爲圓足三一無差不從漸次名爲圓頓。

【科】所謂圓伏圓信圓斷圓行圓位圓自在莊嚴圓建立眾生。

二所謂下示法體上釋名云妙滿足頓何等是耶故今示云三觀圓修五住皆伏名爲圓伏信一切法卽空假中名爲圓信三惑俱斷名爲圓斷一行具足一切諸行名爲圓行一位具足一切諸位名爲圓位理爲所嚴觀爲能嚴能所內嚴外用自在六根六塵莫不一一皆入正受無不一一咸起出說雙示入出依正相卽根塵互徧名圓自在莊嚴行住坐臥語默作作莫不一一皆令眾生得空假中四悉之益名圓建立眾生此等具如華嚴經說。

【科】諸大乘經論說佛境界不共三乘位次總屬此教也。

二諸大乘下釋位次文分二初總明今家所判諸大乘中談佛法者悉是圓教不同他宗偏計一經一論而已。

【科】法華中開示悟入四字對圓教住行向地此四十位華嚴云初發心時便成正覺所有慧身不由他悟淸淨妙法身湛然應一切此明圓四十二位維摩經云薝卜林中不嗅餘香入此室者惟聞諸佛功徳之香又云入不二法門般若明最上乘涅盤明一心五行又經云有人入大海浴已用一切諸河之水又娑伽羅龍澍車軸雨惟大海能受餘地不堪又搗萬種香爲丸若燒一塵具足眾气。

二法華下別示分二初正明位次二初通列諸經二初正列開示悟入四字以對住行向地在文可見引華嚴云初發等者意將初住開發三身例二住去至於妙覺無不皆然故云此明圓四十二位也維摩詰經觀眾生品天女彈訶舍利弗云瞻卜林等瞻卜林者諭圓教也不嗅餘香比三教也淨名空室表常寂光十方如來咸住其中故入室者名入寂光與諸如來法身大士一體無異功徳妙香普燻一切無非中道根塵法界其在玆乎瞻卜此翻黃華樹也薝﹝丁敢切﹞字誤也應作瞻字維摩經不二法門品三十一菩薩各各宣說不二法門蓋以有言言於無言是名別教若一一門能攝諸門是名圓教文殊乃以無言言於無言淨名則以無言無言是名不二在圓教也是乘微妙無有過者名最上乘復有一行是如來行所謂大乘大般涅盤佛性之理是名涅盤一心五行又經云者亦涅盤也理具諸法如大海水依理修觀如在海浴此行徧攝一切諸行譬如已用諸河之水又娑伽等華嚴云也娑伽羅者此翻咸海從所居處以立名焉龍譬如來雨諭圓教海譬圓機餘地諭三教之人車軸之雨雨之大也澍時雨也又搗萬種香爲丸等文出楞嚴三昧經中理具諸法如萬種香諸法卽理如搗爲丸隨觀理性所具一法如燒一塵理具一法徧攝諸法如眾气具足。

【科】如是等類並屬圓教。

二如下結。

【科】今且依法華瓔珞略明位次有八一五品第子位﹝外凡出法華經﹞二十信位﹝內凡﹞三十住位﹝聖初﹞四十行五十回向六十地七等覺﹝是因位末﹞八妙覺﹝是果位﹞。

二今下別依法華瓔珞分二初標列五品名目法華顯然八界發心至一生在四方道場開示悟入如此卽是十信等位若瓔珞經位次昭然具足列釋法華純圓瓔珞兼別今須取圓。

【科】初五品位者。

二初五品下釋文分二初凡二初外凡三初標。

【科】一隨喜品。

二一下釋爲五初隨喜品分二初標。

【科】經云若聞是經而不毀訾起隨喜心。

二經下釋二初引經卽分別功徳品十九行偈後先明現在四信次說滅後五品下去引經準此應知。

【科】問隨喜何法。

二料揀分二初問。

【科】答妙法。

二答爲二初總示圓融三諦名妙法也文句云隨是隨順隨順事理無二無別喜是欣慶欣慶己他慶己有智慧慶人有慈悲故事理等卽妙法矣。

【科】妙法卽是心也。

二妙法者下別釋分三初心法又三初示法卽心三法妙義此心法也心法在因眾生法一往通因果二往局在因佛法定在果經雲閒處攝心卽心法妙爲令眾生眾生法妙惟佛與佛究竟實相卽佛法妙心佛眾生待絕二妙經題妙法斯之謂矣。

【科】妙心體具。

二示體徳卽妙心體具一句是也應知在因一念之心無一異相達此無相具一切心三千具足是則名爲妙心體具所以體具方彰妙心妙心良由體具故也何者一念之心無一異相無相則是空中實體實體任運具足三千故知體具方是妙心體若不具何殊小乘偏空之理具若不空何異世間質礙之物是故應知具卽是假假卽空中別教已還尙不識具況識空中具是體徳空是體量非徳非量名爲性體體卽中道量卽是眞具卽是俗混而不雜離亦不分𨿽一一徧亦無所在鏡體光像方之可知器之與飯類之同矣妙心旣爾妙色亦然色心一體咸具三千豈得偏計心具三千色不具耶色卽心故旣具三千心卽色故豈不具哉由性具故色心乃具色心之具約事而辧性具體具就理而論性具修具心具性具心徧性徧心變性變準而思之不能委說然須了知卽具所以卽乃爲彰不二具則顯於體徳由體具故卽方不二斯並圓乘皆非偏小他宗亦談法性之理猶如虛空此同今家體性體量但他不立體具三千失於體徳圓理徒施是故荊溪頻將具義以斥他宗未善談性今家學者不知此由專執性具不許亡絕是則失於性體性量所以或聞空中泯絕三千便謂同於小乘太虛空理若聞本具十界宛然乃謂大乘究竟圓極而不思惟若無性體性量泯絕何能顯於徳具三千故諸文中性具理具性理無出空中具法咸皆是假空中體本亡泯故能具足三千譬明鏡之空淨故現大小之形性理旣具那謂斷無具卽是假何謂空中空中若存諸相俗假如何說之況妙經中諸法實相標權實章諸法是標俗假權也實相是標空中實也所謂已下乃是釋於權實章也如是則是釋於空中性相等是釋於諸法所以一家三轉讀文良由於此故諸法卽實相三千亡絕實相卽諸法十界宛然故荊溪云如是相等卽是轉釋諸法實相以諸法故故有相等以實相故相等皆是實相無相相等皆如皆如皆是豈非空中空中是理假等爲事況復實相必具諸法諸法法爾卽空卽中況復實智無有若干權智乃有差別之法地具桃李實有權耳是故四眼二智萬像宛然佛眼種智眞空冥寂況常寂光端醜斯亡寂光所對咸有淨穢諸文所談其意咸爾有眼諸賢幸垂觀察近來學者執計紛紜或惟談空寂或但論體具互相排毀形於筆舌豈非皆是邊見者哉請讀金錍三義明性方曉一家圓頓妙說但專在有龍樹所謂聞諸法空如刀傷心惟欣空寂中論所謂佛所不度若好雙非是則名爲愚癡戲論無說無示瘂者應是得道人乎邪見稠林何由可出是以聖人悉檀赴物或有或無以至雙非若乃自行照了根源空有雙非寧當可得是故應知第一義中一法尙不可得何況三千世諦之中尙具無量豈但三千耶不達此旨徒費精神龍須牛皮諭意可識人尙不知三千之法名爲幻有豈解卽空空尙驚心中必惑耳於此尙乃迷倒無知何況聖人說教大體自行知見利他因緣嗚呼研習積年猶迷暗托況談世論孰能體之。

【科】如如意珠。

三舉諭卽是如如意珠一句也如意珠者大論云出舍利中法滅之時一切舍利皆爲如意珠止觀雲天上勝寶狀如芥粟七寶琳瑯非內畜非外入稱意丰儉降雨穰穰色法尙爾況心神靈妙而不具耶如意珠體諭空中理也七寶等諭理具也降雨等諭事用也並由理具方有事用是故借諭妙心體具焉又如三毒惑心心起尙具八十八使又如眠夢尙見百千之事況妙心者哉斯等三諭如止觀中諭不思議之三境也得前文旨三諭可知錯解之人其亦多矣。

【科】心佛及眾生是三無差別。

二心佛下例生佛心法之妙旣乃如此眾生諸佛無不咸然三法之妙良在玆焉故華嚴云心如工畫師造種種五陰一切世界中無法而不造如心佛亦爾如佛眾生然心佛及眾生是三無差別言心造者不出二意一者約理造卽是具二者約事不出三世三世又三一者過造於現過現造當二者現造於現三者聖人變化所造並由理具方有事用心法旣爾生佛亦然心佛眾生三無差別但須了知理是空中理實具足三千俗權在理則本具在事則起用性具修具三法無差性理旣具具亦卽理故達理具卽空卽中若但約具名三無差是則失於空中理也惟論空中名三無差是則失於體徳事矣若能理事俱明則無有過焉故心生佛三則名差一一卽理無不具事名三無差輔行因釋心造故論理具事用三法各具名爲無差旣以具事名爲無差具必卽理故達理具卽空卽中釋簽因辧三法髙下事用差殊故示理體名爲無差然而理體非不具事故金錍云眾生有迷中事理諸佛有悟中事理迷悟𨿽殊事理體一生佛旣爾心豈不然是則三法咸有理具及以空中名無差矣況復俗假名爲差別眞空無差中道雙非差與無差而復雙照差與無差故差無差用與不同如其偏執誠難會通。

【科】此心卽空卽假卽中常境無相常智無緣。

三此心下明諦觀文分二初正明又二初卽照而遮此心卽空假中照也無相無緣遮也此心者卽向妙心也依理生解故名妙心依解而觀卽是陰境望觀屬事斯之謂矣故一念因心以三觀觀之卽見一念無相謂之空無法不備謂之假不一不異謂之中能觀旣是三觀所觀乃名三諦諦境常故觀智亦常諦觀名別其體本同以心爲境心亦能照能所俱心心心相照四句分別如義例中是以妙心體具全性起修了性爲行全是諦觀不二故也故瓔珞經下卷中說敬首菩薩問佛三觀法界淨道佛令大眾皆應修學如是法門是以此心因緣所生法卽空假中龍樹心印良由於此所照之境卽遮故云常境無相也卽一心三諦皆不可得也能照之觀卽遮故云常智無緣也卽一心三觀皆不可得也況復無相及以無緣尙自叵得諦觀相照安可存乎。

【科】無緣而緣無非三觀無相而相三諦宛然。

二無緣下卽遮而照𨿽皆不得終自炳然能觀之智卽遮而照故云無緣而緣無非三觀也所觀之境卽遮而照故云無相而相三諦宛然也終日雙遮終日雙照悉檀假立所以如此自行推尋了然冥寂閒處攝心其在此矣。

【科】初心知此慶己慶人故名隨喜。

二初心下結示文分二初結名卽是結成隨喜品名也。

初心者五品之初品也知此者指向諦觀也初心知此結成隨也隨順事理無二無別卽是諦觀空中之理俗假事也慶己慶人結成喜也隨順妙法有事有理所以慶己有其智慧兼乃慶人有於慈悲事卽理故名爲慶己理卽事故名爲慶人是故初心專立自行亦以願力而慶人焉自行化他良由此也能如此者名隨喜矣不其然者名毀訾焉。

【科】內以三觀觀三諦境外以五悔勤加精進助成理解。

二內以下明內須外助文分三初結前生後內以三觀觀三諦境結前也外以五悔助成理解生後也所謂前來𨿽以三觀觀三諦境三惑未伏初品未明外障紛然須加事行而修五悔外障不生內觀可發理解卽向理觀故也。

【科】言五悔者有二一理二事。

二言下釋分二初理事雙標理卽前來內觀之義而今標者相對來耳。

【科】理懺者若欲懺悔者端坐念實相眾罪如霜露慧日能消除卽此義也。

二理懺下理事各釋分二初引文重示理觀五悔標旣相對而來釋亦相帶故也此文出自普賢觀經所言端坐是約身儀身儀通四且云坐耳自行空中名念實相化他妙假諸法三千總而言之自他不二三觀圓修理事融泯能了妄念無一異相名念實相若達無相無相而相三千宛然無一異故眾罪不生霜露慧日法諭可知前旣標云五悔有二故知理懺須具五種良由懺悔以至發願皆須念於空中實相無相而相三千宛然故得理懺該於五種五種通皆悔除眾罪是以但云理懺故也不作此釋豈可理懺與前諦觀而有異乎梵云懺摩此云悔過華梵雙舉故云懺悔釋懺悔名示懺悔處辧懺悔法明懺悔位無生取相作法等三眞如惟識四種三昧十境十乘托事附法約行等義廣如諸部此難具陳。

【科】言事懺者晝夜六時三業淸淨對於尊像披陳過罪無始已來至於今身凡所造作殺父殺母殺阿羅漢破和合僧出佛身血邪淫偸盜妄言綺語兩舌惡口貪瞋癡等如是五逆十惡及餘一切隨意發露更不覆藏畢故不造新。

二言事懺者下正明外助事行五悔文自分二初正明二結初又分五初懺悔分二初正釋分二初方法首伏晝夜六時等方法也披陳罪等卽首伏也如法華中三七方法及以諸經行法一科綺側語詞言乖道理名綺語也構斗之言間他令致得失分乖名兩舌也惡言加彼令他受惱名惡口也優婆塞五戒經加說無義語而爲五惡普賢觀云舌根起五種惡口不善業斯之謂也人不知此乃謂譯家誤云五種然今十惡文略一殺生耳餘如前釋須知懺悔正爲滅除破戒罪矣。

【科】若如是則外障漸除內觀增明。

二若如下結成爲三初內由外助若如是則指向方法外障漸除指逆惡等內觀增明指前諦觀事行有力外障不生內觀得明外助之力也。

【科】如順流舟更加櫓棹豈不速疾到於所止。

二舉諭依理修觀如順流船事行首伏如加櫓棹圓伏圓斷始自五品終於妙覺異乎偏漸次第修證故云速疾到於所止。

【科】修圓行者亦復如是正觀圓理事行相助豈不速至妙覺彼岸。

三合其文皎然。

【科】莫見此說便謂漸行謂圓頓無如是行謬之甚矣。

二莫見下斥非文分二初舉謬總斥上來所明理觀事懺斯是依準諸大乘經凡愚不知或聞此說便謂漸次小乘之意而圓頓中都不如是所以有云若未頓超方便且於教法畱心等良由世人迷於大乘修行法門偏計理性無說無示而廢修得解行二門端拱無爲不禮聖容不讀經教乃言我是大乘頓機直入若諸經論蓋被中下漸次之流一家所斥暗証之徒良在斯矣。

【科】何處天然彌勒自然釋迦。

二何處下別斥文分二初以無因而有果斥彌勒釋迦旣是果人果必由因今不修於理事之因是無因矣無因謂之天然自然也豈可無因而感果哉所以斥雲天然彌勒自然釋迦矣菩薩大人萬行楞嚴便爲無用也永嘉那謂多劫修乎然華嚴云如貧窮人數他珍寶於法不修亦復如是故佛垂教欲人依之而修證耳因指見月不其然歟是則經論何傷人乎文字解脫何必畏哉所作無非何謂漸行耶教外將何而別傳乎討疏尋經分別名相自不達耳非經論之過焉不知討誰疏耶若慈恩等疏此則可爾若天臺疏皆有方軌攝法入心觀與經合非數他寶豈是分別名相而已哉誤無量人棄嫌經論所損至大彌須愼之淸涼觀師云撮臺衡三觀之玄趣使教合亡言之旨心同諸佛之心不假更看他面謂別有亡機之門昔人不參善友但尙尋文年事稍衰便欲廢教求禪豈惟抑乎佛心亦乃翻誤後學是以不能依教修行故爲如來苦訶責耳人之罪矣經論何愆故吾祖斥於修心不達者云隨逐積年看心稍久遂不知研核問心是以不染內法著外文字偸記注而奔走負經論而浪行斯皆斥於不了者耳與數寶者無以異焉今之庸鄙於知識處才聞句偈便謂教外而別傳者以由不知吾佛法藏如來教海含融一切諸法故也遂以禪髙於教知他何謂教乎何謂禪乎悲哉悲哉餘如大部補注中辧。

【科】若才聞生死卽涅盤煩惱卽菩提卽心是佛不動便到不加修習便成正覺者。

二若才聞下舉謬執法門斥文分二初舉執計又二初舉所執法才者僅也少也生死涅盤煩惱菩提卽心是佛無上正法付迦葉等皆出佛教昏昧謂之教外別傳非欺天乎聞斯教法而生計著當知皆是大乘上慢謂證眞如大妄居首須知卽者以顯於離如冰不離水理須融冰義同於離方乃顯卽汝今具足生死煩惱何曾悟入菩提涅盤若已悟入須齊上聖何不放光升虛空耶然汝所計似虛其情諒汝觀道猶爲岡像也。

【科】十方世界盡是淨土觸向對面無非覺者。

二十方下舉能計情由執向法生此計情便謂無非淨土覺等。

【科】今𨿽然卽佛此是理卽亦是素法身無其莊嚴何關修證者也。

二今𨿽下判屬重斥文分二初判屬理卽𨿽已聞名謂無修證故與理卽無以異焉卽心是佛其誰不然但未修於定慧莊嚴法身體素天龍忽劣豈得齊於大覺果人萬行所嚴淨法身耶故暗禪者多增上慢文字法師多推上位並由不學天臺法門六而復卽。

【科】我等愚輩才聞卽空便廢修行不知卽之所由鼠喞鳥空廣在經論尋之思之。

二我等下牒計重斥鼠喞鳥空者斥其暗證不達諦理謬說卽名何殊怪鼠作喞喞聲卽聲無旨濫擬生死卽是涅盤亦如怪鳥作空空聲空聲無旨豈得濫同空空三昧是以天臺約理卽一法叵存約修則萬行圓足全修在性全性起修性無所移修常宛爾若得此意聞眾怪說情慮坥然圓頓妙乘投心有地良由了知本性空寂故修眾行無有滯焉。

【科】二勸請者勸請十方諸如來畱身久住濟含識。

二勸請者正爲破其謗法之罪以我等輩無始已來或爲邪徒請佛入滅斷正法輪欲除此罪故須勸請十方如來久住利物。

【科】三隨喜者隨喜稱贊諸善根。

三隨喜者正爲滅除嫉妒之罪以由昔日嫉他善根故今翻破乃生隨喜。

【科】四回向者所有稱贊善盡回回菩提。

四回向者回自功徳回他眾生同會無上佛菩提果如回聲入角響必遠聞此乃正破有漏之罪以昔有善不回回向無生妙智所以流浪又謂之破著有罪也。

【科】五發願者若無發心萬事不成故須髮心以導前四。

五發願者𨿽行前四無願多退如牛無禦不能所至如畫無膠如壞未火故須髮願要制其心正爲破其退轉之罪。

【科】是爲五悔。

二是爲五悔一句結也五法𨿽異莫非悔罪故云五悔焉。

【科】下去諸位直至等覺總用五悔更不再出例此可知。

三下去諸位下舉一例諸初品旣爾四品十信以至等覺諸位咸然是以五十校計經云始自凡夫終至等覺皆行五悔等覺尙修暗証之流那忽見棄。

【科】二讀誦品者。

二讀誦品分二初標。

【科】經云何況讀誦受持之者。

二釋分二初引經言何況者隨喜尙爾況讀誦乎。

【科】謂內以圓觀更加讀誦。

二謂內下釋爲二初正釋內以圓觀如前所明更加讀誦如大師示誦經方法今不錄也。

【科】如膏助火。

二舉諭膏者脂也膏諭外誦火諭內觀。

【科】三說法品者。

三說法品分二初標。

【科】經云若有受持讀誦爲他人說。

二釋又二初引經爲他人說卽說法也。

【科】內解轉勝導利前人化功歸己心陪勝前。

二內解下釋化他功徳歸於自己其心明了勝過初二文中陪字誤應作倍字故止觀云倍助觀心倍卽等倍而增勝也。

【科】四兼行六度。

四兼行品分二初標。

【科】經云況復有人能持是經兼行布施等。

二釋又二初引經兼謂相兼未能正行兼用而已菩薩戒疏云上來觀心未遑涉事今正觀稍明卽傍兼利物能以少施與虛空等理觀爲正事行爲傍傍卽兼義故云兼也布施等下五度故也。

【科】福徳力故陪增觀心。

二福徳下釋行布施等卽福徳也以福資慧勝前可知文中陪字亦誤也。

【科】五正行六度者。

五正行品亦二初標。

【科】經云若人讀誦爲他人說復能持戒等。

二釋分二初引經。

【科】謂自行化他事理具足觀心無閡轉勝於前不可比諭。

二謂自下釋自行常觀空中之理化他恆用三千之事自他不二理事含融正行六度不礙空中旣勝前四不可諭矣。

【科】此五品位圓伏五住煩惱外凡位也。

三此五下結分二初正結應知觀成方入五品勿謂五品始修觀行。

【科】與別十信位同。

二與別下例同須了圓教五品六根諸文有異若以五品在十信前如今文說若以五品在十信內此如普賢觀經中明具在大部補注分別。

【科】次進六根淸淨位卽是十信。

二內凡分二初總標六根淸淨如法華經法師功徳品中明之此卽相似六根淸淨所以卽是圓十信位他師於此卻將仁王十善菩薩長別苦海以爲漸圓法華六根名爲頓頓荊溪諭曰山門諸部並將仁王以證法華但有因果爲小異耳云何於此而分二頓眞位六根如華嚴說。

【科】初信斷見惑顯眞理與藏教初果通教八人見地別教初住齊證位不退也。

二初下別釋爲二初釋初信至七信分三初正釋二初釋初信。

【科】次從二信至七信斷思惑盡與藏通二佛別教七住齊三界苦集斷盡無餘。

二釋二信至七信文皆可見。

【科】故仁王云十善菩薩發大心長別三界苦輪海。

二引仁王證分二初引經卽仁王經波斯匿王說偈中文。

【科】解曰十善者各具十善也。

二解釋分二初正釋又二初釋十善彼經亦不列釋十善不殺不盜不淫不妄不兩舌不惡口不綺語不貪不瞋不邪見此十一一各有止行皆能順理名爲十善是則十信各具十善非謂專以人天不殺不盜等次第而對十信位也。

【科】若別十信卽伏而不斷故定屬圓信。

二釋別苦經文旣雲長別苦海故知卽是圓十信位斷見思已方別苦海自非今家準法華文寧判十信斷三界苦仁王經意何由可消如何可判華嚴初住爲聖位耶。

【科】然圓人本期不斷見思塵沙意在入住斷無明見佛性。

二然下明非本期分三初正明藏通入空正意爲斷見思二惑別教出假正斷塵沙圓教入中正斷無明今斷見思及以塵沙非本期也𨿽非本期自然先落。

【科】然譬如冶鐵粗垢先去非本所期意在成器器未成時自然先落𨿽見先去其人無一念欣心所以者何未遂所期故。

二然下諭冶﹝羊者切﹞銷也鑪冶也冶鐵成器諭斷無明成八相器粗垢先落諭除見思及以塵沙證眞俗理然此猶是且順次第其實應須三觀圓修寧容三惑先後落耶故今猶順教道次第。

【科】圓教行人亦復如是𨿽非本所望自然先落。

三圓下合其文易見。

【科】永嘉大師云同除四住此處爲齊若伏無明三藏卽劣卽此位也。

三引永嘉證分二初引文此一段文本出天臺妙玄位妙永嘉大師但是引用天臺而已觀師豈可不知此耶而今特言永嘉云者蓋欲顯示永嘉元學天臺故也故永嘉集多用天臺永嘉旣用天臺法門今之禪人何得謂之教家所談非宗門耶然永嘉集多依天臺而不顯言天臺者何但云認得曹溪者何。

【科】解曰四住者只是見思謂見爲一名見一切處住地思惑分三一欲愛住地欲界九品思二色愛住地色界四地各九品思三無色愛住地無色界四地各九品思此之四住三藏佛與六根淸淨人同斷故言同除四住也。

二解釋分二初釋同齊見爲一者見惑瀾漫觸意生著斷則俱斷故合爲一。

一切處者我見爲本計著無量名一切處思分三者約次第斷先欲次色次無色也思惑三住皆云愛者卽貪愛也思惑實通貪瞋癡慢今文且示貪一種耳淨名疏云欲貪卽是欲愛住地色無色貪亦復如是數人謂之欲界名貪上界名愛成論人難此是偏判皆云住者住著爲義以有此惑則住生死淨名疏云無住卽是無明住地故知無住卽第五住𨿽云無住還成住義有住無住委在彼文。

【科】言若伏無明三藏卽劣者無明卽界外障中道之別惑三藏教止論界內通惑無明名字尙不能知況復伏斷故言三藏卽劣也。

二釋伏劣言別惑者且置塵沙云無明耳。

【科】次從八信至十信斷界內外塵沙惑盡假觀現前見俗諦理開法眼成道種智行四百由旬與別教八九十住及行向位齊行不退也。

二釋八信至十信。

【科】次入初住斷一品無明證一分三徳謂解脫般若法身此之三徳不縱不橫如世伊三點若天主三目。

二聖位分二初因位三初別釋十住二初別釋初住分三初正釋又二初明內證無明三徳亦何一品一分之殊約人斷證名智淺深云品分耳對破縱橫名不縱橫故別教明性徳三法而不互融名之爲橫修徳三法前後而得名之爲縱此約修性對論縱橫又有前法次報後應名之爲縱此約一性二修論縱縱謂點水之縱橫謂列火之橫旣皆縱橫則非圓妙今圓頓教初住位中所證三徳則不如是故非縱橫是則圓家性三非橫修三非縱一性二修亦是非縱此約相對故作是說其實圓家三徳微妙皆非縱橫何者法身一點𨿽然在上卽二爲一是故非縱般若解脫二𨿽在下卽一爲二是故非橫故圓三徳名非縱橫若性若修悉皆如是性中三法非縱非橫且以非橫對破別家性三之橫修中三法非縱非橫且以非縱對破別家修三之縱此約離爲性修各三若乃合爲修二性一亦非縱橫且以非縱對破別家先法次報後應之縱故妙玄云性徳三軌不縱不橫修徳三軌不縱不橫又云三點上下而不縱表裏而不橫釋簽云𨿽一點在上不同點水之縱三徳亦爾𨿽法身本有不同別教爲惑所覆𨿽二點居下不同列火之橫三徳亦爾𨿽三徳修成不同別人理體具足互不相收是則今文就上一點名爲非縱就下二點名爲非橫非縱必全二爲一非橫必全一爲二當知此約一性二修論非縱橫一性非無緣了性本具三二修非無一性修三宛爾一性二修旣非縱橫性三修三豈可不然是故三徳若離若合並非縱橫又文句云別家三法在因在果悉皆縱橫故知圓法在因在果名非縱橫世伊等者此舉諭也大涅盤經哀嘆品云云何名爲祕密之藏猶如伊字三點若並則不成伊縱亦不成如摩酰首羅面上三目乃得成伊三點若別亦不成伊我亦如是解脫之法亦非涅盤如來之身亦非涅盤摩訶般若亦非涅盤三法各異亦非涅盤我今安住如是三法爲眾生故而入涅盤涅盤疏云西方有新舊兩伊舊伊縱橫如橫川走火點水等可譬他經新伊如此方艸書下字而有細畫相連不縱不橫是故借諭圓融三徳法身卽照亦卽自在名一爲三三無別體是故非橫非前非後是故非縱一卽三如大點三卽一如細畫只一伊字而有三點就三而說名爲卽一而三不橫𨿽是三點只是一伊就一而說名爲卽三而一不縱故一不爲縱三不爲橫與釋簽意無有差殊但云二三爲小異耳三則總舉二乃別言故亦可云卽一而二而二不橫卽二而一而一不縱非三而三名爲不一非一而一名爲不異故止觀中大小乘師六義縱橫今家三釋一者約理二者約行三約字用並非縱橫大小六義在偏小故今家三釋在圓融故摩酰首羅翻大自在色天之主三目八臂常騎白牛一面三目三目一面不可單言單言則成縱橫故也故此等諭諸文或將三點以諭三解脫者良以點是文字故也三目以諭三般若者良以目能照明故也此乃依順大經之諭若止觀中復取鏡諭所謂鏡體以諭法身鏡明以諭般若鏡像以諭解脫輔行記云夫以事諭法皆是分諭於中鏡諭其意最親何者徧鏡是明徧明是像非並非別不縱不橫異乎伊字及天目也請思此諭則三千三諦其義皎然矣。

【科】現身百界八相成道廣濟羣生。

二現下明外化現身百界如向已明八相成道如華嚴云或有見佛說法或見入胎或見出胎或見人涅盤或見出家等一一相中皆云或者皆具八相故問內證外現所以者何答內證三徳自他不二自行惟在空中法身般若化他三千赴物解脫隨機空中之性本具三千由性本具方有外用如鏡發明則能現像鏡明性十界像生修十界是故外用全由內證所以三徳自他兩全具如自他不二門說人不曉此執諍紛紜。

【科】華嚴經云初發心時便成正覺所有慧身不由他悟淸淨妙法身湛然應一切。

二華嚴下引證二初引經。

【科】解曰初發心者初住名也便成正覺者成八相佛也是分證果卽此教眞因。

二解釋分二初釋初成又二初釋二初正釋。

【科】謂成妙覺謬之甚矣。

二謂下斥謬分三初斥以眞因爲極果他謂華嚴初發心時便成正覺是妙覺佛故今斥之誤以眞因爲極果也。

【科】若如是者二住已去諸位徒施。

二若下指謬詰難分二初指謬正難若如汝將初住八相是妙覺者二住已去便成虛設。

【科】若言重說者。

二若言下引救重詰又二初牒彼救詞他人救云二住已去是佛重說。

【科】佛有煩重之咎。

二佛有下重詰是則佛有煩重之愆諸文中敍古來人師謂初頓悟至於十住卽是十地而更說有十行十向十地等者此是重說又有人云平等法界定無位次又云頓悟初心卽究竟極而更說有四十位等是化鈍根方便之說又云頓悟卽佛無復位次今家斥之謂其偏說直指初心以爲妙覺惟尙頓門成道速疾乃成圓教後位徒施兼成佛有煩重之失依他所判深爲未可今家學者勿雜他人無位之談謂重說等。

【科】𨿽有位位各攝諸位之言又云發心究竟二不別須知攝之所由細識不二之旨。

三𨿽有下引文勸學故華嚴雲從初一地具足一切諸地功徳故云位位各攝諸位𨿽復相攝因果歷然那將初住爲妙覺耶涅盤經云發心畢竟二不別如是二心前心難言發心者卽初住也言畢竟者卽妙覺也初後𨿽殊功徳無異故云不別相攝不二其意云何應知所證三徳是同故得位位相攝不二攝之所由不二之旨其在玆乎。

【科】龍女便成正覺諸聲聞人受當來成佛記莂皆是此位成佛之相。

二龍女下引同法華經說八歲龍女變成男子南方作佛文句引胎經云魔梵釋女皆不捨身不受身悉於現身而得成佛法性如大海不說有是非凡夫賢聖人平等無髙下惟在心垢滅取證如反掌荊溪問曰爲不捨分段卽成佛耶若不卽身成佛此龍女成佛及胎經偈云何通耶答今龍女文從權而說以證圓經成佛速疾若實行不疾權行徒引是則權實義等理不徒然故胎經偈從實得說若實得者從六根淨至無生忍應物所好容起神變現身成佛及證圓經卽證無生豈不能知本無捨受何妨捨此往彼耶諸聲聞人受當來記而未現身成佛者何以聲聞人須結緣故莂應作﹝竺﹣二﹢別﹞。

【科】慧身卽般若徳了因性開發妙法身卽法身徳正因性開發應一切卽解脫徳卽緣因性開發如此三身發得本有故言不由他悟。

二慧下釋三身金剛錍云凡有性名多在凡理如雲佛性眞實性等故緣了正名因名性本性三法至初往時悉皆開發名曰三身無性名者多通凡聖因果事理如雲法界及實相等若惟在果如陀羅尼波羅蜜等法華經中深達徧照卽是報身微妙淨法卽是法身具三十二及八十好卽是應身又深達等卽是持經得解之相微妙淨法卽是眞身具三十二卽是應身因果𨿽殊三身無別學者多迷因而點示餘如大部補注中明。

【科】中觀現前開佛眼成一切種智行五百由旬到寶所初居實報無障閡土念不退位。

三中觀下結成。

【科】次從二住至中住各斷一品無明增一分中道與別教十地齊。

二總明九住可見。

【科】次入初行斷一品無明與別教等覺齊次入二行與別教妙覺齊。

二總明行向地分二初明二行爲三初正明二行與別同若依仁王經開十地爲三十品亦只是圓家十住三十品耳若與而言之圓家不開十住三十品則別家十地三十品與圓家十住十行十向位齊別家妙覺與圓教初地位齊若奪而言之別家三十品只是十地則別教十地與圓教十住位齊別教妙覺與圓教初行位齊仁王經中不立等覺故十地後卽佛地也若爾卽是破十一品名爲妙覺前文教道云破一品是妙覺者將非此耶豈必脫落十字耶思之今準瓔珞五十二位是故別教破十二品名爲妙覺故與圓教二行位齊。

【科】從三行已去別教之人尙不知名字何況伏斷以別教但破十二品無明故。

二從三下兼示後位與別異世人情計陰境有無若解斯文自然袪滯何者偏圓對辧陰等十境在前二教不思議境在於圓教圓人所觀觀三教境悉是遮那佛性妙境自就圓論理卽惟迷究竟惟悟中間四卽疊分迷悟旣分迷悟陰境可知況復十境是圓所觀所觀則在圓理卽收況第一義及以遠本望觀在事止觀進趣且至初住初住已上自然流入所列陰境云三教耳他人難云圓謂圓融何有陰境今爲答之只爲圓融亡智親疏迷成厚薄彊分三惑義開六卽迷中輕故從理得名故有教理智斷行位因果八義別教陰境從教道說但至二行三行已去自是圓中所斷之惑故圓等覺迷一品故而有自他本論陰境人卻翻轉云教理妙無陰境者與向所辧殊不相應。

【科】故以我家之眞因爲汝家之極果。

三故以我下釋前二行與別同義文爲三初以實因重對權果今明圓教故云我家比齊別教故云汝家眞因卽是圓第二行極果卽是別教妙覺。

【科】只緣教彌權位彌髙教彌實位彌下。

二隻緣下點示所以文分二初正示約教道說故教彌權破十二品稱爲妙覺故位彌髙約圓頓說故教彌實居第二行故。

位彌下彌者益也甚也。

【科】譬如邊方未靜借職則髙定爵論勛其位實下。

二舉諭邊方未靜諭有權機借職則髙諭有權果定爵論勛諭歸圓實其位實下諭在二行勛者功也爵者量也量其職盡其才也亦封也爵有三等五等三謂公侯伯五則加子男故定別佛之爵論其所破十二品勛只是圓教二行而已。

【科】故權教𨿽稱妙覺但是實教中第二行也。

三故權教下結示權實因果同義文甚分明。

【科】次從三行已去至十地各斷一品無明增一分中道卽斷四十品惑也。

二明三行至十地。

【科】更破一品無明入等覺位此是一生補處。

三明等覺。

【科】進破一品微細無明入妙覺位永別無明父母究竟登涅盤山頂諸法不生般若不生不生不生名大涅盤。

二果位分二初位成智斷楞伽經云殺無明父斷貪愛母無明與業潤於生死故如父母能生陰身令妙覺位永盡無餘住大涅盤諸法山頂父母山頂皆約諭也諸法如病般若如藥由病有藥病去藥亡故諸法生般若不生般若若生諸法不生諸法旣不生般若亦不生二俱寂滅是大涅盤。

【科】以虛空爲座成淸淨法身居常寂光土卽圓教佛相也。

二以虛空下座身土圓四土之名如前已示三身之號在楞伽經普賢觀云佛三種身從方等生妙玄云或言道場虛空爲座一成一切成毗盧遮那捨那釋迦三佛具足徧一切處釋簽示云亦如華嚴今文正明法身寂土故普賢觀釋迦牟尼名爲遮那其佛住處名常寂光虛空寂光無所不徧淸淨法身豈有方所是則座身土圓而非一異也不遷不變名之爲常所以經云常我樂淨蕭然無累名之爲寂所以經云如寂解脫朗然大明名爲般若經云是色常住法故常寂光土有相無相云何分別若約事理三土是事事乃有相寂光是理理卽無相空中爲理俗諦爲事若約中邊復有離合離謂修性各三合謂修二性一修在三土性在寂光寂光之性非有非無二土之修乃是有相及以無相實報無相方便同居二土有相此約修二性一而說寂光之性非無修徳三土之修非無性徳有相無相準上思之性是中道修是二邊若乃離爲修性各三同居方便旣是有相有相非無無相雙非實報無相非無有相及以雙非寂光雙非非無無相及以有相常卽法身法身雙非寂卽解脫解脫有相光卽般若般若無相二修卽性非有非無性卽二修而有而無事卽理故一相叵得理卽事故萬像宛然事理中邊亦離合異又復寂光名之爲體體卽實相無有分別三土爲用用則立法差降不同四土旣爾三身亦然若約二身眞身無相應身有相若約三身法身雙非報身無相應身有相若離若合準土思之故存三身及以四土法身寂光定是無相報身實報則通二義自報他報有無異故同居方便應身有相若其相卽俱有相俱無相若但從理非相非無相事理相對無相卽相卽相無相情通妙會諍計咸失近人所說四土三身有相無相互相攻毀章鈔紛紜嗟夫祖師遺文未墜學者何以苟順人情嗚呼哀哉柰之何哉往者不可諫來者猶可追所以發憤述之云耳。

【科】然圓教位次若不以六卽判之則多濫上聖故須六卽判位。

二然下以六卽判文分四初明判位所以言多濫者且從不知六位而說若從不知卽理而說亦應更云多生退屈故大意云理同故卽事異故六諸經中云生死卽涅盤皆以六位甄之使始終理同而初後不濫事異故六者理卽名字觀行相似分證究竟六位不同迷悟異也理同故卽者三諦之理六位咸然故云理卽名字卽乃至究竟卽也旣云生死卽涅盤又云煩惱卽菩提結業卽解脫斯乃三障爲能卽三徳爲所卽三徳又是三諦異名人不見之卻云三千卽假爲事異故六三千空中爲理同故卽又以妙假爲能卽空中爲所卽是則能卽旣謬所卽殘闕矣智爲能卽義亦不然六卽蛣蜣此亦得在三千卽假及夫空中蛣蜣何有若知向來三身四土則於斯義自然通達但患學者習迷旣久故更言之何者心性不動假立中名亡泯三千假立空稱𨿽亡而存假立假號然而空中寂滅無相無相不同小乘太虛所以具足三千妙假空中是理妙假是事而此事理若望三障障皆是事三諦皆理三諦自分空中名理俗諦名事故此三諦六位皆有俗諦三千旣通六位三千奚嘗無蛣蜣耶六卽蛣蜣有何不可若論三千卽空卽中空中寂滅蛣蜣豈存故了三千卽空假中蛣蜣有無炳然可見若得此意理消伏用染毒有無迷情頓息一家大旨何所疑哉。

【科】謂一切眾生皆有佛性有佛無佛性相常住又云一色一香無非中道等言總是理卽次從善知識及從經卷聞見此言爲名字卽依教修行爲觀行卽﹝五品位﹞相似解發爲相似卽﹝十信﹞分破分見爲分證卽﹝從初住至等覺﹞智斷圓滿爲究竟卽﹝妙覺位﹞。

二謂下正判位次一切眾生有佛性者因不名佛果不名性涅盤經中多雲佛性者佛是果人言一切眾生皆有果人之性也所以因名佛性者眾生實未成佛得理證眞以煩惱生死是佛等性示令修習名佛性焉佛性有三所謂三千卽空假中名正緣了故知三千不出十界三種世間假名五陰在於有情國土世間名爲無情若云無情不云有性若云有性不云無情今欲示迷元從性變及爲示性令其攺迷點權爲實故云有情無情有性是故十界三種世間卽空假中是三佛性人未思此往往卻謂無情之物動轉可見名有佛性可笑之甚是故當知有情無情莫不皆是因緣生法緣生之法都無眞實但有名字名字卽空空卽假中故云有情無情有性卽空假中三因佛性實相妙理有佛出世無佛出世常住不遷無所攺易以由性理不攺變故賢首淸涼所談有情無情法性佛性具如大部補注中辧一色一香無非中道者六塵且舉色香三諦但雲中道色香是事中道是理於事見理故云色香無非中道色香中道人皆共許無情佛性惑耳驚心。

總是理卽者眾生在於生死之事道理恆自卽是涅盤知名識字故云名字乃是識知色心依正本具三千三諦名字依此三千三諦之解而起三千三觀之行名爲觀行如鍮比金若瓜比瓠猶火先暖涉海初平二物相類名爲相似少分而證名爲分證若約所證名爲分眞究盡終竟名爲究竟此六卽位出自一家起信論中已有三卽謂相似覺隨分覺究竟覺余之三卽經論必云然六卽義亦通三教若論圓位六卽亦足何須更列四十二位良以分眞之位長故故須借別分其品秩又六卽通事理五十二位別在事又五十二位名多而且局局在十信已去六卽名少而且通通於五品已還。

【科】約修行位次從淺至深故名爲六約所顯理體位位不二故名爲卽。

三約修下釋名理卽𨿽然未涉於修全性起修例如修𨿽具九之義故雲約修名爲六也。

【科】是故深識六字不生上慢委明卽字不生自屈可歸可依思之擇之。

四是故下誡勸。

【科】略明圓教位竟。

三略明下結。

【科】然依上四教修行時各有方便正修謂二十五方便十乘觀法若教教各明其文稍煩義意𨿽異名數不別故今總明可以意知。

二然下明行人依教修行文分二初總示如上四教但是如來說四教法行人依教旣乃開解然必依解以立其行解行成已乃入聖階所以今明四教行法四種三昧二十五法十境十乘𨿽通四教然今文錄一依止觀正是法華圓頓妙行然今文略不引十境及四三昧四三昧者常坐常行半行半坐非行非坐言十境者一陰入二煩惱三病患四業相五魔事六禪定七諸見八上慢九二乘十菩薩陰入現前是故初觀餘九待發乃可觀之若無十境乘則無體若無十法名壞驢車無四三昧不辧行儀無其方便正行難立故以二十五法方便一心止觀觀於十境於四三昧行儀之中或作觀心是不可思議妙境用乃至或爲離法愛用故至初住開佛知見乘此大車遊方至極止觀明靜前代未聞豈徒然哉良在玆矣今人只謂捨惡取空名大乘者此空尙乃不出六十二見稠林何能動出生死患累設以爲乘但是禿空殊無法門莊嚴具度乘邪見乘入險惡道是則指火宅爲寶渚必爲所焚以煩惱爲能乘義須傾覆習大乘者自量己心如何合於法華大車是故一家所立解行不同世間誦文法師暗證禪師故南山云惟有南嶽及以天臺雙弘定慧豈是諂附而虛授哉餘如大部補注所示。

【科】言二十五方便者束爲五科一具五緣二訶五欲三棄五蓋四調五事五行五法。

二言下別釋分二初方便爲三初分科。

言二十五方便者方便名善巧善巧調停令入正修故四教方便各有近遠且如圓教假名五品觀行等位去眞猶遙名遠方便六根淸淨相似鄰眞名近方便今於五品之前假名位中又論遠近二十五法爲遠方便十種境界爲近方便陰等十境若觀若發入品非遙故名爲近二十五法去眞遙故故名爲遠。

【科】初明五緣者一持戒淸淨如經中說依因此戒得生諸禪定及滅苦智慧是故比丘應持淨戒有在家出家大小乘不同。

二解釋分五初具五緣緣謂緣藉又名助緣此之五法能助行人行人藉之而修道故文自分五初持戒淸淨菩薩戒疏引大論云梵音尸羅秦言性善亦云淸涼亦云波羅提木叉此翻保得解脫又云淨命亦云成就威儀亦云防非止惡又是約義訓義勒義禁義南山四分疏云戒是警義警策三業遠離緣非古來所傳防非止惡以解於戒然戒通善惡諸經論中多從善戒約義得名如智論云此云性善此從體說心論善生云別解脫及調伏等此從心說如諸論中作無作戒此從業說。

言淸涼等此從諭說以戒自觀說是戒經此從教說但偏善行不通惡性止得通解戒爲禁也若解善戒善法禁惡若解惡戒惡法禁善此釋戒名名下論體有大有小大乘或以心性及性無作假色小乘或色如多論或心如僧祇或非色非心如成論依體有而止作持犯具在諸文非易可解止觀輔行玄簽句記舉大綱耳其中或有關涉難見亦如大部補注中示一家學者若能深達大小毗尼乃可聽尋定慧之法三學備焉爲師可矣。

如經中說遺教經也在家戒者五八戒也八戒於五更加第六不坐髙廣大牀第七不著華鬘衣第八不往視聽歌舞。

出家戒者比丘比丘尼沙彌沙彌尼式叉摩那也。

小乘戒者卽向所列在家出家戒也。

大乘戒者如梵网戒也在家出家淫男淫女及鬼神等悉得受之若佛未出輪王化人亦有戒法所謂身三口四及不飲酒八種之戒又云十善是尸羅酒防意地卽十善中後三意業數異義同此名舊戒亦名性戒以不待佛制性自是善是惡故也佛若出世凡所制戒乃名客戒應知佛未出時非獨有舊戒亦有定慧如諸凡夫坐得四禪及以八定卽舊定也如外道輩執著諸見六十二等卽舊慧也若佛所制亦有客定如根本淨禪觀練燻修諸深禪等亦有客慧如四諦等若準釋論有十種戒則通大小一不缺戒卽四重也二不破戒十三戒也三不穿戒卽波逸提等如是皆名律儀戒也凡夫散心悉能持得四不雜戒卽定共也與定相應凡夫入定則能持得出定亦得五隨道戒卽道共也見眞諦道其惑亡故六無著戒於思惟惑無所染故此二共成空觀持戒七智贊戒出假利物智者贊故八自在戒達法如空無拘撿故此二共成假觀持戒九隨定戒住楞嚴故十具足戒楞嚴定中法具足故此二共成中觀持戒涅盤經有五支十戒五支戒者一具足根本業淸淨戒卽四重也二前後眷屬餘淸淨戒謂偸蘭遮爲前眷屬此語因蘭能爲重罪前方便故十三僧殘列在重後名後眷屬所言餘者捨墮已下及諸經中所制之戒皆名余也三非諸惡覺覺淸淨戒卽是定共離欲散惡戒體是覺離惡覺故四護持正念念淸淨戒種種方便令入無漏卽四念處道共戒也五回向具足無上道戒卽佛菩薩持非諸下凡也言十戒者一禁戒二淸淨戒三善戒四不缺戒五不折戒六大乘戒七不退戒八隨順戒九畢竟戒十具足戒論取缺壞不任故對根本經取微有缺損故對不雜五支十戒與論十戒和會同異具在釋簽。

【科】二衣食具足衣有三一者如雪山大士隨所得衣獘形卽足不遊人間堪忍力成故二者如迦葉等集糞掃衣及但三衣不畜余長三者多寒國土如來亦許三衣之外畜百一眾具食亦有三一者上根大士深山絕世菜根艸果隨得資身二常乞食三檀越送食僧中淨食。

二衣食具足衣能獘形食能支命此二具足道業可成。

衣有三者且分三耳復有天須菩提面王比丘及許畜重物重物合在畜長中辧雪山大士如涅盤云釋迦先世曾爲大士在於雪山惟被鹿皮時雪山中有香根等我於爾時惟食諸果食已坐禪堪忍力故不遊人間如是乃可亡於說淨受持等事名上根也。

如迦葉者此云大龜氏其先學道靈龜負圖而出應故從徳命族是故云也此是中根常行十二頭陀頭陀此云抖擻抖擻十二種過患故也大論六十八云一蘭若二常乞食三糞掃衣四一坐食五節量食六中後不飲漿七冢間八樹下坐九露坐十常坐十一次第乞食十二三衣今文所列卽十二中第三第十二也南山云糞掃衣者世人所棄無復堪用義同糞掃體是賤物離自貪著不爲王賊所貪當得資身長道上士著之今在中根與律有異。

言三衣者安陀會郁多羅僧僧伽梨然此三衣無有正翻僧伽梨義翻雜碎衣以條數多故亦名眾集時衣從用名入王宮聚落衣郁多羅僧名中價衣亦名上衣從用名入眾衣安陀會名下衣亦云著衣從用名院內行道雜作衣人就條數言五七九律無文也若云加沙此翻爲染從色立名然此三衣皆須加法加五條法云大徳一心念我比丘某甲安陀會五條衣受一長一短割截衣持餘二衣法文在律鈔大論云佛弟子住中道故但三衣異於外道裸形無恥白衣多貪重著故也又三衣者不同一衣之少不同畜長等多此云不畜余長亦應更云不畜百一下文云畜百一眾具亦須更云畜余長也綺文互現耳今文爲取雪山大士被鹿皮衣是上根故乃以但三衣爲中根畜百一及畜余長合爲下根若不取雪山大士卽以但三衣爲上百一爲中余長爲下。

多寒等者此土多寒根性又薄大聖一許三品通開故三衣外聽畜百一及許畜長但三衣一品也畜百一二品也畜長三品也故云三品通開矣仍以百一畜長二品合爲下根焉。

言百一者薩婆多雲百一之物各得畜一百一之外皆是長物百一供身令受持之長物及余令說淨畜餘者所謂一切器與非器一外皆須作淨若畜百一於百一物心中但自記憶一種謂是我物或云加法加法記憶隨人而用此亦無在若乃畜長定須說淨說淨詞云大徳一心念此是某甲長衣未作淨爲淨故施與大徳具在律鈔然此淨施非是眞實是佛方便令諸弟子得畜長物而不犯戒名爲假施若讀輔行須知此意大部補注曾引文示食亦分三如前衣中引大經文卽上根也。

二常乞食且舉十二頭陀中第二常乞食卽中根也。

三檀越送及僧淨食者旣不能絕谷餌果又不能頭陀乞食如來亦許外護施主送食供給復次僧中如法結淨之食亦可受之卽下根也。

【科】三閒居靜處不作眾事名閒無憒鬧處名靜處有三例衣食可知。

三閒居靜處夫欲修道當須閒居擇其靜處若紛然憒鬧必隨境染著道業難成壞器易壞遺教經云汝等比丘欲求寂靜無爲安樂當離憒鬧獨處閒居心亂曰憒不靜名鬧言處有三例衣食者一者深山如前所明上根處也二者頭陀如前蘭若冢間樹下露坐四處中根處也三者蘭若伽藍下根處也問此與中根如何辧異答中根卽坐蘭若空回之地下根乃在空回住處及閒靜伽藍良以蘭若翻爲閒靜故須辧之。

【科】四息諸緣務息生活息人事息工巧技術等。

四息諸緣務緣謂塵緣務謂事務此有四種一者生活謂經紀生方觸途紛糾等二者人事謂一往一來附勢交結以求利等三者伎能謂醫方占相及書算等四者學問謂讀誦經論求勝負等如此四事應須止息故云息諸緣務也前三三昧及隨自意諸經行法皆息緣務若歷善惡及以無記非今所論。

【科】五近善知識有三一外護善知識二同行善知識三教授善知識。

五近善知識障難多途如何遠離故須知識教詔助護聞名曰知見形曰識知識有三一外護者內修妙行不能營務故須外護而給助之二同行者切磋琢磨更相策發同其行故三教授者內不通達外起諸障故須明了指示過徳善知識者是大因緣。

【科】第二訶五欲一訶色謂男女形貌端嚴修目髙眉丹唇皓齒及世間寶物玄黃朱紫種種妙色等。

二訶五欲文分五初訶色訶責也欲樂也五欲之境令人樂欲今旣修行應須訶之是故訶色如熱金丸若也執之決定燒手修長也丹赤也皓白也玄黑也朱正色也紫間色也。

【科】二訶聲謂絲竹環佩之聲及男女歌詠聲等。

二訶聲者聲如毒塗鼓聞之則須死。

絲竹等者自古之樂不出八音土曰塤皰曰笙皮曰鼓竹曰管絲曰弦石曰盤金曰鐘木曰柷在指名環在臂名釧佩者玉之帶也或從人說文云大帶佩也從人從巾佩必有巾謂之飾禮云凡帶必有佩玉也皆所以發起其聲令人生欲心也人聲曰歌歌者柯也以聲吟詠上下如艸木之有柯也。

【科】三訶香謂男女身香及世間飲食香等。

三訶香者香如龍气嗅之必病。

【科】四訶味謂種種飲食有膳美味等。

四訶味者味如沸蜜湯舌必爛非谷曰肴也膳食也。

【科】五訶觸謂男女身分柔軟細滑寒時體溫熱時體涼及諸好觸等。

五訶觸者觸如師子近必被嚙。

【科】第三棄五蓋謂貪欲瞋恚睡眠掉悔疑。

三棄五蓋此五覆蓋心神昏暗定慧不發是故應須棄而捨之貪欲蓋者追念昔時所更五欲生醉惑心亡失正念瞋恚蓋者追想是人惱害於我忿怒毒火燒諸功徳睡眠蓋者昏昏名睡倚放名眠猶如死人遠離精進掉悔蓋者邪心動念作無益事名之爲掉忽然攺變思惟自恥云何今日作斯過失名之爲悔由是之故禪定不發猶豫不決名之爲疑此非見諦障理之疑乃是障定之疑此疑有三一者疑自謂我本是底下之人非是法器二者疑師所謂彼人無有智慧師而事之將不誤我三者疑法謂所受法何必合理三疑在懷止觀不發。

【科】第四調五事謂調心不沈不浮調身不緩不急調息不澀不滑調眠不節不恣調食不饑不飽。

四調五事調謂調停眠食二事定外調之身心息三就入住出三時調之調身之法如禪門云夫欲坐者先須安處使久無妨若欲半跏以左壓右牽來近身若欲全跏﹝跳﹣兆﹢必﹞右壓左寬衣帶周正身勿令坐時更有脫落乃以左手而壓右手置右腳上挺動支節七八許度如按摩法勿曲勿聳正頭正項令鼻對臍不偏邪不低昂身如碇石無令騷動。

次調息者卽當開口吐胸中气自恣而出使百脈處皆隨气出次當閉口鼻中內淸气如是至三若息已調一度亦足次以唇齒相拄舌向上齶閉眼令斷外光之後次揀息風如前數息觀中已示其息若調易入定故次調心者一則調亂令不越逸二乃調心令不沈浮若心沈時系念鼻端若心浮時安心向下此名初入調身息心若住禪中其有不調如初入法若欲出定漸漸申舒按摩其身漸漸吐納細細呼吸漸漸放心緣於外境所以三事合而調者三事相依如初受胎暖壽識三卽身心息不前不後未曾相離故合調之若眠食二不同時故各爲一調今文中云沈浮等者沈謂沈下浮謂浮上緩謂寬緩急謂急卒息鈍名澀息利名滑節謂苦制恣謂縱恣食少乃饑多則名飽今皆調之故云不也問棄五蓋中已捨睡眠今何調眠答前爲入定是故棄之今在散心所以調之各有其致無相違也。

【科】第五行五法一欲欲離世間一切妄想顚倒欲得一切諸禪定智慧門故。

五行五法文自分五初欲。

【科】二精進堅持禁戒棄於五蓋初中後夜勤行精進故。

二精進。

【科】三念念世間欺誑可輕可賤禪定智慧可重可貴。

三念。

【科】四巧慧籌量世間樂禪定智慧樂得失輕重等。

四巧慧。

【科】五一心念慧分明明見世間可患可惡善識禪定智慧功徳可尊可貴。

五一心皆如文可見。

【科】此二十五法爲四教前方便故應須具足若無此方便者世間禪定尙不可得豈況出世妙理乎然前明教旣漸頓不同方便亦異依何教修行臨時審量耳。

三此二十下結示前方便者遠方便也是則十境名後方便近方便也方便旣立卽入正修須於此中列示十境以爲所觀但文略耳。

【科】次明正修十乘觀法亦四教名同義異今且明圓教余教例此。

二正修分二初標示言正修者正修妙行非方便也十種之法運載行人遊方至極名十乘也而一一乘並以妙觀觀於陰心顯於三千三諦之理故云觀法也三觀十乘以爲能觀陰等十境以爲所觀此約藥病過徳分也三觀能觀三諦所觀此約不思議法說也至下十乘勿迷此矣。

【科】一觀不思議境謂觀一念心具足無減三千性相百界千如卽此之境卽空卽假卽中更不前後廣大圓滿橫豎自在故法華經云其車髙廣﹝上根正觀此境﹞。

二解釋分十初觀不思議境依止觀中應須標云一觀心是不可思議境也謂觀一念心具足無減三千性相百界千如者卽是觀一念陰心顯成三千三諦之境也卽此之境卽空假中不前不後者點示妙境卽是觀也廣大圓滿橫豎自在者境觀卽中非橫非豎卽假名橫卽空名豎三觀微妙名自在也故法華云其車髙廣者引大車文證向境觀橫廣豎髙等也上根正觀此者十乘分三根今是上根也此是消文對當境觀境觀之旨今試明之何者謂以一心微妙止觀以爲能觀一念陰境以爲所觀由以能觀觀所觀故卽達一念迷妄陰境無一異相無一異者乃是空中寂滅實相實相無相而具諸相諸相卽是三千性相不思議假是則觀心所成所顯三諦明矣而此三諦𨿽是所觀無別能觀故卽妙境卽空假中是名境觀無前無後橫豎等也故荊溪云能了妄念無一異相達此無相具一切心三千具足非惟此中諸境皆爾是則名爲照此著心緣生虛假假中三千自體性空卽是心性圓妙三諦若夫不達一念陰心無一異者斯爲取著云何能具三千性相故取著心不具三千此約妙觀觀妙境說若以理論無非法界何所隔耶當知止觀陰境十乘廣示其相至下九境其文甚略廣略𨿽殊大意何別旨趣最顯無出禪境故如向引無一異等若識此義何必再陳但爲近代傳習之者各以己心以談妙境謂之通修及不通修謂境卽觀及彰絕待有如是等諸說不同異論紛紜形於章藻傳之尙之孰能正之今故直明境觀文旨他人曲說可不滅哉何者止觀標云一觀心是不可思議者此境難說先明可思議後明不思議故引華嚴心造五陰卽十法界約三義讀卽三諦故次引無量義廣明十如及三世間然後結成一念三千非一異等輔行謂此是性徳境今所明者所言一者十乘之初也觀者釋名中絕待止觀也心者一念陰心也是者成也顯也不可思議境者三千三諦也謂之性徳者不由他悟全性而顯也若觀心未是之時名爲迷中陰境耳故用釋名中絕待妙觀觀於陰心顯成三千三諦全是性徳而顯現也故輔行雲妙觀觀之令成妙境境是所觀以所顯能妙觀斯立旣是觀心所成妙境故非妄情取著之法故取著心卽是迷中陰心而已照此著心無一異等卽是觀成所顯法門故云用觀觀境而說斯義難解深願體之然而所顯三千三諦諸法實相言詞寂滅非一非異云何知於非一異相故寄一異推而彰之旣寄修推而彰所顯三千性徳是故卽有修徳境矣如此但在自行照達若欲化他是故應須於非一異作一異說全向自行而起利他是以卽有化他境也所以一念三千三諦實非一異及縱橫等卽大經云佛性不名一法十法百千法等經文旣云非一非萬故是三千三諦佛性無一異也復云善惡及以無記卽是佛性故知由達非一非異非三千已方乃具足三千三諦三佛性焉所以先蕩然後立法諸文先立然後蕩法蕩立隨宣先後無在妙得此意可與論道然而三境只是一境一境卽是觀成所顯三千三諦𨿽是一境義必具三方彰自行及以化他自他不二眞俗同時無說卽說說卽無說以至下文引三諭等準思可見說教大體其義著明誰云通修不通修耶請以向意討論止觀及輔行文方驗有所歸在理或當何必求人別有義章委明斯旨然今豈欲抑令人信學者於道果何如哉。

【科】二眞正發菩提心謂依妙境發無作四弘誓願憫己憫他上求下化故經云又於其上張設幰蓋。

二眞正發菩提心自達妙境他尙在迷故須髮心上求下化不依教道名之爲眞依三諦理名之爲正造趣所期名之爲發所期妙果名爲菩提能行能趣名之爲心無作四諦及以四弘如前已明憫己昔迷悲他現昧是故我今上求佛果下化眾生斯乃法華又於大車妙境之上張設慈悲普覆幰蓋幰﹝虛偃切﹞以帛張在大車上也問應先起誓後觀妙境何故境後方發心耶答境前發心具如五略今境後發重爲成觀故須依境自行化他問發心成觀其觀如何答準止觀云觀心可解輔行決云如前誓相誓相者何卽止觀云眾生𨿽如虛空而度如空之眾生卽是空觀𨿽知眾生甚多而度甚多眾生卽是假觀𨿽知眾生如佛如而度如佛之眾生卽是中觀。

【科】三善巧安心止觀謂體前妙理常恆寂然名爲定寂而常照名爲慧故經云安置丹枕﹝車內枕﹞。

三善巧安心止觀者上旣依境發起大心發心必須立於妙行行卽止觀故此安心明識行人信法二行回轉相資六十四番名爲善巧三止三觀安住諦理息止妄源名爲安心定卽是止慧卽是觀止體靜故理恆寂然觀體明故性常朗然斯乃法華大車之中安置丹枕南山經音云天竺國無此木枕皆以赤皮內著綿毛用之倚臥丹是赤色名爲正色無紫間色乃諭智光無分別也枕能休息身首安然諭一行三昧息一切智首息一切行身也所息得理是以安然故今安心卽車內枕。

【科】四破法徧謂以三觀破三惑三觀一心無惑不破故經云其疾如風。

四破法徧如上善巧心或未安故須此門徧破諸法安心破徧緣宜不同有慧之定是前安心有定之慧如今破徧然而破徧𨿽通四門多以空門無生爲首無生是教止觀是行依教立行至無生忍一心止歡破五住惑一切皆破名破法徧今文中云三觀一心通塞文云一心三觀嘗檢止觀破徧通塞二文皆云一心三觀三觀一心故知今文文互現耳三觀一心一心三觀其語𨿽別其旨何殊但是爲破橫別三觀分屬三人三人但得各別之一不得卽三圓妙自在是故乃立三觀一心也爲破豎縱先空次假後中之三此三但得次第之三不得卽一融攝難思是故乃立一心三觀也破徧通塞二文咸然今破徧文且引三觀一心之說卽破無明發眞速疾斯乃法華其疾如風輔行中云始自白牛終至平正卽是道品文句中云其疾如風者八正道中行速疾到薩婆若故知白牛多力道品有功方能速破無明疾見眞理所以諭於其疾如風然今引經自依十法成乘次第若以十法依於經文大車次第如止觀說。

【科】五識通塞謂苦集十二因緣六獘塵沙無明爲塞道滅滅因緣智六度一心三觀爲通若通須護有塞須破於通起塞能破如所破節節檢校名識通塞經云安置丹枕﹝車外枕﹞。

五識通塞亦名知得失如上破徧應入無生若不入者當尋得失必滯是非若無失者但依前門破塞存通若有失者須以此門檢校除失失則怨於通中起塞故更破塞令其通也然玆通塞有豎有橫所言橫者苦集是塞道滅是通無明因緣生則爲塞滅乃名通六蔽是塞六度名通所言豎者見思名塞空觀名通塵沙名塞假觀名通無明爲塞中觀名通今文之中不云見思恐脫落耳輔行分別一者通途通塞但以所破爲塞能破爲通二者別相通塞則以於能起著爲塞破塞無著名通然有四義一橫二豎三橫別四一心如彼具說塞者障正道也通者達妙理也是通須護是塞須破於通起塞此塞亦破將反爲賊此賊亦破賊若爲將此將亦護所以今云於通起塞是則能通翻更成塞若欲破此能通之塞亦須如破所破之塞車外枕諭卽動而靜卽靜而動所以然者車若行運其枕則閒車若住息其枕則用用時常靜閒時常動實體與用亦復如是是故動靜只是通塞所以車住得枕支持其車方乃無所昂舉通若起塞破塞存通方得到於薩婆若海。

【科】六道品調適謂無作道品一一調停隨宜而入經云有大白牛等﹝已上五中根﹞。

六調道品道品有四一當分二相攝三對位四相生相生卽今道品調適前識通塞不調道品何能疾與眞法相應四道品義前已略示白牛等者等於肥壯多力至行步平正也文句止觀以此等文對於無作七科道品故輔行雲始自白牛終至平正道品意也無漏般若四念處慧諭如白牛白是色本以諭本淨與修相應始自發心終至道品蓋被中根從此已下卽爲下根。

【科】七對治助開謂若正道多障圓理不開須修事助謂五停心及六度等經云又多僕從﹝此下爲下根﹞。

七對治助開根鈍遮重以根鈍故不能卽開二解脫門以遮重故牽破觀心根利無遮根利有遮根鈍無遮但用道品不須助開今此根鈍而復遮重正觀力弱障蔽紛然若無對治見性誠難是故須修五停之觀破五事障行六度門治六種蔽正助合行方能開悟六度等者以此六度攝諸法盡卽是十力四無畏等輔行問云何故但用橫中六度以爲對治答橫則事理俱障六乃攝事略周況復苦集無明名略對治不足及以豎中塵沙等惑非治正意今明事治是故不論又有苦集必具無明具無明故六蔽具足但治六蔽餘二自去故此助道能助正觀猶如僕從能侍主人若對三徳應以大車其車髙廣對法身徳又於其上張設等文對解脫徳大白牛等對般若徳此乃義當修二性一一復具三髙廣不二。

【科】八知位次謂修行之人免增上慢故。

八知位次旣修前七二世善發入位不定或未入位未得謂得恐極下根生增上慢是故令其知內外凡及以因果檢校自己合居何位皆能如是上慢不生。

【科】九能安忍謂於逆順安然不動策進五品而入六根。

九能安忍從初觀陰至知位次障轉慧明或未入品或入五品內有所得外爲眾推𨿽然益他而損自行故須安忍不動不退策進五品而入六根故此安忍有內有外內外各有三種之術外三術者一者名譽及以眷屬羅罥集圍如斯之事當早推之莫受莫著名第一術二者上來名利眷屬推若不去應須縮徳露現瑕玼名第二術三者縮露若不能免當須一去萬里之外名第三術內三術者若乃三障紛然而起應以卽空假中妙觀令障不生六根淸淨故外三術安忍順從內三觀術安忍違逆逆順不動安忍力也。

【科】十無法愛謂莫著十信相似之道須入初住眞實之理經雲乘是寶乘遊於四方﹝遊四十位﹞直至道場﹝妙覺位﹞。

十無法愛已破見思入於十信相似六根各千功徳將恐行人著此功徳生法愛心故須此門令其無愛速入初住開佛知見是故經雲乘此寶乘上一乘字平聲呼之下一乘字去聲呼之遊於四方卽知位次安忍無愛在位次初安忍只是忍於五品順違二境令入六根離愛只是離六根中相似法愛於次位中別出五品及以六根勸於行人離障愛也故知前七正明車體及以具度後三只是乘之所涉若無所涉運義不成是故十法通名大車故此十乘爲法華行信非虛矣開權顯實等賜大車於玆彰矣。

【科】謹案臺教廣本抄錄五時八教略知如此。

三謹下結勸文分三初結前略錄。

【科】若要委明之者請看法華玄義十卷委判十方三世諸佛說法儀式猶如明鏡及淨名玄義中四卷全判教相。

二若要下勸尋廣文若論十乘亦須更云請尋止觀而不云者但是略耳。

【科】自從此下略明諸家判教儀式耳。

三自從下令示諸家判教不同此如妙玄教相文中廣敍古來諸師之說尋文可知不煩錄也。

天臺四教集解卷下﹝終﹞

寬文戊申冬播陽斑鳩教寺沙門寂呵訂正

四教儀集解者觀師撰之神智記之捲盈乎三帙義包於一藏洋洋焉浩浩焉不迷諸部之言不誣而已慶長年中三井沙門亮憲僧正采記文而按本書之下以便於後學也爾來印本之行於世者久矣然而文字之脫落科文之化謬不能無憾焉屬者播陽斑鳩之僧寂阿於京師考異本焉問諸老焉正其科焉完其字焉又攺其訓點焉重鏤版而使﹝冓﹡者﹞者披雲霧矣梓成就余請跋之餘嘉其善而於是乎書。

寬文己酉孟夏之朔獨師師蠻把筆於洛東東西軒

