續藏經金剛錍論釋文

宋時舉釋明海眼會

金剛錍釋文卷上

荊溪尊者湛然撰

後學玄箸海眼會

天臺沙門時舉釋

後學新伊大眞校

四明十義書云荊溪立於無情有性正爲顯圓妄染卽佛性旁遮偏指淸淨眞如據此則四明已斷盡金錍述作之意故此文首於題下先示抉膜之旨後於偏權疑碎而下方示旁遮野客之意又濫沾釋典下亦先明佛性正義自曾於靜夜下方對野客耳以此則知一書始末正爲顯圓妄染卽佛性義剛之一字乃旁遮野客之偏執使山家學大乘者毋惑於彼無情無性之見而失徧具之旨故於性中點示體徧也。

金剛錍﹝圓金﹝金﹡﹝白﹣日﹢田﹞／廾﹞以抉四眼無明之膜令一切處悉見遮那佛性之指偏權疑碎加之以刪假夢寄客立以賓主觀者恕之﹞。

圓伊三點不縱不橫以諭圓融三徳大教示於佛性體徧四眼二智萬象森羅佛眼種智眞空冥寂以九界眾生𨿽有四眼而無明未破佛性不顯故以圓伊三徳大教以抉九界四眼無明之膜使其佛眼開明見佛性之妙體也九界三土之性旣顯九界卽遮那三土卽寂光則一切之言合該十界故曰圓人卽達九界三道而見圓伊三徳體徧下文亦云一切世間何所不攝指義本於大經云爾時良醫卽以金錍抉其眼膜初以一指示之問言見不答言未見此抉見思之膜示以眞諦之指未見中道所證眞理全是無明復以二指示之問言見不答言我猶未見此抉塵沙之膜示以俗諦之指未見中道猶是無明復以三指示之問言見不答言少見此抉無明之膜示以中道遮那佛性之指以圓人分破無明分證中道故云少見故輔行引涅盤疏云旣譬佛性不應余解卽以三諦而爲三指初指如空故云不見三指如十住故云少見卽圓十住也如是開決則知四眼卽佛眼無明卽佛性九界卽佛界空假卽中道有何一法而非遮那佛性圓伊𨿽具三徳乃卽一論三遮那卽一中道之理乃卽三而一若知正因體徧三一相卽何所不徧也但他宗惑於經中偏權之說今直示以圓實佛性使其偏權之疑惑消滅故諭之以剛所擬之處無不碎壞也蓋宗有所異爲護時情不欲正斥故假夢寄客立以賓主觀此書者必母罪也故曰恕之此謙辭耳。

自濫沾釋典積有歲年未嘗不以佛性義經懷恐不了之徒爲苦行大教斯立功在於玆萬派之通途眾流之歸趣諸法之大旨造行之所期。

然佛性之說乃具徧之旨自非潛心積學不能通明濫沾釋典積有歲年非積學歟未嘗不以佛性義經懷非潛心歟由斯二者則涅盤佛性之文得以申通若了此佛性則可爲教行之本教行以此爲本故超過諸說不墮邪見次舉譬中通途合大旨歸趣合所期蓋教詮佛性之源示眾生之本有如水發源故曰通途行則從因至果趣於極果如流之歸海故曰歸趣。

若是而思之依而觀之則凡聖一如色香泯淨阿鼻依正全處極聖之自心毗盧身土不逾下凡之一念。

若是乃承上之辭苟能了知如上佛性之旨爲教行之本則達一切諸法無非三千有何一法非佛性具之義亦未始有一念而越三千之外上言濫沾釋典卽聞慧能如是思卽思慧能如是觀卽修慧卽聞思修之三也若然尙何凡聖色香之異又𨿽依正各說意實依正﹝牙﹣﹝必﹣心﹞﹢﹖﹞融凡聖者或作六凡四聖說下文旣約九一分此不當四六分𨿽曰色香則六塵在其中矣佛性是一故名一如一色一香無非中道則離染礙故云泯淨阿鼻依正下佛界具九界且就極下界說云阿鼻耳毗盧身土下九界具佛界旣九一依正互具互徧卽一念三千之法文𨿽未明言三千而三千之旨在其中矣故阿鼻依正下佛具三千諸法毗盧身土下乃生具三千諸法只一三千心佛眾生一一具足三無差別此之四句爲下文對他宗破立佛性之張本也曁下文以此三千妙旨破立之後而野客方知一家所立不思議境一念三千之功始陳請之曰云何三千是知今𨿽不明言三千而三千之旨在其中矣。

曾於靜夜久而思之思之未已怳焉如睡不覺寱云無情有性。

荊溪將顯圓宗折衝異論故設睡夢以發言立野客以發問皆托事明理彊立問答假立賓主恍惚似睡非實睡也故曰恍焉如睡。

仍於睡夢忽見一人云僕野客也容儀粗獷進退不恆逼前平立。

此下對斥外人所計言之野則鄙之之辭客則外之之意言其未領佛性以來有若野客容儀等者則敍情狀如此由其未深圓理不能住於柔和善順之地故見之於容儀粗獷爾由其不守宗途出入彼此進退失據故見之去就不常耳直欲與今爭衡並驅故云逼前平立。

謂余曰向來忽聞無情有性仁所述耶余曰然。

彼將欲挾其所承之說與夫涅盤斥非之文以難一家建義故先定其宗旨云向來等言然者泛應之也。

客曰僕恭尋釋教薄究根源盛演斯宗豈過雙林最後極唱究竟之談而云佛性非謂無情仁何獨言無情有耶。

恭尋薄究亦謙辭耳他以涅盤爲極唱由古人立涅盤爲第五時極唱謂法華談萬善同歸未及雙樹佛性極唱也故今云豈過雙樹等涅盤旣曰瓦石非佛性仁何獨言無情有性也。

余曰古人尙云一闡提無雲無情無未足可怪然以教分大小其言碩乖若云無情卽不應云有性若云有性卽不合云無情。

古人尙云闡提無者指彼三無二有之家言闡提無佛性也如此則成有情亦無佛性汝云無情無性未足可怪此且與之在古人𨿽然若今家以教分大小其言大乖此之大小當約偏圓以分如下文雲藏通三乘俱未稟性別人初心所稟未周故此七人可云無情不云有性圓人始末知理不二心外無境誰情無情如此則無情無性之言屬前三教是權是小無情有性屬於圓教𨿽不明言四教而四教之義在其中矣至下文野客具知其義方請問云聞仁所宗四教釋義可得聞耶。

客曰涅盤部大云何並列余曰以子不閒佛性進否教部權實故使同於常人疑之。

此文由上教分大小而生若云大無無情涅盤豈非大教何以無情佛性並列野客在前不知佛性體徧荊溪以教別大小而核之野客於此又執部難教乃謂涅盤部大部旣是大只可列有性之大云何又列無情之小荊溪於此又以其不解教部權實佛性進否而斥之蓋涅盤部𨿽是大部中談教有權有實所以佛性有進有否故曰以子不閒佛性進否教部權實故使同於常人疑之何者涅盤部屬醍醐其如部中談教有權教之小有實教之大大教中正因佛性徧一切處名進權教中緣了佛性局在有情名否以子不思部中談教有權有實遂乃執權緣了難實正因疑於實教正因不徧瓦石故同於常人疑之也。

今且爲子委引經文使後代好引此文證佛性非無情者善得經旨不昧理性知余所立善符經宗。

今且爲子委引涅盤經中瓦石緣了不徧之權文證佛性非無情者善得經中權教緣了不徧之旨不昧實教正因體徧之宗知余所立眾生正因體徧善符合於經文所談佛性之宗。

今立眾生正因體徧經文亦以虛空譬之故三十一迦葉品云眾生佛性猶如虛空非內非外若內外者云何得名一切處有請觀有之一字虛空何所不收故知經文不許惟內專外故云非內外等及云如空旣云眾生佛性豈非理性正因。

今立眾生正因體徧荊溪立也經文亦以虛空譬之符經宗也經談常住佛性爲宗佛性之體徧一切處故以虛空譬之虛空諭文出迦葉品眾生佛性非內非外猶如虛空非內非外眾生心中本有佛性徧一切處無有掛礙故以虛空爲譬所諭佛性非局於心之內非局於色之外能諭虛空非局此內非局彼外若局內外者云何得名一切處有今請野客觀經中有之一字虛空何所不收故云經文不許惟局內心及專外色是故得名非內非外一切處有等及云佛性猶如虛空旣云眾生佛性豈非因心理性之具非內非外卽是中道正因故曰豈非理性正因所言佛性者因不名佛果不名性因人具有果人之性故曰佛性在荊溪則曰眾生正因在經文則曰眾生佛性在荊溪則曰體徧在迦葉則曰猶如虛空旣云佛性本來周徧何假今立良由野客但知權教緣了局在有情不知實教正因體徧瓦石等對其不知故云立也𨿽云正徧非但中理本有三種三理元徧達性成修修三亦徧但爲了因未曾發心緣因未曾加行性𨿽具三以在迷故開乃成合故但同名理性正因而已一切眾生皆有正性與下文卽此全是理性三因未發心等是同但野客不了此意卻作權教緣了而說故以緣了難正也。

次迦葉問云何名爲猶如虛空佛乃以果地無礙而答迦葉豈非正因因果不二。

然佛性之體具足諸法非內外徧虛空同法界無有掛礙是以前三十一卷迦葉品中如來以虛空爲佛性諭由迦葉權機不曉虛空諭徧之旨故至三十三卷中問云眾生佛性云何名爲猶如虛空今但略引一句爾此是問因以迦葉不但不解所諭佛性仍復不解能諭之空迷實執權如來爾時欲顯實教正因因果不二不將因答乃以果地依正融通無礙之事而答迦葉章安科此文云佛性虛空文有三節先明佛性同虛空非三世攝二明佛性同虛空非內外後明佛性同虛空無掛礙卽今云果地無礙而答迦葉迦葉問因如來答果以由迦葉權機惑果事而迷因理齊已領解故以果上緣了是有爲問。

由佛果答迦葉乃以權智斷果果上緣了悉皆是有難佛空諭法諭不齊故迦葉云如來佛性涅盤是有虛空應當亦是有耶佛先順問答次復宗明空先順問云爲非涅盤說爲涅盤非涅盤者謂有爲煩惱爲非如來說爲如來非如來者謂闡提二乘爲非佛性說爲佛性非佛性者謂墻壁瓦礫今問若瓦石永非二乘煩惱亦永非耶故知經文寄方便教說三對治暫說三有以斥三非。

此大經文章安科爲佛性異虛空述者於斯先敍出難意而後引文迦葉通舉因果三法爲難者蓋由如來以果答因意顯因果不二迦葉以果推因因果俱有故舉三法以難虛空法諭有無不齊如來從而亦順問而答之以三故記主首敍云迦葉乃以權智斷果卽如來涅盤二法也此卽是果果上緣了乃佛性之一此卽是因迦葉不了佛答乃實教正因因果不二乃認爲權智斷果有緣了性也此之智斷有證有見果由因克以因修緣故果克斷以因修了故果克智因中惡法破盡而證是果是果者功由別修豈非在因有修在果有證因果旣諭虛空虛空是無法諭不齊乃成佛性異虛空之諭也故迦葉云如來佛性涅盤是有虛空應當亦是有耶如來以果驗因皆如虛空迦葉以果驗因與虛空異教部權實佛性進否由之而有所以科分佛性與虛空同異者在此故記主有帶權說實分正緣了之語與夫尋常一向權實各說三因之義不同也何者迦葉難權卽緣了佛性與虛空異是佛性之否也如來說實卽是正因佛性與虛空同是佛性之進也迦葉旣以權爲難佛亦順以權爲答則三非之文正是帶權說三二果一因也如來涅盤果也佛性因也只緣錯認權教智斷之果乃謂緣了之因有修智斷之果有證虛空之體是無何得以虛空之無諭佛性之有只緣權教因果不卽能所不忘故至果時不忘因性所以智斷二果與果上緣了悉皆是有難佛空諭法諭不齊只緣迦葉權機先則迷因次則迷果因合而果開是故雙挾因果並問故云如來佛性涅盤是有虛空是無雲何以虛空之無諭佛性之有虛空應當亦是有耶此辯佛性異虛空也如來說因果在實以空諭徧迦葉解因果爲權以空諭無迦葉旣不曉實教之中因果不二故佛覆實順權答三先權順問而答三非次則復於實教佛性之宗以明虛空諭徧之旨先順問云爲非涅盤說爲涅盤非涅盤者謂有爲煩惱佛證於果方是涅盤因中有爲煩惱非是涅盤此以涅盤之果斥於煩惱之因也爲非如來說爲如來非如來者謂闡提二乘佛證於果方是如來因中闡提二乘非是如來此以如來之果斥於二乘之因也以由權教因果不卽是故以果而斥於因爲非佛性說爲佛性非佛性者謂墻壁瓦礫有情中方有佛性瓦石無情不有佛性以此有情之因斥無情之因由權教色心不卽故以有情斥無情也今問若瓦石永無佛性應闡提二乘永非如來有爲煩惱永非涅盤也故知經文正意在圓佛寄方便權教說三對治說果上有涅盤對斥煩惱非涅盤暫說果上有如來對斥二乘非如來暫說有情有佛性對斥瓦石非佛性故曰暫說三有以斥三非權用三教以爲蘇息實不保權以爲究竟故此權後便用實教之義而總結云一切世間無非虛空對於虛空等自古於此有辯三非之難乃謂迦葉問三如來答三顯然各有三法何故荊溪在後結斥野客但作緣了二法而敍乃曰緣了難正殊不相應須知迦葉問三者乃云如來佛性涅盤是有虛空應當亦是有耶此卽迦葉問三也爲非涅盤說爲涅盤等此是如來答三也若知經中佛意與記中荊溪之意則可知矣經意通因果祖意惟局因如迦葉問三如來答三有因有果此乃經意通因果也荊溪與野客所辯者不辯如來涅盤之果只辯瓦石非性之因野客亦不執如來涅盤而難乃執瓦石一非性文而難故曰祖意局在因是故荊溪在前但云不覺寱云無情有性野客亦只執瓦石非性之權文而難曰而云佛性非謂無情仁何獨言無情有耶此乃以權緣了難實正因是故斥其不知教之權實云緣了難正殊不相應應知只一佛性之言在如來則爲實教正因在迦葉認爲權教緣了只一佛性之言在荊溪則爲實教正因墻壁瓦礫有佛性在野客執爲權教緣了墻壁瓦礫無佛性是故斥云緣了難正殊不相應若孤山佛性居中義兼上下與夫澄子照之說不欲敍破。

故此文後便卽結云一切世間無非虛空對於虛空佛意以瓦石等三以爲所對故云對於虛空是則一切無非如來等三迦葉復以四大爲並令空成有故迦葉云世間亦無非四大對四大是有虛空無對何不名有迦葉意以空無對故有之大也佛於此後捨諭從法廣明涅盤不同虛空若涅盤不同餘二亦異故知經以正因結難一切世間何所不攝豈隔煩惱及二乘乎虛空之言何所不該安棄墻壁瓦石等耶佛後復云空與涅盤𨿽俱非世攝涅盤如來有證有見虛空常故是故不然豈非正與緣了不同。

佛先順問答乃暫說三有以斥三非故今不容不以實教正因結顯歸源虛空體徧之圓宗也故結云一切世間無非虛空對於虛空旣是無非虛空對於虛空此明虛空無待對也旣是無非涅盤對於涅盤涅盤無待對也旣是無非如來對於如來如來無待對也旣是無非佛性對於佛性佛性無待對也無其三非此三皆是卽是三非而爲三是非對是說涅盤疏中作此消經不可以無非作無不消也佛意以瓦石等三爲所對虛空爲能對故云對於虛空虛空諭如來果徧爲能對闡提二乘爲所對則闡提卽是如來虛空諭涅盤果徧爲能對有爲煩惱爲所對則有爲煩惱卽是涅盤虛空諭佛性周徧卽佛性爲能對墻壁瓦石爲所對則墻壁瓦石卽是佛性是則一切無非如來一切世間皆是如來一切無非涅盤一切皆是涅盤一切無非佛性一切皆是佛性是則一切無非如來等三一切世間無非虛空對於虛空虛空無對是故名無迦葉在前以法諭不齊難空非有乃云如來佛性涅盤是有虛空應當亦是有耶今來迦葉復有四大無對難空非無令空成有故迦葉難云不但無非虛空對於虛空一切世間亦乃無非四大對於四大四大無對旣得是有虛空無對何不名有迦葉意以四大無對是故有之小虛空無對是故有之大也𨿽作此難佛竟不答迦葉本以四大無對名有難於虛空無對亦應是有若四大無對言之但無外道所計非四大來對四大故名爲無而四大中地水火風各有相對但以四大無對得名爲有若虛空之中更無一佛相對得名爲無難旣不成故佛不答迦葉旣不曉實教虛空之諭故佛於此復捨實教虛空之諭從於權教涅盤之法廣明權教涅盤之法不同實教虛空之諭具有一十五句明其不同故曰廣明若權教涅盤不同實教虛空則權教如來佛性亦不同實教虛空故餘二亦異如是則權教因果皆不徧矣故知前來經文乃以正因結難乃云一切世間無非虛空對於虛空正諭實教因果皆徧一切世間之言非獨攝於瓦石故云何所不攝豈隔煩惱及二乘乎虛空之言不獨該於二乘煩惱而已故云何所不該安棄墻壁瓦礫等耶佛以正因結難之後復以實教虛空權教涅盤𨿽則俱非三世所攝權教如來有證有見具有一十五句所以是有實教虛空常住不變故無證無見無一十五句所以是無是故不然故總結云豈非正與緣了不同若據涅盤經但云涅盤有證有見不云如來有證有見今文例顯是故通云涅盤如來上文則曰若涅盤不同餘二亦異涅盤如來是所克之果旣其是權緣了佛性是能克之因亦卽是權能諭虛空以常住故旣其是實所諭正因以體徧故亦只是實豈非實教正因與權教緣了不同此乃結示經文斥於野客消文釋義之失。

次佛復宗顯空非有故恐世人以邪計空爲佛性諭更以一十復次而遮其非。

前文云佛先順問答次復宗明空先順問答已如前說次復宗明空今當辯之復本說實教眾生佛性非內非外之宗顯於虛空之諭以其虛空無待故故云非有非同權教有待對而說三有由佛性無待對故徧一切處諭如虛空無待對故徧一切處若其外道所計邪空已有局限非佛性諭故恐世人以外道所計邪空爲佛性諭故更以一十復次而遮其非遮其邪空顯於正教以情分別一切皆邪正教亦邪離情分別一切皆正邪空皆正若以理言之魔界如佛界如而邪正體一何邪正之有外道邪空之計卽性惡法門一十復次所遮其非全是佛性所徧之處誰言邪空非是佛性若佛性外更有邪空魔能說之卽同魔事今取明於圓常大覺之宗豈有邪正是非分別之相以情從理故有邪正之分以理簡情乃有邪正之辯邪正旣其不同是故邪空非佛性諭故用復次而遮其非大意各有三初牒外計次牒佛斥後斥世同邪然文有存略或略佛斥或廣經文亦不須一一對經考證蓋述者貴義易顯故也。

初云世人言虛空者名爲無色無對不可見佛言此卽心所三世所攝語似心所故佛破之世言身內何殊心所。

世人者非今所斥乃經中佛斥者也旣空爲非現見有對之色此語全似心所法矣故佛斥言此卽心所非性空無礙莫諭佛性今他宗計佛性惟局有情身內不徧無情何殊外道所計虛空似心所耶。

復次外道言虛空者卽是光明佛言亦是色法世言身內何殊色法。

邪計光明卽是於空佛斥光明乃是色法外人不知光明乃空所容之色法色無常豈無礙空今世人計佛性局在身內昧於佛性之體徧一切處不隔情與無情若在身內正同外計但以空中光色而爲空也。

有云住處世言身內豈非住處。

計空有處所如東西二室一滿一空佛斥若有住處卽亦是色法三世所攝非常住空世人執佛性局於身內不徧無情卽邪計空有於住處滿室無空空室有空。

有云次第世言身內必須隨身剎那時運。

疏云次第如簫管中及空門向內數人云窗內見於窗外之空先於第一窗欞中見次於第二第三中見故是次第世人計佛性在有情身內此之佛性必須隨於身內剎那之心念念生滅未念欲念正念念已四運次第時時遷運佛性隨身卽有次第正同外道所計虛空而有次第。

有云不離三法一空二實三者空實佛言若言空者有處無故若言實者空處無故若言空實二處無故世言身內猶闕外計空及二俱。

經云有言夫虛空者不離三法止空及二俱疏云一空在空處有中無空二空在有處無處無空三在有無處如濕爛物當爛未爛當爛卽義當於空未爛卽義當於實卽空實處明有空佛斥可見今世人計有情有性卽但得外計有處有空之義而尙缺於空及二俱也。

有云作法如去捨等世言身沒與眞相應卽同作法。

言造作法如去屋舍去樹林而作虛空世人言佛性在有情身內正屬別教破九界而顯佛界破九界故云身沒顯佛界故故云與眞相應若云破九界方顯佛性卽同外道所計去捨拔樹方見虛空也。

有云無礙處佛言有分有具余處無故世言身內余處則無。

有云虛空卽無礙處佛言此無礙處爲分有十方空耶爲具有十方空耶若言此處具有虛空其餘諸處無虛空世人云有情身內有佛性無情色上無佛性正同外道所計此處具有虛空餘處則無於虛空也。

有云與有並合佛言合有三種一如鳥投樹二如羊相粗三如二指已合世言身內如二指合。

有云虛空與有並合佛言合有三種一如鳥投樹有情之鳥無情之樹其業有異名異業合二如羊相粗則彼此是羊名共業合三如二雙指合在一處空體用已合如一雙指已合物體用已合亦如一雙指已合兩種已合共業爲一處名已合共合今文且云如二指已合此是文略世人言有情身內有佛性者正如外道所計空之體用與所計物之體用各自已合今共合爲一處如此則同彼身內與佛性共爲一處也。

有云如器中空世言身內何異器中。

外計空在器中如果在器今直言如器中空欲使文義易顯故也佛斥云如是虛空先無器時在何處住若有住處虛空則多如其多者云何言常言一言徧世言身內有性先無身時性在何處住若有住處佛性則多如其多者云何言常言一言徧。

有云所指之處佛言則有方面世言身中豈非方面。

外計卽所指之處便爲虛空佛斥所指處不出四方今云方面卽四方也空無方所世言身內有性局於方所同彼邪空佛性不爾徧一切處非內非外。

佛總結雲從因緣生皆是無常故此一十邪計虛空非佛性諭是無常故三世攝故虛空異彼徧一切處此違迦葉問復宗符空以諭正因。

佛於一十復次之後總結斥云有法若從因緣生者皆是無常旣從邪無因緣而起妄計云何能常故此邪空不可以諭正因佛性佛性是常邪空是無常三世攝故佛性是徧邪空質礙局方所故自非開宗所說空性無礙非內非外徧一切處者何以諭今正因佛性惟此正因佛性方可取諭無礙之空此所以違迦葉之問復說實教之宗方符體徧之空足諭正因之性故曰故此一十邪計虛空等邪。

世人何以棄佛正教明於邪空云何乃以智斷果上緣了佛性以難正因如來是智果涅盤是斷果故智斷果上有緣了性所以迦葉難云如來佛性涅盤是有世人多引涅盤爲難故廣引之以杜餘論子應不見涅盤之文空敩世人瓦石之妨緣了難正殊不相應此卽子不知佛性之進否也。

此破野客偏權之執顯佛性進否之旨云何乃以智斷果上緣了佛性以難正因此斥野客以權難實也何謂智果如來是智果何謂斷果涅盤是斷果何謂緣了佛性故智斷果上有緣了性故迦葉前難云如來佛性涅盤是有以由權教如來涅盤是所克之果緣了佛性是能克之因因果不亡故名爲有良由世人多引涅盤經中瓦石非性之權文爲難故荊溪廣引經中權實之文以杜絕後代執無情無性之餘論也吾子野客想應不見涅盤經中權實之文空效世人瓦石之妨正當以權教緣了難實教正因故云緣了難正殊不相應若知實教正因體徧名進權教緣了不徧名否則不以權難實也只由荊溪與野客所辯佛性之因故斥云此卽子不知佛性之進否也。

況復以空譬正緣了猶局如迦葉所引三皆有者此乃涅盤帶權門說故佛順迦葉三皆是有若頓教實說本有三種三理元徧達性成修修三亦徧欲示眾生本有正性且云正徧猶如虛空欲赴末代以順迦葉豈非迦葉知機設疑故佛覆實述權緣了此子不知教之權實。

此佛性之進否由教之有權實前已明佛性進否故今以教權實次之卽帶權說實也若一向權實則三因俱局俱徧今言一徧二不徧者正是帶權說實之義故先云佛性如虛空正譬實教正因體徧次云爲非佛性是墻壁瓦礫卽是權教緣了不徧局在有情權未卽實故名猶局豈特緣了佛性之因是權如來涅盤亦皆是權故繼之云如迦葉所引三皆是有者此乃涅盤經中帶權門說卽迦葉問三在權故佛順迦葉答三三皆是有有修有證局在有情此乃如來說三在權若頓教實說眾生心中本有正因佛種本有了因佛種本有緣因佛種此之三因能生果上之三徳故名爲種以無始來惟有煩惱業苦而已卽此全是理性三因故三佛種卽是三理此三理性元徧一切性三旣徧達性成修修三亦徧是知三因之體本來周徧由了因未曾發心緣因未曾加行故性緣了同名正因佛示眾生本有正因佛性且云正因猶如虛空於此實教正因之後又說權教緣了欲赴末代權機以順迦葉之權問豈非迦葉知機在權故設疑問疑其佛性諭於虛空佛性是有虛空應當亦是有耶旣不曉實教正因虛空之諭故以覆於實教正因虛空之諭述於權教緣了之性子以緣了難正卽是以權難實也此卽子不知教之權實也。

故涅盤中佛性之言不惟一種如迦葉品下文云言佛性者所謂十力無畏不共大悲三念三十二相八十種好子何不引此文令一切眾生亦無何獨瓦石若云此是果徳眾生有此果性者果性身土何不沾於瓦石等耶又若許因有果性者世何但云十方諸佛同一法身力無畏等而不云生佛亦同法身力無畏等使一塵一心無非三身三徳之性種也若言但有果地法身性者何故經云十力無畏乃至相好又復經中闡提等人四句辧性子言眾生有性爲何眾生有何等性瓦石爲復無四何耶又第六第九及三十二皆以雜血五味用對凡夫三乘及佛何故佛性在人差降不同。

又二十七云若修八正卽見佛性婆沙俱捨悉有八正乃至諸經咸有道品爲修何八正見何佛性故子不知佛性進否。

此乃通引涅盤一經之中佛性之義斥其不知佛性之進否故涅盤經中佛性之言不但有緣了不徧瓦礫一種而已言佛性處凡有多種如迦葉品之下文卽下第六第九第二十九第三十二卷

等文並有佛性之義且迦葉品下文云言佛性者所謂十力是佛性無畏是佛性十八不共法大悲三念三十二相八十種好亦是佛性𨿽是佛性並是果上所顯之徳有情眾生旣無三十二相等何不引此文言一切眾生亦無佛性何獨於瓦石非性之文執無情無性耶十力等並如法界次第此乃第一番反難野客有情無佛性也以由野客但執有情有佛性故若云三十二相等乃果上所顯之徳因中有情眾生有此果性者果上身土互融因性本具則因佛性徧身徧土何故執其佛性不沾於墻壁瓦石等耶此乃第二難正顯有情有佛性也及若許眾生之因有果人性者世人所弘華嚴經中何故但云十方諸佛同一法身力無畏等而不云眾生之因與諸佛之果亦同法身力無畏等果上三身依正互具眾生心因有此果性則使眾生依報中一塵無情之色正報中一念有情之心無非三徳三身之性種豈可云無情無佛性耶此是第三難其不曉佛說果徳之意佛說果上依正融通意在眾生因中本具所謂談法界者未窮斯妙致使惑果事而迷因理卽此類也又復若云眾生但有果上法身性而無報應二身性者何故經云十力無畏乃至三十二相八十種好十力無畏豈非報身三十二相豈非應身旣是三身皆言佛性佛是果人則一切眾生皆有果人之性卽是具足三身佛性法身報應未嘗離於法身豈可無報應二身之義耶此是第四難其三身佛性體本相卽又復大經三十二卷中闡提善人四句辯性或有佛性闡提人有善根人無此辯修惡性或有佛性善根人有闡提人無此辯修善性或有佛性二人俱有此辯性徳性卽性善性惡二人俱有或有佛性二人俱無此辯不退性未入似位故二人俱無也子但執云有情眾生方有佛性爲是何等眾生爲闡提眾生耶爲善根眾生耶此乃難其不知人有善惡言有性者爲是何等性修善性耶修惡性耶性徳性耶此乃難其不知性有善惡修性之義闡提起於修惡則諸法皆惡無一法在於修惡外則瓦石之法亦有修惡之性善根之人起於修善則諸法皆善無有一法在於修善外則瓦石諸法亦有此修善之性闡提善人俱有性徳性則諸法皆性無有一法在於性徳外則瓦石諸法亦有性徳性二人俱無不退性則瓦石亦無不退性如是則瓦石亦可以此四句而辯於性瓦石爲復無四句耶正彰其有此乃難其不知瓦石可辯四句圓詮諸法色心不二有情之心旣有四句無情之色亦有四句若然則有情無情皆有佛性也文中𨿽未明言三千之相而三千之旨在其中矣此第五番難其不知四句辯性之旨如雲果性身土沾於瓦石又云一塵一心無非三身三徳之種性復云四句辯性徧於瓦石莫非性徧故名爲進又第六卷

明藏教佛性第九卷

明別教佛性及三十二卷明通教佛性此止觀以三教判三處經文並以雜血五味用對凡夫聲聞緣覺及對於佛何故三教佛性在人差降不同三教旣其各異佛性亦應有殊此是權教佛性不徧無情名之爲否又二十七卷若修八正道卽見佛性修圓八正道此是能觀觀也卽見佛性所顯之理也此之佛性徧於諸法名之爲進若三藏婆沙論與俱捨論悉有八正見於佛性不徧諸法名之爲否乃至諸經若權若實咸有八正道見於佛性徧一切處名之爲進爲修權教八正見於佛性不徧諸法名之爲否耶爲修何八正見何佛性旣不能明此等權實教中所談佛性有進有否所以將權緣了難實正因故曰此子不知佛性之進否也已上通約涅盤經中所明佛性之義斥其不知佛性通否也如此。

客曰何故權教不說緣了二因徧耶余曰眾生無始計我我所從所計示未應說徧涅盤經中帶權說實故得以空譬正未譬緣了若教一向權則三因俱局如別初心聞正亦局藏性理性一切俱然所以博地聞無情無依迷示迷雲能造是附權立性云所造非又復一代已多顯頓如華嚴中依正不二普賢普眼三無差別大集染淨一切融通淨名不思議毛孔含納思益网明無非法界般若諸法混同無二法華本末實相皆如涅盤惟防像末謬執分正緣了別指方隅若執實迷權尙失於實執權迷實則權實俱迷驗子尙昧小乘由心故暗大教心外無境客曰涅盤豈惟兼帶說耶余曰約部通云一切兼帶部中品內或實或權如申迦葉難別爲末代一機而已則權實並明若一向權如恆河中七種眾生若一向實如三點二鳥三慈十徳等他皆準知不可具述如雲色常色言豈不收於一切依正何故制空令局限耶此世人不知教之權實。

此通引一代權實之文斥其不知教之權實因前文云以空譬正緣了猶局故今野客問云何故權教不說二因佛性徧無情耶余曰蓋由眾生無始以來計於假名之我及以五陰實法之我所由於此假名五陰而生計執迷於佛性故從其所計陰心點示緣了佛性未應說徧無情此乃涅盤經中帶權緣了說實正因故得以空譬實教正因未譬權教緣了卽帶權說實之文所以權教只說緣了實教只說正因也若教一向在權則說三因俱局豈但緣了而已如別教初心之人聞正亦局豈但三因局在有情至如名藏性名理性法界實際亦並約有情故曰一切俱然所以博地凡夫定於無情無佛性依迷示迷者就他所迷點示云能造心中具有佛性附權教立性云所造色而非佛性此是涅盤帶權之義正意在於圓頓之實此之圓頓不止涅盤一代之中已多顯圓體徧之旨中間𨿽有權小正意在頓故舉諸經云如華嚴經中依中現正正中現依普賢行願無邊際普眼廣大境界身以一剎種入一切一切入一亦復然心佛眾生三無差別等此豈非圓頓佛性之義耶大集經中十界染淨一切融通此豈非圓頓佛性之義淨名經中不思議品須彌內芥子芥子內須彌毛孔含納此豈非圓頓佛性之義思益經中珠网光明光光相攝一攝一切一切攝一諸法互融無非法界此豈非圓頓佛性之義般若經中一切諸法混同無二此豈非圓頓佛性之義法華經中諸法實相本末皆如此豈非圓頓佛性之義如上諸大乘經已被現在機緣圓頓佛性之義惟涅盤經中爲防如來滅後於像法末法之中有謬執權實之機須明示權實之方隅使其不昧故於三因之中分正因性別指於實分緣了性別指屬權故云分正緣了苟權實不明則權實互執若執實教之正因迷於權教之緣了不能了權卽實尙失於實何況於權而不失乎若執權教緣了迷於實教正因則權實俱亡矣野客於涅盤頓教之中尙迷權實之義驗子亦迷小乘諸法由心之義則六道依正諸法由心所造感果不虛尙昧此意何況圓實大教萬法惟心心外無境而能了達耶若有一法從心外生則不名惟心卽佛性則萬法無非佛性何間無情此野客不知四權教實故特以三藏極小而斥之貶之極也野客由前文云涅盤經中帶權說實故得以空譬正緣了猶局故今問云涅盤經中合應權則三因俱權實則三因俱實豈惟帶權緣了說實正因故曰涅盤豈惟兼帶說耶余曰蓋有由也若曰通論部談四教兼帶偏權而說圓實故雲約部通云一切兼帶若逐品各說部中品內或實或權權實非一有權實兼帶說者有一向權實者若兼帶說者如迦葉品中由答迦葉之難初則難實如雲眾生佛性云何名爲猶如虛空次則難權如雲如來佛性涅盤是有虛空應當亦是有耶此則別爲末代一機而說宜於實教但說正因宜於權教但說緣了此則權實兼帶而說也若一向權如恆河中七種眾生者約魚爲諭也魚等惟四開對有七以諭從人云七種耳謂常沒及暫出常沒如大魚以諭闡提及凡夫有小善根者出已則住如坻彌魚諭四念處並暖法人出已觀方觀方已行行已復住如﹝魚﹡昔﹞魚諭頂法及須陀洹斯陀含阿那含到彼岸如神龜水陸俱行諭阿羅漢並支佛經意以通教涅盤諭之若河而以別破之云此七人皆不能修身戒心慧故知是權也若一向實如哀嘆品中伊字三點以諭圓融三徳如鳥諭中明二鳥雙遊以諭圓融二用如梵行品明圓教眾生法無緣之三慈如徳王品中明圓教十種三諦之功徳已上諸品實義甚多故名爲等其他品內所明實義準此可知不可具述此乃通指實教三因之外又復別指陳如品中因滅是色獲得常色之言豈不收於一切依正之色此乃常住佛性之體是則佛性之體徧於有情無情猶如虛空徧一切處何故局定佛性於有情身內何故節制虛空令局限耶若以權緣了難實正因此世人不知教之權實此約一代以斥野客不知教之權實者若此蓋荊溪深得一代權實之旨故能斥於野客不知佛性之進否也。

如二乘人處處聞大尙至法華方信己性悔來至此財非己有此豈非子不知父性耶聞開權已方云口生化生有分故涅盤中猶恐未來一分有情不信己身有如來性及謂闡提未來永斷示令知有及以不斷豈部內諸文全無頓耶。

此以佛世現在之機況出未來之機明於涅盤帶權說實之意如二乘人在華嚴中以大擬之不信於大於方等中以大彈斥猶執小果般若轉教付財二乘自謂自是菩薩法門非己所有至法華聞三周開顯五佛會同方信己身有如來性故引經證悔來至此者乃信解品文此約小機於華嚴不受大化故曰悔來如雲窮子見父有大力勢卽懷恐怖悔來至此財非己有者如領付科中云領知眾物金銀珍寶等而無希取一餐之意方云口生化生者如譬諭品云今日乃知眞是佛子從佛口生從法化生得佛法分現在之機尙至法華方信有性何況佛滅度後未來一類障重根鈍眾生必能使之自信己身有佛性耶故涅盤猶恐未來一分有情不信己身有如來性非但不信自己身中有佛性及謂闡提眾生以極惡故於未來世永無佛性爲此機故故於有情心中點示佛性令其知有迦葉知機設疑正是知此未來不信有情有性故如來附於權教而說佛性局在有情乃曰非佛性者謂墻壁瓦礫則顯有情有佛性帶權之意在此涅盤部內旁則帶於權門正則在於圓頓況復一代之中已多顯頓所以部內眾生佛性猶如虛空之文及三點二鳥等文此等並是部內之頓故云豈部內之文全無頓耶如是則法華本迹顯於圓頓被未來機以此二經同醍醐故。

金剛錍釋文上卷

音釋錍

﹝音披梵書伊字﹞。

抉

﹝一穴切音淵入聲挑也﹞。

膜

﹝音莫﹞。

怳

﹝呼往切﹞。

寱

﹝音刈睡語也﹞。

獷

﹝音礦鉤猛切﹞。

粗

﹝音觸抵也據也突也﹞。

金錍一書昔讀之冥若夜遊莫知所向邇者達空上人偶得釋文一冊卽金錍之注解也因借讀之數四似知一二則向之冥若今皆朗然其喜躍可勝言哉但恨板存外省眾求頗艱炳遂拉其同志托諸木以廣之伏翼見聞之者知妄染卽佛性了世相皆常住則祖師一場寐語使大地眾生皆有以惺其瞌唾已乎玆因落成聊記來自云爾。

天啟元年孟夏月佛旦日董巖經閣僧圓炳謹識

金剛錍釋文卷中

荊溪尊者湛然撰

後學玄箸海眼會

天臺沙門時舉釋

後學新伊大眞校

今搜求現未建立圓融不獘性無但困理壅故於性中點示體徧傍遮偏指淸淨眞如尙失小眞佛性安在他不見之空論無情性之有無不曉一家立義大旨故達惟心了體具者焉有異同若不立惟心一切大教全爲無用若不許心具圓頓之理乃成徒施信惟心具復疑有無則疑己心之有無也故知一塵一心卽一切生佛之心性何獨自心之有無耶以共造故以共變故同化境故同化事故。

今家依法華涅盤二經建立圓融佛性周徧惟心體具之旨而復示於立宗實意使歸乎一實以法華正爲現世機緣開權顯實明常住之義涅盤爲未來機緣談常住佛性二經相對而分故摩訶止觀依此二經建立圓融之行故義例雲散引諸文該乎一代文體正意惟歸二經今荊溪亦效止觀建立圓融佛性之旨不同野客無情無佛性之獘故云不獘性無困者病也但病而不解佛性之理於此實理壅而不通正見惟局佛性於有情不徧無情故今於眾生煩惱妄染心體示其本有正因佛性非內外徧虛空能解是義任運不隔於無情則成無情有於佛性矣故云故於性中點示體徧正是眾生正因體徧也旁遮偏指淸淨眞如者旁者對正爲言今之所以點示體徧者正爲顯圓妄染卽佛性義在此而不在彼也蓋他宗偏指眾生有淸淨性但局有情不徧無情由失於惟心體具之旨故今建立圓融遮防其謬執也偏指之言含於二義一者惑果事而迷因理謂眾生因中但有其性而無其事不知果地依正融通蓋由眾生理本具足也二者佛性融通豈間無情而云有情有性無情無性耶不但其解如此及其立行亦直觀淸淨眞如爲境若其然者小乘偏眞亦滅苦集而復證眞苟直觀眞如豈但昧於大教心境尙乃失於小眞佛性安在哉此以圓教對偏中三藏小乘而說他不見之者正指其不見佛性圓具融卽心佛眾生三無差別之旨空論夫果事方融無情則有因理旣隔無情則無若知果體徧由生性徧及一家立乎大旨在於惟心體具者則不致於空論矣故達惟心了體具者止之有無也點出不分情無情之圓旨惟心體具卽徧具二義若了萬法惟心心外無境則知此心徧一切法不間情無情異此之惟心旣徧一切卽體量也若知此體具一切法豈分情無情異此具字卽體徳也故下文云示徧是﹝量示具是示體﹞徳若達此二則法法皆惟法法皆具有何彼此同異之分耶若信惟心體具復疑有無是於自心疑有無耳則心佛眾生三無差別之旨全然不曉故結云故知止同化事故若知心佛眾生三無差別則無情至微之一塵眾生介爾之一心卽一切生佛之依正汝旣疑己心之有無豈非疑一切生佛之有無耶何獨疑於自心哉抑又何但因理不融不徧矣以由造則三法共造以體元妙故此是理造變則三法全體共變此是事變所化之境約機而言能化之事約應而言以由十界本同故皆云同所謂能應𨿽多不出十界物機無量不出三千如是則機應事理同一佛性佛性周徧圓具攝情無情義無不明豈復疑於有無耶。

故世不知教之權實以子不思佛性之名從何教立無情之稱局在何文已如前說余患世迷恆思點示是故﹝穴／﹝爿﹡臬﹞言無情有性何謂點示一者示迷元從性變二者示性令其攺迷是故且云無情有性若分大小則隨緣不變之說出自大教木石無心之語生於小宗子欲執小道而抗大逵者其猶螳螂乎何殊井蛙乎。

前來旣以圓實大教惟心體具示其佛性周徧已畢今須欲明點示之意故重結責由世人不知教有權實故執權教緣了不徧無情以子不思正因體徧佛性之名從何教立無情之稱局在何文前文若云無情卽不應云有性屬前三教若云有性卽不合云無情局在圓教又云眾生佛性猶如虛空又云爲非佛性說爲佛性非佛性者謂墻壁瓦礫已如前說如上說者余患世人迷此佛性之旨所以常思點示不覺寱云無情有性點示有二一者示迷元從性變卽從眞起妄之義二者示性令其攺迷卽返妄歸眞之義故且云無情有性然法法平等本來淸淨何分有無但迷者不覺流而忘返故玆點示耳若以教分大小此約偏圓分大小已如前說不變是理隨緣是事事卽是理理卽是事如此則隨緣時誰情無情若然則不當別立無情之名若在小宗則容有木石無心之語隨緣該別非今所論亦屬小宗也子欲執小道而抗大逵等者他宗執墻壁非佛性之小道抗大教佛性之大逵其猶螳螂拒轍井蛙輕海語出莊子更不繁引。

故子應知萬法是眞如由不變故眞如是萬法由隨緣故子信無情無佛性者豈非萬法無眞如耶故萬法之稱寧隔於纖塵眞如之體何專於彼我是則無有無波之水未有不濕之波在濕詎間於混澄爲波自分於淸濁𨿽有淸有濁而一性無殊縱造正造依依理終無異轍若許隨緣不變復云無情有無豈非自語相違耶故知果地依正融通並依眾生理本故也此乃事理相對以說若惟從理只可雲水本無波必不得云波中無水如迷東爲西只可云東處無西終不得云西處無東若惟從迷說則波無水名西失東稱情性合譬思之可知無情有無例之可見。

此文乃用彼所立而斥於彼也良由起信論於一心門中開眞如生滅二門藏師於藏疏中卻以眞如門明不變隨緣二義彼𨿽立隨緣之義但以一理隨緣而性具隨緣非彼所知四明所以立別理隨緣而格量之也故今以彼所立斥之萬乃諸法之總稱子乃指萬法是眞如由於不變豈非眞如隨緣爲萬法時當體不變故萬法是眞如也眞如從理立稱旣指眞如是萬法由於隨緣豈非萬法不變處是眞如全體隨緣故眞如是萬法也子旣知此矣復不信無情有佛性者豈非萬法無眞如耶萬法之稱等者以一家圓教眞如隨緣之義破之旣全眞如爲萬法萬法豈隔纖塵又眞如之體本來平等何局我之有情隔彼之無情旣不專於彼我豈有情有無情無耶次以波水諭之波諭萬法水濕諭眞如濕無混澄諭性不變波分淸濁以諭依正波𨿽有淸濁之殊而濕性無殊𨿽有依正之別而佛性無異轍依理之依字者依乃據也若許下以其所立而結責之謂藏疏旣明眞如隨緣是則隨緣爲萬法處當體不變萬法旣該依正依正無非佛性復云無情有無者豈非自語相違耶故知果地依正融通者果事也並依眾生理本者因理也果事之所以融通自在者其由在於眾生性體元徧故也若不由眾生理本卻成本無今有是無常法也他不達佛現互融之由由在於此故惑果事而迷因理執無情無佛性之疑要知凡聖因果依正自他體同性徧無非眾生因心本具者也心佛眾生三無差別斯言有在此乃等者總結上文隨緣不變波水互論不出一往約事理相對論之云也若惟從理下全約諭顯不順迷情直約理說只可云理本無事何者法法卽性何適而非理也世間相常住斯之謂歟必不當云事中無理東西亦然本是東也迷之謂西今直從東說只可云東處無西迷而爲西西元是東終不當云西處無東也若惟迷說則情迷於理惟迷而已所謂波無水名西失東稱者但見情無情有差別則不復見於佛性矣情性合辯四句如前若從理說水諭理波諭事但可云佛性無迷情之事必不得云迷情無佛性之理東西亦然從迷而論但見有迷情之事不復見佛性之理如波無水名西失東稱此約情性合譬於從理從迷之說無情有無例之者若從理論誰情無情從迷而說情無情隔無情無佛性矣。

於是野客恭退﹝吳﹣口﹢日﹞﹣大﹢﹝一／八﹞跪而諮曰波水之譬其理實然僕曾聞人引大智度論云眞如在無情中但名法性在有情內方名佛性仁何故立佛性之名余曰親曾委讀細撿論文都無此說或恐謬引章疏之言世共傳之泛爲通之此乃迷名而不知義法名不覺佛名爲覺眾生𨿽本有不覺之理而未曾有覺不覺智故且分之令覺不覺豈覺不覺不覺猶不覺耶反謂所覺離能覺耶客曰若爾至佛方會凡離何乖余曰子爲覺佛爲覺凡耶理本無殊凡謂之離故示眾生令覺不覺故覺不覺自會一如故知覺無不覺不名佛性不覺無覺法性不成覺無不覺佛性寧立是則無佛性之法性容在小宗卽法性之佛性方曰大教。

已上約波水之諭合於眞如隨緣野客聞此不復如前粗獷而不退伏於是退跪而諮曰其理實然不敢疑而不信矣𨿽然其所宗眞如分爲兩派不能無礙此正據賢首淸涼妄引大論在有情名佛性在無情名法性仁何於無情名佛性耶泛爲通之此乃迷佛性法性之名而不知佛性法性之義故今泛通大經佛名爲覺法名不覺之旨而復會乎佛性法性眞如等名並是圓詮名異體一也可謂其迷名不知義歟法名不覺卽本覺之理佛名爲覺卽始覺之智智爲能覺理爲所覺而此本覺誰人不具何法不然但由迷情流轉無眞不俗失於圓聞一向不覺條然相乖由佛說故此性可修佛若不說眾生不知故一往分之令其以能覺之智覺所覺之理旣能覺所覺能所相卽修性一如豈已覺其不覺猶守迷而不覺也抑謂所覺與能覺離耶苟爲不離不覺卽覺覺卽不覺佛性法性不可隔異也客曰下野客意謂若爾則佛翻爲覺能覺不覺至佛方會今眾生在凡不覺離覺復何所乖余曰下以理折之子號弘通大乘今起是見者爲學佛耶爲學凡耶若學於凡則謂之離若學於佛則佛之知見開眾生之本有初心則能用佛眼智稱本覺理照一切法同一覺體生佛無差依正融泯如此則理本無殊凡謂之離爾故示眾生下復疎前來令覺不覺句只由眾生妄謂覺離不覺故令其以能覺之智覺其所覺之理旣全所覺爲能覺故覺不覺自會一如矣若非全不覺爲覺全本爲始全性成修則何足以名佛性者哉故曰故知覺無不覺不名佛性此句結上覺無不覺卽佛性義不覺無覺下四句明佛性法性二義互卽方是大教所詮之佛性法性也克體言之名義偏彊法是所覺佛是能覺然則全修在性全始爲本境外無智方名法性故曰不覺無覺法性不成全性成修全本爲始智外無境方名佛性故曰覺無不覺佛性寧立也結云是則無佛性之法性容在小宗卽三藏四含容有是義眞諦法性滅苦集而後會眞也今立無情有於佛性者蓋本大教所詮全不覺爲覺卽法性爲佛性也故曰卽法性之佛性方曰大教如是則法性佛性名異體一苟能了此覺不覺義則其謬托大論以行其兩派之說不攻而自壞矣。

故今問子諸經論中法界實際實相眞性等爲同法性在無情中爲同眞如分爲兩派若同眞如諸教不見無情法界及實際等若在無情但名法性非佛性者何故華嚴須彌山頂偈贊品云了知一切法自性無所有若能如是解則見盧捨那豈非諸法本有捨那之性耶又云法性本空寂無取亦無見性空卽是佛不可得思量又精進慧云法性本淸淨如空無有相此亦無所修能見大牟尼豈於無性又云無修能見牟尼又眞實慧云一切法無相是則眞佛體旣眞佛體在一切法請子思之當免迷教及迷佛性之進否也。

佛性法性名異體同無可疑者然經中圓詮之名所出非一法界實際等名今欲引而徵之使歸乎一揆汝執法性在無情中且法界等名還與法性同耶異耶若曰法界等與眞如同分爲兩派偏情無情而諸教中不見有無情法界實際等縱汝所執無情但有法性無有覺悟不得云佛性者汝之所弘乃自華嚴華嚴何嘗言法性局在無情故引舊經四偈云初偈一切之言徧收依正色心以本性空故故無所有能如是解卽見捨那豈非諸法本有捨那之性何故執無情但有法性名爲不覺不名佛性耶第二偈云法性本空寂卽畢竟空離四性故不可以四句取卽是性空離四句外不可以四句見卽是相空如此法性本自二空故卽是佛如此則豈非諸法本有覺佛之性名法性耶此與前偈結皆報身性故不再結三精進慧云法性本淸淨謂法性之體本來淸淨猶如虛空離一切相旣本無相更何所修見牟尼卽應身也汝執法性名爲不覺專在無情與佛性異者何故今於法性本淨無相無修能見牟尼耶四眞實慧云無相卽法身離染礙之相故云無相眞佛體卽法身也法身徧處二身常在三一融卽未始暫離若見法身豈容乖二前之二身亦復如是文從別說耳旣了眞佛之體在一切法不當分情無情佛性法性之異也請子思之仍以迷教進否而責之由野客迷無情專名法性不當立佛性之名故今從實以法性卽佛性而申之卽前來大經說實教佛性之進也若不許於無情上立佛性之名者此乃前來帶權而說佛性之否也意質野客必信無情有佛性矣。

故眞如隨緣卽佛性隨緣佛之一字卽法佛也故法佛與眞如體一名異故佛性論第一云佛性者卽人法二空所顯眞如當知眞如卽佛性異名華嚴又云眾生非眾生二俱無眞實如是諸法性實義俱非有言眾生非眾生豈非情與無情二俱隨緣並皆不變故俱非有所以法界實際一切皆然故知法性之名不專無情中之眞如也以由世人共迷法相名異體一故也。

旣示法性卽是佛性則了佛性不專有情也不但法性卽是佛性而隨緣之眞如亦卽佛性異名爲破彼計眞如隨緣徧情非情有佛性法性之異今通會之故云眞如隨緣卽佛性隨緣佛之一字卽法佛也法卽法身以法身是理會眞如名便符上立宗正因體徧之義故也他宗但知法身徧不知眞如隨緣卽是法身體徧法身體徧卽佛性體徧故記主以法佛之性會眞如名令成一轍也佛性論文凡四卷天親所造言佛性卽人法二空所顯眞如故今引會名異體同人法二空卽能顯之觀智也眞如佛性所顯之理體也故結會云當知眞如卽佛性異名也次引華嚴法性隨緣會眞如而顯體同眾生非眾生卽情與無情二俱隨緣𨿽俱隨緣當處不變若了不變則隨緣之相自泯故曰並皆不變故俱非有所以下通例前來所列法界等名並與眞如名異體同悉有隨緣不變等義皆不隔情與無情是知法性之名不專於無情中之眞如此世人迷於法相體一名異故割眞如爲兩派使佛性法性之碩乖矣。

然𨿽體同不無小別凡有性名者多在凡在理如雲佛性理性眞性藏性實性等無性名者多通凡聖因果事理如雲法界及實相等如三昧陀羅尼波羅蜜等則惟在於果所以因名佛性等者眾生實未成佛得理證眞開藏以煩惱生死是佛等性示令修習名佛等性而諸教之中諸名互立。

上示諸經論中凡明所詮法界等名並是名異體同然於同中不無少別以由諸名有性名無性名如佛性五名多在凡在理多之爲言乃從偏彊而說多必對少亦有通義若法界等無性名者多通於凡聖因果事理蓋陀羅尼卽果人所得總持祕要之法波羅蜜卽果人所至究竟涅盤彼岸也如三昧等名惟局在果後別示因名佛性等由眾生實未成佛得理證眞開藏以其煩惱生死是修惡故從無始來全性而起故今指此修惡性是性惡示令稱性修習故名佛性理性等諸教諸名互立者如前有性無性果徳之名在諸教中諸名互立亦不一向也。

涅盤經中多雲佛性者佛是果人言一切眾生皆有果人之性故偏言之世人迷故而不從果云眾生有故失體徧又云徧者以由煩惱心性體徧云佛性徧故知不識佛性徧者良由不知煩惱性徧故惟心之言豈惟眞心子尙不知煩惱心徧安能了知生死色徧色何以徧色卽心故。

然大總相法門之體本無髙下而涅盤經中偏於性字之上加一佛字者由眾生背覺合塵是以特唱此名寄果立因言一切眾生皆有果人之性無二無別欲其攺迷向悟從因至果同佛受用故偏言之此果上依正融通並由眾生理本具足世人迷此而不從果上依正融通之義但云有情眾生有佛性無情無佛性若知果上依正融通因心本具豈分情無情之別而失體徧之旨耶又云徧者下約經徧義以斥其疑所以徧者良由眾生煩惱心性體徧云佛性徧故上云眾生佛性猶如虛空由無始以來全性起修名爲煩惱之儔卽生時此種純變爲修者也是故今來指修卽性一切眾生有此性故此是如來種性元徧名佛性徧也故知不識佛性徧者良由偏指淸淨眞如不知煩惱性徧卽佛性徧也所謂惟心者正惟煩惱心也非但不識佛性體徧亦失惟心之義故使用觀亦直觀眞心子尙不知煩惱心徧安知生死色徧由色卽心故依正一如同居一念所以眾生正因體徧也四明得之則曰若信諸色卽心則成無情有於佛性義也生死色者卽分段變易之色故云生死若約十界則屬九界之色由無明未盡故曰生死故吾祖云寂五住滅二死也。

何者依報共造正報別造豈信共徧不信別徧耶能造所造旣是惟心心體不可局方所故所以十方佛土皆有眾生理性心種以性諭空具如涅盤一十復次故知不曉大小教門名體同異此是學釋教者之大患也故身子云我等同入法性及亦得解脫等。

至此徵起以釋上文色徧融於卽心之義色何以徧良由依之與正並是隨緣變造之事如山河國土依報也五陰色質正報也同業所感砂礫荊棘共造也異業所感巨細殊形別造也造𨿽共別旣同出一源二則俱二一則俱一此二相卽心徧故色亦徧豈信共徧不信別徧者非斥野客之辭意謂有情別造之正報無情共造之依報並是全體隨緣變造而有於隨緣中造分能所心色異耳今明色徧正論平等法體色心不二顯妙境徧若信隨緣之色體性元徧豈有不信隨緣之心體者耶此述者之意此依之與正𨿽隨緣邊造分能所旣皆惟心心體徧故橫亙豎窮詎可以方所局之分有無耶世人局遮那於陰質內則有於方所矣所以十方佛土皆有眾生理性心種者此也所謂理性心種者本有三道指修卽性卽三佛性由未曾發心加行名理性也種者能生爲義煩惱之儔是如來種卽本有三種三理元徧是今心體能生一切依正故經云眾生佛性非內非外猶如虛空無有掛礙以性諭空具如涅盤一十復次者歸元佛性斥邪顯正亦所以寄斥世人及野客者也故知下以名體同異而結責之大小教門名同體異名異體同如法性解脫等大小名同其體永異如大教佛性眞如等其名𨿽異其體乃同學釋教者苟不達此是大患也故引法華等證我等同入法性乃眞諦法性其名𨿽同其義則異解脫亦然。

子初不達余之義旨故聞之驚駭爲子申己理合釋然故知世人局我遮那惟陰質內而直云諸法是無情者則有二種不如外道外道尙云我大色小我徧虛空又外道猶計眾塵所成亦不直云無情而已又有二種不如小乘小乘尙云猶業力造造徧三界又小乘猶知諸法無常亦不直云無情而已又有二種不如共乘共乘尙知造心幻化幻徧三界又知諸法體性卽眞若次第乘故非所擬子聞是已亦合薄知教法權實佛性進否。

子初聞無情有性惑耳驚心者以不達余所立之義旨故也今旣爲子始自大經進否權實終於名體同異委曲而詳申之已合渙然冰釋世人局遮那佛性於有情陰質內直云諸法是無情者不但迷於大教體徧之旨如邪外偏小亦皆不及矣如外道二種一計神我之我我大色小者及我徧虛空一切無非我者又有計我身微塵所成者𨿽所計不同皆於無情等色有我徧之義不直云無情而已又如小乘二種一者詮業力構造三界業由於心義當心造卽實有俗也又知法性無常卽眞諦也此以小乘二諦言之亦不直云無情也如共乘卽通教二種一者詮能造心如幻如化幻徧三界何所不該卽幻有俗也又知諸法體性當體卽空眞諦也此以共乘二諦而言豈直云無情耶若次第乘之別教詮一眞徧造諸法心生理徧故非所擬又聞是已者擬上多番往復開導亦合薄知教法權實佛性進否之義此再擊之欲其開解耳。

客曰仁善分別實壞重疑信一切法皆正因性而云正中三因種徧修徧果徧又云一塵一心卽一切生佛之心性情猶未決余曰良由自昔不善徧攬因果自他依正觀於己心心佛眾生亦由不閒諸教大旨不曉佛說果徳之意不達佛現互融之由余欲開導子之情懷更以四十六問而問於子子若能曉余之一問則眾滯自消法界融通釋然大觀洞見法界生佛依正一念具足一塵不虧。

自野客以大經無情非性執難以來述者爲判涅盤權實之文佛性進否之義兼示惟心惟色之旨示煩惱性徧修徧等義節節復疎至此方解瓦石無性是權虛空體徧是實故曰仁善分別實壞重疑偏權疑碎理實然也𨿽解此意解而未解如上文有種徧修徧果徧一塵一心卽一切生佛之心性等若不具以一家不思議境圓具之旨而廣示之終未能盡圓解之妙故又以情猶未決爲辭而生起下文也只一具字彌顯今宗抗折百家超過諸說述者於觀心中明凡聖一如色香泯淨乃至不逾下凡之一念者由具故也無情徧者此也昔計佛性惟局有情今蒙開示知正因性徧情與無情故云信一切法皆正因性猶疑緣了性徧修徧果徧此指前文若頓教實說本有三種三理元徧達性成修修三亦徧𨿽不云果旣曰修徧則必訂果果在其中矣所以前云十方佛土皆有眾生理性心種也言三因種者卽性三也修徧者則修二亦各具三也果徧者卽一佛成道法界無非此佛之依正也故云三千果成咸稱常樂前云正因徧𨿽已粗曉但云三因俱徧等疑猶未決余曰下謂以由不達教觀圓具之旨故今以觀言之由自昔不善徧攬因果自他依正觀於己心心佛眾生三無差別之旨是故昧於種徧等義此由不善觀心具之失也文云因果自他依正三雙通而言之卽一念三千之旨別而言之不善徧攬因果觀於己心所以不解種徧修徧果徧不善徧攬自他依正所以不解一塵一心卽一切生佛之心性也以教言之一代顯頓諸教大旨示眾生本有性種合依解立行全性成修旣不閒此所以不解種徧修徧說佛果徳意在因心本具旣不曉此所以不解果徧佛現融通全由理本故云佛說果上依正融通並由眾生理本旣不達此所以不解一塵一心卽生佛心性𨿽有此四不出教觀二義教則爲下四十問張本觀則爲下觀心六問張本是以更設四十六問而徵之於一一問無不顯三千圓具之旨以見無情有佛性義於諸問中若解一問無滯不銷則了諸法皆是法界法界圓融故不見有一法之隔法界虛通故不見有一法之礙豈非大覺是以洞見法界生佛依正一色一心無非法界所以前云一念具足一塵不虧一念具足卽惟心三千也一塵不虧卽惟色三千也色法不二依正體一文𨿽不明言三千三千之旨在其中矣此四十六問不無生起次第佛性是所立之宗故先徵之無情是所破之執故居其次已上情性旣皆惟心故次示心法心法屬自生佛屬他故次心問生心生在因佛法在果故次生問佛佛是正報佛旣屬悟依正兼明故次問土成道之別心佛眾生不出變造十界諸法並屬所隨之緣而能隨者全是眞如故次之眞如之問上之七義皆屬法說利根𨿽解鈍根未明故更以譬問前四十問乃約教開解爲問對前不了教旨之失後之六問約依解立行爲問對前不觀心具之失若約總別言之前四十五問是別後之一問是總如下文云豈非曉最後問三無差別文。

問佛性之名從因從果從因非佛果不名性問佛性之名常無常耶無常非性常不應變問佛性之名共耶別耶別不名性共不可分問佛性之名大小教耶小無性名大無無情問佛性之名有權實耶對體辯異其相何耶。

初問因果當知佛惟在果性多在因因具果性故名佛性果上依正融通並由眾生因中本具因果不二佛性寧偏何執情與無情有性無性故大經云是果非因名爲涅盤是因非果名爲佛性一切眾生卽大涅盤是約因從果佛性名因是約果從因二問常無常佛性不變應是他宗執在無情偏名法性者卻見佛性是無常耶三問共別佛性平等一切眾生同共有之徧一切處非內非外大小內外其理一如何得分情無情有性無性耶四問大小小教乃存無情之說無佛性之名大教惟有佛性之談無無情之說今佛性旣屬大教所詮豈復存無情無佛性之稱耶五問權實者此問因涅盤經中云瓦石非性故以權實爲徵涅盤瓦石非性之文則有帶權說實故有緣了難正之文實則正因體徧權則緣了不徧若一向實如三點二鳥等若一向權如恆河中七種眾生等如是則權實各有所歸。

問無情之名大小教耶大教大部有權實耶問無情無者無情爲色爲非色耶爲二俱耶問無情色等佛見爾耶爲生見耶爲共見耶問無情敗壞故無性者陰亦敗壞性亦然耶問無情是色法界處色爲亦無耶爲復有耶。

問大小教部者前約佛性問大小今約無情分大小乃就經部中用權實分大小耳無情之名局在小宗亦徧大部由大部中有於權實權有無情之名實教不分情無情異二問非色卽心此以今家色心一體而詰之子執無情無性若云無情是色無佛性若云無情卽心與俱徧色心色心相卽豈非佛性耶三問無情色等卽等於色非色異爲佛見耶佛眼佛智眞空冥寂不應有二爲生見耶生旣迷妄所見故二子爲順迷爲順悟耶若生佛共見者佛見旣其不二生見豈定異耶四問若以生滅色法有敗壞故無佛性者有情陰質亦有敗壞身內亦應爾耶五問以無情是色者約根塵相對十八界中色聲等𨿽屬外五塵於法界法塵中少分轉入意地緣慮之色爲當有耶無耶若有佛性內色旣有艸木之色何無耶若云此色無者且此無色一分屬心心若無者卻見有情亦無耶。

問惟心之言子曾聞耶惟只是心異不名惟問惟心之言凡聖心耶若聖若凡二俱有過問惟心名心造無心耶惟造心耶二俱有過問惟心惟心亦惟色耶若不惟色色非心耶問惟名心造無心耶惟造心耶二俱有過問惟心所造惟依與正依正能所同耶異耶。

初問一切惟心文出華嚴豈不聞乎旣曰惟心則心外無法只一心而已謂情無情苟曰有異惟義不成二問惟心只是法界依正一體聖凡一致若執凡心聖在凡外若執聖心凡與聖隔故曰若聖若凡二俱有過只緣他執眾生惟有淸淨眞如正是棄凡惟聖卽惟聖心之過若如今家了一念三千之旨則無是過也三問造有能所心爲能造色爲所造惟者無外之稱旣曰惟心卽能造所造全色是心心外無色色心不二今惟心之言惟造於色﹝無心是色﹞爲只造心﹝造心是心﹞若執一邊則色心隔異非惟心也四問旣名惟心爲復只是惟心爲亦惟色色非心者大教惟心心色不二色卽是心心卽是色一體不二何得心外有色耶五問惟心所造不出依正正是能依依是所依若云同者豈可佛性一無一有若云異者能造旣惟一心所造豈應有異。

問眾生量異性隨異耶不爾非內爾不名性問眾生惑心性徧不徧神我句四爲同異耶問眾生有性惟應身性亦法性耶亦報性耶問眾生本迷迷佛悟耶佛旣悟已悟生迷耶問眾生一身幾佛性耶一佛身中幾生性耶。

初問眾生量異謂眾生形量巨細長短異狀若佛性隨異異不名性若佛性不隨量異者卻不局眾生身內故曰不爾非內爾不名性者若謂佛性隨眾生量者佛性是一豈有變遷量異不同二問眾生惑心等者謂無明惑心之性爲徧不徧惑性若徧佛性安得不徧無情若云不徧與外道四句爲同爲異若謂是同外道自云我大色小我徧虛空今云不徧那得與同若云異者尙不及外況圓頓教耶三問眾生有性佛性有三今問他云眾生有性必竟有何性耶若云法身性者法身體徧法身徧在一切處何隔無情若云有報應性三身相卽無暫離時如妙樂云法身徧處二身常在故云性具三不可徧一義解云此難眾生有情性邊故自應身徧乎法報也四問眾生本迷者生佛迷悟眾生無始背覺合塵濁成本有迷成不覺諸佛究竟背塵合覺返本還源迷名永失是則生惟迷佛之悟佛乃悟生之迷迷悟𨿽殊事理體一佛旣依正融通生豈情無情異五問眾生佛身者三千妙性圓融徧入生佛互具悟之成佛迷之成生一一生佛卽具一切生佛之性豈可計於一生幾佛一佛幾生耶。

問佛國土身爲始本耶始本同耶爲復異耶問佛土佛身爲一異耶一無能所異則同凡問佛土界分生亦居耶爲各所居佛無土耶問佛土所攝爲遠近耶何土與生一異共別問佛佛土體爲同異耶娑婆之處爲共別耶。

初問國土者乃他宗所弘華嚴之經現十身捨那之一也由其執國土無情無性故難云此國土身爲在果上始有爲因中本有若果上始有者乃本無今有是無常法若云眾生身中本具國土身卽見有情有國土之色何云國土無性乎始本同者因果不二因果旣其不二果旣依正融通因亦不當分情無情之別若言異者非圓頓所詮二問佛依正者如來所依之土能依之身爲一爲異一則無能依所正之別異則同於凡夫身土差別子爲學佛爲學凡耶三問佛土界分等者其意有三佛土界分生亦居耶者此問爲是佛土許生同居耶爲各所居者此問生佛還各有土而自居耶佛無土者此問生所居土爲佛與居佛身無土耶問𨿽有三正顯生佛共居佛旣依正相卽生豈不然以佛驗生無情性顯四問佛旣三身土必攝四言遠近者若分別爲言方便在同居外乃至寂光在實報外故名爲遠若卽事而眞卽此娑婆或見方便或見實報豈離伽耶別求常寂非寂光外別有娑婆故知橫豎只在一處故名爲近一旣攝四何土與生一異共別一異約土共別約人土旣非一非異人誰共居別居以佛互融顯生不二也豈可若共若別理固不可若一若異佛性寧分五問佛佛土體者前以生佛對論同異今以佛自問所謂若兼體同一切皆四則同實未嘗同又知橫豎只在一處則異實未嘗異如是則法界終日常同終日常異何同何異究竟而言求其身土了不可得何情無情之有耶此通約四土論同異也第二別約釋迦同居與諸土論同異爲別是釋迦之土爲復卽同諸佛之土然土體旣一一必成同同則無異何得分情無情耶。

問佛成道時土亦成耶成廣狹耶不成有過問佛成見性與生見處爲同異耶離二不可問佛成土成與彼彼成彼彼不成爲一異耶問佛成三身與彼彼果及彼彼生爲一異耶問佛成身土成何眼智見自他境初後如何。

初問佛成土成凡佛成道三惑究盡四徳圓明法界之體究竟極證得法界之大用依隨正轉山河國土靡不成矣所謂一成一切成法界無非此佛之依正尙可成否廣狹之問耶若計不成過莫大矣二問佛成見性者佛成道時佛眼所見皆毗盧體眾生肉眼所見自成差別今是佛成道所見有何情無情異然依正色心之境𨿽同而能見自有迷悟之異同異二義不可離也三問佛成土成卽依正也彼彼十方諸佛果成卽理事一也彼彼不成卽是眾生有異圓宗所詮三無差別豈應異耶四問生佛三身者前第三問通就身土今別就三身爲問佛成三身徧其依正與彼十方果成三身事理一也與彼彼眾生理一事異也旣理是一豈分情無情異五問身土旣成畢竟成何眼智身旣遮那土旣寂光非四眼二智森羅卽佛眼種智眞空冥寂豈復境有自他初後之殊旣自他初後不二豈分情無情耶。

問眞如所造互相攝耶不相攝耶二俱如何問眞如之體通於修性修性身土等不等耶問眞如隨緣變爲無情爲永無耶何當有耶問眞如隨緣隨已與眞爲同異耶爲永隨耶問眞如本有爲本無耶與惑共住同異如何。

初問眞如所造相攝不相攝者眞如隨緣造於萬法若互相攝則依正不二若不相攝能隨旣一所隨豈異二俱如何者豈攝不攝義兩立耶二問眞如通修性者此問正同妙樂修徳四徳爲能依性徳四徳爲所依能所並有能依之身依於所依之土二義齊等方是毗盧遮那身土之相今所問意旣是毗盧遮那身土之相何云無情依報無性矣三問情無情並是眞如全體不變而變變爲有情而有性變爲無情則無性者爲永無耳旣從性變那得永無若也永無那得將來佛果當成依正融攝果旣融攝因驗不無四問眞如隨緣同異者蓋問能隨之眞如爲所隨之眞如爲同爲異故云隨己與眞爲同異耶爲復永隨不與眞如同耶謂異則非圓頓大教所詮謂同則不當分情無情之別五問以眞如有無爲問當知眞如佛性本自有之非適今也故曰本有若謂本無則因不稱果若也共住爲同爲異眞妄同源惑性體卽惟同非異誰情無情未發心前無眞不俗惟異非同固非所論耳。

問波水同異前後得失眞妄同異法譬如何問病眼見華華處空處同異存沒法譬如何問鏡像明體本始同異前後存沒法譬如何問帝网之譬惟譬果耶亦譬因耶果無因耶問如意珠身身有土耶惟在果耶通因如何。

初問波水之諭在濕詎間於混澄水同也爲波自分於淸濁波異也前後得失者若論波濕同時未始前後一往言之全水爲波爲前全波爲水爲後水本無波得也波無水名失也合法言之從眞起妄名前返妄歸眞名後若從悟理名得若從迷事名失問意在於眞本無妄豈隔無情二問空本無華由眼病故華存空泯眼病若除空存華沒於空同處見華成異由眼病故卽華異處見空元同由眼病除故是則空同空異若並存沒合法言之病諭妄情空諭佛性華諭依正眞如境上依正元融由無明妄情於融成隔但見差別不見無差如華存空沒妄情若除隔卽融泯故所見處差卽無差如空存華沒惟一佛性而已何間無情三問鏡像明體者謂鏡像之體鏡明之體本始同異者鏡明性十界本也像生修十界始也明體則同像分妍醜前後存沒者本前始後明存則像沒明沒則像存以法言之若論佛性不存依正依正佛性寧存四問帝网之珠帝网諭依正互融舉一全收彼彼無礙若惟譬果成果異因若亦譬因因必攝果故依正融通豈惟果上身土耶五問如意珠身者此珠狀如芥粟七寶琳瑯非內畜非外入稱意丰儉降雨穰穰今以之諭隨所應度現十界身譬如意珠王隨意雨寶說法利生故名如意珠身身必有土故云身有土耶若謂如意珠身惟在果者卻見此果無因若通因者請示其旨故曰通因如何若知果旣身土不二因何依正差別。

問行者觀心心卽境耶能所得名同異如何問行者觀心一耶多耶一多心境同異如何問行者觀心爲惟觀心亦觀身耶亦觀土耶問行者觀心在惑業苦內耶外耶同耶異耶問行者觀心心內佛性爲本淨耶爲始淨耶問行者觀心心佛眾生因果身土法相融攝一切同耶。

良由世人不閒諸教大旨故前以四十問爲其開解亦由世人不善徧攬因果自他依正觀於己心今更以六問問於觀心意謂旣能妙解須立妙行解行相資涼池可到矣當用觀時以此心爲所觀復卽此心爲能觀能所俱心境智互照俱三千故各攝一切境之與觀不分而分得名有異二而非二其體復同故義例云以心爲境心亦能照若能所不二境觀一如豈分情無情之異耶二問心境一多者行者惟於萬境觀一心豈非一心徧於萬境故不以一多求之蓋由行者卽於當念觀具三千故一念卽三千三千卽一念妙不決定不可以一求之故不同也不可以多求之故不異也三問行者觀心了自他依正之法無非心具若只觀心不觀身土則成差別不得名爲不思議境觀不二門云依正旣居一心一心豈分能所𨿽無能所依正宛然豈分情無情耶四問苦惑業三圓人了達三道卽是三徳不可於三道外別求三徳若離三道別求淸淨眞如如何名爲圓具一體不二五問心內佛性爲本淨始淨者由眾生本理淸淨依正一如是故始覺果成身土融通自在六問此以心佛眾生因果身土融攝爲問者若了心佛眾生同一三千三無差別則因之與果身之與土一切法相互相融攝未始有一法之不同苟能如是解而觀之則凡聖一如色香泯淨阿鼻依正全處極聖之自心毗盧身土不逾下凡之一念如此則豈計無情無佛性耶是知此一問總前諸問若了無差之旨則一問中可消眾滯一答之中則爲徧答眾問故下文云豈非曉最後問三無差別卽知我心彼彼眾生一一剎那無不與彼遮那果徳身心依正自他互融互入齊等。

如是記問不可窮盡爲斷子疑且至爾許客曰何以不多不少惟四十六餘曰攻惑攻疑攻行攻理通教通義通自通他一問亦足爲對鈍根故四十六及對六卽分證離爲四十一位兼前及後故四十六應知一問亦皆能攻餘四十五餘一一位仍須皆具四十六問乃至無量亦復如是。

不可窮盡者以略例廣謂若也搜括一家教觀深旨設於問端不可窮盡客擬止爾故且至爾許客所擬者以教言之由其不閒教旨因果互融遂不了無情佛性三法無差眞如變造如全水爲波等故有前四十問以觀言之由其不善徧攬因果自他依正觀於己心心佛眾生但觀淸淨眞如故有後之六問耳設復客問以不多不少爲辭生下答文若利根者則若惑疑行理一問亦足眾滯自消何待四十六問所謂攻者卽攻破也通者卽通達也他所惑者由惑果事而迷因理不了因心本具至果方融此惑當攻旣疑無情無性此疑當攻不但其解如此及其立行用觀亦直觀於淸淨眞如此行當攻其將眞如變造依正分爲兩派此理當攻若攻此四則通權實之教通佛性進否之義若能妙解一念三千依之立行無復直觀淸淨眞如則自行無壅而通矣自行旣立無復踵於眞如兩派之說而障後學佛之知見故曰通他此對利者而言次對鈍根故四十六及對六卽也爲對鈍根等者當知利根之人於一問中卽能袪滯釋然大觀解行俱通若鈍根者以四十六問備該圓頓因果及以經論所明身土觀境互融之義方能解了依正一如始終理一及對六卽者謂非但惟對鈍根而已仍兼乎六卽之位故也理同故卽事異故六如指要分證離爲四十一位者初住至等覺兼前理卽名字觀行相似及後究竟共爲四十六也以問對位其數𨿽同非謂直以一問對一位在問則無不徧攻在位則無不具攝亦理然也又復應知諸問自佛性至觀心就其所攻義異故曰一能攻余攻者斷其疑也若論能攻之問只是一念三千教則解此三千行則觀此三千豈復更自相攻耶乃至無量亦復如是此結上不可窮盡之意。

金剛錍釋文卷中

金剛錍釋文卷下

荊溪尊者湛然撰

六夢居士虞淳熙訂

天臺沙門時舉釋

二華居士施浚明閱

客曰仁所立義灼然異僕於昔所聞僕初聞之乃謂一艸一木一礫一塵各一佛性各一因果具足緣了若其然者僕實不忍何者艸木有生有滅塵礫隨劫有無豈惟不能修因得果亦乃佛性有滅有生世皆謂此以爲無情故曰無情不應有性僕乃悞以世所傳習難仁至理失之甚矣過莫大矣。

自從文初立義乃至四十六問所立之義善符經宗灼然異僕於昔所聞無情無佛性也僕初聞者卽初前來不覺﹝穴／﹝爿﹡臬﹞云無情有性如此則今所聞與昔所聞碩異所以驚駭初聞之時將謂一艸一木一礫一塵各各自有一佛性修自修他從因至果各各具足緣了二因佛性若其然者僕忝尋釋教薄究根源實不忍聞斯義何者且如艸木春生夏長秋凋冬落生滅不止塵礫隨其成住壞空有無若謂無情有性者非但不能修因得果亦見佛性有生滅耶世人皆謂此之艸木等爲無情故曰無情不應有性今聞仁所立義乃約惟心體具三無差別而明無情有佛性故今悔云僕乃誤以世所傳習難仁至理失之甚矣過莫大矣。

余曰子何因猶存無情之名客曰乃僕重述初迷之見今亦粗知仁所立理只是一一有情心徧性徧心具性具猶如虛空彼彼無礙彼彼各徧身土因果無所增減故法華云世間相常住世間之言凡聖因果依正攝盡。

此文由野客所聞乃至無情不應有性是故荊溪重責前來旣信一切法皆正因性開導情懷已竟何故猶存無情之名耶故下野客便云乃僕重說昔日所迷之見非謂今日已蒙開導解佛性矣復更猶存無情之名也重述初迷指前云僕初聞之文昔日曾有此迷今日重述此乃荊溪核定野客今日之見不可混濫今則不然亦粗知仁所立理矣不出具徧之旨卽前文今立眾生正因體徧經文亦以虛空譬之及故達惟心了體具者焉有異同三無差別果性身土沾於瓦石等義也今先點其大意然後消釋問今文正是領解無情有佛性何故卻云只是一一有情心徧性徧乃至攝盡如此則正同孤山顯性云此文旣一一有情心徧云何輒云身土自具三千耶文若爾則正合孤山觀心具三千獨頭之色不具三千耶答若能洞見生佛依正一念具足一塵不虧直下現成本來同體只緣眾生惑於知見妄自分別所以色心派分依正角立分情無情此乃眾生情想誠非佛性有殊祖師正要就迷點示眾生所以多約有情之心示佛性徧故多雲色卽於心又欲從於近要成內觀義故且約惟心而說孤山不達此義但見祖師一文一義約心論徧便謂色不具三千耶故十義書云上人堅據金錍心具三千談佛性者蓋由彼文正顯佛性徧義以佛約有情說故多明色卽於心故知若信諸色卽心則成無情有於佛性義也亦爲成於內觀義故故且約惟心而論以諸教文正被下界眾生故多明惟識也非謂彼一向攝歸一邊如生佛依正一塵不虧之文如雲作不具三千而釋如何作一向攝外歸內釋耶文只是一一有情心徧性徧者隨緣名心不變名性今點隨緣之心當處不變卽名爲性云心性俱徧者卽示體量義心具性具者卽體徳義亦卽上體具惟心之旨此之具徧旣同法界故如虛空無礙各徧與彼彼生佛三無差別如是則方知生之與佛同一三千圓融徧入以由性體如空互融無礙是故彼彼圓融徧入身土者依正也因果者心生在因佛在於果三法齊等故無所增減是則以我之心例彼生佛因果身土一一徧融無不齊等是故佛性豈不徧於無情者哉故引世間相常爲證。

余曰觀子所見似知大旨何不試答向之一問客曰仁向自云若思一問眾滯自消僕若答者則以一答徧答眾問何一問之有耶余曰請述其旨客曰僕還攬向諸問意若消眾滯卽名爲答何假曲申一一問耶何者眾問豈不由僕不受無情有性之說僕今受之此卽是答。

良由野客粗知仁所立理領解心性徧具猶如虛空引法華世間相常依正攝盡此之所見似如薄知教部權實佛性進否經中大旨也云向之一問者旣能似知大旨何不試答向來所問四十六中之一問耶如上文云若能曉余之一問則眾滯自消法界圓融釋然大觀也仁者向來旣云曉一問則眾滯自消今以一答使諸問皆釋何一問之有耶荊溪因其謂一答徧答眾問故請述其旨客曰徧覽向來諸問中一一爲顯三因俱徧三法無差教部權實碎偏權難顯圓實理如是眾滯旣消旣達無情有性之旨卽名爲答何假曲申一一問耶故卽徵起正答云何者眾問豈不由僕不能受無情有性之說今來信受此義卽此一答徧答眾問也。

余曰大略𨿽爾未曉子情客曰仁所立義關諸大教難可具陳僕略論之冀垂聽覽豈非曉最後問三無差別卽知我心彼彼眾生一一剎那無不與彼遮那果徳身心依正自他互融互入齊等我及眾生皆有此性故名佛性其性徧造徧變徧攝世人不了大教之體惟云無情不云有性是故須云無情有性了性徧已則識佛果具自他之因性我心具諸佛之果徳果上以佛眼佛智觀之則惟佛無生因中若實慧實眼冥符亦全生是佛無別果佛故生外無佛眾生以我執取之卽無佛惟生初心能信教仰理亦無生惟佛亡之則無生無佛照之則因果昭然應知眾生但理諸佛得事眾生但事諸佛證理是則眾生惟有迷中之事理諸佛具有悟中之事理迷悟𨿽殊事理體一故一佛成道法界無非此佛之依正一佛旣爾諸佛咸然眾生自於佛依正中而生殊見苦樂升沈一一皆計爲己身土淨穢宛然成壞斯在仁所問意豈不略爾余曰善哉善哉快領斯旨實可總知諸問綱格此卽已答百千萬問何獨四十六耶。

述者以其領解信受之辭其略𨿽爾終未曉子舊執之情必能釋然大觀洞見法界客亦不復自抑故進之曰仁所立義關諸大教等立義卽前諸問之義僕略論之卽曉最後問三無差別去卽答也由曉三無差別等義因問開解是故備領前教觀之義自卽知我心去止其性徧攝是領上攬因果自他觀於己心心佛眾生義也自世人不了大教之旨止須云無情有性是領上大教之旨義也自了性徧已止因果昭然是領佛說果徳義也自應知眾生但理止諸佛咸然是領佛現互融義也與眾生不同大分如此當次第釋之初義者遮那果徳身心依正者卽三千果成咸稱常樂所以若色若心若依若正咸彰四徳三無差別心生本同故得自他互融互入齊等自他者旣約互融而論則當三法互論自他或心爲自生佛爲他或佛爲自心生爲他互融者卽上彼彼各徧也卽指要所謂圓融徧入是也齊等者卽上身土因果無有增減也由齊等故故無增減一切眾生皆有果人之性故曰我及眾生皆有此性故名佛性其性徧造造卽是具卽具一切色心依正也徧變者變謂轉變卽變造一切色心依正也徧攝者旣全具爲變全變卽具舉一全收未始有一法而不攝此卽徧攬自他依正觀於己心心佛眾生之義也次義領上諸教大旨者諸教大旨之所詮示惟心體具本有佛性而已世人迷故而不從果云眾生有致失體徧情無情隔惟云無情不云有性是故仁今所立須於性中點示體徧云無情有性此諸教大旨也三義佛說果徳義彰因心性具欲令眾生全性起修而已旣能解了性體元徧三無差別則識佛果具自他之因性卽果具於因也我心具諸佛之果徳卽因具於果也因之與果同一三千三千理滿而成於果以究竟圓明眼智而觀之則眞空冥寂更無彼此疊相見惟一眞如智獨存所以惟佛無生亦可通於分證位因中若實慧實眼冥符者此句該觀行相似兩位慧之與眼莫不稱實而照稱實而見如初入品便能見於融妙三千但望後位明昧異耳而言冥符者以障中無明未破未能顯見但冥與之合亦全生是佛所見諸法皆三千故有何果佛在眾生外耶眾生下二句明理卽也眾生因心無不理具然長劫用理長劫不知惟隨妄我於三界中執取生著故無佛惟生初心下名字卽名字初心以稟教故起圓常正信理𨿽未見而生仰慕洞開圓解以理融事能了諸法無非法界亦無生惟佛名字位長未入品前皆是名字能入品者皆亡照之功今玆亡照且在名字卽照而亡緣起俱泯絕生佛之假名卽亡而照諸法宛然因果昭然四義生佛迷悟所見不同眾生但理諸佛得事等者如妙玄云眾生得事聖人得理又聖人得事凡夫有理釋簽解曰眾生得卽理之事聖人得卽事之理聖人知卽眾生不知聖人得於因果化他感應等事眾生但得非因非果迷中之理眾生非但未悟亦不知迷故曰惟有迷中之事理諸佛非但已悟亦復顯迷故云具有悟中之事理迷悟𨿽殊不出百界千如一心一塵無不當處卽具三千是以事理始終體一故一佛成道證法界體得法界用依隨正轉一成一切成法界無非此佛之依正一佛旣爾彼彼果成亦復如是故曰諸佛咸然若眾生所見者由其從本以來背三徳性惟迷惟逆流轉三道於平等法中起自他妄想見相差殊故於苦樂升沈之處各各皆計爲己身土諸佛常融眾生自隔所以淨穢宛然成壞斯在仁所問下二句結答余曰下印述。

客曰幾不遇仁此生空喪必依此見獲勝果耶余曰必欲修習教法未周若不善餘一家宗途未可委究行門始末安能徧括教行事理惑智因果依正心法用爲凡夫初心觀首然子所領似虛其情計子觀道猶爲罔象客曰觀道者何仁師誰耶法依何耶余曰子豈不聞天臺大師靈山親承大蘇妙悟是余師也摩訶止觀所承法也以二十五法爲前方便十法成乘觀於十境十境互發觀時進否此觀道之大略也諸問且令識十乘初妙境而已余乘諸境不暇論之客曰善哉僕當慕之以爲永劫之仗托也。

幾者近也謂近不遇仁則此生空自喪身亦可幾乎而失何所益哉今聞圓具之談無差之旨𨿽免此失還必依此旨修證可以克獲勝妙之果報耶余曰至教法未周者此卽且示十乘初不思議境而已委悉如摩訶止觀故下文云且令識十乘初妙境而已余乘諸境不暇論之故曰教法未周若欲委究行門始末須善一家宗途且所傳摩訶止觀以法華爲宗骨以智論爲指南以大經爲扶疏以大品爲觀法引諸經以增信引諸論以助成觀心爲經諸法爲緯織成部帙不與他同所以必須五章以生妙解次於修行俱須二十五法以爲方便十乘十境以爲正修若不了此行門始末何自而知始末者卽輔行雲始終只是觀於三徳入於三徳乃至指歸自他也不過五略乃至二十五法方便十乘十境從因至果之後自他同歸祕藏一期爲始終也教行至心法文有六雙卽止觀攝法之意如雲攝一切理惑智行位教六也教行卽六中之二事理卽事理兩種三千旣攝一切理餘五是事惑卽三惑智卽三觀位通因果卽因果一雙依正卽因果通有十界依正心法卽能造心所造法若不稟承摩訶止觀十章始末開解立行曷能周徧搜括如上等法入一念法觀具三千以爲初心修觀之端首矣觀子所領受上三無差別之旨似如情懷虛豁但是解知今度子於今家觀道尙爲罔象罔象者未實之貌也客曰下因上云計子觀道未明遂有三問一問觀道二問師承三問所承答中先答師承昔日靈山妙會親承法華今生稟承南嶽大蘇妙悟等且如別傳且荊溪答師承自左溪推至智者乃五世孫今雲天臺大師乃髙祖之師也左溪乃父師也以摩訶止觀答所承法也摩訶揀非漸次不定及小止觀等二十五法下答所觀道二十五法爲前方便者對十乘是近方便十法成乘者如不思議境乃至十離法愛此之十法和合成大乘名能觀觀十境爲所觀境然一一境具有十乘十境互發者如觀陰境而發煩惱等具如止觀明次不次等當其境發之時宜善分別須知進否無使差互此言其大略也且是十乘初不思議境而已故曰諸問等由諸問所明不出無情佛性卽三千之大旨望於初乘觀法尙未委悉自余乘諸境未暇委論野客受上觀道之旨深生慕仰以爲永劫之依憑也。

客曰屢聞講說大乘諸師猶以無情佛性爲一別見何耶余曰此有由也斯等曾睹小乘無情之名又見大乘佛性之語亡其所弘融通之談而棄涅盤虛空之諭不達修性三因離合不思生佛無差之旨謬敩傳習無情之言反難己宗惟心之教專引涅盤瓦石之說不測時部出沒之意如福徳子而無壽命弱喪徒歸猶迷本族如受貴位不識祖宗亦如死人而著瓔珞用是福爲用瓔珞爲法相徙施全迷其本忽遇斯等應以如上諸意問之所弘之典大小乘耶尙失小乘已如前說。

客領一家解行中心悅而誠服矣方以其所宗途諸大乘師以無情佛性二者而生差別之見爲問所謂見者只是於斯無情佛性妄計無情無於佛性佛性不徧無情情性則異故曰別見記主推其所迷之自以破之蓋由此等曾觀小乘四含部中一向局彰無情之名此無情不云有性又見諸大教中有佛性之語此惟談佛性不立無情𨿽執無情佛性二者碩異遂乃忘其所弘華嚴依正融通之談惑爲果事而不信因果本融致棄涅盤虛空之諭眾生理性正因佛性徧一切處非內非外而復不達修性三因離合之義正因徧處緣了必俱合而言之但名正因又不思生佛無差之旨果地三身旣徧心生豈不然乎是故謬效傳習小乘無情艸木生滅瓦石有無之言反難己宗所弘華嚴諸法惟心之教專引涅盤瓦石之說以爲誠據者由不知時部帶權說實佛性有進否之義所謂出沒卽或權或實及並明等意也瓦石無情乃並明中帶權佛性否義也豈可以爲畢竟乎如上十句文義相由而生也下舉四意以斥其忘本𨿽說法相何益於人一如福徳子而無壽命諭出大經二弱喪徒歸者弱者幼也喪猶失也幼失家而後還歸猶迷本族如莊子云弱喪而不知歸者是也三如受貴位不識祖宗事見梁史矦景傳中四如死人著瓔珞諭文出月燈三昧經今以其所弘大教法相譬福徳徒歸受貴著瓔以其不知理本佛性元徧如無壽迷族昧祖死人𨿽有瓔珞貴位徒歸福徳徒爾何爲後但言福瓔餘二例知故總結云法相徒施全迷其本野客𨿽曉復誡其餘故曰忽遇斯等意謂脫若後世遇有此等別見之說亦以上融通等意問之其於大小得失可知云尙失小乘卽前尙失小眞及尙昧小乘等故曰已如前說。

客曰斯失者眾聞仁所宗四教釋義可得聞耶余曰此之四釋關涉五時牢籠八教十方三世大小乘法咸攝其中豈可率爾譚其始末客曰若爾可能以四教略判佛性無情有無心造心變具不具耶余曰略示方隅斯亦可矣何者自法華前藏通三乘俱未稟性二乘憚教菩薩不行別人初心教權理實以教權故所稟未周故此七人可云無情不云有性圓人始末知理不二心外無境誰情無情法華會中一切不隔艸木與地四微何殊舉足修途皆趣寶渚彈指合掌咸成佛因與一許三無乖先志豈至今日云無情無。

旣辧其失則知非別見矣乃復請以四教意在判今佛性所歸則曰聞仁所宗等然一家所宗教門其惟二途謂化儀化法化儀則判教化法則釋義今從釋義以問故知爲化法而問也余曰等者先言四教攝法該廣未易言其始末此之四釋者謂此四教是一家釋義之綱目故曰四教釋所以關涉五時牢籠八教者關涉乃出入之義牢籠乃該羅之義然如來一代施化所談法門𨿽五時八教之殊要不出以此藏等四教門戶出入而該羅之廣而言之十方三世大小乘法咸攝其中何以故以其佛佛道同故所關涉牢籠罄無不盡也此亦可爲四教立題之的據也蓋如來所說之法不出藏通別圓但隨順物機將藏等四作頓漸祕密不定等四說之不同故四教儀云然祕密不定二教教下義理只是藏通別圓釋簽云兩種四教不出四緣四緣只是藏等四教輔行雲藏等四教逼收一切大小乘經因果顯了各立教主各被機緣始終備足不過此四頓等四教但是如來不思議力布措藏等盈縮調停成熟物機乃至廢偏顯圓會權立實故有諸部相生文談其始末者旣該始末則涉乎一化故未可率爾而言也客曰若爾等者猶言如此則還可以今四教略釋無情佛性之有無否及心造心變具不具之通局耶余曰略示方隅等者今以四教偏圓判夫佛性及變造等義猶示其方隅矣先判佛性有無義云自法華前藏通三乘俱未稟性者並約機教相對而說以其教不詮中道佛性故使機緣無得而聞二乘憚教者憚猶畏也此以非己智分名之爲憚不同華嚴之憚教也菩薩不行者且約鈍根及三藏言之若受接者亦可得去非不行也別教初心教權理實以理實故𨿽異前二以教權故所稟之中出二邊外此中但理不具諸法故云未周所以約教道言之同前兩教皆可云於無情不云有性若回向圓修則後方知者不在其數故此七人者卽前四時三教七方便人可云無情不云有性文言可者對不可言之至若圓人與夫法華當機則不得云耳故云圓人始末知理不二此言知理卽須自名字以去𨿽始末之異莫不皆知不二之理也心外無境了達惟心也誰情無情惟一佛性也此猶以昔圓對偏言情無情性非性異至法華會上一開之後則權實性情無間然矣故曰一切不隔艸木等者並約法華部旨開顯言之三艸二木諭權一地諭實而色香味觸四微不殊則權實不二也化城諭權寶所諭實舉足修途皆趣寶渚亦權實不二也彈指合掌本人天小善而咸成佛因許三與一𨿽非本所望而無乖先志得非善體本妙佛意元實故使偏小無非一乘實相理通不隔諸法佛法之談本相是矣涅盤同味不亦宜乎佛世開顯旣爾末代判教準知故曰豈至今日云無情無今日無者亦追斥野客言也故知以教判則有偏圓以部判則有今昔其惟醍醐圓頓佛性明矣。

言心造心變咸出大宗小乘有言而無其理然諸乘中其名𨿽同義亦少別有共造依報各造正報有共造正報各造依報眾生迷故或謂自然梵天等造造已或謂情與無情故造名猶通應云心變心變復通應云體具以無始來心體本徧故佛體徧由生生徧徧有二種一寬廣徧二卽狹徧所以造通於四變義惟二卽是惟圓及別後位故藏通造六別圓造十此六及十括大小乘教法罄盡由觀解異故十與六各分二別藏見六實通見無生別見前後生滅圓見事理一念具足論生兩教似等明具別教不詮種具等義非此可述故別佛性滅九方見圓人卽達九界三道卽見圓伊三徳體徧。

次答徧造等義故言牒上問云言心造等心造出於華嚴謂一切惟心造心變出於楞伽謂不思議燻不思議變故曰咸出大宗大宗卽大教也變義惟二造通於四是則造之爲言通於小乘𨿽有其言而無其變造之理又諸乘中凡明於造必造正造依其名𨿽同至於能造之有共別所造復殊義亦少異藏通論於業惑構造別圓明隨緣變造卽不卽異共造依報者三界苦域六道同業共造也各造正報者六道苦樂升沈之異也共造正報者如因中同修人業故共感人身也以業有重輕故貧富窟宅勝劣之不等也人界旣爾余界準知眾生迷故𨿽有如上之異莫非正因緣所生之法非彼邪外所計故曰眾生迷故或計自然及梵天等造謂自爾而然非由業力所造所成梵天等者或計梵天爲能生萬物之主及爲一切眾生之父以光音天初生梵世故大經云梵天自在天八臂天乃至微塵法及非法是造化主微塵卽眾塵和合而成以皆計能生萬物故也如涅盤疏釋或謂情無情者彼但見已造之末有情無情而已殊不知元由性變故生差別之見而分依正之殊情無情隔矣如此小別應須楞伽心變而甄之故云造名猶通應云心變然變名復通者有心生論變心具論變故心變復通應云體具具則具於圓矣故譴之曰以無始來等此以徧義釋具以無始來未起念時體本周圓三千心色融攝無遺舉一全收三無差別佛得此故身土相卽一多無礙生具此故如佛身土亦卽一切如此則知郎變而具卽具而變方稱圓旨記主於此復明二種之徧以顯體具不出各具互具之義以卽狹言之卽各具義以寬廣言之卽互具義北峯曰我心之體本具三千十方生佛卽心而是卽狹徧也我心之體旣具三千十方生佛是我心體寬廣徧也故輔行雲又復學者縱知內心具三千法不知我心徧彼三千彼彼三千互徧亦爾此是各具互具之正文以三法各具三千言之似有凡聖髙下究論法體生佛乃具我心之法我心亦具生佛之法故名互具是則於生佛具處是我心寬廣徧我心具處是生佛寬廣徧故云我心徧彼三千彼彼三千互徧也故知二徧之文釋成具造之義矣所以下以四教結前造徧等故藏通下先釋造通於四通名曰造而界內外有造六造十之異以之搜括大小乘教罄無所遺又復隨教異解故有事理卽異之別所以藏見六實則六凡依正從事而觀皆實有也通見無生者境不異前但約卽理故知幻化悉無生也別亦從事約離言之故十界三諦次第破顯也圓人不惟得理亦達於事若事若理一念具足無非法界而特云一念者蓋言不前不後俱時而具一字圓旨見於此矣所以四教觀法有析法體法次第一心之異論生兩教似等明具別教不詮者別𨿽論生似與圓同若曰卽具而生別遠不逮況卽具之旨惟圓而已種具等義者謂若欲委明性類等種以辯兩教具不具等非此可以具述別人由此所以佛性滅九方見圓人從初不同四眼二智所見差別初心卽依佛眼佛智用上品寂光而爲觀體卽所見處九界卽遮那三道卽三徳無所往而不見佛性矣況後位乎所以卽具惟圓及別後位。

客曰如何能攝依正因果余曰一家所立不思議境於一念中理具三千故曰念中具有因果凡聖大小依正自他故所變處無非三千而此三千性是中理不當有無有無自爾何以故俱實相故實相法爾具足諸法諸法法爾性本無生故𨿽三千有而不有共而不雜離亦不分𨿽一一徧亦無所在。

然此野客問者由前荊溪云若不善餘一家宗途安能徧括教行事理爲初心觀首以至明於具徧之義故復申問二答中於一念理具三千者由前言云圓見事理一念具足故以圓詮一念卽具事理三千釋之前云不思議境正是理造三千以止觀正意惟觀理具故輔行雲但觀理具俱破俱立俱是法界故所變處卽全理成事造三千也而云三千者點上三千性是中理不當有無雙遮二邊也有無自爾雙照二邊以結成三諦也三千者通體也三諦者體上之徳相由此三千之性妙不決定當處皆空全體卽假二邊叵得中道不存不可以一求不可以三取不縱不橫絕思絕議是以摩訶止觀不思議境後歷界如等一一三諦結之故今亦曰而此三千性是中理等此四句標也次何以故三字徵起俱實相故下釋成上文三千之性是中理者由俱實故實相法爾具足諸法卽有自爾也諸法法爾性本無生卽空自爾也故𨿽三千下結成上文云有而不有謂𨿽有三千體是中道中道寂滅雙遮二邊也共而不雜者三千𨿽同居一念十界因果不相混濫也離亦不分者十界因果𨿽異而理體本來融妙也𨿽一一徧者三諦無非徧一切處𨿽徧一切亦無所在也如是則終日同趣終日不失。

客曰其理必然僕深仰之此爲憑教爲通依諸部爲專在一經余曰斯問甚善能使其理永永不朽𨿽則通依一切大部指的妙境出自法華故方便品初佛嘆十方三世諸佛所得微妙難解之法所謂諸法實相如是相等當知如是相等卽是轉釋諸法實相以諸法故故有相等以實相故相等皆是實相無相相等皆如。

理者卽上三千世間俱空假中之旨可謂盡善矣所以深仰爲憑教客旣仰信復問此之妙境三千必憑教而立若通憑教爲通依諸部爲專在一經答中先稱客問之善能使其理不朽也𨿽則通依一切大部者如華嚴心造十界大經大論三種世間等如雲散引諸文該乎一代等指的妙境出自法華先徳云大師依妙經十如是並大經大論立三世間金錍云𨿽則通依一切大部指的妙境出自法華應知法華以前諸大乘經𨿽說諸法實相非是彰灼談此妙境以未開顯聲聞緣覺及偏菩薩九界十如具佛界十如故﹝文﹞良由十如爲今經三周開權顯實正體以由開顯所以十界互具互融前諸部文兼但對帶以未開故推功歸此故曰指的妙境出自法華故方便品正示所依故文句云諸法實相下卽甚深境界今明此境爲二初一句略標權實章次十句廣釋權實相今云轉釋者卽三轉讀文之轉也以諸法下卽出轉釋之相所以文句初謂之略標次謂之廣釋也以諸法故假也以實相故中也實相無相空也故指要云三徳三諦之三千而文中轉釋三觀不次第者從義便故也。

客曰云何三千餘曰實相必諸法諸法必十如十如必十界十界必身土又依大經及以大論立三世間故有三千具如止觀及廣記中故知因果凡聖恆具三千是故嘆云惟佛與佛乃能究盡十方世界稻麻二乘如恆河沙不退菩薩並不能知斯義少分卽指前之七種人也是故身子三請殷勤十方三世諸佛開顯釋迦仰同無復異趣大車譬此宿世示此壽量久本惟證於此根敗適復獲記由此菩薩疑除損生增道始初發心終訖補處豈有餘途並托於此由前四時兼但對帶部非究竟故推功法華涅盤兼權意如前說。

問旣聞三千之語又聞十如所憑之文未曉所以結成者故於是問曰云何三千而答以實相必諸法等此言三千是其總名界如身土名下之別法而一一法皆言必者以實相必具諸法理必有事諸法必十如事必有因果也十如必十界因果之法必該善惡凡聖也十界必身土正報之身必有所依之土也故前舉十如之言則已具三千何者蓋十如無別法必約十界分別十界互具旣成百界百界十如乃成千法以此千法歷於依正假實此三千所以必備也但文有隱顯故三種世間又不如大經大論之顯著也故借彼文助顯而結成之非謂三千亦出彼文也不然何謂妙境出自法華乎若大經等文如止觀及記所引故知因果凡聖恆具三千者上約因心以示故因等是所具法今推廣言之則因果凡聖皆爲能具言恆具者恆之言常故知若因若果若凡若聖無往而不具三千亦無往而不攝矣開顯妙談豈有圓頓更過於此大事因緣如是而已是故嘆云者以由諸法實相三千妙境該於修徳之極徹於性徳之源三惑淨盡三徳極圓佛眼種智乃能究盡其理然也七方便人於法華前𨿽如稻麥河沙以其但空偏假之智眼烏能知斯義之少分者哉所以身子三請者以未解此三千實相故也諸佛開顯顯此三千實相故也諸佛旣爾釋迦亦然故曰仰同故經云惟佛與佛乃能究盡大車譬此者爲中根人譬此也宿世因緣者爲下根人示此也三周開顯迹化旣爾塵劫之前壽量久本證非如非異亦惟此也此就應邊而說二乘在昔菩提心死譬猶根敗今聞迹中開顯根敗適復獲八相記者由此三千實相故也菩薩於迹於本斷疑生信損生增道始自發心終於補處並托此三千實相故也此就機邊而明若機若應若法若諭本證迹施無不本此三千實相者也通而言之前四時中惟除鹿苑顯露無圓乳及二酥圓人自妙但猶兼但對帶部未純一權實相隔大小殊途旣非究竟故推功法華開顯之妙也涅盤兼權爲末代故味同醍醐應無二別也。

當知一乘十觀卽法華三昧之正體也普現色身之所依也正因佛性由之果用緣了行性由之能顯性徳緣了所開發也涅盤眞伊之所諭也法華大車之所至也諸大乘意準例可知子得聞之可謂久種勤而習之無使焦敗願未來世諸佛會中與子相遇。

一乘十觀者以此十觀但是一不思議觀不思議境爲對根殊故觀列十𨿽列於十乃至離愛不離妙境以初妙境爲下九乘所依故諭以大車卽一乘也故曰一乘十觀且三千妙體旣本於此經故十乘觀法還卽法華三昧妙義之正體以實相理從所發定言之故云三昧然今以妙境爲三昧之正體而妙記以止觀三昧爲筌罤蓋筌罤從行正體約理故也此三昧正體亦爲普現色身之所依所以諸佛果上徧應大用如觀音現身說法等事皆依於此理如曰諸佛若斷性惡普現色身從何而立蓋性惡卽三千故正因佛性等者此又言修性三法由此一念三千故能爲體爲用成性成修所以正因卽之起果上三千之用緣了卽之而能顯於性徳三千而此緣了全由性徳之所開發是故三因莫非性也如是之義本於性徳而顯於修成修非性無以發性非修無以彰體用等義莫不皆然是則三因爲因全顯於果果卽三徳故爲涅盤眞伊之所諭也而果必由因則法華大車之所至也至則道場所証之法故例諸大乘亦無出此理如前一代教中已多顯頓是也故曰準例可知子得聞之者結示功歸久種仍爲熟脫之緣愈彰此道之不輕也。

於是野客悲喜交集曰投身莫報粉骨寧酬惟以此義隨方轉說以報所聞如何余曰佛有誠誡自可爲規經云若但贊佛乘眾生沒在苦我寧不說法疾入於涅盤尋思方便先小後大此乃以偏助圓方可爲說又云當來世惡人破法墮惡道志求佛道者廣贊一乘道此卽簡人方可爲說然末代施化復未知根亦可如安樂行中但以大答亦可如不輕喜根而彊毒之故首楞嚴中聞生謗者後終獲益如人倒地還從地起應運大悲無惱他說子應從容觀時進否將護彼意順佛本懷。

或科此下爲流通無不可者恐濫三分故不必爾投身者如涅盤第十三釋迦去世作婆羅門雪山修道帝釋化爲羅剎說半偈﹝諸行無常是生滅法﹞菩薩捨身求後半偈旣得以書石壁卽上樹自投從樹下來至地羅剎後復本形贊嘆粉骨者如大品薩陀波侖欲求般若七日七夜悲泣空中告曰佛子東行五百由旬香城有菩薩名曇無竭一日三時說般若自賣身帝釋化爲婆羅門買骨髓時波侖以刀出髓﹝文﹞此並顯恩大難酬也夫恩莫大乎生吾法身而色身次之蓋今佛性之旨𨿽徧示無情實全於圓解故法身得生此大恩所以難報也若報大恩莫若流通此道轉教眾生如雲若不傳法化眾生必竟無能報恩者故今效之但流通說法爲不易故復示其規焉故曰佛有誠誡等佛世鑑機須先小後大此以偏圓分大小也若佛滅後有知根不知根性者不知根者得以揀人爲說故曰當來世惡人等其不知根者又有二例或如安樂行但以大答卽但以大乘而爲解說𨿽於小無近益而不失於大緣或如不輕喜根而彊毒之且爲成其遠因久種故𨿽謗法墮苦不暇卹也不輕如法華喜根文出大論云喜根菩薩說瞋恚卽是道勝意比丘云是邪說而罵喜根喜根念彼恐謗法及墮苦廣說偈云淫欲卽是道瞋恚亦復然等勝意大罵生陷地獄經無數劫由前謗種亦得成佛此乃彊毒令成大乘大乘若發能破無明因其彊毒故引楞嚴文以釋疑妨蓋墮苦有終出之時而乘種不可失故也不然則差機惱他之說何傳法利人之有耶故應運大悲心無惱他說然後可爾𨿽然此且示大途而已若夫從容適宜觀時進否則不專於此亦當將護彼意卽所謂無惱說順佛本懷卽應運大悲也。

若有眾生未稟教者來至汝所先當語云汝無始來惟有煩惱業苦而已卽此全是理性三因由未發心未曾加行故性緣了同名正因故云眾生皆有正性旣信己心有此性已次示此性非內外徧虛空同諸佛等法界旣信徧已次示徧具旣同諸佛等於法界故此徧性具諸佛之身一身一切身如諸佛之感土一土一切土身土相卽身說土說大小一多亦復如是有彼性故故名有性。

此眾生𨿽未稟權實教然其來也則已成機惟當依今大乘示以三種之義故誡語云汝無始來等煩惱業苦卽本有三種理性三因卽三理元徧指修卽性波爲水種卽性種也由了因未曾發心緣因未曾加行性𨿽具三以在迷故開乃成合故但同名理性正因而已一切眾生皆有此性卽與上文今立眾生正因體徧其義正齊次示性徧旣已信己心有此性已還示此性非內根非外塵猶如虛空亦非內外徧一切處心佛眾生三無差別故同諸佛性徧虛空體稱法界法界無外性亦無外故等法界此示體量也次示性具者上旣示徧義故卽徧論具若但論徧不論具者非圓徧也二者相卽方名圓徧圓具也故卽前徧名具故曰故此徧性具諸佛之身等卽上文故於性中點示體具卽此徧性具諸佛之身一身一切身一土一切土身土相卽亦可云一身一切土一土一切身身說土說大小無礙一多自在故今卽此徧性平等具足絲毫不虧三無差別故曰亦復如是所謂眾生有佛性者由有彼果人之性故也故曰有彼性故故名有性具體本同體徳備矣若了此徧具之旨則妙解佛性體如虛空無有掛礙不隔情與無情也。

若世人云眾生惟有淸淨之性加修萬行爲功用體故至果時方有大用此乃佛有眾生之性不名眾生有佛性也三無差別斯言有徵寄言說者勿負斯教若言眾生有正因性與法身等不與報化等者還成眾生與眾生等何者若除報化猶是眾生若言等於有報化之法身其如法身非報化外以是言之故須悉等。

承上先示種性次示體徧三示體具之後而斥他非正由世人不了種性等義故因斥之所以初計謂眾生惟有淸淨之性者此卽旁遮偏指淸淨眞如故四明云正爲顯圓妄染卽佛性義旁遮偏指淸淨眞如此斷盡金錍一書矣他旣失於迷染三道卽佛性是不知種性義所以不能全性起修是故須用外加萬行之功爲果上功用之體逮至果時方有其用非全性起修旣不具徳則成佛有眾生之性不名眾生有佛性也豈非以性淨之佛而具眾生故得斥云此乃佛有眾生之性此且一往云爾彼尙不善生具佛性豈達三無差別故引華嚴以證其失斯言有徵者謂此之經文可以證驗今佛性義若不準者則負於斯教也其次縱其轉計若言眾生但有正性與法身等等者理體法身何往不可若不與報化等則不惟眾生自等眾生抑不知體徧義何以故以向示體徧必同諸佛等法界若除報化猶是眾生何同之有又次轉計若言等是斥其不知體徳也若知法身體徳圓具一身一切身以例報化亦悉應然必不偏計等於有報化之法身而已故結斥云故須悉等蓋法身非報化外三身無二無別故也。

今此示有是示種性示徧是示體量示具是示體徳旣示三已次令緣於一體三寶發四弘誓進受菩薩淸淨律儀一一緣向理性三因修行塡誓如向所聞種必相續世世生處以人天身佛會再聞而得解脫。

只一心體體是佛性具足三義曰種曰量曰徳以此心因是三道本指波卽水有能生義爲三種徳故曰種性以此心體本來周徧一切不隔無有掛礙同佛如空故曰體量以此心體性本圓具身土因果無有缺減生佛無差故曰體徳以此格彼則偏指眞如者一無有焉義𨿽有三要而言之只一性具不了此者一切俱失故曰只一具字彌顯今宗記主至此旣爲示此三已復令示其依解立行依此而緣於一體三寶據此而發於無作四弘進受菩薩律儀復令一一緣向理性三因三因者卽所緣三寶之勝境迷悟同源生佛一致故也托此起行則六度萬行一一無作以玆行山塡於願海行願相資當當來世終期克獲勝果而云如向所聞種必相續等者蓋聞而種種必相續自此聞法稟戒二者俱急不失人天佛會再聞而得解脫。

若已稟方便教者若聞若行若伏若斷隨其所得點示體具故經云汝等所行是菩薩道故法華中五章開權一一但云是法皆爲一佛乘故眾生聞已皆得種智。

此人已稟權教而云若聞若行若伏若斷卽三教內外凡及小中聖所得亦不出但空偏假而已應準法華開顯之意從容觀時點示以三千實相體具之旨倘曰觀時或否亦勿惱他爲說故引經二開權文爲證。

散心講授者隨宜設化。

此人𨿽亦憑教講授而圓解尙昧內慧不明於一家圓具境觀未得其所以說蓋文字法師之流亦應從容觀時隨宜而設化之。

一種觀心者從心示之。

此人𨿽習觀心卽白首論心或謂卽心是佛及上慢暗証之流不了心具者彼旣偏習觀心故令觀時進否但從心以示其體具之旨若知體具內觀自明。

若憚教生諍競者應當語云聞已成種不敢輕汝汝等行道皆當作佛。

憚教直不受耳若諍競則又因聞大法非彼所堪從而起諍毀謗者當如上不輕喜根彊毒之可也𨿽無近益而有遠種𨿽因謗墮後終得脫也。

故大師判教末云佛法不思議惟教相難解二乘及菩薩尙所不能測何況諸凡夫而欲判此事譬如生盲人分別日輪相欲判虛空界一切諸色像而言了達者畢竟無是事是故有智者各生慚愧心自責無明暗捨戲論諍競大師親證判已尙自謙諭後輩余今準此一家宗途獎導於子非師己見子亦順教如是流行。

此淨名文後大師說偈也栢庭云旣誡隨機而授道矣是故以此道合其順教道流行通於後世也因復引大師判教結勸之文兼己以諭之使彼捨己見惟理是從不可諍競忘我利物則化導之功大矣佛法者心法也由心法妙故佛法所以不可思議教相又乃吾佛設教被機之相惟其機緣差別是故教相難解如曰是諸佛境界尙非等覺已還所知豈三乘凡聖所能測哉故吾祖明誡勗之深有所以也。

野客於是歡喜頂受自爾永劫惟奉持之所在宣弘不違尊命斂容再拜安庠而出忽然夢覺問者答者所問所答都無所得。

客旣歡喜領命弘持其於弘持也非三軌可乎故其斂容也亦非向來粗獷之時蓋已得之於柔忍矣故其再拜也非向來不恆之時蓋已得之於大慈矣故其安詳也則非向來平立之時蓋已得之於法空矣所在弘宣或以偈結云我祖毗陵師嘗以夢說夢夢事不可思了夢本不實誰爲夢覺者覺夢兩無有誰問有誰答問答了無得我亦無所得復以夢圓夢願以幻夢思回施諸眾生同入三摩地頓空如夢幻野客旣已領命弘持夢境於是罷論而無所得然則無得而得得之於心得之無得亦得於心其於教部權實佛性進否之旨洞然於胸中矣又何偏權之疑哉。

金剛錍釋文卷下﹝終﹞

金錍釋文蓮居僅存宋人手書梵本其不墜者如綫矣乃先師紹覺講主所珍欲廣流通未竟斯志念復依師以來親炙其學不厭誨不倦者二十年如一日墓木𨿽拱中心無忘幸值初度刻此以畢師願其本末二文先未合帙欲便於覽者籍玄箸新伊二兄合會焉更質於尊宿同志校閱方梓選徑山第一書刻謀始於仲春佛涅盤日於本年孟夏佛誕日告成

盧復記。

維時承應甲午中夏下旬聊應蒙求﹝艸﹣屮﹞﹝艸﹣屮﹞訓之謹白可畏願緣﹝止／匕﹞書恆爲善友同遇錍醫速決眼瞙亦決他耳。

