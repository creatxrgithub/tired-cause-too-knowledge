續藏經教觀撮要論

宋刻教觀撮要論序

教觀撮要論未見全書不詳作者及其卷數然其第四卷

末曰先師頑空和尙三千說附則其門人所著而捲止於第四必矣吾師嘗借此書於長安興聖禪剎寫焉乃嘆曰惜乎此書多所發揮而放失不完日者命﹝余﹞曰昆山片玉豈忍棄捐何不印摸流布乎﹝余﹞於是傍加國語付諸劂生覽者倘得完書補成是望。

寶永元年初冬日天臺安樂蘭若沙彌﹝覺潭﹞謹序

臺宗教觀撮要論目

卷第三

論諸部經王

論光明經王

論輔行引大經明被接文

論聲聞攝屬

論三日諭文

論解謗別圓初心見佛

論立識生法

論華嚴聲聞有無

論玄文四序

論四種教證

論法華教主

論簽文四心同一行一緣

論當機結緣二眾

論含中發習

論三千餘義

論中諦具法

又﹝玄云又人聞一切法趣卽非漏非無漏具一切法也﹞

論部教之義

論四教破性

論簽文起心之義

論隱實施權

卷第四

論光明立題

論教行五章

論玄文引壽量證經體文

論玄簽指文例

論妙記釋中止一城文

論妙記釋轉法輪文

論三法無邊

論玄序十徳

論萬乘數

論輔行十義評無情佛性

論玄簽稱味味例

頌解金錍四十六問

首眾南湖講光明玄題

觀經疏題

觀音玄題

法華文句題

十不二門題

入廣恩祝聖講題

先師頑空和尙三千說附

臺宗教觀撮要論卷第三

索般若則情動於中三請口索機情必俱故後後必兼於前前而有親疎之異此其大略也自古議口索大小及譬本有無等詳考疏記之文蓋無可疑者如曰機實而情假情實而口假又機在大乘情求昔實情求大乘口問昔實等若然者則機大口小情通大小在文燎然固何所疑哉或曰口索之際𨿽機情在大其如三請之文有願說第一法欲聞具足道之語謂之索小可乎曰當知三請之時大乘機動欽渴法乳甚於二酥之時但由聞略開斥作方便則從前執眞保果之心怳然自失故於情中未免遲疑故曰車由斥方便失實故須索是也至於發言啟請𨿽有願說第一法及欲聞具足道之語但是順佛口索而已其言不主於大乘故云小耳所言順佛口者蓋略開文云佛所成就第一希有難解之法又云具足行諸道故舍利弗聞斥方便自疑所證未實故謄佛語再三伸請然實未知第一具足之道果何道邪吾祖謂之索求昔日所說之實則知其所問且在於小也或曰志求佛道旣是大乘機動何得爲口索譬本邪曰得大途者不循於小徑明大義者不拘於片文吾祖以釋迦章後偈文爲下譬說作本惟明其大義間有一二名不相當則必取意以釋使無妨於文旨也如以安隱爲下三界不安隱作本以種種法門爲下惟有一門譬作本似此非一請詳考之自可以明其大義矣何止於索車一文乎。

論諸部經王

夫言經王者中道也蓋中有統攝之功而於諸教自在旣尊且極故得王名所以道諸經有名法身義者卽名經王如是則教道已還但得是經不名爲王也若然何以文云一切漸頓諸經無不稱所詮之處爲經王又曰旣教分大小王亦尊卑乃至云方便教主王名不無等是則偏眞之理及以前三權果皆得稱王此何義邪由是自昔不曉文旨乃說經王該於當跨遂有進否紛紛之議若說經王須論當跨是則經體亦須論之蓋王體同是中道故也以此而核之則知舊說之迂矣應知經王惟取圓中於諸經自在故得王名在昔圓中但於當部諸經自在若說法華之圓乃於己今當說一代自在但如此明之則簡而易曉而與經體更無異途也問曰其如疏記之文灼然該通權漸何邪答曰文各有旨不可一律而觀蓋文句爲釋聚集國王之文若不約偏圓漸頓及以權果俱得稱王則何以見聚集之義乎於是乃有部部不同名之爲國皆言第一卽是王之說又曰此經會通諸教等此乃約部約教以釋聚集國王之文當知此是當文帖釋之義初非經王大途之說也自古不曉以其名同故一槪而集之非也後人亦以其旣集故混於大途而議之亦非也然大途之旨惟取圓中爲王而有通局離合之義蘊乎其中四明記文明如白日不俟贅言也。

論光明經王

夫經王之名獨彰於此典者蓋由此經部兼四教有經而復有王統攝之義旣成自在之名亦立故曰文號經王教攝眾典若就當部而論統攝止可攝於部中諸教而已然吾祖釋帝慧王之文約三義而論統攝初則徧攝一切法門始自三道終乎三徳若惑若智若障若徳莫非此經之所攝也次則徧攝一切經教始自華嚴終乎涅盤若漸若頓若偏若圓亦莫非此經之所攝也終則徧攝一切圓位始自理性終乎究竟若迷若解若分若滿亦莫非此經之所攝也旣攝一切法門又攝一切經教又攝一切圓位若專方等未堪言之應知乃是預取法華之意跨節而言也滅後釋經不約法華寧窮一代此吾祖之格言也若曉斯旨則三俗三眞三中之說其義有歸矣四明特約七二諦而申之蓋欲深窮一代之化源滅後消經之方軌故也文不云乎如此明經收於一化罄無不盡夫欲收於一化捨七二諦更何所擬蓋七二諦有偏有圓有正有接非但經義可明是經而復是王之義亦可明也故知四明之說未可輕議也豈不見天臺之文云但經王是一隨緣設教名字不同華嚴名法身乃至涅盤稱佛師皆是法性異名通爲諸經作體請讀此文則四明之說彌爲可信也孤山浮石淨覺諸師各以意見而消釋之不惟不能該攝一化亦於當部四教有所遺闕得失已定𨿽置而勿論可也自古皆傳天竺懺主有破古消王之說言之近理易以惑人不得不辯而明之且其言曰三俗是華嚴般若涅盤偏教之俗三眞是三部偏教之眞三中是三部圓教不思議眞俗作此分對𨿽巧會疏文而未免迷於大旨何者疏談三俗三眞三中正明光明經王兼收一化眾典何得分屬三部反顯光明非王一不可也文中旣雲華嚴名法身方等名實相般若名佛母法華名髻珠涅盤名佛師皆是法性異名通爲諸經作體具歷五時所談皆是法性異名通得爲王何得獨指歸三部乎不惟顯當部非王亦顯法華非諸經王二不可也況復吾祖對破眞諦三藏乃以圓融三法破彼三法偏對三經謂之進不成圓退不成別又何嘗約四教眞俗而破之乎此義已在玄文破立昭若日星又何須於此更加破斥三不可也破古消王之說旣非則七二諦之談任運可信記文消釋理趣明白不待成顯其義已煥然矣今姑爲之說當以教攝眾典之文而爲憑仗以滅後釋經之旨而爲準繩參會法性異名之言深思收於一化之語則知七二諦之釋非苟然也然則慈云不足法歟抑嘗考之慈云平昔著述之文皆載之天竺金園等集若破古消王之說果出於慈云何獨不載之乎只如慈云於光明當體章小有所疑乃以五言偈請問於四明何獨於此大節見有不合而不請問乎又況四明慈云同學於寶云寶云屢嘗講斯玄句四明慈云必面領慈訓豈同學而所見頓爾乖戾乎以是而推之則其說不出於慈云也明矣是必好事者借慈云之重名而欲駕其說者之所作也。

論輔行引大經明被接文

此文乃記主斟酌判經旨趣難見應先問曰三十六文疏中伸釋曾無被接之語記主何所據而云是利根接入別圓耶答曰按經三乘同觀第一義諦疏釋例如三獸度河得水淺深卽通教義也經中結益乃有一生實相二生法界之語疏釋指同法華損生之義卽損變易生破無明位也旣是三乘同觀而菩薩破無明惑若非被接莫消此文況復疏釋二十五師子吼品觀因緣智四種不同之文有云卽是別接通義洎釋今文指同彼品云如師子吼初說以是應知彼此兩文皆是通人被接之義疏意幽隱是故記主特寄於此而判釋之仍出其意曰但觀諸經會末得道則識所說共別之意正在此也得此意已消文不難且文中明指三十六文合引三乘同觀實相之文及結益等而乃卻引師子吼品觀因緣智四種不同文者蓋兩文名言似殊義意不別故得互用耳何者彼品云十二因緣名爲佛性佛性卽是第一義空此文則曰是名實相是名法界名畢竟智名第一義空疏釋此文指同彼品故知二品文異義同彼有四智而今文但有三者亦是開合之異彼開上智爲二智者分於別圓故也別住未破無明故云見不了了圓住已破故云見則了了也今文但據破無明位通總而說故云一生二生等然記主以此例彼亦分二教故雲實相是別理等蓋別教證道初地同圓二地已去猶存隔歷無行證人故以一生判屬別教二生判屬圓教位也實相法界一體異名但據一生二生之義而分二教初無他意也然則文中十千五千似與經文有殊蓋名相參差不必彊爲之說按疏釋一生二生乃屬圓教後位故云十地補處爲一生九地是二生若具論者則如法華損生義說則是指同分別功徳品一生當得等文而今文乃云破無明一品二品則是從初位言也此無他蓋經意多含祖師用與不必一準只如觀因緣智四種不同之文大師多處引用分對四教而疏與今文乃作別接通以釋之豈章安荊溪特違大師耶故知經意多含隨文用與耳此中爲顯接入別圓之義故判在初位也文中自章安至智解不同牒疏中之語一生二生去記主斟酌判釋之詞也余並可見問曰大師妙玄判大經聖行品明追說四教第十九徳王品明追泯四教旣追泯同法華開會一道無偏何以經末復明被接答曰金錍雲約部通云一切兼帶部中品內或實或權是知大師且指二品以示追說追泯之相其實二義該徧一經經意幽深自非祖師指示何由知之。

論聲聞攝屬

凡欲議聲聞種類攝屬先當究其得名所從則自然條理而不紊原夫今經所以超過一代者以由能開難開之人故也吾佛迹爲王子覆講之時諸聲聞人誰不曾結大乘緣種今三周得記及滅後回心者皆是也由此言之𨿽均謂之退大可也理𨿽如此若吾佛不敍大通之事誰知退大故曰於法華前誰知退大是也由是鹿苑以後執眞保果之心亦人人同然𨿽均謂之定性亦可也故曰方等等席咸稱滅種是也大旨𨿽爾但祖誥之中諸名出沒得記前後回與未回似難條理今略得以議之須知本論四種聲聞之名且據當座聞法得益不同者言之蓋名局而義通也若以吾祖所立諸名攝歸四種之內亦無適而不可但其間取與亦不能無小異焉蓋論但據其三周在座得記者均謂之退大而不分於旁正出沒之殊又據其不到靈山而未得記者均謂之決定亦不分於界外滅後之別故知是名局而義猶通也吾祖於退大之外而別立發軫學小之名﹝元小名同﹞蓋推明其結緣之後有曾習大乘行而遇綠退失者則謂之退大﹝卽逢值第二類人也﹞有結緣之後而便習小者則謂之發軫學小﹝卽逢值第三類人也﹞推其根源𨿽有二種之殊今日三周得記則一也但曾習大行者中間已度余未盡者同元小人今方得記而元小之人今猶未盡乃至滅後得道者是也有此小殊而論中不說但據其三周得記者均名退大也問曰按此則退大者利元小者鈍是則退大者應在上周得記吾祖何言上二周正爲發軫學小人耶答若非記釋此文似難蓋退大之名出自下周故與上二周一往辧異故云爾二往言之則如所問記釋已詳不必疑也若夫決定性人已經方等彈呵不入不到靈山故未得記然原其根性亦是曾結大緣之人以有大種故𨿽非當座得記而於界外得聞是經故云我於余國作佛等也論中此義不說但云未熟不與記爾應知此人亦是從於發軫學小中來方其在於鹿苑之時證眞旣同同皆執小至方等會不受彈呵故別得決定之名自爲一類耳以此而推之則元小之人與退大人𨿽同而異最初行行不同故記釋同聞眾並列二名者此也𨿽異而同今日得記不別故句明三周旁正者此也人不見此𨿽欲會攝未免柄鑿不相入請以今義考之豈不徑而白乎。

論三日諭文

余讀妙句至釋壽量品題有所謂三日諭文其間見報身壽有與奪之論頗似難曉今先明疏記大途然後點示與奪之文庶幾無失也原夫大師釋此品題明於三身三壽三量洎引本論及三日諭乃至義便文會等皆是修性之義故前後文明報身義惟約自報而說余嘗反復紬繹疏記之文始終一轍略無異同此固無可疑矣但文云與而爲語得見報身壽命奪而爲語猶是勝應記釋云但以報應二名而論與奪等自古不看上下文義乃謂其體只一他受用身亦名爲報亦名爲應今但以報應二名而論與奪究論其體則一也今謂此說非但暗於大途亦顯大師此語宛同兒戲耳然他受用報及以勝應旣是一體異名今約異名而論與奪何異與而爲語得見帝釋奪而爲語猶是憍屍迦也尙何與奪之有哉所以先正其大途蓋爲此也冬日諭應身之壽則勝劣兩應皆冬日所諭也春日諭報身之壽乃自報耳文意謂旣破無明受分法身與而爲語得見自報之智奪而爲語猶是勝應耳蓋由𨿽能分破無明未窮自報之源故所見佛猶依轉識而現故名爲應也若爾記中之文如何消邪曰大途旣正則此文不難矣荊溪意謂應以自他兩報而論與奪今不然者但報名是一故以報應二名論與奪耳蓋他受用亦名應故如此釋之豈不白乎義學之士但須詳味當自知之𨿽然記云當知法華報佛所說引論報佛菩提爲證若爾說屬他報本論之文豈修性義乎應知凡言報者該於自他大師引用的從自報而說以映上下諸文皆是報智故也今記主爲他宗貶法華是應佛所說故一往據本論報佛之名以斥之蓋報佛名通故也祖師用意旣殊學者豈宜執一而妨於大途也哉。

論解謗別圓初心見佛

中興教主以三雙論見佛之式詳見於妙宗當時學徒有霅川嶽師叛去師訓以十諫忤之於是教主復有解謗之作至於今學者皆得以披究而無甚大難者蓋其說之詳也第其中尙有可疑者如釋起信凡夫事識該別十信圓名字人乃至云聖𨿽有力加於可加然此一文有可疑者二焉且前文雲華嚴會中圓別外凡乃至云別𨿽知中正修空故必未能見佛力加見加於可加旣云佛力加見驗是可加者也蓋華嚴會旣無劣身若不加見何能聞法進入後位乎今文則是不可加者也故云聖𨿽有力等均是別信何以見佛異同若此此可疑者一也若別十信及圓名字未能見佛無分齊身則眞中感應之義不成矣又何云尊特身應別圓之眾邪此可疑者二也余嘗遲疑於此而不決者屢年頃在廣恩與諸子說釋此書因得其說則二疑皆解矣須知中興教主本乎起信及光明疏明二識見佛並所住理加之空中二觀立此三雙以定一家眞中感應之規𨿽千萬世不可易矣今欲通此二難更於其中以種熟脫三而成顯之則義無餘蘊矣何者其華嚴會皆是宿世根熟今生當脫之機論其自力𨿽未能見以當脫故則佛力加之令見也譬之髙山日光先照正謂此也除此之外二酥橫來有當脫者準此可知今云凡夫事識該別十信等者蓋言𨿽有此機猶未當脫事識未除何能感見無分齊身然如來大慈豈應棄此而不爲說法邪應知此機𨿽未能感見勝身爲種熟故現同類形與其說法而成熟之在今後世機熟當脫則還見勝身而得度也中道感應始終不差今文專約機生障重邊說故云聖𨿽有力加於可加以障重機生故𨿽佛力不能加也維摩疏云如觀世音現種種形遊諸國土說大乘法皆同類形也四明得此微旨故云深有意也嶽師不知此而據劣身說勝法之語謂法華教主是生身者謬之甚矣𨿽然不因嶽師有此妄執則四明何由疏通至此是則嶽師於此宗亦預有力焉。

論立識生法

業斯宗者咸謂立識生法爲關節之大者蓋由簽文兩處指攝論新舊二譯例同地論南北二道且地論南道計八識爲眞生一切法北道計八識爲妄生一切法此皆於梨耶計眞妄之異然攝大乘舊譯自立九識爲眞八識爲妄同於北道新譯亦計八識爲妄所計旣同豈同南北二道耶此一可疑也又簽云論文釋初勝相明第八識生十二因緣義據此是明攝論依妄生法繼而曰眞諦所譯則依庵摩羅後代諸譯並依梨耶據此又成舊譯依眞生法此二可疑也自古共申前難謂立識生法不可混同然𨿽得其意而猶未盡善所以於文未通余嘗讀輔行記而得祖師用與出沒之意其文曰寄二論破者論隨教道順物機緣恐迷者執權卽成性過故寄破之令成圓極嗚呼寄之一字其有旨哉可以通貫諸說皆無壅礙且夫吾祖凡有所說若教若觀若行若理皆先破性執然後離計而說說則無咎若不然者將恐學者封文滯相不惟無益反致於害也然眾生之執不出自他共離而已欲破此執故寄諸論以明之所以寄梁攝南地而破者蓋南地計眞墮於自性梁攝計妄墮於他性此寄其所計眞妄生法以明性過也大師之文凡數處出如此而已矣而記主則因玄文地論有南北二道之言遂推考其說曰地論一也而弘者不同遂計眞妄之異故寄此以明性過夫攝大乘旣前後二譯立識不同所見各異還成性過亦可寄此以明性執也故曰文𨿽雙舉計必偏執如新舊兩譯亦如地論南北二道還成性過各計不同今不思議離四性計豈同彼論各計不同耶文中特下兩个如字足見寄二論以明性過之相也𨿽計有眞妄生法及立識之異其爲性過一也故寄以明之夫如是尙何相違之有哉申次難者夫謂第八識生十二因緣義此據本論而說也然論明阿梨耶中有智慧種子聞燻習增長轉依成道後眞如名爲淨識眞諦據此別立庵摩羅爲第九識唐譯謂是八識之異名故不存第九所以各計不同成於性過也故曰眞諦所譯則依庵摩羅等然依之一字謂依庵摩羅義以立識耳非謂依眞生法也故記第九云舊譯卽立庵摩羅等可以照之如謂不然且攝大乘自云法性不爲惑所染不爲眞所淨故法性非依持豈計眞生法耶。

論華嚴聲聞有無

玄文第十雲華嚴前分永無聲聞只此兩言可斷萬世之疑情信夫祖師之善得經旨也而或者不達乃據小𨿽在座之言尙疑而未決遂唱一說謂有根性而無形服至今和者甚眾余嘗采四明之意抗言而排之猶不盡諭今讀文至此固不能默默而已也且別行疏云未堪大教如聾如啞記釋云此中乃以證小之後遇大不聞以驗在凡機不受大以聾啞文在經後分其時仍長義當方等般若之時亦可通在鹿苑之前是故迦葉卻敍小機蒙大擬時迷悶躄地以後顯前機未堪大其意宛然𨿽有冥益其如見愛熾然現行故機在華嚴全生如乳﹝文﹞須將此意以消今文文云小𨿽在座如聾如啞者此舉後分之經也然在後分乃當方等般若之時尙狀如聾啞豈況寂場堪聞大乎故云以後顯前機未堪大也然則小機在於寂場之時其義如何曰文不云乎小見三七停畱大睹始終無攺須知小機在前並不知有華嚴座席但見初爲五人說四諦教鹿苑已後復經二味靈山開顯破無明惑方知在前曾蒙大擬迷悶躄地故云卻敍等也今問謂有根性聲聞者爲見華嚴座席否若云見者便同大機何謂聲聞根性若云不見正是當處而隔何謂有根性聲聞進退覆之其義自壞新經六十云諸大聲聞𨿽在逝多林中不見如來廣大神變如恆河岸有無量餓鬼爲渴所逼𨿽在河邊而不見河深厚業障之所覆故彼大聲聞亦復如是不見如來廣大神力無明翳膜覆其眼故如是十諭義意不別此卽後分經文也爾時舍利弗已有六千弟子義當方等般若之時尙所云若是況在凡時可云見乎若爾今經何云或見是王或見王等耶曰此亦是破無明後卻敍當時冥益義意如是故吾祖云此乃機中冥有此事非謂顯對勝應身也思之思之。

論玄文四序

按章安結集三部之文止觀文初廣序諸祖授受及三種止觀於玄義之首重累四序皆繁而不殺獨於文句之前不安一序其故何哉余嘗疑之而未有所決今讀至此不覺釋然因寤荊溪有所謂大師別行經序者抑有其由也自昔說釋之家不能深思熟考甚可嘆也今姑問之若此中惟序玄義何云玄文各十卷乎豈非章宗作此一序冠於玄句之首通序二部之文故云各十卷也旣此一序總冠二部至下文句之前不須更安他序但云委釋經題已如上說則顯總題之與別文通爲一貫也由此推之則別行經序本是大師別時講經之序當章安結集之時旣不可安在文句之前故總集於此而通冠玄句二部之首甚爲宛順所以章安私序王中乘便略解序品第一其意亦猶是也問曰若是大師別時講經之序何言有翻無翻事如後釋旣指玄義下文爲後驗非別時其說如何答曰若得意者不礙於文若苟執文反害於意矣須知大師說此序時必略說經字之義亦無如後等言今章安旣集在玄義之首經字之義下文廣解故今特略而指之此蓋出於章安之意非大師說時便有此言此本易曉之理人自不思耳請看荊溪釋第四序謂是譚玄本序以驗前之一序非譚玄時序的是別時講經之序明矣得此意已則四序安布次第可以知之不勞詳議也。

論四種教證

或問玄文四種教證且證今昔部而已非的明別教教證此說然否答不然也豈不讀記中分科之文文云初引文次正明今意自初文至證道明義卽是引文記中具約別教兩番教證消之故云凡釋別義多用此意等自今借用之去方是借用證權實耳當知論文自局應如記釋借用乃通可證權實部也又問別教教證何須兩番答機應合論故約行從機進修而說約說從應權談而論故須兩番耳若爾余之三教亦應爾否答不必爾也蓋藏通教證俱權圓教俱實惟獨此教教權而證實約行教道止齊地前登地屬證約說教道則通一教始終故登地已上仍存教道若說十地已証之法乃屬證道耳餘三無此故不論也又問此之四種或謂惟約行證道屬實餘三屬權此說然否答不然也且輔行雲但別教中教權證實意稍難曉乃至云應知二意一者約行二者約說且文中先云教權證實方分二意驗知二種證道皆屬實也又問旣皆屬實何分二種答前雲約行從機約說從應已是曉然若猶未諭更請言之若夫如來爲赴別機故說一教歷別次第如雲眞如爲惑所覆乃至斷十二品稱爲妙覺是則一教始終皆屬教道權施此則約說教道也別機依教修行先空次假破用均平圓修三觀進破無明是則地前屬教登地屬證據於行者進修而說此是約行教證也然則約說證道別無法門只是復爲智轉之人點示十地歷別之法卽是圓融蓋由此人其智𨿽轉還須稟教進破無明故等覺位尙須稟教何獨疑此若爾旣已智轉當稟圓乘何須別地邪答實不外此別有圓融只點其在初心時所聞歷別之法卽圓融耳若爾則便名圓教因人何名別教證道邪答從本說故稱爲別耳如通人被接以破一品無明者稱之爲果卽其例也又問旣云點示歷別卽是圓融莫是圓接別否答通局不同耳若被接人通於空假二觀之時隨其機發卽爲點示蓋由此人機利故也若約說證道須待其二觀旣滿正修圓觀方爲說其十地已証之法此人鈍故須至後心故成別教因果人也又問此中旣備論四種輔行何以闕一邪答正由此中已備故輔行略之文中互指意蓋在此亦是約說證道別無其法故不重出耳又問復宗指別教妙覺爲約說證道此說自好何須矯異答有不便者二故不可依也一則斷十二品稱爲妙覺輔行判爲教道故二則約說證道屬實別教妙覺屬權故若爾何妨當教自稱爲實答當教稱實諸文甚多但此中非此意耳旣云前之兩教教證俱權圓教教證俱皆是實別教教權證實正是約於偏圓以分權實故不同諸文也。

論法華教主

文云如垢衣內身實是長者淨覺謂垢衣是法華教主長者卽華臺報身例同下記二處會主之文立義旣倒引例亦差具彰解謗書中但今人尙有所迷稍同舊見故不獲已重爲釋之且記文云垢衣正是示爲小乘化他權實此明鹿苑施小之身也今開卽是同體權實纓珞長者此明法華開權之身也文義明白猶如杲日而盲者莫之睹也原夫經中四大弟子設一長者之諭蓋爲今經教主設也而小機在昔憚教不受於此勝身而生畏避長者方便脫珍著獘得近其子是則惟現垢衣正在是時也自是已後或現門內之身卽是纓珞長者或現門外之身則著獘衣蓋由機未純一故現身二種不同來至今經機旣無雜教說純圓惟現勝身復超一代是故經云爾時長者卽會親族等是知長者之諭正爲今日教主而設也前之四時乃敍其履歷次第耳人不見之乃謂長者一譬自諭華臺報身自脫珍著獘以來並是垢衣今經開顯乃卽此獘衣內身便是長者蓋經但有脫珍著獘之文而無脫獘著珍之說故知今日仍是垢來作此說者可謂迷文背義反祖違經自悞悞他爲害非少須知今文言垢衣內身者卽指鹿苑施小時劣應身也此劣應身卽是今經教主勝應之身故雲實是長者此乃指向身是圓常之身的彰開權絕待之妙如何乃云今日仍是垢衣經云決了聲聞法是諸經之王亦此意也所言內身者非指自報也蓋對衣纓而說故云內耳故淨名疏云卽是法華現尊特身爲諸聲聞授記時也又云四度現尊特身惟法華最勝明文若此今更就譬諭點示所會親族旣是國王大臣豈可長者自著垢衣淨覺謂無脫獘著珍之文可謂迷於譬諭也甚矣。

論簽文四心同一行一緣

簽云彼四心同一行一緣古來釋義紛紛多說然皆約意博量而已未可以爲準的也至如備釋乃謂一行一緣各有忍智故云四心亦未爲然且忍智從緣而發故上下八諦共十六心若如古云兼行而說則有八十心也以是核之未可以爲然也今謂彼之一字蓋指婆沙所云若是也言四心者卽苦下四行也簽文於此略示彼文所出至下引頌消釋方備言之如雲故於中忍具修十六十二八四行相於上忍中亦修四行𨿽起一行一剎那心以觀苦故起能得得修彼苦下四行相故問於上忍位減彼三行何故修彼所減行耶答𨿽減彼行不減諦故忻慕心故故得修彼所減行相於中忍位修所減行準望可知﹝文﹞當知此文全本婆沙卽是釋出前云四心同一行一緣之義也言四心者約修所減行說也言一行一緣約所畱緣行說也玄云二心者卽二剎那據中忍滿位說也作此消之燎然明白若爾記釋玄文何爲異說答須知記中未是消文但是引彼婆沙及俱捨頌會釋而已至下文云一行二剎那心觀於欲苦名中忍滿方是對消今文也若謂不然何以兼前及後總在此中明之謂之會釋可也。

論當機結緣二眾

或問妙記第二第四以五品六根或對當機或對結緣何其無定論邪作此配對必有深意願聞其說曰大師釋當機眾則曰緣合時熟如癰欲潰不起於座聞卽得道卽指初住獲無生忍人也至釋結緣眾則曰𨿽見佛聞法無四悉檀益卽指五千起去之流也然則五品六根上未逮於初住下不同於五千介於兩楹之間故毗陵進退釋之此其元意也意𨿽如此其相若何今姑得以申明其說原夫今經三周說佛出世本懷克論當機之人須在當座開佛知見獲無生忍方稱此經當機之眾其或蹉過一番未得入理𨿽不同於起去之流抑而言之亦結緣眾耳卽五品六根是也如登龍門而遭點額必待後會加功得入也若論五千之人旣無三慧及四悉益止可得結未來緣耳五品六根已有三慧及三悉益正是堪爲入理之人故通取之亦當機眾也與奪抑揚之義蘊在疏中故毗陵進退釋之可謂善繼其宗者矣今問五千起去之人旣無四悉檀益則是見愛熾然現行不燻業識明矣未審聞略開之時見何身邪若見生身靈山會上豈有劣身若見尊特又非其分未審其義若何曰五千之人必於宿世已有一乘大種故在靈山得聞諸佛二智但其種尙淺若聞授記聲聞作佛恐其生謗墮苦故如來懸鑑神力遣之令去也然其人𨿽未燻業識能見勝身亦如來力加也佛若使知昆虫亦知何疑於此也如毗陵曰故上慢者亦非不聞已聞略開及在後故論云未熟卽後會當熟之人也故知此人現世得見佛聞法身參妙會𨿽未卽開悟亦非聊爾人也。

論含中發習

或曰諸文云含中者多約理說如雲一眞能含二中又云通教眞諦共發二眼二智含中故也若爾藏通二教同詮眞諦是則藏教之眞亦應含中答須知通教眞諦含中功由教巧以教巧故談於幻化常處卽眞旣能卽眞亦能卽中故曰通是衍教初門境觀俱巧堪入不空等三藏所詮法皆實有折破實法方得會眞尙不卽眞豈能卽中是故藏教不說含中故知𨿽曰兩教同詮眞理由教異故眞理亦異是則通眞含中推功在教安可捨教而獨言其理乎近代柏庭法師謂教巧故含理卽故中斯言得之矣又被接者機應同時方論接入如文曰良由機發故所聞不同又通教菩薩由根利鈍發習不同此則約機言也又文云以祕密智力能令眾生發如此智此則約應說說故得淨名記中總二意而言之故言根生待接接候機成也如是則豈可全同發習之人乎蓋發智之人通於接正偏圓顯密等義故也今爲之說曰言被接必由乎發習言發習未必皆被接也思之可知。

論三千餘義

或謂止觀乃是吾祖說己心中所行法門故並以三千而爲指南若玄句諸部則不可便明三千其說然否曰不然也止觀妙境出自法華謂餘部不說則可且玄句正是申釋法華何爲而不可明三千若讀今文可不思之荊溪明云略舉界如具攝三千汝云不可豈非背祖乎四明得此意故乃云若知善惡皆是性具性無不融則十界百界一千三千故得意者以此所談望止觀文不多不少彼明性具善惡便是三千玄句皆談千法何爲不是三千或者之言爲得意耶爲失意耶若爾輔行謂並未明一念三千之文如何消耶曰請細看彼文不須致難彼自謂諸心觀文未明三千耳豈謂玄句耶問曰難云得意則千如便是三千然文中何不便結成三千如止觀妙境耶答曰有須不須之異耳玄文爲明眾生法妙故釋經十如依於十界界界互具則成百界千如但論正報足顯眾生法妙故不須更約假名及以依報矣若夫摩訶止觀爲明惟心觀體攝法周足故廣演三千結歸一念若不如是則心外有法境不周圓是故法相須至爾許亦是且舉大數攝法周足略明三千耳若細推之則有無量法也故云世諦心中尙具無量法況三千邪文句釋經十如不須假名依報準說可知然數有詳略法無增減以舉正收依名實相有故也四明得意之談實由於此。

論中諦具法﹝玄云十數皆依法界法界外更無復法止乃至佛法界亦復如是﹞

淨覺執空中無相以破四明中道具法之說背宗之人固不足責而後來扶宗者亦謂四明未嘗言中道具法悲夫近代北峯之說盛行江淛乃謂三諦克體則空中無相體一互融則三皆有相以空中卽假故亦具三千也須知此說與淨覺之言相去無幾今謂未論互融祇就三諦克體言之則中道具足三千融妙之相四明之說布在諸文不能備引只就今文點之且文中約十法界離合以示三諦之相空諦但云能所合稱假諦但云因果隔別至於中諦則異乎是矣故云一切法趣地獄乃至佛法界亦復如是是知具足三千融妙之相正在中道也蓋中是性徳非謂一性乃具三千之性也別圓兩教同詮中道而別教所談但具佛界以中不具九故不明三千圓教談中中具十界十界互具則成三千何者蓋中以絕待爲功若有一法在中道之外則熾然待對中義不成矣。

又﹝玄云又人聞一切法趣卽非漏非無漏具一切法也﹞

圓中具法余𨿽屢言之矣然推之於理不若直之以文今具直之如今三法解源明一俗隨三眞轉通眞置而不論然別圓能接之眞豈非二教中道乎其不可混於空假言也必矣若然者何謂圓中不具法邪且文約漏無漏明圓中能接則曰一切法趣非漏非無漏約空不空明圓中能接則曰一切法趣如來藏約趣非趣明圓中能接則曰又人聞一切趣卽非漏非無漏具一切法也其別教但中有此言乎如曰次人聞趣知此但中須修地前一切諸行來趣向後以發初地中道之理卽別人也故知若解中道具法方受圓接豈是解俗諦具邪思之思之下去諸文節節皆爾請以此意貫之方爲盡善。

論部教之義﹝簽云所以判者今法華經約此四諦爲何教四諦所攝止方顯今經部圓教圓﹞

至哉部教之論天臺所以抗折百家超過諸說者其以此夫賢首諸宗𨿽欲尊其所弘下視余典而昧夫部教兼獨之旨失於如來適時逗機之意𨿽曰弘經實暗經也請觀羣經所譚有十方佛土中惟有一乘法無二亦無三之言乎有已今當說此經最爲第一之言乎云何乃以三車窮子化城等諭而致難邪云何以對告身子二乘而致詰邪殊不知華嚴隔小非佛本懷果帶修成教談性起故知惑果而迷因執權而失實斯特不知今家判權實意致有多失若夫開粗顯妙一道無偏又豈他宗可得而涯涘哉若讀今文善須了此又下文雲開前三教之粗及彼四味中粗是知今但開彼兼帶之粗昔圓不開不須疑矣而或者乃以妙記發四味兼帶大小之文爲難則又言之太過也文云圓實不異又云妙義無殊可不信乎然則或妙或粗及粗細俱過之說又如何邪曰二文皆是判權實邊據其兼帶故有或粗之言非謂或粗故須開也今論開義不應以判義爲難也。

論四教破性﹝簽云總而言之祇是四句破假性相二空故得幻化卽空之名﹞

近人因見輔行準應教教各破四性及是故四教亦可通用之文乃謂三藏亦觀性相二空遂引別行玄記義兼三藏之文爲證嗚呼使見今文必不如是妄執矣原夫通教所以偏得幻化卽空之名以達四性無生故也若使三藏亦達於此則兩教巧拙奚分藏見六實通見無生斯爲至論也然則輔行別行之文如何通邪須知輔行之文乃是通途明其離執且三藏教發軫𨿽用無常生滅觀智至與空理相應之時所離之執不出自他共離而已苟於此未離則何能見空理乎故曰旣破生滅亦無自他共等三計等也若夫別行玄記之文乃是釋於思議理內境知之名正在通教義兼三藏非謂四性空兼三藏也但大師文中明理內境智約破四性而說故四明點此謂正在通教然理內之名亦兼三藏以理外乃約四教起見之徒故也請考彼文自見其旨。

論簽文起心之義﹝簽云行者常觀一念介爾起心以具一切心故等於佛心又云祇於貪瞋一念心起體卽權實﹞

或問然此兩文理觀乎事觀乎若是理觀何雲起心若是事觀今文附法亦觀事耶答夫言理觀觀不起心者非如木石無有慮想故言不起也蓋眾生無始未曾離念何時不起經祖令修理觀行者隨心起處以觀照之令心不起故云無心而已介爾有心卽具三千又云若推此起起不可得念與三千並不可得又占察經云思惟心性不生不滅不住見聞覺知永離一切分別之想此等皆令觀達介爾起心卽是法界以觀力故心則不起故云理觀觀不起心古人謂直下坐斷是也凡言事觀觀起心者乃隨其心起落界落運但以觀隨逐而已而不以觀制令不起所以得名縱任三性也故占察經云於念念間悉應觀察隨心有所緣念還當使心隨逐彼念等以由事觀不制其心故偏得起心之名所以荊溪精切分於二觀之義雲從理則惟達法性更不余途從事則專照起心四性叵得卽其義也當知今文的是附法修於理觀與向所引諸文更無異途愼勿見有起心之言謂是事觀亦不可謂理觀亦觀起心餘如向說。

論隱實施權﹝玄云祇隱其無量功徳莊嚴之身現爲丈六紫金輝記云祇是隱實施權且云當分﹞

問曰前云卽脫纓珞著獘垢衣今云隱莊嚴身現爲丈六據化儀次第正是寢華嚴之大施鹿苑之小記中何云隱實施權耶若爾則華嚴爲能施耶答曰余前謂四大弟子設一長者之譬正爲今經教主而設蓋謂此耳應知如來爲一大事因緣出現於世便欲開示眾生本有覺藏由大機不等故兼別而譚由小機未堪故惟半不滿是則華嚴之別亦屬所施故下文云方等般若及華嚴等當分義者仍是施權今文且據施小而說故云現爲丈六當知卽是隱法華之實施三藏之權若準化儀次第止得云寢大施小必不可云隱實施權記主乃準出世意說是故云也故下疏釋三七日思惟是事謂初七思法說次七思譬說後七思因緣說皆無機故趣波羅柰與今記主之說宛如符契故出世大意不易研詳是知長者之諭正諭法華教主尊特之身此身乃是全法界現性具功徳莊嚴之身故龍女贊云微妙淨法身具相三十二由昔機宜不等在華嚴時則有一分漸機見是修成在鹿苑時純被小機取色分齊方等般若機旣未純見身不等來至今經方純一見性具莊嚴譬如長者聚會親族定天性時也如何今人迷此諭意謂長者自諭華臺報身若爾則法華設譬反爲他經四大弟子特尊昔典龍女贊詞虛美今佛顚倒若此難可具陳。

臺宗教觀撮要論卷第三

臺宗教觀撮要論卷第四

論光明立題

自古稱光明定題爲教門一關余亦未敢輕有所議昔寶佑丙辰首眾南湖講斯玄記因而復熟之乃知文本明白而人自迷耳余嘗曰當時吾祖若不因古以三字作譬諭釋吾知其必無順古之釋也若不順古作譬諭釋吾知其亦無附文之釋也何以知然蓋由古師以三字爲譬而譬法不周故吾祖一往順古亦以三字爲譬徧譬無量法門略言十種三法耳當知順古作譬皆是義推非文之正意也然先順則意在後違故次以附文一釋斥彼義推疎遠備舉經文以生下當體之釋也故曰義推譬諭無有一文等也由是言之則兩科之文皆因古師而有非釋題之正意也然附文一釋𨿽說名說事猶未知此名事從法性而立也故須當體一章方是申釋三字首題的從法爲名也故曰法性可尊可貴名法性爲金此法性寂而常照爲光此法性大悲能多利益爲明入此法門卽有金光明菩薩究竟此法門卽有金焰光明如來等乃至云當體並是妙寶具足光明非借世金以譬法也蓋第一義諦有名有實義故世間所有一切諸名皆依眞理而立也故曰劫初廓然萬物無字等也若然則三字首題的從法爲名固何所疑哉四明記文亦無出於此故不必謄敍也𨿽然文云義有二途應須兩存乃至云若鈍根人以譬擬法若利根人卽法作譬神智據此謂利鈍人並以三字爲譬具如集解未知其義如何曰若得前來所說之義必不執此以爲難也然神智尙暗於此則今人可知故不得已更爲申之文云若鈍根人以譬擬法者意斥古師用譬之失也蓋言鈍人乃以世間金光明此擬法性金光明此得其末而失其本也言利根人卽法作譬者意明今釋之得也蓋言利人能了卽法性金光明而作世間金光明此得其本而不逐其末也𨿽不彰言意正如此但文中直指世金等爲譬翻倒言之頗似難見耳若爾何須存譬而云義有二途耶曰如來唱題的從單法而今之釋義者不能無利鈍於其間所以雙存法譬二釋而於學者不無利益故須兩存耳例如佛世旣有利鈍二機今豈不然所以引經利鈍兩文乃引例耳非證也且空品之文自約聞持稱鈍非謂其以譬擬法也請以今意考彼玄記自見旨歸不勞詳議也。

論教行五章﹝玄云神力品中約教次第止序品約行次第等記釋云云﹞

約教約行之分無他但名有在纏能詮之殊而用居第二第四之異此固記中已說而今古莫不知之然約教之名乃從吾佛果後施教而說故云欲說此法先以神力駭動等也未知約行之名從何立耶若雲從佛立名佛已證果何須約行若雲從機前標體中云今取佛所見爲實相正體標宗中云所謂佛自行因果以爲宗也標用中云三種權實二智皆是力用標教相中約化道始終師弟遠近是則五章之名皆從佛立敢問其旨如何曰今之五章本爲釋經之首題故稱爲妙法之名妙法之體妙法之宗妙法之用妙法之教相也然妙法寂滅本無於名亦無於體宗用教相皆不可得故寄果佛以釋妙法之名故云原聖建名蓋爲開深以進始等也體宗用教皆寄果人以顯之故標五章皆從佛說蓋由如來因聞名故識體欲顯體故修行行成故利他分別故爲教是故五章扶行次第並寄果人顯於妙法故也然如來旣證此妙法今說示於人欲令眾生依而行之是知五章𨿽寄於果其意在於今之行人是以文文之下皆約觀心良由於此。

論玄文引壽量證經體文﹝玄云不如三界止今取佛所見爲實相正體也記釋云云﹞

或問按本疏釋此文云不如三界者不同二種三界人之所見也據此則自等覺已還未離三界皆非佛所見也然此中乃云菩薩人見三界亦如亦異則似但簡偏教菩薩而已二文進退敢問所安答曰應知此旨不惟祖誥如是而佛經亦如是也且如方便文初云惟佛與佛乃能究盡據此則等覺已還皆不能測也而偈文乃簡不退菩薩是則但齊別教教道而已佛祖之言如是信非造次可得議之蓋由經體乃是果人究顯上品寂光故云簡非分證已還臣子之體此體非二種三界人之所見也而今文惟簡偏人者以由圓教因人𨿽未能究顯此體而初心之人便用佛智照境以上寂光而爲觀體有此義故置而不論盡理言之須簡分證可也故光明觀疏惟取君父意在於此然記言長壽祇是證體之用未是親證實相體者應知此之二句卽釋伏疑意也疑云旣云本門正意顯壽長遠今何不與長壽辧同而引非如非異者何是故釋雲長壽祇是證體之用等也蓋由本門顯於佛用長遠以三身言之卽當應用此用元由智與體冥方能有用故妙記雲長壽之由其惟法報是也今取所冥之體卽是非如非異與迹門實相體一名殊實相雙遮卽非如非異雙照如異故云體同也或問文云今取佛所見爲實相正體古人謂是廢權之文其說如何曰應知此文寄眼智以明之非廢權之文也如經云惟佛與佛乃能究盡諸法實相光明云如來所遊等是皆取佛所知見之理爲體耳豈皆廢權之文歟前文云一切不出法性正是佛所見非如非異雙照如異也二文一揆何開廢之異哉所以不取四眼所見者以皆有無明之膜故也。

論玄簽指文例﹝玄云若廢權顯實如前所用記釋云如前標體中等﹞

記釋指前之文定之者或異故今出之須知此指有文有意若據意者此問旣因離謗之文而生故今還指離謗之文蓋四謗不出前之三教卽是自行化他及化他體也若指文者卽章安私謂中云旣不會正體攝屬何法但空是化他之實但不但是自行化他之實出二邊中是自行之權並他經所說非今體也卽此文是或謂旣是私謂大師不應預指須知三部之中互指前後並出於章安結集者之意耳當大師髙座宣揚之時道俗顒顒欽渴法乳大師樂說之辯流瀉不竭豈得但指而不說乎能知此意則於文不壅也如下玄云直對一番四諦如前說記釋云言如前者如前私釋學者苟能舉隅而反則知前云有翻無翻事如後釋者豈大師指之乎謂之別時講經之序無可疑矣。

論妙記釋中止一城文

記釋中止一城之文有云始末雙明故云勝劣說者紛紜今略議之若夫如來未施化前中止於方便土中伺覓同居子機若準起於一代五時之化則雙垂勝劣兩應勝應應菩薩劣應應聲聞約於大小兩始而言也今觀記釋五人生方便土者專約一類小機而說故云四果支佛斷盡通惑者同生其中皆爲菩薩等據此旣約小機而說則始在鹿園見劣終於彼土見勝約此以論始末也必矣所以然者諸大乘經菩薩見勝此是常談而此經能開難開之人故三周說法正意惟在二乘故約小機而論始末乃一經之元意也所以記釋五人之名𨿽約藏通兩教進退可否而論而終以三藏五人爲正故曰但彼對勝應其義不成等是則專約一類小機而說蓋無可疑矣。

論妙記釋轉法輪文

記釋轉法輪之文有曰若約跨節通四如來等或者不達乃對玄文何處別有四教主之文作難以余觀之無可難者今文先約跨節故云通四如來凡有所說無非化他蓋準佛意𨿽現四身說無非隨他意語故云化他也又以圓自對三教爲他亦跨節之意此皆泛論耳今論經中正意約於波羅柰初轉法輪且從三藏當分義邊約佛內証之法轉示於人故云轉法輪耳汝所證者我亦証之其斯之謂也若夫玄文則曰祇是隱其無量功徳莊嚴之身現爲丈六紫金輝等正是點此當分之身從今佛示現耳與記泛論之文語𨿽不同其意無別故皆名跨節也尙何難之有哉。

論三法無邊﹝玄云色無邊故般若亦無邊記云五陰是理故卽陰是實相般若故皆無邊以由理故令法無邊﹞

四明嘗於妙宗引用此文以明頓足之義祇緣淨覺執生身但可卽自受用及以法身不卽尊特故四明引此文畢乃云自受用身旣證極理豈不卽劣而無邊邪此文意者五陰報法一一卽理理無邊故法亦無邊又卽此便是實相般若三法具足皆悉無邊何者理卽是法般若是報五陰是應旣皆無邊方名頓足若如淨覺所解劣應不卽尊特何名色無邊邪應知此文同起信論彼雲從本以來色心不二以色性卽智故色體無形說名智身以智性卽色故說名法身徧一切處所現之色無有分齊隨心能示十方世界各各差別皆無分齊而不相妨﹝文﹞嗚呼使淨覺知所現之色無有分齊必不執劣應非尊特矣。

論玄序十徳﹝玄第一徳云自解佛乘至第九徳云玄悟法華圓意﹞

或問佛乘與法華圓意一也而前後重出者何曰佛乘之言且通指一經而含待絕之意故記釋云卽是今典永異余教不同三五七九等乘﹝相待﹞仍開會之使歸乎一極﹝絕待﹞蓋今經獨得妙名功由此二所以獨受佛乘之名若前四時兼帶之教全無二妙縱有圓融不稱佛乘也玄悟法華圓意者別舉五重玄義釋經首題自於一家故列爲十徳之一豈有重繁之咎乎所以列次在於第九而第十繼之以樂說辯者蓋此十徳前之八徳且是通舉大師具足定慧弘法隱居出爲帝者之師而受道俗贊禮至第九第十方是別開今經玄義晝夜流瀉此乃從通以至別所以得爲玄文之序也或問發悟之言乃是謄前自解佛乘卽大蘇妙悟之時也獲旋陀羅尼正此時也今又開爲第二一徳豈非重累乎曰最初一徳正言發悟自解佛乘第二一徳正言深入禪定三昧故第三徳中總舉上二云縱具定慧也而此復云得陀羅尼者蓋相帶來耳以得陀羅尼由於入定故也記指發悟屬慧而不及於陀羅尼者意則可知也。

論萬乘數

愚嘗考王制及班史地理誌皆言方裏爲井爲田九百畝井十爲通通十爲成地方十里爲方一里者百爲田九百畝以井田計之適一百井也除三十六井爲山陵林麓川澤溝瀆城郭宮室途巷之外其餘六十四井共出車一乘自此等而上之則千乘萬乘之數皆可計也謂成十爲終終十爲同同方百里爲方十里者百爲田九十億畝以井計之則一萬井也同十爲封受田十萬井其賦出車千乘卽大諸侯之國也封十爲畿畿方千里爲方百里者百爲田九千億畝以井計之則百萬井也其賦出車萬乘卽天子之國也今記云十井爲乘井字恐悞應云十里蓋十里爲成出車一乘故云十里爲乘也言百里之國適千乘者蓋同方百里同十爲封旣未迨於地方千里之數故皆稱爲百里之國或曰何以六十四井共出車一乘曰周禮九夫爲井四井爲邑四邑爲丘丘十六井也四丘爲甸甸六十四井共出兵車一乘戎馬四匹牛十二頭甲士六十三人步卒七十二人此所謂徹也。

論輔行十義評無情佛性

余讀止觀至記中以十義評無情佛性𨿽與金錍相表裏但最初約身一義頗覺難曉異時曾見賢首藏法師起信論疏釋歸命偈有曰及彼身體相等方知吾祖評破之意正對彼疏而作也當知一者約身二者約體皆本彼立義而說也蓋由彼疏以彼身二字指上佛寶卽最勝業徧知等體相二字卽屬法寶卽法性眞如海等旣以身屬佛實約於報化二身而說以今家義定之卽勝劣兩應也體相屬法寶以今家義定之卽法身自報也故今先本彼以身屬佛爲難故云不可獨云有應身性等次本彼以體相屬法爲難故云旣許法身徧一切處報應未嘗離於法身等也苟不知此則顯吾祖破斥孤然全無來歷至若金錍四十六問中亦有此義義學之士不可不知故今特表而出之。

論玄簽稱味味例﹝玄問旣以五味分別那同稱漸記釋云問前五味教相味旣有五何故中問三味皆名爲漸﹞

善乎孟子之論曰不以文害詞不以詞害意是不獨爲說詩者言故凡看讀之法莫不然也且今文云旣以五味分別那同稱漸使惑者讀之必以法華亦稱爲漸而有紛紜之說惟毗陵以意逆之但約中間三味而釋則無可疑者又下文不定教後云味味中悉如此使昧者讀之必謂法華亦有不定而致無窮之難惟記主以意逆之乃云乳中則圓別相對以辧不定乃至生熟二酥三四對辧由此釋之故人無疑者惜乎今人不能觸類而長才聞味味之言必須具約五味而說亦甚可笑也如後記云五味則一道豎進味味各有半滿相成復於味味皆有祕密及以不定至今說者不能解紛請以今文格之可不言而諭矣。

頌解金錍四十六問

問佛性之名從因從果從因非佛果不名性。

圓明究竟名爲佛

直指眾生性本然

若向名中思得義

十方身土有何偏

問佛性之名常無常耶無常非性常應不變。

性名不變古常然

剎剎塵塵覺照圓

彊把眞如分兩派

定知其說落邪偏

問佛性之名共耶別耶別不名性共不可分。

依正同彰一性靈

休於兩處各安名

世人多用情分別

請把斯文子細評

問佛性之名大小教耶小無性名大無無情。

大乘了義非凡說

互古從今不變遷

山色溪聲常示現

莫將情見錯流傳

問佛性之名權耶實耶對體辧異其相何耶。

依體立名名大教

有名無實號權方

若知名實元相稱

瓦礫時時盡放光

問無情之名大小教耶大教大部有權實耶。

涅盤部大兼權說

便有三非躄用殊

可惜淸涼明眼老

錯將魚目認爲珠

問無情無者無情爲色爲非色耶爲二俱耶。

無情是色非無色

眞顯方堪號二俱

陰體旣同爲質礙

如何一有一偏無

問無情色等佛見爾耶爲生見耶爲共見耶。

眾生眼見號無情

佛眼觀之等性靈

生佛𨿽然無共見

應知一處不殊形

問無情敗壞故無性者陰亦敗壞性亦然耶。

世間動植同歸壞

佛性何緣有去畱

苟順凡情論妙法

空教白盡少年頭

問無情是色法界處色爲亦無耶爲復有耶。

界入科中多屬色

非惟瓦石是無情

若非佛智同觀察

生滅何時得暫停

問惟心之言子曾聞耶惟只是心異不名惟。

十方剎海從心現

一代雄詮似鏡明

此外旣無塵許法

更於何處覓無情

問惟心之言凡聖心耶若聖若凡二俱有過。

凡心取著沈生死

聖智髙明等太虛

過此若言觀一念

行人當自識規橅

問惟心名心造無心耶惟造心耶二俱有過。

心與無心均是物

都從吾一念中生

凡情淺識徒分別

未免偏枯異見成

問惟心惟心亦惟色耶若不惟色色非心耶。

根境法中堪入道

隨人宜樂體無差

天臺門戶如天闊

自是時人病眼華

問惟心所造惟依與正依正能所同耶異耶。

果地融通能所一

本從凡地妄心成

自緣狹見初乖隔

到了何曾有二名

問眾生量異性隨異耶不爾非內爾不名性。

眾生自有無窮異

个事明明豈變遷

若道遮那惟陰質

似觀雲霧不知天

問眾生惑心性徧不徧神我四句爲同異耶。

惑性徧兮無處所

山河大地已全該

世人自局居身內

羸得波旬笑眼開

問眾生有性惟應身性亦法性耶亦報性耶。

三身一體無前後

一念才空總見成

若計修因能趣果

可容似應隔無情

問眾生本迷迷佛悟耶佛旣悟已悟生迷耶。

迷悟乍分凡聖異

猶如明暗不相除

若知全暗爲明理

此性何緣會不俱

問眾生一身幾佛性耶一佛身中幾生性耶。

一性圓明無有幾

紛紛情識等河沙

世人錯認情爲佛

何啻天涯萬里賒

問佛國土身爲始本耶始本同耶爲復異耶。

佛國土身全本起

本來身土不乖殊

請君自讀華嚴典

豈有無情可廢除

問佛土佛身爲一異耶一無能所異則同凡。

三千究顯亡能所

依正何妨又宛然

若向个中明得透

天臺鼻孔許伊穿

問佛土界分生亦居耶爲各所居佛無土耶。

普天率土皆王國

民物蚩蚩擅守疆

一佛土成周法界

滿中凡聖死還生

問佛土所攝爲遠近耶何土與生一異共別。

橫論諸土皆相攝

約豎言之下攝髙

惟有寂光名理體

與生元不隔絲毫

問佛佛土體爲同異耶娑婆之處爲共別耶。

豈離伽耶有寂光

無邊諸佛盡含藏

當知此理曾無間

瓦礫堪稱大法王

問佛成道時土亦成耶成廣狹耶不成有過。

佛成身土一時成

廣狹皆因機見生

理土從來無廣狹

終年共住不知名

問佛成見性與生見處爲同異耶離二不可。

如來元是眾生做

見處何時有兩般

可惜紛紛迷路客

從前只被眼睛瞞

問佛成土咸與彼彼成彼彼不成爲一異耶。

諸佛同成淨法身

猶如天上一冰輪

自緣眾水分淸濁

影現何曾有不均

問佛成三身與彼彼果及彼彼生爲一異耶。

佛有三身生亦具

偶因迷悟乍分途

更於一異生分別

天性從玆轉見疎

問佛成身土成何眼智見自他境初後如何。

佛眼周觀境不殊

大圓鏡智絕名橅

寄言學者能如此

那个無情佛性無

問眞如所造互相攝耶不相攝耶二俱如何。

萬法盡從眞變造

猶如燈鏡互交輝

若言依正成乖異

知是渠儂正眼虧

問眞如之體通於修性修性身土等不等耶。

事理互成無欠闕

若身若土盡周圓

非關造作能如此

自是天眞性本然

問眞如隨緣變爲無情爲永無耶何當有耶。

不變隨緣依與正

隨緣不變豈終殊

他家幸識眞如理

何事甘心適異途

問眞如隨緣隨已與眞爲同異耶爲永隨耶。

黃金打作瓶盆用

鎔煉瓶盆又作金

金體本來無二相

紛紛工作苦勞心

問眞如本有爲本無耶與惑共住同異如何。

眞金頑礦同時有

頑礦應銷不動金

此理𨿽然同惑住

定知煩惑不能侵

問波水同異前後得失眞妄同異法譬如何。

全波是水無同異

全水爲波沒後先

明得此兮方不失

乃知眞妄法皆然

問病眼見花花處空處同異存沒法譬如何。

眼因帶病華存沒

空體何嘗暫動搖

世謂無情如病見

邪無之責諒難逃

問鏡像明體本始同異前後存沒法譬如何。

鏡明如性像如修

體相圓成翳不畱

前後本無存與沒

如斯至理莫他求

問帝网之譬惟譬果耶亦譬因耶果無因耶。

影現珠珠帝网全

惟因與果理皆然

剛言瓦石猶非佛

以諭方之定落偏

問如意珠身身有土耶惟在果耶通因如何。

珠名如意曾無間

果用全彰應所求

請就此心明此理

纖塵不現理非周

問行者觀心心卽境耶能所得名同異如何。

諦觀乍分能所別

一心融泯豈應殊

若知心外元無境

依正何因有異途

問行者觀心一耶多耶一多心境同異如何。

一卽多兮稱曰假

多還卽一號爲空

非多非一名中道

心境如斯絕異同

問行者觀心爲惟觀心亦觀身耶亦觀土耶。

觀分內外隨機用

性體圓融是處彰

於此若還生揀別

定知孤負法中王

問行者觀心在惑業苦內耶同耶異耶。

天臺正統超諸說

妙道何須向外求

三障本非元卽是

臨崖觀虎使人愁

問行者觀心心內佛性爲本淨耶爲始淨耶。

人人有个天眞佛

不假修持照用全

若道本無今始有

山家宗旨隔天淵

問行者觀心心佛眾生因果身土法相融攝一切同耶。

龍猛宗傳九世孫金錍決膜導迷津一家所本文誠委三法無差理最親末上已觀明自行問余重示驗他人從玆野客心開解一答皆通不在頻。

首眾南湖講光明玄題

甚深法性徹過去而極未來圓妙經王統羣靈而該萬有絕思絕議可貴可尊其性虛融似春行於大地其體獨脫如月朗於中天纖入無倫大包無比是如來之所證過菩薩之所行譬諭莫盡其涯迥出虛空之量贊嘆曷窮其妙徒檛金鼓之聲信相於此未免懷疑樹神於此空知雨淚林間雕虎無所施其爪牙澤內靈魚曾未測其涓滴是妙智境號中道空懺贊雙融生法俱泯名尊體極用大宗深教旣稱王橫該豎攝非智者孰攄其蘊捨四明罕得其傳掃蕩邪宗恢張正說符一家之玄道救十法之觀心解行兼明自他均益盛矣哉斯道也仰觀之天日月星辰之運行俯察諸地山嶽江河之渟峙龍神鬼畜動植飛鳴出沒低昂盈虛消長頭頭顯露處處全彰夫如是則堂雨天華露柱燈籠無非法性橋橫水月霜風落木盡是金光擬之則萬別千差會得乃百慮一致如斯提唱已涉支離直截爲人如何舉似﹝擊拂子﹞靈鳳已翔霄漢去可憐方始探鳩巢。

觀經疏題

惟心淨土豈離乎苦域泥沙本性彌陀無越乎棘林胎獄若使心無取捨則淨穢之相泯然其如行有順違故粗妙之名斯立是以闍王示逆而圓機發起欲彰性惡之本融韋提哀請而大聖宣揚蓋顯修心之要術觀𨿽不二爰開十六以爲進徳之階理旣無殊當以三千而作司南之運舉一觀而徧收諸觀統羣機而咸會一機義趣幽深文詞奧密非智者親承之妙孰闡其宗捨四明頴悟之懷寧知其道修心妙觀到無修處正好著鞭落日故鄕向冷落中何妨進步苟或膠文滯相懸知其於斯道冥然要須了境惟心則在我者能事畢矣將釋玆疏略舉大猷至下臨文更當委說。

觀音玄題

眞智常圓如春在百華豈有去來之相應身不斷似月臨眾水曾無取捨之心不墮見聞寧容擬議子規啼夜月苦口何多楊柳舞春風勞形不少說甚慈悲與拔機應顯冥但了自心更無別事會得目前無法圓通門彈指豁開若於境上生心羅剎國應時飄墮如斯舉唱猶在半途芝峯主人有何方便從今未免頻頻舉个事何曾在舌頭。

法華文句題

妙法不可以言宣要由自悟大教元從於理立豈假他求二十八品皆古佛之眞心六萬餘言乃含靈之祕藏用因緣約教待絕之義已在其中明本迹觀心事理之名無越於此本懷暢矣妙義冷然衣坐室處處流通豈逾於當念種熟脫番番無廢不離於剎那是別鵲噪鴉鳴皆承記莂松風澗水一等敷揚正恁麼時如何話會太虛有口談何盡露柱無心聽始眞。

十不二門題

十不二門者乃斯經本迹之大猷今家解行之要術以十妙爲觀體深符圓頓之宗以一念爲指歸備盡修証之旨坦然明白可舉而行中興尊者從而鈔釋之發明教觀兼舉之正途開辟事理抗分之邪說使後之學者思修有托宗說俱通其猶騁六驥於康莊耀神珠於心目羣疑冰釋大道風行正恁麼時如何點示燻風生殿閣懷抱爲誰傾。

入廣恩祝聖講題

大道只在目前色見聲求總沒交涉虛空生我心內鶯啼華笑恰爾見成摩竭國行布圓融分疎下不毗耶城彈呵攝受節目轉多就中自有生涯向上別無巴鼻指權是實歡呼萬國來朝卽劣爲尊羅列眾星齊拱直得溪山攺觀云漢昭回泉湧醴而崖產芝河圖呈而洛書出祥風被野秀麥如雲人人穩駕白牛車物物共談無上法然𨿽如是且道以何爲驗邊頭不獻平戎策野外時聞擊壤歌。

先師頑空和尙三千說附

昔人有云三千立法合於假諦上說之以空彰亡泯中彰絕待不當建立故克體言之須於假上立三千也然後卽此假法卽空卽中卻廣引諸文爲證今謂直就假上說三千其文𨿽多要而言之無出輔行觀具一文足以統貫諸說如雲具卽是假假卽空中又云尙不識具豈識空中豈非的就假上示具﹝具之一字卽三千也﹞然後假卽空中耶後人因此於假上建立三千推原此說出於淨覺復宗次之指南又次之獘源一泄勢不可遏今人往往承用者眾殊不知廣智傳法智之道凡此等文並是寄事而辧爲示三觀之相令易見故且以三千而爲假耳是故先示三千辧其妙假然後卽空卽中三諦顯矣輔行釋止觀妙境三千前後諸文並直明三千卽三諦只此一文寄事而辧是總例之文須究寄之一字非是正意正意有二一者三千卽三諦二者三千卽中諦言三千卽三諦者約體徳而示也蓋才言三千妙境﹝體也﹞任運具三不須先於假上立三千已然後方卽空中也波水之諭其義最親水之濕﹝中﹞水之明﹝空﹞水之動﹝假﹞水體一也曰濕曰明曰動者徳也故才言於水任運具三不須先於動上立此一水然後方卽濕與明也帝惠王諭帝网珠金師子等例此可知舉一人一网一師子任運具三思之可見然寄事而辧輔行只此一文以爲總例則諸文中有於假上說三千然後卽空中者皆是寄事而辧非文之正意也二者三千卽中諦者乃從勝而示祖師作此顯示厥有深旨良以中者不偏爲義絕待爲功若於諸法有所偏倚有所對待何能諸法互融互入耶所以別教謂十定十但成十界不談百界三千世間圓知中道當體不偏當體絕待故立妙名學者應知三千是絕待之法合於中諦示之斯乃從勝而示中必雙照三諦具足故不妨諸文三千卽三諦也今更以帝网之諭申明斯義其猶帝网百千萬珠舉一寶网全體任運具三曰含容﹝中﹞曰明淨﹝空﹞曰光影﹝假﹞然究了所以珠珠交映重重無盡正由珠有含容之徳故從義而示就寶网之上舉一含容則珠之明淨光影二義皆顯應知舉一寶网者三千之全體也曰含容明淨光影者三諦之徳也中以示其含容也空以示其明淨也假以示其光影也點一中道絕待則空之虛通假之建立二義皆顯也推原此道實見於如來金口親宣非天臺大師自爲之說經不云乎惟佛與佛乃能究盡諸法實相豈非三千實相乃的示中道天臺大師靈嶽親承說圓頓止觀則曰初緣實相﹝提起諸法實相﹞造境卽中﹝點此三千妙境是中道也﹞無不眞實故云一色一香無非中道此是大師略說己心所行法門至第五卷

廣說造境卽中之觀不出一念三千名爲妙觀也須究妙字卽是今經題云妙法是也此之妙法世尊自說是法非思量分別之所能解惟有諸佛乃能知之當究是之一字乃指法之辭不指三千更指何法世尊旣說惟佛能知又道惟佛與佛乃能究盡諸法實相則知實相者無生死相無涅盤相無相之相卽中道也中故妙妙故不可思議天臺大師準此立不思議境名荊溪則曰故止觀中不思議境一念三千非思量分別之所解﹝文見釋簽第二﹞是故定此不思議名因推佛祖相承彌顯卽中之道不出三千妙境而已荊溪深領此旨點示野客一言以斷之曰而此三千性是中理可謂盡其妙也輔行正示妙境文云大師於覺意三昧及誦經法小止觀等諸心觀文但以自他等觀推於三假並未云一念三千乃至觀心論中亦只以三十六問責於四心亦不涉於一念三千惟四念處中略明觀心十界而已﹝信知三千諸法不易得聞其猶世尊四十餘年久默斯要﹞故至止觀正明觀法並以三千而爲指南乃是終窮究竟極說﹝指要云一念三千爲開顯大綱又云卽中是法身究竟義故豈非的指中道耶﹞故序中云說己心中所行法門﹝一句驗大師心中所行行於中道卽同十方三世諸佛常居中道常行中道若不然者何名初心卽用佛智照境耶何名上品寂光爲觀體耶初緣實相造境卽中蓋見於此﹞荊溪斷雲性是中理不亦宜乎淨覺到此自當結舌然猶曲爲之辭曰不觀三千照境不徧必須徧攬因果自他依正觀於己心指南之意正在玆耳今試問之若如此說則是止觀正明觀法乃以俗諦爲指南也果然者應攺大師造境卽中爲造境卽俗可也荊溪點野客亦合云性是俗理可也又指南二字始與其曲說其如終窮究竟極說說己心中所行法門莫不以俗諦爲極說耶以俗諦爲所行法門耶嶽師縱有天辯其莫能救矣學斯宗者當具宗眼詎得不究其本而濫用承襲之說乎今更於祖師語中指出二字以證其說所謂是字寄字言是字者如雲性是中理又云三千卽中等蓋卽者是義也言寄字者如雲可寄事辧請評是之與寄相去幾何寄名爲客卽一往之辭非盡理之論是者卽須當體全是方名爲卽故道性是中理三千卽中方爲盡理之論一定而不可易也今旣云可寄事辧豈非一往之義乎或曰二字與奪敢不聞命其如輔行具卽是假假卽空中之文何以通之曰。

