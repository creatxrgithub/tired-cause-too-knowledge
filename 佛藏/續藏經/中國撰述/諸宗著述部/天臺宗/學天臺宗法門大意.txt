續藏經學天臺宗法門大意

唐行滿述

學天臺宗法門大意

天臺沙門行滿

今依大師教門五時說經八教釋義如來出世一代化儀不出此八收攝具足言五時者依大經雲從牛出乳諭佛說十二部經圓滿修多羅華嚴頓教最初之說名第一時次從乳出酪諭佛從修多羅說四阿含十二年前小乘三藏名第二時次從酪出生蘇諭佛十二年後說方等典名第三時次從生蘇出熟蘇諭佛從方等後說諸部般若始自色心終乎種智皆摩訶衍名第四時次從熟蘇出醍醐諭佛從摩訶般若說大涅盤法華開權同一醍醐五味具足法華一乘開前四味會三歸一無非佛乘成醍醐教獨得妙名﹝云云﹞言八教者謂頓漸不定祕密藏通別圓頓等四教是佛化儀藏等四教是佛化法會漸歸頓更無餘乘﹝云云﹞藏等四教出自天臺亦云神僧授與亦云大師義立是故大經云下智觀故得聲聞菩提中智觀故得緣覺菩提上智觀故得菩薩菩提上上智觀故得諸佛菩提卽其義也﹝云云﹞言三觀者依中論四句偈云因緣所生法我說卽是空亦名爲假名亦是中道義三觀一心中得故云一心三觀耳因中用心名爲三觀果時證得名爲三徳入祕密藏是故經云安置諸子祕密藏中我亦不久自住其中四教用觀各有區分巧拙不同藏教拙度折色名空空觀猶拙通教巧度體色名空猶來入似根有利鈍利根菩薩八地已上道觀雙流接入初住三觀具足別教菩薩次第而修先空次假後中用前二觀爲方便道得入中道第一義諦別別而修未能圓融故云別耳別小別大亦名爲別得三觀名圓教用觀者初心之人一心三觀觀於三諦三諦是境名爲所觀是觀名爲能觀境觀具足證三智理初後不二大論燋炷卽其義也論言三智實是一心中得說時次第令人易解故分次第耳涅盤法華同醍醐教大之與妙一體異名大師判之涅盤稱爲捃拾教扶律說常何者法華開權三周記莂上中下根皆悉入實如秋收冬藏更無所作大陣已破餘黨不難涅盤終窮無非常住十仙外道增上之徒廣開常宗純陀妙義皆以得悟捃拾之說其在玆乎﹝云云﹞摩訶止觀一部大意不出法華三昧之異名依經修觀非數他寶期心有地四種四諦簡非顯是發菩提心後約六卽令朱紫不濫六位具足初後不二夫言六者簡其濫卽者簡其顯不同他云卽佛濫於上位故以六卽簡定發菩提心四弘之說依境發心上求下化誓豈境如壞驢車正南而遊略述大猷廣在諸文云。

貞元二十年十月二十日因日本國求法僧最澄故記。

此依大師教門華嚴法華同是一乘之伴不異若論開權華嚴別教主伴未融猶不自在法華白牛開漸歸頓別教主伴卽是法華白牛一乘無別名不次第華嚴別教名爲次第未證白牛法華開顯皆同頓說前後之殊耳。

天臺宗法門大意一卷

