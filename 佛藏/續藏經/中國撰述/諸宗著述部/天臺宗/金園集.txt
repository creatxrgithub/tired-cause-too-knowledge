續藏經金園集

宋遵式述慧觀重編

金園集卷上

天竺寺懺主慈云大師勑謚法寶大法師述

住持傳天臺教觀五世法孫慈明大師﹝慧觀﹞重編

授菩薩戒儀式十科

授五戒法

示人念佛方法並悔願文

修盂蘭盆方法九門

授菩薩戒儀式十科

第一開導信心

第二請三寶諸天加護

第三歸依三寶

第四請五聖師

第五下座佛前乞戒

第六發四弘誓願

第七開遮問難

第八三番羯磨

第九請佛證明

第十示持犯戒相

第一開導信心

原夫大乘菩薩戒者菩薩道之根本正覺果之因基故梵网經云戒如明日月亦如瓔珞珠微塵眾菩薩由是成正覺華嚴經云戒是無上菩提本應當具足持淨戒若能堅持於淨戒是則如來所贊嘆涅盤經云欲見佛性證大涅盤必須受其戒法當知若不受戒無成佛之期智度論云如無足欲行無船欲渡是不可得薩遮尼乾子經云若不持戒乃至不得疼癩野幹之身況功徳之身又月燈三昧經云𨿽有色族及多聞若無淨戒猶禽獸𨿽處卑下少聞見能持淨戒名勝士又瓔珞經云若一切眾生不受菩薩戒者不名爲人畜生無異故知戒徳殊勝不可思議爲五乘之軌範作三寶之梯航大惡病之良藥大怖畏之守護惡道暗處戒爲明燈生死海中戒爲船筏諸佛子欲求此戒須髮信心華嚴經云信是道源功徳母長養一切諸善根當知信心爲萬善之本今所發信心者須信現前一念卽大乘菩薩戒體故瓔珞經云一切凡聖戒皆以心爲本心無盡故戒亦無盡然戒有多種五戒八關齋戒名近住解脫戒若受此戒但近代天之報小乘二百五十戒名別別解脫戒若受此戒每恃一條各得解脫𨿽出離生死愛河但趣阿羅漢小果不能明常住佛性廣化眾生若受菩薩三聚淨戒報圓佛果相好無邊三達五眼十力四無所畏一切功徳無不具足故受玆戒法卽於凡夫此身一念之中訖至成佛具八種殊勝現世獲五種利益云何爲五一者得諸佛諸大菩薩心心護念時時記持二者得煩惱斷除佛心明朗智慧辧才漸漸增長三者得現在人見心生歡喜一切善心倍加恭敬四者得備萬行猶如妙華莊嚴凡夫位齊古佛五者臨命終時心無悔惱神識安然捨此報身直生佛淨土八種殊勝者第一趣道殊勝者譬如大鵬一舉翅髙飛能至十萬九千里諭此菩薩趣道徑疾故法華經雲乘是寶乘直至道場又華嚴經云以少方便而得菩提當知但了一心名少方便更無所至當體湛然第二發心殊勝者諦了初心當念成佛因果同時譬如好堅處地內煩惱﹝谷﹣禾﹢卵﹞中能發此心已超二乘果位故云小乘之極不如大乘之初第三福田殊勝者假使供養滿閻浮提阿羅漢不如供養一鵬何以故此鳥先曾受菩薩戒故第四功徳殊勝者受菩薩戒者諭如日光受小乘戒者諭如螢火第五受罪輕微者諸弟子莫疑受戒堅持不得不敢受戒經云受戒之後設若破戒猶勝外道不受戒者外道邪見永沈惡道無有出期破戒之人戒威力故設墮惡道受罪輕微若墮地獄作地獄中王若墮畜生作畜生中王若墮神鬼作神鬼中王若在人間作人中王若生天上作天中王生生之處不失王位經云有犯名菩薩有戒可破故無犯名外道無戒可破故第六處胎殊勝者菩薩處胎之時常爲天龍八部諸善神王之所守護不令敗壞第七神通殊勝者菩薩於一切處而得解脫小乘之人止得三明六道具八解脫但離虛妄名爲解脫其實未得一切解脫第八果報殊勝者生蓮華藏海受法性身湛然常住無生無滅以念念趣薩婆若海成無上菩提。

第二請三寶諸天加護

諸佛子旣知妙戒如是功徳開導身心須至欣慕次當教汝虔請三寶及諸天神祇同降道場證明護念同崇戒法汝等各各至心隨我口道。

弟子某甲一心奉請十方三世一切諸佛眞應二身。

一切尊法半滿兩教一切聖賢三乘等侶惟願三寶同降道場證明加護。

一心奉請梵釋四王二十八天諸仙仙眾大宋土境名山大川江河淮濟一切神祇當州地分城隍社廟。

一切靈宰僧伽藍內護正法者並願承三寶力同降道場證明加護。

第三歸依三寶

如上已爲汝請三寶百靈降臨道場同崇戒善菩薩戒法不問是男是女若顯若幽乃至利根畜生但解法師語者盡受得菩薩戒法不同小乘於受戒時但言盡形壽此身若謝其戒便失若是菩薩戒從今一受訖至成佛永無失緣向下爲諸弟子翻邪向正受三歸依言三歸者一歸依佛寶二歸依法寶三歸依僧寶此之三寶是眾生敬田若也歸依而敬之能生一切功徳然三寶有乎三種一住持三寶二別相三寶三一體三寶言住持三寶亦曰相從三寶自釋迦去後至今不絕泥龕塑像卽佛寶黃卷赤軸爲法寶剃髮染衣名僧寶言別相三寶者修行契證方便則有未修行則無妙覺如來具法身報身應身化身此之四身是其佛寶所說八萬四千法藏是法寶等覺已還諸位菩薩一切聲聞等是僧寶言一體三寶者上至諸佛下及蜎飛無不具是三寶也實相圓理無爲一體卽一而三名祕密藏如世珍奇通名爲寶卽今弟子有其覺性便是佛寶此性無染便是法寶此性柔和無諍便是僧寶諸弟子不得自輕諸佛如來只因證此三寶而能運大神通興諸佛事諸弟子此之三寶在己身中如水在冰若向冰外求水無有是處然若欲融冰善須方便擬趣佛果非修不成今始覺知正向此寶作歸依處隨我聲唱各稱己名。

我弟子某甲等願從今日盡未來際歸依佛兩足尊歸依法離欲尊歸依僧眾中尊﹝三說﹞。

上來已爲受歸依竟向下更須三度結歸若不結歸則向歸依不稱圓滿隨我聲唱。

我弟子某甲等歸依佛竟歸依法竟歸依僧竟﹝三說﹞。

從今已往稱佛爲師更不歸依邪魔外道惟願三寶哀憐攝受慈湣故﹝三說﹞。

第四請五聖師

諸佛子汝等欲求妙戒先須請師次爲汝虔請五座聖師授汝戒法汝等各須至心殷懃三請請師之法汝合自陳蓋汝未能我今教汝合掌稱名隨我言道我某甲等一心奉請釋迦如來應正等覺爲和尙我依和尙故得受菩薩戒慈湣故﹝三說﹞。

一心奉請文殊師利菩薩爲羯磨阿闍梨我依羯磨阿闍梨故得受菩薩戒慈湣故。

一心奉請彌勒菩薩爲教授阿闍梨我依教授阿闍梨故得受菩薩戒慈湣故。

一心奉請十方諸佛爲尊證師我依尊證師故得受菩薩戒慈湣故。

一心奉請諸大菩薩爲同學侶我依同學侶故得受菩薩戒慈湣故。

諸弟子和尙阿闍梨十方尊證師諸大同學悉具無緣慈悲拔苦與樂更爲弟子要期何故須要期慮諸弟子受戒之後不能堅持破戒得罪墮落惡道一時唱云。

我若隨三惡道中和尙阿闍梨十方尊證師十方諸大同學慈悲度脫﹝三說﹞。

第五下座佛前乞戒

諸佛子我今爲汝三白諸佛菩薩乞戒汝等至心合掌諦聽﹝戒師下佛前跪唱云﹞。

仰白十方一切諸佛大地菩薩僧此諸弟子求我比丘某甲從諸佛菩薩僧乞受菩薩三聚淨戒此諸弟子已是眞實能生淨信成菩提種惟願慈悲施與菩薩三聚淨戒。

第六發四弘誓願

諸佛子將欲授汝妙戒先須眞正發菩提心立四弘誓願須歸依諦境要制其心自行化他從因至果然此諦境及菩提心通於大小汝今旣求大乘三聚淨戒須依圓頓無作諦境生死卽涅盤煩惱卽菩提卽或成智卽生成滅依此諦境立四弘誓願融攝大小無非法界初心徧攝觀惑法界徧集佛法三身等證汝等當須心緣諦境口陳誓詞合掌志心隨我口道唱云。

眾生無邊誓願度

煩惱無數誓願斷

法門無盡誓願學

佛道無上誓願成

第七問遮難

次當依梵网經問汝遮難若有七遮之罪以爲障難不得三聚淨戒我今問汝當如實答。

汝曾出佛身血否﹝答云無下去例此答﹞汝曾殺父否汝曾殺母否汝曾殺阿闍梨否汝曾殺和尙否汝曾殺阿羅漢否汝曾破和合僧否。

第八羯磨

諸佛子旣無遮難方堪受戒今正是時切須至心傾仰於師如仰完器盛水無異莫餘思想一心諦聽三番羯磨唱第一番法界善芽悉皆震動欲住汝身唱第二番此之戒法徧滿虛空雲集項上唱第三番想此戒法從汝頂門而入身心滿足非色非心不可思議汝等直須靜思靜慮諦聽諦聽。

佛子某甲若干人等諦聽汝今從我求受一切菩薩淨戒一切菩薩學處所謂攝律儀戒攝善法戒饒益有情戒此諸淨戒此諸學處過去一切菩薩已受已學已解已行已成未來一切菩薩當受當學當解當行當成現在一切菩薩今受今學今解今行當來作佛汝等從今身至於成佛於其中間不得犯能持否﹝答能持三說﹞。

第九請諸佛證明

諸佛子快哉慶幸有此遭逢喜無障緣得受戒竟如得髻中珍寶似得優曇缽華宜盡保任以期熟脫今更爲汝虔請諸佛菩薩爲作證明。

仰白十方法界一切諸佛諸大菩薩僧此娑婆世界南瞻部州大宗國某僧伽藍內佛菩薩前有諸佛子於我所求受菩薩戒竟惟願諸佛菩薩慈悲攝受爲作證明。

第十示持犯之相

諸佛子我今已授汝妙戒竟汝等等宜應護持不惜身命勿令毀犯我今示汝持犯之相準梵网經十重四十八輕垢戒相汝等諦聽。

第一不得殺生若自教殺人殺非眞菩薩犯波羅夷罪汝等從今身至佛身於中間不得犯能持否﹝答能持下皆例此答﹞。

第二不得犯盜若自盜教人盜乃至鬼神物一鍼一艸不得故盜犯波羅夷罪不得犯能持否。

第三不得邪淫當以淸淨布施眾生汝從今身至佛身於其中間不得犯能持否。

第四不得妄語有則言有無則言無不得爲貪己身巧生妄語不得犯能持否。

第五不得酤酒是昏亂之物令人飲則犯三十六失蒙蔽正性從今不得酤酒能持否。

第六不得說人過患及受菩薩戒人過從今不得犯能持否。

第七不得自贊毀他當須惡事自向己好事與他人從今不得自贊毀他能持否。

第八不得慳吝隨己所有悉當施與從今不得慳吝能持否。

第九不得生嗔一心嗔心能燒無量功徳死後墮蛇中悉爲嗔成從今不得生嗔能持否。

第十不得毀謗三寶況三寶於諸眾生有恩徳從今不得毀諦三寶持否。

向下更爲諸弟子發廣大願汝寺自昔以來凡有所作皆爲自己不能普爲一切眾生所以今世之中無福徳智慧多不稱意如上四弘誓願卽是總願向下更發別願回因向果回己向他成菩薩之徳﹝唱云﹞。

受戒弟子等願以此受戒功徳施法界眾生願未離苦者令得離苦未得樂者令皆得樂未發菩提心者令發菩提心未斷惡修善者令得斷惡修善未成佛者願早成佛又以此受戒功徳願梵王帝釋四天門王二十八宿一切天眾日月星辰風伯雨師雷公電母五嶽四瀆江河淮濟名山大川一切龍神並願威權自在養育生靈使風調雨順五穀丰成人無橫病國有貞祥八節四時常安常樂又以此受戒功徳祝延當今皇帝聖壽無疆太子諸王福延萬葉后妃采女榮愛日新卿相官班祿遷髙舉州牧縣宰正化淸廉司典吏曹身心吉直聚集福善資益一切又以此受戒功徳惟願在會弟子住居土地禁忌百靈各鎭方隅恆施利益先亡後化若祖若孫或在三途或生善處並願速趣佛國早悟眞常遠益門欄長無災難又以此受戒功徳願共法界一切眾生捨此報身同生佛國悟無生忍得大神通遊歷十方供養諸佛又以此受戒功徳願共一切眾生從今已往永離三惡道身永離下賤之身永離不自在身常得男子不生邊地常生中國受性香潔六根圓滿聰明正眞與一切眾生作大知識作善明友作大導師聞我名者發菩提心見我形者斷惡修善聞我說者得大智慧知我心者發菩提心諸佛菩薩一切行願福徳智慧悉皆圓滿仰憑大眾念誦莊嚴﹝云云﹞。

授五戒法﹝今用南山鈔優婆塞戒經爲本及傍引遺教此驟錄備急未可全依﹞

初請受戒阿闍梨云大徳一心念我某甲今請大徳爲五戒阿闍梨願大徳爲我作五戒阿闍梨我依大徳故得受優婆塞五戒慈湣故﹝三說﹞。

第一發信心

答云我已先受佛制令我常行法施梵网尙令遇異類眾生勸令發菩提心況汝殷懃三請至求淨戒者乎汝應諦聽我當授汝上所求戒遺教經云當尊重珍敬波羅提木叉如暗遇明貧人得寶又云戒是正順解脫之本若人能持淨戒則諸善功徳皆悉能生當知戒爲第一安隱功徳之所住處然戒有多品汝所求者乃是趣善之元首出苦之要津也善生經云此戒甚難得能爲沙彌大比丘及菩薩戒而作根本當知此戒勝妙若是莫可輕心而求受之我今爲汝陳白三寶乞爲證明護念此等令汝納戒及護戒無失眾善功徳依三寶生汝當專心聽我陳白白三寶云我比丘某甲敬白十方法界佛法眾僧願大慈悲爲我作證此日娑婆世界南瞻部洲大宋國某州某縣某處有求出家淸信正士姓名某甲或在家者﹝云云﹞從我某甲求受五戒盡形壽爲優婆塞願諸三寶攝受覆護得受五戒慈湣故﹝三說﹞。

二令懺悔

已爲汝等具白三寶攝受覆護猶如照世明燈無不知見切慮汝等無始無邊罪障障汝善心戒品不發我當爲汝先陳懺悔淨洗三業當隨我言﹝或有預曾懺悔了則云汝等𨿽預曾懺悔罪障重積卒難盡懺我今更爲汝再三發露當隨我言﹞。

我某甲稽首歸命諸佛世尊哀湣我等覆護我等我今懺悔無始劫來流轉生死百千生中無量億生或墮六趣受諸異報地獄鬼畜受如此苦常不得樂我自思尋過惑自纏不睹聖道障涅盤門閉甘露戶塞眾善道不聞正法沈沒大海有如此罪今悉懺悔願去我身無量眾毒拔我邪愚無量塵惑心意淸淨﹝作是語已五體投地或七反或三反﹞。

三正受法先受歸依

汝已懺淨三業善法無障宜自正心受正戒法應先爲汝受翻邪三歸依翻汝無始邪信之心令汝永歸正覺之路當隨我口言胡跪合掌我某甲盡形壽歸依佛歸依法歸依僧﹝三說﹞我某甲盡形壽歸依佛竟歸依法竟歸依僧竟。

四問遮難

已爲汝等發正歸依永拔邪刺授汝五戒今正是時然我實凡夫傳佛聖旨旣無三明洞照安知根器淳漓南山今揀人是非明發戒緣不錯故引成論云五逆罪人賊住污尼毗尼中不聽作田爲惡業所污亦障聖道不聽出家若爲白衣得善律儀不遮修行施戒等薩婆多中若有先犯五八及十具戒而犯垢重者更不得受汝非此輩人否﹝受者實答若無便答云無﹞。

五問具闕持

然此五種戒法旣爲眾戒之本受者實難其人汝能具持此五爲止一二三四耶﹝出家者答願具持若在家者當隨意答或具或一二三四﹞。

六正受戒

汝無遮障已是淨器復能具足受持是眞善人甚爲難有汝應得戒當隨我語。

我某甲歸依佛歸依法歸依僧盡形壽爲五戒優婆塞如來至眞等覺是我世尊﹝三說﹞。

我某甲歸依佛竟歸依法竟歸依僧竟盡形壽爲五戒優婆塞如來至眞等覺是我世尊﹝三說﹞。

七說相

汝優婆塞已納戒法竟應當爲汝明一一戒相今汝識相護持汝須諦聽善諦思惟如實答問是多陀阿伽度阿羅訶三藐三佛陀說是五戒相盡形壽不殺生是優婆塞戒能持否﹝答能﹞盡形壽不得盜不得淫不得妄語不飲酒一一皆是優婆塞戒能持否﹝答能一一準前初戒廣作﹞。

八說護持及功徳

是優婆塞五戒相貌當一一如法護持勿令污犯如惜眼目如護明珠無令毀失於五戒中隨犯一戒永爲棄物於佛法中無所堪用名佛法邊人於五八十戒大比丘戒永不得受假使七佛親證亦復戒緣不發汝若有受無持遇緣破壞不如莫受當來療治若犯五戒如人已死法藥不入難可救療當聞此語日夜攝心如守堤塘勿令涓泄。

九遠離十五種非律儀

又優婆塞盡此形壽遠離五種邪命一者賣肉二者沽酒三者賣毒四者賣眾生五者賣兵仗又遠離五事莊嚴一者香二者華三者瓔珞四者香油塗身五者香燻衣又復遠離五種放逸一者歌二者舞三者作樂四者嚴飾樂器五者不往觀聽略示十五種非律儀行一一不得故犯縱放無慚若於此等律儀未能諦了更各於本出家師咨稟相貌微細奉持盡此形壽敬事三寶增進善根精玩戒珠常令圓淨。

十禮佛回向

次應禮佛回向當隨我言。

願十方法界世性六道三業罪障垢惑眾生崩顚倒山竭四流濟登涅盤道入無爲國歸命敬禮盡十方國諸佛妙覺﹝一禮﹞。

願十方法界世性六道沈淪諸有長沒眾生摧破戒林灼滅邪照歸命敬禮盡十方國修多羅海﹝一禮﹞。

願十方法界世性六道小心膠固顚倒眾生頓絕偏照傾證住想永附大乘歸命敬禮盡十方國諸賢聖僧﹝一禮﹞。

次當爲汝說偈稱贊汝須互跪合掌諦聽諦聽。

見聞獲安隱

莫不信向心

是故我歸依

願普如世尊

甚深淨戒聚

功徳難思議

受者獲安隱

福慧日夜生

諸佛常護念

萬行漸滿盈

六度四等意

普度諸羣盲

手足初莫犯

節言愼所行

常樂在定意

是眞優婆塞

質直離諂曲

常與賢聖俱

愛眾猶養己

是名眞菩薩

念誦作處世界結之。

示人念佛方法並悔願文

夫大覺世尊以四種法度諸眾生一者示視相好令觀察者發菩提心二者示視說法令得聞者開悟入道三者示視化事令見聞者獲諸法利四者名號流布十方令其聞者執持系念罪滅善生而得度脫今言念佛者或專緣三十二相系心得定開目閉目常得見佛或但稱名號執持不散亦於現身而得見佛此間現見多是稱佛名號爲上如懷感法師一向稱阿彌陀佛名號而得三昧現前見佛故今普示稱佛之法心須制心不令散亂念念相續系緣名號口中聲聲喚阿彌陀佛以心緣歷字字分明使心口相系若百聲若千聲若萬聲若一日若二日若七日等但是稱佛名時無管多小並須一心一意心口相續如此方得一念滅八十億劫生死之罪若不然者滅罪良難若恐心散須髙聲疾喚心則易定三昧易成故感法師決疑論中引大集日藏經云小念見小佛大念見大佛論釋曰大念者大聲稱佛也小念者小聲稱佛也斯則聖教有何惑哉奉勸今諸學人惟須厲聲念佛三昧易成小聲稱佛遂多馳散此乃學者方知非外人能曉也﹝已上正文﹞此又與天臺智者大師釋觀經中罪人臨終十念稱佛滅地獄火得生淨土其意宛同如雲是心𨿽少時而力猛利諦心決斷勝百年願力是心名爲大心不惜身命名爲健人也彼云大念此云大心彼云厲聲此云猛利不惜身命彼云小聲多散此云勝百年願力豈非皆令猛利大聲稱佛𨿽少而功多若小聲稱佛𨿽多而功少故云十念能勝百年今時多見世人稱佛都不精專散心緩聲遂致現世成功者少臨終感應事稀故今特示此法切勸凡念佛時一心不亂髙聲唱佛聲聲相續不久成功也念佛方法竟。

每日念佛懺悔發願文﹝從我昔所造已下懺悔等文出普賢菩薩十大願王經中﹞

我今稱念阿彌陀

眞實功徳佛名號

惟願慈悲垂攝受

證知懺悔及所願

我昔所造諸惡業

皆由無始貪嗔癡

從身口意之所生

一切我今皆懺悔

願我臨欲命終時

盡除一切諸障礙

面見彼佛阿彌陀

卽得往生安樂剎

彼佛眾會咸淸淨

我時於勝蓮華生

親見如來無量光

現前授我菩提記

蒙彼如來授記已

化身無數百俱胝

知力廣大徧十方

普利一切眾生界

秪消直誦此偈不須別更發願也。

修盂蘭盆方法九門﹝近有印本別行稍有添削請知﹞

釋名敍起第一

造盆正法第二

所供勝田第三

施主運懷第四

受供法儀第五

慈親受益第六

道俗同遵第七

斥非顯是第八

問答釋疑第九

釋名敍起第一

盂蘭﹝梵音漢言倒懸﹞盆﹝此方音食器也﹞晉武時剎法師翻名也又云灌臘經惠帝時法炬師立名也又云報恩經﹝所以取行行之行而立名﹞此師不出名有唐終南山圭峯禪師具題云救倒懸盆經斯由目連之母受餓鬼之身命似倒懸佛令設供蒙福解脫故以名之也本起者昔迦葉﹝此云定光﹞佛時目連名羅卜母字靑提卜欲他行囑母待客毋爲慳吝假設賓筵以誑其子由是五百生來慳心相續備歷眾苦乃至今身仍爲母子復墮餓鬼發起斯經也。

造盆正法第二

經云﹝此小經二紙成文﹞具飯百味﹝凡有味食﹞五果﹝一核果二膚果三谷果四﹝禾﹡會﹞果五角果亦大略之名﹞汲灌﹝湯沐﹞盆器牀敷臥具﹝器具﹞香油挺燭﹝香油可以塗身又油燭可以續明﹞盡世甘美以著盆中﹝再囑飲食令盡精華餘物準此可知﹞慧淨三藏雲汝須物華四事﹝一房舍二衣服三飲食四湯藥﹞盆美八珍﹝食之米麵味之鹽醋果之果柰菜之芥姜﹞密師疏云不必雕鏤金玉剪割繒彩髙聳欄架等也﹝誡奢﹞淨土大盆經﹝此大乘經四卷成文﹞云十六國王聞佛說目連救母脫餓鬼苦生天道中母子相見爾時諸王各勑藏臣爲吾造盆卽時造五百金盆如是七寶各作五百盆盛滿百味飲食事事如法又造五百金缽盛滿千色華如是七寶各五百缽盛滿千色百木香千色紫金華千色黃金華千色赤蓮華千色靑木香千色白蓮華﹝一一香華各五百缽﹞王見如法卽勑兵臣十四萬眾俱到祇園寺奉盆供並七寶盆缽俱施佛僧有須達居士毗捨佉母二百優婆夷波斯匿王末利夫人等頒宣國內依目連盆法亦如前各造七寶盆七寶缽皆悉五百盛滿飯盛眾華一一嚴事復以五百紫金輿五百黃金輿王及夫人等卽共盛滿五物事事具足於是嚴駕十八萬眾俱至佛所奉盆及輿供養佛僧今詳二經造盆之法由人華儉旣四事百物咸可充供理無常調若且直論盆者若飯饌羹菜果實各著一盆若香華湯藥皆用缽器盛之﹝此依大盆經﹞若云盡世甘美以著盆中此不分盆缽﹝此準小盆經﹞若欲年年奉盆不絕應別造盆以擬常用安淸淨處愼盛餘物造盆之材金銀銅鐵木瓦無在但取精嚴爲上耳。

所供勝田第三

經云供養十方大徳眾僧當此之日﹝七月十五日僧自恣時﹞一切聖眾或山間禪定或樹下經行或六通自在聲聞緣覺或十地菩薩大人權化比丘在大眾中皆同受飯釋曰自恣僧略有五種最勝一自恣滅累戒淨勝二三月加行禪定勝三歲滿諸佛歡喜勝四凡聖小大和合勝五十方無邊廣攝勝供養此僧所得功徳可勝言哉。

施主運懷第四

欲修妙供先善運心當念慈親昊天恩大若非妙福何以報酬福境至尊非信莫及然僧涉凡聖遐括十方奉供之心理無局限必使一香一味一粒一果分通十方願十方僧同來受用故三藏雲歷十方而運想澄一心而供養心旣無限福亦無涯於聖於凡無厚無薄等心誠敬以諸聖人示作凡僧混和難測不得於中起分別心縱是舊識亦不得測量持戒毀戒有徳無徳但一心供養勿生異想梵网經云別請五百羅漢菩薩僧不如次請一凡夫僧準此而思運懷普等始獲僧福也﹝於一一凡聖僧邊獲得僧福其一僧福者如經供養觀世音得福無邊況眾僧乎﹞。

受供法儀第五

經云時佛勑十方眾僧皆爲施主家咒願願七世父母行禪定意然後受食初受食時先安在佛前塔寺中佛前眾僧咒願竟便自受食﹝已上經文﹞釋曰經文安布似如不次必先送盆安於塔寺佛前次同眾僧圍盆咒願後便各至座座行禪定意各從禪起受彼盆飯問禪定門多行何禪定答經文通漫準應各隨所習如九旬道業豈過戒定慧耶福報檀那莫若禪定經云如貧窮人供養滅定比丘此人頓捨窮苦受大富樂故今受供勸行禪意也至受食時唱等供已各更作食觀然後方食如南嶽禪師偈云此食色香味上供十方佛中奉諸賢聖下及六道品等施無差別隨感各飽滿令諸施主得無量波羅蜜又云此食色香如栴檀風一時普燻十方世界凡聖有感各得上味六道聞香發菩提心於食能生六波羅蜜及以三行作是觀者施者受者俱獲妙益又復應知一食之內正意默然而食不得雜想雜語自壞壞他爲損非輕余可意裁。

慈親受益第六

佛語目連汝母罪根深結非汝一人力所柰何汝𨿽孝順聲動天地天地神祇邪魔外道道士四天王神亦不能柰何當須十方眾僧威神之力乃得解脫目連之母應時蒙福便脫餓鬼一劫之苦又云現世父母六親眷屬得出三途之苦衣食自然﹝此云現世者生身父母也異乎遠世﹞若父母現在者福樂百年無苦惱之患乃至七世父母脫苦生天又大盆經云波斯匿王父母免七十二劫生死大苦又若準大涅盤等經受報無盡不可備云。

道俗同遵第七

經云若國王大臣宰相三公百官庶民比丘比丘尼行慈孝者皆應爲父母乃至經末云比丘四輩歡喜奉行又大盆經云十六大國王末利夫人須達長者等及毗捨佉母二百優婆夷頒宣國內皆敩目連造盆王及夫人與十四萬眾俱到祇園奉供若乃教流東夏始晉武剎法師翻譯已來莫知其誰也但聞昔南齊髙祖常於七月十五日送盂蘭盆往諸寺供自恣僧又顏氏家訓誡囑子孫七月十五盂蘭盆齋望於汝等又有唐西明慈恩等寺國家每送盆及種種雜物供獻眾僧又圭峯宗密禪師自云多載修崇年年不闕又造疏講經令果州充縣耆艾敩修奚及今聖宋至道初詔兩街僧錄令進法式以修盆供仰報慈親於時正教大師省才撰義應詔﹝云云﹞。

斥非顯是第八

吳越之俗亦存盂蘭之設但名下喪實良可痛哉每至此日或在本家或寄僧捨廣備蔬食列祀先靈冥衣紙錢憑火而化略同簠簋之薦未幹蘭供之羞豈知本爲目連不能餉母之食哀投調禦始開救苦之方推乞福於眾僧專奉盆於三寶如其反此未知於何故經云大目犍連始得六通卽以道眼觀見亡母生餓鬼中不見飲食皮骨連立目連悲哀以缽盛飯往餉其母食未入口化成火炭遂不得食目連大叫悲號乃至佛言非汝一人力所柰何天地神祇邪魔外道四天王等皆莫柰何當須十方眾僧威神之力乃得解脫故教以奉盆供養十方大徳眾僧請尋經意足見是非代變風移一至於此。

問答釋疑第九

問目連何不用阿難所請咒法令母得食﹝咒法卽西然經也﹞。

答起教逗機各有由矣如世種種方藥爲對種種病故彼經且云得食未明度脫此中別示苦緣要令升出爾。

問奉盆之外更向先靈何妨。

答奉盆得脫更向何鬼如人免罪出獄自然歸家又更送食耶旣蒙福生天復云向鬼𨿽欲從命恐成矛盾。

問若然者一反修供便得生天何故佛令年年奉盆。

答多益盆福彌助人天設復苦報未除理宜頻薦﹝惡道有輕重孝心有厚薄﹞。

問若許若有未除何妨更祭。

答苦有三途四趣不例爲鬼況鬼有等差不例得食﹝如目連母豈得食耶﹞惟宜薦福苦樂皆資若執祭儀未窮鬼道故中阿含經云若爲死人布施祭祀者﹝布施如奉盆也並其祭祀雙行正如前問﹞若生餓鬼者得食餘趣不得由各有活命食故若親族不生其中者但施自得其福﹝勸施不勸祭也﹞準意應云人死若生餓鬼及不生者但行布施蒙福解脫不須祭祀方成了義﹝應知猶是中含隨情許祭餓鬼然𨿽從許意在全奪﹞。

問造盆安家中佛前供養彼請僧歸家食得否。

答理應不通在家須送往塔寺據經云初受食時先安在佛前塔寺中佛前﹝恐濫在家佛前故重云塔寺爾﹞。

問奉盆並盆施耶。

答自量施力。

問送盆人並官客將何物延待。

答此如法苑六十二卷初說請往撿之。

金園集卷上

金園集卷中

天竺寺懺主慈云大師勑謚法寶大法師述

住持傳天臺教觀五世法孫慈明大師﹝慧觀﹞重編

放生慈濟法門﹝並序﹞

梁朝髙僧放生文

施食正名

施食法﹝附﹞

施食文

施食觀想答崔﹝育材﹞職方所問

放生慈濟法門﹝並序﹞

儒冠五常謂之仁釋禦四等謂之慈皆惡殘去殺推惠廣愛之謂也然後果五福之曰壽證四徳之曰常實惟不殺放生之大統也始悟九居之中無常之理爲殺業之故釋迦金人八十示滅信相以不殺見疑於是明矣洎充虎濟魚之爲行數塵滴海之比壽不殺果知其常斯又明矣推此欲登仁壽之鄕常樂之場久而彌芳必須以放生則蚤虱之咸卹蜎螟之遂康不殺則艸木等愛枝葉靡傷然後始可也人何逆甚而返以殺畜肥體乃望長年豈異續火以水增冰以湯何其遼矣試論之曰彼之含血旣均於己計身惜命豈復遠哉有識之士取譬諸身孰敢殺身取譬諸命孰不保命矧如佛言莫非父母妻子循環之報且殺且啖其可忍乎是知暴凶嗜殺之徒嬰三途之極酸然後殘疾短齡之應而應之其將何歸嗚呼深可憐湣者也痛莫柰何﹝予﹞因將二三子往翠巖練若修法華三昧路由舟檝眾買水屬放之兼廣流水品疏講經獨不果也但臨生類口授法句觀者飾謬謂倫貫盡旨山行之次請析簡書之﹝予﹞曰蓋出我衷非由舊章適時之言那可承用辭之不已備而端輗目爲慈濟法門作七章分別事理聊足但其言質用者更可裁飾七章者敍由一咒水二請加三歸依四稱佛五說法六懺願七。

一敍由章﹝法師當臨生類而坐合掌在胸慈眼視之生憐湣心罷云﹞

汝等異類初不自知妄源濫觴於己心業海波濤於一念念由妄起心逐境流貪著前塵如膠著艸背眞旣遠迷惑轉深攝之不還拔之不出貪嗔爲本起眾業因常趣三途竟不知返於瞋重者趣火途道於貪重者趣刀途道於癡重者趣血途道等分重者三途徧歷動經塵劫無解脫期汝今此類本多愚癡起由癡業故墮畜生中世世受身皆畜所攝報命欲盡先遭羅网或中弓刀或相吞啖剝皮噬肉惟血盈流名血途道其苦無量不可具言且如今日將入火湯美他喉舌臨其死怖深可痛情遭遇菩薩檀越捨己珍財贖汝身命拔汝苦厄施汝無畏汝今勿怖生安隱心仍請吾等授汝三歸說深妙法令汝身命便謂已得第一之利更聽法門實當幸甚當攝一心諦聽。

二咒水章﹝當以淨器盛水攝定自心誦穢迹咒七徧或多徧誦已將楊枝散酒生命誦咒前作此言所言穢迹咒者大圓滿陀羅尼神咒穢迹眞言唵﹝口﹡佛﹞咶啒﹝口﹡聿﹞摩訶缽羅合恨那﹝得﹣彳﹢口﹞吻什吻微咭微摩那棲嗚深暮啒﹝口﹡聿﹞﹝合﹡牛﹞泮泮娑訶﹞

然將欲授汝三歸及正法義切恐汝等異類惡業所燻形體臭穢三實至尊如何可近吾有祕密咒法咒水令淨散灑汝身滌去膻穢兼能潛洗汝心令成法器﹝作是語已卽便咒水灑之﹞。

三請加章﹝凡師道力淺薄異類神識昏愚故須請三寶冥加令彼了別言語領受法義經云我若向畜生自得大智慧又云聖欲與知使蜫虫能知是故請加深有由也先作是言﹞

我今已爲汝等浣去膻穢堪近三寶至尊汝等積劫諸根厚重昏散累障𨿽陳法句云何能知吾今爲汝殷懃三請十方諸佛菩薩神力冥加使其頓豁昏情朗聞正法又聖應物有顯有冥顯則令汝見聞冥則潛資識性今請冥加破汝愚暗使受三歸不唐其意﹝作是語已五體投地敬禮三寶一心存念深起懇側若空間處無像只用合掌向空白聖唱云﹞。

我比丘某甲敬白十方諸佛釋迦本師寶勝如來正徧知者觀音大士大悲燻心彌陀至尊勝大慈曰惟願他心道眼眞實見知我今順諸佛慈行菩薩行爲彼畜生道報苦聚眾生授與三歸說深妙法但緣此類本爲愚癡故墮殊形長嬰苦受不識三寶不聽法言縱有暫聞愚故不解今請三寶同與冥加彌勒慈光潛輝暗識觀音慧力願割昏情使彼耳聽法音歸依三寶慈湣故﹝三說後復坐﹞。

四歸依章﹝當生慈心目視口言三業懃重存念三寶滿虛空中慈加物類不得容易將恐無益切囑切囑想已而作是言說云﹞

汝等異類當生慶幸之心三寶至尊慈善根力加被於汝應當善攝諸根一心受法汝先憶念宿何惡業今受此身但由不信因果不歸三寶內縱吾我外假惡緣晝夜貪瞋相續不斷心純是惡與惡相應隨順歸依邪師惡黨邪毒深入正念不生故此邪心永斷信種信若不起諸佛常滅法輪不轉是故眾生長劫受苦吾今教汝歸依三寶起正信心翻汝前惡令識正法然歸依之法必須三業克全一心歸向但汝等身口惡報不得自在身不能曲折口不能解言惟有意業而能存念意惟總策若能一心不散亦得全分歸依汝當一心存念三寶作歸依想所言三寶者卽是所依無上之境先當爲汝略說三寶名義汝當審識然後歸向一者總相三寶二者別相三寶一總相者謂佛名爲覺法名不覺僧名和合此之三寶而但一體無二無別在修在性因果無殊今論歸命當從果說如普賢觀經云毗盧遮那徧一切處其佛所住名常寂光常樂四徳等所說毗盧遮那卽佛寶寂光卽法寶常樂卽僧寶又涅盤經云佛卽是法法卽是僧僧卽是如來卽此義也三卽是一三一圓融不可得說彊名一相二別相三寶者卽普賢觀經三歸文云十方諸佛願證知我大徳諸菩薩願爲我伴我今依大乘經甚深妙義歸依三寶佛卽佛寶菩薩卽僧寶大乘妙義卽法寶以此對前一體之義作二種相說亦只是一種無別總名一乘圓融三法不同小乘三歸止血火刀致人天路今之所說三歸之相能令汝等離二種生死至常住道何況人天及三途報汝當信受如是名義作究竟歸依﹝作是語已不起座間合掌向空唱三歸依相專精一心如法羯磨云﹞十方諸佛現爲我證大徳諸菩薩願哀念我今我依大乘經甚深妙義歸依佛歸依法歸依僧﹝作是三唱已復再唱云﹞。

歸依佛竟歸依法竟歸依僧竟佛生甘蔗種滅已不復生若人歸依佛法僧得免地獄苦故今汝等類究竟誓歸依乃至得菩提常得無忘失假使地獄火焰熾燒汝心終無一念間違背於三寶﹝唱了不起座復作是言﹞。

五稱佛章

汝異報之屬已歸依三寶正直之道深自慶快生安隱想永更不怖三惡險道次當爲汝稱如來十號令知諸功徳妙味故金鼓經云專稱寶勝如來具足十號不稱余佛者我今惟依彼經云過去有佛名寶勝如來具足十號若有眾生臨命終時聞我名者卽得往生三十三天乃至成佛汝當承佛威神一心諦聽﹝作是語已當合掌一心恭謹稱七徧或多徧亦得唱云﹞。

南無寶勝如來應供正徧知明行足善逝世間解無上士調禦丈夫天人師佛世尊﹝七徧﹞寶勝如來常住不滅大慈普救願賜證知聞稱此名當憶本願使聞名者卽得生天及諸佛土哀湣故。

六說法章﹝法師欲說時當自思惟甚深妙義然後如思而說次第不亂此但略說而已﹞

復次應爲汝等說深法門淨名𨿽云不觀人根不應說法法華則云但以大乘而爲解說令得一切種智涅盤惟以一藥徧治眾病金光明爲魚說甚深十二因緣而得記莂調達地獄受決龍女畜生成佛豈是權小之力乎我今爲汝但直除滅三途報不說余乘惟示十二因緣常住妙理汝等諦聽善思念之云何十二因緣所謂無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱此備歷三世因果此十二因緣只此無明愛取名煩惱障行有二緣名業障余悉是報障如是三障性實三徳煩惱卽般若徳業障卽解脫徳報障卽法身徳法身究竟般若解脫亦究竟般若淸淨法身解脫亦淸淨解脫自在法身般若亦自在一究竟一切究竟乃至一自在一切自在眾生理具障覆情迷聞名觀察相似得見隨分開顯乃至究竟此三種法畢竟無異汝當如是而思如是而證等無有異是名甚深十二因緣﹝說法廣略隨意未必專念此文但不用說三乘義卽得也﹞。

七懺悔章﹝當更焚香存念三寶代爲物類懺悔發露合掌一心作是語言﹞

上來爲汝受三歸依稱佛十號說深妙法三種障義結成行者翻邪惡心卽成戒義稱號念佛三昧結成定義聞法解了此卽慧義應行此戒定慧名究竟一乘之行非歷三乘漸次之位戒成斷徳三昧成解脫慧卽般若一相三寶於是復成汝等夙植何善今得值遇甘露法味當自慶快不久卽出三途不久當成佛道今更爲汝懺滌罪垢去汝遮障令速開悟卽得解脫故帝釋一念懺悔滅永劫傍生之難慈童剎那慚愧頓離地獄之苦是知懺悔名第一法又願汝捨此身得生淨土我聞阿彌陀經說薜荔蜎蜚皆生我國信知異類亦有往生之理汝勿自疑當一心信受我爲對三寶一心陳辭﹝作是語已對三寶前一心合掌唱云﹞。

我比丘某甲

今爲傍生類

發佛大慈悲

懺彼六情根

無始業障海

眼根著諸色

耳界聞亂聲

鼻染一切香

舌生諸惡刺

身如機關主

六賊遊戲中

心想如猿猴

無有暫停時

如此等六法

名爲六情根

一切業因緣

皆從妄想起

妄想如幻焰

亦若空中花

迷倒不覺知

爲諸惑業縛

永墮三途界

沒在眾苦中

不聞正法音

何曾知懺悔

惟願十方佛

菩薩眾大師

慈力與冥加

令其知發露

無始一切惡

今日悉消除

畢故不造新

常當修梵行

未脫傍生難

余命願安樂

筌网及虞羅

願不相值遇

飲啄隨時足

饑渴永不逢

相見起慈心

願不相吞啖

常承三寶力

誓脫眾塵勞

畢此苦類身

願生諸佛國

彌陀廣慈願

不捨一切生

觀音慈願深

常遊五道界

願舒五色臂

拔我出輪回

儻若命終時

願垂親接引

救我厄難者

菩薩大檀那

憫我臨湯火

捨財贖我命

須彌與大海

徒自謂髙深

檀那今日恩

髙深不可比

現生增福壽

眷屬悉團圓

來世受身時

願同生佛國

和南賢聖眾

﹝唱已三歸而終更不念誦回向也﹞。

上來𨿽曰七章辭理廣略之失兩俱未詳或有可取請用者更自斟酌但不失大綱卽得也應知不事文章但順慈濟之理直寫胸間常用之語耳讀者勿起譏誚之毀也。

梁朝髙僧放生文

梁朝髙僧法名慧集徧歷州府旋燒兩臂乞錢放生或遠於廛市村落無乞錢處遇魚船者輙便翻於水中將身抵魚人毆打行化至睦州兩臂燒盡遂便命終故今畫彼形容徧示信者彼𨿽出家痛癢何異尙燒身分救濟眾生世人云何殺他養己無慈湣心未能捨身代命且應怒己莫殺未能割肉飼虎且應忍口莫食嗟見當州居人競買糠鰕螄螺蝦蟇鰍鱔雀鴿微細形類凡一餐之費計幾頭數當來償命有何了日嘗將一升鰕略數有三千頭或若一食一升殺三千命苦哉痛哉是何惡業令汝如此食啖眾生美在一餐苦嬰萬劫願各且止勿自造殃故特勸懲凡有命者勿殺勿食且應忍淡蔬餐度時若思念魚肉當觀自身尙不能受一鍼之痛云何將彼屠割煮炙縱殺一命資我百年寧可自亡不令他死何況無辜而食啖耶思之戒之。

施食正名

施食一經凡兩譯共三名一曰救面然二曰救拔焰口三直云施餓鬼食今吳越諸寺多置別院有題榜水陸者所以取諸仙致食於流水鬼致食於淨地之謂也﹝世言施水陸無主孤魂者理出誘俗言不涉教﹞有題解食者所以取諸摩提偉器之度顯變之大非器食於其中也有題冥道者所以取諸鬼類別他趣也天其冥乎人其冥乎畜其冥乎夫燕雀以虫粒自充牛羊以水艸而足泥黎咀銅鐵而不暇提婆飲甘露而有餘生生之方旣殊服味之品萬計惟其鬼黨伺人廟食故大慈誨以密教詛少令多而博濟之至若山海之仙莫貴匪人莫髙匪天不我類焉且能顯晦饗夫粒食於以求之但小出鬼之上梁天監天下止殺乃用相似佛法設六道之祭代江東淫祀蔬食菜羹免我犧羊今之承之旣非彜訓不能無考故牟尼有言曰人死祀之魂爲鬼則歆其食矣他趣亡諸又諸無疑聖弟子曰六趣各有自爾之力惟鬼能變食耳詩不云乎不愆不忘率由舊章故大聖名之必可言也言之必可行也過此已往則未知所裁。

施食法﹝附﹞

先和會經文者經旣兩譯略有異同實叉譯云若欲施婆羅門及仙等食﹝婆羅門及仙須分二類似誤﹞不空譯云施婆羅門仙﹝不云及仙此文似正若作二類婆羅門是人不合同鬼施食﹞實叉咒仙食七徧與鬼同不空云二七徧﹝二七爲正﹞實叉云餓鬼得摩伽陀斗四斛九斗飲食不空云七七斛食﹝譯者不同不須和會據理取飽滿爲度﹞經云施食若晨朝及一切時悉無障礙準毗羅三昧經云早起諸天食日中三世佛食日西畜生食日暮鬼神食與此經如何和會釋曰應有多意且作一解毗羅據理定說此經隨時不定說何者餓鬼饑急苦若倒懸得食便施何俟終日故云一切無礙也若天仙及佛須依毗羅定說過中之後決不可以飲食雜果供養也經不說人者準人道旣貴合在中前食故人有夜食不節者自同鬼畜耳又實叉惟用一咒不空加四如來名等今且依實叉貴易行故一咒之力能兼一切不俟其諸又有甘露經及一小捲者並失譯不可用。

次正示方法者經云若欲作此施食法者先取一淨器盛以淨水置少飲食及諸餅飯以右手按咒滿七徧陀羅尼曰。

曩謨薩嚩怛他﹝引一﹞孽跢嚩路﹝引﹞枳帝﹝二﹞唵﹝三﹞三跋囉﹝四﹞三跋囉﹝五﹞吽﹝六﹞

咒竟彈指七下展臂將食器瀉淨地上﹝方法訖實叉云於門內立展臂戶外置盤淨地不云瀉﹞。

作此施已於其四方有百千俱胝那由他殑伽沙數餓鬼一一鬼前各有摩伽陀國七七斛食受此食已悉皆飽滿是諸餓鬼悉捨鬼身生於天上其施婆羅門仙及供養三寶尋經易見﹝當誦咒時更加觀想彌爲盡善想器中飲食色味無盡徧施不匱如淨名室中一盂香飯充足眾會無所乏少亦如涅盤純陀少飯充雙林大眾不多不少信此陀羅尼不可思議飲食色香亦不可思議眾生心亦不可思議夫何惑哉﹞。

三勸修者此經眞長生之術也阿難尊者延三日必死之命滿百年具壽之康五果現臻二嚴當備﹝五果者色力辧安壽二嚴者福慧也﹞實在乎施一摶之食也經云若常以此眞言加持飲食施餓鬼者則同供養百千俱胝如來功徳等無差別壽命延長﹝壽也﹞顏色鮮白﹝色也﹞具足大力﹝力也﹞威徳彊記﹝辧也﹞一切非人夜叉羅剎不敢侵害﹝安也﹞又能成就無量福徳壽命﹝二嚴也前五果中已有壽命理無重出信知此中以慧爲命五果二嚴在文炳然若此﹞大矣哉能於少頃作大佛事能以摶食作大施會常生梵天乃至成佛一日旣爾何況一月何況一年何況一生豈有智人聞而不信信而不行者乎。

施食文

以銅器盛飲食淨水灌之當臨食器面東而立起慈悲心稱三寶名﹝三說﹞及大慈觀世音菩薩﹝三說破餓鬼障﹞稱竟以左手擎食右指接食器心存目注咒曩謨薩嚩怛他﹝引一﹞孽跢嚩路﹝引﹞枳帝﹝二﹞唵﹝三﹞三跋囉﹝四﹞三跋囉﹝五﹞吽﹝六﹞誦七徧竟彈指七下然後展手垂之起無畏施良久卽以食瀉之置淨地上合掌咒祝云我沙門某甲今誦無量威徳自在光明勝妙力陀羅尼加持飲食普施餓鬼之眾惟願面然鬼王大權勝士慈善燻心普攝無量無邊恆河沙數餓鬼之眾悉來我所受我所施無遮無礙淸淨法食如經所說各各皆得摩伽陀國所用之斗七七斛食一一充飽無所乏少頓皆消滅長劫饑渴倒懸之苦身心歡喜發菩提心應時卽得心樂三昧疾捨鬼身生佛淨土速圓種智廣度眾生我此施食功徳如世尊言卽與供養無量百千俱胝恆河沙諸佛正等無異願以此福回向法界莊嚴菩提願共眾生同得圓滿檀波羅蜜遠離一切生死饑渴速得究竟菩提涅盤二無上果當施眾生無盡法食﹝云云﹞。

施食觀想答崔﹝育材﹞職方所問

先略述大意次作觀想大意者飲食具色香味觸法五塵惟闕聲耳於五中味塵爲主味依色住亦可觀色爲境大品云色中無味相凡夫不應著色中無離相二乘不應離卽是非味非離顯色中道法界何法不備是故一色具一切色亦具聲香等一切諸塵及一切法一切心隨感而施何法不現淨名經云譬如諸天共寶器食隨其福徳飯色有異止觀大意妙境云一一塵中一切塵一一塵中一切心一一心中一切剎等﹝云云﹞釋論云菩薩呵色見色實相到色彼岸卽是見色中道若分別色具種種相卽是見色俗諦俗卽是空卽是見色眞諦亦是見色三諦旣了色卽是法界卽是實相卽是中道三諦等卽應了色卽是陀羅尼當知所施飲食色之與味卽陀羅尼體也一食出無量食等卽陀羅尼用也經云此陀羅尼名無量威徳自在光明勝妙力此復以三徳爲義無量威徳自在解脫徳也光明般若徳也勝妙法身徳也力是總結力用也自非法身勝妙之用安能一﹝歹﹡又﹞／食﹞充彼巨億萬數塵沙之眾乎問若食卽是陀羅尼者何故更須咒乎答實爾諸佛聖人證此一塵法界故能以自在之力稱性而用何俟更咒淨名取一缽香飯徧飯三萬二千無所乏少豈藉咒乎三乘賢聖食此飯者悉入正位或增道損生其香乃消豈非具一切法也但眾生在迷於理旣惑於事亦礙於自在法中而自桎梏如水爲冰安責水用故聖人方便密說此法名陀羅尼令誦以咒之咒句與色味法性相應能令鬼神見食無量經云如人得一斤石汁變千斤銅爲金物性相感故也問施食正名中云六道各有自爾之力惟鬼能變食者何不直施其食任其自變何假咒乎答鬼有多種不必一例略出三類一者無財鬼由無福徳不得飲食故二者少財鬼少得淨妙飲食故三者多財鬼多得淨妙飲食故此三類復各有三種初無財鬼三者一炬口鬼謂火炬炎熾常從口出二者鍼咽鬼謂腹大如山咽如鍼孔今經中正爲此二種傍兼一切三臭口鬼謂口中腐臭自惡受苦二少財鬼亦三種一鍼毛鬼鍼如鍼利行便自刺二臭毛鬼毛利如刺自拔受苦三大癭鬼咽垂大癭自決啖膿三多財鬼三種者一得棄鬼謂常得祭祀所棄食故二得失鬼謂常得巷陌所遺食故三勢力鬼謂夜叉羅剎毗捨闍等所受富樂類於人天但爲惡道所攝所言能變食者卽是第三多財中三種鬼也又三中前二則劣後一爲勝亦只能及於自類不能有所塵濟今咒力所變能令九種鬼中平等皆得上妙飲食無有差別又咒食者名爲法食法隨食入如服良藥能差重病身康受樂經云捨餓鬼身得生天上卽此意也。

第二作觀想者行人旣了諸法無非法界一多無礙復信陀羅尼力不可思議至施食處安詳而立先起慈心憫彼饑渴我今將欲大施先想其處廣博嚴淨其地平正作一施場能容受無量餓鬼之眾次想食器隨我咒力如摩提國大斛之量滿中耳美飲食如天甘露一器爲無量器滿其施場界塞周徧一一鬼前皆有我身誦咒彈指慈心展臂授器施與隨意滿足想咒之聲普聞一切彈指之聲驚覺幽沈之處一切餓鬼從四方來無所障礙現前受令受想心明了猶同眼見然後不移此想心一一爲其說法或稱佛號或咒願等隨意作竟而退問如上觀想據何處文作答此經𨿽文略不說據余咒部印契觀想隨咒句句而作不可一念差舛此咒亦令以手按器咒之七反咒已彈指七下非全不作法今加觀想彌益其功問作此露布次第觀想準何處作答準天臺三種觀中歷事觀作旣云歷事隨彼事相而設觀想故無常科今準天臺供養三寶運香華觀想大旨一同也又南嶽禪師食觀偈云此食色香如栴檀風一時普燻十方世界凡聖有感各得上味六道聞香發菩提心於食能生六波羅蜜及以三行請詳此觀何俟致疑又淨名經云以一食施一切供養諸佛及眾賢聖然後可食豈非食觀問變食由咒力何用觀乎答觀扶於咒彌益其美又咒是他力觀是自力但咒而無觀譬如盲者使人作大施會但信他語云得食不得食等自終不見若加觀想如有目者使人作大施會一一眼見不由他語咒如使人觀如眼見金剛般若云若菩薩心住於法而行布施如人入暗則無所見若不住法而行布施如人有目日光明照見種種色今無觀者只作事行如人入暗也觀稱法界無住卽是無住行施其福譬如十方虛空不可思量也凡作一切佛事乃至獻一華一香皆能作觀者不滯生死一一流入薩婆若海中少戒少施皆成佛果良由玆矣。

金園集卷中

金園集卷下

天竺寺懺主慈云大師勑謚法寶大法師述

住持傳天臺教觀五世法孫慈明大師﹝慧觀﹞重編

誡酒肉慈慧法門﹝並序﹞

誡五辛篇

熾盛光道場念誦儀中誡勸檀越文

攺祭修齋疑疏文

攺祭修齋決疑頌﹝並序﹞

野廟志

三衣辧惑篇

誡酒肉慈慧法門﹝並序﹞

斯偈者出楞伽經央崛經涅盤經薩遮尼乾經阿含經正法念經華嚴十惡經諸大小乘典因看讀時錄之成偈一百首目爲誡酒肉慈慧法門徧示未聞足以爲誡幸願信者遲回細讀深思現業大懼來報銅鐵火湯豈易勝受也。

南無佛法僧

大慈三寶海

我今欲依教

普勸諸眾生

莫殺莫食肉

同蘊仁慈行

無病保長齡

未來成佛道

諸佛大菩薩

常爲救眾生

捨頭目身命

不計河沙數

代鴿棄王身

全蟻委龍命

流水濟枯魚

薩埵充饑虎

歷劫徧行慈

慈善力成就

佛無一切心

惟有慈心在

若有行慈者

不殺不食肉

仰願佛威神

世世常加護

殺生佛所說

卽殺自父母

亦殺自妻女

兄弟及姊妹

一切男女攝

皆曾爲父母

生生所受胎

從之稟遺體

受一畜生形

骨血如山海

一一類中身

生生不可計

輪回六道間

展轉爲親屬

故食諸眾生

名食父母肉

又觀一切身

悉是我本體

自肉及他肉

其實是一肉

如捨前後住

亦名爲我捨

當知食肉人

卽食自身肉

佛觀如來藏

佛界眾生界

一界無二界

一切肉一肉

伎兒暫變易

元是一人身

若欲殺眾生

當起諸佛想

獵師屠兒輩

及捕魚鳥人

眾生遙見者

皆生必死怖

謂此惡心人

貪利及肉味

手持利刀箭

念欲殺我身

飛翔及潛竄

驚怖而遠避

常與諸眾生

起大冤對想

一切惜身命

人畜等無殊

若欲食眾生

先試割身肉

死是極大苦

誰能不畏之

但當自觀身

云何食他肉

爲利殺眾生

以財网諸肉

二俱得殺業

死墮叫喚獄

汝聽殺生者

死墮地獄處

鐵城髙八萬

四千由旬量

長廣亦復然

滿中猛火炎

表裏皆洞赤

銅狗守四門

獄卒聲雷震

兩眼如電光

驅汝殺生人

入中而受苦

力士執鐵矛

矛身長一丈

利刃闊八寸

望胸撞罪人

胸入背上出

苦痛不堪聞

千萬億歲中

受斯極大苦

汝聽食肉人

死墮阿鼻獄

鐵屋亦髙廣

八萬由旬量

四門猛火炎

南北皆交徹

鐵墻鐵羅网

鐵枷鐵杻械

一一火燒之

皆令其洞赤

食肉受斯苦

億百千萬歲

汝聽煮肉人

墮鑊湯地獄

一萬有二千

深廣由旬量

晝夜猛火然

湧湧湯常沸

於中受大苦

一萬七千歲

汝聽炙肉人

墮熱鐵牀獄

其獄有八千

縱廣由旬量

牀下猛火燒

罪人臥其上

心肝肉焦爛

一萬二千歲

汝聽切肉人

死墮斫銼獄

五百大力士

利刀斬罪人

萬段至微塵

業風吹更活

如是終復始

一萬二千歲

汝聽養羣雞

爲貪肥肉者

一雞於一日

計食五百虫

主人當半罪

同雞墮地獄

其獄盛熱糞

八萬由旬量

人雞俱入中

滿五千萬歲

汝聽捕獵人

安鏘及設弶

罥索安陷阱

利刃放鷹犬

四邊競圍合

逼逐殺眾生

死墮鐵軸獄

方丈一萬釘

驅上輪一匝

徧體萬釘刺

舉身悉交徹

苦痛不可忍

百千萬歲中

受斯對報苦

殺生食肉者

從諸地獄出

受餓羅剎身

師子豺虎狼

貓貍鴟梟鷲

惟捕新血肉

眾生各藏護

不令其得便

饑火常燒心

念念思他肉

由是惡燻習

大慈種永斷

設得生人中

殘疾命短促

愚癡謗因果

死還墮地獄

佛說此語時

無量諸羅剎

悲號誓斷肉

及護斷肉人

汝今聞此經

云何不攺過

徒勞生爲人

不及食人鬼

愼莫燒山野

愼莫破堤塘

莫伐有巢樹

莫燒含蠧薪

若見殺眾生

方便常救護

南無十方佛

大智徳世尊

我欲勸眾生

捨酒求明慧

如佛之所說

飲酒多過患

八萬塵勞門

三十五種失

悉以酒爲本

汝等應諦觀

酒酣心眩亂

六識盡昏迷

君臣乖樽節

父子絕尊卑

母女亂其風

禮檢不能制

如捨婆提國

有鴦掘摩羅

酒醉淫泆母

因慈殺其父

母復通外情

將刀復害之

亦如莎伽陀

神通大羅漢

因遊支提國

漸到跋陀村

彼有大毒龍

字庵婆羅提

其龍甚暴惡

侵害彼村人

羅漢神通力

降伏毒龍已

村人思報恩

多設蘇乳糜

有女設糜已

憂其發冷病

遂取水色酒

奉上大羅漢

羅漢謂是水

飲已酒力發

迷酒倒寺門

衣缽棄余處

醒時用神力

能伏大毒龍

醉後如死人

不能伏蝦蟇

世尊命羅漢

及諸比丘眾

至彼羅漢所

因玆制酒戒

正法念經說

閻羅責置人

將驅入地獄

先說如是偈

酒能亂人心

令人如羊等

不知作不作

如是應捨酒

若酒醉之人

如死人無異

若欲常不死

彼人應捨酒

酒是諸過處

常能不饒益

一切惡道階

黑暗所在處

飲酒到地獄

亦到餓鬼處

行於畜生業

是酒過所誑

酒爲毒中毒

地獄中地獄

病中之大病

是佛之所說

若人飲酒者

無因緣歡喜

無因緣而瞋

無因緣作惡

於佛所生癡

壞世出世事

燒解脫如火

所謂酒一法

若人能捨酒

正行於法戒

彼到第一處

無死無生處

莫飲無明酒

能爲眾苦因

聲聞住明脫

猶是醉歸人

若有病苦時

應當觀病本

從癡有愛生

習業招病果

耆婆盡道術

尙不能救療

豈有世藥酒

而能差我病

酒爲放逸根

不飲閉惡道

寧捨百千身

不毀犯酒戒

寧使身漧枯

終不飲此酒

假使毀犯戒

壽命滿百年

不如護禁戒

卽時身摩滅

決定能使差

我猶故不飲

況今不定知

爲差爲不差

作是決定心

心生大歡喜

卽獲見眞諦

所患卽消除

汝聽釀酒家

死墮醎糟獄

亦墮沸灰中

一萬八千歲

汝聽沽淸酒

死墮酒池獄

滿中如洋銅

入其中受苦

汝聽飲酒人

死墮灌口獄

手自酌銅汁

晝夜灌其口

汝聽人將酒

逼勸持戒人

死入冰池獄

八千萬歲苦

皮肉皆破裂

日夜百死生

然後五百生

生輒無兩臂

汝聽或彊力

或時因戲笑

持酒與僧尼

彊伏令其飲

死墮截膝獄

六百萬歲中

五百大力士

常截其兩膝

乃至過酒器

五百世無手

常作蟻虱形

曲蛆及蠅蚋

癡孰無知虫

一一五百世

汝聽吉陀婆

沽酒梳墮井

羅漢飲其水

八萬聖皆醉

由是惱聖人

死墮鋸牀獄

八萬大劫中

常受鋸解苦

後出得爲人

其身長三尺

顏貌靑黑色

耳鼻孔閉塞

無眼唇褰縮

手足無十指

何況破戒心

持酒逼他飲

多見世愚人

逼他食酒肉

自不能淸淨

都無羞恥心

復將不淨食

淩逼破他戒

寧可斷人命

莫破他善心

殺命一死生

未必至三趣

破戒失人天

及失解脫法

汝聽斷酒肉

所得福徳利

有人持七寶

國城妻子施

不如斷酒肉

千萬分之一

乃至滿大千

七寶持布施

不如斷酒肉

千萬分之一

假使爲求福

鍛金以爲人

其數百千萬

持用廣布施

不如斷酒肉

千萬分之一

假使有佛子

造幡華寶蓋

滿三千大千

持用供養佛

不如斷酒肉

千萬分之一

犯之罪旣重

持之福亦深

善惡長形對

苦樂鎭相尋

及健速回首

早計各悛心

莫待無常到

如瓶滿自沈

勉哉須努力

同待七寶林

此偈並出諸經凡讀誦者常須保護若有輕慢卽是輕慢諸大乘等經得罪非少。

誡五辛篇

近因病起靜坐閒念今之道俗多以不急而犯佛禁謂五辛之屬不利腹口無故啖食空爲道障深爲苦也遂搜其事以示後徒言五辛者一蒜二韮三蔥四薤五形具卽興蕖也慈湣三藏雲此土闕第五辛嘗於於闐國見其根狀猶蔓菁其臭如蒜訛謂蕓臺及蕓荽等非辛數也梵网經云若佛子不得食五辛大蒜革蔥慈蔥蘭蔥興蕖是五種辛一切食中不得食若故食者犯輕垢罪疏依名苑解云大蒜是胡蔥革蔥是韮蘭蔥是小蒜慈蔥是今之蔥也興蕖是息菜陸機艸木虫魚疏解息菜狀似蔓菁根其華紫赤色可食此與慈湣解興蕖狀同是知此方亦似有也楞伽經云大慧如是一切蔥韮臭穢不淨能障聖道亦障世間人天淨處何況諸佛淨土果報又云大慧求聖道者酒肉蔥韮及與蒜薤能葷之味悉不應食佛頂經云一切眾生食甘故生食毒故死是諸眾生求三摩提當斷世間五種辛菜是五種辛熟食發淫生啖增恚如是世界食辛之人縱能宣說十二部經十方天仙嫌其臭穢咸皆遠離諸餓鬼等因彼食次舐其唇吻常與鬼住福徳日消長無利益是食辛人修三摩地菩薩天仙十方善神不來守護大力魔王伺得其便現作佛身來爲說法非毀禁戒贊淫怒癡命終自作魔王眷屬受魔福盡墮無間獄如是諸大乘經咸說五辛爲聖道障及諸咒部悉斷五辛非一兩經說其損害三藏雲食辛之者墮大地獄尙失人天況得聖果及生淨土今見道俗都不誡愼自謂無罪又見俗家僧寺齋食之中任其廚人恣安薤菜以助香味或生或熟往往純將爲菜故意食啖口气臭穢誦經禮佛殊不自疑又經稱善神聞气悉皆遠離云何施主返將供佛誠謂苦哉如此供養空費財物尙不免地獄何況得福今評此物未足助其滋味以充口腹何故苦愛食之空招果報願聞此說細詳佛經一切食中悉不得食重述頌曰。

五辛佛所說

障道定無疑

梵网招輕垢

楞伽損大慈

人天猶尙失

淨土固難期

生啖增嗔念

熟食發淫思

講經十二部

天仙悉捨離

善神不守護

惡鬼得便宜

薜荔唼唇吻

魔羅現佛像

福徳因消滅

業障更彌滋

地獄銅兼鐵

輪回网復羈

無端耽艸味

殃禍大堪悲

熾盛光道場念誦儀中誡勸檀越文

夫修福慧之門置於菩提之道實難實易得旨卽易失旨則難如善鉆搖醍醐可獲其不善者漿猶難得此亦如是善用心者一華一香功等虛空一偈一句累滅道成其不善者人天近果尙失何況菩薩勝因夫沙門者名世間眼世間盲瞑卽須導之不然則非沙門如來遺囑令無慳吝法財施人旣奉聖言故斯誡勸近見檀越之家深有信向請僧歸舍設食讀經望其福慧勞力損財無善儀則敬慢不分是非寧別或倚恃豪富或放縱矜髙反言衣食庇蔭門僧請喚道場便爲恩幸趨瞻失節朗責明訶鋪設法筵穩便驅使門僧無識恐失依棲苦事先爲免勞施主縱有法則豈敢輒言檀越不詢門僧不說訛謬之疏自此滋彰不掃廳堂便張法席未斷葷穢輒請聖賢至於迎像延尊殊不避坐旋踵致敬事同彷佛儒典所謂過尊之位必趨況其三寶荊溪大師云凡建道場應先嚴淨然後請像世人口云求道滅障置道場時令愚童慢豎猥服裸形云將像來取像去以此觀之可悲之甚又云𨿽置道場慠慢尊像及招罪累滅障良難又經云佛滅度後供養像者與在世無別云何世人視同土木迎之大慢禮時薄敬而怪無福報者可弗暫思又石壁大師云斷奠齋筵不如禮席誠哉此言誰肯暫聽徒喪財力實無福報故使世間貧窮者多富足者少由此而然今勸檀越常親有識請問佛法甚深福慧云何修行下气低心屈膝接足敬奉爲師凡設法筵先往取則嚴灑廳館齋潔身心名香異華珍果美食預備支儲請迎懃重承接眾僧虔想十方三世眾聖來入我家慚悚驚惶如僕奉大家如婆羅門事火遵依法式不得師心勿憚勤勞事事供給皆可意裁此事千條不可盡說今略示五事粗可行持。

第一欲陳法會家中長幼盡須同心去其酒肉五辛等物施主每日隨僧禮佛陳吐懺悔。

第二當僧齋次躬須給侍不得坐於僧上稱是主人放縱談笑。

第三佛前供養須倍於僧凡聖等心事事精細。

第四盡其所惜施佛及僧勿得隱細用粗世世招失意果報。

第五道場緩急不得使僧此是福田翻爲奴僕豈可得乎。

我今此說智者知之或有愚者爲檀越之家嫌難遵奉門僧無識見有揀眾之言恐爲所鄙不能盡行吾知此文將被火滅願十方三寶及有識者同力護持誡勸檀越敬三寶文。

攺祭修齋疏文

謹於當鄕保安田蠶人口靈廟之宇啟建金光明道場齋僧供佛轉誦大乘意者回易每年拜祭肴酒之會以爲淸淨之齊俾福等神祇兼利安人畜今晨建首特具疏箋者。

原夫抱艸救焚義由愚極益薪止沸事匪知幾太顚倒於常情頗乖違於物理實諭造殃求福奪命祈恩翻將久禍之基擬作長生之術釋典以濟魚飼虎眞爲仁壽之方儒經以殺豕存羊豈是谷神之籙當斯時也淳風尙簡正教未行且惇姬孔之儀遂播蒸嘗之禮洎乎梁朝攺祭一邦爲齋戒之場顏氏訓家萬代奉歸依之式人移世變俗薄時澆爲善者孤積惡者眾周風更續梁制遂亡尙迷於黍稷非馨豈悟於幡華是善爭鋒競銳累豆加籩寧知乎謟祭乖儀孰謂乎淫風敗禮尙違孔制安順佛慈今則鄕老傾誠廟巫投懇與象神而盟誓易祭爲齋對諸佛以要期捨邪歸正蓋聞天地之理正觀日月之徳正明天地和而萬物遂生日月運而四時合節二儀旣測百慮可窮神物司幽人倫主顯人神之心交感幽顯之道遂通儻人不敬神則禍福之端何托苟幽不合顯則禘嘗之禮徒施旣神假人靈須神從人願人今歸佛願神亦同歸佛若度人願神亦同度我佛者萬徳之慈流莫異十方之悲濟無窮猶杲日之運太虛山谷同照若霶雨之飛長野艸木共沾振神通也雷懾邪徒揚法音也風馳正教席上之四王受命座間之八部分符俾化極六虛使恩周萬匯故凶徒稱號天祠之金像低頭稚子呼名曠野之鬼神稽首我等人祇共慶獲聽餘音鄕裏同緣遭逢像運覺生死之路遠終也何歸悟塗炭之苦長悠哉莫返今欲裁妍補醜攺往修來掃灑神祠莊嚴佛會易短舞作威儀之相變長歌爲方等之音器滿潔粢盤盈素品抽棘去伊蘭之種焚茨植檐卜之根溪澗之毛血不流樹上之鳥鴟罷噪豕羊遂性鱗羽樂天頓攺村坊全同淨土伏乞十方諸佛衛八部以俱臨十地眾僧統三乘而並降湣我投然之子願施救苦之恩先懺三塗次祈五福仰惟嚴祠陰宰靈境冥官昔同受祭之神今共攺齋之聖暫回俊造諦察善言敢據佛經願聞神聽且九居之形未脫必三塗之理無差殺畜爲神神豈免將來之對斷葷因佛佛乃開攺往之懺門旣悟前非莫生後悔杯盤肴酒歆饗片時形影仇讎纏綿浩劫鄕戶等蠶憂公賦田爲餱糧惟希陰騭之恩寧懼幽關之事亡我無所靡神不宗出三物以詛斯陳異位而饗彼或烹或剝或灸或燔亙村之膻火交煙徧野之痛聲接韻洎乎祀祊臨尊莫不兼子保妻誰知於畏死貪生與人無別肯悟於殺他活己比畜何殊拔刃臨頭豈不念呼時認主舉籩就口而不思及暮還家養之也猶子比兒殺之也摧羽崩角尙解銜環報主豈無彈鋏懷怨乞三寶提攜已殞者皆令解脫對百神斷約未傷者永收逍遙齋旣洗心懺希滅罪晝感日光之照達闍王之業性無生夜通金鼓之音同信相之疑根永拔仰回功徳全施廟靈加自在於神通保優遊於仙宅昔受嘉魚旨酒尙降祉以穰穰今沾甘露醍醐更垂休而穆穆秉心莫二錫佑無疆十雨五風望長成於報歲齋僧供佛敢誓答於有秋仍願蠶富田丰於囊於槖生涯益廣我陸我阿眉壽者皆滿百年嬰孩者咸惇五福妻良子孝兄順弟恭泛愛親仁利用崇徳聖宋常安於今日仁君永福於萬年庶績咸熙百官盡美諸天龍鬼護國護民法界含生離苦得樂者也眾等下情不任虔切祝望之至謹疏。

攺祭修齋決疑頌﹝並序﹞

近見多攺祭祀競修齋福斷肉止殺正信念佛甚爲希有其間或未知損益者妄生破毀便言在俗祭祀爲先或云齋戒不能救急見蔬食念佛我但持心聞善惡因緣來世誰受於是善根未深者被斯惑亂多退初心今爲斷疑引經明證並作偈頌令易憶持依此誠言莫信邪說然世人疑慮是故無量今但從要略書十頌。

第一疑有鬼無鬼能禍能福耶。

釋曰經說六道鬼居其一何疑無鬼耶阿含經云一切所居捨宅街巷道陌屠坊市肆及諸山冢皆有鬼神但不能利害於人譬諭經雲天下鬼神不能活人不能殺人亦不能令人富貴貧窮但隨人衰劣而作怪崇希望祭祀若求福必定無也世俗不知空被誑或殺生造惡頌曰。

鬼神隨處有

謟誑世間人

祭鬼都無福

空增殺業因

第二疑現見世人病患祭祀獲安何言無福耶。

釋曰世人貧病災福皆屬因果非鬼能爲是鬼爲禍蓋從邪信所招謟求而得辯正論云舊鬼教新鬼興怪求食初往二家轉磨上碓其家事佛不信是怪俱云善神助我盡日舂磨數斛米麥都不得食後入邪信之家令白狗上空中而行其家大怪殺狗設食因玆得飽當知信佛不要信怪設使見怪但專念佛其怪自息頌曰。

正信天龍護

邪神豈柰何

但知常念佛

災怪自消磨

第三疑家眷死後祭祀得食不得食耶。

釋曰若墮餓鬼祭祀之時或有得食若在焰口之鬼𨿽祭亦不得食阿含經云若爲死人布施祭祀者若死入餓鬼中得食若生余處必不得食也六道萬品受報差殊父母死亡豈皆作鬼世人不識一向祭祀甚無理也頌曰。

人死隨前業

升沈六道殊

如何純祭祀

須道世人愚

第四疑祭祀之法廣在禮經天子七廟諸侯五廟大夫卿士至於庶人皆同祭祀圓丘方澤上下神明國之常典云何勸令斷祭柰太傷國風乎。

釋曰祭禮出其俗典斷祭據其佛經俗典則未逃殺害佛經則惟尙慈悲殺害則報在三塗慈悲則果成萬徳以善攺惡導淺令深佛度眾生無不皆爾今人旣信佛教須修佛慈不可更殺眾生稱佛弟子況復時俗不獨祭先靡神不宗實謂淫祀不修明徳惟事殺生可悲之深略談難盡故昔梁武帝勑天下斷祭止殺蓋遵佛教豈獨今日也幸有齋福正好競修足可利於存亡亦免傷於物命何勞苦執祀典經乎頌曰。

殺牛慚礿祭

黍稷本非馨

齋誦眞明徳

何勞執禮經

第五疑祭祀之家及彼師巫得何罪報耶。

釋曰如毗尼律中說迦畱陀夷身證羅漢被婆羅門婦殺之因過去曾爲祭主今廟祀是也有五百商人共宰一羊同來乞願殺羊祭祀已俱墮地獄世世已來常被羊殺其五百人亦因彼婦被波斯匿王所殺且五百人共殺一命並其祀主今證聖果受報未盡何況一人殺多物命又晉時巴丘縣有師巫姓舒名禮爲人祭祀死墮熱殺地獄舉體焦爛還魄自說又寶藏經廣說祭祀之報不能備引頌曰。

殺他還自殺

影響逐形聲

鬼飽都無福

空招墮火坑

第六疑今若攺祭自古已來還有報驗耶。

釋曰此事感驗非一今爲略引晉有張應本事俗神鼓舞淫祀咸和八年妻病禱祭罄竭妻曰今病日困求鬼無益乞作佛事應便許之請僧曇鎧明當設齋夜夢神人責應不早嚴淨見鎧隨後曰始欲發心未可責之眠覺連夜秉火設座因玆廢神事佛其妻病愈後張應身死墮鑊湯地獄因前攺祭善神來救遂得解脫還魂自說又顏氏家訓云梁世江陵劉氏以賣鱔羹爲業後生一兒頭是鱔自頸已下方爲人耳又王克爲永嘉郡守有人餉羊集賓欲燕而羊繩解來投一客先跪兩拜便入衣中此客竟不言之固無救請須臾宰羊爲﹝夕／肉﹞先行至客一臠入口便下皮肉周行徧體痛楚號叫方便說之遂作羊鳴而死梁孝元在江州有人爲望蔡縣令經劉敬躬亂縣廨被焚寄寺而住民將牛酒作禮縣令以牛系柱屏除佛像鋪設牀座於堂上接賓未殺之頃牛解徑來至階而拜縣令大笑命左右宰之飲啖醉飽便臥檐下稍醒而覺體癢爬搔癮胗因爾成白癩病經十許年死又梁世有人常以雞卵白和沐云使發光每沐輒破二三十枚臨死發中但聞啾啾數千雞雛聲楚痛篤病而死又顏氏家訓云齊國有一家甚豪侈非手殺牛則啖之不美年三十許病篤大見牛來舉體如被刀刺叫呼而終江陵髙偉隨吾入齊凡數年向幽州澱中捕魚後病每見羣魚嚙之而死又宋有陳安居父母信釋教旦夕齋誦有伯事神神影滿宅後伯死絕嗣父令安居紹伯家捨便廢淫祀其神遂禍安居三年篤病執志不回常誓曰若使我殺生祭祀寧生自臠割四體終不殺命安居身亡席君嘆曰此人事佛大徳人也壽當九十三歲遂放令還其伯殺害祭祀欺誑百姓罪宜墮苦此例非一不能盡書頌曰。

回邪生正信

臭艸出栴檀

逢難須堅固

安居志好攀

第七疑攺祭之後忽遇災禍旣已捨神求誰救護耶。

釋曰但每日一心稱念觀世音菩薩一切災難一切病痛牢獄賊盜水火風雷虎狼毒蛇虫藥咒詛皆不能害請觀音經中佛勑諸大天龍藥叉一切威猛神將晝夜守護受持觀世音菩薩名者諸惡鬼神尙不能以惡眼視之況復加害梁朝有沙門名僧融爲一家毀除神影勸受五戒被其鬼將領鬼兵來責融融專念觀音一聲未絕忽見神人以金剛杵擬其鬼眾一時走散身上甲冑化爲灰粉又僧融曾勸夫婦二人受戒後爲賊所累夫遂逃避其婦系獄融教至心稱觀世音更無餘法婦人依語感枷杻三木自然釋脫獄門自開因是免難其事非一不可備論頌曰。

專持菩薩號

八部護君身

急難隨聲應

惟除不信人

第八疑自來殺生祭祀所有罪業作何功徳而得消滅耶。

釋曰但各書寫供養金光明經回此功徳與彼怨家將來無對如張居道殺生忽被怨家取去冥關許寫此經怨家解脫居道放還但將所贖經文安家中供養每日精勤稱此經題名目及三寶名自然家中眷屬安隱財帛增多一切天龍皆來護宅一切災橫邪鬼悉不敢害請至信此言終不虛也頌曰。

法寶眞良藥

眾生自不嘗

書持並供養

世世上天堂

第九疑凡修齋福並讀誦經典當回向家宅何等神明凡有幾位耶。

釋曰回向天龍善神閻羅冥官山川境邑一切神明家中土地神護宅善神並先代亡靈墮在惡道者除此以外其餘家中雜雜鬼神並不須事之亦不須回向此等皆非汝家所事悉名邪謟切信此言頌曰。

作福常回施

天龍善鬼神

威光常覆護

使汝免災迍

第十疑旣不許祭祀或家眷死亡墮在鬼趣云何施其飲食耶。

釋曰經有方法今當普示請各依行如此施食得福無量如供養百千俱胝諸佛功徳正等每日將淨器盛一器淨飯惟除瓷器及鐵器不得用經中銅器最上其器不須至大卽是盂器之屬也每日至暮時以淨水灌其飯上令滿以左手擎之以右手舉頭指其器中誦咒七徧已彈指七下將飯傾於淨地不得近桃李樹下傾己而作是言我今普施一切餓鬼依艸附木孤魂滯魄勝劣鬼神淸淨法食無遮無礙隨意飽滿或能更爲稱三寶名等其咒曰。

曩謨薩嚩怛他﹝一﹞﹝薩／子﹞嚩跢路﹝引﹞枳帝﹝二﹞唵﹝三﹞三﹝去﹞跋囉﹝四﹞三跋囉﹝五﹞吽﹝六﹞

此施法食不獨令家先眷屬得食普令一切餓鬼飽滿利益甚深普勸若僧若俗若男若女盡行此法頌曰。

鬼道常饑渴

當生憐湣心

能蠲口中食

佛贊福田深

野廟志

蚩蚩小氓舉事罔有不悖去仁就殺俾我且壽醨徳淫祀睠我且福山海之俗偏其獘之道傍之樹茂幹他者疑其有神輙裁紙以贄其下山麓之水淵幹他者測其有靈乃列豆以旅其湄裏能言者宗以爲巫巫乃肆我無識首拜於水樹正名質事至於屋室形容以緒無端焉有疾且憂旱潦之作歸禍於玆始乃一室漸而後乃百室始乃小牲不已後乃大牲年或三四其祀貧躓之夫若爲其事神乎於戲家不聊生禍出非鬼吾弗能救歟且樹之始胡不自神待人而神也水之始胡不自靈待人而靈也神之旣歆其血食胡不尙其玉帛能化紙爲財胡不變土爲食何食人之貴而財人之賤反常之甚焉已而已而吾聞之矣積善之家必有餘慶積不善之家必有餘殃神遠乎哉惟心所載靈遠乎哉惟人所在而競愚於水樹也。

三衣辧惑篇

佛制法衣但三一曰安陀會二曰郁多羅僧三曰僧伽梨此三法衣定是出家之服非在家者所被僧祇云三衣者賢聖沙門標識非俗人所爲智論云佛聖弟子住於中道故著三衣外道裸形無恥白衣多貪重著雜阿含云修四無量者並剃髮服三法衣而出家也據斯以知定非俗服世云梵网經有通俗著者人見彼經廣列王臣道俗盡得受戒應教身所著袈裟等言便令士女受菩薩戒者著七條衣觀彼經文未心全爾袈裟正翻爲染或翻臥具據翻染者秪是通制道俗受戒須服壞色恐其染同特艷乖於法制乃云應教身所著染皆使壞色或有風俗不可盡制而出家菩薩必須染壞故復文云比丘應與俗服有異何曾通俗著七條衣或翻臥具者南山云三衣總名梵网經云被九條七條五條袈裟卽其文也若爾者又何妨袈裟之語別在出家亦卽文云比丘皆應與俗服有異尋天臺及藏法師章疏俱作染壞義釋並無通俗三衣之說𨿽方等經中通俗修懺入道場時許著三衣但是單縫﹝平聲﹞不許卻刺﹝七迹反﹞佛言此三衣者一名單縫二名俗服荊溪師云若卻刺者卽是大僧受持之衣是故此衣應須別造世有借出家人衣深爲未可故知𨿽三衣非出家服﹝出輔行記﹞信其梵网若已許著方等何故要須單縫乃至阿含佛令取阿難郁多羅僧與婆四吒女著等此出自聖意暫爾赴機滅後下凡須依定制一切戒律涅盤重宣最後之言方爲揩定三衣許俗彼經無文余或云攘災免厄許與小片至如戲女暫掛獵師假被或云得四寸而飲食斯充掛一片而羅剎不啖蓋顯三衣之功用非許四民之受持出家閒邪之人尙昧持衣之軌在塵煩雜之眾寧知奉法之儀南山云若受用有方則不生罪戾必領納乖式便自陷深﹝保／言﹞一生無衣覆身一死自負聖責何慮無惡道分觀斯之言自坐深過忍將非法誤累在家更有愆妄不能緘默多見道俗競掛絡子濫觴久矣滋彰近矣且三衣五納制聽二典絡子名狀出自何文設以三衣破片而回作者比丘衣損秪合補治令不失受持豈容被其破片更立異名何殊遭賊失衣比丘乎或云院內執作暫掛無妨者安陀會正是院內之衣何不著耶至於俗家弟子若免災厄不應常掛袈裟之片若許常掛何不全許三衣而但許一片耶南山引僧祗龍著袈裟免金翅難乃云必不順教則所被無力袈娑違教尙云無力況今絡子持新裁染公然制造若名若體全是非法驗知被掛得罪無福今略書三種違教之咎庶幾讀之宥過無大必攺爲善一者絡子名體都無所載制聽二教一切所無旣乏五功濫參三賤違教之責冥報非虛二者制聽二教惟佛一人自菩薩聲聞述而不作今旣自制絡子仁者便是佛耶三者隨外道輩非佛者流南山云以雜色綫縫於衣上作條幅者是外道法結偸闌遮況乎造非法衣殊乖先制非外道輩斯何人哉幸願四方道人行大乘者讀文尋意莫守己情擔麻棄金殊非智者革獘從正斯則達人應知無上佛乘解無道俗傳持之軌誠在律儀涅盤扶律談常正在於此律範若壞法假誰傳豈生爲人不護眼目斷常住命非旃陀羅耶昔靜靄法師值周武行虐自恨不能護法出家奚爲乃坐石奮刀徧身剖肉引腸掛樹以手捧心而卒嗚呼古賢護法其若是乎我等旣敩未能宜守法制莫致毀損殃墜自他矣景徳四年丁未十月二十二日東掖山傳天臺教觀沙門﹝遵式﹞撰述。

金園集卷下﹝終﹞

金光明懺儀一卷

請觀音消伏毒害三昧儀一卷

大彌陀懺儀一卷

小彌陀懺儀一卷

熾盛光懺儀一卷

僧伽大師禮贊文一卷

天臺智者大師禮文一卷

釋觀音普門品偈文﹝附智者疏末﹞

往生略傳一卷

注南嶽思師心要偈﹝亡本﹞

金光明經王章﹝亡本﹞

聖宋紹興辛酉孟秋圓日刊板

