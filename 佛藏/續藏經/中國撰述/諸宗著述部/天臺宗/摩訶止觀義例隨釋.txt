續藏經摩訶止觀義例隨釋

宋處元述重刻止觀義例隨釋序

毗陵師所作止觀義例者結張教网之宏綱闔辟觀門之要樞若夫殷王网解三置一面括三止觀別安一止觀總捕淸涼方命鳥矣又猶朱雀門旁三正一方後有等三門首無生一門透覺範了事漢矣嘗撿彼林間錄援引斯文諭如官路土私人掘爲像智者知路土凡愚謂像生後時官欲行還將像塡路像本不生滅路亦無新故之語謂古佛偈曰若非範公擇法眼瞭然豈能知毗陵師之爲古佛再來也哉且宋文潞公彥博固爲當時鴻儒往龍安寺聽僧唱彼偈有省歸佛集十萬人爲淨土會臨終安然念佛而化備載蓮宗寶鑑至若大明天鼓居士宗肇撰天樂鳴空集又引稱古佛偈曰其末云前佛後佛同指眾生分中生死法內全是無生之法何不悟而甘受生死更欲捨生死別求無生轉益迷倒矣然則斯文非獨爲一家實是天下大例也溫州永嘉從義處元二公師父繼忠法門之難兄難弟也義神智纂要之於前元僧正隨釋之於後兩籍擅美盛行於世然而義附假名元從扶宗連枝旣分鬩墻禍起爭鋒筆舌然此隨釋流傳榑桑多歷年所臺家講學爲難解文所以難者無他以有烏鳥焉馬之三寫甲由田申之一畫錯故余以短才讎校差違如其夏五漏月之流不敢輕加若彼三豕渡河之訛大槪是正以付梓人斯書釋主操觚於大宋崇寧三年閼逢涒灘夏五月初八日閣筆於翌歲旃蒙作畺仲夏休日愚亦偶爾肇校於日本寶永攺元甲申五月望日畢事於今玆乙酉臯月中澣支桑年間相去六百有一歲也法運循環枝榦合契信是三寶因緣不可思議者也。

勅定融通妙宗攝州平野大源山大念佛寺裏沙門秀云書

止觀義例隨釋﹝並序﹞

永嘉沙門處元述

敍曰荊溪尊者輔行記數百萬言解止觀文明如白日常慮後學未曉大猷是故舉其宏綱撮其樞要例出一部大旨總爲七科使苦心聽習之徒妙解益明妙行斯立此義例之所由作也聖師之意𨿽爾柰何末世人根昏鈍鮮有知機妙達之者止觀之文輔行之記旣其不了義例之設抑亦徒施不有解釋義何由顯昔四明法智大宗師盛化當時頗多制述斯文不記者豈非以有待之身不及此耶法智旣滅事筆削者間或有焉解釋斯文未之有也予嘗有志於此以董眾駕說未暇及之比因退居日課之外方思秉筆以酬夙昔之志適會同宗講人遠寄其所謂義例纂要者請予藏否於是乎馨鑪啟捲詳讀移時不覺嘆曰嗚呼斯人也引文銷文時或有得若乃文之大旨未之知也且如以初乘觀法性徳之境爲眞如理觀修徳之境爲惟識事觀點胸自大謂少人知此旣狂妄余安足論況又破句消文謬攺文字此不預舉下文當見矣予不敏輒事解釋命題曰止觀義例隨釋焉蓋取諸大論隨釋大品般若之類也其間引文或與纂者有所同者以所引之文祖師之文也祖師之文天下之公器也豈彼得引予不得用邪請觀釋義與彼天殊。

時大宋崇寧三年甲申夏五月初八日東溪艸堂序

止觀義例

釋曰此之首題文乃從略具存應云摩訶止觀義例若從舊本應云圓頓止觀義例章安再治去圓頓名安摩訶稱者以摩訶名含三法故何者梵語摩訶華言大多勝也夫大也者般若妙徳體周法界畢竟空也多也者解脫妙徳具一切法不思議假也勝也者法身妙徳性一切法勝二邊故妙中道也此之三法分別有三體非三也舉一卽三舉三卽一非三非一不可思議此之名以冠止觀則顯若止若觀皆具此三是則一止而三止一觀而三觀無非三徳祕密之藏又應了知止非定止觀非定觀止觀名別而體不殊是故止觀二非二爲治散病說名爲止爲治昏病說名爲觀當知只一三千爲止觀耳吾祖智者聞之於靈鸞悟之於大蘇說之於玉泉乃此止觀法門也章安再治題曰摩訶以顯三徳止觀便故舊題圓頓義乃通途以一二三四五乃至無量皆圓頓故不如摩訶直顯三法是故攺也所言義例者義之一字不可輕釋包五略含十廣妙解妙行自行因果化他能所乃至同歸三徳密藏方盡義之一字也纂者但云義者止觀所以其言落漠全無所歸應知荊溪尊者欲明此義乃作七科例之俾今行者達五略十廣乃至旨歸以成妙行由玆成佛豈輕易而言哉所言例者此乃法春秋左傳之謂也傳有總例大例凡例等斯文七例卽大例也梁肅統例卽總例也斯文之下凡例甚多如雲凡列章門有對自開合有對他開合等例者類例也此以一部總爲七例總中之別例亦多矣是故解釋此題不可率爾也。

天臺沙門湛然述。

釋曰天臺山名也乃行道著述之所也或稱毗陵維桑之地也沙門翻勤息湛然尊者名也述謂撰述皆如常說不復委釋。

第一所傳部別例

第二所依正教例

第三文義消釋例

第四大章總別例

第五心境釋疑例

第六解行相資例

第七諭疑顯正例

釋曰此之七例通而言之篇篇莫不皆爲破迷情顯正理成妙解立妙行別而言之各有所主故云所傳部別乃至諭疑顯正入文自見矣。

○第一所傳部別例者

釋曰此標章也言所傳者師資相承非任臆說故云所傳今文乃指天臺大師傳於南嶽三種止觀中圓頓之一以爲所傳非漸不定故云部別。

總指一部以爲圓頓佛乘正行之大體也。

釋曰荊溪之意恐讀文者以見部中有漸不定圓頓之說謂有異途是故特云總指一部以爲圓頓佛乘正行之大體也圓頓佛乘者法華開顯三千實相也以此爲行方爲正行未開顯前偏小諸行皆邪行也言大體者如人一身𨿽有手足支分身爲大體故以圓頓而爲大體餘二支分耳纂者以大綱釋大體於義疎也。

大意文初𨿽有數處三止觀結但泛爾借名結義非爲卽爲三種行相。

釋曰此釋疑也恐人疑曰若此一部惟是圓頓佛乘正行者下文何故而有三種止觀邪是故釋云大意章初發大心文等𨿽有數處三止觀結但是泛爾借三止觀之名結髮心等文成三止觀之義非爲卽爲三種行相學者應知尙卽非爲成圓頓行相豈餘二邪以圓頓行相須具二十五法以爲方便十境十乘修發相方成故也言數處者自三已上乃至於九皆曰數也言泛爾者泛濫通途之義也爾語詞也言非爲者不也荊溪意云通途借名結義而已不爲便成三種行相纂者指此爲字誤乃云須云非謂此謬攺也然不獨纂者謂誤自昔講人淺識之者不善究理莫不皆然非新說也。

以大意中文略意廣故用三一收束結撮應知部內意惟在頓。

釋曰此文釋出大意章中用三止觀之意何故用三止觀結邪以大意章開爲五略則一章五略其文略也其意廣者五略旣是自行因果化他能所同歸大處攝下九廣自行因果化他能所同歸祕藏故意廣也天臺大師恐尋讀者追逐發心大行等一一文相心多異緣忘失其本故用三一收束結撮𨿽用此三但是泛爾此部正意惟在圓頓言三一者三是漸次不定圓頓一乃義含於三應知一乃是通三卽是別非別有法也荊溪門下有僻解師不達此意便謂三外復有頓頓一觀故謂圓頓爲漸頓觀此僻諭疑顯正中破下文自見矣言數處文者卽發大心修大行中各有數文故也發心中云發菩提心卽是觀邪僻心息卽是止此用一止觀結也又顯是中約四諦發心中云上來所說旣多今以三止觀結又四弘中云若解此心任運達於止觀無發無礙卽是觀其性寂滅卽是止此亦一止觀結也又修大行中第四三昧文有四科一約諸經二約諸善三約諸惡四約諸無記此四科後用三止觀結云復次但約最後善明隨自意此是次第意最後善者展轉比較乃至佛界此漸次結也又云若善惡俱明隨自意卽是頓意此圓頓結也又云若約褶牒之善明隨自意此則不定意此用不定止觀結也言褶牒者只是前二用漸發頓用頓發漸故云褶牒本文尙多略舉此耳。

故序中云大意在一頓以略冠廣不可差殊又示處中云圓頓文者如玉泉寺所記。

釋曰此引證也意云十大章中大意一章文有五略居九廣首大意之中𨿽用三種止觀意只在於圓頓以總冠別以略冠廣不可差殊言示處者指文處也章安止觀序云次第禪門合三十卷今十卷成文法愼私記者是六妙門禪以不定意歷十二禪謂四禪四空四無量及六度等諸法門陳尙書令毛喜請大師出者是圓頓文者大隋開皇十四年四月二十六日荊州玉泉寺說章安自說所記者是旣云圓頓文者玉泉所記故知此部惟是圓頓其僻解師那云是漸圓耶。

下文𨿽有四教八教思議不思議相待絕待皆爲顯於圓頓一實。

釋曰下文者指序已下序與正說皆是圓頓𨿽有思議相待皆爲於不思議絕待無見文中有相待等言便謂卽是漸圓觀也。

故大車文中以思議相待等而爲僕從實相妙理以爲車體無漏妙觀以爲白牛自余諸法皆莊嚴具。

釋曰引此文者意證摩訶止觀乃是法華開權顯實絕妙止觀也豈有圓頓更過於此如何僻解謂爲漸圓別立華嚴兼別之教爲頓頓觀言故大車文中者乃是十境一一皆用十乘十乘文後皆引法華大車諭證初陰境後其文最詳然其所引對當不過妙經文句及輔行今具引之輔行雲其車髙廣不思議境也幰蓋慈悲寶繩交絡卽發心也安置丹枕枕有內外若車內枕休息眾行卽安心也若車外枕或動或靜也動靜只是通塞義也其疾如風卽破無明是破徧義也始自白牛終至平正道品義也又多僕從卽正助也遊於四方卽次位也安忍離著在次位之初安忍只是忍於五品違順二境令入六根離愛只是離六根中相似法愛又次位者只是行之所階恐行者生濫故於次位中別出五品六根淸淨勸勵行者令離障離愛故知前七正明車體及以具度後三只是乘之所涉若無所涉運義不成是故十法通名大乘也﹝全文﹞言實相妙理以爲車體者初乘觀法不思議境也無漏妙觀以爲白牛者調道品也思議相待爲僕從者對治助開也自余諸法皆莊嚴具者卽發菩提心巧安止觀識通塞也然就文對當義𨿽若此善用觀者於一一乘莫不具十方爲得旨問凡引證者必依佛經及以諸論爲生信故今文引證不過只引止觀序文及以正說以爲此文誠證如何生人信耶曰夫議論者乃有二焉一者若與他宗論議須引佛語及論文等此如金剛錍對賢首宗但引涅盤華嚴等文今只與本宗議論故不引他何者以僻解師解邪辟乃是荊溪門人久受陶鑄且不敢非本宗況智者聖師親聞親證如所聞而修如所修而證如所證而說煌煌盛化敢不信耶是故只引其所聽文爲誠證耳。

故知此部更無他趣。

釋曰此總結也指摩訶止觀一部五略十廣從始至終無非圓頓佛乘正行此外更無其他意趣此亦密斥僻解師也。

○第二所依正教例者

釋曰此標章也標於所依以顯能依能依乃是五略十廣妙止觀也所依乃是開權顯實扶律談常之二經也此二相須方名正教末世非此乃邪教也此自爲一例。

散引諸文該乎一代文體正意惟歸二經一依法華本迹顯實二依涅盤扶律顯常以此二經同醍醐故。

釋曰此的指止觀惟依法華涅盤言散引諸文者此非撿閱思量援引之謂也乃是吾祖智者聖師妙證諸佛化導根源若舒若捲只在一念登髙座時以慈悲心安無礙辯說此止觀任運與佛五時八教小乘大乘權實偏圓宛然符合故雲散引不同世間人師著述之際搜撿經論牽引證據操觚臨紙軋軋如抽爲散引也言該乎者該羅也互也一代者始自成道終至涅盤一期事畢故云一代代者更謝也言文體正意者乃指止觀一部之文文之主質故云正體惟歸法華涅盤二經法華則本迹顯實三千實相涅盤則重施戒律扶之顯常此且釋於標文下文當再釋出矣。

所以釋名論待論絕乃至偏圓文中具引蓮華三諭釋名顯體具用光宅四一卽是實相爲行正體況諸境十乘皆以大車爲諭。

釋曰上文旣標云惟歸法華涅盤二經今文先釋惟歸法華之意故止觀十章釋名一章旣用相待絕待二妙釋止觀名故知卽是開權顯實之止觀也如何僻解謂漸圓耶偏圓文中旣具引蓮華三諭釋止觀名一代時教獨有妙經取諭蓮華故云爲蓮故華華開蓮現華落蓮成諭於如來出世本意爲實施權開權顯實廢權立實故知止觀絕妙無過顯體具用光宅四一者一卽一實之道三千實相也卽是以法華三千實相爲行正體也況諸境十乘皆以大車爲諭者大車卽是譬於法說十乘觀法此卽止觀文體正意歸法華也此直出文意竟。

次重引文消釋者十大章中第二釋止觀名自有四科一相待二絕待三會異四通三徳故云釋名論待論絕乃知止觀是法華絕妙之行也言乃至偏圓文中具引蓮華三諭釋名者此自爲五一大小二半滿三偏圓四漸頓五權實於權實中立權科中略爲三意一爲實施權二開權顯實三廢權立實如法華中蓮華三譬諸佛卽以一大事出世元爲一實止觀而施三權止觀權非本意意亦不出權外只開三權止觀而顯圓頓一實止觀等故云蓮華三諭也言乃至者次第應須體相攝法越此二科故云乃至言顯體具用光宅四一等者追用第三體相文也此自爲四一教相二眼智三境界四得失此四而與四一義同教相教一也眼智行一也境界理一也得失人一也所以引此四一者顯此止觀以開權實相而爲體也以光宅師釋法華中開顯之文用四一義前釋名中旣用蓮華三諭今體相文還用四一顯體則若名若體無非法華絕妙止觀所言一者實相獨立能一一切故言一也四一之名元出光宅天臺和舊亦用四一四數𨿽同其義碩異光宅立果一因一教一人一天臺廢果一之名而立理一若無理者諸法無本則同魔事光宅立因一天臺廢之而立行一因語單淺不包於果天臺特立行一其義則遠以行始爲因終爲果故也教一人一名同於舊光宅旣以法華爲萬善同歸不談佛性常住而與天臺四一釋義天地相懸矣。

故生起文末總稱嘆云積劫勤求道場證得身子三請法譬三說正在玆乎。

釋曰此乃引佛因果及以法華稱嘆止觀妙極無過也積劫勤求勤此止觀因也道場證得證此止觀果也身子三請請此止觀也法譬因緣三周所說說此止觀也正在玆乎者在此圓頓絕妙止觀如何僻解謂漸圓耶言生起文末者止觀觀陰入境十乘文初有二初法二諭諭者舉大車也初法中有六初列十法二生起三舉諭四稱嘆五廣解六總結稱嘆之文在舉諭後而言生起文末者一者鄰近故也二者稱嘆本嘆十法是故但云生起文末也言積劫勤求者有近有遠近指大通遠指本行菩薩道時道場證得亦有近遠遠指本娑婆國成佛近指今日寂滅道場止觀旣是智者所說所行稱嘆理應兼具本迹。

是知四種三昧皆依實相實相是安樂之法四緣是安樂之行證實相已所獲依報名爲大果起教只是爲令眾生開示悟入旨歸只是歸於三軌妙法祕藏所以始末皆依法華。

釋曰上文以佛因果及身子請等皆妙止觀而嘆十乘今明四種三昧皆依實相皆修十乘能成佛果是語修因能至果也言是知者連上綴下之詞也意云推佛勤求證得由是而知四種三昧皆可修之以取佛果言四種三昧者此通四教今的在圓不通余也常行依般舟觀佛立常坐依文殊說問觀三道半行半坐依法華方等歷誦經持咒等非行非坐依占察歷善惡無記等四行𨿽殊實相無別故云皆依實相也然應了知文中𨿽則通舉四種三昧今文之意爲成法華妙行耳問今摩訶止觀十乘十境初觀陰入專依常坐以九十日爲期如何卽是法華三昧耶答此有二意一者依開顯故無非法華二者天臺大師以開權顯實三千妙體入常坐中用故令常坐成法華行譬如聖王統王天下隨所至處莫不爲尊莫不爲主近取此譬可決疑也言實相是安樂之法者夫言實相者必含三諦故無量義經云言實相者謂無相也無生死之相無涅盤之相無相亦無故言無相無生死則無有相無涅盤則無無相雙遮二邊卽中道無相亦無卽是中道雙照二邊無中道也三一圓融是祕密藏名大涅盤故云是安樂之法也梵語涅盤此翻安樂此安樂法卽是所觀之妙理也四緣是安樂之行卽是能觀之妙行始自名字之初勤而修之得入五品及以六根皆安樂之行也此行成就得入初住名證實相證實相已分獲三身正報轉也所獲依報實報之土亦名爲大果身土不二皆名大果此約法身受報而說非生身得忍菩薩也是故五略謂之大果大章謂之果報大果已必有能扣之機應則起五時之教乃至能令眾生開示悟入佛之知見五略謂之裂网大章謂之起教旨歸只是自行化他皆歸密藏故雲歸於三軌等也五略謂之大處大章謂之旨歸原始要終無非法華如何僻解謂爲漸圓之觀豈非抑銼法華超八之教耶。

此卽法華三昧之妙行也。

釋曰此總結止觀一部咸歸法華而爲所依也言法華三昧者登圓初住也云妙行者名字五品十信也一部之意惟欲斷送行人入淸涼池初住而已自此已去非不修觀但位至此任運流入不須云也。

次用涅盤者𨿽依法華咸歸一實末代根鈍若無扶助則正行傾覆正助相添方能遠運。

釋曰此明止觀一部惟歸二經中用涅盤意也𨿽依法華咸歸實相此土濁惡神根昏鈍見煩惱重由聞法華顯實之語便謂一切無非實道有何持戒及以破戒有何善道及以惡道見持戒者指目而笑謂爲小乘見破戒者尊而奉之謂爲上達亡法身失慧命若不扶律尙失人天之身無上佛道安可期耶是故涅盤重施戒律絲毫不濫用以扶助功莫大焉是故二經同味又復應知此爲成觀但取同邊文句記釋故廣分別一十六句有異法華須知用與各有趣向不可用彼來妨此文。

佛化尙以涅盤爲壽況末代修行非助不前故扶律說常以顯實相推功在彼。

釋曰此文舉況明用涅盤意也如來法王在世盛化嘉會之徒尙有執實而迷權者是故垂終重施戒律以救慧命故云爲壽況乎滅後人根轉鈍邪見熾盛若不用助一實之道安可行也。

故正用法華意顯圓常二經齊等。

釋曰旣云正用法華則知傍用涅盤以爲助道若乃助卽正道亦何傍正之有約鈍根說用助道人則有相添傍正之事二經齊等者同時同味也此一節文總結止觀一部文體正意惟歸二經矣。

○第三文義消釋例者

釋曰文者止觀一部能詮文也義者文下所詮之所以也謂五略十廣十境十乘之義也此文義二字乃所釋也消釋例之三字能釋也消釋者如日融冰釋然而泮故云消釋例者已如上釋。

又更爲二一者詳究文義二者消釋體勢初文爲二一者詳究文義二者詳究文相。

釋曰詳究者詳謂精詳委曲之義也究謂根究窮探之義也言體勢者一部之文各有體勢𨿽始終歸於圓實而散引諸文各有體勢如引小乘文之體勢自歸於小通別圓等例之可知詳究文相者亦一部之文各有相狀詳而究之。

初爲十例一者引證通局如引法華部惟一實文敍昔教以爲所開故部中之文有權有實若局證一實則惟引實文若通證方便則兼引昔義如引法華證漸不定所引四味文之與部通局亦然。

釋曰此文例出序中章安引證三止觀文及一部內引證有通有局通謂無方不壅局謂拘局楷定言如引法華部惟一實等者若不敍昔之粗將何以顯今經之妙故五佛章云過去諸佛以無量無數方便種種因緣譬諭言詞演說諸法是法皆爲一佛乘故此乃先敍昔粗後顯妙也五佛皆然是故部中有權有實言局證一實則引實文者經云正直捨方便但說無上道是也言若通證方便則兼引昔義者證漸不定也證漸引經云如是之人應以此法漸入佛慧荊溪云旣非華嚴教人又非諸教入頓起自鹿苑中涉二味故名爲漸引證不定經云若有眾生不信受者當於如來余深法中示教利喜不信受者不信圓頓者且以余深法化之圓教是深非余藏通是余非深別教次第故是余教談中道故深或余或深故證不定言所引四味文之與部通局亦然者如引華嚴乳味局則證頓通三鹿苑酪味方等般若二酥局則證漸通三以此三味皆漸教故故云通局亦然。

二者泛引流類謂引教證觀等如引華嚴先照髙山淨名始坐佛樹大經從牛出乳法華以異方便等以證三止觀義故知教觀漸等名同其義永異彼文判教今以類同是故借用。

釋曰此文亦是序中引證三止觀文今文謂之泛引流類意恐讀者執文濡滯故此例出令知序文引證但是借教證觀耳言華嚴先照髙山者此證頓也次照幽谷此證漸也次照平地此證不定也以五道等照機雜不定故華嚴經中但有三照天臺開照平地以爲三時以配涅盤乳等五味判一代教深有致也言始坐佛樹者此證漸也佛以一音演說法眾生隨類各得解此證不定也說法不有亦不無此證頓也大經從牛出乳次第相生證漸也置毒乳中則殺人證不定也雪山有艸牛若食之卽出醍醐證頓也法華以異方便等者四時三教爲異方便漸不定也顯第一義證頓也或云五時八教爲異如釋簽辧如此之說並是引教證觀泛爾引類非謂全同應知八教中三與三止觀其體永異八教中頓自指華嚴漸不定二寄四時教今此三文俱是大乘同緣實相豈得同耶問漸次宗涅盤不定宗請觀音圓頓宗法華安得同耶曰涅盤旣與法華同時同味是故同也請觀音𨿽部在方等從圓實邊及已開顯是故同也又復應知三種止觀被三根性則有三部之殊圓頓則解行俱頓漸次則解頓行漸不定則解頓行或頓或漸皆是圓人無有異也言彼文判教者指彼玄文以五八等判出法華此爲類同故借漸頓不定之名類同三種止觀耳。

三者借名申義謂借權名申於實義如引方等斥奪之名申今開權絕待之義引餘三時類此可知於彼卽是兼但對等於今卽成開廢會等。

釋曰此借名申義等在止觀第六從假入空破法徧文末乃引法華𨿽說種種道其實爲一乘及引大經復有一行是如來行大品一切種智知一切法淨名入薝卜林不齅餘香華嚴稱爲法界等今云斥奪之名者乃是淨名室內天女訶身子之文也故云入薝卜林中不齅餘香天臺大師借此之名以申摩訶止觀開權妙觀故云申今絕待之義於彼乃成對小斥奪於今乃成開廢會也引大品經顯妙止觀於彼乃成融通淘汰於今乃成開廢會也大經一行同時同味自可知也華嚴法界顯妙止觀於彼乃成兼別隔偏於今乃成開廢會也又引諸經顯妙止觀云借權名者寄昔教說故云權名若約開顯一切皆實何權之有耶言引餘三時者鹿苑不預文勢相從而來耳。

四者借諭轉譬如借豬揩金山等論諭忍等今借譬止觀等諭是世間物類而以隨義轉用何局本文如火一物諸經或時譬瞋譬智或用照用燒以形以性若體若用地水風等爲諭亦然是故不應局文爲定。

釋曰此文例出止觀一部及諸文之下凡用諸諭莫不皆然言豬揩金山論諭忍等者大論文也論諭忍度云若人加惡如豬揩金山金體益眞今譬安忍三障四魔明靜益盛言諭是世間物類而以隨義轉用何局本文者周易云近取諸身遠取諸物以至天地江海日月星辰風雲等皆堪爲譬虛空法界尙可爲諭況餘物耶欲人知於用譬在於適時不可執一是故云也纂者此中而以之以字誤也應作已字今謂不獨謬攺文字抑亦破句讀文應讀云諭是世間物類而以隨義轉用如何破句復謬攺耶舉火爲譬及地水風等文理可見不復云云。

五者旁引辧異如諸文用毗曇成實若證漸初及偏小等則名義兼借如信法二行文初五陰王數同時異時等但爲辧異非借名義。

釋曰此文亦是例出止觀一部旁引辧異及諸文之下凡例也言用毗曇成實至名義兼借者毗曇有門論也成實空門論也止觀第六破思假中明十六心正是初果見道之位重慮緣眞是修道位有門諸論明十五心是見道位用十六心爲修道位二論相破其猶矢石今家和會二論俱是此如常說言若證漸初及偏小者漸初鹿苑惟小及偏小者方等有偏有小般若有偏無小若證此等則名義兼借所言借者何也今明摩訶止觀圓破思假破思惑位借此小乘較量次位淺深故言借也言信法二行文初者在止觀第五安心中彼明凡師教他安心須知二種根性一信行二法行引薩婆多明此二人位在見道因聞入者爲信行因思入者是法行曇無徳云位在方便若見道中無相心利一剎那發卽眞那得判於信法之別此亦泛引二論以辧同異非用論意言五陰王數同時異時者此文在觀陰入文初也有門論說五陰同時識陰是王四陰是數心王心數相扶而起空門論說識先了別次受領納想取相貌行起造作色爲行果此但泛引二論以出同異非今文意文意只在觀一念陰以爲法界豈須同時及異時耶。

六者開總出別如四悉五味三假二空本文義含開合義徧諸門諸教莫不咸然。

釋曰開總出別如四悉等者四悉出大論亦出禪經謂之四隨總別者今略出之或總以三藏爲世界總以通爲爲人總以別爲對治總以圓爲第一義或以三藏爲三悉衍門爲第一義或以四時三教爲三悉法華爲第一義或約四教各有四門四門自分四悉者有門世界空門爲人雙亦對治雙非第一義或約一座或約一時或約一念皆具四悉或四悉對位且如圓教名字世界也五品爲人也六根對治也初住第一義藏等三教對位亦然如是等教門引用不可悉數以本文含如此之義是故引用無有窮也恐繁其文是故且止開合之義從可知也五味本文出於大經文含相生不定及頓如前引證三種止觀者是復有教教五味對位者且如三藏凡夫如乳須陀洹如酪斯陀含如生酥阿那含如熟酥阿羅漢如醍醐通別圓三對位亦爾相生一文總也天臺大師用配五時開總出別故有如上配對之殊三假本出瓔珞經大智度論小乘成實等論小乘則隨事三假大乘三教則隨理三假隨事三假者如過去無明行業爲因父母胞胎爲緣此因成假也始於生下終乎皓首相續假也以生待死豎待滅無之無橫待三無爲之無相待假也大乘隨理亦無別法只指此三如幻如化等是隨理也所言隨者以智隨境故名爲隨藏人根鈍隨事而談依生滅智隨三事假故言隨事大乘根利敵對反是故云隨理又約色法者且如露柱因緣所成因成假也始自建立迨今受用相續假也終歸敗壞相待假也亦豎待滅無之無橫待三無爲之無也約心亦然一念心起必假因緣因成假也前念後念念念不已相續假也以今有念對余無心相待假也亦豎待滅無之無橫待三無爲之無如此之假豎該五時橫徧八教教教四門門門三假以本文含故是故引用略如上說性相二空所出本乎中論智論大品般若小乘生法二空出阿含經大乘生法二空出金光明大品般若中論智論等是則生法二空通乎四教性相二空惟在衍門三藏教門或可通用性相但能觀不同耳大品二空謂之總空以此二空徧空一切故云總也從所空異則有多名多名曰別如十八空等也衍門三教生空卽法空法空卽生空無二無別從惑落邊不無前後又生法從所執之境得名性相從能執之情受稱生境亡處性相觀成性相觀成生境則亡生法二境旣其本融性相二空同時而照此之二空本文本含開合是故引用義徧四教四門莫不皆然。

七者引用宗要如引法華權實本迹般若加說共不共等方等彈斥神力不共等隨引一句兩句得彼文心若破若立不失部旨。

釋曰法華以本迹開顯爲宗要般若以融通淘汰身子空生被加說共不共爲宗要方等以淨名彈斥三乘不思議事神力不共法以爲宗要故知法華以本迹爲宗主般若以被加爲宗主方等以彈斥爲宗主宗主卽文心也心者如人一身以心爲主故心爲王能統王故止觀文中及諸文之下凡有引用或一句兩句得彼文心若破若立不失部旨故得文心者若操刀得柄不傷手也言若破若立者破則俱爲法華所破對帶教也立則爲成法華妙機言化意也纂者云破古立今非此中意。

八者引用儒道若破若立不違本宗略辯異同不在委細不以名似將爲義同是故所引粗爾存略。

釋曰言儒道者儒謂周孔楊孟百家之說道謂李聃之書故止觀第三攝法文中第六攝一切教中云觀心僻越順無明流則有一切諸惡教起所謂僧佉衛世九十五種邪見道生亦有諸善教起五行六甲陰陽八卦五經子史世智無道名教皆從心起及止觀第六從空入假破法徧中明世間法藥亦引周孔之教如此諸說祇可略釋不須委悉又止觀云以一其意引老子雲天得一以淸地得一以寧侯王得一以爲天下正老子之意惟以陰陽气得中和合而爲一故雲天得一以寧君臣道合亦是得其中和故爲天下正豈得同吾教藏通以眞理爲一別圓以中道爲一耶若破若立者但是生死之法非出離道安得不破若立者𨿽小道亦有可觀者焉亦可以爲佛法先容也不違本宗者本宗惟是一實之道豈以儒道能混亂耶荊溪恐人泥此文相故今略辧同異不在委曲言不以名似將爲義同者老子有云無爲無所不爲道可道非常道之言豈可以此便爲眞無爲之理常住之道耶是故名似其義永異。

九者借名略義如攝法中及識藥等但借其名以示相狀若更委釋太成繁廣略指上下準例可知。

釋曰借名略義如攝法及識藥等者今先明識藥止觀第六入假觀有三謂知病識藥授藥識藥中有三一者世間法藥二者出世法藥三者出世上上法藥世間法藥指五戒十善等出世法藥始從一法增至十法乃至無量法出世上上法藥亦從一法增至十法乃至恆河沙數法如此之法止可借名以示其相豈可一一解釋若一一釋豈不太繁廣耶攝法章中有六科謂攝一切理一切惑一切智一切行一切位一切教今但舉理智行三指上指下初攝一切理中云理是諦法如上開合徧圓不同言如上開合者文指第三體相四科中第三境界中諸境離合此指上也次又攝一切智中云諸智離合如前所說如前之言亦指境界中諸智離合此亦指上也次又攝一切行中明慧行行行乃至四弘十八不共及四無畏等荊溪云十八不共至下助道中說此指下也又云三三昧三解脫至第七卷

說此亦指下也故云略指上下準例可知。

十者準例用義如教證二道本在別教今則通用乃分兩意約證約說準望三觀立三止等。

釋曰教證二道吾宗常所談者旣臨此文不免略舉言本在別教者出地持論解華嚴十地品文從部兼之義故有教證諸說異同今則通用者不惟在別通四教故於四教中教教乃分兩意約證約說言約證者以實有修因證果故雲約證乃以約行約證同名爲證故也言約說者爲初心說一教始終乃約教道也又說佛自證亦名約說是則說教說證同名約說故云應須先了兩意有人消此雲約證只是證道約說只是教道予謂作此釋者但是教證一意非兩意也今引諸文以顯此義故玄文中引地持論地相地實卽約行教證今謂卽此文中約證一也又教門方便卽教道明義說所證法卽證道明義今謂卽此文中約說一也簽文釋竟乃云具如止觀第三記今爲引之輔行雲前之兩教教證俱權圓教教證俱皆是實此並易明但別教中教權證實意稍難曉人多迷之使此別教其義擁隔是故今家借用地論教證二道以消別門於中應須先知二意一者約行則地前爲教道登地爲證道此同今文約證一也二者約說爲地前說始終屬教如雲眞如爲惑所覆或將十度以對十地互不相收等此同今文約說一也此文中云乃分兩意須此屬對若以約行證道約說爲教道乃是一意非兩意也問玄文約行約說各有二意簽文解釋固已詳備如何卻云具如止觀第三記耶且如輔行尙缺約說一證道義未審荊溪何意以玄簽爲略以輔行爲具耶曰玄簽四義備而引地論文略輔行引地論文具而缺一約說證道荊溪意令讀者講者以輔行而成玄簽以玄簽而成輔行二文相須文義方足輔行𨿽缺約說證道玄簽已具以彼照此綺文互現亦何缺耶問前云惟有別教教權證實言教權者約行約說二教權也證實者約行約說二證實也可將此文約證爲實約說爲權否曰不然今文約證旣是自行則以約教道爲權證道爲實約說則以教門方便爲權說佛自證爲實須了約證約說各有權實方曉荊溪立文之意問約說證道說佛自證被何人耶曰此乃被於別教地前住行向人也此三位人初心惟聞但中之理在三惑外修次第觀破三惑已入地所證地地不同故有十度以對十地等說此說權施意引下凡入地證實及修次第三觀或破見思或破塵沙或伏無明圓實機發如來應之故說十地圓融之法被而接之機應相扣啐啄同時獲圓實證故住行向皆有接入之義者三根不同故也問旣雲約說證道說佛自證何不直說已證圓理四十二位而被接之而卻以別教十地圓融而爲接耶曰此住行向三根之人初心只聞有別十地佛今接之附地以說順現習故說十地圓融之法而被接之其實十地具一切地寧有缺於四十二耶問天臺以五時八教判釋一代聖教靡有遺者如何卻云借用地論以消別門若爾則判釋收不盡耶曰如來教典已到此土及未到者無不盡爲天臺之所判釋只如地持論亦爲天臺別圓二教之所判釋而特云借者以華嚴經弘自有宗故借他宗消今別義是故云借非謂判釋之不收也問教證二道旣云通用應須四教皆具四義別教四義已見上文四教四義相如何耶曰住前爲教道登住爲證道此約行教證也又爲初心說一教始終約說教也說佛自證三徳涅盤約說證也圓教四義歷然可見若三藏中約菩薩說三祇百劫約行教道也菩提樹下三十四心現前約行證道也又爲初心說一教始終約說教也說佛自證二種涅盤等約說證也若聲聞者初果已前約行教也忍智現前約行證也又爲聲聞根性說一教始終約說教道說佛自證名約說證道問藏教之中說佛自證其相如何曰三轉法輪之中證轉法輪是其相也何者如雲此是苦我已知不復更知汝應隨我知乃至云此是滅我已證不復更證汝應隨我證此乃正是引己證他說佛自證也三藏旣爾通教四義例此可知矣言準望三觀立三止者次第三觀出瓔珞經影旁空觀立體眞止影旁假觀立方便隨緣止影旁中觀立息二邊分別止準例用義大略如此。

二者詳究文相亦爲十例一者隨相開合如三觀四教四悉五味諦緣度等一家立義文相皆然寬廣無窮隨事隨理隨法隨名隨行隨證隨自隨他無不通用然須結撮勿使浮濫若不爾者徵文靡托立行莫施。

釋曰隨相開合如三觀四教等者此文例出止觀一部三觀四教等法有開有合言隨相者乃是隨於三觀之相乃至隨於六度之相故云隨相言開合者本一實之道一心三觀合也開則五時八教無非三觀如三藏教亦有三觀空假中名通別亦然但是有名而無實義又如一心三智出大品經一心三觀正宗於此若自論開合者三觀卽一觀合也一觀卽三觀開也以此三觀總爲妙空歷十八空乃至入十四空此又成開合也言隨事等者此亦且約三觀消之隨事則是隨於破陰入善惡等事隨理則是隨於所照之理隨法則是隨於所詮之法隨名則是隨於能詮之名隨行則是隨於四種三昧之行隨證則是隨於行之所克隨自則是隨於自行隨他則是隨於化他四教開合其例亦然本一實之道合也從一實之道生無量法四時三教開也隨事理等亦約教釋隨事則塊有幻有等事隨理則生滅無生乃至無作之理隨法則是隨於所詮戒定慧三十七品之法隨名則隨於諸教各有能詮之名隨行則隨於諸教各有能行之行隨證則隨諸教中各有所獲隨自則諸教各有自行隨他則諸教各有化他三觀四教旣然四悉五味四諦十二因緣六度等法莫不皆爾恐繁其文不能具釋言寬廣無窮者約施開說也然須結撮勿使浮濫者要須開合歸一實之道成妙觀故夫如是則徵文有托立行有歸不爾則解無所托而行無所成也。

若得今意存本文則淺深有則演義理則縱廣無涯示一心則捲權歸實從被物則開實出權立行儀則以智爲導蕩相著則纖毫不遺存諸教則因果歷然顯一理則始終無二。

釋曰此文結釋上開合等文也若得今意者此有二說一者謂若得上文開合之意故云若得今意二者謂若得止觀一部大體文體正意惟歸法華涅盤二經故云若得今意然此二義無以異也言存本文則淺深有則者此依涅盤重施結集大小偏圓淺深各有法則此語上文開義卽施開當分義也言演義理則縱廣無涯者敷布曰演謂敷布三觀四教四悉乃至六度等義理有縱有廣縱謂豎互五時廣謂橫周八教無涯者謂無際畔也三世諸佛皆五時八教十方諸佛亦五時八教故云縱廣無涯言示一心則捲權歸實者指上三觀四教乃至六度等法若開若合一期縱橫不出一念三千世間卽空假中故云示一心也言從被物則開實出權者化他三千赴物也立行儀則以智爲導者行儀四種三昧也智目也行足也有足無目行則顚僕有目無足視路不行故立行儀必以智爲先導蕩相著則纖毫不遺者行之與智惑之與理皆不可得是不可得亦不可得故云不遺不遺者盡淨也纖者至微細之物也毫者秋毫亦極細者言存諸教則因果歷然者當分益物也顯一理則始終無二者始華嚴終法華化導𨿽殊無非三千卽空假中故云無二。

二者結示處所及立本文意如例余陰入在破徧文末豎破法徧有六處示妙妙境中明說教大體發心中則約圓斥偏安心中義開三種道品中不出念處通塞中元治能執次位中勸修五悔安忍無著但在進功若搜得宗源則諸文可識大綱旣整网目易存。

釋曰十乘觀法乃所結之處所各有立本文意故云及也非謂結示處所與立本文意有二途也何者如例余陰界入在破徧文末亦是結示處所亦立本文意六處示妙乃至安忍無著亦然言例余陰入在破徧文末者以由最初一乘觀法不思議境觀於無記一念識心至破法徧凡歷四乘觀法惟觀識陰至破法徧末將入通塞理當備觀其餘陰法故云餘四陰亦如是十二入十八界亦如是何故然耶以通塞中撿校四諦及十二因緣豈止一識邪調道品中四念爲首則五陰具足豈一識邪乃至安忍離愛等只是觀陰觀成而已是故結示此文是立本文意也言破法徧六處示妙者此約豎破法徧初遙示文旨以豎破中先空次假後中一一觀中觀法重沓恐其學者失於文旨謂爲次第故於文前示六處妙一者破見位後示圓頓意初信斷見無生妙空二者破思位後示圓頓意謂從二信至七信斷思無生妙空三者四門料簡惟在圓頓無生空門四者從空出假利益位示此假觀非生死假非建立假乃是圓常不思議假五者結破法徧文後示前空假其體本融非偏空假六者中觀文初以前空假體融而爲中道止觀本文及輔行記文相甚廣今撮略其意聊申此文耳言妙境中明說教大體者纂者云不思議境有三若性徳境乃眞如觀理卽本自二空也不知此人謂本自二空爲是何物又云若修徳境乃惟識歷事卽推撿入空乃自注云事理二觀知之者寡淺識聞之不須驚心予謂此說大可驚心也且修三昧者要心制意修眞如觀以二十五法爲方便竟方修初乘觀法卽便攺途易轍修惟識觀耶是使摩訶止觀一部都爲無用也得不使人大驚心乎天臺云隨修一行不得中攺豈才至此便攺易邪化他一境他謂卽是果後化他此又不知立文之意也此妙止觀初乘觀法不從觀爲名特謂之不思議境者意彰忘修之相也文有三境皆妙觀也初性徳境直是妙藥妙無過此修徳化他二境但是爲成性境離生無生兩重過耳若觀性境不起性計則不須下之二境恐生計故故須立之初性徳境者乃是一念卽三千三千卽一念卽一念是三千卽三千是一念非相生而然非相含而然直作此體卽是修觀若夙植純厚根利無障卽可入道或有觀之未入瞥爾起計或謂三千實道法性自生或謂三千無明他生或謂三千無明法性共生或謂三千離無明法性而生約多人說故備舉四若起計者惟只計一蓋心無並慮故也若轉計者故非此限此計若起妨修三千一實妙觀故須四句一一推撿三千實相不自不他不共不無因四句性執無安著處此遣第一重有執有執亡處名修徳不思議境也此執𨿽亡理旣未顯由無四句卽便疑云若三千實道不自不他不共不無因者諸經論中何故乃作自生乃至無因生說耶爲破此計故云有因緣故亦可得說說必被機故有四說諸佛菩薩自行離四過已化他四說一一皆悉說卽無說此遣第二重執化他不思議境也如此推撿執若已亡理若已顯還歸本理一念三千豈非發軫用觀正在性徳境耶修徳化他二境因觀性徳起橫計故方始用之如何世人乃以性徳之境而爲所觀修徳四句爲能觀耶若修徳境決爲發軫能觀觀者荊溪何故云恐生計故故須此核何故又云故寄四句推撿以立行相千艱萬勤立佛乘觀法而卻寄於四句而立行相耶故知專用修徳而爲能觀及指修徳爲惟識事觀者皆不知止觀之大旨也良可湣哉良可湣哉上所辧論三境之旨不能廣引本文惟撮文意略而申之應知此說始於天臺說之章安集之荊溪記之自此之後得止觀之旨惟四明法智大宗師廣智親聞得之我師從而得之二師所說予幸皆聞之而得之故以所傳之義用解今文請黨理者從法智之義同歸止觀一乘之妙海耳言說教大體者四說皆是隨機方便究論大體必以因緣因緣者感應也良由能應已證法性爲因所應眾生無明爲緣無明扣法性法性應無明感應和合乃諸法生故三寶教由無明起斯之謂也然此亦且從文義說乃是大體若單從自他無因說者又豈離因緣感應無明法性耶言發心中以圓斥偏者三教菩薩發菩提心俱爲所斥三藏雜毒通教空見別人二觀爲無明縛是則三教非眞非正今依不思議境發無緣慈悲方乃名爲眞正發也言安心中義開三種者三種止觀也安心本惟圓頓以凡師誨人須知根性信法二行約四悉檀自有一向行人有相資轉變行人成六十四番止觀自行旣爾化他亦然共成一百二十八番止觀也止觀云若就三種止觀則有三百八十四番若就之言乃是別門之語因而言之耳並本圓頓共成五百一十二番止觀故僻解師見三止觀之外復有圓頓便謂三外別有一頓頓觀此乃不究文之意也言道品不出念處者道品有四一者當分二者相攝三者對位四者相生此四之中惟有相生正是調適如大論云四念處中四種精進名四正勤四種定心名四如意足五善根生名五根根增長名五力分別四念處道用名七覺四念處安隱道中行名八正道故知三十七道品不出四念處也通塞中元治能執者通塞有二一者通途通塞謂三觀是通三惑是塞今之通塞意不在此二者別途通塞但爲貪著能空之觀此能空觀復如所破還用四句三假一一破之故云元治能執也次位中勸修五悔安忍無著但在進功者此乃於眞位前立內外凡位也三昧行人修前七乘觀法未獲法利自念障重未卽入位依方等師教修法華懺晝夜六時行五悔法始自懺悔乃至發願以勤行故助開觀門一心三諦豁然開發入初隨喜乃至五品由此之故名聞外彰利養擁己此軟賊來宜多修於外三術法一者莫受莫著二者縮徳露玼三者一舉萬里若內障動諸煩惱生宜多修於內三術法謂卽空假中由此得入六根淸淨於此位中更宜將養離似法愛得入眞位故云安忍無著但在進功也言若搜得宗源則諸文可識者乃指上文例余陰入乃至安忍無著等文乃是十乘之宗主三觀之本源若搜尋得之諸文可識由知諸文是賓是流故云可識大綱旣整實此諸文其餘文相网目而已。

三者事理傍正如四三昧正爲顯理傍兼治重如十法界正示理具傍識淺深如識次位正爲簡濫傍爲通經又諸文中一切皆以破古爲傍意𨿽傍正文不可廢。

釋曰事理傍正如四三昧正爲顯理傍兼治重者荊溪云四種三昧所歷事別若能觀觀無非一心所顯之理無非三諦此正爲顯理也傍兼治重者法華三昧云若比丘比丘尼乃至式叉摩那等犯所受戒欲一彈指頃除滅罪者應當修習此法華經方等除犯戒常坐觀三道等皆是傍兼治重也十法界正示理具傍識淺深者不思議境中先明思識十界始地獄終佛界明因明果此傍識淺深也旣識此已指此十界一念圓具界界皆圓是不思議境此文之正意也如識次位正爲簡濫傍爲通經者正爲修止觀者簡叨濫之道而傍爲通四教次位之殊止觀明三藏教五停四念乃至阿羅漢果竟云此教最淺尙有次位豈有凡夫造心卽言上位嗚呼乃學佛教不知佛旨不知教有大小權實叨濫者眾且增上慢人中心尙有少法可得世有殊無得者自稱證悟非大妄語而是誰邪三藏旣有凡聖因果髙下之差通別圓三從可知也故云正爲簡濫傍爲通經也又諸文中一切皆以破古爲傍者若不破古之非無以顯今之是古今相形方見巧拙𨿽云意傍不可廢也。

四者文偏意圓如三止觀結於諸文及五略中所用三教諸境十乘縱橫偏小等三種止觀皆緣實相等。

釋曰文偏意圓如三止觀結於諸文者已見第一所傳部別例中逐一引文釋竟今更略出文偏者漸次不定也意圓者屬意惟在一圓頓也言及五略中所用三教諸境十乘縱橫偏小等者亦上文荊溪已指云下文𨿽有四教八教思議不思議相待絕待皆爲顯於圓頓一實正此義也三種止觀皆緣實相準上可知矣。

五者廣略有無如發心中顯數則廣而文相略後十法中文相則廣而顯數略修大行中事儀則廣而十法略修正觀中十法則廣而事儀略後三大章大意中有廣解中無十種境界正觀中有四三昧無𨿽互略無義必通具。

釋曰言發心中顯數則廣而文相略者如五略發大心中明十種發心一推種種理二睹種種相三睹種種神通四聞種種法五遊種種土六睹種種眾七見修種種行八見種種法滅九見種種過十見他受種種苦緣此十種發菩提心此卽顯數廣也天臺於此十中但釋前四餘六不釋但指云其淨土徒眾修行法滅受苦起過等發心例前可解故云而文相略也言後十法中文相則廣而顯數略者乃指十乘中第二發菩提心彼文委明依境發心以圓斥偏等此文相則廣而無上之十科故云顯數略也言修大行中事儀則廣而十法略者事儀則依經立制四種三昧道場法式旛壇道具等故云則廣未辧十乘觀法故云十法略言正修止觀中十法則廣而事儀略者此自可解故不復釋言後三大章大意中有廣解中無者謂果報起教旨歸此三大章托夏末緣故不說也大意中有者五略之中後三略是也配對可見言十種境界正觀中有四三昧無者四三昧乃是大意修大行中未是的辧行相是故十境文不列之言𨿽互略無義必通具者如大意中發大心文有緣理等十第二乘觀法發菩提心亦應具十乃至正觀中有十種境界四三昧中理應有之故云義必通具也。

六者文行不同如十境十乘生起次第十禪淺深豎破法徧文𨿽次第行必隨人十禪何必自淺階深豎破元爲顯於不二或隨次入何障於理自淺階深妙觀斯在。

釋曰文行不同如十境十乘生起次第者止觀云陰境在初其有二義一常現前故二依大品經故因觀陰果動煩惱因大分俱觀致有病患因觀三境則生諸業惡業欲滅魔懼出境則生魔事魔事若過則有功徳生故生禪定禪有觀支邪慧猛利故生諸見見心暫息未得謂得則上慢生見慢旣靜小習忽起故生二乘若憶本願𨿽不墮小則生菩薩此且就一往生起及建立章門而說若據互發則無復次第十觀生起次第者止觀云旣自達妙境而起誓悲他次作行塡願願行旣巧破無不徧破徧之中精識通塞令道品進行有用助開道品中之位己他皆識安忍內外榮辱莫著中道法愛故得疾入菩薩位也此亦一往且從相生次第而說若論行者上根一觀十乘具足卽登初住或內外凡中根歷至七乘下根八九十乘一一皆悉十乘具足方能入道又四念處云前之四乘用無前後亦不必限於次第故云文行不同所謂說時非行時者良在此也十禪淺深者在禪境中一根本四禪二十六特勝三通明四九想五八背六大不淨七慈心八因緣九念佛十神通此亦且從建立章門次第而說若從行者亦何定於淺深耶言豎破徧文者文寄次第先空次假後中此文旣有六處示妙豈必先後耶故文自釋云十禪何必自淺階深豎破元爲顯於不二又云或隨次入何障於理者以一一諦皆三諦故自淺階深妙觀斯在者結上諸次一一皆是無差而差差卽無差故云妙觀斯在也。

七者待絕前後若約教相必先待後絕若論道理待絕俱時。

釋曰玄文判教前待後絕理數然也何者先待則約橫約豎有粗有妙橫則三教爲所待粗則以圓教爲能待妙豎則四時八教爲所待粗則以法華爲能待妙如此相待實已是妙尙恐隨語見者謂粗外有妙心想不絕是故復有開粗顯妙於前三教體皆圓實指前四時無非妙法顯諸佛之化源泯今昔之異見無非三千一實之道故有前待後絕也若論道理祇是一妙無二妙也若順譬諭則先開後廢若從意說開廢同時無前無後止觀與玄不同故云止觀相待義似於別非今所用又復應知天臺大師用於二妙判釋妙經學者須知所出所出者何經云諸佛世尊以種種因緣譬諭言詞演說諸法是法皆爲一佛乘故此相待妙之所出也又云種種因緣譬諭言詞演說諸法是法非思量分別之所能解此絕待妙之所出也不此指示往往有一生而不知者可怪可怪。

八者破會不同若依化儀必先破後會如先斥小後方會圓故方等般若廣破偏小次至法華方會入實約人約行破會同時如照權了實照權名破了實名會是故今文爲顯理故不同玄文專在判教凡有釋義破必居先故今偏圓借彼釋名次第則別。

釋曰此一段文所明破會三義不同一約化儀二約人行三約譬諭一約化儀云如先斥小後方會圓故方等乃至方會入實化儀次第理數然也二約人行從破會同時至了實名會明同時也是故今文爲顯理故不同玄文專在判教凡有釋義破必居先此明止觀與玄不同此惟顯三千實理成絕妙觀彼爲判教是故一一先待後絕三者順蓮華諭云故今偏圓借彼釋名次第則別者偏圓大章在第五也彼借蓮華之諭以釋止觀之名借彼釋名次第則別者先開後廢也𨿽此先後厥意在同時故也。

九者解行不同如五略生起分別十章引證破古問答料簡等多爲生解若十法總別十境互發十禪離合十境發相專在於行是故先識方可造修。

釋曰言解行不同者且約止觀一部而分解行未論余也如五略生起者大意生起雲云何發大心眾生昏倒不自覺知勸令醒悟上求下化發大心也𨿽復發心望路不動永無達期故勸令牢彊精進行四三昧此修大行也𨿽不求梵天梵天自應稱揚妙報慰悅初心此感大果也種種經論開人眼目融通經論解結出籠此裂大网也若知法界無有始終豁然大朗無礙自在此歸大處也此生起次第爲生解也言分別十章者十章亦有生起上文已引止觀云分別十章功徳如囊中有寶不探示人人無見者分別云今十章幾眞幾俗幾非眞俗幾聖說默非說非默乃至云幾橫豎幾非橫非豎等如此分別爲生解故引證破古料簡等生解可見言十法總別十境互發等有十法之總三千三觀十法之別由三根故乃有十乘故云十法總別又隨修一乘而得入者十乘具足則以一乘爲總十乘爲別具斯二義方識十法總別之相十境發相在下文第四大章總別例中下文當釋此不預伸言十禪開合者祇就此論自有三種謂五門十五十禪初五門者卽五停心也此五一一復開爲三卽十五禪如數息法開出特勝通明此自三也不淨法開背捨及大不淨此自三也慈心開出生緣無緣此自三也因緣開出三世輪轉此自三也念佛開念三身此自三也開卽離也若依此開恐義濫理是故去理而存於事乃爲十禪是知不淨數息各開爲三慈心念佛因緣各守其本足前六爲九神通祇是九禪所發故名十禪又復應知五門合也十五開也十禪亦開亦合如禪境中明余文可見不復釋也。

十者舉例從略如道品攝法假中空例破余陰余使余品以例初品相續相待以例因成則細尋廣意以申余文歷法先思方不昧旨若十法成觀但於陰入委識根由餘九待發方可設觀故九境中但分別境境下十觀不細委分但隨境轉照非關廣說。

釋曰言舉例從略者乃舉一其一而例於諸使文約而義丰耳不爾則文文太繁也且如調道品中應具四教道諦三十七品天臺舉例從略但明無作道諦三十七品爲成一心三觀之義復於無作三十七中但釋一界四念處法餘九法界但云亦復如是舉無作一例前三諸道品而已此道品中舉例從略也言攝法者大章第四攝法有六初攝一切理中云理是諦法指前諸諦開合指前者體相中也攝一切智中亦指前文諸智開合亦指體相中也攝一切行指下助道中此攝法中舉例從略也言假中空例者以入假觀中有五因緣一者大悲二者大誓三者利智四者方便五者精進故破法徧文末問云入假中有因緣入空何意無答亦有略故不說耳乃出其有相云爲解脫﹝大悲也﹞爲脫他﹝大誓也﹞爲慧命﹝利智也﹞爲無漏﹝方便也﹞爲法位﹝精進也﹞爲無漏者爲無漏神通也余可解是則空中有五同入假之五略不說耳此則以後假觀例前空觀也恐人未了今更說之祗是假觀中有五因緣用此例前空觀亦有此五故云空例纂者見法不明以此例字猶豫兩向又以假字下中字而爲語詞全無意味須知此中字者乃是指法之詞豈語詞邪言破余陰余使余品以例初品者亦破徧文末也故止觀云前來所說但觀識陰作如此說餘四陰亦如是十二入十八界亦如是此三科皆果報法也余品者此從思辧使者貪瞋癡邪見能驅役人故云使也一往而分屬見惑品者類也界系煩惱品類不同三界九地地地九品則有八十一品此一往屬思惑也若從通說見思二惑皆名爲使如雲九十八使是也亦可見惑通名爲品如破有見有八十八無見乃至雙非亦八十八有無等品數不同故亦名品也言例初品者亦破思假文初品旣用三段四句觀法推撿其餘諸品例皆用之故云以例初品破使亦然有見旣用三假四句以破八十八使單四復四乃至無言亦復如是此破陰破使破思舉例從略也言相續相待以例因成者亦破思假文也因成之中旣用四句推撿或伏或斷相續相待亦復如是此三假中舉例從略也言細尋廣意以申余文歷法先思方不昧旨者荊溪誡於尋讀者講說者須細尋廣文之意以申略文復須歷於道品攝法乃至三假先研思之方不昧於略文之旨言若十法成觀但於陰入委識根由者此亦舉例從略之謂也創心修觀祇觀陰入三千實相被三根性故有十乘旣於陰境委明十乘此則已識觀法之根本入道之元由也餘九待發方可設觀故九境中但分別境分別境相旣昭著已境下十觀不委細分但隨境轉照者只用前來觀陰十乘移觀發境此自可曉。

止觀義例隨釋卷第一

止觀義例隨釋卷第二

永嘉沙門處元述

次消釋體勢又更爲二一文體勢二義體勢初文體勢亦爲十例。

釋曰此分科文也以第三文義消釋例中有二一詳究文義二消釋體勢初文釋竟今當第二故云次也。

一者法諭廣略若法略諭廣則展法文與諭相稱不專守略法以壅諭文或法廣諭略則攢法對諭或開諭對法如如意珠諭不思議境等或法別諭總如以大車諭於十法則開彼總諭以對十法若以善畫勝堂爲諭不須開對但略合而已若法諭俱總如以虛空諭於法界若法諭俱別隨文對消可以意得。

釋曰此文例出止觀一部及諸文中凡有用諭無出於右亦是教於學止觀者及講說師臨於諭文駐意若此言若法略諭廣至以壅諭文者法略諭廣如妙經藥王品十諭嘆教法只是一略也十諭嘆之廣也言則展法文與諭相稱者如初諭云譬如一切川流江河諸水之中海爲第一諭也此法華經亦復如是合也於諸如來所說經中最爲深大﹝展法配諭也﹞乃至第十如淸涼池等一一皆爾此則法略廣展於法而稱諭也言法廣諭略者如五佛開權顯實法廣也如優曇華諭略也攢五佛施開之廣總爲優曇華之難遇卽是攢聚廣法而從略諭也言或開諭對法如如意珠者此初乘觀法不思議境文末云如如意珠天上勝寶狀如芥粟有大功能淨妙五欲七寶琳瑯非內蓄非外入不謀前後不擇多少不作粗妙稱意丰儉降雨穰穰不添不盡蓋是色法尙能如此況心神靈妙寧不具一切法耶﹝全文﹞今謂舉此一諭總諭不思議境之三境也狀如芥粟諭一念也有大功能嘆一念也淨妙五欲七寶琳等明所具也此諭性徳境也非內蓄不自也非外入不他也不共無因從而可知此諭修徳境也降雨穰穰等諭化他境也豈非開諭對法耶又復應知不思議境𨿽有三境只是最初一乘觀法正在性境修徳化他爲成性境如何纂者便以修徳不思議境爲惟識事觀耶卻令常坐行人卽便縱任三性耶極爲無狀極爲可笑世有以修徳境爲能觀者尙未肯以爲惟識觀況正見者乎若辧此二之得失者俱是亡羊之人安足論耶言或法別諭總如以大車諭於十乘則彼總諭以對十法者乃十乘觀法文後總舉大車以譬十法此諭總也若開總諭對十法者如雲其車髙廣不思議境也幰蓋等發心也安置丹枕內枕休息萬行巧安也外枕動靜不常通塞也乃至遊於四方之前安忍離愛等此開總諭以對十法已見上文此不具引言若以善畫勝堂爲諭不須開對但略合而已者止觀第四生起十乘文後舉諭云譬如毗首羯磨造得勝堂不疎不密間隙容綖等非拙匠所能揆則又如善畫圖其匡郭寫像偪眞等非塡彩人所能點綴次合譬云此十重觀法橫豎收束微妙精巧將送行人到薩婆若非暗證禪師誦文法師所能知也言法諭俱總如以虛空諭於法界此自可見若法諭俱別者如以梯鄧諭漸次觀金剛寶珠置之日中諭不定觀通者騰空諭圓頓觀此可見也上所釋義引文但撮略舉要廣則太成繁芿故止此耳。

二者法諭合三互有互無隨宜設用存沒適時。

釋曰有法無諭合者有之理義顯故根性利故有法有諭合者有之以法難曉故舉諭曉之諭曉法未顯故提法以合之自有有法有諭而無合者以諭曉法法已顯故故不須合如舉三譬諭顯三止觀等有合無諭者未之有也存沒適時在此而已。

三者開合自他凡列章門有對自開合如五略對十廣有對他開合如以十廣對五重玄義有相攝開合如開上合下有義立開合如攝法等開六開四等不出自他因果及文四義二意惟在一文相若盈若縮多少適時後數則必使至十從義則賒促隨宜。

釋曰開合自他凡列章門等者此舉凡例也對自開合如五略十廣者五略只在十廣中一以大意章開爲五略以此五略對下九廣並是自行因果化他能所但有廣略之異此對自開合也若以十廣對於妙玄五重玄義是對他開合也止觀釋名當釋名也體相當辧體也攝法只是體所攝法方便正觀果報此當宗也偏圓起教當教相也彼爲消經談玄一向屬解此乃依經作觀故屬行也言相攝開合如開上合下者止觀第一發心中先簡其非謂九縛一脫十皆非也荊溪云若心若道其非甚多略言十耳開上合下者若二乘爲二則合修羅在鬼畜中但五道也此開上合下也若合二乘爲一方便則開修羅自爲一道則六趣也𨿽此上下開合不同數法須十言義立開合如攝法等開六開四乃至意惟在一者開六卽是攝一切理惑智行位教開四卽指此六乃是自行因果化他能所自因果二他因果二故云四也文四義二意惟在一者兩因果故文四只是因果故云義二意則惟在一實止觀所攝故云在一纂者云文恐誤當爲六字此亦不然在彼攝法旣開六科故云文六等在此旣雲開六開四洎乎開合只約自他因果而言是故四也應知在彼必須云六在此應須云四非文誤也文相若盈若縮多少適時後數必須至十者盈縮只是開合盈開也縮合也或更多更少亦在適時至後結數必須至十蓋十者數之法也不忘大章之本也纂者云後字誤當爲從字此亦妄穿鑿耳言從義則賒足隨宜者意云數𨿽必使至十義則貴在隨宜無定局矣。

四者注云云者若上文已具或餘部廣存重展成繁或廣文非要若消釋者須委的處所撮略指示若傳寫者有闕須塡。

釋曰云云之義輔行據廣雅說文已釋於義可見不復重引上文已具者指大意章五略生起爲顯十廣生起次第五略已備故至十廣不復再書次第故注云云此上文已具也或他部廣存者如止觀第一以四種四諦橫豎對土文下注云云者此指淨名疏及本宗諸部明土此文則略廣存在彼如此二文若重展者文則成繁故注云云或廣文非要者此如發大心中文列十種發心始於推理終至見他受苦於義略足若更廣引諸經論中發心之文於義非要是故乃注云云而已言若消釋者須委的處所撮略指示者此荊溪教爲師傳授者不可通漫須一一指的撮文之要以示之如上文已具指五略餘部廣存如淨名疏等廣文非要指十種發心之外傳寫者有闕須塡如妙經文句消釋經前五事中一時之文約觀一釋文下闕注云云荊溪云觀心下應注云云此有闕須塡也。

五者破立存沒如破古師及破邪僻其義壞已不須更存縱存其名不用其義或小有不當則有去有取若破偏破小破己必立爲成一家不思議理爲逗一代不思議化等。

釋曰破立存沒者謂破古立今存名沒義也破古師則可見破邪僻如隨自意中斥邪僻師謬解無行經中淫欲卽是道之說恣意毀犯如無禁捉蛇之類天臺殷懃斥破其義已壞不須更存縱使尙存其名不可更用其義或小有不當則有去有取如光宅四一消經天臺有取其四一之名者用義則去其因一果一自立理一行一教一人一依而用之𨿽用其名理趣永別若破偏小者破法偏文也破己必立者何獨破小四時三教一切皆破靡有存者爲成止觀不思議理以粗顯妙是故立之又爲成一代不思議化者一期化導有權有實有小有大意在會歸法華非權非實非小非大方成不思議化是故立也。

六者長短不同若大小法相問答研核法諭對當章門開合則隨文消釋無俟遠求如不思議境等及破法徧必觀歷初後尋求中間或結長就短或演短令長是故皆須遠騰文勢方可碎釋碎釋文顯必融碎令全使文理通暢令一家行門歸趣有在或總別二釋則以總冠別別釋義長則攬別歸總。

釋曰長短不同者舒而展之之謂長卷而從要之謂短若大小法相乃至無俟遠求者此如一家常程釋義但取文相顯煥義稱詮旨理無邪僻能若此者於理已足不須遠求如不思議境等及破法徧等者意明此等文義不可率爾而消釋之如初不思議境一乘觀法必須觀初後求中間然後方可攬而生解解已成觀利他亦然何者以不思議境始於的簡陰已造心修觀則體了一念卽三千三千卽一念性徳境也觀之不入瞥起四計故用四句推而撿之修徳境也因玆推撿而又起執云若諸法不自他乃至不無因者何故經論乃作自他及無因說耶此疑化他境也爲破此計乃云諸佛菩薩自行已離四過化他無妨四說此乃深觀於空破化他境次乃結此自他以成三諦次乃舉三譬諭妙境次乃明妙境之功能次乃收攝諸法以成三諦故此七科從初至後方成不思議境一乘觀法故令如此觀歷初後尋求中間遠騰文勢方可碎釋言或結長就短演短令長者以不思議境中先以次第顯不次第故有此示何者先指一心生起十界始地獄終佛界於一一界示因緣果報等此演一心之短出差別十界因果等法一心頓具則成妙境故謂之結長就短也言不思議境等者等之一字乃是等於發菩提心巧安止觀兩乘觀法故下便云及破法徧纂者謬指前之六章依修多羅而開妙解等向前也下文𨿽有等向於前在今文中故不可也今文等字乃是等於下之二乘觀法故也今具出之發菩提心中演短令長者於一心中能起九縛及以一脫具足十非亦能具發四菩提心四種之是若結長就短者若是若非攬歸一念是非一如無非法界爲眞菩提心也然揀非顯是𨿽在五略文中荊溪旣令遠騰文勢豈不然乎又上文廣略有無中旣以五略發大心爲顯數廣文相略發大心中爲文相廣顯數略則是廣略相顯共成一意又何疑焉巧安止觀中指於一心不二止觀開出六十四番一百二十八番爲演短令長總結一百二十八番不出一念圓頓止觀爲結長就短也破法徧中亦以非橫非豎不二止觀以之爲短若演短令長者則爲豎爲橫爲非橫豎若結長就短者則同歸一念非橫非豎而橫而豎不可思議之止觀也文義如此纂者不見謬引輔行雲不思議境文異義一意非一異爲結長就短開向三諦修性自他爲演短令長此非結長演短之義自是十乘之下皆有此狂妄亂指非謬而何破法徧中結長演短率皆妄謬不能具引以總冠別攬別歸總如諸文說亦以可見不能具記。

七者法諭隱顯若法隱諭顯則求諭意以消法若法顯諭隱則求法意以消諭諭望於合隱顯例然是則不失文旨上下相承。

釋曰此一節文荊溪教於學止觀者臨法諭合有隱有顯當須詳究言法隨諭顯則求諭意以消法者此例亦多今且舉一如妙法難曉舉諭易彰故本迹二門施開廢會此法幽隱人難了者是故如來舉蓮華諭天臺大師靈山親承此旨故解釋云爲蓮故華華開蓮現華落蓮成以諭施開廢等三也本迹二門皆具三義以諭消法此之謂也若法顯諭隱求法意以消諭者止觀第四云如豬揩金山眾流入海此二諭止諭文旣隱當求法意以顯於諭令諭從止又薪熾於火風益求羅此二諭觀諭文旣隱當求法意以顯於諭令諭從觀言諭望於合隱顯亦然卽諭顯而合隱求諭意以消合若諭隱而合顯求合意以消諭用上法諭隱顯例之不繁文耳。

八者問答迷解若迷問而不迷答則求答意以設問若迷答而不迷問則研問文以成答或問從答生或孤然釋妨或因答作並或從答設難或答順於問或答違於問或答杜於問或答開問端。

釋曰迷問不迷答者如止觀第一發心文後料簡云問前簡非並言非今顯是何故並言是答所言並是者皆非縛非脫故言並是言並是者皆上求下化故輔行引制記之前有人釋此問答云此中問答問前判是屬非文者不然若準彼爲問應云前旣是非俱非今那是非俱是準今答意意都不爾答意但答取三菩薩何曾復云是非俱是是故問中通云並非不云是非俱非答中但云菩薩俱是不云九非俱是若準他意九非亦須俱是故也今謂天臺問文𨿽隱答文甚顯故可求答意以設之於問問自顯也若如荊溪所引他人之釋非但迷問亦乃迷答也若迷答不迷問者如序中問云教境名同相頓爾異教同圓教境同實相相頓爾異有漸次等三種之異此問可見故不迷也答中云然同而不同不同而同漸次中六善惡各三無漏總中三凡十二不同故言不定言十二不同十三不同者今釋之曰先修歸戒止火血刀三也達三善道三也無漏一位卽兩教二乘四也足前成十也禪定止欲散一也慈悲止徧空一也常住止二邊一也此三無開合乃成十三不同也常住是所緣實相不應數爲不同之限故言十二不同其無漏總中三一句人多不曉昔人作三觀解之謂無漏空觀總字假觀中字中觀又有人云無漏總中三者總三界也如此解釋眞可笑也而不知是舉總含開三位兼三故云無漏總中三耳故言不定者以不定止觀無別階位是故寄於漸後結之耳問從答生如序中問云此章同大乘同實相同名止觀何故名辧差記云由前答異將異問同故云問從答生或孤然釋妨如破法徧文末料簡云問瓔珞云第三觀成初地現前今云何說八地或在初住耶答借義相成或借髙成下故言八地或借下成髙故言初住以瓔珞經明別教義故耳或因答作並者如不思議境文初章安十六番私料簡中云若爾煩惱亦是諸法之本元爲治惑亦是觀初病身四大亦是事本元爲治病亦是觀初何意不得亦通亦別此文卽是因答作並也或從答設難者止觀第一問小乘亦是佛說何意言非若言非者不應言漸答旣分大小小非所論今言漸者從微至著之漸耳小乘漸者初後俱不知實相故非漸也此卽從答設難也或答順於問此如常途不俟引證或答違問如魔事境後料簡問魔動竟好法來如寒過春來耶答未必並爾此違問答也亦如諸文有答問初云是義不然等皆答違於問也或答杜於問者塞其來難也如止觀第三問初從假入空觀有破有用名二諦觀第二觀亦有破有用何不名二諦觀耶答前觀已受二諦名今更從勝受名名平等觀又問第三觀亦有破有用何不更從勝受名答前兩觀有滯故更破更用第三觀無滯但從用受名不得一例此答杜於問也答開問端如此文第二然余文亦多不能備舉。

九者舉例消文如六度之文或語勢兼含應以教定之使六文一類若諦若緣諸法皆爾。

釋曰止觀本文六度法相引用甚多今略舉一二如隨自意歷諸善中及對治助開中並明六度語勢兼含應以教定之者今謂惟三藏生滅事度義非兼含方等般若自通教已上義並兼含通教兼含者通有因果俱通之六有別圓入通之六有藉通開導之六六度名同卽空之觀其義又同不以教定義何所歸得玆三義區矣別教菩薩初心用空亦同通教但緣中道期心異故然別無別部亦有兼圓者亦以義定法無亂也圓人初心用畢竟空修六度法是則六法無非法界由是而知有生滅無生無量無作之六度矣使六文自爲一類者不可布施生滅餘五無生也四諦因緣但是開合之異準度可知矣。

十者以教定法皆隨其教體以立義宗或名偏意圓從體以定。

釋曰以教定法等者法謂四諦十二因緣六度等法以教定此法者謂三藏生滅乃至圓教無作言皆隨其教體者藏隨生滅體乃至圓隨無作體立義宗者當教之觀行也或名偏意圓從體以定者如淨名涅盤偏受解脫之名般若偏受空寂之稱首楞嚴偏舉於止法華偏舉於觀斯皆名偏妙體融具問此與第九何別答上明六度等兼含故以教定之此但直明以教定法不無異也。

二者義體勢亦爲十例。

釋曰初文旣云文體勢能詮也今云義體勢所詮也然文非無義義非無文蓋從彊而言之耳。

一者部體本意凡欲釋義先思部類如法華玄𨿽諸義之下皆立觀心然文本意明五重玄義出諸教上則教正觀傍托事興觀義立觀心教中則以權實本迹爲主常以五味八教以簡於權並以世界塵數以簡於迹若本迹交雜教味疏遺無以顯於待絕二妙餘味餘部以類求之則可知矣若今止觀縱用諸教意在十法以成妙觀則觀正教傍爲顯實理傍通諸教復爲生信傍引諸經。

釋曰先思部類者始自華嚴終至法華涅盤各以气類自爲部帙故言部類言如法華玄諸義之下皆立觀心等者此諸文之下托事興觀義立觀心正意在於判釋法華出諸教上是故謂之教正觀傍言教中者旣有教觀二途故別指教故云教中言則以權實本迹爲主者開權顯實開迹顯本爲一經主天臺爲顯本迹之妙故以五味八教豎判橫釋欲令人識味極醍醐教絕眾典是故殷勤抵掌指示此迹門也言並以世界塵數以簡於迹者此開迹顯本也經舉諭云譬如五百千萬億那由他阿僧祇三千大千世界盡抹爲塵過於東方五百千萬億那由他阿僧祇三千大千世界乃下一塵復過東方如許國土復下一塵如是東行下盡是塵又以此下塵國土及不下之土盡以爲塵一塵一劫本地實成佛來復過是數無量無邊此顯實成本也若本迹交雜而不分教味乖疏而遺漏本迹二門待絕二妙無以顯也餘味餘部以類求之則可知矣者如華嚴頓部配初乳味以兼別爲主此中不可以法界爲主自有趣向故也方等般若亦然乃至方等部當漸中味配生酥以彈斥爲主般若漸末味配熟酥以被加淘汰爲主故云餘味餘部以類求之則可知矣言若今止觀縱用諸教意在十法以成妙觀則觀正教傍爲顯三千實理以爲觀法大體是故傍通諸教𨿽曰傍通意成妙觀功亦不淺矣爲令聞者行者起深信故是故傍引諸經諸論。

二者觀教同異旣約法華應須八教教𨿽有八頓等四教是佛化儀藏等四教是佛化法依法起觀觀則有四漸旣異別更加不定故觀法則有六開權顯實會藏等三漸及不定元知圓極故佛本意惟佛乘是如今文隨教𨿽復若八若四本意惟爲成一佛乘。

釋曰觀教同異者觀教名同其體永異故云同異如頓漸不定教在四時頓在華嚴漸在三味不定寄四時𨿽與三種止觀名同厥體異也然今三種止觀通則通宗法華別則各有所宗﹝已見上文﹞且從通說故云旣約法華應須八教所以須八教者非八教無以顯法華之妙教𨿽有八等者此語未開顯前當分之義頓等四教是佛化儀者布措藏等令稱適機宜也藏等四教是佛化法乃是化儀所用之法依法起觀觀則有四所謂生滅無生無量無作之四觀也天臺漸觀旣非三時不定止觀非寄四時約開顯說會藏等三漸及不定元知圓極故佛本意惟佛乘是更無異途此佛意也如今文隨教等者指此摩訶止觀也𨿽有八教四教者以粗顯妙以思議顯不思議部旨惟爲成一佛乘三千妙觀耳。

三者觀門準則隨機逗物𨿽立四門教法體度無生爲首若消法相爲成行解斥奪比決上下交映皆悉結撮歸於一乘。

釋曰準則者法度也聖人化物隨機適時不可一槪是故張之以教网設之以四門爲著有病者說止觀爲治有之藥空門也爲著空病者說止觀爲治空之藥有門也乃至爲雙著病者說止觀爲治亦空有之藥雙非門也說𨿽若此依門入道門門皆融無復四也然一化大旨必以無生爲首者以見思當情著有眾生數極多故是故止觀破法徧中先列四門然後依無生破徧若消法相爲成行解等者此文教於學止觀者若消四門法相應知三教四門是粗是權惟圓四門是妙是實消詳解釋以成圓行之解故云行解言斥奪比決者以有斥無以無斥有雙亦雙非亦復如是比決則空勝於有乃至雙非勝於雙亦上下交映者上有門也下雙非也是則四門互相交入互相映顯如此結撮方歸三千一乘實相。

四者會異考同若一切異名同入一實名爲通會如會隨入悉止觀異名等名爲別會通別二會攝法罄盡則一家義勢攝法無窮乃至法門亦具通別二會之意又如破徧度入名爲通會當教當門名爲別會言考同者如大小經論凡所立名部帙𨿽殊名相不別豈以名同令法一槪必以理簡而使甄分如諸外人尙爲大自在天立三身名豈此三名體同宗極故云不可尋通名而求別體故用相簡之是以考同出異會異令同若異若同同入一極。

釋曰會異考同者會異令同考同出異此文爲二初會異次考同會異又二初通會二別會通會者一切異名別說同入一實名爲通會此義可解別會如會隨入悉者止觀第一發心中云然四隨四悉名異義同四隨是大悲應﹝平聲﹞益四悉是憐湣徧施蓋左右之異耳譬如一物人在物東謂物爲右人在物西謂物爲左左右𨿽殊物未嘗異四隨四悉亦復如是又禪經謂之隨樂欲語修因也大論謂之世界語受報也此二者因果不同耳禪經謂之隨便宜選法以擬人也大論謂之爲人觀人以逗法也此兩者欣赴不同耳對治第一義經論名同故不須會此會隨入悉也止觀異名者如諸經論或名遠離或名不住或名不著無爲寂滅不分別禪定等此止之異名也或名知見明識眼覺智慧照了等此觀之異名也以由般若是一法佛說種種名故會一切異名同名爲觀解脫亦爾多諸名字故會一切異名同名爲止故云通別二會攝法罄盡一家義勢攝法無窮也言乃至法門亦具通別二會之意者蓋言不獨隨悉止觀至於一切法門亦具通別二會法門者何四諦四念乃至八正三三昧十二因緣六度等故云法門也又如破徧度入名爲通會當教當門名爲別會以無生門十乘觀法度入余門不分門教之別故云通會當教當門名爲別會者止觀置三教四門且依圓教此爲當教三門之中或度入有是當門乃至或度入非空非有此爲當門只破法徧自有通別二會亦是別中自有通別言考同者大小經論凡所立名部帙𨿽殊名相不別豈以名同令法一槪必以理簡令法甄分大小經論者置大論小如中阿含諸比丘嘆身子所說妙中之妙又云佛告比丘莫求欲樂爲凡夫行亦莫自苦苦非聖行離此二邊則有中道不可以此妙中之妙爲不思議當知此妙乃是身子說於事忍方便不損他境耳不可以此中道爲佛性中此中道者但是離苦離樂名爲中道故云以理簡也如諸外人尙爲大自在天立三身名者記第四云塗灰外道亦計大自在天而有三身此偸竊佛經也計云法身充滿於法界報身三眼八臂化身隨形六道豈此三名體同宗極故云不可尋通名而求別體故用相簡之以教別於邪正大小偏圓惟圓方可名爲有實是以考同爲出於異會異令異咸同此結上二科也若異若同入一極者泯前同異皆是非同非異方歸一極一極者三千實相也。

五者以一例諸如教證二道及一心具法不同世人取著一念可思議境立佛法界前明可思議後明不可思議等部內惟有一文說之以此一文而均上下使處處文義通徹昭然。

釋曰此一節文凡有五段蓋明天臺大師說法文𨿽一處而義貫始終不繁其文故一以例諸耳一者如教證二道止觀云別教因中有教行證人果上但有其教無行證人何以故若破無明登初地時卽是圓家初住非復別家初地記云初地入住此爲正文於教道文不須疑也二者一心具法如止觀第五不思議境初明一念心具足三千而自問云一念具十法界爲作念具爲任運具答法性自爾非作所成故知凡聖法性皆悉自爾具足三千以此妙理爲十乘本以此而修名性徳行由此而證名證性徳他宗不達此理若解若行不墮於邪卽歸於偏荊溪云忽都未聞性惡之名安能信有性徳之行性徳之行正在於玆比有本宗學者依附昔人之說尙謂三千是俗諦法而斥法智云但將具法俗假之義濫作空中理體而說遂立三諦皆有十界三千世間播在筆舌以誘愚蒙予謂斯人非但不識三千亦乃不識空中固謂一念惟具於假必待空而亡之中而非之然後方具三諦空中之理不具三千止觀一部並以三千而爲指南全爲虛設天臺妙說爲爾所壞何名贊揚祖道也是誰誘於愚叢愚爲是誰耶以此知解用講說爲用著述爲昔苕溪嶽師嘗奉書於四明廣智盛言三千定是俗諦旣爲所破文義在彼不能備引三者不同世人取著一念止觀九云復次言一念者不同世人取著一異定相一念乃是非一非異而論一耳今謂非一者非空也非異者非假也非空非假之一念乃是中道而爲一念中道一念卽圓陰也此之一念方得名爲一念卽三千三千卽一念此乃止觀之骨隨也若迷三千則止觀一部都爲虛設故章安序中雲天臺智者說己心中所行法門豈所行法門偏在俗耶豈初緣實相造境卽俗耶輔行雲大師於覺意三昧觀心食法及誦經法小止觀等諸觀心文惟以四句責於四心並不曾云一念三千乃至觀心論中祇以三十六問責於四心亦未曾云一念三千惟四念處略云觀心十界而已故至止觀正明觀法並以三千而爲指南蓋是終窮至極之說旣云正明觀法並以三千而爲指南豈非三千正是三諦三觀乎安得云惟是所具之俗諦耶又復應知達三千者卽妙三觀而余文中或云三千世間卽空假中者乃是鄭重叮嚀之詞或云三千是假者乃是對於妙空妙中分別而說實無異體寄語後學莫信狂言狂言誤人殃墜無間可不驚乎可不驚乎四者思議境立佛法界者止觀第四﹝現行本也﹞十乘之初先明可思議境始從地獄終至佛界先辧四趣因果次明人天二乘菩薩因果後明佛界云觀此佛法能度所度皆是中道實相畢竟淸淨誰善誰惡誰有誰無誰度誰不度一切法悉如是是佛法因果猶是思議境非今止觀所觀今謂對九明佛隔偏圓也卽九是佛眞圓實也應知先示一心生起十界之相歷辧因果毫釐不差意在下文不思議境一念圓具十界百界三千性相以爲妙境初乘觀法以生顯具斯之謂也故知初乘觀法三千實相不可思議復爲下九而爲張本是故十乘止觀並以三千而爲指南如何淺學定謂三千而爲所具俗假之法耶五者前明可思議境後明不思議等者此文恐誤應云前明不可思議後明可思議若前明可思議後明不思議者一部之內上下諸文皆以思議釋不思議及以次第顯不次第豈得謂之惟有一文說之耶此之一文在止觀第四呵五欲中引大品經一切法趣欲初明有能趣所趣卽俗諦次明欲不可得是眞諦後云云何當有趣非趣卽是中道當知三諦祇在一欲事耳此明不思議也止觀又云今更廣明令義易解去卽明可思議也故知以思議釋不可思議惟此一文以均上下是知文云前明思議後明不可思議者誤矣。

六者名義通局如置毒譬經中惟譬五道不同佛性不變五味惟諭一代五時濃淡濃淡𨿽殊皆從牛出今文從義處處徧入或定不定或行或人或教或位或時或部不可壅義而守其名故用置毒則有兩種醍醐殺人若用五味則有兩種乳不等。

釋曰名義通局者初依經則名義俱局次從義則名局義通初名義俱局有二一置毒譬二五味譬初置毒者惟譬五道不同佛性不變文在止觀第三偏圓章中引大經云置毒乳中徧於五味皆能殺人此譬不定教也何者經意以一切眾生正因佛性如乳了因佛性置毒結緣下種時處不同故歷五味發則不定發破無明故云殺人無明未破不名殺人但可謂之發習而已故知發習義通通四教故發毒義局惟在於圓問玄文位妙引大經云譬如有人置毒乳中乳則殺人乃至置於醍醐醍醐殺人今文何故但云置毒乳中徧於五味皆能殺人耶曰玄與今文理亦無別但今文偏語五道受身𨿽異正因佛性曾無有殊夙植了種而不敗亡是故但云置毒乳中徧五味發應知若不於五味下安得今日能徧發耶若玄文中不語本有正因但據夙種曾於華嚴下了因種故云置毒乳中乳則殺人而此乳者乃譬華嚴頓說之教故云乳也置毒酪則殺人乃至醍醐亦復如是今文與彼彼此相映無以異也置毒乳中者過去之世曾於華嚴下了因種今聞頓說卽破無明如頓入法界者是此乳中殺人也過去之世曾於鹿苑下了因種今聞生滅卽破無明如八萬諸天悟大道者是此酪中殺人也方等般若法華涅盤比說可知不能具引問正因性也緣了修也緣了必須下種正因還有下種義否曰有止觀云聞空觀卽是下了因種聞假觀卽是下緣因種聞中觀卽是下正因種文義如斯豈非正因有下種之義耶二五味譬者文云五味惟諭一代五時濃淡濃淡𨿽殊皆從牛出予疑此文恐誤應云五味惟諭一代五時相生相生𨿽殊皆從牛出是故經云譬如從牛出乳乃至醍醐合譬云譬從佛出十二部經從十二部經出九部教乃至從摩訶般若出大涅盤等由此而知譬於相生決無疑也若譬濃淡者則使華嚴頓教反卻爲淡鹿苑半小而卻爲濃於義不便若譬人者可云濃淡二乘之人在華嚴座如聾如瘂全生如乳至鹿苑中革凡成聖如轉乳成酪乃至方等彈訶般若淘汰法華得記此則可云五味濃淡應知相生諭教不同濃淡濃淡諭人不同相生此乃一往且依經文名義俱局而說今文從義處處徧入或定不定或行或人或教或位或時或部不可壅義而守其名者夫從義則不局於文以義統之無往而不通也言處處徧入者謂定不定行人教位時部用經置毒及以五味入此等處故云處處徧入具如止觀偏圓文中引大經第六以五味證藏此五味入藏也引第三十二經以五味證通此五味入通也引第九經以五味證別此五味入別也引二十七經以醍醐證圓此五味入圓也問醍醐證圓如何是五味入圓耶曰勝必兼劣思之可見此且一往爲定教也若證不定如前所引置毒乳中徧於五味皆能殺人者是舉定不定則必有人人必有行行必稟教教必有位此人行教位必歷五時時必有部除華嚴獨部之外餘部之內各有部別是故荊溪原天臺意不在守名惟義是從故以置毒及五味譬徧此八法故云今文從義也言故用置毒則有兩種醍醐者謂約教約行二種毒發也故釋簽釋玄文置毒乳中乃至醍醐徧五味中悉有殺義云教行兩意相須而釋歷漸頓教義之如教一一教中隨行淺深毒發不定復名約行是故今云置毒則有兩種醍醐殺人也不見彼文此文難釋然應了知不獨醍醐而能殺人前之四味一一皆爾舉後而例前耳用五味則有兩種乳不等者謂華嚴會上利根凡夫聞圓頓說卽破無明顯法身者教發毒也若於此會隨行淺深而能發者行發毒也故云兩種乳不等餘之四味亦能殺人舉前例後爾問法華非祕密非不定今文如何舉五味醍醐之譬以法華在不定中耶曰對前四時人機未一故以法華爲顯爲定若當部自論不無祕密及以不定也何者如法說周密聞大車豈非祕密耶同座異聞豈非不定耶但以同一座席同一道味故云非耳問發毒有四今文何故但言教行二耶曰舉教行二自然攝得理証之二不備云耳涉文甚多避繁且止。

七者開拓句法或四或六或三十六乃至百千隨其文意應多應少皆使徧在一代教門一一皆令有名有義無得輙爾無義立名。

釋曰句法開拓貴在適時仍須有義無義而開虛張法相何益於道耶或四如四種三昧而通四教今用惟圓或六如破法徧中引涅盤經不生生等六句或三十六如辧三十六重感應又如觀煩惱境中三徳各三十六句乃至百千如破見假則有百千萬品等無義立名此斥觀師已見上文。

八者束散前後凡諸寬文文中無結或隨文勢若逐意便或前結而後開或前散而後束所以釋者先須撿括語意寬急所詣歸宗使觀行有在。

釋曰束結也散開也束散之說或前或後蓋有二途或隨文勢之便在前在後或隨意旨之便在前在後荊溪識其釋者先須撿括語之與意有寬有急寬閒之文故不須結故云文中無結若急要之文爲成觀故故須結之如初乘觀法不思議境先辧可思議境委明十界因之與果散說甚廣然後攬此十界因果之法總入一念以爲三千妙境豈非先散而後束耶又此妙境三番示之謂性徳境修徳境化他境一一結成不思議境總而結之都歸一念三諦三千豈非又成前散後束耶夫如是則歸宗三千無越一念觀行有在者十乘也。

九者行理交映理有權實行有親疎親正疎傍廢權入實理無種種行有淺深說理則泯彼階差談行必積功方達以理融行以行綜理諸位無濫方可免失。

釋曰此一節文凡有五段一正明行理交映二豈可下斥謬況正必須行理相資三故第下引諭二初引四諭明解行交互二一體下重舉諭顯上諭文體本不二四然義下誡爲師者三初未說之前先窮妙境二示爲師者正說授時須通舉一部始末三次洮下須洮煉十乘以顯行相五若不下斥不得意不可爲師初明行理交映云理有權實行有親疏親正疏傍等者夫圓行圓理方論交映若非三千爲行不能映理若非三千爲理不能交行應知全性起修行外無理全修在性理外無行此理乃是三千實相本源之理圓頓根性從善知識或從經卷聞而解之解而明之依而立行是故行理而論交映然交映之言亦從指示而說實而言之惟行則行絕惟理則理絕何交映之耶言理有權實者若能詮教從於所詮則有眞中二理而爲權實若所詮理從於能詮則有生滅乃至無作四種之理而爲權實行有親疏者四教之行疊論親疎惟圓爲親餘三皆疎廢權入實理無種種惟一三千實相理也理旣惟一依理立行行豈殊途𨿽無殊途圓實之行約六卽判淺深宛然無差別中立差別也言說理則泯彼階差者寂滅眞如有何次位談行必積功可達者積功累徳方入五品及以十信若能安忍離愛方達初住證無生忍二住已上非今文意以理融行者以性泯修則諸行無作修無修也以行綜理者綜者綜錯也則是以行行理行成入位諸位無濫者六卽撿之方可免濫卽故免於退屈之失六故免於上慢之失故云方可免失也。

豈可尙深偏求一句況以二十五法而爲前導十乘十境以爲正修故知行理相融方有所至。

釋曰此當第二斥謬況正必須行理相資先斥謬云豈可尙深偏求一句此斥僻師謬也此師謂止觀十境十乘乃是漸頓止觀別指大意文中三止觀結外用一止觀結及安心文初總安心文謂爲頓頓是故荊溪斥云尙深偏求不知智者聖師立文始終之意致玆謬謂也次況正文云以二十五法而爲前導十乘十境以爲正修故知理行相融方有所至者此比況顯正斥僻解師應知止觀一部始終十章前之六章委開妙解解旣依理開之故云理也此理導行理行方融節節撿較方有所至如何偏指一句爲頓頓耶。

故第五云照潤導達交絡瑩飾。

釋曰此當第三引諭解行交映二初引四諭二一體下重舉諭顯上諭文一體無二初文云第五者卽今現行第四文也照潤導達者此四諭文亦可云三則商人商主合而爲一開則能導所導分而爲二所言照者如日之照陽徳之明也此譬解也潤者雨之所沾陰徳之靜也此譬行也老子云萬物負陰而抱陽闕一不可照之以日潤之以雨照潤均等萬物生焉故知自行因果化他能所何莫由於解行而建立耶導商主也善知川陸之路有夷有險善別風雲气候可行可止此譬解也達者商人之諭以譬行也到淸涼池故云達也或可五品十信亦名爲達交絡者解行相資之謂也瑩飾者行得解故如玉無瑕曰瑩解得行故其行則嚴曰飾祇是由解立行由行成解爾。

一體二手更互揩摩。

釋曰此當第二重舉譬諭顯上諭文一體無二上舉四譬似如異體恐謂解行其質有殊故舉一體二手更互揩摩不二而二體手乍分二而不二祇是一身四大造色學者應知全性起修如體有二手全修卽性如手不離身四大造色一身正因性也二手緣了二修也左手緣也右手了也全性起修如身揩二手以修顯性如手摩身行理交映於玆可見。

然義解者非消文時欲出文意必須出沒開合先令妙境周圓依境立願願行相稱正助無闕不失次位是則可以斥偏邪可以進圓行可以顯異意可以立宗徒。

釋曰此誡爲師者有三初未說之前先窮妙境二若消下誡爲師者正說授時必須通舉一部始末三次洮下須洮煉十乘以顯妙行初文云義解者卽爲師之人也非消文時者非爲他說授時也欲出文意者無越三千實相之妙境也言出沒者卽興廢也如十如興則十二因緣廢十二因緣興則十如是廢乃至一諦無諦興廢亦然故云出沒言開合者能詮之名有異故謂之開所詮義理無別故謂之合如十如境卽十二因緣如緣名異故謂之開義理無別故謂之合四諦三諦二諦一諦等開合亦然此開合義如不二門色心門洎諸文說避繁不引如此出沒開合妙境方乃周圓言依境立願願行相稱正助無闕不失次位等者以由初乘未入非上達根必須依境發菩提心此旣未入必須巧安止觀破法徧識通塞調道品故云願行相稱行之一字含四乘觀法願卽發菩提心也正助無闕者正該六乘助惟第七以正助無闕故次位可階故有五品十信初住等位應知諸乘觀法並以三千妙境而爲本也故爲師者非消文時先須曉此三千妙境斯爲最也是則可以斥偏邪可以進圓行可以顯異意可以立宗徒言是則者連上綴下之詞也意云能如是則可以斥偏邪乃至云能如是可以立宗徒不如是者皆不可也故知妙解三千實相則自別教教道已還都爲所斥皆爲偏邪並爲魔事矣可以進圓行者有三千妙解則可以進三千妙行若無此解行則邪倒何以能進耶可以顯異意者開權顯實三千妙理爲所觀境爲能觀觀不二境觀以爲觀法方顯此部之異意也若不爾者何謂前代未聞耶昔有本宗講者尙謂性徳三千而爲所觀修徳四句以爲能觀固執云若離四句無修觀處若爾何以異於前代諸師所說體心踏心等章安何以特云前代未聞耶如何曉輔行正明觀法並以三千而爲指南耶昔人旣謬世有踵其說比比執非爲是尢可悲也可以立宗徒者必了三千實相境觀方可以立宗徒言宗徒者宗謂宗師徒謂徒屬聽法之人也此乃深誡爲師之人不以三千境觀示人不得擅居師位纂者不知文意閉眼穿鑿謂徒字誤應爲此途字引金錍云若不善餘一家宗途未可委究行門予謂此人不惟謬攺文字亦乃不曉文意如此述作自誤誤他罪莫大焉次文當見此不委破。

若消文時先鉤鎖文勢一道豎進。

釋曰此當第二示爲師者正說授時也若消文時先鉤鎖文勢一道豎進者謂一部十大章也提前舉後鉤末鎖初文義連環宛轉如繡此略語十章豎進如此纂者以一道豎進爲十乘生起者謬矣下文洮煉方是十乘爾。

次洮煉前後以顯行相以一觀境冠於下九以一弘誓通及諸行以一安心徧該始末破徧祇是安心加行通塞祇是上二細門以一道品調停陰入正助祇是助開前四次位通爲上之七門以除濫過安忍離愛上八功能入初住時轉名十大良有以也。

釋曰此當第三示爲師者洮煉十乘以顯妙行言洮煉者謂洮汰鍛煉去執滯砂簡妄情礦使此十乘融通無滯故云也言以一觀境冠於下九者以不思議境一念三千爲下九乘而作張本稱本修九方堪入位故發菩提心乃至離愛對事𨿽殊觀體無非三千實相故得云冠於下九也以一弘誓通及諸行者上至不思議境下及安心乃至離愛不離慈悲上求下化是故云通及諸行以一安心徧該始末者始不思議境末離法愛無不用於妙止妙觀以安妄心對事彊邊別立巧安之名其實十乘無非安心也破法祇是安心加行者加添巧安止觀之行業也豎破橫破橫豎不二六處示妙等故云加行通塞祗是上二細門者但是破徧安心二門之中委細研窮蕩滌於通起塞粗過故云細門以一道品調停陰入者十乘無非觀於陰入夫道品者略則戒定慧廣則三十七品豈十乘法離戒定慧耶正助祇是助開前四者亦可云助開前六云前四者從合說耳以破法徧是安心加行故通塞是上二細門故是故但云助開前四今謂四者一不思議境二發菩提心三巧安止觀四調道品破徧通塞合在前二如向所辧問初乘觀法不思議境上根一觀卽登初住或內外凡安用助耶若用助者如何三根配十乘耶曰上根𨿽利畱難若起必須用於第一義治如修徳境四句推撿者是但不同下根之人具用六蔽六度而爲治耳然今文中諸乘互通意則不爾如不思議境具十乘者祇由於境能發心故祇由於境巧安心故祗由於境能破徧故祇由於境識通塞故祇由於境道品調故祇由於境不叨濫故祇由於境能安忍故祇由於境離法愛故是故卽得入於初住或內外凡初乘旣爾餘一一乘互通皆爾乃十乘配三根者此乃從於一期生起分對而說若修入者一一莫不皆具十乘何獨具助道耶次位通爲上之七門以除濫過者從此已下三乘觀法祇是乘之所歷𨿽但所歷功莫大焉輔行雲旣用前七以爲所修二世善發入位不定或未入位未得謂得恐極下根生重罪故故須明位令行者識之免於上慢之過安忍離愛上八功能者安忍祇是忍於五品位中違順二境令入六根淸淨之位離愛祗是離於六根相似法愛入初住時轉名十大者由於十信約豎論橫位位之中修十乘故菩薩戒疏以十乘觀法豎對十信復以十乘入一一信故至初住十法圓發轉名十大言十大者一理大二願大三莊嚴大四智斷大五徧知大六道大七用大八權實大九利益大十無住大以此十大用對於十乘義亦可見良有以者意雲實有所以也何者謂由善修止觀者乘乘自然具於十法𨿽橫具十無妨生起十法宛然故至五品品品具十至入十信信信具十至入初住十法圓成轉成十大故云良有以也。

若不得意徒勞生起說行說理未足可師何者越次則傷文專文則損理。

釋曰此當第五斥不得意不可爲師言不得意者謂不得上文行理交映之意不得上文出沒開合先令妙境周圓之意不得上文洮煉前後以顯行相之意不得如此等意徒勞生起說行說理十大章是一部生起十乘是妙行生起若一向依於生起則成專文專文則損理乃是損於行理交映洮煉前後以顯行相也若越次則傷文者則一家建立生起次第率皆紊亂得前二科之意終日生起不礙融通終日融通不礙生起所謂差別卽無差別無差別卽差別也纂者於此一段之文不措一詞但云文皆可見足見於解不明謬有所釋荊溪上文示義解者必須出沒開合先令妙境周圓依此立願行等得此意已可以斥偏邪乃至云可以立宗徒今文斥失是斥其不得上文之意者故云未足可師文旨一貫如何輙攺立宗徒字爲途道字耶又上二文應須云誡誡爲師之人非消文時及正消文時纂者云勸勸輕誡重是不知荊溪之意也。

十者教觀折攝。

釋曰標文可見。

教折攝者若權若實適時而用或攝權折實或嘆實折權理事因果四門四悉隨教隨機約人約部若密若顯若現若當爲熟爲種逆化順化不出一折一攝意也。

釋曰此文有四初教折攝二觀折攝三故此下結教觀折攝四此四下總結第三文義消釋例初教折攝者若淨名疏云室外以四教彈呵室內以三觀攝受者此乃以教爲折以觀爲攝今文教觀各論析攝非彼類也教折攝云或攝權折實者如鹿苑中宜攝以權不宜用實故謂之爲折實也經云若但贊佛乘眾生沒在苦此謂之折也或嘆實折權者如方等會上彈斥聲聞是斥權也褒揚菩薩是嘆實也般若會上轉教被加空生身子說大品般若又成攝也鄙斥聲聞智如螢火又成折也法華大會一時開顯都攝受也此約部約人論折攝也言事理因果四門四悉者攝之以權理折之以實理攝之以實理折之以權理攝之以思議事折之以不思議事攝之以不思議事折之以可思議事配對求義良亦可見因果折攝其義亦然言四門折攝者用有門則是攝也不用三門則是折也四悉亦然如用世界則是攝也不用三悉則是折也凡此權實折攝乃至四悉折攝或密教用或顯教用或現在用或當世用或爲熟機緣用或爲脫機緣用或爲下種而用或逆化用若順化用並皆不出一折一攝故知折攝之化該五時亙三世乃是如來適時之用也纂者不了文旨惟事引文至竟於所解文不能曉會而又指於逆化而爲折伏何其謬也夫逆化者有折有攝多是現於異類之形先同後異先同豈非同事攝耶後異非折惡歸善耶如舍利弗諸大聲聞散影余家豈非先以同類攝耶後以大智大神通伏豈非折耶如何才言逆化便是析耶應知逆化順化皆具折攝方是文旨。

觀折攝者觀一境歷一心或折爲無常或融爲理性宜治樂厭止觀智斷苦樂縱奪順逆體折如是等相皆亦不出折攝二意。

釋曰此當第二觀折攝也三觀相望自有一番折攝且如空觀爲攝假觀爲折空假爲折中觀爲攝此乃一期爲折攝爾若乃究而言之三觀當體各有折攝如空觀爲攝攝所宜故故謂之爲攝空觀力用能斷見思故謂之折也假觀爲攝攝菩薩故故謂之攝假觀力用能斷塵沙故謂之折中觀爲攝攝佛界機故謂之攝中觀雙遮故謂之折雙照二邊復謂之攝如此辧別方盡三觀之折攝爾言觀一境歷一心者境之爲言則通通色心故爲顯止觀正觀心故且言歷一心一心卽境也其實一色亦可爲境隨機宜故歷卽觀也心非無常以無常觀故名爲折如對治助開中用藏爲治或用不淨無我等觀皆名爲折也或融爲理者一切無常一無常﹝空也﹞一無常一切無常﹝假也﹞非一非一切﹝中也﹞助道卽正道故云融爲理性此卽攝也言宜治樂厭者宜攝也治折也樂攝也厭折也止觀智斷苦樂縱奪順逆體析等者或止折觀攝或觀折止攝苦樂縱奪順逆體析折攝亦然準上可知不能具記故云皆不出折攝也。

故此教觀攝二者以理觀之使元意有在。

釋曰此當第三總結教觀折攝也荊溪示於學止觀者不可忘於宗元本意故令以三千實理觀之教觀折攝不離三千卽空假中故云元意有在纂者不達妙旨但云理謂道理元意有在者元者本也在者存也如此解釋義理在何謬哉謬哉。

此四十條略知大槪余不盡者準此可知。

釋曰此總結第三文義消釋一例有四十條一詳究文義有十二詳究文相有十三文體勢有十四義體勢有十此四十條略知大綱而已有不盡者準四十條中推窮自可知矣。

○第四大章總別例者

釋曰此標名也云第四者七例之中此當四也言大章者有二說焉一以大意等十以爲大章二以下文旣列三十故知十境十乘亦名大章以對小爲言耳或可但舉十大章卽收。

十章十境十乘離合同異立意等別。

釋曰此當第二略列章也十章之謂總別十境之謂離合十乘之謂立意言離合者名異故離體同故合言總別者亦離合耳例如釋名一章總含三法故謂之合體宗用三別開三法故謂之離故知離合總別綺互其文耳十乘不言離合者以立意爲正故也若例立者亦可十乘爲離三觀爲合又亦可三千爲總十乘爲別寧缺離合總別耶。

初十立大章言大章者準分別中十門不同具如大意與九而辧同異初釋大意旣云五略對下卽是廣略二門。

釋曰此當第三正釋有六初正釋二若爾下明廣中有開不開及例禪門三若欲下明中八開十四如五下以合例開五彼爲下明彼此意六今存下明依文爲十初文言十者文旣列於十章十境十乘今釋十章乃初十也言準分別中十門不同者止觀第一分別云今十章幾眞幾俗幾非眞俗乃至第九門云幾廣幾略幾非廣略第十門云幾橫幾豎幾非橫豎言幾眞俗者前之七章及第九章

是卽俗而眞第八果報是卽眞而俗第十旨歸是非眞非俗第九云幾廣略幾非廣略者大意一章是略餘八章是廣第十旨歸非略非廣同異之相於玆見矣言初釋大意等者乃止觀中自釋大意彼文旣云五略對下則是廣略二門故知撮下九廣以爲五略生起五略以顯九廣亦以可見。

若爾亦可釋名已去更開十章如法華玄釋十妙文今此爲對旨歸非廣非略文勢便故故以大意共爲十章禪門亦爾。

釋曰此當第二明於廣中有開不開及例禪門此明準例故可從釋名下自開十章然玄文中只於釋名一章而開十妙今文自於中間八章而開十章甚不相類而引作並者以皆有開合之義是故引例耳言今此爲對旨歸非廣非略文勢便故故以大意共爲十章者𨿽可除前去後中間八章自開爲十依章安再治定本義必詳審故以大意之略中八之廣對於旨歸非廣非略文勢便故是故仍舊禪門亦爾者法愼禪師所集禪波羅蜜十章亦然彼開章云一大意二釋名三明門四詮次五心法六方便七修證八果報九起教十旨歸𨿽三四五三名少差義亦無失今文十章與彼十章名旣大同故得引類也。

若欲開者則開顯體出眼智教相則中間八章自離爲十。

釋曰此當第三明於中八自開爲十上文旣云亦可釋名已去更開十章故今示於更開之相止觀第三體相文中凡有四科一者教相二者眼智三者境界四者得失教相眼智自屬能詮乃是止觀之教相也眼智乃是止觀之果也因名止觀果名眼智境界正屬於體得失乃是證體之是非也眼智教相旣是能詮是故開出足成十章。

如五重玄義亦是合於中八而爲五章合攝法入體相中義當顯體合方便正觀果報共爲一宗起教義當於用偏圓義當判教。

釋曰此當第四以合例開上文旣以中八開爲十章今於中八合爲五章合八爲五宛如符契然應了知今文合八爲五重乃是名目與五相符故此對當一一文下皆云義當世有不曉此旨便謂止觀立五重玄義若立五義應用釋題耶若不釋題用立五爲昔孤山圓師解金剛錍於釋題中立五重玄義予嘗破云惟釋佛經首題可用五義附孤山者爲救此義乃引止觀合八爲五而謂止觀亦立五重此不知文意之甚也具破斯義如予金錍要義錄中此不具引。

彼爲釋經此爲成觀故有少別爾。

釋曰此當第五明彼此之意彼爲釋經故立五重玄義以釋首題一一文下皆以四教八教五味判而釋之開權顯實開迹顯本令識法華超八教表意在開解此立十章在依解以立妙行解目行足故謂之少別也。

今存十數故離五爲八更加初後則數整足。

釋曰此當第六依文爲十離合八之五卻爲八章復加前之大意後之旨歸十數整足在文可見。

十境離合者。

釋曰第二十境離合者標文可見。

互發正意只有九雙亦爲成十數故加三障四魔一雙故此十境若非三障卽是四魔。

釋曰此正釋文有三初約橫論離存十二又下約豎論離存十三故下引證橫豎存十初文云十境互發者十境交互而發故云互發此乃行者策進有功將入品位故有如此境界現前若妙觀無力多爲所退若行力堅彊決有所獲故云若觀若發入品非遙豈悠悠之徒而能發耶問十境互發者餘九待發方觀陰常現前何以亦言發耶答自有觀陰而發三千陰解此名通觀通發故陰有發義也若發下九乃名通觀別發若觀煩惱發下諸境乃名別觀別發故云互發有十也只有九雙者次不次雜不雜具不具作意不作意成不成益不益久不久難不難﹝去聲﹞更不更﹝去聲﹞三障四魔九雙七隻此之十雙前九有對故云只有九雙三障四魔無對故云七隻三四亦可自爲一雙故知十境體相若非三障卽是四魔故以魔障收攝十境其相如何止觀云陰入病患卽是報障煩惱見慢是煩惱障業魔禪二乘菩薩是業障配對旣爾義亦可見陰入正是陰魔業相禪定二乘菩薩是行陰魔煩惱見慢等是煩惱魔病患是死魔病是死因故也魔事是天子魔若釋義者是亦可見予謂此文是約橫論離者以十境相望各有次不次乃至更不更三障四魔等是故云也。

又十境者亦是爲成十數故具示爾。

釋曰此當第二約豎論離文寄生起次第以明十境卽豎論離義存十數故云也。

故下章安問云法若塵沙境何定十。

釋曰此當第三引證境必須十引此文者意明止觀立所觀境必須至十若廣則令智退略則義不周以處中故故但至十而況十者乃是天地生成之數是故建章立門必至於十言故下者乃是天臺正說十境之文荊溪指章安私料簡中十六番問答中第一番問總問諸境何故但十今文不引答殊。

今於十內若更合者二乘菩薩但合爲一方便境則但有九若以煩惱入於六蔽習因相中則但有八若以煩惱及業並陰入境爲三道境則但有七或依前八復以慢入煩惱境中亦但成七若以見慢入世禪攝則但有六又以病患入陰入攝則但有五四三者如四魔三障若但以發不發相對則但成二若但以一所觀爲言則但有一開合𨿽爾今明發相气類不同是故爲十以陰對九陰非發得是故別立二乘菩薩𨿽同方便發心異故煩惱起重習因輕微展轉互通故名爲道此諸發得三皆現起慢與煩惱濫無濫別禪中未必一向發見病𨿽是陰陰不必病病𨿽有業非業相現病𨿽有魔已屬魔境二及三四發相頗分況但爲一最爲通漫。

釋曰答殊安可合一煩惱起重習因輕微者煩惱者總而言之貪嗔癡也止觀云生來𨿽嗔諫之則曉今所發者咆勃可畏生來倒想乍起乍滅今所發者郁然不去生來貪色抑制可停今所發者不簡死馬況匹類乎此煩惱起重也習因輕微者止觀云內心苦痛是殺習內心沈重是盜習內心煩躁是淫習習因輕微如此安可與煩惱合爲一耶展轉互通故名爲道此諸發得三皆現起者此明煩惱業陰三不可合爲一三道境此諸發得者指惱與業也三道之境常自現前是現起故現起者現行也不同惱等是觀發得故云此諸發得三皆現起不可合故纂者不知文意卻言三皆現起是惱業等何其謬耶慢與煩惱濫別者釋上或依前八復以慢入煩惱故今釋云慢與煩惱濫別慢有八種七種輕微增上慢其一體重別故別爲一境若以慢法並入煩惱則惱濫別上慢故不可合禪中未必一向發見者釋上見慢入世禪攝夫以名利心修得未到定或四禪等此多發見或發上慢若以眞正心修得未到等定未必見及以上慢故見慢境不可合入世禪中攝病𨿽是陰陰未必病者釋上病患入陰入攝何者有人於陰一生無病如薄拘羅尊者一生尙無頭痛之病況余病耶故云陰不必病故不可合病入陰入也病𨿽有業非業相現者夫言病者自有惡業之病𨿽名爲業非如業相境中諸業現前病𨿽有魔已屬魔境若屬魔境必須﹝怡﹣臺﹢阜﹞愓時婿魔羅若非此三非屬魔事病中辧業魔二者因便故來非上開合也二及三四發相頗分況但爲一更爲通漫者此釋上文發與不發但爲二境何者爲發何者不發三障四魔只是收攝十境若非三障卽是四魔通途爲言耳若但爲一所觀者爲是於何大行垛弓有何準的故云發相頗分頗字恐誤應作此叵叵不可也故知前𨿽約義縱之令合今一一奪還歸於開存十境數爲定準也。

是故隨相必須開十。

釋曰此當第三結必須十言隨十境各有相狀相狀旣別不可混﹝悕﹣巾﹢月﹞聖師建立其在玆乎。

次明十乘立意者。

釋曰第三明十乘立意二初標文可見二釋四初引文爲立意張本二今探下正釋三今搜下明附文立例之意四正立例二。

下文雲橫豎該羅十觀具足。

釋曰此引下文爲立意張本也今文正明十乘立意而云下文者荊溪旣釋此止觀文故以能釋釋於所釋故指所釋以爲下文纂者云十境離合文畢卽明十乘故云下文今謂十乘立意已自標章不應卻以十境離合爲上此文爲下也言張本者爲此五釋而爲根本故總別釋乃至永異不出十乘橫豎故云張本也。

今探文意總爲五釋一者總釋二者別釋三者橫豎四句釋四者附文來意法相釋五者與他所立永異釋。

釋曰此當第二正釋三中敍意分科也此之五科荊溪尊者探取十觀之意不出此五具在記文故今一一引彼記文略申釋之言總釋者在一一位十自相望名之爲橫一一各自當分髙深名之爲豎此第一總釋橫豎也別釋者如不思議境云窮實相底名豎包十法界名橫發心云上求名豎下化名橫又上求下化名豎依境發誓名橫安心徹理名豎六十四番名橫乃至無著入住名豎離似三法名橫此卽第二別釋橫豎也橫豎四句者以圓望偏教十乘名橫名豎亦如橫豎顯非橫豎若不思議非橫非豎能作橫豎而雲橫豎此卽第三四句釋橫豎也。

總別二釋橫豎四句具如記中。

釋曰此當第二正釋略指記文此三科文記文已具不復再出略如今文所引者是。

附文者十法生起又名爲豎一一法中各含多意又名爲橫生起如文各有多意具如本文隨義別釋。

釋曰此當第三敍今所釋言附文生起法相者附十乘之文生起次第之法各有相狀又名爲豎此豎十法各含多意復名爲橫故故言豎乃是約橫論豎言橫卽是約豎論橫言生起如文者如止觀之本文故云如文彼文云旣自達妙境卽起誓悲他次作行塡願願行旣巧破無不徧徧破之中精識通塞令道品進行又用助開道道中之位己他皆識安忍內外榮辱莫著中道法愛故得疾入菩薩之位此卽生起如文之文也卽是約橫論豎也一一法中各含多意又名爲橫者乃是約豎而論橫也各有多意具如本文隨義別釋者如初不思議境文有七科一性徳境二修徳境三化他境四結自他事理以成三諦五舉如意珠等諭六明功能七明收入一心總爲觀境此初乘中隨義別釋發菩提心乃至離愛一一皆有各含多意具在本文不能具引此卽約豎論橫也。

今搜文意攬略知廣𨿽有小小多少不同今於十法各例爲五故立斯十。

釋曰此當第三正釋明附文立例之意言今搜文意者乃是搜索附文之中橫豎之意故云今搜也攬略知廣者令學止觀者攬五例之略知十乘之廣𨿽有小小多少不同者荊溪意云今五例文與十乘本文不無小小多少之異故於十法各爲五例以此五例用扶十乘耳第四正立例二初於十乘各立五例二次明下出所立異於諸家初又二初十乘各五二結十例五意兼正。

妙境五者一爲示三千在一念故二爲示極理異後乘故三爲欲開顯思議境故四爲利根者開悟理故五爲下九法作所依故。

釋曰此當妙境立五例也言示三千在一念者夫在之一字乃是指示之詞旣云三千卽一念一念卽三千豈有能在所在之異示無以表示三千妙境之所是故云三千在一念耳又復應知今文爲成摩訶止觀觀心法故故示三千在一念心若論法法互具互趣何但三千在一念耶是則若色若香若味若觸若己若他若生若佛若依若正一一無不皆具三千但隨機宜發觀觀內觀外三千妙境處處皆爾學者應知妙境三千乃一部之樞要十乘之綱骨正當修觀惟此一法故云初緣實相造境卽中無不眞實故知三千乃是中道妙觀任運攝得空假二邊以由中道雙遮爲體雙照爲用故也又金錍云而此三千性是中道不當有無有無自爾祖師之意文之與義明如白日如何纂者苦謂三千定在假法而無空中眞性自不相融是故釋此三千在一念文廣引諸文曲成己見欲令三千定在假者終不可得易雲中心疑者其詞支空自散引徒自釋之欲遮平昔之過豈可得耶然此錯解其源起於嶽師嘉禾湛師承嶽之說纂者附於湛師所謂學不師安詞不中難斯之謂也𨿽多撰述其誰信爾邪倒之說耶予亦細詳纂者之意分明自知己非以我慢故固不肯攺實欲蔽塞後昆耳目故如此說當當來世謗法罪報何由可脫上文已破不能具引二爲示極理異後乘者極理卽是三千妙境異後乘者自發心去約修門說少帶於事惟有妙境直以心性爲能觀法如天臺釋金光明中直聞是言病卽除愈爲初乘觀法至長者所爲合湯藥乃對發心已去下九乘法故知直以極理爲觀異後乘也纂者由謂三千定是差別之俗故釋此文欺心礙口遂不敢言三千妙境以爲極理遂乃遮掩過非漫指三轉讀十法界文而爲三諦謂爲極理若以三諦而爲極理釋法華前經何嘗不以三諦爲釋豈可皆是終窮極說耶纂者又云一念三千乃是復俗差別之法今試問之未審此俗是不思議否若不思議與眞何別而須更待同一中眞在一念總方爲指南若爾三千非指南也須待卽中方爲指南此與止觀之文荊溪之記敵體相違眞爲學語之流心無所得說惑無識可罪可罪三爲欲開顯思議境故者以由觀心是不思議境此境難說難解是故先明可思議境識思議已故開思議成不思議應知不思議法全思議是以生顯具妙無過也四爲利根者開悟理故者上根一觀或登初住或內外凡故不思議境被上根也發心乃至助開被中根也次位安忍離愛被下根也開悟理者開悟三千實相之理此之開悟應知有三五品觀行開悟六根相似開悟初住分眞開悟五爲下九法作所依故者初乘觀法旣以三千而爲觀體下之九乘無異於此是故發心依三千發巧安止觀依三千安乃至離愛依三千離並以三千而爲指南斯言得矣纂者解此卽不敢言三千作所依法但言妙境三諦何欺心如此耶。

止觀義例隨釋卷第二

止觀義例隨釋卷第三

永嘉沙門處元述

釋十乘立意之餘

二發心五者一爲解理者仍須願故二爲明發心攝法徧故三爲欲辧異諸偏小故四爲明中根發方悟故五爲下八法作行始故。

釋曰一爲解理者仍須願故者此明中根入道之人也旣於初乘修無所獲良由未發等法界心上求下化是故依於三千妙理無作四諦發四弘誓夫度生斷惑下化境也以悲爲體學法成佛上求境也以慈爲體慈能與樂一樂一切樂三千爲樂體也悲能拔苦一苦一切苦三千爲苦體也是則苦外無樂樂外無苦則名拔性徳之苦與性徳之樂此苦此樂苦無苦相樂無樂相無非實相今更示之下化者苦集二諦也苦則十界果報集則十界惑業生死卽涅盤滅諦也煩惱卽菩提道諦也圓實四諦苦集卽道滅道滅卽苦集則十界百界因果融處自名爲道當體寂絕自名爲滅故云苦集卽道滅道滅卽苦集以要言之只是修觀行者依此妙境哽痛自他以成妙觀故云爲解理者仍須願故又復應知此發心者乃定內之所發也若修觀前不無發心如五略中發大心是也所發𨿽同定內定外不無異焉二爲明發心攝法徧故者發心旣依三千妙境卽是無作四諦在一念中無作四諦緣之發心豎窮三諦橫周法界攝法周徧無越此也三爲欲弁異諸偏小故者今圓發心緣無作諦起四弘誓是故名爲眞正發心簡非三教菩薩兩教二乘及九非心皆非眞正故云弁異諸偏小故文中弁字傳寫之訛卻作弁者周朝以皮爲冠故謂之弁乃去聲呼辧別也乃上聲呼聲字俱非不可不正下去例爾四爲明中根發方悟故者初乘觀法久而不入爲之柰何由此之故或方等師教之或自識進否是故依境發菩提心由發方悟功由誓願五爲下八作行始故者願爲行始始本也本立則行生故云發僧那於始心終大悲以赴難是故始於安心乃至正助通名塡願次位下三𨿽非觀法由觀力故通名爲觀觀卽是行故知發心爲行始也。

三安心五者一爲明有願仍須行故二爲弁中根難安故三爲示法同隨人異故四爲示凡夫自他安故五爲示開總出別安故。

釋曰一爲有願仍須行故者有願無行名爲狂願以行塡願願行相副佛道可期此亦且從一期相生而說若前已入豈須此邪二爲弁中根難安故者夫安心中大略有二一者總安二者別安總安者惟止與觀故云法性寂然名止寂而常照名觀物機多途不可齊一故隨其所欲逐而安之以四悉檀用止用觀故有六十四番譬如一网而有千目至獲魚者惟在一目𨿽一目得必假眾目六十四番方之可見三爲示法同隨人異故者法謂三千妙止妙觀厥體本同不可有異隨人異者謂總安別安根性殊故則有空有有有雙亦有雙非四門四悉信行法行一向相資回轉等殊故知法只一念三千隨事乍爾有異若悟入者同異何有四爲示凡夫自他安故者凡夫者凡師也五品十信名曰凡師破無明惑方曰聖師是知師者難其人也今之鄙夫比比當此任者能無差乎自他安者凡師自行三十二番凡師教他三十二番言三十二者且如空門有止有觀各有四悉則有八番止觀一門有八四門則有三十二番自行旣爾化他亦然則有六十四番安心故云凡夫自他安也五爲示開總出別安故者旣以法性妙止妙觀總而安之昏散之心彌增暗動故須開總別別安之則是四門四悉自他六十四矣。

四破法徧五者一爲弁此門偏用慧故二隨用一門橫豎徧故三爲初心者依教門故四示初心者依無生故五三諦圓融破方徧故此中五意後之三意別在今文前之二意通在初後。

釋曰治眾生病用藥不同不可以一藥能治眾病上安心中以眾生散病多故乃用定法是用有慧之定也若已悟入者不須余藥旣不悟入藥力無功故須轉藥以治厥疾是故此門偏用慧故慧爲藥者治昏病也此乃卽是有定之慧適時用與斯之謂也二隨用一門橫豎偏故者圓四門中隨用一門卽空有乃至非空非有如用空門從假入空自空入假自假入中此空門中之豎也此一門中自有橫論四諦因緣六度等法一門旣爾諸門亦然故云隨用一門橫豎徧故三爲初心者依教門故者止觀云然破法須依門經說門不同所謂教門行門智門理門今止觀但依教門者教能通至行智理故復於教中簡藏等三正在圓門論破法徧應知今用教之一門卽是上文空有等四種門也四示初心者依無生故者此正明止觀部意惟依無生故知正修十乘觀法皆無生也若修不入方乃度入餘三門耳五三諦圓融破方徧故者以破徧中有豎有橫及非橫豎乃是寄次第觀以明行相如初空觀論破法徧若非三觀一心中用破則不徧空觀旣然假中亦爾是故文中六處示妙良在此也此中五意後之三意別在今文者意在破法令徧已如上釋前之二意通在初後者謂始從觀於妙境終至離似法愛無非用於有定之慧及隨用一門橫豎破惑然此亦且從於一期通途之說若上安心旣是有慧之定或已悟入豈須更用有定之慧耶此但從於未悟者之爲言耳。

五通塞五者一爲示撿校非一節故二爲示橫豎通仍塞故三爲示一心仍有塞故四爲示寶渚是爲所通故五兼消經文過五百故。

釋曰言通塞者凡有二種一者通途通塞二者別途通塞通途通塞者一豎中以三惑爲塞三觀爲通二橫中以苦集無明十二緣生六蔽爲塞道滅無明十二緣滅六度爲通三橫別通塞者止觀引大品云有菩薩初發心與空相應又云有菩薩初發心遊戲神通又云有菩薩初發心卽坐道場同初發心橫也分屬三人別也論通塞者望下爲通望上爲塞思之可見四一心通塞者止觀云若於一一法一一能一一所皆卽空假中具諦緣度是名無通無塞雙照通塞若於此法微有所著是名爲塞塞則不通言撿校非一節者於此四中一一皆以四句推撿卽是撿校無別撿也若四通處而起塞者必須破塞而存於通譬如用兵以將破賊將若爲賊此賊亦破賊若爲將此將亦護三觀爲將三惑爲賊將若爲賊只是於通而起塞耳節節撿校方之可知二爲示橫豎通仍塞故者三觀相望展轉論之如空能破有得名爲通假能破空得名爲通空爲假破空又成塞假𨿽勝空得名爲通若望中道亦名爲塞中勝二邊得名爲通隔小故塞此約豎論通仍名塞若橫論三觀通仍塞者如上文引大品三人發心是同三觀爲別各於當分爲通不相收爲塞法相淺深任運自有通塞況復於中起苦集無明蔽等寧非塞邪三爲示一心仍有塞故者一心三觀本無通塞止觀云若於無塞無通起苦集無明障蔽者非但失於神通亦失馬步神通馬步文出大論此三本諭橫別三觀神通中觀也馬假觀也步空觀也一心起著尙失於空而況中邪是則三觀皆失此是一心別相之塞此塞須用四句推撿破塞令通故云爲示一心仍有塞故四爲示寶渚是所通故者寶渚之名文出涅盤寶所之名文出法華譬同語異皆譬證理爲渚爲所證理淺深有分有滿淺分在於初住深滿在於究竟今文之意且在初住耳五兼消經文過五百故者經文明滅化城趣寶所須過五百由旬險難之塞方達通也言五百由旬者有三義焉一約果報生死之處二約生因煩惱之惑三約觀智能過五百生死處者三界爲三百方便土爲四百實報土爲五百生因煩惱者見惑爲一百五下分結爲二百五上分結爲三百塵沙爲四百無明爲五百觀智能過者空觀能過三百假觀能過四百中觀能過五百應知只是一念十界百界因果不二卽空假中彈指能過五百由旬無塞可破無通可護卽是通塞之正意也。

六道品五者一爲示須用道品調故二爲示調停異偏小故三爲示念處是陰境故四爲示道品攝諸行故五爲示品後必有門故。

釋曰一爲須道品調故者道品有四種一者相生二者當分三者相攝四者對位今明調品惟相生一餘三非是調停也所以須此調停者上𨿽破徧及識通塞若不調停道品何能疾與眞法相應是故三四二五隻七單八調而停之至三脫門得入眞理功由調故若上五乘已得入者不須於此故云爲須道品調故也二爲示調停異偏小故者止觀云諸道諦三十七品今不具記但明無作道諦三十七品成於一心三觀義故旣云但明無作道品異偏小義於玆可見矣三爲示念處是陰境故者乃圓陰境者亦卽不思議亦名爲陰入故止觀念處文中先示一念心起不思議乃十界陰入不相妨礙是重舉第一不思議境爲念處境前總觀陰旣不悟入是故離總出別而爲身受心法四境而調停之故知前之五乘並觀於陰故破徧後例余陰入者乃是預爲通塞道品之本也故知自破徧後通塞道品等皆悉具觀五陰故也故云爲示念處是陰境也四爲示道品攝諸行故者謂四教行不出道品如止觀引大經云三十七品是涅盤因非大涅盤因者乃三十七品攝前三教之行也又云無量阿僧祇助菩提法是大涅盤因此圓教三十七道品也又淨名云道品善知識由是成正覺此道品攝因果也又若別以四念處攝一切法者如雲念處是法界攝一切法此獨以四念處一法攝一切法也又以七科互相攝者如舉念處一法收餘六科乃至若舉八正亦收一切此如相攝道品通攝四教行故故云道品攝諸行也五爲示品後必有門故者此明三十七品將到無爲城城有三門若入此門卽得發眞所謂空無相無作門也亦名三三昧此實道品功能而致之也。

七正助五者一爲示重蔽者必須助故二爲示事度能治蔽故三爲示助道攝法徧故四爲示正助合行相故五爲示三教俱是助故。

釋曰正助者正家之助故云正助以前正觀修而不入必須助道如世澣衣以水澣之垢旣不去必假灰皂以助淸水垢方去焉言一爲重蔽者必須助故者蔽謂六蔽塞六度門故云蔽也一吝蔽蔽布施度門故二貪蔽蔽持戒度門故三嗔蔽蔽忍辱度門故乃至愚癡蔽蔽智慧度門故此六蔽障人皆有之但有輕重今明助道乃治重者也是故止觀四句簡之一者根利無遮易入淸涼池不須對治二者根利有遮但專三脫門不須助故三者根鈍無遮但用道品調適轉鈍爲利亦不須治四者根鈍遮重牽破觀心爲此根性故須對治故云爲重蔽者必須助也二爲示事度能治蔽故者以通塞中以蔽爲塞以度爲通今明對治故宜用之以由此六對治便故是故用之然此亦且言於對治若乃轉治兼治具治第一義治此亦未論具如止觀本文此但大略而已三爲示助道攝法徧故者此乃同體之權以爲助道方能徧攝一切諸法故止觀本文中略明攝諸品調伏六根十力四無所畏乃至八十隨形好及一切法今謂若非同體之權正助合行助道之外更無一法豈能攝諸法徧邪四爲示正助合行相故者正三觀也助六度也合行者圓實行人了一切法無非法界三千實相用度破蔽蔽卽法界度亦法界法界無外無二無別如此之說乃總而言之也若別論者且如布施破慳蔽者能施之心所施之物能受之人三處皆空無非實相三千妙理布施旣爾乃至智慧破癡亦復如是合行之相大率略爾五爲示三教俱是助故者佛出世意本在一圓施三教權爲助圓實是故大車譬中前之六乘乃是車體及以具度第七乃是有多僕從故止觀中明事六度具列藏通別教故知三教皆助道也法華云更以異方便助顯第一義斯之謂也若以四教相望展轉爲助還須圓實以爲所助必不可以圓而助三也。

八次位五者一爲示妙位使不濫故二爲示妙位徳難思故三爲示慕果令思齊故四爲增上慢知非聖故五爲逗眾生宜樂者故。

釋曰位者行之所階也道不浪階隨功所涉故謂之位聖人於無爲法中而有差別是故天臺於一代教立四教位前三教位非今所論圓妙之位乃今所辧言妙位者不明六卽非圓妙位所言卽者一念卽是免退屈自鄙之過於此卽中髙下甄分免於叨濫故謂之六吾祖妙談盡理盡事無過此也嗟夫世有濫學大乘之者不覽佛教不知佛旨自謂卽心是佛無修無證我己是佛佛與我齊自誤誤他良可悲痛今明圓妙之位乃不思議之位也不分而分乃有六焉一者理卽位謂一切眾生依報正報無非實相三千三諦此但是理殊未有修所謂法身體素天龍之所忽劣正斯謂也或善知識教或彼圓頓乘聞於理性三千三諦深而解之此名字卽位也依而觀之得入五品名觀行卽位也由此觀行進入六根淸淨名相似卽位由此相似得入初住名分眞卽位分眞卽長則涉住行向地等覺俱名分眞卽位妙覺一位名究竟卽又復應知六卽之位位位無外皆不思議方名妙位故云爲示妙位使不濫故若識六卽絲毫不濫矣二爲示妙位徳難思故者位位功徳皆不思議且如五品初隨喜品聞經一句展轉教人至第五十置前四十九人只將第五十而爲校量經云若四百萬億阿僧祇世界六趣四生如是等在眾生數者有人求福隨其所欲娛樂之具皆給與之一一眾生與滿閻浮提七寶布施及七寶宮殿樓閣等如是布施滿八十年已又作是念然此眾生皆已衰老年過八十我當以佛法而訓導之一時皆得初二三四果於汝意云何是大施主所得功徳寧爲多否彌勒答云甚多世尊佛告彌勒我今分明語汝是人以一切樂具施於四百萬億阿僧祇世界一切眾生又令得阿羅漢果不如是第五十人聞法華經一偈隨喜功徳百分不及一千萬億分不及其一嗚呼初品功徳尙猶如此何況第二品五品其功徳又如何哉五品尙爾十信十住乃至妙覺又豈可校量耶故云爲示妙位徳難思故三爲示慕果令思齊故者次位之設髙下焉有因果欲令修觀行者勤策觀道希慕聖果自彊不息是故云也四爲斥增上慢知非聖故者示圓修者行有所克各有相狀如入五品者應須得定獲持若入十信應須六根互用如法華中說此凡位證相如此聖位者初住一發一切發發一切功徳發一切智慧發一切境界眞六根發見聞覺知等乃百佛三千大千世界亦百佛三千大千世界須彌鐵圍於身中現二住已去倍倍增益如何微有無生法塵與意作對及得少禪自謂眞聖豈非增上慢邪邇世亦有不曾無生法塵與意作對而復不曾獲得少禪自向人說我已證得此非上慢乃大妄語人罪結四重增上慢者其罪猶輕可不驚乎五爲逗眾生宜樂故者大乘小乘經論所出次位不同有開有合皆爲是機苟執一途於法成諍且如圓位自有開前合後如三十三天皆服甘露不死之藥自有開後合前如十四夜月自有前後俱開如四十二字自有前後俱合如開示悟入若非被物安有如此多少不同若執一文爲是則三文皆非悉檀逗物方爲通見。

九安忍五者一爲示內外障須安忍故二爲斥鄙夫擅師位故三爲示行者內外術故四爲示先賢安忍軌故五爲令策進相似位故。

釋曰內外障須安忍故者內障謂諸煩惱彊賊也外障謂名譽利養軟賊也此內外障若不安忍能壞觀心是故示之二爲斥鄙夫擅師位故者師者人之模範深沈大度能忍違順鎭鎭不動方堪爲師那得見少善則喜見少惡則憂輕毛隨風非愚鄙之夫邪三爲示行者內外術故者術謂法術有內外故內三術者謂卽空假中之三觀治三惑也外三術者一莫受莫著治於外障名聞利養眷屬等故二縮徳露玼治於外障名譽黏系等故三一舉萬里治於軟賊三觀之心必爲牽破五品之位何由增進吾祖親證用此教人豈虛也哉四爲示先賢安忍軌故者止觀引南嶽嘆曰一生望入銅輪領徒太早所求不克嘗著發願文云若有國王大臣等請建講者擇擇擇擇髙勝垂軌可以鏡焉天臺指南嶽師爲髙勝士四言擇擇者殷勤垂誡欲令後學善須決擇然不惟南嶽垂誡若此天臺垂終亦有此恨不早領徒位階十信嗚呼吾祖以領徒爲患今人以領徒爲得何相反之如此耶五爲令策進相似位故者安忍之位在於五品果能有上能安之法則彊軟二賊不能爲害觀道增進可入六根故云爲令策進相似位故止觀云修行至此審自斟酌若智力彊盛須廣利益若其不然且當安忍深修三昧行成力著爲化未晚六根位成一音徧滿聞者歡喜自利利他其功大矣。

十離愛五者一爲令離於頂墮位故二爲示大小乘頂墮別故三爲示似愛非眞愛故四爲示功用異偏小故五爲令策進入初住故。

釋曰法愛者行上九法過內外障應入初住眞證中道以由愛味似中道故不克前進相似中道與眞中道如瓜比瓠如鍮比金人杭虫塵難可辧別以故生愛不入分眞若離此愛直入眞證離於頂墮言頂墮者不進不退名爲頂墮則是住著名爲頂墮非謂退墮得斯名也二爲示大小乘頂墮別故者大小偏圓皆有頂墮名同位別不以教簡若爲分判小乘三藏阿毗曇云暖法猶退五根若立上忍發眞則不論退此明二位一退二不退自暖入頂瞻望四諦境界分明多生愛心應入不入退爲四重及五逆等是爲藏教頂墮位也通乾慧退忍位不退乾慧入忍應入不入同藏頂義故論頂墮別頂墮位與藏通殊頂在十行故無墮義若於行向縱起著心終無起過造惡之義故云名同位別今論圓人位至十信若於中道而生愛著不入初住而住六根淸淨之位𨿽定不退墮二乘中則以不進名爲頂墮終無起過造惡等也問圓十信人與別十住斷惑位齊巧拙𨿽殊功用無異圓十信人無退墮義故云終無起過造逆等事別十住人初住斷見二住至七住斷思名位不退此不退者不墮二乘及以惡道況初住斷見已不墮惡如何身子六心猶退邪曰只此一文今昔講學持論不同其一曰六心者乃是別教六信謂之六心此位有退起過墮惡今謂若別六信退墮造惡此乃修常安足議論邪其一曰此六心者乃是別教十住十住位中各有十心今六心者乃是初住位中十心未滿至第六心故有退者若十心滿見惑旣斷豈有退菩提心墮惡道邪今謂此說亦非若初住中十境界心至六退者亦修常之義安足論邪荊溪釋此不敢明斷故云恐是爾前見思俱斷豈是初住位中第六心邪今釋此文定是別教第六住位名爲六心以從初住至第六住有退義故至第七住方名不退問何謂恐是爾前見思俱斷耶曰俱斷之言人多不曉乃謂不分理事斷惑謂之俱斷見惑障理思惑障事見思同斷故云俱也予謂必無此理見惑先落思惑後除法爾而然必無二惑同時斷者縱使大超一呼善來頓證四果於此頓中一念斷結亦必見惑先落思惑後去圓頓行人三觀圓修三惑圓伏至入十信亦乃見惑先落思惑次除決無俱斷之理若爾俱斷之言如何消耶曰於二惑中各有俱義此言俱者通總之謂也且如見惑若歷三界上下八諦次第研窮而斷之者此斷精詳非俱斷也於思惑中若歷三界九地地地九品研窮而斷之者此斷精詳非俱斷也應知自有精詳斷者自有通總斷者通總斷者旣不精詳故有退義其故何耶夫菩薩有二種一者智增菩薩二者悲增菩薩智增者先於自行斷惑力彊則無退義悲增者先於化他利物心彊斷惑力弱是故至六心時而有退者亦由拙智力微故使爾耳若圓信實斷無此事也纂者引菩薩戒疏法才王子六心猶退云舊云卽十住第六心也北釋論師及金剛般若論師等皆云是十信之六心及引文句借別名通之義乃云方知身子六心猶退是別教十信第六信心請以此文詳菩薩戒疏又文句記云六心退者準瓔珞意身子於十住中第六心退今問纂者何不以此文詳菩薩戒疏是十住第六心退而卻令依借別名通等今依此文詳菩薩戒疏令六心退是十信第六心耶攻乎異端心多掘彊𨿽煩援引不知文文之所以豈非狂妄乎三爲示似愛非眞愛故者眞愛無著似愛有著夫似愛者以由從初伏忍入柔順忍初發似解功徳不染三法謂相似智慧功徳法身在當位中望前五品名爲不染望後初住智慧猶雜無明愛取功徳猶雜行有之業法身猶雜名色生死應離此愛故名離於似愛若過於此卽入初住眞三法中𨿽望二住已上尙有法愛旣已眞證而不染著任運流入後諸次位故云爲示似愛非眞愛也四爲示功用異偏小故者圓頓似人三觀力著得入分眞故此功用異偏小者不言可知也五爲策進入初住故者於信位中若起法愛則名頂墮墮則不進故今鞭策似位三觀令入初住其功大矣。

此一一五並以初文而爲正意下四並是文中兼具若預了此五則對文可識。

釋曰此當第二結十例五意有兼有正在文可見不復記也二出今所立異於諸家二初敍意分科二釋有二初總釋二別釋二初立意二正別釋。

次明所立異於諸家及今學者讀文昧旨不知所立惟順圓融若不了之修習無分於中又二先總次別。

釋曰此當初文敍意分科云今所立異諸家者天臺大師建立佛乘修證行門依經則有四種三昧事理二觀十種境界以爲所觀十乘觀法以爲能觀永異諸家暗禪證枯木爲眾體心踏心及梁陳之世行禪法者別傳云他處禪堂人夢黃衣滿路表邪道也天臺禪眾人夢駕乘白象表正行也異於諸家故可驗也又復應知今此止觀十乘觀法四種三昧克當常坐三昧事理二觀專在理觀泛泛之徒學無根柢紊亂多矣知之言及今學者讀文昧旨者此指僻解淸涼觀師也從荊溪學錯解宗乘故今斥之讀文昧旨不知所立惟順圓融謂此止觀爲漸圓觀如斯之人於此圓乘修習無分寄彼僻解以誡今人是故立此永異諸家及斥僻解以救玆獘。

所言總者略列十條一須知乘體無發無到二須知乘體通因通果三須知圓乘具於十法四須知大車惟諭十法五須知諸法皆具十乘六須知諸教門門具十七須知開顯惟妙十法八須知簡體與具度別九須知觀心立十法義十須知白牛異黑牛故。

釋曰此當第二正釋二中初總釋也總列十條冠下別釋則使下十一一皆具此十故也一須知乘體無發無到者乘體卽三千實相也此三千體有佛不增無佛不減眾生失之不爲下諸佛得之不爲髙法界絕待有何能發及所到耶夫言發者寄修門說名字卽人依解起行故謂之發從此起修乃至分眞皆名發也以性奪修諸行無作故一一位無非三千實相何發之有故云無發妙覺究竟名之爲到亦可初住等分名爲到此到無到無非三千何到之有故云無到故知約六則有發有到約卽則無發無到六而常卽無發無到卽而常六有發有到今爲示體故云無發無到妙玄文中圓教以眞性軌而爲乘體故引大品云是乘不動不出又云眞性不動不出非運非不運觀照資成能動能出則名爲運故知運卽非運非不運非運非不運卽運全波是水全水是波方之可曉矣二須知乘體通因通果者乘體旣是三千是則始從名字終至等覺並以三千而爲觀法此乃乘體通因也三千果成咸稱常樂此乃乘體通果也是則因是非因非果之因果是非因非果之果普賢觀云大乘因者諸法實相因旣諸法實相因能克果果豈非耶三須知圓乘具於十法者圓乘卽三千實相也三千實相卽三大乘也三千卽中理乘也卽不思議境三千卽空隨乘也卽發心乃至道品三千卽假得乘也卽對治助開後之三乘但是乘之所歷顯前七乘之功用耳此一卽三此三卽一故云圓乘具於十法又亦可十法一一皆具十乘故云圓乘具於十法四須知大車惟諭十法者此乃荊溪達天臺之深旨窮佛化之本源法華會上上根旣利直聞開顯三千實相不思議境卽得入道則十乘備矣中根智鈍須聞再說故舉大車曉訓十乘故云其車髙廣以譬不思議境幰蓋以譬發心乃至白牛道品儐從對治等﹝已見上文故不繁引﹞故知大車惟譬法說十乘觀法是故天臺於十境之下皆設十乘十乘之後皆引大車譬法相顯理無二途故云大車惟諭十法也五者須知諸法皆具十乘者諸法之言包羅眾矣一者十境一一皆具十法二者色心十二入十八界皆具十法三者眾生諸佛及以我心依報正報皆具十法四者物機無量車體無窮各賜諸子等一大車具斯眾義故云須知諸法皆具十乘也六須知諸教門門具十者此乃通指法華已前顯密不定不出藏通別圓四教於此四中各有四門門門各有十乘觀法十乘名同爲體各異思之可見七須知開顯惟妙十法者指今摩訶止觀十乘觀法惟依法華開權顯實三千實相而爲觀體更無別途如何荊溪門人淸涼觀師謂此圓妙爲漸圓耶八須知簡體與具度別者髙廣大車不思議境妙觀之正體也此體乃是所依之體下九望此乃是具度當體之體故此乘體非因非果昔光宅師乃以佛果究竟盡無生二智爲體不知佛果自屬於宗非乘體也莊嚴師云因總萬法以爲乘體此師亦誤以宗爲體須知行始爲因行終爲果因非乘體也今家正以諸法實相以爲車體其餘莊嚴皆具度耳是故正簡出體云三軌成乘不縱不橫不卽不離須揀觀照資成惟取眞性以爲乘體余諸三法準此例之故知車體與具度異九須知觀心立十法義者觀法非十爲對三根故有十也次位下三𨿽非觀法並由觀力相從名觀故名十法約生起說附文次第以對三根若一乘得入無非具十以十全故方始入道故云若無十法名壞驢車斯之謂也十須知白牛異黑牛故者此語密斥慈恩師也以慈恩師謂大白牛只是三車之中第三牛車耳是故凡言菩薩便是大乘今謂不以四教判菩薩位寧知偏小菩薩空假二智全是無明黑染之法由不知故乃謂法華開顯只開二乘不開菩薩廣如文句記總別駁之不能具引此總十中一一皆言須知者荊溪尊者深誡學止觀者先須知此總十條義以總冠下別文上下相成可解可修矣。

所言別者於一一法各具四意縱有一兩似前附文爲欲辧異他所立故。

釋曰此當第二正釋二初立意二正釋初文者前文總十不分十乘實通於十故云通也今言別者於十乘中一一具於四釋故言別也於十四中縱有一兩似上附文者爲欲辧異他師所立是故爾耳且非繁詞稠沓之過。

妙境四者一於無情境立佛乘故若無佛乘佛法身體爲徧不徧亦不應云佛法身體同於無情及以不同是故應云法名不覺佛名爲覺佛卽是法法卽是眾豈可條然。

釋曰小乘教中分情無情以器世間墻壁瓦石謂爲無情以正報五陰抱血气者爲眾生世間名爲有情小乘權說不談理本是故分於情無情別若頓教實說色心依正二俱隨緣並皆不變豈有情與無情之爲二耶故云一色一香無非中道今言於無情境立佛乘者乃破昔計約對治說故言於無情境而立佛乘昔計者以自古諸師不知涅盤部中有權有實赴權機說暫立三有以斥三非執爲實說便謂墻壁瓦石永無佛性而不見於一切世間無非虛空對於虛空實說之文天臺大師得法華開權顯實之意解經諸法實相乃云諸法必十界實相必含三諦是則十界界界十界界界一一復具十如乃成百界千如復約三種世間乃成三千實相三千一一而復三千其猶帝网依正重重無盡不可思議不分而分生陰二千屬正國土一千屬依且以依報謂之無情依正旣居一心一心豈分能所爲破昔計約對治說故云於無情境立佛乘也是則十界依正一色一香乃至一極微色無非三千具足全分是故止觀始終十乘用此三千而爲觀法金錍用此以破藏師故今摩訶止觀爲著外重者故令觀於內心具三千法一切無非內心三千若上界眾生多著內心故令觀於外色內旣趣外一切無非外色三千三千無內外約人觀之則有內外故知修內觀者亦是於無情境而立佛乘修外觀者亦是於無情境而立佛乘佛乘者何三千實相也今文特云於無情境立佛乘者只由古人不知三千而爲觀體而謂無情永無佛性是故特有此謂也應知金錍而談無情有佛性者正破藏師割一眞如而爲兩派彼云眞如隨緣在有情邊名爲佛性在無情邊名爲法性法名不覺佛名爲覺故謂有情有佛性故而能修行至於成佛無情無知無覺不能修行不能成佛此正所謂情想分別心慮不亡故爲荊溪之所破也故知金錍之意正彰色具三千纂者淺學不達祖師之意惟見文中云只是一一有情性徧心徧而謂無情有佛性者約有情佛性徧於無情是故得云無情有性如此之說情想不亡非圓實旨故今問云苟如汝之所說只有有心性而爲能徧於無情不見無情佛性徧於有情正是一偏之見且法法各具法法互具如何解耶色香中道豈待眾生佛性往而徧之方始徧耶謬哉若爾金錍之文一一有情性徧心徧如何消耶曰此乃荊溪尊者對執迷者作此指示令知無情具有佛性故云一一有情性徧心徧旣知此已物我一如誰情無情無非佛性故知此是破昔計故約對治說豈可偏執此文妨於惟心之教互具互趣之文耶一塵報色一念凡心無不具足又如何解耶嗚呼纂者心不根道學非明師閉眼穿鑿知解旣錯已張不卸故使教門大綱悉皆顚亂𨿽多撰述一無可取用撰述爲言若無佛乘佛法身體爲徧不徧者此以三千卽中法身理體而質古人何故作此質耶以由古人亦許法身體徧故也若許徧者豈非無情卽是佛乘三千佛性耶亦不應云同於無情者同則有能有所非法身也同尙不可豈可得云異無情耶此乃遮情之說也恐學佛者謂法身體徧於無情及以不徧是故須知一切諸法本是法身豈有無情名之與實邪對執迷者作此指示事不得已也是故金錍云不覺寱云無情有性以大教中無無情名爲對迷故作此點示云無情有其猶寱語然如此說者且以卽三而一之法身以質古人涅盤經中三因旣皆名爲佛性不獨緣了名爲佛性法身若徧卽佛性徧如何乃謂法身但名法性不名佛性耶況法身處二身常在故下卽云法名不覺佛名爲覺佛卽是法法卽是眾舉一卽三舉三卽一如何執云法身徧於無情但名法性不名佛性豈三身條然邪應知不思議境三千觀法卽是十界百界依正不二同居一念而爲能觀情與無情同一佛乘爲斥古人云無情無者故此示之令知絕待惟一三千實相法界而爲同觀耳。

二眾生性徳具三因故若無三因則緣了始有始有無常如何無常而立常果大經破外用別教意非此所論。

釋曰此質古人但謂正因法身體徧情無情在無情邊但名法性不名佛性是故今以理性具三而反質之若一切法獨有正因性者是則緣了由修始有以始有故非常住法如何無常之因能立常住果邪應知正因若徧卽佛性徧何謂艸木瓦石無佛性耶況此正因乃是卽三而一之正因體圓妙故是故當知若性若修三因皆徧故金碑云一切眾生本有三道三理元徧達性成修修三亦徧如何但謂正因性徧緣了二修而不徧邪纂者於初文中廣引諸文曲成己見無情佛性約有情說其如文意天地相懸徒費言詞終無其理何益於己他邪言大經破外用別教意非此所論者經第三十五陳如品中有外道闍提首那至佛所難佛云因無常故果亦無常佛反質答云汝因是常而果無常何妨我因無常而果是常邪此乃別教教權證實也因無常者地前次第三觀也果常者證道實故故果常也不可以破外道之權文便謂緣了無常也故應了知性徧修徧三因皆常方爲實說。

三依正二報在一念故他人咸知一切惟識不知身土居乎一心故知心體卽常寂光寂光諸土無二無別遮那之身與土相稱法與報應一體無差。

釋曰三千妙境依正不二一念卽是故云在一念故文𨿽云在實無能在及以所在故云一念卽三千三千卽一念非相含而然非相生而然如物之八相水之八徳𨿽生陰二千屬正國土一千屬依旣法法互具法法互趣豈有國土世間墻壁瓦石無佛性耶言他人咸知一切惟識者此乃由有惟識論故致使古今諸師皆知一切無非一識言惟識者惟乃遮外之言故云惟遮外境識乃顯自之語故云識表自心旣知一切惟識而不知身土居乎一心豈非徒云惟一識也故卽示云心體卽常寂光寂光諸土無二無別此乃且以依報自論不二也心卽無明之心體不可思議也心體妙故卽常寂光常卽法身寂卽解脫光卽般若此土體也體卽用故故有實報方便同居三土之殊用卽體故一一無非常寂光土又復應知𨿽分體用實匪異途以圓體用體卽體用之體用卽體用之用此亦一往謂之依報其實依正已不二也言遮那之身與土相稱法與報應一體無差者此約身土相卽也遮那卽法身也與寂光土無二無別古人云法身體徧但名法性不名佛性而不知法身正因卽是佛性此迷名也況法身處二身常在豈獨法邪是故三身卽一而三卽三而一四土亦乃卽一而四卽四而一身土無偏無非法界三千妙境身土不二在一念矣然亦且順止觀觀心云在一念若從宜觀外色者說亦可云依正二報同在一色一香一味等也。

四佛本不斷性惡法故性惡若斷普現色身從何而立但使分得常住法身不動而動徧應身土具如觀音玄文及第五記。

釋曰由性惡故方具三千成乎一念不思議境此境若立十法皆成言性惡者惡卽性故惡不可攺故名性惡惡若可攺惡若可斷則界如漸減乃至成佛惟一佛界豈有三千成乘自因至果耶言性惡若斷普現色身從何而立者意云乃成無本之應無本之應本無今有是無常法則成作意神通非如大鑑臨物不謀而化也故天臺妙談解行所以抗折百家者以由三千性惡法門故也荊溪云忽都未聞性惡之名安能信有性徳之行是故須聞性惡方是圓修自古人師惟以本淨眞如而爲理體則同吾宗別教但中解行緣理斷九非最上乘非圓極行也又復應知天臺謂之性惡南嶽謂之性染其說𨿽異理趣無殊不異而異惡局染通染則十界三千俱染故云三千在理同名無明此染通也惡局者次第相望互爲善惡四趣爲惡人天爲善六道爲惡二乘爲善二乘爲惡菩薩爲善九界並惡佛界爲善如此辧惡惡之際也如此辧善善之極也然應了知猶是修善修惡可思議境若乃九界卽佛界無惡可斷佛界卽九界無善可顯法法圓具方成三千實相妙境所以偏語性惡不言性善者恐濫別故是故性惡體卽三千決不可斷若其斷者果上大用歷九界時則無本矣問性惡以何爲體耶曰有人云以性具九界爲體予曰不然必以三千非善非惡之惡而爲其體方識天臺談性惡意言但使分得常住法身不動而動徧應身土者分得法身初住已去且一品無明旣破一分法性現前故能百佛世界分身作佛普化一切不動者不動本住法性也而動者隨機利見無方用也身則十界之身土則淨穢諸土功由性惡而成就也言具如觀音玄文及第五記者卽今現行第八記也彼云若見觀音玄文意者則事理凡聖自他始終修性等意一切可見彼玄料簡云如來不斷性惡闡提不斷性善點此一意眾滯自消性善者依緣因本有也緣因若其本有了因豈本無耶然應了知別教性徳亦具緣了乃是但中法身徳耳但中之理其體照明了因般若徳也但中之理本來淸淨緣因解脫徳也𨿽有二徳橫在佛界必待別修緣了嚴本法身圓緣了者卽以九界之惑而爲了因九界之業而爲緣因體了修惡卽性惡故爲解爲行故云須聞性惡方是圓修卽是了性爲行三千實相爲觀法也彼文料簡文義甚廣不能備引可以意了纂者至此只欲掩人之長反揚己短廣破法智云四明但知性具之惡普現色身相相宛然不曉具惡之性普現之本空中理體亡泯寂絕致使所談一念三千卽空假中三身四土皆是有相﹝上全彼文﹞此乃纂者不達全修在性致玆妄謂若乃理本惟具惡性不具相者是則木中惟具火性而無焚燎之相耶且焚燎時自何而有耶又如鏡體不可但有現像之性而不具於現像之相應知性惡具性具相普現色身全理而起方免本無今有之過豈可空中寂絕泯然無物而爲普現之本耶荊溪云若本無因燻亦徒設斯之謂也三身四土皆是有相者此由嶽師誤以法身寂光爲寂絕理泯然無相是故法智爲救此義故云諸文之中言法身無相者乃是已盡染礙之相非如太虛空無一物亦豈謂法身寂光決有相狀此乃一時救獘之說故大論云爲著空眾生說法身有相爲著有眾生說法身無相至論法身者非有相非無相離四句不離四句不可思議豈以有相無相而定言耶法身寂光旣爾二身三土豈惟有相耶故應了知二身三土事也事卽理故一切無相理卽事故一切有相論其體性一切無非雙非雙照平等不可思議豈可定以無相有相而名之耶亦如三千又豈可定以三諦中一假攝耶應知三千實相相相叵得故空相相不混故假相相不偏故中如何固執空中之理無三千耶纂者後時又見諸文皆云三千卽空假中自知己非乃轉計云空中之理具足三千妙假故今問之若是妙假何須空以泯之中以非之豈非自語相違乎嶽師已壞之義纂者拾之爲己所得何其謬也如此。

二發心四者一發心先思所托之境如十種發心各四解不同乃至當分跨節不同。

釋曰先思所托之境者謂生滅無生無量無作境也今修止觀行人正在圓頓無作境耳如十種發心各四解不同者此指第一卷

五略中發大心文也彼云發心凡有十種一推理二睹佛相好三見神通乃至第十見他受苦於玆十中且推理髮心者如推生滅四諦之理髮菩提心乃至推無作四諦之理髮菩提心睹佛相好亦依四教解佛相好發菩提心乃至第十見他受苦亦依四教見苦發心等言乃至當分跨節不同者在當分則相待止觀義成語跨節則絕待止觀義成釋簽云當分乃成今經相待跨節乃成今經開權又云當分通於一代於今便成相待跨節惟在今經佛意非適今也故發心文中𨿽具四教當分於今乃成以相待而顯絕待耳。

二念念具足四弘誓故以總冠別一一行願從玆而立故知無作四諦只一念心爲依此境徧於多念。

釋曰念念具足四弘誓者只一念心具足三千卽無作四弘也恐人未了故細示之何者見一念心具十界不思議將此分別四諦令義可見如一念中具九界法卽苦集也具佛界法卽道滅也九界卽佛界苦集無作也佛界卽九界道滅無作也是則一念三千念念具足四弘誓願以總冠別者一念四弘總也以由四弘是總願故總亦通也一切菩薩莫不皆發此四弘誓故云通也冠別者一切行願別也如彌陀因中四十八願大悲十願藥師經中十二上願梵网十大願華嚴經中隨事發願等皆別願也故此別願一一皆從總願流出故雲從玆而立故知只一念圓心是無作四諦之境爲依此境徧於多念多念無非無作行也。

三於一念心以弁能所以此能所悲己悲他他一念心生佛理等是故菩薩依斯起誓。

釋曰於一念心以弁能所者只一念心三千具足是所觀境是能觀觀故云能所用此能所悲自悲他我心三千均生均佛平等法界理旣未顯此悲己也九界眾生一念三千等佛等生平等之理全體而迷此悲他也哽痛自他策進觀道豈不由起無作誓乎。

四圓發仍須徧立徧破離能著已方契所依。

釋曰夫圓發者無發無不發而發而不發名爲圓發大率只是依乎三千中道妙境發菩提心故名徧破何者謂緣三千實相之理一發一切發名徧立也誓體虛融心無依倚無發可得名爲徧破只此發心離有四句離無四句名爲離著離此著已方契妙境一念三千之所依也。

三安心四者一圓頓止觀據行仍開六十四番不立多番逗會不足。

釋曰一念三千以爲圓頓止觀之體赴機之異故有六十四番之多何者信行根性宜止宜觀則各有世界等四故有八番也法行根性宜止宜觀亦有八番則成一十六番信行轉爲法行而有八番法行轉爲信行亦有八番足前則成三十二番化他旣有三十二番自行亦有三十二番乃成六十四番之止觀也此且論於一向根性六十四也若更論於信法相資亦六十四何者信行資法行八番法行資信行八番信行資法行轉爲信行八番法行資信行轉爲法行亦有八番成三十二自行旣有三十二化他亦三十二成六十四二六十四成一百二十八又約次第三止觀各一百二十八則成三百八十四又有一心止觀六十四番則成五百一十二番爲逗機緣不同故設多番止觀其文𨿽繁對病施藥實不繁也。

二一念止觀須了能所定慧諦境諸行宛然所以離總出別別皆有總𨿽異而同𨿽同而異。

釋曰一念三千卽是法性法性寂然名之爲止寂而常照名之爲觀須以止爲能寂觀爲能照法性三千而爲所寂及以所照故云須了能所言定慧諦境者重顯能所也定慧只是止觀因名止觀果名定慧以止系諦成而名定以觀照境成而名慧故云系緣法界一念法界斯之謂也諸行宛然者此顯離總出別也故安心中有總有別總乃但以法性寂照而爲能安法性諦境以爲所安利根只此卽可入道中根多品夙習旣殊是故信行法行一向回轉則有六十四番等故知離開𨿽異而於法性妙止妙觀未嘗異也總安𨿽同而於六十四番未嘗闕也故云𨿽異而同𨿽同而異也觀師不達隨機之宜輒謂漸觀豈識天臺之妙意耶。

三寂照相卽初心可修他以用權在於極果初後不二其教徒施。

釋曰三千實相非寂非照而寂而照不可思議名爲相卽對病設藥故有寂照止觀之殊應知宜用止者乃是止觀不二之止以治散病宜用觀者乃是止觀不二之觀以治昏病如此方識寂照相卽初心行人修之有分他以用權在於極果而昧於菩薩先人後己豈得至果方用權耶用權者化他也初後不二其教徒施者意云圓人初後不二照理不妨於化他化他不妨於照理若乃專待至果用者初後不二之教徒然設也作此說者意在開下凡師化導也。

四凡師爲他仍須問彼同設一位未見益方縱轉弄好異尙新而已隨順己見何關適他受者非機語見增長所以同宗枝派乖各理觀旣薄矛盾遂滋今家辧師先分凡聖六根淨位尙曰凡流五品弟子理非眞應問他設教依病立方四悉便宜二行互益何須固執終朝守株。

釋曰師有二種一曰凡師二曰聖師凡指五品六根聖指初住已去今文意在凡師設止觀化凡師非聖法眼未開不知人根故須問彼汝於定慧爲志何等言同設一位者乃槪視根性也若也不分信法相資回轉止觀四悉安心之相但以一法以逗眾機故言設一位終無利益言縱轉弄好異尙新而已者此斥世間人師汝旣法眼未開不知根性而又不問於他定慧之中志於何等化旣無益徒勞轉變言辭好異綺飾尙新而已如此乃是隨順己見何關適他此斥能授師也受者非機語見增長者藥不應病反增他疾故令受者增長語見止觀云譬如養生或飲或食又如治病或丸或散飲以譬止食以譬觀丸以譬止散以譬觀別化他宜適時而用豈專守一耶言所以同宗枝派乖各者輔行釋常坐三昧云昔信禪師元用文殊說問二般若經以爲心要後人承用情見不同理觀旣薄矛盾遂滋此顯同宗一經情見旣異分枝別派自相違反故云矛盾滋甚言矛盾者昔宋國有人家賣矛盾有人買矛則曰此矛甚利所刺皆陷有人買盾則曰此盾甚堅無能陷者買者曰用子之矛刺子之盾如之何因而絕對此斥自語相違也今家弁師先分凡聖六根淸淨尙曰凡流五品外凡弟子知非眞應五品曰凡五住全在六根比住𨿽曰內凡已破見思及塵沙惑若比藏佛此已過勝故云同除四住此處爲齊若伏無明三藏則劣而云凡師者在圓位中自比校耳言問他設教依病立方者如輔行雲汝於定慧爲志何等此問他也旣答所志依病立方方法也夫有散病者立以止方有昏病者立以觀方於玆止觀更須審諦信行法行一向回轉方成止觀四悉之益如此方是凡師用事如何古人專以一法而化他耶專守一法爲指何人耶故止觀云一種禪師不許作觀惟專用止引偈云思思徒自思思思徒自苦息思卽是道有思終不睹又一種禪師不許作止惟專於觀引偈云止止徒自止昏暗無所以止止卽是道觀觀得會理此正所謂同設一位惟設一法而化羣機安能稱會於多機耶守株待兔非斯人乎。

四破徧四者一初無生心橫豎𨿽徧復須後位六卽豎窮若橫若豎無不卽理橫門一一無不具豎及非橫豎。

釋曰破法徧中大略有三一豎二橫三非橫豎卽不二也今文初明豎破法徧圓無生門初獲無生法忍故云初無生心也所言豎者文寄次第先空次假後中文𨿽次第理實圓融理𨿽圓融猶居初住故雲橫豎𨿽徧𨿽之一字含縱奪也初住𨿽徧而於二住以去猶未徧也復須後位六卽豎窮然若從此去只應但用分眞究竟而云六卽者乃是兼舉前四及以後二一一皆悉理同故卽事異故六言若橫若豎無不卽理者此語證初住已歷後諸位或用豎觀或用橫觀一一無不橫豎不二故云卽理豎門旣爾橫門之中一一無不具豎及非橫豎若曉六處示妙之意對此釋然無復疑也。

二須知他門他門理等。

釋曰無生爲自余門爲他自他𨿽四理無異途何者初無生門豎破徧中旣具橫豎及非橫豎其餘三門理觀亦等言三門者謂生亦生亦無生非生非無生由根有四故門有四用觀契理何嘗有殊故云他門理等也。

三度入他門諸法無差若用一門諸門融入況涅盤釋義佛藏示相楞伽釋成地持對教咸隨法相度入諸門又以一念心該冠兩門髙廣大車不動而運。

釋曰上第二科以無生門望餘三門門門理等乃成於橫今文度入他門諸法無差乃成豎義何者修止觀人於無生門托陰入境修十乘觀研窮至理久而無益故須轉變度入他門或入生門或入雙亦或入雙非所轉入處皆須十境十乘但是以前境觀轉變而用故云度入若用一門諸門融入者此明隨用一門也如用無生一門乃一門也一空一切空生亦空雙亦亦空雙非亦空一切皆無生也若用生門乃一門也一有一切有空亦有雙亦亦有雙非亦有乃至雙非門亦然故云若用一門融入況涅盤釋義者經云生生不可說生不生不可說不生生不可說不生不生不可說經先問起曰何故不可說經自釋曰生生卽不生故旣卽不生亦卽不生生亦卽不生不生生生旣具四句乃至不生不生亦具四句今文是用無生一門則諸門融入無生一門旣爾度入諸門一一皆然故云涅盤釋義也佛藏示相者經云劫火起時菩薩一唾火滅一吹世界卽成非先滅後成只一唾中卽滅卽成今無生門破徧亦爾卽破徧卽立徧破立同時不須二念無生門旣爾生門乃至非生非不生門亦然示相義昭然可見楞伽釋成者經云我從成道夜終至涅盤夜不曾說一字以由如理而說說卽無說乃是釋成生卽無生無生卽生也地持對教者論有四種成熟謂聲聞種性緣覺種性菩薩種性佛種性聲聞藏也緣覺通也菩薩別也佛圓也若約當分別有四教故云對教若論相卽一一皆四無不融通皆與諸門融入義同咸隨法相度入諸門者指上諸文始於涅盤四句終至地持四句一一皆悉度入諸門融通無礙與無生門等無有異又以一念心該冠兩門者卽第三非橫非豎一心止觀也輔行雲不二門中具攝諸橫名爲橫周無不圓極名爲豎深一門旣爾度入諸門無不皆然引大車譬者以證諸門止觀無不豎窮三諦故髙橫周法界故廣旣以三千而爲觀法則不動而動階位宛然不運而運運至寶所矣。

四入住應徧方名假徧及以眞徧爾前𨿽觀圓融三諦但是自行觀行相似約位仍在若俗若眞是故𨿽圓未名破徧住後尙須節節離愛方能令淨餘位無明。

釋曰入住應徧者由眞證得中道理本故能一念普現色身百佛世界隨機利見名爲假徧言及以眞徧者由內證眞俗假方徧眞徧故假徧假徧故眞徧理極事徧斯之謂也若不二門云自行惟在空中化他三千赴物者乃是合三諦而爲自他也俗諦化他也今文亦是合三之爲二諦也𨿽分二諦厥體無殊應知只一法性點示爲三爲二從照體邊則三千之理泯然無相尙無無相豈存有相從化他邊則三千因果相相宛然絲毫不濫自行卽化他化他卽自行二法雙流非前非後眞俗不二說非行時於玆見矣纂者不達祖師之意確謂空中蕩然無相俗諦之體定有三千嗚呼斯人非但不識空中亦乃不識俗諦濫學吾教於道何益耶登圓初住眞徧俗徧旣其若此二住已去眞假益明因可知矣爾前𨿽觀圓融三諦等者卻以登住反顯住前未證眞時但是自行進修觀行及以相似𨿽有五品眞假之徧六根眞假之徧當分自論非眞徧也是故約位若俗若眞初信斷見二信至七斷三界思眞也八九十信斷除塵沙俗也此眞此俗若望登住皆名爲俗初住眞俗同名爲眞是故住前三觀𨿽圓未名破徧言住後尙須節節離愛方能令淨餘位無明者此明入住之後而於住住及諸位之前修眞十乘眞十乘中第十離愛故云離愛非是爾前離似法愛名離愛也。

五通塞四者一三止三觀在一心中仍了開權諸法無外節節撿校能著之心無撿無著方乃名通。

釋曰通塞有二一者通途則三觀爲通三惑爲塞二者別途卽是於通而起於塞譬如用將將反爲賊故此通塞只在一念仍了開權通外無塞塞外無通三千絕待故云諸法無外節節者豎論通塞橫論通塞不二通塞節節撿校乃至無觀爲通無著爲塞方名一念止觀通也。

二一心止觀仍須善達通中之塞塞中苦集無明蔽等無非法界成於無作諦緣度也。

釋曰一心止觀乃是非塞非通之通也若乃修觀行人味著此通通還成塞故云通中之塞也此塞若起卽是苦集無明蔽也應了此塞一一當體無非法界卽諦緣度苦集卽道滅苦集無作也道滅卽苦集道滅無作也故知若了一念三千無作四諦煥然可見四諦旣爾無作緣度準此可知矣。

三初心寶渚六卽甄分故得毫善皆成佛因。

釋曰止觀明一心通塞竟卽結判云是爲初心過五百由旬應明六卽故知圓人初心一解三千實相法界無外卽便超過三乘權學七方便上與佛如來無二無別故云初心一步已涉長途然解𨿽若此行位未階不以六卽甄之恐生叨濫是則理卽能過五百名字圓解能過五百觀行相似乃至究竟皆過五百故知能過之智卽是三觀所過五百無非三惑以此分之不使凡夫望崖無分不使暗禪謂己均佛六卽分位功莫大焉故得毫善皆成佛因者善無大小體皆法界由凡情故自分大小法華開顯一毫之善尙是佛因況積大善宜如何耶過去佛章低頭舉手咸已成佛六卽甄之亦可見矣。

四須了能破轉爲所破謂賊爲將此諭可知若不爾者不見說觀然成或過乃成菩薩旃陀羅也。

釋曰能破轉爲所破者正是於通而起於塞爲害慧命故名爲賊賊者老子雲天下之大害也若其不了則認爲將傷法身害慧命過莫大焉以故展轉破塞令通將若爲賊此將須破賊若爲將此賊須護故云此諭可知言不見說觀者謂不見破通破塞之妙意以取著心爲他說觀故云不見說觀然成或過者然者是也是成或過矣或過者叨濫之謂也若不得天臺六卽之意望崖絕分絕分者不及也不及者失之以卽也叨濫者失之以六也不達通塞諸意乃成過也若過若不及皆乃爲失今文正斥於若過者故云或過或過之徒卽是菩薩旃陀羅也不獨自殺法身亦乃害他慧命若乃妙得通塞之意無此過也。

六道品四者一爲示聞觀大小俱須講者惟約小位弁之尙失小乘相生相攝況復余耶大乘觀者大小俱棄將何以爲所行之軌。

釋曰道品者乃三十七道之品類故云道品言示聞觀大小俱須者聞則聞於大小道品之教由之生解觀則行於大小道品之行由之顯理非偏小無以顯於圓大非圓大無以成於偏小故云俱須言講者惟約小位弁之尙失小乘相生相攝者道品有四一當分二相攝三約位四相生此四通論俱通大小別而言之第三惟小餘三在大若其惟用約位辧之尙失小乘相生相攝況餘三教三種道品耶此斥講者之失也言大乘觀者者此斥濫學大乘暗証之流大乘小乘權實道品一切俱棄點胸自謂吾禪宗中不立文字以心傳心豈復須此支離之說耶嗚呼涅盤會上如來遺囑當依四念處行道若其大小俱棄則是不遵如來之囑將何以爲所行軌法耶。

二須用諸品展轉調停諸家縱修惟云念處後品何妨而不用之。

釋曰四道品中正用第四相生道品而爲調停故止觀云如修念處能生正勤正勤能發四如意足乃至七覺能生八正卽是止觀展轉調適也言諸家縱修惟云念處等者與而言之也若乃惟修四念處者餘三十三何故不修耶應餘六科非入道之門耶當知諸家不知四種道品各自有意不知相生是今文調停之法惟修念處余何不修耶。

三圓道品後明三空門他旣不明能通何在如世行道至無門可入。

釋曰凡修道品將諧調適至八正道安穩無礙近到無漏之城城有三門謂空無相無作亦名三解脫門亦名三三昧門若入此門卽得發眞門者能通也發眞無漏者所通也他旣但云修念處觀不修余品安能修於三解脫等故云能通何在言如世行道至無門可入者舉譬曉也如世間人行於道路將到其處故云至也無門可入者意云不修空等三門實無緣入故知圓道品後不修三空無由入理。

四與一切行名異體同具如攝法文中廣明。

釋曰無作道品與一切行名異體同者如諸名離合之謂也名異故離體同故合具如攝法文中廣明者此攝法文非十大章第四攝法乃是大章第七十乘之中第七對治中攝法文也彼明六度攝法初文乃是攝諸道品調伏諸根十力四無所畏乃至三十二相八十種好等﹝此上標攝文也﹞至下釋中乃約道品攝於十力四無所畏十八不共四無礙智六神通四攝陀羅尼三十二相八十種好等皆是道品所攝故道品與一切行名異體同故相攝也。

七正助四者一圓頓仍須助開三脫近代修者得語爲證是故不論助治開門。

釋曰言正助者以助助正故曰正助故上六乘不須助正故止觀云根利無遮根利有遮根鈍無遮此三人者不須助治根鈍遮重乃須對治何者由根鈍故不能卽開三解脫門以遮重故牽破觀心是故須用對治爲開門法言近代修者得語爲證等者此荊溪斥於當時暗証之流以語相勝之者如此之徒豈識心觀妨障用治方能開脫門耶。

二別教教道仍名爲事乃至用圓猶名理助助成理髮案位勝進。

釋曰助道開門通事通理用前三教六度爲助名之爲事所言仍者以藏六度本名爲事望通爲理展轉至別以圓望之故云仍名爲事乃至用圓猶名理助者以正修三觀觀力有功激起蔽障還用本教六度治之若論度蔽相對義須屬事以本教屬理故云猶名理助言助成理髮案位勝進者助成有微著理髮有淺深淺則住前十信案位也深則初住已去勝進也。

三𨿽用三教而爲助治仍須委用對轉兼具他無一番況復諸句。

釋曰𨿽用三教而爲助治等者顯上所說未爲委悉故今覆疎詳言治相故云仍須委用等也言委用者謂對治轉治兼治具治對治者如正修觀觀旣有力激起慳蔽用檀治之乃至或起愚癡用智治之藥病相對厥疾得除此名對治也言轉治者由於對治無四悉益故須轉藥以治蔽病如慳貪蔽用檀治之久而無益或轉用屍乃至或轉用智此轉治中自有藥病俱轉名爲轉治自有藥轉病不轉名爲轉治自有病轉藥不轉名爲轉治藥病俱不轉乃對治耳思之可知言兼治者或兼一或兼二或兼三四皆名爲兼若至五者乃名具治又轉治者於一病中轉用藏五及以轉用通別圓三三六成十八並藏之五成二十三度六蔽各有二十三度合成一百三十八治助治之道如此委曲安可廢邪他無一番況復諸句者復斥暗証之徒以語爲證正道猶尙無聞況以助助正耶一番論治尙無況識諸治之相及第一義耶。

四六度乃至一十二條成道轉法輪入涅盤等俱須四教事理合行。

釋曰十二條者十二科也助道攝法中云略明攝諸道品調伏諸根十力四無所畏乃至第十二攝八十種好一一道品正助合行助外無正故云事理合行言成道轉法輪入涅盤等俱須四教事理合行者蓋言不獨因中修行事理合行乃至成道轉大法輪化導羣生至入涅盤無不皆用不二四教事理合行矣。

八次位四者一始終不二仍須六卽弘教修觀咸須委知方免初住稱爲妙覺。

釋曰圓人初心頓解發生與佛如來無二無別然解𨿽若此行位未階故須六卽甄而分之夫弘教者與修觀者咸須委細知此六卽則免自行叨濫之失亦免謬謂華嚴經中初發心時便成正覺爲妙覺過弘華嚴人不知六卽以見經文便成正覺謂爲妙覺故特示之乃是分眞初住位耳須歷二住已去乃至等覺方入妙覺豈可初發是妙覺耶。

二他又不立五品六根法華之文便爲無用。

釋曰他宗旣以華嚴初住便爲妙覺則初住之後不立諸位也旣據發心便成正覺是則住前無位可論天臺大師依法華經立內外凡五品外凡位也十信內凡位也內外凡位宛如符契由品入信由信入住若無此者初住之位自何得耶。

三約陰界入而棄次位。

釋曰止觀云今此一章是觀陰界入境須約陰入而判次位所謂黑陰入界卽三惡道位白陰入界卽三善道位善方便陰入界卽小乘似位無漏陰入界卽二乘眞位變易陰入界卽五人位法性常色常受想行識陰入界卽佛位言無漏陰入界卽二乘眞位者且據斷惑證眞未出界者而爲言也言變易陰入界卽五人位者變易之言須該方便實報二土兩教二乘惑盡出界生方便土通別菩薩見思盡者及圓十信四住已斷此三菩薩皆生方便圓初住去別登地去捨報亦生變易之土乃實報也總而言之只是果地二乘及衍三教斷惑菩薩生界外者名爲五人惟取妙覺爲佛位耳。

四六時五悔爲入位方便他不明之將何以爲圓行之始。

釋曰止觀云四種三昧修習方便通如上說惟法華中別約六時五悔重作方便乃至云今於道場日夜六時勤行五悔助開觀門一心三諦豁爾開明圓解成就正信堅固卽初隨喜位也初品旣爾乃至五品及以十信五悔益勤三諦愈發五十校計經云等覺菩薩猶修五悔求入至極世有無慚之人見修行者指目而笑況玆五悔出自大乘法華五悔普賢觀說豈普賢菩薩知識位行不及爾耶他宗不明灼然無以爲圓行始。

九安忍四者一𨿽行六度事理相卽卽位未深因生違順他不弁此牽破觀心不入六根良由於此。

釋曰𨿽行六度事理相卽結前也卽位未深者生後也始於觀陰逮今識知次位所修觀法已歷八乘蔽障𨿽息觀慧𨿽明或未入品或入初品故云卽位未深以未深故因生違順違卽惡也順卽善也止觀云那得薄證片禪卽以爲喜才見少惡卽以爲憂又名譽利養眷屬等是軟賊也煩惱見慢等是彊賊也違順可知故令行者深知違順苦到求哀策進觀法得入五品及以六根他宗縱有明觀行者而不辧此違順之相牽順觀心尙不入品況六根耶。

二事理𨿽卽須知此位煩惱全在豈以粗心暫時少息便計此相而爲果頭若嘆爲果頭慚不敢受若降爲凡下仍復鄙之二楹中間無所名也是故當知初品校量他己無分。

釋曰煩惱全在等者此明名字卽人發深陰解或得片禪見思塵沙無明三惑宛然全在𨿽猶觀力粗心少息無謂此相便爲果頭果頭者證果之極故云果頭若有人來贊嘆於己爲果頭者深生慚愧不敢當之若爲他人降爲凡下仍又鄙惡不肯甘之上非佛果下非凡下兩楹中間無所名也二楹者兩柱之間也當知此人若以初品撿校忖量尙已無分況余品餘位耶。

三內外違順俱安忍故須明識能忍所忍。

釋曰見慢煩惱內也違也所安忍也一心三觀能安忍也名譽利養眷屬等外也順也所安忍也莫著莫受縮徳露玼一舉萬里能安忍也故云明識能忍所忍。

四以三術自安令入後位。

釋曰三術有內外內謂三觀外謂莫著等能以此術善安止觀則內外妨障寂然不生穩入後位六根淨矣。

十離愛四者一三界愛斷仍受愛名。

釋曰能安忍故得入十信六根淸淨三界見愛悉已除斷愛味相似中道法塵此愛卽是別愛故也。

二此頂墮名不同退墮。

釋曰十信相似名爲頂墮此墮但取著相似中不進後位名之爲墮旣斷見思長別苦海故無退墮惡道之義若小乘頂位則有二墮一者不進不退名爲頂墮二者造業墮惡名爲退墮今非退墮故云不同通別二教比說可知。

三受此互用得法愛名。

釋曰受此互用者旣破見思入相似位故能六根更相互用且如肉眼能見大千粗細之色山川石壁不能爲障眼亦能聞大千界聲眼亦能齅大千界香眼亦能了大千界味眼亦能覺大千界觸眼亦能思大千界法眼根旣爾余根皆然功由相似三諦顯發初入此位勝用如此耽味愛著故名法愛。

四此位向後復須入位。

釋曰此位向後者此位乃指六根淸淨若於相似中道妙理不生愛著名離似愛似愛離已得入眞位眞位復須位位離愛名離眞愛位位深觀捨當位著至入妙覺方得究竟豁同眞淨耳。

止觀義例隨釋卷第三

止觀義例隨釋卷第四

永嘉沙門處元述

○第五心境釋疑例者略爲二十番

釋曰此爲二初牒名舉數二正釋二十番初心境釋疑例者牒名也心謂能觀十乘之心境謂所觀陰等十境又於玆十境能顯三諦故亦名境如此心境向有疑滯之文恐人不了故玆料簡以破迷情令妙觀可修聖位可獲故爲一例略爲二十番者舉數也。

一問第一卷

弘誓中云對法界起法界如何法界有起有對。

釋曰此當正釋二十番料簡爲二初問二答初問中云第一卷

弘誓中等者乃指發大心中四諦四弘六卽顯是中四弘文也彼止觀明無作弘誓四諦之體只是一心三諦乃云若得此解根塵一念心起根卽八萬四千法藏塵亦八萬四千法藏一念心起八萬四千法藏佛法界﹝根也﹞對法界﹝塵也﹞起法界﹝識也﹞無非佛法生死卽涅盤苦諦也煩惱卽菩提集諦也苦集卽道滅道滅卽苦集無苦無集無世間因果無道無滅無出世間因果故名無作四諦是則苦集滅道無非八萬四千法藏一一法藏皆是法界故今問云法界如何有起有對耶然今文中略於本文佛法界三字卽是根也根有覺義故云佛法界也今問意者法界是理理體寂絕如何理體有起對耶。

答如前分別其義已顯。

釋曰次答中三初指前文二明各有所以三以六卽結成初答云如前分別其義已顯者此指第四例中十乘立意第二發心四中第二意云無作四諦只一念心又第三云於一念心以弁能所以此能所悲己悲他他一念心生佛理等指此二文故云如前分別其義已顯。

若欲更論各有所以一者約理心佛無殊𨿽起𨿽對奚嘗非理二者夫念起依理體達若起若對不出法界三者稱理理旣法界起對稱理無非法界今此文中義通三種意在前二故雲起對復云法界。

釋曰此當第二各有所以乃是細論法界起對之道理也釋此道理有於三種一者約理以明法界有起有對乃約理性心佛無殊𨿽若起若對何嘗非法界理耶如水爲波波體何嘗離於水濕性耶二者約修門辧法界起對夫一念心起必依理一念心起末也依法界理本也依理體達起之與對無非法界此乃全性起修修卽性也三者約證以辧法界若起若對由前二文成今第三應了第二由修照性應了初文由性發修修從性成成今法界故云稱理旣稱理若起若對無非法界今此文中義通三種意在前二者今此之言乃是在於第一卷

弘誓中對法界起法界之文也是知此文義通三種意乃只在前二故也初是理本次是起修止觀一部正在於此初住已去非此所論言故雲起對復云法界者由理性然依理行行卽是體達起對之妄成法界理故云意在前二也。

此三卽是六卽意也初是理卽次是名字觀行相似三卽三是分眞究竟二卽。

釋曰此當第三六卽結成三義在文可見不復云也。

二問十界四運正起其相易知已起未起如何觀察。

釋曰修大行中第四三昧文有四科一依諸經二依諸善三依諸惡四依諸無記此之四科初依諸經如常坐等三種三昧或惟觀理而云或者以第四三昧中行分二途三科觀事一科觀理故云或也故輔行釋四三昧竟乃總結云又觀四運者是隨自意中從末從事而修觀法反顯依經一科從本從理如當坐等惟觀於理應知隨自意一三昧中而有二途故云或也世有浮薄之徒學不究理師非良匠以見文中有或惟觀理之言又見事理二途一不可廢之說便謂四種三昧皆修事理二觀今試問之若上三三昧修事觀者爲指何文莫謂三道及佛相好誦經持咒等爲事觀耶果然者極爲謬說昔昭師嘗謂事理二觀必須雙修方爲得旨法智斥云豈令九旬端坐之徒皆須縱任三性耶豈令公私匆遽之人皆須九旬端坐耶嗚呼荊溪滅後間生法智垂軌在玆不信法智誰可信耶今謂依諸善惡皆須四運四句推撿依諸無記但約記與無記四句推撿依經一科非用四運實乃同上三種三昧觀門繩墨不可易也今文問意者十界四運正起一運心相易見已起未起心相難見如何觀察耶。

答起已未起𨿽卽不專的在一境然須形於正起之心則知已起爲屬何界望前爲已望後爲未是故已未望於欲正而得修觀。

釋曰運者載也轉也從未至欲從欲至正從正至已故云運也浩浩羣生含齒而已孰有能知此四運載生死曠野無歸依處今明修習事觀行人先識四運前心後心心心明了爲所推境於此四中正起之運心相易見可用四句而推撿之起已未起心相不顯如何用觀耶故今答雲起已未起𨿽卽不專的在一境者良以縱任善惡起心該乎十界故云不專的在一境然須形於正起之心則知已起爲屬何界等者且如起貪欲心正對欲境欲心熾盛是爲正起欲心若息欲境已謝名之爲已正起欲心當畜生界此心𨿽息以此息心名之爲已此已望正亦畜生界故可用觀以此息心望前爲已旣可修觀以此息心若望於後名未起心亦且屬於畜生界心故可修觀是故已未望於欲正而得修觀故應了知正起之心由欲起心欲起心者且如初對欲境心識微動名爲欲起引起漸盛名之爲正故知已未之心尙可修觀欲起之心可修必爾此且舉於貪欲之心屬畜生界大略如此下至起於地獄界心四運用觀亦復如是乃至起於佛法界心四運推撿準說可知是則一切四運皆可修於惟識事觀也。

三問起已望前心相可識未起望後有後可望則名欲起何名未起。

釋曰此問由於上答文中用已未心望於欲正而得修觀以成難勢卽是用未起心與欲起心而爲對簡未起之心有後可望旣望於後但名爲欲何名未起耶。

答對於後境知心未起名爲未起心相欲生卽是欲起是故二心心相全別。

釋曰答文有四一正答欲未二觀此下托運用觀三是故下與他辧異四故借下借諭以曉觀法界用初正答未欲二運心者對於後境心未動故名爲未起對於後境心微動故名爲欲起此二運心區矣別矣何所疑耶。

觀此一運卽具十界百界千如卽空卽中故知𨿽觀十界四運亡界亡運惟觀三千卽空卽中無三名字能所泯合。

釋曰上二問答委辧四運各有相狀不相混濫旣識此已妙觀有托是故觀此一運卽具十界界界互具卽成百界界界各有四運成四百運界成百界則亡界運成四百則亡運三千妙體堂堂顯現故云惟觀三千卽空卽中亡界亡運而但云卽空卽中者且似三千而爲妙假相對以成相融三諦實而言之三千已是卽空假中今文寄分別說且以三千爲妙假耳余文有云三千世間卽空假中者法智云乃是殷勤丁寧之辭也恐人不識卽空假中乃卽示云三千世間卽空假中卽者是也何者亦輔行雲只此三千非法性無明自他共離而造故空只此三千相相不濫故假只此三千遮照不偏故中又云三千卽空性了因三千卽假性緣因三千卽中性正因何必三千定在假耶纂者解此廣引諸文專執三千定在於假而出惡言毀斥法智嗟呼淺學心不根道引文消文不知文意現生謗法遭惡病死果報必定應墜惡道可悲可悲又文中云觀此一運者有二義焉一者從上文勢當其料簡未起運後卽云觀此一運似觀未起運也二者上文旣其具簡四運則知趣舉十界四運之中隨起何界何運皆可用觀故云觀此一運等纂者定云觀未起運者得少失多矣言無三名字者空卽假中故亡空名字假卽空中故亡假名字中卽空假故亡中名字又空假中者乃法性上之彊名耳從假而言三皆假立從空而言三皆蕩相從中而言三皆不偏由此而知豈特三千定屬有相空中二法定無相耶。

是故不同賴緣之假無自性空空假不二名之爲中。

釋曰此當第三與他辧異三諦三觀之相也何者當荊溪時他宗亦有明三觀者而乃但云觀柱緣生緣生卽空空假不二名爲三觀言觀柱者指說法處目前現境也意謂此柱賴於四大四微因緣和合而得成立故云觀柱緣生而此緣生其體不實而無自性故云卽空空卽是假假卽是空故云不二不二卽中至中觀時無有前二並前兼舉故云三觀今明第四三味觀於四運於一運中體達三千不思議假故不同賴緣假也今觀三千相相無相卽是妙空故不同他無自性空也今觀三千一一絕待故不同他空假不二名之爲中故知他宗觀柱緣生明於三觀尙未逮於今家通教況圓頓乎。

故借諭云諸色心現時如金銀隱起金處異名生與金無前後亦如官路土私人掘爲像智者知路土凡愚謂像生後時官欲行還將像塡路像本不生滅路亦無新故。

釋曰此當第四借諭以曉修事觀人觀法界用也諸色心現時者十界四運色心起也如金銀隱起者譬十界四運全體而起也自內而生故云隱起如雲隱然而起之謂也金銀旣其隱起爲瓶盆爲釵釧等物如全三千之體起三千之用故譬金處異名生也與金無前後者全金爲瓶盆全瓶盆是金故云與金無前後若合法者卽是全三千之體起三千之用用卽是體故云與金無前後也故知修事觀人觀法界用觀於一界一運卽具十界百界卽空卽中卽是觀於修具修旣卽性用卽是體故云事理不二非謂事理二觀俱修名事理不二此乃觀用卽體體用不二之用亦名事理不二之事若修理觀觀法界體者如荊溪云但觀理具俱破俱立俱是法界任運攝得權實所現此體攝也何嘗事理俱修然後謂之事理不二耶應知善修惟識觀者達修外無性事理不二也善修眞如觀者達性外無修事理不二也嗚呼事理二觀古人所不達今人所未諭予嘗著三種觀法力以辧之柰何毒气深入者病猶未愈良可哀哉亦如官路土者重舉此譬以訓修事觀人觀法界用也何者三千妙體非私非局故謂之官其體虛通故謂之路能含諸法能生諸法故謂之土私人掘爲像者諭三千妙體隨染淨緣起染淨用智者知路土者以諭圓人知三千體起三千用用還卽體故云知路土也凡愚謂像生者謂前三教人及蚩蚩之徒但見諸法之末不見諸法之本用卽是體故非所知故云也後時官欲行還將像塡路者謂修事觀行人觀用卽體如將像以塡路像本無生滅者爲像之時名之爲生全像是土名爲不生爲路土時名爲不生本具萬像名之爲生故生卽不生不生卽生故云像本不生滅路亦無新故者三千妙體非適今有故非新非本古有故非故離四句絕百非斯之謂也故知此譬亦不異於金銀隱起欲其義明乃復舉耳。

四問外無情色不與心俱如何復能具足三徳而云三徳徧一切處。

釋曰此約迷情乍分依正以事難理三徳元徧言外無情色者謂山河大地國土世間依報色也此色在外不與心俱而無覺知如何能具三徳佛性而云三徳徧一切處耶設此問者爲破常情何者謂由古人不了惟心不知惟色是故特立眞如隨緣在有情邊名爲佛性在無情通名爲法性故謂無情而無佛性諸文已破至此復言者以止觀文中多處明於三徳徧一切處是故問也。

答何但外色不與心俱內身亦如艸木瓦礫。

釋曰此答文有三一反質答二若論下正答三徳元徧三是故下引文證成內外咸徧初反質者何獨外色不與心俱內身亦如艸木瓦礫故淨名云是身無知如艸木瓦礫又空品云捐棄冢間如朽敗木豈非內身亦不與心俱耶論此質者亦且順於凡情以事質事未是順理三徳咸徧次文正答方爲順理。

若論具徳不獨內心由心變故謂內心外色心非內外故色無內外而內而外隨其心淨則佛土淨隨佛土淨則智慧淨色心淨故諸法淨諸法淨故色心淨何得獨云外色非心。

釋曰此當第二正答三徳徧一切處也若論具徳不獨內心者意云內心外色一切無非三徳祕藏有何內外及有無耶從迷則一切皆非從悟則一切皆是迷謂內外悟惟一心此從修內觀者而言也若從修外觀而言者亦可云迷謂內外悟惟一色故云若論具徳不獨內心言由心變故謂內心外色者由心變者因心迷也迷故則失純一之相遂乃彊分內心外色若順理智而言之者心非內外故色無內外應知心是色心不二之心是故非內非外色是色心不二之色是故非內非外雙非內外體也從用不妨而內而外不二門云依正旣居一心一心不分能所𨿽無能所依正宛然亦可云依正旣居一色一色不分能所𨿽無能所依正宛然言隨其心淨則佛土淨者乃是以三觀智隨於心境故云隨也此約修惟心觀者而言之也何者圓頓之心離三惑染故云心淨三千依正同居一心故云心淨則佛土淨應約六卽以解心淨則佛土淨何者一切眾生本源三千心淨土淨理卽淨也依圓頓教或善知識聞此三千依正本淨名字淨也依此而觀觀成入品觀行淨也六根淸淨相似淨也若入住去乃至妙覺分眞究竟淨也如此辧別始可與言隨其心淨則佛土淨也言隨其土淨則智慧淨此約惟色觀者而爲言也以觀隨境觀外依報趣觀一色具足三千內亦趣外此觀若成名隨淨土土淨則心智亦淨故云隨其土淨則智慧淨言色心淨故則諸法淨諸法淨故色心淨者上文旣以色心各辧卽是不可思議絕待色心故今擊此絕待色心以對諸法則成色心對一切法故云諸法又以諸法對於色心故使諸法色心無二無別無非三徳祕密之藏故云三徳徧一切法又復應知今文直明內心外色皆具三徳是則非內非外非色非心情與無情無非三徳豈有外色不與心俱非三徳耶若金剛錍爲破野客專執涅盤三非之文乃謂無情永無佛性華嚴法華𨿽談法身徧一切處以法名不覺不名佛性是故荊溪據大經文云今立眾生正因體徧正因旣名佛性是則無情有佛性也況法身徧處二身常在亦是三徳徧一切也具如予金錍要義錄中此不繁引。

是故破法徧中以識例色第七卷

末若色若心無非大車。

釋曰此當第三引文證成三徳咸徧言破法徧以識例色者乃破徧文末云前來所說但觀識陰作如此說餘四陰亦如是十二入十八界亦如是故知始自初乘觀法之前簡去四陰及以界入於識陰中復簡善惡以不思議境惟觀無記至破徧後凡用幾番觀法方始例觀餘四陰法及以界入觀於識陰旣三千實相依正不二生佛一如例觀色陰亦三千實相依正不二生佛一如乃至想行亦復如是例十二入者十分半屬色一分半屬心一一無非三千實相依正不二生佛一如乃至十八界界界皆然非但心攝一切亦乃一切攝心豈但心具三徳外色不與心俱而不具耶故四念處云非但惟識亦乃惟色斯之謂也又復應知𨿽此例觀但是眞如理觀觀於三千不變之理人不見之謂修惟識事觀者謬矣言第七卷

末若色若心無非大車者此指端坐觀陰明十乘竟歷緣對境中十乘之文也緣謂行住坐臥語默境謂色聲香味觸法根塵相對不出色心旣於根塵皆修十乘故舉大車以之爲諭故云若色若心無非大車之十乘也如何而謂外色非三徳耶。

五問今現見色靑黃赤白如何卽是眞如法界。

釋曰此問由上答文而生上答旣云外色內心無非三徳故今問云外靑黃等如何卽是眞如法界眞如法界而與三徳同出異名耳。

答言靑等者執情所見言法界者從理而說何得將情以難於理今所觀者違情觀理不可更令違理順情。

釋曰答中有五初約情理相對答二又靑下約二諦三諦分別答三又靑下約肉天佛眼所見答四一眼下約圓融眼諦答五故棄下引證色惟中道無非法界初約情理爲答文義自顯但意在開下諸答耳。

又靑等是世諦法界是眞諦又靑等是世諦少分法界是三諦全分。

釋曰此當第二約二諦三諦分別而答初云靑等是世諦者靑黃赤白但是凡夫攀緣欲境故名世諦中道法界名爲眞諦故不可以靑等而難眞諦法界也此約情智而分二諦下對三諦亦情智也言又靑等是世諦少分法界是三諦全分靑等乃是凡夫取著分別少分之法譬猶大海一漚而已法界乃是三諦全分三千世間卽空假中得不謂之法界全分乎故知圓空假中一一無非法界全分猶如大海無邊無底云何乃以一漚而難大海耶。

又靑等是肉天二眼所見少分法界是佛眼所見全分。

釋曰此當第三肉天佛眼所見而答肉眼但見粗色障外之色尙不能見天眼能見細色山河石壁不能爲障粗細𨿽殊少分而已佛眼究竟等法界見豈以肉天二眼所見而難佛眼等法界見耶。

一眼具五眼靑等具諸法一諦三諦亦復如是是故不得以靑等難於法界。

釋曰此當第四約圓融眼諦而答上三答文寄分別說且以生死陰色以對圓融法界而解今此一答融上三文故云一眼具五眼等且如肉眼若具五眼則靑黃赤白等各具諸法無非三千法界全分豈有靑等非法界耶豈有肉天二眼非佛眼耶又上文約諦亦一諦而三諦不可思議豈有靑等但屬世諦及少分耶言是故不得以靑等難於法界者不應以生死陰心分別之色而難圓融本來法界也。

故棄蓋中云色非味非離凡夫自味二乘自離色體本來法界常住。

釋曰此當第五引證色惟中道無非法界文在呵五欲中言棄蓋者誤也故止觀觀心呵欲中云呵色二邊如大品云色中無味相凡夫不應著卽今文云色非味凡夫自味此斥耽有著也又云色中無離相二乘不應離卽今文云色非離二乘自離此斥耽空著也旣雙非已正顯色體本來法界豈有靑等非法界耶故知靑等乃是順情非順理也今修觀者違情順理無非法界耳。

六問發菩提心求於極果果地自然能應一切何須必假大悲居先而云佛菩提心從大悲起。

釋曰此問料簡大意章五略中第一發大心文也大心者菩提心也菩提心者佛心也佛心者大慈悲也止觀第一約四弘顯是中云譬如金剛從金性生佛菩提心從大悲起是諸行先如諸根中命根爲最佛正法中此心爲最今文問意者四弘之中只須後二廣學佛法成無上道自然能應一切何須大悲而居先耶。

答若無大悲燻於法性理藏性法無由得開藏若不開尙無初住何況極果是故不以大悲燻心後時則無能利之法。

釋曰答文有二初正答二以十乘爲並初正答中必須初二弘誓下化眾生大悲拔苦次方後二上求佛果大慈與樂輔行雲依境生解依解設願境爲所緣誓爲能緣故云大悲燻於法性由此能燻燻於所燻法性藏性於焉方啟分果極果由玆克獲不以大悲而居先者至果無大悲利物何異二乘之小行耶。

並若爾十法成乘何不以大悲居初而但以妙境爲首。

釋曰並文有二初並二答初云並者謂比並也由上正答必以大悲居首故生比並並難意者若必以大悲而居初者何不以大悲居十乘之首而但以不思議境而爲居初耶。

答通途次第理境居初若發心中大悲爲首。

釋曰此約通途別途而答比並何者若通約十乘生起次第必須理境而居其初以初不思議境一念三千爲下九乘之理本故故須居先若大意中緣四諦境發四弘者必以大悲爲首此約定外未修觀前是故必以大悲爲首若乃次乘觀法發菩提心者乃是定內發心必先理境次方發心二處發心各有所以不可一向悲居先也。

七問安心初云本來寂滅爲修爲性。

釋曰此問乃是問於第三巧安止觀總安心文由總安故開成下別別是總家之別總是別家之總今文問總止觀總安云無明癡惑本是法性法界俱寂本來皆空今問從略但云本來寂滅爲修爲性。

答若云心性本來寂滅寂卽是止滅卽是觀此約理性若云體妄卽是法性法性無起達妄本空空亦無滅此約修觀說亦是修性合說故也。

釋曰問文旣問本來寂滅爲修爲性答文具足答出二途何者心性本寂卽是三千照而常寂名之爲止心性本滅卽是三千寂而常照名之爲觀此但性徳本然非修徳也若云體妄卽是法性者體卽觀也法性無起者起卽生也無自起無他起無共起無無因起達妄本空性空觀也空亦無滅相空觀也說有前後用無異時修觀旣爾修止亦然應云體散卽止止卽法性法性無散散本寂然寂亦無寂應知止觀二法只是三千法性而爲體耳言亦是修性合說者止觀二法能安之二修也三千妙境所安之一性也以修二對於性一故云合也若乃修性離說者止觀各三修六也妙境本三性三也今爲對性明修是故合也然離合之說又孰不能口誦其文離合之旨世罕知之是故應知語合而未嘗不離言離而未嘗不合說有離合體性常圓此其旨也。

八問總安心中止觀圓修下別安中但是偏修如何得云以總冠別。

釋曰此爲常情而興此問亦由僻師謂此總安而爲頓頓謂下別安而爲漸圓故設此問意在答出破情立正。

答所云偏者非永別也止是觀家之止觀是止家之觀體同用別暫適行宜故知卽總俱時而異隨用故分順理故合。

釋曰答中有三初答別安體同用別二若其下以別次第顯別安非偏三若圓下明以總冠別始終不二初答中云所云偏者非永別也者蓋言別安𨿽分止觀及以信法一向根性相資回轉偏用於止偏用於觀各有四悉須知止是觀家之止觀是止家之觀厥體是同爲用有異暫時適悅行者之宜故知別安乃是卽總俱時之別隨病用藥是故須分順理體同是故恆合無以異也。

若其離成三諦次第之別此則止觀不可俱時具如諸教分別相狀。

釋曰此當第二以別次第顯此別安非偏修也言若其離成三諦次第之別者若其之言從施權也謂從一實圓融止觀施而開之以成次第三諦止觀故云若其此如諸大乘中歷別之義顯此別安但是體同用別故非歷別之止觀也。

若圓安者如總安初云不動止只是不動智不動智只是不動止以此同體而冠於別故無二也。

釋曰此當第三以總冠別始終不二何者上明次第意顯圓融故今明圓𨿽有總別總別之殊欲令以總而冠於別是故安心初云不動止只是不動智不動智只是不動止不動止者止觀不二之止也不動智者止觀不二之觀也用此總止總觀適宜而用故成別安故知下文之別乃是卽總之別上文之總乃是卽別之總以總冠別故無二也人不見之便生異見失之甚矣。

九問安心初云但信法性不信其諸爲惟法性無復其諸法若都無者現見諸法復云法性具一切法。

釋曰巧安止觀文初云體諸顚倒卽是法性不一不異𨿽顚倒起滅惟信此心但是法性起是法性起滅是法性滅體其實不起滅妄謂起滅只指妄想悉是法性今謂只指無明卽是法性無明卽是諸法無別諸法也然若但信法性不信其諸者爲惟有法性無復諸法耶若都無諸法者且今現見靑黃赤等爲是何耶此以情難理上文已具復云法性具一切法者法謂軌持性謂不攺只是三千實相之法上爲十方諸佛之所軌持下爲一切眾生之所軌持始終無攺故名爲性故知法性具一切法法性卽三千三千卽法性無差別卽差別差別卽無差別當知法性具一切法更無能具及以所具纂者狂妄乃謂性具三千非是空中三千自是假法空中泯淨無有一法當知是人謗法深矣。

答以眾生久劫但著諸法不信法性破昔計故約對治說令於諸法純見法性若見法性卽見法性純是諸法是諸法性本無名字約破立說名性名法。

釋曰此答文中先答本迷次破昔下乃明今悟眾生無始喪本眞性受今輪回惟著無明生死諸法孰有能知一切諸法是法性者故今修觀爲破昔計約對治說令於諸法純見法性若見法性卽見法性純是諸法今謂若見之言約觀成說觀成通四位今文且約觀行相似而爲言也言是諸法性本無名字約破立說名性名法者法性卽諸法諸法卽法性法性寂絕本無諸法之名亦無法性之字爲破諸法故立性名約對治說是故彊名諸法及法性耳。

十問諸文皆云色心不二若欲觀察如何立觀。

釋曰色心不二約體性說若色心相對則有色有心若論體性則離心無色離色無心若論相卽二則俱二一則俱一今文難意者色心旣其融通不二如何立觀爲色心俱觀爲色心各觀此以理體本融難於約陰入事立內外境。

答色心一體無前無後俱是法界。

釋曰答中有五初順問答出體融二修觀下答如何立觀三內心下明觀成歷法四又亦下明先須開解五故占下引證二觀初順問答色心一體者色中道故色心不二心中道故色心不二非色在前心在於後非心在前色在於後舉一全收無非法界法界者無外之稱今家言法界者須云十界百界三千卽空假中故名法界如此之說乃是能觀之觀復是所觀之理是故色心不分二也。

修觀次第必先內心。

釋曰此當第二答出發軫托陰修觀分內外境然內外之言諸文分之不同各有所以具如指要鈔解內外不二門中廣辧此不復云今文之意正在止觀觀心去丈就尺去尺就寸惟觀識陰心王於此心王復簡善惡惟觀無記故云必先內心也此約宜觀內者說之內觀成已方始歷外故云次第此內心者乃是行者現前陰心如灸病得穴伐樹得根是發觀之門顯理之處乃止觀一部之要樞也昔人不達乃謂所觀卽是眞心有云不思議心以爲所觀若已是眞已不思議何用觀耶須知觀心之法大似澄水以水濁故是故澄之水若已淸焉用澄耶以譬顯之煥然可見是故當知常坐三昧正以三千而爲觀法用此三千體於內心妄識一念故云一念卽三千三千卽一念此之內心正是常坐三昧用二十五法爲前方便調停澄凝無記一念豈容易耶纂者學無根柢不達觀道以見下文引證事理二觀輒謂修觀次第必先內心一句卽是雙標事理二觀何狂妄之若此耶𨿽事理二觀通觀識心事觀旣其縱任三性不必定云必先內心以占察經云一切時一切處三業所作悉當觀察知惟是心豈可定云必先內心耶又此內心之言正當於陰料簡發觀之處世有狂輩相傳乃云圓教不立陰境其如文何其如理何具明圓教陰境在予金錍要義錄中此不具引。

內心若淨以此淨心歷一切法任運泯合。

釋曰此當第三觀成歷法也言內心者所觀陰也以三千妙觀安於陰心安之不已內心陰轉成不思議三千妙境名之爲淨若淨之言卽觀成也觀成通四位歷法局三位以妙覺究竟法界洞朗無所分別更無彼此色相疊相見惟有眞如智獨存是故無法而可歷也今文之意且在五品十信耳然歷法意若以初入觀時豈簡界入及餘四陰惟觀心王無記一念初心修觀逼心從理觀旣開發已轉陰心成乎妙境得入初品一心三諦豁爾開明以此淨心歷行想受及以色陰次第漸次外依報等一切諸法皆與三千任運泯合初品旣爾二三四五亦復如是五品旣爾十信亦然分眞尙有內外之相豈無歷法乎此一節文純談觀道世罕知者昔昭師與法智議論昭於義狀嘗注此文今備錄之貴知邪正修觀次第必先內心﹝先觀識陰也﹞內心若淨﹝謂了一念具三千也﹞以此淨心歷一切法﹝謂了一念三千已故云若淨然後徧歷彼彼諸法不出我心之三千故云歷一切法也﹞任運泯合﹝謂三千無外攝外事境罄無不盡﹞又亦先了萬法惟心﹝了卽解也謂三千不出一念等﹞方可觀心﹝謂依解而觀三千法不出一念也﹞能了諸法則見諸法惟色惟心當知一切由心分別諸法何曾自謂同異﹝當知下正示觀心之意諸法旣因心分別是故但觀心耳𨿽云惟色色卽是心﹞故占察經云觀有二種一者惟識二者實相實相觀理﹝卽觀三千性卽空假中卽前內心淨是也﹞惟識歷事﹝卽以淨心徧歷諸法也﹞事理不二﹝卽事卽理攝外歸內三千三諦攝無不周也﹞觀道稍開﹝若以二觀相扶事理不二則觀道稍明可入觀行等位也﹞能了此者可與論道﹝當知謬解僻執之徒安可與之論道荊溪明誡可不是乎﹞嗚呼昭師迷之於前法智辟之於後廓如也其人𨿽亡方冊尙存纂者因玆𨿽知內心若淨是修觀成以此淨心徧歷一切是觀成歷法而謂四種三昧具修事理二觀而與昭師可以異耶豈知夫事理二觀投足殊途四種三昧制縱有異根分利鈍宜樂不同安可同日而爲語耶如何輒謂初乘觀法性徳之境而爲理觀修徳之境四句推撿而爲事觀化他之境爲果後用耶且常坐三昧修理觀人剪略身儀不兼餘事惟一禪牀端坐而已修事觀人縱任三性公私役役馬上匆匆豈修理觀人宜如此耶又上三昧修理觀人正修之前則用二十五法爲前方便三昧之後殷勤勸修事非輕也修事觀人敵體反此蔑聞用於方便不見勸修一科豈可利根之人才修初乘觀法性徳理觀便轉爲鈍修事觀耶豈非心輕躁難耶是故應知事理二觀二種行人投足有異今摩訶止觀正修之中十乘觀法惟是被於修理觀人上中下根不可於中參事觀也若修事觀行人創始投足惟是縱任三性四運推撿自有十乘如雲今文觀於十界四運義當占察一切惟心若也次第觀十四運名思議境達九卽佛名不思議仍須髮心乃至離愛方成一家入道之相以此驗之事理二觀投足有異各有十乘如何常坐三昧初乘之中便修事觀耶況輔行明隨自意三昧來意中云夫有累之形絕事時寡上三三昧緣具誠難若不隨境用觀意起卽觀如何速與道理相應修事觀人體自如何云四種三昧事理二觀俱修耶若乃事理不二本末相映次文當辧此未暇論。

又亦先了萬法惟心方可觀心能了諸法則見諸法惟色惟心當知一切由心分別諸法何曾自謂同異。

釋曰此當第四明先須開解也。

故占察經云觀有二種一者惟識二者實相實相觀理惟識歷事事理不二觀道稍開能了此者可與論道。

釋曰此當第五引證事理二觀也經云觀有二種標也一者惟識二者實相列也實相觀理惟識歷事釋也言實相觀理者謂十界百界三千世間相相皆實卽空假中名爲實相用此實相安於現前澄凝一念本寂三千眞實之相故名實相觀理占察云修習眞如實觀者思惟心性不生不滅斯之謂也惟識歷事者謂一切法惟心變造是故歷於十界四運推撿三千事用卽空假中故名歷事占察云修習惟心識觀者於一切時及一切處隨身口意所有作業悉當觀察知惟是心斯之謂也事理不二者融上二觀如上所引似如事理殊途體用永異應知修理觀者洞了事理不二之理而修此理觀事理不二也修事觀者洞了事理不二之事而修此事觀事理不二也豈須事理混和而修然後謂之不二耶能知此修者觀道稍開稍開者漸漸開發謂入品也可與論於事理二觀不二之道不爾安可與論斯觀昔昭師謂觀內心爲理觀觀外色名事觀法智破曰應知內心外色皆具事理二觀不可以觀內心以爲理觀觀外色以爲事觀是故當知心佛眾生依正諸法理則俱理事則俱事十義書指要鈔盛傳於世纂者妄斥法智以內心外色而分事理二觀何欺生罔死之若此耶纂者大率言四種三昧皆修事理二觀云且如常坐三昧觀陰十乘那破四性旣歷四性推撿方悟豈非事觀耶﹝謂初乘觀法有事理也﹞不知斯人而謂觀法如何修習如此狂妄又云他謂理觀觀理造三千事觀觀事造三千且常坐十乘初觀陰入顯於本性三千三諦遂引華嚴心造文證輔行乃云心造有二一者約理造卽是具二者約事則論三世﹝云云﹞並由理具方有事用那忽分割理具妙假變造事用以爲眞如惟識二觀﹝上皆彼文﹞斯人見於二造之文在常坐初乃謂常坐三昧初乘觀法卽能顯於事理二造二種三千不知荊溪之意於此文中通示四種三昧事理二觀之體耳常坐十乘只是理觀更無異途是故記文示二造已卽云今欲修觀但觀理具俱破俱立俱是法界任運攝得權實所現請觀但之一字如何謂上三三昧亦修事觀耶夫但之爲言豈非獨義若乃事理俱修如何言但耶修徳境中𨿽有四句推撿乃至下九𨿽處處文四句推檢旣不推於十界四運惟是理觀不可見有四句推撿之言便爲事觀須知修理觀行人發軫投足要期制度事體全別不可修理觀人便修事觀法智云豈令九旬端坐之徒皆須縱任三性然後謂之事理不二乎豈令公私匆遽之人皆須九旬端坐然後謂之事理不二乎須知所示事造三千乃是隨自意中縱任三性事觀之體不可見在常坐觀陰之初便謂卽是初乘觀法所顯事用又復應知事理二造者乃是二觀所依體也理觀乃以理造三千爲體事觀乃以事造三千爲體修理觀者必達全修在性性外無修不二理觀而爲能觀觀成之時卽顯本寂三千旣是不二之本寂則體用俱獲矣修事觀者必達全性起修修外無性此觀成時必顯變造三千旣是不二之變造則體用俱獲矣觀道規矩各有倫序纂者如何亂有所說事理二觀皆顯性具三千及事用三千卽空卽中耶如何復云事理二造與事理二觀不可同日而語耶若爾事理二造定爲所顯事理二觀定是能觀何殊匠造之法耶法智斥昭師云事理二造旣其不分事理二觀依何而立斯言至矣法智妙悟宗乘荊溪之後一人而已淺學無識輒敢指斥其猶蚍蜉而撼大樹眞可笑也今問纂者云事理二觀旣不可與事理二造同日而語三千妙假復不可與空中同日而語而謂三千定屬有相必以空而亡之中而非之方歸無相如此之說尙未及別況圓頓乎過失無量不能具舉。

十一問安心中云體其實不起滅妄謂起滅爲當只除妄謂猶存起滅爲體妄謂令無起滅。

釋曰此問文中自有二節初引安心文爲立難之本次爲當下荊溪難起也言體其實不起滅者體之一字是用止也其者指法之詞也體妄謂情故云體其言實不起滅者以妙止安之復其本也妄謂之起性執有也妄謂之滅相執無也以四句體之有本不有無亦本無只是性執本空空亦叵得此安心之謂也荊溪難云爲當只除妄謂之情無妨尙存起滅法耶爲當體其妄謂之情滅已亦令起滅諸法皆歸無耶。

答此亦無別須善其意若單論理非起非性若約果徳則性不妨起若約眾生惟起迷性若聖鑑凡卽起只是性今從反迷歸悟以說令離起歸性見非起性仍恐迷者離起求性故令體起其實不起起旣不起滅亦無滅。

釋曰此答文有五有通有別前四通也後一別也別則別在今文反迷歸悟言此亦無別者謂但除妄謂猶存起滅與體妄謂令無起滅此二語異厥意是同何者但除妄謂猶存起滅此起滅卽無生滅體妄謂令無起滅此無起滅不妨起滅故云此亦無別言須善其意者謂通別兩意若善於此所設二難自然冰釋初通四者一單論於理非起非性者非起之言則含於滅理非起滅也言非性者性體修辧旣非起滅之修亦無本不生滅之性無修則無性此單約理明不起滅也二若約果徳性不妨起者果徳已證無起無滅無修無証之理無以名之彊云證性寂然不動徧應無方其猶大鑑臨物普現色身故云性不妨起三若約眾生惟起迷性者惟起則惟有起滅迷性則不知復本是則一切眾生沒在起滅寧知復本體其不起滅耶纂者不曉惟起迷性只作一事消之乃云惟起貪嗔之迷性何其謬也如此四若聖鑑凡卽起只是性者眾生日用而不知其猶大富盲人動轉去來反爲珍寶之所掛礙圓聖鑑之無非妙性故雲起只是性此四通論理性雙非諸佛證得眾生迷妄聖智鑑照未是的答除妄謂存起滅體妄謂令無起滅次文方的五今從反迷歸悟以說令離起歸性見非起性者正答安心中意也謂體其實不起滅妄謂起滅如此說者只以三千妙止止其起滅卽散而寂故云令離起歸性離起之言卽離起滅文從略耳歸性者歸於非起非滅三千寂照之性故雲歸性言見非起性者復本乃見非起非性起卽性故非起性卽起故非性故云也如此妙止尙恐修者情迷離起求性故令體起其實不起若其離起求性是猶棄冰而求於水徒自疲勞故令體起實不曾起起旣不起滅亦無滅豁然如托空惟覺無所有總安心意其若是乎總止旣爾總觀亦然。

十二問旣云一心止觀何得更立六十四番。

釋曰此問安心文中總安旣以一心不二止觀而爲能安三千寂照以爲所安於義已足何須更立六十四番耶。

答六十四番者約根約行回轉相資總徧而論有六十四行者何必盡具諸數又論其體性只是約於法性寂照自在堪用故爾許爾。

釋曰六十四番止觀者開總出別也何者總行𨿽總其體具別別行𨿽別其體常總始終無二言約根約行等者根謂能生行謂進趣良以積劫聞法以成信根久劫習禪以成法根旣成根已名信法行故此二行各有四悉止觀安心成十六番言回轉者信行轉爲法有八番法行轉爲信有八番又成十六番成三十二番止觀自行有三十二化他亦三十二共成六十四番此一向根性也言相資者以信資法有八番以法資信有八番成十六番復有信資於法轉成信行八番法資信行轉成法行八番又成十六番共成三十二番自行旣有三十二番化他亦有三十二番此相資回轉根性也並前一向共成一百二十八番安心今此文中以一六十四而兩兼之是故但云六十四耳言行者何必盡具諸數者行字平聲止觀云若心安於諦一句卽足如其不安巧用方便令心得安譬如羅鳥必假眾目及乎得鳥惟一目耳言又論其體性只是約於法性寂照自在堪用故爾許者意云𨿽一百二十八番止觀巧便用之論其體性只是不思議境一念三千不二止觀隨其根性自在而施所以然者以眾生心行各各不同或多人同一心行或一人多種心行是故廣施法网捕於眾生心行之鳥故有多番止觀多番乃是開總出別別不異總法體圓妙愼勿異見。

十三問卽此文中或云諸法卽是法性或云四運四性推撿何者爲要。

釋曰卽此文中者止觀文也文中或云諸法卽是法性者造境卽中無不眞實也大率只是體於一念陰心卽是三千故云諸法卽是法性諸法陰也此的就初乘觀法而爲言也或直體諸法卽法性體如前第九問安心初云但信法性不信其諸約對治說令於諸法純見法性者是或云四運四性推撿者如隨自意中縱任三性推窮十界四運者是荊溪恐人不達大師建立行門之意法有事理根有利鈍是故問云何者以爲入道之要門耶。

答夫觀心法有事有理從理則惟達法性更不余途從事則專照起心四性叵得亦名本末相映事理不二。

釋曰此答文中爲順止觀以觀陰心而爲要門故云夫觀心法有事有理若通論觀境心佛眾生依正諸法皆可爲境理則俱理事則俱事一往簡判且云佛法太髙眾生太廣初心爲難觀心則易所言易者近而且要故此亦且從多爲言故以觀心而爲要耳若論樂欲不同宜觀佛者觀佛則易如般舟三昧等宜觀眾生者觀眾生則易如淨名觀眾生品等今文爲順止觀觀心且云心爲易耳理則惟達法性更不余途者惟以本寂三千安於現前一念無記令於一念純見三千卽一念一念卽三千𨿽修徳化他二境有四句推撿之觀而亦不離本寂三千而爲觀體發心已去乃至離愛不異於初本寂三千皆是惟達法性更不余途纂者淺學不知所以而云修徳化他旣用四句推撿卽屬事觀下九乘法四句推撿皆是事觀或用理觀惟達法性乃云四種三昧共一十乘皆用事理二觀何狂妄之如此也上文已破應知今文且辧端坐理觀十乘餘三三昧理觀𨿽同趣向有異不課義學妄有所說壞亂觀門罪莫大焉事則專照起心四性叵得者此語第四三昧中縱任三性照察十界四運起心必屬一界一運故云專照起心此所觀也四性叵得者此能推之觀也以不自不他不共不無因窮而逐之四性執妄是無性性此無亦無是無相性性相俱空故云叵得此四句觀的以變造三千法界大用而爲其體名爲事觀此事卽是不思議事故上文云觀此一運卽具十界百界三千卽空卽中不思議境也仍須髮心乃至離愛方成一家入道之相此事觀中十乘觀也纂者如何乃云四種三昧事理二觀共此止觀十乘法耶是豈識觀道之蹊徑耶本末相映事理不二者全本寂三千而爲理觀名之爲本全變造三千而爲事觀名之爲末本中有末末中有本名爲相映只是修理觀者達性外無修體全具用此末在本中也修事觀者達修外無性用全卽體此本在末中也能了此者方識事理不二豈須事理混和修事兼理修理兼事十乘之中乘乘事理相扶而修名爲不二如斯之人豈識觀道之深妙耶。

十四問法華玄文境能照智𨿽引誠證理亦難明。

釋曰此出玄文第二卷

智妙中彼問曰智能照境境能照智否答云若作不思議更互相照義亦無妨言𨿽引誠證者彼引仁王般若云說智及智處皆名爲般若今謂說智者能觀也智處者所觀也旣皆名爲般若則境亦是智而爲能照𨿽此引證理亦難明故今料簡令義顯然。

答順方便教理不可會若從極說於理易融以心爲境心亦能照能所俱心心體俱徧心心相照於理甚明。

釋曰答文有五初以偏教顯圓極易融二故不下引不思議境證境智不二三以是下的就圓教四句分別四照者下明偏圓行人說照不同五是故下備舉偏小所照顯圓境智初言順方便教理不可會者方便教中境之與智不可融會今從圓極於理易融者良由以心爲境乍爲所觀只此心境亦是能照能觀觀也能所俱心者能觀是三千之心所觀是三千之心只是能於本理三千而爲能觀以此能觀觀於所觀心體咸徧咸徧者能觀之心卽是妙境所觀妙境卽能觀心故云咸徧以三千心照三千心卽境是觀卽觀是境故云相照能如此了於理甚明何須疑於境照智耶。

故不思議境初云不思議境卽是觀。

釋曰此當第二引止觀正說十乘不思議境初章安料簡文也故云不思議境卽是觀旣云境卽是觀何妨境能照智耶若不爾者如何能見不二之旨耶。

以是得爲四句分別境照於境境照於智智照於境智照於智。

釋曰此當第三的就圓教以四句分別出圓境智也當知境智其名𨿽別其體不殊是故能所二而不二初心修觀暫立能所於四句中正當第三智照於境若了境智體徧只一三千而謂境照境等何所疑耶又復應知𨿽立四句分別境觀及乎正用觀時惟一三千絕待而照有何能所而可辧耶。

照者方照非說可窮照者應說非照可了說者方說非照可窮說者應照非說可了。

釋曰此當第四明偏圓行人說照不同何者謂用三千妙觀而爲照者方能照此三千不二境觀故非偏教說者之所可窮照者應說非照可了者圓頓行人內照三千實相之理而與此理相應應理而說故非偏教照者之所可了說者方說非照可窮者圓頓說者方能說此不二境觀故非偏教照者之所能窮說者應照非說可了者圓頓說者內契三千實相之理說應於照故云說者應照此非偏小說者之所可了在文可見不委釋也。

是故不同世謂頑境以爲所照又亦不同偏小妄心以爲所照又亦不同假立眞如以爲所照所照旣爾能照亦然不可率爾。

釋曰此當第五簡僞妄斥偏小顯今所觀卽理之事體不思議也不同世謂頑境以爲所照者簡僞也此如輔行第一明於九師次第相承北齊已前惟用體心踏心旣不以三千而爲所照不免只是頑癡之境以爲所照尙失小乘之境豈識圓頓十乘所照耶又亦不同偏小妄心以爲所照者偏通三教小惟在藏藏以生滅心爲妄心通以幻有心爲妄心別人初心與藏通同此三旣皆不識卽理之事不思議陰以爲所照惟此妄心而已言又亦不同假立眞如以爲所照者別教但中其實假立特是爲於迷中重者假施設耳故云假立眞如登地自證權門自開豈有淸淨眞如而可證耶所照旣爾能照亦應揀於僞妄之智及偏小智如此精簡披砂得金顯今圓智照於圓境境照智等安足疑耶故誡云不可率爾。

十五問破法徧中云須先用無生爲首者門後料簡云何復云無生是智無滅是斷智則是觀斷則是止應無生門惟觀無止。

釋曰止觀文中先列有等四門已而云今置三門且依無生門荊溪云淨名大品並以無生爲首故今亦然今謂一切眾生無始已來多著於有無生空門蕩有爲便是故然也言門後料簡云何復云無生是智無滅是斷應無生門惟觀無止者文出止觀釋名會異中云無生是智是觀無滅是斷是止因名止觀果名智斷是故難云若破法徧依無生門應但有觀而無止耶。

答破徧門意從事偏說故文中云有定之慧而盡淨之具如記中廣分別說。

釋曰破徧門意從事偏說者乃從根之所宜故無生門屬於智徳若論理體離觀無止離止無觀豈無生門惟觀無止耶故引文初云若未相應應用有定之慧而盡淨之盡淨之者破之令徧也言具如記中廣分別說者文云安心破徧並是絕待咸具定慧如前安心今謂安心之中旣有六十四番止觀豈惟止耶但前安心中先推法性義多從定是故云安破法徧中先準教門義多從慧是故云破究論二文無不兼具究論法體曾無有偏但是隨宜一往言耳。

十六問禪境初十二因緣觀不思議境初云不同世人取著一念能具三千爲惟此中諸境皆然。

釋曰止觀所觀境界有十能觀妙觀亦復有十於一一境皆施十乘備明藥病也今文所問禪境乃當第六禪定境也此禪境中具明於發則有十禪初根本四禪乃至第十神通禪於十禪中前七種禪但直明於所發禪相而已故至第八因緣禪中乃明發於十二因緣禪境約此以明十乘觀法於初觀法不思議境中乃云不同世人取著一念能具三千言取著一念者謂定一定異之一念也故此一念不具三千乃取非一非異之一念此之一念方具三千斯旨難明非苦學深窮心有所詣道有所至其孰能測其淵源哉今謂上文簡僞斥偏云不同世謂頑境以爲所照又亦不同偏小妄心以爲所照又亦不同假立眞如以爲所照者此乃斥前三教正當陰等十境也在彼豈非取著心乎乃時寧識一念具三千耶若今圓人所觀境異只前十境乃是卽理之事故云理卽事故一一境相不同圓陰入等境也是故一一皆以三千而爲其體卽以三千而爲乘體故云若無十境乘則無體世有淺學不達斯旨以見釋簽云陰等十境在前三教便謂圓無陰境其所觀者卽是九界三教而已若爾正以荊溪所斥而爲所觀徒勞斥耳須知圓陰體是三千𨿽是三千體全是陰不思議陰而爲所觀豈與前三陰等十境同日爲語耶又復應知圓人圓解現前陰入乃是卽法性之無明故此無明體全法性𨿽是法性而是無明前三教人豈有此解寄語學輩當思此義若不了者徒云止觀辜負祖師謗法之愆未能免也今爲分別剖判指示前三教人不知理本具足三千惟只取著一典之相故此一念不具三千此乃簡斥其不能知故非斥其理本不具圓人旣解一念本理具足三千非一異相方具三千不思議境簡顯之意其若此乎纂者引止觀中非一非異一念反釋取著一念云始自觀陰入境成於妙境乃至觀二乘菩薩以成妙境並是約於非一而論一念非異而論三千﹝全文﹞此益見其不曉文意之甚也何者夫圓人對偏偏名取著稟圓教者深名字人解心虛通心無依倚妙達一念具足三千三千無外非依非正非生非佛非迷非悟不可思議卽以此念以爲能觀能所不二名無著念又豈須待觀成顯境之後方名無著一念耶若一一境須待成方名無著妙境者且未觀之前應是有著念耶紕繆之說令人掩耳又解非一非異云非一而論一念非異而論三千又極謬也夫非一非異者乃吾家之常談耳非一非空也非異非假也正顯一念卽是中道三千實相如何輒云非一而論一念非異而論三千未之聞也欺誑之說在文甚多不能備舉言爲惟此中諸境皆然者此問取著一念不具三千爲當獨在此禪境中爲當亦通陰入乃至菩薩境中皆如此簡耶。

答一切皆爾。

釋曰一切皆爾者意云始自陰入終至菩薩一一皆以離著一念本具三千而爲境體無以異也故云一切皆爾。

十七問若爾應當取著心中不具三千。

釋曰此以今文的簡所觀而難通途之心何者若通途取著之心不具三千者應一切眾生而無三千性耶經論何故云昏盲倒惑其理存焉耶。

答此準用觀觀境而說。

釋曰答中有三初明的簡所以二取著下不廢通觀三譬如下舉譬眞妄體同初的簡者謂由圓人修妙觀故若非圓心不具三千旣了一念具三千已全此三千而爲能觀觀此三千能所寂絕故云境觀名別而體不殊能所二非二如此所觀故非前三取著心也此乃簡通的從別耳。

取著之心本是諸法照此著心緣生虛假假中三千自體性空卽是心性不可思議圓妙三諦。

釋曰此當第二不廢取著亦可通觀何者上文的簡惟以圓心無著乃具三千以爲所觀今通取著不廢取著亦可觀察謂由著心本是諸法陰入照此著心緣生虛假謂此著心賴眾緣成其體不實故云虛假虛假之處卽無著也假中三千自體性空者卽便指此離著之心名之爲假此假中具足三千本自二空名自體性空卽性性空相性空也言卽是心性不可思議圓妙三諦者結成照取著心心體本空具足三千卽是心性不可思議圓妙三諦爲所觀境纂者不知義理望聲解義以見文中有自體性空之言便爲眞諦心性之語便爲中諦而不知從卽是心性乃至三諦並是結示假中三千自體性空而成三諦爲所觀境然乍觀彼說似如符合其如文意天地相懸髙明之士覽詳此者自可見矣纂者又解假下中之一字乃語詞也而不知中字乃指法之詞指於假中具足三千乃文旨也若但云語詞者則中之一字全無功也此𨿽小事不可不正又復應知不廢取著而觀察者亦是約修觀人作如此說良恐圓人捨於偏境別求不思議境以爲所觀是故然爾若乃據理不隔亦無問於觀與不觀三千體同無處不徧尙徧無情況取著心而不具耶纂者便以不廢取著亦可通觀謂爲據理不隔者無乃不可乎據理不隔自屬一切眾生無非三千三因佛性而與不廢義永異也。

譬如空華華與空體無二無別此空不當華之與空對華說空空無名字以此細推諸法皆爾。

釋曰此當第三舉譬眞妄其體本同何者華譬取著陰境空譬三千實相空本無華由眼病故見空中華取著陰境本是實相由迷妄故取著諸法譬之如華此空不當空之與華者畢竟空中尙無有空豈有陰境稱本而照取著陰境卽是實相如不見華非但不見於華亦乃本無空寂故云此空不當華之與空對華說空對陰說不思議約對而說若陰入境卽不思議非但陰亡妙境亦亡尙無妙境之名字豈有妙境而可存耶故不二門云因果旣泯理性自亡今謂立因果者爲取理性因果若泯理性自當泯絕無寄無華無空其義亦爾故知諸法皆卽實相皆無實相豈取著心而不然耶。

止觀義例隨釋卷第四

止觀義例隨釋卷第五

永嘉沙門處元述

○心境釋疑之餘

十八問十二因緣妙境文中束爲三道以對三徳苦身質礙那對法身。

釋曰此約法華開顯妙十二緣束爲三道以對三徳何者百界無明愛取爲煩惱道百界行有以爲業道百界七支以爲苦道而此三道舉一卽三舉三卽一體全三徳不縱不橫今設問者爲破常情故約所迷生死報質以難常住無礙法身故云那對法身。

答此約理說的相翻對以身對身故作此說實論三體更無前後。

釋曰答文有二初直約理的相翻對二且論下舉劣況勝以今文意初約理說的相翻對者以苦道卽法身結業卽解脫煩惱卽菩提故謂之敵對相翻亦謂之性種此卽三道性是三徳生時此種純變爲修故云性種荊溪云性亦類也此乃非類而爲於類且如苦道遷變無常而與常住法身爲類結業系縛而與解脫自在爲類煩惱昏暗而與般若照明爲類也今約不思議三道卽是三徳體本融妙分別且以苦道而對法身何疑質礙非法身耶。

且論無始苦輪無際與業煩惱不並不別況今文中約於一念十界百界以論因緣約此因緣以論三道約此三道以論三徳是故三道及以三徳並無前後性徳三因無時不具豈更問質礙等耶。

釋曰此當第二舉劣況勝出今文意言無始苦輪無際者生死循環無有窮已如汲井輪只此苦輪與業煩惱不並不別不並者不一時也不別者不前後也生死三道約當分說尙叵思議況今止觀文中約於開顯一念心中具足十界百界以論因緣約此不思議絕妙因緣以論三道約此三道以論三徳是故三道及以三徳並無前後所言並者三道已自無前無後三徳豈有並別縱橫由是而知性徳三因無時不具而皆卽一而三卽三而一豈更問於苦身質礙不卽法身耶。

十九問有人問云此土眞詮稟承有緒𨿽教科開廣而本味仍存尋求宗源自可會本何須復立一心三觀四運推撿混我淸流。

釋曰此乃大隨之末有唐之間濫學大乘者以見天臺依經立觀教人修行故設問云此土眞詮稟承有緒等言眞詮者謂達摩西來傳佛心印故云眞詮稟承有緒者謂次第相授至第六祖少室能師次第不亂故云有緒禪宗言祖以西天竺國摩訶迦葉以爲初祖乃至菩提達摩爲第二十八祖遠以迦葉爲本源近以達摩爲流派天臺止觀挹流尋源金口祖承據付法藏傳始摩訶迦葉終師子尊者次第止有二十四祖若以商那和修與末田地同時並化故合爲一惟二十三祖云二十八者無文誠證昔契嵩長老與臻法師議及定祖無文證據乃謾引禪經所出諸師爲據名字差誤上下混亂而復不知禪經乃是小乘三藏教耳故爲吳門昉師所破義莫能救虛僞可知矣𨿽曰有緒實無稽也言教科開廣而本味仍存尋求宗源自可會本者此暗禪者正設難也謂迦竺之後達摩以來貝書源源西流此土教之科目日益開廣教之本味寧有敗亡故云仍存尋求宗源自可會本謂但根求能詮教迹則宗行成宗行成則到於源底卽會本也於理已足何須復立一心三觀四運推撿混我淸流此乃暗禪之流不知佛化而有萬途惟只尙理無說無示直下承當我便是佛何須別求是故排名教斥立行見傳佛教見修行者目爲小乘而不知教有大小理有權實禪有邪正謗圓頓教毀眞實行自謂我禪宗教外別傳不立文字斥天臺云何須復立一心三觀四運推撿一心三觀理觀也四運推撿事觀也謂此四運推撿及以一心三觀有解有行有修有證豈非混我西來所傳之淸流乎。

答浚流本淸撓之未濁眞源體淨混也詎妨。

釋曰答中有五初舉源流撓混不妨以責來問二設使下出所宗人優降有殊三故東下舉圓極位尙用二觀以爲心要四況復下明三觀本宗瓔珞而與大士符契五況所下明一家所立盡憑經論非任胸臆初舉源流撓混不妨言浚流本淨者暗禪者謂自達摩西來法傳此土浚流本淨﹝浚音峻深也﹞何用天臺四種三昧事理二觀撓淸流耶是故釋云縱使深流本淨撓亦未濁此以達摩所傳爲深流也次云眞源體淨混也詎妨者此指自大迦葉金口所傳而至於此爲眞源也源異流也若以天臺四種三昧事理二觀混而雜之豈有妨耶此略責之意在下文耳纂者釋此而以浚流而對事觀以眞源而對理觀而不知源流自爲所混所撓事理二觀自爲能混能撓何謬釋之如此。

設使印度一聖來儀未若兜率二生垂降。

釋曰此當第二舉所宗人優劣階降言設使者且縱之詞也縱使達摩是印度一聖來臨此土而設化者未如彌勒二生菩薩垂形降迹化導震旦達摩西來初到宋境北度至魏所之之處誨人禪寂當時有道育慧可初逢法將誨以定法云如是安心謂壁觀也如是發行謂四法也如是順物謂護譏嫌也如是方便教令不著乃至云藉教悟宗深信含生同一眞性復以楞伽經四卷授於慧可嗚呼今之禪者不知藉教悟宗之說復不知以楞伽經而授慧可輒云教外別傳惟事機鋒語言相敵一棒一喝謂爲禪法吾斯之言未能信也達摩事迹僧傳記之故今略錄及乎垂終不見示以果證但聞隻履西歸聖之果證未之聞也故云設使言兜率二生者兜率梵語此云知足彌勒居此以待機緣二生者謂兜率一生閻浮一生故云二生或云授一生記者一品惑在故云一生鄰眞際極惟妙覺上之如此至聖尙用三觀四運曷不責以混淸流乎。

故東陽大士位居等覺尙以三觀四運而爲心要故獨自詩云獨自精其實離聲名三觀一心融萬品荊棘叢林何處生獨自作問我心中何所著推撿四運並無生千端萬累何能縛。

釋曰此當第三舉圓極位尙用二種觀法以爲心要言東陽者古東陽郡也今爲東陽縣縣有東陽山屬婺州言大士者大心之士菩薩之美稱也姓傅氏名翕彌勒化身也常以二種觀法自行化人縱天竺一聖來儀豈可便棄上聖己他之法耶言獨自精者謂三千絕妙法界獨立其體精妙故云獨自精也三千妙體本離聲教名字故云其實離聲名三觀一心融萬品者三觀三千也三千卽空假中只一念是若了三千自融萬品一卽一切一切卽一非一非一切而一而一切融相可知也荊棘叢林何處生者九界惑染生死因果荊棘也佛界因果萬徳莊嚴叢林也善惡崢嶸同歸一相一相無相故云何處生也此獨自精詩以證眞如理觀也獨自作者乃是起於十界四運四句推撿故云作也問我心中何所著者問起也推撿四運並無生正用觀也千端萬累何能縛觀之成也十界善惡若因若果何能縛之故云也此獨自作詩以證惟識事觀也彌勒大士補處尙用三觀四運自利利人曷不責其混淸流耶。

況復三觀本宗瓔珞補處大士金口親承故知一家教門遠稟佛經復與大士宛如符契。

釋曰此當第四明三觀所出復與大士三觀符契言瓔珞經者有小有大今所引者小瓔珞也經有二卷上卷明次第三觀所謂從假入空觀亦名二諦觀從空入假觀亦名平等觀以二觀爲方便道得入中道第一義觀等﹝云云﹞下卷佛爲敬首菩薩說三觀法界諸佛自性淸淨等此圓三觀也三觀旣是佛說彌勒大士金口親承今家建立遠宗佛說復與大士符契若此何得責云混淸流耶。

況所用義旨以法華爲宗骨以智論爲指南以大經爲扶疏以大品爲觀法引諸經以增信引諸論以助成觀心爲經諸法爲緯織成部袟不與他同。

釋曰此當第五明一家所立依憑經論非臆說也以法華爲宗骨者謂本迹開顯三千實相而爲宗主骨者如人一身無處無骨故一部止觀十境十乘一一並以三千爲體故云宗骨以智論爲指南者智論龍樹造也樹天臺之髙祖也釋大品經論有百卷論云因緣所生法我說卽是空亦名爲假名亦是中道義止觀旣用因緣生法卽空假中空假中卽三千也故知一部惟以三觀而爲會要故云指南是知記文云並以三千而爲指南與今指南無以異也言指南者文出史記彼云黃帝與蚩尢戰於涿鹿之野尢作大霧以迷四方帝乃作指南車前旣是南則左東右西後北自可知矣失此則方隅亂得此則方隅正以大經爲扶疏者謂大涅盤經扶律談常助正道也末世修行非助不前正助相添能運大車到淸涼池扶疏二字文選中扶字從木疏字從艸乃樹枝葉四布之貌非今文意今但取於扶助於疏故云扶疏耳以大品爲觀法者經中以從假入空觀斷見思入十住位以從空入假觀破塵沙入十行位以二觀爲方便得入中道觀伏無明入十回向位又云三智一心中得此乃無差卽差差卽無差一部之意莫不皆然故云以大品爲觀法也引諸經以增信引諸論以助成此自可見不復解也觀心爲經者如世機者先須布經次方緯之經豎也緯橫也從始至終無非心觀如經散引諸文四諦因緣六度等種種法門橫如緯也以此觀心諸法織成一部五略十廣十乘一一令人見性成佛豈同世間人師惟事翰墨馳逞文章而已如何暗禪責於三觀四運混淸流耶。

二十問大師口決純爲治病爲復更有餘心要耶。

釋曰大師口決者乃天臺智者禪門口決世現印行有六紙文言純爲治病者彼出病相乃有五種一身作病二鬼作病三魔作病四息不調成病五業障病治此諸病廣如彼說不能具引故今問云爲純爲治病耶爲復更有餘心要法耶此設兩問也。

答諸皆治病惟有一偈云師常教誡言實心系實境實緣次第生實實疊相注自然入實理釋曰心若系境境必系心心境相系名爲實緣復由後心心心相續心心相系名疊相注卽是心注於境境注於心心心境境念念相注如是次第剎那無間自然從於觀行相似以入分證故云入實﹝此答文中有釋曰之詞者乃天臺大師釋於南嶽師偈非予釋也﹞。

釋曰此答文中具答二問先答純爲治病故云諸皆治病指禪門口決一卷之文除一偈外餘皆治病故云也次問爲復更有餘心要者乃答云文中惟有一偈也云師常教誡言等者此乃天臺指南嶽雲師也實心系實境者三千實相之心系於三千實相之境故雲實心系實境也實緣次第生者能緣所緣皆名爲緣以實心緣實境以實境緣實心故名實緣也心境相緣心能生境境能生心心境相生故云次第生也言實實疊相注者只是實心照於實境實境照於實心心境相研名疊相注疊遮也亦更相也故雲實實疊相注耳如此用之自然證入實相之理也言釋曰者乃是天臺大師釋南嶽偈也心若系境境必照心心境相系名爲實緣﹝予釋已見上文﹞言復出後心心心相續者﹝謂後心系於前心心心相續也﹞心心相系名疊相注﹝心心只是心境俱心境境只是心境俱境應以上文境智四句來此照之釋然可曉﹞如是次第﹝指上心境相緣﹞剎那無間者﹝謂剎那剎那與此心境相緣相注無塵緣間也﹞自然從於觀行相似以入分證故云入實亦應更雲從深名字得入觀行方入相似等予謂此一偈文卽是摩訶止觀初乘觀法性徳境不思議之觀法也亦是十乘之大體也宜深思之亦不存於多解釋也。

○第六行解相資例者

釋曰此標名也夫解者行之本也行者解之立也非解無以立行非行無以顯解解有立行之功行有顯解之徳故云解行相資上文列章則云解行今文標章而云行解此亦無他但是趣爾標舉耳然解行之言其義亦通今所論者乃法華開權顯實開迹顯本三千實相之妙解也依此以立妙行卽十乘之妙行也又約三部而論則玄義文句而開解也文中𨿽有托事附法成觀若望止觀彼則俱解此則俱行若止觀自論則前之六章而開妙解正修十乘方名妙行𨿽此進退究而論之玄句與六莫不皆爲開止觀解立止觀行此與諸文通論而不同也。

如分別中總以十義分別十章於中且約自行化他則前八自行於自行中去果論因則果報爲果非今正意。

釋曰此當正釋二中初正釋四初自行解行有去取二前七下通明解行三分別下簡化他解及越次取文四故自下的明於解初文言分別中者十大章初總以十義分別十章十義乃是能分別也十章乃是所分別也於十義中第六自他分別中云前八章自行也起教乃當於化他也旨歸非自非他於自行中去果論因乃是去其果報以果報者行終自獲非是今文修行之意旣去果報自行有七七乃解行也。

前七爲因正明修相於七因中前五生解後二爲行。

釋曰此當正釋第二通明解行方便一章或解或行今取爲行故云後二。

分別文中𨿽以起教取譬於目起教化他義當於解越次取文兼化他故。

釋曰此當正釋第三簡化他解及越次取文也分別文中者義同於前彼云大意至起教是目方便至果報是足旨歸非目非足言大意至起教者應云前五至起教欲簡其文故舉大意攝下四耳彼文𨿽以起教爲解乃是起教化他生他之解義當於解仍又越於方便正觀果報三章故云越次非今正修已前之解故不取也。

故自行解惟前五章是也。

釋曰此當正釋第四的明於解自行之解惟在大意乃至偏圓之五章耳起教化他生他之解非今所用。

大意𨿽有行及果報等文但是示行及果報等令知始末非謂卽是修行相也。

釋曰此當第二釋伏疑四初大意下正釋伏疑二何者下釋出大意惟解無行三故知下明五章生解各有所屬四故以下明解行相資初言伏疑者有疑潛伏在上科中恐人疑曰前之五章的是解者且如大意中有解有行有因有果自行化他悉皆具足如何定云前之五章是解耶故今釋曰大意𨿽有行及果報但是預示行及果報乃至大處令學止觀者知此始末非謂卽是修行之相言始末者發大心修大行始也感大果等末也。

何者修行俱須二十五法以爲方便十乘十境以爲正修所以者何若無十境乘則無體若無十法名壞驢車。

釋曰此當釋伏疑中第二釋出大意惟解無行顯今行相故先問起何者是大意惟解無行耶蓋凡論修行俱須二十五法而爲方便十乘十境以爲正修大意無此驗非行也故知修行之漸必須方便四教修行莫不皆然乃至世間禪定尙須二十五法而爲方便況圓行乎前之三教亦用十乘觀於十境十乘名目與圓𨿽同厥體永異十境亦乃名同體殊所觀十境亦乃隨教而有增減若今十境具如十乘之初所列者是若前三教差降不同別教乃於菩薩境中但觀藏通菩薩以爲所破當教菩薩以爲能破通教菩薩但觀生滅一菩薩境三藏全無菩薩一境但觀九境通教二乘觀八境半所言半者二乘一境須該兩教通二旣爲能破是故只有生滅二乘故八境半三藏二乘觀八境全八惟凡夫二方便聖共成十境前三十乘如四念處具出行相此不暇引故知四教皆須方便正修方爲修行大意無此無勞疑也言若無十境乘則無體者此明止觀性徳十乘必以陰等十境體全性惡而爲乘體何者十境是惡此惡卽性性卽中道三千實相用此爲觀故雲乘體荊溪云須聞性惡方是圓修斯之謂也應知十境卽所依體十乘觀法卽能依觀方稱今文不二境觀問不二門云故撮十妙爲觀法大體今文以十境爲觀法體將非二文有違戾乎曰語異意同孰云違戾何者彼以開顯十妙不出三千故撮十妙以爲觀體此以圓陰體不思議而爲觀體圓妙陰等卽是三千何所疑耶纂者釋此若無十境乘則無體體卽當體體也由有所觀十境方有能觀十乘之體故云也今謂斯人全未識於觀道趣向故此妄談也今試問之若是十乘當體體者應離三障四魔之外別有十乘之體何名卽境之觀豈不同於世造耶又復應知卽境之觀言之則易解之則難今爲陳之須了所觀之心卽圓陰境圓陰體妙卽是三千不思議境方得名爲爲十乘體若乃十乘自是能觀觀則魔障定爲所破義歸於別何名不二絕待止觀耶亦如請觀音中理消伏云法界無礙無染而染卽理性之毒理性毒者卽圓陰境也文中不出能消之相應以所消例出能消應以性徳緣了而爲能消是故當知三障四魔卽理毒也十乘三觀性徳行也故知圓陰入等指惡卽性卽是三千性徳妙境無能無所名絕待觀如此辧別陰等十境方有十乘之體耶言若無十乘名壞驢車者車壞驢斃以斃驢挽壞車故云也大經梵行品雲乘壞驢車正南而遊章安三釋予謂一釋爲正故今出之南方爲離離火也卽是乘邪見乘趣三途火故雲南方而遊餘二非要故今不出又東方配集諦南方配苦諦西方配道諦樂煩惱乘趣生死苦故云向南方而遊﹝此非大經疏文﹞天臺十乘依法華經大車譬立﹝已見上文所傳部別例具以大車配對十乘此不再出﹞如何他宗十乘都無而欲修行是由緣木而求魚也噫自佛法東被已來天臺大師未化導前人尙不聞十乘之名況有依之而修行者故章安云前代未聞信不誣矣。

故知必須五章以生妙解於生解中大意則略解始終自他因果則文略而意寬次四專在名體則文理俱廣。

釋曰此當釋伏疑中第三通論五章開解仍各有所屬何者修玆止觀必以前之五章而生妙解此通而言之也於此通中大意一章名爲五略則是略解始終自他因果故自行有始終因果化他有始終因果自他皆然是則文略而意寬文略者只一章也意寬者該下九也言次四專在名體者𨿽有攝法及以偏圓偏圓意成名體攝法亦歸於體方便正觀則是於宗宗該因果果成有用故四專在名體也纂者云次四者總舉四章也名體者別舉初二章也𨿽舉初二亦兼後兩者是不知文意之甚也言文理俱廣者文謂四章之文理謂四章詮辧之理廣可知矣。

故以廣解導於行始使二十五法隨教甄分會開廢粗方可得名妙行之首也是故五章一不可廢。

釋曰此當釋伏疑中第四解行相資文自有三初明解導方便二若用下明依解以修十乘三而今下明爲鈍根初以解導方便行言故以廣解導於行始等者二十五法修行之始也以五章所開妙解一一導之令成圓家方便始行隨教甄分者今非前三乃是開會廢粗之方便也此方便行方堪以爲圓實十乘之先容也若不爾者方便非正修之方便正修非方便之正修縣額榜州惑亂行者是故五章生解其功大矣。

若用此解而修十法則但釋十法名宗次第於理自足。

釋曰此當第二依解以修十乘何者若用前之五章廣開妙解復用二十五法而爲方便於方便中約事生解於解明矣於行漸矣用此而修十乘法者若說若行但釋十乘名宗言名宗者前之五章專在名體﹝已見上文﹞正觀果報則名爲宗順五重玄義而爲言也次第者成五重不相亂也是故但釋十法名宗則次第義理於焉自足無繁說也。

而今文中相猶廣者爲鈍根者仍恐不曉觀法次第故引前解入觀委論。

釋曰此當解行相資中第三文自爲二初爲鈍根者引解入行二明陰入備修十乘餘九準例初文意者上文旣云但釋十法名宗次第於理自足應須徑示行門修心之要而今文相猶繁廣者此乃聖師爲鈍根人恐其不曉觀法次第是故引前開解之文入十乘中委曲論之文相似廣一一詣理實非廣也。

又恐繁文故於陰入具釋十法九境比知是故諸文不無傍正。

釋曰此當第二明陰入境具修十乘餘九準例而已何者陰等十境理當一一具明十乘今文但於陰入一境備明十法下之九境但將陰境十乘觀法比類用之故云十法成觀但於陰境委識根由餘九待發方可用觀是故九境但分別境相境下十乘不細委論但隨發用觀非關廣說言不無傍正者上開解中𨿽有於行行傍解正正修文中𨿽引前五行正解傍亦應可見。

且如十境只一念心行之地也一一顯示境相不同行之種也一一起於十乘觀法行之雨也一一轉成不思議境行之牙也一一發心行之幹也一一安心行之葉也一一破徧乃至正助行之華也一一次位以至離愛行之果也若無六事道樹不端。

釋曰此當第三明解行能成道樹文三初明境境具修十乘二次第下約人不必定十三故文下引證十乘初文具有八句前之二句以爲所依後之六句以爲能依初云且如十境者且一往之詞也蓋言十境不必具觀故云且也只一念心行之地者一念無明之心乃是卽理之事此一念心非是碌碌凡夫之一念乃是修觀行人已開妙解之一念心故乃卽理之事事卽是理謂之行地地者無明卽法性之一心地也於此無明卽法性心地上一一顯示境相不同行之種也其猶世間之地含一切種今法性地亦復如是具一切法是故顯示境相以爲行之種也種者能生之義一一境相皆具三千實相之理此三千種全性起修而爲十乘觀法之體故上文云若無十境乘則無體故十境種爲十乘體亦名性種荊溪云生時此種純變爲修如何纂者云若無十境乘則無體乃謂由有十境方有十觀由觀觀之故謂之乘體達陰卽理全境成觀如何措心耶謬哉謬哉言一一起於十乘觀法行之雨者用全境種成十乘觀觀還照境如雨滋潤於種子也一一轉成不思議境行之牙者牙萌芽也文中牙字不從艸者字義並通纂者云誤聞見不博耳所言轉成不思議境者今文次第須在深名字卽未可便指五品已去以五品六根等下文在果故也一一發心行之幹者質上之大者曰幹蓋發菩提心上求下化所幹者大故如幹也一一安心行之葉者自行化他六十四番一百二十八番等觀法繁多故如葉也一一破徧乃至正助行之華者以破徧通塞道品正助此之四法乃觀行之可喜悅者親能以爲取果之因故名華也一一次位以至離愛行之果者有所克獲名之爲果受法名字得入五品及以十信復能離於相似法愛得入初住分果之位故云果也此且從於初住以說二住已去乃至妙覺非今所論若無六事道樹不端是故應須潤之以雨發之以牙聳之以干敷之以葉榮之以華結之以果善有此者則道樹端嚴苟無此者地種尙無況成道樹耶。

次第𨿽爾若從人說上根之人卽於境種而生於果。

釋曰此當第二約人不定上寄次第始於初乘不思議境終至第十離似法愛約文𨿽爾約人不然上根之人用不思議一乘觀法體於無記一念三千卽於境種而生於果或登初住或內外凡豈必次第而至十耶。

故文云直聞是言病卽除愈爲中下根更須後法是故文云至長者所爲合眾藥。

釋曰此當第三引證十乘文出於金光明在今止觀病患境中明觀病患卽不思議境初乘觀法卽入初住或內外凡故云直聞是言病卽除愈除愈之言若從斷說乃當初住若從伏說在內外凡直聞不悟病深重也至長者所爲合眾藥病方除愈乃歷發心乃至離愛中根歷二至七下根具歷於十又復應知上根一乘卽入已具十乘中根歷七入者亦具十法下根具十因可知矣。

又於十乘一一復須了其文旨一一皆依不思議境寂照止觀文之髓也一一乘相生起次第文之骨也一一引事助成行相文之肉也廣破古舊問答釋疑文之膚也。

釋曰此當第四明止觀能詮之文蘊於法身體分文自爲五初明十乘之文能成法身言又於十乘一一復須了其文旨者初乘觀法直明三千全境爲觀發菩提心起無緣慈哽痛自他巧安止觀辧信法行四悉如宜乃至第十離似法愛此應舉文旨也言一一皆依不思議境寂照止觀文之髓者十乘皆以三千實相卽照而寂卽寂而照止觀體故故云並以三千而爲指南此文之髓也故知十乘皆以三千而爲能照皆以三千而爲所照並以三千而爲所顯纂者妄謬定以三千而爲所破定以空中而爲能破定以空中而爲所顯至悟入時無有一法如此解義誤自一生必墮惡道亦恐邪僻之輩喜聞邪說謗法謗人亦墮惡道良深可慜言一一乘生起次第文之骨者一部十章已自生起故至正觀復論生起於乘乘內復論生起所以然者法門由緒綸次不亂生定心故此文之骨也一一引事助成行相文之肉者且如不思議境引如意珠夢事煩惱心等直是助成妙行之相一乘旣爾諸乘亦然廣破古舊問答釋疑文之膚者破古舊非顯今之是非好辯也不得已也設問意在於答答述意在釋疑疑釋正解可生解生正行可立此文之膚也從髓至骨從骨至肉從肉至膚膚皮也此明止觀十乘能詮之文蘊乎法身體分也又復應知上文六法能成道樹直約行辧故並云行今此四法從能詮說故皆言文不見此旨往往有謂荊溪支離其詞者如此解釋非纂者之所知也。

又釋名等四文兼於膚義兼於肉意卽骨也意下所詣卽是髓也。

釋曰此當第二明前四章亦蘊法身之體分也何者旣明十乘而具四法能成法身前之四章旣是生解豈不然乎是故釋名體相攝法偏圓此之四章文兼於膚所言兼者能詮兼於所詮法身故云膚也四章之意味法身之骨也四章意之所詣法身之髓也若不爾者解非正家之解正非解家之正解行相成方堪入道不語大意章者總冠一部解行之四法故不云也。

若無四事法身不成。

釋曰此當第三總結解行於解於行若無四事曷以能成於法身耶。

是故讀者行者須知緩急無得謬指偏言僻意令行不周。

釋曰此當第四誡斥也誡於現未學止觀者無得以此十軸之文謂爲繁廣是故應知文文句句皆含要義此誡之也無得謬指偏言僻意令行不周此斥之也如謬指安心中總安心之文爲頓頓止觀別安心文爲漸頓止觀等旣指一偏之言僻意乃可知矣此僻解師之謬執也具在下文廣破。

修行之來豈過集解而起方便行因得果果滿教他他機我應感應斯息自他同歸滅理眞性今之一部意惟若此故此十章攝無不盡。

釋曰此當第五備舉十章總結解行上文只以前五生解後二爲行而未具舉一部十章自他始終同歸祕藏故今備舉總結修行之來豈過集解者集謂積集廣尋經論及前五章積集於心以開妙解故雲集也纂者謂集應作習字今謂祖師之言自是決然筆誤自有傳寫之訛則可攺之幸然有理焉用攺爲今文中用此集字義勝於習義如上釋言而起方便行因得果果滿化他則起教也化他有能所感應事畢同歸滅理祕藏中今之一部意惟若此文義顯然不俟委記。

○第七諭疑顯正例者

釋曰此標名也曉訓之謂諭猶豫之謂疑疑而不決則正理不通荊溪尊者以一乘妙行之解諭觀師邪僻猶豫之見令知止觀部惟圓頓更無他趣故云諭疑顯正也。

此所學宗同稟一師文理相承終無異解忽遇僻者因問異答事不獲已而徵諭之。

釋曰此諭疑顯正之由也何者此所學宗同稟天臺故云一師自章安下至於荊溪相傳五世文無異轍理無殊途純一無雜源流淸矣荊溪門下有澄觀師者忽於本宗而生異見因入室次師反問之而發異答解旣顚亂混我眞流若不辧之爲害莫大事不得已徵而結之從而曉之故有此例之本也。

問頓教有幾種﹝荊溪問也﹞答有漸頓及頓頓﹝觀師答也諭曰者荊溪諭也不去皆爾﹞諭曰夫講貫之法先觀本文本文立名不可輒異求異會釋仍須體同頓頓之名經論不出一家著述諸部所無名體俱無修行何托若以頓頓是圓如圓圓等此義可爾旣分二頓漸頓爲圓更加頓頓爲何所擬。

釋曰此文諭於立頓頓名有名無體言有名者與而言之也奪而言之名體俱無此下皆見矣講貫者講耕也耕破其文和暢理義故曰講也一道無差故曰貫也仲尼云吾道一以貫之纂者釋此引貫華散華爲說於疎義矣夫貫華者偈頌也散華者長行散說也豈講說者惟講於偈頌耶言先觀本文者卽止觀文也本文立名不可輒自攺異若欲求異名以理而會釋者仍須體同方可會之且如頓頓之名經論不出又復一家著述諸部所無名體俱無則修行無托夫修行者必依名教而詮理體依此理體方可修行經論著述旣無頓頓之名無名則何以召體無名無體行依何邪故云修行無托若以頓頓是圓如圓圓等此義可爾者且縱之詞也妙玄料簡四句云自有漸圓此約法華開前七方便人得入於圓故云漸圓自有圓漸謂初住已去漸入後位者是自有漸漸謂法華已前七方便人是自有圓圓謂妙覺是此乃今昔偏圓相對論四句也𨿽縱頓頓是圓同於圓圓旣分二頓漸頓是圓於義已足更加頓頓爲何所擬乃無可擬也。

問此二位者斷惑何殊。

釋曰旣分漸頓及以頓頓若有其教必有其人此二教人斷惑階位竟如何耶。

答二位不同若漸頓者初住已前四住先除若頓頓者初住已前圓伏五住登住已去圓破五住。

釋曰此答文出於觀師胸臆自立在文可見。

諭曰初住已前四住先除引證屬圓處處皆爾故圓教四念處云如冶鐵作器本爲成器非爲除垢粗垢先除非關漸次頓頓旣云登住圓破卽顯住前五住全在當知此義非別非圓圓則初住惟破無明不應入住五住俱斷別須住前五住全在住破四住行破塵沙登地方破一品無明故知非別離二別立無教可憑。

釋曰住前四住惑除登住惟破無明不應入住五住俱斷者教門斷伏寄次第說故有淺深前後之殊言四住先除者此約三觀功力彌著是故一方大千見思自然而落若從惑體實而言之通惑見思尙至等覺後心與無明惑俱同而盡方爲至說由是而知四住先落寄次第說耳何者初心旣三觀圓修五品乃三惑圓伏初信斷見亦應三惑圓少分除若不爾者何名相似顯三諦耶若爾荊溪何故責觀師云登住圓破五住非別非圓耶曰觀師以圓極伏斷貶爲漸圓義已落非復云頓頓住前五住全在登住五住圓破諸教無文是故斥云非別非圓故知若了初信斷見二信至七信斷思八九十信伏無明惑入住之時破無明惑爲圓極者應不妄謂住前圓伏五住登住圓破五住也若爾何名圓修三觀圓破三惑耶豈非吾宗自矛盾耶曰此義甚深非粗心學者之所能辧之夫圓論次第寄教門說乃是無差卽差於卽差中體常無差故初信斷見等說之爲差此差無差一一體徧皆斷三惑何故然也原此三惑其體圓融本無異質教門詮辯說之爲三何者六道三界生死有法體是見思聲聞緣覺著涅盤空體是塵沙菩薩取著二邊體是無明稟圓行人了一念心具足十界十復互具不可思議是則一惑卽三惑三惑卽一惑隨起一惑皆障三諦旣解三惑其體圓融乃以此惑而爲能觀能所不二照體獨立從深名字得入五品五品無難得入十信見思粗惑任運先除寄次第說名曰見思其體實是三惑俱斷若入初住從彊以說云破無明厥體其實具足三惑若爾金光明疏釋經過諸菩薩所行淸淨引菩薩入第九淸淨淨禪通別惑累正習皆盡法智釋云通卽見思別卽無明通惑正使圓七信盡習气至佛同別習盡而今釋義何故云通惑正使亦至等覺後心同無明斷耶曰法智亦且寄於教門次第而說若從體說從初至後三惑圓斷實不相離故知若了一念具足三惑三惑體融卽是三觀聞吾此說不驚心也。

問二頓修成其相何別答漸頓觀者空觀先成頓頓觀者三觀俱證諭曰此甚違背一家教文旣云漸圓是四教中圓應依六卽判此圓位則不應云空觀先成何者五品卽是觀行三觀六根卽是相似三觀初住已去分證三觀如何乃云空觀先成又復不識見思先落似位之意若先成者何名似卽頓頓旣云三觀俱證爲是何位若在初住與漸頓何別若在住前都無此理若云住前俱伏初住俱斷諸教無文方成邪說。

釋曰此一諭文大率可見者不復釋之有幽隱者略爲指出言又復不識見思先落似位之意者此乃五品位中無畱難者三觀功著入相似位見思粗垢任運先除非本所期自然獲得相似三諦如何乃云空觀先成耶言頓頓旣云三觀俱證爲是何位者若在初住三觀俱證卽同漸頓以漸頓初住圓證三故若住前具伏三惑登住俱斷三惑諸教無文卽邪說矣。

問據何得知有二種頓答準玄文八教謂漸頓祕密不定漸又四謂藏通別圓此四兼前名爲八教漸中旣有最後一圓漸外又復更立一頓故知前圓但是漸圓別立一頓卽是頓頓頻將此義以難他人他無對者惟我獨知。

釋曰夫論議者有內有外與外人論不得援引本宗典語以他不信爾宗故也外人者他宗人也惟引經論可與敵之與內人論方可引用本宗教文內人者同一宗故淸涼觀師荊溪門人也學天臺止觀法華淨名等旣生僻解是故荊溪問之彼引所習妙玄爲答答文可曉諭文當見其過失矣。

諭曰依此所判則有多妨一者不識教名之妨別立一頓乃是華嚴最初頓部佛初成道未遊諸會不從漸來直說於大大部在初故名爲頓部仍兼別不得妙名豈以兼別之經翻爲頓頓法華獨顯卻號漸圓。

釋曰此文諭於不識教名之妨者乃不識頓教之名也夫言頓者乃是華嚴最初頓部如來成道未歷諸會事不漸成直說於大故名頓教然其部內尙兼別教不得稱妙良由於此若望法華開權顯實猶是隔偏之圓如何以隔偏之圓而爲頓頓法華獨顯爲漸頓耶。

二者不識漸開之妨言漸開者準法華玄華嚴頓後別爲小機不動不降施於漸教漸教之初先說三藏三藏教後彈斥洮汰方具用四故雲開出故玄文中自鹿苑來至般若會皆名爲漸豈此漸中有於圓教便名漸圓又玄第十漸頓判教自華嚴來至般若會皆有漸頓華嚴圓教與方等般若中圓圓旣不殊亦應並名爲頓頓何獨華嚴若方等般若中圓名漸圓者則華嚴圓教亦名漸頓何關餘部。

釋曰不動者不動寂滅道場也不降者不從兜率下也此明大睹始終無攺小見三七停畱施三藏也此後方等彈斥般若洮汰俱名爲漸方具用四故雲開出方等般若旣皆有圓豈由在漸部中名漸圓耶又玄第十判教相中以漸頓判教自華嚴來至般若會皆有漸頓華嚴以圓爲頓別教爲漸乃至般若部中通別爲漸以圓爲頓此三處圓圓旣不異華嚴中圓旣名頓頓方等般若中圓亦應俱名頓頓何獨華嚴名頓頓耶若方等般若圓名漸圓者華嚴之圓亦名漸圓何獨漸中二味中圓名漸圓耶余文自顯不俟解釋。

三者不識教體之妨若漸開出四如開拳爲指惟指無拳合四爲漸如合指爲拳惟拳無指存漸則教惟有四沒漸則教惟有七俱存必一邊無體立八則體狹名寬。

釋曰此諭不識教體之妨文舉開拳爲指合指爲拳以譬漸教開合之義煥然可見不復釋也言存漸則教惟有四者意云若存漸教而不開爲藏等四者是則教法惟有化儀之四沒漸則教惟有七者漸旣開爲化法之四並頓不定祕密之三是有七也俱存必一邊無體者意云若存於漸復存化法之四必一邊無體存漸一必無化法之體存化法必無漸教之體此但以漸對化法而論耳立八則體狹名寬者體但有七而無八則體狹也名寬者寬卻一漸名也此𨿽小道自古至今鮮有能曉者纂者云立八則體狹名寬者名寬謂化儀化法各有四教體狹謂化儀無體化法有體故云體狹名寬此乃不知荊溪惟以漸教對開不開以辧名體望聲釋義非斯人歟。

四者抑挫法華之妨近代判教多以華嚴爲根本法輪以法華爲枝末法輪惟天臺大帥靈鷲親承大蘇妙悟自著章疏以十義比之迹門尙殊本門永異故玄文中凡諸解釋皆先約教判則三粗一妙次約味判則四粗一妙如何以粗稱爲頓頓以妙翻爲漸圓。

釋曰此文諭於抑法華而揚華嚴華嚴爲根本法輪等者自梁陳之世講法華者甚眾惟嘉祥寺吉藏法師以三種法輪釋一代教一以華嚴爲根本法輪據法華云始見我身聞我所說卽皆信受入如來慧二以除先修習學小乘者爲枝末法輪卽三乘等人三我今亦令得聞是經入如來慧爲攝末歸本法輪回三入一也後值天臺大師知己所立爲非是故歸心捨舊所學乃上天臺書云常願伏膺甘露頂戴法橋妙樂云嘉祥旣沾妙化義已灌神舊章先行理須委破嗚呼知過能攺嘉祥師也如何觀師踵其舊說故釋法華於一佛乘分別說三云一佛乘者華嚴經也卽以法華爲會末歸本此觀師拾人所棄珍爲至寶良可笑也言自著章疏者大師利眾自登髙座安無礙辯宣說無窮非著章疏言自著者此乃從於章安結集成文後說然大師未滅亦已結集若自著述惟淨名玄疏並法界次第等親秉筆耳言十義比之等者一始見今見初成道爲始見法華顯實爲今見二開合不開合華嚴直說於大不論開合法華爲實開三合三歸一三豎廣橫略華嚴豎入法界故豎廣不歷五時故橫略法華橫豎皆廣四本一迹多迹共本獨華嚴華臺本一千百億迹多法華五時迹共久遠本獨五加說不加說華嚴加如來林等四菩薩說四十位法華惟佛自說六變土不變土華嚴寂場不云變土法華三變土田七多處不多處華嚴七處八會法華耆山空處八斥奪不斥奪法華滅化城鄙客作華嚴無此九直顯實開權顯實十華嚴被利卽入佛慧故易法華五時調停而入故難以此十義比較迹門尙殊諸教況本門遠壽永異諸教如何卻以永異之教而爲漸頓華嚴兼別爲頓頓耶余文可見不能具釋。

五者不識頓名之妨若從行爲名圓只是頓是故舊題圓頓止觀若從味立稱則頓異於圓故判初味云髙山頓說若將判味兼帶之頓以斥判教獨顯之圓一何誤哉一何誤哉。

釋曰此諭不識頓名之失文義煥然不俟解釋。

六者違拒本宗之妨本師贊爲獨妙學者毀爲漸圓抑實揚權有何利益。

釋曰本師者天臺智者也本宗之師故曰本師贊爲獨妙者本迹二門相待絕待開權開迹諸經所無故云獨妙而僻解師毀爲漸頓違拒之過揚權抑實罪何所逃纂者贊字誤應從此贊聞見不博謬有所攺。

七者違文背義之妨經云已說今說當說而於其中法華第一華嚴至般若爲已說無量義經名爲今說大般涅盤經爲當說依彼所判則已說第一何關法華如此獨知聞者掩耳。

釋曰已今當說爲第一者天臺大師之所釋也觀師旣學天臺違此文義卻以已說華嚴而爲第一上文謬立頓頓之名云漸中旣有最後一圓漸外又復更立一頓故知前圓但是漸圓別立一頓卽是頓頓頻將此義以難他人他無對者惟我獨知故今結斥云如此獨知聞者掩耳不忍聞此謗法之言是故掩耳爾。

問從漸開四並前但七何成八教。

釋曰此正問於上文沒漸則教惟有七也然𨿽諭於觀師而本宗講學之流應亦善曉且如開漸爲四漸名已沒至於天臺判釋法華皆用於八將何以立於漸名耶曰漸開四已已沒漸名𨿽沒漸名無妨三時猶名爲漸若釋法華無頓等八舉止失措是故須用漸教名也所以然者無藏等四不能均於諸味中圓與法華圓無二無別無頓等四不能獨尊法華超八教表不同觀師謂漸開四已猶有一漸教在故今諭之耳。

答開出四已仍有一漸諭曰如前第三妨中足知迷誤彼旣不知漸從鹿苑以至般若將何別立一漸教耶若知鹿苑至般若來約時名漸終不輒判四教中圓名爲漸圓豈判法華劣於乳教。

釋曰如前第三妨中者不識教體妨也卽上文云漸開爲四如開拳爲指等觀師謂漸開四已仍有一漸教在此乃不知始自鹿苑終至般若約時名漸約此漸教旣開爲四如開拳爲指惟指無拳將何更立一漸教耶若知三時名漸漸開四教已沒漸名如何任意判四教中圓名漸圓耶諸味中圓圓旣不異如何輒判法華劣於華嚴圓耶此且約教以責觀師若約時味法華醍醐獨得稱妙又非所礙具如上下諸文說也。

問法華經部爲是何頓答漸頓也準玄文第一結教相云今經漸頓故知非頓頓諭曰此師非但不識頓漸之名亦乃不曉結文之意玄文釋前四味教竟次以漸等結釋法華云非頓漸祕密不定初云今法華是顯露非祕密是定非不定結非祕密不定祕密不定通前四味次云是漸頓非漸漸結非前頓後漸教言漸頓者約前四時漸中有頓頓中有漸今法華經迹門圓說與漸中頓其義不殊但異漸中漸耳言漸漸者鹿苑一方等三般若二頓中之漸卽是別教與漸中漸其義不殊故不須簡頓中之頓同漸中頓亦同法華是故頓教不須別簡故玄後文今法華迹門與諸經有同有異本門與諸經一向異同者謂諸部中圓異者謂諸部中兼於三教不見此意望聲釋義便謂法華是漸頓非頓頓也文中只云非漸漸何曾復云不是頓頓。

釋曰言此師非但不識漸頓名者上文已破亦乃不識結文意者玄釋前之四味教已卽以漸頓等結釋法華云今法華是顯露非祕密是定非不定蓋祕密不定通在前之四時以前四時人機未等故有祕密不定教焉法華會上人機旣等同一座席同一道味故無祕密及以不定次云是漸頓非漸漸者此乃結釋法華非前華嚴之頓三時之漸此乃亦且一往約部雙非漸頓未約教分故云非前頓後漸頓也而云法華是漸頓者乃是約前四時之中漸中有頓頓中有漸法華迹門圓說與漸中頓其義不殊故云漸頓言與漸頓中其義不殊者應言與漸中頓其義不殊乃是傳寫時字倒置耳漸漸等文義可見不復釋也次出不簡於頓者頓中之漸卽是別教與漸中漸其義不殊故不別簡頓中之頓卽是頓部中圓名爲頓頓同漸中頓亦同法華是故頓教不須簡也言頓頓者非如觀師所立頓頓乃是頓中圓名爲頓頓余文可見不能具釋。

問復何得知法華是漸頓華嚴是頓頓答據法華中謂諸聲聞人從於小來經歷諸味至法華會方始開頓故知法華是漸頓也華嚴居初不經諸味故是頓頓諭曰今法華經圓極頓足此從於法不從於人不應聲聞從於漸來卽依聲聞判經爲漸況復聲聞不過五百千二百二千此等但名開權顯實又有菩薩開顯何獨聲聞如雲菩薩聞是法疑网皆已除等又下文云無數諸佛子聞世尊分別說得法利者大喜充徧身又有顯本如分別功徳品中三千微塵數乃至一四天下又世界塵數初發菩提心況下方湧現並妙音東來嚴王諸營從文殊所教化如是等諸眾何曾歷四味應當從此方判經爲頓頓況復法師品現在若滅後若有聞一句皆與授佛記華嚴經眾𨿽不遊漸有二義故不及法華一帶別二覆本豈闕二義便稱頓頓具二義者稱爲漸耶。

釋曰此問答諭文義平易諭文都出法華無難隱之文義故不釋也。

問亦有菩薩法華聞頓如何獨從聲聞判耶答據多分說諭曰如前所引應以八界及聞一句爲多而反以聲聞爲多者非但玄理不會亦乃讀文未熟應知聲聞鈍根菩薩法華經前機緣未熟不堪聞頓更以方等般若調治方堪來至法華聞頓是故應判此法華經是開漸顯頓故名漸頓人不見之謂非頓頓。

釋曰八界者乃八佛世界也一佛世界乃是三千大千世界八个三千大千世界盡爲微塵以諭菩薩眾數多也而不以此爲多卻指五百聲聞及千二百二千人等以之爲多是讀文未熟也余文可見。

問據何得知漸圓之教四住先落答如引仁王長別苦輪旣云別苦知是漸頓如引法華六根淸淨云肉眼等知是頓頓。

釋曰仁王長別等者仁王般若經云十善菩薩發大心長別三界苦輪海十善者十信也天臺多處引此經文證圓十信乃圓頓也觀師以見有別苦之言謂是漸圓以證漸圓四住先落復據法華六根淸淨云肉眼等以證頓頓二處經意諭文自出此不預陳嗚呼觀師本謂法華爲漸頓今引此文而證頓頓豈非自語相違耶。

諭曰此一家義前後皆引仁王以證法華法華云無漏意根仁王雲長別三界兩經皆是四住先落且於界內得無漏名有漏業除故雲長別當知二處文義本同如何分擗以證兩頓。

釋曰一家教門者玄句止觀及四念處等皆引仁王以證法華六根淸淨以義同故是故引之法華云無漏意根仁王雲長別三界者經云𨿽未得無漏智慧而其意根淸淨如此今云得無漏乍觀似誤究其文旨實不誤也何者經云𨿽未得者𨿽含縱奪奪而言之未得方便土中眞諦無漏故云未得與而言之已於父母所生意根之上獲得相似無漏故云得也意根旣爾余根亦然是故荊溪引云無漏意根仁王長別二文不異當知得無漏必別三界別三界必得無漏二經並是圓家十信粗惑先落且於界內得無漏名有漏業除故雲長別若於界外尙名有漏有二邊漏故亦名有漏等業未得有塵沙無明業故亦名未別三界界外義立三界故今文且明十信菩薩菩薩斷證以顯二經文義泯齊如何分擗以證二頓是不知二經之意也纂者云且於界內得無漏名者此文恐誤何者法華云𨿽未得無漏者十信未得初住聖位無漏而其意根淸淨如此內凡意根也予謂此人不善看文輒生是非無乃謬指以予文鑑之玉石分矣。

問三種止觀中圓頓止觀是何頓耶答是漸頓何以知得如第一卷

以三譬諭三止觀以通者騰空諭於圓頓至第七卷

識通塞中中卽三觀破於神通神通被破故非頓頓文云別則略指三門大意在一頓又三止觀竟又云今依經更明圓頓又第五卷

安心文末初約三止觀結數次又約一心止觀結數又第一結髮心文先以三止觀結次云又以一止觀結此等皆是三止觀外別一頓頓之正文也。

釋曰此師所引諸文證今摩訶止觀爲漸頓觀乍觀似是被荊溪訓文義敗壞猶柆朽然諭文當見矣。

諭曰一往引證似有所憑子細推求都無所據何以故以違文故生多妨故。

釋曰此一諭文自有十段初縱奪總斥二何者下斥不知正說及安序時三又三下明不應以資破師四況二下明二處神通不同五次依下明依經之意六若引下反質七言別下明三門大意通別八安心下明三別一心結數之意九言發下明三一止觀結文無殊十若俱下明三一結只是通別初文縱奪總斥者一往似有所憑縱也推求無據奪也以違文故生多妨故者總斥也。

何者如破神通及依經更明文在序中序是章安所置說止觀時未有此序如何預將正文破之。

釋曰此當第二斥破不知正說及安序時也何者大師正說十章時曾未有序至結集時章安方始置如何預將正說十乘第五識通塞中破橫別三觀中雲中卽三觀以破神通謂是破序中神通所譬圓頓耶如此立義眞可笑也依經更明下文當見。

又三觀本傳南嶽如何弟子反破師宗乃成逆路伽耶陀論又南嶽稟承慧文龍樹旣破師法觀心論中何須更雲歸命祖師。

釋曰此當第三不應以資而破師也言三觀本傳南嶽者應云三種止觀文且從略故云三觀耳天臺傳南嶽三種止觀約行以漸不定助之漸次則初淺後深如彼梯隥不定則更前更後如金剛寶置之日中圓頓則初後不二如通者騰空爲三根性說三法門引三譬諭故圓頓止觀乃師宗也師卽南嶽宗卽圓頓止觀如何天臺反破南嶽豈可同彼逆路伽耶陀之論耶路伽耶陀師破弟子逆路伽耶弟子破師是外道論豈可施之於天臺耶言又南嶽稟慧文龍樹者應云思師稟文師文稟龍樹亦從略耳龍樹乃天竺第十三祖文帥橫宗貫天臺髙祖也及智者造觀心論旣雲歸命龍樹是則伏膺之心至矣豈可輙破圓頓止觀耶果或破之又豈須歸命耶。

況二處神通其義各別序中以頓行者譬通者履空空無淺深履者階降空諭頓理履譬行儀行𨿽階差乃名圓漸理無淺深不當偏圓第七卷

中以步馬神通諭橫別三觀神通卽是別相之中故以中卽三觀破橫別之中如何不見近文遠破未生之序。

釋曰此當第四明二處神通不同序中神通譬圓頓觀修圓頓人行有六卽是謂階差故云圓漸理無優降淺深之殊是故理體非偏非圓譬如虛空本無丈尺而以丈尺量於虛空序中神通取譬若此第七卷

中神通譬者識通塞中橫別通塞文引大品云有菩薩初發心卽與薩婆若應者空也有菩薩初發心卽能遊戲神通者假也有菩薩初發心卽坐道場成佛者中也大論引三譬一者步涉空也二者乘馬假也三者神通中也三義分張俱在初心是故名橫橫故須破若一心三觀法相卽破豎中通塞若三觀一心卽破橫中通塞者先空次假後中也空卽是通住空是塞假卽是通住假是塞中卽是通住中是塞破此通塞者以一心三觀之空破空令成一空一切空以一心三觀之妙假破假令成一假一切假以一心三觀之中破中令成一中一切中輔行雲豎通漸入𨿽屬一人前後次第三時各異以各異故故非一三今以一心具三破次第之三故云一心三觀破豎通塞也三觀一心破橫通塞者彼橫三觀𨿽屬三人並在初心故三不合一今以三只是一破彼分張之三故云三觀一心破橫通塞也今云神通者卽是以三觀一心破橫別之中觀也又復應知𨿽云一心三觀破豎三觀一心破橫爲對所破作此分別論其體性無二體也如此近文觀師不見而卻遠破未生之序何自煩勞之若此耶。

次依經文更明者前以三諭證三文竟更依華嚴以證圓文故云更明再治定文意在於此如何見一更字便於三外立頓頓名。

釋曰此當第五明依經之意言依經更明者前文略說三種止觀次則廣說三種止觀竟乃云漸與不定置而未論今依經更明圓頓所以更引華嚴證圓頓者文正意故廣前文故故引經云如了達甚深妙徳賢首曰菩薩於生死最初發心時一向求菩提堅固不可動彼一念功徳深廣無涯際如來分別說窮劫不能盡﹝全文﹞引斯文已章安廣釋圓聞圓信圓行圓位圓功徳莊嚴圓建立眾生等應知此文舊第二本謂之商略今回商略以爲引證再治定文意在於此應知旣云漸與不定置而不論豈非只是圓頓之觀如何三外別立頓頓耶。

若引華嚴卽名頓頓者玄第十卷

亦引華嚴方等般若圓同證於頓華嚴旣其非是漸圓方等般若寧非頓頓。

釋曰此當第六反質觀師質曰若謂引華嚴經便爲頓頓者且玄文第十判教相中亦引華嚴方等般者中圓以證於頓若華嚴非是漸圓須名頓頓者方等般若之圓旣引證爲頓應亦名頓頓耶而不知華嚴是兼別之圓而以兼別反勝獨妙是豈知天臺判釋之意耶。

止觀義例隨釋卷第五

止觀義例隨釋卷第六

永嘉沙門處元述

○諭疑顯正之餘

言別則略指三門大意在一頓彼料簡文問略明三種止觀略指與大意名相似同是故重問云何同異答中分於通別二意通則略指只是大意別則略與大意不同以不同故略有三種大意但在三中之一故文云漸與不定置而不論人不見之便於三外別立頓頓。

釋曰此當第七明三門與大意章有通有別言略指三門者在章安序中明三種止觀也凡有數處之文至正說大意中三止觀結而與三門法相似同是故以大意章對於序文而爲料簡應知此料簡文𨿽無私謂之言乃章安之詞也故問云略與大意云何同異答中具有通別二意通則略指只是大意別則略與大意不同以不同故略有三種爲辧差也大意一章𨿽有數處三止觀結但在三中之一謂圓頓也觀師不曉乃謂大意惟在一頓便立三外別有頓頓是不知文意之甚也。

安心文末先以次第三觀結數次以一心結數次第義當於別一心義當於圓此圓還同初總安心爲結數故義開三別次還依本以結一心不見此意異說便生。

釋曰此當第八斥不曉三別止觀與一心止觀結數之意夫安心者有二一者總安二者別安先總安心卽是圓頓約此圓頓論別安心故知總安是別安之總別安是總安之別以總冠別無以異也爲結數故先寄次第三觀以結其數次以一心以結其數應知次第之三約義開之次則還依本圓以結一心觀師不見便謂三外別有頓頓非妄而何結數已見上文不復出矣。

言發心文末一止觀結者大意五章文相寬總是故皆以止觀結之或時惟用一止觀結如六卽文六文皆一或復惟用三止觀結如隨自意文末或時俱用三一結之如前所引復闕無結文如常行等三種三昧。

釋曰此當第九明三一止觀結文無殊言發心文末一止觀結者此牒觀師僻見遂據此文以立三止觀外別有一頓頓觀也言大意五章文相寬總是故皆以止觀結之此荊溪出於五略中結文之意也大意一章文有五略故云五章以此五略包下九廣文相寬總恐尋讀者心有異緣是故諸文之下皆以止觀結之此總示也此下別示言或時惟用一止觀結如六卽文六文皆一者始從理卽名字觀行乃至究竟並以一止觀結之故云六文皆一纂者云前之四卽則有結文後之二卽則無結文謂荊溪誤六結之文昭然可見不細尋之輒詐祖師非狂妄耶或復惟用三止觀結如隨自意文末者彼止觀云復次但約最後善明隨自意此是次第意漸次結也若善惡俱明隨自意卽是頓意圓頓結也若褶牒之善明隨自意此則不定意此褶牒善非前二攝不離前二於頓起漸於漸起頓故不定也或時俱用三一結之如前所引者謂四諦顯是中以三止觀結四弘中以一止觀結故云也復闕無結文如常行等三種三昧者應云如常坐等三種三昧以隨自意中結文則多言常行者或恐文誤。

又若俱用三一結者只是通別不同何者一種結云發菩提心卽是觀邪僻心息卽是止當知三種無不發心邪僻心息。

釋曰此當第十明三一結只是通別有三初明一結爲通二又三下明三結義亦屬通三此第下明初文與今辧釋有異初文云若俱用三一止觀結者此重牒上文或時俱用三一結之如前所引者只是通別不同耳用一結者爲通用三結者爲別何者下問起釋出一止觀結云發菩提心爲觀邪僻心息爲止是則三種止觀無不發心無不邪息當知此一是通是總如何謂是三止觀外別一頓頓耶。

又三種結者亦是通義以通三故是故結之始從三藏終至圓頓皆悉有於漸頓不定具如第三偏圓文中及玄文第十判教相中四教是別三種是通。

釋曰此當第二明用三結義亦屬通言亦屬通者初文以一結之而名爲通蓋通總之通也此一總三故名通也今明三結應名爲別而亦名通者乃取四教爲別教教自有漸頓不定故亦名通應知藏等四別通有此三是故結之言具如第三偏圓文中者止觀第三卷

第五偏圓章中及玄文第十判教相中並以四教爲別三種是通於四教中當分則以因位爲漸極果爲圓入位不定而爲不定彼文甚廣恐繁不引。

此第一文不歷四教一一以三結總以四教共爲三結以三對一三復爲別人不見之便以又以之言憑玆別立深不可也。

釋曰此當第三明於上文與今辧釋有異上據偏圓及玄第十並以四教爲別三結爲通故藏至圓一一皆用三止觀結今文乃據止觀第一發大心中所明感應及四悉等皆通四教只於此四用於三結是則四教爲總三結爲別此以教總而結別自爲一番總別也又以三對一三復爲別上文對教成別今文對一復別乃是以一對三三又爲別如此三一只是總別豈有三外別立頓頓耶觀師不見乃以天臺三觀結外云又以一止觀結指此又以等言以立頓頓不知此一卽是通總約此建立無乃爲謬乎。

問兩種頓位同異云何答住前則別。

釋曰問文可見答云住前則別者卽是謂漸頓位者住前斷四住頓頓位者住前圓伏五住登住圓破五住故云住前則異也。

諭曰凡列位者皆須準教及以古師一家立位惟分四別一期教迹因果顯著有始有終莫過此四三藏則四果支佛百劫僧祇通教則三乘共位及名別義通別圓並立五十二位但行有賒促斷伏不同圓依法華更加五品一家所用諸部咸然輒不曾聞兩頓之位已如前破。

釋曰言三乘共位者因果俱通位也且從當教有始終說若乃通別通圓藉通開導之位有始無終非此所論名別義通者借別教名名通教位加以十信爲乾慧地名信忍住行向三名伏忍柔順忍初地得無生忍爲見地二地至七爲羅漢八爲支佛九爲菩薩第十寂滅忍爲佛地此乃借別教名名通位也具在玄文別圓次位其周足者莫過華嚴瓔珞是故今云並立五十二位也言行有賒促伏斷不同者別人先空次假後中動經百千無量恆河沙劫方入十信位等故云賒也圓人根利初緣實相造境卽中無生法忍一生可獲或障重者不過三生故云促也言斷伏不同者別人住行向三伏無明惑初地方破圓人五品十信伏無明惑初住卽破故云不同更加五品已見上文一家教門曾不聞於兩頓之位觀師謬立破意已如反以仁王四住先落文破之是也。

問何故分別立二頓耶答由根利鈍立二不同諭曰自昔承稟一圓家教法不見二頓而分兩根處處文中但雲華嚴兼於利鈍利則圓教鈍則別人或一一教中而分三根或信法二行以分利鈍是則教教部部無不皆然來至法華同入一實無容開會同一根性仍稱爲鈍覆權隱迹有利有鈍而名爲利深不可也。

釋曰承稟一圓家教法者此文多一圓字不成句讀仍又倒文或一一教而分三根者謂當教各有上中下故或信法二行以分利鈍者信行藉聞故鈍法行內照故利又信行一聞卽悟故利法行歷法觀察故鈍或俱利鈍信行聞利修鈍法行修利聞鈍教教部部無不皆然者此約法華已前四當分說來至法華同入一實無小無大同歸佛界而僻解師無容開會同一根性仍名爲鈍無容者不許也反以開顯一實名爲鈍根卻以覆權隱迹有利有鈍而名爲利華嚴未開故覆權隔彼聲聞使如聾瘂故華嚴未開迹故隱本但云寂場始成故豈以開權顯本而爲鈍卻以覆權隱本而爲利耶。

問方等中四漸中開四兩四中圓爲何同異答但是四教中圓皆是漸圓。

釋曰設此問者試探觀師及其答出果然不曉。

諭曰此師不識漸教之義是故不知方等只是漸中之一謂言漸教與方等殊卽便答云但是四教皆名爲漸若知不別云何便答但是之言借使法華會前四教中圓皆名漸圓法華開權獨顯一圓何故仍立漸圓之稱若爾但識四教從漸之言不了法華開廢等意因玆暗立漸頓之言。

釋曰此文斥彼不解方等中四與漸開四只是一四致有妄答之過言不識漸教之義者夫事不頓成故謂之漸鹿苑漸初也方等漸中也般若漸末也設此漸者有二意焉一者爲取法華機故次第豎入是故鹿苑證果方等彈呵般若淘汰得至法華開顯授記二者法華會前有堪入道者橫施四教一一赴之漸教之義正在於斯方等只是漸中之一彼不知此乃謂方等中四與漸四殊卽便答云皆名爲漸是故應知漸開出四者總三時漸開出四耳豈有漸開四外更有方等之四耶若其知者那得答云但是四教皆名爲漸耶言借使法華會前四教中圓皆名漸頓者此乃縱許之詞也法華開權獨顯一圓何故仍立漸圓之稱是則開權顯實有何功耶若爾但識從漸開四之言不了漸教所以是涉道之淺也而亦不了開廢之意在超八因以暗心立漸頓之名致玆誤謬之如此也。

問涅盤中圓復何差別答亦是漸圓諭曰若如所判始自鹿苑終至涅盤一槪漸圓玄文何故苦破光宅光宅仍以法華異昔引昔通謾尙乃破之此師稟受山門翻更不如光宅應云涅盤𨿽四前三知圓方等𨿽四三不入實漸中開四不殊方等諸文盛說何足復疑依彼所論涅盤圓伊便成無用復有一行乃是徒設。

釋曰僻解師以自鹿苑至涅盤教一槪爲漸尙不及光宅云師而尊法華以異昔教故立法華爲廣髙長及以昔教爲挾下短引昔通謾者而不簡於諸味中圓同法華妙故遭天臺二十四難故云苦破觀師稟山門教反不如之何學道滅裂耶纂者云謾字誤應從此漫聞見不博耳。

問涅盤四教俱入圓不答有不入者十仙外道卽是其流諭曰徒聞涅盤入實之言不曉捃拾得入之意若十仙不入三修豈聞初後俱無中間寧入十仙不入世尊何故爲其說常破云汝外道中因𨿽是常而果無常我佛法中因是無常而果是常乃至陳如色常受想行識常余諸外道大意皆爾如何謬判以爲無常易見之文尙謬況復難見耶。

釋曰徒聞涅盤入實之言不曉捃拾得入之意者應知由捃拾故一切入實以法華如秋大收以涅盤如收斂殘餘是故殘餘一切皆入如何卻言十仙不入耶言十仙者一闍提首那二婆私吒三先尼四迦葉五富那六淨梵志七犢子梵志八納衣梵志九弘廣十須跋陀羅若此十仙不得入者三修之法豈得聞耶旣聞三修安得不入言三修者而有三種一邪三修卽外人所計常樂我也二劣三修卽小乘無常苦無我也三勝三修卽大涅盤常樂我也今文中言三修者卽勝三修也不言淨與不淨者爲對外道邪三故但三耳言初後俱無中間寧入者涅盤初會明常住宗卽常樂我勝三修也後明十仙入實亦勝三修初後旣然中間寧不入眞實耶若十仙不入者世尊何故爲其說常如闍提首那以因果是無常難佛佛卽問云汝性是常耶是無常耶首那答言我性是常佛問汝性能作一切內外法之因耶答言如是佛問云何作因答言從性生大從大生慢乃至二十五法佛問是大等法常耶無常耶答言我法性常大等諸法悉是無常佛問如汝法中因常果無常然我法中因𨿽無常而果是常有何等過言乃至陳如色常等者此陳如品中對告陳如雲色是無常因滅是色獲得常色受想行識亦復如是然陳如品在十仙前今文所引先引十仙次方陳如乃至之言卻以後文超至前耳有理存焉無以文之前後而爲妨之十仙之中一仙旣爾諸仙皆然乃至第十爲須跋陀羅說眞實想等入實之文明如日月如何暗判爲不入實是無常耶。

問止觀第一卷

後多種譬文如迦陵頻伽聲搗萬種爲丸在大海浴阿伽陀藥等爲諭何頓答並是漸頓何以故猶在﹝谷﹣禾﹢卵﹞中萬種須搗須待諸水入於大海須合諸藥爲阿伽陀故是漸頓若不出﹝谷﹣禾﹢卵﹞諸水是海不搗萬種不合爲藥任運自具方是頓頓。

釋曰此答文中僻解師以諸譬文皆爲漸頓而作譬諭是故結云故是漸頓卽出頓頓譬云若不出﹝谷﹣禾﹢卵﹞者意云迦陵鳥猶在﹝谷﹣禾﹢卵﹞中尙猶未出待出方更轉勝故知譬漸頓不若不出﹝谷﹣禾﹢卵﹞爲頓頓譬諸水入海不若諸水自具香丸合藥不若不搗不合方爲頓頓之譬。

諭曰此中二失一者不曉諭旨二者違於自言不曉諭者夫言諭者但約少分故大經云不可以諭諭眞解脫如雪山類象豈可求其尾牙舉扇諭月豈可求其光掛況本文意意在一法具是諸法取現見者以之爲諭未入海諸水不具未搗爲丸眾气不足自余諸鳥﹝谷﹣禾﹢卵﹞中不鳴余藥𨿽合治病不徧故用此等以爲頓諭如何破諭而爲漸圓養子不肖過而難他諭卽其事也。

釋曰此僻解師因難譬諭而成二失一者不曉諭旨二者自語相違不曉諭旨者凡言諭但取少分而已大經云不可以諭諭眞解脫如以雪山之白以諭白象豈可責其不具尾牙如以滿月以譬佛面不可責其無眉眼口鼻耳等如舉扇諭月豈可責其無光掛等文中掛字誤應從木不應從手言光桂者且順世俗雲月有桂樹耳纂者云舉扇恐誤應云舉面諸文舉扇諭月有之何必疑此言況本文意意在一法具是諸法取現見者以之爲諭者具是字恐誤應云具足凡字之誤者或聲相類故誤或形相類故誤此形相類也本文意者止觀文意也譬如大海具一切水此譬一法具一切法如搗萬種香爲丸若燒一塵具足眾气一塵譬一法具一切法也如何以未入海諸水自具爲頓頓譬以不搗爲丸之香自具爲頓頓譬迦陵鳥在﹝谷﹣禾﹢卵﹞中鳴其聲已過一切鳥音況出卵乎此譬稟圓頓止觀行人𨿽未破無明﹝谷﹣禾﹢卵﹞卽已超過七方便上況破無明乎如何破云猶在﹝谷﹣禾﹢卵﹞中尙待出﹝谷﹣禾﹢卵﹞不若不出﹝谷﹣禾﹢卵﹞爲頓頓譬余藥𨿽合治病不徧者止觀云譬如良醫有一祕方總攝諸方功兼諸藥阿伽陀藥也如何破云不合爲藥自然具者爲頓頓諭言養子不肖者肖似也夫世人稟父母遺體必骨法相肖所爲亦然觀師稟學荊溪道不相肖故云養子不肖過過謂作過非循理也而難他諭者以法望諭諭爲他也卽其事也者卽同世人養子不肖作過故云也此不曉諭旨也。

二違自言者自立大意以爲頓頓此等諭文皆在大意如何自斥以爲漸圓。

釋曰此等諭文皆在大意者一往之言也其實搗萬香大海浴文在序中頻伽鳥阿伽藥在大意中觀師旣立大意而爲頓頓反斥此諭而諭漸圓豈非自語而相違耶。

問第一卷

中實非父子兩謂路人此諭何等答實非骨肉是前兩教兩謂路人是後兩教諭曰此深不見文中諭意文以界內界外各有一理理各兩教以爲能詮並以四諦以爲迷解文中自合瞋以譬集打以譬苦若兩謂父子瞋打薄者以譬直教兩謂路人瞋打厚者以諭紆回此謂道諦智解不同故使滅諦卽離亦別若卽解者苦集卽理如路人爲父子若離解者苦集異理如父子爲路人當知實非骨肉兩謂路人但約拙教一離義爾亦闕分判界內外是何等拙而便跨節以爲四教具如止觀記中釋。

釋曰以路人爲父子以父子爲路人通爲界內界外而作譬也界內外各有一理界內眞理也界外中理也由迷一眞有輕重故則有藏通二教由迷一中有輕重故則有別圓二教四教各有苦集滅道之四諦也藏別二教苦集重故如兩謂路人瞋打則厚迂通化城迂通寶所通圓二教苦集輕故如兩謂父子嗔打則輕直通化城直通寶所此四四諦者但是卽離之異耳若約卽解苦集卽道滅如路人爲父子若約離解苦集非道滅苦集之體本是道滅以解拙故如父子爲路人當知止觀第一雲實非骨肉兩謂路人者但約拙教一離義爾言一離者不對卽說故云一離觀師如何謂實非骨肉爲前兩教兩謂路人是後兩教耶言亦闕分判界內外是何等拙者旣分四教二拙二巧亦應可見。

問漸之與師爲同爲異答此二不同漸則開四別不開四諭曰旣其不識漸教開四徒與別教弁異何益今言漸別皆應開四者兩文不同漸教開四已如前說別開四者具如別教四弘之中約四諦境皆歷四教但須委知開四所以然於別人自行化他未必全立四教之名但云界內界外曲直巧拙自行則次第豎入化他則隨緣橫被被機𨿽橫行終成豎自行𨿽豎徧學成橫如初入空偏用析體以破見思仍是偏用一門自行若至十行爲利他故方始徧習析體八門及以無量無作八門爾時所習乃得名橫是則自他四教義足讀文不委義理輕疏而便謬判別不開四。

釋曰此一節文所明別人自行豎入之四化他橫學之四文義璨然不復釋也。

問商略之文爲是何處答挹流尋源已下文是諭曰此亦二失一者不曉新舊文意二者商略謬判祖承初不曉文意者舊本十章前五是序後五是正故舊本初云竊念述聞共爲十章商略等五名爲竊念己之私竊興念序故開章等五名爲述聞述己親從法會聞故再治攺者良以竊念不應連接述聞爲十故廢商略五章之名章名𨿽廢仍存其文述聞五章次第𨿽在亦沒章名新移商略之文以爲引証之例首加止觀等字用爲通序則以挹流等文用擬別序人不見之便爲亂說空張舊本商略以消別序新文柰何商略之文復彰祖承之後甚不可也。

釋曰僻解師難前諸諭令成漸圓之諭旣成二失今指商略以爲祖承復成二失故云亦也言不曉新舊文意者舊文第二本也新文今現行本也舊本首云竊念述聞共爲十章一商略二祖承三辧差四引證五示處此五章者乃章安私竊興念之所序也正說五者一開章二生起三分別四料簡五解釋此乃章安自述從法會所親聞之法是故云竊念述聞共爲十章然再治定其意在何謂由以將己之五章及所聞之法合爲十章意似不便故再治定沒舊章名以再治文但爲序正於初序中乃安止觀明靜等擬經之通序也自挹流尋源已去乃當別序再治定意其在斯乎如何觀師以商略等名而分再治定文故再治文回舊商略以爲圓證故云略引佛經粗彰圓意如何以商略文爲祖承耶況商略文在第一科祖承居二也觀師妄指商略在祖承後故云甚不可也。

問挹流已下正當舊本祖承之文如何將爲商略文耶答正是商略有師無師故云商略諭曰舊釋商略云略引佛經粗彰圓意故云商略卽引華嚴了達賢首聞圓等文今乃判他祖承之文而爲商略有師無師旣將祖承以爲商略祖承儻更指後辧差從始至終重重妄說。

釋曰華嚴了達賢首等已見上文餘皆可曉不復記也。

問有情心法並有情色及外依報此之三法頓及頓頓起觀何殊答頓頓隨觀卽具諸法漸頓心具餘二則無諭曰據此答文卻用漸圓爲頓頓何者四教中圓奚嘗不云三處具法故四念處圓文中云非但惟識亦乃惟色惟聲惟觸三處具法正是四教末後之圓今謬判爲頓頓文者驗知諸判但用胸襟又漸圓旣知心具諸法諸法徧攝豈隔色耶色攝入心心卽是色如何謬判惟心具耶若別教人初心色心並不具法何獨色耶漸頓回互教門雜矣教門旣雜依教修觀冥如夜遊。

釋曰此斥三處具法謬判頓頓之失也何者僻解師謂漸頓觀者止論心具諸法餘二不具若頓頓觀者隨所發觀卽具諸法如此判者乃成卻以漸頓爲頓頓也故四念處中圓四念處云非但惟識亦乃惟色等色兼內色及外依報是則三處具法明文在玆何謂漸圓只明心具況又漸旣知心具則一切惟心心外無色色卽是心豈有心具非色具耶若言心具色不具者進不成圓退不成別圓則圓於一切色心內外一切咸徧別則別人初心若色若心並皆不具何獨色法不具法耶言漸頓回互者旣以四教中圓而爲漸頓復用四教中圓具法而爲頓頓於解回惑則教門雜亂依教修觀暗如夜遊何所至耶。

問此二種觀初心何別答頓頓觀者初發心時三諦俱觀漸頓觀者先觀中道離於二邊二觀先成見思前破後證中道三諦方同諭曰𨿽指文中三處五處以立頓頓旣無正義約觀判位亦無正文大師惟引諸經明位以證四教不見引證四教之外別立一頓況彼諸處頓頓之文盡是四教最後之圓彼以此圓判爲漸圓云初發心者先觀中道一切教法都無此文別則先觀二邊方乃見思先落豈有但觀中道先破見思圓別不成都無所據。

釋曰此斥僻解師援引三處五處以立頓頓旣無正義與而言之有文無義奪而言之文亦非也今約觀判位亦無正文者尙不有文義安有耶言三處者一指玄文藏等四外旣有頓教二指玄文結教相中云今法華是漸圓三指法華中諸聲聞從小來等此三處也五處者一據第一卷

舉神通諭圓頓止觀至識通塞中卽三觀破於神通旣破神通知非頓頓二據略指三門大意在一頓三據三止觀竟又云今依經更明圓頓四據安心文末初以三止觀結數次又約一心結數五據第一結髮心文先三止觀結次又以一止觀結三五處文以爲證據立頓頓觀一往似眞再研則僞上文已破余文可見不能盡記。

問一心三觀與三觀一心二文何別答一心三觀卽是假三觀一心卽是空非三非一卽是中爲破步馬神通故云空假若論頓頓一中具三諭曰本論三觀須有所以此是佛法大體又是一家要門凡用其名須得指實旣用此三格一切法應曉三意方盡其門。

釋曰此一諭文凡有六段一總論三觀功能二一者下別示須曉三意三此三下明一三三一都非上文三意四縱觀下總明破橫豎通塞五又文下別明破橫通塞六破於下斥彼一中具三未是頓頓初文者本論三觀須有深義故云所以佛法大體無越三觀一家入道要門亦莫過於三觀凡用其名須得指實者謂指的實理格一切法者定一切法也若曉三意佛法大體一家要門皎在目前矣。

一者對境成觀如觀一心爲不思議境及破法等文是也二者覆疏收束如第一卷

合散非合非散三一非三非一等是三者寄名義立如門非門非門非不門權實非權非實等是。

釋曰此當第二別示須曉三意初文意者上已具陳二覆疏收束者止觀云非三而三三而不三非合非散而合而散非非合非非散不可一異而一而異輔行雲非三而三下復疎三諦還成三諦非三而三假也三而不三空也亦應更云非三非非三中也文無者略耳言復疎者復其三諦疎漏文也何者凡言三諦者無相之謂眞備法之謂假雙非之謂中如此說者體𨿽圓融語猶疎漏是故復云非三而三非三空也而三假也三而不三假卽空也是則三諦皆空三諦皆假三諦皆中方成一空一切空一假一切假一中一切中三徳密藏無疎漏也合散非合散等準此可知覆疏收束三諦還成三諦其意若此三寄名義立如門非門非門非不門此文在第一卷

序中明三止觀畢云若封文爲害須知文非文達一切文非文非不文能於一文得一切解爲此義故以三種文作達一門此乃寄文之名義立門義也文旣達於三諦由玆入實故文卽門也此門卽實相當體門也權實非權非實在偏圓中亦寄權實之名立三諦之義耳。

此三觀一心一心三觀都非此之三三觀意只是翻對破彼縱橫觀。

釋曰此當第三一心三觀三觀一心都非上文三種之意只是以語相翻破橫破豎之通塞耳對破下文當見。

縱觀惟約次第之三而不得一故以卽一而三破彼縱義故云一心三觀破豎通塞橫觀惟得各別之一而不得三故以卽三之一破彼橫文故云三觀一心破彼橫通塞人不見此便加雙非以對三觀。

釋曰此當第四分屬三一一三對破橫豎通塞在文可見彼僻解師便加雙非以對三觀非妄謬而何。

又文自云空卽三故破步涉假卽三故破乘馬中卽三故破神通彼師乃云爲破步馬神通故云空假步馬元是單空單假何須更以空假破之。

釋曰此當第五別破橫通塞文顯不復記。

破於橫別步馬神通正用圓教一中具三何故別云若論頓頓一中具三此是違文謬說令迷文者信之亦是立觀違文令謬觀者輒受。

釋曰此當第六斥僻解師不曉四教中圓一中具三破彼橫別步馬神通正用於此如何別云若論頓頓一中具三耶迷文故使迷文者信之謬觀故使謬觀者受之黠慧正觀之士豈信受耶。

問相待絕待有何同異答頓頓是絕待漸頓是相待諭曰誤之甚矣依此所判則應相待絕待俱非頓頓何者以玄文中判今法華具有二義謂相待絕待若爾何處別有頓頓絕耶。

釋曰此一諭文有四番意一斥非顯是二依彼下出彼謬立以正斥之三凡言下斥不識相待意四又亦下斥不識絕待意初文意者斥非云誤之甚矣顯是者依此宗判則相待絕待俱非華嚴之頓頓也以玄文中的判法華方具二妙除此之外更無有文別有頓頓爲絕待者觀師之解眞可笑。

又依彼所判則惟華嚴是絕法華純待若知法華具有二義復以待絕分爲二頓當知此判自語相違據斯以論俱迷二待何者二待並須非漸惟頓判爲相待又判爲漸此復一重自語相背。

釋曰此當第二出彼謬立以正斥之彼有兩番自語相違一者彼師以華嚴爲絕待法華爲相待今反質之旣稟天臺宗教若其已知惟判法華具有二妙復以待絕而分二頓豈非自語相違耶此第一番自語相違也據斯以論俱迷二待何者夫二待者並須非漸惟頓旣判法華爲相待妙如何又判而爲漸圓旣云妙已安可漸耶此第二番自語相違。

凡言相待待前諸教爲漸爲粗方今法華是頓是妙頓居漸後兼所破說對漸明頓故云漸頓人不見之徒分待絕以對二經。

釋曰此當第三斥彼不識相待之義凡言者謂玄文文句止觀等文也必須待前諸教諸部爲漸爲粗方顯法華爲頓爲妙以法華妙頓在漸後所破兼能對漸明頓故云漸頓觀師不見玄文之意輒以二待而對二經妄謬甚矣。

又亦不識絕待之意絕於所待名絕待者方是妙頓彼乃離頓待別立絕名何爲頓頓。

釋曰此當第四斥不識絕待之意言絕待者必須絕於所待論妙尙存所待絕待論妙絕於所絕方名妙頓彼乃離於法華圓頓相待別立華嚴以爲頓絕何爲頓頓何爲絕耶。

問此法華之文具足二待豈可離文判屬二途。

釋曰言離文者謂離開二待文判屬法華及華嚴故。

答會竟無二未會則別諭曰此師非但迷於玄文待絕之名亦乃不達法華開會之意一代教法會在法華彼判法華惟有相待更立何部稱爲會經若以法華會入華嚴華嚴實無開顯之說若爾兩俱未會應別立一經以會斯二。

釋曰此一諭文有四初指上迷二待名及不達法華開會之意二若以下遮以觀爲會三今家下判彼華嚴尙爲法華廢絕二待俱無四會竟下縱而奪之初文意者迷名指上也亦乃下起後也一代教法歸會在於法華以由如來出世本意意在一實初成正覺觀物未堪從一實相生無量法所謂二法三道四果二法者謂華嚴頓也三時漸也三道者三乘道也四果者四佛果也權不可以終用故會而歸之是故此經有相待焉有絕待焉彼僻解師乃判法華惟有相待若其然者更立何部稱爲會經若以法華會入華嚴華嚴經中實無開顯之說若法華但有相待是未開也華嚴又無開顯之文則兩俱未會應別立一經以會法華華嚴二教終無是理。

若以觀會會則無文。

釋曰此當第二遮彼師恐其轉計謂約教義判於待絕分對二經旣不可會約修觀說理應可融是故遮云會則無文無文則無教可憑無可憑則所判謬矣。

今家所判以法華之絕絕彼華嚴當知華嚴未絕明矣又何但未絕亦乃無待以兼別故獨顯不成尙非相待絕何所寄。

釋曰此當第三判彼華嚴尙爲法華所待所絕二侍俱無何者以華嚴教自從法華一實施出若判粗妙乃爲所待之粗若論絕妙乃爲法華所開故知華嚴未絕明矣又復華嚴何但未絕以兼別故獨顯不成尙無相待絕待之名體何所寄。

會竟無二還歸法華何故判之云非頓頓。

釋曰此當第四縱而奪之旣云會竟無二還歸法華何故復判法華云非頓頓此又一重自語相違也。

問法華之文豈有不會答對前稱待應無別理諭曰若據此答定判法華惟有相待𨿽有相待理亦不周但得待前之言失於能對之妙縱使法華但有相待終成不曉所待之名所待卽前諸粗前謂華嚴若望彼所判還負己宗華嚴旣粗頓頓何在法華咸妙頓頓不疑相待旣然絕待可判。

釋曰言若望彼所判還負己宗者以彼立華嚴爲頓頓絕待法華爲漸頓相待是己宗也且相待論妙望前爲粗前則華嚴等教旣爲所待之粗頓頓安在法華一部咸妙旣無兼帶頓頓何疑只以法華相待爲論尙爾絕待絕此豈分屬華嚴耶。

問修觀之法準義用文旣同法華應依會義因何對昔而分二途又以法華爲不會乃將華嚴爲絕待。

釋曰此問意者蓋言凡論修觀必須準義用於經文依經作觀觀與經合方爲正觀如今止觀必準開顯妙義用圓極之文故云準義用文也言旣同法華者約開顯說同皆法華應依會義以立觀行因何對昔而分二途因何又以法華但有相待而爲不會乃以華嚴所待之粗而爲絕待耶。

答修觀不同於教是故觀二教一諭曰凡修觀者必依於教若觀二教一其理不成法華旣融只應還依融義修觀其虛立二觀謬以絕爲華嚴會義旣歸法華頓頓之名徒設況教一觀二一觀無文又與立宗全成乖互本立華嚴爲頓頓頓頓卻歸於法華頓義旣歸於法華言判爲漸者謬矣。

釋曰言若觀二教一其理不成者謂必無此理也況教一觀二一觀無文者謂若依華嚴爲頓頓觀則漸頓一觀無文若依法華爲漸頓觀則頓頓一觀無文故云一觀無文余文可見不復記之。

問觀本依教無教如何立觀答根別諭曰此乃臨急之說不思前後相違觀旣隨根根本順教有根無教同於本迷若以頓頓爲華嚴則漸圓無教若以法華爲漸教則頓頓無文﹝問言諭文皆可曉不復記也﹞。

問曰云何名爲頓頓觀相答前卽後故名空後卽前故名假前後不二名中諭曰後卽是前何異前卽是後徒於不二前後謬立空假之名實未能知三觀相狀﹝此問答諭亦可見﹞。

又自說云頓頓如法華六根淸淨位但云六根淸淨不云先斷見思故知是頓頓漸圓如仁王十善菩薩位旣雲長別苦海卽是先除見思故知是漸頓。

釋曰此不設問但直引彼所迷所說卽使諭之故無答文消釋二經文異意同斥非顯是已見上文不復再記。

諭曰自言相違不可窮盡初以法華爲漸頓今以法華爲頓頓況復不知山門諸部並將仁王以證法華法華云無漏意根仁王雲長別苦海無漏與別苦但有因果之殊不見義同從文分二。

釋曰言但有因果之殊者法華從因故云𨿽未得無漏智慧而其意根淸淨如此仁王從果故雲長別苦海報果也爾前必有習因習果六根淸淨也法華六根淸淨卽是習因習果之報因將必獲於長別苦海之報果觀師不曉分此二經以爲漸頓頓頓誤之甚矣。

又云前文旣云大意在一頓當知五略正明頓頓釋名已去並是漸頓。

釋曰此師以見料簡文云略指三門大意在一頓便謂五略正明頓頓釋名辧體及正修已去並是漸頓。

諭曰大意與下文但是廣略之殊如何分二故分別中將大意對八章十義分別廣略卽其一焉豈有略頓而廣漸耶。

釋曰諭文有三初斥廣略義不相應二又第下斥解與行異三又若下泛引上下諸文反質初文意者略本略於廣廣則廣於略五略之略旣是頓頓下之八廣如何是漸頓耶。

又第五初列前六重以開解今依解以立行如何以解爲頓頓以行爲漸圓依解起行行旣違於解此乃目視東而足西膏南而明北。

釋曰此當第二斥解與行異也前六重開解者或以五重爲解方便爲行同異已見上文今依解以立行第七正修也言目東而足西者目止解也足止行也膏南明北者膏脂油之類可以助明明譬觀行膏譬觀解合譬可見如何以頓頓之解而立漸頓之行正所謂目東而足西也膏明亦然。

又若以大意惟在於頓頓何故大行通引三乘若下文惟在於漸圓何故復有一心止觀及中卽三觀破前神通又若大意惟在頓頓何故發心四諦四弘十種發心皆列四教下文屬漸破亦同前文旣相違依何立行。

釋曰此當第三引上下文反質二頓觀師若以大意惟在於頓頓者修大行中何故通引三乘如此則豈惟頓頓若謂下文以漸圓者巧安止觀及破法徧何故有一心止觀及通塞中中卽三觀破神通如此則豈惟漸圓又若大意惟在頓頓何故發大心中四諦四弘十種發心皆列四教如此則豈惟頓頓耶下文屬漸更有顯然頓頓文相不能具引故云破亦同前此亦且順彼計作此破文其實一部無非圓頓立文旣其相反觀行若爲準則。

又云此之兩觀初心修觀太難分別須自入觀方乃得知諭曰如破徧初初入無生咸須依教況六章生解以導行初旣云分別太難信是解心冥昧解旣冥昧入觀無由彼解未明便推入觀何異暗證增上鼠喞鳥空而宣入証之言令他生於聖想忽令領納說實墜於過人實得說尙招愆違想故當重釁又若實得爲何位次若假名與他何異若五品位便同大師予實不裁證者自了願不欺聖無違自心。

釋曰此斥觀師謬立二種頓觀旣遭詰難無理可通乃云此之二觀初心修觀太難分別須自入觀方乃得知由此乃見解行俱非而又妄說過人之法且如破法徧初備列四門於四門中無生爲首卽須依於無生門教以立正行況復一部大旨前之六章而開妙解以解導行行始分別十境十乘詳矣明矣如何乃云太難分別豈非解心冥昧乎以解不明遭師詰難欲遮過咎便推入觀因此乃成增上慢罪夫妄對人趣稱過人法前人知解犯重罪前人不解犯偸蘭遮除增上慢及業報得或戲笑說或疾患說不犯言忽令領納說實者意云忽然令聞汝說而領受之謂汝說爲實者墜於過人墜墮也若實得聖道向白衣說得提罪況違理情想之說故當得重釁也又且縱之若汝實得爲何次位若假名名字者與他何異此顯名字者多矣若言五品位者應須便同天臺大師得法華三昧發旋陀羅尼荊溪云予實不敢裁斷而較量之而云證者自了者荊溪誡云願不欺於眾聖願無違於自心無得輒云入觀自知暗證已見上文鼠喞鳥空諸文多明此故不釋。

又云依頂法師十二部經觀心之文修觀必得。

釋曰此師亦據觀心十二部經爲頓頓觀此文章安出也別有一小捲流行於世彼文云經者由也心亦由也諸法由心而造直觀心卽空假中名修多羅﹝一也﹞復重觀之名祇夜﹝二也﹞觀心空假中能發三智名授記﹝三也﹞觀心卽假空亦空名不重頌﹝四也﹞觀心空假中非前思後覺名無問自說﹝五也﹞觀心緣生如物生滅卽空假中名譬諭﹝六也﹞觀心始末卽空假中名本事﹝七也﹞觀心十界地獄乃至諸佛本生卽空假中名本生﹝八也﹞觀心空假中防非止惡名因緣﹝九也﹞觀心空假中橫豎無不周徧名方廣﹝十也﹞觀心空假中非世所有名未曾有﹝十一也﹞觀心何故空從緣生故何故假但有名字故何故中非二邊故名論議觀師據此以立頓頓故略錄之。

諭曰大三觀者義惟三種一者從行惟於萬境觀於一心萬境𨿽殊妙觀理等如觀陰等卽其意也二約法相如約四諦五行之文入一念心以爲圓觀三托事相如王捨耆闍名從事立借事爲觀以導執情卽如方等普賢其例可識。

釋曰諭文有二初舉三種觀法以示觀師令知觀法無越此三次斥謬立頓頓所據皆非初文意者荊溪示此三種三觀乃是一家入道之要門四種三昧之樞楗卽惟三種安得此外別立頓頓耶具釋文義在於三種觀法章門此不再記。

故十二部觀寄事立名𨿽有三觀之名十境十乘不列一部名下惟施一句豈此一句能申觀門若此一句足得修行十境十乘便成煩芿故知偏指文中一句兩句以爲頓頓義同頑境體心踏心十卷之文便成無用兼出大師虛構之愆。

釋曰此當第二斥彼謬立頓頓所據皆非何者且如觀心十二部經𨿽是附法相觀而名兼托事何者如雲經者由也心亦由也諸法由心所造直觀此心卽空假中名修多羅等旣無十境復無十乘豈此一句能申觀門若此一句足可修行則止觀一部便成煩芿故知偏指巧安止觀破徧文中一心止觀等一句兩句以爲頓頓義同頑境體心踏心言頑境者非四教所詮之境但云體踏故云頑境據彼妄立頓頓正同體踏若爾則十觀之文便成無用亦顯大師虛構方便正修十境十乘之過也煩芿字誤應從此繁艸木繁貌。

問漸圓觀但中中是實相否答非卽實相體是但中諭曰實相與但中體同名異實卽俱實權卽俱權。

釋曰此一諭文有三初約體斥二若約下約教斥三惟煩下斥拾失爲得初文意者實相但中名異體同若實則實相但中俱名爲實約當分而言也若權則實相但中俱名爲權以圓望之也纂者不曉妄指通教但有中名而無中體是權則俱權於義何太遠也。

若約教釋文但中在別修觀次第仍居後心四教中圓一切諸文並皆初心圓修三觀彼將此觀爲頓頓人別爲圓人立但中觀徧尋諸部都無此文。

釋曰此當第二約教斥也但中之觀惟在別教以教權故佛性之理不具諸法故名爲但但獨也獨一佛界不具九也初聞此理在三惑外是故次第先修空觀次修假觀至回向位始正修中故云仍居後位但中之觀大率如此若四教中圓非此可一一切教文並皆初心圓修三觀彼僻解師卻將此圓以爲頓頓別爲圓人立但中觀一家教門都無此說豈非謬立耶。

惟煩惱境中斥失文云不住調伏不住不調伏初心修中成雙非失如何拾失以判法華苦哉苦哉不可救濟。

釋曰此當第三斥拾失爲得止觀云復有行人聞不住調伏不住不調伏等者若住調伏卽是聲聞若住不調伏則是愚人愚人住有聲聞住空行人聞此怖畏二邊深自兢持欲修中觀是人不知貪欲是道等此乃斥失也觀師拾此斥失之文以判法華而爲漸圓修但中觀是故荊溪極爲太息故云苦哉苦哉不可救濟謗獨顯經而觀但中是可救者孰不可救耶。

問初心修中旣非實相是涅盤否答是涅盤諭曰涅盤實相大小名通初心修中旣非實相若非實相亦非涅盤若是涅盤亦是實相若是實相卽是從初常觀涅盤如何乃言非是實相云是涅盤。

釋曰此一諭文有三初斥不知涅盤實相名通大小而謂一是一非二若從下專明涅盤一往通於通別菩薩別則通別菩薩尙不受涅盤之名三故知下明初觀惟頓結斥彼非初文意者涅盤實相名通大小觀師謂但中非是實相而是涅盤不知涅盤卽是實相而云四教中圓初心修觀惟修但中不卽實相故今破云若非實相亦非涅盤若是涅盤亦是實相若是實相者卽是大論菩薩從初常觀涅盤行道理涅盤卽三徳也如何謬云非是實相是涅盤耶。

若從初心是小涅盤此是通別二種菩薩偏是一往通途而說若別論者通教菩薩至第七地恐墮涅盤如三惡道別教初心但名眞諦仍不得立涅盤之名。

釋曰此當第二專明涅盤一往通於通別菩薩別論通別菩薩尙不受涅盤之名言小涅盤者非三徳祕藏大涅盤也但以取空名涅盤耳通別菩薩斷見思惑與二乘同一往通言從於初心是小涅盤故言偏是一往通途而說偏是者猶言且是也別論者通教菩薩爲假修空非取涅盤也若至第七已辦地中恐墮涅盤如畏三惡道別教十住但名眞諦不取涅盤斷徳在妙覺故通別菩薩尙不取之何況圓耶。

故知初觀惟在於頓言非實相是涅盤者無教可憑。

釋曰此當第三明初觀惟頓結斥彼非故知法華惟是頓頓初心發觀三諦頓觀而言但中非是實相是涅盤者無教可憑是任情見以情判教乃是謗法罪莫大焉。

問豈有但中名爲初心觀涅盤也答有也諭曰不知求教但任己言須無卽無須有卽有一家教相不見少判但中涅盤。

釋曰此責觀師不求聖人之言量以爲立名釋義之本但任己見發言故使舉止悉皆失錯大凡用與須無卽無須有卽有須用也意云有卽須有無卽須無今觀師謂但中名爲初心觀涅盤者是無卽云有謂但中非是實相是有而言無一家教觀不見有文少判法華以爲漸圓修但中觀非是實相是涅盤者。

問如其必有二種頓者大師何不分明顯說答如大意在一頓等卽其文也又頂法師涅盤疏釋不次第五行中云十信斷或卽是漸頓不斷或者卽是頓頓﹝文中兩或字並誤﹞諭曰大意一頓已如前破彼引涅盤疏親共對撿全無此文應是續後謬思便將想心證義文所不載故使再撿無文又大師諸文文所不載何須更引章安之文況再撿全無何勞苦據況復不次第行正是四教中圓﹝問答諭三顯然故不釋﹞。

又數數常云有八教故故有二頓﹝直引彼執﹞諭曰八教中意具如前破﹝文在不識教體妨中﹞。

又云二頓初心非一向異𨿽異而同𨿽同而異諭曰無將此異質竅他人不許漸圓卽是頓頓理窮無據同異混和。

釋曰無將此異者意云汝無將此同異異同質竅他人﹝竅古弔切﹞穴也空也質有也有無同異惑亂於人混和無歸乃是理窮作此救耳。

問一色一香無非中道是何觀相答是漸頓非頓頓諭曰此師已執初心修觀但聞中道便謂漸圓而不曉於言偏理圓故大意中云勿守語害圓誣罔聖意故經論名數或具或偏言下之旨理必周備大師以備具釋偏言故大意中云空卽不空等自語相違亦如前破。

釋曰觀師固執初心修觀若聞中道便是漸圓而不曉於言𨿽在中具足三法以由中道雙遮爲體雙照爲用不可思議言大師以備具釋偏言者如止觀引華嚴遊心法界如虛空此舉空爲端也備具釋云空卽不空亦卽非空非不空又云一微塵中有大千經卷心具一切法是偏舉有爲端也備具釋云有卽不有亦卽非有非不有又云一色一香無非中道是偏舉中爲端也備具釋云卽中而邊卽非邊非不邊一切法具足無減是故誡云勿守語害圓誣罔聖意觀師正當此責故也言自語相違者一色一香無非中道文在序中及大意章旣指大意以爲頓頓而今又云卽是漸頓豈非自語相違上文已破不復再出故云亦如前破。

問初心起觀若捨二邊但觀中道何異通教但有中名如何初心見此但理便默不答諭曰言若有旨言勝不言言旣無歸不言勝說凡修觀者須立解心解心未成輒立此觀言究理極以至無言。

釋曰夫修觀者必須解明然後立觀觀師旣無圓解輒立二種頓觀故爲荊溪言以攻之詞窮理極便默不答故云以至無言。

又云據文須分兩種頓異初心修觀實難分別﹝直引彼執﹞諭曰前云教惟有一觀則有二此中復云文𨿽分兩兩觀難分據玆文又成文二觀一前後違反不可復論故知學宗不得輒爾此時猶可曠累多生仍使未來不逢善友。

釋曰故知學宗不可輒爾者宗謂觀也學觀若無圓實理解輒爾自立二種頓名謗法之愆不可逃也曠劫爲累受報何窮余報邪見不逢善友可不驚乎。

問別教地前爲登地雙亡雙照方便其義如何答地前雙亡登地雙照至第二地又亡又照諭曰非但觀門失緒亦乃文義參差旣云地前以爲初地亡照方便當知正亡正照合在初地如何乃云登地雙照地前雙亡具如止觀第三卷

中此是讀文未周不須別破。

釋曰此師圓解不明謬立二頓旣遭師詰無理可申以至結舌無對故云非但觀門失緒此結前也亦乃文義參差者斥其地前方便登地證得遮照不齊故云參差何者別教約行教道十住用體眞止遮生死有用入空觀照眞諦理十行用方便隨緣止遮空塵沙用出假觀照俗諦理住行二位各一遮照故謂之單遮單照至入向時收前異時遮照入一心修空假不二中體現前此但中觀任運雙遮任運雙照故說初地證得雙亡雙照如何輒云登地雙照地前雙亡止觀第三具出其相略如前說此亦且從教道而說未論圓修登地自證予嘗著別教但中觀章門具明此事世有淺學聞但中觀有人修之及但中觀雙遮雙照惑耳驚心亦有撫掌而大笑者是不曾讀止觀並輔行也彼文尙說藏通二教離斷常中雙非雙照況別但中佛性理乎。

問何名四三昧是通修念佛是別修。

釋曰此問止觀第一修大行中云四三昧是通修念佛是別修。

答頂法師誤應云四三昧是別修念佛是通修。

釋曰答意謂章安結集時誤應如答文之攺。

諭曰此師自誤推失與他今言通修者以四三昧攝一切行故曰通反以爲別念佛通收諸行不徧乃是通中之一故名爲別反名爲通深不可也。

釋曰輔行雲四三昧收諸行盡故名爲通念佛三昧諸行中一故名爲別又四三昧皆通念佛故名爲通但語念佛偏舉一行故名爲別故四念處云四皆念佛故名爲通但隨教別故名爲別藏念生身通念應身別念報身圓念法身諸身具足又云四三昧通四教故復名爲通凡引諸文皆以四三昧爲通觀師特攺乃違文也又云有人攺云四三昧是別念佛是通未失大意何假攺文此乃縱奪斥僻解師言未失大意者縱也蓋言作此攺文亦未失於宗乘大意但天臺自有正文何假攺之此斥奪也纂者不曉卻云章安未失大師之意何其謬也。

又云三賢十聖住果報者此兼兩教圓教三賢別教十聖﹝此直引僻解所執也﹞諭曰言果報者是實報土旣生果報卽是圓教四位之人此師但見是賢聖之名便分以爲別圓兩教賢聖之稱乃是借別名圓俱生實報卽是正明圓位若言別教賢聖位不合生彼而判十地屬別者圓四十位俱破無明因何乃分十地屬別人又約證道地卽是住何須分別縱存教道則十地以含兩教亦無分義。

釋曰三賢十聖住果報文出仁王經一家引用惟證於圓蓋借別名名圓位也何者住果報者卽是實報無障礙土惟圓聖生余罔能及借別名者圓無三賢以住行向皆破無明咸證三徳故皆屬聖別無住果報以住行向惟破見思塵沙而已不生彼土是故三賢十聖皆破無明生彼土者圓聖位也而僻解師謂三賢屬圓十聖屬別且圓四十位皆破無明因何十地而不得生而以十聖屬別十地耶彼師但見經文有聖賢之言便以賢聖分爲兩教不知賢聖之稱乃是借別而名圓也又若謂仁王賢聖屬別者則賢聖皆不合生賢故不生十聖權設豈有生耶旣賢聖皆不合生云何彊判十地而屬別教圓四十位俱破無明因何分割十地屬別人耶又若約證道十地生者證道同圓地卽是住何須分別是別地耶又縱存教道則十地已含兩教亦無分別義焉用特云是別十地以含字誤當爲此已字。

問彼問人曰聲聞經漸名漸圓者八界發心不從漸來從此應判以爲何教。

釋曰此荊溪師騰僻解師嘗有此問以問他人意謂聲聞之人經歷漸會旣至法華等蒙開悟人從漸來故判法華以爲漸圓若八界微塵數菩薩皆發無上菩提之心不從漸來從此合判爲何教耶。

答頓頓人也﹝僻解答也﹞諭曰難已如前何不從於八界塵數爲判頓頓而名漸圓。

釋曰此諭有三初指前反質二略明觀失結前三歸命求證初文云難已如前前文已斥人從漸來判爲漸圓而今又以八界發心而爲頓頓今反質之曰何不只從八界發心判爲頓頓而云漸圓耶而又成於自語相違旣判法華爲漸頓華嚴爲頓頓今又以法華爲頓頓何無準之若此耶。

自此已前略明觀失教失不論。

釋曰此當第二略明觀失爲扶止觀圓頓佛乘是故殷勤曉諭四十六番意其僻解而歸正轍然金錍質於野客亦四十六彼以擬於六卽圓位故至爾數今四十六豈不然耶謂住行向地四十分眞卽也理卽名字觀行相似及以等妙四十六也彼爲救於無情佛性此爲扶於圓頓止觀彼解此行從而可知矣然略明觀失由教失故乃致觀失爲救觀門故略明之是故教失置而不論諭疑顯正意在玆乎嗚呼觀師非常人也身長九尺手垂過膝眼有神光口四十齒才供二筆目視九行學天臺宗不至於道豈非緣有所屬耶。

歸命諸賢聖願捨是非心爲樹涅盤因非欲貶量失。

釋曰議論旣畢請諸賢聖爲之明證上來所說始於所傳部別終至諭疑顯正並以爲法之心建涅盤道以故是是非非不敢任情貶量得失我心自空是非如響普願一切心亦復然咸歸三徳和合之海耳。

止觀義例隨釋卷第六﹝終﹞

予著斯文首尾整一歲所以然者有多緣故一以衰遲身迫暮境不敢輒廢西歸日課日課事畢方臨筆硯二以居山不深賓朋尋訪相延道話往累日三以間或有疾旬浹不書一字今幸閣筆勒成六卷詞語鄙野所貴俓顯旨趣而已後賢覽者毋以不文見請但以正理爲念或見或聞若毀若贊同爲淨土見佛之緣過此已往夫復何冀。

乙酉仲夏上旬休日天臺禪門第十六代傳教觀處元時年七十六記

平昔述作本宗章門錄目附此。

經體章

經體用事

無住本指妄

答客無住本料簡問

家家辯正

答通相三觀十問

三種觀法

十義書指失

別教但中觀

金剛錍要義錄

涅盤四俱知常

止觀義例隨釋

妙玄三序略記

比聞有四教義錄私安予名非予筆也。

寶永元年歲輯甲申夏五月望日比睿山西塔東溪沙門秀云訂正

