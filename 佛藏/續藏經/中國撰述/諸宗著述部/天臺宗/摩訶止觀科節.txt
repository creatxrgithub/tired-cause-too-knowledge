續藏經止觀科節

唐法藏撰

止觀科節

長文廣義悉備輔行。其間數科數節。義意或不同。或義意是同而尋文難見。或科節文勢奢促不定。略出科文並數節義。自備遺忘。豈曰示人也。釋題三。一意。二義。三文意者。大師自云。說己心中所證法門。所證者何。謂諸佛心印。何時證此。謂靈鷲中。憑何典據。別傳云。大師見南嶽。南嶽笑曰。昔共靈山同聽法華。宿緣所追今復來矣。大師未悟。南嶽曰。肉身菩薩經生忘矣。可入普賢道場。至二七日豁然定慧開發。從定起白師。師曰。非爾不證。非我不知。爾所證者。法華三昧。得陀羅尼者。旋陀羅尼。自今已後。文字法師。暗證禪師。千羣萬眾。尋爾之辧莫能究也。當爲說法人中最爲第一。時年二十三便獲心印。機緣未會。未有傳受。但講大品。智論。法華。仁王。光明。維摩等經。而玄解未吐。至開皇十四年。年五十七。爲報生地恩歸荊州。造玉泉寺。寺成訖。說止觀。以申元意義。乃不異眾經。而研心造境。布致十乘。萬徳三千。並在一念。迥超義表。卓爾不羣。意令今日合座之人便卽入如來室。著如來衣。坐如來座。日用佛心。日行佛事矣。義者五重玄義。出自天臺。釋一切經論皆須五義。五義束一部盡矣。謂名。體。宗。用。教也。名者。卷首止觀明靜卽釋名也。若別配文。卽五略中大意。十廣中釋名是也。大意約四。教。簡。諦。境。釋名約待絕明觀智。智必照境。境智稱會。其名生焉。大意云。旣知無明卽明。不復流動。故名爲止。朗然大淨。呼之爲觀。此兩文釋名竟。二出體。三徳圓融。體也。若約文。五略中歸大處。十廣中體相並旨歸。此三科並明三身三徳體也。指歸文𨿽不說。義不異前兩科意也。三明宗者。寂照交徹宗也。涅盤云。定慧平等見佛性當。文云。兩手遞互楷摩。云日相資。方致牙象。約文。五略中大行。十廣中正修。此兩門是一部之宗主。行人之歸趣修心處也。四辧用者。破徧證圓爲用也。破徧則惑無不盡。證圓則徳無不備。五略中感大果。十廣中橫豎破徧。第八果報。此三文是也。五教相者。一多互陳教相也。五略中裂大网。十廣中攝法。偏圓。方便。四門並教相也。故一微塵中出大千經卷。八教五味並自一心。教相明矣。且分文屬當卽爾。據圓旨。一一文一一義皆具五也。此乃分而不分不分而分。固在意得耳。摩訶。褒美之詞。止觀。克明心性。章安初題圓頓。後攺摩訶。攺者意何。圓頓尊極之稱。摩訶包攝周悉。約理宜尊極。約教宜周悉。周悉具三卽。攝漸次不定五時八教盡矣。故攺從也。摩訶三義。往翻大。多。勝也。此三皆絕待。不對小少劣受名。法非小大一多勝劣。小卽大故。一卽多故。劣卽勝故。何以故。法性圓妙無隔礙故。是以一塵一毫悉包納法界也。今言大卽空。多卽假。勝卽中。此三皆一色一香一念中足也。一念寂然圓極法界爲止。一念朗然圓照法界爲觀。止卽般若。觀卽解脫。止觀不二卽法身。在心謂之三觀。在境謂之三諦。在體謂之三徳。在用謂之三身。在性謂之三涅盤。在智謂之三菩提。在凡謂之三道。在聖謂之三寶。𨿽迷悟得失千途。而一性未嘗變易也。前代未聞止觀爲三世佛母。未聞止觀爲十方菩薩祖師。未聞止觀爲一切教理行位之主。未聞止觀爲一切學人智鏡。未聞止觀照己身心全同佛徳。令喜於大師座下親聞故也。儒說生知一世義也。釋辧三世成性也。萬法元本從緣故生。生性常空。號天眞理。理不獨立常在萬緣。緣理兼懷乃名大士。妄緣取理乃曰小乘。妄理取緣流轉九有。反本還源須假師傳。照本境寂。我無師保。經曰。不得一法故得授記。授記師也。不得無師也。師不偏屬因。有理觀故無。師不偏屬果。佛師法常也。若謂無眞在因緣事外。凡夫未了。聖智方證。此別教也。卽我觀智。照因緣生滅悉無自性卽全無。眞圓教也。圓頓現前卽入佛位。萬行萬徳一念中具。十卷止觀千度說此。若不信此。天臺教門絕矣。始鹿苑不言寂場者。且從迹說。祖承爲便。若望本說。何妨二十四祖悉遊華嚴海中。九代祖師融寂覺迹義等。下文破古有此說。旣非正義。祖宗不成。九代之名請從此削。無漏總中三。此段文古今共難。輔行四紙。釋兼破古。九不可講者。敍述甚自煩鬧。昨尋本文。文近在前。止火血刀達三善道。次修禪定。次修無漏。次修慈悲。次修實相。此文是也。無漏若合但有九。無漏若開兩教二乘成四。卽十二。不定四。取體中四。或指世界。下總四或字。是四句意。謂實相難解。藉漸次不定導進其心。便有九句十三句階級。然後方達實相。故有此三種止觀也。泛論漸次。不定。圓。頓有四不同。一約教論。八教中頓漸不定。此指華嚴惟頓。五時漸次而生漸也。一一部中或具不具不定也。二約部論。華嚴惟頓。四含惟漸。方等不定。法華惟圓。三約法論。下引淨名。大品。法華。涅盤。無量義等。各有此三是也。四約義。三種止觀皆是大乘。俱緣實相。借漸。不定以助圓修是也。此四義意各異。可深思之。勿使濫也。此四漸中。法華具三漸。大師自云。從牛出乳乃至醍醐。此證漸也。此約五時相次生名漸。非法漸也。如是之人。應以此法漸入佛慧。此敍昔有此漸法也。乃至舉一手或復小低頭。此是圓人用漸義助修也。約部。法華惟圓。無復兼但對帶。會諸權小歸一乘故。約時法義。何妨三漸。何累於圓。情無情一。輔行十解。文理周悉。今助一釋。內外心境別俗諦事也。察內心無性。外境無實。眞諦理也。理而觀之未嘗有二。事而見之未嘗不二。二不二於一念中得。此一念達了之智。非內非外而內而外。十方三世只一念中。念外無法。斯極理也。若謂念內念外有一法可得。悉爲虛妄。非眞慧也。目此眞慧以爲佛性。佛性現時豈存心境乎。略指三門。大意在一頓者。三門謂序中三種止觀。漸次。不定。圓頓也。大意在一頓者。惟圓也。準輔行。生起問答非大師料簡。是章安也。記云。剪略身儀名一行。非約一理。今尋經意。乃從理得名。文云。如聞修學。能入一行三昧。面見諸佛。據此乃約一理受名。此四三昧。坐。行。半行半坐。非行非坐。並從事一行。般舟。法華。方等。隨意。並從理可思。例四種三昧意。止觀引文𨿽異。體乃同今取意。總釋只達一念自心是法界。十方諸佛與一切眾生同一無住。本一法界爲身爲土。無彼無此。無根無住處。無修不修。無證不證。無凡無聖。但眾生自謂妄想纏縛。爲凡爲不修爲不證。謂佛爲聖爲證修證聖。在眾生自彊立之。佛位中都無此名也。諸佛所見。一切身是法身。一切國土是佛國土。一切法是佛法。一切心是一心。極十方三際推求。無纖毫許若色若心不是佛理。智鏡朗然。周徧法界。嘗無一事。澹然身心。無所施爲。佛心旣然。我學佛智。如佛用心。卽止觀也。佛現卽我心現而不現。只是自心鏡上影像耳。問。豈都無外佛可見耶。答。自他不二。但如來有同體大悲。眾生有燻習之力。扣擊同體智鏡。隨其心上感見相好鏡中之像。然不離鏡而非卽鏡。隨照好醜。感者千差。相亦萬品。或機深厚。感佛身長千萬由旬。壽命無量阿僧祇劫。以河沙世界微塵佛剎爲淨妙國土。說無量無邊不可說不可說法門。或人天報殊。示現八相。一斯利益不過數百年間。或三途微形含血之類。見聞異身暫能救苦。如空雲水月怳忽不定。斯皆由感者一念之心。謂佛色身來應。佛實無來去之勞。無有形之患。無可說之法。但眾生善緣心想。謂佛應來爲我說法。實是眾生於自心上現此相耳。問。眾生善根。擊佛大圓智鏡。現此影像。像則屬佛。答。明鏡屬佛。像不屬佛。像若屬佛。佛則生滅流動。若屬眾生。眾生業結所縛。何能具此相好。但眾生感應道交方見此耳。問。旣是佛智鏡上像。何言眾生心上現。答。同體圓鏡。不偏屬佛。眾生同一體故。但眾生磨瑩己鏡。未得全明。故能暫現此相。表進修之力。問。若爾。眾生自感心鏡上現像。不得言佛像現。佛卽於眾生無力。虛致敬慕有何益也。答。由敬慕之心感像現也。此眞佛力。豈眾生能致哉。問。此亦眾生自蒙佛力。非他佛力也。答。佛地無自他。汝彊謂自他。佛者眾生心不盡耳。問。若爾。亦共作一大佛。不能各各自成也。答。不共作一。不各各自成。此義難了。試舉諭首。如國淸寺。法界也。住寺僧。古佛也。遠人暫遊。暫感佛也。他日愛慕卽剃髮。配寺國淸。卽我寺也。五峯松徑。臺殿房廊。悉我有也。頓得受用。不減他物。成我家也。不人人別造一寺也。不共他分一寺。分卽隨人將去。常住法界不可分也。此義出涅盤經中。路有一大樹。樹陰淸涼。來者卽納。無人遮護。無持去者。旣印金口。可以奉持。還轉四句不見未貪滅欲貪欲生。記云剩生字。道邃和尙云不剩。還轉者翻轉。四句不見。未貪欲滅。欲貪生等。前言爲當。當是未審定詞。今言不見。是印定說。故兩番別。若準此說。但有兩个四句。無餘諸句。準輔行。轉至第二不生句。故剩生字。詳文不合。錯剩取義。輔行無違。執若未盡。並須推破故。問。玄文七重二諦。三接止觀。何但五重一接。答。約諦理相生漸深有七義。約人智但五。何者。通人八地後聞中修觀伏惑名菩薩。破無明名佛。佛是通教果。果頭無人。只是別教初地。故名別接通。別圓兩人初聞中道。故不名接。故只一接。問。別地卽圓住。何非圓接通。答。初將教接。藉空假爲方便故。證方名地。地住旣一。不復名接。玄文三接復云何。答。別接通如文。圓接通者。從二諦入不次第三諦也。圓接別者。從次第入不次第也。但有三義。無有三人。別人先自知不次第故。約諦故三。約人故一。若克實論三教。果頭無人。但修三教因。入一圓果。何接之有。今言接者蓋義門耳。問。接是連義。爲接取接入義。答。兩界中間須安一接。卽似連義。責實而論。但是接得入別。教中非連。問。連義何妨。答。文云。但可別接。不可接別。若是連義。別教接。接別何異。文云。不將此果接十地之因故。不接別。不接十住。斷無明故。不接圓。問。接別義如何。答。若將通佛接取別家行位入通果中。方名接別。今旣不爾。故不接別。不接圓例別。非色非心爲戒體者。準百法論是無表色。此色法處所攝。有一極迥。二極略。三徧計。四受所引。五定果。今戒體正是受所引。因領受師言引起此色。故名受所引。內外大小乘戒悉以此爲體。其體是思願種子。如何人欲受戒時。皆思願欲得戒。此是現思願。燻在藏識名種子。至壇場上三番羯磨竟。師告云。汝已得戒竟。更不起思願心。惟有種子能防七支以爲戒體。此種子非色。不對礙故。非心。不緣慮故。若言色爲體。是無表色故。若言心爲體。是思願種子故。隨部異名。體更不易。輔行雲。別教從心生十界。圓教心具十界也。生者。心但有能生十界。性未卽便是十界。如從地生一切艸木也。具者。卽一念心全具十界。不待生亦無前後。只一念是十界。只十界是一念。一切時。一切處。一切法。念念之中體常圓滿。塵沙萬徳不欠少一分。八萬惑業不除斷一分。不謂佛果是極聖我未證得。不謂凡是底下穢濁我應捨離。總攬法界在一念心頭。如一圓珠瑩徹。明白圓解。更無別覺觀進修。亦不見有凡聖。取捨分別妄念悉盡也。問。旣云念盡。應齊極聖。答。心性本體齊上聖。大師云。見己智慧與如來等。但未能常照隨境生心。此心分別校計萬端把人。有時猶不定。或發地獄心餓鬼畜生心。何況三善。何況小乘。無始妄習何能頓遣。𨿽有解心未常用解。故是凡也。若能暫照諦理。卽坐佛座。證佛身。用佛法。當此一念圓現時。不見十方佛異我此身此念也。解而未修是名字卽。念有分數名觀行卽。念似於境名相似卽。境入於念名分眞卽。無境無念名究竟卽。𨿽六常一。何凡何聖。𨿽一常六。凡聖天絕。此止觀大意。讀者宜細意。記云。闡提不斷性善。諸佛不斷性惡者。善惡以無性爲性。此性卽佛性。卽無性。本卽法性故不可斷也。卽今推自心性不可得。卽無住處。能徧一切處。卽善惡性也。性無善惡能生善惡。善惡可斷性不可斷。縱墮三途。性善不滅性惡不增。直至成佛。性善不增性惡不滅。此性卽法身也。猶如明鏡本無好醜眾像。能現一切好醜眾像。像有增減。明淨光體不增減也。鏡本無像。故能現像。性本無善惡。能現善惡也。眾生不得性。但得善惡所拘。不得自在也。性善不壞故。地獄發佛界。性惡不壞故。佛現六趣生也。開一心爲三止觀。合三止觀歸一心者。一心卽三中圓頓也。開出漸次不定。並一心三也。一心卽三中一也。開合對辧。故有四種觀法。成五百一十二安心也。克實只有三。無第四。一心卽圓頓故也。思議不思議俱十界者。思議十界。惟佛界極。前九粗淺次第至極。思議也。不思議界。界界具十。不待至佛方妙極。地獄卽齊佛。不可捨。佛卽地獄。不可取。何故爾。此十界全我一念。何以故有取捨者。念未圓耳。圓心往望。法法皆圓。無一毫塵在我念外也。此意極大開懷抱。盛取品得。若取捨才生。圓卽遠矣。圓頓往望漸次不定。皆一心也。漸次不定往望。惟圓一心。二非一心也。故有開合。或三或四。或別明一心三卽。思議也。一心卽。不思議也。亦不全一。亦不全異﹝此段續前安心文﹞。今欲借別顯總。舉次而論不次。故先三義解釋者。此上下文意並前次後不次。不次無多。只一念卽破卽立。卽修卽證。無別觀智。此理難信解行用。須假次第。故開門戶說。或豎或橫。或非橫非豎。或從假入空。從空入假。或兩觀爲方便得入中。或先見假次思假。如上所列。並借別顯總也。若得別意。一一別中悉圓極也。就前根本。都合三百四十八句者。此中本末合計。前四句三假合十二句。又從四句出悉檀十二句。合四十八。悉檀並本十二計六十句。又一悉檀出性相空合九十六性相空。性相空九十六合前六十根本句計一百五十六句。一一句各有止觀合一百九十二句。止觀一百九十二合前一百五十六根本。卽都合三百四十八句。此是子本合算法也。後就四人四見。能所自行化他。都合七萬三千三百八十四句。此直論計句不兼本算也。不可說見如初有見。但一千三百九十二句者。此絕言見。只約單四見。句後出故。只如此。若約復。具並出。卽更兩倍。今不出者。隨作者意耳。足前合爲一千一百五十二者。三百八十四句合七百六十八句也。合根本一千一百六十四句者。根本十二句也。一品如此。下直論不兼本算也。不動不退方名薩埵。薩埵。唐云勇猛。卽是菩薩別名。下文亦頻言薩埵。恐不指薩埵王子一人。器械鈍者。別教道品歷別。鈍也。應云一人器械利者。圓道品一念具利也。文無者。略耳。記云。身壯諭三諦。兵利諭三止。權多諭三觀。今意謂三諦是髻珠戰具。今取五緣中無緣慈。卽是行廣。求佛智。卽智大。行廣智大。爲身壯牢彊。精進卽是兵利。滿弘誓大方便卽是謀多也。修中意者。初心卽修。不待二觀成者。倚在身壯兵利權多也。古珠者。了心性本源常具萬徳。不增不減。不用鍛煉。體自明利也。智障三義。若從能障得名。智卽分別智。此智卽障。若從所障得名。智卽中智。智上有障。如鏡有塵耳。若能所對受名。中智爲他無明障。如鏡在塵。除塵鏡自明淨。若斷不斷者。從能得名。此智須斷。從所及對。此智不斷。非碩異者。心性如水。風鼓浪生。浪生。分別智也。但斷其浪。水不可斷也。息風浪止。空日自現。空卽止也。日卽觀也。止觀現前。萬徳斯備。空日在池。萬象到景。準新經論名所知障。所知是智。爲無明所障。所知家障亦能所受名也。大品有菩薩從初發心卽與薩婆若相應者。準輔行。引經三文釋云。經列前深後淺。今列從淺至深。詳所引經。前亦不深。前是跋致位。次是菩提位。菩提豈淺於跋致。但借彼文權爲次第。未必彼經克定深淺。攝佛威儀。以十力無畏不共法等爲威儀。一念中修者。只今學人一念圓解心。具佛果中一切萬徳。萬徳𨿽多。以十二事攝盡。此意不偏行位。但言境智。本體自具。修與不修未曾增減。本自圓足。非新生也。前三教人無眼不見。凡夫外道都不知有。我今圓解一念全收。亦只是一念三千世間耳。十界中有佛界。佛界豈無徳。佛徳乃三千中一分也。有云。佛性如木中火。鉆研乃出。此乃藏教析色得空。全未及通。況乃別圓。仍引大師文云。禿船鳥空。此斥無圓解人妄執。言卽不得卽意。圓方有卽。汝未解圓。學言卽。卽故失也。十力章云。豈非初心有修有證。三據明矣。豈非正文。宜審此段。記云。十意融通經論。有人將對十乘。深不便也。但對五重玄義。今詳文體釋名及明宗。亦不便。何必作此相對。但消文意。義理自明。何用對十對五。五悔名者。從初懺悔受名取語便耳。如雲五拘鄰。拘鄰是五人首也。若準義。合云拘鄰等五人。新翻。梵云懺摩。唐云悔往。今懺悔。唐梵合舉。我以善施眾生者。記云。今說果中故言共與。若因時與將何成道。今謂因果俱共施眾生。此善是不思議回施他。自善益勝。後當重辧。輔行雲。至菩薩境中應辧。夏終不說。下無所論。今詳此指。自是一途。未必全爾。何者。十境明乘。今當第一。猶有九境。九境十乘。乘有法諭。今才法說。車諭猶明。況後九境。縱後三境無文。尙有六境並陰境一諭。總十三度說此無法愛入住之意在。輔行將車對十乘。云整足者。今謂十乘是行路。車是所乘。乘此車行十乘路。念念之中等。一大車行乃至十方。云整足。故境文竟云。若得悟者不俟餘九。止觀第三第九並明八教。大師意。頓等四爲化儀爲綱。攝一代時教盡。藏等四爲法爲网。亦攝一代教盡。若約法。法華惟圓惟頓。諸教諸理悉無比並。獨一無侶故。文云。卽中捨三方便也。若約化儀。當第五時漸說也。大師言。惟華嚴頓。余悉屬漸。輔行雲。法華涅盤非漸非頓。色塵空塵皆具佛功徳。有大經卷。經卷以法界爲體。法界在眾生心中。法性心性無二無別。心生卽法生。心滅卽法滅。心性無生滅而能徧生滅。一念心外更無一毫法可得。全此心性是法界性。一念若有。法界一時有。一念若空。法界一時空。見一塵時全見法界。理事萬徳無不圓足。或名佛性佛智佛徳神通威儀經卷。種種異名。其體不易。非新非故。無得無失。無時無處。皆於今日一念上現。了了分明。是名圓頓止觀也。一切法趣欲。是趣不過。不壞於身。而隨一相。貪欲卽是道。恚癡亦復然。殃掘無減。修吹卽卽唾。一塵入正受。一切三昧起。如是等比類。悉此一義具。如義海中說。

於越州開元寺鈔寫此文。

大中九年二月十日日本國天臺問法沙門囗王記。

義海是法藏和上作。俗姓康。本胡。依儼受華嚴。儼依杜順。禪師姓杜。此文殊化身。具如傳錄。

永仁六年三月十八日一校了。

相似沙門禪睿

