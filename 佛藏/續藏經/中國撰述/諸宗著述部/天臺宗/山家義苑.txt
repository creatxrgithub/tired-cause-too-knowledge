續藏經山家義苑

宋可觀述智增證

山家義菀卷上

雲間沙門可觀述

山陰法孫智增證

雙遊

金錍義十篇

總別

辯嶽師三千書

雙遊﹝此篇因講次說講下隨聽記之﹞

雙遊本出大經鳥諭品中疏解難會諸文徧用以示圓卽從來講家少有說者相傳惟永嘉諸前輩多示說之但少有義章予嘗苦心斯文今輙考論聊分爲二初辧兩家各據次明二用元意初科又開爲二初敍兩家所說次評兩家所見。

初敍者先敍淨覺於十諫中因四明妙宗云�家所判丈六尊特不定約相多少分之克就眞中感應而辯四明旣約此辧生身尊特不須現起髙大只就丈六生身示現尊特如常所說淨覺諫云應有權實相有優降應同居正用生身應方便實報正用尊特圓人了知只一法體起二應用用卽體故一相叵得體卽用故諸相宛然大師尙說蛣蜣名相至於究竟何緣定以生身名相須是尊特名相耶常無常二用二鳥雙遊如何分別淨覺意謂同居無常生身對方便實報常身尊特如此相對方可分別二用若生身卽是尊特則不可分別二用也此是淨覺所說其次四明於解謗中引本疏所解云事理中邊非二中而二中此之三番收二用盡若身若土若人若法一一無不具足二用互徧互收乃至云學者應知但得無常則失常用得常用者二用雙融若也不依時教明之但逐現起身相辧者則圓妙二用義永沈矣四明此意徧示一切諸法無不具二用之義生身卽尊特也此是四明所說次評者只一大經二鳥雙遊常無常二用兩家𨿽建立如矢石相違然無不引而用之者良由兩家所見不同淨覺但取分別而說全失二用相卽今問大經二用以二鳥雙遊諭之爲取分別爲取相卽本爲明二用相卽而返取分別者故知淨覺失意尢甚縱而言之分別可以若其相卽正違自所建立奪而言之分別亦失何也𨿽分別二用二用當處一體相卽不同偏教四明生身卽尊特正得二用元意雙遊正諭相卽須更議論者如四明生身卽尊特此是無常卽常若常卽無常還可說尊特卽生身否若云可以不聞此說況復方便實報所現之身如何倒卽同居生身若云不可相卽論之合作此說何也生身卽尊特是無常卽常自合常卽無常尊特卽生身又復四明兩種尊特示現尊特可以說無常卽常現起尊特如何可以作相卽之說此似難會未審如何可以四明之說婉順雙遊相卽之義此義俟下明之。

次明二用元意又開爲二初出二用之文次明二用之義初出文者先出經疏後定法諭經文正如釋簽所引大經鳥諭品云善男子鳥有二種一名迦鄰提二名鴛鴦遊止共俱不相捨離經中設此諭者蓋爲答前迦葉所問云何共聖行故又如經云隨有眾生應受化處如來於中示現受生𨿽現受生而實無生是故如來明常住法如迦鄰提鴛鴦此乃略出經文其次疏文者亦正如釋簽所引今言雙遊者生死涅盤中俱有常無常在下在髙雙遊並息事理相卽二卽中中卽二非二中而二中事理雌雄義並成若據本疏應云生死俱常無常涅盤亦爾在下在髙雙遊並息卽事而理卽理而事二諦卽中中卽二諦非二中而二中是則雙遊義成雌雄亦成事理雙遊其義旣成名字觀行乃至究竟雙遊皆成橫豎具足無有缺減已上略出疏文定法諭者經中能諭是二鳥雙遊之事所諭之法是共聖行若諭共聖行者是菩薩所修此則稍局局所修行如四明所說若身若土若人若法一一無不具足二用互徧互收此則甚通通一切法當知經文𨿽局諭共聖行然而雙遊之義其義復通徧攝一切以非常非無常之體其體徧攝故故一切法能常能無常也。

其次明二用之義又開爲二初評舊二明今評舊者如昔人義章有二義一者生死涅盤相對二者雙遊並息相對初義者以涅盤是事卽理生死是理卽事涅盤理中具乎二用此是約事理相對其餘中邊亡照二義亦然次雙遊並息相對者以雙遊對事與上二邊及而二中並息是二用歸體對理二卽中及非二中昔人作此說者略有二失一者濫古師所解二者失雙遊元意如古師解章安破云一鳥窮下之生死一鳥窮髙之涅盤升沈永乖雙遊何在旣指涅盤是理生死是事正當一鳥窮髙一鳥窮下雙遊不成正爲章安所破旣窮髙下遂失雙遊元意雙遊本諭一體相卽如何以生死涅盤相對以爲雙遊又復章安三番並云二用卻以二諦卽中及非二中爲並息歸體此當柝二用一半歸體則二用不成。

其次明今者又開爲二初正明二釋疑正明又開五義初髙下二事理三遊息四橫豎五凡聖初義者如疏云生死俱有常無常涅盤亦爾在下在髙雙遊並息此之生死涅盤如何分之不出迷悟如來在悟所得涅盤爲髙眾生在迷所有生死爲下以由經正談三徳涅盤乃是如來所得之果此之所得所証之果三徳妙理本非別法全指眾生生死三道當體卽是然則生死涅盤旣迷悟不同如何見當體相卽當知所以體卽者良由各具常無常二用故以髙下明之乃成各具若約事用之義𨿽則各具二用體同彊分迷悟本無差別此則三法理體無差如此明其髙下始見雙遊最初本體第二事理者如疏云卽事而理卽理而事二諦卽中中卽二諦非二中而二中是則雙遊義成雌雄亦成然此事理如何分之當知事卽事造三千理卽理造三千旣便是事理二造如淨名記所示事暗非暗理明非明𨿽卽事理位殊亦曰事理不相妨礙由因雙遊成果雙遊故也行於非道理亦如之故得證向雙遊句已則三千世間皆名非道所示癡愛不離空中明暗理同方名佛道以此文言之豈非荊溪以二造便是雙遊事理之義是故當知只一三千在髙在下雙遊並息卽四明所謂互徧互收乃成互具二用卽事理二造三千二造卽是三諦故有次番二諦卽中中卽二諦生死涅盤一切諸法一一無非卽三諦故一一具故故有事理二造三千中邊旣卽一體不二一亦不立是故第三一番有亡照也三諦俱亡故非二中𨿽亡而照三諦俱照故而二中事理後有此二番者不出中邊亡照𨿽有三番只是事理三諦三千中邊亡照只是釋成事理法體如此三諦俱亡俱照便同輔行雲三諦無形俱不可見此卽俱亡然後俱照云然卽假法可寄事辧卽此假法卽空卽中空中二體二無二也心性不動假立中名亡泯三千假立空稱𨿽亡而存假立假號此文便同雙遊中非二中而二中一番如此二用方見卽一切法徧一切處無法不然無法不可何以故不出三千三諦故第三遊息者遊卽雙遊息卽並息如疏云在下在髙雙遊並息然此事理常無常法如何論於遊息當知若約事理相對以論相卽於能常能無常點示相卽謂之雙遊以雙遊只是相卽故淨名記云理性相卽故曰雙遊又云事理相卽義不相妨又云雙遊之言必相卽故故知雙遊只是相卽在諭謂之雙遊在法謂之相卽若乃並息者雙遊旣約相卽並息便可知之此約一體而論二鳥並息以諭事理一體大底約一法論之故諭之以並息約二法論之故諭之以雙遊𨿽有二鳥而遊息未嘗不俱巧諭事理一體相卽其妙如此此如章安云第一義者非常無常故無差別若二鳥雙遊明其二用二鳥俱息明其雙寂卽用而寂寂滅爲樂是大涅盤文中旣以第一義大涅盤以論雙息豈非一法而論並息若得此意中道之理同名爲用便自可會第四橫豎者如疏雲橫豎具足無有缺減如何辧於橫豎當知橫則約法也豎則約人也以由三番一體相卽生死涅盤更無差別如何揀之所以須約橫豎今家凡論諸大乘經生死卽涅盤處一言卽者不可不揀便有六卽故須約人若以六卽揀之如荊溪所謂豈可障智無明猶存不破而得名爲明暗相卽故修觀者理亦相卽豈可一向推功上人當知約橫論豎一一具足約豎論橫無有缺減如此則約法橫論𨿽乃雙遊並息約人豎辧不妨在下在髙又復橫者只是理同故卽豎者只是事異故六橫豎義不相妨事理未嘗暫異故荊溪云深符圓旨永離眾過良由於此第五凡聖者如疏云此中備有凡凡共行凡聖共行非凡非聖共行約人法分別俱成然則上約豎明已屬約位之義今來何得又約凡聖當知經中鳥諭正答云何共聖行之問旣約雙遊並息以明共行所以須論凡聖共等須如此之非凡非聖者卽上所謂理同若乃凡聖卽上所謂事異凡聖約迷悟別揀橫豎約因果通揀通揀者今家通揀諸大乘經卽義別揀者爲依經中辧法別揀辧法者以經中意𨿽凡聖迷悟髙下不同其法體未嘗不同卽雙遊並息元意卽大經談常之大綱五義不同總是準大經本疏一文開演涅盤大義如此。

釋疑者略有五重初釋惟在大經之疑二釋事造無常之疑三釋理造爲用之疑四釋部通余教之疑五釋應身二用之疑初重者今問一代諸大乘經無不談卽何故二用惟在大經當知此乃只是文別所以文別此經者良由此經正談常故如荊溪云涅盤扶律顯常又如妙玄謂之談常辧性若乃常破無常卽對治法非第一義如疏云二鳥雙遊譬諭如來無二二用釋論云常與無常是對治法非第一義然今此明如來無二二用者非常非無常能常能無常與法華部同若在法華作權實說若在大經作常無常說𨿽隨緣不同所說有異論其法義殊途同歸權之與實常與無常蓋同出而異名爾若常破無常便同法華判羲無常異於常故若第一義非常非無常能常能無常便同法華開義如疏雲開昔無常卽是今常如此明之二用之文文別大經不通昔教何以故昔教未開顯故若不約開顯明常直約一體相卽圓常言之此義稍通諸大乘經釋第二重疑者今問事造若是無常正如淨覺所破之見以淨覺正用此文何以得知如義編中引淨名記以三千爲非道空中爲佛道乃云寄語後學熟思此文淨名記中正以佛道非道是雙遊羲若如此則事是無常正合淨覺以三千爲所破當知不然今此二用正顯四明事理一體相卽豈有無常爲可破法今此二用旣一體相卽無常全是於常不動一法方見二用雙遊並息若乃破事顯理正違二用是則雙遊一切不成如妙玄破古謂之單輪只翼不能飛運正遭此責須了常與無常事理三諦一體相卽在下在髙法法宛然若不親見此意幾遭淨覺僻解所惑何能盡見他人之非何能深明圓卽之義釋第三重疑者今問荊溪云理體無差差約事用如何今來所明理造並屬於用若事若理俱名爲用此之一問由來久矣亦可開作二問一問理造屬用二問二用無體今試爲伸釋之此有二意一約法體示二約果用示約法體者今此二用非約事理相對從理體起事用之義今此謂之用者只是造之異名言二用者猶言二造也在華嚴謂之造在大經謂之用若信事理俱造何疑事理不俱名用若事理相對不妨理體無差差約事用此義自在約果用者良由如來果上得非常非無常一體故能順眾生或作無常說或作常說又開無常卽常乃如來果上所用並屬施設故名爲用如疏云昔用無常今教徧一切法悉開爲常當知皆是佛之勝用得此二意方見二用所歸不迷元意是故疏中不曾言體只云二用良由於此有人乃謂並息爲體又如舊師所說還指理爲並息二用歸體此皆矢雙遊元意事理體一如向所說釋第四重疑者如金錍云若約部通論一切兼帶又如鈔玄云涅盤猶帶三乘得道若如此則大經旣通余教偏小如何亦得明此雙遊之義當知如上所明此約同法華開權而說卽是經初所開常宗偏小若開卽知此是圓常之法終以此爲究竟所歸𨿽稟余教乃暫爾耳如荊溪云權用三教以爲蘇息實不保權以爲究竟卽是此意又復當知大經用權自有二意一爲後段二爲滅後爲後段者此是追施爲調熟故爲滅後者如妙玄云涅盤臨滅更扶三教誡約將來使末代鈍根不於佛法起斷滅見所謂扶律顯常不出此之二意釋第五重疑者今問如上所明二鳥雙遊所諭之法如本疏所明三番自是事理中邊亡照若淨覺四明各據以明應身二用莫與本疏所解殊不相干如何兩家可以引之不但淨覺如四明生身卽尊特此自是應身解脫隨機之用若爾三番言之義當事理中屬事三諦中屬假如何可以直將雙遊証之成應身二用當知若依淨覺但將二用直欲屬對生身尊特斥四明云常無常二用二鳥雙遊如何分別此則不可何也雙遊之諭本非明應身二用雙遊二用自是約法橫義應身二用自是約人豎義以由應身二用正是能顯究竟果人佛界二身此正如荊溪破古謂之望聲釋義今若依四明所說正得雙遊元意生身所以卽尊特者雙遊徧一切法無非事理三諦一體相卽一一互具一一互收故故能證成佛界二身生身尊特一體相卽所以不同淨覺自如胡越若丈六若髙大一一相好當處無不卽具事理三諦豈有一法而有缺減如向辧兩家各據議論四明所說有尊特卽生身如何方便實報所現之身倒卽同居之身若曉今意不妨相卽不動一法卽具事理三諦故豈可將兩身相合以爲相卽如四明云應知但得無常則失常用得常用者二用雙融故云無不卽具事理三諦所以若丈六若髙大一一無有分齊四明之宗妙盡於此五重釋疑兼前兩意總是大經二鳥雙遊。

金錍義十篇

金題從諭以顯功能通指始末能扶覺大乘者佛眼之膜故云也他宗於此佛眼其膜有三重焉不了果地諸法無非因心本具謂因心但有其性至果方有其事者一也由此一重遂不了佛性徧情無情一切處者二也由此二重故不了大經權實之文執權迷實者三也此之三重相由而有扶此三重之膜佛眼可謂明矣良以不了諸大乘經所說果地諸法未嘗離我因心因果旣隔因心佛性不徧無性於大經則執彼權文而迷實教荊溪禪師豈好辧哉上爲大教假夢而作觀夫特假夢者恐意亦有三焉一者顯觀心常在佛性故如雲未嘗不以佛性義經懷是也二者達問答都無所得故如文末云忽然夢覺問者答者所問所答都無所得是也三者護時情不敢正斥故如題下云假夢寄客立以賓主觀者恕之是也禪師不敢自謂注題之下止見一意而已旣假夢而作故不可考以造論之體乃一章爾當知題從法則全指一念三千若非一念三千無以扶其膜也如對野客云良由自昔不善徧覽因果自他依正觀於己心心佛眾生是也此是禪師爲指三重之本何也不觀一念三千何由能了大教惟心旣不了之又何能了果地諸法無非眾生因心本具若了因果不離一念一念佛性豈局有性故我禪師卽於觀心中云凡聖一如色香泯淨然特設以野客之名者爲其不達惟心心外無境而心無所歸故也。

孤山顯性嘗作五章釋題未敢聞命何也考論五章所以立者爲通經中所詮自他因果之法分別與餘經不同故也今此爲明大經權實之文佛性之義固非如來一時赴機所說如何彊開五章斯乃直欲點示野客佛性之義而己他引下文摩訶止觀所承法也者此自指歸止觀非關金錍若準輔行𨿽云泛例諸經亦以止觀分爲三分當知三分蓋爲分文可以泛例尙自不可直用止云泛例何況五章是不可也孤山本不考論五章大體故彊開之然止觀十章正依法華開權統立諸大乘經五章三分所詮自他因果之行也若使後世人師作記亦應文前彊開五章苟知此意凡曰五章不可任臆妄立之也若曉五章大體貫通一切教部十方三世諸佛之法如觀掌果者矣。

凡聖一如色香泯淨此之二句約依正各示阿鼻依正全處極聖之自心毗盧身土不逾凡下之一念此之二句約因果互融初句意該九界且舉極下苦趣九界卽佛界也嘗試論之只此一句足以掃蕩邪途廓淸正道何也阿鼻依正極下苦趣蛣蜣一類豈不然之全處極聖之自心究竟卽也究竟旣爾分證等卽豈不然之若云今文只是顯性不顯相者何故特云阿鼻依正圓見事理一念具足阿鼻依正豈非事造若信荊溪如何不信四明至於果成十皆究竟者耶。

其次句者佛果卽九界也如華嚴偈云心佛及眾生是三無差別十界依正因果旣乃互融此卽三千妙法也故知只此四句足以示觀心所觀三千妙境妙境旣立佛性自徧佛性不徧他宗徒立情與無情共一體也如義例中示不思議境異他所立初云於無情境立佛乘故卽此義也金錍大旨總在於此下去敷宣不離於此一念三千妙境若立則金錍一卷之文法尙應捨何況非法。

今立眾生正因體徧經文亦以虛空譬之此順大經帶權之文若約實教應云今立眾生三因體徧他宗但信眾生心有正因佛性不信徧於無情故謂無情無佛性也如今所明別教初心云如別初心聞正亦局局能造心又如文云若頓教實說三理元徧又云欲示眾生本有正性且言正徧不了此文如何能了別圓修性當知別圓荊溪親的而分但卽不卽異是故諸大乘經或說眾生本有正因或說眾生本有三因別圓但卽不卽異也大經且云正徧猶是帶權談實直約權者𨿽正亦局當知別教地前地上相對破九顯一所以或說但有一性不說性有三因若約圓者未曾發心加行以修奪性是故亦云一性其實別圓因果修性一一三法但卽不卽異教旨不同別教旣而不卽一切三法並屬佛界所以荊溪須立三種佛界圓卽不然無非佛界寄語學者別圓因界修性三法切須畱意先聖有言學而不思則罔前賢又云思義患不明宜熟思而明之今此所明別教三法譬之得權衡尺寸可以盡知天下長短重輕者矣。

教分大小者或雲藏圓或云偏圓皆不了此中破立之意與輔行不同今此自野客問聞仁所宗四教釋義以前荊溪通約大小部帙大經權實不同以對野客未專今家教義辧之當知前文凡言大小但約部帙而分不可直約藏圓等義𨿽諸大乘經詮無情佛性義歸於圓然對他宗不可便將今家教義辯之止可通約諸大乘經以對聲聞小宗之經而辯之也若大教部帙如大經中緣了不徧者此是帶權說實故也故知他宗不了教之大小復於大教之中不了權實之文每見學者未知此部帙大小之義請搜撿諸家所說方驗有所歸若輔行十義此就今家教義評之欲使今家學者於理無惑荊溪𨿽作金錍點示猶恐學者未了復以十義因色香之文而評之也如教證一義對他宗豈可得以用之當知金錍則通約大小權實以辧之爲對他宗人師輔行則別約今家教義以評之俯爲今家學者各有所歸不可雷同。

應知萬法是眞如由不變故眞如是萬法由隨緣故此乃以他宗所用名義而示佛性全眞如隨緣爲萬法萬法之言何所不收寧隔色心佛性眞如異名一體所以便斥云子信無情無佛性者豈非萬法無眞如耶波水之諭諭法可知當知今家荊溪盛談隨緣不過此中意以隨緣立無情佛性若不詮具不可立之或通別教如何此中專約隨緣以示佛性具徧者耶借使各順本教釋義不妨別教亦立隨緣者其如祖師未見誠證所引諸文莫非生法竊謂四明指要所立𨿽苕溪獨扶成之熟視金錍未敢聞命若圓詮諸法卽字之義山家絕唱非此所論苕溪非是是非良可笑也又復以引大論分眞如文驗之今此所斥知是賢首明矣但破賢首餘者望風相傳他宗學者以今家四十二字對位爲例意救起信疏所引分眞如文謂大論百卷中𨿽無此文九倍略去不無此文若謂九倍略去必無之者何故天臺四十二字對位九倍略去必有之耶今謂有縱有奪縱有之則如荊溪泛爲通之此乃迷名而不知義若乃奪而言之𨿽九倍略去不同四十二字對位理必無之何也四十二字𨿽大論百卷中無文以諸大乘經位義勘證其說驗知九位理必有之柰何分眞如文旣而分眞如爲兩派法性佛性體別名殊以華嚴諸經勘證必無此義是故驗知九倍理必無之決無疑矣此𨿽已是他宗隨扇之差後來學者竊讀今家教部引例文救起信疏文不可不瓣如譯經證義必勘同諸經若信彼疏所引文者應當華嚴諸大乘經佛性法性並分兩派。

佛性之言分有二義一者諸佛之性徧眾生之心二者眾生之心徧諸佛之性𨿽因果殊塗而同歸佛性未嘗差別如文云佛是果人一切眾生皆有果性此乃諸佛性徧眾生心也文云以由煩惱心徧云佛性徧此乃眾生心徧諸佛性也心性之體旣徧豈局有情若局有情諸佛成道如何一切成耶以野客不知心徧之義故不了色徧若知心徧色徧何疑何以故心色佛性只一體故然諸文與此中多言心造特云色何以徧色卽心故孤山專執此中及以大意色由心造全體是心兩句謂外色不具三千須攝色入心者殊不知荊溪爲欲點示諸大乘經心造惟心之義故也蓋順大乘多言心造惟心色旣卽心色心俱徧若不信色徧心色乃隔心亦不徧如荊溪云局我遮那惟陰質內當知諸大乘經曰造曰具曰徧曰惟等義不可更分心色何待攝色入心色方能具耶但諸大乘經多言心者此就眾生能迷之本造法之源而點示故也四明云以易通難以心例色恐未能除學者之惑恐未能關孤山之說四明至於建立心色造具之義固已妙盡何可加之但消諸文心造雲從易者當須詳審在學者不可不明白也依報共造正報別造豈信共徧不信別徧耶能造所造旣是惟心心體不可局方所故他宗明依報共造一切惟識故云信共徧也不知煩惱心徧故云不信別徧也此乃不知心徧故一切惟識也故云豈信共徧不信別徧然後總示能造所造惟心是煩惱心豈可離陰境別求不思議境圓詮惟心惟心之言豈惟眞心如何不見荊溪明文云別見前後生滅圓見事理一念具足學者不知煩惱心是何面目便成僻解尙謂直須觀不思議境未審棄煩惱於何處又向何處討不思議當知言不思議乃空拳爾每勸學者莫生戲論莫取片文切須得意若得意者文又何難又所以難者良由意不通也我觀自古返爲名言所使只如自古以無情佛性疑爲難事者只爲名目之上安卻佛字應知所以偏言之者令眾生攺迷故如文云以煩惱生死是佛等性示令修習名佛等性若攺迷己誰云佛性又所以云具性者意亦如是宜善思之。

應知眾生但理諸佛得事眾生但事諸佛證理是則眾生惟有迷中之事理諸佛具有悟中之事理迷悟𨿽殊事理體一亦如妙玄云眾生得事聖人得理又聖人得事凡夫有理釋簽解云眾生得卽理之事聖人得卽事之理聖人知卽眾生不知聖人得於因果化他感應等事眾生但得非因非果迷中之理然諸佛眾生所以如此事理互論之者以事有迷悟理有修性故𨿽有迷悟修性不出百界千如一心一塵無不當處卽具三千眾生非但未悟亦不知迷故云惟有迷中之事理諸佛非但已悟亦復顯迷故云具有悟中之事理學者應知畢竟諸法未嘗迷悟不知以何爲迷爲悟又復眾生性具有迷全未起修便自揀異後之五卽一言理卽足顯事異今家立一理卽之言圓詮諸法妙盡於此何也以全指三道卽三徳故𨿽未起修爲修徳本以全未起修故四明云貶之極也蓋欲學者知起修故眾生無始未嘗離念初心起修不可偏指眞如然便只隨順四明亦不可彊信直須深得今家教部之意斯乃十方諸佛出生死路幸願捐棄斗諍�期出離可也。

總別

釋簽十不二門色心不二門云總在一念別分色心色心二法收盡三千法法三千卽不二門良由色心一一具故一家具義𨿽荊溪在諸教部中非不點示四明祖述非不明白其如僻解首唱於前沿襲於玆有乖謬者追和於後恐疑誤後生使謗法起見子欲無辭恐不可也應知荊溪於色心不二門云總在一念別分色心者時欲點示境妙色心諸法具故摩訶止觀全此以爲一念三千不思議境但在今文爲明十妙詮內之法所以作總別說趣舉一法具一切法一法旣能具一切法其能具一法名之爲總其所具諸法名之爲別總卽能具別卽所具一言總者乃具之別名也不可迷名以失大體謹案山家一宗教部圓詮之法一一具故事理同體𨿽舉一法此一法外無有餘法若有餘法事理體異非圓詮也舉事卽理舉理卽事豈可彊分理無事有分事理者自是別教故知圓教所以分諸法者爲圓偏故令攺迷故若惟圓詮只一法爾豈有二哉然則圓詮諸法法法爲總法法爲別何以故諸法具故今文惟指一念者如四明云若論諸法互攝隨舉一法皆得爲總卽三無差別也今爲易成觀故故指一念心法爲總然此總別不可分對理事應知理具三千事用三千各有總別此兩相卽方稱妙境斯乃四明傑出山家得教部之意以摩訶止觀旣全此色心爲不思議境卽彼所謂一念三千是則若在今文謂之總在一念若在止觀謂之一念三千此之一念卽是陰境揀示境體一念識陰豈可別求又如大意云隨緣不變故名性不變隨緣故名心若不屬事爲屬何法若屬事者何故不信四明事總別耶若信事總別者事理同體法法總別何疑之有荊溪明文明如日月何故尙問出自何文例如三千妙境出自法華經文豈有三千之言況總在一念一念屬事甚爲易曉今文一念旣而卽是止觀一念引心造文荊溪點示心造有二一者約理二者約事圓見事理一念具足一念之事當體卽理所以下文攝別入總一切諸法無非心性一性無性三千宛然言無非心性一性無性者一念離過卽理也三千宛然者事理同體而具也何以自云理總事別指要所立事總別者卽總在一念別分色心也理總別者卽理造三千也事理相卽不可分對若云理總事別卻須問云出自何文此若非僻解爲是何通見此說自南屏以來前輩諸師辭而辟之學者無不信受四明之道前輩旣往乖謬復作以爲獨步東坡有言斯文化爲異端學者至於用夷君子以之無與爲善小人沛然自以爲得時譬如深山大澤龍亡虎逝變性百出舞鰍鱔而號狐貍斯言盡之矣盡之矣於戲。

辧嶽師三千書

嶽師三千書斥四明云大師一生所悟法門不出三千世間之謂也故指要二卷凡四十二紙有一百五十餘處言乎三千熟觀嶽師如此品藻蓋欲貶抑不意褒揚何也四明以三千爲所悟法門正祖承摩訶止觀不思議境一念三千全是天臺己心所行以十界十如三種世間因果諸法無非三諦互具互融卽百界千如成三千世間一世間卽三千世間何妨三千名爲世間三千世間差卽無差無差卽差一體相卽何以故法法無非三諦故豈可聞世間之名便乃怖畏今試問之若執世間是差別法旣而差別只應成十界百如何得成百界千如耶必須十界因果差別當處全體無非三諦一一互具互融故成三千名不思議境山家教門圓三諦者不一不異只一體故故差與無差不可定分對也此義易解但學者不得其門而入之遂疑之爲難解指要所解十不二明所明十妙所詮因果自他之法指歸摩訶止觀一念三千故云一期縱橫不出一念三千世間卽空假中荊溪明文點示十門法法三千何怪指要四十二紙有一百五十餘處言乎三千正是四明深領荊溪之意故能作此鈔也四明處處點示三千如處琁璣以觀大運據會要以觀方來也。

書曰以見輔行雲止觀正明觀法並以三千而爲指南便認實相須存三千而不知是心性所具俗諦之法良由法華開權顯實意在於權故不談三千開權不周不觀三千照境不徧必須徧覽因果自他依正觀於己心指南之意正在此耳。

辧曰今謂指南者言其要也三千同一性故惟一法惟一法故具一念三千妙境又出法華摩訶止觀正宗法華權實正體正明觀法乃以此爲終窮究竟至極之說若云爲欲徧攬因果自他依正觀於己心爲指南者斯乃迷方指南何在每歡嶽師孤負宗教欺囚後賢一至於此又執三千是心性所具俗諦之法者俗諦是事造三千事造三千卽理造三千事理一體卽義方成具在一心誰分事理大都嶽師於卽字之義不明故作此僻解本無他也予又嘗與學者語嶽師聰明傑出之士自非顯教豈應作此僻解夫何斷送三千是心性所具俗諦一邊人到於今有乖謬者尙或傳爲口實以謂天臺宗教三千三諦須作此說理無事有全同別教又如義編消亡泯三千云亡者無也泯者滅也此約字訓何足言也請執捲者研詳圓頓教旨凡言無者無於何法滅者豈斷滅之滅乃寂滅之滅亦寂二邊偏見而見中道何得滅三千法使空無一物而始謂之空耶一念三千離諸見已任運三諦事理一體豈應僻解理無事有四明觀心𨿽已明矣而必須符契祖文三千卽空三千卽假三千卽中又三千並常俱體俱用修性體用法法三千斯乃圓詮諸法其妙如此是故四明除無明有差別顯六卽蜣蛇示四土金寶中興天臺今古絕唱。

書曰殊不了三千是所立之法將所立之法作無住之本璇師所破除無明有差別但有具義而無卽義以不說差別法卽一眞故誠哉是言也。

辧曰原夫四明建立無住之本有三千法者以無住之本具所立之法所立之法卽無住之本故豈不聞良由理具方有事用所以事用一一卽理凡言卽者全體而是不可作二法相合而說此義已如指要據文明白點示不勞繁引然嶽師取璇師所破四明但有具義而無卽義者噫嶽師登四明之門一紀殊不知卽具不可異途當知一法對諸法示本有體徳故談具也二法相對示本妙體同故談卽也除無明有差別卽具之義已兩全矣圓教點諸法是差別者義如法華開權此權任運已自與實同體而妙也如淨名云但除其病而不除法豈可不信。

書曰妙樂云鏡明性十界像生修十界應知此有兩重無住本立法之義一則約性自辧鏡諭實相卽無住本也明諭十界卽所立法也一則修性對辧鏡明合爲無住本像生十界卽所立之法故十界之法在修在性皆是末事今有稟指要鈔者謂三千皆實相相宛然修性本末二俱有相仍謂鏡諭未親一何妄想。

辧曰今謂全指實相以爲鏡明不妨云鏡明本無十界以對像故故有十界性本無相以卽修故故性有相性𨿽云無乃無染礫以卽修故相相宛然四明所以本末俱有相者修性一體體相卽故以此之法取鏡爲諭其諭泯齊何也修性二俱有相旣約一體相卽而說當知鏡諭須取同時明像同時修性一體𨿽像非明而不現明非像而無相此屬異時圓頓教旨不取異時若取異時非今所用然此諭非獨嶽師不曉只四明宗下多雲難會。

書曰須解自行惟在空中化他三千赴物智者云第一義中一法不可得況三千法世諦中一心尙具無量法況三千耶荊溪云三千世間皆名共道不離空中方名佛道如是明文甚好研詳。

辧曰四明嶽師各據數文後學不決恣情取捨越百餘年尙勞分辧嶽師專守如上二文可以盡見胸中不明諸一乘經凡言不可得者爲何等語學者應知是遣著語豈同灰斷滅色入空荊溪以經非道是三千者乃點化法九界三道卽佛界三徳一一互具互融成三千法三千世間皆名非道點卽具也不知嶽師欲以三千置之何地豈有空中之外自成三千猶待卽空中耶諸文凡言三千卽空卽中者點事理一體相卽也三千卽空假中者點境觀一體相卽也詳夫嶽師見解拆圓三諦分對有無初學一往易曉便於四明之學或嘆爲嘆或謗爲非縱專守如上二文且三千卽空三千卽假三千卽中又三千並常俱體俱用之文直如何消予於山家一念三千苦心四明之學二十餘年矣玆因山居讀嶽師與廣智書又見廣智答書迂而且疎輙爲略辯大體而已嶽師更有所涉文義若得大體不勞余刀與我同志者幸詳覽焉。

山家義菀卷上

山家義菀卷下

雲間沙門可觀述

部教

定散

受戒普說

議蘭盆五章

初焰正義

料揀借別名通

部教

山家學者以部教爲難其有二焉一者部教有帶不帶二者部教有開不開初意者法華已前旣未開權應一向帶何故十六觀正宗但說一圓又復無量義旣同醍醐此經不帶何故所說猶通偏小舊人從此卽立四句而收束之一者部帶教不帶如十六觀二者教帶部不帶如無量義三者部教俱帶如華嚴方等般若諸經四者部教俱不帶如法華開權從來相傳以爲口實便謂是乎今家祖師規矩之說使他宗聞之豈不謂今家有無可柰何之誚觀夫天臺善能判釋羣經可以獨步於千古之上者以其深得化意具部教之眼故也𨿽十方三世諸佛之法如珠走盤不出於此予嘗考論部教決無四句自是舊人妄立沿襲於玆學者無擇須知部教在昔四時不可言之凡言有部有教卽是開權化意義歸法華以今對昔有帶不帶法華已前圓未開偏部教俱帶若到法華圓旣開偏一切不帶今問十六觀正宗一圓爲開未開若未開偏如何得云此教不帶方等化意以圓對偏自通二義一者彈斥義二者逗會義豈可以在昔方等部帙所說隨緣不同混部類化意有帶不帶殊不知自有部類化意自有部帙所說隨緣不同如方等中或惟一圓或該別圓或在衍門或通四教或有彈斥之事或無彈斥之事以法華化意判之旣未開偏一切俱帶以圓對偏彈斥逗會華嚴兼一鹿苑施三般若帶二不勞繁說若無量義猶通偏小者此爲法華作序所生未卽能生故若欲判之須從正說屬醍醐味良由於此故知此經全不可以諸經雷同而說若作舊人所說大經約部一切並帶且如何入句法收束況長出鹿苑尢爲可笑旣有所漏句法不成其次部教有開不開者初心多見問云昔圓旣同今圓若到法華爲開不開尋常答曰約教不開約部須開人又詰云旣是一圓如何約部須開之耶答曰圓教𨿽同以今對昔昔圓未開偏故從過邊說故須開之人又詰云畢竟開圓之相如何予頃嘗答曰以其能開偏開其所不能開偏也是故法華一番開權部教兩意同時而得此答猶未也若了約教開權之相此疑自除須知只有約部開權無約部開圓也又復學者多疑法華文句記云圓實不異但未開顯圓人初心謂圓隔偏須聞開顯諸法實相若已入實但論增進之文此何故只開初心不開後心爲是部義爲是教義說者云此是部義自有約法通論自有約人別簡此文乃是約人別簡也此說然未深知部教須知一番開權有部有教所對之機通偏通圓此文荊溪爲約所被圓機而簡初後若乃通論約部開權如上文云圓實不異但未開顯此之二句宜善思之予退居山林間無事靜坐因思部教之說上爲宗教聊寄學者云爾。

定散

天臺十六觀疏至明觀往生三觀之前會釋經論之後釋經云問大本五逆謗法不得生此經逆罪得生釋有兩義約人造罪有上有下上根者如世王造逆必有重悔令罪消薄容使得生下根人造逆多無重悔故不得生二者約行行有定散觀佛三昧名定諸餘善業說以爲散散善力微不得滅除五逆不得往生大本就此故言不生此經明觀故說得生今先解初義然悔有輕重由根有利鈍其根有利鈍由宿習不同若下根人遇緣造逆旣無重悔逆罪不滅非但障淨土生必墮無間若上根人遇緣造逆旣有重悔逆罪必滅非但不障淨土生亦能入位得無根信如阿闍世此等𨿽有重悔滅罪未必一向得生淨土必須髮往生願若無願力或得罪滅及以入位未必得生今來疏中但引世王重悔事同其實世王未聞發往生願凡論罪滅必有能滅之功此約人義須指利根勇猛重悔一念卽能滅之功也況能造之人旣有上下所造逆罪諒有輕重輕則易滅重則難滅不論輕重逆罪未滅欲往生者必爲所障彼佛願力𨿽大揀之宜矣今十六觀所說逆謗之人罪若未滅應墮惡道受苦無窮事同大本不得往生豈十六觀容具逆罪得往生耶彼佛發願所以揀逆謗者心欲眾生乘戒俱急當以孝爲本故其次解約行一義明文自云觀佛三昧名定修余善業爲散故知自非用圓三觀觀佛一體三身三徳三諦卽以上品常寂光土而爲觀體成乎觀佛三昧𨿽稟圓教修余善業不入觀心皆名爲散今淨土行須約圓論自分定散何關權行縱約權行對圓爲散殊非滅逆願生之人若以權行爲散善者且如別教破惑入位豈可力微不滅逆罪今家以四三昧收諸行盡通皆名爲念佛三昧若依大本修淨土行三昧成時逆罪必滅然則兩經皆有定善究竟疏中如何分辯學者須知若依彼經修淨土行行成罪滅理無不然但在彼經不說逆謗罪滅得生者良由能詮之教不明觀故今十六觀能詮之教卽明觀法所以經中說逆謗之人罪若滅者得以往生顯經力用功在明觀故知疏中正約兩經能詮之教明觀與不明觀所以說逆謗得生與不說逆謗得生不同而分辧也若約所詮無非圓行無非名爲念佛三昧縱約彼經行六波羅蜜一心精進之文柰何能詮不明觀法若執彼經有理一心依之修行並屬所詮卽非疏中分辧兩經定散大體天臺豈彊抑彼經哉良有以也若得今意異端可斥淨覺云一往消文此乃顯疏無功徒分二行廣智云且寄權行此乃顯經無理謾抑時機疑誤後生何成贊述又復大本說疑心修行在邊地胎宮十六觀中不說此者孤山云此經是定無疑故無此報淨覺云佛言隱略理必有之二師所說寧與孤山今欲知之須分兩意一者當機一眾逮無生忍決無疑心若說邊地所被者誰二者十六觀門所觀之境須觀極樂主伴勝處豈令行人用圓三觀觀彼胎宮是則經中隱略何爲山居伏讀十六觀經繹思此義聊記大槪俾夫學者無諸猶豫。

受戒普說

菩薩十重四十八輕戒相其文惟出梵网梵网大本一百一十二卷六十一品此重輕戒相在第十菩薩心地品中菩薩心地品有上下二卷上卷序菩薩階位下卷明此十重四十八輕戒相今別行者是也若從大本經題須號梵网以世尊觀大梵王因陀羅网千重文彩不相障礙爲說無量世界猶如网目一一世界各各不同諸佛教門亦復如是莊嚴梵身無所障礙從譬立名總諭一部所詮參差不同如梵王网若從品目須號菩薩心地亦是從諭立名品內所明大士要用如人身之有心能總萬事能生勝果爲大士所依義如地也又復菩薩律儀徧防三業然心意識一體異名三業之中意業爲主身口居次據勝爲論故言心地今天臺智者大師以樂說辧通之經前開三重玄義第一釋名第二出體第三料揀於第一釋名中不釋經題梵网亦不釋品目心地蓋爲此戒旣別行經品之外通一化大乘別圓兩教菩薩所持所以但釋菩薩人名及戒字法號此疏只釋名一章與諸疏有異諸疏若非釋經總題卽是釋品別目由此釋名與諸疏有異旣釋菩薩戒三字之名所詮之體卽菩薩戒體此體非諸疏所辧經題品目之下所詮理體此體乃是所發善體所詮理體至果方顯所發善體初心便可得之經云但解法師語者盡應受戒旣非從因至果所顯理體乃是初心所發戒善之體是故玄義但有釋名出體而已不可立宗與用以宗者卽因果也用者果後事也若所顯理體非因果不能趣旣顯此體任運眞化安能無用今此戒體初心便可發之不必因果所趣此體未能起化他用所以大師不立宗用二章良在斯矣又復不判教相者如向所說此戒旣別行經品之外通一化大乘不可以一部判之當知此戒本文但詮菩薩因中戒學一法耳此三聚體由因至果極果無惡可止轉爲三徳三身若在因中從初發心以能防非名三聚戒大師若於釋名章中釋其品目者貫通上下兩卷之文菩薩心地名下須詮其理旣詮其理不可不立宗用若論一品屬何部帙部類又不可缺教相一章他人不見大體只云體非經體故無宗用教相三章未明的無之相又有人云旣有兩卷今釋下卷一品不足故無餘章此說遠矣又有人云宗用教相總在第三料揀章中此說最劣今問料揀爲說何事料揀之中有三一須信心二無障三人法爲緣三料並明菩薩受法如何謂之總在其中然此菩薩所發善根大師於第二出體章初示云不起而已起卽性無作假色此文大師的示菩薩所發善體大乘之戒𨿽通別圓兩教今乃從圓而示此全性而起當體卽性圓詮諸法善體無非卽性惡體尙皆卽性況善體耶良由上之釋名旣以菩薩戒爲名名下所詮只是第三料揀受法所發善體初心一發此體若不捨菩提弘願無增上心破根本戒此體護持直至無上佛果始終防一切非者也若捨菩提願增上心破根本戒當知此體因中則失然則大師旣以所發假色爲體何故瓔珞經云一切聖凡戒盡以心爲體心無盡故戒亦無盡此義若據淨覺法師和會意謂凡論體者有當體體有所依體若止觀中依法鼓經以心爲體此乃所依之體不卽心性何異小乘若云假色此乃當體之體戒疏旣云性無作假色當體所依二體具矣然則此說於戒疏中有性無作假色之言可云二體具矣且法鼓瓔珞及以止觀都不言假色但言心性所依之體者其義如何未明厥旨直以當體所依二體和會兩說者恐未可也當知凡論圓教一切諸法無不依乎心性此義可知須知章安於大師觀心論疏中依止觀及法鼓瓔珞等大乘經以心爲體惟戒疏中以無作假色爲體者正示所發善體故也若乃諸經皆云心爲體者正示大乘制意故也大乘制戒正爲制意若乃小乘但制身口七支不云以心爲體所以章安於大師觀心論疏中云然佛初於寂滅道場成等正覺爲大根大行制戒則說十重四十八輕正防意地故心爲體也次爲小根小行則說二百五十戒止防七支作法發無作戒因以無作爲戒體又如大師禪波羅蜜方便章中云小乘教門絡是無作戒爲體其義不差若大乘教門中說戒從心起卽以善心爲戒體此義如瓔珞經說當知未發性無作假色時其惡體徧法界若能發性無作假色者此法界之惡全體轉爲法界之善此性無作假色之體體能防非卽止善也止而不犯卽行善也又復當知大乘制意地者以一念動卽成重因剎那念動生死根本眾生念念造未來果念念不息未來無際所以大乘戒學制意地者厥旨在此若能了念不生本來寂滅諸佛之戒從何而立如古徳云佛說一切戒戒我一切心我無一切心何用一切戒只爲眾生念念無盡諸佛之戒戒亦無盡念若不可得戒從何所立諸佛之法並是空拳誰小兒誘度於一切亦如莊子所謂以刑爲體者綽乎殺也刑期無刑聖人豈特有意哉蓋不獲已悲夫眾生有念久矣不能卽無直至金剛後心此念方盡此念盡處卽名爲佛經不云乎離一切相卽名爲佛然則此念未盡安得無戒若無戒者與畜生無異與木頭無異當知大乘戒學之中有無量佛事有無量快樂而眾生不知自投攏檻可謂倒置良可悲也原夫欲受此戒須知受法不同一梵网本二地持本三髙昌本四瓔珞本五新撰本六制旨本七優婆塞戒經八普賢行法經前之六本通在家出家若優婆塞戒經偏爲在家普賢觀經者大師於戒疏中云似髙位人自誓受法以不從凡師故髙位之人對諸佛菩薩前自誓求戒所以須請五師若非髙位自誓求戒旣有凡師作法何須更請五師近世人師不本此意例請五師乃云爲生善故噫六本受法應無善可生耶又復當知三聚戒名名出瓔珞善戒等經此名惟大不通小乘三徧作法字字須本諸佛菩薩之語不可妄自加減若妄自加減戒體何由可發請撿大藏彌勒羯磨文一卷自見其語作法語下旣欲發戒實非細事且如世間幻術咒語可以任加減否何況出世戒體無作善法羯磨之前作三歸依亦須本乎諸佛菩薩之語語下亦欲發其善體故也作三歸依已其次發菩提心不可缺之其他勸遵廣采因緣欲令眾生信因信果信一念心定當作佛若一念心不可作佛戒何爲定何爲慧何爲受戒者須有大善根能自發戒授戒者須有大學行令他發戒能受者必須罪業淸淨感聖加被能授者必須色心殊勝不可輙爲世間名聞利養若不如此受者無戒授者獲罪如河西道進求曇無讖受菩薩戒讖不許且令悔過七日七夜竟詣讖求戒讖大怒不答進自念是我業未消耳復更竭誠首尾三年行讖夢感釋迦授戒明日詣讖欲說所夢未至數十步讖驚起唱善哉已感戒矣我當爲汝作證於是次第更說戒相故知受授豈細事也今則去聖逾遠爲作大乘種子而已恐難感戒然而有大丈夫宿殖善根一念業消戒體卽發入諸佛位亦不難矣法無今古得之在人爰自達摩西來言禪者多撥戒學以爲法縛當知戒學者無他無蓋欲使人不作惡耳所謂知空之人尙不作善何況作惡不作惡處卽名佛戒非特以戒縛汝於教如永嘉云不是山僧聘人我修行恐落斷常坑思之愼之勿自欺也大略如此若要委知請尋天臺戒疏。

議蘭盆五章

盂蘭盆經目連救親施及後世實爲要道圭山作疏文辭簡古孤山因興師之鈔以事筆削全依他宗用與若天臺宗教則不涉一句於其間也且爲懲勸道俗行孝諒天臺再生於時亦不必有作也然吾徒或自欲展捲林下考論此經大義豈可惟可惟而已輙議此經五章大義以期吾徒審是云爾。

議曰此經旣蘭盆爲名應以法供爲體救親爲宗滅惡爲用大乘爲教相學者應知凡判諸經教相須觀正宗所說之法如荊溪云但觀諸經會未得道卽識所說共別之意今此經中正宗所說救親之初法云當須十方眾僧威神之力乃得解脫解脫之言𨿽通大小及其下文指受供之人旣云或十地菩薩大人權現比丘在大眾中皆同一心十地之言有通有別旣云權現豈非證道登圓初住應來同比丘事摭華引法華內祕外現𨿽云佐成本疏第恐已有異意圭山判爲人天乘摭華斷雲約所救人說今謂經云七世父母離餓鬼苦生人天中者此是攺報人天爲受道器若乃聞經結益須約得道況復得道又有多塗若曉此意須以大乘爲教相也升師所緣稍有眉目教相若立一總三別次第成列名旣是乎攬別爲總全以盆供而爲經名名下辧體須云法供所謂諸供養中法供養最爲第一十地大人受此盆供無非法供言法供養者稱實相也如經云行禪定意然後受食十地大人所行禪者豈是事禪卽淸淨禪所受盆供卽與法等故知此經法供爲體以此盆供爲救親法宗者要也舉一經要豈過於此故知此經救親爲宗任運該收報恩孝順所救之親攺報人天爲受道器所以卽脫餓鬼苦者良由業消其母五百世中餓鬼惡業根深自非權實眾僧住津之徳不可消滅故知此經滅惡爲用或有專執生人天中判爲小乘者若就他宗非予所知今據天臺未以爲然又復生人天中經文之下卽云福樂無極人天之樂豈無極耶經文義深不可膚受大綱如此网目可尋。

初焰正義

法華玄義問曰大論三處明初焰約別圓皆取發眞爲初焰通教何意取乾慧爲初焰答別圓各逗一種根性故用發眞爲初焰通教爲逗多種根性所謂別圓入通含容取乾慧耳然通教中乾慧初焰所以異說而未聞正義者由不了此文今欲明正義須敍斥異說一云通教乾慧明初焰者此乃藉通開導人也如四念處引大論已結云此是通教通別通圓旣云通別通圓豈非藉通開導斥曰若是藉通開導只應藉通教無生觀智而開導之必歸別圓破惑如何便就此地以明初焰又據四念處者意謂藉通開導謂之通別通圓下引論已旣云此是通教通別通圓故知是結上藉通開導者一何粗疎不曉文理又復上標三具大師何以獨於藉通開導如此廣釋余之二義何略之甚乎此且縱而斥之其不曉文理俟下爲點之一云由被接故乃據法華玄文﹝已如上出﹞此文答中旣云所謂別圓入通知是於被接也斥曰若云乾慧由被接故明初焰者若斷無明先於何位斷見得被此接若云並在乾慧今不問被接初焰今問乾慧斷見爲何意耶救云非卽被接乃可接之機耳今問才是可接之機盡在乾慧而斷見耶若云鈍者還至三四焉知不可接機而無利者若云不可接故但有鈍者卻顯可接又惟有利盡不至三四耶又復一家盛談被接之處曾不涉言據玄義文者此文旣云通教爲逗多種根性如何但舉別圓入通若云由多種故取乾慧明初焰者此乃不見含容大旨一云是發毒者發毒須破無明卽非干慧初焰更有通三通人以伸含容義者但見根性實繁亦不見含容大旨已上敍斥異說竟。

正義開二一者正示二者釋疑正示又二初通點含容二別揀初焰且初通點者當知若明三藏其義定無若明通教以名摩訶衍故須曉含容之旨此有於二一者名含容二者義含容名含容者摩訶衍梵語也含大多勝語旣含三一言摩訶衍者實通別圓三教之都名也二義含容者於中又有二義一者機教含容二者經論含容且機教含容者通教一教通有三機所謂因果俱通因通果不通通別通圓當知然𨿽三機差別對藏分門含容三教故云摩訶衍故云若通因果正是大小半滿分門從此分門若三人同以無言說道斷煩惱者是滿字門多所含容卽開爲三一通二別三圓旣標三教因果之位初釋通教正是初門次釋別圓皆云因通門得入者此乃對於三藏分之總申通門𨿽有通後之機不出別圓二人因果位也何者若藉通開導則見思並歸別圓而斷若被接人先在通教斷見或斷思已被接不定此文乃約教總申更不約機別揀所以而知𨿽有三機差別對藏分門總而申之不出通別圓三教是故須曉此文乃是以教收機以機從教總申通門含容三教故得名爲摩訶衍也不見斯旨其文亦難不可見因通門得入之言便將下通別圓通卽謂是於藉通開導上斥初師不曉文理者良在此也二經論含容者當知大論通教乾慧初焰者由大品中只一初焰含容三教故也旣乃只一初焰含容三教而說遂使外人三解不同所以大論引而申之天臺辧而示之如四念處云通教明乾慧非斷道而爲初焰者乃是論主申含容引外人作此解乃以相似燈炷爲初焰耳﹝有據相似燈炷之言亦通名伏爲斷爲初焰者不善消文﹞乃至下云而今不取三地四地乃取乾慧者故知是通三人之初以似道爲初焰耳大師灼然判云乃是論主爲申含容作此解者故知由大品中只一初焰含容三教以干慧明初焰也若不含容三教則不明初焰請觀申含容之言斯言有以已上總當通點含容二別揀者此別無說只是揀上通點而已何者若欲知一家通教乾慧明初焰者須得經論含容一義然此一義昔人不見正示略竟。

次釋十重之疑將欲愈顯正義初疑曰四念處中因有今來引證機教含容一義之文所以先引習應次引大論然後結云此是通教通別通圓今此云何嶄絕作兩節用釋曰須曉此中一段文理只由上文以通對藏分門通教𨿽有差別之機總而申之不出通別圓三教所以大師引經與論三教之文示摩訶衍令知依經準論故知此中但取般若三教之文通可引證對小立衍若不爾者上文三教因果通教乃從八人見地方明斷見下文引證卻於乾慧初焰豈可執於引証之文與上泯齊又復此中引習應通教文已判此是通通意然所以重著通字者只由此中乃是示於摩訶衍含容三教之經文故上之通字得非含容之異名乎夫如是則始曉下引證已結云此是通教通別通圓者卽非藉通開導正是結上所明摩訶衍門含容三教通別通圓也如何不曉文理便謂結上藉通開導疑曰昔人據於法華玄文謂之被接𨿽已敍斥文如何消釋曰此文正是答示大論申通大品含容之旨何者當知別圓發眞定在地住說則各逗一機通教斷見旣通乾慧所以初焰亦可逗於別圓之機是故大品含容而說只一干慧初焰逗三教機遂使大論以別圓入通而釋故云通教爲逗多種根性所謂別圓入通含容取乾慧耳若其然者四念處引論已結云通別通圓卽非藉通開導此文別圓入通卽非被接然藉通開導卻亦謂之通別通圓被接亦謂之別圓入通但不可一槪而釋也疑曰究竟通教發眞斷見何故通在初地釋曰通教斷見有利鈍故如法華玄文云若鈍者八人見地爲初焰利者乾慧卽能斷結故是初焰當知此文約利鈍機正示通教斷見不定故得乾慧亦通初焰然此分利鈍不分接與不接在通教當教斷見自有此利鈍也若斷見已自有被接者不被接者疑曰利者乾慧斷見是則伏道全無釋曰利故𨿽爾伏道不無此則須約借別十地名通十地伏道之義或借信入地或假立七賢如法華文句記第二須者撿之疑曰今辧初焰與夫借別十地名通十地同異如何釋曰若約並由般若含容其旨不別若辧異者今辧初焰含容三教借別名通所名惟通故知舊學亦有直將借別名通而辧者遠矣疑曰利者卽於乾慧初焰旣通可接之機何故一家三根被接但從三地四地已去而判釋曰此約通教教門定位而說所以但從三地四地已去而判若大品者爲含容故故以利人斷見說在乾慧爲初焰也疑曰旣通可接之機應是被接上文何苦破他釋曰上文正示奚嘗分於接與不接思之可解疑曰大品若說乾慧初焰亦逗別圓機者此則莫成不定教相釋曰灼然含容而說非說漸而得頓益也然若約如來不思議智力亦何局哉疑曰乾慧明初焰爲亦逗鈍機否釋曰乾慧爲含容故故明初焰不妨通教教門伏斷之位何也初地還名乾慧是故不妨鈍機以爲伏道疑曰藉通開導約位定之爲藉一二爲歷始終釋曰約人定之但至一二若斷惑者已歸別圓故然則若約般若所說乾慧十地逗三教不一之機者亦可得云歷十地也但若斷惑已非通人然此初焰辧者𨿽多含容之旨曾未聞也宜乎識者一爲鑑之。

料揀借別名通

問妙玄中明通教位揀別教名惟有一番若止觀中明通教位何故乃有三番。

答先須了知般若說位通別不定今家明此兩教位次故須比決而釋所以若明通教位義則須取用別教位名準望而釋若明別教位義又須取用通教位名亦準望而釋但在別教不作通教而揀之者良由不共二乘故也旣知此已方曉妙玄自是以通教位義準望別教位名而釋所以但有一番者止觀中有三番者此乃備立借別以消經文不同妙玄用名比決故也然止觀須備立三番者當知此爲破法徧中明破思假入空之位經中所說旣而不定必須備立消經故也若妙玄明位妙只應約四教義門定位而辧是故不須備立三番借別但用別名比決令位義分明而已。

問別教初住已斷於見如何得以通教性地而爲比決。

答別教教旨詮中是故未破無明諸位望於地上並名伏道所以得用通教性地比決也。

問旣是由經中所說通別之位不定故須比決者若至消經何故但云借別名通而無借通名別之說。

答別位名義教門自足不須借通以通教或開果向以爲六位於菩薩則位名不足故須借別故荊溪云人多不見謂通義足何須借別。

問單借十地初地斷見者是爲利入爲是鈍入若云鈍人據妙玄判鈍者須至三四地若云利人利人不制十地若制十地何故妙玄云以根利故故不制位。

答大品爲利根人說初地斷見者然今家若作單借十地名通十地消之須用斷思爲六亦無妨爲利者制十地位若妙玄據大論不作單借別教十地而消不開斷思爲六位故故不可以通教教門十地爲利根制也若其制爲利人位者是則七地成佛無十地也然又須知𨿽云利故不制或以通教教門十地往判還備有也所以利鈍𨿽殊智斷不別如釋簽云教門具有利人不制卽此意也。

問如常所辯通教借別名通故立兩地斷見者何故止觀名通家共位中惟借歡喜一地之名名通三四若爾顯借別名則無兩地義通卻有兩地斷見。

答借別之名固非一向然所借𨿽三四名殊而所名乃義同一地所名所借理不相違。

問借別名通之位旣別爲菩薩何故止觀有一番借別而云判三人位。

答𨿽爲菩薩借別柰何所名之位本是三人共十地故故云判三人位也然第三番借別所名之位亦是通家三乘共位而特標名通家菩薩位者約所名位立忍名故又復須知所明借中𨿽無忍名據下料揀驗知是立忍位也。

問妙玄名別義通何故不作止觀中云借別名通而但謂之用者有何所以。

答妙玄是大師用與止觀正是消經借別已如向辧各有所以。

問名別義通與借別名通同異云何。

答若了向說不須此問爲未曉者更爲揀之須知若云名別義通者其名甚通別立忍名準望別名借別名通並得謂之名別義通然𨿽名通而通別之名不可不揀若立忍名謂之名別義通者此以菩薩對二乘言也若準望別名借別名通謂之名別義通者卽是別教之別通教之通。

問今家借別名通所以立者爲消經也然究經中何故如此若云機宜借別名通旣有兩關畢竟是何教機宜若非機宜何故如此。

答經中如此深有所以當知借別出乎般若今據祖師所引自般若外無有一文以此而知只由般若明摩訶衍義凡有所說含容三教是故位次通別不定是故今家或作比決而釋或作借別而消方信祖師通經亦未嘗獨斷然般若所說𨿽含容三教而不可以通別對圓而比決者偏圓不同故也又復無借圓之說者圓本無位故也若然者經旨教義於玆燦然。

問古人無今家四教教義何故輔行雲人多不見謂通義足何須借別。

答古人𨿽無今家教義而據他所明之位由不了借別之說以今家教義往判故云謂通義足。

問止觀中第一番列始終借於別教一教位名若然者與第三番如何揀之。

答𨿽並爲菩薩而經中或開通位自有此之兩番不同所以大師如此明之若究經中意者卻須約機宜不一伸之如荊溪云通教機雜故知非止三乘而已於三乘中又有不一之機故不可局。

問借別名通別見義長須立兩地斷見此則常談若不借別何故當教自分兩地荊溪𨿽云三乘共故𨿽促復長未審出何誠教。

答三乘共故則諸部有文𨿽促復長乃荊溪示義何者須知三乘同不出入觀而斷見𨿽促於不出入觀中旣三乘共行不無利鈍是故有乎復長之義所以此教教門從容立兩地也然立位𨿽長斷見還促促者以皆用不出入觀故也。

山家義苑卷下﹝終﹞

