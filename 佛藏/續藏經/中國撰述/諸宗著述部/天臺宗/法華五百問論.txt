續藏經法華五百問論

唐湛然述重刻五百問論序

五百問論何爲而造耶曰爲俾破權執悟實道也然篤而論之如來一代說大小權實教每會必各有囑累諸大羅漢弘演小宗彌勒以權教爲職文殊大乘爲任等是荷擔菩提莊嚴雙樹其間豈容優劣哉及至滅後諸大祖師後先遞出分宗立家偏弘一門蓋亦各受密囑乘願轂而來者也若慈恩基師專據深密主張瑜伽以三時教該括一化三無二有統轄眾機其極遂至乎以一乘爲權三乘爲實矣斯旨也始與我所弘法華之者戛戛乎不相容焉則不得不作爲玄贊別立一家之說也然竊忖其意豈非木牛楊葉俯提弱喪以余深法示教利喜者耶所謂世界故實第一義故實權誘方便皆無唐捐但稟今宗教眼未明者或眩其說將泣兩岐又彼宗徒牢執一途或恐馴致蹋順璟之禍又復焉知無或不幸而寶器受粗食者乎是論主之所以深憂遠慮而有此造也歟條章𨿽多大要有三焉一開顯正意爲決定聲聞而翻判屬有性以敗種之論通再活之經安得今已生竟引論滅之此剡足徇屨點金成鐵不知其可二今經要在乎顯一代設化之意諸法門綱目總讓之前經然虛張名相廣開章段大小參雜今昔莫辧而大事因緣措之弗顧買櫝還珠不亦戾乎三末世弘通專爲行人紛綸法相茫如煙海不見一語及於行要問橋論箭空費光景一朝瞑目色心何依此棄所急而不知務也他若事義去取訓詁同異類則抑末矣三要旣呈矣庶幾教臺徒確有所守及習彼宗者祛膠著或有圓種者生慕向焉非必圖彊聒一切悉使捨彼從此也制作主意蓋如斯而已矣此論智證大師之所將來趙宋時彼方已失傳最宜須寶護獨柰舊刻鹵莽訛謬相望而復靡別本可讎校慧心致疑其來也久矣每一披捲未曾不憮然而增慨也山門碩匠有守篤和尙恆惋惜不置乃據昔人所考核及玄贊等默索精思嚴訂其訛疑者不敢輒攺別爲箋注三卷論定是非且略釋肯綮難通者於是從來以爲不可讀委諸髙閣者皆喜而讀之研之得益者寢多其孫昌宗上人銳志進學稱不愧堂構之任比以和尙校本壽之梨棗仍以箋注分會入本論各章之下合刻之將欲以公於大方而揭論主之志於幾墜也其爲功爲惠亦豈小哉刻成徵余弁言余聞之喜甚乃不自揣敢攄鄙見如此且爲提其要曰淸涼國師有言法華云此經難信難解佛現在世猶多怨嫉況滅度後誠哉斯言若保執三乘五性不信一乘一性者深爲可湣此甄簡權實絲毫不貸所謂寶山無非寶取之先擇摩尼也智證大師曰釋法華者三家三論法相天臺並是法王之一官法界之一門能爲眾生之妙藥能爲諸趣之律梁此四悉投機諸祖一揆所謂雪山無非藥采者期於對病也若異其異而不通於大同則於和合海分河飲水徒長見慢與夫外道諍訟何異乎𨿽然此猶未也智者大師之言曰方便說稱妙不妙見理之時無復權實非權非實亦無妙與不妙是故稱妙也嗚乎此何等境界安得與法界有情同造乎斯地受廣大妙法喜樂乎讀者倘幸稔知之則守篤和尙用心之苦並昌宗上人致力之勤皆爲非唐設也乃是論流通日昌月盛我有望焉豈不大歡喜哉。

寬政六年歲次甲寅孟秋後學六如沙門慈周撰

凡例

一此論專對破慈恩玄贊本邦上代性相相拒若守護章法華秀句一乘要決等蓋皆其流亞諸祖未必閱此論而暗相發明者多今宗學者最所宜講究但恨舊本烏焉剩脫義路茅塞先師患之殫力訂正稍覺披豁。

一注稱光山本者乃野州日光山所傳訂訛頗精先師多采用之惜乎中卷失傳。

一本論所牒玄贊則有現本可對校其他率推徵文理究其所必當然而後從之其難決者且存舊不敢擅攺換焉。

一格上私記條數以便搜求然不與本論題下條數同者意古來傳寫經多手致此離合耳今且據現本。

一先師校本主辧誤字若其句逗國譯未遑盡匡覽者請自裁正焉。

睿山南溪沙門昌宗識

五百問論卷上﹝一百一十一問﹞

毗陵沙門湛然述

問釋一經文前幾門。

答開爲六門一敍經緣起之意二明宗旨三明經品得名四明品廢立五彰品次第六釋經本文今意謂之不然除釋本文余之五門初文略明緣起可爾餘三明品在無非經骨格第二宗旨未曉如何容子陳疑方知遠旨曾聞有用名體宗用教相等五稍似得於此經旨歸。

問何謂緣起。

答緣起爲五一酬因請二破疑執三爲彰記行四爲利今後五顯時機初文有二一酬因二酬請酬因又六一酬行因卽方便品初云佛曾至未曾有法二酬願因亦方便品云我本立誓願及壽量中每自作是意等三酬求因卽達多品四酬持因論云佛曾已下爲讀誦甚深及後之四恆卽四依是及不輕品受持之文五酬相因謂雨華等彌勒疑問等六酬說因三世諸佛成佛已後必說故也今謂𨿽列六因並今昔大途之通因而非出世本意之別因經云若但贊佛乘眾生沒在苦等四十餘年不顯眞實今始得暢而不爲酬因徒說久遠何益於今故今別因大惟二種一爲迹門開權顯實二爲本門開迹顯遠此則正當一代別因不同諸教。

問曰何謂酬請。

答曰釋迦初成梵王請說但說方便今酬身子請說權實境酬文殊請說安樂行酬彌勒請說眞應果今謂一代大小皆酬梵請身子所請通爲三周三周所陳豈獨於境權在於昔安合重求況法說周三世十方皆令眾生得一切種智乘是寶乘遊於四方此豈非行直至道場此豈非果滅化寶所行果亦然所談者教何以獨境余之二酬至文方決。

問云何謂破疑。

答曰一破疑二破執初破疑者聲聞疑謂永不成佛故云感傷諸小菩薩亦疑獨得又疑菩提己亦無分經云菩薩聞是法等文兼破悔疑小不得作佛今聞作佛悔所以除知爲大因故疑通三乘悔惟小有以寬攝狹但說破疑今謂疑通悔局爲出何文文中旣云諸求三乘若有疑悔豈從一句便判疑寬以寬攝狹應俱有悔又諸小菩薩身住何位初疑獨得後疑無分獨得與無分相違疑悔焉分於大小。

問曰何名破執。

答曰法華論云決定退大二種聲聞今經惟爲退大一種經云我昔教汝志願佛道及明大通十六王子今經正破退大者執四中非三今謂論語現在且置未來若弘教者欲達經旨須遠尋始達末謂於彼土生滅想時得聞是經滅想乃順現在情執得聞則順化儀大體旣云得聞是經何以蔽之論云決定增上慢未熟故釋云其趣寂者元無大性亦非不輕與記之限乃引例云如般若經皆令入於無餘涅盤非皆盡入今謂違經背論徒引他文般若現云皆入而反云不盡論云未熟而攺云無如樹上果果未熟時與元無果其理同耶不輕品中始終無復除趣寂言何以苦爲菩薩除之除在昔教取出今經何以將昔之除證今之取又云趣寂佛不記菩薩記令信解上慢佛不記菩薩記令發趣若趣寂後作佛違涅盤等處處教文今謂論文此二同爲未熟未熟則是後時必定當熟若趣寂永沈則上慢永沒上慢教無長沒之文則趣寂義無永沈之理何事未熟該於二人元無獨在趣寂若其二人永沈長沒何以菩薩令解令發是則天親謬言不輕諭諂又云菩薩有二頓悟漸悟漸悟二義從小向大名漸生數少故從凡歸大名頓生數多故乃引涅盤八萬劫等云是聖人非是異生二者曾發大小二心修二行者來歸大者皆名爲漸今謂生數多少在於勤怠安得以大小判之又大含漸頓何得以所從判之又小通賢聖聖兼初後凡通內外外兼博地而判能入若言涅盤八萬劫等曾發大小正當趣寂昔具二緣但以大弱小彊小此大彼人不觀其始末輙判有無。

問何名彰記行耶。

答有二一記二行記謂未記聲聞今爲授記文云我設是方便等及迦葉等領解初文今謂楞伽四義故記聲聞大集二三授聲聞記楞伽大集爲法華前後而云未記耶二彰行者今說一乘菩薩行故下文云有佛子心淨等聲聞若菩薩等如來但化菩薩等今問若惟爲退大那爲菩薩仍云但化應不關小若以一乘化菩薩者若有菩薩非一乘者應以一乘而化導之若是菩薩皆悉一乘豈以一乘還化一乘若大小共聞成佛無疑二俱不聞俱不成佛驗知三祇共位菩薩行同二乘故使得失而無差降。

問何位名爲一乘因果。

答曰七地爲一乘因佛地爲一乘果今謂此經一乘因果通收始末徧於大小彈指合掌敗種邪逆現在滅後一句一偈咸皆與記並入佛因豈至七地方爲因耶七地已前若非佛因復非小行大小不攝爲外道耶又云三周明一乘境安樂行明一乘行壽量明一乘果今謂釋乃分張義豈能會境如前難行果未詳且以行標其名行無理教其行安寄觀一切法所觀者何讀說是經所說是教夢坐道場此豈非果菩薩行之非人何謂壽量本行豈非本因如實知見可非本理又云由此三故彰菩薩行說法華經今謂三周未明行果境非說法之由若能說之人由知契境所被之機由機契應所說之法由二方談若安樂行但行無理非說經之由由經可弘初心藉行大悲扶理順佛嚴勅機教相扣由義方成若云果爲彰行之由而說法華經者果謝於往垂迹於今迹談果事遠爲說本此品但云說壽得益不語說經之相故文云聞佛壽長獲如是等增道之位。

問云何爲利今後耶。

答曰又二一利今二利後今利者二一果記利如三周後二現證利如龍女作佛此界菩薩乃至八部遙見悟解及分別功徳品等乃至下諸品末聞品得益後利者眾散已後今謂今後可然何不說往自本成之後大通之後二萬億後今日之前豈無一人於此經文從佛得益故經云於今有住聲聞地者故知過去受益蓋多然現利中果記現證二不相離法師品中滅後一句尙許通記豈現在獲悟不名果記若非果記當得者何若現證者何名佛與故經云安住實智中我定當作佛安住實智非證是何名得佛法分何名獲大善利何名無上寶不求自得何謂大寶自然而至何名而今自得何名得其果報何名今得無漏大果何名其中應受供養。

問云何名爲爲顯時機。

答一時二機時謂諸佛說教一頓二漸頓謂從凡求佛如勝鬘一乘一乘是權四乘是實漸如此經一乘是實二乘是權今謂勝鬘一乘何殊此經一乘一乘若同何以彼權此實彼頓此漸彼四與彼一如何此二與此一同不四一若異四中之一非一四一若同權實安隔一二若異非從一開一二若一權實仍別異不可會一何須會又問此二彼四同異云何若異何以俱非一乘若一權實不等又問漸頓二途爲何勝劣若言漸勝不定應從漸入頓若言頓勝不應頓屬彼經若許須勝仍屬彼經那云此經出諸經上若言從凡卽名頓者此經諸天八部下文八界微塵一句一偈隨喜勸聽此等豈卽盡從小來彼經三乘不愚於法亦從小入應在漸收況彼以四一相對此乃一二雙陳是則二處俱具兩文漸頓未能分路正直捨方便但說無上道豈無上道仍名爲漸惟一無二十方惟一但化菩薩除佛方便惟佛與佛乃能究盡發心不退並不能知古佛塔踴以來證本地踴出以弘經龍女須臾而見成邪王卽生而獲悟如斯等例非頓者何。

問此旣屬漸漸相如何。

答舊有五時初爲提謂爲人天教第二時卽三七之後十二年前說三乘有行未說空行卽阿含等第三時卽成道後三十年中說三乘空行謂維摩思益大品等第四時成道後三十年中說一乘猶未分明演說佛性常住實相說無常佛果爲眞實卽無量義法華等第五時卽涅盤大悲經等今謂乍觀可爾理卽不然提謂中明長生不起法忍等不應獨在人天之教第二時十二年前者五年說大般若七年說般舟九年說鴦掘十年說如來藏皆明佛性實相又第二時說十地經又大般若云鹿苑無量人得無生忍等故知且依古義五時爲定恐厭文繁且略應止具如古徳廣有破斥非此可論。

問舊義旣然更有新義不。

答曰新經義者頓教大乘但惟一時不從小起教被惟一若漸大之教乃有三時如解深密經爲勝義生菩薩依三性說三無性勝義生白佛初於一時在痆斯仙人墮處鹿苑林中爲發趣聲聞乘者以四諦法轉正法輪有上有容未了義故第二時中惟爲發趣大乘者依一切法皆無自性無生無滅本來寂靜自性涅盤以隱密相轉正法輪斯處甚奇甚爲希有亦是有上所容受猶未了義亦諸諍論安足處所世尊於今第三時普爲一切乘者無容是眞了義非諸諍論今謂彼經是第三時故此菩薩不說後品後聞法得益具結大小二道不同乃以阿含爲第一時隱密說有不明有者有其何性第二時中隱密不了而生諍論第三時中仍存諸乘故云一切以有諸故驗未會三乘。

問深密旣然如何判釋。

答曰第一時隱密說有未說於空第二時者隱密說空謂般若等第三時者顯了說有云依他圓成故也謂華嚴等亦顯了說空空所執性今問般若之中有圓成不若其無者實相般若如來種智色心乃至無上菩提一一皆云一切智智淸淨三智品中三智一心名爲佛智又此解深密經爲是法華前耶後耶涅盤旣明五時驗此旣在法華前道理未有深密後事又復不辧鹿苑已前信知只辧中間三昧又曰金光明經亦明三種法輪謂轉照持轉謂四諦法輪爲空照謂照有照空持謂非空非有可任持故今謂何經無此有空等三又曰新醫舊醫新醫卽第三時也頓悟之機一果之證無三時教若機漸成定有三時此經三周說一乘處多被聲聞先說般若已教其空破彼有病不愚於法旣信解已今說第三時令其歸趣爲顯第三眞實之教故說此經故與金光明解深密同第三時今謂三教三時其義各別不可以二經同解深密金光明通立大乘有等三諦何關漸三涅盤經二醫相對本譬邪正兩常故與漸教永別涅盤幸有五味何不用之復順論文何爲固執論云依法者如經過去諸佛以無量無數方便種種因緣念觀方便說法是法皆爲一佛乘故如是等譬諭者如依牛有乳酪生熟蘇乃至醍醐此五味中醍醐第一爲小乘如乳大乘如醍醐故以此諭明大乘無上諸聲聞等亦同大乘無上聲聞同者示諸佛如來法身之性同諸凡夫二乘法身平等論與涅盤經合何事固違兩經復是終窮論解終窮之經何事卻引不了之教彼部若了何以通小通小若了此經亦應卻得小果若得小果何會之有。

問何名顯機。

答曰依涅盤經惟有一機然性有二種一理性如勝鬘說如來藏二行性如楞伽說如來藏前皆有之後或有無談有藏無說皆作佛今謂若惟一機何以二三二三是機不應惟一惟言表獨一切不開若諸教更開則惟言成誑徒立二藏二無二也理必行在於當行必理在於昔豈有前皆具有令後或有或無若弘教者談有藏無過在談者若言在佛經無此言經無說有增謗之義理在於斯又曰依善戒地持有二種性所謂有無彼經論云性種性者無始法爾六處殊勝展轉相續此依行性無種性人𨿽復發心勤行精進終不能得無上菩提但以人天而成熟之卽無性也被有此依行性非被於無今謂何不云無性是決定聲聞而云是人天種性若爾則有二種無性二乘之人尙判爲無三途四趣道理非有今問勤行之人幾時不得卽知定屬無性之人況講說者復不勤行則有無俱無是知不曉一切教中咸具折伏攝受二義如毒天二鼓藥珠兩身是故論中有眾生意樂意輙於一事中或呵或贊豈可聞五性便謂人天二乘永無睹一性宗乃言一切皆有故大論云說人天教者譬如王子從髙墮下父王接以人天繒綿令不至三途之地而成大損故說善戒且免三途嘆於滅想令脫果系豈可聞有卽生有見聞無便謂永無處處生著引之難出。

問此經下文妙莊嚴王品八萬四千得法眼淨爲是何位。

答是被聲聞傍利益故今謂若爾何經不然諸大乘經皆有二乘聞大獲小二子勸王聽法華經聞經乃成令得小果此典何名惟爲會三諸教之上其言徒施惟一佛乘有言無實藥王十諭空嘆芭蕉法師三說全同泡沫又曰涅盤三種病人此經三艸二木逆次配於三時教也今謂三時豎經一期病人艸木橫判人法如何以橫而判於豎信用深密亦是胸襟又曰般若云三乘定性及不定性此經大乘無復定性今謂在般若中有定不定若入今經無復定性若至此經猶尙不轉暫名爲定發在界外故也般若仍挫故有不同又曰楞伽五性三乘及以定性無性無性卽是闡提之人勝鬘四性亦復如是今謂此並猶在不了抑揚教故不可引權以證實教。

問云何名爲宗旨。

答曰教乃有三宗卽有八言教三者一多說有宗阿含等是二多說空宗卽中百十二門般若等是𨿽多說空亦不違有三非空有宗卽華嚴深密法華等是今謂淨名楞伽爲屬何教若阿含明有何故中含中說大空經其經最廣廣明二空二乘證空爲與阿含空所證同異所證若同空有乖諍所證若異小教兩分乃至成論所明空理猶屬小攝所言二多說空指中百等者論申於經何不兼指所申之經而獨引能申之論縱引般若百論破邪般若顯正復云等者爲攝何經何惜更引三兩部類而單引般若直云等耶又般若中有三智品品中純明三種智慧一一切智是聲聞智二道種智是菩薩智三一切種智是佛智聲聞智旣屬於空而菩薩佛智不可同小又般若中若以十八空爲頭以對諸法稍似明空若以六度四諦眞如法界法性平等性離生等爲頭則一切皆有及非空有豈可惟空又十八空爲頭乃云更互淸淨不必惟空又若云般若爲二乘說空是則般若諸經何殊二乘之典鹿苑二乘先以證空更爲說空增其小習何益增進耶又般若論中明一切實等四句不同又云般若如火聚四邊不可取不可取而取應四句取之何獨空耶若言非空非有指華嚴深密法華等經淨名楞伽攝屬何教華嚴始終只明四十二位住前先修十梵行空得入初住一身無量身平等妙法身湛然應一切豈惟雙非入法界品諸善知識善財於善知識所各得無量法門或云如幻或云最勝光明或離欲際挊沙算法等一切法門又云一一塵中一切剎一一剎中一切塵塵剎剎塵亦復然身土土身亦皆爾何曾獨云一雙非耶又阿含部內處處文中皆離斷常雙離豈非雙非文耶又法華若與華嚴深密同一教者法相大小及記大小亦應合同何故二乘於華嚴迷大於法華會小於深密中大小並陳若異法同教一切諸異只應皆同何須立異而異於同𨿽辧三時又不成別一一時中同不成同如是不成其過無量。

問何名宗八。

答曰一我法俱有宗卽犢子部二有法無我宗卽薩婆多等三法無去來卽大眾部四現通假實卽說假部五俗妄眞實卽現出世部六諸法但名卽一說部七勝義皆空卽般若部等八應理圓實卽法華等成實當第四今經一乘宗今謂般若之外皆一乘宗此記聲聞余處皆爾般若之中有廣乘品一切諸法皆摩訶衍豈非大乘大寧非一則一切大乘無非一乘大經云一切眾生悉一乘故又宗猶尊也尊者主也宗旣一教之主寧可主一教多雲何教三宗乃八耶若言教八宗惟一者六前在小小乘但是宗計之宗則非宗尊之宗也若六可爲六亦應爲十八何但六耶若小乘部別則分爲六宗般若等經宗應隨部何以合華嚴等共爲第三。

問亦曾聞說諸品得名各各不同其相如何。

答曰惟蓮華一名諸釋同異自下諸品所釋得名悉皆不殊什公云蓮華者奔荼利迦新經論中說靑黃赤白梵云殟缽羅俱某頭缽特摩奔荼利如次以對四色不同今是白華準下文云放白毫光有大白牛故也今問對白甚善許車之時何故不云羊車鹿車大白牛車何惜白字而略白著之耶又曰理教行果爲蓮華下文具有理等四相今問何故有時卽云無量義中但說理教法華中惟明行果一家之說自語相違何故復云三周明境境只是理壽量明果果非教行若總一經通明此四是故題中具此四者今問三周正當迹經大旨何以但境流通中應當品品皆具四法何以增減多少不同又曰法卽是妙是蓮之華卽是持業依主二釋亦可大法之妙是依主釋亦可妙法如蓮華持業釋亦可妙法蓮華經是持業釋若俱是理亦持業釋若妙法是理經卽是教卽依主釋今謂前何故云教理行果今離持業依主多釋乃棄行果但取教理故知妙法二字教則俱教理則俱理餘二亦然故知蓮華但譬四法耳等是帖於六釋何以不華含蓮爲有財釋華繞於蓮爲鄰近釋華因非實爲相違釋四色相望爲帶數釋六釋皆悉全具四法。

問下諸品名得名如何。

答曰二十八品以爲四例一義有十五二義有十三義有一四不定有二初十五者又爲四從法爲名有四謂方信持陀從譬有三謂譬藥化從人有四謂法提常妙從事有四謂序授踴屬二義十中又爲三從人法有八謂學無學記如來壽量法師功徳如來神力藥王本事觀音普門嚴王本事普賢勸發能所但一分別功徳因果但一隨喜功徳三義有一五百弟子授記四不定有二安樂行見寶塔今謂屬對甚佳終成不見法華之文異諸經處又曰隨朝岌法師譯藥艸品後添半品正妙二經及論俱無今謂此大不曉應是聞正經名未曾親讀正本具有如何云無言句少殊義理不別若爾引用正經未可依據又曰有彰品次弟子欲聞乎今謂下文釋經品品皆立三門解釋本意卽是品之次第何煩預談空費光景又曰更有明品廢立亦欲聞耶今謂至下廢處但知廢之何須此述。

問曰略知文前正釋如何。

答曰不取古人今爲三段以序爲序次八品爲正余爲流通今謂述而不作信而好古又有明稽古者可憑何以依嘉祥而隱其名分章段而越其則嘉祥是天臺弟子用義仍未深奧稟其法者乃天臺之孫如何不順祖考之令又曰隨朝有遵法師以方便下二十七品俱爲正說凡有益處皆名正經今謂有益爲正一往似通具如諸品之末縱無聞品益人亦有行之獲利𨿽然終失佛自被機而爲正經告令宣弘而爲轉利又失滅後正像之益不順佛所付囑之言不順菩薩發誓之意又曰說一乘處以爲正經非一乘處非爲正宗此則不如遵師益處爲正如陀羅尼及以勸發不說一乘而亦獲益今謂初聞遵釋欲嫌奢慢及聞八品之外不明一乘卻不及以遵師通勢若等是惟八品爲說一乘則餘者皆無何獨此二勸發之中總攬一部以爲四法撮要授柄而云非經一何謬耶陀羅尼聞護經力大乃至有能護持其名福不可量故總信一乘功深利廣是故獲益若總聞非一護總無功總聞總護若非別聞別記何益此二旣爾余例可知。

問更有餘意只如向耶。

答曰亦可方便至持品明一乘境安樂踴出明一乘行壽量下五明一乘果何者三周說境令知權實勸應捨權而取於實聲聞聞此遂便得記說行令知因之是非勸令學是除非由斯踴出說果令知身之眞化証之果因勸識於化求證於眞漸獲因果二位勝徳菩薩知此遂便道證具顯因果所成勝徳須徵因果權實眞化今問若八品爲正正惟說境何以進趣令至持品若言安樂是行若從所行行卽屬法若從能行行卽有人若無人者何以經言菩薩摩訶薩於後惡世云何能說是經若言無境何以文云觀一切法空如實相若言無果成外道因戒取所攝經何故云能令眾生至一切智地乃至夢中行詣道場若說果非果現證是果壽量說往余品說當當果若非往果寧是從顚倒生故說說豈非教壽量下五判屬果者壽量可爾餘四如何分別功徳報思供養及以授記記果在當何名爲果若當果爲果義同向說何獨此五隨喜下四準此可知若言相從生者卽名爲果一切皆從方便品生遠從鹿苑最初成道故亦不定。

問曰願聞經文釋文疑妨。

答曰序準論文有七成就七義具足余經所無今問余經所無華嚴深密何以無耶若言無者何以同時若有者與向爲妨若言華嚴深密之外名余與前不同爲妨。

問曰如是二字何義理耶。

答曰初明說由如阿難所問五事今謂此乃緣起事相一意耳又曰若約所以如肇公云信則所言之理順順則師資之道成今謂但是師弟有付受之意耳又曰應以十義釋此信字一信極果之初因二信證諦之歸漸三信通妙眞之證淨四信荷至徳之嘉威五信聖七財之元胎六信善本因之俶路七信啟機門之勝手八湛心水之淸珠九信達名道之良資十信頴衷誠之佳傅今謂文才甚妙義理寬疎準此流例其類蓋廣本迹未顯權實不彰又曰若依地論復有四釋一依譬諭如說富貴定無有異二依教誨如雲當如是讀誦三依問答答言如是四依許可如雲我當爲汝如是思作今謂若消他經可依此四若釋今經未知譬諭譬諭何等乃至許可許可何等寧知此經與諸教異若如是等不殊諸教是則一部誰辧不同所無之言便爲徒設又曰眞諦云結集升座眾有三疑今謂三俱除疑餘理未顯又曰寶法師云此經離五謗謂一有二無三亦有無四非有無五非非有非非無今謂此乃無小乘經之所離何假今經又曰光宅云如是者一部也今𨿽闕余文大理斯在又曰梁武云如斯之義是佛說也今謂猶劣光宅光宅指一部則不失當部武帝云佛說則太成通漫又曰三藏雲一就佛三世同然二就法古今不異三就僧阿難傳聞不異故也今謂此通一代未顯法華何廢通消事須辧別惟通無別則失當部之旨歸惟別無通乃遺佛化之大體故知向來一十五釋咸末甄衡將法華之別文寄通如是之下故末可也他釋如是還有二三紙皆咸未詳。

問曰我聞如何。

答傳法菩薩自指己身今謂𨿽卽明指自身須判所聞法體又曰非謂我者定屬一人謂諸陰界假者是也今謂一人何妨假我假我還指一人者必在人假辧非實又曰大論三我﹝云云﹞。

問何不稱名而但云我。

答有三義故一不乖俗二自在等今謂用世流布未爲自在世人未必共有自在如集法傳三阿難三者親義世人共言我聞親也若言阿難或非親聞今謂我還非親世共用故況我非阿難未堪承信又曰我總耳別今謂總別實爾而闕辧所聞教別又曰大乘雲根識心所對境和合方聞然根有五義勝於識等故根名聞若但聞聲可惟耳識旣緣名義便在意中故瑜伽云聞謂比量耳者親聞於聲與意爲門意方聞故以二爲門燻習在總因聞所成總名爲聞廢別耳意總名我聞此界以聲而爲佛事聲爲所依名等有故菩提要因聞燻成故由斯經中不說見覺今謂此釋勝於獨指行蘊則失和合燻習成聞但不辧法華而爲所聞未成準的。

又曰佛本願力如來識上文義相生此文義相是利他善根所起名爲佛說聞者識上𨿽不親得然似彼相分明顯現故名我聞今問如來聞者二識何別若別不應二俱名識不應三無差別若同不分凡聖之位若名同體別何不從智若如來識還從利他善根因緣而生聞者亦從燻習因起俱從因緣並無常耶何以故利他善根非本有故還成似現無異聞者若佛本有生亦本有生若由佛所燻佛亦由生所習經云一切眾生卽涅盤故涅盤初分佛亦無常又問佛識爲徧爲不徧耶不徧同凡若其徧者徧凡識耶若徧凡識者與凡相似同處現耶異處現耶﹝云云﹞若云末尼天鼓無思而作此釋當理須辧作相而有五時同異之相以前釋而無破立者良由不知教法共別故也。

問一時云何。

答有二義故一說聽事訖二說聽相會今謂說聽始終而爲一時相會在初事訖在後但云始終卽攝初後然淨名經中前中後以爲一時涅盤晨朝至於中夜以爲一時此經八季而爲一時餘經例說可以意得然須明此始終等時及辧化儀並辧法體是故須云感應道交此經惟爲一大事故而論一時又曰五陰和合念念生滅假立於時今謂此時不對於法但是柯邏羅等時何關此經又曰準惟識論說聽二徒心識變作今謂生佛二變如釋我聞又曰不定其時或長或短今謂應對諸經方雲長短直云不定此亦不然又於一經如五十小劫謂如食頃此約一經之內不定則不得判經初一時。

問佛義如何。

答自覺覺他覺滿等廣如諸教不出自覺覺他及以覺滿自覺只是二智斷於二障盡耳今謂諸經明此三覺不同若俱捨婆沙等及諸部阿含皆悉明於三十四心自他及滿大品三乘共行十地至第十地菩提樹下一念相應斷餘殘習自覺覺滿亦以此覺而以覺他次諸經論或雲華王界或云色究竟受佛職位破無明盡成大菩提名自覺滿亦以此覺而覺於他若華嚴中及以此經壽量本論判三身菩提一時具滿此是經論正文而人多不探討同異如前四義各有其因各自成果不知何以然耶若云二智斷障爲更許別途爲惟許此耶若不許別途大品三智四智所斷各各不同又曰問三身之中何身攝耶答準處準機若應聲聞卽應化身準文準理教諸菩薩卽合報身如此土眾見異見燒卽是應身若見不燒卽報身也推功有本卽法身也今謂聲聞何以無文理菩薩何以去處機如靈山處一處卽多處以所被一機具多機昔聞聲聞之教理至此乃成法華之四法小菩薩之機處成圓常之三徳又曰劬師羅長者睹三尺而發心五百婆羅門見灰身而起信無邊身菩薩窮上界而有餘住小聖之凡夫睹丈六而無盡今謂上界之餘未名眞體此經所睹令見何身不判此文徒談境異。

問住王捨城者其義若何。

答古人因此解梵天聖佛等住住名𨿽同義意全別語邃義幽之處曾不屬心名同理別之文虛張援據今謂不尋異論失在於玆此是龍樹菩薩釋大品佛住之文龍樹意以四住相望不差於佛見古人引便謂古釋望風斥聖其過不輕乍觀文筆之幽邃未若鈴場之下流名同理別之文請思向釋如是等義亦復如是又曰茅城古先君王所都多出吉祥茅艸崇山四周以爲外郭西通狹徑北闡山門東西長南北狹周一百五十里子城周三十餘里北門有窣睹波是調達放象害如來處次此東北有塔是身子見馬勝得初果處廣在西域記頻婆娑羅王所都編戶之家頻遭火災居民怨嗟王曰以我無徳民庶遭患修何徳業可以攘之羣臣曰大王徳化黎庶不謹請制嚴刑以懲後犯若有犯者遷之寒林王遂其言乃先後宮失火王曰我其遷矣命太子攝國事自遷寒林吠捨黎王聞住於野集軍來伐邊候奏聞王自建城故稱王捨城後以此施婆羅門今純婆羅門居之置千王於其地謬矣今謂若撿大藏及諸記傳皆無方可彰言又曰城乃摩羯國之中人王所都表一乘乃三乘之中法王所住之境城出余城故經勝余經今謂此亦與前判教爲妨一乘三乘之後何曾在中中山最髙表過二乘意亦如是又曰城無物而不出表無嘉徳而不具難亦如是若但過二乘不出三祇但爲婆沙俱捨所攝又曰處有三謂淨穢空說但二謂靈山及空空處訖至經末今謂與諸同異亦未能論又云標創會故云靈山今謂亦與諸文爲妨未論。

又曰地論云列菩薩眾者輔翼圓滿天龍眾者眷屬圓滿今謂若釋圓滿實如論文但所說圓滿未及此經若同此經他種何不授二乘記。

問眾之來意其意有幾。

答曰來意有五一證信二顯徳三啟請四當機五引攝今謂曾聞古徳立四種眾大徳欲假竊彼義攺彼名仍闕結緣證信顯徳兼於影響啟請義當發起當機名同引攝亦在發起眾中若依古大無復欺誑所用嘉祥何惜少許言及疏主。

問此眾之中爲幾權實。

答依佛地論一約處化佛穢土聲聞爲實菩薩爲權報佛淨土菩薩爲實聲聞爲權今此化報雙有隨應兩權二實初列靈山化佛菩薩爲權後列壽量報身淨土聲聞等眾一切俱權況多寶分身悉爲化現今謂不應壽量已前萬二千人一切俱實滿慈爲是萬二千外爲是內耶爲在會內爲非會耶若在會在數復應問言後方權耶初卽權耶何故爾前內祕於大外現小耶身子旣爲法說之首豈定實耶四大聲聞一切實耶菩薩八萬爲盡權耶是八萬人至壽量耶若至後品變爲實耶至後品時無聲聞名那云權耶兩權二實爲二俱有耶依向所問何相違耶至壽量時論具三身法身爲復攝何眾耶論云報身卽引經云無量無邊豈指今耶論云化身卽指經文伽耶所成卽報身耶壽量之中聲聞菩薩見法報耶諸菩薩等見多寶時變爲權耶諸聲聞等皆成實耶故不可依何須待問。

問束一切眾爲成幾類。

答眾有十五僧二髙名無名尼二尊重內屬次聖徳難思眾帝釋眾三光四王眾自在眾色眾龍緊乾修迦人後眾有六謂多寶分身龍宮地湧妙音普賢今謂僧中立無名眾何不爲髙名隱徳眾若云無名亦似無徳尼中可爾但舊亦立內屬故若云尊重似非內屬菩薩不應單云聖徳難思僧尼二眾皆有大權隱在小中聖而叵測直云聲聞菩薩從迹於理何爽而云聖徳使濫余聖況帝釋至人無不有權而引於實若一槪從迹不應獨著難思之言以隱餘眾卻難思故後六直列理合如然。

問若望他經爲同異耶。

答六門分別一約三乘則無獨覺仁王則有下文亦云求三乘者二約三界無無色界照不及故仁王則有三約五趣則無地獄獄苦逼故陀羅尼則有本爲息苦威力所致此經進善無暇故不來四約四眾無二俗下威儀中則有五約八部無夜叉摩睺下文具有六約二王無輪王下文具有今謂將初列文以對眾何故不辧有無所以緣覺之人濫佛滅後故列眾則無下文有者惟聞十二因緣故若直云有無莫知所以或是集經者略不列之無色不來言照不及旣非如來悲智短闕應求不照不來所以及對仁王有無之由曾聞古釋甚有所以何不思之地獄不來乃以進善息苦釋之非無此理法華終窮乃是進善息惡之極復言威力者陀羅尼力本佛所置佛豈別假陀羅尼耶必若別假何不經經說陀羅尼合其來耶若有來不來應有所以準望古徳約乘戒等豈不然耶俗二眾者何待威儀中耶闍王所將卽其相也八部二王或是略無或別有意旣別序具有必是略耳。

問一切諸經列眾先後必如此耶。

答曰準華嚴經羅摩伽經炬樓王經和休經大五濁經並先列菩薩次列聲聞論大小故今謂或可爾未必全然。

問嘆羅漢徳願聞其理。

答大義有六謂數位離徳名識今謂理卽如是何無表彰及辧同異可一切皆亦大耶。

問諸漏乃至心得自在其義何耶。

答曰準大般若及舊論中有十六句今依彼經以對論文今謂此甚疎遺論中諸句但是釋於經中五句何得取於大般若中十六句文苦和會耶雨大法雨等八句亦然若依般若消十六句可幾紙數答近六七紙今謂系而不要請不須說。

問此中所列二十一人從何次第。

答或出家次第如報恩經初度五人次度耶捨門人五十次度優樓頻螺門人五百次度伽耶門人三百次度那提門人二百次度鶖子門人一百次度目連門人一百合舉大數成一千二百五十十二遊經佛成道後二年度五人三年度迦葉兄弟三人五年度目連今謂此是部別見異何足會耶況報恩但言次第度十二由則言其年數已下次第未必全依出家前後。

問優樓等三名有何義。

答曰優樓頻螺此云木瓜胸前癭起狀如木瓜又云池中有龍名木瓜也伽耶者象頭山亦云城城近伽耶名伽耶城那提河名因果經說三人皆在河邊修道。

問余名如何。

答舍利弗此云鶖卽百舌鳥亦云春鶯自古共云鶖鵠鳥詩云在梁似鶴小鳥也目連此云大采菽氏上古有仙采豆爲食迦旃延大般若云迦多演那此云大剪剃婆羅門姓上古有仙多年頭髮長無人剪仙有子兄弟二人俱來覲父小者爲諸仙剃頭因此爲稱孫陀羅難陀身長一丈五尺二寸也佛到城二日度尼中摩訶波闍佛有三母此爲最小大母生佛七日命終耶輸陀羅此云持譽天人贊詠故也相傳云乾達婆女彼生男爲樂神生女爲玉女若玉女不應有子今謂釋名𨿽爾應問此中嘆聲聞及諸名與維摩思益般若等經爲同爲異若其同者自初得道徧歷諸會具聞大小徳亦增進豈一向如初若一向如初豈諸利智聲聞之人被諸菩薩彈訶爲如來加說來至法華大機將動宛然如舊博地凡夫一席經耳尙有所得如何大聖始終無緣若其異者徳隨解轉轉相何似請釋其途。

問菩薩眾者其義如何。

答曰此諸菩薩有二門一者自行大智爲首二者化他大悲爲首今謂菩薩悲智誰不知之但大小乘殊偏圓各別四階成道三乘共地瓔珞諸伏華嚴普賢文殊善財及入法界諸知識等爲一槪耶有階降耶大論大集大智有三謂一切智道種智一切種智慈悲有三謂眾生緣法緣無緣旣無分別實暗所聞。

問此諸菩薩是何地位。

答曰皆八地已上爲簡小故名摩訶薩今謂若簡小乘初心卽異簡小菩薩未審菩薩從何以分大小別耶若從諸教如四階成道三祗滿百劫種相之初亦未逮於瓔珞初信更有諸別且此未論若也從位十地望於等覺尙小何須八地方受大名。

問諸菩薩徳諸句如何。

答曰初不退轉者不退有四一信不退謂十信第六名不退心故次位不退卽十住位第七名不退住三證不退卽初地得無退失故四行不退卽八地已上有爲無爲皆能修故今謂若釋不退信位之名卽指第六第七方有不退名證行二位無不退名何名不退若從義立何須指處若指處者六七已前爲退不退若不退者十俱不退何須分限證行二種何以證前而行居後信住俱有不退之名向行何事獨無不退若證未極更須修行豈證眞如行有退耶未審退相其相如何不知行退至何處止初地已上亦名爲位證位已上行位若退安知信及以位二種不退又曰樂說辯才者四辯七辯七辯者一建辯以無謇故二迅辯如懸河故三應辯不差機故四不謬辯契當理故五無所斷辯如連珠故六義味辯多義理故七最上辯如雷震故今謂應辧所說寬狹不同判諸菩薩所演各別信知三祇共位不關普賢文殊。

問諸菩薩等因緣徳業名義如何。

答曰文殊在北方常喜世界作佛名歡喜藏摩尼寶積佛聞名能滅四重又曰過去作佛名龍種上尊王又曰肇云此諸菩薩皆無生忍無生忍者無處不生今謂肇意豎通少分可依。

問說大乘經至佛所護念其義如何。

答曰論云欲說法時成就今謂論云如來欲說法時至成就爲諸菩薩說大乘經名無量義乃至法門故旣云欲說卽指法華名爲正說說無量義猶名爲欲。

問何以先說無量義。

答曰有三義一者依人先爲菩薩說無量義次爲聲聞說一乘二者依利先以一乘利他教理化根熟菩薩次以一乘自利行果方化退大聲聞三者依法先談無量義法體次說法華法用今謂三義各有大妨若爲菩薩說無量義不知無量義爲是何乘若言先爲菩薩何故彼經列眾具列聲聞及菩薩眾其數乃與此經無別故十功徳品廣說不可思議十種大功徳力已一切菩薩得無量義三昧或得百千陀羅尼門或得菩薩諸地諸忍或得支佛羅漢四果又說法品三萬二千菩薩得無量義三昧三萬四千菩薩得無量陀羅尼門四眾八部王及仕女百千眾俱聞佛所說或得燸法乃至世第一法須陀洹乃至羅漢支佛及無生忍諸陀羅尼此等豈非益聲聞耶菩薩舉數聲聞云諸驗知諸言表多安得云獨爲菩薩耶若言此經爲聲聞者菩薩聞是法等分別功徳菩薩得益又下諸品聞品得益過於彼經二依利者自他之言不應別對若在能化俱有自他二徳具足若在所化先須自利聲聞得記發誓弘經若得記已還令自利而此行果何殊小宗況復一乘須具自他豈可分之以爲兩段況復教理惟被菩薩行果惟爲聲聞只爲聲聞昔迷大教而失大理而今還以迷教理之行果與彼聲聞何不只依法華之前具四法之小教況與釋名四法相背又若無量義已說一乘何須更說此法華耶言體用者今謂二俱一乘並有體用用卽利物物益須體豈有以無用之體化彼菩薩闕體之用教此聲聞無用有體之一乘有情咸具無體有用之一乘外道神通當知彼化三乘名之爲用此經實相妙體灼然是則彼經從體開用之一乘故三乘稟益此經是收用入體之一乘故令三歸一故無量義云無量義者從一法生此經云種種因緣皆成種智況復體是法本無益於人何得三番分張異釋。

問大是何義。

答十二門論六種釋大一出二乘二佛果最大此乘能至三佛所乘四能滅大苦而與大樂五觀音等大人所乘六盡諸法源底今謂過二乘獨在佛息大苦盡法底諸經共有然須簡出豈無量義耶又曰攝大乘對法有七大一境大緣百千教法故二行大具二利故三智大了二無我故四進大三僧祇故五方便大具悲智離二邊過故六證得大成就十力無畏故七業大窮生死邊際建佛事故今謂須簡意亦同前又曰勝鬘一乘一乘卽大乘大乘卽佛性佛性卽涅盤今謂勝鬘是權一乘今經是實一乘何得以權來釋於實權實旣殊涅盤豈等﹝云云﹞。

問諸經如淨名等並有異名此無量義有異名乎。

答曰論中具列一十七名初名無量義乃至第十六名妙法蓮華第十七名最上法門今問對前三異則名異義異本不相關若其相關名異義同此經亦應名無量義耶如其亦得名無量義乃是此經與彼同體同法同人異名而已若異名而已已聞無量義竟何須三請更說法華若也不同與論妨不況論但云是法華異名不云無量義也又曰無量義云無量義者從一法生其一法者卽是無相如是無相無相不相無相不相名爲實相菩薩安住如是實相發大悲心故知如是安住能開實相發菩提心則與今經能會之實其相永別又曰無量義云善男子菩薩若能修一法門無量義者必得疾成無上菩提善男子如一種子生百百生千千生萬萬中一一復生百千萬數乃至無量此經亦爾從一法生乃至無量故名無量義彼釋曰此經不惟取所出教理無量義體卽眞智境體今謂彼經正明從一出多爲宗何以棄所出之無量取能出之正體體𨿽極要經意不然若然者從一出多何異此經會多歸一同異屬目而無解分辧異則以三義取體爾乃同爲一類此事可見何以固違。

問旣知無量義名同異若是余名不能盡理追逐第十六名名法華者前𨿽略釋因玆更問其義何耶。

答曰一出水義以所詮理名華二華開義以能詮教名華今問經詮因果及以權實以故蓮華譬彼二雙何以但語教理棄蓮存華開與出水華實無缺安得二時輒分能所況復與前四法義違然亦與向行果文背。

又曰無量義者又有三義故一名無量義體用勝故二教菩薩法化根熟故三佛所護念依佛有故今問何故前對法華但有體而無用今獨釋無量義乃云體用勝故又勝何經名之爲勝若勝小乘未足爲勝若勝大乘法華亦在大乘之根若當體名勝小乘亦然何獨此耶。

問曰曾聞他問法華亦與無量義同名何故此三昧起方說此經。

答有五解一者蓮華二時得名彼如未出水時性能出故故未化二乘令趣一乘此經如出水正化二乘二彼正化菩薩傍化二乘此正化二乘傍化菩薩故彼正名無量義傍名法華此正名法華傍名無量義時異體同然將教理以對行果三彼據智體名無量義此約智用名爲法華會二歸一故四彼以理教名無量義菩薩已修一乘因趣一乘果故不爲說行果一乘名蓮華由但不知應病與藥之教理但說教理名爲蓮華此聲聞未能應病與藥故不爲說教理蓮華但說行果蓮華令趣入故故下經雲乘此寶乘直至道場因行蓮華也惟以佛之知見示悟眾生果蓮華也論雲開者無上義示者同義悟者不知義入者令至不退轉地義釋曰前三是果後一是因五者彼以教理二種無量義此經對彼二乘教理行果並名蓮華前之三義彼此體同後之二義此寬彼狹又曰實理經文上下亦通教理行果今謂五義釋異自覺不當乃伏云理實上下具於四法當知上來二二異釋其義自壞何須更難且如第一義立彼如未出水時若以聲聞未回心時名未出水則爾前諸教一切皆然何獨無量義耶二傍正者彼經亦應少許聲聞於彼得記若全無者何名爲傍只應有無相對何名傍正相對若言此經正化二乘卽應聲聞得益多於菩薩何以菩薩得益倍於余經若言彼經正化菩薩菩薩得益應多於此如何少耶若云但是名傍正者論中直列一十七名名旣並施傍正何在正卽俱正傍亦並傍三體用者已如前難四教理等其義已壞但開示等四準論文中不云因果然論釋開只云如來能證令眾生知次釋示云法身平等示眾生知釋悟中云惟佛一乘令眾生悟並無果名準不退地其地卻成直至道場道場是果何名爲因其第五義亦隨前破言菩薩不知應病與藥之教理何異聲聞只緣聲聞之人未知正應授與故知聲聞自行義彊惟稀化物菩薩化他久著惟應進行至果若果不須至分別功徳何須進位諸義旣廢何論寬狹。

問從佛說此經已至不動者其義如何。

答曰表智處得理方可說法今謂此爲入於何等三昧得何等理若入無量義三昧還得無量義理只應正爲菩薩而說教理若入法華三昧經文但云入於無量義處三昧況復得理應記二乘又曰若不入者則有分別動搖說不自在今入三昧身心不動離於分別動搖於法自在又離一切障謂入三昧離諸定障若無定者於障及說不自在故今問何以將婆沙之義用釋法華三身吾今此身卽是法身不謀而應無運而作佛不入定何障何縛而不自在但爲示化儀現入定相亦令見者得四悉益得種等益得顯密益。

問曾有人問佛常在定何須云入。

答曰有十義故一者隨緣動靜利物故二者爲放光若不入定則非佛瑞三凡欲說法須先審機四顯法殊妙今謂此四旣然餘六請止與前釋佛气類欲同若言隨緣動靜如須菩提亦不違物情若言放光不入則非佛瑞如般若中支節放光及涅盤中面門放光乃至諸經凡有放光豈必入定若言審機與婆沙中日夜三時審機何別若顯法妙華嚴般若及以大集涅盤直爾說之豈不妙耶故知此四並附小乘非法華意。

問天雨四華其義如何。

答曰華名柔軟表見者離於剛彊粗礦三業今謂華表顯實之徵預呈開權之兆但除粗礦三業欲定亦可治之。

問華旣如是四者表何。

答曰表度四生興四念住修四生勤獲四神足行四法迹證四諦截四流斷四系去四軛得四妙智悟四涅盤證四徳今謂華本表因不應指果若也指果天應雨實況但以多四連煩爲對不知四內大小相違應知四生惟在界內若度界內興何四住證何四諦乃至流軛羅漢已袪故未是得四智等人等是煩列何不更列四大方海等耶。

問云何此界地動地界不動放光則及他土。

答曰光明寬狹或惟此界如阿含經下生入胎乃至轉法輪等皆有六動十八動等又勝思梵天經七因緣故動一怖魔二攝散三調放逸四念法相五令觀說處六令熟者脫七令隨順正義今謂大小乘經𨿽皆地動當其部會必不徒然大小不同各有所以況須云廣狹所以故知後代弘教應求旨實若法華中只同小教大小法相亦應無殊信知古釋可依近代未爲準的。

問放光瑞其義云何。

答曰前雨華動地未是殊絕之能是故今更放神光希奇今謂若華地非殊應表余教若也與光共表今經如何其瑞有絕不絕又曰放光七義一令信佛最勝二破癡暗三引出世四表內發智光五息眾苦六召眾至七令厭色境今謂此全不是法華經瑞四含何曾不云佛勝所破之暗暗體如何若欲界癡外道初禪已能斷之外道尙除下八地癡小乘出宅已名出世證得初果乃至三十四心亦名智發三界之惑小智先無此中放光非爲召眾不淨觀者色境已傾若表他經必無是過儻在般若猶召勝機大集華嚴還招物議。

問其光何故偏照東方但萬八千。

答曰西方以東爲上表法華惟被佛性大乘不被余性今謂自釋別序已來至此言涉今典若然惟被佛性佛性無偏定聲聞人天流轉此中豈無佛性者耶又曰萬表涅盤寶渚萬徳八千表菩提白牛八正今謂萬徳可爾千數如何但以八表八而復不云一乘八正無簡小乘義尙通途未足以爲法華之表又曰振地惟在此界偏驚有緣放光照萬八千顯明權實今問若惟此界不涉他方何故妙音往來十方地踴普賢神力此等亦何。

問六趣名相於此要耶。

答曰光中旣見理須消釋此應六門分別一者釋名趣謂所趣假者起業所歸趣處地持云所受自然俱捨雲光潔自在名天涅盤云多思雜心云意靜名人雜心雲從他求又云饑虛多畏名餓鬼俱捨云傍行傍生名畜畜養之義人之資具故也捺落迦此云苦器其處不定非惟地下阿素落云非天此之翻名一切大同無顯今教二出體者皆以第八異熟識而爲趣體無覆無記性攝故惟識云此第八識是界趣生施設本故是爲趣生之體無勞別執實有命根今謂凡諸釋義須分大小若小乘經未明第八欲釋趣體亦第八耶若小乘能造如正法念六道皆由心之所造卽第六識若言所造能趣所趣不越命根若從大乘第八爲定大乘須分徧圓不同若從圓教從無住本世間常住常住世間水波波水終無別號三開合者總一生死二謂善惡分段變易今謂若約小乘無變易名法華依大則有變易復應消釋六趣之中幾聞不聞開不開等今經只云受報好醜復何得以變易加之若言變易在六趣中則須分分段六趣變易六趣實六權六本六迹六若大乘中通云生死方可二種相對論之又若變易在六趣中釋六趣時卽云變易者諸佛常體徧一切處若釋六趣亦可爲三一分段二變易三佛身。

又曰三卽三界四卽四生及以四有生有本有死有中有今謂夫離合者開一爲多合多爲一餘數亦然故生死與六六一相對此則可爾若對四生四有未必全然四生與趣相攝不同生能攝趣趣不攝生況人傍生全攝四生獄天中有寬狹永乖生等四有一一攝六以四對六開合不成又曰方便因緣有後無後今謂攝大乘所立四種寬狹永別𨿽俱名生死髙下不同六趣但合在於分段四俱不攝若順變易在六趣中進退有妨已如向問又曰或五除素落今謂若以此五開合亦殊應知變易隔在五外何名開合方便等四都不相關又曰或七五趣並業及以中有今謂以業中陰而對五者乃成三重列於六趣等是重列何以四中但加於中除生本死若有去取不成開合又曰或九謂九有情居今謂但對六趣此則可爾由前復對變易生死及以四有故亦不成二十五有不成亦爾又曰餘三門在第二經中亦如後破。

問見諸菩薩及種種修行等義何耶。

答曰不出三寶僧開三乘今問種種之言多耶一耶頓耶漸耶大耶小耶旣雲光之所照本顯權實俱同種種之言權耶實耶與此經會同耶別耶若同何以三乘未會若異何能顯經若實不應種種若權與此永乖大小漸頓準例可知。

問涅盤何義。

答曰六門解釋今謂施教之來意在修行何棄行而全略至涅盤而廣張涅盤爲行之所期應對行以分判初出體中具列四種謂自性淸淨有餘無餘及以無住處今問華臺始滿初成正覺有餘無餘其相何似又曰二釋名者出所知障名爲法身勝鬘云在纏名藏出纏名法身今謂引勝鬘此說甚有典據然應須辧與涅盤等諸大乘經同耶異耶藏名含藏在纏之時全藏爲纏如何復云能藏若云含法則藏是能含法是所含此之能所與惑別耶與惑同耶又復含者爲惟含染亦含淨耶爲惟含因亦含果耶爲惟含凡亦含聖耶若一法不含不名一切若俱含者巨有所妨不含法身不名爲藏涅盤經云祕密之藏三徳具足若勝纏藏三徳不具非如來藏是眾生藏又問佛性與法身同耶異耶所言佛者從何立名果耶因耶若從因者因無佛名若從果者凡卽是佛何名爲性故知勝鬘是未了之說是以因藏對惑言之又曰三乘俱坐解脫牀亦非大涅盤今問三乘俱坐旣俱非大驗知菩薩有大非大若也非大理須法華更會何得輒云會惟二有若非大不會現違經文菩薩聞已疑除善行若依此義自語相違又曰由擇滅故體如伊字今謂圓經無擇滅稱何得以三十四心之擇滅用釋五十二位之涅盤。

問文殊師利何故獨名法王子耶。

答曰未紹法王之位獨得王子之名今謂餘者不稱王子一切皆應上慢龍種尊王古佛不合更稱王子逸多現居儲君何無王子之號方等列眾十一菩薩皆名王子應當皆悉位居等覺方受王子之名但知諸經或略或存如淨名經嘆菩薩云近無等等佛自在慧皆等覺也故所列菩薩亦略王子又曰文殊菩薩是第四依已供八恆並前三依供二十六恆今謂四依供五至八如人步涉所至近遠劣者始行五百次者六百次七次八豈令次者行於十一次行十八後者行於二十六耶故知只是一一加之名六七八如聲聞人出化城時豈歸凡地行初由旬只於三百卽前進也此見小乘修燻禪者有五階差五各三品以後後人三三增之便謂四依供佛亦爾若其五人各行三百道理最後一千五百故知此中不須別釋。

問曰何故以恆河而爲諭耶。

答曰有五義故一由沙多二世人計爲福水入中滅罪沒死生天三劫劫名存四佛多近住五眾人共悉乃取池口初出方四十里沙爲諭今謂夫兼俗之言事須去取若全用者五義之中豈緣第二沒者生天佛取爲諭故應須簡第二存四爲信之首。

問七寶名體其事如何。

答曰一金說文云五色黃者爲長久埋之不生百練不輕二銀亦曰白金三珊瑚佛地論赤色石脂樹形四眞珠卽赤珠佛地論赤虫所出或珠體赤五末尼如意神珠無璢璃故開二珠六車璖靑白間色七馬腦此言杵藏或胎取堅實今謂經意釋施以辧度相用辧今經判五時別直釋名體有何不可然文正意事在辧異以顯於同若不顯同何繁說耶。

問車等如何。

答曰車者夏后代奚仲造之古音居行居人也今曰車車者捨也行如捨故乘者駕也周禮云載也輦挽車也人前引之古卿大夫皆亦乘之自漢已後天子乘之故今天子皇后所乘者曰輦輿者說文云車輿也又云無輪車也作輿非體欄鉤欄也門遮也楯檻也縱曰楯橫曰欄華蓋者酉方暑月持之遮熟釋名𨿽爾須會此經意亦如前又曰惟識云具足攝受方成度相頌曰安住與依止意樂及事業巧便向淸淨度成由此七於此中但舉回向一今謂𨿽有淸淨之言爲有相耶爲無相耶非相非無相耶與華嚴般若施爲法界及攝大乘與大品中度度攝六爲同異耶又曰施有五種謂志心信心隨時自手如法行舍此五卽攝七中事業今謂旣攝入七問意同前都無般若無住相故亦無楞嚴互相攝故。

問此中經文六度之相雜亂次第二種何所表彰。

答曰雜在地前次在登地今謂教純行雜一切皆然純雜相望乃雜進而純怠何者正行施時未修余故若云初地成就檀波羅蜜余非不修但隨力隨分不審初地菩薩爲破何戒違何則瞋不行何行何惑所亂有何愚癡世人但知信權教而回轉不窮實以歸宗今文因光所見乃見地上地前及以七地尙乃不知地前爲何所表不判所表徒設余辭況所釋行相全同人天戒善而已。

問從或有菩薩至無上道文相如何。

答曰初之一行是後得智今問後得智體獨在於佛亦通菩薩若根本智在佛獨有如何后得屬菩薩耶故知深是不要此解。

問爾時文殊至大士何義理耶。

答曰此答成就也今謂大文𨿽卽在答成就今此初文是經家序出答人非答成就文也論中但云文殊師利以宿命智能答彌勒不云此文爲答成就分文旣悞何足可怪。

問從如我惟忖去文是何義耶。

答曰論分此文云成就十種事初是大義因成就經但五句論有八句應作四對今謂論以八句釋於四句何須以增句添經文耶廣如疏記。

問十號名義何。

答瑜伽云無上丈夫調禦士薄伽梵爲第十卽世尊也故知如來是下九號之總序也今謂此亦譯人意別何足和會什公善曉音辭計無忝於新學所譯經論皆如此經何得後譯獨爲前後故笈多添品一句不攺後代豈可過笈多耶。

問頗羅墮唐名何等。

答曰此婆羅門十八姓中之一可爾。

問八王子名爲何表詮。

答曰應爲四對一大智大悲二了有了空三進善破惡四違僞知眞今謂直聞所對對甚分明及至屬名未爲的當如何有善名爲悲智無量及寶爲了有空惟進善破惡稍欲相似響𨿽虛假不可全僞法通眞俗未必無假。

問彌勒當知至汝身是也此是何文耶。

答古今相卽也今謂自古章疏皆云結會古今而忽攺爲古今相卽何足爲奇人𨿽相卽事處天隔。

問璢璃是何義。

答曰應云吠璢璃無吠略也頗黎應云頗胝迦卽水精也亦雲水玉或白珠智論云出山石窟中俗云過千年冰而化爲之若西方地熟無冰何物化之但應石類今謂此釋甚佳。

○釋方便品

初來意中云一依八品爲正蓮華有出水開敷之二徳妙法具果秀行竦之兩能今經惟爲一乘故破二會二歸於一乘爲法華宗主今謂始欲設問方便之由子旣自云不無疑失三周旣無緣覺之人何得但云破會二耶菩薩須破非止一文至下諸文子當自校又曰亦可十九品爲正初十二品明一乘境安樂行明一乘行壽量品明一乘果今謂前何故云八品明於一乘之境至此那忽加四品耶境無餘三已如前難安樂惟行壽量惟果及不輕等合入果耶不便如前又曰十二品中初八品正明權實三根得記法師下三勸募持行下之一品稟命捨權持行實法今謂何故適云十二品明境今卽忽爾屬行境乃是理行是能趣又聲聞之人聞三周時權已被會豈至持品方勸捨耶又捨不名會於一佛乘分別說三則知三是一家之三如於一拳分別說指今還合指以成於拳故知捨指何異捨拳若其捨權無實可趣若三周未捨領解空談若言自行持實化他持權是故須勸持於權者自三周來聲聞何處尙自執權而言勸捨。

問論文從此方便品去謂何文耶。

答曰論曰自此已下示現所說因果相故釋曰此下明經宗旨所說因果體相相狀此有三釋一者所說諸佛智慧爲果能詮智慧教門爲因今謂能詮所說悉皆是教況教因智果未見明文諸佛乃以教爲行因行爲果棄行存教有言無實端拱待理終無此事若佛智是果何獨云境諸佛有果而具境眾生有境而無果境通果別通別混和況復此果濫於壽量二者三請已明一乘之事開示悟入前三爲果後一名因今問向以教爲因今以入爲因二因參雜兩果縱橫因一果三違論如向三者初智及門門因智果開示悟入三果入因教理行果俱法華故令識昔者教行方便說三今談乘體理果果慧惟一聽三乘之教解一乘之理行三乘之因證一乘之果法華意也今謂教行理果俱法華故別對義壞已如前難若四俱法華則昔亦有四聲聞在昔豈無昔四若今昔並四何以乃云識昔教行談今理果又何以前對無量義卽云行果今對昔小卽云理果豈以所對不同卽令能對互失又豈有聞三解一證一由三若聽行三乘之教因解證一乘之理果昔教旣具昔應已證何待今耶況聽小悟大都非主對又云聲聞聽三爲聽三中之一爲總聽三消釋糾亂不可整理。

問何名方便品。

答曰先明字訓便字應房連反今謂此是北人喚字不正反音又悞依北應云傍連反依南應須去聲呼之他釋云佛智有二一眞實智二方便智眞實智有二一實法二實智實法亦二一體實謂有爲無爲二眞實謂眞如妙理實智亦爾一如體實智卽觀體實無漏眞智對凡妄智不知名實根本後得二智俱是二證眞實智惟正體智此有五對一對妄名實智二對事名實智三對相名實智四對知詮名實智此之四種實智皆是惟觀第四眞智餘四所對如次皆是四世俗智五對權智名實智謂一乘理智對二權智此依證智以第四眞智對後三俗智若依趣入智以第三眞智對第三俗智方便智有三或四一進趣方便智謂見道前七方便也有則曰方隨宜曰便二施爲方便謂善巧波羅蜜多後智妙行二利蒞眞入俗曰方自他俱利曰便三習成方便同體諸法巧相習成且眞如中具恆沙佛法以智爲門以識爲門皆攝一切包總有則曰方以少含多曰便四權巧方便實無此事應物權現以三業權化利物有則曰方隨時而濟曰便又有三方便一接下方便下文云無二亦無三除佛方便說卽權巧方便此乃有三謂身語意二顯上方便如淨名云無方便慧縛有方便慧解及下文我設是方便等三通障方便下文云何故世尊殷懃稱嘆方便等乃至瑜伽十二種方便等今謂此五對眞智三四方便不知眞實智外別有方便爲眞實內卽方便耶不見融通直爾分釋若望今方便品但有方便而無眞實非法華方便立進趣方便不知更令世尊修七方便爲復世尊用七方便令人修習若令修習與小乘何別入俗不知復入何俗三乘共地七地已上亦能入俗習成乃是菩薩因行不知復行何波羅蜜爲婆沙中前四後二爲華嚴攝大乘楞嚴中諸度等耶若無簡擇佛何故於諸經之中所說不同所被不等惟第四權巧可爲方便與諸經共未可全用次接下者云無二三乃是破下何名接下況復不是今經之意言顯上者乃引淨名無方便等此亦不然彼經四句二二相對方便與慧更互相須具乃名解闕卽名縛乃是上下更互相顯不名顯上言通障者不知以何而爲障體若以二乘爲障與接下何別若云佛身中障與進趣習成等有何別耶故釋法華方便品者先須與諸大乘經中簡擇同異方可出其正慧之體若不爾者如何得出諸教之上空嘆芭蕉具如前難。

問此方便品卽以方便而爲其體爲別有體。

答曰以後得智爲性惟識云說後五波羅蜜皆後得智今從根本智今謂消今法華之文不應引於惟識論釋惟識自通諸部方等以彼方等彈呵二乘挫言敗種論順經旨權云種無後弘經人不曉斯意以申敗種之論用通再活之經先不生者今皆生之安得今已生竟引論滅之故知論中破小破外今經正意會小會外破會天隔通義不成況方便之名不在根本況根本後得並有方便眞實二種若根本無方便云何經言如來方便波羅蜜皆已具足若後得無實何故經云今爲汝說實旣是俱具何可依論但論無圓因非今經意故不可用論云阿陀那識甚深細一切種子如暴流我於凡夫不開演恐彼分別執爲我此與世間相常住同耶異耶與爲眾生開佛知見與汝等所行是菩薩道等爲同異耶不同之事非此可申。

問品初雲從三昧安詳而起爲從何等三昧起耶。

答曰𨿽是無量義三昧多是第四禪今謂經文但云入於無量義處三昧何以專趣貶佛之定而云多是第四禪耶若言諸佛成道說法入滅等皆在第四禪者卽附傍方便小教作此說耳如何經文自云欲說法華先入無量義定攺云入第四禪如華嚴中佛欲說法亦先入第四禪耶。

問何以獨告舍利弗。

答曰隨深智慧與如來相應故今問身子爲未聞法華先相應耶爲得聞竟方相應耶今旣未聞若已相應何須更申三請之慕豈身子諂附知而彊請耶等取相應應告文殊文殊旣曾釋彌勒疑復愜眾望故聲聞智與佛永乖又曰一聞卽解此乍可爾但未聞未解何名相應又曰根相應非智相似名爲相應今謂此乃自壞向義復違論文又言根相應此則須云機感相應則端美矣中下二周時未至故故知相應甚不應理。

問何不告菩薩。

答曰有五義故今謂不須余說但直述其旨答曰告不定性兼持所餘所餘者卽定性人令不愚法今謂兼卽是被不愚卽解何名此經不被定性前後相違無可承準。

問經云其智慧門等其義何耶。

答曰有二智慧及門論云一證甚深卽智慧理二阿含言教甚深又曰一切種智者謂有爲無爲有漏無漏若教若理此卽是境一切智智者一切智卽根本智重云智者卽後得智今以理窮智慧有五攝一切法一智性謂眞如今謂眞如是境境性非智智性照境寂智照故應別也二智相謂根本後得二智爲體今問何以釋相而云體耶應當戒體是戒相耶眞如之體亦卽相耶亦可四相名四體耶三智伴謂塵沙萬徳有爲功徳今謂智屬了因有爲功徳乃屬緣因福慧二嚴準此理異四智因者謂能詮教今謂今智在果非教可辦行解相資方乃至果彼弘教者機感相稱時熟果滿方受智名五智境謂有爲無爲空有眞俗今謂此智旣惟眞如爲性復以有爲無爲爲境境與眞如爲同爲異性卽眞如則不名智若名爲智應照眞如若但以眞如爲性不照眞如若以眞俗有爲無爲等爲境何異二乘不照眞如卽只但照三界眞俗有爲有漏卽彼伴耶又曰今依實勝慧惟取性相爲體故火宅牛車卽是智相牛車言行各與一故今謂不知如何賜子眞如及以二智今爲說教何以不云賜其智因復云聲聞但入初信惟得教故若言行聲聞之人行未辦故故不可以果中二智與諸子等又曰寶所舊有卽是智性今謂若云舊有乃是眾生本有覺藏還賜眾生理本之藏何名果地根本等耶。

問無量知見其智旣以眞如二智爲其性相何謂無量。

答曰性相伴境如其次第體徧用寬徳備法廣如空無限徳數無窮終必無盡故曰無量今謂五中何以但取性相爲體何釋無量總舉四耶此是智慧之無量無量若四智慧亦四豈至無量而加二耶。

問其智慧門爲何義耶。

答曰論云其智慧門難見難覺難知難解難入釋曰凡夫現量智不知名難見凡夫比量智不知名難覺聖人根本後得智不知名難知初無漏智不知名難解後無漏智不知名難入入者證也今謂經對二乘鈍根菩薩名爲難解及以難入難非不入卽應入故又對前稱難今非難故何以云佛二智不知耶佛若不知爲以何法而教他耶若以小乘無漏智初後不知爲難解難入此似可爾於今正入後非不入論以前三釋於後二難見故難解難覺知故難入如何以小二無漏智與佛二智同一釋耶。

問二乘之人爲惟不得此五種智余亦得耶。

答曰所得解脫三乘同證般若法身相性智慧彼所未得今謂若未得此二餘亦未得旣許三徳無前無後不縱不橫如何一徳許二乘有得一則三種俱成無二則信三咸闕而見經中云佛說一解脫義我等亦得此法到於涅盤卽將以爲三徳之一此深未曉聲聞自序一解脫者序初述時脫非脫故述情謂同而今知別方求異趣自斥昔非若昔是眞涅盤應極涅盤若極不應更求故知不可獨有一徳是故須曉大小理殊。

問無量無礙去其義云何。

答曰論中牒經增十八不共五根五力及菩提分今謂準此論文亦是增句解釋經也故不得與經中並列爲對而釋如八句五難卽其例也如嘆聲聞徳一向不應用十六句又曰於此釋四無量五門分別列名釋名辧行出體差別一釋名者一切有情感梵天福成如來故今謂若梵天福成如來者一切梵天並已成佛復更何用無緣等耶梵福有漏佛所不許次辧行相乃爲三類一無樂者與樂名慈不瞋爲體二有苦者掖苦名悲不害爲體三有樂者助喜名喜不嫉善根爲體又於無苦無樂起於離想令離諸惡名捨今謂旣其不語小中大千不知所緣廣狹分齊借使大千隻云不瞋不害爲體當知只是婆沙有漏無量次出體者四種卽體今謂應以所緣爲體爲依根本爲依無漏爲依眞如體旣不同行相自別直爾指四但依世間尙無限齊況能在佛耶次差別者有三一有情作有情想二法緣不見有情惟作法想三無緣離分別心作眞如想或法無量緣諸教法今謂應以此三而分行相分行相已乃同有漏又復不判屬於有情法緣無緣皆以法心及眞如心緣於有情如何但云法想眞如想耶又亦不判諸經今經各於三慈得何等慈及三四同異時耶此經三四何殊余耶。

又曰若釋四辯三門分別列名辧相出體法謂能詮名句文聲今謂無簡別於大小宗異義謂所詮眞俗今謂不辧二諦大小之殊辭謂諸方音辭今謂不辧方所廣狹不同辯謂七辯今謂七辯亦須明其辯異然是須識修相所依以婆沙中亦釋四故故出體中但指無漏卽婆沙文也乃至無畏無礙解等若立義章是須對於諸經辧別顯法華勝徒列章門不明同異若辧同異自廢章門。

問無量等旣爾禪定等云何。

答曰禪謂四靜慮定謂四空定也今謂禪名旣通權實大小今應惟實若有禪名必四禪者大論亦云無記化化亦四禪耶若一切定必四空者首楞嚴定亦四空耶大經云能觀心性名爲上定地持九禪等豈此經中開小入實所明禪定更指小教有漏等耶。

問言辭柔軟悅可眾心其義何耶。

答曰大論云五種音聲從佛口出一甚深如雷二淸徹遠聞聞者悅樂三入心敬愛四諦了易解五聽者無厭今謂其事實然須辧所說及所被多少爲同大論但釋共教及不共耶。

問云何名惟佛與佛至諸法實相。

答論云無量成就說不可盡實相謂如來藏法身之體不攺變故佛智具知此實相體今謂前明禪定是佛所得。

若依論釋理窮教極豈依向釋能見法身論文旣以藏及法身並列故不同於勝鬘別對故知勝鬘尙是方便不可用釋眞實之教豈更用於根本禪定釋佛智耶故知下釋如是相等須依藏身以論相等。

問旣云論以身藏而釋實相其十如相爲何似耶。

答曰若許論釋今亦依論論有四釋初釋云何等法云何法何似法何相法何體法初可等法者謂三乘法云何法者起種種事說何似法者依三種門得淸淨故何相法者三種之義一相法故何體法者惟一佛乘無異體故今謂準論釋十如文各通三乘故次句者事謂三乘差別不同次句者三乘教門不同故也次者惟一大義無他義故次句者惟一理體故次番釋者論云何等法者有爲無爲法以初句對聲聞及六道有爲故論云云何法者因緣非因緣故他云轉釋有爲無爲今謂以初句中緣覺法對六道計非因緣故論云何似法者謂常無常法他云轉釋因緣今謂以初句中菩薩乘對八法界八界皆悉計常及觀無常俱無常故論云何相法者生等三相及不生等三相法他云轉釋常無常今謂總以三乘對六界說論云何體法者謂五陰體非五陰體他云轉釋三相非三相今謂十界皆五陰皆非五陰第三番釋但作三句何似法者無常有爲因緣法何相法者謂可見相等法何體法者謂五陰能取可取是苦集體故又五陰者是道諦體今謂初句惟約六道釋次五陰者下只指六道五陰爲能觀耳第四番釋論云復有依說何等法者謂名句字身故云何法者依如來說法故今謂並能詮十界教故論云何似法者能教化可化眾生故今謂說前三番以化佛故何相法者依音聲取彼法故今謂可化眾生尋詮得益者故何體法者假名體相故今謂判能詮所詮皆假說故論中自以四番釋者信知此義非容易故一卷論文惟只此文及開示悟入重重釋之驗知兩文是經文宗骨如向是也故知古師釋方稱論文。

問何名除諸菩薩眾信力堅固者。

答曰初地上得四證淨今謂四證淨義乃是婆沙俱捨之文若取此文則使法華不殊小典焉使一切四十餘年不得聞耶又云除初地外余無信者一句與記爲何人耶二乘得記爲信未信若也未信不應與記若其已信先入初地耶如何回心始入初信若也所餘是不信者地前向乃不信此經此經爲復教何人耶此經若其不教下凡當知不應此界中說。

問不退不知未審不退爲在何位。

答曰七地已前不能知也今謂向者適言初地被除卽當信者信故卽知如何此中七地方知應當此經被八地去爲令眾生其言虛設豈惟八地是所爲耶。

問爾時舍利弗至難信難解之法其義何耶。

答曰準論云何事疑義釋云如來說聲聞解脫與我解脫同同坐解脫牀是故生疑今謂解脫若同豈更生疑已前難又曰大涅盤有其三事摩訶般若解脫法身解脫𨿽同般若法身卽是佛智慧性相果體餘二未得四眾不解所以生疑今謂亦如前難。

問偈文初云慧日大聖尊久乃說是法爲何謂耶。

答曰成道多年不曾顯說今謂不曾顯說應曾密授密乃眾人不知顯後云未曾說爾前諸經爲說何法自釋經來未曾云此與諸經異。

問經云皆當驚疑何等驚耶。

答曰準論文中具列五種驚悕釋云總有六人五卽五悕一人不攝也定性聲聞爲損驚悕不定性聲聞卽悔驚怖未得謂得凡夫誑驚怖具煩惱凡夫顚倒驚怖退位菩薩卽多事驚怖不退菩薩卽五不攝捨權就實忻趣佛位今謂不退不知何爲不怖若言八地已上爲不退者八地已前一切皆怖瓔珞云初地菩薩念念入法流心心趣解脫得如來一身無量身今聞法華而不免怖爲何謂耶如華嚴中初住菩薩亦得法身徧應一切爲亦怖耶。

又曰佛爲不退說此一乘不逗余器又曰如來爲二種人謂多事及悔者今謂旣七地已去不能及云惟爲不退者說何故更取此二種人並天龍八部及聞一句耶又嚴王龍女適來是畜及在邪見爲是退人爲不退耶又曰多事卽不說有驚怖餘四有驚怖者故論總云驚怖今謂論一一別說何以言總故知論出五怖無所去取應皆得入何所簡耶。

問眾中糟糠至故去譬義如何。

答曰折摧枝葉扇拂糠秕風驚秕落霜殞貞存今謂言辭甚善與經未合。

問諸佛惟以一大事因緣其義何耶。

答曰如是說聽佛者總包十方三世大事者事物體事事義道理隨應皆得今謂不說事相但云事物等有益在何今大事者指法華經則他經非大故應思擇。

問開等四句其義何耶。

答曰論釋開云除一切智智更無餘事釋曰重言智者謂根本後得又曰一切智是佛根本智重云智智者是後得此二智是用故有空如來藏不空如來藏又大經云未得菩提時一切善不善皆名佛性淨名七識貪欲瞋癡十不善等爲如來種如是等非一因緣今謂旣引此文如何初地方名信力七地菩薩猶退不知又曰有四種藏一能含藏謂賴耶識如庫藏等二能生徳藏謂報身種子如谷種等三能覆藏謂煩惱等如土覆物四能顯徳藏謂法佛性如金性等今問此四藏體同耶別耶若言別者金性是譬還指煩惱覆處有性報身種子何處成立若無始大不名種子若有始立則必有終若有始終而爲種子還感始終而爲果報是則此報因果無常又此種子在煩惱中耶煩惱外耶法身旣以煩惱爲能覆法身是煩惱家之所覆則法身煩惱天然二物若在煩惱時不能除惑誰有智慧來治此惑顯此身耶若也昔能與惑共住後時何能常離於惑賴耶乃是報識之上假立二名假名爲藏以爲能藏信知所藏皆無實法又此所藏與煩惱等爲同爲異耶異則非惑豈以報識假名之藏能含非惑出世法耶若其同者只是煩惱在報之時假立其相又曰所知障斷證佛報身菩提圓滿煩惱障斷證佛法身涅盤圓滿諸佛出世欲令眾生斷所知障及所發業並所得果圓證菩提開佛知見今謂二障若斷二身亦亡只緣二乘自斷惑故斥名斷法身對惑報身種子已如向問次引論釋示云三乘法身平等明佛性法身無差別故今謂論云三乘平等何以簡於沒定性耶論云悟者令悟眞實處故今謂亦令三乘悟眞實處何以苦云永不能發此三何曾云是果耶論云入者入初地故今問前云七地不知何以初地能入。

又曰論中委解此方便品余但總解大意而已故知若解此品已解一部今謂若爾何以因果不同境行差別權實立異有無乖角乃以八品明境安樂行去行前文在因壽量去果藥艸存權爾前取實一乘在前安樂去無若其解境卽解因等何須下文更說余耶若也須明下文行等當知解此未解於彼故知解此卽解於彼言甚分明但是不曉方便義足。

又曰大經云大事者所謂佛性今謂應當爲佛性故出現於世何以卻簡滅定性耶。

又曰大經云佛性者名爲一乘卽是開貧女之寶藏證示悟入等及祕密藏亦復如是今謂佛性一乘眾生本有若簡定性應非有情情有必有無情乃無徒引圓經用證偏謬。

又曰如圓伊三點開等亦同今謂若解脫已在於聲聞一點離張而屬小滅二障以趣果何以煩惱前袪除無知以在當何以法身後證若煩惱障斷不證法身何須別對又煩惱障若障法身二乘斷盡應當已證如是進退違妨難量故知準向所引諸文開等豈分因果藏等安立假名。

又云西方伊字如倒品字今謂天目應當二目在上若準梵書短聲呼伊爲於冀反則一點在下若長聲呼則爲於夷反則一點在上計近三藏諳梵體不知何事云如倒品又自釋云短聲一點在下長聲一點在上自古讀經無有此字短聲呼者何須乃云如倒品耶故古有釋皆如艸下則天目義同。

又云得法身則二障滅二死盡今謂二死不出界內二障不異婆沙如何得常住法身又復應云二死盡法身滿豈可先得法身死障後破。

又曰擇滅卽是解脫今謂大乘圓常用智融妙故華嚴般若宗極之談必無擇滅斷惑之說。

又云雜集中擇滅諦有三能滅所滅滅性卽是三大般若在上爲能證道如額上目法身解脫如下兩目卽是所證今問般若無所至果應常至果不名能證如何能在於上名爲般若餘二在下仍立別名上下前後旣乖因果能所永別大品云菩薩常觀涅盤行道故知般若能照涅盤所觀涅盤具三能觀亦爾能所一合彼彼互融如是方爲法華妙境境妙須智以智爲門入門見理須行行卽知見波羅蜜也入位證果起用益他能所一切具足如是方名方便品耳故解方便卽解後品。

問嘗聞人問無學果位亦居分段應在門中如小菩薩應非出宅。

答曰果位二乘從因名出諸小菩薩惑未斷故故不名出今謂會二歸此不出菩薩爲何益耶。

又曰問何以二子趣於羊鹿故稱出宅大子牛車未名出宅答二二乘惑盡故出宅菩薩初劫煩惱猶行如未出宅今謂婆沙菩薩三祇百劫惑尙猶行豈況初祇具同凡品會二歸此何足爲奇故知全迷瓔珞華嚴菩薩位行。

又曰七地分段盡此一生亦名出宅二乘同故已前卽非猶多生故如有學類故出宅已方乃上車今謂七地同於二乘乃是大品三乘共位何得先引三祇後援共地兩無分判故二並非若以得有餘果名爲上車有餘未出分段何以出宅索車菩薩三十四心爾前猶來未上菩提樹下已號極尊佛更索車都無是理。

問一乘之義正是經宗云何分別。

答五門分別一出體性二釋名三明說意四彰差別五問答料簡初體性者略爲三一總含體謂無漏若種若現有爲無爲若因若果根本方便能成佛徳皆名一乘一乘者卽大乘也亦名無上乘今謂若別論宗體理合甄分通而言之應兼能所自他因果豈以能成獨立乘耶況因果等不判深淺又通種現大成混和以種現共論其理天隔若其別說種屬凡愚若凡亦名乘事應未可。

又曰中邊分別論云無上乘有三品一正行體謂十度二所緣謂十二緣三修證今謂若準此論不取種也𨿽不取種未了所緣旣修十度以爲行相故所緣如何取異緣覺故依古釋別有差分二隨勝體有六一攝事歸理如勝鬘等多以法身眞理法性爲一乘二攬余歸智體亦以眞智爲一乘如上文云方便知見不退不知等三隱劣隨勝體下文云諸佛惟以大事故出現於世四二運廣用體惟以因智名爲一乘如火宅中與諸菩薩及聲聞眾乘此寶乘直至道場五勝出分段體通取因果出分段死所有理性名一乘體六引攝殊勝體以詮旨一乘教門名一乘體今謂隨六種勝體義不成如人名位事業功用可多可異若論其體不可分張然六中初理依希可爾言依希者事理之名通涉大小直爾言之不成一乘若攬余歸智智不名體理智旣別故簡是非從勝乃是佛出世意不名乘體廣用二運亦非車體自運容可從因運他理須在果況自利利物皆須因果不獨用故故至道場道場是果也勝出分段者應云二死不獨分段況因果非出教體永乖故知𨿽云有體而實無體並是莊校但可以當體爲名耳三眞實體者根本大乘理教行果及能入大乘方便四法皆名一乘咸能運載故品初云其智慧門等本論云阿含言教今謂眞實之中理教行果與隨事中理等何別第一是理豈可不攝事耶第二是智智卽是行第三卽是四法因緣第四是因因亦屬行第五亦行行通因果又屬此果第六在教徒分四異粟柄禾莖況復四法共釋一乘與前法華對無量義自相違也。

又云此眞實體五門不同一詮旨謂理教今謂若以能詮爲教所詮爲理故不應以二共爲體二因果三福智四覺寂五二利今謂因果二利亦與前同福智在因覺寂有果何須更以四法而爲眞實變化五門之名望前都無別義又曰三六如所引之法身卽是乘體佛性含三乘語通無足以顯一乘之體今謂皆是乘果及具度耳。

又曰釋名者乘運載今謂運至何處所載者何從何處來有何資具互爲大小車主是誰駕者幾人經歷幾處﹝云云﹞。

問曾聞人問因行名乘果運旣息何得名乘。

答曰五義名乘一者因通二運果廣運他今謂此正答所問二者能體通二運能體並名乘果中體有能非無亦乘攝今謂此不答所問何須列之本問因果不應更以有無足之三者二乘惟自運小尙得名乘況佛廣運他何理非乘攝今謂此亦不答所聞本問因果所得之名徒將大小以相對又下二句其言不成應云況佛廣利他豈得非乘攝四者因中理智能雙運二用勝故得名乘果中理智因修成因乘種類亦乘攝今謂種類之名非正收故知不如從初答五者因中二運常增進作用勝故得名乘果中自運窮未來令他增進得乘攝。

又云初四隨他不正答後一隨自正義答今謂初一乃可正義答後四相從因起答。

問何名爲一。

答曰有三義名一一者簡別故名一二者破別故名一三者會別故名一言簡別者昔三今一一實二權至佛極界方名爲一非簡別三論云無二乘者無二涅盤體又云我設是方便令得入佛慧。

又云如火宅之許以三車出宅門已但與牛車。

又云二十年中常令除糞今謂自昔至今二乘難破逐難爲語如向所引若以此文卽定法華一部文者何不引序中諸求三乘人若有疑悔者佛當爲除斷令盡無有餘菩薩聞是法疑网皆已除未聞未解不名善行菩薩之道願賜我等三種寶車許三索三佛以方便力示以三乘教三皆方便皆權皆索故知白牛非三中一。

又曰一理簡教二果簡因今謂若以一理簡於三教簡二歸於何處菩薩四階位耶共地位耶五十位耶故佛度五人名六羅漢三乘同坐所證無殊簡因因本不殊至果果無別簡教教本不同但理無異趣故證法皆同。

又云三乘疑佛爲除斷者身子除疑耳經文三乘並除釋義但歸身子違經背義當柰之何𨿽引論文但云無二但不見論釋開等中三乘同得若但爲二不應云三淨名菩薩尙自被彈於法華中豈得不會彈本在會教旨可知若不會者婆沙四階大品共地瓔珞賢聖華嚴初住而此四者所證法身同耶別耶。

又曰勘梵本云無第二第三此自與前難會義同豈能合於願賜我等三種寶車亦云願賜我等第二第三耶次破二者準望可知。

又釋會云有四義故一者會教如無垢稱一音說法今謂彼經若有一音卽是彼經已會何須更至法華方會若彼已會何故彼經仍云種敗二者會理寶性論云三獸度河河性無差得水淺深今謂釋法華理應引今教今教無文方求外部況部有會方乃求之求於本無何名求耶若諸經無文何論獨有論無經有理乃可然論有經無終無此理得水名同應無三獸獸三仍別會義不成若以寶性釋法華則二乘至於法華猶住聲聞緣覺。

又云下文髙原得水今謂此與寶性同耶別耶寶性尙住二乘此經同記作佛況髙原對水以昔異今不得引證會教文也三會行者鶖子云爲是究竟法爲是所行道今謂幸有汝等所行之文如何引昔回遑之教以證今經會行語。

又曰我設是方便令得入佛慧今謂亦不應引佛施權智用證二乘會行之文四會乘者下經文云爲求牛車出於火宅今謂若二乘至此應求行果何以證乘況出宅之牛車非入大之寶乘若出宅車是等賜車已乘出宅何須更求則昔教已會何須至今。

又云𨿽依諸教而法華中顯會教理密會行果今謂若顯密二文同在今教今教之中何處是顯何文是密聲聞於此專求行果應行果是顯聞教得記二顯不虛夫云密者惟自己知而眾不知或眾皆知而己不知於此何人不知得記而以四法分顯密耶若準前以無量義經而望法華則云法華正明行果則應行果名之爲顯何以教理卻爲顯耶若是密者法華仍是覆相明一教仍在權何名入實若以微密爲密教者此經教理非粗非權故皆不可。

問若眞實方便相對今經此二何者是耶。

答曰此經正以一乘因果以爲眞體教爲方便今問若以實教對實理等而爲此二則應教爲行因行爲證因若棄行惟教有言無行何可師之若以方便教而眞實之方便彌不可也況因果二法不名一體具如前問。

又云今此小義𨿽未動於智海如愚所知頗亦絕於今古博識深智當自詳之今謂自媒自衒士女惡聞然此法華一乘爲主攢一代教總括諸乘大事因緣於玆適遂降爲小義寧免自傷如以祖考爲後生以大王爲小吏有耳識者莫不寒心惟佛與佛乃能究盡豈有愚見能絕古今衡嶽臺崖雙弘禪慧靈山親稟妙悟斯宗尙云佛法不思議惟教相難解二乘及菩薩尙所不能測何況諸凡夫而欲判此事譬如生盲人分別日輪相欲判虛空界一切諸色像而言了達者畢竟無是事。

問說此一乘爲有義意。

答曰凡有十意一爲不定性二乘今問何不辧於此土他土我於余國作佛等文彼土所說非法華耶若非法華何以經云得聞是經二任持所餘不定種性謂六住菩薩退依二乘涅盤故云菩薩聞是法疑网皆已除今謂向不定性二乘卽此六住等退者耶況退大已依小涅盤卽名二乘何以復引證菩薩耶若此屬退大尙應名決定況退大者不必皆從六住退也經稱六者據其退位耳三者法等故行乘𨿽異眞如無差今問若理性眞如名無差者三途四趣皆悉無差豈三乘耶若已得眞如名無差者地前菩薩尙自未得何關二乘又無差者差定性不若差定性則非無差又定性差爲待性定方乃差之爲未定前卽便差耶若未定差者法界眾生幾許應當入定性耶故不可也四無我等我旣無實故說一乘今問爲語眾生身中之我本無說一乘耶爲初果去見我已無說一乘耶若眾生身中我本無爲說一乘者應當一切俱得何以乃有餘不聞者何故乃云八地方堪若初果人應當昔教已入一乘何須至今若言眞我不應無實若理性我難亦同前五解脫同故三乘同得脫煩惱障今謂解脫已如前難脫煩惱障昔教已脫何以不入若被八地須脫二障全未脫者可不聞耶彈指等善無煩惱耶六性不同故不定種性有差別故聲聞身中具有聲聞及佛種性今問一切眾生並有佛性皆是所爲何獨聲聞若獨聲聞龍天八部四眾五道非聲聞者應非所爲七佛於有情得同體意樂今問昔教何曾不說同體仍棄定性何名同耶若依此意何須立前差別意耶同體亦齊法等何別八二乘於佛得自體意樂今問一切有情誰不於佛得自體耶是盲者過日用不知與前同體法等何殊若指此經豈獨二乘耶九爲化故諸教所明多文云佛從定起得授記別今問法華已前何教中明身子得記八部四眾別得記同壽量何曾因定起耶十究竟由過此外無別勝乘依理究竟最爲殊勝依論但與二乘人也今問若無勝者何以獨爲聲聞而不爲菩薩諸經多爲菩薩此教惟爲聲聞聲聞不勝菩薩則此教劣於他教若惟爲二人何故開等三乘通爲及至正釋於性相體等四番之中咸爲三乘豈執一文而生別見又曰法華論中無此十義今謂但是章疏假構之言何須自樹以爲形斥乃出天親智不如己若觀論文無有一言而過分者。

問此法華經與諸經何別。

答曰此之一乘與勝鬘涅盤何殊此通理智彼惟佛性今問理與佛性有何差別又涅盤云亦名般若等五又慧聖行豈非智耶若以所通而爲通者此經亦是理爲所通亦由不知名異體同若準前意則法華惟爲行果果爲所通復云法華具足四法四法中理卽是所通又云此惟攝入彼通出生今問此惟攝入何以藥艸諭品通出生耶彼通出生何以涅盤一切眾生悉一佛乘故金沙大河直入西海得道女人必無諂等耶若勝鬘經與涅盤經同出生者何以後引勝鬘四乘用同此經藥艸諭品況勝鬘斥小何曾出生一代教中惟無量義明於出生而不引之乃引他經經意各異又云此惟有性彼通無性今謂此經亦通無性諸經敗種至此咸生涅盤惟有一切眾生皆有性故故涅盤中八六四二後能發心故知不許存於無性世人信言而不思理故使失處非一途也又曰此經惟不定性彼通定性今謂惟言亦與彼國爲妨若言彼經通定性者涅盤經中十仙外道𨿽取小果悉知常住但見小果之言謂通無性不見鎭常之說咸趣一乘又云此多說教理彼多說行果今謂四法相違數不可知若對無量義卽云此經正說惟爲行果今對涅盤卽云此經多說理教前文又云密說行果而今此中多說理教問此多說何如無量義中亦多說耶又云無量義中已說一乘今問何不記小。

問經從舍利弗至法亦如是其義何耶。

答曰釋迦依一切佛先權後實今問若一切佛皆先權後實者自法華前應一切權若一切權淨名般若華嚴如何若云一切香積如來及無量壽等皆先權耶身子本願故說三乘豈必先權寂滅道場初成卽說亦先權耶又於一佛乘分別說三以方便力示三乘教三皆方便豈可亦謂梵本錯耶又云十方世界法式皆同如華嚴中十方說者皆四菩薩大般若中十方說者請者皆同說楞嚴時十方世界俱說楞嚴如是等經在法華前皆悉十方並先權耶又云於論指前文云如向說種種因緣者謂三乘法彼三乘法惟有名字章句言說非有實義然彼實義不可說故今問準論豈非三皆方便未顯眞實眞實於三不可說故故知天親了了明見後弘教者徒自疲勞。

問論文以此經惟譬蓮華更有餘譬不。

答曰論云依牛有乳乃至醍醐醍醐爲第一小乘如乳大乘如醍醐今經如醍醐今謂論文旣云乃至故知中間越於三味驗知應須具依涅盤用五味譬方了今經當第五時具如古徳所用者是何故苦依深密而云此經當第三時而不肯依論用五味若以深密爲最後教判一切教但三時者深密爲是法華涅盤前耶後耶華嚴自云初成時說故知乃是最初成道先說之教判與法華深密同時驗知不了深密與法華涅盤時味前後凡云時者爲判前後深密若在法華之後最後正可判於前經故勝義生未知深密之後應說般若法華且隨所見判爲第三故第三時正與古徳判教意同故一家判教或時亦以鹿苑之前除華嚴教方等亦成第三時故亦以法華當於第五醍醐教也其義明矣順論順經與古人合因何乃云凡夫如牛聲聞如乳支佛如酪小菩薩如生酥大菩薩如熟酥佛如醍醐論云小乘如乳何須攺之云凡夫耶若大小乘譬於教者五味應須初從牛出如何檀攺以乳譬牛若準論文順古人釋若以五味譬漸教者須言人天爲乳。

乳教未入五時之限還以小乘方對初教卽解深密正當第三不違子見復依論文豈不善耶。

問一切種智是何乘。

答曰一切種智卽一佛乘今問判種智許是佛乘論釋種種因緣旣云三乘當知聞法攺觀方爲佛乘若菩薩先是佛乘豈有佛乘更爲佛乘若言菩薩是佛因者論何故云非有實義。

問經雲從舍利弗至何況有三爲何義耶。

答曰此遮也尙無第二緣覺第三聲聞由此經云羊車鹿車爲求牛車出於火宅故但破二不云破牛今謂文列三乘各有所爲各自出宅文未曾云羊鹿求牛索辭只云願賜我等三種寶車得三車後方雲長者見子得出火宅自惟財富無量方乃等與大車當知三車出宅並未得寶車若前文中已是二乘求於牛車則是二乘重求出宅出宅卽是已得大車何須長者更等賜耶故出宅大車非等賜車以出宅車本爲治濁況三祇共地地及小信等如是菩薩濁猶未除三十四心除五濁耳故經云初以三車誘引諸子何以不云但二車。

問五濁何義。

答曰以五門分別第一釋名者濁以滓濁爲義五種漸增漸惡故佛出世若五漸好佛不出世次出體者甚廣不能具述三明相者尼乾經中立十二濁皆云示現謂劫時眾生煩惱命三乘差別不淨國土難化眾生種種煩惱外道邪亂魔及魔業皆是諸佛爲利眾生非要故略。

問有他人有云減劫時佛出增劫時輪王出何故儴佉與彌勒同世又佛不出家亦爲輪王日月燈明八子皆王四天下耶。

答曰儴佉增劫佛壽長故故得值佛佛不出家堪爲輪王非是定作八子亦爾。

又曰金輪定增劫餘三則不定故無憂王佛滅度後百年卽出事義可知。

問經云於一佛乘分別說三者何耶。

答於一大乘分別說三今問何不云分別說二亦經略耶應但第三耶況第三非小獨在菩薩。

問經云舍利弗至辟支佛其義何耶。

答曰此釋疑也疑曰如來不爲上慢者說云何知彼是增上慢二乘趣寂若遇佛者多不愚法彼不定性可回心者不問近遠必能聞知化菩薩事若不知者非眞二聖今問定性趣寂不愚回心何須廣立前來諸教自立自壞。

問經從舍利弗至皆是增上慢人者何耶。

答曰顯增上慢相今謂此是抑挫之辭不應判爲增上慢相。

問經從所以者何至無有是處爲何謂耶。

答曰眞聖趣寂者是不愚法人不定性者理信修學今問何故復立趣寂爲不定性趣寂卽定何以復立爲二人耶。

問經云若遇余佛便得決了謂余佛者爲是誰耶。

答曰如瑜伽云若已建立阿賴耶識依無色界亦入滅定信有藏識不斷絕故今謂何故自立定性之人滅第八識今何更引不斷之文若定性不斷第八識者而言永不發菩提心終無是處自立自壞義亦同前。

問古人譯經名十二部新譯何故名十二分。

答曰部濫部袟由斯道士立三十六部今謂立十二分何能免於三十六分豈由道士展轉攺耶外道專濫常樂我淨何更不攺立別名耶云濫部袟猶稍可通後人𨿽復種種解釋終不能出達摩多羅。

何者是玫﹝炯﹣火﹢王﹞。

答曰赤色說文云火齊珠也一曰石之美好曰玫圓好曰﹝王﹡回﹞今謂事釋具爾。

問經云若於曠野中積土成佛廟等皆成佛道是義何耶。

答曰論云謂發菩提心行菩薩行者所作善根能證菩提非謂凡夫及決定性聲聞未發心之所能得如是乃至小低頭等亦復如是今謂經中自結菩薩及二乘人天當知發心指今五乘在昔須髮故知乃是行菩薩行者之所能得仍恐譯論者情見而已至如八識九識梵本豈可混和譯者乖張後學分﹝乳﹣孚﹢﹝人﹡人﹞／木﹞不知童子沙戲何處曾爲大行若云無始曾發中間微善被燻此或應爾今謂此是過去佛章乃是久遠曾作小善已後發大能使久遠小善成菩提因若不爾者能得之言不在童稚所作之言指前能証之語在後。

問音樂供養其事如何。

答曰音樂女色不以施人亂眾生故出發菩提心經今謂施者必其心志豈可斷彼善根音等事通女男仍須問彼施者但恐觀者心亂不應斷他善心具如阿含有伎人問佛常作音樂得生天不佛種種呵竟云必墮惡道今時托佛自縱無明稱爲供養應未可也如來不見女男之相約誰辧失。

問諸佛兩足尊至導師方便說其理如何。

答曰具三性義佛能證知徧計所執生法二我體性是無佛證無我亦知此無是凡妄執今謂若法無我非破徧計何以言之次佛種從緣起卽依他性無漏依他報佛種子因緣所生從緣所起因修作故由證眞理斷能執心染分依他知所執見從淨分依他因緣修佛種者爲一乘故重顯常法卽圓成實法住法位者眞如住在諸法之中體性常名有爲法住法有染淨離染得淨分位顯之故名法位相者體性也世間本體卽是常住眞如實性一乘體也於金剛座道場之中知此諸法本性已導師方便以名相說今問三性亦可俱耶必前後耶若必前後一切菩薩惟漸無頓若一時者知等如何又若相卽體性如何經云如是相性體三隻應是一若是一者佛豈一法作三名說若此三法是一法者自餘七句皆只一法何須論中何等等言四番解釋故不應爾又云塵勞之儔爲如來種豈徧計中無餘二耶煩惱生死卽是菩提涅盤故可一時俱觀三性又曰一切法中略有二種一空二有空無別體總立一性名爲徧計有法差別分之爲二常與無常常名圓成無常名爲依他又分爲二漏與無漏漏是依他無漏圓成今依前門無常名爲依他依他有漏皆悉除斷就中但有無漏淨分依他究竟滿位成菩提故故言佛種從緣起也意顯能證常住法性眞如二無我理乃能了知二我爲無依於善友修習智慧從緣起法菩提覺滿爲證一乘眞如妙理妙理卽是法住法位世間常住相大般涅盤今謂徧計若空豈以依他圓成二體同名爲有圓成不變依他隨緣若不變隨緣二俱名有徧計豈得獨名爲空若徧計之性本無名空依他本有而無本空若定非空便同外計眞如隨緣何但獨隨惟有緣耶眞如自體不當空有而空而有故隨他之言他不定有若言眞如定有方隨他有亦可眞如定空方隨他空若言圓成惟在果者何名一切皆有三性若通因果亦隨徧計通名爲有空亦復然徧計是情情體是惑惑卽般若前文自立惑種卽是法身種故又染淨二種依他不同同名爲有二有何殊二有若殊體性應別若染惟有不能不有豈可令淨亦惟在有二有同名爲染何名爲淨如是等過無量無邊。

問經云知第一寂滅至其實爲一乘其理何耶。

答曰此初開權後還顯實今謂應指開權教時處所若指初轉爲諸比丘名爲開權初惟小故故得權名淨名方等諸部般若悉皆有人初得小乘彼亦權耶若名開權部應非大若非開權果應非小如般若心經觀自在菩薩行深般若而告舍利弗。

問云何名爲一稱南無佛。

答曰有本云稱南謨諸佛南謨此云敬禮若言伴談或云伴題此云禮拜舊云和南訛也今謂此釋事當又曰薩縛賴他悉陀唐言一切義成舊云悉達訛旣出家已淨飯王乃命當家三人舅氏二人侍於太子五人云道安樂耶苦證耶三人曰苦爲道二人曰樂爲道乃至太子苦行復受乳糜等五人捨去等又此五人迦葉佛時九人學道四人利根已成道竟五人根頓乃至今日又經云過去六人供佛五人取稻華一人待熟故五人先成後卽須跋五夜叉食慈力王肉緣陳如初證四人至夏初方得西域記云至安居後得。

問何名三輪轉輪何義。

答曰速疾義故見道似彼論云如聖王輪捨後取前見道似彼捨苦集故明見諦理不俱時故尊者妙音說正見思惟勤念似輻正業命似轂正定似輞故名法輪寧知法輪惟是見道見道生時說爲已轉天親破有宗云三轉行相非惟見道如何可說惟依見道立法輪名是故應惟轉十二行諸論諸宗異釋甚多今謂此但述昔而已何須廣述異宗。

問諸大乘經亦有法輪名耶。

答曰大乘總貫一切諸文於中爲五一法輪自體謂擇法覺正見正智等三轉通於見修無學亦如妙音二法輪因謂生聖道教謂聞思修等及行相方便三法輪眷屬謂諸聖道助伴五陰瑜伽戒信助道觀也四法輪境謂四諦十二緣三性等五法輪果謂大菩提今謂云何大乘法輪自體但用擇法及正智等三轉復通見修無學復同小乘妙音師耶乃至境爲因緣四諦及以三性而果得大菩提耶如大品大集法華華嚴涅盤等經皆是法輪亦同小乘妙音師耶華嚴法界亦必須以四諦因緣耶四諦因緣分大小耶故大小乘輪體相用因位通塞伴助等相其義各別永不相關如何大小參雜一槪判耶。

同經云千二百羅漢悉亦當作佛者其相云何。

答曰如大經云須陀洹人八萬劫到乃至辟支佛十千劫到到十信初信今謂千二百人現在得記如何乃指大經五人五人滅後方始發心經文各各經若干劫故況十信未斷聲聞惑惡豈可小乘已斷之位來入大乘未斷位耶縱入未斷爲是煩惱更生爲復十信已斷又曰此等初修極爲遲鈍不如初修始行菩薩今問爲復不如何等初修婆沙論中三僧祗耶爲大品中乾慧等卽爲大乘瓔珞歡喜等耶爲涅盤中初發心住是由不了多種菩薩及由不了斷不斷之位趣入不同亦由不知大經五人元是敗種至大乘中方說經生亦由不曉入大之位又云此據不定非諸二乘皆定作佛故大經三十四云我於一時說一乘一道及一行相能爲眾生作大寂靜永斷一切結轉因成果我諸弟子不解我意於大眾中唱如是言佛說初果至阿羅漢皆得作佛今謂此是大經二十三雙諍論之文何不更引我言聲聞永入涅盤我諸弟子不解我意則謂聲聞永無成義二俱不解今爲處中令二俱解挫言不成理須俱成或引實挫權或存權接物恐執實遮權故遮實恐執權遮實故遮權諸餘諍論大意皆然當知示由不了諍論卻引諍論偏證一邊此乃生諍非息諍也若定不發何故前引大經凡有心者皆當作佛況復諍論並指昔經涅盤法華咸不諍攝故大經云師子吼者名決定說故決定言豈同昔諍故知不應引昔諍教證師子吼故知息諍豈合更引諍文引諍意者必在無諍故知涅盤法華是無諍教令得佛意故立諍言通諸諍。

問經云諸佛興出世懸遠值遇難者難相如何。

答曰賢劫第九減中四佛已出後第十減中彌勒次出至第十五減九百九十四佛次第出興此劫壞已鶻盧支佛獨王一劫更經十二劫後始有莊嚴劫千佛出興初淨光稱王佛後更三百劫空過無佛如迦葉佛住世七日不說此經如今釋迦四十餘年方說此經今謂懸遠似當不知經意正云出世說難聽難。

問子釋第一卷

經爲有幾紙章疏。

答曰近三百紙仍恐疎略今謂曾見古徳章疏消一部經三百餘紙甚得經旨今已太繁卻云疎略當知少文而攝多義方爲善也故古人章疏第一卷

經一百紙余消法華經兼通大小開合十方三世教法遠指過去久久本因益未來際永永無已況實相之理不得混和諸大乘經依理起行涉位獲果義勢難融況消經文無有一句非法華意觀向所釋何以多違縱名同而義乖或似而意﹝牙﹡牙﹞故余所觀不如先古𨿽然仍欲問後余文旨趣得失如何爲可否耶答曰可也。

五百問論卷上

五百問論卷中﹝一百三十五問﹞

毗陵沙門湛然述

○譬諭品

問譬諭品何故身子居初。

答曰身子上根是先悟者故在品初今謂初周悟兼餘眾豈獨身子如八部四眾又曰中根待況卽四人也今謂領解𨿽四人豈可一向全無他眾上根尙有中下非無。

問論文七諭所對如何。

答曰論將譬爲七種對治治於七種增上慢人及爲三種無煩惱人三昧解脫見等染慢卽爲治此說三平等又於餘殘修多羅中明十無上顯二十六品然此七譬各在一品至文當點三平等者有九品謂譬諭授記五百學無學法師勸持調達不輕寶塔初之八品名乘平等寶塔說涅盤平等及身平等十無上有二十一品初九無上有七品謂譬諭化城五百弟子見寶塔安樂行踴出壽量中間五品各一無上初後二品各二無上餘殘修多羅是第十無上謂餘十四品於中有二力一法力二修行力法力三品謂分別功徳隨喜法師功徳修行力有七品合十品於修行力有七一持力有三品謂法師安樂勸持也二說力謂神力品三苦行力謂藥王四教化眾生苦行力謂妙音五護眾生力謂普門陀羅尼六功徳勝力謂嚴王七護法力謂勸發及後品故第十無上是九無上殘今謂十中前九在正殘屬流通如何違論乃以壽量而爲流通故知三周已後皆成菩薩故論乃云十皆無上又論云七譬爲具足煩惱治七種增上慢又爲三種無煩惱人三昧解脫見等染慢何知爲七一求勢人說火宅治二求聲聞解脫人說窮子譬三爲大乘人說雨譬四爲有定人說化城譬五爲無定人說系珠譬六爲集功徳人說解髻珠譬七爲不集功徳人說醫師譬今謂論文先暫約別別爲對治須曉其旨不可迷旨何者本爲三乘說火宅譬窮子本領火宅之旨藥艸本述五乘不虛化城還爲聲聞下根系珠只是下根領解惟解髻一在迹流通若爲一正仍在於正惟醫子譬別屬本門若依他釋亦在流通豈可七譬各爲一人所治不同與經違妨應知此乃隨其文勢若附文勢則父如國王求見父故名求勢人聲聞自領名求聲聞其雨一味名求大乘專爲求小異名有定人卽以化城權赴其計先大後小故云無定若其作差別消者亦不論文一雨之意至城必進名爲定人故知論文不遮定性系後不知還能發故名無定始行之輩求弘經益名集功徳不肯服藥見父不覲名不集功徳故知不可生於別見。

問三乘之差爲由佛說爲由生異。

答曰諸乘皆不能了一切法故實非種智故說羊鹿今謂不了故種智說三若不說三諸文何故皆云佛說及趣波羅柰於一佛乘佛以方便力等。

問踴躍何義。

答曰依俗釋云踴者跣也躍者跳也跣足跳者喜之極也今謂斯言太甚字訓𨿽爾豈舍利弗大阿羅漢復聞深法理水潤心而生喜踴跣足跳耶經文只云踴躍歡喜方從座起合掌白佛何得未起先跣足跳縱重釋云聞眞道已卽能超權故云踴躍卽顯聞法超權跣跳今問在般若時爲聞不聞。

若不聞者加說義壞。

尙云我等𨿽爲諸佛子等說菩薩法而於是法永無願樂豈自不聞能爲他說。

須菩提云我從昔來所得惠眼未曾得聞如是之經。

何故乃云而今從佛聞所未聞今日乃知眞是佛子等故知古人所釋妙得其旨若云得記爲未曾者此中乃是未得記時。

問喜有何義。

答曰三義故喜一聞法心安知佛非魔所以歡喜今問昔小乘教已知世尊不同天魔及諸外道豈至法華方始知非豈得見於將非之言謂聞法華方知魔別二者得聞一實解昔三權而爲一因所以歡喜今問何不云二而言三權三爲一因菩薩非實信三須會何待固辭三聞佛說千二百羅漢悉亦當作佛所以歡喜今謂準此三周全無會於支佛之文將何以爲會二文耶故準子說只會其聲聞歸婆沙菩薩況復此文正當領解之辭而生歡喜文中未有領千二百何須加之文領三世及以五時何不論之而卻別取千二百耶。

問從所以者何我昔下是何義耶。

答曰釋歡喜所以文爲四初失大法以興嗟今謂何處失大此中述耶二世尊下處小階而起嘆今問見頞﹝鞥﹣合﹢﹝白﹣日﹢田﹞後何處起嘆三世尊我從下喜今聞而惱盡今謂惱之言事在極果旣云惱盡何得但至十信初耶旣云惱盡何須更令供佛修行四今日下知佛子而道成今問何等道成而引論云爲令決定聲聞之人知當作佛又曰同入佛法體類之中今問體是法身卽是已入法身之位若不了復與道成之語相違況復惱盡不得法身何異小乘三界惑盡。

問待說所因爲何義耶。

答曰承望希須生渴仰也今謂譯者何以大屈曲耶只云待說所因成菩提者佛必以大而度脫之故不應云渴仰所因故知不及古人作待對停待釋也。

問必以大乘而得度脫者大乘位在何許耶。

答曰七地四菩薩行四菩薩行者一菩提分二波羅蜜三諸神通四熟有情今問今日回心始入初信豈昔渴仰卽齊七地若也大乘只是四菩薩行者何須初釋方便名釋眞實中及釋一大事中太煩雜耶又必以之言應指與此開權同類若直只指四菩薩智昔日諸經何處不明又此四智何必七地初地初住悉皆得之乃至行向豈不得耶況但云分及神通等三祇亦得有何奇耶又云有三種一厭有爲二求菩提三深念眾生此三乃是四階三祗亦能得之何關法華況厭有爲非菩薩道不捨生死而入涅盤不斷五欲而淨諸根安得但見菩薩之言便一槪判甚不可也。

問曾聞人問疑生分別入見卽除悔多憂俱離欲已捨如何身子今二方除。

答曰煩惱之疑預流卽盡煩惱伴悔離欲已除今法執之疑如阿羅漢不識黑鹽之輩今問若身子等至今法華已除法執異熟之疑與佛何別若言但有因果之別則應亦是等覺已下如回心人只在初信況復法執豈識黑鹽以爲其類。

問云何名爲眞佛子耶。

答曰瑜伽八十四有六句謂是大師子佛腹所生佛口所生佛法所生佛法所化得法等分論自釋云初一句總後五句別釋云腹生簡異卑劣子故得聖者者是佛腹生異生卽是所養之子一切眾生佛不親生非腹生故今問窮子曾爲異生來不若也曾爲何故今日長者自言我之所生若言得法爲腹生者得法乃是示昔腹生因迷背父後遇見之若一切眾生皆非腹生當知爾後假指他子故知論意在折挫時又云如二乘等非是婦生乃是妾生今謂正是大母眞遺體生豈以中逃降爲妾子不然一切眾生皆妾生也又曰下文云若如我子今問何以引彼除糞之時挫言如子何不引至法華之文會親族云我之所生豈故會諸王認此妾子爲己子耶次云說法爲口生福慧爲化生無漏法財爲法分也今問若必腹生方是子者化生何關親腹生耶口生腹生復應別耶行爲法生復不同腹無漏乃是二乘舊得何須今日云得分耶若言今得大乘無漏何以復云但是決定未得道證故知不曉六句是一子而已又曰論自釋云諸句顯示增上生圓滿及父相似法故故五句中前三句顯生圓滿後二句顯父相似法今謂若爾只是共成一佛子義何得暫聞腹生之言優降異生言非腹生故論自釋於理不違況論自云後之二句襲父遺體遺體云襲乃是本有非爲造化況諸經論佛子之言隨事各別小乘經中聲聞爲眞子菩薩爲似子大乘經中菩薩爲眞子聲聞爲似子故知究竟實說無非佛子卽今經文云一切眾生皆是吾子愛無偏儻然論取結緣之後方立子名故與今經親疎少別何得以權而證實說亦可論中腹生通指一切口生法生方從成就故論云生圓滿故又曰攝論云非如二乘無智猶如妾子今謂論文亦是折挫之語。

問經云金色三十二去頌其意如何。

答曰失大法興嗟今問婆沙論亦釋三十二相十力等義何大之有。

問身子得記差別如何。

答曰有二種初是因記當得果記初因記者未入信心尙二萬劫況起心後時應遠故此第一先經多劫方遇諸佛今問前云惑盡道成證眞無我此中何以所得未深。

問受記得名其名不同何以然耶。

答曰理非一準如釋迦彌勒因觀先佛以立名故身子外餐祕法已內發智光故名華光今謂經無正文義須從別方是名因內發智光中下皆爾如何獨是華光別名乍可云聞法內照先入眞因故曰華光又云如大論諸天子見佛土莊嚴而發心得記名莊嚴王佛又云舌相品十萬億人見十方菩薩來以華供養而發心得記名爲覺華今謂此等並是別因因華因嚴名華名嚴故知身子與中下根同餐祕法必非因此得華光名經文旣其略無名因須苦立。

問釋授記義差別如何。

答曰六門分別一記由二能記三所記四差別五釋妨六聲聞類異初言由者論云一生聲聞決定心故非成法性亦非已證今謂此諸聲聞至此聞法𨿽入無生未知如來決定許不故佛記之令生定解言未證者只是未證究竟佛果非謂不證初住無生故非法性意亦如是若不爾者何故名爲不求自得二爲顯佛法身平等故今謂若身子不得法身將何顯同言顯同者同有八相故知身子已得一分平等法身故佛記之顯其已得若其未得何所顯耶若許未得一切眾生皆悉同等何獨身子耶三爲除菩薩疑心故謂久疑聲聞不得作佛今謂此是四階三祇及以三乘共位菩薩久謂二乘與己同觀同位同證而二乘人於法華前自謂滅種不求於大是故久疑必非華嚴大集大品等中諸大菩薩而有是疑豈文殊普賢疑諸聲聞不得作佛須佛記已方除疑耶四忻佛者見記自忻今謂此則可爾五說一乘十義所以今謂十義已如前問次明能記有三謂所依記體記用記初所依者論云六處示現五佛一菩薩五佛中別記如身子等同記如五百後記如學無學四無怨記如提婆等通行記如龍女等示女人可成佛故五具因記是菩薩記如不輕示諸眾生皆有佛性故今謂前五可然第六如何不輕示有佛性後代判於一分永無不輕不及後代見耶若不爾者一切眾生豈皆不作決定性耶次記體者爲他受用化身五陰隨宜爲體今謂體謂主宰應指所證依得記者以之爲體記用可知三所記者有二一所依二體性所依卽六處體性謂因體卽無漏善根通現及種因所得果體通五陰多是化身及他受用顯慈悲故顯徳髙故今謂此是何位化身更經若干劫數供養若干諸佛卽得究竟三種身者亦不應爾地踴菩薩經中自指本時所化仍於此中更獲增道損生之益豈聲聞人只經爾所劫數諸佛卽證妙覺三身果耶又觀諸土並是化身非他受用身受用身處華王界或色究竟寂滅道場又無漏之名亦濫於小四差別中如楞嚴四記寶云經同瑜伽六記一已發心二未發心三現在前四不現在前此四同楞嚴五定時限六不定時限又如大經八六四二今謂前文可爾若引涅盤八六四二此則不然𨿽似授記其意則別以諸經中無有文明二乘發心此中旣因法華記已故明定性發心時限顯滅種義權故非授記又云經爾所劫方入信心以於佛道迂回故不如初心卽修菩薩行由此故言過無量無邊劫今問若爾一切聲聞應皆過於無量無邊何故乃至增減不同若云不如初發大者理必如之降入初信此則未爾又曰有三決定一種性定遇緣便能證得正覺二發心定發大心已更不退轉三不虛行定得自在已於利有情終不空過今依初意今謂𨿽卽獨記聲聞準三周中三周得益不惟在小記通菩薩何妨第二第三人耶若指迹門𨿽妨可下文菩薩得道數倍故不可云在遇緣遇緣乃在瓔珞經中無數菩薩從於無垢入妙覺位正當其人五釋妨者問云諸聲聞人爲成佛故記爲不成佛若成佛者諸菩薩等何故於無量劫修習功徳若不爾者此記成虛答曰論云令彼聲聞得決定心非成就法性釋云此意說令聲聞得決定心進修行非已證會二空法性眞如之理今謂論云非成就者非究竟法身了此自是一途未爲通難與菩薩爲妨只如經中所供佛時未足顯遠位未極更修何疑但未證二空爲在何位若二乘未證則菩薩皆得若惟在佛菩薩無分何以前云除二障得二空惱盡道成證眞無我又曰聲聞身盡云何與記經三僧祇方得菩提答顯揚論說依變化身非業報身成惟識云卽是變化生死別名釋曰未發心前現身有限由受記後誓求菩提度有情類便入邊際無漏勝定資昔所作顯今報身令其長時與果不絕此所資業由無漏資展轉微妙舊粗異熟漸漸微細廣大殊勝異於本故猶如變化名爲變易生死數數資長乃至成佛由是義故分段生死𨿽皆永盡說過三百由旬化作一城變易未盡說更行二百方至寶渚趣寂聲聞便無此事今謂經不曾云得記聲聞必經三祗何須此問答中初引顯揚之文依變化身非業報身此乃論文分明誠證業報之身則不得久捨報身已入變化者方可經於長時至果何以彊釋云畱報身無漏資令長時耶又成惟識此是變化生死別名正言長時只變化生死別名何故引論文而復攺苦彊異解耶如舍利弗等聞受記已何處修邊際定耶得聞會三一乘常住此法自是常住邊定故殃掘云得不壞常住與生死邊際等卽是邊際定別耳豈可棄此別修無邊際定此定若異會三之一此乃還用小乘四禪乃是不受顯一之言若本先有無漏勝定只依本有何求聞於一乘妙理若以此定則令此身與果不絕故知不假一乘法也又舍利弗等何以滅度若滅度者長時何在若爾此界則應多有過去勝定資身之人曾無一人云是長時變易壽者若分段死復云永盡則無漸漸勝妙之理況復化城通有餘無餘若此生前進於有餘身卽攺觀故若無餘者已捨分段入變易者豈存報身以進二百至成佛耶故知乃是通教權設之言定計乃成事同魔說況諸經論並皆說有變化之土何須安著分段中耶若言但是同質別見則一切佛土並在此中然須辧別方明同見又曰勝鬘云無明住地爲緣無漏業爲因謂二乘大力菩薩三種意生身廣如瑜伽佛地惟識今謂且勝鬘文正明界外變化土中別稟因緣不同分段三界因緣亦不云分段之身漸成佛果不捨分段終無是理以無教文三種意生在分段故。

問論四聲聞其二與記二不與記根未熟故應當此二後時熟耶。

答曰未者不也永不與故今謂論文但云根未熟故如來未記此惟現在未記名不論又云菩薩與記菩薩方便令發心故故知不得云永不發故知論文眞得經旨故以滅想彼土得聞如何曲釋以未爲永若爾應當種未熟時名爲不熟懷任未生名爲不生如人未死名不死耶。

問理必然耶更有別途。

答曰準理應云趣寂之人不愚於法信根未熟佛不與記菩薩乃與諳含通記有理佛性方便令發信大乘心上慢亦爾今合爲一人言根未熟者非趣寂者當可成立今謂論云定性未熟乃云不熟自思不穩卻更釋云趣寂之人不愚於法復輒合之以爲一人卻云未熟非趣寂之者翻覆難定實無可依故依古徳決定此土則云未熟若於彼發熟在於彼故此云未不須紛紜彊爲多釋。

問爲依所判定若是耶更有誠教。

答曰如莊嚴論云餘人善根涅盤時盡菩薩不盡今謂此亦不閒折挫之文故使所引前後互違重引還違向所立義云趣寂者不愚於法亦違論文未熟之語故不應將折挫之教用證法華眞實之說故法華前一切菩薩對二乘人須云滅種。

問更有教耶。

答曰亦如涅盤八六四二今謂此亦正當趣寂能發何事節節前後回惑若云八六四二亦云不解我意諍論之事已如前問又曰故知趣寂定不作佛今謂定說正當諍論之文此乃不知佛意兩遮遮於雙諍若得佛意乃名雙是趣寂不發施權故是若言能發顯實故是若引諍論之文還成諍論之事如此豈成體佛意耶故一家判一切實等四句不同成前逗後彌復可依知論弘權方了教旨。

問論中云應化聲聞於此經中其誰是耶。

答曰有人云身子及四大弟子爲上根五百爲中根學無學爲下根今解不然華嚴經初說身子是化入法界品云將六千弟子從自房出文殊爲說十種之法發菩提心卽此經中授記者是故非應化今問華嚴是佛初成道說身子於彼已能發心何故初見頞﹝鞥﹣合﹢﹝白﹣日﹢田﹞方除邪見淨名訶斥宴坐非眞至般若中被加方說法華之始疑悔欲除聞方便會三乃稱嘆領解若彼文是化豈此說卻非亦由不了華嚴長遠復由不見聾啞之文聾啞望法界品文當部乃自相翻曉相違之大旨不會法亦自通未達八教之宗同亦久成永別。

問應化聲聞爲惟化作退大聲聞亦能化作入滅者耶。

答曰攝論楞伽等文並云聲聞多劫入於涅盤飲三昧酒後從彼起發心向大者並是諸佛菩薩化作誘彼余類今謂此乃決定性人之誠教也暗者不知化者旣其久住三昧然後發心誘彼余類信知餘者則非應化同共入滅故名爲類故知教文甚自分明釋者異見致有諸說。

問經云有八交道其相如何。

答曰修八齋戒行八聖道今謂若彼圓極無作八正乃感難思虛空寂光寂光諸土一多多一而現諸土豈獨八交化土而已。

又云東西四南北四或一方各八或八方名八今謂此釋罔像而知。

問七寶行樹所表如何。

答曰修七聖財今謂亦不全爾應隨教別。

問云何名爲若欲行時寶華承足。

答曰以七淨華今謂若不云觀及以所表不可專輒作此釋也若作所表須依土體以立行相。

問云何名爲正像等耶。

答曰正法時教行證三皆悉具有像法無證末法無行惟有教在今謂約此三法以判正像惟此穢土其理必然惟今華光及諸聲聞並是淨土何以無行但有教耶未審淨土至末法時卽生慳貪破戒等耶若有此等不名淨土。

問初周旣訖譬周如何。

答曰從此已去譬諭說周文分爲四初佛諭化二中周領三藥艸述四佛記今問前後依論此中何不依論以立對治平等等名仍不分判不依之意故知論判本在於同。

問經從是諸千二百至疑惑者其義何耶。

答曰已得決定復聞佛說捨權就實今謂捨權就實與前教何殊而經但云一切皆成佛道及以一切皆爲佛乘何以將於取捨之言用釋卽權而實之教。

問何名國邑聚落。

答曰化佛但化三千國土國如大千邑如中千聚如小千廣雅云聚落者居也聚也人所聚居落亦庭院太窄長者旣大大於垢衣大旣三千爲所居土垢衣所居爲寬狹耶此與信解門內長者爲同異耶。

問長者之義有差別不。

答曰長者有三一可承長者諭慈普慧圓妙決疑网二者耆敬長者諭佛道羣聖神通莫測三可親輔長者諭佛智滿今謂𨿽有慧圓智滿之言若滿若圓何教無之決疑等言仍須教判曾見古徳以十徳消帖經文甚爲周悉於十徳中仍爲三釋謂世出世及以觀心。

又云以異熟識爲宅佛處其中故宅中火起今問爲佛居眾生異熟識中爲佛自居佛異熟識爲是種子變爲三界佛入眾生所變識中爲是誰宅大火起耶若屬眾生何故云今此三界皆是我有。

問門有幾耶。

答曰有五惟有一門火宅門狹小門在門外佛教門今問惟一只是火宅之門狹小還指火並諭教教卽是法何須云五豈以分五處卽出五門耶。

問其火宅門其數隻然更有別途。

答曰又有二門一者大門卽一乘教二小側門卽二乘教今問出宅只有一門而已何以輒立大小兩門初以三車出火宅竟諸子方乃從父來索車索三旣無父惟賜大故知大車於宅外得如何大小俱是宅門若爾宅門卽長者之門若卽是者出宅之時應當已得大乘教法何故得小四十餘年方受大化。

問曾聞人問經云安穩得出出在子前何故下文云若不時出必爲所焚。

答曰下文譬云聞已驚入合譬中云爲度眾生而生三界大經云譬如長者其家失火從捨而出爲諸子故還旋赴救不顧其難佛菩薩亦爾今謂若消卻入其理則爾忽不時出佛豈焚耶。

問經從舍利弗至從捨出之等其義何耶。

答曰分爲四段此初從此至出之爲大乘果化今謂此始思惟辭用於大如何卽云用果化耶況判下文方屬果段二復更思惟至而復狹小爲大乘因化今謂此是思惟欲息大化何名因化三從諸子至爲火所燒爲大乘行化今謂此乃諸子無有大機故云幼稚未有所識如何名爲大乘行化又行只是因如何因行以分兩化四從我當爲說至所燒害爲無悕取大乘之化今謂此是長者爲說五濁怖畏之文不名無悕取文也作此消文不順經語故不用之況對四比與前違反。

問經從父知諸子至情必樂著爲何義耶。

答曰正明爲說三乘諭此初知機也三乘種性各別故今謂旣受大化何以爲說三乘故知此三俱非大也若不爾者何故不云爲說二耶而次子乃云三車也玩者弄也亦戲也亦玩習也好也當知不受於一惟玩方便之三。

問曾聞人問何故與城之中不云先好與車乃言好。

答曰車是徧趣行機學可言好城但是息苦非生不名好車是修生城是修顯故車說好城不說之今問車苦應不息城應無趣行車旣至宅外豈可不息苦城始勸令入何得不論行故知說城時有好故能入聞說三車時息苦故方好豈可無好言卽云無好義見車有好字卻置息苦理況復三乘俱爲息苦故俱玩好故息苦乘非究竟乘而告之言去知卽見是昔日賜三車也三旣在昔故非今日等賜一大故婆沙中四階成道同在小部人不思之故令意悞。

問曾有人問何故方便品權實理智因果雙彰下之二周理智因果各互偏說。

答曰初周根利雙盡玄宗中根一聞微知權實取捨𨿽辧未識取因故說三車令識一乘之行隱果中之覺寂說因內之智車祕因位之理乘遣修生於種智理微解故智未閒故下根𨿽聞權實及與智果果理猶迷更彰理有假眞說本令其取捨隱果中之智品藏因位之雙嚴應機不同三周少異今謂文辭至美於理未彰譬中初敍三車權也後與一大實也三車敍昔一大在今豈非譬中俱說三一各賜諸子諸子各乘遊於四方因也直至道場果也其車髙廣理也有大白牛智也長者爲說教也各得遊戲行也具遊四方位也果卽覺寂何隱之有車從理立安祕之耶中根具聞此之四法下根三聽四法彌精豈以言之廣略便以增減判之事似稍殊於理不異不爾則不名三周若前後增減乃成一周何謂爲三周謂周匝卽三匝說入於人理等況復三周俱說於教不可巳於教下所詮故知四文一不可廣故請後學開眼思之。

問曾聞有人於此立五問云何爲五。

答一問云智中有虛實三種並名車理中有假眞城名徧三種何故大涅盤不名爲城名寶所二問二乘學智果智果分羊鹿二乘學滅果滅果城應二三問何故城崄而車在門外四問何故車則雲遊戲而城云安穩五問何故化城勸前進今車云速出彼亦具有答答還不盡理是故不能述今謂凡設問者必須使答能破大疑方可置問若不爾者虛增費辭且如初問智中虛實爲從何處得虛實名耶良由不分菩薩殊四階不名爲實理中有假眞眞名無簡判聲聞證眞實一切教皆然如何說無眞而獨稱爲假城名徧三種三種並在昔是故大涅盤須別名寶渚不分大小殊故有如斯問智果從人分滅果從理一道理必須然何勞設此問從人以論理理亦隨人異智果從義同智果亦無二城未出二死二死未安穩車從分段出是故須云外城從分段說城亦三百外車無二死說車亦名在崄不了相望殊徒勞設此問車能運諸子出苦名遊戲城從息勞苦故得名安穩城旣息苦已城中亦遊戲車已出流轉車亦名安穩守名迷於義是故生此問城從已入邊故勸更前進車從未上義是故勸速出速出望離苦前進投寶所所望永不同何須作此問。

問經從爾時諸子至爭出火宅何等義耶。

答曰子免難也稱悅三乘所忻心故今謂此亦三乘在昔之文免難三乘與賜一乘若是一者出宅之時卽是得大何須更云願賜我等三種寶車旣云各各各各卽是三乘俱出俱索俱無故須等賜故知昔三俱非一乘所以節節點出文者執者重故迷除遠故故子消於長者歡喜之文亦云父遂心安離災度難名曰安穩出宅三乘並觀四諦故云四衢故知並觀卽皆在昔所以小衍兩乘諦別觀別行別位別惑別果別如何俱出俱觀俱得安穩並從索車卽云但是會二歸一言大不須會必無是理又云大乘之人已入初地得無生忍住大涅盤伏諸煩惱離分段死名露地坐無隨礙也今問俱出俱坐何得大乘獨入初地準於瓔珞華嚴仁王並離二死破障眞如微細無明方入初地如何伏諸煩惱但離分段得入初地若三乘共位初乾慧地伏尙未極何能斷耶若也俱坐之處與二乘同菩薩獨得初地名者二乘回心卽應入地何以乃云始入信心。

問經從時諸子等至願時賜與此爲何義。

答曰此分爲四初諸子索三二但與一三釋成父志四越子本心今謂此亦三在昔文乘三方便出被斥俱失三是故俱詣父索昔所許三昔三旣俱虛故俱父不與故知於昔大小外方乃等賜一妙乘又云二乘出宅求證諸法名索羊鹿菩薩之人依於本論初地已上𨿽離分段未證解脫不名入城不疲倦故不入無餘是故不說菩薩入城今謂若言初地已入平等法界海何以而言未入城若未入城猶在分段豈可伏惑能離分段縱以法執爲惑亦不應言伏能入地若爾與小不同亦不俱坐又曰無住涅盤亦息分段縱名入城不乖道理若也無住是大涅盤豈同二乘入於化城則大顚倒焉不乖理況復取菩薩不入化城爲正義者爲入城已更入生死名爲不入爲由有惑故不入耶若由有惑還同凡夫尙在宅內何關無住大涅盤耶卻入生死亦不得名不入化城。

問曾有人問三乘俱出分段苦二乘獨稱入化城大子亦應俱出苦亦應相與入化城。

答曰大子無倦不厭苦亦離生死故出宅今謂三十四心前爲惑潤生故未離生死信知道樹前未曾出火宅若也大菩薩應不住二死亦不住無明如何未斷惑名爲不厭生。

問曾有人問若大不入城何故亦上車二子若入城何故不上車。

答曰厭苦求息故入城大不厭苦故不入見息止處故說二是故明大不入城今謂問中自乖理如何令他答三乘俱出宅出宅卽入城俱出俱索車云何上不上二子不上車應當仍在宅菩薩不斷惑何曾云上車二乘已斷惑卻云不上車大小旣顚倒於理難消通答中云大不厭苦不入城若不入城車豈上又問門外設三車車中許有三中路設化城何因但設二答曰車本對大因門外三車設權城對實果中路化城施今謂徒立此問答義亦不相應小車對大因車應但有二權二對實一化城應有三況復文中城導師云化一亦更有人置多問答殊無別旨誑制文言只見煩辭不申經意又曰索車不索城等今問車對賜大初是故得有索城中始初入云何卽云索車據初說時車亦無索語城惟說化事非實亦須索依義不依語何爲當守株。

問大車以何爲體。

答曰果車以後得智爲體因車以妙觀察智平等性智中種智爲體今謂智有四別何義取三而棄於一況果因體別𨿽從因成不至於果若不至於果體應殊況復智是白牛全非車體若是白牛尙不應替經雲遊於四方直至道場豈乘因牛不至於果中路回換因果二耶況復因體亦不應別別非體故如何二智而爲車體縱云二智各取種智又亦應問二智旣不同其中種智云何不別二智種智如其各別別相如何故知種智所照𨿽殊能照不別故所引經究竟皆得一切種智故知皆得只是一種不應分於兩種智也。

又云今取後得智爲車體根智爲白牛今謂車體本不動牛動故車動根本智不動後得方有動如何以不動卻能引於動是則只成兩牛相牽未有車體車體在理理無去來由智證體智有淺深故知白牛從始至末車體本來未曾去住又云同涅盤及以勝鬘惟取眞如而爲車體今謂涅盤勝鬘一乘若異容可車體彼此不同若一乘同前義自壞今亦問云眞如體惟一如何云各賜眞如無去來如何至道場眞如無遲疾何故疾如風若由牛所引引卽通初後如何后得智及以根本智從初至後耶又問眞如與二智爲一爲異耶若同無能所若別非境智如是妨甚多請爲通斯旨。

問若得車時位在何處。

答曰頓悟大乘從初發心𨿽亦是車今取八地已去不退因行七地已前猶分段故今問今賜一乘豈惟不退初聞一句亦與授記況七地分段尙是共乘共乘六地同羅漢故華嚴初住已得法身若得法身卽除二死復過行向得入七地如何六地仍在分段何故引論大乘入地證無生忍無生忍位豈更有退言七地退此應不然若言頓悟須取八地與初地伏惑能離分段復大相違至八方悟何名爲頓又引下文不退菩薩今謂此由前文不知之人亦有不退故今不退亦合悉入若此法華惟爲不退諸菩薩者只合在於法性土說不應住此娑婆界中令諸眾生開示悟入若獨入地及不退者則隨喜功徳法師功徳提婆達多並是凡夫爲經所棄佛已取之何以棄之。

問其車髙廣齊至何處。

答曰佛種智體髙於三界今謂若佛種智只髙三界此與羅漢種智出宅二乘何別故知止是四階之果會二歸此斯言不虛。

問曾聞古釋丹枕者是涅盤也有人非之。

何者旣在車上明非涅盤乃取滅定而爲丹枕今問旣在大乘車內何有小乘定耶滅定不動安隨車運。

問云何名爲其疾如風。

答曰初地已上能速進修觀空觀有不稽畱故今謂得車之時已入八地乘車疾進卻初地耶況觀空有全未見於平等中理第一義諦菩薩偏有二乘偏空二俱不名平等大運若也雙觀卽是瓔珞十回向位前何故云七地猶退退則不名其疾如風如風乃是進中之極理旣不立何可依耶。

問經從所以者何至諸子其義何耶。

答曰此釋賜所以匱者乏盡也以此一乘假設徧授一佛國土五道眾生有性無性及以定性尙不匱乏何況惟與有大乘性者及不定性佛之眞子恐不足耶今謂若以五道無性定性同爲一類若定性不記卽名爲匱若不記三類五道何罪若不記五道又亦無分人若無分經爲化誰身子記後天龍八部及四眾等爲是何耶故知不匱正與經會若定性不與何須況耶況經文中只云一國卽以無性定性加之故知經云一性一種不須專輒攺換加足。

問經從是時諸子至非本所望其義何耶。

答曰旣云各乘明知各得不同化城眾共同入今謂化城從人亦是各得大車從法豈不同耶故知城語𨿽同亦是各得城若共入卽名爲同三乘同入亦名爲同菩薩乃與二乘同證菩薩何故獨不會耶故知才見各各之言卽作各各之釋若各各者其車無量無量何故云賜一車會一之言便爲無用由迷各各言而亡等一之語故知化城息處說二大車咸證一乘豈可以各共之言而分大小。

問經從舍利弗至非虛妄其義何耶。

答曰凡夫離欲伏諸煩惱名免火難離三惡苦名全軀命未免人天名爲火宅今謂此是以小況大長者問云先三後一非虛妄耶何得乃以人天不虛爲答只云乃至不與最小一車猶不虛妄不云不與人天猶不虛妄若爾何得下釋從世尊已下文云況得大乘而成虛妄。

問經從大慈大悲去其義如何。

答曰合年邁衰老老人之相湣念逾深今謂慈悲入惡同事利生乃示稚小之形安得現於老相。

問八苦等相其義如何。

答曰委在婆沙俱捨正法念大涅盤等今謂示廣實爾然須說意此中點示今昔始末何暇妄論八苦等相。

問經從舍利弗至𨿽復身手有力乃至珍寶大車其義何耶。

答曰但以言說方便勸勉濟度諸子火宅已後方乃與一大乘今謂旣云後與一大驗知昔三非一故釋今經不分今昔三一同異何能免悞。

問經從而作是言至無所依求爲何義耶。

答分四初勸厭三界二勸取三乘三引己爲證四嘆乘勝徳今謂厭於三界勸取三乘故知三乘並治三界大乘與小並厭並忻同時勸取卽是四階成道菩薩亦可取於共乘菩薩豈大菩薩與二同厭又引三皆同證已爲是誰何處同證何經何位若華嚴經毗盧遮那豈與二乘同厭同取況復並云如來以是方便誘進眾生是則勸三乘俱是誘進所嘆三乘與二乘一何曾異於菩薩別耶故下三人皆言出宅他不見此柰何柰何。

又曰言保任者保當也信也任亦保也安也可也持也今謂保任之言通三乘不若其通者安有別途若有別途安可信也。

問經云緣覺乘中云自然智其相云何。

答曰不求與佛同時出世非見佛已方得果故有經云釋迦出世五百獨覺從山中出來至佛所仁王經中有獨覺眾先成道已後遇世尊非如聲聞佛處得道瑜伽論云或觀待緣而證聖果名爲緣覺卽觀十二因緣而超證果華嚴云菩薩在兜率天將下生時有十相現第三相云右手出光明名嚴淨世界於大千中若獨覺人遇光卽便入滅若不入者光力移之此異緣覺也若聲聞解脫分作獨覺者可得百劫入四善根作獨覺者乃成部行小故也。

問經云於一佛乘分別說三何以於一而說三耶。

答由上所說得道因緣於一乘體分別說有三教不同於一極果說有三因實無三體三乘極也今問若惟二權但只應云無二體極何故皆云無三極耶何不經云於一佛乘分別說二。

問經云其宅久故三界無常安得久故。

答曰猶如幻事名爲久故今問幻事鰷忽豈得久故旣云無常安得如幻。

問何名頓獘。

答曰非漸漸滅名爲頓獘今謂三界成壞是漸非頓況此之頓是頓乏頓非漸頓頓如何乃作頓漸釋耶故公羊傳云行頓者進退出頓以實下此意云行時﹝月﹡耒﹞脛下虛不實名爲頓乏。

問經云墻壁等文字義如何。

答曰圮普美反坼裂也阤池爾反說文云奪衣作褫切韻山崩曰陊玉篇析薪隨木理曰掟或爲﹝豸﹡虎﹞不知所從今應作阤今謂釋此字義但依應法師經音自有數訓。

問聞有人言有人是誰。

答曰聞有二義一自他影彰故不自見眾生沒苦亦聞三世佛所傳說親疎相顯。

問先因遊戲等其義何耶。

答曰背理乖眞義名來入非先出故今始名入斯釋得理仍闕事釋今謂大通佛所發菩提心義之言出退大流轉義之如入對彼理解事理具足二解之中寧可存事豈可惟理而失於事。

問經云吾爲汝等造作此車車爲何造。

答涅盤寶所無爲本有不云我作車是菩提有爲之體所以言作牛車種智從教行生羊鹿二車名教施設故並云作𨿽並是作牛車作體羊鹿作名今問經文直云此三皆作誰分名體彊爲別之三車俱作非本有眞如大車無邊不匱咸知諸子本有故開眾生本有理佛知見聞名乃能進行從證並契眞如涅盤無別。

問諸子聞說至離諸苦難爲何義耶。

答曰互相勸勉馳走而出今問自爾已前二乘曾無勸諸菩薩令出三界而云互相但三俱到空地坐耳俱到旣同與不斷惑菩薩爲妨但知三乘須會而不知與菩薩爲妨自法華經前一切菩薩無有過於聲聞位耶若有過者云何俱出亦無菩薩始初發心未能出耶。

問何名到於空地。

答曰隨其所應離於三障處二空地卽二無學及初地也今問二無學位與地同耶初地爲卽具二空耶七地有退爲住何空仍齊二乘空安得別其位旣齊二空應等菩薩百劫未曾斷惑如何初地卽證二空況四階之初乃至百劫三十四心都不曾聞十地之號如何專輒將十地位釋四階耶若其無別釋於婆沙俱捨等文得將十地向行住名用消釋不若不得者如何不別。

問諸子至四面俱起其義何耶。

答曰善根難起名爲生育甚難今謂爲指何處爲初生育但著生育之言而不明其大小若以結緣而爲生育久已曾生不名難起若以理性而爲諸子本來自生誰論其起生論生子育在善根生已入火良由不畏不畏乃由闕於善根因育根生故云生育。

問經從爾時諸子至三種寶車其爲何理耶。

答曰頌諸子索三今謂諸表非一故三俱索二乘之人被斥無實是故卽索先所許車菩薩旣實何須亦索索卽非實驗三俱權故下文云以是方便爲說三乘何故不云以是方便爲說第二若第三耶。

問經云見有讀誦書持經者等爲有幾人。

答曰此成四人於此四人起於四惡謂輕賤憎嫉今問與余經何別而獨此經不得輕賤等耶。

問此所墮苦爲幾趣攝。

答曰此中前文明五趣義六門分別已說三門三門在此更爲分別今謂前之三門已四五紙今更三門復應不少只是處所果報壽量等耳故請止之妨論要旨。

問經從若狗野幹去分爲幾法。

答曰應爲十果始從﹝乞﹡頁﹞瘦至死被瓦石於野幹身自四惡果一疥癩二無一目三打擲四致死蟒身五果一身大二聾三呆呆者癡也四無足五小虫食應作﹝口﹡﹝一／巾﹞字子合反若作唼者鳥食。

問經若得爲人至無所依怙如何分節。

答曰此中十頌得惡人果有二初七行有惡報後三行無善果初中四初三頌惡形次一頌無依次二頌薄佑次一頌橫羅其殃初文有十七果一鈍二痤三醜四癴癴手拘也五躄躄足拘也六盲七聾八傴傴脊曲也九人皆不信十口气臭十一鬼著十二貧窮十三下賤十四他使十五多病十六痟瘦十七無怙或開瘦成十八𨿽親附人下二果若修醫道下二果抄掠者彊取物也竊祕取也次從如斯罪人下頌無善果有三一頌不見佛一頌不聞法一頌常根缺無數劫至諸根不具頌八難也初頌有一佛前佛後難第二六難地獄畜生餓鬼北洲長壽天爲生難處世智辯聰難爲狂聾心亂永不聞法今謂世智辯聰不必狂聾心亂亦非永不聞法但聞而不受第三一頌諸根不具合八難也今謂一往似具亦未全當但只依經自成惡果何須苦將對八難耶若得爲人下四頌惡人果有四一頌惡嚴一頌惡服半頌惡狀一頌半惡行啞字非說文大笑聲耳若有利根下一頌半分爲六徳一利根二智慧三明了四多聞五彊識六爲說法華今謂此不須開以爲六徳開亦無失若人曾見下十頌六度初一行半頌曾施者今謂諸善徳本豈獨施耶一頌進可然一頌半定習者離愚兼慧又三頌戒者亦未全然以初一頌通論親近善友非專戒也若見佛子下一頌半恐是戒耳若人無嗔下一頌半忍者此稍可爾次復有佛子下二頌慧者亦或可爾若有比丘至可爲說者善戒經云內學大乘若未究竟不得學余乘余明若內學究竟於日日中二分一分學內一分學余況此中不許學余經一偈今謂但依梵网不許捨大而學於小乃至今經須依安樂行也。

○釋信解品

初明來意有二一鶖子聞上根而喜領四人中品承諭曉而開悟若準七譬應依論文今謂論文自是一途已前說。

問何名信解。

答一除疑名信破迷名解四人昔疑自不作佛今謂夫疑緣兩境或作不作迦葉頭陀精進第一昔於何處生此疑耶若引在座身體疲懈爲在何座而生疲懈言疲懈者策而不進懈故生疲名爲疲懈昔於何教策令發心而稱疲懈不肯修於菩薩行耶二信除不信解破不解昔卽解三而不信一或復信三而不解一今亦解一而亦信三解三而亦信一心淨復知故名信解能入之心曰信解乃所達之理明解深信淺初後並說今問二乘之人只應當教自云昔日論信論解云何言三若言三人學解名爲昔日解三信三何故復以三一對說若三皆昔解三信三二乘於昔何處教中解三而不信一信三而不解一等耶鹿苑則自知已教淨名之中𨿽聞一如聾如盲般若之中𨿽復信一而無悕取何嘗將於三乘與一對爲信解互有闕耶況若解三豈能知一解一方乃知三況復不知三是一外之三爲復一內之三一復爲是三外之一爲是卽三之一若三外一昔亦曾聞而無互信互解之理若三內一與今法華其相何別若言法華卽是三內之一何故令其捨權取實若權卽實捨權卽是舍實故也卽一之三準例以說故知信解具足卽是一三不二若二卽是信解未周。

又曰信顯由他解明自悟今謂從他若惟信無解自悟若惟解無信故信解二俱不成故但由他令我信解又曰以四句料簡根鈍正見信而不解利根邪見解而不信利根正見亦信亦解鈍根邪見不信不解今問見體如何信相深淺若邪在外道不應對今互論有無故外道見鹿苑久亡佛法之信昔日先具如何用之以釋今品又曰凡夫信而未解十地證而已信地前趣入由信而解一闡提輩不信不解今謂闡提亦是解而不信若以第二句爲今品名二乘回心始在初信尙未入住況復乃至初地九地當知卽屬信而無解何能釋成今品目耶。

問經從但念空無相者其義如何。

答曰是說般若時今問般若之中空等三昧如何取異小乘中三若還只是小乘中三昔日已聞何不只云鹿苑之三而告云般若若異者何殊法華安樂行中觀一切法空如實相若不異者昔於般若先已聞之何須三請更欲聞也又云我從昔來所得慧眼未曾得聞如是之經故所領法異豈同法華若同法華則已會權應已授記何故昔聞而不與記又若聞今經無別勝法但與授記異諸經者何故今經更說三周以被三根但須直與其記而已故今復問會與不會其相何別旣將十六行對三三昧故知正是小乘三空若是小乘者般若經中斥小如螢何得更有小三空也若言引於小十六行出異解者仍不見有別出大相除此異解惟取般若卽有前過故又指云此十六行是小乘觀若大菩提分法四念乃至八正道等亦大今還問言大小四念乃至八正道別相如何不見分別而令後學迷宗本也。

問云何名爲遊戲神通淨佛國土其相如何。

答曰華嚴經十種神通於八相中加第五苦行第七降魔今謂淨土行之神通非八相之神通淨土神通是菩薩行八相乃是果上感應今謂應須具如淨名淨土因果。

問出入息利乃徧他國他國者何。

答曰生死國也今謂出入言何別息利之相如何故知生死之名旣通二死變易又分方便與報盡是菩薩利他之所若只分段諸小菩薩皆悉能作。

問經從年旣長大至遇到本國何名本國。

答曰未退大前更重見佛今謂若未退大則不應離本發心師未曾相離何名更見又若未退大豈住他國未離生死復非向本復不應云加復窮困求出苦道爲求衣食何故後以此文爲子長大還本長謂善根智慧增進若其增進則無窮困復於此中開爲六位而分此文云一根漸長爲習種性二未修福慧爲加復窮困今謂旣退大已何以不修三輪轉四生爲馳騁四方今問若馳四生入惡道不若入惡道何名未退復不應雲輪轉四生四規出苦道以求衣食今謂規出苦道以求衣食卽是退大何名未退五成聞思慧由種性逼日日生善爲漸遊行今問聞思二慧爲大爲小若小聞思何名未退若大聞思已是本國何名遇向豈於小乘求出苦道而能生於大乘聞思況聞思長卽應入修六幸逢佛法遇向本國今謂非意而逢曰遇本未退大何得名遇。

問云何名爲其父先來求子不得至中止一城。

答曰父者化身今問若未退大則未離父子不曾迷何謂爲離而令父求云不得若是化身其家不應財寶無量僮僕眾多。

問經從時貧窮子至所止之城何耶。

答曰內道三乘名爲聚落已遊三乘名遊聚落今問若遊三乘乃是大小悉皆具足何須父念又曰所有說法神通之事名爲國邑又云或聽法之淺深或神通之勝劣今問未見父前從誰聞法仍睹神通之勝劣兼辧勝劣又曰識眾聖以否臧還至佛法大乘教內名到父城今問若言值小名到父城父城乃是大乘家業若云值小又云未退又云卽是中途還逢大乘今謂若云未退何謂還逢又復與前馳騁爲妨。

問經從未曾向人說如此事其義何耶。

答曰我自昔來未曾對眾說我曾教發大乘心今者常念望欲與之今問爲退大後爲退大前若退大前本未退大何以乃云未曾對眾說曾教大若退大後爲過爲現若言過去諸聲聞人自爾已前亦未稟小或居外道或在凡夫爲不向誰說未曾教若言今世故須應辧諸經差別何得華嚴深密等經並第三時。

問經從自念老朽至每憶其子其相何耶。

答曰佛道先圓爲老朽未化聲聞爲無子今問爾前何處未化聲聞爾前復云但教大乘如華嚴中身子見文殊而獲益說方等時第二第三授聲聞記說楞伽時密記聲聞說般若時六十比丘聞法發心及須菩提涕淚悲泣若謂鹿苑已前云未化者此乃未化小乘何處曾談老朽若言佛道先圓爲老朽者對此小乘機尙未發何須自念先所證耶況於生死相遇以大化之何以乃言未化聲聞名爲無子旣未退大乃是猶有菩薩之子何須但念無小子耶乃由不知頓大在初對聲聞人不受大化故使釋義闕此一途則成回惑何可復論。

問經從爾時至住立門側何義理耶。

答曰見父驚走身心精進以求出苦爲傭賃故非是本心名爲遇到今問鹿苑已前尙在外道爾前何曾身心精進而求出苦若未退大復不於小而求出苦若退大後在外道中復無小乘出苦之義又曰以大乘種子近生遠熟子幸初逢於中更值了義大乘名到父捨教詮理果故名爲門分聽小修名爲門側今謂亦與退不等二義相違又曰小機未會於大名爲門側今問向云於大小修名爲門側此何以云小乘未會名爲門側大小相違。

問經從爾時至遙見其父何等義耶。

答曰去不退位及眞理遙名爲遙見今謂此亦與前教詮理違仍未退大何遙之有門側與遙相去幾何四禪爲牀何佛所坐無何貪嗔之幾爲承何佛之足何等剎利圍繞何王。

問窮子見父至悔來至此爲何義耶。

答曰此明卻走見者比知非眼見也非智證見聞思比知今謂何以聞思之人見化佛走耶又或以眼見佛大神通名爲見勢非己能修能證故懷恐怖今亦問之何以聞思菩薩而不能修化身正當地前所見何足怖耶況復眼見卽是證得尙非修慧何怖之耶又云此見化佛淨土之相由勸作佛不能行之故云悔來前文旣云馳騁四方復云生死何以此中卽云淨土淨土多種何淨土耶若末退大本求作佛何須更勸卻云不能。

問經云王王等者何耶。

答曰法身爲王報身爲等適云化身那卽云法及以報耶爾前何曾於此化身上生法報疑況未說眞化何明法報耶。

問經云父遙見之至莫復與語者何也。

答曰化二乘教發心也今謂經云莫復與語乃是舍教何謂教權況中止淨土那得此化未述退大之時何以忽施小化。

問何故名爲冷水灑面。

答曰勿彊將來用二乘權歸戒之教以被其心如冷水灑且令制伏十纏之惑暫息八難之苦得生人天小微厭苦復本所忻名爲醒悟今謂人天非伏惑息苦之藥正當十纏八難之時況復人天亦非厭苦況復微厭苦未復所忻所忻之時非關厭苦何更不受大乘之化便卽用於小乘之權況復人天俱非小乘權之與實小乘自以照無常等名之爲權照眞無漏名之爲實若不受大卽須用小何須但用人天教耶人天復墮無性之限何得更以無性化之或可爾前恐有此化終非冷水灑面之時。

問云何名爲所以者何至云是我子。

答曰令聲聞性遠生近熟名意下劣自徳甚大爲子所難今問化身正當聲聞所見豈得甚大爲小所難。

問經從窮子歡喜至以求衣食何耶。

答曰彼興小意適本機宜初髮小心故云得未曾有於生死中發菩提心名從地起今問放捨乃是大小俱失何名髮小從地起已趣於貧裏何名發大況上句髮小下句卽大小在何土大在何時卽小卽大未習其理此諸聲聞鹿苑已前於何方土遇大小化何以大小二初並設況與貧裏放捨相背。

問經從爾時長者至無威徳者何耶。

答曰實無二體設有二教故言密遣方便之教教二乘人故云二人今謂不聞捨淨土之勝質忽現起穢邪之劣形復無息大教之明文卽施小教於玆國。

問經從其父見子湣而怪之何耶。

答曰湣無相好福徳怪無求大之心今問小尙未生安怪無大若怪無大二使徒施欲設小乘之儀何須湣無相福種相爲佛道之因福徳是人天所習小果成就尙無種於相因小志未成何責相福之業。

問經從又以他日至污穢不淨爲何義耶。

答曰此下身近也卽有二義一見子二身同此初見子也除糞已上是遠世解脫滿位已下是近世創以小教入四善根位異前解脫分名爲他日今問爾前所居淨土應無小化何以令種解脫分耶況淨土見於化身豈合生於畏避若淨土見畏此土豈安況復種於解脫分善何有除糞之言及以共作之語何得遣二使於他土自身同於此邦何以棄捨那之寂場空指遠世淨土況未明宿世豈輒領前況昔旣入於外凡今何全同外道。

問經云過是已後心相體信入出無難者何耶。

答曰金剛道後成無學已得親近佛識達生空同得見佛今謂二十年中常令除糞者前云尋與除糞爲除糞之始至此文中但指前說何得以尋與之文權屬種解脫分此騰始末方判正除故知判文太成疎遠也。

問經從世尊爾時至體此意其義如何。

答曰此是示大不悕諭有二初示大後不悕初文云疾者十二年後眾生惑增佛亦有疾此法華會前知涅盤時近所應度者皆得度訖名知死不久今謂十二年後惑應漸薄何名惑增現疾是涅盤唱滅之始不應以十二年後釋之故知旣以如來涅盤爲終必不得以眾生惑增爲疾亦不得云示同苦集此乃通方現生之由耳故十二年後法華已前凡說幾許大乘經典此等皆是惑薄緣但從若佛久住於世方是現疾之勢耳。

問經從其中多少所應取與汝悉知之者何耶。

答曰大乘許多二乘許少如來許多菩薩許少無爲許多有爲許少自利爲取利他爲與今謂此四不判教時處所便卽判云多少取與聲聞之人昔於何處能知大小有爲無爲自他取與多少等耶若聲聞人於昔已知菩薩及佛自他多少何須至此更請三周而不分判同異得失徒現多釋以惑他人。

問經從復經少時至自鄙先心者何耶。

答曰般若之後至法華中少長進故故名漸已已解二空其意弘遠名爲通泰通謂開達泰謂安泰今問旣云般若已後至法華中今法華中與般若中未曾得聞如是之經奚嘗自鄙之言亦通初後與淨名等中乘等於此大乘已如根敗有何別耶旣言至法華中已解二空何故乃云始臨初信何故復雲實未證得但爲決定諸聲聞人令知當得當得已解二言相違若言但解未能證得此與般若中聞解何別。

問經從臨欲終時其義何也。

答曰法華之後去涅盤時才有五年名命終時命昔退大聲聞之子今謂何經說於法華之後去涅盤時但五年耶若準初命其子卽應合在法華經初若法華後五年之內爲說何法於法華前般若融通諸法互入何不於彼會族示子。

問伶俜者字義何耶。

答上郎丁反下匹丁反俾倉云猶聯翩也亦孤獨貌切韻行不正作竛﹝立﹡並﹞郎丁反普丁反亦作跉﹝跳﹣兆﹢丁﹞卽令檉音。

問經從忽於是間至是子所知者爲何義耶。

答曰此告也如佛地論云法華會上不定種性根機成熟應捨分段受變易身回心向大故言忽於此間會遇得之今謂此論正言捨此至彼若能依之何患議斥旣有誠教何須固違云不捨分段漸漸微細以至佛果虛繁紙墨浪費言辭正義若行令後有軌況復論明法華會上正語此會得益之人論云不定性然復應知若定性者於是此定於彼不定八六四二卽其人也況八六等教仍是權一切眾生皆當作佛豈法華會一分成故知論捨分段之言涅盤一切之說眞有依也是有憑也。

問經從往來者眾其義如何。

答曰四眾八部往來者眾今謂諸阿羅漢亦爲四眾八部所歸依何足以顯大富長者故知羣臣豪族不但四眾八部而已故知若四若八以名通難辧從徳從位乃可甄分。

問經從爾時長者至注配劵疏其義何耶。

答曰計算者諸聖作論分別計度諸聖財故今謂淨土何須菩薩作論注記等者諸師作疏修撰文記廣雅云注記也今謂淨土何有諸師作疏。

問眇目者何。

答曰一目少也視不正也又目匡陷急曰眇眇亦少也今謂何不合譬。

問經云薦席厚暖爲何義耶。

答曰無垢稱經四禪爲牀座淨命爲裍褥今問何以將金粟之牀蓐爲作人之薦席若以釋長者師子座之茵蓐此則可然況淨名只云四禪牀座從淨命生何曾淨命爲茵蓐耶。

○藥艸諭品

問此品來意如何。

答曰佛法𨿽同機修有異故說此品今謂此品述成信解信解領譬始終不殊何以將異而述於同只緣昔異令同反更別同令異非但領述差﹝牙﹡牙﹞亦乃開廢乖張論中上慢言無二者恐人一向撥無所會所會卽是能會之本於一佛乘分別說三三外無一一外無三今會三歸一三一不二若撥無三還成撥一如眾藥爲丸丸卽是藥若不信藥豈信於丸存實捨權過亦如是。

問更有何途。

答曰譬諭品說乘三體一四人領解實一假三今此會門門卽阿含教同機異名會其門如說四諦三根俱聞依陰處界緣起三性觀修有異名曰三乘故曰教同而機異也今問教爲能詮體爲所詮若教體一昔教三異已論一乘何須法華若破若會況論體教能所不成故乘三體一之言在昔三乘共行或在三祇百劫教理對言之若彼兩三對於圓極大小永隔能所天殊如大經云我與彌勒共論世諦五百聲聞謂說眞諦故知二乘但知其名而不知義螢光之智無照大千共學之乘預圓妙今旣會教而不會機又機異之言爲惟藥艸亦在法譬及宿世耶若惟藥艸述領不成述旣不成三周天隔況教本被物空教何爲是則佛自說同眾生常異用會教爲若言同聞四諦三根不同以爲例者不同之教非摩訶衍如殃掘云云何名四所謂四諦此聲聞宗非摩訶衍豈得將於會教而不會機將不會機證於會教何況本論但雲雨譬不云艸木艸木表異一雨顯同況同是卽異而同故使治謗無別經論泯合釋彊令乖又論云不離我身是無上義故知不離艸木卽是一地由是乃名無上故也。

問何名藥艸。

答曰治疾神功名藥受潤之形名艸有藥是艸有藥非艸有艸非藥非艸非藥所諭亦爾理教行果俱名爲藥今取行藥稟教修生不取余名不能生長世出世種能生長者俱名爲艸但取五乘不取生死惡道種艸今謂大小各有理教行果若以大治小則四俱非藥轉小爲大則四俱生長若行獨長而三不長應當小行轉成大行而人仍住小理小果若本已得大理大果則教行二種亦不須長況言行長而稟於教還稟小教行亦無長故知教轉成大其行方長況言長者小轉成大迷轉成悟旣存差別當其自位何須增長況復本立經惟爲小安得更存人天差別應當亦是爲人天耶況復今經云爲二乘令其轉小豈直令其但得小耶故知此經惟獨佛乘不須余釋。

問曾聞人問準論此經以雨爲譬何故題云藥艸諭耶。

答曰論取能潤經取能諭之體以破彼疑今謂能潤是佛之大教所譬是物昔機殊何不云機殊是一教所雨所譬本在於潤同若殊機稟同仍恆各別則未受大化非此中取豈以不受之差用爲此品題目若也此品旣其差別方便對昔昔教仍存三車一車猶在窮子父子客作不移授記聲聞元來敗種故知窮子所領佛述徒施。

問曾聞人問此品亦有二木何不標艸木品耶。

答據理實爾今問縱以二木爲藥成艸木品此之艸木爲是能治爲成所治若所治順差別性若成能治則順一雨旣存差別此經應更新得小果及人天耶如其無者差別不成若只重敍差別不同何經無之更須此教又云艸寬木狹艸小木大顯通三乘不惟於大顯潤生長不惟成就今謂等作差別艸乃人天二乘大艸仍爲菩薩二木𨿽後後攝於前能攝則寬所攝則狹應云三艸名寬體狹二木名狹體寬又三艸名寬位短二木名狹位長艸通大小人天不應惟小木通大小菩薩名則惟大故此所潤不能顯於差別若言不顯成就此亦不能增長本爲成熟豈有長而不成是故文雲華艸敷實皆一地所生故知皆以地爲成熟若地非成記亦非熟。

又云古人有釋云藥者是雨法藥能滋艸者是機所滋生性藥法成機二旣雙彰便無難矣文𨿽不然理亦何爽今謂此釋會理惟小艸木得雨轉爲藥王與地冥符同爲一揆文體正爾於理復齊故此釋已差別義墮爾若許理然文必順理。

又云前譬有所厭火宅所忻三車合譬但可總言此以所潤機殊破彼執一之病故惟以藥爲諭今謂若許古釋何須復違譬中以宅對車車宅悉皆敍昔故云三車出於火宅今此藥艸以對地雨艸木敍昔地雨顯今會昔從今功歸地雨義當譬中三一相對今一昔三會昔從今咸皆等賜故知但不可以火宅忻厭例此施開故古人言正當其理得名能所具如向云。

問經從爾時世尊至說不能盡其理如何。

答曰品文分三初贊印迦葉當知下陳述三品末二頌結成說實今問若其贊印會實及以陳述廢權品後偈文結成說實何以品內專辧不同科文與義其相旣殊故知判釋未能稱理所以不可以差而述於會又曰顯彼所言尙未窮徳故更自嘆佛同長者汝同窮子今謂若以窮子長者顯同理須彼此會實故彼會窮子此存出生水火旣殊安可異述。

問經從於一切法至一切智地何義耶無。

答今謂何不各從艸木而以至於智地故經云於諸法乃至一切智慧又云佛知根緣初與三乘後示佛智眾生不爾何理能知下諭及合皆有此勢今謂徧撿部內無有眾生不爾之文亦無眾生不知之說何以不達論旨判爲不會之文正示令其咸知地雨反以不知倒判經文請後學者分明勿謬余𨿽不慜所承有由。

問山川何義。

玉篇雲山者產也生萬物故川者穿故今謂若釋字義何往不然法相如何。

問經從諸樹大小至各有所受其相云何。

答此豎長也論說大木不離我身是種子無上大艸之中分大小樹不退位前名爲小樹不退位後名爲大樹此文二義一七地已前名爲小樹八地已上名爲大樹具四不退故準下頌文但爲二木分上中下故合二木以分三品謂五地已前名下六七八爲中九十爲上此不攝地前故又取地前純有漏修故名爲下初七名中有漏無漏二雜修故八地已上純無漏修故又云地前爲小地上爲大證不退故又云二樹各立三品住行向爲小樹中三信入初住初住成八相大樹三者初二三地下四五六中七八九十上名超二乘又於三艸各分三位今謂所釋甚多理無二是佛意何必令多釋耶然論云大樹不離我身是種子無上者此有深旨於艸木中大樹居末仍云種子是生長義言不離我身者卽知此位明於常住若云七地已前爲小樹者與二乘何別若七地已前與二乘同八地已上但同大艸是則二木無安置處若云頌文二木各三者對前成九旣云各三須各增長如何前約地位判耶何故復云不攝地前旣知不攝何須苦立縱兼地前及以登地亦同前破七地同二乘等以言八地已上純無漏故況復二木更各有三過分太雜故知艸木始從種子終至果實各各生長華果不同故得以上艸之中分於二木。

問經云一雲所雨至華果敷實者何耶。

答曰稟潤差異今謂破意同前經云所受各異者述法華前如法說三乘譬說三車信解窮子豈由指昔卽令法華成差別耶。

問經云破有法王其義如何。

答曰或破一有三界一業之所有故或破二有謂本有中有三四五九具如前說今謂推此增數意義不殊作尺此破此有與四阿含破有何別故知今經是二十五王三昧破二十五有見二十五有我性豈可與阿含同年哉。

問頌中慧云含潤其義如何。

答曰云有七徳一慧云含潤諭佛慈云內含萬徳待生機而降迹應器熟而宣揚今問一代教旨無不通然何以明於法華幽致應云隱實本而含潤開權迹以徧灑二電光晃曜諭佛化導今謂此亦通濫一代佛智應雲開顯光而並曜令權迹以瞑息三雷聲遠震驚覺有情諭佛出世諸魔恐怖今問怖魔始感已當斯號況又復不知與涅盤八魔華嚴十魔云何同異若直爾言破只是道場破天子耳乃是四階現成之相都非法華振驚之儀況魔怖在昔云潤於今四令眾悅預預喜逸也眾喜云興悅當蔭覆諭佛舟航五趣也今謂若只舟航五趣運載通於二乘尙乃兼於人天何能出諸不退應云蔭一乘之慈云令七善而悅豫五日光掩蔽諭除煩惱華嚴云掩邪見光小乘有部已破邪見旣大乘圓常須除偏小六地上淸涼諭令有情居生死地得涅盤故此亦化城二地何關開會一乘應云令於二死之地得實相之淸涼七靉叇垂布如可承攬諭佛降靈慈悲興盛今謂應迹與降靈大同一代始終並屬斯意然須分別初後不同佛慈暢遂降靈意周廣雅云云盛貌也如上略述爲對他辭古人消申意不全爾云本蔭於艸木今皆稟於一潤一潤理顯七義可從佛慧斯亡分張何益。

問經從山川至百谷並茂其義何耶。

答谷者續也楊泉物理論云梁者黍稷之總名稻者粇糯之通號菽者眾豆之總稱三谷各二十合有六十蔬果之實是助谷亦各二十凡爲百谷詩云播厥百谷周易曰百谷灑於地蒲桃應作萄張騫西域使還得石橊胡桃蒲桃廣志曰蒲桃有白黑黃小艸無種性得譬人天今謂前釋品題卽以人天爲生長若是無性如何更生論云六道之中惟有人天最勝發菩提心豈以新發心者卽判爲無性舊在人天者卽爲有性彼發心者後生人天還應無性決定無性後生余國必須有性故法華已前諸聲聞人無非無性何經簡彼發心之餘名爲定性不信法華眞實之說而執權論方便之文論自弘法華前經或探取於法華對昔而用定判聲聞不發故不可也執實謗權尙招重譴執權謗實意在何之。

問其云所出至皆得鮮澤其義何耶。

答曰上中下根旣並在樹故二木並三故知並有根等四義總諭因果今謂當知昔教木艸旣殊因果復別何以通用一種因果而釋二木等耶。

問經如其大小至各得滋茂其義何耶。

答曰三乘差別今問何不知所潤是一若爾徒云取實無實可論。

問經從以一妙音至而作因緣者何耶。

答曰爲大乘也設說二權皆爲種智今謂種種之言本在於昔若更存三何會之有。

問經從一切眾生至住於諸地其義何耶。

答曰諸者三乘十地謂乾慧乃至佛地今謂諸言不一何爲獨列乾慧等名況復乾慧之名不關歡喜等位故知三乘共地不與五十二位相關況諸地之言豈必云地意語隨所依者皆名爲地若不爾者何須置於隨力之言。

問經從又諸佛子至名爲大樹者何耶。

答曰此卽大艸分爲此二今謂只聞從大出小不聞從艸生樹況復地前而爲小樹小樹之前無位可論若爾小艸旣分爲二木則小艸之位全無以別攝總但有二艸二木而已或但三艸而無二木又辧不知中七地猶屬不知之人非今經攝何以此中小艸人天悉皆受潤若云各不自知十地亦非今經所攝若惟佛能知等覺亦在不知之限況知與不知佛咸爲說說與不說如來能知應當此經佛自顯實故恐不穩又以地前而爲大艸七地已下而爲小木八地已上而爲大木多釋意擬收羅不意反成回惑。

又曰或初發心而成正覺此經八生至一生得或云三祇方得諸師於此眾義不同然本論說劫有晝夜月時年諸能超者𨿽超前劫不超後劫今問彌勒超九劫爲超何劫幾夜幾時幾月等耶故此說者不達論旨論中因釋經中日月燈明無量劫壽卽列晝等五劫名意顯總非指前四故論云彼無量無邊劫故故不可以年等四劫消通妨難言不超者但論語小教當教不可超於當教應指別劫以爲超義若大超於小頓超於漸豈有言超但超月時等五耶況引諸文不能會通同異之意三祇自在婆沙小教或在大乘僧祇後別初心成佛自在華嚴圓教初住八生乃至一生具歷諸地損生不同何須比望教教辧異。

○授記品

問授記品來意如何。

答曰論云爲三種無煩惱人染慢說三平等初說乘平等故授記故知上來佛說乘體有異便有人執乘體定異爲此說記莂顯乘平等故有此品今謂不許執於乘體定異若不執者方堪授記豈可前文更說差別令生別解至此方云顯乘平等若論說平等佛說仍差別乃是菩薩很﹝彳﹡戾﹞於佛若於前品定須異者聲聞之人於前品後及今品前何處執異而今品破之故知此品但是記前得解之人得解卽是解前所說差卽無差至今會已無差卽差。

問此品之名有何差別。

答曰有云在小無勝劣在大則有之如五百弟子同是無學成佛轉次而得授記二在小有勝劣在大無勝劣如學無學同時成佛三小劣大勝如阿難學地成佛在羅云之前四小勝大劣反上今此四人不依根性同於初句同是無學前後作佛如迦葉覲三百萬億佛須菩提覲三百萬億那由他迦旃延初覲八千億後值二萬億大目連初覲八千億後覲二百萬億今謂此明覲佛多少豈此卽辧成佛前後故值佛多成佛應速如四依位供佛多少多者速成故八恆位髙初恆位下又若例四依供佛多少則四位不同今此四人爲同爲異又云供佛少者是退心之人非樂久行今謂若退卽供少而得速成只須退行卽得速成何須更立精進超劫況復若將四依供佛多少望於四人四人成佛只如瞬頃何者二萬億數未有半稔許砂豈可聲聞不須供多菩薩卽供佛多耶又若供多應在後者義亦有妨如身子得記過無量無邊不可思議劫供養若干千萬億佛應在最後何以最前滿願不云供佛多少但云過去諸佛所說法人中最爲第一應最前記何以最後阿難羅云並不云供佛但云於當來世應前反後以人不知涅盤存權此文約實及以供佛是淨土行與物結緣。

問何以迦葉名爲光明。

答曰此說自體睹毫光而生明慧聽法義而瑩金光況久修因金光自飾故名光明今謂此乃通因非關別號又久修者從別得名故云過去以金飾迦葉佛自爾已來身常金色映蔽餘光故名光明堆者聚土也阜者陵也玉篇云髙平曰陵大陵曰阜阜土也肥也長也。

問經從如從饑國來至乃敢食者何耶。

答曰小乘匱乏大乘之法名爲饑國佛之一乘名大王饌今者得聞名爲忽遇疑己無分不敢修行名未敢食與授佛記名得王教授後領納大乘修行忻當作佛名乃敢食今謂此中得記由聞譬周次自領解三由印述四人俱聞俱領俱述四中迦葉已與記訖餘三未蒙故引譬乞索表已忻慕乃遇記緣如忽遇王饌如四客俱至一已親聞餘三曉知大王通設故重請命方乃進餐故佛與其名號時節名爲王教領受所記名乃敢食若以乏大乘法食名饑乃是全未聞於法譬若以修行待於王教汝等所行是菩薩道道行已具何須更修若以當修供佛爲行旣聞大法卽已發心發心卽須修菩薩行豈待記耶故知乏大乃在三請之初不關今記。

問經從我等亦如是至快樂者何耶。

答曰此合諭也義理同前此卽請也聞佛音聲說一乘理總言我當作佛如見王食未蒙別記領受修行忻當佛果名未敢食蒙別授記如蒙王教卽望修行忻當作佛名之爲食今謂大旨同前一乘之理二處已餐法說之初咸蒙教食謂善思念之譬說之初云諸有智者以譬諭得解豈可聞法未餐待記故知請記非請當行若前未有行何故乃云始於今日得其果報。

問須菩提中記名云何。

答曰解體相空但有假名故名名相今謂此諸聲聞誰不體空若言偏解應云無相何名名相色空相卽空勝色劣只應從勝何得從劣又若以假名顯空只可光明顯慧下去準此或云名之與相二義俱空故名名相今謂名之與相二義俱空應名相空何名名相又云假名相以授法一切俱然。

問記旃延名義如何。

答曰過去掃僧地身常金色又目睹毫光等故名閻浮金光今謂前文可爾次文猶通又曰瞻部提樹名在此洲無熱池岸側有經云在此洲北岸近樹有紫金光映蔽日月。

問目連名義如何。

答曰多摩羅跋旃檀香者多是性義阿摩羅是無垢義梵聲含故遂略去阿跋陀羅是賢義檀香是唐音由大目連煩惱輕微名性無垢仁徳如香可重如賢今謂已證無學後方聞一乘一切羅漢誰不爾也不審目連斷何煩惱何煩惱輕又亦應云未得果前金光賢香俱由供塔於理未損。

○化城諭品

問化城品來意如何。

答曰論解七對治中第四有定人實無定而有增上慢以有世間三昧三摩跋提實無涅盤而生涅盤想治此想故說化城諭釋曰有學凡夫爲說往事令憶念故此所起慢或在欲界分別或是上界煩惱三昧城者謂有學凡夫專心所求在無學身盡無生智後世間禪定所變解脫離能變無總名三昧此定有漏名爲世間此中意說佛說三事名大涅盤三乘同得擇滅解脫卽是無學道中所證生空理由此後時惑苦不生名爲解脫佛說此脫名爲化城生空智證名爲暫入以息眾苦名爲方便入涅盤城引至寶所方至大涅盤城二乘之人加行智求變作此想至於無學解脫道中正證解脫都無分別出此解脫復入世間定心重緣所得以心粗故不知所證但見加行所求涅盤解脫相狀便謂涅盤實滅豈非假解是世間定故云以有世間三昧實無而起涅盤想凡夫有學聞此假名不識知故謂實有涅盤起堅執心作意忻趣故今破之彼所證者猶如化城此之有漏及世間定皆是法執出彼心後方起執故今謂法執若只執於定小涅盤涅盤若破法執應盡又一切教大小聖人莫不皆知己所得法安得必須入世定耶故法說周爲利根人但云若但贊佛乘眾生沒在苦等卽趣波羅柰等廣得五佛章門聞已卽領中根少遲須明有於三車之由所謂火宅三車劣弱所趣非遙車體不廣闕莊嚴具牛非肥壯僕從不多故出宅已更與一大下根更鈍說理不逮須示遠遠初結大緣所經長時義如五百所斯未達而於中道生疲極想接以化城令生安穩想導師知息策進本期說城非實實在前途感應道通對於法說仙苑爲便對於火宅可助三車敍於遠緣宜須立化然應須知若身子若四人若五百皆是昔日結緣之眾並於於今住聲聞地是則車譬城譬理一義三滅想咸同趣寂無二何須至此方云謂實論對置化故著實言城旣實無故二乘所得全成世法何須曲釋解脫等耶況論不云凡夫學人不應輒異增加其曲又引論十無上中爲修行無上說大通本事釋曰修行難成非如二乘易修疾得故說大通道場十劫及佛自說彼爲王子今方始成及以聲聞於彼發心今方乃熟故大因行非卒修成名行無上不說大通佛之行也𨿽說今品號往因亦在乎其中今謂行無上者論意不以難成而爲無上但云結緣之始卽在乎眞乘種子無過感今大化故云無上今此聲聞還依無上之因方獲無上之果故云無上又云十無上中第三示現增長力無上故說商主諭前說化城已知非滅商主能引至於寶所故今說之今謂論中但云增長何須必以佛果而爲寶所寶所義通意在圓極故此一品論以商主爲名若無寶所城未說化知寶所者良由商主故從極說商主爲名雨譬亦然可以意得。

問經從我以如來知見力故至猶若今日者其義如何。

答曰此顯已能見以宿智知以慧眼見故今謂經文現云如來知見見卽是眼知是智佛眼及一切種智何須苦以宿命智力及慧眼耶若爾佛眼智惟知見於中道實理往事應以宿命智知以宿命慧眼等名名濫於小佛之眼智名局於大大能兼小小不通大故須從大依經勿攺。

問曾有人問釋迦修行不越三祇經此多劫彼時猶爲王子。

彼答云意趣有四一平等意趣謂佛言我於爾時曾名勝觀以法身平等故二別時意趣謂願生極樂皆得往生暫念無垢光佛名定得不退菩提三別義意趣謂說一切法皆無自性無生滅等本來涅盤四眾生意樂意趣謂一善根或贊或毀令增進故今此依於平等意趣說余佛事卽是我身身平等故若不爾者云何乃言爾所劫數今謂說他爲我卽名平等未必說我必是他人良由不知三祇數權迹中近事若爾但是說遠卽屬他身致令說遠無可承信故於此中卽成二過一於迹門不識教過二於此經違本門過致使問答並無所從故諸大乘經一切菩薩皆悉依於無量僧祇何只三耶而王子時遙使指他事壽量之說何足簡他故陶師之因不應無實大乘實行豈必三祇特由佛壽久成大通在迹故不可以而爲實因復與三祇而爲比況勝觀迹佛迹中近事己他之事未足校量若必王子而爲他身何得指爲修行無上又云善心相續劫滿三祇諸心通論何妨爾許劫今謂亦由不了本迹近遠徒更此釋增足懸尢且約實論初二僧祇尙自有退何得初劫卽云無退故大論等文至第三祇方離惡道是其一焉第三始得不生惡道豈於三祇善心卽令相續不斷又云依晝等劫何妨爾許時仍三祗內假令一日以爲一塵積日爲月爲年爲劫三千塵點亦在三祇之外不可數劫況復曲判未爲順文況四意趣未爲了教若言了者則一切經往生之文便爲無用成佛久近全是虛談一切諸法皆有自性本非涅盤眾生意樂理數應爾故知通論前三莫非隨於眾生意樂何但第四。

問經中何佛應有子耶而言佛子有十六王子。

答曰他受用身有父母等如法鼓音聲王經阿彌陀佛亦有父母父名月上母名殊勝妙顏有子有魔等釋曰若化七地已前分段生死須有父母等若化八地已上變易生死理無此事不生死故他受用身與輪王俱出故此佛祖轉輪聖王今謂他受用義𨿽通報化語他受用應指報身對報辧異須云化身故彼彌陀化分九品上品上生旣是無生卽當初地已上位也故登地已上卽見報身卽他受用地前所見卽是化身化中仍須分別於優劣隨見異故不可雷同是知下之三生須聞劣教以初生彼在小果故故知此等始從華出須見父母生身故也豈上三品見父母身故應須知化佛化土有淨有穢穢卽娑婆淨卽安養淨中有穢復應多品以由乘戒不等故也且如妙喜阿閦以對安養卽淨不同娑婆對餘下類穢土卽穢不同只此方尙諸菩薩惟見今佛乘栴檀閣入於母胎豈實母胎乘閣入耶故卽父母而非父母彼亦準知況七地等言未成通鑑瓔珞初地已得法身仁王經中初住已入毗盧遮那華嚴亦爾豈至七地仍見佛身反在分段凡父母身須現父母行向入變易生身豈須見於化父母若言變易不生死者亦如是變易猶久生死故地持涅盤並以初地離五怖畏破二十五有見於佛性豈見佛性而生分段惟見化身父母生身又曰泣者無聲出淚也眾生常苦惱苦諦也盲冥無導師集諦也不識苦盡道道諦不知求解脫滅諦也蔽人目令不見故名爲瞑。

問經從大通智勝佛嘿然受請者其義如何。

答曰涅盤嘿然不受今此嘿然許之以觀佛顏有舒斂故乃令請者知佛說許否又云以佛身光表知許否又受食法理須咒願故嘿然者知佛不許今謂經云佛及弟子常行二事若說若嘿皆具四義謂受不受各四故也。

問勉出諸羣生爲何義耶。

答曰有作勉勗也勵也有作挽同國語云父勉其子兄勉其弟猶勉彊也。

問云何名爲轉四諦法輪。

答曰應爲五門分別一出體二釋名三廢立四釋妨五諸門初出體中如對法云眞如聖道煩惱不生名之爲滅此說滅諦依於能滅正智所證眞如境上有漏法滅假實合論是滅諦相無漏五陰爲道諦依道自性及道眷屬以顯道諦由此四諦攝諸法盡又涅盤云所未說者如林中葉乃至四諦有無量相非諸聲聞緣覺所知等又諭伽云四諦之外說非安立諦且依種類總說四諦若依法體有粗有細能知之智有上有下勝鬘依義說有八諦謂有作無作各四故也今謂若以煩惱不生名爲滅者一切眾生卽涅盤相名爲何等無漏五陰爲道諦者與初果人所得何別若言四諦攝諸法盡一切眾生一切煩惱理性眞如菩提涅盤乃至諸行從因至果若正若助可非諸法如何但指無漏五陰及以煩惱而云攝盡具如涅盤有四四諦攝在何許況經中四諦是彼佛敍昔非大乘中徧攝四諦徒勞髙尙藥不治病釋名可見次明廢立中立四廢余無第五故如醫治病知病病因病除除法卽足故也今問凡廢立者並是有法不應指無應言立大則小廢立小則廢大大小本無第五諦法何名廢立故爲實施權則實廢引權歸實則廢權卽法華經意若廢小立大則華嚴意廢大立小卽鹿苑意大小並明淨名般若意明知廢立須了根原。

問經從我於余國作佛至得聞是經者何耶。

答云於余國作佛者菩薩處胎經雲從此滅度於十方面各三十二億垓諸佛國土而復成佛教化眾生下醫諭中具顯此義今謂醫師辧過現處胎明當來此中明利小醫師顯本迹處胎通設化此文逼小根並不相關何得引用況今余國別指二乘滅度之處非關諸方。

問何故名爲𨿽生滅想入於涅盤。

答曰於我有緣我以神力接之於彼遇我得聞是經今謂準此一切生滅想者無不值佛得發大心何須自立滅想不發又云或是凡夫若是有學求於有餘無餘涅盤將此謂爲生實滅想求入證此二種涅盤修二乘行種性所排慈悲所引生彼遇我求佛智慧或我從此余國作佛是人於我生滅度想謂我入於無餘涅盤我引至彼令求佛慧若無此緣亦蒙他佛菩薩教化聞是經典當得作佛亦說潛化今是顯化今謂是人之言必指無學有餘之人此土已於自身及佛皆生滅想如何至彼更於變易法性佛身而生滅想經文旣云我於余國何須更云他佛菩薩凡夫有妨與無學違涅盤八六四二等人亦於彼土得聞是經故知佛教大旨難了又云平等意趣遇於余佛亦說是我今謂經文但云余佛何須苦云余佛是我皆是曲會未顯眞文當知論文且據現化故云退大若於彼聞卽得授記。

問經從云惟以佛乘而得度脫至方便說法者何耶。

答曰滅是涅盤如徳王品有涅盤有大涅盤云何大涅盤如聲聞經八六四二等之所住者名爲涅盤法王所得名大涅盤古人解此住無餘後起回向心如楞伽云佛所化作亦經爾所時後起回向心今謂不然彼於先時未回心前已得有餘名爲涅盤非二乘者諸有學位已經八六四二故已入涅盤亦非無學入無餘依身智並無入無餘已更起身智經二萬等修行大行今問初二三果在於何處發心之後更經爾所劫數行道經文只云經爾所劫至發心處或得菩提若未發心安能行行何教相中言未發心前而行大行又云阿羅漢身在何處不入無餘而住於世二萬劫等行菩薩行又曰如信解品我等長夜持佛淨戒乃至住最後身有餘涅盤則爲已得報佛之恩今謂此是迦葉等於此回心於此入涅盤若何得將證八六四二況復信解已成菩薩如何以證無餘無學若引莊嚴論云二乘人若入涅盤善根盡者云何經於八萬劫等更修大行始入信心後經三祇方得菩提然三祇百劫俱未斷惑云何斷惑無餘羅漢更至信心復入不斷惑三僧祇位又云本識旣無無識持種本識旣盡將何修行誰得菩提今問識法爲可滅爲不可滅若可滅者卽應可生若可生者卽同俗計陰陽气合眾生始生陰陽气謝心識還滅𨿽不語陰陽乃同有生滅又曰善根若在非但違教亦違正理身智旣在何名無餘不同如來無漏智在有漏依盡名無餘依今謂此亦引折挫之教證常住之文如父責子無心識人非卽如木云無眼之人非卽是盲云不堪教非卽永息非是我子豈卽他生如迦葉於淨名中自稱敗種於法華會中根獲記論申權經機權宜折如何以申權折之論用釋圓妙之經又若心可盡一切諸佛皆有始終若有始終生滅如上。

又曰如勝鬘云得涅盤者是佛方便成惟識云不得無住名爲方便或住有餘回心不得無餘名爲方便今謂方便之言對非究竟如何以對入無餘耶引成惟識則可通行又曰古釋八六四二等從本爲名故名須陀洹等前之三人凡身得果聖身涅盤後之二人凡身得果凡身涅盤經生多者則鈍經生少者則利又菩提流支云仍以非想劫壽爲一日夜積此成歲爲劫彼壽無量大劫過此發心驗此釋之未爲典據經釋初果者七生斷結得入涅盤其經八萬始發大心至十信初誰言八萬劫住於涅盤此阿羅漢名須陀洹經八萬劫始得發心大成可笑今謂七生斷結經八萬劫可笑更甚可知且如初果七反人天人必三洲天通指欲且與生天常居第六人定北洲七人只成七千歲耳七天只成七个一萬六千歲耳縱以人間五十年爲一晝夜亦只五十倍增之尙未當一增減之劫如何得成八萬劫耶若不爾者經七生後復亦仍名須陀洹耶若也亦名須陀洹者何以笑他須陀洹之阿羅漢耶今亦笑其須陀洹人七生之後無住處也乃至羅漢不入無餘爲住何處經二萬劫如釋迦滅後人壽可知此劫惟有十一減在劫壞空時羅漢報身何處活耶緣覺一萬亦復如是邊際定力不當如前又言佛有漏盡得無漏智此智與小有何差別無漏若同智不應別無餘若等徒分二文若大乘中過於無漏眞如圓滿方可佛智異於羅漢故小乘中度五人竟乃云世間有六羅漢故小乘中佛與羅漢惑斷處同故大乘中惑並未盡並未盡故身智不滅以不滅故亦非無餘非無餘故仍有變易故小乘中無變易名大小旣乖不應漫判以此而言眞爲可笑如前所釋只謂諳含又更重云如八萬劫須陀洹者實是彼果非阿羅漢以彼名說亦非羅漢有經生者故彼經意總說羅漢實是學人發心向大復經幾時由是應以涅盤等經同瑜伽等最爲善說今經羅漢卽云有學大經說小猶有生處乃引權判違佛云無故不可引權宜之論以判涅盤眞實之說。

問經云了達空法者何耶。

答曰具足二空今問法空爲空何法消經欲盡永不曾見判其淺深𨿽有依他圓成之言永無分別能所功用。

問經從諸比丘至深入禪定者何耶。

答曰上說宿因令念退大以就小下顯今果令知捨權以取實文分爲二先明今實次顯先權所由初知機熟後說一乘機熟有五一涅盤時到二眾又淸淨三信解堅固四了達空法五深入禪定謂四禪九定今謂涅盤時到乃是應終餘四卽是機發故也又於四中若已淸淨乃至深入此名受益竟何謂爲機況上三義混於事禪豈可以此爲法華機又云聲聞具五方可會權今謂此五旣小十二年前應已入實若此五在大乃成已會何須處會。

問經從便集諸菩薩至得滅度耳者何。

答曰此說一乘乘旣說四而爲了義說一而爲方便如解深密雲相生勝義無自性如是我皆已顯示若不知佛此密意失壞正道不能往故於其中立一乘非有情性無差別又勝鬘云攝受正法善男子等堪任荷負四種重任諭如大地謂無聞慧非法眾生以人天善根而成就之卽是此說三艸中小艸二乘合是中艸求大乘者卽是大艸如來隨彼意方便說惟有一乘無有餘乘故知據理說一爲權說四爲實解深密雲非有情性無差別故今此經中爲化退已還發大心故說一實而二是權待根機熟五緣具足方說無二惟一佛乘涅盤中說諸聲聞人皆得作俛不得作佛佛皆悉云不解我意故能如是了知經意亦能善順佛菩薩心然今此會多皆退性故說一實而二爲權會權實之名通於人法若從法爲語定須以一爲實二三爲權若從人言之則大小不定宜者卽實不宜權今謂豈可以人不宜之言判法顚倒昔教機別故四實一權今教機同故須四權一實故解深密及以勝鬘在法華前一乘機生故一權四實如何釋熟而引於生不令一人獨得滅度皆以如來滅度而滅度之若一人獨度我則墮慳貪此事爲不可如何引慳貪之教判大施主之經故知勝鬘解深密小機未熟故彼部中得於小果者故須以四赴彼眾機各各皆實故云四實至法華會一切皆實故一實四權故此經中更無有人得小果者妙莊嚴品名同義異不可判之以爲小果若言必定一乘爲權應當深密勝鬘在諸教之上如法華中藥王所願若言此經惟爲退大法師品初分別功徳爲記聲聞爲記菩薩爲聲聞多爲菩薩多以多爲正少爲正耶爲從正判爲從謗判涅盤諍論二俱非者亦破昔經逗物之教眾生不解故成諍論此中定判入滅不成正當諍論引諍證諍於理何益已如前說況所引教不曉今昔。

問經從五百至珍寶處其義何也。

答曰正法華云五道爲崄難五怖畏爲怖畏處釋曰正法華中出崄道體非釋五百數言五百者分段生死惑業苦爲三百變易生死無明苦爲二百今問若五道是體體皆崄惡崄惡過已卽珍寶處應過五道卽是寶所何妨正法華五卽是百乃至自釋亦五無百若先知變易在分段外有無明苦以爲二百何以前諸釋義並只但云離生死耶又分段生死何故三變易生死何故二分段之惑亦無明無明對苦亦爲二分段之惑開於業變易故知不但二變易無明對於苦分段無明應亦然故知他釋不曉開合。

問經從導師多諸方便至一城者此義云何。

答曰攝大乘雲如末尼天鼓無思成自事釋曰𨿽無勉勵思亦有任運思實無思假稱思今謂等是無思何故苦以有思釋之復雲實無等耶思非任運任運非思乃以凡心測於聖境故使此論便成小教豈法華中三佛慧耶又曰一切諸佛晝三夜三觀眾生機今謂此正當於婆沙中義尙不可以釋余大乘況法華耶又曰過三百者或云過五趣爲五百此但過分段三百而已或令出三惡爲三百實論初已斷於分段𨿽亦出於人天變易猶人天攝不名無出若依實說過分段爲三百由旬涅盤在於無學位故今謂無學在三百由旬外卽成四百立化城也是則違經經意只出分段入變易出變易入佛地佛地卽是寶所果也若也變易卻在人天佛果卽卻在於生死生死亦應卻在三惡。

問經云是時疲極之眾至安穩想者何耶。

答曰正起生空智證法空理後煩惱不生名爲入城當此之時無此二想後世俗定起卻觀前位卽生此想涅盤假滅二乘已證故云前入化城二車種智本來無故二子出宅車仍未上車是不系出宅而索城於路施故云前入今謂諸妨已如前問。

問經從若眾生至於一佛乘分別說三爲何義耶。

答曰勝鬘明二乘有餘生法不盡故有生有餘梵行不成因不純事不究竟故當有所作道聖諦智也今謂何不云於一說二之所以耶若但二乘未極未竟何以不云於一佛乘分別說二而云三耶。

卷中

五百問論卷下﹝一百二十五問﹞

毗陵沙門湛然述

○五百弟子受記品

問五百弟子受記品其義如何。

答論七諭治七增上慢中第五無定人於下劣心生虛妄解增上慢爲說系寶珠諭釋曰謂彼散亂心實無有定者宿有大善不自覺知不求於大於下劣心生虛妄解爲第一乘對治此故說系珠諭今謂論意指前入城以爲其人然不得以余意消文以如前說故論文云第五人者顯示過去善根令憶念故教入三昧故他釋云此是凡夫有學未得定心執二乘道以爲究竟不知過去大乘善根今令入三昧憶念彼時如醉臥系珠今問二乘之人旣以小定能知宿種得小果已卽應自知若不爾者今入何定若有大乘定可入者乃是已入大門已應證大理小乘法中無此定故況今只是爲應得記者說於往緣卽是令其憶念何須加足入定之言若云佛加令入令見方有是理論文不云凡夫及以學人入定何用加之論第四無上云令解無上說系珠諭謂說往緣令生覺解今謂義同佛加則能領解言令入三昧者令知彼時也。

又曰十無上及七諭中但云系珠不云五百授記者根熟卽記後方說諭從初爲名故名授記今謂不然但由文狹入此品中豈可未記而不領耶領謂領法非專領記若此中領記但領法者卽應有過故知不要如是通難若領記者何以上中領前記後當知此意不須更通。

又曰下根滿慈前已領解五百已下記訖更陳重明本意解悟分明今謂滿慈內懷大行外現小迹故今世尊爲發實本非領解也。

又曰此品滿慈千二百皆記何得惟云記五百耶答曰有四解一在會不在會二佛與傳與三別與轉次總與無轉次四有領解無領解滿慈一人少故不記今謂不假初義。

問從爾時至神通之力者何耶。

答曰此滿慈心念領解今謂非領如前丘者玉篇云大阜也又丘陵冢也澗水名廣深四尺曰溝壑者谷也深也坑也虛也窟室也。

問經云法食等者何耶。

答曰攝論四食一不淸淨二淸淨三淨不淨四示現依止住食餘諸經論四食者謂觸思識段增一阿含九種食四是世間五是出世間世間謂前四出世謂一禪食二願食三念食四解脫食五喜食常共當除世食得出世五世食資出世食破裂有漏於有漏不名爲食又佛地經二食謂廣大味喜樂所持可然。

問經從五百至名普明者何人耶。

答曰有云卽千二百中五百二云別也前解正也。

又云親友家者眞善友故友者同志親也禮記云僚友稱其悌執友稱其仁鄭玄云僚友同官執友同志可爾。

問經云官事等其義何耶。

答曰余處行化名官事當行亦如泛駛舟而東邁矚凝沼而西流其實不行自背眞化自謂佛去今謂文辭好屬對佳。

問云何名無價寶珠。

答曰寶珠有三一水精二如意三吐金吐金有三一下品吐一得千二中品吐一得萬三上品吐一得無量諭於一佛乘分別說三從小至大如次配之今謂能吐所吐旣殊於一出三復定本乘不動不與三同又問此珠吐已更能收不收入一時能入所入同耶別耶。

又曰彼以末那相應名爲醉臥今以第六不共無明名爲醉臥之體今謂若以不共無明名爲醉者若共無明應是醉醒若取通途迷眞起妄而爲醉者以異生位一切無明皆爲醉體又醉與內衣其相何別旣以意識爲衣正是醉時意識與彼不共無明何別若其不別應當系醉何名系衣若醉卽是衣醉醒應脫若醉非衣不共之時如何取別。

問經云我昔欲令汝得安樂五欲五欲者何耶。

答曰卽五安樂一自性安樂二因安樂三斷受安樂四苦對安樂五無惱安樂或云佛果五法淸淨法界及以四智今謂不爾若等以五欲合五應云色淸淨故般若淸淨餘四亦然五法淸淨卽五解脫解脫卽涅盤涅盤卽是安樂五種解脫悕向慕樂義當於欲五義及欲復是安樂三義俱成故知五種安樂非圓極義不得作於法華因果。

○授學無學人記品

問來意云何。

答下根之徒略有二類名髙之輩前品與記名非髙輩此品與記今謂不然亦髙亦名或在前髙而不名多在此中名而不髙非記所攝何況前耶然諸聖本豈有髙卑迹示前後安將判記。

問經從爾時至三菩提者其義何耶。

答曰初說始因也俱捨云於三無數劫逆次逢勝觀燃燈寶髻佛初釋迦牟尼今說中途隨一所逢非最初也今謂若釋俱捨得作此說今釋法華應如壽量壽量之外應皆云迹旣其迷空王之遠乍可指寶藏之近今一代教中行有多種如捨那因卽釋迦因也迷權之說與理相乖佛化尙自存權弟子如何執實。

問經從阿難常樂多聞至斯記文相如何。

答此陳后行也華嚴云譬如貧窮人等故不惟多聞而能超越要行助故彼經又云若欲求除滅無量諸過患應當一切時發勇猛精進卽能得菩提要假聞爲導又云多聞能引樂多聞攝眾善多聞捨無義多聞得涅盤故知此文且據一相又云亦同眾生意樂意趣今謂若以阿難爲非而引證者只應引初譬如貧窮人譬如聾聵人等何事須引贊多聞偈及聞行相假文耶夫引文證義先定義宗次定所引大小偏圓同異況佛引意亦非全毀只云難與多聞成之前後阿難𨿽後持我法藏故次授記。

○法師品

問來意云何。

答初一品序述因由次八品是正宗如前信解品云今此經中惟說一乘此品又雲開方便門顯眞實相卽以一乘正爲經宗逗不定性並與授記後十九品名爲流通非正逗二乘退大心者更開權顯實正說一乘之處𨿽此品及持微有一乘八部四眾授記其因言總記略非更說一乘逗令修學而與授記故皆流通今謂若不正逗卽應傍逗傍正則應俱是正宗若是流通但通於正何論一乘有之與無若言八品惟爲退大藥艸何故卻更施三而爲眞實反以法華而爲權耶故知此品正開三乘之方便以顯一乘之眞實又是雙開三一之方便顯非三一之眞實故五佛章及以譬說宿世因緣只是別明逗彼三根今此總明重顯別妙若總非顯實別亦安是。

況一代教中未曾顯遠父母之壽不可不知始於此中方顯遠本若以權望實實正權傍若以迹望本迹權本實如何以一經之正軌反爲流通前八品內已有正宗至安樂行爲流通分豈必說遠壽方令迹門正說爲流通耶但恐才當一國不識父母之年所失𨿽小所辱至大若不知父母之遠復迷父統之邦徒謂才能全非人子況因果疑妨非發迹不裁。

況二乘得記其數可知菩薩損生界塵爲量夫說教者本擬利人如何以益多爲流通益少爲正說若言分別功徳品中所得益者亦是前三周中人重更得益爲流通者初周已益下二亦是重益何不以爲流通況三周中得益能幾三周外者爲是何人。

若流通者只應直爾流通正經何故逸多因地踴而虔請世尊因有請而頻誡誡請多於前經所說昔未曾有若也此非正說金剛藏所請豈得是正一切經中不見流通更有誡請不見斯旨徒勞釋經故法師已下直爾贊說受持之功此則正屬流通明矣。

未審以開三而糅一實抑本正而雜流通如是抑糅福利何在。

故古人尙分以爲二段前十四品爲言方便言眞實後十四品爲身方便身眞實約說約身俱有開顯如何后段判無一乘故古徳所分爲今昔本迹況微有一乘卽是正宗未審全無聞何得道故品品中皆有總說一品若闕流通不成若言流通但指前正則應品品皆須指之指則不無何謂無也故知但有法華之名則顯一部具足所以法師功徳卽以五師爲總隨喜功徳以說聽爲總不輕一句爲總藥王供養爲總妙音觀音三輪爲總囑累付授爲總神力勸發各以四法樞要爲總故神力舉樞要以付之勸發攬樞要以重示況復從法師去品品三軌軌法也法妙也他不見之何須破立。

又曰於十九品中又分爲三初之四品贊重流通贊法贊人可尊可重令生喜仰次安樂行下七品學行流通學弘此經正行助行令無傷損後之八品付授流通示相付囑稟命令行今謂初後可爾中間不然初後卽是本迹二流通也中間除壽量分別已余亦流通言學行者指安樂及法師功徳已下文者可然豈可本地久行及顯久遠之壽及以聞壽之益而判爲學行耶安樂行品明迹中行只可自利迹中之人與彼本屬深淺永別。

問曾聞他問余經流通何少此經何多。

答曰下文云我所說諸經乃至千萬億其中此經最難信解諸佛祕要常自護之從昔已來未曾顯說義旨深遠生信者難故流通文多又化大機易化回心難故多流通種種勸勵今謂義旨與前諸大乘經相貌何別而此經獨雲從昔已來未曾顯說不判所以但云深耶又化二乘回心之人所化旣難能化之法與昔何別若言會實實義不成已如前說藥艸更爲三實實義不成亦如前問十方三世無不已說何曾祕之言祕復要其義何耶等引文證何不更引已說當說今說而於其中此經第一深固幽遠無人能到未聞未解不名善行於諸經中最在其上逆罪得記龍女果成肉身淨根現聞獲益極至一生滅後一句咸皆與記如是等例諸經所無小旣聞法與記何須多置流通況復流通不專在小弘經者不許獨深毀呰者安非髙上。

問法師之名其義何耶。

答曰可軌可持爲法可習可範爲師此教可軌此理可持雙名爲法此法可習名爲法師今問此理何以不得軌名此教何以不得持稱故知今品正語五種法師受持讀誦法華之教故軌與持不可離判。

問經從何況盡能至廣演此經其義何耶。

答曰大論云不退菩薩深愛樂故問深愛樂者其相如何乃名不退答聞則深心身毛皆豎念佛慈悲惻愴流淚若聞深法則大歡喜如軍敗怖懼倒地閟絕死者親族見之欲知活者以杖鞭之則起隱軫不爾則死菩薩亦爾聞說佛功徳妙理歡喜毛豎色異悲泣當知是輩必得菩提異此無分引文甚切然於所聞不能辧異四階菩薩豈不然耶何處教中以倒地等辧菩薩異耶。

問經云是如來使如來所遣行如來事者何耶。

答曰三業順佛故成使等使意業也遣語業也事身業也又云傳佛教故名使用佛語故名遣同佛行故名事今謂義未必爾佛以三輪加弟子以三業受佛三輪者現身爲身輪口遣爲口輪意加爲意輪故佛三輪爲能遣弟子三業爲所遣卽意業恭順身業奉命口業宣傳卽使義成不傳他事惟傳佛事佛以因果而爲事也佛𨿽具三業正以語業爲能遣弟子𨿽具三業正以語業宣傳。

問經從藥王至其罪深重者何耶。

答曰毀持經者罪多於佛者惡世損多故大集云毀呰犯戒比丘過出萬億佛身血今謂大集通方此中從別若以爲況而云何況毀呰持法華者其義則同又勝天王會云殺大千塵數佛其罪尙輕毀謗此經罪多於彼永入地獄無有出期毀呰讀誦者亦復如是今謂亦應更云何況毀謗持法華者若無此言𨿽知經有獨顯之言未了經有出過之旨。

又云毀佛不損二利故毀人反此。

又云佛無憎愛。

又云毀佛難。

又云佛在世時眾生根勝等今謂並有此理然並未有法華之意。

又大集云毀呰發菩提心者罪過五無間五無間逆不毀一切佛法故也毀發菩提心者毀壞一切佛法今謂應引如來藏經。

問經從所以者何至三菩提者其理何耶。

答曰由此法華最深密故不付阿難惟付藥王等極祕密故今問只是教化數千聲聞令入一乘一乘之文處處有之何以獨此不付阿難耶華嚴涅盤亦皆不付何獨此經阿難過去護持法藏亦護將來諸佛法藏何以此生此經不付爲過未法劣此法耶。

又曰用毒爲藥大醫所堪小師不能今問誰爲大醫何者名爲以毒爲藥若以此經一乘名毒諸經亦有一乘之法。

問經從爾時世尊至供養持經者乃至盡偈其義何耶。

答曰此明法華功髙一切今謂準此等文前後非一皆云法華出諸教上弘者何事卻引俱捨婆沙等文而釋妙經。

問經偈後長行初云爾時佛復告至難信難解者何耶。

答曰直云三世經中此經難信解令捨權就實無生而有生道理幽玄迂回而方證故難信解今謂若言令捨權就實如淨名中亦五百聲聞皆被彈者皆令捨權又華嚴中法界品初如聾如瘂後見文殊逝多林出悉皆就實般若中云若有聲聞能發心者我亦隨喜豈非捨權就實文耶大集云第二第三授聲聞記豈非就實涅盤十仙皆悉入實言迂回者此亦非奇經云行大直道無畱難故何故乃以迂回釋直。

問經云藥王至手摩其頭其義何耶。

答曰此明由法其人成師勝徳有七一佛衣覆柔和忍辱衣具慚愧故爲佛慈之所覆故二佛護念由此根熟佛善護念諸菩薩故三有大信四有大志願五有善根六佛共宿同住慈悲室空慧勝義捨故七佛手摩其頭佛教被心佛攝受故今謂經文但云佛滅度後書持讀誦供養及說則爲衣覆乃至手摩應須全指書持讀誦而爲衣等之所覆也如何乃云柔和等耶若言佛衣是柔和等者書持如何名佛衣等佛滅度後此等皆是退大回心人耶又前段長行初求二乘者求菩薩者聞皆得記亦回心耶天龍八部亦是退大回心者耶。

問經從藥王至尊重贊嘆其義何耶。

答曰明是法身舍利應可供養初列若說等五處次所以者何下釋也初顯是全身舍利明理智皆滿卽具足法報二身由此反照開示悟入佛之知見通取菩提涅盤事理雙盡矣今謂智卽是行理卽是教滿卽是果何以四法去二存二次釋又復四法具足又與無量義辧同異等乖耶又此四法與諸大乘四法何別又云佛教造像書寫法身舍利安於像中云諸法從因生如來說是因彼法從緣滅大沙門所說是爲法身舍利今謂此是身子聞頞﹝鞥﹣合﹢﹝白﹣日﹢田﹞述佛所說乃是小乘四諦中三言法身者乃是小乘五分法身之舍利引證法華常住法身之舍利眞爲可笑況安泥素之中使此泥素義同五分與此經文全不相關大小兼獨別故權實開施異故。

又問若以書偈例於經卷所住義如入塔者若說若讀亦入塔耶此中文意但有五處卽須起塔塔中義當已有法身全身舍利若引異名堅固舍利此則可然若引金光明如如如如智名法身者此是法身非法身舍利此中只云法華之教是法身舍利故說等處卽舍利處誰云在人所證法身在人卽在釋迦身中何須乃云法華經耶。

問經從藥王至菩薩道者何耶。

答曰是正因故已入劫數名爲善行今問若入婆沙初阿僧祇此與法華永不相關此之菩薩正當未聞未解之流聞竟還只入於初祗尙未及於共菩薩地後心之位故非法華聞思菩薩若言未聞未解此法華經爲未善行則聞解思惟淨名般若楞伽思益皆非善行。

問經從其有眾生至三菩提者其義如何。

答曰見聞此經得近初地正覺聞是聞慧信解是思慧受持是修慧今問此段上來總有三節惟於中節但有說等前後並有書持之言爲此並是修慧等耶豈以受持卽名修慧書持豈可全無慧耶前多處文皆云七地在於分段生死與二乘齊等此中何故卽近正覺豈地前伏惑初地卽得成正覺耶又復初地爲歡喜耶爲乾慧耶華嚴初住已得法身何故此中入地方乃近於正覺。

問經藥王譬如至知水必近者何也。

答曰論云諭佛性水成菩提故卽教所詮理性初地菩提須規求也廣平曰原諭佛正法覆四生森羅萬像出過諸道以難陟爲髙原以外道教爲平川平川之中有髙原以妙慧爲先達三業爲作具簡擇推尋求菩提故二乘昔教無大覺相名爲水遠施功不已者二利不息故般若空教爲濕土有菩提勢故聞此經爲知水必近卽顯二乘教以爲遠大乘教以爲近空教爲疎中教爲親今問正法爲平原外教爲平川平川有平原應當外教有佛法二乘昔於何處以慧簡擇而求菩提法華已前復指何處爲昔日耶若有二乘已有二利何須更用回心求大二乘於昔其心已死何處能施功不已般若中空與小何別般若中空何以無中中教復指何者是耶若今教是中應當見水而但云親耶般若自濕有菩提勢何關二乘耶又言勢者爲已發心爲未發心若已發心何假法華。

問經從所以者何至而爲開示何耶。

答曰大菩提法有因有果有近正因有遠傍因教理行果及智相性五種智慧並屬此經由經得故此經攝故開方便門者卽攝遠傍昔說二乘教理行果故顯眞實相卽攝近正今說一乘教理行果一切皆盡故並攝此經今問應當開門未顯眞實若開卽示者遠傍卽是近正今此經中何文先開而未示耶何處經文方是示耶若指方便品三世佛說三車一車化城寶所等而爲開示如何對無量義四法分張此中卽云四法具足。

問經云深固幽遠爲何義耶。

答曰深謂妙而難測固謂不可破壞大劫修因妙智證故非佛不克故無人能到窮眞邊際今化菩薩故爲開示今謂前何故云惟化退大回心者耶若惟化小何故方便品中云但化諸菩薩皆爲化菩薩故故不惟化於聲聞回心者也故知但見一途而已若惟佛能到等覺無分故知此經只是佛爲佛說何關下地何以正宗惟爲二乘及令眾生開佛知見。

問入如來室至法空座爲何義耶。

答曰教示儀軌如十住毗婆沙云說法之人處師子座有於四法一應先恭敬禮拜大眾二眾有女人應觀不淨三威儀瞻禮有大人相顏色和悅不說外道經書心無所畏四於惡言問難當行忍辱復有四法一不輕自身二不輕聽者三不輕所說四不爲利養今謂此事甚善然亦所引不當此經此經寂忍衣大悲室法空座乃引二四都不釋經。

○見寶塔品

問初來意云何。

答如論云三平等除三染慢三染慢者一信種種乘異二信生死涅盤異三信彼此身異三平等者一乘平等如前已說今謂旣云如前卽指前品非獨法師若前已破信種種乘何得藥艸更立差別次爲除信生死涅盤異故說現寶塔如來涅盤已後現身故三爲破彼此身異顯多寶佛攝一切佛身論云略者多寶如來一法身體示現攝取一切佛身由平等身但說一身攝一切身又二佛同坐塔顯二身無差釋迦分身集身無異故彼佛身卽是我身又論十無上中第五示現淸淨國土無上示現多寶如來塔踴分身佛集佛放一光見於東方五百萬億那由他恆河沙國土頗利爲地八方各四百萬億那由他國淸淨等顯佛法勝不惟穢土亦於淨土佛土元淨故有此品來今謂準論釋之無法不通。

問曾聞此品有妨難云問何不依淸淨土爲二乘說說已證法方有淨土。

答曰欲顯二乘趣於大故初穢後淨今謂若爾二乘回已不復更退應當其土永淨不穢故知二乘得授記時各各皆得淨土之記則了化土淨穢爲生不待此淨方爲所表暫淨還穢卽表入實於淨名中亦見如來足指按地淨已復穢仍證初果故知今經土淨爲坐分身說法所表乃居空土正表二乘得授記已入無生忍分證法身分入空土故以表之乃至般若中放光所見諸土所表準知況復此明塔踴證經經力已令所被入寂故居常寂而以表之不須余釋。

問佛何故現無量身耶。

答論云示現彼此所作事業無差別故初權後實所作同故今謂若前序中因光所見及以文殊引古佛答已表一切先權後實此中分身本爲開塔塔表只是證於開顯如其不開徒云先權及以後實何益於此開妙意耶故知所表不得雷同。

問有人問云何故塔踴升空而不變土分身佛集始變土耶。

答曰多寶示順二乘現居穢土之相分身爲順菩薩所以始變淨土今謂多寶處空土何用淨分身在地故土須嚴嚴於化處表諸佛所居元皆淨土空表法體以時眾新證悉等於空若言多寶爲順二乘卽令始穢終穢分身爲順菩薩令始淨終淨當土淨時多寶亦在當土穢時菩薩亦在同穢同淨何以分張況復塔踴在空不曾居穢何以居穢而爲並難況云法華專爲二乘只令始終一切俱穢況與前穢後淨義復相違又多寶爲聽法華經故經旣通益菩薩聲聞何但順聲聞而違菩薩土淨不專菩薩故知順義不成。

又曰多寶爲順二乘之初位故居穢土分身爲順二乘之後位故居淨土今謂分身順後義已如前多寶順前何不順後空不涉穢已如前說故前後二釋義旨相違又聲聞法華前後若別菩薩本在何位而令後淨耶旣云七地已前同於分段聞經增道方乃後淨亦同二乘何須別說又若二乘人因聞故淨三周之後卽應已淨何爲至此因集分身故知謬矣。

問又有人問主變有三時客坐但二位。

答曰顯分身數多今謂此亦非答客多何妨三位。

又曰顯次第至三方極顯此一乘三乘極故今問若淨至三表三極者應當三極一不極耶。

又云方便對藥艸三一二俱極前後互相破三一俱不極故知淨所表何關於所聞。

又曰本穢顯凡位初變表聲聞次變表緣覺三變表菩薩出二至一位滿足故不多今問何以穢前屬聲聞此穢屬凡夫所表旣無定良由所釋非若言客主及客多亦未成正答是故多少答非答於二三故知三坐亦不妨多又若三變用表三一何得對坐二三爲問又一變至三淨無差別三乘深淺所斷義異故知不可用表三乘況復今經旣本會三何須更用三別爲表。

問又有問言客佛何以再坐。

答欲令三變至於道故今謂此亦不答問以不答故故更設問何不三坐答再證法華文義深故今謂文義至三文義應淺以答不了又更自云並多寶坐亦是三也今謂本問三變坐那將變前答若據此問詞元來不須問何須苦建立述答又不明今謂客佛再坐表應勝劣三淨無異表圓三智圓破三惑諸佛所依咸依三諦能坐諸佛三智無虧多寶先已處於實空欲見多寶須證三淨故知非具三智無以見非破三惑無以開。

問經從惟畱此會至他土者如何。

答曰堪聞有緣者畱不堪聞無緣者去今謂三千之外八方各移四百萬億此等是今釋迦化外本來不論有緣無緣何以移之以論可否又八部何以在會人天何以被移應有所以不見判之。

問又有人問諸佛侍者何以各一。

答但證開塔不假侍者傳信軌儀一人足辦今謂傳信軌儀一人足辦理實如然將對開塔理非穩便開塔理須集於分身分身理應有於侍者親疎似別非全不假是則一侍者表眷屬無雜主伴並爲開塔之緣。

又曰侍者何處坐答何須坐今謂共教聲聞迹近於佛是故令坐菩薩形儀疎遠故立若大乘中菩薩則坐聲聞乃立此中侍者傳信與欲理合未回經無卻回之文共成開塔之事是則同坐空座同表寂光坐處髙深何謂不坐。

又曰淨名待客座假燈王釋迦延賓侍者無座答彼俗此佛是故不同今謂淨名挫小故空室而待今表已空寂故借座於燈王爲挫小愚折而還與若言彼俗應辦座以侍賓何以知客應來而除去所有日時欲至而中饌落然不辦供須而反責於客怪無牀座推過在他故知不應俗情爲並。

又曰變土有五一變土量二變惡生三變淨相四變惡土五變土嚴今謂量相如經其事可爾生移非變嚴乃新來。

又曰下文云令諸菩薩於靈山散華以不變會處故也上文惟畱此會眾此理不然上文云惟畱據堪聞法者豈待變淨畱穢示客事亦不然據實而言山處皆變於山散華說舊名耳今謂此解甚善但帶世情縱畱靈山少穢用表舊化之境以對分身諸佛有何恥客之慚仍舊無失移山未放。

又曰以淨覆穢名之曰移未發心見穢已發心見淨隱穢彰淨名之曰移移相移心故但云移諸天人不云移處今謂處本不移何須並難覆不名變何用曲消凡言覆者下穢仍在後若復穢羯卻新來有去有取乃名爲覆又言覆者淨從他得復穢將去故名爲覆若不爾者徒勞虛立況心之與相但可云變不應云移又若天人但移心相此亦違經經現云移卽是移身何名移相故但順教理自宛然畱山移眾二相灼然何關辧心移淨彰隱。

又曰如文殊欲至華現山中何處有山山已移訖若作不移宛然仍在今謂旣置若作之言豈非從來無決當知本自猶豫何須難必移山鑰者玉篇云戶鍵也關東謂之鍵關西謂之鑰鑰古字耳。

問經從釋迦至結跏趺坐者何耶。

答曰論云示現化佛非化佛法佛報佛等皆爲成大事故也卽一大事因緣也又曰表三乘同坐一乘座今謂人是能依座是所依若約事責二乘之人出家與菩薩同坐一牀有何可怪若從理責解脫爲從所耶能耶所脫是惑得空旣異所脫豈同若言七地已前齊於二乘名同坐者此乃大品三乘共位未足釋此同坐之儀若至法華無三乘號亦不得立同坐之言。

問經從身出妙香令法久住者何耶。

答曰顯身出香利生說法或釋迦自出或分身佛出乍長讀文似分身佛出長行但有釋迦燒香以待客非客出香以待主今謂等近世情如世設食主客更宜復有何失故全近世情非釋聖理。

問經從諸餘經典至是則爲難者何耶。

答曰總有六難皆有對比初五行說難次二行書難次二行讀難次二行說難次三行聽難次五行持難今謂分文甚善何以不見述難所由爲諸經並然獨此法華耶若其並然經非奇異獨此有以何不云耶。

問經云若有能持卽持佛身者何耶。

答曰此結持勝今問何不釋持名持佛身之所以耶若持余經持佛身不。

問經從若佛滅後至應供養者何耶。

答曰如華嚴經偈云若以三千大千世界頂戴一劫中不動彼之所作未爲難信是法者是爲難大千塵數眾生類一切供養諸樂具彼之功徳未爲難信是法者爲殊勝若以掌持十方剎於虛空中住一劫彼之所作未爲難信是法者爲甚難十佛剎塵眾生類一切供養諸樂具彼之功徳未爲難信是法者爲殊勝今謂此之殊勝以贊彼經彼經爲卽此經以不此經若異何以引來若卽此經如何辧異況彼華嚴但以福比不同此經以法比之故云乃至不受余經一偈人不思之徒引何益。

○提婆達多品

問品意云何。

答論云六記之中卽無怨記也今謂無怨者明怨本無非爲無怨而方與記。

又曰爲顯持人可尊重故又顯此經成道疾故卽龍女是今謂何不云爲顯師承爲妙果因爲顯聞品得大利益爲開調達非定惡人爲顯佛迹所稟不同。

問品名何義。

答曰佛之堂弟斛飯之子從天乞得故名天授今謂若直作此釋與下文違若準此世從天乞得則不應爲釋迦之師故應須雲天授迹也證天然理應授萬物本也故知此經不可卒爾而消釋之。

問有人問云此品有龍女成佛何以獨云調達品耶。

答曰引天授之良緣乃釋迦之師傅余𨿽顯勝非佛往因故不題品今謂經題品名隨事不定或離或合並可通行忽余文多亦可別目。

問有人問龍女何不別題品耶。

答曰文殊順緣之善友諸經或同天授不然顯經可重故以違緣而爲品目故不以順緣而爲品名今謂亦不全爾此品意說釋迦之師顯釋迦之尊法故引調達昔事智積請還如來畱之知文殊應至顯所持法勝畜尙須臾而成佛驗以早契而辧教功而苦以違順二緣校題品目若也順緣不合題品妙音觀音法師藥王豈並逆耶況復諸教造逆之緣不關本時弘經之事同在迹中所顯仍別故知受經之日還是順緣造逆之時不云弘法逆順迹異本非異緣故勸持經非專順逆何以將末而談本耶阿私此云無比蓏力果反作菇音讀今謂鄕音謂之爲鄙經語不可輒移國土所譏隨宜亦善玉篇云果謂桃李之屬蓏謂菇蓏之屬又云有核曰果無核曰蓏又木實曰果艸實曰蓏又云木上曰果地上曰蓏。

問有人問云智積何故白多寶佛而釋迦畱。

答曰待者請還故白多寶賓主之道釋迦畱之今謂𨿽附世情不無端鄙欲還應白本佛理合如之畱住屬在利緣非直專存賓主知事弟子方可從師深達外儀應物設則知證前已白去曉起後以白還故佛畱之令待妙徳。

又有人問經首及。

答並在會中何故此中始龍宮出答利物多端去住咸益佛創說一乘便卽隱而不現今爲證驗方出龍宮今謂此中小違自昔共質乃緣經無去語是以眾共置疑只云創說而隱何成釋疑但名爲法王事迹難測故海會之質豈待此回不可二身並設故潛此彰彼非隱而隱此須無形不來而來言從海出儻宜並現如集分身忽俱不宜如佛告滅問又有人問分身旣在不獨兩尊何故文殊獨禮二聖答逐近偏歸未必須普故知東方聖人偏禮二尊西方開士寶但分二分身尙在亦復何愆今謂分身若在理𨿽無爽今旣已去問答不成故不可以施寶爲例若以施寶而爲例者以後例前誠爲非理驗施寶分二必分身已還今分身未還故文殊不爾所以文殊來時其塔未閉故云敬禮二世尊足東來西聖二義永殊妙音來時請釋迦爲示觀音施寶與塔非人故於二緣閉而尙住分身諸佛由此而還若引以爲儔失之甚矣。

問經從智積菩薩至其數幾何其文何耶。

答曰此有二益一成道速二轉惡身去畜生之貌轉女人之質皆是經之所致也今謂身子得記八部猶同何以此女獨成正覺況四眾人類悉無所階人畜相形爲何所以又此龍女先得經力應先已成何故會中獻珠表速乃成獻珠速達何關經力令成以此諸途希聞與決爲余經亦爾爲惟獨法華若惟獨法華釋迦昔日曾爲王子未云成佛尙覆講經而於於今始八方作佛若余經亦然何足可嘆因智積問別求速得文殊別引以證速成見佛獻珠五礙疑盡忽然變化徑往南方釋迦何遲經玆塵劫豈王子弘法劣畜女耶請答。

問經云仁往仁者何耶。

答曰周禮云仁者有六徳一曰仁鄭玄云愛人及物曰仁上下相親曰仁貴賢親親曰仁殺身成人曰仁仁者忍也好生惡殺善惡含忍曰仁此俗人之仁非文殊之徳以文殊勝徳合之有何不可。

問文殊師利至能得何耶。

答曰文殊答中有十六徳一龍二女三小四慧利五知根六得陀羅尼卽聞持也七得定八了法九不退十辯才十一慈念十二具徳十三迅辯十四所說深遠十五仁慈謙讓十六和雅今謂此十六徳無以顯速但經列之應有深旨除第一第二餘須辧異初二𨿽除應云何以居龍而小有餘十四令速成耶若惟由經經誰不得羅漢得記經劫供佛而此畜女如何速成請答。

問經從舍利弗至是事難信爲何義耶。

答身子申疑次所以者何至速得成佛者釋曰一身穢不得二時少不得三障重不得又如超日明三昧經云上度比丘語慧施曰不可女身得成佛有三事隔五事礙故也三事隔者謂在家由父母出嫁由夫主夫死從子亦同俗書三從之義五事同今但彼云梵王須淨行四等今文意者女人欲重故帝釋須勇猛少欲女人多態故魔王須具十善尊三寶事父母師長女人輕慢教故輪王須十善崇徳女人無淨行故今問旣引經廣述知不得作竟有何因緣龍女得作若指法華其行似何請答。

問經從時龍王女至速於此者何耶。

答曰龍女成佛有二初獻珠諭後示成佛初又分四一獻珠二反問三直答四結諭今問獻珠何能斷二聖疑若二聖難當則龍女事非若龍女事眞則二聖難謬難謬則引經無據問當乃龍女嘿屈不釋所以直云獻珠耶請答。

問經從當時眾會至妙法其義何耶。

答曰示現成道又二一見因二見果今謂言示現者爲久先成爲今始現若今始遂何因果耶不釋智積所疑而但直云因果請答。

問經從無量至得受記者何耶。

答曰但彼此得益今謂聞說何法速得益耶若說余法豈引法華行因以證法華行速若說法華此等益眾從何處來爲皆悉是退大回心耶請答。

○持品

問品目如何。

答論云持力有三謂法師安樂行勸持釋曰法師通能所安樂惟所持此品惟能持今謂論文但云持力有三故一持字通於能所故知三品皆通能所如法師是人師從故法安樂是行藉能行人勸持灼然義兼能所法師無法非法師故安樂是果行是能趣望果行因有人方達勸持是人所勸是法如何偏判各云能所。

問能所旣爾請更釋名。

答曰持任持令不壞故書寫乃至修行皆名爲持今問旣云書等書等卽所何謂爲能亦單云持義亦如是若勸持雙標卽前是佛勸而今持之或云此品是佛顧菩薩勸持理𨿽未爽經多單題今謂等欲依論何不順論復云經多單題非單亦是寧可雙是焉可從單。

問經從於惡世至遠離解脫者何耶。

答曰明惡有六一土二生三根生四多煩惱五貪名利六不欲解脫今謂六惡𨿽爾應云緣別化物在機。

問經從復有至不實者何耶。

答曰此土有八惡一處惡二人獘三慢惡四徳惡五瞋惡六濁惡近外道故七謟惡起諭謟故八不實今謂同是此土何以前六此卽八耶。

○安樂行品

問此品下文何義理耶。

答三流通中上四品贊重流通此下七品學行流通今問學行屬能如何屬所又曰𨿽復前已贊重若不說學能行弘經之行末代多難頻生傷毀不能弘通準此釋豈判屬所又曰於七品中安樂一品是所學弘經之行誦出等六能持經之人人由法以成徳法藉人以弘宣若無所學之行其人何由建徳故安樂爲所學之行若無能行之人其法何由廣布今謂若此品爲弘經之行此則可然如前所釋云身子文殊彌勒爲三處請主此則不爾何者凡有請者皆是請正此中自判以爲流通文殊但云於後惡世菩薩摩訶薩云何能說是經故知不得爲經緣起緣起在於初中流通居後故不例也故知安樂行是迹門始行弘於迹經云何釋言云是湧出菩薩之行安令本地久成反學迹中始行若實學於迹中始行如何彌勒不識一人乃問受持誰經集何佛法從誰發心因如來答說醫師諭父少子老乃至住入出於百千三昧如何得云伽耶佛化集此佛法始離惡緣不說他人好惡長短等方始夢見當入諸位故壽量品惟說如來本地久成久遠眷屬豈應反學迹中始行如八十老人爲教玄孫令讀孝經如何令子反讀此典又分別功徳但論聞於長壽獲益經文何曾令學四種之行縱八界塵是初發心亦是聞遠非聞安樂行而發心也隨喜功徳彼自校量第五十人以淺況深淺法以爲法師品本不輕自明往弘一句得淨六根亦非專修四安樂行若通方云引於法華此乃可爾又學無學已前諸品旣是一實惟爲聲聞豈令地踴久行菩薩反學聲聞入實行耶究竟不知何爲六品所學行耶。

又曰論云爲七慢人中第六集功徳人謂有功徳人說大乘法而取非大乘增上慢爲此人說髻中明珠釋云求三乘果者名集功徳人昔日總相說於大乘彼心未定退取二乘取非大乘得功勛小但賜餘物今謂論中直云非大乘不云小者非大之言義兼大中漸次等也兼取安樂弘經之行是非大乘之對治也應取此行退取於小卽非大乘也又論但云說大乘法以此法門同十地滿諸佛如來密與授記乃釋云令二乘同十地行佛密授記今謂論說初心四安樂行同十地滿卽是發心畢竟二不別也義同賜珠如十地滿初心一句尙堪記故況弘經者而不記耶此經二乘顯露得記是微密之密非祕密也。

問四安樂中爲有幾行。

答曰四行之中具有二行但在初行中說之耳。

又云有二行一妄二眞應無所行舍諸妄想今謂初行觀於實相實相不當空有眞妄四行旣其總名安樂安樂卽是四行之果一一行中具足四句不當四句以實相果非四故也。

問經從菩薩至變現之戲者何耶。

答曰此中有三一損害緣二惡見緣三壞亂緣菩薩𨿽爲普化之緣始行之人應爲簡擇今謂此中旣云始行之人何以分品云踴出修學又云律中入王宮者有十種過失吳主同輦一代爲榮秦王讓妻千齡受恥今謂吳主同輦永代光榮秦王讓妻千齡莫測何不自誡譏斥先賢尼乾子離系外道旣云是後六品之行豈地踴眾須此誡耶言文筆者謂詩歌之類爲文碑志之屬爲筆言路伽耶陀者先言惡答對人正言路迦也底迦云順世外道逆路伽耶陀者惡徵問人正云縛摩路迦夜底迦云左順世外道執與前乖者名左順世也者言貫上二處那羅者文畫其身變現獻者作幻術等阿含云智常懷憂如似獄囚愚常喜悅猶如光音天今謂此不許觀何論作耶叉刃佳反以拳加人經文云不親近至律儀者旃陀羅此云殺者不律儀也正云旃荼羅此云嚴飾惡事自嚴行持以爲標幟搖鈴持竹爲自標故此中舉六雜心十二謂殺羊養雞養豬捕魚捕鳥獵師作賊魁膾守獄咒龍屠牛犬伺獵涅盤十六牛羊豬雞爲利故買肥已轉賣爲利故買已屠殺卽爲八九釣魚十獵師十一劫奪十二魁膾十三捕鳥十四兩舌十五獄卒十六咒龍對法第八有十四屠羊養豬捕鳥捕魚獵鹿罝兔劫盜魁膾害牛縛象立檀咒龍守獄讒構好爲損等正言意思廣重損害寔深﹝魚﹡支﹞亦捕也亦可作漁。

問經從又親近至無所希求者何耶。

答曰如大經云菩薩怖畏二乘如惜命人如寂調音天子所問經云佛告文殊譬如有饑渴羸瘦寧忍饑渴不食雜毒之食菩薩亦爾寧慳嫉破戒惡口懶墯妄念無智終不悕求二乘果地佛告天子如貧人食是輪王毒故二乘者持戒精進卽是菩薩破戒懶墯故不親近來者說法不願親狹利養恭敬今謂彼經譏刺彈斥不同此經不共住止亦不捨離故於是人不贊其美不說其惡故知與彼一向不同於此二乘皆當作佛故不與彼滅種經同人不知之徒引何益。

問經從文殊師利至以爲親厚者何耶。

答曰有二一長染緣二非器緣十誦云譬如熟食人所愛食一切女人亦復如是令人愛著不能捨故智論云淸風無形猶可捉毒蛇含毒猶可觸女人之心難可近捉劍向歒猶可勝女賊害人難可禁四分律數往俗家有五過一數見女人二數相親三轉相親狹四便生欲想五或時致死次死苦惱今謂大小乃殊所防可爾然須分別二教意殊小爲自行此爲弘經彼爲成小此爲棄小彼惟制無開此亡犯興利。

問從不獨入他家至不樂與同師者何耶。

答曰此有三一譏呵緣二非軌緣三散亂緣瑜伽論云應離十四垢業藏隱六方遠四惡友攝四善友言十四者長含云身語惡業有四謂淫殺盜妄惡因有四謂貪瞋癡慢離六損財法一耽酒二博戲三放蕩四迷著伎樂五惡友相損六漸隨彼說今謂此乃常誡於安樂行其事太粗豈安樂行者有酒博耶藏隱六方者如長含云羅閱城中有長者子名善生積世相傳淸旦禮六方令六神常護父死後忽然值佛問有法義不佛言有與汝不同父母爲東方師長爲南方妻子爲西方親友爲北方僕使爲下方沙門髙徳爲上方。

今此始行弘經但不許親近何得以俗中邪計遇佛正法化耶乃至四惡友四善友卻非安樂行人之所離也。

又曰膾割也細切爲膾衒者行賣也亦自媒也裏者五家爲鄰五鄰爲裏二十五家爲裏居也方居一里之中也乞食法有十三種一住正戒二住正威儀三住正命四住正見五依法六依時七依處八依次九離貪十離取著十一離瞋惱十二離粗獷十三離憍心初四正住乞次四住軌則次五捨煩惱又有二種一自利二利物纓絡二十種寶云經乞食得已分爲四分一分奉同梵行者一分擬與貧下乞兒一分擬施水陸眾生一分自食然以一食供諸佛等今謂十三之中前八可爾後五小法今不用之安樂行人自有離著深妙觀行非離而離而行乞食乞食具於三徳之法具如古疏釋迦葉中。

問經從衣服臥具至安樂供養者何耶。

答曰如大論四法師偈偈後又云得入旃檀林而取於臭葉旣入七寶山而但取水精有人入佛法不取涅盤樂反求利供養是皆爲自欺亦欺他人今謂此乃誡於貪名利者亦非誡於安樂行人今此自有安樂大利但爲護於弘經行者恐有退緣。

問何名輪王威耶。

答曰瑜伽有四輪王金輪望風自伏銀輪遣使方降銅輪振威乃伏鐵輪奮戈始降如次以配法身自受用他受用化身今是化身化二乘人故是鐵輪今問論文何以具列三身此經旣其只化二乘論文具列論則有失又用化身化二乘人何以乃云破變易魔況釋行相與湧出行相永乖耶。

○踴出品

問來意如何。

答文中有三此品正明具安樂行流通之人壽量及以分別功徳因釋此疑展轉生起隨喜及以法師功徳明於助正依安樂行流通之人所得功徳常不輕明佛自身往居因位以安樂行及忍辱等流通此經勸物修學故此品來今謂壽量及分別功徳釋疑故來應以踴出而爲正也若爾方便品等亦證彌勒疑故來何者文殊答竟恐因起豈證弘經不虛須明佛壽長遠故召下之意本在發疑疑爲正由此之謂也。

問論何所云。

答論云七者教化眾生無上故地踴出無量菩薩摩訶薩今謂論釋甚當正明如來住昔所化所化旣久眷屬數多稟法非小受者功大召昔遠以示近令弘經以益當化無過此故云無上何須苦云行安樂人及以因起等耶若爾應當踴出無安樂行答曰從通則有據別乃無安樂果通其行亦徧今乃從始始則從別果通因別行始果終豈令極人更行始行故知此是緣理修習弘經之行理卽三徳故稱涅盤卽與法師三法持品被鎧等同故自法師來皆緣理立行以弘大法故彼菩薩一一皆是唱導之首居極三徳而弘三軌之妙教也。

問此踴出品踴字亦跣足耶。

答曰若作此踴亦跣足義此如水漫應從水作今謂亦不必爾所言踴者只是騰躍身子心喜如上騰也何必須以跣足義耶乍可稍如水踴故也。

問曾有人云何不雲從傍而來乃言踴出。

答曰明依四行以持經踴出生死之地今問此諸菩薩一一皆是唱導之首各將六萬身皆金色三十二相位居補處旣出生死之地不應修於始行若出生死之地何以住於下方事問理答於義未通爲何時中修此四行今方出於生死之地。

問爾時佛告至廣說此經者何耶。

答曰顯佛化功止他不許縱令他護亦有何愆今謂作此說者不無其妨一者不知壽量以踴出爲序兼令地踴弘經二者不知化境從緣所弘處別。

問經從諸菩薩至謂如半日者何耶。

答曰此經所說劫者或晝夜月時年此以晝夜合數不廢二十五夜成五十小劫或五十日五十月及以時年贊徳逾深時長可悉受贊神力亦等贊時神力變其本心聖通延促光景眾生受法以是忘疲況聖冥加輒生勞厭故諸四眾謂如食頃法食資持神通制禦故經多劫年命不虧今謂只云五十晝夜或時年等謂如食頃有何不可何須云劫以亂大劫勞子巧解迂回曲通爲佛智力神通竭耶不能令其五十小劫如食頃耶又何不直云經五十劫而云小耶是則應云小夜時月年等若爾何者以爲大晝大夜時年月耶小本對大大卽八十小一增減若只夜等而以爲劫何須復著變心聖加延促等語論𨿽通明時等意舉通以取別又日若名劫淨名中只應云七劫以爲一劫一劫以爲七劫而以七日對於一劫爲延促耶爲諸經論但是延促皆日時等而以爲劫只此中耶故此中解不可信也。

問經從我於此眾至決眾疑者何耶。

答曰此不識也今問何以釋迦補處不識行四安樂行者耶應云阿氏多阿逸者訛也。

問經從娑婆至悉當得成佛者何耶。

答曰顯住處智深於此伽耶化處乃知昔化非今伽耶故云常在靈鷲山等今問旣非今化何時行此四安樂行況處別智深故此四行非教此眾況劫壞後伽耶應攺縱使劫劫皆名伽耶乃是名同其體必別如何得云我常在此又問常在之伽耶與成壞之伽耶同耶別耶不成不壞名伽耶不不成不壞名華藏不處名華藏是報身不。

又曰佛生伽耶道成摩竭相去非遙故云不遠。

問經從從是已來四十餘年者何耶。

答曰如本起因緣經云十九出家思惟無相三昧經云三十成道智論佛臨涅盤告須跋陀羅我十九出家出家已後過五十年不說成道之時是則佛年八十矣有云十九出家後五年事仙六年苦行三十成道故告須跋過五十年故今云四十餘年卽七十餘矣亦有諸部大乘經中二十九出家三十五成道等又增一中含雜含出曜和須蜜論並二十九出家悲華經善見論並三十五成道本起經云出家時指耶輸腹卻後六年汝當生男遂懷羅云佛六年苦行成道之夜始生羅云但云六年在胎不說十一年在胎故知二十九出家三十五成道六年之內苦行事仙菩提流支引經偈云八年作嬰孩七年作童子四年學五明十年受五欲六年行苦行三十五成道四十五年中教化諸眾生眞諦及西域記並說二十九出家三十五成道金光明云佛壽八十今言四十餘年卽七十有五並初成道年合四十一年名過四十今謂佛生時節涅盤住處身相說法諸部不同乃由見別不須定判故古徳消經漸中更加不定祕密良由於此若不爾者豈可決判本起等經而爲非耶亦不應以多說之文而證爲定若多說爲定上座部應非況諸不同皆是佛說同聽異解斯之謂也。

問經從譬如至難信者何耶。

答曰舉諭難信色美諭佛相好莊嚴發黑表佛設年八十而無老相於一切時好巡舊處故大般若說八十種好中云有常少不老今問是諸菩薩亦有三十二相必有八十種好何以卽老上云修安樂行安樂乃名涅盤涅盤無老故第七經云能持是經不老不死是則合譬譬法不成二老相違兩少乖互。

又曰年二五表佛出生死不居二十五有今謂是諸菩薩從地出已卽詣虛空亦表不居二十五有何以譬於百歲人耶。

又曰已上表佛成道近設年八十但如二十五今謂此諸菩薩可卽如老人耶況復但云出二十五有義理未成。

問經指百歲人者何耶。

答曰表所化菩薩髙髙位遠百福莊嚴云我生育令其道長是事難信今謂佛亦百福莊嚴之身亦應百歲徳髙位遠可過於佛若菩薩位髙何以令行始行安樂。

問經從佛亦如是至甚爲難有者何耶。

答曰初牒佛成道時促後明菩薩七徳七徳者一修時長二勤精進三定自在四得神通五久修行六能習法七巧問答今問旣具七徳如何誡之令勿酒博遠畜養等及遠不男魁膾等耶。

問經從譬如少壯人至舉世所不信其義何耶。

答曰此與長行互相影顯父言色美發黑具相巡舊之徵子稱發白面皺久修猶缺之相發白有聖道久修之徵面皺帶相好未圓之兆今謂未圓卽少那云子老巡舊卽老那云父少故知佛垂化身而設化表以色美發黑之年菩薩住法身而稟法表以面皺期頤之兆是則化望於報相乃未圓不斷惑因修時行缺是諸菩薩七徳已圓望彼四階故父翻少久修爲子事正相當。

○壽量品

問來意如何。

答此中大眾因見菩薩位髙眾大生疑今辧法身本無起滅化佛近成報身久證化於此眾何所疑哉故次前品來也今謂此品化誰故來增道損生盡皆退大以不故知非可直云是今報身法身應云久遠所證法身故論列報身卽引經中壽量爲證故知不得云今日也若獨云法報何經無之華嚴云毗盧遮那淨名云佛身者卽法身也又云金剛之身經云佛眞法身猶如虛空實相般若等諸例甚眾何不先以地踴立疑令識眞化聞法之眾何不皆如分別功徳何以苦蔽久遠之功但云此品釋疑故來應信久遠之談一代所覆來至此品方發近成釋中𨿽有久証之言而不識於說遠之意釋分別功徳品文亦云聞佛壽命長遠之益而對面不覺說遠功深何不只云聞佛法身空寂之益而云聞於長遠益耶又云若十九品爲正宗者下之五品明一乘果又分爲二初之二品明已滿果後之三品明未滿果初已滿中又二初正明滿後辧時眾因此獲證不同今謂流通與正二義元乖何得兩度分文二義相反況三周說法得記果圓方便品初廣明果智十方三世滿果義同長者耆年正譬於果信解失子之日其果已成藥艸印述之時果智久滿化城導師之號信是果人示五百之衣珠明非因友開輪王之頂髻果義已張故立壽量之言爲發昔果之近令知昔果所化不多久遠先成眷屬難測徒自多說不曉旨南問論云治第七無功徳人於第一乘不集善根說第一乘不取爲第一爲第七增上慢爲對治此說醫師諭論又云第七人者根未熟故爲令熟故示現涅盤量釋云現在未集善根者名根未熟令集善根悕取一乘示現涅盤分限名量令集善根後方調熟今謂準此論文旣闕釋疑之言又無果疑之語久成本果復不指今若但指今今果曾說何須踴出以釋果疑若只辧果以對於因諸經常談何足出轍而增道損生數倍餘經驗一代所無信人情咸暗論文旣云未熟信知本迹義殊豈有方便開權復聞藥艸開出入流通分仍曰機生故知迹熟本生須聞長遠所以𨿽曉迹中開顯不達久遠一乘故示本地益人令知久成先熟功徳具足成就數多數數唱生涅盤非一非一故表滅非滅涅盤故表生非生故實成已來生滅爲物伽耶始現知生非生一代教中咸云始滿久說誠爲不易今古誦迷津故論云八者示現成大菩提無上故示現三種佛菩提有此品來故知論意欲總明自受用報爲報佛菩提智所契法以爲法佛菩提對今應化及以中間唱生唱滅咸屬化佛菩提故自受用一向在遠此中應化一向在近他受用身近遠無定又若今世實滿則自受用無俟遠談若實久成事須實說是則自受用報不並長時豈並如釋迦咸諭玆塵界而論文簡要但直語三身久遠之言具指經本論釋此本遠近共論三身具足人不見之但雲從果果若實近三並非遙果若實遙三並非近今對近示遠本具三遙故知迹經咸示三近若不發近何能識遙故一代不知事不徒爾今方顯示誠非易知然近遠約事理無本今應尙不當於本今法報豈專於遠近故知論云成道無上者成中顯極故云無上故論三佛義兼本今論又云九者示現涅盤無上故說醫師諭釋云除七慢中說醫師諭者化根未熟示現入滅令其根熟佛入涅盤化滅非滅非如二乘故名無上今謂此是中間滅非滅耳今旣未滅而說滅諭實成後化滅非眞故一代教中未說爾前有曾成處何滅之有諸經所無故云無上故知論意深契經宗但時代釋人違背教旨又前釋經緣起中云此品爲酬彌勒之請夫酬請者皆是正經流通但云發誓弘法若以酬於身子之請而爲例者此則可然本迹義殊何須別說。

問品名如來其義何耶。

答如來者法報應化之通名壽者所受之命量謂齊限故此品明三種佛身命體齊限住法性理顯應羣機卽受用自體今謂若依三身釋品契論符經何惜豎論詮量本迹況釋壽上聲量字平聲謂貶量校量三佛壽量褒貶計校三佛之壽今謂貶者退也減也損也褒謂取也起也亦稱嘆也故三佛之壽長劫稱美未得一毫一念貶量其過莫大咒復不云有量無量長短同異但云褒貶得失便生應化有終法報豈爾法報無量應化不然故知品文豎論久遠三佛之壽對迹三佛同異詮量具如古徳所釋品目。

問有人問何不以醫師爲品號而以壽量爲名耶乃。

答云因壽量舉醫譬去末從本今謂壽量是法醫師是諭舉法攝諭非本末也。

問又有問云初科文云先陳壽量除根未熟等何故非是法華正宗乃名流通分攝耶。

乃答云當機一乘正逗聲聞以示滅後化初根未熟故故非正宗𨿽說壽量不記聲聞𨿽說醫師亦無記小以此智積前者請歸不爾中途請還何速由斯此品但是流通說爲正宗便有此妨今謂不集功徳已如前述理須屬正豈待固論故知此師懼義不穩假生此問以塞他疑徒施從來理竟無準若云不記聲聞便不屬正今亦反難未顯本壽應非正收良由不曉本迹二門致令判文進退是則本門一向永異諸教迹門由可有異有同故迹門中以今望昔則今正昔傍本門望迹則本正迹傍二門傍正俱名爲正二正之外方在流通故一經之中以本爲主未發迹時而以伽耶爲實成者機未熟故故以三周且生根敗令成菩薩方說久成故增道損生益至補處示滅在乎雙樹醫師指於涅盤涅盤本示滅卽是生故舉中間以指本滅智積發起文殊化事唱去密意以待畱緣豈有古佛侍人不知文殊應至不知本經未訖唱去畱仍住耶若以請還之緣判屬流通受畱聞經故須屬正何法師一品寶塔半章判屬流通令經破碎故古徳所判本迹各三本迹理彰三義彌顯故知流通屬正爲失乃輕正屬流通失當機益。

問經云爾時佛告至誠諦之語其義何耶。

答此品有三一釋迦三敕次彌勒四請後如來正告此初文也三身妙體位在果窮上智猶不能思下愚何由可解恐彼心疑口謗因法而致毀傷三勅丁寧方申正說亦恐耳不專於法教意不仰於玄宗又眾生性鈍聞不能解令法入心再三告示表示三身今謂若屬流通只通前法前法只是一乘權實何須至此三告懃懃前聲聞求向判屬正此在菩薩寧屬流通況前請但三此中至四靳固於初卻屬流通又未審三身與前一乘爲同爲異同則已聞竟如何上智不測得記作佛仍自不知不測三身爲是何等若言異者何故前令入無三身之一乘耶無三之一與小何別若言果法下不測上惟佛與佛下豈測耶前旣已成何須至今方云在果故知未達仍在下愚猶謗猶疑尙傷尙毀不名一乘徒云得記況耳不聽意失玄宗性鈍無聞眞法未入全屬凡散得記成虛故三身之言意在久遠人不曉此浪置諮章故知爾前已說三身稟者固應不待三告誰不知佛伽耶始成豈有補處上智三周下愚至此品聞三身方具故知三周得記二生當圓尙恐生疑聞品傷毀經爲誰說令誰益耶況疑謗之惑傷毀之愆初果已無方等先盡豈流通分方乃誠耶又若必屬流通何故乃云方陳正說待請正說信非流通故玄宗之言不惟於此是知近釋無可爲憑三告四請以勅誠諦一代特出其言有由。

問經云是時諸菩薩至佛語者其義何耶。

答此四請文也佛旣慈悲三告大眾何得虛然故加四請表悕法心重故三告示以說三身各祈四徳悕四智濟四生今謂酬佛慈悲三告大眾不可虛然狀似人事相酬祇對四海而已所以至此告多加請者如人求物求頻必物貴如與人物囑重必物珍若但表四智三身與前何別況但濟四生則不通無色變易永乖損生無分。

問經從爾時至之力其義何耶。

答此如來正告也言祕密者法報二身神通者化身佛所藏護名祕義深難解名密今謂前說實相一乘諸佛權實二智若未關三身祕密三周所領者何若不領悟三身仍同小乘五分五分先得何待三周爾前祕之信未曾說至今仍護豈非邪解故方便品初諸法實相卽法身也佛所成就卽報身也方便等言卽應化也故知爾前已聞伽耶之應身應必有法未辧久遠之法報垂今應身告請重重良有以也彼師又引對法論中有四祕密於方廣中佛之所祕皆應決了所言四者一者令入祕密謂爲聲聞說色有爲令無怖畏漸入聖教非一切有今謂此是有爲權教覆實爲祕二相祕密謂依三自性說一切法皆無自性無生無滅等破所執有相說之爲無今謂旣是破執之無猶是以權覆實故知實理三性同時無生無滅不當有無三者對治祕密佛爲除諸障故說種種教且爲除八障一爲除輕佛障二除輕法障故說我曾名勝觀法身同故三除懈怠如說願生極樂皆得往生等四除少善喜足於一善根或贊或毀五除貪行障稱贊淨土富樂莊嚴六除慢行稱贊諸佛或有增勝七除惡悔修善障說於佛等𨿽輕毀我然彼有情亦生天趣八除不定性障令捨聲聞下劣意樂記當作佛又說一乘更無第二今謂八中前之七治猶種種故未會一實故權覆實而名爲祕故以聲聞作佛最後說之前不堪故故名爲祕以此準知聲聞根敗尙得作佛況余善根自餘七中皆權對治故不可以平等之言以證今說以今經文皆實說故四轉變祕密如說覺不堅爲堅善住於顚倒極煩惱所惱得最上菩提今謂後時方得其實體是密說後時故名爲祕論云如是等祕密名言解之令異此中祕密卽是第三由輕佛徳及貪慢行者說他佛身以爲自身稱贊於佛如下文云於是中間我說燃燈佛等今謂聲聞者屬前三周餘文尙非前三周意何況此中若引證此前已說竟何須殷懃三告四請恐不信耶故知畢定法華已前釋迦牟尼已曾成佛是故不可一切皆作平等意趣以說此久成屬事故也若指佛身爲平等者亦未成等應云心佛眾生三無差別方名平等故知彼論所說報身非久遠報餘經尙闕況彼論耶。

問經云一切世間至三菩提者何耶。

答正說壽量今謂何不云流通之初況此中準論但爲二段初明菩提無上次從諸善男子至所成壽命重顯報化二身差別之相涅盤無上於初文中論分三段示三佛菩提一者應化佛菩提隨所見者而爲示現如經皆謂如來出釋氏宮去伽耶城不遠坐於道場得三菩提二者報佛菩提十地行滿常樂涅盤如經善男子我實成佛已來無量無邊百千萬億那由他劫三者法佛菩提謂如來藏性淨涅盤常恆淸淨不變故如經如來如實知見三界之相乃至不如三界見於三界故所以者何已下文是今謂論文分明指久人不見者但云三身故三身義通指久意別故引經云無量無邊等故不指久但語三身則昔教之三身也以迷久故判屬流通諸經未論寧知永異論文甚妙釋者自迷所以涅盤無上須指三徳寂滅後在久本圓常諸教所無故云無上彼師復引經論所明多少不同以證三佛或惟一佛寶或二佛如佛地論謂生法又如般若論眞非眞或三佛如此論或四佛如楞伽一化佛二功徳佛三智慧佛四如如佛金光明亦四佛一化非應二應非化三亦應亦化四非應非化地論亦四一受用非變化卽自受用二變化非受用謂地前三亦變化亦受用卽他受用謂登地所見四非受用非變化卽法身驗此判地自與前違若華嚴中有十身佛一無著佛安住世間故二者願佛願出生故三者業報佛信成就故四者住持佛隨順世間不斷故五者涅盤佛示滅度故六者法界佛於一切處無不現故七者心佛善安住故八者三昧佛成就無量功徳故九者性佛善決定故十者如意佛以普覆故乃判云前五世俗佛後五勝義佛今謂徒勞廣引諸數不同未足以證久成之說況華嚴十佛二五離張故華嚴經文意在融卽令知世俗不離勝義若更分張深違經旨世不達者問雲天臺何以立於四佛今問何故此中立二諦佛故所引教更無一文有久遠說信法華特立識者應知況不可引近而證於遠又云以承文便故略明之今謂遠近叵同旣於文不便何須明之以惑時聽又云今以類通莫過二種一眞二化今謂若知離合何必定二定二爲正余應是邪故知若置久遠一言自蔽諸說徒勞立異經旨彌遙。

問經云諸善男子至那由他劫爲何義耶。

答此下正明三乘不知於中分三初標成道來久次解成來時節後結成前說初從我成佛來甚大久遠卽初文也論釋但云報佛成道修生覺滿名成法身今問三乘不知何但此中方便品中身子支佛發心不退皆不能知何待至此故知不曉本迹二門不知遠近義別故使爾耳眞身與一乘異同已如前辧況復此品全無二乘何須更著三乘不知若得記已尙名聲聞應聲聞時已得受記若聲聞時已得授記自玆已往何文記耶現待法華明知義別本迹時異乘義永乖況復本迹二文菩薩不知義別若云不別彌勒已從文殊釋妨何故到此疑請更多故前解後迷二文義異況復彌勒位居等覺等覺不了惟佛自知若不爾者何故說壽量得益蓋廣得益者誰猶有地前地前仍在不知之限豈補處上人不知眞應況二乘得記不知三身何得記於非眞之佛不異小乘三周徒施。

問經云譬如五百至數不知者其理如何。

答解成佛來時節於中有二初明說報佛菩提成道來久爲物說近今問準經旣云報佛成久所說成久亦順經文何事苦掩正說久成但作流通三佛之解只闕此一所失甚深又雲從復次善男子如來所演經典下密說法身由證此故成佛實久應物權現初是證智後是證理今謂論文彰灼已對三身何須此中復更論密理卽法身豈非顯說。

問經云自從是來至導利眾生者何耶。

答恆所住處自受用身實徧法界相狀難見仍約隨情以釋自體舉用顯之故云自在今謂他受用身尙非情見況自受用隨情能知法身義顯何須云密又云有起用處法身卽在故亦如虛空廣邊無礙今謂此中意明本迹大用用卽屬事虛空屬理不當本迹何得引理而證於事若先達事方可論理理無本迹不思議同。

問經云諸善男子至方便分別者何耶。

答此中爲三謂標釋結此初標也他眾疑云成道旣久常此教化中間所有燃燈佛等說法度生復是誰耶故今釋云於是中間我說燃燈佛等成道入滅皆是方便善巧分別說於他佛非離我身無別彼佛今謂釋迦且敍一身誰論不許他異他異自在迹化安用本果消之若言所指皆是他身豈得三千五百塵點一切皆以他爲我身若爾序中橫見萬八千土及以豎見二萬燈明方便品中十方三世神力品中十方諸佛何曾皆說是釋迦耶若許有他身不得須此判故如不假如斯曲申。

問經云諸善男子至鈍根其義何耶。

答爲二初明所由次隨所應度至歡喜心顯差別也此初文者願見佛者名爲來至所觀五根利鈍差別爲利根者說久成爲鈍根者說現成今謂若以本迹二門言之自爾已前一切皆鈍故知此品獨贊久成對昔近成以辧利鈍何故獨以三身言之仍云釋疑因便等故故知迹會望今猶鈍從品初來未別集眾何處卽得如許利根若是舊人還是鈍攝何須分於鈍利根耶是故不應正說中利至此流通悉皆成鈍只聞正已發誓弘經名爲流通不聞流通故鈍成利當知釋倒非經倒也又云爲利說成爲鈍說滅今謂應當鹿苑一切俱利至於鵠樹一切俱鈍中間生滅亦利亦鈍聞說久成三界皆如非利非鈍何得獨判成利滅鈍耶況聞三身不滅應一切俱利見寶塔唱滅應一切俱鈍爲是義故斯判不明。

問次隨所應下明差別者其義何耶。

答由諸來者根性異故世尊自說名字不同成道已來久近年記大小身量不同成道已來說一二乘三四乘法方便不同故也今謂應須先指久本余在中間何須以久近相望例諸大小生滅等耶經文自雲中間大小若指本者殊不相應只爲爾前迷於久成故使彌勒不識本眾爲欲令知示不識人因問說之方知成久乃示中間大小不等如是不等皆非久成何得更以久近相對而云大小逗利鈍耶又云只如澄空璧彩洞曉無崖任水旋光暉華有極水淸而月影便現水濁而月影便沈全破器現不同明暗猶來有別此乃報化之差別此有二釋一者不廢釋迦實成道久化現新成二者何廢釋四意趣中平等意趣四祕密中對治祕密除輕佛法障並破慢行說他爲自今謂二釋相違是非相覆若許久成則意趣義壞若許意趣則久成義非何得雙存以惑後輩故知論中意趣未涉法華諸經尙無論何所述是故不可用論權說隱蔽眞經聲聞尙自不輕佛法旣已得記一切慢除四意趣中通折染慢及論對治除法報上近成之憍若不區分混和難辧不了本迹良由於玆。

問經云諸善男子至作如是說爲何義耶。

答此結前也善少故徳薄罪多故垢重應小器而近登正覺對大根而實成來久今謂此中以何而對大小華嚴經首始成正覺法華壽量方說久成乃成彼小此爲大也況一代諸說未說遠成應當一切皆屬小耶鹿苑可然寂場非類況今經內爾前未明應當前後而分大小況罪福之語義在輪回豈對今經而分大小豈法華外本門之前一切諸機咸皆徳薄三周之後尙垢重耶旣不許以壽量長遠而爲正宗安得對之以分大小故一切教無三乘外更分大小請細思之何須固執。

問經云諸善男子至不虛者其義何耶。

答身謂內體事卽事業己身謂說我曾爲薩埵屍毗王等他身謂說彌勒往爲一切智光仙人阿彌陀佛作法藏比丘等示己身者現爲釋迦身自出世勝鬘請佛佛現空中等示他身者現爲毗婆屍佛等現出世間如開塔見多寶佛等己事者現爲釋迦降魔等事他事者謂示作大通智勝佛等動地放光今謂先說久成久成之後中間所現並是釋迦現作己他他身何必須指大通況大通近事所現不多未足全顯中間之迹若其己他身只如此何不續前直爾說之何須先以眷屬發疑靳固前卻方述本事故己他事若身若說不出三身則佛佛皆然於理易顯何爲單指應身己他亦如嬰兒未知尊劣乃謂父母與己同年凡有言說論己所見父母恐招四海譏議爲說八十年事及子未生之時後時其子轉說父言還攬未生之前以爲生後之說豈不識者所﹝彊﹣弓﹢口﹞鄕鄰切論若佛自無遠壽容可隨宜指他如何一代極談反作逗機之說。

問經云所以者何至無錯謬何耶。

答曰證法身故然眞理本無此事也今謂如此等文須附先徳攺頭換後何益者耶但依論文堪爲準的論云三界相者說眾生界卽涅盤界不離眾生界有如來藏第二句論云無有生死若退若出謂常恆淸淨不變故也第三句者論云亦無在世及滅度者者謂如來藏眞如之體不卽眾生界不離眾生界非實非虛非如非異者論云謂離四種相故四種相者是常住故不如三界見於三界者論云如來能證能見眞如常住法身凡夫不能見故如來明見無有錯謬但依此解其理自深若信余談法華非妙仍須簡云此是本地實成如來所證所知故也且如近代釋初句云如方便品世間相常住此則可然釋第二句云退謂輪回出謂出離生死謂生死法有退出故今謂此釋如來始出分段生死全同二乘何足可嘆釋第四句云生相實有滅相是無住相爲如變相爲異法身無四故四皆非今謂法身非四道理實然但所非非深能非焉遠若令四相通至變易方令法身稱於常住。

問經云諸善男子至復倍上數其義何耶。

答本立誓願度眾生盡方入無餘生無盡期故壽不盡復倍上數今謂論釋三身具足如何惟說化身經意惟論過去何得輙指未來況中間示生凡經幾度示入無餘只緣眾生尙多所以數唱生滅豈獨應身不滅與生俱窮今現告終應當生盡若然又復言其入於涅盤則是眾生已盡不耶論文但云我本行菩薩道今猶未滿者以本願故生界未盡願非究竟言未滿者非謂菩提是故論云所成壽命今未盡者示現如來常住壽命不云應身住世不盡。

問經云今非滅度至化眾生者何耶。

答報身不滅化相滅度今謂報本不滅何俟更論經文正言卽此化身非滅唱滅故云今非實滅今指伽耶何曾云報而便於此以報加之。

問經云所以者何至网中者其文如何。

答此二初明本性惡後明更生惡此初惡有六一者薄徳離勝人法二不種善根無因感果三貧無財法志意下劣四者下賤自輕劣故五者著欲煩惱昏醉六入憶想見网邪詐聰明錯行亂學今謂若云性者應一切皆然豈一切人並具斯六故與後六不須別分次若見如來至恭敬之心卽更生惡復有五也一憍恣放逸二懷厭不樂親近三懷懈怠不能自察四不生難遭想見佛不生悕遇之心五不生恭敬心不生渴慕心今謂此段由不唱滅於前六上更生此五若唱滅已前六存耶經文並是唱滅之由何須分擗性生二種以後望前後五亦性性憍恣故性不敬故。

問經云又善男子至不虛者爲屬何文。

答報身法爾願度一切化身隨順眾生愛憎忻厭示有生死故涅盤經云假使鳥與鴟同共一處棲猶如親兄弟爾乃永涅盤等總有四偈今謂此中經意明唱滅有益故不應引不滅之文彼經正唱不滅有益故引證謬也。

問醫師譬文總爲幾段。

答離十二句今謂言辭似妙而不明本迹及本迹意何由可消十二句文經云我淨土不毀而眾見燒盡論釋云此報佛如來眞實淨土第一義諦所攝論云第九示現涅盤無上說醫師諭第十示現勝妙力無上說餘殘修多羅今謂自此已下方名餘殘者卽正說余名餘殘也故知以壽量中涅盤無上判爲流通雙違經論。

○分別品

問品初來意其相云何。

答初意者一者二品傍釋踴出疑今謂踴出乃是開壽量端當知爲壽量故踴出踴出故生疑不應卻以踴出爲正亦由不了長遠特出故使分文詺章前卻若爾亦應身子懷疑爲正三周與記爲傍涅盤經初二十六問爲正佛答迦葉爲傍淨名長者獻蓋爲正佛答淨土因果爲傍。

問此中正因地踴出疑佛爲釋疑豈得爲正。

答此中前說權實兩佛理智二身今謂應當涅盤純陀論議因玆發問承此佛答亦不名正淨名合蓋亦復如是分別功徳因聞長壽辧得益異故亦屬正故知他判傍正翻倒故論云一者證如經我說如來壽命長遠時等前爲發起後辧得益故並爲正壽量定非流通故也彼師又云總萬徳之鴻基綰三明之極體聞之者悟契融之者道證今謂萬徳鴻基三明極體豈過十方三世化等故方便品已廣明之譬及因緣至再至三藥艸諭品佛已述竟此但明遠非專鴻基𨿽云本行菩薩等豈過方便波羅蜜等如何至此方贊鴻基得益之位倍倍於前人不見之徒自疲苦又論云此品已去法力有五門一證二信三供養四聞法五讀誦持說證謂菩薩聞於壽量有十一位證聖不同信謂八界塵數發心信解供養謂天雨華等上之三門在此品中後二長行偈頌並隨喜品聞法歡喜讀誦持說謂法師功徳品論自解云初四門彌勒品示現皆告彌勒故後一門常精進品示現惟告常精進故今謂由證信之功大故獻供之事廣然三周中惟法說末八部四眾散衣奏樂諸天雨華其事猶微此中所供養橫至八方豎極梵世故知本門事重報徳不輕判爲流通全不可也又論云次修行力攝十一品一法師二持三安樂行四神力五藥王六妙音七觀音八陀羅尼九嚴王十普賢十一囑累皆屬第十勝力無上而勝妙力無上中乃兼本正故論不立流通之言等用論文何不盡依故知論文勝妙之言兼於二段是故無上勝妙等言並是嘆於經部故也故別簡三品余名修行故不應以壽量之文而爲流通故修行言屬在利他弘經之相。

問何名功徳。

答功謂功勞聞法力用徳謂道徳分別可知今謂𨿽作此釋不辧與前功勞共別將何以簡與三周異。

問有人問云云何聲聞聞實權而領悟乃爲授記菩薩聞眞化而解知不爲授記有人。

答云菩薩之記佛已數彰但說證因不說當果今謂何以不明所聞之法與迹不同而但辧能聞得益差別況辧差別但論因果何故不云法記應記二相不同不辧淺深與平等異又亦不明生數所以況辧能聞豈專因果前聲聞中供佛爲因安得獨果後菩薩中當得是果豈但專因況聲聞領悟俱成菩薩此更獲益其位彌深況壽量中亦明中間處處權實前三周中佛乘卽是眞化故也亦由不了本迹之旨故二處領悟俱屬正宗咸名授記亦不應判記不記別故知若不了於本門深遠則眞化何謝於實權小悟何劣於大解若解本妙與迹永殊則眞化之言有歸權實之語有據又若云聲聞與菩薩得記但言有劫國無劫國等異者此則可然以聲聞人爾前未曾與其授記故以劫定之。

問有人問云何因說乘權實菩薩記證雙無說身眞化聲聞記證雙闕。

乃答云菩薩無取捨聲聞未證故今謂若以佛果爲證菩薩亦無若以小果爲證則聲聞已得若以期佛而爲取捨菩薩反有若以見取爲取二乘先無若以證位爲證菩薩先有若以佛果爲證菩薩亦無是故問答俱非徒費言論然教內之事何以存而不言說身眞化聲聞已爲菩薩菩薩得益何殊聲聞益耶說乘權實菩薩非無記證故法師品首云皆與記與記必證不得云無故知三周𨿽語聲聞義沾菩薩所以至法師品重述向因以少況多令多可識聲聞根鈍須委言之菩薩先聞未假劫國若云兩雙互闕乃是迷旨惑名故知菩薩先知權實聞身何妨更證聲聞未聞本化聞已理合道增若菩薩取捨先無聞身何得生損何以不問經首但列八萬人俱至此聞法益中而數倍千萬。

問有人問何故說權實以記聲聞乃爲正宗說眞化以記菩薩乃屬流通。

乃答云法華開秀正對權實陳宗不說眞應豈說身爲宗旨今謂大事因緣出現於世豈非眞應三祇菩薩被會權開豈非華秀故知別說則迹華本蓮總論乃二文咸具雙題二字豈可分張深鑑之流於玆取信故知本迹雙美華實敷榮顯一代都無總斯經咸妙。

問經云爾時至法輪者何耶。

答初明證得後明信發論云無生忍者謂初地八生至一生者諸凡夫決定能證初地隨力隨分八生乃至一生證初地故者前六門依位證後五門依生證而云無生者是境無所執生故法者是教詮無生教地前昔聞未能智證今始智證名無生法忍忍者證義今謂若準智論及大品云於聲聞名果於菩薩名忍故忍者是因讓佛從果聲聞果促處處有之若立證名與果何別故生是所無法是所證證無生之法位猶在因故名爲忍又曰卽三無生名無生忍徧計所執名相無生依他起生名自然無生圓成實性惑苦無生今謂若相無生未除惑苦何曰無生依他未證圓成則無自然之稱若以淨法緣起爲自然者灼然須證圓理方號自然今謂應云無徧計者是見修無生無依他者是無知無生證圓成者是無明無生次與不次隨義準知初地初住分得全得例餘可知又有人引地論云聞持三地或五地樂說五地或九地旋陀羅尼七地或十地不退法輪八地淸淨法輪十地仍云不必次第今謂一論一經各有深淺如何引論令失方隅未敢自專仍著或字。

問經從阿逸多至一切種智等文相如何。

答分此長行乃爲七段初行者功徳無邊能生種智二從阿逸多至深信爲見佛報身淨土三從又復如來至頂戴如來爲卽頂戴如來四阿逸多至供養眾僧爲行者卽爲起佛塔僧坊供養五況復有人至一切種智爲行者兼行六度自利疾得菩提六若人讀誦至道場樹下爲兼行六度爲利他故趣於道場七阿逸多至如佛之塔爲在處起塔供養今謂若不以四信五品分文但逐文彊詺非不一途故應問言何以現在與滅後通爲七文意趣難明乃成繁芿。

○隨喜功徳品

問來意如何。

答此之七品學行流通於中此品是傍修行法師功徳常不輕正依行功徳今謂此經始自散心終乎補處莫非正行悉成佛道豈有聞經勸聽判之爲傍不輕專弘爲正故法師不輕良由隨喜功徳隨喜勸聽並淨六根況隨喜品是校量前經劣行以爲六根遠因獲淨六根且爲隨喜近果位𨿽深淺不等不可傍正分之況隨喜中與陀羅尼共生一處百千萬世終不暗啞乃至人相皆悉具足如何以此而爲傍耶若此爲傍下二非正又應問言判傍正者爲約能弘之人爲約所弘之法若能弘師此品是佛次品常人後品菩薩何得以佛爲傍餘者爲正況復初品初依之初後之二品初依之末豈以初末分傍正耶若從所益判傍正者此品總持共生一處六根功徳勝化四百萬億四生令得五位與六根淨𨿽劣少多與不輕謗其事乃隔若所弘法則一槪法華若但流通又非優劣。

問有人問此品自行兼人何故不名勸人他。

答雲從本爲名今謂舉劣兼勝以況校量從劣爲言不須余說言瘡胗者胗音棋忍反唇上瘡也若作緊者是緊慢字。

○法師功徳品

問品名如何。

答依法修行可爲軌範故名法師非所行法名爲法師今謂有所行法人方可軌除所行法可軌義虧行法師功故名法師功徳。

問經云是人當得至皆令得淸淨者何耶。

答古有二解一云十善互資有百自行教人贊法贊行四行三品故千二百三根勝故三品具足千二百三根劣故但有下中故但八百故今難云若十善爲首諸經皆然何獨法華故華嚴十種六根此經不應增減有人云六根具百福一一皆十善故成一千但有二三增減不等亦有人引莊嚴論正法華各一千有人難云理安在耶有人云百福各十善十善之因所感之果今謂以因足數未見所由本論之中惟有三根各千二百三根各八百不得以莊嚴論等例同此經今問正妙𨿽殊梵文無別承前依論至此何乖梵本𨿽同譯者雙立旣無深致徒生去畱乃爲四釋一者此經修十法行一書寫二供養三施他四聽聞五持讀六受持七開演八諷誦九思惟十修習一一相資故成百也對自他贊等言爲四百各各三品成一千二百二者十行對十善余文同上今謂論文云於一根中悉有聞等五用如此釋者善得經旨論文又云在地前位中此釋甚符古徳妙旨故知旣云父母所生豈有一生以至回向信前六十劫信中萬劫是義難消況復三賢無一生辦故須依於華嚴圓釋以地爲住信卽六根具如古人消通甚便又云此義有二一互用在十地位但引惟識證互非關地前故知但依本論一切並通終無反求滅種之論以釋佛乘生敗之經有人又不知華嚴六根一一互用與此法華淺深位別二云惟在十地若加行力分得六根亦許地前故本論云凡夫者此言至妙鼻根中準華嚴經亦聞無色諸定之香﹝云云﹞。

○常不輕品

問此中來意其義如何。

答未得滿果故次此品來今謂下去諸品何者果滿又云前說六根淸淨未知得者是誰今說我身往行彼行得之復將此得勸勵時眾故此品來今謂六根淸淨圓位之始入位之法多門不同或廣或略有相無相相與無相二雙並資廣如法師功徳品中五種不同略如此品一句利物有相如五種法師無相如初安樂行故知法師功徳不必須禮四眾不輕𨿽禮終須讀說圓經故不輕菩薩臨終之日具聞此經二十千萬億偈悉能受持故使前品讀誦卽六根淸淨之行何待此禮四眾不輕通記以望聞經但是事中同異而已是故只可以大同小異而爲來意何須專以能行之人而與前品爲次第耶又云欲顯安樂行威勢無比我爲不輕行安樂行眾生於時損害於我初𨿽受苦還由我力並得道成何況親自行而不能作佛今說此事以逗時眾故此品來故知安樂行中安處法座隨問爲說此中遠見故往禮拜又彼有所難問方乃爲答此瓦石打擲猶彊爲宣又彼常好坐禪在空閒處此不專讀誦入眾宣通又彼深愛法者不爲多說此被虛妄謗猶彊稱揚又彼初問云讀誦此經此但流通作佛一句又彼惟是如來所說此獨是菩薩申弘又彼初修一十八空此但懷一句之解又彼聞化佛所說詮虛空身此聞虛空身所說以表化事又彼以夢表遠果此乃口宣當得又彼約解髻諭開二乘之權此約結緣表顯一乘之實又彼以順化故存於軌儀此以逆化故忘於恆迹又彼舉行法以取人此立行人以通法如是十異略舉事端理同事殊不可具舉如何以此爲安樂行人若言逆化而顯經力及所詮理爲一乘境以益於他冥燻下類者是義可然泥洹眞法入門不同利生之儀寧拘定格下去諸品化儀不同卽其事也。

問經云最初威音王去文相如何。

答可分爲八一惡人益勢二善士增勤三語加能忍四身害能受五善名旣起六勝果遂生七惡人從化八善士增道問若爾初義如何答言菩薩比丘者顯是菩薩而非比丘及是比丘而非菩薩皆非此行今問簡是比丘而非菩薩此理可然簡是菩薩而非比丘義不全爾文中𨿽云菩薩比丘何卽簡是菩薩而非比丘故俗菩薩遠禮四眾正曰不輕今此比丘是菩薩故俗眾尙禮況道眾耶故偏名不輕良由此也若出家常儀禮分位次大小兩眾一切悉然今忘其事檢冀通彼至理但緣起在於緇位紹行何甄於素流所以俗眾安樂行人於聲聞道流尙不同止故往禮拜乃爲宣通故在家菩薩能集斯行亦越恆儀是以得受不輕之稱況出家菩薩行說此者非不輕乎故不必簡非比丘也。

問經云汝等皆行菩薩道當得作佛其義何耶。

答有種性者若起習性發心修行必得作佛今謂但見必禮皆云作佛若應簡於無種性人凡經錯禮幾許無性誤授幾滅証之人下文得道禮者皆然經自不云除無種性故杖木打擲之輩當時正當無性之徒況四眾中有聲聞人故虛妄授記之說亦當無種之人後時教化皆成不退故無性之語折挫於其時當得之言終窮之極說如親兄弟言眞是奴豈光益於二親詎榮顯於三世故俗教尙不獨子於其子豈釋典同親而敗貶之乃令子不親其親離張骨肉是則非但疑弟無識亦表長兄愚癡準斯諭之合諭可識又云唱不輕者爲生眾生諸善根故今問乃是滅彼正因之善徒生小善何益化儀還未能令爲見佛因故知正是圓了因毒而彊逼之亦不由其現生受。

問有人問比丘云何禮俗。

答云菩薩不作是禮卽是有犯禮卽不犯今謂此義前已明竟今更爲通故更問云梵网何條制令禮俗安樂捨惡但在空閒何不制令常禮俗眾而不故往問訊等耶又云菩薩於性罪必持於遮罪有越今問菩薩禮俗爲制爲遮若言遮禮何名有犯若言制禮何名遮罪進退有過﹝仁﹣二﹢罔﹞像非眞況禮俗非性何以必持故知大小兩乘比丘定遮禮俗忘犯利物方順所開又云禮四眾而不犯禮一眾而有虧今謂此深不曉教門況亦未知經旨經云凡有所見意在無簡異同以眾攝諸豈專待眾期心禮四亦結愚癡若眾若獨惟禮所尊於不輕未成立行故不輕之號從俗從卑故大漫判虧盈徒論持犯尙非大小常則何關不輕之儀又云敬佛性非禮身今問何不先簡無性無性則身性俱棄有性則禮性除身況存性除身則非佛性況道俗在服復不名身故知服身名色色外名心無始色心未嘗相離一切諸法但色與名名色諸陰無非佛性故此菩薩若謂身非佛性禮此亦無根淨之期故此經云世間常住位相咸如生死涅盤煩惱般若故應問此非身之性內耶外耶俱內外耶離內外耶若言在內徧不徧耶若言徧者卽耶離耶若言離者等不等耶若不等者如豆等耶故除身禮性眾過尢多又云旣不專讀誦亦不專禮拜卽是讀誦又禮是故云也今謂此語現背經文但云不專讀誦何以輒添旣字致使後句令禮不專經云但行禮拜但是專之異名以兼釋但情所未可顯佛性之語因果義通顯佛性故出經之正體通因果故辧經正宗記四眾故出經之大用體宗用足功由一言讀誦之儀自在前品徒加於此貶挫行功又云新學比丘禮維摩詰足未有知故非舊學故今謂若全無知亦不知犯何以知犯而不識罪懼佛威大請決同徒圓頓機成感斯妙應持律之上莫測病源白衣沙門善除患本故波離以小術求悔居士以大理忘愆除患旣超於小儀設禮亦泯其少事準他不見斯妙悟但謂二徳無知若其不然非但顯二徳之少識亦乃增波離之無知若爾何不責淨名超分輙議出家律儀若也責二比丘無知何不怪身子之禮座況諸弟子皆被彈訶應並舊人咸是新學又引地論云不行讀誦但爲禮拜卽反難云亦應言不讀誦經何用專字故知不專亦是不但今謂何以憂不專卽兼讀誦何不慮不但以妨於但不專以對他專但行表行無雜乍可對曾讀誦名曰不專今專禮名但義從不雜彼此無妨順經從但。

○如來神力品

問此經文爲屬何等。

答曰自下八品方屬流通今謂依第二科文正宗甚遠已如前破前文又云取初科爲定至此何以惑耶。

問何名如來神力耶。

答分身能寂俱號如來妙用無方曰神威勢能摧爲力今謂此力諸經咸有何足以題今文故付囑余經未足爲難囑此法華諸經未有﹝云云﹞。

問有人問云踴出曾稟佛化何假現通信生乃。

答云踴出久信不假現通勸發初機須現神力今謂流通此典豈獨初心況十方通同所表法門非近彈指謦咳亦爾宣通不輕故知不須此問是故答亦徒張何者踴出初但發誓弘經亦自欲得眞淨大法次從爾時下方爲文殊等舊住諸眾現大神力現神力竟因告踴出明弘經功深成前發誓乃重舉四法之要何得云神力令踴出生信又云信有淺深付有輕重若不現通直付恐謂所付猶輕若不更令深信恐彼生信尙微悕法易行故現神力今謂踴出位在何許而云淺耶況前判云過於四恆此中云何乃言無信。

問有人問云此經現通付囑余經何故不然。

答此經祕密會二歸宗余經不然故無神力今謂華嚴不會法界虛融但會二乘何足可怪二乘被會尙須現通忽會菩薩更現何相。

問經云出廣長舌至無量光明爲何義耶。

答云自古相傳現七神力一出舌二放光三謦咳四彈指五地動六合蓋七變土今加爲八謂示現令他方遙見今謂不如古徳現十神力。

問八相何表。

答出舌相者論云令憶念故如施佛﹝米﹡番﹞水緣吐舌覆面今謂吐舌𨿽同緣宜各別彼記斷外道之傍今相顯圓常之典引而簡之其事可爾取而混之於理不爾論云謦咳者說偈令聞是故聞已如說而行今謂此令流通教法爲本教行方乃可修此文旣然上下皆爾。

○囑累品

問何故有此囑累品來。

答此有二意一依今時次第神力品令信付囑此品摩頂付囑二依本論云在普賢品後今謂若論爲正初釋義非若向釋有信依論未可理無雙是俱立互違。

問何名囑累。

答囑謂付托累謂重疊再三付托令其護持今問何不述於再三之意令異諸教。

問經云如來至勿生慳吝者爲何義耶。

答成實論中慳有五種一住處慳二家慳三施慳四稱贊慳五法慳初住處慳又五一未來勿來二已來者不喜三令早去四藏僧施物五於僧施生我所心次家慳亦五一憂白衣事二與白衣同喜三喜白衣有富貴四令白衣勿施五生其家爲廁虫施慳亦五一常乏資生二令施者不得爲福三令受者不得財利四毀呰善人五心常憂惱當生地獄設生人中常處貧窮次稱贊慳亦五一聞贊他人心常憂動二毀呰善人三自髙卑他四常被惡名五於未來世常無淨心法慳者於正法生慳欲我獨知不欲他勝及自祕而不說此過有七一所生常盲二常愚癡三多怨中生四退失聖胎五諸佛怨賊六善人遠離七無惡不造今謂如此之慳兄者比是如何以釋法華經中最後大捨耶又問如來至此云無諸慳吝未審爾前爲有是慳無是慳耶有乃二經何別無亦請說其途。

○藥王品

問此去何耶。

答下去流通準本論文分之爲五初藥王自行苦行力以流通妙音教化眾生苦行力以流通觀音陀羅尼護眾生諸難力以流通嚴王功徳勝力以流通普賢及囑累護法力以流通今問若前科爲與此經合故亦付囑相次而來若云護法狀似稍乖勸發卽護相分明囑累則都無護相但有佛述因行三付三摩重舉無慳令敩先習菩薩所以三受三度發言次佛告分身令各還本土故知護義惟在普賢言後品者如余所述。

問何故有若干千塔。

答準僧祇律有舍利者名爲塔婆無舍利名曰支提準瑜伽等有舍利者名窣都婆無舍利者但名制多塔婆訛也。

問經云後五百歲其義如何。

答依大集云佛滅度後初五百解脫堅固二五百禪定三五百多聞四五百福徳五五百斗諍今謂不應辧此。

○妙音品

問經云爾時至劣想何耶。

答如思益經思惟梵天菩薩欲來娑婆日月光佛告曰汝應以十法遊於彼土一於毀譽心無增減二聞善惡心無分別三於愚智等以悲心四於上下眾生意常生平等五於供養毀呰心無有二六於他闕失不見其過七見種種乘皆是一乘八聞三惡道亦勿驚懼九於諸菩薩生世尊想十佛出五濁生希有想無垢稱經香臺佛誡文勢大同。

○觀音品

問經云無盡意至功徳之利者文相何耶。

答此有二解一云經是論錯應以菩薩而爲校量何得以佛比量菩薩以論云受持觀世音菩薩名者及受持六十二億恆河沙佛名彼諸福平等者有二種義一者信力故二者畢竟知力故信力復二一者求我身如觀音畢竟信故二者生恭敬心如彼功徳我亦畢竟得故二畢竟知者決定法界故法界者名爲法性彼法性初地能證一切佛菩薩平等身故平等身者謂眞如法身是故佛名與觀音無差今謂論文消經經云六十二億菩薩盡形供養與一時供養觀音福等論舉況釋尙與佛等況菩薩耶言佛等者論自釋云法身等故若以因果相奪而論只可云與初地八相六十二億佛等若與而言𨿽觀音分明與究竟同亦可與其究竟果佛法身同等發心畢竟二不別故又若依經言菩薩者此則優劣相望以偏比圓若論文錯此則不厭等云論錯何不云普賢品末無復後品前一一品皆悉列名至此囑累何惜兩字但云後耶又引十輪中以地藏比彌勒乃至文殊觀音亦不比諸佛若不爾者應佛功徳劣於菩薩今謂若準論意假使更過六十二億至徧法界法身亦等何但六十二億卽云劣耶又云依論亦無爽觀音已久成佛而不捨於菩薩之行示爲菩薩何得不比於佛只如觀音成佛國土勝於無量壽佛佛身豈可劣於觀音耶故知但是勸信之語𨿽經校量以菩薩比佛亦無過咎今謂論文云我身如觀音者意明念者供者卽是凡夫尙令其信已同觀音何妨觀音身與佛等故知經以法身理等不須更將化佛國土及觀音久成以比同異及以勸信之語釋之此則降於觀音之徳徳實不與六十二億菩薩盡形供福同等若云勸信之言此甚迷教若云久成可得比佛者此亦經顯菩薩爲大以多菩薩校之若佛佛相校菩薩菩薩相校並不應立多少之語若菩薩不得引佛爲校量者華嚴何故初住菩薩過牟尼尊他又解云論釋成中有二釋一者信力二者畢竟知力信力有二一求我身如觀音畢竟信故謂求六十二億恆河沙佛與觀音信心無別今謂論但云釋不云釋成故知求我之言義當心佛及以眾生三無差別以是觀力念於觀音故與佛等故但依論不須別求他人又云十輪第一云假使彌勒妙吉祥觀自在普賢類而是上首殑伽沙諸大菩薩百劫中至心歸依稱念禮拜供養以求諸所願不如有人於一念頃至心歸依稱名供養地藏菩薩求所願一切悉皆速得滿足彼乃釋云有緣所宜今謂經釋觀音最勝反引地藏形之不達二經相違不能融通教旨如此引者未成釋經隨宜之言何經不有末足以釋優劣之妨。

問何名長者。

答心平性直語實行惇齒邁財盈名爲長者今謂不如十徳又曰守道自怡寡欲蘊徳名爲居士處位蒞人名爲宰官大莊嚴論云若能展手施此手名嚴勝受者能縮手嚴勝復過彼若言我施與是語價難量受者言我足難量更過彼今謂論言甚善然用釋觀音亦令縮手只恐經意不然使無盡意展臂終成未稱教旨無盡意施寶乃稱法施觀世音受財而云湣生何得以兩凡之破慳貪用釋二聖之利彼我又引天請問經云施者名得利受者名失利故菩薩不受湣物而受今謂菩薩所爲無不利物今經意者縱是利物應分偏圓何以直云利他而已。

問頌文如何分擗。

答於中分二初一頌問次二十五頌佛答答中分四初三行總標許說次十二行答名因次三行答行化後七行頌嘆徳勸歸初文又三初一行敍答總標應諸方所名行雙說次一行談往因行發願逢緣長劫修行後一行許陳名行次答名因中分爲九段一除火難二除水難三除山難四除刀難五除拘系難六除詛詈難咒囑也以善惡之辭相囑也使人行事阻限於言有作咀嚼者非此義如巧醫師初動其病後令痊愈故初著本人後令發勝意今謂此釋未爲全當具如阿含文也七一行除惡人難八二行除惡獸難九一行除天災難云雷鼓者西域呼爲云聲掣電者此方云陰陽气擊輝釋名云掣者引也雷殄也謂乍現卽殄雹者鄭玄注禮記云陽爲雨陰气脇之凝而爲雹後七行中分之爲六一標五種觀一明大慈卽能滅災難一明法施能除煩惱大悲誡如似雷震言警勅也方言云誡備也無畏施也一明施財二勸念禮第三段地持贊寶云經菩薩有十法名爲持地三昧一者如地廣大無量無邊菩薩亦爾二者如地爲眾生依止所欲稱意菩薩亦爾三者如地無好無惡不忻不恨菩薩亦爾四者如地受天雨菩薩亦爾而受諸佛法雨五者生艸木爲眾生所依菩薩亦爾一切眾生修行皆悉依之六者一切種子依之而生菩薩亦爾生一切法七者能生眾寶菩薩亦爾能生眾徳八者出生眾藥菩薩亦爾能出法藥九者大風不動眾生無虧菩薩亦爾諸緣不能動十者師子等吼而不能驚菩薩亦爾諸外道等而不能驚非不一途而闕約教。

○嚴王品

問善知識者其義何耶。

答如涅盤云佛及三乘俱名知識乃至十善不自殺不教他殺等名眞知識今謂於法華經名知識魔。

○勸發品

他云準普賢觀經行此有五一三七日見二七七日見三一生見四二生見五三生見又說六法一嚴道場二洗身三六時禮四啟請六師五晝夜讀誦大乘六思惟甚深空法作是觀時卽見普賢能滅百千萬億阿僧祇劫生死重罪今謂𨿽引觀經不知此經結於法華亦不知令修觀法與法華觀有何別耶亦不知欲修法華觀投心何所終日徒說竟無所歸貧人數寶未足爲諭一朝冥目色心何依況始自經初終極末軸不見一言依經立觀寄言後輩勤學不如擇師余亦不湣但依古釋悲其悞耳余亦不是閒其宗途因一觀之見其錯失仍錄之以爲自鏡非欲興毀而自他故。

五百問論下﹝畢﹞

開成四年六月於大唐臺州國淸寺日本新堂書寫此本會昌三年三月三日付僧仁好等送上日本國延歷寺徒眾大徳三綱宿徳耳。

圓載記上

大唐開成四年於臺州天臺國淸寺日本新院書寫此本於本學天臺人令知大師教迹勝過別宗學者知之。

文永八年索秋之比自延歷寺宗澄法印之灌頂借寄此書同九年中夏之候托當寺睿舜顯興房令書寫之畢同晚夏之初托宗成少輔公令一校畢。

同六月七日﹝於時﹞於東大寺尊勝院護摩堂南西新學問所手自書直謬字畢爲興隆佛法勸學傳燈也。

權僧正宗性﹝年齡七十一夏臘五十九﹞

跋

古人曰一代藏經惟一心字注腳況法華終窮極說自非觀心則本迹玄關可由何而入乎故今家立四釋也仍言前三望觀屬事若慈恩玄贊豈不洪博而淵奧乎而毗陵造論問難之凡五百條𨿽義理繁衍其要亦在責義觀不備也故曰不見一言依經立觀制論之由其可見矣焉爾此論舊刻疑誤甚多讀者病焉惜夫希代至寶遂棄在塵篋也先師篤翁和尙殫力讎訂至其艱深者則略箋釋以便初學亦惟昆岡片玉桂林一枝𨿽未爲盡善而其美亦不可掩焉不肖﹝昌宗﹞叨紹其志與本論合刻廣於世學者倘依此研求則益知觀心之爲先務而庶乎免說食之誚矣區區所以報先師之恩耳云爾。

寬政七年乙卯二月佛泥洹日法孫釋﹝昌宗﹞謹識

