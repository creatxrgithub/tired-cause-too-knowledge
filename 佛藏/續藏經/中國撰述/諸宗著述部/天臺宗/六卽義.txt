續藏經六卽義

唐行滿述

六卽義

天臺僧行滿於國中述

夫論卽者名體不二今依天臺大師五味判經四教釋義圓教所出前三教無義立名有若爾藏教小乘折色明空蓋非所論通教大乘摩訶衍門別教知中云何不釋答界內外巧拙不同通教巧度卽色明空只斷四住界內煩惱未破惑不能圓融三諦具一切佛法亦不得云卽圓教初心一念能圓觀三諦境智冥一卽三而一卽一而三因果具足故得卽名若爾因果體一復云何六答所言卽者爲簡離故所言六者爲簡濫故若使朱紫分明修行識位﹝云云﹞。

一理卽者理謂理性卽如來藏本自有之非適今也亦名佛性性是因義佛是果義因中具有果人之性故云佛性名理卽佛大經如來性品云如貧人捨內爲有眞金之藏家人大小無有知卽者其義也。

二名字卽者或因經卷或因善知識聞此名字深信此理隨順三諦法華名爲初隨喜人大經云時有異人善知方便卽其義也。

三觀行卽者從初隨喜深觀三諦言行相應法華名爲五品弟子位自行化佗事理具足經云我今雇汝汝可爲我耘除艸穢卽其義也。

四相似卽者從觀行位入於似道法華稱爲六根淸淨能以妙音徧滿三千界等經云汝若能示我子眞金藏者然後乃有速爲汝作卽其義也。

五分眞卽者亦云分證相似位進入銅輪法名爲開佛知見證初位初一品無明能八相成道從眞起應百佛世界教化眾生大經云是人卽於其家掘出金藏女人見已心生歡喜卽其義也。

六究竟卽者四十二位究竟圓極初阿後荼無字可說智斷具足如十五日月月光圓滿法華經雲遊於四方直至道場大經云卽於是人起奇怪想宗仰是人卽是妙覺如來住常寂光卽其義也此依章安疏主用大師義意釋涅盤經引此一文六位具足何俟多釋散在諸文一家師承須知開顯法華會了六卽殊途涅盤醍醐自歸祕藏今若執實迷權端拱不動修途旣遠寶所難期略述大猷委明須尋別記。

六卽義﹝終﹞

