續藏經四明仁嶽異說叢書目次

宋繼忠集

四明仁嶽異說叢書目次

宋繼忠集

嶽闍梨十諫書仁嶽述

法智遺編解謗書知禮述

嶽闍梨雪謗書仁嶽述

附法智遺編別理隨緣十門析難書仁嶽述

釋難扶宗記知禮述

附法智遺編止疑書仁嶽述

附法智遺編抉膜書仁嶽述

嶽闍梨十諫書

永嘉﹝繼忠﹞集

門人﹝仁嶽﹞謹焚香稽首。奉書於本講法智大師﹝函丈仁嶽﹞伏自去年冬十月。拜別座隅。言旋淛右諮決旣曠。欽渴彌甚。昨元良道英。回兩曾寓狀。必達尊聽。﹝仁嶽﹞今棲武林天竺寺。蒙慈云大師法裔相攝。日聽涅盤。夜讀智論。固無匠物之意。但冀燻種之益。閒者所陳。三身壽量解。𨿽對論刊正。實微諫妙宗。比欲不使外聞潛修前鈔。無何大師未察忠愫。再樹義門。以安養生身。抑同獘垢娑婆劣應。混彼捨那。此與一家教觀。小有所妨。故不避言黜。頻有違忤。誠以忠諫謂之誹謗。切直謂之妖言。旣進而不從。亦退而無怨。近見妙宗鈔文寄至錢塘僝工雕板。復於下卷釋觀佛身之處。備引﹝仁嶽﹞前來所立。難勢廣有彈剝。披究之際。不覺返袂掩泣。痛師資之道違矣。然念﹝仁嶽﹞夙奉天幸。久受法訓。凡大師所制。諸部章藻。難文異義。決疑發悟者。恨不能廣以筆舌宣布耳目。使大師法道光光後昆。豈圖拾其短隱其長。沽出藍之名。起逆路之見。自墜塗炭。何其苦哉。特是惜妙宗偶失之文。爲後昆莫救之義。故盡忠赤極犯慈顏。仲尼云。父有諍子。則身不陷於不義。故子不可以不諍於父。從父之令。又焉得爲孝乎。﹝仁嶽﹞性𨿽不敏。請事斯語。以爲師資之道。父子攸同。敢承可諍之規。庶逃不孝之罪。今輒引妙宗未順之義。略陳十諫。辭意拙直。證據彰明。伏望鴻慈。曲賜精察。幸甚幸甚。

妙宗云。一家所判。丈六尊特不定。約相多少分之。克就眞中感應而辧。如通教明合身之義。見但空者。惟睹丈六。見不空者。乃睹尊特。生身本被藏通之機。尊特身應別圓之眾。

諫曰。三身壽量解中。嘗立生身。正爲藏通小機所現。尊特正爲別圓大機所現。此則已就眞中感應而辧也。大師先來。不許斯義。況曾面受訶斥。今𨿽見用而云。一家所立丈六。尊特不定。約相多少分之。此復不可意。謂通教被接見不空者。不用現丈六令大。便是尊特他受用報也。夫欲釋義。先須正名。名若不正。義必邪倒。且言丈六尊特者。丈六非小耶。尊特非大耶。若謂不然。未審尊特之名。爲從理立。爲從事立。若從理者。此與眞身如何簡異。若從事立。豈非尊崇特勝之相乎。以由此身不同分段生死之質。全是眞實理體而現。是故大論。目爲法性身佛也。若通教明合身之義者。見但空。則佛惟現小。見不但空。則佛須現大。譬如臨鑑有端醜現像亦妍媸。不可機見自尊應相自劣。所云丈六尊特合者。蓋言一佛不是兩人耳。若不現大。便爲尊特。是則別圓之人。見猿猴鹿馬。無非他受用報。以皆是中道感應故也。此說恐誤。願思之。

妙宗問云。以坐華王。具藏塵相。而爲尊特。三十二相。老比丘形。而爲生身。其文炳著。那云不以相好分耶。答約相解釋。四教佛身。此乃從於增勝而說。未是的分相起之本。其本乃是權實二理。空中二觀。事業二識。就此分之。則生身尊特。如指諸掌﹝下文引起信。明事業二識。云云﹞。

諫曰。相起之本。理實如然。本起之相。安得混濫。今論佛身。正據應相。何得背相。自談其理。今謂。若論佛本。則相疎理親也。若論佛應。則理疎相親也。大師所立義。乃相返原乎。法身無相。相必屬應。應有權實。相有優降。應染淨同居。正用生身。應方便實報。正用尊特。圓人了知。祇一法體起二應用。用卽體故。一相叵得。體卽用故。諸相宛然。大師尙說蛣蜣名相。至於究竟。何緣定攺生身名相。須是尊特名相耶。常無常用。二鳥雙遊。如何分別耶。所引起信事業二識。的分生身尊特者。意云。佛之身相。不拘大小。但從業識所現。全眞起用。彼彼無非尊特身也。今恐此義傷於徑庭。論云。依凡夫二乘心所見者。名爲應身。依於業識。謂諸菩薩。從初發意。乃至菩薩究竟地。心所見者。名爲報身。賢首疏釋。此菩薩謂十解已去也。若據今家所判。正是圓教。初住已上也。何者。以於眞如少分而見故。下文明此菩薩少分見法身。能現八相。是則業識所見。正須華藏微塵數相實報無障礙土之身。豈有丈六四八之相乎。況論文明示報身相云。身有無量色。色有無量相。相有無量好。若謂小身不用現大。便是報身者。莫不公背馬鳴之說乎。又復論中。𨿽以凡夫二乘對諸菩薩分於二識。必須別圓地住之前。亦屬事識。𨿽知諸法從眞如而生由業識而現。其如無明未破。猶有隨事分別之相。亦如今家。以七八九識。分對四聖。蓋一往耳。應知有依事識亦見報身。有依業識亦見劣應。如華嚴。凡夫二酥。小乘別圓。內外凡位。卽依事識。見報身也。此乃非分獲見。爲其當破無明及令恥小慕大。是故現耳。若方等已來。至於涅盤。不現尊特。有諸法身大士。影響嘉會。卽於業識。見劣應也。此乃隨機而見。了知釋迦隱無量神徳。現丈六金輝耳。若依二識本分而見。則須事識見應業識見報。非謂別圓初心有業識之解。便乃不擇大小。皆見報身。徑庭之義。請試詳察。

妙宗云。金光明龍尊。嘆佛經文。但列三十二相。圓光一尋。疏乃判云。正嘆尊特。故知不定。以相數多。方爲尊特。祇就不空妙觀見耳。問行人睹於劣應。談圓佛相。祇可卽是法身及自受用。不卽尊特。以尊特身。現起方有。不現則無。豈見不空。不待佛現。便自能見尊特相耶。答旣以尊特對於生身。分身非身常無常等。今云。劣應但卽法身及自受用。不卽尊特。則成壽量。屬於尊特身相。自屬生身。如此分張。進退皆失。

諫曰。龍尊所嘆。非局小身。那云但列三十二相。況經無定數。髙大之相煥然。豈見名目有同。三十二相中者。便言惟嘆丈六身耶。又焉知藏塵無此等相耶。況疏文顯示三十二相。是生身佛。大相小相。巍巍堂堂。不同常身常光常相。卽尊特佛。無身之身。無相之相。卽法性佛。然後判云。今經正嘆尊特身相。上兼法性。下攝生身。如何偏據正贊之言而棄兼攝之說。智者明判。三十二相爲生身。大師堅立爲尊特。對文違戾。其可信乎。抑又疏辧三身相業。非不分明。百福所嚴。生身業也。空慧所導。尊特業也。實慧所成。法性業也。若但由行人觀智所見。不拘佛身大小而現者。三種相業。便成無用也。況復經云。圓光一尋。能照無量。猶如聚集百千日月。又云。身放大光。普照十方無量國土。又云。佛光巍巍。明焰熾盛。悉能隱蔽無量日月。安得專以一尋之文而害無量之義。今詳正贊尊特。兼生法者。巍巍卽尊特也。一尋卽生身也。諸佛淸淨。微妙寂滅。卽法性也。三身一體。而不相濫。豈可一體混沌不分耶。所舉劣應。卽法不卽尊特。斥爲分張之失者。此責﹝仁嶽﹞昨來所議之辭也。且觀經乃以法身及自受用報。爲非身非不身。尊特爲身。生爲非身。那忽責云。劣應卽法及自受用。不卽尊特。則成壽量。屬於尊特身相。自屬生身耶。如此致詰。無乃不可乎。所議生身。卽法不卽尊特者。其有旨哉。夫理無所存。徧在於事。事必卽理生。豈非法但。理體無相。事用有相。相不可混。安以生身。濫爲尊特。且如權卽實故。三千空中。差而無差也。實卽權故。三千宛爾。無差而差也。是則權用之相。毫犛不謬。在理或當。幸願從之。

妙宗云。今之妙觀。觀佛法身。見八萬相不同金光。但於劣身。見無分齊。今是彼佛。全法界身。應圓似觀。現奇特身。非是彼土常身常相。若彼常身。卽般舟中三十二相也。今乃特現八萬四千相好光明。經文自云。身量無邊。非是凡夫心力所及。正類淨名。如須彌山顯於大海。藥師中。巍巍堂堂。如星中月。大論中。色像無邊。尊特之身。此等經論所明尊特。與今所現。無少差殊。

諫曰大師。以三十二相。爲尊特。又以八萬四千相。爲尊特。又以藏塵相。爲尊特。又云。隨現大小。彼彼無非尊特。是則他受用報。有若干差別之相也。山家執捲者。皆疑之。前文引妙經疏云。同居。方便。自體三土。皆是妙色妙心果報之處。乃據此義。立諸尊特者。且淨名疏。明同居淨穢則有異質。方便有餘則無異質。有餘之土尙無異質。豈實報之土。而有身量長短相好多少之異乎。所立劣身。不須現勝。爲尊特者。請以土相驗身。斷可知矣。且娑婆穢土。則有砂礫荊棘。還可不用現於寶莊嚴相。便是有餘實報土耶。凡言四士相卽。蓋顯四土。祇是一處。妙經疏云。三土皆是妙色妙心果報之處。如來徧應三土。故知三處相不可混。今謂藏塵之相。本是實報土身。若有機感。亦應下之二土。故一家凡說尊特。莫不皆指坐華王臺及色究竟天受職之身。其實不指八萬四千相好之身。故知此身惟是安養淨土勝應生身。不通余土。故十疑論問云。何不十方佛土中隨念一佛隨得往生。何須偏念西方彌陀佛耶。答中指彌陀佛有八萬四千相乃至八萬四千光明。徧照法界念佛眾生攝取不捨。若三十二相。則通同居淨穢諸土。穢如釋迦。淨如阿閦及藥師等。若般舟中三十二相者。蓋是用彌陀應他土之身。以爲初心觀境耳。故觀經云。阿彌陀佛。神通如意。於十方國。變現小身。丈六八尺。又云。若欲至心生西方者。先當觀於一丈六像。只爲彌陀身量無邊﹝卽六十萬億那由他由旬非大論中色像無邊﹞。非是凡夫心力所及。所以般舟令觀小相。以彼經跋陀和菩薩。所請三昧。正爲初心。豈可便令頓觀勝相耶。彼云。彌陀在須摩提。不是他土之身者。蓋悉檀被物。令心專向耳。亦如觀經疏。初修觀者。取釋迦毫相。觀彌陀毫相。若得三昧。方可稱彼佛相而觀。豈可初心自觀釋迦不觀彌陀耶。

妙宗問云。請觀音疏云。無量有二義。若生身無量。是有量之無量。法身無量。是無量之無量。大論云。法性身佛。色像無邊。尊特之身。猶如虛空。旣云法性身。此乃不滅。方名尊特。今第九觀。觀於佛身。第十卽觀觀世音身。觀音旣是補處菩薩。驗佛有滅。豈非生身有量之無量。答藏通補處。彰佛有量。別圓補處。顯佛無量。且華嚴佛身。委明八相。旣是尊特。此論補處。與彼何異。

諫曰。所言補處者。須約諸佛應爲分段生身。前佛入滅。次佛嗣興。方有補處。安以法性身佛。機息應轉。而論補處哉。機若未息。應豈云亡。機若息已。更補何處。華嚴八相。一一相中。皆具八相。無補處之義。嘗試論之。凡云諸佛名號不同。相好優劣。壽命長短。皆是垂世應身。從說法性身。壽有劫數者。蓋教道耳。若諸佛捨那之身。同一身智。猶如虛空。必無名號相好壽命之異也。此義稍細。請大師鑑之。若無量壽佛滅度之後。觀音作佛。號普光功徳。皆是淨土勝應生身耳。若以此土四教所見之佛。準望彼佛。乃通佛身也。以通教佛有時亦現髙大之身故。大論引密迹經云。一切人天。見佛色量。或十里乃至百億里。輔行定爲通教身也。又云。觀經等亦通佛收。明文在玆。安可異說。故知彌陀勝應。俯同釋迦通相。定非別圓捨那之像。以有數量故。非無分齊故。但此土旣穢。乘時方現。彼土極淨。常身乃爾。

妙宗云。法華中淨光莊嚴國。妙音菩薩。欲來娑婆。彼佛誡云。汝身四萬二千由旬。我身六百八十萬由旬。汝往彼土。於佛菩薩。勿生劣想者。以彼土惟演頓教。純被菩薩。所以但現髙大之身。佛知妙音所將之眾。不知娑婆開權之妙。於佛輒起定小之譏。故寄妙音規未達者。意令得悟卽劣之勝祕妙之權。

諫曰。此文意云。淨光說頓故現大身。安養說三須存小質。且十疑論云。彌陀佛國。純諸菩薩。以爲良友。又云。彼無二乘之心。純一大乘。淸淨良伴。故知彼國𨿽說小法。義亦惟大。又焉知淨光不說小法。如安養乎。又大師自說。圓人皆依業識。悉見尊特。淨光旣惟演頓教。豈有未達卽劣之勝者乎。莫是妙音所將之眾皆是未稟頓教之人乎。自義矛盾。更請裁之。須信諸佛淨土生身。俱大如目連。至東方奇光佛所缽緣之上。大眾謂之小虫。又日月淨明徳佛。涅盤之後。收取舍利。起八萬四千塔。髙三世界。況無量壽佛。其土最淨。諸佛偏贊。何苦抑彼身相令小。若謂彼有二乘。聞小法。證小果故。佛更有丈六八尺之身者。則二乘同除糞宿艸。彌陀有脫珍著獘﹝妙樂云彌陀著獘諸教無文﹞。不惟抑挫佛身。兼復屈辱海眾。比望諸佛淨土。諒有慚徳。今更以近事諭之。如南洲人。壽旣短。故身長三肘或四肘而已。北洲人。壽千歲。故身長三十二肘。乃至忉利天人。壽千歲﹝人間一百年爲一日﹞。身長一里。空居諸天人。壽倍倍增。身量倍倍長。豈阿彌陀佛。人天莫數之壽。卻但身長丈六八尺而已。豈可淨土之聖不如穢土之凡乎。故知六十萬億那由他身。未足爲怪。

妙宗云。眾經多說彌陀生身常相。今當略出。小彌陀經云。彼土蓮華。大如車輪。大彌陀經說。彌陀浴池。廣四萬八千里。以依驗正身未極大。觀經有丈六八尺之身。此等豈非常身常相耶。

諫曰。夫窮眾經。要存達觀。不可以小道而妨於大途。祇如淨華宿王智佛。身長六百八十萬由旬。妙音止長四萬二千由旬。若將人情往推。何優降之若是乎。又如觀經說。彼佛華座。座上寶幢。一一如百千萬億須彌山。如此華座。與彼浴池。何敻異哉。若云觀中所見非是實事。何故經云。如此妙華是本法藏比丘願力所成。莫不亦是尊特華座。非生身座耶。故眾經所說依正大小。聖意難測。儻以浴池。驗佛身非大。亦合以華座。驗浴池非小。云云無益。宜且置之。又以觀經有丈六八尺。爲彼土常身者。且此土常身。尙非八尺。𨿽現同三尺。蓋暫化瞿師。經文顯云。於十方國。或現小身。丈六八尺。豈是彼土常身耶。

妙宗云。八萬相好。別圓眞似。方得見之。故上品下生疏。判已登習種性位。生彼七日。見佛眾相。心不明了。三七日後。乃了了見。惟上品上生。道種性位。生彼卽見眾相具足。三賢菩薩。依業識故。知心現佛。乃就尊特論乎。明昧若慣習。小者及諸凡夫。依事識故。不於尊特而論明昧。良以此等𨿽因臨終回向得生。佛順本習故。且用小令其證果。旣說無常苦空之法。須以生身相好應之。浴池之身。三十二相。正對此機。

諫曰。所示八萬相好別圓眞似方得見者。似位可爾。眞位不然。以其分證。合見華藏微塵相矣。又云三賢依業識見佛者。此非起信之意。已如前諫。今十信已下。非全不見八萬相好。復恐昧於習種性耳。何以知然。如中品中生之人。生彼七日。蓮花敷已。開目合掌。贊嘆世尊。若今時悠悠凡夫。生彼經劫。方得見之。如下品下生之人。於蓮華中。滿十二大劫。蓮華方開。乃至下品上生。經七七日。蓮華乃敷。又祇見觀世音住其人前爲說深法。故知彼佛勝相。誠難利見。以驗彼國人天等見者。非聊爾之曹也。當知九品所論生彼國者。見佛菩薩。且就生身而說。何得直見尊特身乎。若相似位。便見尊特相。了了具足者。分眞之位。乃成徒施也。況娑婆穢土。卽見尊特微塵相好。豈極樂淨土。止見尊特八萬相耶。

妙宗云。前正釋題。以妙三身。解所觀境。今至經文。以八萬相。爲所觀境。信八萬相。與妙三身。無二無別。二處皆用不思議境。而爲所觀。故八萬相。觀之令顯。顯名觀成。無別所顯。況今不是初心觀境。乃圓七信所觀境耳。豈於座像圓觀已成。卻托藏通生身修觀。又觀生身。顯藏塵相。此乃通人被別圓接。全非頓教始終圓觀。

諫曰。疏釋無量壽題。顯譚有量之無量。又特示云。阿彌陀是有量之無量。若今經不觀此身。智者所示何惑眾乎。若如大師所解。直觀無量之無量。又謂圓人皆依業識所見。是則今經惟觀實報依正。全無同居依正。不成托彼依正修觀之義也。今謂觀經從水想成已。見彼國地已去。皆是同居淨土依正之相。圓人托彼修乎三觀。空則諸相皆亡。假則相相俱照。中則亡照雙絕。若欲克就三身辧者。空卽報也。假卽應也。中卽法也。又須知假觀之中有二不同。或有且見八萬相好。或復更見藏塵相好。以此觀成位次髙矣。又云。觀生身顯藏塵相好。此乃通人被別圓接者。何太局哉。豈別圓教無生身耶。大論云。佛有生身。同人法有疾患等。如法華中。四大菩薩及淨華宿王智佛。問訊釋迦云。少病少惱。豈非生身耶。若謂龍女嘆佛。微妙淨法身。具相三十二。旣云法身。法身便是相相尊特者﹝妙宗前文有此一說﹞。疏云。深得法身之理。卽備相好。記云。三十二相者。諸教所列。修得不同。多在教道。若實道者。但是發得。疏記之意。蓋言法身之理具。於生身三十二相全理發現。不同諸教修得之相。何曾指此。便是尊特。應云圓人體達生身卽法故。相相寂滅。與虛空等。其猶波之濕性徧於大海。法身卽生故。身同病患。相現四八。此如濕性之波動相不泯。若妙經玄義云。垢衣內身實瓔珞身者﹝妙宗引此爲證﹞。蓋顯華嚴法華。祇是釋迦一佛之身。昔服瓔珞。今著獘衣。非謂獘衣。便是瓔珞。若不爾者。華臺之身。是老比丘耶。

妙宗問云。若是尊特。合是常身。何故法華疏中。判觀無量壽佛經云。實有量而言無量。答此乃刊正記中。錯引彼疏。彼疏並云。實有量。而言無量。如阿彌陀與金光明疏及此疏同。蓋以大小二彌陀經。不專尊特。被於頓機。故彼佛現三十二相。通被眾機。

諫曰。諸經凡曰彌陀者。皆目生身耳。況大小二本。並無三十二相之文。何忽見指。借使二本不專被頓。今觀旣專被頓。何故疏內卻指生身。不可將二本之義釋今經之名。斯乃縣額榜州。惑亂行者矣。刊正所引。其義非錯。但圓師不應以山毫海目之身。便爲地住所見之身。彼且不將丈六等身便爲尊特。問觀經云。觀無量壽佛者。從一相好入。但觀眉間白毫。極令明了。見眉間白毫者。八萬相好。自然當現。疏文令取釋迦毫相。大小現觀。若得三昧。觀心成就。方可稱彼佛相而觀。引大論。爲增長菩薩念佛三昧。故說般若。現奇特身相。以此爲觀。且奇特身者。非尊特身耶。旣引彼證此。驗八萬相好。卽尊特也。答此乃泛引類例。不可�齊。蓋謂彌陀勝身。須是三昧成者。方可觀之。例如釋迦奇特身相。亦是三昧成者。以此爲觀。應如大論云。爲增長諸菩薩念佛三昧者。多是別圓地住菩薩。以論中明尊特身佛。爲界外法身菩薩說法。若觀經疏云。若得三昧。觀心成就者。但是圓教觀行位人。以疏中明觀行位。初觀佛相。如鑄金像。乃至觀成見佛。大相小相。浩浩漾漾。如大劫水。是知兩處三昧。深淺不同。所觀佛身。生報有異。須將義定。無以文拘。

﹝仁嶽﹞重白大師。右之十諫。且引妙宗梗槪之文其。諸叢脞。不敢備舉。﹝仁嶽﹞聞。巧詐不如拙誠。故筆下之語。不免逆耳。儻將佛法爲念。願以慈心而觀。昔生公立闡提成佛。舊學以爲邪說。嘗被大眾擯而遣之。生於眾中。正容誓曰。若我所說。反於經義。請於現身。卽表癘疾。若與實相不相違背。願捨壽時。據師子座言竟拂衣而逝。後休驗之相明矣。﹝仁嶽﹞言𨿽無似。輒效生之。所議佛身。儻違教旨。卽冀現世招白癩之殃。或契聖心。必願臨終指淨土而爲逝。休咎之報。敢不信乎。伏請大師。焚香証之。不備。門人﹝仁嶽﹞書。

嶽闍梨十諫書﹝終﹞

臺州白蓮比丘宗峴將鬻教乘自錢開板流通法智遺編解謗書

法孫﹝繼忠﹞集

智者宗乘。予自濫講。逮四十餘年矣。凡釋一文申一義。未嘗不以部味教觀而爲憑準。近集私鈔曰妙宗。解十六觀經疏。至眞法身觀云。然此色相。是實報身。應同居土。亦名尊特。亦名勝應。而疏云。法身者。指修卽性。成無作觀也。有一學輩。輒出義章。公違此說。於章門之外。廣構難詞。樹立華嚴藏塵相好。方爲尊特。觀無量壽佛。八萬相好。及法華三十二相。定是生身。予乃引彼難詞。一一廣釋。彼復固執自所立義。乃撰十諫書。有徑庭矛盾之譏。反義違文之誚。俾予攺削鈔文。曲從所見。其如十諫。不循教觀之正轍。但以身大相多。而爲尊特。旣乖舛圓意。無一可取。今以正理照之。彼於吾宗。成乎二謗。何者。彼以此經頓觀所顯之相。定爲生身。以法華開權第一之身。定爲劣應。此減謗也。以華嚴兼別之質。尊勝純圓。以二酥對帶之容。特超絕妙。此增謗也。因毀斯鈔。成此深﹝億﹣音﹢﹝天﹡天﹞。若不解之。往往惑眾。故不獲已。作解謗書。同宗哲人。必知吾苦心爲道之如是也。

妙宗鈔中。立法華身。是尊特佛。故引妙玄垢衣內身實是瓔珞長者。而爲誠證。

謗者云。妙經玄義云。垢衣內身。實是瓔珞身者。蓋顯華嚴法華祇是釋迦一佛之身。昔服瓔珞。今著獘衣。非謂獘衣。便是瓔珞。若不爾者。華臺之身。是老比丘耶。

解曰。吾祖智者。降此眞丹。祇爲宣揚待絕二妙。當宗學者。自抑挫云。昔服瓔珞。今著獘衣。使妙一乘。反歸三藏。則一家妙說。頓見陸沈。將何流布。益羣生耶。以垢衣內身。實是瓔珞長者。的示開權絕待體故。故妙玄云。今經體者。體化他之權實。卽是自行之權實。如垢衣內身實是瓔珞長者。釋簽云。卽是開丈六垢衣。垢衣正是示爲小乘化他權實。今開卽是同體權實瓔珞長者﹝文畢﹞。此乃決了聲聞法。是諸經之王。開粗卽妙。妙外無粗。是故得云瓔珞長者。淨名疏云。若說法華。但現尊勝。又云。集國王大臣。定父子天性。汝實我子。我實汝父。卽是法華現尊特身。爲諸聲聞授記時也。一化之內。凡有四度現尊特身。法華之身。最爲第一。而卻謗云。昔服瓔珞。今著獘衣。非謂獘衣便是瓔珞。荊溪顯示開丈六垢衣卽是瓔珞。開義非施。亦異於廢。吾祖談妙。正在於開。教文明開。汝卻云著。此謗尢甚。若從汝說。乃昔是同體權實。今是化他權實也。如斯謗辱絕妙之經。埋沒智者獨拔之說。吾聞此語。如三百矛刺心。何背祖違宗。一至於此。痛哉痛哉。而更謗云。龍女贊佛。微妙淨法身。具相三十二。是法身。具於生身三十二相。何曾指此。便爲尊特。此與自語頓爾乖違。汝於三身壽量解中云。應從法起。名有本之應。非是生身。須名法身。今法身具相。因何卻言自是生身。此乃法身自徧。相好自局。身相相乖。非不二義。如不二門云。塵身與法身量同。塵國與寂光無異。是則一一塵剎一切剎。一一塵身一切身。此乃法華絕妙。感應正義正文也。壞卻圓宗。成我曲見。不卽攺悔。殃禍非遙也。知之知之。龍女欲彰開權妙相。故云。法身具三十二相。此一一相。全理顯現。法身徧故。三十二相。相相周徧。法具萬徳。相亦須具此之妙身。不名尊特。更指何身爲尊特耶。釋迦旣入多寶塔內。驗非現起。巍巍堂堂。方名尊特。祇就中道感應。於丈六身。便爲相海。此就開權卽劣顯勝。而明尊特。故須了知。坐華臺身。頓部尊特。未開權故。猶兼緣修。若老比丘。開爲祕妙。妙外無粗。爲尊特者。永袪智障也。教部兼獨。全不掛心。身相施開。安能得了。謬判尊特。以爲生身。破壞本宗。蔽塞妙解。此開顯妙。乃是吾祖教觀宏宗。此義若明。一代身說。如指諸掌。故玆一謗。吾先解之。

妙宗曰。一家所立。丈六尊特不定。約相多少分之。克就眞中感應而辧。如通教明合身之義。見但空者。惟睹丈六。見不空者。乃睹尊特。生身本被藏通之機。尊特身應別圓之眾。

謗者云。三身壽量解中。嘗立生身。正爲藏通小機所現。尊特正爲別圓大機所現。此則已就眞中感應而辧等。

解曰。汝立生身被藏通之機。尊特身被別圓之機。此際寧知眞中感應。若其已知。聞吾說時。何故謂吾自作此說。不合教文。若知圓機稟於圓教。是中道感應。何故謗。今觀所顯佛。定是生身。經云。諸佛是法界身。入一切眾生心想中。如白日升天影現百川。法界身入。非中道應耶。眾生心淨。非中道感耶。中道感應。經疏說之。明如千日。因何抑作眞諦感應耶。此是經文。先示觀體。俾令行者以此妙觀感佛妙應。故八萬相。顯尊特義。成生身之謗。不攻自壞。妙宗特就通教合身分二應者。蓋由此處。權實二理交際。空中二觀分岐。事業二識興廢。生身尊特明白。可袪錯解。可顯本宗。若執地住。方依業識方見尊特。則使三根案位接入似位者。全無睹見尊特之分。若其然者。此教則無合身之義也。然中道感應。言之則易。解之則難。今試略陳。俾明圓意。所言中者。不偏爲義。絕待爲功。若丈六身外。有尊特者。熾然待對。中義不成。眾生亦爾。能感念外。更對一法。非中道機。應外尙無於感二應。豈自分張。若善中名。必不執異。荊溪廣說。敢不依憑。故十不二門。染淨不二。至受潤不二。皆爲中道妙感應。立依正門云。一一塵剎一切剎。一一塵身一切身。廣狹勝劣難思議。淨穢方所無窮盡。若非三千空假中。安能成玆自在用如是。方知生佛等彼此。事理互相收。至自他門云。眾生由理具三千故能感。諸佛由三千果滿故能應。應徧機徧。忻赴不差。又受潤門云。物機應契。身土無偏。同常寂光。無作法界。四微體同。權實益等。若法華感應圓中。約時以開顯故。無機不達。乳及二酥。三教不知。圓人獨曉。其中道感應。相貌略爾。安可謗云。法華佛身。定是劣應。今經頓觀。所顯佛相。定爲生身。況自立云。尊特身。應別圓之機。智者判教。旣屬圓頓。正合得見尊特身佛。縱有補處生滅之事。宛與華嚴應物不別。何得忽有天殊之謗。此受生身之毀。彼荷尊特之稱。況又自立云。大乘生身。義同法身。小乘法身。義同生身。今經頓教。是小乘耶。若是大乘。合卽法身。若卽法身。不卽尊特。與而論之。幻有卽空。奪而爲語。外道斷見。

謗者云。觀無量壽經。明彼佛相好光明各有八萬四千。若華嚴如來相海品。及隨好光明品。毗盧遮那具足十蓮華藏世界海。微塵數相好。二經所說優降天殊。故知彌陀生身。八萬相好之外。更有尊特微塵相好。今且據生身。判爲有量。𨿽具山斤海滴之壽。然亦示同分段生滅故也﹝此文出謗者三身壽量解﹞。

解曰。學天臺宗。不憑教觀。但以相好數少。定屬生身。相好數多。定爲尊特。此言落漠。全無意味。藏塵相名。見於華嚴如來十身相海品。今問華嚴諸十身中。爲是何等十身相耶。然稱相海。更無不是尊特義也。言觀無量壽佛。八萬相好。定是生身。全無所準。違文違義故也。違文者。一違本經。云無量壽佛。身量無邊。非是凡夫心力所及。以其無邊。是報身量故。起信論云。隨所示現。卽無有邊故。二違引證文。疏引智論。證身量無邊云。爲增長諸菩薩念佛三昧。故說般若波羅蜜經。今說般若。現尊特身相。光明色像。徧至十方。以此爲觀也。以奇特身。證今見佛。是尊特相。增念佛觀。證於相似及分眞位。諸菩薩修念佛三昧。違此現文。立爲生身。三違疏文。經說身量。八萬相好。此於同居。現實報相。故玆身相。亦報亦應。疏乃特云。觀眞法身。令知報應二修卽性顯。今報佛異別緣修。斯是鈍圓妙尊特相。固違此疏。云是生身。四違十疑論文。彼云緣彌陀佛。若法身。若報身等。金色光明。八萬四千相。一一相中。八萬四千好。一一好放八萬四千光明。常照法界。攝取念佛眾生﹝彼文﹞。旣舉法報。卽云相好光照法界。此乃一念。頓照三身。三一圓融。與今釋題。文義符契。疏觀色相。名爲法身。方見今家明尊特身。諸文一揆。次違義者。蓋全不依報應二身之所以也。所以者何。乃眞如妙用。依二識現。故起信論云。用有二種。一者依於事識。謂諸凡夫二乘心所見者。名爲應身。以不知轉識故。見從外來。取色分齊。不能盡知故。二者依於業識。謂諸菩薩。從初發意乃至菩薩究竟地心所見者。名爲報身。身有無量色。色有無量相。相有無量好。所住依果。亦復無量。種種莊嚴。隨所示現。卽無有邊。離分齊相。隨其所應。常能住持。不毀不失。如是功徳。皆因諸波羅蜜無漏行燻。及不思議燻之所成就。具足無量樂相。故名報身。又云。惟依心現。不離眞如﹝彼文﹞。此二所以明其要者。在於惟心及外來也。斯乃精切分於報應二種由致。今經數示心現佛相。經云。佛法界身。入一切眾生心想中。是故汝等。心想佛時。是心卽是三十二相等。又云。是心作佛。是心是佛。諸佛正徧知海。從心想生。經旣顯示惟心現佛。永異事識從外而來。佛旣惟心。心性徧故。佛色無邊。離分齊相。佛示行者惟心觀法。俾令得見尊特妙身。何因緣故。抑八萬相海。定是生身。疏釋佛法界身入心想中。而有二義。初云。報佛法性身入者。應入感心也。佛本是無。心淨故有也。次云。法界是佛身。無所不徧。法界爲體。入者。理入觀心也。且報佛法性及佛法界。體無所不徧。乃百界三千。卽空假中。如此妙體。入念佛三昧。隨所示現。或三十二相。或八萬四千相。寧有一相。不具三千。卽空假中耶。此相若非尊崇特勝。更指何相爲尊特耶。違背此義。云此佛相定是生身。抑於本經純圓之相。揚於他部兼別之身。以足爲頭。起天殊謗。修心妙觀。顯圓實相。宗體功立。卻見通教分段生身。顚倒之談。不可聞見。

謗者云。夫欲釋義。先須正名。名若不正。義則邪倒。且言丈六尊特者。丈六非小耶。尊特非大耶。若謂不然。未審尊特爲從理立。爲從事立。若從事立。豈非尊崇特勝之相乎。其文𨿽繁。其意乃執。理定是一。身定有異。乃至云。若不現大。便爲尊特。是則別圓之人。見猿猴鹿馬。無非他受用報。以皆是中道感應故也。

解曰。正名釋義。理乃合然。而其名言須四依所立也。法華文句。三十二相。皆是相海。摩訶止觀。佛三品相。皆稱爲海。豈可不憑圓實之教。以正相海之名。而釋尊崇特勝之義。何得謗於法華。及以今經圓妙之相定是分段劣應生身。如此邪倒。推與誰耶。若中道感應。名尊特者。名多在佛。或有現起髙大之身。示尊特相。或祇以常身。示無邊際。爲尊特相。若現起九界差別之形。未必顯立尊特之號。𨿽不立名。非無其義。如華嚴明十身捨那。其業報身。豈不收於猿猴鹿馬耶。旣稱捨那卽淨滿義。旣淨且滿。寧非尊特。此乃起信隨所示現。卽無有邊。離分齊相。隨其所應。常能住持。不毀不失。皆由諸波羅蜜無漏行燻之所成就。故名爲報。旣名爲報。豈非尊特之義耶。

妙宗料簡云。四教佛身。相起之本。乃是權實二理。空中二觀。事業二識。就此分之。則生身尊特。如指諸掌。

謗者云。相起之本。理實如然。本起之相。安得混濫。今論佛身。正據應相。何得背相。自談其理。今謂若論佛本。則相疎理親也。若論佛應。則理疎相親也。妙宗所立。義乃相返。原乎法身無相。相必屬應。應有權實。相有優降。應染淨同居。正用生身。應方便實報。正用尊特。圓人了知。祇一法體。起二應用。用卽體故。一相叵得。體卽用故。諸相宛然。

解曰。此蓋不依本宗談理。致令佛相與理天殊。何者。今明圓理。合具三千。若理若果。若體若用。未始暫虧。三千之法。若爲凡夫及藏通機。示現佛相。從外而來。定有分齊。故說爲應。若爲別機。示現佛相。𨿽從心現。依眞而起。須假緣修。未全稱性。但得名報。惟圓頓教。示現佛身。相相卽性。諸法實相。佛旣究盡。全體起用。彼彼互融。故華嚴佛相。尙兼別修。惟識果成。全是教道。故妙樂云。來至今經。方知指昔。惟佛究盡。斯言有在。故知究盡百界千如。方是一成一切成。相圓論成佛妙極。於斯諸部之中。廣談多相。及示大身。並乃名爲行頭取與。法華究盡諸法實相。方得名爲算數孔目。故別圓二佛。𨿽俱尊特。別須緣修。故名爲報。圓卽性故。從法立稱。故一身一切身。一土一切土。理具此相。想成相起。當於二教而辧親疏。別卽相親理疏。圓卽理親相疏。謗圓佛相。於理疏者。過莫大焉。故使今經。八萬相海。𨿽是尊特。而名法身。𨿽未開顯。教已屬頓。圓人在昔。四皆祕妙故也。相旣卽理。豈可定分大小多少。若法華身相。定少小者。何名尊特。

謗者云。妙宗尙說蛣蜣名相。至於究竟。何緣定攺生身名相。須是尊特名相耶。常無常二用。二鳥雙遊。如何分別耶。

解曰。解一千從。迷一萬惑。今當略說。庶別方隅。蛣蜣名相。至究竟者。此明理性具十界也。旣皆性具。性必常住。十皆法界。法界無外。界界徧收。法法髙廣。博地但理。名字初聞。五品觀成。六根似發。四十一位。分眞體用。不二妙覺。等性究竟。法應圓融。故蛣蜣等。若假若實。與佛假實。一一無非常樂我淨。卽無上眾生。無上五陰。旣皆四徳。復稱無上。豈一人一法。非尊特耶。故三千果成。咸稱常樂。名義彰灼。學者自迷。故將蛣蜣。圓融名實。欲成尊特。與生身永異。驗是迷名。全不知義。又蛣蜣六位。則約豎論。卽佛之二身。爲實施權。開權顯實。則約橫論。卽若九權一實。亦是橫論不二。若先施後會。亦是豎論不二。橫豎𨿽殊。俱卽俱不二。故荊溪師。以十不二。顯十法義。旣迷此旨。全未入門。若入此門。則常無常二用可識。故涅盤疏云。今言雙遊者。生死俱常無常。涅盤亦爾。在下在髙。雙遊並息。卽事而理。卽理而事。二諦卽中。中卽二諦。非二中而二中。是則雙遊義成。雌雄亦成。事理雙遊。其義旣成。名字觀行。乃至究竟。雙遊皆成。橫豎具足。無有缺﹝彼文﹞。事理中邊。非三而三。此之三番。收二用盡。若身若土。若人若法。一一無不具足二用。二用不二。互徧互收。第五時中。開顯不二。諸味圓人。四皆不二。故大經云。𨿽修一切契經諸定。乃至未聞大涅盤時。咸言。一切悉是無常。聞是經已。𨿽有煩惱。如無煩惱。卽能利益一切人天。何以故。曉了己身有佛性故。是名爲常。又品末云。隨有眾生。應受化處。如來於中。示現受生。𨿽現受生。而實無生。是故如來。名常住法。如迦鄰提鴛鴦鳥等。學者應知。但得無常。則失常用。得常用者。二用雙融。若也不依時教明之。但逐現起。身相辧者。則圓妙二用。義永沈矣。

謗者云。起信論中。業識見佛。若據今家所判。正是圓教初住已上也。何者以於眞如少分而見故。下文明此菩薩少分見法身能現八相。是則業識所見。正須華藏塵數之相。實報無障礙土之身。豈有丈六四八之相。況論文明示報身相云。身有無量。色色有無量。相相有無量。好若謂小身不用現大便是報身者。莫不公背馬鳴之說乎。又復論中。𨿽以凡夫二乘對諸菩薩。分於二識。必須別圓。地住之前。亦屬事識。𨿽知諸法從眞如而生由業識而現。其如無明未破。猶有隨事分別之相等。

解曰。起信乃是通申之論。首題大乘。合具衍中三教斷證也。故淨名玄云。攝論佛性。惟識等論。通申大乘三教。若其然者。起信不可獨明圓教也。若論云信成就發心。卽初發心住也。旣云少分見法身能現八相。此同華嚴初發心時便成正覺。是故荊溪判。在圓教分眞之位。若論云如二乘觀智。初發意菩薩等覺。於念異念無異相。以捨粗分別執著心。故名相似覺。旣云相似。豈是分眞。自有登地。名隨分覺。故此三賢十聖。眞似明文。不可一槪。作圓位判也。論明業識云。謂初發意菩薩。乃至菩薩究竟地。心所見者。名爲報身。論文明說。以深信眞如法故。少分而見。知彼色相莊嚴等事。無來無去。離於分齊。惟依心現。不離眞如。乃云。深信眞如。則能少分見於報身。是故卽云。知彼色相等也。安將深信。而爲分證。而沒深信之言。自云以於眞如少分而見。意欲同下。少分見於法身。須知報身是其勝應。於眞如深信。便能少見。不可同下。少分見於法身。故隱深信云。於眞如少分而見。莫欺心乎。若言業識須見藏塵實報相者。此乃公違論文所立。二種報義。以論初說。身有無量色。色有無量相。相有無量好。次說隨所示現。卽無有邊。離分齊相。隨其所應。常能住持。不毀不失。此之二義。總結爲報。那云業識但見藏塵實報相耶。若論不說二種報義。則不能申法華金光薩遮等經三十二相尊特身也。則不名通申之論。應知馬鳴與智者師。示施開義。其意冥契。何者論明應身。以凡小心。不知轉識。現起佛相。見從外來。取色分齊。說名應身。至明報身。乃云。隨所示現。卽無有邊。離分齊相。隨其所應。常能住持。不毀不失。說名爲報。豈非應約施權。示著垢衣。表化他權實。故從外來。取色分齊。報約開權。卽指化他。是同體權實。瓔珞長者。故隨所示現。卽無有邊。離分齊相。常住不毀。故施開之義。宛合眞如之用罄矣。是誰公違馬鳴之說。又云。無明未破。猶有隨事。分別以立。地住之前。皆依事識。見生身者。更違論文也。以論明說分別事識依諸凡夫計。我我所。攀緣六塵。此識乃是見思燻起故。別初住見惑斷故。事識甚微。以見惑如四十里水。思惑如一滴水故。所以論中從初發意卽依業識見佛身相離乎分齊。若其業識。自是根本無明燻起。論說分明。何得謗。云無明未破猶有事識。旣違智者。復背馬鳴。都是妄語也。又云。如今家以七八九識。分對四聖。蓋一往耳。應知有依事識亦見報身。有依業識亦見劣應等者。意將七八。例於事業。此全不解識之相分。惑之存亡。何者蓋第六識。通惑燻起。二乘斷畢。其七八識。出自大乘。別惑燻起。與彼第九。和合成事。至佛方盡。二乘𨿽用第七。忻惡本所不知。今約大乘故。就教道分對三人。若從實說。如土染金。是故七八俱是業識所起勢分。不可與彼事識混濫。以無明燻與見愛燻。二種識分。通別異故。依理見佛。卻謂大小天殊。迷眞起妄。乃執根枝。一混全不依教。並是任情。若二酥小乘。已除見愛。不燻事識。所見尊特。功由業識。教未開故。且住艸庵耳。若華嚴會中。圓別外凡。頓伏五住者。能用業識別。𨿽知中正修空故。必未能見也。佛力加見。加於可加。若事識熾然。中觀全障。言非分見。實無其理。若其別圓。地住前位。依業識故。合見尊特。故輔行雲。爲地前菩薩。現於報身。非自受用。況一家教文。圓別似位。見他受用。非止一處。若將二教。眞似所見。分於生身。及尊特者。必不可也。以地住上。分眞論見。地住之前。相似論見。圓觀行見。況自云。華嚴凡夫。二酥小乘。得見尊特。但不合云依事識見耳。本要抑挫。今經佛觀。屬於生身。卻云凡夫小乘。得見尊特。所立如何耶。

謗者云。龍尊所嘆。非局小身。那云但列三十二相。況經無定數。髙大之相煥然。豈見名目有同三十二相中者。便言惟嘆丈六身耶。又焉知藏塵無此相耶。

解曰。若了法華。指劣卽勝。爲尊特者。此謗自解。何須再言。但慮執情以非爲是。故略對說。經旣顯云圓光一尋。豈非丈六。此品𨿽乃不言定數。以前懺品。金鼓教詔贊。三十二相。八十種好。能尊昔日。贊佛之後。願於當來。值釋迦佛。夜則夢見。晝如實說。辧令二子。同共受記。果於此世。夢見金鼓。教懺教贊。若其昔贊藏塵相好金鼓。但教贊三十二相。此則不滿先所要期。則已及二子。不合獲記故。知過去現在。贊法不殊。又贊品疏。於三十二相八十好身。明其四徳。旣具四徳。驗非生身。況今大相。及諸小相。與法界次第。三十二相。八十種好。名義宛同。望彼華嚴九十七種。全不相類。何須曲拗作彼經相。乖心乖理。得報非遙。經偈贊詞。曾無一句言。身髙大何緣。但取光所照處。便爲佛身髙大之量。乃云。圓光一尋。能照無量。猶如聚集。百千日月。又云。身放大光。普照十方。無量國土。又云。佛光巍巍。明焰熾盛。悉能隱蔽無量日月。且三言無量半句巍巍。盡是說光。拗爲身量。此義成否。其猶日輪照四天下。豈令日體廣一世界而云。安得專以一尋之文而害無量之義。經旣不云身相無量。何曾害耶。乃自建立。正贊尊特。兼攝生法義云。巍巍卽尊特身也。一尋卽生身也。諸佛淸淨。微妙寂滅。卽法性身也。三身一體。而不相濫。豈可一體混沌不分耶。如此配釋。乖文乖義。不可勝言。乖文者。以光爲身也。乖義者。二身相疊也。圓光一尋。乃以丈六。而爲生身。其光巍巍。復是尊特。此乃生身。上有尊特。亦是生身。放起尊特。宛同戲劇。復取總贊。微妙寂滅。足成三身。備見欠闕。假借而成。若依本宗。祇就一身。說三身相。不合不散。妙宗已示。今更略言。夫圓教三身。體是祕藏。三不離一。舉一卽三。龍尊贊詞。能巧示此。乃於別贊相好之前。總事總理。總贊三身。及一切三法等。已彰一佛卽一切佛。多之與一不可思議。良由諸佛未始暫離祕密之藏。一佛祕藏不少。諸佛祕藏不多。一相多相。亦復如是。祕密藏者。是法界海。攝無不徧。彼彼互融。旣全法界。作三十二。故一一相。無不稱海。若丈六外。有法不攝。何能受於相海之名。若能深信吾祖之言。依今疏文。以諸相海。解三十二相者。尊特之義自成。卽三之義妙達。不須別指藏塵之相。方爲尊特。亦不須向生身之上放出尊特。卽一論三者。祇圓光一尋。三十二相。如來妙力。爲三藏機。示有分齊。名曰生身。祇三十二相。如來妙力。爲從通入別機。示無分齊。名爲尊特。祇三十二相。如來妙力。爲圓教機。示一一相。卽是本性。所具法門。名爲法身。由三種機。感於如來。卽於一身。示三種相。三相深淺。見前前者。不見後後。見後後者。必見前前。金龍尊王。旣見法身。不闕前二。不惟俱見。兼乃互融了乎。三身皆祕妙故。自𨿽皆妙。隨物仍差。差處常融。融處常別。相體旣爾。相業亦然。良以圓人於一念中修三相業。結三種緣。他機見異。自行常融。今於融三。正贊尊特。尊特是報。上冥法性。丁應機緣。舉要爲言。云贊尊特疏云。尊特巍巍堂堂不同常身者。旣於丈六。示無分齊。何相不備。何處不周。不同凡小常所睹見。有分齊身。故曰巍巍。實殊常相。故疏解此相。與彼法華三十二相。一一皆稱不思議海。是故得名尊特之相。圓旣無別相。豈有殊不正海名。豈明相體正名。釋義功莫大焉。

謗者云。所議生身。卽法不卽尊特者。其有旨哉。夫理無所存。徧在於事。事必卽理生。豈非法但。理體無相。事用有相。相不可混。安以生身。濫爲尊特。且如權卽實故。三千空中。差而無差也。實卽權故。三千宛爾。無差而差也。是知權用之相。毫犛不謬。在理或當。幸願從之。

解曰。若識理事。及以權實。終不分張。生身尊特。以不識故。觸途成。謗云。三千宛爾。毫犛不謬。意成生身與彼尊特兩不相關也。而全不思卽實之權。三千宛爾。此乃妙假。此假由於一界具十。十乃成百。是則佛界。含攝九界。餘九亦然。若丈六身。不攝尊特。當界二身。自如胡越。何能融攝餘九界耶。若不融攝。則無三千。是則百界。三千世間。一念一塵。無不徧攝。凡夫報質。一色尙然。果佛應身。豈容分隔。故云。應徧機徧。忻赴不差。同常寂光。無非法界。此乃法華及前圓人感應之相。故法華中。及金光薩遮。三十二相。今經八萬四千相好。智者皆云。大小相海。非不思議。融攝之相。豈得名海。那將圓果究滿之。三千成已迷情分。隔之異見。若明妙假。一卽一切。則權實自融。與空中不隔。生但卽法不卽尊特。祇是通教。幻有生身。卽但空法身也。若卽圓空。全無不卽尊特之義。當尋教理。以卻迷情。故涅盤經。二鳥雙遊。汝亦信是二身之義。彼云。佛告迦葉。皆有因緣。隨有眾生應受化處。如來於中。示現受生。𨿽現受生。而實無生。是故如來。名常住法。如迦鄰鴛鴦鳥等。經意祇以生卽無生無生卽生。而爲二鳥不相離義。今就同居。現生爲生身。無生爲法身。是則生身。卽法身者。便爲尊特。此品全無大身。多相爲尊特。文部內但指應卽法。吾今此身卽是法身。以爲雙遊難思二用。故請觀音疏。但舉生身及以法身。驗知卽法不少。尊特不須現起。其義圓成。

謗者云。妙宗以三十二相爲尊特。又以八萬四千相爲尊特。又以藏塵相爲尊特。又云隨現大小。彼彼無非尊特。是則他受用報。有若干差別之相也。山家執捲者。皆疑之。前引妙經疏云。同居方便。自體三土。皆是妙色。妙心果報之處。乃據此義。立諸尊特者。且淨名疏。明同居淨穢。則有異質。方便有餘。則無異質。有餘之土。尙無異質。豈實報之土。而有身量長短相好多少之異乎。所立劣身。不須現勝。爲尊特者。請以土相驗身。斷可知矣。

解曰。汝旣不知理事不二。則非圓解。何能信此融妙之談。妙宗料簡。已示法界全體。現作三品相海相。本旣是法界全體所現。八萬及三十二。又稱相海。海必深廣故。一一相無量甚深。若所見相。不稱理者。乃理事兩分。不堪論道。何名圓人。故摩訶止觀。具明別圓二種道品。是修相法。法華云。深達罪福相。徧照於十方微妙淨法身。具相三十二與無量壽。觀云。阿彌陀佛。八萬四千相。一一相。八萬四千好。薩遮華嚴皆云。相爲大相海。好爲小相海。旣云相海。豈局三十二耶。輔行廣明十蓮華藏海微塵數相。以釋此文。此乃吾宗。明三品相。皆得名爲法身眞相。俱名相海。斥彼藏通相。非奇特法華所明三十二相。名尊特者。以卽法身。故此經明佛法界身入心想中。是心作佛。是心是佛。正合起信。皆依心現。不離眞如。說名報身。旣其三品。皆是法身眞實之相。二品尊特。何獨非耶。於不異法中。作天殊之謗。其罪若何。若實未解。但有無知之罪。若聞知後。執非爲是。欺心拒抗。必卽招惡報。神明昭著。諒難逃矣。今於淨穢同居二土。明尊特相。乃常無常二用俱現故。法華尊特。不久涅盤。大經垂終。而言常住方彰。二鳥並息雙遊故。金光明四佛降室。疏云。尊特一身一智。非謂並四佛而作一佛方名一身。祇就機解稱爲一也。華嚴藏塵相好之佛。前滅後興。若不以中道感應不可思議二用明之。此等經文。觸途成礙。言執捲者。皆疑者觀汝執情礭乎不拔。隨順言疑必不疑也。三土皆是妙色妙心果報處者。若能正其妙色妙心及果報名。其義自顯。良以不可思議。方名爲妙。此妙色心。爲果報者。久修業所得也。此之果報。徧三土者。卽起信中。隨所示現。卽無有邊。離分齊相。隨其所應。常能住持。不毀不失。此等皆因諸波羅蜜無漏行燻。及不思議燻之所成就。故說名報﹝畢文﹞。不徧三土。豈得名曰隨其所應。非行理燻成。豈得名爲妙色妙心報非尊特耶。丈六垢衣。旣稱尊特。驗諸應化不少。此名十身捨那。斯之謂也。若苟定執土之上下身之勝劣。則華嚴法華。皆非尊特矣。

謗者云。一家凡說尊特。莫不皆指坐華王臺及色究竟天受職之身。其實不指八萬四千相好之身。故知此身惟是安養淨土勝應生身。不通余土﹝云云﹞。

解曰。生身尊特。要以機教。定乎是非。專指華臺受職之身。爲尊特者。則令余處但見生身。法華獘衣。永不蒙開。而爲瓔珞。圓人在昔。於四身說。非成祕妙。豈獨妨於諸部。亦乃抑於華嚴。以專華臺。爲寂滅場。方是尊特。則千百億。不證寂理。俱是生身。汝執藏塵。爲尊特相。樹下之身。有此相否。故升須彌山頂品云。爾時如來威神力故。十方一切世界。一切四天下。閻浮提中。悉見如來。坐於樹下。各有菩薩。承佛神力。而演說法。靡不自謂常對於佛。爾時世尊。不離一切菩提樹下。而上升須彌。向帝釋殿。豈非華嚴是千百億應身所說。此身旣被別圓之機。見是尊特。何須獨指華臺受職身耶。如四方四佛。降信相室。疏云。若見四佛。同尊特身。一身一智慧。卽是常身。弟子眾一故。若見四佛。佛身不同。卽是應化。弟子眾多故。故知祇就別圓純菩薩眾云。弟子一。藏通三乘雲。弟子多。有本之應。其身則常。故名尊特。無本之應。身是無常。則非尊特。約機教定生身尊特。其義皆盡。定取華臺及受職者。義多乖也。以有法華三十二相是尊特故。疏云。應身又入多寶舍利塔故。身匪巍巍。祇以法身具相圓機見故。故淨名疏。數數指爲尊特相也。又若堅執佛不現大機見尊特則成感應不相當者是義不然。如四佛降室逗別圓機。卽須並四而爲一佛方令弟子見一身智。若其然者。何故經云。爾時信相聞是四佛。宣說如來壽命無量。深心信解。乃至云。時四如來。忽然不現。須知機緣。於四見一已。是佛應驗。於小身解。無分齊。非應不能。於四見一。感應旣成。於劣見勝。那非感應。其義顯著。不須惑也。

謗者云。若般舟中。三十二相。蓋是用彌陀應他土之身。以爲初心觀境耳。

解曰。汝旣定執。頓觀所顯。六十萬億那由他由旬。八萬四千相好光明。眞法身佛。是凡夫小乘常所見相。則與般舟所說凡小常共見身。頓爾相反。妨我義故。事須移往。他方國土。不思此說。違文背義。謗佛悞人。以彼經說阿彌陀佛有三十二。相在須摩提寶堂之內。爲比丘說經。此經明說。若欲志心生西方者。當觀一丈六像在池水上。大本中說。安養國中。佛所浴池。廣四萬八千里。小本蓮華大如車輪。況鼓音王等經。皆說安養依正。𨿽淨𨿽勝。但與娑婆分於五濁輕重而已。豈比此經。專明圓頓妙觀。所顯法界。尊特身量相好。迥拔非常。若以智者教觀爲規則。此經純圓。華嚴兼別純雜不同。勝劣可見。爲欲抑於法身尊特作小乘所見分段生身。乃任胸情。移於般舟三十二相。往置他土。若其般舟佛身。須移則小本大本。此經池上丈六像。及中三品所見佛身。皆須播遷。豈獨諸說依正被移。祇十六觀。除三聖身及座像外。所談依正。皆須移往他方國土。以皆不稱佛正報故。此乃違文背義之失也。夫標心立行。憑佛聖言。至意諦觀三十二相。在須摩提。何期此相。自居他土。則諸經行法。皆成差舛。送想西方。境在東土。心境旣訛。往生絕分。以經不說借於他佛爲觀境故。又無四依指示言教。若如今經尊特毫相。初心難想。智者明借釋尊毫相大小。現觀行人。旣知借劣顯勝。則免心境差舛之失。此乃謗佛悞人之咎。諒非細矣。

謗者云。華嚴八相。一一相中。皆具八相。無補處之義。所言補處者。須約諸佛。應爲分段生身。前佛入滅。次佛嗣興。方有補處。華嚴之身。同一身智。猶如虛空。必無名號。相好壽命之異也。

解曰。夫欲破立。須尋文義。那將妄語。以謗尊經。華嚴首云。在摩竭提國。阿蘭若法。菩提樹下。初成正覺。若非補處。豈曰初成。又升須彌山頂品云。迦葉如來。具大悲。諸吉祥中。最無上彼佛。曾來住此殿。是故此處最吉祥。拘那牟尼。見無礙。諸吉祥中。最無上彼佛。曾來入此殿。是故此處最吉祥。如是十偈。贊於過去已滅十佛。夜摩天偈。亦贊十佛。兜率他化。亦各贊十佛。若非前佛已滅後佛嗣興。豈釋尊前有四十佛。至入法界品。善財參見。彌勒菩薩。具說來生。此閻浮提界。摩竭提國。拘吒聚落。婆羅門家。我住於此大樓閣中。爲欲成熟。兜率天中。同行天故。亦欲教化釋迦如來。所遣來者。令悉開悟。故於此命終。生兜率天。我願滿足得菩提。時汝及文殊。俱得見我明文若此。豈得謗云無補處義。華嚴輔處。其文旣然。是則藏塵相好之佛。須是分段生滅之身。與諸大乘同居之應。更無少異。應知別圓。業識見佛。𨿽是應身。無不同是。一身一智。蓋自行果滿。業識已亡。與諸如來。同法界體。究竟常住。更無彼此。又同諸佛起利他用。結緣機熟。普應羣生。九會赴機。十身示相。五時四教。當分威儀。此界他方。一音宣演。故華嚴相海。今佛相海。但從表報故。多少殊彼表。十界功徳無盡。是故相好。以十華藏微塵爲數。今表因中塵勞淸淨故。佛相好以八萬四千而爲其數。故摩訶止觀。會三十二相。及八萬藏塵。三品相好。皆是別圓一實道品之所修發。同名相海。對斥藏通相。非奇特不以教觀甄別佛身。但將多少起天殊。謗以少作生身。多爲尊特。毀法害人。其過莫大矣。

謗者云。若以此土四教所見之佛。準望彼佛。乃通佛身也。以通教佛有時亦現髙大之身。故大論引密迹經云。一切人天。見佛色量。或十里乃至百億里。輔行定爲通教身也。又云。觀經等亦通佛收。明文在玆。安可異說。故知彌陀勝應。俯同釋迦通相。定非別圓捨那之像。以有數量故。非無分齊故。但此土旣穢。乘時方現。彼土極淨。常身乃爾。

解曰。經疏昭彰。教觀明著。公然違戾。抑圓爲偏。此斷行人妙觀之命。痛哉痛哉。經文顯示佛法界身入心想中。又云。是心作佛。是心是佛。此乃經文。示圓觀體所顯八萬相好。因何卻作通教佛身。又疏明判。以爲頓教。且非華嚴部味之頓。實是方等教觀之頓。妄云。妙宗違於教觀。故特諫曉。若從此諫。我則立作。毀佛謗祖。極惡之人。如此諫詞。可信用否。又止觀輔行。顯言觀無量壽八萬相好與華嚴經藏塵相好同。是別圓道品所成法身。眞相對斥藏通相。非奇特何得輒云定非別圓捨那之像。經文所示。六十萬億那由他由旬者。爲成似位觀法故也。然是法界心作心。是驗非事識見從外來。實是業識所見之身。隨大隨小。皆無分齊。丈六尙乃卽無分齊。況彼大身耶。經示身量由旬之數。又云。無量壽佛。身量無邊。正合起信。隨所示現。卽無有邊。名爲報身。疏引大論。光明色像。徧至十方。以此爲觀增念佛。定爲我見故。抑挫尊特。而爲生身。違經違疏違引證文。若不悛心。卽招惡報也。所言觀經亦通佛收者。輔行頻指四十八願無量壽經。而爲觀經。彼經三乘同見佛故。荊溪必不特違。今疏頓教佛身。收歸通教。又且不甘觀通生身。顯別尊特。是被接義。不意神識。今自首伏也。況百億里。事識可見。若六十萬億那由他由旬。非是業識不可及也。見數天殊尙昧。多少卽無邊相。斷信不及矣。

妙宗云。法華中。淨光莊嚴國。妙音菩薩。欲來娑婆。彼佛誡云。汝身四萬二千由旬。我身六百八十萬由旬。汝往彼土。於佛菩薩。勿生劣想者。以彼佛土。惟演頓教。純被菩薩。所以但現髙大之身。佛知妙音之所將眾。不知娑婆開權之妙。於佛輒生定小之譏。故寄妙音。規未達者。意令得悟卽劣之勝。祕妙之權耳。

謗者云。旣言圓人。皆依業識。悉見尊特。淨光若其純演頓教。豈有未達卽劣之勝者乎。復引十疑論。彌陀佛國。純諸菩薩。以爲良伴。又云。彼無二乘之心。純一大乘。意云。安養旣不說三。是故佛身全無小質。

解曰。淨光土中。眾惟菩薩。知惟演頓。合示勝身。其所被機位有髙下。若髙位者。於頓解漸。終始皆諳。其下位人。頓觀未深焉。達他土施開之術。如眾香菩薩。不識小根人。不解施權法。故來此土。學雙流行。豈在彼土。不稟頓耶。又如此土華嚴得入。劣於法華得入之者。蓋不曾經調熟故也。又昔稟圓者。初心尙謂圓隔於偏故。須開顯等。那云稟頓。豈有不達卽劣之勝此以局見以難通方也。據十疑論。云安養純大者。斯乃不知四依設化也。且十疑是大師所釋十六觀。豈他人之疏。頻云彼佛。爲慣習小者。成就小果。示聲聞法。故妙玄云。若戒緩。乘亦緩。亦急者。卽是穢土。以聲聞菩薩。共爲僧。以戒緩故。五濁土穢。乘亦緩故。是開三。乘亦急故。是顯一乘。娑婆是也。戒急乘亦緩亦急者。卽淨土也。戒急故。無五濁。乘亦緩故。開三乘。亦急故。顯一乘。安養界是也。又淨名記云。如安養界。樹說苦空。人開羅漢。旣不云願。驗土非髙。蓋華光佛土。𨿽非惡世。以本願故。說三乘法。安養三乘。非酬願說。乃爲治濁。但是濁輕。非全無濁。故云非髙。豈令慣習苦空之人到彼便見六十萬億那由他由旬法界相海耶。須知見者。其位非低。此乃性種。及道種位。智眼所見。若圓初品。𨿽以圓觀。頓伏頓見。以觀淺故。其尊特身。未至髙大。然能了知。無分齊也。是故釋題。明觀行。卽𨿽觸處見多。就般舟佛身論見。故云。徧覽無非佛界。十疑論中。說彼安養純諸菩薩無二乘心者。據已回向。不堅執小。不同此土。定求永滅者也。又若遵依智者法訓。修圓觀者。到彼常與諸大菩薩。而爲良伴。其言不虛。論中頻舉八萬相好者。策修大乘觀行故也。又不可執。彌陀著獘。諸教無文。便言彼土全不用小。蓋獘衣是生法二忍耐。有情惱名生忍耐。無情惱名法忍。蓋由彼無惡人惡獸及寒熱風雨。是故不須二種忍衣。又五濁旣輕。見思已伏。除糞之器。不專用之。然成小果。須說無常苦空之法。此經頻示依正說小。又諸經皆言也。若無此法。小果莫成。故爲此機。現生身相。請觀音疏。約有量無量爲生身者。被此機也。明無量無量。被是心作佛是心是佛。今經所顯。尊特之機也。縱有補處。滅而非滅。同於華嚴及大經說。不變涅盤。二鳥雙遊也。

妙宗云。眾經多說彌陀生身常相。今當略舉。如小本云。彼土蓮華。大如車輪。大本云。彌陀浴池。四萬八千里。以依驗正身未極。大般舟經。說阿彌陀佛三十二相。在須摩提寶堂之中。爲比丘眾。說經。此經中說。慣習小者。生彼卽得見佛聞法。便證小果。又云。若欲志心。生西方者。當觀丈六像。在池水上。更有丈六八尺之身。此等豈非常身常相耶。若今所觀。八萬相好。別圓眞似。方得見之﹝云云﹞謗者云。如此經說。彼佛華座。座上寶幢。一一如百千萬億須彌山。如此華座。與彼浴池。何敻異哉。若云觀中所見非是實事。何故經云如此華座是本法藏比丘願力所成。莫不亦是尊特華座。非生身座耶。故眾經所說。依正大小。聖意難測。儻以浴池。驗佛身。非大。亦合以華座。驗浴池。非小。云云無益。宜且置之。又以此經有丈六八尺。爲彼土常身者。且此土常身。尙非八尺。𨿽現同三尺。蓋暫化瞿師。經文顯云。於十方國。或現小身。丈六八尺。豈是彼土常身耶。

解曰。順情之語。閒緩者。確爾比量。合理之文。要當者。剛然棄置心行。若此見解。可知諸經所談。往生之行。該乎四教。攝於六凡。或悔罪成因。或捨小回向。或定或散。或著或微。被機旣寬。現土宜下。故小本大本。蓮華浴池。以比佛身。未至髙大。又鼓音王。說城十千由旬。佛有父母。有子有魔。及以調達。以驗彼土。對此娑婆。但可分於五濁輕重。般舟念佛。𨿽論圓觀。顯尊特身。旣被初心。故托安養三十二相。惟心現故。非是生身。而其寶堂。及諸依正。未至髙勝。經但顯云。在須摩提。不可任情。移去他土。悞人謗佛。其罪非輕。尊特依正。旣稱爲報。非行願力。豈能成之焉。據此文。定是生身所坐座耶。圓人一行。能嚴四土。攝四種機。故起信論云。隨所示現。皆因諸波羅蜜無漏行燻之所成就。故名報身。所云儻以浴池。驗佛身。非大。亦合以華座。驗浴池。非小。作此說者。是狂癡耶。是戲劇耶。蓋是明見浴池依正。是應凡小。常身常相。華座依正。是應別圓眞似。奇特身相。無門拗捩。遂翻倒言詞。迷人視聽。深知乖理。是故便云。宜且置之。經云。若欲志心。生西方者。當觀一丈六像。在池水上。旣云欲生西方者。當觀丈六。以驗此像是安養身。次文丈六。及以八尺。方云於十方國。變現自在。安養旣有丈六之像。何妨亦有八尺之身。以彼土佛攝九品機。是故佛身不可一種。

謗者堅執。八萬相好。定是生身。藏塵相好。定是尊特。又執。別圓分眞之位。方見尊特。其相似位。但見生身。

解曰。三品相海。皆稱尊特。已如前解。獨在藏塵。其義已壞。若其尊特。似位不見。實違教文。故普門疏云。有餘土人。別圓似位。伏破別惑。同實報見。圓滿相海。未伏破者。見劣於前。此豈不是。相似能見。尊特之身。若此土通教三根。按位受接之人。不見尊特。何名合身法華四信。那睹實報華嚴佛相。豈入分眞。方得見耶。若據圓別。似位見故。判歸生身。此全不合一家教觀也。故須了知。三品相海。髙下俱觀。但分觀行相似分眞明昧之別。若其身量。須隨禪觀深淺。階級淺則見小。深乃見大。前前不見後後。後後必見前前。此乃通方論佛身相。愼勿偏局。自損損他。

謗者堅執。無量壽佛。六十萬億那由他由旬之身。爲安養國凡夫二乘常所見身。分段五陰。定是生身者。

解曰。若於一家教觀畱意。必不以此而爲常身。斯蓋不憑聖言爲量。不以心觀爲功。致玆謬執。今此頓教。立念佛門。數至十六者。蓋托彼土依報正報及眾生九品之行。爲境修觀。觀漸深著。境漸髙勝。位隨觀境。成伏斷功。方能睹見此之髙大眞法身相。階位者何。如初觀日。疏云。作觀除五逆罪。下輩自論。是則日觀。齊下下品。以驗想冰。至假想地。在下三品。當名字人。次得三昧。見彼實地。合入觀行。初二兩品。次觀寶樹。及以池樓。至總觀成。當三四品。寶座觀成。當第五品。以座上寶幢。如百千萬億。須彌山大。比知座體。其量難思。非第五品。三觀功成。凡小事禪。見莫能及。此觀𨿽成。經文未許便觀佛身。乃令先想一大寶像。稱座而坐。況復悉用作是不二妙觀。觀之使心觀流。利方令觀佛。學者應知。日觀已來。所修三觀。共於事禪。良以皆須想彼依正故事禪旣勝。三界思惑。悉皆被伏。妙觀觀像見破。卽登第七信位。得此位已。方令觀佛眞法之身。髙大身顯。乃得名爲念佛三昧。卽感諸佛。現前授記。三昧如此。方見六十萬億那由他由旬身相。生彼卽證無生法忍。大師判品。據到彼土。便證初地。驗是道種。品當上上。此是圓教。六根淨人。所見身相如何。謂爲凡小之徒常所見佛。自日觀來。捨身皆得生彼國土。生須見佛。豈可悉睹此髙大身。如地想成已觀樹。止髙八千由旬。乃觀智之眼。但齊於此。此樹望座。如星比月。座間寶幢。如百千萬億須彌山大。樹觀才成。便生彼者。將何心眼。見於華座。須知此是佛像之座。眞佛觀成。此座必隨佛觀更勝。謗此勝身。是凡小人常所見佛。蓋全不思眼隨禪觀。見佛大小。若始觀日成。及散善人生彼。卽見此大身者。無功受賜也。若九觀成。同常見者。三觀虛修徒勞。斷伏有功無賞也。

謗者云。疏釋無量壽題。顯談有量之無量。又特示云。彌陀是有量之無量。若今經不觀此身。智者所示。何惑眾乎。若直觀無量之無量。又謂圓人皆依業識所見。是則今經惟觀實報依正。全無同居依正。不成托彼依正修觀之義。今謂觀經從冰想成已。見彼國地已去。皆是同居淨土依正之相。圓人托彼修於三觀。空則諸法皆亡。假則相相俱照。中則亡照雙絕。若欲克就三身辧者。空卽報也。假卽應也。中卽法也﹝云云﹞。

解曰。智者顯用圓妙三身。釋今題旨。何嘗單用有量一身而解釋耶。以妙三觀。所觀三身。須與三徳。無二無別。故疏委示三身相畢。便融卽云。此三身三量。不可並別一異。卽乖法體。卽一而三。卽三而一。乃會玄文。旣三身融卽。乃成祕藏。故法報二身。勝劣兩應。圓妙而照。豈可遺於有量生身。𨿽復不遺。實不同前。二教人見。蓋常無常。二用相卽。故此三身。同爲妙境。圓人在昔。無非祕妙故也。是知大論。𨿽說生身。同人病惱。菩薩問訊。病惱之事。圓人旣知。皆是法界全體垂應豈可病惱離於法界有何一事非祕妙耶。況三身壽量解自云。大乘生身。是法身垂應。應旣有本。生亦同法。是故皆受法身之稱。但爲不了。三身一體。舉一卽三。故卽法身。不卽尊特。有一無二。有二無一。皆不名圓。學圓行者。膏肓病也。解題旣爾。至今釋經。觀佛正文。若但一種。有量生身。卽與解題。義頓乖反。識者可乎。是知今明八萬相好。正與解題圓妙三身。其義泯合。是故智者。指此色相。以爲法身。意在此也。若堅執此八萬相好。爲生身者。倒亂之甚。殊不解了吾祖圓妙也。所言托彼依正爲境而修三觀。今豈不然。但須知於依正粗妙行位髙下也。以此行人座像想成位已深著。合當圓教第七八信終。不依於藏通生身。而爲境也。祇以佛說淨土身相尊特之境。三觀觀之。令心眼見。是故疏云。觀佛法身。故引證云。光明色像。徧至十方。以此爲觀。故經明示。佛法界身。入心想中。又云。是心作佛。是心是佛。與起信論業識見佛。其義宛齊。惟依心現。不離眞如。然此菩薩。未名法身。此則正是似位業識見佛之義。更無差忒也。須知八萬相好光明。𨿽是尊特。乃是同居淨土之身。以有觀音補處故也。彼華嚴中。藏塵相身。亦是同居穢土之身。以有迦葉佛滅。釋迦嗣興。釋迦滅後。彌勒補處故也。又旣自云。三觀對於三身。假觀攝得。藏塵八萬二種之相。三觀旣在一心。而用三身。理合一境。而顯一境三身。乃祕密藏。如何堅執。八萬相好。獨是生身。祇得一心三觀之語。全昧三身一體之義。致令所說言自相違。

法華金光明。及此經疏。皆云。實有量而。言無量者。阿彌陀也。刊正鈔錯引云。實有量而。言無量者。觀無量壽佛經也。

謗者執云。諸經凡曰彌陀者。皆目生身耳。況大小二本。並無三十二相之文。何忽見指借使。二本不專被頓。今觀經旣專被頓。何故疏內卻指生身。不可將二本之義釋今經之名。斯乃縣額榜州惑亂行者矣。刊正鈔所引。其義非錯。但圓師。不應以山毫海目之身。便爲地住所見之身。彼且不將丈六等身。便爲尊特。

解曰。刊正所引。文義實錯。以順己見。剛云。不錯實錯者何。三疏所引。雲實有量而言無量阿彌陀佛者。旣指不專被頓之經。刊正卻乃妄指專被頓機之典。且頓機所見。三身一體。合散同時。身身祕妙。被機不忒。稱性無違。若其不專被頓之經。所示佛身。圓教行者見。𨿽尊特。不妨二乘。取色分齊。此乃感應。純雜天殊。云不錯者。非昧卽謟也。所言旣專被頓。何故疏內。卻指生身。指生身故。佛非尊特。此乃但見疏內有生身之說。而不知吾祖所以說也。其所以者。凡論於體。必須明用。以說上冥。必能下應。小但應質。無大法報。大說法報。終不闕應。今經在大。復是圓頓。不明三身。何頓之有。旣以圓妙三身釋題。豈可違於有量應用。苟闕此一。不成祕藏。今疏旣示三身之義。便以祕藏。而融卽之俾乎。頓觀剎那。圓照三身一體。此妙一體。若非尊特。爲以何義。立尊特耶。法華壽量品。題三身佛。旣處塔。但是生身。今經題目。三身圓解。別從有量。佛非尊特。此學圓者。第一苦難也。

此疏釋經。從一相入。但觀眉間白毫者。乃引當經。無量壽佛。身量無邊。非是凡夫心力所及。正可取如釋迦毫相。大小現觀。若得三昧。觀心成就。方乃稱彼佛相而觀也。智度論云。爲增長諸菩薩念佛三昧故。說般若波羅蜜經。今說般若。現奇特身相。光明色像。徧至十方。以此爲觀。

謗者云。此乃泛引類例。不可泯齊。蓋爲彌陀勝身。須是三昧成者。方可觀之。例如釋迦奇特身相。亦是三昧成者。以此爲觀。應知大論云。爲增長諸菩薩念佛三昧者。多是別圓地住菩薩。以論中明尊特身佛。爲界外法身菩薩說法。若觀經疏。云得三昧。觀心成就者。但是圓教觀行位人。以疏中明觀行位。初觀佛相。如鑄金像。乃至觀成。見佛大相小相。浩浩漾漾。如大劫水。是知兩處三昧。深淺不同。所觀佛身。生報有異。須將義定。無以文拘。

解曰。彊拗現文。以歸曲見。疏引無量壽佛。身量無邊。顯與大論色像無邊。其文不異。乃據論。爲增長諸菩薩念佛三昧。現奇特相。光明色像。徧至十方。證今佛相。是尊特身。其義善成。明如日月。剛然拗云。泛引類例。以泯齊義。云不泯齊。旣自審知。彊拗現文。乃妄語云。須將義定。無以文拘。汝旣不知。理具十界。旣皆實相。相相互收。故成百界。該生徹佛。窮過極未。故使逆順。變造因果。修常宛爾。性無所移。以迷此故。但云。一理無相而已。則無本宗。全修在性。具理徳義也。又全不知。佛用難思。一攝一切。卽差無差。乃執佛身。勝劣二用。不相關涉。與理頓疎。則無本宗。全性成修。妙應事義也。又全不知。一切身說。須以教味。定其粗妙。剛將圓頓教之所詮卽法尊特。定爲通教永滅生身。則無本宗。以教辧身之義。又全不知。用一心三觀。顯三佛一境。能所絕妙。至尊至特。卻割所融有量一身。以破三一祕藏釋題。則無本宗。妙觀顯身之義。旣迷吾祖圓理妙事頓教密觀。擬將何義定此文耶。故知十諫。無一可憑。明眼之人。必能洞鑑也。

謗者忽聞。淨名疏。說法華尊特。乃救十諫云。近得四明友人書云。延慶講下。二三新學。爲救妙宗三身之義。徧撿一家諸部文相。得淨名略疏。云若說法華。但現尊勝。又云在宅內。集國王大臣。定父子天性。卽是法華。現尊特身。爲諸聲聞。授記時也。彼二三子乃謂。法華惟是丈六身相。不現劣。令勝正扶妙宗所說。圓人見劣應。無非尊特也。予謂新學。𨿽欲贊助妙宗。不意證成十諫。今具以彼疏。引而伸之。庶幾惑者。足以自省。彼疏第一。約四教釋佛云。爲化四種根性。現相亦四。如初成道乃至涅盤。皆現四相。初成道者。如勝天王。明初坐道樹得成正覺。或現坐艸。或坐天衣。或處寶座。或在虛空。卽表四教佛相。不同次轉法輪。現相不同者。華嚴頓教。則現大小相。若鹿野轉生滅四諦。卽脫瓔珞。現老比丘相。若說方等。卽現門內尊特之身。或現門外塵坌之像。若說般若。亦現門內尊特之身。或現種種佛身之相。以眾生疑故。現常身放常光明。若說法華。但現尊勝。若說涅盤。備現四種。事同方等。如是隨緣。現種種身。一往大略。言四種耳。次明涅盤身相不同者。如像法決疑云。如來將入涅盤。是時大眾。或見如沙門像。或見威徳。相好端嚴。或見坐寶蓮華。說心地法門。或見身如虛空無有邊。表此豈非表。說四教其功已訖。將入涅盤。現此相也。﹝云云﹞問四教所見定如前不。答且一往相對。理在隨緣。若就障邊。亦可劣身而說勝法。如觀世音。以種種形。遊諸國土。說大乘法。豈況如來。已上疏文。約如來成道轉法輪入涅盤。具明四教佛相不同。共有一十五个現字。何謂不現劣令勝便是尊特身耶。三尺童子。諒不可欺。況鴻碩之士乎。所言若說法華。但現尊勝者。此蓋一往。且約勝身說大法劣身說小法。相對而辧法華。旣是但說無上道故。云但現尊勝。非謂法華。全不現劣也。下料簡云。劣身說勝法。引法華爲證。如此明文。更何所惑。若據妙宗之意。才說圓教。皆是尊勝之身。是則智者。錯云劣身說勝法也。又彼第疏二云。在宅內。集國王大臣。定父子天性。卽是法華。現尊特身者。亦非指劣爲勝。疏文具云。法華明長者所止一城。威徳特尊。窮子驚避。此是如來。示尊特身。說華嚴教。小機不堪。是故遠避。卽脫瓔珞。著獘垢衣。此是作老比丘身。說三藏教。過是已後。心相體信。入出無難。出現獘衣。入現威徳。卽是尊特身。說方等教。長者宅內。現威徳身。命於窮子。領知家業。是現尊特身。命善吉等。爲菩薩轉教說般若也。又在宅內。集國王大臣。定父子天性。汝實我子。我實汝父。卽法華現尊特身。爲諸聲聞。授記時也﹝云云﹞。凡四度現尊特者。瓔珞嚴身。皆譬釋迦勝應。尊特之身。光明色像。無量無邊。悉表欲說實相法身。此等文義。豈是不現瓔珞。卽以獘衣爲尊特耶。應知疏文約信解品長者。譬文以明法華現尊特相。若據龍女贊佛。及多寶與釋迦。坐寶塔中。卽劣應身耳。南嶽雲。尊特巍巍。堂堂不應。塔內斯爲善證也。此兩節淨名疏。備該一化勝劣身相。其旨最明。若云或現。此約應用也。若云或見。此約機感也。的非機見自勝。應現自劣。機忻應赴。未曾毫差。請以十諫書照之。方知予義。不是臆說。彼撿文者。乃成我之良友也。幸甚幸甚。

解曰。智若稱理。則對境相應。解旣乖宗故。觸途成礙。上違至教。下負己心。對聖無慚。於凡不愧。爲人遠矣。傳法可乎。汝在延慶院中。對二百僧。面云。日可冷。月可熱。若言法華及觀經佛。是尊特身。無有是處。又舉妙樂文云。講華嚴者。惟言我佛。讀惟識者。不許他經。故至今經。方知指昔。此時執云。尊特勝相文。自指昔驗今。法華不現尊特。吾引文云。當知法華。報佛所說。汝乃拗作。自受用報。非他受用。專據入塔。定經始終。皆是劣應。蓋由此際未睹淨名疏文故也。今旣睹文。便合省己。懺悔前愆。此爲佛法中人。能荷教宗之士。全不思過。但縱狡心咒咀之言。爲長不應。吾豈憶持。故淨名疏文。但據中道感應之義。一家所說教觀之規立。法華絕妙之身定。此經純圓之相。是無作之尊特。非別修之報身。昔未檢文。無由伏汝。今搜教部。備睹誠言宛與心符。驗知理。當汝前之言。眾耳共聞。眾心同記。今諫書內。又公灼云。華嚴法華。祇是釋迦一佛之身。昔服瓔珞。今著獘衣。非謂獘衣便是瓔珞。龍女贊佛。法身具相。定屬生身。今著獘衣。言猶在耳。忽地攺云。現起尊特。甚無慚也。而誑妄云。延慶二三子。檢淨名疏文。本欲扶贊妙宗。不意證成十諫。且十諫書內。彰灼立云。華嚴佛。服纓珞。法華佛。著獘衣。曾無一句言是尊特。今睹彼疏。若說法華。但現尊勝。何得卻云證成十諫。況口自云。十載究尋法華之身。定是劣應。安得今來違口違心耶。今𨿽得見淨名疏文。旣無妙解。翻作罪端。以將現起謗開權故。開粗卽妙。不假攺張。絕待之身。豈須髙大。欲遮前過。乃以獘衣。令塔內身披並龍贊身著。且三周後。純諸菩薩。現三藏身。擬說何法。又授記時。佛身若是現起。尊特豈獨現。身全不現土。土必稱身。故身土若勝。何故娑婆。變穢爲淨。妙玄釋三變土田云。或是同居之穢。令見同居之淨。或見方便有餘之淨。例如壽量云。若有深信者。見佛常在耆闍崛山共大菩薩聲聞眾僧是也。或見實報淨。例如見娑婆國土皆紺璢璃純諸菩薩。卽其義也。或見寂光等。法華三昧之力。使見不同耳。釋簽解之。非不分明。從三變去訖囑累品。分身散後。土方復穢。釋迦入塔。龍女獻珠。俱在變後。淨土之中。佛著斃衣。全無其理。南嶽旣判。身非巍巍。智者復以方便實報。定所變土。驗知尊特。必不髙廣。執龍女贊。法身所具。三十二相。是獘垢衣。生身相者。顯然傾喪。何理救之。乃是狂言。誣謗妙典也。汝今欺心。轉計法華授記聲聞佛是現起尊特之身。對昔堅執。還成增減二種之謗。何者吾於去載。費幾言詞。立法華身是尊特相。汝乃怒目。巧撰罵詞。違吾所立。堅云。妙典定是生身。違法違報。成就減謗。其罪若何。今被教文。證法華身是尊特相。不悔減謗。又起增謗。以開粗卽妙。爲攺劣現勝故也。法華尊特卽劣示現。但令機緣。發於佛慧。照三十二相。皆徧法界。增爲現起髙大之身。增爲現起藏塵之相。旣其經文。全無此說。非是增謗。更是何耶。若都無文。可云現起者。則梵网不云方坐華臺。華嚴不云相好藏塵。淨名不云身如須彌。般若不云色徧十方。還可自立現起尊特否。諸部旣須依文立之。法華無文。焉得自立。此經佛身。有尊特文。有尊特義。有文者。經云。無量壽佛。身量無邊。念佛三昧。經云。八萬相好。爲菩薩現。不爲小故。尊特義者。是法界身。應圓觀故。是心作故。是心是故。與起信論明報身義宛如符契。彼云。若知心現。不離眞如。名爲報佛。不知轉識現故。取色分齊。名爲應身。今經心作。乃心現也。又云。心是不離眞如也。尊特文義。分明若此。安得摧折而爲生身。淨名疏中。所云現尊特者。乃是顯示佛體無邊故也。自有現起髙大之身。顯示無邊自有卽於常身。顯示無邊現起則如梵网華臺淨名等經須彌映海也。卽於常身顯示無邊者。則如法華多寶塔內三十二相。荊溪釋云。一一相好。猶如虛空。及示妙應云。一一塵身一切身等。此最顯示佛尊特體故。於四度而稱第一。此二皆佛不思議力。令圓妙機。得見佛體。故云現尊特身瓔珞長者也。今云障者。乃是事識。全未除人。故起信云。依諸凡夫取著。轉深計我我所。隨事攀緣。分別六塵。故名分別事識。言凡夫者。六凡也。該別十信及圓名字。以別十信。見愛俱存。仍修空觀。若惑若觀。皆能障於中道色心。無分齊相。故論明業識。從別初住。方能依之。已破見故。事識微薄。以其見惑四十里水。思惑祇是一滴之水。空觀旣寬。假中可用業識現前故。於勝劣皆了無邊。名見尊特。若圓五品。初隨喜人。𨿽在外凡。能於一心。頓顯三諦。卽廣事而達深理。卽深理而達廣事。無二無別。無事用不具三千。以達事用全理起。故此位圓解。念念成就。已能圓伏五住惑故。不加功力。任運分明。正信堅固。無能移動。𨿽未能見六十萬億那由他由旬之身。亦能觀見卽劣尊特。以卽劣之勝。觀行。相似。分眞。皆見故也若名字人。𨿽聞色心卽是法界。見惑尙熾。事識彌隆。佛身勝劣莫融。應相多少猶隔。塵緣所動。信解難成。已稟圓乘。尙爲所障。不能於劣見尊特身。搏地凡夫。情但謂實。豈隨所現。卽解無邊。故於事識。障全在人。云就障邊也。爲種熟故。故以劣身。而說勝法。以其取著我所深故。未可示現無分齊身。聖𨿽有力。加於可加。故引觀音遊諸國文。深有意也。若將此文。證三周後入塔時身。及受龍女贊嘆時身。是劣應生身。獘衣之相者。極顚倒也。具如前引變土之文也。蓋法華眾。久已障除。機純一故。三周之後。四眾八部。皆已授記。佛著獘服。何所爲耶。南嶽妙示卽劣之勝。故云入塔身匪巍巍。荊溪釋微妙淨法身具相。三十二類。同華嚴。一一相好。與虛空等。又止觀解此文云。一一相好。卽是實相。相相法界。具足無減。相相旣與虛空等量。又是法界具足。無減身不尊崇。那言具足相。非特勝。不稱無減。那謗此相。而爲生身。故疏釋此文云。罪福相者七。方便傳作今偈深達。無罪無福。入一實相名深達也。十方卽十法界。同以實慧了之故。言徧照﹝文畢﹞實慧徧照。十皆法界。乃顯法身。具足百界。三千三諦。卽此法身。具三十二。故止觀云。一一相好。卽是法界。具足無減。乃顯相。相皆具三千不減。三諦不爾。那稱具足無減。荊溪得此妙感應旨故。顯示云。物機應契。身土無偏。同常寂光。無非法界。謗云。生身定是劣應。深爲失旨也。何者以藏塵八萬及三十二。皆是法界。全體垂應。而有通局。藏塵八萬。局在別圓。業識論見。其三十二相。𨿽通藏通。見從外來。取色分齊。作生身解。若別圓人。依業識者。卽三十二相。見無分齊。稱性周徧。卽名尊特。如法華經。以父所有。盡付與子。故令子成三十二相。身子領云。若得作佛時。具三十二相。若父自現藏塵尊特。爲己所有。令子但得三十二相生身獘服。則不名爲我之所有。皆是子有。驗知祗以三十二相。示現法界。一一周徧。名現尊特。非別現起藏塵相也。又諸經中。𨿽爲斥小現起尊特。而其相好。亦祇且用三十二等。如請觀音云。一切佛出世。明照如日月。身出大智光。如燒紫金山。三十二相中。流出八十好。譬如須彌山映顯於大海。眾生聞名者。永離三惡道。得住無爲處常樂大涅盤。形旣髙出。名詮常樂。豈非現起尊特之身。何曾藏塵爲相好數。又金光明。金鼓教詔。贊佛之法。驗昔龍尊。贊三十二。𨿽非現起。疏乃稱爲正贊尊特。又金剛般若。身如須彌。顯是尊特名。相亦惟三十二也。又大薩遮尼乾子經。佛現尊特。如須彌山。至論相業。乃用別圓道品六度。導乎百福。成就相果。卽三十二及八十也。與金光明疏三身相業。文義泯齊。合於止觀。明三十二。八萬藏塵三品相海。用別圓道品。修而發之。皆名法身眞實之相。此等諸經。皆以三十二相。而爲尊特。若執藏塵方。爲尊特。三十二相。定是生身。塵坌獘衣者。則上諸說皆非尊特。淨名疏文。如何消耶。所引淨名疏。明四教成道說法入涅盤相。人所共知。更不解也。又引華嚴方等般若及法華時現尊特身。欲以三味例於醍醐皆是現起。巍巍之身。藏塵之相。欲將現起尊特之義。以蔽定執垢衣之愆。其愆已成。蔽之不可。其義彊立。過失更彰。夫尊特身者。常住五陰也。色心不二。事理無殊。大身小身。多相少相。旣皆卽理。無不圓融。大身多相。旣徧虛空。小身少相。亦周法界。此之身相。𨿽云佛現佛。未嘗離眾生之心。是故皆依業識而現。業識現者。佛豈不現。言佛現者。卽示現也。心識現者。卽顯現也。二現一合。化物乃成。故使華嚴。擬彼小機。事識全在心。現不成故。迷悶躄地。方等般若。事識除故。𨿽當業識。尙滯本教。須現勝身。對斥藏通。洮汰偏小。令成。大志堪聞法華。至第五時。開方便門。示眞實相。決聲聞法。是諸經王。生忍獘衣。開爲瓔珞。劣應丈六。量等虛空。故妙玄云。今經體者。體化他之權實。卽自行之權實。獘衣之身。乃是事識所見之佛。不知轉識現。故色有分齊。故名獘衣。以驗若知轉識現者。離分齊相。卽名瓔珞。應知開粗卽妙。爲現尊特者。妙機旣發。權情自忘。無法不圓。無劣不勝。故不二門云。一一塵身一切身。一一塵剎一切剎。廣狹勝劣難思議。淨穢方所無窮盡。又云。物機應契。身土無偏。同常寂光。無非法界。此說豈非法華尊特妙感應相。何曾現起令眼見耶。故妙樂中。比華嚴云。若云塵剎重重相。入重重相。有重重事等。重重說等。爲未了者。以事顯理。驗知法華佛慧。機成達妙達一。不須攺小現大。不須易少爲多。卽丈六身。三十二相。業識顯現。果佛示現解無邊際。具一切相。不止藏塵。以三千無缺故。是故得云。四微體同。權實益等。上諸過失。皆爲不以部味爲準。教觀爲功。執一字而拒大途。視眾人而爲不物。致前後之相。反使上下而共知學教。何爲修心是務。若更堅執。永處三途。儻早悛心。同登九品。善惡之路。審諦而行。

法知遺編解謗書﹝終﹞

端平乙末臺州白蓮比丘宗峴將鬻教乘息錢重新開板流通嶽闍梨雪謗書

永嘉﹝繼忠﹞集

十月二十七日。門人﹝仁嶽﹞謹東向。百拜奉書於四明本講法智大師﹝函丈﹞今年春三月。於武林天竺寺。修十諫書。命僕夫馳達座右。請攺新妙宗鈔誤說三身之文也。尋遭母憂牽。復鄕曲行李。旣曠執汛斯闕。欽佇慈旨。若渴人之望漿矣。秋九月。再至錢唐。正值大師遣介送解謗書徧。布諸處天臺學校。嘗得法因闍梨示及一本。於是馨鑪啟紙。攝慮伏讀。乃謂十諫之義。成乎二謗之愆於戲。漢書云。忠諫謂之誹謗。昔聞其言。今見其事矣。竊以法性之宗。肇承於龍樹。山門之教。廣演於荊溪。旣孫謀而。是貽故舊。章而可率。再詳解謗。似戾祖宗。𨿽煩詆斥之辭。難徇泣從之義。然念夫論佛法。何局人情否臧。止在於一時利。病動延於百世。矧復僧傳所載。義解之流。𨿽師資以相承亦諍論。而無爽故。什公反啟於盤達。僧旻勍敵於次。師蓋順理之有歸。豈抑心之爲罪。﹝仁嶽﹞性𨿽不敏。事致反常退席遐。方已類糟糠之輩。封函丈室。更陳樂石之言。所示解謗。抑前十諫。有增減二謗。謂以觀經頓觀所顯之相。爲生身。法華開權第一之身。爲劣應。此減謗也。以華嚴兼別之質。尊勝純圓。以二酥對帶之容。特超絕妙。此增謗也。今恐大師。錯用權實二法定判。勝劣二身。是則別教無尊特之名。圓教無生身之相。一家教觀。無此準繩。且法華開權劣應宛爾。何減謗之有乎。華嚴兼別勝報巍然。何增謗之有乎。今致書。以雪之。請用諸祖格義。而爲證明。則雪謗之。辭有所達矣。恭惟憫卹。無倦披詳﹝解書甚廣。大率不出五義。一謂法華開權顯實。卽劣應爲尊特。二謂彌陀八萬相好是他受用報身。三謂圓教外凡。依業識見佛。四謂安養生身。是丈六像。五謂法身有相。以此五義。翻前十諫成乎二謗。今略取五義。書之於前。次廣據諸文雪。之於後﹞。

解謗。引妙經玄義云。今經體者。體化他權實。卽自行權實。如垢衣內身實瓔珞長者。此乃決了聲聞法。是諸經之王。開粗卽妙妙外無粗。是故得云瓔珞長者。淨名疏云。若說法華。但現尊勝。又云。集國王大臣。定父子天性。卽是法華。現尊特身。爲諸聲聞。授記時也﹝下文云。法華文句。摩訶止觀以。三十二相。皆稱相海相。旣稱海。卽是尊特又云。金光明。及薩遮經所說佛相。並不現大。皆是尊特﹞。

雪云。夫以三身。明權實開顯者。須辧權實之法。方了開顯之相。且尊特之與劣應。乃一家所立。十權實中。體用之權也。體謂實相。理體無有分別。用謂諸法。事用差降不同。今法身並自受用報卽體也。尊特及生身卽用也。然此權用。不越十界十如之法。若華嚴瓔珞。卽佛界之報也。若法華獘衣。卽人界之報也﹝大論云。轉輪聖王亦有三十二相。故知此身但是示同人中貴極之相耳﹞法華已前。藏通三乘。皆謂獘衣之身。由見思惑業所生。若破見思。終歸灰滅。此卽施於化他權也。來至法華。三乘之人。皆知此身。從法身理體起。生身事用。𨿽有唱滅。而化化無窮。此卽開化他之權。卽爲自行權也若。就開權顯實。爲論者。權卽實故。生卽法報。相相泯亡。實卽權故。法報卽生。獘服宛爾。非謂開化他權爲自行權後卽劣爲勝。亦非開權顯實之後卽劣爲勝。良以權用是差別之事。而勝而劣。實體是無差之理。非勝非劣。故十諫書云。生身卽法。不卽尊特。其有旨哉。然則三千妙假。如天珠网。互相映入。亦是相卽之義。但以參而不雜。終自炳然。不可謂諸法互具。便乃呼東爲西。召南爲北。若妙經玄義云。垢衣內身實是瓔珞長者。此開靈山垢衣內身實。是寂場瓔珞內身。如妙經文句云。衣瓔有異。人祇是一。非謂法華開權之後不著獘衣。若如解謗所會。才言開權便須脫獘。是則法華絕滅老比丘相。世間相常。如何解耶。又淨名疏云。若說法華。但現尊勝者。此示法華有現勝之相也。非指老相便爲勝身。文云。但現者。以疏中一往明。華嚴已來。現勝身說大法。現劣身說小法。相對而辧法華。旣是但說無上道。故云。但現尊勝。非謂靈山全不現劣。但開權之後。無執劣之情耳。故彼疏下文。料簡法華。亦有劣身而說勝法。如觀世音。以種種形。遊諸國土。說大乘法。況如來等。又妙樂中。明示法華佛及弟子身俱是劣。莫不荊溪有減謗之愆耶。故知勝劣。須約身相而分。不從教部而判。又若謂法華。無現勝之文。以驗智者但指釋迦入塔之身。便爲尊特者。此必不可。以南嶽師正破。古人指塔內身。爲尊特也。今謂法華序品。佛放眉間白毫相。光卽現勝之相也。而云。照東方萬八千土者。且約諸土。五時施化。同者言之。其實十方靡不周徧。又妙音品。放大人相。肉髻光明。豈非現勝耶。又信解品。譬諭之意。以長者至宅內。集國王大臣。定父子之時。必復威徳之容豈。仍塵坌之狀。智者指此爲現尊特也。況復淨名疏云。凡四度現尊貴者﹝華嚴方等。般若。法華﹞瓔珞嚴身。皆譬釋迦。勝應尊特之身光。明色像。無量無邊。悉表欲說實相法身﹝疏文﹞。請觀表之一字。足以自鑑。若法華卽劣是勝。不現尊貴。將何以表說實相法身耶。文旨爛然。於何不見。又云。法華文句。及摩訶止觀。以三十二相。皆稱相海。相旣稱海。便是尊特。是義不然。斯乃指釋迦應身卽法。法體周徧。諭之以海。自有尊特報身及彌陀應身。皆是法體。並稱相海。海𨿽一等。相有三品。應知尊特相海。非但法體周徧相用。亦徧蓋由此身本是實報土中法性之身。身旣稱性。性無分齊。身亦復然。若彌陀相海。及釋迦相海。並是同居土中。應空之身。土旣隔別不融。身亦分齊有量。身𨿽有量。圓人體之。無非卽性。皆可諭海。若以金錍二徧收之。尊特相海。寬廣徧也。生身相海。卽狹徧也。以二徧故。俱得稱海。以寬狹故。優降天殊。又謂。金光明及薩遮經所說佛身。並不現大。皆是尊特者。不亦隱乎。金光明云。身放大光。普照十方。無量國土。又云。佛光巍巍。明焰熾盛。悉能隱蔽無量日月。豈不現大耶。若云。此是光明無量。不言色像無量者。且盧捨那。此翻光明徧照。今正說光明徧照。故知卽是尊特之相也。況智者顯示。大相小相。巍巍堂堂。不同常身。常光常相。卽尊特佛。何得反用三常之相爲髙累重明之貌乎。又薩遮經中。廣說如來現大勝妙希有之相。譬如須彌。出大海水。又尼乾子。爲嚴熾王。以三十二相功徳。比校大人相。功徳百千萬億增倍不同。何曾劣應便是尊特。仁嶽常以昧識。再研諸文。尊特之相。不出二種。一者法性身佛。華藏塵相。此相元是實報土身。若赴機緣。亦應下之二土。二者生身。現起尊特之相。卽於三十二相之上。隨現一相。無有分齊如應持不窮其頂﹝密迹經云。應持欲量佛身。卽自變形。髙三百三十萬里。復見佛身髙五百四十三萬兆垓二億里。乃至上方百億河沙世界。永不得見釋尊之頂﹞目連不窮其聲﹝大論云。佛念目連。欲試淸淨音場。吾今欲現。時目連承佛力。去至西方界。分九十九河沙佛土光明王佛所。彼佛告云。仁者不宜試佛聲遠近假使過於河沙劫行。亦不能知﹞法華中釋迦放光。皆此相也。此相惟在同居土現。不通上之二土。以方便實報。無有異質。若生其土。必見華藏塵相。但方便土人。見有障礙。實報土人。見無障礙。𨿽有二種。莫不皆是顯現。無分齊相。實無不現。稱曰尊特。請大師。取聖言以証之。去人情以思之。儻有旨歸。願無輕毀。

解謗云。汝立生身被藏通之機。尊特身被別圓之機。此際寧知。眞中感應。若知圓機。稟於圓教。是中道感應。何故謗今觀經所顯之佛。定是生身﹝下文明八萬相好。是他受用報身﹞。

雪云。三身壽量解中。立生身正爲藏通之機者。蓋取長者著獘誘引窮子之義也。尊特正爲別圓之機者。乃取瓔珞長者對臣佐吏民之義也。此且一往。分對四教。非執大乘不睹生身小乘不見尊特故。著正爲之言。非無所以。若據解謗之意。但是中道感應。則無生身之名。皆受尊特之稱。淨名疏云。劣身說勝法。如何消會耶。況復壽量解中顯云。今據彌陀生身。判爲有量。其實大機所解。其壽無量。豈非中道感應耶。須知圓教能應之佛。自有生身。所被之機。亦有生身。佛生身者。如法華中諸菩薩等。問訊釋迦。少病少惱。豈非生身耶。故大論釋寶積如來。問訊釋迦。少病少惱云。佛人中受生同人法寒熱。生死與人等故。應如人法問訊也。所被之機有生身者。如妙經玄義云。迹門開權顯實。生身菩薩。得五妙益。又如金光明中十地菩薩。有虎狼等怖。豈非生身耶。所立觀經佛身。爲生身者。蓋是妙觀所托之境。非謂觀成獨顯生身。況十諫書中。明說圓人托彼生身。修於三觀。顯於三身。空卽報也。假卽應也。中卽法也。又云。假觀之中。有二不同。或有且見八萬相好。或復更見藏塵相好。此等明文。豈是謗今觀經所顯之佛定是生身耶。加誣大甚。撫臆難甘。今問大師旣立觀經雜觀中池上丈六之像。爲彼土生身。若圓人修此觀時。還是觀生身否。若是若非。二俱有妨。若謂圓人觀乎生身卽是尊特者。此蓋未窮生身入滅尊特不入滅之相也。何哉生身乃是應同居世間分段色質。入滅之際。則有舍利起塔之事。尊特旣是界外法性身佛所有身相。猶如影像。機生卽生。機滅卽滅。則無舍利起塔之事。若言生身卽是尊特。必須以粗身爲細質。以短壽爲長齡。固不應有舍利等事。雙林焚燎。無圓人耶。當知生身四教俱有。但隨大小。機見不同。小謂入滅。身倫太虛。大謂入滅。應徧塵剎。又若謂彌陀生身。止可丈六八尺。豈有生身髙六十萬億那由他由旬者。斯蓋睹﹝酉﹡益﹞雞而。不信海鵬。見螢火而。斥無龍燭。今試以十義伸之。庶免淨土生身屈同丈六。一者約相好伸之。以智者定指八萬相好。𨿽在彌陀。若尊特相好。佛佛皆有。何獨彌陀。故知此是同居勝應生身之相。若言彼土。別有生身。三十二相。此八萬相。是現起者。此土釋迦。何不現之。二者約光明伸之。無量壽經云。彼佛光明。最尊第一。諸佛光明。所不能及。或照百佛世界。乃至十方河沙佛剎。或有佛光。照於七尺。或一由旬。乃至照一佛剎。是故無量壽佛。號無量光。經文豈非以生身光明而爲比校。豈可尊特而有優劣耶。此與觀經中說光明徧照十方世界。相去幾何。若謂生身丈六八尺祇合常光一尋而已。不應號無量光佛也。三者約壽量伸之。若釋迦丈六身者。蓋出穢土減劫人壽百歲之時。是故身量斯短。若彌勒佛時。人壽八萬歲。故佛身千尺。是知壽量若長。身量必大。況極樂世界。日月甚長。如華嚴中說。娑婆一劫。止爲極樂世界一日一夜。如是劫壽。人天莫數。豈可身長丈尺而已。四者約位次伸之。大論明尊特身佛。非地前所見。又惟識論明他受用報佛。居純淨土。爲十地菩薩說法。化身佛。居淨穢土。爲未登地菩薩說法。智者判上輩往生。是道種性位。生彼卽見眾相具足。旣於地前。具足而見。驗知正是淨土化身。五者約華座伸之。觀經說彼佛華座。座上寶幢。如百千萬億須彌山。結云。此華座。是本法藏比丘。願力所成。且法藏本願。正取同居淨土莊嚴之相。故大論云。阿彌陀佛。先世時。作法藏比丘。佛導至十方淸淨國土。令選擇淨妙之國。以目莊嚴。當知華座。祇是同居依報之相座旣髙廣。身豈卑小耶。六者約菩薩伸之。睹經說觀音勢至身長八十萬億那由他由旬。今問此身爲生身耶。爲尊特耶。若生身者。菩薩旣是生身。彌陀豈是尊特。若尊特者。且解謗中。定尊特身。須是上三品人方得見之。中三品人。止見池上丈六之像。若如是則。何故經說。下三品人。蓮華敷時。見觀世音及大勢至耶。豈可中品見劣。下品見勝耶。又莫是下品所見亦是丈六觀音八尺勢至耶。應知九品所談。見佛菩薩。皆是前文三聖觀相所立。中品見丈六像者。文無所憑。焉敢信受。七者約諸佛淨土身伸之。大論明佛記諸比丘。當生阿閦世界。大眾咸欲見諸世界淸淨莊嚴故。佛於十方。面各現千佛世界。爾時四眾。見諸佛身。大於須彌山等。豈非諸佛淨土生身俱大。況彌陀淨土。十方諸佛。出廣長舌。殷勤稱贊。何故屈彼生身令小。八者約觀經疏伸之。疏釋無量壽題云。阿彌陀佛。是有量之無量。豈不直指經中山毫海目之身耶。豈可自指池上丈六像。耶況復若依解。謗所見池上之身。亦是無量之無量。以謂圓人所觀。皆是尊特故。若其然者。有量之無量。自指小彌陀經及鼓音王經。須取彼經。足成三身。智者之意。斷不如是。九者約十疑論伸之。彼論正說得生同居淨土之相。以破禪人不生之疑。但言彌陀。有八萬相好。曾無丈六八尺之文。論云。緣彌陀佛。若法身。若報身等﹝報兼自他故著等字﹞金色光明。八萬四千相好。八萬四千光明。常照法界。攝取念佛眾生。解謗中。將金色光明。等便爲報身。良恐未可。若爾則智者。但教行人。緣法報二身。不緣同居應化之相。三身殘缺。圓觀如何。十者約輔行伸之。彼云。觀經亦通佛收。蓋以此土通教佛身。有時亦現髙大之相。故大論引密迹經云。一切人天。見佛色量或十里乃至百億里。輔行定爲通佛身也。所以然者。由別圓佛身。現無分齊。不可以里數量之。以得法性。明鏡身故。性無邊故。身亦無邊。若通教佛身。但是作意。神通化用。𨿽現髙大終有分齊。彌陀色身。旣有那由他數。故輔行雲。觀經亦通佛收。斯乃用此土通佛格。彼土生身。非謂觀經屬於通教。但此土旣穢。乘機則現。彼土旣淨。常身乃爾。如上十義。證據昭然。固非抑理順情。據曲翳直。願以淨土爲意。諦而思之。則知謗佛不在諫書矣。原夫山門學者。自昔已來。多謂彌陀八萬相好是報身者。其有由也。以慈恩基法師作如是說故。彼云彌陀眼如四大海。毫若五須彌。卽同法華常在靈山。及余住處他受用身也。又謂此身是初地菩薩所見。非地前凡夫能見。又以安養淨土。而爲報土。於是廣說。報土難往。兜率易生。此與天臺。所談身土。大義相及。今家舊學。多雜他宗人。到於今。披揀未精。金沙尙混。仁嶽自祥符。末年睹錢唐圓法師刊正記文。亦指山毫海目。同於地住所見之相。且與一家所說。報相不同。稽疑在懷。若多歧之亡羊矣。旋歷數載。博考諸文。因見龍樹云。生身佛壽則有量。法身佛壽則無量﹝大論云法性身佛。光明無邊。色像無邊。尊特之身。猶如虛空。爲法性身菩薩說法耳﹞又智者云。釋迦化緣短故。生身是有量。彌陀化道長故。生身是無量。驗知刊正。誤以生身無量。爲法身無量也。大師旣同圓師所解故。入室而諫之。以至犯顏。終成退席。嗟乎諸祖之微言未絕。三身之大義何乖。𨿽泣血以無從。亦抽毫而有在。縱大師不信。四方豈無靑眼之人乎。

解謗云。若中道感應。名尊特者。名多在佛。若九界差別之形。未必顯立尊特之號。𨿽不立名。非無其義。如華嚴明十身捨那。其業報身。豈不收於猿猴鹿馬。此乃起信。隨所示現。卽無分齊相﹝下文據起信云。深信眞如法故。少分而見知彼色相離於分齊。意謂此是圓人。頓伏五住。卽依業識。得見尊特。不許別圓地住已前依事識見佛﹞。

雪云。妙樂記。明華嚴十身。有通有別。彼通云身。故云十身捨那也。別釋如來。故不應云業報佛國土佛等。今謂盧捨那。一翻淨滿。此則通取妙覺所證。十種之身。皆悉淸淨。無餘染著。是故經云。十身捨那也。又盧捨那。一翻光明徧照。此則惟取光明無邊。色像無邊之身。名爲捨那。是故記云。別釋如來也。今論尊特者。正取光明色像無邊之身。何得以通而濫於別。若以猿猴鹿馬。皆稱尊特者。記主何故不得云業報佛耶。莫是荊溪不解卽義耶。又將起信隨所示現卽無分齊。便爲現猿猴鹿馬皆無分齊者。深不可也。以論中正示十解菩薩所見報土莊嚴之相耳。前明報身。則云。身有無量色。色有無量相。相有無量好。次明報土。卽云。所住依果。亦復無量。種種莊嚴。隨所示現。卽無分齊。豈不以實報土中勝妙五塵爲示現莊嚴之相乎。安用猿猴鹿馬。而爲莊嚴。又若起信云。深信眞如法故。少分而見。知彼色相。離於分齊。便謂此是圓人。頓伏五住。卽依業識。得見尊特者。且深信眞如。少分而見者。豈非下文信成就菩薩少分見法身之義耶。此菩薩能現八相。卽圓教初發心住也。何得認爲圓教外凡之人耶。況賢首疏。明判業識見佛。是十解已去菩薩。與下文八相菩薩不殊。安得固違自立。故十諫書云。別圓地住已前。依事識見佛。𨿽知諸法從眞如而生由業識而現。其如無明未破。猶有隨事分別。解謗書云。事識乃是見思燻起故。別初住見惑斷故。事識甚微。以見惑如四十里水思惑祇是一滴水故。所以論中。從初發意。卽依業識。見佛身相。離乎分齊。若其業識。自是無明燻起。論說分明。何得謗云無明未破。猶有事識。旣違智者。復背馬鳴。都是妄語﹝解書﹞且起信云。粗中之粗。凡夫境界。粗中之細。及細中之粗。菩薩境界。細中之細。是佛境界。今問粗中之細。豈非事識乎。別圓菩薩斷。見思後粗。中之細正。當其境。故知地住已前。猶依事識。論云。凡夫二乘。依事識。見應身者。且就粗中之粗。一往言之。非謂菩薩。斷見思後。永無事識。況復別教初住。粗中之粗。斷猶未了。那依業識。便見報身。抑又圓教。外凡見思。全在大師。亦云依業識見報。何超忽之甚耶。須知事識。是六粗之總名。業識是三細之別號。於三細中。業識最細。若未破無明。此識未當其境。是故地住已前。猶依事識。合見應身。他住已上。旣依業識。合見報身。故涅盤云。凡夫二乘。見佛壽量。猶如冬日。菩薩所見。猶如春日。惟佛見佛。壽命無量。猶如夏日。智者釋云。凡夫博地。翳障朦朧。藏通二乘。𨿽斷四住。不見中道。若捨分段。受法性身。未破無明。彼土所奉。猶是勝應。當知二乘祇見冬日。若諸菩薩未登地住。所見同前﹝法華文句﹞請以此文。詳彼起信事業二識見佛。位次洞然。可了諸文。有云。爲地前菩薩。現報身者。斯乃加被令見。非是親證能見。通教受接。攸同須據的文用消眾說。所言旣違智者。復背馬鳴。都是妄語者。駟不及也。

解謗云。般舟經說。三十二相。觀經說丈六像。大本浴池。廣四萬八千里。小本蓮華。大如車輪。鼓音王經說。城十千由。旬此等皆說安養依正。𨿽淨𨿽勝。但與娑婆。分五濁輕重而已。豈比此經專明頓觀。所顯法身。尊特身量相好。迥拔非常。若以智者教觀爲規則。此經純圓。華嚴兼別。純雜不同。勝劣可見﹝下文據華嚴。有初成正覺之言。定藏塵相好。須是分段生滅之身﹞。

雪云。般舟令觀三十二相者。正被初機耳。以凡夫心想羸劣。不能稱彼八萬相海觀乎佛身。彌陀旣有隨機化現之身。於是般舟。令觀此相。況觀經明說。阿彌陀佛。身量無邊。非是凡夫心力所及﹝此對凡夫心力。謂之無邊。其實有邊。亦如無量其實有量﹞。又云。神通如意。於十方國。變現自在。或現小身。丈六八尺。又云。若欲志心。生西方者。先當觀於丈六之像。經旣云像。驗非彼土眞實色身。應知九品中說。此土行者。臨命終時。遣化佛化觀音化大勢至。來迎此人。皆由初心。未堪見大。若生彼國。報法旣轉。復於蓮華之中。聞法受益。華開睹相。必是眞身。然下三品人。及中品下生。止云。得見觀音勢至。洎中品中生。及上三品人。方云。見佛是則八萬相海。實難利見。其猶天子之與冢宰。冢宰易親。天子難親。當知觀經。有日冰等觀。接引初心。復有丈六之像。令先觀想。是故眞佛。髙位可觀。般舟經中。別無方便。直令觀佛。儻惟勝相。則曷被初心。故知。三十二相。卽是彌陀變現之身。丈六之像。悉檀被物。其理必然。又以大本浴池乃至鼓音王城。用驗彼佛。身量非大者。安用細事。而妨大途。借使生身丈六而已。何假浴池廣四萬八千里乎。斯是戲論。誠宜置之。又鼓音王經說。彌陀有母。名殊勝妙顏。又有調達天魔等事。此與往生論云彼國無有女人之名。及十疑論云彼國無有魔邪之事。如何相反耶。圓法師。定鼓音王所說同。大論云。阿彌陀佛。亦有不嚴淨國土。如釋迦佛國。此見甚善。妙宗鈔謂。彌陀淨土。爲慣習小機。說苦空無常法故。現於生身。若圓人所見。隨現大小。無非尊特。今問小機所見。爲化他權。爲自行權。若化他權者。則有隱實施權之義。何故淨名記云。彼土𨿽說小法。義亦惟大。若自行權者。正同圓人所見。隨現大小。無非尊特。何名生身耶。又妙宗云。圓人不以身大相多方爲尊特。祇就不空妙觀見耳。今來何故又立頓觀所顯。須是身量相好迥拔非常耶。般舟豈非頓觀。何故但顯三十二相耶。又妙宗云。觀生身顯藏塵相。此乃通人。被別圓接。全非頓教。始終圓觀。且般舟三十二相。及觀經丈六之像。莫不觀生身顯藏塵相耶。若爾則二經所說。並是通教。若謂頓觀所見卽是尊特者。且解謗。又立圓教五品。頓伏五住。方見尊特。豈可池上之像。不被初心。般舟之身。非關始行耶。須知頓觀生身。不疑生身𨿽應相不同頓觀。乃法體無別。又云。若以智者教觀。爲規則。觀經純圓。華嚴兼別。純雜不同。勝劣可見者。是何義歟。且華嚴兼別。豈可以捨那爲劣應乎。觀經純圓。豈可以生身爲尊特乎。應知華嚴別教。所見尊特。與圓不殊。但別教謂之修成。圓教謂之性具。此乃教有權實。非千佛有勝劣。觀經圓教觀𨿽純一。身豈混同。無謂身勝故法勝。身劣故法劣。法有兼獨之義。身無純雜之容。增減之愆。不當斯責。又以華嚴有初成正覺之言。便謂藏塵相好。須是分段生滅身者。此誠屈彼之甚也。且釋迦分段之身。則有八斛舍利。未審藏塵相海。有若干斛舍利耶。妙樂云。勝應之上。𨿽云生身。義同於法。斯指華嚴所說摩耶。所生義同。大論法性身佛。此身本是。界外二土之身。𨿽現八相。而一一相中。皆具八相。是則生非定生。滅非定滅。若有機感。則說華嚴盡未來際。法華云。常在靈鷲。卽此身焉。故智者釋常在靈鷲。謂實報土也。及余諸住處。謂有餘土也。土旣法性。身豈分段乎。當知諸經所談。前佛入滅。次佛補處。皆約分段生身而論故。法華中授諸聲聞八相記﹝竺﹣二﹢別﹞。皆是生身。如身子作佛。三十二相﹝大論中。凡有數處。說三十二相是生身佛﹞滅度之後。舍利流布。次堅滿補處。非生身耶。觀音授記經云。阿彌陀佛。壽命無量。百千萬億劫。當有終極滅度之後。觀音菩薩。次當補處。明相出時。於七寶菩提樹下。成等正覺。號普光功徳山王。國名眾寶。勝阿彌陀佛國十倍。此等事相。豈約法性身上。論補處哉。妙宗本立觀經八萬相好。便爲尊特法性身佛。解謗卻立華嚴藏塵相好。須是分段生滅之身。作是解者。莫不增觀經而減華嚴乎。此說定非。舉眾所疑。

解謗云。荊溪釋微妙淨法身具相。三十二類。同華嚴。一一相好。與虛空等。又止觀解此文云。一一相好。皆是實相法界。具足無減。身不尊崇。那言具足相非尊勝。不稱無減﹝又若云生身卽法。不卽尊特與而論之。幻有卽空。奪而爲論外道斷見﹞。

雪云。華嚴尊特。法華生身。𨿽現相好多少不同。莫不卽是實相法界。具足無減。與虛空等。若得金錍二徧之意。終不將少爲多。以劣爲勝。前文已辧今更諭之。如大小波。濕體不異。同以波爲濕體。則大小互融。同以濕體爲波。則大小各別。二波常異。一體常同。法身如濕體也。尊特如大波也。生身如小波也。𨿽三而一。一不爲合。𨿽一而三。三不爲散。若順大師之意。祇合但取小波爲諭。如解謗云。卽一論三者。祇圓光一尋。三十二相。如來妙力。爲三藏機。示有分齊。名爲生身。祇三十二相。如來妙力。爲通入別機。示無分齊。名爲尊特。祇三十二相。如來妙力。爲圓教機。示一一相。卽是本性。所具法門。名爲法身﹝解書﹞今問旣以三十二相。不用現大。卽一論三者。還可以藏塵相。不用現小。卽一論三否。若然者。必須云祇藏塵相。如來妙力。爲三藏機。示有分齊。名爲生身等。若不然者。則尊特身。但卽法身。不卽劣應。如何說實相。法界具足無減耶。又如何就法身上。說卽一論三耶。是知祇以三十二相圓光一尋。不用現相令徧。又不許約性論徧。但云如來妙力。示無分齊者。無乃太妙乎。大論云。三十二相。是聲聞法中小相。非摩訶衍中大相。故知大相須指藏塵。小相惟有百福所嚴。大相由三智所顯。又復應知。若修三智。非祇顯尊特。亦能現劣應。乃由果成等彼百界。方能稱性。施設萬端故。止觀明別圓道品。是修相法。若證中道。靡所不現。又云。中道明鏡。本無諸相。無相而相者。妍醜由彼。多少任緣。故知如來身密。應現勝劣。須分非謂三身。祇是三十二相。又云。生身卽法。不卽尊特。與而論之。幻有卽空。奪而爲論。外道斷見者。意謂法身須是有相。若有相者。卽是尊特。若無相者。便同小空及以斷見。此蓋大師所解三身。皆是有相。如三十二相。本是應身。不用現大。又是報身。不須無相。亦是法身。三身不分。一性何在。今謂法身定無相﹝自受用同﹞應身定有相﹝他受用同﹞若其相卽俱相俱無相。又若據性徳三身而論斯。則法身具應身之性。良由法具。方有應身。非謂法性。已有應相。如摩尼珠。具雨寶之性。性若不具。焉能雨乎。非謂珠中。已有寶物。若執此者。無有是處。靈味小亮云。生死之中。本有眞神。佛體萬徳。咸具而爲煩惱所覆。若能斷惑。佛體自現。章安引古破云。若言眾生身中。已有佛果。此則因中有果。食中有糞。童女有兒等。當知性徳應身。尙無有相。況法身者乎。經云微妙淨法身具相三十二者。此嘆全性起修。卽法之應也。若一向嘆法。如華嚴經云。如來非以相爲體。但是無相寂滅法。若斥法身無相。便同小空者。非其義也。且小乘偏空。猶如太虛。無現像之分。大乘實理。猶如明鏡。具現像之性。所以法卽應故。全無形而現形。應卽法故。舉諸相而無相。妙宗釋佛本無身無壽無量云。但無有相。隨情之三。非無性具微妙身等。是故眞佛。究竟一切。淨穢法門。若一向無。何異小乘。所證眞理。以此驗知。大師實謂法身有相。蓋言法身。但無隨情。染礙之相非無隨智淸淨之相。今問眞佛微妙之身。淨穢之法。此與應佛。爲同爲異。若同何分眞應。若異寧有淨穢。況智者顯示法身。非色質。非心智。彊指法性爲身。不遷不變爲壽。法界虛空爲量。安得謂眞佛以一切淨穢法門爲身壽量乎。徧尋山門諸祖教迹。莫不皆說法身無相。龍樹云。諸佛法身。非陰入界若干種色。南嶽雲。法身非染非淨。非聖非凡。圓融平等。不可名目。智者云。法身非色像身。非法門身。又云。法身虛寂。豈有形聲心識之可見聞知乎。章安云。法身非色非聲。非因非果。荊溪云。若惟法身。應無垂世。此等諸說。莫是小乘眞理乎。外道斷見乎。故知法身是中道第一義諦。尙無眞空之理。寧有淨穢之法。凡曰有相。皆是應身。此依眾生變心所見。變心若盡。應身亦亡。故諸佛法身。無有彼此色相疊相見矣。仁嶽頃年聽次。常立法身無相。羣學以爲謬說。反謂不知理具之義。後還江吳。謁諸講。肆頗有擊其節者。又近讀梁髙僧傳。云生法師。嘗著法身無色論。籠罩舊說。妙有淵旨。而守文之徒。多生嫌嫉。與奪之聲。紛然竟起。況生公之論。蓋天眞也。

今之所議。蓋祖述也。天眞由慧性所發。祖述以聖言爲憑。彼慧性而可嫉。此聖言而難奪。昨十諫書。未敢委陳。旣謂興謗。故玆分雪云耳。

已上五節。聊舉大綱。𨿽解書有四十餘紙。分章爲二。十段。總攝要義。豈逾前文。所刪者惟訶責之辭。所通者皆教觀之道。𨿽云不讓。誠愧直躬。伏乞大師。俯聽狂言。少畱精思。念以﹝仁嶽﹞志存爲法。行匪沽名。學不務於速成。義必求於至當。豈縱憑虛之說。專行訕上之心。僧嵩談佛智無常。舌根先爛。勝意拒貪欲是道。地獄生淪。在實解而尙然況欺誣之何若。緬惟慈恕。洞察肺膺。儻立理而稍長。冀回心而彌善。略槧妙宗之板。永贊仙方之書。無以憎惡其人。便乃毀棄其法。若復未諭尊命。恐亂大倫。則願任彼絳紗。選一翹楚。暫臨浙水。廣會僧英。議三身之是非。定一場之勝負。羣口無黨。正理自彰。其或﹝仁嶽﹞有墮扇之羞。伏望大師貽封杖之責。

不備

門人﹝仁嶽﹞書

嶽闍梨雪謗書﹝終﹞

比丘宗峴贖教乘息錢開板附法智遺編別理隨緣十門析難書﹝並序﹞

霅溪沙門﹝仁嶽﹞述

永嘉沙門﹝繼忠﹞集

予所稟四明法師。嘗於指要鈔中。立別教眞如有隨緣義。山家學徒。罔不傳習。時有永嘉繼齊﹝立指濫﹞嘉禾子玄﹝立隨緣﹝打﹣丁﹢業﹞天臺元頴﹝立隨緣徵決﹞洎當途繼祖之者。廣構篇章。難玆名義。予因徧覽審彼否臧。而皆昧偏圓之詮。亂權實之理。豈惟矯誣先覺。抑亦蒙蔽後昆。矧此諍論。容可緘默。由是采其謬說。考以正言。建立十門。析破諸難。乃用文勢連合義類相從辧。是非兩端。如指諸掌。然一門若曉。何俟九門。但轉計頗多。故彊分解辭達而已。觀者詳焉。

一標名立義門

二簡別示圓門

三約文申理門

四引諭彰法門

五具變性殊門

六色心體異門

七眞妄生法門

八經論詮旨門

九比他宗教門

十止世人情門

一標名立義門

眞如隨緣。本出藏疏。洎荊溪筆削。𨿽用其名。不同彼義。而皆在圓教耳。今四明師。以名下之義。觀諸部之文。別教眞如。亦有是義。廣於指要鈔中。引而伸之。故別理隨緣。所以立也。齊曰隨緣之名。對乎不變。不變之稱。對乎隨緣。反覆相成。如波水矣。而言別理。有隨緣義者。此之隨緣。爲有不變義否。果有也。卽邊而中。豈是別義。果無也。名不孤立。安稱隨緣。析曰。藏疏立不變隨緣者。皆眞如二義也。彼立無明。自有二義。一無體卽空。二有用成事。此之名義。乃一疏之喉衿也。然隨緣不變二義。非獨齊公用爲難詞。寡學之流。咸以別教。爲妨之甚。今試粗釋。令知旨歸。使別理隨緣之義彰矣。且眞如二義。卽別教中道也。無明二義。卽別教二邊也。彼依如來藏心。生一切法。故名隨緣。復以一性處染常淨。始終不攺。故名不變。別教中道。不其然乎。洎法華玄義云。別教如來藏。爲一切法依持。出生諸法。豈非隨緣耶。妙樂云。別教法身類種。始終常淨。豈非不變耶。又無明成者。不出九相。九相不出九界。九界豈非二邊。以體空故。須滅成事之用。離差別之相。正是緣理。斷九之義也。若以隨緣卽不變。難二邊非中道。斯蓋不窮藏疏之源。都迷別教之道。且眞如二義。自論相卽。別理二義。何常不卽。那忽將理而難於事耶。又復應知。藏疏余文。𨿽曰不變性而緣起。不捨緣而卽眞。又云。緣起無性。一切皆如。此等皆指事中。隨緣之性。與不變之性。自論相卽。以性望事。終成相離。須斷九界歸一性。故玄曰。藏疏釋不生不滅。與生滅和合。非一非異。名阿梨耶識。云自性淸淨心。動作生滅。不相離故。故云和合。非謂別有生滅來與眞合。謂生滅之心。心之生滅。無二相故。而無二體。不相捨離。此等諸文。皎然如日。於何不卽。折曰。玄謂此卽義。同今圓。別教無之。隨緣須廢。今反問之。別教所詮。應別有生滅來與眞合耶。生滅之心。心之生滅。相捨離耶。若此解者。一何謬矣。智者明別教。所生諸法。非眞性自生。非妄緣他生。非共生。非無因生。故曰不思議生滅因緣也。是知稟此教者。𨿽用三觀次第而修。須亡四性封著之見。如此別義。豈不逮於藏疏融卽之談耶。彼旣說自性淸淨心動作生滅而立隨緣。今別教以不思議眞妄。出生諸法。不亦隨緣。又彼以眞如有覺照義。故立隨緣。今別理旣是佛性。豈無覺照隨緣之義耶。頴曰。別教但理。體旣不融。如何得有覺照之義。縱以佛性論覺義者。祇可云此但中理。本來明淨。以非無明之不覺故也。此但相待得名。安可見佛性之名。便濫實教。說覺照隨緣義耶。析曰。若謂佛性無覺照義者。此之頑呆。不受燻變。九界生滅。惟是無明。正當他性生法過也。此由錯解。但理不融。致斯妄破。今爲點示。庶無執迷。且夫此教。權詮佛界惟一眞如。不具九界差別之性。祇由此性體是覺照。而爲無明之所燻動。是以一眞之理。隨於染緣。抑成九界差別之心。而差別之心。終非本來淳淨明體。故凡夫初心。𨿽知一念元是佛性。旣爲三惑。無間覆蔽。未能當念復本融淨。所以歷別修觀。次第破惑。使在纏之心。隨於淨緣。契乎本性。但有從微至著。斷妄歸眞。故說之爲離邊之中。諭之以云外之月。非謂眞不隨妄。妄中無眞。那得云佛性無覺照隨緣義耶。世人才見不卽之言。便將眞妄。離隔而解。是則聖惟有眞。凡惟有妄。若然者。何故荊溪云。別教佛性。能造心是。又云。煩惱之中。有如來藏耶。應知皆由眞如隨緣。方得斯說。又頴曰。煩惱之中。有如來藏者。蓋別教菩薩。達煩惱是假。卽此煩惱。具足種種勝妙功徳。以眾生不知故。菩薩發心開示。此但假如來藏之義。安成隨緣。析曰。未審假如來藏之言。出何典據。荊溪釋云。如來藏者。乃別圓亦空亦有。實相異名耳。別教施設之假。尙非實相。況賴緣之假乎。又立云。卽此煩惱具足種種勝妙功徳者。一家別教。曾無是義。此教菩薩。從空出假。積劫修行。緣了方備。豈應凡下愛見未袪。功徳已足。如斯臆見。那可形文。而不知如來藏在煩惱中。正當別理隨緣義也。問如來藏者。名爲妙有。亦是恆沙俗諦。旣云煩惱之中。已有此藏。豈非具足種種勝妙功徳。何苦破他。答此乃名理爲藏。卽佛界之功徳也。彼乃名假爲藏。借使建立之假。但菩薩界之功徳耳。如此天隔。安可雷同。故知此藏。具在此心。顯在登地。迷悟𨿽異。體性不亡。若得此意。則隨緣不變。二義無惑矣。有人問曰。眞如隨緣。出何經論。彼自答云。起信論云。眞如門中。有不變隨緣。生滅門中。有體空成事等。又云。此卽實教。非權教所談也。析曰。馬鳴一論。奚嘗此說。惟藏疏解阿梨耶識。立此名義。乃至廣開眞妄。以爲八門等。此尙不知名義從出。況權實教旨。安可與議。

二簡別示圓門

指要云。他宗明一理隨緣。作差別法。差別是無明之相。淳一是眞如之相。隨緣時。則有差別。不隨緣時。則無差別。今家明三千之體。隨緣起三千之用。不隨緣時。三千宛爾。故差別法。與體不二。以除無明。有差別故。斯乃約別圓二義。簡彼此兩宗。人不知微。率爾而難。齊曰。本具三千。乃不變之理。卽無差也。所造諸法。乃隨緣之事。卽差別也。以隨緣故。偏計不同。卽同他宗一理隨緣。作差別法。故義例云。一切由心分別。諸法何曾自謂同異。又釋簽云。理本無差。差約事用。又金錍云。眞如是萬法。由隨緣故。何得公背正言。而云理是差別耶。析曰。師嘗有二十問。擬於齊公。已破此難。乃據理中緣了。實中有權。卽差別義也。又止觀引地持。明法性有二。一事法性。性差別故。二實法性。性眞實故。此約俗諦。而爲差別。圓教法性。旣非但中。寧無差別之義耶。然則至理無相。不可得而名之。旣而曲順權方分別顯云。安得確執無差之說。況指要。約三千之體。論於差別。此則已是不思議俗無差之差。豈得以瓜割豆分而解也。又若云指要無圓融之文。此更誣罔。下文云。凡地三千無隔。隨一念以俱圓。佛地三千旣融。隨一應而盡具。此非圓融之文耶。那得見差別之言。便斥爲自謂同異。而不曉三千之旨。寧乖於理本無差。又若隨緣方有萬法者。不變應無萬法耶。如此望荊溪之意。何啻千里。玄曰。差別法在一性中。爲是無差之差。爲是定別之別。若言定別體非是一。斯則能所宛然。染淨誠異。正如瓶中盛多種子。未出瓶時。如不隨緣。出瓶之後。乃是隨緣。若言諸法體同一味。不可分別。無差之中。義說差者。又何怪他說淳一無差別義乎。析曰。若乃無差之差。卽三千離染之體也。定別之別。卽九界隨情之相也。不可以隨情之相。難離染之體。又若以淳一之性。欲同具徳之理。如將熠耀比並日光。何則彼明俗有差別眞無差別。又以眞俗。分對二門。是則破生滅門。歸眞如門時。俗諦旣亡。差別永盡。此但是別教。情智二諦耳。當宗學者。請薳研之。他莫能會。今圓教至果。眞俗俱存。卽隨智二諦故。得說有差無差義。是則三千全眞故。中道之體絕待。卽差而無差也。三千皆俗故。空假之相宛然。卽無差而差也。玄旣不識無差之差。妄謂定別之別。瓶中種子。是誰解耶。豈不見指要云。性具三千圓融。徧入同居剎那心中。此心之色心。祇心是三千色心。如物之八相更無前後。此莫是定別之別乎。何不細看如此倉卒。頴曰。若云除無明有差別。不隨緣時。理體自有三千差別法者。釋簽云。理本無差。差約事用。如何銷會。妙樂云。地具桃李等義。乃是權實體用互卽之說。且不云。除無明有差別。離隨緣之用。體自差別。又荊溪云。三千不攺。無明卽明。如何卻云除無明有差別耶。析曰。頴意以眞如之性。是實是體。隨緣之事。是權是用。若離權用。會於實體。則無差別。此則雷同藏師之見也。又恐妨妙樂地具桃李。寔中有權。乃云是權寔體用互卽之說。若爾必須眞妄合論。方有權實二義。此太不知所以。且荊溪云。性具九權一實。又云。至果契本權實。是則若理若果。皆有權實。何得謂理體惟實。事用惟權。曲成理體。無差之義。若其釋簽云。理體無差。差約事用者。此約理中三法。互具三千。故云無差。事中三法。迷悟不同。故云差耳。非謂理無三千宛然之差。又若謂三千宛然。皆須亡泯。此則理果惟有空中。更無假相。還合一家教觀之義否。須知三千妙法。當體雙遮故。終日無差。當體雙照故。終日差別。非一非異。不可思議。安可定執無差之見耶。又言。無明卽明。如何卻云除無明。如法華疏釋。三變土淨。表除塵沙除無明。莫錯用除字否。豈得才見言除。便作二合之物。除去一邊而解耶。須知三千之體無別。迷悟所見不同。迷則非局而局。法法乖離。悟則非徧而徧。相相常住。故曰除其病。不除其法。若知祇一三千。自迷至悟。約卽論除。除無明。有差別義。愈彰深意。齊曰。指要有不隨緣之言。出自何典。又頴曰。未審法性何時不隨緣耶。析曰。祇如藏疏云。如來藏心。具和合不和合二義。若在佛地。則無和合。彼和合不和合。與隨緣不隨緣。相去幾何。合亦責云。不和合之言。出自何典。未審。如來藏心。何時不和合耶。又若眞如。無不隨緣時。則令眾生無由得脫。諸佛常須在迷。應知約迷悟事說。則有隨緣不隨緣。約平等理論。則無和合不和合。此是小事。猶自不知。況余大旨。何勞擬議。有人曰。若圓接通。圓接別。方有隨緣之義。如雲一切法趣空趣有。不空不有。是趣不過。三諦皆眞。三諦皆俗。具足一切相入互融。𨿽將圓接。其實相待眞如隨緣。析曰。他謂。圓教中道。接通教但空。接別教但中。是眞如隨緣之義。若爾則顯眞如。不隨九界之緣。但隨菩薩一界而已。況被接之後。已成圓人。還屬佛界耳。又旣云。一切法趣。三諦互融。何相待之有。又圓接通別。得稱隨緣者。別教中道。接通教俱空。亦稱隨緣耶。若復不肯。前義自壞。彼又曰。若圓接通別。則有隨緣。以眞如不守自性。能隨無明緣。無明不守自性。隨眞如緣。若別接通者。卽是教道。惟接其眞。所謂但空。且不接俗。其通教眞。來別教地前。還成界外之俗。名爲復俗。及談別教眞如。祇云不空不有爲眞。名爲單眞。豈成眞如隨緣耶。析曰。若眞如無明。不守自性。爲隨緣者。此則又約迷悟事理而論隨緣。何關被接是隨緣耶。又若謂由眞如不守自性。方接通別者。未審別教眞如。爲守自性耶。爲不守自性耶。若言守者。那接通教。若言不守。那不隨緣。又通教眞。來別教地前。還成界外之俗。豈成眞如隨緣者。此則又謂俗不卽眞。故不隨緣。若爾圓教當教。俗旣卽眞。何須接前。方有隨緣。亂道稍多。不能廣破。

三約文申理門

原夫荊溪所用。隨緣名義。名𨿽在圓。義實通別。豈得以名害義。必須以義定名。故指要引妙樂。明別理無住。立一切法。眞如在迷。能生九界。又引輔行。理性如來。爲善不善。因此皆別教之文。隨緣之義。無端不信。其可得乎。齊曰。別教但理。能造諸法。故雲從無住本。立一切法。乃是從理立事。偏一之義。能覆無明可斷。名無明自住。所依法性可覆。名法性無住。故云能覆所覆。俱名無住。析曰。旣云但理造法。那非隨緣。豈所造離能造耶。所言從理立事。偏一之義者。驗知齊解。能立之理。自在一邊。所立之事。自在一處。但是眞上有理。妄中無眞。乃成九界。全無佛性。荊溪示別教能造心是佛性。如何領會耶。又以所依法性可覆。名無住者。無住之義縱俱。立法之義安在。豈謂所覆無住能覆立法。是何言歟。今則全一眞而無住。隨九界而立法。但九界之法須亡。故不卽之名斯立。若曉此義。彷佛得知別教之理也。玄曰。所覆無住。立一切法者。眞如旣爲無明所迷。便爲無明所依。無明有依。方能立得一切諸法。故知眞理。亦可名爲一切法本然非全體作諸法也。故是不卽。猶如種子。依於大地。方起樹等。析曰。若謂眞理。𨿽爲所依。還從能依無明立法。正是執別教梨耶生法。還知犯智者所責否。治妙樂直云。從無住本。立一切法。顯是眞理。造作諸法。那得曲加無明依於眞理。又從無明。方立諸法。又汝宗中。自說惟識家以梨耶。爲諸法生起之本故。不許隨緣。今別教。旣以眞理。爲諸法生起之本。那不隨緣。何得謂如地種樹作兩三重解耶。是此見知笑破人口。頴曰。從無住本。立一切法。能覆所覆。俱名無住。爲是從法性無住立耶。無明無住立耶。若云法性無住立者。淨名玄云。一切別教。行位因果。皆從無明賴耶而起。如何銷耶。析曰。頴自未解看讀。彊立徵決。何太無羞。旣自引云。能覆所覆。俱名無住。所覆無住。非法性立法義耶。又引淨名玄義。而爲難者。蓋彼明別教觀心之義。故作斯說。以觀因緣。所生之心。旣是無明。無明假故。從是假心。分別無量聖諦。起諸行位因果。此卽能覆無住。立一切法。亦由眞如隨緣內燻之力也。何以偏計此文。獨爲無明生法。祇如下文總結云。四教皆從一念無明心起。應是圓教。但從無明立法耶。請試千慮。必有一得。齊曰。指要引妙樂。眞如在迷。能生九界。作隨緣者。深見全昧隨字之旨矣。夫言隨者。蓋全眞如體。隨逐諸緣。而作諸法。云何以別教能所永殊之義。事理大異之談。而立隨緣義耶。以生釋隨。深不可也。析曰。藏疏正約阿梨耶識能生諸法。故立隨緣。云何卻言以生釋隨深不可也。若謂藏疏全眞如體。造作諸法故。得以生爲隨。別教能所永殊。事理大異故不可者。未審。藏疏全眞如體。隨緣作九相生滅。爲須斷耶。不須斷耶。若云斷者。還成能所永殊。事理大異。若云不斷。何故彼有生滅識相。滅盡之言。又若謂但滅其識相。不壞其識體者。別教生滅相。滅盡之時。應壞其體耶。審如此者。何異外人斷滅之見乎。且輔行明別教菩薩。知二乘之人四住之體。是如來藏。若壞其體。莫不壞卻如來藏耶。須知別教一理隨緣。能生九界。九界之相𨿽異。一理之體無殊。是亦但滅其相。不壞其體。若然則俯同藏疏。全眞造法。復何怪於以生釋隨耶。玄曰。眞如在迷。能生九界。此是能迷所迷。能生所生。二決定義。如地生樹。如母生子等。析曰。能迷所迷。二決定義。此縱可爾。以其惑性。定爲能障故也。能生所生。二決定義。未見教文。全自胸臆。況汝前釋。無住本立一切法。以法性爲所依。無明爲能立。今又以法性爲能生。無明爲所生。自語矯亂。不足可責。頴曰。荊溪云眞如在迷。能生九界因。何得特除。因之一字。曲作眞如全體生法之解。析曰。頴恐曾讀訛本。致此妄言。縱有因字。又何乖理。如雲理性如來爲善不善因。豈非眞如生法之義耶。齊曰。輔行釋別教根塵一念。爲迷解本。引楞伽云。如來爲善不善因者。夫楞伽是方等教。文旨兼通。宗師引用證別。藏疏引之證圓。如止觀引佛藏幣帛裹金之諭。以證別義。十五觀疏。亦引此文。而證圓理。豈執止觀之文。責十六觀。爲別義耶。析曰。齊謂藏疏引楞伽證圓教隨緣意。責指要不合引楞伽立別教隨緣。彼圓同今圓。置而未論。且彼引楞伽。自說終教隨緣之義。何曾圓教說有隨緣。深驗齊公不廣看尋。妄有破立。頴曰。引理性如來。釋別教一念。以由一念。無明假心。覆此理性。從假名心。生十界法等。析曰。苟將迷解之本。爲無明假心生法。不但彰指要立理之非。抑亦顯輔行引文之失。我師我祖。負汝何辜。且楞伽具云。七識不流轉。不作苦樂因。如來藏爲善不善因。能徧興造一切趣生。豈荊溪但用如來爲因之言。別作無明生法之解。泥汝前來自云。別教如來藏。是煩惱假心。今見有理性之語。又更將無明覆卻。還教無明爲善不善因。前來煩惱。是如來藏。又將何覆耶。是知好勇如不好學者。其蔽也亂。有人曰。別教一念心起。爲迷解本。此之迷解。祇可獨對起信生滅門中覺與不覺義。全非眞如也。析曰。嗚呼迷名惑義。何至於玆。生滅門中。覺義非眞如耶。藏疏明覺不覺二義。卽隨緣門中。染淨理事也。豈非覺是眞如之理。不覺是無明。

四引諭彰法門

夫宗師立諭。各本其法。彼則但有眞妄體同之義。今則須窮別圓性異之談。不可以彼諭稍融。便齊於今圓絕妙。由是燻蕕同器。玉石俱焚。爲此多迷。故今略辧。齊曰。他宗云。用則波騰鼎沸。全眞體而運行。體則鏡淨水澄。舉隨緣而會寂。今家別教。還有此等文義否。析曰。他宗諭意者。𨿽波有騰澄。不離乎一水。𨿽用有生滅。不離乎一眞。今家別教。不亦如是。且輔行明別教理性。爲善不善因。引大論池水淸濁之諭。象入則濁。珠入則淸。豈非淸濁𨿽殊池水無別。須知淸濁之相。約十界疊論。池水之體。約一眞獨說。苟得此意。何異他宗。若爾別教。亦得立波水之諭。復與圓教如何區別。當知圓教。以本寂三千爲水。變造三千爲波。體用旣齊。動靜無異。是則起變造則不增一浪。理體具足故。會本寂則不減一波。三千宛然故。別教但以一理爲水。九界爲波。𨿽知波水濕性不殊。終須息波方見淸水。智者以譬得解。宜可思之。頴曰。曾親檢彼大論。但諭識心。不諭眞性。安可作眞如隨緣釋耶。此文旣誤。諸說皆虛。析曰。若謂識心生法。不幹眞如生法。則顯智論同於攝大乘師。梨耶生法之見也。非惟負背荊溪。亦復誹謗龍樹。一家祖教。壞在汝躬。況輔行直將池水之諭。諭於理性如來。那得公然拗爲無明識心。如此無知。良可悲痛。又頴曰。妙玄釋別教。引華嚴心如工畫師。造種種五陰。一切世間中。無不從心造。解云。畫師卽無明心也。一切世間。卽十法界也。旣云無明心造十法界法。則與惟識業相生法義同。安可六從眞如生法耶。析曰。不可僻執一文。巨妨大旨。若爾則今家諸說。觸處相違。且止觀亦引此諭。明別教心造之義。輔行釋云。畫師手如菩薩心性也。心性非眞如耶。莫不違妙玄之文耶。勉之哉。宜廣讀文。用補孤陋。

五具變性殊門

別圓二教。皆說佛性變造諸法。但約體具不具。條而貫之。區以別矣。故指要云。不談理具。單說眞如隨緣。仍是別義。此一家樞鍵。諸部準繩。旣有難辭。故須析破。齊曰。他師所立。非不圓融。但失今家本具義耳。祇可以本具之義。會彼隨緣。不可以歷別之談。收其卽義。析曰。所云他宗非不圓融。但失具義者。時人觀之。笑應至哂。譬如我教愚人。美他有徳。而但毀於我耳。識者聞之。豈曰徳乎。如此立難。何假攻之。已自敗矣。玄曰。指要云。若三千是性具者。九界無所破。卽佛界故。卽義方成。圓理始顯。今謂不然。卽義便是具義者。金錍祇合但云種性體量。不應更有體徳一句。又若具義。便是卽義。斯則二義相須。反覆互釋也。若然者。應合圓中二義俱失。何則如前說。除無明有差別。此應但有具義。而無卽義。以不說差別法。卽一眞故。旣失卽義。具義不成。又如苦道卽法身。此語但有卽義。而無具義。旣無具義。何成卽義。析曰。旣言指要將具義便是卽義。又言除無明有差別。但是具義。而無卽義。自語相反。其誰信乎。況指要云。若有具義。方成卽義。何曾以具義便是卽義。又豈可具而不卽。卽而不具。若爾乃成性徳具時。三千隔礙。修得卽時。三千欠少。若云除無明有差別。是不卽者。何不讀指要約三千而論差別。三千非相卽耶﹝差別義如第二門辧﹞又云。若卽義便是具義。金錍祇合但云種性體量。不應更有體徳一句者。今問有種性體量義時。無體徳義耶。若如此解。一何孟浪。因汝不解。今略言之。且金錍三義者。俱顯圓融具徳之性。但約開示次第而說。說𨿽次第。義無前後。何則。初種性示有者。乃示三道之體。有三徳之性。以能生爲義。故稱曰種。又顯此性不在一處。非內非外。故有次句體量示徧也。則知此性猶如虛空。彼彼無礙。凡聖身土。無所增減。旣知性徧。方了眾生與佛無別。由示第三體徳示具也。故曰了性徧已。則識佛果具自他之因性。我心具諸佛之果徳。若作汝解。則成有種性時無體徳。有體徳時無種性。是則眾生無於果徳。諸佛無於因性。豈得以乖各之見。例卽具之文。今謂正由理具。方有卽義。性旣三千本具。修則一法不除。是以別教。爲不談具。故不言卽。但有眞心變造之義。闕於九界無減之修。故金錍云。心變復通。應云體具。下文結云。義變惟二。卽具惟圓。豈非心變是兩教隨緣之義。體具是圓教相卽之文。吁日月麗天。盲者不見。雷霆震地。聾者不聞。何不且自盲聾。而復掩他聞見。又玄曰。指要引荊溪記云。以別教無性徳九等。故判隨緣是別教者。起信有具性徳之言。何以卻云屬別教。若言圓教。性徳染淨俱有。起信性徳。惟是於淨故不同者。反顯圓教所詮。正是離義。以此性徳。染淨別故。如荊溪說。染淨不二。若何領悟。析曰。所雲起信。有具性徳之言。何以卻屬別教者。且指要首軸。何處說言起信是別義耶。那忽節節。謗云破起信論耶。若見有他宗隨緣之言。便是破馬鳴者。汝元不知。隨緣之名。出自藏疏。況名下之義。故是懵然。又以染淨之文。作圓教具義。反謂指要所談。正是離者。指要自說。性具三千。何嘗云性具染淨。豈可三千便是染淨。應知祇可云。三千有淨穢之義。染淨約迷悟而論。何者。如十不二門。旣以十界。而分淨穢。十界必具百界。百界必具三千。豈非三千淨穢之義耶。約迷悟論染淨者。如雲三千在理。同名無明。此則淨穢俱染也。三千果成。咸稱常樂。此則淨穢俱淨也。亦可約情理。而論染淨。如雲剎那染體悉淨。染謂情中限局。淨謂理自融通。又淨穢則至果並存。卽性善性惡也。染淨則至果離染。卽修惡可斷也。何得以一眞之淨。九界之染。同三千之淨。三千之染。望聲釋義。斯之謂歟。頴曰。終教有當體轉變。融卽之說。別理何文有此義耶。莫見眞如在迷。能生九界因﹝因字如第三門已破﹞。便作眞如全體。成迷義釋否。如魚在水雲在山。還可云魚成水雲成山否。安可將在義。作成義釋耶。析曰。祇藏疏釋眞如無有變異云。以在緣時。始終不攺。此還可將在義。作成義否。又如釋簽云。圓教眞如在纏。此亦在義。非成義耶。何得以魚在水雲在山。凡鄙之見。會眞如之體。須知別教旣有心變之談。豈無當體轉變之義。能變一眞。所變九界。一眞無攺。當體常存。九界須亡。離染義也。有人問曰。不談理具者。不變與隨緣。皆別教義。斯說是耶。彼自答云。具有二義。圓教宗在理具。不無造具。別教宗在造具。不無理具。夫隨緣者。惟談諸法無自性。何論具不具耶。斯亦昧宗之說也。析曰。若觀此說。乃成圓別兩教。具義一等。以云別教不無理具故。未審別教如何有理具之義耶。不可教權理實。便云理具。又不可證道同圓。便云理具。一家教道。都無此說。又云。隨緣惟談諸法無自性。何論具不具者。且指要自論。他宗不談理具。說隨緣﹝眞如生法﹞。說不隨緣﹝梨耶生法﹞。皆別教義。何曾將具義。便作隨緣。昧宗之說。誠堪自責。

六色心體異門

金錍曰。別教佛性。依迷示迷。云能造是。附權立性。云所造非。此乃色心體異之文也。藏疏曰。眞如在眾生數中。名爲佛性。在非眾生數中。名爲法性。此乃眞如。分爲兩派。則與別教同義明。然不了之徒。輒有餘論。頴曰。彼談佛性法性。一體異名。彼明心眞如門。心生滅門。各總攝一切法。而同以法界眞心爲源。況彼多談一切法。眞如平等。如雲緣起無性。一切皆如。旣云一切。何依正之不收。旣云眞如。體豈異耶。旣情無情。佛性法性。一體異名。安得云眞如分爲兩派。析曰。此全昧於金錍。破立之意也。何哉。且荊溪責野客云。若許隨緣不變。復云無情有無。豈非自語相違等。今問隨緣不變之名。出自誰耶。無情有無之說。復是誰耶。須了荊溪金錍。正決藏師眼膜。又復應知。他宗所談。事事無礙等。但約果地而論。不從因心而辧。故妙樂明不思議境。後結云。談法界者。未窮斯妙。致使惑果事而迷因理。又金錍云。自昔不善徧覽。因果依正。觀於己心。不曉佛說果徳之意。不達佛現互融之由。此等文意。得非指華嚴藏師之疏乎。又豈可將彼圓教果地之談。便作終教隨緣之義。且彼說無情無性。正約眞如隨緣。徧於染淨。通情非情。故云在眾生中。名佛性。在非眾生中。名法性。徒云。緣起無性。一切皆如。此復何益。須以準的之義。定於通漫之言。自語相違。責非一處。又云佛性法性。一體異名。以作彼說。無情有性者。遠復乖反也。祇爲藏疏妄引大論之文。錯爲兩派而說。是欲荊溪責云。迷名而不知義。乃至云。世人共迷法相名異體一。何得將能破之義作所破之義耶。況復文中對破。顯是藏疏之文。但隱乎藏疏之名。代以野客之號。子焉得太無所識。率有難辭。今旣開示見聞。必也因玆省悟。玄曰。諸圓實宗。說諸法無礙。凡聖混融。因果性相。相卽相入。主伴無盡。依正交徹。皆由眞如隨緣。諸法無性。故得如是。反驗臺宗所談圓理。俱無卽義。或云。治生產業。皆與實相。不相違背。又云。一色一香。無非中道。己界佛界生界亦然等。盡非卽義。析曰。祇看此文。足見玄公。不知彼宗名教所以。且藏疏明緣起無礙。相卽相入。帝网重重。主伴無盡。乃是圓教之義。如來藏隨緣。成阿梨耶識。緣起無性。一切皆如。乃是終教之義。那忽以凡聖混融之說。依正交徹之談。卻爲眞如隨緣之義耶。而不知終圓之教不同。迷悟之相永異。所以云。臺宗圓理。俱無卽義者。此又﹝仁﹣二﹢答﹞﹝爪﹡至﹞太過也。莫是將治生產業。與實相之體。作兩片會耶。色香中道。作待對解耶。生界佛界。作隔礙見耶。今謂此立正顯彼圓。全成離義。何者。以彼圓教。惟談佛界圓融之相。是則治生產業。皆須斷盡。還成別教斷九之義。今圓教旣性具善惡故。初心徧攝。至果不斷。治生產業之外。更無有法。一一色香。彼彼九界。亦復如然。彼圓教中。可作斯說否。若云可者。且治生產業。旣是迷逆之事。自屬終教所詮。乃至九界之相。俱非彼圓所說。以此方之。離義愈明。圓義都失。又卻將圓義作隨緣釋之。反驗臺宗。盡非卽義。誠謂攀枯求力。不覺人杌俱倒。須知終教。不得云色香中道。以無情無佛性故。𨿽此委說。他應不忍。冀當宗達士。覽而鑑之。

七眞妄生法門

一家所詮。別教生法。大約三義。或單明眞如生法。如雲理性如來。爲善惡本。或單明梨耶生法。如雲行位因果。皆從無明賴耶而起。或眞妄分辧。如雲眞如在迷。能生九界。此皆隨時之義也。須知眞妄不可闕。故論云。惟眞不生。單妄不成。眞妄和合。方有所爲。世人何事。偏執一隅。齊曰。藏疏云。惟識宗中說。眞如無知無覺。凝然不變。不許隨緣。但說八識生滅。縱轉成四智。亦惟是有爲。不得卽理。請觀不許。隨緣之文。不得卽理之說。豈不幾於今家別教乎。析曰。二十問中。破此難云。別教眞如。旣是佛性。豈非覺知。覺知那不隨緣等。又妙玄明別教中。正破梨耶生法之見。彼明別教不思議。生滅因緣云。諸論明心出一切法不同。或言阿梨耶。是眞識出一切法。或言阿梨耶。是無沒無記無明。出一切法。若定執性。實墮冥初生覺。從覺出我心過。尙不成界內思議因緣。豈成界外不思議因緣。惑旣非不思議境。翻惑之解。豈成不思議智。今明無明之心。不自不他。不共不無因。四句皆不可思議。若有四悉檀因緣。亦可得說﹝上皆妙玄之文﹞。齊乃不見破執之文。致斯無義之語。旣而生法。名不思議。則知頗同楞伽不思議燻。不思議變。但約理具不具。而分別圓之殊。頴曰。荊溪見諸權宗。各自執計。故破云。世或有云。從眞如生一切法。或云。從梨耶生一切法者。俱同冥初生覺之見也。今當宗學者。不本荊溪破他偏執之意。卻云。別教生法。有二義。或得從眞如生。或從無明生也。苟內心無執。則釋義消文須有所歸。安可作此雷同之說。析曰。汝旣不許眞如生法。定謂梨耶生法。非執是何。非冥初生覺之見邪。且眞妄生法。多是地論南北二師。及攝論師。各執一見。乃由不曉中論教道之說也。故今家別教。處處破之。今無性計。何以特背正言。反朋邪說。予直恐此見不攺。得罪非輕。又指要云。別教或云梨耶生法。及法性生法者。故非臆說。輔行雲。若計梨耶。及法性生法。乃別教義也。此猶一往與而言之。是別教義。若奪而言之。須離性執。方成別教。故妙玄云。若定執性。實墮冥初生覺之過。如此明文。豈得不信。有人問曰。如來爲善不善因。受苦樂與因俱。其因俱二字。隨緣之義善成。何故不許。彼自答云。教權理實。須善方便權旨。不可執語謗佛。執成戲論。實報非虛。析曰。前來頴執梨耶生法。卽從此師。承習而說。驗彼徒黨見無異術。惑亂後學。傷如之何。且夫眞如隨緣。何妨教權理實。如雲依迷示迷雲能造是。豈非隨緣。附權立性云所造非。豈非教權。況教權者。必須依教生於權解。如雲出二邊表。而有中道。則知斷九方見佛性。又如先空次假後中。則知三觀歷別修入。今旣云如來與苦樂俱。豈可卻作無明與苦樂俱。若爾則成權教。發言無準。執教謗佛。實報非虛。爲是誰耶。

八經論詮旨門

諸大乘經。詮旨微密。倘遇眞如隨緣之義。須以今家時教。而明乳及二酥。必通兩教醍醐一味。二義不同。法華顯實惟圓。涅盤附權兼別。若約談卽。此在教而可分。若就得意不得意。此在幾而難辧。復有諸大乘論。通申別申。若權若實。亦須二教。究而論之。他旣罔知。今當粗釋。玄曰。首楞嚴云。如來藏隨爲色空。周徧法界。又云。妙覺湛然。周徧法界。隨眾生心。循業發現。如一水中。現於日影。兩人同觀。則各有日。隨二人去等。又有經云。佛性隨流。作種種味。又有經云。圓覺自性。非性性有。循諸性起。又云。圓覺淨性。現於身心。隨類各應。又如論云。如是諸無漏。隨染幻差別。此諸經論。還是隨緣義否。還是圓教理否。別教門中。得作此說否。析曰。此諸經文。聖意難測。縱彼對機。一向在圓。何妨別教。亦有斯義。況起信通申大乘。大乘豈不該別。今且置圓。試引別教之文。對諸經論。隨緣之義。如雲如來藏者。名爲妙有。有眞實法。如是妙有。爲一切法。而作依持。從是妙有。出生諸法。此與如來藏。隨爲色空。妙覺湛然。周徧法界。如何異耶。又云。理性無住。立一切法。眞如在迷。能生九界。此與隨眾生心。循業發現等。及佛性隨流。作種種味。圓覺之性。循諸性起。如是諸無漏。隨染幻差別。如何異耶。又云。迷悟事理。始末自他。同依一法界。如於鏡中。分別無謬。又云。法界不出迷悟。迷悟不出於心。此與圓覺淨性。現於身心等。如何異耶。然則指要所論者。自對人師。立義詮法。辧其優劣。何勞廣引經論。救彼隨緣。毀今別教。攻乎異端。失宗逾遠。頴曰。諸大乘經。皆有實相義印。故多分說。業縛卽解脫。生死卽涅盤等。倘無性具三千之語。莫亦卽義不成耶。析曰。祇緣諸經論中。實相等義。人師解釋。有具不具。故卽不卽。所以義路岐分。宗源派別。豈以經文大旨。同於章疏異談。此難非也。有人曰。隨緣之經論。是了義之中。不了義也。何者。旣心眞如。心生滅。不染而染。染而不染。淸淨如來藏。世間阿賴耶。豈非一分眞如。一分生滅。眞是了義。染是不了義。析曰。今謂此人灼然謗法。豈可說一分眞如。一分生滅。便是了義中不了義耶。至如法華云。佛種從緣起。大師解云。中道無性。卽是佛種。迷此理者。由無明爲緣。則有眾生起等。此亦一分眞如。一分生滅。是了義中不了義耶。又如今家圓教云。破一分無明。獲一分二十五三昧。顯一分我性。此亦了義中不了義耶。是則如來至教。馬鳴圓詮。智者妙解。悉遭毀壞也。如何此人。舌不捲縮。

九比他宗教門

藏師所立。教類有五。眞如隨緣者。正惟終教也。今人乃以彼之終教。齊今圓教。致使千如妙法。翻爲生滅之談。一性靈知。全同頑呆之說。旣玆大損。焉敢無辭。齊曰。夫諸宗各自判教者。由乎所見不同。故盈縮有異。安得以今四教分齊。收彼五教。祇如眞如隨緣之說。圓旨燦然。豈別義乎。析曰。今家四教。判盡東流一切經論。豈諸宗立教。不得以分齊收耶。如他人四宗。大師以前三教收之。卽其例也。所言眞如隨緣。圓旨燦然者。且隨緣之說。尙非彼圓。況今圓乎。此復昧教之甚也。玄曰。指要云。他宗談圓。祇云性起。不云性具者。此見大淺。奚堪人聞。旣說性起。便知性具。如遠見煙。必知有火。斯則眼淨之說。何以卻引藏疏云。一心含通別二門。以眞如具染淨通相。通相之外。無別染淨之法。無所不該。故亦總攝。此中染淨。是具百界義耶。析曰。若以性起便是性具。山家別教。豈無性起。如輔行釋。別教根塵。一念心起。卽是理性如來。豈非性起耶。莫是性具耶。而不知起未必具。乃一理隨緣。九界須破也。具必有起。卽三千隨緣。一法不斷也。又引藏疏。心眞如門。具染淨通相。欲比山家圓具百界義者。𨿽此迂說。有甚相當。若言具百界者。何不云其染淨別相耶。又若謂百界。不得云別相者。何故法華疏。以實中權。爲差別權。非百界耶。又藏疏釋心攝一切世間出世間法云。若隨緣染。成於不覺。則攝世間法。不變之本覺。及反流之始覺。則攝出世間法。此猶約生滅門辧。若約眞如門者。鎔融含攝。染淨不殊﹝彼文﹞。豈非須待隨流反流。方始具於世出世法。蓋前後而論故。云心攝也。還與天臺一念三千卽空假中。非內外前後。非縱橫並別之義同耶。須了彼之染淨通相。卽是鎔融含攝。統惟一眞。豈存百界。應知若以理具。往論彼圓。望今圓未及。若以起對辧。終教與別教孱齊。無在固迷。請試窮核。頴曰。彼之三教。同依一實理。而義分三教。則可以今家圓教所談眞邊。攝彼頓教。談俗攝終。談中攝圓。安得以別教。收彼終教。而例立隨緣耶。析曰。且圓教三諦。舉一卽三。舉三卽一。彼之終教。有此義否。若言有者。終教卽圓頓否。圓頓卽終教否。若然則生滅門中。應有事事無礙耶。眞如門中。有九相生滅耶。紊亂之辭。不足可笑。

十止世人情門

指要行世。積有歲年。當途拒轍之流。數亦眾矣。或毀於舌表。或攻以筆端。而皆檐麻棄金。執礫謂寶。略援數四。用止人情。使泛學之曹。無猶預於兩岐之間也。齊曰。指要乃斥予稟法師所立之義耳。予師嘗立問於後學云。別教眞如不隨緣。起信眞如能隨緣。未審起信爲別爲圓。若別。文且相違。若圓。乖彼藏疏。此乃予師深病。後學不知。所以輒將今家四教。對彼宗之五教。旣見藏疏判起信。正惟終教。亦兼於頓。乃謂與別教相符。遂將起信。以爲別教。蓋不知宗師判教之意也。析曰。二十問中。責彼不解問意云云。又若謂安國定判別教無隨緣者。何故雲藏疏非圓教耶。旣非圓教。非別是何。豈彼隨緣四教不攝耶。況安國顯自不許藏疏談圓。子焉得苦執彼之隨緣。同今圓耶。祇知抑理順情。不覺違師背教也。玄曰。近有稟山家教者。不自務本。而彊攀馬鳴宗教。謂無圓極之說。將他眞如隨緣。成諸法義。曲作道理。抑入自宗。偏漸門內。便立別理。有隨緣義。意破馬鳴說不臻極。析曰。此都不知隨緣名義所出。致玆誑妄。其所立難。原始要終。純將此意。罵辱指要。而復全迷山家戶牖。謬自穿鑿。然彼破立之由。予知之矣。蓋被錢塘圓公。致書請之。乃人情所惑也。故書云。有四明法師某甲者。先達之髙者也。嘗謂天臺別理立隨緣之名。而鯨吞起信之義。有永嘉繼齊上人。後進之尢者也。謂彼爲濫說耳。由是並形章藻。二說偕行。如矢石焉。杭諸宗匠。莫有評者。翻汝學徒。甚以爲惑。乃至云。庶幾乎用爲法之心。詳其得失。揮彌天之筆。定彼是非等。圓旣作鯨吞起信之言。玄乃錯謂馬鳴被破之見。徒此狂簡。斐然成章。吾祖有言。傳法利人之功。不補非法毀人之失。加謀若是。果報何之。玄云。撲他還是自撲。頴曰。別教若有隨緣。自智者來諸師。皆不說者。爲知而不說。爲實無故不說。若知而不說。則聖師有隱覆之過。苟無故不說。今豎立之。莫有乖越聖師之過否。析曰。一家別理。與他宗隨緣之義。宛如符契。燦若星懸。那云宗師皆不說耶。若見別教無隨緣之名。便謂無隨緣之義者。何不責荊溪云。圓教無隨緣之名。安得立隨緣之義耶。此皆戲論。亦人情耳。頴曰。立徵決者。以代齊公。答二十問也。文義煩漫。不能具書。然彼學不師安。何足與議。但慜其無識。故錄以示之。有人問曰。何因緣起立此章文。述四教義。對諸經論。彼自答云。事不獲已。學徒苦問隨緣之義。深不願爲。祇爲去聖時遙。晚徒不曉宗旨。輒將祖教。作生滅斷常之見。悞累後生。謗法謗人。懺悔之門。其罪不滅等。析曰。此師立四教隨緣有無之義。略無一處小有可觀。但縱胸﹝怡﹣臺﹢禁﹞。全違教理。如妄指覺義不是眞如。謬用隨緣釋於被接。執別教生法惟在無明。判經論眞妄全非了義。此等訛說。始末無殊。又卻枉他謗法謗祖。凡有靑眼。孰不寒心。噫知過者。如日月之旣蝕。能無攺乎。執愚者。猶菽麥之不分。難可移也。須循正輒。免墮邪途。顒俟見聞。俯爲詳悉。

附法智遺編別理隨緣十門析難書卷﹝終﹞

比丘宗峴贖教乘息錢開板釋難扶宗記

四明沙門知禮述

金光明玄義。早歲聞浙陽。慈光恩師。專守略本。非觀心等義。謂後人擅添。受其旨者。則有奉先淸靈光敏。皆廣構難詞。形乎篇卷。謂觀心等文。文理乖舛。私欲廢之。近胥山學友。善信上人。傳二師之義。復致長箋。請余詳廣略之眞僞。定存廢之損益。俾後人無猶豫於兩楹之間也。余報之曰。夫評是議非。則近於諍競。非我志也。矧以二師學解有聞。蓋吾宗之先達。焉可率爾而拒之哉。信復報曰。且聞弘贊理教。宜令允愜。法鼓競鳴。何先何後。夫當仁不讓於師。豈況與人乎。堅讓不免。遂抽毫。釋二師之難詞。救一家之正義。知我者。無以貶量得失之爲誚。淸師總立略本無觀心。所以云。若如淨名法華等玄。文義該綜。法相浩博。事釋彌廣。理解稍疏。故文文之下。須用觀心。以釋今文。不須觀心者。則有其致。良由大師。順經文法性之圓談。乃明十種三法。始自性徳三道。終至果人三徳。一一三法。無非妙性。一一妙性。盡是眞源。若法若心。卽金光明。不思議法性。豈有如此鈍談法性之外。別更觀心者。

釋曰。夫觀心者正論觀法。的示行門。乃立一念識心爲境。以三觀觀之。使性徳開發。惑滅果成。豈可便不論修觀。法華玄。縱文義浩博。而純談法性。所明法相。一一皆至無作及不思議。復以二妙判後開之。豈非法性之圓談。何故更立觀心。況了法華妙旨。須修止觀成之。十種三法之後。安得不立觀心。應知前文𨿽示三道。本來卽理。諸法當體圓融。其如三惑浩然。二死重積。若不研心作觀。何由親證如上諸法。若剛廢此文。則絕眾生入理之門。趣果之路。深不可也。據彼總立之意。全迷一家解行大旨。以驗後諸難詞。不足可議。不能默已。更復言之。文云心有四陰。何以棄三觀一。答天下等﹝讀者應對本文。方彰其義。下去皆爾﹞。

彼難曰。旣自難云。何以棄三觀一。及乎作觀。何得展轉具觀。又何以將依正二法。對光明二字。而棄金字。貴故觀之爲金。斯言何在。況本爲觀心。何以反觀依正等者。

釋曰。此之問答。乃總示觀心顯理之要。未論修觀之相。初問棄三觀一者。欲令答出一念識心是所觀境故。卽符止觀去尺就寸之文也。答中二意。初文惟示識心是。顯金光明之境。故雲貴故觀之爲金。發智照理名光。充益色等四陰爲明。此指能充爲明。非指所充。故結云。心卽明也。據此三義。惟從心顯。不關諸陰。則深允其問。二從知心已下。是預論觀成理顯。徧融諸法之相。以釋伏疑。何者。恐人疑云。若惟觀識陰。顯金光明。於一切法。安能融淨。是故釋云。又知心無心爲光。知想行無想行爲明等。意云。若觀識陰。金光明顯。則一切諸法。皆金皆光皆明。故以王數。心色實假正依等諸法。從狹至廣。疊顯光明之徳也。非初作觀。便觀依正等法。此如止觀陰入境。初則惟觀識陰。後亦徧歷一切陰入國土等。皆明三諦之相。何乖去尺就寸之義。又義例云。修觀次第。必先內心。內心若淨。以此淨心。徧歷諸法。任運淴合。而此文惟示光明。不言金者。斯由三法修性離合。隱顯相映。其意難明。致使此文。人或謂謬。此中初文。約心顯金光明三法。所顯旣三。驗能顯必三。卽修性各三之義。此文歷法。惟論光明。能知二修旣是光明。驗所知一性是金。豈非修二性一之義。大乘觀行。知法無法之處。豈類小教但空而已。故十不二門云。色心體絕。惟一實性。旣結云。卽觀心金光明。則知修性相對。三法已足。不須致惑。又觀三道。用王數爲境。似非棄三觀一者。原其觀心之文。具觀十種三法。後之九科。皆從所顯之徳。其體本融。故約一念識心爲境。而修三觀。顯其三法。惟此三道。是所破之障。迷惑之事。體本不融。若只約一念識中。而示三境。境旣叵分。觀難得就。故特兼通數爲三道境也。問若欲分明示三道境者。何不徧取五陰爲苦。三毒爲煩惱。七支爲業。何故但以心王慧數並諸數。對三道耶。答今只於陰境。示三道相。以此王數。常現前故。惑業本故。易顯理故。而不兼色者。恐心外向故也。

問煩惱不獨慧數。業自屬思。何以作此對耶。答慧別順違。方生愛恚故。慧是煩惱之根。諸數運爲乃成善惡故。諸數是業之本也。然觀心之法。但托一處成觀。則諸法皆淨。不專對當名相。問此文對三道。顯金光明。其義已成。何故又約頭等六分。及身因舉足等。爲三道觀耶。答凡夫三障厚重。三法難明。𨿽約王數觀之。尙恐執情未遣。故更托身之假實。三毒重惑。身儀動作。粗顯之境。一一橫豎。約性約相。而徧推之。皆令寂滅。而顯金光明妙理也。

彼又難云。若對三觀。空不成假不是中。又非等者。

釋曰。文初問答。乃示識心是顯金光明之境。若觀心無心等文。是徧歷諸法。彰觀心之用。以釋伏疑。俱未論其造修三觀之相。至正修十法觀中。引淨名三文。再觀三道。乃是約身假實粗顯惑業推之。助成內觀。故且明空。良由此觀。能治行者見愛重障故也。問觀旣在空。何得具以金光明三義結之。答圓人用空破障。障破之處。妙理現前。故卽以境智冥合。諸數寂滅。而示金光明三法也。初約王數。爲三道。顯金光明。乃至三識已下諸文。皆是一心三觀。文義顯然。何得云三觀不成耶。

觀心文。初結前生後。文云。如上所說。專是聖人聖實。非己智分。如鸚鵡學語。似客作數錢。不能開發自身寶藏。今欲論道。前凡夫地之珍寶。卽聞而修故。明觀心也。彼難此文。其詞稍繁。意云。上已約六卽。明十種三法。其理通凡。不專是聖法也。又已明三徳道前本有。豈可至此方論凡地珍寶。

釋曰。上明十種三法。橫周豎亙。乃順經文法性無量甚深之義。而經文自云。如來所遊過。諸菩薩所行淸淨。豈是凡夫境界。只可云。此理本徧該於道前。故明性中三徳。又寄六卽位。論其法性甚深。實非行者修觀之位。故知此理𨿽徧。若論親證。須是大聖。故云。專是聖人聖寶。非凡夫己之智分。今明觀心。乃的示無量甚深之理。在凡夫一念之中。卽用觀慧觀察。克取相應。故云今欲論道前凡夫地之珍寶。卽聞而修。彼乃固隱。卽聞而修之語。但舉道前凡夫之言。用成難勢。深不可也。又凡結前生後之文。皆是言其正意。如止觀正修文初云。前六種依修多羅。以開妙解。今依妙解。以立妙行。須知五略五章。𨿽談於行。意令開解。十境十乘。縱含其解。意在成行。何不徵彼前文談行之說。難生起不當。令止觀正修。亦成於謬。

彼又縱難曰。若言前觀行。卽但是略示觀心之要。猶未委歷法相而觀。恐人不解。所以至此。廣約十法而觀者。斯亦不然。原夫聞略解廣者。智人也者。

釋曰。觀心本是妙行趣果之門。而云聞略解廣者。何關於觀行乎。𨿽知金藏。而不耘除艸穢。何益貧窮者哉。若云聞略解廣。而不用研心作觀者。則止觀六章之後。不假十境十乘修證也。又前談果證。法性甚深。貫於六卽。尙不標觀行之字。將何示觀心之要。蓋全不知心法佛法之用差。又未了約教約觀之門別。旣昧此大體。何以評文相有無。何以定觀道存廢。以此而驗。都是謬談矣。

彼又引例云。只如止觀。二十五方便。約觀心訶五欲中。但廣約三觀四教訶色已。皆云訶色旣爾。餘四亦然。此中觀心。若盈十紙之餘。彼一部止觀之文。觀心爲用幾十紙耶。

釋曰。睹玆一難。卽知皆是謬言。以全不識觀心文義故也。何者。止觀一部。正是法華三昧。約行觀心。但道場諸儀。及方便近行。旣多在事。恐起滯心。故此等文。更立托事之觀。導其情著。若正修已下。都是行門。於境用觀。若知此意。終不輒云。一部止觀。爲用幾紙觀心也。豈非意謂十章十乘。合例訶色。各立觀門。而今無者。但是文略。彼文旣略。乃破此文。不合十種三法。皆立觀心。立難若斯。定文可悉矣。

彼又難云。又於帝王之間。妄加慧字。今經首題。是佛自唱。諸師翻譯。並無慧字。若約義權加。用對三法爲便者。解淨名題。或二或三四字。亦應加字。

釋曰。此文云今明帝王。應具三義。何曾加字。是知經題。𨿽標二字。實含三義。蓋帝王者。合具神謀聖策。故依三義重詮法性。無文有義。智人用之。斯之謂矣。若淨名經。三師譯題。初師五字。太繁。今家不用。次師二字。又略。大師但對二身而已。旣自有後師。三義中當故。依之廣釋。何須加添。以彼類此。殊不相當。

彼見帝王加慧義。對十種三法。乃難云。非惟唐梵無據。而又能所不分。意以金光明三字。爲所詮法性。帝王經三字。爲能詮教。不合將帝王等。重對十種三法。則令詮旨不分也者。

釋曰。立此難者。蓋見諸家。凡解經題。卽將經字。爲能詮教。余字爲所詮義。今帝王字。旣連經字。便乃割截三字。別屬能詮。若將帝等。重對三法。卽是後人謬撰。而不知諸家作此分釋。未爲通見。豈經字全非所詮。余字全非能詮。故當宗凡解題目。以經字爲通題。以余字爲別題。乃約教行理。俱論通別。明經字則教通行通理通。明余字乃教別行別理別。若教通別。俱是能詮。行理通別。俱是所詮也。得此意後。或時一往分字。對教行理三。有何不可。但不得定執幾字爲能詮。見對所詮。便謂乖失。定執所詮亦爾。故文句。以三種中道爲經王。玄義。以諸經之王敍體。豈非以所詮爲經王。又云。惟王爲教。卽以能詮爲經王。若能如此。通方而解。豈睹帝等三義重對十種三法。便謂後人謬添耶。況載以帝等三義。對上諸法。深有其由。何者。上以金光明。詮乎所遊法性。已彰十種三一圓融。體用相卽之義。今欲示此三一圓融十種之法。一一有貴極雄略統攝之能故。乃重用帝等三義對之也。是則能所相應。通別互顯。安得詮旨胡越。上下參商耶。

彼又難曰。將帝惠王以攝經論。則反同眞諦彼破之義也者。

釋曰。眞諦分割三徳。以一徳對一經。又攝機偏局。故被今破。今乃圓將三法。共攝一經。故以三解脫。攝淨名。乃至三徳。攝涅盤。蓋今家所明。一一三法。皆非縱非橫。而髙而廣。攝無不徧。名義俱融。但舉一種三法。則攝一切三法盡也。對攝諸經。復有何失。如淨名以解脫爲目。大品用般若立稱。皆義至於三。則攝法罄盡。故以爲名。若如彼所解。應皆題爲十種三法經也。況前文以有此例。眞諦分其三徳。別對道前等三位。大師委破之。後至自立法性甚深之義。復開十種三法。豎對本有等三位。豈本有位。惟具三道三識。而不具諸三法耶。蓋三法圓融。各各具攝諸法。得作是對。請去情而思之。無執見而局之。

彼又難云。初不開章。以驗後人擅添者。

釋曰。開章多且隨便。不必盡備。斯例亦多。如法華境妙。只標六境。至生起解釋開合。而足無諦成七。若將不標科。驗是後人擅添者。旣能添數紙之文。豈不能添三二句科文。故不可將此爲準。又當體章中。一重問答文云。問舊人從諭。云何矯異。而依於文。答非今就文而害於譬。若苟執譬。復害於文。義有二途。應須兩存等。

彼難云。此文文義相反。亦謂後人妄添。而斥二失。一不曉當體章意。二不曉附文章意。皆云因前譬諭故有兩章。何得卻云舊人從諭立名。云何矯異。而依於文。反令今師不從譬諭以釋者。

今詳此問答。本不相違。且問意者。蓋責何不依古。單用譬諭釋題。何得更加附文等釋。乃成矯異。答意者。非今就文而害於譬。則顯今家依文依譬兩義俱全也。若苟執譬。復害於文。則卻責古人單用於譬。顯義不全也。乃結云。義有二途。應須兩存。循環如此。復何相反。問旣約附文設問。何故安於當體章末。又本問附文答中。何故多論當體。答附文兼事用。當體惟法性。𨿽有此別。而皆依經。故問附文卽含兩意。旣是自設。遂乃知微。故使答中。先以附文對諭論。次以當體對諭說。問答旣兼二意。須居二章之後也。

彼又立當體章意云。因前譬諭故。今直示一念妄心卽理性。金光明非從譬諭。故云當體者。

評曰。如來自唱。此部題名。詮顯所遊。深廣法性。但爲古師不知此性本具眾徳。故無諸名。世俗之法。旣彰事用。故有其名。遂計眞諦無名。俗諦有名。故釋金光明三字。惟是世間物象名義。只可以此名義比擬法性。是故古師。但用譬諭釋題。更無附文。當體義也。若天臺大師。以三昧力。探量如來所遊法性。萬徳天然。究竟成就。一切名義。世俗之法。旣皆虛妄。本無實義。故乏其名。今有名者。乃是聖人。智證眞法。則眞名俗。是故大師。特立俗諦無名。眞諦有名。眞旣本有眾名。故金光明。非依世寶立稱。乃當眞法之體。立此名也。若今譬釋。蓋見諸師。用譬限局。故且立之。而能廣譬十種三法及一切法門。此猶順古也。據今正意。惟在附文當體耳。以知如來所遊無量甚深法性。體旣尊貴故。究竟名金。體旣常照故。究竟名光。體旣應物故。究竟名明。是則譬諭當體。皆顯如來所證法性。此法究竟離染淸淨。過諸菩薩分證淸淨。何故卻云當體直示一念妄心耶。玄文自云。眞諦有名。又云。如理尊重名寶。法性可貴名金。那得特違現文。曲指妄念。觀心本研妄識。而云已談眞性。不用觀心。當體專顯果源。卻云直指妄念。斯由全迷。佛法在果。心法在因。教爲解眞。觀本除妄。致玆謬破謬立。害己害他。今旣得知。無勞固執。

彼又難。此問答中。鈍人以譬擬法。利人卽法作譬。旣云當體不從譬立。何得卻云卽法作譬者。

釋曰。章初立當體理云。俗本無名。隨眞立名。又云。聖人仰則眞法。俯立俗號。故知。世聞金。若名若義。本從法性金建立。反用世金比況法性。鈍人只能以世金。比擬眞法。故云。以譬擬法。利人懸解。乃知能譬之世金。隨於眞法建立。故云。卽法作譬。何嘗當體。再立於譬。已上釋奉先淸師難畢。

次解靈光敏師難者。然此二師。同稟一見。難意無殊。而前難猶略。此文稍廣。其間文義大同。及無大損者。不復徵之。今就文義有異。及傷觀道者。略舉而釋之彼難曰。初釋名章。開爲五番。應各有約觀一釋。今何獨就第三譬釋中。明觀心義。何故文勢不連。越過附文。當體二番者。

釋曰。譬諭附文當體三釋。皆用金光明三字。𨿽從譬從法不同。而所顯法性不別。於三釋中。譬釋法相最廣。今欲於一念中徧觀諸法。故約所譬十種三法修觀。此十義若顯。則一一皆符佛唱金光明。皆卽當體金光明也。何須一一明觀心。況前通別。翻譯二科。亦是定其三字之義。若各立觀心。有何不可。今從義便。故依所譬十義觀之。其例亦多。如此經疑念序出疑人有四科。而只立一重觀心。亦跨越文相。故不可將此義定其眞僞也。

彼又難。三道觀中。云觀身假名。旣如此觀。色受想行識亦如是。前已撿破實法。今何復云五陰。何繁重乎者。

釋曰。凡夫所計。假名之人。皆依總相身起。故約頭等六分。橫豎徧推。令性相皆寂。此乃正破假人。未推實法。豈可見言六分。便是實法觀耶。空品云。是身虛僞。大師指此。爲生空境。故文句云。攬陰成身。計有我人眾生壽命。故約身假。爲生空境。故此文結云。觀身假名。旣如此。復須推破。五陰實法。畢竟皆空。故復例云。觀色受想行識亦如是。此乃正合今經觀法。何所怪焉。

彼又難云。凡作空觀。皆先破實法。次破假名。何獨此文。先破假名。後例實法耶。

釋曰。亦如文句解空品。乃先推生空。次觀法空。不順本經。更依何法。又觀音別行玄義云。始覺人空。終覺法空。何得言凡作空觀。皆先實。次假耶。況今此文。正是托於粗顯色心。修空破障。助成內觀。眾生我見尢重。故先觀也。

彼又難。三佛性觀中云。觀五陰稱五陰實相。觀假名稱假名實相。觀心數實相。豈五陰外。別有心數耶。約何道理。對三佛性等者。

釋曰。其實五陰。已攝諸數。今以假實。用對三因。故於無記陰外。別出善惡之數也。如雲五陰之舍。心王居之。荊溪亦指善惡王。居無記捨。若匪記文。釋出彼文。幾亦成謬。約此對三佛性者。無記陰旣非善惡。卽正因種諸數。有資成之功。是緣因種假名。能生十六知見。卽了因種。圓理具徳。卽徳爲障。卽障顯徳。復三一體融。故於報障具顯三性。皆稱實相者。卽實相般若經意。彼經假實諸法。皆卽實相般若波羅蜜也。初於一念。具示三性。今重釋中。復以假實。兼善惡數。共示三因。各有所以也。

又文中。以帝等三字。攝地持等諸論。彼乃難云。且經王之名。是佛自唱。人師解釋。蓋釋出佛意。豈佛世便有此等諸論耶。

釋曰。今明攝教者。乃以所詮。攝能詮也。蓋經論所詮。不出十種三法。而隱顯旁正少別。今從顯�正。故以三解脫。攝淨名。乃至三識。攝地持攝論等也。問若然者。但攝法門。自攝諸教。何乃別論攝教耶。答若惟攝法門。恐不了者。謂此諸法門。或一經一論所說。謂諸經諸論。別有所詮。故今總示諸教。更無別法。故論攝教也。若云經王。是佛自唱。只應釋出佛意。又云。佛世未有諸論。不可云攝者。今問諸論。還合佛意否。經王外別有論所詮耶。況諸論皆宗大乘經造。今解大乘經還攝諸論。有何失耶。

彼又難觀心明位中云。心但有名。爲名字卽是。何言與者。

釋曰。心𨿽具足一切功徳。初心行人。未見心體。未得心用。何聞心名。故云心但有名。爲名字卽也。深有其致。何遽非之。

彼又難云。收得舊本。元無觀心等文。驗現行本。是後人妄加者。

釋曰。廣本略本。孰僞孰眞。廣本旣疑妄添。略本亦應謬削。難將文定。須以義求。且夫此教興來。年月寢遠。中間傳者。見解淺深。或昧觀行功能。或迷法相融妙。旣多壅塞。遂輒刪除。致有略文。存於一處。必在究其深致。無得守其舊文。又大師說授隨機。有廣有略。門人記錄不定。或缺或圓。今之講人。獲廣本者。未可忽其略文。守略文者。豈得非其廣本。噫去彼取此。知道者。孰不云非擔麻棄金。執迷者自猶論是。儻袪情著。吾何言哉。知禮稽首。恭白同宗傳教諸碩徳。仰惟以光闡佛日爲心。扶樹教宗爲志。特回視聽。同決是非。儻小道之可觀。覬大巫之作證﹝知禮﹞。近以同門學友。激而勉之。俾定觀心等義。巽讓之詞。見諸前序。輒以管見。旁附本宗教文。敷折厥旨。寫錄如前。無非用佛法評論。詎敢以人情穿鑿。若也可裨妙觀。則願垂諸後昆。若也稍損大綱。則願置諸煨燼。幸甚幸甚。

沙門知禮謹白

釋難扶宗記﹝終﹞

端平乙未臺州白蓮比丘宗峴將鬻教乘息錢重新開板用廣流通附法智遺編止疑書

永嘉沙門﹝繼忠﹞集

中秋後七日。四明山客﹝仁嶽﹞。再奉書於錢塘梵天闍梨潤公﹝講次﹞。前者盛制指瑕之外。復有簽疑數紙。亦斥予師釋請觀音疏中消伏三用也。師鄙其謬說。委諸侍者。用充脂燭。予竊閱以詳之。因簽以解之。所有疑情。皆爲此息。卽用止疑二字。目彼此兩文。使消伏之義區以別矣。次抉膜書寄去。惟加察是幸。予師釋三種毒害云。事毒在欲界。此約果報故受事名。行毒從色界。盡別教教道。以不卽理故。別受行名。理毒惟圓。以談卽故也。

疑曰。如此判釋。三種消伏。似於義未允。據此三種消伏之義。須俱約圓割。約行爲地前。恐違聖意。何者。此經𨿽部通四教。而正意在圓。大師釋義。多是從圓。佛元意故。文之旨故。深收淺故。應修門故。如普門疏。釋水火等難。皆約五住。通收四教。今此約行。旣論破五住惑。定知在圓。

止曰。將三種消伏。須俱約圓者。此彰灼違文也。且疏釋消伏毒害云。歷四教十法界。除三障也。又釋感應爲宗云。以此十法界。眾生三業爲機等。又釋三番持咒功能。皆約十種行人明之。又下文。備釋三乘得益之相。何須俱約圓教判耶。故輔行雲。方等經中。聞三昧者。結得道益。通於三乘。及以四眾。卽通於四教。又云。但觀諸經。會末得道。則識所說共別之意。今經得益。旣有三乘。故知消伏。須通四教也。然則辧體。可簡三教。克就圓明。蓋觀音之自行也。若其論用。旣是利他。必該十界。倘惟從圓判。則拔苦不周也。又金光明玄義。辧體則專取如來所遊法性。論用則須通三乘懺悔滅惡。何得粗暴云部通四教正意在圓耶。若云以深收淺。斯乃指東攝西。應謂章疏無憑。是故胸臆自撰。又引普門疏。釋水火等難。皆約五住。通釋四教。證今五住。定知在圓者。此昏亂之言也。且彼文五住旣收四教。而卻引證今文五住定知在圓。況彼經開顯。尙收四教。豈今經方等。須定在圓耶。觀此等文。都無所以。驗乎余說。安可持論。今勉彊書之。俾結乘種耳。判屬理卽。何謂修門。

疑曰。此中明理毒者。惟就諦理辧之。何者法界無礙。無染而染。是全三徳成三障。此由性具三障。起三障用。是理之毒。非能非所。而指此毒。爲所消故。止觀云。法性卽無明。無明非止非不止。喚無明爲不止。豈非理毒。是所消耶。此毒當體。卽是法性。染卽無染。全障成徳。故謂之理消伏用。此法性亦非能非所。指此法性。爲能消故。止觀云。無明卽法性。法性非止非不止。喚法性爲止。旣稱爲止。豈非能消伏耶。𨿽理體本然。亦由圓人名字。初心解了。方知此毒。卽理名字。已上卽屬約行用。一心三觀。破五住煩惱。此從智斷以說。與前約理不同。𨿽有二義。旨俱在圓。何者由有理毒故。有事毒行毒等。

止曰。取止觀文釋理消伏用。略有三失。一者彼是相待。三止中文。荊溪判相待。爲可思議粗。又云。義似於別。惟一絕待。爲不思議。妙獨在於圓。何得用彼粗義。釋今圓理耶。𨿽云無明。卽法性。法性卽無明。而須喚無明爲不止。喚法性爲止。旣理惑之名對立故。圓妙之義未成。今疏云。法界無礙。無染而染。卽理性之毒。是則全理成毒。全毒成理。理毒叵分。思議須絕。豈得抑同相待用。理毒爲所消。法性爲能消耶。祇知對當。名言不覺。翻爲粗淺矣。二者止觀明三止之義。意成一義。同時而修。若但取第三不止止義。釋理消伏。定在理卽。不涉智行。須以止息止停止。止義爲約行消伏。判屬名字已上。此乃分擘三止同時之義。疋配理行二種之談。相待三止。尙自殘缺。況絕待乎。三者旣惟約理卽。涉智行爲理消伏者。乃是以本覺之性爲能消。以本有之惑爲所消。一切眾生。何嘗不消伏耶。若然則月蓋。延請觀音說咒。都無功用也。況疏文顯示。十種行人。皆是修相。豈理消伏十種不收耶。且三種消伏。明其力用。約理消伏。此義最妙。儻惟在理體。不關修得。則都無力用。一疏精要。皆悉頓亡矣。然而闍梨。親用圓師闡義鈔中消伏之說。而不知闡義全塞大塗。可謂攀枯求力不覺人杌俱倒也。今問旣三種消伏。俱須在圓。未審約事攝屬何位。若但稱名誦咒。不了諦理。何名圓人。若於稱名。兼了諦理。又成約行。以云名字已上。屬約行故。若無分齊。取便亂攝。則無義語也。

疑曰。普門疏五住。旣收四教。豈此文五住。而卻在地前耶。大師云。地前三十心。不能破無明。若言登地。同圓自然。破第五住惑者。則此已是理破。何名約行中破耶。此一義甚爲不便。乃至云。若謂對前三教不卽。惟圓卽理。名爲理消。有何不可。但約地前。破五住義。稍不便。

止曰。夫欲評論章疏。須看文之寬狹。義之進否。豈見名數相似。便謂旨趣全同。望聲釋義。斯之謂矣。且普門疏。於業報之外。但明五住煩惱。卽以五住。通收四教。今疏旣於事毒之外。立五住煩惱。又五住外。立理性之毒。則知從粗至妙。自淺階深。三義不濫。豈得將彼通收之義齊令別對之文。故予師判五住。盡別教教道。理毒惟圓也。以約行中。不談卽義。直云。五住煩惱。有何所以。便屬圓教耶。至約理中。乃示法界無礙。卽理之毒。顯與前文甄簡有異。則知圓教。𨿽有五住。以卽理故。俱受理名。如妙玄以事理二惡。分別圓兩教。釋簽解云。若卽理說惑。謂惑爲理。若離理說惑。謂惑爲事。又如普門玄義。章安用觀。修得善惡。性徳善惡。而起弘誓。論普不普。豈非觀修得善惡。屬乎偏教。觀性徳善惡。屬乎圓教。是知約行之毒。卽理之毒。圓別分之。頗符教意。又云。豈此文五住。卻在地前等者。此蓋不知教道之說。通登地已上。如抉膜書廣辧。又如今家明涅盤次第五行。荊溪云。證道同圓。則教道惟別。豈非登地天行。及病兒行。俱屬教道耶。又復諸部。顯有別教教道。破無明義。又說破塵沙惑。亦名無明。故釋簽解善財入法界。皆破無明。云若於諸知識所。但得俗諦三昧。則破無知。名爲無明。若入實相。則破障中。微細無明多分。並約教道不融。破無明惑﹝上皆釋簽﹞。豈非地前破塵沙。亦名登地。破無明皆是教道耶。尙未漁獵諸文。如何彈射他義。又應解了消伏之行。不必專約惑滅理顯。方名消伏。如疏釋行人具楊枝淨水。各表消伏二義。此令托事。便修觀法。豈可別教初心行人。不表消伏五住煩惱耶。又疏明別人數息之時。修於三觀。得非始行消伏無明。況復十信。通伏五住。不帶消耶。至於住行向位。旁修中觀。若非消伏無明。何須旁修中觀。此等豈非兩種教道。約伏約斷。皆是約行。消伏無明耶。如何輒言。此一義甚爲不便。今見止疑。恐闍梨不便也。

予師云。應知三種毒害。捨旁從正。受名不同。如普門蔬。分別火難等。相報火至初禪。豈此下諸有。全無業惑。蓋苦報爲正也。乃至煩惱火。通四教。豈三乘全無業等。

疑曰。指火難似誤。且彼所明。果報之火。須依正分之。依報之火。祇至初禪正報之義。通之可爾。又何得言。豈三界無惑報乎。旣言三界俱有惑報。意取報火。通至上界。若然者。初禪之火。便須有旁燒上界之義。乃至云。而更謂界外三乘聖人。有果報之火。未知何時火災。能至界外。燒三乘聖人等。

止曰。且疏文火難。凡有三釋。初帖文釋。次舉事證。後觀行釋。若帖文釋者。但順經文。設入大火之言。則惟從外火。不兼正報故。舉謝敫傳應。驗事証之。後旣就於觀行解釋。顯以三障。分對三火。則知一切觀行之人無不具。此三種火義。但有旁正。受名不同耳。如初禪已下。若依若正。俱論報火。故從果報行人。正受報火之名也。二禪已上。惟正報火。蓋修因行人。以報火爲旁。但盡下業火於上禪。是故正受業火之名也。若四教人。非無此二。俱慮惑火燒於觀道。則業報爲旁。是故正立煩惱火名也。究論報火。須通三界。及以三乘。何得偏執外火。爲報火耶。若然則初禪之外。觀行之人。若正報身。爲屬何火。是故予師。通約三障言之。乃云豈三界無惑報等也。那忽枉作初禪之火。旁燒上界之義耶。又云。未知何時火災。能至界外燒三乘。聖人者。是何言歟。況復三乘之人。若就下界果縛身。說非無外火之義。如金光明。說十地菩薩。有虎狼等。怖何不責云。未知。何時虎狼。能至界外。害十地聖人耶。如此立難。識者聞之。必掩口而笑。予師云。理消伏用。體是性惡。方得初心。卽修中觀。故荊溪云。忽都未聞。性惡之名。安能信有性徳之行。性徳非理耶。行非消伏用耶。

疑曰。以性徳爲修。蓋以性善爲性惡。旣修性不分。亦似未便。何者旣明理消伏用。是從性起修。謂之卽理之行。此是修徳三因。體是性善。如何卻謂性惡爲體耶。

止曰。良由妄認性徳之行。惟在理具。未涉修徳。致玆倒惑矣。今試引數文。證性徳之行。卽修而說。庶使闍梨。止訛革獘。且妙玄明涅盤五行天行者。謂第一義天。天然之理。由理成行故言天行。𨿽次第行指於登地若。不次第行在乎初心。彼之理行。非性徳行耶。又云。涅盤五行。卽一實相行。實相非性徳耶。又云。法華安樂行者。卽涅盤行。涅盤非性徳耶。又乃荊溪。有全性成修之說。了性爲行之文。何忽撥棄修徳。敻指理具。爲性徳之行。況復明云。性徳之行。行卽修徳。正是從性起修。卽理之行。蔽度之不辧乎。又云。修徳三因。體是性善。如何卻謂性惡爲體者。深不可也。闍梨意謂。所消是惡。能消是善。今問惡是九界否。善是佛界否若。然者須以佛界之善爲能消。九界之惡爲所消。正當緣理斷九之義。惑智確爾。增減宛然。一家卽義。乃成徒施也。當知予師。立理消伏用。體是性惡。實無作行也。何哉以圓教初心行者。莫不現前。染惡之心卽了染惡。全是法界。理性之惡。惡旣卽性。無所斷故。全用性惡。圓融之體。而爲妙觀。故妙經疏云。陰入界苦。卽是法身。非顯現故。名爲法身。障卽法身。貪恚癡卽般若。非能明故。名爲般若。無所可照。性自明了。業行系縛。皆名解脫。非斷縛得脫。亦無體可斷。亦無能系故。稱解脫。妙樂釋此文云。明觀體也。本觀理是。不觀染除。染體自虛。本虛名滅。故妙體滅。不立除名。障體卽徳。不待轉除﹝上皆記文﹞。此文豈非的用性惡。爲觀體耶。以其三障。全是三徳故。三障體卽。三觀體也。若不指修染。卽是性染。而爲三徳。焉得名爲不觀。染除及妙體滅。若別指性善。而爲卽徳。乃是轉除也。故知性惡之體。爲理消伏。用與彼文旨。無少相違。誠謂震地逸敷。而不聞不見矣。又復應知。若指修染。卽是性染。爲消伏用。斷與不斷。二義俱成。如雲染體自虛。本虛名滅。此斷義也。障體卽徳。不待轉除。不斷義也。不卽不離。妙在其中矣。豈別取性善之體。爲消伏用。是知性惡。不具三徳。性善方具三徳。荊溪以三障卽三徳。而爲觀體。都無所用也。又如止觀問云。不思議境。但明四聖。何法不攝。何必須明六道法耶。乃至答云。爲欲令知性惡法門徧故。且不思議境。卽是觀也。豈非觀體須用性惡耶。若據闍梨。所見灼然。祇合但明四聖不須六道。以爲觀體。惟是性善耳。又義例云。若無十境。乘則無體。豈非以十境性惡之體。爲十乘妙觀之法耶。須了性惡之外。無別性善。蓋性是中道故。中道非相待故。良以卽佛界之九界。名爲性惡。卽九界爲佛界。名爲性善。是故十界。俱是法界。若不用性惡法界。而爲觀體。別用性善法界。而爲觀體。如避此空求於彼空也。如斯之說。敢謂闍梨連代共迷。𨿽曰止疑。其實破邪矣。

疑曰。若修徳三因。以性惡爲體者。若果上用惡法門化他。又將何爲體耶。若謂性體不二。作此釋者。性𨿽不二。對文用義不得不分。乃至云。若謂見思王數。爲發觀之始。便謂功在性惡者。未審。若無性善所起之觀。此惡還自能發觀否。

止曰。所云若修得三因。以性惡爲體者。若果上用惡法門化他。又將何爲體者。今試問之。若如闍梨。以惡爲所消。以善爲能消。若果上用惡法門化他。又將何爲體耶。若言但消修惡。不消性惡者。未審性惡是徳耶是過耶。若是徳者。何故不許爲消伏體。若是過者。莫不果上終須斷耶。又若謂性惡。𨿽是徳不可用爲消伏體者。是則性惡自在一邊。別取性善一邊。爲消伏體。如此解義。大堪撫掌。須知圓人。祇由初心了惡是性。卽以性惡。而爲觀體。故至果上。不斷性惡。還用此體。設化無方矣。又云。性𨿽不二。對文用義不得不分者。若曉前諸止詞。此等疑難。不攻自敗。今恐寱夢難醒。更爲言之。若夫專用性善爲觀體者。智者何必須師。南嶽何用三昧。發旋總持。但依諸師。以本具佛性。善淨之法。爲修中之智。行卽足矣。良爲諸家。不知性具染惡之法。則妙境不立。圓觀不成。何者若惟性善。不論性惡。眾生本性。爲佛界十如是法。若明性惡。乃名性具。十界十如是。旣皆性具。則界界徧收。法法無外。故成百界。千種如是。約三世閒。故有三千。若不明性惡。百界之內。闕九十界。千法之中。則闕九百法也。是則三千之數。準說可知。豈非妙境。由性惡立。此之妙境。體是本覺。舉體而爲始覺之智。是爲圓頓十乘觀體也。然𨿽善惡性本互融。其實不二。就人用觀。不得不分。何者由名字人。三惑具存。見思熾盛。若但敻指佛界性善。攝三千法。爲觀體者。但增緣慮絕念無由。若體六凡。見思性惡。攝三千法。爲觀體者。修惡卽性。無所斷除觀。爲誰施理非。別顯惑智旣泯。修性復三。惟一妙乘。不動而運。荊溪特示。須聞性惡。方有性行。其在玆乎。又云。未審若無性善所起之觀。此惡還自能發觀否者。意謂。須以性善起觀。照於修惡。方卽性惡。此則全昧一家圓修之意也。何哉良由性融事局初心。旣用第六王數。爲發觀之始。此乃正以見思之心。爲能觀。觀智若其此心。不卽性惡。如何攝得七八九識。頓爲妙觀。如何得名諦觀。名別其體不殊。其中𨿽含第九庵摩性善之法。其如初心。正用第六性惡爲主也。所明性惡。特爲建立。見思王數。爲圓妙觀。而卻別取性善爲觀。豈非全昧一家圓修之意耶。師嘗問云。闡提不斷性善。方有成佛之期。何謂修觀功由性惡。予因答曰。若泛論眾生成佛之因。且約佛界性善爲語。若的論始行圓觀之境。就凡夫性惡。而談達此。性惡具足三千。亦何闕於性善成佛之因耶。誠由圓宗性善性惡。皆是佛性。不同偏指淸淨眞如。故普門玄義問曰。緣了旣具性徳善。亦具性徳惡否。答具豈非善惡。皆是緣了佛性耶。今明圓人理消伏用。須知理性之毒。卽是緣了之體。正當卽惑成智。全性成修。方爲實相之因。亦是如來之行。故知不了善惡。皆是佛性。乃捨性惡。而取性善。爲觀體者。何異敬帝釋而毀憍屍耶。昔旣迷一萬惑。今當解一千。從縱未信受奉行。且莫驚疑怖畏。

疑曰。妙樂性徳之行。正是性具之行。卽指前文性徳緣了耳。正由例前一相之義。大師已。作性徳三因釋之。荊溪又作性徳緣了解之。後旣例前。正是例前。性徳緣了。故云性徳之行。荊溪云。緣了行性由之能顯。故知性徳之行。卽緣了行性。其義一也。

止曰。記中性徳之行。所釋之文。正爲明於全性成修中道之行也。疏文本約實教。釋如來說法一味之中三相之義。一味卽是實教。純一無雜。三相所謂解脫相離相滅相。以此三相。而爲修境。則成三徳。對破三道。豈非修得之相耶。故前文云。此三相則以爲境界緣。生中道之行。次文令將三相例作差無差義。記中指前文。一相中說卽無住本立一切法也。且記主於前文。作四重立法。理則性徳緣了。事則修得三因。迷則三道流轉。悟則果中勝用。乃至隨緣不變。理在於斯。起住二門。義準可識。染淨二類。具在十門。此蓋明乎四重相。卽修性一如也。今文旣亦指同前說。須以修性不二之旨來釋。此中三相之文。故知全是性徳緣了。成於中道之行。而此中道之行。卽名性徳之行。若對四重立法。則屬修得三因。以今文正釋修得三相故也。何得不看前後所釋之義。但取兩个性徳之字對當而已。若但俱例前性徳緣了。是則三相。皆屬理具。未涉修徳。但是不變。未有隨緣。但是住門。未有起門。但是染類。未有淨類。何名三相。爲境界緣生中道之行耶。記云。若不爾者。徒開浪會。虛說漫行。空列一乘之名。終無一乘之旨。結云。忽都未聞。性惡之名。安能信有性徳之行。荊溪竟云。若不解前四重立法。修性相卽。權實無差。空列一乘之名。一乘是行否。莫未涉修得耶。當知三道流轉。旣是性惡。卽是性徳。三因以此性。三起於修三。修性冥泯。不可分別。故名中道之行。一乘之旨也。故修性不二門云。性指三障。是故具三﹝卽性徳三因也﹞。修從性成。成三法爾﹝卽修得三因也﹞。達無修性。惟一妙乘﹝卽一乘之旨也﹞。且置是事。今問何故須聞性惡之名。方有性徳之行耶。闍梨旣謂。例前性徳緣了。又謂觀體但是性善。祇合云。忽都未聞。性善之名。安能信有性徳之行。何須性惡方有性行。又若謂蓋由性中。本具九界之惡。故用佛界之善。以爲消伏之行者。且性惡何咎。而須消伏耶。性徳善惡。皆是法界。不可法界。消伏法界耶。須知若聞性惡。性外無修。則修惡本寂故。所起之行。無修治之功。修旣無功故。特以性徳名其行也。忽都未聞。談惡是性。安能信有以性爲行。此行不立。正是徒開浪會。虛說漫行。空列一乘之名。終無一乘之旨也。吁荊溪本斥他宗。豈意子孫不信乎。又引荊溪云。緣了行性由之能顯證性具緣了者。且金錍此句正明修得緣了也。彼云。一乘十觀。卽法華三昧之正體也。普現色身之所依也。正因佛性。由之果用。緣了行性。由之能顯。性徳緣了。所開發也。且一乘十觀者。須以三千妙法。爲一乘十觀。故此三千十乘。卽法華之正體也。亦是果上。普現色身之所依也。正因佛性。由之果用者。謂性徳正因。由三千十乘故。成果上之用也。緣了行性。由之能顯者。謂修得緣了。由三千十乘故。有能顯之功。卽十法成乘也。性徳緣了。所開發者。謂由緣了行性能顯之功故。得性徳緣了。所開發也。那忽認能顯之緣了。爲所顯之緣了耶。但見性字。便謂理具。而不知此。是修中二種佛性。故云緣了行性也。況復圓師。顯性錄中。亦作修得緣了釋之。焉得錯解教文。自違宗黨。又莫是性徳之行與緣了行性其義一耶。慧榮義墮。受伏鹿之嘲。明深論傾。作變蛇之業。

予師引輔行雲。非但所觀。無明法性。體性不二。能觀觀智卽無明。是若非理毒焉。卽能觀故。一心三觀。圓頓十乘。更非別修。皆理消伏也。

疑曰。引能觀觀智卽無明。是此合正由性善之功。何者所觀無明。卽是法性之毒。此乃功由性惡矣。且能消伏用。旣是修得之善。則功由性善而起。𨿽能觀觀智卽無明。是蓋有能觀妙觀。方令所觀體卽。

止曰。迷義猶可恕之。固意誠堪罪也。且能觀觀智卽無明。是與理消伏。用體是性惡。莫不太相合耶。荊溪顯以無明。爲能觀觀智。而須別以性善。爲能觀觀智。輔行此語如何消耶。況復直云。無明不兼惡字。今云。性惡已妙無明。豈責無明。而賤性惡耶。闍梨意謂。性惡祇能。起於修惡。性善祇能。起於修善。今謂。若未修圓觀之人。可作斯說。何者凡曰起心。必屬一界。或善或惡。並由理具。方有事用。此則性善。祇起修善。性惡祇起修惡。蓋非局而局也。若其圓人。創心修觀。旣知性惡。具足性善。卽以性惡。起於修善。蓋卽惑成智也。如此修善。方名圓修。是生理善。若不爾者。皆屬別修。終成事善。然應復了。十界善惡。疊論不定。或四趣爲惡。五乘爲善。或六凡爲惡。四聖爲善。九界爲惡。佛界爲善。圓教多用後義分之。故止觀十境。三障四魔。莫非是惡。當知凡夫縱起善心。但是善之少分。克論現前所起之心。未離第六王數。故發觀之始。以此爲要。一家圓行。何莫由斯。今爲委明。切須精究。倘染指而知味。當刻骨以懷恩。

予師。引普門疏火難。例三種毒害。事毒在欲界。行毒從色界。至別教教道。理毒惟圓教。

疑曰。引例不齊。旣引彼例。此祇應言。果報毒在欲界。業毒通三界。煩惱毒通四教。

止曰。若依闍梨引例。旣闕理毒之例。又加業毒之名。談何容易耶。予師。但取彼三種火。有捨旁從。正受名不同耳。且如三乘之人。但受煩惱火名。豈無業報之火。蓋煩惱是對治故。以煩惱爲正也。例而圓教。但受理毒之名。豈無事行之毒。蓋事行卽理故。以理毒爲正也。何必須例三界分齊。四教通局。其猶引雪山諭象。而須求於尾牙矣。

予師云。若所迷法界。不具三障染。故有於三障。縱說一性隨緣。亦乃惑染自住毒害。有作屬前別教等。

疑曰。談別太過別教。不立隨緣之義。乃至云。妙樂眞如在迷。能生九界。楞伽如來爲善不善。因大論云。池水珠象之諭。一往觀文。似如尊者所說。若觀眞如在迷之語。荊溪自以覆理。無明爲九界因等。

止曰。闍梨謂。談別太過。予今謂。談別太屈隨緣之義。星列諸文。蓋蒙瞽目而不見耳。已在抉膜書備解。又若謂眞如在迷。能生九界。自是無明。爲九界因者。則須眞如無知無覺。凝然不變。但齊八識業相。爲諸法生起之本。若爾則金錍明別教。依迷示迷雲。能造是佛性。如何解耶。佛性非眞如覺知義耶。何得執無明爲因一句。便奪於眞如生法之義。祇如起信宗立隨緣者。蓋由馬鳴。談乎眞如覺照義。故立隨緣。且論文又云。當知無明。能生一切染法。何不責藏師。云論中自以無明生法。安得立眞如隨緣耶。故知不得柄者。操刀傷手。況復荊溪顯云。眞如能生九界。而須抑作不隨緣義。豈非談別太屈耶。頃載永嘉。繼齊嘉禾子玄天臺元穎等輩。不諳吾教。斐然成章。背斥指要。立斯名義。予嘗有十門析難。斥彼狂言。盡爲破滅。請尋看讀。稍決是非。若復專固舊情。未生深信。斯實下愚。不可移也。所立上之十段。於中理毒之義。性行之文。特是吾祖頴悟之說也。所痛闍梨。一時迷惑。矯亂而解。妙理旣亂。圓乘且頹。夫如是則山家遺塵。掃地而盡。將何以光闡大教。發明後昆。豈惟無利人之功。將恐有謗法之罪。今故再三濡翰。數四解紛。考於師之言。無非典據。檢闍梨之義。盡是臆談。諒達者之所觀。必昭然之可別。庶因良導。共踐夷塗。方名見善則遷。所謂有恥且革。當須肉袒。用表心降勸勉之。私造次於是。不宣。四明山客﹝仁嶽﹞白。

附法智遺編止疑書﹝終﹞附法智遺編抉膜書

永嘉沙門﹝繼忠﹞集

中秋旣望。四明山客﹝仁嶽﹞。謹致書於錢塘梵天闍梨潤公﹝講次﹞。予釋氏中。一疲鈍之士也。幸以好學之志。造延慶門下。習山家教觀。十有餘稔。𨿽未能宣昭祖訓。空洞佛理。而於一言一行。載聞載思。庶緣了之種。不敗亡也。嘗念荊溪絕筆所存。未釋章句。諸師以文字申之。殊途異論。亦已久矣。然而毛嬙西子。非毀之而陋也。嫫母倭傀。非譽之而美也。故述作之語。邪正之道。乃天下之公器。苟非深識宗本。謬辯否臧不能言。而言之。俾躬自瘁。近睹闍梨撰。以指瑕投予所稟法師。蓋拒妙宗鈔文。解十六觀疏之義也。建言虛誕。立理疏僻。法師覽之。喟然曰。夫夏虫不可以語其冰。曲士不可以語其道。莊子之誡也。諒彼未生圓宗名字之解。安可議其是非乎。儻識者觀之。孰不謂其起穢。而自臭焉。吾不欲報之矣。予因對曰。𨿽智者不惑。柰何彼以狂悖之說。誑諸新學。苟不詆訶。往往連類。執迷流遁忘返。亦教門之獘也。小子不敏。敢援筆以復之。令彼聞之。足以自誡。師曰。然子可示之。予於是驟書數千言。致闍梨之右。先引妙宗之義。次列指瑕之文。後一一解之。俾眞僞兩分也。且指瑕所謂妙宗。猶良玉在掌。瑕彰於外。童子指之。今謂童子。病眼之過。非良玉之咎。故輒取金錍抉膜之語。用標其辭。蓋取一家教觀之錍。抉闍梨心眼無明之膜。庶無罪焉。

妙宗明寂光。有金寶華池等。云經論中。言寂光無相。乃是已盡染礙之相。非如太虛空無一物。良由三惑。究竟淸淨。則依正色心。究竟明顯。

指瑕曰。三土是事。寂光是理。如何理中。說有色耶。疏中四土淨穢云。次第頓入。實報淨穢。分證究竟。寂光淨穢。且實報淨穢。豈非卽理之事耶。寂光淨穢。豈非卽事之理耶。豈地住已上。有兩依正色心耶。乃至云。若據止觀並妙玄中。明果報之義。妙覺正是。究竟報身。居究竟報土。此土是卽理之事。則有金寶花池。寂光是究竟法身所居。是卽事之理。則無金寶華池。

抉膜曰。寂光是理者。非但中之理。乃具徳之理也。且疏文釋常寂光云。常卽法身。寂卽解脫。光卽般若。旣對三徳。顯是三諦。三諦非理耶。且三諦者。不出中論四句也。因緣所生法。陰境也。我說卽是空。圓觀陰入。三千俱空也。亦名爲假名。圓觀陰入。三千卽假也。亦名中道義。圓觀陰入。三千卽中也。輔行雲。天竺注中論。凡七十餘家。而靑目最劣。尙云。一蕩三立。三立者。卽中立法也。卽假立法也。因緣生法。立法也。卽空者。蕩法也。荊溪云。盡理言之。四句俱立也。靑目最劣。尙云。一蕩三立。今師荊溪之義。安得寂光無相。抑同偏眞耶。旣三諦對常寂光三。荊溪云。立今人云。蕩師承何在耶。苟如闍梨所見。則須分割三徳。以對二土。合云。法身般若屬寂光。解脫屬實報。以謂寂光。但理實報。是事故也。是則進不成圓。退不成別。何者圓則。三徳無減。別則所證但中。況復別教。橫顯三徳。亦非但理。如太虛空。惟有佛界之俗。簡無九界之俗耳。若寂光惟理。不得有事者。乃同小乘灰斷之見。深可傷哉。又云。豈地住已上。有兩依正色心等者。此蓋不曉實報色心。祇是分顯寂光色心耳。但未究顯帶別惑故。故受實報之名。安得妄執實報。則有依正。寂光則無色心。但諸文中。凡言寂光中無相者。蓋無三土染礙之相。非無十界淸淨之相。又旣許妙覺居究竟報土。則有金寶等事。而不知究竟報土。正是寂光土耳。故淨名疏云。事理惑除。正報卽得。佛果淸淨。依報卽得常寂光。畢竟淸淨。此豈非以寂光身土是依正二報耶。文義孱然。更何所惑。況復妙覺之報。名大涅盤。涅盤旣是。三徳寂光。亦是三徳。豈非一體而異名乎。應知諸文所說。寂光身土。不出四義。一者單約理說。如淨名疏。明寂光是理。卽極智所照之境。旣從所照之境爲言。則三諦事理。俱受理名也。二者單約事說。如上文所引。佛果卽正報。寂光卽依報。此就始覺究竟。顯於本覺。則三諦事理。俱受報名也。三者或約事理雙存。如妙樂釋。寂光四徳。云本有四徳。爲所依。修徳四徳爲能依。能所並有能依之身。依於能所。所依之土。二義齊等。方是毗盧遮那。身土之相﹝已上妙樂﹞。且本有四徳。卽上明所照之理也。修徳四徳。卽上明始覺究竟報義也。旣各言四徳。則事理備矣。又云。能所並有能依之身。依於能所。所依之土。豈可壞於依正色心耶。四者或事理雙亡。如淨名疏。云究竟寂光。不生不生等。以由本覺。對始覺立。始覺旣極。本覺亦亡。始本俱亡。妙絕無寄也。當知亡則。一相不畱。何但無依正之事。亦乃無空中之理。存則諸法俱立。豈惟有金寶之淨相。亦復有泥沙之穢相。存亡一際。事理同時。故諭三點不縱不橫。良由於此。旣懵斯旨。殊失圓宗止合。直述迷情。專求明諭。那忽用彼弗詢之義。撰此無稽之言。若此指瑕。蓋病眼之甚矣。今試開決。未知明乎。

妙宗云。稟今宗者。若云心具色等不具。同於義例。邪師謬立漸圓之見。望彼頓頓。天地相懸。

指瑕曰。稟今宗者。誰云色等不具耶。蓋凡言色具卽是。心具何者。色由心造。全體是心。故知色具卽是心具。若言心外無情之色。獨頭自具三千者。旣色心各具三千。豈非一念六千耶。乃至云。莫見彼彼三千之語。便作如此解乎。應知彼彼之言。須就有情生佛辯之。不二門云。三千果成。咸稱常樂。未知頑色三千。幾時果成常樂耶。止觀云。無心而已。介爾有心。卽具三千。旣言無心而已。色香是無心否。還可說有三千否。若一艸一木。獨頭自具三千。與金錍野客。所迷何別。

抉膜曰。所言色具卽心者。意謂攝色入心。方具諸法。今問此心。爲理爲事。若云理者。且金錍釋心。乃隨緣之事。又妙玄。判心法定在因耳。若云事者。事何能具。必須卽理。方能具法故。止觀明一念。心具十法界。乃是法性自爾。非造作所成也。是則色之與心。若卽事而理。皆具三千。豈可心法卽理。則具色法卽理。未論具。更須卽心。方始具耶。今試諭之。如水之濕性﹝理也﹞。或激揚爲波﹝心也﹞。或凝結爲冰﹝色也﹞。豈可波處則具濕性。冰處不具。須卽波故方具濕性耶。當知色性。徧乎心性。心性徧乎色性。彼彼互具。法法無差。故輔行雲。非但心攝一切。亦乃一切攝心。又金錍云。生佛依正。一念具足。一塵不虧。又四念處云。離色無心。離心無色。乃至云。若圓說者。亦應得云。惟色惟聲惟香惟味。惟觸何但獨得云惟識耶。故知若約事理圓談。則須趣舉。一塵一念。皆具三千。若約解行難易明之。則須克就。心法顯具。故章安問云。十界互相。有爲因爲果。答俱相有也。而果隔難顯。因通易知。又四念處。引大論。明難解空。及易解空。例於惟識。具一切法。是易解義也。故大意云。色從心造。全體是心。金錍約有情心。徧立無情佛性。皆就解行易而示之。當須究理。不可迷名。又止觀正明修觀之境。令觀剎那一念卽具三千故。言無心而已。介爾有心。卽具三千。若執此文。謂色不具者。如禪境中。明取著一念。不具三千。莫不有情。亦不具耶。又云。若無情之色。獨頭自具三千者。旣色心各具三千。豈非一念六千者未審。獨頭之言。據何見斥且。妙宗云。又應了知。法界圓融。不思議體。舉體作我一念之心。亦復舉體。作生作佛。作依作正。作根作境。一念一塵。至一極微。無非法界全體。而作故趣舉一法。卽是圓融法界全分。旣全法界。有何一物不具諸法﹝上皆妙宗﹞。此等莫是獨頭色。具一念六千之義否。旣言趣舉。一法卽是。圓融法界全分。則知心外無色。色外無心。惟色惟心之義明矣。又何得例同金錍野客所迷之義乎。且野客但謂。一艸一木。各一佛性。各自因果則成。色心互不相收。妙宗旣明。一塵一念。是法界全體。正同金錍。生佛依正。一念具足。一塵不虧。何盲瞑之甚乎。而又抑作一念六千。何太無端。祇如妙經疏。云十二入各具千如。何不斥爲一念一萬二千耶。然其談色。不具惟心。方具斯之。獘源予知之矣。蓋由闍梨。師祖立義。錯認心法。便是眞如。故談攝色入心。方具諸法。於是訛風相扇延及子孫。今更示之。使邪正不濫。如奉先示珠指判。生佛是所造屬事。心法是能造屬理。又云。生佛是因果。心非因果。又昭師作五義書云。止觀引華嚴心造諸如來。是非染非淨心也。此等豈非純以理性爲心法耶。所以二師。並謂色不具。法須攝入心。心方具法。又謂純談法性。便是觀心故。廢金光明玄義觀心之說。後因予師。數有議狀。窮逐彼義。方知心法非眞是妄故。問疑書引止觀去尺就寸之文示之。彼昭師於答疑書中。自甘伏云。見示去尺就寸之文。蓋予昨來有失檢尋。致玆造次。孔子云。法語之言。能無從乎。攺之爲貴。今攺之也。自後又見色由心造全體是心等文。仍執外色。不具諸法。攝歸內心。方能具法。良由不曉解行難易。致斯封著耳。又近世圓師。扶樹先見。凡諸釋義。皆以色從心造。全體是心。而爲幾杖。亦謂色不能具。卽心方具。而注十不二門云。若有情心。具則能隨緣。變造十界之事。艸木旣具。胡不起善作惡造十界事。救曰。各具是理。隨緣是事。安得以事難理乎。破曰。若爾眾生之心。則具二造。艸木之性。但有理造。闕具旣異。豈稱理融。是則艸木之處。有性無修。具理闕事。但因無果。當知無情成佛之談。剎塵俱說之旨。不輕惟禮。眾生之義。涅盤但明。有情成佛之文。一切皆失﹝上皆注文﹞。今恐圓師。不許荊溪立義。且輔行雲。從事則分情無情。從理則無情非情別。是故情具。無情亦具。豈非約事則不論具。約理則色心各具耶。𨿽心爲能造。色爲所造。二皆屬事。若單就事論。何但所造不具。抑亦能造不具。故止觀明取著一念不具三千。乃取非一非異一念。方具三千。輔行釋云。若了妄念。無一異相。達此無相。具足三千。乃至云。若據理論。無非法界。亦何隔於取著妄情。此等皆顯事卽理故。具三千也。是則能造所造。事則俱事。皆不論具。理則俱理。皆可論具。安得謂一邊具法。一邊不具耶。又豈謂心有事造。色無事造。便乖圓融之理乎。況復外色。非無能造分別之義。如大經。琉璃光菩薩。欲來此土。先放光明。非靑現靑。文殊言此光者。卽是智慧。大師引此。立有分別色。若如圓師之見。祇合云。光明是識。還成有分別識。則大師不合。立有分別色也。又如觀經。明水聲演說。苦空等法。又有光明。化爲百寶色鳥。又華嚴有剎塵說法之文。豈不彰於有分別色。色能造心。色具於心。惟是一色耶。又何定云色。惟理造無事造耶。又四念處云。當知若識若色。皆是惟色。是則有情成佛。卽無情成佛。豈待剎塵受職艸木降魔方是無情成佛耶。況至果上。依中現正。正中現依。色具之義。還復明顯。但因中難解故。諸大乘及一家所談。多從有情心法。而示非謂色法不能具也。故荊溪云。一往且云因通及以果隔等。又則惟心之談。他宗共有。惟色之義。獨擅今家。固欲掩其異義。而混其常談。孰可忍耶。又引不輕但禮。眾生之義。證於心具色不具者。何但無情不具。亦彰有情有具不具。何者不輕但見。四眾禮拜。則應畜生等類。皆無佛性。更堪哂之。故知妙宗。斥同邪師。信不誣矣。闍梨旣皆。詭隨圓師。作此指斥故。今聊爾引而申之。無逐臭以同迷。當循涯而自省。願如厥師。聞去尺就寸之說。知其前非。攺之爲貴。

妙宗曰。若就淨穢平等而談。則以究竟苦域泥沙。而爲寂光等。

指瑕曰。平等法性者。如如之理也。尙無於淨。豈有於穢耶。智者云。平等法界。尙無迷悟。悟尙自無。豈有於迷穢。準此可見矣。今試論之。夫法界者。九界具佛界性。則全染性是淨性。名爲平等。金錍云。毗盧身土。不逾下凡之一念。佛界具九界性。則全淨性爲染性。名爲平等。金錍云。阿鼻依正。全處極聖之自心。以凡聖性等。故名平等。一念與自心。還是約性否。如何都不談性。便言究竟苦域。泥沙而爲寂光耶。乃至云。欲以智者之言用爲模範。未知可否。

抉膜曰。若謂平等法界。尙無迷悟。便將淨穢準例。亦無者。蓋欲遺蕩無法空無一物。方爲平等也。且迷悟是一期。逆順之心。淨穢是十界。依正之體。𨿽云逆順。終須兩忘。豈例依正。亦須永滅。荊溪云。三千果成。咸稱常樂。如何解耶。深見闍梨。殊無所識。又引金錍之文。證平等法界。不得有事者。此訛言也。文云。阿鼻依正。全處極聖之自心。此顯淨心具足地獄依正之相。毗盧身土。不逾下凡之一念。此顯染心具足佛界依正之相。如何認爲如如之理無事相耶。又安得以凡下一念直作理性。解之闍梨旣謂。毗盧身土。純是理性。又以凡念。謂是理性。則成理性。不逾理性。還會荊溪之意乎。又云。妙宗都不談性。便言究竟苦域。泥沙爲寂光者。且妙宗上文引涅盤常色。仁王法性五陰。法華世間相常住。大品色香中道。證於寂光有依正之相。豈非談性之明文乎。次文卽云。若就捨穢取淨。則苦域等。判屬三障。樂邦金寶。以爲寂光。若淨穢平等。而談則以究竟。苦域泥沙。而爲寂光。此之二說。但順悉檀。無不圓極。此等文意。豈不正。以上來色香中道等。爲淨穢平等而談耶。況若直云。淨穢平等。已是約理之談。那言都不談性。豈待句句。須著理性之字。方云談性實如駑駒。鞭至骨髓。方著正道矣。旣全不識。諸文寂光事理之說。又卻云。欲依智者之言。用爲模範。未知可否。今恐闍梨別是一家智者耳。

妙宗明六卽之義云。應知六卽之義。不專在佛。一切假實。下至蛣蜣。地獄色心。皆須六卽。辯其初後。所謂理性蛣蜣。名字蛣蜣。乃至究竟蛣蜣。今釋教主。故約佛也。

指瑕曰。此乃將理同之義。作事異之義。解之則全異。一家所立六卽之意。且智者之意。正爲諸大乘教。圓談法性。皆言一切諸法。俱同一性。更無迷悟。髙下依正。自他因果之別。慮彼圓修之人。易生叨濫。故立六卽之位簡之。定不通於蛣蜣等也。乃至云。理卽在迷故。則有蛣蜣地獄等名字。在悟則五卽皆佛。如何卻於此五。而立蛣蜣等名乎。然妙覺無瞋。則任以蛣蜣畜生之名召之未審。皇臣貴人。敢以此名召之否莫見。止觀云。圓觀諸法。皆云六卽。故以圓意。約一切法。悉用六卽判位。所以使就蛣蜣等。約六卽判之。今試消之。言一切法用六卽判位者。乃指三達五眼。十力四無所畏等也。若約事理明之。須言理卽。性具十界。乃至妙覺。性具十界。約性常同。約位有別。又止觀云。果隔難顯。因通易知。荊溪云。一一界果。各各具十。不相混濫。意亦祇言果性耳。如何都不言性。而便直以畜生。名於究竟妙覺乎。

抉膜曰。詳乎其詞。𨿽煩其理甚寡。蓋言理卽之位。具有十界之性。則蛣蜣之事。從名字卽。至究竟位。但有十界之性。永無蛣蜣之事。觀此等文。其實蒙蔽。難以言也。今用曠懷。彊爲開說。所冀闍梨。謗亦成種。夫一家圓談法性。須具三千三諦之法。則知十界依正。十界假名。始從理卽。終至究竟。位位無減。但約三道。卽此三千。迷悟不同。染淨有異。故分六位之別。旣以三千。該乎六卽。豈非畜生界蛣蜣依正。蛣蜣假名。通六卽耶。不可六卽。位但卽佛界而已。又若謂後之五卽。惟存十界之性。而無九界之事者。是則名字。乃至究竟。一時斷滅。九界依正。九界假名。荊溪云。三千無攺。無明卽明。三千並常。俱體俱用。便爲虛說也。況復涅盤疏文。顯有蛣蜣之義。今備錄之。仍爲釋出。彼云。一切眾生。皆有佛性。而無現用。卽無分佛。初住初地。能百界作佛。卽少分佛。二住二地已上。是多分佛。妙覺是滿分佛。以是義故。一一法門。皆有權實。本迹卽此義也。問蛣蜣蝮蠆。義復云何。答夫一善法。卽有四分例。一惡法亦應如是。未見名教。置而不論。且就權者言之。小菩薩所作。是無分。蝮蠆初住。初地所作。是少分。乃至十地。十住等所作。是多分。如來所作。是滿分﹝上皆疏文﹞且初約佛義。明乎四分。豈非六卽之義。但數之盈縮耳。次以善法。例乎惡法。亦有四分。豈非蛣蜣蝮蠆。亦有六卽之義。言未見名教。置而不論者。意云。若約惡法。實行論之。非無四分。但未見經論。而爲顯證。恐人難信。故且就權者言之。然則權必引實。權旣有於四分。實豈無於四分耶。故知蛣蜣腹蠆。四分之義。乃六卽之誠證也。且滿分蝮蠆。與究竟蛣蜣。何別莫是。滿分但有其性。而無其事耶。若爾則合。貴章安云。如何都不言性。而便直以蝮蠆。名於滿分乎。嗚呼此疏。若非章安之筆。亦遭闍梨所破也。妙宗之義。與章安之文。宛爾相符。子何不信。斯是圓家。至極之說。然其淺識。孰不非之。譬夫猿狙之身。衣以周公之服。彼必齕嚙。挽裂而去之矣。當知疏文。正約事論四分。蝮蠆何則。以小菩薩所作。但是神通所化。𨿽具十界圓融之性。未得十界圓融之事。故名無分也。地住已上。豈惟證於十界之性。亦復稱性。現於十界之事。故立小分多分蝮蠆之名。至於妙覺究竟。證於十界之性。究竟稱性。現於十界之事。故立滿分蝮蠆之名。倘如闍梨所解。祇合云。妙覺名無分蝮蠆。以謂妙覺。但有十界之性。永無蛣蜣之事。又云。妙覺無瞋。則任以蛣蜣畜生之名召之未審。皇臣貴人。敢以此名召之否。此聾俗之見也。意謂。若妙覺立蛣蜣之名。則須以蛣蜣之名。召相好之身。而不知妙覺之位。以蛣蜣之名。召蛣蜣之身。良由妙覺所證。三千之法。皆卽空中。皆卽妙假。以妙假故。十界身土假名。一一圓融。相相常住。又釋止觀。圓觀諸法。皆云六卽。乃至三達五眼。十力四無所畏等者。旣云圓觀諸法。豈祇觀於三達五眼等耶。況復彼文。正明圓教一切法卽理故。悉用六卽判位。何獨三達五眼等卽理。九界五陰非卽理耶。又止觀云。凡聖皆具五陰。不可聖陰。如凡陰。輔行釋云。終不可以佛界地獄界。以爲凡夫地獄也。佛果已滿。從事而說。已具十界。初地初住。分具十界。乃至凡夫。但是理具。是則一一界果。各各具十。不相混濫﹝上皆輔行﹞。此等皆是。約於惡法。明六卽之義也。地獄界。豈非惡法耶。佛界地獄界。豈非究竟惡法耶。乃至凡夫地獄界。豈非理卽惡法耶。又云。各各具十。不相混濫。豈非簡濫耶。又云。佛果已滿。從事而說。已具十界。何故卻云荊溪意亦祇言果性耶。如斯欺誕。那堪靑眼之所觀乎。又謂。如何都不言性。而便直以畜生名。於究竟妙覺者。且夫立名。本召於實。闍梨旣云。理卽性具十界。乃至妙覺性具十界。約性常同。約位有別。此正是以善例。惡俱徧六卽。而不知性具。十界俱是。法界中道。第一義諦。一一名實。皆通始終。如佛法界。全迷之者。名爲理佛。始悟之時。稱名字佛。至終悟位。號究竟佛。何嘗言性耶。例於畜生法界。全迷之者。名理畜生。始悟之時。稱名字畜生。至終悟位。豈不號爲究竟畜生。此乃大經第一義諦。有名有實義也。荊溪據此。立千假名。迷悟不攺。深有以也。故知若欲撥棄穢法。偏取法性淨法。以談六卽。幾許誤哉。況又不了法性之義。以謂法性。如如之理。不具於事。若據六卽之位。驗闍梨之解。實是理卽。非名字卽。何者荊溪云。若直聞眞。不了三諦。此聞非卽。不其然乎。如此見知。奚爲師匠。今遇抉膜。應慚指瑕。當須責和氏之珍休。更執燕然之石。集者曰。嘗聞廣智大師。傳法智大師之說。究竟蛣蜣者。約一人惟心觀說也。讀者思之。

妙宗曰。別教法身。爲惑所覆者。良由不知。本覺之性。具染惡徳。乃至云。但有法身本覺。隨於染緣。作上一切。迷中之法等。

指瑕曰。尊者專據妙樂。眞如在迷。能生九界。謂之法身隨緣。且此語荊溪自解云。是故別人。覆理無明。爲九界因。宗師意云。法身爲無明所覆。乃是能覆。無明爲九界因。楞伽云。如來藏爲善不善因。若觀荊溪之意。亦似不作隨緣釋之。又如妙玄解。別教心如工畫師。云無明心也。乃至云縱有多說。爭柰負背大師。負背荊溪何耶。

抉膜曰。所引妙樂。謂非法身隨緣之義者。且文中顯云。眞如在迷。能生九界。生非隨緣耶。而下文云。覆理無明。爲九界因者。蓋明眞如不能獨力生於九界。須假無明和合。方有所爲。如何偏執一文。作無明生九界耶。又下文云。別教從無住本。立一切法。能覆所覆。俱名無住。且所覆無住。立一切法。豈非眞如隨緣。立一切法耶。又引楞伽。如來藏爲善不善因。卻云若觀荊溪之意。亦似不作隨緣釋之未審。此文如何。是荊溪之意。亦似不作隨緣釋耶。況顯然用理如來。爲善不善因。不可拗作。無明爲善不善因也。何得大無所知。彼經具云。七識不流轉。不作苦樂因。如來藏爲善不善因。能徧興造。一切趣生。此文是起信宗。立眞如隨緣之所據也。今家別教。正用此文。安得不是眞如隨緣耶。又引妙玄。解別教心如工畫師云。無明心者。闍梨看讀未廣。祇見此文。而不見止觀。亦引此諭。明別教心造之義。輔行釋云。畫師手如心性也。心性非眞如耶。況復今家明破別教。不得偏執無明生法。故妙玄明別教不思議生滅因緣中云。諸論明心出一切法不同。或言阿梨耶。是眞識出一切法。或言阿梨。是無明空門出一切法。若定執性。實墮冥初生覺之過。闍梨旣定執無明生法。豈非外道之見乎。須知諸文順悉檀意。或說眞如生法。或說無明生法。故指要立別教有隨緣有不隨緣二義也。苟欲不信指要及妙宗。爭柰負背大師。何負背荊溪何。

妙宗釋體中云。以禮釋體。禮別尊卑。意崇君父。今明經體。意尊法身等。

指瑕曰。諸經釋體。而何經不尊法身理體耶。此通塗之意耳。而不知今經。以禮釋體。用文之意。乃至今經。部屬方等。旣通四教。惟取圓教。責極之體。異前三教。臣子之體。

抉膜曰。若謂妙宗。不簡前三教經體。取圓教經體。爲貴極之義者。一何愚呆初文釋體。是主質義中解除諸法實相。餘皆魔事。云別教已下。至六道法。皆有心緣等相。魔能說之。悉名魔事。次文解大乘經。以實相印。爲經正體。云若據釋論。三藏對衍。通別二教。亦名實相印。今不取二。惟取圓實相印也。又次文明體徳中。以圓伊三點。釋法身之體。此等旣以簡於三教。取於圓教法身之體。當科又云。禮別尊卑。意崇君父。今明經體。意尊法身。又所尊法身云。乃是諸佛所師。萬法朝會。體非修證。理絕言思。爲貴極之體等。豈非顯是簡別三教體。如臣子之卑賤。克取圓教。法身之體。如君父之尊貴。如何祇引片文。謂尊法身理體。是通塗之意耶。識者覽之。孰不謂闍梨昏﹝穴／﹝爿﹡臬﹞之言乎。

妙宗釋宗體一異中云。講玆疏者。惟想事境。三觀靡施正。同次家邪倒。無印可傷之甚。

指瑕曰。此意豈非暗斥孤山法師刊正記中之說乎。彼記云。十六皆事。達事卽理。三觀一心。庶使往生。破惑證理。豈便謂之邪倒耶。乃至云。尊者意謂。如此廣說觀道。末代行者。得其深意。便可卽聞卽修。不假討尋止觀矣。孤山法師之意。意則不然。欲使學者。用首題中。三觀之義。於觀觀中。達事卽理。然後尋彼止觀。使境觀明徹。方便正修。四魔三障。無所不了。

抉膜曰。此一段文。並是胸臆。虛構破詞。且惟想事境。不用三觀。乃斥餘人耳。如天臺少白。嘗撰論文。立十六觀。但是假想事行。廣破予師立理觀之說。妙宗恐人濫用故通斥之。那忽亂指。爲斥於孤山耶。又云。妙宗意謂。廣說觀道。不假討尋止觀。今問妙宗。何處令不假討尋止觀耶。何誣誷之太深矣。又云。孤山之意。欲使學者。於觀觀中。達事卽理。然後尋彼止觀。今問刊正記中。何處令尋彼止觀。方便正修。四魔三障等耶。此蓋闍梨。謟曲爲意。阿黨所宗。祇知求過於他人。不覺反愆於自己。

妙宗解實報淨穢云。若約實證。此土惟有圓聖所居。今從教道。約漸入人。見其穢相等。

指瑕曰。何以卻將方便。與實報對論耶。應知實報土中。俱取破無明人。以論淨穢耳。乃至云。若如尊者之解。應云方便中穢。實報中淨。以約教道釋故。

抉膜曰。闍梨乃謂。教道惟在地前。不通登地。亦由未曾看讀。諸部教文。致玆謬破。且妙玄引用地論。教道之義。凡有二種。約行明教道。則在地前。約說明教道。則通登地已上。故釋簽云。以四悉檀。說登地法。名爲教道。又云。初地已上。仍存教道。又止觀。明實報土中。說別圓二教。對別圓兩機。輔行自問云。實報何須用別耶。答約教道。此等名義。乃是山家學者。朝夕所談。如何都不聞名。況解其義乎。闍梨自云。討論執捲。將二紀之餘。以今驗之。何討論之深細乎。安敢將此見解。撿妙宗之是非。今旣聞名。爲愧色否。

妙宗云。此經本爲韋提。厭同居穢。求同居淨。故談妙觀。

指瑕曰。且同居之名。正爲凡夫生。彼未斷煩惱。與聖共住。故曰同居。且韋提聞經得忍。正是求實報之淨。何貶爲求同居之淨耶。此來贊經。而翻貶聖。恐不補過矣。

抉膜曰。今恐闍梨亦未曾看經疏之文。但道聽塗說而已。何哉經文本。爲韋提希。被惡子幽閉。遂哀請世尊。示無憂惱處。至光照諸土。攝在金臺。令韋提希見。乃是諸佛土。𨿽復淸淨。皆有光明。我今樂生。極樂世界。阿彌陀佛所。疏云。光照國土。令韋提希。樂生安養。豈非求同居淨之明文耶。後爲如來。示其取土之法觀道圓妙。非但能取同居之淨。亦復能取寂光之淨。故得聞之。獲無生忍。何忽探取聞經得忍。謂韋提希本求實報之淨耶。此語孟浪。不足可貴。

妙宗引義例三種觀心文竟。自問云。今十六觀。屬何義耶。乃至云。如來特談。十六觀行。修証之門。正當約行。又問義例三種。皆是理觀。今之十六。歷依正事。何預三種耶。答托事附法。二種三觀。有事有理。且置未論。從行三觀。以何義故。不得歷事。旣言從行。必四種行。常坐一種縱直觀理。餘三三昧。豈不兼事。如般舟三觀。歷念佛事。方等三觀。歷持咒事。法華三觀。歷誦經事。請觀音三觀。歷數息事。覺意三觀。歷三性事。若非從行。攝屬何耶。般舟初觀。千輻輪等。彼是從行。今那獨非。況義例云。惟於萬境觀一心。豈今依正不惟一心等。

指瑕曰。此乃將約行觀心。作附事說之。附事觀心。作約行說之。且義例三種。攝盡一家。所明理觀。𨿽指王城四諦等。爲事法二觀之式。諸文之中。凡有法相事相。便屬二觀收之。且言止觀約行者。正指不思議境一念三千。徧收諸法。備明十乘十境修發之相。爲約行耳。及其文中。凡有法相事相並用。事法二觀收之。豈見止觀是約行。便將其中事相法相。一時爲約行耶。又將數息三性。方等幡壇等。謂之惟於萬境。觀一心等。而不知不思議境。一念三千。旣徧收依正。心外無法。惟一三千。三諦不思議故。故云。惟於萬境。觀於一心。此爲約行見理。何故將尊容道具等。附事觀理。而作約行釋之耶。乃至云。何故將陰境中。惟於萬境觀一心。卻作尊容道具。歷境表法。附事見理之義解耶。

抉膜曰。所言豈見。止觀是約行。便將其中事相法相一時。爲約行者。且妙宗但以念佛持咒誦經等。事謂之歷事。何故卻認作歷幡壇尊容道具。爲歷事耶。斯蓋全迷托事約行之相也。今爲指陳二觀之相。令闍梨略知所以。且托事觀者。須談事境之上。表法之義。故托彼事義。立境立觀。方曰托事修觀也。且如王捨城。須以王表心。王捨表五陰。城表涅盤。又如方等幡壇。以幡壇以幡。表翻法界上迷。生動出之。解尊容道具。以二十四像。表逆順觀。十二因緣之智。香燈。表戒慧等。豈非借彼事義立境觀耶。如何卻以念佛持咒事。爲托事觀耶。蓋由闍梨見義例。明托事觀。後云。卽方等普賢之例。乃將兩處之事。一槪爲托事觀也。而不曉方等持咒。普賢誦經。皆約行歷事耳。此正是闍梨。將約行觀。作附事說之。何倒斥妙宗乎。又闍梨又謂。約行觀者。惟是觀於內心三千。徧收諸法耳。今問未審。止觀陰境中。徧歷五陰十二入十八界觀之。及破法徧中。亦復歷觀陰界入法。般舟三昧。觀佛身相。四念處。觀於外色。此等觀法。三種之中。爲屬何耶。莫不謂是托事觀耶。若然則如何是。借彼事義表法之相耶。又莫是一時混沌。攝入內心。方是約行觀耶。若然則釋簽。立內外二境。四念處。說內外兩觀。如何簡別耶。又莫是三種觀法不收耶。當知諸文。不借事相。表對觀法。直約行門。而談觀法者。皆約行攝也。內外二觀。莫不咸然。焉得局就內心。爲約行耶。又將義例惟於萬境觀一心。亦局就內心解者。豈觀外境。便乖一心耶。若然則何故輔行。釋觀外界入並心。爲境耶。然其觀心之說。豈惟。闍梨不解。自奉先而。降以至孤山。其猶病諸何者。如刊正記。判十六觀。的非義例。三種所攝。且義例自云。夫三觀者。義惟三種。則知一家所明三觀。無不攝盡。豈觀經疏。自是一家三觀耶。又孤山指觀經觀佛相好。同般舟三昧。是則般舟三昧。亦非義例三種明矣。荊溪立義。若爲疏脫。應知妙宗。判屬約行。深契圓宗。切須三復思量。不可一期戲論。儻更姦詐。朋彼邪說。曲作道理。誹謗妙宗。譬如癡賊。棄捨珍寶。檐負艸木矣。

已上十段。始自寂光金寶之。

