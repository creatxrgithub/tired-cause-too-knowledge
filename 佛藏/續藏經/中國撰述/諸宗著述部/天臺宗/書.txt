續藏經書

明克勤著

明僧克勤書

九月一日瓦官教寺住持克勤載拜致書於延歷堂上座主大和尙侍者夫道盛於得人而衰於失人事成於有爲而敗於無爲此古今之確論也自吾佛之教入中國中國之人莫不論者宗論經者宗教而各有其師及我天臺生陳隋之朝以一大藏教序以五時列爲八教開闡大塗爲一宗正傳使海內外咸被佛之聲教於戲盛乎唐之大歷間至興道尊者爲十傳時日本傳教大師由之得道嘗手錄一宗論疏以歸此日本傳教之始也唐末五代兵起中原大小部文悉毀於災列祖名剎多移於他宗𨿽江南數郡賴錢鏐而不攺如金陵瓦官亦非我宗所有一家所傳殆將蔑然矣及鏐之子忠懿王遣使東求教藏而髙麗觀師奉以入朝至宋有天下君聖臣賢天亦篤生法智尊者補續殘簡搜訪遣墜載申載明蔚然由之中興焉日本有法橋上士諱源信聞其有道列疑難二十七條以寂照往問之尊者隨問而答若星日粲麗不審尙及存其手澤不南渡寧宗之朝俊芿法師先於日本傳瑜伽密教入中國謁北峯於抗靈山亦盡通其旨是皆一代偉人也勤觀先佛之教初由天臺而傳至日本考之唐宋之君與日本往來修好密若父子之國得非吾徒訪道專篤中國之君見其人之忠信喜其國之禮義因以重其好焉不然何海東之國非一皆不如日本之親且厚也是則天臺之徒非獨廣佛之教利及有情亦有以助王之化澤被生民也向蒙古僭入華夏滅宋自立日本怒胡人有犬豕之行卽與之爲仇自是學教之徒絕迹於中國矣獨其參禪而來舶交海中前後相望勤疑以爲一國之人何今昔之有間通塞之不同也今我大明皇帝神聖威武驅羣胡而出境復前宋之故土中原旣平邊境亦靖時則遊神內典思欲振之故於今春正月望日詔天下三宗碩徳一千餘員建普度會於京之蔣山寺帝自齋戒一月禁天下屠殺亦加之自率文武百官詣壇設拜又勅制樂章命樂師奏以獻佛眾見瑞光燭天夜雨五色之物狀如珠璣時帝大悅天界白庵禪師以吾宗耆宿數召對經論稱旨乃復瓦官爲天臺教寺眾則推勤主之蓋前兩年皇帝凡三命使者日本關西親王皆自納之於時以祖來入朝稱賀帝召天寧禪師住持祖闡瓦官教寺住持克勤命曰朕三遣使於日本者意在見其持明天皇今關西之來非朕本意以其關禁非僧不通故欲命汝二人密以朕意往告之曰中國更主建號大明攺元洪武鄕以詔來故悉阻於關西今密次我二人告王知之大國之民數寇我疆王宜禁之商賣不通王宜通之與之循唐宋故事修好如初又命曰朕聞其君臣上下咸知奉佛敬僧非汝僧不足以取信彼有禪教僧欲訪道中國悉使之來無禁惟汝二人往哉無忽卽賜之三衣與十八淨物之切於用者又恐至而言語不通選關東禪僧之在中國者得東山長老椿庭壽公中竺藏主權中巽公以其參方有行命貳以行勤謂通國使命佛所戒也使無補於佛之教而欲犯佛之戒勤𨿽死弗爲也今皇帝旣以我爲可信而遣之則是我持不妄戒也勸人禁寇不盜戒也修兩國之好使商賈交通民安其生兵不加境不殺戒也持佛之戒而爲帝者使則是爲佛之使也故承之之日勤以此而不辭況聞天臺之山國之首剎爲其首者必國族大姓勤恃以爲同宗之人苟肯爲我濟事則是天臺宗人能濟兩國之事兩國之君必有以待吾宗矣勤又以此而不辭列祖疏記嘗毀於五代已𨿽觀師來自髙麗亦多所未備我往而詢諸首剎主者得奉以歸國後之讀其書而有必曰某書由某人得之某人而來此又興復教藏之功不專於髙麗觀師矣勤又以此而不辭學教之人久而不通晚以我去而彼來則澄芿諸師之後有所繼矣勤又以此而不辭故於五月二十日命舟四明三日至五島五日而抵博多上無驚風下無骸浪苟余心之不若是則佛祖神明寧肯使安固疾速之若是哉及岸之日聞國命將出師收關西之地爲一家自謂吾事不加力而濟矣不意使之畱抵聖福以衣貿食而翹足待命者百餘日矣而猶窅然未報不知大國之召臣又何所議而疑我而待我哉且親王遣一祖來入中國尙卽官給醬食陸備輿馬水具舟揖殆至京師館於會同三日一燕之南北進賀之使皆列坐其下皇帝親臨朝見而撫徠之曾無毫髮疑問何則帝謂祖來僧也而日本有前宋舊好待以腹心故也關西之分王自分之中國之待祖來通爲待日本之使再勤固不欲望報如祖來而皇帝命一介之使尙欲通命於四方今以大國之有節義嘗慕宋而仇胡又能奉佛敬僧故殊以我取信而來今反不以信而以疑則是僧不如俗勤之數人不如一祖來中國以禮而取日本之慢也我以復其命哉嘗聞和尙道全而徳備福厚而慧足而又國之大姓主人宰輔多所信服伏望上以慮國家之安危下以念宗教之盛衰以勤之意聞之國王達之重臣然復引與之見使無負向之所陳非徒勤得可信之名而和尙亦有成美之稱矣勤故曰道盛於得人而衰於失人事成於有爲而敗於無爲蓋此謂也糜滯之久貲﹝饑﹣幾﹢乞﹞殆盡令以東山長老往速其命勤𨿽生緣異處未獲交際然同安之心未嘗不親故輙敢進其說於左右幸無棄外爲舊藏天臺聖像一軸乃前宋名匠之筆虛堂禪師所贊謹與書同進疏記未全之目具次別椿悉望檢內待命海濱瞻企極切不宜。

克勤戴拜

天寧祖闡附拜

今將天臺教典教亡數目開具於後。南嶽

大乘止觀二卷﹝宋咸平三年日本照師當﹝打﹣丁﹢享﹞入中國今後亡去不存﹞

四十二字門二卷

無諍行門二卷

三智觀門一卷﹝下同﹞

次第禪要

釋論玄

天臺

智度論疏二十卷

彌勒成佛經疏五卷

觀心釋一切經義一卷

彌勒上生經疏一卷

仁王般若經疏二卷

禪門章一卷﹝下去皆同﹞

般若行法

雜觀行

入道大旨

五方便門

七方便義

七學人義

一二三四身義

法門儀

禪門要略

彌陀經義疏

金剛般若經疏

章安

八教大意一卷

南嶽記

眞觀法師傳

荊溪

止觀搜要記十卷

涅盤後分疏一卷﹝下同﹞

授菩薩戒文

止觀文句

方等補闕儀

右具在前。

洪武五年九月日

瓦官克勤具

天臺傳列祖

髙祖龍樹尊者

二祖北齊尊者

三祖南嶽尊者

四祖天臺智者大師

五祖章安尊者

六祖法華尊者

七祖天宮尊者

八祖左溪尊者

九祖荊溪尊者﹝已上名九祖﹞

十祖興道尊者﹝日本傳教大師最澄得法師也﹞

十一祖至行尊者

十二祖正定尊者

十三祖妙說尊者

十四祖髙論尊者

十五祖淨光尊者

十六祖寶云尊者十七祖法智尊者﹝已上通爲十七祖﹞

南屏法師

慈辧法師

車溪法師

竹庵法師

北峯法師

剡源法師

云夢法師

湛堂法師

我庵法師

元璞法師﹝此卽克勤之嗣法師也﹞

向髙祖無畏論師以下至元璞法師通爲二十七傳竹庵以前旁出皆無傳惟北峯門下共十人中三二派同傳中國而剡源特盛然宗旨規式如出一門也。

嗣祖比丘克勤謹具

本按洪武五年壬子當南朝長慶帝文中元年北朝後圓融帝應安五年時靑蓮院尊道親王爲天臺座主也。

續文獻通考曰明洪武四年冬十月日本國王良懷遣其僧祖來朝進表箋貢馬方物並僧九人來朝詔賜文綺答之。

閩書百四十六曰髙帝卽位之二年使行人楊載諭其國王良懷賜之璽書﹝云云﹞良懷遣其臣僧祖來奉表稱臣遣僧仲猷克勤第八人護送還國是爲洪武四年。

圖書編五十曰洪武二年倭寇山東並海郡縣又寇淮安三年賜璽書諭其王良懷五年遣明州天寧僧祖闡南京瓦棺寺僧無逸開諭之王遣使同二僧入貢。

髙皇帝禦制文集﹝明太祖朱元璋文集也﹞曰我朝初復中土必欲深交日本是有克勤仲猷二僧之行﹝云云﹞。

九靈山房集曰僧闡﹝天寧寺祖闡﹞奉使日本得淸瀧石朱求爲銘銘曰懿玆研產東夷爲有靈源知所歸嗟彼世人胡不思。

夢觀集曰送勤無逸使日本﹝富春釋如蘭編次﹞。

大明建國如虞唐

萬方玉帛朝明堂

五百僧中選僧使

奉詔直往東扶桑

扶桑東去渺煙水

百萬樓臺海中起

珊瑚珠樹赤松西

玉嶂金峯碧雲裏

重城堅壁鐵不如

衣冠禮樂傳中都

樓般謾說粗氏使

卻灰不動蒼姬書

白河關髙玉繩下

天上靈梅移北野

八衮神師解豢龍

十歲小兒知習馬

自從日姓開封疆

履地不敢稱天王

一君四相贊吁咈

本支百世同蕃昌

讀書不貴論王霸

上下惟知尊佛化

尙想兵殘五李余

全奉臺書復中夏

故人自是吾宗像

北峯印燈垂六葉

此行豈誇專對才

要播玄風翊王業

飄飄瓶錫辭九重

大颿四月開南風

遊龍雙迎浪花白

天雞一叫東方紅

我歌白雲天萬里

人生生爲當若是

瓦官閣上望秋濤

待汝歸來報天子

佛祖統紀曰。

南屏梵臻﹝四明法嗣﹞

慈辧從諫

東溪擇鄕

竹庵可觀

北峯宗印﹝日本傳教者俊芿一人﹞

﹝利﹣禾﹢焱﹞源覺先

續佛祖統紀曰。

云夢允澤

湛堂性澄

我庵本無

