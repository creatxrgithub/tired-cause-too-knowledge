續藏經寶云振祖集

宋宗曉編

寶云振祖集﹝並序﹞

四明石芝沙門宗曉編

所傳莫越乎道能弘必藉乎人不爲有人而存不爲無人而亡道固常自若也然不得其人而弘之則道奚益於生靈哉惟得人以弘其道不絕則此道昭著若日月嗣照於無窮者也。

寶云﹝義通﹞法師本髙麗君族樂道厭世從佛剃落首傳華嚴起信眾已悅隨洎壯越滄溟來中國初訪云居契悟南宗重念臺衡教觀經五代離亂僅存一綫遂挺志造螺溪寂公之室頓受其傳具體之學聲聞四方已而誓返本國敷揚法化因挈錫附舶四明偶郡守淮海大王錢公﹝惟治﹞請問心要辟爲戒師自是緇白傾向固畱演法會漕使顧公﹝承徽﹞捨宅創寺命師開山龍象云會講貫二紀遂以大法付法智禮公是曰四明尊者焉法智主延慶幾四十年此道遂大振於天下玆非所謂得傳弘之人而致然乎﹝宗曉﹞比乘夙志編縷四明遺文再惟寶云鼻祖與吾四明爲賢父子表裏像運中興一家若其徳業不傳於世則教失宗元後昆奚究因考核碑實洎諸簡編得師事迹與厥後繼之者凡二十篇別爲一帙詺題寶云振祖集蓋取是院祖堂之扁曰振祖故也覽斯文者當知吾祖遺徳之美不可以采摭人微而見棄焉。

嘉泰癸亥仲春淸旦比丘﹝宗曉﹞敬序

目錄

請勑額奏文

省牒

勑黃

使帖

四明圖經紀造院事迹

臺州螺溪定慧院淨光法師傳﹝附行﹞

巨宋明州寶云通公法師石塔記

寶云通法師移塔記

艸庵紀通法師舍利事

紀通法師著述遺迹

寶云通法師眞贊

詩寄贈寶云通公法師

明州寶云四祖師贊

寶云通公教主眞贊

寶云始祖通公法師眞贊

寶雲開山通法師忌疏

南湖師祖寶云尊者齋忌疏

四明法師稟學寶云尊者

慈云懺主稟學寶云住持

明智法師寶云住持

史太師請瑩講師住寶云疏

寶云院利益長生庫記

建法堂慶筵致語

法雨堂題名

請勑額奏文

明州傳教院﹝臣﹞僧延徳右以輙具丹誠上干天聽退量踰僭頓抱憂惶切念﹝臣﹞師授和尙傳天臺教僧義通所住當院是開寶元年得福州前轉運使顧承微經淮海大王申請入院住持爲國長講天臺教聽徒六十餘眾院宇一百來閒統眾安居二時供應𨿽蓮臺登陟宣揚久贊於皇風且華社莊嚴輝煥未沾於勑額恭惟皇帝陛下應天撫運執禮臨朝萬邦而盡被無私四海而咸歌有道﹝臣﹞叨逢聖代幸預眞徒是敢遠詣明廷仰祈寵錫伏乞俯回督造特降勑命指揮賜﹝臣﹞當院眞額圖記所冀天恩顯授梵剎遐傳俾光佛法之門永贊成平之化干犯宸聽﹝臣﹞無任瞻天荷聖激切屏營之至謹進狀奏聞伏聽聖旨。

太平興國六年十二月日明州傳教院﹝臣﹞僧延徳狀奏

省牒

中書門下牒明州傳教院僧延徳乞攺院額事牒奉勑宜令明州分折本院見在殿宇房廊功徳佛像住持僧人數目並起置年代疾速聞奏牒至準勑故牒。

太平興國六年十二月二十四日牒

中書侍郎兼兵部尙書平章事盧﹝押﹞

左僕射兼門下侍郎平章事﹝押﹞

司徒

兼侍

中﹝押﹞

勑黃

中書門下牒明州明州奏準勑分析到傳教院見在殿宇房廊一百餘間佛像七十事主客僧五十八人開寶元年置建奏聞事牒奉勑宜賜寶云禪院爲額牒至準勑故牒。

太平興國七年四月日牒

中書舍人參知政事郭﹝押﹞

左諫議大夫參知政事竇﹝押﹞

左僕射兼門下侍郎平章事﹝押﹞

司徒

兼侍

中﹝押﹞

權知

軍州

事趙

﹝易知﹞

通判

軍州

事周

﹝頻﹞

使帖

州帖傳教院今月五日準勑黃明州奏準勑分析到傳教院見在殿宇房廊一百餘間佛像七十事主客僧五十八人開寶元年置建奏聞事牒奉勑宜賜寶云禪院爲額者右具如前已帖僧正司知委訖事須帖本院仰準勑命指揮。

太平興國七年六月七日﹝押﹞

司張某守司法權錄事參軍事祝﹝押﹞

通判

軍州

事周

﹝押﹞

權知

軍州

事趙

﹝押﹞

建炎庚戌春遭兵火院宇一夕而空聖朝所賜勑黃石刻於煨燼中文字斷裂已不可辧常慨以無復再全之理者逮紹興己巳距庚戌凡二十載一日忽有姚江僧持此墨本來﹝仲旻﹞忻然如獲重寶意必先祖通法師教席余澤未已使有天興之幸不然何符契如此之非常耶越明年正月戊子再摹於石前管內僧正住持眞教大師﹝仲旻﹞書。

四明圖經紀院事迹

寶云教院在縣西南二里舊號傳教院皇朝開寶元年建大平興國七年攺賜今額本漕使顧承徽捨宅爲法師義通傳教處乞額寶云昭其祥也義通字惟遠本髙麗君族自三韓來譽振中國知禮遵式子衿是其門人之上足逾二紀右脇而逝旣茶毗弟子收骨藏於育王山之陽累石爲塔有記待制王公伯庠書其後並刻於石。

臺州螺溪淨光法師傳

﹝此傳見大宋僧傳今附此刊行﹞。

師諱﹝義寂﹞字常照姓胡氏溫州永嘉人也母初懷娠不喜葷血生乃以紫帽蒙其首焉幼啟二親堅求去俗旋入開元蘭若投師授法華經﹝其／日﹞月而徹寺之耆老莫不稱嘆希有旣而祝發受具已往會稽學南山宗旣通律藏乃造天臺山研竅止觀其所易解猶河南一徧照也先是天臺智者教迹遠則安祿兵殘近則會昌焚毀殘編斷簡本折枝摧傳者何憑以正其學師於是每思鳩集因適金華古藏中得淨名疏而已後時忠懿王以教相咨問徳韶國師師指授尊者因是奏王請出金門建講欽若敬奉爲之造寺今螺溪定慧院是也王又遣十人往日本國取天臺教藏回賜師以淨光大師之號追謚九祖名銜皆師之力焉由是一家教乘以師爲重興之人矣而韶公適與智者同姓能毗贊吾宗又居佛隴之側疑其後身也微師此宗學者幾握半珠爲家寶歟太平興國五年從山入州治寺寺東樓安置樓近大山夜夢剎柱陷沒於地意頗惡之自徙於西偏僧房其夜春雨驟甚山崩樓圮人咸謂師先見乃證報得天眼焉續受黃巖人請乘舟泛江放生講金光流水至海門靈石寺是智者所居道場因勸人修茸造像入緣者繁多時今上遣髙品衛紹欽入山建壽昌寺眾官同命受戒又雍熙初永安縣惇請於光明寺受戒忽古殿佛像隳腹中獲發願文卽唐咸通六年僧希皎爲七鄕人施戒勸造此像願捨報爲男子童眞出家常布衲傳法利生觀者皆意寂之前身也至四年十月寢疾仲冬四日囑誡門人不許哭泣祭奠等事言已瞑目而終壽六十九法臘五十傳法弟子百餘人外國十僧其義通實髙者也如澄或寶翔皆亞焉是時臺之民宦曾預傳戒者共迎師眞相於開元寺盡誠祭供皆縞素哀泣天爲之變慘太守鄭﹝元龜﹞作詩悲悼歸空方文樹塔志之厥後徒屬遷葬佗所開塔顏貌如生發長餘寸平素講法華經並玄義二十徧止觀維摩光明梵网金剛錍法界觀禪源詮永嘉集各數徧述義例不二門等科節數卷然自智者六代傳法荊溪之後二百餘年寂受遺寄克深負荷況於炎月講說曾無流汗沾洽其不久聽而勝解佛乘每一宣揚則摐金應玉召羽和商較乎九旬談妙相去何若又嘗寓四明育王寺夢登國淸上方有寶莊嚴幢座題曰文殊臺設枑梐欄隔求入無由俄睹觀音菩薩從堂徐出以手攘卻行馬﹝仁﹣二﹢﹝氏／丁﹞﹝道﹣自﹢﹝萬﹣一﹞相接斯須覺己與觀音身泯合不分因而驚寤自爾之來樂說無盡矣或謂入普門智乘上合佛覺證無上故下合眾生凡同體故開則羣靈混成一法矣得是心者非觀音而誰歟大哉師之解行若是可不爲世之楷謨乎。

巨宋明州寶云通公法師石塔記

住延慶法孫文慧大師﹝宗正﹞撰

法師諱﹝義通﹞字惟遠徳業詳諸行狀本海國髙麗君族尹姓母孰氏妊誕頗異因捨龜山院師釋宗及冠染具傳華嚴起信彼尢仰止殆壯遊中國晉天福時也至始訪云居契悟嗣謁螺溪寂師了天臺宗繄道且逢源具體之聲浹聞四遠姑曰圓頓之學畢玆轍矣吾欲以此導諸未聞必生地始乃括囊東下道由四明太師錢公﹝惟治﹞問以心要薦辟爲戒師繼此道俗蘄向請畱依怙師曰非始心也公曰或尼之或使之非弟子之力也如曰利生何必雞林乎緣旣汝合辭不我卻因止焉會漕使顧承徽捨宅爲傳道處第乞額寶云昭其祥也旣而日揚教觀逾二祀﹝知禮遵式﹞子矜之髙者其餘升堂及門莫可勝紀凡諸著述並逸而不傳嗟夫君子曰天臺之道勃然中興師之力也俗壽六十有二端拱攺元龍集戊子十月十有八日示疾越三日左脇而逝旣茶毗門弟子收骨藏於育王山之陽寺西北隅禮也後七十有七載甓甃已蕪乃就之累之爲方墳增顯其處爾。

時皇宋五葉歲在甲辰天王卽位之明年攺元治平之暮春十日重法孫﹝宗正﹞記。

右通法師石塔記紹興歲在庚辰十月二十一日嗣法住持智謙之所重立也通公來自三韓譽振中國住寶云凡二紀余實第一代如法智慈云乃其髙第天臺之教中隳而興繄師之力而一時事迹行業等石刻今不復存謙公力搜訪之始得塔記乃再刊刻又辟眞堂塑師坐像及吳越國王所贊頂相並上石碣除阿育王山烏石塔所屋之以石以表示後世於是通師之道益以昭著時謙之來才半歲餘爾寶云自通始建傳二百載比年頹圮特甚謙睹之慨然支傾飭蠧浸復其舊亦可謂不負祖師付囑荷擔之意矣聖宋天寶間漕使顧承徽捨其第以處於師其後推官陳雲者又捨西嶼之田四百三十畝歲久不復知謙亦塑二公像而表出之人益重其知本謙得法於延慶第五代明智師其淵源亦有所自云。

左朝散郎主管臺州崇道觀王﹝伯庠﹞謹書

寶云通法師移塔記

住臨安府靈隱山月堂﹝道昌﹞撰

余住育王時寶云威法師相訪因語通法師乃寶云啟教之宗主也有塔葬此山余詢勤舊皆云在寺西隅遂往尋之見荒臻蓬棘中塔已隳毀矣是時烏石有山僉雲風水甚佳貴人富家數來求之餘以常住地非余私有若自與之必招因果也其間人情有大不悅者而余獨守之如初是時先師妙湛老人居西塔因以稟之先師云通法師天臺宗主也又此地人皆欲得之若遷通公骨殖葬於此地則非獨免求地者源源而來抑亦通公之骨葬得其所餘遂從先師之言擇日同威師並妙湛老人集眾遷葬之至取其骨香水洗沐於日光中世所謂堅固子者或靑或黃或紅或曰滋生於骨上見者無不歡喜作禮贊嘆如是殊勝世所未有後育王住持人遷寂其徒知此地之勝而欲邀其福就彼葬之未久而皆爲人所移惟通師之塔巍然而獨存是知用心之善不善者報應之效曉然可見也紹興二十八年戊寅歲八月二十八日延慶若權上人訪余於冷泉出通師重建石塔記欲求余書遷葬之因故特以此示之云。

住靈隱山月堂比丘﹝道昌﹞謹題

艸庵紀通法師舍利事

四明寶云通法師新羅人也得法於天臺螺溪旣入滅骨塔於阿育王山門徑之左積有年矣後因別攺寺門此地蕪沒塔亦隨壞宣和丁未冬今蔣山昌禪師主育王徙其骨塔於烏石山是時大眾半千同送之今雪峯睿禪師寶云威法師亦預焉其骨晶熒可愛考之瑯瑯有聲雪峯默念之果若人骨也當不止如是而已少頃杲日旣升見骨中世所謂堅固子者二三眾驚且嘩則須臾變數百千熣燦的皪瑟瑟如珠璣人或求之至有盈掬得之者余紹興辛亥閣錫於廣利禪人多以此語余余尙疑之續至烏石禮法師之塔庵有老僧曰某者能道其事果然又曰老僧嘗求二顆置掌中握之移刻開示之已滋七八矣余始信之此老僧非妄語者然法師生有奇表昔吳越國王尢所欽重嘗贊之有曰白毫異相滿月奇姿千里同風瞻之仰之又詩曰平生賴慈眼南望一咨嗟當是時臺道旣微賴師持之授法智慈云以起家焉此所謂臺宗之命脈也。

紀通法師著述遺迹

天臺正傳止荊溪禪師爲九世祖然自荊溪後之傳者亦復不絕焉𨿽定慧雙弘未可並肩九祖然截瓊枝析栴檀則皆行天臺之道者也今寶云通公實繼荊溪之後復得法智慈云分化於江浙此道遂再振矣師解行髙深洪通甚力準石塔記師所著述並逸而不傳然考諸四明章記則嘗秉筆觀經疏記光明玄贊釋若余之法義則法智悉面承載之於記鈔其贊釋一部尙存但不廣傳耳惜哉師所建院宇已二百二十二年兵塵之後古迹掃地而盡嘗訊諸耆宿知師有藏衣塔一所存景淸興法院遂訪之果奉安懺殿尊像前雕布奇巧飾以渾金內空外方髙五尺許此寶寶云舊物不知何緣畱墜彼剎萬一合浦珠還豈不爲山家傳持之標幟乎。

寶云通公法師眞贊

吳越國王錢﹝俶﹞

不離三界

生我大師

白毫異相

滿月奇姿

戒珠普照

慧海無涯

人天福聚

瞻之仰之

寶云法師乃四明天竺所稟則中興教觀之鼻祖也而古無塑像不亦殆於忘本乎智謙旣立坐像復圖是本並錢王贊摹刻諸石俾瞻拜者可以想見當時之形容云。

紹興庚辰孟冬第六代住持法孫圓澄大師﹝智謙﹞謹題。

詩寄贈四明寶云通法師

吳越國王錢﹝俶﹞

海角復天涯

形分道不賒

燈靑讀圓覺

香暖頂袈裟

戒比珠無颣

心猶鏡斷瑕

平生賴慈眼

南望一咨嗟

其一

相望幾千里

曠然違道情

自玆成乍別

疑是隔浮生

得旨探玄寂

無心競利名

茆齋正秋夜

誰伴誦經聲

其二

﹝宗曉﹞嘗閱艸庵教苑遺事得所謂平生賴慈眼南望一咨嗟之句蓋昔吳越國忠懿王寄贈寶云通法師所作也惜乎不睹其全每以爲恨一日訪舊得之喜不自勝荊玉隋珠曾未足諭抑有以見古人不以勢位爲間而道眼相照於天人之際有如此者是必靈山同佛付囑故一以忠烈輔世一以願力洪法𨿽世出世殊而澤及後昆至於無窮其揆一也﹝宗曉﹞以晚生幸沾慈蔭祖宗盛事其可弗傳敬以所贈二章登諸琬琰用補玆山故事云。

嘉泰壬戌歲中秋石芝比丘﹝宗曉﹞謹識

明州寶云四祖師贊

會稽郡王文惠公史﹝浩﹞

天臺智者禪師

庖犧畫易

朕兆太極

一陰一陽

已墮形迹

瞿曇說法

身心泯寂

三止三觀

忽漏消息

个中至妙

杳冥昏默

何假言詮

焉庸訓釋

猗歟智者

生稟岐嶷

八彩重瞳

人固莫識

南嶽一見

頓明宿昔

悟施陀羅

旣非佗得

云胡止觀

紛紛藉藉

蓋以慈緣

憫世迷惑

作是筌罤

如援嫂溺

豈期後學

紙上尋覓

文字猥繁

道益薄蝕

精義入神

蟬蛻筆墨

不離當處

靈山一席

師之本願

於是乎塞

祠宇巋然

遺容殊持

凡百君子

過之必式

寶云通公法師

止觀宗旨

鼎盛於隋

末法不競

將遂堙微

通師崛起

三韓之湄

風帆萬里

捨筏從師

得道已竟

言歸有期

四明檀越

顧氏承徽

捐宅爲寺

盡禮邀祈

名曰寶云

金剎巍巍

師旣戾止

學徒影隨

戶外屨滿

聲走天涯

臺山墜緒

接統興衰

有二神足

眞師子兒

慈云法智

疊和塤篪

人皆謂師

蟠英孕奇

植根堅固

獨幹﹝雨／只﹞枝

華開五葉

異轍同歸

抵今禪教

遂得並馳

續佛壽命

師其以之

四明法智尊者

靈山之會

龍象云蒸

羊鹿牛車

同歸一乘

雨勝法雨

普潤有情

逮及後世

止觀爰興

慈鋒慧劍

摧墮疑城

誰其嗣之

粵有四明

講席雄峙

淵默雷聲

天臺正統

於焉繼承

章聖在禦

使馹馳星

問佛大旨

得其精英

宸恩載錫

法智鴻名

是爲釋子

萬古光榮

天竺慈云法師

英英式師

文中之虎

口角珠璣

筆端繡組

王侯欽承

聖君眷與

慈云錫號

天竺是處

法智爲兄

通公爲父

濟濟一門

龍掀鳳翥

積功累行

知幾寒暑

四眾仰止

如子依母

梵音洋洋

周浹寰宇

凡曰禮文

悉由纂敍

普賢願力

金手摩撫

盡未來際

作懺悔主

寶云古道場﹝宗瑩﹞以固陋承之大傅大丞相魏國公適幸臨之首訪祖師遺趾一龕風雨智者寶云二大士像頹然其中公指寶云顧謂﹝宗瑩﹞曰法智慈云二尊者得非此老親出乎至今邦人目爲通師翁道場蓋爲二弟子設也可辟一堂塑繪四祖師像作新斯剎﹝宗瑩﹞悚然有愧王臣護法之意遂卽東廡作振祖堂堂成像設亦具眾請魏公作贊公不墮知見不涉思惟四贊立成大以發明吾祖骨體亦足以開四方觀聽之益﹝宗瑩﹞旣揭之扁榜復鑱諸堅石補寶云旣﹝門﹫缺﹞之典爲吾宗無盡之傳。

淳熙十四年四月旦寶云教院住持傳天臺教觀﹝宗瑩﹞謹識

寶云通公教主眞贊

住阿育王山野堂﹝普宗﹞稽首

豁大千戶牖識虛空面目不容正視聊以旁矚一時華現於優曇萬里香飄於瞻卜以截流辯捲學海之鯨濤以徹法眼轉義天之雙轂見法界性入螺溪門是知遇白牛而難駕注黃金而易昏辟三觀之祕楗操凡聖之宏略通玄峯頂何巍巍淮海淸風振寥廓。

寶云始祖通公法師眞贊

住南湖竹庵比丘﹝可觀﹞稽首

呼一切人皆是鄕人

吟云掃電枯木生春

決定願力再來

歸命天臺後身

寶雲開山通法師忌疏

艸庵﹝道因﹞

右伏以道無今古學有宗承一滴分流千車共轍功勛莫大中興知自於根源授受非常正教弘傳於師弟先推嫡嗣法智慈云而間生欽仰師翁道徳形儀而如在恭惟傳持教觀寶云大尊者臺崖的派鷲嶺耿光分爲不盡之明燈散作無方之法雨垂形海國化迹神洲眞慈隱妙徳之身夢幻應苾芻之像流芳甬水一家之至教重輝大備鄞江二字之敷宣烈焰白毫異相檀那已播於伽陀烏石殊方窣睹競分於室利某等叨逢勝化獲睹肖容但有翹勤徒增悁結今則孟冬屆候諱日斯臨傾誠聊備於蘋蘩匪薄少伸於追遠伏乞我祖享我羞無羞之供示我來不來之儀憑玆微妙之緣咸以中和之气則使民康物阜時和歲丰醍醐上味而處處灌神白牛大車則人人脂軸一家令轍四海同遵情與非情咸歸祕藏但某無任拜手歸依之至謹疏。

南湖師祖寶云尊者齋忌疏

鏡上﹝義銛﹞

右伏以法源自遠注剎海以周流慧日方中映寶云而下飾羣機煥發此道光嚴式臨示滅之辰敢怠如生之敬恭惟中興敬觀寶云尊者大法師應身日本命世山家視一切人皆若同鄕大方無外出兩髙第咸於實地遊刃有餘疏正派於螺溪散眞風於象扇某等仰髙彌甚向若茫然玉几橫經恨不與當時之聽眾尼壇下拜媿濫稱今日之孫謀庶憑明信之燻幾展慈憐之鑑伏願無生智焰永聯從上之光常住妙華益粲後來之秀盡空末學同趣圓乘謹疏﹝昔鄮峯未更爲禪剎大洪天臺教觀淸涼大法眼禪師亦稟教於中時寶云通公蓋嘗預講其四明慈云皆爲聽眾其說見於鄮峯古碣所謂玉凡峯者今阿育王山是也﹞。

四明法師稟學寶云尊者

吾祖法智興起大教始者二十歲參學寶云法師登門方三日座元謂之曰法界自有次第若當尋之師曰何謂法界座曰大總相法門圓融無礙者是也師曰旣圓融無礙何有次第座無對居一月自講心經人皆駭聽及二年厥父偶夢師跪於通公之前通執瓶水注其口自是一家教觀頓然超悟因代通講授僅數載洎通之滅又自夢穿通之首擐於左臂而行自謂二夢初表受習流通次表操持種智自後遷住乾符四載方赴南湖之請也。

慈云懺主稟學寶云住持

慈云法師臺之寧海人也脫素於東掖山洎爲僧卽入國淸普賢像前燼指誓學天臺聖教徐負笈趨於寶云道中忽夢一僧自言吾是文殊和尙及至禮通之足﹝怡﹣臺﹢禺﹞自省所夢之僧卽師也因爾服膺受道值通歸寂乃返天臺淳化攺元師年二十八眾請住寶云凡十二載講四大部經咸平五年復還東山晚遷天竺大闡法化棲遁終焉師居寶云靈迹有四。

一師於寶云講經次一旦忽有施氏胎驢趨伏座下講罷而去自爾而至者凡四十日產而乃已驢果有人之意而能聽法不亦異乎哉。

二師在寶云嘗建淨土會著書曰誓生西方記作念佛三昧詩其敍曰念佛三昧踐聖之妙道凡揭厲於法流者何莫由斯矣昔遠公化尋陽羣賢皆爲念佛三昧詩遠爲序皇宋丙申﹝遵式﹞會四明髙尙之賓百餘人春冬二仲一日一夜萃寶云講堂想無量覺行漢魏經壬寅旣廢適臺之東山惜無述焉乃擬普賢作詩寄題於石垂於後世也。

三師住寶云自幸得觀音幽贊命匠造旃檀大悲像像成工有悞折手執楊枝師驚且恐卽自接之不施膠添而泯合如故卽撰一十四願文其略曰己亥咸平二年四月四明沙門﹝遵式﹞刻像懼晦於後世手題記云沈﹝淨月﹞刻相貌章﹝淨修﹞等須像財物像成立於大法堂召僧百人奉行經法而証之。

四咸平三年四明大旱郡人資以祈雨法師用請觀音三昧冥約三日不雨當自焚如期果大霈郡守蘇爲異而敬之卽題石爲記。

明智法師寶云住持

晁﹝說之﹞作師行業記曰明智中立師明之鄞人也元佑間住延慶一日辭去𨿽太守亦不得而畱也且曰待餘六十歲再來自是居隱學山眾方從之會缺僧職復不能捨太守躬請出住寶雲實其祖師通公道場時寶云頹圮無一全椽師復新之咸曰師前曰隆其三世祖之居今又興其四世祖之室孰謂像法末哉先是伽藍神腹中得願文一紙曰後更百年有肉身菩薩重興此地師復退去築庵白雲山凡四年亦無一日不講太守又命住延慶不得辭時年六十歲果符前言矣﹝艸庵教苑餘事載明智住寶云經於八年﹞。

史太師請瑩講師住寶云疏

右伏以昔寶云有大弟子如渥窪出﹝雨／只﹞馬駒自天臺燻正見知若猗蘭脫眾蕭艾當後世寂寥之際如阿師付授之難共惟新命寶云瑩公講師旣以心傳不爲塵累偏歷雨華之肆親出烹金之鑪鶴髮霜眉受道人卒歲之托晨香夕火致居士華封之誠眾所歸依公無退轉謹疏。

寶云院利益長生庫記

祖師自雞林來首訪螺溪盡得天臺之道復欲杭海太守錢公固畱之使者顧公亦捨其室爲師傳道授業之所故法智慈云二大士從是出焉今寶云之居邦人目爲通師翁道場是也其間廢興相襲不得而詳住持瑩公坐廟未溫首斂巾盂以估於眾得錢一百萬內外道俗又得錢百萬太師魏國史公捐國夫人簪珥以施之合爲利益長生庫以備歲時土木鐘鼓無窮之須後五年建大講堂半取其羸以助工役實其志也瑩公性淳直而禦眾以寬寶云初歸有侈心者輙起重輕之議至有僧吏恃權以橈之權虎而宼傍人爲震栗而瑩自若也太師魏公實知之至是則人皆悅服余聞先佛捐軀以求道無一芥子許地空無佛身至空劫積塵之初所謂艸樹巖崖成道利生之所率先成就此豈智術所能致哉今寶云虜焰之餘才一甲子則气象復還舊觀此瑩之心與昔人願轂俱馳而不忘也後世因循苟且之事瑩恥而不爲如石之堅如地之載其所植立如此故余不得不書瑩嗣東堂元慧師瑩公名宗瑩云。

紹熙三年七月旦日橘洲老衲﹝寶曇﹞記

建法堂慶筵致語

同前

右伏以梵宮成列無越寶云之故家邦人至今知有雞林之古佛實斯文之冀北震大聲於斗南自劫灰之後而樹王先成歷國朝以來而人物尢盛譬諸琵琶琴瑟必資妙指乃發至音於艸木叢林𨿽曰無情亦知所向侈一堂之壯觀閱數世之宏規螮蝀翚飛欲上於於云漢迦陵淸徹將徧滿於人寰恭惟寶云堂上大法師塵外孤蹤林間老斫接龍象之步武繼鐘梵於晨昏輪奐一新咄嗟兩辦朱明在候方鼓吹於燻風緇白臨筵共徘徊於華雨檀越某人髙情落落和气融融肯同蓮社之淸遊是亦靈山之勝友某等獲觀殊勝辱在伶倫不揆蕪才輙陳口號。

又見南風入舜弦

幾多龍象正差肩

一堂絕出雲霄上

萬口齊稱古佛先

坐穩掜牀如大定

手揮麈尾極重玄

﹝邱﹣丘﹢質﹞山鄞水人長在

總是吾廬不計年

法雨堂題名

紹熙辛亥歲住山瑩講師建大法堂廣袤宏曠殆甲諸方是時竹院禪師曇公謁是院因請立名師應聲曰院額寶云云能致雨雨能潤物玆院乃臺宗中興發源處佛祖雨法雨沃羣生非一日當以法雨爲堂之名宜矣﹝宗曉﹞深愛此名因依而山門未暇揭是榜恐久而堙沒特表而出之經不云乎慈意妙大云澍甘露法雨又曰無上法雨雨汝身田又曰能雨無上甘露法雨法雨之名徧出諸大乘經今吾祖通公大法師負髙明之識來自三韓得淨光法道殆於此地洪通四明天竺二尊者蟠英蓄秀能荷傳斯宗迄今垂二百載其道未艾此非雨法雨沃羣生乎昔楊無爲嘗贊宗門陳尊宿曰叢林處處蒙沾潤莫測風雷起老龍今於寶云通公亦云也。

寶云振祖集﹝終﹞

