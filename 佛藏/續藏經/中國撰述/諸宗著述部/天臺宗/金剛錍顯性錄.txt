續藏經金剛錍顯性錄

宋智圓集

金剛錍顯性錄卷第一

孤山沙門釋智圓集

金剛錍者荊溪大師宗圓頓教所著論也發揮佛旨擬議圓宗融萬法於一心息異論於千古抑又開後昆之智眼諭金錍以立名敍前代之權疑寄野客而興問其道甚大嘉言孔彰俾佛性昭昭無爲昏情所隱者其此論矣圓耽味沈玩有年數焉於是采摭羣言敷暢厥旨所期自照敢貽他人旣錄本宗要文顯此佛性妙義因命爲顯性錄也時皇宋景徳三年歲次丙午秋望日序。

此論正由世人執涅盤權文謂瓦石無性故荊溪運乎慈心湣斯倒惑乃依止觀不思議境所明剎那心中具三千法染淨依正因果自他攝無不盡剎那旣徧佛性遂周則了瓦石惟我心性斯論興致其意如此今泛例諸經仰則吾祖輙陳五義聊釋首題初總示五義次別示五義。

總示爲五一標名二生起三通別四引證五釋疑標名者一譬諭爲名二佛性爲體三觀行爲宗四破迷爲用五醍醐爲教二生起者將談至理必也正名故彰大教之功乃立金錍之號故先釋名聞名識體得魚忘筌不滯譬諭之名要達佛性之理故次釋體𨿽明佛性之體備顯圓融不論妙行之宗無由契會故次明宗自行曰宗化他曰用自行旣著外用乃彰故次明用以四義指南復須教相區別不然則淄澠之水莫分虎豹之鞟孰辧欲偏圓不濫時部甄分故後明教相三通別者天竺諸祖震旦人師各申佛經俱造諸論若解題目五章則通又宗釋不同大小有異若解題目五章則別四引證者文云圓伊金錍以決四眼無明之瞙故用譬諭爲名文云今立眾生正因體徧經文亦以虛空譬之故用佛性爲體文云是而思之依而觀之又云摩訶止觀所承法也故用觀行爲宗文云若思一問眾滯自消又云二者示性令其攺迷故用破迷爲用文云搜求現未建立圓融﹝現法華未涅盤﹞又云指的妙境出自法華故用醍醐爲教相也五釋疑者或曰論本通經經立五義論無聞焉今謂不爾論有二種一者宗論二者釋論若釋論名與經同義無別趣則五義措諸宗論名與經別義有別趣則五章用矣此金剛錍卽宗論也。

二別示五義初釋名者復分爲二初合釋二離釋初合釋者夫諸論立名各有所以今論卽依涅盤金錍諭以立名也故如如來性品云譬如百盲人爲治目故造詣良醫是時良醫卽以金錍決其眼瞙以一指示之問言見否盲人答言我猶未見復以二指三指示之乃言少見一指示之答言不見者譬入眞諦不見佛性二指不見者譬空假二諦亦不見佛性三指示之答言少見者此譬一諦三諦卽空假中方見佛性若準經文良醫卽以金錍決其眼瞙一指示等卽金錍之諭猶通偏教是故論主復取二十三卷中金剛三昧所擬無不碎壞之文乃於金錍之間義加剛字金剛爲錍決瞙最利有異常金以諭圓融方爲盡善今附文依義以能對所各成三意以能決金剛錍諭圓頓教行理以所治之眼瞙諭偏淺教行理故文云圓伊金錍以決四眼無明之瞙令一切處悉見遮那佛性之指也或曰教詮三徳故曰圓伊能破權疑故諭金錍決瞙令見佛性故云三指豈非金錍但諭於教何故復諭行理邪答三徳之教能破偏執尙諭金錍圓觀除惑圓理虛通決瞙之義亦何傷乎況聞教破疑必因解理解理必修觀行故用三義釋金剛錍又圓融教中開偏教成圓教故法華云皆爲一佛乘故卽教有決瞙義開偏行成圓行如雲汝等所行是菩薩道卽行有決瞙義開偏理成圓理如雲開方便門示眞實相卽理有決瞙義問見三指本諭三徳之理今旣以金錍諭理三指復云何答了無明卽佛性卽金錍決瞙義而此佛性卽一而三卽見三指義必以義會文無以文害義也初諭教者且如此方孔老二教惟談人及畜等稟气而生傳體相續西方俗教異說﹝云云﹞洎佛法肇興爲最下機說於人天教明乎三界依正皆由業力所感由善惡業異故感六道依正差別不同此等尙未談於諸法無常況佛性周徧耶皆是肉天二眼所見猶如眼瞙全在尙未以一指示之固不見於三指也若藏通二教惟談心生六道依正藏見六實通見卽空核其大旨惟詮眞諦如始決其瞙以一指示之稟教修行止得慧眼不見佛性如答言不見別教乃談心生十界依正之法先滅有入無次滅無入有𨿽談本有佛性不知本具三千𨿽談中道妙理乃云至果顯發核其教道惟詮二諦如以二指示之稟教修行止得慧法二眼不見一念三千正因佛性如答言不見總前諸教𨿽深淺有殊據彼未談佛性未得佛眼俱如眼瞙耳圓教所談一念三千心外無境卽空卽中三一相卽如彼眞伊此教若興權說俱廢偏執咸遣眾滯自消故今圓教獨得金錍之名能決諸教四眼無明之瞙也學大乘者𨿽有肉眼名爲佛眼達空假中如見三指故下文示未稟權教者惟心具足乃決肉天二眼無明之瞙若示已稟權教者隨位體具乃決慧法二眼無明之瞙故文云圓伊金錍以決四眼無明之瞙也次諭行者稟俗教修五常等行稟人天教修五戒十善等行稟藏通教修折空體空觀行稟別教修次第三觀行總前諸行但得四眼全是無明譬如眼瞙若修圓行三觀一心卽偏淺行成圓頓行卽四眼是佛眼但觀無明卽是佛性故今獨以圓行諭金剛錍能決諸行四眼無明之瞙也三諭理者俗教及人天教所詮世間之理藏通詮出世眞空之理別教詮次第三諦之理總前諸理卽四眼所見全是無明障於佛眼譬如眼瞙不見三徳佛性之理如不見三指若見圓理卽達無明當體不變三千三諦徧一切處大經云見佛性故諸結煩惱所不能系故以圓理諭金剛錍能決偏淺諸理無明之瞙能見三諦佛性之指離釋者謂離三字對教行理也金諭圓理剛諭圓行錍諭圓教何者佛性之理隨緣不變如金體無攺若解此理稱理而觀三觀一心能所不二無惑不破如金有堅剛之用所擬皆碎也修一心三觀觀與境冥能以所證說示於他令他破惑解三諦理如金剛爲錍爲他決瞙見於三指故文云曾於靜夜久而思之不覺寱云無情有性故以錍字諭圓教也前合釋約自行故先教次行次理謂稟教修觀觀成契理次離釋約化他故先理次行次教謂依理修觀觀契於理能以己心所證說示於他又前合釋順義故先教後離釋順題故先理於此離合釋中卽具體宗用三義合釋中理金剛錍卽佛性體行金剛錍卽觀行宗教金剛錍卽破迷用離釋中金字諭理卽體剛字諭行卽宗錍字諭教卽用釋名總論三法良在此矣問此論興致正破弘大乘者執無情無性何故作以圓頓破偏淺釋邪答縱弘圓頓教典儻不了性具三千徧一切處者則全屬偏解然此猶是全與若全奪者尙不如小乘及以外道如文中﹝云云﹞問何故但以三字爲題而不安論字邪答若問答研核涅盤金錍諭者則金錍是所評之義可安論字而今文三因佛性正是所評若題爲佛性論斯則可矣但爲簡異古佛性論仍顯今論能評之文有破迷用故取金剛錍爲題是則三字全是論字義不須復安論字也問若爾他論旣亦破迷可云金剛錍否答他論旣不顯示無情有性豈堪當此題邪又前後著述各自立名區以別矣豈宜混一乎。

二佛性爲體體者主質爲義三徳佛性爲論主質而此佛性卽五陰是五陰不出色心色從心造全體是心此之能造具足諸法所以惟指剎那妄心卽是佛性妙理徧攝一切不隔無情卽今論正體也欲令顯了三義明之一種性二體量三體徳種性者三障卽三徳障卽徳種如波爲水種水卽波性故名種性體量者謂此心性非內外徧虛空同諸佛等法界如指一波之水體徧百川故名體量體徳者謂此徧性具諸佛之身一身一切身如諸佛之感土一土一切土身土相卽能所互融有彼性故故名佛性如指水性本具眾波此體徳也世人惟立眾生本有淨性不了具足三千則闕體徳具斯三義方稱圓理當知體者卽名之所詮行之所詣用之所依教之所辧若江漢之宗海如日月之麗天故以佛性爲論正體也。

三觀行爲宗宗者要義十法成觀爲發眞趣極之要也夫十法對根則殊研其所以但是用不思議三觀觀不思議三諦耳若無十法名壞驢車正南而遊若具十法名白牛車直至道場故用觀行爲宗也。

四破迷爲用用謂力用滅惡故言力生善故言用決無明瞙力也見佛性指用也自行化他俱論力用自行者始從名字信教仰理決無明瞙見佛性指終乎究竟發眞歸源決無明瞙見佛性指一一位中俱有力用化他者名字位人旣信教仰理卽能博教餘人令他決瞙是力見指是用乃至究竟起教化他力用亦爾囊括始終用義𨿽然而今論正約名字觀行位人化他破迷之用教以破迷爲用也。

五醍醐爲教相教者聖人被下之言相者分別同異今論𨿽伸涅盤瓦石之妨所宗之義通依一切大乘如文雲華嚴依正不二大集染淨融通等核其文旨正在二經一宗法華顯實二宗涅盤談常故文云今搜求現未建立圓融也又𨿽正在二經然其要的惟宗法華故文云指的妙境出自法華也是故𨿽用華嚴三無差別涅盤虛空佛性皆爲成於法華諸法實相耳當知約時則正宗第五時約教則惟宗圓極教故以醍醐爲教相也二注文示意二初正釋二初明題目指歸二初依經立圓伊者圓融三徳如彼眞伊故曰圓伊大經云祕密之藏猶如伊字三點若並則不成伊縱亦不成如摩酰首羅面上三目乃得成伊我亦如是解脫之法亦非涅盤如來之身亦非涅盤摩訶般若亦非涅盤三法各異亦非涅盤此乃三徳卽一而三名大涅盤也金錍者此三徳教能破權疑故諭金錍也以決至之瞙者明教有滅惡用決破也瞙者字統云目不明也四眼全是無明不見佛性如眼有瞙今聞妙教達無明卽佛性𨿽有四眼名爲佛眼故曰以決四眼無明之瞙令一至之指者明教有生善用因聞妙教卽了惟心若了惟心卽見一切何者依正皆由心造全體是心此能造心性具諸法生佛互徧理事相融皆空假中如見三指如斯解者名識正因故曰悉見遮那佛性之指委解如釋題中偏權下二以義加經文但云金錍決瞙本無剛字論主準師子吼品金剛三昧義以加剛字也故經云譬如金剛所擬之處無不碎壞而是金剛無有損折金剛三昧亦爾所擬無不碎壞而是三昧無有損折故以金剛所擬皆碎堪諭圓教能破偏權又文字卽解脫卽無有損折也依文淮義故加剛字非謂無文可據爲義加也故南山制鈔諸部無文淮文立義乃名義補耳有本權字作摧字而云偏摧疑碎或通此義卽可以偏摧約偏教破疑碎約偏執亡也又有本權字不攺但以疑字作擬字謂偏權擬碎於諭似便若據下文攻惑攻疑之文須作疑字旣豕亥斯訛應以義定剛者文選甘泉賦云攪道徳之精剛剛金石中之堅也假夢下二示本文興致夫欲示惟心以辧惑申妙義以閉邪故假設睡夢寄寅野客賓主立矣問答興焉觀者下二謙己依經立題假夢發起欲申圓旨以救迷徒覬觀覽斯文者容我此志也故曰恕之恕屍預反蒼頡篇云恕如也聲類以心度物曰恕三能作人號天臺卽所居之山沙門出家之通稱梵雲沙門那此翻勤息謂勤勞息斷煩惱故或翻乏道故大經雲沙門名乏那者名道斷一切乏斷一切道以是義故名八正道爲沙門那從是道中獲得果故名沙門果是故沙門之名通乎因果今論主卽圓中觀行沙門因人明矣又經云如世下人能作上人是名沙門今召沙門爲上人者無乃有憑乎又應言釋方爲盡善何者有是沙門非釋者如西方外道有是釋非沙門者如西方釋種非釋非沙門如二土之俗是釋是沙門如二土之僧是故須雲沙門釋也然此方外道絕沙門之號俗士無釋迦之種單言沙門或單言釋亦已簡濫故今論主但稱沙門耳次名諱卽別稱也且西方以稱名爲尊故子名有兼於父母者而後世稱之中夏以避名爲尊父母旣亡聞名則心瞿﹝音句驚悲也﹞故人與諱之然廟中不諱臨文不諱湛然者卽論主之名也華嚴云淸淨妙法身湛然應一切法身卽佛性之殊稱依佛性理而立名矣事迹如皇朝髙僧傳述者眞諦云佛說經曰撰菩薩造論直申佛經曰述亦如仲尼述而不作也。

二釋本文泛例諸經以爲三分明曠從文初至下凡之一念爲序分曾於下爲正宗分於是野客下訖文爲流通分今謂曾於下正序緣起猶屬序文故從文初至逼前平立爲序分謂餘下爲正宗分流通同古。

序中分二初通序綱要分二初序佛性爲教行所依二初述己所宗自從也詩云自西自東濫泛濫於水不深也抱朴子云寸鮪泛濫於迹水之中則謂無四海之廣今謂教海淵深不能盡究但浮泛沾染而已蓋謙耳通指一代佛經名爲釋與爾雅典經也積有歲年者夏曰歲取歲星行一次商曰祀取四時一終周曰年取禾一熟唐虞曰載取物終更始謂從泛染佛經已來至於今日年歲積疊故云積有歲年未嘗至經懷者正述所宗嘗曾也經巡也謂權實大小之經𨿽皆徧覽而未曾不以一家所立不思議境一念三千正因佛性之義巡歷懷抱良由佛性是立教之本意修行之大旨故論主臨終顧謂學徒云夫一念無相謂之空無法不備謂之假不一不異謂之中在凡爲三因在聖爲三徳爇炷則初後同相涉海則淺深異流善利利人在此而已爾其志之佛性義經懷彌爲可信是故臨終只以此義曉示於他故輔行雲若不示人境觀不任依止又此義正是一家所傳之的旨故輔行雲南嶽惟授天臺圓頓之理也然此二句旣冠一文必有所擬且作四依義釋之夫不依人語惟依教法故曰濫沾釋典卽依法不依人而復不滯言詮深求義理故曰佛性義經懷卽依義不依語又濫沾釋典者釋典名通通於大小佛性之義非大不詮卽依了義教不依不了義教又佛性義經懷者佛性之義非智不鑑卽依智不依識問何故爾邪答人無常故不可依以法常故故可依法有小大大法了義是故須依語若生著故不須依了語下義義體無著是故須依識著智解是故依智故涅盤經云法卽法性義卽如來常住不變智知一切眾生悉有佛性了義了達大乘經典故此論文從始至末以了義教爲指南以常住法爲歸趣按實義以印定用圓解以分別四依無失妙理斯通。

恐不下二明所宗之意所以但以佛性經懷者有二意故一者依之修行免邪倒故二者大聖立教正爲此理故儻不了之二義俱失於中先明佛性爲行本次明佛性爲教本有人於了之字下妄加者字若有者字則屬爲他今據佛性義經懷及思之觀之等言且在自行不覺寱云已去方屬爲他徒爲苦行者大經云有四法爲涅盤近因一親近善友二聽聞正法三思惟其義四如說修行若言勤修苦行是大涅盤近因緣者無有是處故知因聞解理依理起行修性不二正助合行理觀稍明苦行可矣故薩埵飼虎藥王燒身並由內有理觀之功外無邪僻之誚是故依理起行方免徒爲又涅盤之誡正爲初心藥王等行俱在聖位故初心者且修理觀苦行未遲設內觀一無而投崖赴火者此乃𨿽欲效嚬於聖人蓋不知嚬之所以美也大教下爲教本者玆此也謂建立圓融大教正爲顯示此三千正因之性也非由能詮之教方有所詮之理以有所故令能有功還由於能令所可識故云功在於玆下文云若不立惟心一切大教全爲無用卽此意也萬派下二引諭釋成二初諭說文雲水別流曰派途道也王彪之水賦云委輸而作四海決道而流百川今以萬派𨿽別同出於源眾流𨿽殊同歸於海故以萬派諭教眾流諭行佛性之理如源如海依理立教如源出於派修行詣理如流歸於海次合者然此合文語約意廣今先對諭次重釋文諸法合萬派大旨合通途造行合眾流所期合歸趣次更委釋言諸法之大旨者此顯佛性爲眾教所依諸法卽眾教也偏小諸教皆依此性故至法華無偏不圓眾粗成妙故知佛性是諸教之大旨也此約跨節而論若當分說者藏通二教惟示偏眞別教𨿽談無情尙隔故知佛性惟在圓教是則大經始終三徳法華開顯十方三世同說三軌三軌妙故故云妙法華嚴法界淨名解脫不共般若與此一家所立三千三諦一體無殊若識此意今文可了十方佛法在一剎那諸法大旨於斯見矣言造行之所期者造七倒反說文云造就也廣雅造詣也此顯佛性爲諸行所依造修起行必須依乎佛性也然造行之言泛通徧小的在圓融何者偏小諸行順彼迷情𨿽各自謂實從佛本意但與作圓頓佛性之方便耳故至法華就位開顯彈指合掌皆成佛因汝等所行是菩薩道是知偏小造行亦以佛性爲所期也若的論者卽圓人修三種止觀之行故曰造行三行𨿽殊俱爲佛性故曰所期故止觀雲天臺傳南嶽三種止觀謂漸次不定圓頓同是大乘俱名止觀俱緣實相實相卽佛性也是故漸次解頓行漸不定解頓行或頓漸圓頓則解行俱頓三行𨿽殊以解頓故初心俱知佛性近期分眞開發遠期妙覺究竟故曰造行之所期也。

問何故作二義釋教行耶答依下流通分中對已稟權教者隨其行位點示體具故須初義釋教行對未稟權教者直示圓融故作次義釋教行。

若是下二序教行能顯佛性二初明教行有能顯之功信教仰理聞而能思故曰是而思之如理而觀思而能修故曰依而觀之義例云先了萬法惟心方可觀心卽斯意也又思之卽如止觀前之六章依教開解修之卽正修依解立行此卽論主自敍若依一家所明依教開解依解而觀者則三無差別之旨於玆可了無情有性之說無在致疑故下文云摩訶止觀所承法也。

則凡下二約無差示解行所顯之理則者承上之辭由依教而解依解而觀了於己心具三千法彼彼生佛心地各具三千以我三千徧彼三千三無差別斯之謂矣文有六句初二句總明次四句別示初總明卽用淨名及大品經語淨名云一如無二如大品云一色一香無非中道於中初句明正報次句明依報凡聖之名義通多釋凡謂六凡聖謂四聖又凡謂九界聖謂佛界圓人名字已上亦佛界收又凡聖者圓中五卽通名爲凡故五凡夫論等覺菩薩名聖慧凡夫普賢名賢其意亦爾則九界五卽皆名眾生法也惟取究竟果佛名聖卽佛法也前二全非今意後義𨿽的亦非今意今文意者欲令易解且以理卽名凡目彼彼眾生究竟名聖目彼彼果佛此言生佛正報也色香卽所對之塵略舉色香意該餘四謂眾生所對之六塵果佛所對之六塵此言生佛之依報塵由心造全塵是心卽心具法卽攝一切是以生佛無量一一三千具足各各依正惟心然境法𨿽差今觀我心三千攝無不徧了彼外境依正全成自心三千卽空卽中故云一如及泯淨等生心佛心互融互攝其意亦爾當知今文正序稱理而解稱理而觀三無差別內外不二之旨也內謂己心三千外謂彼彼生佛心地三千故觀音玄義云他者謂眾生佛自者卽心而具不二門云外謂托彼依正色心余文或以自己色等爲外者蓋一往附法而言非的示觀境也問止觀陰境旣去尺就寸惟觀識心義例又云先觀內心豈非自己色身依報俱屬外耶答此但偶得止觀揀境之文殊不了其旨今試論之所以止觀惟揀識心者只由諸法皆由心變故故大意云色由心造全體是心義例云當知一切由心分別諸法何曾自謂同異是故止觀的揀識心義例仍示此旨故云先觀內心旣了此心具三千法則見自己依正居乎一心是故諸文咸指三千一心名爲內境彼彼生佛依正乃名外境當知內心三千惟是自己依正是故了三千一心者須知理體三無差別方名凡聖一如內外不二故輔行雲又復學者從知內心具三千法不知我心徧彼三千彼彼三千互徧亦爾苟順凡情生內外見應照理體本無四性心佛眾生三無差別能知此者依俙識心比見有人以內心理具三千爲內自己色質自己依報及生佛依正俱名爲外者得非失旨乖文乎又若專據止觀揀境之文不求其旨者何必依報色陰是外則三陰之心亦應屬外諸有智者一爲思之他人又據輔行理事二造及義例淨心徧歷等文乃謂約教開解𨿽一切惟心若修觀時惟觀內心理造三千未關事造外境若修內觀恐心外向若修外觀恐心內向如修內觀者須待內心理顯方以理顯淨心徧歷外事若相似顯乃以相似淨心徧歷若分眞顯亦然如修內觀須待外色理顯方以一塵淨色徧歷內心及余塵等今問若心具三千不關事造者則事造敻居心外理境但在身中正同外道器果之計也若然者伐樹得根灸病得穴之諭甚爲無用何者旣內心惑滅理顯不關外色須以內淨心徧歷方泯合者此乃伐一根已死枝條全生更須徧斬千枝千枝方死灸一穴病差六分病全在更須徧燒六分百病方差旣千枝全活何名伐得其根旣百病全存何名灸得其穴豈惟止觀諭意虛設仍顯今論全是徒施以今論文依不思議境介爾三千示艸木有性故故云依而觀之下文又云今立眾生正因體徧又云良由自昔不善徧攬因界自他依正觀於己心等又云許惟心具復疑有無乃疑己心有無又云達惟心了體具者焉有異同乃至四十六問皆約觀心具足三千而示無情有性又野客問云何能攝依正因果乃答云一家所立不思議境於一念中具三千等據此等文旣觀心具三千便了無情有性何曾理具不關事造邪況無情艸木正是事造又論文始終只談一念三千便收事造不離一念曾無一處言觀成理顯方歷事造也問若觀理造卽融事造者何故義例云修觀次第必先內心內心若淨以此淨心徧歷諸法卽任運泯合旣以內淨心徧歷諸法方云泯合豈非觀理造時未融事造邪答先觀內心者蓋依正之色皆由心造全體是心所以但觀內心本具三千攝無不徧卽空卽中故云內心若淨旣了心具三千已然後隨對事境若自己依正若他生佛依正皆了不出我心三千三諦三無差別故云徧歷及泯合也故占察云依一實境界修二種觀一者惟心識觀謂於外諸境界知惟是心二者眞如實觀謂觀心性無生無滅眞如觀理惟識歷事理事相卽二觀互收一實境界卽一心三千三諦也眞如觀卽內心若淨也惟識觀卽徧歷諸法也故眞如觀成得心寂三昧惟識觀成得色寂三昧應知二觀投足𨿽異所照心性一體無殊觀事旣須卽理觀理豈不收事他人見內心若淨之言便謂是入相似分眞後方能徧歷事造者甚爲乖謬輔行雲所言歷者謂巡撿也豈分眞位人巡撿觀察外境方泯合邪諒其所失尢多略說有六謂枉凡誣聖背悟順迷乖文失旨初心所觀一念三千該收無外故能隨對事境鹹了惟心今謂初心不觀事境則事在心外枉凡也三千分顯得其事用如鑑現像任運周徧豈待將分顯之心徧歷方泯合邪此誣聖也迷謂內外悟惟一心若謂內外懸殊順迷也不許一心徧攝背悟也諸文不說理顯方始徧歷今論仍談內具全攝事境若謂內具不關外事理顯方乃徧歷乖文也但見理事二造之文先內次外之語不能一貫便謂條然失旨也所失旣大不覺文煩理事二造下文當釋。

次別示中初二句別示彼彼果佛心具三千的指究竟故云極聖文從簡約舉重略輕於十界中別舉地獄無間燒煮依正尙全在果佛心中況餘九界依正邪豈非一心具足十界旣具十界百界可知以界界互具不出十故又百界之法不出依正卽三世間依卽國土世間正卽假實二種世間一一依正各有因果因果之法不出十如是知文𨿽略舉果佛心中具地獄依正其實三千具足義意宛然。

毗盧下次二句別示彼彼眾生心具三千今以眾生之法別指理卽理卽一位所攝寬多別教初心旣未曉三千一心亦是理卽人也今於理卽人中別指地獄界心耳毗盧謂佛界之身寂光卽佛界之土依正不二身卽土故故云毗盧身土土卽身故亦可云寂光身土四土三身體𨿽不二今從勝從體故指法身寂光也逾越也地獄居六凡之下故曰下凡文亦從略以勝況劣佛界依正最勝尙不越地獄一念之心況余界依正邪三千一心準前可見是故今文明眾生法約位則別指理卽義通諸位明佛法約位則別指究竟今了己心所具三千徧彼生佛心中所具三千是以言我三千攝無不盡故向文云依而觀之則凡聖一如等又果佛心具地獄依正由不斷性惡故地獄心具佛果身土由不斷性善故當知心佛眾生三無差別是一家觀道之綱格諸文圓解之指歸名𨿽有三義不出二何者以己望他他名生佛己從的示故名爲心他生望己己還名生佛對餘二只是生佛又復應知各具三千者須言己心眾生心佛心各具三千也何者自己依正及生佛依正皆由心造故皆由心具故文云極聖自心下凡一念又云一一有情心徧又云彼彼剎那不二門云三千同在心地與佛心地三千不殊皆須指心方裨觀道他人不解皆本於心𨿽云不但心造三千生佛亦造三千不知皆指生佛心也又云國土自具三千不知國土全是心故此乃正同下文迷者謂艸木瓦礫各一因果也若了有情心徧性徧則無情佛性無情成佛炳然易見請袪情滯細讀斯文。

曾於下二別序緣起將欲顯示圓宗折衝異論故設睡夢以發言立野客以興問皆托事明理寓言表法爾於中分二初明發問之由靜夜者無明如夜三觀圓觀達無明卽佛性故曰靜夜依圓頓解修三觀行達此一心具三千法研習已久故曰久而思之前文云未嘗不以佛性義經懷也念念圓觀無有間斷故曰思之未已問前釋是而思之旣約開解此文久而思之何故作修觀釋邪答旣久解此理豈不修觀邪故以久思表觀行也下文斥野客云良由自昔不善徧攬因果等觀於己心旣斥他不觀自觀明矣又前文云依而觀之又若初修妙觀則猶是名字位人若觀道已成則當觀行人也進退二途未敢的取恍焉如睡者焉然也如而也謂至理寂滅本無言說亦非自他爲彼迷徒彊興問答假立賓主猶如心本無夢眠法法心乃成於夢心如自悟眠諭彼迷又如似也醒以表悟睡以表迷迷故分情無情悟惟一性而已今言無情者語似於迷旣云有性非實迷也猶如恍惚似睡非實睡也故曰恍焉如睡也𨿽通兩釋前義爲正不覺寱云者寱牛世反通俗文夢語謂之寱說文眠言也聲類不覺妄言也或作藝字非今所用無說而說故曰不覺說而無說故曰寱云無情有性者若一向就悟則但云有佛性理不論情與無情此如圓宗所說若一向就迷則但分依正之別不論有佛性理此如偏教所談今言無情復云有性者有二意故一者示迷元從性變故曰無情二者示性令其攺迷故曰有性乃是令了所執無情全是我之心性也故此一句爲論文之大體作發問之元由也。

乃於下二明能問之者二初敍名字𨿽一性周徧而彼昧者日用不知故曰忽見一人迷實執權心遊理外故稱野客容儀下二述外儀容儀卽容止謂威儀也孝經云容止可觀進退可度詩云淑人君子其儀不忒今進退失次威儀差忒故曰粗獷獷古猛及彊也說文獷犬不可附也又作穬谷芒也穬非字體進退下示粗獷相易云進退無恆非離羣也今但借其語不用彼義此句總爲下文外儀之張本也今文逼前平立卽進也下文恭退﹝吳﹣口﹢日﹞﹣大﹢﹝一／八﹞跪卽退也執權難實故曰逼前恃解輕他故曰平立。

謂餘下二正宗分二初往復徵難正示佛性徧義四初正述無情佛性六初總問定前所說述字下應作邪字有作也字者誤。

余曰下二略答示適非虛然者謂向實言無情有性也方言云誇﹝口﹡﹝百﹣日﹢ㄎ﹞然也郭璞注云皆應聲也誇呼瓜反﹝口﹡﹝百﹣日﹢ㄎ﹞音幹。

客曰下三執大經權文難忝辱也根源謂所詮之理卽佛性也忝尋薄究皆謙詞斯宗謂佛性盛談佛性莫越涅盤雙林者卽娑羅林此云堅固在俱屍竭城四方各雙故曰雙林佛垂涅盤以二月十五日晨朝於此林中聲光召眾開演常宗廣談圓極故曰最後極唱是了義教故曰究竟之談而云至無情者而彼經云爲非佛性說名佛性非佛性者謂墻壁瓦礫如此聖言依憑有在仁今獨謂無情有性頓爾違經固難信順故曰仁何獨言等。

余曰下四以大小甄分答二初引古縱難古人者古之法師不欲指斥其名但云古人耳下文云世人等皆然一闡提者大經約七義釋初云一闡名信提名不具不具信故名一闡提次約善方便進念定慧無常善等解闡提名廣如初句是則闡提一名具含眾惡古來諸徳未見的翻惟河西道朗翻爲極欲謂極惡欲之邊故或云信不具則失余義旣含眾惡不可偏翻況復經云最極惡者名一闡提一闡提是有情古人尙云無性子執經文云墻壁無性不足可嫌然古人俱見經文多明闡提不得作佛及云無有善根等乃云無性且介爾有心三千具足正因之性其孰無之況復經文自云一切眾生及一闡提悉有佛性或云佛性闡提人無者蓋無修善耳故經云攺惡修善乃可得道也然以下二示大小甄分說大小教對權實機以機宜不同故所談大異小教說心外有艸木無情之境則不論佛性也如正法念及阿含等經大教說有情性徧心外無境不攝纖塵如華嚴及大集等經故小教絕佛性之名大宗泯無情之稱然此爲成野客次難故且一往判其部類大小以定有無至下領解文中請談四教方乃委用四教甄其情無故知今云大教的在於圓小教之言兼乎通別。

客曰下五引大教濫小難問云小教不談佛性大教不說無情者涅盤一經乃是大教只合純談佛性何故亦說無情旣二義雙陳則甄分何在故曰云何並列。

余曰下六引經文示義廣答三初總斥敍意閒者爾雅云習也佛性謂三因也經文於實教中惟談正因故曰進不明緣了故曰否教部權實者明實正因徧於一切說權緣了隔乎瓦石是故涅盤部𨿽是大而部內之教有權有實故所談實教三因有進有否若閒習此旨終不以部內並爲疑也。

今且下敍立義之意今委引經文區別同異者意令後代好別墻壁瓦石之說證無情無性之人善得大經權實進否之旨旣得此旨知瓦石之說爲權虛空之諭爲實則不昧實教正因理性徧一切也乃知我所立義符順經宗宗本也主也部𨿽帶權而以實教正因爲主爲本故今明正因體徧善順經宗也。

今立下二標立義宗符合經旨今立等者謂依止觀第五陰境之初所立一念三千不思議境也當知彼文是一家所傳之的旨論主發解修觀旣依彼文故今樹立圓頓義宗顯示無情有性的依彼文也眾生者揀異木石謂介爾有心三千具足三千無外依正齊收故曰正因體徧𨿽性具緣了以無始來未曾發心加行故同名正因也涅盤經文正談此性體量周徧故以虛空諭之當知一家所立有情心具三千該收依正者深窮佛旨也學斯教者旣昧厥旨但見惟色惟香及色外無法等言不了色心體一便謂艸木國土自具三千殊不求文始末之意且如今文初標義宗乃云眾生正因體徧及下野客領解仍云只是有情心徧性徧是故中間諸文凡有泛論皆可意得況復明言色卽心故又云一塵一心卽一切生佛之心性等豈非皆談有情心徧具三千邪是故止觀發心明揀艸木精要及以肉團惟取慮知之心至乎正觀妙境仍指識心記文又云以生顯具若國土自具三千者艸木瓦石應有心生此則正同大經所破凡夫眾生謂佛性離陰而有也況一代大乘惟談心性故云凡有心者皆當作佛又云三界無別法惟是一心作又云𨿽說無量諸法以爲佛性然不離陰界入也是以聖記罔沾於瓦石不輕惟禮於眾生一家圓修惟觀識陰乃至九境皆名爲心如雲煩惱心病心業心等伐樹得根之諭良可信哉矚斯聖言而猶迷者深可悲也問若不許艸木等自具三千者何故止觀第七約識陰用十乘訖乃例余陰入歷緣對境皆修十乘若色若香俱云具法邪答彼文陰境之初先示識心能造諸法而能造者由此妄心卽三諦理理具諸法方能徧造故於次文卽示心性本具三千旣全色是心則知識心三千攝法已徧十乘文末例余界入者但爲欲融諸法示觀境徧耳況復余陰余入若色若香只是陰境文初所明識心所造之法旣全色是心何妨色香一一具法當知色具卽心具也故義例明圓融所談三處具法﹝三處謂內心內色外色﹞故云旣知具法諸法徧攝豈隔色邪色攝入心心卽是色當知圓人旣知心具三千豈隔外色惟心惟色旨在於玆問若不許獨頭艸木自具三千須了色卽是心方能具法者是則色法但爲能趣則非所趣經云一切法趣色若爲消通答色旣卽心色卽所趣能趣所趣心性何殊波水相收無非水濕問輔行引四念處云非但惟識亦卽惟色又下界著色制令觀心上界著心制令觀色豈非依報等色自具三千邪答旣言著色著心者只是妄情計著色心之異故有取捨不了內色外色全是自心儻宜觀色亦只了色卽心色具三千卽心具也況輔行引念處正示止觀歷緣對境皆是妙理大意旣云色由心造全體是心當曉緣之與境皆所造也皆卽心也況輔行文卽自結云心卽菩提諸佛解脫心行中求等色卽心故何以固迷問輔行旣云非但惟識亦卽惟色今若謂全色是心方云具法何殊他宗但云惟識邪答今家旣明心性具足諸法諸法徧攝不隔於色故得圓轉而談乃云惟色惟香等只由色香全是心性本具故也他言惟識但得心生之義故無惟色等言義例云他人𨿽云一切惟識不了身土居於一念問涅盤談佛性乃云非內非外止觀示三千乃云非因非緣今專立內因心具法豈非反經違教邪答涅盤云非內非外正指一切無非有情心性故不可惟內專外緣而解止觀正示心具三千徧該一切不可偏謂內因外緣是則約心性體徧遣滯忘情故耳何者爲彼迷徒則示云諸法由心造全諸法是心旣了一切惟心實無待對惟心尙泯內外豈存故文云若云有性不合云無情又云達惟心了體具者焉有異同不可謬解涅盤等文便謂瓦石各各自能具法由心之義其言孔彰涅盤云眾生佛性猶如虛空豈非有情性徧邪止觀云介爾有心三千具足旣揀艸木無心豈非有情性徧邪況念處所明上界觀色者只是令有情修觀體達外色卽是自心不然者則艸木各一佛性各一因果也於戲膠手易著寐夢難醒旣昧一心終成兩派問若不許艸木自具三千者且如止觀旣許觀心不悟仍觀於色若色卽是心更何所觀答借使有此機緣宜觀色者卽是體色卽心豈見宜樂不同便謂心色永異例如修觀不悟卽令修止修止不悟卽令修觀豈止體離觀觀體體止邪又如於無生門不入者令依生門豈二門體不相卽邪當知心色𨿽則同時而色由心造全體是心故觀能造卽見諸法以諸法全是心故所以止觀陰境十乘前之四法惟約識心不爲少通塞已去具約五陰不爲多以惟約能造識心卽攝所造諸法故如輔行雲欲融諸法示觀境徧是故下文例余界入若論境體觀心卽足通塞已去𨿽具約五陰以全所造之法是能造故如輔行雲陰不離心心不出陰陰從能覆心從能造造親覆疎並心爲境是以觀心觀色𨿽宜樂不同並了諸法惟心耳所以若觀一心卽攝一切當知不了有情心徧性徧而謂艸木自具三千依此所解而欲證道者其猶探鷲巢而求鳳入坎井以捕鯨𨿽加至勤非其所也。

故三下三引經示義二初明佛性進否教部權實二先明佛性進否次明教部權實進否約法權實約教然進否文中非不明權實之教權實文中非不明三因之法何者非權實無以定其進否非進否無以顯其權實故也初明佛性進否三初正引經文委示義趣二初引經示正因義二初明眾生正因二初引經文三十三者誤文在三十一卷中然此經世有南北二本初曇無讖於北涼玄始三年譯成四十卷凡十三品傳於北方故號北本至宋文帝勑慧嚴慧觀謝靈運更共治定成二十五品制三十六卷行於江南故號南本今之南本藏外別行一家疏記擾引經文指斥捲次皆以南本爲定有不知者但撿北本見捲次不同往往謂疏記所指乖誤今之所引虛空諭文卽南本第三十一卷

迦葉品文也佛順迦葉難云一切眾生𨿽復無常而是佛性常住無變是故我於此經中說眾生佛性非內非外猶如虛空非內非外如其虛空有內外者虛空不名爲一爲常亦不得言一切處有虛空𨿽復非內非外而諸眾生悉皆有之眾生佛性亦復如是經稱虛空非內非外者謂虛空徧一切處非惟在眾生身內亦非惟在眾生身外一言虛空依正攝盡眾生皆悉有之者謂一切眾生身中有於空大也眾生旣有餘處豈無餘處若無則不名虛空合法者佛性非六根故非內非六塵故非外𨿽非內外體徧內外而諸眾生定有此性故云悉皆有之是知佛性該攝豈揀情無虛空周徧何專內外豈隔墻壁瓦礫邪請觀下二釋經義旣云虛空一切處有則知心性徧收安隔瓦礫故云何所不收故知等者不許執佛性惟在內六入中亦不許執佛性專在外六入中故云非內外意顯佛性體徧內外故云徧一切處有也文中云非內外等者等取一切處有句故三十二經亦云我爲眾生得開解故說言佛性非內非外何以故凡夫眾生或言佛性住五陰中如器中有果或言離陰而有猶如虛空是故如來說於中道眾生佛性非內六入非外六入內外合故名爲中道是故宣說佛性卽中道經稱佛性爲中道者豈有無眞俗之中名爲佛性邪是故佛性中道佛性咸徧故一經多處論徧旣言雙非復應雙是故經中又云亦內亦外若無雙是云何言徧故斥凡夫或言佛性如器中果及如虛空世言佛性惟在有情者如器果耳尙未能計如虛空安能曉了非內非外況經文自釋根塵合故乃名中道根塵合者豈非體一豈非相卽豈非性徧豈同器果今問佛性爲是塵邪爲是根邪爲二合邪爲雙非邪若雙非者亦非五陰何但墻壁及云如空者旣云佛性猶如虛空空旣徧收不專內外旣云下二結示在因旣云眾生在迷明矣是知非內非外亦內亦外之性只是有情心性徧耳不可滯言而不求。

次迦下二明佛果正因二初引經文二初牒因義問迦葉問云等者此文在第三十三因前第三十一卷

中如來以虛空諭正因佛性故迦葉至三十三卷中方問此義也故經云迦葉菩薩言世尊如佛所說眾生佛性猶如虛空云何名爲如虛空邪。

佛乃下二佛以果義答果地無礙等者然佛答迦葉經有三段俱約果義先明佛性同虛空非三世攝故經云善男子虛空無故非三世攝佛性常故非三世攝善男子如來已得三菩提所有佛性一切佛法常無變易以是義故無有三世猶如虛空次明同虛空非內非外經云善男子虛空無故非內非外佛性常故非內非外故說佛性猶如虛空三明同虛空無掛礙經云善男子如世間中無掛礙處名爲虛空如來得三菩提已於一切佛法無有掛礙故言佛性猶如虛空以是因緣我說佛性猶如虛空今文中但云果地無礙者正引後段意兼前二以三段經文皆約果地爲答故也。

豈非下二結不二良由因果互融三無差別故迦葉問眾生正因佛以果義而答意顯因果不二故也。

由佛下二引經示權緣了難正因義二初明迦葉難二初敍難意由佛果答者因佛以實教果地無礙答其空諭也權智斷果者謂權教修得了因成智果修得緣因成斷果卽智果有了性斷果有緣性故云果上緣了此之二果皆有證有見故云悉皆是有法諭不齊者法卽緣了是有諭卽虛空是無有無大異卽不齊也此乃以別教緣了之法難圓教正因之諭卽迦葉正爲末代根緣宜聞權教故此難也。

故迦葉下二引經文如來卽智果涅盤卽斷果智果是了性斷果是緣性故云佛性當知佛性之言更無別體所以佛性居中義兼上下𨿽有三名只是緣了乃權教修二也。

佛先下二佛答二初雙標二意迦葉執有旣爲末代權機故順問而答仍爲實機廣明理徧故復前宗明虛空諭不同邪計也先順下二歷示經文二初順問明有答二初引經文爲對煩惱非寂滅說有涅盤寂滅之理故云爲非等餘二例爾。

今問下二示經義二初牒計反質文有二句初句牒計次句反難難意者若執瓦石永非佛性者則令二乘闡提永無成佛之分有爲煩惱永無寂滅之期以經文三皆云非故若許煩惱體卽涅盤二乘性卽如來者何得專執瓦石永非佛性邪須知經文皆權說耳。

故知下二判釋經意二初明帶權明實意二初正判帶權寄方便教者涅盤正談圓實正因今對機宜暫說權教緣了故云寄也說三對治者卽折挫煩惱云非涅盤折挫二乘雲非如來折挫瓦石云無佛性卽對治也皆惇逼有情耳暫說三有者釋上寄方便教句對機暫爾明權結文卽明實義故云暫說斷煩惱盡有涅盤果離二乘外有如來人佛性惟在有情此皆權談故云三有以斥三非釋上說三對治也且據經有三文故云三耳其實惟有緣了二性義已如向說又別教非但緣了佛性隔於瓦石正因亦然但迦葉正以權果緣了難實正因耳故此下二引結文明實二初引經文無非等者非猶不也謂世間無有一物不是虛空所攝所以虛空絕於待對故云無非虛空對於虛空也此乃還諭實教心性三千正因之理徧一切處問旣順權機說權緣了何故仍用實教正因諭結邪答如來將護末代權機不宜聞於生死卽涅盤二乘是如來瓦礫是佛性故寄方便教說緣了性忽有實機不可不說故以實教正因諭結之佛意下二釋經意瓦石等三以爲所對者謂瓦石二乘煩惱是所對佛性如來涅盤是能對前對權機則謂所對非能對今對實機則全所是能故知瓦石卽佛性二乘卽如來煩惱卽涅盤則佛性等三之外更無瓦石等殊猶如虛空無有待對故云一切世間無非虛空等又復應知佛性等三卽三而一一三融卽不出自心三千卽假是緣因性卽涅盤也三千卽空是了因性卽如來也三千卽中是正因性卽佛性也況此三千三諦依正染淨攝無不周豈有瓦石等三惟在心外虛空之諭豈不然乎故云一切無非如來等三問前消經文虛空之諭但約正因因果不二今消結文何以具含三法答前從合說合元具開今約開論開不離合問果上豈惟正因性邪答且指究竟所顯三千爲果上正因耳其實緣了與性一合分證尙爾況究竟邪。

迦葉下二難空成有二初迦葉據諭難三初標示復以四大爲並者因佛上答結云無非虛空對於虛空卽設並云如來向云虛空無對卽是無者四大無對亦應是無四大無對而是有者虛空無對亦應是有故云令空是有故迦葉下二引經文世間亦無非四大等者謂此四大之性徧一切處無有一處不是四大而與四大作待對者此約四大性徧故得爲難非約四大相也是則四大性徧旣得名有虛空體徧何不名有迦葉下三示經意有之大者四大無對旣得名有虛空無對亦得名有此有無過故云有之大也佛於下二佛捨諭答三初牒經以例三種俱權捨諭從法者迦葉𨿽復以四大作並佛竟不答故云捨諭但牒虛空以對涅盤故雲從法問何故不答答亦有深意迦葉本云四大無對是故名有虛空亦應無對是有今明四大𨿽無外計非四大來對於四大而四大中自有相待如地水等各自相對而虛空中更無有物自相對者所以是無此並虛出故佛不答廣明涅盤不同虛空者涅盤有十五義不同虛空如經言善男子若言涅盤三世攝虛空亦爾者是義不然何以故涅盤﹝一﹞是有﹝二﹞可見﹝三﹞可證﹝四﹞是色﹝五﹞足迹﹝六﹞章向﹝七﹞是有﹝八﹞是相﹝九﹞是緣﹝十﹞是歸依處﹝十一﹞寂靜﹝十二﹞光明﹝十三﹞安隱﹝十四﹞彼岸﹝十五﹞是故得名非三世攝虛空之性無如是法是故名無若有離如是等法更有法者應三世攝虛空若同是有法者不得非是三世所攝﹝已上經文﹞是則涅盤有十五句所以有虛空無十五句所以無故云廣明涅盤不同虛空也若涅盤不同等者經旣廣談涅盤與虛空不同例知佛性與如來亦與虛空不同涅盤十五句中意含餘二乃成三法俱有與虛空之諭永異豈非寄方便教說邪故知下並向結文是正因實義此中經文旣云涅盤等與虛空不同者則權教智斷之性與實教正因義殊也驗向結文旣云一切世間無非虛空對於虛空則知如來等三與虛空之諭泯齊乃是就實教正因而結也。

一切世間等者世間之言豈過五陰假名國土等邪況陰界入色大小兩乘不惟正報是知經文經云一切世間無非虛空對於空虛者國土等三無非佛性二乘煩惱其旨可知旣云一切豈不攝於煩惱二乘乎則知煩惱卽涅盤二乘卽如來矣虛空等者虛空該廣不可棄於墻壁瓦石則知瓦石卽佛性矣然一切世間無非虛空對於虛空本是一義但顯虛空體徧如向所說今以一切攝二乘虛空收瓦石者綺互其言文體然爾問以虛空結諭則顯瓦石等三卽佛性等三豈非實教三因俱徧此中何以但云正因結難邪答爲對權教緣了且就合云正因爾況合必具開則三因俱徧故大經第十三云虛空無爲是故爲常虛空者卽是佛性佛性卽是如來如來卽無爲無爲卽常經稱佛性卽正因如來卽了因無爲是涅盤異名卽緣因此乃卽一而三三性俱徧之誠證也佛後下三更示實教正因異權緣了佛後復云等者卽是廣明涅盤不同虛空文此文在正因結難文後故云後復云也經文如向引然文中所引經文止撮其梗槪兼加義釋故與經文稍異今引經對釋令文旨可見空與涅盤𨿽俱非世攝者經云涅盤是有下列十五句訖乃云是故得名非三世攝又云虛空若同是有法者不得非是三世所攝今文但云空與涅盤俱非世攝也涅盤如來有證有見者卽經中明涅盤十五句中云是有可見可證也今更義加如來以由涅盤是斷果如來是智果斷必具智故義加如來也虛空常故者經云虛空之性無如是法是故名無今云常者常卽無義故章安云空只是無無卽是常是故不然者虛空無證無見也卽經云無如是法豈非等者涅盤如來有證有見卽權教緣了虛空常故無證無見卽實教正因故云不同是知一段經文所談三因權實對論以權修對實性則合權修爲二故云緣了以實性對修則合實性爲一故云正因若權實各論權修自三故前文云如來佛性涅盤是有實性亦三故前文云一切世間無非虛空對於虛空然據經意正對一分根緣合權修爲二此二不徧容隔無情合實性爲一此一乃徧寧棄瓦石況復實教𨿽合合乃具開卽正因性具緣了性在性則全修成性起修則全性成修故性三旣徧修三亦然性徧故三千在理故云無情佛性修徧故三千果成卽是無情成佛因果不二依正何殊請曉三千方知體一不應信於無情有性而疑於無情成佛也。

金剛錍顯性錄卷第一

金剛錍顯性錄卷第二

孤山沙門釋智圓集

次佛下復宗明空三初明來意復宗者佛本以虛空諭實正因由迦葉執權緣了而難並空令有故佛稱末代權順彼難問說於三有以斥三非廣談涅盤不同虛空其義旣畢還復前宗顯示虛空非有爲法故云顯空非有復慮世人以外道世情眼所見空作佛性諭故更十番委示遮防謬解應言一十復次言十一者文誤下去例然。

初云下二引經二初正破邪計十初破空是心數三初引經世人至不可見牒所執佛言下破此卽心所者經云若無色無對不可見者卽心數法虛空若同心數法者不得不是三世所攝若三世攝卽是四陰今文引用但撮大綱或攺換言句貴令易解下九段例爾。

語似下二釋經語似心所者非謂世人卽計心所爲空但爲談虛空無色無對之言與心所相濫以心所亦無色無對不可見故恐人以佛性能諭之空作此邪解故佛破之。

三世言下結同斥非佛以虛空常住諭佛性理徧一切處而世人言佛性不徧瓦石但在有情身中者全同外計心所爲空也以心所但在身內故是無常故今山家學人不得意者謂觀理具三千不收事境亦同此見。

二破空是光明二初引經於中先牒執次佛言下破旣言空是光明者卽計虛空爲色法也但此外道不解空義云空是色乃是空中容於光色何得乃言空是色邪又數家亦謂二十一色空屬明色是知空若是色卽屬無常亦非佛性諭也。

二結同斥非若謂佛性有情則有無情則無者何殊光色明處卽有暗處卽無。

三破空是住處二初引經經云復有人言夫虛空者卽是住處章安釋云言住處者謂虛空有處所如東西二室一滿一空當知有處此中引經但引牒執闕破辭經中具有經云若有住處卽是色法而一切處皆是無常三世所攝虛空亦常非三世攝若說處者知無虛空二結同斥非世人執佛性但在有情身內不徧無情者此乃局佛性之空而有住處何殊二室一滿一空乎。

四破空是次第二初引經經云復有說言虛空卽是次第章安釋云言次第者如簫管中及門向內數人云窗內見於外間之空先於第一窗欞中見復於第二第三中見此是次第此中亦不引破辭經云若是次第卽是數法若是可數卽三世攝若三世攝云何言常二文皆不引破辭者住處是色法次第是數法皆是無常三世攝故非佛性諭準光明中可見故不煩文二結同斥非世人執佛性但在有情身內此性旣在身內必須隨身逐時遷變如是別何異計空爲次第邪。

五破空在三處二初引經於中先牒次破初牒者彼計虛空有三一云空道在空處有中無空二云空在有處無處無空三云在有無處如濕爛物無爛未爛卽名有空文雲實者實卽有也。

佛言下破經文一一句皆云當知虛空是無常法初句經云若言空是當知虛空是無常法何以故實處無故文二句例示今文存略又攺是字爲者字實字爲有字者令文易解故有處無故者旣言空在空處則知有處無空空處無故者旣言空在有處則知空處無空二處無故者旣言空在亦有亦無處則知空處並有處無空猶如爛物物體壞已勢不久停故亦無未是滅盡故亦有旣執爛物處有空則堅固物處及無物處無空也空旣不徧卽皆無常非佛性諭之空也。

二結同斥非世人執佛性在有情身內者於計空在三處中但是執空在有處耳是故猶闕空在空處及空在有無處也尙劣外計佛性如何。

六破空是可作二初引經亦但引牒不引破於牒中其語稍略如經云有說虛空是可作法如說去樹去捨而作虛空平作虛空覆於虛空上於虛空盡虛空色如大海水是故虛空是可作法今云去捨等者等取去樹乃至畫虛空色謂此外人計空非自然因造作得如伐樹拆捨此處乃空則知虛空因作爲得故云空是作法經中云平覆等可解畫空等者只是外人證虛空可作爾謂圖畫虛空色其狀渺漫如海水相虛空之色旣可圖畫驗是作法也經中佛自破云一切作法皆是無常猶如瓦鉼虛空若爾應是無常二結同斥非身沒等者謂若依身滅方與涅盤眞理相應若然者何異去捨方空邪故數論等各計穿地斫樹等悉皆得空並是作空俱同邪計據此乃是斥小乘師所執同邪非關大乘佛性之執也或恐別有所屬其意未詳。

七破空是無礙處二初引經於中先牒次破先牒者謂虛空無礙爲性如竅隙等卽名虛空經云世間人說一切法中無掛礙名虛空佛言下破此中引文隱約經中先二句定次難先定經云此無礙處於一切所爲具足有爲分有邪卽今文云有分有具也佛先定意者只問無礙處爲空者此空爲具足容十方空爲不具足容十方空邪次難經云若具足有當知余處則無虛空若分有者則是彼此可數之法若是可數異知無常今文云余處無故者略舉一邊耳又文似欠句合於有具字下云若具有者余處無故文義方足佛難意者若具十方虛空者當知十方則無虛空若不並著亦是此有彼無。

二結同斥非世人執虛空佛性有情身內則有無情則無者全同外計竅隙中具十方空反令十方則無虛空故云余處則無。

八破空與有並二初引經先牒經云若有人說虛空無礙興有並合者。

佛言下次破經中先作三章門次方解釋三章門者經云若言並合則有三種一異業合如飛鳥集樹二共業合如兩羊相觸三已合共合如二雙指合在一處章安解云一異業合如飛鳥集樹者惟鳥來棲樹樹不來棲鳥亦如物來合空空不來合物二共葉合如兩羊相觸者空亦合物物亦合空三已合共合如二雙指合者物用與物已合物只是體用是物家動用此二事體用已合空用與空已合空卽是體用卽是空所容受以此體用已合復更以物合空如兩指先已合後更兩兩共合經中次釋三章釋初章經文自作三難謂無常難常難亦常亦無常難無常難者經云若言異業共合異則有二一是物業二虛空業若空業合物空則無常若物業合空物則不徧如其不徧是亦無常章安釋云一是物業卽是動業二虛空業卽是空業言空業合物空則無常者物旣無常而空與其合豈不無常若物業合空物則不徧者此旣合彼應隨空亦徧復應物隨空是常物旣不徧云何合空物是無常者空亦無常邪經中更作常難及亦常亦無常難﹝云云﹞釋第二章

者經云若共業合者是義不然何以故虛空名徧若與業合業亦應徧若是徧是應一切徧若一切徧應一切合不應說有合與不合章安釋云若空與業合業亦應徧者謂空體與用合用亦應徧若空用徧則應徧與物合不得更有離物之空不應說有合與不合釋第三章

者經云若言已合共合如二雙指合是義不然何以故先無有合後方合故先無後有是無常法是故不得說言虛空已合共合如世間法先無後有是物無常虛空若爾亦應無常章安釋云言先無後有者謂空之與物先時不合後時方合則是本無今有應是無常然此惟破後合不破前合所以然者前空體與空業用物體與物業用不有則已有則俱時豈可得言先時無合後時方合而淺識者謂空是體有若來時方有空用物亦如是體移動時方有動用只此前合亦是本無今有破則應云無常只此先無今有破者卽具破於前後二合正破後雙合傍破前單合二結同斥非如二指合者應云如二雙指合文略雙字世人執佛性在有情身內者與此邪計空同何者佛性卽空體佛性容受卽空業用此二指已合有情身卽物體堪任動移卽物用此亦卽二指已合若謂有情有佛性者豈非空已合體用與物已合體用復更相合邪卽如二指先已相合後更兩兩共合也悉是先無今有皆屬無常非常住佛性也前之二合於今破執其義乃疎故但云如二指合耳。

九破空在物中二初引經但引牒不引破經文具有先牒者經云若言虛空在物如器中果次破云是義不然何以故如是虛空先無器時在何處住若有住處虛空則多如其多者云何言常言一言徧若使虛空離空有住處者物亦應離虛空住是故當知無有虛空章安釋云難文有二初作理責次若使下作並難初又爲三初正責云若言有器空在器中者本無器時空在何處若有住處下第二難應有多空未有器時已有一空後有器時復有一空寧非多空如其多者下第三結過凡有三過一不得言常謂先是無器之空今是有器之空寧得是常二者不得言一可解三者不得言徧有器時空非無器時空空寧得徧若使下並難者若謂無器時空離有器時空而有住處者物亦離空而有住處二結同斥非世人執虛空佛性在有情身內者何殊器果然十破之中此破最顯以法合諭亦應三番責難初正責者若言佛性在陰身內者本無身時性在何處二者應有多性未有身時若有一性後有身時復有一性寧非多性三結三過者一不得言常者謂先是無陰身之佛性今是有陰身之佛性寧得是常二不得言一者如第二難亦可難云若謂陰身有性一切眾生各各陰身應有多性三不得言徧者有陰身之佛性非無陰身之佛性又有情則有無情則無寧得徧邪故二十三經云凡夫眾生或言佛性如器中有果者良有以也。

十重破空是住處二初引經先牒經云若有說言指住之處名爲虛空次破云當知虛空是無常法何以故指有四方若有四方當知虛空亦有四方一切常法都無方所以有方故虛空無常若是無常不離五陰要離五陰是無所有章安釋云所言指住處者若言卽指一切住處爲虛空住處旣有四方四方若異者空應四方隨空住處二結同斥非世人謂佛性在有情身中者豈非執虛空有方面邪旣有方面安稱常住佛性乎。

佛總下二結非顯是從因緣等者經文稍廣今先引經次釋今文經云有法若從因緣生者當知是法名爲無常譬如一切眾生樹木因地而住地無常故因地之物次第無常如地因水水無常故地亦無常如水因風風無常故水亦無常風依虛空虛空無常若無常者云何說言虛空是常徧一切處虛空無故非是過去未來現在亦如兔角是無物故非是過去未來現在是故我說佛性常故非三世攝虛空無故非三世攝故今文雲從因緣生皆是無常也從因緣生至三世攝故是結非虛空下顯是經旣結云有法若從因緣生者名爲無常是十番邪計謂虛空是心數乃至是住處等盡是因緣生法皆屬無常此等虛空不可爲佛性諭也是無常故等者爲三世所攝故屬無常虛空異彼等者太虛空異彼邪計空者以由太虛空徧一切處故是常住故非三世攝故故經云若無常者云何說言虛空是常徧一切處又前文云無非虛空對於虛空也然今論文消釋大經與章安疏小異如前佛答迦葉云何猶如虛空經文章安科爲佛性同虛空義今文以爲實教果地無礙答迦葉問佛性涅盤是有下一段經章安科爲佛性異虛空義今文以爲迦葉執權難佛順問答章安但云破外道今以爲復宗明空故知章安消經不分權實但云佛性與虛空有同有異故將總結文中佛性常故非三世虛空無故非三世爲結同異謂同無三世異者性常空無則知法諭有齊不齊正申迦葉之難若論主意則謂虛空正諭實教正因體徧法諭泯齊但迦葉執權爲疑故佛順問而答暫說三有以斥三非此乃摧教緣了與虛空諭不齊也後還復宗明實教義是知章安論主消釋經文各有深致後人覽之無見惑也然若遣無情之妨明權實之義則論主消經爲盡美矣問論主消經虛空諭與實正因性同興權緣了異者經中結云佛性常故虛空無故此豈非實教法諭自不同邪答佛性常故無三世虛空無三世故常文似殊途義歸一揆故經云虛空是常徧一切處又三十一經云虛空無爲卽常此爲良證若依章安則空與性異問章安論主解義孰愈答佛意多含故二師所解隨機釋義各盡其源故龍權解經義皆至十此違下三結顯此違等者指前破外至於總結一段經文符順空諭談實教正因法諭泯齊則違於迦葉不齊之難也。

世人下總斥同邪不曉經旨二初斥所計同邪世之講者旣云瓦石無性則顯背虛空諭徧之教故云棄佛正教若佛性惟在有情何殊心所等計則是朋黨邪空也云何下二斥不曉經旨經言墻壁非佛性者乃是權教智果斷果有緣了性言猶如虛空者乃實教正因佛性權緣了則墻壁容非實正因則無情罔隔𨿽俱云佛性而有實有權豈得執墻壁之權文而難虛空之實義也如來下二委示經文二初對義經云說爲如來者卽權教智徳之果經云說爲涅盤者卽權教斷徳之果故大經第二十三佛自釋云諸佛如來煩惱不起是名涅盤所有智慧於法無礙是爲如來故知如來涅盤卽智斷二徳也經云說爲佛性者卽智斷果上有緣了性故云佛性如前記文所以下二牒經智斷二果皆有證有見故云是有。

世人下三結示所引之意以斥野客世人多引涅盤墻壁之文難無情有性之義故今廣引經文示其權實以杜塞他人執墻壁無性之餘論也子應不見等者正斥野客文初立難引涅盤云而云佛性非謂無情仁何獨言無情有性故今責云子前作此難者應不見涅盤之文有權有實徒學世人引瓦石無性之文妨害實義也以權難實若水火碩乖故云殊不相應不知等者經文前後𨿽俱名佛性而權實體別明實故特談正因體徧故云猶如虛空帶權故不說緣了體徧故云墻壁非性若了進否不同則不應以同名而難別體也。

況復下二示教部權實二初正釋三初牒經標示經中但說正因體徧不說緣了徧者正由部中帶權明實對一分機耳。

如迦下二正判權實二初判屬權說如迦葉所引如來佛性涅盤是有難佛空諭者此乃部中帶偏權教門而說也部意正明圓實旁說偏權故云帶也佛順迦葉者卽先順問答也三皆是有者謂爲非如來說爲如來等三也若頓下二顯示實義如下文云一代已多顯頓如華嚴依正不二等皆明修性各三因徧之義卽頓教實說也本有三種者謂無始本迷三道流轉此三道事卽三徳理道卽徳種如波爲水種故云本有三種而此三理非因了達體元周徧故云三理元徧此卽理性三因也達性成修者謂體達本具之性成智行二修智行各三體咸周徧故云修三亦徧智三謂如理而解卽名字位行三謂如理而觀卽觀行相似位是則智行各三俱名達性成修也此就開說若就合說卽合性爲一合修爲二合理性三爲一正因法身徳也合智三爲一了因般若徳也合行三爲一緣因解脫徳也故開𨿽具九九只是三三九𨿽殊其理常一一尙無一豈有九三就頓自論開合常爾今文爲對涅盤對權緣了合性爲一所以頓教且約開論又一家修性正義卽約玄文前三妙也境卽性三智卽智三行卽行三行之所階卽有諸位若至初住名隨分果則分證三法也止觀修性其意亦然序中聞圓法卽性三謂聞理性本具之三也起圓信卽智三立圓行卽行三入圓位卽初住分證三法轉前二修成智斷果修性一合無復分張是知修性惟約住前以初住是所到涼池故是近期之地故若以初住已上名眞修者非今所議是故諸文𨿽或以初住爲了因或以究竟爲智三皆隨義進否未是的爲初心示修性也儻不了位次進否文義旁正則徒談修性謾說開合如何消釋修性一門一門旣乖十門俱失欲委知修性位次者請尋行妙及感應妙初釋簽文又一家離合位次非止一途下文當辧。

故示下三明帶權意文中先示部中談實意次故赴下示部中帶權意言故示故赴者二處故字並誤應作欲字謂欲示眾生理具正因佛性所以正因約實教而說也欲赴末代機緣所以緣了約權而說也且云正徧者於三因中從要而示故欲成迦葉執權之疑故以順迦葉者謂末代一種機緣宜聞帶權之說是故如來赴彼樂欲乃順迦葉不齊之難談瓦石無性等豈非等者佛旣順問而答足顯迦葉知機而問也知機謂知末代帶權之機設疑謂設法諭不齊之疑覆實謂隱覆三因俱徧之旨述權謂談述瓦石無情之義。

此子下二結斥蓋不知經中瓦石無性是權教緣了虛空諭徧是實教正因故執瓦石無性之文以難無情有性之說。

故涅下二明佛性名通反質野客三初總標不惟一種者隨機所說進否不同責其偏執一文也。

如迦下二正釋三初引佛性在果令有情亦無二初引果不通因反破所執力無畏等卽果上報應二身故十住婆沙云念法門身卽報身謂四十不共法卽力無畏等名法門也念相好身卽應身令眾生亦無者眾生在因旣無力無畏等是則有情亦無佛性何獨無情無性邪。

若言下二縱計轉破二初第一重二初牒計此是果徳者卽指力無畏等此計由前難而生前難云佛性旣是力無畏等則眾生亦無豈惟瓦石彼則救云經𨿽不談眾生有性旣示果徳是佛性是知眾生𨿽無此徳而有此性故有情有性瓦石無此果性故無情無性果性下二破由立因有果性乃生兩難初據正理破果徳旣依正不二眾生有此果性亦應不二何故謂瓦石無佛性邪故云何不沾等又若下引彼義破又若許眾生有果徳性者則眾生理具三身與諸佛果徳三身理同世人何故但云諸佛三身同不云眾生與佛同邪言同一法身等者卽成論師立義也彼云眾生各有佛性但成佛時權智齊等同一法身力無畏亦爾此則但云諸佛道同不了生佛理等以不知理具故也故曰而不云等也若了理等卽使一塵報色一念凡心皆是三身三徳塵心是果性之種故云性種若然者則三千一念依正全收三無差別炳然可見終不謂無情無性也。

第二重二初牒執此執亦因前難而生謂眾生但有正因性與法身等不與報化等故不得云生佛亦同也何故下二破若謂不等報化者大經何故云佛性者謂十力乃至相好力等豈非報身相好豈非化身前旣通此經文云是果徳眾生有果性況經文正論報化今何得言但有法身性邪應知眾生一心一塵三身具足周徧一切不隔無情。

又復下二引四句有無令所執無歸四句辧性者大經三十二云或有佛性闡提人有善根人無或有佛性善根人有闡提人無或有佛性二人俱有或有佛性二人俱無章安釋云闡提有修惡善根人無闡提無修善善根人有二人俱有性徳二人俱無不退性未入似位故也爲何眾生者汝但言眾生今問爲善根眾生爲闡提眾生有何等性者汝但言有佛性今問爲有修善性爲有修惡性爲性徳性爲不退性若言瓦石無四句故無佛性者且如二人俱有性徳三因三千三諦徧一切處經文以虛空爲諭四句何會不攝瓦石又何故云因有果性果旣依正不二因具此性豈得二邪故知瓦石不出四句。

又第下三引佛性差降道品名通斥彼專執第六云凡夫如乳須陀洹如酪斯陀含如生蘇阿那含如熟酥阿羅漢支佛佛如醍醐此約三藏第九云眾生如牛新生血乳未別聲聞如乳緣覺如酪菩薩如生熟酥佛如醍醐此約別教第三十二云眾生如雜血乳須陀洹斯陀含如淨乳阿那含如酪羅漢如生酥支佛菩薩如熟酥佛如醍醐此約通教此等經文皆於無差別中作差別說佛性𨿽通約教約人其義則別他不知此故以難之何故下難人並有情性何不等此三處經文對教顯位如止觀偏圓中委說次明道品名通二十七經云雪山有艸名爲忍辱牛若食者卽成醍醐艸諭正道若修正道卽見佛性此卽圓教八正也娑沙此云廣說亦云五百說俱捨此雲藏皆明三藏有門八正諸經道品隨其時部有大有小道品之名旣大小不同佛性之說亦偏圓有別不可以名惑體必也以體定名令大小甄分偏圓無紊以他人不得此意故今問云爲修何八正等然上所引佛性種種不同者皆爲世人不曉權實因果進否之談遂專執墻壁無性權文害虛空徧有實說故委引佛性不同之文令識部中權實進否也。

故子下三結斥若曉佛性之說有進有否者終不執墻壁無佛性也。

客曰下二述權教二因不徧亦是重明進否也文爲二初問由前釋經墻壁無性云是權教緣了佛性故不徧無情故今問其所以余曰下二答二初正答三初正明所以二初示經文帶權明實別教則三因俱局圓教則三因俱徧今涅盤帶別教緣了說圓教正因故有徧不徧計我我所者輔行雲五陰卽我所能計卽我橫計陰者名之爲我眾生無始常計陰身故涅盤中且示所計陰身有性瓦石則無隨彼便宜未應說徧蓋權教之旨三因俱局也涅盤對一分機但以虛空諭正因體徧說實也未以虛空譬緣了帶權也故至三十三卷中迦葉執權而問如來順問而答云瓦石無性等蓋對權機且從所計而示耳。

若教下二示別教教道三因不徧以教權故𨿽談正因佛性仍隔無情故云亦局藏性理性皆佛性異名也一切俱然者謂佛性之名復有種種如中道法界第一義等別教𨿽有諸說局在有情所以下示別教不徧所以能造卽心所造卽依報依迷示迷等者依正當體𨿽卽惟心而執重惑深者未宜聞此故別教且示心性能造依報國土但云能造之心卽是佛性故陰身有佛性之名所造國土則非佛性故有無情之說如此說者猶是順彼迷情且從所計陰身而示故云陰身是佛性國土非佛性所以然者良由別教但示心生諸法不說心具三千隨緣不變之義𨿽有佛性之名蓋附權而談耳。

又復下二引諸部明實華嚴至法華皆談心具三千依正因果互攝互融此理若顯卽有不思議用等此等經文卽三因皆徧之義也。

涅盤下三結示涅盤帶權意惟防像末者謂如來滅後像法末法之世人根旣鈍不了卽權是實遂乃執實謗權欲令權實相融知佛方便故以權實分其三因明實教正因示權教緣了庶免執實謗權之過方隅者譬權實二教也四方曰方四維曰隅隅如權方如實涅盤明正因義則在實如指方明緣了義則在權如指隅也。

若執下二況斥執實尙失況執權邪執實謂執實教爲是謗權教爲非不知權是卽實而權名迷權不了卽權是實翻令實體不徧名失實問旣迷於權何不名失答𨿽迷卽實而權知權是方便故𨿽迷而得實𨿽究竟執之成失執權者執權教爲是謗實教爲非如執瓦石文難虛空兪也不知實教是佛本懷名迷實權實俱亡者旣執於權非但失實亦失於權何者不知權是方便謬執爲實名失權實是究竟反斥爲非名失實是故執實則但失於實以知權是方便故執權則權實雙失以不知權是方便故亡亦失也尙昧小乘由心者今言佛性惟在有情心中者尙未曉小乘之旨況大教乎何者如阿含云佛告比丘一法攝一切法所謂心是正法念云心造於依正此皆小乘經也又通別二教皆云心生心造惟不言具耳故暗等者謂不了圓教一心三千徧一切也當知此論前後諸文凡言大教惟指於圓。

客曰下三述涅盤兼偏帶半亦是廣明教部權實也二初問豈惟等者意問部中爲有單權單實之說否余曰下二答二初通示權實二初約部示通云等者論其部意意在重施故云一切兼帶也部中下二約教示卽部中橫辧也權實並明者只是一答而有權實故云並明初順問答明權也次復宗明空明實也又順問答中結云無非虛空亦是明實七種眾生者一者常沒如大魚身重處深諭極重闡提二者暫出還沒如大魚身重處淺諭凡夫眾生有少善根三者出已則住如坻彌﹝音迷﹞魚身處淺水樂見光明諭四念處並得燸法人四者出已徧觀四方如﹝魚﹡昔﹞﹝音錯﹞魚諭頂位人及須陀洹五者如﹝魚﹡昔﹞魚觀四方已爲食故行諭斯陀含六如﹝魚﹡昔﹞魚行已復住諭阿那含七到彼岸者諭阿羅漢辟支佛並佛猶如神龜水陸俱行如第三十二三十三卷

迦葉品所明故經云七人皆不能修身戒心慧此乃以別破通故七人皆不能修身戒心慧卽以通教涅盤爲河故云一向權也三點者外國有新舊兩伊新伊字如此方艸書下字細畫相連是新伊相譬圓教三徳法身卽照亦卽自在名一爲三三無別體故是不橫非前非後故是非縱一卽三如大點三卽一如細畫餘如釋注文中此三點義如第二卷

哀嘆品所明二鳥者經云鳥有二種一名迦鄰提二名鴛鴦遊止共俱不相捨離古師多解章安釋云生死具常無常涅盤亦爾在下在髙雙飛雙息卽事而理卽理而事二諦卽中中卽二諦是則雙遊義成雌雄義亦成事理雙遊其義旣成名字觀行乃至究竟雙遊皆成橫豎具足無有缺減如第七卷

鳥諭品所明三慈者謂眾生緣慈法緣慈無緣慈經云善男子慈若有無非有非無如是之慈非聲聞辟支佛等所能思議慈若不可思議佛性如來亦不可思議有卽俗無卽眞雙非卽中此乃三諦不縱不橫如梵行品所明十徳者卽徳王品所明十功徳也初功徳具五事第二功徳具六通乃至第十修三十七道品此十徳始終皆明三諦或可以十徳對十地或可一一地各具十徳部中一向明實其文甚多故云等也。

如雲下二別示實義二初引涅盤顯實文斥偏執如雲色常者經云捨無常色獲得常色又純陀施食獲得五果常命色力等如此等文皆以非色爲色吾今此身卽是法身當知色常之言徧一切處依正收盡故涅盤疏云陰界入色大小兩乘不惟正報是知言色常者色卽內外之色常卽佛性旣言色常卽依正皆是佛性譬以虛空良由此也而言佛性惟在有情者豈非抑制虛空令有局限邪此由不了墻壁無性之說是權虛空等文是實耳。

如二下二正明實義二初明二經顯實義同二初明法華顯實以況凡夫先正立況次悔來下引文證立況者二乘位居小聖於方等般若備聞圓頓而恥躬不逮尙至法華聞開權已方悟己性本具三千況復凡夫豈易可了故至涅盤重談此性悔來等者此引信解品文證成也小機於華嚴時不受大化但有退大之意故云悔來至此至般若時𨿽說大法轉教菩薩自謂我無其分故云財非己有卽經云都無悕取一餐之意等也據此經文豈非法華之前於方等般若會中𨿽聞圓頓未悟己心所具三千與佛所證三千不別故云子不知父性聞開權等者卽至法華定父子會天性方了己心與佛無別卽子知父性也故身子云今日乃知眞是佛子從佛口生從法化生得佛法分今文從略但云口生等口生卽稟教而生化生卽意解其法由此則於佛法有分分卽初住分眞位也如此妙理二乘解之尙難況博地乎。

故涅下二明涅盤顯實之意法華𨿽已開顯此性猶恐末代一分鈍根不信己心三千具足及謂闡提不成佛等故於涅盤重更顯說令知己心與佛無異及了闡提不斷性善若攺惡修善有成佛期據經元意豈得云無圓頓也。

今搜下明一家宗旨二初正明今意二初明依經建立二初正明建立現謂法華顯實明過現常未謂涅盤顯實明未來常然法華非不明未來涅盤非不明過現但法華正爲現在涅盤正爲未來故也今明一家止觀行法所立心性妙境搜此二經深旨故云建立圓融故義例云文體正意惟歸二經一依法華本迹顯實二依涅盤扶律顯常不獘性無者獘惡也介爾有心三千具足本自有之故不惡其無性也但因理壅者困病之甚也謂不惡眾生無三千之性但病迷者日用不知理本虛通迷情壅塞謂無性無性也故梁肅云迷者自隔理不隔也失者自失性不失也所以止觀之設意在示其迷救其失令了性順理耳故云不獘等也故於陰入境中點示一念心性具足三千故知心體卽常寂光寂光諸土無二無別遮那之身與土相稱法與報應一體無殊故云點示體徧傍遮者立乎一念三千正爲示其心體周徧傍爲遮防他人立理也偏指淸淨眞如者如下文云世人云眾生惟有淸淨性等所以他宗若解若觀皆偏指於眞今家所立離眞無妄離妄無眞指無明心卽三諦理故止觀觀乎陰心煩惱心病心等皆成不思議也故輔行雲今用陰等十法爲境不同常途別立淸淨眞如無生無漏如是觀者如離此虛空別更求空須知一家所立心性卽妄而眞若解若觀其理咸爾偏眞尙失偏妄可知故下文問云佛性常無常邪常應不變無常非性是以無常卽常妄卽眞故二法一揆方離偏指之失親見學斯宗者不了此旨乃云今家偏指妄心爲境未得言眞遂偏立妄心爲解行事理之要不知卽妄而眞方爲要也當知偏指於眞似偏指於水偏指於妄如偏指於波卽波是水方爲要的寄言學者研詳得失在理或當何必求人尙失小眞者三藏初心亦不偏指眞空爲境何者因觀苦集而得會眞是故亦以眞妄共爲觀境但不能體妄卽眞耳通別二教故非所擬他人旣偏指眞如爲境尙失小教之眞況無常卽常具足三千之佛性乎故云安在問他宗亦云煩惱卽菩提等豈惟偏指於眞斷惑方契邪答他言卽者有言無旨何者旣但立淨性不云理具三千則無性惡之義理旣不具惡性𨿽云體卽終成斷煩惱耳其猶𨿽了波卽是水旣不了冰具波性終成斷波歸水若知性本具惡則惡何所斷其猶了達水元具波則波何所斷須論體具卽義方成修惡𨿽除性惡不斷普現色身從此而立他未曉此但云眾生本有淸淨之性爲煩惱覆等所以漫指眞如以爲觀境有言無指其斯謂歟。

他不下二斥失二初總行不曉今宗性之有無者謂無情無性有情有性也立義大旨者卽止觀不思議境立一念三千之旨也故義例總別例中明十乘意有五釋第五與他所立永異釋中於十乘各具四意妙境四者一於無情境立佛乘故二眾生性徳具三因故三者依正二報在一念故四佛本不斷性惡故一三正當今意是以若了此旨則依正居乎一心一心不分能所豈有情與無情之別故義例云次明所立異於諸家及今學者讀文昧旨不知所立惟順圓融若不了之修習無分據此應須具了此觀十章鉤鎖相成十境現觀待發十乘隨時進否方名曉了一家立義大旨矣今文惟示妙境而云立義大旨者以余乘諸境不離三千故也。

故達下二別示得失二初舉解者明得焉有異同者若達一心體具三千者惟見一性周徧不見情與無情故義例云於無情境立佛乘故若無佛乘佛法身體爲徧不徧亦不應云佛法身體同於無情及以不同是故應云法名不覺佛名爲覺佛卽是法法卽是眾豈可條然故今文云焉有異同也。

若不下二明迷者之失三初不立惟心失失體量也一切大教等者如前所引華嚴大集等諸大乘經所談圓頓正詮此惟心義故今若不立惟心則大教無用前文云大教斯立功在於玆。

若不下二不許心具失失體徳也圓謂圓融圓滿頓謂頓極頓足若非心具三千安稱圓滿頓足是則理不本具豈能變造諸法邪故往代人師但立淨理隨緣不許談其性具者則使大乘經論所詮極理皆成空設他宗明理失在玆焉問大意云不變隨緣名心是知心卽所造之事何故今云心具卽是圓頓之理邪答妄心徧計灼然屬事此事卽理常具三千故約心性能造諸法須知心法通能通所如過去造現卽現在色心俱爲所造若現造於現及現造於當則現在之心復爲能造迷心旣爾悟心亦然故法華玄義云一心成觀轉教余心大師口決雲實緣次第生實實疊相注斯皆研一剎那旣成觀已卽以此觀復觀後心心心成觀所復成能後後相續卽事造也故知迷悟之心俱能俱所世世念念委作可知然心性非迷非悟迷悟由緣故知心性終成能造色等諸法旣皆由心變終成所造𨿽分能所不出惟心故觀所造惟見心具信惟下三心具有無失𨿽信心具三千復謂有情有性無情無性者則是自疑己心耳何者旣知心具依正復云無情無性者則成國土一千在於心外豈非疑己心邪今有學山家教門者知一念具足三千而言無情無成佛義正當此失故義例斥云及今學者讀文昧旨不知所立惟順圓融也。

故知下二明心體用徧卽一切生佛心性者以自他三千互相徧故以共下釋出互徧所以塵由心造全塵是心心性能造諸法者以心性本具諸法故是則全所造法是能造心是故若塵若心無非心性我心旣爾生佛亦然自他心性互融互攝所以一塵報色一念凡心卽一切生佛心性也故云共造輔行雲若論有情何獨眾生一切惟心是則一塵具足一切眾生佛性亦具十方諸佛佛性若謂無情無性則是謂一切生佛無性故上句云何獨自心之有無邪也共變者變亦造之異名卽同不雲門變名爲造也然輔行釋造不出二意故彼文云一者約理造卽是具﹝卽能造心性本具三千名造﹞二者約事不出三世﹝所造之事三世攝盡﹞三世又三﹝嫌人不曉更細陳之﹞一者過造於現過現造當﹝並指心之所造經云一切惟心造論云惟是一心作﹞如無始來及以現在乃至盡未來際一切諸業不出十界百界千如三千世間﹝從無始至成佛所造諸業所感依正不出善惡大小此之四類三世疊造不出三千所以一家示能造心具三千性正由此也﹞二者現造於現卽是現在同業所感逐境心變名之爲造﹝且如同業所感人界依正復由現在妄心分別偏計不同只此偏計名爲造現﹞以心有故一切皆有以心空故一切皆空﹝釋成逐境心變也義例云當知一切由心分別諸法何曾自謂同異占察云心生法生心滅法滅六道謂有二乘謂空菩薩可見﹞如世一宮所見不同是畏是愛是親是冤﹝一官諭心性一官不同諭妄計差別是畏如三途苦是愛如人天樂是親如菩薩入生死是冤如二乘出三界圓人了達心性無差取捨都泯如了畏愛等別只是一官﹞三者聖人變化所造﹝卽已證心性稱物施爲現土現身示生示滅﹞亦合眾生變心所見﹝變心卽向逐境心變也以妄想故逐於聖人融通依正而生殊見﹞並由理具方有事用﹝此總示生佛無差不出一家惟觀心性之意眾生由心性具三千故能徧造徧計聖人由心性具三千故能現土現身如淸濁二水並由濕體無差具波性故方能爲波﹞今欲修觀但觀理具﹝旣事境全由理變是故但觀理具三千則全事是理如波浪全由水成是故但觀水具波性則全波是水一家點示惟觀心性意在此矣﹞俱破俱立俱是法界﹝破卽空立卽假法界卽中﹞任運攝得權實所觀﹝權謂聖人變化所造實謂現造於現等今但觀能造心性本具三千三無差別任運攝其事造以全所造事是能造心性故如觀能造之水任連攝得所造之波以全所造波是能造水濕故所以今論惟示剎那能造心中本具三千則所造瓦石有佛理矣﹞除注外皆輔行文因他謬解故此注之輔行釋造旣具二義釋變例亦應然謂理變事變也理卽不變之理以理常變造未始遷移故事卽隨緣之事以事境隨緣而有起滅故是故瓦石墻壁皆事變事造卽過造於現及現造於現也若不變隨緣則依正差別理造卽事造也若隨緣不變則心性同歸事造卽理造也波水相卽比之易知瓦石有性煥然可見物機無量不出三千故云同化境能應𨿽多不出十果故云同化事是故一言自己三千卽攝一切生佛之三千也總上三文亦可互論得失何者不立惟心名失立惟心名得𨿽立惟心名得不許心具名失𨿽知心具名得復疑有無名失應達一念本具三千心外無境者乃可名得故文云達惟心了體具者焉有異同當知他宗明圓得在惟心失於心具近人不曉乃謂華嚴起信宗師所談圓極但是今家別教者謬之甚矣誣彼深矣問向旣自言他宗明卽不論性惡終成斷煩惱者豈非是別教義邪答但以不明性惡卽義無歸豈以理事無礙之談頓同歷別之說乎請觀今文展轉得失優劣易明問旣知一念具足依正豈有經謂瓦石無性邪答若曉本具則惟一心但學者得言迷旨而謂一念三千自是有情心具乃謂艸木是無情耳不知艸木全是己心又近人解無情有性翻謂艸木自具三千失之逾甚。

故世下二明失之所以所以有三失者良由不知佛性之名惟從實教無情之稱局在權文遂執無情而疑有性已如前說者前文云若云無情卽不應云有性等。

余患下二明立論所以二初正明所以欲以一家所立一念三千之義示彼迷徒故云恆思點示何謂下明點示意釋出無情有性四字之旨一者示迷元從性變者此釋無情二字以由迷者謂墻壁無情在於心外故云無情無佛性也今示彼令知方執墻壁無情之物皆從心性所變如水爲波此卽示不變隨緣義故立無情之語二者示性令其攺迷者此釋有性二字旣知無情元從性變如水之波須達無情卽是佛性如波之水此卽示隨緣不變義故云示性隨緣卽事造三千不變卽理造三千也若了隨緣不變則但見佛性不見無情故云攺迷不二門云惟內體三千卽空假中卽此義也對迷示理有此二意是故且云無情有性若隨意論之旣云有性卽不合云無情也。

若分下二約教分判二初正判大教惟圓子欲下二並斥小道大逵者爾雅一達謂之道路九達謂之逵螳螂者郭璞云有斧虫也謂前長腳似斧而性怒而勇爲物忤必拒前兩足莊子云螳螂怒臂以當車寧免碎於轍間井蛙者水黽之屬孫子云坎井之蛙不知江海莊子云坎井之黽謂東海之鱉曰吾跳梁乎井﹝車﹡誇﹞上休乎缺甃之岸坎井之樂亦至矣夫子奚不來入觀乎今以小乘所談偏局如一達之道故曰小道大乘所說圓融如九達之達故曰大逵今執小乘木石無情之文拒抗大教依正惟心之義者只如螳螂拒轍井蛙輕海耳。

故子下二結示勸信二初約法勸信二初明事理明卽顯失萬法謂十界依正之事也眞如謂一念三千之理也理卽事故而有依正差別卽不變隨緣事卽理故不出一念三千三諦卽隨緣不變應知今言眞如隨緣等者永異他說以他但云淸淨眞如不知眞如具三千法言隨緣者有二義隨無明之染緣卽造九界依正隨教行之淨緣卽造佛界依正若非本具云何能造由內具故他境能燻是知眞如常燻內具他未曉此燻義徒施子信下顯失眞如卽佛性異名耳故萬下二明事理周徧勸信彼謂生佛我謂己心眾生理具諸佛已成成之與理莫不性等以心及生佛各具三千互相攝故佛旣不二生豈異乎下文云果地依正融通並依眾生理本是則下二約諭勸信二初共諭事理二初正釋二初諭水波諭事造三千以波是假緣而有故水濕諭理造三千以水濕常具波性故理造卽體事造卽用事理由來是一波濕未曾暫分文有四句初二句明事理同時次二句示理同事異初二句者初句明舉理卽事無有無事之理如水濕處卽有波次句明舉事卽理未有無理之事如波處卽有水濕事理同時彌爲可信事理波濕𨿽無前後然必須云波從濕生事因理變不二而二二而不二思之可知次二句者初句示理同次句示事異詎渠據反未也何也又渠呂反豈也間去聲隔也混胡本反穢濁也在濕諭理造爲波諭事造混濁諭九界依正澄淸諭佛界依正隨緣不變三千豈離於一念故曰詎間混澄不變隨緣事造自分於淨穢故云自分淸濁。

𨿽有下二合三初提諭貼合先提諭一性卽濕性淸濁𨿽別濕性無殊。

次貼合縱造正等者造卽事造謂隨染淨緣造十界依正也此卽合有淸有濁依理等者理卽理造謂事造十界依正𨿽殊當體不變同依一理心性如千車共轍此卽合一性無殊故不二門云迷悟緣起不離剎那剎那性常緣起理一若許下二舉法並斥無情有無者文誤應云情無有無情謂有情無謂無情今於有情略其有字無情略其情字故曰情無爾有無者卽謂有情有性無情無性也旣許隨緣不變則依正無非佛性而云有情有性無情無性者則有情有不變義無情無不變義一等不變隨緣爲依爲正一等隨緣不變何故只在有情是則無情但有隨緣而無不變故云自語相違世人共許隨緣不變義故故此難也故知下三明因果理同勸信果地等者已證遮那一體不二良由無始一念三千是故若非理性本具三千安能果成依正不二故云並依等。

此乃下結示濕性諭理造淸濁諭事造。

若惟下二各諭事理三初諭二初單諭理水本無波者波是假緣而有故不得云波中無水者全波是水故水如佛性波如依正只可云一佛性理本無依正之殊不可云十界依正而無佛性之理如迷下重以諭顯東如佛性西如依正若惟下二單諭事但見依正差別寧論佛性混融此如權小所談當知權小全在於迷故不二門云背性成迷也情性下二略合情謂有情無情卽依正也性謂佛性合譬者謂以情性具合單理單事二諭也尋諭可見故云思之可知無情下三例斥無情有無者謂無情有性無性也例之可見者若例單約理者卽但可云佛性無依正之名不可云無情無佛性之理若例單約迷者則但存依正差別俱無佛性之名亦不應云有情有佛性也是故世人執有情有性無情無性者以前對論事理及後單理單事三義勘之得失可見又此之三義若對教者前之二義惟大惟圓單約迷者惟權惟小故云有性卽不合云無情等。

顯性錄卷第二

金剛錍顯性錄卷第三

孤山沙門釋智圓集

於是下四述智論名不互通再徵佛性二初問先敍外儀次領解後咨疑外儀者前則逼前今乃恭退前則平立今乃﹝吳﹣口﹢日﹞﹣大﹢﹝一／八﹞跪前則抗難今乃咨詢曉權實之文省波水之諭不敢執權如恭退知所解偏局如﹝吳﹣口﹢日﹞﹣大﹢﹝一／八﹞跪釋名恭拱也自持拱也跪危也體危倪也﹝吳﹣口﹢日﹞﹣大﹢﹝一／八﹞者傾也旁也不正也爾雅咨謨也謂謨議耳波水下領解夫以事諭法皆是分諭若諭事理相卽波水最親故曰實然。

﹝怡﹣臺﹢﹝噗﹣口﹞曾下咨疑曾聞等者此實彼宗章疏所說論主護時人意不斥其名故下但云謬引章疏之言也。

仁何故下正問釋論旣乃佛性之名局在有情仁何故立無情有佛性耶。

余曰下二答四初指世謬傳泛爲下二泛通其義縱有此說蓋有義焉由不知義乃迷其名法名下正示名下之義法名不覺者約理約性佛名爲覺者約智約修故輔行雲佛爲能覺法爲所覺以佛陀翻覺者故云佛名爲覺凡厥有情卽具三千三諦之理故云本有不覺之理但凡夫迷倒日用不知未有能覺之智故云未有覺不覺知今欲令彼了知故且分能覺之智屬於有情故名佛性所覺之理統於無情故名法性良以眾生惟心具足欲敢逼令知故云令覺不覺卽是以修照性也豈覺不覺等者若覺了本具三千之理依正惟心者則是全性成修依正無非佛性也豈更存無情在心外邪故云不覺猶不覺耶有本耶字作邪字者非反謂等者全能覺之心是所覺之理故故大經云佛性者卽是如來如來卽無爲無爲卽常常者卽法法卽僧等三寶旣其一體法性佛性安可條然。

客曰下三牒義再徵爾猶如此也若云已覺不覺無非佛性者則知依正之法至佛果證得方乃會合惟心之理約凡說言有情有性無情無性者何所乖背邪。

余曰下四酬難廣釋二初斥非若也覺凡可客事異旣云覺佛須了體同故輔行雲迷謂內外悟惟一心制心從理無非心性他謂觀內心理造三千不收內外之色者豈不自貽覺凡之責乎。

理本下二正釋二初略酬來難三初示迷悟理同二初正示其義三千之理與佛無殊凡夫妄執依正差別不了差卽無差無差卽差故示眾生有能覺性艸木有不覺性意令眾生覺彼不覺無非自心三無差別卽空卽中故云自會一如故知下二結示立名覺無不覺者由本具三千可覺知故故名佛性如睡夢可覺故名睡覺不覺下二明二義相須不覺等者由修照性故覺無等者由性發修故問若佛性屬修法性屬性者何故云一切眾生悉有佛性耶答佛名覺者一切眾生𨿽皆在迷有可覺之性全修成性故名佛性但欲令彼眾生覺自心故故且云眞如在有情名佛性耳此乃惇逼令修之旨也儻或覺之一念三千依正收盡豈有無情非佛性也大經云一切覺者名爲佛性斯之謂矣大論設有此說意乃如此況復無文況復眞如及佛性法性名𨿽不同其實一貫。

是則下三分判大小無佛性之法性者如身子云我等同入法性此法性卽小乘眞諦非大乘佛性也卽法性之佛性者如華嚴云法性本空寂等此之法性卽佛性異名也。

故今下二廣釋義趣三初舉異名反難二初雙定實相下應云眞性有作眞如者誤分爲兩派者以他人云眞如在有情名佛性在無情名法性故若同下二雙難二初難同眞如謂法界等若同眞如分兩派者何故諸大乘經論中不見明有情法界無情法界等邪若在下二難同法性二初牒所計若在無情等者卽翻前之難謂諸教無無情法界等名者只由法界等是眞如異名則知法界等若在無情同眞如名法性若在有情同眞如名佛性是故佛性卽眞如法界等在有情一邊之稱是故無情但有法性不名佛性故牒云非佛性者也何故下二引文顯非盧捨那此云淨滿卽能覺之智名報身佛也豈非等者經文旣云了知一切法則見捨那者豈非諸法本有覺性豈得云佛性惟有情邪本空寂者卽中道第一義空以一切境界從本已來體性自滅但由妄心不了法界一相乃見種種差別而一一取著也若了法性本空無取無見卽名爲覺故云性空卽是佛當知法性卽佛性也豈於無性等者豈於無佛性之法性又不修習能見牟尼邪是知言法性惟無情中者非也無相者無生死相無涅盤相方名佛體旣眞等者當知一切法卽佛性也已上四段經文所談皆明有情心性體徧卽佛性名法性其義甚著故云請子思之進否者大聖以圓理隨四悉機應立佛性之名令其獲益故名進應立法性眞如等名令其獲益乃隱佛性之號故名否故大論云般若是一法佛說種種名隨諸眾生類爲之立異字當知佛性亦復如是。

故眞下二正顯名異體同二初明名異體同二初明眞如與佛性體同二初正釋問今云佛之一字卽法佛者何異他人云眾生但有法身性邪答眞如是理法身就理名便故且會之究論其體具三身性法身徧融豈隔報化當知今家所談眞如體具諸法不同偏指淸淨眞如法身理該報化不同但有法身之性故法身與眞如俱目三千三諦故云體一名異故佛下二引證人法二空者謂十法界假名實法也是故一家大小權實咸明二空者良由假實通於十界故今言二空卽圓人體達一心十界假實皆卽空中是則二空卽能顯之觀智眞如卽所顯之理性也。

華嚴下二明法性等與眞如體同二初引經明法性與眞如體同二初引經示義豈非等者眾生卽正報非眾生卽依報故云情與無情良以不變隨緣故分依正故云二俱隨緣隨緣不變依正無非心性故云俱非有所以下二結例余名一切者謂種種詮理之名也皆有隨緣不變二義故云皆然故知下二結斥然𨿽下二明體同義異二初通明義異立名不同三初約三義立名小別者卽義異也性名多在凡等者謂亦通果等但諸經論多分在因所以然者凡夫理有佛等性故假緣可顯如木有火性非己有火也文中略列五名體含三千通攝三徳故名藏無有遷變故言性余名可解又涅盤疏云理惑合論名藏全不論惑稱理不可攺變稱性次通因果及惟在果諸名讀者當以一心三千三諦精詳不煩筆墨所以下二別示從因立名之意煩惱生死者謂煩惱之心生死之色卽五陰也是佛等性者眾生𨿽未成佛乃至開藏而煩惱生死體卽三諦有成佛之種性乃至有開藏之種性如銅有明性木有火性修之乃證故名佛性及藏性等問若言煩惱卽四陰心者止觀何故陰境現觀煩惱待發邪答因修妙觀發宿習者名煩惱境若尋常所起煩惱卽現行四陰所收。

而諸下三約立名興廢諸名不互立者蓋四悉隨機一名立則余名廢如法華一乘實相名立則法界佛性之名廢諸經準知。

涅盤下二的示涅盤佛性體偏二初明偏示佛性所以二初正明經意世人下二斥迷經旨而不從果者如下文云但有淸淨之性加修萬行至果乃有大用及前文云凡離何乖等此蓋不知佛性之義何者佛果旣依正不二今云眾生有佛果之性性亦不二旣不知此名失體徧。

又云下二明眞妄體徧二初正明體徧煩惱心性等者心謂介爾之心性謂三千之性卽事而理故此一念具足三千性體常周執之成局是故云佛性徧者由心性徧耳。

故知下二斥失二初不了妄心體徧失良由等者若了卽佛性之無明徧造諸法者方識卽無明之佛性依正該收也是故妄心則萬法永殊眞心則一理無外是故惟心之言卽妄而眞方爲盡善故眞心卽徧妄心亦徧以眞妄相卽如波水故所以離妄指眞如棄波求水耳。

子尙下二不了妄色體徧失二初舉易況難內外之色俱名生死色何下二正示色徧三初標定色何以徧者此問起之詞如義例問云外無情色不與心俱如何復能具足三徳卽今問云色何以徧也色卽心故者卽答詞如義例答云何但外色不與心俱內身亦如艸木若論具徳不獨內心由心變故謂內心外色心非內外故色無內外等大意云色由心造全體是心皆此意也是故凡夫依正之色全是過去妄心所造卽是理性隨染緣也復由現在妄心所執故此依正全是無明故占察云一切法皆不自有但依妄心分別故有又云一切諸法皆從妄想生依妄心爲本今若體達全妄是眞以妄心本無自性故由理本具方有事用故是故卽心之言該眞妄也當知諸文凡言惟色惟香等其意皆爾只由色香皆由心造故心性本具色香故所以色香卽心心外無法故言惟色香等他昧由心之旨便謂艸木自具悲哉傷哉。

何者下二徵釋依報卽外色大地山河一切眾生共依止故由共造也正報卽內色幽明異質巨細殊形由別造也然惟識論明共別造凡有四句一共中共謂大地皆是有情八識共變二共中不共謂𨿽是人畜共變然受用不同如水魚見捨宅天見琉璃人見淸冷鬼見猛焰又如田宅各有其主是不共也﹝此二句卽共造依報也﹞三不共中共如男女身根種子各變名不共而受用澀滑無殊卽共也四不共中不共如男女五根各種所變利鈍明暗一一不同﹝此二句卽別造正報也﹞豈信等者今責世人豈可但信惟識共造依報彼彼共居其體周徧而不信別造正報中佛性亦徧邪須知約事𨿽共別不同約理則體咸周徧能造下正示依正俱徧義也能造卽心性所造謂依正依正旣由心造則知依正卽心如水波旣由水成則知水波卽水故云旣是惟心也心體卽心性心性無差攝無不徧故占察云眾生心體猶如虛空平等普徧無所不至須知惟識卽佛性異名依正旣皆惟識所變不可謂佛性惟在有情身內故云不可局方所故所以下三結示以土由心造故心性本具故己心三千徧彼生佛三千故不二門云果𨿽未辧一切莫非遮那妙境故云皆有理性心種也性旣周徧故涅盤以虛空諭之一十復次者卽前所引十段破邪空顯佛性文也。

故知下三結示過失二初總示過失三初正示過失名體同異者大小經論凡所立名或名同體異如法性解脫中道等名大小俱有豈以名同令法一槪必以理簡而使甄分或體同名異如眞如法界佛性藏性等名皆目三千三諦之理豈以名異令法差殊須了體同而使一貫儻不知此則迷名失旨修行無分學之大患豈虛言哉。

故身下二引證迷名同人法性等者卽身子於方等般若會中迷於名同體異也所以法華之前不得入實誠由此矣子初下三明聞論開解聞之驚駭者駭俟揩反驚也卽文初聞無情有性等言也。

故知下二別示過失二初牒計惟陰質內者謂世人但云有情有佛性者豈非局遮那周徧之理在陰身內邪問若爾今家談行惟觀陰心何異世人邪答旣觀內心具三千性則知外色全是內心何者由心變故謂內心外色心非內外故色無內外而內而外隨其心淨則佛土淨隨佛土淨則智慧淨色心淨故諸法淨諸法淨故色心淨故止觀破法徧中以識劑色第七卷

末若心若色無非大車當知一家若教若觀皆云無情有性者只是指示諸法無非自心非謂一一艸木自具三千也所以一家教觀永異世人是故云依報正報各具三千者深迷宗旨自樹迷情耳直云者但云無情而已不云有性也。

則有下二示失二初比決示失二初約凡夫見計及理教俱權可爲比決三初不如外道失二種者一者計我大色小及我徧虛空二者眾塵所成旣云我大色小色在我中則知神我該收依正我徧虛空者大經引外云色非我乃至識非我我者徧一切處猶如虛空此乃以徧一切處爲我不取色等爲我也旣徧一切豈隔無情眾塵所成者卽順世外道計微塵生粗果也微塵旣能成身卽知依報非眞無情也二不如析法失三不如體法失皆云造者一往有事造義故則知六道依正皆由心生也若次下二約教權理實不可比決問別教旣不示一念三千無情無性明矣何故言非所擬邪答且約別教所明十界依正皆由心生故云非所擬耳以折體比決意亦如之只由世人但云無情無性不云無情是心所造故望藏通山毫相絕藏通造六尙自懸殊別教造十安可比擬子聞下二總結。

客曰下正宗第二述解立疑復疎佛性徧義問何故此段科爲復疎邪答前第一段𨿽有心變性變及造依正心具等語且爲通諸違妨顯佛性圓融故一家所立心具三千之目未暇指陳故至此段徵前所談問出其義故答中約四十六問爲指歸示一念三千爲標準方知無情有性之旨全依止觀不思議境也是故若了三千則識一切圓融教中異名別說若事若理如指於掌矣復疏之意其若是乎就文分二初問二初述解已開瓦石無性是權虛空周徧是實故云仁善分別重疑者重字通二音若作平聲謂所疑重沓如野客番番疑問論主一一解釋也若作上聲謂所疑重大謂昔堅執瓦石無性等今破此執故曰實壞重疑信一切法等者謂了依正不出惟心也而云下二立疑聞向所說𨿽信瓦石無非自心而因聞起疑復有四種一疑正中復有緣了二疑修徧三疑果徧四疑一塵卽彼彼生佛心性何者正因屬性緣了屬修何故向云本有三種三理元徧豈可性中預有修種二者性乃是理理徧可然修旣屬事事云何徧何故向云達性成修修三亦徧邪三者果成之時必斷惑證理說法現通若依正不二者依報國土云何能斷惑等邪旣無此義何故向云果地依正融通並依眾生理本邪四者依正皆是己心已自難信云何一心一塵亦卽彼彼生佛之心性邪聞斯四說疑滯未通故云情由未決然此四意若解前文其旨可見故記中一一以一念三千之義消文今爲鈍者發四十六問的示一家所立一念三千不思議境反知祖承有在故立疑耳。

余曰下二答二初舉教觀斥失總前四疑以成二失初斥不觀心具失爲下約觀心六問張本徧攬等者謂從無始盡未來際所造不出百界三千世間而能造者由理本具今觀心性本具三千徧融彼彼生佛俱歸一念名爲徧攬因果等他人自昔旣不善此旨故疑三因種徧及一心一塵卽一切生佛心性等說也因果卽十如性相至因緣屬因果報屬果百界千如卽百界因果也己心三千名自依正生佛三千名他依正若能觀己心具百界三千法者則知生佛亦具三千己心三千徧彼三千是故但觀己心理具三千則彼彼依正事理因果攝無不盡若能如是徧攬觀於己心者則見一心一塵卽一切生佛之心性矣請觀此文不應謂觀內心理造時不收事造也亦須知一家談解明行皆內外事理該收若不爾者豈得約觀說無情有性邪亦由下二斥不了教意失爲下約教義四十問張本亦由等者若了諸圓頓教所談心性周徧三因離合說果現融之旨者終不疑於三因種徧及心塵卽生佛心性等佛說果徳之意者佛說果上依正融通周徧法界者良由無始一念三千不見此意乃疑果徧不知諸法全是自心佛現互融者謂轉依爲正轉正爲依也故大經云菩薩修行大涅盤者乃至觀實眾生爲非眾生觀非眾生爲實眾生隨意成就無有虛妄疏解云非眾生者卽艸木若眾生本來虛妄無所有者當知眾生有非眾生若言諸法有安樂性卽非眾生亦是眾生情與無情性與無性準此可見論主於彼疏中私釋云私問若眾生與非眾生實更互轉情作無情無情作情者是義難修若不實轉聖力徒施總而言之只是諸佛菩薩自旣依正不二而二二而不二能令眾生亦復如是此則永轉若暫轉者不無斯義亦令轉者不自覺知況復慈卽如來如來卽慈慈卽佛性佛性卽諸法敬請後徳思之思之﹝以上涅盤疏文﹞當知佛現依正互融只由三千理顯故不二門云若非三千空假中安能成玆自在用是故若達此旨則不疑果徧也。

余欲下二立問諭疑七初明立問意以一一問皆約一念三千該收生佛依正是故若曉一問則前之四疑皆蕩故云眾滯自消以我心三千三諦攝盡眾生法界依正及佛界依正佛界心地三千三諦亦攝彼彼眾生依正及我依正眾生攝二亦復如是故云法界融通釋然者解散也春秋序云渙然冰釋今眾滯自消若長川冰釋大觀者觀明也易有觀卦大明之象今法界融通無幽不鑑如杲日當空也法界眾生佛依正者謂彼彼果佛法界依正彼彼眾生法界依正以我一念三千攝無不盡故云一念具足塵謂色香等色香卽心由心所造故一色一香之處無非生佛之心性心性徧攝故云一塵不虧。

問佛下二正立問總立四十六問凡爲九意初五問約佛性二五問約無情三五問約惟心四五問約眾生五五問約佛土六五問約果成七五問約眞如八五問約譬諭九六問約觀心又前四十問約依教開解爲問對前不了教旨失後六問約依解立行爲問對前不觀心具失又前四十五問是別問後一問是總問故下文野客但答最後一問當知舉總兼別也是故諸問尋下答意大旨可知今更隨文略消令義無壅然須了一一問下皆破無情無性皆顯事造卽理不暇委記讀者詳之又前四十問約依教開解者由世人不了大教所詮三千之理周徧一切全昧佛性名乃至立譬諭意致疑無情卽一切生佛性等故今問以辧之。

初問佛性於中並先定次難從因等者以佛性二字佛字在果性字屬因應知一切眾生𨿽無果佛三千互融之事而心具三千互融之性卽因人有果人之性故名佛性所以從因從果二義並乖故下文云我及眾生皆有此性故名佛性大經云佛性未來以當見故故言眾生悉有佛性無常非性等者無常以遷變爲義性以不變爲義若是無常安稱佛性若云是常者五陰何故敗壞遷變邪是知佛性之理非常非無常而常而無常約理則常住無變約事則生死遷移今示無常卽常事卽理故故名佛性故大經云一切眾生𨿽復無常而是佛性常住無變卽妄而眞斯可信矣偏眞偏妄俱爲所遮別不名性者若一切眾生各有佛性一一不同者不同卽遷變性乃不變卽云佛性不應各別共不可分者謂一切眾生同一佛性若如是者卽混然不可分別若爾何故此眾生成佛彼不成邪應知佛性不同而同同而不同故下文云一一有情心徧性徧心具性具猶如虛空彼彼無礙彼彼各徧又云一佛成道法界無非此佛之依正一佛旣爾諸佛咸然也諭如一室千燈光光涉入皆徧室中而燈燈不雜同不同意準此可見對體辧異等者應知佛性之名通於別圓二教圓教實說心具三千周徧一切別教權說心生依正乃隔無情。

二問無情有權實邪者別教𨿽是大教理實教權以教權故故有無情之名涅盤𨿽是大部以帶權故亦有無情之說諸經部教可以例知無情爲色等者問意爲色是無情故無性爲非色是無情故無性爲色非色俱是無情故無性若色是無情者陰身亦色何故有性若非色是無情者眾生惑心云何有性又無情若是非色者艸木是色則非無情何妨有性邪二俱可知佛見爾邪等者應知眾生從迷情故分於依正諸佛從理智故依卽是正今旣學佛何存無情下文云因中若實慧實眼冥符亦全生是佛。

無情敗壞等者若謂艸木有生有滅塵礫隨劫有無故無性者陰身亦爾故淨名云是身無知知艸木瓦石旣云陰身有性陰身旣敗壞佛性亦敗壞也。

無情是色者卽世人定執無情是色故無佛性惟取心有佛性也法界處色者卽十八界中法界十二處中法處皆少分屬色故云法界處色問何名少分屬色答以法處中有四類法謂無表色心所法不相應行三無爲法是則無表是色心所是心不相應行非色非心無爲法者非三聚攝以無表一類是色是故少分屬色此依婆沙俱捨所說若依經部大乘法相等同時意識緣現五塵及落謝五塵法處所收少分屬色少分屬心今難意者若謂無情是色故無性者法界法處色爲亦無佛性爲復有佛性若言無者卽一切有心皆無佛性豈惟艸木若言有者艸木亦是色法何云無性故云爲亦無邪爲復有邪。

三問惟心惟只是心者以只是二字解惟字義以一切法只是心故故云惟心也惟識云惟遮外境識表自心語與今同但他宗解義不了性具乃與今異異不名惟者若言無情無性則成心外有法安稱惟心也若聖若凡者聖卽眞心凡卽妄心若惟眞心則離妄有眞如避空求空是故不可偏指淸淨眞如也若惟妄心者妄心徧計諸法永殊何名惟心邪故云二俱有過是知近人偏指妄心其過非少應知煩惱心性本具三千卽妄而眞體常周徧故前文云以由煩惱心性體徧說佛性徧也。

無心卽依報二俱有過者例前可見應知心非依正而能造依造正是故依正卽非依正依正之處當體是心以本具三千故也故立國土一千生陰二千在一心中者正由此也是故能造卽非眞非妄本具眞妄之一心也故所造色心及以依正通於眞妄若不惟色者牒所報也世人謬解惟心之義彼謂旣言惟心卽獨在於心何關色邪故今難云色非心邪良以色由心造全體是心故可惟色四念處云非但惟識亦乃惟色惟香味等是則六境無非心故大論云三界無別法惟是一心作占察云一切諸法依心爲本當知一切諸法悉名爲心色旣是心豈艸木無性邪能所異同者此有二重能所一者心是能造十界依正是所造二者正報是能住依報是所住今問此二重能所爲同爲異若同何以甄別若異不名惟心應知卽同而異依正自分卽異而同惟一心性故不二門云依正旣居一心一心豈分能所𨿽非能所依正宛然。

四問眾生眾生量異者謂巨細殊形善惡異類不爾非內者若謂佛性不隨量異者何名有情身內有佛性邪旣云性在身內此性須隨形量大小也爾不名性者若謂佛性實隨形量者此乃遷攺不名佛性也眾生惑心等者此一問自含兩難一難無明惑心之性爲徧爲不徧二難無明惑心與外計色大我小等四句爲同爲異若言惑心之性徧於依正者何謂無情無佛性邪若謂惑心不徧依報者且四句中我大色小色在我中此之惑心是小乘初果所斷尙徧依報豈大乘所談之惑惟在有情又見惑但障偏空尙徧依報無明障於妙理豈局有情故前文云以由煩惱心性體徧云佛性徧眾生有性等者佛有三身世云眾生有佛性者爲有何身性邪故問云惟應等若言有法身性者法身許徧何隔無情若言但有報應性者況三身相卽無暫離時旣許法身徧一切處報應未嘗離於法身況法身處二身常在故知三身徧於諸法何獨法身法身若徧尙具三身何獨法身是故言有佛性者應具三身不可偏一本迷者謂無始無明也當知無明卽是法性但凡夫不覺故謂之迷諸佛覺之故謂之悟是故諸佛覺己依正融通者良由無始理具也梁肅云一理而已迷而爲凡悟而爲聖迷佛下雙難若謂生迷不迷佛悟則迷應永迷若謂佛悟不悟生迷則理應始有當知迷情如冰與水今𨿽在凡旣云學佛必信教順理不可獨云有情有性也故輔行雲從迷情故分於依正從理智故依卽是正如常寂光卽法身土身土相稱豈隔無情眾生一身幾佛性者應知我心具諸佛之果徳一佛身中幾生性者應知佛果具自他之因性當知眾生三千理具不斷性善故具諸佛果徳佛果三千理滿不斷性惡故具自他因性是故生旣具於果徳果上旣依正不二生豈不然不可云無情無性也此中且以生佛對間互攝若生攝彼彼生佛攝彼彼果者旣三千理同其意可見在下自辧故此未論。

五問佛土佛國土身者卽華嚴十身中有國土身也十身者謂智身眾生身國土身業報身聲聞身緣覺身菩薩身如來身虛空身法身彼彼正等通名爲身故云十身盧捨那也若以三身通收彼十者應開爲四則以化身攝於業報智卽報身虛空屬法餘皆化攝當知三身卽是三諦三諦不出三千華嚴明如來十身互用者由心三千理顯故也今文惟問國土身者爲世人執國土無情無佛性故故獨問之爲始本邪者意問此國土身爲因中本具爲果成始有若果成始有此乃本無今有相無常法又成果不從因應知須云本具若也本具國土之身則眾生有依正不二之理何得云無情無性邪始本同異者應知因果理同隱顯事異國土身卽國土一千也。

爲一異邪者旣十俱名身則依正不二不可云依正異也一無能所者能卽身所卽土若言身土不二則無能所若言身土有異則全同凡夫何名佛邪今言佛性者乃凡夫有果人之性故知此性依正不二不隔無情生亦下自含三問一問爲是只一佛土眾生居佛土中邪爲各下二問生佛爲各有土邪佛無下三問爲佛寄在眾生土中佛自無土邪應知只一佛土生自計異下文云一佛成道法界無非此佛之依正一佛旣爾諸佛咸然眾生自於佛依正中而生殊見苦樂升沈一一皆計爲己身土淨穢宛然成壞斯在或云土惟在生等如別說非此中意遠近者同居名近寂光名遠方便實報望前爲遠望後爲近問意者佛土之言爲止論同居亦攝寂光故云爲遠近邪何土體與生等此問佛於四土中何土與眾生一異共別邪應知佛土之言具收四種寂光卽一三土卽異一卽異故生見三土差別異卽一故寂光一體無殊共別例爾故淨名疏四土相望十種差別以消天器飯色不同一同居自異乃至第十云諸土非垢寂光非淨前九明諸土不同非今問意第十明諸土之體土𨿽差別不異寂光寂光𨿽寂不異諸土卽正當今問卽一而異卽異而一義也旣乃卽異而一不應云無情無性也問佛佛等者前以生佛相對問同異今以佛佛相對問同異土體卽寂光娑婆下別舉同居自異問之娑婆穢土爲與諸佛共爲別在釋迦應知同居卽寂光佛佛互徧卽共義寂光卽同居淨穢自異別卽別義也。

六問果成成廣狹者應知塵國卽寂光體廣普周於法界寂光卽塵國事狹隨機而不同前遠近約四土豎論今廣狹約十方橫論不成有過者略有二過一違文二違義華嚴云以國土身成正覺若云土不成者卽違文世云惟心當知萬法無非是心此心若成則依正俱成若云土不成者卽違義見性舉生見處同異者佛見性本同生見處計異理卽事故國土處殊事卽理故如來性等事理相卽其猶冰水離冰無水離水無冰故云離二不可此中且與分證究竟對理卽明同異故云見性見處等若因中與實慧冥符信教仰理者與佛見性全同彼彼不成者卽未成佛之眾生也意問果佛已成之依正與一切眾生未成之依正爲同爲異應知已成之三千徧彼未成之三千卽同也彼彼三千卽異也千燈一室可以比知又迷悟不同亦是異義自他境者自境卽佛果己心三千他境卽彼彼三千初後之語通於自他自境初後者以無始凡心爲初究竟成佛爲後他境以彼彼生爲初以彼彼果爲後如何者問出其相應知成於佛眼則五眼具足成於中智則三智圓融見己心三千自他具足初後不二如淸濁水濕性無殊彼彼亦爾具如自他不二門。

七問眞如二俱如何者問出其相應知眞如隨緣造依造正隨緣不變咸卽眞如故舉正則全依是正正外無法舉依則全正是依依外無法依正旣皆是眞如故更互相攝當知眞如卽自心理具三千三諦而此三諦三無差別他人但云淸淨眞如全乖佛意故輔行問云世人云觀眞如如何觀於身內等生等佛之眞如邪良爲他人不了本具無差等義故也。

爲永無邪等者若言無情中無眞如性何故佛果當成依正融通邪旣乃依正融通豈非無情有眞如性故云何當有邪隨已與眞爲同異邪者應知眞如隨緣卽同而異依正差別隨緣不變同一眞如若言永隨此大不可眞如本有爲本無邪等者應知三千三諦眞如佛性本自有之非適今也但眾生迷倒不自覺知與惑共住等者此問在纏眞如也應知𨿽無始本迷而本迷之性卽是佛性染淨不二門云濁𨿽本有而全體是淸旣全體是淸則無情有性明矣。

八問譬諭波水同異等者應知水濕元同爲波則異水爲波也卽同而異波卽水也卽異而同無有無波之水未有不濕之波波之與水同時而有實無前後若從悟從理則水本無波名名得從迷從事波無水名名失眞妄同異者以水諭眞以波諭妄同異存沒法譬如何者應知空本無華由眼病故見徧空華於華名存於空名沒眼病若除華處本是於空實無華可滅於空名存於華名沒空卽是同華卽是異於同見異由眼有病於異見同由眼病除是則同異各有存沒眼病諭妄情空諭佛性華諭依正迷眞起妄見依正異則妄存眞沒了妄卽眞見佛性同則眞存妄沒鏡像明體者體觀以銅爲體也鏡諭一心像諭應明諭報體諭法通體是明徧明是像不並不別卽一卽三不離一鏡以諭三身體性相卽不出一心𨿽昏明有異而體性常同以塵昏時常具生像之性故前昏存則明沒以諭在迷全法性爲無明法性無生處則明沒也後明存則昏沒以諭在悟全無明爲法性無迷無作處卽昏沒也昏明𨿽異銅性無殊迷悟𨿽荖心性常一法譬當爾故問如何只由世人皆謂眾生但有法身性須修萬行至果方有大用故今以諭示法令知生佛體同佛果有用由生性本具明能現像由昏性本具又可以鏡諭心性明諭理造像諭事造𨿽像現有去有住而明性常具眾像𨿽事造有生有滅而理性常造三千像現全在鏡明事造不離心性事理不二明像常同前後存沒準說可解帝网者謂帝釋宮中眾寶珠网一目一珠一一珠內現一帝釋宮殿莊嚴如是數珠互相映入眾珠咸現一珠之內一一珠內皆具眾珠音緩依正彼彼不離展轉無窮𨿽復無窮隨舉一珠收之皆盡於一珠外更無餘珠不現其中今家正諭一念三千彼彼相攝因果皆爾果無因邪者若言帝网惟譬果上依正融通者果則無因故云果無因邪應知果上事用融通並由無始理具故不二門云三千在理同名無明三千果成咸稱常樂旣乃理具何隔無情如意珠身者謂果上隨所應度現十界形譬如意珠玉隨意雨寶故名如意珠身旣現十界之身必各有所居之土不可有身無土故云身有土邪又若謂如意珠身惟在分證果及究竟果者此果豈得無因若也通因請陳其旨故云通因如何應知只由本具百界三千在乎一念故初住分顯卽能隨類現形是故珠王身土一念具足不應云無情無佛性也已上四十問佛性乃至譬諭等名皆出諸大乘經論故一一問之令知諸教大旨曉了一心一塵無非生佛心性耳故此四十同是約教而問也。

九問觀心由世人𨿽亦觀心不善徧攝諸法觀於己心具足三千三無差別致疑一心一塵卽一切生佛心性等故次教義後約觀心問之夫一家所談三觀觀心準義例所明惟有三種一者從行惟於萬境觀於一心萬境𨿽殊妙觀理等此如止觀觀陰等十境卽其意二者約法相如法華玄約四諦五行之文入一念心爲圓觀三托事相如王捨耆山名從事立故借事爲觀以導執情亦如止觀方等普賢其例可識故凡欲造修須依止觀約行觀心諸文托事附法旣未示三千爲境未明十乘觀法故初心人未可依之修習若已依止觀觀乎三千三諦者則能以此三千三諦正觀之心依諸文所明攝諸事法觀此事法不出三千名修事法觀也當知事法觀心不出二意一爲未依止觀修習者無封文滯事之愆知依解起行之旨數二爲已依止觀修習者令攝事攝法入心成觀不忘本習故所以諸文並未云一念三千具足也尙未指示妙境初心修習可乎故輔行雲止觀正明觀法並以三千而爲指南乃是終窮究竟極說故序中云說己心中所行法門良有以也今所問觀心義者正示止觀約行觀心於一念中具三千法生佛互徧不隔無情耳言觀心者觀謂不思議觀心謂不思議境境爲所觀觀爲能觀所觀者何謂陰界入陰界入不出色心色從心造全體是心此之能造具足諸法所以但觀六識妄心卽三諦妙性假故三千宛爾空故當體泯然中故心性不動而此一心三無差別如是觀者名觀心性隨緣不變名爲性不變隨緣名爲心故涅盤云能觀心性名爲上定上定者名第一義第一義者名爲佛性佛性者名毗盧遮那此遮那性具三佛性遮那徧故三佛亦徧故知三佛惟一剎那三佛徧故剎那則徧如是觀者名觀煩惱名觀法身是觀剎那是觀藏海是觀眞如是觀實相是觀眾生是觀己身是觀虛空是觀中道故此妙境爲諸法本故此妙觀是諸行源若爾觀心卽足何故止觀於不思議境明觀心竟至第四破法徧文末更例觀於余陰界入答欲融諸法示觀境徧是故下文例余界入若示境體觀心卽足以徧心故攝余法故故義例云先了萬法惟心方可觀心能了諸法則見諸法惟色惟心當知一切由心分別諸法何曾自謂同異停是故惟觀識心卽了無情有性者其意如是能所得名同異等者意問爲卽心以爲能觀爲心外別有能觀若心外別有能觀則所觀境攝法不盡若只識心以爲能觀如何以心而能觀心故云同異云何應知無始妄心本是理性妙境妙智而隨妄轉不覺不知今旣聞名知心卽是卽此陰心而能成觀是故以心爲境心亦能照能所俱心心體俱徧心心相照於理甚明故止觀云不可思議境卽是觀故𨿽卽心是觀而境觀宛然是故若了此問則方解因中境觀不二之談果上法報相冥之旨也一多心境同異者應知我之三千徧彼三千彼彼三千互徧亦爾差而無差一多相卽思之可見爲惟觀心等者一言觀心卽觀身土百界依正不離一心故成道時稱此本理一身一念徧於法界如是觀者詎隔無情同邪異邪者意問他人觀三道卽三徳之理而此三道與三徳爲同體爲異體若言同者旣不論性本具惡云何得同若言異者何故亦談理事融卽說隨緣不變邪只由他人不知性惡𨿽云融卽義且無歸故此問耳應知一家所明三道卽三徳者乃約理而談的相翻對以身對身以脫對縛等義便故爾實論三體更無前後且論無始苦輪無際與業煩惱不並不別況復觀心約於一念十界百界以論三道約此三道以論三徳是故三道及以三徳並無前後卽異而同性徳三因無時不具爲本淨始淨者濁𨿽本有全體是淸故知剎那染體悉淨具如染淨不二門心佛眾生者華嚴第十八如來林菩薩說偈云心如工畫師造種種五陰一切世間中無法而不造如心佛亦爾如佛眾生然心佛及眾生是三無差別若人欲求知三世一切佛應當如是觀心造諸如來今約此經爲問者況一家圓觀須觀三無差別彼彼互融無非心性豈存瓦石非佛性邪心卽己心佛卽彼彼佛生卽彼彼生心定在因佛定在果眾生一往通論諸因果二往則局不通於佛及惟在因故此三法得名各別何者如眾生身中佛法心法猶通因果況眾生名通通凡通聖若佛身中眾生心法亦定在果心法之中佛法眾生法此二在因而此三法各有身土今所問意若此差別經何故云三無差別應知理體無差差約事用今觀無差之理所以三法更相融攝是故一切咸同故云法相融攝等相字平聲問旣三法無差何故惟令行者觀自心邪答生佛屬他於我何爲是故須觀自己心性具足佛法及眾生法𨿽後具足心性冥妙不一不多故釋簽云以心性觀則似可見若以眾生及佛而爲觀者似如不逮是故三法𨿽融若不自觀己心安知自他因果心妙惟觀己心意在此也例如色心俱云具法意在了色卽心又如示眞妄體性相翻意在了達卽妄而眞耳當曉指歸無惑岐道問一家所明觀能造心具三千法與占察二觀同異云何答卽是眞如觀也故彼經云復次修學如上信解者又有二種一者利根二者鈍根其利根者先已能知一切諸外境界惟心所作如是等人卽應修習眞如實觀其鈍根者先未能知一切外諸境界悉惟是心虛誑不實故染著情厚蓋障數起心難調伏應當先學惟心識觀此亦一往分對二人究竟而論二觀互顯故輔行雲修三昧者於此二途一不可廢也況占察一經正爲末代談其觀道而與一家觀淨宛爾相符故論主於義例輔行二文皆示彼經二種觀相他人不曉往往謬談。

如是下三指廣結略爾許者且至四十六也。

客曰下四明立問之數二初問余曰下二答三初明問意該攝攻治也論語云攻其惡無攻人之惡惑深疑淺惑卽見思無明入相似分眞所破也疑卽學人執彼權經於圓頓教而起猶豫如執瓦石無性難虛空諭等卽名字觀行所破行卽修偏權觀行理卽偏權教下之理皆爲今問所治教卽圓頓教義卽佛性義自卽己心他卽生佛一問亦足者以一一問意皆示一念三千是故趣舉一問足以攻偏權通圓實也問下文云必欲修習教法未周何故一問便能攻惡答必也了問旨已依止觀而修方能破惑然修觀破惑始因此問開解故云政惑耳爲對下二正示問數二初約鈍根及對下二約圓位所以對六卽者亦如牟子三十七段以表佛經三十七品也故知今文法於牟子四十六者非謂以問次第對位但以問數表位數耳是故問問之意旣皆約三千應於一一問下以六卽撿之無令叨濫故表對六卽也應知下三明互融亦皆能收餘四十五者若思一問眾滯自消故向云一問亦足旣以問表位此則已當一位自具四十六問也餘一一位中還以一問爲能收四十五問爲所收故皆具四十六乃至立無量問能所亦然則成一一位各具無量問也所以然者以一一問意不出三千故能相收相攝。

客曰下五野客領解二初正述領解四初領今僕初下二述昔初聞謂聞寱云無情有性之說也塵礫隨劫有無者成住壞劫則有空劫則無恭請學者細讀此文不應言獨頭依報自具三千性也余曰下三重責何因等者因由也若云有性不合云無情故客曰下四答領今意重述昔迷且云無情耳其實已知惟一心性也有情心徧等者請觀此文旣云一一有情心徧性徧云何輙謂國土自具三千邪云何謂觀心時恐心外向觀色時恐心內向邪心徧性徧標體量心具性具標體徳心性之言卽種性也種性謂指妄心卽理量謂心性周徧徳謂性具三千止觀大意云不變隨緣名心卽剎那妄心也隨緣不變名性卽三千妙性也今了剎那性常妄卽眞故故佛性徧卽剎那徧佛性具卽剎那具也大意云是觀剎那是觀眞如等故云心徧性徧心具性具猶如下釋出體量體徳猶如虛空者總舉諭虛空周徧諭體量虛空含萬像諭體徳彼彼下合法文有四句初二句合體量一一有情心性融通故云彼彼無礙一一有情心性互徧三無差別故云彼彼各徧身土下次二句合體徳身卽生陰二千土卽依報一千因果卽十界百界因果何者如雲起一界心卽具十界十如十如只是因果法耳無所增減者謂一一有情各具三千三千互徧性佛無殊故無增減問凡夫心中具有諸佛菩薩等性容具三千中心後心界如漸減乃至成佛惟一佛界如何后心亦具三千而云無所增減邪答一家圓義言法界者須云十界卽空假中初後不二方異諸教若見觀音玄文意者則事理凡聖自他始終修性等意一切可見彼文料簡緣了中云如來不斷性惡闡提不斷性善點此一意眾滯自消以不斷性善故緣因本有彼文云了是顯了智慧莊嚴緣是資助福徳莊嚴由二爲因佛具二果元此因果本是性徳性徳緣了本自有之今三千卽空性了因也三千卽假性緣因也三千卽中性正因也是故他解惟知闡提不斷正因不知不斷性徳緣了故知善惡不出三千彼又問云旣有性徳善亦有性徳惡否答具有問闡提與佛斷何等善惡答闡提斷修善但有性善在如來斷修惡但有性惡在問性徳善惡何以不斷答性徳但是善惡法門故不可斷一切世間無能毀者如魔燒經卷豈能令性法門盡縱燒惡譜亦不能令惡法門盡問闡提不斷性善故後時還起善如來不斷性惡故應當後時還起惡答闡提不達性惡故後時還起於修惡不了於性善故後時還爲修善所染是故修善還得起卽以修善治修惡則令修惡不得起佛𨿽不斷於性惡而能了達於性惡而於惡法得自在不爲修惡之所染是故修惡不得起故佛永無於修惡自在用於惡法門闡提若能達修惡則與如來無差別故知於善於惡善達修性於修照性以性了修能知此者方可與論性徳三因生死涅盤十二因緣卽是三徳如是無量理無不通無所增減於玆可識故法華下引證以常住故故無增減一言世間不出三種界界咸然故云攝盡。

余曰下二令答前問以驗所解六初略印所解令答前問客曰下二追引前義以申答意曰餘下三令陳答辭客曰下四約解爲答向諸問意等者意字下多答字傳寫訛耳余曰下五再徵答辭理數大統𨿽爾非言無以表彰故云未曉子情客曰下六陳辭正答二初謙己請證。

豈非下二正答前問四初正明佛性互融以領大旨但答最後問者前四十問專在於教次五問專在於觀最後一問符教立觀則兼於教觀何者華嚴三無差偈卽教也依教而觀令與經合卽觀也又前諸問中或生佛對問或但問於生或但問於佛或但問於心最後一問兼問心佛眾生三無差別是故但答此問卽得兼前諸問意也問若後能兼前前不兼後者何故文云若思一問眾滯自消邪答教本詮觀觀乃順教若了教中一問之下三千意者何患不知觀心具三千邪故云爲對鈍根故四十六然但據文相顯著教觀兼明三種俱問者惟最後問耳故今答之先正答三無差別次我及去結名佛性剎那者時之極促卽介爾心也謂我心及眾生心無始時來無間相續未曾斷絕故云一一剎那無不與彼等者果成三法皆常樂我淨故稱果徳身心卽佛界色心依卽佛界國土正卽佛界假實此言果佛心地三千也自他互論若與我生望果佛則果佛爲他若與果佛望我生別我生爲他謂我及眾生才一剎那三千具足卽空卽中而此三千徧佛心之三千佛心三千亦徧我心及眾生心之三千故云自他互融互入𨿽諸佛果成眾生理具成之與理其性常等故云齊等以互融互入故也故大意云諸法諸塵諸剎身其體寂然無自性無他性本來隨物變所以相八事恆分故我身心剎塵徧諸佛眾生亦復然也次結名佛性者我及眾生以在迷故𨿽無果佛三千互融之用而有此三千互融之性如木中火𨿽無徧燒之用而有徧燒之性故名佛性也其性徧造徧變者由性具三千故能變造百界依正故所變依正無非心性是知能變之性卽理造所變依正卽事造也徧攝者以己心三千攝盡彼彼生佛依正也不二門云了外色心一念無念惟內體三千卽空假中卽斯意也大教之體者體卽教下所詮惟心之理也。

了性下二約因果迷悟釋成了性徧己者謂了心性三千徧造徧攝等具自他因性者自卽如來過去曾爲九界眾生他卽彼彼九界眾生由不斷性惡故具自他因性也前文云何鼻依正全處極聖之自心我心具諸佛果徳者前文云毗盧身土不逾下凡之一念況我心乎又復應知佛果非但具自他因性亦具彼彼果徳我心非但具諸佛果徳亦具自他未來之果徳亦具自他之因性初後百界三無差別故也今文正爲示凡夫有佛性故故且影略但以生佛對論果上者卽究竟果亦通分證果以分得佛眼佛智故惟佛無生者佛見皆空假中故佛藏雲佛見一切眾生心中皆有如來結跏趺坐淨名云眾生如彌勒如一如無二如故云惟佛無生究竟如佛藏分證如淨名實慧實眼冥符者卽觀行相似人未能分得故云冥符符合也實慧實眼卽佛慧佛眼綺文互異故立二名故生外無佛者內體三千攝一切故眾生下謂理卽人也不知自心卽眞三徳體徧法界惟隨妄我慮知之執取著三界依正之相故云無佛惟生不二門云但由迷因各自謂實初心能信教等者卽名字人以聞名識體故也亡之下想示三諦亡之無生等者達百界卽空中故照之因果照然者空中卽假百界宛然眾生在因諸佛居果當以此亡照文貫上果上以佛眼已下文令究竟乃至理卽名字皆成三諦故知此文𨿽略而具六卽三諦之義是以四十六問皆須六卽撿之。

應知下三約事理釋成眾生但有非因非果迷中之理諸佛得於因果化他感應等事又眾生但有卽理之事諸佛證於卽事之理迷中事理如濁水濁波悟中事理如淸水淸波事理體一者以三千無攺無明卽明彼彼互攝三無差故理事二造一體無殊譬如淸濁波水濕體常一故不二門云迷悟緣起不離剎那剎那性常緣起現一也。

故一下四結示體同計異由其體一生佛常同故一佛果成三千理顯融人彼彼生佛法界是故徧一切處盡是此佛身土也彼彼果成周徧皆爾故云諸佛咸然生殊見者由眾生迷故乃於諸佛依正不二淸淨境界中惟見三界六道差別之相故不二門云眾生非局而局也苦謂三惡樂謂三善樂升苦沈一一皆計等者地獄眾生自計爲地獄身土乃至人天亦然淨如安養穢如娑婆又六道互論淨穢依正悉有成壞若了惟一心性互融互入咸空假中三無差者卽不見淨穢等相以不了故故云宛然斯在也此且約六道消釋若二乘及徧菩薩亦於佛依正中生殊見等苦樂乃至成壞例說可知豈不略爾者前文云若思一問眾滯自消法界融通釋然大觀者其在此矣。

余曰下六論主述成儻設百千萬問只爲顯示心性互融今之一答旣明此旨則已答百千萬問也。

金剛錍顯性錄卷第三

金剛錍顯性錄卷第四

孤山沙門釋智圓集

客曰下七野客咨審三初咨審行門二初咨審四初正咨審幾近也巨機反又居祈反又祈冀反皆通然用去聲爲雅必依此見等者謂定依向者所答而修獲得分果及究竟果否。

余曰下二泛示行門二初明行門未備一家宗途者修行之門教法周備委窮始末者惟止觀耳教行至心法總有六雙教謂大小諸教行謂偏圓諸行事理卽諸教眞俗又體相是理體相所攝是事惑謂三惑智謂權實諸智凡聖各有因果因果各有依正心謂能生心法謂所生法輔行雲心謂能計假名之心法謂所計五陰實法若未善解止觀十章始末安能周徧搜括六雙之義攝入己心觀於心性三千融攝自在以爲初心行人修觀之端首乎又輔行雲故須善曉前諸大章鉤鎖冠帶收攝文旨攬入一心仍須十法和合成乘一一調停境境研核借使未悟可爲妙因是知未善止觀安可修心益見諸文托附觀心未堪修習觀法旁正深可思量故義例云凡欲釋義先思部類知法華玄𨿽諸義之下皆立觀心然文本意明五重玄義出諸教相則教正觀旁托事興觀義立觀心托事觀心旣是義立豈可便堪修證況義例諭疑示三種觀相明示托事未可修習故云十二部觀寄事立名𨿽有三觀之名十境十乘不列一部名下惟施一句豈此一句能申觀門﹝古人非但別立頓頓兼謂事觀可修一句者如十二部觀云觀心空假中名長行直說等﹞若此一句足得修行十境十乘便成煩芿今人謂事法觀心便可修習不假止觀者豈不全同往代邪師謂十二部觀便可修行邪況復論主於釋簽及文句記中指示觀心須依止觀非不分明仍於今論明其所以寄言學者當取信於宗師無取信於未習然子下二與奪結示似虛其情者謂據前答問所領之義但是圓解空其執情耳解猶未備故曰似也觀道猶爲罔像者以未聞止觀行門故罔像亦可云仿像未審貌此卽與其解奪其行也客曰下三徵行門祖承文有三問一總問何名觀道二問此觀道從誰傳授三問此觀道在何教法所明余曰下四答行門祖承二初答祖承向問仁師誰邪今答天臺智者是我之師觀道從彼傳授也靈山親承等具如別傳是余師也者智者滅後章安集成此止觀法門傳於縉雲威縉雲傳東陽小威東陽傳左溪朗左溪傳論主智者望於論主卽第六代祖師耳非父師也。

摩訶下二答行門二初示行法向問法依何邪今答摩訶止觀卽詮觀道之教法也指此教法爲所傳故云所承法也問若爾乃是傳言教何言傳心觀乎答心觀在乎內證豈得相傳夫言傳授者但傳其言令學者體言見心其猶斫輸之藝其藝可傳其妙不可傳也故有始聞卽悟又有久習無成若心觀可傳不應有久習無成者也有智思之故山家六代相承惟傳十卷之文爲行法耳問智者已前止觀之法未形文墨可云傳心否答旣云北齊慧文依論立觀口授南嶽口授豈非言教邪以二十五下宗示止觀行法之意於十章中且置前五以全屬依教開解故方便𨿽猶屬解以二十五法稍堪爲行始故故今示之是則一部之意正以二十五法而爲前導十乘十境以爲正修境觀相融令有所到故義例云止觀縱用諸教意在十法以成妙觀又云修行俱須二十五法以爲方便十乘十境以爲正修若無十境乘則無體若無十法名壞驢車故今所答惟示正修兼論方便耳十法成乘者一觀不思議境二起慈悲心三巧安止觀四破法徧五識通塞六修道品七對治助開八知次位九能安忍十無法愛此之十法卽能觀觀一念三千三諦卽所觀境爲對三根故觀有十上根只觀不思議境卽入初住或內外凡中根更假髮心乃至對治下根復須善知位次乃至若入似位法愛不生圓眞方顯然次位下三只是乘之所涉若無所涉運義不成是故十法通名乘也故云成乘經雲乘是實乘遊於四方直至道場斯之謂矣十境者一陰入二煩惱三病患四業相五摩事六禪定七諸見八增上慢九二乘十菩薩此十境通能覆障陰居初者二義一現前二依經大品云聲聞人依四念處行道菩薩初觀色等故不違經又行人受身誰不陰入現前是故依經準行初觀陰境下之九境隨發而觀一一皆用十乘觀法觀彼十境不離一心三千三諦也故云觀於十境十境互發者陰境現觀則不論發陰解有發義如觀煩惱境時於煩惱上圓解不生而卻通達五陰發於圓解名發境解此名互發共觀陰境發陰解者則不名互發若觀陰境發煩惱等境或發煩惱解等並名互發余境例爾是則陰境不論發陰解得論發餘九境境解俱論發若讀止觀九雙七隻互發文須知此意觀時進否者余之九境發時則觀不發者則不觀故云進否是故博地初心惟觀陰境而已嘗試思之止觀以陰境現觀九境待發者此約博地初心大分而說若已稟權教修行或在伏位或在斷位忽聞圓法起圓信心若欲造修應先觀二乘菩薩余境待發方觀也又一種凡夫此世已曾得四禪者應先觀禪定若四大由來違反者應先觀病患若四分已自增多者應先觀煩惱故輔行釋修發中云況復隨人作意欲修有發不發故下九境通名修發然四分由來增多等旣不因修觀而發則但是陰境所收今言煩惱等境者必須因觀而發宿習方乃別受境名大略者略不具也則止觀之文爲初心修觀者略舉綱格而統明大理耳。

諸問下二對顯今文諸問卽前四十六問此四十六問於止觀十境中且示陰境於十乘中且示觀不思議境也故云且令識十乘初妙觀而已余乘卽陰境中起慈悲心等九乘諸境卽煩惱等九境請觀今文四十六問已示不思議境尙云必欲修習觀法未周況諸文托事附法曾未略示三千應知未可修習他又救云講授諸文之次豈遏觀行之機故須懸取止觀之境來消事法觀文所堪或曰盤特惟誦一偈尙獲聖果事法觀心豈令彼機緣依而修習若然者乃是以止觀隨機面授深違大師遺囑也遺囑云止觀不須面授私記時爲人說輔行釋云囑意正言隨機面授非後代可不任修證乎又百錄訓知事中備明往人依事法修觀得入也今試通之且盤特是佛世機緣今論末代根性又盤特所證是小今之所取是圓如諸聲聞位登極果方等彈斥般若被加來至法華三請四止猶須廣略法譬因緣殷勤鄭重仍有未了來至涅盤豈有末代鈍根惟依一二句事法觀心便能證理邪況止觀十章備明行相取於妙理尙恐難當故輔行雲借使未悟可爲妙因又百錄所明自論宿習今之所議乃約現修況諸文觀心直列一二句而已十乘未辧造趣無方十觀未明異相安別闕十乘則焉稱妙運迷十境則豈免隨邪自貽驢車之譏公違慈父之囑若了諸文觀心止存二意自曉浮沈信夫大小兩乘未有不修十乘而證道果者也安知盤特而不用乎願捨異端審思大義。

客曰下二受旨。

客曰下二咨審迷者之由二初問爲一別見者他謂今宗無情有性之談非通方盡理之論故云別見此乃當時弘大乘師未信斯教故設此問問其元由何故不信故云何邪。

余曰下二答二初正答三初正釋二初正立所因曾睹至之語者只由不知隨緣不變之說出自大教木石無情之語生於小宗是故𨿽談佛性復說無情大小不分因玆謬執。

亡其下二示迷倒二初失圓意謬敩下二執權文謬敩者謂不敩所弘是大而謬敩小宗說無情也部時出沒者法華涅盤𨿽俱是第五時教而二部出沒不同法華立實廢權故云沒涅盤爲末代機仍帶權說故云出由二經對機不同故權教出沒有異又涅盤部中自有出沒或出實沒權如三點二鳥等或出權沒實如恆河中七眾生及瓦石無性等又瓦石無性之文只據迦葉重難如來重答一段經文卽是出權沒實若望初段以果地無礙答迦葉文及結無非虛空對虛空文此前後文旣是實義以望中間瓦石之說乃成帶權明實也他不見此專執瓦石無性之權文以拒一切惟心之實義故云不測也。

如福下二舉諭如福徳子等者涅盤第二云譬如巨富長者生子相師占之有短壽相父母聞已知其不任紹繼家嗣不復愛重視之如艸弱喪徒歸者少失覆蔭萍然異國謂之弱喪𨿽歸鄕黨旣迷本族名空歸也莊子云弱喪而不知歸如受貴位等者梁史云候景旣篡位國號漢年稱太始王候請立七廟景問何爲七廟偉曰古者天子祭七代祖考故置七廟並請七代諱太常具祭祀之禮景曰前代吾不復憶惟記阿爺名史抵具在朔州伊那得來此啖之眾聞咸笑此卽不識祖宗也死人纓絡者月燈三昧經云譬如死人著金纓絡多聞破戒亦復如是今以福徳歸鄕貴位纓絡諭所弘大教以無壽命迷本族不識祖宗死人諭弘大教者不知心性周徧之義用是下略結初後兩諭中間例者應云用歸鄕爲用貴位爲今弘大教者旣不達依正惟心用大心爲皆言爲者平聲呼猶語助卽問人待答之意論語云何以伐爲漢書外戚傳昭儀曰陛下自知是不食爲。

法相下三結斥法相者卽所弘大教中法相也如三無差別虛空佛性等旣不達依正惟心則所弘經論中圓融法相皆成空設故云徒施依正惟心之理是大教之根本今旣不了故曰全迷其本如此弘通大乘何殊死人而著纓絡。

忽遇下二教用對治如上諸意卽四十六問也尙失小乘者小乘尙云造徧三界故。

客曰下咨審四教四初領向所說願聞四教斯失者眾卽領向所說也。

余曰下二示文旨浩博難陳關涉等者鄭玄注禮記云關境上門也月令章句云關在境所以察出禦入涉謂津涉詩云濟有深涉郭璞注爾雅謂濟渡之處四教橫在五時如關如涉言得其要也撈籠者撈取也非今所用應作牢韻集云養牛馬欄也諭意可知八教卽化法化儀各四也化儀四頓漸祕密不定也華嚴時卽頓教鹿苑方等般若卽漸教不定祕密更無別體但於頓漸教中約化法四教而論是故藏等四名能牢籠於八教也三藏卽小乘法通別圓卽大乘法諸佛施教不出此四故云咸攝其中。

客曰下三再請略判四義無情有無等者請判四教中何教無情有性何教無情無性幾教論造幾教論變何教心具諸法何教不具等。

余曰下四許可答釋二初許可何者下二答釋二初答無情有無義二初約四味泛論俱未稟性者未受圓頓教故未了一念三千佛性之理也憚徒案反方言云憚怒也又云憚惡也二乘以惡憚圓頓教故不受佛性惟心之旨也如迦葉自敍云我等長夜於佛智慧無復志願於所得法謂是究竟故云憚教也菩薩不行者藏通菩薩𨿽聞圓頓無惡憚心而不依之修行是故不通寶所所以兩教三乘俱未稟性別教初心不知性具由教權也證道同圓由理實也所稟未周者但了心生不了心具故云未周始謂名字末謂究竟三千理同故云不二依正惟心故云心外無境。

法華下二約開顯結責二初明開顯開前三教咸成圓極九界卽佛界故云一切不隔艸木等者艸謂三艸木謂二木總諭七善下艸人天中艸二乘上艸六度菩薩小樹通菩薩大樹別菩薩艸木俱依一地色香味觸與地無殊七善同會一如常樂我淨與如不別皆趣寶渚者爾雅水中可居曰洲小洲曰渚今取陸極水際曰渚也然寶渚諭本出大經與法華寶所諭意泯同故諸文中多名寶所爲寶渚也旣開顯已知城是化乃了始於舉足期往寶所況已行三百乎彈指等卽緣因類種開已卽成緣因故云咸成佛因與一許三者此就語便若就義便應云許三與一許三卽宅中所許羊鹿牛三車也與一卽諸子於宅外露地坐時從父索所許三車乃各賜與諸子等一大白牛車也無乖先志者釋其與一也如來出世本欲示與一佛乘但爲機宜未堪恐其謗法墮苦故於鹿苑始說三乘後於法華會三歸一方暢出世本懷故云無乖先志豈至下二結責法華開顯偏小皆圓教被此方誰不受暢云何今講大乘者固執小教無情之言邪。

言心造下二答造變具義二初標示大宗的指圓教小乘兼於通別有言無理者三教𨿽有心造心變六界十界之言而不談理變理造三千之義也。

然諸下二正釋初泛明三義通局二初正論展轉通局諸乘謂偏小諸經論也其名等者謂造名𨿽同造義則別也有共去正示別義共造別造等者謂三毒擊意發動身口造一切業故受三界苦樂等處此卽同業所感故云共造依報受五道苦樂等身卽別業所感故云各造正報以同業故同感人身故云共造正報以別業故所感貧富差殊窟宅優劣故云各造依報諸趣例爾是知諸乘所說造義不出此之共別也眾生去示外道所計造義自然造者此土如蒙莊所計西方外道亦多計自然梵天等造者大經云所謂梵天自在天八臂天性時微塵法及非法是造化主也疏釋云梵卽初禪主自在二禪主八臂護世主性謂冥初性時謂計時生萬物塵謂計微塵生粗果法及非法謂計善惡行生苦樂受各計所執爲萬物因故云是造化主今云梵天等者謂等取自在天乃至法及非法也造已去總結偏小諸乘及與外道其間所見多執依正之別故云或謂情與無情造名猶通者華嚴圓頓教中𨿽云心造諸如來一切惟心造等造名旣濫偏小及與邪外是故應以變名簡之心變復通者楞伽𨿽云不思議變變名復濫別教心生十界亦名變故是故須以心具簡之方顯圓理如大集云一念具十二內緣楞嚴云若燒一塵具足眾气大論云一念具足六度及一切法起信云如來藏具足無量性功徳皆談圓頓之理也所以一家獨以心具之名用簡偏小以無下二以徧義釋具以無始心性本具三千徧彼生佛之三千故也是故言具方顯性徧由生性徧者以果地融通並由眾生理本也寬廣徧者卽指性體三千徧一切處卽狹徧者只指一色一香亦徧一切何者色香元從性變故色香由妄心分別不同故色香旣卽心性心性旣徧一切色香亦徧一切也上文云一心一塵卽一切生佛之心性又云生死色徧色何以徧色卽心故皆卽狹徧義是知寬廣約理卽狹約事事卽理故卽狹能徧。

所以下二結示三義通局二初示三義對教變下等字恐誤應作義字卽是惟圓者是字恐誤應云卽具惟圓以此文正揀造變具三義故如上文云心變復通應云體具文句記亦云惟圓卽觀一念三千三諦具足是故須云卽具惟圓也及別後位者以登地同圓故故文句記云別教初心亦且破陰后心能見帝网之土也。

故藏下二釋成三初約四教明造義以造名通於四教故約所造多少更區別之別圓造十者須知所造十界𨿽同而別教但有事造義圓教有理事二造義然由理具方有事用觀事卽理彼彼互融故圓教論造卽是具義廣如前說此六及十等者謂心造六界依正如藏通所談心造十界依正如別圓所談括結也大小乘法不出四教故云罄盡由觀去釋出四教所以先標示觀解者謂依教開解依解起觀四種不同故云異也各分二別者界內𨿽同以六道爲境而卽不卽有殊界外𨿽同以十界爲境而一心異心有異故云各分也藏見去釋出二別相狀藏見六實者謂六道依正皆是實有折滅方空通見無生者謂體六道當體卽空如幻如化本自不生今則無滅別見前後生滅者但了心爲迷解之本滅九方見正因也事理一念具足者事境無邊三千收盡事由理變全事卽理三千一念故云具足二造相融此文可信。

論生下二對簡別圓由此二教俱以十界爲境旣易相濫故須簡之論生者謂別圓俱明心生十界故云似等旣具不具異非齊等也輔行雲大小乘俱云心生以教權故不云心具當知心生卽事變事造異名而言論生不云論變造者略其文耳明具別教不詮者心造十界𨿽通於別心具十界惟在圓融是以別教心生但是事變事造圓教心具三千方名理變理造變造之名旣濫故須以具簡之種具等義者種具謂種性等卽等取體量體徳二義故云等義委在一家教文故云非此可述又下文當辧此未暇言故云非此可述滅九方見者別教初心亦了迷悟事理始末自他同依一法界但謂眞如在迷能生九界以覆理無明爲九界因故自行化他皆須斷九九盡方名緣了具足足故方乃正因究顯所以然者由別教中無性徳九故自他皆斷別修緣了而嚴本有常住法身故云滅九方見心生十界良在此矣卽達九界等者以圓教中具性徳九故故達九界三道卽佛界三徳三徳性融具足一切故云體徧。

客曰下三再徵具義三初正問具義二初問問意者前段諸文及以諸問𨿽言心體具攝依正因果三無差別次云諸問且令識妙境而已至此又云卽具惟圓並未點示具之所以故今問之。

余曰下二答答意者正由一念妄心卽三諦理具足三千所以能攝自他依正因果之法文復爲三初示三千該廣一家所立等者卽指止觀陰境之初觀不思議境文也理具三千者止觀問云一念具十界爲作念具爲任運具答云法性自爾非作所成如一微塵具十方分又行人必先了心生十界方信心具三千心能生者良由體具體若不具云何能生其猶水具波性方能生波是故先了水能生波方信水具波性止觀以思議顯不思議卽此意也故輔行雲思議乃作從心生說不思議作一心具說以生顯具也古師旣昧此旨遂棄思議之文如輔行委破故曰去正申彼問由念具三千故是故前云具有因果等也是知一家學者若不精解止觀不思議境若性若修若結若譬七科文旨者云何談無情有性云何示一切惟心云何了三無差別云何明諸法實相旣猶昧此若釋玄義文句任運失趣若曉斯旨諸文有歸良由止觀正顯所傳所以委的明其心體諸文正明教義曾未點示故須攬此妙旨往通諸文乃至止觀𨿽廣開十章論其旨趣全歸妙境七科之義鹿幾後徳一以貫之因果只是界界十如六界爲凡四界爲聖於四聖中二乘法界爲小菩薩佛界爲大依卽國土一千正卽假實二千己心三千名自生佛三千名他旣我三千徧彼三千所以一念具於自他依正等法不二門云他生他佛尙與心同卽此意也所變處無非三千者一性本具是能變卽理造也十界依正是所變卽事造也不變隨緣理卽事故十界依正炳然差別隨緣不變事卽理故界界三千未始攺移故云所變處無非三千也當知言心性能造諸法者豈可如匠造物有能有所邪是則全所是能能所俱泯故終日隨緣終日不變變處無非三千意在此也若曉斯旨始可與言心性已矣。

而此下二示三千卽三諦三千不離心性故是中理輔行雲心性不動假立中名也心若定有不可令無心若定空不可令有故云不當有無以不定空故三千宛然以不定有故當體亡泯故云有無自爾自爾卽自然也請觀今文全指事造卽是心性故云所變處無非三千等如此了知方識無情有性故觀音玄云若觀心空從心所起一切皆空假中亦爾所起卽今文所變也良由所變全是心性所以觀心空假中卽諸法空假中也言觀理造時未收事造者幾許誤哉幾許誤哉何以去釋成三諦相實相謂心性𨿽空𨿽假不離心性三一本融故云俱實相故釋成中諦也旣三千卽心性故知心性卽是三千故云法爾具足諸法釋成俗諦也而此三千當體亡泯故云法爾性本無生釋成眞諦也三諦一心怡然理順法爾亦自然也。

故𨿽下三結體性融卽有而不有者三千卽空中故輔行雲空中二體二無二也心性不動假立中名亡泯三千假立空稱是故今言不有卽空中也共而不雜者𨿽三法互徧而彼我宛然大意云一一身土體常同何妨心佛眾生異離亦不分者如我一念具三千法彼彼亦然所謂地獄眾生無量一一三千乃至諸佛無量一一三千以我三千攝無不徧故大意云故我身心剎塵徧諸佛眾生亦復然亦無所在者𨿽各各互徧而徧無徧相故無所在大意云諸法諸塵諸剎身其體寂然無自性也。

客曰下二問所依部教二初問於中先領解其理者卽指心具三千三諦之理也決定如是故云必然此爲憑教者謂信仰此說以作永劫依憑之教法也下文云自爾永劫惟奉持之爲通等者正問所依部教也如上所談三千之法爲通依諸部大乘立義爲專在一經立義邪。

余曰下二答二初明所依旁正於中先嘆所問言甚善者謂能問三千之理所依經教則令後代知一家所立三千之義出自妙經非師己見旣與經合則使聞此理者信心彌篤久久流通誠由此問故嘆云甚善𨿽則去正明旁正通依一切大部者謂華嚴依正不二大集染淨融通乃至涅盤佛性周徧等文立此一念三千之義也然諸部𨿽俱有此義文旨顯著其惟法華良由開顯故也故今所立正依法華故云指的。

故方下二正引法華二初引經文如是相等者等取餘九如是謂如是性體乃至本末。

當知下二釋經意卽是轉釋諸法實相者旣云諸法故實相卽十旣雲實相故十卽實相故指十如名爲轉釋此卽天臺大師依義讀文凡爲三轉初以如爲句卽空也次以相性等爲句相性不同卽假也次以是爲句如於中道實相之是卽中也以一一界具三諦故今文從便小不次第實相無相等者只中道無二邊相名爲空耳當知空中體一名異問圓融三諦其體卽一何但空中體一邪答實爾今且就卽假獨是建立空中俱是亡泯故云空中體一也。

客曰下三問三千二初問謂所依部教十如之義𨿽聞命矣三千之法今猶暗然故問云何三千。

余曰下二答二初正答二初正示三千三初正示三千義二初依法華明界如實相必諸法者法華旣云諸法實相當知實相必具諸法如舉摩尼必具眾寶諸法必十如者一言諸法不出十如因果法也以南嶽讀文皆以如爲句末故云十如也十如必十界者若非十界約誰論於相性體力等旣有十界必有陰身及所居土諸法實相其意若是三千之說則可知矣。

又依下二依大經大論立三世間十界𨿽必有身土而法華無文故準大經大論立三世間故大論釋百八三昧中至釋能照一切世間三昧云得是三昧故能照三種世間謂眾生世間住處世間五陰世間至釋一切住處三昧云得是三昧者樂住世間不樂住非世間以世間有無常過故世間有三種亦如前列非世間者無一切法大可畏處且指有漏名爲世間二乘所依名非世間故云可畏大經十六梵行品釋十號中至釋世間解中云有六種世間一者世間名五陰﹝五陰世間﹞又世間者十方阿僧祇世界﹝國土世間﹞又世間者一切凡夫﹝六界眾生﹞又世間者名蓮華﹝二乘﹞又世間者謂諸菩薩﹝亦攝二乘﹞又世間者名爲五欲﹝更立因法世間﹞故知六種𨿽加因法亦不出三以十如中含因法故今家依義開十法界各三世間文云世界者間卽界義故有三千者夫一念心具十法界一法界又具十法界卽百法界一法界具三十種世間以三世間皆具相性等故百法界卽具三千種世間若非三千攝則不徧若非圓心不攝三千故三千總別空假中具如止觀及廣記中者卽指陰入境初觀不思議文並此段輔行記文也今文略指三千出於經論廣引文義如輔行中故云廣記。

故知下二結三千理徧因謂九界果謂佛界又因謂五卽果謂究竟凡謂六凡聖謂四聖恆具三千者止觀云三千在一念心若無心而已介爾有心卽具三千亦不言一心在前一切法在後亦不言一切法在前一心在後故云恆具而此三千彼彼互徧。

是故下三引經結嘆顯三千圓極惟佛卽釋迦與佛卽十方三世三千究顯故故云究盡二乘謂兩教二乘菩薩謂三教菩薩六度菩薩義同人天通教不退斷界內惑不知別理別教地前亦有證位不退行不退良以前三教人未聞開顯並不能知此一念中具足三千三諦之理也。

是故下二結示三千二初結示三千理性爲大教之本二初正明法華當以是故二字貫下諸句謂七軸之文若機若慈若法若諭本證迹施莫不皆以三千三諦而爲宗本是知身子三請由未解一念三千理故如來略廣開權明出世意正爲顯示此三千理故諸佛旣爾釋迦亦然故云仰同等復爲中根舉髙廣大車爲諭以廣諭其三千以髙諭其三諦下根未曉乃次宿世因緣示之謂昔大通佛時覆講法華正談此理又以寶所而曉諭之惟證於此者明三千爲本久本者也謂復得長遠壽由證此三千理故根敗等者次明爲機緣獲益之本根敗適復者適近也始也此乃法華之前謂二乘爲根敗洎至法華開顯云汝等所行是菩薩道根始還生故云適復受八相記故云獲記皆由二乘本具三千理故故能適復及受記等此卽明三千爲迹門得益之本也菩薩疑除等者若除權疑則菩薩獲益通於迹門今文正約除近疑耳故下句卽云損生增道謂聞佛壽長遠損變易生增圓妙道入眞因位則分顯三千初發心卽初住訖補處卽等覺如經云一生當得菩提等如分別功徳品疏文所明豈有餘途者謂除三千外更無別途故云並托於此卽明三千爲本門得益之本若正宗可識豈迷流通一句一偈之言彌可信也三徳三軌之說皎若目前若得此意廣演於八年不出乎一念經五十小劫詎動於剎那例知一代逗機居於心性十方佛事宛然矚目法界根性覽而易通隨宜所說咸歸藏理由前下二簡前四味謂四味非不談圓頓三千之理鹿菀𨿽復但小約祕密論有聞圓之者但由兼等未暢本懷故云部非究竟法華旣其開顯故獨推功所以向云指的妙境出自法華也涅盤𨿽是醍醐爲末代故兼權而說前文備明。

當知下二結示一家行法得大教之源謂一念三千旣是大教之本故知一家所立十乘觀法得其宗源言一乘十觀者開顯圓乘具此十法是故大車惟諭此十故曰一乘十觀三昧正體只是三千三諦之理是知觀法非十對根有殊𨿽復根殊但是一不思議觀觀不思議境乃至離愛不離境故況復不思議境智卽境是觀是故十法是其正體普現色身之所依者由於十觀觀於三千三諦故成道時稱此本理一身一念徧於法界由之果用者因用十觀觀一念三千正因之理故至果上顯發有其大用緣了行性由之能顯者此卽修徳緣了以十法成乘具兼修性性種正行爲了助開爲緣十法能成緣了故云由之能顯性徳緣了所開發也者性徳𨿽本具緣了由未加行但名正因若十觀圓觀卽本具緣了自然開發以其理具轉成修具一一修具咸卽理具故也眞伊所諭正諭所觀三千三諦之理也大車所至者所至卽極果究竟三千之理是知大車通該六卽理性車體具度資成白牛觀照如此三軌在一念心卽理性也聞名起觀名爲等賜諸子乘乘入位不同故有觀行相似等別乃至四方直至道場故指道場以爲所至當知文中七句𨿽顯十觀而能所不同正體所依所開發所諭所至皆約十觀所觀三千之理由之果用及由之能顯卽全約能觀十觀能所交映其旨可知諸大乘意準例可知者一家所立十乘觀法非但得法華涅盤之宗極亦得華嚴大集諸圓頓經之宗極也故云可知。

子得下二結勸可謂久種者沈運居像末聞此圓乘自非宿植善根誠爲難遇我等心遊理外卽野客也得聞此論由久種也再思良導永佩大恩中心藏之何日忘之勤而習之者勸如說而觀令其成熟未來相遇必定得脫。

於是下三流通分五初願傳此法欲報大恩悲喜交集者悲昔不悟喜今得聞悲他不聞喜已得悟故云交集投身莫報者謂縱如雪山童子投身酬羅剎偈者亦莫能報今日獎導之恩粉骨寧酬者縱如波侖爲見曇無竭出髓賣身者亦不能酬今日教授之徳也故涅盤後分須跋自敍云蒙如來因得入正法竊自惟忖累劫碎軀未能報須臾之恩惟以此義等者旣投身粉骨不能酬報惟應以此一念三千之義隨其方處轉爲他說以報徳耳故經云若不傳法化眾生除此無能報恩者質其可否故云如何。

余曰下二爲示流通方軌二初引聖教爲證二初引教明聖位鑑機泛證方軌然未下二引教明凡位未鑑正證方軌亦可者不定之意謂末代凡師旣未知機應從容設化令彼獲益又有二意一者樂法難問者卽依安樂行二者不樂欲與結緣卽依常不輕等但以大答者經云有所難問不以小乘法答但以大乘而爲解說故疏釋云若見無大機而說小得方便益若不見無大而說小妨其大緣等是不見但說大無咎不輕憙根而彊毒之者法華云乃至遠見四眾亦復故往禮拜贊嘆而作是言我不敢輕於汝等汝等皆當作佛四眾之中有生瞋恚心不淨者惡口罵詈乃至云彼時四眾以瞋恚輕賤我故二百億劫常不值佛不聞法不見僧千劫於阿鼻獄受大苦惱畢是罪已復遇常不輕菩薩教化阿耨多羅三藐三菩提大論云過去師子音王佛滅後有二比丘一名憙根二名勝意喜根容儀質直不捨世法亦不分別善法惡法喜根弟子聰明樂聞深義其師不贊少欲持戒頭陀等但說諸法實相語弟子言淫欲癡相卽是實相無所掛礙以是方便於眾人中無瞋無悔得無生忍於意法中不動如山勝意持戒頭陀四禪弟子鈍根多求分別乃至勝意語諸比丘當知喜根誑惑諸人入邪見中其言淫欲是無礙法是時喜根作是念言是人大瞋惡業所覆當墮大罪我今當爲說甚深法作後世因卽集眾僧一時說偈云淫欲卽是道恚癡亦復然等七十餘行偈三萬天子得無生忍八千聲聞皆得解脫勝意卽時身陷地獄受千萬億歲苦出生人中七十四萬世常被誹謗無量劫中不聞佛名是罪漸薄得聞佛法出家爲道而復捨戒如是六萬二千世常捨於戒無量世中𨿽作沙門𨿽不捨戒諸根暗鈍喜根今於東方作佛土號寶嚴佛號光逾日月爾時勝意卽我身是當知不輕喜根皆是疆爲宣說圓頓之法彼實不樂與作遠因初𨿽謗法墮苦後終得脫猶如置毒食中心性正因譬之於食聞了因法猶如置毒後時毒發必死無疑故而云而彊毒之首楞嚴者卽首楞嚴三昧經羅什翻者今引此經證不輕喜根彊毒之事謗法墮獄如因地倒又因果種未來得脫如因地起。

應運下二正示流通方軌二初勸誡應運大悲等者謂起大悲湣傷未悟順彼所習點示心具若爲勝他以圓訶偏名惱他說何者旣未知機儻本無大機疆以圓訶乖心成惱偏旣被訶圓復未解前疑後悔偏圓俱失豈非惱他若在聖位善鑑機緣知因折伏而得益者方可彈訶觀時進否者彼若信心順教卽爲點示心具彼若憚教成諍應用不輕之法故云進否順彼所習名護彼意故安樂行雲不樂說人及經典過況安樂行中正示末代流通之式示彼心具名順本懷以佛出世本意在此。

若有下二正示方軌二初對順教求益者用安樂行所示方法四初對未稟權教者直示大法二初直示佛性妙理二初顯示三義三初示種性全是理性三因者煩惱卽了因性結業卽緣因性苦道卽正因性此從當體敵對相翻卽事理因果迷悟縛脫等始終理一波水之義準望可知又復應知百界三道皆卽三因三一相融不離一念然百界卽屬體徳今且示種性令其知有耳申未等者發心謂聞名識體卽起圓信也加行謂加修正助卽立圓行也由未曾發心故無修徳了因由未曾加行故無修徳緣因上句省曾下句省由文之體也由未或作由來者誤同名正因者眾生無始性𨿽具三以在迷故從理立名故理中三皆爲迷攝故合性爲一同名正因種類之三亦爲所合所以涅盤亦從合說故云正性問發心加行爲在何位答卽名字位中依圓頓解立十乘行也若爾何故前云智三是名字位合而爲一是了因邪答名字位旣發心加行則實具緣了若望觀行成就入五品中則名字但受了名五品十信別得緣稱與奪𨿽爾其實緣了位位有之且如五品六根俱用十乘卽此十乘兼乎修性性種正行爲了助開爲緣故緣了所照卽是正因斯則理性之三轉成修境智行各三良由於此但從彊受名並束三從一二修一性約位如前是故諸文約修以說緣了各三或但論理性始終具三如雲三道三徳三佛性等又一家緣了之位深淺與奪非止一途若法華壽量疏文則住前通是緣因初住眞證顯了乃是了因以約聲聞聞經得記卽入初住故若藥艸疏文至於究竟名爲智三中間四卽悉爲行三所攝以順經文究竟至於一切智地故若玄文行妙之初以理卽爲性三名字爲智三觀行相似爲行三以三法妙顯在初住故故以緣了並在住前故不二門云境本具三依理生解故名智等是故一家所談不出諸意若的示初心修性須依玄文而與今文其意正等又修性之名通於別教別教𨿽有修性之語三皆在性而不互融故成別義若三皆在修前後而得道理成縱當知圓教若性若修三皆圓妙此修性是一家喉衿之義後學多惑故此勤勤問止觀十法成乘安忍惟約五品離愛但在六根向何故云名字等位修十乘邪答有通有別通則位位俱修十法卽如法華玄義一實位中始自名字修行十乘得入初品乃至分眞皆須用十止觀爲對三根故作別說以通貫別彼此互明。

旣信下二示體量先示種性如指一波卽水次示體量如示水徧百川內謂六根外謂六塵以心性體徧外內不惟專內外故非內外徧虛空者虛空𨿽廣心性亦徧與諸佛體同故云同諸佛與眾生性等故云等法界故不二門云十方諸佛法界有情一切無殊性體咸徧也。

旣信下三示體徳二初正示體徳常具三千旣了性徳須知本徧之性常具三千依正融通與佛無二如了水徧百川須知一波水處本具百川眾波之性也是知談法界指眞如者意不及此具諸佛等者諸佛已成眾生但具諸佛得互融之用眾生具互融之理故舉果成以示性具塵身與法身量同故一身卽一切身塵國與寂光無異故一土卽一切土此卽三身不二四土體一身土相卽者上之二句猶是依正各自論融復須曉了依正不二四土卽三身三身卽四土三四互融不離心性故身說時卽名土說講者但云剎說眾生說而不思剎及眾生皆爲能說所被者誰良由不思眾生剎性若得此意彼此互明大小一多者卽八自在中二也大經二十一云一者一多示一身以爲多身身數大小如微塵充滿十方如來身實非塵以自在故現微塵身二者小大示一塵身滿大千界三者輕重以滿大千之身輕舉飛空實無輕重四者色心如來一心安住不動所可示化無量形類五者根六根互用六者得得一切法如來之心亦無得想七者說演一偈經無量劫義亦不盡八者身如來徧滿一切處如虛空不可得見文中略舉前二意該後六眾生𨿽無八種自在之用而具自在之性例如具身土故云亦復如是諸佛得斯大用正由三千理顯眾生理具三千與佛旣等故云有性。

若世下二兼斥他宗惟立淨性三初第一重三初敍惟有淸淨性者但謂眞如自性淸淨隨緣能爲染淨不了眞如淨性本具三千染淨依正等法其猶但謂水濕能爲淸濁波水不了水濕本具淸濁波水之性也加彼萬行者彼字恐誤應作修字爲功用體者如他云眞如之法體性空淨被無明煩惱垢染故須持戒定慧種種燻修至果方有淨用此卽因中萬行爲果上功用之體也此乃當途宗教所談學者共知。

此乃下二破佛果旣只是本來淨性有用則反成佛有生性果上大用旣是修成則眾生在迷但有淨性淨性旣不具大用何名眾生有佛性邪況涅盤極唱正示生有佛性云何立義特違彼經是知若了今家生佛三千始終一貫旣諸佛得互融之事故眾生有互融之理則眾生有佛性之說坦然明白旣了生具佛性亦知佛具生性以生具佛性故遇緣善發成佛界人以佛具生性故爲機所擊起九界應他人明闡提斷善盡爲阿黎邪識所燻更能起善黎邪卽是無記無明善惡依持爲一切種子闡提不斷無記無明故還生善佛斷無記無明盡無所可燻故惡不復還生若欲以惡化物但作神通變現度眾生耳此乃作意方能起惡非任運化全是思議之事何異外道邪通無謀而化之言翻成妄矣如鏡現像之諭無所用焉諒此未聞性惡之名抑亦全昧性善之理須知佛果有性惡故名不斷無修惡故名不常若修性俱盡則全是斷不得爲不斷不常也是則闡提性善不斷還生善根如來性惡不斷還能起惡𨿽起於惡而是解心是故如來達而不染闡提染而不達此爲異也一家學者請以修性善惡之義不常不斷之言一一甄分勤勤簡別則因理果用思過半矣不斷而斷旨在其中三無下三勸華嚴旣示心造諸法乃結會生佛皆然豈非理性各造三千彼此互徧方名無差乃順涅盤有性之義若謂眾生但有淨性佛果修成大用者則差別宛然各造安在徵證也驗也今云生佛俱具三千乃有無差之文爲其證驗寄言於講說之者勿負背此經而云但立淨性也問華嚴旣云心造種種豈非本有淨性能隨緣造作邪何須堅立性中具諸法乎答性若不具云何能造當知能造全由性具譬如水能造波只由水具波性是以一家所立永異諸宗靈鷲親聞良在此矣故知他宗所談𨿽至融卽旣不論具融義未明若望今宗非圓非別復非藏通比斥𨿽然與而論之得一分圓義也。

若言下二第二重二初敍此由前難而生縱彼轉計故云若言前有淨性至果有用旣乖眾生有性之說復背三無差別之文故轉計云凡言眾生有佛性者乃是眾生本有正因淨性與果佛法身理等故云眾生有性正因與法身旣等三無差別其義亦成但不等報化二身故云加修萬行至果方有大用也大用卽報化。

還成下二破猶是眾生者言果者正由有報化大用故孤然法身何殊眾生縱正因等此法身者𨿽免佛有生性之愆仍成生有生性之過未是眾生有佛性義也。

又若下三第三重二初敍謂所等法身非是孤然乃是等於有報化大用之法身故成眾生有佛性義其如下二破旣許法身有報化用是知法身非離報化報化之處全是法身故普賢觀云釋迦牟尼名毗盧遮那以是言之眾生之性悉具果佛三身是故不可云但有淨性不具三千也須了性具三千故至果時乃有大用以三千卽假是應身性三千卽空是報身性三千卽中是法身性眾生心具三千卽三身性故云眾生有佛性耳。

今此下二結示三名向云無始惟有煩惱業苦故云示有卽此全是理性三因故云是示種性此卽三道是三性之種故名種性有生性故故名爲種生時此種純變爲修修性一如無復別體始終理一故名爲性波是水種水是波性豈不信哉又種義復有二別一者相對論種如向文中二者就類論種類謂類例亦修得也眾生無始恆居三道於中誰無一毫種類是故一切低頭舉手卽解脫種一切世智三乘解心卽般若種夫有心者皆當作佛卽法身種問若爾般若解脫有於種類及以對論法身種類與對論種爲同爲異答理一義異言理一者只緣理一是故性修相對離合言義異者對生死邊名爲相對理池本淨名爲種類又聞能觀智名爲了種聞所緣理名爲正種卽是理淨與事淨爲類若約教者別教惟有種類之種而無相對於中法身種類仍別始終常淨惟不從覆故得種名藏通兩教全無此義但約當教其名非無因時三學爲五分種達分卽爲二解脫種念處卽爲般若種也隱顯並別具如止觀第二記示徧者卽向云非內外徧虛空等此卽示種性之體其量廣大乃是無量而言量耳故云體量示具者卽向云故此徧性具諸佛之身等此卽示種性之體非但周徧而有具法之徳故云體徳此蓋論主依止觀不思議境立此三義以爲示他心性之式一義有闕心性未明三義俱陳妙境方顯若望他宗惟立淨性者大用旣假修成顯無體徳前之二義一往或通以彼有理事無礙之談體用相卽之說故也所以一家明義須論體徳簡顯方明故論主於此義中方斥他說當知種等三名惟出今論足可揀余宗未了之說足可顯一家盡理之談後學牢知誠堪湣矣幸希同見常用照懷。

旣示下二勸依理起行一體三寶者卽向所示種性三因了因卽佛正因卽法緣因卽僧卽一卽三不離心性故云一體又此三寶有隱有顯我及眾生名隱惟佛名顯今若緣之須了隱顯不二三無差別如此三寶卽是三諦融妙無縛無脫一法界耳而眾生於此無縛法中而思想作縛謂有凡聖眞俗有情無情等於無脫法中而求解脫謂捨生死取涅盤離二邊觀中道等所以起慈悲興誓願謂眾生無邊誓願度生死卽涅盤故煩惱無數誓願斷煩惱卽菩提故法門無盡誓願知卽惑成智故佛道無上誓願成卽生成滅故故云發四弘誓此四弘誓卽依無作四諦而發四諦三諦同體異名旣發誓已必須修行塡願進受大乘律儀修習十乘觀法皆緣三性事理齊融卽名修行塡誓借使此生未證能令乘種不斷若聞而不行但得爲其遠種如淨名記所明具足十乘方名乘種﹝云云﹞由持戒故獲人天身由乘種故值佛聞法卽乘戒俱急也相似分眞俱名得脫問此云發誓與十乘中發心何異答聞圓頓已必先發心方乃進行故止觀五略發大心在修大行之前也若十乘中發心者乃由觀境未悟重爲成觀故須緣理益他。

若有已下二對已稟權教者隨位開顯二初正示已稟方便教者者已稟前三教修觀入位成三乘人若散心信教者如次文所明若聞若行者約藏通是外凡人若伏約藏通是內凡約別教者聞行伏俱在十信以十信位能伏見思故若斷者藏通卽聖人約別卽初住已去斷見思故證道同圓理非所化隨其所得等者若在凡位卽點示凡心具足三千三諦令了權實不離惟心聖位例然旣知權實惟心則了卽權是實若依之修者兩教二乘應觀二乘境三教菩薩應觀菩薩境若凡若聖隨位斟量經云聞已諦思惟得近無上道其斯謂乎故知不可一例觀五取陰也止觀正爲末代凡夫故云現觀陰境耳又若據通義乃至無漏亦名五陰則三乘凡聖依圓修行亦觀陰境然依別義方可甄分故經下二引證五章謂法華方便品中五佛章也是法卽指偏小之法是則𨿽施偏小元爲佛乘權旣卽實而權實乃卽權而實當知此二段經但明開顯不事彈訶故今引之故教他者但可示權卽實不應以實訶權若以實訶名惱他說若示卽實名護彼意。

散心下三對講授者示本習卽是散心者謂未能修觀入位也隨宜設化者若講方便大乘卽爲示大乘之教不離心性以三千中本具菩薩法界故若豎立淸淨眞如當如向文善爲開示令了心性本具諸法講小乘者爲示小乘之教不離心性以三千中本具二乘法界故。

一種下四對禪觀者示心具諸法暗證禪人𨿽復觀心不了心具故令示彼心具三千故雲從心示之此亦隨宜也示彼稟權講授禪觀者應須具以種性等三義示之委如前段於中種性乃屬類種以隨彼所習而示故。

若有憚下二對執偏毀圓者用常不輕所用方軌二初正明方法𨿽不彈訶於彼而彼權執旣深怒憚圓教如勝意破喜根若生諍競應起大悲當效不輕與作遠種故大下二引文結勸判教末云者卽淨名玄義判教相後大師說偈也凡十六句初二句標難解次十句示非凡所知後四句結勸於十句中初四句舉聖況凡次六句正譬凡夫大師示居五品卽外凡人靈嶽親承道場契悟故云親證諭曉也大師判釋時教妙盡佛心尙於判教文末露謙損之語曉諭後學故令流通圓理以教於他他若成諍但可撝謙用不輕語恣彼訕謗亦爲遠種故大經三十師子吼言是大眾中有八萬五千億人於是經中不生信心是故是經名不思議佛言如是之人於未來亦當信是經典見於佛性得三菩提又善住天子經聞法生謗𨿽墮地獄從地獄出還得聞法是故今𨿽未信亦爲未來熟脫之種。

余今下三結勸流通一家宗途等者卽論主自敍尙之所談一念三千互融互攝及示修習須依止觀等者蓋依準天臺宗途奘勸導引於予作此說耳依憑有在故云非師已見當順我所說以教於他使圓理之水從今注當故云順教如是流行。

野客下四野客辭還圓信成就解三諦理是故歡喜卽名字歡喜也信心如頂信心領義卽頂受也自從爾此也謂從此日去當永永奉傳此法故云惟奉持之所在者三蒼云所處也謂在處宣弘順所囑﹝口﹡累﹞故云不違尊命斂容等者敍外儀也斂容亦可云檢容謂收斂撿束容儀皆恭敬之貌再拜安庠示斂容相庠謂庠序安庠卽徐緩次第之貌如經云安庠而起安庠而坐故安庠字不應從言從言者乃審詳覆察也覆察屬心非身儀也初刖容儀粗獷總表於迷今則斂容總表於悟初則平立表持權輕實次則﹝吳﹣口﹢日﹞﹣大﹢﹝一／八﹞跪表知權解偏局今則再拜表發生權實不二之解冥伏實相惟心之地初云逼前表執權難實次云恭退表權執漸薄今云安庠而出表權執盡除又恭及安庠皆翻前粗獷也問前以野客表心遊理外今旣開悟何故猶存野客之號邪答且從本受名耳。

忽然下五明一性融泯至理一如本無言說及以自他以他迷故故彊興言說如眠法法心遂成於夢今他迷旣悟如眠法已除故云忽然夢覺覺居效反問者答者是人所問所答是法又問者所問是他他所問之法故答者所答是自自所答之法故今他旣悟同了三千卽空卽中彼我互融語默咸一三無差別惟一妙性妙性尙泯況復自他故云都無所得。

金剛錍顯性錄卷第四﹝終﹞

