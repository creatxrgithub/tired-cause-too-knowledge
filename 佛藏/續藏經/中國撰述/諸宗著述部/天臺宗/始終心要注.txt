續藏經始終心要注

宋從義注

始終心要注

荊溪大師湛然述

永嘉沙門從義注

在因名始至果爲終因果𨿽殊諦徳無別圓頓上乘旨歸於此所以荊溪立於心要。

夫三諦者天然之性徳也。

上句標指下句發嘆天然者如天之然亦名自然問此與外道所計何別答外道所執已爲三藏所破那忽謂同圓頓諦理復次應知若從破計須蕩自然破計𨿽爾理必自然是則自行乃遣執惰隨緣無妨作斯說也至於下文含生本具祕藏不顯由三惑覆亦應準今料簡顯示舉一例諸無勞委述。

中諦者統一切法眞諦者泯一切法俗諦者立一切法。

別示解釋三諦相也中者不偏二邊也諦者審而無虛也統者總也一切法者二邊之法也眞者無僞妄也泯亡泯也一切法者三千之法也俗者世俗也立者建立也一切法者百界之法也當知此約三諦別明若從通說應云一中一切中無眞無俗而不中則三諦皆統理而絕待也一眞一切眞無中無俗而不眞則三諦俱亡泯而無相也一俗一切俗無中無眞而不俗則三諦並建立而宛然也。

舉一卽三非前後也含生本具非造作之所得也。

上兩句示三諦融卽顯非縱橫之殊異也下二句明三諦本具彰無作之妙法也舉一卽三者舉其中諦非眞非俗當體泯法復名眞諦常自建立又爲俗諦中諦之一卽三旣然眞俗之二卽三亦爾準諸祖誥亦應更云卽三而一有可相離卽一而三不可相混非三非一三一宛然會之彌分派之常合橫之復髙豎之又廣明鏡等譬眞好研詳勿見三一相卽之故便乃不許俗諦世法眞諦亡泯中諦絕俗言洋洋豈可誣哉。

悲夫祕藏不顯蓋三惑之所覆也。

三諦微妙眾生不了稱之爲祕法界包用不可盡目之爲藏性𨿽微妙濁成本有譬如鏡天諭若塵云今此總明次文別爾。

故無明翳乎法性塵沙障乎化導見思阻乎空寂。

無明者不了法界無所明也塵沙者譬無知之數多也見思者從解等立名也應知三惑皆是性具同體爲障難可了知文云翳障阻者異其文耳。

然玆三惑乃體上之虛妄也。

結指惑障都非眞實空華之譬其在玆乎。

於是大覺慈尊喟然嘆曰。

大覺卽妙覺喟然嘆聲也。

眞如界內絕生佛之假名平等慧中無自他之形相。

通指三諦以爲眞如及平等慧絕名離相。

但以眾生妄想不自證得莫之能返也由是立乎三觀破乎三惑證乎三智成乎三徳。

眾生在迷未能復性是故須明惑觀等說全性起修性無所移全修在性修常宛爾一家所立三諦文在瓔珞仁王兩經三觀文出瓔珞經下卷三惑準大品大論而開三智具如大品三智品中三徳備在大涅盤經。

空觀者破見思惑證一切智成般若徳假觀者破塵沙惑證道種智成解脫徳中觀者破無明惑證一切種智成法身徳。

一念無相謂之空無法不備謂之假不一不異謂之中知一切法空寂一相名一切智知十法界諸種差異爲道種智知於二邊無非中道名一切種智照明爲般若解縛名解脫淸淨名法身皆具常樂我淨謂之徳。

然玆三惑三觀三智三徳非各別也非異時也天然之理具諸法故。

上文別示恐謂縱橫故玆融卽顯非別異是故當知三惑一念中破三觀一心中修三智一念而證三徳一心而成惑觀一如智徳無別苟非性具寧免異殊山門教觀永異諸家超過眾說良在玆焉。

然此三諦性之自爾。

重嘆三諦非作所成。

迷玆三諦轉成三惑惑破藉乎三觀觀成證乎三智智成成乎三徳。

自迷之悟展轉相由文中五三秪是一三無前無後因果理同。

從因至果非漸修也。

性徳之行異乎歷別。

說之次第理非次第。

言不頓顯故有前後若論其理實在剎那其理者何三千三諦。

大綱如此网目可尋矣。

諦徳宏深故曰大綱諸法廣多號爲网目華嚴名法界方等爲實相般若稱佛母法華號髻珠涅盤名佛師三諦是一法佛說種種名龍猛悟之而造論智者得之以開拓荊溪傳之爲心要是則十方大覺諸祖所傳莫不歸乎諦徳祕藏像末惰澆信心寡薄如斯法門不能宗重而更別求心要之術良由近代習大乘者雜濫故也。

始終心要注﹝終﹞

