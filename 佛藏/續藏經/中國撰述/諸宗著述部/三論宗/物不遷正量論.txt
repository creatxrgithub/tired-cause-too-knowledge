續藏經物不遷正量論

明鎭澄著正量論序

嗚呼。若論向上一事。如急石火。似閃電光。直下承當蚤成鈍滯。才涉思惟便入迷倒。況乃馳騁章句競辧是非。正眼觀來無非戲論。然人根不一。法藥多端。如來偏爲中下演諸契經。後賢解釋契經乃與眾論。旣有眾論矣則辧諍波騰是非鋒起。𨿽則實際理地不受纖塵。其如建化門中不捨一法。而況是𨿽佛祖卻趨妄而背眞。那个聖賢不棄惡而從善。故曰是則是非則非。人無是非之心非人也。往嘗讀肇公物不遷論。大都以物各住位成立不遷。而後以物之今昔有無不去不來以明物性之各住。要之辭意婉切。乃肇師獨見之妙。但於契經不甚允合耳。何者。夫古今時也。有無物也。不遷性也。而亦謂性其性者。孰綱維是。孰宰持是。不知性性則又安得不爲時遷而物攺耶。而又何以契神於卽物乎。故往往讀其書者。愛其辭多不校其意也。空印澄公燕山一布衲耳。生於千載之下。而與肇公相見於千載之上。故作正量論以校其說。中間旁引曲諭。一以修多羅爲法印。卽肇公之論昭如日月矣。獨非徑寸夜光乎。昔古徳不落不昧通身徧身。一字照宗千古膾炙。而謂澄公可結舌乎。謬也。蓋理在尙佛。𨿽佛祖有所不讓也。昔者外道一言負墮猶斬首謝過。肇公乃人天眼目。肯以訑訑之聲音顏色拒人於千里之外乎。必欲彊起而文賤之。斷非肇公也。大率觀來。肇公以僚丸之手。舞公孫之劍。以奇然者也。澄公運摩尼於巨鹿之陳。持空印於赤壁之鏖。以正然者也。故非肇公之論無以起澄公之辧。非澄公之辧無以發肇公之蘊。謂之相成則可。謂之相左則不可。故海內諸名師宿衲皆有酬唱。務要疏明此一大事。非起生滅心也。如有毫髮我人。然能萌於方寸。吾恐於罔象玄珠未有觸手日在。

時明萬曆庚子仲冬谷旦淨土居士燕人李天麟書

物不遷正量論序

般若云。諸法無去來相。無動轉者。肇公本此爲物不遷論。而其釋義則物各性住而已矣。嘗試思之。法無去來義徧諸聖教。乃吾法之玄綱也。而性住之談果能盡之乎。竊自疑焉。於是考諸聖言。聖言罔證。求諸正理。正理勿通。然言或有證也。我未之見也。理或可通也。我未之窮也。天下亦有能窮者乎。蓋嘗質諸海內名流。莫不忿然作色。以愚昧見責。求其爲之出理引證者。則未見其人。彼性住之論果非吾佛之意耶。抑有深旨存乎名教之外。固非意智思惟可得而知耶。然理固絕言而言無越理。如來聖教垂範萬世。天魔外道不得而沮者。賴名言有在故耳。若孔子之作春秋。殺活與奪只在片言隻字之間。千載之下無能易者。況玆一論段段結歸物各性住。豈曰言在此而義在彼乎。經云。不退諸菩薩。不能測佛智。信矣。夫余嘗條陳所滯。證正聖言。間出吾佛不遷本旨。以正其說。然則是論也。非駁肇公也。將以駁天下之所是也。肇師其心空而無物者矣。得與失於彼何加損焉。天下後世如其言而取之。使一大藏教實相常住之旨淪於物各性住之談。不辧可乎。𨿽然。庸詎知今之所是者其果眞是歟。果不眞是歟。天下後世必有具金剛眼者覷著那事。於是非情量之表回觀是論。可發一笑已。

時皇明萬曆戊子冬賢首後學空印鎭澄書於臺山之獅子窟

物不遷論卷上

五臺山獅子窟沙門鎭澄著

澄初讀肇公物不遷。久之不諭。及閱雜華鈔。觀國師則以爲濫同小乘不從此方遷至余方之說。遂再研其論。乃知肇師不遷之說宗似而因非。有宗而無因也。觀其般若無知。涅盤無名之論。齊有一空。妙葉眞俗。雅合修多羅。𨿽聖人復起不易其言也。獨於物不遷則失之。嗚呼。千里之驥必有一蹶。大智之明必有一昧。不其然乎。言宗似者。卽所謂不釋動以求靜。必求靜於諸動。又曰。江河競注而不流。旋嵐偃嶽而常靜等。蓋卽動而靜。卽遷而不遷也。以此名宗。與修多羅似之。卽般若諸法無所從來。去亦無所至。華嚴云。一切法無生。一切法無滅等。所言似者。以其因非故也。言因非者。修多羅以諸法性空爲不遷。肇公以物各性住爲不遷。言性空者。大品云。色性自空。非色壞空。又云。色前際不可得。中際。後際皆不可得。又云。色卽是空。此不遷因也。又云。是諸法空相。不生不滅等。不生不滅卽不遷宗也。華嚴云。身意諸情根。一切空無性。此不遷因也。次云。以此長流轉。而無能轉者。卽不遷宗也。彼經又云。云何說諸蘊。諸蘊有何性。蘊性不可滅。是故說無生。蘊無生滅卽物不遷也。次偈出其因云。分別此諸蘊。其性本空寂。空故不可滅。此是無生義。此等皆言物性空故不遷。非謂有物而不遷也。言性住者。卽彼所謂。昔物住昔不來於今。今物住今不往於昔。乃至新故老少成壞因果等物。各住自位不相往來。皆若是也。然凡有所住卽名有爲。旣墮有爲卽屬生滅。非不遷也。故涅盤﹝三十﹞云。住名有爲。如來永斷去來住相。云何言住。中論云。去者則不住。不去者不住。離去不去者。當於何有住。般若云。應無所住而生其心。無住卽無爲也。然般若言法無去來無動轉者。非謂法有所住也。蓋住猶去來。旣無去來安得有住。而肇公不遷本宗般若無去來義。卻以物各性住釋之。然彼物性果有住乎哉。果無住乎哉。則住與無住必有辧焉。故肇師出不遷之所以云。求向物於向。於向未嘗無。責向物於今。於今未嘗有。於今未嘗有。以明物不來。於向未嘗無。故知物不去。覆而求今。今亦不往。是謂昔物自在昔。不從今至昔。今物自在今。不從昔至今。一論大旨意不出此。人多妄解。今爲助明肇公意。謂動物之所以得不遷者。以物各性住於一世而不相往來也。何者。求向日之物於向日則有。求向日之物於今日則無。故知昔物自住於昔﹝若不住昔。於昔應無。昔旣不無。故知昔物原住於昔也﹞。不來於今也﹝若來於今。今則應有。今旣不有。則知昔物不來於今也﹞。昔物旣爾。今物亦然。謂求今日之物於今日則有。求今日之物於向日則無。故知今物自住於今。不往於昔也﹝反上思之﹞。故曰覆而求今。今亦不往。如求周公於周時。於周未嘗無。求周公於晉時。於晉未嘗有。故知周公自住於周。不來於晉也。求羊祜於晉時。於晉未嘗無。責羊祜於周時。於周未嘗有。故知羊祜自住於晉。不往於周也。譬如二舟前後各行。前舟載魚。後舟載筍。舟行千里而魚筍之物各住本舟未嘗動也﹝求前舟之魚於前舟則有。責前舟之魚於後舟則無。後舟亦爾。求後舟之筍於後舟則有。求後舟之筍於前舟則無也。若後舟中有前舟之魚。可說前舟之物移來。後旣無魚。則不可謂前舟之物移來也。若前舟中有後舟之筍。可說後舟之物移去。前旣無筍則不可謂後舟之物移去也﹞。大意秪是昔物住昔不來於今。今物住今不往於昔。是謂物各性住於一世。所以得不遷也。其曰新不至故故不至新。少不至老老不至少。因不至果果不至因等。舉之一論秪此意耳。細而推之。其曰江河競注而不流等。亦秪此意。謂求前波於前。於前未嘗無。責前波於後。於後未嘗有。於後未嘗有。以明波不來。於前未嘗無。故知波不去。前波旣爾。後波亦然。是則前念之波住於前念不來後念。後念之波住於後念不往前念。念念波流。念念各住。故曰競注而不流也。是謂物各性住於一世不相往來。此肇公不遷之本旨也。今以聖教勘之。似不然。何則。肇公求向物。旣曰於向未嘗無。於今未嘗有。是則此物向有而今無也。若物向有今無。是無常法。非不遷也。故涅盤﹝二十﹞云。若世間法。本有今無。則名無常。譬如瓶等。本無今有。已有還無。故名無常。是則向有今無不直不成不遷之宗。反成所遣遷滅宗也。中論云。若法先有性。是則名爲常。先有而今無。是則名爲斷。是則向有今無非常卽斷。安得以成般若不遷之旨耶。或問。肇公宗本云。言非有非無者。非如有見常見之有。無見斷見之無。今曰向有今無。豈非不有之有。不無之無耶。答曰。不然。肇公自謂求向物於向。於向未嘗無。責向物於今。於今未嘗有。此分明以向物在向。緣未散故名之爲有。今求向物。緣已散故遂以爲無。是以向在爲有。今滅爲無也。向在爲有。是執有爲有。今滅爲無。是計無爲無。執有爲有。是爲常有。不知緣性之本空。計無爲無。是爲斷無。不識無性之緣起。中論云。定有則著常。定無則著斷。是故有智者。不應著有無。然緣生無性。法非有無。乃肇公所常譚者。至論不遷爲成性住。卻墮此咎。可怪也。蓋悞認莊周夜壑負趨。非謂肇師有此計執也。如宗本云。有而性常自空故曰性空。若然則向物在向。緣未散時不亦性常自空乎。向物性空則不得謂向有矣。向旣非有則不可謂今無矣。故知性空性住如明與暗。敵體相違矣。其曰昔物自在昔。今物自在今等者。愚謂旣稱在昔。乃旣滅之物也。物若不滅卽應常今。自不名昔矣。又昔物住昔。今物住今。是異物異世。凡異物異世者定是無常。故涅盤聖行廣說異法無常。以破外道異執之常。今以異物異世以釋不遷。教理俱違。故無因也。且夫時無別體。依物假立。物有流變。生住滅位立三世名。今其言曰。昔物住昔。今物住今。是有爲法。墮去來今。旣墮三世而曰不遷。未之有也。故涅盤﹝二十﹞云。常住之法。三世不攝。如來法身。非三世攝。故名爲常。反顯三世攝者必無常也。誰謂無常而不遷乎。或曰肇公約俗物論不遷。涅盤約法身說常理。旣不侔。不應成難。答曰。涅盤云。吾今此身卽是常身。此身化身也。常身眞身也。應化無性全體卽眞。是亦卽俗而談眞也。且肇公俗物不遷。此物爲卽眞故不遷耶。爲不卽眞而不遷耶。若不卽眞。卽是有爲俗物。非不遷也。若以有爲俗物爲不遷者。自是情執妄計耳。豈有俗物不遷者耶。若以俗物卽眞故不遷者。則昔物今物俱無自性矣。旣無自性。則昔本非生。今亦非滅。昔非生故有而不有。則不可謂之向有。今非滅故無而不無。則不可謂之今無。又一切法旣同如矣。則有物卽無物。無物卽有物。一物卽多物。多物卽一物。今物卽昔物。昔物卽今物。蓋非滅有而爲無。生無而爲有。有無一質也。亦非離一而爲多。合多而爲一。一多一眞也。亦非排今而入昔。遷昔而來今。今昔一念也。是之謂物不遷。豈容以今昔有無分疎者哉。是則卽一塵之物。前際莫得而生。後際莫得而滅。厥外不見其表。厥微不見其內。如金剛王無動無壞。安得以去來生滅而遷之哉。故大品云。色前際不可得。中際。後際俱不可得等。若見此理。則不得謂昔物自在昔。今物自在今也。觀國師以爲濫同小乘者。然小乘以有爲之法剎那滅。故不從此方遷至余方。不違大乘空義。肇公以昔物不滅。性住於昔。而說不遷。則於大乘性空之義背矣﹝謂物若生滅則無自性。無性則空。故涅盤羅剎偈云。諸行無常。是生滅法。雪山大士嘆曰。此乃大乘空義也。肇公物各性住於一世而不化。便有定物。故違空也﹞。故其言曰。是以如來功流萬世而常存。道通百劫而彌固。成山假就於始簣。修途托至於初步。果以功業不可朽故也。故物𨿽在昔而不化。不化故不遷。又曰。果不俱因。因因而果。因因而果。因不昔滅。果不俱因。因不來今。不滅不來。不遷之致明矣。愚謂若昔因不滅不化者。則眾生永無成佛之理。修因永無得果之期。大小乘經俱無此說也。一切聖教皆言因滅果生。種子爛壞果方熟。故涅盤﹝二十九﹞云。如日垂沒。山陵堆阜。影現東移。理無西逝。眾生業果。亦復如是。此陰滅時。彼陰續生。如燈生暗滅。燈滅暗生。又如蠟印印泥。印與泥合。印滅文成。而是蠟印。不變在泥。文非泥出。不余處來。以印因緣。而生是文。現在陰滅。中陰陰生。中陰陰滅。後陰陰生。亦若是也。故四緣中有等無間緣。若前念不滅。後念決定不生。若謂如來昔因不化。則常菩薩安能至佛果耶。以此乃知。肇師昔物不化之說有同常見矣。問曰。彼云因不滅故墮常。今云因滅。豈不墮斷。答曰。今言因滅則果生。惟識云。因滅故非常。果生故非斷。肇公許果生。不許因滅。故墮常也。因因而果。許果生也。因不昔滅。不許因滅也。問曰。彼云成山假就於始簣。修途托至於初步。豈非昔因不滅。集因成果耶。答曰。涅盤﹝十三﹞出外道常計云。若算數之法。從一至二以成百千。若無常者。初一應滅。一若滅者。誰復至二。乃至百千。以是義故。諸法是常。正與此同。如來總舉異色異心無非無常。已破之矣。愚謂初步非後。後步非初。異作異時。是無常法。非不遷也。又初步不滅。常應在初。終不至二。況千里耶。積簣例知。皆無常也。況佛金口所印。又何疑哉。問曰。肇公引經云。三災彌綸。業行湛然。非業因常耶。答曰。常有二義。一凝然常。眞如不遷之義也。楞嚴云。性眞常中求於迷悟。生死去來了無所得。二相續常。業果不失之謂也。華嚴云。因自相剎那壞而次第集果不失相。偈云。因壞果集皆能了。以八識藏中等無間緣燻習力故。前念滅時燻起後念。𨿽劫火洞然而業果不失也。故謂之相續常。則𨿽曰湛然乃屬有爲遷變之法。肇師以證眞如不遷。於義左矣。問。若因滅者云何善因得樂果。惡因得苦果耶。答曰。涅盤云。如燈𨿽念念滅而光明破暗。食𨿽念念滅而能合饑得飽。藥𨿽念念滅而能愈病。日月光明𨿽念念滅亦能增長艸木。是故因滅果得生也。請觀蠟印之諭。於理自明。謂印之髙者厥文必下。印之下者厥文必髙。𨿽印不作文。而文常肖印。毫髮不爽。要待印滅而文始成也。善惡因果亦若是矣。謂因能燻果。因滅果生。𨿽因不至果。以燻習力故果常肖因。善惡苦樂毫髮不忒也。涅盤又云。如人服甘露。甘露𨿽化。以其力故。能合不死。亦其義也。或問。昔物旣化。如佛本生之事如何可說。答曰。以名字故可得說也。如人夢中見種種物。覺已皆空。夢物𨿽滅。歷然可說也。若謂實有夢物住於過去而不化者。則爲愚執。中論云。若諸法滅時。是則不應住。法若不滅者。則無有是處。安得有物住於過去而不化哉。然縱使昔因不化致得今果。亦是無常。非不遷也。故涅盤云。常住之法。無因無果。虛空常故。無有因果。蓋凡有因果卽是可作。空非可作。故無因果。肇師以可作證不遷。故違宗矣。問曰。肇師約俗物明不遷故卽因果。涅盤約實性顯常住故簡因果。宗趨不同。不應爲難。答曰。除諸法實相而以異因異果爲常者。法王法中無是義也。故入楞伽云。大慧。妄法是常。相不異故。非諸妄法有差別相。以分別故而有別異。是故妄法其體是常。是以不異因成常住宗也。涅盤亦云。一切異法皆無常故。所言異者謂因時非果。果時非因。因時非果果則先無。果時非因因則後斷。涅盤云。本無今有。已有還無。是無常故。見不異者。達性空也。因果性空體無二故。不二之體何可遷乎。今肇師以異因異果證不遷。是以無常之因欲成常住之宗。豈可得耶﹝問曰。般若諸法無來去。涅盤常住非因果。如何會通。答曰。般若蕩相名空。故說法無去來。謂求去來相不可得。故非謂顯常也。涅盤直示實性。故說常住非因果。故經云。無常者生死。常爲大涅盤。空者生死。不空爲大涅盤。此言有爲因果是生死法。故皆無常。無常之法無有自性。徹底惟空。是則無常卽空。空卽無常。無常與空一有爲法。故皆屬生死。非涅盤佛性也。是則涅盤以因果爲無常。卽般若諸法空義。般若法無去來卽涅盤空者。謂生死也。其涅盤常住不空之體是如來藏佛性眞我。堅凝不變。則非無常。眞實有體則非空也。般若經中言未及此。昧者以般若法無去來類涅盤實性常住。則二宗皆失矣﹞。其曰。人謂少狀同體。百齡一質。徒知年往。不覺形隨。是以梵志出家白首而歸。鄰人見之曰。昔人尙存乎。志曰。我猶昔人。非昔人也。鄰人愕然。非其言。此中梵志意者。謂昔人少年也。今則白首。安得謂之昔人哉。故涅盤云。一切諸法。前滅後生。相似相續。凡夫見已。計以爲常。實非常也。然少年因也。白首果也。𨿽依少年而得老狀。要待少顏旣化老狀方現。若少壯不化安得有白首人哉。以少顏旣化老相始生而因果相似。故曰吾猶昔人非昔人也。此正無常相續義。肇師以證不遷。計亦左矣。然此中梵志。鄰人。肇師三人所見不同。學者應知。其梵志謂。昔人已化。不來於今。以有爲法前滅後生。相似相續。故曰我猶昔人。非昔人也。此固合聖教正因緣義也。鄰人謂。昔人不滅不化。可以遷到今日。故曰昔人猶在。肇師謂。昔人不滅不化。性住於昔。但不來今耳。今日之身原自住今。不從昔來。此二俱是常見。但鄰人以今昔一質爲常。故昔日之身可到今日。肇師以今昔異質。各住本世。不動爲常。是則肇師與鄰人俱在梵志所破之中矣。問曰。世間可有自昔不滅不化之物至於今日者乎。曰。有。何者是耶。曰。非剎那行者是也。何物非剎那耶。曰。金。金剛佛舍利。虛空等是也。曰虛空是無爲法。無剎那行。信矣。金剛舍利是有爲法。何非剎那。曰。現量可見故。有聖言故。現見金銀之性經千萬年不變不殞故。楞伽經云。復次。大慧。如金。金剛佛舍利。得奇特性。終不損壞。大慧。若得無間有剎那者。聖應非聖。而聖未曾不聖。如金。金剛𨿽經劫數稱量不減。云何凡愚不善於我隱覆之說。於一切法作剎那想。釋曰。此明聖人於無間道所證無爲。非剎那行。不屬生滅。舉金剛佛舍利爲類也。問曰。世間頗有一物性住於昔而不滅不來者乎。曰。未之有也。何則。世間諸法不出二類。謂有剎那行者。前滅後生。非前不滅後得生故。有情等是也。非剎那行者。昔時之質不變不易得至後時。金剛佛舍利等是也。何有一法住於過去而不滅乎。是則世人之見。物或有之。肇師之見。物理皆無也。思之。問。涅盤梵行廣說一切異色異心莫非無常。金與金剛佛舍利旣有異形。那非無常。矧二經相違。如何會通。曰。二皆聖言。實難通會。愚意思之。楞伽在先。是有餘意。涅盤居後。是無餘意。譬如後勑能破前勑。況金剛寶等劫水所成。如來舍利燻煉而有。本無今有。故是無常。金與金剛可分析故。亦無自性。如來舍利應此人天劫國而有。劫盡界空。理應當盡。經約其長時堅住。以爲非剎那類耳。非畢竟不壞也。如來應化有起盡故。惟眞無爲。性是剎那。際非是剎那。堅凝常住畢竟不壞。然肇公不遷。所以總之。不出四計。謂有無一異。求向物於向。於向未嘗無。是有計。責向物於今。於今未嘗有。是無計。昔物自在昔。今物自在今。是異計。惟闕一計耳。四計乃般若之大病。有一於此則與般若之理背矣。尙何不遷哉。愚固所謂肇師不遷。有宗而無因也。

或問。竊觀肇公遷與不遷未嘗偏滯。今獨破其不遷何也。答曰。彼𨿽兩言。意成不遷耳。故以不遷爲名。不遷一論之主也。其曰。言常而不住。稱去而不遷。𨿽靜而常往。𨿽往而常靜。兩言一會。去住一致。可與神會難以事求等。是皆相似語。未可以判其是非。但看他徵釋所以處。秪是物各性住於一世。不相往來之意。更無異說。謂世𨿽遷去。物各住於本世未嘗動也。自世而觀物則𨿽動而常靜。自物而觀世則𨿽靜而常動。如舟行千里而物不離舟。物靜舟動二不相離也。故其言曰。人之所謂動者。以昔物不至今。我之所謂靜者。亦以昔物不至今。意謂人謂昔物不至者。以隨世遷去。如物隨舟移。故曰動而非靜。我謂昔物不至今者。以物原住昔。如物原住舟。故靜而非動。俱知昔物不至今。故曰所造未嘗異。彼見物隨昔去。我見物原在昔。故曰所見未嘗同。實則我所謂住卽彼所謂去。彼所謂去卽我所謂住。要之則三世遷流。物各住於一世而不動。此肇師動靜不二之旨也。而吾般若不遷之旨果如是乎。若果如是則佛不出世也。然肇公不遷𨿽引般若標本。其釋所以。皆自莊周夜壑負趨抽繹而出。卒以涉異焉。

問曰。彼論旣違。請示不遷正義。答曰。不遷之義徧諸聖教。大意已見於前。今先示總要。後別彰義門。總則十方法界總爲一大圓覺心。譬如淸淨摩尼。萬象森羅去來生滅於中影現。諸愚癡者說淨摩尼實有如是去來之相﹝遷也﹞。智者了知此去來相卽是摩尼。實無一物可去來也﹝卽不遷也﹞。妙圓覺心亦復如是。聖凡依正生滅去來於中影現。諸無明者說淨圓覺實有如是去來之相。慧眼觀之。此去來相當體寂滅卽是圓覺。實無一法可去來也。又如有人頃刻假寐夢經百年。其間少壯至老所爲之事更代歷然。癡人不了。謂於夢中實有如是更代之相﹝遷也﹞。智者了知夢想所現。終不以此爲眞實也﹝卽不遷也﹞。眾生亦爾。以無明故妄見諸法生滅去來。以佛眼觀。眞空冥寂實無一法可去來也。華嚴云。不可說諸劫。卽是須臾頃。莫見修與短。究竟剎那法。法無去來卽物不遷矣。若別說者。依諸聖教義門有三。一諸法無常義。二常住不遷義。三二俱無礙義。且初義者。一切有爲緣生之法皆是無常。剎那變易非不遷也。故華嚴云。一切凡夫行。莫不速歸盡。涅盤云。諸行無常。是生滅法。涅盤廣說諸法無常。皆此義也。二常住不遷義者。此中有二義。一性空故不遷。謂卽上有爲生滅之法。因緣所作無自性故。當體卽空。無少法生無少法滅。故不遷也。般若云。是諸法空相。不生不滅等。中論云。諸法不自生。亦不從他生。不共不無因。是故說無生。無生卽不遷也。二者眞實不遷。謂卽由諸法無自性故。全體卽是常住眞心。如金剛王無動無壞。故不遷也。華嚴云。知一切法卽心自性。楞嚴云。性眞常中求於迷悟生死去來了無所得。起信云。是故一切法從本以來。離言說相。離心緣相。畢竟平等。無有變易。不可破壞。卽是一心。故名眞如。卽斯義也。言無障礙義者。此中復有二義。謂理事無礙。事事無礙。言理事無礙者。卽上遷與不遷相卽無礙也。謂由不變之理能隨緣故。其不生滅性全體徧在生滅法中。如濕徧波則不遷而遷也。故華嚴云。法性本無生。示現而有生。又經云。如來藏與七識俱。若生若滅猶如技兒。又經云。法身流轉於五道名曰眾生。復由緣生之事無自性故。全生滅法卽是不生滅理。如波卽濕。則遷而不遷也。楞嚴云。幻妄稱相。其性眞爲妙覺明體。法華云。是法住法位。世間相常住。華嚴云。一切法無生。一切法無滅。此二同時。遷與不遷無障礙也。二事事無礙者。謂由三世諸法全眞心故。若時若物卽同眞心。含容周徧猶鏡燈然。故經云。一念普入無量劫。又云不動道場而身徧十方。又云。過去無數劫。安置未來今。未來無數劫。回置過去世。是則不動一塵而充徧十方。不離剎那而涉入三世。一遷一切遷。無遷無不遷。不可得而思議矣。遷不遷義理盡於是焉。此上諸義。前因後宗展轉相成。謂由諸法剎那變易故無自性。由無自性故全體卽眞。以卽眞故事理無礙。由事理無礙故能令事事如理而無礙也。此三義門徧諸聖教。皆非不化因論也。不識肇公何所據耶。如無聖言可據。則愚未敢聞命矣。或問。肇公物各性住。豈非法華世相常住耶。答曰。非也。彼言性住者。物各性住於一世。所謂昔物自在昔。今物自在今。如求向物於向。於向未嘗無。是以有物住於昔也。法華云。是法住法位。世間相常住者。法位乃眞如之異名﹝龍樹解大品法住法位。實相異其名﹞。眞如卽諸法之正位。若見諸法有無一異生滅去來皆是妄想徧計。非見諸法之正位也。譬如餓鬼見恆河水以爲流火。則不見恆河之正位也﹝諭出楞伽﹞。如彼恆河實無有火。餓鬼見之以爲流火。焰焰相續起滅有無。彼恆河水體常自若曾無變異。諸法亦爾。有無一異生滅去來皆不可得。然眾生妄見有無一異生滅去來。而法住法位曷嘗變異哉。故曰是法住法位。世間相常住。若謂此法於向爲有。於今爲無。是墮有無。若謂今物自在今。昔物自在昔。是墮一異。未有有無一異而非生滅去來者也。有無一異生滅去來妄想徧計耳。而欲同法華實相之旨。詎可得耶。然世相所以得常住者。以無性故耳。世間無性卽是眞如。故世間相卽常住相。其猶流火無性卽是恆河無變異也。故經云。諸佛兩足尊。知法常無性。而言常無性者。有常卽無也。非推之使無。非先有後無。非彼有此無也。如彼諸鬼所見流火。然此火性卽水而求旣不可得。離水而求亦不可得也。正見火時火無可生。或不見時亦無可滅。性本自無。非推之使無也。非先有後無也。非彼有此無也。諸法亦爾。所謂從本以來非自非他非合非散。湛然常寂。故曰常無性也。以無性故。一一天眞。一一實相。無動無壞。故得常住。若謂此物於向爲有。於今爲無。卽先有後無。彼有此無。斷非法華無性之旨也。又以諸法無自性故。皆同一性﹝絕待之一﹞。是謂眞如。無有變易。不可破壞。是謂世間相常住也。若謂物各性住於一世而不化者。是爲定法。定法卽有自性矣。旣有自性卽乖眞如。旣乖眞如而欲世相常住。未之有也。又常住相卽寂滅相也。故經云。諸法從本來。常自寂滅相。旣曰寂滅。則卽一切法有無一異生滅去來皆不可得矣。謂之昔物在昔。今物在今。可乎。謂之向有今無可乎。蓋言常寂滅者。當生卽滅。卽不待緣散方曰滅也。故楞伽云。初生卽有滅。不爲愚者說。今日求向物於向。於向未嘗無。是以物生爲有也。責向物於今。於今未嘗有。是以物滅爲無也。以生爲有是謂定有。以滅爲無是爲斷無。而欲同法華常寂滅旨。吾不知其可也。然法住法位之名。大品具載。龍樹菩薩以爲眞如異稱。近世異解師云。法住法位者。天位在上。地位在下。水性自濕。火性自燥。甘蔗性甜。黃連性苦。乃至鵠白玄烏花黃竹翠。法法各住自位不可移易。是謂世間相常住。若如此見。得各各物狀互不相參。月得世間相耳。常住相猶未夢見在。若謂此物各住自位定不移易。不出情執妄計耳。用當法華實相之旨。是猶鬼見未忘而覓恆河之水。則徒增焰熱耳。是則物各性住與法華實相常住。敵體相違。有以爲同之者。安得不謗法華哉。嗚呼。吾非好辯也。所惡於紫。爲其亂朱也。所惡於似。爲其亂眞也。今夫直言而非之者易曉。似言而亂之者難明。是故非謗之害細。似亂之害深。吾欲無言可乎。

右據聖言量辯竟。若更作比量者。肇公出不遷因云。求向物於向。於向未嘗無。責向物於今。於今未嘗有。是則向有今無。乃法自相相違。因向異品上轉也。量云。向日少年是有法。決定遷滅爲宗。因云。向有今無故。同諭。如前陰。前陰今不有。前陰已遷滅。少年今不有。少年亦遷滅也。其曰昔物自在昔。不從今至昔等。是亦違因。量云。昔日少年是有法。非不遷滅爲宗。因云。不可畱至於今故。同諭。如昨夢。昨夢不到今。昨夢已遷滅。少年不到今。少年已遷滅也。其曰往物不化是亦違因。量云。往業是有法。非不遷化爲宗。因云。以能至果故。同諭。如昨日。謂因若不化。則應常因終不至果。此以業果成無常也。又量云。往業是有法。決定至果爲宗。因云。業性無常故。謂若不至果。業性應常。此以無常成業果也。是則無常業果二義相成。誰云業果常不遷乎。然肇公往業不化之說。聖教無憑。有同異見。量云。往業不化是有法。濫同常見異執爲宗。因云。教理俱違故。同諭。如斷見違理者。如白首老人少壯仍在。千尺長松本種猶存。決無是理也。教違者。一切聖教皆言因滅果生故。問曰。彼說旣違。請示正義。先示因緣法。量云。一切有爲是有法。無常遷滅爲宗。因云。因緣所作故。同諭。如燈焰。燈焰從緣生。燈焰是無常。有爲從緣生。有爲是無常也。其不遷有二義。一云緣生之物是有法。決定不遷爲宗。因云。無有自性故。同諭。如空花。空華無所有。空花不可遷。緣生性不有。緣生故不遷。此無物可遷也。二云無性之物是有法。決定不遷爲宗。因云。全體卽眞故。同諭。如鏡像。鏡像體卽鏡。鏡像不可遷。緣生體卽眞。緣生卽不遷。此眞實不遷也。此二無礙。復有二義。一云遷與不遷是有法。相卽無礙爲宗。因云。理則不變隨緣。事則成相體空故。同諭。如水波。是則不遷而遷。遷而不遷也。二云念劫剎塵是有法。周徧含容爲宗。因云。萬事如理故。同諭。如帝网。或問。肇公乃聖師也。所立不遷千有餘載。凡名師大匠興辭樹義每以爲引證。未聞有議其非者。爾何人。乃敢妄窺先覺耶。曰。噫。澄固一業識僧耳。豈敢與先覺辯哉。直據吾佛之言以證正耳。使吾佛之言果不可異。則肇師𨿽聖又豈聖於吾佛哉。觀國師曰。常取信於佛。無取信於人。吾事斯語矣。

續論

注物不遷論者甚多好說。多是證龜成鱉。有師用楞嚴匿王章注求向物於向於向未嘗無。注云。童子之時膚腠潤澤﹝向有童顏﹞。責向物於今於今未嘗有。注云。衰老之年形色枯悴﹝今無童顏﹞。此證旣合論語。其義卻與肇公作敵。何則。肇公向有今無爲成不遷。楞嚴向有今無爲成遷變。因同宗異。敵體相違。肇公果是。楞嚴必非。楞嚴果是。肇公必非。人師於此莫知辯。可怪也。涅盤亦然﹝已如前引﹞。問。且如色身旣有童耄彼此之異。如何成立眞常。答曰。若見色異卽屬無常。見色不異卽眞常也。所謂童顏性空不異白髮性空。張三寂滅不異李四寂滅。此言不異者同體不異。非相似不異。諸法性空體無二故。不二之體卽眞常也。故般若云。色淸淨乃至一切智智淸淨。無二無二分。無別無斷故。故涅盤廣說異物無常以破外道異執之常。蓋外道不見性空不二之體。妄謂異法常住。豈眞常住耶。則肇公昔物住昔今物住今爲不遷。與執異物常住者。爲有辯焉。爲無辯焉。

問。何知異物皆無常耶。答曰。據二量故。一聖言量。涅盤聖行廣說異物皆無常故。二理量。如空不異則名爲常。形器異故諸皆無常。豎論異者。如今物非昔昔物非今。昔日之物在昔爲有。於今爲無。是則此物先有而後無也。今日之物於今爲有。於昔爲無。是則此物本無而今有也。時乎而有。時乎而無。故爲無常。若橫論者。如此物非彼。彼物非此。謂求此物於此則有。求此物於彼則無。彼物亦爾。有處而有。有處而無。故名無常。

華嚴云。譬如河中水。湍流競奔逝。各各不相知。諸法亦如是。又云。以此常流轉。而無能轉者。此與肇師江河競注而不流等四句之義言陳相似。求其所以能成立因。則大不侔矣。何則。修多羅以性空無體。故𨿽終日流轉而實無一物可流轉者。如陽焰之水。流卽無流也。故經先標因云。諸法無作用。亦無有體性。是故彼一切。各各不相知。後出因云。眼耳鼻舌身。一切空無性。則以性空故無流明矣。肇師以物各性住爲不遷故。世𨿽常流而物各性住於當世。未嘗動也。如前舟載魚。後舟載筍。舟𨿽行去而魚筍之物各住自舟。未嘗動也。故其言曰。今而無古。以知不來。古而無今。以知不去。事各性住於一世。有何物而可去來。粗則各住一世。細而觀之。念念各住。卽前念之波住於前念不來後念。後念亦爾。是則念念常流。念念各住。故曰競注而不流也。旣以有物各住一世而不滅不化。則物有定性矣。有定性則與無性之旨作敵。豈特朱紫之濫哉。

問曰。肇師物各性住。豈非華嚴各不相知之意耶。答曰。經言各各不相知者。謂不相觸也。不相爲緣也。良由諸法體用皆空。以體空故。如鏡中像。妍醜不相觸也。以用空故。不相爲緣。如空中華不生果也。則因不作果。果不酬因。是不相知義也。故曰諸法無作用。亦無有體性。是故彼一切。各各不相知。肇師云。因因而果。果不無也。因不昔滅。因有性也。物各性住。體不空也。功流常存。用不空也。華嚴鈔判爲俗諦。濫同小乘。然小乘以剎那滅故前不至後。肇師以前念不滅。性住於前。不到後念。豈同小乘哉。

經云。眼耳鼻舌身。心意諸情根。以此常流轉。而無能轉者。以此常流轉。無性緣生也。卽不遷而遷。而無能轉者。緣生無性也。卽遷而不遷。肇師知此。安用物各性住一世而不化者用當不遷哉。

有云。肇公物各性住。是以無性爲性。若果無性爲性。則向物在向其性本無。則不得謂之向有矣。向有不有是卽有而無也。卽不待緣散方始曰無。則不得謂之今無矣。今求向物。則曰於向爲有。於今爲無。是執有爲有。固無爲無。凡常之謂耳。何由見其無性爲性耶。若果無性。無性則無生。無生則無滅。無生滅則無去來。無去無來則不遷之致明矣。又安用膠粘古今﹝昔物在昔。今物在今﹞。釘定有無﹝向有今無﹞。而固招萬世之蔽惑耶。曰天下之物莫非無性緣生。豈肇公性住獨不然哉。曰。若然。則百家異論與夫九十六種之執。何嘗有自性哉。蓋由吾人無事而生定耳。悲夫。

般若云。諸法無去來相。無動轉者。其性則如陽焰之水。非有流相非無流相。若謂此水有流動相則妄也。若謂無流動相亦妄也。若謂此水前波住前後波住後。互有互無。豈非固空華之濃淡。實兔角之短長者耶。

物不遷正量論卷上

物不遷正量論卷下

五臺山獅子窟沙門鎭澄著

或問。肇公云。仲尼之所以臨川。莊周之所以藏山。斯皆感往者之難畱。豈曰排今而可往。是果仲尼。莊周之意乎。曰。非也。肇師意謂往時之物自在往時。不可畱至於今日。故曰往者難畱。今日之物亦只在今日。不可排向昔日去也。故曰豈曰排今而可往。如前舟之物不可畱至於後舟。後舟之物不可排向前舟去。是謂昔物自在昔。今物自在今。不相往來。謂之不遷。此從夜壑負趨中來。卻失莊周意也。莊周云。藏山於澤。藏舟於壑。謂之固矣。夜半大力者負之而趨。昧者不覺。此諭世人爲計至深至密。以爲永久不失。不知暗中都爲造化遷去。時乎失滅不可畱也。故曰藏小大有宜。猶有所遁。遁者遷滅也。肇公卻以爲不遷。豈莊周之意哉。次云。藏天下於天下。則不得所遁。以吾宗求之。卽古所謂通玄峯頂不是人間。若見此理卽世間相是常住相。故曰是謂恆物之大情。恆。常也。情。責也。是萬物之實恆常不變。則不可得而遷滅也。故曰不得所遁。肇師胡不引此以爲不遷之證乎。

孔子臨川嘆曰。逝者如斯夫。不捨晝夜。逝猶遷也。往也。失也。此嘆造化之流行新新不住。往者過。來者續。曾無一息之停。非謂昔物住昔。今物住今也。肇師乃曰。斯皆感往者之難畱。豈曰排今而可往。意謂往物自住於往。不可畱至於今。今物自住於今。不可排向於往。故其言曰。昔物自在昔。今物自在今等是也。仲尼之旨果如是乎。昔仲尼嘗告顏子曰。丘以是日䢐。吾終身與汝交一臂而失之。可不哀歟。汝殆著乎吾所以著也。彼已盡矣。而汝求之以爲有。是求馬於唐肆也。今肇師謂昔物住昔。今物住今。豈非求馬於唐肆者乎。

昔者齊景公下牛山之淚曰。美哉國乎。若之何滴滴去此國而死乎。晏嬰笑之以爲不仁之君曰。使賢者常守之。則太公。桓公將常守之矣。使勇者常守之。則莊公。靈公將常守之矣。數君者常守之。何有吾君今日事乎。據晏子之言。粗似吾教四緣中生滅次第緣﹝亦名等無間﹞。而肇公卻固往物不化。又遭晏子怪笑。

肇公云。旣曰古今。而欲遷之者何也。意謂若可移今爲古。易古爲今。可說有遷。今旣不可。何有遷乎。若然。則今應常今。古應常古。理旣不成。教亦無證。今翻案曰。旣曰古今而欲不遷者何也。謂古非定古。曾已稱今。今不定今。將必爲古。則念念遷流。曾無暫住矣。其不遷義者。謂古今𨿽殊。不離一念。念無自性。今古一如。何可遷也。華嚴云。無量無數劫。解之卽一念。知念亦無念。如是見世間。此非性住之論。

不遷一論只說个物各性住於一世。所謂昔物住昔。今物住今等。故物𨿽在昔而不化。因𨿽在昔而不滅。今詰之曰。據世有三。過現未也。不遷只說物住今昔。不言未來。何也。對曰。已生之物住於過去。現生之物住於現在。未來未生。物旣未生則物本無也。故不言有物住未來也。詰曰。若爾。則未生旣本無物。已滅者豈有物乎。旣曰滅已。安得有物住於過去而不化哉。若已滅之物尙住過去而不化者。彼未生之物亦住未來而不闕也。未生有物。何名未生。已滅尙存。何名已滅。然物之生也。剎那剎那生滅相續。正相續時說名現在。如旋火輪。癡兒見已以爲實狀。智者觀之剎那相續亦不可得。則現今且無剎那之住。安得固彼已謝之法。欲令常住而不遷耶。

如來無量法門無非因病設藥。惟諸法無性義。如摩竭他藥。無病不治也。經云。色卽是空。則色無性也。空卽是色。則空無性也。空無性故空非空也。則除斷見。色無性故色非色也。則去常見。又今不定今。將必爲古。今無性也。古不定古。曾從爲今。古無性也。生滅有無一切皆然。故觀諸法無性者。求世間不可得。則煩惱結業無自而生。以至出生死會涅盤。此卽談無性之益也。不識肇師物各性住之談。往物不化之論。所治何病。所成何益耶。

或曰。西天論者有所立破必以因明爲準。若三支闕謬則所立不成。今肇師不遷有何過謬而破之耶。曰。肇師立今昔不遷。云求向物於向。於向未嘗無。責向物於今。於今未嘗有。此昔物不遷之因也。次舉因成宗云。於今未嘗有。以明物不來。於向未嘗無。故知物不去。此昔物不遷宗也。今物亦然。故曰。覆而求今。今亦不往。且如向有今無因。成立昔物不遷宗。因明之法犯二種過。謂法自相相違因。法差別相違因。法自相相違因者。卽向有今無因。於不遷宗法言陳自相相違。謂不遷言常。向有今無是無常故。於彼常言自相相違。法差別相違因者。謂若據言陳則向有今無卽是無常。若推肇師意。許向有今無爲成性住。以向物住向不滅不化。但不來今。故曰今無。非謂昔物已滅也。差別相違者。此向有今無因。如能成立意許皆物住昔不滅不來不遷之宗。如是亦能成立。於此相違向有今無無常遷滅宗也。此中亦犯聖教相違。以諸聖教向有今無是無常故。若望宗本亦自語相違。宗本云。若以有爲有。則以無爲無。此斥常有斷無者也。及立昔物不遷。則曰於向非嘗無。於今未嘗有。豈非以有爲有。以無爲無耶。

或問。四論出乎一人。獨不遷有滯耶。若不遷有滯。其他安得不滯哉。若三論無滯。則不遷亦必無滯矣。答曰。人之立言。自非無生大聖。不能淳全無獘。彼英哲間气平生發言務求中理。而一或失之。古徳所謂大智面前有三尺暗。此之謂也。𨿽然。詎可以一言不善便謂平生所言皆不善耶。又詎可以諸言無獘便似一言之非爲是耶。夫以一言之非而非平生之善者。是不仁也。以諸言之善而善一言之非者。是不智也。不仁不智不足以語道也。故以不遷之塞以塞三論。是不可也。若以三論之通而通不遷。亦不可也。嘗試觀之。三論之旨窮幽洞妙。乃法藏之要義。聖教之炙言也。至於不遷則有間然。關乎大法綱宗。故不容不辯矣。且肇師論中之雄者。惜乎彼時佛法初來。未窺全體。初未有人徵詰辯難。而肇師以生知之才輙爲是論。𨿽有間然。非其才也。使若人出於臺涼之後。吾知其爲震旦一人矣。豈區區凡庸可能議哉。澄爲是駁。世有以愚不議賢誚之者。澄竊謂曰。我之所以得見肇公者。非我也。是因吾佛聖教光明耳。使吾不聞聖教。吾必以性住爲至論矣。

答幻有禪師書

涅盤云。如來亦說常樂我淨。世間亦說常樂我淨。常樂我淨其名一也。所以常樂我淨者異也。豈可混然一觀者哉。今肇師卽動求靜之說。與修多羅相似。觀其所以不動之意。則大不俟矣。何則。修多羅以諸法性空爲不動。肇師以物各性住爲不動。性空義者。由色卽空故動而常靜。空卽色故靜而常動。諸部般若皆此意也。性住意者。卽所謂昔物自在昔。今物自在今。故物𨿽在昔而不化。因𨿽在昔而不滅等。不知此意出何聖教耶。觀其卽動而靜之語。彼此一也。而性空性住敵體相違。世人徒見一語相似。遂以爲必同。不觀所以建立之意。遂混然一途而朱紫莫辧焉。座下必欲主張肇公。必能爲其引證出理。如何得與聖教不違。而後不肖所駁不言自敗矣。今座下旣不能爲其引證出理。乃硬主張其是。其孰與之哉。

又﹝其引華嚴。法華等證昔物不化﹞

來諭。華嚴毗盧身住三世。法華述燈明智勝等。是皆往物不化之證者。愚謂此證不成。何則。若毗盧眞身。十方三世隨處充周。間不容髮。非若肇公向有而今無也。若燈明等。則化迹𨿽滅不妨可說。燈明章云。彼佛滅度後。如薪盡火滅。智勝章云。彼佛滅度來。如是無量劫。豈謂有物住於過去而不滅耶。若約法身則昔本非生。今元不滅也。來諭云。若空故不遷。一切斷滅。更說甚物爲不遷者。蓋不委色空一物耳。𨿽色空不二。要見色卽是空始曰不遷。經云。觀一切法空無動轉者。豈曰有物而不遷耶。若以有物爲不遷。大似斬空華而不卸。固夢物以久畱。不亦昧哉。

答界上座

來謂求向物於向於向未嘗無。乃肇公破世人之無見。謂時人求向物於向爲無。是邪見斷見之無。肇公破之曰於向未嘗無。是破其無也。細而推之。翻成世人破肇公。何則。肇公自說求向物於向。於向未嘗無。責向物於今。於今未嘗有。此分明以向在爲有。今滅爲無。向在爲有是執有爲有。今滅爲無是執無爲無。執有爲有是爲常有。執無爲無是爲斷無。來謂世人以向物在向爲無者。則世人卻知向在爲無。今滅不無也。向在爲無是卽有而無。今滅不無是卽無而有。卽有而無則有非有也。正破向在爲有之實有。卽無而有則無非無也。正破今滅爲無之斷無。此所以翻成世人破肇公也。且世人豈有如是見哉。但是仁者謬解耳。向有今無。向在今滅。亦世人常情。而肇公亦謂向有今無。此卽所造未嘗異也。而世人謂昔物在昔爲有。今求昔物。昔物已滅。故曰今無。肇公謂昔物原住於昔。但不來今。故曰今無。非謂昔物已滅也。此卽所見未嘗同。則世人見物無常。故說昔有今無。肇公見物常住。故說昔物在昔而不化也。來謂初簣若滅山亦不成。初簣不滅山亦不成。若然。則仁者欲其滅耶。不滅耶。滅與不滅二俱不成。斷滅見也。亦滅亦不滅。非滅非不滅。相違。戲論耳。且肇師自釋云。故物𨿽在昔而不化。又云因因而果因不昔滅。而仁謂滅與不滅二俱不成。豈非仁者自破肇公乎。

又答

來謂世人求向物。所以起無見者。如求張三於去年。而去年張三已死。故起無見。是於無執無。卽邪見斷見之無。而肇公曰。去年張三未嘗無。是破其無見也。若爾。次句云。責向物於今。於今未嘗有。定是破世人有見矣。則世人應計張三去年是無。今年是有。若爾。則去年死張三。今年卻活也。不然。世人何自起有見耶。旣無是見。何故肇公道於今未嘗有而破之耶。若謂後句未嘗有不破有見。則前句未嘗無定亦不破無見矣。且向年尙張三旣無卻活之理。則向無今亦無矣。而仁謂肇公於向未嘗無。是卽張三無處說有。是以無物爲物。則次句於今未嘗有。卻又於張三無處說無。是又以無物爲無物也。則不惟淺陋。又且乖離。不足以爲肇公輔。適足以增肇公累也。

對無名尊者語﹝附其語﹞

善說法者。貴在得旨不在執言。貴在變通不在固泥。如來遺教猶孫子兵法也。善用兵者貴在臨時神變。若固守常法而不知通變者鮮不敗矣。肇公說法。神變者也。豈可以死殺法而難哉。如涅盤說諸法無常佛性是常。六祖卻道佛性無常諸法是常。豈可以定法爲難哉。

祖師門下曾不以實法系人。此又因病施藥之一端耳。由人聞修多羅說。卽如言生執。以爲佛性定常。諸法定無常。見祖師翻案曰佛性無常諸法是常。意謂若佛性一向定常。諸法何自而生。以佛性無常。諸法乃生也。若諸法定無常者。則不卽眞常。離眞之外有物性矣。然祖師之言本爲破執。有等聞此便定執佛性爲無常諸法定常。則令涅盤成無常生死爲常矣。生死若常則終無解脫。涅盤無常則諸佛證後還受生死。則令三世諸佛己利利人之法總成虛誑。而邪惡之見豈有加於是哉。涅盤云。法眼未徹。不應分別如來之身定常無常。但應仰信。若言如來定無常者。舌根當裂。死入地獄。護法菩薩寧捨身命不說佛身是有爲也。當說佛身是無爲法。決定恆常。不可變易。蓋佛身卽法身也。法身。涅盤。佛性三者。易其名耳。此如來最後抖搜枯腸盡情露布。如此豈可以涅盤之說爲未了耶。談教者可不愼哉。然祖師禪卽吾般若宗也。六百卷般若世出世間不說一法眞實。卽祖師所謂不用求眞惟須息見。但願空諸所有愼勿實諸所無。宗門無肯路是也。故六祖指佛性爲無常。卽古徳所謂理不成就事不成就之論。皆般若之旨焉。故大般若中眞如佛性菩提涅盤一皆蕩去。乃至云設有一法過涅盤上。我亦說爲如夢如幻。學般若菩薩固當如是。若不如是不足以明般若。蓋若不如是。一番縱說眞如佛性菩提涅盤。無出夢想顚倒耳。又烏足以見涅盤眞常之性乎。至於楞嚴。涅盤。勝鬘。如來藏等圓極終實之典。皆說佛性眞常不變。諸法皆客塵生滅無體。旣無自體則亦不離乎眞矣。故法鼓經云。一如空經是未了義。卽此謂也。蓋修多羅乃諸佛法印也。自古人師悟後。千說萬說未有不與修多羅合者。所謂書同文車同軌。不合則非異卽邪矣。如善用兵者。𨿽千變萬化未有不合兵法者也。問曰。六祖云佛性無常。與何經同。答曰。淨名云。不生不滅是無常義。涅盤亦有此義。謂煩惱佛性本有今無等是也。以理求之。理事各有常無常義。理則隨緣故無常。不變故常。事則成相故無常。體空故常。則六祖之言常無常義。自合教義矣。是則六祖之言求之於教。於教有證。求之於理。於理亦通。而肇師往物不化性各異住。求之於教。於教無考。求之以理。於理未通。如有可通。則必聞命耳。

對密藏開禪師語﹝附來書﹞

詩云。率土之濱莫非王臣。或者固執舜爲天子瞽瞍北面而朝之。釋之者曰。周餘黎民靡有孑遺。是誠周民無孑遺乎哉。善說詩。不以辭害意可也。肇師不遷。愚意觀之。大都直是法法不相到。法法住本位爲宗。其引般若等經及昔有今無不滅不來之說。廣借曲譬。意蓋如此。竊觀所駁以昔有今無爲斷常遷滅之見。是卽是矣。恐亦未免瞽瞍北面而朝。周民無孑遺之過也。且如來演教有大小偏圓。因病設藥。初無定方。豈得盡以華嚴。法華圓頓之旨繩之哉。駁中不遷二義。一性空。二眞實。愚意肇公不遷卽眞實義也。其引般若等經。似皆借意。非其本宗。不爾。肇師何人。而顧反昔支離一至此乎。

禪師判肇公不遷。以法法不相到。法法住本位爲宗。徒見其言而未詳厥義也。然如來法王有二種法印印一切法。一因緣生滅印。二眞空實相印。自如來之後。凡所說者。要與二印相應卽爲正說。不與二印相應者卽爲邪說。此固不讓古今凡聖也。且初印者亦名無常印。凡是一切緣生之法必歸散滅。如有毫物不散滅者則佛不出世也。故涅盤云。本無今有。本有今無。三世有法。無有是處。又云。諸行無常。是生滅法。華嚴云。一切凡夫行。莫不速歸盡。此等皆言因滅果生。前念滅後念生。非若肇公往物不化昔因不滅也。第二印者謂如來以一眞空實相印印一切法。無有一法不空寂者。如有毫髮有體不空則佛不出世也。大品云。色前際不可得。中際後際皆不可得。色卽是空。萬法皆然。法華云。離相滅相。終歸於空。然此二印只是一印。蓋由諸法無常故無自性。無自性故空也。是以雪山童子聞羅剎偈。諸行無常。是生滅法。嘆曰。此大乘空義也。是則要必無常始得空寂。要必空寂始得物物全眞也。今肇師以物𨿽在昔而不化。因𨿽作果而不滅。不滅不化則與無常法印相違。旣違無常而不滅不化。則物有定性矣。物有定性則與大乘空印背之矣。旣背性空而曰眞實不遷。與夫固陽炎之水。實空華之果者。何以異耶。夫言實相者。古之實相不異今之實相。今之實相不異古之實相也。有物之實相不異無物之實相。無物之實相不異有物之實相也。所謂有無不二也。古今一如也。達此義者靈山一會卽今儼然。非若肇公求向物於向爲有。於今爲無也。禪師判肇公不遷。以法法不相到。法法住本位爲宗。果如禪師之言。還與法王法印不相背乎。然法法不相到義。據聖教有二說。不出二種法印。一因緣生滅義。經云。有爲之法。剎那滅故。無容從此。遷至余方。夫此方前念也。余方後念也。是以前念滅故不至於後念也。涅盤諭如蠟印印泥。印與泥合。印壞文成。而是蠟印不變在泥。此中印壞文成。諭因滅果生也。不變在泥。卽因不至果也。是皆前念滅故不至後念。非若肇公物𨿽在昔而不化。因𨿽作果而不滅也。二眞空實相義。以法法性空故不相到。非曰不到。到卽無到也。華嚴云。諸法無作用。亦無有體性。是故彼一切。各各不相知。如陽炎之水波波不相觸也。是以前念之物空無性故不觸後念。後念亦爾。達此義者則知水不觸濕。火不觸燥。地不觸塵。風不觸气。塵塵不相到。念念不相到。非若肇公昔物不滅。性住於昔不到今也。夫言性空者。有性卽空也。則昔物在昔。緣未散時體性卽空。豈謂於向爲有。於今爲無哉。且夫如來聖教亙百千年。而外道邪說不能壞亂者。以二種法印。名言有在耳。是故聖教以名言爲體。蓋此二種法印。千佛出世不能異也。而博地凡夫敢以世俗戲論之說擬欲變革法王之法乎。禪師引詩。率土之濱莫非王臣。而容有瞽瞍不臣舜帝。不以辭害意也。無乃以如來聖言本有今無。莫非無常遷滅。而獨許肇公所說本有今無。爲常住不遷耶。若然。則令涅盤金口所談三世有法無有是處。翻成妄誕見。殆以世俗戲論之說爲質。而欲變革法王之法印也。夫法王法印千聖不可異。豈以世俗之說而能壞哉。言之者自壞其見也。然如來四十年中說法。不無隱覆隨機方便未了之談。末上盡與發開。如雲。一切江河悉皆曲折。而亦有不曲折者。一切女人悉皆謟曲。而亦有不謟曲者。殺父殺母必墮地獄。而亦有成聖道者。殺無明父及貪愛母故也。廣如涅盤所以盡與發開者。恐疑悞眾生故也。然佛說本有今無。必爲無常遷滅。未聞容有此說爲常住不遷者也。佛說有爲諸行剎那卽滅。未聞昔物住昔而不化者也。佛說前陰滅後陰生。未聞因不滅而果生者也。佛說諸法體用皆空故不相知。未聞物性各住一世不相到也。是皆法王法外新出此條件也。吾何以從之哉。

來諭。如來說法自有大小偏圓。初無定方。不當槪以圓頓之旨繩之。意謂肇師不滅不化自是一種法門。不當以二種法印繩之。愚謂如來說法大小偏圓。𨿽逐機萬變。不離法印。若小乘法必與因緣生滅相應。若大乘法必與眞空實相相應。離此則非異卽邪矣。蓋若不以法印印定。則九十六種之說皆佛法矣。如來聖教豈到今日。

來諭。肇公不遷卽眞實義。非性空義。其引般若皆借意。非其本宗。不爾肇公何人顧反昔支離一至此乎。然肇公不遷旣引般若標本。而曰非其本宗。此又仁者自駁肇公矣。且性空與眞實相去幾何。豈有背乎性空而能契眞實者哉。背乎性空而責眞實者。卽所謂固空華而實陽炎也。禪師必謂般若性空。法華性住。肇公不遷𨿽標本般若。而其立義則從法華。固不可以般若性空駁法華之性住者。愚謂般若法無去來。與法華法住法位。異其言耳。人徒知法華明實相。曾不知六百卷般若純談實相。蓋若見諸法有無一異生滅去來。則法不住位也。譬如餓鬼見恆河水以爲流火。則不見恆河之正位也。大般若中具載法住法位之名。龍樹菩薩以爲實相異稱。後人妄解云。法住法位者。天位在上。地位在下。古自住古。今自住今。成不至壞。因不至果。甘蔗性甜。黃連性苦。水性本濕。火性本燥。各住自位。不可移易。究之無非妄想戲論。多見世人以此用當法華實相之旨。是猶鬼見未亡而欲覓恆河之水。徒增炎熱。豈識恆河哉。禪師必謂法華異乎般若。而所判法法各住自位之旨。想必不同世人戲論之見。但但未聞開示所以異耳。

答海印大士書﹝附來書﹞

顧不肖鈍根波流幻海華落寒空。不啻曳尾泥途自甘逃逝已也。回視金色界人端若靈山一會。惟時白毫東注。幽邃蒙光。豈不見此頭陀如是度眾生而作菩薩行耶。承示不遷駁艸﹝云云﹞。竊觀所駁。若按名責實。𨿽肇公復起不易其言。若忘言會旨。𨿽淸涼再出亦追其武也。然彼覃思造論立意命名。不曰無見。且以不遷當俗。不眞爲眞。由是觀之。是物不遷。非眞不遷也。以其物有遷變。故今示之以不遷爲妙。若眞不遷。又何足云。故云是法住法位世間相常住。其旨良哉。若髙見摘其遷流之語駁之。言言有據。卽肇公對詰亦俛首無辭。但彼亦自解云。所造未嘗異。所見未嘗同。意恐足下責其言。未諒其心耶。亦所見未嘗同耶。故曰正言似反誰當信者。且肇公明指不遷在物。而足下以眞冤之。斯爲門不同。宜其相左耳﹝云云﹞。不盡。

海印大士慧書千言。其要則言肇公約俗物立不遷。非眞如不遷也。駁中巳斤此非。大士旣主張此。胡不爲其伸理遮難耶。今更詰之曰。肇公俗物不遷。爲此俗物卽眞故不遷耶。爲不卽眞而不遷耶。若俗物卽眞故不遷者。則眞不遷矣。而論固違眞。若俗物不卽眞而言不遷者。然不出二義。一謂有爲之法剎那滅。故不從此方遷至余方。此小乘正解也。二謂物各性住。昔物不化。性住於昔故不遷。此外道常見也。故涅盤出外道常計云。若算數之法。初一若滅。尙無至二況成百千。初一不滅。故有第二乃至百千。以是義故諸法是常。今肇公師不許因滅而許果生。因因而果許果生也。因不昔滅不許因滅也。斷非二乘不遷之義。觀國師以爲濫小者。悞矣。人謂昔物已化不來今日。肇師昔物不滅原住於昔但不來今耳。此卽所見未嘗同處。據大士自謂。於是論中頗有自信之地。主張俗物不遷非眞不遷。其所謂俗物不遷。想必不同二乘外道之見。不識大士何所謂耶。胡不當陽指出所以俗物不遷之義。開示愚蒙耶。且論中云。談眞有不遷之稱。導俗有流動之說。而大士卻判定俗物不遷。不當以眞冤之。大士何失意至此耶。來謂不肖所駁。若按名責實。𨿽肇公復起不異其言。若忘言會旨。卽淸涼再出亦當追其武。良哉是言。若果如是。卽九十六種之言與夫百家世諦之談。苟能忘之。皆第一義。又奚止肇公之言哉。又謂不肖責其言未諒其心。夫言者心之迹。心者言之本。所謂心尙無。多觸言以賓無。故得其言必得其心。因迹以見其本也。若大士之言。豈肇公心存白而言道累乎。言在東南而意在西北乎。不肖固不得其心。若大士所判俗物不遷。豈非肇公之心哉。若果其心。不肖早年亦嘗得之矣。但未愜鄙意耳。所以未愜鄙意者。於修多羅未允合耳。大士旣判是物不遷非眞不遷。且引法華實相之旨成之。豈謂法華實相惟物而非眞耶。想大士謂天下未有不眞之物。亦未有不物之眞。今言物者全眞之物耳。若爾。何謂是物不遷非眞不遷耶。豈有離眞之物不遷者耶。大士謂諸方話成兩橛。觀此言卻似大士話兩橛。非諸方也。

對一幻道人語

一幻道人自海上來。謂餘言。物不遷義我得之矣。我聞諸尋香蝶主人有言曰。昔者嘗遭屬虛子於槐國之野。相與商略物不遷旨。屬虛子曰。只是个物各性住而已矣。曰何謂性住。屬虛子曰。天在上。地在下。水性冷。火性熱。牛只是牛。馬只是馬。曰何謂不遷。屬虛子曰。不可將牛作馬。將馬作牛。曰何所據乎。屬虛子曰。法華云。是法住法位。世間相常住。此其良證也。尋香蝶主人與之。我亦與之。時有小兒立於傍。空印道人指香鑪顧問曰。這个是什麼。兒曰香鑪。又指華瓶曰。這个是什麼。兒曰華瓶。卽指華瓶而問焉曰。喚這个作香鑪得麼。兒曰不得。指香鑪曰。喚這个作華瓶得麼。兒曰不得。余曰。此兒不曾參屬虛子。亦知物不遷矣。若以如是見解用當法華實相之旨。謗法之罪何逃。一幻子怫然作色曰。爾童子者。徒知彼物非此。此物非彼。豈知物物全眞耶。余曰。夫一切聖教以名言爲體。所以亙百千年魔外邪說不能亂者。以其名言有在故耳。仲尼曰。必也正名乎。蓋名無越實。實無越名。名斯正矣。今屬虛子之言與小兒所見無殊。安知其獨物物全眞耳。且夫眞則不異。異則不眞。今見異牛異馬而曰全眞。未之有也。蓋旣曰眞矣。則牛不異馬。馬不異牛。所言不異者。非謂遷牛作馬。易馬爲牛也。蓋以牛之實相不異馬之實相。馬之實相不異牛之實相故耳。則牛馬幻殊。實相不二。不二之體何可遷乎。蓋見牛馬相異者。則不見牛馬之實相也。不見牛馬之實相而曰牛馬不遷。詎可得耶。夫見牛之實相者。非特不異於馬也。卽此一牛與十方諸佛六道眾生依正因果皆不異矣。斯言不異者。非相似不異也。非移易不異也。以實相天眞體無二故云不異也。今其言曰。牛不是馬。馬不是牛。是異物也。豈有異物不遷者耶。涅盤聖行廣說異物無常。以破外道異法之常。今屬虛子以異牛異馬爲不遷。正與外道同宗。於如來作敵也。今吾子以異物成不遷。亦有聖言可據乎。一幻子曰。於法華有之。法華云。如是相。如是性。乃至如是本末究竟等。此等一一皆實相故。余曰。子言悞矣。實相尙不名一。而有十乎。實相若十。則同有爲。非常住矣。蓋諸法實相。一切言說所不能示。一切有心所不能到。故經初標云。惟佛與佛乃能究盡諸法實相。次云。所謂諸法如是性相等。但列諸法名件而已。彼實相者不容聲矣。要人向諸法中著眼。所謂卽一切法默。得乎色心之外。豈可以此物類名件便當實相耶。蓋見諸法有。則不見諸法實相也。見諸法空。見諸法亦空亦有。非空非有。皆不見諸法之實相也。豈得以有牛無馬有馬無牛而見實相哉。又於牛有牛。是有見也。於牛無馬。是無見也。觀馬亦然。有無斷常邪見論矣。吾子欲以有無斷常之見。用當法華實相之旨。復有何說不墮謗法之愆乎。一幻子曰。噫唏。彼亦一幻也。此亦一幻也。得亦一幻也。失亦一幻也。吾何咎焉。余曰。若果如是。吾將從其後矣。

雲棲律師

有以肇公物各住位立不遷意。其不知緣生性空而駁之者。余謂不然。使肇公前無宗本。後無三論。則如所駁也。今前之宗本。後之三論。其示緣生性空之旨委曲詳盡。豈物不遷輙迷是義哉。蓋肇公爲世人執今昔之物遷流。故返之曰。汝之所謂遷者。正我所謂不遷耳。是謂就路還家。以賊攻賊。位不轉而易南爲北。質不攺而變鍮爲金。巧心妙手無礙辧才也。以其爲反世人今物昔物遷流之見。故始終惟論物各住位。不言性空。使觀宗本可以貫通默會耳。今以不知性空而駁之。彼豈心服哉。又曰。肇師若知有今日事。論尾聊增數語結明此意。則駁何由生。此說肇公必首肯。不知駁者能信否乎。

雲棲主張不遷。𨿽無聖言爲據。且有道理可申。非若諸方捺硬杜撰。反成誣累肇公也。其道理者。意謂肇公以緣會性空立宗本義。則四論一以貫之矣。故不遷論中𨿽言不及此。而以本統末。則性空之理可不言而會也。今謂宗本𨿽言性空。而不遷卻言性住。本末相反。敵體成違。因明之法謂之自語相違過也。且夫聖教皆言因滅果生。肇公卻道因不滅果生。涅盤云。本無今有。是無常法。肇公謂有今無卻成不遷。不遷則常也。涅盤云。若算數法。初一不滅乃有百千。以是義故。諸法是常。此外道常見也。肇公亦立初簣不滅乃有髙山。初步不滅乃有千里。與外道所計會不少異。雲棲旣主張性住。胡不爲其出理。如何得內不違於聖教。外不濫於邪宗乎。且性住之談旣合佛意。則三藏聖教豈無片言隻語爲之證乎。旣無聖言可證。而徒以宗本之是而是不遷之非。謂之本末一貫者。若然。則亦可以堯之聖而聖丹朱。太玄之善而善美新乎。若可以彼是而是此非。則亦可以此非而非彼是也。余固謂以三論之通而通不遷者不可也。以不遷之塞而塞三論者亦不可也。其曰就路還家巧心妙手等語。徒誇其妙。未見其所以妙也。若世人執今昔之物遷變無常。無常故無性。無性故空。而觀之者可以厭生死趣涅盤。故經云。諸行無常。是生滅法。生滅滅已。寂滅爲樂。雪山大士嘆前二句曰。此是大乘空義。半如意珠也。是則世人之今昔無常遷變之說。於教有證。於理有通。於人有盆。而肇公反之曰。昔物不滅。今物不動。各住一世。未委此說。於教何據。於理何優。於人何盆。三者旣無。而欲反彼成此。豈非以似亂眞。抱鍮而棄金乎。巧心妙手固如是耶。或曰大凡看先哲語言。當於有過中求無過。不可於無過中求有過。不遷𨿽有少差。當求通可也。安得以異見而破之耶。曰。余於是論。欲求其通也久矣。而卒不能得。遂爲之駁。所以駁者。憂夫後之學者執似而迷眞也。彼髙明之士尙惑其言以爲必當。況其他哉。使一代聖教實相常住不遷之旨淪於不化因論。以肇師之明。於此甘自肯乎。又安知今爲此駁者。非肇公之所使耶。

物不遷正量論卷下

