續藏經準提心要

明堯挺撰

刻準提心要序

一切菩薩之徳不可思議況稱七俱胝佛母乎一切總持之功不可測量況稱陀羅尼之王乎故念準提王者速滅四重五逆持其神咒者頓生三昧智慧滅惡生善其用至矣哉予師伯長壽香法師信奉準提誦持神咒有年矣一日視予準提心要一冊而謂曰此之法也其行簡易其效神速大有裨於叔世行人者也請子傍加國訓梓行於世焉則其利亦豈鮮少哉予聞其言欣然乃諾遂爲校閱授之劂生仍書數字冠於卷首。

寶永己丑七月僧自恣日天臺山飯谷沙門﹝慧曇﹞謹序

準提心要

準提心要序

經言佛國無諸女人解之者曰女人作佛者皆變成佛相不復有女人舊相也而準提王獨以佛母名者何哉一日瞻拜之下忽有思曰母者養育之義也慈愛之稱也蓋父師之督責不能施於有生之初母氏之劬勞偏能適其赤子之性古佛之戒律甚嚴父師教誨之道也準提之接引甚寬母氏慈祥之徳也何者古佛欲眾生之出世也必嚴其防而正告之曰人生好色者不能成佛爾之妻子不必有也人生殘忍者不能成佛爾於有情之肉不必食也人生迷亂其性者不能成佛爾於淸酒美醴不必染指而沾唇也其教可謂嚴矣於是眾生能者從之不能者去之準提王慮其從之者少去之者多也因立一法以誘之曰爾能從吾教吾聽爾有妻子也但勿邪淫足矣爾能從吾教吾聽爾食肉以果腹也但一月數齋戒足矣爾能從吾教吾聽爾取旨酒而少嘗之也但令溫克不沈湎焉亦足矣若爾不吾信將爾所欲求如官爵如眷屬如寶珠仙藥之難致者第從吾教而誦吾咒皆可大慰其懷來吾教不以飲酒食肉有妻子之故而拒絕於爾也亦見吾教之寬而可從乎於是眾生之從佛者聞準提之名而信之向之卽眾生之不從佛者亦聞準提之名而信之向之所以然者何也人情畏父師之嚴樂母氏之寬故世尊之法人畏其難準提之法人樂其寬此佛母之名所由來也歟𨿽然立教者旣寬而奉教者又欲嚴必體慈母愛子之心如臨深如履薄有善必進有過必知而攺然後可以立身揚名耳倘恃母氏之寬而不吾責也遂肆情欲以自陷於罪戾𨿽有聖善之母不能爲之地是可悲也夫是可畏也夫奉準提者必作如是觀方有合於準提之旨也請以是言爲序。

天運壬子歲長至日閩中佛弟子施堯挺燻沐拜撰。

寶像記

準提佛母寶像有無量光明相好身黃白色結趺跏坐上衣下裳皆白縠花紋者體掛瓔珞胸生卍字綬帶系腰朝霞絡身手腕白螺爲釧臂上七寶爲釧兩耳懸寶鐺眾指著指環首戴花冠冠上化現五如來面上三目目色澄淸有下視眾生生悲湣意全身十八手臂上兩手作說法相﹝或作結準提印﹞第二手左執如意幢右施無畏第三手左執紅蓮花右執劍第四手左執澡罐﹝一作灌澡瓶﹞右執摩尼數珠﹝一作執寶鬘﹞第五手左執金剛索右執徵若布羅迦果﹝漢言子滿果此間無西國有﹞第六手左執輪右執鉞斧第七手左執法螺﹝一名商佉﹞右執鉤第八手左執賢瓶﹝一名如意瓶﹞右執拔折羅﹝一名金剛杵﹞第九手左執般若波羅蜜經右執寶鬘﹝一作執數珠﹞坐蓮花上花下有二龍王擁護此寶像大略也若持誦行者欲想出寶像應作如是觀不能作如是觀者隨意所便諦觀一物﹝十八臂所執法物﹞則念慮誠一雜妄不生是謂意密加以誦咒口密結印身密是謂三密相應上根持誦方能有此久不間斷則獲福廣大卽於此生得進菩提矣癸丑年九日記。

今世所傳寶像十八臂中法物彼此互異堯挺詳考經懺遺文參酌至當援筆記之使後之觀想者知所據卽作像者亦知所準云。

集提印法

大三昧印

兩手仰掌展舒右手壓左手兩大拇指以指甲相著放在臍輪下澄定身心後頂上散印○此印能滅一切狂亂妄想雜染思維。

金剛拳印

大拇指撚無名指根第一節

撚時念唵字餘四指遞握大拇指作拳遞念四吽字誦咒畢亦遞念五吽字遞開五指散印○此印能除內外障染成就一切功徳。

準提印

兩手無名指並小指相乂於內右指壓左指﹝左指疊近胸右指疊在外﹞兩中指直豎相柱兩頭指屈附中指第一節

﹝一云第二節

側﹞兩大拇指並撚右手無名指中節屈指時念九聖梵字欲有召請時以二頭指去來誦咒畢舉印頂上兩手散開各用響聲訣念吽字散之○此印菩薩卽來護持能消一切業障積集無量福徳皆得現前速證無上菩提。

響聲訣

大拇指撚中指頭肚頭指屈附中指第一節

打響一聲念一吽字。

上來諸印總要身密若不曉諸印者但結金剛拳亦是身密更有散持者凡行住坐臥皆可持只持唵折﹝上／矢﹞﹡﹝入／米﹞以下咒文不必結印不必記數不必觀想不必對佛對鏡所謂口誦便是眞行能除煩惱安樂法身者也。

準提印外式

準提印內式

金剛拳

大三昧印

持誦儀軌

持咒人須立鏡壇取一新鏡未曾用者鏡面向西行者面向東每月十五日夜隨力設供養具結準提印當心咒鏡一百八徧然後照常持咒。

每日早晚對鏡焚香禮拜已便觀想諸佛菩薩寶像有無量光明相好一一現前念。

南無七俱胝佛母大聖準提王菩薩﹝三拜或一拜﹞。

南無準提會上諸佛諸菩薩﹝一拜﹞。

南無準提會上護法護咒一切聖眾﹝一拜﹞拜竟誦普。

供養眞言曰。

唵哦哦曩三婆縛襪日囉吽

﹝口中念普供養眞言手中要結普通吉祥印其印法以右手大指與無名指相撚著餘三指皆放散是也卽以此印印諸器物自然徧法界皆有無盡香花燈塗幢幡珍饈等物供養以表虔誠若無種種香花等物諸供養具者止念此咒結此印亦成無盡供養具誦咒畢頂上散印﹞跪祝曰弟子﹝某甲﹞奉持神咒祈求﹝某事云云﹞如意者一拜而起﹝按顯密圓通凡有祈求要先持準提眞言五十萬徧或七十萬徧或百萬徧以爲先行然後誦咒祈求決定成就若求出世間法者預前持準提眞言五百萬徧或七百萬徧或千萬徧而爲先行然後誦咒定有靈驗﹞乃金剛正坐﹝以右腳壓左腳﹝月﹡坒﹞上或隨人意坐亦得﹞手結大三昧印想自身頂上有梵書◇嚂字此字徧有光明如明珠如滿月然後誦咒﹝有不能想得梵字者只專心誦咒亦具一切三昧餘仿此﹞或又想◇字變成火輪燒盡自己有漏之身復想大蓮花上有◇阿字生成無漏智身更想◇暗字灌頂已又想◇嚂字變成大火燒此有爲世界如同劫火燒盡無遺但有空寂復想建立無爲之壇於最下方徧想◇欠字雜色而爲空輪於空輪上徧想◇含字黑色變成風輪於風輪上徧想◇嚂字赤色變成火輪於火輪上徧想◇鍐字白色變成水輪於水輪上徧想◇阿字黃色變成金剛地於金剛地上徧想有大蓮花一一蓮花上皆有準提菩薩無量聖眾圍繞一一準提前皆有行者自身一一自身各出無量華果飲食幢幡等諸供養具而爲供養又皆對準提鏡壇三密相應﹝又行者若無準提像並花果飲食等供具但作此觀亦得吉祥成就有不能想火輪灌頂建立無爲壇等法者但依上文想◇字頂上如明珠如滿月止亦得﹞觀想畢捧淨水念準提眞言二十一徧上下八方灑之卽成辟除結界﹝不便灑水者以手擬水想作灑水狀亦同灑水﹞次誦淨法界眞言二十一徧左手握金剛拳右手持念珠﹝或跪或坐隨便﹞誦眞言曰。

唵嚂﹝心想梵字﹞◇◇

次誦護身眞言二十一徧眞言曰。

唵嚙﹝口﹡臨﹞﹝二合﹝口﹡臨﹞字去聲彈舌呼之心想梵字﹞◇◇

次誦六字大明眞言一百八徧眞言曰。

唵麼抳缽訥銘﹝二合﹞吽

﹝心想梵字光明又想自身完滿潔白徧有光明心作思維曰一切眾生身中悉得淸淨不染煩惱﹞。◇◇◇◇◇﹝二合﹞◇

誦畢以金剛拳印額上次印左肩右肩次印心上喉上於頂上散之印五處時遞念五吽字散時遞開五指亦遞念五吽字。

次誦準提眞言兩手結準提印以準提眞言與一字大輪咒一次同誦一百八徧﹝若不能結準提印者如前式左手結金剛拳右手執念珠持若結準提印欲記數時於自身分手指上記或準提菩薩手臂上記若忙者只散持之或有不樂大輪咒者只持準提眞言亦得○或不能從普供養淨法界等眞言次第持誦者只持準提神咒亦得更或鈍根只唵字以下持之﹞。

稽首皈依蘇悉帝頭面頂禮七俱胝我今稱贊大準提惟願慈悲垂加護﹝念一徧﹞。

七俱胝佛母心大準提陀羅尼眞言曰。

南無颯哆喃三藐三菩馱俱胝喃怛你也﹝二合﹞他唵折﹝上／矢﹞﹡﹝入／米﹞主﹝上／矢﹞﹡﹝入／米﹞﹝上／矢﹞﹡﹝入／米﹞提娑婆﹝二合﹞訶唵部林﹝二合﹞◇◇◇◇◇◇◇◇◇◇◇◇◇◇◇﹝二合﹞◇◇◇◇◇◇◇◇◇﹝二合﹞◇◇◇﹝二合﹞

誦竟於頂上散準提手印或結印誦得一千八十徧更好或一百八徧外但以左手作金剛印右手掐念珠持或持三百徧或五百徧或七百徧或千八十徧或三五千徧或無數無記隨力以持皆可但一百八徧外自唵字以下持之﹝初學者宜全咒持之或不樂持全咒者槪從唵字以下持之或不樂唵字以下持之者從初至終已全咒持之更有息災法增益法敬愛法降伏法及出世間法五種壇法各有不同只照前法持之凡有所求決定成就詳見顯密圓通○又正持誦時未滿一百八徧不得共人語話若欲語話時舌上想◇字縱有語話不成間斷﹞誦畢仍念完滿補闕眞言十徧眞言曰。

唵呼魯呼魯社野穆契莎訶

南無七俱胝佛母大聖準提王菩薩﹝三拜或一拜﹞。

南無準提會上諸佛諸菩薩﹝一拜﹞。

南無準提會上護法護咒一切聖眾﹝一拜﹞。

拜竟收鏡入囊上來持誦儀軌竟。

準提咒說

唵哦哦曩三婆縛襪日囉吽

是普供養眞言加以吉祥印能令徧法界皆有無盡香花燈塗幢幡傘蓋衣服臥具樓閣宮殿獅子座音樂歌舞種種珍饈等物徧虛空界而爲供養以表虔誠若無香花等物諸供養具者止念此咒結此印亦成無盡供養具﹝此咒原不屬準提古人恐持準提者乏供養以致敬故補此咒於前云﹞。

唵嚂

是淨法界眞言想一◇嚂字能令三業悉皆淸淨一切罪障盡得消除又能成辦一切勝事隨所住處悉得淸淨衣服不淨便成淨衣身不澡浴便當澡浴若用水作淨不名眞淨眞言一字變染成淨偈云囉字色鮮白空點以嚴之如彼髻明珠置之於頂上眞言同法界無量眾罪除一切觸穢處當加此字門○若實外緣不具但用此嚂字淨之若外緣具者先水澡浴著新淨衣更用◇字淨之卽內外俱淸淨也。

唵嚙﹝口﹡臨﹞

是護身眞言能滅五逆十惡一切罪業能除一切種種病苦災障惡夢邪魅鬼神諸不祥事而能成辦一切勝事令一切所願皆得圓滿此咒是諸佛心若人專心誦一徧能守護自身一切鬼神天魔不敢侵近誦兩徧能守護同伴誦三徧能守護一宅中人誦四徧能守護一城中人乃至誦七徧能守護四天下人。

唵麼抳缽訥銘吽

是六字大明眞言若誦此咒隨所住處有無量諸佛菩薩天龍八部集會又具無量三昧法門持誦之人七代種族皆得解脫腹中諸虫當得菩薩之位是人日日得具六波羅蜜圓滿功徳得無盡辧才淸淨眾聚口中所出之气觸他人身蒙所觸者離諸嗔毒當得菩薩之位假若四天下人皆得七地菩薩之位彼諸菩薩所有功徳與誦六字咒一徧功徳等無有異此咒是觀世音菩薩微妙本心若人書寫此六字大明則同書寫八萬四千法藏所獲功徳等無有異若以金寶造如來像數如微塵不如書寫此六字中一字功徳若人得持誦此六字大明是人貪嗔癡不能染著若戴持此咒在身者亦不染著貪嗔癡病此戴持人身手所觸眼目所睹一切有情速得菩薩之位永不復受生老病死等苦說此六字大明竟有七十七俱胝佛一時現前同聲說準提咒卽知此六字大明與準提眞言次第相須也。

南無颯哆喃三藐三菩馱俱胝喃怛你也他唵折﹝上／矢﹞﹡﹝入／米﹞主﹝上／矢﹞﹡﹝入／米﹞準提娑婆訶

是準提咒能滅五逆十惡一切罪障成就一切白法功徳持此咒者不問在家出家飲酒食肉有妻子不揀淨穢但志心持誦能使短命眾生增壽無量迦摩羅疾尙得差除何況余病若不消滅無有是處若誦滿四十九日準提菩薩令二聖者常隨其人所有善惡心之所念皆於耳邊一一具報若有無福無相求官不遂貧苦所逼者常誦此咒能令現世得輪王福所求官位必得稱遂若求智慧得大智慧求男女者便得男女凡有所求無不稱遂似如意珠一切隨心又誦此咒能令國王大臣及諸四眾生愛敬心見卽歡喜誦此咒人水不能溺火不能燒毒藥怨家軍陣彊賊及惡龍猛獸諸鬼魅等皆不能害若欲請梵王帝釋四天王閻羅天子等但誦此咒隨請必至不敢前次所有驅使隨心皆得此咒於南瞻部州有大勢力移須彌山竭大海水咒漧枯木能生花果何況更能依法持誦不轉肉身得大神足往兜率天若求長生及諸仙藥但依法誦咒卽得見觀世音菩薩或金剛手菩薩授與神仙妙藥隨取食之卽成仙道得延壽命齊於日月證菩薩位若依法誦滿一百萬徧便得往詣十方淨土歷事諸佛普聞妙法得證菩提龍樹菩薩以偈贊曰準提功徳聚寂靜心常誦一切諸大難無能侵是人天上及人間受福如佛等遇此如意珠定獲無等等。

唵部林

是一字大輪咒亦名末法中一字心咒此咒於末法時法欲滅時有大勢力能於世間作大利益能護如來一切法藏能降伏一切八部之眾能摧世間一切惡咒是一切諸佛之頂文殊菩薩之心能施一切眾生無畏能與一切眾生快樂凡有修持隨意得果同如意珠能滿一切之願若誦此咒於四方面五百驛內諸惡鬼神皆自馳散諸惡星曜及諸天魔不敢侵近若持誦餘一切眞言恐不成就卽用此咒共余眞言一處同誦決定成就若不成就及無現驗其咒神等卽當頭破七分是知此咒能助一切眞言疾得成就或別持此咒亦得。

唵呼嚕呼嚕社野穆契莎訶

是圓滿補闕眞言所以補諸咒之闕失而獲圓滿之全功也凡持諸眞言者如有手印不次第存想不專注誦持有斷續等過一念此咒皆有功無罪故編附於後以爲準提咒一助焉﹝此咒原不屬準提自他咒采入故云編附﹞。

若能如法誦咒卽有一切善神龍王金剛密迹常隨衛護不離其側如護眼睛如護己命。

設有眾生於散亂心口持神咒常有無量金剛藏王菩薩種族眷屬晝夜常隨侍衛此人縱令魔王求其方便終不可得諸小鬼神去此善人十由旬外若魔眷屬欲來侵擾是善人者諸金剛眾以寶杵碎其首猶如微塵恆令此人所作如願﹝心未開悟自有散亂處卽散亂持咒尙有如是功用也況不散亂者乎﹞。

若亡人廣造惡業死墮三塗眞言行者卽稱亡人名字專心誦咒亡者應時得離惡趣生於天上﹝若亡人未造惡業者其得咒力生天更無疑也凡仁孝慈悲之士更當畱意於此﹞。

依余門成佛如乘羊馬行千里程經久方到依陀羅尼門成佛如乘神通行千里程舉意便到所至處𨿽無異所乘法有遲疾也。

持誦咒者一切所求皆得果遂惟除於咒生疑﹝不深信者其持咒必無驗勿訝咒之罔功也﹞。

以上說咒功用。

每日持誦須要定其時分若一時持定早晨二時持加黃昏三昧持加正午若務忙者不拘時分有暇則持﹝若日間有事者從夜間持之若奔走不給者凡應事接物皆散持之○散持謂不結印不記數不對鏡不觀想﹞。

持誦有五種隨根所樂一瑜伽持想自心如一月輪湛然淸淨內外分明以九聖梵字布心月中◇唵字居中。

◇折◇﹝上／矢﹞﹡﹝入／米﹞◇主◇﹝上／矢﹞﹡﹝入／米﹞◇準◇提◇娑婆◇

訶字從前右旋次第周布輪緣﹝去聲﹞終而復始二出入息持謂出入息中想有九聖梵字息出字出息入字入字字朗然如貫明珠不得間斷三金剛持唇齒不動舌不至齶但口中微動四微聲持但令自耳聞之不緩不急字字須得分明稱之五髙聲持令他聞之亦得滅罪。

復有二種持誦一無數持謂不持珠定數常無間斷二有數持謂掐數珠每日須限定其數不得闕少﹝倘有要事阻礙闕少其數事已必須補還或限數簡易不過三五百或一二百每日寧過其數不至闕少亦得﹞。

上根持須得三密相應一身密結印二語密誦咒三意密或想眞言梵字或緣持誦之聲或想準提菩薩或想菩薩手中所執杵瓶花果等物若用三密爲門不須經歷劫數具修諸行只於此生足滿諸波羅蜜。

行者不須苦節勞形恐心神散亂於行住坐臥四威儀中皆得三密修習於見聞覺知惟觀◇阿字要在勤策身心不令懈怠欲近成就時必有種種障起應作息災降伏等法隨行者性根差別於其中間必獲三昧現前卽於定中見無數佛會聞妙法音證得十地菩薩之位。

若人緊切持誦時或逢種種魔障或忽然怕怖或舌難持誦或身心不安或多嗔多睡或見諸異相或於咒反生疑心不欲持誦等﹝云云﹞若對治者應觀梵書◇囉字或觀◇嚂字或觀◇阿字等但隨觀一字彼境界自然消滅若分別心多當觀◇灑字卽成無分別若著有心多應觀◇含字卽因緣法本空也○此上且約一途而說若實言之隨一字一切處皆得用之謂一字實具一切字一切功用是一切佛菩薩也。

眞言行者用功持誦或夢見諸佛菩薩聖僧天女或夢見自身騰空自在或渡大海或浮江河或上樓臺髙樹或登白山或乘獅子白馬白象或夢見好花果或夢見著黃衣白衣沙門或喫白物吐黑物或吞日月等卽是無始罪滅之相或正持咒時見諸﹝番﹡去﹞光明或見空中徧地奇特之花或見諸佛菩薩聖僧天仙等或見諸佛淨土或自遊佛國親承供養或見燈光髙一二尺乃至一丈或無火鑪中自有煙起或見佛像幡蓋自動或聞諸佛菩薩種種美聲或覺自身巍巍髙大或齒落重生或發白返黑或身潤白不生蚤虱或貪嗔癡心自然消滅或總持不忘一字能演多義或智慧頓生自然通曉一切經律論或一切三昧法門自然現前或福徳頓髙四眾歸仰等﹝云云﹞若逢如上之事但見福慧增長近成就相莫生疑惑之心勿起取捨之念應觀所逢境界皆是◇阿字或◇嚂字等或想皆如夢幻或想皆是法界一心若得逢如是應驗更須策發三業加功持誦不得宣說咒中境界衒買與人惟同道者不爲名利敬贊方得說之○此上所說正持咒時見諸﹝番﹡去﹞光明等事皆是經文今有閒僧儒士泛參禪理者闕見相以爲妖異此則非但毀謗最上乘教亦是舍相取性之邪見也不知其相本來自性耳。

以上說持咒工夫。

咒爲如來密教惟佛與佛不言而諭卽因位菩薩亦不能知其微旨也況﹝挺﹞世間凡夫又何能取而說之也然咒不可說而咒之功用與持咒之功夫則可說也苟能從功夫而獲功用精進不已亦將超因位菩薩而上之則凡不可說者而皆爲可說者矣。

佛弟子施﹝堯挺﹞謹述

此咒文所在必有天龍八部擁護最爲靈應卽不能持誦者亦當虔心奉祀與家中佛神供養一處獲福無量切不可混置褻慢自取罪過敬之敬之。

福省南臺後洲準提堂藏板

