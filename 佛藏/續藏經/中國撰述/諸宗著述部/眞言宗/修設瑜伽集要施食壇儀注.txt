續藏經修設瑜伽集要施食壇儀

明袾宏補注

敍

瑜伽施食𨿽流通多種。其或芟增不一。名相糾紛。惟本山所行要集。乃準雲棲大師之較正。卽壇儀補注。亦大師婆心峻切。見末法學者。徧弘焰口。藏揚華態。競起俳倡。惟好熱鬧。三觀妙旨。置之不聞。所以眞言句讀之不淸楚。手印字種。亦失所授。況觀門乎。蓋印列三十有六。於內六合相符。初二三尖印一合。次變空印與多寶如來發菩提心印一合。次遣魔印與自在印一合。次眞空印與寶勝如來印一合。次二妙色身如來印一合。次光明如來與乳海印一合。印𨿽六合。但字種儀注。備有不同。故以觀圖合璧。用廣其傳。意取不勞探討。瞭然心目。譬猶當臺明鏡。湛水摩尼。物象洪纖。靡逃朕迹。吁是書剞劂。皆古錐相應三業之筌蹄。誠非初學小補。余敢齊先哲而妄議耶。以是告夫同志。其勿忽諸。

千華二愚山人福聚書

修設瑜伽集要施食壇儀

明古杭雲棲寺沙門袾宏補注

修設瑜伽集要施食壇儀

修者。煉磨治習之謂也。以眾生三業念念紛紜。欲期與佛法相應。故假修治。俾三密變爲三身。八識轉成四智。速登聖位。利益羣品也。如神變疏云。若用三密爲門。不須經歷劫數具修諸行。只於此生滿足諸波羅密。此在正報說。設者。鋪排建立也。謂建立勝妙壇場。排列香華供養。奉攀諸聖。而施作佛事也。此在依報說。梵語瑜伽。華言相應。謂三業同時。而不先後。共緣一境也。手結印時。口必誦咒。意必作觀。三業齊施。無有參差。始名相應。以相應故。則外無異緣。內有主宰。以有主宰故。豈非全身總是大悲王。以無異緣故。正是脫體俱成﹝口﹡紇﹞哩字。審如是。三密卽是一心。一法徧含諸法。方能上合十方諸佛本妙覺心。與佛如來同一慈力。下合十方六道眾生。與諸眾生同一悲仰。世出世間。隨願卽成。凡有所作。皆獲如意。此瑜伽大本有五部。一佛部。卽佛說咒。二蓮華部。諸菩薩咒。三金剛部。金剛神咒。四寶部。諸天神咒。五羯磨部。諸鬼神咒。每部復各有五。卽成二十五部。於中皆權實雙彰。顯密並談。今集要者。乃聚集此五部之中至精至奧之要義也。施食者。梵語檀那。此云布施。居六度首。爲萬行先。有財法無畏三種之別。題𨿽獨標施食。而文則兼有也。經云。一切眾生皆依食住。若無飲食。身體饑羸。縱有財法。奚濟身命。蓋緣極苦眾生而起悲濟。故先施其食也。然食又有四種。所謂段觸思識是也。食者。有資益之義。任持之義。謂此四食。能持有色根身令不斷壞。故名爲食。段。謂分段。以香味觸三法爲體。變壞爲相。惟欲界有。乃人天食也。觸者。乃六識相應之心所。若觸著可意之境。攝受喜悅。諸根和順。心便怡暢。能爲食事。有資益義。卽鬼神食也。思者。卽意地有漏思。與欲俱轉。希望勝妙之境。資益身命。於中綿想不斷。如望梅止渴。懸餅充饑等。有資益義。卽禪天食也。識食者。卽阿賴耶識。一類相續。執持有色根身令不壞爛。有任持意。此則一切眾生平等共有。不擇凡聖也。約事而言。卽前三食。約理而言。卽後一食。何也。謂藏識具本覺不覺二義。以此識食。則施者訓爲開發之義。謂開發眾生本有之覺性。俾其轉識而成智也。壇者。生也。集也。謂出生無盡功徳法故。亦是聖賢集會之處。卽今所建曼怛是也。儀者。儀規。乃千古不易之式也。要而言之。謂修攝身心。鋪設壇場。作瑜伽施食之法也。此乃善本之題目。何謂題。題者題頭。挈其綱領也。目者名目。列其條序也。如人之有頭。則四肢無不具焉。似人之有目。則六根奠不該焉。有此妙義故。名之曰題目。登臺拈香。如世尊將成道時。以牧牛﹝女﹞所付拘畱孫佛之鑪。執鑪燃香。繞壇繞樹。合三十二匝。於是十方諸佛普皆雲集。各手授香。親付世尊。熱此香時。十方眾生一切天人。皆得生信悟道。然後方登金剛寶座。成無上道。故佛凡說法時。必先執然香。蓋古佛說法之儀式也。又香以表信爲義。佛法大海。惟信能入。華嚴云。信爲道元功徳母。長養一切諸善根。又信心如水淸珠。能淸濁水。水淸月自現。心信佛出興。是知欲達諸聖。先具正信。信無形相。藉香表之。香煙徧處。信心必通。以心感佛。何佛而不應也。

此一瓣香。

乃克指法體而言也。夫吾人法性。量充沙界。體含萬有。湛若澄淸之海。香騰薝卜之林。明逾日月。徳等太虛。舒之能徧於法界。捲之可納於微塵。爲萬象之根源。作天地之玄祖。歷千劫而不古。卓然而獨存者。其惟自性歟。或於一塵之內而現全身。五眼莫能睹其形。或於六根之門而耀威光。四辧莫能談其狀。聞之則穿過髑髏。頓枯識海。觸之則衝破頂﹝寧﹡頁﹞。豁開正眼者。其惟心香歟。故知此香。人人本具。个个不無。但自一念回光。身心一如。有何欠虧。信者垂手而得。然之普天遙聞。不待僧祇燻修。淸气本自天然。十方佛土。惟此爲最。三藏教海。誰不摧尊。法華云。惟此一事實。餘二則非眞。方是此一瓣香之意。是知此一者。乃當體得名。包含爲義。香者。謂法體上無有妄染雜穢之气。純一無漏功徳之香。又能流出無盡教海。燻諸眾生。若有聞法者。無一不成佛。故眾香世界。惟以香塵而作佛事。聞其香者。皆得法忍。又是五分法身之香。從戒定等所燻成故。故曰香也。

不從天降豈屬地生。

凡世間者。未有不從地產雨露陽和而滋長者。今曰不從天降地生者何也。蓋吾人心香。天不能蓋。地不能載。尙非因之而生。豈待栽培而後成者耶。假饒無功用行。皆是妄興勞慮。殊不知法法現成。信手拈來。無所不是。又何必三條椽下。七尺單前。晝三夜三。廢寢忘餐。乃至六度萬行。塵沙法門。然後方爲究竟也。故先哲云。吾覓得無陰陽地一片。種得一株無根樹子。日照無影。風吹不動。運金斧以難入。經劫火以愈芳。開無聲無臭之花。結非靑非黃之果。不煩攀枝折葉。已在諸人胸中已。

兩儀未判之先根源充塞三界。

空劫已前。威音那畔。則心境未彰。染淨圓融。而本體虛玄。性絕邊表。無形之形。形充法界。非寂而寂。寂照含虛。豎則窮於三際。橫則徧該十方。豈惟充塞三界。抑且剎海無遺。故經云。若人欲識眞空理。心內眞如還徧外。情與無情總一體。處處皆同眞法界。傅大士云。有物先天地。無形本寂寥。能爲萬象主。不逐四時雕。旨在斯乎。

一炁才分之後枝葉徧滿十方。

混沌一炁卽太極。所謂道生一者也。太極分兩儀。卽一炁分爲陰陽。輕淸爲天。重濁爲地。所謂一生二者也。約小乘上說。一炁者卽光音金藏雲。陰陽者卽所雨之雨。淸者先成天宮。濁者次成洲海。良以竺墳未至。儒老權說。設義未免究竟。故不繁釋。從陰陽化育人及萬物。卽二生三三生萬物者也。是知外教以一炁爲根本。人及萬物爲枝末。在內教約理說。卽第八識。王所未分。心境未彰。故云一炁也。謂依如來藏有生滅心。不生滅與生滅和合。非一非異。而成阿賴耶識。內有此識。外有空界。所謂晦昧爲空者。故知一炁是彼識體。不了本空。轉成能見能現。於是遂有根身器界之分。陰陽化育之象。故楞嚴云。內之根身。外曁山河虛空大地。咸是妙明眞心中物。如是。則一心是根源。萬物爲枝末矣。故肇法師云。天地與我同根。萬物與我同體。稱理起事。事復何窮。依鏡現形。形寧有盡。此四句正是宗門意旨。劫外今時。打成一片。偏正回互。賓主歷然之旨。

超日月之光華。

金光明經云。日月𨿽明。不能透覆盆。但照四天下而已。若心智之光。上窮有頂之天。下徹無間之地。普照法界。煥若掌珠。如理智。徧照眞如門中無漏性徳。如量智徧照生滅門中染淨事品。故經云。圓明了知。不因心念。明不循根。寄根明發。一切暗相永不能昏。祖師云。靈光獨耀。迥脫根塵。不同虛空。性自神解。故曰超日月之光華也。

奪山川之秀麗。

山川𨿽秉造化精英。而秀麗可觀者。乃確乎不變之定法。夫吾人心香。能轉變自在捲舒無礙。殊形異狀。幽顯莫測。或於一毛端頭。現無邊剎海。或假輕煙內。示華藏莊嚴。乃至雲臺寶网。悉爲心感。郁密生闃。豈外性徳。又一切山川。以正眼觀來。猶如空華亂起亂滅。無如此心眞實。不常不斷。以理形事。故曰奪山川之秀麗。如寶藏雲。其爲也形。其寂也冥。本淨非瑩。法爾天眞。光超日月。徳越太淸。萬物無作。一切無名。轉變天地。自在縱橫。恆沙而用。混沌而成。誰聞不喜。孰見不驚。如何以無價之寶。隱於陰入之坑。卽其義也。

卽戒卽定卽慧。

本性無染卽戒。無亂卽定。無癡卽慧。三學圓明。一心自淨。二諦渾融。萬徳頓彰。

非木非火非煙。

明心香本無生也。如楞嚴云。此香若生於木。則此香質因爇成煙。若鼻得聞。合蒙煙气。其煙騰空未及遙遠。室羅筏城四十里內云何已聞。是知不生於木與煙矣。若生於火。何藉鑪中爇此枯木。則一切火皆是香气。是知不生於火矣。旣不生於木火煙。又豈復生於空耶。若生於空。空旣常在。香應常聞。空旣無香。則知不生於空矣。四皆非香生因。則當體性空。性空卽諸法實性。實性則無生矣。無生之香。方爲法身功徳之香也。

收來在一微塵。

徳山云。百千法門。無量妙義。吾向一毫頭上識得根源者也。

散處普燻法界。

放之則彌六合。捲之則退藏於密。昔西域異見王。問波羅提尊者曰。佛性在何處。答曰。佛性在作用處。曰。當作用時。其處有幾。曰。當作用時。其處有八。在胎名身。出胎名人。在眼曰見。在耳曰聞。在鼻嗅香。在舌談論。在手執捉。在足運奔。徧現俱該沙界。收攝只在一塵。識者喚作佛性。不識喚作精魂也。

爇向鑪中﹝至﹞普同供養。

鼎有三足。表法身般若解脫三徳祕藏。謂此心香安住於三徳祕藏之中。而成妙香密圓最上之法供也。常住三寶者。卽一心也。是心淸淨名佛。光明名法。淨光和合。處處無礙。名僧。昔本不生。今亦不滅。名爲常住。而曰供養。卽因心與果覺冥契也。所謂諸佛法身入我性。我性同共如來合也。剎者最廣。海者最深。剎海旣無邊量。聖賢寧有窮盡。歷代祖師。幽顯靈祇。莫不承此眞香而普同供養。夫如是。方名眞法供養。虛空有盡。此香無涯也。次皈敬請加。人天見佛。先贊後皈將興勝妙利益。必先皈敬三寶。懇求加被。如淸涼國師云。歸贊者有六義。一荷恩徳。二請加護。三令生信。四爲儀軌。五表尊勝。六顯益物。有此六義。故先舉偈云。

佛面猶如﹝至﹞皆具足。

佛面圓滿皎潔。猶如淸淨滿月。並無纖毫不備之相。非但如月之圓。亦如千日之光。以月面放光。輝煌赫奕。無可爲諭。故以千日同時放光而比之也。又項佩圓光。普照十方。設使一處不周。不得謂之圓光。必如是塵剎普徧。容光必照。無放無收。方名圓光千尋也。面光圓光旣然如是。則通身之光又不思議可知矣。是知如來之身。當體卽法身大光明藏也。慈悲喜捨者。乃佛之四無量心。利他之功徳也。如淨名經云。文殊問曰。何爲慈。淨名曰。爲諸眾生說寂滅法。是眞實慈。何爲悲。曰。所作功徳與眾生共。何爲喜。曰。有所饒益歡喜無悔。何爲捨。曰。所作福佑無所希望。依偈意。顯佛非惟具六度七覺八正十力十四無畏十八不共自受用法等。而慈悲喜舍利他之功徳皆悉具足矣。前三句贊佛相好。後一句贊佛功徳。然佛之相好功徳無量無邊。縱我窮劫音聲聯續。曷能贊其萬一哉。如華嚴經云。剎塵心念可數知。大海中水可飲盡。虛空可量風可系。無能盡說佛功徳。

南無盡虛空﹝至﹞三寶。

梵語南無。此云皈命。皈者。依投趣向義。命者。總禦諸根。一身之要。人之所系。莫不爲先。舉此無二之命。以奉無上之尊。表敬之至也。又歸者。返本還原義。謂眾生背覺合塵。從一心而起六根。流轉生死。今總攝諸根還歸一心。令淸淨光明而成自性三寶也。三寶有同體別相住持之殊。同體者。法界爲體。覺照卽佛義。軌持卽法義。和合卽僧義。別相者。法報化三身名佛。教理行果名法。五果四向十地三賢名僧。住持者。雕刻塑畫名佛。黃卷赤牘名法。圓頂方袍名僧。而今獨皈盡空徧界者何。正顯所歸之佛無窮無盡。而我能歸之心亦無量無邊矣。次趺坐頂冠。入根本定。起觀音慢。云何登座必須起觀音慢與入定耶。殊不知施食一法。根於世尊作婆羅門時。曾於觀世音菩薩處。受無量威徳自在光明陀羅尼法。能變少食普周法界。夫如是。則觀音是施食之鼻祖也。今吾本具縛凡夫。不憑聖功而自作觀音。必難乎其爲有濟矣。究理言之。我與觀音實無殊別也。觀音是我本體。﹝口﹡紇﹞哩字是我本具。故慢之一字。卽天上天下惟我獨尊之旨。又諸佛說法。必先入定鑑機。法華圓覺。自有明徵。當會而審詳可爾。旣欲起慢。先須入定。應觀自心如秋月輪。光明皎潔。中有白色﹝口﹡紇﹞哩字。此字名阿彌陀佛一字咒。是大悲眞體。利生妙智。如金剛三昧耶經云。此字具四種義。一賀字門。卽一切法因不可得義。二囉字門。卽一切法離塵義。三伊字門。卽自性不可得義。四徳字門。卽涅盤義。亦名慚義。若具慚愧。不爲一切不善法。具足一切無漏法。又蓮華部云。阿彌陀佛以此字。加持於極樂國中水鳥樹林。皆演法音。所以若觀此字。則一切諸法之因了不可得。本是離塵。自性淸淨。當體卽涅盤。所以西方三聖初證此心印。便卽運悲利生也。問。旣曰入定。又曰作觀。何也。答曰。觀乃定前加行之方便。乃假想慧耳。定者。令心專注於一境。不昏不掉。心心無間。念念寂滅。名之爲定如文殊云。初學不思議三昧。系心一緣。若久習成就。更無心想。常與定俱。故先作觀。引起心月字種。分明顯現。次則定心專注觀境。湛寂不動。不動之處卽定。明顯處卽觀也。又定慧二法。不可單運。如車之有兩輪。如鳥之有兩翼。缺一不可。失之則無淩霄致遠之功。若偏於定則曰愚。單修於慧則曰狂。二皆不能明見佛性。如日不明。孤燈照物不了。必如是止觀雙修。定慧均等。始可了了見於佛性。故正觀時。資之以定。則不散。正定時。加之以觀。則不昏。如是方名卽定之慧。卽慧之定。寂照同時。明靜均修。始是定慧力莊嚴。以此度眾生。是證無上道矣。問。若夫緣境。何足擅於月輪耶。答。昔西域十四祖龍樹菩薩爲眾說法。於其座上現自在身如滿月輪。一切眾生。惟聞法音。不睹祖相。眾中有長者子名迦那提婆。謂眾曰。識此相否。眾曰。目所未睹。安能辯識。提曰。此是尊者現佛性體相。以示我等。何以知然。蓋以無相三昧。形如滿月。任運自在。皎潔淸淨。雲霧不能蔽其光輝。萬象不能奪其精气。千古無虧。佛性之義廓然虛明。故現斯而表之也。言訖。形相卽隱。復居本位。而說偈言。身現圓明相。以表諸佛性。說法無形相。用辯非聲色。彼眾聞偈。頓悟佛性。咸求出家。是知月輪者。正吾人本體無相三昧也。所謂慧月在懷。靈珠在握。法界同徹。無不照矣。旣入觀音定。必契觀音體。體旣頓證。何患輪相用之不然乎。三大圓具。則自身等觀音。可謂慢不起而自是觀音也。以菩薩具三十二相。八十種好。項佩圓光。其身金色。坐大蓮花。頂戴五佛冠。五佛常流光灌頂。及以威神加被。令其神通廣大。入生死海教化眾生。我今亦頂此冠。則五佛必然從五智流光灌我頂門。令我身心堅固。神通廣大。威徳智慧。辯才無礙。以利羣生也。五佛者。均遮那佛所現。謂遮那如來內心證自受用已。成於五智。一大圓鏡智。流出東方阿閦如來。執金剛杵。二平等性智。流出南方寶生如來。執摩尼珠。三妙觀察智。流出西方彌陀如來。執妙蓮華。四成所作智。流出北方成就如來。手輪相交。五法界淸淨智。卽中央毗盧遮那如來。手千輻輪。五佛各有四菩薩阿閦佛四菩薩者。一金剛薩埵菩薩。二金剛王菩薩。三金剛愛菩薩。四金剛善哉菩薩。寶生佛四菩薩者。一金剛寶菩薩。二金剛威光菩薩。三金剛幢菩薩。四金剛眷菩薩。彌陀佛四菩薩者。一金剛法菩薩。二金剛劍菩薩。三金剛因菩薩。四金剛利菩薩。成就佛四菩薩者。一金剛業菩薩。二金剛語菩薩。三金剛藥叉菩薩。四金剛拳菩薩。毗盧佛四菩薩者。一金剛波羅密菩薩。二金剛寶波羅密菩薩。三金剛法波羅密菩薩。四金剛羯波羅密菩薩。五方五佛各四菩薩。共二十五。連四攝八供。四攝者。一金剛鉤菩薩。二金剛索菩薩。三金剛鎖菩薩。四金剛鈴菩薩。八供者。金剛花菩薩。金剛香菩薩。金剛燈菩薩。金剛塗菩薩。金剛果菩薩。金剛樂菩薩。金剛歌菩薩。金剛舞菩薩。共三十七位。皆本師遮那如來智用流出。不離一眞之境。化儀百變。縱分億數之身。千江一月。所以觀音頂此冠者。意顯帶果行因。圓彰法界無盡之體耳。

南無大悲觀世音菩薩。

請求出定加持法水之故也。一稱其名。解脫諸苦。大悲經云。此菩薩不可思議威神之力。已於過去無量劫中作佛。號曰正法明如來。大悲願力。安樂眾生。現爲菩薩。未來成佛。號曰普光功徳山王如來。梵語阿耶菩婁吉底輸。此云觀世音。觀者。能觀之智。指應而言。世音。是所觀之境。對機而說。智能照窮正性。察其本末。機則萬象流動。隔別不同。類音殊唱。被智一觀。俱時離苦。正如普門品云。若有眾生稱念我名。卽時觀其音聲皆得解脫。而曰大悲者。謂此菩薩悲心偏重故爾。不同生緣法緣之小悲。乃無緣同體之悲。故曰大悲也。梵語菩提薩埵。華言覺有情。已覺斯道而覺斯民之稱也。

夫此水者八功徳水。

安養國有七寶池。水皆七寶中之所流出。言八功徳者。一澄淸。謂澄停潔淨離染污故。二淸涼。謂明湛涼冷無煩熱故。三甘美。謂甘和美妙具至味故。四輕軟。謂輕揚柔軟可上下故。五潤澤。謂津潤滑澤不枯澀故。六安和。謂安靜和緩絕迅泛故。七除饑渴。謂水僅止渴。今兼療饑有勝力故。八長養諸根。增長養育身心內外故。謂此瓶內之水。卽如西方寶池內性功徳水也。如牧牛女付瓶與世尊云。此瓶內具足八功徳水。飲之能除饑渴。煩惱亦消。不久當成無上菩提。爲人天說法也。

自天眞﹝至﹞無處不超淪。

天眞者。本來自性天眞也。業卽善惡無記三業。垢卽煩惱障。玷污法性故。塵卽所知障。蔽智眼故。眾生具此三業二障。一則令自性不得淸淨。生死不得解脫。二令法水觸途成滯。今先洗而淨之。則無復畱礙。然後推廣其心。運此法水周徧滚入華藏世界。與香水海性合眞空。普沾情器。當體淸淨。業累旣遣。內外渾眞。此眞个之中。何處更有眾生而不超於淪溺乎。上明水體妙合天眞。下明返已恢其玄奧。

水不洗水妙極法身。

經云。性空眞水。性水眞空。淸淨本然。周徧法界。旣云周徧。則大地皆水也。塵自何立。水旣無塵。用洗奚爲。豈有水復洗水之理哉。如刀不自割。火不自燃。水不自洗。眞可謂微妙絕待。法身極則之理。不假修證也。

塵不染塵返作自己。

古徳云。盡道水能洗垢。焉知水亦是垢。如病痊藥除。藥存病生。故說水亦是塵。水𨿽同塵。終不染於業垢之塵。亦可將彼塵性。返作吾之自己。以諸塵性同一緣起。當體性空。以空合空。以水投水。何有自他之分。所以云會萬物爲己者其惟聖人歟。

蠲除器界蕩滌壇場。

上出水體。下彰水用。謂此水而蠲器界滌壇場。則自然氛消八面。霧斂長空。殊勝淸淨也。

灑枯木﹝至﹞而成淨土。

謂此水有起死回生之功。翻穢成淨之能。灑於枯木。遂使枯斡重榮。寒巖花笑。潔於穢邦。當下卽成淸淨寶莊嚴土。令諸眾生步步踏金界之域。念念聞薝卜之香。非惟如此而已。兼有無量妙義不可勝紀。向下總收而結之也。

所謂道﹝至﹞縱淸涼。

內之根身。外之器界。中之識心。皆無濁穢。四聖六凡。總得淸涼。無復余累矣。

大悲神咒。

復藉咒力加持此水。令其頓同菩薩柳頭甘露法水。成就勝妙殊勛也。理事圓融。顯密齊暢。正所謂快舸順風之勢。更加櫓棹之功。則疾屆寶城。速登彼岸。信手拈來無不是已。並誦此咒。不獨爲水。更有無量妙義。多端勝益。如大悲經云。爾時觀世音菩薩白佛言。世尊。若諸眾生誦持大悲神咒。墮三惡道者。不生諸佛國者。不得無量三昧辯才者。我誓不成正覺。誦持大悲神咒。於現在生中一切所求若不果遂者。不得爲大悲心陀羅尼也。卽於佛前現千手眼而說是咒。由此証之。故知不獨爲水耳。又金光明云。十地菩薩尙以咒護持。何況凡夫。首楞嚴云。若不持咒。而坐道場遠諸魔事。無有是處。凡陀羅尼。或一字多字。皆是佛菩薩自覺聖智所證法界妙心。字字皆從無相國流出。所以辭句惟佛與佛乃能究盡。只宜誦經持咒供養。則生福發慧。斷障除愆。凡所希求。必獲如意。不可妄自臆度。裁量聖心。小乘極果。尙不知大乘初心。況於如來祕藏乎。又咒乃是諸佛菩薩名號。稱其名者。必爲諸佛菩薩之所護念。或是諸天魔梵及鬼神王名號。稱其名號。則部從敬主。不敢爲難行殃。又咒似軍中密號。唱號卽應。不敢違背。又咒者祝願也。願此事必竟成就也。如蜾﹝嬴﹣口﹞﹣女﹢﹝口／虫﹞之祝螟蛉。似我似我。而此似我之聲。念玆在玆。相續不斷。諸虫受燻。莫知然而化爲蜾﹝亡／﹝罩﹣卓﹢﹝月﹡虫﹡幾﹞矣。諸佛菩薩以慈悲教化燻諸眾生。故眾生莫知然而離苦得樂轉凡成聖矣。如大悲菩薩陀羅尼曰。譬如靈丹妙藥。點鐵成金。誦持陀羅尼。變凡作聖。此之謂也。

甘露王菩薩。

此諭以顯法澤也。甘露者。乃帝釋面前有波利質多樹。此翻爲員生。葉上每垂滴玉露。其味甚甘。食之者能長生不死。永離饑渴衰惱等患。正諭法水如其甘露。能長養眾生法身慧命。增一切禪定功徳。不被三災八難等苦而煎迫也。超彼甘露。故謂之王。唱時。以右手無名指點盂中之水。彈灑虛空。令器界皆得淸淨。沾露眾生咸獲淸涼也。如上所論。全談理地。向下作法。實益事界。如經云。理須頓悟。乘悟並銷。事非頓除。因次第盡。故當如漸次淨身界也。

淨法界眞言。

法界者。總該萬有。卽是一心。元依一眞法界。分而爲四。一理法界。法者軌生物解之義。理是性義。無盡事法同一性故。二事法界。事是分義。一一義別有分劑故。三理事無礙法界。一切分劑事法。一一如性融通。重重無盡故。實際理地不受一塵。不待淨而自淨也。四事事無礙法界。事有染淨。固當簡別。而事界之中。又有身器之別。此則淨事界之根身也。以根身是父母赤白二點所成。並積生無始虛習。故淨之也。以六根四肢。各有法則。各有界限。是故名爲法界耳。誦咒時。調伏身心。想頂臍具有唵嚂二字。以表福智圓滿。何則非福不能具相好。非智不能淨余累。福智圓滿。則內障自淨。外相自嚴。故觀唵字在頂。嚂字在臍。頂者一身之首。臍乃命脈之源。淨此二處。則六根四肢無不淨矣。問。云何二字便致二嚴。答。經云。唵字者是法身眞理。卽一切法本不生義。又三身義。無見頂相義。亦是如來相好功徳義。觀之在頂。卽具如上諸義也。嚂字者。卽眞言儀軌云。此名寶曇佛智光徧照三摩地。若想若誦。令三業悉皆淸淨。一切罪障盡得消滅。又能成辦一切善事。隨所住處悉得淸淨。衣服不淨。便成淨衣。身不澡浴。便成澡浴。若用水淨。不名眞淨。若以此字淨之。卽名畢竟淸淨。如靈丹一粒。點鐵成金。眞言一字。變染成淨。偈云。◇嚂字色鮮白。◇空點以嚴之。如彼髻明珠。置之於頂上。眞言同法界。無量眾罪除。一切觸穢處。當加此字門。所以用此字置於命元者。則諸根圓拔內瑩發光矣。故楞嚴云。一根旣返原。六根成解脫。此之謂也。

點淨眞言。

此淨器界。故云點淨。念眞言時。用右手無名指捏取香水。彈灑虛空。並塗掌上。想壇場內外悉皆淸淨。圓覺經云。一世界淸淨。多世界亦然。如是乃至盡於虛空。圓裹三世。一切平等淸淨不動。淨名云。隨其心淨。則佛土淨。

加持華米眞言。

花者因義。以此米爲因。誦眞言時。想成智慧光明種。出生金銀碧玉等云。預先加持者。彼用之時。隨心轉變而不違也。正所謂工欲善其事。必先利其器之意也。

鈴杵眞言。

鈴者有適悅義。置腰之左。表大我焉。謂此我。非同凡夫情計之我。乃法身中常樂我淨眞常寂滅之我。涅盤經云。一切眾生。皆有佛性。卽是我義。如鈴相似。虛而能應。感而遂通。稱適佛心。悅豫羣機。故鈴談慈。表我徳也。振之以悅生佛之心故耳。杵者示威義。又表五智。轉拳向外。以示眾生也。表五智者。以智能摧滅煩惱降伏魔軍故。誦眞言時。右手拈花米灑鈴杵上而加持之。

唵阿吽。

此名三字總持眞言。凡諸作法。以此眞言總加持之。皆得堅固廣大無窮無盡之用也。瑜伽大教經云。由持此唵字。加持威力故。縱觀想不成。於諸佛海會。及供養雲海。眞實具成就。由諸佛誠諦。法爾所成故。由適誦阿字。摧滅諸罪障。獲諸悅意樂。等同一切佛。超聖眾魔羅。不能爲障礙。應受諸世間。廣大之供養。由吽字加持。虎狼諸毒獸。惡心人非人。盡無能淩屈。如來初成道。於菩提樹下。以此印密言。摧壞天魔眾。是此三字。旣具如斯妙用。是故文中重重念之。次振鈴唱。

十二因緣咒。

正顯上來所有諸法。皆從因緣而有當體皆空。中論云。未曾有一法。不從因緣生。是故一切法。無不是空者。故三界轆轤。皆屬因緣。欲證無爲。必仗神咒之力。轉生滅而成還滅也。誦咒之後。得心自在。得法自在。隨其所欲不違拒也。何謂十二因緣。轉輾感果爲因。互相由藉爲緣。卽法華所言無明緣行。乃至生緣老死等是也。無明者。無有智慧之明也。體卽隨癡迷暗爲性。卽眞如不守自性。一念妄動而有不覺。迷覆眞性。故謂無明卽是惑也。行者。於過去時所造善惡之業。名之爲行。由惑造業。故曰無明緣行。識者有了別之義。此卽第八阿黎耶識也。由業因故。牽生三界。意識妄動。投托母胎。故云行緣識。旣托胎矣。卽有壽暖識三字。七日一轉而成名色。名是心。色是質。故云識緣名色。六根成此胎中。旣有心色。卽成就六根。故云名色緣六入。以根有入塵之義。故謂之入。觸者。出胎已後。由根對塵而未能分別。故云六入緣觸。受者有領納之義。領納世間善惡等事。由六根觸境故而後領納。故云觸緣受。愛者好樂世間可意之境。由領納故然後生愛。故云受緣愛。取者取著不捨之意。見一切境皆生取著。由愛生著。故云愛緣取。由取著故。起惑造業。當生三有。故云取緣有。旣有三有之因。必當生故。故云有緣生。旣有生故。必有老死等果也。此十二緣生。總該三世因果。如旋火輪。無有休息。無明與行。過去二支因也。識名色六入觸受。此現在五支果也。愛取有。此現在三支因。生老死。未來二支果。總名流轉門也。今行者旣從曠劫以來。隨無明等緣故。感現在苦果。今以戒定慧觀照方便之力。神咒加護之功。照自他身心境體相皆自性空。無內外有。卽我此心同佛智海。是稱爲還滅門也。所以十明論云。迷十二有支。則爲苦海。號曰眾生。悟十二有支自性本空。卽是大寶莊嚴城。名之曰佛。今行者神咒智力加持功徳。頓令十二因緣而成佛波羅密海也。如上所論。借權顯實。攝事就理。會假歸空。培植萬徳之本也。

我及法界﹝至﹞上師三寶。

從此以起。正明行願相資。建壇設供。莊嚴淨土。而攀諸聖也。未行而先願者。蓋願乃志气之要約。若不先願堅固其心。恐生懈怠。故須先發願皈依三寶。若不皈依。凡有所作。盡成魔業。並仗上師三寶冥燻加被。令我本願速得成就也。行者持花米於手中。白雲我及法界一切有情。正顯其不專爲己而發此廣大之心。從今以至未証之間。正顯其願之堅固。而常時無退怯也。誓皈上師三寶者。正顯其發心廣大最勝無上也。金剛上師居於三寶之首。以佛所師之法故。如大智度論云。諸佛以實相爲諸法。依此實相。發心修行。方成菩提。若不以此爲師。皆是天魔波旬。報恩云。佛以法爲師。般若云。我初成道。觀誰可敬可贊。無過於法。皆能成度一切凡聖故。所以上師卽法也。金剛者諭實相也。取堅利不變之義。所以華嚴文殊云。所從來國。謂金色世界等。所師之佛。謂不動智如來等。金色世界。卽諭實相也。不動智。卽根本智也。卽是金剛上師居首者。此之謂也。

捺謨孤嚕﹝至﹞桑渴耶。

此四句是皈依三寶。首句皈依上師。次三句是皈依佛皈依法皈依僧是也。

唵哩哩哈哈者。

正上師也。

唵失哩麻哈者。

正三寶也。

唵阿吽。

復念此三字總持而加持之。灑花米於虛空。想所落寶米。卽成花香種種供養等云而奉獻之令無盡也。次請三壇主。先伸偈焚香贊請。然後獻供。

羅列香花﹝至﹞一毫端。

星羅布列名香鮮花。建此勝妙眾寶之壇。重重無盡之佛境。皆現我一毫端字。不相妨礙也。而毛端不大。佛境不小。而能周徧含容互無障礙。猶如一尺之境現千重影。此卽事事無礙境界。廣狹無礙自在門也。經云。於一毫端現寶王剎。坐微塵裏轉大法輪。帝网鏡珠隨意遊入。依正大小隱顯互映。此非智巧所能。蓋爲法應故爾。

心融妙理﹝至﹞法界寬。

此二句贊法身徳。謂心與妙理融會之時。卽見法身廣大無際。反觀世間虛空如海一滴。楞嚴云。爾時阿難蒙佛如來微妙開示。身心蕩然得無掛礙。是諸大眾。各各自見心徧十方。見十方空。如觀掌中所持葉物。此其義也。道者智行也。謂此智行若與眞如貼體契合。則見法界之性。豎窮三際。橫徧十方。寬廓無涯。如人入海。愈見深廣也。此是理法界意。

相好慈悲﹝至﹞暮云繁。

此贊報身般若徳。夫佛根身。身有無量色。色有無量相。相有無量好。慈悲喜捨等皆悉具足。如同秋月圓滿無缺也。此贊應化二身解脫徳。言佛之化身。徧歷十方。應機六道。儼若晚暮之云。繁興鼓躍。任運騰騰。靉叇無可承攬矣。此二是事法界。

香煙堆裏﹝至﹞海印含。

佛之三身。神妙莫測。有求皆應。無願不從。寂然不動。感而遂通。我今香煙堆裏。瞻望應現色身而降赴也。猶如海含萬象。分明顯現。如印成文。不假先後。古徳云。澄潭瑩淨。明鏡空懸。萬象森羅。廓然虛鑑。今則信心懇切。一念湛寂。則千聖貞歸。萬靈交會。豈獨三壇主乎。此二是理事無礙法界意。正請之文也。

釋迦如來。

娑婆教主。現在賢劫第四佛。梵語釋迦。此云能仁。謂能有仁慈惠濟眾生。梵語牟尼。此云寂默。永寂二邊。默契中道。如來者。謂從如中而來。故名如來。乃是然燈佛授記之號。今請證盟者。我今依教作法。佛必印可也。

觀世音菩薩。

此如前釋。是甘露教主。請求密垂加護。俾所作成辦。

阿難陀尊者。

是興權啟教之主。施食之宗師也。梵語阿難。此云慶喜。如來堂弟。多聞第一。良以法不孤起。仗境方生。欲益未來。先興權化。故於林間習定。夜睹非形之態。歸投白佛。哀求救苦之方。佛示威徳之神章。大開甘露之法門。於是昏衢頓朗。萬物回春。匪仗尊者之悲心權現。曷有施食之教乎。振鈴念自性偈。

方便自性﹝至﹞大勇識。

方者法也。便者宜也。謂將善巧方法。隨順眾生之機宜。如現身不定也。以妙體本來離相。爲諸眾生而現諸相。所有之相。皆一期隨緣之方便耳。此方便自性之體。如金不變。如剛堅利。混塵礦不壞其體。入大冶不變其色。不爲物所壞。能壞一切物。以此自性之體。𨿽不變而能隨緣。示生三界。與民同患。又能斷眾生之癡网。破煩惱之牢城。故諭之如金剛本來不壞也。大勇者。能勝怨敵。能怖魔軍。大識者。卽一切智。無所不燭。世出世間。惟佛能知之謂也。

最勝無比﹝至﹞皆成就。

𨿽不變而不妨隨緣。𨿽隨緣又不妨不變。所以最極殊勝。無可爲比也。善超諸有。越諸塵累。靈知絕待。迥出思議之表。故曰超出相。佛本旣然。我今所作亦願成就此妙體也。已上四句。乃贊佛現身之體。向下四句。正贊佛說法之體也。

勝慧自性﹝至﹞法輪音。

諸佛智慧。甚深無量。其智慧門。難解難入。假使聲聞緣覺及諸菩薩積滿河沙。亦所不知。故曰勝慧。其自性最極甚深。以甚深故。方能演說法音也。法而曰輪者何也。輪者有推轉之義。轉此法輪。能爲眾生摧碎煩惱。轉凡成聖耳經云。從根本智流出後得智。從後得智流出大悲心。從大悲心流出十二分教。所以說法皆以智爲體性。

以無生現﹝至﹞願得成。

說法不離其身。身本無身。方便而現諸身耳。法華云。時我出世間。方便爲眾生。諸佛所得法。故曰以無生現方便身。彼旣如是。我亦應然。故曰今此所作願得成也。佛身之智。如此甚深微妙。最勝無比。未有無漏之身。而依有漏之土。故念淨地偈。轉穢成淨。以便安住諸聖賢也。

一切方隅﹝至﹞等皆無。

卽後所建曼怛之方隅也。非如娑婆世界。雜穢充滿。土石諸山。瓦礫砂磧。坑坎堆阜。不平不淨之地。今皆變成璢璃之寶地。

璢璃寶地﹝至﹞願具足。

掌者。海底有石。最極平滿。旣平如掌。柔軟如綿。微妙無比。願佛慈悲於此安住。極樂國中。妙寶爲地。眾寶爲園。瓊林玉樹。危樓迥帶。金臺銀樹。閣道傍出。棟宇相承。窗闥交映。階墀檻楯。池沼花林。種種滿足。一切皆以妙寶所成。法音所演之處。無不具足矣。

從出世間﹝至﹞願安住。

如來在世。於娑婆而變爲淨土。今佛入滅。無能再現。我今從佛出世之法。復能再現此種種七寶所成之地。無量光明。徧照內外。輝煌赫奕。光照之處。願諸聖賢於此安住不動也。至此應當獻供。念濯足眞言。結蓮花印。念梵五供。散嚫。念斯麻囉咒。故有濯足灌沐眞言。卽浣足意也。書云。滄浪之水淸兮。可以濯我纓。滄浪之水濁兮可以濯我足。唱音樂咒。置鈴於案。誦淨地咒。

音樂咒。

凡唱此咒者。如鈞天普奏。五音和雅。六律交暢。微妙通徹。供養十方三寶也。

唵斡資囉﹝二合﹞麻明啞吽。

初總明世界因起。如俱捨頌云。空界大風起。傍廣數無量。厚十二洛叉。金剛不能壞。此名持界風。光音金藏雲。布及三千界。雨如車軸下。風遏不聽流。深十一洛叉。始作金剛界。次第金藏雲。布雨滿其內。先成梵王界。乃至夜摩天。風鼓淸水成。須彌七金等。滓濁爲山地。四洲及泥犂。醎海外鐵圍。方名器界立。此名眾生世間。惟因迷妄而起。楞嚴云。一切眾生本覺妙明覺元心體。與十方佛無二無別。由汝妄想迷理爲咎。癡愛發生。生發徧迷。故有空性。化迷不息。有世界生。則此十方微塵國土非無漏者。皆是迷頑妄想安立。若夫佛出世間國土者。卽淨土也。爲從一切法空之理。隨定智力應念而現。不涉籌量。如幻術力。剎那頓彰。大小染淨。隨心應量。如善財入彌勒樓閣。以三昧力具見莊嚴等事。忽然不見。問彌勒曰。適來境界從何處去。曰。從來處去。曰。從何處來。曰。智慧中來。依智慧神通而住。若隨法性。萬象都無。隨願智力。何所不成乎。次微細委釋世界因起。夫未免形累者。故須托土以居。八地已上。永脫色累。照體獨立。神無方所。用土奚爲。然復現有染淨差別者。無非因時設化接引羣機耳。將建曼怛。先釋因起竟。

輪圍山。

卽大鐵圍山。

鐵圍山。

念眞言時。手拈花米於曼怛上右旋散灑。如空注雨。成此二山。輪圍山在外。鐵圍山在內。髙六百八十萬由旬。此云限量。大由旬八十里。中六十。小四十。從廣隨應。或一四天下量。或小千量。或中千量。種種不定。彌牢堅固。金剛所成。難可破壞。此大千界外。總有座大輪圍山。髙至四禪。範圍之內。總名三千大千世界。

金剛地﹝至﹞而作擁護。

此成金剛界。手拈花米於曼怛囉中間書一吽字作擁護。排列花米。從中間而出。勝金剛地基者。贊智力所現。不同眾生妄想也。若依次第差別因起者。如因本經云。此大地厚四十八萬由旬。地輪依水輪。水輪依風輪。風輪依虛空。虛空依妄想。妄想依眞如。眞如無所依。水聚厚六十萬由旬。水上別有風大吹轉。於上成金。如熟乳上生膏。名爲金輪。厚三洛叉二萬由旬。風聚厚三十六萬由旬。各廣無量。其大海中有須彌山出水爲大。小須彌山卽七金山。乃大須彌山之輔山耳。

大須彌山。

此翻妙髙山。下根連住金輪之上。皆七寶所成。金銀璢璃玻璃硨磲赤珠瑪瑙合成。下狹上闊。漸漸廣大。端直不曲。最勝可觀。曲臨海上。髙八萬四千由旬。四面有四峯。一峯各有八天。中間一峯名忉利天。帝釋所居。卽玉皇是。須彌山半四面有四埵。名四天王天。又下三級。有堅首持曼常憍三天。是八部天神所居。須彌四維。各去百由旬。有七重紫金山。

小須彌山。

各髙七百由旬。其底平正。四寶所成。生種種樹。郁茂花果。多諸聖賢之所住處。一名雙持。二名持軸。三名擔爾。四名善見。五名馬耳。六名象鼻。七名魚嘴。又有七重香水海。一吉祥。二醍醐。三酪。四酥。五乳。六酒。七蜜。一重紫金山內。一重香水海。一海繞一山。魚嘴山外。卽是大海。名曰醎海。日月宮殿。繞大須彌山腰。常行不息。東始南中西出北半夜。南贍部洲正當午。北俱盧洲打三鼓。六个月北行。六个月南行。每日行六俱奢。在閻提最極南垂。地形狹近日過速疾。冬則晝短夜長。漸向北行。日移六俱奢。當洲中行。地寬行久。夏則日長夜短。寒暑者。謂須彌半。有伽提羅伽等山。日向北行。照觸彼山。則生熱惱。二山之間。有須彌畱海。闊八萬四千由旬。日向南行。照觸彼海。則寒冷也。日以天金玻璃合成。宮殿廣五十一由旬。正方如宅。遙看似圓。風吹依空而住。日天子身光照閻浮檀金輦。輦光照宮殿。光明相接。而有千光分照傍下。月以天銀璢璃合成。宮殿廣五十由旬。何故漸現。有三因緣。一者背相轉出。二者靑衣諸天常伴月中隱蔽其宮。三者日光障奪漸漸而現。若日隨月後行。至三十日覆月都盡。名爲晦日。若日在月前行。月見開淨。至十五日具足圓滿。日月相望。名爲望日。朔者蘇也。謂月死而復蘇故。星者。最大寬一由旬。小者廣二十里也。復有斫伽羅山。闊十二由旬。楞伽等山並諸海水。及與林池空地。不及枚舉。次復有海名禪那迦。闊千由旬。百寶間錯。海中湧出宮殿。七寶合成。髙十由旬。轉輪聖王宮殿隨身。此中海道自然湧出。與水齊平。卽金輪王出世。有三十二相。具足八寶之所輔焉。次有雪山。髙五百由旬。四寶所成。四面金峯挺出山外。髙二十四由旬。中有髙峯。眾寶間錯。迥然秀出。於彼山頂有阿耨達池。池東有恆伽河。從象口出。共五百河流入東海。池南有辛頭河。從牛口出。共五百河流入南海。池西有縛芻河。從馬口出。共五百河流入西海。池北有斯陀河。從獅口出。共五百河流入北海。總此四海。共一醎味。名爲醎海。中有四大部洲。八中洲。八萬小洲。只一世界耳。萬億須彌並諸大海。方名大千世界。

東勝神洲﹝至﹞勝勝神洲。

廣九萬由旬。其洲如半月輪。人面亦爾。身長五肘。壽命五百歲。

南贍部洲﹝至﹞最勝洲。

廣七萬由旬。其土南狹北寬。狀如車箱。人面亦爾。身長三肘。壽命百歲。

西牛賀洲﹝至﹞妙拂洲。

廣八萬由旬。其土如滿月形。人面亦爾。身長四肘。壽二百五十歲。

北俱盧洲﹝至﹞勝道行洲。

廣十萬由旬。其士正方。人面亦爾。身長七肘。壽命千歲。佛手一肘。長三尺四寸。今舉中大十二洲。其餘小洲該在其中矣。依人王經云。此南閻浮提一洲。十六大國。二千中國。十萬小國。楞嚴云。此閻浮提有三千洲。正中大洲。大國凡有三千三百。其餘小洲在諸海中。其間或有三兩百國。乃至或一或二。經旨𨿽殊。當以神契。幸勿泥也。一界旣然。而大千同一成壞。所有差別。舉一以例諸方。今以大千總爲曼怛。隨成一界。萬億須彌四天下同時成立。於中皆是眾寶所成。微妙莊嚴莫不具足。而先必仗吽字擁護者。是字卽菩提心因也。以有此字爲因。恆沙功徳依之而生。豈獨山洲眾寶而不隨之變現耶。又一切魔羅不能爲礙。故仗之作擁護。俾我作法速得成就。於中大小二山四洲八中。隨念眞言一徧。手拈花米於曼怛上次第排列。應念而成就。無有不然也。旣頓變國土已。不可無鎭國之寶。故以金輪王八寶而嚴飾之。

象寶。

轉輪聖王爲太子時。年旣長大。堪紹王位。受灌頂時。其時夫人於正月十五日。手執金瓶。取四大海水。灌太子頂。爾時太子沐浴齋戒。受王職位。髙升宮殿臣僚輔翼八寶自至。王四天下。象寶者。卽八寶中之一也。名金剛身。此寶能知王意。其欲乘時。卽現其前膚色光白。莊飾殊特。行步平正。其疾如風。具足六牙。牙有浴池。池外有玉女作樂。池中之水冷暖隨意。此爲寶也。

主藏寶。

此名大才。卽文臣也。世間文字無不通達。先王典籍熟覽無遺。綱紀國政。輔佐聖君。又復能知伏藏。隨王所需。皆得滿意。如王索眞陀羅尼。惟智臣能解。故稱爲寶也。

馬寶。

此名迅疾風。一剎那間。周行四天下。又復能於一切時中。一剎那頃。周行塵方。不生疲厭。故稱寶也。

女寶。

此名具妙徳。端正殊麗。有傾國之色。肌膚鮮白。猶若冰雪。冬溫夏凊。無大小便。能生千子。巧慧聰辯。適王娛樂。有此殊妙。故稱寶也。

將軍寶。

此名離垢眼。卽武臣也。威猛雄厲。有蓋世之雄。若四天下儻有抗違王制者。此寶一至。自然肉袒歸降。傾心向服。故稱寶也。

輪寶。

此名無礙行。以轉輪聖王灌頂受職之時。爾時東方忽有大金輪現。其輪千幅。具足轂輞。金輪寬一由旬。眾相圓淨。來應王所。因知此王定是金輪。王於四天之下。欽仰聖王。望風而化。垂衣拱手。無爲而治。般若云。王欲遊行。輪卽前導。王念飲食。輪卽停住。王意進趣。卽知所在。一時普周。威伏一切。是稱爲寶也。

如意寶。

此名光藏。卽摩尼珠。是金翅鳥王之心也。圓明映徹。能雨眾寶。龍得之而鎭海。鳥無能害。王得之而鎭國。百寶具足。並士庶熙和。萬邦咸寧。稱爲寶也。

寶藏瓶。

乃貯寶之器。又能出生眾寶也。

日宮月宮。

前已廣釋。

眾寶傘。

卽寶蓋也。王若出入。卽蓋其頂。懸處虛空。終不墮落。

尊勝幢。

卽庭前所豎之髙幢也。建此幢者。顯法尊勝。人天仰之爲宗。外道望之而服。又幢者幢旗之屬。刊定記云。幢有七義。約之爲五。一髙顯義。二建立義。三歸向義。四摧殄義。五滅怖義。已上一切供具。皆是無上心所成。無作法所印爾。

唵室哩麻忒﹝至﹞捺麻。

此名佛智隨喜眞言。上來𨿽有山洲諸寶。尙無宮殿樓閣園林池沼衣服珠玉等。故念此眞言加持花米。徧灑曼怛囉上。想所落寶米。悉成如上諸莊嚴具。如空注雨。相續不斷。供上師三寶。中圍佛會。復拈花米向灑虛空。念云。

人天所有種種供物。

盡世所有一切供養莫不具足已。唱曼怛囉眞言。結蓮花印。念梵五供。至十二因緣止。唱畢。持鈴杵於曼怛上緊搖一徧。以表洪音振動大千世界。此名初獻也。

寶錯眞言。

凡作印者。從右手小指數起。施戒忍進禪。又左手小指起。慧方願力智。是爲十度。方可作印。故不錯也。左手持於寶錯。右手結三尖印。想印中赤色吽字出火光。念吽吽﹝癹﹣又﹢文﹞怛。彈指三下。遣其魔礙。次念唵﹝亢﹡欠﹞。觀一﹝亢﹡欠﹞字徧空。然後入觀。復想黃色得浪字放光成寶生佛。禪押戒度頭。施忍進申直。結施印。亦名普通吉祥印。利益有情。天寶錯者。乃得浪字之所變也。經云。此字具四種義。一多字門。卽眞如不可得義。二囉字門。卽離塵義。三阿字門。卽一切法本來寂靜義。四莽字門。卽一切無我義。謂此心若與眞言相應。能令身心無礙。猶如虛空。凡有所求。最速成就。一切伏藏。悉得現前。所以云因陀羅尼寶能滿眾生希求願故。將欲此寶滿我所願。當於空性中。觀心月輪上光回得浪。一念變成寶錯錯之。念眞言時。將錯數下。想寶錯內。出生無盡諸天如意珍寶等云。間錯雜糅。盤旋虛空。而奉獻之。問。前由心月﹝口﹡紇﹞哩字。增長自性成觀音。今以此處復觀得浪字。而又變作寶生佛。一身尙更攺不定。焉能主法利生也。答。普門品云。應以佛身得度者。卽現佛身而爲說法。應以菩薩聲聞天龍八部乃至異類之身而得度者。卽皆現之而爲說法。又豈有一定之拘哉。不然。何得稱爲普門示現。所以向下作法更易身色處最多。如在七寶如來時。卽現身爲七寶如來也。

散花米眞言。

手拈花米撒於寶錯上以加持之。俾用之時令無障礙也。上來建設皆從自心不思議變。及眞言字種之力。故有如是妙用。旣有境界。焉無魔礙。又彼魔等心行。最喜作破法因緣。若以正法興盛。魔宮隱蔽。威徳增長。楞嚴云。若人發眞歸源。十方虛空皆悉消殞。況諸世界依虛空耶。故彼魔王及諸鬼神諸凡夫天。見其宮殿崩裂。大地振坼。水陸飛騰。無不驚怪。凡夫昏暗。不覺遷訛。彼等咸得五種神通。惟除漏盡。戀此塵勞。豈肯令汝摧裂其處。故於三昧之時。僉來惱亂禪定。令汝正法不得成就。俾其魔宮安隱無虞。故今行者作法之時。恐有境界魔礙。與夫天魔及五陰等魔種種魔礙。故須遣之。

遣魔眞言。

三重眞言。三重遣魔。初遣魔。從印上赤色吽字出光。遣境界魔。卽違順等境魔。次遣魔者。從印上四度吽字出火光。作搖扇勢。而遣諸魔。卽天魔睡魔病魔死魔煩惱陰魔等。三遣魔者。從印上十度赤色吽字出金剛焰煽空。令魔遠離。金剛焰者。永嘉云。般若鋒兮金剛焰。非但空摧外道心。蚤曾失卻天魔膽。此蓋就理之言。若約事者。卽如火輪金剛烏芻瑟摩火光三昧也。此上智力。皆順文釋之。若據表法。其義轉勝。如初登壇。則自恃我爲法王。於法自在。隨處建立。今恐迷己逐物。不達如幻。故須遣之。所建諸法。若不知其自性本空。執爲實有。名爲法執。復於法中妄計實有主宰。名爲我執。有此二執。二障從生。上則不能轉依二果。下則何異魔外等見。梵語魔羅。此云殺者。能戕害法身慧命。劫功徳寶故。所以初印者。表遣我執也。以粗易斷故。次印者。表遣法執也。以細難除故。二執從遣。便證二空。名曰俱空。若住此空。名爲理礙。故空亦空。名遣俱空。卽當第三印也。以不可空處。卽是眞空無住之本。一切凡聖之源。故次維之以眞空印。

眞空咒印﹝至﹞無有間斷。

念眞言時。應觀心月輪上有金色唵字。此名莊嚴一切佛剎大智大輪金剛三摩地。入此定已。能從無住本建一切法。法句經云。菩薩於畢竟空中。熾然建立諸法。故於眞空自性之中。默想噴﹝口﹡﹝隆﹣一﹞阿吽。一念頓成十方世界。所有天妙曼怛等。啞哩幹五供。猶如普賢雲集供養者。正明其供養之心廣也。徧空充界者。明此供橫徧十方也。盡輪回而無間者。顯此供豎窮三際也。問。三字云何便能成辦此勝事耶。答。噴﹝口﹡﹝隆﹣一﹞字。如前雲莊嚴一切等。及佛頂尊勝經云。此咒能破一切地獄閻摩羅界傍生之苦。回趣善道。乃至諸佛淨土。及諸天宮。一切菩薩甚深行處。隨意遊入。悉無障礙。捨報卽生佛剎等。阿字者。名以菩薩威力入無差別境界。亦是無生義。吽字者。名一切如來菩提心因也。亦名一切如來恆沙功徳皆從此生。總而論之。蓋以菩提心爲因。而入菩薩甚深行處。莊嚴一切佛剎及諸天宮微妙曼怛。究竟總歸一眞實相無差別境界也。問。四洲諸寶。上皆一一具足成就。此處又建者何義。答。從上所作。盡屬漸次。不能圓具。一成一切成。並藉眞言之力。恐失惟心之旨。兼三遣。恐墮空寂。故於一念間。從眞空自性中。想此三字之力。剎那頓現。一念圓成。故後偈云字字密言惟心之所成。故知前屬漸次。此系一念圓成。故無濫也。以上建立諸法。皆仗因緣而成。花米爲因。眞言爲緣。並及惟心一念想成。依此因緣。然後有所建立諸法也。諸法旣屬因緣。當體卽空。𨿽空不妨現有。有常自空。縱有當體卽空。空常徹有。空有無礙。中道觀也。所以中論云。因緣所生法。我說卽是空。亦名爲假名。亦名中道義。此之謂也。

唵啞吽。

撒華米以成珍寶等供。復以三翻曼怛顯密奉獻。並祈佛納受。而求索願事也。

諦想淸淨﹝至﹞哀納受。

梵語蘇伐羅。此云黃金。梵語阿路巴。此云白銀。寶玉者。眾寶之類也。梵語麻薩葛斡。此云玻璃。亦名水玉。卽水晶梵語璢璃。此云靑色寶。內外明徹。梵語缽摩羅伽。此云赤珠。又云珊瑚。琥珀非赤珠。卽天赤珠。紅光互射寶色交輝。又名因陀羅寶。非世所有。梵語缽摩羅伽隸。此云瑪瑙。亦名石心。硨磲又名大貝珠。寶珠者。卽摩尼珠也。

我今依教﹝至﹞無間斷。

此第二獻也。三重偈文。最極顯著。不必瑣釋。置鈴於案。次右手持花米念云。

惟願上師三寶﹝至﹞唵啞吽。

旣發大願已。皈依三寶。請求證明。復念三字總持眞言。撒花米。想所落寶米。悉成花香等云而供養之。上皆同體三寶。此下贊別相三寶等。發起眾生欣慕之心。成就佛種也。

志心信禮﹝至﹞萬徳具。

志心信禮者。乃精敬之詞也梵語佛陀。此云覺。覺者。謂五住究盡。二死永忘。如大夢覺。蓮花開。名之曰佛。福足慧足。名兩足尊。自覺覺他。覺行圓滿。名三覺圓。慈悲喜捨等皆具足。名萬徳具。因窮果彰。開導人天。曰調禦師。調乃調伏。禦乃適時善駕。如淨名云。閻浮眾生。其性剛彊。難調難伏。惟如來以善巧方便。設諸苦切之言而教化之。譬難化之人心如猿猴。故以若干種法制禦其心。乃可調伏而入律也。故名之曰佛。

天人調禦師唵啞吽。

此無非加持音聲。令成廣大贊嘆。如行願品云。十方三世一切佛剎微塵。一一塵中復有塵數佛。我當悉以甚深信解現前知見。各以出過辯才天女微妙舌根。一一舌根。出無盡音聲海。一一音聲海。出一切言詞海。稱揚贊嘆一切如來諸功徳海。盡於未來相續不斷。卽此之意也。

凡聖大慈父。

三聖六凡之依怙。曰慈父。經云。五眼具足成菩提。永爲三界作慈父。

從眞界﹝至﹞十方處。

此下贊現身說法。所謂如來從一眞法界而騰應化之質。若桂月朗空。千江頓現。悲化之心。無處不在。豎則窮於三際。橫則該徧十方。

震法雷。

有警覺義。

擊法鼓。

有進策之義。

廣演權實教。

三乘。權也。一乘。實也。

唵啞吽大開方便路。

經云。諸法從本來。常自寂滅相。不可以言宣。今佛於無身中現身。無法中說法曲徇機宜。隨時設教。此所以爲開方便也。

若皈依﹝至﹞地獄苦。

起信云。覺則不動。動則有苦。果不離因。以因生果。一念不覺故心動。說名爲業。旣有業因。焉無苦果。若能一念回光。便同本得。則乘此般若之力。何患地獄之苦而不免乎。

志心信禮﹝至﹞傳東土。

阿難於西域畢缽羅窟結集諸經。所以云佛法大海水流入阿難心。故法華云護持諸佛之法藏也。次有三藏法師等。翻譯傳於東土。易梵語爲華言。謂之翻譯也。

祖師弘。

不與凡聖同纏。超然名之曰祖。弘者弘開播揚也。

賢哲判。

依教修行。但未洞徹於心源。將近於聖。故謂之賢哲。判者。於諸教之中。判分半滿。了義之教曰滿。不了義曰半字也。

成章疏﹝至﹞定宗趣。

解釋義理。頓成章疏。三乘者。聲聞緣覺菩薩也。頓者。惟顯佛之知見。不立階級。但離妄緣。卽如佛也。漸者。廣明行位。三祇燻修。角立性相。疏決眞妄。五教者。小始終頓圓。當部所崇曰宗。宗之所歸曰趣。

鬼神欽﹝至﹞眞甘露。

經云。修多羅教。如標月指。令人依指而識月也。見月忘指。切勿認指爲月。故云標也。

若皈依﹝至﹞餓鬼苦。

餓鬼宿因。多是慳貪不捨。空腹髙心。由此業因。故墮餓鬼。而今歸依。則摧折慢幢。如今聞知。則達諸法空。豈復顧空花之果。聳大我之山哉。又何患餓鬼之苦而不能免乎。

志心信禮﹝至﹞是家務。

僧伽。此云和合眾。眾流入海。同一醎味。眾姓出家。同姓瞿曇。如水乳合。名和合也。謂智髙才廣。行端徳隆。眾所欽仰。名眾中尊。五徳者。一心語不粗獷。二說法利人不倦。三戒徳淸淨普聞。四能除煩惱毒害。五常與佛安住。六和者。身和同住。語和無諍。意和同悅。見和同解。戒和同修。利和同均。利生爲業。弘法爲務。不憚捐軀殞命。正顯爲僧弘法。非分外事也。上贊入廛垂手之髙僧。下明苦行頭陀之耆宿也。

避囂塵﹝至﹞采薪薇。

厭暄欣寂。潛避塵世。宴坐於幽靜山林之中。棲止於巖阿石室之下。人天恭敬。不以爲喜。采薪薇以充腹。披毳衣以蔽身。摶艸爲褥。曲肱而枕。以樂道也。

缽降龍﹝至﹞相傳付。

目連六祖等以缽降龍。鄧隱峯聞二虎﹝斗﹫﹝豆﹡斗﹞。飛錫空中作聲。因而解散。西天四七。東土二三。乃至五宗列派。禪教律諸大宗師。或以法傳法。以心印心。如燈傳一燈。燈燈相續。明明不盡。名無盡燈。照窮世間。無有休息。故曰法燈常徧照。祖印相傳者。此皆以祖師心印遞相傳付也。

若皈依﹝至﹞傍生苦。

傍生者。謂畜生傍人而生也。以僧寶是解脫道。一墮畜生。則被人之籠系。獵之弓弩。漁之羅网。庖丁屠割。種種苦惱。設使飛禽走獸。常懷獝狨之悲。彊弱大小。遞相吞啖。負力償勞。互爲徵酬。無得解脫。一皈僧寶。則智慧頓發。翻破愚癡之网。慈心相向。卻敵弓矢之手。有此勝力又何患不免於畜生苦乎。此處可通施主情。行者又當激勵大眾發菩提心。次則皈依三寶發最上心也。

眾等發廣大心﹝至﹞三菩提心。

人天福報。三界有漏之因果。聲聞緣覺孤調解脫。惟求自利。不顧本羣。權乘卽藏通教。大乘圓教。修六度等。最上乘。卽佛乘也。阿耨多羅。此云無上。三藐。此云正等。三菩提。此云正覺。正言發此大願。不專爲己而求人天小乘菩薩之果。願與法界眾生一時同得此無上菩提之道。旣發心已。然後請十方諸佛轉大法輪。令彼一切眾生聞此法已。然後頓破無明。開發其本有之覺性。而自然成無上菩提。將欲廣迎諸聖大轉法輪。必先淨治壇場。整肅莊嚴。方堪禮請。是故次結明王印也。

先結大輪﹝至﹞咒七徧。

依教者。乃甘露軍茶利菩薩念誦儀。教持咒密言。令我所作廣大宮殿勝妙莊嚴。皆悉成就。無諸障礙也。默念七徧。應想面前空處。離身七肘髙八肘。現一金色。噴﹝口﹡﹝隆﹣一﹞字。此字名莊嚴一切佛剎大智大輪金剛三摩地。一入此定。能變勝妙宮殿。當以大千國土合爲一國土。以此國土融成一宮殿。一一莊嚴及諸供具。如華嚴云各有阿僧祇數勝妙樂事。問。上來點淨淨地並建曼怛。皆有壇場宮殿及諸供具。又何得重復耶。答。上來所作。但是建立。似有彼此之分。未齊平等之境。若不和會融成一土。難彰至理。所以楞嚴會上。世尊從面門上放種種光。其光晃耀如百千日。普佛世界六種震動。如是十方微塵國土一時開現。佛之威神。令諸世界合成一界。正表妄想凝結。則國土殊分。眞智一起。則法界圓現。今融世界。亦如是也。但除妄想。國土自如。況藉神咒之力。何患而不成也。初是翻染顯淨。次是從空現假。今是融世界而爲宮殿。令宮殿之量。等彼大千。廣闊無際。重重無盡。方堪容受無邊聖賢也。旣已莊飾宮殿。然後迎請諸聖。故先伸偈禮請也。

稽首十方﹝至﹞哀納受。

稽首者。以首至地。稽延少時。總持能皈三業。意起欽承。感佛他心通。身首作禮。感佛天眼通。口稱名號。感佛天耳通。十方調禦。佛寶也。演揚一句。法寶也。三乘一句。僧寶也。慈能與法性之樂。悲能拔無明之苦。哀納受者。正請也。

奉請三寶﹝至﹞光臨法會。

此是顯請。次則以心光密請。旣已殷勤三請。諸聖豈得不臨。當現所建壇儀而奉獻之。

印現壇儀。

𨿽現壇儀。意兼密請。謂上所建曼怛。在於印上一時顯現。如印成文。不假先後而成也。正所謂森羅及萬象。一法之所印現。而獻佛者。正如法華云。諸梵天等。各持宮殿奉獻於佛。勸請世尊轉於法輪之旨同也。據建壇儀云。若無壇無佛。應結才發意轉法輪菩薩印。今將請佛說法。須結此印先現壇儀也。次請佛。念唵斡資囉拶裓囉吽拶吽﹝口﹡邦﹞。斛手作金剛拳。施慧進力相鉤。相對當胸。應觀心月輪上白色﹝口﹡紇﹞哩字放光。至色究竟天請智觀音。此天是等覺菩薩成佛之處。色身最極髙大六十四萬由旬。菩薩來入道場。放無量光。先請十方三寶及顯密護神等。卽普集已。互相放光。交光相羅如寶絲网。輝煌晃耀瑞所希有。問。凡教中皆以果爲主。因爲伴。今觀音放光召請諸佛。何以因爲主果爲伴耶。答。此有二義。一行者以觀音爲所緣熟境。今先契此境。是因該果也。二此菩薩是過去威徳自在光明如來退位度生。𨿽則示因。元果位也。觀音本稱悲。今稱智何也。非智不能運悲故也。拶吽﹝口﹡邦﹞斛者。卽鉤索鎖鈴之四攝也。鉤召也。索。引也。鎖。畱也。鈴。適悅也。此名四轉輪印。若表法而論之。卽有布施愛語利行同事之四攝法也。經云。先以欲鉤牽。後令入佛智。如婆須密女。執手抱身心月淨。吻唇唼舌戒珠圓。約一法而言。若同事攝化。隨其所作。漸漸引入佛智。此卽同事攝化之鉤義也。隨彼求索或法或財而罄捨之終無悔恨。此卽布施攝化之索義也。導以善行。令彼關閉諸惡趣門。此卽利行攝化之鎖義也。無礙辯才善巧隨順。軟言愛語而獎誘之。令其入道。此卽愛語攝化之鈴義也。所以諸佛住世。必以四攝而化眾生。故回向偈云。願我得證無上道。以四攝法救六趣也。

眾誦三十五佛。

卽現十方國土說法度生也。

毗盧遮那佛﹝至﹞無上輪。

意明諸佛各於其國出廣長舌相而說法也。法而曰輪者何。輪者有推碾轉運之義。謂轉此法入眾生心中。推破煩惱。碾碎無明。轉凡成聖。運至於涅盤彼岸也。又曰恆轉者。正塵說剎說熾然說。皆遮那本願使之然也。

大眾默念心經一徧。

此正應轉法輪之意。於此必念心經者。蓋謂三藏十二分教。千七百則公案。莫不欲人直下明此心達此心也。當體是佛。瑞應經云。其得一心者。則萬邪滅矣。又心者諭也。如人一身徧體以心爲主。今八部般若。六百雄文。蓋以心經爲般若爾。如雲是故空中。非但無五蘊等法。卽諦緣智理出世間法。若眞空實相之中。皆不可得。設有一法過於涅盤。吾亦說如幻夢。故般若如大火聚者也。是知此經。乃諸佛之母。萬行之源。若轉此法。能度一切苦海。菩薩依之修行。則能離惑業苦。究竟證無住涅盤。三世諸佛依般若故。得無上菩提。以此觀之。出生死。入涅盤。由斯道也。大哉心光。智不能知。識不能識。謂之大神。陰陽不能籠罩。謂之大明。更無有超於其上者。謂之無上。非但一切諸法不能與等。且能等一切法。等一切生。一切平等無有髙下。謂之無等等咒。能除二種生死苦。轉依三徳祕密藏。眞實不虛。復說密咒以助顯焉。有此妙利。超勝余經。若有聞法者。無一不成佛。以滿上來所發大願云法界眾生一時同得菩提之謂也。華嚴云。身爲正法藏。心爲無礙燈。照了諸法空名曰度眾生。

啟告十方﹝至﹞無量聖賢。

此一文之中。正敍施食本意。原始要終。分爲四段。此六句。正啟叩聖賢矣。

我今某甲﹝至﹞異類鬼神。

此申己意。以慈悲心。仗佛威神之力。召請六道眾生也。

惟願諸佛﹝至﹞悲增護念。

此願諸佛聖賢舒大威光。興悲湣心。護念於我。令我隨心得滿願也。

普願十方﹝至﹞證無上道。

此正申其施食之願如此也。普願法界眾生。於此時中。乘如來力。決定降臨。享餐甘露。發廣大心。離惡苦果。證無上道。利樂一切有情也。俟後當陳五供。以圓滿第三獻也。

十方一切剎﹝至﹞哀納受。

此從心間﹝口﹡紇﹞哩字種放光。出生六个吽字。各具一色。花淡紅色。表布施。令人生歡喜。香黃色。表持戒。令業行芬馥。燈紅赤色。表忍辱。轉瞋恚火成大光明。塗白色。表精進。潤澤法身。果紅黃色。表禪定。成就佛果。樂靑綠色。表智慧。能出生種種法故。此六天母。皆以六波羅密爲體。一面四臂。上二手各持一供。下二手輪相交。窈窕美貌。展左跪右而作舞勢。奉獻諸佛。間以三字咒者。加持諸供。令徧滿恆沙諸國土也。

因緣自性﹝至﹞三麻曳吽。

因者各有種子。緣者藉事顯發。自性出生。非外有也。復念眞言結印者。別彰華梵顯密雲爾。問。果有此天母耶。答。此之天母。乃喜金剛中圍內有之。皆佛母文殊普賢之儔也。皆從毗盧智用流出。卽前三十七尊內數也。問。塗是何物。答。是水也。何不直稱曰水。而曰塗者何也。如恆河水。魚龍見爲窟宅。天人見爲璢璃。人間見爲波流。餓鬼見爲猛火。本是一水。所見各別。故取名亦不同也。今能獻之人是天。故所陳之水彼稱爲塗也。

我以普賢行願力﹝至﹞皆供養。

此出華嚴經普賢廣修供養。普徧塵剎禮拜供養諸聖賢也。旣欲修此供養。如普賢之行願普周法界。必當運其一心。然後方如法也。上來諸供。皆非法供。卽當用心。方爲法供也。淨名云。諸供養中。法供養最。又行願經云。縱有種種供養常供於佛。不如法供爲最。法供者。卽菩提心也。何以故。以諸如來尊重法故。若諸菩薩行法供養。其功徳不可爲諭。又般若云。若以一食及一衣花米瓔珞燈燭幢旛等供養於佛。各如恆河沙數諸佛及僧。當學般若波羅密。般若者。卽實相般若。是本具心光也。以供養功徳。在心不在事。若以一食。大心悉供十方諸佛。不以遠近爲礙是故諸佛皆見皆受。所以世出世間無過此心爲最萬善普會。千聖共揚。若運之以作供養。是名眞如法供養也。

次結運心供養印。

誦眞言時。應觀印上有金色唵字。卽法身眞理。流出人天所有妙塗花香燈明。幢旛傘蓋。鼓樂歌舞。眞珠羅网。懸諸寶鈴。華鬘白拂。微妙磬鐸矜羯尼网。如意珠寶樹。衣服之云。天諸廚食。上妙香美。種種樓閣。諸天嚴身頭冠瓔珞。如是等云。行者想滿虛空。以至誠心而爲供養。

我以志誠心﹝至﹞遣魔印。

此繼之以施主家三山斛食而供養之。以顯非廢事專理獨擅觀門也。先結三尖火輪印。誦眞言時。應想掌中有赤色吽字。三腳放光。從三尖出。作搖扇勢。遣食器魔。問。食有何魔。答。以食有尋香施食等魔。故遣之。

我以佛神力﹝至﹞虛空界。

以欲變空。先申此偈。問。旣是萬法隨我使之有無。一切不能有無於我。何得又言承佛神力方得此食徧滿也。答。若非諸佛不思議力。焉能隨心轉變。化有歸無。從空現假耶。當知神力者。卽咒中之﹝亢﹡欠﹞字也。此﹝亢﹡欠﹞字。名一切如來正覺不動智變化金剛三摩地。一入此定。則不動本智。契本覺眞空無相之理。中道觀也。所以正覺者。無分別理也。不動智者。無分別智也。金剛者。諭能斷惑也。以金剛能斷惑。故空觀者變化也。謂化有歸無。從空現假。假觀者。舉一卽三。言三卽一。故曰三摩地也。

變空印。

誦眞言時。觀一白色﹝亢﹡欠﹞字。飛在食器上。使其頓空。極令淸淨。如火燎枯艸。滅盡無有餘。於其空處。應觀三个金色噴﹝口﹡﹝隆﹣一﹞字。變成七寶缽盂。盂中有白色唵字。流出勝妙飲食。皆乳酪醍醐及面蜜等淨味。默念唵啞吽二十一徧。加持極令廣大。正應偈中云。加持甘露食。徧滿虛空界。復伸四轉輪印。拶吽﹝口﹡邦﹞斛。想前來所請三寶海會分明顯現。再伸五供施寶錯運心等印咒。將上次第所成諸供。於此一時而奉獻之。想三寶歡喜攝受。問。要空此器及食者何也。答。食乃欲界段食。器卽銅錫瓷木等器。諸天尙厭。況世尊乎。今則遣其粗而變其妙。方堪奉上諸聖賢也。次則結印而奉獻此食。

以此甘露食﹝至﹞奉食印。

此以二手作掬水勢。而捧上來七寶缽盂貢獻甘露。每念眞言一徧。各彈指一聲。初一分奉佛並法。次一分奉菩薩聖僧。後一分奉顯密護神。以表一彈指。頃持一食而徧供恆沙諸佛耳。並取警覺去塵義。如法華云謦欬彈指聲。震動大千也。次振鈴念奉食偈。仍分三分。求索願事。奉食後復贊者。正明三寶是人間最勝福田。應受人天供養也。

我今奉獻甘露食﹝至﹞圓滿一切智。

世尊者。十號之總稱。大慈者。萬徳之首也。妙相莊嚴者。卽百福莊嚴相也。明解者。謂世出世間無不了知。法華云。如斯之事。如來明見。無有錯謬。約如理智也。楞嚴云。松直棘曲。鵠白烏玄。皆了元由。乃至恆沙界外一滴之雨。皆知頭數。此約如量智。權實並施。故云圓滿一切智也。上句嘆功徳。屬福足。下句贊智解。屬慧足。兩足旣尊。應受人天供養。應作四生師範。故能施福慧也。

能施福慧﹝至﹞我贊禮。

應施福者與之福。應施慧者與之慧。猶如大海。修羅飲之亦飽。蚊虫飲之亦飽。不以百川普會而增。不以萬派裂分而減。不以魚龍鼓之而濁。不以珍寶聚之而淸。又應時而潮。知機而化。故諭之如海也。具此最勝一義。故諸如來我贊禮也。

自性本體﹝至﹞脫惡趣。

自性者。卽法寶自性也。法有教理行果。謂法體上本離欲染。猶如蓮花處污泥而不染。卽理也。若依此理。卽教也。而起諸波羅密。卽行也。則能永脫惡趣。速超道果。卽果也。良以眾生貪瞋熾然。障蔽自心。故起諸業。羈滯三塗。今修六度。則能對治貪等諸業。以對治故。則三界因亡。四生果絕。所以能脫惡趣也。又云。自性離欲者何。論云。於眞如法。勝解現前。所修離相。以知法性本無慳貪。隨順修行檀波羅密。以知法性無染。離五欲過。隨順修行羼提波羅密等。是故必須先悟自性淸淨。然後修行。則一修一切修。一斷一切斷。一證一切證。根本旣淸。則六度萬行不修而自圓。以本體具故。依此修行。又何惡趣而不免乎。

以爲甚深﹝至﹞我贊禮。

此之理趣。甚深微妙。卽理與行。稱爲法寶。於彼妙法我贊禮也。

解脫道中﹝至﹞堪恭敬。

三乘四果。稱爲解脫。而大乘菩薩超勝彼等。故云勝解脫也。此是聖僧戒定嚴身。六和自備。守護律行。如護明珠。能作後昆之模範。堪受人天之供養。故云堪恭敬。

勝妙福田﹝至﹞我贊禮。

此是凡僧。以僧𨿽有聖凡之別。皆是紹隆佛種之人。如影響眾生。與聖僧俱生。如常隨眾住處。與佛同住。應供於龍宮天上。說法於王宮內院。有如是徳。故我贊也。旣稱頌矣。想三寶歡喜攝受。求索願事必蒙允許。自我及法界至此而止。於中乘大願力而修三密。建壇設供。總名福慧雙修也。夫建壇設供本乎行願。屬作福門自利邊事。若入觀音大悲剎那禪定。則能長養悲智。成就利他事也。有福無智。恐墮人天因果。故當修此禪定。則有智矣。故經云。因依禪定。得無漏智。旣具福智。等同諸佛。然後於法界之中。能作廣大利益。是故此定宜當入也。自此已下。總名大悲利生分。故先舉偈云。

普陀洛伽﹝至﹞觀自在。

普陀洛伽。山名也。乃菩薩入定之處。隨緣赴感。卽普門示現。有叩皆應。無剎不周。一稱其名。皆得離苦。如洪鐘在架。隨扣擊以無虧。月映寒潭。處波浪而不散。此所以爲觀自在。前稱觀世音。此名觀自在者何也。自在二字。總二利而彰號。一自利。二利他。自利者。謂菩薩用般若空慧。照了心色。淸淨圓融。事理不二。此自利也。復念眾生八苦所逼。不知出離。隨類應機說法度脫。令其皆得自在。此利他也。由自利故。發智徳之源。由利他故。立恩徳之事。成智徳故。則慈起無緣之化。成恩徳故。則悲含同體之心。以同體故。則心起無心。以無緣故。則化成大化。心起無心。則何樂而不與。化成大化。則何苦而不收。何樂不與。則利鈍齊觀。何苦不收。則冤親普救。斯乃菩薩之大慈大悲。故稱自在耳。問。旣云在定。云何能赴感度生。旣言常在。又焉有出入之理乎。答。此定名所作定。卽剎那大悲定也。古訓劫波。是時之最長。剎那。乃時之最促。如壯士執利劍斬一篗絲。每一絲上有八十剎那。則時促可知矣。旣曰時。而迅速若此。則此時者乃無時之時也。正明無時而不在定。卽那伽常在定。無有不定時之性定也。旣性是定。焉有常與無常。出之與入。然何妨於出入。畢竟出入無礙。去來自由。順逆不幹其懷。動靜不失其照。始稱自在禪定。所以終日在定。無時不應機。𨿽常應機。未常離本定。故華嚴云。佛身充滿於法界。普現一切眾生前。隨緣赴感靡不周。而恆處此菩提座。又云。淸淨妙法身。湛然應一切。淨名云。不起滅定。而現諸威儀。卽此之謂也。

南無無盡﹝至﹞微妙身。

南無者。承順之詞。菩提心者。卽覺心也。三世十方一切諸佛。無不先發此心而後滿行證果。我今欲起行利生。故亦承順三寶而誓發此廣大心也。旣發是心矣。惟願菩薩慈悲攝受。令我速證聖身。心便興慈運悲行行利生而無障礙也。此四句。乃歸敬請加之意。

次入觀音三摩地。

表白舉。令行人知時也。梵語三摩地。此云等持。卽平等任持之意。亦名正定。謂不偏不倚之謂正。不昏不掉之謂定。亦云正受。不受諸受。是名正受。如大火聚。名觀音三摩地者。此定名大悲剎那定。入此定時。能於剎那間普利羣生也。

澄心閉目觀心中。

澄心者。卽入止也。謂止其心。如碧潭澄水。湛然不動。卽內心不起也。閉目者。卽運觀也。謂收視返觀心月梵字。不復緣於余境。卽外緣不入也。祖師云。內不放出。外不放入。心如墻壁。可以入道。問。何故先澄心而後閉目耶。答。謂境由心現。心因境有。二者相因。故令妄想之波念念不斷。今欲達境惟心。故先澄其心。則境無因矣。後閉其目。則心無托矣。各住法位。當體無生。始名爲定。故楞嚴云。於外六塵不多流逸。旋元自歸。塵旣不緣。根無所偶。返流全一。六用不行。十方國土皎然淸淨。譬如璢璃內懸明月。身心快然。妙圓平等。獲大安隱。一切如來密圓淨妙。皆現其中。是人卽獲無生法忍。

圓滿皎潔淨月上。

自性本來圓滿皎潔。若秋月之無雲。圓而滿。則無徳不備。皎而潔。則無照不周。體用之別也。

字種放光成蓮花。

謂自心月上。有金色﹝口﹡紇﹞哩字。放光增長成蓮花。此字乃大悲菩薩。取證眞理。利生妙智。又從光而證者何也。楞嚴云。爾時世尊從肉髻中湧百寶光。光中出生千葉寶蓮之謂也。肉髻者。表最上頂法也。百寶光者。表心光普照也。蓮花者。方因卽果。處染常淨。諭圓頓法中。初發心時便成正覺。但離妄緣卽如如佛是也。

花中有一觀自在。

此是字種增長自身所成之觀音也。初從理起事。事有依中現正。正中現依。普賢現身。毛現樓臺。諸佛栴檀塵中。現佛菩薩幢旛等云。是其事也。

相好具足無比對。

此稱贊之詞也。偈文太略。應說一面二臂。其身金色。花冠瓔珞。頂戴彌陀。嚴好殊特。無與儔侶而並對也。

左手執持妙蓮花。

左手錶實智。無分別故。執持花香。實相無相。巧諭蓮花。表實相契實智理也。

右手於葉作開勢。

右手錶權智。有作用故。於葉者。謂花開蓮現。表因花旣敷。果徳自彰也。作開勢者。謂開權顯實。見究竟果也。若逐一表之。則金光明疏云。法性身者。非是凡夫二乘下地之所能見。惟應度者示令能見。此卽無身之身。無相之相。一切智爲頭。第一義諦爲髻。八萬四千法門爲發。大悲爲眼。圓通爲耳。中道爲白毫。無漏爲鼻。十八空爲舌。甘露爲口。四十不共法爲齒。弘誓爲肩。三昧爲腰。如來藏爲腹。權智實智爲手。定慧爲足。如此等爲莊嚴法身也。上皆自覺。下是覺他。行菩薩行也。

菩薩思惟﹝至﹞之蓮花。

謂此覺悟之花。人人本有。个个不無。一切眾生無不各具。與諸菩薩本是同體。如何迷頭認影。懷寶迷邦。而不自覺。誠可悲湣。如世尊睹明星悟道之時。贊嘆曰。奇哉眾生。具有如來智慧徳相。皆因妄想執著。而不得證。若離妄想。無師智自然智皆悉現前。我當爲彼而開導之。此中思惟。卽行者思惟。不可打作兩橛。何者。所證理同也。各具者。如經云。知一切法卽心自性。成就慧身不由他悟之意也。

淸淨法界無惑染。

蓮花是諭。淸淨法界是法合耳。謂一眞法界。本來淸淨。一塵不立。無有煩惱惑染。如蓮花之不著水也。六祖云。何期自性本是神變。何期自性本自圓成。何期自性本自祕密等。

八葉各有一如來。

自此至晃耀五句。通自他說。約他。則言一切眾生平等共有此花。與如來入定向觀自在。約自。則言行人與八如來同時入定也。以上蓮花不曰八葉。至此而獨言八葉者何也。八葉。表八識也。一花。表一心也。八葉總是一花。八識總是一心。上來菩薩已轉識成智。惟是一心。故不曰八葉。今眾生不能掀翻識海。截斷情流。歸於心原。八識熾然。故此獨出八葉也。各有一如來者。起信論云。依如來藏故有生滅心。所謂不生不滅與生滅和合。非一非異。名爲阿黎耶識。此識有二種義。能攝一切法。亦能生一切法。云何爲二。一者覺義。二者不覺義。不覺有本末之殊。覺有始本之異。本覺爲如。始覺爲來。始本不二。名爲如來。此獨第八識有此義。從第八識復轉起前七識。楞伽經云。藏識海常住。境界風所動。種種諸識浪。騰躍而轉生。藏識旣具。則前七識亦具如來之義。故經云。眾生身中。念念有如來成正覺般涅盤。又云一切眾生卽菩提相。何也。謂若一念緣起無生。是人與佛何殊。其或識情不斷。卽此號曰眾生。斯蓋就機而說。若約行者已轉八識成四智。四智皆能現身說法。有如來義也。

如來入定﹝至﹞觀自在。

如來面向菩薩者。謂此菩薩卽過去正法明如來。以故不分主伴。又蓮花卽因果同時。而菩薩亦因果同時也。花是因。蓮是果。今果尙有菩薩。卽因該果海也。花上有如來。卽果徹因源也。萬法顯必同時。一際理無先後。冥眞體於神化之域。彰徳相於重玄之門。自非竿頭進步。絕後再蘇。焉能測如是之境界也。入定者。卽同行者所入之剎那大悲定也。問。旣曰面向。前四面可。後四得不背也。答。謂圓通之身。本無背向。如雞犀枕。面面皆正。豈同眾生分段之身。向東則背西。面南則背北。如大通智勝佛坐於道場。諸梵天等。東看則曰在西。南觀咸曰在北。寧有一定之向哉。知道者更須向無向背處看。

項佩圓光﹝至﹞及晃耀。

上句彰殊勝身。下句彰殊勝境。若在法上。明眾生心。從本以來具無漏智。炳煥靈明。洞徹不昧。經云。世尊語金剛慧菩薩言。我以佛眼。觀一切貪欲瞋恚愚癡諸煩惱中。有如來智如來眼如來身。結跏趺坐。儼然不動。善男子。一切眾生𨿽在諸趣。煩惱身中。有如來藏。常無污染。徳相具足。如我無異。楞伽云。如來藏自性淸淨。轉三十二相入眾生身中。爲蘊所覆。煩惱所纏。臨濟云。有一無位眞人。在汝赤肉團中放光動地。正明卽眾生心中有如來智慧徳相。故云無一眾生而不具有如來智慧徳相。上十四句。總顯理事二種法界。下二句。方入理事無礙法界。

次想其花﹝至﹞虛空界。

次想者。欲行人以三昧光照彼心花。令其心開意解。卽得以理相應。其花舒大者。以事攬理成。故能漸舒大。理隨事變。故能徧法界。未有事不依理。故隨理之事。一一如理圓滿。遂令一塵普徧法界時。諸塵皆徧。一多無礙。大小相容。此是理事無礙法界。

思彼覺華﹝至﹞共廣大。

思彼本覺之華。光明朗照。窮十法界。元是一眞。與如來海會同時廣大。更無二致也。何謂如來海會。有無量光明徧照法界。令彼諸覺花亦能徧照法界。互無障礙。交涉重重。如一室千燈。光光無雜。此事事無礙法界也。

心若不移﹝至﹞諸眾生。

上句自覺。下句覺他。上來思惟。卽是起行。心若不移此定。遂能興無緣慈。運同體悲。湣諸眾生。起於哀救。卽是利他行也。何以故。以諸眾生懷寶迷邦。持珠乞丐。本自是佛。迷而不覺。枉入諸趣。我今證此廣大無礙境界。當以慈光普照。令彼頓悟無明實性卽佛性。幻化空身卽法身。如類我也。

覺花蒙照﹝至﹞觀自在。

彼之覺花。果蒙吾光一照。如千年暗室。一燈能破。當下永脫苦惱。心花頓開。覺地圓淨。便同菩薩無差別也。

蓮花漸收同己量。

上八句皆舒。此一句獨捲。約密說。卽是增長究竟。準余已現前解云。從正位起名增長。復歸正位名究竟。亦名始本不二也。上師云。有放不收同凡夫。有收不放是二乘。有收有放名祕密境界。收放總不同名無戲論法。此乃最極本續也。正表吾人自性。縱橫自在。舒捲天然。儒云。放之則彌六合。捲之則退藏於密矣。

復結自在﹝至﹞觀自在。

以前乃是定中境界。今復結印者。正請智佛冥燻加持四處。今我父母所生之身。頓同菩薩堅固不壞之金剛身也。又前旣現觀音。今恐迷己逐物。當復回觀自身。故云亦等。問。最初旣已字種增長令成觀音。何故今又加持耶。答。初表增長。由未離覺。今是親證親入也。前所觀觀音。望因則名因中果。加持之後。當體卽果中因也問。登座卽頓起觀音慢。今復何故又入此定。豈不濫耶。答。前是根本定。亦名正位。亦名正體。如在家爲人也。此復入定。如在邦爲臣也。其實一體。而約處別也。如在戎則戎衣。在朝則朝衣。故根本定白色。所作定金色。向下一一作法。多有更攺身色。當以此理鑑之。問。分明加持五處。云何只言四處者。答。初登座時。卽頓起觀音慢。以心間﹝口﹡紇﹞哩字中。增長觀音體。故不離﹝口﹡紇﹞哩字。是本體義。具足無漏法。及至下座方才不現。故不言五處也。四處者。頂口喉臍是也。當觀吽字加持頂。是眞如功徳義。用此加持。無能淩屈。次觀唵字加持口。是如來相好義。次觀阿字加持喉。是語莊嚴種種義。次觀覽字加持臍。能令身心淸淨。皎潔如水。如是加持。何患身心不同菩薩無漏之體也。

以此禪定﹝至﹞廣大願。

此四句。將自己之功徳。而回施法界眾生。同生西方。見佛聞法。成就徧吉菩薩廣大願力也。

若人欲了知﹝至﹞惟心造。

前來入定鑑機之後。諦觀三界無安。猶如火宅。一切眾生。身爲八苦所逼。心被煩惱酷熬。求暫停捨。了不可得。眾生本來與我同體。未有我安樂而彼輪轉。故當興慈運悲。乘定力而救之。是以稱誦伽陀。示其出要之道。三光並照。直徹長夜昏衢。梵音演處。地獄頓空。神思遊履。苦輪停息。頓使鐵牀銅柱。當體全眞。博地凡夫。同禦寶乘。故經云。善哉見諸佛。救世之聖尊。能於三界獄。免出諸眾生。今欲破獄救彼眾生。先伸華嚴經偈。此偈意正明惟心之旨。古人云。阿鼻依正。常處極聖之自心。諸佛法身。不離下凡之一念。能達性空之理。諸苦自然不及。但了性心現量。禪天之樂何殊。所言苦者。假設之詞。設使有人而欲了知三世諸佛何得而成。應當觀察法界之性。以眞如體本來無凡聖之別。因隨緣故作業有異。所以十界升沈六道不等。何則。若眞如隨無明緣而造染業。則感六趣之報。若眞如隨不思議緣而修戒定慧業。則登四聖之果。故曰一切惟心造也。經云。三界無別法。惟是一心作。宗鏡錄云。應觀法界性者。則眞如理觀也。一切惟心造者。卽惟識事觀也。以理觀惟識之性。諸佛證此爲成佛之體。以事觀惟識之相。眾生達此爲出要之門。良以一文之妙。攝義無遺。一偈之功。能破地獄。纂靈記云。有京兆人王明幹。本無戒行。曾不修善。因病致死。被二人引至地獄門前。心念地藏菩薩。乃見一僧人教誦偈云。若人欲了知。三世一切佛。應觀法界性。一切惟心造。菩薩授記已。謂曰。誦得此偈。能破地獄苦。其人誦已。遂入見王。王問此人。有何功徳。答云。惟持一偈。具如上說。王遂放免。當誦偈時。聲所至處。受苦之者。皆得解脫。三日乃蘇。憶持此偈。向道俗說之。參驗偈文。方知華嚴經中。無量菩薩雲集。覺林菩薩所說之偈。意明地獄心造。了知心作佛。地獄自空耳。故知若觀此心。不惟離苦。不惟破地獄界。乃至十法界一時破盡。以入眞空一際法故。

次結破地獄印。

結印誦咒。增長自心。成紅色觀世音。心舌印上三處。皆有紅色﹝口﹡紇﹞哩字放光。如日初出之狀。三光同照阿鼻地獄。彼蒙光照。悉皆破壞。觀佛三昧海經云。是時佛心如紅蓮花。蓮花葉開八萬四千諸白色光。其光徧照五道眾生。此光出時。受苦眾生皆悉出現。所謂阿鼻地獄。十八小獄。八寒八熱。乃至百億刀林等獄。皆悉破壞。今行人亦當效此觀也。問。一處放光。足以破之。何用三乎。答。爲彼眾生三業妄造而成此獄。故今亦用三業放光以破之也。又問。地獄是眾生別業而成。云何能破。答。𨿽云別業。同是一心。以智照之。眾生尙無。況地獄乎。由迷一心。妄造眾惡。報在地獄。妄見受苦。譬如夢中爲彼虎狼獅子所噬。或爲賊害。或遭王難受種種苦。及至於醒。了無所得。今觀地獄受苦亦復如是。假以智照之力。亦無有不破也。問。地獄旣然本空。何得破而救之。答。我𨿽以智照知其本空。彼無智照焉得不苦。圓覺云。夢時非無。及至於醒。了無所得。今正欲破此地獄及苦空也。誠知諸眾生。以惡業因緣而成此獄。則實非本有矣。我今以智照因緣而破之。一禪定。二手印。三眞言。四作觀。五智照。有此五緣。何事而不辦耶。豈惟地獄。卽三界二十五有亦皆破矣。今時學者。濫稱闍黎。惟是音聲嘹喨。振鈴擊節。慮恐負於請主之意多矣。

由此印咒﹝至﹞豁然自開。

眞言咒印威神之力不可思議也。次運心執鑪而請。

奉請地藏菩薩﹝至﹞臨法會。

破獄之後。然後請者何也。以此菩薩是幽冥教主。又三界總是一生死獄。菩薩示生三界。得三界空。然後成佛。常在獄中教化眾生。是故先破令空。方運請也。請已。當伸四轉輪印。念五供施寶錯運心等咒而供養之。此處宣祖宗亡靈附薦等疏。次承毫光召請十方眾類孤魂。先逐一列名。次振鈴嘆悼。名爲顯召。若鬼住處。在南贍部洲下五百踰繕那。有琰摩界。是一切鬼住處。若依楞嚴。鬼等住處。在水輪之下。火輪之上。地獄又在風火交過之地。自此已下。卽八大。極底。名阿鼻也。梵語捺洛伽。或云泥犂。此云苦極。卽地獄之總名耳。

一心召請﹝至﹞西來戰艦。

卽晉王浚王渾伐吳事。有詩曰。王浚樓船下益州。金陵王气黯然收。千尋鐵鎖沈江底。一片降旛出石頭。人世幾回傷往事。山形依舊枕寒流。從今四海爲家日。故壘蕭蕭蘆荻秋。

北去鑾輿。

卽北宋時。金遼虜徽宗欽宗舉族入沙漠。遂卒於五城國。

杜鵑。

此鳥名。昔蜀望帝因貪色。誤入武臣家。被臣幽禁。一心思歸。遂化一杜鵑。從口而出。飛在桃枝上。詩云啼得血流無用處。是其事也。三王。卽禹湯文武。五伯。卽齊桓晉文秦穆宋襄楚莊。今曰前王后羈。不止此等而已。

築壇拜將。

卽韓信常與蕭何語。何奇之。信在漢。漢卽髙祖。初或小覷韓信。委以輕職。詎時未利而僨其事。自度王不用。乃私遁去。蕭何自追之。王曰。諸將亡者眾。而獨追信。何也。何曰。諸將易得。若韓信者。國士無雙。王乃築壇拜韓信爲將。後伐楚得功。封爲淮陰侯。復封齊王。

建節封侯。

昔班超有大志。家貧爲人傭書。久受勞苦。投筆嘆曰。大丈夫無他誌略。猶能效傅介子張騫。立功異域。以取萬里封侯。安能久事筆硯間乎。後平西域。封定遠侯。

力移金鼎。

大禹所造。卽伍員投吳。三舉金鼎。其色不變。後果伐楚。

身作長城萬里。

卽宋朝檀道濟。自騖文武全材。國家倚賴。文帝疾。義康矯詔誅之。道濟見詔。憤怒气盛。目光如電。脫幘投地曰。今日此舉。乃壞汝萬里長城也。

霜寒豹帳。

武將立營荒郊。常懸幔帳。每於其帳上彩畫豹。以示威也。

風息狼煙。

古制十里一營。皆設煙堆。儻朝中有不測之難。遞起煙騰。諸國皆知。頃刻萬里。所屬之地。皆悉興師救護。又凡三軍出師。至晚駐札。所打營火之煙是也。

五陵。

陜西漢陵寢在焉。又金陵巴陵廣陵茂陵武陵。皆地名也。

蓬萊之島。

蓬萊山在東海中。六帖云。銀宮金闕。紫府淸都。人鳥絕迹。是神仙居住之處。

探花足步文林。

進士杏花初宴。謂之探花。使少俊二人爲探花使。徧遊名園。采取名花。若他人先得則花使不免罰焉。

射策身遊棘院。

射策。謂投策也。難問擬議。書於後策。列而置於案上。使不彰顯。在試者意。隨其所取。得而擇之。以定優劣。上者爲甲。下者爲乙。棘院。卽應試場也。

螢燈飛散。

車胤家貧。至夜攻書無油。以囊螢火爲光而讀之。

鐵硯磨穿。

五代桑維翰。初舉進士。座師厭桑與喪同。莫之舉。遂作日出扶桑賦。或勸其攺業。翰則鑄鐵硯。淸洲以熟鐵爲硯。甚發墨。鑄此鐵硯而示人曰。硯穿則易他業。後遂及第。

七尺紅羅。

卽銘旌也。以死者不可別。故以旌書識之。穎達疏云。士長三尺。大夫五尺。諸侯七尺。天子九尺。愛之以錄其名。敬之以盡其事。杜牧之詩云。黃壤不沾新雨露。粉書空煥舊銘旌。

白牯黧奴。

南泉云。三世諸佛不知有。白牯黧奴卻知有。白牯者。卽水牯牛。諭禪也。黧。黑色。奴。卽貓貍之類。卻知有者。教有苦空之談。禪有直指之說。

黃冠野客羽服仙流。

唐李淳風之父。名播仕隋。棄官爲徳士。自號黃冠子。唐太宗時。有仙人譚紫霄。帝寵之。出入金門無阻。賜號金門羽客。由云羽人。王子年拾遺記。周昭王假寐。夢白雲中一人。服皆羽色。王求仙術。受絕欲之教。因名羽士。

桃源洞。

在終南山。閬苑洲。在蓬萊畔。卽彼修眞養性之處。

三花。

卽精气神也。

九煉。

卽七還九轉之法。道家以金鼎烹食。吐故納新。爲內丹。銷煉五方金石。使其致柔。爲外丹。合九十晝夜。從寅至申。爲七還也。

羊腸之險。

泰行山路險。猶如羊腸九曲。

漠漠黃沙。

古之戰場詩云。漠漠黃沙際碧天。問人云此是居延。停驂一顧魂堪斷。蘇武爭禁十九年。

鸞鳳和鳴。

夫唱。婦隨。

熊羆葉夢。

詩云。吉夢如何。維熊維羆。維虺維蛇。太人占之。維熊維羆。男子之祥。維虺維蛇。女子之兆。羆似熊。而長頭髙腳。呆憨多猛力能拔樹。熊羆者是陽物。所以爲男子之兆。虺蛇者陰物也。所以爲女子之徵。

奉恭欲唱。

乃注生神前二童子名。凡妢娩時。彼唱則吉。不唱則凶。

璋瓦未分。

蜀江津有天泉池。邑人春日遊此。競於池中摸石求嗣。得石者生男。得瓦者生女。又毛詩云。乃生男子。載衣之裳。載弄之璋。乃生女子。載衣之裼。載弄之瓦。

宇宙。

天地四方曰宇。往來今古曰宙。

金穀園。

在洛陽橋北。逸史云。梁氏女有姿容。石季倫名石崇。以珍珠三斛買之。因號綠珠。後孫秀使人求之。崇不許。謂珠曰。我爲汝得罪。珠曰。當效死君前。遂死此園。

馬嵬之驛。

唐玄宗有楊貴妃。被安祿山謀叛。逼妃死於此驛。

薜荔多。

餓鬼之異名也。

魑魅魍魎。

此物之怪也。俗書云。山澤之怪謂之魑。西京賦云。山神虎形曰魑。宅神豬頭人形曰魅。魍魎者。木石變怪也。玉篇雲水神也。

華胥。

列子。黃帝晝寢。夢遊華胥之國。旣覺。怡然自適。其後天下大治。儼如華胥之夢。

映雪偸光。

孫康家窘。映雪讀書。漢匡衡少貧好學。至夜鄰家有燭。鑿壁偸光。深明經術。每說詩。解人頤。

五姓。

世間之姓。奚啻萬家。禪波羅密經云。卽五音也。謂一切姓之音韻文字。總不出此五音。攝末歸本。故言五音。宮商角徵羽。卽五姓。夫如是。則盡世間之姓。該攝其中矣。以上皆本文昭著。不復細釋。故但出事迹而已。顯召竟。

我以大悲﹝至﹞餓鬼印。

此是密召。先偈次印。以左手作無畏勢。慰其弗懼也。左願上有月輪。中有白色﹝口﹡紇﹞哩字放光。至閻魔界。勾攝一切有情。右手四度微曲。進度勾召。來入道場。繞佛三匝。作禮而出。壇外分四門。東門至南門地獄眾。南門至西南隅餓鬼眾。西南隅至西門畜生眾。西門至西北隅人眾。自西北隅至北門修羅眾。自北門至東門天眾。應當如是而安住之。故曰。方以類聚。物以羣分也。

旣召請已﹝至﹞令離苦趣。

旣召文畢。贊善激勵其思法也。主者撫尺一下。誠慰施無畏之意。旣召請已。復召其罪性入金剛掌。

汝等諸佛子﹝至﹞次結召罪印。

勾罪經云。自身觀自在菩薩心月輪上。想白色﹝口﹡紇﹞哩字放出火光。如勾入彼身中。口誦密言。勾攝一切有情並自身三惡趣業。其罪黑色。猶如煙霧而合。入我掌中。變成諸鬼形。又金剛頂瑜伽念誦儀云。於進力度端。各想一﹝口﹡紇﹞哩字出光。勾攝自他身中所有障罪。誦密言時。想彼罪障如鬼黑色髦毛髼豎。二羽各齊。想勾攝彼罪入於掌中。結成罪山。問。罪無實體。云何如彼煙霧耶。答。𨿽無實體。卻能充塞天地。障蔽心目。不能得見諸佛淸淨境界。今借諸霧爲所緣境。實有益於事也。旣召入掌。必當爲彼而摧破之。先伸偈云。

摧罪諸惡業﹝至﹞摧罪印。

摧滅罪障與諸惡業。猶如劫火洞然之時。菩薩以大威力一唾卽滅。然劫火𨿽滅。一噓猶能復生。我今以金剛杵摧碎彼罪山。當體如微塵。永不復合也。勾罪經云。自身增長四面八臂觀音。前面靑色。右黃。左綠。後紅。想心月輪上靑色﹝口﹡紇﹞哩字放光。照前六道所召之罪結成罪山。前兩手結摧罪印。左願上怛囉字。是離塵義。右忍上吒字。悟一切法性不可得義。並金色。名菩薩入甚深般若波羅密門。右第二手持杵。表摧滅一切有情法破煩惱軍故。右三手箭。表能穿破諸苦惱故。右四手劍。能斷一切憍慢鎧故。左第二手持鉤。表鉤出有淵所居故。左三手弓。表發智機應當度故。左四手絹索。攝取一切所應化故。身出火光。坐日輪蓮花。足踏烏麻怖畏。誦咒時。二中指搖動。至後一徧。拍手作聲。觀彼罪山如瓦塔而倒。問。罪無實體。云何摧耶。答。正謂之無。故今摧之。若決定有。不能摧也。其業障亦有二種。一者業障。二者報障。其業障中。復有現行種子。其現行種子之中。復有定業不定業二種。今摧罪眞言。正滅不定業也。偈云。自身觀世音。莊嚴極威猛。四面各變色。靑黃綠紅整。八臂形現間。有印手俱秉。杵箭劍右列。鉤弓索左儆。蓮花日輪坐。足踏烏麻影。梵語烏麻怖畏。此云白澤神獸。澤音鐸。大論云。其形體白紅焰。方頰大骨。眉髙而廣。口鼻方正。利爪尾長。膚色光潔。似麟無角。似龍身短。有大威力也。

定業不可轉﹝至﹞定業印。

上來召摧。皆滅不定業也。尙餘有二種諸佛出世不通懺悔之業。今當破之。偈云。決定之業。理固難轉。今藉禪定印咒觀想之力。遂能轉彼無始障難。與一切罪業當下消滅。如湯消冰也。當想自身於心月上觀靑色﹝口﹡紇﹞哩字出光。照諸鬼眾所有定業當下消滅。應想自性淸淨本空。心佛眾生三無差別。是名破決定業也。大乘千缽經云。諦觀心鏡。照見心性。惟照惟淸。惟照惟淨。徧現十方。廓周法界。朗然寂照。無有障礙。迦葉佛偈云。一切眾生性淸淨。從本無生無可滅。卽此身心是幻生。幻化之中無罪福。

罪性本空﹝至﹞懺悔滅罪印。

上來不定與定業。悉已破之。未及於彼發露懺悔。先申偈文。令知懺悔之方。若論罪福之性。本來空寂。皆由汝之妄心造作。妄心若滅。罪相奚存。如毗捨浮佛偈云。假借四大以爲身。心本無生因境有。前境若無心亦無。罪福如幻起亦滅。心罪兩妄。當體眞寂。眞如體上。一切罪障如紅鑪點雪。欲覓罪性。了不可得。非但懺悔罪障。卽無始根本無明。亦從此截斷矣。故曰。智者能知罪性空。坦然不怖於生死。如是始名眞懺及與理懺也。念眞言時。自身觀自在菩薩。應想二屈指上並心月上有白色﹝口﹡紇﹞哩字放光。入彼法界有情身中。如日爍露之狀。罪垢消鎔。猶如墨汁。從足流出。滲至金剛際。問。前已摧破。今復懺者何也。答。前時召摧皆有三密之力摧滅罪性。至此方是於彼發露懺悔。謂自此懺悔之後。永不復作也。罪屬黑業。故以墨汁表之。自召至此。是滅業障竟。

諸佛子等﹝至﹞無有餘。

文顯不釋。

一滴淸涼水﹝至﹞施甘露印。

以上業障𨿽滅。報障猶存。如本罪人。𨿽超其罪。蘇其刑罰。而身形﹝乞﹡頁﹞瘦。容顏憔悴。兼之久困牢獄。身體饑羸。當施之以湯藥飲食。方盡惻隱之心。今則身𨿽無罪。報障未轉。故此以甘露施之。正欲除其報障也。月密明點本。並蘇魯巴本。續云。自身想觀自在菩薩心月輪上白色﹝口﹡紇﹞哩字放光。照前鬼眾。並右忍指上有一月輪。輪中有白色﹝錽﹣又﹢ㄆ﹞字。流出甘露。如水銀色。是眞智所成。左手力智點水。彈灑虛空。如細雨而下。觸此水者。悉具色相。猛火息滅。普得淸涼離饑渴。消滅心報障。

汝等自從無量劫﹝至﹞離諸障難。

業火已息。復具色相。而咽喉究竟未通。故當與彼而開通之。先申偈。正申其閉塞之由。謂汝等自從無始以來。廣造惡業。起諸慳貪。我慢邪諂。空腹髙心。由此等業。故墮餓鬼。腹大咽小。所以千萬劫。不聞漿水之名。二六時中。惟受烈焰之苦。我今持誦密言。令汝咽喉通達無礙。所受之食。得上法味。不復變爲膿血鐵糜也。應觀自身觀自在菩薩心月輪上字種放光。照諸有情。想左手掌中有靑色﹝口﹡邦﹞字。變成靑色蓮花。花上有白色阿字。流出性水。極甚淸涼。右手忍禪點水。彈灑虛空。彼諸有情觸此水者。咽喉自開。通達無礙。便能出聲接如來名。此一段是滅報障竟。問。已前俱用﹝口﹡紇﹞哩字。至此又用阿字何也。答。阿字是語種。故以三本續用之也。

南無寶勝如來﹝至﹞悉皆消滅。

以前來業報旣盡。復爲彼等稱贊七佛名號。令其聞名睹相。永離苦海。究竟常樂之意也。涅盤云。聞常住二字。尙七世不墮地獄。況如來萬徳者乎。華嚴云。設聞如來名及所說法。不生信解。亦燻成種。自然成佛。如人食少金剛﹝云云﹞。問。七佛還有前後優劣者乎。答。佛佛道同。無有優劣。所謂語等字等法等身等是也。前後次第者。以諸佛因地。各有大願。利益眾生。故以此功能列之。當前者前。而後者後也。初以離苦趣。業火未息。故先藉寶勝如來名號。令彼得聞。沃滅業火。聞此佛名。卽能滅塵勞之火也。

南無離怖畏如來﹝至﹞淸淨快樂。

業火旣已停息。方離幽暗之處。乍睹光明之境。人天混聚。凡聖交參。不無驚怖之狀。故次以離怖畏如來名號。令彼聞之。便得永離驚怖。常得安樂。

南無廣博身如來﹝至﹞得甘露味。

恐懼已息。鍼咽永透。故稱此如來名號。令彼聞已。一聆洪名。壅塞門開。業火永熄。淸涼通達。所受之食。不復變爲鐵丸銅汁也。

南無妙色身如來﹝至﹞最爲第一。

𨿽食甘露。而色相猶然不滅。當稱斯佛名號。令彼聞矣。一聆洪名。便得不受醜陋。而得相好圓滿。到此方脫鬼畜形也。

南無多寶如來﹝至﹞受用無盡。

色相𨿽具。而衣冠不整。受用乏少。復令彼聞如來名號。便得莊束整齊。財寶丰足。稱意所需也。

南無阿彌陀如來﹝至﹞入不退地。

旣已適其所願。恐在閻浮信心難堅。又不能常值諸佛。親承供養。𨿽蒙法化。難階不退。故稱彌陀名號。一聞其名。卽得往生極樂世界。蓮花化生。而入阿﹝鞥﹣合﹢﹝白﹣日﹢田﹞越致地也。

南無世間廣大威徳自在光明如來﹝至﹞如璢璃珠。

復稱此名號者。所謂統眾徳而大備。爍羣昏而獨照。一歷耳根。遂得五種功徳。設在世間。世間中尊。如悉達初生。卽曰天上天下惟我獨尊。又不受異生之身。相好端嚴。威徳廣大。如太子墮地。貴壓羣臣。又有大自在力。所向如意。飛行自在。無諸阻礙。又得金剛不壞之體。具大智慧之因。身心明徹。如璢璃珠。不歷僧祇。頓悟法身。具此等義。可謂盡善盡美矣。此滅煩惱竟。

諸佛子等﹝至﹞無上道。

此總言七佛如來誓願廣大。拔濟眾生離苦得樂。若一稱名。便能千生離苦。證無上道。救拔餓鬼經云。佛告阿難。若人欲求長壽。福徳增榮。滿足檀波羅密。每於淸晨及一切時。取一缽盂盛以淨水。置少飯面及餅食等。右手按器。作無量威徳陀羅尼法。誦變食眞言二十一徧。後稱五如來名號。謂多寶。寶勝。妙色身。離怖畏。廣博身。稱名號已。彈指七徧。至晚取其食器。傾之淨處。作此施已。諸鬼神等皆獲充足。捨此身已。必生天上。如是供養。與佛無異。復增名者。彼佛願力接引眾生往生極樂。故加增之。重在戌亥二時。若遇是時。於事無益。凡持戒居山者。亦可作此法。結來生緣。每於淸晨以缽盛水。安置佛前。持大悲咒二十一徧。至午供佛飯一器。持變食眞言二十一徧。至晚持尊勝眞言二十一徧。稱七如來名號。然後散食。次與彼受三皈。發菩提。受佛戒。施法食。圓滿行人利生之事也。

次與汝等皈依三寶﹝至﹞三菩提。

皈依三寶。能免三塗。自受之後。當如法護。遠離邪徑。直趨覺岸。越此無由矣。婆龕亦云步欠。卽實相義。所謂一切法等同虛空。離諸色相及障礙也。實相無相。無相不相。故名實相。卽有一性一體三寶之義。次與彼發菩提心。發有二義。一開發。二顯發。行者則云顯發。眾生當雲開發本有覺心也。故下申偈云。

今所發覺心﹝至﹞能取所取執。

此偈卽理趣六波羅密經發心之偈。覺心者卽菩提心。遠離性相等者。若依於性。則平等寂靜尙無生佛之殊。焉有上求下化之事。依相發心。恐墮二乘。相有生滅染淨。千差萬殊。楞嚴云。若於因地以生滅心爲本修因。而求佛乘不生不滅。無有是處。以世間相。體非常住。依此發心。恐墮凡夫。揀此二過。故不依也。乃至不依五蘊六入十二處十八界。能取所取。卽心境惑業根緣等而發其心。謂但有依。卽是取捨生滅之心。非無住眞心。故曰遠離諸執也。

諸法悉無我﹝至﹞空性圓寂故。

云何要離一切諸法。以一切法無實主宰。本來平等猶若虛空。豈虛空而復有所依耶。經云虛空無所依。云何知如空耶。謂自心昔本不生。今亦不滅。一相無相。周徧淸淨。名爲自性涅盤。空寂如之。故取爲諭。非謂虛空卽涅盤性。何也。以虛空是頑然無知之物。豈比靈覺之性昭昭不昧了了常知。古人云不同虛空性自神解者是也。

如諸佛菩薩﹝至﹞是故志心禮。

諸佛菩薩旣必依如上等法而發其心。我今亦以此而發心。以故至心頂禮也。

次與汝等發菩提心汝等諦聽。

諸佛與我皆發是心。是故汝等亦當依此法式而皈依三寶發菩提心也。華嚴云。欲見十方一切佛。欲施無盡功徳藏。欲滅眾生諸苦惱。宜應速發菩提心。

假使熱鐵輪﹝至﹞菩提心。

上來藉偈開導彼岸。欲其速發大心。今正教彼誓發大心也。如世尊發菩提心時。有大力魔王逼佛皈降。若不爾者。卽飛熱鐵輪摧碎汝頭。佛卽誓曰。假使熱鐵輪。在我頂上旋。終不爲此苦。退失菩提心。魔聞已。贊曰。日可令冷。月可令熱。無上道心。難可退轉。若得成佛。先應度我。故今借此偈以儆其堅固道心。不可遇緣卽退也。出報恩經。

次結髮菩提心印。

誦眞言時。應想心佛眾生三無差別。於一念間。融成一廣大月輪。如中秋夜中霄無雲之時。極甚淸涼皎潔。與虛空齊等。於月輪中想一金色阿字。如秋毫之末非有非無。當爾之時。不得加於了知。上無佛可成。下無生可度。中無行可修。煩惱菩提等若知花。生死涅盤猶如昨夢。此爲大要。學者於此宜用心焉。不惟爲鬼神作利。行者不久亦就此中了解者矣。四食之中。識食之義。見在此處。何者。謂開發眾生本有覺性。頓同諸佛妙明眞性。

今爲汝等﹝至﹞不被染壞。

當知此心是成佛正因也。行願品云。諸佛如來以大悲心而爲體故。因於眾生而起大悲。因於大悲生菩提心。因菩提心成等正覺。從三皈至此。方是破煩惱障。何則。以諸煩惱。非定不伏。非智不破。智慧一起。諸惑自除。猶如明生暗絕。今發大心。智慧從玆而起。一受大戒。禪定因之而生。定慧具足。何患無明煩惱而不能破乎。此名斷惑。足可徵矣。

次與汝等受三昧耶戒﹝至﹞得佛法分。

上來旣發大心。堪受三昧耶戒。而入佛子數也。先申梵网經偈。汝等受佛戒。卽光明金剛寶戒也。一受此戒。眾生受佛戒。卽入諸佛位。位同大覺已。眞是諸佛子矣。何也。夫行與佛同。受佛气分。旣遊道胎。親奉覺胤。十身靈相。一時具足。豈非佛子乎。卽圓教十住位。金剛三昧耶經云。明悟佛性者。如是之人。不存二相。𨿽不出家。不住在家。𨿽無法眼。亦不具戒。能以自心無不自恣而獲聖果。大乘千缽大教經云。如來心法。金剛自性。本來淸淨。究竟寂滅。名之爲戒。果悟此戒體性。一切寶戒自圓。頓入如來位。名爲。佛子也。次結印誦咒者。是平等義。除障義。警覺義。金剛頂經云。如入壇輪。證三摩地。一切義法。皆悉具足。三聚淨戒。俱時圓滿。應想印中有白色﹝錽﹣又﹢ㄆ﹞字放大光明。普照所召一切有情。蒙光照觸。三世諸佛戒波羅密一時圓滿。法界善法。想爲光明。流光灌頂。貯彼身中。身同普聖。坐大月輪。紹諸佛職。爲佛嫡子。次以舍利弗自肯之詞而喜諭也。戒卽法身。悟此者如初生也。又非四生之生。乃從如來口生。從法化生也。內障旣淨。外相自嚴。又發大心並受佛戒。方名法器。堪受法食。淨名云。於法等者。於食亦等。若非其器。縱受甘露。翻成毒藥。如獅子乳。要璢璃瓶貯之。若非其器則裂。旣稱佛子。當施之以法食。資養彼等法身慧命。不斷佛種也。

汝等冥陽諸有情﹝至﹞終無能盡。

此施食印咒。乃是如來在觀世音菩薩所受得者。及傳阿難。亦止此一章而已。前後印咒。皆是金剛上士。遵瑜伽部集出自利利他始末之由。而成一期佛事者也。是印咒者。乃無量威徳自在光明如來之咒印。於中觀門不可不精用心。此若不到。則前所作功徳唐捐矣。應以右手怖畏彈灑。先結三尖印。觀赤色吽字出光。念吽吽癹怛三徧。遣左手魔礙。問。手有何魔。答。謂手中有諸戶虫。令回避也。次彈指三下。念唵﹝亢﹡欠﹞。觀一﹝亢﹡欠﹞字變空。問。空手何義。答。謂此手是父母赤白二點不淨之種所成。故今空之。復以一念間變成勝妙莊嚴之手。於如來兜羅綿手無二無別。問。上來入定。已增長自身成觀音。今復何故又遣魔變空。答。法華經云。世尊說無量義已。又入三昧放光。至開寶塔。又入定放光。豈不濫耶。蓋因一事而彰一法。譬如世禮。祀宗廟之人。非不齋戒沐浴。及至登殿之時。卻又盥手。何也。謂表敬也。今再遣魔變空。表慈之深悲之極用心之切也。旣頓變矣。復於左手掌中觀一紅色﹝口﹡邦﹞字。變成紅色蓮花。花上有白色﹝錽﹣又﹢ㄆ﹞字。月密明點中。流出無盡飲食。復想面前水器。盡爲摩竭陀國之斛。七寶嚴飾。盛滿甘露勝妙飲食等。然後想此字種所變之食徧滿法界。念唵啞﹝口﹡紇﹞哩吽一百八徧。當爾之時。加持令廣大。次念變食眞言二十一徧。以右手戒禪二度。於明點中點取甘露彈灑虛空。侍者當壇散食。俾令事理相應。不虛禪觀也。摩竭陀國之斛。一斛有我國四十九斗。所謂斛食者。乃桶斛也。食。飯也。名七七之數。七粒能變七斛。七斛能變四十九斛。七而又七。變成十方無量之法食也。故云斛食。白雲。今爲汝等作咒印已。變此一食爲無量食。大如須彌。量同法界。縱使窮劫。取之不盡。用之無竭也。

由此眞言力﹝至﹞皆飽滿。

上來但變種種勝妙飲食。未曾融成一味。慮恐不均。越佛慈濟。故復念此乳海眞言。申此咒力。融彼諸食皆成乳海。如會眾流統爲一味。普施餓鬼。令彼身心皆悉飽滿。受用無乏也。問。食祇可養身。云何心亦飽也。答。謂此食卽法食也。食可資身。法能養心。卽上法喜等義。復結前印。念眞言時。應想﹝錽﹣又﹢ㄆ﹞字明點中流出甘露。右手點取。彈灑虛空。如雨注下。凡所至處。卽成長河酥酪也。問。何以小少器水。等徧法界。答。心力難思故也。況又藉神咒及字種觀想等力。乃至諸佛冥加禪定之力。豈不能變小爲大。化少爲多也。且如欒巴一﹝後﹣口﹢己﹞之酒。以術力故。尙能化爲霖雨。何況神咒之力者乎。行者不可不用心焉。後漢欒巴爲尙書郎。誕日。聖上賜酒。向蜀噀之。有司奏不敬。巴奏曰。臣成都失火。故噀酒救之。後知成都失火。得雨而滅。雨中有酒气。是其事也。宗鏡錄云。以有如此大願智力。法性自體空無性力。一切所作自然成辦。凡夫執著。妄見局礙。執障若無。萬法隨作。不離一眞之境。化儀百變矣。是以箭穿石虎。非功力之所能。醉告三軍。豈曲蘗之所造。筍抽寒巖。非陽和之所發。魚躍冰河。豈网羅之所致。悉爲心感。致此靈通。故知萬法施爲。皆因自心力耳。余義準思。

汝等業障鬼﹝至﹞障施鬼眞言。

此復恐彼等業障深重。𨿽已普施甘露未。及聞名睹相。而其報障猶存。卒難解脫。或見飲食仍變猛火。我今再誦密言加持前食。盡成法食。不復轉爲苦緣也。誦眞言時。應展垂左手。想﹝錽﹣又﹢ㄆ﹞字明點中流出甘露。從右掌而下念唵啞﹝口﹡紇﹞哩吽四十九徧。侍者至師前問訊。取淨瓶水出壇。向東立。候行者念眞言彈指時。侍者雲淨水。徐徐注下。行者至唱時。想彼障施鬼盡皆胡跪。復想自身觀音。徧至其前。而傾甘露。從頂門上。滅其業火。普得淸涼。再誦眞言五徧。各彈指一聲。

諸佛子等﹝至﹞獲無生忍。

方以類聚者。如前召請四方四隅各以其類。而此安置聚集一方。物以羣分者。物卽六道生靈之物。各隨羣隊而分之也。三塗卽三惡道。是十惡業者所履之道也。四流卽天人修羅神仙。皆不免流轉也。水族者。卽濕居鱗甲之屬。由無明故。愚於我相。深生貪著。情多下墮。故墜水族。一沾法水法食。頓獲人空。毛羣者。卽飛禽走獸之類。楞嚴云。七情三想。流入橫生。重爲毛羣。輕爲羽族。此皆不達諸法本空。妄生情想。若沾法食。異執冰消。惟心理現。諸法自空耳。稟識者。非有色四蘊而無形質。如四空天舜若多神等類是也。陶形者。有形色而無心者也。如無想天及神像有色等是也。如食香積如來之飯也。未得聖果者。卽得聖果。然後乃消。未得法忍者。食此飯時。卽得法忍。若今之甘露法食。但有沾之者。皆離苦得樂。究竟證於無生法忍也。無生之法忍。祇在於心。名無生法忍。余不繁釋。

神咒加持淨法食﹝至﹞普供養印。

上來所建種種供養。普供於六道也。淨名云。法施會者。無前無後。一時供養一切眾生。是名法施會。念眞言時。應想屈中指處有白色唵字。明點中流出無盡供養。具足莊嚴。矣結印。默念梵五供。施寶錯。念斯麻囉等。出聲念普供養眞言七徧。問。最初旣奉三寶施食已竟。今復何故作此供養。答。前之所作。猶揀凡聖。故先奉三寶。後施鬼眾。今融以平等供養。心佛眾生。三無差別。聖凡一體。貴賤等觀。所以普供養也。

諸佛子等﹝至﹞願速成佛。

此文最顯。依義可知。無非激勵佛子等眾。不復思其人間生命之食。離諸苦海。永得解脫。今受法食。發廣大心。誓願成佛。遞相度脫。皆得道果。然後方滿我施食之願也。所以我之施食。普濟法界有情。無非欲諸有情。同將此福普皆回施於佛果也。侍者白此文畢。然後云次爲汝等稱誦尊勝眞言。令汝往生。

大眾同念尊勝咒。

此咒共有五譯。此其一也。同聲此處稱念此咒者。令圓滿佛事。圓滿復有二。一神咒圓滿。二善根圓滿。此卽神咒圓滿也。主者持花米於手中。表大眾同聲念誦此咒。加持此米。想成光明種已。侍者出壇散酒。師想佛子觸此光者。皆得往生極樂國土。上品上生也。尊勝經云。佛在忉利諸天會處善法堂上爲眾說法。時有善住天子。耽著天樂。於其夜分。空聲告言。善住天子。勿自貪著。汝七日內。必當命終。生於閻浮。經歷七趣。又墮地獄。後生人中。貧窮下賤。生無兩目。天子聞已。驚恐惶怖。具白天主。當柰之何。天主思惟。欲免此苦。惟有如來應正等覺是所歸趣。於是同詣佛所。頭頂禮敬。具白善住七趣之事。爾時世尊頂髻放光。照十方界。還復口中。現微笑相。告帝釋言。有一總持。名佛頂尊勝。乃八十萬億俱胝恆沙諸佛所誦。攝受一切如來智印。能於如來令受灌頂。能護一切有情。盡除業障。令生樂趣。所生之趣。能知宿命。若持誦之。設壽盡者。現獲益壽。一切地獄鬼畜等界。悉皆成空。能開一切佛國天界之門。隨願往生等。唐有梵僧。名佛陀波利。罽賓國人。航海而來。忘身殉道。徧觀靈迹。聞文殊菩薩在淸涼山。遠涉流沙。儀鳳五年。杖錫五臺。虔誠禮拜。冀睹聖容。忽見一老翁從山而出。謂波利曰。師何所求。利曰。聞大士隱迹此山。從印土來。欲求瞻禮。翁曰。師從彼國。還將佛頂尊勝經來否。此土眾生。多造諸惡。出家之輩。亦多所犯。佛頂神咒。除罪祕方。速歸持來。流傳此土。廣利羣品。拯接幽冥。卽是徧奉諸聖。報佛恩徳。取經來至。當示所在。波利聞已。向山作禮。舉頭之頃。不復見其蹤迹。遂歸取經。旣達帝城。詔鴻臚寺日照三藏等於內共譯。畱內未行。波利奏曰。委棄身命。志在利人。請帝流行。是所望也。遂還梵本於僧。順眞重譯流行。有偈曰。西域尊者往東來。卻被文殊化引開。東土若無尊勝咒。孤魂難以脫塵埃。前後五譯。咒亦大同小異。廣播華夏者。惟南無薄伽伐帝一咒而已。後噴﹝口﹡﹝隆﹣一﹞者。乃出本朝仁孝皇后夢感佛說希有功徳經。後學當以藏本爲正。若誦若持。能淨業障。令生樂趣。現獲益壽。能閉惡道門。能開諸佛國。故此誦之。令圓滿佛事。畢利生之功徳也。

復念往生咒三徧。

謂誦此咒。能拔一切業障根本。得生淨土之津梁也。若想若誦。則西方三聖執金剛臺放光接引往生也。復念六字眞言。

唵摩抳缽訥詺﹝二合﹞吽。

此咒隨所住處。有無量諸佛菩薩天龍八部集會。又具無量三昧法門。誦持之人。七代種族皆得解脫。腹中諸虫當得菩薩之位。是人圓具諸波羅密功徳。無盡辯才淸淨智聚。口所出气觸人身者。令彼離瞋得菩薩位。若諸眾生皆得七地所有功徳。與誦咒者等無有異。此咒是觀世音菩薩微妙本心。若人書寫誦持。則同書持八萬法藏。超勝金寶造像。若人得此六字大明。能離貪瞋癡病。此戴持人。身手所觸。眼目所觀。一切有情。速得菩薩之位。永不復入八苦。說此咒已。有七十七俱胝佛一時現前。同聲說準提咒。廣如大乘莊嚴寶王說。至此咒念者。總欲眾生究竟證果也。振鈴。誦法樂六趣偈。

承斯善利﹝至﹞成正覺。

承斯善利者。謂此施食之善利也。五趣皆轉苦具爲樂緣。天則捨樂而發覺心。如兜率天子聞天鼓音。悟得樂非常住。久必壞生。畢竟是苦是空。而發心求出離也。二乘承斯善利。則回心向大乘。四諦十二因緣。而修六度萬行。初地菩薩承此善利。則福慧具足。頓超十地。圓滿菩提。歸無所得也。至此能事畢盡已。行者發願回向。

現世之中﹝至﹞無上佛菩提。

回向者有三。一回向一切有情。二回向無上菩提。三回向眞如實際。此中三義皆具。若不回向。則被相縛。盡屬有漏之法。譬如百川之水。若歸大海。則等同一味。若回己功徳而向實際。則一一功徳皆如法性廣大無涯。無有不成佛也。所以云。眞流之行。還契眞源。若因若果。統歸實際。若此密門。凡作少利益。必須回向發願。不可歸功於己。若不如是。墮有漏矣。文中鉤鎖連環。義意不斷。最極明顯。識者自詳。求索願事。並隨行人及請主之意。向下略出明相。

具七功徳丈夫身。

有三種七。一約世間者。一長壽。二妙色。三無病。四辯才。五智慧。六威儀。七大家業。二約小乘者。一隨信行。二隨法行。三信解。四見智。五身證。六慧解。七具解脫。三約大乘者。瑜伽七地。卽七賢位。又瓔珞六位及信。一知法。二知義。三知時。四知定。五知身。六知眾。七知尊卑。有云卽七善法也。

七種聖財。

如未曾有經云。一信信。二進進。三戒戒。四慚愧。五聞聞。六捨捨。七定慧。

三災。

小三災。人壽三十歲時。身長三尺。饑饉災起。減至二十歲時。人長二尺。疾疫災起。減至十歲時。人長一尺。刀兵災起。此出俱捨劫章。大三災者。因本經云。大三災起時。有大黑風吹。使海水兩披。取日宮殿。置須彌半。安一道中。緣此世間有二日出。河渠流竭。久生大風。第三日出。大恆河竭。四日出。大海竭。五日六日出。天下煙起。至七日出。天下洞然。上至梵天。火災之後。布大黑雲。周徧降雨。滴如車軸。復成世界。無數千歲。又水災時。其水漸漲至光音天。此水後滅。有大風起。鼓動波濤。起沫積聚。自然堅固。變成宮殿。七寶嚴飾。由此復成梵天。次第漸成四天下。依前建立。水災之後。其次久久。大毗嵐風至徧淨天。其風四布。吹諸天宮。使宮宮相拍。盡碎爲末。直至天下諸大山王。互相岌峇碎爲微塵。地下水盡。水下風盡。後還復雨。至果實天。風鼓波濤。起沫積聚。如前水災。仍舊建立。所以小三災損人民。大三災壞器界。人則生住異滅。器則成住壞空。

五濁。

一劫濁。約四濁假立其名。謂四濁增劇。聚在此時。二煩惱濁。五鈍使爲體。三災爲相。三眾生濁者。見慢果報立此假名。惡名穢稱爲相。四見濁者。五利使爲體。諸見轉盛爲相。五命濁者。連持色心爲體。摧年減壽爲相。

七難。

一火。二水。三羅剎。四王。五鬼。六枷鎖。七怨賊。名爲七難。

八怖。

一怖煩惱。二怖死。三怖天魔。四怖無常。五怖苦。六怖空。七怖無我。八怖不淨。

八福田。

一孝順父母。二恭敬沙門。三平修險隘。四市開義井。五水路船橋。六給事病人。七救濟厄難。八設齋賑濟。此是世間八福田。出世八福田者。一深信諸佛。二依經法修。三遵師訓誡。四明解因果。五遠惡近善。六受佛戒律。七轉誦大乘。八參禪。

三輪體空。

能施之人。所施之法。受施之者。故曰三輪。若不住相。則三輪體空回向已。主者卽念伏以文。先舉楞嚴文殊選圓通偈云。

見聞如幻翳﹝至﹞塵消覺圓淨。

見聞者。六根之首也。謂見聞覺知之六根。皆由前塵之所黏發。正眼看來。猶如幻翳。是以三界宛然空花。何則。以目有翳。妄見空花。翳病若除。何花之有。若能返聞自性。則聞根自復。一根旣返源。六根同解脫。翳除塵消。覺心明淨。淨極光通。寂照含虛。返觀世間。猶如昨夢耳。

伏以眞源湛寂﹝至﹞同圓種智。

文中無非發明眾生從眞起妄。淪溺諸趣。故如來興慈運悲。特駕般若之航。普載迷流。俱登解脫之岸。返妄歸眞。究竟成於無上菩提也。

三十六部鬼王。

光明疏問。云何謂神。答。神者能也。大力能移山塡壑。小力能隱顯變化。云何曰鬼。婆沙論云。鬼者畏也。虛怯多畏。又威也。能令人畏其威也。又希求名鬼。謂彼餓鬼。恆從他人希求飲食。以活其命。神之與鬼。淨名疏云。皆鬼道也。而有優劣之殊。粗分三品。細分九類。三品者。正理論云。一無財。謂不得飲食。二少財。謂少得飲食。三多財。謂多得飲食。無財中分三。一臭口。二炬口。三鍼咽。少財中分三。一鍼毛。二臭毛。三大癭。多財分三。一得喫。二得時。三勢力。卽藥叉羅剎毗捨遮等。所受富樂類於人天。彼皆人間一月。鬼爲一日。壽五百歲。儒者鄭玄子云。聖人之精气謂之神。賢人之精气謂之鬼。尸子云。天神曰靈。地神曰祇。人神曰鬼。三十六名者一波吒薜荔多。二婆羅門仙。三婆吒遠害大力。四若夜叉吉遮。五波羅剎食不淨。六饑虛食糞。七波吒富單那。八婆叉人吉遮。九婆羅多熱病。十阿附邪接傳送。十一波吒吉遮。十二毗陀羅多。十三若健陀羅。十四烏摩勒迦。十五阿跋摩羅。十六鳩盤茶羅。十七毗捨闍多。十八韋陀羅多。十九附物爲怪。二十風行妖怪。二十一畜行精魅。二十二虫成蠱毒。二十三瘟衰癘瘧。二十四陰昧幽視。二十五精明魍魎。二十六明靈役使。二十七阿利帝母。二十八食小兒精气。二十九河海精魅。三十波吒食尿。三十一日月薄蝕。三十二波羅遮文茶。三十三婆吒食涎便。三十四波吒食濃涕。三十五婆吒食胎血。三十六婆吒摩羅。此乃鬼神中之王。能統領無量諸鬼。舉其主則部落從矣。

恆河沙。

舉此以明數之多也。此河在西域。香山頂上有無熱惱池水。流出四河。恆河在南。廣四十里。沙逐水流。其細如面。佛常在此說法。舉此爲諭。

五衰。

天帝將死。而現此衰相也。有大小之分。涅盤經云。一花冠萎落。二腋下汗流。三衣裳垢染。四身體臭穢。五不樂本座。小者。俱捨論云。一衣服香絕。二身光忽滅。三浴水沾身。四本性囂馳。五兩目眴動。大現必死。小者不定。遇緣而可救也。

四相。

我相。人相。眾生相。壽者相。

四恩。

一父母。慈悲顧復之恩。二師長。有訓導願成之恩。三國王。有正法治水土之恩。四三寶。有利樂有情之恩。僧俗通俱。若能供養給事。得無量福。未來必能成佛道也。

三有。

欲有。色有。無色有。卽三界。因果不忘謂之有。

諸佛正法菩薩僧﹝至﹞隨願所成。

此乃再皈依三寶也。始曰未證菩提之間誓願皈依三寶。今曰直至菩提我皈依。正法源始要終。莫不乘三寶之力。故不敢忽也。復以所修善根。非專爲己。回爲法界眾生同時成佛。又願世出世間之法。隨願處所成。畢竟無諸障礙也。

謹依瑜伽教﹝至﹞奉送印。

化事已畢。當普奉送。先伸偈云三密證作法時。應想諸佛菩薩四生六道悉皆不現。究理言之。而實無來去。若有來去。何異常情。若無迎送。不成禮儀。謂法身如來。本無生滅。從眞起化。接引迷根。以化卽眞。眞應一際。卽不來不去。故金剛云。無所從來。亦無所去。又化卽眞。本無去來。從眞流化。現有往還。卽不來相而來。不見相而見也。不來相而來。似水月之頓成。不見相而見。猶空花之忽現。譬諸幻事𨿽無來去。以幻力故分明可見。我今所作亦復如是。隨願智力。萬象頓彰。化事旣畢。諸相奚存。緣生無性。法應爾故。法華云諸法從本來。常自寂滅相。又如善財參毗目仙人。仙人執手。卽入三昧。具見微妙莊嚴等事。爾時仙人還攝神通。須臾不現。此其證也。

次誦藥叉偈。

天阿蘇囉藥叉等。此偈出隨求孔雀等經。誦此偈者。以成善報圓滿也。意在誡勉護法神。惟當精誠護法。並衛國護民也。到此。下五佛冠。誦咒。

金剛薩埵百字咒。

此咒乃補闕之謂也。或行者。手印不次第。觀想不專注。眞言恐誵訛。如是等過。誦此咒已。悉皆淸淨。復回觀自心月輪上金色阿字。一气默持二十一徧。則前來能想所想一一作行皆不可得。若不如是。則墮有爲矣。問。初入壇時。則以﹝口﹡紇﹞哩字爲主。此處何得又觀阿字。豈前後所主不同耶。答。﹝口﹡紇﹞哩字者。是大悲眞體。利生妙智。故初以之爲主。阿字者。無生義。亦名菩薩威力入無差別境界。如上所作。皆以如幻三昧。宴坐水月道場。降伏鏡裏魔軍。成就夢中佛事。𨿽有種種差別。以此字威力印之。當體亦無差別。究竟證入無生自性之涅盤也。又上來所作。皆從因緣生。而法性實無生也。中論云。諸法從緣生。亦復從緣滅。緣生法不生。緣滅法不滅。於吾體上。何曾有絲毫增益損減也。所謂焰口。豈易語哉。

皈依三寶﹝至﹞和南聖眾。

復皈依三寶。請求證明耳。下座。至佛前唱回向偈。

施食功徳殊勝行﹝至﹞波羅密。

此正行者所集功徳。盡以回施法界有情。同生西方無量佛剎。見佛聞法。入不退地。而證無上道也。

施食補注

竹窗隨筆云。焰口施食。啟教於阿難。蓋瑜伽部攝也。瑜伽大興於唐之金剛智。大廣智不空。二師。能役使鬼神。移易山海。威神之力不可思議。數傳之後。無能嗣之者。所存但施食一法而已。手結印。口誦咒。心作觀。三業相應之謂瑜伽。其事非易易也。今印咒未必精。而況觀門乎。則不相應矣。不相應則不惟不能利生。而亦或反至害己。昨山中一方外僧。病已篤。是晚外正施食。謂看病者言。有鬼挈我同出就食。辭不往。俄復來云。法師不誠。吾輩空返。必有以報之。於是牽我臂偕行。眾持撓鉤套索。云欲拽此法師下地。我大驚怖。失聲呼救。一時散去。越數日僧死。蓋未死前。已與諸鬼爲伍矣。向非驚叫。臺上師危乎哉。不惟是耳。一僧不誠。被鬼舁至河濱欲沈之。一僧失鎖衣篋。心存匙鑰。諸鬼見飯上皆鐵片。遂不得食。一僧曬氈衣未收。值天雨。心念此衣。諸鬼見飯上皆獸毛。遂不得食。各受顯報。又一人入冥。見黑房中有僧數百。肌體瘦削。顏色憔悴。似憂苦不堪之狀。問之則皆施食師也。施食非易易事也信夫。

