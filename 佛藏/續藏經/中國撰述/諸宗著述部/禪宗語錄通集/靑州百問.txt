續藏經靑州百問

元辯和尙問覺和尙答靑州百問序

夫禪分五派。本乎出自一源。教列三乘。大底終歸一法。利生接物。若洪鐘隨扣而騰聲。遇緣卽宗。猶大鑑對形而現影。是以髙低普應。妍醜齊分。須令入聖超凡。必使識心見性。恭惟靑州法祖大師提綱振領。鼎新曹洞之宗。運智興悲。彌﹝雨／復﹞兒孫之﹝痾﹣可﹢﹝企﹣止﹢﹝套﹣大﹞。

師一日厭居京邑。退隱山林。聚十方僧。束三條篾。每向室中勘驗。皆明格外良規。用一對無孔竅鉗錘。出百隻沒意頭符券。三世諸佛未免再鑄同函鑰匙。六代祖師更須重經大冶鑪韝。言言有據。字字無虛。爍破瞎衲子眼睛。扭轉杜禪和鼻孔。偏圓互換。玉綫金鍼不易穿。主伴交參。銀山鐵壁應難透。或奪或縱。或放或收。或立一塵。或隳大地。蓋忽忽出自心上。皆一一置作問端。𨿽聞流布。未甚光揚。往往叢林不知名者。多矣。憧憧籌室透斯語者。鮮焉。旣弗讓天衣。晦堂。圓通底蘊之奇可。盥手焚香再拜。燻毫而爲之頌。噫。知我罪我。其惟此書乎。

林泉野衲從倫序

靑州百問

中都大萬壽禪寺辯和尙問

唐慈云十身禪寺覺和尙答

燕京報恩禪寺林泉老人頌

華亭生生道人梓

問。聲前薦得。落在今時。句後承當。迷頭認影。作麼生是空劫已前自己。

答。半夜石人無影像。縱橫誰辧往來源。

頌。大地山河瑞像全。丙丁求火又重宣。紅鑪點雪非情謂。碧岫滄浪絕妙玄。緣木取魚終錯矣。刻舟求劍必徒然。驊驑一自窺鞭影。忍俊追風過九天。

問。虛空問萬象。萬象答虛空。且道甚麼人證據。

答。六耳不同謀。

頌。萬象虛空不惜眉。分明問答報君知。須彌俛首非全諾。還似疏山半肯時。參飽客。莫狐疑。休待文殊下一椎。

問。暫時不在。如同死人。且道在甚麼處。

答。東西南北。

頌。毫忽之差。紅塵汩沒。至理一言。奪胎換骨。知不知。休恍惚。夜來兔角逞神通。擊碎多年山鬼窟。

問。門裏出身易。身裏出門難。如何是身裏出門底人。

答。呂大後。

頌。覿面分明仔細看。風流禪客莫顢頇。个中本自無難易。剛被時人立易難。

問。從天降下則貧寒。從地湧出則富貴。旣是從天降下。爲甚麼卻貧寒。

答。甲乙丙丁。

頌。貧富須知祇在人。乾坤那更有疏親。隨家丰儉元平等。斃服華房各任眞。

問。盡大地是个解脫門。把手拽不入。且道過在師。過在學人。

答。子承父業。

頌。推不出。拽不入。解脫門開無處立。師資過犯總彌天。悔也應知追不及。追不及。入水還曾腳不濕。

問。山河大地無纖毫過患。猶是轉身句。且道轉了後如何。

答。舌頭在口裏。

頌。拽尾靈龜。擬忘其迹。其迹弗忘。翻成勞役。萬丈懸崖撒手時。腳跟點地無移易。無移易。昨夜東風滿四維。曉來頓覺花狼藉。

問。不見一法。猶是半提。作麼生是全提底道理。

答。石馬驟千山。

頌。陜府鐵牛赤骨立。芒繩掣斷應難覓。昆侖山上震雷音。大似一聲春霹靂。水艸之餘無所知。卻來江岸聽羌笛。

問。靈山四十九年。未嘗道著一字。少室九年面壁。行行分明。還信得及麼。

答。文不加點。

頌。談而不談。聽而不聽。玉潔冰淸。星衡藻鏡。全諾兮辜負己靈。半肯兮埋沒先聖。明眼禪和仔細參。莫隨狂解招三病。

問。跋難陀龍王無耳善聽。且道是甚麼人爲他說。

答。張三李四。

頌。舜若多神失卻口。跋難陁龍居其右。再三再四乞玄言。不免爲渠垂只手。

問。以泥洗泥卽不問。以水洗水時若何。

答。黃河入海流。

頌。水洗水。法幢髙建超前軌。可憐一片老婆心。漏泄玄關親切旨。祇這是活句。休同死句參。鷓鴣啼在深花裏。

問。喫飯忘其饑。力充忘其飽。作麼生是力充底人。

答。巨靈擡手無多子。分破華山千萬重。

頌。跛挈痿羸軟弱儂。徧身紅爛臥荊叢。眉稜擬舉如山重。我道斯人力最充。

問。一透龍門云外路。莫作黃河點額魚。未審龍門在甚麼處。

答。洪波浩渺。白浪滔天。

頌。目斷平林與翠岑。千巖萬壑曉云深。雷驚三級桃花浪。葛杖陶梭俊不禁。髙著眼。莫粗心。此回蹉過實難尋。

問。打破大唐國。覓个不會佛法底人不得。設使覓得。堪作何用。

答。觀音妙智力。能救世間苦。

頌。量材受職。是得非得。迥出規模。髙超繩墨。大唐國內尋將來。且教屋裏閒噇食。

問。三千大千界。無剎不現身。爲甚麼十方遊歷徧。不見佛行蹤。

答。此去西天十萬里。

頌。普眼當時覓普賢。目睛猶若隱雲煙。方知覿面相逢處。好本元來天下傳。

問。二邊純莫立。中道不須安。且道甚麼處相見。得个端的。

答。鼻孔大頭垂。

頌。佛殿行廊兩夾間。不妨稽首拜師顏。徳云面目周沙界。莫訝別峯絕仰攀。

問。有口贊不盡。無言心自明。是則裂破虛空。不是則鬼家活計。上人端的處。道將一句來。

答。不道。不道。

頌。鳧短鶴長。松直棘曲。李白桃紅。山靑水綠。與麼酬酢。千足萬足。禪房一枕黑甜余。方信無由容寵辱。

問。古人道。一切不爲。佛也不作。未審作个甚麼。

答。闡提漢。

頌。古洞云深下腳難。轉身獨步入長安。五湖四海皆曾到。八水三川已徧觀。有意气時添意气。得盤桓處且盤桓。聖情凡解俱截斷。蠅利蝸名總不幹。

問。回途轉位。直須戴角披毛。喚作畜生。得麼。

答。饑餐渴飲。

頌。兀兀無知水牯牛。優遊終不混常流。拖犁拽杷閒終日。未審何時是徹頭。逼拶處。莫輕酬。潙山書字深深意。浩浩名聞四百州。

問。若見諸相非相。則見如來。汝一切時中甚麼處歸依。

答。心不負人。

頌。眼中撥盡黃金屑。調禦十身猶屈節。不識人嫌彊露顏。那堪仰嶠還饒舌。橫按鏌鋣。傷龜恕鱉。幾个禪流。皮下有血。

問。維摩一默。未出化門。目擊道存。顢頇佛性。灑落一句作麼生道。

答。六六三十六。

頌。跳出離微語默關。橫身物外任安閒。從他杓柄談長短。但看山尖月一彎。灑落句。本非慳。恐隨流水到人間。

問。我是他非。他是我非。惟之與阿。相去幾何。

答。海闊山遙。

頌。是非海裏安身。得失林中著腳。這般一等禪和。不妨有些作略。擬詢相去幾何。別日爲渠斟酌。

問。闍王殺父。圓悟無生。善星出家。爲甚麼生陷地獄。

答。據欵結案。

頌。愛惡俱忘。聖凡截斷。地獄天堂。猶窺葦管。迷悟情塵不立時。自然心地常平坦。

問。路逢達道人。不將語默對。且道如何見得淺和深。

答。賤避貴。少避老。

頌。攜手相將過海東。淺深難昧把梢翁。鷓鴣聲裏桃花綻。誰效靈云繼祖風。

問。作是思惟時。十方佛皆現。而今思惟也。佛在甚麼處。

答。頂上無螺髻。

頌。捏目生華。迷頭認影。淨地撒沙。平田掘井。根境識三。不勞馳騁。妙相本自圓成。莫學胭脂塗癭。

問。若人識得心。大地無寸土。卽今山河大地是有是無。

答。江南塞北。

頌。有無俱坐斷。獨露一山河。人境元非二。心塵不隔多。但能髙著眼。何用動干戈。擊碎疑團還罄快。莫教平地起風波。

問。背覺合塵卽不問。背塵合覺是若何。

答。劈腹剜心。

頌。塵寰終日竟忙忙。那事元來總不妨。舉步儻能離向背。更無岐路泣亡羊。

問。未達境惟心。起種種分別。達境惟心已。分別卽不生。過關底道將一句來。

答。柳綠花紅。

頌。懵憧無知。總不記得。一鏃遼空。萬機頓息。文殊不二門。維摩酬一默。牢看向上關。照顧白拈賊。走徧江南並塞北。

問。少林九年。垂一則語。直至如今。諸方詀舉。未審諸人作麼生舉。

答。徒勞側耳。

頌。退步應須自決。莫便亡鋒結舌。若也莽鹵顢頇。虧殺神光立雪。別。別。勿謂達摩無法可說。自是闍黎弄巧成拙。

問。不用揚眉瞬目。豎拂敲牀。勿涉離微。甚處相見。

答。气急殺人。

頌。大地非寬。微塵非窄。覿面相呈。撞頭磕額。擬議不知。攔腮便摑。全提正令總權衡。萬里淸風匝地生。

問。水鳥樹林皆悉念佛念法。且道案山與主山說个甚麼法。

答。諦聽。諦聽。

頌。切忌追求。徒勞采摭。竺法蘭陁。未嘗翻譯。諦聽諦聽兮不辧金鍮。如是如是兮難分玉石。越凡情。絕朕迹。十寸應知爲一尺。

問。四十九年無不盡。爲甚麼末後拈花始道傳。

答。憐兒不覺醜。

頌。瞿曇平昔忒多羅。鋪席開張不柰何。末後拈花折倒處。洎乎笑殺老頭陁。阿呵呵。會也麼。幾縷斷霞橫雪嶽。一鉤殘月掛煙蘿。

問。絲懸綠水。浮定有無之意。且道爲人在甚麼處。

答。移舟諳水勢。

頌。微風信止浪痕平。短棹飄飄一葉輕。月鉤云餌沈寒水。釣得金鱗始稱情。參禪客。參禪客。莫待龍門遭點額。

問。雲從龍。風從虎。且道仰山拄杖從个甚麼。

答。一棒一條痕。

頌。雲從龍。風從虎。仰山柱杖從雷雨。佛祖瞻之喪膽魂。徳山見也忘區宇。杜禪和。休莽鹵。若非收得返魂香。爭散來撾塗毒鼓。

問。直得不恁麼來者。猶是兒孫事。如何是向上人。

答。半夜烏雞雪裏啼。

頌。瑞靄祥煙起鳳城。玉樓金殿月華明。祇聞闔國傳皇化。到了終須不得名。

問。情生智隔從來事。息念忘緣又落空。如何得相應去。

答。珍重。

頌。擊碎疑團便好休。何須又被有無收。欲令於是明眞意。云自髙飛水自流。

問。牛頭橫說豎說。不知有向上關捩子。如何是向上關捩子。

答。踏著便轉。

頌。一撥靈機活鱍鱍。三賢十聖應難奪。个中關捩少人知。不必尋行緣本末。大用神通變化時。虎頭虎尾同時捋。莫啾啾。休聒聒。徳山棒兮臨濟喝。

問。行玄體妙。落在今時。究理窮源。關山萬里。祇如未知有底人如何趣向。

答。牀窄先臥。

頌。喑瘂盲聾。疏狂愚魯。百無所能。一無可取。是人多幸得如斯。鼠糞休將投。

鼎釜。

問。菩薩護生。猶戒艸木。爲甚麼南泉一刀兩段。

答。不妨疑著。

頌。斬貓芟蛇。大人境界。不解玄微。翻爲捏怪。拍盲禪客細參詳。妙用縱橫看變態。

問。念念釋迦出世。步步彌勒下生。爲甚麼擬心卽錯。動念卽乖。

答。自倒自起。

頌。現在釋迦。未來彌勒。今古恆存。何嘗隱匿。擬心動念轉迂回。爲報禪流休費力。出是非。超語默。人間幾个知恩徳。

問。未離兜率。已降王宮。未出母胎。度人已畢是如何。

答。枉費艸鞋錢。

頌。耆闍山裏老瞿曇。不惜眉毛爲指南。未出未離俱鈍滯。垛根禪客切須參。

問。龍吟霧起。虎嘯風生。且道是甚麼人分上事。

答。玄沙元是謝三郎。

頌。虎嘯龍吟。風淸霧黑。不辧東西。難分南北。大悲千手運神通。擘破面門猶不識。何不識。黯黯乾坤如潑墨。

問。指南一路。智者知疏。瑞艸無根。爲甚麼賢者不貴。

答。好事不如無。

頌。不貴知疏。俊哉奇偉。具眼阿師。人間幾幾。掣開金鎖碎玄關。騎虎頭兮捋虎尾。

問。三十年前尋劍客。爲甚麼一見桃花更不疑。

答。眼在面門前。

頌。已悟桃花樂有餘。玄沙未保意何如。靈苗瑞艸從滋茂。野父終須不肯鋤。

問。鐘鳴鼓響。無非觀音入理之門。栢短松長。盡是毗盧一眞境界。且如徳山。臨濟是甚麼家風。

答。兩腳踏地。

頌。咄。棒頭突出。衝○霄鶻。天眼龍睛不可窺。轉身返入蒼龍窟。雄雄七事用無窮。大辧從來還若訥。

問。依經解義。數比河沙。續焰聯芳。稻麻竹葦。祇如佛祖未生前。還有佛法也無。

答。洎合恁麼去。

頌。佛法有。釋迦老子徒開口。佛法無。達摩尊者漫勞軀。五湖雲水休狂解。粥罷應須洗缽盂。逆耳忠言如不信。鐵圍山裏問文殊。

問。動容揚古路。不墮悄然機。且道那个有分。那个無分。

答。有功者賞。

頌。片雲爲雨下山頭。潤濕羣萌徧九州。一槪齊平無向背。榮枯何用苦搜求。

問。迷時千卷少。悟後一言多。且道悟了底人。如何履踐。

答。行不出戶。坐不當堂。

頌。迷悟端如眼裏塵。衲僧一見便傷神。要知履踐明白處。社飲村歌樂本眞。

問。諸行無常。是生滅法。生滅滅已。寂滅爲樂。恁麼會得。還徹也未。

答。此義文長。

頌。徹與不徹。總未剿絕。曲爲今時。證龜作鱉。踏徧叢林問徧人。了然無地容生滅。生滅求兮畢竟無。可憐特地捨全軀。得聞半偈𨿽忘楚。爭免人言不丈夫。

問。古人講得天花墜。石點頭。因甚重來訪祖師。

答。碧眼胡僧笑點頭。

頌。事窮理變計多端。疏鈔焚燒許徳山。一見龍潭成正覺。不妨袖手伴雲閒。

問。山河無隔礙。圓明離識情。如何領會。

答。圓同太虛。無欠無餘。

頌。識情隔礙兩無端。領會應知下口難。般若談空空不有。常啼何必賣心肝。

問。城東老母與佛同生。而不欲見佛。且道這婆子還有長處也無。

答。夜深方見把鍼人。

頌。公案渾成見也麼。擬詢長短。不知他衲僧鼻孔人難摸。獨許城東彊老婆。

問。世尊臨般涅盤時。曼殊大士請佛再轉法輪。世尊咄云。吾四十九年未嘗道著一字。且如三乘十二分教自何而得。

答。如是我聞。

頌。靈鷲祖翁。拘尸羅滅。原始要終。無法可說。五教三乘謾度量。龍宮海藏空羅列。空羅列兮因何得。千眼大悲也不識。休不識。憨皮袋是眞彌勒。

問。富樓那問佛。淸淨本然。云何忽生山河大地。莫道富樓那。且如瞿曇還知痛癢麼。

答。將此身心奉塵剎。是則名爲報佛恩。

頌。山河大地元淸淨。猶向瞿曇求畢竟。多少玄關僻執人。紅塵堆裏迷眞性。

問。善財童子至妙髙峯。七日覓徳云比丘不得。後別峯相見。且道是徳云否。

答。相識滿天下。知心有幾人。

頌。是不是。妙髙峯頂難行履。具眼禪人仔細參。正偏兼到非離此。

問。岸如欲止先停棹。車若不行須打牛。如今打牛也。車行也未。

答。下載淸風付與誰。

頌。好个潙山水牯牛。羣靈般運了無休。方知羊鹿閒家具。古佛場中不肯收。行也未。爲君酬。過後如何曾借問。他云平地兩條溝。

問。了了常知故。言之不可及。爲甚麼洪音震地。聵者不聞。

答。穿過髑髏。

頌。个中若會不聞聞。曉了觀音第一門。眼睫眉毛俱解聽。何勞洪韻震乾坤。

問。釣盡江波。金鱗始遇。且道甚麼處相見。

答。負命者上鉤。

頌。離卻磻溪與華亭。不從鉤綫得長鯨。煙波萬頃乘淸興。肯學空舟載月明。

問。爲一大事因緣故。出現於世。如何是一大因緣。

答。止止不須說。

頌。大事因緣。羣心仰慕。東土西天。徒勞指注。玉兔懷胎兮深隱紫微。昆侖舉步兮髙超云露。

問。二祖禮拜了。依位而立。初祖云。汝得吾髓。且道祖師還道盡也未。

答。卻請和尙道。

頌。三拜畢。依位立。便云得髓令承襲。兩桂芬芳直至今。五花爛熳盈都邑。端的處。未爲難。盡不盡兮君自看。

問。夜半正明。天曉不露。爲甚麼道黑白未分前猶是正中偏。

答。石女畫娥眉。

頌。空劫威音外。壺天不夜時。嶺頭云吐月。海內島銜曦。半暗半明惟半露。無私照燭不萌枝。

問。不披毛。不戴角。異類回途事若何。

答。十字街頭。

頌。露地白牛角不全。轉身獨步下層巓。饑餐渴飲無餘事。月一風前骨侖眠。

問。一言道斷處。千古意分明。爲甚麼髙峯頂上有一人不肯在。

答。長安𨿽樂。

頌。千古𨿽非在一言。斯人不肯更無端。髙峯頂上猶閒管。足見居塵量不寬。

問。白鷺下田千點雪。黃鶯上樹一枝花。且道是境不是。

答。鳥銜花落碧巖前。

頌。不貴語親。秪圖眼正。妍醜髙低。難謾寶鏡。法燈擬議已輸機。今日禪流看性命。

問。寒山逢拾得。拍手笑呵呵。未審笑个甚麼。

答。饑嗔飽喜。

頌。寒山拾得笑呵呵。目擊心存會也麼。此意分明非委曲。更休特地覓誵訛。

問。賓中辧主卽不問。主中之主事何如。

答。觀音頂上彌陀佛。

頌。主中主。玉宇天顏棲紫府。丹墀月浸影沈沈。彩雲無限遮廊廡。信不通。音亦絕。底事分明誰敢說。

問。惟此一事實。餘二卽非眞。如何是眞實底事。

答。踏著秤錘硬似鐵。

頌。三腳蜘蛛飛上天。徧參先聖與先賢。忽然撞著須彌柱。倒跨昆侖駕鐵船。

問。達摩逢梁武。摩騰遇漢明。是則不隔纖毫。不是則兩重公案。上人參學眼在甚麼處。

答。日裏看山。

頌。宗教分梁漢。佳聲震玉京。是非從此出。得失自玆生。雨過山添翠。雲開目倍明。空花元不有。何必怪雙睛。

問。猿抱子歸靑嶂後。鳥銜花落碧巖前。且道是甚麼人語。

答。言不該典。非君子之所談。

頌。至理一言。不勞分棟。輸他夾山。疑殺法眼。錯商量。有何眼。莫學徐六空擔板。

問。研窮至理。以悟爲則。爲甚麼祖師道不怕迷。祇怕悟。

答。跣足履春冰。

頌。迷也何憂。悟也何怕。水月空花。從他變化。吹毛照雪倚天寒。殺活權衡獨柄霸。

問。有語不得道。無言鬼也嗔。且道意旨如何。

答。舌頭無骨。

頌。巖松庭檜影蕭條。叫月玄猿恨未消。淸韻連霄酬谷響。癡心猶自笑鷦鷯。

問。有佛處不得住。無佛處急走過。且道衲僧家甚麼處安身立命。

答。緊俏艸鞋。

頌。瘦筇挑月入紅塵。不必擇居卜立身。有佛處同無佛處。趙州何用苦勞神。

問。祖師道。見處不從眼見。聞處不從耳聞。靈云。香嚴正眼在甚麼處。

答。眉毛下。

頌。聞似不聞。見如不見。木竹桃花。乾坤普徧。心中雙眼頓圓明。六一俱亡無不見。閃電光中仔細時。何勞耳目生疲倦。

問。斷弦續不得。爲甚麼千古響泠泠。

答。罕遇知音。

頌。我道知音一个無。知音縱有待何如。乾闥婆奏頭陀舞。習气元來果未除。

問。圓明了知。不因心念。未審從甚麼處念。

答。分明記取。

頌。覺照圓明絕念時。更無一物可堪爲。四臣喝退忘依所。云倚西山月落遲。

問。𨿽得六銷。猶未忘一。忘一之後。功歸何所。

答。冬去寒食一百五。

頌。荒陂獵犬趂羚羊。蹤迹無餘得校量。畢竟元勛成底事。茙葵傾側奉朝陽。

問。色見聲求俱是妄。問君那个是如來。

答。明眼人難謾。

頌。乾屎橛。雲門指出靈山月。一道光含四百州。癡兒何必重相謁。色見聲求不契時。達摩半夜辭梁闕。

問。悟則言言般若。迷時句句瘡疣。爲甚麼祖師道。悟之一字直須吐卻。

答。心空及第歸。

頌。吐不出。咽不入。迷悟情懷誰敢立。智炬煌煌照大千。白毫光裏絕階級。

問。情忘識盡歸眞諦。爲甚麼絕點純淸階下人。

答。祇見錐頭利。

頌。白珪無玷。不足爲貴。圓珠不穴。何可言純。相如有智兮還成鈍滯。罔象無心兮孰爲因循。豈知李杜蘇黃輩。花酒叢中飽看春。

問。自心起信。還信自心。且道信後如何行履。

答。運水般柴。

頌。河裏失錢河裏摝。不須更買孫賓卜。忽然獲得便流通。頃刻徧達諸耳目。耳目達。無阻隔。縱橫妙用賫商客。

問。坐脫立亡猶未徹。石霜消息事如何。

答。蒼天。蒼天。

頌。枯木花開。冷灰豆爆。石霜一宗。幾乎寂寞。侍者忒慣叢林。首座未嘗行腳。東風忽爾徧坤維。點檢人間錯不錯。徧地桃花紅灼灼。

問。祖師道。知有底人。直須向異類中行。祇如不知有底人。向甚麼處行履。

答。花襯馬蹄香。

頌。忽憶南泉水牯牛。溪頭溪尾自優遊。牧童睡穩芒繩斷。明月孤圓萬里秋。

問。古人道。若論此事。直須似鏡常明。爲甚麼道打破鏡來與汝相見。

答。醜婦揚眉。

頌。成壞根源不可疑。休從照膽定良規。本來面目常相見。何用區區手撥眉。

問。離心意識參。出凡聖路學。祇如到這里。參見阿誰。學个甚麼。

答。相識還如不相識。

頌。饑時喫飯。寒時著衣。無法可說。無師可依。震威一喝聾三日。﹝翟﹡支﹞瞎雙睛息萬機。

問。不落因果。墮野狐身。不昧因果。脫野狐身。且道落昧二字是同是別。

答。春蘭秋菊。

頌。通身徧身。何必不必。具眼阿師。試分得失。雷同兮采花成蜜。無別兮割汁爲漆。實實雨過。寒蟬鳴喞喞。

問。絕後重蘇。方始欺君不得。作麼生是重蘇底人。

答。作麼。作麼。

頌。名遂功成撒手行。回途復妙幾人能。退身三步參詳去。不會休爭鬼眼精。

問。脫卻籠頭卸角馱底人。向甚麼處安排。

答。可上可下。

頌。明窗靜幾。莫厭蕭疎。籠頭角馱。不索驅除。妥妥帖帖。無欠無餘。橫眠側臥。一任捲舒。

問。祖師道。一念回機。便同本得。回機一句作麼生道。

答。更無一物獻尊堂。

頌。休云迦葉富。莫訝釋迦慳。月逐波沈海。云隨雁過山。不居生死宅。那住有無關。若昧回機路。難逃作野犴。

問。葉落歸根。來時無口。未審祖師那里得這个消息來。

答。無言童子暗嗟吁。

頌。霜天雲際沒賓鴻。風捲平林萬樹空。向晚憑樓閒放目。難將有限趂無窮。

問。古人云。有道者得。無心者通。爲甚麼道無心猶隔一重關。

答。彈指三下。

頌。否泰興衰。情忘轉隔。得返紅衢。還迷紫陌。腳跟綫斷了無拘。方信名爲雲水客。

問。古人道。修證則不無。染污則不可。作麼生喚作染污。

答。含血噀人。

頌。萬里晴空。片雲點破。一翳不生。九鳥自墮。除去見聞覺知。並卻行住坐臥。冰淸玉潔總如如。莫道精嚴無一个。

問。不用求眞。惟須息見。祇如諸見如何息得。

答。眼裏無筋一世貧。

頌。諸見息。平田未免生荊棘。荊棘林中得自由。方能透得黃金國。个中眞妄本無殊。爲報禪人休費力。

問。古人道。有一人常不喫飯不道饑。有一人終日喫飯不道飽。且道是一人。是二人。

答。難兄難弟。

頌。饑不饑。飽不飽。無欠無餘非善巧。鼻孔昂藏模﹝打﹣丁﹢索﹞難。謾云壯若雙垂瓜。是一人。是二人。屈指從頭數不眞。

問。得魚必假筌。得兔必假罤。不假筌罤。還得也無。

答。收來放去。

頌。恢恢天网疎非漏。水陸生靈難以透。點額華鯨更不移。桂宮白兔仍依舊。遇明時。當曉晝。呂尙從今莫下鉤。成湯自此休秋狩。

問。徳山棒如雨點。臨濟喝似雷奔。且道那个最親切。

答。南地竹兮北地木。

頌。拱密威嚴。全施號令。無劣無優。無偏無正。具眼兮鍼芥相投。擬心兮聖凡難並。當機棒喝沒人情。十聖三賢應乞命。

問。百尺竿頭須進步。十方世界現全身。且道百尺竿頭如何進步。

答。險。

頌。踢倒須彌。踏翻大地。左右逢源。縱橫無累。分身百億兮至化綿綿。撒手懸厓兮靈機異異。

問。情存向背。見處偏枯。且道仰山拂子是偏是正。

答。信手拈來。

頌。玉綫金鍼半夜穿。鼻微芒細巧相聯。從來妙用離情見。須信靈山有祕傳。

問。曹山云。諸方盡把格則語。何不與他道卻。且道如何爲他道則是。

答。逢人不得錯舉。

頌。法不離心。波卽是水。擬涉詮量。是非鋒起。古格分明舉似伊。桃紅李白薔薇紫。

問。龍牙云。待石烏龜解語卽向汝道。且道那个是石烏龜。

答。九宮八卦。

頌。石烏龜。分付汝。劈腹剜心無險阻。茫茫天下杜禪和。愼勿從今休錯舉。

問。徳山云。我宗無語句。實無一法與人。且道徳山還盡善也未。

答。駟不及舌。

頌。云出岫兮無心。月印江兮非意。直饒雲月如然。也是一場特地。舉身踏轉上頭關。應笑維摩垂不二。鷲嶺舉一花。少林開五葉。西乾布芬芳。東土光煒煠。五派各奔流。一言成勝捷。正偏能參差。祖代相承接。玉馬驟靑霄。泥牛駕舟檝。蒼梧鳳不棲。古殿誰肯躡。撒手舊途中。主賓那交涉。飯肚飽齁齁。枕髙安帖帖。綠水綠潺潺。靑山靑疊疊。

靑州百問﹝終﹞

