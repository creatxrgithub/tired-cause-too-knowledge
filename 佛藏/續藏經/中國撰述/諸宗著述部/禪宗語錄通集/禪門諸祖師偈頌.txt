續藏經禪門諸祖師偈頌

宋子升錄如佑錄

禪門諸祖師偈頌目錄

卷上之上佛祖傳法偈﹝潭州尋和尙﹞三祖鑑智禪師信心銘筠州洞山價禪師玄中銘﹝舒州浮山遠和尙注﹞洞山價禪師新丰吟﹝遠和尙注﹞紫塞野人雪子吟﹝遠和尙注﹞同安察禪師十玄談﹝郢州大陽警玄和尙注﹞察禪師搜玄吟察禪師坐禪銘﹝大陽明安禪師注並序﹞漳州羅漢和尙明道頌志公和尙十二時歌潭州龍牙山遁禪師頌法燈禪師擬寒山洞山五位頌洞山五王子頌卷上之下通明因緣四則髙城和尙歌趙州和尙十二時歌永嘉眞覺大師證道歌杯度禪師一缽歌

三山開元寺首座道永續錄佛眼三自省潙山警策如來成道記永安僧堂記新添上卷尾﹝福城東許狀元坊內楊六郎刊行﹞國師對禦天臺坐禪銘禪月龜鑑臨濟正宗記圜悟送大慧志公藥方佛印降魔表慈受深警眾古徳垂訓仰山飯看經誡卷下之上禪月大師山居﹝二十四首﹞志公和尙十四科頌騰騰和尙了元歌石頭和尙艸庵歌石頭和尙參同契﹝瑯琊覺禪師科﹞牧護和尙歌樂普和尙浮漚歌﹝五首﹞丹霞和尙弄珠吟﹝二首﹞道吾和尙浮漚歌﹝二首﹞傅大士心王銘香嚴襲燈禪師頌﹝十九首﹞南嶽懶瓚和尙歌南嶽惟勁禪師覺地頌僧亡名息心銘云頂山徳敷禪師頌﹝十首七言﹞歸宗至眞禪師頌﹝一首﹞九峯詮和尙山居頌傅大士四相頌永首座續錄眞歇燈記晦室燈記無盡法堂記卷下之下髙邁長明燈記明教尊僧篇雲峯悅小參怡山然發願文趙郡王省行堂記月林觀體道銘白楊順垂誡慈受深示眾佛心才坐禪銘慈恩大師出家箴禪月禪師訓童行仁宗皇帝贊僧永明壽垂誡枯禪辭住鼓山﹝胡尙書和﹞洞山辭親三書﹝娘書附﹞梁山則十牛頌輝自得六牛頌月窟淸訓童行雪竇丈室銘義淨三藏戒看經仁宗題譯經院洞山息世譏五家宗派括八溢聖解脫門陳宏詞答眞參政書文正公勉佛果行腳勸安老僧文眞性頌枯骨頌

諸祖師偈頌目錄﹝終﹞

禪門諸祖師偈頌上之上

五老峯釋子升錄

佛祖偈

毗婆屍佛

身從無相中受生﹝於無住本立一切法﹞。猶如幻出諸形像﹝念念是幻。山河大地是幻﹞。幻人心識本來無﹝東湧西沒是什麼﹞。罪福皆空無所住﹝水月鏡像﹞。

屍棄佛

起諸善業本是幻﹝祖佛出頭不得也﹞。造諸惡業亦是幻﹝塵勞業惑當處解脫﹞。身如聚沫心如風﹝現行現用任性隨緣﹞。幻出無根無實性﹝言語三昧縱橫。展托不動纖毫﹞。

毗捨浮佛

假借四大以爲身﹝混融一體。鵠白烏玄。地水火風﹞。心本無生因境有﹝心非垢淨。垢淨是心﹞。前境若無心亦無﹝拈柴擇菜﹞。罪福如幻起亦滅﹝言詞路絕。酬對知時﹞。

拘畱孫佛

見身無實是佛見﹝得什麼椀﹞。了心如幻是佛了﹝諸聖如今說个夢幻﹞。了得身心本性空﹝體用如如廓周沙界﹞。斯人與佛何殊別﹝靑黃赤白函蓋機鋒﹞。

拘那含佛

佛不見身知是佛﹝謗佛法僧是眞歸依三寶﹞。若實有知別無佛﹝靈智非造。恰恰全淚﹞。智者能知罪性空﹝罪性卽是眞性。起滅無依﹞。坦然不懼於生死﹝七顚八倒自受用門﹞。

迦葉佛

一切眾生性淸淨﹝皆依自性法身念念淸淨﹞。從本無生無可滅﹝言語道斷。若谷含聲﹞。卽此身心是幻生﹝四大五蘊卽是法身﹞。幻化之中無罪福﹝以無心意而現行﹞。

釋迦牟尼佛

幻化無因亦無生﹝萬像森羅從本已來念念絕待﹞。皆卽自然見如是﹝法法不回互。用而無用﹞。諸法無非自化生﹝捲舒縱奪。殺活臨時﹞。幻化無生無所畏﹝違順當機﹝直規﹞勇出有何所畏﹞。

爾時世尊告摩訶迦葉。吾有淸淨正法眼藏。付囑於汝。汝當諦聽。偈曰。

法本法無法﹝靈覺眞心各各圓滿﹞。無法法亦法﹝無知之般若﹞。今付無法時﹝說法無所得也﹞。法法何曾法﹝見聞覺知將何爲境﹞。

初祖摩訶迦葉

法法本來法﹝不修而得。念念無違﹞。無法無非法﹝一眞之體。無是無非。非法亦無﹞。何於一法中﹝一路涅盤門﹞。有法有不法﹝一路之門豈分有無。用自無體。無體無妨﹞。

二祖阿難尊者

本來付有法﹝得地因師﹞。付了言無法﹝不從他得﹞。各各旣自悟﹝饑餐渴飲。行住坐臥﹞。悟了無無法﹝喚什麼作山河大地﹞。

三祖商那和修尊者

非法亦非心﹝實際理地﹞。無心亦無法﹝心境雙亡﹞。說是心法時﹝三世一時說﹞。是法非心法﹝未曾說著一字。何掛唇齒﹞。

四祖優波鞠多尊者

心自本來心﹝處六趣而不減。居四聖而不增﹞。本心非有法﹝了無外境。萬物惟心﹞。有法有本心﹝不壞假名而談實相﹞。非心非本法﹝凡聖冰消瓦解﹞。

五祖提多迦尊者

通達本法心﹝法法無礙。念念該通﹞。無法無非法﹝無住亦無本﹞。悟了同未悟﹝迷悟同源﹞。無心得無法﹝以無緣心之智隨逗物機﹞。

六祖彌遮迦尊者

無心無可得﹝無心之心有何所得﹞。說得不名法﹝終日說而無說﹞。若了心非心﹝聲色純眞﹞。始解心心法﹝喚一切作一切﹞。

七祖婆須蜜尊者

心同虛空界﹝虛空卽是心﹞。示等虛空法﹝法卽是虛空﹞。證得虛空時﹝虛空中行坐。虛空中運爲。皆是虛空﹞。無是無非法﹝靈智獨存。對機無礙﹞。

八祖佛馱難提尊者

虛空無內外﹝空中卽是心。心法有何邊畔。虛空亦如是﹞。心法亦如是﹝證前所說﹞。若了虛空故﹝色空明暗於己無礙﹞。是達眞如理﹝森羅萬像。眞如勇出無礙﹞。

九祖伏馱蜜多尊者

眞理本無法﹝用卽體也﹞。因名顯眞理﹝體用雙行﹞。受得眞眞法﹝得而無得秖與麼得﹞。非眞亦非僞﹝臘月三十日﹞。

十祖脇尊者

眞體自然眞﹝亙古亙今﹞。因眞說有理﹝法身說法身﹞。領得眞眞法﹝大用現前﹞。無行亦無止﹝不可黑山下坐。般若無知﹞。

十一祖富那夜奢尊者

迷悟如隱顯﹝殺活當機﹞。明暗不相離﹝拂子卽是法身。法身卽是拂子﹞。今付隱顯法﹝隱法顯法見麼見麼﹞。非一亦非二﹝非一。燈籠是用。露柱是體。非二。燈籠露柱百雜碎﹞。

十二祖馬鳴尊者

隱顯卽本法﹝覿面相呈見个什麼﹞。明暗元無二﹝無明卽是佛性﹞。今付悟了法﹝不得辜負先聖﹞。非取亦非棄﹝不可得中秖麼得﹞。

十三祖迦毗摩羅尊者

非隱非顯法﹝凡聖路絕善惡身形﹞。說是眞實際﹝見聞覺知當處解脫﹞。悟此隱顯法﹝言下萬機通﹞。非愚亦非智﹝世間法卽是出世間法﹞。

十四祖龍樹尊者

爲名隱顯法﹝不已而已說个隱顯﹞。方說解脫理﹝七顚八倒絲毫未曾動著﹞。於法旣無證﹝不可法身更證个法身也﹞。無嗔亦無喜﹝隨眾過時。莫失常儀﹞。

十五祖迦那提婆尊者

本對傳法人﹝事不孤起﹞。爲說解脫理﹝智識難追﹞。於法實無證﹝山靑水淥﹞。無終復無始﹝三際求心不可得。所以傳受也﹞。

十六祖羅睺羅多尊者

於法實無證﹝見聞但見聞。見聞卽是不可得﹞。不取亦不離﹝體卽是用﹞。法非有無相﹝示種種相卽見法體﹞。內外云何起﹝無情有情何別一體。亦無干坤。隨見無偏﹞。

十七祖僧伽難提尊者

心地本無生﹝萬像依然。常自寂滅﹞。因地從緣起﹝三乘五性。皆從緣起﹞。緣種不相妨﹝事理長短。無有妨礙﹞。花果亦復爾﹝證前所說﹞。

十八祖伽耶捨多尊者

有種有心地﹝心生故種種像興也﹞。因緣能發萌﹝從善知識言下發萌﹞。於緣不相礙﹝森羅萬像不礙眼光﹞。當生生不生﹝用而無用﹞。

十九祖鳩摩羅多尊者

性上本無生﹝性自淸淨﹞。爲對求人說﹝於無生性說菩提涅盤也﹞。於法旣無得﹝無有一法傳受於人﹞。何懷決無決﹝說什麼悟不悟。一切處淸淨解脫﹞。

二十祖奢夜多尊者

言下合無生﹝莫過於此﹞。同於法界性﹝一念徧歷於多劫﹞。若能如是解﹝證前所說﹞。通達事理竟﹝人問雪峯如何是學人自己。答云盡乾坤是﹞。

二十一祖婆修盤頭尊者

泡幻同無礙﹝若了一切如幻。有何法所礙﹞。如何不了悟﹝著衣喫飯行住坐臥﹞。達法在其中﹝有爲之法莫越於此﹞。非今亦非古﹝今古有無生滅凡聖有何妨礙﹞。

二十二祖摩拏羅尊者

心隨萬境轉﹝遇長卽長遇短卽短﹞。轉處實能幽﹝入此鑪中無不幽也﹞。隨流認得性﹝超聲超色。聲色何遣﹞。無喜復無憂﹝無明顚倒本來淸淨﹞。

二十三祖鶴勒尊者

認得心性時﹝此處明了﹞。可說不思議﹝言語展托捲舒自在﹞。了了無可得﹝句句不思議﹞。得時不說知﹝般若無知。無所不知﹞。

二十四祖師子尊者

正說知見時﹝明明覺了﹞。知見俱是心﹝見聞覺知惟一眞心﹞。當心卽知見﹝心法卽一切法﹞。知見卽於今﹝彊生頭角得麼﹞。

二十五祖婆捨斯多尊者

聖人說知見﹝言下悟道卽是聖人﹞。當境無非是﹝拈起便用﹞。我今悟眞性﹝不受他謾﹞。無道亦無理﹝有什麼佛法到你﹞。

二十六祖不如蜜多尊者

眞性心地藏﹝一心眞性包含萬像﹞。無頭亦無尾﹝前後中間此心不可名邈﹞。應緣而化物﹝若秋月皎長江。隨器設教﹞。方便呼爲智﹝說菩提涅盤方便稱麼﹞。

二十七祖般若多羅尊者

心地含諸種﹝一切所有從心地出﹞。因事復因理﹝世間法卽是出世間法﹞。果滿菩提圓﹝果中因。因中果﹞。花開世界起﹝一花開天下春。喚作什麼﹞。

二十八祖菩提達摩

吾本來玆士﹝達摩大師從西天來唐土﹞。傳法救迷情﹝少林面壁不已而已﹞。一花開五葉﹝有六祖號。花開五葉誰人不知﹞。結果自然成﹝因花結果。因人悟心。悟無所得﹞。

二祖惠可大師

本來緣有地﹝先須得地﹞。因地種花生﹝萬法皆從心地所生﹞。本來無有種﹝從本已來諸法寂滅﹞。花亦不能生﹝心空寂故運用無差﹞。

三祖僧璨大師

花種𨿽因地﹝物像從心起也﹞。從地種花生﹝於靈覺之內了現乾坤﹞。若無人下種﹝心境頓忘。人法何有﹞。花地盡無生﹝處處見道﹞。

四祖道信大師

花種有生地﹝見聞覺知﹞。因地花生生﹝於一切中現種種像﹞。大緣與性合﹝緣起無生﹞。當生生不生﹝念念無生之生﹞。

五祖弘忍大師

有情來下種﹝人人有佛性﹞。因地果還生﹝因果凡聖無差﹞。無情旣無種﹝透聲透色﹞。無性亦無生﹝無知之性觸目徧周﹞。

六祖惠能大師

心地含諸種﹝一念包容十剎﹞。普雨悉皆萌﹝祖師說法。眾生發萌﹞。頓悟花情已﹝聲色無邊。般若無邊﹞。菩提果自成﹝信受奉行﹞。

南嶽讓和尙

心地含諸種。遇澤悉皆萌。三昧華無相。何壞復何成。

江西馬大師

心地隨時說。菩提亦祇寧。事理俱無礙。當生卽不生。

三祖大師信心銘

至道無難

惟嫌揀擇

但莫憎愛

洞然明白

毫釐有差

天地懸隔

欲得現前

莫存順逆

違順相爭

是爲心病

不識玄旨

徒勞念靜

圓同太虛

無欠無餘

良由取捨

所以不如

莫逐有緣

勿住空忍

一種平懷

泯然自盡

止動歸止

止更彌動

惟滯兩邊

寧知一種

一種不通

兩處失功

遣有沒有

從空背空

多言多慮

轉不相應

絕言絕慮

無處不通

歸根得旨

隨照失宗

須臾返色

勝卻前空

前空轉變

皆由妄現

不用求眞

惟須息見

二見不住

愼勿追尋

才有是非

紛然失心

二由一有

一亦莫守

一心不生

萬法無咎

無咎無法

不生不心

能隨境滅

境逐能沈

境由能境

能由境能

欲知兩段

元是一空

一空同兩

齊含萬象

不見精粗

寧有偏黨

大道體寬

無易無難

小見狐疑

轉急轉遲

執之失度

必入邪路

放之自然

體無去住

任性合道

逍遙絕惱

系念乖眞

沈惛不好

不好勞神

何用疎親

欲趣一乘

勿惡六塵

六塵不惡

還同正覺

智者無爲

愚人自縛

法無異法

妄自愛著

將心用心

豈非大錯

迷生寂亂

悟無好惡

一切二邊

妄自斟酌

夢幻虛花

何勞把捉

得失是非

一時放卻

眼若不睡

諸夢自除

心若不異

萬法一如

一如體玄

兀爾忘緣

萬法齊觀

歸復自然

泯其所以

不可方比

止動無動

動止無止

兩旣不成

一何有爾

究竟窮極

不存軌則

啟心平等

所作俱息

狐疑盡淨

正信調直

一切不畱

無可記憶

虛明自照

不勞心力

非思量處

識情難測

眞如法界

無他無自

要急相應

惟言不二

不二皆同

無不包容

十方智者

皆入此宗

宗非促延

一念萬年

無在不在

十方目前

極小同大

忘絕境界

極大同小

不見邊表

有卽是無

無卽是有

若不如是

必不須守

一卽一切

一切卽一

但能如是

何慮不畢

信心不二

不二信心

言語道斷

非去來今

筠州洞山價禪師玄中銘

竊以絕韻之音。假玄唱以明宗。入理深談。以無功而會旨。混然體用。宛轉偏圓。亦猶投刃揮斤。輪扁得手。虛玄不犯。回互傍參。寄鳥道而寥空。以玄路而該括。然𨿽空體寂然。不乖羣動。於有句中無句。妙在體前。以無語中有語。回塗復妙。是以用而不動。寂而不凝。淸風偃艸而不搖。皓月普天而非照。蒼梧不棲於丹鳳。澄潭豈墜於紅輪。獨而不孤。無根永固。雙明齊韻。事理俱融。是以髙歌雪曲和者還稀。布鼓臨軒何人鳴擊。不達旨妙。難措幽微。儻或用而無功。寂而虛照。事理雙明。體用無滯。玄中之旨。其在斯焉。

太陽門下日日三秋﹝太陽者成正覺邊事。然不落今時。故云日日三秋﹞。明月堂前時時九夏﹝明月堂前是妙在體前。九夏者出世邊事。亦號脫珍著獘﹞。森羅萬象古佛家風﹝佛事門中不遺一法﹞。碧落靑霄道人活計﹝廓然實際﹞。靈苗瑞艸野父愁蕓﹝建化門中誰敢措手。不揀擇也﹞。露地白牛牧人懶放﹝𨿽然淨妙終不傍附﹞。龍吟枯骨異響難聞。木馬嘶時何人道聽﹝玄路不間。聞音者罕矣。惟同道方聽﹞。夜明簾外古鏡徒耀。空王殿中千光那照﹝明暗不到。不坐菩提樹。懶向雪山遊﹞。澄源湛水尙棹孤舟。古佛道場猶乘車子﹝憔非處空。漁不棲巢﹞。無影樹下永劫淸涼﹝無功妙旨。安隱妙門﹞。觸目荒林論年放曠﹝信手拈來艸﹞。舉足下足鳥道無殊﹝有何窒礙﹞。坐臥經行莫非玄路﹝塵塵三昧。念念無違﹞。向道莫去歸來背父﹝歸來卽背。趣向愈乖﹞。夜半正明天曉不露﹝君向臣。子就父。亦云無先後。絕去來。露柱已前方達旨妙﹞。先行不到末後太過﹝先則急。後則緩﹞。沒底船子無漏堅固﹝無功用。絕滲漏﹞。碧潭水月隱隱難沈﹝水月是功。難沈非功也﹞。靑山白雲無根卻住﹝體用無功方乃相應。故云卻住﹞。峯巒秀異鶴不停機。靈木迢然鳳無依倚﹝春園慵賞寓。玉殿不垂衣﹞。徒敲布鼓誰是知音﹝寒山舉帚。拾得點頭﹞。空擊成聲何人撫掌﹝和者還稀﹞。胡笳曲子﹝呼爲曲子埋沒祖宗﹞。不墮五音﹝非關六律﹞。韻出靑霄任君吹唱﹝得旨忘言。不妨音詠﹞。

洞山價禪師新丰吟

古路坦然誰措足﹝擬向卽乖﹞。無人解唱還鄕曲﹝到者還稀﹞。淸風月下守株人。涼兔漸遙春艸綠﹝得昧則不堪﹞。天香襲兮絕芬馥。月色凝兮非照燭﹝成功非處﹞。行玄猶是涉崎﹝山﹡﹝虎﹣兒﹢丘﹞。體妙因玆背延促﹝第二頭直須轉卻始得﹞。殊不然兮何展縮﹝無增減﹞。縱得然兮混泥玉﹝非變攺﹞。獬豸同欄辧者嗤﹝分別得麼﹞。燻蕕共處須分郁﹝淸濁歷然﹞。長天月兮徧溪谷﹝何天不曉。何地不平﹞。不斷風兮偃松竹﹝山云蕩漾。澗水潺湲﹞。我今到此得從容。吾師叱我相隨逐﹝𨿽然穩密。早个相隨來也﹞。新丰路兮峻仍皾﹝𨿽峻何嘗不平坦﹞。新丰洞兮湛然沃﹝𨿽曰澄湛。灌濟無時﹞。登者登臨不動搖﹝動則喪﹞。遊者遊兮莫忽速﹝親則疏﹞。絕荊榛兮罷釿斸﹝切忌一向﹞。飲馨香兮味淸肅﹝古路苔生﹞。負重登臨脫屣回。看他早是虛檐鞠﹝向背不立。縛脫何從﹞。來駕肩兮履芳躅﹝只明這个﹞。至澄心兮去凝目﹝玄會可以。切忌凝然佇思﹞。亭堂𨿽有到人稀﹝是非不到處。白雲無盡時﹞。林泉不長尋常木﹝翠葉芬芳不犯春﹞。道不鐫雕非曲﹝錄﹡頁﹞﹝春去秋來﹞。郢人進步何瞻矚﹝向擬運釿﹞。工夫不到不方圓﹝更須子細﹞。言語不通非眷屬﹝滯在物機豈能通會﹞。事不然兮詎冥旭﹝明暗何拘﹞。我不然兮何斷續﹝亙古亙今﹞。殷懃爲報道中人﹝叮嚀切囑。而慮學者於斯而差﹞。若戀玄關卽拘束﹝依傍得麼﹞。

紫塞野人雪子吟

雪子明一色也。一色是功。以吟不同於功也。是以因體而起用。以用而明體。體不離用。用不離體。體用無私。方乃唱道。其唱道者。或理或事。或隱或顯。事理和融。隱顯無異。然以無私妙用。體用虛玄。柰緣學人沈空滯迹。不達玄微。墮在物機。是以借虛空爲體。以森羅爲用。泥牛吼處火裏蓮生。木馬嘶時冰河焰起。所以正位中來偏位中去。然則正位𨿽正卻偏。偏位𨿽偏卻圓。所以野人云。木人夜半穿靴去。石女天明戴帽歸。此是有語中無語。無語中有語。宛轉回牙。始終無滯其間。假雪子吟詠玄唱。明機以示學徒。免滯功迹。注之不迨。達者更詳。雪子之吟。旨在斯矣。

白雲起兮靑山秀﹝靑山爲體。白雲爲用﹞。靑山異兮白雲舊﹝爲體異全功。用在體處。所以云白雲舊也﹞。鳳棲林下木龍吟。碧岫峯頭石牛吼﹝玄唱玄提﹞。扇淸風兮綠巖開﹝無私體妙。髙舉玄風﹞。金烏玉兔去還來﹝二輪破空的。明暗協全通﹞。爲明暗室迷家子﹝門外駐車呼不出。須令別睹木陽輝﹞。免令狂駭墮塵埃﹝爲汝吾當出世﹞。擊寒巖兮野人吟﹝勿居無漏室。勿慕萬年牀﹞。聲聲爲剖訪知音﹝伯牙須是子期﹞。歌之決之能曉了﹝不因漁父引。爭得見波濤﹞。響三關兮深更深﹝迢然無比況。不涉去來今﹞。事事通兮物物明﹝塵塵剎剎信手拈來﹞。達者須知暗裏驚﹝知音不在頻頻舉﹞。若能解撫無私曲﹝體玄語妙不墮言音﹞。句句稱提不道名﹝無手能遮日。釣魚不犯竿﹞。衣中寶兮異常珠﹝類不齊﹞。一般拈掇與君殊﹝好手還同火裏蓮﹞。無影杖子敲不落。三莖異艸豈能除﹝迢然猶未可。況復路差殊﹞。明大意兮曉全機﹝非內外亙古今﹞。不曾覺後體前迷﹝閧涉後先﹞。莫令回互有參差。也似伯牙悞子期﹝擬卽差﹞。來架肩兮去何多﹝趣向無門﹞。於中那會野人歌﹝唱髙和寡﹞。𨿽然樵子頻提舉﹝終日老婆心﹞。不曉玄玄爭柰何﹝飯蘿裏餓死人﹞。事須宛轉莫守閒﹝血脈何間﹞。幽洞無門任往還﹝復何拘礙﹞。饒君解使云通信。石點頭時我不然﹝弄巧成拙﹞。人人盡著還鄕曲﹝古冢不堪棲﹞。我無家兮去何速﹝渠無國土。何處逢渠﹞。玄途履踐絕追尋﹝措意卽乖﹞。鳥道登遊豈解局﹝廓落何拘﹞。深深妙旨復何言﹝雪上加霜得麼﹞。龍宮海藏莫能詮﹝拈了也﹞。鷲峯山頂無師句﹝春力不到處。枯木亦生花﹞。誰人解向死前拈﹝劫初鈴子淸音普。不落宮商孰解聽﹞。二十八代總提綱﹝佛佛授手﹞。不是無言默覆藏﹝塡溝塞壑﹞。𨿽然覿面無人識﹝拶破面門﹞。深成認賊作爺娘﹝悞認傍來﹞。粗中辧細猶可知﹝秖這里是妙峯頂﹞。細中之細復何稀﹝雲藏無影樹。花笑不萌枝﹞。出門自有彌天句﹝徧界風光﹞。入戶那攜不我歸﹝非兼帶。不同緣﹞。一輪髙聳曜師宗﹝輝天鑑地﹞。靈然那混碧沙籠﹝非拘系。不當今﹞。我今不吝無私句﹝春風秋月﹞。有何難易障玄風﹝要行卽行。要坐卽坐﹞。

同安察禪師十玄談

心印

問君心印作何顏﹝不得色。未問前。妙在體處﹞。心印何人敢授傳﹝不墮功動者。亦云不授手﹞。歷劫坦然無異色﹝不變易。亙古今﹞。呼爲心印早虛言﹝曲爲今時。若也妙會。須通一路始得﹞。須知體自虛空性﹝體卽本體。卽同虛空性也﹞。將諭紅鑪火裏蓮﹝無中忽有。妙在體處。卽明自性也﹞。勿謂無心云是道﹝猶有這个文彩在。坐著卽屬功也﹞。無心猶隔一重關﹝他無這个消息。爭肯恁麼道。坐著卽不堪﹞。

祖意

祖意如空不是空﹝元無起滅。亦無去來。借虛空爲體。白雲爲用。卽借功明他也﹞。靈機爭墮有無功﹝不墮凡聖。超諸有無。迥出圓明境。獨立物外玄機﹞。三賢尙未明斯旨﹝三賢是盡底人。卻來這邊行履。一念恁麼去。卽是向功。未明其旨也﹞。十聖那能達此宗﹝十聖亦是向功。直是一念玄去。卽得本宗妙用。不失其旨﹞。透网金鱗猶滯水﹝𨿽透塵勞之縛。猶坐他一色。亦須轉卻始得其妙﹞。回途石馬出紗籠﹝一念不生時卽是回途合體也。又云施設得妙。體玄故無所滯矣﹞。殷懃爲說西來意﹝西來妙旨豈在言詮。爲說者無說之說。妙會在於言前始得其旨﹞。莫問西來及與東﹝不坐兩頭﹞。

玄機

迢迢空劫勿能收﹝不依倚﹞。豈與塵機作系畱﹝不施設﹞。妙體本來無處所﹝徧界不曾藏﹞。通身何更有蹤由﹝誰人識得渠﹞。靈然一句超羣象﹝類不齊﹞。迥出三乘不假修﹝一手指天。一手指地﹞。撒手那邊千聖外﹝超然無比況。萬象獨露身也﹞。回程堪作火中牛﹝誰人肯向。渠不間斷﹞。

塵異

濁者自濁淸者淸﹝混不得。不隨流﹞。菩提煩惱等空平﹝本自無生。𨿽是異同道等怨親﹞。誰言卞璧無人鑑﹝須是渠始得。無異色。亙古今﹞。我道驪珠到處晶﹝觸處皆渠而無間斷﹞。萬法泯時全體現﹝一念不生時妙在體處﹞。三乘分別彊安名﹝曲爲今時。要渠知有去。須通一綫道始得﹞。丈夫自有衝天志﹝他家自有通人在。蘆管吹時宇宙分﹞。莫向如來行處行﹝鳥道無蹤迹。辧異不依他﹞。

演教

三乘次第演金言﹝隨上中下根性。應器方圓。不滯色也﹞。三世如來亦共宣﹝爲教燈續焰。施設爲有今時。三世共宣﹞。初說有空人盡執﹝爲滯兩頭。妄有所得。故爲執也﹞。後非空有眾皆捐﹝後覺前執乃不滯空﹞。龍宮滿字醫方義﹝藥病相治。曲爲今時。未得義體也﹞。鶴樹終談理未玄﹝窮極所談。未契玄旨。由涉其功矣﹞。眞淨界中才一念﹝一念才生。迷情智隔。便是八千年也﹞。閻浮早已八千年﹝爲向途中覓。不薦未聞前﹞。

達本

勿於中路事空王﹝力窮亡進退。莫坐有無中﹞。策杖還須達本鄕﹝故國本來無異路。一念不生歸帝鄕﹞。雲水隔時君莫住﹝雲散水流去。處處得逢渠﹞。雪山深處我非忘﹝不忘本來底。他家不驚異﹞。堪嗟去日顏如玉﹝素彩妝不得。淨裸裸地﹞。卻嘆回時鬢似霜﹝脫珍禦服。著獘垢衣﹞。撒手到家人不識﹝不相似。非故人也﹞。更無一物獻尊堂﹝撚不出。他無著處。卻存孝義也﹞。

還源

返本還源事已差﹝擬心卽差互。本無這个消息﹞。本來無住不名家﹝不間斷。忘卻也﹞。萬年松徑雪深覆﹝體異不同。功不積色﹞。一帶峯巒云更遮﹝不露現。誰辧渠﹞。賓主穆時全是妄﹝目視不當機。个中無異體﹞。君臣合處正中邪﹝君臣道全。玉殿苔生。他解傍來轉身後耳﹞。還鄕曲調如何唱﹝露柱懷胎猶尙可。鐵牛生處不難通﹞。明月堂前枯樹華﹝無中忽有異玄玄。血脈不斷妙用在。未萌前始得活句﹞。

回機

涅盤城裏尙猶危﹝不落未萌誰敢道。無形本自不彰名﹞。陌路相逢勿定期﹝彼自不遊方。誰是相逢者﹞。權掛垢衣云是佛﹝入廛化道爲今時。誰人肯向渠﹞。卻裝珍禦復名誰﹝無辧處。不坐空王殿。不掛本來衣﹞。木人夜半穿靴去﹝黑白未分誰辧異。當處無朕了然分﹞。石女天明戴帽歸﹝妙會玄旨。不是異中來。運步不當機。頂不露﹞。萬古碧潭空界月﹝混不得。不彰形﹞。再三撈漉始應知﹝不施設。妙在體處﹞。

轉位

披毛戴角入廛來﹝異中有路誰相識。火裏生蓮處處開﹞。優缽羅華火裏開﹝菡萏已前猶未可。鐵牛行處入廛逢。無中有路卽玄玄﹞。煩惱海中爲雨露﹝不雜色異法出生﹞。無明山上作云雷﹝驚出蘭芳秀。花開徧地馨﹞。鑊湯鑪炭吹教滅﹝妄盡情忘長劫靜。不踏蓮花兩不傷﹞。劍樹刀山喝使摧﹝丈夫須立金剛志。劍樹刀山豈自忘﹞。金鎖玄關畱不住﹝不坐無爲殿。險路豈相畱﹞。行於異類且輪回﹝觸處皆渠﹞。

一色

枯木巖前差路多﹝爲在白雲深處坐。不知岐路有多端﹞。行人到此盡蹉跎﹝不斆金仙路。小徑豈相逢﹞。鷺鷥立雪非同色﹝體異人難辧﹞。明月蘆花不似他﹝類不齊。不稱斷﹞。了了了時無可了﹝無絲頭可盡始得﹞。玄玄玄處亦須呵﹝絕功動也﹞。殷懃爲唱玄中曲﹝那邊誰是知音者。石人吹處木人歌﹞。空裏蟾光撮得麼﹝不施設。無下手處﹞。

察禪師搜玄吟

三更初夜偏﹝正中圓。主中主﹞。日午月明前﹝偏中圓。賓中主﹞。白雲覆幽石﹝賓中全。不露鋒﹞。靑霄抱月圓﹝伽藍中人。號大圓覺﹞。鷺鷥非雪覆﹝不一色。非自然﹞。烏鴉豈漆漫﹝全身著點不得﹞。紙馬通消息﹝異中來。不斷絕﹞。知音白雀還﹝事上明。類中玄﹞。夢手擊金鐘﹝句無聲。知不得﹞。覺來空把拳﹝不守迷。不執有﹞。天明夜行人﹝明中暗。目前不露也﹞。無因得自先﹝傍來類者不齊﹞。門門不回互﹝物物上呈受不得﹞。回互隔關山﹝那邊無路。外不通也﹞。步空凝月色﹝體妙時不圓轉﹞。湛寂皎非安﹝內外不貴。轉位不偏﹞。龍吟明異寶﹝句中玄。提不起﹞。片玉鳳飛銜﹝語不墮。常不露﹞。猿啼﹝葸﹣十﹢夕﹞嶺韻﹝明那邊。類不紹﹞。鶴吐鷲峯煙﹝遠劫來事。分付五更﹞。金烏罩席帽﹝大露大陽機。偏中護﹞。玉兔具靴衫﹝正位偏。藏醜拙﹞。寒泉初夜後﹝恁麼則未有文彩﹞。古澗五更前﹝未出幽關時。最初末後﹞。黑白未分時﹝不墮有無。賓主不全﹞。正是偏中圓﹝說不及處。不受觸撥﹞。露展幽林秀﹝能覆蓋。潤一切﹞。云收碧落閒﹝歸位去。不墮有﹞。空劫道人家﹝道人活計無可有﹞。深宮蕩子嫌﹝不是他家風。不守貴也﹞。衣錦還鄕客﹝古佛廟前。人歸本位﹞。回機面指南﹝轉身敲迷。戶客中主﹞。問我雪中吟﹝端坐樹下。無語中有語﹞。杲日耀澄潭﹝返顧未明﹞。無影桑樹子﹝過祖佛者。文彩不全﹞。玉女夜生蠶﹝無絲不幹斷佛種﹞。攜籃日未出﹝體後覺前。二邊不中﹞。摘果月當軒﹝正圓時看。不偏一个﹞。手把寒天扇﹝不拋恁麼時中有無﹞。身無五月衫﹝不遮丑。不入時﹞。采花入異鄕﹝無个相似處。不全空﹞。將獻類中仙﹝眾聖中尊貴。類不齊﹞。謹白參玄人﹝莫因循過。是事要通﹞。參禪莫守閒﹝切忌空坐地。愁殺人﹞。

密禪師坐禪銘﹝大陽明安禪師注並序﹞

伏以先徳垂範。事理不孤。諸法空寂。以之爲座。禪非意想。道絕去來。情與非情二俱弗顧。假名詮座。禪豈定亂。是知坐禪三昧發慧全該。參學禪流應曉座體。余因入室請益禪銘。略而釋之於後者也。

來時不入門﹝無門可入﹞。去時不出戶﹝去不從來﹞。正座座不座﹝不端正座﹞。正去去不去﹝去不正。來不福﹞。不是情無情﹝二俱無體﹞。都緣顧不顧﹝都無異顧﹞。返本不還源﹝還源守住﹞。歸根無道路﹝歸根路不過﹞。若唱胡家曲﹝肯不全。知不齊﹞。聲聲句不觸﹝聲聲不聞。句在藏鋒﹞。每念雪中吟﹝雪中有曲。和者何分﹞。寒燈不假燭﹝寒燈不照燭。凝然雪路分﹞。坐來石筍生﹝大坐無異發﹞。那用將釿斸﹝用處不當功﹞。爲報參禪人﹝語密須明旨﹞。行玄不動足﹝切忌當風﹞。應須不恁麼﹝通身終不住﹞。恁麼卻成局﹝事理莫教滯所執﹞。放下勞把捉﹝把捉來不著﹞。撒手還拘束﹝放曠絕所知﹞。步步不將來﹝展手不當今。行時無說路﹞。促延無斷續﹝步步無間斷﹞。不全座中人﹝座中不守全。終無座相﹞。太陽那巨旭﹝太陽無意。照不當今﹞。

漳州羅漢和尙明道頌

至道淵曠

勿以言宣

言宣非指

孰云有是

觸處皆渠

豈諭眞虛

眞虛設辧

如鏡中現

有無𨿽彰

在處無傷

無傷無在

何拘何礙

不假功成

將何法爾

法爾不爾

俱爲唇齒

若以斯陳

埋沒宗旨

宗非意陳

無以見聞

見聞不脫

如水中月

於斯不明

翻爲剩法

一法有形

翳汝眼睛

眼睛不明

世界崢嶸

我宗奇特

當陽顯赫

佛及眾生

皆承恩力

不在低頭

思量難得

拶破面門

覆蓋乾坤

快須薦取

脫卻根塵

其如不曉

謾說而今

志公和尙十二時歌

平旦寅。狂機內有道人身。窮苦枉經無數劫。不信常擎如意珍。若捉物。入迷津。但有纖毫卽是塵。不住舊時無相貌。外尋知識也非眞。

日出卯。用處不須生善巧。縱使神光照有無。舉意便遭魔境嬈。若施功。終不了。曉夜被他人我拗。不用安排祇麼從。何曾心地生煩惱。

食時辰。無明本是釋迦身。坐臥不知元是道。祇麼茫茫受苦辛。認聲色。覓疏親。盡是他家染污人。若欲擬心求作佛。問取虛空始出塵。

禺中巳。未了之人爭爲討。假饒特達祖師言。莫向心頭安了義。祇守玄。沒文字。認著依前還不是。暫時自肯不追尋。永劫不遭魔境使。

日南午。四大身中無價寶。陽焰空華不肯拋。作意修行受辛苦。不曾迷。莫求悟。任你朝陽幾回暮。有相身中無相身。無明路上無生路。

日昳未。心地何曾安了義。他家文字有親疏。不用工夫求的意。任縱橫。絕忌諱。長在人間不居世。運用元來聲色中。迷夫未識爭爲計。

晡時申。學道先須不厭塵。有相本來權積聚。無形不用更安眞。作淨潔。卻勞神。莫認癡狂作近鄰。言下不求無住處。暫時喚作出家人。

日入酉。虛幻聲香不長久。禪悅珍羞尙不餐。誰能更飲無明酒。沒可拋。沒可守。蕩蕩逍遙未曾有。縱使多聞達古今。也是癡狂外邊走。

黃昏戌。狂子興功投暗室。假使心通無量時。歷劫何曾異今日。擬思量。卻啾喞。轉使心頭黑如漆。晝夜舒光照有無。癡人喚作波羅蜜。

人定亥。勇猛精進成懈怠。不起纖毫修學心。無相光中常自在。超釋迦。越祖代。心有微塵還窒礙。放蕩常如癡兀人。他家自有通人愛。

半夜子。心住無生卽生死。生死何曾屬有無。用時便用勿文字。佛祖言。外邊事。識取起時還不是。作意搜求實總無。生死魔來任相試。

雞鳴醜。一顆圓光明已久。內外追尋覓總無。境上施爲渾大有。不見頭。也無手。世界壞時渠不朽。未了之人聽一言。祇這如今誰動口。

龍牙和尙偈頌﹝並序﹞

南嶽齊己序

禪門所傳偈頌。自二十八祖止於六祖。已降則亡厥。後諸方老宿亦多爲之。蓋以吟暢玄旨也。非格外之學。莫將以名句擬議矣。洎咸通初有新丰白崖二大師所作。多流散於禪林。𨿽體同於詩。厥旨非詩也。迷者見之而爲撫掌乎。近有升龍牙之門者。編集師偈乞余序之。龍牙之嗣新丰也。凡托像寄妙必含大意。猶夫驪頷蚌胎煜耀波底。試捧玩味但覺神慮澄蕩。如遊寥廓。皆不若文字之狀矣。且曰魯仲尼與溫伯雪子揚眉瞬目示其道而何妨言語哉。乃爲之序云耳。偈頌凡九十五首。

夫人學道莫貪求。萬事無心道合頭。無心體得無心道。體得無心道也休。

學道先須且學貧。學貧貧後道方親。一朝體得成貧道。道用還如貧底人。

學道蒙師指卻閒。無中有路隱人間。直饒講得千經論。一句臨機下口難。

學道先須立自身。直教行處不生塵。僧眞不假居巖室。到處無心卽在人。

學道先須有悟由。還如曾斗快龍舟。𨿽然舊閣閒田地。一度贏來方始休。

學道先須息萬機。將機學道轉生疑。此門廣大無遮障。學者𨿽多達者稀。

一得無心便道情。六門休歇不勞形。有緣不是余朋友。無用雙眉卻弟兄。

一得無心便豁空。祇因先聖祖門通。个中若向三乘學。萬劫無因得遇逢。

自體如如任運常。因玆行歇住三湘。雙眉無用是毫相。說處無分舌廣長。

自小從師學祖宗。閒花猶似纏人蜂。僧眞不假棲雲外。得後無心色亦空。

得聖超凡不作聲。臥龍長怖碧潭淸。人生若得長如此。大地那能畱一名。

得道還同未得人。心無勝負自安神。從前古徳稱貧道。向此門中能幾人。

心空不及道空安。道與心空狀一般。參玄不是道空士。一乍相逢不易看。

此生不息息何時。息在今生共要知。心息祇因無妄想。妄空心息是休時。

劫火曾將無气吹。不勞心力當時萎。人天不見風塵起。怖息無招各自歸。

道者無端學畫龍。元來未得筆頭蹤。一朝體得眞龍後。始覺平生枉用功。

何事朝愁與暮愁。少年不學老還羞。驪珠不是驪龍惜。自是時人不解求。

了得心源處處安。何須終日對林巒。玉向火中燒轉潤。蓮華在水葉長乾。

掃地煎茶及鍼把。更無餘事可畱心。山門有路人皆到。我戶無門那畔尋。

或居城郭或居山。得道無心在處閒。實似小兒歸父母。身衣隨分補遮寒。

道情六用如眉用。用處如眉始可觀。人見道時如寂寞。人情全是道情安。

擬學論情實苦哉。疑心不斷妄難摧。未了攜囊須且去。得閒無事卻回來。

四气吹成物不虛。可憐靑葉下垂珠。𨿽然種得無心寶。一任傍人恣意須。

世人心下不能治。致禍愁生累及眉。一朝體得心無事。眉放毫光自不知。

僧房闃寂夏修持。閉戶疏人怪亦知。儂家自有同風事。千里無來卻肯伊。

臨窗不覺寸陰移。火急修行早是遲。白日祇陪人事過。園林那得道成時。

緣覺聲聞未盡空。人天來往訪眞宗。爭如佛是無疑士。端坐無心祇麼通。

頂相擬求終不見。應緣同谷不違方。此門別處無尋路。祇有休心便廝當。

三事無憂樂道情。且陪雲水不求名。任渠更作千般解。體自無瑕不染靑。

將心除妄妄難忘。不體玄微事轉忙。未了祇言如來祕。覺後方知不覆藏。

人若無心稱道情。覷見無明道已明。人能弘道道能顯。道在人中人自寧。

凡有含生共一塵。先聖精勤早出倫。彼旣丈夫我亦爾。誰遣他春我不春。

毫釐有差千里隔。剎那一悟祖師齊。玄微須向玄中體。道用還教道者知。

參玄道者莫因循。學處須教皂白分。千聖從來無異路。忘緣機智有多門。

向前吳氏學丹靑。不體僧瑤事不精。畫馬不成驢亦失。時人盡笑枉平生。

粉壁朱門事豈繁。髙墻扃戶住如山。莫言城郭無休士。人若無心在處閒。

儉用貴圖延日月。補衣還免到人間。無心道者方如此。未得無心也大難。

冷月霜天道者孤。一堂禪侶守寒鑪。衲衣穿處冰侵骨。夜坐更深炭也無。

萬般施設不如常。又不驚人又久長。如常恰似秋風至。無意涼人人自涼。

膝袴斑闌火炙成。渾身破碎不能驚。山房獨坐觀極樂。豁然無事暢人情。

一室一牀居物外。一缾一缽寄生涯。門前縱有通村路。是我何曾識一家。

昔生未了今須了。此生度取累生身。古佛未悟同今者。悟了今人卽古人。

木食艸衣心似月。一生無念復無涯。時人若問居何處。淥水靑山是我家。

朝看花開滿樹紅。暮觀花落樹還空。若將華比人間事。花與人間事一同。

柳色含煙花笑枝。鶯啼林下幾人知。後生正好尋玄路。莫棄光陰虛度時。

志慕空門誓不休。莫將閒事掛心頭。白雲便是修行伴。從聽時光去不畱。

知身是幻不求名。浮漚出沒幾時生。借問雲山學道者。此去修行早晚成。

在夢那知夢是虛。覺來方覺夢中無。迷時恰似夢中士。悟後還同睡起夫。

迷人未了勸盲聾。土上加泥更一重。了人有意如迷意。祇在迷中迷不逢。

人情濃厚道情微。道用人情世豈知。空有人情無道用。人情能得幾多時。

成佛人稀念佛多。念來歲久卻成魔。君今欲得易成佛。無念之心不較多。

家具摐摐一老翁。眉間長髮白匆匆。心休意息從何有。祇爲心頭萬事空。

二時粥飯隨長短。三界休求也大精。世間大有多求者。直至無常不稱情。

未了及時親徧禮。不須端坐守淸貧。直似羅﹝目﹡候﹞羅密行。爭如迦葉不聞聞。

若教求道似求名。世上無人道不成。心靜道場何曾到。世間塵路等閒行。

杉松直拔映峯巒。一色長靑道者看。四气盛衰無變異。豈同凡木有多般。

就中慈母感兒情。失便哀啼處處驚。門市人多非是母。𨿽然觀矚淚還盈。母來尋見兒還見。當下回顏不作聲。

眉間毫相焰光身。事見爭如理見親。事有祇因於理有。理慈方便化天人。一朝大悟俱消卻。方得名爲無事人。

沙門莫苦遠祇桓。身四威儀且自觀。蓬若出麻終不直。僧離淸眾太無端。從前上古諸先徳。盡向叢林裏獲安。

人天須假像行持。無像無形世豈知。空生體得巖中坐。華雨由來責見遲。三乘欲學如斯事。直似空生方始知。

一切名山到因腳。辛苦年深與襪著。如今年老不能行。手裏把个破木杓。破木杓。表與眾生甘露藥。眾生喫了盡惺惺。一切昏迷皆失卻。

無端遣向墨池邊。染得身衣黑似煙。卻去上流淸處洗。身心用盡亦如然。令教脫卻重披素。不免依前著淨緣。染淨二途俱不了。到頭須得自心玄。

擬住城隍守不非。見云生處又思歸。三間茅舍喜猶在。九帶靑蘿尙繞圍。松栢近栽方始盛。槿花秋首未嘗萎。山云靉叇𨿽垂布。承攬不知誰復誰。

自從知始覺無明。一衲隨緣祇麼行。被人罵辱無心諍。見說無爲上擬爭。祇合守愚居暗室。又緣緇素要分明。爲報往來參學者。得師無意始無生。

微微細雨下多時。百卉抽枝長不知。正化叵興民自贍。叵興民贍亦如斯。天觀萬物如芻狗。有覆無心更望伊。不因無事在林下。爭覺王侯有此資。

備米柴茶是事殷。茅茨蓬戶不驚人。晨朝有粥齋時飯。資我如常任運身。冬至息心隨分過。春來量力事須懃。支持若得今生度。來世還如無事人。

學道如鉆火。逢煙且莫休。直待金星現。歸家始到頭。

閻浮有大寶。見少得人稀。若人將獻我。成佛一餉時。

悟則一餉時。能了萬劫疑。若人萬劫疑。不了一餉時。

不了萬劫疑。古徳豈論之。爲報參玄士。須懷悔底時。

尋牛須訪迹。學道訪無心。迹在牛還在。無心道易尋。

惟念門前樹。能容鳥泊棲。來者無心喚。騰身不慕歸。若人心似樹。與道不相違。

夜寒宜向火。護眾到天明。日出身溫暖。心惺思更惺。

豈是無干意。多求失道情。我見多求者。年髙事不成。

老似臨江樹。風搖枝必危。岸崩隨水去。入海勿人追。

道死如枯木。波濤豈更違。時人𨿽不顧。能歇海盲龜。

新創三間捨。多泥慮有風。門前無貴客。拙意懶迎逢。

飯喫隨時食。衣穿獨自縫。若人來問我。招手報伊聾。

十月夜明深。山寒冷徹心。棄緣求大道。一衲更無衾。

體得如來意。知無寒暑侵。悟無成佛者。有質事須襟。

守道無干意。化緣如響音。大凡成佛者。一一盡無心。

破布裹閒身。無言可示人。居山山得樂。住郭郭還欣。

體得無生意。朝朝近古人。若也更不會。𨿽樂苦臨身。

惟念深秋扇。臨冬轉就閒。銀裝將物裹。篾作插檐間。

祇爲因無用。方能伴住山。不因無用後。伴我住應難。

拄杖行低道。逢溪澡漱多。平田偏樂坐。人命可經過。

守道身心息。資緣豈撓他。除非僧次外。歸寺補袈裟。

覺倦燒鑪火。安鐺便煮茶。就中無一事。惟有野僧家。

一念心淸淨。蓮華處處開。一華一淨土。一土一如來。

頭戴朝生菌。身披補破衣。見貧人可可。同道乃方知。

龍牙山裏龍。形非世間色。世上畫龍人。巧巧描不得。惟有識龍人。一見便心息。

西來意未明。徒學諸知見。不識本眞性。契道卽懸遠。

若能明實相。豈用陳知見。一念了自心。開佛諸知見。

寄語諸仁者。復以何爲懷。達道見自性。自性卽如來。

天眞元具足。修證轉差回。棄本卻逐末。祇守一場呆。

法燈禪師擬寒山

今古應無墜。分明在目前。片雲生晚谷。孤鶴下遙天。岸柳含煙翠。溪花帶雨鮮。誰人知此意。令我憶南泉。

幽鳥語如篁。柳垂金綫長。煙收山谷靜。風送杏花香。永日蕭然坐。澄心萬慮亡。欲言言不及。林下好商量。

誰信天眞佛。興悲幾萬般。蓼花開古岸。白鷺立沙灘。露滴庭莎長。云收溪月寒。頭頭垂示處。子細好生觀。

閒步遊南陌。惟便野興多。傍花看蝶舞。近柳聽鶯歌。稚子撈溪萊。山翁攜蕨籮。問渠何處住。回首指前坡。每思同道者。屈指有寒山。得意千峯下。無人共往還。朝看云片片。暮聽水潺潺。若問幽奇處。儂家住此間。

三春媚景時。疊嶂含煙雨。攜籃采蕨歸。和米鐺中煮。食罷展殘書。鶯鳥關關語。此情孰可論。惟我能相許。

幽巖我自悟。路險無人到。寒燒帶葉柴。倦卽和衣倒。間窗任月明。落葉從風掃。住玆不計年。漸覺垂垂老。

野老負薪歸。催婦連宵織。看他家事忙。且道承誰力。問渠渠不知。特地生疑惑。傷嗟今古人。幾个知恩徳。

自住國淸寺。因循經幾年。不窮三藏教。匪學祖師禪。一事攻燒火。餘閒任性眠。生涯何所有。今古與人傳。

颯颯西風起。飄飄細雨飛。前村孤嶺上。樵父擁蓑歸。躡履尋荒徑。支筇似力微。時人應笑我。笑我者還稀。

洞山五位頌

正中偏。三更初夜月明前。莫怪相逢不相識。隱隱猶懷舊日嫌。

偏中正。失曉老婆逢古鏡。分明覿面更無他。休更迷頭還認影。

正中來。無中有路出塵埃。但能莫觸當今諱。也勝前朝斷舌才。

兼中至。兩刃相逢不須避。好手猶如火裏蓮。宛然自有衝天意。

兼中到。不落有無誰敢和。人人盡欲出常流。折合還歸炭裏坐。

洞山五王子頌﹝石霜諸禪師出題。洞山悟本大師頌﹞

誕生

天然貴胤本非功。徳合乾坤育勢隆。始末一期無雜種。分宮六宅不他宗。上和下睦陰陽順。共气連枝器量同。欲識誕生王子父。鶴騰霄漢出銀籠。

朝生

苦學論情世莫羣。出來凡事已超倫。詩成五字三冬雪。筆落分毫四海云。萬卷積功彰聖代。一心忠孝輔朝君。鹽梅不是生知得。金榜何勞顯至勛。

末生

久棲巖嶽用功夫。艸榻柴扉守至孤。十載見聞心自委。一身冬夏衣縑無。澄凝愁笑三秋思。淸苦髙名上哲圖。業就帝科酬極志。比來臣相不當途。

化生

傍分帝命爲傳持。萬里山河布政威。紅影日輪凝下界。碧油風冷暑炎時。髙低豈廢尊卑奉。五袴蘇塗遠近知。妙印手持煙塞靜。當陽那肯露纖機。

內生

九重深密復何宣。掛獘興來顯妙傳。祇奉一人天地貴。從他諸道自分權。紫羅帳合君臣隔。黃合簾垂禁制全。爲汝方愚宮屬戀。遂將黃葉止啼錢。

禪門諸祖師偈頌上之上

禪門諸祖師偈頌上之下

五峯老釋子升錄

通明因緣四則

唐髙宗帝遣內侍薛簡馳書詔六祖禪師。師辭疾不赴。簡遂問師如何是大乘見解。師曰。明與無明其性無二。無二之性卽是佛性。佛性者。處凡愚而不減。在賢聖而不增。住煩惱而不亂。居禪定而不寂。不斷不常不來不去。不住中間及其內外。不生不滅性相如如。常住不遷名之曰道。簡曰。師說不生不滅。何異外道。師曰。外道說不生不滅者。以滅止生。以生顯滅。我說不生不滅者。本自無生。今則無滅。所以不同外道。你欲會心要。但一切善惡都莫思量。自然得入淸淨心體。湛然常寂妙用恆沙。簡蒙指教豁然開悟。拜辭歸闕。表奏師語。帝復詔。

潭州太守王尙書參長沙和尙。書才入門。師乃召尙書。書應喏。師曰不是尙書本命。書曰。離卻卽今祇對。莫別有第二主人公也。師曰喚尙書作今上得麼。書曰恁麼則見祇對是弟子主人公去也。師曰此是無始劫來識神。書乃罔措。師有頌曰。學道之人不悟眞。祇爲從前認識神。無始劫來生死本。癡人喚作本來人。則監院在法眼會下並不入室。眼因問曰你是甚處人。則曰某處人。眼曰在此得多少時。則曰三年。眼曰。你是後生。尋常何不問事。則曰。某不敢謾和尙。曾往關西見靑峯和尙得个安樂處。眼曰你因什麼語句得入。則曰。因問如何是學人自己。峯云丙丁童子來求火。眼曰。好語。祇恐你不會。汝試說看。吾爲汝證據。則曰。南方屬火。將火來覓火。將自己來覓自己。眼曰。情知你不會佛法。若如此何得到今日。則躁悶。次日起離。眼問侍者。則監院在甚處。者云已起去也。眼曰。此僧若過江去。救伊不得也。則於中路思惟。他是五百人善知識。我是常僧。他道我不是。必有長處。卻回禮拜懺悔曰。某昨蒙和尙發問。不契尊意。故來懺謝。眼曰前來因緣還會也未。則曰。祇爲疑著。告和尙決破。眼曰汝今問我。則便問如何是學人自己。眼曰丙丁童子來求火。則於言下忽然有省。侍奉十秋。後李王請開堂。王與眼俱在會下。有僧問。龍吟霧起。虎嘯風生。學人知是出世邊事。某到此爲甚不會。則曰會取好。僧舉首看。則又看法眼。乃抽身入眾。眼與王當時失色。眼歸方丈。令侍者喚問話僧至。眼曰。上座適來問底話。許你具眼。你於人天眾前何不禮拜覆卻。便摵一坐具。其僧三日後吐光而終。

云居齊和尙因在淸涼法燈會中爲藏主。有僧問燈如何是祖師西來意。燈云不東不西。時有同參光長老問云和尙今日對這僧語甚好。燈云師弟作麼生會。光曰不東不西。燈低頭不語。光去後。齊藏主至。燈曰光師弟𨿽出世。元來未會禪在。老僧今日對底話。是伊不會。卻問齊你作麼生會。齊曰。他問祖師西來意。和尙對他道不東不西。燈笑云你見解元來共他一般。齊變色而退。三日不安乃云。他是奇人。我何護短。乃於初夜入方丈。燈曰阿誰。曰道齊。燈曰藏主作麼生。齊曰。前日公案未了。被和尙問著。得三日不安。某實不會。願和尙慈悲爲某決破。燈曰。藏主。他家自有兒孫在。齊忽然有省。乃有頌曰。接物利生絕妙。外生終是不肖。他家自有兒孫。將來使用恰好。

髙城和尙歌

古人重義不重金。曲髙和寡無知音。今時學士還如此。語嘿動用迹難尋。所嗟世上歧途者。終日崎嶇枉用心。平坦栴檀不肯取。要須登陟訪樁林。窮子捨父遠逃逝。卻於本捨絕知音。貧女宅中無價寶。卻將小秤買他金。心無相。用能深。無常境界不能侵。運用能隨髙與下。靈光元不是浮沈。無相心。能運耀。應聲應色隨方照。𨿽在方而不在方。任運髙低總能妙。尋無頭。復無尾。焰光運運從何起。祇者如今全是心。心用明心復何爾。不居方。何處覓。運用無蹤復無迹。識取如今明密人。終朝莫漫別求的。懃心學。近叢林。莫將病眼認花鍼。說教本窮無相理。廣讀元來不識心。識取心。了取境。識心了境禪河靜。但知了境便識心。萬法都如闥婆影。勸且學。莫爲師。不用登髙向下窺。平源不用金剛鉆。險仞之中錯下錐。向前來。莫人我。山僧有曲無人和。了境心空卽法王。不用綾羅將爲播。大幽邃。不思議。可中學得大希奇。自家懷卻眞寶藏。終日從他乞布衣。取境界。妄情生。祇如水上一波成。但能當境無情系。還如水面本來平。應大軀。應小軀。運用祇如隨意珠。披毛戴角形𨿽異。應物之情體不殊。應眼時。若千日。萬像不能逃影質。凡夫祇是未曾觀。那得自輕而退屈。應耳時。若幽谷。大小音聲無不足。十方鐘鼓一時鳴。靈光運運常相續。應意時。絕分別。照燭森羅恆不歇。透過山河石壁間。要且照。時常寂。滅境自虛不須畏。終朝照燭元無對。設爾任持浮幻身。運用都來舌身意。

趙州和尙十二時歌

雞鳴醜。愁見起來還漏逗。裙子偏衫个也無。袈裟形相些些有。褌無腰。袴無口。頭上靑灰三五斗。比望修行利濟人。誰知變作不喞澑。

平旦寅。荒村破院實難論。解齋粥米全無粒。空對閒窗與隙塵。惟雀噪。勿人親。獨坐時聞落葉頻。誰道出家憎愛斷。思量不覺淚沾巾。

日出卯。淸淨卻翻爲煩惱。有爲功徳被塵幔。無限田地未曾掃。攢眉多。稱心少。叵耐東村黑黃老。供利不曾將得來。放驢喫我堂前艸。

食時辰。煙火徒勞望四鄰。饅頭﹝饑﹣幾﹢追﹞子前年別。今日思量空咽津。持念少。嗟嘆頻。一百家中無善人。來者祇道覓茶喫。不得茶噇去又嗔。

禺中巳。削髮誰知到如此。無端被請作村僧。屈辱饑淒受欲死。胡張三。黑李四。恭敬不曾生些子。適來忽爾到門頭。惟道借茶兼借紙。

日南午。茶飯輪還無定度。行卻南家到北家。果至北家不推注。苦沙鹽。大麥醋。蜀黍米飯齏萵苣。惟稱供養不等閒。和尙道心須堅固。

日昳未。者回不踐光陰地。曾聞一飽忘百饑。今日老僧身便是。不習禪。不論義。鋪个破席日裏睡。想料上力兜率天。也無如此日炙背。

晡時申。也有燒香禮拜人。五个老婆三个癭。一雙面子黑皴皴。油麻茶。實是珍。金剛不用苦張筋。願我來年蠶麥熟。羅﹝目﹡候﹞羅兒與一文。

日入酉。除卻荒涼更何守。雲水髙流定委無。歷寺沙彌鎭長有。出格言。不到口。枉續牟尼子孫後。一條拄杖粗楋藜。不但登山兼打狗。

黃昏戌。獨坐一間空暗室。陽焰燈光永不逢。眼前純是金州漆。鐘不聞。虛度日。惟聞老鼠鬧啾喞。憑何更得有心情。思量念个波羅密。

人定亥。門前明月誰人愛。向裏惟愁臥去時。勿个衣裳著甚蓋。劉維那。趙五戒。口頭說善甚奇怪。任你山僧囊罄空。問著都緣總不會。

半夜子。心境何曾得暫止。思量天下出家人。似我住持能有幾。土榻牀。破蘆﹝竺﹣二﹢廢﹞。老楡木枕全無被。尊像不燒安息香。灰裏惟聞牛糞气。

永嘉眞覺大師證道歌

君不見。絕學無爲閒道人。不除妄想不求眞。無明實性卽佛性。幻化空身卽法身。法身覺了無一物。本源自性天眞佛。五陰浮雲空去來。三毒水泡虛出沒。證實相。無人法。剎那滅卻阿鼻業。若將妄語誑眾生。自招拔舌塵沙劫。頓覺了。如來禪。六度萬行體中圓。夢裏明明有六趣。覺後空空無大千。無罪福。無損益。寂滅性中莫問覓。比來塵鏡未曾磨。今日分明須剖析。誰無念。誰無生。若實無生無不生。喚取機關木人問。求佛施功早晚成。放四大。莫把捉。寂滅性中隨飲啄。諸行無常一切空。卽是如來大圓覺。決定說。表眞僧。有人不肯任情徵。直截根源佛所印。摘葉尋枝我不能。摩尼珠。人不識。如來藏裏親收得。六般神用空不空。一顆圓光色非色。淨五眼。得五力。惟證乃知難可測。鏡裏看形見不難。水中捉月爭拈得。常獨行。常獨步。達者同遊涅盤路。調古神淸風自髙。貌悴骨剛人不顧。窮釋子。口稱貧。實是身貧道不貧。貧則身常披縷褐。道則心藏無價珍。無價珍。用無盡。利物應緣終不吝。三身四智體中圓。八解六通心地印。上士一決一切了。中下多聞多不信。但自懷中解垢衣。誰能向外誇精進。從他謗。任他非。把火燒天徒自疲。我聞恰似飲甘露。銷融頓入不思議。觀惡言。是功徳。此則成吾善知識。不因訕謗起怨親。何表無生慈忍力。宗亦通。說亦通。定慧圓明不滯空。非但我今獨達了。恆沙諸佛體皆同。師子吼。無畏說。百獸聞之皆腦裂。香象奔波失卻威。天龍寂聽生欣悅。遊江海。涉山川。尋師訪道爲參禪。自從認得曹溪路。了知生死不相關。行亦禪。坐亦禪。語默動靜體安然。縱遇鋒刀常坦坦。假饒毒藥也閒閒。我師得見然燈佛。多劫曾爲忍辱仙。幾回生。幾回死。生死攸攸無定止。自從頓悟了無生。於諸榮辱何憂喜。入深山。住蘭若。岑崟幽邃長松下。優遊靜坐野僧家。闃寂安居實蕭灑。覺卽了。不施功。一切有爲法不同。住相布施生天福。猶如仰箭射虛空。勢力盡。箭還墜。招得來生不如意。爭似無爲實相門。一超直入如來地。但得本。莫愁末。如淨璢璃含寶月。我今解此如意珠。自利利他終不竭。江月照。松風吹。永夜淸宵何所爲。佛性戒珠心地印。霧露雲霞體上衣。降龍缽。解虎錫。兩鈷金鐶鳴歷歷。不是標形虛事持。如來寶杖親蹤迹。不求眞。不斷妄。了知二法空無相。無相無空無不空。卽是如來眞實相。心鏡明。鑑無礙。廓然瑩徹周沙界。萬像森羅影現中。一顆圓光非內外。豁達空。撥因果。莽莽蕩蕩招殃禍。棄有著空病亦然。還如避溺而投火。捨妄心。取眞理。取捨之心成功僞。學人不了用修行。深成認賊將爲子。損法財。滅功徳。莫不由斯心意識。是以禪門了卻心。頓入無生知見力。大丈夫。秉慧劍。般若鋒兮金剛焰。非但空摧外道心。早曾落卻天魔膽。震法雷。擊法鼓。布慈云兮灑甘露。龍象蹴踏潤無邊。三乘五性皆醒悟。雪山肥膩更無雜。純出醍醐我常納。一性圓通一切性。一法徧含一切法。一月普現一切水。一切水月一月攝。諸佛法身入我性。我性同共如來合。一地具足一切地。非色非心非行業。彈指圓成八萬門。剎那滅卻三祇劫。一切數句非數句。與吾靈覺何交涉。不可毀。不可贊。體若虛空勿涯岸。不離當處常湛然。覓卽知君不可見。取不得。捨不得。不可得中祇麼得。默時說。說時默。大施門開無擁塞。有人問我解何宗。報道摩訶般若力。或是或非人不識。逆行順行天莫測。吾早曾經多劫修。不是等閒相誑惑。建法幢。立宗旨。明明佛勑曹溪是。第一迦葉首傳燈。二十八代西天記。歷江海。入此土。菩提達摩爲初祖。六代傳衣天下聞。後人得道何窮數。眞不立。妄本空。有無俱遣不空空。二十空門元不著。一性如來體自同。心是根。法是塵。兩種猶如鏡上痕。痕垢盡除光始現。心法雙亡性卽眞。嗟末法。惡時世。眾生薄福難調制。去聖遠兮邪見深。魔彊法弱多怨害。聞說如來頓教門。恨不滅除令瓦碎。作在心。殃在身。不須怨訴更尢人。欲得不招無間業。莫謗如來正法輪。栴檀林。無雜樹。郁密森沈師子住。境靜林閒獨自遊。走獸飛禽皆遠去。師子兒。眾隨後。三歲便能大哮吼。若是野犴逐法王。百年妖怪虛開口。圓頓教。沒人情。有疑不決直須爭。不是山僧逞人我。修行恐落斷常坑。非不非。是不是。差之毫釐失千里。是卽龍女頓成佛。非卽善星生陷墜。吾早年來積學問。亦曾討疏尋經論。分別名相不知休。入海算沙徒自困。卻被如來苦訶責。數他珍寶有何益。從來蹭蹬覺虛行。多年枉作風塵客。種性邪。錯知解。不達如來圓頓制。二乘精進勿道心。外道聰明無智慧。亦愚癡。亦小呆。空拳指上生實解。執指爲月枉施功。根境法中虛捏怪。不見一法卽如來。方得名爲觀自在。了卽業障本來空。未了還須償宿債。饑逢王膳不能餐。病遇醫王爭得差。在欲行禪知見力。火中生蓮終不壞。勇施犯重悟無生。早時成佛於今在。師子吼。無畏說。深嗟蒙懂頑皮靻。祇知犯重障菩提。不見如來開祕訣。有二比丘犯淫殺。波離螢光增罪結。維摩大士頓除疑。猶如赫日消霜雪。不思議。解脫力。妙用恆沙也無極。四事供養敢辭勞。萬兩黃金亦銷得。粉骨碎身未足酬。一句了然超百億。法中王。最髙勝。恆沙如來同共證。我今解此如意珠。信受之者皆相應。了了見。無一物。亦無人。亦無佛。大千沙界海中漚。一切聖賢如電拂。假使鐵輪頂上旋。定慧圓明終不失。日可冷。月可熱。眾魔不能壞眞說。象駕崢嶸謾進途。誰見螗螂能拒轍。大象不遊於兔徑。大悟不拘於小節。莫將管見謗蒼蒼。未了吾今爲君決。

杯度禪師一缽歌

遏剌剌。鬧聒聒。盡是悠悠造抹撻。如饑喫鹽上不了。枉卻平生頭蘗蘗。究竟不能知始末。拋卻死屍何處脫。努力勸君求解脫。閒事到頭須結撮。火落身上當頭撥。莫得臨時叫菩薩。丈夫語話須豁豁。莫學癡人受摩捋趂時裹結要擺撥。也學柔和也粗糲。也剃頭。也披褐。也學凡夫作生活。直言向君君未達。更作長歌歌一缽。一缽歌。多中一。一中多。莫笑野人一缽歌。緣持此缽度娑婆。靑天朗朗月初上。此時境空含萬像。幾處浮生自是非。一源眞性無來往。更莫將心造水泡。百毛流血爲誰教。不如靜坐眞如地。頂上從他鵲作巢。萬代金輪聖王子。祇者眞如靈覺是。菩提樹下度眾生。度盡眾生不生死。不生不死眞丈夫。無形無相大毗盧。塵勞滅盡眞如現。一顆圓明無價珠。眼不見。耳不聞。不見不聞眞見聞。從來一缽無言說。今日千言彊爲分。須諦聽。人人盡有眞如性。恰似黃金在礦中。練去練來金體淨。眞是妄。妄是眞。若除眞妄更無人。眞心莫謾生煩惱。衣食隨時養色身。好也著。惡也著。一切無心無染著。也無惡。也無好。三際坦然平等道。粗也餐。細也餐。莫學凡夫相上觀。也無粗。也無細。上方香積無根帶。坐也行。行也坐。生死樹下菩提果。也無坐。也無生。無生何用覓無生。生也得。死也得。處處當來見彌勒。也無生。也無死。三界如來總如此。離則著。著則離。幻化門中生實義。也無離。也無著。何處更求治病藥。語時默。默時語。語默尋蹤無處所。也無語。也無默。莫喚東西作南北。嗔時喜。喜時嗔。我自降魔轉法輪。也無嗔。也無喜。水不離波波卽水。慳時捨。捨時慳。不離內外及中間。也無慳。也無捨。寂寂寞寞無可把。苦時樂。樂時苦。祇者修行斷門戶。也無苦。也無樂。本來二性無纏縛。垢則淨。淨則垢。兩邊究竟無前後。也無垢。也無淨。大千同一眞如性。藥是病。病是藥。到頭兩事渾拈卻。亦無藥。亦無病。正是如來靈覺性。魔作佛。佛作魔。鏡裏尋形水上波。也無魔。也無佛。三世本來無一物。凡則聖。聖則凡。色裏膠淸水裏咸。亦無凡。亦無聖。萬行總持無一行。眞中假。假中眞。自是凡夫起妄塵。亦無眞。亦無假。欲覓喚時何應喏。本來無性亦無名。祇麼騰騰信腳行。有時廛市井屠肆。一朵紅蓮火裏生。也曾策杖遊京洛。身似浮雲無定著。幻化猶來是寄居。他家何處更淸虛。若覓戒。三毒瘡痍幾時瘥。若覓禪。我自縱橫汩碖眠。大可憐。不是顚。世間出世天中天。時人不會此中意。打著南邊動北邊。若覓法。雞足山頭問迦葉。大士持衣在此中。本來不用求專甲。若覓經。法性眞源無可聽。若覓律。窮子不須教走出。若覓修。八萬浮圖何處求。祇知黃葉止啼哭。不覺黑雲遮日頭。莫怪狂言無次第。篩籮漸入粗中細。祇這粗中細也無。卽是圓明眞實諦。眞實諦。本非眞。但有名聞卽是塵。若向塵中解眞實。便是堂堂出世人。莫造作。獨行獨步空索索。無生無死無涅盤。本來生死不相干。無是無非無動靜。莫謾將身入空井。無善惡。無去來。也無明鏡掛髙臺。山僧見解祇如此。不信從他造劫灰。

佛眼三自省

是身壽命。如駒過隙。何暇閒情。妄爲雜事。旣隆釋種。須紹門風。諦審先宗。是何標格。

道業未辦。去聖時遙。善友師教。誠不可捨。自生勉勵。念報佛恩。惟己自知。大心莫退。

報緣虛幻。豈可彊爲。浮世幾何。隨家丰儉。苦樂逆順。道在其中。動靜寒溫。自愧自悔。

潙山大圓禪師警策

夫業系受身未免形累。稟父母之遺體。假眾緣而共成。𨿽乃四大扶持。常相違背。無常老病不與人期。朝存夕亡。剎那異世。譬如春霜曉露倐忽卽無。岸樹井藤豈能長久。念念迅速一剎那間。轉息卽是來生。何乃晏然空過。父母不供甘旨。六親固已棄離。不能安國治邦家業。頓捐繼嗣。緬離鄕黨。剃髮稟師。內勤克念之功。外弘不諍之徳。迥脫塵世。冀期出離。何乃才登戒品便言我是比丘。檀越所須。喫用常住。不解忖思來處。謂言法爾合供。喫了聚頭喧喧。但說人間雜話。然則一期趂樂。不知樂是苦因。曩劫徇塵。未嘗返省。時光淹沒。歲月蹉跎。受用殷繁。施利濃厚。動經年載。不擬棄離。積聚滋多。保持幻質。導師有勑戒勗比丘。進道嚴身。三常不足。人多於此耽寐不休。日往月來颯然白首。後學未聞旨趣。應須博問先知。將謂出家。貴求衣食。佛先制律。啟創發蒙。軌則威儀。淨如冰雪。止持作犯。束斂初心。微細條章。革諸猥獘。毗尼法席曾未叨陪。了義上乘豈能甄別。可惜一生空過。後悔難追。教理未嘗措懷。玄道無因契悟。及至年髙臘長。空腹髙心。不肯親附良朋。惟知倨傲。未諳法律。戢斂全無。或大語髙聲。出言無度。不敬上中下座。婆羅門聚會無殊。椀缽作聲。食畢先起。去就乖角。僧體全無。起坐忪諸。動他心念。不存些些軌則。小小威儀將何束斂。後昆新學無因仿敩。才相覺察。便言我是山僧。未聞佛教。行持一向情存粗操。如斯之輩。蓋爲初心慵墯。饕餮因循。荏苒人間。遂成疏野。不覺躘踵老朽。觸事面墻。後學咨詢無言接引。縱有談說不涉典章。忽被輕言。便責後生無禮。瞋心憤起。言語該人。一朝臥疾在牀。眾苦縈纏逼迫。曉夕思忖。心裏恛惶。前路茫茫。未知何往。從玆始知悔過。臨渴掘井奚爲。自恨早不預修。年晚多諸過咎。臨行揮霍。怕怖慞惶。縠穿雀飛。識心隨業。如人負債。彊者先牽。心緒多端。重處偏墜。無常殺鬼。念念不停。命不可延。時不可待。人天三有。應未免之。如是受身非論劫數。感傷嘆訝。哀哉切心。豈可緘言。遞相警策。所恨同生像季。去聖時遙。佛法稀疏人多懈怠。略申管見以曉後來。若不蠲矜。誠難輪逭。夫出家者發足超方。心形異俗。紹隆聖種。震懾魔軍。用報四恩。拔濟三有。若不如此。濫廁僧倫。言行荒疏。虛沾信施。昔年行處。寸步不移。恍惚一生。將何憑恃。況乃堂堂僧相。容貌可觀。皆是夙植善因。感斯異報。便擬端然拱手。不貴寸陰。事業不勤。功果無因克就。豈可一生空過。抑亦來業無裨。辭親決志披緇。意欲等超何所。曉夕思忖。豈可遷延過時。心期佛法棟梁。用作後來龜鏡。常以如此。未能少分相應。出言須涉於典章。談說乃傍於稽古。形儀挺特。意气髙閒。遠行要假良朋。數數淸於耳目。住止必須擇伴。時時聞於未聞。故云生我者父母。成我者朋友。親附善者。如霧露中行。𨿽不濕衣。時時有潤。狎習惡者。長惡知見。曉夕造惡。卽目交報。沒後沈淪。一失人身。萬劫不復。忠言逆耳。豈不銘心者哉。便能澡心育徳。晦迹韜名。蘊素淸神。喧囂止絕。若欲參禪學道。頓超方便之門。心契玄津。研幾精妙。決擇深奧。啟悟眞源。博問先知。親近善友。此宗難得其妙。切須子細用心。个中頓悟正因。便是出塵階塹。此則破三界二十五有。內外諸法。盡知不實。從心變起。悉是假名。不用將心湊泊。但情不附物。物豈礙人。任他法性周流。莫斷莫絕。聞聲見色蓋是尋常。這邊那邊應用不闕。如斯行止。實不枉被法眼。亦乃酬報四恩拔濟三有。生生若能不退。佛階決定可期。往來三界之賓。出沒爲他作則。此之一學。最妙最玄。但辦肯心。必不相賺。若有中流之士。未能頓超。且於教法畱心。溫尋貝葉。精搜教理。傳唱敷揚。接引後來。報佛恩徳。時光亦不虛棄。必須以此扶持。住止威儀。便是僧中法器。豈不見倚松之葛尙聳千尋。附托勝因方能廣益。懇修齋戒莫謾虧逾。世世生生殊因妙果。不可等閒過日。兀兀度時。可惜光陰。不求升進。徒銷十方信施。亦乃辜負四恩。積累轉深。心塵易壅。觸途成滯。人所輕欺。古云彼旣丈夫我亦爾。不應自輕而退屈。若不如此。徒在緇門荏苒一生。殊無所益。伏望興決烈之志。開特達之懷。舉措看他上流。莫擅隨於庸鄙。今生便須決斷。料想不由別人。息意忘緣。莫與諸塵作對。心空境寂。祇爲久滯不通。熟覽斯文。時時警策。彊作主宰。莫徇人情。業果所牽誠難逃避。聲和響順。形直影端。因果歷然。豈無憂懼。故經云。假使百千劫。所作業不忘。因緣會遇時。果報還自受。故知三界刑罰縈絆殺人。努力勤修莫空過日。深知過患。方乃相勸行持。願百劫千生。處處同爲法侶。乃爲銘曰。

幻身夢宅

空中物色

前際無窮

後際寧克

出此沒彼

升沈疲極

未免三輪

何時休息

貪戀世間

陰緣成質

從生至老

一無所得

根本無明

因玆被惑

光陰可惜

剎那不測

今生空過

來世窒塞

從迷至迷

皆因六賊

六道往來

三界制匐

早訪明師

親近髙徳

決擇身心

去其荊棘

世自浮虛

眾緣豈逼

研窮法理

以悟爲則

心境俱捐

莫記莫憶

六根怡然

行住寂默

一心不生

萬法俱息

釋迦如來成道記

唐太原王勃撰

觀夫釋迦如來之垂迹也。淨法界身本無出沒。大悲願力示現受生。洎兜率陀天爲護明菩薩。降迦毗羅國號一切義成。金團天子選其家。淨飯聖王爲其父。玉象乘日示來於大術胎中。金輪作王創誕於無憂樹下。八十種隨形之妙好粲若芬花。三十二大士之相儀皎如圓月。十方而各行七步。九水而共沐一身。現優曇花。作師子吼。言胎分之已盡早證常身。爲度生以還來。今垂化迹於是。還羈𦇤褓。示類嬰兒。爲占相也。悲悵於阿私陀仙。往郊祠也。驚起於大自在廟。或爲童子。或學聲明。爲講武也箭塔箭井猶存。爲捔力也象迹象坑仍在。受欲樂於十歲。現遊觀於四門。樂沙門身。厭老病死。於是澡缾天子以警覺。彰伎女之醜容。淨居天人以捧持。躍車匿而嚴駕。逾春城於八夜。棲雪嶺於六年。人辭愴戀主之心。馬舐落連珠之淚。揮寶刀而落紺髮。塔起天宮。將衮服以貿皮衣。形參山鹿。扣林仙之所得。了世定之非眞。食麥食麻降苦降樂。且瑤琴奏曲必目中而曲成。佛果圓因亦假中而果滿。由是擇其處也。過龍窟浴其身也。入連河示其食也。受難陁之乳糜示其座也。受吉祥之茆艸。以最後之勝體。詣菩提之道場。圓解脫之深因。登金剛之寶座。一百四十功徳不共二乘。八萬四千法門髙超十地。由是魔軍威懾於慈力。愁怖旋歸。媚女敗毒於定心。媸羸變質。於是堅牢地神踴躍而作證。虛空天子展轉而報知。類蓮花而出水赫煥無方。若桂月以懸空光明洞徹。經七日受提謂之麨蜜。警以少小之言。垂一音授賈客之戒歸。賜與人天之福。旣成佛已。觀所化緣。悲二仙而不遇雷音。喜五人而堪從法化。然以塵根昧劣。聖得淵深。順其法則法不應根。順其根則根不達法。莫不爲愛河之長溺。緣癡樂之所盲。苟不利於當聞。仍假言而入滅。於是忉利帝釋云驅於三十三天。堪忍界王霧擁於一十八梵。頭面作禮致敬專精。請轉法輪勸隨宜說。如來尋念善逝通規。順古佛之嘉謨。應羣機之鄙欲。於是十方佛現。同興贊美之辭。一法乘分共創塵勞之域。由是起道樹。詣鹿園。三月調根。五人得度。憍陳如悟慈尊之首唱。創解標名。舍利弗逢馬勝以傳言。於途見諦。采菽氏繼踵以師事。率門屬以同歸。迦葉氏匯迹以降心。領火徒而回席。莫不以甘露洪澍末尼普應。天界人界。鶯林屍林。或鷺池或鷲嶺。或海甸或庵園。或獼猴江或火龍窟。或住波羅柰或居摩竭提。或依堅固林或止音樂樹。或海濱楞伽頂或山際補陀巖。或伽蘭跎竹園或捨衛國金地。或應念而空現或沒山而出宮。或說法假於六方或變身而爲三尺。或掌覆指變或光流佛來。或一身普集於多身或此界復明於它界。或變淨而以淨覆穢或隨俗而卽俗明眞。若空谷之答響。鴻鐘之待扣。已其間所說阿含四有。般若八空。密嚴華嚴佛藏地藏。思益天之請問。楞伽山之語心。萬行首楞嚴。一乘無量義。大悲芬陀利。法炬陀羅尼。無垢稱之說經。須達拏之瑞應。本事本生之別。諷誦重誦之殊。象馬兔三獸之渡河。羊鹿牛三車之出宅。或謂之有。空守中也。或謂之無。轉照持也。或謂之頓也漸也。或謂之半也滿也。或無說而常說。或不聞而常聞。或保任而可憑。或加被而不忘。無小而不大。無邊而不中。三乘同入一佛乘。三性同歸一法性。眞可謂父母孩﹝子﹡﹝舄﹣臼﹢﹝十／甲﹞導師險夷。懸朗月於幽霄。布慈航於幻海。爲雲爲雨。使枯槁以還滋。爲救爲歸。指窮途於壽域。曁乎所作已辦。功成不居。將返本以還源。類薪盡而火滅。繇是指力地詣金河。光流面門。相驚塵剎。山搖地動。俱興苦痛之聲。異類變容。同現奢花之血。受純陀之後供。納毗夜之密言。唱四徳以顯三伊。指萬有而歸一性。酬多羅迦葉。四十二請問已周。度須跋陀羅。八十一化緣將畢。破十仙之橫計。使獲朝聞。建四塔之崇規。遐滋末葉。將欲明有爲之有滅。表無相以無生。上升金剛身。往復虛空界。日月其猶墜落。螢火如何久畱。誡有常身。使無放逸。於是還登玉座。首臥鶴林。徧遊三昧之門。將復一眞之性。逆入順入。全超半超。依四禪之等持。湛三點之圓寂。是時也。人天叫躄。鳥獸哀﹝口﹡﹝後﹣口﹢巾﹞。飄風驟云。山吼波逆。案輪王之古式。方俟葬儀。命力士以捧持。竟無能動。繇是金棺自舉。繞拘尸之大城。寶炬不然。駐闍維之盛禮。莫不未生怨在於王捨。創結夢於十號慈尊。大迦葉遠下雞峯。獲瞻禮於千輻輪足。畢以兜羅致氎聖火自焚。爇五眾旃檀之薪。注帝釋金瓶之水。彼願力猶在悲心尙燻。碎金剛之勝身爲金利之遺骨。於是八國嚴衛四兵肅容。各自捧於金壇。竟歸興於寶塔。於是若牙若發。迦葉波禮於忉利天宮。或炭或灰。無憂王建於贍部洲界。若乃金言道在。塵劫法存。象王去而象子隨。一燈滅而一燈續。莫不大迦葉云迎千眾。阿難陀雷吼三輪。商那表定於未來。鞠多化籌而盈室。始自壞梁之感。終乎流乳之徵。缾器異而水必同。燈點殊而光終一。是以大乘之眞空妙有。文殊彌勒異其宗。小乘而分﹝疊﹡毛﹞扸金。上座大眾元其部。或十支宏闡。或千部郁興。馬鳴龍樹繼其芳。無著天親播其美。或提婆鑿眸而作器。陳那吼石以飛聲。或百偈齊祛於外宗。或十師翊贊於遺頌。或聞經而夜升兜率。或待佛而窟寄修羅。或劍誓首以要期。或象馱金而請釋。或賞能而食邑。或得勝而建幢。或論般若之理也名燈。或究俱捨之非也名雹。莫不殊塗異轍。終會一源。自有及空咸歸萬徳。自商周見虹貫。炎漢夢金人。教及神州。聲流華夏。勃叨生季世。獲奉眞譚。𨿽錄續而以敍金言。在飄零而不逢玉相。見聞盡爾。宗致昭然。蓋委遺文。不復備而言也。而爲銘曰。

化起從本源

功成應賢劫

萬行顯眞宗

三祇積鴻業

爲法出於世

降靈示分脇

眉橫天帝弓

目帶靑蓮葉

仙師相垂淚

天神爭捧接

灌頂當在宮

飛輪化彌恬

宗承天日貴

象貫師子頰

善教誰與傳

抨彈獨豪俠

遊觀驚老死

逾城棄臣妾

落髮親寶刀

貿衣遇羣獵

寄迹狎麋鹿

苦身示羸怯

食麋人盡知

坐艸魔方懾

潔若蓮出水

明如鏡開匣

山海類髙深

云雷等辭揀

三時教彌闡

萬類根自愜

四問聊欲酬

十仙度相躡

補處記慈氏

遺文囑迦葉

臥樹徒載春

香薪已焚﹝疊﹡毛﹞

悲心及綿遠

舍利光煒燁

獨我生後時

餘波幸沾涉

永安僧堂記

無盡居士述

古之學道之士。灰心泯智。於深山幽谷之間。穴土以爲廬。紉艸以爲衣。掬溪而飲。煮藜而食。虎豹之與鄰。猿狙之與親。不得已而聲名腥薌。文彩發露。則枯槁同志之士。不遠千里裹糧躡﹝屍﹫憍﹞來從之遊。道人深拒之而不受也。則爲之樵蘇。爲之舂炊。爲之掃灑。爲之刈植。爲之給侍奔走。凡所以效勞苦致精一。積月累歲不自疲厭。覬師見而湣之。賜以一言之益。而超越生死之岸。烏有今日所謂堂殿宮室之華。牀榻臥具之安。氈幄之溫。簟席之涼。窗牖之明。巾單之潔。飲食之盛。金錢之饒。所須而具所求而獲也哉。嗚呼。古之人吾不得而見之矣。因永安禪院之新其僧堂也。得以發吾之緒言。元佑六年冬十一月。吾行郡過臨川。聞永安主僧老病物故。以兜率從悅之徒了常繼之。常升堂說法。有陳氏子一歷耳根生大欣慰。謂常曰。諦觀師誨。前此未聞。當有淨侶雲集。而僧堂狹陋。何以待之。願出家貲百萬爲眾更造。明年堂成。髙廣宏曠殆甲江右。常遣人來求文曰。公迫常於山而及此也。幸卒成之。吾使謂常擊鼓集眾。以吾之意而告之曰。汝等比丘。此堂旣成。坐臥經行惟汝之適。汝能於此帶刀而眠離諸夢想。則百丈卽汝汝卽百丈。若不然者。昏沈睡眠毒蛇伏心。暗冥無知晝入幽壤。汝能於此跏趺宴坐深入禪定。則空生卽汝汝卽空生。若不然者。獼猴在檻外睹﹝木﹡沓﹞栗。雜想變亂坐化異類。汝能於此橫經而誦。研味聖意。因漸入頓。因頓入圓。則三藏卽汝汝卽三藏。若不然者。春禽晝啼秋虫夜鳴。風气所使曾無意謂。汝能於此閱古人話。一見千悟。入紅塵裏轉大法輪。則諸祖卽汝汝卽諸祖。若不然者。狗嚙枯骨鴟啄腐鼠。鼓喙呀唇重增饑火。是故柝爲垢淨列爲因果。判爲情想。感爲苦樂。漂流汩沒極未來際。然則作此堂者。有損有益。居此堂者。有利有害。汝等比丘宜知之。汝能斷毗盧鬢。截觀音臂。刳文殊目。折普賢脛。碎維摩座。焚迦葉衣。如是受者。黃金爲瓦白銀爲壁汝尙堪任。何況一堂。戒之勉之。吾說不虛。了常諮參悅老十餘年。盡得其末後大事。蓋古徳所謂金剛王寶劍云耳。

三徳輕軟淨潔如法

六味甘

辛鹹

苦酸

淡

十利色

力壽

樂詞

辯除風消積消饑消渴

諸祖偈頌上卷上下後

臨濟正宗記﹝九峯惠和尙﹝冰﹣水﹢〡﹞﹡又﹞鎭山門﹞

臨濟正宗。自馬師黃蘗闡大機發大用。脫籠羅出窠臼。虎驟龍馳。星飛電激。捲舒擒縱。皆據本分。綿綿的的。到興化風穴唱愈髙機愈峻。西河弄獅子。霜華奮金剛王。非深入閫奧親授印記。皆莫知端倪。徒自名邈只益戲論。大城負衝天气宇。格外提持。不戰屈人兵。殺人不貶眼。尙未彷佛其趣向。況移星換斗。轉天輪回地軸邪。是故示三玄三要。四料簡。四主賓。金剛王寶劍。踞地師子。一喝不作一偈用。探竿影艸。一喝分賓主。照用一時行。許多絡索。多少學家搏量注解。殊不知我王庫內無如是刀。弄得出來看底。只眨得眼。須是它上流契證驗認。正按旁提。還它本分種艸。豈假梯媒。只如寶壽開堂。三聖推出一僧。壽便打。聖云。你與麼爲人。非但瞎卻這僧。瞎卻鎭州一城人眼去在。壽擲下拄杖便下座。興化見同參來便喝。僧亦喝。化又喝。僧復喝。化云你看這瞎漢。直打出法堂。侍僧問。有何相觸悞。化云。是他適來也有權也有實。也有照也有用。我將手向伊面前橫兩遭。到這里去不得。似這般瞎漢。不打更待何時。看它本色宗風迥然殊絕。不貴作略。只欽它眼正。要扶荷正宗提持正眼。須是透頂透底徹骨徹髓。不涉廉纖迥然獨脫。然後的的相承。可以起此大法幢。然此大法炬也。繼它馬師百丈黃蘗臨濟首山楊歧不爲忝竊爾。

宗杲首座。生平遊叢席徧見大有道之士十餘年。軒昂騰踏。不可羈縻。曾於渚宮與無盡公投契。公雅重其器度。每祝之應須見佛。果宣和中會被旨領天寧。渠卽先一日入堂。已而造室中。發語果異常。因關無黨。後話及。乃知其爲曇晦經夏。擊揚緣升座。舉諸佛出身處。燻風自南來。卽大瞥地。自爾命之於方丈側。晨夕與煆煉。以白雲老師昔示有句。渠盡伎倆百種開展。悉與列下。幾乎以爲心行移換。初無實地。因至誠語之。昔佛鑑與予正起如是謗。但更絕意探﹝〡﹡臣﹡責﹞。當不較多。後來驀然猛省。盡脫去機籌。知見玄妙。因謂渠云。正好參禪也。卽踴躍向前。從頭一加箴錐。始浩然大徹。予不喜得人。但喜此正法眼藏有覷得透徹底可以起臨濟正宗遂於稠眾指出令分座訓徒。久之會都下擾攘。相與謀出﹝泳﹣永﹢﹝亦﹣﹝白﹣日﹞。臨分。書此以作別。間年餘。乃自平江虎丘得得上歐阜。再集主山之次日。入首座寮。合山數百衲聳動。屢作師子吼。揭示室中。金捲栗蓬大鉗鍵本色。久參之流靡不欽服。而徳性愈恬。穩洪無諍之風。怗怗不較勝負。只欲入深山幽谷。敩古老火種刀耕。向鐝頭邊收拾。攻苦食淡。兄弟木飱澗飲艸衣茅舍。避世俟時淸平。卽不廢悲願。眞大丈夫慷慨英靈奇傑之人。所跂步也。因再爲細書。仍作此跋云。建炎三年四月十七日住云居山圜悟禪師。

無邊量剎海。藏之一粒粟。洪注下滄溟。攬之不盈掬。云爾不思議。豈爲眞軌躅。應知那一著。千聖絕瞻矚。要須與麼人。頂門闡三目。脫略煆金師。論劫坐雞足。碧眼老胡兒。九年空面壁。何如萬仞崖。放身﹝拚﹣ㄙ﹢ㄊ﹞一擲。種艸旣乖角。根機復超逸。當陽掣飛電。格外轟霹靂。不采寶山寶。碎擊驪龍窟。擡眸浮幢。表鳴指橫八極。不自重己靈。肯顧賢劫佛。提起臨濟宗。咄咄咄咄咄。

圜悟禪師送大慧住庵

古徳住山。率力耕火種。不畜長物。蕭然布衲。粗衣糲食。刻苦揭志。意將大有爲也。有慕義學道兄弟相從。一切以寬量大肚皮包納之。不暴怒。不峻阻。慈悲喜捨。以身帥之。蓋大叢林中寬廣。人眾各自相忘。會聚亦稀。所以百種可以責望。今庵居隘狹。七五間茆捨同作一處。欬唾動靜無不與耳目相接。若一一責之以禮。則久久生怨動念。驀地聲色相反。便見參商。卻損道義。豈不見藥山數十年。牛欄庵只七八人。其後皆爲大法器。而風穴白丁久之。始三二相從。後來麟象駢臻。答問注洋。謂之眾吼。潙山十載煮橡栗喫。晚年大安來。遂著千五百衲。大梅入深林幽谷。初不與世接。因鹽官僧采拄杖乃逢之。問酬徑載。遂著半千人。今旣以不得已作避世隱遁。意全不在眼底。正欲韜晦俟時淸平。然後行自己志願。豈可以小不忍而亂大謀哉。惟一切低細和同。先愼自三業。提向上那一著子。教兄弟日有趣向。渠各自然亦忘倦怠。遞互相競向前定也。俗諺所謂。相見易得好。共住難爲人。要須廓落寬容。半見半不見。且圖長久。亦令諸方門之俗子見之。皆贊善欽仰。乃龍象蹴踏。體裁步驟。斷與常流異爾。教中謂如爲一人眾多亦然。𨿽三家村五間小茆捨裏立成个本分規繩。不嚴不緩。凡百折衷。它日便更多多亦益辦也。古人佩韋佩弦。各攻自所偏墜。惟務中道而行。況聰明辯智過人。豈不能照此細務。但患逞俊太過。一色使自己性。久之便不恰好也。公此去。大有人相議論。當應回轉。勿使渠搏著。亦令渠無起謗處。只貶得眼贊嘆。非常人所及乃善。更有个緊要最後句。不免亦說之。佛法無多子。久長難得人。

志公藥方

梁武帝問志公和尙。如何修行得永劫不失人身。志公答。貧道有一藥方。往五蘊山中采取。

不嗔心一具

常歡喜二兩

慈悲行三寸

忍辱根四橛

智慧性五升

精進意六合

除煩惱七顆

善知識八分

右件藥。用聰明刀向平等砧上細銼去。卻人我根。入無礙臼中。以金剛杵搗一千下。用波羅密爲丸。每日取八功徳水服一丸。卽得永劫不失人身。

服藥忌口

少語第一寶

忍辱無價珍

莫說他人過

終歸自損身

罵他還自罵

嗔佗還自嗔

譬如木中火

鉆出自燒身

武帝又問。如何得成佛。志公答。知無常。解大理。敬三寶。存終始。好事行。惡事止。自取非。與他是。行平等。無彼此。莫損人。莫利己。除貪嗔。常歡喜。若覓佛。祇者是。

國師對禦

唐肅宗問國師云。朕要設齋布施。每聞僧尼間無戒徳。如何卽是。答曰。荊山有玉尙雜塵沙。麗水有金寧無瓦礫。土木作成羅漢。敬之福生。銅鐵鑄成金容。毀之有罪。禮非玉帛不表。樂非鍾鼓不傳。但供養泥龍。自有眞龍降雨。供養凡僧。自有眞僧降福。陛下不忘靈山囑付。方毋輕僧慢法也。帝云。朕今後見小沙彌。如同佛想耳。

天臺大靜禪師坐禪銘

每當夜坐。心念紛飛。但將紛飛之心。以究紛飛之處。究之無處。則紛飛之念何存。返究究心。則能究之心安在。能照之智本空。所緣之境亦寂。寂而非寂者。蓋無能寂之人也。照而非照者。蓋無能照之境也。境智俱泯。心念宛然。外不尋知。內不住定。二途俱泯。一性怡然。此乃還源之要道也﹝天衣湣云。坐禪切忌瞌睡。默運自己靈智﹞。

坐禪除睡咒

吉帝伊帝彌帝毗伽帝羯帝羯帝波陀莎訶

唐禪月大師大隱四字龜鑑

在塵出塵。如何處身。見善努力。聞惡莫親。縱居暗室。如對大賓。樂情養性。逢危守貧。如愚不愚。修仁得仁。謙讓爲本。孤髙作鄰。少出爲貴。少語最珍。學無廢日。時習知新。榮辱愼動。是非勿詢。常切責己。切忌尢人。抱璞刖足。興文厄陳。古聖尙比。吾徒奚伸。安問世俗。自任天眞。奇哉快哉。坦蕩怡神。

佛印禪師降魔表

臣聞。三乘路廣。法界無涯。智海晏淸。十方安泰。時有魔軍競起。侵惱情田。六賊旣彊。心王驚動。朝生百怪。暮長千邪。幻惑眞如。困勞法體。菩提道路。隔絕不通。破壞涅盤。傷殘三寶。無爲珠玉。盡被偸將。大藏法財。皆遭奪去。直得塵勞翳日。欲火亙天。漂蕩法城。焚燒聖境。臣見玆暴亂。恐佛法難存。遂與六波羅蜜商量。同爲剪滅。聽探魔軍今在五蘊山中。有八萬四千餘眾。旣知體勢。計在剎那。遂點十八界雄兵。並立體空爲號。人人有無礙之力。个个懷勇健之能。眞心爲見性之功。一正去百邪之亂。披堅固甲。執三昧槍。架箭彎弓。攜鋒杖劍。向大城內訓練。寂滅山中開旗。八正路邊排布。遣大覺將。爲捉生上將。遊歷四方。拽尋妄想之蹤。抄截無明之路。使慈悲王。破三毒之寨。令忍辱師。伐嗔恚之城。精進軍。除傲慢之妖。喜捨將。捉慳貪之賊。臣向平等山中布陣。把定十惡之門。部領摩訶。一時直入。當鋒之際。眼不觀色。耳不聽聲。鼻不聞香。舌不了味。身不受觸。意不攀緣。一直向前。念念不斷。倐忽魔軍大敗。六賊全輸。殺戮無邊。掃除蕩盡。生擒妄想。活捉無明。領在涅盤山中。慧劍斬爲三段。煩惱林當時催折。人我山化作微塵。癡愛綢遭智火焚燒。邪見海被道風吹竭。從此三明再朗。四智重圓。內外無瑕。廓然淸淨。心王坐歡喜之殿。眞如登解脫之樓。自性遊無礙之堂。三身踞不搖之座。因玆法界寧靜。永絕冥塵。共渡生死之河。齊達菩提之岸。魔軍旣退。合具奏聞。

慈受禪師小參警眾

此心淸淨猶如虛空。無一點相貌。舉心動念全乖法體。才退步便相應。只是不肯退步。才放下便安樂。只是不肯放下。大都是無始劫來慣習成了也。古人學道先打當貪嗔癡。然後放教一切處冷啾啾地。如臘月裏扇子相似。直是無人覷著。忘得利名。甘得淡薄。世間心輕微。道念自然濃厚。匾擔山和尙一生拾橡子煮喫。永嘉大師不喫鐝頭下菜。髙僧慧休三十年著一緉鞋。百補千綴。遇軟地行則赤腳。恐損它信施。信心物難消。它總是妻子口中減削將來。供養你了便要邀福懺罪。你十二時中種種受用。盡出它人之力。未饑而食。未寒而衣。未垢而浴。未困而眠。道眼未明。心漏未盡。如何消得。故古徳云。爲成道業施將來。道業未成爭消得。山僧這里不可與你諸人打粥飯過日也。若是坐消信施。諸天不喜。粗茶淡飯。也難消它底。如今初學比丘。飽食髙眠。取信過日。猶嫌不稱意在。然出家之人。如一塊磨刀石。一切人要刀快。便來你石上磨。張三也來磨。李四也來磨。磨來磨去。別人刀快。自家石漸消薄。有底更嫌它人不來我石上磨。有甚便宜處。進食如進毒。受施如受箭。幣厚言甘。道人所畏。你灼然與道相應。萬兩黃金亦能消得。此事不是說了便休。須是實到這个田地始得。髙談大論。瞞人自瞞。大不濟事。如今叢林無人說著這般話也。莫道焦山老漢說禪全無孔竅。記取記取。珍重。

古徳垂訓

夫資生利潤。非釋子之所談。國器兵戈。豈道人之所論。人間名利如夢幻。不足稱揚。世路是非似電影。何須分別。門徒弟子。類眾鳥宿於髙枝。眷屬親姻。若逆旅逢於陌路。三衣並爲一衲。宗門意在省緣。補破遮寒。貴免於於檀越。隨緣飲啄。任性浮沈。擬欲多求。恐妨於道。略伸短見以示初機。儻或可規。希從踐矣。

仰山飯

阮中大撰

仰山飯。仰山飯。粒粒如珠似銀爛。食者須知來處難。試爲諸人略拈看。東臯西疇春早時。耕夫餉婦寒且饑。土膏驀起農事動。牛頸生瘡尙挽犂。夏苗芳秀欲成實。無雨四天皆烈日。背枯面拆汗流胸。耕耨只恐﹝廿／狼﹞莠出。秋深稻熟黃如雲。晝割夜舂甘苦辛。裏胥催督王租急。官債私逋皆及身。官債未償遭鞭朴。私債未償賣田屋。父母妻兒飽幾曾。家家畱米饈齊粥。住持老僧沿門求。乞士化緣雞撮收。手胼足胝不敢禪。楖風沐雨何曾休。五更云堂門尙閉。普供廚中人已起。爲憂僧眾粥飯遲。日日朝朝悉如是。米泔滿地凝如脂。去粗存細運柴炊。鑊湯煙焰甑釜熱。作務捨力良勞疲。長板聲終木魚吼。端坐禪牀捧盂授。細論變生成熟功。只恐闍黎難下口。不從香積世界來。亦非鬼神供汝齋。一匙一杓至一盞。皆是檀那求福財。維那白槌似雷吼。十聲佛號慵開口。行益才遲忿怒生。第二念中都忘了。古人本爲學道忙。徧尋知識遊諸方。木皮艸葉供鐺煮。豈有此飯充饑腸。百歲光陰如夢幻。參請工夫宜早辦。若還心地未明時。佛也難消仰山飯。

保寧勇師示看經﹝語錄一同﹞

夫看經之法。後學須知。當淨三業。若三業無虧。則百福俱集。三業者身口意也。

一端身正坐。如對尊顏。卽身業淨也。

二口無雜言。斷諸嬉笑。卽口業淨也。

三意不散亂。屏息妄緣。卽意業淨也。

內心旣寂。外境俱捐。方契悟於眞源。庶研窮於法理。可謂水澄珠瑩。雲散月明。義海湧於﹝離﹣蹂﹢月﹞襟。智嶽凝於耳目。輙莫容易。實非小緣。心法雙忘。自它俱利。若能如是。眞報佛恩。

一淨手不乾

二開展行長

三觸手﹝打﹣丁﹢巳﹞緣

四絳絆上下

五翻轉經讀

六日中火前

七雲霧溫處

八﹝打﹣丁﹢巷﹞折不齊

九口含項纏

十譚攺毀﹝打﹣丁﹢朱﹞

十一絳不對門

十二不安本處

禪門諸祖師偈頌上之下

禪門諸祖師偈頌下之上

五峯釋如佑錄

禪月大師山居詩序

愚咸通間於鍾阜作此詩。放筆稿。被人口。聞之一二。字句多錯。乾道辛丑山居寺攺正之。成二十四首。風調鄙拙。不敢聞於大雅君子作者。气合爲一。朗吟可也。

山居詩第一

休話喧嘩事事難。山翁只合住深山。數聲淸磬是非外。一个閒人天地間。綠圃空階云冉冉。異禽靈艸水潺潺。無人爲向羣儒說。巖桂枝髙亦好攀。

第二

難是言休便卽休。淸吟孤坐碧溪頭。三間茆屋無人到。十里松門獨自遊。明月淸風宗炳社。夕陽秋色庾公樓。修心未到無心地。萬種千般逐水流。

第三

好鳥聲長睡眼開。好茶擎乳坐莓苔。不聞榮辱成番盡。只見羆羆作隊來。詩理從前欺白雪。道情終遣似嬰孩。猶來此事知音少。不是眞風去不回。

第四

萬境忘機是道華。碧芙蓉裏日空斜。幽深有徑通仙窟。寂寞無人落異花。掣電浮雲眞好諭。如龍似鳳不須誇。君看江上英雄冢。只有松根與栢槎。

第五

鞭後從他素髮兼。湧淸奔碧冷侵簾。髙奇章句無人愛。淡泊身心舉世嫌。白石橋髙吟不足。紅霞影暖臥無厭。居山別有非山意。莫錯將余比宋纖。

第六

島外塵中四十秋。亦曾髙挹漢諸侯。如斯標致𨿽淸拙。大丈夫兒合自由。紫朮黃菁苗蕺蕺。錦囊香麝語啾啾。終須心到曹溪叟。千歲櫧根雪滿頭。

第七

慵甚嵇康竟不回。何妨方寸似寒灰。山精日作童兒出。仙者時將玉器來。筠帚掃花驚睡鹿。地鑪燒樹帶枯苔。不行朝市多時也。許史金張安在哉。

第八

心心心不住希夷。石屋巉巖白髮垂。惜竹不除當路筍。愛松畱得礙人枝。焚香開卷霞生砌。捲箔冥心月在池。多少故人頭盡白。不知今日又何之。

第九

龍藏瑯函徧九垓。霜鐘金鼓振瓊臺。堪嗟一句無人得。遂使吾師特地來。無角鐵牛眠少室。生兒石女老黃梅。令人轉憶龐居士。天上人間不可陪。

第十

五嶽煙霞連不斷。三山洞穴去應通。石窗欹枕疎疎雨。水碓無人浩浩風。童子念經深竹裏。獼猴拾虱夕陽中。因思往事拋心力。六七年來楚水東。

第十一

塵埃中更有埃塵。時復雙眉斗爲﹝口／﹖／頁﹞／﹝白﹣日﹢田﹞／廾﹞。賴有年光飛似箭。是何心地亦稱人。回賢參孝時時說。蜂蠆狼貪日日新。天意剛容此徒在。祇堪惆悵不堪陳。

第十二

翠竇煙巖畫不成。桂香瀑沫雜芳馨。撥霞掃雪和雲母。掘石移松得茯苓。好鳥似花窺玉磬。嫩苔如水沒金瓶。從他人笑從他笑。地覆天翻也只寧。

第十三

騰騰兀兀步遲遲。兆朕消磨只自知。龍猛金膏𨿽未作。孫登土窟且相宜。薜蘿山帔偏能緝。橡栗年糧亦粗支。已得眞人好消息。人間天上更無疑。

第十四

嵐嫩風輕似碧紗。雪樓金像隔煙霞。葛苞玉粉生香壠。菌簇銀釘滿淨槎。舉世只知嗟逝水。無人微解悟空花。可憐擾擾塵埃裏。雙鬢如銀事似麻。

第十五

千巖萬壑路頎欹。杉檜蒙蒙獨掩扉。斸藥童穿溪罅去。采花蜂冒燒煙歸。閒行放意尋流水。靜坐支頤到落暉。長憶南泉好言語。如斯癡鈍者還稀﹝南泉有語云。學道之人。癡鈍者難得﹞。

第十六

一從冥目在穹冥。菌枕松牀蘚嶂靑。乳鹿暗行檉徑雪。瀑泉微濺石樓經。閒行不覺過天井。長嘯深能動嶽靈。應恐無人知此意。非凡非聖獨醒醒。

第十七

慵刻芙蓉傳永漏。休誇麗藻鄙湯休。且爲小囤盛紅栗。別有珍禽勝白鷗。拾栗遠尋深澗底。弄猿多在小峯頭。不能更出塵中也。百煉剛爲繞指柔。

第十八

業薪心火日燒煎。浪死虛生自古然。陸氏稱龍終妄矣。漢家得鹿更空焉。白衣居士深深說。靑眼胡僧遠遠傳。剛地無人知此意。不堪惆悵落花前。

第十九

露滴紅蘭玉滿畦。閒拖象屣到峯西。但令心似蓮華潔。何必身將槁木齊。古塹細香紅樹老。半峯殘雪白猨啼。𨿽然不是桃花洞。春至桃花亦滿溪。

第二十

自休自了自安排。常願居山事偶諧。僧采樹衣臨絕壑﹝金華山出樹衣。僧多采爲﹝廿／﹝跳﹣兆﹢束﹞菜。極美也﹞。狖爭山果落空階。閒擔茶器緣靑嶂。靜衲禪袍坐綠崖。虛作新詩反招隱。出來多與此心乖。

第二十一

石鑪金鼎紅葉嫩。香合茶棚綠巘齊。塢燒崩騰奔澗鼠。巖花狼藉斗山雞。蒙莊環外知音少。阮藉途窮旨趣低。應有世人來覓我。水重山疊幾層迷。

第二十二

自古浮華能幾幾。逝波終日去滔滔。漢王廢苑生秋艸。吳主荒宮入夜濤。滿屋黃金機不息。一頭白髮气猶髙。豈知物外金仙子。甘露天香滿毳袍。

第二十三

如愚何止直如弦。只合深藏碧嶂前。但見山中常有雪。不知世上是何年。野人愛向庵前笑。赤玃頻來衲畔眠。只者逍遙好知己。何須更問洞中天。

第二十四

支公放鶴情相似。範泰論交趣不同。有念盡爲煩惱鎖。無機方稱水晶宮。香焚薝卜諸峯曉。珠搯金剛萬象空。若問山資言不及。恆河沙劫用無窮。

志公和尙十四科頌

菩提煩惱不二

眾生不解修道。便欲斷除煩惱。煩惱本來空寂。將道更欲覓道。一念之心卽是。何須別處尋討。大道曉在目前。迷倒愚人不了。佛性天眞自然。亦無因緣修造。不識三毒虛假。妄執浮沈生老。昔時迷日爲晚。今日始覺非早。

持犯不二

丈夫運用無礙。不爲戒律所制。持犯本自無生。愚人被他禁系。智者造作皆空。聲聞觸途爲滯。大士肉眼圓通。二乘天眼有翳。空中妄執有無。不達色心無礙。菩薩與俗同居。淸淨曾無染世。愚人貪著涅盤。智者生死實際。法性本無言說。緣起略爲玆偈。百歲無智小兒。小兒有智百歲。

佛與眾在不二

眾生與佛無殊。大智不異於愚。何須向外求寶。身田自有明珠。正道邪道不二。了知凡聖同途。迷悟本無差別。涅盤生死一如。究竟攀緣空寂。惟求意想淸虛。無有一法可得。翛然自入無餘。

事理不二

心王自在翛然。法性本無十纏。一切無非佛事。何須攝念坐禪。妄想本來空寂。不用斷除攀緣。智者無心可得。自然無爭無喧。不識無爲大道。何時得證幽玄。佛與眾生一種。眾生卽是世尊。凡夫妄生分別。無中執有迷奔。了達貪嗔空寂。何處不是眞門。

靜亂不二

聲聞厭喧求靜。猶如棄面求餅。餅卽從來是面。造作隨人百變。煩惱卽是菩提。無心卽是無境。生死不異涅盤。貪嗔如焰如影。智者無心求佛。愚人執邪執正。徒勞空過一生。不見如來妙頂。了達淫欲性空。鑊湯鑪炭自冷。

善惡不二

我自身心快樂。翛然無善無惡。法身自在無方。觸目無非正覺。六塵本來空寂。凡夫妄生執著。涅盤生死平等。四海阿誰厚薄。無爲大道自然。不用將心畫度。菩薩散誕虛通。所作常含妙覺。聲聞執法坐禪。如蠶吐絲自縛。法性本來圓明。病愈何須執藥。了知諸法平等。翛然淸虛快樂。

色空不二

法性本無靑黃。眾生謾造文章。吾我說他止觀。自意擾擾顚狂。不識圓通妙理。何時得會眞常。自疾不能治療。卻教他人藥方。外看將爲是善。心內猶若豺狼。愚人畏其地獄。智者不樂天堂。對境心常不起。舉足皆是道場。佛與眾生不二。眾生自作分張。若欲除卻三毒。迢迢不離災殃。智者知心是佛。愚人樂往西方。

生死不二

世間諸法如幻。生死猶若雷電。法身自在圓通。出入山河無間。顚倒妄想本空。般若無迷無亂。三毒本自解脫。何須攝念禪觀。只爲愚人不了。從他戒律決斷。不識寂滅眞如。何時得登彼岸。智者無惡可斷。運用隨心合散。法性本來空寂。不爲生死所絆。若欲斷除煩惱。此是無明癡漢。煩惱卽是菩提。何用別求禪觀。實際無佛無魔。心體無形無段。

斷除不二

丈夫運用堂堂。逍遙自在無妨。一切不能爲害。堅固猶若金剛。不著二邊中道。翛然非斷非常。五欲貪嗔是佛。地獄不異天堂。愚人妄生分別。流浪生死猖狂。智者達色無礙。聲聞無不恛惶。法性本無瑕翳。眾生妄執靑黃。如來引接迷愚。或說地獄天堂。彌勒身中自有。何須別處思量。棄卻眞如佛像。此人卽是顚狂。聲聞心中不了。惟只趂逐言章。言章本非眞道。轉加鬥爭剛彊。心裏蚖蛇蝮蠍。螫著便卽遭傷。不解文中取義。何時得會眞常。死入無間地獄。神識枉受災殃。

眞俗不二

法師說法極好。心中不離煩惱。口談文字化他。轉更增他生老。眞妄本來不二。凡夫棄妄覓道。四眾雲集聽講。髙坐論義浩浩。南坐北坐相爭。四眾爲言爲好。𨿽然口談甘露。心裏尋常枯燥。自己元無一錢。日夜數他珍寶。恰似無智愚人。棄卻眞金檐艸。心中三毒不捨。未審何時得道。

解縛不二

律師持律自縛。自縛亦能縛他。外作威儀恬靜。心內恰似洪波。不駕生死船筏。如何度得愛河。不解眞宗正理。邪見言辭繁多。有二比丘犯律。便卻往問優波。優波依律說罪。轉增比丘网羅。方丈室中居士。維摩便卽來呵。優波默然無對。淨名說法無過。而彼戒性如空。不在內外娑婆。勸除生滅不肯。忽悟還同釋迦。

境照不二

禪師體離無明。煩惱從何處生。地獄天堂一相。涅盤生死空名。亦無貪嗔可斷。亦無佛道可成。眾生與佛平等。自然聖智惺惺。不爲六塵所染。句句獨契無生。正覺一念玄解。三世坦然皆平。非法非律自制。翛然眞入圓成。絕此四句百非。如空無作無依。

運用無礙

我今滔滔自在。不羨公王卿宰。四時猶若金剛。苦樂心常不攺。法寶諭於須彌。智慧廣於江海。不爲八風所牽。亦無精進懈怠。任性浮沈若顚。散誕縱橫自在。遮莫刀劍臨頭。我自安然不采。

迷悟不二

迷時以空爲色。悟卽以色爲空。迷悟本無差別。色空究竟還同。愚人喚南作北。智者達無西東。欲覓如來妙理。常在一念之中。陽焰本非其水。渴鹿狂趂匆匆。自身虛假不實。將空更欲覓空。世人迷倒至甚。如犬吠雷叿叿。

騰騰和尙了元歌

修道。道無可修。問法。法無可問。迷人不了色空。悟者本無逆順。八萬四千法門。至理不離方寸。識取自家城郭。莫謾尋他鄕郡。不用廣學多門。不在辯才聰俊。不知月之大小。不管歲之餘﹝門﹫壬﹞。煩惱卽是菩提。淨華生於泥糞。人來問我若爲。不能共伊談論。寅朝用粥充饑。齋時更飱一頭。今日任運騰騰。明日騰騰任運。心中了了總知。且恁半癡半鈍。

石頭和尙艸庵歌

吾結艸庵無寶貝。飯了從容圖睡快。成時初見茅艸新。破後還將茅艸蓋。住庵人。鎭常在。不屬中間與內外。世人住處我不住。世人愛處我不愛。庵𨿽小。含法界。方丈老人相體解。上乘菩薩信無疑。中下聞之必生怪。問此庵。壞不壞。壞與不壞主元在。不居南北與東西。基上堅牢以爲最。靑松下。明窗內。玉殿朱樓未爲對。納帔幪頭萬事休。此時山僧都不會。住此庵。休作解。誰誇鋪席圖人買。回光返照便歸來。廓達靈根非向背。遇祖師。親訓誨。結艸爲庵莫生退。百年拋卻在縱橫。擺手便行且無罪。千種言。萬般解。只要教君長不昧。欲識庵中不死人。豈離而今遮皮袋。

石頭和尙參同契﹝瑯琊覺禪師科﹞

將釋參同契。大科分爲四段。

第一標題述序以示端由

竺土大仙心。東西密相付。人根有利鈍。道無南北祖。

第二方便建立不離眞源﹝分爲七段﹞

第一明眞源本覺不迷理﹝有四句。從靈源明至亦非語﹞

靈源明皎潔。枝派暗流注。執事元是迷。契理亦非悟。

第二根境無住﹝有四句。從門門一切至依位住﹞

門門一切境。回互不回互。回而更相涉。不爾依位住。

第三色聲無礙﹝有四句。從色本至淸濁句﹞

色本殊質像。聲元異樂苦。暗合上中言。明明淸濁句。

第四四大無塵﹝有四句。從四大性至堅固﹞

四大性自復。如子得其母。火熱風動搖。水濕地堅固。

第五十二處依眞建立﹝有六句。從眼色至其語﹞

眼色耳音聲。鼻香舌醎醋。然於一一法。依根葉分布。本末須歸宗。尊卑用其語。

第六不滯有無﹝有六句。從當明至前後步﹞

當明中有暗。勿以暗相遇。當暗中有明。勿以明相睹。明暗各相對。比如前後步。

第七萬法無差眞心獨露﹝有四句。從萬物至箭鋒拄﹞

萬物自有功。當言用及處。事存函蓋合。理應箭鋒拄。

第三明因會果方顯極談﹝一段二句﹞

承言須會宗。勿自立規矩。

第四勸進初學意在流通﹝二段六句﹞

觸目不會道。運足焉知路。進步非遠近。迷隔山河爾。謹白參玄人。光陰莫虛度。

蘇溪和尙﹝卽五泄小師也﹞牧護歌

聽說衲僧牧護。任運逍遙無住。一條百納缾盂。便是生涯調度。爲求至理參尋。不憚寒暑辛苦。還曾四海周遊。山水風雲滿肚。內除戒律精嚴。不學威儀行步。三乘笑我無能。我笑三乘謾做。智人權立階梯。大道本無迷悟。達者不假修治。不在能言能語。披麻目視雲霄。遮莫王侯不顧。道人本體如然。不是知佛去處。生也猶如著衫。死也還同脫袴。生死無喜無憂。八風豈能驚怖。外相猶似癡人。肚裏非常峭措。活計𨿽無一錢。敢與君王鬥富。愚人擺手憎嫌。智者點頭相許。那知傀儡牽抽。歌舞盡由行主。一言爲報諸人。打破畫缾歸去。

樂普和尙浮漚歌

雲天雨落庭中水。水上漂漂見漚起。前者已滅後者生。前後相續無窮已。本因雨滴水成漚。還緣風激漚歸水。不知漚水性無殊。隨他轉變將爲異。外明瑩。內含虛。內外玲瓏若寶珠。正在澄波看似有。及乎動著又如無。有無動靜事難明。無相之中有相形。只知漚向水中出。豈知水亦從漚生。權將漚水類余身。五蘊虛攢假立人。解達蘊空漚不實。方能明見本來眞。

丹霞和尙玩珠吟二首

般若靈珠妙難測。法性海中親認得。隱顯常遊五蘊中。內外光明大神力。此珠非大亦非小。晝夜光明皆悉照。覓時無物又無蹤。起坐相隨常了了。黃帝曾遊於赤水。爭聽爭求都不遂。罔象無心卻得珠。能見能聞是虛僞。吾師權指諭摩尼。采人無數溺春池。爭拈瓦礫將爲寶。智者安然而得之。森羅萬象光中現。體用如如轉非轉。萬機消遣寸心中。一切時中巧方便。燒六賊。爍眾魔。能摧我山竭愛河。龍女靈山親獻佛。貧兒衣下幾蹉跎。亦名性。亦名心。非性非心超古今。全體明時明不得。權時題作玩珠吟。

其二

識得衣中寶。無明醉自醒。百骸俱潰散。一物鎭長靈。知境渾非體。神珠不定形。悟則三身佛。迷疑萬卷經。在心心可測。歷耳耳難聽。罔象光天地。玄泉出杳冥。本剛非鍛煉。元淨莫澄渟。盤泊輪朝日。玲瓏映曉星。瑞光流不滅。眞气觸還生。鑑照崆峒寂。羅籠法界明。挫凡功不滅。超聖果非盈。龍女心親獻。蛇王口自呈。護鵝人卻活。黃雀意猶輕。解語非關舌。能言不是聲。絕邊彌汗漫。無際等空平。演教非爲說。聞名勿認名。兩邊俱莫立。中道不須行。見月休觀指。還家罷問程。識心心則佛。何佛更堪成。

道吾和尙樂道歌

樂道山僧縱性多。天回地轉任從他。閒臥孤峯無伴侶。獨唱無生一曲歌。無生歌。出世樂。堪笑時人和不著。暢情樂道過殘生。張三李四渾忘卻。大丈夫。須气槪。莫順人情莫妨礙。汝言順卽是菩提。我謂從來自相背。有時憨。有時癡。非我途中爭得知。特達一生常任運。野客無鄕可得歸。今日山僧只遮是。元本山僧更若爲。探祖機。空王子。體似浮雲沒隈倚。自古長披一衲衣。曾經幾度遭寒暑。不是眞。不是僞。打鼓樂神施拜跪。明明一道漢江云。靑山淥水不相似。稟性成。無揩攺。結角羅紋不相礙。或運慈悲喜捨心。或卽逢人以棒闓。慈悲恩愛落牽纏。棒打教伊破恩愛。報乎月下旅中人。若有恩情吾爲攺。

傅大士心王銘

觀心空王。玄妙難測。無形無相。有大神力。能滅千災。成就萬徳。體性𨿽空。能施法則。觀之無形。呼之有聲。爲大法將。心戒傳經。水中鹽味。色裏膠淸。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心卽是佛。除此心王。更無別佛。欲求成佛。莫染一物。心性𨿽空。貪嗔體實。入此法門。端坐成佛。到彼岸已。得波羅蜜。慕道眞士。自觀自心。知佛在內。不向外尋。卽心卽佛。卽佛卽心。心明識佛。曉了識心。離心非佛。離佛非心。非佛莫測。無所堪任。執空滯寂。於此漂沈。諸佛菩薩。非此安心。明心大士。悟此玄音。身心性妙。用無更攺。是故智者。放心自在。莫言心王。空無體性。能使色身。作邪作正。非有非無。隱顯不定。心性𨿽空。能凡能聖。是故相勸。好自防愼。剎那造作。還復漂沈。淸淨心智。如世黃金。般若法藏。並在身心。無爲法寶。非淺非深。諸佛菩薩。了此本心。有緣遇者。非去來今。

南嶽懶瓚和尙歌

兀然無事無攺換。無事何須論一段。直心無散亂。他事不須斷。過去已過去。未來猶莫算。兀然無事坐。何曾有人喚。向外覓功夫。總是癡頑漢。糧不畜一粒。逢飯但知嗎﹝陟立切﹞。世間多事人。相趂渾不及。我不樂生天。亦不愛福田。饑來喫飯。困來卽眠。愚人笑我。智乃知焉。不是癡鈍。本體如然。要去卽去。要住卽住。身披一破衲。腳著娘生袴。多言復多語。由來反相誤。若欲度眾生。無過且自度。莫謾求眞佛。眞佛不可見。妙性及靈臺。何曾受燻煉。心是無事心。面是娘生面。劫石可移動。个中無攺變。無事本無事。何須讀文字。削除人我本。冥合个中意。種種勞筋骨。不如林下睡兀兀。舉頭見日髙。乞飯從頭﹝打﹣丁﹢聿﹞。將功用功。展轉冥蒙。取卽不得。不取自通。吾有一言。絕慮亡緣。巧說不得。只用心傳。更有一語。無過直與。細如毫末。大無方所。本自圓成。不勞機杼。世事悠悠。不如山丘。靑松蔽日。碧澗長流。山云當幕。夜月爲鉤。臥藤蘿下。塊石枕頭。不朝天子。豈羨王侯。生死無慮。更復何憂。水月無形。我常只寧。萬法皆爾。本自無生。兀然無事坐。春來艸自靑。

香嚴襲燈大師智閒頌﹝一十九首﹞

授指

古人骨。多靈異。賢子孫。密安置。此一門。成孝義。人未達。莫差池。須志固。遣狐疑。得安靜。不傾危。向卽遠。求卽離。取卽急。失卽遲。無計校。忘覺知。濁流識。今古僞。一剎那。通變異。嵯峨山。石火气。內裏發。焚巓﹝山／累﹞。無遮欄。燒海底。法网疎。靈焰細。六月臥。去衣被。蓋不得。無假僞。達道人。唱祖意。我師宗。古來諱。惟此人。善安置。足法財。具慚愧。不虛施。用處諦。有人問。少呵气。更審來。說米貴。

最後語

有一語。全規矩。休思惟。不自許。路逢達道人。揚眉省來處。蹋不著。多疑慮。卻思看。帶伴侶。一生參學事無成。殷勤抱得旃檀樹。

暢玄與崔大夫

達人多隱顯。不定露形儀。語下不遺迹。密密潛護持。動容揚古路。明妙乃方知。應物但施設。莫道不思議。

達道場與城陰行者

理奧絕思量。根尋徑路長。因玆知隔闊。無那被封疆。人生須特達。起坐覺馨香。淸淨如來子。安然坐道場。

與薛判官

一滴滴水。一焰焰火。飲水人醉。向火人老。不飲不向。無復安臥。失卻弓箭。蹋卻射垛。若人要知。先去鉤錐。人須問我是阿誰。快道快道。

與臨濡縣行者

丈夫咄哉。久被塵埋。我因今日。得入山來。揚眉示我。因玆眼開。老僧手風。書處龍鍾。語下有意。的出煩籠。

顯旨

思遠神儀奧。精虛履踐通。見聞離影像。密際語前蹤。得意塵中妙。投機露道容。藏明照驚覺。肯可達眞宗。

三句後意

書出語多虛。虛中帶有無。卻向書前會。放卻意中珠。

答鄭郎中問﹝二首﹞

語中埋迹。聲前露容。卽時妙會。古人同風。響應機宜。無自他宗。呵起駭蟒。奮迅成龍。

語裏埋筋骨。音聲染道容。卽時才妙會。拍手趂乖龍。

譚道

的的無兼帶。獨運何依賴。路逢達道人。莫將語默對。

與學人玄機

妙旨迅速。言說來遲。才隨語會。迷卻神機。揚眉當問。對面熙怡。是何境界。同道方知。

明道

思思似有蹤。明明不知處。借問示宗賓。徐徐暗回顧。

玄旨

去去無標的。來來只麼來。有人相借問。不語笑咍咍。

與鄧州行者

林下覺身愚。緣不帶心珠。開口無言說。筆頭無可書。人問香嚴旨。莫道在山居。

三跳後

三門前合掌。兩廊下行道。中庭上作舞。後門外搖頭。

上根

咄哉莫錯。頓爾無覺。空處發言。龍驚一著。小語呼召。妙絕名邈。巍巍道流。無可披剝。

破法身見

向上無父娘。向下無男女。獨自一个身。切須了卻去。聞我有此言。人人競來取。對他一句子。不話無言語。

獨腳

子啐母啄。子覺無谷。母子俱亡。應緣不錯。同道唱和。妙雲獨腳。

南嶽惟勁禪師覺地頌一首﹝七言﹞

略明覺地名同異。起復初終互換生。性海首建增名號。妙覺還依性覺明。體覺俱含於明妙。明覺妙覺並雙行。妙覺覺妙元明體。全成無漏一眞精。明覺覺明明所了。或因了相失元明。明妙二覺宗體覺。體覺性覺二同明。湛覺圓圓無增減。此中無佛與眾生。不覺始終非了了。不聞迷悟豈惺惺。是稱心地如來藏。亦無覺照及無生。非生非滅眞如海。湛然常住名無名。太虛未覺生霞點。豈聞微塵有漏聲。空漚匪離於覺海。動寂元是一眞明。覺明體爾含靈焰。覺明逐焰致虧盈。差之不返名無覺。會之復本始覺生。本覺由因始覺生。正覺還依合覺明。由地二種成差互。遂令渾作賴邪名。具含染淨雙歧路。覺明含處異途萌。性起無生不動智。不離覺體本圓成。性起轉覺翻生所。遂令有漏墮迷盲。無明因愛相滋潤。名色根本漸次生。七識轉處蒙圓鏡。五六生時蔽覺明。觸受有取相依起。生老病死繼續行。業識茫茫沒苦海。狥流浩浩遂飄雲。大聖慈悲興救濟。一身用處出三身。智身由從法身起。行身還約智身生。智行二身融無二。還歸一體本來平。萬有齊含眞海印。一心普現總圓明。湛光焰焰何依止。空性蕩蕩無所停。處處示生無生相。處處示滅無滅形。珠鏡頓印無來往。浮雲聚散勿常程。出沒任眞同水月。應緣如響化羣情。眾生性地元無染。只緣浮妄翳眞精。不了五陰如空聚。豈知四大若干城。我慢癡山髙屹屹。無明欲海杳溟溟。每逐旃陀憍誑友。常隨猛獸作悲鳴。自性轉識翻爲幻。自心幻境自心驚。了此幻性同陽焰。空花識浪復圓成。太虛忽覺浮雲散。始覺虛空本自淸。今古湛然常皎瑩。不得古今凡聖名。

僧亡名息心銘

法界有如意寶人焉。久緘其身。銘其膺曰。古之攝心人也。戒之哉。戒之哉。無多慮。無多知。多知多事不如息意。多慮多失不如守一。慮多志散。知多心亂。心亂生惱。志散妨道。勿謂何傷。其苦攸長。勿言何畏。其禍鼎沸。滴水不停。四海將盈。纖塵不拂。五嶽將成。防末在本。𨿽小不輕。關爾七竅。閉爾六情。莫視於色。莫聽於聲。聞聲者聾。見色者盲。一文一藝。空中小蚋。一伎一能。日下孤燈。英賢才藝。是爲愚蔽。捨棄淳朴。耽溺淫麗。識馬易奔。心猿難制。神旣勞役。形必損斃。邪行終迷。修途永泥。莫貴才能。日益惛瞢。誇拙羨巧。其徳不弘。名厚行薄。其髙速崩。內懷憍伐。外致怨憎。或談於口。或書於手。邀人令譽。亦孔之醜。凡謂之吉。聖謂之咎。賞玩暫時。悲哀長久。畏影畏迹。逾遠逾極。端坐樹陰。迹滅影沈。厭生患老。隨思隨造。心想若滅。生死長絕。不死不生。無相無名。一道虛寂。萬物齊平。何貴何賤。何辱何榮。何勝何劣。何重何輕。澄天愧淨。皎日慚明。安夫岱嶺。同彼金城。敬貽賢哲。斯道利貞。

云頂山徳敷禪師詩﹝一十首﹞

語默難測

默坐冥然聖莫知。縱言無物比方伊。木人把板雲中拍。石女含笙水底吹。若道不聞渠未曉。欲尋其響你還疑。教君唱和君須和。休問宮商竹與絲。

祖教迥異

祖意迥然傳一句。教中廣布列三乘。淨名倒嶽雷聲吼。鶖子孤潭月影澄。廛市賣魚忘進趣。巖間飼虎望超升。𨿽知同體權方便。也似炎天日裏燈。

學難得妙

棲心學道數如塵。認得曹溪有幾人。若使聖凡無掛礙。便應磚瓦是修眞。瞥然一念邪思起。已屬多生放逸因。不遇祖師親的旨。臨機開口卒難陳。

祇對不得

莫誇祇對句分明。執句尋言誤殺卿。祇合文殊便是道。虧他居士杳無聲。見人須棄敲門物。知路仍忘堠子名。儻若不疑言會盡。何妨默默過浮生。

事無指的

不居南北與東西。上下虛空豈可齊。現小毛頭猶道廣。變長天外尙嫌低。頓乾四海紅塵起。能竭三塗黑業迷。如此萬般皆屬壞。更須前進問曹溪。

自樂僻執

一生僻執不風流。懶出松門數十秋。合掌有時慵問佛。折腰誰肯謁王侯。電光夢世非堅久。欲火蒼生早晚休。自蘊本來靈覺性。不能暫使掛心頭。

須知起倒

問答須教知起倒。龍頭蛇尾自欺謾。如王秉劍由王意。似鏡當臺待鏡觀。眨眼參差千里隔。低頭思慮萬重關。若於此道爭深見。何啻前程作野犴。

言行相扶

言行相符不易行。如烏如兔兩光明。寧關晝夜精勤得。豈是貪嗔懈怠生。菩薩尙猶難說到。聲聞焉敢擬論評。然無地位長閒坐。誰料龍神來捧迎。

一句子玄

一句子玄不可會。颯然會了柰渠何。非惟世事成無事。祖教心魔是佛魔。貧子諭中親指的。獻珠偈裏顯張羅。空門有路平兼廣。痛切相招誰肯過。

古今大意

古今以拂示東南。大意幽微豈易參。動指搖頭元是一。斜眸拊掌固非三。道吾舞笏同人會。石鞏彎弓作者諳。此道若無師印授。欲將何見語玄談。

歸宗至眞禪師智常頌一首

歸宗事理絕。日輪正當午。自在如師子。不與物依怙。獨步四山頂。優遊三大路。欠去飛禽墜。嚬呻眾邪怖。機豎箭易及。影沒手難覆。施張若工伎。裁剪如尺度。巧鏤萬般名。歸宗還似土。語默音聲絕。旨妙情難措。棄个眼還聾。取个耳還﹝鼓／耳﹞。一鏃破三關。分明箭後路。可憐大丈夫。先天爲心祖。

筠州九峯詮和尙山居詩﹝先在廬山棲賢禪寺﹞

第一

眞源如寂靜。靜極卽光輝。雲散孤峯出。山髙眾岫歸。野花開蘚徑。芳樹隱柴扉。卻指沖虛處。松風動翠微。

第二

且問居山士。其山復是何。簾前廬嶽雨。天外洞庭波。捲縮晴雲少。鋪舒碧嶂多。返觀嵓畔路。流水共煙蘿。

第三

山戶有來客。相逢問我居。庭前莎細狹。島上雨微疏。歲月淹人事。風霜阻附書。還聞拾得子。卻隱在﹝匚﹫幹﹞廬。

第四

我欲陳少問。憑君細審詳。庵前太湖石。那个是雌黃。艸色逢秋短。云根入夏長。此情通至鑑。吟味徹斜陽。

第五

止水淃波濤。南看北嶂髙。頂飛雲外鶴。山壓海中鰲。松韻生幽谷。寒光入毳袍。陋聞徐孺子。卻謂是風騷。

第六

獨向諸峯上。何緣益著詞。鳥攀毛舐羽。形讓影爲師。有句流芳葉。無言話所思。卻來嵓裏坐。寂默撚長髭。

第七

何處不相逢。煙嵐苦霧中。看花忘見果。迷葉背幽叢。洗艸淸明雨。敲松白露風。此心明達後。誰復謂窮通。

第八

問我有何能。獨稱僧更僧。擡頭山兩島。伴手一枝藤。野鶴窺禪榻。閒雲抱石稜。幽嵓多冷淡。隨分過炎蒸。

第九

盡道我居山。居山事亦難。未能明所問。何話太多端。月色連云白。風聲帶雨寒。修心未到此。嵓谷路盤桓。

第十

山路分明在。迷途人未知。眼遙靑黯色。心浪白頭兒。秋晚風霜甚。暮天猿狖悲。古今粗不盡。來往更何之。

第十一

芳艸競萋萋。花開百鳥啼。往年共招隱。故友在嵓西。舉步潛疑遠。端居轉更迷。默然嵓下坐。流水滿長溪。

第十二

深居莫可論。僻靜亦長存。云外從天曉。山中猶閉門。水聲分洞口。樹影掃嵓根。此意無人會。閒眠日又昏。

第十三

棲心在何處。風騷瀑布間。欲行終不到。無住始居山。古木生修葉。浮雲閉巨關。寂然何處見。嵓下鬢長班。

第十四

那堪話世情。幹利及求名。未斷紅霞路。先愁白髮生。寒風添旅思。晚照促蟬聲。誰伴山居者。水雲深處行。

第十五

廓爾無所示。如來話本來。路分三徑艸。門掩百花開。鶴鬢垂如雪。素眉橫似瑰。幽棲疊嶂下。長憶在天臺。

第十六

欲往前嵓去。幽深薜荔中。瓶添數掬水。錫振一枝風。石徑迷雲迹。溪澄色照空。回看舊林下。端坐白頭翁。

第十七

住在匡峯省萬端。遙空光彩轉前山。猿啼自愛寒嵓上。兒戲從教竹屋間。流俗未嘗憐水石。殊途何處得心閒。如今已是成衰颯。爛煮黃菁養病顏。

第十八

住在匡峯似著蓬。柴門涼枕虎溪東。五湖夢斷池塘月。三峽猿啼松檜風。不把文章幹肺腑。曾無名利到山翁。安禪獨坐深深處。苔繞懸崖石半紅。

第十九

住在匡峯事若爲。盤桓泉石貴延時。人間名利從他愛。少室心閒更是誰。藥圃養苗防雨雪。秋廚添膳卽楂藜。柴門不欲教重振。從聽蒼苔滿路岐。

第二十

住在匡峯近十年。新栽松竹韻笙全。山雞報曉啼殘月。童子烹茶汲練泉。落葉背嵓驚宿鳥。釰雲歸竇露安禪。尋常不欲臨流望。影瀉澄潭鬢皓然。

第二十一

住在匡峯論祖行。白檀灰盡未聞香。僧瑤不得神蹤妙。秦鏡翻遭怨恨長。事到郢門須與奪。碁逢敵手定雌黃。如今此語徒搔首。且向林間臥夕陽。

第二十二

住在匡峯卻閉關。生涯勞役謾循環。百年魂夢能幾日。一寸寒灰宜近山。濾水煮茶醒睡眼。聽泉畱客話身閒。思量更有冥心事。松竹森森不可攀。

傅大士四相頌

生

識托浮泡起。生從愛欲來。昔時曾長大。今日復嬰孩。星眼隨人轉。朱唇向乳開。爲迷眞覺性。還卻受輪回。

老

覽鏡容顏攺。登階气力衰。咄哉今已老。趨拜禮還虧。身似臨崖樹。心如念水龜。尙猶耽有漏。不肯學無爲。

病

忽染沈痾疾。因成臥病身。妻兒愁不語。朋友厭相親。楚痛抽千脈。呻吟徹四鄰。不知前路崄。猶尙恣貪嗔。

死

精魄辭生路。遊魂入死關。祇聞千萬去。不見一人還。寶馬空嘶立。庭花永絕攀。早求無上道。應免四方山。

撫州永安法堂記

無盡居士撰

臨川陳宗愈。於永安常老會中得大法喜。捐其家資爲建丈室。作修廊方。且鳩財以新法堂。而宗愈死。其二子號訴於常曰。吾先子之未奉佛也。安且彊。旣奉佛也。病且亡。佛之因果可信耶。其不可信耶。常曰。吾野叟也。不足以譬。子子弟成父之志而畢吾堂。吾先師有得法上首無盡居士。深入不二。辧才無礙。隨順根性。善演音法。堂成當爲子持書求誨。決子之疑。紹興元年春。常遣明鑑至山陽以書來言。會予方以諫官召還。未暇明年鑑又至京。待報於智海禪剎。爾時居士默處一室。照了幻境。鐵輪旋頂。身心泰定。明鑑雨淚悲泣。殷懃再三。請大悲居士。佛法外護。付與王臣。今此眾生流浪苦海。貪怖死生迷惑因果。惟願居士作大醫王。施與法藥。居士曰。善哉善哉。汝乃能不遠千里爲陳氏子諮請如來無上祕密甚深法要。諦聽吾說。持以告之。善男子。大空寂間。妄生四相。積气爲風。積形爲地。積陽爲火。積陰爲水。建爲三才。散爲萬品。一切有情。水火相摩。形气相結。以小四相。具四大界。因生須養。因養須財。因財須聚。因聚成貪。因貪成競。因競成嗔。因嗔成狠。因狠成愚。因愚成癡。此貪嗔癡。諸佛說爲三大阿僧祇劫。人於百年劫中。或十歲。或二十歲。或三十四十歲。或五六十歲。或七八十歲。各於壽量。自爲小劫。於此劫中。人欲起越不可數劫。譬如蚯蚓欲升煙雲。無有是處。諸佛悲湣。開示檀波羅蜜大方便門。勸汝捨財。汝財能捨卽能捨愛。汝愛能捨卽能捨法。汝法能捨卽能捨意。汝意能捨卽能捨身。汝身能捨卽能捨心。汝心能捨卽能契道。昔迦葉尊者行化。有老媼以破器中潘汁施之。尊者飲訖。踴身虛空。現十八變。老媼瞻仰。心大歡喜。尊者謂曰。汝之所施。福徳無量。若人若天。輪王帝釋。四果聖人。及佛菩提。隨汝所願。無不獲者。媼答曰。只求生天。尊者曰。如汝所欲。過七日命終。生忉利天。受勝妙樂。又罽賓國王在佛會聽法。出眾言曰。大聖出世。千劫難逢。今欲發心造立精舍。願佛聽許。佛云隨汝所作。罽賓國王持一枝竹。插於佛前。曰建精舍竟。佛云如是如是。以是精藍。含融法界。以是供養。福越河沙。鑑來爲吾持此二說。歸語檀越。善自擇之。汝父所建堂室廊廡。比一器潘汁得福甚多。生天受樂決定無疑。若比罽賓國王插一枝竹。乃能含融無量法界。汝欲進此。聽吾偈曰。

一竿修竹建精藍

風捲蟭螟入海南

惡水潑來成第二

鈍根蹉過問前三

華藏無盡燈記

長蘆眞歇了禪師作

東平打破鏡。已三百餘年。龍潭吹滅燈。復四百餘載。後代子孫迷於正眼。以謂鏡破燈滅。而不知行住坐臥放大光明。燈未嘗滅也。見聞覺知虛臨萬象。鏡未嘗破也。燈𨿽無影。能照生死長夜。鏡𨿽無臺。能辧生死魔惑。鏡與燈光光常寂。明與鑑幻幻皆如。照之無窮則曰無盡燈。鑑之無窮則曰無盡鑑。日用不昧。昭昭於心目之間。但眾生迷而不知。故有修多羅教開如幻方便。設如幻道場。度如幻眾生。作如幻佛事。譬東南西北上下四維。中點一燈。外安十鏡。以十鏡諭十法界。將一燈況一眞心。一眞心則理不可分。十法界則事有萬狀。然則理外無事。鏡外無燈。𨿽鏡鏡中有無窮燈。惟一燈也。事事中有無盡理。惟一理也。以一理能成差別事故。則事事無礙。由一燈全照差別鏡故。則鏡鏡交參。一鏡不動而能變能容能攝能入。一事不壞而卽彼卽此卽一卽多。主伴融通。事事無盡。悲夫眾生居一切塵中。而不知皆毗盧遮那無盡剎海。普賢示一毛孔。而不知一一毛孔中含眾生三昧色身。然一切眾生日用在普賢毛孔中。毗盧光明內。慈氏樓閣中出沒。文殊劍刃上往來。念念中與諸佛同出世。證菩提。轉法輪。入滅度。如鏡與鏡。如燈與燈。方一切一時溥融無礙。誠謂不可思議解脫法門。非大心眾生無以臻幹此鏡。或曰卽今日用見聞覺知。畢竟是燈耶非燈耶。是鏡耶非鏡耶。偈曰。

鏡燈燈鏡本無差

大地山河眼裏花

黃葉飄飄滿庭際

一聲砧杵落誰家

禪門諸祖師偈頌下之上

禪門諸祖師偈頌下之下

五峯釋如佑錄

佛燈明禪師燈記﹝鼓山﹞

人人有一面古鏡。昭昭心目之間。个个有一盞眞燈。晃晃色塵之內。只爲一念背覺合塵。遂使古鏡不彰。眞燈不朗。眞燈不朗。無以照生死昏蒙。古鏡不彰。無以鑑色聲邪惑。是故沈迷六趣。汩溺三途。百劫千生何由透脫。粵有開士。慈悲願廣。拔濟心生。依先賢之軌儀。設如幻之燈鏡。燈卽一眞之理。鏡乃差別之事。見燈而不見鏡者。全理也。見鏡而不見燈者。全事也。一燈普入十鏡者。捨事就理也。十鏡普攝一燈者。捨理就事也。鏡與燈互相交徹。疊共融通。無盡重重。重重無盡者。理事無礙也。便乃於斯見得折旋俯仰常居正覺妙場。動轉施爲不離毗盧性海。鏡燈方便事爲至矣。住山晦室作是說竟。俄有叟。疑而問曰。忽若毗嵐風起。燈在什麼處。鎔盡規摹。鏡在什麼處。者裏不可說理。不可說事。不可說正覺場。不可說毗盧海。畢竟如何。晦室不答。良久示之以偈。

長松翠竹兩交加

明月淸風共一家

古殿夜闌人寂寂

飛蛾翻翅落燈花

長明燈序

髙邁作

離婁之目。處暗室或不能睹燈處之皎如也。澄公之掌。在玄夜或不能照燈在之了如也。故大雄氏以方便力。救黑暗界。藉其光。誘其人。佛所有燃燈明。法所有傳燈義。大抵長明燈是其蘊乎。夫日主晝。大陽之精中則吳。吳則沒。我長明燈不沒。月主夜。大陰之精滿則虧。虧則盡。我長明燈不盡。日月尙爾。況小光小明哉。要自積苦爲海。舉足見溺。積邪爲山。舉足見礙。竟不能彷佛之。或彷佛之不克成就之。言之可爲長嘆。我邑中有俊傑。主此燃燈。精進成就於寶融寺經藏院。且夫蘭炷爇火吾見其盛。未見其微也。鐵盆盛膏。吾見其增未見其減也。一籠而四時長春。滿室而終歲不夜。人見之。一作禮。眼蒙利。再作禮。心蒙美。心眼自相照了。內外由是洞徹。然則終日見燈未嘗不見燈。終日不見燈未嘗不見燈。夫達觀者乃如是也。意者不獨於此。直上照一天二天乃至三十三天。無門不辟。河沙善人由玆而入。直下照一地二地乃至一十八地獄。有獄皆開。多劫罪人由玆而出。若然者。四維上下虛空可思量而不可思量耶。我長明燈寶相功徳亦復如是。邁之數年內願銘頌之。間迫賤事未構。一朝染目疾朦朧。不自審從何得也。遂夢神人語邁曰。子於長明燈其有負乎。邁應聲而悟。悟而起。起而作頌。明日目愈。頌曰。

見外燈長明。見內燈長明。萬惡自光中滅。萬善自光中生。不見一燈。百千萬億燈。乃至於無窮。不見一人。百千萬億人。歸之於大同。空卽是色。色卽是空。弟子作頌。允執厥中。

尊僧篇

明教嵩和尙作

教必尊僧。何謂也。僧也者。以如來爲家。以法爲身。以慧爲命。以禪悅爲食。故不恃俗氏。不營世家。不修形骸。不貪生。不懼死。不溽乎五味。其防身有戒。攝心有定。辧明有慧。語其戒也。潔淸三惑而畢身不污。語其定也。恬思慮。正神明。而終日不亂。語其慧也。崇徳辧惑而必然。以此修之之謂因。以此成之之謂果。其於物也。有慈有悲。有大誓。有大惠。慈也者。常欲安萬物。悲也者。常欲拯眾苦。誓也者。誓與天下見眞諦。惠也者。惠羣生以正法。神而通之。天地不能揜。密而行之。鬼神不能測。其演法也。辧說不滯。其護法也。奮不顧身。能忍人之不可忍。能行人之不能行。其正命也。丐食而食而不爲恥。其寡欲也。糞衣綴缽而不爲貧。其無爭也。可辱而不可輕。其無怨也。可全而不可損。以實相待物。以至慈修己。故其於天下能必和。能普敬。其語無妄。故其爲信也。至於法無我。故其爲讓也。誠有威可敬。有儀可則。天人望而儼然。能福於世。能導於俗。其忘形也。餵禽獸而不吝。其讀誦也。冒寒暑而不廢。以法而自出也。遊人間徧聚落。視名若谷響。視利若遊塵。視物色若陽焰。煦嫗貧病。瓦合與臺而不爲卑。以道而自處也。𨿽深山窮谷。艸其衣。木其食。晏然自得。不可以利誘。不可以勢屈。謝天子諸侯而不爲髙。其獨立也。以道自勝。𨿽形影相弔而不爲孤。其羣居也。會四海之人而不爲混。其可學也。𨿽三藏十二部。百家異道之書。無不知也。它方殊俗之言。無不通也。祖述其法。則有文有章也。行其中道。則不空不有也。其絕學也離念淸淨。純眞一如。不復有所分別也。僧乎。其爲人至。其爲心溥。其爲徳備。其爲道大。其爲賢。非世之所謂賢也。其爲聖。非世之所謂聖也。出世殊勝之賢聖也。僧也如此。可不尊乎。

雲峯悅和尙小參

汝一隊後生。經律論故是不知也。入眾參禪。禪又不會。臘月三十日作麼生折合去。師云。灼然諸禪徳。去聖時遙。人心淡薄。看卻今時叢林。更看不得也。所在之處。或三百五百開浩浩地。只謂飲食丰濃。寮捨穩便。爲旺化。中間孜孜爲道者。無一人半人。設有三个五个。走上走下。半靑半黃。會卻總道我會。各各自謂握靈蛇之瑤。孰肯知非。及乎挨拶鞭擗將來。直是萬中無一。苦哉苦哉。所以般若叢林歲歲雕。無明荒艸年年長。今時兄弟才入眾來。便自端然拱手。受他人供養。到處菜不擇一莖。柴不搬一束。十指不沾水。百事不於懷。𨿽則一期快意。爭柰三途累身。豈不見教中道。寧以熱鐵纏身。不受信心人衣。寧以洋銅灌口。不受信心人食。上座。若也是去。變大地作黃金。攪長河爲酥酪。供養上座亦不爲分外。若也未是。至於滴水寸絲。便須披毛戴角。牽犁拽杷。償他始得。不見教中道。入道不通理。復身還信施。此是決定底事。終不虛也。諸上座。光陰可惜。時不待人。一朝眼光落地。緇田無一簣之功。鐵圍陷百刑之苦。莫言不道。珍重。

南嶽省行堂記

超然居士趙令矜作

嘗謂諸苦之中。病苦爲深。作福之中。看病爲最。是故古人以有病爲善知識。曉人以看病爲福田。所以叢林爲老病之設。今叢林聚眾。凡有病。使歸省行堂。不惟修省攺行以退病。亦欲人散夜靜孤燈獨照之外究索大事。豈徒然哉。旣命知堂以司藥餌。又戒常住以足供須。此先佛之規制也。近世不然。堂名延壽。鄙俚不經。病者不自省咎補躬。乖方湯藥妄投。返成沈痼。至有酷疾不參堂。以務疏逸者。大失建堂命名之意也。知堂名存實癈。或同路人。常住急於日用。殊不存撫。又復失優波待老病之意也。由是病人呻吟痛楚日益增極。過在彼此。非如來咎。縱有親故問病。率皆鄕曲故舊。心旣不普。事忽有差。今法輪病所煥然一新。蓋有本分人。是事色色成辧。無可論者。惟有病人。宜如何哉。省躬念罪。世之有識者皆能達此。衲僧分上直截機緣。當於頭疼額熱之時。薦取撩動底。於聲冤叫苦之際。領略徹困心。密密究思。是誰受病。人旣不見。病從何來。人病雙亡。復是何物。直饒見得分明。正好爲他將息。

怡山然禪師發願文

皈命十方調禦師。演揚淸淨微妙法。一乘四果解脫僧。願賜慈悲哀攝受。但某甲自違眞性。枉入迷流。隨生死以漂沈。逐色聲而貪染。十纏十使積成有漏之因。六根六塵妄作無邊之罪。迷淪苦海。深溺邪途。著我耽人。舉枉措直。累生業障。一切愆尢。仰三寶以慈悲。瀝一心而懺悔。所願能仁拯拔。善友提攜。出煩惱之深源。到菩提之彼岸。此世福基命位。各願昌隆。來世智種靈苗。同希增秀。生逢中國。長遇明師。正性出家。童眞入道。六根通利。三業純和。不染世緣。常修梵行。執持禁戒。塵業不侵。嚴護威儀。蜎飛無損。不逢八難。不缺四緣。般若智以現前。菩提心而不退。修習正法。了悟大乘。開六度之行門。越三祇之劫海。建法幢於處處。破疑网於重重。降伏眾魔。紹隆三寶。承事十方諸佛無有疲勞。修學一切法門悉皆通達。廣作福惠。普利塵沙。得六種之神通。圓一生之佛果。然後不捨法界。徧入塵勞。等觀音之慈心。行普賢之願海。它方此界。逐類隨形。應現色身。演揚妙法。泥犁苦趣。餓鬼道中。或放大光明。或現諸神變。其有見我相。乃至聞我名。皆發菩提心。永出輪回苦。火鑊冰河之地。變作香林。飲銅食鐵之徒。化生淨土。披毛戴角負債含怨。盡罷辛酸。咸沾利樂。疾疫世而化爲藥艸。救療沈痾。饑饉時而化作稻梁。濟諸貧餒。但有利益。無不興崇。次期夙世冤親。現存眷屬。出四生之汩沒。捨萬劫之愛纏。等與含生。齊成佛道。虛空有盡。我願無窮。情與無情。同圓種智。

月林觀和尙體道銘

上士參玄人。光陰莫虛棄。渡江須用船。爲人須有志。名相各不同。非一亦非二。佛法苦無多。於中無別伎。動著關捩子。非師自然智。徹底老婆心。觸人無忌諱。剎境一毫端。到此無回避。唱起徳山歌。道者合如是。佛祖出頭來。吞聲須飲气。作略這些兒。古今無變異。混沌未分時。早有个田契。人人本具足。不肯回頭視。个个達本鄕。切忌著名位。過去諸如來。不離而今咦。現在諸菩薩。轉次而受記。智者暗點頭。心空親及第。愚人不信受。拋家自逃逝。哀哉猛省來。現成眞活計。个裏用無窮。宗門第一義。左右逢其原。亦不離行市。銅頭鐵額兒。腦門須著地。願以此功徳。普及於一切。

白楊順和尙垂誡

染緣易就。道業難成。不了目前。萬緣差別。只見境風浩浩。飄殘功徳之林。心火炎炎。燒盡菩提之種。道念若同情念。成佛多時。爲眾若似爲己。彼此事辦。不見它非我是。自然上敬下恭。佛法時時現前。煩惱塵塵解脫。

早辰下牀念偈咒

從朝寅旦及至暮。一切眾生自回互。若於腳下喪身形。願汝卽時生淨土。

唵地哩穴哩莎訶。

洗手面咒

崦主伽囉耶莎訶

披袈裟念偈咒

善哉解脫服。無相福田衣。我今頂戴受。世世常得披。

唵悉陀耶娑訶

入堂偈

佛子住此地。卽是佛受用。經行及坐臥。常在於其中。

登牀偈

登此安樂無礙牀。身心平等四大康。常住不動無能壞。一切眾生獲智光。

唵摩尼達哩吽﹝口﹡發﹞吒。

下缽偈

執持應器

當願眾生

成就此器

受人天供

聞錘偈

佛生伽毗羅。成道摩竭提。說法波羅柰。入滅俱尸羅。

展缽偈

如來應量器。我今得敷展。願共諸眾生。等三輪空寂﹝五觀具於六念牒﹞。

施食偈

汝等鬼神眾。吾今施汝供。此食徧十方。河沙鬼神共。

南無三滿多沒馱南嚩吽

折水偈

吾今棄缽水。味如甘露漿。施汝鬼神眾。悉皆獲淸涼。

唵摩休羅細娑訶

飲食訖已色力充。威震十方三世雄。回因轉果不妄念。一切眾住獲神通。

入浴淨身咒

唵室哩曳婆酰娑訶

去穢咒

唵跋折羅惱迦吒娑訶

登淨咒

唵恨嚕陀耶莎訶

洗淨偈

唵賀曩蜜栗帝莎訶

聞鍾聲偈

聞鐘聲。煩惱輕。智慧長。菩提新。願成佛。度眾生。出地獄。離火坑。南無觀世音菩薩。

一切處一切時常發願云

願滅三障諸煩惱。願得智慧眞明了。普願罪障悉消除。世世常行菩薩道。

慈受禪師示眾箴規﹝壽無量本大同小異﹞

升堂念誦諷經小參。但是眾集。宜須先赴。遊方上士。規矩隨身。豈可乖慵。遭人撿點。一回可恕。三犯何顏。不思百丈眞風。便見投子道底。靜牌才掛。宜各默然。縱不掛時。豈可談笑。古佛垂訓。守口如瓶。二六時中。常宜緘默。三業不戒。萬禍潛生。善諳魯祖風。便口掛壁上。自己案前。常令潔淨。只安香匣。禪策經文。貴圖齊整。不得安世俗文字。藥裹香鑪。種種所須。宜收案下。出聲持誦。噪吵稠人。背靠板頭。輕欺大眾。虛占案分。掛物明窗。不合律儀。叢林安許。端身正意。默爾披尋。諦味聖言。契合心地。不虛開卷。始會看經。平時鄰案道人。切忌交頭接耳。賓客相看。禮不可免。茶湯才罷。敍話已周。相引出寮。不可久坐。若是舊時道伴。遠地親情。相邀林下水邊。足可傾心談論。至於交關買賣。引惹雜人。盡非衲子所爲。便可一筆勾下。粥後歸寮。同伸問訊。上中下座。恭敬爲先。苟或不然。輕人慢己。放參開籠。須白知寮。出入掀簾。要垂後手。登牀宴坐。不可垂衣。舉動經行。更宜緩步。使人動念。魔障易生。眾口爍金。自家何樂。洗衣把鍼。宜於齋後。不急之務。道業荒唐。不可將湯瓶炮衣。洗面棹上裁紙糊單。偸煮點心。包藏藥石。竹竿要知觸淨。熨斗須看閒忙。執在一隅。恐防眾用。古聖補破遮寒。縫了便休。豈可朝昏事持鍼綫。煎點茶湯。叢林盛禮。大眾雲集。方可跏趺。盞槖收歸。眾人齊退。私藏茶末。取笑傍觀。只手揖人。是何法度。有故不赴。須白知寮。小坐茶湯。輙不可免。新到入寮。宜懷謙下。未諳法度。請問耆年。隨方毗尼。在人建立。安籠占案。不必著忙。欵細之間。自然穩便。入寮煎點。本爲眾人。意在志誠。茶須通喫使了。家事舊處安排。瀉卻湯瓶。卽時添注。山行水次。戒護開談。張口如弓。發言如箭。雌黃知事。品藻它人。說食說錢。呵風罵雨。墻壁有耳。法令無親。忽然虎口遭傷。始見鋒頭太露。凡遇茶毗。陰晴齊赴。各懷淒愴。同運悲心。恐彼前人。虛生生浪死。口持經咒。肩負柴薪。豈可猖狂恣聲談笑。衣盂估唱。本爲破慳。後人不知。返成貪愛。偸量長短。暗窺舊親。賤唱貴分。過如常賣。不知反責。猶說便宜。識者傍觀。面慚汗下。若是海門上士。禪苑髙賓。但爲死者結緣。莫被活人嗤笑。柔和善順。上下可觀。我慢貢髙。諸聖不佑。八萬細行。三千威儀。二六時中。頭頭可見。穿堂直過。豈不厚顏。尊殿閒行。恐招薄福。衩衣登殿。艸履遊山。莫踐法堂。回互耆宿。五更洗面。本爲修行。吐唾﹝打﹣丁﹢色﹞盆。喧聒大眾。暗中動念。自昧不知。日往月來。面黃身瘦。浴湯少使。籌子休拈。作福𨿽多。不如避罪。廊捨吐唾。案上﹝打﹣丁﹢瓜﹞頭。違背聖賢。自從己便。時時檢點。步步堤防。直須小卻身心。便好大著腸肚。十日知寮。遞相供養。晚眠早起。務在精誠。苦切勞心。先人後己。大眾衣缽。切要關防。一事不周。眾人動念。煎茶掃地。換水裝香。莫教泠卻湯瓶。免見禪和煩惱。寮中首座。務要柔和。規矩先行。繩墨自定。依時上案。簡徑開談。有一不周。眾人共議。遊山玩水。出入有時。惡性道人。善言誘勸。倘不聽從。密白方丈。護善遮惡。取信檀那。淨發圍鑪。禮宜謙讓。右件規矩。委曲預聞。日用時中。各宜照顧。一撥便轉。善不可加。三喚不回。相聚何益。況乃心塵難掃。性水易湍。中器中根。可上可下。克賓法戰不勝。曾罰鉆飯一堂。文遠勝劣爭禪。輸卻糊餅兩个。叢林榜樣。後學依從。焦山不說兩般禪。祇要罰油十六兩。頌曰。

烏龜忽爾艾燒頭。千古令人笑不休。奉勸後生髙著眼。莫教罰了一斤油。

佛心和尙坐禪銘

夫坐禪者。端身正意。潔己虛心。疊足跏趺。收視返聽。惺惺不昧。沈掉永離。縱憶事來。盡情拋棄。向靜定處。正念諦觀。知坐是心。返照是心。知有無中邊內外者心也。此心虛而知。寂而照。圓明了了。不墮斷常。靈覺超然。揀非虛妄。今見學家。力坐而不悟者。病由依計。情附偏邪。迷背正因。枉隨止作。不悟之失。其在玆焉。若也斂澄一念。密契無生。智鑑廓然。心花頓發。無邊系執。直下銷磨。積劫無明。一時豁現。如忘忽記。似病頓瘳。內生歡喜。心自知當作佛。始信自心外無別佛。然後順悟增修。因修而證。證悟之源。是三無差別。名爲一行一解三昧。亦名無功用道。便能轉物。不離根塵。信手拈來。互分主伴。乾坤眼淨。今古更陳。覿體神機。自然符契。所以維摩詰云。不起寂滅定。而現諸威儀。是爲宴坐者。然也當知水澄月現。鏡淨光全。學道之人。坐禪爲要。苟不爾者。修途輪轉。汩沒四生。酸鼻痛心。難以自默。聊書大槪。助發眞源。果不廢修。卽參同契矣。

慈恩大師出家葴

捨家出家何所以。稽手空王求出離。三師七證定初機。剃髮染衣發弘誓。去貪瞋。除鄙吝。十二時中須謹愼。煉磨眞性若虛空。自然戰退魔軍陣。勤學業。尋師匠。說與行人堪倚仗。莫教心地亂如麻。百歲光陰等閒喪。踵前賢。效先聖。盡假聞思修所證。行住坐臥要眞專。念念無生始相應。佛眞經。十二部。縱橫指示菩提路。不習不學不依行。問君何日心開悟。速須救。似頭燃。莫待明年與後年。一息不來卽後世。誰能保得此身堅。不蠶衣。不田食。織婦耕夫汗血力。爲成道果施將來。道果未成爭消得。哀哀父。哀哀母。咽苦吐甘大辛苦。就濕回乾養育成。要襲門風繼先祖。一旦中。求剃落。八十九十無倚托。若不超凡越聖流。向此因循全大錯。福田衣。降龍缽。受用一生求解脫。若將小利系心懷。彼岸涅盤爭得達。善男子。汝須知。修行難得似今時。若得出家披縷褐。猶如浮木值盲龜。大丈夫。須猛利。謹束身心莫容易。倘能行願力相扶。決定龍華親受記。

禪月大師戒童行﹝慈受二十偈意同﹞

勸汝出家須決志。投師學業莫容易。添香換水結因緣。佛殿僧堂勤掃地。莫閒遊。莫嬉戲。出入分疏說出處。三朝四宿不見歸。妙法何曾聞一偈。敬師兄。教師弟。莫向空門爭意气。上中下座用謙和。莫賤他人稱自貴。衣食難。豈容易。計功多少須慚愧。隨緣飲啄任精粗。不用千般求細膩。布素衣。隨時﹝訊﹣言﹞／且﹞。知足便超功果位。才能豈是﹝白／亡﹞羅衣。有道何須黃錦被。淸信男。淨信女。捨卻一身飼餓虎。此因緣。苦中苦。不用再三說酸楚。心中有罪自心知。自向心中懺悔取。親明師。學智慧。別人睡時你慢睡。出家兒。學妙理。習讀夜眠須早起。三更睡到四更初。歸向釋迦尊殿裏。挑明燈。換淨水。禮拜焚香作福祉。報答三有及四恩。天龍八部生歡喜。莫愚癡。莫懈怠。一超直入佛境界。行亦禪。坐亦禪。了達眞如觀自在。

四恩者。天地父母。國王施主。師長朋友。三寶恩。

三有者。欲界有。色界有。無色界有。

仁宗皇帝贊僧

出家功果實難論。一片袈裟眾所尊。在俗只言身不貴。爲僧便作法王孫。殿前拱手朝天子。堂上低腰揖二親。粉骨碎身千萬劫。也難應報釋迦恩。

永明壽禪師垂誡

學道之門別無奇特。只要洗滌根塵下無量劫來業識種子。汝等但能銷除情念。斷絕妄緣。對世間一切愛欲境界。心如木石相似。直饒未明道眼。自然成就淨身。若逢眞正導師。切須勤心親近。假使參而未徹。學而未成。歷在耳根。永爲道種。世世不落惡趣。生生不失人身。才出頭來一聞千悟。須信道眞善知識爲人中最大因緣。教化眾生得見佛性。近嗟末世。誑說一禪。只學虛頭。全無實解。步步行有。口口談空。自不責業力所牽。更教人撥無因果。便說飲酒食肉不礙菩提。行盜行淫無妨般若。生遭王法。死陷阿鼻。受得地獄業銷。又入畜生餓鬼。百千萬劫無有出期。除非一念回光。立卽翻邪爲正。若不自懺自悔自度自修。諸佛出世也無救你處。若割心肝如木石相似。便可食肉。若喫酒如喫屎尿相似。便可飲酒。若見端正男女如死屍相似。便可行淫。若見己財它財皆如糞土。便可侵盜。饒汝到此田地。亦未可順汝意在。直得證無量聖身。始可行世間逆順事。古聖施設。豈有它心。只爲末法僧尼少持律戒。恐賺向善俗子多退道心。所以廣行遮護。千經所說。萬論所陳。若不去淫。斷一切淸淨種。若不去酒。斷一切智慧種。若不去盜。斷一切福徳種。若不去肉。斷一切慈悲種。三世諸佛。同口敷宣。天下禪宗。一音演暢。如何後學略不聽從。自毀正因。反行魔說。只爲宿燻業種。生遇邪師。善力易銷。惡根難拔。豈不見古聖道。見一魔事如萬箭鉆心。聞一魔聲如千錐札耳。速須遠離。不可見聞。各自究心。愼莫容易。

枯禪辭住鼓山﹝鏡禪師﹞

我公正眼頂門開。金粟分身與麼來。暫向三山爲雨露。卽歸調鼎作鹽梅。

老病餘生越者希。慚無道徳警羣迷。恩光厚大如山嶽。乞與孤云自在飛。

胡尙書和再請﹝矩﹞

石鼓風煙慘未開。住山正徯活如來。可憐萬衲傾心久。渴思生塵日望梅。

一性圓明世絕稀。分燈何惜照羣迷。信緣定肯翻然起。杖錫淩空鶴與飛。

洞山辭親書﹝略述大意。十不歸偈。非也﹞

伏聞諸佛出世。皆從父母而受身。萬類興生。盡假天地而覆載。故非父母而不生。無天地而不長。盡沾養育之恩。俱受覆載之徳。嗟夫一切含識萬象形儀。皆屬無常。未離生滅。𨿽則乳哺情重。養育恩深。若把世賂供資。終難報答。作血食侍養。安得久長。故孝經云。𨿽日用三牲之養。猶不孝也。相牽沈沒。永入輪回。欲報罔極深恩。莫若出家功徳。截生死之愛河。越煩惱之苦海。報千生之父母。答萬劫之慈親。三有四恩無不報矣。故經云。一子出家。九族生天。良價捨今生之身命。誓不還家。將永劫之根塵。頓明般若。伏惟父母心開喜捨。意莫攀緣。學淨飯之國王。效摩耶之聖後。他時異日。佛會相逢。此日今時。且相離別。某非遽違甘旨。蓋時不待人。故云此身不向今生度。更向何時度此身。伏冀尊懷。莫相記憶。頌曰。

未了心源度數春。翻嗟淨世謾逡巡。幾人得道空門裏。獨我淹畱在世塵。謹具尺書辭眷愛。願明大法報慈親。不須灑淚頻相憶。譬似當初無我身。

巖下白雲常作伴。峯前碧障以爲鄰。免幹世上名兼利。永別人間愛與憎。祖意直教言下曉。玄微須透句中眞。合門親戚要相見。直待當來證果因。

後書

良價自離甘旨。杖錫南遊。星霜已換於十秋。岐路俄經於萬里。伏惟娘子。收心慕道。攝意歸空。休懷離別之情。莫作倚門之望。家中家事但且隨時。轉有轉多。日增煩惱。阿兄懃行孝順。須求冰裏之魚。小弟竭力奉承。亦泣霜中之筍。夫人居世上。修己行孝以合天心。僧在空門。慕道參禪而報慈徳。今則千山萬水杳隔二途。一紙八行聊伸寸意。頌曰。

不求名利不求儒。願樂空門捨俗徒。煩惱盡時愁火滅。恩情斷處愛河枯。六根戒定香風引。一念無生慧力扶。爲報北堂休悵望。譬如死了譬如無。

娘回書

吾與汝夙有因緣。始結母子恩愛情分。自從懷孕禱神佛。願生男兒。胞胎月滿。性命絲懸。得遂願心。如珠寶惜。糞穢不嫌於臭惡。乳哺不倦於辛勤。稍自成人送令習學。或暫逾時不歸。便作倚門之望。來書堅要出家。父亡母老兄薄弟寒。吾何依賴。子有拋娘之意。娘無捨子之心。一自汝往他方。日夜常灑悲淚。苦哉苦哉。今旣誓不還鄕。卽得從汝志。不敢望汝如王祥臥冰。丁蘭刻木。但願汝如目連尊者。度我下脫沈淪。上登佛果。如某不然。幽譴有在。切宜體悉。

梁山廓庵則和尙十牛頌

尋牛

從來不失。何用追尋。由覺背以成疏。在向塵而遂失。家山漸遠。岐路俄差。得失熾然。是非烽起。

忙忙撥艸去追尋。水闊山遙路更深。力盡神疲無覓處。但聞楓樹晚蟬吟。

見迹

依經解義。閱教知蹤。明眾器爲一金。體萬物爲自己。正邪不辯。眞僞奚分。未入斯門。權爲見迹。

水邊林下迹偏多。芳艸籬披見也麼。縱是深山更深處。遼天鼻孔怎藏他。

見牛

從聲得入。見處逢原。六根門著著無差。動用中頭頭顯露。水中鹽味。色裏膠靑。眨上眉毛。非是他物。

黃鸝枝上一聲聲。日暖風和岸柳靑。只此更無回避處。森森頭角畫難成。

得牛

久埋郊外。今日逢渠。由境勝以難追。戀芳叢而不已。頑心尙勇。野性猶存。欲得純和。必加鞭撻。

竭盡神通獲得渠。心彊力壯卒難。除有時才到髙原上。又入雲煙深處居。

牧牛

前思才起。後念相隨。由覺故以成眞。在迷情而爲妄。不惟境有。惟自心生。鼻索牢牽。不容擬議。

鞭策時時不離身。恐伊縱步入埃塵。相將牧得純和也。羈鎖無拘自逐人。

騎牛

干戈已罷。得失還無。唱樵子之村歌。吹兒童之野笛。橫身牛上。目視雲霄。呼喚不回。撈籠不住。

騎牛迆邐欲還家。差笛聲聲送晚霞。一拍一呵無限意。知音何必鼓唇牙。

忘牛

法無二法。牛且爲宗。諭魚兔之異名。顯跧蹄之差別。如金出礦。似月離云。一道寒光。威音劫外。

騎牛已得到家山。牛也空兮人也閒。紅日三竿猶作夢。鞭繩空頓艸堂間。

人牛不見

凡情脫落。聖意皆空。有佛處不用遨遊。無佛處急須走過。兩頭不著。千聖難窺。百鳥含花。一場懡﹝怡﹣臺﹢羅﹞。

鞭索人牛盡屬空。碧天寥廓信難通。紅鑪向上爭容雪。到此方能合祖宗。

返本還源

本來淸淨。不受一塵。觀有相之榮枯。處無爲之凝寂。不同幻化。豈假修持。水淥山靑。坐觀成敗。

返本還源已費功。爭如直下若盲聾。庵中不見庵前物。水自茫茫花自紅。

入廛垂手

柴門獨掩。千聖不知。埋自己之風光。負前賢之途轍。提瓢入市。策杖還家。酒肆魚行。化令成佛。

露胸跣足入廛來。抹土搽灰笑滿腮。不用神仙眞祕訣。直教枯木放花開。

自得腪和尙六牛圖

始從知識示誨。卽起信心。信心旣萌。永爲道本。故牛首上一點白。

一念信爲本。千生入道因。自憐迷覺性。隨處染埃塵。野艸時時綠。狂花日日新。思家無計得。但覺淚沾巾。

信心旣萠。念念揩磨。忽爾發明。心生歡喜。最初入頭。故頭全白。

問訊這牛兒。知非何太遲。拋家經幾劫。逐妄許多時。念念歸無念。思思絕所思。入頭從此始。次第證無爲。

旣有發明。漸漸燻煉。智慧明淨。未能純一。將白半身。

看牧幾春秋。將成露地牛。出離芳艸去。向近雪山遊。正念𨿽歸一。邪思尙混流。脫然心迹盡。六處不能收。

更無妄念。惟一眞心。淸淨湛然。通身明白。

六處不能該。優曇火裏開。了然無系屬。明淨絕纖埃。繩索將無用。人牛安在哉。迢迢空劫外。佛祖莫能猜。

心法雙忘。人牛俱泯。永超象外。惟一空空。是名大解脫門。佛祖命脈。

人牛消息盡。古路絕知音。霧卷千嵓靜。苔生三徑深。心空無所有。情盡不當今。把釣翁何在。磻溪鎖綠陰。

命根斷處。絕後再蘇。隨類受身。逢場作戲。只攺舊時人。不攺舊時行履處。

妙盡復窮通。還歸六道中。塵塵皆佛事。處處是家風。皓玉泥中異。精金火裏逢。優遊無間路。隨類且飄蓬。

月窟訓童行﹝淸禪師﹞

咨爾童行。聽予誡云。髙以下基。洪猶纖起。古今賢聖。莫不由斯。儒宗頗多。釋氏尢甚。玆不繁引。略舉二三。虞夏至尊。尙曾歷試。可能二祖。猶服勤勞。一念因眞。千生果實。若其濫服。終無所成。任是毀形。徒增黑業。爾等童老。至今各顓誠履實。踐眞無隨流。俗處淸淨地。生難遭心。見佛逢僧。克勤敬慕。如能反責。可謂丈夫。施主交肩。宜先祇揖。仝衣相見。莫後和南。夕火晨香。常常勿懈。齋餐蚤粥。念念興慚。當直殿堂。供過寮捨。宜勤拂拭無怠。應承進止。威儀上流。是則言默要道。下輩休詢。貝葉故合精通。墳典猶宜博學。稍知今古。方解爲人。若似啞羊。出家何益。如來未成佛果。文武兼能。永嘉才作人師。宗說俱備。睎顏睎驥。子云有言。誦帚誦苕。釋尊無誤。各須努力。莫謾因循。立志堅髙。不墮凡地。故經云。立志如髙山。種徳若深海。如斯苦口。期汝爲人。報答佛祖莫大恩。拔濟眾生無量苦。日日如是。不愧自心。頌曰。

負舂剗艸示嘉模。紹續須還猛烈徒。一念豁然三際斷。單傳肯下老躁胡。

雪竇明覺禪師方丈銘

夫傳持祖燈。嗣續佛壽。此非小任。宜景前修。肅以威儀。尊其瞻視。懲忿窒欲。治气養心。無以名利動於情。無以得失介於意。無隨世之上下。無逐人之是非。黑白致之於懷。喜怒不形於色。樂人之樂。猶己之樂。憂人之憂。若己之憂。容眾尊賢。克己復禮。無因少隙失素所善。無背公議棄素所疎。能不可矜。勢不可恃。無護己短。無掩人長。見徳不可忘身。在貴不可忘賤。且夫學本修性。豈慍人之不知。道貴全身。無靳世之爲用。人或慕義。理固推余。必也篤以心誠誨余規矩。博援羣藉。深示妙宗。慈室忍衣不可須臾而離。大方寶所欲其造次。必是動息有常。嫌疑必愼。人不可侮。天不可欺。眾之去來。無追無拒。人之毀譽。無恚無貪。內無所慚。外無所卹。或若聲華溢美。利養丰多。畏四趣之果因。謹三寶之交互。死生未脫。業苦難逃。方其得志。亟思利正。身如行廁。利稱軟賊。百年非久。三界無安。可惜寸陰。當求解脫。古先諸祖舉有懿範。杖錫一生喫土。丹霞祇个布裘。趙州靑灰滿頭。卽師編艸爲氈。或深禪久修。或優詔不就。大都約則鮮失。奢則招譏。謙則有光。退則無忌。去聖逾遠。行道有艱。觀時進止。無自辱也。

義淨三藏誡看經

晉宋齊梁唐代間。髙僧求法出長安。去時幾百歸無十。後輩那知前輩難。雪嶺崎嶇侵骨冷。沙河﹝漓﹣蹂﹞湧刮毛寒。今人不委經來歷。往往將經容易看。

唐太宗題白馬寺﹝燒經所﹞

門徑蕭蕭長綠苔。一回登此一徘徊。靑牛謾說函關去。白馬親從印土來。確定是非憑烈焰。爲分眞僞築髙臺。東風也解嫌狼藉。吹盡當年道教灰。

洞山息世譏

不求名利不求榮。任運騰騰度此生。三寸气消誰是主。百年身後謾呼名。衣裳破後重重補。糧食無時旋旋營。一个幻身能幾久。爲它閒事長無明。

五家宗派括

臨濟宗

南嶽馬祖百丈運。臨興南穴首山汾。慈明南會開一續。心出新淸端演勤。

潙仰宗

百丈派出大潙佑。香嚴仰山親得紹。南塔芭蕉淸續傳。兒孫未見繼其後。

雲門宗

淸石天龍接徳山。雪峯云偃香林遠。北塔雪竇付天衣。二本從玆門大顯。

曹洞宗

淸石藥山云洞祖。云膺同安丕志附。梁山觀得大陽玄。投子芙蓉淳獨步。

法眼宗

雪峯傍出玄沙備。地藏法眼益尊貴。韶國師傳壽與津。佛法新羅而已耳﹝要知仔細。須尋宗派圖﹞。

八溢聖解脫門

禮佛敬佛徳。念佛感佛恩。持戒行佛行。看經明佛理。坐禪達佛境。參禪合佛心。得悟證佛道。說法滿佛願。實際理地不受一塵。佛事門中不捨一法。然此八事猶如四方四隅。闕一不可。前聖後聖其揆一也。六波羅蜜亦須兼行。六祖云。執空之人滯在一隅。謂不立文字。自迷猶可。又謗佛經。罪障深重。可不戒哉。

陳賢良書﹝亦刊於精嚴寶訓﹞

陳提刑貴謙答眞侍郎徳秀書曰。承下問禪門事。仰見虛懷樂善之意。顧淺陋何足以辱此。然敢不以管見陳白。所謂話頭合看與否。以某觀之。初無定說。若能一念無生。全體是佛。何處別有話頭。只緣多生習气。背覺合塵。剎那之間念念起滅。如猴孫拾栗相似。佛祖輩不得已權設方便。令咬嚼�个無滋味話頭。意識有所不行。將蜜果換苦胡蘆。淘汝業識。都無實義。亦如國家兵器。不得已而用之。今時學者卻於話頭上彊生穿鑿。或至逐个解說以當事業。遠之遠矣。稜道者廿年坐破七蒲團。只管看驢事未去馬事到來。因捲簾大悟。所謂八萬四千關捩子。只消一个鎖匙開。豈在多言也。來教謂誦佛之言。存佛之心。行佛之行。久久須有得處。如此行履。固不失爲一世之賢者。然禪門一著又須見徹自己本地風光。方爲究竟。此事𨿽人人本有。但爲客塵妄想所覆。若不痛加煆煉。終不明淨。圓覺經云。譬如銷金礦。金非銷固有。𨿽復本來金。終以銷成就。蓋謂此也。來教又謂。道若不在言語文字上。諸佛諸祖何謂畱許多經論在世。經是佛言。禪是佛心。初無違背。但世人尋言逐句。沒溺教网。不知有自己一段光明大事。故達摩西來。不立文字。直指人心。見性成佛。謂之教外別傳。非是教外別是一个道理。只要明了此心。不著教相。今若只誦佛語。而不會歸自己。如人數他珍寶。自無半錢分。又如破布裹眞珠。出門還漏卻。縱使於中得少滋味。猶是法愛之見。本分上事。所謂金屑𨿽貴。落眼成翳。直須打並一切淨盡。方有少分相應也。某向來𨿽不閱大藏經。然華嚴楞嚴圓覺維摩等經誦之亦稍熟矣。其他如傳燈諸老語錄。壽禪師宗鏡錄皆玩味。數十年間。方在屋裏著到。卻無暇看經論也。楞伽𨿽是達摩心宗。亦以句讀難通。不曾深究。要知吾人皆是誠心。非彼世俗自瞞以資談柄而已。姑以日用驗之。𨿽無濁惡粗過。然於一切善惡逆順境界上。果能照破。不爲他所移換否。夜睡中夢覺一如否。恐怖顚倒否。疾病而能作得主否。若目前猶有境在。則夢寐未免顚倒。夢寐旣顚倒。疾病必不能作得主宰。疾病旣作主宰不得。則生死岸頭必不自在。所謂如人飲水冷暖自知。待制舍人於功名鼎盛之時。淸修寡欲畱神此道。可謂火中蓮花矣。古人有言。此大丈夫事。非將相之所能爲也。又云。直欲髙髙峯頂立。深深海底行。更欲深窮遠到。直到不疑之地。來教謂無下手處。只此無下手處。正是得力處。如前書所言。靜處鬧處皆著一隻眼看。是什麼道理。久久純熟。自無靜鬧之異。其或雜亂紛飛起滅不停。卻舉一則公案與之廝崖。則起滅之心自然頓息。照與照者同時寂滅。卽是到家也。某亦學焉而未至也。姑盡吐露如此。不必他示。恐有儒釋不侔者。必大怪之。待制舍人它日心眼開明。亦必大笑而罵之﹝提刑參見月林鐵鞭諸大老﹞。

範文正公勉圓悟禪師行腳

觀水莫觀小污池。污池之水魚鱉卑。登山莫登迆邐山。迆邐之山艸木稀。觀水直觀滄溟廣。登山直登泰山上。所得不少所見髙。工夫用盡非徒勞。南方幸有選佛地。好向其中窮妙旨。它年成器整頹綱。不負男兒出家志。大丈夫。休擬議。豈爲虛名滅身計。歡諧時分覺無多。卻被光陰暗添歲。成都況是繁華國。打住只應花酒窟。吾師自是出家兒。豈隨齷齪相埋沒。吾師幸有虹蜺志。何事躊躇淤泥水。君不見。吞舟之魚不隱污流。合抱之木豈在丹丘。大鵬一展九萬里。豈同春岸飛沙鷗。何如急駕千里驥。莫效鷦鷯戀一枝。縱饒講得千經論。也落禪家第二機。白雲長自戀髙臺。暮罩朝籠不暫開。爲慰蒼生霖雨望。等閒依舊出山來。又不見。昆山有玉名瓊瑤。良時未遇居蓬蒿。當時若不離荊楚。爭得連城價倍髙。

髙庵悟和尙勸安老僧文

貧道嘗閱藏教。諦審佛意。不許比丘坐受無功之食。生懶墮心。起吾我見。每至晨朝。佛及弟子持缽乞食。不擇貴賤。心無髙下。俾得福者一切均溥。後所稱常住者。本爲老病比丘不能行乞者設。非少壯之徒可得而食。逮佛滅後。正法世中亦復如是。像季以來。中國禪林不廢乞食。但推能者爲之。所得利養。聚爲招提。以安廣眾。遂輟逐日行乞之規也。今聞數剎住持。不識因果。不安老僧。背戾佛旨。削弱法門。苟不住院。老將安歸。更不返思。常住財物本爲誰置。當推何心以合佛心。當推何行以合佛行。昔佛在日。或不赴請。畱身精舍。徧巡僧房。看視老病。一一致問。一一辦置。仍勸請諸比丘遞相恭敬。隨順方便。去其嗔嫌。此調禦師統理大眾之揩摸也。今之當代恣用常住。資給口體。結托權貴。仍隔絕老者病者。眾僧之物掩爲己有。佛心佛行渾無一也。悲夫悲夫。古徳云。老僧乃山門之標榜也。今之禪林。百僧之中無一老者。老而不納。益知壽考之無補。反不如夭死。願今當代各遵佛語。紹隆祖位。安撫老病。常住有無。隨宜供給。無使愚昧專權滅裂。致招來世短促之報。切宜加察。

達摩師眞性頌

達摩西來。不立文字。少林默坐九年。獨有神光領旨。上根旣契。猶憐中下之機。彊畱二十字。謂之眞性偈。翻覆讀之。成四十首。頌各有旨趣。庶幾後代兒孫因指見月。儻有个漢。向性字未形之前領略。文彩自彰。匪從他得。則翻笑缺齒老胡。正好痛與拄杖矣。

天人禮枯骨

慈受述

汝是前生我。我今天眼開。瑤衣隨念至。玉食自然來。謝汝昔勤苦。令吾今快哉。散花時再拜。人世莫疑猜。

餓鬼鞭屍

因者臭皮囊。波波劫劫忙。只知貪快樂。不肯暫回光。白業錙銖少。黃泉歲月長。直須痛鞭打。此恨卒難忘。

沙門破二見

咄咄愚癡子。云何不自觀。鞭屍眞倒置。禮骨自欺瞞。善惡由心造。佛魔著眼看。踏翻煩惱海。生死不相干。

禪門諸祖師偈頌下之下﹝終﹞

