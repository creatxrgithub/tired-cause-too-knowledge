續藏經煢絕老人天奇直注雪竇顯和尙頌古

明本瑞直注道霖。性福編集

煢絕老人頌古直注序

禪宗頌古有四家焉。天童雪竇投子丹霞是已。而寔嗣響於汾陽。夫古者。古徳悟心之機緣也。頌者。鼓發心機使之宣流也。故其義或直敷其事。或引類況旨。或興惑發悟。以心源爲本。成聲爲節。而合契所修爲要。然非機輪圓轉。不昧現前。起後得智之親境。不能作也。昔人以雪竇天童。比之孔門遊夏。擬爲頌聖。有以也哉。顧諸古在燈錄。以燈錄行一爲頌本。則以頌重。蓋其所激揚當時主賓玄要。皆形於頌也。胡得不尋而繹之。窺禪道之幽微乎。釋頌者。自栢山大隱圓通覺海二集外。不啻數十家。質野者旨近。支離者意疎。若佛果萬松林泉諸尊宿。采經傳之蘊。匯諸家之長。纂修成集。稱四家評唱。佐四頌之盛。略該五宗之微言。而大隱覺海等集弗克並蹤矣。今去古益遠。受道之緣豈能盡同。且所謂頌古。已繞路之禪。挾緣之智矣。須不援餘論直抉靈源。庶古徳悟心機緣。鼓發宣流。而乃可以契禪道幽微於無際。此煢絕老人之頌古直注所由作也。老人退休林阿。明窗碧篆無所施其婆心。因取頌古直揭大意。淨剗羣疑。標題結案不費辭飭。乃爲斯注。校諸評唱。實謂過之。𨿽然此猶以注稱也。其體非注。如以注則曲中理妙。如疏注者不少矣。故𨿽注而尙直。此猶以直稱也。其趣非直。如以直則了無餘致。如世語者不少矣。故𨿽直而尙古。況其間釋事寔。必目擊意曉。而不牽陳言枝蔓之繁。明理體。必親證現行。而不落陰界離微之窟。解語句。必投機展事。而不墮實法與人之過。顯照用。必妙葉同時。而不溺畱情轉位之偏。至如別提眼目。若明鏡之孤懸。潛通血脈。如金鍼之暗度。如斯類例未易枚舉。洵禪關之樞鈕。後學之指南也。惜是書出正嘉間。叢林祕護。至有名字不聞。今越百有餘年。遺珠復還。埋光再耀。寔菩曇自禪師力也。禪師證寶鏡三昧。以入世智。化瓦礫成寶坊。又以護法湣俗之慈。傳斯頌注。余與禪師爲同學。而遊相好。頃遺書慰存。且索言以弁其首。余因得詳煢絕著書之槪。而復徧告諸禪林學士。夫寶鏡三昧。傳自洞上。而光照五宗。今禪林學士。有不欲證寶鏡者乎。務先究四家之頌古。有不究頌古者乎。務先習煢絕之直注。由直注而明頌古。頌古明而寶鏡證。始不負禪師之教也。吾將觀鏡光照耀叢林於無窮哉。

順治辛卯夏臺山後學受登盤譚撰

煢絕直注四家頌古敍

道本無差。因修有異。宇博人浩。心殊見冗。非乎大智大徳。惡能圓通圓濟者哉。蓋先徳見其學者沈機滯境。所以行慈運悲。借主借賓。就問就答。排乎古而例乎今。指通指塞。爲頌爲拈。發乎智而拔乎愚。有體無用。必喪孤危。有用無體。全是虛詐。體用雙全。陷於平寔。體用雙超。執乎尊貴。有功無位。名之外紹。有位無功。名之內紹。功位雙具。正偏兼到。功位兩絕。獨明向上。計略齊施。言中有響。理事通行。句裏呈機。以機奪機。就身打劫。以權占權。劈筈奪窩。見執破執。是名拈情。就計遮計。是名蓋覆。前露後拂。獅子迷蹤。聖出凡超。丹鳳衝霄。言思路窮。名爲絕待。貼體無私。名無意路。不犯思議。直下承當。不立玄妙。當陽直指。意絕邊疆。信手拈來法無彼此。一律平懷。達境卽心。就路還家。純眞絕相大功一色。純眞兩絕正位一色。理事渾然今時一色。三色髙超。始名本分家風。三色隨宜。故名入廛垂手。滯有者心之不忘。滯無者守空失旨。百般方便總名善巧。破差別之紊執。明眞寔之本源。私欲一申。公正自昧。天理一明。羣機自絕。棄萬川之異流。獨遊大海。出十界之貪欲。煢飛髙漢。直注者。直指靈機。免墮疊疊之貫花。當機者。當央直領。咸達雄雄之本妙。方知此理非修非證。豈淪機境之中。了明斯道。本成本現。炳踰階級之外。不假功用。了然自契。余因幼小小。期胡跪請而絕示。倘乎略有所通。誓願刊而普及。不違先盟。以補今虧。聊將管見。權接斷途之橋。莫嫌艸藥。微消沈屙之疾。請乎大徳大仁。莫令斷絕。啟乎重刊重示。遠接後來。合十海嶽酬願故述。

時弘治歲次戊申太簇月上元吉旦

洪都隆興沙門本瑞述

金臺興隆沙門道霖編集

古杭菩曇禪寺淨深重梓

梁武帝問達摩大師。如何是聖諦第一義﹝撥卻眞俗直問中道。呈解驗王﹞。磨云廓然無聖﹝杳無一法。何安聖諦。一拈二截﹞帝云對朕者誰﹝不領其旨。逐句返追﹞。磨云不識﹝當頭一截。不容對待﹞。帝不契﹝權實不投﹞。渡江至魏○﹝主意拈情。旨明向上﹞帝問志公﹝敍因﹞。公云陛下還識此人否﹝就機一提權實並行﹞。帝云不識﹝實供﹞。公云此是觀音大士傳佛心印﹝隔身指注。就裏塗糊﹞。帝悔遂遣使取﹝不識當機所以外逐﹞。公云莫道陛下發使去取。闔國人去他亦不回﹝見不領旨。點他外奔﹞。○﹝主意急處一提。旨明句裏藏鋒﹞總結﹝二師不遇知音。武帝頭頭蹉過﹞。

聖諦廓然﹝拈前公案﹞。何當辧的﹝這个廓然有何所辧﹞。對朕者誰。還云不識﹝旣見其蹉。不免一截﹞。因玆暗渡江。豈免生荊棘﹝只因不契。干戈徧界。﹞闔國人追不再來。千古萬古空相憶﹝當時粗心。過後卻悔﹞。休相憶。淸風匝地有何極﹝一段淸風普天匝地。更有其誰而又卻悔﹞。師顧視左右云。這里還有祖師麼﹝雪竇見人外奔。所以當央直示﹞。自云。有﹝鉤錐在手。照用同時﹞。喚來與老僧洗腳﹝見不領旨所以點罰。似恁般人只堪洗腳﹞。

趙州示眾云﹝垂釣爲人﹞。至道無難。惟嫌揀擇﹝人人本分。何有取捨﹞。才有語言。是揀擇。是明白﹝令人著限。辧別是何﹞。老僧不在明白裏。是你諸人還護惜也無﹝明白是大功。護惜是揀擇。我尙不住大功。且道你還揀擇麼﹞。僧云。旣不在明白裏。護惜个什麼﹝不住大功何有揀擇﹞。州云我亦不知﹝言思無路故呈不知﹞。僧云。和尙旣不知。爲什麼道不在明白裏﹝只知惺細不知失見﹞。州云。問事卽得。禮拜了退﹝向上非言。不可犯忤﹞○﹝主意垂釣爲人。旨明大功不宰﹞總結﹝不落階級﹞。

至道無難﹝拈案﹞。言端語端﹝注無委曲﹞。一有多種﹝放則全體發用。一卽一切﹞。二無兩般﹝收則全用歸體。一切卽一﹞。天際日上月下。檻前山深水寒﹝恐滯兩邊妄生分別。所以直指全無揀擇﹞。髑髏識盡喜何立﹝喜識若盡方無揀擇﹞。枯木龍吟消未乾﹝若存喜識盡墮大功。舉倒比注﹞。難難﹝不落凡聖極難分訴﹞。揀擇明白君自看﹝莫靠他人。應自著眼﹞。

馬祖不安。院主問。和尙近日尊候如何﹝仁義之問﹞。祖云。日面佛。月面佛﹝養子之心﹞○﹝主意直下明宗。旨明無有意路﹞總結﹝問以人情。答以直指﹞。

日面佛。月面佛。五帝三皇是何物﹝若會日面月面。便會五帝三皇。舉一例﹝請﹞。二十年來曾苦辛。爲君幾下蒼龍窟﹝雪竇新他用功之難如龍穴取珠。使盡心機方到此地﹞。屈堪述。明眼衲僧莫輕忽﹝恐有髙流笑恥故言其屈。又怕未及之者故言堪述。末後雙收二字。總言不得輕忽﹞。

徳山到潙山。挾復子於法堂上從東過西從西過東。顧視云。無無。便出﹝特來呈機校勘諸方。自誇見髙無與等者﹞。師著語云。勘破了也﹝當頭一點。不必馳騁﹞。徳山至門首卻云不得艸艸。便具威儀再入相見﹝旣到諸方豈可愴忙﹞。潙山坐次﹝候看來諸﹞。徳山提起坐具云和尙﹝大用親呈﹞。潙山擬取拂子﹝將在謀而不在勇﹞。徳山便喝。拂袖而出﹝不受籠罩。截皆來機﹞。師著語云勘破了也﹝不過如此不須賣弄。一點二拈﹞。徳山背卻法堂著鞋便行﹝意有自許。不過此理﹞。潙山至晚問首座。適來新到在什麼處﹝雙關而問﹞。座云當時背卻法堂著鞋去了﹝實供﹞。山云此子已後向孤峯頂上盤結艸庵呵佛罵祖去在﹝如此孤危。佛祖不容﹞。師著語云。雪上加霜﹝他又如此行。你又如此說他﹞○﹝主意呈機相勘。旨明大用現前﹞總結﹝主賓互驗﹞。

一勘破。二勘雪上加霜。曾險墮﹝拈前著語。呈他手眼﹞。飛騎將軍入虜庭。再得完全能幾个﹝再入相見。如李廣遭陷還能跳出﹞。急走過。不放過。孤峯頂上艸裏坐﹝直饒不畱蹤迹。也點靜沈死水﹞。咄﹝恐陷後人坐在孤危。故責令出須當稟命﹞。

雪峯示眾云。盡大地撮來如粟米大拋向面前。漆桶不會﹝情與無情一切無別。盡情吐出你又不會﹞。打鼓普請看﹝今特聚眾。大家著眼﹞○﹝主意垂釣爲人。旨明攝用歸體﹞。總結﹝老婆心切﹞。

牛頭沒。馬頭回。曹溪鏡裏絕塵埃﹝會得上句。靈山少室盡古盡今。一切無漏﹞。打鼓看來君不見。百花春至爲誰開﹝使盡其情因何不會。且道萬別千差畢竟是誰﹞。

雲門大師垂語云。十五日已前不問汝﹝借明空劫。已絕問答﹞。十五日已後道將一句來﹝旣居日用。一切任意﹞。自代云。日日是好日﹝恐成兩截故又雙牧。這邊那邊使無縫罅﹞○﹝主意垂釣旨明藏鋒﹞。總結﹝老婆心切﹞。

去卻一。拈得七。上下四維無等匹﹝會得上句。四方八面了無有二﹞。徐行踏斷流水聲。縱觀寫出飛禽迹﹝若能了法不二。明中自然踏斷。暗中自然獨露﹞。艸茸茸。煙冪冪﹝一律平懷。了無彼此﹞。空生巖畔花狼藉﹝恐墮大功故舉例破﹞。彈指堪悲舜若多﹝恐墮無功復舉例破﹞。莫動著。動著三十棒﹝今行法令莫犯二病﹞。

僧問法眼。如何是佛﹝請益﹞。眼云汝是慧超﹝當頭一提﹞○﹝主意急處一提。旨明就窩打兔﹞。總結﹝箭鋒相拄﹞。

江國春風吹不起﹝盡國人呼。未曾著意﹞。鷓鴣啼在深花裏﹝今日請益。平常一提﹞。三級浪髙魚化龍﹝慧超悟處。聞雷而化﹞。癡人猶戽夜塘水﹝無智之人逐語生情。如乎深夜戽水取魚﹞。

翠巖示眾云。一夏已來爲兄弟說話。看翠巖眉毛在麼﹝探竿在手﹞。保福云。作賊人心虛﹝就身打劫﹞。長慶雲生也﹝齒﹡可﹞粗嚙細﹞。雲門云。關﹝一點一拈﹞○﹝主意垂釣。旨明藏鋒﹞。總結﹝作家唱和﹞。

翠巖示徒。千古無對﹝美他句中不露鋒骨﹞。關字相酬。失錢遭罪﹝只知截人。不知自放﹞。潦倒保福。抑揚難得﹝擒縱殺活。自然恰好﹞。嘮嘮翠巖。分明是賊﹝句中藏刃。暗取人頭﹞。白圭無玷。誰辧眞假﹝句無稜角。誠然難辧﹞。長慶相諳。眉毛生也﹝獨許知音。善拈善點﹞。

僧問趙州。如何是趙州﹝借事藏鋒﹞。州云東門南門西門北門﹝以機遣機﹞○﹝主意藏鋒。旨明絕待﹞。總結﹝劈筈奪窩﹞。

句裏呈機劈面來﹝問中雙關。當頭不讓﹞。爍迦羅眼絕纖埃﹝答處就機。人境雙奪﹞。東南西北門相對。無限輪錘擊不開﹝理事混然。神劍難分﹞。

睦州問僧近離甚麼處﹝探竿﹞。僧便喝﹝大用親呈﹞。州云老僧被汝一喝﹝輸己陷人﹞。僧又喝﹝有用無照﹞。州云三喝四喝後作麼生﹝是也喝。不是也喝。喝後如何﹞。僧無對﹝果失其照﹞。州便打云。這掠虛頭漢﹝大用生擒﹞○﹝主意陷虎之機。旨明大用全提﹞。總結﹝權衡在手﹞。

兩喝與三喝。作者知機變﹝只解行喝。不知機變。打艸驚蛇。戒後彊爲﹞。若謂騎虎頭。二俱成瞎漢﹝若將此喝只作擒縱。非便賓瞎亦乃主瞎﹞。誰瞎漢。拈來天下與人看﹝或是賓瞎或是主瞎。或是賓主一時瞎。果然明得。不可自專。直須驗過始得﹞。

黃蘗示眾云。汝等諸人盡是噇酒糟漢。與麼行腳何處有今日﹝迷名滯相如酒所困。如此行持何年得醒﹞。還知大唐國裏無禪師麼﹝人境俱奪。意要直領﹞。僧云。只如諸方匡徒領眾。又作麼生﹝旣無佛法。何用開堂﹞。蘗云。不道無禪。只是無師﹝旣是無師。盡是杜撰﹞○﹝主意搜短爲長。旨明垂釣爲人﹞。總結﹝權衡在手﹞。

凜凜孤風不自誇。端居寰海定龍蛇﹝本有權衡豈是彊勉﹞。大中天子曾輕觸。三度親遭弄爪牙﹝聖主不讓。豈容禪客﹞。

僧問洞山如何是佛﹝請益﹞。山云麻三斤﹝平實﹞○﹝主意拈轉話頭。旨明無有意路﹞。總結﹝問以劫外。答以今時﹞。

金烏急。玉兔速。善應何曾有輕觸﹝洞山雪竇徹底爲人﹞。展事投機見洞山。跛鱉盲龜入空谷﹝只云事上鉆研。正如跛鱉盲龜撞入空谷。何年得出﹞。花簇簇。錦簇簇。南地竹兮北地木﹝平實相通。舉例令看﹞。因思長慶陸大夫。解道合笑不合哭﹝你若只在事上。正好拍手大笑﹞。咦﹝此之一笑。是賞是罰。是事是理。請著眼看﹞。

僧問巴陵。如何是提婆宗﹝請益辧主﹞。陵云銀椀裏盛雪﹝當央直指﹞○﹝主意明宗。旨明絕待﹞。總結﹝問偏答正﹞。

老新開。端的別解道。銀椀裏盛雪﹝句不立玄。故乃贊嘆﹞。九十六个應自知。不知卻問天邊月﹝諸人自知負墮則可。如有不知更問明眼人始得﹞。提婆宗。提婆宗。赤幡之下起淸風﹝雪竇盡力提持。若然會得。便解返擲﹞。

僧問雲門。如何是一代時教﹝請益﹞。門云對一說﹝當央直指﹞○﹝主意明宗。旨明絕待﹞。總結﹝當頭直指﹞。

對一說。太孤絕﹝句絕其比﹞。無也鐵椎重下楔﹝問無孔竅。答絕方隅﹞。閻浮樹下笑呵呵。昨夜驪龍拗解折﹝雪竇大笑。諸方任是英靈也插觜不得﹞。別別﹝不同諸方。要人著眼﹞。韶陽老人得一橛﹝只有湛水之波。而無滔天之浪﹞。

僧問雲門。不是目前機。亦非目前事時如何﹝悟非世理。特呈解問﹞。門云倒一說﹝就機一點﹞○﹝主意見機而作。旨明就身打劫﹞。總結﹝以楔出楔﹞。

倒一說。分一節﹝分明放過。把手同行﹞。同死同生爲君決﹝或明或暗。隨分令出﹞。八萬四千非鳳毛﹝人𨿽眾多。無一英俊﹞。三十三人入虎穴﹝大手宗師方能爲作﹞。別別﹝故意提起令人著眼﹞。擾擾匇匇水裏月﹝影影灼灼如水中月。戒其學者情見未忘﹞。

僧問鏡淸。學人啐。請師啄﹝借事藏鋒﹞。淸云還得活也無﹝以機驗機﹞。僧云若不活遭人怪笑﹝若只在殼豈不被笑﹞。淸云也是艸裏漢﹝𨿽不住死。又在其活。故乃鏡淸一點一拈﹞○﹝主意拈情。旨明爪牙﹞。總結﹝權衡在手﹞。

古佛有家風。對揚遭貶剝﹝主賓相交。今古皆然﹞。子母不相知。是誰同啐啄﹝啐啄未忘。機境交加。子母雙忘。對待何有﹞。啄﹝主之追處﹞覺﹝賓之呈處﹞猶在殼﹝云死存活﹞。重遭撲﹝身困於活。又遭其點﹞。天下衲僧徒名邈﹝其僧活潑潑地尙遭其點。天下衲僧徒勞向此名摸﹞。

僧問香林。如何是祖師西來意﹝請益﹞。林云坐久成勞﹝平實直指﹞○﹝主意明宗。旨明絕待﹞。總結﹝信手拈來﹞。

一个兩个千萬个。脫卻籠頭卸卻馱﹝天下衲僧皆如。香林心不立玄。偏不附物。自然輕快﹞。左轉隨後來。紫胡要打劉鐵磨﹝盡情說了。你再立玄附物。似紫胡打劉鐵磨一般﹞。

肅宗帝問忠國師。百年後所須何物﹝仁義之問﹞。師云與老僧作个無縫塔﹝有縫今時。無縫實際﹞。帝曰請師塔樣﹝就機一拶﹞。師良久﹝全身直示﹞。會麼﹝恐失復追﹞。帝曰不會﹝實供﹞。師云吾有付法弟子耽源卻諳此事。請詔問之﹝一囑二薦﹞。師遷化後。帝詔耽源問此意如何。源云。相之南。譚之北﹝𨿽不存意。暗拈二邊﹞。中有黃金充一國﹝盡力傍通﹞。無影樹下合同船。琉璃殿上無知識﹝注上良久。不墮偏方。不居正位﹞○﹝主意當央直示。旨明不落階級﹞。總結﹝一呈一注﹞。

無縫塔。見還難﹝實際不受。何有其見﹞。澄潭不許蒼龍蟠﹝國師耽源皆是死水。不恐逐生情。故乃拈之﹞。層落落。影團團。千古萬古與人看﹝非但此時。今古榜樣﹞。

俱胝和尙凡有所問。只豎一指﹝當央直示﹞○﹝主意覿面相呈。旨明大用現前﹞。總結﹝一切卽一﹞。

對揚深愛老俱胝。宇宙空來更有誰﹝一生不攺﹞。曾向滄溟下浮木。夜濤相共接盲龜﹝戒勉後來不求大悟。若學俱胝只去豎指。但接盲龜。此點有體無用之輩﹞。

龍牙問翠微。如何是祖師西來意﹝請益﹞。微云與我過禪板來﹝名裏呈機﹞。牙取禪板與微﹝半醉半醒。不知蹉過﹞。微接得便打﹝大用全提﹞。牙云。打卽任打。要且無祖師西來意﹝空受痛棒。不領大旨。彊作主宰。反言無意﹞。又問臨濟。如何是祖師西來意。濟云與我過蒲團來。牙取蒲團與濟。濟接得蒲團便打。牙云。打卽任打。要且無祖師西來意﹝行徳同前﹞○﹝主意明宗。旨明大用﹞。總結﹝正令全提﹞。

龍牙山裏龍無眼。死水何曾振古風﹝言他鉆入死水。不能活處行機。蒲團禪板在自手中。反與人打﹞。禪板蒲團不能用。只應分付與盧公﹝雪竇自言。若道無有祖意。當時直要打出祖意﹞。

師拈云。這老漢也未剿絕。復成頌曰﹝恐逐境奔。故再呈頌﹞。

盧公付了亦何憑。坐倚休將繼祖燈﹝撥去玄妙。意要直領﹞。堪對暮雲歸未合。遠山無限碧層層﹝恐墮孤危。故指平實﹞。

僧問智門。蓮花未出水時如何﹝問是借事用明空劫﹞。門云蓮花﹝直截明宗﹞。僧雲出水後如何﹝用明今時﹞。門云荷葉﹝同前﹞○﹝主意當央直指。旨明無有意路﹞。總結﹝問有彼此。答無是非﹞。

蓮花荷葉報君知。出水如何未出時﹝出水何如。未出何如。若乃見得。方知不在兩頭﹞。江北江南問王老。一狐疑了一狐疑﹝若不領旨。只去出水未出上問。轉生其疑。何時得了﹞。

雪峯示眾云。南山有條鱉鼻蛇。汝等諸人切須好看﹝人多困於孤危。故教明其平實﹞。長慶雲。今日堂中大有人喪身失命﹝喪其法身。失其慧命。莫道究用。連本已失。故曰大有﹞。僧舉似玄沙。沙云須是稜兄始得﹝見放無收。搦人顯己﹞。𨿽然如此。我卽不然﹝意在等問﹞。僧云和尙作麼生﹝就機一拶﹞。沙云用南山作麼﹝恐逐其言。故乃拈之﹞。雲門以拄杖攛向雪峯面前作怕勢﹝一呼一遣。權實並行﹞○﹝主意垂釣爲人。旨明作家相見﹞。總結﹝父子唱和﹞。

象骨巖髙人不到。到者須是弄蛇手﹝機峻無敵。若萬仞崖。須是作者方無阻隔﹞。稜師備師不柰何。喪身失命有多少﹝慶放沙收。總不當機﹞。韶陽知。重撥艸。南北東西無處討﹝用得當央故難得也﹞。忽然突出拄杖頭。拋對雪峯大張口。大張口兮同閃電。剔起眉毛還不見﹝須然大用全彰。个裏了無蹤迹﹞。如今藏一乳峯前。來者一一看方便﹝於今盡在此處。各人應須著眼﹞。師髙聲喝云。看腳下﹝拽回鼻孔。大用急提﹞。

保福長慶遊山﹝日用生涯﹞。福以手指云。這里便是妙峯頂﹝此爲絕頂。以驗同道﹞。慶雲。是則是。可惜許﹝若執於此。盡困中途﹞。師著語云。今日共這漢遊山。圖个什麼﹝一个說是。一个不是。我於同行。圖个什麼。點他二家總是無端﹞。復云。百千年後不道無。只是少﹝是是大功。不是是無功。二者總是階級。向後不道無人過此。要至此地二者皆少﹞。後舉似鏡淸。淸云若不是孫公。便見髑髏徧野﹝若不具眼看破。便被他裁﹞○﹝主意呈機探拔。旨明遞相酬唱﹞。總結﹝總是心幸﹞。

妙峯孤頂艸離離﹝直饒妙絕今古。二人總是葛藤﹞。拈得分明付與誰﹝指示分明。你卻與誰﹞。不是孫公辯端的。髑髏著地幾人知﹝拈前公案﹞。

劉鐵磨到潙山。山云老牸牛汝來也﹝點他動落今時﹞。磨云。來日臺山大會齋。和尙還去麼﹝隔身反點靜沈死水﹞。山放身臥﹝截斷兩頭﹞。磨便出﹝回互不犯﹞○﹝主意見機而作。旨明作家相見﹞。總結﹝心幸﹞。

曾騎鐵馬入重城﹝磨之不懼。慣便如將﹞。勅下傳聞六國淸﹝山如帝令。天下太平﹞。猶握金鞭問歸客﹝磨之反問你還去否﹞。夜深誰共禦街行﹝末後二人不坐正偏。故曰誰共﹞。

蓮花峯庵主拈拄杖示眾云。古人到這里。爲甚不肯住﹝透得本地。因何不住﹞。眾無語﹝不知落處﹞。自代云爲他途路不得力﹝執於大功。盡未到家﹞。復云畢竟如何﹝徵前審後﹞。自云楖栗橫擔不顧人。直入千峯萬峯去﹝直須絕迹。莫執大功﹞○﹝主意垂釣爲人。旨明大功不宰﹞。總結﹝轉功就位﹞。

眼裏塵沙耳裏土。千峯萬峯不肯住﹝庵主轉功就位。雪竇轉位就功。故曰不住﹞。落花流水太茫茫。剔起眉毛何處去﹝塵塵獨露。剎剎全彰。無古無今。更向何去﹞。

僧問百丈。如何是奇特事﹝辧主﹞。丈云獨坐大雄峯﹝全身擔荷﹞。僧禮拜﹝一謝具眼。二點獨尊﹞。丈便打﹝正令雙截﹞○﹝主意呈機。旨明大用﹞。總結﹝權衡在手﹞。

祖域交馳天馬駒﹝法中自在。如駒絕絆﹞。化門舒捲不同途﹝擒縱殺活。豈定一機﹞。電光石火存機變。堪笑人來捋虎須﹝僧須具見。不料其力。丈機迅速。善敢當鋒﹞。

僧問雲門。樹凋葉落時如何﹝借事呈解﹞。門云體露金風﹝就機一點。拈他大功﹞○﹝主意見機而作。旨明就身打劫﹞。總結﹝以見遣見﹞。

問旣有宗。答亦攸同﹝主賓相符﹞。三句可辧﹝一句具三。皎然明白﹞。一鏃遼空﹝三句外看。射空無敵﹞。大野兮涼飆颯颯。長天兮疎雨蒙蒙﹝恐滯竿頭故示剎塵﹞。君不見﹝令人著眼﹞。少林久坐未歸客。靜依熊耳一叢叢﹝恐落平實故指面壁。且道是樹凋葉落。是體露金風﹞。

南泉參百丈惟政和尙。丈問從上諸聖還有不爲人說底法麼﹝探拔﹞。泉云有﹝供自見處﹞。丈云作麼生是不爲人說底法﹝以見驗見﹞。泉云。不是心。不是佛。不是物﹝只知供欵。不知失見﹞。丈云說了也﹝點不疾流﹞。泉云。某只與麼。和尙作麼生﹝見自失節。返追他用﹞。丈云。我又不是善知識。爭知有說不說﹝須乃推惡離己。亦注非言可及﹞。泉云某甲不會﹝見機嚴密。更探其的﹞。丈云太煞與汝說了﹝先已盡情。何必重問﹞○﹝主意深竿在手。旨明就身打劫﹞。總結﹝乾出其身﹞。

祖佛從來不爲人。衲僧今古競頭走﹝本無一法。妄生取捨﹞。明鏡當臺列象殊﹝丈如明鏡。絲毫不昧﹞。一一面南看北斗﹝一一著眼。是說不說﹞。半柄垂。無處討﹝當面直注。何又更尋﹞。拈得鼻孔失卻口﹝若逐其句。顧前失後。顧後失前﹞。

僧問大隋。劫火洞然。大千俱壞。未審這个壞不壞﹝引教請益﹞。隋云壞﹝直指明宗﹞。僧云與麼則隨他去﹝迷宗逐句﹞。隋云隨他去﹝同前﹞○﹝主意明宗。旨明絕待﹞。總結﹝隨流得妙﹞。

劫火光中立問端。衲僧猶滯兩重關﹝壞與不壞。問處兩關﹞。可憐一句隨他語。萬里區區獨往還﹝當時不識。後過投子點破。復往大隋。雪竇點他兩處蹉過﹞。

僧問趙州。承聞和尙親見南泉是否﹝驗主﹞。州云鎭州出大蘿卜頭﹝直下明宗﹞○﹝主意直指。旨明絕待﹞。總結﹝平常無生﹞。

鎭州出大蘿卜。天下衲僧取則﹝天下衲僧取此爲極﹞。只知自古自今。爭辯鵠白烏黑﹝須然今古無差。爭柰難分黑白﹞。賊賊。衲僧鼻孔曾拈得﹝言這老賊善換人眼﹞。

麻谷持鍚到章敬。繞牀三匝。振錫一下。卓然而立﹝呈機校勘﹞。敬云是是﹝照用同時﹞。師著語云錯﹝恐陷其是。故乃拈之﹞。谷又到南泉。繞牀三匝。振錫一下。卓然而立。泉云不是不是﹝照用同時﹞。師著語云錯﹝恐陷不是。故乃拈之﹞。谷云。章敬道是。和尙爲甚道不是﹝逐句雙疑﹞。泉云。章敬是。是汝不是。此是風力所轉。終成敗壞﹝過在於汝。非干師事。情逐於境。豈不喪眞﹞○﹝主意辧驗。旨明拈情﹞。總結﹝權衡在手﹞。

此錯彼錯。切忌拈卻。四海浪平。百川潮落﹝便得兩錯。是非皆絕﹞。古策風髙十二門。門門有路空蕭索﹝杖上淸風。髙超一切﹞。非蕭索。作者好求無病藥﹝前拈大功。今拈無功。任是作者亦當治無﹞。

定上座問臨濟。如何是佛法大意﹝請益﹞。濟下禪牀擒住一掌便托開﹝全提大用﹞。定佇立﹝情絕其路﹞。傍僧云。定上座何不禮拜﹝見失傍提﹞。定方禮拜。忽然大悟﹝因此達彼﹞○﹝主意直指。旨明大用﹞。總結﹝正令全提﹞。

斷際全機繼後蹤﹝黃蘗全機。臨濟紹之﹞。持來何必在從容﹝當央分付。何必又疑﹞。巨靈擡手無多子。分破華山千萬重﹝定公疑。髙如山。臨濟一掌粉碎﹞。

陳操尙書看資福。福見畫一圓相﹝暗機爲驗﹞。操云弟子恁麼來。早是不著便。何更畫一圓相﹝退己點人﹞。福便掩卻門﹝因便一截﹞。師云陳操只具一隻眼﹝點他見前失後﹞○﹝主意探幹。旨明大用﹞。總結﹝權衡在手﹞。

團團珠繞﹝福之圓相﹞玉珊珊﹝操之言鋒﹞。馬載驢馱上鐵船。分付海山無事客﹝船裝馬載。只當尋常﹞。釣鰲時下一圈攣﹝不用多端。一機足矣﹞。師復云。天下衲僧跳不出﹝須言無事。天下禪流幾人能出有無之殼﹞。

仰山問僧近離甚處﹝探拔藏鋒﹞。僧云廬山﹝實供﹞。山云曾到五老峯麼﹝撥轉別驗﹞。僧云不曾﹝同前﹞。山云闍黎不曾遊山﹝點他不達﹞。雲門云。皆爲慈悲之故。有落艸之談﹝言不行捧。只打葛藤﹞○﹝主意探幹。旨明平懷﹞。總結﹝就事藏鋒﹞。

出艸入艸。誰解尋討﹝門出山入。誰生分別﹞。白雲重重。紅日杲杲﹝平懷拈出。免生異見﹞。左顧無暇。右盻已老﹝注上之機皆無縫罅﹞。君不見。寒山子。行太早。十年歸不得。忘卻來時道﹝迷名失旨。舉例故點﹞。

文殊問無著。近離甚處﹝平常藏鋒﹞。著雲南方。殊雲南方佛法如何拄持﹝入就一追﹞。著云。末法比丘少奉戒律﹝前後具實﹞。殊云多少眾﹝細搜其見﹞。著云或三百或五百﹝依舊逐句﹞。著問。此間佛法如何住持﹝返問﹞。殊云。凡聖同居。龍蛇混雜﹝照用同時﹞。著云多少眾﹝兩處如常﹞。殊云。前三三。後三三﹝當央直截﹞○﹝主意探拔。旨明直指﹞。總結﹝老婆心切﹞。

千峯盤屈色如藍。誰謂文殊是對談﹝徧界全彰。誰說對談﹞。堪笑淸涼多少眾。前三三與後三三﹝欲識二三。盡在此笑﹞。

長沙一日遊山歸至門首。首座云。和尙什麼處來﹝因事辯主﹞。沙雲遊山來﹝就事呈解﹞。座云到什麼處來﹝細辯來源﹞。沙云。始隨芳艸去。又逐落花回﹝句甚英美﹞。座云大似春意﹝點逐今時﹞。沙云。也勝秋露滴芙蕖﹝拈他死水﹞。師云。謝答話﹝一个今時。一个劫外。雙點雙拈﹞○﹝主意探竿。旨明絕待﹞。總結﹝作家相見﹞。

大地絕纖埃。何人眼不開﹝若達平常。無事不了﹞。始隨芳艸去。又逐落花回﹝拈前公案﹞。羸鶴翹寒木。狂猿嘯古臺﹝雪竇呈機﹞。長沙無限意﹝拈起令看﹞。咄﹝恐落平實。舉令一截﹞。

盤山垂語云。三界無法。何處求心﹝上句奪境。下句奪人。意在直領。豈可商量﹞○﹝主意直下明宗。旨明心法不二﹞。總結﹝垂釣爲人﹞。

三界無法。何處求心。白雲爲蓋。流泉作琴﹝上拈公案。下呈其機﹞。一曲兩曲無人會。雨過夜塘秋水深﹝盡情吐露。不領大旨。如秋涼水。豈水嘆也﹞。

風穴郢州衙內上堂云。祖師心印狀似鐵牛之機﹝搖撼不動。亦無疑罅﹞。去卽印住﹝不令逐境﹞。住卽印破﹝不令立玄﹞。只如不去不住。印卽是不印卽是﹝不住二邊。正當恁麼。又作麼生﹞。盧陂長老出問。某有鐵牛之機。請師不搭印﹝識句拈情﹞。穴云。慣釣鯨鯢沈巨浸。卻嗟蛙步﹝馬﹡展﹞泥沙﹝慣釣巨鯢。豈怕靑蛙﹞。陂佇思﹝失情﹞。穴喝雲長老何不進語﹝你道不搭。因何無路﹞。陂後議﹝進退無門﹞。穴打一拂子云。還記得話頭麼﹝提前逼後﹞。陂擬開口﹝左右絕路﹞。穴又打﹝當央直截﹞。牧主云。佛法與王法一般﹝傍觀者哂﹞。穴云見个什麼﹝審他見處﹞。主云。當斷不斷。反招其亂﹝合行不行。合止不止﹞。穴下座﹝非只盧陂。亦有風穴。故就拂迹﹞○﹝主意大用全提。旨明攙旗奪鼓﹞。總結﹝權衡在手﹞。

擒得盧陂跨鐵牛。三玄戈甲未輕酬。楚王城畔朝宗水。喝下曾令卻倒流﹝一喝中具三玄三要。莫道盧陂。任是長江一喝倒流﹞。

僧問雲門。如何是淸淨法身﹝請益﹞。門云花藥欄﹝平實一指﹞。僧云便與麼去時如何﹝直領如何﹞。門云金毛獅子﹝當央一點﹞○﹝主意拽回鼻孔。旨明無有意路﹞。總結﹝權衡在手﹞。

花藥欄。莫瞞盰﹝要人仔細﹞。星在秤兮不在盤﹝意在花藥闌上。不在法身。如秤在斤兩上。不在定盤星上﹞。便與麼。太無端﹝先執法智同後執平實。總非本分故曰無端﹞。金毛獅子大家看﹝人人皆有此等二病。便是英才也須著眼﹞。

陸亙大夫語南泉云。肇法師道。天地同根。萬物一體。也甚奇怪﹝只見句奇。不知自昧﹞。泉指花云。大夫。時人見此一株花。如夢相似﹝當央直截。點他錯認﹞○﹝主意拈轉話頭。旨明直下明宗﹞。總結﹝法窟爪牙﹞。

聞見覺知非一一。山河不在鏡中觀﹝根塵境對偶。識生其中。恐成心境。故曰不在﹞。霜天月落夜將半。誰共澄潭照影寒﹝物我雙絕。天地何有。杳無一念。故曰誰共﹞。

趙州問投子。大死底人卻活時如何﹝呈機驗主﹞。子云不許夜行。投明須到﹝已見來情。故乃拈之﹞○﹝主意探竿。旨明拈情﹞。總結﹝是精識精﹞。

活中有眼還同死。藥忌何須鑑作家﹝蘇後同絕只可自知。何必驗人﹞。古佛尙言曾未到。不知誰解撒塵沙﹝已到之人又言未到。誰能過此別說奇特﹞。

龐居士辭藥山。山命十禪客相送至門首。士指空中雪云。好雪片片。不落別處﹝全機爲驗。一切無過﹞。全禪客云。落在甚處﹝只知驗人。不知失己﹞。士打一掌﹝當央直指﹞。全云。居士也不得艸艸﹝半點半拈﹞。士云。汝恁麼稱禪客。閻羅老子未放你在﹝點他情見﹞。全云居士作麼生﹝果不識機﹞。士打云。眼見如盲。口說如啞﹝正令一截。注上逐句﹞。師別初問處。握雪便打﹝一起便截。免得葛藤﹞○﹝主意探竿。旨明大用﹞。總結﹝權衡在手﹞。

雪團打。雪團打。龐老機關沒可把﹝開口便打。他縱機峻不能插手﹞。天上人間不自知。眼裏耳裏絕瀟灑﹝內心外境。通是一眞﹞。瀟灑絕。碧眼胡僧難辧別﹝一眞若空。言思無路﹞。

僧問洞山。寒暑到來如何回避﹝就偏問正﹞。山云。何不向無寒暑處去﹝就偏指正﹞。僧云如何是無寒暑處﹝就正問正﹞。山云。寒時寒殺闍黎。熱時熱殺闍黎﹝見逐其正。復指其偏﹞○﹝主意正偏互換。旨明左右無拘﹞。總結﹝不住二邊﹞。

垂手還同萬仞崖﹝垂手不居正位。萬仞不住偏方﹞。正偏何必在安排﹝隨緣應用。自然恰好﹞。琉璃古殿照明月。忍俊韓盧空上階﹝不領大旨。只逐其句。舉例點罰﹞。

禾山垂語云。習學謂之聞﹝出口入耳﹞。絕學謂之鄰﹝沈空滯寂﹞。過此二者是爲眞過﹝不落有無。方明本分﹞。僧云如何是眞過﹝因便一追﹞。山云解打鼓﹝恐滯一見故指平實﹞。僧云如何是眞諦﹝非一切法﹞。山云解打鼓。僧云。卽心卽佛卽不問。如何是非心非佛﹝拈一放一﹞。山云解打鼓。僧云向上人來如何接﹝尊貴中人如何提攜﹞。山云解打鼓○﹝主意拈轉話頭。旨明無有意路﹞。總結﹝直下明宗﹞。

一拽石。二搬土。撥機須是千鈞弩。象骨老師曾輥球﹝三處須是太用皆在孤危。舉例令看﹞。爭似禾山解打鼓﹝不似禾山用得平實﹞。報君知。莫莽鹵。甜者甜兮苦者苦﹝告報諸方不得瞞盰。孤危平實須要兩段。分明則可﹞。

僧問趙州。萬法歸一。一歸何處﹝編僻﹞。州云。我在靑州作領布衫重七斤﹝當央直指﹞○﹝主意明宗。旨明絕待﹞。總結﹝信手拈來﹞。

編辟曾挨老古錐。七斤衫重幾人知﹝問是編僻。答處絕情﹞。如今拋擲西湖裏。下載淸風付與誰﹝編僻之問。平實之家答。徹底掀翻。名曰下載﹞。

鏡淸問僧門外什麼聲﹝探竿﹞。僧雲雨滴聲﹝實供﹞。淸云。眾生顚倒。迷己逐物﹝點逐其句﹞。僧云和尙作麼生﹝迷己反追﹞。淸云。洎不迷己﹝合得不迷﹞。僧云洎不迷己意旨如何﹝展轉生疑﹞。淸云出身猶可易。脫體道應難﹝逐句則易。撒手則難﹞○﹝主意遇物明宗。旨明句裏呈機﹞。總結﹝權衡在手﹞。

虛堂雨滴聲。作者難酬對﹝若作雨聲。逐物迷己。不作雨聲。又無摸﹝打﹣丁﹢索﹞。故曰難酬﹞。若謂曾入流。依前還不會﹝若作入流忘所。依舊迷己逐物﹞。會不會。南山北山轉霶霈﹝雙舉令看南山北山。且道是雨聲是入流﹞。

僧問雲門。如何是法身﹝請益﹞。門云六不收﹝當央直指﹞○﹝主意明宗。旨明絕待﹞。總結﹝信手拈來﹞。

一二三。四五六。碧眼胡僧數不足﹝蓋無意路。佛祖難言﹞。少林謾道付神光﹝不須言付﹞。捲衣又說歸天竺﹝不必言歸﹞。天竺茫茫無處尋。夜來卻對乳峯宿﹝且道不在諸方。你看乳峯誰宿﹞。

王太傅入招慶煎茶。朗上座與明昭把銚。朗翻卻茶銚﹝責來頻煩﹞。太傅見問。上座。茶鑪下是什麼﹝就事一追﹞。朗云捧鑪神﹝只知呈機。不知失智﹞。傅云。旣是捧鑪神。爲什麼翻卻茶銚﹝一點二探﹞。朗云。仕官千日。失在一朝﹝點他失事罷職﹞。傅拂袖便去﹝責他搜短﹞。昭云。朗上座喫卻招慶飯。卻去江外野榸﹝不行本分。獨忤他人﹞。朗云上座作麼生﹝反追其見﹞。昭云非人得其便﹝如此下語。反惹人怪﹞。師云。當時踏倒茶鑪﹝如此行令。誰敢當鋒﹞○﹝主意違宗失旨。旨明惹火燒身﹞。總結﹝不守本分﹞。

來問若成風﹝太傅之巧﹞。應機非善巧﹝朗之迷宗﹞。可悲獨眼龍。曾未呈牙爪﹝滿瓶不響﹞。牙爪開。生云雷。逆水之波經幾回﹝雪老自誇。踏鑪之機無敢當堵﹞。

三聖問雪峯。透网金鱗未審以何爲食﹝借事呈解。出過凡聖以何爲道﹞。峯云待汝出网來卽向汝道﹝就見一陷。反追求趣﹞。聖云。一千五百人善知識。話頭也不識﹝法窟爪牙。當央一點﹞。峯云老僧住持事繁﹝不辧賢愚。退已一陷﹞○﹝主意互換。旨明心幸﹞。總結﹝作家相見﹞。

透网金鱗。休雲滯水﹝出過佛祖。無不自在﹞。搖乾蕩坤。振鬣擺尾。千尺鯨噴洪浪飛。一聲雷震淸飆起﹝三聖如鯨變化。雪峯如雷相送﹞。淸飆起天上。人間知幾幾﹝二人之妙。世非有比﹞。

僧問雲門。如何是塵塵三昧﹝請益﹞。門云。缽裏飯。桶裏水﹝函蓋相應﹞○﹝主意直下明宗。旨明無有意路﹞。總結﹝信手拈來﹞。

缽裏飯。桶裏水。多口阿師難下嘴﹝注上之奇。通身是口不能分訴﹞。北斗南星位不殊﹝一一當然。悉無動轉﹞。白浪滔天平地起﹝悉滯定量。所以又破。忽乃顚拈倒用。你卻又作麼生﹞。擬不擬。止不止。个个無褌長者子﹝欲行不能行。欲止不能止。又如無褌小女。更去人前馳騁﹞。

煢絕老人天奇直注雪竇和尙頌古上

煢絕老人天奇直注雪竇顯和尙頌古下

金臺慈仁沙門性福編集

古杭菩曇禪寺淨深重梓

雪峯住庵。二僧來拜。峯見。兩手托門放身出云。是什麼﹝當央直示。恐蹉再提﹞。僧云是什麼﹝失見悞問﹞。峯低頭歸庵﹝全提向上﹞。僧到巖頭。頭問什麼處來﹝就事藏峯﹞。僧云嶺南來﹝具實﹞。頭云曾到雪峯麼﹝不見來歷。所以再勘﹞。僧云曾到﹝同前﹞。頭云有何言句﹝細辧來源﹞。僧舉前話﹝依舊不達﹞。他道什麼﹝審其始終﹞。僧云他無語低頭歸庵﹝只知供欵。不知著賊﹞。頭云噫﹝嘆峯不遇知音。點僧當面蹉過﹞。我當初悔不向他道末後句。若向他道。天下人不柰雪老何﹝隔身傍注﹞。僧至夏末再舉前話請益﹝始終未決﹞。頭云何不早問﹝賊打不妨﹞。僧云未敢容易﹝實供﹞。頭云。雪峯與我同條生。不與我同條死﹝隔身點罰﹞。要識末後句。只這是﹝竭力提持﹞○﹝主意當央直示。旨明句裏藏機﹞。總結﹝不遇知音﹞。

末後句。爲君說﹝舉前引後﹞。明暗雙雙底時節﹝雪老低頭。巖頭批判。內外不失其機。句中理事通融。故曰雙雙﹞。同條生也共相知﹝相知明同﹞。不同條死還殊絕﹝殊絕暗異﹞。還殊絕。黃頭碧眼須甄別﹝暗中旣異。不得粗心。任是佛祖。也要辧別﹞。南北東西歸去來。夜深同看千巖雪﹝夜是暗。雪是明。正當此時。四海咸來。你看誰明誰暗﹞。

僧問趙州。久響石橋。到來只見略彴﹝借事驗主。眇視趙州﹞。州云。汝只見略彴。不見石橋﹝就見反追。深識來風﹞。僧云如何是石橋﹝就機驗機﹞。州云度驢度馬﹝當央直指﹞○﹝主意主賓互換。旨明無有意路﹞。總結﹝心幸﹞。

孤危不立道方髙﹝諸方孤危。此老平實﹞。入海還須釣巨鰲﹝大海不釣其蝦。大智不爲小徳﹞。堪笑同時灌溪老。解云劈箭也徒勞﹝用處一般。爭柰尖新﹞。

馬祖與百丈行。見野鴨飛過。祖云是什麼﹝就物明宗﹞。丈云野鴨子﹝實供﹞。祖云什麼處去也﹝前之已蹉。後之復提﹞。丈雲飛過去也﹝依舊不達﹞。祖扭丈鼻。丈作痛聲。祖云何曾飛去﹝大用急提﹞○﹝主意隨緣令人。旨明就事明宗﹞。總結﹝老婆心切﹞。

野鴨子。知何許﹝審其下落﹞。馬祖見來相共語﹝遇物令歸。免陷偏方﹞。話盡山雲海月情。依前不會還飛去﹝盡情兩次。依舊不會﹞。欲飛去。卻把住﹝恐逐外物。故扭其鼻﹞。道道﹝活處垂釣﹞。

雲門問僧。近離甚處﹝常理﹞。僧云西禪﹝同上﹞。門云西禪有何言句﹝探竿﹞。僧展兩手﹝呈機驗主﹞。門打一掌﹝一截二驗﹞。僧云某有話在﹝一拈二辧﹞。門展兩手﹝劈筈奪窩﹞。僧無語﹝伎倆已盡﹞。門便打﹝正令全提﹞○﹝主意就身打劫。旨明全提正令﹞。總結﹝權衡在手﹞。

虎頭虎尾一時收﹝前後兩打﹞。凜凜威風四百州﹝正令一行。十方坐斷﹞。卻問不知何太險﹝只知展手奪機。不知有險﹞。師云放過一著﹝雪竇不﹝怡﹣臺﹢﹝廿／﹖﹞。點他二人不顧前後﹞。

道吾與漸源一家弔慰。源拍棺云。生耶死耶﹝就事請益﹞。吾云。生耶不道。死耶不道﹝就機直指﹞。源云爲甚不道﹝可惜錯會﹞。吾云不道不道﹝始終不攺﹞。回至中途。源云。快與某道。不道打和尙去﹝自昧反怪﹞。吾云。打卽任打。道卽不道﹝盡心盡力。無能分解﹞。源便打﹝瞎打屈受﹞。道吾遷化。源至石霜舉前話。霜云。生耶不道。死耶不道﹝當央直提﹞。源云爲甚不道﹝似見不見。故又復追﹞。霜云不道不道﹝要他直領。所以不那﹞。源方有省﹝始見全提﹞。一日將鍬於法堂上東邊過西西邊過東﹝呈機求注﹞。霜云作什麼﹝探竿在手﹞。源云覓先師靈骨﹝影艸隨身﹞。霜云。洪波浩渺。白浪滔天。覓什麼先師靈骨﹝恐執孤危。以活拈死﹞。師著語云。蒼天蒼天﹝一截二拈﹞。源云正好著力﹝正好用心﹞。霜云。一物也無。著什麼力﹝恐執平實。以死拈活﹞。源持鍬便行﹝截斷二邊。獨明向上﹞。太原孚云。先師靈骨猶在﹝不立一法。正�靈骨﹞○﹝主意以機呈機。旨明就窩打免﹞。總結﹝不落階級﹞。

兔馬有角﹝劫外徹於今時﹞。牛羊無角﹝今時徹於劫外﹞。絕毫絕犛﹝不容一法﹞。如山如嶽﹝全機獨露四句。只明道吾答處﹞。黃金靈骨今猶在。白浪滔天何處著﹝石霜太原一並拈出﹞。無處著﹝恐後滯無。故拈令看﹞。隻履西歸曾失卻﹝達摩葬於熊耳。蔥嶺獨露。且問諸人是生耶是死耶﹞。

良禪客問欽山。一鏃破三關時如何﹝借事呈解﹞。山云放出關中主看﹝就見拶見﹞。良云與麼則知過必攺﹝以見首見﹞。山云更待何時﹝見首就逼﹞。良云好箭放不著所在。便出﹝一拈二點﹞。山云闍黎且來﹝見其勉彊。不免招回﹞。良回首﹝失其主張﹞。山云。一鏃破三關且止﹝不用誇功﹞。試與欽山發箭看﹝我作其主。你是射看﹞。良擬議﹝情封於物現成不知﹞。山打七棒云。且聽這漢疑三十年﹝法窟爪牙﹞○﹝主意見機而作。旨明攙旗奪鼓﹞。總結﹝權衡在手﹞。

與君放出關中主。放箭之徒莫莽鹵﹝山乃風行艸偃。良公太煞粗心﹞。取个眼兮耳必聾。捨个耳兮目雙瞽﹝見沈取捨。放失來機﹞。可憐一鏃破三關﹝空擔虛名﹞。的的分明箭後路﹝現成空缺。嘆其無眼﹞。君不見。玄沙有言兮。大丈夫。先天爲心祖﹝要識主中之主。須明空劫已前。方能不落。心鏡聖凡﹞。

僧問趙州。至道無難。惟嫌揀擇。如何是不揀擇﹝心幸辯主﹞。州云。天上天下惟我獨尊﹝全身指注﹞。僧云此又是揀擇﹝逐句反追﹞。州。云田庫奴﹝當央一點﹞。什麼處是揀擇﹝急處一提﹞。僧無語﹝情封於物﹞○﹝主意句裏呈機。旨明盡力提持﹞。總結﹝權衡在手﹞。

似海之深。如山之固﹝幽深如海。堅固如山﹞。蚊虻弄空裏猛風。螻蟻撼於鐵柱﹝州如猛風鐵柱。僧如蚊虻螻蟻﹞。揀兮擇兮。當軒布鼓﹝末後急提。如鼓當央﹞。

僧問趙州。至道無難。惟嫌揀擇。是時人窠窟否﹝心幸驗主﹞。州云。曾有人問我。直得五年分訴不下﹝隔身點罰﹞○﹝主意拈情。旨明爪牙﹞。總結﹝言思無路﹞。

象王嚬呻。獅子哮吼﹝自在無畏﹞。無味之談。塞斷人口﹝注十絕待﹞。南北東西。烏飛免走﹝雪竇呈機﹞。

僧問趙州。至道無難。惟嫌揀擇。才有語言是揀擇。和尙如何爲人﹝心幸驗主﹞。州云。何不引盡此語﹝就身套他﹞。僧云某只念到這里﹝輸己陷人﹞。州云。只這至道無難。惟嫌揀擇﹝以見遣見﹞○﹝主意紅綿套索。旨明法窟爪牙﹞。總結﹝權衡在手﹞。

水灑不著。風吹不入﹝一切不到﹞。虎步龍行﹝州之全威﹞。鬼號神泣﹝僧之悲愁﹞。頭長三尺知是誰。相對無言獨足立﹝舉古例今。傍通大用﹞。

雲門以拄杖示眾云。拄杖子化爲龍。吞卻乾坤去了。山河大地什麼處得來﹝契理於心。外相何有﹞○﹝主意理非外物。旨明垂釣爲人﹞。總結﹝心境不二﹞。

拄杖子。吞乾坤。徒說桃花浪奔﹝法本是心何必言悟。杖本是龍何必言化﹞。燒尾者不在拏雲擭霧﹝不須誇化﹞。曝腮者何必喪膽忘魂﹝不須言點﹞。拈了也﹝拈了二邊﹞。聞不聞﹝知不知也﹞。直須灑灑落落﹝不住化點自然漧淨﹞。休更紛紛紜紜﹝若逐化點便遭困苦﹞。七十二棒且輕恕﹝執語可恕﹞。一百五十難放君﹝若又迷悶。更加倍打﹞。師驀拈拄杖下座。大眾一時走散﹝雪竇全提大用。大眾當機辜負﹞。

風穴垂語云。若立一塵家國興盛﹝纖塵不立一性圓明﹞。不立一塵家國喪亡﹝機盡情忘杳無依倚﹞。師拈拄杖云。還有同生同死底衲僧麼﹝未有得者。我與你立﹞○﹝主意垂釣。旨明無住﹞。總結﹝大功不宰﹞。

野老從教不展眉。且圖家國立雄基﹝去妄明眞﹞。謀臣猛將今何在。萬里淸風只自知﹝獨得無共﹞。

雲門垂語云。乾坤之內。宇宙之間﹝明其依報﹞。中有一寶。祕在形山﹝寶隱在身﹞。拈燈籠來佛殿裏。將三門來燈籠上﹝恐乃情解。今故直指﹞○﹝主意明宗。旨明拈情﹞。總結﹝破權顯實﹞。

看看。古岸何人把釣竿﹝急看是誰﹞。云冉冉。水漫漫﹝先指其人恐執本體。今示平實﹞。明月蘆花君自看﹝明月非蘆花。形山非六寶。應須著眼自看﹞。

南泉一日兩堂爭貓。泉提起貓云。道得卽不斬﹝全機垂釣﹞。眾無對﹝不妨截斷﹞。泉斬貓爲兩段﹝凡聖不存﹞○﹝主意直下明宗。旨明正令全提﹞。總結﹝截斷是非﹞。

兩堂俱是杜禪和。撥動煙塵不柰何﹝有名無實﹞。賴得南泉能舉令。一刀兩段任偏頗﹝正令一截﹞。

南泉舉問趙州﹝疏通前旨﹞。州脫鞋戴出﹝親呈大用﹞。泉云子在救得貓兒﹝出身賞徳﹞○﹝主意垂釣。旨明大用﹞。總結﹝父子唱和﹞。

公案圓來問趙州。長安城裏任閒遊﹝美徳無拘﹞。艸鞋頭戴無人會。歸到家山卽便休﹝合心便罷﹞。

外道問佛。不問有言。不問無言﹝雙截驗主﹞。世尊良久﹝當央直示﹞。外道贊嘆云。世尊大慈。開我迷雲。令我得入﹝有無如雲。良久如日。故呈其悟﹞。外道去後。阿難問佛。外道有何所證而言得入﹝決疑故審﹞。佛云。如世良馬。見鞭而行﹝外道之俊如馬見鞭﹞○﹝主意就機一指。旨明當央直示﹞。總結﹝見兔放鷹﹞。

機輪曾未轉。轉必兩頭走﹝一迷本心便逐兩頭﹞。明鏡忽當臺。當下分妍醜﹝良久如鏡。有無自分﹞。妍醜分兮迷雲開。慈門何處生塵埃﹝有無一分。佛慈自見﹞。因思良馬窺鞭影。千里追風喚得回﹝因思外道之俊。故示阿難之慈﹞。喚得回。鳴指三下﹝責前戒後。免隋大功﹞。

僧問大龍。色身敗壞。如何是堅固法身﹝去妄明眞﹞。龍云。山花開似錦。澗水湛如藍﹝當央直指﹞○﹝主意拈轉話頭。旨明平實絕待﹞。總結﹝問正答偏﹞。

問曾不知。答還不會﹝問以劫外。不知劫外。答以今時。不會今時﹞。月冷風髙。古巖寒檜﹝雪老自呈﹞。堪笑路逢達道人。不將語默對﹝不犯動靜。當央直指﹞。手把白玉鞭。驪珠盡擊碎﹝法身如珠。答處如鞭﹞。不擊碎。增瑕類﹝若不打破。便執爲奇﹞。國有憲章。三千條罪﹝違法損身。執功失位﹞。

雲門垂語云。古佛與露柱相交。是第幾機﹝佛諭性。柱諭形。性形相交。且道是誰﹞。自代云。南山起雲。北山下雨﹝當央直指﹞○﹝主意垂釣。旨明絕待﹞。總結﹝不存玄解﹞。

南山云。北山雨。四七二三面相睹﹝會得上機。佛祖皆見﹞。新羅國裏曾上堂。大唐國裏未打鼓﹝新羅明格外。大唐明本地。只要活潑。不可定樁﹞。苦中樂。樂中苦。誰道黃金如糞土﹝苦樂須混。金糞兩辧。休把古佛而爲露柱﹞。

巖頭問僧什麼處來﹝常情﹞。僧云西京來﹝亦同﹞。頭云黃巢過後收得劍麼﹝就事藏鋒﹞。僧云收得﹝逐句妄答﹞。巖引頸近前云﹝囗﹫力﹞﹝一呈二驗﹞。僧云師頭落也﹝只見他落。不知自落﹞。頭大笑﹝點他昧己。反責他人﹞。僧到雪峯。峯問什麼處來。僧雲巖頭﹝問答同前﹞。峯云有何言句﹝審其來由﹞。僧舉前話。峯打三十趂出﹝光前絕後﹞○﹝主意就事明宗。旨明大用現前﹞。總結﹝藏鋒陷虎﹞。

黃巢過後曾收劍。大笑還應作者知﹝此劍此笑。作者方知﹞。三十山藤且輕恕﹝峯處喫打。又且可恕﹞。得便宜是落便宜﹝引頸大笑。只道得了便宜。不知全失便宜﹞。

梁武帝請傅大士講經。士於座上揮案一下下座﹝大用全提﹞。帝愕然﹝驚怖﹞。志公問。陛下還會麼﹝見蹉急提﹞。帝云不會﹝具供﹞。公云大士講經竟﹝不免注上﹞○﹝主意當央直指。旨明大用全彰﹞。總結﹝正令絕待﹞。

不向雙林寄此身。卻來梁土惹埃塵﹝言不守分卻來講經﹞。當時不得志公老。也是恓恓去國人﹝不是志公扶持。亦同達摩出國﹞。

仰山問三聖汝名什麼﹝探竿﹞。聖云慧寂﹝劈筈奪窩﹞。山云慧寂是我﹝收機反驗﹞。聖云我名慧然﹝一呈二收﹞。仰山大笑﹝一呈二賞﹞○﹝主意收放交互。旨明就身打劫﹞。總結﹝作家相見﹞。

雙收雙放若爲宗﹝擒縱殺活。二俱作家﹞。騎虎由來要絕功﹝善如騎虎。各各無傷﹞。笑罷不知何處去﹝杳無蹤迹﹞。只應千古動悲風﹝如此之才。可爲榜樣﹞。

南泉歸宗麻谷去拜忠國師。泉於地上畫一圓相云。道得卽去﹝暗機爲驗﹞。宗坐於圓相﹝坐皆報化。當央直示﹞。谷作女拜﹝曲爲今時。大用親呈﹞。泉云。與麼則不去﹝旣具如此。何往他希﹞。宗云是何心幸﹝一點一拈。前後相違﹞○﹝主意探竿。旨明大用﹞。總結﹝作家相見﹞。

由基箭射猿。繞樹何太直﹝問如猿。答如箭。二人並中其的﹞。千个與萬个。是誰曾中的﹝作者須多。不如二老﹞。相呼相喚歸去來。曹溪路上休登陟﹝盡古盡今。不過如此﹞。復云。曹溪路坦平。爲甚休登陟﹝雪老垂釣﹞。

百丈問潙山。並卻咽喉唇吻作麼生道﹝鎖口探拔﹞。山云卻請和尙道﹝以見拶見﹞。丈云。不辭向汝道。已後喪我兒孫﹝一推二拈﹞○﹝主意探拔。旨明返擲﹞。總結﹝以機遣機﹞。

卻請和尙道。虎頭生角出荒艸﹝不逐言句。如虎出艸﹞。十洲春盡花凋殘﹝百年一春。須奇非比﹞。珊瑚樹林日杲杲﹝山奪師機。還問於師。如珊瑚樹奪日之光。返照於日﹞。

百丈問五峯。並卻咽喉唇吻作麼生道。峯云和尙也須並卻﹝以見截見﹞。丈云無人處斫額望汝﹝一賞一罰﹞○﹝主意探拔。旨明直截﹞。總結﹝劈筈奪窩﹞。

和尙也並卻。龍蛇陣上看謀略﹝如臨大陣。以將殺將﹞。令人長憶李將軍。萬里天邊飛一鶚﹝問如飛鶚。答如神箭。言不放空﹞。

百丈問雲巖。並卻咽喉唇吻作麼生道。巖云和尙有也未﹝逐句違令﹞。丈云喪我兒孫﹝當頭一點﹞○﹝主意探拔。旨明失互﹞。總結﹝見不離位﹞。

和尙也有未。金毛獅子不踞地﹝只知逐句。不能返擲﹞。兩兩三三舊路行。大雄山下空彈指﹝見不超羣。彈指空嘆﹞。

僧問馬祖。離四句。絕百非﹝有句。無句。非有非無句。非非有非非無句。四句一離。百非自絕﹞。請師直指西來意﹝心幸驗主﹞。祖云。我今日勞倦不能爲汝說﹝全機直指。不妨蓋覆﹞。問取智藏去﹝推惡去己﹞。僧問藏。藏雲何不問和尙﹝照用同時﹞。僧云和尙教來問﹝具供﹞。藏雲。我今日頭痛不能爲汝說。問取海兄去﹝非父不生其子﹞。僧問海。海云我到這里不會﹝只知盡法。不管無民﹞。僧舉馬祖。祖云。藏頭白。海頭黑﹝當央直示﹞○﹝主意直指。旨明絕待﹞。總結﹝權衡在手﹞。

藏頭白。海頭黑。明眼衲僧會不得﹝句中無味﹞。馬駒踏殺天下人。臨濟未是白拈賊﹝不畱蹤迹。臨濟未及﹞。離四句。絕百非。天上人間只我知﹝離句絕非。何有共知﹞。

金牛和尙每至齋時。自將飯桶僧堂前作舞。呵呵大笑云。菩薩子喫飯來﹝大用全提﹞。師云。𨿽然如此。金牛不是好心﹝恐落機境辜負金牛。故乃拈之﹞。僧問長慶。古人道。菩薩子喫飯來。意旨如何﹝疑問﹞。慶雲。大似因齋慶贊﹝照用同時﹞○﹝主意垂釣。旨明大川﹞。總結﹝作家唱和﹞。

白雲影裏笑呵呵。兩手持來分付他﹝當央分付﹞。若是金毛獅子子。三千里外見誵訛﹝未舉先知﹞。

僧問大光。長慶道。因齋慶贊。是如何﹝請決其疑﹞。光作舞﹝大用親呈﹞。僧拜﹝投他知見﹞。光云見个什麼便拜﹝審他見處﹞。僧作舞﹝果逐機境﹞。光云這野狐精﹝一點二拈﹞○﹝主意拈情。旨明大用﹞。總結﹝權衡在手﹞。

前箭猶輕後箭深﹝作舞是前箭。野狐是後箭﹞。誰云黃葉是黃金﹝執葉失金。執功失位﹞。曹溪波浪如相似。無限平人被陸沈﹝若在情識。誠陷天眞﹞。

鹽官一日喚侍者。與我過犀牛扇子來﹝言中有響﹞。者云扇子破也﹝見供﹞。官云。扇子旣破。還我犀牛兒來﹝法空追人﹞。者無對﹝忙然失所﹞。投子云。不辭將出。恐頭角不全﹝有性無相。故曰不全﹞。師云。我要不全底頭角﹝我正要性﹞。石霜云。若還和尙卽無也﹝與你我無﹞。師云。犀牛兒猶在﹝知在莫昧﹞。資福畫一圓相。於中書一牛字﹝大用全彰﹞。師云。適來爲甚不將出﹝怪不應時﹞。保福云。和尙年尊。別請人好﹝顚懂難侍﹞。師云。可惜勞而無功﹝反恩爲讎﹞○﹝主意就事明宗。旨明句裏呈機﹞。總結﹝作家唱和﹞。

犀牛扇子用多時。問著元來總不知﹝凡聖皆具。自昧絕知﹞。無限﹝諸老﹞淸風﹝扇子﹞與頭角﹝犀牛﹞。盡同雲雨去難追﹝如雲若雨。一去難追﹞。復云。若要淸風再復頭角重生。今請禪客各下一語。問云。扇子旣破。還我犀牛兒來﹝垂釣﹞。僧出云。大眾參堂去﹝拈前截後﹞。師喝云。拋鉤釣鯤鯨。釣得个蝦蟆。便下座﹝法窟爪牙。末後拂迹﹞。

世尊一日升座﹝當央直示﹞。文殊白槌云﹝大用驚眾﹞。諦觀法王法。法王法如是﹝盡情注解﹞。世尊下座﹝見殊漏泄。不免拂迹﹞○﹝主意直示。旨明大用﹞。總結﹝師資唱和﹞。

列聖叢中作者知﹝惟佛與佛乃能知之﹞。法王法令不如斯﹝若是作者。未舉先知﹞。會中若有仙陀客。何必文殊下一槌﹝於今若有英靈。何用白槌頌古﹞。

僧從定州到烏臼。臼云定州法道何似這里﹝探竿﹞。僧云不別﹝影艸﹞。臼云若不別。更轉彼中去。便打﹝一拈二截﹞。僧云。棒頭有眼。不得艸艸打人﹝一點二拈﹞。臼云。今日打著一个。又打三下﹝據令而拈﹞。僧便出﹝見機嚴峻。不免回互﹞。臼云屈棒元來有人喫在﹝一呼二點﹞。僧轉云。爭柰杓柄在和尙手裏﹝一尊二遣﹞。臼云。汝要。山僧與汝﹝紅綿套索﹞。僧奪臼棒打臼三下﹝以令行令﹞。臼云屈棒屈棒﹝輸己陷人﹞。僧云有人喫在﹝就見一遣﹞。臼云艸艸打著个漢﹝見俊深賞﹞。僧禮拜﹝點他自誇﹞。臼云卻與麼去﹝拈他劣見﹞。僧大笑﹝深賞作家﹞而出。臼云。消得與麼。消得與麼﹝拈他不消如此賣弄﹞○﹝主意主賓互換。旨明作家相見﹞。總結﹝皆有權衡﹞。

呼則易。遣則難﹝縱而能奪。收而能放。二俱作家。所以深賞﹞。互換機鋒仔細看﹝更令後人可看其妙﹞。劫石固來猶可壞。滄溟深處亦須乾﹝劫石尙壞。滄海可乾。此行難得﹞。烏臼老。烏臼老。幾何般﹝能放能收。忽賓忽主﹞。與他杓柄太無端﹝佛祖權衝。善及平分﹞。

丹霞問僧甚處來。僧雲山下來﹝問答皆實﹞。霞云喫飯了也未﹝未辧再審﹞。僧云喫了﹝具供﹞。霞云。將飯與汝喫底人。還具眼麼﹝須是審他十分爪牙﹞。僧無語﹝忙然絕所﹞。長慶問保福。將飯與人喫。報恩有分。因甚不具眼﹝借機驗機﹞。福云。施者受者。二俱瞎漢﹝雙截雙拈﹞。慶雲。盡其機來。還成瞎否﹝盡令而行。又作麼生﹞。福云道我瞎得麼﹝盡情說了我還瞎否。現成公案可惜錯認﹞○﹝主意探竿在手。旨明欺瞞做賊﹞。總結﹝二勝二負﹞。

盡機不成瞎。按牛頭喫艸﹝責他情見。有陷後人﹞。四七二三諸祖師。寶器持來成過咎﹝一切佛祖皆是直指。不以本分豈不壞法﹞。過咎深。無處尋。天上人間被陸沈﹝旣昧大旨。無不遭陷﹞。

僧問雲門。如何是超佛越祖之談﹝請益﹞。門云糊餅﹝當央直指﹞○﹝主意拈轉話頭。旨明無有意路﹞。總結﹝直下明宗﹞。

超談禪客問偏多。縫罅披離見也麼﹝只知要超佛祖。不知打作兩截﹞。糊餅﹝祝／土﹞來猶不住。至今天下有誵訛﹝當縫一﹝祝／土﹞。又不渾淪。故曰誵訛﹞。

古有十六開士隨僧沐浴。忽悟水因﹝觸水而悟﹞。諸禪徳。作麼生會。他妙觸宣明。成佛子住﹝令人著眼。身境俱絕。一道淸孤。各住佛地﹞。也須七穿八穴始得﹝若住淸孤墮於大功。直須撒手始無拘系﹞○﹝主意引教破情。旨明就路還家﹞。總結﹝大功不宰﹞。

了事衲僧消一个。長連牀上展腳臥﹝大了底人只消一个。何必用多﹞。夢中曾說悟圓通。香水洗來驀面唾﹝若執我悟圓通。依舊作夢。似這般人只好驀臉唾﹞。

僧問投子。一切聲是佛聲﹝心幸﹞。子云是﹝陷虎之機﹞。僧云和尙莫﹝屍﹫豕﹞沸碗鳴聲﹝自屎不臭。一點一拈﹞。子便打﹝正令全提﹞。又問。粗言及細語。皆歸第一義﹝只知驗人不知人驗﹞。子云是﹝賣身套他﹞。僧云喚和尙作頭驢得麼﹝同前﹞。子便打﹝同前﹞○﹝主意輸己陷人。旨明大用全提﹞。總結﹝權衡在手﹞。

投子投子。機輪無阻﹝應用甚活﹞。放一得二。同彼同此﹝一个是字。前後無空﹞。可憐無限弄潮人。畢竟還落潮中死﹝僧陷投子反被子打。如弄潮人還死潮中﹞。忽然活。百川倒流鬧聒聒﹝雪老出脫這僧若然得活。投子十分太險﹞。

僧問趙州和尙。初生孩子。還具六識也無﹝請益﹞。州雲急水上打球子﹝水急不存。一物諭上﹞。復問投子。急水上打球子意旨如何﹝沈疑再決﹞。子云念念不停流﹝雙注前法﹞○﹝主意正案傍提。旨明句裏呈機﹞。總結﹝入就藏鋒﹞。

六識無功伸一問﹝六根渾然故曰無功﹞。作家相共辯來端﹝趙州投子二俱作家﹞。茫茫急水打球子。落處不停誰解看﹝不存一物誰人解看﹞。

僧問藥山。平田淺艸塵鹿成羣。如何射得塵中主﹝借事驗主﹞。山云看箭﹝以見用見﹞。僧放身便倒﹝見機而作﹞。山云侍者拖出﹝以見遣見﹞。僧便走﹝逐句行機﹞。山云弄泥團漢有什麼限﹝法窟爪牙。據欵結案﹞。師拈云。三步𨿽活。五步須死﹝前不構村。後不疊店。終不剿絕﹞○﹝主意見機而作。旨明攙旗奪鼓﹞。總結﹝權衡在手﹞。

塵中塵。君看取﹝令人著眼﹞。下一箭。走三步﹝未出綣繢﹞。五步若活。成羣趂虎﹝若解番身。誰敢當鋒﹞。正眼從來付獵人﹝大手宗師須還藥山﹞。師髙聲云。看箭﹝末後垂釣﹞。

維摩詰問文殊師利。何等是菩薩入不二法門﹝探竿﹞。殊云。如我意者。於一切法無言無說﹝言語不通﹞。無示無識﹝示識不及﹞。離諸問答﹝問答皆離﹞。是爲入不二法門﹝以無遣有。一切掃蕩﹞。於是文殊問維摩。我等各自說已﹝三十二士各說法已﹞。仁者當說。何等是菩薩入不二法門﹝返請其佳﹞。師曰。維摩道什麼﹝恐逐良久。急處一提﹞。復云。勘破了也﹝點破默然。拈其不露﹞○﹝主意探竿。旨明向上﹞。總結﹝遞相演揚﹞。

咄﹝大用全提﹞。這維摩老﹝盡力一提﹞。悲生空懊惱﹝雪老深嘆。不遇知音﹞。臥疾毗耶離。全身太枯槁﹝示其微疾。不存一見﹞。七佛祖師來。一室且頻掃﹝除去所有。接待文殊﹞。請問不二門。當時便靠倒﹝眾皆有言。當央默示﹞。不靠倒。金毛獅子無處討﹝非是靠倒。佛祖到此亦不能言﹞。

僧到桐峯庵主處便問。者裏忽逢大虫。又作麼生﹝借事藏鋒﹞。主作虎聲﹝以機示機﹞。僧作怕勢﹝就見行見﹞。主大笑﹝賞其知音﹞。僧云這老賊﹝拈上之見﹞。主云爭柰老僧何﹝一誇二驗﹞。僧休去﹝推惡離己﹞。師云。是則是。兩个惡賊只解掩耳偸鈴﹝點他解放不解收﹞○﹝主意見機而作。旨明遇物明宗﹞。總結﹝隨緣應用﹞。

見之不取。思之千里﹝不行正令。只打葛藤﹞。好个斑斑。爪牙未備﹝二俱雛兒﹞。君不見。大雄山下忽相逢。落落聲光皆振地﹝師資作家。舉例令看﹞。大丈夫。見也無。收虎尾兮捋虎須﹝拈起令看。如此擒縱始是作家﹞。

雲門垂語云。人人盡有光明在。看時不見暗昏昏。作麼生是諸人光明﹝皆有靈光。因何不見﹞。自代云。廚庫三門﹝恐陷竿頭。故示剎塵﹞。又云。好事不如無﹝恐執平常。復再拈之﹞○﹝主意當央直指。旨明不落二邊﹞。總結﹝老婆心切﹞。

自照列孤明。爲君通一綫﹝是境皆顯。我又重示﹞。花謝樹無影。看時誰不見﹝以無拈有。恐執大功﹞。見不見。倒騎牛兮入佛殿﹝以有拈無。恐執大功﹞。

雲門示眾云。藥病相治。盡大地是藥。那个是自己﹝若作藥病。那是自己﹞○﹝主意破惑。旨明垂釣﹞。總結﹝拈情﹞。

盡大地是藥。古今何大錯﹝古今作藥。古今大錯﹞。閉門不造車。通途自寥廓﹝妄生穿鑿終是死見。若不穿鑿自然開豁﹞。錯錯﹝此乃拈無﹞。鼻孔遼天亦穿卻﹝不落有無亦非作家。何故。不解入﹝廠﹫﹝邱﹣丘﹢﹝田／坴﹞垂手﹞。

玄沙示眾云。諸方老宿盡道利生接物。忽有三種病人來。作麼生接﹝迷己逐物。顚倒難接﹞。患盲者。拈槌豎拂他又不見﹝對面親呈。空示如瞎﹞。患聾者。語言三昧他又不聞﹝開示顯揚。空說如聾﹞。患啞者。教他說又說不得﹝風月盈懷。空具如啞﹞。且道作麼生接﹝審眾如何﹞。若接此人不得。佛法無有靈驗﹝非干佛法。自無手段﹞。僧請益雲門。門云汝禮拜著﹝風行艸偃﹞。僧禮拜起﹝所旨不辧﹞。門以拄杖挃﹝當央直呈﹞。僧退後﹝依然不辧﹞。門云汝不患盲﹝當頭直點﹞。復喚近前來﹝急處一提﹞。僧近前﹝聽旨不辧﹞。門云汝不患聾﹝當頭直點﹞。乃云還會麼﹝急處一提﹞。僧云不會﹝直供﹞。門云汝不患啞﹝當頭一點﹞。其僧於此有省﹝方達全機。非說可及﹞○﹝主意垂釣爲人。旨明當央直示﹞。總結﹝權衡在手﹞。

盲聾喑啞。杳絕機宜﹝向上一著。根境不到﹞。天上天下﹝該羅六道﹞。堪笑堪悲﹝笑他盲者不盲。悲他不啞卻啞﹞。離朱不辯正色﹝百步能見秋毫。於此正是瞎漢﹞。師曠豈識玄絲﹝隔山聞蟻。爭聞於此。正是聾人﹞。爭如獨坐虛窗下。葉落花開自有時﹝理本自然豈消安排。雪老自誇髙超二子﹞。復云還會麼﹝我已說了你還會麼﹞。無孔鐵錘﹝你旣不會。何異鐵錘﹞。

雲巖問道吾。大悲菩薩用許多手眼作麼﹝疑經之言﹞。吾云如人夜中背手摸枕子﹝手上無眼。深夜識枕﹞。巖云我會也﹝悟理非根﹞。吾云汝作麼生會﹝審他見處﹞。巖云徧身是手眼﹝渾然一理更無有雜﹞。吾云。道卽太煞道。只道得八成﹝悟則甚的。又在大功﹞。巖云師兄作麼生﹝恐有不諦。故求深進﹞。吾云通身是手眼﹝就機一拈。以見遣見﹞○﹝主意隔身傍注。旨明渾然不二﹞。總結﹝老婆心切﹞。

徧身是。通身是。拈來猶教十萬里﹝此言諸方妄認。及至臨時無踐﹞。展翅鵬騰六合云。摶風鼓蕩四溟水﹝道吾提處。如金翅鳥劈海取龍﹞。是何埃塏兮忽生。那个毫釐兮未止﹝雲巖悟處。似埃忽生如毫未止﹞。君不見。网珠垂範影重重﹝周徧含容一多無礙。自然之道豈用造作﹞。棒頭手眼從何起﹝卽今棒喝。你看卻從何處發現﹞。咄。

僧問智門。如何是般若體﹝請益﹞。門云蚌含明月﹝當央直指﹞。僧云如何是般若用。門云兔子懷胎﹝問答同前﹞○﹝主意明宗。旨是絕待﹞。總結﹝坐斷兩頭﹞。

一片虛癡絕謂情﹝體絕言思﹞。人天從此見空生﹝舉例令看。莫守孤危。免執大功。於此注破﹞。蚌含玄兔深深意。曾與禪家作戰爭﹝空生又困孤危。不知智門平實﹞。

楞嚴經云。吾不見時。何不見吾不見之處﹝我不見物。何不見我不見物處﹞。若見不見。自然非彼不見之相﹝見我不見物處。此見非對物有。見非物有。離物存見﹞。若不見吾不見之地。自然非物。云何非汝﹝見我不見之地。自然無見。見問無迹。不汝而誰﹞○﹝主意直明向上。旨明雙離物見﹞。總結﹝人境俱奪﹞。

全象全牛翳不殊﹝全象全見象有。全牛全見牛無。有無之見皆是眼中之翳﹞。從來作者共名摸﹝古今之人未出有無﹞。如今要見黃頭老。剎剎塵塵在半途﹝不住有無。剎塵見佛亦是今時。故曰半途﹞。

長慶雲。寧說阿羅漢有三毒﹝出三界。了分段之生死。貪眞嗔妄。貪嗔不了曰癡﹞。不說如來有二種語﹝一切諸法無非直指﹞。不道如來無語。只是如來無二種語﹝不道無有指示。只是無別指示﹞。保福云。作麼生是如來語﹝深見其情故又探之﹞。慶雲聾人爭得聞﹝點他不曉﹞。福云情知你向第二門頭道﹝看透心肝。說出骨髓﹞。慶雲作麼生是如來語﹝屈己從人﹞。福云喫茶去﹝當央一截。法窟爪牙﹞○﹝主意深竿在手。旨明一遞一刮﹞。總結﹝作家相見﹞。

頭兮第一第二。臥龍不鑑止水﹝第一第二皆是死水﹞。無處有月波澄﹝有月無龍名之死水﹞。有處無風浪起﹝有龍無月名之活水。若是活人不逐死句﹞。稜禪客。稜禪客。三月禹門遭點額﹝長慶任是作家。也遭保福一點﹞。

趙州示眾三轉語○﹝主意舉妄明眞。旨明了性非要﹞。總結﹝不落二邊﹞。

泥經不度水。神光照天地﹝上標下柱﹞。立雪如未休。何人不雕僞﹝光未見祖妄生穿鑿。見祖方悟心非外得﹞。金佛不度鑪。人來訪紫胡﹝同前﹞。牌中數个字。淸風何處無﹝前示其體。今示其用。若然會得。天下橫行﹞。木佛不度火。常思破竈墮﹝同前﹞。杖子忽擊著。方知辜負我﹝一體一用皆是今時。忽然脫落本來尊貴﹞。

金剛經云。若爲人輕賤。是人先世罪業應墮惡道。以今世人輕賤故﹝迷己從緣。十界皆爲輕賤﹞。先世罪業則爲消滅﹝忽悟天眞。何事不畢﹞○﹝主意舉權明實。旨明幻盡覺圓﹞。總結﹝直下明宗﹞。

明珠在掌。有功者賞﹝人人具有。忽悟名賞﹞。胡漢不來。全無伎倆﹝達性得珠。對緣應現。機絕功忘。凡聖不通﹞。伎倆旣無。波旬失途。瞿曇瞿曇。識我也無﹝莫道波旬佛祖不見﹞。復云。勘破了也﹝點執尊貴。意在垂手﹞。

天平依和尙參西院常云。莫道會佛法。覓个舉話頭人也無﹝誇他有禪。所以馳騁﹞。一日院見召雲從依﹝照用並行﹞。平舉頭﹝忙然失所﹞。院云錯﹝鉤錐在手﹞。平行三兩步﹝十分猶豫﹞。院云錯﹝法窟爪牙﹞。平近前﹝依舊不達﹞。院云適來這兩錯。是西院錯上座錯﹝深入虎穴﹞。平雲從依錯﹝可惜逐句﹞。院云錯﹝太煞威嚴﹞。平休去﹝彊作主宰﹞。院云且在這里過夏。共上座商量這兩錯﹝仁義之慈﹞。平當時便行﹝只知不受籠罩。不知穿卻鼻孔﹞。後住院謂眾云。我當初行腳時。被業風吹到思明長老處。連下兩錯。更畱我過夏。共我商量。我不道恁麼時錯。發足南方去時。早錯了也﹝訴前之短。呈今之長﹞○﹝主意拽回鼻孔。旨明直下明宗﹞。總結﹝老婆心切﹞。

禪家流。愛輕薄﹝打艸驚蛇﹞。滿肚參來用不著﹝天平自誇飽參。西院點破無用﹞。堪悲堪笑天平老。卻謂當初悔行腳﹝悲他無言。笑他空會﹞。錯錯。西院淸風頓銷鑠﹝會得這兩錯。二老家風一時冰消瓦解﹞。復云。忽有个衲僧出云。錯﹝起前徵後﹞。雪竇錯何似天平錯﹝鉤垂四海﹞。

肅宗帝問忠國師。如何是十身調禦﹝請益﹞。師云。檀越踏毗盧頂上行﹝梵謂毗盧。此云法身﹞。帝云不會﹝直供﹞。師云。莫認自己淸淨法身﹝一拈二注﹞○﹝主意拈情。旨明向上﹞。總結﹝老婆心切﹞。

一國之師亦彊名﹝法身不認。何存國師﹞。南陽獨許振佳聲﹝天下少並﹞。大唐扶得眞天子。曾踏毗盧頂上行﹝扶持聖主。不執法身﹞。鐵錘擊碎黃金骨。天地之間更何物﹝法身一絕。更有什麼﹞。三千剎海夜澄澄。不知誰入蒼龍窟﹝須然絕點純淸。不知誰能到此﹞。

僧問巴陵。如何是吹毛劍﹝借事藏鋒﹞。陵云。珊瑚枝枝撐著月﹝當央直指﹞○﹝主意拈轉話頭。旨明直截言思﹞。總結﹝信手拈來﹞。

要平不平﹝有體無用如弱者受彊之欺淩。僧問在實際。巴陵答處將用分付。如路拔劍相助。免受彊者之辱。故曰要平不平﹞。大巧若扡﹝須是兩手分付。幾个全身擔荷。撫琴與聾。豈不成拙﹞。或指或掌。倚天照雪﹝若然會得。隨緣泛應。得大自在。無不鋒利﹞。大冶兮磨礱不下。良工兮拂拭未歇﹝此劍天生。本非造作。良工大冶徒勞拂拭﹞。別別﹝旣非造作。必不同諸。髙著眼看。是何道理﹞。珊瑚枝枝撐著月﹝盡情吐露。切忌商量﹞。

煢絕老人天奇直注雪竇顯和尙頌古下﹝終﹞

