續藏經禪林類聚

元道泰集

禪林類聚目錄

第一

帝王

宰臣

儒士

第二

佛祖

法身

佛像

第三

伽藍

殿堂

塔廟

丈室

門戶

橋路﹝並附﹞

第四

祖教

問法

第五

說法

禪定

悟道

大道

第六

示眾

勘辧

棒喝

第七

圓相

對機

賓主

家風

第八

經教

看經

講經

論議

祖偈

第八

姓名

頭首

知事

侍者

法屬

尼女

行童

第十

人境

心眼

肢體

眞像

第十一

住山﹝開堂附﹞庵居

戒律﹝出家附﹞參學

禮拜

省訪

第十二

遊山﹝辭送附﹞馳書

緣化

應化

神異

因果

沐浴

偃息

第十三

問疾

醫卜

藥餌

遷化

追忌

第十四

歲時

解結

日月

風雲

雨雪

水火

第十五

衣缽

服飾﹝把鍼附﹞鞋襪

珍寶

琴碁

簾帳

舟楫

第十六

法器

槌拂

數珠

缾錫

杖笠

鏡扇

第十七

器用

刀劍

弓箭

骨董

第十八

糧食

齋粥

糊餅

五味

茶湯﹝摘茶附﹞蔬菜

第十九

田地

艸木﹝竹附﹞花果

香燈

搬掃

柴薪

第二十

獅子像

龍虎

牛鹿

貓犬

龜魚

兔蛇

飛走

禪林類聚卷第一

帝王宰臣儒士

帝王

阿育王內宮飯三萬大阿羅漢。王躬自行香。見第一座無人。王問此座何故無人。一尊者云。此是賓頭盧尊者位。此人曾見佛來。王云此人今在何處。者云且待須臾。言訖賓頭盧從空而下。王請就座禮敬。盧不顧。王乃問承聞尊者親見佛來是不。盧以手撥開眉毛示之云還會麼。王云不會。盧云。阿耨達池龍王請佛齋。老僧亦預其數。

五祖戒出王語云。慚愧。翠巖眞云。且道甚麼處見。直饒雪天漂渺湖光澹蕩。且莫說夢。保寧勇代云。希有希有。佛性泰云。阿育王𨿽飯三萬大阿羅漢。要且不識賓頭盧尊者。阿育王旣已不識。諸人還識也無。若也不識。山僧爲諸人指出。乃拈拄杖下禪牀立云。作麼。

佛印元頌云。拈起眉毛示育王。當時凡聖絕商量。後來對眾難收拾。眼上依前兩簇長。保寧勇云。我佛親見賓頭盧。眉長髮短雙目粗。阿育王。猶疑狐。唵嚤呢噠嘿﹝口﹡悉﹞嘿蘇嚧。佛慧泉云。一翳在眼空花亂墜。狹路相逢難爲回避。大王還識老僧無。似雪眉毛長窣地。

東印土國王請般若多羅尊者齋次。王乃問。諸人盡轉經。惟師爲甚不轉。者云。貧道出息不涉眾緣。入息不居陰界。常轉如是經。百千萬億捲。

汾陽昭云。卻勞尊者心力。

天童覺頌云。云犀玩月璨含輝。木馬遊春駿不羈。眉底一雙寒碧眼。看經那得透牛皮。明白心。超曠劫。英雄力。破重圍。妙圓樞口轉靈機。寒山忘卻來時路。拾得相將攜手歸。西禪需云。入息未嘗居陰界。出息何曾涉萬緣。一聲漁笛離南浦。依舊蘆花深處眠。

罽賓國王秉劍問師子尊者云。師得蘊空不。者云已得蘊空。王云。旣得蘊空。離生死不。者云已離生死。王云。旣離生死。就師乞頭得不。者云。身非我有。豈況於頭。王便斬之。白乳湧髙數尺。王臂自墮。七日命終。太子光首嘆云。我父何故自取其禍。

玄沙云。大小師子尊者頭也不解作得主。玄覺徵云。且道斬著斬不著。又云。玄沙恁麼道。要人作主不要人作主。若也要人作主。蘊卽不空。若不要人作主。玄沙恁麼道。意在甚麼處。試斷看。汾陽昭別云。知師不吝。芭蕉云。賣寶遇著瞎波斯。瑯琊覺云。罽賓好一口劍。爭柰劍上無眼。尊者好个獅子。要且不解返躑。翠巖芝云。當時祖引頸。王舉劍。與麼時有人諫得住。至今無人斷得此公案。如今衲僧作麼生斷。雪竇顯云。作家君王天然有在。

海印信頌云。混沌中央一竅開。分淸分濁列三才。祇因一劍輸機夜。膽喪魂驚竟不回。佛眼遠云。楊子江頭楊柳春。楊花愁殺渡頭人。一聲羌笛離亭晚。君向瀟湘我向秦。鼓山珪云。舡子下楊州。浮萍逐水流。一聲河滿子。千古動悲愁。徑山果云。殺人須是殺人漢。當下一刀成兩段。頭臂𨿽虧劍刃鋒。何似秦時﹝車﹡度﹞鑠鉆。

梁武帝因初祖達摩大師自西天泛海來至金陵見帝。帝問如何是聖諦第一義。師云廓然無聖。帝云對朕者誰。師云不識。帝不契。師遂折蘆渡江至魏。後帝舉問志公。志公云陛下還識此人不。帝云不識。志云此是觀音大士傳佛心印。帝云當遣使者詔之。志云莫道陛下詔。闔國人去他亦不回。

汾陽昭代云。弟子智淺。保寧勇代帝吐舌示之。

泉大道頌云。凡聖縈纏情未忘。廓然無聖便驚狂。梁王殿下無謀略。剛被胡人亂一場。雪竇顯云。聖諦廓然。何當辧的。對朕者誰。還云不識。因玆暗渡江。豈免生深棘。闔國人追不再。千古萬古空相憶。休相憶。淸風匝地有何極。師顧左右云。這里還有祖師麼。喚來與老僧洗腳。保寧勇云。煉得通紅打一錘。周遭無數火星飛。十成好个金剛鉆。攤向門前賣與誰。上方益云。第一義。廓兮寥兮超象帝。不把多年曆日看。爭辯春分並夏至。遼東白鶴去無蹤。三山半落靑天外。佛鑑懃云。始鳴阿閣一聲鐘。日暖蒼龍睡正濃。再擊鳳凰臺上鼓。半夜祥鸞未飛舞。帝基永固如盤石。胡僧虛費平生力。回指少林歸去來。春風一陣花狼藉。太平古云。聖諦第一義門。廓然無聖誰尊。堪笑江南三月裏。鷓鴣啼在百花村。長靈卓云。不解作客勞煩主人。面無慚色少喜多嗔。雪堂行雲。西天屠子气雄豪。欺負神州罪莫逃。梁帝當頭輕一拶。果然提起活人刀。佛燈珣云。展陣開旗便要贏。誰知禦駕不親徵。把定鏘旗收陣腳。直至雄峯不出兵。

梁武帝問達摩大師云。朕自卽位已來。起寺寫經度僧不可勝紀。未審有何功徳。師雲實無功徳。帝云師何言無。師云。此乃人天小果有漏之因。如影隨形。𨿽有非實。帝云如何是眞實功徳。師云。淨智妙圓體自空寂。如是功徳不以世求。

梁武帝請傅大士講經。大士升座。以界尺揮案一下便下座。帝愕然。志公問帝云陛下會。不帝云不會。志云大士講經竟。

白雲端云。傅大士與志公被梁武帝一狀領過。正覺逸頌云。遠別雙林事有因。金陵明主慕仁人。良哉髙座登臨次。一擊大千經出塵。雪竇顯云。不向雙林寄此身。卻於梁土惹埃塵。當時不得志公老。也是淒淒去國人。白雲端云。大士何曾會講經。志公方便且相成。一揮案上俱無取。直得梁王努眼睛。慈受深云。大士講經時。揮案成注腳。一丸消眾病。不假驢馳藥。佛鑑懃云。案上一聲鳴嚗嚗。已是重重添注腳。梁王何事不回頭。志公將錯還就錯。

唐肅宗帝問忠國師。和尙百年後所須何物。師云檀越與貧道造个無縫塔。帝云請師塔樣。師良久云會麼。帝云不會。師云。貧道有付法弟子耽源卻諳此事。請詔問之。師遷化後帝詔耽源問。此意如何。源對云。湘之南。潭之北。中有黃金充一國。無影樹下合同船。琉璃殿上無知識。

雪竇顯拈云。肅宗不會且致。耽源還會麼。祇消个請師塔樣。盡西天此土諸位祖師遭這一拶。不免將南作北。有傍不肯底出來。我要問你那个是無縫塔。神鼎諲云。前來國師若此作用不能明了。次問耽源又恁麼頌。且道盡善未盡善。𨿽然方便。須體解始得。會麼。神鼎爲你諸人下四轉語。湘之南潭之北。君臣有路。中有黃金充一國。淨體妙常。無影樹下合同船。千聖一轍。琉璃殿上無知識。凡聖路絕。若恁麼會去也必不相賺。老僧恁麼注解。又是辜負國師。五祖演云。前面是珍珠琉璃。後面是瑪瑙珊瑚。左邊是觀音勢至。右邊是普賢文殊。中間有个旛子被風吹著道。胡蘆胡蘆。

雪竇顯頌云。無縫塔。見還難。澄潭不許蒼龍蟠。層落落。影團團。千古萬古與人看。雲巖因云。無影林中窣堵波。團圞一縫甚誵訛。逢人擬欲親拈出。還識南陽老作麼。羅漢南云。窣堵無縫立還危。寶鐸玲瓏八面垂。千手大悲捫不著。百重關鎖下金錘。白雲端云。無縫塔從誰手造。𨿽然有樣不堪傳。如何彊寫無層級。永向琉璃殿上懸。長靈卓云。無縫塔子鎭團欒。若知端的問耽源。檀那合領深深旨。大地收來薦一言。

唐肅宗帝問忠國師。如何是十身調禦。師乃起立云還會麼。帝云不會。師云與老僧過淨瓶來。

唐肅宗帝問忠國師。如何是無諍三昧。師云檀越踏毗盧頂上行。帝云寡人不會。師云莫認自己淸淨法身。﹝一本小異﹞

雪竇頌云。一國之師亦彊名。南陽獨許振佳聲。大唐扶得眞天子。曾踏毗盧頂上行。又云。鐵錘打碎黃金骨。天地之間更何物。三千剎海夜澄澄。不知誰入蒼龍窟。佛鑑云。步步踏著毗盧頂。亦非自己淸淨身。妙入空門得空相。祖師肝膽佛精神。大潙秀云。作者淸規世莫儔。金篦曾握上龍樓。良哉撥破毗盧頂。直得文殊笑點頭。

唐肅宗帝問忠國師云。師在曹溪得何法。師云陛下還見空中一片雲麼。帝云見。師云釘釘著懸掛著。

五祖戒云。好事不如無。

唐莊宗帝問興化獎禪師云。寡人收中原得一寶。只是無人酬價。師云請陛下寶看。帝以兩手引襆頭腳示之。師云。君王之寶。誰敢酬價。帝大悅。

玄覺徵云。且道興化肯同光不肯同光。若肯同光。興化眼在甚麼處。若不肯同光。過在甚麼處。雪竇云。至尊所得只可傍觀。若非興化作家。往往髙價酬卻。翠巖芝云。興化當時下一著可謂酩酊。如今作麼生斷。雲峯悅云。眞不掩僞。曲不藏直。有眼底辧取。黃龍心云。興化𨿽則一期見機而作。爭柰埋沒伊一朝天子。當時若作興化。但向伊道。蚌蛤之珠收得也無用處。教伊向後別有生涯。免見遞相鈍置。而今若有人問。上座又作麼生酬價。

北塔祚頌云。君王之寶實難酬。興化形言下一籌。兩手展開襆頭腳。勑書掛在鳳凰樓。白雲端云。北番王子彎弓射。南國將軍仰面看。沙上空餘斜影在。翩翩直自入云端。上方益云。展手相呈老比丘。至尊之寶敢輕酬。滿庭和气龍顏悅。爭柰胡僧笑點頭。天童覺云。君王底事語知音。天下傾誠蔡藿心。拈出中原無價寶。不同趙璧與燕金。佛心才云。中原收至寶。合國不能藏。一入相如手。佳聲滿大唐。

閩王請羅山閒禪師開堂。師升座。方收斂僧伽黎乃云珍重。便下座。閩王近前執師手云。靈山一會何異今日。師云將謂是个俗漢。

洞山聰頌云。羅山忍俊不能禁。大展家風吼一音。祇墨如山書莫盡。衲僧休向義中尋。白雲端云。紛紛雪影耀閩天。閩主欣逢倍樂然。一旦春風吹大地。更無一點在階前。疏山如雲。須彌座上斂伽黎。海口潮音闡大機。世主大檀能藻鑑。靈山嘉會愈增輝。

閩王送銀交牀與雪峯。僧問。和尙受大王如此供養。將何報答。師以兩手托地云。輕打我輕打我。

疏山僧問雪峯道。輕打我意作麼生。山云。頭上插瓜齏。垂尾腳跟齊。

汾陽昭頌云。因問如何報主恩。舉畢全收坐要津。舡頭若有風浪動。滿目流沙不見人。洞山聰云。人王信重送交牀。旁問禪徒太著忙。下手低聲言少打。劣中全勝阿誰詳。保寧勇云。不知將甚報君恩。風起江湖水皺顏。一片古帆乘興去。與誰相遂過天門。正覺逸云。得人一牛。還人一馬。投之報之。風流儒雅。如今大有受恩人。不知誰是報恩者。

閩王封柑橘各一顆。遣使送上雪峯。問云。旣是一般顏色。爲甚名字不同。峯遂依舊封回。復馳問玄沙。沙將一張紙蓋卻。

汾陽昭頌云。柑橘閩王親手封。將來直問擊胡風。長人入水分明在。更問玄沙又不通。汾陽爲汝開天路。寶坊金界碧霄空。保寧勇云。閩王兩般馳獻上。雪峯一等到封回。人情上下俱周美。免把完全更擘開。延壽云。柑子將來不用疑。鐵牛蚊子咬應癡。閩王猶未識師意。更請玄沙下一錐。

投子靑禪師僧問。和尙適來拈香祝聖壽。且道當今皇帝壽年多少。師云。月籠丹桂遠。星拱北辰髙。

丹霞淳頌云。六國淸平賀聖年。珠簾髙捲月明前。金輪那肯當堂坐。不用丹墀擊靜鞭。

宰臣

朗州刺史李翺仰慕藥山儼禪師道風久矣。屢請不赴。乃特入山致敬。肅裝客禮直造座前。師端然看經殊不顧視。李乃云見面不如聞名。拂衲便行。師卻召。李回首。師云何得貴耳而賤目。李遂頂拜起問。如何是道。師以手指天復指淨瓶云。會麼。李云不會。師云云在靑天水在瓶。李因有省乃呈頌云。練得身形似鶴形。千株松下兩函經。我來問道無餘事。云在靑天水在瓶。

玄覺拈云。且道李太守是贊他語明他語。須具行腳眼始得。

汾陽昭頌云。云在靑天水在瓶。恐君妄解作惶惶。汾陽問你幽魂聽。如實神通現姓名。天寧璉云。隴西賢相登藥嶠。云在靑霄水在瓶。風靜云消空獨露。天門玉女不曾扃。白楊順云。古人問道復何言。水在瓶中云在天。故國要歸歸便得。離亭雲月渡頭船。無盡居士云。云在靑天水在瓶。眼光隨指落深坑。溪花不柰霜風苦。說甚深深海底行。圓通仙云。云在靑天水在瓶。丹霄把手共君行。回頭不覺寒更曉。一片紅光海上生。

李刺史問歸宗。教中道須彌納芥子。渤卽不疑。言芥子納須彌。莫是妄談不。師云。人傳使君讀萬卷書籍。是不。云然。師云。公從頂至踵都來如椰子大。萬卷詩書向甚處著。李俛首而已。

佛慧泉頌云。放開日月明。把定乾坤黑。一札不回頭。滿地生荊棘。龍宮海藏兮非多。石火電光兮非急。君不見。紫霄峯下墨池邊。八駿如風追不及。禾山方云。芥納須彌驗祖風。淸機歷歷妙難窮。要知萬卷書來處。跳出當人智鑑中。佛心才云。芥納須彌特地疑。琴書拋下扣禪扉。忽聞萬卷難藏處。瞥轉神機惟自知。惟自知。丹桂和根拔得歸。

成尙書與大將送供入云居山。乃問膺禪師云。世尊有密語。迦葉不覆藏。如何是世尊有密語。師召尙書。成應諾。師云會麼。成云不會。師云。汝若不會。世尊有密語。汝若會去。迦葉不覆藏。

法燈拈云。且道喚底是密語。應底是密語。時有僧問如何是世尊有密語。燈云何曾得密來。東林總云。怪哉。弘覺二十年羚羊掛角絕迹亡蹤。及乎被尙書一拶。直得帶水拖泥作人笑怪。法燈也是日午點金燈。夜半潑墨汁。東林卽不然。如何是密語。卻向伊道甚處不密。且道恁麼道還有過也無。良久云更不用別人。性空云。逢人且說三分話。未可全拋一片心。

古徳頌云。世尊密語難覆藏。迦葉迦葉見如土。千古萬古黑漫漫。焦尾大虫元是虎。

郢州太守請風穴禪師衙內升座。師乃云。祖師心印狀似鐵牛之機。去卽印住。住卽印破。只如不去不住。印卽是不印卽是。時有盧陂長老出問。某甲有鐵牛之機。請師不搭印。師云。慣釣鯨鯢澄巨浸。卻嗟蛙步﹝馬﹡展﹞泥沙。陂佇思。師喝云。長老何不進語。陂擬議。師打一拂子云。還記得話頭麼。試舉看。陂擬開口。師又打一拂太。守云佛法元來與王法一般。師云太守見甚麼道理。太守云當斷不斷返招其亂。師便下座。

南堂靜云。好一場法戰。大眾還要識風穴麼。金鏃慣調曾百戰。鐵鞭多力恨無讎。要識盧陂長老麼。盡道入山擒虎易。臨筌方覺取魚難。要識郢州太守麼。已得眞人好消息。人間天上更無疑。

雪竇頌云。擒得盧陂跨鐵牛。三玄戈甲未輕酬。楚王城畔朝宗水。喝下曾令卻倒流。保寧云。鋒頭壁立鐵牛機。十字縱橫寶劍揮。一陣賊軍俱粉碎。凱歌齊和太平歸。圓悟云。列聖風規。初不放過。擬跨鐵牛。驀頭印破。盧陂當斷卻沈吟。電轉星飛被活擒。喝下機鋒如霹靂。三玄戈甲振叢林。天童覺云。鐵牛之機。印住印破。透出毗盧頂﹝寧﹡頁﹞行。卻來化佛舌頭坐。風穴當衡。盧陂負墮。棒頭喝下。電光石火。歷歷分明珠在盤。眨起眉毛還蹉過。

陳操尙書一日與諸官登樓次。見數僧行過。一官人云來者總是行腳僧。陳雲不是。云焉知不是。陳雲待近來與勘過。斯須數僧至樓前。陳驀召上座。僧皆舉頭望。陳謂眾官云不信道。

潙山喆云。陳尙書可謂手擎仲尼日月。腰佩毗盧金印。非惟儒士驚懾。亦乃衲僧罔措。不見道當機如電拂。方免病棲蘆。天童覺云。陳尙書當面白拈。瞞長蘆一點不得。

雪堂行頌云。一語離窠窟。千生出蓋纏。夜來風雪惡。木折古巖前。

楊傑提刑入寶林寺。因寫七佛殿額乃問昌禪師云。七佛重出世時如何。師云一回相見一回新。又同遊山次。楊拈起大士飯石問。旣是飯石。爲甚麼咬不破。師云祇爲太硬。楊云猶涉繁詞。師云未審提刑作麼生。楊云硬。師云也是第二月。

儒士

張拙秀才因看佛名經。乃問長沙岑禪師云。百千諸佛但聞其名。未審居何國土。師云。黃鶴樓崔顥題後。秀才還曾題不。云不曾題。師云無事也好題取一篇。

佛眼遠云。大眾。秀才問佛居何國土。長沙爲甚麼卻恁麼道。秀才尋常嘲風詠月。爲甚麼長沙面前一辭不措。若是黃鶴樓有甚麼難題處。聽取山僧題破。遂云。容顏甚奇妙。光明照十方。我昔曾供養。今復還親覲。南堂靜云。當時若是南堂。待他問百千諸佛但聞其名未審居何國土。只向道秀才秀才何得貴耳而賤目。

死心新頌云。黃鶴樓前法戰時。百千諸佛豎降旗。渠無國土居何處。畱得多才一首詩。靈源淸云。聞名直下驚天地。更問所居成年滿。回首卻登歸去路。家家門口透長安。南華炳云。百千諸佛聞名久。國土莊嚴何處求。覿面若無精徹眼。又隨船子下揚州。禾山方云。千佛靈蹤莫別求。長沙機轉有來由。要知覿面難藏處。黃鶴樓前鸚鵡洲。寶峯明云。百千諸佛但聞名。國土何曾不現成。自是不歸歸便得。五潮煙景有誰爭。大洪遂云。黃鶴樓詩崔顥題。古今吟詠韻難齊。秋空月影千江印。春晚流鶯是處啼。

龐居士一日向丹霞前叉手立。少時卻出去。霞不顧。士卻來坐。霞乃向士前叉手立。少時便入方丈。士云。汝入我出。未有事在。霞云。這老翁出出入入。有甚了期。士云略無些子慈悲。霞云引得這漢到這田地。士云把甚麼引。霞乃拈起居士襆頭云。卻似一个老師僧。士卻拈襆頭安霞頭上云。一似个少年俗人。霞應諾三聲。士云猶有昔日气息在。霞乃拋卻襆頭云。大似个烏紗巾。士乃應諾三聲。霞云昔時气息爭忘得。士彈指三下云動天動地。

佛鑑懃云。丹霞與龐老鬧市裏相逢。千峯頂上握手。千峯頂上相逢。卻向鬧市裏握手。如鐘在架。隨扣發音。大擊大鳴小擊小響。聲非內出亦非外來。只如未扣已前聲在何處。各自歸堂究取。大潙智云。丹霞與龐老終日用神通是處遊歷。盡全身徧界中。還知麼。千峯勢到嶽邊止。萬派流歸海上融。塗毒策云。平易中崄峻。斷絕處復續。龐公三度扣關。丹霞三回格下。可謂風行艸偃水到渠成。撿點將來。佛事門中則可。衲僧分上全無。祇如衲僧分上又作麼生。覿面機鋒如同電拂。咄。

南堂靜頌云。燒木佛老有甚心肝。賣笊籬翁家破人殘。相追相逐相激相嘆。難難。倚天長劍兮射斗光寒。攪海蒼龍兮不觸波瀾。看看。家家有路透長安。

胡釘鉸謁保壽沼禪師。師云莫便是胡釘鉸麼。云不敢。師云還釘得虛空不。云請和尙打破來。師便打。胡云莫錯打某甲。師云汝向後遇多口阿師與你點破在。胡後到趙州舉前話問。不知某甲過在甚處。州云只這一縫尙不柰何。胡於此有省。﹝廣燈小異﹞

雪竇顯云。我要打這三个漢。一打趙州不合瞎卻胡釘鉸眼。二打保壽不能塞斷趙州口。三打胡釘鉸不合放過保壽。師驀拈拄杖云。更有一个。大眾一時走退。乃擊禪牀一下。大潙喆云。這漢𨿽然省去。可惜趙州。當時待他道某甲過在甚處。劈脊便棒。非但承他保壽威光。亦乃與叢林爲龜爲鑑。鼓山珪頌云。一縫分明在。當頭下手難。饒君釘鉸得。終是不圓全。徑山果云。直饒釘得這一縫。點檢將來非好手。可憐兩个老禪翁。卻向俗人說家醜。

雲門偃禪師問僧。光明寂照徧河沙。豈不是張拙秀才語。僧云是。師云話墮也。

徑山杲云。驢揀濕處尿。復庵封云。向道莫行山下路。果聞猿叫斷腸聲。法云秀云。甚處是話墮處。忽有人問法云。如何是祖師西來意。只對伊道話墮也。還會麼。具眼底辧取。月庵果云。雲門大師張幔天网撈龍打鳳。這僧不覺入他陷阱中落他綣繢裏。若是福嚴卽不然。才見伊舉道豈不是張拙秀才語。但向道未到雲門不妨疑著。然𨿽如是。也是賊過後張弓。

禾山方頌云。葉路縱橫得自由。牢關捩轉妙全收。个中密意人難會。喝下須教水倒流。月庵果云。萬丈龍門勢倚空。懸崖撒手辧魚龍。時人只看絲綸上。不見蘆花對蓼紅。疏山如雲。問來答去無偏黨。鐵壁銀山作麼通。縱奪臨機言話墮。遂令千古動悲風。

禪林類聚卷第一

禪林類聚卷第二

佛祖法身佛像

佛祖

世尊才生下。乃一手指天一手指地。周行七步目顧四方云。天上天下惟我獨尊。

雲門云。我當時若見。一棒打殺與狗子喫。貴圖天下太平。雪竇云。便與掀倒禪牀。法眼云。雲門气勢甚大。要且無佛法道理。時有老宿代云。將謂無人證明。雪竇又別云。鉤在不疑之地。瑯琊覺云。雲門可謂將此深心奉塵剎。是則名爲報佛恩。雲峯悅云。雲門𨿽有定亂之謀。且無出身之路。若也辯得。許你頂門具一隻眼。

洞山聰頌云。四月八佛降生日。指天指地稱第一。九龍噴水沐金軀。摩訶般若波羅蜜。泉大道云。指天指地語瑯瑯。送語傳言出畫堂。使者尙能多意气。主人應是不尋常。保寧勇云。混沌未分人未曉。乾坤才剖事潛彰。天生伎倆能奇怪。末上輸他弄一場。無盡居士云。七步周行手指天。衲僧棒下病難全。母胎出後成何事。爭似閻浮未降前。徑山杲云。老漢才生便著忙。周行七步似顚狂。賺他無限癡男女。開眼堂堂入鑊湯。慈受深云。一火鑄成金彈子。團欒都不費鉗錘。拈來萬仞峯頭放。打落天邊白鳳兒。

世尊未離兜率已降王宮。未出母胎度人已畢。

鼓山珪頌云。是非海裏橫身入。豺虎羣中自在行。莫把是非來辧我。平生穿鑿不相關。徑山杲云。利刃有蜜不須舐。蠱毒之家水莫嘗。不舐不嘗俱不犯。端然衣錦自還鄕。

世尊因廣額屠兒日殺千羊。一日至佛所揚下屠刀云。我是千佛一數。世尊云如是如是。

東山覺云。今時叢林將謂廣額過去是一佛。權現屠兒日殺千羊。如此見廣額屠兒。且喜沒交涉。又云。廣額正是个殺人不眨眼底漢。揚下屠刀立地成佛。且喜沒交涉。又道。廣額揚下屠刀云我是千佛一數。這一佛多少分明。且喜沒交涉。要識廣額麼。夾路桃花風雨後。馬蹄何處避殘紅。

大梅當禪師因夾山與定山同行言話次。定云生死中無佛卽無生死。夾云生死中有佛卽不迷生死。二人是非不已特上山參見師。人事了夾便問。未審二人見處那个較親。師云一親一疏。夾云那个親。師云。且去。明日來。夾明日又問。師云。親者不問。問者不親。夾住後云。我當時在大梅處失卻一隻眼。

雪竇顯云。夾山畢竟不知換得一隻眼。大梅老漢當時聞舉。若以棒一時打出。豈止劃斷兩人葛藤。亦乃爲天下宗匠。瑞巖恭云。夾山定山互論是非。拖泥帶水卽且置。作麼生是大梅辧是非親疏底眼。還委悉麼。金鎖無須兩頭動。妙揮寶劍正當風。

應庵華頌云。苦瓠連根苦。甜瓜徹蒂甜。兩般滋味惡。中後入黃泉。

投子大同禪師。僧問如何是十身調禦。師下禪牀立。又問凡聖相去多少。師亦下禪牀立。

雪竇顯云。此公案諸人無不委知。若恁麼舉。天下衲僧盡成念話杜家。雪竇莫有長處也無。試爲大眾舉看。凡聖相去多少。投子下禪牀立。如何是十身調禦。投子下禪牀立。且道與前來舉底是同是別。若道一般。許上座具一隻眼。若道別有奇特。也許上座具一隻眼。更開一綫道。凡聖相去多少。請上座下一轉語。如何是十身調禦。請上座答一轉語。非但參見投子。亦乃知雪竇長處。若總道下繩牀立。惜取眉毛好。

白雲端頌云。老婦低垂事舅姑。起來爭免面模糊。彊將云髻髙髙綰。遮得傍人眼也無。投子靑雲。水出昆侖浪接連。天髙地迥秀林巒。禪牀略下雲山斷。凡聖無蹤海嶽寒。長靈卓云。愛向江邊弄釣絲。碧潭深處有嘉魚。鉤頭不是無香餌。个底如何釣得渠。佛慧泉云。投子下繩牀。雲中逆電光。胡僧歸漢土。六月下嚴霜。天寧璉云。投子下禪牀。通身誰辧的。擬議卽千差。覿面難相識。徑山杲云。投子下繩牀。今朝爲舉揚。驢前馬后漢。切忌亂承當。

投子一日指庵前一片石向雪峯云。三世諸佛總在里許。峯云須知有不在里許者。師云不快漆桶。

保寧勇代雪峯以手指石云。不妨好一片石。

佛鑑懃頌云。有客釣鰲頭。區區走五湖。不知泥裏蚌。滿腹是明珠。

投子僧問一切聲是佛聲是不。師云是。云和尙莫﹝屍﹫豕﹞沸碗鳴聲。師便打。又問粗言及細語皆歸第一義是不。師云是。云喚和尙作一頭驢得麼。師便打。

雪竇顯頌云。投子投子。機輪無阻。放一得二。同彼同此。可憐無限弄潮人。畢竟還落潮中死。忽然活。百川倒流鬧﹝洱﹡舌﹞﹝洱﹡舌﹞。

趙州諗禪師。僧問如何是佛。師云殿裏底。云殿裏底是泥龕塑像。師云是。云如何是佛。師云殿裏底。

保寧勇頌云。酸甜滋味本天然。帶果連枝顆顆圓。南贍部州人未識。庵摩羅果信虛傳。

徳山鑑禪師上堂云。大眾。及盡去也。直得三世諸佛口掛壁上。猶有一人呵呵大笑。若識此人。參學事畢。﹝一本作圓明密﹞

投子靑雲。然𨿽如是。徳山大似藏盡楚天月猶存漢地星。復頌云。雙盲入暗路崎嶇。日落棲蘆暫得蘇。爭似石人眠半夜。免教舜讓守林居。須知花綻非干木。無腳行時早觸途。昨朝風起長安道。元是昆侖進國圖。天童覺云。收杷斷。襟喉風。磨雲拭水冷天秋。錦鱗莫謂無滋味。釣盡滄浪月一鉤。

長沙岑禪師。僧問本來人還成佛不。師云大唐天子還割茅刈艸也無。

汾陽昭頌云。岑公拂袖播鴻機。問佛人多作佛稀。王主札茅親下手。不能土上更加泥。圓悟勤云。巨嶽何曾乏土。唐皇豈可刈茅。禮拜近前叉手。西天下萬迢迢。投子靑雲。苔殿重重紫气深。星分辰位正乾坤。金輪不禦閻浮境。豈並諸候寶印尊。雲巖因云。簾幕春風曉尙寒。歌樓聲咽夢驚殘。金輿不禦人間世。休羨壺中日月寬。

長沙僧問如何是諸佛師。師云汝從無量劫來承甚麼人恩力。云未有諸佛已前事作麼生。師云近日魯祖出世爲人東語西話。

保寧勇頌雲。水墨丹靑狀不成。混然竹木个精靈。求恩乞福拋杯校。向道明明自不聽。疏山常云。混沌未分便有渠。堂堂相貌絕名模。長沙謾道知恩力。試問還曾識也無。

夾山會禪師。僧問撥塵見佛時如何。師云欲知此事直須揮劍。若不揮劍。漁父棲巢。後僧問石霜撥塵見佛時如何。霜云。渠無國土。甚處逢渠。僧回舉似師。師上堂云。門庭施設。不無老僧。入理深談。猶較石霜百步。

丹霞淳頌云。當機一句玉珊珊。內外玲瓏溢目寒。無漏國中曾不住。月華影裏見應難。天寧璉云。太阿在手。誰敢當鋒。靑山萬朵。白雲重重。枯木成云。不立纖毫尙是塵。那堪開口問他人。髙揮寶劍無蹤迹。月裏嫦娥現半身。天童覺云。拂牛劍气洗兵威。定亂歸功更是誰。一旦氛埃淸四海。垂衣皇化自無爲。

夾山僧問如何是佛。師云此位無賓主。云尋常與甚人對談。師云。文殊與吾攜水去。普賢猶未折花來。

投子靑頌云。親言言處幾人知。今古無儔類莫齊。玉馬雪行歸夜半。羚羊掛角日沈西。疏山如雲。大方獨立峭巍巍。八面玲瓏萬象圍。正坐當軒無位位。圓通無礙應羣機。枯木成云。當頭不犯難開口。假借傍來落二三。卓爾混融無向背。西天佛是老瞿曇。

洛浦安禪師。僧問。供養百千諸佛。不如供養一無心道人。未審百千諸佛有何過。無心道人有何徳。師云。一片白雲橫谷口。幾多歸鳥自迷巢。

丹霞淳頌云。拾得疏慵非覺曉。寒山懶墯不知歸。聲前一句圓音美。牧外三山片月輝。枯木成云。是佛由來尙涉功。明心方與道相同。花開花落緣何事。盡屬無私造化中。佛智裕云。百千諸佛眉彎曲。無證無修眼搭癡。踏著未消連底凍。一時認作碧琉璃。

雪峯存禪師。僧問如何是佛。師云寐語作麼。

雲峯悅云。古人與麼道。喚作應病與藥。放過卽不可。若不放過。你這里下得甚麼語。僧擬議。師以拂子驀口打。

雪峯僧問如何是諸佛。師云莫觸諱。云如何是不觸諱。師云解無慚愧。僧問如何是諸佛出身處。師云仁者己分事作麼生。云是甚麼。師云。無。我且問你。僧無對。師云我識得你。又僧問。承和尙有言。三世諸佛向這里出頭不得。未審諸佛有何過。所以出頭不得。師云這不識羞恥漢。

雲門偃禪師。僧問如何是佛。師云乾屎橛。

佛鑑懃頌云。稽首金容乾屎橛。應物現形如水月。香臭皆從佛口生。凡聖從來同一舌。鼓山珪云。不用唐言譯。休將梵語傳。摩酰首羅眼。對面隔西天。徑山杲云。雲門乾屎橛。全超法報化。無事出山遊。百錢杖頭掛。惠因淨云。問處分明答處親。半同含笑半同嗔。若看陌上二三月。那个枝頭不帶春。

雲門僧問如何是諸佛出身處。師云東山水上行。

覺報淸頌云。諸佛出身處。東山水上行。石壓筍斜出。岸懸花倒生。

雲門垂示云。古佛與露柱交參是第幾機。自代云。南山起雲。北山下雨。

五祖演云。大小雲門大師元來小膽。四面道古佛與露柱交參是第四機。良久云。這个說話面皮厚三寸。出語成不遜。好將臨濟棒。一日打三頓。甚麼人下得手。𨿽然罪過彌天。新赦咸放。禾山方云。了得物我一如。能使飛雲會合。須是雲門始得。且道旣是了得物我一如。這僧無對處又作麼生。良久云。崄。

雪竇顯頌云。南山云。北山雨。四七二三面相睹。新羅國裏曾上堂。大唐國裏未打鼓。苦中樂。樂中苦。誰道黃金如糞土。天童覺云。一道神光。初不覆藏。超見緣也是而無是。出情量也當而無當。巖花之粉兮蜂房成蜜。野艸之滋兮麝臍作香。隨類三尺一丈六。明明觸處露堂堂。本覺一云。南山云。北山雨。新羅打鼓韶陽舞。石虎哮吼上九天。泥牛入海無尋處。

疏山仁禪師。僧問如何是諸佛師。師云何不問疏山老漢。

投子靑頌云。養子方知在上慈。親言無味外人疑。欲窮滄浪深深處。聽取漁家輞莫迷。

洞山初禪師。僧問如何是佛。師云麻三斤。

玉泉璉云。天無四壁。地絕八荒。向甚麼處與洞山相見。咄。

北塔祚頌云。麻皮三斤不用秤。秤頭那肯坐於蠅。一念才生筋骨露。徒勞更覓定盤星。雪竇顯云。金烏急。玉兔速。善應何曾有輕觸。展事投機見洞山。跛鱉盲龜入空谷。花簇簇。錦簇簇。南地竹兮北地木。因思長慶陸大夫。解道合哭不合哭。法昌遇云。火麻皮子若何分。臘雪煎茶解醉君。更有路行人未到。野花含笑舊枝春。投子靑雲。三年一閏大家知。也有瞞頇不記時。昨日雁回沙塞冷。嚴風吹綻月中枝。無盡居士云。三斤足秤洞山麻。撥動錙銖萬里差。啼得血流無用處。夜來依舊宿蘆花。

風穴沼禪師。僧問如何是佛。師云杖林山下竹筋鞭。

慈明圓頌云。杖林山下竹筋鞭。南北禪人萬萬千。莫怪相逢不下馬。東西各自有前程。雲峯悅云。杖林山下竹筋鞭。頭尾拈來總一般。莫怪玄沙不出嶺。他家元是釣漁船。海印信云。杖林山下竹筋鞭。枝節蕭疏古澗邊。要會宗師開正眼。滿輪午夜照秋天。眞淨文云。杖林山下竹筋鞭。水在深溪月在天。良馬不禦何處去。阿難依舊世尊前。雲溪恭云。杖林山下竹筋邊。南北行人萬萬千。堪羨一堂無事客。臥云深處不朝天。

風穴僧問如何是佛。師云如何不是佛。云未曉玄言乞師再指。師云。家住海門東。扶桑最先照。

保寧勇頌云。眉間一道白毫光。歷劫知將甚處藏。永夜寂寥天未曉。更須斫額望扶桑。

法眼益禪師。僧惠超問如何是佛。師云汝是惠超。其僧於是悟入。

汾陽昭頌云。問佛從頭理不虧。莫同巧妙騁鋒機。眞金若不鑪中煆。爭得將金喚作泥。雪竇顯云。江國春風吹不起。鷓鴣啼在深花裏。三級浪髙魚化龍。癡人猶戽夜塘水。天衣懷云。通官買賣不相饒。問佛言云是惠超。嗟見衲僧生異解。認他虹虹作仙橋。佛惠泉云。才到元正便是年。暖風無處不陶然。途中多少尋春客。悞聽黃鶯作杜鵑。直歇了云。問佛分明答惠超。羊斤八兩不相饒。叢林萬古爲殃禍。惡語傷人恨不消。

廣徳禪師。僧問如何是佛。師云畫戟門開見墜仙。僧馳此語至州中悟空處。便問畫戟門開見墜仙意旨如何。空云。眞饒親見釋迦來。智者咸云不是佛。師後聞此語。遙望城中禮拜云。悟空古佛。豈止羊二十口。

瑯琊覺云。廣徳腦後添丁。悟空眼中拔楔。𨿽然善順機宜。敢保他家未徹。

水庵一頌云。畫戟門開見墜仙。廓然身在洞中天。從玆不復論冬夏。石爛松枯知幾年。

首山念禪師。僧問如何是佛。師云新婦騎驢阿家牽。

五祖演云。大眾莫問新婦阿家。免煩路上波吒。遇飯卽飯。遇茶卽茶。同門出入。宿世冤家。

海印信頌云。新婦騎驢阿家牽。王老空中駕鐵船。井底掛帆風勢惡。須彌頂上浪滔天。南華炳云。新婦騎驢阿家牽。萬里滄溟駕鐵船。參差島嶼分諸國。彷佛星河共一天。文殊道云。新婦騎驢阿家牽。碧玉羅紋頂上旋。播土揚塵尋不見。元來只在舊山前。天童覺云。新婦騎驢阿家牽。體段風流得自然。堪笑效顰鄰捨女。向人添醜不成妍。徑山杲云。新婦騎驢阿家牽。步步相隨不著鞭。歸到畫堂人不識。從今懶更出人前。

長慶稜禪師有時云。寧說阿羅漢有三毒。不說如來有二種語。不道如來無語。只是無二種語。保福云。作麼生是如來語。師云聾人爭得聞。福云情知汝向第二頭道。師云作麼生是如來語。福云喫茶去。

云居錫云。甚麼處是長慶向第二頭道處。

雪竇顯頌云。頭號第一第二。臥龍不鑑止水。無處有月。波澄有處。無風浪起稜禪客。稜禪客。三月禹門遭點額。白雲端云。不說如來有二語。三三爲九須重數。何謂聾人爭得聞。狐喪未免還歸主。佛鑑懃云。無是無非歸掌握。有聞有見隔關山。始知一種如來語。不在世人情斛間。南華炳云。第一頭。第二頭。淸風明月兩悠悠。將軍戰馬今何在。野艸閒花滿地愁。

天彭禪師。僧問如何是佛。師云。親切不離家。寂寞不當戶。

禾山方云。天彭與麼說話終成滲漏。且道三種滲漏中。墮在那種滲漏。要會麼。無身有事超岐路。無事無身落始終。

投子靑頌云。白雲時映舊山靑。竹鎖薄煙露幾莖。虛室夜寒秋月迥。雁回遙聽可三更。

九峯處禪師。僧問。承聞和尙有言。諸聖間出祇是傳語人。是不。師云是。云。世尊一手指天一手指地雲天上天下惟我獨尊。和尙爲甚麼卻喚作傳語人。師云。祇爲一手指天一手指地。所以喚作傳語人。

丹霞淳頌云。妙相圓明不可親。奴兒婢子自殷懃。指天指地稱尊大。也是傳言送語人。

同安察禪師。僧問如何是天人師。師云。頭上角不全。身上毛不出。

丹霞淳頌云。祕殿重幃曉尙寒。丹墀苔潤未排班。寶香鳳燭煙雲合。寂寂簾垂不露顏。

云住禪師。僧問如何是諸佛師。師云文殊聳耳。

丹霞淳頌云。無相光中未兆身。淸虛渺邈豈爲鄰。一輪明月當軒照。玉殿蕭蕭不見人。

趙橫山柔禪師。僧問如何是佛。師云平地望髙坡。

投子靑頌云。江山歷盡幾施功。方得逢人話背同。春到洞庭南壁岸。鳥啼西嶺月生東。

曹山霞禪師。僧問佛未出世時如何。師云曹山不如。云出世後如何。師云不如曹山。

五祖演云。若以世諦觀之。曹山合喫二十棒。若以祖道觀之。白雲合喫二十棒。然𨿽如是。棒頭有眼。兩人中一人全肯一人全不肯。若人點檢得出。許你具半隻眼。天童覺云。佛與曹山賓主互換。出世不出世各具一隻眼。未有長行而不住。長住而不行。還會麼。幽洞不拘關鎖意。縱橫那涉兩頭人。松源嶽雲。輟己讓人。弄巧成拙。出世未出世。虛空裏釘橛。曹山有沒量罪過。冶父亦有沒量罪過。汝等諸人還檢點得出麼。一東二冬。叉手當胸。玉泉璉云。火燒荊棘三千界。鐵鑄浮屠百萬層。投子靑頌云。月隱靑山瑞气髙。梧藏丹鳳覷無寥。無端石馬潭中過。驚起泥龍翻海潮。

五祖戒禪師。僧問如何是佛。師云踏著秤槌硬似鐵。

雲峯悅頌云。踏著秤槌硬似鐵。幪幢禪和猶未瞥。三冬嶺上火雲生。六月長天降大雪。白雲端云。踏著秤槌硬似鐵。此時有理不能說。新羅國裏火星飛。直向雲門指上熱。天寧璉云。信步紅塵裏。無人問短長。歸來天欲暮。片月照滄浪。

法華舉禪師。僧問如何是佛。師云蘆芽穿膝。

海印信頌云。信手拈來如掣電。全機大用疾如風。放行一句通消息。後夜猿啼在亂峯。

法華示眾云。釋迦不出世。達摩不西來。佛法徧天下。談玄口不開。

徑山杲云。作賊人心虛。

慈明圓禪師。僧問如何是佛。師雲水出髙源。

師自頌雲。水出髙源也大奇。禪人不會眼麻彌。若也未明泥水句。燈籠露柱笑嘻嘻。正覺逸云。慈明爲水出髙源。天下禪僧走似煙。只聽淸聲來耳畔。不知流洛那峯前。潙山秀云。衝斷雲根迸石來。冷冷千古下崔嵬。未明滴滴朝宗意。聽取春深動地雷。地藏恩云。髙源水出曉晴天。對答臨機豈偶然。衲子不知流落處。一尋寒木破溪煙。

大愚芝禪師。僧問如何是佛。師云鋸解秤槌。

白雲端頌云。鋸解秤槌無縫罅。風吹日炎朝復夜。𨿽然不許亂商量。一任稱提繞天下。鼓山珪云。鋸解秤槌渾似鐵。大愚老子曾饒舌。水流澗下太忙生。云在嶺頭閒不徹。徑山杲云。問佛如何是。宗師卽便酬。秤槌將鋸解。言外度迷流。

楊岐會禪師。僧問如何是佛。師云三腳驢子弄蹄行。云莫只這便是。師云湖南長老。

應庵華云。大小楊岐話作兩橛。且道薦福爲人眼在甚麼處。松源嶽雲。大小楊岐被這僧靠倒。白雲端頌云。三腳驢子弄蹄行。奉報行人著眼睛。艸裏見他須喪命。只緣踢踏最分明。保寧勇云。前步髙兮後步低。動頭搖尾三隻蹄。騎鬧市。人東西。湖南更有須菩提。佛鑑懃云。三腳驢子弄蹄行。騏驥追風趂不前。踏破化城無覓處。湖南長老重加鞭。佛性泰云。三腳驢子弄蹄行。步步蓮花襯足生。堪笑艸中尋覓者。不知芳樹囀春鶯。鼓山珪云。三腳驢兒惑殺好。長放後園教喫艸。等閒牽去向人前。踢倒湖南瞎長老。

圓悟勤禪師。僧問如何是佛。師云口是禍門。

鼓山珪頌云。的的當陽句。明明箭後路。著靴人喫肉。赤腳人趂兔。徑山杲云。口是禍門。電激雷奔。娑竭出海。震動乾坤。

老宿。僧問如何是佛。宿云不封不樹。

法華舉云。大眾會麼。若不會。重下注腳去也。不封不樹以棘欒。

智門祚禪師。僧問如何是佛。師云踏破艸鞋赤腳走。云如何是佛向上事。師云拄杖頭上挑日月。

雪竇顯云。千兵易得。一將難求。南堂靜云。問又問得好。答亦答得奇。今日或有人問。踏破艸鞋赤腳走意旨如何。只向道碧潭深處淸秋月。拄杖頭上挑日月。又作麼生。紫羅帳裏撒眞珠。然𨿽如是。此猶是贊嘆之語。卻如何是佛。一池菡萏蓮。兩株淸瘦栢。如何是佛向上事。長向僧家庭。何勞問髙格。又頌云。踏破艸鞋赤腳走。胸中憤气沖牛斗。須彌頂上擊金鐘。百戰場中獅子吼。

五祖演禪師。僧問如何是佛。師云肥從口入。又云。露胸跣足。

佛鑑懃頌云。老去眉須似雪霜。元來習气尙難忘。少年無限傷心事。一度思量一斷腸。

五祖示眾云。釋迦彌勒猶是他奴。且道他是阿誰。

南堂靜頌云。老年經節臘。樂事甚悠悠。不及兒童日。都來不解愁。

薦福古禪師。僧問如何是佛。師云莫莫。又問如何是祖師西來意。師云莫莫。

松源嶽頌云。莫莫。拈出一條斷貫索。任從我佛及眾生遼天鼻孔穿卻。

雪竇。僧問如何是佛。師云四山圍繞。

南花炳頌云。狂狗逐塊。瞎驢趂隊。只許我知。不許你會。

佛巖禪師。僧問如何是佛向上事。師云螺髻子。云如何是佛向下事。師云蓮花座。

正覺逸頌云。螺紋頂髻蓮花座。香象嚬呻獅子吼。流落人間三百年。塞斷天下衲僧口。

楊岐會禪師。僧問撥塵見佛時如何。師云東方來者東方坐。

白鹿顯禪師。僧問如何是無相佛。師云灘頭石獅子。云意旨如何。師云。有心江上住。不怕浪淘沙。

三十六萬億一十一萬九千五百同名同號阿彌陀佛。

或庵體頌云。竹溪煙絕雨才通。無數深紅聞淺紅。山店落英春寂寂。靑旗吹動柳花風。

澄慧端禪師。僧問如何是佛。師云泥捏金裝。云如何是法。師雲海口難宣。云如何是僧。師云剃頭洗缽。云向上更有事也無。師云不妨惺惺。

保福殊禪師。僧問如何是佛。師云巧畫不似。云如何是法。師云巧說不出。云如何是僧。師云鬅頭跣足。

道吾能禪師。僧問如何是佛。師云毀著不嗔。云如何是法。師云贊著不喜。云如何是僧。師云剃除須髮。

九峯虔禪師因洞山問。祖祖相傳合傳何事。師云。釋迦慳。迦葉富。山云如何是釋迦。慳師云無物與人。云如何是迦葉富。師云國內孟嘗君。云畢竟傳底事作麼生。師云百歲老兒看夜燈。

禾山方云。洞山𨿽則尋流討源。未免黏牙滯齒。虔禪師可謂據令而行。畢竟翻成露布。若此見得。水到渠成。其或未然。切莫向燈影中行。

丹霞淳頌云。寂光影裏現全身。貴異天然迥出倫。家富兒奴偏得力。夜分燈光照西鄰。

大光誨禪師。僧問達摩是祖不。師云不是祖。云旣不是祖又來作个甚麼。師云爲汝不薦。祖云薦後如何。師云方知不是祖。

丹霞淳頌云。少林續焰事堪奇。臘夜梅開雪後枝。黃蘗昔年曾有語。大唐國裏沒禪師。

趙州諗禪師。僧問牛頭未見四祖時如何。師云飽柴飽水。云見後如何。師云飽柴飽水。

汾陽昭頌云。古人抱志坐牛頭。信師就話示無休。飽柴飽水安心靜。眞正無私是趙州。

楊岐會禪師。僧問少林面壁意旨如何。師云西天人不會唐言。

白雲端頌云。天髙地迥非難見。水闊山重不易論。萬古八風吹不入。西天人不會唐言。

永安靜禪師。僧問牛頭未見四祖時如何。師云。異境靈松。睹者皆羨。云見後如何。師云。葉落已枝摧。風來不得韻。

丹霞淳頌云。寶杖親攜掛翠纓。徘徊常繞玉階行。轉身就父無標的。拈卻花冠不得名。

五祖演禪師。僧問如何是臨濟下事。師云五逆聞雷。云如何是雲門下事。師云紅旗閃爍。云如何是潙仰下事。師云斷碑橫古路。云如何是曹洞下事。師云馳書不到家。僧作禮。師云何不問法眼下事。云畱與和尙。師云巡人犯夜。

鼓山珪頌五逆聞雷云。從來五逆怕聞雷。不似大虫看水磨。孤峯頂上要同行。十字街頭還共坐。

徑山杲云。五逆聞雷。曾參顏回。一粒豆子。爆出冷灰。

護國元禪師。僧問如何是臨濟宗。師云殺人活人不眨眼。云如何是雲門宗。師云頂門三眼矅乾坤。云如何是潙仰宗。師云推不向前約不向後。云如何是法眼宗。師云箭鋒相敵不相饒。云如何是曹洞宗。師云。手執夜明符。幾个知天曉。

羅漢宗禪師。僧問祖師未來時如何。師云。海分千派浪。地拔萬重山。云來後如何。師云。片雲生晚谷。明月下堂階。

法身

仰山寂禪師。僧問法身還解說法也無。師云。我說不得。別有一人說得。云說得底人在甚處。師乃推出枕子。潙山聞乃云。寂子用劍刃上事。

應庵華云。若是劍刃上事。仰山何曾會用。忽有个衲僧出來問章山。法身還解說法也無。只向他道我說不得。別有一人說得。又問說得底人在甚處。只對他道三生六十劫。松源嶽雲。仰山尋常一條脊梁硬似鐵。破這僧連拶兩拶。便乃四稜榻地。潙山一期忍俊不禁。不知失卻一隻眼。忽有僧問冶父。法身還解脫法也無。便與攔胸一踏踏倒。教伊起來作个灑灑落落底漢。不見道犀因玩月紋生角。象被雷驚花入牙。

乾峯禪師上堂云。法身有三種病二種光。須是一一透過始得。須知更有照用同時向上一竅。雲門出眾云。庵內人爲甚不見庵外事。師呵呵大笑。門云猶是學人疑處。師云子是甚麼心行。門云也要和尙相委。師云直須與麼始解穩坐。門應諾諾。

雪竇顯云。若明得褒貶句。未必善因而招惡果。潙山果云。乾峯平地生堆。韶石因風起浪。𨿽然合水和泥。千古叢林榜樣。旣是合水和泥。爲甚麼卻是叢林榜樣。不入洪波裏。爭見弄潮人。四祖登云。乾峯布漫天网打鳳羅龍。格外淸規爲尋知己。雲門酒逢知己飲。詩向會人唫。也是利動君子。要見二大老麼。好手手中誇好手。一條拄杖兩人舁。

白雲端頌云。鋪主將鍮試寶人。謂言難似此金眞。實人拂袖先行去。滿面慚惶不敢嗔。佛性泰云。垂鉤四海釣獰龍。格外玄談知己從。相見披衫帶席帽。不妨把手上髙峯。楚安方云。三種病兮二種光。法身於此露堂堂。時人不會个中意。猶把法身謾度量。欽山方云。三種病兮二種光。衲僧於此共商量。商量得到無疑地。野艸閒花滿地香。

雲門偃禪師。僧問如何是透法身句。師云北斗裏藏身。

徑山杲云。雲門老人恁麼道。只答得法身句。未答得透法身句。今日或有人問徑山。如何是透法身句。卽向他道蟭螟眼裏放夜市。大虫舌上打秋千。玉澗林頌云。北斗藏身爲舉揚。法身從此露堂堂。雲門賺殺他家子。直至如今謾度量。慈明圓云。南北東西萬萬千。乾坤上下廣無邊。相逢相見呵呵笑。屈指擡頭月半天。雪竇顯云。老倒雲門泛鐵船。江南江北競頭看。可憐無限垂鉤者。隨例忙忙失釣竿。五祖演云。何事文星與酒星。一時分付與先生。髙吟大醉三千首。畱與人間伴月明。無盡居士云。透出毗盧頂上光。夜來星轉斗中藏。禪家不搯天師訣。也解交乾步踏岡。

雲門。僧問如何是法身。師云六不收。

雪竇顯頌云。一二三。四五六。碧眼胡僧數不足。少林謾道付神光。捲衣又說歸西竺。西竺茫茫無處尋。夜來卻對乳峯宿。白雲端云。六不收兮調最新。能欹何待繞梁塵。和風滿檻花千樹。不換乾坤別是春。圓悟勤云。一不立。六不收。突然那更有蹤由。無限靑山畱不住。落花流水太悠悠。

雲門。僧問如何是淸淨法身。師云花藥欄。云便與麼去時如何。師云金毛獅子。

雪竇顯著語云。太無端。天童覺云。賊來須打。客來須待。雲門雪竇二俱作家。這里莫有便與麼去者麼。切忌撞頭磕額。

雪竇頌云。花藥欄。莫顢頇。星在秤兮不在盤。便與麼。太無端。金毛獅子大家看。雲溪恭云。是處三春花藥欄。五湖禪客不須看。尋枝摘葉應難會。牙爪分明子細觀。枯木成云。遊子奔馳不少安。但知門外逐欹歡。自家田地荒來久。只看人間花藥欄。佛智裕云。淸淨法身拖藥欄。眉毛刺倒須彌山。誰將玉笛傳淒怨。吹過蘆叢明月灣。

雲門。僧問如何是法身向上事。師云。向上與汝道卽不難。作麼生會法身。云請和尙鑑。師云。鑑卽且致。作麼生會法身。云與麼與麼。師云。這个是長連牀上學得底。我且問汝。法身還解喫飯麼。僧無對。師云須知是學語之流。

雪竇顯云。將成九仞之山。不進一簣之土。過在甚麼處。梁山庵主云。雲門直得入泥入水。玄覺云。喚甚麼作飯。圓悟勤云。雲門可謂驅耕夫之牛。奪饑人之食。權衡佛祖。龜鑑宗乘。所以後來尊宿各出眼目扶豎大教。𨿽然如是。只明得法身邊事。未明得法身向上事。且道如何是法身向上事。域中無向背。閫外有權衡。

南堂靜頌云。韶陽機鋒。迅雷霹靂。僧問法身。喫飯不喫。學語之流。卒說不出。山河大地聊充饑。四海五湖輕一吸。

雲門云。光不透脫有兩般病。一切處不明。面前有物是一。又透得一切法空。隱隱地似有个物相似。亦是光不透脫。又法身亦有兩般病。得到法身爲法執不忘。己見猶存。坐在法身邊是一。直饒透得法身去。放過卽不可。子細點檢來。有甚麼气息。亦是病。

徑山杲云。不用作禪會。不用作道會。不用作向上商量。此是雲門老漢據實而論。我恁麼道有沒量罪過。汝若檢點得出。許你具擇法眼。若檢點不出。且向雲門葛藤裏參。

天童覺頌云。森羅萬象許崢嶸。透脫無方礙眼睛。掃彼門庭誰有力。隱人胸次自成情。船橫野渡涵秋碧。棹入蘆花照雪明。串錦老漁懷就匝。飄飄一葉浪頭行。

芭蕉淸禪師。僧問如何是透法身句。師云。一不得問。二不得休。云學人不會。師云第三度來與你相見。

松源嶽以拂子擊禪牀云。還見麼。握土成金猶可易。變金爲土始知難。

投子靑頌云。休問維摩臥病城。靈山空自掩光陰。流沙欲渡全無難。莫聽鶯啼在那林。西禪需云。一不問兮二不休。直須識取那鉤頭。再三回首來相見。急水波心輥繡球。

白馬靄禪師。僧問如何是淸淨法身。師云井底蝦蟆吞卻月。

黃龍。僧問如何是井底蝦蟆吞卻月。龍云不柰何。云恁麼卽吞卻去也。龍云一任吞。云吞後如何。龍云好蝦蟆。

丹霞淳頌云。九重深密視聽難。玉殿瓊樓宿霧攢。燮理盡歸臣相事。輪王不戴寶華冠。

風穴沼禪師。僧問如何是淸淨法身。師云金沙灘頭馬郎婦。

浮山遠頌云。相逢盡道歸山去。林下何曾見一人。回首面南看北斗。金雞早報五更春。海印信云。截鐵之機安可測。頓開千眼莫能窺。禪人到此徒名貌。錯認查梨作乳梨。正覺逸云。金沙灘裏馬郎婦。宗匠臨機發一言。自笑箭穿紅日影。孰雲斫水不成痕。無盡居士云。何年嫁事馬家郎。鳳枕同歡碧玉牀。回首畫橋離別苦。落花流水淚千行。

蟾首座問洞山。佛眞法身猶若虛空。應物現形。如水中月。作麼生說个應底道理。山云如驢覷井。座云。是則是。只道得八成。山云首座作麼生。座云如井覷驢。﹝或作曹山問僧﹞

瑞巖鴻云。首座始道一半。洞山方得八成。要得全道麼。如井覷井。

枯木成頌云。出路從前無十成。有言須是脫凡情。江邊玉女呵呵笑。嶺上石人側耳聽。無爲居士云。驢覷井。井覷驢。五臺何處不文殊。黃面老人任多口。未知道得八成無。天童覺云。驢覷井。井覷驢。智容無外。淨涵有餘。肘後誰分印。家中不蓄書。機絲不掛梭頭事。文彩縱橫意自殊。

大龍禪師。僧問。色身敗壞。如何是堅固法身。師云。山花開似錦。澗水湛如藍。

禾山方云。這僧只有照壁月。更無吹葉風。若不是大龍全機。幾乎話作兩橛參。

雪竇顯頌云。問曾不知。答還不會。月冷風髙。古巖寒檜。堪笑路逢達道人。不將語默對。手執白玉鞭。驪珠盡擊碎。不擊碎。增瑕颣。國有憲章。三千條罪。南堂靜云。色身敗壞世常情。一點靈光到處晶。澗水如藍花似錦。法身何處不分明。地藏恩云。山花如錦水如藍。云在髙峯月在潭。兩个泥牛斗入海。行人脫袴杖頭檐。佛鑑懃云。山花似錦春長在。澗水如藍碧湛然。信步白雲深處去。須知別有洞中天。

疎山示眾云。老僧咸通年已前會得法身邊事。咸通年已後會得法身向上事。雲門問。承聞和尙。咸通年已前會得法身邊事。咸通年已後會得法身向上事。是不。師云是。門云如何是法身邊事。師云枯樁。云如何是法身向上事。師云非枯樁。云還許學人說道理也無。師云許。云枯樁豈不是明法身邊事。師云是。云非枯樁豈不是明法身向上事。師云是。云法身還該一切也無。師云作麼生不該。門揩淨缾云還該這个麼。師云闍梨莫向缾邊會。門便你禮。

上方嶽雲。疎山總是戰爭收拾得。卻因欹舞破除休。雲門舌上有龍泉。徑山杲云。雲門禮拜。不是好心。

古徳頌云。靑靑掩映松蘿窟。修竹超然物外物。若將修竹比喬松。不及喬松老風骨。

烏石靈觀禪師。僧問如何是毗盧師法身主。師云不道。云爲甚麼不道。師云。我若道卽縮卻我舌。我若不道卽啞卻我口。其僧舉似洞山。山大展坐具禮拜云。古佛古佛。

圓悟勤云。猛虎口裏橫身。毒蛇頭上揩癢。須是作家宗師方有此个手段。若不是洞山。洎崄放過也。還知落處麼。謂言侵早起。更有夜行人。

南堂靜頌云。烏石老古錐。門風能峭絕。有問毗盧師。開口端的別。齒有嚙鏃機。天無第二月。軟語若金剛。漚和是生鐵。

廣徳延禪師。僧問如何是透法身句。師云。無力登山水。茆戶絕知音。

丹霞淳頌云。體妙探玄盡涉程。爭如野老異中行。功忘日用平懷穩。免事君王寵辱驚。

天寧楷禪師上堂云。法身者理妙言玄。頓超終始之患。諸仁者。莫是幻身外別有法身麼莫。卽幻身便是法身麼。若也恁麼會去。盡是依他作解。蒙昧兩岐。法眼未得通明。不見僧問夾山如何是法身。山云法身無相。如何是法眼。山云法眼無瑕。所以道吾云未有師在。忽有人問老僧。如何是法身。羊便漧處臥。如何是法眼。驢便濕處尿。更有人問作麼生是法身。買帽相頭。作麼生是法眼。坑坎堆阜。若點檢將來。夾山祇是學處不玄。如流俗閨合裏物不能捨得。致使情關固閉。識鎖難開。老僧今日若不當陽顯示。後學何以知歸。勸汝諸人不用求眞。惟須息見。諸見若盡。昏霧不生。自然智鑑洞明。更無他物。諸人還會麼。良久云。珠中有火君須信。休向天邊問太陽。

丹霞淳頌云。道合平常絕異端。行人何必歷艱難。從今莫買孫臏卜。龜殼無靈不用鉆。

佛像

世尊往忉利天爲母說法。優塡王思佛。命匠人雕旃檀像。及至世尊下來。像亦出迎。

五祖演云。諸人且道下來底是出迎底是。又教中道。如來者無所從來亦無所去。莫是法身無來去。化身有來去麼。若人於此見得。日消萬兩黃金。其或未然。艸鞋錢教甚麼人還。

無邊身菩薩將竹杖量世尊頂。丈六了又丈六。量到梵天。不見世尊頂相。乃擲下竹杖合掌說偈云。虛空無有邊。佛功徳亦然。若有能量者。窮劫不可盡。

五祖演云。大眾。無邊身菩薩說偈且止。諸人還解自量也無。若教老僧自量。直是無下手處。不見古人道。斗克佛座。功徳難量。盞子燒香。紫雲靉叇。何故。如是別是一家春。

南泉願禪師因陸亙大夫問。弟子家中有一片石。亦曾坐亦曾臥。如今欲鐫作佛也還得麼。師云得得。陸云莫不得麼。師云不得不得。

雲巖云。坐卽佛。不坐卽非佛。洞山云。不坐卽佛。坐卽非佛。保福展云。南泉看樓打樓。雲巖洞山一起一倒。五祖戒云。南泉只解移風不解易俗。雲巖洞山夢中說夢。虎丘隆云。南泉𨿽似鏡之端形。胡來胡現漢來漢現。只是不通檢點。當時待他道。弟子家中有一片石。亦曾坐亦曾臥。欲鐫作佛得麼。只對道莫惜髙名鐫石上。維摩傾盡此時心。天童覺云。轉功就位。轉位就功。還他洞上父子。且道南泉意作麼生。直是鍼錐不得。

眞如喆禪師頌云。得與不得。天寬地窄。坐臥經行。無勞疑惑。正覺逸云。問得也道得。不得還不得。侯白何曾白。侯黑未是黑。貴池王老師。天下賊中賊。賊大夫象簡曾拈得。黃龍震云。南泉得得。何似不得。淑人君子。其儀不忒。佛眼遠云。親從家中來。家中何所有。持此一片石。廣大堅且久。靈山曾獻佛。帝釋聊舉手。心中出何物。安樂並長壽。

丹霞然禪師嘗到洛京慧林寺。值天寒。遂於殿中取木佛燒火向。院主偶見。呵責云何得燒我木佛。師以杖撥灰云吾燒取舍利。主云木佛安有舍利。師云。旣無舍利。更請兩尊。再取燒之。院主自後眉須墮落。

投子靑雲。不會爲客。勞煩主人。應庵華云。諸方商量道。院主忽起疑心而致斯禍。又云。院主天寒不與丹霞火向。致令燒卻木佛。遂乃眉須墮落。殊不知院主買鐵得金一場富貴。

無盡居士頌云。雪擁巖扉凍不春。一尊木佛劈爲薪。眼睛動處眉毛落。爲謗如來正法輪。投子靑雲。古巖苔閉冷侵扉。飛者驚危走者迷。夜深寒熱汀洲火。失曉漁家忙自疑。佛燈珣云。老倒丹霞燒木佛。院主眉須剛突。出罪過從來做底當。誰道千虛不博實。楚安方云。覿面難藏向上機。宗風千古爲人施。銀山鐵壁重重透。賴有丹霞院主知。

長髭曠禪師初參石頭。頭問甚麼處來。師云大庾嶺頭來。云大庾嶺頭一鋪功徳成就也未。師云成就久矣只欠點眼。云莫要點眼不。師云便請。石頭垂下一足。師便禮拜。頭云見甚麼道理便禮拜。師云如紅鑪上一點雪。

玄覺云。且道長髭具眼祗對不具眼祗對。若具眼。爲甚麼請他點眼。若不具眼。又道成就久矣。且作麼生商量。法燈代云。和尙可謂眼昏。雪竇顯云。無眼功徳有甚麼點處。南華炳云。喚作一鋪功徳已是彊名。石頭垂下一足。長髭云如紅鑪上一點雪。轉見漏逗。𨿽然如是。劍閣路𨿽崄。夜行人更多。

保寧勇頌云。一鋪大悲千手眼。十分圓就未開光。君看筆下神通現。更有靈蹤在上方。天童覺云。嶺頭功徳眼。倦足等閒垂。紅鑪一點雪。直下廓亡依。無盡居士云。國平精奇老石頭。毫端點出佛雙眸。破繩牀上閒垂足。兩道神光夜不收。智海淸云。長髭未向嶺南來。功徳圓成眼已開。珍重善財回首處。文殊元不下樓臺。艸堂淸云。撥艸瞻風到石頭。關山重疊路迢迢。嶺頭功徳圓成久。一點紅鑪雪未消。

黃蘗運禪師因裴相國捧一尊像於師前跪云。請師安名。師召云裴休。裴應諾。師云與汝安名竟。裴作禮。

雪竇顯代裴相國當時便喝。

汾陽昭頌云。師前跪托請安名。驀地當鋒喚一聲。不是裴公誰敢應。直教聾瞽也開聽。佛印元云。裴相當時忘卻名。被人喚著又惺惺。不知未具胞胎目。誰敢塗胡此性靈。保寧勇云。五彩妝來掌上擎。老胡剛爲立虛名。君今欲得超諸祖。須向金剛頂上行。艸堂淸云。不是心兮不是佛。黃檗喚出是何物。裴公從此認虛名。天下衲僧跳不出。楚安方云。捧來前面請安名。黃檗髙髙喚一聲。剖出從前眞面目。從玆佐得國風淸。

黃檗因裴相國入大安寺見壁間髙僧畫像。乃問主僧。眞容可觀。髙僧何在。主無語。裴云此間莫有禪僧麼。主云。近有一僧投寺執役。頗似禪僧。卽是師也。裴乃召至。理前話。師云請相公垂問。裴云。眞容可觀。髙僧何在。師召相公。裴應諾。師云髙僧何在。裴於言下大悟。

應庵華云。大眾。黃檗布縵天网要打衝浪錦鱗。裴相國坐籌帷幄不妨決勝千里。諸人若也於此見得倜儻分明。可謂今之古之。苟或未然。三尺龍泉光照膽。萬人叢裏奪髙標。

趙州諗禪師示眾云。泥佛不度水。金佛不度鑪。木佛不度火。

白雲端云。大眾。趙州老子十二劑骨頭。八萬四千毛孔。一時拋向諸人懷裏了也。圓通今日路見不平。爲古人出气。以手拍禪牀一下云。須知海嶽歸明主。未信乾坤陷吉人。參。

雪竇顯頌云。泥佛不度水。神光照天地。立雪如未休。何人不雕僞。金佛不度鑪。人來訪紫胡。牌中數个字。淸風何處無。木佛不度火。常思破竈墮。杖子忽擊著。方知辜負我。白雲端云。並卻泥佛金木佛。趙州放出遼天鶻。東西南北謾擡頭。萬里重云只一突。鼓山珪云。金佛木佛泥佛。度鑪度水度火。盡入趙州紅鑪。烈焰光中煆過。一聲白雪陽春。萬古無人能和。徑山杲云。九十七種妙相。顧陸丹靑難狀。趙州眼目精明。覷見心肝五臟。

禪林類聚卷第二

禪林類聚卷第三

伽藍殿堂塔廟丈室門戶橋路﹝並附﹞

伽藍

世尊與眾行次。以手指地云。此處宜建梵剎。帝釋將一莖艸插於地上云。建梵剎已竟。世尊微笑。

天童覺頌云。百艸頭上無邊春。信手拈來用得親。丈六金身功徳聚。等閒攜手入紅塵。塵中能作主。化外自來賓。觸處生涯隨分足。未嫌伎倆不如人。

無著禪師因往五臺禮文殊。因告辭。文殊命均提童子送出門首。師問此寺是何名額。童子指金剛背後。師回首。寺與童子俱隱沒。只見荒艸空谷。

洞山云。欲觀其父。先觀其子。烏巨行雲。此是兄弟合做底事。還會麼。聖寺忽然隱處。無著己眼親開。童子再三喚時。數目十分具足。

明招謙頌云。廓周沙界聖伽藍。滿目文殊接話談。言下不知開佛眼。回頭只見翠山巖。正覺逸云。寺額突然耀指端。大悲千眼莫能觀。自從一覷金剛背。直至如今作野盤。佛印元云。樓臺𨿽有額全無。試問頑童起劫初。忽指金剛看背後。年衰多被鬼椰楡。道吾眞云。前後三三是多少。大事光輝明皎皎。回頭不見解空人。滿目白雲臥荒艸。

趙州諗禪師。僧問如何是淸淨伽藍。師云丫角女子。云如何是伽藍中人。師云丫角女子懷胎。

汾陽昭頌云。橫胸抱腹藏龍種。刻膽披肝觸鳳胎。勿謂此兒容易得。須知出自痛腸來。海印信云。咄。這老竭得恁饒舌。淸淨伽藍一時漏泄。金剛門外笑呵呵。菩薩堂中聲哽咽。古徳云。伽藍𨿽是常淸淨。丫角懷胎不識羞。無意气時添意气。不風流處也風流。

西院明禪師。僧問如何是伽藍。師云荊棘叢林。云如何是伽藍中人。師云獾兒貉子。

圓悟勤頌云。毫髮不畱。縱橫自由。閫外乾坤。廓落大方。無外優遊。明明祖師意。明明百艸頭。褫破狐疑网。截斷愛河流。縱有回天力。爭如直下休。四衢道中淨裸裸。放出潙山水牯牛。

石門徹禪師。僧問如何是無相道場。師云。月照水澄澄。靑山無異路。云如何是道場中人。師云。我今向汝說。汝還會也麼。

大陽堅禪師。僧問如何是無相道場。師云。不坐菩提樹。﹝口﹡賴﹞向雪山遊。又云佛殿裏懸幡。

寶蓋山禪師。僧問一間無漏捨合是何人居。師云無各不掛體。云還有位也無。師云不處。

金峯志禪師。因曹山問作甚麼來。師云蓋屋來。山云了也未。師云了也。云。這邊事則了。那邊事作麼生。師云候一日來白和尙。山云如是如是。

梁武帝問達摩起寺﹝見帝王門﹞。般若寺被火焚﹝見水火門﹞。

殿堂

投子大同禪師。僧問如何是空王殿。師云建立不得。

雪峯存禪師。僧問如何是空王殿。師云大小。云如何是空王佛。師云是甚麼。

雲門偃禪師。僧問古殿無佛時如何。師云梵音何來。

南堂靜頌云。古殿無佛。梵音何來。夢中喚省。樓閣門開。靈光一點絕塵埃。耀古騰今徧九垓。

南院顒禪師。僧問古殿重興時如何。師云明堂瓦插檐。云恁麼則莊嚴畢備去也。師云斬艸蛇頭落。

古徳頌云。縱奪之機安可測。隨言生解實堪悲。曉來一陣春風起。吹落庭前三四枝。

徳山鑑禪師行腳時挾復子到潙山。直上法堂上。從西過東。從東過西。顧視方丈。潙山不顧。師云無無。便出去﹝雪竇顯著語云。勘破了也﹞。師至門首卻云。也不得艸艸。卻具威儀再入相見。才跨門。提起坐具召云和尙。潙擬取拂子。師便喝。拂袖而出﹝竇云。勘破了也﹞。潙至晚問首座。今日新到在不。座云當時背卻法堂著艸鞋出去了也。潙云還識此人麼。座云不識。潙云此子已後向孤峯頂上盤結艸庵呵佛罵祖去在﹝竇云。雪上加霜﹞。

五祖戒云。徳山作賊人心虛。潙山賊過後張弓。徑山杲云。二尊宿恁麼相見。每人失卻一隻眼。雪竇顯頌云。一勘破。二勘破。雪上加霜曾崄墮。飛騎將軍入虜庭。再得完全能幾个。急走過。莫放過。孤峯頂上艸裏坐。上方益云。偸營斫寨入中軍。應是機謀已十分。袖裏金錘猶未動。山前飛騎去紛紛。海印信云。虎穴深林人不到。到者還須是獵人。老虎睡驚才舉目。瞥然跳出獲全身。佛鑑懃云。徳山老。能法戰。一喝聲光吼雷電。騎虎頭兮收虎尾。捋虎須兮眞可羨。急走下山三十里。又被潙山追一箭。

雪峯存禪師示眾云。望州亭與汝相見了也。烏石嶺與汝相見了也。僧堂前與汝相見了也。後來保福問鵝湖。僧堂前且致。望州亭烏石嶺甚麼處相見來。鵝湖驟步歸方丈。保福便低頭入僧堂。

東禪齋云。此二尊宿會不。是相見不相見。試斷看。雪竇顯云。二老是則是。只知雪峯放行。不見雪峯把定。忽有个衲僧出來問。未審雪竇作麼生。豈不是別機宜識休咎底漢。還有望州亭烏石嶺相見底衲僧麼。良久云。擔板禪和如麻似粟。薦福信云。古人與麼。只有順水之波。且無逆風之浪。寶林遠云。雪峯是三處相見。保福以兩處問人。鵝湖只解把定不解放行。若有問寶林。烏石嶺望州亭甚麼處相見。攔腮便掌。待伊擬議。拽拄杖打出三門。且要與雪峯流通此話。

汾陽昭頌云。望州烏石與堂前。相見相逢萬萬千。惟有鵝湖並保福。此時相見解推遷。海印信云。望州烏石常相見。何故禪人卻背違。保福鵝湖𨿽得意。理兵曾未展鏘旗。佛眼遠云。密密堂堂早二三。本來無物更何堪。癡人見了生歡喜。作者相逢滿面慚。徑山杲云。望州烏石與僧堂。業識忙忙不可當。提起衲僧拄杖子。五湖四海沸如湯。大洪遂云。登山過水幾區區。特地相逢問道途。堪笑華山潘處士。長安路上倒騎驢。

云居簡禪師。僧問孤峯獨宿時如何。師云。閒卻七間僧堂。誰教你孤峯獨宿。

丹霞淳頌云。法爾非修本十成。平常酬答最分明。端然指出長安道。無柰遊人不肯行。

塔廟

疎山仁禪師因主事僧爲師造壽塔了來白師。師云汝將幾錢與匠人。僧云一切在和尙。師云。爲將三文錢與伊。爲將兩文錢與伊。爲將一文錢與伊。若道得。與吾親造塔。僧無對。後有僧到大嶺。卽羅山也。舉前話。嶺雲還有人道得不。云未有人。嶺雲。汝回舉似疎山道。大嶺雲。若將三文與伊。和尙此生決定不得塔。若將兩文與伊。和尙與匠人同出一隻手。若將一文與伊。累他匠人眉須墮落。僧回舉似疎山。山具威儀遙望大嶺禮拜嘆云。將謂無人。大嶺古佛放光射此間。𨿽然如是。也是臘月蓮花。大嶺後聞之乃云。我與麼道已是龜毛長三尺。

浮山遠云。疎山以錐札地。大嶺用刀剜空。𨿽然二古徳錯下錐刀。今時人亦難構赴。何故。後語中有梢有殺。然𨿽如是。河裏失錢河裏漉。圓悟勤云。諸方作者千里同風。萬派朝宗千途共轍。陳尊宿尋常道。老僧只有一口劍。劍下有殺人之意。亦有分身之路。看他受用剸割。不妨八面玲瓏。若不是疎山度量。通方爭見得金聲玉振。只如道。若將三文與伊。和尙此生決定不得塔。不可勞而無功。若將兩文與伊。和尙與匠人同出一隻手。未免拖泥帶水。若將一文與伊。累他匠人眉須墮落。直得水灑不著。疎山云也是臘月蓮花。土曠人稀。大嶺雲已是龜毛長三尺。亦有殺人刀亦有活人劍。大眾。且道畢竟明甚麼邊事。翻身獅子大家看。佛燈珣云。疎山傾囊答謝。其柰尺頭有寸。這僧只知造塔。元來秤尾無星。大嶺三文兩鏹支破不難。慧日若作這僧。待疎山恁麼道。但對曰某甲今日功不浪施。著得个語。免被三文兩鏹擾亂一生。不教疎山外揚家醜。只如臈月蓮花龜毛三尺又且如何。要會麼。待諸人造塔成就卽向你道。

佛鑑懃頌云。接得風流傅粉郎。一朝三度巧妝﹝米﹡生﹞。攺頭換面無人識。元是東村李二娘。佛性泰云。窣堵波成賞匠人。工錢一二與三文。可憐眼裏無筋者。當面定將數目分。鼓山珪云。袖頭打領無添減。腋下剜襟有短長。大庾嶺頭一尊佛。疎山兩度放毫光。徑山杲云。鑿壞十方常住地。三錢使盡露屍骸。羅山古佛𨿽靈驗。未免將身一處埋。雲巖因云。一文兩文與三文。疎山大嶺謾區分。須知無縫元無價。獨露乾坤聳白雲。

興化獎禪師。僧問多子塔前共談何事。師云一人傳虛萬人傳實。

投子靑雲。然諸佛不出世亦無有涅盤。佛旣如是道亦如然。是以從上諸聖密證此地。所以燃燈不付正覺自成。法旣無傳至今續焰。法旣無得更復何談。罔測稱揚虛談玄說。然到此地者。何必塔前相見對眾拈花截臂傳衣方爲道矣。旣不如是。因甚麼大庾嶺頭提不起。復頌云。於道無所證。方通萬法路。或明或暗行。不愼亦不護。月來松色寒。云去靑山露。今古天臺橋。幾人能得度。

丈室

世尊令文殊詣維摩詰處問疾。時維摩詰心念。今文殊師利與大眾俱來。卽以神力空其室內。除去所有及諸侍者。惟置一牀以疾而臥。文殊旣入其捨。見其室空無諸所有。獨寢一牀。時維摩詰遂與文殊廣說法要。於是維摩詰現神通力。卽時須彌登王遣三萬二千獅子之座髙廣嚴淨入維摩詰室。諸菩薩大弟子釋梵四天王等昔所未見。其室廣博悉包容三萬二千獅子座無所妨礙。於毗耶離城及閻浮提四天下亦不迫迮。悉見如故。

潙山佑禪師方丈頌云。潙山方丈。峭峻難上。若人踏著。气如礬將。

雲峯悅云。作家宗師天然有在。僧問和尙作麼生。因有頌示之云。翠巖方丈。曾無遮障。衲子入來。便見和尙。僧便禮拜起。師云還見翠巖這个老漢麼。僧擬議。師以拂子驀口摵。

石霜諸禪師在丈室中坐。有僧在明窗外問云。咫尺之間爲甚麼不睹師顏。師云我道徧界不曾藏。僧後問雪峯徧界不曾藏意旨如何。峯云甚麼處不是石霜。僧回舉似師。師云這老漢有甚麼死急。

玄沙云。山頭老漢蹉過也。洞山代云。笑殺土地。五祖戒云。著甚來由。瑯琊覺云。雪峯𨿽有利人之心。且無出人之眼。石霜𨿽有出人之眼。未知向上一竅。法云秀云。要見石霜麼。富嫌千口少。貧恨一身多。

汾陽昭頌云。千疑萬慮扣禪關。徧界非藏豈小言。象骨玄沙猶定動。悞他遊子失歸源。髙賢不用隨聲色。地久天長目對門。保寧勇云。雙眸自小患生盲。兩耳從來只聽聲。指點萬端俱不見。如何彈指得分明。佛慧泉云。石霜雪老盡悠悠。月下相逢互唱酬。爭似酌螺江上客。一聲漁笛過滄洲。南華炳云。咫尺之間不睹師顏。幸然獨露誰作遮攔。老倒石霜曾指月。區區雪老重饒舌。釣魚船上謝三郎。金剛腦後添生鐵。

慈明圓禪師一日於方丈內安一盆水。上橫一口劍。下著一雙艸鞋。橫按拄杖而坐。見僧入門便指。僧擬議。師便棒。

卍庵顏云。和尙今日供養家親那。又以手揶揄。便作女人拜。應庵華云。我當時若見。便去左耳邊低低地下一轉語。待他貪觀天上。卻與一指。才擬議。拔劍便斬。驀拈拄杖下座。大眾一時趕散。

水庵一頌云。家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。佛海遠云。暑往寒來春復秋。夕陽西去水東流。將軍戰馬今何在。野艸閒花滿地愁。

南泉願禪師。僧問端居丈室將何指南。師云。昨夜三更失卻牛。天明起來失卻火。

徑山杲云。妙喜初住育王。亦不曾失卻牛。亦不曾失卻火。或有人問。師居丈室將何指示於人。只向道。饑餐渴飲閒坐困眠。且道與南泉是同是別。若也道得。許你是个衲僧。若道不得。三十年後卻來方丈裏向你道。

保寧勇頌云。昨夜三更失卻牛。天明起來失卻火。腰未系兮鞋未穿。面不洗兮頭不裹。

門戶

世尊一日見文殊在門外立。乃云。文殊文殊。何不入門來。文殊云。我不見一法在門外。何以教我入門。

玄覺徵云。爲復是門外語門內語。潙山喆代云。吾不如汝。性空云。文殊𨿽善道理。未免以方木逗圓孔。

維摩會上三十二菩薩各說不二法門。至文殊云。我於一切法無言無說。無示無識。離諸問答。是爲菩薩入不二法門。文殊又問維摩。維摩默然。文殊嘆云。乃至無有語言文字。是菩薩眞入不二法門。說是入不二法門時。於此眾中五千菩薩皆入不二法門得無生法忍。

保福展云。文殊也似掩耳偸鈴。力盡烏江。維摩一默。未出化門。又云。大小維摩被文殊一坐。直至如今起不得。瑯琊覺云。文殊與麼贊善。也是杓卜聽虛聲。維摩默然。你等諸人切不得鉆龜打瓦。雪竇顯云。維摩道甚麼。復云。勘破了也。潙山果云。居士髙門可謂壁立萬仞水泄不通。擬心卽差動心卽隔。不擬不動落在無事界中。時人作麼生入。良久云。退後退後。

雪竇頌云。咄這維摩老。悲生空懊惱。臥疾毗耶離。全身太枯槁。七佛祖師來。一室且頻掃。請問不二門。當時便靠倒。不靠倒。金毛獅子無處討。白雲端云。一个兩个百千萬。屈指尋文數不辧。暫時放在暗窗前。明日與君重計算。天童覺云。曼殊問疾老毗耶。不二門開看作家。瑉表粹中誰賞鑑。忘前失後莫咨嗟。區區抱璞兮楚庭﹝利﹣禾﹢﹝實﹣毌﹢﹝眉﹣目﹞士。璨璨報珠兮隋城斷蛇。休點破。絕疵瑕。俗气渾無卻較些。西禪需云。言言言兮飄雨灑雪。默默默兮雷轟電掣。藕絲孔裏騎大鵬。等閒挨落天邊月。

潙山佑禪師在百丈時。因司馬頭陀問野狐話作麼生會。師乃以手撼門扇三下。陀云太粗生。師云佛法不是這个道理。

佛心才頌云。因果雙行孰共知。茫茫四海路多岐。擡頭拶出初生月。便效張公畫翠眉。佛眼遠云。春至百花開。朱顏安在哉。可憐園裏色。不入鏡中來。佛燈珣云。盲人來與瘂人抓。說著無因話病苗。一下被他抓著後。平生癢處一時消。

鶴林素禪師因僧敲門。師問是甚麼人。云是僧。師云。非但是僧。佛來亦不著。云佛來爲甚麼不著。師云無汝止泊處。

松源嶽頌云。十月淸霜重。臨風徹骨寒。苦無棲泊處。擺手出長安。

趙州在方丈內聞沙彌喝參。乃向侍者云。教伊去。侍者才教去。沙彌便珍重。師向傍僧云。沙彌得入門。侍者在門外。

云居錫云。甚麼處是沙彌得入門。侍者在門外。這里會得。便見趙州。

鼓山珪頌云。得入門。在門外。說向人。人不會。更髙聲。我耳背。徑山杲云。瑟瑟風松。蕭蕭雨檜。獅子咬人。韓盧逐塊。

趙州僧問如何是趙州。師云東門西門南門北門。

雪竇顯頌云。句裏呈機劈面來。爍迦羅眼絕纖埃。東西南北門相對。無限輪槌擊不開。羅漢南云。豁達門開入趙州。東西南北任遨遊。龍樓鳳閣依然在。失卻來時好路頭。照覺總云。四廓關閒鎭趙州。幾於城下起戈矛。將軍戰馬今何在。野艸閒花滿地愁。普融平云。袖裏金錘一擊開。東西南北絕纖埃。石橋南畔臺山路。報你遊人歸去來。圓通仙云。四門開豁任來遊。腳下分明到地頭。四五百條花柳巷。二三千處管弦樓。

良遂座主初參麻谷。谷見來便將鋤頭去鋤艸。主到鋤艸處。谷殊不顧。便歸方丈閉卻門。主次日復去。谷又閉門。主遂敲門。谷乃問阿誰。主云良遂。才稱名忽爾契悟。乃云和尙莫瞞良遂。良遂若不來禮拜和尙。洎合被十二部經論賺過一生。谷乃開門令通悟由。遂印可之。及歸講肆。散席告諸徒云。諸人知處良遂總知。良遂知處諸人不知。

雲門云。便有逆水之波。如今得入。是順水之意。亦喚作雙放時節。又云。麻谷問阿誰。他道莫瞞某甲。不是識破麻谷相見時節。若不禮拜和尙洎被經論賺過一生。亦知有賺人處。又云。作麼生是良遂知處。

汾陽昭頌云。逆順之機不易當。大根良遂解思量。若非久積同風事。爭肯回頭見法王。正覺逸云。禪林深邃乍遊盤。鋤艸關門豈易看。莫謂老師渾不是。得相瞞處且相瞞。佛眼遠云。平生心膽向人傾。到此門中有幾人。別後都城舊知己。暖煙斜日又黃昏。白雲端云。閉戶攜鋤已太賒。更來當面受塗茶。光中自覺遭瞞久。方信無人共出家。海印信云。閉戶攜鋤理最幽。豁然大悟話元由。從來學業空勞力。始信黃河輥底流。

云蓋安禪師因僧問石霜萬戶俱閉時如何。霜云堂中事作麼生。僧經半年方始道得云。無人接得渠。霜云道也太煞道。祇道得八九成。師聞卻禮請石霜爲道。霜不道。師乃抱霜從方丈後去坐云。和尙若不道。須打和尙去。霜云得在。師乃禮拜不住。霜云無人接得渠。師於言下有省。

東禪齊云。只如石霜意作麼生。若道一般。前來爲甚麼不許伊。若道別有道理。又只重說一徧。且道古人意作麼生。翠巖芝云。先行不到。末後太過。徑山杲云。一對無孔鐵錘。就中一个最重。天童覺云。穩密田地忌墮功勛。貼體衣裳會須脫卻。宗中辧的量外轉機。須子細始得。同中之異酌然尙帶依稀。異中之異直是難臻妙極。還到石霜父子轉側處麼。燭曉玉人初破夢。夜寒靑女未登機。

投子靑頌云。古殿巖開月鎖松。霜凝雪露韻無窮。星前人臥千峯室。佛祖無因識得渠。

云居膺禪師。僧問六戶不明時如何。師云不涉緣。云向上事如何。師云愼者不讓。

投子靑頌云。春到石人視遠山。鶯啼花木碧波閒。須知云外巖松瑞。千古迎風任歲寒。

夾山會禪師。僧問。會處卽不問。不會處請師一言。師云。戶掛淍林。影中辧取。

丹霞淳頌云。威音那畔不能行。撒手還家懶問程。寢殿無人空寂寂。滿窗惟有月虛明。

橋路﹝並附﹞

馬祖一禪師因鄧隱峯辭師。師云甚處去。云石頭去。師云石頭路滑。云竿木隨身逢場作戲。便去。才到石頭遂繞禪牀一匝振錫一下。問是何宗旨。頭云蒼天蒼天。峯無對。卻回舉似師。師云。汝更去見。他道蒼天蒼天。汝便噓兩聲。峯又去。一依前問。頭乃噓兩聲。峯又無語。歸舉似師。師云向汝道石頭路滑。

趙州諗禪師。僧問。久向趙州石橋。到來祇見略彴。師云你祇見略彴不見石橋。云如何是石橋。師云渡驢渡馬。云如何是略彴。師云个个度人。

云居錫云。趙州爲當扶石橋扶略彴。

智門祚頌云。趙州石橋本無星。水急遊魚不易停。橋上祇觀驢馬迹。誰人敢向禦街行。雪竇顯頌云。孤危不立道方髙。入海還須釣巨鰲。堪笑同時灌溪老。解云劈箭亦徒勞。

趙州僧問如何是不錯路。師云識心見性是不錯路。

徑山杲云。棒打石人頭。嚗嚗論實事。不用作禪會。不用作道會。若要不錯路。須是識心見性始得。且那个是識底心。那个是見底性。有般底聞恁麼道。便道有水皆含月無山不帶云。恁麼見解。正是鄭州出曹門。

盤山積禪師示眾云。向上一路千聖不傳。學者勞形如猿捉影。

瑯琊覺云。上來講贊。無限良因。楊岐會云。口上著。

白雲端頌云。盤山向上路何玄。罕見行人耳有穿。口上著來無咬處。方知千聖不能傳。松源嶽雲。千聖不傳到今日。口上著來無等匹。洞庭山腳太湖心。行人路上空啾喞。

洞山價禪師。僧問。和尙尋常令學人行鳥道。如何是鳥道。師云不逢一人。云如何行。師云直須足下無私去。云祇如鳥道莫便是本來面目。師云闍黎爲甚麼卻顚倒。云甚麼處是學人顚倒處。師云。若不顚倒。爲甚麼卻認奴作郎。云如何是本來面目。師云不行鳥道。

丹霞淳頌云。古路翛然倚太虛。行玄猶是涉崎嶇。不登鳥道𨿽爲妙。點檢將來已觸途。

神山密禪師與洞山過獨木橋。洞山先過了。拈起木橋云過來。師云價闍黎。洞山乃放下木橋。

丹霞淳頌云。平地無端鑿陷坑。木橋拈起使人行。沈沈寒水如何渡。月夜金雞報五更。

乾峯僧問。十方薄伽梵。一路涅盤門。未審路頭在甚麼處。師以拄杖劃云在這里。僧後請益雲門。門拈起扇子云。扇子﹝跳﹣兆﹢孛﹞跳上三十三天。築著帝釋鼻孔。東海鯉魚打一棒。雨似盆傾。會麼會麼。

雪竇顯代僧喝。曾有僧請益長慶。慶雲問取堂中第二座。雪竇代僧云。錯。尋有僧問雪竇。竇云墮坑落塹。又自代云。作賊人心虛。黃龍南云。乾峯一期指路。曲爲初機。雲門乃通其變。故使後人不倦。大潙秀云。今古盡道乾峯安居祖師之堂。開後人之徑路。殊不知乾峯老漢被這僧一問。直得手忙腳亂。諸徳。且道誵訛在甚處。良久云。不在水兮不在山。只在人心返覆間。東林總云。有一古徳道乾峯搖頭。雲門擺尾。這僧只是个撞露柱漢。腳跟下透過也不知。便謂東家點燈西家暗坐。龍銜海寶遊魚不顧。山僧今日不可也隨波逐浪臨危悚人。殊不知大小乾峯雲門俱被這僧勘破。且道甚麼處是勘破處。良久云。多時雨水不及曬浪。佛心才頌云。樓閣重重擊不開。乾峯劃破露崔嵬。十方佛剎全彰處。一一門中見善財。天童覺云。入手還將死馬醫。返魂香欲起君危。一期拶出通身汗。方信儂家不惜眉。鼓山珪云。乾峯不用指陳。雲門休打骨董。自然東海鯉魚。築著帝釋鼻孔。徑山杲云。撦破雲門一柄扇。拗折乾峯一條杖。二三千處管弦樓。四五百條花柳巷。

鏡淸怤禪師。僧問達者同遊一路行。爲甚麼不行。師云已到平頭。

翠巖代云。老兄還達也未。首山念代云。不爭先。又云。到了不知。又云。但請先行。

首山僧問如何是菩提路。師云此去襄縣五里。云向上事如何。師云來往不易。

投子靑頌云。問路窮途擬進程。綠楊鶯語送行人。牌標五里向君說。莫道當年不指陳。

茶陵郁山主不曾行腳。因廬山有化士至。論及宗門中事。教令看僧問法燈百尺竿頭如何進步。燈云啞。凡三年。一日乘驢度橋。一踏橋板而墮。忽然大悟。遂有頌云。我有神珠一顆。久被塵勞封鎖。今朝塵盡光生。照見山河萬朵。因此更不遊方。

白雲端頌云。百尺竿頭曾進步。溪橋一踏沒山河。從玆不出茶川上。吟嘯無非邏哩囉。

天衣懷禪師云。九天雲路早須尋。莫遣蹉跎歲月深。天地懸遠。向甚麼處去。

南堂靜頌云。夏金烏似火當空掛。最髙峯挑在靑雲罅。

法昌遇禪師問石門臯云近離甚麼處。云石門。師云我聞石門路崄水泄不通。因甚到這里。云十里雙牌五里單堠。師云途中事作麼生。云。到處行松色。時時聽水聲。師云來時水牯牛在甚麼處。云自有人看。師云鼻索爲甚麼在法昌手裏。臯云這老漢瞞卻多少人。隨後打一坐具。師云。三十年撈龍打鳳。今日被鼠咬。云頂禪師。僧問。昔日相如題柱。未是作家。今日橋成。請師下筆。師云。彩气夜常動。精靈日少逢。云。荊山有玉。鑑在卞和。師云。洪州斬冬瓜。滿江皆是血。

趙州諗禪師在南泉時。一日在井樓上打水。見泉過。乃抱定柱。懸一腳云相救相救。泉遂於踏梯上打云。一二三四五。師便下樓。具威儀上方丈云。適來謝和尙相救。

佛鑑懃云。一人將錯就錯。一人看樓打樓。然𨿽如是。子爲父隱。直在其中。

四禪禪師。僧問。古人有請不背。今請和尙入井還去也無。師云。深深無別源。飲者消諸渴。

丹霞淳頌云。曹溪源派古之今。意識徒將度淺深。好是昔人遊戲處。然𨿽入井不曾沈。

禪林類聚卷第三

禪林類聚卷第四

祖教問法

祖教

六祖大師因僧問黃梅意旨甚麼人得。師云會佛法人得。云和尙還得不。師云我不得。云和尙爲甚麼不得。師云我不會佛法。

汾陽昭代云。方知密旨難傳。翠巖芝云。會得二頭。不會得三首。作麼生道得出身之路。白雲端云。大眾還識祖師麼。徑山杲云。大眾還見祖師麼。若也不見。徑山爲你指出。蕉芭蕉芭。有葉無了。忽然一陣狂風起。恰似東京大相國寺裏三十六院東廊下北角頭王和尙破袈裟。畢竟如何。歸堂喫茶。佛性泰云。破布裹眞珠。識者方知是寶。爛泥藏棘刺。踏著方乃驚人。諸人還見祖師麼。倒騎白額虎。突出眾人前。

佛印元頌云。當日黃梅傳意旨。會佛法人如竹﹝竺﹣二﹢韋﹞。麟龍頭角盡成空。盧老無能較些子。

馬祖一禪師。僧問。離四句絕百非。請師直指西來意。師云。我今日勞倦不能爲汝說。問取智藏去。僧乃問藏。藏雲何不問和尙。云和尙教來問。藏雲。我今日頭痛不能與汝說。去問取海兄。僧遂問海。海云我到這里卻不會。僧舉似師。師云。藏頭白。海頭黑。

潙山喆云。這僧與麼問。馬師與麼答。離四句絕百非。智藏海兄都不知。會麼。不見道馬駒踏殺天下人。五祖演云。馬大師無著慚惶處。只道得个藏頭白海頭黑。這僧將一檐朦﹝月﹡董﹞換得个不會。若也眼似流星。多少人失錢遭罪。佛眼遠云。大眾說白道黑理甚分明。諸人還見馬大師麼。久立也太無端。文殊道云。馬師言中有響。這僧眼裏無筋。西堂百丈同坑無異士。依樣畫葫蘆。只如馬大師道藏頭白海頭黑。又作麼生。片雲橫谷口。迷卻幾人源。

雪竇顯頌云。藏頭白。海頭黑。明眼衲僧會不得。馬駒踏殺天下人。臨濟未是白拈賊。離四句。絕百非。天上人間惟我知。南華炳云。四句百非皆杜絕。陽春白雪唱彌髙。風淸月皎無雲夜。誰把吹毛換寶刀。照覺總云。百非四句絕何言。黑白分明定正偏。獅子窟中無異獸。驪龍行處浪滔天。佛鑑懃云。湘靈二女神仙格。笑倚朱門香陌陌。一抹臙脂透臉紅。更加十分天眞色。圓覺演云。百非四句絕疎親。馬駒踏殺天下人。藏頭白兮海頭黑。門外金剛笑又嗔。

水潦禪師問馬祖如何是西來的的。意祖乃當胸一踏踏倒。師忽契悟。起來拊掌大笑云。也大奇。也大奇。百千三昧無量妙義。只向一毛頭上便一時識得根源去。遂乃作禮而退。﹝廣燈小異﹞

瑯琊覺云。大眾。你道水潦還曾悟也未。天童覺云。馬大師不合放過。待伊起來恁麼道。但問祇這一毫從甚麼處得來。待伊擬議。更與一踏。西禪需云。大小水潦喫人拳踢了。卻道他悟。悟甚麼屎。及乎起來。更不識羞。猶道我向一毫頭上識得根源。且莫捏目生花。住山後告眾云。自從一喫馬師踏。直至如今笑不休。且道笑个甚麼。塗毒篥云。諸方咸云。瘥病不假驢駝藥。風流不在著衣多。殊不知水潦錯喫巴豆。吐得許多惡毒方盡。若是禪。全未夢見。具眼者試甄別看。

照覺總頌雲。水潦承機徹祖意。馬駒一踏曉根源。虛空撲落無閒地。卻向滄溟駕鐵船。白雲端云。一踏倒時堪大笑。從前伎倆盡徒勞。蛇頭卻要重揩癢。萬萬千千出一毫。旻古佛云。海上追奔天馬駒。偶來騰踏露全軀。百千妙義毫端現。拊掌呵呵笑識渠。野軒遵云。馬駒一踏。驢兒倒地。大笑起來。羊鳴犬吠。

趙州諗禪師。僧問如何是祖師西來意。師云庭前栢樹子。云和尙莫將境示人。師云我不將境示人。云如何是祖師西來意。師云庭前栢樹子。

慈明圓頌云。趙州庭前栢。天下走禪客。養子莫教大。大了作家賊。浮山遠云。庭前栢樹趙州道。廬陵米價吉陽敷。三歲兒童皆念得。八十翁翁會也無。雲峯悅云。入門何必辧來機。老倒禪和不自知。栢樹庭前剛指示。番令平地下鍼錐。雪竇顯云。七百甲子老禪和。安貼家邦苦是他。人問西來指庭栢。卻令天下動干戈。黃龍南云。趙州有語庭前栢。禪者相傳古到今。摘葉尋枝𨿽有解。須知獨樹不成林。天衣懷云。趙州庭前栢。三冬括地寒。處處綠楊堪系馬。家家門首透長安。翠巖眞云。僧問西來意。趙州栢樹酬。皮下若有血。官差不自由。湛堂準云。庭前栢樹子。少悟出常情。雨過山添翠。云收日月明。兜率悅云。趙州全不犯工夫。覿面寧有細與粗。重疊示君君不見。庭前栢樹本來無。

趙州僧問如何是祖師西來意。師云欄中失卻牛。﹝或作龍云﹞

慈云圓照頌云。欄中失卻牛。有問卽有酬。更若求玄妙。猢猻築气球。

趙州僧問如何是祖師西來意。師云板齒生毛。

投子靑頌云。九年少室自虛淹。爭似當頭一句傳。板齒生毛猶可事。石人踏破謝家船。

靈樹敏禪師。僧問如何是禪師西來意。師默然。後遷化。欲立行狀碑。要選此語刻石。時雲門爲首座。僧問先師默然處如何上碑。雲門代云。師。

白雲端頌云。師之一字太巍巍。獨向寰中定是非。必竟水須朝海去。到頭云定覓山歸。佛印元云。靈樹當初密對揚。暗中文彩已全彰。後人不見雲門老。一字千般亂度量。旻古佛云。師字相酬作者知。韶陽千古特光輝。茫茫宇宙人無數。到底誰明一字師。寶峯明云。西來祖意若爲酬。手把明珠已暗投。卻被雲門添一字。致令千古鬧啾啾。

龍牙遁禪師。僧問如何是祖師西來意。師云待石烏龜解語卽向汝道。云石烏龜解語也。師云向汝道甚麼。僧無對。

保寧勇代云。和尙也須忌口始得。

投子靑頌云。石龜語話是誰聞。無耳髑髏夜聽深。天曉便藏無影樹。太陽𨿽照不能尋。

龍牙初參翠微。師乃問云如何是祖師西來意。翠微云與我過禪板來。師過與微。微接得便打。師云。打則任打。要且無祖師意。又參臨濟亦如是問。濟云與我過蒲團來。師過與濟。濟接得便打。師云。打卽任打。要且無祖師意。師後住山。有僧問。和尙當年問二尊宿。祖師意明也未。師云。明則明已。要且無祖師意。﹝廣燈先參臨濟﹞

五祖戒云。祖師土宿臨頭。又云。和尙得與麼面長。雪竇顯云。臨濟翠微只解放不解收。我當時若作龍牙。待伊索蒲團禪板。拈得劈胸便擲。翠巖芝云。當初如是。今時衲僧皮下還有血麼。大潙喆云。翠微臨濟可謂本分宗師。龍牙一等是撥艸瞻風。與他後人爲龜爲鑑。又舉住山後僧問處乃云。龍牙瞻前顧後應病與藥。大潙則不然。待問當時二尊宿明不明。劈脊便棒。非惟扶豎翠微臨濟。乃不辜他來問。石門聰云。龍牙無人挨著猶可。才被个衲子挨著。失卻一隻眼。

雪竇顯頌云。龍牙山裏龍無眼。死水何曾振古風。禪板蒲團不能用。只應分付與盧公。盧公付了亦何憑。坐倚休將繼祖燈。堪對暮雲歸未合。遠山無限碧層層。佛性泰云。子鄕不下單於拜。始末常遵漢帝儀。雪後乃知松栢操。事難方見丈夫兒。天童覺云。蒲團禪板對龍牙。何事當機不作家。未意成褫明月下。恐將流落在天涯。虛空那掛劍。星漢卻浮槎。不萠艸解藏香象。無底藍能著活蛇。今日江湖何障礙。通方津渡有船車。

龍牙問洞山如何是祖師西來意。山云待洞水逆流卽向汝道。師從此悟旨。

汾陽昭頌云。龍牙未息狂心地。徧問諸師不肯休。先達慜他親志切。直言洞水逆須流。投子靑雲。古源無水月何生。滿岸西流一派分。蔥嶺罷詢熊耳夢。雪庭休話少林春。

三聖然禪師。僧問如何是祖師西來意。師云臭肉來蠅。僧舉似興化。化云我卽不與麼。僧云如何是祖師西來意。化云破驢脊上足蒼蠅。

正覺逸頌雲。水母有骨。靈龜無殼。瞎驢臭肉來於蠅。佛意祖意如山嶽。白雲端云。破脊蠅多臭肉蠅。誰知興化不徒行。慣從五鳳樓前過。手握金鏘賀太平。黃蘗勝云。匝地風光無間違。因何不信卻生疑。老婆爲君重指出。臭肉團上靑蠅飛。

投子大同禪師遇翠微於法堂上行。便問西來意旨和尙如何示人。微顧視之小頃。師云乞師垂示。微云更要第二杓惡水那。師便禮拜。微云莫垛卻。時至根苗自生。﹝或作夾山。小異﹞

本覺一頌云。曾把西來問翠微。經行駐步太慈悲。當時投子如能會。惡水重將更潑誰。

枝請師直指云。春風一陣來。滿地紅英落。大眾作麼生會。且各自歸堂去。

仰山湧禪師。僧問曹溪意旨如何。師云一鎖入寒空。

投子靑頌云。重峯層仞﹝打﹣丁﹢乖﹞寒空。塔鎖深云勢莫窮。千古松聲來有韻。萬年溪水去無蹤。

荷玉慧禪。師僧問如何是西來的的意。師云不禮拜更待何時。

丹霞淳頌云。虛堂寂寂夜深寒。攜得瑤琴月下彈。不是知音徒側耳。悲風流水豈相干。

谷山像禪師。僧問如何是祖師西來意。師云。半夜烏兒頭戴雪。天明啞子抱頭歸。

丹霞淳頌云。瑞霧祥煙鎖玉樓。妙年王子恣優遊。琉璃殿上騎金馬。明月堂前輥繡球。

雲門偃禪師。僧問如何是祖師西來意。師云日裏看山。

智門祚頌云。日裏看山也是常。西來祖意謾商量。金色獅子希逢有。多是狐貍喚作狼。無爲子云。日裏看山滿眼靑。千巖萬壑斗縱橫。洞門疑是雲遮斷。到者須知路坦平。三祖宗云。匡眞不惜兩莖眉。日裏看山對祖機。臘月火燒春又綠。只宜飛走會相依。佛鑑懃雲。雨餘江上兩三峯。堆疊煙嵐不記重。眼裏看來端的瞎。耳根聞處出天聰。投子靑雲。坦然曾問老師安。爭似韶陽一句傳。日裏華山仙掌露。夜深猿叫月當軒。

雲門僧問如何是一代時教。師云對一說。

雪竇顯頌云。對一說。太孤絕。無孔鐵錘重下楔。閻浮樹下笑呵呵。昨夜驪龍拗角折。別別。韶陽老人得一橛。五祖演云。對一說。捲盡五千四十八。風花雪月任流傳。金剛腦後添生鐵。佛性泰云。對一說。五教二乘盡該攝。龍宮海藏任縱橫。水底泥牛吞卻月。

洛浦安禪師。僧問如何是祖師西來意。師云。靑嵐覆處。出岫藏峯。白月輝時。碧潭無影。

丹霞淳頌云。羣花未發梅先折。萬木凋零栢轉奇。雲淡不彰篩月影。煙輕那露引風枝。

洛浦僧問如何是祖師西來意。師以拂子擊繩牀云會麼。云不會。師云。天上忽雷驚宇宙。井底蝦蟆不舉頭。

洛浦僧問祖意教意是同是別。師云。日月並輪輝。誰言別有路。云恁麼則顯晦殊途事非一揆。師云。但自不亡羊。何須泣岐路。

丹霞淳頌云。月篩松影髙低樹。日照池心上下天。赫赫炎空非卓午。團團秋夜不知圓。

卽大行。受記之緣亦就矣。厥後眾緣不備。果如所記。

梁山觀禪師。僧問如何是祖師西來意。師云莫亂道。

投子靑頌云。國令嚴嚴擬者危。毫釐才動鐵輪隨。心萌口應三千里。齒露言來苦怨誰。

梁山僧問祖意教意是同是別。師云。金烏東上人皆貴。玉兔西沈佛祖迷。

丹霞淳頌云。靈山會上言𨿽普。少室峯前句未形。瑞艸蒙茸含月秀。寒松蓊郁出云靑。

巴陵鑑禪師。僧問祖意教意是同是別。師云。雞寒上樹。鴨寒下水。

五祖演云。大小巴陵只道得一半。白雲卽不然。掬水月在手。弄花香滿衣。松源嶽雲。白雲盡力道。只道得八成。有問靈隱。只向他道。人我無明一串穿。

保寧勇頌云。昨夜三更屈指輪。世間休說兩三人。數聲羌笛離亭晚。君向瀟湘我向秦。投子靑雲。同別祖教問端由。便將元價與他酬。絲綸夜靜人垂釣。曉得金烏帶月收。湛堂準云。雞寒上樹。鴨寒下水。時節不相饒。古今自然理。寒松十里吼淸風。流水一溪聲未已。

香林遠禪師。僧問如何是祖師西來意。師云坐久成勞。

雪竇顯頌云。一个兩个千萬个。脫卻籠頭卸角馱。左轉右轉隨後來。紫湖要打劉鐵磨。野軒遵云。香林無雜木。一一是旃檀。野火忽然發。淸風天地寬。祖意報爾曹。坐久自成勞。

光孝鐵觜覺禪師至法眼處。眼問近離甚處。師云趙州。眼云承聞趙州有栢樹子話是不。師云無。眼云。往往皆謂。僧問如何是祖師西來意。趙州云庭前栢樹子。上座何得道無。師云。先師實無此語。和尙莫謗先師好。眼云眞獅子兒。

白雲端頌云。新羅鷂子刺天飛。鈍鳥籬邊蒙不去。趙州庭栢一何髙。誰道先師無此語。潙山秀云。僧問西來栢樹酬。何必斯言謗趙州。令人長憶淸涼老。一句當年喚轉頭。正覺逸云。日炎風吹瘦影孤。趙州嘗指庭前株。升元大小淸涼老。未會先師此語無。大洪遂云。趙州無語幾人知。江北江南見者稀。山寺桃花復何在。相逢空愛白公詩。佛印元云。庭前栢樹子。趙州無此語。承言須會宗。勿自立規矩。眞淨文云。庭前栢樹子。趙州無此語。若是本色人。直下未相許。

石門徹禪師。僧問如何是三乘教外別傳一句。師云東村王老夜燒錢。

洞山聰頌云。東村王老夜燒錢。艸鞋踏地帽指天。家無白澤招禍福。窮時相炒餓相煎。地藏恩云。東村王老夜燒錢。眼中塵霧口中煙。招神引鬼成妖怪。三腳蝦蟆飛上天。上方益云。東村王老夜燒錢。野鬼閒神滿目前。休更逢人覓玄旨。謝家人不在漁船。無爲子云。三乘教外別流傳。瞎漢多知喚作禪。天下衲僧參不到。東村王老夜燒錢。

首山念禪師。僧問如何是祖師西來意。師云風吹日炎。

汾陽昭頌云。日炙風吹不計年。行人塵路辧應難。擬心早已深三尺。更教誰問个中玄。法華舉云。風吹日炎少人知。頂仰先賢對此機。饒君曠劫生前會。穿耳胡僧也皺眉。翠巖眞云。日炙風吹問祖來。紅塵亙野眼難擡。忙忙役役知多少。二月春深動地雷。二祖宗云。日炙風吹也大奇。根鏘疋馬將家兒。皇圖自古元無事。撥動煙塵更是誰。雲溪恭云。日炎風吹當路頭。衲僧見後莫遲畱。我今到此堪惆悵。葉落花紅經幾秋。

汾陽昭禪師。僧問如何是祖師西來意。師云靑絹扇子足風涼。

白雲端頌云。靑絹扇子足風涼。親得搖來始息狂。只愛團團無縫者。人前空自眼如羊。正覺逸云。叢林傑出鎭汾陽。譽走名馳振八方。人問西來祖師意。解云扇子足風涼。上方益云。汾陽靑扇價難酬。爲有涼風卒未休。不見鹽官多少眾。競頭爭角覓犀牛。慈受深云。靑絹扇子足風涼。日用何曾有覆藏。堪笑塵中無限客。手遮西日汗如湯。楚安方云。親得搖來始息狂。風動荷花滿坐香。自從一得眞歸趣。無意涼人人自涼。

浮山遠禪師。僧問如何是祖師西來意。師云平地起骨堆。

海印信頌云。平地起骨堆。三春震地雷。只聞千萬去。不見一人回。地藏恩云。平地起骨堆。金毛獅子吼。誰知無味談。塞斷眾人口。投子靑雲。嫩艸疏斜徑。山泉帶碧流。文曾要渭水。烈士恥莊周。天寧璉云。大朴未分時。混然成一片。明暗不曾彰。已過新羅箭。

南臺勤禪師。僧問如何是祖師西來意。師云一寸龜毛重七斤。

投子靑頌云。等閒不語未逢人。語便傷直似太親。不顧火中鸞鳳息。驚他石虎暗生瞋。

鐘山章禪師。僧問如何是祖師西來意。師云不東不西。

保寧勇頌云。西來祖意不東西。猿鳥春深抱樹啼。多少行人空悵望。靑山孤聳白雲低。

三祖宗禪師。僧問祖意西來願垂開示。師云泥牛吞巨浪。雲中下之機如何體究。師云木馬踐紅塵。云恁麼則法輪再轉祖道重光。師云土上加泥。

問法

淸原思禪師。僧問如何是佛法大意。師云廬陵米作麼價。

汾陽昭頌云。出家學道未心開。請問宗師大意來。卻問廬陵米幾價。當時心境一齋灰。黃龍南云。廬陵米價逐年新。道聽虛傳未必眞。大意不須歧路問。髙低宜見本來人。法昌遇云。烏龜三眼赤。祥麟一角尖。騰雲生暮雨。溪月夜明簾。髙庵悟云。老淸原。沒縫罅。問佛法。酬米價。衲僧一粒若沾唇。拄杖橫擔繞天下。天童覺云。太平治業無象。野老家風至淳。只管村歌社舞。那知舜徳堯仁。

無著禪師因往五臺禮文殊。文殊問近離甚處。師雲南方。殊雲南方佛法如何住持。師云末法比丘少奉戒律。殊云多少眾。師云或三百或五百。師卻問此間佛法如何住持。殊雲龍蛇混雜凡聖同居。師云多少眾。殊云前三三後三三。師退乃問童子。適來大聖道前三三後三三。是多少。童子云大徳。師應諾。子云是多少。

汾陽昭代云。識得你。翠巖芝云。文殊道前三三後三三。作麼生會。要會麼。千年無影樹。今時沒底靴。徑山杲云。徑山當時若見。卽向他道和尙如此住持極是不易。

雪竇顯頌云。千峯盤屈色如藍。誰謂文殊是對談。堪笑淸涼多少眾。前三三與後三三。正覺逸云。首後三三問若干。應機召發轉顢頇。如今大有如斯者。負缽腰囊到處摶。佛印元云。堪笑前三與後三。當時相對語喃喃。卻因無著分明見。後此淸涼沒可參。照覺總云。聖者由來不可陪。相逢相問豈安排。三三前後輝今古。一向無私振九垓。雲溪恭云。文殊前後答二三。獨泛輕舟過海南。洪浪波心看水勢。一輪明月印寒潭。地藏恩云。前三三與後三三。算數籌量卒未諳。芳艸淒淒煙景裏。鷓鴣啼處是江南。

臨濟玄禪師因定上座問如何是佛法大意。師下禪牀擒住打一掌便托開。定佇立。傍僧云。定上座何不禮拜。定才作禮。忽然大悟。

雪竇顯頌云。斷際全機繼後蹤。持來何必在從容。巨靈擡手無多子。分破華山千萬重。南華炳云。一棒一條痕。一摑一掌血。若無般若靈根。到此如何打發。佛鑑懃云。掣電之機過趙州。爲人須到結窮頭。掌中擎出香山子。直上髙髙十二樓。天童覺云。不墮前後。獨超古今。喚回千歲夢。飛出九臯禽。直下一槌光迸散。斬新彈子出鑪金。

趙州諗禪師。僧問萬法歸一一歸何處。師云我在靑州作一領布衫重七斤。

圓悟勤云。摩酰三眼一句洞明。似海朝宗千途合轍。𨿽然如是。更有一著在。忽有人問蔣山。萬法歸一一歸何處。只向他道。饑來喫飯困來眠。佛眼遠云。大眾。至音絕韻。妙曲非聲。通身不掛。寸絲赤體。全無忌諱。諸人切莫拈﹝饑﹣幾﹢追﹞舐指。直須截斷舌頭放下身心。自然快活。眼若不睡諸夢自除。心若不異復名何物。快活快活。歸堂喫茶。

雪竇顯頌云。編辟曾挨老古錐。七斤衫重幾人知。而今拋向西湖裏。下載淸風付與誰。白雲端云。七斤衫重豈難提。日出東方定落西。一擊珊瑚枝粉碎。轟轟雷雨滿山溪。保寧勇云。獨坐獨行眞竭斗。無規無矩老禪和。四方八面難拘檢。天下誰能柰你何。文殊道云。趙老布衫重七斤。問處分明答處親。大地山河都蓋卻。誰是當機裁剪人。普融平云。七斤衫重絕纖挨。妙手何人解剪裁。堪笑東村王大姐。滿身風雨入門來。

趙州僧問。方外忽有人問和尙說甚麼法。如何祗對。師云鹽貴米賤。

西禪需頌云。鹽貴米賤。諸事成現。擬欲商量。腦後拔箭。

洛浦安禪師。僧問如何是佛法大意。師云。雪覆孤峯峯不白。雨滴石筍筍須生。

丹霞淳頌云。海底龍吟雲雨潤。林中虎嘯谷風淸。莫言滿路生荊棘。況是貧家少送迎。

長慶稜禪師問靈云。如何是佛法大意。云云。驢事未了。馬事到來。

汾陽昭頌云。靈云因問出家才。驢使前行馬使來。長慶不明眞實地。句中認影影難開。予今報你諸禪侶。九衢杲日照香街。保寧勇云。東行不見西行利。南頭買賤北賣貴。橫千豎百算河沙。九九翻成八十一。佛鑑懃云。驢事未了馬事來。鐘聲未了鼓聲催。春來縱步林間看。無限桃花夾李開。無爲子云。驢事未了馬事來。一花欲謝一花開。安南已得煙塵息。塞北將軍唱凱回。

鼎州文殊禪師。僧問萬法歸一一歸何處。師云黃河九曲。

投子靑頌云。問法窮因歸何處。黃河透過碧波瀾。須知云外千峯上。別有靈松帶露寒。西禪需云。路窮崖斷進無門。賴有山頌指去原。九曲黃河淸徹底。誰知別是一干坤。木庵云。九曲那容眨眼看。操舟誰解別波瀾。文殊曾展回天手。直得朝宗萬派乾。

首山念禪師。僧問如何是佛法大意。師云楚王城畔汝水東流。其僧於此悟入。

佛慧泉頌云。楚王城畔水東流。逐浪隨波早晚休。惟有謝郎生計在。夜深明月上孤舟。三祖宗云。楚國成邊水去東。發船便被打頭風。蘆花彎裏聽漁唱。熨斗煎茶銚不同。雲溪恭云。楚王城畔水東流。日夜波濤去不休。巖下忽逢湘水客。謂言依舊注悠悠。潙山秀云。楚王城畔水東流。今古朝宗是到頭。逐浪隨波如未息。輸他漁父泛孤舟。普融平云。千波萬波曾無盡。去槳來帆浩莫窮。謝客睡惺孤月白。閒吹一笛渡頭風。

慈明圓禪師。僧問如何是佛法大意。師云洞庭湖水浪滔天。

翠巖眞頌雲。水出髙源上。風翻浪作銀。絲毫聊一頌。夢裏說書紳。水庵一云。洞庭湖水若爲窮。南北東西浩浩風。鸞鳳翺翔非燕雀。野田深處謾尋蹤。

禪林類聚卷第四

禪林類聚卷第五

說法禪定悟道大道

說法

世尊一日升座。大眾集定。文殊白槌云。諦觀法王法。法王法如是。世尊便下座。

芭蕉徹云。忙忙者匝地普天。松源嶽豎起拂子云。世尊三昧。文殊三昧。總在拂子頭上。諸人還見麼。臥龍才奮迅。丹鳳便翺翔。

明招謙頌云。聲振大千龍虎伏。無人解和法王才。言下便明猶是鈍。頻教千眼一時開。智門祚云。文殊白槌報眾知。法王法令合如斯。會中若有仙陁客。不待眉間毫相輝。雪竇顯云。列聖叢中作者知。法王法令不如斯。會中若有仙陀客。何必文殊下一槌。海印信云。未兆之前早二三。白槌之後更那堪。當時若有仙陀客。不到如今疆指南。地藏恩云。諦觀法王法。法王法如是。玉輪影射珊瑚枝。一陣淸風動天地。南華炳云。瞿曇按指。文殊據令。漏泄天機。一槌打正。天童覺云。一段眞風見也麼。綿綿化母理機梭。織成古錦含春像。無柰東君漏泄何。楚安方云。金搥影動。寶劍光寒。八萬之眾。齊著眼看。

馬祖一禪師一日升堂。百丈出。捲卻席。師下座。便歸方丈。次問百丈。我適來上堂未曾說話。你爲甚便捲卻席子。丈云昨日被和尙扭得鼻頭痛。師云爾昨日向甚處畱心。丈云今日鼻頭又不痛也。師云你深知今日事。百丈乃作禮而退。﹝廣燈小異﹞

雪竇顯云。諸方皆謂奇特。漝麼舉還當麼。若當。譬如水母以蝦爲目。若不當。又空贊嘆圖个甚麼。眾中一般漢亂踏向前問古人意旨如何。更有老底不識好惡。對云將謂仙陀客。又云來日更到座前。苦哉苦哉。如此自稱宗匠。欲開人天眼目。驢年去。諸上座。雪竇當時若見伊出來捲席。劈胸與一踏。令坐者倒者俱起不得。且要後人別有生涯去。免見互相鈍置。豈不个个英靈底漢。還會也無。歸堂。白雲端出馬祖語云。我鈍置猶可。你鈍置太煞。

汾陽昭頌云。百丈當時侍馬師。對師捲席更無私。人天不測爲奇特。恰是攢鴉捉鳳兒。上士瞥然全體現。太陽出照嶽峯低。泉大道云。升堂馬祖。捲席百丈。得人半斤。還他八兩。直饒縫罅全無。未免傍觀拊掌。白雲端云。昨日東風偶然惡。桃花亂落如紅雨。昨夜東風又發狂。滿地不知何處去。上方益云。夜深認得歸時路。不待天明便出關。三尺鏌鋣橫在手。至今坐斷大雄山。佛鑑懃云。潮來潮子上潮頭。手把紅旗逆水流。忽被猛風吹退浪。此時伎倆一時休。

藥山儼禪師久不升堂。一日院主請云。大眾久思和尙示誨。師云打鐘著。主聲鐘。眾集。師便歸方丈。主隨後云。和尙旣許爲眾說法。爲甚一言不施。師云。經有經師。論有論師。又爭怪得老僧。

雪竇顯云。可惜藥山老漢平地上喫撲。盡大地人扶不起。瑯琊覺云。藥山下座不妨疑著。及乎院主拶著。失卻一雙眼。翠巖芝云。藥山下座。院主當初怪不爲說話。可謂誤他三軍。五祖演云。𨿽然以己妨人。爭柰賊身已露。諸人要識藥山麼。閒持經卷倚松立。笑問客從何處來。

天童覺頌云。癡兒刻意止啼錢。良駟追風顧影鞭。云掃長空巢月鶴。寒淸入骨不成眠。野軒遵云。藥山老。應病藥。請上堂。槌鐘著。一丸不再愈顚狂。辜負金仙換骨方。慈受深云。明珠一顆價難酬。不是知音便暗投。翻笑藥山空費力。水淸魚現不吞鉤。

趙州諗禪師一日在東司上見文遠過。遂喚云文遠。遠應諾。師云東司上不可與你說佛法。

鼓山珪頌云。老僧正在東司上。不將佛法爲人說。一般屎臭旃檀香。父子之機俱漏泄。徑山杲云。趙州有密語。文遠不覆藏。演出大藏教。功徳實難量。

投子大同禪師。僧問三身中那身說法。師乃彈指。

投子靑頌云。三身說法問端由。彈指輕輕海嶽收。金鎖塔開紅日像。夜深人笑碧峯頭。

洞山價禪師。僧問三身中阿那身說法。師云吾常於此切。僧後問曹山。洞山道吾常於此切意旨如何。曹山云要頭便斫將去。又問雪峯。峯以拄杖劈口打云。我也曾到洞山來。

承天宗云。一轉語海晏河淸。一轉語風髙月冷。一轉語騎賊馬趕賊。試請辧看。忽有个衲僧出來道總不恁麼。也許他具一隻眼。

保寧勇頌云。此切堪傷向外求。至親何故似怨讎。始終滿面無慚色。更有曹山乞你頭。天童覺云。不入世。未循緣。劫壺空處有家傳。白蘋風細秋江暮。古岸船歸一帶煙。

夾山會禪師示眾云。目前無法。意在目前。不是目前法。非耳目之所到。

雪竇顯拈起拄杖云。夾山老甚處去也。何不出來百艸頭與大眾相見。又卓地一下云。在這里。復云。咄。者野狐精縮頭去。便下座。天童覺云。夾山老子解開布袋。將差珍異寶撒向諸人面前了也。正當恁麼時卻作麼生。路不拾遺君子稱美。

鼓山珪頌云。年來萬事總成魔。老去閒添白髮多。道泰不傳天子令。時淸休唱大平歌。徑山杲云。癡人面前休說夢。生鐵團上須尋縫。明明說與卻作聾。只管外邊閒打閧。

仰山寂禪師嘗云。夢見往彌勒所五百聖堂安第二座。有一尊者白槌云。今當第二座說法。山僧乃起白槌云。摩訶演法離四句絕百非。諦聽諦聽。其五百聖眾各自散去。

大潙秀云。仰山依文解義卽不無。忽然彌勒會中有个作者才見伊道摩訶演法。便云合取兩片皮。非惟止絕仰山寐語。亦免使後人夢中說夢。瑯琊覺云。且道五百聖眾散去。是肯他仰山是不肯他仰山。若肯他仰山。又辜負仰山。若不肯仰山。猶如平地上喫交。山僧今日不惜兩莖眉毛與諸人注破。摩訶演法離四句絕百非。你若舉似諸方。諸方若與麼會。入地獄如箭射。

天童覺頌云。夢中擁衲參耆舊。列聖森森坐其右。當仁不讓楗稚鳴。說法無畏獅子吼。心安如海。膽量如斗。鮫目淚流。蚌腸珠剖。譫語誰知泄我機。厖眉應笑揚家醜。離四句。絕百非。馬師父子病休醫。

汾陽昭禪師示眾云。夫說法者須具十智同眞。若不具十智同眞。邪正不辧緇素不分。不能與人天爲眼目決斷是非。如鳥飛空而翼折。如箭射的而斷弦。弦斷故射的不中。翼折故空不可飛。弦壯翼牢。空的俱徹。作麼生是十智同眞。與諸上座點出。一同一質。二同大事。三總同參。四同眞智。五同徧普。六同具足。七同得失。八同生殺。九同音吼。十同得入。又與甚麼人同得入。與誰同音吼。作麼生同生殺。甚物同得失。阿那个同具足。是甚麼同徧普。何人同眞智。孰能總同參。那个同大事。何物同一質。莫有點得出底麼。點得出底不吝慈悲。點不出底未有參學眼在。切須辧取。要識是非。面目見在。

徑山杲云。汾陽末後若無个面目見在。一場敗闕。𨿽然如是。喪我兒孫。乃喝一喝。復頌云。兔角龜毛眼裏栽。鐵山當面勢崔嵬。東西南北無門入。曠劫無明當下灰。

覺範洪頌云。十智同眞面目全。於中一智是根源。若人要識汾陽老。擘破三玄作兩邊。或庵云。陽春白雪人難和。藻鑑冰壺豈易觀。一把柳絲收不得。和風搭在玉闌干。鼓山珪云。十年湖海覓冤讎。不得冤讎未肯休。芍藥花開菩薩面。棕櫚葉散夜叉頭。正堂辯云。畫得眞如活。花間試展開。黃鶯偸眼覷。不敢下枝來。

禪定

世尊因普眼菩薩欲見普賢不能得見。乃至三度入定徧觀三千大千世界覓普賢不能得見。而來白佛。佛云汝但於靜三昧中起一念便見普賢。普眼於是才起一念。便見普賢向空中乘六牙白象。

翠巖芝云。諸仁者作麼生會。普眼推倒世尊。世尊推倒普眼。你且道普賢在甚麼處。﹝或作云居﹞

佛海遠頌云。飄飄一雁落寒空。步步追空覓雁蹤。踏破艸鞋跟子斷。巍然獨坐大雄峯。

達摩大師自梁涉魏。至洛陽少林面壁而坐。經於九年方得二祖傳法。

老宿云。祖師九年面壁爲訪知音。若恁麼會得。喫鐵棒有日在。又有老宿云。祖師九年面壁何不慚惶。若恁麼會得。更買艸鞋行腳三十年。瑯琊覺云。旣不然。且道祖師面壁意作麼生。良久云。欲得不招無間業。莫謗如來正法輪。

白雲端頌云。先被梁王勘破。卻向少林孤坐。謾言教外別傳。爭柰不識這个。艸堂淸云。六宗調伏向東來。五葉芬芳震旦開。冷坐九年人不識。手攜只履又空回。太平古云。航海梯山緣底事。遊梁歷魏意何傳。九年面壁垂慈切。剛被時人喚作禪。旻古佛云。九年熊耳。空畱只履。一花五葉。春風四起。祖印明云。精進翻成怠墮。莫守癡禪兀坐。少林面壁九年。已被梁王勘破。疎山如雲。達摩西來未足誇。少林捏目疆生花。得皮得髓徒分別。妙性圓明本不差。

魯祖云禪師尋常見僧來便面壁。南泉聞乃云。我尋常向師僧道。佛未出世時會取尙不得一个半个。他恁麼。驢年去。

保福展問長慶稜云。只如魯祖節文在甚處。被南泉恁麼道。稜云。退己讓人。萬中無一。羅山閒雲。陳老師當時若見。背上與五火抄。何故。爲伊解放不解收。玄沙云。我當時若見。也與五火抄。云居錫云。羅山玄沙總與麼道。爲復一般。別有道理。若擇得出。許上座佛法有去處。玄覺云。南泉爲復是唱和語不肯語。翠巖芝云。我卽不然。未具胞胎已前不得會。會卽打折你腰。天童覺云。魯祖法出好生。南泉令下詐起。天童不是檢點古人。也要諸人體悉。還會麼。竿頭絲綫從君弄。不犯淸波意自殊。大慧云。魯祖不得南泉。幾乎覷破壁。瑯琊覺頌云。祖師面壁播諸方。無限禪人謾度量。無事晚來江上立。數株寒栢倚斜陽。梁山冀云。魯祖三昧最省力。才見僧來便面壁。若是同心達道者。不在揚眉便相悉。黃龍新云。魯祖當年不用功。逢僧面壁顯家風。若遇上乘同道者﹝請續此二句﹞。艸堂淸云。堪笑池陽老古錐。僧來面壁擬何爲。大都端正人男女。淸淨不勞紅粉施。普融平云。魯祖山前古路通。熙微一徑沒西東。杜鵑聲裏春光老。零落桃花藉地紅。

藥山儼禪師初參石頭和尙。一日坐次。頭問作甚麼。師云一物不爲。頭云恁麼卽閒坐也。師云若閒坐卽爲也。頭云。汝道不爲。爲个甚麼。師云千聖亦不識。頭乃作頌贊云。從來共住不知名。任運相將只麼行。自古上賢猶不識。造次凡流豈可明。

五祖戒云。藥山夢中說夢兩重重。

丹霞淳頌云。玄微及盡本翛然。若謂渠閒萬八千。月印澄江魚不見。釣人何必更拋筌。五祖演云。任運不知名。輕輕著眼聽。水上靑靑綠。元來是浮萍。圓悟勤云。擺撥佛祖縛。曠然繩墨外。一物亦不爲。縱橫得自在。古鑑臨臺。明辧去來。金錘影動。鐵樹花開。任運相將不可陪。法云隨處作風雷。隱靜儼云。石頭打艸要蛇驚。密護玄機絕匯情。迅句追風須辧的。報云千聖不知名。

栢巖禪師。僧問如何是禪。師云古塳不爲家。

丹霞淳頌云。故國淸平久有年。白頭猶自戀生緣。牧童卻解忘功業。懶放牛兒不把鞭。

悟道

世尊於雪嶺六載修行。門星現時忽然大悟。

世尊在日。有一鈍根比丘無多聞性。令誦苕帚二字。日夕誦之。誦苕忘帚。誦帚忘苕。每日克責不休。一日忽然誦苕帚二字則大悟。

四祖信大師爲沙彌時禮三祖問云。願和尙慈悲乞與解脫法門。祖云誰縛汝。師云無人縛。祖云何更求解脫乎。師於言下大悟。服勤九載乃付衣法。住蘄州破頭山。學徒雲集。攝心不寐脇不至席。一日告眾云。吾武徳中遊廬山。望破頭山見紫气如蓋。下有白气橫分六道。汝等會不。眾默然。弘忍云。莫是和尙他後橫出一枝佛法不。師云善。唐太宗響師道。三詔不起。就賜紫服。

木庵永云。看他祖師爲人抽釘拔楔解黏去縛。渾不傷鋒犯手。可謂獅子一滴乳。迸散十斛驢乳。汝等切不可妄生情計種種解會。驀然腳跟尋著不知落處。一劍當頭直教成未。

無爲子頌云。慈云之塔。大醫之師。瞻之仰之。雙峯巍巍。懶融不得西來缽。直付黃梅路上兒。艸堂淸云。道出乾坤動至尊。飛書三詔不離云。求人的嗣周家子。遙望牛頭紫气氛。旻古佛云。無縛無釋。脇不至席。分明一貫。兩个伍伯。佛國白雲。鳥外逢師解縛歸。雙峯山下獨幽奇。卻將衣缽爲人事。乞與黃梅个小兒。覺範洪云。絕知名迹能妨道。正恐師承亦累人。問法沙彌莫饒舌。百年逆旅要同塵。雲巖因云。牛頭未生。梅子熟也。玩步人間。池成月下。鳳書三到懶開眸。白蓮峯頂光相射。

盤山積禪師初參馬祖作街坊。一日出門見人舁喪。歌郎振鈴云。紅輪決定沈西去。未委魂靈往那方。幕下孝子哭聲哀哀。師忽身心踴躍省悟。歸舉似馬祖。祖印可之。

文殊道頌云。歌聲繚繞哭聲悲。笑殺盤山老古錐。歷劫無明昏暗處。一時頓覺發光輝。夢庵信云。哀哀相應便承當。畢竟何嘗往別方。踴躍自然全體露。始知徧界不曾藏。佛燈珣云。紅輪決定沈西去。未委魂靈往那方。踏著故鄕田地穩。本來面目是親娘。人只在。不曾亡。率陀天上非人世。須知別有好思量。

盤山嘗於市肆行。見一客人買豬肉。語屠家云。精底割一斤來。屠家放下刀叉手云。長史。那个是不精底。師於言下大悟。

南華炳頌云。个事分明不覆藏。頭頭物物自相當。千言萬語無人會。又逐流鶯過短墻。

五泄默禪師到石頭處云。一言相契卽住。不契卽去。頭據坐。師便行。頭隨後召云闍梨闍梨。師回首。頭云。從生至死祇是這个。回頭轉腦作麼。師忽然契悟。乃拗折拄杖。

洞山云。當時不是五泄先師大難承當。然𨿽如是。猶涉途在。長慶雲。險。翠巖芝云。石頭據坐。五泄便去。石頭召他。卻成多事。雲峯悅云。大小石頭坐不定把不住。似這般擔板漢。放去便休又喚回。被他塗糊一上。道我向這里有个悟處。驢年夢見。

佛眼遠頌云。在途在捨若爲酬。莫把先師一例求。雄雄宇宙如王者。未免半邊無髑髏。枯木成云。欲去髙聲喚得回。當時心眼一齊開。要知不假修持力。生死悠悠任往來。

香嚴閒禪師在潙山時。潙山知其法器欲激發智光。謂云。吾不問汝平生學解及經卷冊子上記得者。汝未出胞胎未辧東西時。本分事試道一句來。吾要記汝。師懵然無對。沈吟久之。進數語陳其所解。山皆不許。師云卻請和尙爲說。山云。吾說得是吾之見解。於汝眼目何有益乎。師遂徧檢所集諸方語句。無一言可將酬對。乃自嘆云畫餅不可充饑。於是盡焚之。云。此生不學佛法也。且作个長行粥飯僧。免役心神。遂辭去。抵南陽睹忠國師遺迹。遂憩止焉。一日因芟除艸木以瓦礫擊竹作聲。俄失笑間廓然惺悟。遽歸沐浴焚香遙禮潙山云。和尙大悲恩逾父母。當時若爲我說卻。何有今日事也。仍述偈云。一擊忘所知。更不假修冶。動容揚古路。不墮悄然機。處處無蹤迹。聲色外威儀。諸方達道者。咸言上上機。

雪竇宗頌云。粥飯隨時養病軀。本無迷悟可關渠。無端擊著庵前竹。直至如今在半途。

樓子禪師因從街市中過經酒樓下。偶整襪帶少住。聞樓上人唱曲云。你旣無心我便休。忽然大悟。從此號樓子。出長慶巘禪師注楞嚴經說文。

慈受深頌云。唱歌樓上語風流。你旣無心我也休。打著奴奴心裏事。平生恩愛冷啾啾。寶峯明云。你旣無心我亦休。此身無喜亦無憂。饑來喫飯困來睡。花落從教逐水流。佛慈鑑云。你若無心我也休。鴛鴦悵裏懶擡頭。家童爲問深深意。笑指紗窗月正秋。

米胡禪師令僧問仰山。今時人還假悟不。山云。悟旣不無。爭柰落在第二頭何。師聞肯之。

投子靑雲。然仰山與麼道。卽得還免得自己落麼。若免得。更有一人大不肯在。若免不得。亦落第二頭。米胡𨿽然肯他。自己還有出身之路也無。諸人試點檢看。若點檢得出。兩人瓦解冰消。若點檢不出。且莫造次。應庵華云。米胡提本分鉗錘。仰山展劍刃上事。二老於唱教門中足可稱尊。若向衲僧門下。總是喫棒底漢。

投子靑頌云。碧岫峯頭借問人。指山窮處未安身。𨿽然免得重陽令。爭似靈苗不犯春。天童覺云。第三頭分悟破迷。快須撒手捨筌罤。功號未盡成胼拇。智也難知覺噬臍。兔老冰盤秋露泣。鳥寒玉樹曉風淒。持來大仰辧眞假。痕玷渾無貴白珪。佛眼遠云。悟人千个道無憂。肯信遭他第二頭。寂寞山花寒食後。夕陽西去水東流。

洞山價禪師先在雲巖問無情說法。後辭去。師猶涉疑。因過水睹影大悟前旨。作偈云。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。

本覺一頌云。動靜由來本與俱。回頭驀面似逢渠。直饒與麼猶堪笑。喚作如如又卻迂。

雪峯存禪師同巖頭欽山到鰲山店。上夜坐禪次。頭云。何不睡去。如村裏土地相似。他時後日魔魅人家男女去在。師以手指胸云。我這里未穩在。頭云我將謂你他後向孤峯頂上盤結艸庵播揚大教。猶作這話在。師云某甲不敢自謾。頭云。若實如此。據你見處一一通來。是處與你證明。不是處與你剗卻。師云。我初到鹽官。見上堂舉色空義得个入處。頭云。此去三十年切忌舉著。師云。又因洞山頌云。切忌隨他覓迢迢與我疏。頭云。若恁麼自救也未徹。師云。後問徳山。從上宗乘中事學人還有分也無。徳山打一棒云道甚麼。此時如桶底脫相似。頭喝云。你不聞從門入者不是家珍。師云如何卽是。頭云。他後若欲播揚大教。一一從自己胸襟流出將來。與我蓋天蓋地。師於言下大悟。連聲云。師兄今日始是鰲山成道。師兄今日始是鰲山成道。

教忠光云。只如巖頭道一一從自己胸襟流出。且道雪峯前三次悟。還從自己胸襟流出也無。若從自己胸襟流出。又道未穩在。若不從自己胸襟流出。又從甚麼處得來。莫有斷得出者麼。若斷得出。不惟雪峯鰲山成道。盡大地有情齊成正覺。若斷不出。說甚麼鰲山成道。直饒少室傳心。也未夢見在。

佛眼遠頌云。鰲山成道足人傳。莫是從前話未圓。賴有玄沙知始末。徧身紅爛在漁船。枯木成云。說盡平生去住因。到頭難遇赤心人。忽然自肯成家業。瓦礫拈來也是珍。佛燈珣云。丈夫淩勵志英雄。向外馳求枉用功。到得鰲山開眼覷。方知屋裏用無窮。

大禪佛通禪師在歸宗常禪師會下。忽一夜叫云。我大悟也。眾駭之。次日歸宗上堂集眾問。昨夜大悟者出來。師出云某甲。宗云汝見个甚麼道理言大悟。師云師姑元是女人作。宗默而異之。

汾陽昭頌云。悟來不在苦多端。解了都由瞥爾間。定道師姑女人作。癡人積雪作銀山。保寧勇云。半夜髙聲似少神。个中明白有疏親。如今隨例傳其響。也道師姑是女人。大洪遂云。悟了還同未悟時。何須更說與人知。賊贓敗露無藏處。便道師姑是女兒。艸堂淸云。五月炎威當酷熱。浹背汗流無處說。匝地淸風劈面來。大禪眼裏重添屑。黃龍震云。童子學順朱。赤處背模黑。若將白紙來。一點下不得。若下得。翻成紙上塗煙墨。

嚴陽尊者初參趙州問一物不將來時如何。州云放下著。師云。一物不將來。放下个甚麼。州云與麼則擔取去。師於言下大悟。後住山。有一蛇一虎就手而食。

黃龍南頌云。一物不將來。肩頭擔不起。言下忽知非。心中無限喜。惡毒旣忘懷。蛇虎爲知己。淸風幾百年。至今猶未已。眞淨文云。移髙就下縱威權。解脫門開信可憐。不得空王眞妙訣。動隨聲色被勾牽。佛眼遠云。盡力放不下。著力擔不起。將謂一物無。元是自家底。見得自家底。心中大歡喜。自玆家業興。一舉九萬里。旻古佛云。一物不將來。教渠放下著。廓爾悟無生。活計俱拋卻。天童覺云。不妨行細輸先手。自覺心粗愧撞頭。局破腰間斧柯爛。洗淸凡骨共仙遊。

羅山閒禪師初謁石霜問起滅不停時如何。霜云。直須寒灰枯木去。一念萬年去。函蓋乾坤去。純淸絕點去。師不契。復謁巖頭理前問。頭喝云是誰起滅。師於此大悟。

天童覺頌云。斫斷老葛藤。打破狐貍窟。豹披霧而變皮。龍乘雷而換骨。咄。起滅紛紛是何物。

法眼益禪師同修琎二禪師經過地藏琛禪師處。阻雪少憩。琛問此行何之。師云行腳去。琛云作麼生是行腳事。師云不知。藏雲不知最親切。師又同三人舉肇論至天地與我同根處。琛雲山河大地與你自己是同是別。師云同。琛豎兩指熟視云兩个。卽便起去。師須臾啟行。琛門送之。問云。上座尋常說三界惟心萬法惟識。乃指庭下片石云。且道此石在心內在心外。師云在心內。琛云。行腳人著甚來由安片石在心頭耶。師窘無以對。卽求決擇。近一月餘日呈見解說道理。琛云佛法不恁麼。師云某甲詞窮理絕也。琛云。若論佛法。一切見成。師於言下大悟。

天童覺頌云。而今飽參似當時。脫盡廉纖到不知。任短任長休剪綴。隨髙隨下自平持。家門丰儉臨時用。田地優遊信步移。三十年前行腳事。分明辜負一雙眉。

護國澄禪師同演化大師在湖南報慈。值慈升堂次。演化出問。如何是眞如佛性。慈云誰無。化不契。遂請益師。師云汝但問來。化理前問。師云誰有。化於言下契悟。乃云。首座或在眾或住持。某甲誓終身相助。後化亦繼師住護國。

佛性泰頌云。朝三暮四一何少。暮四朝三何太多。多少未能知數量。有無從此見殽訛。不殽訛。唵蘇嚧﹝口﹡悉﹞哩薩婆訶。

大道

南泉願禪師因趙州問如何是道。師云平常心是道。州云還假趣向不。師云擬向卽乖。州云不擬又爭知是道。師云。道不屬知。不屬不知。知是妄覺。不知是無記。若眞達不疑之道。猶如太虛廓然蕩豁。豈可疆是非耶。州於言下頓悟玄旨。

松源嶽雲。靑天白日悟个甚麼。咄咄咄。驪珠擊碎蒼龍窟。

雲峯悅頌云。平常心是道。舉步入荒艸。翻嗟王老師。到底不能曉。玉兔金烏任飛走。佛鑑懃云。欲識平常道。天眞任自然。行船宜舉棹。走馬卽加鞭。若遇饑來飯。還應困卽眠。盡從緣所得。所得亦非緣。所得亦非緣。當人自了然。雨中看皓月。火裏汲淸泉。直立頭插地。橫眠腳指天。應須與麼會。方契祖師禪。徑山杲云。勸君不用苦勞神。喚作平常轉不親。冷淡全然沒滋味。一回舉著一回新。鼓山珪云。若謂平常心是道。枝蔓向上更生枝。貼肉汗衫如脫了。喚來眼上更安眉。

藥山儼禪師。僧問如何是道中至寶。師云莫謟曲。云不謟曲時如何。師云傾國莫換。

趙州諗禪師因南泉示眾云。道非物外。物外非道。師乃問如何是物外道。泉便打。師捉住棒云。已後莫錯打人去在。泉云。龍蛇易辧。衲子難瞞。擲下拄杖便歸方丈。

雪竇顯云。趙州如龍無角。似蛇有足。當時不管盡法無民。直須喫棒了趂出。瑯琊覺云。不見道酒逢知己飲。詩向會人吟。老衲證云。南泉垂鉤四海只釣獰龍。格外玄談爲尋知己。趙州慣行棧道飽歷邊庭。不施寸刃海晏河淸。然𨿽如是。且道二老相見還有優劣也無。良久云。若不登樓望。焉知滄海深。

保寧勇頌云。軟纏藏鋒入陣來。畫時擒下眼瞠開。死生一決英雄士。文武雙行將相才。南堂靜云。龍蛇能易辧。衲子最難瞞。性淨秋空闊。心淸巨海寬。天涯毫末見。世界掌中觀。萬法不爲侶。西江一吸漧。

趙州示眾云。至道無難。惟嫌揀擇。才有語言。是揀擇是明白。老僧不在明白裏。是汝諸人還護惜也無。時有僧問。旣不在明白裏。護惜个甚麼。師云我亦不知。云。和尙旣不知。爲甚道不在明白裏。師云。問事卽得。禮拜了退。

雪竇顯云。趙州倒退三千。天童覺云。這僧也如切如瑳。不能見機而變。趙州也如琢如磨。幾乎事不解交。眾中祇管道退身有分。殊不知盡力提持。還體悉麼。焦磚打著連底凍。

雪竇頌云。至道無難。言端語端。一有多種。二無兩般。天際日上。月下檻前。山深水寒。髑髏識盡喜何立。枯木龍吟消未乾。難難。揀擇明白君自看。隨庵緣云。世間無物可羅籠。獨立嵯峨萬仞峯。忽若有人猛推落。騰身云外不畱蹤。

趙州僧問。至道無難惟嫌揀擇。才有語言是揀擇。和尙如何爲人。師云何不引盡這語。云某甲祇念到這里。師云祇這至道無難惟嫌揀擇。

雪竇頌雲。水灑不著。風吹不入。虎步龍行。鬼號神泣。頭長三尺知是誰。相對無言獨足立。白雲端云。驅山塞海也尋常。所至文明始是王。但見皇風成一片。不知何處有封疆。

趙州僧問。至道無難惟嫌揀擇。是時人窠窟不。師云。曾有人問我。直得五年分疏不下。

雪竇云。識語不能轉。死卻了也。好與二十棒。這棒須有分付處。你若辧不出。且放此語大行。烏回範云。大眾。趙州具頂門眼。向擊石火裏分緇素。閃電光中明縱奪。爲甚麼卻五年分疎不下。還委悉麼。易分雪裏粉。難辧墨中煤。

雪竇頌云。象王嚬呻。獅子哮吼。無味之談。塞斷人口。南北東西。烏飛兔走。白雲端云。分疏不下五年疆。一葉舟中載大唐。渺渺兀然波浪裏。誰知別有好商量。

趙州僧問。至道無難惟嫌揀擇。如何得不揀擇。師雲天上天下惟我獨尊。云此猶是揀擇。師云。田厙奴。甚麼處是揀擇。僧無語。

雪竇頌云。似海之深。如山之固。蚊虻弄空裏猛風。螻蟻撼於鐵柱。揀兮擇兮當軒布鼓。白雲端云。團團秋月印天心。是物前頭有一輪。入穴蝦蟆無出路。卻冤天上不平勻。

趙州僧問如何是道。師云墻外底。云不問這个。師云問甚麼道。云大道。師云大道通長安。

投子靑頌云。知道還他潦倒翁。親言相指自忽忽。關山路遠重須去。一徑長途君任通。水庵一云。趙老家風不熱瞞。問他大道答長安。有誰平步歸家去。多是區區自作難。松源嶽雲。大道透長安。言端語亦端。臈盡雪消去。春來依舊寒。

栢巖禪師。僧問如何是道。師云徒勞車馬迹。

丹霞淳頌云。曹溪古路綠苔生。車馬登臨已涉程。野老痿羸兼跛挈。手攜玉杖夜深行。

巴陵鑑禪師。僧問如何是道。師云明眼人落井。

洞山聰頌云。落井須明出井機。直宜擡眼動睛輝。於斯倜儻無纖隔。祖道汪洋得旨歸。保寧勇云。秋夜霜天月正明。仰觀星象約三更。一條大路平如掌。歸去何妨徹曉行。正覺逸云。好个明眼人落井。叢林話會幾時休。修心未到無心地。萬種千般逐水流。佛印元云。南北東西苦問人。新開多口接迷津。從玆八駿追風急。空望悠悠腳下塵。

海湖禪師。有座主問。和尙甚麼年行道。師云座主近前來。主近前。師云且道憍陳如甚麼年行道。主忙然無對。師云尿牀鬼。

丹霞淳頌云。多是從人學得來。一生空把口胡開。欲窮此片虛明地。七佛前前總不該。

禪林類聚卷第五

禪林類聚卷第六

示眾勘辧棒喝

示眾

南泉示眾云。心不是佛。智不是道。

鼓山珪頌云。心不是佛。智不是道。靑山白雲。落花芳艸。若是靈利阿師。終不回頭轉腦。開善謙云。太平時節歲丰盈。旅不賫糧戶不扃。宮路無人夜無月。唱歌歸去恰三更。徑山杲雲。雨散雲收後。崔嵬數十峯。倚欄頻顧望。回首與誰同。

南泉示眾云。江西馬大師說卽心卽佛。王老師不恁麼。不是心不是佛不是物。恁麼道還有過麼。

鼓山珪頌云。剔起便行三萬里。只今休去八千年。分明更爲從頭舉。一任諸方取次傳。徑山杲云。倒腹傾腸說向君。不知何故尙沈唫。而今便好猛提取。付與世間無事人。靈巖日云。倒腹傾腸幾个知。更無絲髮可相依。直饒徹底承當去。也落他家第二機。

黃檗運禪師示眾云。汝等諸人盡是噇酒糟漢。與麼行腳何處有今日。還知大唐國裏無禪師麼。時有僧出云。只如諸方匡徒領眾又作麼生。師云。不道無禪。只是無師。

潙山問仰山作麼生。仰云鵝王擇乳素非鴨類。潙云此實難辧。五祖戒出僧語云。謝和尙說得道理好。石門聰云。黃檗垂示不妨奇特。才被布衲挨拶著。失卻一隻眼。承天宗云。五祖戒眼照四天下。要見黃檗猶未可。若要扶豎正法眼藏。須是黃檗宗師。翠巖眞云。諸方商確便道黃檗坐卻這僧。又道黃檗被這僧上來直得分析不下。何爲也。翠巖輙生擬議。霧豹澤毛未嘗下食。庭禽養勇終待驚人。潙山喆云。諸人還會麼。莫怪從前多意气。他家曾踏上頭關。

雪竇顯頌云。凜凜孤風不自誇。端居寰海定龍蛇。太中天子曾輕觸。三度親遭弄爪牙。白雲端云。大唐國裏無禪師。與君攜手歸家裏。拋鉤本欲釣鯤鯨。誰知釣得跋鱉子。佛鑑懃云。黃檗山中明示眾。大唐國裏暗藏身。袈裟一角猶拖地。誰是叢林有眼人。佛慧泉云。無師充塞大唐國。噇酒糟漢會不得。竹寺閒過春已深。落花亂點莓苔色。徑山杲云。身上著衣方免寒。口邊說食終不飽。大唐國裏老婆禪。今日爲君注破了。

洞山價禪師示眾云。言無展事。語不投機。承言者表。滯句者迷。

鼓山珪頌云。只要拔楔抽釘。爲人解黏去縛。如何洞山老人。先自藤蛇繞腳。徑山杲云。言無展事語不投機。承言者表滯句者迷。逢人不得錯舉。

臨濟示眾云。夫一句語須具三玄門。一玄門須具三要。有權有用。汝等諸人作麼生會。﹝一本小異﹞

慈明圓頌云。第一玄。三世諸佛擬何宣。垂慈夢裏生輕薄。端坐還同落斷邊。第二玄。靈利衲僧眼未明。石火電光知是鈍。揚眉瞬目涉關山。第三玄。萬象森羅宇宙寬。雲散洞空山嶽靜。落花流水滿長川。第一要。豈語聖凡妙。擬議涉長途。擡眸七顚倒。第二要。峯頂敲搥召。神通自在來。多聞門外叫。第三要。起坐令人笑。掌內握乾坤。千差都一照。

睦州示眾云。大事未明如喪考妣。大事旣明如喪考妣。

保寧勇頌云。春去秋來古與今。相逢休論歲時深。饑餐渴飲無他事。盡聽滿頭霜雪侵。

三聖然禪師示眾云。我逢人卽出。出則不爲人。興化聞云。我逢人卽不出。出則便爲人。

白雲端云。大眾。此二尊宿各有一處打得著。且道那个在前。那个在後。還有人向這里定當得麼。良久云。妙舞莫誇回雪手。三臺須是大家催。五祖演云。大眾。此二古徳一人文章浩渺。一人武藝全施。若道興化是文亦不得。若道三聖是武亦不得。還於此辧得出麼。若辧得出。許你通身是命。若辯不出。你自相度。保寧勇云。此二尊宿與麼爲人猶在半途。保寧今日路見不平。拈拄杖下座。大眾一時走散。擲卻便歸方丈。天童覺云。墮也墮也。今日不是減古人聲光。且要長後人節槪。若是本色漢。提祖佛印。轉鐵牛機。把拄杖一時穿卻。方見衲僧手段。

保寧勇頌云。騎驢戴笠迎南去。躍馬搖鞭向北行。兩个大商俱突曉。日髙猶聽打三更。佛鑑懃云。城南措大騎驢子。市比郎君誇馬兒。各各四蹄俱踏地。三春同到金明池。圓通仙云。翻是羅兮覆是繡。弟兄同气復連枝。爲人不爲成歌曲。祖父田園要及時。佛燈珣云。湖光瀲灩晴方好。山色涳蒙雨亦奇。若把西湖比西子。淡妝濃抹總相宜。徑山杲云。陽焰何曾止得渴。畫餅幾時充得饑。勸君不用栽荊棘。後代兒孫惹著衣。

白水仁禪師示眾云。尋常不欲向聲前句後鼓弄人家男女。何故。且聲不是聲。色不是色。時有僧問。如何是聲不是聲。師云喚作色得麼。云如何是色不是色。師云喚作聲得麼。僧作禮。師云。且道爲汝說答汝話。若人辧得。有个入處。

雪竇顯云。本仁也甚奇怪。要且貪觀天上。旣非聲前句後。且作麼生入。大潙秀云。本仁只知橫千不會豎百。如何是聲不是聲。莫逐音響。如何是色不是色。莫逐靑黃。且從伊向聲前句後覓个安身。自然別有生涯。佛鑑懃云。拂迹成痕。欲隱彌露。旣道聲不是聲色不是色。洎乎問著。卻云喚作聲得麼。喚作色得麼。本仁和尙鼓弄人家男女亦不少矣。而今欲得親切麼。乃擊禪牀云。還聞聲麼。豎起拂子云。還見色麼。於此透過見聞。許你有个出路。應庵華云。雪竇到這里盡其神通無插手處。只如道旣非聲前句後從甚麼處入。往往十个有五雙蹉過。還知薦福落處麼。一箭落雙雕。

丹霞淳頌云。色自色兮聲自聲。新鶯啼處柳煙輕。門門有路通京國。三島斜橫海月明。

乾峯禪師示眾云。舉一不得。舉二放過。一著落在第二。雲門出眾云。昨日有人從天臺來。卻往徑山去。師云。典座明日不得普請。便下座。

雪竇顯云。諸徳。雲門老只解一手擡不能一手搦。還有共相著力底麼。試露爪牙看。佛印元云。此語眾中商量甚多。會者極少。乾峯夢裏合眼跳黃河。覺來身在牀上。雲門醉後扶人倒上樹。醒來只在坐中。二人打作一團。至今分疎不下。若人知得落處。許你解空第一。大潙喆云。乾峯善唱。雲門善拍。拍唱相隨。風淸古格。還有知音者麼。一堂風冷淡。千古意分明。瑯琊覺云。路遙知馬力。歲久見人心。潙山果云。乾峯平地生堆。韶石因風起浪。𨿽然合水和泥。千古叢林榜樣。旣是叢林榜樣。爲甚麼合水和泥。會麼。不入洪波裏。爭見弄潮人。黃龍心頌云。乾峯舉一不舉二。雲門擡手添意气。花開花落任風吹。自有馨香滿天地。普融平云。天臺南嶽去無蹤。更有何人覿面逢。東嶺雲生西嶺白。前山花發後山紅。慈受深云。煮海成鹽終有味。敲空作響本無聲。昆侖撞著波斯子。把手相將海底行。佛性泰云。髙樓美女一雙雙。各向瓊窗坐玉牀。繡出鴛鴦呈似了。金鍼深插錦香囊。白雲端云。黑白分明滿局棋。曾無一著有相虧。可憐無限傍觀者。斧爛柯消總不知。

夾山示眾云。明不越戶。穴不棲巢。目不顧他位。腳不踏他位裏。六戶不掩。四衢無蹤。學不停午。意不立玄。千劫眼不借舌頭底。萬劫舌頭不顧眼中明。峻機不假鋒鋩事。到這里。有个甚麼事。闍梨。竿頭絲綫從君弄。不犯淸波意自殊。

雲門偃禪師示眾云。人人自有光明在。看時不見暗昏昏。作麼生是諸人自己光明。自代云。廚庫三門。又云。好事不如無。

雪竇顯頌云。自照列孤明。爲君通一綫。花謝樹無影。看時誰不見。見不見。倒騎牛兮入佛殿。白雲端云。徹底昏昏不待看。拄天拄地黑漫漫。三門廚庫長相對。一徑松風滿院寒。圓悟勤云。夜明簾外千峯秀。鸞鏡臺前萬象殊。掃蹤滅迹。不立錙銖。誰爲佛殿。誰是香廚。敲出鳳凰五色髓。擊碎驪龍明月珠。

雲門示眾云。直得乾坤大地無纖毫過患。猶是轉句。不見一色始是半提。更須知有全提時節。

松源嶽頌云。百尺竿頭弄險。是非海裏橫身。更有全提底時節。只堪惆悵不堪陳。

云居示眾云。得者不輕微。明者不賤用。識者不咨嗟。解者無厭惡。從天降下則貧寒。從地湧出則富貴。門裏出身易。身裏出門難。動則埋身千丈。不動則當處生苖。一言迥脫獨拔當時。言語不要多則無用處。

丹霞淳頌云。門頭戶尾事千差。了盡猶來未到家。明月堂前無影木。嚴凝雪夜忽開花。

大陽玄禪師示眾云。嵯峨萬仞。鳥道難通。劍刃輕冰。誰當履踐。宗乘妙句。語路難陳。不二法門。淨名杜口。所以道達摩西來九年面壁始遇知音。大陽今日也大無端。珍重。

丹霞淳頌云。不掛唇皮一句奇。少林冷坐最慈悲。須知此道非傳授。立雪神光已彊爲。

風穴沼禪師示眾云。若立一塵。家國興盛野老嚬蹙。不立一塵。家國衰亡野老安貼。於此明得。闍黎無分。全是山僧。於此不明。老僧卽是闍黎。闍黎與老僧亦能悟卻天下人。亦能迷卻天下人。要識闍黎麼。左邊拍一拍云。這里卽是。要識老僧麼。右邊拍一拍云。這里卽是。

雲門云。這里卽易。那里卽難。瑯琊云。扚卜聽虛聲。五祖演云。太平卽不然。若立一塵。法堂前艸深一丈。不立一塵。錦上鋪花。何也。不見道九九八十一。窮漢受罪畢。才擬展腳眠。蚊虫獦蚤出。應庵華云。大小風穴不會轉身句。松源嶽雲。薦福見處又且不然。大小風穴醋气猶在。何故。始作翕如也。縱之純如也。皎如也。繹如也以成。喝一喝。雪竇顯頌云。野老從教不展眉。且圖家國立雄基。謀臣猛將今何在。萬里淸風獨自知。白雲端云。立國仍教野老欣。威行閫外不揚塵。縱橫莫測文兼武。宇宙茫茫有幾人。天童覺云。皤然渭水起垂綸。何似首陽淸餓人。只在一塵分變態。髙名勛業兩難泯。

首山念禪師示眾云。第一句薦得。與佛祖爲師。第二句薦得。與人天爲師。第三句薦得。自救不了。僧問和尙是第幾句薦得。師雲月落三更穿市過。

天童覺頌云。佛祖髑髏穿一串。宮漏沈沈密傳箭。人天機要發千鈞。云陳輝輝急飛電。个中人。看轉變。遇賤則貴貴則賤。得珠罔象兮至道綿綿遊。刃亡牛兮赤心片片。

勘辧

仰山寂禪師因潙山問。大地眾生。業識忙忙。無本可據。子作麼生知他有之與無。師云某甲有驗處。時有一僧從面前過。師召云闍梨。其僧回首。師云。和尙。這个便是業識忙忙無本可據。潙云。此是獅子一滴乳。迸散六斛驢乳。

艸堂淸云。古人臨機施設出在一時。此是因風吹火用力不多。當時若無僧從面前過。仰山將甚麼語驗他。不遇祖師端的旨。臨機開口卒難應。

天童覺頌云。一喚回頭識我不。依俙蘿月又成鉤。千金之子才流落。漠塗窮有許愁。

仰山問僧甚處人。云幽州人。師云汝還思彼中麼。云常思。師云。能思是心。所思是境。彼中山河大地樓臺殿閣人畜等物。反思思底心還有許多般麼。云某甲到這里總不見有。師云。信位卽是。人位未是。云和尙莫別有指示不。師云。別有別無卽不中。據汝見處。只得一玄。得坐披衣向後卽看。

天童覺頌云。無外而容。無礙而衝。門墻岸岸。關鎖重重。酒常酣而臥客。飯𨿽飽而頹農。突出虛空兮風搏妙翅。踏翻滄海兮雷送遊龍。

烏臼禪師因玄紹二上座來參。師問二禪伯發足甚麼處。云江西。師遂拈拄杖打。玄云久知和尙有此機要。師云。你旣不會。後面个僧祗對看。紹擬近前。師便打云。信知同坑無異土。參堂去。

雪竇顯云。宗師眼目須至恁麼。如金翅擘海直取龍吞。有般漢眼目未辧東西。拄杖未知顚倒。只管說照用同時人境俱奪。大潙喆云。烏臼大似巨靈逞擘大華之威。蒼龍展奪珠之勢。直得乾坤失色。乃拈拄杖云。諸人還識烏臼麼。若也識去。橫按鏌鋣寰中獨據。若也未識。棒頭有眼明如日。卓拄杖一下。曹源生云。顯大機。明大用。奮寰中意气。運閫外籌略。則不無烏臼。檢點將來。未是本分艸料。若要據令而行。盡大地一時荒卻。何故。寸釘入木。

鼓山珪頌云。赤身挨白刃。死中還得活。一箭自迷蹤。萬車皆喪轍。徑山杲云。猛焰不容蚊蚋泊。大海那能宿死屍。任是三頭並六臂。望風無不豎降旗。

棒喝

南泉願禪師示眾云。文殊普賢昨夜三更起佛見法見。每人與二十棒趂出院也。趙州出眾云。和尙棒教誰打。師云王老師過在甚處。州乃作禮。師便歸方丈。

雲門代云。深領和尙慈悲。某甲歸衣缽下得个安樂。又代云。與眾除害。玄覺云。且道趙州休去是肯南泉不肯南泉。五祖演云。白雲則具大慈悲。遂拍手云。﹝曼﹣又﹢萬﹞殊室利普賢大士不審不審。今後更敢也無。自云。一度被蛇傷。怕見斷井索。夾山齡云。南泉一期逞俊。爭柰平地生堆。趙州𨿽則覿面投機。不免腦門著地。佛鑑懃云。大似無手人行拳。無口人叫喚。無手人掩著無口人口。無口人咬著無手人手。恁麼會得。方知道法性不動。動徧三界之中。至理無言。言滿四天之下。若也不會。紅塵飛碧海。白浪湧靑岑。徑山杲云。南泉無過。口能招禍。趙州禮拜。艸賊大敗。徑山不營結案據款。文殊普賢且過一邊。

佛燈珣頌云。鴛鴦繡出世無雙。好手元來更有彊。呈罷各歸香合去。金鍼難把度蕭郎。佛印元云。普賢昨夜斗文殊。趂出還同兩手祛。卻得趙州行正令。從玆王老一時無。佛鑑懃云。彩雲影裏仙人現。尋用紅羅扇遮面。無人著眼看仙人。卻看隨後紅羅扇。

烏臼禪師問僧近離甚處。云定州。師云定州法道何似這里。云不別。師云。若不別。更轉彼中去。便打。僧云棒頭有眼不得艸艸打人。師云今日打著一个也。又打三下。僧便出去。師云屈棒元來有人喫在。云爭柰杓柄在和尙手裏。師云。汝若要。山僧回與汝。僧近前奪師手中棒打師三下。師云屈棒屈棒。僧云有人喫在。師云艸艸打著个漢。僧禮拜。師云卻與麼去也。僧大笑而出。師云消得恁麼消得恁麼。

雪竇顯頌云。呼卽易。遣卽難。互換機鋒子細看。劫石固來猶可壞。滄溟深處立須乾。烏臼老。烏臼老。幾何般。與他杓柄太無端。

徳山鑑禪師初在蜀講金剛經。故號周金剛。後聞南方禪宗。遂滿車載疏鈔出蜀。初見龍潭﹝問答悟由備見彼章﹞。出世徳山。不立佛殿。凡見僧入門便棒。

白雲端頌云。突出雙頭卒辧難。曾將一擊碎潼關。自從天下大平後。流落人間號徳山。海印信云。徳山棒。劃斷聖凡魔膽喪。善能方便捋虎須。忿怒那吒亦摧蕩。大洪恩云。一棒一條痕。辛酸不可論。丈夫多意气。幾个是知恩。云蓋昌云。徳嶠分明顯大奇。棒頭揮出絕離微。令行佛祖無空過。一似輪王握萬機。無盡居士云。一條楖栗倚靑天。別向三乘教外傳。未眨眼時遭八百。擬開口處著三千。大洪遂云。驟雨迅雷擊。云興電影隨。將軍𨿽有令。何似帝堯時。徑山杲云。入門便棒。郎當不少。依而行之。胡麻廝繳。

徳山小參示眾云。今夜不答話。問話者三十棒。時有僧出作禮。師便打。僧云。某甲話也未問。爲甚便打。師云你是甚處人。云新羅人。師云。未跨船舷時。好與三十棒。

法眼云。大小徳山話作兩橛。徳山密雲。大小徳山龍頭蛇尾。雪竇顯云。此二尊宿𨿽善裁長補短捨重從輕。要見徳山老漢亦未可在。何故。殊不知徳山握閫外之威權。有當斷不斷不招其亂底劍。諸人還識新羅僧麼。只是撞著露柱底瞎漢。芭蕉云。作死馬醫。瑯琊覺云。徳山何似履春冰。𨿽然如此。如貓弄鼠。大潙喆云。徳山大似淸平世界鋥甲磨槍。這僧不惜性命身挨白刃。法眼道話作兩橛。大似藥病相治。圓明道龍頭蛇尾。也是金鍮難辧。雪竇道撞著露柱底瞎漢。截斷眾流。如今還有人與新羅僧作主麼。出來與大潙相見。乃豎拂云。去去西天路。迢迢十萬餘。

佛印元頌云。徳山自得任公手。一綫分明下兩鉤。透网金鱗才弄水。岸邊還把釣絲收。旻古佛云。橫按鏌鋣居閫外。當鋒誰敢犯重圍。堪羨新羅个衲子。全機破敵也光輝。寶峯照云。煙塵掃蕩將軍令。正勑流行宣徳音。公子中知欹旣醉。夜深還被活生擒。枯木成云。祖令全提孰敢論。纖塵才動陷關津。這僧不辧个時節。爲法亡身有幾人。

臨濟玄禪師初在黃檗三年。因首座﹝卽睦州也﹞教令去問黃檗。如何是佛法的的大意。檗便打二十拄杖。如是三問三被打。旣不契遂辭去。首座密啟黃檗云。問話上座非凡。他日可爲一株大樹。蔭覆天下人去在。來辭時望方便指引。師辭檗。檗云。不須他去。只往髙安大愚處去。師到大愚。愚問甚處來。師云黃檗來。愚云有何言句。師舉前話。復云未審某甲過在甚麼處。愚云。黃檗與麼老婆心切。爲汝得徹困。猶覓過在。師於是大悟乃云。元來黃檗佛法無多子。愚乃扭住云。尿牀子。適來道有過無過。而今又道佛法無多子。是多少。道道。師於愚肋下築三拳。愚托開云。汝師黃檗。非干我事。師卽便返黃檗。檗問。來來去去有甚了期。師云只爲老婆心切。遂舉前話。檗云。大愚老漢饒舌。待來與一頓。師云。說甚待來。只今便與。遂打黃檗一掌。檗吟吟大笑云。風顚漢卻來這里捋虎須。參堂去。

潙山問仰山云。臨濟得大愚力黃檗力。仰云。非但捋虎須。亦解坐虎頭。應庵花云。你諸人還覷得透也未。直饒一咬便斷。也未是大丈夫漢。三世諸佛口掛壁上。天下老和尙將甚麼喫飯。

白雲端頌云。一拳拳倒黃鶴樓。一踢踢翻鸚鵡洲。有意气時添意气。不風流處也風流。保寧勇云。雷電喧轟海嶽昏。一家愁閉雨中門。狂風忽起烏雲散。白日滿天星斗分。黃檗勝云。叢林猛烈是黃檗。拈棒便打途中客。回到大愚卻知恩。老婆面上與一摑。眞淨文云。便言黃檗無多子。大丈夫兒豈自乖。脇下三拳明有信。不從黃檗付將來。佛眼遠云。擘開花嶽連天色。放出黃河倒海聲。瞎驢死後蒿枝折。大地如今有幾人。天童覺云。九包之雛。千里之駒。眞風度鑰。靈機發樞。劈面來時飛電急。迷雲破處太陽孤。捋虎須。見也無。个是雄雄大丈夫。

臨濟出世後惟以棒喝示徒。凡見僧入門便喝。

海印信頌云。臨濟喝。霹靂一聲邪腦裂。忽然透出蒼龍穴。擊碎明珠拗角折。佛國白雲。當機喝喝震春雷。萬蟄龍蛇眼豁開。忽若翻身無伎倆。任從千古臥塵埃。大洪恩云。入門便喝。已是忉怛。無限杜禪和。猶更論該括。普融平云。赫日光中轟然霹靂。禹門浪急風髙。無限錦鱗點額。佛燈珣云。張公未醉李公扶。從此佳聲滿道途。卻被金剛開口笑。誰能愛你護身符。徑山杲云。入門便喝。全無巴鼻。引得兒孫。弄粥飯气。

臨濟聞徳山示眾云。道道。道得也三十棒。道不得也三十棒。師令侍者﹝卽洛浦也﹞去問。爲甚麼道得也三十棒。道不得也三十棒。他若打汝。汝便接住推一推。看他如何。侍者如教至彼問。山便打。者接住推一推。山便歸方丈閉卻門。者回舉似師。師云我從來疑著這漢。𨿽然如是。汝還見徳山麼。者擬議。師便打。

巖頭云。徳山尋常只據目前。一个拄杖子。佛來也打。祖來也打。爭柰較些子。東禪齊云。只如臨濟道我從來疑著這漢。是肯底語不肯語。爲當別有道理。試斷看。

海印信頌云。單於自負藝過人。小將教詔去似眞。到彼果然贏小捷。回來未免陷全身。佛鑑懃云。譬若金籠鸚鵡兒。觜如紅玉一靑衣。𨿽然學得人言語。問著元來總不知。

臨濟問僧甚麼處來。僧便喝。師便揖坐。僧擬議。師便打。又一僧來。師豎起拂子。僧禮拜。師便打。復見一僧來。師亦豎起拂子。僧不顧。師亦打。

鼓山珪頌云。主賓都落第三機。陣陣開旗不展旗。石火光中分勝負。倒騎鐵馬上須彌。徑山杲云。五月五日午時書。赤口毒舌盡消除。更饒急急如律令。不須門上畫蜘蛛。松源嶽雲。閃電光中賓主分。虛空背上立綱宗。祖師活計只如此。後代兒孫掃地空。

臨濟一日問僧云。有時一喝如金剛王寶劍。有時一喝如踞地獅子。有時一喝如探竿影艸。有時一喝不作一喝用。汝作麼生會。僧擬議。師便喝。

汾陽昭頌云。金剛寶劍最威雄。一喝能摧萬刃鋒。徧地乾坤皆失色。須彌倒插半空中。金毛踞地眾威全。一喝能令喪膽魂。嶽頂峯髙人不見。猿啼白日更黃昏。詞鋒探艸辧當人。一喝須知見有眞。大海淵澄含萬象。休將牛迹比功深。一喝當陽勢自彰。諸方盡有好商量。盈衢溢路歌謠者。古往今來不變常。劍門庵主云。是非穿鑿不相干。四喝諸方莫錯看。六道四生平等法。牧童吹笛過前山。

睦州蹤禪師問僧近離甚處。僧便喝。師云老僧被你一喝。僧又喝。師云三喝四喝後作麼生。僧無語。師便打云。這掠虛漢。

應庵華云。叢林中商量道。他三喝四喝後如何。便與掀倒禪牀。不然拽坐具。劈口摵。不然拂袖便行。不然更與一喝。恁麼說話要稱爲達摩兒孫。大遠在。漆桶。參堂去。

雪竇顯頌云。兩喝與三喝。作者知機變。若謂騎虎頭。二俱成瞎漢。誰瞎漢。拈來天下與人看。

睦州見僧來云。見成公案放你三十棒﹝雲峯悅云。賊人心虛﹞。僧云某甲如是。師云寺門前金剛爲甚麼豎拳。云金剛尙乃如是。師便打趂出云。這掠虛漢。

雲門云。睦州正恁麼時。天下人披枷帶鎖。徑山杲云。𨿽然無孔笛撞著氈拍板。直是五音調唱六律諧和。子細檢點將來。未免傍觀者哂。且道誰是傍觀者。良久云。不得動著。動著打折你驢腰。

覺海元頌云。見成公案未除瑕。放過方能脫鎖枷。四海澄淸人富庶。更來石上種油麻。海印信云。呼蛇易。遣蛇難。袖裏金錘不易看。長安夜夜家家月。誰知愁樂有多般。佛燈珣云。見成公案便相當。秤則秤兮斗則量。非較當年三十棒。至今平步也翺翔。

霍山通禪師因到仰山前乃翹一足云。西天二十八祖亦如是。唐土六祖亦如是。和尙亦如是。某甲亦如是。仰山下禪牀打四正是藤條。﹝一本小異﹞

雪竇顯云。藤條未到折。因甚麼只與四下。須是个斬釘截鐵漢始得。翠巖芝云。亦不得作賞亦不得作罰。如今作麼生會。棲賢遷云。且仰山打伊四藤條是何道理。莫是打伊不會。莫是打伊說道理。若恁麼會。何曾夢見。山僧道苦瓠連根苦。甜瓜徹蒂甜。

野軒遵頌云。集雲峯下四藤條。幾崄當時打折腰。堪笑後來稱猛將。只知空說霍嫖姚。保寧勇云。竺國支那咸印定。更無毫髮可參差。眼橫鼻直喧天下。一頓殘羹永不饑。圓通仙云。集雲峯下四藤蒿。打破潼川路一條。似鶴似雲天地外。如龍如鳳在煙霄。

通禪師到霍山。自雲集雲峯下四藤條天下大禪佛參。山乃喚維那云打鐘著。師便走。

雪竇顯云。這漢𨿽見機而變。爭柰有頭無尾。

圓通仙頌云。藤條喫了任閒遊。未到牢關未肯休。打鼓打鐘俱是令。知機識變有誰儔。

興化獎禪師升堂云。今日不用如何若何。便請單刀直入。興化與你證據。時旻徳長老出。禮拜起便喝。師亦喝。徳又喝。師亦喝。徳禮拜。師云。若是別人。三十棒一棒也較不得。何故。爲他旻徳會一喝不作一喝用。便下座。

首山念云。看他興化與麼作用。爲甚麼放得伊過。諸上座。且道甚麼處是一喝不作一喝用。是前一喝。是後一喝。那个是賓。那个是主。𨿽然如此。也須子細始得。良久云。二俱有過。二俱無過。珍重。瑯琊覺云。且道那一喝不作一喝用。興化若無後語。疑殺天下人。𨿽然如是。曉者還稀。松源嶽雲。興化勾賦破家。旻徳把髻投衙。更道他會一喝不作一喝用。不知淩滅我臨濟宗風。不見道作家不啐啄。啐啄同時失。

海印信頌云。龍虎相交是底時。未容擬議已參差。分明一喝不作用。卻使禪人特地疑。雲溪恭云。獰龍出水虎離山。四起風旋萬頃煙。若具阿那律正眼。橫身三界背摩天。鼓山珪云。單刀直入不須論。擬議之間賓主分。不得放他旻徳過。須知興化棒頭親。徑山杲云。暗中攜手上髙山。及至天明各自行。無限途中未歸客。明明開眼墮深坑。

興化因同參來。才上法堂。師便喝。僧亦喝。行三兩步。師又喝。僧亦喝。須臾近前。師拈棒。僧又喝。師云你看這瞎漢猶作主在。僧擬議。師便打直打下法堂。師卻歸方丈。有僧問。適來僧有甚言句觸忤和尙。師云。是他適來也有權也有實。也有照也有用。我將手向伊面前劃一劃。到這里卻用不得。似這瞎漢。不打更待幾時。

圓悟勤云。卞王庫刀。振塗毒鼓。掣電未足以擬其迅。震雷未足以方其威。可謂善驅耕夫之牛。能奪饑人之食。只如主賓互換。有照有用有權有實則且置。甚處是興化將手向伊面前劃一劃。若這里洞明。可以荷負臨濟正法眼藏。如或泥水未分。未免瞎驢趂大隊。應庵花云。興化門墻千仞。從來家法森嚴。這僧暗透重關。要看洞中春色。好則好。未免二俱失利。祇如興化道我將手向伊面前劃一劃。又作麼生。天堂未就。地獄先成。

鼓山珪頌云。霹靂驚天地。那容掩耳聽。須知興化老。一半是人情。退庵休云。恰如劊子气雄豪。便向咽喉下一刀。五臟肝心皆砉出。方知王法不相饒。徑山杲云。鏌鋣在握。天魔膽落。明眼衲僧。休更卜度。劍門庵主云。長松不攺四時靑。縱奪當機幾个明。陣敗不禁苕帚掃。眼中瞳子面前人。

興化謂眾云。我聞長廊下也喝。後架裏也喝。諸子。汝莫盲喝亂喝。直饒喝得興化上三十三天。卻撲下來一點气也無。待興化蘇息起來。向汝道未在。何故如此。我未曾向紫羅帳裏撒眞珠與你諸人去在。你虛空裏胡喝亂喝作甚麼。

佛性泰云。驅耕失牛。奪饑人食。擊碎明月珠。敲出鳳凰髓。可謂富貴中富貴。風流中風流。藹藹嘉聲迄今未已。敢問大眾。只如興化道未曾向紫羅帳裏撒眞珠。作麼生會。或若總道咄。我也知你跳不出。水庵一云。興化是則是。大似如饑喫鹽。若是翠云則不然。待你喝得翠雲山振動。卻向伊道弄粥飯气。

鼓山珪頌云。紫羅帳裏撒眞珠。禪客相承總掠虛。拍手呵呵開口笑。釋迦彌勒是他奴。徑山杲云。對眾全提摩竭令。豈是閒開兩片皮。喝下瞎驢成隊走。夢中推倒五須彌。

揚岐會禪師問慈明。幽鳥語喃喃。辭云入亂峯時如何。明云。我行荒艸裏。汝又入深村。師云。官不容鍼。再借一問。明便喝。師云好喝。明又喝。師亦喝。明連喝兩喝。師便禮拜。

松源嶽雲。二人父子。譬如弄珠。不觸其手。不墮其地。不住於空。亦無玄妙。个裏如何眨眼。喝一喝。白雲端頌云。將出驪珠遇大商。金盤撥動有餘光。無煩一句論髙價。把手歸家笑幾場。

禪林類聚卷第六

禪林類聚卷第七

圓相對機賓主家風

圓相

南泉願禪師與歸宗麻谷同往謁忠國師。至中路。師於地上畫一圓相云。道得卽去。宗於圓相中坐。谷便作女人拜。師云與麼則不去也。宗云是甚麼心行。師乃相喚回。不去禮國師。

玄覺云。只如南泉恁麼道。是肯底語不肯底語。云居錫云。比來去禮拜國師。南泉爲甚麼卻相喚回。且道古人意作麼生。云居元云。歸宗麻穀气宇如王。落在南泉圈裏。當時見他畫圓相。拂袖便行。直饒南泉更有神通。也較三千里。保寧勇別歸宗拍手大笑便起去。天童覺云。我當時若見。便與撥卻圓相。不惟打破南泉窠窟。亦乃教歸宗無著身處。麻谷呈伎倆不得。泉云與麼則不去也。果然果然。

汾陽昭頌云。國師欲見義多般。圓坐端居拜請看。不去同音聞便解。久經行陣奪旗旛。雪竇顯云。由基箭射猿。繞樹何太直。千个與萬个。是誰曾中的。相呼相喚歸去來。曹溪路上休登陟。復云。曹溪路坦平。爲甚麼休登陟。保寧勇云。漫漫大地盈尺雪。江湖一片難分別。漁父披蓑月下歸。誰道夜行人路絕。

大潙佑禪師因令僧馳書上王常侍。王看書了乃問和尙近日有何言句。僧云。有僧問如何是祖師西來意。師豎起拂子。王云彼中兄弟如何商量。云。借色明心。附物顯理。王云不是這个道理。上座快回山去好。某甲有回書到和尙處。僧得書遂回持上師。師拆開見中畫一圓相內寫个日字。師云誰知千里外有个知音。仰山侍次乃云。𨿽然如是。也祇是个俗漢。師云子又作麼生。仰卻畫一圓相於中書个日字。卻以腳抹著。師乃大笑。﹝一本小異﹞

保寧勇頌云。南星北斗總移位。四海九州如鼎沸。波斯匿王鼻拄天。樓至如來腳踏地。

仰山寂禪師。一日有梵僧來。師於地上畫半月相。僧近前添作圓相。以腳抹卻。師展兩手。僧拂袖便出。

承天簡云。仰山大似瘂子喫苦瓜。圓悟勤云。以膠投漆。將鹽入醬。羽毛相似。體段一般。𨿽然如是。大小仰山被个梵僧勘破。

本覺一頌云。寂子偶逢穿耳客。曾將半月示伊家。僧添半月翻然去。知道親逢小釋迦。

仰山在洪州石亭粥後坐次。有僧問和尙還識字不。師云隨分。僧乃右旋一匝云。是甚麼字。師於地上書个十字。僧又左旋一匝云。是甚麼字。師攺十字作卍字。僧畫一圓相以兩手托如修羅掌日月勢云。是甚麼字。師乃畫圓相圍卻卍字。僧乃作樓至勢。師云如是如是。此是諸佛之所護念。汝亦如是。吾亦如是。善自護持。其僧禮拜。騰空而去。

天童覺頌云。道環之虛靡盈。空印之字未形。妙運天輪地軸。密羅武緯文經。放開捏聚。獨立周行。機發玄樞兮靑天激電。眼含紫光兮白日見星。

資福寶禪師因陳操尙書來。師便畫一圓相。陳雲。弟子與麼來。早是不著便。那堪更畫圓相。師於中著一點。陳雲將謂是南番舶主。師便歸方丈閉卻門。

大潙喆云。資福𨿽是本分鑪韝。爭柰陳操是煆了精金。諸人要識資福麼。等閒擲一釣。驚動碧波龍。虎丘隆云。資福買鐵得金一場富貴。是則是。爭柰公案未了。今日諸大士入山相見。山僧不畫圓相亦不掩卻方丈門。且道與資福老人是一是二。還知落處麼。竹院相逢無一事。大家同喫趙州茶。應庵華云。𨿽然如是。若到天童門下。未放過在。當時待陳操尙書道。弟子恁麼來早是不著便那堪更畫圓相。天童大開東合。明窗下如法安排。何故。門內有君子。門外君子至。

雪竇顯頌云。團團珠繞玉。珊珊馬載驢。駝上鐵船。分付海山無事客。釣鰲時下一卷攣。師復云。天下衲僧跳不出。

資福寶禪師。僧問如何是古人歌。師乃畫圓相對之。

投子靑頌云。一曲兩曲深夜彈。松風和雨過前山。可憐卞玉離荊岫。誰是知音卻取還。

對機

石頭遷禪師問靑原云。和尙自離曹溪。甚時到此間住。原云我卻不知汝甚時離曹溪。師云某甲不從曹溪來。原云我已知汝來處了也。師云。和尙幸是大人。且莫造次。

丹霞淳頌云。木人來問靑霄路。玉女年尊似不聞。攜手相將歸故國。暮山會會鎖重云。

百丈海禪師因潙山五峯雲巖侍立次。師問潙山。並卻咽喉唇吻。作麼生道。潙云卻請和尙道。師云我不辭向汝道。恐已後喪我兒孫。師又問五峯。峯云和尙也須並卻。師云無人處斫額望汝。師又問雲巖。巖云和尙有也未。師云喪我兒孫。

雪竇顯頌云。卻請和尙道。虎頭生角出荒艸。十洲春盡花凋殘。珊瑚樹林日杲杲。和尙也並卻。龍蛇陣上看謀略。令人長憶李將軍。萬里天邊飛一鶚。和尙有也未。金毛獅子不踞地。兩兩三三舊路行。大雄山上空彈指。保寧勇云。三个兒郎總長成。大家將本各經營。其間消折兄嫌弟。也有贏錢弟怨兄。佛鑑懃云。卻請和尙道。千人萬人所不到。杲日朦朧海面紅。淸風凜凜霜天曉。和尙也並卻。後人要踏前人腳。其餘利鈍不同途。畢竟到頭輸一著。和尙有也未。且向自身明見地。未能展翼逆風飛。少逐靑雲千里志。

南泉願禪師問黃檗。定慧等學明見佛性是不。檗云十二時中不依倚一物。師云莫便是長老見處不。檗云不敢。師雲漿水錢且置。艸鞋錢教誰還。檗不對。

潙山問仰山云。莫是黃檗構南泉不得麼。仰云。不然。須知黃檗有陷虎之機。潙云子見處得與麼長。保福展云。若無潙仰。埋沒著黃檗。五祖戒云。仰山大似爲蛇畫足。雲峯悅云。若不同牀臥。焉知被裏穿。

佛眼遠頌云。問答分明已切磋。幾人於此見誵訛。少年俱決龍蛇陣。老倒同吟稚子。歌佛鑑懃云。昨夜銀蟾跨箕尾。驀然一陣天風起。捲盡千重萬重云。碧空寂寂凝如水。海印信云。兩陣交鋒戰不難。埋兵調斗何人曉。只解輪槍趂勢來。喪身失命有多少。佛慧泉云。獵獵奔馳勞不休。艸深風勁更堪愁。翻身獅子無尋處。空使行人說路頭。

潙山問仰山。終日與子商量。成得个甚麼邊事。仰山於空中劃一劃。師云。若不是吾。終被子惑。

佛印元頌云。盡日商量古佛言。當時一劃卻成冤。至今尙有潙山在。莫道宗枝絕子孫。地藏恩云。松直棘曲。烏玄鵠白。末後商量。空中一劃。若言向上玄關。走殺諸方禪客。

趙州一日問南泉。明頭合。暗頭合。泉便歸方丈。師歸堂去云。這老和尙被我一問。直得無言可對。首座云。莫道和尙無言。自是上座不會。師便與首座一掌云。這一掌合是堂上老漢喫。

五祖戒云。正賊走卻。邏贓人喫棒。又云。南泉當斷不斷。返招其亂。云居舜云。你諸人作麼生會。諸人會處便道首座落他趙州綣繢。與麼會又爭得。大愚道。趙州大似傍若無人。

保寧勇頌云。大事當陽已皎然。十分須是更周圓。堂中上座黑如漆。冷地爲誰喫暗拳。

趙州曾問南泉。離四句絕百非。請師道。泉便下座歸方丈。師云這老漢尋常口吧吧地。今日被我一問。直得無言可對。侍者云莫道和尙無語好。師便與一摑云。這一摑合是王老師喫。

圓悟勤云。明頭合。暗頭合。本分綱宗。據虎頭。收虎尾。作家手段。𨿽然如是。要且落在第二頭。

智門祚頌云。離卻四句絕百非。作者相諳識得伊。跳下禪牀便歸去。從他鷂子搏天飛。

道吾智禪師到五峯。峯問還識藥山老宿麼。師云不識。峯云爲甚麼不識。師云不識不識。

丹霞淳頌云。白雲深處路難通。擬問蹤由已涉功。掛角羺羊無影迹。從容還落正偏中。

黃連禪師。僧問如何是聲前一句。師云。聲前無句。聲後問將來。

投子靑頌云。空劫前時曠路閒。聲前無句信人難。欲窮滄浪白雲曲。且看石人露半顏。

巖頭豁禪師因羅山問起滅不停時如何。師乃咄云是誰起滅。

松源嶽雲。古人慈悲之故。有落艸之談。薦福卽不然。忽問起滅不停時如何。但與一喝。

天童覺頌云。斫斷老葛藤。打破狐窠窟。豹披霧而變文。龍乘雷而換骨。咄。起滅紛紛是何物。

崇福志禪師。僧問如何是寬廓之言。師云無舌人道得。

投子靑頌云。寬廓言時不犯舌。淸風髙韻碧雲斜。石人貪話西峯事。不覺東巖起霧遮。

廣徳義禪師。僧問。古人云言語道斷非去來今。此理如何。師云彌勒涅盤知幾劫。護明猶未降迦維。

丹霞淳頌云。妙湛圓明第一機。降生成道涅盤時。迦維摩竭雙林樹。認著元來不是伊。

雲門偃禪師問乾峯云請師答話。峯云到老僧也未。師云恁麼則某甲在遲也。峯云恁麼那恁麼那。師云將謂猴白更有猴黑。

應庵華云。二老宿一等相見就中奇特。光孝今日爲諸人說道理一徧。將謂春歸無覓處。不知還入此中來。

天童覺頌云。弦筈相銜。网珠相對。發百中而箭箭不虛。攝眾景而光光無礙。得言句之總持。住遊戲之三昧。妙其間也。宛轉偏圓。必如是也。縱橫自在。

雲門僧問如何是啐啄之機。師云響。

眞淸文頌云。有問啐啄機。雲門答云響。昨日雷震天。夜來山水長。圓通仙云。啐啄之機響字酬。過空雷電忽傾湫。夜來霶霈漫天雨。幾處波濤打釣舟。

雲門僧問。不是目前機。亦非目前事時如何。師云倒一說。

雪竇顯頌云。倒一說。分一節。同死同生爲君決。八萬四千非鳳毛。三十三人入虎穴。別別。擾擾匆匆水裏月。正覺逸云。倒一說。淸人骨。萬里無片雲。拋下一團雪。別別。老大禪翁甘滅舌。野軒遵云。倒一說。這饒舌。無端都把天機泄。四海九州徒蹶蹶。飛出龍宮鉆蟻穴。

雲門僧問如何是沙門行。師云會不得。云爲甚麼會不得。師云祇守會不得。

智門祚頌云。君問沙門行。沙門行最髙。若教人會得。業性卒難逃。

南院顒禪師上堂云。赤肉團上壁立萬仞。時有僧出問。赤肉團上壁立萬仞。豈不是和尙道。師云是。僧便掀倒繩牀。師云你看這漢亂做。僧擬議。師便打趂出院。

應庵華云。也是勾賊破家。若非這僧敢捋虎須。爭見南院汗馬功髙。𨿽然。明果更資一路。赤肉團上壁立萬仞。若有僧出。劈脊便打。何故。殺人刀活人劍。具眼者看。塗毒策云。莫信直中直。須防仁不仁。這僧𨿽亂逞英雄。南院是作家手段。然而美則美矣。若是徑山卽不然。才見他道是和尙語不。隨聲便打。何也。驗人端的處。下口便知音。松源嶽雲。這僧一味小心放大膽。南院老也是養子之緣。鼓山珪頌云。掌中擎白日。舌上覆金錢。壁立爭千仞。毫光徹梵天。徑山杲云。赤肉團邊用得親。主賓有理各難伸。兩个駝子相逢著。世上如今無直人。

金峯志禪師。僧問四海晏淸時如何。師云猶是階下漢。

丹霞淳頌云。四海煙塵已晏然。當軒皓月照人寒。大功不賜將軍賞。寶馬金鏘頓懶觀。

報慈嶼禪師。僧問。承古有言。情生智隔想變體殊。只如情未生時如何。師云隔。云情旣未生隔个甚麼。師云這梢郎子未遇人在。

瑯琊覺云。報慈不妨入泥入水。若據衲僧門下。遠之遠矣。黃龍新云。報慈也是小慈妨大慈。這僧還同受屈。梢郎子未遇人在。今時人往往作是非會卻。不作是非會。如何理論。良久云。天上有星皆拱北。人間無水不朝東。開福寧云。報慈一隔。佛祖命脈。放去收來。聖凡罔測。隔不隔。若爲陳。檐取詩書歸舊隱。野花啼鳥一般春。

天衣懷頌云。報慈一隔。衲僧命脈。欲識一貫。兩个伍伯。白雲端云。無情猶隔若爲通。絲髮之間路萬重。可惜兩頭空走者。不能直下見其宗。大中徳云。隔。靑天無雲轟霹靂。叢林衲子如稻麻。不知幾个仙陁客。

靑峯楚禪師。僧問。大事已成。爲甚麼也如喪考妣。師云。不得春風花不開。及至花開又吹落。

丹霞淳頌云。家山歸到莫因循。竭力寅昏奉二親。機盡功忘恩義斷。便成不孝闡提人。

上藍超禪師。僧問如何是上藍本分事。師云不從千聖借。豈回萬機求。云不借不求時如何。師云不可拈放闍梨手裏得麼。

丹霞淳頌云。一片虛明本妙圓。个中非正亦非偏。寶峯瑞艸無根蒂。不待春功色自鮮。

大原孚上座初到雪峯。才上法堂顧視雪峯便下去見知事。明日卻上方丈作禮云。昨日觸忤和尙。峯云知是般事便休。後有僧問雲門。作麼生是觸忤處。門便打。

雪竇顯於見知事處云。一千五百人善知識。被孚老一覷便髙豎降旗。又於便休處云。果然。於末後云。打得百千萬億个。有甚麼用處。直須盡大地人喫棒。方可扶豎雪峯。且道孚上座具甚麼眼。

海印信頌云。李廣將軍。古今無對。深入虜庭。全身遠害。不動干戈贏小捷。至今邊塞嘉聲在。

重云禪師。僧問如何是歸根得旨。師云。早時忘卻。不憶塵生。

投子靑頌云。家破人亡何處依。無心無緒話求歸。十年忘盡來時路。暫憶些兒總不知。

蜀州西禪禪師。僧問如何是非思量處。師云誰見虛空夜點頭。

丹霞淳頌云。一點靈明六不收。昭然何用更凝眸。个中消息人難委。獨有虛空暗點頭。

瑞巖彥禪師問夾山。與麼卽易。不與麼卽難。與麼與麼卽惺惺。不與麼不與麼卽居空界。與麼不與麼。請師速道。山云老僧謾闍梨去也。師便喝云這老和尙是甚麼時節。便出去。後有僧舉似巖頭。頭云。苦哉。將我一枝佛法與麼流將去。

佛鑑懃云。瑞巖恁麼問。風不鳴條。夾山恁麼答。雨不破塊。巖頭恁麼說話。嘉禾合穗。野老謳歌。𨿽然如此。總欠悟在。何故。世事但將公道斷。人心難與月輪齊。大潙智云。瑞巖問處。欵出囚口。夾山逢人展手。巖頭有判斷手段。今古流輝。𨿽然如是。各自有據。檢點將來。無風起浪。

白雲藏禪師。僧問如何是深深處。師云矮子渡深溪。

丹霞淳頌云。白頭童子智尢長。半夜三更渡渺茫。任運往來無間斷。不消船艇與浮囊。

風穴到黃龍。龍問。石角穿雲路垂絳。意若何。師云。紅霞籠玉像。擁嶂照川原。云恁麼則相隨來也。師云和尙低聲。

投子靑頌云。無價明珠暗處懸。夜深將把木人穿。誰知卻被泥牛見。吞入紅霞碧浪淵。

同安志禪師。僧問二機不到處如何舉唱。師云。偏處不逢。玄中不失。

丹霞淳頌云。這邊那畔總難逢。一句無私不處中。紅日暮沈西嶂外。空畱孤影照溪東。

法眼問修山主。毫犛有差天地懸隔。是如何。修云毫犛有差天地懸隔。師云與麼道又爭得。修云。某甲只與麼。師兄作麼生。師云毫犛有差天地懸隔。修遂禮拜。

東禪齊云。山主恁麼祗對。爲甚麼不肯。及乎再請益法眼。亦只恁麼道。便得去。且道疑訛在甚麼處。若看得透。道上座有來由。五祖出法眼劈脊便打。保寧勇代修山主云。恁麼會又爭得。元丰滿云。噫許。大修山主被泥彈子換了眼睛。還知麼。復云。後面禮拜。也是停囚長智。徑山杲云。法眼與修山主絲來綫去。綿綿密密扶豎地藏門風。可謂滿目光生。若是徳山臨濟門下。更買艸鞋行腳始得。爲甚如此。毫犛有差天地懸隔。甚處得這个消息來。

汾陽昭頌云。宗師故故問同人。一擊毫犛兩路分。再審便能明的旨。自然淸白不從聞。保寧勇云。石城親切問同參。不語東西便指南。明暗兩條來往路。依俙屈曲在煙嵐。正覺逸云。堪悲堪笑修山主。因地起兮因地倒。覿面難藏第一機。令人卻憶雲門老。佛印元云。六國當時已太平。太平才久不知兵。修公換得長蛇陣。天下人人會死生。天童覺云。秤頭蠅坐便欺傾。萬世權衡照不平。斤兩錙銖見端的。終歸輸我定盤星。

法眼僧問如何是塵劫來事。師云盡在於今。

楊次公頌云。塵劫來事。盡在於今。祖師不會。面壁沈吟。

梁山觀禪師。僧問如何是日用事。師云。碧玉點破璢璃色。滿目紅塵不見沙。

丹霞淳頌云。劫火洞然無相宅。金門不睹玉樓家。寶天云澹銀河泠。浩浩波瀾豈動沙。

黃檗慧禪師謁疏山。正值坐法堂參次。師先顧視大眾。然後設問云。剎那便去時如何。山云。逼塞虛空。你作麼生去。師云逼塞虛空不如不去。山休去。師下至僧堂前。首座謂師云。適觀上座祗對和尙語甚奇特。師云。此乃率爾。實自偶然。敢望慈悲開示愚迷。座云一剎那間還有擬議也無。師於言下有省。

西禪需頌云。逼塞虛空。不如不去。前後際斷。今亦無住。倒騎佛殿出三門。卻把三門掛露柱。

三祖演禪師凡見僧來便云屈屈。僧云屈作甚麼。師云如今不屈更待何時。

佛眼遠頌云。盡力不柰何。按牛頭喫艸。若無錦繡文。難以論嘉藻。

黃龍南禪師。僧問不去不來時如何。師雲華嶽三峯頭倒卓。云卻去卻來時如何。師云風吹柳絮毛球輥。

靈光觀頌云。冰雪肌膚西捨女。梳妝巧巧畫雙眉。傍人筆力彊傳寫。戶外如何見得伊。

賓主

曹山本寂禪師。僧問五位對賓。師云汝今問那个位。云。某甲從偏位中來。請師正位中接。師云不接。云爲甚麼不接。師云恐落偏位中去。師復問僧。祇如不接。是對賓是不對賓。云早是對賓了也。師云如是如是。

丹霞淳頌云。月中玉兔夜懷胎。日裏金烏朝抱卵。黑漆昆侖踏雪行。轉身打破璢璃椀。

瑞巖彥禪師一生常坐。每自喚云主人公。復自應諾。乃云。惺惺著。他時莫受人瞞。後有僧到玄沙。沙問近離甚處。云瑞巖。沙云有何言句示人。僧舉前話。沙云一等是弄精魂。也甚奇怪。復云。何不且在彼中。云已遷化也。沙云而今還喚得應麼。僧無對。

雪竇顯云。蒼天蒼天。雲峯悅云。鬼窟裏作活計。卻問傍僧云。你還識瑞巖老漢麼。僧無對。師云蒼天蒼天。保寧勇代云。和尙因甚對面不聞。

佛國白頌云。一生長喚主人公。不受人瞞迥不同。今日惺惺何處去。滿山松栢起悲風。祖印明云。彎彎新月聚三星。誰信心王本自寧。可笑瑞巖方丈老。夜深呼喚彊惺惺。鼓山珪云。一主人公死。一主人公活。若解弄精魂。兩頭皆透脫。白楊順云。自呼自應已惺惺。不受欺瞞理不輕。池內白蓮香未已。檐前山色四時靑。

長慶稜禪師。僧問。有問有答賓主歷然。不問不答時如何。師云。相逢盡道休官去。林下何曾見一人。

智門祚頌云。人人盡道我心休。問著何曾有地頭。口說心違瞞自己。業河迅速任漂流。

家風

大隋眞禪師。僧問如何是和尙家風。師云赤土畫簸箕。云未審此理如何。師云。簸箕有唇。米跳不出。

南堂靜頌云。赤土畫簸箕。團團無縫罅。佛眼覷不見。海神不知價。簸土揚塵無處尋。山髙海闊白雲深。應庵華云。簸箕有唇。米跳不出。天下衲僧赤胳﹝骨﹡歷﹞。更須撥轉上頭關。十方世界黑似漆。

韶山普禪師。僧問如何是和尙家風。師云。絕頂無根艸。無風葉自搖。

丹霞淳頌云。妙峯孤頂偏肥膩。天產靈苗不觸地。翠葉無風常自搖。淸香那逐春光媚。

育王山通禪師。僧問如何是和尙家風。師云渾身不直五文錢。云太貧寒生。師云古代如此。云如何施設。師云隨家丰儉。

丹霞淳頌云。祖代家風沒一文。淸貧中是更淸貧。著衣喫飯飯隨丰儉。物物頭頭用最親。

雲門偃禪師。僧問如何是和尙家風。師雲門外讀書人報來。

徑山杲云。讀書人已在這里。且作麼生與伊相見。乃顧視左右云。不是冤家不聚頭。

智門祚頌云。叢林在處有家風。且與雲門事不同。門外若有讀書者。任是顏回亦不通。佛慧泉云。讀書人到切須看。無弦難遇知音者。端的家風說與君。沒階趨進翼如也。

同安丕禪師。僧問如何是和尙家風。師云。金雞抱子歸霄漢。玉兔懷胎入紫微。云忽遇客來將何祗待。師云。金果早朝猿摘去。玉花晚後鳳銜來。

圓悟勤云。峭措不妨峭措。風流且是風流。偏正五位君臣。言中不妨諦當。𨿽然如是。曹洞門下光前絕後。臨濟宗風豈容回互。若有人問蔣山。如何是和尙家風。對他道開口見膽。忽遇客來如何祗待。跳底金剛圈。吞底栗棘蓬。微庵勤云。廣福卽不然。有問如何是和尙家風。只向道翠竹叢邊歌欵乃。碧巖深處臥煙蘿。忽遇客來將何祗待。沒底藍兒盛白月。無心碗子貯淸風。徑山杲云。同安家風不妨奇怪。徑山家風又且不然。或有問如何是和尙家風。卽向他道齋時一缽和羅飯。禪道是非都不知。忽遇客來將何祗待。蒸餅餺飥。

丹霞淳頌云。日午煙凝山突屼。夜央天澹月嬋娟。混然寂照寒宵永。明暗圓融未兆前。

石門蘊禪師。僧問如何是和尙家風。師云。物外獨騎千里象。萬年松下擊金鐘。

丹霞淳頌云。夜明簾外月朦朧。騎象翻身擊寶鐘。洪韻上騰三界外。聾夫何事睡猶濃。

大陽玄禪師。僧問如何是和尙家風。師云。滿瓶傾不出。大地沒饑人。

丹霞淳頌云。荊山美玉何須辧。赤水玄珠不用拈。罔象無心黃帝重。卞和有智楚王嫌。

禪林類聚卷第七

禪林類聚卷第八

經教看經講經論義祖偈

經教

世尊滅後。諸聖弟子於畢缽巖中結集法藏。阿難旣升座。形儀與佛無殊。大眾遂生三疑。一疑阿難成佛。二疑佛再現身。三疑他方佛化。阿難唱云。如是我聞。眾疑皆息。

五祖演云。當時若有个漢出眾云。大眾依而行之。各自散去。免見滿藏瑯函攪人腸肚。然𨿽如是。猶未剿絕在。何也。阿難道如是我聞。白雲也道如是我聞。若道當時是。重古輕今。若道卽今是。重今輕古。要會麼。優曇花不開。迹絕無香气。

經首題﹝米﹣木﹢八﹞字。

地藏琛。僧問。以字不成。八字不是。未審是甚麼字。琛云看取下注腳。披云寂因僧問。寂以頌答云。以字不成八不是。森羅萬象此中明。直饒巧說千般妙。不是謳歌不是經。

羅漢南頌云。以字不成八字非。滿瑯函載絕毫犛。看經到此須開眼。玉軸分明兩畔題。云居佑云。我佛金言義海深。開遮惟要悟眞心。首標妙在當頭札。密使泥牛曉夜吟。地藏恩云。拈起題。摸不著。卻看下頭注腳。了知字義炳然。大藏潛通廣略。徑山杲云。以字不成八字非。爍迦羅眼不能窺。一毛頭上重拈出。忿怒那吒失卻威。覺範洪云。以字不成。八字不是。法身睡著無遮閉。衲僧對面不知名。百萬人前呼不起。

楞嚴經云。佛告阿難云。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。

雪竇顯頌云。全象全牛意不殊。從來作者共名模。如今要見瞿曇老。剎剎塵塵在半途。佛心才云。云收空闊天如水。月載姮娥四海流。慚愧牛郎癡愛叟。一心猶在鵲橋頭。佛鑑懃云。說離百非存軌則。言無一法尙筌罤。毗耶默默曾緘口。摩竭寥寥鎭掩扉。白雲端云。堂前露柱久懷胎。長下孩兒頗俊哉。未解語言先作賦。一操直取狀元來。湛堂準云。老胡徹底老婆心。爲阿難陀意轉深。韓幹馬嘶芳艸渡。載嵩牛臥綠楊陰。

楞嚴經。佛謂阿難曰。若能轉物。卽同如來。

白雲端頌云。若能轉物卽如來。春暖山花處處開。自有一雙窮相手。不曾容易舞三臺。眞如喆云。若能轉物卽如來。處處門開見善財。花柳巷中呈舞戲。九衢承醉臥樓臺。佛心才云。毛吞巨海。芥納須彌。乾坤大地直下同歸。一气不言含有象。萬靈何處謝無私。徑山杲云。若能轉物。卽同如來。咄哉瞿曇。誑呼癡呆。

楞嚴經。佛謂阿難云。見見之時。見非是見。見猶離見。見不能及。

鼓山珪頌云。拄杖頭邊無孔竅。大千沙界猶嫌少。毗婆屍佛早畱心。直至而今不得妙。海印信云。見不及處。江山滿目。不睹纖毫。花紅柳綠。白雲出沒本無心。江海滔滔豈盈縮。徑山杲云。春至自開花。秋來還落葉。黃面老瞿曇。休搖三寸舌。

楞伽經云。五法。三自性。二種無我。

鼓山珪頌云。破缾豈復作缾事。焦種不應上蘗芽。如彼虛空盤大子。毛輪垂發翳開花。徑山杲云。陜府鐵牛白癩。嘉州大象耳聵。兩个病痛一般。咄哉漆桶不快。

楞嚴經。七處徵心。

東林顏頌云。七處徵心欵便成。推窮尋逐案分明。都緣家賊難防備。撥亂乾坤見太平。

楞嚴經。八還辧見。

東林顏頌云。明暗色空不可還。不可還者絕躋攀。夾截虛空成畔岸。一重水隔一重山。

楞嚴經。富樓那問佛。淸淨本然云何忽生山河大地。

瑯瑯覺云。山僧卽不然。淸淨本然云何忽生山河大地。薦福信云。先行不到。末後太過。五祖演云。金屑𨿽貴。落眼成翳。佛眼遠云。旣生山河大地。如何得復淸淨本然。旣復淸淨本然。云何卻見山河大地。大眾。如何卽是。良久雲。水自竹邊流去冷。風從花裏過來香。好大奇歸堂。

白雲端頌云。混混玲瓏無背面。拈起有時成兩片。且從依舊卻相當。免被傍人來覷見。佛鑑懃云。因風吹火徒爲妙。借手行拳未足多。淸淨本然隨口道。忽生大地與山河。大洪遂云。當明不犯體全彰。進步剛然要論量。妍醜只因逢古鏡。回頭滿面負慚惶。天童覺云。見有不有。翻手覆手。瑯琊山里人。不落瞿曇後。東林顏云。淸淨本然徧法界。山河大地卽皆現。性覺必明認影明。眼耳便隨聲色轉。

圓覺經。佛謂淸淨慧菩薩曰。居一切時不起妄念。於諸妄心亦不息滅。住妄想境不加了知。於無了知不辧眞實。

黃龍心頌云。黃花漠漠。翠竹珊珊。嶺南地暖。塞北地寒。遊人去後無消息。畱得溪山到老看。鼓山珪云。舉手攀南斗。翻身倚北辰。出頭天外看。誰是我般人。天童覺云。巍巍堂堂。磊磊落落。鬧處刺頭。穩處下腳。腳下綫斷我自由。鼻端泥盡君休斷。莫動著。千年故紙中合藥。徑山杲云。荷葉團團團似鏡。菱角尖尖尖似錐。風吹柳絮毛球走。雨打梨花蛺蝶飛。正堂辯云。張果老踏破葫蘆。呂洞賓失卻寶劍。兩个撒手相逢。囊篋更無一綫。何仙姑鐵笛橫吹。解道長江淨如練。

維摩經云。其施汝者不名福田。供養汝者墮三惡道。

松源嶽雲。還見維摩心肝五臟麼。移花兼蝶至。買石得云饒。

保寧勇頌云。無邊無際休斟酌。潮去潮來本自平。淸濁淺深並苦淡。一般滋味迥分明。徑山杲云。獨坐許誰知。靑山對落暉。花須連夜發。不待曉風吹。鼓山珪云。入林不動艸。入水不動波。鑊湯無冷處。合眼跳黃河。

維摩經云。不斷煩惱而得涅盤。

白雲端頌云。朝生暮死千萬徧。一日幾回相見面。展陣開旗放出來。一指動時客戲見。

維摩經云。觀身實相。觀佛亦然。

或庵體頌云。眼空四海恣縱橫。鼻孔遼天信腳行。拏得電光爲火把。卻來日午打三更。

法華經云。大通智勝佛。十劫坐道場。佛法不現前。不得成佛道。

白雲端云。直饒得現前。也未得成佛道。何謂如此。欲得不招無間業。莫謗如來正法輪。應庵華云。衲僧門下卻較些子。且和泥合水一句作麼生道。一朝權在手。看取令行時。

保寧勇頌云。三際斷時凡聖盡。十身圓處剎塵周。無私應物隨髙下。未過僧祇大劫修。鼓山珪云。種谷不生豆苗。蒸砂豈能成飯。大通智勝如來。一个擔板底漢。徑山杲云。宴坐道場經十劫。一一從頭俱漏泄。世間多少守株人。掉棒擬打天邊月。

金剛經云。一切賢聖皆以無爲法而有差別。

應庵華云。應庵也著一隻眼。東弗於逮。西瞿耶尼。南贍部洲。北郁單越。到處去來。不如在此。

保寧勇頌云。仁者見之謂之仁。智者見之謂之智。寒時向火熱乘涼。健卽經行困打睡。困打睡。仰面看天。開口取气。覺海元云。一金成萬器。皆用匠者智。何必毗耶城。人人說不二。

金剛經云。若爲人輕賤。是人先世罪業應墮惡道。以今世人輕賤故。先世罪業卽爲消滅。

云居膺云。動卽應墮惡道。靜卽爲人輕賤。崇壽稠云。心外有法。應墮惡道。守住自己。爲人輕賤。雪竇顯頌云。明珠在掌。有功者賞。胡漢不來。全無伎倆。伎倆旣無。波旬失途。瞿曇瞿曇。識我也無。復云。勘破了也。白雲端雲。水不洗水誰不知。旋嵐常靜太驅馳。千年曆日如能算。免被巡官掌上推。無盡居士云。四序炎涼去復還。聖凡只在剎那間。前人罪業今人賤。倒卻前人罪業山。天童覺云。綴綴功過。膠膠因果。鏡外狂奔演若多。杖頭擊著破竈墮。竈墮破。來相賀。卻道從前孤負我。

金剛經云。收衣缽。洗足已。敷座而坐。

水庵一頌云。食訖跏趺坐石牀。鬥間劍气燭天光。幾多業識茫茫者。衲被蒙頭在醉鄕。

金剛經云。於是中無實無虛。

佛慧泉頌云。菩提無實亦無虛。幾个男兒是丈夫。丹穴不歸金鸑鷟。碧潭空浸玉蟾蜍。

金剛經云。過去心不可得。現在心不可得。未來心不可得。

或庵體頌云。三淸道士無仙骨。八教闍黎毀梵書。黑漆昆侖舞華鼓。天親無著暗嗟吁。

文殊所說般若經云。淸淨行者不入涅盤。破戒比丘不入地獄。

祖印明頌云。養就家欄水牯牛。自歸自去有來由。而今穩臥深雲裏。秦不管兮漢不收。保寧勇云。平生疏逸無拘檢。酒肆茶坊信意遊。漢地不收秦不管。又騎驢子過揚州。徑山杲云。壁上安燈盞。堂前置酒臺。悶來打三盞。何處得愁來。鼓山珪云。鵠白烏本玄。松直棘自曲。淸淨比丘僧。卻須入地獄。

華嚴經云。我今普見一切眾生。具有如來智惠徳相。但以妄想執著而不證得。

天童覺頌云。天蓋地載。成團成塊。周法界而無邊。扸鄰虛而無內。及盡玄微。誰分向背。佛祖來償口業債。問取南泉王老師。人人只喫一莖菜。

栢巖禪師。僧問如何是教。師云貝葉收不盡。

丹霞淳頌云。四十九年成露布。五千餘軸盡言詮。妙明一句威音外。折角泥牛雪裏眠。

洛浦安禪師。僧問如何是一大藏教收不得者。師雲。雨滋三艸秀。片玉本來輝。

投子靑頌云。畢缽巖花曉帶春。香風時結鷲峯層。須知玉像鉼中塔。別有輝天照地燈。

同安丕禪師。僧問。依經解義三世佛冤。離經一字卽同魔說。此理如何。師云。孤峯迥秀不掛煙蘿。片月橫空白雲自異。

丹霞淳頌云。云自髙飛水自流。海天空闊漾孤舟。夜深不向蘆灣宿。迥出中間與兩頭。

首山念禪師。僧問。一切諸佛皆從此經出。如何是此經。師云低聲低聲。云如何受持。師云不污染。

投子靑頌雲。水出昆侖山起雲。釣人漁父昧來因。只知洪浪巖巒闊。不肯拋絲棄斧聲。

洞山聰禪師云。一大藏教是个之字。

白雲端頌云。點畫分明無道理。老胡幾度提不起。不如分付王將軍。無限風流歸手裏。

洞山詮禪師。僧問。經云淸淨行者不入涅盤。破戒比丘不入地獄時如何。師云。度盡無遺影。還他越涅盤。

丹霞淳頌云。相好巍巍大丈夫。一生無智恰如愚。從來佛祖猶難望。地獄天堂豈可拘。

法眼益禪師。僧問。承教有言。從無住本立一切法。如何是無住本。師云。形興未質。名起未名。

天童覺頌云。沒蹤迹。斷消息。白雲無根。淸風何色。散乾蓋而非心。持坤輿而有力。洞千古之淵源。造萬像之模則。剎塵道會也。處處普賢。樓閣門開也。頭頭彌勒。

看經

藥山儼禪師看經次。僧問。和尙尋常不許人看經。爲甚麼卻自看。師云我只圖遮眼。云某甲學和尙得不。師云。汝若看。牛皮也須穿。

長慶雲。眼有何過。玄覺云。且道長慶會藥山意不會藥山意。

汾陽昭頌云。徹底更何疑虧。穿會者稀。叮嚀猶付囑。句句是玄機保寧勇云。遮眼誰同藥嶠看。牛皮穿透骨毛寒。五湖四海知多少。字密行疏總一般。枯木成云。門前𨿽有千山月。室內都無一點塵。貝葉若圖遮得眼。須知淨地亦迷人。

臨濟玄禪師同王常侍入僧堂。王問這一堂僧還看經也無。師云不看經。云還習禪也無。師云不習禪。云。經又不看。禪又不習。究竟作甚麼。師云總教成佛作祖去。王云。金屑𨿽貴落眼成翳。又作麼生。師云我將謂你是个俗漢。

投子別云。官人何得貴耳賤目。鏡淸代云。比來拋磚引玉。潙山喆云。王常侍可謂儒門君子。禪門良匠。若非知鑑分明。爭得是非頴脫。白雲端云。大眾。臨濟端的具一隻眼。若是圓通卽不然。金屑𨿽貴落眼成翳又作麼生。我將謂你是个俗漢。大眾試斷看。應庵華云。風行艸偃。葉落知秋。臨濟𨿽本分鉗錘。常侍乃頂門具眼。祇如今日判府入山與老僧相見。𨿽無僧堂可至。亦無佛法商量。祇這便是出他一頭地處。且道以何爲驗。以此爲驗。

徑山杲頌云。世出世間希有事。顯髮須憑過量人。只將補衮調羹手。撥轉如來正法輪。

古靈贊禪師歸。受業本師問。汝學何業。師云一如未去時。後因本師看經次。有蠅子撞窗。師云。世界如許廣大。須要頭鉆故紙作甚麼。本師異而問之。師云。某甲今有頌云。空門不肯出。投窗也太奇。百年鉆故紙。何日出頭時。

白雲端頌云。爲愛尋光紙上鉆。不能透處幾多難。驀然撞著來時路。始覺從前被眼瞞。

睦州蹤禪師。僧問一气還轉得一大藏教也無。師云有甚饆羅﹝饑﹣幾﹢追﹞子快下將來。

鼓山珪頌云。睦州只愛錐頭利。這僧不見鑿頭方。直饒轉得百千藏。這般供養也尋常。徑山杲云。一气轉一大藏教。頓漸偏圓權與實。無邊妙義炳然彰。元來一字他不識。

云居膺禪師問僧念甚麼經。云維摩經。師云。我不問維摩經。念底是甚麼。僧於此有省。

佛慧泉頌云。不問維摩念甚麼。新羅鷂子穿雲過。杖頭擊著沒威靈。惆悵嵩山破竈墮。無爲子云。念底卻是維摩經。一回舉著一回精。鸚鵡故鄕歸不得。大都言語太分明。天章善云。問經不問念維摩。念底分明見也麼。欲入塵沙法門海。一言演出不須多。道場如雲。順風將欲到揚州。風轉船頭水逆流。把拖全憑三老力。瞥然到岸不須憂。南堂靜云。須彌山髙不見巓。大海水深不見底。簸土揚塵無處尋。回頭撞著自家底。

講經

南泉願禪師問座主。講得甚麼經。云彌勒下生經。師云彌勒甚麼時下生。云現在天宮未來。師云。天上無彌勒。地下無彌勒。

洞山舉問云居膺。膺云。天上無彌勒。地下無彌勒。未審誰與安名。洞山被問直得禪牀振動。乃云。吾在雲巖曾問老人。直得火鑪振動。今日被子問。直得通身汗流。大陽延云。如今老僧舉起也。有解問者致將一問來。乃云地動也。徑山杲云。禪牀振動火鑪地動卽不無。三大老要見南泉。直待彌勒下生始得。忽有个衲僧出來道。天上無彌勒地下無彌勒。卻教作麼生祗對他。但向他道。老僧罪過。

佛眼遠頌云。禪牀驚震被茶糊。惹得兒孫不丈夫。拄杖劈頭連打出。也教知道赤須胡。

西山亮座主謁馬祖。祖問講甚麼經。師云心經。祖云將甚麼講。師云將心講。云。心如工伎兒。意如和伎者。六識爲伴侶。爭解講得經。師云。心旣講不得。莫是虛空講得麼。云卻是虛空講得。師拂袖而去。祖召云座主。師回首。祖云是甚麼。師豁然大悟乃禮拜。祖云。這鈍根阿師。你禮拜作甚麼。師直得通身汗流。遂歸謂眾云。我一生所講經。將謂無人及得。今日被馬師一問。平生工夫冰釋而已。遂罷講。直入西山杳無消息。

開先瑛云。教中道。父母所生眼。悉見三千界。只如亮座主。只今在甚麼處。爲復餐服百艸隱在神山。爲復定力自持深居巖谷。爲復神通變化俗眼難窺。爲復脫離色身證涅盤樂。如今有人見得麼。若也見得。不妨一員明眼衲僧。倘或未然。且莫撞著露柱。

正堂辯頌云。弓弦難結鴛鴦細。禦道那栽栗棘蓬。堪笑香嚴饒舌老。今年猶勝去年窮。東山空云。馬師瞎卻亮師眼。一入西山更不返。我有三十二藤條。寄與山中這檐板。

太原孚上座初爲座主。在揚州光孝講涅盤經。有一禪者阻雪在寺。因往隨喜。講至三因佛性三徳法身。廣談法身妙理。禪者失笑。師講罷請禪者喫茶。問云。某甲素志狹劣。依文解義。適蒙見笑。有不到處。伏望見教。禪者云。實笑座主不識法身。師云。如此解說。何處不是。云請座主更說一徧。師云。法身之理猶若太虛。豎窮三際橫亙十方。彌綸八極包括二儀。隨緣赴感靡不周徧。禪者云。不道座主說得不是。只是說得法身量邊事實。未識法身在。師云。旣然如是。禪者當爲我說。云座主還信不。師云焉敢不信。云。若如是。座主暫輟講旬日。於室內端坐靜慮。取心攝念。善惡諸緣一時放卻。師一依所教。從初夜至五更。聞鼓角聲豁然契悟。走扣禪者門。禪者問云誰。師云某甲。禪者咄云。教你傳持大教。代佛宣揚。夜來爲甚麼醉酒臥街。師云。禪徳。自來講經。將生身父母鼻孔杻捏。從今向去。更不敢如是。禪者云。且去。明日來相見。師卽罷講徧謁諸方。

古徳頌云。一曲單於風引長。孚公聞處出宮商。至今夜裏維揚客。空聽梅花聲斷腸。

論義

世尊因長爪梵志索論義。預約云。我義若墮。我自斬首。世尊云汝義以何爲宗。志云我以一切不受爲宗。世尊云是見受不。志拂袖而去。行至中路乃省。謂弟子云我當回去斬首謝佛。弟子云。人天眾前幸當得勝。何以斬首。志云。我寧於有志人前斬首。不於無志人前得勝。乃嘆云。我義兩處負墮。是見若受。負門處粗。是見不受。負門處細。一切人天二乘皆不知我義墮處。惟有世尊諸大菩薩知我義墮。回至世尊前云。我義兩處負墮故當斬首謝世尊。佛云我佛法中無如是事。汝當回心向道出家。於是五百徒眾一時投佛出家。證阿羅漢。﹝一本小異﹞

七祖婆須密尊者因佛陀難提索以論義。祖云。仁者。論卽不義。義卽不論。若擬論義。終非義論。佛陀難提知師義勝。心卽欽伏。

十一祖那夜奢尊者因馬鳴問。我欲識佛。何者卽是。祖云。汝欲識佛。不識者是。云。佛旣不識。焉知是乎。祖云。旣不識佛。焉知不是。云此是鋸義。祖云彼是木義。復問。鋸義者何。鳴云與師平出。鳴問木義者何。祖云汝被我解。馬鳴於是信伏。

十二祖馬鳴大士昔嘗事外道。每持一了槍上懸一劍巡五天竺國。索人論義。自云。我義若墮。當斬首爲謝。聞脇尊者有大聲譽。特請論義。脇云。爾義以何爲宗。祖云。但有言說。我悉能破。脇於是默然而坐。祖忿色而去。詬罵云。我聞爾具大智惠。及與論義一詞不措。行至中路乃謂弟子云。我義已墮。我言但有言說皆悉能破。彼旣無言我當自破。將回斬首而謝。爾時脇尊者化令回心。並諸徒眾乃一時出家。

祖偈

六祖大師家貧賣新養母。因往五祖求法。祖問汝自何來。師云嶺南來。祖云欲須何事。師云惟求作佛。祖云。嶺南人無佛性。若爲得佛。師云。人有南北。佛性豈然。祖知異器乃訶云著糟廠去。師遂入碓坊。腰石舂米。因五祖示眾索偈欲付衣法。堂中上座神秀大師呈偈云。身是菩提樹。心如明鏡臺。時時勤拂拭。莫遣惹塵埃。師聞乃和之云。菩提本無樹。明鏡亦非臺。本來無一物。何處惹塵埃。祖默而識之。夜呼師入室。密示心宗法眼。傳付衣缽令。渡江過大庾嶺南。歸曹溪開東山法門。

黃龍新頌云。六祖當年不丈夫。倩人書壁自塗糊。明明有偈言無物。卻受他家一缽盂。佛惠泉云。今古曹溪一派寒。師來因爲起波瀾。攜囊庾嶺人空逐。負石黃梅眾識難。佛國白雲。七百髙僧夢裏時。三更月下獨南歸。賣柴舂米儂家事。底事親傳六代衣。祖印明云。一偈投機一眾降。銜花百鳥去雙雙。家山記得來時路。半夜傳衣過九江。艸堂淸云。七百僧中選一人。本來無物便相親。夜傳衣缽曹溪去。鐵樹花開二月春。

雙林傅大士偈云。夜夜抱佛眠。朝朝還共起。起坐鎭相隨。語默同居止。纖毫不相離。如身影相似。欲識佛去處﹝雪竇云。三生六十劫﹞。祇這語聲是。

玄沙云。大小傅大士祇認得个昭昭靈靈。玄覺徵云。且道他認不認。若認。他又是補處彌勒。不可認也。若不認。玄沙又與麼道。不可徒然。雪竇顯云。天下衲僧跳不出。直饒口掛壁上漢。別有一竅。勘過了打。又云。玄沙也是打艸蛇驚。翠巖芝云。認與不認。來年更有新條在。撓亂春風卒未休。天衣懷云。誰有單於調。換取假銀城。良久云。曾被霜雪苦。楊花落也驚。

保寧勇頌云。要眠時卽眠。要起時卽起。水洗面皮光。啜茶濕卻觜。大海紅塵生。平地波濤起。呵呵阿呵呵。囉哩哩囉哩。

傅大士偈云。有物先天地。無形本寂寥。能爲萬象主。不逐四時凋。﹝或作肇法師云﹞

雲峯悅云。且道是甚麼物。又雲。水長船髙。道吾眞云。且道是甚麼物。還識得麼。若識得。乾坤大地森羅洞明。若也不識。被物拶著。轉身不得。瑯琊覺云。好个頌。卻成兩橛。若人點檢得出。許你具一隻眼。保寧勇拈拄杖云。且莫喚這个作拄杖子好。五祖演云。古人恁麼道。可謂錦上鋪花。不妨奇特。諸人且作麼生會。白蓮今日曲順後機。不惜眉毛亦爲頌出。有中有。無中無。細中細。粗中粗。

龐居士偈云。十方同聚會。个个學無爲。此是選佛場。心空及第歸。

白雲端云。每日動用施爲說黃道白。若喚作心卽無及第之時。若不喚作心亦無及第之時。且道作麼生得心空及第去。良久云。向道是龍剛不信。果然奪得錦標歸。大潙喆云。慧光門下直援超升不歷科目。諸人旣到這里。風雲布地牙爪已成。但欠雷聲燒尾。如今爲你諸人震忽雷去也。以拄杖擊禪牀下座。艸堂淸云。如今莫有心空及第者麼。直饒心空及第。到寶峯門下猶是半途。且道到頭一句作麼生。良久云。但有路可上。更髙人也行。

佛慧泉頌云。襆頭塵土靴襕破。選佛場中無兩个。若道心空及第歸。頂上一槌難放過。

洞山價禪師悟無情說法偈云。也大奇。也大奇。無情說法不思議。若將耳聽終難曉。眼裏聞時方始知。

南堂靜頌云。好好。萬象森羅俱是寶。頭頭物物現家珍。不識之人卽荒艸。

仰山寂禪師問香嚴。聞師弟近日有甚悟道頌。試舉看。嚴舉了﹝其頌見悟道門﹞。師云此是閒時構置。嚴又與一偈云。去年貧。未是貧。今年貧。始是貧。去年無卓錐之地。今年錐也無。師云。汝只得如來禪。未得祖師禪。香嚴後又呈一偈云。吾有一機。瞬目示伊。若也不會。別喚沙彌。師云且喜師弟會得祖師禪。

玄覺徵云。且道如來禪與祖師禪分不分。長慶稜云。一時坐卻。云居錫徵云。眾中商量如來禪淺祖師禪深。只如香嚴當時何不問如何是祖師禪。若置此一問。何處有也。瑯琊覺云。武帝求仙不得仙。王喬端坐卻升天。大潙喆云。香嚴可謂上無片瓦。下無卓錐。露裸裸。赤灑灑。沒可把。若不是仰山。幾乎放過這漢。何故。不得雪霜力。焉知松柏操。

南堂靜頌云。聲不是聲方見道。色非色處卽直空。精金百煉方成器。利劍重磨始見功。枯木元云。無地無錐未是貧。知無尙有守無身。儂家近日貧來甚。不見當初貧底人。

禪林類聚卷第八

禪林類聚卷第九

姓名頭首知事侍者法屬尼女行童

姓名

柏巖哲禪師因洞山與密師伯到。師問二上座甚麼處來。洞云湖南。師云觀察使姓甚麼。云不得姓。師云名甚麼。云不得名。師云還理事也無。云自有廊幕在。師云還出入不。云不出入。師云豈不出入。洞拂袖出去。師明日侵晨入堂。召二上座近前。師云。昨日問上座話不稱老僧意。一夜不安。今請上座別一轉語。若愜老僧意。便開粥相伴過夏。洞云卻請和尙問。師云豈不出入。洞云大尊貴生。師乃開粥同過夏。﹝或藥山下鄂州百顏語收﹞

天童覺云。主張門戶。自有傍來。拱默威嚴。誰敢正視。借功施設。轉位提持。全成左右。分權不犯。尊貴一路。還知尊貴處麼。寶殿無人不侍立。不種梧桐免鳳來。

丹霞淳頌云。燭香人靜杳無聲。苔滿丹墀皓月明。入戶當堂慵正坐。出門猶懶下階行。

道吾智禪師與雲巖到南泉處。泉問闍梨名甚麼。師云宗智。泉云智不到處作麼生宗。師云切忌道著。泉云酌然道著則頭角生。異日師與雲巖在後架把鍼。南泉過見再問。智頭陀前日道。智不到處切忌道著。道著則頭角生。合作麼生行履。師乃抽身入僧堂。

投子靑頌云。金剛際下古髑髏。幾被人踏血濺空。明月任從君自掬。寒松那棄白雲封。

仰山寂禪師問三聖汝名甚麼。云慧寂。師云慧寂是我。云我名惠然。師乃呵呵大笑。

雪竇顯頌云。雙收雙放若爲宗。騎虎由來要絕功。笑罷不知何處去。只應千古動悲風。上方益云。張弓架箭可無機。特向幽關展信旗。胡馬若非知步驟。頂門爭免一金錘。佛心才云。是汝非渠能縱奪。龍盤虎踞有來由。因思海月淸風夜。直釣和竿懶更收。

玄沙備禪師因僧問如何是和尙親切底事。師云我是謝三郎。

雪竇顯云。本是釣漁船上客。偶除須髮著袈裟。祖佛位中畱不住。夜來依舊宿蘆花。投子靑雲。親伸端的向君言。莫比流沙少室傳。昨夜雁回雙嶺後。謝家人立月明前。祖印明云。杪秋時節水雲鄕。千頃蘆花未著霜。江景不將零碎賣。一時分付謝三郎。艸堂淸云。閩山滄海浪悠悠。父子生涯一釣舟。忽爾踏翻深猛省。大家收拾去來休。

頭首

南泉願禪師因黃檗在師會中爲首座。一日捧缽向師位中坐。師入堂見乃問。長老甚麼年中行道。檗云威音王已前。師云猶是王老師兒孫。下去。檗過第二位坐。師休去。

潙山云。欺敵者亡。仰山云。不然。須知黃檗有陷虎之機。潙山云子見處得與麼長。雪竇顯云。可惜王老師。只見錐頭利。我當時若作南泉。待伊道威音王已前。卽便於第二位中坐。令黃檗一生起不得。𨿽然如此。也須救取南泉。雲峯悅云。後來叢林中多有商量。或道黃檗有陷虎之機。南泉有殺虎之威。若作與麼說話。誠實苦哉。殊不知這老賊有年無徳。喫飯生處也不依本分。若雲峯門下。說甚威音王已前。王老師更大直須喫棒趂出。

疏山如頌云。威音王佛是兒孫。王老當時開大言。黃檗見機分主伴。典刑千古定宗門。佛眼遠云。彼此老來誰記得。人前各自彊惺惺。一坑未免俱埋卻。幾个如今眼子靑。

藥山儼禪師因遵布衲作殿主浴佛次。師乃問。汝祇浴得這个。還浴得那个麼。遵云把將那个來。師休去。

長慶稜云。邪法難扶。玄覺云。且道長慶恁麼道在賓在主。眾中喚作浴佛語。亦云兼帶語且道盡善不盡善。黃龍南云。此二尊宿一出一入未見輸贏。三十年後不得錯舉。佛性泰云。好个浴佛。二俱不了。古徳若作遵布衲。待藥山休去便將杓子舀湯劈面潑。教伊皮膚脫落盡。惟有一眞實。應庵華云。遵布衲當時若是个漢。待他道浴那个不得。拈杓子劈面擲。𨿽然。也不得屈藥山。何故。不入虎穴爭得虎子。

塗毒策頌云。愛將香火驀頭澆。引得淸風慰寂寥。無限遠山描不得。喬松修竹冷蕭蕭。

臨濟玄禪師會下兩堂首座。一日舉頭相顧。各下一喝。僧舉問師。未審具賓主眼不。師云。𨿽然如此。賓主歷然。

承天宗云。臨濟此語走殺天下衲僧。我卽不然。當時見僧舉。但云一對無孔鐵錘。天童覺云。殺人刀活人劍。在臨濟手裏。𨿽然如是。當時便與一喝。直饒他大逞神通。也只得同聲相應。大潙智云。作麼生是賓主歷然底道理。若會得。一雙孤雁搏地髙飛。兩个鴛鴦池邊獨立。

慈明圓頌云。啐啄之機箭拄鋒。瞥然賓主當時分。宗師憫物垂緇素。北地黃河徹底渾。浮山遠云。兩堂上座齊下喝。眼裏瞳人帶金屑。錐刀同用不能分。黑漆昆侖迷夜月。佛印元云。箭鋒相拄自誵訛。李廣雙雕射得多。堪笑人來望天際。歷然飛鷂過新羅。雲溪恭云。賓主歷然句下分。三玄從此振乾坤。如今多少途中客。盡日區區獨自分。黃龍震云。離朱明不到。師曠聽亦訛。个中識賓主。日午下星河。

南泉願禪師一日因齋次。乃自將生盤去首座前云。出生﹝你﹣女﹢口﹞。時杉山堅和尙爲首座乃云無生。師云無生猶是未。師才行數步。首座乃召雲長老長老。師回顧云作麼。首座云莫道是未。

智門祚頌云。古老巡堂親掠生。渡水行舟不易耕。莫道無生猶是未。纖毫不了亂縱橫。

雪竇在南嶽福嚴爲藏主。李殿院同雅長老入藏院。師出接。李雲藏主那。師云不敢。李雲藏中說著下官麼。師云目前可驗。李云驗底事作麼生。師云不消一札。李無語。師云且請殿院歸寮喫茶。坐次。山嵐忽起。雅云殿院遊山恰值煙霧。李云靈峯聖迹爲甚麼卻有這个。師云下方無。李擬道。雅雲藏主壯觀福嚴。師云和尙且莫開眼。李云作家作家。師云殿院尊重。時有道士秀才到。李又問三教中那教最尊。師乃起側身而立。李云有口何不道。師云對夫子難言。李云休休便起。師云適來造次。

南堂靜頌云。五老峯前古觀基。老君元是一牟尼。時難只待同香火。莫聽他人說是非。

知事﹝莊務附﹞

南泉願禪師一日不赴堂。侍者請赴堂。師云我今日在莊上喫油餈飽。者云和尙不曾出入。師云汝去問莊主。者方出門。忽見莊主歸謝和尙到莊喫油餈。

鼓山珪頌云。近在口皮邊。遠過河沙國。世間多少人。不得油餈喫。徑山杲云。和尙不赴堂。莊主謝臨屈。一字入公門。九牛車不出。應庵華云。背眾喫油餈。對人誇好手。潦倒不識羞。抵死揚家醜。癡禪妙雲。古徳肚裏飽齁齁。莊主𨿽饑解點頭。侍者只聞歌樂響。不知洪飲在髙樓。東林顏云。騎虎穿市過。把火去偸豬。主人開眼睡。並捨叫失驢。

潙山佑禪師在百丈爲典座。時百丈因司馬頭陀尋得大潙山地。選人主之。丈云老僧住得不。陁云。彼是肉山。和尙是骨人。若居之。只安五百眾。彼可安千眾。丈云吾眾中莫有人住得不。陁云觀典座可住得。丈乃呼師來說與。時首座聞得云。合當某甲去。彼何人也。丈乃集眾云下語出格者得。遂拈淨缾置地。設問云。不得喚作淨缾。喚作甚麼。首座云不可喚作木﹝木﹡突﹞也。丈復問典座。師乃踢倒淨缾而去。丈笑云首座輸卻山子也。因命師往住山。後果安千眾。

上方益頌云。不顧山前有信旗。單刀一直入籌帷。長戈短戟都無用。奪得將軍金印歸。照覺總云。定奪英雄是淨缾。毫犛分處更無情。太平本是將軍致。不許將軍見太平。佛迹昱云。正令全提作者知。淨缾拈起定狐疑。須知大智無私鑑。解道潙山卻屬伊。兜率悅云。淨缾踢處有來由。自是行人不到頭。頌信春風生大野。不風流處也風流。智海淸云。百丈堂前定大潙。金毛獅子振全威。淨缾踢倒還元化。千里淳風動地歸。通照逢云。大用還應作者知。當場一踢絕狐疑。堪嗟不紹家園者。只向缾過定是非。

興化獎禪師一日謂克賓維那云。汝不久爲唱導之師。賓云我不入這保社。師云。你會了不入。不會了不入。云總不與麼。師便打云。克賓維那法戰不勝。罰錢設饡飯。次日興化入堂白槌云。克賓維那法戰不勝。罰錢五貫。設饡飯一堂。仍須出院。賓後出世住太行山嗣興化。

雪竇顯云。克賓要承嗣興化。罰錢出院且致。卻須索取這一頓棒始得。且問諸人。棒旣喫了。作麼生索得。雪竇要斷不平之事。今夜與克賓維那雪屈。以拄杖一時打散。黃龍南云。克賓失錢遭罪。有理難伸。興化以剛決柔。未足光也。雲峯悅云。路遙知馬力。歲久見人心。大潙喆云。興化令𨿽行。大似以勢欺人。克賓一朝輸機。爭柰千古聲光不墜。且道利害在甚處。若不沙場經久戰。揭天犪鼓喪紅塵。云居舜云。大冶精金應無變色。其柰興化令行太嚴。不是克賓維那也大難承當。總是而今泛泛之徒。翻轉面皮多少時也。

照覺總頌云。克賓法戰挫英雄。興化嚴行振祖風。棒下直明無生忍。莫教知解入塵籠。直淨文云。丈夫當斷不解斷。興化爲人徹底漢。已後從教眼目開。棒了罰錢趂出院。佛國白雲。主中主問賓中賓。賓主分明到底親。有理罰錢無說處。太行山下淚沾巾。佛心才云。克賓興化令雙行。白髮通心透頂生。穿過衲僧靑白眼。盡教天下競頭爭。

玄則監院在法眼會下並不入室。忽一日眼問。汝在此。初不見來問話。曾參甚人。有何見處。師云某甲曾參見靑峯和尙來。眼云有甚言句。師云。某甲問如何是學人自己。峯云丙丁童子來求火。眼云。好語。汝作麼生會。師云。丙丁屬火。將火求火。如將自己求自己。眼云與麼會又爭得。師當時不肯。遂起發去。眼問侍者則監院在甚處。者云已起去也。眼云。此僧若過江去。救伊不得也。師至中途再返。求懺悔問云。玄則只與麼。和尙尊意如何。眼云汝但問。師便問如何是學人自己。眼云丙丁童子來求火。師大悟於言下。後出世金陵報恩爲法眼之嗣。

白雲端頌云。末上一回秤八兩。又秤恰重半斤來。定盤星在誰人手。爭著絲毫可怪哉。照覺總云。丙丁求火己躬明。法眼靑峯古路行。行到水窮知盡處。坐看雲起見平生。佛燈珣云。問處分明答處親。靑峯八字打開門。頭頭盡是吾家物。何必臨岐更問津。大洪遂云。丙丁求火問靑峯。叵叵韓盧逐塊蹤。賴得淸涼重點破。一聲雷震化爲龍。

侍者

南陽忠國師一日三喚侍者。侍者三應諾。師云。將謂吾辜負汝。卻是汝辜負吾。

雪竇顯云。國師三喚侍者。點卽不到。侍者三應。到卽不點。將謂吾辜負汝誰知汝辜負吾。瞞雪竇不得。雲門道。作麼生是國師辜負侍者處。會得也是無端。師云元來不會。又云作麼生是侍者辜負國師。粉骨碎身未報得。師云無端無端。復舉僧問投子。國師三喚侍者意旨如何。投子云抑逼人作麼。師云垛根漢。僧問興化。化云一盲引眾盲。師云端的瞎。僧問玄沙。沙云侍者卻會。師云停囚長智。僧問趙州。州云。如人暗中書字。字𨿽不成。文彩已彰。師便喝。僧問雪竇。雪竇便打。也要諸方檢點。玄覺徵云。甚處是侍者會處。僧云。若不會。爭解與麼應。師云汝少會在。又云。若於此見得去。便識玄沙。翠巖芝云。國師與侍者總欠會在。如今怎生會。

黃龍南頌云。國師三喚侍者。打艸只要蛇驚。誰知澗底靑松。下有千年茯苓。雪竇顯云。師資會遇意非輕。無事相將艸裏行。負汝負吾人莫問。任從天下競頭爭。翠巖眞云。侍者何曾喚不回。國師乾地起風雷。當時若也相逢著。九轉還丹化作灰。智海淸云。國師三喚侍者。侍者三度應諾。若言負汝負吾。眞个可知禮也。髙庵悟云。寶劍連飛急。透頂便通神。有時輕按處。驚動五湖賓。祖印明云。國師年老太多圖。截鶴由來在續鳧。彼此無瘡安樂甚。何勞傷損好皮膚。

忠國師因丹霞來訪。值師睡次。乃問侍者耽源云。國師在不。者云。在卽在。祇是不見客。霞云太深遠生。者云。莫道上座。佛眼也覷不見。霞云。龍生龍子。鳳生鳳兒。師睡起。侍者舉似師。師乃打侍者二十棒趂出。丹霞聞之乃云。不謬爲南陽國師。

南堂靜云。丹霞不會作客。勞煩主人。侍者不會作主。漏泄天機。國師行閫外威權。知音者少。且道山僧又作麼生。良久云。如今四海明如鏡。不用和煙帶雨來。應庵華云。侍者喫棒出院。蓋千載一時。然歸宗豈免眼熱。丹霞故𨿽好手。爭柰落在國師网子裏。諸人還辧得麼。苟或未然。猶握金鞭問歸客。夜深誰共禦街行。

佛燈珣頌云。一人把拖逆風頭。一个張帆順水流。興發幾回乘好月。飄然不覺過滄洲。佛鑑懃云。老倒南陽不識晙。丹霞得便每相過。一朝龍鳳親生子。四海人傳家不和。石門易云。風靜波澄月咉空。途中人借問山翁。只知回顧幽林下。不覺東巖雲霧籠。雲巖因云。國師養子之緣。丹霞口甜心苦。侍者當時放過。二十山藤輕恕。枯木成云。戶底門頭也要人。暫時不在便因循。家風已被傍人見。賊過張弓枉用神。

趙州諗禪師因侍者報云大王來也。師云萬福大王。者云未到在。師云又道來也。侍者罔措。

黃龍南云。頭頭漏泄。罕遇仙陁。侍者只解報客。不知身在帝鄕。趙州入艸求人。不覺渾身泥水。白雲端云。侍者𨿽然罔措。爭柰王令已行。王令已行則海晏河淸。且道海晏河淸一句作麼生道。乃云野老不知堯舜力。冬冬打鼓祭江神。

佛性泰頌云。應用從來不覆藏。當機何得味眞常。只知報道王來也。不覺渾身在帝鄕。南巖勝云。許由臨岸洗耳。巢父不飲牛水。侍者親入帝鄕。趙州只在艸裏。

鳥窠道林禪師因侍者會通一日作辭。師乃問汝今何往。云。某甲爲法出家。和尙不垂慈誨。今往諸方學佛法去。師云。若是佛法。老僧此間亦有少許。云如何是和尙此間佛法。師於身上拈起布毛吹一吹。侍者大悟。更不復他遊。

大潙秀云。可惜這僧認他口頭聲色以當平生。殊不知自己光明蓋天蓋地。

汾陽昭頌云。侍者初心學勝緣。辭師擬欲去參禪。鳥窠知是根機熟。吹毛當下得心安。眞淨文云。鳥窠吹布毛。紅日午方髙。趙王因好劍。合國人帶刀。云居佑云。無風匝匝起波痕。碧髻羅紋正眼觀。恰值黃河三凍鎖。那羅延窟見龍蟠。佛眼遠云。欲求佛法往南方。老大宗師爲舉揚。山花滿地𨿽狼籍。一陣風來一陣香。

洛浦安禪師久爲臨濟侍者。濟常稱美云。臨濟門下一隻箭。誰敢當鋒。師一日辭濟。濟問甚麼處去。師雲南方去。濟以拄杖劃一劃云過得這个便去。師乃喝。濟便打。浦作禮。濟明日升堂云。有一條赤梢鯉魚。搖頭擺尾向南方去。不知向誰家齏甕裏淹殺。

云居佑頌云。執侍巾瓶二十年。搖頭擺尾出林泉。悠悠直往南方去。齏甕淹來得穩眠。

法屬

黃檗運禪師一日辭百丈云。欲禮拜馬祖去。丈云馬祖已遷化也。師云未審馬祖有甚奇特言句。乞師不吝。丈遂舉再參馬祖因緣乃云。我當時被大師一喝。直得三日耳聾。師不覺縮頭吐舌。丈云子已後莫承嗣馬祖麼。師云。不然。今因和尙得見馬祖大機大用。要且不識馬祖。若承嗣馬祖。恐已後喪我兒孫。丈云。見與師齊。減師半徳。見過於師。方堪傳授。子甚有超師之見。

潙山問仰山。百丈再參馬祖豎拂因緣。此二尊宿意旨如何。仰云此是顯大機之用。潙云。馬祖出八十四人善知識。幾人得大機。幾人得大用。仰云。百丈得大機。黃檗得大用。餘者盡是唱導之師。潙云如是如是。

佛眼遠頌云。家肥生孝子。國霸有謀臣。拳頭劈口槌。未到無兒孫。

百丈政禪師問南泉。諸方善知識還有不說似人底法也無。泉云有。師云作麼生是。泉云不是心不是佛。師云恁麼卽說似人了也。泉云某甲卽與麼。師云師伯作麼生。泉云。我又不是善知識。爭知有說不說底法。師云。某甲不會。請師伯說。泉云我太煞與汝說了。﹝傳燈作嗣百丈海。呼南泉爲師伯。今依之﹞

大潙喆云。百丈只知瞻前不知顧後。當時待伊道某甲不會。但云老僧亦不會。百丈若下得此一轉語。非惟與南泉爲宗匠。亦乃與天下人爲宗匠。雪竇顯頌云。祖佛從來不爲人。衲僧今古競頭走。明鏡當臺列象殊。一一面南看北斗。斗柄垂。無處討。拈得鼻孔失卻口。長靈卓云。不會誰不會。相逢且喫茶。不尋雲水路。爭到野僧家。白雲端云。涅盤老子順風吹。囉哩哩囉爭得知。隔嶺幾多人錯聽。一時喚作鷓鴣詞。徑山杲云。傾腹傾心說向君。不知何故尙沈吟。而今便好猛提取。付與世間無事人。

法眼益禪師出世後。長慶會下有子昭首座。平昔與師商確古今。心中憤憤。一日領眾到。責問於師。師舉眾出迎。特加禮待。主賓位上各掛拂子。茶罷。昭變色問云。長老開堂。的嗣何人。師云地藏。昭云。何太辜長慶先師。某甲同在座下商確古今。曾無間隔。因何卻嗣地藏。師云。某不會長慶一則因緣。昭云何不問來。師云。長慶道萬象之中獨露身。作麼生。昭豎起拂子。師叱云。首座。此是當年學得底。別作麼生。昭無對。師云。只如萬象之中獨露身。是撥萬象不撥萬象。昭云不撥。師云兩个參隨連聲救云撥萬象。師云萬象之中獨露身聻。昭等懡﹝怡﹣臺﹢羅﹞而退。師指住云。首座。殺父殺母猶通懺悔。謗大般若誠難懺悔。昭竟不能對。於是參師發明己見。更不開堂。

天童覺頌云。離念見佛。破塵出經。現成家法。誰立門庭。月逐舟行江練淨。春隨艸上燒痕靑。撥不撥。聽叮嚀。三徑就荒歸便得。舊時松菊尙芳馨。

海會舉禪師到瑯琊。琊問上座近離甚麼處。師云浙江。云船來陸來。師云船來。云船在甚處。師云步下。云不涉程途一句作麼生道。師雲杜撰長老如麻似粟。便下去。瑯琊乃問侍者。此是甚麼人。者云舉上座。琊云莫是舉師叔麼。當時先師教我尋見伊。遂親下堂問。上座莫便是舉師叔。莫怪某甲適來相觸忤。師便喝。復問。長老甚時到汾州。琊云恁時。師云。我在浙江早聞你名。元來見解祇如此。何得名播寰海。瑯琊乃作禮。

海印信頌云。漁翁蕭灑任東西。蘆管橫吹和不齊。夜靜月明魚不食。扁舟臥入武陵溪。鼓山珪云。官路無人獨自行。兩家公驗甚分明。路傍偸販私鹽客。艸裏蹲身過一生。徑山杲云。奪得驪珠卽便回。小根魔子盡疑猜。拈來拋向洪波裏。撒手大家歸去來。

浮山遠禪師。僧問。師唱誰家曲。宗風嗣阿誰。師云八十翁翁輥繡球。云。恁麼則一句迥然開祖冑。三玄戈甲振叢林。師云李陵元是漢朝臣。

投子靑拈雲。水深魚穩。葉落巢疎。復頌。月裏無根艸。山前枯木花。雁回沙塞後。砧杵落誰家。

投子靑禪師。僧問。師唱誰家曲。宗風嗣阿誰。師云。威音前一箭。射透兩重山。云如何是相付底事。師云。全因淮地月。得照郢陽春。云恁麼則入水見長人。師云。祇知荊玉異。那辧楚王心。隨後以拂子敲禪牀。

丹霞淳頌云。珊瑚枝上玉花開。風遞淸香徧九垓。勿謂乾坤成委曲。韶陽曾見睦州來。

楊岐會禪師在筠州。九峯受楊岐請升堂。下座時九峯勤禪師把住師云。今日喜得个同參。師云作麼生是同參底事。勤云。九峯牽犁。楊岐拽杷。師云。正恁麼時。楊岐在前。九峯在前。勤擬議。師托開云。將謂同參。元來不是。

保寧勇代擬議處云。臨行之際更莫忉忉。便掌。上方益頌云。一拽杷。二牽犂。平田淺地且相隨。恰到饑時無艸料。放開頭角便東西。老楊岐。老楊岐。盡道從來解弄蹄。

天寧楷禪師。僧問。師唱誰家曲。宗風嗣阿誰。師云。金鳳夜棲無影樹。峯巒才露海雲遮。

丹霞淳頌云。等閒應問豈安排。一句全提隱顯該。薄霧依依籠古徑。孤峯終不露崔嵬。

尼女

文殊師利在靈山會上諸佛集處。見一女子近佛而坐入於三昧。文殊白佛言。云何此女得近佛坐。佛云。汝但覺此女令從三昧起。汝自問之。文殊繞女子三匝鳴指一下。乃至托上梵天。盡其神力而不能出。佛云。假使百千文殊亦出此女定不得。下方過四十二恆沙國土有罔明菩薩能出此女定。須臾罔明從地湧出作禮佛前。佛勑出此女定。罔明卽於女子前鳴指一下。女子於是從定而出。﹝一本小異﹞

翠巖芝云。僧投寺裏宿。賊打不防家。五云云。不惟文殊不能出此定。但恐如來也出此定不得。祇如教意怎生體解。夾山齡云。這公案無不委知。文殊爲甚出不得。罔明爲甚出得。諸人儻具奔流度刃底眼。非但見這一隊漢敗闕。乃至河沙佛祖出來也被作家覷破。其或靑黃不辧邪正不分。祇管去覓女子出定。玄沙道底。天童覺云。若定若動。當人變弄。鴻毛輕而不輕。太山重而非重。還知老瞿曇鼻孔在我手裏麼。

天衣懷頌云。文殊托上梵天。罔明輕輕彈指。女子黃面瞿曇。看他一倒一起。云蓋智云。獨坐靈山誰得知。罔明出定破羣迷。如今四海皆通達。信道無心總不疑。寶峯照云。拂拭瑤琴月下彈。調髙雪曲和還難。五侯費盡平生志。從此詩書懶更看。圓覺演云。二菩薩出定。笑殺老禪和。富嫌千口少。貧恨一身多。白楊順云。文殊出不得。罔明卻出得。叵叵這冤家。冷地裏作賊。

世尊因七賢女遊屍陁林。一女指屍謂諸姊云。屍在這里。人向甚處去。中有一姊云作麼作麼。諸姊諦觀各各契悟。感帝釋散花云。惟願聖姊有何所須。我當終身供給。女云。我家四事七珍悉皆具足。惟要三般物。一要無根樹子一株。二要無陰陽地一片。三要叫不響山谷一所。帝釋云。一切所須我悉有之。若三般物我實無得。女云。汝若無此。爭解濟人。帝釋遂同往白佛。佛言。憍屍迦。我諸弟子大阿羅漢悉皆不解此義。惟有諸大菩薩乃解此義。

佛惠泉頌云。寒林裏。忽逢伊。帝釋行檀恨已遲。三物索來何處有。卻令諸姊皺雙眉。憍屍迦。知不知。更獻天花三兩枝。佛燈珣云。帝子遊春不逐歌。相邀諸姊入屍陁。死人堆裏出身路。撥動煙塵見也麼。伶利漢。不消多。回頭踏著自家底。洞云深處舊煙蘿。龍牙才云。屍在此兮人何在。疾雷破山風振海。雲飛雨散相見時。髑髏眼睛放光彩。

舍利弗因入城。遙見月上女出城。舍利弗心口思惟。此姊見佛。不知得忍不得忍。我當問之。才近便問甚麼處去。女云如舍利弗與麼去。弗云。我才入城。爾當出城。云何言如舍利弗與麼去。女云。諸佛弟子中當往何所。弗云諸佛弟子依大涅盤而住。女云。諸佛弟子旣依涅盤而住。我如舍利弗與麼去。

大潙喆云。一人入城。一人出城。何言如舍利弗與麼去。若人知得舍利弗月上女二人去處。十二時中動轉施爲。無非住諸佛大涅盤。若也未知。業識茫茫。無本可據。淸涼和云。一出一入。何云同去。會麼。拈起拄杖云。舍利弗月上女盡在山僧拄杖頭上。若也會得。去路無差。其或不然。一任出入。圓悟勤頌云。本來正體徹根源。出入同途只此門。已住如來大解脫。掌中至寶耀乾坤。佛慧泉云。淡籠煙。深鎖霧。鶖子寧知此條路。直饒撞入涅盤門。未免隨他與麼去。月上女。實堪悲。愛將靑黛畫蛾眉。佛燈珣云。涅盤一路同來往。寸步寧虧達本鄕。鶖子黠兒輕借便。猶如瘂子喫生薑。月上女。太無良。不塗紅粉自風光。金鎖玄關畱不住。百尺竿頭信腳行。

文殊大士問庵提遮女。生以何爲義。女云生以不生生爲生義。殊云如何是生以不生生爲生義。女云。若能明知地水火風四緣未曾自得。有所和合。而能隨其所宜。是爲生義。殊云死以何爲義。女云死以不死死爲死義。殊云如何是死以不死死爲死義。女云。若能明知地水火風四緣未曾自得。有所離散。而能隨其所宜。是爲死義。

佛性泰頌云。生無所生。死無所死。風動塵飛。波澄浪止。和合離散隨緣發現。滿月彎弓雙雕一箭。南堂靜云。生以不生生爲生。指天指地四方行。死以不死死爲死。雙林樹下亦如此。生不生。死不死。四十九年無一字。掣斷金鎖天麒麟。突出金毛獅子子。

庵婆提女問文殊云。明知生是不生之法。爲甚麼卻被生死之所流。文殊云其力未充。﹝教中名言小異大同﹞

後進山主問修山主。明知生是不生之法。爲甚麼被生死之所流。修云。筍畢竟成竹去。如今作篾使得麼。進云汝向後自悟去在。修云。某甲所見祇如此。上座意旨如何。進云。這个監院房。那个是典座房。修乃禮謝。

正覺逸頌云。進老分明到五臺。修師眞个入閩來。維那院主門相對。說著令人兩眼開。

趙州諗禪師因五臺山下有一婆子接待。凡有僧問臺山路向甚處去。婆云驀直去。僧才行三五步。婆云好个師僧又恁麼去。後有僧舉似師。師云待我去爲勘過這婆子。明日師便去。亦如是問。婆亦如是對。師歸乃升堂爲眾云。臺山婆子我爲勘破了也。

玄覺云。前來僧也與麼問答。後來趙州也與麼問答。且道甚處是勘破處。又云。非惟被趙州勘破。亦被這僧勘破。瑯琊覺云。大小趙州去這婆子手裏喪身失命。𨿽然如是。錯會者多。大潙喆云。天下衲僧只知問路。老婆要且不知腳下泥深。若非趙州老人。爭顯汗馬功髙。禾山方云。一人從苗辧地。一人臨崖不悚。諸人要識趙州麼。良久云。鬧市裏虎。

慈明圓頌云。趙州勘破婆子。葉落便合知秋。天下幾多禪客。五湖四海悠。悠黃龍南云。傑出叢林是趙州。老婆勘破有來由。而今四海淸如鏡。行人莫與路爲讎。淨照臻云。趙州勘破老婆禪。語默分明在目前。近日五湖參學者。剛於岐路走如煙。少林通云。趙州勘破語難過。無限平人走似梭。日暮臺山空寂寂。至今猶未絕誵訛。云蓋昌云。臺山路上老婆禪。驀直教人好進前。賴得趙州親勘破。從玆四海路平然。

趙州問一婆子甚麼處去。云偸趙州筍去。師云忽遇趙州又作麼生。婆子便與師一掌。師休去。

雪竇顯云。好掌。更下兩掌也無勘處。五祖演云。趙州休去。不知眾中作麼生商量。白雲也要露个消息。貴要眾人共知。婆子𨿽行正令。一生不了。趙州被打兩掌。齩斷牙關。婆子可謂去路一身輕似葉。趙州髙名千古重如山。

野軒遵頌云。趙州筍。被婆偸。遭摑如何肯便休。合出手時須出手。得抽頭處且抽頭。海印信云。彎弓直勢射難當。陷虎之機理最長。𨿽是貪他一粒米。誰知失卻半年糧。地藏恩云。趙州老。捉个賊。當面勘渠。返遭一摑。賊不成。罪歸己。天下衲僧知幾幾。無盡居士云。趙州挨拶老婆時。迦葉難陀盡皺眉。卻被老婆揮一掌。從來多事落便宜。佛鑑懃云。從來柔弱勝剛彊。捉賊分明已見贓。當下被他揮一掌。猶如瘂子喫生薑。

巖頭奯禪師因沙汰後。於鄂渚湖邊作渡子。兩岸各掛一牌板。有人過渡。打板一下。師云阿誰。或云要過那邊。師乃舞棹迎之。一日因一婆子拘一孩兒來乃問。呈橈舞棹卽不問。且道婆手中兒甚處得來。師以橈便打。婆子云。婆生七子。六个不遇知音。只這一个也不消得。便拋向水中。

瑯琊覺云。欺敵者亡。大潙智云。巖頭業在其中。只得通身泥水。婆子𨿽有丈夫手段。也是家醜外揚。

大潙喆頌云。親兒棄了更無親。撒手歸家罷問津。呈橈舞棹波中客。休向江頭覓渡人。上方益云。舞棹呈橈古渡頭。婆婆相見問來由。何人﹝拚﹣ㄙ﹢ㄊ﹞得親生子。拋向江心更不收。月庵果云。千尺絲綸世可猜。鉤頭多是得黃能。自從釣得錦鱗後。洗盡渠儂滿面埃。

保福展禪師與甘長老相看鄭十三娘。才坐定。師乃問承聞十三娘子參見潙山是不。云是。師云潙山遷化向甚麼處去。娘起身偏牀而立。甘云。閒時說禪口似懸河。何不道取。娘云鼓這兩片皮堪作甚麼。甘云不鼓這兩片皮又作麼生。娘云合取狗口。

南堂靜頌云。潙山遷化絕音容。趯起眉毛何處去。十三娘子側身時。放出金毛獅子子。

行童

五祖大師初在蘄州西山栽松。遇四祖告云。吾欲傳法與汝。汝已年邁。汝若再來。吾尙遲汝。師諾。遂往周氏家女托生。因拋濁港中。神物護持。至七歲爲童子。四祖出山路次。逢之。見其骨相奇秀異乎常童。乃問云子何姓耶。師云。姓卽有。非常性。祖云是何姓。師云佛性。祖云汝無姓耶。師云性空故。祖默識之。攜歸出家。後付衣法。居黃梅東山。

天童覺頌云。黃梅果熟。白藕花開。問惟佛性。體異凡胎。衣傳南嶺人將去。松老西山我再來。兩借皮囊成底事。一壺風月湛無埃。艸堂淸云。無父無兄絕是非。江心誰辧逆流時。西山得法東山隱。此事只教能者知。佛國白雲。垂垂白髮下靑山。七載歸來換舊顏。人卻少年松已老。是非從此落人間。無爲子云。栽松何老。傳衣何少。前身後身。一夢兩覺。白藕花開峯頂頭。明月千年冷相照。

禪林類聚卷第九

禪林類聚卷第十

人境心眼肢體眞像

人境

臨濟玄禪師示眾云。赤肉團上有一無位眞人。常在汝等諸人面門出入。未證據者看看。時有僧出問。如何是無位眞人。師下繩牀扭住云。道道。僧無語。師打一掌拓開云。無位眞人是甚麼乾屎橛。

雪峯存云。臨濟大似白拈賊。雪竇顯云。夫善竊者神鬼莫知。旣被雪峯覷破。臨濟不是好手。復召大眾云。雪竇今日換你諸人眼睛了也。你若不信。各歸寮捨自摸﹝打﹣丁﹢索﹞看。瑯琊覺云。臨濟可謂水淩上度過九鞠。劍刃上拾得全身。

白雲端頌云。春風浩浩烘天地。是處山藏煙霞裏。無位眞人不可尋。落花又見隨流水。保寧勇云。播土揚塵沒處藏。面門出入太狼當。撒屎撒尿渾閒事。浩浩誰分臭與香。佛印元云。卞璧無瑕奪日輝。秦王𨿽愛不輸機。可憐又入相如手。一陣淸風滿路歸。通照逢云。無位眞人臨濟道。勸君不用更尋討。鳥道無功遊者稀。百尺竿頭要親到。佛心才云。聲色不幹眼耳。天地本自同根。巖下忽逢啼鳥。翻身又到松門。

臨濟小參云。我有時奪人不奪境。有時奪境不奪人。有時人境兩俱奪。有時人境俱不奪。克符便出問如何是奪人不奪境。師云。煦日發生鋪地錦。嬰兒垂發白如絲。云如何是奪境不奪人。師云。王令已行天下徧。將軍塞外絕煙塵。云如何是人境兩俱奪。師云。並汾已信。獨處一方。云如何是人境俱不奪。師云。王登寶殿。野老謳歌。

克符復頌云。奪人不奪境。緣自是誵訛。擬欲求玄旨。思量反責麼。驪珠光燦爛。蟾桂影婆娑。覿面無差互。還應滯网羅。奪境不奪人。尋言何處眞。問禪禪是妄。究理理非親。日照寒光澹。山搖翠色新。直饒玄會得。恰似眼中塵。人境兩俱奪。從來正令行。不論佛與祖。那說聖凡情。擬犯吹毛劍。還如值木盲。進前求妙會。特地打精靈。人境俱不奪。思量意不偏。主賓言不異。問答理俱全。蹋破澄潭月。穿開碧落天。不能明妙用。淪溺在無緣。

大同濟禪師。僧問如何是本來人。師云共住不相識。云恁麼則禮拜去也。師云暗寫愁腸寄阿誰。

保寧勇頌云。共住同行世莫知。幾人當面便逢伊。縱饒紹續家門者。半是貧寒乞養兒。

趙州諗禪師問投子。大死底人卻活時如何。子云。不許夜行。投明須到。

雪竇顯頌云。活中有眼還同死。藥忌何須鑑作家。古佛尙言曾未到。不知誰解撒塵沙。白雲端云。死去活來牙尙露。投明須到己先行。誰家別館池塘裏。一對鴛鴦畫不成。長靈卓云。虛空產出鐵牛兒。頭角分明也大奇。踏破澄潭深處月。夜闌牽向雪中歸。佛印元云。大死底人同活人。三千豪俠又隨塵。李陵本是收番將。卻作降番上將身。徑山杲云。禾黍不陽艷。競栽桃李春。翻令力耕者。半作賣花人。

趙州僧問。路逢達道人。不將語默對。未審將甚麼對。師云。人從陳州來。不得許州信。

大潙行頌云。滿滿彎弓射不著。長長揮劍斫無痕。堪笑日月不到處。个中別是一干坤。

夾山會禪師。僧問如何是夾山境。師云。猿抱子歸靑嶂後。鳥銜花落碧巖前。

法眼云。我二十年來只作境話會卻。浮山遠云。直饒不作境話會。亦未會在。何故。犀因玩月通於角。象被雷驚花入牙。瑯琊覺云。且道如今怎生會。良久云。上士遊山水。中人坐竹林。

投子靑頌云。月皎靑松鶴夢長。碧霄丹桂掛羚羊。巖髙壁仞千峯雪。石筍生條半夜霜。寶峯祥雲。古鏡重磨又一新。一回出匣一驚人。石頭城下風雷吼。老老禪翁把要津。丹霞淳云。蚌含明月珠生腹。龍擁深雲雨灑空。莫向平田翻巨浪。直須點點盡朝東。徑山杲云。境話會來猶未是。卻問而今作麼生。淸涼元來鼻頭直。夾山依舊兩眉橫。

雲門偃禪師。僧問如何是大修行底人。師云一榼在手。

大中徳頌云。手中一榼絕痕瑕。道聽途傳轉見賒。作者至今拈不起。依前獨自挈歸家。

鳳翔石柱禪師遊方時到洞山﹝卽靑林也﹞。值山示眾云。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。那个是其人。師出眾云。一人說過佛祖。一步行不得。祇是無舌不許行。一人行過佛祖。一句說不得。祇是無足不許說。一人說得行得。祇是函蓋相稱。一人說不得行不得。如斷命求活。此是石女兒披枷帶鎖。山云闍梨分上又作麼生。師云。該通分上。卓卓寧彰。山云祗如海上明公秀又作麼生。師云。幻人相逢。撫掌呵呵。

丹霞淳頌雲。水底泥牛耕白月。雲中木馬驟淸風。胡僧懶捧西乾缽。半夜乘舟過海東。

靈峯顯禪師。僧問如何是諸佛向上人。師云白雲覆靑山。云莫便是和尙爲人處也無。師云淥沼徒長蕖。

投子靑頌云。雪嶠層層翠鎖深。風生寒岫結重云。夜來丹鳳衝霄漢。聽曉樵人逐雁羣。

心眼

十祖脇尊者因十一祖作童子時來。祖乃問爾從何來。云我心非往。祖云爾住何所。云我心非止。祖云子不定耶。云諸佛亦然。祖云爾非諸佛。云諸佛亦非。

翠巖芝云。祖師與童子一問一答。總欠會在。如今作麼生會。

南堂靜頌云。諸佛亦非。國泰家肥。出窟獅子。報曉金雞。

馬祖一禪師示眾云。汝等諸人各信自心是佛。此心卽是佛心。達摩自南天竺國來至中華。傳上乘一心之法。令汝等開悟。僧問。和尙爲甚麼說卽心卽佛。師云爲止小兒啼。云啼止後如何。師云非心非佛。云除此後如何指示。師云向伊道不是物。

翠巖眞頌云。百萬雄兵出。將軍獵渭城。不閒弓矢力。斜漢月初生。圓悟勤云。無須鎖子。八面玲瓏。不撥自轉。南北西東。海神知貴不知價。畱與人間光照夜。佛國白雲。心心卽佛佛心心。佛佛心心卽佛心。心佛悟來無一物。將軍止渴望梅林。佛鑑懃云。美如西子離金閣。嬌似楊妃倚玉樓。猶把琵琶半遮面。不令人見轉風流。長靈卓云。風勁葉頻落。山髙日易沈。坐中人不見。窗外白雲深。黃龍震云。敲之卽響。聽則無聲。嚴冬汗濕。酷熱冰淸。試問道途來往客。長安此去幾多程。

盤山積禪師示眾云。三界無法。何處求心。

雪竇顯頌云。三界無法。何處求心。白雲爲蓋。流水作琴。一曲兩曲無人會。雨過夜塘秋水深。佛性泰云。三界無法。何處求心。山容雨過。松韻風吟。橫眠倒臥無餘事。一任莓苔滿地侵。佛鑑懃云。靑靑入座當軒竹。黯黯遮門對面山。更有一般堪羨處。夜深流水響潺潺。

麻谷徹禪師問臨濟。大悲千手眼。那个是正眼。濟云。大悲千手眼。作麼生是正眼。速道速道。師拽濟下禪牀卻坐。濟遂起雲不審。師擬議。濟便喝。拽師下禪牀卻坐。師便出去。

達觀頴云。諸徳。此二尊宿如此。且道怎生。今時人總道照用照甚麼椀。一切人只解自騎馬去捉賊。自持刀去殺賊。此二人便能奪賊馬捉賊。奪賊刀殺賊。𨿽然如是。臨濟𨿽是得便宜。卻是落便宜。保寧勇頌云。多年塞上只聞名。今日陣前親見面。疋馬單鏘戰數場。好是見機開一箭。海印信云。大悲正眼問來端。互換之機子細看。會得不得亦顢頇。也似黏魚上竹竿。覺海元云。正眼英雄逢正眼。勝劣短長徒用揀。那吒現出本來身。且非父母能生產。普融平云。相逢狹路轉身難。一陣交鋒瞬息間。旗號縱橫渾莫辧。試問何人得勝還。

龐蘊居士問馬祖。不昧本來人。請師髙著眼。祖直下覷。士進云。一種沒弦琴。惟師彈得妙。祖直上覷。士乃作禮。祖歸方丈。士隨後入云。弄巧成拙。

雲峯悅云。且道賓家弄巧成拙。主家弄巧成拙。還有人揀得出麼。若揀得出。三十棒一棒也較不得。若揀不出。明年更有新條在。惱亂春風卒未休。瑯琊覺云。一夜作竊。不覺天曉。

保寧勇頌云。浩浩擎山頂嶽來。撐天拄地勢崔嵬。從教弄巧翻成拙。撒手前行更不回。佛眼遠云。與子偕行今日路。與君共看本來人。同名同姓同形段。無死無生無色塵。佛鑑懃云。馬師素有拏云手。龐老猶伸掣電機。上苑鶯鶯相對語。朱樓燕燕一雙飛。

雲巖晟禪師問道吾。大悲菩薩用許多手眼作甚麼。吾云如人夜間背手摸枕子相似。師云我會也。吾云汝作麼生會。師云徧身是手眼。吾云。道也太煞道。只道得八成。師云。某甲只恁麼。師兄作麼生。吾云通身是手眼。

雪竇顯頌云。徧身是。通身是。拈來猶較十萬里。展翅崩騰六合云。搏風鼓蕩四溟水。是何埃﹝土﹡﹝壴﹣士﹢山﹞兮忽生。那个毫犛兮未止。君不見。网珠垂範影重重。棒頭手眼從何起。喝。佛心才云。演若怖回鏡裏首。那吒還復舊時身。不知千眼從何起。便道全軀在剎塵。大洪預云。弟應兄呼豈偶然。嬉遊時在舊山前。通身手眼如何會。拾得寒山笑揭天。天寧璉云。通身是手眼。徧界不曾藏。背摸牀頭枕。翻身嫌夜長。

趙州諗禪師問僧甚處來。云雪峯來。師云雪峯近日有何言句。僧云雪峯示眾云。盡大地是沙門一隻眼。汝等諸人向甚處屙。師云。上座若回雪峯。我寄个鍬子去與他。

保福展云。南有雪峯。北有趙州。瑯琊覺云。眾中有云。寄鍬子去。埋卻趙州。若道寄缽盂去。便道盛粥飯。用狂解益見作麼商量。不是僧繇手。謾說學丹靑。雪竇顯云。這僧旣不從雪峯來。可惜趙州鍬子。

正覺逸頌云。南望雪峯猶萬里。北遊未踏趙州關。賺他一隻破鍬子。二百餘年去不還。佛慧泉云。石橋一路滑如苔。閩嶺風髙凍不開。相見盡言遊歷去。幾人曾到雪峯來。鼓山珪云。大地是眼何處屙。天下不柰雪老何。趙州寄个鍬子去。方得此話圓堶堶。徑山杲云。途路波吒數十州。傳言送語當風流。不知腳下泥生刺。踏著錐人腳指頭。

保壽第二世禪師開堂日。三聖和尙乃推出一僧。師便打。聖云。恁麼爲人。瞎卻鎭州一城人眼去在。師便歸方丈。

雪竇顯云。保壽三聖𨿽發明臨濟正法眼藏。要且只解無佛處稱尊。當時這僧若是个漢。才被推出便掀倒禪牀。直饒保壽全機。也較三千里。雲峯悅云。臨濟一宗掃地而盡。因甚麼卻到這里。驀拈拄杖云。甚麼處去也。潙山秀云。保壽爲將。因何三聖卻作中軍。可惜鎭州一城人眼。至今未辧東西。然淸議之排必有竊吹之處。當時連三聖趂出。必然救得鎭州一城人眼。五祖戒別保壽云。千鈞之弩不爲鼷鼠而發機。瑯琊覺云。不是三聖爭到今日。然𨿽如是。錯會者多。大潙喆云。保壽大似寰中天子勑正行。三聖塞外將軍令正舉。還有不惜性命者麼。出來與老僧相見。要斷不平之事。良久云。橫按鏌鋣全正令。太平寰宇斬癡頑。黃龍南頌云。寶華王座始登時。三聖推僧決眾疑。棒下分明無老少。天下盲人幾个知。佛國白雲。臨濟家風兩獻酬。推僧棒瞎見宗猷。若非保壽全機眼。更有誰明此話頭。保寧勇云。黑白未分著著奇。任他閒漢畔頭窺。不知除卻神仙手。更有何人敵得伊。徑山杲云。提起須彌第一槌。電光石火太遲遲。象王行處狐蹤絕。獅子咆哮百獸危。

雲門偃禪師。僧問如何是正法眼。師云普。

黃龍心云。更道个瞎。且圖兩得相見。

洞山聰頌云。普之一字豈尋常。擡手須看掣電光。擬議思量生會解。堪嗟剜肉作身瘡。大愚芝云。說佛說法廣鋪舒。矢上加尖也太愚。明眼衲僧傍覷見。一條拄杖兩人舁。白雲端云。頂上有來眞个瞎。輝天輝地不同時。大悲手裏休擎出。獨自夜行誰得知。正覺逸云。普之一字天然別。著眼看時如電掣。宇宙茫茫無處尋。秤槌踏著硬如鐵。圓通仙云。應機無出老韶陽。法眼咨詢普字當。機會若非獅子子。一場閒夢過瀟湘。

天童啟禪師。僧問如何是應用無虧底眼。師云恰如瞎一般。

丹霞淳頌云。盲聾喑瘂迥天眞。眼似眉毛道始鄰。昨夜東君潛布令。黃鶯啼處綠楊春。

護國澄禪師。僧問如何是本來心。師云犀因玩月紋生角。象被雷驚花入牙。

丹霞淳頌云。三腳靈龜荒徑走。一枝瑞艸亂峯垂。昆崗含玉山先潤。涼兔懷胎月未知。

肢體

達摩大師將返西天。謂門人云。時將至矣。盍各言所得乎。時門人道副對云。如我所見。不執文字。不離文字。而爲道用。師云汝得吾皮。尼總持云。我今所解。如慶喜見阿閦佛國。一見更不再見。師云汝得吾肉。道育云。四大本空。五陰非有。而我見處。無一法可得。師云汝得吾骨。最後慧可禮拜後依位而立。師云汝得吾髓。於是傳法付衣。

明安云。且道更有一人出來。得个甚麼。乃云。不得不得。又云。意況不到。翠巖芝云。二祖被他當面塗糊。莫道髓。皮也不曾摸著。因甚卻紹祖位。天衣懷云。祖師與麼說話。無計較中翻成計較。無塗轍中卻成塗轍。若教伊踏著徳山臨濟門下。免見九年冷坐。被人喚作壁觀胡僧。直饒如是。也未免殃及兒孫。五祖演云。當時若見他三人恁麼道。各人好與三十棒。只如白雲今日也合喫二十九棒。畱一棒與你諸人。其間若有知痛癢者。不辜負先聖。亦乃得見白雲。其或未知。堂裏喫粥喫飯更須爛嚼。多見是渾圞吞卻。

佛國白頌云。缺齒胡僧到大唐。卻將皮髓彊分張。九年懡﹝怡﹣臺﹢羅﹞空歸去。添得華人笑幾場。保寧勇云。門前諸子列成行。各逞英雄越羈王。如何獨有無言者。坐斷毗盧不可當。正覺逸云。少林眞嗣擇全才。諸子紛紛點額回。衣法莫言容易得。曾憑三拜作良媒。地藏恩云。當門齒缺眞堪笑。面壁無言坐九年。皮髓些些分表了。依前懡﹝怡﹣臺﹢羅﹞返西天。枯木成云。四維上下絕遮欄。湧出水壺印碧天。無孔笛中藏六律。一聲驚起釣魚船。

南泉願禪師示眾云。王老師賣身去也。還有人買麼。時有一僧出眾云某甲買。師云。不作貴。不作賤。你作麼生買。僧無語。

趙州云。明年與和尙作一領布衫。臥龍球代云。和尙屬某甲。澄源代云。是何道理。雪竇顯云。𨿽然作家競買。要且不解輸機。且道南泉還肯麼。雪竇也酬个價。直令南泉進且無門退亦無地。不作貴不作賤作麼生買。別處容和尙不得。佛鑑懃云。遼天索價。著地相酬。也須是當行家始得。若非當行。價例不等。不成買賣。

泉大道頌云。貴賤非同價不常。个中交道勿商量。趙州布衫應時用。一任閒人說短長。野軒遵云。南泉鋪席大開張。差寶希珍壓市行。競買𨿽多酬價少。至今天下錯商量。海印信云。賣身王老難爲價。貴賤俱非不易酬。若使當時無退悔。喚來分付與園頭。保寧勇云。王老哀哉不惜身。臨危將賣與何人。若無令子輕酬價。往往一年空過春。

南泉因僧來參乃叉手而立。師云大俗生。僧合掌。師云大僧生。僧無語。

保寧勇代撒手倒行出去。

佛眼遠頌云。南北東西無不利。令人深愛老南泉。眉毛廝系如相似。鼻孔遼天不著穿。

南泉云。喚作如如。早是變了也。今時人須向異類中行始得。趙州在僧堂前見師便問。異卽不問。如何是類。師以手托地。州以腳踏。師倒地。州走入延壽堂叫悔悔。師令侍者問悔甚麼。州云悔更不與兩踏。

保寧勇頌云。張公移住向深村。被賊潛身入後門。鍋子一時偸去後。更來敲枕玩兒孫。佛日才云。父不慈。子不孝。作之在前。悔之在後。明眼衲僧。難緘其口。

潙山見仰山從外入。師以兩手握拳相交示之。仰便作女人拜。師云如是如是。

佛鑑懃云。須知道解與師齊減師半徳。見過於師方堪傳授。潙山才向鍼鋒上把定乾坤。仰山便向藕絲裏開張世界。且因甚如此。不見道功多業就水到渠成。大潙智云。功已成。名亦遂。父父子子有巴有鼻。千古之下如金擲地。諸仁者。還知麼。潙山搖頭。仰山擺尾。理合如斯。因事長智。周公制禮。如是如是。塗毒策云。恁麼說話豈不是奇特商量。殊不知潙山父子無繩自縛。去死十分。祇如潙山以手握拳相交示之。何似塗毒轉个拄杖子。自西邊拈過東邊。且道是同是別。个裏不曾開活眼。知君泥水未嘗分。

慈受深頌云。佳人十八正嬌癡。一曲堂前舞柘枝。只有玉郎知雅態。更無人道柳如眉。

臨濟玄禪師因趙州遊方到院。在後架洗腳次。師便問如何是祖師西來意。州云恰遇山僧洗腳。師近前作聽勢。州云。會卽便會。啖啄作甚麼。師便歸方丈。州云。三十年行腳。今日錯爲人下注腳。

玉泉璉云。二老相見各有來由。明暗互換彊弱相持。檢點將來。大似賊偸賊物。要識他用處麼。一條拄杖兩人擎。好手手中呈好手。松源嶽雲。半雨半晴。桃紅李白。點著便行。不勞啖啄。那个是他錯下注腳處。試道看。

鼓山珪頌云。洗腳處更不安排。側聆時非是啖啄。趙州臨濟二老人相見。何曾下注腳。徑山杲云。一人眼似鼓槌。一人頭如木杓。兩个老。不識羞。至今無處安著。

長慶稜禪師。僧問如何得不疑去。師展兩手。

投子靑頌云。展手之時。萬仞摧枯。河無水。月無來。若疑別問龐居士。石女黃梅誰共陪。

魏府大覺禪師。僧問如何是本來身。師云。頭枕衡山。腳踏北嶽。

保寧勇頌云。主山之後案山前。下是地兮上是天。身手太長衫袴短。醉狂贏得樂丰年。

文殊禪師。師問古人垂一足意旨如何。師云坐久成勞。

投子靑頌云。馳書才去返忽忽。一足垂酬繼後蹤。坐久成勞誰委悉。紅鑪點雪自相通。

龍濟修山主同法眼悟空三人到地藏。阻雪附鑪次。藏問山河大地與上座自己是同是別。師云別。藏豎起兩指。師云同。藏亦豎起兩指便起去。師罔措。遂投誠入室。

禾山方云。這个漢向火也不了。更只管說同說別。直饒見得歷歷分明。正在途中。向禾山門下。直須喫棒。何故。十語九中。不如一默。

白雲端頌云。地藏當鋒豎指頭。諸老至今猶未瞥。天回地轉卻等閒。千古萬古兩條鐵。保寧勇云。商量同別有多般。潦倒何曾鼓舌端。今古不能提得去。一雙靈劍倚天寒。佛印元云。山河大地兼同別。口中未有娘生舌。多知禪客彊分疎。甕裏何曾走卻鱉。

黃龍南禪師室中垂問學徒云。我手何似佛手。我腳何似驢腳。人人有个生緣處。那个是上座生緣處。少有契其機者。天下號爲黃龍三關。師復有偈示眾云。生緣斷處垂驢腳。驢腳伸時佛手開。爲報五湖參學者。三關一一透將來。

旻古佛頌云。我手佛手兼舉。禪人直下薦取。不動干戈道出。當處超佛超祖。我腳驢腳並行。步步踏著無生。會得云收日捲。方知此道縱橫。生緣有語人皆識。水母何曾離得蝦。但見日頭東畔上。誰能更喫趙州茶。照覺總云。佛手才開古鑑明。森羅無得隱纖形。朝朝日自東邊出。多少行人問丙丁。驢腳伸時動地輪。大泮海底播紅塵。惟餘庭際靑靑栢。一度年來一度春。垂問生緣何處來。到家禪客絕纖埃。毗盧剎海周遊也。休說峨嵋與五臺。佛眼遠云。佛手驢腳生緣。黃龍元無此語。直饒恁麼知之。我儂亦未相許。奉報四海禪人。第一不得錯舉。

五祖演禪師每見僧來。師乃展手問云。何故喚作手。

佛眼遠頌云。何故喚作手。衲僧難開口。擬議自顢頇。可憐太蒙斗。

黃龍心禪師在室中豎拳示僧云。喚作拳頭則觸。不喚作拳頭則背。未審喚作甚麼。

雪巢一頌云。背觸人難會。憑君子細看。片雲才出洞。遮卻面前山。道場琳云。赤體更無藏隱處。黃龍未語先分付。若將見解上門來。他家自有通霄路。

眞像

南泉願禪師一日訪百丈。丈問甚處來。師云江西來。丈云還將得馬大師眞來麼。師云只這是。丈云背後底﹝你﹣女﹢口﹞。師拂袖便出。﹝或作訪忠國師﹞

長慶稜云。大似不知。保福展云。幾不到和尙此間。云居錫云。此二尊宿盡扶背後。只如南泉休去。爲當扶面前扶背後。五祖戒云。和尙於此路熟。佛鑑懃云。一雙孤雁搏地髙飛。兩隻鴛鴦池邊獨立。塗毒策云。膠漆易辧。乳酪難分。𨿽然難弟難兄。其柰各行活路。只如百丈道背後底聻。南泉拂袖便出。又作麼生。不因同渡風波惡。爭見船師手段髙。

佛眼遠頌云。八面當風祇這是。拂袖之談動天地。堪愛賣身王老師。不作賤兮不作貴。

盤山積禪師將順世告眾云。有人邈得吾眞不。眾或將所傳頂相呈似。皆不契。時普化云。某甲邈得。師云何不呈似老僧。化遂打筋斗而出。師云這漢向後掣風狂去在。

保福展云。普化掣顚不少。盤山醜拙更多。云居云。普化只知邈眞。不覺露醜。

佛眼遠頌云。師眞醜拙不堪呈。用盡身心笑殺人。波中莫覓絲頭意。白鼻昆侖賀新正。

洞山價禪師問雲巖云。和尙百年後。忽有人問。還邈得師眞。如何祗對。巖云但向伊道只這是。師良久。巖云。價闍梨。承當這个事大須審細。師無語。巖便打。後因供養雲巖眞。有僧問。先師道只這是。莫便是不。師云是。僧云意旨如何。師云當時幾錯會先師語。云未審先師還知有也無。師云。若不知有。爭解恁麼道。若知有。爭肯恁麼道。

長慶稜云。旣知有。爲甚恁麼道。又云。養子方知父慈。

天童覺頌云。爭解恁麼道。五更雞唱家林曉。爭肯恁麼道。千年鶴與雲松老。寶鑑澄明驗正偏。玉機轉側看兼到。門風大振兮規步綿綿。父子變通兮聲光浩浩。

九峯虔禪師。僧問一筆丹靑爲甚麼邈志公眞不得。師云僧繇卻許志公。云爲甚麼卻許志公。師云烏龜稽首須彌柱。

投子靑頌云。荊山采玉卞人尋。至寶無瑕絕見因。鐵牛帶子踏滄海。撞月石龜長羽鱗。

文殊禪師。僧問僧繇爲甚麼邈志公眞不得。師云。非但僧繇。志公亦邈不得。云志公爲甚麼邈不得。師雲彩繪不將來。云和尙還邈得也無。師云我亦邈不得。云和尙爲甚麼邈不得。師云。渠不以苟我顏色。教我作麼生邈。

丹霞淳頌云。身光熾盛相巍巍。妙筆如何彩繪伊。休問僧繇吳道子。志公他自不能知。

禪林類聚卷第十

禪林類聚卷第十一

住山﹝開堂附﹞庵居戒律﹝出家附﹞禮拜參學省訪

住山﹝開堂附﹞

靑原思禪師令石頭馳書往南嶽讓和尙處。乃云回來與汝鈯斧子住山去。石頭到彼。未通書便問。不慕諸聖。不重己靈時如何。嶽雲。子問太髙生。何不向下問。頭云。寧可永劫受沈淪。不求諸聖解脫。便回。師問。返何速乎。書達不。頭云。書亦不達。信亦不通。去時蒙許鈯斧子住山。卽今便請。師垂一足。頭便禮拜。歸南嶽住山。

玄沙云。大小石頭被大慧靠倒。至今起不得。翠巖芝云。思和尙垂足。石頭禮拜。要且不得他斧子。且道後來用个甚麼。黃龍南云。石頭𨿽善馳達。不辱宗風。其柰逞俊太過。不知落節。旣是落節。回來因甚得斧子。雪竇顯云。石頭洎擔板過卻。又云。大小大惠不能據令。

保寧勇頌云。從來祖上作君王。子子孫孫代代昌。文武百僚俱不識。只應金殿有尊堂。佛印元云。諸聖不求。己靈不重。一問太髙。天驚地動。拂袖而回。音書肯開。後玆盤石上。更不過山來佛國白雲。鈯斧持來便住山。斫開南嶽好峯巒。兒孫失利將何用。又被﹝口﹡胡﹞嚧笑魯般。枯木成云。千里迢迢信不通。歸來何事太匆匆。白雲鎖斷巖前石。掛角羚羊不見蹤。

百丈海禪師。僧問如何是奇特事。師云獨坐大雄峯。僧禮拜。師便打。

應庵華云。大小百丈答話不了。

雪竇顯頌云。祖域交馳天馬駒。化門舒捲不同途。電光石火存機變。堪笑人來捋虎須。白雲端云。大機大用豈虛然。獨坐雄峯是有權。稍若錯傳王令者。腦門須喫棒三千。投子靑雲。巍巍峭迥出雲霄。頂鎖冰寒勢外遙。坐觀四望煙籠處。一帶靑山萬水朝。保寧勇云。大雄峯頂獨巍巍。直下橫分八字眉。賴得縮頭知進退。未嘗容易敢相虧。海印信云。雄峯獨坐鎭巍巍。四海歌謠滿路岐。任是通身鋒刃者。到來無不豎降旗。

投子同禪師。僧問和尙住此山有何境界。師云丫角女子白頭絲。

白雲端頌云。丫角女子白頭絲。猛焰堆中雪片飛。一等住山誰可擬。閒雲流水不同歸。正覺逸云。山家世界別。塵世罕曾聞。只可自怡悅。不堪持贈君。持贈君。還也奇。丫角女子白頭絲。

云居僧問僧家畢竟如何。師云居山好。僧禮拜。師云你作麼生會。云。僧家畢竟於善惡生死逆順境界。其心如山之不動。師打云。辜負先聖。喪我兒孫。又問傍僧云。你作麼生。僧禮拜云。僧家畢竟眼不覷玄黃之色。耳不聽絲竹之聲。師云。辜負先聖。喪我兒孫。

黃龍南云。作麼生道得一句。不辜負先聖喪我兒孫。若人道得。到此靑山非道場。若道不得。有寒暑兮促君壽。有鬼神兮妬君福。

投子靑頌云。突兀嵯峨萬刃橫。四邊無路不通行。自古兩輪光不到。夜深王老入西岑。

庵居

南泉願禪師住庵時。一僧到。師乃云。某甲上山作務。請齋時作飯自喫了。卻送一分來。其僧齋辧自喫了。卻將家事一時打破。仍就牀臥。師伺久不來。遂歸。見僧臥。師亦去一邊臥。僧便起去。師住後云。我往前住庵時。有个伶利道者來。直至如今不見。

五祖戒云。也是貧兒思舊債。翠巖芝云。兩个漢前不至村後不至店。

南堂靜頌云。吹毛劍利。逆水波淸。丈夫志气。不順人情。君徵塞北。我伐西秦。千古萬古。共樂升平。

趙州諗禪師因到一庵主處問。有麼有麼。主豎起拳頭。師雲水淺不是泊船處。便行。又到一庵主處云。有麼有麼。主亦豎起拳頭。師云。能縱能奪。能殺能活。便作禮。

姜山愛云。趙州只見錐頭利。云居舜云。趙州當時甚生意气。𨿽然如是。要且鼻孔在二庵主手裏。上方益云。避得風雷。重遭霹靂。月庵果云。泣露千般艸。吟風一樣松。爲甚麼肯一不肯一。若向這里見得。釋迦不先。彌勒不後。坐斷要津。天長地久。苟或未然。月庵老人爲諸人下个注腳。良久云。若不如是。爭知如是。

文殊道頌云。疋馬單鏘戰祖關。死生只在剎那間。趙州最是難容漢。庵主當頭楔兩拳。佛迹昱云。問答元來總一般。當頭一著莫瞞頇。將軍自有佳聲在。不得封侯也是閒。佛性泰云。無星秤子兩頭平。提起應須見得明。若向个中爭分兩。知渠錯認定盤星。湛堂準云。趙州老漢少喜多嗔。不會爲客勞煩主人。佛心才云。虎步龍驤徧九垓。會從平地起風雷。等閒喚出庵中主。便見千江水逆流。

龍山禪師住庵。洞山價禪師與密師伯行腳見溪流菜葉。洞云此中必有修行人。遂往尋。見庵主。師問。此山無路。闍梨向甚麼處來。洞云。無路且置。和尙從何而入。師云我不曾雲水來。洞云和尙住此庵多少時耶。師云春秋不涉。云。和尙先住。此山先住。師云不知。云爲甚麼不知。師云我不爲人天來。洞又問如何是賓中主。師雲長年不出戶。云如何是主中賓。師云靑山覆白雲。云賓主相去幾何。師雲長江水上波。云賓主相見有何言說。師云淸風拂白月。洞又問庵主見个甚麼道理便住此山。師云。我見兩个泥牛斗入海。直至如今無消息。復有頌云。三間茅屋從來住。一道神光萬境閒。莫把是非來辯我。浮生穿鑿不相干。遂放火燒卻。直入後庵。

保寧勇頌云。泥牛入海無消息。天上人間何處覓。謂言春去秋復來。步步乘騎得渠力。南堂靜云。撥艸瞻風海上游。海山深處葉隨流。相將行到水窮處。果見厖眉老比丘。這比丘。冷啾啾。淸風爲綫。明月爲鉤。一合乾坤作釣舟。孤峯絕頂垂綸坐。不風流處也風流。

俱胝禪師初住庵時。有尼頂笠攜錫至。繞禪牀三匝云。道得卽住。師無語。自嘆云。我𨿽是丈夫。卻無丈夫之作。欲棄庵徧參。是夜土地報云。庵主不須雲遊。自有知識來爲說法。次日果天龍和尙至庵。師舉前話問之。龍豎一指。師忽然大悟。不復他遊。後凡有所問惟豎一指頭。臨終謂眾云。我得天龍一指頭禪。一生受用不盡。乃豎一指而逝。

長慶代眾云。美食不中飽人喫。玄沙云。我當時若見。拗折指頭。玄覺云。且道玄沙恁麼道。意作麼生。云居錫云。只如玄沙恁麼道。肯伊不肯伊。若肯。何言拗折指頭。若不肯。俱胝過在甚麼處。曹山云。俱胝承當處鹵莽。只認得一機一境。一種是拍手撫掌。是他西園奇怪。玄覺又云。且道俱胝還悟也未。若悟。爲甚麼道承當處鹵莽。若不悟。又道用一指頭禪不盡。且道曹山意旨在甚麼處。汾陽昭頌云。天龍一指悟俱胝。當下無私物匪齊。萬互千差寧別說。直教今古勿鍼錐。雪竇顯云。對揚深愛老俱胝。宇宙空來更有誰。曾向滄溟下浮木。夜濤相共接盲龜。佛國白雲。問答機關豈易酬。無錢難作好風流。心中有事說不得。只得忙中豎指頭。慧照預云。席簾蓬戶在門頭。誰謂村居院落幽。雨散雲收山嶽露。珊瑚枝上掛金鉤。徑山杲云。俱胝一指頭。喫飯飽方休。腰纏十萬貫。騎鶴上揚州。

雪峯存禪師住庵時。有兩僧來禮拜。師見來。以手托庵門放身出云是甚麼。僧亦云是甚麼。師乃低頭歸庵。僧後到巖頭。頭問甚麼處來。云嶺南來。頭云曾到雪峯麼。云曾到。頭云有何言句。僧舉前話。頭云他道甚麼。云他無語低頭歸庵。頭云。噫。我當初悔不向他道末後句。若向伊道。天下人不柰雪老何。僧至夏末再舉前話請益。頭云何不早問。云未敢容易。頭云雪峯𨿽與我同條生。不與我同條死。要識末後句。只這是。﹝聯燈小異﹞

大潙喆云。大小雪峯巖頭卻被這僧勘破。湛堂準云。大眾。雪峯是會末後句不會末後句。若道會。巖頭又道當初悔不向他道末後句。若道不會。因甚而今兒孫徧天徧地。𨿽與我同條生不與我同條死。末後句巖頭爲劈頭說破也。未免有些誵訛。久參先徳一舉便知。後學初機莫道不疑好。

雪竇頌云。末後句。爲君說。明暗雙雙底時節。同條生也共相知。不同條死還殊絕。還殊絕。黃頭碧眼須甄別。南北東西歸去來。夜深同看千巖雪。白雲端云。雪峯卻入庵中後。路上無人見得伊。賴有故人千里在。同條生死不同時。照覺總云。雪老別鰲山卓庵閩中坐。一日見僧來探頭道甚麼末後句。少人和。卻得巖頭重注破。同條生。同條死。末後句。莫錯舉。天童覺云。切瑳琢磨。變態誵訛。葛陂化龍之杖。陶家居蟄之梭。同條生兮有數。同條死兮無多。末後句。只這是。風舟載月浮秋水。

虎溪庵主因有僧問。庵主在這里得多少年也。師云。祇見冬凋夏長。總不記得。云大好不記得。師云汝道得多少年也。云冬凋夏長聻。師云鬧市裏虎。

瑯琊覺頌云。鬧市中心虎。能歌不能舞。命值木星君。不遇羅睺土。艸堂淸云。虎溪老住庵。年深都不記。鬧市中心虎。四方如鼎沸。

洛浦安禪師遊歷罷。往夾山頂卓庵經年。夾山知乃修書令僧馳到。師接得便坐卻。再展手索。僧無對。師便打。雲歸去舉似和尙。僧回舉似夾山。山云。這僧看書三日內必來。若不看書。斯人救不得。果三日後至。才見夾山不禮拜。乃當面叉手而立。夾山云。雞棲鳳巢。非其同類。出去。師乃問云。自遠趨風。請師一接。山云。目前無闍梨。此間無老僧。師便喝。山云。住住。且莫艸艸匆匆。雲月是同。溪山各異。截斷天下人舌頭卽不無闍梨。爭教無舌人解語。師佇思。夾山便打。師因玆伏膺。

興化云。但知作佛。愁甚麼眾生。雪竇顯云。這僧可悲可痛。鈍置他臨濟。他旣雲月是同。我亦溪山各異。說甚麼無舌人不解語。坐具劈口摵。夾山是个知方漢。必然明窗下安排。五祖戒出洛浦語云。更說道理看。便出去。大陽延代云。也要和尙證明。

投子靑頌云。無伴石人夜入山。雪籠紅頂綠衣寒。喝開劫肇三峯頂。捧出金襕對日看。枯木成云。喝下承當艸已深。卻來蘭浦訪知音。溪山雲月何嘗異。今古誰人鑑此心。天童覺云。搖頭擺尾赤梢鱗。徹底無依解轉身。截斷舌頭饒有術。拽回鼻孔妙通神。夜明簾外兮風月如晝。枯木巖前兮花卉長春。無舌人。無舌人。正令全提一句親。獨步寰中明了了。任從天下樂欣欣。

昔有二庵主住庵旬日不相見。忽相會。上庵主問下庵主云。多時不相見。向甚麼處去來。下云在庵中造个無縫塔。上云。某甲也要造一个。就兄借取塔樣子。下云。何不早說。恰被人借去了也。

法眼云。且道是借他樣不借他樣。

月庵果頌云。無縫塔子樣。兩手擡不起。被人借將去。至今尋未已。尋未已。天上人間知幾幾。

昔有一婆子供養一庵主經二十年。常令一二八女子送飯給侍。一日令女子抱定云。正恁麼時如何。庵主云。枯木倚寒巖。三冬無暖气。女子歸舉似婆。婆云。我二十年只供養得个俗漢。遂遣出。燒卻庵。

佛燈珣云。大凡扶宗立教須是其人。你看他婆子𨿽是个女人。宛有丈夫作略。二十年篩油費醬固是可知。一日向百尺竿頭做个失落。直得用盡平生腕頭气力。自非个俗漢。知機洎乎巧盡拙出。𨿽然如是。諸人要會麼。雪後始知松栢操。事難方見丈夫心。

或庵體頌云。不見人班見虎班。算來莫願見人斑。虎斑見後通回避。惟有人斑近最難。

三角遇庵主因荒亂魁師入山。執刃而問。和尙有甚財寶。師云僧家之寶非君所宜。魁云是何寶。師振聲一喝。魁不悟。以刃加之。

洞山聰頌云。師將眞寶濟凶人。豈謂行恩返害身。眞寶與伊云不識。而今更是好訴貧。正覺逸云。深山深處隨時荒。無價之珍不隱藏。才遇凶人便分付。凶人少鑑返加傷。

懶瓚禪師遁居衡嶽之頂。石室中每歌云。世事悠悠。不如山丘。臥藤蘿下。塊石枕頭。不朝天子。豈羨諸侯。生死毋慮。吾復何憂。唐徳宗聞其名。遣使者到其窟宣言。天子有詔詔。尊者宜起謝恩。師方撥糞火尋煨芋食之。寒涕垂垂。未答。使者笑之。且勸拭涕。師云我豈有閒工夫爲俗人拭涕耶。使者竟不能致之。帝聞倍加欽羨。

覺範洪頌云。糞火但破黃獨美。銀鉤那識紫泥新。尙無餘力收寒涕。那有工夫對俗人。

戒律﹝出家附﹞

中邑恩禪師因仰山至謝戒。師乃於禪牀上拍手云。鳴﹝口﹡耶﹞鳴﹝口﹡耶﹞。仰從西過東。從東過西。復向中心立。然後謝戒。師云甚麼處得此三昧。仰云於曹溪脫印子學來。師云。汝道曹溪用此三昧接甚麼人。仰云接一宿覺。仰復問。和尙甚處得此三昧。師云於馬大師處學得此三昧。﹝一本作章敬處學來。小異﹞

瑯琊覺云。愁人莫向愁人說。翠巖芝云。看兩个老和尙可殺漏逗。對面相謾。潙山果云。若據二老見處。達摩一宗掃土而盡。松源嶽雲。二老漢正是癡人說夢。𨿽然。笑他者多。哂他者少。

汾陽昭頌云。鼓唇拍手口鳴﹝口﹡耶﹞。直引來人辧正邪。千萬往來都不薦。仰山才見便同家。慈受深云。仰山善問。中邑善應。覆去翻來。拍拍是令。正覺逸云。曹溪脫印傳來錯。章敬師承受處粗。將謂胡須天下赤。元來更有赤須胡。

禮拜

南泉願禪師示眾云。江西馬祖說卽心卽佛。又云非心非佛。王老師不恁麼。不是心不是佛不是物。恁麼道還有過麼。時趙州出。禮拜了去。續有僧問州云。上座禮拜了去。意作麼生。州云汝卻問取和尙。僧遂問師。適來諗上座禮拜了去。意作麼生。師云他卻領得老僧意旨。

徑山杲云。兩个老漢𨿽善韡裏動指頭。殊不知傍觀者醜。又頌云。倒腹傾腸說向君。不知何故尙沈吟。而今便好猛提取。付與當場無事人。佛眼遠云。祖佛場中不展戈。後人剛地起誵訛。道泰不傳天子令。時淸休唱太平歌。

趙州諗禪師一日在佛殿上見文遠禮拜佛。師以拄杖打一下。遠云禮佛也是好事。師云好事不如無。

鼓山珪頌云。平生侍奉老師。全無些子气息佛法。妙性天機。一字教他不得。徑山杲云。文遠修行不落空。時時瞻禮紫金容。趙州拄杖𨿽然短。腦後圓光又一重。

道吾智禪師。僧問如何是和尙深深處。師下禪牀作女人拜云。謝子遠來。無可祗待。

投子靑頌云。驪龍海臥瑞云髙。四望歸宗萬派朝。木人來問西宮事。回慧東園一顆桃。疎山如雲。艸戶柴門謝子來。躬身下拜笑眉開。深深密密親分付。莫道寶山空手回。枯木成云。回途已落今時路。不露鋒鋩豈得圓。撥動少林關棙子。誰知別是一壺天。

雪峯存禪師送南際長老出。乃作女人拜。際斂手應諾諾。師以手斫額便歸。

投子靑頌云。送客隨家丰儉施。盡情爲餞免生疑。卻蒙慧重過相贈。斂手遙別向暮歸。

韶山普禪師因僧來禮拜了叉手而立。師云大林藏拙戶。僧又過一邊。師云喪卻棟梁材。

丹霞淳頌云。叉手須知已隔津。更重進步轉漂淪。頑銅若作黃金貨。祇可謾他無眼人。

參學

善財童子禮辭文殊。文殊指往南方勝樂國妙髙山參徳云比丘。及到彼山。東西南北四維上下求覓經於七日。乃見徳云比丘卻在別峯頂上徐步經行。

南嶽讓禪師初往曹溪參六祖。祖問甚處來。師云嵩山來。祖云。甚麼物恁麼來。師云說似一物卽不中。祖云還假修證不。師云。修證卽不無。染污卽不可。祖云只此不染污。諸佛之所護念。汝旣如是。吾亦如是。善自護持。西天二十七祖般若多羅讖汝去後出一馬駒踏殺天下人去在。

汾陽昭頌云。因師顧問自何來。報道嵩山意不回。修證不無不染污。撥云見日便心開。佛印元云。玉在池中蓮出水。污染不能絕方比。大家如是若承當。洞庭一夜秋風起。保寧勇云。戴角披毛恁麼來。鐵圍山嶽盡衝開。閻浮踏殺人無數。驀鼻深穿拽不回。佛國白雲。嵩頂來來恁麼來。不中一物早塵埃。便歸南嶽磨磚鏡。照得追風馬子回。

靑原思禪師初參六祖。問云當何所務卽不落階級。祖云汝曾作甚麼來。師云聖諦亦不爲。祖云落何階級。師云。聖諦尙不爲。落何階級。祖云。如是如是。汝善護持。

松源嶽雲。是卽是。總未有出身之路。靈隱門下莫有獨脫底麼。敲出鳳凰五色髓。撲碎驪龍頷下珠。

投子靑頌云。無見頂露云攢急。劫外靈枝不帶春。那邊不坐空王殿。爭肯耘田向日輪。丹霞淳云。卓爾難將正眼窺。迥超今古類何齊。苔封古殿無人侍。月鎖蒼梧鳳不棲。佛國白雲。無階無級見無求。奪得曹溪第一籌。卻向廬陵言米價。百行千市競相酬。佛印元云。聖諦從來尙不爲。更無階級可修持。至今盧大猶舂米。和谷和糠付與誰。

藥山儼禪師初參石頭。問三乘十二分教某甲粗知。嘗聞南方直指人心見性成佛。實未明了。伏望和尙慈悲指示。頭云。與麼也不得。不與麼也不得。與麼不與麼總不得。汝作麼生。師佇思。頭云。子因緣不在此。江西有馬大師。子往彼去。應爲汝說。師遂至彼。準前請問。馬師云。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。師於是有省。便作禮。馬師云子見个甚麼道理。師云某甲在石頭時如蚊子上鐵牛相似。馬師云。汝旣如是。宜善護持。

法云秀云。石頭好个無孔鐵錘。大似分付不著。藥山𨿽然過江西悟去。爭柰平地上喫交。有甚麼扶策處。具眼者試辧看。

松源嶽頌云。坐斷千峯路。穿開碧落天。那容問端的。端的髑髏前。

汾州無業國師。凡有請問。但云莫妄想。

西禪需頌云。王令威嚴誰敢擬。纖毫才動鐵輪隨。時人只見錐頭利。幾人能見利頭錐。

趙州諗禪師因僧告辭。師問甚處去。僧云諸方學佛法去。師豎拂云。有佛處不得住。無佛處急走過。三千里外逢人不得錯舉。云與麼則不去也。師云。摘楊花摘楊花。

天衣懷云。趙州非但走得這僧腳底皮穿。亦乃瘂卻這僧口。口若不瘂。爲甚麼逢人便舉。五祖演於不得住處云。換卻你心肝五臟。急走過處云。雁過畱聲。錯舉處云。出門便錯。不去也處云。種粟卻生荳。末後云。不覺日又夜。爭教人少年。天童覺云。沈空滯迹。犯手傷風。俱未是衲僧去就。直須莫入人行市。莫坐他牀榻。正不立玄。偏不附物。方能把住放行有自由分。

保寧勇頌云。堂堂好个丈夫兒。剛被胡麻取次欺。若解奮拳張意气。世間何處可容伊。天童覺云。靑山不異。白玉無瑕。茫茫流水。擾擾黃花。有佛處纖塵不立。無佛處萬別千差。長安路上未歸客。尋溪猶自摘楊花。佛慧泉云。截斷三關過者稀。臨鋒誰解振全威。楊花摘處何人見。風送漫天似雪飛。普融平云。三千里外兩重關。衲子紛紛過者難。回首石橋南北路。楊花風散雪漫漫。

龍潭信禪師在天皇三年。忽一日問云。某甲自到來。不蒙和尙指示心要。皇云。自汝到來。吾未嘗不指示汝心要。師云甚處是指示某甲心要處。皇云。汝擎茶來。吾爲汝接。汝行食來。吾爲汝受。汝和南時。吾便低首。何處不指示汝心要。師佇思。皇云。見卽直下便見。擬思卽差。師當下開悟。乃問云如何保任。皇云。任性逍遙。隨緣放曠。但盡凡心。別無聖解。

白雲端頌云。脫白求師貴苦辛。擎茶問訊盡躬親。無端再敍三年事。笑殺階頭賣餅人。

翠微覺禪師因龍牙問。自到和尙法席。每沐上堂。不蒙一法示誨。意在於何。師云嫌个甚麼。牙後至洞山亦如是問。山云爭怪得老僧。後有問法眼。眼云祖師來也。

東禪齊云。此三人尊宿語還有親疎也無。若有。阿那个親。若無。親疎眼在甚麼處。雪竇顯云。兩个老漢被這僧穿卻。惟有法眼與他同參。若是雪竇門不喫棒了趂出。

椑樹省禪師問洞山甚麼處來。山云親近來。師云。若是親近。用動這兩片皮作甚麼。後曹山聞舉乃云一子親得。

丹霞淳頌云。從來父子不相離。石女何勞更問伊。昨夜寒巖無影木。白雲深處露橫枝。

巖頭奯禪師初參徳山問是凡是聖。山便喝。師便禮拜。洞山聞得乃云。若不是奯公也大難承當。師云。洞山老漢不識好惡。錯下名言。我當時一手擡一手搦。

雪竇顯云。然則徳山門下艸偃風行。要且不能塞斷天下人口。當時才禮拜。劈脊便棒。非惟剿絕洞山。亦乃把斷奯老。還會麼。李將軍有嘉聲在。不得封侯也是閒。教忠光云。還知三大老落處麼。徳山和身放倒。洞山帶水拖泥。若非巖頭具通方眼。爭顯功髙汗馬。且作麼生是一手擡一手搦處。殺人刀活人劍。瑯琊覺云。巖頭無人問著不妨奇特。才被洞山腦後一錐。直得瓦解冰消。

保寧勇頌云。平川走兔放蒼鷹。一搦便啖雙眼睛。毒手奪來人買去。柰何斤兩未分明。法云秀云。巖頭老漢。凡聖孰辧。半僧半俗。可貴可賤。三文取个黑老婆。江邊相喚摝蝦蜆。疏山如雲。一喝驚天動地雷。海翻太華洞然開。巖頭膽喪魂飛也。謾道當時手搦擡。

雪峯存禪師首謁鹽官。自後三登投子。九上洞山。因緣不契。後參徳山。問從上宗乘學人還有分也無。山打一棒云道甚麼。師不會。至明日請益。山云。我宗無語句。實無一法與人。師因此有省。﹝一本小異﹞

巖頭聞云。徳山一條脊梁骨硬似鐵。𨿽然如是。於唱教門中猶較些子。保福問招慶。只如巖頭出世。有何言句過於徳山。便恁麼道。慶雲。汝不見巖頭道。如人學射久久方中。福雲中後如何。慶雲展闍梨莫不識痛癢好。福云和尙今日非惟舉話。慶雲展闍梨是甚麼心行。明招謙云。大小招慶錯下名言。九仙淸云。如今若有問光孝。從上宗乘學人還有分也無。光孝也不下禪牀。也不拈拄杖。也不劈脊打。只向他道窮鬼子不要杜。少你一分不得。然𨿽如是。癡人面前不得說夢。

保寧勇頌云。此疾懷來沒量時。尋醫求卜過多師。濃煎一服通神散。血汗霶流徹四肢。雲巖因云。是法平等無髙下。伊予有分必相亞。𨿽無一法輕與人。棒下龍蛇從變化。

鏡淸怤禪師。僧問。學人未達其源。乞師方便。師云是甚麼源。云其源。師云。若是其源。爭受方便。尋後侍者問。適來成褫伊不。師云無。者云不成褫伊不。師云無。者云和尙尊意如何。師云。一點水墨。兩處成龍。

雪竇顯於爭受方便處云。死水裏浸卻有甚用處。於末後云。猶較些子。雪竇不是減鏡淸威光。要與這僧相見。是甚麼源。其源。三十年後與汝三十棒。五祖戒云。與麼道也太險。𨿽然語險。爭柰用得這一點。親要會麼。莫怪鏡淸多意气。他家曾謁聖明君。圓悟勤云。鏡淸機如掣電。眼似流星。一切世界悉皆成就。要且只解委曲。不解直截。還委悉麼。有意气時添意气。不風流處也風流。南堂靜云。大小鏡淸元來腳手小。今夜忽有問。適來莫成褫伊麼。無。莫不成褫伊麼。無。未審尊意如何。一點水墨匝地成金毛獅子。

保寧勇頌云。鏡水平湖碧湛然。茫茫曾未達其源。王維妙手堪圖畫。一點成龍兩處全。正覺逸云。成龍兩處若爲分。碧眼黃頭笑未聞。莫怪鏡淸多意气。他家曾謁聖明君。雲溪恭云。手把空行未是難。難中難是問其源。其源未達柰何也。且看成龍點下分。

玄沙初謁雪峯後。欲徧歷諸方參尋知識。攜囊出嶺。築著腳指頭流血痛楚。忽然猛省云。是身非有。痛自何來。遂卽回雪峯。雪峯問云那个是備頭陀。師云終不敢誑於人。雪峯忽一日召云。備頭陀何不徧參去。師云。達摩不來東土。二祖不往西天。峯然之。

本覺一頌云。釣魚船上謝三郎。趯倒須彌返故鄕。應笑途中未歸客。伶俜旅泊向他鄕。佛國白雲。驀然趯破便知休。百越靑山更不遊。從此七閩江上月。至今空落釣魚舟。

云居禪師。僧問全無學處如何立身。師云無立身處。僧云佛事何勞。師云不同興化。

投子靑頌云。苔殿煙收紫气旋。拱斑宸幄退堯年。鳳樓不宿桃源客。豈並金光矚漢天。

廣教志禪師。僧問是甚麼物學人不會。師云生在冀州。

投子靑頌云。禁幄重闈苔蘚深。金鈴不動侍無人。誰攜斑杖來相問。報說東園麥隴靑。

雲門偃禪師到洞巖。巖問作甚麼來。師云親近來。巖云亂走作甚麼。師云暫時不在。巖云知過卽得。師云和尙亂走作甚麼。

鼓山晏國師示眾云。諸和尙盡道向諸方參學。未審參个甚麼。學个甚麼。還有參得者也無。有卽出來對眾驗看。諸和尙爲復參禪參道參佛參法參毗盧師法身主參佛向上事涅盤後句。若實參此得無大妄。喚作望上心不息。與諸和尙了無交涉。

風穴沼禪師。僧問如何是學人親切處。師云。須彌南畔齊打鼓。賀蘭山上築皮球。

投子靑頌云。親切曾伸問老翁。東山歌唱北山吟。弄潮須是江吳客。別語還他漢地人。

首山念禪師。僧問如何是學人用心處。師云怪你一問遲也。

投子靑頌云。未語難明迷悟情。發言方表赤心人。祇貪進步求名玉。爭信靈苗不受春。

五祖演禪師每遇僧來請益。祇云無這閒工夫。

佛眼遠頌云。彼此且無相負累。行人無不失鉤錐。𨿽然不瞎眾生眼。也好拳頭劈口槌。

五祖云。老僧遊方十餘年。參數十人善知識。將謂了當。及到浮山圓鑑會下。更開口不得。末後又到白雲。因齩破一个鐵酸饀。直是百味具足。且道餡子一句作麼生道。花發雞冠媚早秋。何人能染紫絲頭。有時風動頻相倚。似向階前斗不休。

西禪需云。五祖老和尙恁麼說話。大似乞兒見小利。松源嶽雲。五祖恁麼說話。猶欠悟在。

月庵果頌云。白雲鐵酸饀。衲僧難下口。忽然齩得破。大作獅子吼。

省訪

雲巖晟禪師同道吾自南泉回藥山。師問藥山云如何是異類中行。山云。吾今日困倦。且待別時來。師云某甲物爲此事歸山來。山云且去。師便出。道吾在方丈外聞師不薦。不覺齩得指頭血出。吾卻下來問師。師兄去問和尙那。因緣作麼生。師云不爲某甲說。吾便低頭。

丹霞淳頌云。饑餐嫩艸遙山去。渴飲寒泉曲澗回。放蕩不耕空劫地。暮天何用牧歌催。

洛浦安禪師。一日有故人來訪問云。倐忽數年何處逃難。師云只在闤闠中。如何不向無人處去。師云無人處去有何難。云且如闤闠中如何逃避。師云𨿽在闤闠中要且無人識。故人罔措。復問。西天二十八祖。至此土人傳一人。且如彼此不垂曲者如何。師云野老門前不話朝堂之事。云合談何事。師云未逢別者終不開拳。云有人不從朝堂來相逢時還話不。師云量外之機徒勞目擊。故人無對。

洛浦僧問學人擬歸鄕時如何。師雲家破人亡子歸何處。云恁麼則不歸去也。師云。庭前殘雪日輪消。室內紅塵遣誰掃。

丹霞淳頌云。太平鄕國路空賒。歸興悠悠思莫涯。撒手到家何所有。琉璃寶殿鎖蟾華。

蛤溪道者相訪洛浦安禪師。安問。自從犁溪相別。今得幾年。者云和尙猶記得昔時事。安云見說道者總忘卻年月也。者云。和尙住持事繁。且容子細看。安云打卽打會禪漢。者云某甲消得。安云道者住山事繁。

丹霞淳頌云。這般消息不尋常。蟾桂枝枝布遠香。昨夜嫦娥呈巧妙。眼睛直上繡鴛鴦。

護國澄禪師。僧問如何是本來父母。師雲頭不白者。云將何奉獻。師云。殷懃無米飯。堂前不問親。

丹霞淳頌云。出門徧界無知己。入戶盈眸不見親。虛室夜寒何所有。碧天明月頗爲鄰。

禪林類聚卷第十一

禪林類聚卷第十二

遊山馳書緣化應化神異因果沐浴偃息

遊山﹝辭送附﹞

百丈海禪師侍馬祖遊山歸。忽然哭。同事問云憶父母邪。師云無。云被人罵耶。師云無。云哭作甚麼。師云問取和尙。同事往問馬祖。祖云你去問取他。同事回至寮中。見師呵呵大笑。同事云。適來爲甚麼哭。如今爲甚麼笑。師云。適來哭。如今笑。同事罔然。

佛眼遠頌云。一回思想一傷神。不覺翻然笑轉新。云在嶺頭閒不徹。水流澗下太忙生。鼓山珪云。世間名利閒榮辱。雲雨紛紛手翻覆。悲歡相繼不堪論。棒頭無眼黃粱熟。徑山杲云。有時笑兮有時哭。悲喜交並暗催促。此理如何舉向人。斷弦須得鸞膠續。松源嶽雲。哭不徹。笑不徹。倒腹傾腸向君說。父子非親知不知。擡頭腦後三斤鐵。

趙州因僧辭。師問甚處去。云閩中去。師云。彼中兵馬隘。直須回避始得。云向甚處回避。師云恰好。

汾陽昭頌云。僧去閩中路不遙。報言軍馬鬧嘈嘈。問師回避居何處。恰好安眠日正髙。佛慧泉云。七閩歸路目爭鋒。回避須教不見蹤。恰好藏身何處是。靑山云外萬千重。正覺逸云。聞說閩中兵馬多。叮嚀遊子第干戈。臨歧指个藏身處無。限雄師不柰何。

長沙岑禪師遊山歸至門首。首座問和尙甚處去來。師雲遊山來。座云到甚麼處。師云。始隨芳艸去。又逐落花回。座云大似春意。師云也勝秋露滴芙口。

雪竇顯云。謝師答話。白雲端云。大眾。且道長沙在春夏秋冬中不在春夏秋冬中。要會麼。一气不言含有象。萬靈何處謝無私。

雪竇頌云。大地絕纖埃。何人眼不開。始隨芳艸去。又逐落花回。羸鶴翹寒木。狂猿嘯古臺。長沙無限意。咄。上方益云。拂拂山香滿路飛。野花零落艸披離。春風無限深深意。不得黃鶯說向誰佛鑑懃云。獨步曾無語。逢人口便開。始隨芳艸去。又逐落花回。薄霧篩紅日。輕煙襯綠苔。若將詩句會。埋沒法王才。

茱萸禪師問僧。闍梨爲復遊山玩水。爲復問道參禪。僧云和尙試道看。師云。雕蚶鏤蛤不﹝虫﹡參﹞之泥。勞君遠至。云渾身是鐵猶被一橈。師云降軍不斬。

圓悟勤云。言前收。句後殺。峻疾不通風。直饒釘觜鐵舌也無啖啄處。且道爲甚麼如此。非人得其便。古徳頌云。遊山玩水事尋常。早曉歸來鬢欲霜。踏破艸鞋回首看。數聲猿叫白雲鄕。

仰山寂禪師問僧近離甚處。云廬山。師云曾到五老峯麼。云不曾到。師云闍梨不曾遊山。

雲門云。此語皆慈悲之故。有落艸之談。潙山秀云。今人盡道慈悲之故有落艸之談。只知捉月不覺水深。忽若雲門當時謹愼唇吻。未審後人若爲話會。然水母無目求食須假於蝦。黃龍心云。雲門仰山只有受璧之心。且無割城之意。殊不知被這僧一時領過。黃龍今日更作死馬醫。乃拈拂子度與僧。僧擬接。師便打。大潙喆云。仰山可謂光前絕後。雲門𨿽然提綱宗要鉗鍵天下衲僧。爭柰無風浪起。諸還識這僧麼。親從廬山來。

雪竇顯頌云。出艸入艸。誰解尋討。白雲重重。紅日杲杲。左顧無瑕。右眄已老。君不見。寒山子。行太早。十年歸不得。忘卻來時道。

大隋因僧辭。師問甚處去。雲峨嵋山禮普賢去。師豎起拂子云。文殊普賢總在這里。僧畫一圓相拋於背後卻展兩手。師云侍者將一貼茶與這僧。

保福展云。若無後語。笑他衲僧。雲門別云。西天斬頭截臂。這里自領出去。五祖戒云。大隋不因一事不長一智。雪竇顯云。殺人刀活人劍。具眼底辧取。潙山秀云。大隋茶非類趙州茶。旣不類趙州茶。得之者少矣。這僧得之。且有甚長處。然不義之財於我如浮雲。天童覺云。識法者懼。欺敵者亡。水中擇乳。須是鵝王。

保寧勇頌云。楖栗杖頭光閃爍。錫羅捲裏面皺餿。肩橫背負出門去。好是無人敢駐畱。古徳云。一輪明月照瀟湘。更不逢人問故鄕。自是天涯慣爲客。任他猿叫斷人腸。

巖頭因僧辭。師問甚麼處去。云入嶺禮拜雪峯去。師云。雪峯若問巖頭如何。但向他道近日在鄂州湖畔住。只將三文買个黑老婆。每日撈蝦摝蜆。且恁麼過時。僧到雪峯舉似前話。峯云。窮鬼子得與麼快活不徹。﹝聯燈作買个撈波子﹞

上方益云。旣是窮鬼子。爲甚麼快活不徹。不見道樂客不如苦主人。𨿽然如是。而今且在滄溟上。釣得鯤鯨未可知。

海印信頌云。且於湖畔撈蝦蜆。不向滄溟釣巨鰲。一葉扁舟一蓑笠。閒眼閒坐任風濤。古徳云。三文娶得一妻賢。摝蜆撈蝦在釣船。雪老未知窮活計。看來不直半文錢。

曹山本寂禪師辭洞山。山云子向甚麼處去。師云不變異處去。山云不變異處豈有去耶。師云去亦不變異。

丹霞淳頌云。家家門掩蟾蜍月。處處鶯啼楊柳風。若謂縱橫無變異。猶如擲劍擬虛空。

雲門偃禪師。僧問如何是學人自己。師雲遊山玩水。

佛慧泉頌云。南嶽山前徑山後。瀑布聲如雷震吼。拈卻笠子露頂行。踏破艸鞋赤腳走。地藏恩云。杖梨林下步莓苔。擾擾勞生眼未開。好是落花隨淥水。一時流出洞中來。開福寧云。遊山玩水事尋常。早晚歸來鬢欲霜。踏破艸鞋回首。看數聲猿叫白雲鄕。無爲子云。學人自己。遊山玩水。只知踏破艸鞋。忘卻來時年幾。

雲門僧問不起一念還有過也無。師云須彌山。

五祖演云。有時問著師僧。或豎一指。或進一步。或下一喝。或拂袖便去。上座未在。何故。太平未曾向二三月下一陣雪向汝諸人在。如有个漢出來道老和尙莫七顚八倒。見今下也不是。乃展手云。了。應庵華云。雲門道得不妨諦當。要且落在第二頭。若是明杲卽不然。忽有人問。不起一念還有過也無。只對他道致將一問來。

洞山聰頌云。不生一念豈通宗。眞僞分於一句中。築著眼光兼杜口。須彌當面作屏風。保寧勇云。萬仞峯前立大乖。須臾眨眼落懸崖。通身不損毫毛者。天上人間安敢埋。無盡居士云。一念沈沈過有無。亙空拈出太彌盧。直饒玉兔金烏急。宮殿巡遊落半途。

羅山閒禪師在禾山送同行矩長老出門次。師把拄杖向前一擸。矩無對。師云。石牛攔古路。一馬勿雙駒。後有僧舉似疏山。山云。石牛攔古路。一馬生三寅。

鼓山珪頌云。不踏門前路。春歸又一年。落花紅滿地。芳艸碧連天。徑山杲云。出門握手話分攜。古路迢迢去莫追。卻笑波心遺劍者。區區空記刻舟時。

保福展禪師與長慶遊山次。師以手指雪峯舊院云。教中道妙髙峯頂。莫只這里便是麼。慶雲。是卽是。可惜許。後舉似鏡淸。淸云。若不是孫公。便見髑髏徧野。﹝一本小異﹞

僧問鼓山。只如稜和尙恁麼道。意作麼生。山云。孫公若無此語。可謂髑髏徧野。白骨連山。雪竇顯云。今日共這漢遊山圖个甚麼。復云。百千年後不道全無。祇是少。

汾陽昭頌云。因上髙巖到頂頭。僧人致問已圓周。是卽便是可惜許。只恐同音別處遊。艸堂淸云。八萬四千非一一。七金山內海滔滔。妙髙峯頂平如掌。誰把長竿釣巨鰲。雪竇云。妙峯孤頂艸離離。拈得分明付與誰。不是孫公辧端的。髑髏著地幾人知。佛心木云。攜手相將孰共行。目前惟睹妙髙山。云泥不隔來時路。付與兒孫觸處看。

慈明問僧。行腳須知有行腳事。作麼生是行腳事。云知。師云知底事作麼生。雲山髙水深。師云。念汝遠來。且坐喫茶。僧云諾諾。僧問行腳不逢人時如何。師云釣絲絞水。

石田董頌曰。老倒慈明爲指迷。釣絲絞水出羣機。時人貪看蘆花白。不見沙鷗隔岸飛。﹝拈頌集聲﹞

馳書

國一欽禪師因馬祖遣人送書至。書中作一圓相。師發緘見。遂於圓相中著一點。卻封回。後忠國師聞得乃云。欽師猶被馬師惑。

保福展云。甚處是惑處。作麼生得不惑去。雪竇顯云。徑山被惑且置。若將呈似國師。別作个甚麼伎倆免被惑去。有老宿云當時坐卻便休。亦有道但與劃破。若與麼。只是不識羞。敢謂天下老師各具金剛眼睛。廣作神通變化。還免得麼。雪竇見處也要諸人共知。只這馬師當時畫出。早自惑了也。五祖戒云。兩彩一賽。又云。三人指路擬何爲。大潙喆云。諸人還識馬祖徑山麼。一點水墨兩處成龍。國師道欽師猶被馬師惑。可謂千里同風。不見道手執夜明符。幾个知天曉。徑山杲云。馬師仲冬嚴寒。欽師孟夏漸熱。𨿽然寒熱不同。彼此不失時節。忠國師爲甚麼卻道欽師猶被馬師惑。還委悉麼。無風荷葉動。決定有魚行。

佛印元頌云。馬祖當時見徑山。同風微露密機關。無端卻被南陽老。平地坑人似等閒。照覺總云。被惑之言事有由。神交千里芥鍼投。誰言解使云通信。我不然兮石點頭。地藏恩云。自南自北。自西自東。溪山𨿽異。雲月還同。何事南陽老倒。令人擾擾匆匆。

南泉願禪師有書與茱萸云。理隨事變。寬廓非外。事得理融。寂寥非內。僧乃問如何是寬廓非外。萸云問一答百也無妨。云如何是寂寥非內。萸云睹對聲色不是好手。僧又問長沙。沙瞪目視之良久。又進後語。沙乃閒目示之。僧又問趙州。州作喫飯勢。又進後語。州以手拭口。後僧舉似師。師云此三人不謬爲吾弟子。

佛鑑懃云。南泉𨿽則養子之緣。其柰憐兒不覺醜。殊不知三人一人有足無目。一人有目無足。一人足目俱無。𨿽然如是。皆可與南泉爲師。爲甚如此。事理分明。承天簡云。此三人一人得皮。一人得肉。一人秦不收魏不管。南堂靜云。好南泉父子。大眾。若是南堂卽不然。如何是理隨事變。濯錦江頭濯錦時。桃花似錦柳如眉。如何是事得理融。太湖三萬六千頃。月在波心說向誰。如何是寬廓非外。遂拈拄杖倚左邊。如何是寂寥非內。卻拈拄杖倚右邊云。不要動著。動著便三十棒。

古徳頌云。淡泊洋洋膝上琴。包藏古意亦何深。霜天有月西風急。落岸斷崖秋水音。

玄沙備禪師令僧馳書上雪峯。峯上堂開緘見三幅白紙。乃呈示大眾云會麼。良久云。不見道君子千里同風。僧歸舉似師。師云。山頭老漢。蹉過也不知。

東禪齊云。甚麼處蹉過。若的蹉過。師豈不會弟子意。若不恁麼會。只如玄沙意作麼生。若會便參取玄沙。五祖戒出語云。將謂胡須赤。黃龍南云。雪峯不道無長處。旣被玄沙識破。直至如今雪不出。海印信云。智與師齊減師半徳。智過於師方堪傳授。要且欠一著在。開善謙云。玄沙白紙。爭柰文彩已彰。雪峯旣曰千里同風。何故不知蹉過。不見道養子莫教大。大了作家賊。

汾陽昭頌云。故遣馳書達遠信。不幹文字示家風。回來卻報玄沙語。蹉過分明理更封。佛性泰云。白紙三張通信去。展開千里卻同風。陽春轉入胡笳曲。不是風吹別調中。佛心才云。踏翻釣艇承家業。笑出蘆花月正圓。地闊天長三幅紙。同風千里爲誰宣。慈受深云。玄沙象骨眼睛烏。白紙三番便當書。千里同風多錯會。一條拄杖兩人扶。

緣化

保壽二世禪師。因先保壽問。父母未生前。還我本來面目來。師立至深夜下語不契。翌日辭去。壽云汝何往。師云。昨日蒙和尙設問。某甲不契。往南方參知識去。壽云。南方禁夏不禁冬。我此間禁冬不禁夏。汝且作街坊過夏。若是佛法。闤闠之中。浩浩紅塵。常說正法。師不敢違。一日街頭見兩人交爭揮一拳云。你得恁麼無面目。師當下大悟。走見先保壽。未及出語。壽便云。你會也。不用說。

五祖演云。若人於此知落處。可謂公辦私辦。大眾。聽取一頌。甚妙也甚妙。於此知性命。劈鼻與一拳。當時便打止。南華炳云。一拳打就無面目。碧眼胡僧觀不足。秋來黃葉落紛紛。六六翻成三十六。枯木成云。南北東西是處遊。更深歸去月如鉤。春風一陣花狼籍。不覺思量暗點頭。佛性泰云。一拳拳倒黃鶴樓。一踢踢翻鸚鵡洲。幸有傍人爲著力。自家端坐看揚州。夢庵信云。鬧市相逢兩知識。面目無來太費力。粉骨碎身未足酬。一句了然超百億。

應化

明州布袋和尙。未詳姓氏。形才腲鮾。往來通衢鬧市。或問在此何爲。答云等个人來。云人來也。答云汝不是這个人。或解布袋。百物俱有。或拈起示人云。這个是兜率內院底。或於袋探果子與僧。僧擬接。師乃縮手云汝不是這个人。或見僧行過。乃拊背一下。僧回首。乃云。與我一文錢。有時倚布袋終日憨睡。或起行市肆間。小兒嘩逐之。或以拄杖或數珠與兒戲。有僧問如何是祖師西來意。遂放下布袋叉手而立。僧云只此別更有在。乃提布袋肩負而去。﹝或本不同﹞

保寧勇頌云。咄。這憨皮袋。眉粗兼服大。終日在街頭。市行無買賣。阿呵呵。歸去來。典錢還卻債。佛慧泉云。拈起卽行。放下便歇。瞌睡阿師。弄巧成拙。佛意祖意寧知。裙子褊衫百結。有時獨立兮誰是知音。歸去來一天明月。圓通秀云。千般萬樣。有誰能會。瞌睡老僧。收拾滿袋。心無諸受。觸處三昧。巷尾街頭。貴買賤賣。

普化和尙因臨濟院有齋。河陽木塔乃同臨濟在僧堂內坐。才說及師每日在街市掣風顚。知他是凡是聖。濟云待來與問過。須臾師入來。濟便問普化是凡是聖。師云你道我是凡是聖。濟便喝。師乃指兩尊宿云。河陽新婦子。木塔老婆禪。臨濟小廝兒。卻具一隻眼。濟云這賊。師叫云賊賊。便走出。

海印信頌云。騏驥駑駘辧者稀。淺深毛色共同之。若非伯樂垂精鑑。千里追風不易騎。

洞山聰禪師。僧問。旣是泗州大聖。爲甚麼在揚州出現。師云。君子愛財。取之有道。

慈明圓頌云。泗州忽示現揚州。天下宗師話路稠。君子愛財取有道。南海波斯鼻孔粗。

神異

世尊因五通仙人問。世尊有六通。我有五通。如何是那一通。佛召云五通仙人。五通應諾。佛云。那一通。你問我。

雪竇顯云。老胡元不知有那一通。卻因邪打正。瑯琊覺云。世尊不知。可謂因正而打邪。五通因邪而打正。翠巖芝云。五通如是問。世尊如是答。要且不會那一通。雲峯悅云。大小瞿曇被外道勘破了。有傍不甘底麼。出來。我要問你作麼生是那一通。云蓋本云。世尊如是召。五通如是應。作麼生是那一通。良久云。奼女已歸霄漢去。呆郎猶在火邊蹲。

保寧勇頌云。無量劫來曾未遇。如何不動到其中。莫言佛法無多子。最苦瞿曇那一通。雲溪恭云。問佛如何那一通。世尊當面指迷蹤。祥雲密密微微雨。大震雷音匝地風。長靈卓云。汝問如何此問親。嶺梅江柳共芳春。抱贓不用行搜撿。已自當堂露賊身。正覺逸云。那一通。你問我。令人慚愧釋迦老。只知步步踏紅蓮。不覺茫茫入荒艸。佛印元云。仙人一問通皆備。卻是瞿曇一物無。喚得兔來依舊放。幾多山鬼暗相呼。

世尊因耆婆善別音響。至一冢間見三个髑髏。乃敲一髑髏問耆婆。此生何處。婆云此生人道。又敲一云此生何處。婆云此生天道。世尊又別敲一問此生何處。婆罔知生處。

塗毒策頌云。如來一擊少人知。直下分明更是誰。無限月光隨水去。片雲偏向故山歸。

殃崛摩羅未出家時事外道受教。爲憍屍迦欲登王位。用千人拇指爲花冠。所得九百九十九。惟欠一指。遂欲殺母取指。時佛在靈山以天眼觀之。乃化作沙門在殃崛前。殃崛遂釋母欲殺佛。佛徐行。殃崛急行。追不及乃喚云。瞿曇住住。佛告曰。我住久矣。是汝不住。殃崛聞之。心忽開悟。遂棄刃投佛出家。佛卽授與落髮披衣。

佛燈珣頌云。急行緩步無前後。渾踏長安路一條。殃崛忽然知住處。便能平步上雲霄。花冠不用娘生指。須髮寧煩費力搖。好是移花兼蝶至。等閒買石得云饒。疏山如雲。殃崛雄雄方勇銳。瞿曇住住息風波。殺人作佛當頭札。覆雨翻雲在剎那。

殃崛摩羅因持缽入城到一長者家。值其婦產難。長者告云。沙門是佛弟子。有何方便救得我家產難。殃崛云。我乍入道。未知此法。當去問佛卻來相報。乃遽返白佛。具陳上事。佛告云。汝速去說。我自從賢聖法來。未曾殺生。殃崛依佛所說往告長者。者婦聞之當時分免。母子平安。

覺海元頌云。聖法從來不殺生。本無生殺亙精明。是諸人我皆空相。一切冤親盡假名。甘露才沾除熱惱。玉蓮金子兩敷榮。鼓山珪云。月裏姮娥不畫眉。只將雲霧作羅衣。不知夢逐靑鸞去。猶把花枝蓋面歸。徑山杲云。華陰山前百尺井。中有寒泉徹骨冷。誰家女子來照影。不照其餘照斜領。

那吒太子析肉還母。析骨還父。然後現本身。運大神力爲父母說法。

佛眼遠云。肉旣還母。骨旣還父。用甚麼爲身。學人道。到這里若見得去。廓淸五蘊吞盡十方。乃爲偈曰。骨還父。肉還母。何者是身。分明聽取。山河國土現全軀。十方世界在里許。萬劫千生絕去來。山僧此說非言語。徑山杲云。骨肉都還父母了。不知那个是那吒。一毛頭上翻身轉。一一毛頭渾不差。

破竈墮禪師因嵩山塢有廟甚靈。殿中惟安一竈。遠近不輟祭祀。師以杖敲竈三下云。咄。此竈只是泥瓦合成。聖從何來。靈從何起。恁麼烹宰物命。又打三十。竈乃傾破墮落。須臾有靑衣峨冠設拜云。我本此廟竈神。久受業報。今蒙禪師說無生法。得脫此處生天。特來致謝。師云。是汝本有之性。非吾彊言。神再拜而沒。後有僧問師。某甲久侍左右。未蒙方便。竈神得何宗旨。便乃生天。師云。我只向伊道是泥瓦合成。別也無道理爲伊。僧佇思。師云會麼。云不會。師云本有之性爲甚麼不會。僧作禮。師云墮也墮也。破也破也。後有僧舉似安國師。國師嘆云。此子會盡物我一如。可謂如朗月處空無不見者。難構伊語脈。僧乃低頭叉手而問。未審甚麼人構他語脈。安云不知者。

佛眼遠頌云。禍福威嚴不自靈。殘杯冷﹝夕／肉﹞享何人。一從去後無消息。野老猶敲祭鼓聲。又云。春寒料峭。凍殺年少。切忌參商。別無奇妙。低頭侍奉。歡喜問訊。佛法商量。傷子性命。佛燈珣云。倚竈惟靈不是靈。靈從斷處一堆塵。野老不來敲祭鼓。因正打邪別是春。

仰山寂禪師一日忽見異僧乘虛而至。作禮而立於前。師問近離甚處。云早晨離西天。師云何太遲生。雲遊山玩水。師云。神通妙用則不無闍黎。佛法須還老僧。僧云。特來東土禮文殊。卻遇小釋迦。遂出西天貝多葉與師。作禮乘雲騰空而去。

東林總云。諸方商量如麻似粟。盡道這碧眼胡兒來無蹤去無迹。直是光前絕後。若不是仰山也難爲縱奪。諸禪徳。殊不知這碧眼胡兒騰空而來。騰空而去。一生只在虛空裏作活計。有甚麼光前絕後。大小仰山被他將兩杓惡水驀頭澆了也。當時集雲峯下自有正令。何不施行。大眾。且道作麼生是正令。咄。圓悟勤云。驅耕夫之牛。奪饑人之食。是從上來爪牙。這羅漢具計多神通妙用。到仰山面前直得目瞪口呿。何故。鶴有九臯難翥翼。馬無千里謾追風。湛堂準云。諸禪徳。可惜仰山放過這漢。當時若是寶峯。便與擒住。須教維那僧堂前撞鐘集眾。責狀趕出。況佛法不當人情。伊旣稱羅漢。我生已盡。梵行已立。爲甚麼不歸家穩坐。只管遊山玩水。參。

南華炳頌云。遠離西竺路迢迢。親向支那弄海潮。若要淸風生閫外。拽來更與四藤條。疏山如雲。小釋迦。大文殊。閒名號。任稱呼。藤條在握不能用。被他碧眼謾塗糊。

因果

世尊因調達謗佛生身入地獄。遂令阿難傳問。你在地獄中安不。達云。我𨿽在地獄。如三禪天樂。佛又令阿難傳問。你還求出不。達云我待世尊來便出。阿難云。佛是三界大師。豈有入地獄分。達云。佛旣無入地獄分。我豈有出地獄分。

翠巖眞云。親言出親口。徑山杲云。旣無出分。又無入分。喚甚麼作釋迦老子。喚甚麼作提婆達多。喚甚麼作地獄。還委悉麼。自攜缾去沽村酒。卻著衫來作主人。

湛堂準頌云。好笑提婆達多。入捺落十小劫波。𨿽然得三禪妙樂。吹布毛須還鳥窠。

三祖璨大師爲居士時謁二祖云。弟子身纏風恙。請和尙懺罪。祖云將罪來與汝懺。士良久云覓罪了不可得。祖云。我與汝懺罪竟。宜依佛法僧住。士云今見和尙已知是僧。未審何名佛法。祖云。是心是佛。是心是法。法佛無二。僧寶亦然。士云。今日始知罪性不在內。不在外。不在中間。如其心然。佛法無二也。祖深器之。卽爲剃髮云。是吾寶也。宜名僧璨。執侍二載乃付達摩信衣正法眼藏。說偈密囑護持。無令斷絕。

瑯琊覺云。猶欠作云何梵在。

佛國白頌云。罪已無根性已空。正生風處不生風。至今山谷山前水。一派淸波入海中。無爲子云。潛溪水急。天柱峯髙。洞然明白。不隔絲毫。從來生計平如掌。後世兒孫弄海潮。佛鑑懃云。三祖以罪懺罪。二祖將錯就錯。一陣淸風劈面來。罪花業果俱凋落。靈丹一粒有神功。瘥病不假驢駝藥。旻古佛云。風恙纏身。覓罪不得。九萬里程。展摩霄翼。五祖演云。無孔笛子氈拍板。五音六律皆普徧。時人不識黃旛綽。笑道儂家登寶殿。

百丈海禪師每上堂。有一老人常隨眾聽法。眾退老人亦退。忽一日不退。師遂問汝是何人。老云。諾某甲非人也。於過去迦葉佛時曾住此山。因學人問大修行底人還落因果也無。某甲對云不落因果。致五百生墮野狐身。今請和尙代一轉語。貴脫野狐身。遂問大修行底人還落因果也無。師云不昧因果。老人於言下大悟。作禮云。某甲已脫野狐身。住在山後。敢告和尙乞依亡僧事例。師令維那白槌告眾。食後送亡僧。眾議一眾皆安何故如是。食後師乃領眾至山後巖下。以杖指出一死野狐。乃依法火葬。師至晚上堂舉前因緣。黃檗便問。古人錯祗對一轉語。墮五百生野狐身。轉轉不錯合作个甚麼。師云近前來與你道。檗遂近前與師一掌。師拍手笑云。將爲胡須赤。更有赤須胡。

潙山在會下作典座。司馬頭陀舉前話問。潙山乃撼門扇三下。司馬云太粗生。潙云佛法不是這个道理。潙山又舉問仰山。仰云黃檗常用此機。潙雲天生得從人得。仰云亦是稟受師承。亦是自性宗通。潙云如是如是。天聖泰云。三生六十劫。兜率悅頌云。萬丈洪崖倚碧空。人間有路不能通。柰何一點云無礙。舒捲縱橫疾似風。上方益云。江北江南問野狐。只因昧落有差殊。鴻門一踏開雙扇。那个男兒是丈夫。百丈政云。畫師畫地獄。畫出百千般。駐筆從頭看。特地骨毛寒。無盡居士云。化形來問大修行。當下金篦刮眼睛。轉得野狐成百丈。夜來依舊野幹鳴。徑山杲云。不落不昧。石頭土塊。陌路相逢。銀山粉碎。拍手呵呵笑一場。明州有个憨皮袋。

雲門偃禪師。僧問。殺父殺母佛前懺悔。殺佛殺祖甚處懺悔。師云露。

應奄華云。雲門露。猛如虎。達摩師。不是祖。豈不見。鹽官老。須彌爲槌虛空爲鼓。又不見。禾山老。解打鼓。休莽鹵。甜瓜徹蒂甜。苦瓠連根苦。喝一喝。又拈云。光孝著一轉語。不是老僧見處。亦非垂手爲人。何故。豈不見道字經三寫烏焉成馬。

白雲端頌云。簸土揚塵無避處。將身直到禦樓前。回頭不見來時路。下是黃泉上是天。正覺逸云。石火流星曾未急。旋機電卷一何遲。雲門露字突然出。著眼看時鷂子飛。天童覺云。露。超宗越祖。人言渠熱返魂香。我道伊撾塗毒鼓。東林顏云。推鑼擂鼓轉船頭。席捲波翻喊激流。洗腳上船乘快便。順風相送下揚州。

沐浴

世尊因跛陀婆羅並其同伴十六開士白佛言。我等先於威音王佛聞法出家。於浴僧時隨例入室。忽悟水因旣不洗塵亦不洗體。中間安然。得無所有。宿習無忘。乃至今時。從佛出家。令得無學。彼佛名我跋陀婆羅。妙觸宣明成佛子住。

雪竇顯云。諸禪徳。作麼生會。他道妙觸宣明成佛子住。也須七穿八穴始得。乃頌云。了事衲僧消一个。長連牀上展腳臥。夢中曾說悟圓通。香水洗來驀面唾。塗毒策云。洗塵觸體兩空寂。妙證密圓超見思。白璧無瑕空受玷。圓通會裏受塗糊。

天蓋幽禪師因有一院名無垢淨光禪院化浴室。有人問旣是無垢淨光爲甚麼卻造浴室。僧無語。後請師代。師云。三秋明月夜。不是騁團圓。

丹霞淳頌云。𨿽然答盡深深意。爭柰投機句未親。欲會本來無垢的。更須入水見長人。

偃息

潙山佑禪師一日臥次。見仰山來師乃轉面向壁臥。仰云。某甲是和尙弟子。不用形迹。師作起勢。仰便出去。師乃召云寂子。仰回。師云聽老僧說个夢。仰低頭作聽勢。師云爲我原看。仰取一盤水一條手巾來。師遂洗面了。才坐。香嚴入來。師云。我適來與寂子作一上神通。不同小小。嚴云某甲在下面了了得知。師云子試道看。嚴乃點一椀茶來。師嘆云。二子神通智慧。過於鶖子目連。

佛鑑懃云。夢中說夢深許潙山。妙用神通須還二子。傳茶度水耀古騰今。年老心孤憐兒惜子。向衲僧門下。一人在門外。一人在門裏。更有一人徧界不曾藏。佛眼覷不見。大潙智云。潙山老人幸自日午髙眠。何用起來夢中說夢。又道二子神通過於鶖子。恁麼說話。檢點將來。正是破壞家門。殊不知祇是兩个了事底漢。當時若一棒一條痕。通身日杲杲。豈不快哉。

南堂靜頌云。撥艸瞻風。孤峯獨宿。鼓無弦琴。唱無生曲。潙仰香嚴。鼎之三足。臨機不費纖毫力。任運分身千百億。古徳云。取水烹茶不露機。當時原夢善知時。如斯始爲仙陀客。鶖子神通豈及伊。

鏡淸怤禪師問雪峯。古人有言。峯便倒臥。良久起雲。問甚麼。師再問。峯云虛生浪死漢。

投子靑頌云。尋常愛客恨無來。及至人來懶話陪。空臥早知眠不當。虛勞紅焰落寒灰。

禪林類聚卷第十二

禪林類聚卷第十三

問疾醫卜藥餌遷化追忌

問疾

馬祖一禪師因不安。院主問和尙近日尊位如何。師云日面佛月面佛。

雪竇顯頌云。日面佛月面佛。五帝三皇是何物。二十年來曾苦辛。爲君幾下蒼龍窟。屈堪述。明眼衲僧莫輕忽。保寧勇云。蒲團上端坐。鍼眼裏穿綫。西風一陣來。落葉兩三片。野軒遵云。少年公子忽猖狂。半夜穿雲入洞房。二八仙娥百般巧。眼睛之上繡鴛鴦。眞淨文云。日面月面。胡來漢現。一點靈光。萬化千變。無盡居士云。什邡駒子气生獰。蹴踏毗盧頂上行。正患脾疼卻頭痛。病來猶有巧心情。南華炳云。日面月面。空中閃電。顧柕停機。垛成招箭。天童覺云。日面月面。星流電捲。鏡對像而無私。珠在盤而自轉。君不見。鉗錘前百煉之金。刀尺下一機之絹。

大潙佑禪師問道吾甚處去來。吾云看病來。師云有幾人病。吾云。有病底。有不病底。師云不病底莫是智頭陀不。吾云。病與不病總不干他事。急道急道。師云道得也與他沒交涉。

天童覺頌云。妙藥何曾過口。神醫莫能捉手。若存也。渠本非無。至虛也。渠本非有。不滅而生。不亡而壽。全超威音之前。獨步劫空之後。成平也天蓋地擎。運轉也烏飛兔走。

洞山因看病僧。僧云火風離散時如何。師云。來時無一物。去亦任從伊。云爭柰羸瘵何。師云須知有不病者。云如何是不病者。師云。悟則無分寸。不悟隔山坡。云前程還許卜度也無。師云。𨿽然黑似漆。成立在今時。

南堂靜頌云。火風離散後。一物鎭長靈。佛國黃金地。天堂白玉亭。前程休卜度。所至要惺惺。一念心淸淨。人間亦只寧。

洞山因不安。僧問和尙病還有不病者麼。師云有。云不病者還看和尙不。師云老僧看他有分。云和尙看他時如何。師云老僧看時則不見有病。

天童覺頌云。卸卻臭皮袋。拈轉赤肉團。當頭鼻孔正。直下髑髏乾。老醫不見從來癖。少子相看向近難。野水瘦時秋潦退。白雲斷處舊山寒。須剿絕。莫瞞頇。轉盡無功伊就位。孤標不與汝同盤。

玄沙示眾云。諸方老宿盡道接物利生。忽遇三種病人來如何接。患盲者拈槌豎拂他又不見。患聾者語言三昧他又不聞。患瘂者教伊說又說不得。且作麼生接。若接此人不得。佛法無靈驗。時有僧出云。三種病人和尙還許商量不。師云。許。汝作麼生商量。其僧珍重出。師云不是不是。當時地藏出云。某甲有眼耳。和尙作麼生接。師云慚愧。便歸方丈。

後有僧持此語請益雲門。門云汝禮拜著。僧禮拜起。門以拄杖挃之。僧乃退後。門云汝不是患盲。復喚僧近前來。僧才近前。門云汝不是患聾那。復云還會麼。云不會。門云汝不是患瘂。其僧於此有省。法眼云。我當時見羅漢和尙舉此僧語。我便會三種病人。云居錫云。只如此僧會不會。若道會。玄沙又道不是。若道不會。法眼爲甚麼道我因此僧語便會三種病人。上座無事上來商量。大家也要知。雪竇顯舉了便喝云。這盲聾喑瘂漢。若不是雲門。驢年去。如今有底或拈槌豎拂他又不管。教伊近前他又不來。問還會麼他又不應。諸方還柰何得麼。雪竇若不柰何。汝這一隊驢漢又堪作甚麼。以拄杖一時趂散。天童覺云。雲門平展。這僧實酬。且道悟在甚麼處。不救之疾難爲鍼艾。白雲端頌云。退後進前兼對辯。相逢邂逅難回面。春風驀地撼庭前。還見落花千萬片。佛鑑懃云。雲門老子手親眼親。因風吹火不費精神。盲者便視聾者便聞。𨿽然無語掛在口唇。三種病人一種法門。鼓山珪云。盲聾喑瘂接不得。玄沙枉費閒心力。扁鵲盧醫拱手歸。三人俱是膏肓疾。徑山杲云。玄沙三種病人話。透出雲門六不收。莫待是非來入耳。從前知己返爲讎。

醫卜

浮石禪師云。山僧開个卜鋪子。能斷人貧富生死。僧便問。離卻貧富生死。不落五行。請師直指。師云金木水火土。

佛鑑懃云。吉凶悔吝生乎動。動靜興亡本乎心。若以衲僧無文印子一印印定。毫髮無差。浮石𨿽然解卜。不會斷卦。若是智海卽不然。離卻貧富生死不落五行請師直指。向伊道今日闍梨有災。待伊眼睛定動之間。吉凶自兆。大潙智云。浮石爲人放不下。有許多五行斷人吉凶。若是衲僧門下。天不能蓋地不能載。東西南北都無掛礙。大丈夫兒從來自在。大圓恁麼說話。還有傍不肯底麼。良久云。一任鉆龜打瓦。久久爲害爲災。塗毒策云。若向上覷。貧富禍福吉凶皆爲其用。這僧離卻煩惱別求安樂。累他浮石不免爲蛇畫足。今時人才見道金木水火土。便道大好不落五行。不識鉤頭意。錯認定盤星。有者又道闍梨今日有災。未免識情卜度。畢竟如何。莫怪來源萬丈髙。一條界破靑山色。

西禪需頌云。金木水火土。始終須倒數。五六下四三。初爻傳白虎。苦苦。卜得此卦一生貧。遠信不來病人死。

藥餌

文殊一日令善財采藥云。是藥者采將來。善財徧觀大地無不是藥。卻來白文殊云。無有不是藥者。文殊云是藥采將來。善財遂拈一枝艸度與文殊。文殊提起示眾云。此藥亦能殺人亦能活人。

五祖戒出善財語云。慚愧。首山念云。文殊大似掩耳偸鈴。瑯琊覺云。文殊可謂誠實之言。要且額頭汗出。口裏膠生。大潙喆云。善財能采。文殊能用。非但寢疾毗耶。直饒盡大地人抱必死之疾到文殊所。教他个个脫體而去。何故。解用不須霜刃劍。延齡何必九還丹。應庵華云。大小文殊被善財換卻眼睛。東山空云。善財拈來只是尋常艸木。文殊提起未爲出格神醫。後來望風乃髙其價。東山謂伊兩人未免俱在艸裏。

保寧勇頌云。大地蒼生病似麻。吉祥靈藥示無涯。其間殺活難分辧。又是重添眼裏花。楚安方云。善財拈起一枝艸。持來度與文殊老。殺活𨿽然在手中。徧界不藏光杲杲。雲溪恭云。歷劫何曾異。明明百艸頭。甘和苦澀味。死活病須瘳。好笑文殊老。憐兒不覺羞。佛印元云。是藥拈來更不疑。師資相見在臨時。從玆病甚無醫處。殺活還應作者知。正覺逸云。信手拈來艸最靈。一枝能殺亦能生。曼殊室利開金口。直至而今藥道行。照覺總云。藥病相治貶更褒。當機生殺按吹毛。毗盧海闊煙波靜。誰把長竿釣巨鰲。

雲門偃禪師示眾云。藥病相治。盡大地是藥。那个是自己。

五祖戒頌云。藥忌由來鑑作家。示徒親切病如麻。十方三世諸知識。赫日光中雷電車。雪竇顯云。盡大地是藥。古今何太錯。閉門不造車。通途自寥廓。錯錯。鼻孔遼天亦穿卻。白雲端云。左眼不見山河。右眼不見日月。直得百花開時。一一爲君分別。

遷化

世尊於涅盤會上以手摩胸告眾云。汝等善觀吾紫磨金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。時百萬億眾悉皆契悟。

雲峯悅云。然則膏肓之門不足以發藥。雲峯今日旦作死馬醫。爾等諸人皮下有血麼。

佛鑑懃頌云。言吾入滅非吾子。言吾不滅亦非親。但見落花隨水去。不知流出洞中春。釋迦老子若爲鄰。臨行賣弄紫金身。雙林盡道泥洹也。夜夜羣星拱北辰。

世尊般涅盤日。迦葉尊者最後而至。世尊乃於槨中露雙趺示之。迦葉尊者乃作禮。請如來在三昧火而自闍維。卽時金棺從七寶牀升舉。繞俱尸羅城七匝。卻還本處。化火光三昧而自焚之。

地藏恩頌云。慚愧老胡。槨示雙趺。金色尊者。還會也無。目前措得。未辧精粗。繞七匝兮成何事。个个男兒是丈夫。佛鑑懃云。未出王宮已涅盤。何須雙足露金棺。致令迦葉雙眉皺。慶喜門前倒剎竿。

漸源又一日將鍬子於法堂上。從東過西從西過東。石霜云作甚麼。源云覓先師靈骨。霜云洪波浩渺白浪滔天。覓甚麼先師靈骨﹝雪竇著語。蒼天蒼天﹞。源云正好著力。霜云。這里鍼札不入。著甚麼力。源持鍬肩上便出。

太原孚云。先師靈骨猶在。明招謙云。莫道作甚麼。別下得甚麼語。代云鸆鶿語鶴。又代漸源便擲下鍬子云。噫。淺水無魚。

雪竇顯頌云。兔馬有角。牛羊無角。絕毫絕犛。如山如嶽。黃金靈骨今猶在。白浪滔天何處著。無處。著隻履西歸曾失卻。保寧勇云。終日挨門復倚樓。幾回明鏡照梳頭。一從事卻潘郎後。也解人前不識羞。長靈卓云。木人把板雲中唱。石女穿靴水上行。生死死生休更問。從來日午打三更。圓悟勤云。生也全機現。死也全機現。不道復不道。个中無背面。直下便承當。不隔一條綫。逼塞大虛空。赤心常片片。夢庵信云。當時苦口曾不道。悟來靈骨方尋討。練江寒月雨蕭蕭。浮雲散盡天如掃。

洞山價禪師。僧問亡僧遷化向甚麼處去。師云火後一莖茆。

白雲端云。龍門卽不然。亡僧遷化向甚麼處去。答云墻壁有耳。

投子靑頌云。野火燒時越轉新。至今煙焰雨難霖。旱地紅蓮遮日月。無根樹長緣成陰。佛智裕云。善應隨流妙意深。明明一箭中紅心。當鋒不是由基眼。對面鐵山髙萬尋。枯木成云。春風吹動淥波搖。無限船師逐海潮。只見江鷗飛白浪。豈知明月在雲霄。

臨濟玄禪師臨遷化垂示云。吾去後。汝等諸人不得滅卻吾正法眼藏。三聖出云誰敢滅卻和尙正法眼藏。師云。後或有人問。你又作麼生。道聖便喝。師云。誰知吾正法眼藏向這瞎驢邊滅卻。師乃示頌云。沿流不止問如何。眞照無偏說自他。離相離名人不稟。吹毛用了急還磨。言訖於法座上端然示寂。

大潙秀云。古者忍死待來。因何正法眼藏卻向瞎驢邊滅。臨濟行計速速。三聖又卻匆匆。因斯父子情忘。遂使後人失望。若不得流水。多應過別山。護國元云。諸禪客。若能向斬釘截鐵處明得。臨濟一宗掃土而盡。其或未然。山僧爲汝諸人露个消息。以拄杖卓一卓。復舉起雲。還見麼。鯨吞海水盡。露出珊瑚枝。

黃龍南頌云。圓寂將歸敍別時。叮嚀法眼好任持。喝下不開泥水路。瞎驢從此少人騎。白雲端云。擘破泰山雷未猛。照開滄海月非光。瞎驢滅卻正法眼。直得哀聲振大唐。保寧勇云。出門握手再叮嚀。往往事從叮囑生。路遠夜長休把火。大家吹殺暗中行。

石霜諸禪師遷化。眾請首座住持。時九峯虔禪師爲侍者。白眾問首座云。先師道休去歇去冷湫湫地去。一條白練去。古廟香鑪去。一念萬年去。明甚麼邊事。會得卽住持。會不得不可。首座對云。明一色邊事。虔云與麼則不會先師意在。座云。但裝香來。香煙斷處若去得。卽會先師意。若去不得。卽不會。虔遂焚香。香煙未斷。首座遂脫去。虔以手拊首座背云。坐脫立亡卽不無。先師意未夢見在。

云居舜云。你等諸人且作麼生會。諸人會處便道首座與麼說是說道理。所以虔侍者不肯伊。大愚道虔侍者盡平生見解只具一隻眼。南華炳云。透生死關。髙超世表。秉殺活劍。獨據寰中。若非智眼洞明。未免扶籬摸壁。要會麼。春蘭與秋菊。各自一時榮。西禪需云。虔侍者𨿽然爲眾竭力。未免禍出私門。若人檢點得出。與你一貼茶。

丹霞淳頌云。帶角披毛異類身。寒灰枯木眼中塵。𨿽然未盡先師意。爭柰臨行一著親。開福寧云。一片虛凝亙古今。麟龍頭角競疎親。坐亡立脫知多少。鐵樹花開別是春。無盡居士云。香煙淡淡風飄處。首座凝凝脫去時。不是久參虔侍者。石霜巴鼻有誰知。

洛浦安禪師臨順寂告眾云。吾非明卽後也。今有事問汝等。若道這个是。卽頭上安頭。若道這个不是。卽斬頭覓活。第一座云。靑山不舉足。日下不挑燈。師云。如今是甚麼時節。作這个語話。有彥從上座出云。離此二途。請和尙不問。師云未在更道。云彥從道不盡。師云我不管汝盡不盡。云彥從無侍者祗對和尙。師至深夜令侍者喚彥從來方丈問云。你今日祗對老僧甚有道理。據汝合體得先師意。先師道。目前無法。意在目前。不是目前法。非耳目之所到。且道那句是主。若擇得出。分付缽袋子。云彥從不會。師云。汝合會。但道看。云彥從實不會。師喝出乃云。苦苦。次日午前有僧舉前話問師。師云慈舟不棹淸波上。劍峽徒勞放木鵝。卽便告寂。

玄覺云。且道從上座實不會。是怕見缽袋子拈著伊。

天童覺頌云。餌云鉤月釣淸津。年老心孤未得鱗。一曲離騷歸去後。淚羅江上獨醒人。

紙衣道者因曹山問。莫是紙衣道者麼。師云不敢。山云如何是紙衣下事。師云。一裘才掛體。萬法悉皆如。山云如何是紙衣下用。師近前應諾便立脫去。山云汝只解恁麼去。且不解恁麼來。師忽開眼問。一靈眞性不假胞胎時如何。山云未是妙。師云如何是妙。山云不借借。師便珍重卻坐脫。曹山乃有頌云。覺性圓明無相身。莫於知見彊疎親。念異便於玄體昧。心差不與道相鄰。情分萬法沈前境。識鑑多端喪本眞。如是句中全曉會。了然無事舊時人。

南堂靜頌云。紙衣下事。不假胞胎。懸崖撒手。𦇤褓嬰孩。涅盤會上道場開。單傳直指狀元來。

芭蕉徹禪師。僧問。有一人不捨生死不證涅盤。師還提攜也無。師云不提攜。云爲甚麼不提攜。師云老僧粗識好惡。

天童覺云。芭蕉𨿽然識好惡。且不能牽耕夫之牛奪饑人之食。如今若有人問長蘆。便和聲打。爲甚麼如此。我從來不識好惡。

投子靑頌云。百歲兒童出戶來。滿身紅爛惹塵埃。火中閒步淸涼地。識者無因敢近擡。

天衣懷禪師云。百骸俱潰散。一物鎭長靈。百骸潰散皆歸土。一物長靈甚處安。

南堂靜頌云。一物長靈甚處安。長空雲散碧天寬。蓮宮佛剎花無數。貶起眉毛子細觀。

追忌

南泉願禪師爲馬祖忌日設齋。垂語云。未審馬祖還來應供不。洞山乃出眾云待有伴卽來。師云此子𨿽後生卻堪雕琢。山云莫壓良爲賤。

南堂靜頌云。千尺絲綸直下垂。一波才動萬波隨。江上晚來堪畫處。漁翁披得一蓑歸。

禪林類聚卷第十三

禪林類聚卷第十四

歲時解結日月風雲雨雪水火

歲時

趙州諗禪師。僧問十二時中如何用心。師云諸人被十二時使。老僧使得十二時。

松源嶽雲。也是徐六擔板。

鼓山珪頌云。百年三萬六千日。一日朝昏十二時。使殺老僧渾不管。不知鬧裏有誰知。徑山杲云。使得十二時辰。呼來卻教且去。倚官挾勢欺人。茫茫無本可據。

洞山價禪師。僧問寒暑到來如何回避。師云何不向無寒暑處去。云如何是無寒暑處。師云。寒時寒殺闍黎。熱時熱殺闍黎。

投子云。幾乎與麼去。瑯琊覺云。我卽不然。如何是無寒暑處。僧堂裏去。白雲端云。洞山百味具足。後來又合如何。忽有人問圓通。如何是無寒暑處。劈脊便棒。參。南堂靜云。寒暑到來如何回避。日月星辰山河大地。迷則靈龜曳尾。悟則猛虎插翅。只如不迷不悟又如何商量。良久云。白雲斷處見明月。黃葉落時聞搗衣。

大道泉頌云。無寒暑處如何唱和。熱卽乘涼。寒卽向火。多口阿師一場懡﹝怡﹣臺﹢羅﹞。人人盡欲出常流。折合還歸炭裏坐。雪竇顯云。垂手還同萬仞崖。正偏何必在安排。琉璃古殿照明月。忍俊韓盧空上階。湛堂準云。熱時熱殺寒時寒。寒暑由來總不幹。行盡天涯諳世事。老君頭戴楮皮冠。長靈卓云。偏中有正正中偏。流落人間千百年。幾度欲歸歸未得。門前依舊艸芊芊。

疎山仁禪師。僧問如何是冬來意。師云京師出大黃。

密庵傑頌云。有問冬來事。京師出大黃。貪他一粒米。失卻半年糧。西禪需云。京師出大黃。不許謾商量。貴買還賤賣。才喫便郎當。松源嶽雲。京師出大黃。見賊便見贓。竹杖化龍去。癡人戽夜塘。

雲門偃禪師示眾云。十五日已前不問汝。十五日已後道將一句來。自代云。日日是好日。

天童覺云。屬虎人本命。屬猴人相衝。

雪竇顯頌云。去卻一。拈得七。上下四維無等匹。徐行踏斷流水聲。縱觀寫出飛禽迹。艸茸茸。煙羃冪。空生巖畔花狼籍。彈指堪悲舜若多。莫動著。動著三十棒。海印信云。日日是好日。風來樹點頭。九江煙靄裏。月上謝家樓。大洪恩云。日日是好日。誰言無等匹。甜瓜徹蒂甜。未必甜如蜜。上方益云。冰消河北岸。花發樹南枝。到處有春色。天涯亦早歸。

雲門僧問如何是雲門一曲。師云臘月二十五。云唱者如何。師云且緩緩。

南堂靜云。南堂卽不然。忽有人問如何是南堂一曲。遂作鼓琴聲勢。良久云。好麼。大哥。只是不許人借。

黃龍南頌云。雲門一曲二十五。不涉宮商角徵羽。有人問我曲因由。南山起雲北山雨。眞淨文云。臘月二十五。騎驢不打鼓。春風百艸生。冢上添新土。圓通仙云。憶昔雲門老古錐。曾將今日示當機。奇哉二百年來事。長作胡笳曲調吹。大洪遂云。一曲韶陽古調淸。多年木石化爲精。廣陵傳去人何在。畱得杜鵑啼月明。長靈卓云。雲門曲調格何髙。轉使愁人不柰何。明月淸風無價數。一時分付與仙陀。

曹山寂禪師問僧。可殺炎熱。僧云是。師云只如炎熱向甚麼處回避。云向鑊湯鑪炭裏回避。師云只如鑊湯鑪炭裏作麼生回避。云眾苦不能到。師默置。﹝一本小異﹞

松源嶽雲。或問靈隱恁麼熱向甚麼處回避。也只向他道鑊湯鑪炭裏。問鑊湯鑪炭裏如何回避。云風恬浪靜。

丹霞淳頌云。昆崗片玉火中潤。碧落孤蟾水底圓。一念翛然無異色。任從滄海變桑田。

首山念禪師。僧問如何是學人親切處。師云五九盡日又逢春。云畢竟如何。師云冬至寒食一百五。

投子靑頌云。日暮陰雲郊野深。重陽到後菊花新。不因西嶠殘冰盡。爭得東山一帶春。

佛眼遠禪師因讀靈源十二時歌有偈云。一日日。一時時。龍門老。心自知。

鼓山珪頌云。時時日日。日日時時。七顚八倒。孰是孰非。徑山杲云。日日日日。時時時時。違時失候。个老古錐。

解結

洞山價禪師示眾云。秋初夏末。兄弟東去西去。直須向萬里無寸艸處去始得。又云。只如萬里無寸艸處作麼生去。後有僧舉似石霜。霜云。何不道出門便是艸。僧回舉似師。師焚香望石霜拜云。大唐國裏能有幾人。

東禪齊云。且道石霜會洞山意不。若道會去。只如諸上座每日折旋俯仰迎來送去。爲當落路下艸。爲當一一合轍。若言不會洞山意。又爭解恁麼下語。還有會處麼。上座擬甚麼處去。於此若明得。可謂還鄕曲也。不見也會著个語云。恁麼卽不去也。大陽延云。如今直道不出門亦艸漫漫地。且道合向甚麼處行履。良久云。莫守寒巖異艸靑。坐著白雲宗不妙。白雲端云。若見得石霜便見得洞山老人。若見得洞山老人便見得石霜。洞山卻易見。石霜卻難見。爲他不爲住持之絆。不見道云在嶺頭閒不徹。水流澗下太忙生。徑山杲云。獅子一滴乳。迸散六斛驢乳。

疎山如頌云。不出漫漫艸路遮。出門猶更隔天涯。回機踏著通霄路。何處靑山不是家。佛慧泉云。出門便是大忙然。萬里無來未得圓。欲識家山歸去路。暮煙輕鎖綠綿綿。佛眼遠云。出門便是艸。閒殺龍門老。北去禮文殊。南來登五老。鬢髮已蒼浪。言歸恨不早。獨立秋風前。相思望江島。好好。不用更尋討。天童覺云。艸漫漫。門裏門外君自看。荊棘林中下腳易。夜明簾外轉身難。看看幾何般。且隨老木同寒瘠。將逐春風入燒瘢。

昔有一老宿一夏不與師僧說話。有僧自嘆云。我只恁麼空過一夏。不敢望和尙說佛法。得聞正因兩字也得。老宿聞乃云。闍黎。莫嘶速。若論正因。一字也無。道了扣齒云。適來無端。不合與麼道。鄰壁有一老宿聞得云。好一釜羹。被一顆鼠糞污卻。

玄覺徵云。且道是贊嘆語不肯語。若是贊嘆。爲甚道鼠糞污卻。若不肯他。有甚麼過。騷得麼。雪竇顯云。誰家釜裏無一兩顆。南堂靜云。雪竇𨿽古徳。只解以己方人。若是大隨卽不然。這里一顆也著他不得。爲甚麼如此。良久云。參。

正覺逸頌云。一夏調和一釜羹。傅巖猶未許爭衡。莫言污了無人見。鄰壁禪翁隻眼明。慈受深云。長夏無別趣。調和羹一釜。滋味頗馨香。剛地成點污。口是禍之門。舌是斬身斧。陪卻三斤鐵。只因看錮鏴。

洞山初禪師參雲門。門問近離甚處。師云查渡。門云夏在甚處。師云湖南報慈。門云幾時離彼中。師云八月二十五。門云放汝三頓棒。師次日再問。昨日蒙和尙放某甲三頓棒。未審過在甚麼處。門云。飯袋子。江西湖南便與麼去。師於是大悟乃云。某甲從今去。向無人煙處。不蓄一粒米。不種一莖菜。接待十方往來善知識。與他解黏去縛。令飽齁齁地去。門云。汝身如椰子大。開許大口。

雪竇顯云。雲門气宇如王。拶著便冰消瓦解。當時若據令而行。子孫也未到斷絕。白雲端云。大小雲門被洞山一問。直得額頭汗出口裏膠生。保寧勇別後語云。這瞎漢將謂是个人。便打。松源嶽雲。諸方盡謂父子投機。啐啄同時。殊不知雲門正令不行。卻向艸窠裏輥。致令洞山打失鼻孔。直至如今無摸索處。

白雲端頌云。一鏃三關破不難。如何猶在是非間。曲勞提起飯袋子。三頓方知徹骨寒。保寧勇云。三頓當時打不回。鐵門重擊鎖方開。堪嗟不蓄一粒米。十字街頭接往來。慈受深云。去年八月離湖南。行盡千山與萬山。不喫雲門三頓棒。安知虎體有玄班。佛眼遠云。奉君三頓曲周遮。屈辱雲門老作家。渡水穿雲五湖客。欲將何物當生涯。文殊道云。問答分明豈偶然。須知逆耳是忠言。洞山眼似銅鈴轉。剛被雲門三頓瞞。

翠巖參禪師夏末示眾云。一夏已來。爲兄弟東語西話。看取翠巖眉毛在也無。

保福云。作賊人心虛。長慶雲。生也。雲門云。關。翠巖芝云。爲眾竭力。禍出私門。又云。何故如是。得人一牛還人一馬。保寧勇云。笑殺大眾。

雪竇顯頌云。翠巖示徒。千古無對。關字相酬。失錢遭罪。老倒保福。抑揚難得。嘮嘮翠巖。分明是賊。白珪無玷。誰辧眞假。長慶相諳。眉毛生也。死心新云。作賊保福。擔枷過狀。生也長慶。迷眞逐妄。掩關雲門。秋江月亮。老倒翠巖。眉在眼上。大洪遂云。靑山岌岌。淥水滔滔。穿過鼻孔。落盡眉毛。

日月

馬祖一禪師因百丈南泉西堂三人隨侍玩月次。師問。正當與麼時如何。西堂云正好供養。百丈云正好修行。南泉拂袖便去。師云。經入藏。禪歸海。惟有普願獨超物外。

神鼎諲云。只爲老婆心切。翠巖眞云。神鼎叔翁云只爲老婆心切。翠巖卽不然。垂萬里鉤。駐千里烏騅。布縵天网。收衝浪巨鱗。還有麼。有則衝浪來相見。如無。且歸巖下待月明。開福寧云。諸禪徳。馬大師等閒舒捲。妙手天然。也是貪觀雲裏雁。失卻渡頭船。若人檢點得出。披毛遊火聚。戴角混塵泥。其或見處朦朧。爲你下个注腳。經入藏禪歸海。未是衲僧親到底。拂袖便行歸去來。擊碎重關門大啟。重關旣啟。還有見馬祖者麼。良久云。休休。長安夜夜家家月。幾處笙歌幾處愁。虎丘隆云。奇怪。諸禪徳。馬駒踏殺天下人。一摑直教一掌血。及乎三大士各展家風。不覺翻成老婆心切。叢林浩浩商量。盡道玩月話奇特。檢點將來。克由叵耐。正當恁麼時如何。三人證龜成鱉。

海印信頌云。三獸渡河深淺別。不勞精辧迥然分。爭如巨浸張帆者。不顧波濤過海門。照覺總云。經入藏。禪歸海。惟有普願獨超物外。咄。只有照壁月。且無吹葉風。大潙喆云。馬師曾玩月。三子左右侍。吹个無孔笛。淸音括天地。佛性泰云。張公養得三个兒。長大不知誰立志。呼來月下問蹤由。眼睛个个皆相似。徑山杲云。國淸才子貴。家富小兒嬌。大家出只手。彼此不相饒。

藥山儼禪師一夜登山經行。忽然雲開見月。師乃大笑一聲。應澧陽東九十許裏居民盡謂東家明辰。疊相推問。直至藥山徒眾云。昨夜和尙山頂大笑。

李翺尙書贈頌云。選得幽居愜野情。終年無送亦無迎。有時直上孤峯頂。月下披云笑一聲。塗毒策云。古徳隨緣放曠任意經行。才立峻峯頭。淸聲滿寰宇。山僧亦有一頌。塗毒從來要任緣。遼天鼻孔被渠穿。冒暑登途過西浙。他年衣缽有誰傳。

盤山積禪師示眾云。心月孤圓。光吞萬象。光非照境。境亦非存。光境俱忘。復是何物。

雲門云。直饒與麼道。猶在半途。未是透脫一路。僧便問如何是透脫一路。師云。天臺華頂。趙州石橋。又拈云。東海裏藏身。須彌山上走馬。復以拄杖打禪牀一下。大眾眼目定動。乃拈拄杖趂散云。將謂伶利這漆桶。大愚芝拈起拂子云。微塵諸佛光明總在這里。照破你諸人心肝五臟脾胃肝膽。衲僧面前不得道著。切宜忌口。擊禪牀下座。禾山方云。山河大地。燈籠露柱。廚庫三門。皆是光境。作麼生是眞實。諸人輪轉三界者。蓋爲不了目前法。從生至死無有了期。快須薦取。莫待雪鬢銀髭。臨渴掘井。悔將不。及徑山杲云。白鷺下田千點雪。黃鶯上樹一枝花。

月堂昌頌云。光非照境境非存。光境俱忘復是痕。百鳥不來春已老。落花流水繞江村。松源嶽雲。描不成兮畫不成。臥龍長怖碧潭淸。擬心湊泊終難會。達者應須暗裏驚。

長沙岑禪師一夕與仰山玩月次。仰云。人人盡有這个事。祇是用不得。師云。恰是倩汝用去。仰云你作麼生用。師乃與一踏踏倒。仰山起來云。爾直下似个大虫。﹝傳燈作向月次﹞

長慶稜云。前彼此作家。後彼此不作家。乃別云。邪法難扶。保福展云。好一个月。只是用力太多。被他踏破卻成兩个。人人盡道岑大虫奇特。須知仰山有陷虎之機。徳山圓明代更與一踏。瑯琊覺云。李陵𨿽好手。爭免陷番身。達觀頴云。仰山喚作大虫。因聖道似个狂狗。徑山杲云。皎潔一輪。寒光萬里。伶利者葉落知秋。傝﹝鹵﹡辱﹞者忠言逆耳。休不休。已不已。小釋迦有陷虎之機。老大虫卻無牙齒。當時一踏豈造次。驀然倒地非偶爾。眾中還有緇素得二老出者麼。良久云。設有。也是掉棒打月。曹源生頌云。浮雲散盡月當空。兔子懷胎產大虫。跳出風前弄牙爪。至今撼動廣寒宮。

投子同禪師。僧問月未圓時如何。師云吞卻三个四个。云圓後如何。師云吐卻七个八个。

南堂靜云。若不會祖師西來意。這因緣卒摸索不著在。若是田地穩密底方知落處。然𨿽如是。大隋卽不然。或有問月未圓時如何。只向道六合含渾气象淸。圓後如何。爛銀盤出百邪驚。鼓山珍云。投子和尙𨿽然善能吞吐。要且未知月之所在。或問鼓山月未圓時如何。只對他道天上有星皆拱北。圓後如何。人間無水不朝東。月堂昌云。投子只知得路便行。不覺渾身泥水。瑞光卽不然。月未圓時如何。布施不如還卻債。圓後如何。借婆裙子拜婆年。徑山杲云。三个與四个。七个與八个。數日甚分明。無人數得過。旣是數日分明。爲甚無人數得過。良久云。道士著白襕。且非眞措大。

洞山聰頌云。七八𨿽然正好觀。四三焉得便瞞頇。靈光萬古輝天地。隱顯尋常不用摶。投子靑雲。圓闕曾伸問老翁。石龜銜子引淸風。昨朝木馬潭中過。踏出金烏半夜紅。保寧勇云。吞卻三四枝。吐出七八个。吞吐總完全。不知是甚麼。正覺逸云。圓後圓前作者知。四三七八解呈機。令人長笑善吞吐。畱與叢林作是非。

雲門偃禪師因僧問。佛法如水中月是不。師云淸波無透路。云和尙從何得。師云再問復何來。云便恁麼去時如何。師云重疊關山路。

白雲端頌云。灼然水月非難取。自是時人手不親。韶石老師拈出了。關山重疊越光新。圓悟勤云。徧界不藏。淸波澄寂。互換投機。箭鋒相直。提起向上鉗錘。石火電光莫及。便恁麼隔關山碧潭。云外不相關。

楊岐會禪師。僧問撥云見日時如何。師云東方來者東方坐。

白雲端頌云。堯舜垂衣萬國賓。撥云見日意休陳。東方來者東方坐。艸水重沾雨露新。

智門祚禪師。僧問如何是般若體。師云蚌含明月。僧問如何是般若用。師云兔子懷胎。

雪竇顯云。非惟把定世界。亦乃安貼家邦。若善能參詳。便請丹宵獨步。黃龍新云。如何是般若體。一堆屎。如何是般若用。屎堆裏虫。南堂靜云。古人是則是。答得太髙生。若是老僧卽不然。如何是般若體。一穀一米。如何是般若用。七擒七縱。應庵華云。兩个漆桶一時話墮了。更添一枚。如何是般若體。相見便無禮。如何是般若用。從來愛打閧。且道三个漆桶還有優劣也無。若檢點得出。許你具頂門眼。

雪竇頌云。一片虛凝絕謂情。天人從此見空生。蚌含玄兔深深意。曾與禪家作戰爭。佛鑑懃云。蚌含明月秋波冷。兔子懷胎夜魄寒。皎皎淸光成一片。直須回首好生觀。長靈卓云。蚌含明月兔懷胎。無限禪人擘不開。鐵眼銅睛何擬擬。三千里外笑咍咍。

風雲

世尊因外道問。不問有言。不問無言。世尊據坐良久。外道贊嘆云。世尊大慈大悲。開我迷雲。令我得入。乃作禮而去。阿難尋白佛言。外道得何道理稱贊而去。世尊云。如世良馬。見鞭影而行。

法眼因百丈常請益敍語未終。眼云。住住。汝擬向世尊良久處會那。丈從此悟入。五祖戒云。大小世尊被阿難一狀領過。又出語云。汝何所問。雪竇顯云。邪正不分。過猶鞭影。又云。諸禪徳。迷雲旣開。決定見佛。還許他同參也無。若共相委知。則天下宗師並爲外道伴侶。如各非印證。則東土衲僧不如西天外道。道吾眞云。世尊隻眼通三界。外道雙眸貫五天。楊歧會云。世尊輟己從人。外道乃因齋慶贊。大潙喆云。外道懷藏寶鏡。世尊親爲髙提。森羅顯煥萬象歷然。又得阿難金鐘再擊。四眾共聞。然𨿽如是。大似二龍玩珠。長他智者威獰。

汾陽昭頌云。鞭影分明指似君。多聞瞥地爽精神。汾陽報汝諸禪侶。信手拈來莫厭塵。淨照臻云。特地殷懃問有無。因風應不費工夫。迷雲綻得開令入。未免區區在半途。佛眼遠云。杲日連天照有無。孰云善逝坐跏趺。如今要見當年事。邪正由來在半途。鼓山珪云。迷悟髑髏前。何勞更舉鞭。只持雞狗戒。不學祖師禪。

六祖能大師於黃梅受法辭五祖。祖令隱於懷集四會之間。屇南海遇印宗法師於法性寺。暮夜風揚剎幡。聞二僧對論。一云幡動。一云風動。往復酬答曾未契理。師云可容俗流輙預髙論不。乃云。不是風動。不是旛動。仁者心動耳。印宗聞語竦然異之。遂問其由。師以實告之。印宗於是集眾請開東山法門。師遂落髮披衣受戒。卽廣州天寧寺也。

雪峯云。大小祖師龍頭蛇尾。好與二十棒。孚上座侍次齩齒。峯云。我與麼道。也好與二十棒。保福展云。作賊人心虛。也是蕭何制律。巴陵鑑云。祖師道不是風動不是旛動。旣不是風旛。向甚麼處著。有人與祖師作主。出來與巴陵相見。雪竇顯云。雪竇道風動旛動。旣是風旛。向甚處著。有人與巴陵作主。亦出來與雪竇相見。應庵華云。一盲引眾盲。相牽入火坑。

瑞鹿先頌云。非風旛動惟心動。自古相傳直至今。今後水雲徒欲曉。祖師眞是好知音。天衣懷云。不是風兮不是旛。斯言形已播人間。要會老盧端的意。天臺南嶽萬重山。法昌遇云。不是風兮不是旛。黑花貓子面門斑。夜行人只貪明月。不覺和衣渡水寒。道場如雲。滄溟直下取驪珠。覿面相呈見也無。到此不開眞正眼。膏肓之病卒難蘇。夢庵信云。相爭但見風旛動。不肯回頭識動心。從此老盧露消息。松風江月盡知音。

趙州諗禪師。僧問白雲自在時如何。師云爭似春風處處閒。

古徳頌云。舒捲悠悠云繞山。鼓舞飄飄風吹谷。云逐風來得自由。風隨云去無拘束。

韶山普禪師。僧問是非不到處還有句也無。師云有。云是甚麼句。師云一片孤云不露醜。

天童覺云。通身回互不觸尊嚴。退位傍提要當宛轉。還見韶山相爲處麼。盡力推爺向裏頭。

投子靑頌云。白雲不到中峯頂。滿目煙蘿景象殊。一句曲寒千古調。萬重靑碧月來初。

興化獎禪師因僧問。四方八面來時如何。師云打中間底。僧便禮拜。師云。山僧昨日赴个村齋。中途遇卒風暴雨。卻向古廟裏避得過。

應庵華云。眾中商量道。向古廟裏避得過。是明空劫已前自己。又道便是他安身立命處。殊不知興化腰纏十萬貫。騎鶴下揚州。

洞山聰頌云。此間非常觸忤人。如禽空啄噪荊榛。須知興化奔馳疾。值雨何曾濕著身。晦堂心云。一不是。二不成。落花芳艸裏啼鶯。閒庭雨歇夜初靜。片月還從海上生。海印信云。攫浪拏云勢莫猜。漁翁倚棹傍巖隈。江邊依舊空歸去。帝裏同風不到來。

明招謙禪師一日天寒上堂。大眾集定。師云。今日風頭稍硬。不是你安身立命處。且歸暖室商量。便下座歸方丈。大眾隨至立定。師又云。才到暖室便見瞌睡。以拄杖一時趂下。

開先暹云。停囚長智。當時待伊道今日風頭稍硬歸暖處說話去來。但拊掌各自歸堂。教這老漢一場懡﹝怡﹣臺﹢羅﹞。

開福寧頌云。風頭坐斷進還難。衲子相將不易看。未到潼關天已曉。不堪回首望長安。佛性泰云。風前露出無瑕璧。室內擎將無價珠。兩度獻渠渠不識。可憐流落在江湖。鼓山珪云。風頭稍硬難安立。暖气才通瞌睡來。卻笑明招閒費力。無端兩處彊差排。徑山杲云。夜半明星當午現。愚夫猶待曉雞鳴。可憐自屎不知臭。又欲重新拈似人。

雨雪

二祖可大師聞達摩初至少林。遂往彼。晨夕參扣但端然面壁。莫聞誨勵。師志益堅乃云。古人求道敲骨取髓刺血濟饑。布發掩泥投崖飼虎。古人如此。我何人哉。其夜天大雪。師到庭際侍立忘歸。翌日積雪齊腰。磨憫而問云。汝久立雪中。當求何事。師悲泣云。惟願和尙慈悲開甘露門。廣度羣品。磨云。諸佛無上妙道。曠劫精勤。難行能行。非忍而忍。豈可以小徳小智輕心慢心欲冀眞乘。徒勞辛苦。師聞示誨其志彌專。乃取利刀自斷左臂置於磨前。磨云。諸佛最初求道爲法忘形。汝今斷臂吾前。求亦可在。師云諸佛法印可得聞乎。磨云諸佛法印匪從人得。師云。我心未安。乞師安心。磨云。將心來。爲汝安。師云覓心了不可得。磨云我爲汝安心竟。師於此悟入。

五祖戒云。大似對面相瞞。又云。若只與麼。何用西來。芭蕉徹云。金剛與泥人揩背。五祖演云。白雲當時若見。好與二十棒。何故。他人覷見。將謂兩个說安心法。畢竟如何。菩薩龍王行雨潤。遮身向上數重云。

汾陽昭頌云。九年面壁待當機。立雪齊腰未展眉。恭敬願安心地法。覓心無得始無疑。白雲端云。終始覓心不可得。寥寥不見少林人。滿庭舊雪重知冷。鼻孔依前搭上唇。無盡居士云。覓心不得已安心。屠肆淫坊嗣少林。爭柰子孫嫌直截。諸方五味苦參尋。

龐蘊居士因辭藥山。山命十人禪客相送。至門首士乃指空中雪云。好雪片片。不落別處。時有全禪客云落在甚處。士遂與一掌。全云居士也不得艸艸。士云恁麼稱禪客。閻羅老子未放系在。全云居士作麼生。士又與一掌云。眼見如盲。口說如瘂。

雪竇顯別云。初間但握雪團便打。又頌云。雪團打。雪團打。龐老機關沒可把。天上人間不自知。眼裏耳裏絕蕭灑。蕭灑絕。碧眼胡僧難辧別。

髙沙彌一日出庵值雨。藥山見來乃云你來也。師云是。山云可殺濕。師云不打這鼓笛。雲巖云。皮也無。打甚麼鼓。道吾云。鼓也無。打甚麼皮。山云今日大好曲調。

丹霞淳頌云。偶爾垂言借問伊。知音爭使落今時。胡家不犯宮商曲。玉笛同將劫外吹。

云居膺禪師因劉禹端公問雨從何來。師雲從端公問處來。劉遂禮三拜歡喜贊嘆。師卻問。端公問從何來。劉無語。歸家三日而死。有老宿代云。適來道甚麼。

歸宗柔別云。謝和尙再三。徑山杲云。劉禹端公無語歸家。三日而死。正爬著洪覺癢處。只是不知轉身一路。當初待伊道問從何來。但依前禮三拜歡喜而退。且教洪覺疑三十年。

雪竇顯頌云。風作何色。雨從何來。不用彈指。樓閣門開。波波稜稜。南方未回。

鏡淸怤禪師問僧。門外甚麼聲。云檐頭雨滴聲。師云眾生顚倒迷己逐物。云。某甲只恁麼。和尙作麼生。師云忌不迷己。云忌不迷己意旨如何。師云。出身猶可易。脫體道應難。

瑯琊覺云。得卽得。大似平地上陷人。黃龍心云。說難說易。轉見迷己。要不迷己。如今喚作甚麼聲。雪竇顯頌云。虛空雨滴聲。作者難酬對。若謂曾入流。依前還不會。會不會。南山北山轉霶霈。無爲子云。是甚麼聲。雨滴浩浩。迷己逐物。眾生顚倒。長靈卓云。檐前雨滴聲。正在眼中鳴。貪他蓑笠者。失卻舊茅亭。

巴陵鑑禪師。僧問如何是提婆宗。師云銀椀裏盛雪。

雪竇顯頌云。老新開。端的別。解道銀椀裏盛雪。九十六个應自知。不知卻問天邊月。提婆宗。提婆宗。赤旛之下起淸風。保寧勇云。人天會上分緇素。龍象堂前定是非。選甚邪魔並異類。好教齊向此中歸。佛性泰云。銀椀裏盛雪。水壺含寶月。縱具四維陀。到此虛搖舌。西天令嚴。此土還別。

水火

龐蘊居士問馬祖。不與萬法爲侶者是甚麼人。祖云。待汝一口吸盡西江水來。卽向汝道。士於言下有省悟。

保寧勇代云。和尙太多口生。玉泉璉云。問處體露無依。答時堆山積嶽。賓主互換。鍼芥相投。如空藏空。似鏡照鏡。諸人還知二老落處麼。誰家別館池塘上。一對鴛鴦畫不成。

白雲端頌云。一口吸盡西江水。萬古千今無一滴。要知黨理不黨親。馬祖可惜口門窄。保寧勇云。風吹日炙露屍骸。泣問仙人覓地埋。忍俊不禁多口老。陰陽無處可安排。石門易云。借問乾坤獨步人。全提分付太言親。西江吸盡無涓滴。誰解喉門鎖要津。

趙州僧問初生孩兒還具六識也無。師雲急水上打球子。其僧卻問投子。急水上打球子意旨如何。子云念念不停流。

雪竇顯頌云。六識無功伸一問。作家曾共辧來端。茫茫急水打球子。落處不停誰解看。白雲端云。何謂識兮還具六。八萬四千殊不足。初生孩子尙喃喃。急水打球攔口築。

趙州一日敲火問僧云。老僧喚作火。汝喚作甚麼。僧無語。師云。不識玄旨。徒勞念靜。

法燈欽別云。我不如汝。

老衲證頌云。趙州眼放光。爍破四天下。缽盂上安柄。至今成話杷。

茱萸禪師因趙州將拄杖上法堂東覷西覷。師乃問作甚麼。州雲探水。師云。我這里一滴也無。探个甚麼。州遂將拄杖靠壁而去。

大潙喆云。趙州善能探水。不犯波瀾。茱萸一滴也無。爭柰關防不得。瑯琊覺云。世亂奴欺主。年衰鬼弄人。應庵華云。茱萸一滴也無。滔天白浪。趙州以杖靠壁。不犯波瀾。𨿽然二老同死同生。爭柰明果未肯放過在。泐潭明云。趙老云收山嶽露。茱萸雨過竹風淸。誰家別館池塘裏。一對鴛鴦畫不成。

保寧勇頌云。逐步移筇探淺深。果然滄海碧沈沈。一雙足迹分明在。將謂歸家不可尋。佛鑑懃云。古今難透趙州關。取次施爲不等閒。杖子靠來斜倚壁。輕如毫髮重如山。徑山杲云。深淺聊將拄杖探。忽然平地起波瀾。傾湫倒嶽驚天地。到海方知徹底乾。

潙山佑禪師在百丈時。夜侍立次。丈云看鑪內有火也無。師看了來報云無。丈躬目至鑪。深撥忽得少火。乃挾起雲。你道無這个聻。師因而契悟。丈云。欲知佛性義。當觀時節因緣。時節若至。其理自彰。便知己物不從外得。汝善護持。次日百丈同師入山作務。丈云還將得火來麼。師云將得來。丈云在甚麼處。師拾起一枝枯柴吹三吹度與丈。丈肯之乃云。如虫禦木。

保寧勇頌云。提起都來只一星。豁然騰焰亙天明。連延野外猶難救。直得三年艸不生。大洪遂云。力士曾遺額上珠。搜尋無處幾嗟吁。傍人爲指珠元在。始覺平生用意粗。上方益云。撥動寒灰火便明。曉來山外尙熒熒。堪嗟法眼堂前客。猶向南方問丙丁。

大隋眞禪師。僧問。劫火洞然。大千俱壞。未審這个壞也無。師云壞。云與麼則隨他去。師云隨他去。其僧不會。持此語到投子舉似。投子遂焚香遙望大隋禮拜云。西川有古佛出現。汝速回。彼僧返西川。師已遷化。復回投子。子亦遷化。

後有僧舉問修山主。主云不壞。云爲甚麼不壞。主云爲同大千。道吾眞云。此二老宿。一人道壞。一人道不壞。且道壞底是不壞底是。會麼。壞與不壞。俱非內外。不隔纖毫。尋常面對。

智門祚頌云。切忌隨他不會他。大隋此語播天涯。眞淨性中才一念。早是千差與萬差。雪竇顯云。劫火光中立門端。衲僧猶滯兩重關。可憐一句隨他語。萬里區區獨往還。慈受深云。壞與不壞兩相猜。劍閣龍舒謾往來。何人更有樊公腳。一踏鴻門雙扇開。

投子同禪師。僧問劫火洞然時如何。師云寒威威地。

投子靑頌云。天地爲鑪萬物燋。石人駕浪渡雲霄。風生半夜霜威重。月落水寒逼鬢凋。

雪峯存禪師示眾云。三世諸佛向火焰上轉大法輪。玄沙云。近日官令稍嚴。師云作麼生。沙云不許攙行奪市。師不覺吐舌。雲門云。火焰爲三世諸佛說法。三世諸佛立地聽。

黃龍新云。雪峯雲門交互爭輝。薪盡火滅向甚麼處聽。莫戀白雲深處坐。切忌寒灰煨殺人。

白雲端頌云。火焰騰輝說最親。無邊諸佛近前聞。誰知更有傍觀者。鼻孔遼天不喜君。保寧勇云。一堆猛焰亙天紅。三世如來在此中。轉大法輪今已了。眉毛之上起淸風。普融平云。紅焰光中也大奇。明明演說白毫輝。可憐雪老並韶石。燒卻眉毛總不知。

雪峯僧問古澗寒泉時如何。師云瞪目不見底。云飲者如何。師云不從口入。僧後到趙州舉此話。州云。不從口入。不可從鼻孔裏入。僧卻問。古澗寒泉時如何。州云苦。云飲者如何。州云死。師聞得乃云。趙州古佛。遙作禮。自此不答話。

雪竇顯云。眾中商量總云。雪峯不出這僧問頭。所以趙州不肯。如斯話會。深屈古人。雪竇卽不然。斬釘截鐵本分宗師。就下平髙難爲作者。天衣懷云。諸仁者。作麼生會不答話底道理。贊嘆趙州卽不無。還知趙州片玉瑕生麼。若人檢點得出。相如不誑於秦主。蒙庵嶽雲。雪峯不從口入。松栢千年靑。不入時人意。趙州云死。牡丹一日紅。滿城公子醉。天童覺云。扶豎宗乘須還大匠。雪峯辦一千五百人善知識身心。趙州用一百二十歲老作家手段。不妨奇怪。如今眾中隨言定旨。亂作貶剝。深屈古人。然則相席打令似有知音。鏤骨銘心罕逢明鑑。

云蓋昌頌云。古澗寒泉浩渺彌。分明枝派暗流時。不從口入無滋味。苦死令渠話不知。寶峯照云。黯黯云攢付雪峯。靑靑趙老一雙瞳。從前汗馬無人識。只要重論蓋代功。佛心才云。縱奪還他老作家。奔流度刃數如麻。深深澗底無人到。飲者重添眼裏沙。

古徳垂語云。我喚作火。汝不得喚作火。

無爲居士頌云。我喚作火。汝卽不可。已道了也。喚作甚麼。

玄沙備禪師因鏡淸來參問。學人乍入叢林。乞師指个入處。師云還聞偃溪水聲麼。淸云聞。師雲從這里入。鏡淸於言下大悟。

五祖演云。果是得入。一任四方八面。若也未然。輙不得離卻這里。徑山杲云。若要眞个得入。直須離卻這里。

白雲端頌云。天生碧眼昆侖兒。有藝過人自不知。幾度黑風翻大海。波心出沒自閒嬉。法云秀云。一滴偃溪水。四海少人聞。直饒玄會得。也是弄精魂。羅漢南云。天飄碎玉千峯雪。雨滴巖花萬國春。堪聽偃溪流水意。潺潺終日不聞聞。

法眼益禪師。僧問如何是曹源一滴水。師云是曹源一滴水。時韶國師在會下。聞此語大悟。

應庵華云。法眼恁麼說話。眼觀東南意在西北。忽有人問薦福。如何是曹源一滴水。只對他道死。白雲端頌云。曹源一滴久澄淸。流出千江絕浪聲。大海幾多遊玩者。茫茫空繞水邊行。艸堂淸云。曹源一滴異常流。流入滄溟貫九州。垂釣幾番波浪崄。未曾聞道失漁舟。佛燈珣云。一滴曹源立問端。淸涼答處在言前。眾流截斷窮源底。百川依舊勢朝天。

禪林類聚卷第十四

禪林類聚卷第十五

衣缽服飾﹝把鍼附﹞鞋襪珍寶琴碁﹝書畫樂附﹞簾帳舟楫

衣缽

世尊一日勑阿難。食時將至。汝當入城持缽。阿難應諾。佛云。汝旣持缽。須依過去七佛儀式。阿難便問。如何是過去七佛之儀式。佛召阿難。阿難應諾。佛云持缽去。

禾山方云。阿難只解與麼去。不解與麼來。隆慶化士旣解與麼去。亦解與麼來。然𨿽如是。且道作麼生是七佛儀式。要會麼。丈夫自有衝天志。不向如來行處行。

遁庵頌云。從前七佛軌儀。慶喜何曾欠少。堪笑黃面瞿曇。無端更打之繞。

阿難尊者問迦葉云。師兄。世尊傳金襕袈裟外。別傳个甚麼。迦葉召云阿難。阿難應諾。迦葉云。倒卻門前剎竿著。

汾陽昭云。不問那知。五祖戒云。露。翠巖芝云。千年無影樹。今時沒底靴。艸堂淸云。剎竿未倒。穿卻諸人髑髏。換卻諸人眼睛。剎竿倒後。向甚麼處見釋迦老子。參。

白雲端頌云。金襕之外復何傳。弟應兄呼豈有偏。倒卻門前剎竿子。免教依舊倚墻邊。覺海元云。金襕付後別何傳。呼應𨿽勤意未圓。迦葉更能施善巧。剎竿倒卻貴安然。無盡居士云。慶喜門前倒剎竿。金襕傳外有何傳。天然外道無師證。爭柰威音佛已前。天童覺云。影略門前倒剎竿。个中消息授傳難。玲瓏侍者能相委。盤走明珠珠走盤。慈受深云。頭陀飲光。多聞慶喜。合掌擎拳。難兄難弟。一朝狹路兩相逢。裂轉雙睛無處避。便向門前倒剎竿。丈夫自有衝天志。旻古佛云。提起金襕。惹倒剎竿。步步踏著。綠水靑山。

雪峯存禪師在徳山作飯頭。一日飯遲。師曬飯巾次。見徳山托缽至法堂前。師云。這老漢。鐘未鳴鼓未響。托缽向甚麼處去。山便歸方丈。師舉似巖頭。頭云大小徳山不會末後句。山聞令侍者喚巖頭來。山問。汝不肯老僧那。頭密啟其意。山休去。明日升堂。果與尋常不同。頭至僧堂前拊掌大笑云。且喜堂頭老漢會末後句。他後天下人不柰伊何。𨿽然如是。也只得三年。後三年果遷化。

明招謙代徳山云。咄咄。沒處去沒處去。雪竇顯云。曾聞說个獨眼龍。元來只有一隻眼。殊不知徳山是个無齒大虫。若不是巖頭識破。爭得明日與昨日不同。諸人要會末後句麼。只許老胡知。不許老胡會。大潙喆云。巖頭大似髙崖石裂。直得百里走獸潛蹤。若非徳山度量深明。爭得昨日與今日不同。翠巖眞云。巖頭徳山一狀領過。雪峯一千五百人善知識地在。

南堂靜頌云。徳山托缽最爲奇。好語令人特地疑。虎豹出林誇爪距。叢林千古立雄基。寶峯祥雲。凜凜霜風戛地寒。漁翁擲釣五湖寬。錦鱗觸散波心月。收取絲綸上古灘。天童覺云。末後句。會也無。徳山父子太含胡。座中亦有江南客。莫向樽前唱鷓鴣。徑山杲云。一撾塗毒聞皆喪。身在其中總不知。八十翁翁入場屋。眞誠不是小兒嬉。

雲門偃禪師示眾云。世界恁麼廣闊。爲甚麼鐘聲披七條。

鼓山珪頌云。七條披向鐘聲上。徧界難藏比丘相。若以色見音聲求。迦葉師兄是虛妄。徑山杲云。鐘聲披起郁多羅。碧眼胡兒不柰何。一箭雙雕隨手落。拈來元是柵中鵝。

楊岐會禪師。僧問。天得一以淸。地得一以寧。衲僧得一堪作甚麼。師云缽盂口向天。

白雲端頌云。缽口向天底時節。十方世界一團鐵。少林面壁謾多年。衲僧眼裏重添屑。松源嶽雲。衲僧一拶。缽盂口闊。天下楊岐。望梅林止渴。

服飾﹝把鍼附﹞

洞山價禪師問僧。世間甚麼物最苦。僧云地獄最苦。師云。不然。衣綫下不明大事始是苦。

丹霞淳頌云。鑊湯鑪炭幾何般。地獄三塗未苦酸。須聽新丰親切語。袈裟之下莫顢頇。

曹山本寂禪師。僧問靈衣不掛時如何。師云曹山今日孝滿。云孝滿後如何。師云曹山好顚酒。

天童覺頌云。淸白門庭四絕鄰。長年關掃不容塵。光明轉處傾殘月。爻象分時卻建寅新。滿孝便逢春。醉步狂歌任墮巾。散發夷猶誰管系。太平無事酒顚人。

香林遠禪師。僧問如何是衲衣下事。師云臈月火燒山。

應庵華云。香林恁麼道。老鼠入牛角。忽有人問歸宗。如何是衲衣下事。只對他道來年更有新條在。惱亂春風卒未休。

雪竇顯頌云。臘月燒山。萬種千般。翹松鶴冷。立雪人寒。達摩不會。大難大難。上方益云。歲晚年來正苦寒。千林木葉盡凋殘。炎炎野火無流水。應是隨風過別山。白楊順云。臘月山頭火亙天。衲衣下事若爲傳。老來不是觀時節。困卽長伸兩腳眠。天童覺云。老大叢林快說禪。不將禪掛口皮邊。谷深山遠空無像。何處人呼應不圓。東林顏云。臘月火燒山。苦口是黃連。相將歲除夜。竇八布衫穿。大可憐。把手入黃泉。

鞋襪

睦州蹤禪師在黃檗爲首座。教臨濟問佛法後。歸鄕院杜門織蒲鞋養母。人目之曰陳蒲鞋。接得雲門令嗣雪峯。惟自晦迹。凡見僧喚云。大徳。僧回首。師云擔板漢。

雪竇顯云。睦州只具一隻眼。何故。這僧喚旣回首。因甚卻成擔板。

汾陽昭頌云。垂慈只要總通靈。不是宗師妄目生。擔板直教須放下。免伊虛度百千生。圓悟勤云。辛辛辣辣。啀啀喍喍。識際北爲大樹拶。雲門墮崄崖。機峻莫階。言如枯柴。夫是之謂陳蒲鞋。無爲子云。睦州喚。隨卦斷。回不回。擔板漢。長靈卓云。腦後與一錐。頭頭墮坑坎。直饒喚不回。也是虛擔板。透過睦州關。乾坤一隻眼。鼓山珪云。電火光中休艸艸。劍輪鋒上莫忉忉。等門放卻全身入。終不當頭犯一毫。徑山杲云。睦州擔板。那容眨眼。闊狹短長。不須增減。

靈云勤禪師問僧甚處去。云雪峯去。師云我有一信寄雪峯。云便請。師乃脫履拋向面前。僧便去。雪峯問甚處來。云靈云來。峯云和尙安不。云有書相寄。道了脫履拋向面前。峯休去。

潙山秀云。雪峯旣不能辧他來信端的。這僧又祇知依模畫樣。鈍置他靈云。忽若當時道我有一信寄他。云便請。靈云只據坐。這僧又若爲通露。不可大丈夫漢爲人馳達。教他一言不措。

珍寶

東寺會禪師因仰山來參乃問汝何處人。仰云廣南人。師云我聞廣南有鎭海明珠是不。仰云是。師云此珠作何形狀。仰云白月卽現。師云汝將得來不。云將得來。師云何不呈似老僧。云某。甲昨到潙山。蒙索此珠。直得無言可對。無理可伸。師云。眞獅子兒。善能哮吼。如蟭螟虫向蚊子眼睫上作窠。於十字街頭大叫一聲云。土曠人稀。相逢者少。﹝傳燈作東邑政語。無蟭螟虫下一段﹞

龍潭曉云。眾中喚作呈珠話。且作麼生是呈珠處。山僧今日與大眾注破。等閒莫向江邊立。切忌寒灰炙殺人。

本覺一頌云。鎭海明珠到處晶。由來一顆自圓成。仰山東寺曾遭索。叉手還將取次呈。

終南山師祖禪師問南泉。摩尼珠。人不識。如來藏裏親收得。如何是藏。泉云王老師與爾往來者是。師云不往來者。泉云亦是。師云如何是珠。泉召云師祖。師應諾。泉云去汝不會我語。師從此信入。

雪竇顯向往來者是處云。艸裏漢。又向不往來者亦是處云。雪上加霜。又於如何是珠處云。崄。百尺竿頭作伎倆。不是好手。這里著得个眼。賓主互換便能深入虎穴。或不漝麼。縱饒師祖悟去。也是龍頭蛇尾漢。白雲端云。大眾。這僧一顆摩尼珠可謂稀世之寶。大可憐生。幾乎落在萬丈坑裏。猶賴得南泉老兒手親爲他把得起。且道此珠現今在甚麼處。乃雲海神知貴不知價。畱與人間光照夜。

潙山佑禪師坐次。仰山與香嚴侍立。師云。如今總與麼者少。不與麼者多。香嚴從東過西立。仰山從西過東立。師云。這个因緣。三十年後如金擲地相似。仰云亦須是和尙提唱始得。嚴云卽今亦不少。師云合取狗口。

佛鑑懃云。潙山幸自海晏河淸。剛地無風起浪。𨿽然。一波才動萬波隨。擲地金聲如瓦礫。仰山香嚴若能愼護。才見潙山恁麼道。便珍重下去。假饒潙山咳唾風生。也須無出气處。大潙智云。潙山舉令。二子唱和。偶然成曲調。不是海作做。𨿽然。啐啄之機。潙山未肯放過。當時仰山香嚴見潙山與麼道。便好掀倒禪牀。還知麼。良久云。見性不畱佛。大悟不存師。猶較些子。喝一喝。塗毒策云。金久煉則精。水久澄則淸。潙山才始調弦。二子終須別曲。當初祇道喜相逢。到底翻成怨離別。且道過在甚麼處。還知麼。老來祇可和云睡。休與兒孫論短長。南堂靜頌云。象王嚬呻。師子哮吼。踞地盤空。移星換斗。坐斷舌頭。合取狗口。一回擲地作金聲。九曲黃河徹底淸。隱靜儼云。潙山垂語辧龍蛇。一對驪珠絕點瑕。獅子窟中無異獸。嘉聲動地徧天涯。

洛浦安禪師。僧問眾手淘金誰是得者。師云拳中舊寶不假披沙。云恁麼則展手不逢也。師云莫將鶴唳擬作鶯啼。

丹霞淳頌云。淘金豈假披沙得。不觸波瀾猶費力。露柱三更忽放光。此時未審何人識。

大嶺禪師。僧問如何是一切處淸淨。師云。截瓊枝寸寸是寶。柝旃檀片片皆香。

丹霞淳頌云。乾坤盡是黃金國。萬有全彰淨妙身。玉女背風無巧拙。靈苗花秀不知春。

雲門偃禪師示眾云。乾坤之內。宇宙之間。中有一寶。祕在形山。拈燈籠向佛殿裏。將三門向燈籠上。

法昌遇云。且緩緩。法昌有一寶。七顚與八倒。或作無明山。或時爲相好。觸處盡光輝。動便入荒艸。休尋討。珊瑚枝上日杲杲。白雲端云。大眾。眼在鼻上。腳在肚下。且道寶在甚處。乃云。人面不知何處去。桃花依舊笑春風。

雪竇顯頌云。看看。古岸何人把釣竿。云冉冉。水漫漫。明月蘆花君自看。潙山秀云。看看。野花開。極撩亂。三月洞庭江上春。煙霄飛過瀟湘岸。白雲端云。嶺上白雲舒復捲。天邊皓月去還來。低頭卻入茅檐下。不覺呵呵笑幾回。佛心才云。帝网交羅幾萬般。形山消殞影團團。拈來不是無心處。只在乾坤宇宙間。

長慶稜禪師。僧問眾手淘金誰是得者。師云有伎倆者得。云學人還得也無。師云大遠在。

雪竇顯代這僧當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。

智門祚頌云。眾手淘金得者誰。纖塵窒礙豈能爲。洪波浩渺黃金遠。一事無成空手歸。

首山念禪師。僧問。學人親到寶山。空手回時如何。師雲家家門前火把子。僧於言下大悟。

白雲端頌云。空手歸時誰肯信。驢馱馬載入門來。家家舉起火把子。半夜天如白日開。佛鑑懃云。寶山到日事如何。空手回時所得多。家家門前火把子。明如日月照山河。

琴碁﹝書畫樂附﹞

睦州蹤禪師因一秀才來參。師問先輩所蘊何業。才云某甲會二十四家書。師以拄杖空中點一點云。會麼。才罔措。師云。又道會二十四家書。永字八法也不識。

黃龍南云。睦州一點直在威音王已前。及乎八法論書。卻被个俗人勘破。若是黃龍卽不然。孔門弟子無人識。碧眼胡僧笑點頭。大潙喆云。睦州不妨用得這一點妙。又似以勢欺人。大潙卽不然。乃畫一圓相云。會麼。字義炳然。文不加點。

明招謙頌云。一點曾無異。微塵劫不增。百千諸佛眼。同共此靈明。佛鑑懃云。禪師拄杖秀才筆。伎倆皆從手中出。八法論書如未明。面前一點黑如漆。水庵一云。一著機先用得親。可憐窮手眼無筋。須知八法論書處。前箭猶輕後箭深。

大陽延禪師問梁山。如何是無相道場。山指觀音云此是吳處士畫。師擬進語。山急索云。這个是有相底。那个是無相底。師於言下大悟。作禮卻依本位。立山云何不道取一句來。師云道卽不辭恐上紙墨。山乃呵呵大笑云。此語已後上碑去在。

投子靑頌云。路窮崖仞問山翁。別指巖西嶺近東。擬進霧垂嵐色重。回頭頂見太陽紅。

風穴沼禪師。僧問。古曲無音韻。如何和得齊。師云。木雞啼子夜。芻狗吠天明。

徑山杲云。這黃面浙子恁麼答話也。做他臨濟兒孫未得在。今日或有人問徑山。古曲無音韻如何和得齊。只向他道木雞啼子夜芻狗吠天明。

投子靑頌云。古巖月色鎖重云。枯木迎芳曉帶春。昨夜星河轉南斗。金烏隨鳳過天輪。

簾帳

法眼益禪師因僧齋前來參次。師以手指簾。尋有二僧齊去捲。師云一得一失。

東禪齋云。上座且作麼生會。有云爲伊不明旨便去捲簾。亦有道指者卽會。不指而去者卽失。恁麼會還可不可。旣不許恁麼會。且問上座。阿那个得那个失。

天童覺頌云。松直棘曲。鶴長鳧短。羲皇世人。俱忘治亂。其安也潛鱗在淵。其逸也翔鳥脫絆。無何祖禰西來。里許得失相半。蓬隨風而轉空。船截流而到岸。个中伶利衲僧。看取淸涼手段。

舟楫

六祖大師一日謂門人云。吾欲歸新州。汝等速整舟楫。門人云。師從此去。早晚卻回。師云。葉落歸根。來時無口。

法云秀云。非但來時無口。去時亦無鼻孔。

佛眼遠頌云。歸根得旨復何論。洞口秦人半掩門。花落已隨流水遠。空畱冪冪野雲屯。松源嶽雲。雲開空自闊。葉落卽歸根。回首煙波裏。漁歌過遠村。

船子誠禪師與道吾雲巖在藥山分別後。往秀州華亭泛一小舟。曾囑道吾云。師兄向後有座主。指一二人來。道吾後至京口竹林寺。時夾山會禪師住持上堂。有僧問如何是法身。會云法身無相。云如何是法眼。會云法眼無瑕。吾不覺失笑。會下座具禮請問。吾云。吾有同行在華亭船上接。人汝往見之必有所得。仍須更易其服。會乃散眾易服徑造華亭。師見會來便問大徳住甚麼寺。會云似則不住住則不似。師云不似又不似个甚麼。會云不是目前法。師云甚處學得來。會云非耳目之所到。師云。一句合頭語。萬劫系驢橛。師又問。垂絲千尺。意在深潭。離鉤三寸。子何不道。會擬開口。師拈橈子劈脊打落水中。會才上船。師急索云道道。會擬開口。師又打。會豁然大悟。乃點頭三下。師云。竿頭絲綫從君弄。不犯淸波意自殊。會遂問。拋綸擲鉤。師意如何。師云。絲懸淥水。浮定有無之意。速道速道。會云。語帶玄而無路。舌頭談而不談。師云。釣盡江波。金鱗始遇。會乃掩耳。師云如是如是。乃囑云。吾在藥山三十年方明得此事。汝今得已。向後莫住城隍聚落。直須藏身處沒蹤迹。沒蹤迹處莫藏身。向深山鐝頭邊接取一个半个。嗣續吾宗。無令斷絕。會領旨禮辭而去。頻頻回首。師復喚云闍黎。會回首。師舉船橈云。汝道別更有在。言訖踏翻船於煙浪。

投子靑頌云。泛舟駕崄三十春。擊處竿頭活死人。夾嶺桂分千古韻。朗江山翠萬重新。保寧勇云。不犯淸波不擲鉤。怪哉當面觸鰲頭。微芒一噴朦朧雨。萬壑千溪水逆流。覺海元云。捨短從長有幾人。遠求船子扣玄津。蘭橈數拄徒開口。水色山光特地新。佛迹昱云。長竿放去隨波浪。絲綫收來獲錦鱗。橈下翻身何脫灑。回頭不見舊時人。無盡居士云。蘆葦蕭蕭江岸秋。長天獨月向西流。離鉤三寸無人道。笑倚蘭橈自點頭。

船子有一官人問。如何是和尙日用事。師豎起橈子云會麼。云不會。師云。棹撥淸波。金鱗罕遇。因示偈云。三十年來坐釣臺。鉤頭往往得黃能。金鱗不遇空勞力。收取絲綸歸去來。三十年來海上游。水淸魚現不吞鉤。釣竿斫盡重栽竹。不計功程得便休。千尺絲綸直下垂。一波才動萬波隨。夜靜水寒魚不食。滿船空載月明歸。

雪竇顯云。這漢勞而無功。忽若雲門道一句合頭語萬劫系驢橛。又作麼生免得此過。良久云。莫謂水寒魚不食。如今釣得滿船歸。

白雲端頌云。閃礫金鱗躍浪時。華亭貪玩下鉤遲。誰知雪老垂綸慣。不犯波濤取得伊。

巖頭豁禪師。僧問古帆未掛時如何。師云小魚吞大魚。

汾陽昭頌云。古帆不掛更何疑。學問依前又是迷。大小二魚俱一海。爭柰鉤頭餌不齋。鼓山珪云。小魚吞大魚。門上釘桃符。邪魔俱不入。佛法也消除。徑山杲云。小魚吞大魚。直路太縈紆。古帆休更問。處處得逢渠。

巖頭僧問古帆掛後如何。師云後園驢喫艸。

海印信頌云。槌打不碎。火燒不著。天上人間。何處安泊。阿呵呵。是甚麼。莫齩破。須爛嚼。大洪遂云。古帆不掛問巖頭。月冷風髙下直鉤。誰見後園驢喫艸。脫籠卸馱飽齁齁。楚安方云。風信不來春已老。卻憶後園驢喫艸。滿大明月贈行人。野客溪邊歸路早。徑山杲云。後園驢喫艸。一老一不老。驀地撞出來。斗湊得恰好。

廣徳周禪師。僧問波浪之中如何得妙。師云。橈棹不施兼底脫。往來終不借浮囊。

丹霞淳頌云。一句相酬難取則。輪王不化閻浮國。無邊剎海浪痕平。獨駕泥牛耕月色。

木平道禪師初謁洛浦。遂問一漚未發已前如何辧其水脈。浦云。移舟諳水勢。舉棹別波瀾。師不愜意。次參盤龍。如前置問。龍云。移舟不辧水。舉棹卽迷源。師因此相契。

雲峯悅云。木平若於洛浦言下會去。猶較些子。可惜許向盤龍死水裏淹殺。後有問如何是木平。對云不勞斤斧。師云果然只在這里。諸禪徳。大凡發言超方。也須甄別邪正。識辧眞僞。帶些子眼筋始得。𨿽然如是。也是賊過後張弓。

丹霞淳頌云。金烏玉兔兩交輝。照破威音未兆時。若謂靑霄別有路。木人依舊皺雙眉。本覺一云。移舟曾不別澄潭。舉棹波生豈更堪。更會一漚初未發。木人半夜好同參。

法眼益禪師問覺上座船來陸來。云船來。師云船在甚麼處。云船在河裏。覺退師卻問傍僧云。你道適來這僧具眼不具眼。

天童覺頌雲。水不洗水。金不博金。昧毛色而得馬。靡絲弦而樂琴。結繩畫卦有許事。喪盡眞淳盤古心。

禪林類聚卷第十五

禪林類聚卷第十六

法器槌拂數珠缾錫杖笠鏡扇

法器

百丈海禪師因普請鋤地次。有一僧舉起鋤頭。忽聞鼓鳴。乃拋下大笑便歸。師云。俊哉。此是觀音入理之門。歸院乃喚其僧問。適來見甚麼道理便與麼。云適來肚饑聞鼓聲歸喫飯去。師乃笑。潙山一日見火頭聞木魚聲。放下火抄拊掌大笑。酬詰同前。﹝香嚴錄亦有類此者。不收﹞

東使云。當時潙山會裏無一人。臥龍云。當時潙山會裏有一人。

水庵一頌云。孰云意在鐝頭邊。一擊圓通徹大千。大笑低頭歸去後。饑餐且莫與人傳。

普化禪師居常入市振鐸云。明頭來明頭打。暗頭來暗頭打。四方八面來旋風打。虛空來連架打。一日臨濟令僧捉住云。或遇不明不暗來時如何。師托開云。來日大悲院裏有齋。僧回舉似濟。濟云我從來疑著這漢。

五祖演云。若是五祖卽不然。有人問總不恁麼來時如何。和聲便打。是他須道五祖盲枷瞎棒。我只要你恁麼道。何故。一任舉似諸方。破庵先云。這風顚漢不妨令人疑著。及至被人窮詰將來。卻只道得个羅齋打供。也似熟處難忘。若是廣壽卽不然。待他道總不恁麼來時如何。便與攔胸扭住云。道道。若是皮下有血。管取價增十倍。

汾陽昭頌云。老倒分明兩路差。箭鋒相拄勿喎斜。龍蛇混雜人難辧。白日長空下雪花。海印信云。明暗俱打誇無上。擒住方知無伎倆。伎倆無亂稱呼至。今誰解辧眞虛。佛智裕云。髙堂公子醉雙陸。亂撒明珠發異光。一擲輸贏誰辧得。滿盤骰子不成雙。鼓山珪云。慺羅須要逞聰明。金榜何曾得掛名。捋下襆頭歸去好。莫騎驢子傍人門。

曹山本寂禪師聞鐘聲乃云。阿耶耶。阿耶耶。僧云和尙作甚麼。師云打著我心。

五祖戒云。作賊人心虛。

古徳頌云。聞鐘便道打余心。語淺分明理事深。上流默默點頭笑。可謂眞鍮不博金。

禾山殷禪師垂語云。習學謂之聞。絕學謂之鄰。過此二者謂之眞過。僧出問如何是眞過。師云解打鼓。云如何是眞諦。師云解打鼓。又問。卽心卽佛則不問。如何是非心非佛。師云解打鼓。云如何是向上事。師云解打鼓。云萬法齊興時如何。師云解打鼓。

雪竇顯頌云。一拽石。二搬土。發機須是千鈞弩。象骨老師曾輥球。爭似禾山解打鼓。報君知。莫莽鹵。甜者甜兮苦者苦。投子靑雲。布毛拈處費人言。爭似禾山一句傳。打鼓一聲喧宇宙。冰寒千丈忽生蓮。

幽棲幽禪師一日斂鐘上堂。大眾才集。師乃問甚麼人打鐘。僧云維那。師云近前來。僧便近前。師遂打一掌。卻歸方丈臥。

投子靑雲。然自急須逃。古今皆有行窮絕處。試問傍人。不惜下情。果然獲有。旣從相問。急索端由。不顧危亡。得他假難。𨿽獲小利。也是暗地傷人。不爲好手。這僧𨿽然失利。蓋爲自不守分。致禍臨身。未爲分外。然𨿽如是。終是平人橫遭羅网。自有傍人證據在。且道證據个甚事。乃云。東家不了。西捨受殃。復頌云。驀路相逢借問由。寸心莫便與他酬。𨿽然重擔教人代。終是慚顏暗地羞。

梁山觀禪師。僧問如何是空劫已前事。師云。擊動乾坤鼓。時人聽不聞。

丹霞淳頌云。虛空爲鼓須彌槌。擊者𨿽多聽者稀。半夜髑髏驚破夢。滿頭明月不思歸。

槌拂

世尊入滅。迦葉升須彌山頂擊銅鍵椎。普集諸聖於金剛窟中結集世尊所說教法。

靑原思禪師因石頭參。師問爾從甚處來。云曹溪來。師豎起拂子云曹溪還有這个麼。云。非但曹溪。西天亦無。師云子莫曾到西天不。云若到卽有也。師云未在更道。云。和尙也須道取一半。莫全靠希遷。師云。不辭向汝道。恐已後無人承當。

投子靑頌云。白雲藏玉鳳。紅日照無寥。隱隱星攢處。無私鎭九霄。

百丈海禪師再參馬祖。祖豎起拂子。師云卽此用離此用。祖掛拂子於舊處。良久云。爾向後開兩片皮。將何爲人。師取拂子豎起。祖云卽此用離此用。師亦掛拂舊處。祖振威一喝。師直得三日耳聾。後因黃檗來參。舉此話。黃檗不覺吐舌。﹝一本小異﹞

汾州云。悟去便休得。說甚麼三日耳聾。石門聰云。若不三日耳聾。何得悟去。汾州云我與麼道。較他石門半月程。雪竇顯云。奇怪。諸禪徳。如今列其派者甚多。究其源者極少。總道百丈於喝下大悟。還端的也無。然刁刀相似魚魯參差。若是明眼漢。謾他一點不得。只如馬師道。爾向後開兩片皮將何爲人。百丈豎拂。爲復如虫禦木。爲復啐啄同時。諸人要會三日耳聾麼。大冶精金應無變色。東林總云。當言不避截舌。當鑪不避火迸。佛法豈可曲順人情。東林今日向驪龍窟內爭珠去也。百丈大智不無他三日耳聾。汾州石門爭免个二俱瞎漢。只這三个老。還曾悟也無。良久云。祖禰不了。殃及兒孫。泐潭英云。大眾。且道馬祖當時是百丈悟了喝。不悟了喝。眾中有檢點得。出來道看。山僧爲你證明。若無。山僧今日不惜眉毛爲你注破。良久云。前三三。後三三。云蓋智云。發大機。顯大用。非馬祖而誰能。卽此用。離此用。獨百丈而得其旨。爲甚麼被馬祖一喝直得三日耳聾。要會麼。不入驚人浪。難尋稱意魚。

保寧勇頌云。木馬踏殺天下人。泥龍飲竭滄溟水。霹靂滿空山嶽摧。看看平地波濤起。天寧璉云。放去拈來更是誰。靑山時見白雲歸。孤峯坐斷無餘事。翻笑蟾輸對落暉。無盡居士云。馬駒一喝大雄峯。聲入髑髏三日聾。黃檗聞之驚吐舌。江西從此立宗風。上方益雲。雨霽遊雲尙未歸。晴空忽地一聲雷。嶺梅已得春消息。不比山桃一例開。照覺總云。未明大智再參尋。相逐相隨用不任。斷浪絕流全體現。一聾三日孰知音。

仰山寂禪師因龐居士問。久響仰山。到來爲甚麼卻覆。師豎起拂子。士云恰是。師云是仰是覆。士指露柱云。𨿽然無人。也要露柱證明。師擲下拂子云。一任舉似諸方。

白雲端頌云。兩个八文爲十六。從頭數過猶不足。拏云亂撒向階前。滿地團團苔蘚綠。保寧勇云。賊偸賊物太希奇。好手還他火伴知。今日並贓齊捉獲。得便宜是落便宜。

臨濟玄禪師辭黃檗。檗問甚麼處去。師云不是河南便是河北。檗便打。師約住棒遂與一掌。檗呵呵大笑。喚侍者將先師禪板拂子來。師召侍者云將火來。檗云。汝但將去已後。坐卻天下人舌頭去在。

潙山問仰山。臨濟莫辜負他黃檗也無。仰云不然。潙云子作麼生。云知恩方解報恩。潙雲從上莫有報恩事不。仰云。有。只是年代深遠。不欲舉似。潙云。𨿽然如是。吾且不知。子但舉看。仰云。如楞嚴會上阿難贊佛云。將此深心奉塵剎。是則名爲報佛恩。豈不是報恩之事。潙云。如是如是。見與師齊減師半徳。見過於師方堪傳授。

海印信頌云。師資敍別意非遙。禪板持來命火燒。佛祖己靈猶不重。信行余長孰擎挑。

首山因拈竹篦示眾云。汝等諸人。若喚作竹篦卽觸。不喚作竹篦卽背。汝諸人且喚作甚麼。時葉縣省和尙在會。於言下大悟。乃近前掣竹篦拗作兩截。擲於階下。卻云是甚麼。師云瞎。縣便設拜。

徑山杲頌云。背觸非遮護。明明直舉揚。吹毛𨿽不動。徧地是刀槍。鼓山珪云。舉起竹篦子。如何便到家。祕魔巖不會。隨後便擎。叉枯木元云。不觸又不背。徒勞生擬議。開口更商量。白雲千萬里。東林顏云。罵他還自罵。嗔他還自嗔。戒之愼之。出乎爾者返乎爾者也。此庵靜頌云。千山飛鳥絕。萬徑人迹滅。孤舟蓑笠翁。獨釣寒江雪。﹝普燈在之﹞

數珠

大顚通禪師因韓文公相訪。問師春秋多少。師提起數珠云會麼。公云不會。師云晝夜一百八。公罔措。遂回宅怏怏而已。夫人乃問。侍郎情思不懌。復有何事。公遂舉前話。夫人云何不進云晝夜一百八意旨如何。公明日淩晨遂去。至門首乃逢首座。座問侍郎入寺因何太早。公云特去堂頭通話。座云堂頭有何因緣開示。公舉前話。座云侍郎怎生會。公云晝夜一百八意旨如何。座乃扣齒三下。公復至堂頭。又進前語。晝夜一百八意旨如何。師亦扣齒三下。公云信知佛法一般。師云見甚道理乃云一般。公云。適來門首接見。首座亦復如是。師遂喚首座問。適來祗對侍郎佛法是不。座云是。師便打趂出院。

保福展云。首座知前不知後。大顚令不單行。淨泉云。大顚前頭驚殺人。後頭笑殺人。當時若盡令而行。這僧也著出院。然管中窺豹只見一班。

汾陽昭頌云。解展機鋒是大顚。明知不是小因緣。一般扣齒叢林異。出院韓公始得閒。黃龍南云。宗師一等展家風。盡情施設爲韓公。獅子窟中無異獸。象王行處絕狐蹤。保寧勇云。一步才行兩步移。門前驚起鳳凰兒。棲蹤不在梧桐樹。羣鳥東西空繞枝。佛國白雲。佛法無別好商量。門前扣齒便承當。一般出院難分雪。疑殺唐朝韓侍郎。海印信云。潮者如山。觀者如市。本分弄潮人。出沒如遊戲。可憐不是弄潮人。往往須向潮中死。

缾錫

南泉願禪師見鄧隱峯來。指淨缾云。淨缾是境。缾中有水。你不得動著境。與我將水來。峯將淨缾傾水於師面前。師便休去。

歸宗云。鄧隱峯也是亂舄。黃龍心云。信知道急行不至。緩行太過。南泉亦好个話端。要且不能圓就。旣是能吹亦須能拍。若不能拍。吹者徒勞。甚處是隱峯亂舄處。具參學眼試檢點看。

鼓山珪頌云。南泉不指淨缾。隱峯何曾舄水。從教打瓦鉆龜。佛法不在這里。徑山杲云。眼中無翳休挑刮。鏡上無塵不用磨。信腳出門行大路。橫擔拄杖唱山歌。

鹽官安國師因僧問。如何是本身盧捨那。師云與老僧過淨缾來。僧將淨缾至。師云卻安宿處著。僧安了復來問。如何是本身盧捨那。師云古佛過去久矣。

雲門云。無朕迹。雪竇顯云。直得一手指天一手指地。爭得無。還會麼。云在嶺頭閒不徹。水流澗下太忙生。大潙喆云。山僧不然。忽有人問。但云大眾歸堂去。若人向大潙門下薦得。古釋迦不先。新彌勒不後。且道轉身一句作麼生道。良久云。明年更有新條在。惱亂春風卒未休。開福寧云。先賢垂範。語直如弦。衲子奔波。剛然不顧。山僧今夜等是無端。試與諸人評議。這僧只知向前不覺蹉路。國師慈悲廣大。檢點將來。弄巧成拙。且道利害在甚麼處。還委悉麼。粉骨碎身未足酬。一句了然超百億。艸堂淸云。問來答去。暗裏投機。識者荊棘俱爲梁棟。不識者醍醐翻成毒藥。

上方益頌云。兩手分明過淨缾。不知身已在隍城。直饒便具金剛眼。也較潙山半月程。天童覺云。鳥之行空。魚之在水。江湖相忘。雲天得志。擬心一絲。對面千里。知恩報恩。之間幾幾。

麻谷徹禪師持錫到章敬處作禮。繞禪牀三匝振錫而立。敬云是是。師又持錫至南泉處。繞禪牀三匝振錫而立。泉云不是不是。師云。章敬道是。和尙爲甚麼道不是。泉云。章敬卽是。是汝不是。此乃風力所轉。終成敗壞。

長慶稜代前語云。和尙佛法身心何在。又代後語云。和尙是甚麼心行。保福展別但振錫一下出。又拈云。章敬南泉可謂一是一非。又云。麻谷依俙似曲才堪聽。又被風吹別調中。云居錫云。章敬未必道是。南泉未必道不是。又云。這僧當時但持錫出去恰好。雪竇顯代兩處云。錯。大潙喆云。章敬道是。落在麻谷彀中。南泉道不是。亦落在麻谷彀中。大潙卽不然。忽有人持錫繞禪牀三匝卓然而立。但向伊道未到。這里好與三十棒。

汾陽昭頌云。章敬南泉路似殊。明明道理話親疎。多人不用磨金鏡。漢自漢兮胡自胡。指月迷津迷自指。示君持錫卻如無。雪竇顯云。此錯彼錯。切忌拈卻。四海浪平。百川潮落。古策風髙十二門。門門有路空蕭索。非蕭索。作者好求無病藥。保寧勇云。顏色規模恰似眞。人前拈弄越光新。及乎入火重烹試。到了須歸是假銀。圓悟勤云。如是不是。去卻藥忌。擬犯封疆。全軍失利。杖頭突出古菱花。舉世風流出當家。佛鑑懃云。昨日出都門。忽逢二商旅。一指我南行。一指我北去。南行有官船過渡。北去有車馬大路。𨿽然南北不同途。都在中華一國土。

道吾智禪師因石霜問。百年後有人問極則事。向他道甚麼。師喚沙彌。彌應諾。師云添淨缾水著。師良久卻問石霜。適來問甚麼。霜擬再舉。師便歸方丈。霜於此有省。

丹霞淳頌云。垂手還他作者機。尋常語裏布槍旗。重詢擬進歸方丈。一句分明更不疑。

杖笠

百靈禪師一日路次見龐居士。乃問。昔日南嶽得力句。曾舉向人麼。士云曾舉來。師云舉向甚人。士以手自指云龐公。師云直是妙徳空生也贊之不及。士卻問師得力句是誰得知。師便戴笠子而去。士云善爲道路。師一去更不回首。

佛鑑懃云。諸禪徳。古人相見。差之毫犛失之千里。龐公好語舉似人不著。翻成死語。百靈向鬼窟裏賣瘦。一期也被賣得過。𨿽然如是。如人飲水冷暖自知。徑山杲云。這个話端。若不是龐公幾乎錯舉似人。𨿽然如是。百靈輸他龐公一著。何故。當時若不得个破笠遮卻髑髏。有甚面目見他龐公。

黃檗運禪師因普請次。南泉云。如許大身材。戴个此兒大笠。師云三千大千世界總在里許。泉云王老師﹝你﹣女﹢口﹞。師戴笠便行。

佛眼遠頌云。相見錦江頭。相攜上酒樓。會醫還少病。知分不多愁。

香嚴閒禪師初開堂日。潙山令人送拂子拄杖並書到。師接了便哭蒼天蒼天。僧便問和尙爲甚如此。師云只爲春行秋令。

汾陽昭頌云。拄杖將來便徹心。淚流不覺思沈吟。春行秋令人驚怪。絕後光前越古今。疎山如雲。家世拄杖。佛祖付囑。潙山寄來。香嚴發哭。父子投機。陽春雪曲。不是知音。大難相續。正覺逸云。接得杖。哭蒼天。不言絕後與光前。春行秋令人難會。踏破艸鞋腳底穿。

芭蕉情禪師示眾云。你有拄杖子。我與你拄杖子。你無拄杖子。我奪卻你拄杖子。

大潙喆云。大潙卽不然。你有拄杖子。我奪卻你拄杖子。你無拄杖子。我與你拄杖子。大潙旣如是。諸人還用得也未。若人用得。徳山先鋒臨濟後令。若也用不得。且還本主。開福寧云。覺海大似量才補職。度腳買鞋。要見芭蕉還應未可。新報慈卽不然。你有拄杖子。我與你拄杖子。君子愛財取之有道。你無拄杖子。我奪你拄杖子。恩深轉無語。懷抱自分明。或有人問。離此二途如何是報慈拄杖子。良久云。如今卓向須彌頂。六臂三頭未許看。法石空云。要識芭蕉用處麼。更將歸去夢。說與欲行人。天童覺云。你有則一切有。你無則一切無。有無自是當人與奪。關芭蕉甚事。正恁麼時。作麼生是你拄杖子。

投子靑頌云。有無今古兩重關。正眼禪人過者難。欲通大道長安路。莫聽昆侖說往還。保寧勇云。你有面前拈取去。如無背後奪將來。可憐黑漆光生底。擊著千門萬戶開。正覺逸云。芭蕉示眾世無鄰。與奪縱橫不易親。雨散雲收何處去。空令遊子淚沾巾。文殊道云。有無與奪太譊訛。拄杖當途不柰何。好把斜橫禪椅畔。免令就上長枝柯。枯木成云。縱奪臨機得自由。相逢切忌更擡眸。轉身必合知時節。擬議山藤便到頭。

善崔禪師嘗升座拈拄杖云。出來打出來打。時有僧出云崔禪聻。師擲下拄杖便歸方丈。

法燈欽云。和尙且自救好。是肯他不肯他。五祖戒云。便推倒禪牀。歸宗一云。作麼生道得一語救得崔禪。瑯琊覺云。久經行陣者。終不展旗槍。云蓋智云。身挨白刃不懼死生。須是這僧始得。崔禪爲甚麼當機放過。要會麼。金鱗已得休勞力。收取絲綸歸去來。

保寧勇頌云。鏌鋣橫按寶光寒。俠客嘍羅敢正看。飛過靑霄聲震吼。乾坤直得黑漫漫。

雲門偃禪師拈起拄杖。舉教中道。凡夫實謂之有。二乘扸謂之無。緣覺謂之幻有。菩薩當體卽空。乃云。衲僧見拄杖但喚作拄杖。行但行。坐但坐。總不得動著。

鼓山珪頌云。二乘菩薩何年盡。諸佛凡夫早晚休。世事但將公道斷。人心難似水長流。徑山杲云。剔開金殿鎖。撞動玉樓鐘。泣露千般艸。吟風一樣松。

雲門拈拄杖示眾云。拄杖子化爲龍。吞卻乾坤了也。山河大地甚處得來。

黃龍心云。明眼宗師至今猶在。忽若有个漢出來道。這个是拄杖子。山河大地有甚過。也許伊具一隻眼。

雪竇顯頌云。拄杖子。吞乾坤。徒說桃花浪裏奔。燒尾者不在拏雲攫霧。曝鰓者何必喪膽忘魂。拈了也。聞不聞。直須灑灑落落。休更紛紛紜紜。七十二棒且輕恕。一百五十難放君。師驀拈拄杖下座。大眾一時走散。石霜云。石霜拄杖化爲龍。吞卻乾坤在手中。黃面瞿曇空眨眼。百千菩薩盡驚忙。

蓮華峯庵主拈拄杖示眾云。古人到這里爲甚不肯。住眾無對。自云。爲他途路不得力。復云。畢竟如何。又自云。楖栗橫擔不顧人。直入千峯萬峯去。

佛眼遠橫按拄杖於肩上。髙聲喚云。和尙和尙。又云。闔國人追不再來。千古萬古空相憶。天童覺云。負入不負出。本色住山人。思大吞盡諸佛。普眼不見普賢。且道病在甚麼處。驀拈拄杖卓一下云。官不容鍼。私通車馬。

雪竇顯頌云。眼裏塵沙耳裏土。千峯萬峯不肯住。落花流水太茫茫。剔起眉毛何處去。本覺一云。作者寧甘在半途。半途不住意如何。橫肩拄杖千峯去。云木何人見得渠。

保壽恩禪師上堂。拈起拄杖云。得自天臺絕比倫。從來無葉又無根。有時扶過斷橋水。幾度伴歸明月村。然𨿽如是。也不得放過。擊禪牀一下便下座。

丹霞淳頌云。此杖不從天地得。登山涉水承渠力。如今擲向亂峯前。免致叢林爲軌則。

云蓋鵬禪師謁雙泉雅禪師。雅令充侍者。示以芭蕉拄杖話。久無省發。一日雅向火次。師侍立。雅忽問。拄杖子話試舉來。與子商量。師擬舉。雅拈火筯便摵。師豁然大悟。

白雲端頌云。與奪雙行驗正邪。才爭拄杖便忘家。驀然鐵棒如風至。失卻從前眼裏花。

鏡扇

南嶽讓禪師居南嶽時。馬祖在彼住庵。日惟坐禪。師因往問云。在此何爲。祖云坐禪。師云坐禪何所圖。祖云圖作佛。師一日將磚一片於庵前磨。祖云磨此何爲。師云要作鏡。祖云磨磚豈得成鏡。師云坐禪豈得成佛。祖云如何卽是。師云。如人駕車。車若不行。打車卽是打牛卽是。祖於是悟旨於言下。遂印心傳法。符西祖之讖馬駒踏殺天下人之語。南宗闡於江西。

汾陽昭頌云。磨磚作鏡慕同音。來問分明示本心。才喚木人回面指。犁牛耕出古皇金。保寧勇云。死馬醫來無用處。車牛腦後更加鞭。皮穿肉綻還知不。任重應須角力全。佛印元云。磨磚作鏡不爲難。忽地生光照大千。堪笑坐禪求佛者。至今牛上更加鞭。佛燈珣云。坐禪成佛心中病。作鏡磨磚眼裏花。一掣牢關金鎖斷。等閒信步便歸家。馬駒子。實堪誇。自從胡亂後。著處是生涯。旻古佛云。磨磚作鏡。象席打令。一切魚龍。知水爲命。

鹽官安國師一日喚侍者。將犀牛扇子來。者云破也。師云。扇子旣破。還我犀牛兒來。侍者無對。

投子代云。不辭將出。恐頭角不全。雪竇顯又拈云。我要不全底頭角。石霜代云。若還和尙卽無也。雪竇又云。犀牛兒猶在。保福代云。和尙尊年別請人好。雪竇又云。可惜勞而無功。資福代作圓相於中書牛字。雪竇又云。適來爲甚不將出。雪竇復拈云。若要淸風再復。頭角重生。請諸禪客下一轉語。乃問扇子旣破還我犀牛兒來。時有僧云。大眾參堂去。師喝云。拋鉤釣鯤鯨。釣得个蝦蟆。雪竇頌云。犀牛扇子用多時。問著元來總不知。無限淸風與頭角。盡隨雲雨去難追。白雲端云。可憐一柄犀牛扇。謾道曾遭己破除。無限淸風隨手處。卓然頭角出寰區。天童覺云。扇子破。索犀牛。圈圞中字有來由。誰知桂轂千年魄。妙作通明一點秋。佛燈珣云。犀牛扇子用多年。歷掌淸機授手傳。頭角十全收拾取。雨餘風月滿長川。祖印明云。老師底死索犀牛。用處其誰得自由。侍者不知頭角具。鼻根繩索被他收。艸堂淸云。明月冷相照。淸風卒未休。鹽官無限意。何用覓犀牛。

仰山寂禪師住東平時。潙山附書並鏡一面至。師升座授書。乃提起鏡示眾云。大眾。潙山將鏡來。而今且道是潙山鏡東平鏡。若道是東平鏡。又是潙山寄來。若道是潙山鏡。又在東平這里。道得卽存取。道不得卽打破去也。如是三舉。眾皆無對。師乃撲破。

五祖戒代云。更請和尙說道理看。驀奪打破。

汾陽昭頌云。仰山接得潙山鏡。告眾拈來行正令。蒙懂禪流眼不開。仰山直下驀頭釘。洞山聰云。提起分明照正邪。眾人皆不啟唇牙。譬如賣物無人買。最後須歸本主家。保寧勇云。潙山古鏡仰山提。日上東方月落西。撲落不知誰拾得。秋風索索艸蔞蔞。智海淸云。全放全收意亦優。潙山送至仰山頭。可憐一片如秋水。三問無人撲破休。佛心才云。父子相傳鏡絕塵。須知秋夕不同輪。可憐無限迷頭者。錯認空花鏡裏春。

髙亭簡禪師初見徳山在江岸坐。卽隔江問訊。山以扇招之。師忽然契悟。橫趨而過。更不渡江。遂返髙亭住持。法嗣徳山。

徑山杲云。髙亭橫趨而去。許伊是个伶利衲僧。若要法嗣徳山。卽未可。何故。猶與徳山隔江在。

古徳頌云。徳嶠有此陣滯貨。幾度瞞人瞞不過。髙亭幸自可憐生。隔岸無端遭染污。

廣徳義禪師。僧問久負不逢時如何。師云。扇開人不遇。陋巷莫能收。

丹霞淳頌云。妙體堂堂相分全。靑霄獨步躡金蓮。千花臺上猶慵坐。獘垢襕衫豈肯穿。

天衣懷禪師。僧問古鏡未磨時如何。師云撐天拄地。云磨後如何。師云夕陽影裏快藏身。

松源嶽頌云。拄地撐天合體用。夕陽影裏不藏身。有時獨坐孤峯頂。寂寂猶聞落葉頻。

禪林類聚卷第十六

禪林類聚卷第十七

器用﹝碓磨車附﹞刀劍弓箭骨董

器用﹝碓磨車附﹞

南泉一日在山上作務。有僧過問師。南泉路向甚麼處去。師拈鎌子云。我這茅鎌子三十文錢買得。僧云。不問茅鎌子三十文錢買得。南泉路向甚麼處去。師云我使得正快。

松源嶽雲。南泉門前活路子。八字打開。這僧肚裏惺惺。徉聾詐瘂。當時若見南泉道我使得正快。便乃轉身一步云。賺我來。大小南泉也須倒退。

大潙喆頌云。問路分明指路頭。靑蚨三十不輕酬。用時最快無機巧。無味之談塞眾流。圓通倦云。茆鎌三十文錢買。覿面髙提第一籌。直下便知歸去路。也須更上一層樓。照覺總云。茆鎌使得快如風。三十靑蚨建大功。南泉向上路難到。到者方知觸處通。道場如雲。匆匆禪客問南泉。欵段徒勞痛下鞭。今日爲君重漏泄。翩翩孤雁下遙天。天童覺云。我這鎌子用得快。當時三十文錢買。南泉門下路岐通。寄語行人著精彩。

龐居士因賣竹摝籬。下橋喫撲。女子靈照一見亦倒爺邊。士云你作甚麼。女云。見爺倒地。某甲相扶。士云賴是無人見。

黃龍南頌云。憐兒不覺笑嗄嗄。卻於中路﹝馬﹡展﹞泥沙。黃龍老漢當時見。一棒打殺這冤家。應庵華云。居士倒地。靈照扶起。乞兒伎倆。討甚巴鼻。

趙州諗禪師。僧問道人相見時如何。師云呈漆器。

雪竇顯云。諸禪徳。還有識趙州底麼。出來相共商量。若未能辧明。大好從頭舉。與你點破。四九三十六。

南堂靜頌云。作家相見時。堂堂呈漆器。烏龜落漆桶。也有第一義。

趙州因尼問。離卻上來說處。請和尙指示。師咄云。煨破鐵缾。尼將鐵缾添水來云。請和尙答話。師乃笑。

石霜諸禪師。僧問如何是和尙深深處。師云無須鎖子兩頭搖。

黃龍新云。石霜老禿。不識好惡。鎖旣無須。卽無兩頭。旣無兩頭。搖个甚麼。良久云。靑山無適莫。白雲任捲舒。

投子靑頌云。三更月落兩山明。古道程遙苔滿生。金鎖搖時無手犯。碧波心月兔常行。保寧勇云。無須鎖子卒難開。枯木堂中莫亂猜。千古兩頭搖不動。待他麟角衲僧來。

淸平遵禪師。僧問如何是大乘。師云井索。僧云如何是小乘。師云錢貫。云如何是有漏。師云笊籬。云如何是無漏。師云木杓。

瑯琊覺頌云。有漏笊籬。無漏木杓。烜赫禪和。妄生卜度。伶利座主。何處摸索。金牙解使神鏘。李廣箭穿雙鶚。無盡居士云。二乘諸漏扣空王。雪後那堪半夜霜。秦漢旌旗度沙漠。唐虞黼黻拱巖郎。法云秀云。大乘小乘。井索錢索。有漏無漏。笊籬木杓。直下承當。鼻孔失卻。南華炳云。笊籬木杓。錢貫井索。打瓦鉆龜。徒勞卜度。麒麟只有一隻角。天童覺云。笊籬木杓。錢貫井索。見成家風受用。廓落生涯放得。信緣看佛法。更於何處著。不用安排只麼從。自然心地常安樂。

雪峯存禪師出世開山之後。眾盈千五百人。師以三木球接人。凡有僧來參。輥出示之。

智門祚頌云。雪峯輥球孰辧機。一千五百幾人知。眨起眉毛千萬里。須是吾門獅子兒。天衣懷云。天兮寬。地兮闊。雪峯輥球幾忉怛。一輥直上須彌山。無量人天眼開豁。脫卻多年臭皮襪。步行走馬到新羅。報道花須連夜發。佛國白雲。雪老平生好輥球。輥來輥去輥無休。一千五百人同戲。誰解輸機賽一籌。夢庵信云。收來輥去事方圓。獨許漁郎上釣船。明月蘆花同一色。落霞孤鶩共遙天。

雪峯因僧與造龕子了。白師云。和尙龕子成也。師云舁將向堂前著。僧舁來。師才見便問。大眾。有人道得第一句卽畱取。如是再問。時有僧出云。某甲咨和尙。師便喝云莫﹝屍﹫豕﹞沸。便將龕子燒卻。

雪峯因玄沙問。某甲如今大用去。和尙作麼生。師遂將三个木球一時拋出。沙遂作斫牌勢。師云。你親在靈山。方得如此。沙云也卽是自家底。

雪峯一日升座。眾集定。乃輥出木球。玄沙遂去捉來安舊處著。

白雲端云。此个時節。眾中皆言子父共作一大事。如此見解。還夢見也未。海會今日布施諸人。乃云。濃研香翰。深蘸紫毫。

雪峯謂玄沙云。我時時全機提持。把三个木球一時拋。要全提去。沙云。和尙拋後。忽被个師僧出來道。和尙看球。又作麼生。師云道甚麼。沙云某甲卽不與麼。師云你作麼生。沙云也未是分外。

仰山湧禪師向火次。有僧來參。師云一言說盡山河。僧便問如何是一言。師以火筯插向鑪邊卻收舊處。

投子靑頌云。一句稱提萬象分。摩竭空自掩重門。當初衲子微開眼。插筯鑪邊當火焚。

歸宗惲禪師。僧問截水停輪時如何。師云磨不轉。云如何是磨不轉。師云不停輪。﹝或作云居﹞

徑山杲云。恩大難酬。

古徳頌云。截水停輪語已圓。借婆衫子拜婆年。後人不見云居老。往往思量在兩邊。

泐潭明禪師。僧問。碓搗磨磨。不得忘卻時如何。師云虎口裏活雀兒。

丹霞淳頌云。一念蕭蕭不記年。皮膚脫落自完全。長天夜夜淸如鏡。萬里無雲孤月圓。

云居膺禪師。僧問截水停輪時如何。師云磨不轉。

汾陽昭頌云。云居有語機關絕。不轉令君返照看。截鐵閉關停妄解。百花俱發一花園。開花結果從他有。因地抽條長碧天。佛印元云。截水停輪話已圓。借婆裙子拜婆年。後人不見云居老。往往思量在二邊。

刀劍

藥山儼禪師與雲巖遊山腰間刀響。巖云甚麼物作聲。師便抽刀驀口作斫勢。

投子靑頌云。大鵬無伴過天地。獅子將兒絕後隨。昆侖觸犯歸行路。一吼吞云萬象馳。

臨濟玄禪師。僧問如何是吹毛劍。師云禍事禍事。僧禮拜。師便打。

投子靑頌云。劍藏匣冷逼人寒。擬問棲遲過嶺南。更欲進前求退後。悲風千古繞溪潭。

巖頭奯禪師問僧甚處來。云西京來。師云黃巢過後還收得劍麼。云收得。師引頸近前云﹝囗﹫力﹞。僧云師頭落也。師呵呵大笑。僧後到雪峯。峯問甚處來。雲巖頭來。峯云有何言句。僧舉前話。峯打三十棒趂出。

大潙喆云。這僧黃巢過後曾收劍。卻向巖頭處施設。及至雪峯面前鋒鋩不露。何故。爲他巖頭大笑一聲。直得天地﹝陡﹣土﹢止﹞暗。四方絕唱。若不得雪峯。幾乎陸沈。不見道殺人刀活人劍。

雪竇顯頌云。黃巢過後曾收劍。大小還應作者知。三十山藤且輕恕。得便宜是落便宜。

西院明禪師未住時。聞汝州南院出世。元是同參特去相訪。才人事了便云。某甲啟和尙。無可作人事。自從許州來。收得江西剃刀一柄。上和尙。院云。汝從許州來。因甚卻收得江西剃刀。師於南院手上搯一搯。院呼侍者云收。師以衣袖拂一拂便行。院云。阿剌剌。阿剌剌。

大潙喆云。西院收得江西剃刀。無處施呈。直遇同參方始拈出。如今還有收得者麼。試呈似老僧看。如無。尋常用个甚麼。

海印信頌云。南院門風信莫。窺登臨無不喪全威。許州親獻江西信。鍼芥相投上首知。

雲門偃禪師。僧問如何是吹毛劍。師云祖。

智門祚頌云。吹毛寶劍問雲門。來者投機豈更存。路逢劍客如何也。甑人攜手向西奔。雲溪恭云。吹毛寶劍不須抽。迸匣淸光射鬥牛。日用全彰人不見。雲門祖字爲君酬。圓通仙云。三尺秋光匣裏藏。時逢作者露鋒鋩。如今四塞狼煙靜。不展紅旗歸帝鄕。

芭蕉情禪師。僧問如何是吹毛劍。師云進前三步。僧云用者如何。師云退後三步。

風穴沼禪師。僧問如何是廣慧劍。師云不斬死漢。

巴陵鑑禪師。僧問如何是吹毛劍。師云珊瑚枝枝撐著月。

雪竇顯頌云。要平不平。大巧若拙。或指或掌。倚天照雪。大冶兮磨礱不下。良工兮拂拭未歇。別別。珊瑚枝枝撐著月。白雲端云。珊瑚枝枝撐著月。射斗鋒鋩未足觀。四海盡來歸貢後。乾坤同耀寶光寒。長靈卓云。價重三千不可圖。從教千古彊名模。長因塞北煙塵息。記得江南啼鷓鴣。

弓箭

石鞏藏禪師凡見僧來。以弓架箭示之。一日三平至。師云看箭。平乃撥開胸云。此是殺人箭。活人箭又作麼生。師乃扣弓弦三下。平便作禮。師云。三十年架一張弓兩隻箭。只射得半个聖人。遂拗折弓箭。平後舉似大顚。顚云。旣是活人箭。爲甚麼向弓弦上辧。平無對。顚云三十年後要人舉此話也難。

雲門問長慶。作麼生道免得云作半个聖人。長慶雲若不還價爭辧眞僞。門雲入水見長。人雪竇顯云。石鞏要先拗折不難。爭柰三平中的了也。然則老宿要話三平。且未免張弓架箭。首山念云。人人盡道三平中的。莫屈他也無。良久云。機關不是韓光作。莫把胸襟當等閒。姜山愛云。射虎不眞。徒勞沒羽。佛鑑懃云。大小三平元來只是个死漢。若非死漢又覓甚麼活人箭。石鞏龍頭蛇尾。矢在弦上又卻不發。當時若便與一箭。那里來大顚作死馬醫。醫之不差。從他掘地深埋。且如智海恁麼批判古今。還有過也無。細雨灑花千點淚。淡煙籠竹一堆愁。天童覺云。石鞏習气不除。三平相席打令。卻云三十年一張弓兩隻箭祇射得半个聖人。豈不是以己方人。大都不入驚人浪。到了難尋稱意魚。

汾陽昭頌云。張弓架箭喚君回。不省宗師特意來。个个盡隨迷醉走。句中認影影難開。三平猶未全提得。霹靂雷聲徧九垓。佛慧泉云。張弓架箭豈徒然。中的𨿽多命不全。半聖投機無別意。功髙何必畫淩煙。正覺逸云。三十年來事一弓。一弓弓擬定寰中。寧知半聖𨿽投欵。納璧率羊信不通。佛印元云。架箭張弓得用深。平生猶喜中紅心。後來半个人難得。猛火方成百煉金。佛國白雲。張弓架箭三十年。射得三平半不全。爭似萬人齊指處。斜陽一雁落秋天。崇勝珙云。三十年來握箭弓。三平才到擘開胸。半个聖人今日得。大顚弦外幾時逢。

祕魔巖禪師常持一木杈。凡見僧來遂提起杈云。甚麼魔魅教汝出家。甚魔魅教汝行腳。道得也杈下死。道不得也杈下死。速道速道。

法眼益代云。乞命乞命。玄覺代云。老兒家放卻杈子得也。五祖戒云。山僧當時若見。奪取杈來驀項杈倒。點把火照看伊面皮厚多少。法燈欽云。但引頸示之。

後霍山聞。遂訪祕魔禪師。才見未禮拜。便攛入懷。魔乃拊山背三下。山拍手云。師兄三千里外賺我來。三千里外賺我來。

保福展云。當斷不斷。返遭其亂。首山念云。千聞不如一見。翠巖芝云。還有賺處也無。非但賺他大禪佛。翠巖今日也賺大眾上來。瑯琊覺云。雷聲浩大。雨點全無。

洞山聰頌云。梨荒老倒眼彌麻。自救無療更持杈。嶺南獦獠當時見。一棒打殺這魔家。雪竇顯云。把斷重津過者難。擎杈須信髑髏乾。霍山到後知端的。同死同生未足觀。黃龍南云。叔侄相逢兩不猜。到頭撫背似癡呆。回首恐人生怪笑。報云千里賺予來。海印信云。自誇獨握誅龍劍。及遇眞龍不柰何。也似將軍空索戰。無功徒枉動干戈。崇勝珙云。祕魔杈子動家邦。來往禪人被死降。禪佛單刀直入處。始知項羽到烏江。夢庵信云。道得無言杈下死。霍山猛跳入懷中。三千里外虛相賺。更有何人透此宗。

欽山邃禪師因良禪客問。一鏃破三關時如何。師云放出關中主看。良云恁麼則知過必攺。師云更待何時。良云好箭放不著所在。便出去。師云且來闍黎。良回首。師把住云。一鏃破三關卽且致。試與欽山發箭看。良擬議。師打七棒云。且聽這漢疑三十年。有僧舉似同安察。察云。良公𨿽能發箭。要且未中的。有僧問未審如何得中的去。察云關中主是甚麼人。僧舉似師。師云良公若解與麼道。也免得欽山口。𨿽然如是。同安不是好心。亦須看始得。

佛鑑懃云。若識得三險道理。便能一鏃破三關。還有麼。有則出來與你發箭。良久云。箭穿紅日影。須是射雕人。天童覺云。山堆嶽積來。瓦解冰消去。則是人知有。與我放出關中主看。且合作麼生。有底道當時便喝。當時便掌。然則一期瞎用則得。要且未是關中主在。還體得麼。當堂不正坐。那赴兩頭機。

雪竇顯頌云。與君放出關中主。放箭之徒莫莽齒。取个眼兮耳必聾。捨个耳兮目雙﹝瞽﹣支﹢皮﹞。可憐一鏃破三關。的的分明箭後路。君不見。玄沙有言兮。大丈夫先天爲心祖。

骨董

優波鞠多尊者在世化導證果者最多。每度一人以一籌置於石室。其室縱十八肘廣十二肘。其籌充滿其間。

南陽忠國師因耽源問。百年後有人問極則事如何。師喝云。幸自可憐生。剛要个護身符子作麼。

保寧勇代云。粉骨碎身難報此徳。佛性泰云。大小耽源被國師一坐。直至而今起不得。若是徳山要且不。然待伊道幸自可憐生須要个護身符子作麼。只對他道。暗中爲照燭。崄處作津梁。

汾陽昭頌云。護身符子最通靈。國師起坐總將行。耽源得用南方去。爲說令人睡眼醒。海印信云。不重己靈猶自可。護身符子更那堪。爲君旨外通消息。秋月無雲落碧潭。

黃檗運禪師問百丈。從上宗乘苗裔。此間如何商量。丈默然。師云教後人如何委悉。丈云我將謂你是个人。便起去。師隨後入方丈云。某甲得得而來。只要个印信足矣。丈云若爾他後不得辜負老僧。

佛眼遠頌云。打面還他州土麥。唱歌須是帝鄕人。現成財本成家者。多見饑寒在子孫。

趙州諗禪師因與侍者文遠行次。乃指一片地云。這里好造个巡鋪。文遠便去路傍立云。把將公驗來。師遂與一摑。遠云公驗分明過。

佛鑑懃頌云。𨿽然公驗各隨身。去住皆由守鋪人。踏破艸鞋歸去後。落花啼鳥一般春。鼓山珪云。天子居鬧市裏。山僧在百艸頭。擺手禦街來往。不怕巡火所由。徑山杲云。一正一邪。一倒一起。文遠趙州。靴裏動指。

趙州到道吾。吾預知乃取豹皮褌著。將吉嘹杖於三門下翹一足。師才到。吾便唱諾。師云小心伏事著。吾又唱諾。

翠巖芝云。有人見得此二人落處。不妨具眼。若不知落處。未具眼在。乃擊禪牀一下云。若也不會。打與三伯。木庵永云。奴見婢殷懃。

鼓山珪頌云。稽首兩足尊。瞻仰不暫捨。眉間白毫光。照耀大千界。徑山杲云。有禮有樂。有唱有酬。人平不語。水平不流。

長沙岑禪師令僧問會和尙。未見南泉時如何。會良久。僧云見後如何。會云不可別有也。僧回舉似師。師云。百尺竿頭坐底人。𨿽然得入未爲眞。百尺竿頭須進步。十方世界是全身。僧云百尺竿頭如何進步。師云。朗州山。澧州水。僧云不會。師云四海五湖王化裏。

無用全云。大慧先師道。要見長沙麼。更進一步。保寧卽不然。要見長沙麼。更退一步。畢竟如何。洗骨換腸重整頓。通身是眼更須參。

天童覺頌云。玉人夢破一聲雞。轉盻生涯色色齊。有信風雷催出蟄。無言桃李自成蹊。及時節。力耕黎。誰怕春疇沒脛泥。

潼泉禪師。僧問如何是相傳底事。師云。龍吐長生水。魚吞無盡漚。云請師挑剔。師云。擂鼓轉船頭。棹穿波裏月。

丹霞淳頌云。依依半月沈寒水。耿耿三星碧落攢。昔日雲巖曾漏泄。金輪王子寶花冠。

興化獎禪師。僧問軍旗急速時如何。師云日料半斤食。

投子靑頌云。離城別閣暗愁時。月落星分信馬蹄。風掃曉霜林木迥。夜深汀岸火生微。

玄沙備禪師初到。莆田縣百戲迎之。次日問小塘長老云。昨日許多喧鬧向甚麼處去。小塘提起袈裟角。師云料掉沒交涉。

法眼益別云。昨日有多少喧鬧。法燈欽別云。今日更好笑。大潙喆云。大潙卽不然。忽有問。遂鳴指一下。如有个衲僧出來云料掉沒交涉。卻肯他。何故。大丈夫漢捋虎須也是本分。且道利害在甚處。黃龍新云。奇怪。諸禪徳。扶豎宗乘也須是小塘長老始得。玄沙爲甚道沒交涉。我卽不然。昨日許多喧鬧向甚麼處去也。云。天共白雲曉。水和明月流。

天童覺頌云。夜壑藏舟。澄源著棹。龍魚未知水爲命。折筯不妨聊一攪。玄沙師。小塘老。函蓋箭鋒。探竿影艸。潛縮也老龜巢蓮。遊戲也華鱗弄藻。

靑溪琎禪師問修山主。明知生是不生之理。爲甚麼爲生死之所流。修云。筍畢竟成竹去。如今作篾使得麼。師云。汝向後自悟去在。修云。某甲所見只如此。上座作麼生。師云。這个是監院房。那个是典座房。修乃作禮。

天童覺頌云。豁落亡依。髙閒不羈。家邦平貼到人稀。些些力量分階級。蕩蕩身心絕是非。是非絕。介立大方無軌轍。

大陽堅禪師。僧問如何是玄旨。師云壁上掛錢財。

投子靑頌云。輕輕人問玄中事。便吐肝腸說與他。木人暗皺雙眉處。石女多言爭柰何。

護國禪師。僧問鶴立枯松時如何。師云地下底一場懡﹝怡﹣臺﹢羅﹞。雲滴水滴凍時如何。師云日出後一場懡﹝怡﹣臺﹢羅﹞。云會昌沙汰時護法善神向甚麼處去也。師云三門頭兩个一場懡﹝怡﹣臺﹢羅﹞。

天童覺頌云。壯志稜稜鬢未秋。男兒不憤不封侯。翻思淸白傳家客。洗耳溪頭不飲牛。

楊岐會禪師問僧。栗棘蓬你作麼生吞。金剛圈你作麼生跳。

鼓山珪頌云。楊岐老人瑣口訣。萬里長城一條鐵。斫牌禪客如到來。不動金槌腦門裂。徑山杲云。金剛圈。栗棘蓬。玄沙三種病。石鞏一張弓。直截爲君說。新羅在海東。

禪林類聚卷第十七

禪林類聚卷第十八

糧食齋粥糊餅五味茶湯蔬菜

糧食

五祖忍大師因詣碓坊問六祖云。米白也不。云。白也。未有篩。師於碓以杖三擊之。六祖卽至三鼓入室。密受衣缽。

臨濟玄禪師問院主甚處來。主云州中糶黃米來。師云糶得盡不。主云糶得盡。師以拄杖劃一劃云。還糶得這个不。主便喝。師便打。後典座至。師舉前話。座云院主不會和尙意。師云你又作麼生。座便禮拜。師亦打。

黃龍南云。院主下喝。不可放過。典座禮拜。放過不可。又云。臨濟行令。歸宗放過。二十年後。有人說破。白雲端頌云。寶劍持來刃似霜。幾回臨陣斬蠻王。有情有理俱三段。一道寒光射斗傍。大潙喆云。院主下喝。典座禮拜。臨濟令行。古今獨邁。正覺逸云。功徳天將黑暗女。有智主人俱不取。後代兒孫渾莽鹵。宏綱委他憑誰舉。佛鑑懃云。糶米闍梨意气驕。輕如春雪自飄飄。才方落地人皆愛。力不禁風當下消。徑山杲云。一堆紅焰亙晴空。不問金鍮鐵錫銅。入裏盡教成水去。那容蚊蚋泊其中。

雪峯存禪師示眾云。盡大地撮來如粟米粒大。拋向面前漆桷不會。打鼓普請看。

西院稜問雲門云。雪峯與麼道。還有出頭不得處麼。門云有。院云作麼生。門云不可總作野狐精見解也。又云。狼籍不少。雲峯悅云。𨿽然疋上不足。我更與你葛藤。驀拈拄杖云。還見雪峯麼。咄。王令稍嚴。不許攙行奪市。大潙喆云。我更爲諸人土上加泥。乃舉拄杖云。看看雪峯老人。向你諸人面前放屙。咄。爲甚麼屎臭气也不知。禾山方云。隆慶亦不用打鼓。但祇恁麼看。設使看而未徹。亦乃燻習善種。忽若看得徹去。始知隆慶老婆心切。然𨿽如是。三十年後不得辜負山僧。

雪竇顯頌云。牛頭沒。馬頭回。曹溪鏡裏絕塵埃。打鼓看來君不見。百花春至爲誰開。白雲端云。眉毛罅裏遊南嶽。大海波心泛釣舟。薄藝隨身終不說。從他打鼓看無休。圓悟勤云。疾焰過風。奔流度刃。唱拍相隨。拳踢相應。驀然轟起震天雷。百艸頭顚春色回。楚安方云。打鼓普請看。直得骨毛寒。拾得寒山舞。笑倒老丰幹。

雪峯在洞山作飯頭淘米次。洞山問。淘砂去米。淘米去砂。師云砂米一時去。山云大眾喫个甚麼。師遂覆卻米盆。山云。據子因緣。合在徳山。

投子靑雲。大眾。洞山恁麼道是甚道理。𨿽然一色乾坤。爭柰山髙水闊。所以野人云。功夫不到不方圓。言語不通非眷屬。乃代云。淘砂去米。淘米去砂。無影長生桂。經霜結子頻。大眾喫个甚麼。金鳳采香銜不盡。玉雛食藥葉長新。天童覺云。雪峯祇管步步登髙。不覺艸鞋跟斷。若也正偏宛轉。敲唱俱行。自是言气相合。父子相投。且道洞山不肯雪峯意在甚麼處。萬里無雲天有過。碧潭似鏡月難來。瑯琊覺云。雪峯與麼去。大似拋卻鉗桃樹。沿山摘醋梨。

投子頌云。滿缽盛來一物無。豈同香積變珍蘇。日月並輪長不照。木人舞袖向紅鑪。

黃山輪禪師因夾山問甚處人。師云閩中人。山云還識老僧麼。師云和尙還識某甲麼。山云。不然。子且還老僧艸鞋錢。老僧然後還子江陵米價。師云。與麼則不識和尙。未審江陵米作麼價。山云。眞獅子兒。善能哮吼。

佛鑑懃云。且道二老漢還有相識處也無。若也相識。何須更問。若不相識。因甚卻問鞋錢米價交加。黃山云。江陵米作麼價。夾山便贊云眞獅子兒善能哮吼意旨如何。於此見得。債無陳。得便新。其或未然。江陵米價逐時增。艸鞋錢盡教誰出。大潙智云。啐啄同時。師資相投。艸鞋米價。彼此相酬。有得有失。善能哮吼。旣有得失。誰肯誰休。且道那个全得。那个全失。若擇得出。許你親見二老。

丹霞淳頌云。父子相逢眼倍明。靈苗業裏坦然行。个中若謂金毛子。已是鹽梅觸大羹。

齋粥

金牛禪師凡自做飯供養眾僧。每至齋時舁飯桶到僧堂前作舞云。菩薩子喫飯來。乃拊掌大笑。

曹山因僧問古人恁麼是奴兒婢子不。山云是。云向上事請師道。山咄云。這奴兒婢。子長慶稜云。大似因齋慶贊。大光因僧問。長慶道因齋慶贊意旨如何。光乃作舞。僧禮拜。光云見甚道理便拜。僧卻作舞。光云這野狐精。東禪齊云。古人自出手作飯舞了。喚人來喫。意作麼生。還會麼。只如長慶與大光是明古人意。別爲他分折。今問上座。每日持盂掌缽時。迎來送去時。爲當與古人一般。別有道理。若道別。且作麼生得別來。若道一般。恰到他舞又被喚作野狐精。有會處麼。若未會。行腳眼在甚麼處。雪竇顯云。𨿽然如此。金牛不是好心。雪竇頌云。白雲影裏笑呵呵。兩手持來付與他。若是金毛獅子子。三千里外見譊訛。佛國白雲。金牛作事也奇哉。拊掌相招喫飯來。若謂因齋成慶贊。都盧笑殺老黃梅。地藏恩云。拳中十指。展縮自由。菩薩喫飯。莫笑金牛。有意气時添意气。不風流處也風流。佛眼遠云。長連牀上狐屎屎。三聖堂前狗吠春。跳出金牛窠窟子。月明照見夜行人。長靈卓云。菩薩子。喫飯來。一喚令人眼豁開。卻憶上方曾打鼓。親持鐵缽詣天臺。

藥山儼禪師一日齋持自打鼓。髙沙彌捧缽作舞入堂。師便拋下鼓槌云是第幾和。彌云第二和。師云如何是第一和。彌就桶內舀一杓飯便去。

松源嶽雲。停囚長智。

汾陽昭頌云。一般打鼓並作舞。與你諸方事不同。歷歷正聲霄漢外。且非數日落寰中。雪峯預云。聲鼓拈槌第二籌。缽盛香飯飽還休。東風扇後韶光美。別岸垂楊弄翠柔。枯木成云。父子相投气味同。擎盂打鼓展家風。𨿽然百味般般有。爭柰風吹別調中。

丹霞然禪師問僧甚處來。雲山下來。師云喫飯了未。云喫飯了也。師云將飯與汝喫底人還具眼麼。僧無對。

長慶問保福云。將飯與人喫。報恩有分。爲甚不具眼。福云施者受者二俱瞎漢。慶雲盡其機來還成瞎不。福云道我瞎得麼。玄覺徵云。且道長慶明丹霞意。爲復自用家財。汾陽昭代云。若不上山爭識丹霞。芭蕉徹云。各具一得一失。又代僧云。爭不足讓有餘。又代霞云。施受俱無利益。保寧勇代云。今日被和尙勘破。應庵華云。丹霞旣已龍頭蛇尾。長慶保福只得將錯就錯。𨿽然。二三老宿要且不知這僧落處。具擇法眼試請辧看。

雪竇顯頌云。盡機不成瞎。按牛頭喫艸。四七二三諸祖師。寶器持來成過咎。過咎深。無處尋。天上人問同陸沈。

趙州諗禪師。僧問學人乍入叢林乞師指示。師云喫粥了也未。云喫粥了。師云洗缽盂去。其僧因此契悟。

雲門云。且道有指示無指示。若言有。趙州向伊道个甚麼。若言無。這僧爲甚悟去。雪竇顯云。我不似雲門爲蛇畫足。直言向爾道。問者如虫蝕木。答者偶爾成文。然𨿽與麼。瞎卻衲僧眼。作麼生免得此過。諸仁者要會麼。還爾趙州喫粥未。拈卻這僧喫粥了。雪竇與爾拄杖子歸堂。雲峯悅云。雲門與麼道。大似爲黃門栽須。與蛇畫足。若是雲峯則不然。這僧道於此悟去。入地獄如箭射。保寧勇代云。恩大難酬。

泉大道頌云。牀窄先臥。粥稀後坐。濟濟鏘鏘。蕭蕭灑灑。要會趙州洗缽盂了事。沙彌消一个。云居佑云。粥了尋常洗缽盂。柰何依樣畫葫蘆。靈光洞徹河沙界。是則名爲大丈夫。佛陀遜云。粥了令教洗缽盂。粗心往往更心粗。直饒到此分明了。也是平生不丈夫。云蓋智云。趙州喫粥話。尋常問禪客。心若不負人。面上無慚色。白雲端云。梅花落盡杏花披。未免春風著出褫。一气不言含有象。萬靈何處謝無私。三祖宗云。乍入叢林伸一問。缽盂洗卻更何疑。從前官路無迂曲。底事遊人不見歸。湛堂準云。之乎者也。衲僧鼻孔。大頭向下。禪人若也不會。問取東村王大姐。護國圓云。推窮物理成家計。會合時機便識心。多謝春風無厚薄。貧家桃李也成陰。

普化禪師與臨濟在施主家齋。濟問。毛吞巨海芥納須彌。爲復是神通妙用。爲復是法爾如然。師遂趯倒飯牀。濟云太粗生。師云。這里是甚所在。說粗說細。濟休去。明日又同一家赴齋。濟問。今日供養。何似昨日。師又趯倒飯牀。濟云太粗生。師云。瞎漢。佛法說甚粗細。濟乃吐舌。

雪竇顯云。兩个老賊喫飯也不了。好與三十棒。棒𨿽行。且道那个是正賊。圓悟勤云。眞金不百煉爭得光輝。至寶不酬價爭知眞假。不是臨濟不能驗得普化。不是普化不能抗他臨濟。所謂如水入水如金博金。𨿽然如是。放過則彼此作家。檢點則二俱失利。南堂靜云。此二尊宿如二龍爭珠。拏雲擭霧不動波瀾。如二虎爭餐。活捉生擒不傷物命。今夜或有人問大隋道。毛吞巨海芥納須彌。爲復是神通妙用。法爾如然。只向道不見先師翁有言。一拳拳倒黃鶴樓。一趯趯翻鸚鵡洲。有意气時添意气。不風流處也風流。應庵華云。一出一沒一往一來。猛虎口裏奪餐。毒蛇頭上揩癢。要且未稱大丈夫事在。二老名喧宇宙價重當時。光孝今日豈可謹密三寸。二俱放過。爲他弄假像眞。二俱不放過。爲他榼﹝木﹡﹝天／韭﹞太甚。是汝諸人若作佛法商量。達摩一宗掃土而盡。

上方益頌云。蘭羞供養不尋常。兩度遭伊趯飯牀。總似這般無禮漢。將何因果利存亡。海印信云。要識眞金須入火。再三煆煉見精粗。上行買賣不饒讓。好物從來價自殊。野軒遵云。相逢一瞎一粗生。齋主渾家喪膽驚。誰識二尊龍象駕。毗盧頂上等閒行。

潙山佑禪師一日見劉鐵磨來。師云老牸牛汝來也。磨云。來日臺山大會齋。和尙還去麼。師乃放身作臥勢。磨便出去。

保寧勇代磨云。請和尙來日早起。水庵一云。眾中道放身便臥是不去。劉鐵磨遂懡﹝怡﹣臺﹢羅﹞而行。有甚交涉。殊不知潙山老漢平生一條鐵脊梁拗不曲。被劉鐵磨一推推倒。直至而今起不得。若要扶起潙山。請大眾下一轉語。眾無對。師以拄杖一時趕散。

雪竇顯頌云。曾騎鐵馬入重城。勑下傳聞六國淸。猶握金鞭問歸客。夜深誰共禦街行。天童覺云。百戰功成老太平。優遊誰肯苦爭衡。玉鞭金馬閒終日。明月淸風富一生。無盡居士云。老牸牛來到此間。明朝大會去臺山。白雲一曲知音少。樵唱漁歌自往還。

甘贄行者因入南泉設粥。仍請南泉念誦。泉乃白搥云。爲貍奴白牯念摩訶般若波羅蜜多。者拂袖便去。泉粥後問典座。行者在甚處。座云當時便去也。泉云打破鍋子著。﹝一雲泉乃擊鍋三下﹞

汾陽昭頌云。一般設粥古今稀。十利功圓果不低。鍋鑊盡穿無煮粒。叢林遠近總應知。慈明圓云。甘贄設粥詣南泉。請師念誦眾僧前。貍奴典座言歸去。當時鍋鑊一時穿。雪峯預云。異路相逢句已酬。閒吹羌笛回河洲。漁人貪顧沙頭鷺。不覺扁舟逐浪流。無盡居士云。財施無窮法施多。爲他貍牯念摩訶。無端甘贄低頭拜。撩發南泉打破鍋。湛堂準云。髙吟大笑性猖狂。潘閬騎驢出故鄕。驚起暮天沙上雁。海門斜去兩三行。徑山杲云。南泉打破閒家具。浩浩諸方作話看。今日爲君重舉過。明明歷歷不顢頇。

徳山鑑禪師因三聖來參。師云。不用展炊單。這里無殘羹餿飯。聖云。設有。向甚麼處著。師便打。聖接住棒推放牀上。師撫掌一下。聖將坐具蓋卻頭哭蒼天出去。﹝或作巖頭﹞

瑯琊覺云。眾中商量極有云云。不見道。若無欒布作。爭得見韓光。圓悟勤云。二俱勝捷。蓋各各善奪鼓攙旗。二俱失利。彼此傷鋒犯手。大似把手上髙山。未免傍觀者哂。敢問大眾。誰是傍觀者。古徳云。殘羹餿飯無處安著。換手槌胸劈頭蓋卻。兩个無孔鐵錘。一樣無繩自縛。

鼓山永頌云。南北山相對。東西有路分。不經場陣者。爭見李將軍。

太原隱禪師。僧問。數家檀越請。未審赴誰家。師云。月應千江水。門門盡有僧。

丹霞淳頌云。妙圓無相劫前人。隨類權分百億身。月夜禦樓才報曉。正明六國盡知春。

雲門偃禪師。僧問如何是塵塵三昧。師云缽裏飯桶裏水。

雪竇顯頌云。缽裏飯。桶裏水。多口阿師難下觜。北斗南星位不殊。白浪滔天平地起。擬不擬。止不止。个个無褌長者子。白雲端云。朝打三千未爲多。暮打八百未爲少。缽裏飯兮桶裏水。人前切忌無分曉。天童覺云。塵塵三昧。彼彼不外。千峯向嶽。百川赴海。更無一法不如來。只个堂堂觀自在。

糊餅

天皇悟禪師因龍潭未出家時家爲餅鋪。住在寺前。每日常供餅十枚上師。師受已。卻畱一餅與之云。惠汝以蔭子孫。潭云。是某甲將來。何以返云惠汝。師云。是汝將來。復汝何咎。潭因有悟入。遂投出家。

汾陽昭頌云。將去將來事不差。龍潭固問勿交加。後徒多少爭唇吻。春鳥喃喃罵落花。白雲端云。十餅每回畱一个。因思何謂蔭兒孫。團團將去還將入。不覺醍醐到頂門。佛國白雲。南嶽山頭見石頭。便歸古岸狎沙鷗。謾分糊餅爲香餌。引得金龍上直鉤。

雲門偃禪師示眾云。聞聲悟道。見色明心。作麼生是聞聲悟道見色明心。乃云。觀世音菩薩將錢來買糊餅。放下手。元來卻是饅頭。

五祖演云。雲門好則甚好。奇則甚奇。要且只說得老婆禪。若是白雲卽不然。作麼生是聞聲悟道見色明心。遂作打杖鼓勢云。堋八囉札。松源嶽雲。冶父有條活路要與諸人共行。拈拄杖云。穿入諸人鼻孔裏。燈籠露柱直得眼睛突出。卓拄杖一下。

上方益頌云。買得欣欣急走歸。不知放手卻成非。直饒超過毗盧頂。也落韶陽第二機。慈受深云。小院春風特地寒。佳人寂寞倚欄幹。斷腸曲調無人聽。更把琵琶月下彈。南堂靜云。桃花枝上一鶯啼。淥水溪邊路不迷。聞見分明非耳目。休將情解論曹溪。鼓山珪云。南無觀世音菩薩。補陀巖上紅蓮舌。不知成佛是何時。打刀須是並州鐵徑山杲云。見色明心事已差。聞聲悟道更交加。觀音妙智慈悲力。荊棘林生優缽花。

雲門因僧問如何是超佛越祖之談。師云糊餅。

五祖演云。白雲卽不然。忽有人問如何是超佛越祖之談。只向伊道驢屎似馬糞。又云破艸鞋。又云靈龜曳尾。且道是同是別。試辧看。

雪竇顯頌云。超談禪客問偏多。縫罅披離見也麼。胡餅﹝祝／土﹞來猶不住。至今天下有誵訛。云居佑云。韶陽胡餅答禪人。佛祖之談道最親。不落言詮休擬議。回頭識取自家珍。文殊道云。堪悲堪笑老韶陽。糊餅拈來擬鼻香。端的若知滋味者。不勝滿面負慚惶。道場如雲。駕空欲上九層霄。腳下紅絲系轉牢。賴是龍泉未出匣。且施一割用鉛刀。佛燈珣云。雲門糊餅對超談。多少禪人看不穿。若是孔門眞弟子。自然知道化三千。

五味

馬祖一禪師始﹝匚﹫幹﹞徒日。大慧遣一僧去。伺升堂乃出問作麼生。看伊道甚言句。記將來。僧去一如所教。回云。馬大師道。自從胡亂後。三十年不曾少鹽醬。大慧然之。

徑山杲云。雲門卽不然。夜夢不祥書門大吉。又頌云。見得分明識得親。舉來猶自涉途程。直饒不犯毫莖者。也是拈﹝饑﹣幾﹢追﹞舐指人。鼓山珪頌云。胡亂三十年。不少鹽與醬。江西馬大師。南嶽讓和尙。

雲巖晟禪師初參藥山。山問甚麼處來。師云百丈來。山云百丈有何言句。師云有時云一句子百味具足。山云。咸卽鹹味。淡卽淡味。不鹹不淡是常味。作麼生是百味具足底句。師無對。山云爭柰目前生死何。師云目前無生死。山云。二十年在百丈。俗气也不除。又問。海兄更說甚麼法。師云。有時道三句外省去。六句外會取。山云三千里外且喜沒交涉。山又問。更說甚麼法。師云有時上堂了。大眾下堂次。復召大眾。眾回首。乃云是甚麼。山云。何不早恁麼道。師於言下有省。

投子靑頌云。行盡千峯路轉髙。肯歸方憶舊云房。貪尋古調單於曲。曁蹉胡家一韻長。

巖頭豁禪師。僧問浩浩塵中如何辧主。師云銅砂羅裏滿盛油。

佛印元頌云。塵中辧主眼分明。特地尋力更點睛。堪笑耆婆𨿽瞑眩。至今南北絕人行。雲溪恭云。銅砂羅裏滿盛油。正是毗盧印後收。更有塵中辧得主。太平將將盡封侯。海印信云。礎潤天將雨。雲開月正明。漁翁閒引釣。牽動一潭星。艸堂淸云。銅砂羅裏油淸淨。照見塵中舊主人。寄語禪流猛參取。莫教辜負此生身。

曹山本寂禪師因僧淸稅問。淸稅孤貧請師拯濟。山喚稅闍黎。稅應諾。師云。靑源白家三盞酒。喫了猶道未沾唇。

玄覺云。甚麼處是與他酒喫。雪竇顯別云。稅闍黎應諾。是甚麼心行。松源嶽雲。稅闍黎拋磚引玉。不知換得个擊子。曹山𨿽來風深辧。可惜不一等與他本分艸料。免致今時向黑山下作活計。佛印元頌云。淸稅孤貧心太粗。曹山攜手步享途。白家三盞沾唇酒。醉後添杯不似無。地藏恩云。靑源白家酒。三盞未沾唇。七十二棒且輕恕。一百五十難放君。南華炳云。滿屋黃金不肯親。吁嗟甘自怨孤貧。無端更飲三杯酒。醉後郎當笑殺人。

茶湯﹝摘茶附﹞

文殊大士與無著喫茶次。乃拈起玻璃盞問無著云。南方還有這个不。著云無。文殊云尋常將甚麼喫茶。著無對。

洞山代展手云。有無且置。借取這个看得不。曹山代云。久承大士按劍。爲甚麼處在一塵。長慶稜代云。若與麼。癡客勸主人。瑯琊覺云。若也是去。可謂虎口裏奪餐。若也不是去。移舟看水勢。舉棹別波瀾。保寧勇代以手指口。

汾陽昭頌云。文殊大士托玻璃。逐問南方有个奇。無著忽言無這个。悞他多少老闍黎。至今猶未知端的。擡手拈茶不用疑。佛印元云。南方不可離須臾。無著因何卻道無。寄語後來禪子道。喫茶拈處莫生疎。正覺逸云。自別南方涉路岐。喫茶處處用玻璃。如何恰到淸涼手。問著元來總不知。佛眼遠云。靑山門外白雲飛。淥水溪邊引客歸。莫怪坐來頻勸酒。自從別後見君稀。

松山禪師因與龐居士喫茶次。士舉起橐子云。人人盡有分。因甚麼道不得。師云。祇爲人人盡有。所以道不得。士云阿兄爲甚卻道得。師云不可無言也。士云灼然灼然。師便喫茶。士云阿兄喫茶何不揖客。師云誰。士云龐公。師云何須更揖。後丹霞聞舉乃云。若不是松山。洎被个老翁作亂一上。士聞乃令人傳語云。何不會取未舉起橐時。

佛鑑懃云。譬如琴瑟箜篌𨿽有妙音。若無妙指終不能發。松山解吹無孔笛。龐老解弄勿弦琴。丹霞𨿽隨聲應拍。須知拍拍是令。眾中若有會底。出來露个消息。也表眾中有人。若無。各自歸堂。塗毒策云。辧衡鑑別端倪須是明眼龐公。探竿影艸松山不負來機。𨿽然緇素分明。爭柰傍觀不肯。還知麼。如人看畫虎。暗地長威獰。

南堂靜頌云。未提橐子已前。衲子難爲下觜。識得這个靈苗。不向黃泉作鬼。不作鬼。何準擬。一拳拳倒黃鶴樓。一趯趯翻大海水。

則首座因與龐居士摘茶次。士問。法界不容身。師今還見我不。師云不是老僧洎答公話。士云有問有答蓋是尋常。師不對。士云莫怪適來容易借問。師亦不顧。士喝云。這無禮儀老漢。待我一一舉似明眼人去在。師乃拋下茶籃便歸。

雪竇顯云。則川只解把定封疆。不能同生同死。當時好與捋下襆頭。誰敢喚作龐居士。佛鑑懃云。兩回不管。提籃便歸。且道旨歸何處。還會麼。苦瓠連根苦。甜瓜徹蒂甜。則川老漢經事多矣。大潙智云。諸仁者。參須參到這般田地。喚作千人隊裏喚不回頭。萬刃叢中撼他不動。始得穩坐地。若不是則川。被龐公引入荒艸裏。便見忘卻摘茶事也。塗毒策云。似海之深。如山之固。方能坐致太平。龐老𨿽則擂鼓﹝打﹣丁﹢麼﹞旗。其柰則川理兵掉斗。祇如末後拋下茶籃便歸。又作麼生。太平基業分明在。何必忉忉問別人。

保寧勇頌云。相逢相識謾相邀。水碧深深隔斷橋。無限雪辭殊不聽。急扃門戶更徒勞。

趙州諗禪師問新到。曾到此間麼。僧云曾到。師云喫茶去。又問一僧。僧云不曾到。師亦云喫茶去。後院主云。和尙爲甚曾到也云喫茶去。不曾到也云喫茶去。師召院主。主應諾。師云喫茶去。

保福展云。趙州慣得其便。鏡淸怤舉問僧作麼生會。僧便去。淸云邯鄲學唐步。達觀頴云。有條攀條。無條攀例。乃髙聲云喫茶去。雪竇顯云。這僧不是邯鄲人。爲甚學唐步。若辧得出。與汝茶喫。

汾陽昭頌云。趙州有語喫茶去。天下衲僧總到來。不是石橋元底滑。喚他多少衲僧回。黃龍南云。趙州驗人端的處。等閒開口便知音。覿面若無靑白眼。宗風爭得到如今。投子靑雲。見僧便問曾到不。有言曾到不曾來。畱坐喫茶珍重去。靑煙暗換綠紋苔。佛國白雲。此間曾到不曾到。人義人情去喫茶。院主不知滋味好。卻來爭看盞中花。云蓋智云。趙州喫茶話。自古及至今。易開終始口。難保歲寒心。佛眼遠云。趙州一甌茶。驗盡當行家。一期𨿽似好。爭免事如麻。

潙山佑禪師因摘茶謂仰山云。終日摘茶。只聞子聲。不見子形。仰撼茶樹一下。師云。子只得其用。不得其體。師云未審和尙如何。師良久。仰云。和尙只得其體。不得其用。師云放子二十棒。

首山念云。夫爲宗師須具擇法眼始得。當時不是潙山。便是扶籬摸壁。瑯琊覺云。五更侵早起。更有夜行人。又云。若不是潙山。洎合打破蔡州。大潙喆云。陽春白雪今古罕聞。如今還有同聲相應同气相求者麼。良久云。唱彌髙和彌寡。大潙智云。古人相見。互換之機。啐啄同時。體用雙行。涉是兼非。當時正令若全提。方知畫餅不充饑。遂乃拈起拄杖云。還會麼。良久又云。家醜不可外揚。父子體用全彰。父奪子機猶可。子奪父機無良。擊禪牀一下。天童覺云。潙山仰山父父子子。叢林盡道各得一橛。殊不知。天共白雲曉。水和明月流。

汾陽昭頌云。摘茶更莫別思量。處處分明是道場。體用共推眞應物。禪流頓覺雨前香。保寧勇云。春暖相呼出翠微。時行時坐幾忘歸。黃昏一陣東風雨。未免渾身透濕衣。佛印元云。體用全彰用不難。當時潙仰自相謾。禪流若具金剛眼。互換機鋒子細看。野軒遵云。龍生龍子斗全威。霹靂聲中掣電機。雨過雲收何處去。潙山千古獨巍巍。佛慧泉云。體用俱非。烏飛兔走。撼樹默然。天長地久。二十拄杖令𨿽嚴。也是憐兒不覺醜。佛鑑懃云。張公乍與李公友。待罰李公一盞酒。到被李公罰一杯。好手手中無好手。

王延彬太尉因到招慶煎茶次。時朗上座與明招把銚。忽翻卻茶銚。尉見乃問上座。茶鑪下是甚麼。朗云捧鑪神。尉云。旣是捧鑪神。爲甚麼翻卻茶。朗云。事官千日。失在一朝。尉拂袖便去。明招云。朗上座喫卻招慶飯了。卻向江外打野榸。朗云上座作麼生。招云非人得其便。

大潙喆云。王大尉大似相如奪璧。怒髮衝冠。明招也是忍俊不禁。難逢快便。大潙若做朗上座。當時見問。但呵呵大笑。何故。見之不取。千載難追。雪竇顯云。當時但踏倒茶鑪。又頌云。來問若成風。應機非善巧。可悲獨眼龍。曾未呈牙爪。牙爪開。生云雷。逆水之波經幾回。

歷村禪師一日煎茶次。僧問如何是祖師西來意。師舉起茶匙子。僧云莫這个便當不。師擲向火中。

投子靑頌云。煎茶未了人來問。拈起茶匙呈似他。當初若遇收燕手。性命難存爭柰何。

蔬菜

丹霞然禪師訪龐居士。門前見女子云照去洗菜。師問居士在不。照放下菜籃斂手而立。師又問居士在不。照提起籃而去。師便回。居士從外歸。靈照舉似居士。士云丹霞在不。照云已去也。居士云。赤土塗牛奶。

大潙喆云。大小丹霞被居士女子勘破。山僧當時若作丹霞。但與呵呵大笑。待他問長老笑个甚麼。卻向道不是冤家不聚頭。佛鑑懃云。丹霞從苗辧地。靈照因語識人。放下籃下當處發生。提籃便行隨處滅盡。居士赤土塗牛奶。堂屋裏販楊州。且道畢竟如何。各自散去。免增話會。塗毒策云。問在不在。一等尋人。放籃提籃。風流難掩。最好丹霞便回去。龐公猶自下金鉤。還知這般說話也無。愁人莫向愁人說。說向愁人愁殺人。

上方益頌云。露頭露面便相酬。慣出人前不怕羞。自是奴奴肌骨好。不施紅粉也風流。白面郎。白面郎。從來門戶恰相當。可憐赤土塗牛奶。打瓦鉆龜亂度量。妙髙臺主云。丹霞一問。女子斂手。擬議之間。烏飛兔走。何人證明。庵中野叟。赤土塗牛。不說子丑。無礙居士云。淡薄衣裳取次妝。放籃斂手自無良。老龐猶更多愁在。不到奴奴泄漏香。

趙州諗禪師。僧問承聞和尙親見南泉是不。師云鎭州出大蘿卜頭。

汾陽昭頌云。因問當初得法緣。不言東土及西天。鎭州有菜名蘿卜。濟卻饑瘡幾萬千。雪竇顯云。鎭州出大蘿卜。天下衲僧取則。只知自古自今。爭辧鵠白烏黑。賊賊。衲僧鼻孔曾拈得。保寧勇云。鎭州蘿卜天然別。滿口明明說向人。薄福闡提人不信。一枚秤得二三斤。海印信云。陶潛彭澤惟栽柳。潘嶽河陽只種花。何似晚來江上望。數峯蒼翠屬漁家。徑山杲云。參見南泉王老師。鎭州蘿卜更無私。拈來塞斷是非口。雪曲陽春非楚詞。

夾山會禪師在潙山作典座。潙問今日喫甚菜。師云二年同一春。潙云如法修事著。師雲龍宿鳳巢。潙云作家。

大潙喆云。夾山𨿽逞家風。美則美矣。善則未善。慧光卽不然。尋常茶飯隨家丰儉。或有人問今日喫甚麼菜。向道不是茄子便是菘菜。如法修事著。五味不少。且道夾山是慧光是。智海逸云。諸方盡道典座盡善盡美。殊不知弄巧成拙。薦福不然。今日喫甚菜。自炒菠稜著莙薘。如法修事著。自應諾。諸禪徳。試辧看。若也辧得。非惟此土舉世無雙。任是香積門中還他第一。

投子靑頌云。相逢借問眾僧糜。莫比庵園香飯施。紫气夜隨丹鳳轉。金龍曉纏月中枝。正覺逸云。變生爲熟逐時新。好是二年同一春。龍宿鳳巢輕奮意。調和味塞口多人。大洪預雲。雨過龍庭苔蘚潤。夜央金殿燭初紅。宮姬雅奏升平曲。禁外虛勞視聽功。

睦州蹤禪師。僧問。以一重去一重卽不問。不以一重去一重時如何。師云。昨日栽茄子。今朝種冬瓜。

靈隱遠云。問者善問不解答。答者善答不解問。山僧今日向饑鷹爪下奪肉。猛虎口裏橫身。爲你諸人說个樣子。登壇道士羽衣。輕咒力𨿽窮法轉新。拇指破開天地暗。蛇頭顚落鬼神驚。

南巖勝頌云。披蓑側笠千峯上。引水澆蔬五老前。中有瓜田難納履。睦州倒退在傍邊。笑庵悟云。昨日栽茄子。今日種冬瓜。一聲河滿子。和月落誰家。自得暉云。重重去盡自平常。春暖風和日漸長。戶外鳥啼聲細碎。巖花狼籍滿山房。

普化禪師因喫生菜次。臨濟云這漢大似一頭驢。師便作驢鳴。濟云直歲與他細抹艸料。師云。少室人不識。金陵又再來。臨濟一隻眼。到處爲人開。

趙州云。何不與他本分艸料。

上方益頌云。艸裏相逢兩赤眉。交鋒一陣疾如飛。東西旗號渾相似。試問何人得勝歸。徑山杲云。先師會裏呈眞處。臨濟堂前喫菜時。連此三回露栓索。咄這沿臺盤乞兒。

大愚芝禪師示眾云。大家相聚喫莖齏。若喚作一莖齏。入地獄如箭射。

應庵華云。好語。要且無來處。有人辧得出。與你一兩金。

松源嶽頌云。殺活全機覿面提。大家相聚喫莖齏。後生不省這个意。只管忙忙打野榸。

禪林類聚卷第十八

禪林類聚卷第十九

田地艸木﹝竹附﹞花果香燈搬掃紫薪

田地

黃檗運禪師在百丈開田歸。丈問。運闍黎開田不易。師云隨眾作務。丈云有煩道用。師云爭敢辭勞。丈雲開得多少田也。師將鋤築地三下。丈便喝。師掩耳而去。

瑯琊覺云。百丈一喝。可謂垂絲於萬丈潭中。黃檗掩耳。獨聳於千峯之上。大潙喆云。黃檗開田功不浪施。百丈住持令不虛行。禾山方云。百丈正令。風行艸偃。黃檗開田。水到渠成。𨿽然與麼。且道以鋤築地處又作麼生。還會麼。不是苦辛人不知。松源嶽雲。百丈一喝。風雲聳嶽。黃檗掩耳。諸人自摸索看。

佛眼遠頌云。相見言談理不虧。等閒轉面便相揮。異竟水須朝海去。到頭云定覓山歸。

百丈政禪師一日謂眾云。汝等與我開田了。我爲汝說大義。僧開田了云。請和尙說大義。師乃展開兩手。﹝或悞作海禪師﹞

白雲端云。百丈說大義只止於此。當時再參馬祖底句。向甚處去也。若言更有在。未免與蛇畫足。且道作麼生得知百丈老人立地處。乃云。客來無茶點。蒿湯備禮儀。大潙喆云。百丈說大義。可謂今古罕聞光前絕後。大潙卽不然。但向道。開田勞力。請歸堂歇。教他天下衲僧鋩鋒結舌。何故。鶴有九臯難翥翼。馬無千里謾追風。應庵華云。白雲要見百丈再參馬祖底道理。直是好笑。笑須三十年。又道作麼生得知百丈立地處。也與笑三十年。客來無茶點。蒿湯備禮儀。也與笑三十年。三笑而九十年。爲復笑白雲批判未審。爲復別有道理。汝諸人若檢點得出。歸宗拄杖子兩手分付。苟或未然。幾度醉歸明月夜。笙歌引入畫堂前。

白雲端頌云。常憐百丈解開田。今古行人手裏傳。誰道舌頭曾不動。五音六律太周旋。佛眼遠云。開田說大義。後人莫容易。百丈總持門。淡而還有味。

長沙僧問如何轉得山河大地爲自己去。師云如何轉得自己爲山河大地去。僧云不會。師云。湖南城裏好養民。米賤柴多足四鄰。

天童覺云。𨿽然主賓互換。要且泥水不分。或然裂轉鼻孔。恁麼不恁麼總不得。又合作麼生。如今王令稍嚴。不許人攙行奪市。徑山杲云。轉山河大地歸自己則易。轉自己歸山河大地則難。有人道得不難不易句。卻來徑山手裏請棒喫。應庵華云。蔣山隨分判斷。大小長沙勘這僧不破。

保寧勇頌云。塵剎平常露此身。疑生情動見疏親。湖南城裏從來事。米賤柴多足四鄰。

仰山寂禪師因潙山問甚處來。師云田中來。潙云田中有多少人。師插鍬叉手而立。潙云今日南山大有人刈茅。師拽鍬而去。

玄沙云。我若見。卽踏倒鍬子。鏡淸因僧問。插鍬意旨如何。淸云。狗﹝口﹡﹝銜﹣金﹢缶﹞赦書。諸侯避道。又問。玄沙踏倒鍬意旨如何。淸云。不柰船何。打破戽斗。又問。南山刈茅如何。淸云。李靖三兄。久經行陣。雪竇顯云。諸方尊宿咸謂插鍬話奇特也。大似隨邪逐惡。據雪竇見處。仰山被潙山一問。直得艸繩自縛去死十分。翠巖芝云。仰山只得一橛。諸人別有會處。潙山杲云。潛行密用還他本分作家。或放或收須是通人自照。且道明甚麼邊事。吸盡西江水。方明一點心。

投子靑頌云。潙山問處少知音。插地酬他佛祖沈。踏倒玄沙傍不肯。免教蒼翠帶春深。保寧勇云。淺種深耕正及時。入泥入水更同誰。南山茅艸多人刈。獨是爺兒兩个知。佛心才云。金鞭擊動蒼龍窟。吐霧擎空出海門。溟渤吸乾天上去。空餘雷電滿山川。佛眼遠云。數目分明舉卽難。衲僧無不膽毛寒。須知更有壺中路。但向須彌頂外看。天童覺云。老覺情多念子孫。而今慚愧起家門。是須記取南山語。鏤骨銘肌共報恩。

仰山夏末問訊潙山。山云。子一夏不見上來。在下面作何所務。師云。某甲在下面鋤得一片畬。下得一羅粟。潙云子今夏不虛過。師卻問和尙今夏作得个甚麼。潙云。日中一食。夜後一寢。師云和尙今夏亦不虛過。道了乃吐舌。潙云寂子何得自傷己命。

大潙喆云。仰山眼照四天下。到大圓面前卻向淨地上喫交。大圓可謂養子之緣。不免掛後人唇齒。佛眼遠云。大眾。潙山父子尋常相見。遊戲神通不同小小。還有知得底麼。若無。山僧與諸人說看。開一片田。密密綿綿。兩頓粥飯。其道自辧。山僧一夏與諸人相見。自是諸人不薦。若或薦成一片。看取當門箭。天童覺云。少當努力。老合歇心。這一夏總不虛過。爲甚麼仰山道了吐舌。若點檢得出。禍不入愼家之門。

洞山聰頌云。仰山何得太傷義。吐舌忙然又泄機。最得潙山言點責。得伊從此媿知非。佛燈珣云。一畝田兮三碩谷。齋時飯兮早晨粥。一期父子話家風。功名萬古傳燈錄。禪家流。細觀矚。勿謂斯言語粗俗。好似荊山白石頭。會有卞和知是玉。

臨濟玄禪師因赴普請鋤茶園次。黃檗後至。師問訊了按鐝而立。檗云莫是困耶。師云才鐝地何言困。檗拈拄杖便打。師接住推倒。檗乃喚維那。拽起我來。維那拽起雲。和尙爭容得這風顚漢。檗卻與維那一掌。師遂鐝地云。諸方火葬。我這里活埋。

潙山問仰山。黃檗與臨濟此時意作麼生。仰云。作賊人走卻。邏贓人喫棒。潙云如是如是。大潙喆云。黃檗倒地。維那扶起。火葬活埋。淸風未已。

眞淨文頌云。奪旗掣鼓著精神。父子𨿽親法不親。爲報四方禪客道。等閒莫作守株人。佛鑑懃云。百頭馬裏一頭騾。踢踏縱橫不柰何。今日風顚臨濟是。卻令黃檗打維那。

玄沙備禪師云。若論此事。諭似一片田地。四至界分結契賣與諸人了也。只有中心樹子猶屬老僧在。

鼓山珪頌云。萬事由王老師。樹子未屬你在。廣額屠兒成佛。二祖大師償債。徑山杲云。祖父田園都賣了。四邊界至不曾畱。柰何猶有中心樹。惱亂春風卒未休。

地藏琛禪師一日插田次。見新到僧乃問甚麼處來。雲南方來。師雲南方佛法如何。僧云商量浩浩地。師云爭似我這里種田博飯喫。僧云爭柰三界何。師云喚甚麼作三界。僧無語。

大潙喆云。淸貧長樂。濁富多憂。

雲峯悅頌云。種田博飯喫。言中誰辧的。午後打齋鐘。眞金曾失色。靈源淸云。種田博飯喫。佛法要商量。言下超三界。靈機發妙光。雲巖因云。種田博飯有來由。免見區區向外求。莫謂勞心便勞力。大都工拙要全收。旻古佛云。種田博飯待方來。玄妙商量一任猜。無影樹頭懸日月。幾人於此便心灰。

石門徹禪師。僧問實際理地如何進步。師云鳥道無前。僧進語云。幽谷白雲藏白雀。擬心棲處隔山迷。

石門聰別云。棲心不住棲心地。物外縱橫任法閒。西禪需頌云。幽谷白雲藏白雀。擬心棲處隔山迷。直饒不住棲心處。猶落怡山第二機。

艸木﹝竹附﹞

南陽忠國師問紫璘供奉甚處來。奉云城南來。師云城南艸作何色。奉云作黃色。師乃問童子。城南艸作何色。子云作黃色。師云。祇這童子。亦可簾前賜紫對禦談玄。

大潙喆云。國師與麼問。供奉與童子與麼答。且道還有利害麼。若也辧得。許你親見國師。若也未會。城南艸依前黃色。

月堂昌頌云。慣使渡頭船。如今不記年。受他風浪惡。方是趂粗錢。

藥山儼禪師一日與道吾雲巖髙沙彌遊山。見兩株樹一榮一枯。師乃問。榮者是。枯者是。吾云枯者是。師云酌然一切處。令教枯淡去。師又問雲巖。巖云榮者是。師云。酌然一切處。令光明燦爛去。復問沙彌。彌云枯者從他枯。榮者從他榮。師回顧道吾雲巖云。不是不是。

五祖戒云。夢中說夢兩重重。

保寧勇頌云。抹粉塗坯復裹頭。盡由行主綫牽抽。鼓鼙打破曲吹徹。收拾大家歸去休。佛慧泉云。一枝榮。一枝枯。中心綠葉更扶蘇。黃鶯任解千般語。免得傍人彈子無。海印信云。落云黃葉作金錢。癡呆啼兒見喜歡。捉得獻娘俱道好。不知誰是哂傍觀。雲巖因云。年老心孤笑藥山。團欒諸子坐忘還。從頭才問榮枯事。鼻孔元來總一般。楚安方云。藥山用處少人扶。堪笑雲巖與道吾。猶向榮枯生解會。豈知潘閬倒騎驢。

大潙安禪師示眾云。有句無句。如藤倚樹。疏山聞之。徑往彼請問。值師泥壁次。便問。有句無句如藤倚樹。豈不是和尙道。師云是。山云。忽遇樹倒藤枯時如何。師放下泥盤。呵呵大笑歸方丈。疏山隨後云。某甲三千里賣卻布單特爲此因緣而來。和尙何得相弄。師云。侍者討錢還伊去。遂囑云。向後有獨眼龍爲汝點破在。山後到明招舉前話。招云。大潙可謂頭正尾正。祇是不遇知音。山卻問。樹倒藤枯時如何。招云。更使潙山笑轉新。山因而有省。乃云。潙山元來笑中有刀。遂遙禮悔過。﹝一本小異﹞

海印信頌云。樹倒藤枯伸一問。呵呵大笑有來由。羚羊掛角無尋處。直至如今笑未休。文殊道云。樹倒藤枯問大潙。呵呵大笑顯全機。布單賣卻盤纏了。秋夜寒來說向誰。大洪預云。冷刃吹毛笑裏來。爍迦羅眼不容裁。一目金龍曾舉爪。髑髏覺痛頂門開。枯木成云。江邊閒把直鉤垂。也有金鱗上釣時。三跳若能乘羽化。免教漁父皺雙眉。楚安方云。添得潙山笑轉新。當時覿面已呈君。明招漏泄潙山句。無限風光付與人。徑山杲云。若將此語定綱宗。辜負明招獨眼龍。笑裏忽分泥水路。方知千里共同風。

香嚴閒禪師垂語云。如人上樹。口﹝口﹡﹝銜﹣金﹢缶﹞樹枝。手不攀枝。腳不踏樹。樹下忽有人問祖師西來意。不對則違他所問。若對他又喪身失命。當恁麼時。作麼生卽是。時有虎頭上座出云。上樹卽不問。未上樹請和尙道。師呵呵大笑。

雪竇顯云。樹上道卽易。樹下道卽難。老僧上樹也。致將一問來。翠巖芝云。問者對者不免喪身失命。如今衲僧作麼生。天童覺云。虎頭上座是个惡賊。用無義手打不防家。直饒本色作家。往往做手腳不辦。雪竇是別機宜識休咎底漢。到這里亦祇得藏身露影。還會香嚴做處麼。二千劍客今何在。獨許莊周見太平。

保寧勇頌云。曲設多方老古錐。那堪枝上更生枝。好如良馬窺鞭影。逐塊且非獅子兒。佛慧泉云。呵呵大笑沒鍼錐。上樹何如未上時。任使香嚴多伎倆。傍觀不免爲攢眉。地藏恩云。香嚴垂語眞堪賞。口﹝口﹡﹝銜﹣金﹢缶﹞樹枝懸樹上。此時不問祖師機。且道渠儂底模樣。上方益云。狹路轉身難。東西盡是山。行人不到處。風定落花閒。石門易云。古聖悲心利後人。口﹝口﹡﹝銜﹣金﹢缶﹞枝上露全身。直饒玄路無消息。未免家中喪二親。

臨濟玄禪師在黃檗栽杉松次。黃檗云深山裏栽許多樹作麼。師云。一與山門作境致。二與後人作標榜。道了將鋤頭打地一下。檗云。𨿽然如是。已喫吾二十棒了也。師又打地一下云噓噓。檗云吾宗到汝大興於世。

潙山問仰山。黃檗當時只囑臨濟一人。別更有在。仰云。有。只是年代深遠。不欲舉似和尙。潙山云。𨿽然如是。吾也要知。但舉看。仰云。一人指南。吳越令行。遇大風卽止。大潙喆云。臨濟與麼。大似平地喫交。𨿽然如是。臨危不變方稱丈夫。黃檗云吾宗到汝大興於世。也是憐兒不覺丑。應庵華云。黃檗道𨿽然如是子已喫吾二十棒了也。養子之緣故當如是。臨濟正令𨿽行。可惜向鐝頭邊甘自活埋。仰山見解未出常流。豈止遇大風卽止。當時何不道。直得盡虛空界盡。此話方始大行。豈不是頭正尾正。蔣山今日捋下面皮。要與諸人相見去也。驀拈拄杖卓一下云。驚羣須是英靈漢。敵勝還他獅子兒。

翠巖眞頌云。帶礪山河畫土疆。漢髙殿下有張良。千言萬語無人會。又逐流鶯過短墻。

多福禪師。僧問如何是多福一叢竹。師云一莖兩莖斜。云學人不會。師云三莖四莖曲。

黃龍新云。斜卽任斜。曲卽任曲。喚甚麼作一叢竹。

松源嶽雲。三年一閏。喝一喝。

應庵華頌云。一莖兩莖斜。其意毒如蛇。三莖四莖曲。無疑入地獄。言下若知非。心空及第歸。堪笑蔣山老。無端入荒艸。

雲門偃禪師。僧問樹凋葉落時如何。師云體露金風。

黃龍新云。大小雲門境上縛殺。雲巖卽不然。樹凋葉落時如何。珊瑚枝枝撐著月。雪堂行雲。大小死心向句裏縛殺。山僧恁麼道。爲復壓良爲賤。爲復別有道理。泐潭淸云。若向言下取則。句裏呈機。要見雲門。千山萬水。何故。妙體本來無處所。通身那更有來由。教忠光云。雲門騎賊馬趕賊隊。奪賊槍殺賊。只知其殺不知其活。要知殺活。莫隨言語。大用現前。超今越古。松源嶽拈拄杖云。雲門可謂騎賊馬趕賊。奪賊刀殺賊。只是諸人不得恁麼會。何也。命若懸絲。捉拄杖下座。

泉大道頌云。體露金風觸處周。何須葉落始知秋。淸風樓上當年事。直至如今笑未休。雪竇顯云。問旣有宗。答亦攸同。三句可辧。一鏃遼空。大野兮涼飆颯颯。長天兮疏雨蒙蒙。君不見。少林久坐未歸客。靜依熊耳一叢叢。佛性泰云。涼風落木楚山秋。滿樹寒蟬噪不休。紅蓼白蘋開兩岸。不知誰在釣魚舟。白楊順云。金風體露復何言。大道從來絕變遷。一葉飄空天似水。臨川人喚渡頭船。佛鑑懃云。樹凋葉落何時節。體露金風九月天。滿目眞如人不會。一川風月正翛然。

花果

世尊昔在靈山會上拈花示眾。是時眾皆默然。惟迦葉尊者破顏微笑。世尊云。吾有正法眼藏。涅盤妙心。實相無相微妙法門。不立文字教外別傳。付囑摩訶大迦葉。

白雲端云。迦葉善觀風雲別气色。𨿽然如是。還覺頂門重麼。黃龍心云。直下穿過髑髏。已是換卻眼睛。臨危不在悚人。向甚處見釋迦老子。月庵果云。大眾。辧龍蛇。別休咎。須是佩毗盧印。具頂門眼。還知釋迦老子爲人處麼。大似見兔放鷹。看孔著楔。不妨善其樞要。福嚴然則晚輩。今日亦欲效顰。乃豎拂子云。見麼見麼。良久云。更深夜靜。歸堂歇去。

黃檗勝頌云。靈山卓地紅蓮發。白眉老翁笑不歇。轟轟洪韻震東西。八萬迷徒猶未瞥。佛慧泉云。霜風括地掃枯茭。誰覺東君令已回。惟有嶺梅先漏泄。一枝獨向雪中開。白雲端云。盡說拈花微笑是。不知將底辧宗風。若言心眼同時證。未免朦朧在夢中。正覺逸云。教外單傳事最奇。兜羅綿手舉花時。會中不得雞峯老。無限淸香付與誰。無爲子云。世尊舉花。迦葉微笑。殃及兒孫。上祖不了。長靈卓云。世尊拈花。迦葉微笑。不落宮商。是何曲調。古洞風淸。寒潭月皎。無盡居士云。世尊迦葉不相知。陷虎機關各自施。正眼妙心眞實相。靈山會上付他誰。

牛頭山融禪師未值四祖以前。居牛頭山棲於北巖。感百鳥﹝口﹡﹝銜﹣金﹢缶﹞花日以供養。後四祖來廣說法要。遂乃開悟。此後百鳥不復﹝口﹡﹝銜﹣金﹢缶﹞花。後有僧問南泉。牛頭未見四祖爲甚麼百鳥﹝口﹡﹝銜﹣金﹢缶﹞花獻。泉云爲渠步步踏佛階梯。云見後爲甚麼不來。泉云。直饒不來。猶較王老師一綫道。

雲門云。南泉只解步步登髙。不解從空放下。僧問如何是步步登髙。門云香積世界。云如何是從空放下。門云塡溝塞壑。洞山於階梯處云。如掌觀珠意不暫捨。又於一綫道處云。通身去也。

雪竇顯頌云。牛頭峯頂鎖重云。獨坐寥寥寄此身。百鳥不來春已過。不知誰是到庵人。無爲子云。紫气氤氳透白雲。因逢宗匠指迷津。﹝口﹡﹝銜﹣金﹢缶﹞花百鳥空惆悵。不見庵中舊主人。祖印明云。喧寂同爲不二門。莫來無佛處稱尊。寄言牛首庵中老。百鳥﹝口﹡﹝銜﹣金﹢缶﹞花禍有根。夢庵信云。寥寥風月臥煙霞。百鳥從玆不獻花。人義盡從貧處斷。世情偏向有錢家。無盡居士云。花落花開百鳥悲。庵前物是主人非。桃源咫尺無尋處。一棹漁蓑寂寞歸。天童覺云。花鳥不來空過春。牛頭山上懶融人。自心淨故元無作。放下許多閒苦辛。

大梅常禪師因龐居士問。久響大梅。未審梅子熟也未。師云你向甚處下口。士云百雜碎。師云還我核子來。

翠巖芝云。此二人大似把手上髙山。

松源嶽頌云。大梅梅子熟。龐老已先知。正眼驗深要。相逢拍手歸。

南泉願禪師因陸亙大夫云。肇法師也甚奇怪。解道天地同根。萬物一體。師指庭前牡丹花云。大夫。時人見此一株花。如夢相似。

圓悟勤云。陸亙大夫手攀金鎖。南泉八字打開。直得七珍八寶羅列目前。乃豎起拂子云。天地一指。萬物一馬。通身是口。分疏不下。保寧勇代陸拍手云。阿誰到這个田地。徑山杲云。這一則公案流布叢林近三百載。中間有無數善知識出世。只是未嘗有一人與伊分明判斷。徑山今日與伊斷卻。若向理上看。非但南泉謾他陸亙一點不得。亦未摸著他腳下一莖毛在。若向事上看。非但陸亙謾他南泉一點不得。亦未夢見他汗臭气在。或有人出來道。大小徑山說理說事。卽向他道但向理事上會取。瑞巖恭云。大夫致个問端不妨奇特。被南泉將一粒黑豆換卻眼睛。便見忘前失後。雪竇顯頌云。見聞覺知非一一。山河不在鏡中觀。霜天月落夜將半。誰共澄潭照影寒。上方益云。一枝兩枝千萬枝。金刀擬剪卻離披。不離披。有誰知。自緣今日人心別。未必秋香一夜衰。黃龍心云。舉則易。見還難。彌盧頂上天風寒。峨峨直下蒼龍窟。誰敢覷著。死心新云。舉則易。見還難。同根天地又顢頇。南泉指出花如夢。對此憑君子細看。佛鑑懃云。南泉瀝膽爲諸人。笑指庭前別是春。不是守株閒待兔。直須騎鶴上靑雲。徑山杲云。天地同根伸一問。未曾擡步已忘家。無陰陽處花重發。玉本無瑕似有瑕。

潙山佑禪師與仰山遊行次。鳥﹝口﹡﹝銜﹣金﹢缶﹞一紅柿落師前。師將與仰山。仰接得以水洗了卻與師。師云子甚麼處得來。仰云此是和尙道徳所感。師云汝也不得空然。卽分一半與仰山。

玄沙云。大小潙山被仰山一坐。至今起不得。

古徳頌云。鴉﹝口﹡﹝銜﹣金﹢缶﹞柿子落師前。致獻何來事皎然。各分一半甘如蜜。如今不會是何年。

睦州見僧來參。師便喝云上座如何偸常住果子。僧云。某甲方到。因甚道偸果子。師云贓物見在聻。

保寧勇云。這老賊。

松源嶽頌云。傾盡寶山寶。全身入荒艸。若是鳳凰兒。不向那邊討。

靈云勤禪師參潙山。見桃花悟道。有頌云。三十年來尋劍客。幾回葉落又抽枝。自從一見桃花後。直至如今更不疑。舉似潙山。山云。從緣得入。永不退失。汝善護持。後玄沙聞云。諦當甚諦當。敢保老兄猶未徹在。

長慶因僧問。玄沙意旨如何。慶雲。將謂胡須赤。更有赤須胡。保寧勇云。且道靈云見甚麼道理。莫是悟得个萬法不生不滅無去無來空寂之理麼。若與麼。何曾悟在。只如玄沙與麼道。爲復是肯他不肯他。若道肯他。玄沙眼在甚麼處。若道不肯佗。靈云有甚麼過。眾中商量極多。所以千聞不如一見。保寧亦敢保諸人未徹在。南華炳云。靈云悟處窮盡萬法根源。玄沙稱提坐斷千差要路。一唱一酬一舒一卷。大似把手上髙山。然𨿽如是。路逢劍客須呈劍。不是詩人莫獻詩。長蘆心云。靈云玄沙好一對無孔鐵錘。競生節目。若是長蘆門下。與佗一坑埋卻。何故。皓玉無瑕。雕文喪徳。

首山念頌云。分明歷世三十春。因悟桃花色轉新。人人盡得靈云意。不識靈云是何人。神鼎諲云。傷嗟尋劍客。桃花遇春開。靈云一見處。令我笑咍咍。慈明圓云。二月桃花處處新。靈云一見更無親。相逢盡道休官去。林下何曾見一人。雪竇顯云。本無迷悟數如麻。獨許靈云是作家。借問徧參諸祖客。不知何處見桃花。翠巖眞云。子路當時問要津。滔滔天下丈夫人。相逢相見若如此。更有春風春又春。覺範洪云。靈云一見不再見。紅白枝枝不著花。叵耐釣魚船上客。卻來平地摝魚鰕。開福寧云。百煉精金大冶中。任他騰焰亙天紅。須臾拈出教人看。添得行家價轉丰。

洞山價禪師因請泰首座喫果子次。乃問。有一物。上拄天。下拄地。黑似漆。常在動用中。動用中收不得。你道過在甚處。泰云過在動用中。師便喝。乃令掇卻果卓。

五祖戒別首座云。朝來更獻楚王看。瑯琊覺云。若不是洞山老人焉能辧得。𨿽然如是。洞山猶少一著在。大潙喆云。還知洞山落處麼。若也不知。往往作是非得失會去。山僧道。這果子莫道泰首座不得喫。設使盡大地人來亦不得正眼覷著。云蓋本云。洞山𨿽有打破虛空底鉗錘。且無補綴底鍼綫。待伊道過在動用中。但道請首座喫果子。泰首座若是个漢。喫了也須吐出。開善謙云。洞山倚勢欺人。眞如隨風倒柂。忽有人問山僧道。過在甚麼處。拈果子便喫。何故。下坡不走。快便難逢。黃龍忠云。垂絲千尺。意在深潭。泰首座久戰沙場功名不就。潙山當時若見洞山問了。便揖云。請喫果子。直饒洞山有懸河之辯。也須教伊結舌。南堂靜云。洞山老坐籌幃幄。決勝千里。泰首座通身是口。有理難伸。

疏山仁禪師因靈泉問。枯木生花始與他合。是這邊句。是那邊句。師云亦是這邊句。泉云如何是那邊句。師云。石牛吐出三春霧。靈雀不棲無影林。

丹霞淳頌云。滄海無風波浪平。煙收水色虛含月。寒光一帶望何窮。誰辧个中龍退骨。

風穴僧問。語默涉離微。如何通不犯。師云。常憶江南三月裏。鷓鴣啼處百花香。

雪竇顯云。曾有人問。我對他道。劈腹剜心。又且如何。復云。因風吹火。別是一家。傷鱉恕龜。必應有主。大潙秀云。江南佳景。誠合如之。千載觀光。添人性﹝怤﹣寸﹢喿﹞。儻或不爾。來年更有新條在。惱亂春風卒未休。天童覺云。露裸裸。圓陀陀。直是無稜縫。且道風穴無稜縫何似雪竇無稜縫。還會麼。和光惹事刮篤成家。

海印信頌云。鷓鴣啼處百花香。拊掌呵呵笑一場。因憶舊年遊歷處。送人云塢入斜陽。寶峯明云。鷓鴣啼處百花鮮。江國從來路坦然。爲報途中夫歸客。謝家人不在漁船。鼓山珪云。快騎駿馬上髙樓。南北東西得自由。最好腰纏十萬貫。更來乘鶴上揚州。徑山杲云。忽爾出門先見路。才方下腳便登船。神仙祕訣直堪惜。父子𨿽親不可傳。

智門祚禪師。僧問蓮華未出水時如何。師云蓮華。雲出水後如何。師云荷葉。

天童覺云。靈龜無卦兆。空殼不勞鉆。

雪竇顯頌云。蓮花荷葉報君知。出水何如未出時。江北江南問王老。一狐疑了一狐疑。白雲端云。蓮華荷葉有由哉。泥水分時絕點埃。堪憶九龍初沐處。東西一步一枝開。無盡居士云。蓮華荷葉共河中。華葉年年綠間紅。春水連漪淸徹底。一聲啼鳥五更風。佛鑑懃云。香苞冷透波心月。綠葉輕搖水面風。出未出時君看取。都盧只在一池中。慈受深雲。雨餘檻外差差碧。風撼池中柄柄香。多謝浣沙人不析。雨中畱得蓋鴛鴦。

淨眾信禪師。僧問蓮花未出水時如何。師云菡萏滿池流。雲出水後如何。師云葉落不知秋。

天童覺云。李陵持漢節。潘閬倒騎驢。

丹霞淳頌云。白藕未萠非隱的。紅花出水不當陽。遊人莫用傳消息。自有淸風遞遠香。

雪竇顯禪師。僧問。山花開似錦。澗水湛如藍。學人分上爲甚麼不會。師云棺木裏瞠眼。云恁麼則從苗辧地因語識人也。師云三十棒且待別時。

白雲端頌云。一枝枯艸彊遮羞。明鏡當軒燭盡幽。滿面慚惶移步去。淸光灼灼避無由。

香燈

龍潭信禪師因徳山侍立抵夜。師云。夜深。子何不下去。山遂珍重揭簾而出。見外黑卻回云外面黑。師乃點紙燭度與山。山擬接。師便吹滅。山忽大悟作禮。師云子見个甚麼道理。山云。某甲從今以去。不疑天下老和尙舌頭也。師至明日升堂告眾云。可中有个漢。牙如劍樹。口似血盆。一棒打不回頭。他時向孤峯頂上立吾道去在。山遂取平日疏鈔。將一炬火提起雲。窮諸玄辯。若一毫致於太虛。竭世樞機。似一滴投於巨壑。將疏鈔便燒卻。禮辭而去。

白雲端頌云。明暗相淩不足云。絲毫有解未爲親。紙燈忽滅眼睛出。打破大唐無一人。保寧勇云。一條瀑布巖前落。半夜金烏掌上明。大口開來添意气。與誰天下共橫行。上方益云。一陣旋風霧靄開。千峯突出碧崔嵬。驚猿怨鶴拋來久。半夜山前喚得回。大洪遂云。明暗相形事渺茫。誰知腦後迸神光。都來劃斷千差路。南北東西達本鄕。天寧璉云。徳嶠龍潭啐啄機。芥鍼投合契玄微。孤峯盤結幪頭坐。不顧靑山云自歸。

雲巖晟禪師。僧問二十年在百丈巾缾。爲甚麼心燈不續。師雲頭上寶華冠。僧雲頭上寶華冠意旨如何。師云大唐天子及冥王。後僧舉問九峯虔禪師。大唐天子及冥王意旨如何。虔云卻憶洞上之言。

丹霞淳頌云。玉鞭髙舉擊金門。引出珊瑚價莫論。迥古輪王全意气。不彰寶印自然尊。

香林遠禪師。僧問如何是室內一碗燈。師云三人證龜成鱉。﹝或作大隨﹞

投子靑頌云。六耳同謀事可成。直言方表赤心人。室中燈焰誰來撥。白髮童兒兩鬢新。西禪需云。三人證龜成鱉。剛把天機漏泄。木人嶺上歌歌。石女眼中滴血。

慈明圓禪師在眾時到芝和尙寮。芝坐間開合子拈香燒次。師問作麼生燒。芝便放鑪中燒。師云齖郎當漢又恁麼去也。

白雲端頌云。千人萬人行一路。幾个移身不移步。對面拈香鑪上燒。齖郎當漢又恁麼。

搬掃

打地禪師自江西領旨。自晦其名。凡學者致問。惟以棒打地而示之。時謂之打地和尙。一日被僧藏卻棒然後問。師但張其口。僧問其門人云。只如和尙每有人問便打地意旨如何。門人卽於竈底取柴一片擲在釜中。

趙州諗禪師見僧掃地。遂問。與麼掃。還得淨潔也無。僧云轉掃轉多。師云豈無撥塵者。僧云誰是撥塵者。師顧視云會麼。僧云不會。師云問取云居去。其僧後問云居如何是撥塵者。居云這瞎漢。

曹山本寂禪師問僧甚處去來。僧云掃地來。師云佛前掃佛後掃。僧云前後一時掃。師云與我過袈裟來。

五祖戒出僧語云。和尙是何心行。

汾陽昭頌云。器量方圓得見伊。問君掃地是慈悲。前後一時俱掃卻。也是拈來第二機。

柴薪

雪峯存禪師因普請次。自負一束藤。路逢一僧。便拋下叉手立。僧擬取。師便踏倒。歸舉似長生云。我今日踏得這僧。甚快。生云。和尙替這僧入涅盤堂始得。師休去。

法眼因有二僧各說道理請師斷。師云汝兩僧一時入涅盤堂。玄覺云。甚麼處是替那僧入涅盤堂處。雪竇顯云。長生大似東家人死。西家助哀。也好與一踏。白雲端云。雪峯外面贏得五百。家中失卻一貫。崇壽稠云。此一轉語卻還老兄。東禪齊云。只如長生意作麼生。南堂靜云。雪峯一踏別傳教外。雪竇一踏千古無對。長生答對失錢遭罪。若人點檢得出。老僧只呵呵大笑。且道笑與踏是同是別。良久云。參。

上方益頌云。暗拋香餌在江濱。果是金鱗釣得歸。不是絲綸收得疾。幾乎輸與鷺鷥兒。佛燈珣云。偉哉雪老法中英。肩上藤薪覿面呈。目前不薦當頭著。和身一踏倒囊傾。會知擔重因柴束。自然便重不便輕。何山奉報諸禪侶。孩兒須是的親生。

興教壽禪師因在天臺韶國師處。一日搬柴墜落而悟。乃成一頌云。撲落非他物。縱橫不是塵。山河及大地。全露法王身。國師然之。

法昌遇禪師因普請牽木。大眾放歇。師云。大眾作麼生是時節因緣。一僧乃發號聲。師云只得八成。僧云和尙尊意如何。師云。拽。

禪林類聚卷第十九

禪林類聚卷第二十

獅象龍虎牛鹿貓犬龜魚兔蛇飛走

獅象

雲巖晟禪師因藥山問。聞汝會弄獅子是不。師云是。山云弄得幾出。師云弄得六出。山云我亦弄得。師云和尙弄得幾出。山云我弄得一出。師云。一卽六。六卽一。師後到潙山。潙問承長老在藥山弄獅子是不。師云是。潙雲長弄還有置時。師云。要弄卽弄。要置卽置。潙云。置時獅子在甚麼處。師云置也置也。

法昌云。好一場獅子。只是弄得有頭無尾。當時若見潙山道。置時獅子在甚麼。處便與放出踞地金毛獅子。直教潙山藏身無路。湛堂準云。藥山雲巖鈍置殺人。兩子父弄一个獅子也弄不出。若是準上座。只消獨自弄拽得來。拈頭作尾。拈尾作頭。轉兩个金睛。攫幾鉤鐵爪。吼一聲。直令百里內猛獸潛蹤。滿空裏飛禽亂墜。準上座未弄獅子。請大眾髙著眼先看。做一个定場。以拄杖擲下云。个中消息子。能有幾人知。喝一喝。

雪竇顯頌云。尼愬金毛獅子子。栴檀林下靑莎裏。置也置也威自全。一出六出眉趯起。非擬擬。知幾幾。星流不問三千里。天外風淸哮吼時。爲君吸盡西江水。咄。

仰山寂禪師因見雪獅子。乃指云。還有過得此色者麼。眾無對。

雲門云。當時好便與推倒。雪竇顯云。雲門只解推倒。不解扶起。瑯琊覺云。卽今問汝諸人。推倒扶起相去多少。拄杖子拶過眉毛鼻孔。呵呵大笑便擲下拄杖。靈隱昌云。推倒也錯。扶起也錯。且道還有過此色者麼。

天童覺頌云。一倒一起。雪庭獅子。愼於犯而懷仁。勇於爲而見義。淸光照眼似迷家。明白轉身還墮位。衲僧家。了無寄。同死同生。何此何彼。暖信破梅兮春到寒枝。涼飆脫葉兮秋澄潦水。

龍虎

黃檗運禪師因百丈問甚處去來。師云大雄山下采菌子來。丈云還見大虫麼。師便作虎聲。丈拈斧作斫勢。師遂與丈一摑。丈吟吟而笑便歸。升座謂眾云。大雄山下有一大虫。汝等諸人也須好看。百丈老漢今日親遭一口。

潙山問仰山。仰云和尙怎生。潙云百丈當時便合一斧斫殺。因甚麼到如此。仰云不然。潙云子又作麼生。仰云。百丈非惟騎虎頭。亦解把虎尾。潙云子有崄崖之句。五祖戒云。百丈大似作賊人心虛。黃檗熟處難忘。

佛眼遠頌云。大雄山下斑斑虎。觸著傷人誰敢顧。親遭一口老婆心。何曾用著腰間斧。

龍潭信禪師因徳山初來參便問。久響龍潭。及乎到來。潭又不見。龍又不現。師云子親到龍潭。徳山作禮而退。

玄覺云。且道徳山肯龍潭不肯龍潭。若肯。徳山眼在甚麼處。若不肯。爲甚麼承嗣他。雪竇顯云。將錯就錯。黃龍心云。雪竇與麼道。不知徳山將錯就錯。龍潭將錯就錯。識休咎底衲僧必知去處。未過關者亦宜辧白。還相委悉麼。縱饒栽種得。不是棟梁材。雲峯悅云。大小徳山向齏甕裏淹殺。保寧勇代徳山云。洎合放過。五祖演云。龍潭老人可謂騎賊馬趕賊。

保寧勇頌云。浩渺深沈納眾流。謾持香餌擲金鉤。風雲合匝雷霆動。應訝龍王不出頭。羅漢南云。親到龍潭不見龍。妙符先覺證玄宗。茅庵盤結孤峯上。靜對寒蟾掛碧空。佛國白雲。親到龍潭不見龍。龍潭龍不在潭中。靑天白日興雲雨。千古人同笑葉翁。長靈卓云。潭不見。龍不現。親到龍潭遭一玷。瞥然歸去牙如劍。棒頭撒出光焰焰。

巖頭奯禪師。僧問路逢猛虎時如何。師云拶。

圓悟勤云。天無四壁。地絕八維。直得萬箭攢心千槍著體。也敵他這一機不得。還委悉麼。六六元來三十六。

破庵先頌云。巖頭一拶。虛空迸裂。父子不傳。神仙妙訣。

玄沙備禪師與天龍普請往海坑斫柴見虎。龍云前面是虎。師云是汝阿虎。龍歸院乃問。適來山中見虎云是汝。未審和尙尊意如何。師云。娑婆世界有四種重障。若人透得。許汝出陰界。

東禪齊云。上座。古人見了道我身心如大地虛空。如今人還透得麼。雪竇顯云。要與人天爲師。前面端的是虎。

保寧勇頌云。猛虎當途獨振威。爪牙眞个利如錐。可憐不覺亡身者。碎骨拾來良可悲。佛慧泉云。前虎後虎。急須看取。凜烈威風。生獰爪距。今古樵人不回顧。喪身失命知何數。若回顧。雄雄坐斷山前路。佛眼遠云。宗師方便太慈悲。是汝之言實古錐。萬里神光騰頂後。肯將生死嚇愚癡。

明招謙禪師問僧。虎生七子。那个無尾。云第七个無尾。

鼓山珪頌云。無尾大虫難傍近。近前便是傷人命。除非自解據虎頭。自然頭正尾亦正。徑山杲云。第七煙菟沒尾巴。食牛之气已堪誇。叢林悱悱爭唇吻。幾个行人得到家。

大普通禪師。僧問驪龍頷下珠如何取得。師乃拊掌瞬視。

黃龍南禪師云。鐘樓上念贊。牀腳下種菜時如何。黃檗勝禪師云。猛虎當路坐。

鼓山珪頌云。猛虎當路坐。遊魚腳底過。不學紫湖老。便打劉鐵磨。徑山杲云。直出直入。當面不識。更擬如何。著甚死急。

白雲端云。梧桐秋動葉先落。日暮山房夜坐長。天曉起來回首見。處處風光斷紙帳。﹝拈頌集有﹞

牛鹿

南泉僧問和尙百年後向甚麼處去。師云作一頭水牯牛去。僧云某甲隨和尙去得不。師云。汝若來。﹝口﹡﹝銜﹣金﹢缶﹞取一枝艸來。

汾陽昭頌云。類中難辧要分明。戴角披毛卒未惺。﹝口﹡﹝銜﹣金﹢缶﹞取艸來方定動。頭頭物物自眞靈。佛惠泉云。異類中行得自由。拽穿鼻孔卒難收。艸枝銜得相逢處。髙臥深云任白頭。佛印元云。行履從來異類中。不知頭角與誰同。若﹝口﹡﹝銜﹣金﹢缶﹞水艸來相見。擺尾搖頭四野風。

藥山晚參不點燈。師云。我有一句子。待犢牛生兒卽向你道。時有僧便出云。犢牛生兒也。祇是和尙不道。師喚侍者將燈來。其僧便抽身入眾。

洞山云。這僧會卽會。只是不肯禮拜。法燈欽云。生底是牯牛兒牸牛兒。又代云雙生。翠巖芝云。我卽不然。犢牛生兒也不向你道。何故如是。若向你道。何處更有王老師。崇覺空云。藥山三寸甚密。爭柰被這僧下一粒巴豆。直得心肝五藏一時吐出。直饒討得火來。也是半夜天明。

佛眼遠頌云。犢牛生子頗相諳。兩眼通紅色似藍。把火照來無覓處。大家普請一時參。

趙州諗禪師問南泉。知有底人向甚麼處去。泉云向山前檀越家作一頭水牯牛去。師云謝師指示。泉云昨夜三更月到窗。

雲峯悅云。若不是南泉。洎被打破蔡州。佛鑑懃云。若教頻下淚。東海也須枯。徑山杲云。雲峯老人失卻一隻眼。殊不知。只因後語。當下打破蔡州。

保寧勇頌云。拽脫鼻頭何處是。亂拋泥水恣縱橫。日斜倒坐騎歸去。又見東山片月生。寶峯祥雲。出窟金毛奪父機。同聲哮吼眾狐疑。三更窗月如淸晝。誰敢重來弄崄巇。鼓山珪云。眼中見慣是尋常。又不驚人又久長。畱得寒窗夜來月。三更依舊照茅堂。徑山杲云。度體裁衣。量水打碓。毫髮不差。且居門外。

潙山佑禪師示眾云。老僧百年後向山下檀越家作一頭水牯牛。於左脇書五字云潙山僧某甲。此時若喚作潙山僧。又是水牯牛。喚作水牯牛。又云潙山僧某甲。且道喚作甚麼卽得。仰山出。禮拜而去。

云居膺云。師無異號。資福代作一圓相托起。新羅情代作此﹝○﹫牛﹞相呈之。又云。同道者方知。南塔湧云。一千五百人善知識。只得一半。芭蕉徹代當時作此相呈之。又云。說也說了。注也注了。悟取好。保寧勇云。一等是入泥入水。淨眾嶽雲。潙山𨿽是善因而招惡果。灼然作一頭水牯牛去。我當時若見。便道這老牛向甚處去。管取一場懡﹝怡﹣臺﹢羅﹞。大潙智云。瞎卻天下衲僧眼。

道吾眞頌雲。水牯潙山直截機。分明人類顯幽奇。兩邊語出分身處。夜鳥投林曉復飛。白雲端云。不道潙山不道牛。灼然何處辧蹤由。絲毫蹉卻來時路。萬劫無由得出頭。保寧勇云。攺卻形容換卻頭。當陽難隱个蹤由。驢名馬字𨿽呼喚。多少傍觀滿面羞。眞如喆云。蹄角分明觸處周。不勞管帶不勞收。但知不犯他苗稼。水艸隨緣得自由。佛心才云。翻手書空字已成。忙忙人問兩頭明。屈原不是逢漁父。千古誰人論獨醒。海印信云。山下爲牛山上僧。河沙異號未爲能。常愛暮雲歸未合。遠山無限碧層層。無盡居士云。野徑蹄岑賺殺人。早曾耕徧大田春。有時落艸無尋處。顯現潙山老漢身。

黃檗運禪師一日與裴相國行次。見農夫耕田。泥深牛不能行。農夫便打。裴惻然憫之。師云毒打。裴云大善知識何得如此。師云兩隻腳兒耕不得。

水庵一頌云。運師裴相老婆心。不顧泥深與水深。痛棒毒槌行異類。從教皮下血淋淋。

徳山鑑禪師。僧問如何是露地白牛。師云吽吽。僧云飲啖何物。師云喫。

洞山聰頌云。玉角霜毛露地牛。人間天上顯蹤由。不同雪嶺時時吼。肯若潙山日日收。

神山密禪師與洞山行次。忽見白鹿走過。師云俊哉。洞云作麼生。師云大似白衣拜相。洞云老老大大作這个說話。師云你作麼生。洞云。積代簪纓。暫時落薄。﹝或作白兔﹞

天童覺頌云。抗力霜雪。平步雲霄。下惠黜國。相如過橋。蕭曹謀略。能成漢巢。許身心。欲避堯。寵辱若驚深自信。眞情參迹混漁樵。

投子同禪師。僧問如何是露地白牛。師云叱叱。云飲啖何物。師云喫喫。

乾明惠覺頌云。露地白牛起問端。隨機叱叱齒牙寒。不知飲啖是何物。喫喫直教滄海漧。

湧泉欣禪師因唐武宗廢教。在院看牛。時有疆徳二禪客到於路次。見師騎牛不識。乃云。蹄角甚分明。爭柰騎者不識。師驟牛而去。二禪客相次憩於樹下煎茶。師卻回。下牛近前問訊與坐喫茶。師乃問二禪客近離甚處。云那邊。師云那邊事作麼生。禪客提起茶盞。師云。此猶是這邊。那邊事作麼生。二人無對。師云莫道騎牛者不識好。

丹霞淳頌云。芳艸曼曼豈變秋。牧童白牯恣優遊。異中有路人難見。卻謂騎牛不識牛。

風穴沼禪師。僧問。麈鹿成羣。如何射得麈中主。師云。釣船載到瀟湘岸。气咽無寥問白鷗。

投子靑頌云。禁殿重闈視聽危。側思偏立絳綸垂。漢鄕云斷汀洲迥。嶺暮猿啼孤月隨。

石門徹禪師。僧問雲光作牛意旨如何。師云。陋巷不騎金色馬。回途卻著破襕衫。

丹霞淳頌云。瑞艸叢中懶欲眠。徐行處處迥翛然。披毛戴角人難識。爲報芒童不用鞭。

貓犬

南泉願禪師因兩堂首座爭貓兒。師乃提起雲。大眾。道得卽救取。道不得卽斬卻也。眾無對。師遂斬之。至晚趙州從外歸。師舉似州。州乃脫履安頭上而出。師云。子若在。卽救得貓兒。

保福展云。𨿽然如是。也卽是破艸鞋。翠巖芝云。大小趙州祇可自救。保寧勇代但引頸向南泉面前。

汾陽昭頌云。兩堂上座未開盲。貓兒各有我須爭。一刀兩段南泉手。艸鞋畱著後人行。雪竇顯云。兩堂俱是杜禪和。撥動煙塵不柰何。賴得南泉能舉令。一刀兩段任偏頗。又云。公案圓來問趙州。長安城裏任閒遊。艸鞋頭戴無人會。歸到家山卽便休。羅漢南云。作者縱橫斬萬機。趙州頭戴艸鞋時。當臺寶鑑無私燭。離匣金刀豈亂揮。圓通仙云。狼煙起處看兵機。不是將軍孰辧伊。兩段一刀垓下令。威風千古霸雄基。佛心才云。伯牙之弦。鸞膠可續。調古風淳。霜月可掬。南泉南泉。龍象繼躅。佛眼遠云。安國安家不在兵。魯連一箭亦多情。三千劍客今何在。獨許將軍建太平。

趙州諗禪師。僧問狗子還有佛性也無。師云無。云。蠢動含靈皆有佛性。狗子因甚麼無。師云爲他有業識性在。又一僧問師。狗子還有佛性也無。師云有。云旣有爲甚麼入這皮袋裏來。師云知而故犯。

翠巖芝云。說有說無。兩彩一賽。如今作麼生。五祖演云。大眾。你諸人作麼生會。老僧尋常只舉無字便休。你若透得這一个字。天下人不柰你何。你諸人作麼生透。還有透得徹底麼。有則便出來道看。我也不要你道有。也不要你道無。也不要你道不有不無。你作麼生道。珍重。

眞淨文頌云。言有業識在。誰云意不深。海枯終見底。人死不知心。圓通秀云。少年學解昧宗途。老倒依還滯有無。古佛純金誰辧色。惑爲機智競躊躇。普融平云。有無雙放復雙收。趙老機關世莫儔。試上海門髙處望。千江萬派盡東流。疎山如雲。狗子無佛性。慈悲似海深。尋言逐句者。埋沒丈夫心。慈受深云。趙州口裏有雌黃。句下誰人見短長。堪笑幾多逐塊狗。夜深無故吠虛堂。徑山杲云。有問狗佛性。趙州答曰無。言下滅胡族。猶爲不丈夫。

紫湖蹤禪師門下立一牌。牌上書云。紫湖有狗。上取人頭。中取人腰。下取人腳。擬議則喪身失命。或新到才相看。便喝云看狗。僧才回首。師便歸方丈。或有僧問如何是紫湖狗。師云嗥嗥。

雪竇顯云。眾中總道這僧著一口。著則著了也。爭柰這僧在。敢問諸人。紫湖狗著者便死。因甚麼這僧猶在。若無知方眼救得這僧。設使紫湖出世齩煞百千萬个有甚益。我當時若見。先斫下牌。然後入院。待這老漢喝云看狗。與伊放出个焦尾大虫。如今諸人要見麼。日勢稍晚。歸堂。

佛國白頌云。紫湖狗子最威獰。來者投明莫暗行。向道看時如不見。當頭齩殺喪平生。正覺逸云。紫湖堂上絕人行。只爲堂前狗子獰。見影聞聲心膽懾。當頭寧免喪殘生。佛眼遠云。老大宗師沒巴鼻。養狗之緣太兒戲。奪牌禪客如到來。鉛刀爭及吹毛利。

曹山本寂禪師。僧問世間甚麼物最貴。師云死貓兒最貴。云爲甚麼死貓兒卻貴。師云無人著價。

天童覺云。曹山物貸不入行市。子細看來直是一錢不直。曹山遇賤則貴。我這里遇貴則賤。且道還有相違處麼。

丹霞淳頌云。腥臊紅爛不堪親。觸動輕輕血污身。何事杳無人著價。爲伊非是世間珍。

龜魚

大隋眞禪師因庵畔有一龜。僧指其龜問。一切眾生皮裹骨。這个眾生爲甚骨裹皮。師拈艸鞋覆龜背上。

白雲端頌云。分明皮上骨團團。卦畫重重更可觀。拈起艸鞋都蓋了。大隋卻被這僧謾。保寧勇云。露足藏頭可笑奇。千年誰謂是靈龜。雨傾不解隨流去。浮木相逢又幾時。旻古佛云。懶安的子大隋師。一著當頭更莫疑。大地山河都蓋了。從他衲子下鍼錐。禾山方云。千古淸聲老大隋。機鋒壁立杳難窺。未能直下超凡聖。只道將鞋蓋卻龜。照覺總云。皮骨曾將問大隋。當頭一著更狐疑。可憐無限尋聲迹。不薦羚羊掛角時。

三聖然禪師問雪峯。透网金鱗未審以何爲食。峯云待汝出网來卻向汝道。師云。一千五百人善知識。話頭也不識。峯云老僧住持事繁。

保福展云。爭不足。讓有餘。雪竇顯云。可惜放過。好與三十棒。這棒一棒也饒不得。直是罕遇作家。承天宗云。布縵天网須是雪峯。深入虎穴還他三聖。眾中有般漢商量道。雪峯在网內。三聖在网外。苦哉苦哉。深屈古人。若非此二員作家。不能橫行天下。大潙喆云。三聖可謂龍門萬仞慣曾作客。雪峯大似孟嘗門啟豈懼髙賓。

汾陽昭頌云。透网之魚不識鉤。貪遊浪水認浮頭。髙灘坐釣垂慈者。回掉收綸卻上舟。眞淨文云。老倒漁翁坐釣臺。金鱗赫赫鼓波來。海門空闊才施网。霹靂一轟天地開。眞如喆云。透网金鱗掣電機。休雲滯水與拖泥。雷霆一擊靑霄震。傾湫何處不滂彌。王祖演云。洞裏無雲別有天。桃花似錦柳如綿。仙家不會論春夏。石爛松枯是一年。

古徳云。是日已過。命亦隨減。如少水魚。斯有何樂。

神鼎諲云。古人恁麼道。非有利益非無利益。神鼎卽不然。是日已過命亦隨減。如少水魚有何不樂。且道違古人順古人。試檢點看。珍重。

深明二上座因到淮河。見人牽网。有鯉魚透出。明云。深兄。俊哉。一似个衲僧。深云。𨿽然如此。爭似當初不撞入网羅好。明云。深兄。你欠悟在。深行三十里方省。﹝一本小異﹞

虎丘隆云。明上座鉤頭有餌。深禪老一釣便上。虎丘當時若見他道深兄你猶欠悟在。只對道今日网得一个。不獨塞斷明上座口。且要千古之下免人怪笑。山僧亦有个縵天网子。遂舉起拂子云。還見麼。山僧喚作拂子了也。諸人且喚作甚麼。若喚作拂子。未出山僧网子在。若不喚作拂子。行腳眼在甚麼處。是汝諸人還見虎丘爲人處麼。三汲浪髙轟霹靂。一聲透過禹龍門。

鼓山珪頌云。网中跳出便飛騰。好个天然俊衲僧。何似當初未入网。悟來方始是知音。徑山杲云。俊哉一躍透重淵。霹靂追之去不還。卻笑龍門燒尾者。依前點額在波瀾。

兔蛇

歸宗常禪師因剗艸次。有座主來參。偶見一蛇過。師遂鋤斷之。主云。久響歸宗。元來是个粗行沙門。師云。你粗我粗。主云如何是粗。師豎起鋤頭。主云如何是細。師作斬蛇勢。主云與麼則依而行之。師云。依而行之且置。你甚處見我斬蛇。主無對。

雪峯問徳山。古人斬蛇意旨如何。山便打。峯便走。山召云布衲子。峯回首。山云。他後悟去。方知老漢徹底老婆心。雪竇顯云。歸宗只解愼初不能護末。徳山頗能據令。且未明斬蛇。乃云。大眾。看翠峯今日斬三五條。以拄杖一時打散。佛鑑懃云。歸宗𨿽粗。粗中有細。座主𨿽細。細中有粗。要得粗細兩忘。須會斬蛇意始得。若會得。一任依而行之。若未會。各各照顧腳下。擲拄杖下座。

汾陽昭頌云。廬嶽宗師接上機。斬蛇特地施慈悲。髙茅座主驚忙怕。卻道粗心錯是非。海印信云。大用縱橫掣電機。爍迦羅眼尙膠黐。迷徒夢裏爭唇吻。卻憶隨他去一隨。南華炳云。千尋竿上翻筋斗。大海波心擲釣鉤。大體還他肌骨好。不搽紅粉也風流。

大隨眞禪師因燒山次。見一蛇。師以拄杖挑向火中咄云。這个形骸猶自不放捨。你向這里死。如暗得燈。時有僧問。正當恁麼時。還有罪也無。師云。石虎叫時山谷響。木人吼處鐵牛驚。

南堂靜頌云。劫初劫末。法弱魔彊。定光老子鐵作脊梁。文經武緯把定封疆。碧天雲散祖風涼。佛日光輝舜日長。

雪峯存禪師示眾云。南山有一條鱉鼻蛇。汝等諸人切須好看。長慶出云。今日堂中大有人喪身失命。雲門以拄杖攛向師面前作怕勢。僧舉似玄沙。沙云須是稜兄始得。𨿽然如此。我卽不與麼。僧云和尙作麼生。沙云用南山作麼。

眞淨文云。奇哉。善知出處。非父不生其子。驀拈拄杖召大眾云。南山鱉鼻蛇卻在這里。擲下拄杖云。擬卽喪身失命。

雪竇顯頌云。象骨巖髙人不到。到者須是弄蛇手。稜師備師不柰何。喪身失命有多少。韶陽知。重撥艸。南北東西無處討。忽然突出拄杖頭。拋對雪峯大張口。大張口兮同閃電。剔起眉毛還不見。如今藏在乳峯前。來者一一看方便。師髙聲喝云。看腳下。白雲端云。象骨鱉蛇當大路。稜師可惜便亡身。雲門弄得𨿽然活。爭似南山不用親。直淨文云。打鼓弄琵琶。相逢一會家。雲門能合調。長慶解隨邪。古曲非音律。南山鱉鼻蛇。何人知少訣。的子是玄沙。天童覺云。玄沙太剛。長慶少勇。南山鱉鼻死無用。風雲際會頭角生。果見韶陽下手弄。下手弄。激電光中看變動。在我也能遣能呼。於彼也有擒有縱。底事如今付阿誰。冷口傷人不知痛。

洞山虔禪師。僧問學人徑往時如何。師云。死蛇當大路。勸子莫當頭。云當頭者如何。師云喪子命根。云不當頭者如何。師云亦無回避處。云正恁麼時如何。師云失卻也。云未審向甚麼處去。師云艸深無覓處。云和尙也須堤防始得。師拊掌云。一等是毒气。

丹霞淳頌云。長江澄徹印蟾花。滿目淸光未是家。借問漁舟何處去。夜深依舊宿蘆花。天童覺云。三老暗轉拖孤舟。夜回頭。蘆花兩岸雪。煙水一江秋。風力扶帆行不棹。笛聲喚月下滄洲。

飛走

世尊一日坐次。見二人舁豬過乃問。這个是甚麼。云佛具一切智。豬子也不識。世尊云。也須問過。

明安云。不因世尊問。洎乎忘卻。地藏恩云。瞿曇老漢也是無端。大似節目上彊生節目。忽若被二人呵呵大笑舁豬便行。也是一場懡﹝怡﹣臺﹢羅﹞。

木庵瓊首座頌云。捨筏懷兼濟。逢耕更問津。卻將未歸意。說與欲行人。

百丈海禪師因侍馬祖行次。忽見一羣野鴨飛過。祖云是甚麼。師云野鴨子。祖云甚處去也。師雲飛過去。祖遂把師鼻搊。師負痛失聲叫阿﹝口﹡耶﹞阿﹝口﹡耶﹞。祖云又道飛過去。元來只在這里。師直得浹背汗流。因玆有省。

汾陽昭頌云。野鴨飛空卻問僧。要傳祖印付心燈。應機𨿽對無移動。才搊綱宗道可增。雪竇顯云。野鴨子。知何許。馬祖見來相共語。話盡山雲海月情。依然不會還飛去。欲飛去。卻把住。道道。佛眼遠云。艸裏尋常萬萬千。報雲飛去豈徒然。鼻頭是甚閒皮艸。十字縱橫一任穿。佛鑑懃云。馬師憫汝無知識。借來野鴨通消息。直得鼻頭鮮血流。費盡老婆多少力。智海淸云。師資閒向艸中行。野鴨飛鳴意忽生。鼻孔搊翻成底事。新羅日午打三更。

中邑恩禪師因仰山問。如何得見性去。師云譬如一室有六窗。內有一獼猴。外有獼猴從東邊喚猩猩。獼猴卽應。如是六窗俱喚俱應。仰山禮謝起雲。適蒙和尙譬諭。無不了知。更有一事。只如內獼猴瞌睡。外獼猴欲相見如何。師下繩牀執仰山手作舞云。猩猩與汝相見了。譬如蟭螟虫在蚊子眼睫上作窠。向十字街頭叫喚云。土曠人稀。相逢者少。﹝依傳燈添入蟭螟虫一段﹞

云居錫云。中邑當時不得仰山這一句語。何處有中邑也。崇壽稠云。還有人定得此道理麼。若定不得。只是个弄精魂腳手。佛性義在甚麼處。玄覺云。若不是仰山。爭得見中邑。且道甚麼處是仰山得見中邑處。佛鑑懃云。仰山放憨。中邑賣峭。峭措賣來憨癡。憨癡放來峭措。𨿽然獼猴睡著。其柰肚裏惺惺。直饒杜絕六窗。猩猩何處不見。諸人要見二老誵訛麼。各各面皮厚三寸。信相顯云。諸人要見二老麼。我也與你說个譬諭。中邑大似个金師。仰山將一塊金來。使金師酬價。金師亦盡價相酬。臨成交易。賣金底更與貼秤。金師𨿽然暗喜。心中未免偸疑。何故。若非細作。定是賊贓。

南堂靜頌云。仰山撥艸瞻風中。邑拖泥帶水。獼猴獨任室中。俯仰低頭側耳。六窗齊喚齊應。仰山頓悟作禮。禮拜狐疑未盡。猶恐獼猴打睡。中邑把定猩猩。相見是我是你。天童覺云。凍眠雪屋歲摧頺。窈窕蘿門夜不開。寒槁園林看變態。春風吹起律个灰。

雪峯存禪師一日見獼猴乃指云。這獼猴各各佩一面古鏡。三聖問云。歷劫無名。何以彰爲古鏡。師云瑕生也。聖云。一千五百人善知識。話頭也不識。師云老僧住持事繁。

雪竇顯云。好與二十棒。一棒也少不得。直是罕遇其人。這棒放過也好。免見將錯就錯。天童覺云。當時若見雪峯道瑕生也。但近前云諾諾。且道何故如此。爭之不足。讓之有餘。

保寧勇頌云。堪笑山翁不識羞。爲他頭上更安頭。巖前跳躑無尋處。一片殘霞曉未取。祖印明云。大地爲鑪冶。何年鼓鑄功。圓同諸佛面。髙鑑十方空。白楊順云。鑑覺未萌全體現。才分鑑照便成瑕。要知瑩徹圓明處。長短靑黃總不差。

龍牙遁禪師。僧問二鼠侵藤時如何。師云須有隱身處始得。云如何是隱身處。師云還見儂家麼。

丹霞淳頌云。寒月依依上遠峯。平湖萬頃練光封。漁歌驚起汀洲鷺。飛出蘆花不見蹤。

洛浦安禪師。僧問。一毫吞盡巨海。於中更復何言。師云。家有白澤之圖。必無如是之怪。

保福展別云。家無白澤之圖。必無如是之怪。

丹霞淳頌云。巖前𨿽有云千頃。戶內殊無半夜燈。極目危巒今古秀。暮天斜照碧層層。

保壽沼禪師問僧甚麼處來。云西山來。師云見狝猴麼。云見。師云作甚麼伎倆。云見某甲一个伎倆也作不得。師乃打之。

古徳頌云。舊人相見話中心。借問西山路境深。對眾直言呈伎倆。紅鑪煆煉要眞金。

玄沙備禪師因參次。聞燕子聲乃云。深談實相。善說法要。便下座。尋後有僧請益云。某甲不會。師云。去。無人信汝。

東林顏召大眾云。玄沙恁麼道。不是苦心人不知。

古徳頌云。紫燕飛來繞畫梁。深談實相響瑯瑯。千言萬語無人會。又逐流鶯過短墻。

雲門問僧。江西湖南還聞長觜鳥說禪麼。僧云不聞。師拈拄杖云。禪。

古徳云。鴉鳴鴉。鵲鳴鵲。天然自會。不從人學。跛腳阿師。放過一著。拈起拄杖口邊吹。﹝口﹡官﹞﹝口﹡官﹞猶勝鷓鴣啼。三月提壺沽美酒。杜鵑相勉不如歸。

投子溫禪師與僧遊山次。僧見蟬殼遂問。殼在這里。蟬向甚麼處去。師拈蟬殼就其耳畔搖三五下。作蟬鳴聲。其僧有省。﹝或作同禪師﹞

南堂靜頌云。輕薄寒蟬殼。枯榦敗葉形。拈來臨耳畔。連噪兩三聲。

興陽剖禪師。僧問。娑竭出海乾坤靜。覿面相呈事若何。師云。妙翅鳥王當宇宙。个中誰是出頭人。云忽遇出頭時又作麼生。師云。似鶻捉鳩君不覺。禦樓前驗始知眞。云恁麼則叉手當胸退身三步。師云。須彌座下烏龜子。莫待重教點額痕。

天童覺頌云。絲綸降。號令分。寰中天子。塞外將。軍不待雷驚出蟄。那知風遏行雲。機底聯綿兮自有金鍼玉綫。印前恢廓兮元無鳥篆虫文。

投子靑禪師云。若論此事。如鸞鳳衝霄不畱其迹。羚羊掛角那覓其蹤。金龍不守於寒潭。玉兔豈棲於蟾影。其或主賓若立。須威音路外。搖頭問答言陳乃玄路傍提爲唱。若能如是。猶在半途。更若凝眸。不勞相見。

丹霞淳頌雲。水澄月滿道人愁。妙盡無依類莫收。劫外正偏兼到路。不萌枝上辧春秋。

云居舜禪師。僧問。承師有言。不談玄。不說妙。去此二途。如何指示。師云蝦蟇趕鷂子。云全因此問。師云老鼠弄猴猻。

天衣懷禪師示眾云。雁過長空。影沈寒水。雁無遺蹤之意。水無沈影之心。若能如是。方解向異類中行。不用續鳧截鶴夷嶽盈壑。放行也百醜千拙。收來也攣攣拳拳。用之則敢與君王鬥富。不用都來不直半分錢。參。

古徳頌云。寒鴻髙貼冷雲飛。影落寒江不自知。江水無情雁無意。行於異類亦如斯。

正堂辯禪師室中問僧。蚯蚓爲甚麼化爲百合。乃自頌云。住山身已老。世事任乖張。年來無侍者。客到自燒香。

隱靜岑頌云。客捨並州已十霜。歸心日夜憶咸陽。無端更渡桑乾水。卻望並州是故鄕。

禪林類聚卷第二十﹝終﹞

