續藏經八識規矩略說

明正誨略說八識規矩頌略說序

雜華云。心佛眾生三無差別。海眼又曰。地水火風空見識。七大本然。惟本然心者。非內非外而內外十虛。無促無延而促延一念。移塵沙劫於食頃。布華藏海於毛端。三千世界頓起乎目前。百億法身直證乎當下。碎塵點剎而不可窮其形。摛色銷空而未足昭乎性。故性性者無性了無性以緣生。形形者無形悟無形而性寂。是則形形之形。形不可形。性性之性。性不可性。性不可性。亦性性已。形不可形。亦形形已。惟無形無性者眞不可以形性求。亦豈可以無形無性得也耶。有假赤幟於明心見性者。天下引領而從之。予固不知其然。夫心性何物也。固與我同耶。固與我異耶。固與我亦同亦異非同非異耶。同則不可謂之見。異則不可謂之性。性可見。他物耳。性不可見。其如見性何。明心類乎是。心若不明。非眞心也。而明之奚益。非眞心而明之。是自妄也。奚其明。曰明見非我。心性非彼。非彼卽我。非我卽彼。彼我如如。一無間矣。無間則明。明無所明。無所則見。見無所見。隳四論。黜百是。是之謂眞見眞明。此亦義家之習譚師心者也。惡乎可。眞明眞見者明見而已。孰爲之思議。古聖賢之證此者。示之以名相。建之以規矩。名相規矩者。其心性之鑑耶。其卽心性耶。按圖者不可索驥。膠柱者不可鼓瑟。惟忘其毛色。喪其弦徽。獨發於天者卽馬見馬。卽瑟知瑟。是亦難已。莊周所謂萬世而一遇者且暮遇之耶。八識規矩頌。八識心之規矩名相也。名相毛色也。必欲搣而毛色以求馬。不亦愚乎。昔天親見瑜伽論。百軸萬言皆詮心語。憂末世機劣好簡。約爲惟識三十頌。護法諸師論而釋之。望海分波汪洋莫測。有唐奘三藏。卽惟識論義出爲八識頌。凡四十八句。體集施頌也。文簡義深。寔爲逗機之作。吾人聞之。復若存若亡。悲夫。是盡欲搣毛色以求馬也。且人之生也。有依正。有倫類。上下左右。其主持者其誰耶。莫不曰吾心性也。吾神化也。是六師語也。是夢中占夢。夢復作夢。夢夢無窮之見也。八識頌則不然。第一義諦中聖言量也。統萬法之樞始也。自奘而後。亦有釋其文而明也者。﹝廠﹫云﹞﹡頁﹞非所明而明之。彌不明也。我朝正徳間有大法師泰公。起而明之。於是探玄之士。始有明其明者。而性學者流。彼之爲相。亟欲割其河而飲其水也。惑哉。嗟乎。卽心性之規矩。以規心性亦近矣。吾人尢難之。則心性果難明也已。好易者見其難明。乃竊比曹溪。捨佛語心而不信。盡欲捫空弄影。執無明窟爲最上乘。以生死根爲妙覺。排如來修證爲漸門。認方便機緣爲頓教。埋僞根於正道。籠世眼於當年。呵責聖賢。效顰臨濟。捉水泡以當明珠。棄旃檀而求火木。甚至白衣說偈。黃口談禪。當斯時也。藥發病亂。天下皆惑。縱有弘經開士。護法王臣。亦末如之何也。噫。或之使。莫之爲。予固不知其然也。不知其然而然之者。是愈不知其然也。予又何知。是於八識頌有所取。因略而辧焉。辧也者。有不見也。是果有辧也耶。是果無辧也耶。惟心佛眾生三而已矣。庸詎乎辧。惟心佛眾生三而已矣。庸詎乎無辧。是亦不得已也已。

萬曆己丑佛成道日度門釋正誨識於衡陽華藥山大藏閣中

八識規矩頌略說

三藏法師玄奘輯頌

度門釋正誨略說

頌四章。章十二句。每章前八句頌有漏識。後四句頌無漏智。

頌曰。

性境現量通三性

眼耳身三二地居

徧行別境善十一

中二大八貪瞋癡

五識同依淨色根

九緣七八好相鄰

合三離二觀塵世

愚者難分識與根

變相觀空惟後得

果中猶自不詮眞

圓明初發成無漏

三類分身息苦輪

性境下第一章

頌前五識。性。實體也。境。境界也。卽第八識中相分。故謂之實境。第八識中有見相二分。卽楞嚴如來藏中地水火風空見識七大也。地等五大是相分。而有親疎。在身卽親相分。身外者皆疎相分也。後二大卽見分。今前五識是阿賴耶之見分。無計度分別。其所對之境。卽阿賴耶之相分。故謂之體實相分境。如眼見色。不假計度。不待名言。卽知是色。又名離言自相境。自相者。卽心之自相也。又有二種變。一因緣變。二分別變。如眼與色爲緣。生於眼識。識卽緣色。不假第二念計度。故前五與第八。皆因緣變緣境。以不待能緣之心。分別而有。故曰性境。其分別變。如第六意識。分別影相。起諸計度。緣獨影帶質二境。如後辧。量。謂量度。其義有三。謂現量。比量。非量。現則現前明了。一見便知。不假比計。緣性境故。比者。比度。有宗因諭三支。比度眞者爲眞比量。比度不眞爲似比量。似比卽非量也。前五無比非。故曰現量。三性謂善惡無記三也。以五識非恆審思量。轉變不常。故善等三性俱通。眼耳身三二地居者。謂三界分爲九地。一欲界獨名五趣雜居地。二色界四地。謂初禪離生喜樂地。二禪定生喜樂地。三禪離喜妙樂地。四禪捨念淸淨地。三無色界亦四地。一空無邊處地。二識無邊處地。三無所有處地。四非非想處地。是謂三界合爲九地。五識中鼻舌二識。但居於初地。謂欲界是五趣雜居。故五識俱起。至色界初禪。是第二地。無段食故。舌識不起。無雜穢故。鼻識不生。第二地中旣鼻舌二識不起。故惟眼耳身三識居之。至第三地。以定生故。眼耳身三識亦不起也。非全無識。但定力持之。故不起耳。故前五於因中無力。不能成智。徧行別境善十一。中二大八。貪瞋癡者。五識中心所也。名心所者有三義。一恆依心起。二與心相應。三系屬於心。共五十一種。分爲六位。一徧行。二別境。三善心。四根本惑。五隨惑。六不定。徧行有五。一作意。二觸。三受。四想。五思。別境有五。謂欲解念定慧。善有十一。頌曰。善謂信慚愧。無貪等三根。勤安不放逸。行舍及不害。根本惑有六。謂貪瞋癡慢疑不正見。隨惑有二十。頌曰。隨煩惱謂忿。恨覆惱嫉慳。謟誑與害憍。無慚及無愧。掉舉與昏沈。不信並懈怠。放逸及失念。散亂不正知。忿等十爲小隨。慚愧二爲中隨。掉等八爲大隨。不定有四。頌曰。不定謂悔眠。尋伺二各二。五識於六位。但闕不定。於前五位中。徧行別境善三位全具。染位中。具根本惑三。謂貪瞋癡。具中隨二。謂無慚無愧。具大隨八。卽掉舉等共三十四心所。徧行者。謂三性。九地。八識。一切時俱徧也。別境。謂欲等五。各別緣境。根本中慢等三。計度而起。故前五不具。小隨亦然。謂根本者生隨眠故。隨者隨根本位差別等流性故。隨有小中大。及諸心所。各有體性業用。如泰師注。及百法論廣解。今且略辧綱領。令攝心者。易受持也。五識同依淨色根九緣七八好相鄰者。前五識依色根得名。六七八依功用受稱。如第六分別。第七思量。第八含藏。皆心之功用也。淨色者。謂浮塵根中有勝義根。淸淨無染。是第八中白淨無記性。故曰淨色。眼識依九緣生起。耳識依八緣。鼻舌身三識各依七緣。意識依五緣。七與第八皆四緣生起也。頌但云前五所依之緣。故謂九七八緣相鄰而生也。惟識論曰。眼識九緣生。耳識惟從八。鼻舌身三七。後三五三四。若加等無間。從頭各增一。九緣者。一空。二明。三根。四境。五作意。六分別依。七染淨依。八根本依。九種子也。作意。卽徧行中一也。分別。卽第六識。由前五以第六爲分別依。六以前五爲明了門。染淨依卽第七識。由第七末那執我。令第六有漏中念念成染也。由第七末那不執我。令第六入雙空觀。念念成淨也。根本依。卽第八識。能生前七枝末。故曰根本。種子依。卽諸識親生種子。乃諸識各別現行燻習而成者。如眼之現行燻習眼家種子。眼家種子復生眼家現行。如是現行與種子。相續不斷。余識亦然。眼則九緣全具。故曰眼識九緣生。耳惟八者。不用明緣。鼻舌身三是合中有知。不用空明二緣。故曰惟七。第六卽分別。以第七染淨依爲根。故但具五緣。謂根境作意根本種子也。第七以根本依爲根境。故但有三緣。謂種子作意根境。名則有四。以根境合爲一。故惟三。是依彼第八見分爲根。復轉緣第八相分爲境。故謂第七依彼轉緣彼也。第八具四緣。一根卽第七末那。二境卽根身器界。三作意卽動念者。四種子卽無始燻成者。是謂八識依緣多少也。又等無間緣者。卽諸識中前滅後生。前引後排相續無間者。八識中法爾各有一無間緣。又開則有十。合則惟四。一親因緣卽種子。二所緣緣卽境。三增上緣卽九中空明等七。四無間緣卽諸識中無間引起者。問諸契經廣明諸緣有何義也。答三界萬法惟心現起。其能現心不出八種。其八種心各從緣生。緣不自緣。心動緣起。心不自心。緣會心生。故心句非心句。緣句非緣句。心之與緣是不二法。聖教廣明。人不體究。或棄海認漚。或離波求水。只益戲論。悲哉。合三離二觀塵世等者。謂鼻舌身三境合方知。眼耳二識離中取境。觀卽知覺也。塵世卽境也。根之與識似互有知。故小乘不知根識。各有種子現行。以爲根識互相生也。根但白淨色照境而已。識必明了分別。二家種現燻習不同。二乘人未斷所知障。於法不明。故名愚者。五根乃色法。卽第八親相分。具執受二義。是白淨無記性。五識乃心法。卽第八見分。三性皆具。故與根不同。如楞嚴以門諭根。以人諭識。不同明矣。上八句頌前五識在有漏位中。以現量心。緣相分境。依四種緣。起三十四心所。通乎三性。居止於三界下二地中。是謂前五識。有漏規矩相狀也。下四句。發明無漏位中。卽前五識轉而爲智。問。智與識俱是知覺。何必用轉。答轉者。返本之謂也。一切眾生𨿽有知覺。向外分別流而不返。遂使情生智隔。想變體殊。若能返本忘情則識銷智現。智與識迷悟耳。自凡情中來謂之識。自聖性中出謂之智。迷則用情。悟則用智。用情者滯。用智者通。滯則凡夫。通則聖人。故經云。凡夫賢聖人。平等無髙下。但在心垢滅。取證如反掌。智有因果。權實。根本後得。前五識果成智用。是後得也變相觀空惟後得等。古人以前五因中隨第六轉成無漏。變帶俗諦相分之境。以觀眞空。今頌家意云變相觀空惟是後得智。果後方顯。前五旣惟後得。因中必不轉也。又前五旣後得智。必不親緣眞如。以後得智有差別故。故云果中猶自不詮眞也。有師云。前五識相見二分。是徧計性。因中轉成無漏能變相緣如。至果上五識自證分是依他起性轉成無漏。能親緣眞如。亦似有理。但五識只能成後得智。故頌用惟後得三字。因果二計俱破。問。前五識旣惟後得。於果上何時方轉。何所利用。答。第八大圓鏡智初開發時。彼前五識卽成無漏現三類身。應差別機於三界中息苦輪也。前五識竟。

頌曰。

三性三量通三境

三界輪時易可知

相應心所五十一

善惡臨時別配之

性界受三恆轉易

根隨信等總相連

動身發語獨爲最

引滿能招業力牽

發起初心歡喜地

俱生猶自現纏眠

遠行地後純無漏

觀察圓明照大千

三性下。第二章

。頌意識也。第六意識乃一身之主。內依七八。外依五門。二乘人不知有七八二識。但執此第六爲主人公。以此識有爲法中最殊勝故。諸性量境俱通。五十一心所全具也。三性者。善性惡性無記性。無記者。於善惡二性無可記別。三量者。三種心量也。現。則顯現。如前五識緣性境也。比。則比度。緣帶質境。非量者。謬生量度也。以意識有五。故通三量。五者。一定中獨頭意識。緣定中性境。二散位獨頭意識。緣受所引色。是帶質境。三夢中獨頭意識。緣夢中獨影境。四明了意識。與前五識同緣五塵性境。五亂意識。緣病中獨影境。定中明了是現。餘皆比非。或云明了通三。俟考。三境者。性境。獨影境。帶質境也。論云。性境不隨心。獨影惟從見。帶質通情本。性種等隨應。性境。乃八識由相分。不從見分心。分別而起。故曰不隨心。蓋卽本識心中。實有體相者。所謂體實相分境也。有二類。一離言。二假說。離言得其體。假說會其相也。獨影境者。獨從分別變起有二。一無質獨影。全無實體獨有影相。如空華病夢等境。全是見分生起。二有質獨影。因過去五塵落卸影子。如水月鏡相等境。此二獨影俱不離見分。分別心起。故曰獨影惟從見也。帶質境者。帶謂連帶。質謂形質。有眞似二類。心與心連帶而起者謂之眞。心與色連帶而起者謂之似。如第七識緣第八識。其能所皆心。以其二故。故有連帶之相。此相無體。全從能所二心兩頭連帶生起。故曰以心緣心眞帶質。中間相分兩頭生。問。此與無質獨影何異。答。無質獨影不假所緣。惟於見分心上忽現病境空華等也。似者如第六識。緣過去境。是以心緣色。其中相分。亦似能所二法連帶而起。然色境無知實無生起但從能緣之心一頭而起。故曰以心緣色似帶質中間相分一頭生。此二帶質通乎七八。故頌謂通情本也。情卽末那。本卽賴耶。性種等隨應者。性謂三性。種謂種子。等。謂等界系。三科。異熟。共有五法。一性境。是三性中無記性。故不隨見分心通三性。二性境。是相分境。自有種生。故不隨見分種上。三性境。是欲界五塵實境。故不隨見分心通上界七地。四性境。是三科中五塵境。故不隨見分通三科。五性境。是異熟中相分。故不隨見分通異熟心。是以五法推性境不隨分別心也。獨影惟從見者。亦以五法推之。一謂獨影境有分別。惟從見分善惡二性起。不從無記性起。二謂獨影惟從見分種生。不從相分種生。三界系。四三科。五異熟。皆約見分說獨影可知。帶質通情本者。亦於五法中。論其通義。故曰性種等五法。隨三境而應之也。第六通三境者。卽與前五同時意識。一見境時。不假作解卽得境相。是爲性境。緣心心所。是帶質境。緣無體法是獨影境。三界輪時易可知者。意識是生死輪回中作業主。於諸識中。動身發語最爲殊勝。其相粗顯。於三界中易爲輪轉。故曰可知。具五十一心所。如前已出。此五十一心所。乃心之相應而起者。各有體性業用。隨三性善惡之境。臨時發現。與心相應。故曰各配之。其三性三界三受。及根本。隨眠。信等善十一。恆隨心所等轉易不常。相連而起。以第六動身發語獨爲最故也。引滿能招業力牽者。引謂牽引。滿謂滿足。第六有力能引起余識造業。又能滿足余識業因。又能將業招引後果。至於果上。業力愈勝。牽而不息。故有輪回。故曰引滿能招業力牽。

發起初心下。謂意識至初地初心。用二空觀智。斷分別二障。使識根不起。而無漏智方現。然俱生二障猶存。二障者。煩惱所知也。煩惱。又名通惑。三乘同斷故。所知地上別斷。故曰別惑。二乘心外有法於所知上不明。故曰障。此二障有粗細。分別心起者粗。與身俱生任運起者細。故前五至初地斷分別。至七地用雙空觀。令末那識歸種子位。方得俱生二障不現。而無漏智方純。成妙觀察智。故曰。觀察圓明照大千也。

頌曰。

帶質有覆通情本

隨緣執我量爲非

八大徧行別境慧

貪癡我見慢相隨

恆審思量我相隨

有情日夜鎭昏迷

四惑八大相應起

六轉呼爲染淨依

極喜初心平等性

無功用行我恆摧

如來現起他受用

十地菩薩所被機

帶質下。第三章

。頌第七識也。前六種識各依緣生本無自性。此識乃第六之根。有覆無記性。依本識見分起。還緣本識相分之質。故曰帶質境。情。謂見分。卽七六。本。謂本識。卽第八。以所緣八中見分。執爲自內我。其我非我。故曰非量。恆恆心所。審而思之。執我不捨。一切有情。從此日夜昏迷。以有根本四惑。八種隨眠。相應而起故也。六識呼此爲染淨依。以第六依此。執我成染。空我爲淨。故此與六。同初地轉。論曰分別二障極喜無。六七俱生地地除。第七修道除種現。金剛道後總皆無。由第六識入雙空觀。故於初地初心令第七不起。故論云。單執末那居種位。平等性智不現前。雙執末那歸種位。平等性智方現前。種位。卽第八。以末那種位。藏在第八中故。居者居住。歸者歸藏。由七不執我故。平等性現。至於八地。任運而行。不假功用。如急舟近岸不勞篙櫓。至於果上現他受用。應十地機由我空智觀。捨己從他。故於果上現他受用也。

頌曰。

性惟無覆五徧行

界地隨他業力生

二乘不了因迷執

由此能興論主諍

浩浩三藏不可窮

淵深七浪境爲風

受燻持種根身器

去後來先作主公

不動地前才捨藏

金剛道後異熟空

大圓無垢同時發

普照十方塵剎中

性惟下。第四章

。頌第八識。此識三相隱微。十地猶昧。性惟無覆無記。不與煩惱善惡俱故。其性平等無違拒故。第七歸此成平等性故。與五徧行心所相應徧一切處故。爲三界九地總報之主故。隨他第六。及諸轉識業力。任運受生。與因俱故。二乘人不能了此。但知有六識三毒建立染淨。尙不知染淨之根。又豈知藏根之處。故論主引三經四頌之文顯揚此識。又廣辧前七識者。只欲令人悟其淺深粗細。知此識是眞妄之根本也。達摩經云。無始時來界。一切法等依。由此有諸趣。及涅盤證得。又云。由攝藏諸法。一切種子識。故名阿賴耶。勝者我開示。深密經云。阿賴耶識甚微細。一切種子如瀑流。我於凡愚不開演。恐彼分別執爲我。楞伽云。如海遇順風。起種種波浪。現前作用轉。無有間斷時。藏識海亦然。境界風所擊。恆起諸識浪。現前作用轉。此識有三義。謂能藏所藏。我愛執藏。其深如淵。不可窺測。前七如浪。六塵境界如風。波浪相系相燻習故。使此白淨無記性。能受燻持種。內根身。外器界。業力持故。相續不斷。生死去來。惟此一識而已。非謂前七。異此識而有先後去來。若前七先去者。去至何所。前七後來者。從何所來。以前七種子。皆在此識中也。生則從此識中發現。死則歸復此識。此識業相隨前七。似有去來。此識之性。元是白淨。自無生滅。悟之卽如來藏。迷之卽輪回海。故頌曰。眞非眞恐迷。我常不開演。自凡夫至於八地。我執方空。故捨藏識之名。無我愛執藏也。從八地至等覺。爲金剛道。法執方空。故無善惡異熟果也。從等覺至佛果位中。相續執持業性方空。始能得大圓滿。無二隨順。方證大圓無垢淸淨心也。淸淨心者。是契經所謂第九白淨識也。前八𨿽無明黑業染而非淨。悟之卽在纏如來藏。九則淨而非染。故曰白。悟之卽出纏如來藏也。是以深密明第九者。卽八中之淨分。而古徳亦云。約諸識門。𨿽一多不定。皆是體用緣起本末相收。本是九識。末是八識。從本向末。寂而常用。攝末歸本。用而常寂。寂而常用。故靜而不結。用而常寂。故動而不亂。靜而不結。故眞如是緣起。動而不亂。故緣起是眞如。眞如是緣起故。無眞如不生死。卽九爲八。緣起是眞如故。無生死不眞如。卽八爲九。無生死不眞如故。法界無生死。無眞如不生死故。法界無眞如。法界無生死故。生死非雜亂。法界無眞如故。眞如非寂靜。生死非雜亂。眾生卽是佛。眞如非寂靜。佛卽是眾生。是以法界違故。說眞如是生死。卽理隨情變也。法界順故。說生死卽眞如。卽情成理用也。如此明時。卽情顯理。理本無生。卽理蕩情。情自無性。無性則八相元空。無生則一眞不住。不住故含藏妙有。本空故白淨現前。是謂大圓。是謂無垢。卽法華之實相。華嚴之法界。楞嚴之妙心。非大覺尊。其孰能證乎此。

或問曰。眼耳鼻舌身意。有了別爲六識。是人皆可知者。至於七八二識。杳然無狀。莫辧其形。何故曰。各有根境種子。是有爲相。答。前五旣依色根而有。六豈無根。第六之根。卽第七識也。又第七旣生第六。七亦有根。根卽第八也。第八亦有根。妄則以第七染污爲根。眞則以第九白淨爲根。故第八眞妄相混。最難辧別。九則洞然朝徹。不復論根矣。是爲無住。故曰依無住本。立一切法。於法體上一念妄動。卽是無明。無明與本體混雜。不二而二。卽名阿賴耶識。此云含藏。以含藏根身器界諸種子故。法爾有四分。一相分。卽前五根六塵。二見分。卽前六種識。三自證分。卽諸識之本體。四證自證分。卽能證此本體者。含藏爲總。前七爲別。由第七末那妄執第八中見分爲自內我故。向外轉變。爲六種識心。又執第八中相分爲自外境。故轉變爲五根六塵等法。是第七識。內則依第八以爲我體。外則依第六以爲我用。自無體用。故曰傳送識。又則前七俱名轉識。如波浪故。第八獨名含藏。如大海故。海與波。非一非異故。前七轉識。與第八藏識。亦非一非異。故楞伽云。藏識海常住。境界風所動。種種諸識浪。騰躍而轉生。問。旣前七如波。第八如海。只是體一而用殊。何故八種識心。各各不同。答。體一用殊。亦不可說。惟識論云。有迷惟識理者。或執外境如識非無。或執內識如境非有。或執諸識用別體同。或執離心無別心所。爲遮此等種種異執。令於惟識深妙理中。得如實解。契經云。無有少法能生余法。但識生時。似彼相現。非異而異。則體亦不可言一。用亦不可言殊也。若一者。寧有十方凡聖尊卑因果等別。誰爲誰求。何法何說。故惟識言。有深意趣。惟遮境有。識揀心空。又識言總顯。惟言但遮。總顯者。謂一切有情。各有八識。六位心所。及所變見相二分。並分位差別。及彼空理所顯眞如。如是之法皆不離識。故總立識名也。惟言但遮者。謂愚夫執離識心外實有色等諸法。故言惟字。但遮愚夫見也。問。若惟有識。都無外緣。由何而生種種分別。答。論云由一切種識。如是如是變。以展轉力故。彼彼分別生。又如夢中分別。豈實有外緣。但心之習气。展轉燻變。故令似有他耳。問。論云。集起名心。思量名意。了境名識。集起爲第八。集諸種子起現行故。思量爲第七。恆審思量故。了境爲前六。了境分明故。如此則前六名識。第七名意。第八名心。何故八俱名識。八俱名心。答。心意識三。俱通於八。約彊勝邊。故分三義。謂第八集起勝故。第七思量勝故。前六分別勝故。以劣從勝。故八俱名心。八俱名識。亦可八俱名意。以八識俱有思故。法華八王子。名八意。表在纏八識也。又按宗鏡云。三識各有十名。第六十名者。一從根得名。名爲六識。二籌量是非。名爲意識。三能應涉塵境。名攀緣識。四能徧緣五塵。名巡舊識。五念念流散。名波浪識。六能辧前境。名分別事識。七所在壞他。名人我識。八愛業牽生。名四住識。九令正解不生。名煩惱障識。十感報終盡。心境兩別。名分段生死識。七末那翻意。或云執我。亦云分別。又云染污。亦有十名。一六後得名。稱爲七識。二根塵不會名爲轉識。三不覺習气。忽然念起。名妄想識。四無間生滅。名相續識。五障理不明。名無明識。六返迷從正。能斷四住煩惱。名爲解識。七與涉玄途。順理生善。名爲行識。八解三界生死盡是我心。更無外法。名無畏識。九照了分明。如鏡現像。故名現識。十法旣妄起。恃智爲懷。令眞性不顯。名智障識。阿賴耶或名種子識。能徧住持世出世間。諸法種子故。惟識論云。一切種子。皆本性有。不從燻生。由燻習力。但可增長。故曰。無始時來界。一切法所依。攝論謂法身。由聞燻四法得成。一信樂大乘是大淨種子。二般若波羅蜜是大我種子。三虛空品三昧是大樂種子。四大悲是大常種子。此聞燻四法爲四徳種子。四徳圓時。本識都盡。四法本有。卽本有種子也。又或名異熟識。或名現識。或名無沒識。或名隨眠識。復有十名。一七後得名。稱爲八識。二眞僞雜間。稱和合識。三蘊積諸法。名爲藏識。四住持起發。名燻變識。五凡成聖名。爲出生識。六藏體無斷。名金剛智識。七體非寂亂。名寂滅識。八中實非假。名爲體識。九藏體非迷。名本覺識。十功徳圓滿。名一切種智識。此識建立有情無情發生染法淨法。若有知有覺則眾生界起。若無想無慮則國土緣生。因染法而六趣回旋。隨淨緣而四聖階降。可謂凡聖之本。根器之由。了此識原。何法非悟。證斯心性。何境不眞。可謂絕學之門。棲神之宅。曰規矩。乃正方圓之器。諭八識心。乃範圍三界萬法之規矩也。方圓不出規矩。萬法不離八識。是八識卽規矩。持業釋也。何名持業。謂八識體上。自持規矩之業用。故依相宗。作體持業用釋也。相宗凡解名相。必用六離合釋者。謂合以彰其名。離以顯其相。離合釋名。事理俱顯。毫無混濫。二字多字爲名者。必以六離合釋之。但一字爲名者。非離合義。六者。一依主釋。二持業釋。三有財釋。四相違釋。五帶數釋。六鄰近釋。一若以四十八句頌文目爲八識之規矩者。是依主釋。以規矩二字爲能依之賓。八識二字爲所依之主。使規矩二字。有所依主。不得混濫故。是八識之規矩。非他物之規矩也。二若以八識體上有規矩之用。是體持業用持業釋也。以規矩二字。是義用。卽顯八識之體。故從體名用。義用卽歸於體也。三若以八識二字爲有財主。規矩二字爲客文。卽有八識心之規矩。是將他顯己有財釋也。四若以八識二字與規矩二字各有異義是兩別雙舉相違釋也。五若以八字爲數用。識字爲心體。卽心體上挾帶八之數量。卽體挾數量帶數釋也。六若以規矩頌文鄰近八識無言心體。故曰八識規矩。卽居近鄰彊鄰近釋也。故頌曰。用自及用他。自他用俱非。通二通三種。如是六種釋。謂持業但用自。依主自他俱用。有財用他。相違自他俱非。鄰近通二。謂通用他。卽有財鄰近。通俱用。卽依主鄰近。帶數通三。謂通自用。卽持業帶數。通自他俱用。卽依主帶數。通用他。卽有財帶數也。然則有財亦合通自他俱用。如雲佛陀是有覺之者。分取他名故也。復有依士釋。卽依主分出。所依者勝。卽依主。所依者劣。卽依士。亦與依主同故但云六釋。問。性相二宗。有何差別。答。宗相者。卽性以譚相。縱無爲法。亦有六種。如一念中有多剎那。一剎那中有多生滅。剎那者乃力士斷一莖絲之時也。是以剎那中生滅相最細。故頌云。初生卽有滅。難爲愚者說。此方之機。气大心粗。精神莽蕩。沈埋五欲。我見欺人。不喜多聞而潛證。惟求了悟以快情。故於微細法相。多不明了。縱有明者。但記其名相。配合而已。眞永嘉所謂。入海算沙徒自困耳。宗性者。卽相以明性。縱諸有爲法。亦是隨緣眞如。無邊剎海。相相皆如。十世古今。心心不隔。然則非相無以顯如。非如無以融相。棄相譚性。是口說性。實不見性。棄性譚相。是口說相實不知相。如一靈丹。十味藥成。棄藥求丹。不可得也。故相宗不明。性宗不徹。以不徹故。卽執七識我見爲佛性。以第八識剎那中生滅相爲眞如。顢頇儱侗。自迷迷人。故世尊呼爲可憐憫者。問。經論中。法相森羅牽枝引蔓。不勝其繁。盡欲明之。只益自苦。得不爲棄大逐末。向外馳求。答。好易惡難。乃俗士之常情。離相明心。故玄學之僻見。本非末外。相實自心。法爾昭然。何棄何逐。江河之水。源出濫觴。濫觴之源。更有其源。源源不盡。以至相通。則江河之水。爲源大矣法相𨿽多。不出八識。八識無體。全是眞如。眞如隨緣如大圓鏡。一性不移萬法頓現。可謂無量無邊契經海。一言演說盡無餘。楞伽云。凡夫無性自性第一義。作二見論。不覺識自心所現。分齊不通。問。萬法惟心。惟何心。答。迷則八識歷然。悟則一源淸淨。問第八識至不動地。捨藏識名。摧滅我執。豈非因中轉成智耶。答至第八地。滅我執者。是前六七二識。初地中。用雙空觀。破分別二執。至七地後。斷俱生二執。轉成妙智。無有間雜。故於八地。令八識我見不起。因七地中。妙觀察智威勢彊勝。故八地已去。不假功用。如渡舟近岸。在七地著力撐了一篙。後三地之岸。任運而至。非是第八識在八地中。起智斷惑也。故第八識只能含藏。其做事業俱是第七。使第六統前五而爲之。故第六識。業力殊勝。悟則放下屠刀立地成佛。迷則如箭射頃。墮於惡道。問。如是則了此第六無性。全是第七意根執我而有。意根無性。卽是含藏。含藏無性。卽是白淨眞如。現今目前千差萬別。惑起而不知。念動而不覺。隱然如有鬼神之所驅使。而不得淸淨者何也。答。是亦不可彊也。自無始來。無明業力燻習厚矣。山河大地。一爲之變起。況區區身心耶。欲點化此虛妄身心。洎山河大地。成無上覺者。直須向法界性中。搗篩萬法。爲一念靈丹耳。夫何言。

八識規矩頌略說﹝終﹞八識規矩略說跋

嗟夫心會緣生。有情膠結識由塵滯。無始燻成。業河混混漂流。眞智紜紜蔭蔽。徒知年往。不覺形隨。竊聞心生於有心。相成於有相。紐見者執情識爲我心。顧影者弁規矩爲外相。然熱愛必至焚和。而波想豈能遺陸。非心無以融相。離相無以證心。至哉規矩之拯拔根冢淵乎頌言之圜明竅幻。義猶未顯。旨俟誰傳。幸有度門禪師。戒景夜淨。空華曉揚。思風發於淸襟。言泉流於玄吻。飲靈三藏。倫采羣宗。豈直苦海之舟航。允爲法門之柱石。諸天皆已冥贊。四部尙未恆流。今辧河上人。猛發深心。廣繕別本。不借貲於眾緣。惟施法於禪說。俾轉識爲智齊葸有於虛融。而啟帙知歸顯一如於沙界。宏功不可思議。拙語莫罄揄揚。

萬曆癸巳歲孟秋望日檇李心一居士朱衷純謹識

