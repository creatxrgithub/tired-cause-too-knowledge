續藏經八識規矩補注證義

明明昱證義八識規矩補注證義序

覺皇應迹。盡物解以施仁。慧日輪暉。逐情幽而通朗。對執斷者言有。誨封常者談空。開萬匯使凝至眞。離二邊足顯中道。所以三乘普演。二諦等該。理事融通。語默成化。逮虹光寢息。人天眼目失明。聲教相傳。凡聖身心有待。時移世易。性相犁然。文殊彌勒異其宗。龍樹天親輔其治。勿謂分河飲水。宜思吼石成泥。𨿽則雲月本同。不免溪山各別。由是天親宗相。撮瑜伽百卷爲嗢陀藍。護法湣迷。造成惟識論解三十頌。發邃理之希微。闡慈尊之奧典。十師精貫。百卷洞該。類聚羣分。各遵其本。玄奘大師。糅玆十釋。譯成十卷。遂使文同義異。若一師之制焉。𨿽則精約。記憶猶艱。造八識頌以統其緒。分四章以括其猷。舊有注釋。筆授多舛。魯山泰法師補緝成編。刻行於世。不慧。久研斯典。實非造極。但知此注。多引惟識論文。而所引者。亦有未盡義處。復盡取之。釋義倫次。亦取論文証之。故云八識規矩補注證義。

萬曆己酉端陽日西蜀輔慈沙門明昱造於秣陵木末亭左

八識規矩補注證義

唐三藏法師玄奘造頌

明魯山法師普泰補注

明西蜀沙門明昱證義

謂此八識。行相心所。緣性量境。界地諸法。各有定數。故曰規矩。八識者。一眼識。二耳識。三鼻識。四舌識。五身識。六意識。七末那識。八阿賴耶識。前六從依得名。第七相應立號。第八功能受稱。從依得名者。依是根義。謂前六識。依根立名。具五義故。一者依義。依眼之識。故名眼識。依眼處所。識得生故。又由有眼。識得有故。所以者何。由有眼根。眼識定生。不盲瞑者。乃至暗中。亦能見故。不由有色。眼識定生。以盲瞑者。不能見故。二者發義。眼所發識。故名眼識。由眼變異。識亦變異。色𨿽無變。識有變故。迦末羅病。損壞眼根。於靑等色。見黃等故。三者屬義。屬眼之識。故名眼識。由識種子。隨逐於根。而得生故。非色種子。識種亦隨。四者助義。助眼之識。故名眼識。於彼眼根。作損益故。所以者何。由根合識。有所領受。令根損益。非境界故。五者如義。如眼之識。故名眼識。俱有情數之所攝故。非彼色法。定是無情。根五義勝。說依根等。眼識旣然。余識亦爾○相應立號者。第七由與四惑相應。號曰末那。具足。應云訖利瑟叱耶末那。此翻染污意。謂與我癡。及見慢愛。四惑常俱。故名染污。恆審思量。名之爲意。復能了別。亦名爲識。問。此名何異第六意識。曰。此持業釋。如藏識名。識卽意故﹝謂此第七。是持業釋。以識體上親持恆審思量業故。如藏識者。第八識體。親持三種含藏義故。亦名體持業用持業釋。故此識體。卽是意故﹞。彼依主釋。如眼識等。識異意故﹝謂彼第六。名依主釋。意根爲主。意識所依。如眼爲主。眼識所依。俱名能所依彰依主釋。故彼識體。異於意故﹞。然諸聖教。恐此濫彼。故於第七。惟立意名。又標意名。爲簡心識。積集了別。劣余識故﹝積集名心。了別名識。意惟思量。無彼二義。故但名意﹞。或欲顯此。與彼意識。爲近所依。故但名意○功能受稱者。謂第八具三藏功能。名阿賴耶。眞諦就名。翻無沒識。取不失之名。奘師就義。翻爲藏識。取含藏之義。持種義邊。名爲能藏。受燻義邊。名爲所藏。七執爲我。名爲執藏。由三義故。得藏識名○規矩者。規乃正圓之器。矩乃正方之器。字統云。丈夫識量。必合規矩。所以規從夫。矩從矢。矢言正也。謂此四十八句頌。楷定八識。各具境量性界等之所不同。而督純無雜。故此名焉。八識爲所依。規矩爲能依。所依是主義。能依是容義。故云八識之規矩。能所依彰依主釋也。補注證義。現於序末。玆不重釋。

○前五識頌

性境現量通三性

頌前五識。於三境中。惟緣性境。三量惟現量。而三性俱通也。境則有三。謂性境。獨影境。帶質境。頌言性境。性是實義。卽實根塵。地水火風。色香味觸。能所八法。皆是有體。實相分故。謂此性境。有實種生。有實體用。現在實法。於二變中。因緣變故。不同獨影。並帶質境。從分別變。於五位惟識中。卽所緣惟識也。量亦有三。謂現量。比量。非量。頌言現量。現有三義。一謂現在。簡非過未。二謂顯現。簡非種子。三謂現有。簡無體法。量謂量度。是楷定義。謂心於境。度量楷定法之自相。不錯謬故。今言現量。不度量也。圓覺經云。譬如眼光。曉了前境。其光圓滿。得無憎愛。可證現量。不分別義。以前五識。於緣境時。離映障等。顯了分明。得境自性。故惟現量。若現屬境。量屬心。依士釋也。𨿽心由境生。而境劣心勝。由心勝故。方顯境名。由量勝故。乃知現義。故云勝劣依彰依士釋。如父生子。子名勝故。彰顯父名。是爲依士。或俱屬心。持業釋也。謂於心量上。親持顯現業用。故云體持業用持業釋。或現屬根。量屬心。依主釋也。謂前五識。依根得名。所依之根。爲緣發識。故有主義。能依心量。生滅攺轉。名爲客義。故云能所依彰依主釋也。所言現量。以何爲體。曰。無分別智。爲現量體。何無分別。曰。正解心王心所緣境。離名種類。名無分別。故以此智。爲現量體。因明正理門論。說有四種現量。一前五種識。二同時意識。三諸心心所自證分體。四一切定心。以此四種。皆實證境。而無分別。名爲現量。故前五識。於三量中。惟是現量。頌言三性。謂善性。不善性。無記性。此前五識。善惡無記三性俱通。何則。以五識性。非恆一故。遇善境時。識性卽善。不善境時。識亦不善。於無記時。識卽無記。故前五識。三性俱通。

眼耳身三二地居

頌前五識所居界地。眼耳身三。三界九地。惟在二界二地中居。謂欲界五趣雜居地。色界離生喜樂地。以有飲食。睡眠。淫欲。故名欲界。天趣。人趣。畜生。餓鬼。地獄。同處。故名雜居。色界諸天。𨿽有未滅心心所法。有漏禪定。意在滅心。惟存色質。故名色界。得到初禪。𨿽未入定。已離欲界雜生諸苦。喜得上界靜地之樂。故名離生喜樂。上之三禪。何無眼等。曰。以上三禪。旣無尋伺。識不起故。謂於初禪。未入定時。名有尋伺。故有眼等三識。已入定時。無尋惟伺。闕一不生。二禪以上。無尋無伺。雙闕不起。問。五識不與尋伺相應。何無尋伺。三識不起。曰。尋伺𨿽不與五相應。而與第六意識相應。第六又與前五爲緣。名分別依。意分別時。必有尋伺。若無尋伺。意無分別。若無分別。前五不起。以闕一緣。識不起故。此句頌中。影略鼻舌二識界地。惟在欲界。五趣雜居地。上界地中。何無鼻舌。答。鼻舌二識。以香味觸三塵爲境。卽段食體。段食旣爲禪天所厭。香味觸塵。上界俱無。識亦不起。

徧行別境善十一

中二大八貪瞋癡

頌前五識相應心所。惟識論云。恆依心起。與心相應。系屬於心。故名心所。如屬我物。立我所名。心於所緣。惟取總相。心所於彼。亦取別相。助成心事。得心所名。𨿽諸心所。名義無異。而有六位種類差別。謂徧行有五。別境亦五。善有十一。煩惱有六。隨煩惱有二十。不定有四。合五十一。何名徧行。曰。徧謂普周。行卽心所。故說徧行。一切心中。俱可得故。何名別境。曰。緣別別境。而得生故。何名善位。曰。惟善心中。可得生故。何名煩惱。曰。性是根本煩惱攝故。何隨煩惱。曰。煩惱等流。分位攝故。何名不定。曰。於善染等。皆不定故。此前五識。於六位中。惟闕不定。五十一中。惟三十四。餘十七所。互相違故。徧行五中。一作意。謂能警心爲性。於所緣境。引心爲業。此之一法。有二功能。心未起時。警心令起。心旣起已。引令趣境。故名作意。何惟引心。曰。𨿽則亦能引起心所。心是主故。但說引心。二觸。令心心所。觸境爲性。受想思等。所依爲業。言思等者。五蘊論云。行蘊有七十三法。皆以觸爲所依。故言思等。思於行蘊。爲主勝故。舉此攝余。三受。謂能領納順違俱非境相爲性。起愛爲業。能起合離非二欲故。四想。謂能於境。取像爲性。施設種種名言爲業。要安立境分齊相故。方能隨起種種名言。五思。謂能令心造作爲性。於善品等。役心爲業。以能取境。正因等相。驅役自心。令造善等。已上五所。名徧行者。徧四一切。心得行故。謂一切性﹝卽善等三性﹞。一切地﹝卽凡聖諸地﹞。一切時﹝卽長短時﹞。一切俱﹝卽八種識﹞。此皆徧故。立徧行名。別境五中。一欲者。於所樂境。希望爲性。勤依爲業。又所樂境。復有三義。有義所樂。謂可欣境。於可厭事。不起欲故。有義所樂。謂所求境。於可欣厭。求合離故。於中庸境。一向無欲。有義所樂。謂所欲觀。若不欲觀。卽全無欲。據此三義。欲非徧行。二勝解。於決定境。印持爲性。不可引轉爲業。故猶豫境。勝解全無。亦非偏行。三念者。於曾習境。令心明記不忘爲性。定依爲業。謂數憶持。曾所受境。令不忘失。能引定故。於曾未受體類境中。全不起念。設曾所受。不能明記。念亦不生。故非徧行。四定者。於所觀境。令心專注不散爲性。智依爲業。謂觀得失俱非境中。令心專注不散。依斯便有決擇智生。若不專注。便無定起。故非徧行。五慧者。於所觀境。簡擇爲性。斷疑爲業。於非觀境。愚昧心中。無簡擇故。非徧行攝。善十一者。三十頌云。善謂信慚愧。無貪等三根。勤安不放逸。行舍及不害。一信者。於實徳能。深忍樂欲。心淨爲性。對治不信。樂善爲業。然信差別。略有三種。一信實有。謂於諸法實事理中。深信忍故。二信有徳。謂於三寶眞淨徳中。深信樂故。三信有能。謂於一切世出世善。深信有力。能得能成。起希望故。由斯對法不信之心。愛樂證修世出世善。問。忍謂勝解。此卽信因。樂欲謂欲。卽是信果。確成此信。自性是何。答。豈不適言。心淨爲性。此性澄淸。能淨心等。以心勝故。立心淨名。如水淸珠。能淸濁水。二慚者。依自法力。崇重賢善爲性。對治無慚。止息惡行爲業。自卽自身。法謂教法。言我如是身。解如是法。敢作諸惡也。三愧者。依世間力。輕拒暴惡爲性。對治無愧。止息惡行爲業。世人譏訶。名世間力。言輕拒者。輕有惡者而不親。拒惡法業而不作。無貪等者。等於瞋癡。此三名根。生善勝故。三不善根。近對治故。四無貪者。於有有具。無著爲性。對治貪著。作善爲業。有謂三有是果。有具是因。三界因果。俱不著故。五無瞋者。於苦苦具。無恚爲性。對治瞋恚。作善爲業。苦卽苦果。苦具是因。於苦因果。俱不瞋故。六無癡者。於諸事理。明解爲性。對治愚癡。作善爲業。七勤精進。於善惡品。修斷事中。勇捍爲性。對治懈怠。滿善爲業。勇表勝進。簡諸染法。捍表精純。簡淨無記。卽顯精進。惟善性攝。八輕安者。遠離粗重。調暢身心。堪任爲性。對治惛沈。轉依爲業。謂此伏除能障定法。令所依止轉安適故。又曰離重名輕。調暢名安。有所堪可。有所任受。令所依身心去粗重。得安隱故。九不放逸。精進三根。於所修斷。防修爲性。對治放逸。成滿一切世出世間善事爲業。謂卽四法。於斷修事。皆能防修。名不放逸。非別有體。無異相故。十行舍者。精進三根。令心平等。正直。無功用住爲性。對治掉舉。靜住爲業。此名行舍。於五蘊中。捨行蘊故。故名靜住。令心等義。由捨。令心離沈掉時。初心平等。次心正直。後無功用。此之一法。亦卽四法。蓋能令靜。卽是四法。所令靜。卽心平等等義。十一不害。於諸有情。不爲損惱無瞋爲性。能對治害。悲湣有情爲業。謂卽無瞋。於有情所。不爲損惱。假名不害。無瞋。翻對斷物命瞋。不害。正違損惱物害。無瞋與樂。不害拔苦。是謂此二。粗相差別。理實無瞋。實有自體。不害。依彼一分假立。爲顯慈悲二相別故。利樂有情。彼二勝故。根隨染惑二十六種。於前五識。止具十三。謂根本惑六中前三。以慢疑見。惟分別起。非現量故。隨惑二十中之後十。前十小隨。彊思分別。非任運故。隨惑二十。分小中大。由自類俱起。徧染二性。徧諸染心。於此三義。皆具名大。具一名中。俱無名小。言二性者。謂不善性。及有覆性。掉舉等八。於上三義皆具名大。無慚無愧。自類俱起。具一名中。忿等十法。各別起故。闕自類俱起。惟是不善。闕徧染二性。旣闕有覆。不徧一切染心。三義俱無。故名小隨。惟與第六意識相應。此不釋義。中隨二中。一無慚者。不顧自法。輕拒賢善爲性。能障礙慚。生長惡行爲業。二無愧者。不顧世間。崇重暴惡爲性。能障礙愧。生長惡行爲業。大隨八中。一掉舉者。令心於境。不寂靜爲性。能障行舍奢摩他爲業。二惛沈者。令心於境。無堪任爲性。能障輕安毗缽捨那爲業。三不信者。於實徳能。不忍樂欲。心穢爲性。能障淨信。惰依爲業。謂不信者。多懈怠故。四懈怠者。於善惡品。修斷事中。懶惰爲性。能障精進。增染爲業。謂懈怠者。滋長染故。五放逸者。於染淨品。不能防修。縱蕩爲性。障不放逸。增惡損善所依爲業。謂由懈怠。及貪瞋癡。不能防修染淨品法。總名放逸。非別有體。六失念者。於諸所緣。不能明記爲性。能障正念。散亂所依爲業。蓋失念者。心散亂故。有義失念。念一分攝。說是煩惱相應念故。有義失念。癡一分攝。瑜伽說此。是癡分故。癡令念失。故名失念。有義失念。俱一分攝。由前二文影略說故。論復說此徧染心故。而無別體。七散亂者。於諸所緣。令心流蕩爲性。能障正定。惡慧所依爲業。謂散亂者。發惡慧故。八不正知。於所觀境。謬解爲性。能障正知。悔犯爲業。謂不正知。多悔犯故。有義說爲慧一分攝。有義說爲癡一分攝。有義說爲俱一分攝。故不正知。非別有體。放逸。失念。及不正知。三是假有。餘五是實○貪瞋癡者。卽根本煩惱六中之三也。一貪者。於有有具。染著爲性。能障無貪。生苦爲業。謂由愛力。取蘊生故○二瞋者。於苦苦具。增恚爲性。能障無瞋。不安隱性。惡行所依爲業。謂瞋。必令身心熱惱。起諸惡業。不善性故○三癡者。於諸理事。迷暗爲性。能障無礙。一切雜染所依爲業。謂由無明。起疑邪見。貪等煩惱。隨煩惱業。能招後生。雜染法故○問。五識何無慢等。答。惟識論云。由稱量等。起慢等故。俗詮曰。稱量等於猶豫推求。慢等疑見。謂慢由稱量起。疑由猶豫起。見由推求起。故慢等三。俱分別起。非五識俱。何無忿等。曰。惟識論云。小十粗猛。五識中無。何無不定。曰。惟識論云。悔眠惟與第六識俱。非五法故。又說尋伺。以名身等義爲所緣。非五識身。以名身等義爲境故。

五識同依淨色根

頌前五識。依根發起。及得名之義。言淨色者。簡非浮塵。又言依根。簡非依境。境但所緣。無發識用。如根壞時。設若有境。識亦不起。惟根能發。故曰依根。非浮塵者。以彼虛假。有損壞故。故名爲浮。又無見聞覺知用故。名之爲塵。故楞嚴云。眼如蒲桃朵。耳如新捲葉。鼻如雙垂爪。舌如初偃月。身如腰鼓顙。是也。依淨色者。亦名勝義。謂於眼等一分淨色。如淨醍醐。有此性故。眼等識生。無卽不生。照境發識。以成根用。故名勝義。不同浮塵。虛假損壞。此無損壞。故亦名勝。不同浮塵。無見聞等。此能覺知。故亦名勝。如眼能見色。耳能聞聲。鼻能嗅香。舌能嘗味。身能覺觸是也。觀所緣緣論云。識上色功能。名五根應理。功能與境色。無始互爲因。論自釋云。以能發識。比知有根。此但功能。非外所造。又云。此根功能。與前境色。從無始際。展轉爲因。謂此功能。至成熟位。生現識上。五內境色。此內境色。復能引起。異熟識上。五根功能。根境二色與識。一異。或非一異。隨樂應說。故知根塵。𨿽俱名色。而有有知無知二義別故。以本無明。原有二種。一者有知。二者無知。若以有知無明爲緣。則能發生八識心王。六位心所。若以無知無明爲緣。則能發生山河大地。器界等法。若以有知無知二種無明共爲緣故。則能發生內之根身。𨿽則名色。而亦有知。故淨色根。能知能見。此前五識。隨根立名。具五義故。一依根之識。依根處所。得有識故。二根所發識。由根能發。識方生故。三屬根之識。由識種子。隨逐根故。四助根之識。由識有無。根損益故。五如根之識。俱有情數之所攝故。一三四五。皆依主釋。惟第二義。又爲一例。名依土釋。士卽子義。根能發識。𨿽得父名。以惟照境故劣。識𨿽名子。識能了境故勝。依勝立名。名依士釋。

九緣七八好相鄰

頌前五識。從緣生義。九緣者。一空緣。謂根境間。空隙之空。二明緣。謂日月燈。三種光明。三根緣。卽是諸識所依之根。四境緣。卽是諸識所緣之境。五作意緣。卽徧行五中之一。六分別依。卽第六識。七染淨依。卽第七識。八根本依。卽第八識。九種子緣。卽是諸識各親種子。此中九緣。於四緣中。三緣所攝。九中種子。卽四緣中第一因緣。九中境緣。卽四緣中第三所緣。九中餘七。卽四緣中第四增上。此頌前五。若兼後三。亦有頌云。眼識九緣生。耳識惟從八。鼻舌身三七。後三五三四。若加等無間。從頭各增一。諸識從緣。惟眼全具。耳暗亦聞。除明惟八。鼻舌身三。合中取境。暗亦能知。故除空明。頌言後三。卽六七八識。五三四者。如次爲緣。生後三識。故第六識。惟五緣生。一根。二境。三作意。四根本。五種子。空明之外。又除分別。卽自體故。不言染淨。卽根緣故。又第七識。惟三緣者。一根本依。二作意緣。三種子緣。不言根境者。頌言依彼轉緣彼。卽根本故。又第八識。四緣生者。一根。二境。三作意。四種子。不言根本。卽自體故。不言染淨。卽根緣故。無分別者。不緣見故。頌言等無間者。卽四緣中第二緣也。各識自體。前滅爲緣。引生後識。气勢相等。故名爲等。中無障隔。故名無間。若加此緣。眼卽十緣。乃至第八。皆具五緣。故雲從頭各增其一。

合三離二觀塵世

頌前五識。帶相緣境。有離合義。何知離合。曰。識從緣生。因緣顯識。以從緣義。知有離合。謂九緣中。空明二緣。是顯根境二相離義。眼耳二識。旣具空緣。是離中知。若無空緣。境逼附根。不惟無知。而且損根。如粗色入眼。卽壞其目。大聲附耳。卽使人聾。是以壞根不壞根別。鼻舌身三。不具空緣。是合中知。若具空緣。根境遠離。香味觸塵。俱不知故。若無空緣。香臭入鼻。酸鹹上舌寒熱著身。根境交合。識得知故。是以知處不知處異。頌言觀者。卽是見分。言塵世者。卽是相分。名五塵境。

愚者難分識與根

頌根與識。易爲淆濫。難分別義。頌言愚者。謂聲聞人。獨斷煩惱。不斷所知。故名爲愚。何謂難分。曰。由根與識。生必同境。五識於境。任運現緣。不起分別。是現量性。五根於境。亦任運轉。隨因境勢。亦無分別。故說難分。旣實難分。根識何別。曰。五根於境。如鏡對相。𨿽有物對。略無作意。樂欲念起。故無分別。五識於境。如鏡現像。𨿽似像現。亦有作意。樂欲念起。而無計度。名言種類。名無分別。是二別義。舊注云。聲聞不知根之與識。各有種子現行。以爲根識互生。根之種現。但能導識之種現。謂根爲生識之緣。則可。謂生識。則不可。以識自有能生種故。泰師云。注言根識種現各別。恐初學尙疑。試更言之。蓋根乃色法。卽第八之相分。識乃心法。卽第八識之見分。此色心不同也。根𨿽屬色。以是第八親相分故。獨具八之執受二義。執有攝持二義。以是第八攝爲自體。持令不散。受亦有領覺二義。領以爲境。令生覺受。非外六塵無情之物可比。故與第八同無記性。五識心法。三性皆具。此根識之性不同也。根能照境。識能緣境。此根識之用不同也。大抵根識俱無分別。故常混淆。非析義精者。不能盡知。故曰難分。問。識以分別爲義。五識何無分別耶。曰。但無計度。名無分別。豈無隨念分別乎。所言難分者。乃論主謂愚者之不能分耳。故世尊爲愚心者。開心說蘊。爲愚色者。開色說處。爲俱愚者。俱開說界。豈根識之實難分耶。若爾。何謂難分。曰。始自華嚴。至於楞嚴。演此三科。不知幾百千過。而阿難尙以心知眼見爲言。佛以門能見否詰之。以此觀之。則根識之難分可知矣。有漏章竟。

變相觀空惟後得

果中猶自不詮眞

頌前五轉智。必不能親緣眞如義。謂安慧言。前五因中旣成無漏。變相緣如。以見相二分。是徧計性。自證分。是依他起性。至佛果位。自證分親緣眞如。以無相見徧計性故。惟識論云。有義三界心及心所。由無始來。虛妄燻習。𨿽各體一。而似二生。謂見相分。卽能所取。如是二分。情有理無。此相說爲徧計所執。二所依體。實托緣生。此性非無。名依他起。爲彼執故。論主以此二句頌破之。變。謂變帶。相。謂己相。卽能緣心。變帶起本質家己之相狀之相而緣。名疎所緣緣也。觀。目能緣見分。空。目所緣眞如。彼執前五。因中帶相緣如。故曰觀空。惟後得者。簡非根本。旣非本智。不親緣如。果中。佛果位中也。詮。具也。意謂前五轉智。不惟因中不緣眞如。縱在佛果位中。亦不具親緣眞如之義。以後得智。必依色根變相緣故。若根本智。親挾眞如爲所緣體。念念相應。不待變緣。乃名親所緣緣。故八種識。前五依色根。惟得後得智。後三依心根。方有根本智。亦有後得智。

圓明初發成無漏

三類分身息苦輪

此頌前五因窮得果。則相應心品卽轉成成所作智。現三類身。止息眾生苦輪也。圓明。卽大圓鏡智。謂佛果位。第八轉成白淨識已。相應心品。卽成大圓鏡智。歘然現前。故云初發。爾時前五亦能轉智。故云成無漏也。問。前五轉智。何云第八圓明初發耶。答。以前五根。是第八親相分。能變第八有漏。所變五根亦有漏故。根能發識。根旣有漏。識亦有漏。故待第八大圓鏡智現前。則五根五識俱成無漏。而相應心品亦轉成成所作智矣。三類分身者。觀佛三昧海經云。佛化身有三類。一大化身。謂如來爲應十地已前諸菩薩等。演說妙法。令其修進。向於佛果。故化現千丈大身也。二小化身。謂如來爲應二乘凡夫。說於四諦等法。令其捨妄歸眞。而得開悟。故化丈六小身也。三隨類不定。謂如來誓願弘深。慈悲普覆。隨諸種類有感卽應。或現大身。滿虛空中。或現小身。丈六八尺等。問。旣曰轉識成智。何言相應心品耶。答。惟識論云。智𨿽非識。而依識轉。識爲主故。說識轉得。又有漏位。智劣識彊。無漏位中。智彊識劣。爲勸有情。依智捨識。故說轉八識。而得此四智。前五識竟。

○第六識頌

三性三量通三境

頌第六識。能所緣中。性量境也。境惟所緣。量惟能緣。於三性中。能所俱通。以緣善等境時。則能緣之心卽屬善等性故。頌以通字。貫於上下。故知意識。三性三量三境俱通。三性者。善則順益義。順於正理。益於自他。不善。則違損義。違於正理。損於自他。無記者。於善惡品。不記別故。此以順益違損之義。解三性也。惟識論云。能於此世他世順益。故名爲善﹝善性。易世不能攺也﹞。人天樂果。𨿽於此世能爲順益。非於他世。故不名善﹝果隨業轉。業有盡故﹞。能爲此世他世違損。故名不善﹝惡性。易世不能攺也﹞。惡趣苦果。𨿽於此世能爲違損。非於他世。故非不善﹝果隨業轉。業有盡故﹞。於善不善。益損義中。不可記別。故名無記。舊云二世者。卽此世他世也。此爲現在。他卽去來。故云又約三世解三性也。三量者。一現量。現謂顯現。明證眾境。不帶名言。無籌度心。親得法體。故名現量。二比量。比謂比類。以比度故。方知是有。如遠見煙。知彼有火。隔墻見角。知彼有牛。名爲比量。三非量。謂心心所。於緣境時。錯謬分別。不稱境知。名爲非量。問。此惟一識。何通三量。答。以第六識。有五種別。一定中獨頭意識。緣定中境。境有理事。總屬現量。二散位獨頭意識。緣構畫境。受所引色。及徧計所起諸法處色。通比非二量。三夢中獨頭意識。緣夢中境。惟是非量。四明了意識。與前五識同緣五塵。三量俱通。五亂意識。亦名散意識。所緣之境。於五根中。狂亂而起。如患熱病。靑見爲黃。此皆意識。徧計起故。惟是非量。然則三量。以何爲體。曰。無分別智。及離名言種類。正解心王心所。爲現量體。有分別智。及安立名言正解心王心所。爲比量體。邪謬分別心心所法。爲非量體。言三境者。一性境。卽實根塵。及定果色。自有實種生。乃前五第八所緣。第六緣諸實色。不帶名言。無籌度心。亦名性境。及根本智緣眞如時。亦是此境。二獨影境。有二。一無質獨影。卽第六識緣空華兔角。及過未等所變相分。其相分。與第六同種生。無空華等質。二有質獨影。卽第六緣五根種現。托彼爲質。變起影相。所變相分。亦與見分同種生故。三帶質境。有二。一眞帶質。以心緣心。中間相分從兩頭生。連帶生起。名眞帶質。二似帶質。以心緣色。中間相分。惟從見分一頭生起。變帶生起。名似帶質。境爲所緣。識爲能緣。各有其體。性境。以實根塵。及眞如境爲體。彼能緣者。惟除末那。餘七王所。及根本智爲體。獨影。以第六識見分所變假相分爲體。能緣。卽自王所爲體。帶質。卽變起中間假相分爲體。能緣。惟是六七二識心心所爲體。此頌第六通三境者。五俱意識。不作解時。得境自相。是爲性境。緣心心所。名帶質境。緣無體法。是獨影境。此約有漏位言。若無漏位。八識通緣三境。以能轉智。緣假實故。頌曰。

性境不隨心

獨影惟從見

帶質通情本

性種等隨應

頌中性境。惟從相分實種生起。故不隨心。所言獨影。自心變現。故惟從見。帶質。兩頭爍起。故通情本。情是能緣心。本是所緣心。以托所緣爲本質故。故有本名。性種等者。等於界系。三科。異熟。隨應者。隨於性種等中。應於三境。性是三性。性境於中。應無記性。獨影帶質。應善惡性。種是種子。通見相分。性境於中。隨相分種。獨影帶質。隨見分種。界系。是三界。性境於中。惟應欲界實五塵境。及無色界相分種子。獨影。應欲色。變現境。帶質。應三界能所緣心共變境。三科。是蘊處界。性境於五蘊中。惟應色蘊。獨影帶質。應餘四蘊。性境於十二處中。惟應內五根處。外五塵處。獨影。惟應法塵處。帶質惟應意根處。性境於十八界中。惟應內外十根塵界。獨影。惟應法塵界。及意識界。帶質。惟應七心界。異熟。通色心二法。性境。惟應異熟色。獨影帶質。惟應異熟心。大約性境惟色。帶質惟心。獨影兼二。以心緣色。變起影故。問。何故第六通緣三境。曰。前云第六有五種別。除亂意識。夢中意識。惟緣獨影。餘三。皆緣三境。明了意識。與五同緣實五塵時。率爾心中。名爲性境。若以後念緣五塵上方圓長短。卽有質獨影。亦名似帶質。散位獨頭意識。亦通三境。以初剎那緣五塵時。亦是性境。若緣自身五根。及緣他人心心所。是獨影境。亦名似帶質。若緣自身現。行心心所時。是帶質境。定中意識。亦通三境。於前七地。有漏定位。引起五識同緣五塵。卽是性境。通緣三世有質無質法故。是獨影境。能緣自身心心所法。是帶質境。

三界輪時易可知

以第六識。造種種業輪轉三界。行相顯勝。故曰易可知也。

相應心所五十一

相應有五義。一時。謂王所同時起。二依。謂王所同一所依根。三緣。卽王所同一所緣境。四行。謂王所三量行相俱同。五事。卽王所各有自證分體事。心所有三義。一恆依心起。要心爲依。方得起故。二與心相應。觸等恆與心相應故。三系屬於心。觸等看與何心生時。便屬彼心之觸等故。五十一者。此第六識。六位心所。俱相應故。其徧行。別境。善位。並根惑三。隨惑中大共十。解見前五章中。惟根惑慢疑惡見三。並小隨十。不定位四。共十七法。此方解釋。云何爲慢。恃己於他。髙舉爲性。能障不慢。生苦爲業。謂有慢者。於徳有徳。心不謙下。由此生死輪轉無窮。受諸苦故。云何爲疑。於諸諦理。猶豫爲性。能障不疑善品爲業。謂猶豫者。善不生故。云何惡見。於諸諦理。顚倒推求。染慧爲性。能障善見。招苦爲業。謂惡見者。多受苦故。此見行相。差別有五。𨿽同染慧爲性。以業用別故。開爲五種。一薩迦耶見。謂於五取蘊。執我我所。一切見趣所依爲業。二邊執見。謂卽於彼。隨執斷常。障處中行出離爲業。三邪見。謂謗因果作用實事爲業。四見取。謂於諸見。及所依蘊。執爲最勝。能得淸淨。一切斗諍所依爲業。五戒禁取。謂於隨順諸見戒禁。及所依蘊。執爲最勝。能得淸淨。無利勤苦。所依爲業。上釋根本三竟。下釋小隨之十。云何爲忿。依對現前不饒益境。憤發爲性。能障不忿。執仗爲業。謂懷忿者。多發﹝日／出／大／米﹞惡。身表業故。此卽瞋恚一分爲體。離瞋無別忿相用故。云何爲恨。由忿爲先。懷惡不捨。結怨爲性。能障不恨。熱惱爲業。謂結恨者。不能含忍。恆熱惱故。此亦瞋恚一分爲體。離瞋無別恨相用故。云何爲覆。於自作罪。恐失利譽隱藏爲性。能障不覆。悔惱爲業。謂覆罪者。後必悔惱。不安隱故。此卽貪癡二分爲體。云何爲惱。忿恨爲先。追觸暴熱。狠戾爲性。能障不惱。蛆螫爲業。謂追往惡。觸現違緣。心便狠戾。多發囂暴。凶鄙粗言。蛆螫他故。此亦瞋恚一分爲體。離瞋無別惱相用故。云何爲嫉。殉自名利。不耐他榮。妬忌爲性。能障不嫉。憂戚爲業。謂嫉妬者。聞見他榮。深懷憂戚。不安隱故。此亦瞋恚一分爲體。離瞋無別嫉相用故。云何爲慳。耽著財法。不能惠捨。袐吝爲性。能障不慳。鄙畜爲業。謂慳吝者。心多鄙澀。畜積財法。不能捨故。此卽貪愛一分爲體。離貪無別慳相用故。云何爲誑。爲獲利譽。矯現有徳。詭詐爲性。能障不誑。邪命爲業。謂矯誑者。心懷異謀。多現不實。邪命事故。此貪癡一分爲體。離二無別誑相用故。云何爲謟。爲罔他故。矯設異儀。謟曲爲性。能障不謟教誨爲業。謂謟曲者。爲罔冒他。曲順時宜。矯設方便。爲取他意。或藏己失。不任師友正教誨故。此亦貪癡一分爲體。離二無別謟相用故。云何爲害。於諸有情。心無悲湣。損惱爲性。能障不害。逼惱爲業。謂有害者。逼惱他故。此亦瞋恚一分爲體。離瞋無別害相用故。瞋害別相。準善應知。云何爲憍。於自盛事。深生染著。醉傲爲性。能障不憍。染依爲業。謂憍醉者。生長一切雜染法故。此亦貪愛一分爲體。離貪無別憍相用故。上釋小隨竟。下釋不定。論曰。悔眠尋伺。於善染等。皆不定故。非如觸等。定徧心故。非如欲等。定徧地故。立不定名。悔謂惡作。惡所作業。追悔爲性。障止爲業。此卽於果。假立因名。先惡所作業。後方追悔故。悔先不作亦惡作攝。如追悔言。我先不作如是事業。是我。惡作。眠謂睡眠。令身不自在。昧略爲性。障觀爲業。謂睡眠位。身不自在。心極暗劣。一門轉故。昧簡在定。略別寤時。令顯睡眠。非無體用。尋謂尋求。令心匆遽於意言境。粗轉爲性。伺謂伺察。令心忽遽於意言境。細轉爲性。此二俱以安不安住身心分位所依爲業。並用思慧一分爲體。於意言境。不深推度。及深推度。義類別故。若離思慧。尋伺二種。體類差別。不可得故。何名意言境。曰。意所取境。多依名言。故名意言境。悔眠尋伺。何假何實。曰。悔眠是實。尋伺是假。何得爲假。曰。並用思慧一分爲體。若令心安。卽是思分。令心不安。卽是慧分。何以故。思者。徐而細故。慧者。急而粗故。若如是者。令安。則用思無慧。不安。用慧無思。何云並用。曰。通照大師釋。有兼有正。若正用思。急慧隨思。能令心安。若正用慧。徐思隨慧。令心不安。若如是說。不違並用。

善惡臨時別配之

頌第六識。與五十一心所。隨時逐境。遇善。則善心所與之相應。遇不善。則不善心所與之相應。邪正犁然。不相混濫。故曰別配之。

性界受三恆轉易

根隨信等總相連

頌第六識。於性界受。三種類中。恆常轉變攺易。則諸心所隨之。故曰相連。性。卽善等三性。界。卽欲等三界。受。卽苦等三受。惟識論云。此六轉識。易脫不定。故皆容與三受相應。皆領順違非二相故。領順境相。適悅身心。說名樂受。領違境相。逼迫身心。說名苦受。領中容境。於身於心。非逼非悅。名不苦不樂受。或名五受。以苦分憂。樂分喜故。故論復云。三中苦樂各分二者。逼悅身心。相各異故。由無分別。有分別故。尢重輕微。有差別故。不苦不樂不分二者。非逼非悅。相無異故。無分別故。平等轉故。卽此五受。於八種識。有分有全。七八二識。惟是舍受。任運緣境。無餘四受。前五轉識。惟苦樂捨三受相應。惟識論云。如是三受。或各分二。五識相應。說名身受。意識相應。說名心受。前五章中。闕三受義。故此明焉。第六意識。二師說異。一言無苦惟四受俱。一言有苦。通五受故。論中廣辧。意識必與五受相應。頌言根者。卽根本惑。隨。卽隨惑。信。卽善位十一數中一法。等者。等餘十法。及徧。行。別境。不定。諸所。謂此染淨諸心所法。相連意識。於性界受三。恆常轉易耳。

動身發語獨爲最

頌第六識。行相最勝。以具三種思故。一審慮思。謂籌量時。無造作故。二決定思。意旣決定。有所作故。三動發思。動謂動身。發謂發語。動身之思。名爲身業。發語之思。名爲語業。思卽是業。故動發思。爲身語業。則前二思。是意業故。

引滿能招業力牽

頌上三業。能招引滿二果。能招第八。引異熟果。名爲引業。能招前六。滿異熟果。名爲滿業。謂之牽者。如與善位十一相應。則爲善業牽而之人天。與根隨位染所相應。則爲惡業牽而之三途。或一生行惡。臨終善心猛盛。卽爲彊業牽而生善處。或此世𨿽行善。先世惡業熟故。卽爲熟業牽而生惡處。如影隨形。故曰牽也。以業力勝。能牽引故。名爲引業。圓總果故。名爲滿業。如畫師資。作模塡彩。俱捨論云。一業引一果。多業能圓滿。復有四句。一業引一果。一業引多果。多業引一果。多業引多果。皆以始起爲引。究竟爲滿。然其引業能造之思。要是第六意識所起。若其滿業能造之思。從五識起。然五無執。不能造業。𨿽造滿業。亦非自能。但由意引。方能造故。以五亦具善惡性故。七八二識。皆不能造。無記性故。若論八識招業成果。惟是第八。無記性故。前六一分。亦無記故。若非業招。惟是第七。有覆性故。前六亦一分。善不善性故。有漏章竟。

發起初心歡喜地

俱生猶自現纏眠

頌第六識。下品轉智義。以我法執。各有二種。一者俱生。二者分別。俱生我法。從無始來。虛妄燻習。內因力故。恆與身俱。不待邪教。及邪分別。任運而轉。故名俱生。此復二種。一常相續。在第七識。緣第八識。起自心相。執實我法。二有間斷。在第六識。緣識所識。蘊處界相。或總或別。起自心相。執實我法。此二俱生。細故難斷。後十地中。數數修習。勝二空觀。方能除滅。分別我法。亦由現在外緣力故。非與身俱。要待邪教。及邪分別。然後方起。故名分別。惟在第六意識中有。此亦二種。一緣邪教所說蘊處界相。起自心相。分別計度。執實我法。二緣邪教所說自性等相。起自心相。分別計度。執實我法。此二我法。粗故易斷。入初地時。觀一切法。二空眞如。卽能除滅。頌言歡喜。卽初地故。何名發起。曰。初轉智故。以第六識。三品轉智。初地下品轉。八地中品轉。等覺上品轉。以眞見道。惟斷分別我法二執。名下品轉。何名初心。曰。以一地中。有三種心。謂入。住。出。初入地時。名初心耳。纏。卽現行。眠。卽種子。以登地時。俱生種現。未純伏滅。故云猶自現纏眠耳。

遠行地後純無漏

觀察圓明照大千

頌第六識。中品上品轉智義。遠行地。第七地也。後字卽後三地至等覺也。謂登八地。中品轉智。猶未最極。直至等覺。最上品轉。故曰圓明。問。斷分別惑。初證二空。居然下品。斷俱生惑。應惟上品。何有中品。曰。俱生我法。二障別故。登初地時。俱生我執。𨿽曰頓伏。俱生法執。於十地中。漸伏漸斷。未純無漏。而煩惱障。亦間有漏。故前七地。諸菩薩等。於度生時。亦故意起。我執煩惱。名有功用。得登八地。藏識旣捨。我執永伏。名無功用。法執猶存。惟中品轉。惟識論云。妙觀察智。相應心品。生空觀品。二乘見位。亦得初起。此後展轉。至無學位。或至菩薩解行地終﹝卽下品轉﹞。或至上位。若非有漏﹝卽中品轉﹞。或無心時。皆容現起﹝結顯因中轉義。故名皆容﹞。法空觀品。菩薩見位。方得初起﹝卽下品轉﹞。此後展轉。乃至上位。若非有漏﹝卽中品轉﹞。生空智果。或無心時。皆容現起﹝結顯因中轉義。故云皆容﹞。何名上品轉耶。曰。究竟位中。諸漏永盡。非漏隨增。性淨圓明。名上品轉。第六識章竟。

○第七識頌

帶質有覆通情本

隨緣執我量爲非

頌第七識。於三境中。惟帶質境。於四性中。有覆無記。於三量中。惟非量耳。言帶質境者。以心緣心故。中間相分。從兩頭生。連帶生起。通情本者。釋帶質境。第七見分。是能緣心。恆起執故。故名爲情。第八見分。是所緣境。爲本質故。故名爲本。中間相分。從兩頭生。故名爲通。能緣之心變起相分。似本質故。名爲帶質。此意相應。四煩惱等。是染法故。障礙聖道。隱蔽眞心。故名有覆。非善不善。故名無記。何名何義。名曰煩惱。曰。一者我癡。謂卽無明。愚於我相。迷無我故。二者我見。謂卽我執。於非我法。妄執我故。三者我慢。謂卽倨傲。恃所執我。心髙舉故。四者我愛。謂卽我貪。於所執我。深耽著故。以具四惑。隨緣第八見分當情。執之爲我。第八見分。爲本質故。本非是我。妄執爲我。不稱本質。中間相分。兩頭變起。本非是我。妄執爲我。不稱相分。兩不稱境。故名非量。

八大徧行別境慧

貪癡我見慢相隨

頌第七識相應心所。惟大隨八。徧行五。別境五中之慧。根本惑中貪癡見慢。共十八所也。問。惟識論云。有義此意心所惟九。前四後五。合爲九故。何與八大。及慧俱耶。曰。若無昏沈。應不定有無堪任性。掉舉若無。應無囂動。便如善等。非染污位。若染心中。無散亂者。應非流蕩非染污心。若無失念。不正知者。如何能起煩惱現前。若無不信。懈怠。放逸。如何論說此三心所。染心相應。故染污心。決定皆與八隨煩惱相應而生。慧與我見爲體性故。故亦宜有。問。根本六中開見成十此何惟四。曰。有我見故。余見不生。由見審決。疑無容起。愛著我故。瞋不得生。故此識俱。煩惱惟四。何緣此識。無餘心所。謂欲。希望未遂合事。此識任運。緣遂合境。無所希望。故無有欲。勝解。印持曾未定境。此識無始。恆緣定事。經所印持。故無勝解。念。惟記憶曾所習事。此識恆緣現所受境。無所記憶。故無有念。定。惟系心專注一境。此識任運。剎那別緣。旣不專一。故無有定。善是淨故。非此識俱。又忿等十。行相粗動。此識審細。故非彼俱。無慚無媿。惟是不善。此無記故。非彼相想。惡作。追悔先所造業。此識任運。恆緣現境。非悔先業。故無惡作。睡眠。必依身心重昧。外眾緣力。有時暫起。此識無始一類內執。不假外緣。故彼非有。尋伺。俱依外門而轉。淺深推度。粗細發言。此識惟依內門而轉。一類執我。故非彼俱。

恆審思量我相隨

有情日夜鎭昏迷

頌第七識。自性行相。皆是思量。故恆相隨第八見分。執之爲我。論云。思量爲性相者。雙顯此識。自性行相。意以思量爲自性故。卽復用彼爲行相故。由斯兼釋所立別名。能審思量。名末那故。未轉依位。恆審思量所執我相。已轉依位。亦審思量無我相故。恆之與審。於八識中。四句分別。一恆而非審。謂第八識。彼不執我。無間斷故。二審而非恆。謂第六識。以彼執我。有間斷故。三亦恆亦審。卽第七識。此能執我。無間斷故。四非恆非審。謂前五識。彼不執我。有間斷故。故護法云。五八無法亦無人。六七二識甚均平。五八無執。六七有執。是均平義。五八一恆一非恆。六七一恆一非恆。亦是均平也。有情日夜鎭昏迷者。鎭。安也。謂第七識。恆執我故。則令有情。恆處長夜。安於昏迷。而不自覺。

四惑八大相應起

六轉呼爲染淨依

牒前染所與識相應。故令有情日夜昏迷。障眞義智。蔽聖慧眼。其由煩惱爲害耳。六轉呼爲染淨依者。轉。謂轉易。有轉變故。故前七識。通名轉識。依謂所依。卽是根義。亦是緣義。故第六識。染淨位中。必以第七爲所依根。若前五識。染淨位中。依意轉故。顯揚論云。末那恆與四惑相應。或翻相應恃舉爲行。成平等行。應知此意。通染不染。故頌中言。染淨依也。有漏章竟。

極喜初心平等性

無功用行我恆摧

頌第七識。下品中品轉智義。謂末那識。初地初心。轉成無漏。相應心品。亦轉無漏平等性智。由第六入雙空觀故。問。第七轉智。何由第六入雙空觀。曰。第七惟俱生。無分別惑故。以無分別。於緣境時。惟任運轉。無力斷惑。故登地時。自不能轉。由第六識。入生空觀。礙此第七。我執不生。法執猶存。故有頌云。單執末那居種位。平等性智不現前。由第六入生法二空觀故。礙此第七我法二執不起。故有頌云。雙執末那歸種位。平等性智方現前。居者居住。歸者歸藏。𨿽礙我執。居住種位。法執猶在。故智不前。二種歸藏。現行永伏。智得轉也。此卽第七無力斷惑。由第六識斷分別惑。轉二空智。第七仗之。得下品轉。復有頌云。分別二障極喜無。六七俱生地地除。第七修道除種現。金剛道後總皆無。修道卽第八地。以八地中。無功用。行。方爲眞修實斷。故我恆摧。法執猶間。以有種故。故惟中品轉也。

如來現起他受用

十地菩薩所被機

頌第七識。上品轉智義。以前初地。下品轉智。我法二執。俱間起故。無功用行。名中品轉。但我恆摧。法猶間故。皆非最極。直至如來究竟位中。煩惱所知。種現俱盡。平等性智。方得圓滿。名上品轉。所被之機。機者。會也。啐啄同時。名爲機會。他受用身。謂諸如來。由平等智。示現微妙淨功徳身居純淨土。爲住十地諸菩薩眾。現大神通。轉正法輪。決眾疑网。令彼受用。大乘法樂。他受用身。卽能被之佛。十地菩薩。乃所被之機也。第七識章竟。

○第八識頌

性惟無覆五徧行

頌第八識。於四性中。惟是無覆無記性故。以其不與煩惱俱故。名爲無覆。性是平等無違拒故。名爲無記。惟識論云。何賴耶識。無始時來。乃至未轉。於一切位。恆與此五心所相應。謂觸。作意。受。想。與思。俱是徧行心所攝故。論云。如何此識。非別境等。心所相應。曰。互相違故。謂欲。希望所樂事轉。此識任業。無所希望。勝解。印持決定事轉。此識瞢昧。無所印持。念。惟明記曾習事轉。此識昧劣。不能明記。定。能令心專注一境。此識任運剎那別緣。慧。惟簡擇得等事轉。此識微劣不能簡擇。故此不與別境相應。此識惟是異熟性故。善染污等。亦不相應。惡作等四。無記性者。有間斷故。定非異熟。

界地隨他業力生

頌第八識。隨諸善惡業力。引於三界九地。五趣之中。受眞異熟。爲總報主。以與前七。色心等法。爲依止故。以彼能爲趣生體故。何偏爲體。曰。具四義故。一謂實有。二恆。三徧。四謂無雜。故能爲體。八識之中。惟第八識。全業招果。自惟無記。招他業故。前六一分。亦無記故。惟第七識。全非業招。自是有覆。非他業故。前六一分。善惡業故。無記之法。如彼漧土。不能相握。自成一聚。故須直用。善惡業力。如水膠等。和彼漧土無記之法。令成器聚。若善惡法。如木石等。自成器聚。不假他力。故非業招。

二乘不了因迷執

由此能興論主諍

頌言二乘。簡非大乘。謂第八識。行相微隱。淺智難知。故曰不了。不信有此第八識體。曰迷。惟以第六受燻持種。曰執。惟識論云。云何應知。此第八識。離眼等識。有別自體。問也。聖教正理。爲定量故。答也。是故論主。廣引三經四頌。四教十理。證有此識。云何聖教。若阿毗達摩經。解深密經。並楞伽經。此大乘三。若大眾部。阿笈摩經。上座部。分別論。化地部。說一切有部。增益經。此小乘四教。云何正理。十證頌曰。持種異熟心。趣生有受識。生死緣依食。滅定心染淨。此頌具含十理。一持種心。二異熟心。三趣生體。四有執受。五壽暖識。六生死時。七緣起依。八識食體。九滅定心。十染淨心。先引聖教。若大乘阿毗達摩經云。無始時來界。一切法等依。由此有諸趣。及涅盤證得。頌第八識。自性微隱。故以作用而顯示之。頌中初半。顯第八識爲因緣用。後半。顯與流轉還滅作依持用。界是因義。卽種子識。無始時來。展轉相續。親生諸法。故名爲因。依是緣義。卽執持識。無始時來。與一切法。等爲依止。故名爲緣。謂能執持。諸種子故。與現行法。爲所依止。由此有諸趣者。由有此識。執持一切順流轉法。令諸有情。流轉生死。𨿽惑業法。皆是流轉。而趣是果。勝故偏說。或諸趣言。通能所趣。諸趣資具。亦得趣名。諸惑業生。皆依此識。是與流轉作依持用。及涅盤證得者由有此識。執持一切順還滅法。令修行者證得涅盤。此中但說能證得道。涅盤不依此識有故。或說所證。是修行者。正所求故。或此雙說。俱是還滅品類攝故。今此頌中。諸所說義。離第八識。皆不得有。卽彼經中。復說頌云。由攝藏諸法。一切種子識。故名阿賴耶。勝者我開示。由此本識。具諸種子。故能攝藏。諸雜染法。依斯建立。阿賴耶名。已入見道諸菩薩眾。得眞現觀。名爲勝者。彼能證解阿賴耶識。故我世尊。正爲開示。解深密經云。阿陀那識甚深細。一切種子如瀑流。我於凡愚不開演。恐彼分別執爲我。梵語阿陀那。此云執持。以能執持諸法種子。及能執受色根依處。亦能執取結生相續﹝結生卽投胎時﹞。故說此識。名阿陀那。無性有情不能窮底故曰甚深。趣寂種性不能通達。故曰甚細。是一切法眞實種子。緣擊便生轉識波浪。恆無間斷。猶如瀑流。凡卽無性。愚卽趣寂。恐彼於此。起分別執。墮諸惡趣。障生聖道。故我世尊。不爲開演。惟第八識。有如是義。入楞伽經。亦作是說。如海遇風緣。起種種波浪。現前作用轉。無有間斷時﹝此頌諭也﹞。藏識海亦然。境界風所擊。恆起諸識浪。現前作用轉﹝此頌法也﹞。眼等諸識。無如大海恆相續轉。起諸識浪。故知別有。第八識性。已上所引大乘四頌。總證第八識。名持種心義○又大眾部。阿笈摩經。密意說此名根本識。是眼等識。所依止故。譬如樹根。是莖等本。非眼等識。有如是義。上座部經。分別論者。俱密說此。名有分識。有謂三有。分是因義。惟此恆徧。爲三有因。化地部中。密說此名。窮生死蘊。離第八識。無別蘊法。窮生死際。無間斷時。說一切有部。增一經中。亦密說此。名阿賴耶。謂愛阿賴耶。樂阿賴耶。欣阿賴耶。喜阿賴耶。謂阿賴耶。是貪總別三世境故。立此四名。由是彼說。阿賴耶名。定顯此中。第八識故。上引小乘四教。宛然有此。第八識體。何以堅執。惟前六耶○已引聖教。當顯正理。謂契經說。雜染淸淨諸法種子之所集起。故名爲心。若無此識。彼持種心。不應有故。謂諸轉識。在滅定等。有間斷故。根境作意。善等類別。易脫起故。如電光等。不堅住故。非可燻習。不能持種。非染淨種。所集起心。此識一類。恆無間斷。如苣蕂等。堅住可燻。當彼契經所說心義。此證第八名心。以合十證頌中第一持種心義○又契經說。有異熟心。善惡業感。若無此識。彼異熟心。不應有故。眼等轉識。有間斷故。異熟不應。斷已更續。定應許有。眞異熟心。酬牽引業。徧而無斷。彼異熟心。卽第八識。以合十證頌中。第二異熟心義。通上以釋初句持種異熟心竟○又契經說。有情流轉五趣四生。若無此識。彼趣生體。不應有故。謂要實有。恆。徧。無雜。具此四義。方可立爲正實趣生。非異熟法。趣生雜亂。住此起余趣生法故。諸異熟色。及五識中。業所感者。不徧趣生。無色界中。全無彼故。諸生得善。及意識中。業所感者。𨿽徧趣生。起無雜亂。而不恆有。不相應行。無實自體。皆不可立正實趣生。惟異熟心。及彼心所。實恆徧無雜。是正實趣生。此卽第八心及心所。以合十證頌中。第三界趣生義○又契經說。有色根身。是有執受。若無此識。彼能執受。不應有故。謂五色根。及彼依處。惟現在世。是有執受。彼定由有。能執受心。惟異熟心。先業所引。眼等轉識。無如是義。彼執受心。卽第八識。以合十證頌中第四有執受義○又契經說。壽暖識三。更互依持。得相續住。若無此識。能持壽暖。令久住識。不應有故。謂諸轉識。有間有轉。如風聲等。無恆持用。不可立爲持壽暖識。惟異熟識。無間無轉。猶如壽暖。有恆持用。故可立爲持壽暖識。卽第八識。以合十證頌中第五壽暖識義。通上以釋次句趣生有受識竟○又契經說。諸有情類。受生命終。必住散心。非無心定﹝顯此有心故﹞。若無此識。生死時心。不應有故。謂生死時。身心惛昧。如睡無夢。極悶絕時。明了轉識。必不現起。又此位中。六種轉識。行相所緣。不可知故。如無心位。必不現行。六種轉識。行相所緣。有必可知。如余時故。眞異熟識。極微細故。行相所緣。俱不可了。是引業果。一期相續。恆無轉變。是散有心。名生死心。卽第八識。以合十證頌中第六生死心義○又契經說。識緣名色。名色緣識。如是二法。展轉相依。譬如蘆束。俱時而轉。若無此識。彼識自體。不應有故。眼等轉識。攝在名中。此識若無。說誰爲識。又諸轉識有間有轉。無力恆時執持名色。寧說恆與名色爲緣。故彼識言。顯第八識。以合十證頌中第七緣起依義○又契經說。一切有情。皆依食住。若無此識。彼識食體。不應有故。謂契經說。食有四種。一者段食。二者觸食。三意思食。四者識食。此四能持。有情身命。令不壞斷。故名爲食。諸有執無第八識者。依何等義。經作是言。一切有情。皆依食住。故識食體。卽第八識。以合十證頌中。第八識食體義。已上釋第三句生死緣依食竟○又契經說。住滅定者。身語心行。無不皆滅。而壽不滅。亦不離暖。根無變壞。識不離身。若無此識。住滅定者。不離身識。不應有故謂眼等識。行相粗動。於所緣境。起必勞慮。厭患彼故。暫求止息。漸次伏除。至都盡位。依此位立。住滅定者。故此定中。彼識皆滅。若不許有微細一類恆徧執持壽暖識在。依何而說識不離身。若全無識。應如瓦礫。非有情數。豈得說爲住滅定者。眼等轉識。於滅定位。非不離身。故契經言。不離身者。彼識卽是此第八識。入滅定時。不爲止息此極寂靜執持識故。無想等位。類此應知。故彼定心。卽第八識。以合十證頌中第九滅定心義○又契經說。心雜染故。有情雜染。心淸淨故。有情淸淨。若無此識。彼染淨心。不應有故。謂染淨法以心爲本。因心而生。依心住故。心受彼燻。持彼種故。彼染淨心。卽第八識。以合十證頌中第十染淨心義。通上釋第四句滅定心染淨竟。證有此識。理趣無邊。不但十義而已。詳惟識論第三第四。宗鏡四十七。文繁不引。

浩浩三藏不可窮

淵深七浪境爲風

頌第八識。體性淵微。隨緣生識之義。浩浩者。深廣義。三藏者。能所執也。持種義邊。名爲能藏。受燻義邊。名爲所藏七執爲我。名爲執藏。如契經說。諸法於識藏。識於法亦爾。更互爲果性。亦常爲因性。此頌意言。阿賴耶識。與諸轉識。於一切時。展轉相生。互爲因果。攝大乘說。阿賴耶識。與雜染法。互爲因緣。如炷與焰。展轉生燒。又如束蘆。互相依住。惟依此二。建立因緣。所餘因緣。不可得故。頌言淵深者。顯不可窮義。以水諭於第八本識。故有淵深不窮之相。以浪諭於前七轉識。故有生滅不盡之波。以風諭於境等四緣。故有擊發助生之狀。所以諭中。多風至。多波生。少風至。少浪起。法中多緣多識生。少緣少識起。如楞伽云。如海遇風緣等。

受燻持種根身器

頌第八識。旣能受燻。復能執持種子根身。及緣器界之義。惟識論云。依何等義。立燻習名。問也。所燻能燻。各具四義。令種生長。故名燻習。答也。何等名爲所燻四義。一堅住性。若法始終。一類相續。能持習气。乃是所燻。此遮轉識。及聲風等。性不堅住。故非所燻○二無記性。若法平等無所違逆。能容習气。乃是所燻。此遮善染。勢力彊盛。無所容納。故非所燻。由此如來。第八淨識。惟帶舊種。非新受燻○三可燻性。若法自在。性非堅密。能容習气。乃是所燻。此遮心所。及無爲法。依他堅密。故非所燻○四與能燻共和合性。若與能燻。同時同處。不卽不離。乃是所燻。此遮他身。剎那前後。無和合義。故非所燻。惟異熟識。具此四義。可是所燻。非心所等○何等名爲能燻四義。一有生滅。若法非常。能有作用。生長習气。乃是能燻。此遮無爲。前後不變。無生長用。故非能燻○二有勝用。若有生滅。勢力增盛。能引習气。乃是能燻。此遮異熟。心心所等。勢力羸劣。故非能燻○三有增減。若有勝用。可增可減。攝植習气。乃是能燻。此遮佛果。圓滿善法。無增無減。故非能燻。彼若能燻。便非圓滿。前後佛果。應有勝劣。○四與所燻和合而轉。若與所燻。同時同處。不卽不離。乃是能燻。此遮他身。剎那前後。無和合義。故非能燻○惟七轉識。及彼心所。有勝勢用。而增減者。具此四義。可是能燻。如是能燻。與所燻識。俱生俱滅。燻習義成。令所燻中。種子生長。如燻苣蕂。故名燻習問。能燻前七。王所俱能。所燻第八。何非心所。答。所燻惟王。心所非義。所若受燻。大過失生。不應齊責。問。前七能燻第八四分。何燻何分。曰。前五轉識。惟燻第八相。分種子。第七惟燻見。分種子。惟第六識。能燻第八相見。分種。問。能燻前七。各有四分。何分能燻。曰。見相二分。能燻成種。以此二分。有作用故。問。相分是色。何能燻種。曰。但是見分與相分力。相卽能燻。如梟附塊。能成卵殼。頌言持種根身器者。持乃執受。有四義故。一攝爲自體。同無記故。二持令不散。令不壞故。三領以爲境。親相分故。四令生覺受。同安危故。種子根身。四義皆具。器界惟有。領以爲境一義。非有情故。無餘三義。

去後來先作主公

頌第八識先來後去。成生死義。所以言去來者。非謂識體有去有來。何則。未生之前。已有識體。故曰來先。旣死之後。識體尙存。故曰去後。以來之先去之後而究之。則知識體常存。豈有去來乎。依憑經論。略辧此識捨出之處。瑜伽論云。善業從下冷。惡業從上冷。二皆至於心。一處同時捨。雜寶藏經云。頂聖眼生天。人心餓鬼腹。旁生膝蓋離。地獄腳板出。然經論異者。經明六趣差別。論明善惡兩途。其義一也。有漏章竟。

不動地前才捨藏

金剛道後異熟空

大圓無垢同時發

普照十方塵剎中

頌第八識。次第捨名。乃至究竟轉智之義。謂第八識。有三種名。三十頌云。初阿賴耶識。異熟一切種。此卽三種名。一名阿賴耶。二名異熟識。三名一切種。又謂此識。從有漏因。至無漏果。略爲三位。一我愛執藏位。謂從無始。至不動地邊。名阿賴耶識。此雲藏識。具三義故。以能持種故曰能藏。以能受燻。故曰所藏。第七念念執爲我故。故曰執藏。具此三義。名阿賴耶。得登八地。煩惱永伏。不受彼燻。七不執我。三藏之名。從此捨故。故云不動地前才捨藏也○二善惡業果位。亦從無始。至等覺位。名異熟識。亦具三義。一變異而熟。因種變異。果方熟故二異時而熟。因滅果生。定異時故。三異類而熟。因通善惡。果無記故。具此三義。名異熟識。從斷惑來。名金剛道。二障惑種。由此斷故。金剛道後。卽解脫道。余有漏果。及劣無漏。俱棄捨故。惟識論云。有義所餘有漏法種。及劣無漏。金剛諭定。現在前時。皆已棄捨。與二障種。俱時捨故。有義爾時。猶未捨彼。與無間道。不相違故。菩薩應無生死法故。此位應無所燻識故。住無間道。應名佛故。後解脫道。應無用故。由此應知余有漏等。解脫道起。方棄捨之。第八淨識非彼依故。故此頌云。金剛道後異熟空也○三相續執持位。從證佛果。盡未來際。名無垢識。此識與智。同時發起。相續執持。無漏種故。惟識論云。大圓鏡智相應心品。性相淸淨。離諸雜染。純淨圓徳。現種依持。能現能生身土智影。如大圓鏡現眾色相。由斯此品從初成佛。盡未來際。相續不斷。持無漏種。令不失故。故此頌云。大圓無垢同時發。普照十方塵剎中也。

八識規矩補注證義﹝終﹞

