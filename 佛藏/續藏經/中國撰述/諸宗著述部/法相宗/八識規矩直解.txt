續藏經八識規矩直解

明智旭解

八識規矩直解

三藏法師玄奘作

藕益沙門智旭解

前五識頌

性境現量通三性

統論所緣。凡有三境。一性境。二帶質境。三獨影境。一性境者。性是實義。謂相分色從相分種子所生。故名爲實。此復有二。一無本質。二有本質。一無本質者。卽第八心王所緣根身器界及諸種子。但是自變自緣。不假外質。然約器界及他人之浮塵根。旣是共相識種所變。亦得說有外質也。根本智親證眞如。𨿽不變爲相分。亦名性境。二有本質者。卽今五識所緣現在五塵。及明了意識初念並定中獨頭意識所緣定果色等。皆托第八識之相分以爲本質。隨卽變爲自識相分而爲所緣。猶如鏡中所現羣像。𨿽約眞諦言之則皆如幻如夢了無眞實。而約俗諦言之則五塵卽是五識相分。從種子生還燻成種。不同空華鏡像兔角龜毛。亦復不同過去未來之不可得。故名性境也。帶質。獨影二境下文方解。現量者。現謂顯現。量謂度量。五根對境分明顯現。依之發識緣慮度量。𨿽無隨念。計度二種分別。然有自性分別得彼性境不錯不謬。任運了別不帶名言也。三性者。善。惡。無記也。五識能助第六意識作善惡業。若與信等相應則善性攝。若與無慚等相應則惡性攝。俱不相應則屬無記性攝。故云通三性也。

眼耳身三二地居

五根通於二界五地。惟無色四天乃無五根。今明五識則鼻。舌二識惟欲界得行。初禪以上無段食雜气故不現行也。眼。耳。身三識惟欲界五趣雜居地及初禪離生喜樂地此二地中得行。若二禪內淨喜樂則無外色外聲外觸可緣。故並眼。耳。身之三識亦不起現行也。三禪已上不言可知。

徧行別境善十一

中二大八貪瞋癡

此明五識但與三十四心所得相應也。徧行五心所。謂作意。觸。受。相。思。徧一切心決相應故。別境於心所謂欲。解。念。定。慧。由同時意識所引。亦得於別別境生欲等故。善十一謂信。慚。愧。無貪。無瞋。無癡。勤安。不放逸。行舍。不害。欲界善。五識得與十善相應。但除輕安。初禪善眼。耳。身識並得有輕安故。中二隨煩惱。謂無慚。無愧。大八隨煩惱。謂掉舉。惛沈。不信。懈怠。放逸。失念。散亂。不正知。若惡心中定有此十。若有覆無記心中定有掉舉等八。故貪。瞋。癡者根本煩惱之三癡。卽無明。徧與一切染心相應。五識緣欲界順情五塵有任運貪。若緣違情五塵有任運瞋。故外道凡夫入初禪時。眼。耳。身識惟有貪癡亦不名惡。但名有覆無記。若佛弟子入初禪者。有觀慧故。不味著故。並無根本癡。貪及大隨八。但名爲善也。

五識同依淨色根

九緣七八好相鄰

淨色根謂勝義五根。乃第八識所執受之相分。以能發識。比知是有。𨿽是色法。非外四大所造。亦非肉眼可見。故名爲淨色根。依此五根乃發五識。此根卽名增上緣。依眼識則更須空緣。明緣。境緣。作意緣。分別依緣。染淨依緣。根本依緣。種子依緣方得生起現行。故云眼識九緣生。耳識則除明緣。但須八緣。以暗中亦聞聲故。鼻。舌。身三識則並除空緣。但須七緣。以合時方知香。味。觸故。

合三離二觀塵世

愚者難分識與根

鼻。舌。身三。合中取境。眼。耳二種離中取境。故曰合三離二。觀塵世也。觀者能緣之見分。塵世者所緣之相分。五根對境無緣慮用。故大佛頂經云。但如鏡中。無別分析。圓覺經云。其光圓滿。得無憎愛。五識緣境則有自性分別。任運起貪。瞋。癡。然猶無有隨念。計度二種分別。所以不帶名言。不執爲外。仍名現量。同時率爾意識亦復如是。直至尋求等流心起。方墮比。非二量之中。然此根識不同之。致惟有秉大乘教以智觀察乃能分之。若愚法聲聞則便難於分別。況凡外乎。

變相觀空惟後得

果中猶自不詮眞

圓明初發成無漏

三類分身息苦輪

此明五識至果位中轉爲成所作智之時。猶自不能親證眞如體性。但於自識變起眞如相分以觀二空之理。故非根本智攝。惟是後得智攝也。未成佛前一向有漏。直俟金剛道後異熟識空。轉成大圓鏡智相應之庵摩羅識。名爲圓明初發。爾時庵摩羅識所持五根成無漏故。依根所發五識亦成無漏。名爲成所作智相應心品。能於盡未來時徧十方界示現三輪不思議化。度脫一切有情生死苦輪也。

第六識頌

三性三量通三境

三界輪時易可知

三性卽善。惡。無記。三量謂現量。比量。非量也。此識若與五識同起。率爾緣現在境。不帶名言。不執爲外。則屬現量。若入禪定緣禪定境。亦屬現量。若入二空觀智。或根本智親證眞如。或後得智變相觀空。亦皆現量。若籍眾緣而觀於義不倒不謬。如見煙知火。見角知牛等。則名比量。若顚倒推求虛妄計度不能如理而解。不能如事而和。無我計我。不淨謂淨等。又如見杌疑人。見繩疑蛇等。又如翳睹空華。捏觀二月等。皆名非量也。三境卽性境。帶質境。獨影境。性境已如前釋。帶質復有二種。一者以心緣心。名眞帶質。卽第六識通緣一切心及心所。第七識單緣第八識之見分是也。二者以心緣色。名似帶質。謂帶彼相起。有似彼質。如依經作觀。非是五識所緣現境故也。獨影境亦有二種。一者無質獨影。如緣龜毛等。二者有質獨影。如依經作觀。𨿽似托彼爲質。終是獨頭意識所現影故。今第六識最爲明利。故能通緣三境。而於三界輪轉之時最易可知也。

相應心所五十一

善惡臨時別配之

謂此第六識心與五十一心所皆得相應。所謂徧行五。別境五。善十一。根本煩惱六。大隨八。中隨二。小隨十。不定四。隨其所起或多或少。初無一定。故須臨時別配。具如惟識論中諸門分別也。根本煩惱卽貪。瞋。癡加慢。疑。邪見爲六。小隨十謂忿。恨。覆。惱。嫉。慳。誑。謟。害。憍。不定四謂悔。眠。尋。伺。

性界受三恆轉易

根隨信等總相連

言此第六識心。或時與信等相連則爲善性。或時與根隨煩惱相連則爲惡性。或時不與善惡相連。但與徧行。別境等相連則便爲無記性。故三性恆轉易也。或緣欲界。或緣色界。或復緣無色界。故三界恆轉易也。或時喜受。或時樂受。或時憂受。或時苦受。或時不苦不樂名爲捨受。故五受恆轉易也。

動身發語獨爲最

引滿能招業力牽

謂身。語二業皆由此第六識方能動發。由第六識與發業惑相應。能造善惡引業。此業𨿽謝。所燻種子至成熟時能招六道總報。由第六識與潤生惑相應。能造善惡滿業。此業𨿽謝。所燻種子至成熟位能招六道別報。所招總報名眞異熟。所招別報名異熟生。若總若別苦樂萬狀。皆第六識造業所牽感也。

發起初心歡喜地

俱生猶自現纏眠

發起初心者謂妙觀察智。相應心品初發起時。在於菩薩初歡喜地也。蓋由資糧。加行位中用有漏聞思修慧。漸伏我法二執現行。亦復助黑無漏智種令其漸漸成熟。故至初歡喜地頓斷分別我法二執種子。得與妙觀察智相應。然其俱生我法二執之現行纏繞及隨眠種子尙自未斷。猶須數數修習之力乃能伏斷也。

遠行地後純無漏

觀察圓明照大千

此明菩薩第七地後俱生我執永伏。𨿽有俱生微細法執。或時現起而非有漏。故能觀察諸法圓滿明淨。普照大千世界機緣。隨應說法化度也。

第七識頌

帶質有覆通情本

隨緣執我量爲非

此明第七識所緣乃托第八識之見分以爲本質。是眞帶質。此識𨿽非善惡性惟無記。而由俱生我執隱眞理故名有覆。三界有情所以枉受輪回不證涅盤。通以此執爲本。故名爲通情本。隨所生處必緣第八識之見分。妄執爲我。故名爲非量也。

八大徧行別境慧

貪癡我見慢相隨

此明第七識相應之心所也。大隨有八。徧行有五。別境惟慧。根本則我貪。我癡。我見。我慢。惟此十八恆得相應。

恆審思量我相隨

有情日夜鎭昏迷

四惑八大相應起

六轉呼爲染淨依

第八則恆而不審。第六則審而不恆。前五則不審不恆。惟此第七末那於有漏位恆審思量。非我執我。此妄執之我相無始隨逐無時暫捨。所以有情日夜昏迷不能自拔也。四惑卽我貪。我癡。我見。我慢。八大卽掉舉。惛沈等。前六轉識修施。戒等諸善行時。由此第七念念執我。令所修善不能亡相。故名染依。若此識轉爲平等性智。則前六識所修諸行皆成無漏。名爲淨依。所以前六轉識呼此第七識爲染淨依也。

極喜初心平等性

無功用行我恆摧

謂此第七末那無始妄執我法直行。菩薩初歡喜地。第六意識入二空觀。斷盡分別二執種子。亦伏俱生二執現行。此第七識方初得與平等性智相應。然由俱生我執未斷。所以出觀之後仍復執我。直入八地無功用行。方不復起現行我執也。

如來現起他受用

十地菩薩所被機

謂四智菩提皆是如來自受用執身所攝。而用各不同。若爲地上菩提所現他受用報身。則是平等性智之用。其所被機惟是十地菩薩也。

第八識頌

性惟無覆五徧行

界地隨他業力生

謂第八識非善非惡亦非有覆。故其性但是無覆無記。但與徧行五心所相應也。三界九地但隨夙世善惡引業所牽受生。分毫不能自作主張。豈可執爲我哉。

二乘不了因迷執

由此能興論主爭

第八識之行相甚爲微細。難可了知。佛恐愚法聲聞妄執爲我。故於阿含諸經姑未顯說。而二乘迷於佛旨。執於權教。不了此識是有情總報之主。生死涅盤之依。妄撥爲無。故大乘論主廣引聖教。備顯正理。以與之爭。蓋欲破彼妄執故也。

浩浩三藏不可窮

淵深七浪境爲風

受燻持種根身器

去後來先作主公

此第八識其有能藏。所藏。執藏義故。所以浩浩而不可窮其邊際。淵深而不可得其源底也。此識持一切轉識種子。故名能藏。受轉識所燻成種。故名所藏。被第七識執之爲我。故名執藏。此識如水。前七轉識依此得起猶如波浪。此識所現境界之相。能與轉識作增上緣。猶如猛風。此識一味無記恆時相續。故受前七轉識之所燻習。持一切法之種子。持內根身。持外器界。若於死位。此識最後捨去。若於生位。此識最先來執。𨿽非實我實法。而一期生死必以此爲總報主也。

不動地前才捨藏

金剛道後異熟空

大圓無垢同時發

普照十方塵剎中

此識有種種名。一名阿賴耶識。以其被第七識執爲我故。此名至不動地前我執永伏卽便先捨。二名爲異熟識。以是善惡漏無漏業至成熟時所招感故。此名直至金剛道後圓滿佛果方得捨之。三名一切種識。通於因果凡聖等位。但至成佛之後則惟持圓滿無漏善種。盡未來際利樂有情。更不受燻。以其一切有漏種子及一分劣無漏種皆永斷故。名之爲無垢淨識。以其與極善無漏之慧心所恆相應故。名之爲大圓鏡智。此識一轉。此智一發。則法界洞朗。眞俗等觀。故云普照十方塵剎中也。

八識規矩直解﹝終﹞

