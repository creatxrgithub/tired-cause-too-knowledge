續藏經相宗八要

明洪恩輯

因明入正理論題辭

諸法本因曰正理。徹諸法本因曰正智。理由智顯。宗假因明。因智爲能入。正理爲所入。菩薩證眞現量眞比量。故有眞能立眞能破。以智照理。以自悟他。故曰因明入正理。如立眞如則入眞如正理。立惟識則入惟識正理。立無常則入無常正理。苟非證眞之人。則一開口而三十三過隨之。立量豈易乎哉。譬如禮樂徵伐自天子出。則諸候拱手聽命。而天下治。自諸候大夫出。則四夷交侵。民無所措其手足矣。故閱此論者。如客兒閱帝王世譜。𨿽知昭穆次序。而不能冒神明之冑。又如盡識三千律條。而身非刑官。遂欲加之有罪。其誰服之。然則學者所急。務在證眞哉。務在證眞哉。

秀水眞實居士馮夢禎題

