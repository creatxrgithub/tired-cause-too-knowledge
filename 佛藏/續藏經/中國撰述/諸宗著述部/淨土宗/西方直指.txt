續藏經西方直指

明一念編刊西方直指敍

西方直指淥田一念居士所撰也其意謂爲未聞西方者告焉而其書具道事相而不外心性讀者信而解之解而行之則豈惟感西方淨土抑亦顯寂光淨土歟因今表出之於本山藏中命諸剞劂氏以廣其傳蓋竊﹝余﹞志永存於不朽云。

元祿辛未秋八月朔旦天臺山沙門大云﹝亮潤﹞識於東溪西樂院

西方直指序

袁居士撰西方合論爲參禪未悟者告而余又撰西方直指爲未聞西方者告或曰汝儒流也可宗禪乎余曰余辟禪非宗禪也蓋禪儒各立門戶原無干涉自世教不明人起見刺於是有排禪者有右禪者有合儒禪者有析儒禪者議論紛紛漫無著落致令邪士狂徒乘機冒詐逃匿其中匪惟累儒且累禪矣然則欲爲辟禪計者請毋辟其名但攻其病使業禪者知如何始爲禪不容以禪病而病禪使業儒者知如是且非禪豈容以禪病而病儒如食穀者不種麥然能識麥故不聞辟麥而終不以麥勝穀食麥者不種谷然能識谷故不聞辟穀而終不以穀勝麥此無他以穀麥較若黑白無所容其辟而實不必於辟也是故孔子稱老而不爲老混者以孔子能知老耳韓子辟佛而爲佛屈者以韓子不知佛耳今不知其病而攻之但從其門而辟之不惟禪者拒之卽儒者亦疑之矣卽辟禪者亦自疑矣故陰疑之不若陽辧之能辧之則禪不礙儒儒不礙禪何煩辟辭或曰方今禪毒大發波及吾儒汝不衛儒直搗禪巢誠急則治標之奇策也但禪門一切皆空淨穢兩忘今子偏執西方豈不乖理余曰眾生錯認祖機正病此見而子猶然執病爲藥豈非迷中倍人須知禪者淨土之禪淨土者禪之淨土原無許多分別知見子如不能見月忘指則謂西方爲有非西方也謂西方爲無非西方也謂西方爲亦有亦無爲非有非無亦非西方也謂禪卽淨土淨土卽禪總皆戲論吾於汝何哉𨿽然他道修行如蟻子上於髙山念佛往生似風帆張於順水先哲言之諄諄奚俟愚啜。

西方直指目錄

上卷

淨土因地

淨土功果

淨土儀式

淨土願文

淨土辧疑

中卷

經論指歸

祖師指歸

下卷

往生證驗

往生持戒

西方直指卷之上

淥田一念居士編

淨土因地

經云過去久遠劫中有國王名憍屍迦彼時有佛名世自在王如來王聞法捨位出家號法藏比丘於彼佛前發四十八願有一願云我作佛時十方眾生至心信樂欲生我國十聲念我名號而不生者我不作佛乃歷劫勤修得成正覺號阿彌陀國號極樂世界從是西方過十萬億佛剎今現在說法觀音勢至二大菩薩爲之贊化梵語阿彌陀此云無量以佛光明無量照十方國故以佛壽命及其人民經無量劫故其國黃金爲地無陵谷坑坎寶池寶樹種種莊嚴水鳥風林俱宣妙法無晝夜寒暑無地獄餓鬼畜生無有女人衣食宮器隨念而至無有眾苦但受諸樂故名極樂一名安養一名淸泰一名淨土。

淨土功果

經云欲生極樂國者當修三福一者孝養父母奉事師長慈心不殺修十善業二者受持三歸具足眾戒不犯威儀三者發菩提心深信因果讀誦大乘勸進行者如此三事名爲淨業正因根熟則全持根生則分受又云若有人深信發願念阿彌陀佛者是人現世消災增壽西方七寶池中卽生蓮華一孕標其姓名念佛精專華日敷茂臨終命時佛不捨願力親垂接引是人心不顚倒一剎那頃往蓮胎化生隨其淨業深淺有上中下九品皆得見佛聞法心無退轉證無生忍永不輪回。

淨土儀式

行者每日淸晨服飾已勿茹葷酒卽焚香供佛屏除雜念至心專想如對金容如子憶母如遭水火狴牢者之求救合掌向西禮拜畢卽念南無阿彌陀佛南無觀世音菩薩南無大勢至菩薩南無一切菩薩聲聞諸上善人各十聲每聲以一气爲度不髙不低念畢又念大慈菩薩發願偈一徧云十方三世佛阿彌陀第一九品度眾生威徳無窮極我今大皈依懺悔三業罪凡有諸福善至心用回向願同念佛人感應隨時現臨終西方境分明在目前見聞皆精進共生極樂國見佛了生死如佛度一切念畢頂禮而退更有身心稍閒者念彌陀經並往生咒及西方願文爲主其餘二時三時功課或念佛千聲萬聲悉隨力量而行每日立定成規不可一日間斷。

淨土願文﹝沈蓮池撰﹞

稽首西方安樂國

接引眾生大導師

我今發願願往生

惟願慈悲哀攝受

弟子﹝某甲眾等﹞普爲四恩三有法界眾生求於諸佛一乘無上菩提道故專心持念阿彌陀佛萬徳洪名期生淨土又以業重福輕障深慧淺染心易熾淨徳難成今於佛前翹勤五體披瀝一心投誠懺悔我及眾生曠劫至今迷本淨心縱貪嗔癡染穢三業無量無邊所作罪垢無量無邊所結冤業願悉消滅從於今日立深誓願遠離惡法誓不更造勤修聖道誓不退惰誓成正覺誓度眾生阿彌陀佛以慈悲願力當證知我當哀憫我當加被我願禪觀之中夢寐之際得見阿彌陀佛金色之身得歷阿彌陀佛寶嚴之土得蒙阿彌陀佛甘露灌頂光明照身手摩我頭衣覆我體使我宿障自除善根增長疾空煩惱頓破無明圓覺妙心廓然開悟寂光眞境常得現前至於臨欲命終預知時至身無一切病苦厄難心無一切貪戀迷惑諸根悅豫正念分明捨報安詳如入禪定阿彌陀佛與觀音勢至諸聖賢眾放光接引垂手提攜樓閣幢幡異香天樂西方聖境昭示目前令諸眾生見者聞者歡喜感嘆發菩提心我於爾時乘金剛臺隨從佛後如彈指頃生極樂國七寶池內勝蓮華中華開見佛見諸菩薩聞妙法音獲無生忍於須臾間承事諸佛親蒙授記得授記已三身四智五眼六通無量百千陀羅尼門一切功徳皆悉成就然後不違安養回入娑婆分身無數徧十方剎以不可思議自在神力種種方便度脫眾生咸令離染還得淨心同生西方入不退地如是大願世界無盡眾生無盡業及煩惱一切無盡我願無盡願今禮佛發願修持功徳回施有情四恩總報三有齊資法界眾生同圓種智。

淨土辧疑

歸元直指選

宗本問弟子欲脫生死不知依何法修。

禪師贊嘆曰年紀幼而發心髙聽吾所說徑路修行但念阿彌陀佛。

宗本曰凡夫罪業甚多雲何一世念佛便得往生淨土。

答十六觀經云至心念南無阿彌陀佛一聲滅八十億劫生死重罪有人平生造五逆十惡臨終十念阿彌陀佛尙得往生況一世齊戒念佛乎。

問阿彌陀佛何故有如是廣大功徳廣大行願。

答大阿彌陀經云我至成佛時名聲超十方人天欣得聞俱來生我剎地獄鬼畜生亦生我剎中是則凡在三界六道輪回之內者無所不度可知矣阿彌陀佛現在西方極樂世界又在十方世界教化無數天人以至蜎飛蠕動之類﹝蜎飛者謂微細飛虫也蠕動者謂微細蛆虫也﹞若此者佛尙化度況於人乎阿彌陀佛又有願云若稱我名必生我國若不爾者誓不作佛是以廣度眾生無有窮極而人一念皈依遂生其國由此推之念佛功徳實不可思議也又云若有眾生欲生我國上品者須用慈心不殺愛護含靈具諸戒行讀誦大乘解第一義諦理深明供養三寶孝敬雙親悲憐貧苦教化有情若能如是念佛者決定上品上生直至成佛其或力量未充且自堅持齊戒一心念佛若能念佛無間亦不在下品生矣況此法門不揀賢愚不擇貴賤不在貧富不分男女不問老幼不拘僧俗不論久近皆可以念佛念佛軌則亦不拘或髙聲念低聲念流水念頂禮念參究念觀想念攝心念輪珠念行道念住立念靜坐念側臥念默念明念千念萬念皆同一念惟要決定信心求生淨土果能如是行持何用別尋知識可謂行船盡在把梢人達者同登安養國。

問世間之人多說家緣縈絆世務纏身且待老來然後念佛。

答曰苦哉苦哉豈不見死心禪師云世間之人財寶如山妻妾滿室日夜歡樂他豈不要長生在世爭柰前程有限暗裏相催符到便行不容遲滯閻羅老子不順人情無常鬼王有何面目且據諸人眼裏親見耳裏親聞前街後巷親戚眷屬朋友兄弟彊壯後生死卻多少豈不聞古人云莫待老來方學道孤墳盡是少年人又曰自從早年索妻養子經營家計受盡千辛萬苦忽然三寸气斷未免一旦皆休若是孝順兒孫齊得幾僧看得部經燒得陌紙春三秋九做得碗飯哭得樹聲猶是記憶爹娘的若是不肖之子父母方死骨頭未冷作撻財產出賣田園恣意作樂以此較之著甚麼急兒孫自有兒孫福莫與兒孫作馬牛復引古徳云冷笑富家翁營生忙似箭囤圓米生虫庫中錢爛貫日裏把稈稱夜裏點燈算形骸如傀儡莫教繩索斷死心如此苦口勸人曾許你且做世間事待老來念佛乎當思人生在世能有幾時石火電光眨眼便過趂此未老未病之前抖擻身心撥棄塵事得一日光景念一日佛名得一時工夫修一時淨業由他臨命終時好死惡死我之盤纏預辧了也我之前程穩穩當當了也若不如此後悔何追思之思之。

天臺智者十疑論

淨土指歸選

世或以念佛往生爲難乎使愚夫愚婦執持聖號諦信而不疑無不得生者或以爲易乎非夫宿植深厚洞達玄旨不滯於偏小者莫窺其閫奧大本經說疑心修善不了佛智生彼胎宮壽五百歲不見三寶而上品生因實枉乎解第一義故知明宗得旨乃萬行之前導修淨業者其可緩哉。

十六妙觀

觀無量壽佛經云如來今者教韋提希及未來世一切眾生觀於西方極樂世界以佛力故當得見彼淸淨國土如執明鏡自見面像見彼國土極妙樂事心歡喜故應時卽得無生法忍。

一心三觀

四明尊者云三觀者一念卽空卽假卽中也所謂空者一切皆空三觀悉彰蕩相之用也假者一切皆假三觀悉明立法之功也中者一切皆中三觀悉是絕待之體也是則終日蕩相而諸法皆成終日立法而纖塵必盡終日絕待而二諦熾然此不可思議之妙觀也。

心觀爲宗

四明尊者妙宗鈔釋曰經以觀佛而爲題目疏今乃以心觀爲宗此二無殊方是今觀良以圓解全異小乘小昧惟心佛從外有大乘行人知我一心具諸佛性托境修觀佛相乃彰今觀彌陀依正爲緣燻乎心性心性所具極樂依正由燻發生心具而生豈離心性全心是佛全佛是心終日觀心終日觀佛是故經目與疏語𨿽不同其義無別又應須了若觀佛者必須照心若專觀心未必托佛如一行三昧直觀一念不托它佛而爲所緣若彼般舟及此觀法發軫卽觀安養依正而觀依正不離心性故曰心觀須知此觀不專觀心內外分之此當外觀以由托彼依正觀故是以經題稱爲觀佛若論難易今須從易法華玄云佛法大髙眾生大廣初心爲難心佛眾生三無差別觀心則易今此觀法非但觀佛乃據心觀就下顯髙𨿽修佛觀不名爲難是知今經心觀爲宗意抂見佛故得二說義匪殊塗又應知法界圓融不思議體作我一念之心亦復舉體作生作佛作依作正作根作境一心一塵至一極微無非法界全體而作旣一一法全法界作故趣舉一卽是圓融法界全分旣全法界有何一物不具諸法以一切法一一皆具一切法故。

念佛通別

妙宗云毗盧遮那徧一切處一切諸法皆是佛法所謂眾生性徳之佛非自非它非因非果卽是圓常大覺之體故起信論云所言覺義者謂心體離念離念相者等虛空界無所不徧法界一相卽是如來常住法身依此法身說名本覺故知本佛圓明之體是我凡夫本具性徳故一切教所談行法無不爲顯此之覺體故四三昧通名念佛但其觀法爲門不同如一行三昧直觀三道顯本性佛方等三昧則兼誦咒法華兼誦經觀音兼數息覺意歷三性此等三昧歷事𨿽異念佛是同俱爲顯於大覺體故𨿽俱念佛而是通塗顯諸佛體若此觀門及般舟三昧托彼安養依正之境用微妙觀專就彌陀顯眞佛體𨿽托彼境須知依正同居一心心性徧周無法不造無法不具若一毫法從心外生則不名爲大乘觀也。

四土

一曰凡聖同居二曰方便有餘三曰實報無障礙四曰常寂光也一凡聖同居者自分二類初曰同居穢卽娑婆之類以居其中者有凡有聖次曰同居淨卽如極樂國土𨿽果報殊勝然亦凡聖同居何以故以生彼土者未必悉是得道之人二方便有餘者二乘菩薩所居修方便道斷四住惑故曰方便無明未盡故曰有餘三實報無障礙土者純諸法身菩薩所居四常寂光土者諸佛如來所居○十六觀經本爲韋提希厭同居穢求同居淨故談妙觀良由三觀能破三惑不獨感於同居淨土隨其惑斷淺深之處自然感得有餘等三如病須藥本爲安身求得仙方修合服之不但安身能輕骨。

淨土惟心

行人一念如在東一燈彌陀淨土如在西一燈以其光徧滿故一卽一切一切卽一心外無土土外無心此卽事之裏惟心淨土也以無壞無雜故此燈彼燈不相混亂心自是心佛自是佛淨土自是淨土卽此土眾生念彼土之佛而求往生此卽理之事西方淨土也𨿽分事理實非兩途若局於西方而不達惟心則得事失理𨿽未能稱理佛神力故亦得往生𨿽居下品亦無退轉若局自心而不求西方則事理俱失以不求生故不得往生此失事也以不知心外無法故定執方寸爲心昧心法圓融之旨此失理也。

以理奪事

六祖云東方人造罪作業求生西方若西方﹝此西方非佛說西方乃對震旦國言耳﹞人造罪作業求生何處又志公云智者知心是佛愚人願往西方二師所言皆以理奪事亦應病之藥也若隨語生解則執藥成病矣若直就理說則一法不可得有何淨土可生不獨無淨土而自心亦不可得此不可得亦不可得若然者則所謂自心有西方與卽心是佛者皆成疣贅矣。

般舟三力

圓通梵法師會宗集引般舟三昧經言念佛往生有三種力一者本有佛性力言煩惱心中有如來藏也二者慈光攝取力言彌陀光明無量念佛眾生攝取不捨也三者念佛三昧力言憶佛念佛現前當來必定見佛也此三種力如三股繩合爲一大索能牽重物又如水火鏡子若將對日以艾取之卽可得火若將對月以珠取之卽可得水今以鏡具水火之性諭眾生本具佛性之力也須假日月光來照者諭彌陀慈光攝取之力也以珠艾能引水火者諭信心念佛之力也此三種佛缺一不可三事和合水火方生三力相資必生淨土。

水澄月現

無爲楊居士曰大願聖人從淨土來來實無來深心凡夫往淨土去去實無去彼不來此此不往彼而凡聖會遇兩得交際者何耶彌陀光明如淨滿月徧照十方水淸而靜則月現全體月非取水而遽來水濁而動則月無定光月非捨水而遽去。

天依懷禪師問學者云若言捨穢取淨則屬妄想若言無淨土則違佛語修淨土者宜如何修眾無語復自答云生則決定生去則實不去又云譬如雁過長空影沈寒水雁絕遺蹤之意水無畱影之心。

廣狹自在

以十方法界不離一微塵故一塵至微量同法界佛剎𨿽廣不離一塵十萬遐程不逾方寸。

古今無間

以三際不離一念故三際俱不可得以世相遷流本常住故經云觀彼久遠猶若今日經須臾間歷事諸佛徧十方界。

一心不亂

眞歇云念佛法門徑路修行接上上根器旁引中下之機故一心不亂之說兼含二意曰理一心曰事一心若事一心人皆可以行之只一憶念如龍得水似虎靠山卽楞嚴經憶佛念佛現前當來必定見佛不假方便自得心開若理一心亦非它法直將阿彌陀佛四字做个話頭二六時中自晨朝十念之頃直下提撕不以有心念不以無心念不以亦有亦無心念不以非有非無心念前後際斷一念不生不涉階梯頓超佛地得非淨土之見佛簡易於宗門乎信知乃佛乃祖在教在禪皆修淨業同歸一願入得此門無量法門悉皆能入。

日用系緣

慈云云凡歷涉緣務而內心不忘於佛及憶淨土譬如世人切事系心𨿽經歷言語去來坐臥種種作務而不妨密憶前事宛然念佛之心亦應如是或若失念數數攝還久久成性任運常憶又復覺心微起惡念卽便憶佛以佛力故惡念自息若見它人受苦以念佛心憐湣於彼願其離苦普賢行願云欲行惡法皆悉不成所修善業皆速成就如是相續念佛系心能辧一切淨因功徳龍舒云凡聞惡聲則念阿彌陀佛以消禳之願一切人不爲惡行凡見善事則念阿彌陀佛以贊助之願一切人皆爲善行無事則默念阿彌陀佛常抂目前使念念不忘能如此者其於淨土決定往生。

睡時入觀

大藏集諸經禮懺儀云修淨土者凡入觀與睡時應�先起立合掌一心向西十稱阿彌陀佛觀音勢至淸淨海眾畢卽發願言弟子現是凡夫罪業深重輪回六道不能出離今遇善知識得聞彌陀功徳名號一心稱念願生淨土願佛哀憫垂手接引弟子不識彌陀世尊身相光明願佛菩薩示現身相及國土莊嚴等事說是語已一心正念卽便入觀及睡或於正發願時見諸瑞相或於觀中得見或於睡夢得見此法近來大有靈驗不能具述精進行之方信不虛。

撥無因果

圓頓行人語默動靜皆遵聖教盡合佛心若以念佛生心動念成妄想者則息心無念亦成妄想首楞嚴經云縱滅一切見聞覺知內守幽間猶爲法塵分別影事若以念佛著有爲患則執空之人其患尢甚永嘉云豁達空撥因果漭漭蕩蕩招殃禍棄有著空病亦然還如避溺而投火若以外求他佛爲未達則內執己心不達尢甚長沙云學道之人不識眞只爲從來認識神無量劫來生死本癡人喚作本來人若以別求淨土爲偏見則執目前爲淨土者其失尢甚楞嚴經說落魔道者都指現前卽爲佛國無別淨居及金色相口中好言眼耳鼻舌皆爲淨土男女二根卽是菩提弟子與師俱陷王難迷惑無知墮無間獄若以執有修證爲權說者執無修證墮落外道其禍尢甚楞嚴云其人初不覺知魔著亦言自得無上涅盤謂三僧祇一念能越心中尙輕十方如來何況下位聲聞緣覺不禮塔廟摧毀經像謂言此是金銅土木肉身眞常不自恭敬卻崇土木實爲顚倒其深信者從其毀碎埋棄地中疑悞眾生入無間獄佛言諄諄可不信乎。

涅盤經云佛去世後五百歲中魔道漸興壞亂佛法然火就燥水就濕邪魔辧正一生之中以淳淨心堅固諦信至誠禮誦悔過發願吾知此人若身若心則與彌陀气類交接智論云如風吹樹勢向西傾及其倒時必從西偃。

壽禪師無我論﹝此非爲淨土而發然修淨業者不可不知﹞

問非惟外道修善不得解脫依內教修亦有不得道者何耶。

答皆爲有我故不得斷結凡作之時皆云我能作隨境所得住著因果若了二無我理證解一心不動塵勞當處解脫。

問正作之時云何了無我。

答所作之時從緣而起以有施爲而無主宰所出音聲猶如風鐸隨機轉動惟似木人但依業力所爲而無我性可得四大聚散生滅隨緣乃至六趣受身亦復如是實無有人而能來往華嚴經云如機關木人能出種種聲彼無我非我業性亦如是論云因緣故生天堂因緣故墮地獄若言是我非因緣者作惡何不生天乃墮地獄耶我豈愛彼地獄受苦耶我旣作惡而不受樂者故知善惡感報惟是因緣非是我也而眾生於無我無作之中妄認我作彊爲其主不知是識所爲決定無有作者外道皆稱執作悉有神我若無神我誰爲所作智論破云心是識想故自能使身不待神也如火性能燒物不假於人惟識論云諸所執實有我體爲有思慮爲無思慮有思慮應是無常非一切時有思慮故無思慮如虛空不能作業亦不受果故所執我理俱不成由此故知定無實我但有諸識無始時來前滅後生因果相續由妄燻習似我相現愚者於中妄執爲我又無我者卽是無性性卽是體體是主質義凡有一法皆從眾緣所成實無本體以無體故空是以眾生於性空中執爲實有內則爲我所羈外則爲塵所局所以修行不出心境及至得果不離所因升降𨿽殊常系諸有互爲髙下終始輪回眾患所生我爲其本。

問旣萬法無體本來自空云何復有諸法建立。

答秪爲空無體性而從緣生若有自體卽不假緣生旣不從緣生卽萬法有其定體若立定相卽成常過善惡不可攺移因果遂成錯亂爲惡應生天爲善應沈淵以無因故作善應無福作惡應無罪以無果故是以萬法無體無定但從緣現以緣生故無性諸法皆空以無性故緣生諸法建立故華嚴經明菩薩於無自性中建立一切佛事是以因空立有有無自名從有辧空空無自體。

問現見諸法發生云何無性。

答卽生無生所以無性若云有生爲復自生爲他生爲共生爲無因生若云自生譬如自身若非父母云何得生故云此身卽父母之遺體以過去業爲內因托父母體爲外緣內外因緣和合而有卽非自生或云他生者若無宿業自因終不托胎皆從自業而有譬如外具水土若無種子決定不生若共生者因假緣成何有自體之用緣從因起而無外助之能因緣各無和合豈有如一沙無油合眾池而非有一盲不見聚羣盲而豈觀若無因生者卽石女生兒龜毛作拂有因尙無無因豈有又從有因而立無因有因旣無無因亦絕但了自他兩句無生則四句皆破旣無自他將誰作和合及以無因有四句自然宴寂是知無生之生幻相宛爾生之無生眞性湛然故金剛三昧經云因緣所生義是義滅非生滅諸生滅義是義生非滅。

問旣一切諸法無性無生云何眾生執著境緣而受實報。

答秖爲不了無性迷爲實有所以受其實報如達其性空卽不生貪著旣不耽著任運施爲不住其因終不受果故經云心生種種法生又云一切惟心造若心不起外境常虛了境性空其心自寂妄心旣寂幻相何生心境俱冥自然合道華嚴經云眼耳鼻舌身心意諸情根一切空無性妄心分別有又云世間一切法但以心爲主隨解取眾相顚倒不如實。

問旣受實報云何言一切空。

答分明云眾生自妄認爲實其性常空𨿽受苦樂厭愛情生人法俱空一無所得猶如夢見好惡欣戚盈懷及至覺來豁然無事覺來非有夢裏非無旣習顚倒之因不無虛妄之果。

問忘心幻境爲復本無從今日無。

答心境本無。

問旣是本無眾生云何不得解脫。

答本來無縛云何稱解秪爲不達本無妄生今有從無始際燻習之力不覺不知隨業而轉𨿽在業拘性常淸淨。

問如何得究竟淸淨。

答此有二義一者了其本無得自性淸淨二者淨其妄染得離垢淸淨本性旣淨妄念不生二障雙消三輪廓徹契本明源種現俱寂。

西方直指卷之上

西方直指卷之中

一念居士編

經論指歸

華嚴經普賢菩薩勸進善財童子海會大眾發十大願至臨命終時一切諸根悉皆散壞一切威勢悉皆退失惟此願王不相捨離於一切時引導其前一剎那間卽得往生極樂世界其人自見生蓮花中蒙佛授記已經無數劫普於十方不可說不可說世界以智慧力隨眾生心而爲利益乃至能於煩惱大苦海中拔濟眾生令其出離皆得生於極樂世界。

法華經云聞是經典如說修行於此命終卽往生安樂世界阿彌陀佛大菩薩眾住處生蓮華中寶座之上得菩薩無生法忍得是忍已眼根淸淨以是淸淨眼根見七百萬二千億那由他恆河沙等諸佛如來。

偈云。

若人散亂心

入於塔廟中

一稱南無佛

皆已成佛道

楞嚴經大勢至白佛我憶往昔恆河沙劫有佛出世名無量光十二如來相繼一劫其最後佛名超日月光彼佛教我念佛三昧譬如有人一專爲憶一人專忘如是二人若逢不逢若見非見二人相憶二憶念深如是乃至從生至生同於形影不相乖異十方如來憐念眾生如母憶子若子逃逝𨿽憶何爲子若憶母如母憶時母子歷生不相違遠若眾生心憶佛念佛現前當來必定見佛去佛不遠不假方便自得心開如染香人身有香气此則名曰香光莊嚴我本因地以念佛心入無生忍今於此界攝念佛人歸於淨土。

阿彌陀經云若有善男子善女人聞說阿彌陀佛執持名號若一日若二日若三日若四日若五日若六曰若七日一心不亂其人臨命終時阿彌陀佛與諸聖眾現在其前是人終時心不顚倒卽得往生阿彌陀佛極樂國土舍利弗我見是利故說此言若有眾生聞是說者應當發願生彼國土。

大無量壽經云佛告彌勒於此世界有七百二十億不退菩薩往生極樂國土諸小行菩薩不可稱計又不但我國爲然十方世界無量大菩薩眾盡念阿彌陀佛願往阿彌陀佛國土。

十六觀經云若善男子及善女人但聞佛名二菩薩名除無量劫生死之罪何況憶念念南無阿彌陀佛一聲乎當知此人是人中芬陀利華觀世音菩薩大勢至菩薩爲其勝友。

大品經云若人散心念佛亦得離苦其福不盡況定意念佛乎。

護口經說有一惡鬼形像醜惡身出猛焰口出蛆虫舉聲號哭東西馳走是時滿足羅漢問曰汝宿何罪今受此苦餓鬼答曰吾往昔時曾作沙門出一惡言阻他修善今遭此苦尊者還閻浮提誡諸比丘凡見人修毫髮善事只宜歡喜贊助勿令毀逆不成吾墮惡類以來數千萬劫受苦設使脫得鬼形復入地獄爾時餓鬼說此語已號哭投地如大山崩聞斯之語實可寒心此鬼出一惡言尙遭多劫之苦何可障人拜佛念佛哉。

寶積經云髙聲念佛魔軍退散。

文殊般若經云眾生愚鈍觀不能解但令念聲相續自得往生佛國。

寶王論云浴大海者已用於百川念佛名者必成於三昧亦猶淸珠下於濁水濁水不得不淸念佛投於亂心亂心不得不佛。

羣疑論云問名字性空不能詮說諸法教人專稱佛號何異說食充饑乎答若言名字無用不能詮諸法體亦應喚水火來故知筌蹄不空魚免斯得問因何一念佛之力能斷一切諸障答一香栴檀攺四十由旬伊蘭林悉香又如有人用師子筋以爲琴弦其音一奏一切余弦悉皆斷壞。

大智度論云佛是無上法王諸大菩薩以爲法臣諸臣所尊重者惟佛法王也有一菩薩自念往昔謗般若墮惡道受無量苦復經無量劫來𨿽修余行不能得出苦海後遇善知識教念阿彌陀佛卽得滅除罪障超生淨土我今應當禮酬阿彌陀佛何以故父母親友人天王等不能度我出離苦海惟阿彌陀佛願力攝受是以得出苦海偈云若人願作佛心念阿彌陀應時得爲現身故我歸命禮又云佛世一老人求出家舍利佛不許佛觀此人曩劫采樵爲虎所逼上樹失聲念南無佛有此微善遇佛得度獲羅漢果吁一稱其名尙得解脫況終身念佛乎。

金剛經科儀云野狐尙聽百丈法螺螄猶護金剛經十千遊魚聞佛號化爲天子五百蝙蝠聽法音總作聖賢蟒聞懺以生天龍聽法而悟道彼物尙能領悟況人可不回心念佛。

正法難聞品云佛說世間人民得聞阿彌陀佛名號若慈心喜悅志意淸淨毛髮聳然淚卽出者皆屢世常行佛道非凡人也若不信佛語不信佛言不信往生皆從惡道中來餘殃未盡愚癡未解故爲汝等說此大法令見阿彌陀佛及其國土。

命終善惡感報優劣

首楞嚴經云佛告阿難一切世間生死相續生從順習死從變流臨命終時未捨暖觸一生善惡俱時頓現純想卽飛必生天上若飛心中兼福兼慧及與淨願自然心開見十方佛一切淨土隨願往生情少想多輕舉非遠卽爲飛仙情想均等不飛不墜生於人間想明斯聰情幽斯鈍情多想少流入橫生重爲毛羣輕爲羽族七情三想沈下水輪生於火際受气猛火身爲餓鬼常被焚燒水能害己無食無飲經百千劫九情一想下洞火輪輕生有間重生無間二種地獄純情卽沈入阿鼻地獄若沈心中有謗大乘毀佛禁戒誑妄說法虛貪信施濫膺恭敬五逆十重更生阿鼻地獄。

守護國界主經云佛言若人臨命終時預知時至正念分明洗浴著衣吉祥而逝光明照身見佛相好眾善俱現定知此人決定往生淨土若人念佛持戒無精進心命終亦無善相亦無惡相地府不收安養不攝如睡眠去此人疑情未斷生於疑城五百歲受樂再修信願方歸淨土若人起憐憫心正念現前於財寶妻子心無愛戀眼色淸淨仰面含笑想念天宮當來迎我耳聞天樂眼見天童捨此報身定生天界若人生柔軟心起福徳心身無病難憶念父母妻子於善於惡心不錯亂其心正直遺囑家財辭別而去定生人界若人於己眷屬惡眼瞻視舉手捫空便利不覺身口臭穢兩目紅赤僕面而臥蜷身左脇百節酸痛或見惡相口不能言呻吟叫喚冤債現前心識散亂狂惑顚倒徧體如冰手撚死拳身硬如石此人命終定入地獄若人好舐其唇身熱如火常患饑渴好說飲食張口不合貪戀財寶命卒難斷開眼而去此人定入餓鬼若人身染重病如在雲霧心神昏散怕聞佛名多愛食啖血肉之味不受勸化愛戀妻兒蜷手足指徧身流汗出粗澀聲口中呾沫此相現前定入畜生。

十種障難

羣疑論云世間有十種人臨終不得念佛一者善友未必相遇故無勸念之理二者業苦纏身不遑念佛三者偏風失語不能稱佛四者狂亂失心注想難成五者或遭水火不暇至誠六者遭遇豺狼無復善友七者臨終惡友壞彼信心八者飽食過度昏迷至死九者軍陣鬥戰奄忽而亡十者忽墜髙巖傷壞性命此十種人臨終斷然不得念佛應須預修令淨業成就縱有難緣必蒙佛救護也。

祖師指歸

壽禪師四料揀有禪無淨土十人九錯路陰境若現前瞥爾隨他去無禪有淨土萬修萬人去但得見阿彌何愁不開悟有禪有淨土猶如戴角虎現世爲人師來生作佛祖無禪無淨土鐵牀並銅柱萬劫與千生沒个人依怙。

壽禪師勸修淨業問行道念佛與坐念功徳如何答譬如逆水張帆猶云得往更若張帆順水速疾可知坐念一口尙乃八十億劫罪銷行念功徳豈知其量故偈云行道五百徧念佛一千聲事業常如此西方佛自成﹝行道念佛謂拜佛繞佛而念如此念佛身口意俱到故功徳獨勝﹞靈芝法師云博地凡夫業惑纏縛流轉五道百千萬劫受諸苦惱忽聞淨土志願求生一日稱名卽超彼國可謂萬劫難逢千生一遇若人肯念阿彌陀佛超過一切善根縱然能行施戒禪誦亦不如念佛功徳。

楊提刑云有佛釋迦是大導師指淸淨土是安樂國阿彌陀佛是淨土師爾諸眾生若生彼土則無諸苦若不聞知固可哀憐亦有善士發三種心不求生者尢可嗟嘆一曰吾道超佛越祖淨土不足生也二曰處處皆淨土西方不必生也三曰極樂聖域凡夫不能生也夫行海無量普賢願見阿彌陀佛國𨿽空維摩常修淨土十方如來有廣舌之贊十方菩薩有同往之心試自忖量孰與諸聖謂不足生者何其自欺哉至於龍樹祖師也楞伽經有預記之文天親教宗也無量論有求生之偈慈恩通贊首稱十勝智者析理明辧十疑彼皆上哲精進往生謂不必生者何其自慢哉火車可滅舟石不沈現華報者莫甚於張馗十念而超勝處入地獄者莫速於雄俊再蘇而證妙因世人愆尢未必若此謂不能生者何其自棄哉。

慈照宗主云有行無願其行必孤有願無行其願必虛夫願者樂也欲也欲生西方淨土樂見阿彌陀佛必須髮願方得往生華嚴經云不發大願魔所攝持一切佛事從大願起欲成無上道故須得願波羅蜜所以普賢廣無邊願海彌陀有六八願門故云法門廣大無願不從備觀今時信心皈投佛會者或爲病苦而發心或爲報親而舉意或爲保守家宅或爲怖罪持齋凡修善緣皆爲了還心願罕有爲自己生死發願念佛求生淨土者往往香燭道場祝願回向之辭皆是表獻神明消災延壽而已𨿽曰積善奉佛禮拜燒香實與經懺本意相違臨終所以不得往生余嘗憫念勸令同發正願求生淨土願同作佛。

慈照宗主偈曰萬法從心起萬法從心滅我佛大沙門常作如是說持戒無信願惟得人天福福盡受輪回展轉難出離看經無慧眼不識佛深意後世得聰明亂心難出離不如念佛好回心生極樂釋迦金口說彌陀親授攝諸佛皆護念諸天善護持譬如貧家女腹孕轉輪王諸天常愛護貧女自不知腹中有貴子今此念佛人其意亦如是憶佛常念佛不久當成佛諸佛善護持其人自不知我當生淨土卻要來後世再得生人中譬如貧人家地內有伏藏藏神常守護不令其有失貧人自不知家內有寶藏逐日趁客作求衣食自濟今此念佛人其意亦如是不知念佛人具足如來藏自說我無分反要生人天譬如病人家自有眞妙藥不知妙藥性不能自治病每日牀枕邊苦痛受無量今此念佛人其意亦如是不知念佛心能滅貪嗔病能爲大醫王能爲大寶藏利濟一切人能爲大法王覆護一切眾將爲是凡夫不得生淨土且自持齋戒後世願爲人多見修行人常作如是說今世不得生一蹉便百蹉勸汝修行人信我如來說佛無不實言因風吹於火用力不消多幸有念佛心回願超三界。

丞相鄭淸之勸人曰今之學佛者不過禪教律究竟圓頓莫如禪非利根上器神領意解者未免墮頑空之失研究三乘莫如教非得魚忘筌因指見月者未免鉆故紙之病護善遮惡莫如律非身心淸淨表裏如一者未免自纏縛之苦論其所入則禪教律要其所皈則戒定慧若不由禪教律而得戒定慧者其惟淨土之一門乎。

蓮宗寶鑑云有弟子問慈照導師云弟子專修念佛三昧可得用布施持戒供養作福否師答曰汝能專念彌陀若不持戒則有毀犯罪若不布施則長慳貪業若不供養三寶則有我慢業若不恭敬一切則有輕人罪是故毀犯卽墮地獄慳貪卽墮餓鬼我慢則常在惡道輕人則世世貧賤以此惡業障蔽欲生淨土其可得乎。

永明壽禪師自行錄云撿我此身從旦至中從中至暮從暮至夜從夜至曉乃至一時一刻一念一項有幾心幾行幾善幾惡幾心欲摧伏煩惱幾心欲降伏魔怨幾心念三寶四諦幾心悟苦空無常幾心念報父母恩慈幾心願代眾生受苦幾心發念菩薩道業幾心欲布施持戒幾心欲忍辱精進幾心欲禪定智慧幾心欲慈濟五道幾心欲勉厲行所難行幾心欲超求辧所難辧幾心欲忍苦建立佛法幾心欲作佛化度羣生上已撿心次復撿口如上時刻從旦已來已得演說幾句深義已得披讀幾許經典已得理誦幾許文字已得幾回嘆佛功徳已得幾回回向發願次復撿身如上時刻已得幾回屈身禮佛幾拜已得幾回屈身禮法禮僧已得幾回執勞掃塔塗地已得幾回燒香散華燃燈已得幾回掃除塵垢正列供具已得幾回懸旛表剎合掌供養已得幾回繞佛恭敬十百千匝如上撿察自救無功何有閒時議人善惡龍舒王居士勸人曰大阿彌陀佛經十方有無量菩薩往生阿彌陀佛國彼菩薩尙欲往生我何人哉略舉數條以爲證靑艸堂後身曾魯公喆老後身多憂苦古老後身耽富貴法華尼後身作官妓是皆不信西方展轉輪回受苦或曰參禪固難見性學仙何如答不修淨土而欲學仙是舍目前之美玉而求不可必得之珷玞豈不惑哉按楞嚴有十種仙皆壽千萬歲數盡復入輪回世人學仙者萬不得一縱使得之又不免輪回爲著於形神而不能捨去也且形神者乃眞性中所現之妄想故寒山詩云饒汝得仙人恰似守屍鬼非若佛家之生死自如而無所拘也近自數年來得仙者惟鍾離呂公豈不聞洞賓飛劍斬黃龍卻被黃龍降伏及見黃龍禪師方悟眞性了道遂說一偈云棄卻瓢囊擊碎琴如今不煉汞中金自從一見黃龍後始覺從前錯用心又不聞後魏曇鑾法師初自陶隱居得仙經十卷鑾欣然自得以爲仙可立至後遇僧菩提畱支問云佛道有長生乎能卻老爲不死乎支雲長生不死吾佛道也遂以十六觀經與之云汝可誦此則三界無復生六道無復往盈虛消息禍福成敗無得而至其爲壽也有劫石焉有河沙焉沙石之數有限壽量之數無窮此吾金仙氏之長生也鑾深信之遂焚仙經而專修觀經𨿽寒暑之變疾病之來亦不懈怠魏主憐其志向號爲神鑾一日告弟子云地獄諸苦不可以不懼九品淨業不可以不修因令弟子髙聲念阿彌陀佛鑾西向閉目叩頭而亡是時僧俗同聞絲竹管弦之聲從西而來由此觀之淨土法門最爲捷徑況神仙者有所得則祕不傳以謂泄天機而有罪佛法門惟恐傳之不廣直欲度盡眾生而後已是其慈悲廣大非神仙之可比明矣。

華嚴經云人生有二天人隨之一名同生二名同名天人常見人人不見天人此二天人豈非善惡二部童子之徒歟人之舉意發言動步常念二天人而能無愧如此修淨土則必上品上生或曰一人尙有二天人何天人之多也曰一月普現一切水豈必月之多哉。

晝必有夜必爲夜備暑必有寒必爲寒備存必有去必爲去備何謂夜備燈獨牀褥何謂寒備衾裘炭薪何謂去備福慧淨土。

予徧覽藏經卻無陰府寄庫之說奉勸世人以寄庫所費之資請僧爲西方之供一心西方則必往生若不爲淨土功徳而爲陰府寄庫則是志在陰府死必入陰府矣譬如有人不爲君子之行以交結賢人君子乃寄錢於司理院獄子處待其下獄則用錢免罪豈不謬哉。

人生時種種事務無不掛懷一旦大限到來盡皆拋去𨿽我此身猶是棄物況身外乎靜言思之恍如一夢古人有言一日無常到方知夢里人萬般將不去惟有業隨身豈可不以淨土爲業乎有明了長老爲眾普說指此身而言曰此爲死物內潑潑地者爲﹝魚﹡舌﹞物莫於死物上作活計宜於活物上作活計予深愛此語凡貪種種外物以奉其身者皆是死物上作活計也。

人有見目前善惡未報者遂不信因果而因以不信淨土殊不知善惡未有報者非無報也但遲速不同耳佛嘗謂阿難云人有今世爲善死墮地獄者今世爲惡死生天堂者阿難問故佛言今世爲善死墮地獄者今世之善未熟前世之惡已熟也今世爲惡死生天堂者今世之惡未熟前世之善已熟也熟處先受報譬如欠債急處先還左氏謂欒武子有徳可以庇其子黶𨿽爲惡而可以免禍黶之子盈爲善而黶之惡乃累之故盈𨿽善而及於難止於世間目前可見者善惡之報尙有如此者況隔世乎又曰儒家言施報佛家言布施果報其實一也佛言欲得谷食當勤耕種欲得智慧當勤學問欲得長壽當勤戒殺欲得富貴當勤布施古語云人人知道有來年家家盡種來年谷人人知道有來生何不修取來生福是今生所受之福乃前世所修者猶今歲所食之谷乃前歲所種者人不能朝種谷而暮食猶不能旋修福而卽受所以谷必半年福必隔世也。

人初未嘗死而死之名乃自身體上得之何則以神之來而寄於此其形由是而長故謂之生以神之去而離於此則形由是而壞故謂之死是神者我也形者我所捨也我有去來故捨有成壞然則生者非生也以神之來而形成耳死者非死也以神之去而形壞耳世之人不識其神徒見其形乃悅生而惡死可不悲乎且神之來也何自而來哉蓋隨業緣而來神之去何自而去哉蓋隨業緣而去業緣者何哉其所作者人間之業神則隨之而生人間所作者天上之業神則隨之而生於天上若作阿修羅之業神則隨之生於阿修羅若作三惡道之業神則隨之生於三惡道是輪回六趣無有出期然則神者自無始以來投胎易殼不得久畱於一所所以然者何哉以吾所造之業非久而不盡者故神之舍於業也業盡則形壞形壞則神無所捨又隨吾今世所造之業而往矣譬如人造屋宇必居其中人造飯食必享其味故造如是業必受如是報蓋自然之理也然則吾今世所爲豈可以不愼哉。

經云大醫王能治一切病不能治命盡之人佛能度一切眾生不能度不信之人蓋信者一念也若人在生時心念要去身則隨去心念要住身則隨住是身常隨念然猶有念欲去而身被牽系者身壞時惟一念而已一念到處則無不到是以一念在淨土則必生淨土況佛與菩薩又接引人往生乎。

知歸子問善導和尙曰蒙開誨念佛之法但恐死至之時心識散亂仍慮他人惑動正念忘失淨因師曰善哉問也凡一切人命終須是不得怕死常念此身多苦若得捨此起生淨土受無量快樂乃是稱意之事如脫敝衣得換珍服其於敝衣肯生戀著但遇病時便念無常一心待死叮囑家人及看病往來問候之人凡到我前不得說眼前閒雜之話亦不須軟言安慰祝願安樂此皆空華無益若病重將終親屬不得垂淚哭泣嗟嘆懊惱惑亂心神但當同聲念佛助其往生待气盡了多時然後哀泣未晚若知死是歸去能不哀泣尢爲達理也況往生淨土捨苦得樂愼不宜哭泣使死者亂心也予又多見世人平常念佛禮贊發願求生西方及至病來卻又怕死都不說著往生之事直待气消命盡識投冥界方始十念鳴鐘卻如賊去關門濟何事也生死事大須是自家著力始得若一念差錯歷劫受苦誰人相代思之思之。

慈照宗主淨土十門告誡云念佛人臨終三疑三關不可不愼一者疑我生來作業極重修行日淺恐不得生二者疑我生來欠人債負或有心願未了及貪嗔癡未息恐不得生三者疑我𨿽念阿彌臨命終時恐佛不來接引有此三疑因疑成障失其正念不得往生故念佛之人切要諦信佛言勿生疑心三關者凡夫𨿽有信心念佛緣宿業障重應墮地獄臨終不免病苦若因病苦蓋知悔悟身心決生淨土也只緣無智之人不了此事卻言我今念佛又有病苦反謗阿彌因此一念徑入地獄此是一關也二者𨿽則持戒念佛緣平日口談淨土意戀娑婆以致臨終遭病怕死貪生信受童兒呼神喚鬼燒錢化紙殺戮生命緣此心邪無佛攝護墮落三塗是二關也三者臨終之際系綴資財愛戀眷屬心放不下顧於家庭中墮鬼趣中或爲慳犬或作蛇身守護家庭宛如在日是爲三關也。

中峯祖師云娑婆苦娑婆苦娑婆之苦誰能數世人反以苦爲樂甘住其中多失所臭皮袋裏出頭來長養無明病成蠱驀然三寸气消亡化作寒灰埋下土五趣遷流不暫停百劫千生受淒楚諸仁者何如及早念彌陀捨此娑婆苦。

西方樂西方樂西方之樂誰能覺人民國土總殊勝了無寒暑並三惡蓮華胎裏出頭來時聽法音與天樂琉璃地瑩絕纖塵金銀珠寶成樓閣化衣化食自然及壽命無量難籌度諸仁者何如急早念彌陀取彼西方樂。

白樂天頌云。

予年七十一

不復事吟峨

看經費眼力

作福畏奔波

何以度心目

一聲阿彌陀

行也阿彌陀

坐也阿彌陀

假饒忙似箭

不離阿彌陀

達人應笑我

多著阿彌陀

達又作麼生

不達又如何

普勸世界眾

同念阿彌陀

要脫輪回苦

快念阿彌陀

先徳雲天堂地獄兩邊排任君修向那邊來誠哉是言也或曰如師之說實有六道三途輪回受苦乎答若無六道輪回三途八難老僧亦不肯持齋斷酒肉勤參禪苦念佛矣因是有輪回苦楚才肯念佛修行願捨娑婆願生淨土我今直告仁者要見世上之人誰不愛色欲誰不好酒肉誰不貪名利誰不願富貴吾知此是輪回苦本是以不謀不求也法華經云諸苦所因貪欲爲本若滅貪欲無所依止。

沈蓮池云滅諸覺觀實相念佛理則誠然但以心𨿽離念而無明染心念念相續玆欲勉彊遏捺立使空寂而止動歸止止更彌動縱使粗念暫息細念猶存便謂相應錯謬非小旣居凡地未能絕慮忘緣何不卽緣慮而作進修故以念還攻於念念一佛名換彼百千萬億之雜念也而妄從眞起波逐水生卽念卽空居然本體非於念外別得菩提故云萬法虛僞惟是一心了悟自心觸目菩提矣。

又曰單修禪定或起陰魔如楞嚴止觀諸經論中辧之甚悉念佛者佛威神力佛本願力大光明中必無魔事然亦有宿障深厚或不善用心容有魔起固未可定須預辧識如經論說行人見佛辧之有二一不與修多羅合者是爲魔事二不與本所修合者是爲魔事所以然者以單修禪人本所修因惟心無境故外有佛現悉置不論以果不恊因故今念佛人一生憶佛臨終見佛因果相符何得疑爲魔事。

或問淨土之說蓋表法耳智人宜直悟禪宗而今只管贊說淨土將執著事相不明理相答歸元性無二方便有多門曉得此意禪宗淨土殊途同歸子之所疑當下冰釋昔人於此遞互闡揚不一而足中峯大師道禪者淨土之禪淨土者禪之淨土而修之者必貴一門深入此數語猶萬世不易之定論也故大勢至菩薩得念佛三昧而曰以念佛心入無生忍普賢菩薩入華嚴不思議解脫而曰願命終時生安樂剎是二大士一侍娑婆教主一侍安養導師宜應各立門戶而乃和會圓融兩不相礙此皆人所常聞習知那得尙執偏見且爾云淨土表法者豈不以淨心卽是淨土豈復更有七寶世界則亦將謂善心卽是天堂豈復更有焰摩忉利惡心卽是地獄豈復更有刀劍鑊湯愚癡心卽是畜生豈復更有被毛戴角等耶又爾喜談性理厭說事相都緣要顯我是髙僧怕人說我不通性理若眞是理性洞明便知事外無理相外無性本自交徹何須定要捨事求理離土覓心況土分四種汝謂只有寂光眞土更無實報莊嚴等土乎若一味說無相話以圖髙妙則心爲淨土之說新學後生看得兩分經論便能言之何足爲難且汝旣心淨土淨隨處淨土吾試問汝還肯卽廁混中作住止否還肯就犬豕牛馬同槽而飲啖否還肯入丘冢與臭屍骸同眠睡否還肯洗摩飼哺伽摩羅疾膿血屎尿諸惡疾人積月累年否於斯數者歡喜安穩略不介意許汝說髙山平地總西方其或外爲忍勉內起疑嫌則是淨穢之境未空憎愛之情尙在而乃開口髙談大聖人過量境界撥無佛國蔑視往生可謂欺天誑人甘心自味苦哉苦哉又汝若有大力量大誓願願於生死海中頭出頭沒行菩薩行更無畏怯則淨土之生吾不汝彊如或慮此土境風浩大作主不得慮諸佛出世難值修學無由慮忍力未固不能於三界險處度脫眾生慮盡此報身未能永斷生死不受後有慮後有旣在捨身受身前路茫茫未知攸往則棄淨土而不生其失非細此淨土法門似淺而深似近而遠似難而易似易而難他日汝當自知今但諦信速應謹言毋恣口業自禍禍人貽苦報於無窮也。

月川禪師曰螟蛉非是有羽翅者也蜾﹝虫﹡羸﹞葬而咒之咒之無間蛉螟隨聲而化翅羽生焉此言𨿽小可以諭大十方佛土皆是眾生想綱所持染淨果報隨想轉變如想靑時大地皆靑心想佛時豈不大地卽是佛耶。

袁居士西方合論云有狂僧自負見地余問之曰汝信得出家否信得身在長安否僧愕然曰惡得不信余曰汝夢中或夢未出家時見父母兄弟時或爲稚子嬉戲時是時知身在客否僧曰不知余曰論汝信得出家及與行腳可是極明極徹爾見道明白當不過此然才到枕上返僧爲俗易客爲家己自不知何況生死長夜靠汝些子見地焉能保其不顚倒耶時僧悚然。

淨土決曰所謂念佛者非口念之念乃心念之念也心之所念者想之所注也志之所趨也愛之所鍾也情之所系也思之所極而謀之所必得也觀於人世可見矣世有以好色爲心者則念念惟色色之外百不上心矣有以營生爲心者則念念生財財之外百不上心矣此等終日亦何嘗口念於是然期而至望而企日夜不休鮮不副其念者則以心念之者確也𨿽或雜以他事然終不足以易其正念則念佛者可知矣蓋人之念頭所系最急如水之必赴海如火之必炎上如利刃之必傷如毒藥之必殺無空過者念佛之念亦如是也則𨿽終日不念一聲佛固終日念佛也若或將信將疑未知的有西方與否則𨿽念佛以爲工課千聲以爲法則亦徒以爲勞耳。

三大聖人現身勸人修淨業

唐洛陽罔極寺釋慧日中宗朝得度日見義淨三藏躬詣竺乾遂生羨慕誓遊西域始泛舶渡海經三載乃達天竺尋求梵本訪善知識獨影孤徵雪嶺胡鄕無所不到旣經多苦深厭閻浮乃嘆曰何國何方有樂無苦何法何行能速見佛徧問天竺三藏學者皆贊淨土合千金口日聞已頂受漸至北印土健馱羅國王城東北有一大山山有觀音像日遂七日叩頭祈請以斷食畢命爲期至七日夜觀音空中現紫金色相垂右手摩日頂曰汝若傳法自利利他惟有西方阿彌陀國勸令念佛誦經回願往生到彼國已見佛及我自當知淨土法門勝過諸行說已忽滅日斷食旣困聞此加壯及登嶺東歸計行七十餘國總一十八年開元七年方達長安進帝佛眞容梵策等賜號慈湣三藏王法師。

又唐大歷二年法照大師棲止衡州雲峯寺勤修不懈惟以勸人念佛爲急一日僧堂粥缽內兩次現五臺勝景景中復現有寺寺有金榜題曰大聖竹林寺於是心懷渴仰欲禮五臺四年八月十三日發行至五年四月到五臺縣遙見佛光寺南數道白光六日到佛光寺其夜四更見一道光從北山下來射照照忙入室內問眾云此何祥也有僧答言此大聖不思議光常覺有緣照聞已卽具威儀尋光至寺東北五十里間果有山山下有澗澗北有一石門見二靑衣可年八九歲顏貌端正立於門首一稱善財一曰難陀相見歡喜問訊設禮引照入門向北五六里見一金門樓至門乃是一寺寺前金榜題曰大聖竹林寺一如缽中所見者方圓可二十里一百二十院皆是寶塔莊嚴其地純是黃金流渠華樹充滿其內照入寺至講堂見文殊在西普賢在東各據獅子之座說法之音歷歷可聽文殊左右菩薩萬餘普賢亦有無數菩薩圍繞照至二菩薩前作禮問言末代凡夫去聖時遙知識轉劣垢障尢深佛法浩瀚未審修行於何法門最爲捷要文殊報言汝今念佛今正是時諸修行門無過念佛所以者何我於過去劫中因念佛故得一切種智是故一切諸佛法般若波羅蜜甚深禪定乃至諸佛皆從念佛而生故知念佛是諸法之王汝當念無上法王令無休息照又問當云何念文殊言此世界西有阿彌陀佛彼佛願力不可思議汝當系念令無間斷命終之後決定往生永不退轉說是語已二大聖各舒金手摩照頂爲授記﹝竺﹣二﹢別﹞照聞已歡喜踴躍禮謝而退。

西方直指卷之中

西方直指卷之下

一念居士編

往生證驗

誦經往生﹝見蓮池疏鈔﹞

誦此經者如舌根不壞天樂西迎方解冤而往生未終捲而坐脫歸如入定終睹白蓮銀臺而易金臺粗樂而來細樂。

舌根不壞者智論云有比丘誦彌陀經命欲終時語弟子言阿彌陀佛與諸大眾俱來迎我後從火化舌根不灰色相自若天樂西迎者宋唐世良誦彌陀經十萬過一日謂家人曰佛來迎我言已作禮坐逝其夜有利行人在道味山上夢西方異光旛華繽紛音樂嘹喨空中聲云唐世良已生淨土解冤往生者宋上虞民馮瑉少事遊獵見巨蛇持稍將往刺之時蛇在巖下欲噬黃犢瑉推巖石壓之至死蛇屢爲崇瑉修懺念佛經年蛇不能害一日請同社淨侶誦彌陀經合掌而化未終坐脫者晉智仙法師號眞教住白蓮寺十三年西向十念十二時不暫廢一夕微疾命觀堂行人誦彌陀經未終捲安然坐脫歸如入定者宋釋處謙精修淨土一夕誦彌陀經畢稱贊淨土告眾曰吾以無生而生淨土如入禪定奄然而化終睹白蓮者宋嘉禾郡鍾嫗日誦彌陀經十徧念佛不輟一日語其子曰見白蓮華無數眾聖迎我遂端坐聳身化去銀臺金臺者懷玉禪師臺州人布衣一食常坐不臥精進念佛誦彌陀經三十萬徧一日見西方聖眾多若恆沙一擎銀臺從窗而入玉曰吾一生精進誓取金臺何爲得此銀臺遂隱玉感激倍復精進三七日後見佛滿空中乃謂弟子曰金臺來迎吾生淨土矣說偈含笑而逝郡守段公異之作詩贊美有枝低只爲掛金臺之句云粗樂細樂者元子華禪師大歷九年於潤州觀音寺誦彌陀經六月忽得疾夜聞香气樂音空中告曰粗樂已過細樂續來君當往生良久念佛而化異香連日不散。

又若書寫則化被蒼生講演則祥符白鶴。

書寫者唐善導大師凡得嚫施用寫彌陀經十萬卷勸人受持亦有讀誦至十萬徧者五十萬徧者僧俗歸仰至有感極焚身供養得念佛三昧者不可勝紀講演者宋沈三郎晚歲回心念佛因病請僧講彌陀經易衣而終縮膝欲起二子局於名教以易龕爲難曳其脛直之將入殮忽舉首出衣被矍然而坐舉家大驚二子急前扶衛乃以肘節捶之子曰助父坐脫耳竟坐逝茶毗有白鶴二十九隻飛鳴云表久之西去。

現前感應則寶地遙觀克取往生則涅盤非比如斯感應屢見古今。

寶地遙觀者唐大行禪師初修普賢懺後入大藏隨手取捲得彌陀經日夜誦詠至三七日睹琉璃地上佛及二大士現前僖宗聞其事詔入內庭賜號常精進菩薩後琉璃地復見卽日命終異香經旬肉身不壞涅盤非比者梁道珍法師講涅盤經天監中憩錫廬山慕遠公淨業禪坐中忽見海上數百人乘寶舫前邁師問何之答曰往極樂國因求附載報云法師𨿽善講涅盤經亦大不可思議然未誦彌陀經豈得同往師遂廢講念佛誦彌陀經及二萬徧將終四七日前夜四更見西方銀臺來至空中皎如白日聲云法師當乘此臺往生時眾咸聞天樂異香數日香猶未散其夜峯頂寺僧遙見谷口火炬數十明燎徹夜次日乃知師逝如上所錄皆修因證果此感彼應疊見層出自古及今未易枚舉。

持名往生

若持名者或一念而飛一光或一聲而出一佛或響彌林谷或音徹宮闈或六時系念而依正盈空或十字標心而聖賢入會洎於昭代續有名流。

此正明執持名號也淨業諸賢多不繁載姑舉昭灼世人耳目者一二以爲激勸飛光者唐善導大師人問念佛得生淨土否答曰如汝所念遂汝所願於是導乃自念阿彌陀佛一聲則有一光從其口出十聲至百光亦如之光明滿室帝聞其事勑所居爲光明寺後登柳樹端坐而化出佛者少康法師在鳥龍山建淨土道場勸人念佛眾見師念佛一聲口出一佛至於十念十佛次出猶若連珠臨終之日口旋異光數道奄然而逝響彌者唐道綽禪師平居爲眾講無量壽經將二百徧人各搯珠口稱佛號或時散席聲播林谷音徹者唐法照於並州五會念佛感代宗皇帝宮中聞念佛聲遣使遙尋見師勸化之盛遂詔入宮宮人念佛亦及五會號五會法師六時者晉慧遠法師居廬山制蓮華漏六時念佛澄心系想後十九年七月晦夕於般若臺方從定起見阿彌陀佛身徧虛空圓光之中無量化佛及菩薩眾水流光明演說妙法佛言我以本願力故來安慰汝汝七日後當生我國至期端坐而逝十字者宋長蘆宗賾禪師禪理洞悟宗說兼通而遠遵廬阜之規建蓮華勝會其法日念阿彌陀佛或千聲萬聲各千日下以十字記之一夕夢一男子烏巾白衣風貌淸美謂賾曰欲入公彌陀會乞書一名賾問公何名曰普慧又雲家兄普賢亦乞登名言訖遂隱賾覺而語諸尊宿皆雲華嚴離世間品有二菩薩名乃知聖賢幽贊以二大士書於錄首昭代者今代也如西齊空谷天奇毒峯等皆近世髙僧篤信精修匹休前古相續不絕稍詳往生集中蓋千萬中紀其一二而已。

至於感護則宿冤得度惡鬼不侵靈應則瞽目重明俘囚脫難。

冤度者唐邵彪鎭江人爲諸生時夢至一公府主者問汝知所以不第否彪對不知因使人引彪前行見大鑊中有蛤蜊作人語呼彪名彪怖遂念阿彌陀佛蛤蜊變黃雀飛去彪後及第官至安撫使鬼卻者佛世有一國鄰於羅剎羅剎食人無度王約自今國中家以一人次第送與勿得枉殺有奉佛家止生一子次第充行父母哀號囑令至心念佛以佛威力鬼不得近明晨往視見子尙在將之而還自是羅剎之患遂息目明者宋崇氏女雙瞽念佛三年精勤不替雙目重明如故難脫者元末張士誠攻湖州江浙丞相與戰擒四十人囚檻送戮夜宿西湖烏巢寺大猷謀禪師徐步廊下囚見師神觀閒雅持誦不輟因求救拔師教令至心念南無救苦救難阿彌陀佛中有三人信受其語念不絕口天曉發囚易枷鎖至三人刑具不足惟系以繩旣而審鞫知良民被虜者遂得釋。

又復惡人則善和十念地獄現而化佛空迎畜生則鴝鵒稱名形骸掩而蓮華地發何況身無重慝報在最靈信願燻修寧成虛棄。

惡人者唐張善和屠牛爲業臨終見羣牛索命於是大怖喚其妻云速延僧爲我念佛僧至論云經中說臨終惡相現者至心念佛卽得往生和云地獄至急取香鑪來卽以右手擎火左手拈香面西專切念佛未滿十聲自言佛來迎我卽化去畜生者宋黃巖正等寺觀公畜鴝鵒常念佛不絕一日立化籠上觀葬之已而土土出紫蓮華一朵尋土中則華從舌端而發靈芝照律師爲之贊有立亡籠閒渾閒事化紫蓮華也太奇之句慝者惡之匿於心者也最靈者人爲萬物之靈也未復結言惡人念佛尙得往生何況惡未必如善和畜生念佛尙得往生何況靈而號爲人類以此比況知必生也信願燻修所作唐捐無有是處。

往生持戒

口業勸戒

龍舒王居士曰人生不過身口意業殺盜淫爲身三業妄言綺語兩舌惡口爲口四業貪嗔癡爲意三業總之十惡若持而不犯乃謂之十善據佛所言口業果報多於身意二業以發意則未必形於外出口則遂見矣舉身爲惡猶有時而難阻不若口之易發故也未問隔世之事且以現世言之今人有一言稱人其人終身受賜福及子孫者有一言陷人其人終身受害累及子孫者口業豈不重哉。

永嘉集淫戒

於諸女色心無染著凡夫顚倒爲欲所醉耽荒迷亂不知其過如提華莖不悟毒蛇智人觀之毒蛇之口熊豹之手猛火熱鐵不以爲諭銅柱鐵牀燋背爛腸血肉縻潰痛徹心髓作如是觀惟苦無樂革囊盛糞膿血之聚外假香塗內惟臭穢不淨流溢蛆虫住處鮑肆廁孔亦所不及智者觀之但見發毛爪齒薄皮厚皮血肉汗淚涕唾膿脂筋脈腦膜黃痰白痰肝膽骨髓肺脾腎胃心膏膀胱大腸小腸生藏熟藏屎尿臭處如是等物一一非人識風鼓擊妄生言語詐爲親友其實怨妬敗徳障道爲過至重應當遠離如避冤賊是故智者觀之如毒蛇想寧近毒蛇不親女色何以故毒蛇殺人一死一生女色系縛百千萬劫種種楚毒苦痛無窮諦察深思難可附近。

經云若更有一惑如淫欲大地眾生無一人得道。

戒殺臆說

雲棲和尙曰天地生物以供人食如種種谷種種果種種蔬果可謂千足萬足何苦復將同有血气同有子母同有知覺覺痛覺癢覺生覺死之物而殺食之豈理也哉尋常說只要心好不在齋素嗟乎戮其身而啖其肉天下之言凶心慘心毒心惡心孰甚焉好心當在何處此數語最爲痛切余請申之夫釋氏之所爲齋者以眾生造殺業者定招殺報故於十戒中首重戒殺卽救此殺命之人非特慈心於物己也且六畜總皆我屢世眷屬不應以物命視之故不應食肉今且就世情論之人非木石豈不知愛惜物命亦非不念及輪回乃不能持素其故有二一者耽芻豢之悅口二者慮藜藿之損身﹝此二語出蓮池師﹞豈知養徳養身皆宜食素蓋滋養胃气全憑水谷魚肉動火本艸言之甚詳孫眞人著衛生歌流行於世並未齒及於肉如雲雁有序兮犬有義黑鯉朝北知臣禮人無禮義反食之天地神明皆不喜此等議論爲何如乎近時好事者籍口養老廣述殺命等事刊成書冊混行於世殊可痛恨蓋七十非肉不飽之說乃孟夫子論王道中之一語非如本艸等書專門之論也不然七十者不應衣帛耶五十者不應食肉耶其意若謂衣帛食肉後生家不可享用惟五十以上乃可耳然未嘗教人恣意殺戮極窮口腹如今人之所爲者縱使殺命養命壽過彭祖然且仁者不爲況無益而有損乎究竟而論人與萬物皆屬上帝生靈上帝好生豈有生物養人之理惟是洪荒之世禽獸逼人天生人以養萬物者不知幾世代矣後世聖人始教人网罟以歒禽獸不意流毒至今殺害無厭有俗人所不忍聞者詎可令聖人見耶且人食虎虎亦食人人食鮑鮑亦傷人今日且然何論洪荒生物養人之說不辧而自明矣余嘗竊思末劫瘟疫流行痘癥酷烈皆是殺气上於天知亦是殺冤業報而人猶不悟苦哉苦哉或曰汝極陳殺生之戒似矣惟肉不養人之說實難遷就蓋食肉人肥食菜人瘦汝不能食肉便禁人食肉人誰汝信予曰非肉能肥人以肥人能食肉耳譬之健漢能行淫非淫欲能健人也又不見山中有辟穀神仙市井無百歲屠行世人一日不再飯則餓終年不食肉未死此予所自信者𨿽聖人復起不易吾言矣惟是富貴之家習慣不能遽革一飯無肉便覺气餒此由自心非關肉故如藥本對癥而病人惑於人言自起疑惑則藥便不靈無肉覺餒亦復如是豈惟飲食一切山河大地皆由心變如大河水人視爲水鬼視爲火水族如居宅諸天如琉璃卽自人論病熱則思水病寒則惡水水性本同而眾生業感不同故所見亦異須知一切世間可愛憎物原無可愛憎者作如是觀名爲正觀古今戒殺文字不啻牛毛繭絲慚余狂瞽無能宣揚萬一惟諸名公進而教之。

西方直指卷之下題西方直指

余病痰晝寢而應門忽以淥田一念居士所撰西方直指三卷傳來曰子其弁之蓋病夫當彊艾年亦大有意於西方而今久荒此課得居士此提眞於我心有戚戚焉𨿽不斐亦當出遊夏一贊詞夫此經不但以帶業往生下品歆博地凡夫亦究竟一生補處菩薩多從此出而近有執著六祖壇經及方山合論之權說者輒小淨土一門等諸禪門之空觀菩薩以爲未入最上一乘則古徳旣有四料簡矣曰有禪無淨土十人九蹉路無禪有淨土萬修萬人去有禪有淨土猶如帶角虎現世爲人師將來作佛祖此不易之論也然此案固重修淨尢重禪淨兼修以愚膚見竊有味於孔門志於道志於仁兩案眞見其一而二二而一也道非毗盧性海乎仁者道中之一徳而仁外實無餘道也故曰元者善之長也捨惟心淨土之外別求毗盧性海亦無是處故孔聖之教志仁乃所以志於道也志於道者恐道其所道入於外道小道而志仁卻有實徳可據況據徳而依仁人則必無道其所道之虞西方直指一書其出世依仁之案乎在吾儒則不但是志於道之大因亦遊於藝之一助也當知居士學道愛人仕優而提此指蓋有深至之意云。

萬曆丙午孟冬乙卯管志道子登甫題

