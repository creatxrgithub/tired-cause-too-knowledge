續藏經淨土必求

淸古昆集

淨土必求自敍

大本彌陀經云。佛告彌勒。其有得聞彼佛名號。歡喜踴躍乃至一念。當知是人。爲得大利。則是具足無上功徳。是故彌勒。設有大火。充滿三千大千世界。要當過此。聞是經法。歡喜信樂。受持讀誦。如說修行。所以者何。多有菩薩。欲聞此經。而不能得。若有眾生。聞此經者。於無上道。終不退轉。是故應當。專心信受。持誦說行。余爲此。起信樂心。不顧譏謗。復集是書。以公有緣。倘有一毫之善。願佛哀憐。令我臨命終時。決定往生。一得往生。願承此善。速入娑婆。以此經法。廣化有情。盡未來際。永不疲倦。因今生所受淨土之恩。難酬難報故也。淨土必求者。淨土卽功徳莊嚴。甚深微妙之境也。必求卽至誠懇切。廣大圓融之心也。夫淨土妙門。乃諸佛共贊。難聞難知。故經云。多有菩薩。欲聞此經。而不能得。我幸有緣。已得聞知。那可不發決定之心。速修而證也。如人已登寶山。那可自甘受苦。不欲取寶而回也。是故應當。必定求之。每日持名。限定幾萬。每日禮像。限定幾時。乃至畢命爲期。朝朝向西十念。日日對像哀陳。皆必求之志也。若不如是。恰恰如登寶山。自甘空手。依舊長劫輪回。豈不痛哉。爲此特采至切要之文。述成最警策之語。而爲一生取辦之要書也。諸佛甚深微妙淨土之境。皆從眾生廣大圓融必求之心而得。故名之曰淨土必求。是我同倫。切須多讀。方得發起必求之心。而早歸淨土也矣。余因有戒述之誓。故然臂香四十八炷。供養阿彌陀佛。至心懺悔發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。願以此功徳。莊嚴佛淨土。上報四重恩。下濟三途苦。若有見聞者。悉發菩提心。盡此一報身。同生極樂國。

時在光緒三年佛誕日戀西比丘玉峯古昆稽首書於法源庵之報恩關

淨土必求目錄

念佛法門功重老實

感堅祖語奉行十念

讀要解得持名要訣

讀要解幸死盡偸心

因動嗔心立行懺悔

讀四大祖師語有感

稱名述懷四則並序

讀佛偈四則並問答

舌病難除戒午後食

愧多貪恚願遲作師

自恥好談愼說人過

然臂香供梵网經﹝懺悔﹞

滿七自慶述懷告眾

六時經行出聲念佛

念佛堂所用贊六則

戀西大師淨土必求﹝亦名淨業痛策﹞

淨業學者﹝心永空靜﹞仝較

念佛法門功重老實

昆深感淨土法門之恩者。實從蓮池大師。臨終老實念佛一句而入也。蓮池大師。一生不惜身命。闡揚淨土。至臨終時。見大眾悲哀。苦求開示。不得已。盡力畢命。答一句老實念佛。大矣哉。不可思議也。我想此語。非但包括蓮祖一生不惜身命。廣度眾生之說。眞可以包括釋迦如來。四十九年剖出心肝。普收萬類之談。何哉。老實者至誠也。念者眾生本有靈覺之心也。佛者十法界最勝之果也。以此靈覺之心。稱彼最勝之佛。則無明黑暗之情。九界垢穢之境。當下明淨矣。濁流寸寸淸珠映。暗室層層寶炬照。此之謂也。圓淨四土。圓見三身。良在於斯。故要解云。一聲阿彌陀佛。卽釋迦本師。於五濁惡世。所得之阿耨多羅三藐三菩提法。今以此果覺。全體授與濁惡眾生。乃諸佛所行境界。惟佛與佛能究盡。非九界自力所能信解也。是故念佛功徳。非三乘聖行之能比也。亦非人天福徳之能同也。故徹悟云。倘置佛名。而別修三乘聖行。亦是浪用精神。亦是千鈞之弩。爲鼷鼠而發機。況造六凡生死之業乎。奉告現前信願持名之友。當生慶幸。倘非深投佛種。久受佛恩。於此法門。安能信之。安能願之。安能死盡偸心而力行之。死盡偸心者。卽是信極一門不被諸惑也。亦卽老老實實之謂也。亦卽至至誠誠之謂也。當知此心。能頓超苦海。能頓入樂邦。能頓見彌陀。乃至能廣度眾生滿菩提願。故觀經云。欲生上品上生者。第一當發至誠心。故知三藏十二部。悉不外乎一句老實念佛者矣。昆爲此。信極蓮池大師。眞是彌陀化身。特來傳此念佛三昧之祕訣也。爲勉新學。復作偈云。

老實之心妙莫比。以斯念佛佛愈喜。可憐一類聰明人。越學希奇越背理。

老實之心把佛持。佛光徧照必常知。故能令彼愚夫婦。速脫塵牢入寶池。

老實之心念佛名。能使淨業速圓成。故吾蓮祖臨終日。極口勸人依此行。

老實之心勤念佛。平平直直無奇特。彌陀因此更哀憐。必定早垂金臂接。

感堅祖語奉行十念

昆初參學時。見出家人。修十念法。每輕之曰。此是阿彌陀佛。攝受俗人之事。因其終日忙忙。不能多念。故發此誓。若能依行。亦可往生。出家之人。從朝至暮。功課許多。何必重此十念。只要一時功課。亦能抵幾回十念。此因不知淨土之宗旨故也。在俗之人。終日忙忙。但修十念。佛必攝受往生。況出家之人。終日或誦經多少。或念佛多少。再能依阿彌陀佛大慈悲願。奉行十念。阿彌陀佛。豈不決定令其往生上品者哉。諸大祖師。奉行十念。蓋爲此也。昆那時眞是愚癡之極。輕毀阿彌陀佛。如此大慈悲大願力。三根普收之大根本法輪。若無此法。安能頓收十惡五逆。皆生淨土。是故輕此法門。卽是輕阿彌陀佛大慈悲願。輕阿彌陀佛大慈悲願。卽是輕自己常住不滅之大圓覺心耳。楚石禪師。晨朝十念。終身不缺。幽溪法師。奉爲日課。至老不休。此二聖祖。皆法門龍象。道徳充足。遠近皆知。尙且如是竭力奉行。故堅密大師云。此淨業必不可少之行。卽課佛多者。亦當行之。昆從此深思。忽然有省。始知十念法門。至要至切。故慈云懺主云。十念是淨因要切。必不可廢。聰明人。每每不肯行者。不知彌陀。有此大願故也。或信不深願不切故也。果能行之。必信願堅固。所以定得往生。故要解云。深信發願。卽無上菩提。合此信願。的爲淨土指南。由此而執持名號。乃爲正行。若信願堅固。臨終十念一念。亦決往生。臨終十念。尙能往生。況畢世奉行。豈不決定往生。故我於癸亥年二月十九日。在佛頂山禪堂。立誓爲始。遂勸諸友。而共行之。丁丑年春日識於法源庵之報恩關。因述偈云。

十念頓圓淸淨業。彌陀因地悲心切。觀吾受苦不能休。特駕此航來迎接。

十念頓圓淸淨業。慈云常代彌陀說。勸人每早向西持。盡報定生極樂國。

十念頓圓淸淨業。楚公宗匠亦欣悅。畢生常念志無休。親見佛身徧界塞。

十念頓圓淸淨業。幽溪聖祖方明徹。徳招天樂每臨空。此法修行終不缺。

﹝附﹞慈云懺主十念法門

每晨服飾已。面西正立合掌。連聲稱阿彌陀佛。盡一气爲一念。如是十气爲十念。隨气長短。不限佛數。气極爲度。聲不髙低。不緩急。調停得中。十气連屬。令心不散。專精爲功。名十念者。是藉气束心也。作此念已。發願回向云。

我弟子某甲。一心歸命。極樂世界。阿彌陀佛。願以淨光照我。慈誓攝我。我今正念。稱如來名。經十念頃。爲菩提道。求生淨土。佛昔本誓。若有眾生。欲生我國。至心信樂。乃至十念。若不生者。不取正覺。惟除五逆。誹謗正法。我今自憶。此生已來。不造逆罪。不謗大乘。願此十念。得入如來。大誓海中。乘佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手執金臺。來迎接我。如一念頃。生極樂國。華開見佛。卽聞佛乘。頓開佛慧。廣度眾生。滿菩提願﹝作已便止不必拜。要盡此生不得一日暫廢。惟將不廢。自要其心得生淨土﹞。

讀要解得持名要訣

昆每讀彌陀要解。至光壽之文。感激之至。何幸而得領此妙宗。定是阿彌陀佛光壽二徳之所加被。及一切諸佛大慈悲心之所護念。十方世尊。阿彌陀佛。無數劫來。爲度我故。修菩薩道。不惜身命。原爲此也。欲此妙宗。以燻有緣。而述偈云。

但將名號掐珠念。壽量光明全顯現。欲契西來向上宗。只須老實休分辯。

但念名號光壽顯現者。卽要解云。阿彌陀。正翻無量。本不可說。本師以光壽二義。收盡一切無量。光則橫徧十方。壽則豎窮三際。橫豎交徹。卽法界體。舉此體作彌陀身土。亦卽舉此體作彌陀名號。是故彌陀名號。卽眾生本覺理性。持名卽始覺合本。始本不二。生佛不二。故一念相應一念佛。念念相應念念佛也。復次由無量光義。故眾生生極樂。卽生十方。見阿彌陀佛。卽見十方諸佛。能自度。卽普利一切。由無量壽義。故極樂人民。卽是一生補處。皆定此生成佛。不至異生。當知離卻現前一念無量光壽之心。何處有阿彌陀佛名號。而離卻阿彌陀佛名號。何由徹證現前一念無量光壽之心。如是則向上之宗。全在里許。只須老實念佛。不用分辯矣。故圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辯眞實。彼諸眾生。聞是法門。信解受持。不生驚畏。是則名爲。隨順覺性。如是眾生。已曾供養。百千萬億恆河沙諸佛。及大菩薩。植眾徳本。佛說是人。名爲成就一切種智。故徹悟禪師。大悟圓覺。剖心瀝血。贊一聲佛號云。倘置佛名。而別修三乘聖行。亦是浪用精神。亦是千鈞之弩。爲鼷鼠而發機。堅密大師。乃靈峯嫡子。深得要解以名召得罄無不盡。不勞觀想。不必參究之旨。故云一句彌陀。非大徹不能全提。而最愚亦無少欠。倘有些子分別。便成大法魔殃。只貴一心受持。寧羨依稀解悟。又云。劫濁盛時。眾生魘重。毋以持名雜參話。毋以粗心習勝觀。雜參話則濁智騰波。定起邪見。習勝觀則非其境界。定起魔事。惟以現前一念無明業識之心。令其專稱阿彌陀佛名號。無間一心。未有不親證親到者。法門至此。愈卑而愈不勝仰。愈淺而愈不可俯。自呼自應。自魘自醒。一心之本元頓彰。法界之體用全揭。無庸鉆仰。秪麼修行。倘未悟透根源。寧可顓蒙合妙。夫顓蒙念佛。至矣極矣。無復加矣。此皆老實念佛。不用分辯之謂也。如是妙行。不可思議。六方共贊。猶不能盡。願諸同學。深思深思。余慚愧宿障深重。不能現世宏揚如是廣大法門。以報諸佛諸祖之深恩。惟有死心極力。畢命爲期。六萬彌陀。六時禮想。誓無間日而已。識於山陰法源庵之報恩關。

讀要解幸死盡偸心

昆深慚垢重。𨿽有好學之心。實無久專之志。是故學經學律。學禪學淨。皆不成就。幸讀彌陀要解。至解五濁之文。而得死盡偸心。專持名號。欲共有緣。同死偸心。故將所幸。而述偈云。

持名容易死心難。幸把彌陀要解看。欲想一生離五濁。非憑此行必徒然。

非憑此行必徒然者。卽要解云。吾人處劫濁中。決定爲時所囿。爲苦所逼。非帶業橫出之行。必不能度。處見濁中。決定爲邪智所纏。非不假方便之行。必不能度。處煩惱濁中。決定爲貪欲所陷。爲惡業所螫。非卽凡心是佛心之行。必不能度。處眾生濁中。決定安於臭穢。而不能洞覺。甘於劣弱。而不能奮飛。非欣厭之行。必不能度。處命濁中。決定爲無常所吞。石火電光。措手不及。非不費時劫不勞勤苦之行。必不能度。復次秪此信願。莊嚴一聲阿彌陀佛。轉劫濁爲淸淨海會。轉見濁爲無量光。轉煩惱濁爲常寂光。轉眾生濁爲蓮華化生。轉命濁爲無量壽。故一聲阿彌陀佛。卽釋迦本師。於五濁惡世所得之阿耨多羅三藐三菩提法。今以此果覺。全體授與濁惡眾生。乃諸佛所行境界。惟佛與佛能究盡。非九界自力所能信解也。若不深知其甚難。將謂更有別法。可出五濁。熢勃宅裏。戲論紛然。惟深知其甚難。方肯死盡偸心。寶此一行。此本師所以極口說其難甚。而深囑我等當知也。

因動嗔心立行懺悔

妙葉禪師云。念佛三昧。體性𨿽圓。宜盡微細條章。革諸猥獘。乃至小罪。猶懷大懼。況我實有嗔恚諸友。令其動恨之大過。若不生大怖畏。至心懺悔。非但不能往生。復恐後世受大惡報。無量壽經云。今世恨意。微相憎嫉。後世轉劇。至成大怨。可不懼乎。故於光緒二年中元日。敬然臂香九炷。以求懺悔。而述偈云。自慚垢重每生嗔。惱亂諸賢恨且深。爲此臂然香九炷。懺除前罪學慈心。從此立誓。畢命爲期。每月朔望。必然臂香三炷。至心懺悔發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。願以此功徳。莊嚴佛淨土。上報四重恩。下濟三途苦。若有見聞者。悉發菩提心。盡此一報身。同生極樂國。每日六時禮想中。加讀慈云懺主大懺悔文一徧。以策嗔恚學友。及毀罵道人之心。不敢復起。我久喜此文。因其懺儀太長。故未遵行。今蒙妙能淨友。直言相告。而知嗔過。乃方讀此。合論云。眞機非友不發。惡法非友不止。誠哉此言也。我本違父出家。逆師行腳。今又每每嗔恚學友。及遠來掛搭請示之人。乃至內覆過失。外現威儀。造種種罪。將來必墮三途。越想越慚。越思越愧。怖畏之心。越起越大。幸每讀此文。從怖畏而生法喜。其中妙益。不可思議。越讀越警。越讀越切。自鞭之語。無過於斯。欲共有緣互相警策。故述數言。以志緣起雲耳。戀西學人古昆稽首書於法源庵之報恩關。

﹝附﹞大懺悔文﹝出淨土十要﹞

我弟子某甲。至心懺悔。十方諸佛。眞實見知。我及眾生。本性淸淨。諸佛住處。名常寂光。徧在剎那。及一切法。而我不了。妄計我人。於平等法中。而起分別。於淸淨心中。而生染著。以是顚倒。五欲因緣。生死循環。經歷三界。坐此相續。不念出期。而復於中。造極惡業。四重五逆。及一闡提。非毀大乘。謗破三寶。謗無諸佛。斷學般若。用十方僧物。用佛塔物。污梵行人。習近惡法。於破戒者。更相贊護。三乘道人。種種毀罵。內覆過失。外現威儀。常以五邪。招納四事。不淨說法。非律教人。因佛出家。反破佛法。違逆師長。如法教誨。恣行貪恚。無慚恥心。以是因緣。諸惡業力。命終當墮。阿鼻地獄。猛火熾然。受無量苦。千萬億劫。無解脫期。今始覺知。生大慚愧。生大怖畏。十方世尊。阿彌陀佛。久已於我。生大悲心。無數劫來。爲度我故。修菩薩道。不惜身命。今已得佛。大悲滿足。眞實能爲。一切救護。今我造惡。必墮三途。願起哀憐。受我懺悔。重罪得滅。諸惡消除。乃至娑婆。生因永盡。諸佛淨土。如願往生。當命終時。悉無障礙。﹝接發願云﹞我懺悔已。六根三業。淨無瑕累。所修善根。悉亦淸淨。皆悉回向。莊嚴淨土。普與眾生。同生安養。願阿彌陀佛。常來護持。令我善根。現前增進。不失淨因。臨命終時。身心正念。視聽分明。面奉彌陀。與諸聖眾。手執華臺。接引於我。一剎那頃。生極樂國。華開見佛。卽聞佛乘。頓開佛慧。廣度眾生。滿菩提願﹝加於彌陀經禮想儀極樂世界大慈大悲阿彌陀佛下先讀此文然後念佛﹞。

讀四大祖師語有感

昆業障深重。何緣得燻持名妙法。實仗四大祖師之言教。而得開發者多。愧無學問。不能闡揚。以報祖恩。遂將書名。奉告諸友。以表不忘其本耳。幽溪大師之彌陀圓中鈔。藕益大師之彌陀要解。堅密大師之十要總序。徹悟禪師之語錄。略揭大綱。而述偈云。

六字洪名妙莫窮。卽空卽假卽圓中。法華止觀皆明此。是故幽溪立鈔宗。

六字洪名妙莫窮。華嚴全部在其中。豎窮橫徧難思議。藕祖因斯立要宗。

六字洪名妙莫窮。三身之徳悉居中。徹公悟此垂言教。切切闡揚念佛宗。

六字洪名妙莫窮。堅師捨命於斯中。願三大要廣流世。令眾得聞希有宗。

昆每讀三大要。如膏肓之重病。得救濟之神丹。感徳豈可思議也哉。因述此偈。聊表其本。並采全文爲證。以便持名學者。同沾妙益。淨土十要總序云。淨土持名之法。有三大要焉。一者六字洪名。念念之間。欣厭具足。如出幽獄。奔托王家。步步之間。欣厭具足。是故萬緣之唾不食。眾苦之忍莫回。髙置身於蓮華。便訂盟於芬利。蛆蠅糞壞。可煞驚慚。二者參禪必不可無淨土。爲防退墮。寧不寒心。淨土必不可入禪機。意見稍乘。二門俱破。若夫余宗。在昔之時。不必攺弦。但加善巧回向。在今之世。秪可助行。必須淨業專修。冷暖自知。何容彊諍。三者一句彌陀。非大徹不能全提。而最愚亦無少欠。倘有些子分別。便成大法魔殃。只貴一心受持。寧羨依稀解悟。乞兒若見小利。急須吐棄無餘。棒打石人頭。嚗嚗論實事。已上三要。頗切今時。倘能眞實指迷。我願捨身供養。十方三世。共聞此言。

稱名述懷四則並序

圓中鈔云。凡諸佛應身接物。有乎四益。一以形益。現身是也。二以光益。放光是也。三以聲益。說法是也。四以通益。現神通是也。惟阿彌陀佛。四益之外。更加之以名接物。以其有本時所發誓願故也。余之四接。其攝機也狹。惟以名接物。其攝機也廣。旣彌陀發願。以名而接物。是故應當。專修持名之行。以投願海。方得感應易顯。淨業速成耳。又云一稱嘉號萬徳齊彰者。名實不異之謂也。名卽假名。實卽實徳。假名之外。別無實徳。實徳之外。別無假名。故徹悟云。全徳立名。徳外無名。以名召徳。名外無徳。所以幽溪靈峯堅密諸祖。皆勸持名。必不可雜觀想。以違彌陀以名接物之大誓願也。又靈峯大師云。念佛人。若更問念佛是誰。頭上安頭。騎驢覓驢。明眼人爲之噴飯。而近代無知狂悖之徒。反以話頭爲奇特。名號爲尋常。棄如意珠王。競取瓦礫。可哀矣。昆爲此直告云。能念佛的。卽是不生不滅之大圓覺心也。念善定生天宮。念惡定墮地獄。念佛定生佛國。倘若更問是誰。正是靈峯所呵者。分明誰字話頭。是鈍根人事。有何奇哉。又經云。極惡之人。必墮地獄。暫稱佛號。卽變獄火。而成蓮華。豈有圓頓微妙。更過於此。如上四段。皆至要至切之談。持名行者。可不盡心竭力者乎。爲暢鄙懷。復遵前義。而述偈云。

極樂巍巍萬徳尊。以名接物誓宏深。我今信佛無虛願。決定持名求往生。

但稱名號徳明明。彼佛宛然在口唇。可愧我心多異念。於中未見紫金身。

稱佛一聲掐一珠。本來面目分明舉。廣長舌相證明斯。切忌更參向上理。

獄火炎炎稱佛名。頓然一朵寶蓮成。速超苦海無如此。那可於中不死心。

讀佛偈四則並問答

余題讀佛軒。有學者問云。佛貴心念。諸說皆然。師重口讀。請示其由。令我斷疑。亦好共行。余反問曰。萬法惟心。汝已知否。答曰已知。又問。口是一法否。答曰口是一法。余曰旣知口是一法。諒必已知口卽是心。若不知口卽是心。萬法惟心之義。便不通矣。自口惟心。尙且不知。他物惟心。豈非空說。汝今旣知。口是一法。卽是自心。萬法惟心之義。可謂的確矣。如此終日口讀佛。豈非終日心念佛。何疑之有。復次當知。在朝貴士。處世明賢。無有一人。不從讀誦而得也。何況出世間之大道。豈有不從讀誦而成哉。遂作四偈。而安慰之。

佛號勤勤讀。蓮華速速開。彌陀曾有願。決定爲君來。佛旣有緣贊。須加信願持。朝朝只十气。亦決到蓮池。人人佛肯讀。个个菩提熟。乃至極凶人。亦能生彼國。下愚將佛讀。賢者看爲低。且待臨終日。各人見是非。

舌病難除戒午後食

昆自癸酉春。忽得舌病。已經數載。不能斷除。豈不哀哉。無柰舌病越久。貪味之心越熾。乃至時時刻刻。歡喜喫東喫西。如此之心。豈非大亂。心內之亂。猶可稱佛。猶可往生。向外好喫之亂。醜甚醜甚。豈能現世而得往生者哉。念佛鏡一書。將一切法門。與念佛比較。皆差百千萬倍。惟午齋一戒。而極贊之。因此害。少人知覺故也。經云。貪財色名食睡五欲者。必墮惡道。可不懼乎。因此立誓。畢命爲期。常持午齋。若破此戒。必墮地獄。不破此戒。願佛哀憐。必生西方。因色身不佳。夜饑難忍。故於子時之後。稍用小食。而述偈云。

久纏舌病莫能去。定是多生貪口味。爲此終身持午齋。子時稍犯當慚愧。

愧多貪恚願遲作師

欲爲人師。必須戒律精嚴。慧解具足。方能自利利他。道業圓成者也。愧哉。我古昆非但不能如是。抑且多貪多嗔。難調難伏。是故見恭敬我者。便生貪愛。見毀謗我者。便生嗔恚。此是古昆眞實之言。若是妄語。必墮地獄。如此心行。豈能往生。故圓覺經云。有愛我者。我與隨順。非隨順者。便生憎怨。爲憎愛心。養無明故。相續求道。皆不成就。豈不怕哉。故立一願。願早往生。遲作人師。以策愛順之心。令著力念佛也。

我立一願必堅持。慚愧難平貪恚癡。且待往生安樂國。方來此處作人師。

自恥好談愼說人過

大寶積經云。菩薩成就八法。於諸佛前。蓮華化生。一乃至失命不說他過。二化人令皈依三寶。三安置一切於菩提心。四梵行不染五造佛像安華座上。六能除眾生憂惱。七於貢髙人常自謙下。八不惱他人。昆每讀此言。眞實慚愧。菩薩乃至失命。不說他過。我從朝至暮。總是說人之短。論因果。豈不定墮三途。故梵网合注云。惡口之罪。亦令眾生。墮三惡道。可不愼乎。因述偈云。

好談人過罪彌大。必墮三途無出期。是故菩薩至失命。終不開口說他非。

然臂香供梵网經懺悔

梵网經者。昆從初受戒。便喜持誦。後於咸豐六年。在杭城太平門外。月塘寺相近之福善庵。偸得靈峯大師梵网合注。宛如舊失。喜如獲寶。所以歷逃兵難。終不棄捨。此書乃康熙間。臺宗金松弘法師之遺物也。愈閱愈喜。遂熟讀菩薩戒。欲爲常課。慚愧宿垢深重。力不由志。於菩薩行。不能遵修。是故發心。於報恩關中。敬然臂香十炷。供養梵网經十重戒。又然臂香四十八炷。供養四十八輕戒。以求懺悔。並懺偸取梵网合注諸書。及一夜動嗔。故燒蚊虫。乃至作無益事。多傷虫蟻等罪。願命終時。不墮惡道。正念分明。往生極樂。而述偈云。

敬然臂香供戒經。懺除破戒諸惡業。願求臨死不沈淪。正念分明生樂國。

滿七自慶述懷告眾

無量壽經云。其有得聞彼佛名號。歡喜踴躍。乃至一念。當知此人。爲得大利。則是具足無上功徳。昆恆於此言。喜徹骨髓。愧持念之功。未竭其力。由是發心。於光緒丙子秋月。在法源庵之報恩關。啟建七七道場。慚愧數經七期。皆被障緣擾亂。𨿽功不虛棄。實不稱懷。故今特請妙能法師。爲眾講經。共相護七。以安內外。昆禁止語言。以絕外事。定拾萬彌陀六時禮想爲日課。以策懈倦。於起七日。敬然臂香三十八炷。供養六方三十八佛名號。又然臂香二十一炷。供養釋迦彌陀觀音勢至。及眾菩薩。以求加護。令我內外諸障不起。每晨敬然臂香三炷發願云。我今然臂香。供養彌陀佛。願我眾罪愆。決定皆消滅。願我命終時。決定生彼國。願早聞佛乘。願早度一切。滿七日。敬然臂香四十八炷。供養佛說阿彌陀經。又然臂香十二炷。供養阿彌陀佛。觀音勢至諸菩薩眾。以申回向。願我承此道場功徳。臨命終時。決定得生極樂世界。早見彌陀。早度眾生。又然臂香三炷告眾云。

古昆深愧障重。妄想難除。七七已完。並無祥瑞。只於第三七完養息。得一異夢。至險至善。堪爲警策。可以對眾說說。夢一人。以一把凶刀。橫駕我頂。手不能抵。心中怖急。知必定死。忽憶彌陀。必能救護。卽用畢命之力。勇稱佛號幾聲。遂醒。得一身大汗。歡喜異常。不能爲諭。深思之。必佛力使然。眞眞實實。是持名之大切要。堅密大師。六字洪名。念念之間欣厭具足之旨。不外乎此。欲終身爲警策。而述偈云。凶刀駕頂。命必難顧。勇心稱佛。佛心救護。欲想臨終。決定離苦。念念之間。應當如此。昆於持名之行。最喜堅密大師。六字洪名。念念欣厭之言。依憑數載。猶未得旨。今獲此夢。心安意悅。感恩難思矣。敬然臂香四十八炷。供養阿彌陀佛。願我臨終念佛。與此夢無異。

七越打。靈峯大師之恩越顯。祕藏指南云。深信切願念佛。而念佛時心多散亂者。卽是下品下生。此語眞是阿伽陀藥。萬病總持。令我垢重心亂無救之人。得知念佛不用怕妄想。只要信深願切。必定往生。末法億億人修行。罕一得道。惟依念佛。皆可度脫。此之謂也。我從此。不管妄想多少。只顧持名每日幾萬。願早生下品。免受輪回。想我垢重心亂。病無可救。幸得遇此活命靈丹。粉骨碎身。豈能報其深恩也哉。故於今日。敬然臂香四十八炷。供養靈峯藕益大師。而發願云。我今然臂香。供養靈峯祖。願我速往生。早來擊法鼓。普化垢亂人。同生安樂所。惟願大慈悲。證明攝受我。

四七完。承妙能法師。入字贊云。諒此回七期。必定仗佛冥加。得成三昧。今不瞞醜。而對之曰。古人念佛。往生甚多。先得三昧。而後往生。能有幾位。實爲信深願切。臨終仗佛力冥加。暫得一心不亂。而往生者多。故普賢菩薩行願品云。願我臨欲命終時。盡除一切諸障礙。面見彼佛阿彌陀。卽得往生安樂剎。若先得三昧。何用願臨欲命終。無諸障礙。靈峯云。得生與否。全由信願之有無。品位髙下。全由持名之深淺。此亦不說。先得一心不亂。成就三昧。方能往生。惟先得一心成三昧者。可往上品上生耳。當知今時之人。垢心日熾。先得一心不亂。成就三昧。豈易言哉。我但求一不攺變之志。亦千難矣萬難矣。此番七期。障緣不起。持名心安。且得日聽法音。助起精進。信也信極。願也願極。行也盡力。深愧妄想。究竟難息。幸有彌陀慈誓收。信願眞深終得入。諸友齊心護七之功。無窮無盡。法師講經助道之功。亦無窮無盡。昆七七日中。蒙照獲益。所受之恩。亦無窮無盡矣。願我等今世。決定同生西方。同見彌陀。盡未來際同化眾生。

七內發願學六時經行出聲念佛

第五七完。慚愧空過。忽憶幸讀佛經。方知無始劫來。受畜生身。無量無數。餓鬼地獄。亦復如是。想做騾時。背負千斤。腹無飽食。晝夜驅馳。苦不可言。做牛時。肩拖一犁。背受千打。步步之間。痛無處欣。暫時無力。便送殺者。豈不大苦。今日幸仗佛力。而得爲僧。種種受用。只要自在經行。出聲念佛。何苦之有。且得諸佛歡喜。龍天護佑。現在安隱。臨終往生。如此功徳。豈能議哉。那可在念佛關中。貪坐養神。不欲開口。今世若不往生。則虛消信施。披毛戴角依舊難逃。故省庵法師云。這回若不歸西去。依舊從前受苦辛。可不驚乎。是故對佛發願云。我弟子古昆。敬然臂香九炷。供養阿彌陀佛。惟願大慈大悲。常加被我。令我出聲念佛。胸頭不痛。﹝因每每出聲念佛胸頭微痛﹞倘有宿障。必垂救護。方可策勵懈心。圓成勝徳。早見彌陀。廣度眾生也矣。

念佛堂所用贊六則

彌陀要典。普度慈航。一歷耳根道不忘。六剎盡宣揚。護念猶長。的的是經王

接蓮池會。

經宣極樂。淸淨莊嚴。佛壽無邊光亦然。生者悉髙賢。鳥樹談玄。勝妙異羣詮

接蓮池會。

彌陀名號。萬徳圓彰。信願執持功莫量。諸佛共稱揚。登此舟航。不動到西方

接身金色。

執持名號。脫苦奇方。法藏因中願力彊。果上放毫光。攝受迷狂。同往九蓮鄕

接身金色。

火宅主。大恩王。殷勤說彼淸涼。有佛常放無量光。妙法正宣揚。滿空天樂日鏗鏘。金樓玉宇無量。若人持名信願彊。決定往他鄕。

六方佛。出廣長。同聲稱贊西方。護念信者得安康。同歸極樂場。如斯恩徳豈敢忘。應當發願堅彊。終日持名急忙忙。必早見慈王。

淨土必求﹝終﹞淨宗十集﹝附﹞

余慚愧障深學淺。文字不通。𨿽彊持名。功又不熟。更加有病。焉能酬對。故將鄙見。淨宗十集之名。開列於後。以便問者。自可尋閱。言淺理明。實行爲要。欲現世往生。必不可輕忽。當知我。報佛恩亦在此。壞名聲亦在此。故自嘆云。爲淨宗。恨無力。集十書。苦已極。費了多少心。乾了多少血。招了多少譏。受了多少折。儻能結著一人緣。喫盡千酸心也悅。﹝慈云大師云。勸得一人生淨土。縱自不修行。亦合得生佛國﹞何故如斯彊出頭。總因淨友多疑說。信我者當湣之。

丁丑夏告病比丘玉峯戀西稽首謹識

第一經律異相﹝先明因果方肯念佛﹞

第二蓮宗必讀

第三西方徑路

第四淨土自警

第五淨土神珠

第六西歸行儀

第七念佛開心

第八淨土隨學

第九上品資糧

第十淨土必求﹝附淨業痛策之後﹞

極力奉答

儻有請示。不能回者。惟答云。每日必定要修十念法。每日必定要持彌陀經。每日必定要念多少佛。在家人。從一千起。出家人。從一萬起。乃至多千多萬。各盡其力。總要畢命爲期。有此功徳。仗佛十念救度之願。臨命終時。必定往生。十念尙生。況復百念千念萬念。畢命爲期念。豈不必定往生。此是古昆。自行之事。極力之說。願有緣者。思而勉之。

發露懺悔

古昆深愧。學地不眞。亂心難伏。正好著力念佛。偏要集東集西。每每痛戒。每每隨犯。豈不深可哀哉。故此復然臂香四十八炷。供養阿彌陀佛。至心發露。以求懺悔。願莫再犯。自障往生。時在丁丑六月二十二日。

讀佛軒對﹝附﹞

六字洪名常讀誦

一尊佛像誓歸依

報恩關對﹝附﹞

六時禮像除心垢

一志持名報佛恩

