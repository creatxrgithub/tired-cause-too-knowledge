續藏經瓊樓吟稿節鈔

淸陶善著弟子節鈔瓊樓吟稿序

庚子仲春月幾望。二林主人從役南還。見諸兄子。問瓊樓陶氏之疾。則已先二旬而逝矣。爰以白水一盂。梅花一瓣。爲文而祭之。旣而檢其遺帙。得往歲和予閉關詩十首。予讀而嘆曰。異哉。此迦陵音也。西方佛土。七寶林中。和鳴哀雅。演出念佛念法念僧之聲。其在斯乎。其在斯乎。乃盡發其生平所爲詩。凡數帙。刪而存之。得九十餘首。仍其舊題曰瓊樓吟稿。瓊樓始爲詩。寓意風花。陶情山水。吐屬淸遠。不染塵垢。稍長。讀聖賢佛祖書。漸知刊落詞華。鞭迫近裏。其有意於古之爲己之學者與。至十首之作。通達法源。淨諸疑惑。多生根力。迸露毫端。非猶夫淺智小根。所能測識者矣。讀瓊樓詩。一以爲才子。一以爲髙士。一以爲道人。而瓊樓者。如空中花。如水中月。不一不異。非我非渠。作如是觀。謂瓊樓卽今長住可也。

彭紹升序

瓊樓吟稿節鈔

長洲陶善慶余著

海天精舍弟子節鈔

松﹝己丑﹞

寒風鳴萬壑。片月掛東峯。烈烈撐天干。森森拔地容。寧髙君子節。肯受大夫封。羣木都消瘦。虯枝綠轉濃。

蠟梅

時值三冬晚。庭前簇淡黃。寒風吹不落。暖日照還香。玉藥千枝吐。冰心一點藏。翛然空谷裏。休擬漢宮妝。

山茶

冒雪飛來幾點霞。深深淺淺映窗紗。梅公詠罷蘇公詠。耐得春寒是蜀茶。

李花

傾城傾國更誰倫。曉鏡妝來別有春。卻笑夭桃千萬樹。不於淸淡見丰神。

紫薇

曾聞玉殿香飛早。不獨樊川色可誇。今夜姑蘇明月裏。何人更詠紫薇花。

蒓菜

調羹豈必思千里。采茆何須溯泮宮。一箸絲香三四月。題詩原不爲秋風。

荔支

白玉爲膚蜜作丸。何年飛騎進長安。邢知一笑成長恨。譜出君謨不忍看。

姜

一種園蔬能去惡。尼山肉味好同餐。須知老辣由天性。檜賊聞之膽亦寒。

將雪

風冷天將雪。千山朔气交。凍雲初出嶺。寒鳥漸歸巢。火活茶堪煮。詩成句欲敲。呼童攜帚待。窗外墮檐茅。

題畫扇

山迥林遙江水平。暮天云斷數峯橫。此中恰有煙霞客。落日扁舟一棹輕。

鸚鵡

隴山逸格鬥新妝。悞入天涯小玉堂。一夢喚回唐社稷。千秋畱得漢文章。斜樓學語春風細。曲檻呼茶曉篆香。蕭瑟羈愁何處慰。秋千影裏落花旁。

春日幽居﹝庚寅﹞

小院饒幽致。憑闌芳艸齊。春風數歸燕。落日一聲雞。竹色竹窗北。竹香花塢西。有誰閒似我。漁父釣前溪。

秋日卽事

偶步池塘艸盡黃。一天爽气午風涼。病餘猶厭綿衣薄。睡起方知秋日長。流水小橋楊柳老。白雲深院桂花香。隔鄰機杼誰家女。辛苦寒窗伴夕陽。

秋暮

蘇臺霜冷雁南歸。漠漠黃花弄晚馡。暮雨玉樓閒聽笛。秋風金翦懶裁衣。庭槐落翠蕭蕭響。蝶翅舒黃款款飛。最是一年淸爽意。水深山瘦白雲稀。

登穹窿山﹝辛卯﹞

方外乾坤別。山中世界淸。松根盤石出。竹筍帶云生。

登天平山

山峻千峯立。泉深一水通。徘徊尋古路。小徑落花紅。

聽泉

老鶴唳偏苦。孤猿吟更愁。何如一條澗。灑落萬山秋。

自警

髙齋獨坐時。每每警此心。惟存一忍耐。可以無禍侵。旣安愼勿貪。富貴空勞身。天地有消息。況爾名利人。

讀書

空山落葉深。返照入松樹。掃石欲何爲。讀書聊自娛。此中味亦殊。日日換佳趣。回顧一泠然。新月峯尖吐。

秋晚

一天涼气爽。虛幌月來初。一二間茅屋。兩三卷古書。硯池秋露滿。竹徑晚香餘。澹蕩沙頭鳥。鵷鸞定不如。

冬日卽事

入冬罷刺繡。閒坐擁鑪吟。松子落寒硯。梅花對古琴。塵埃消世事。冰雪淡予心。借問逃禪者。眞禪何處尋。

野步﹝壬辰﹞

風光眨眼豈長畱。野外扶筇步步幽。曉嶼梅和殘雪落。春江云帶斷冰流。數家林壑樵人斧。一幅丹靑賣酒樓。別有閒情何處著。非今非古任優遊。

幽居

幽居天地新。語默任天眞。花鳥自成友。雲山好卜鄰。晝眠茅舍暖。閒步艸橋春。不覺空諸慮。髙懷誰與論。

秋閨卽景三首

簾幕動微風。新涼入座中。一階秋色好。明月在梧桐。

暑退深閨淨。涼生團扇秋。心淸了無事。不用說閒愁﹝閨中詩難得如此無病﹞。

晝永簾垂地。香消日影回。當階桐子落。知是鳥銜來。

不寐

夜久不成寐。開軒步小亭。長天掛明月。秋水浸疎星。有得心常樂。無螢夢自寧。西風知我意。捲网放流營。

登樓晚眺

天地竟何窮。人生只如此。長風吹斷霞。西落吳江水。古賢今不畱。誰復省克己。回首暮煙橫。遠寺鐘聲起。

同妹靜山夜話﹝癸巳﹞

幽居共春寒。挑燈爲君說。人生天地閒。何分巧與拙。拙者日熙熙。巧者百憂結。大道本無私。白雲自怡悅。默然兩忘言。人境迥淸絕。一犬吠深更。柴門閉風雪。

出門何所有

出門何所有。一派野花香。指點虛空畫。山山醉夕陽。

春盡﹝甲午﹞

一夜狂風春已盡林花飄泊滿柴關。坐臨流水心無住。門對靑山夢亦閒。學道未須參世務。修眞何必遠人寰。捲簾指點峯頭路。歷落孤云手可攀。

書懷二首﹝錄一﹞

擬向尼山更問仁。勿由非禮訓曾聞。壬辰涵養初除酒。丁酉磨礱欲斷葷。白雪胸襟消世慮。靑天眼界識斯文。書帷繡幕原無異。策厲燻修意倍勤。

慚愧吟三十首﹝有序戊戌﹞

長夏閒居。俯仰身世。捫心自問。欲作何等人耶。今爲女流。無以振拔身心。仍流浪於生死。其爲後身。將不可問矣。危乎危乎。幸而眞心未泯。稍知慚愧。意有所觸。情見乎詞。得七絕若干首。釋經云。人無慚者。與諸禽獸無相異也。道經云。爲此慚愧。不離心中。孔子云。行己有恥。亦慚愧義耳。夫三教聖賢。度人度己。皆不外乎慚愧以爲基。庶民去之。君子存之。在此間而已。篇章有盡。慚愧無窮。因命曰慚愧吟。

慚愧前生徳未修。報身五障有因由。然而幸得人身在。豈可還嫌是女流。

三牲五鼎亦非奇。慚愧如何說孝思。幸得人身在天地。報恩何必盡男兒。

哀哀父母大劬勞。正法心傳豈易遭。指點提撕終未契。自憐慚愧作兒曹。

親恩天地本相同。慚愧吾生道未充。只要自心明徹了。四恩圓滿證眞空。

晨興每過日髙時。拂鏡開簾倩侍兒。湯水殷勤代梳沐。此身慚愧坐如屍。

夜眠最喜小棕牀。潔淨何須雜異香。慚愧睡魔消不得。還憑夢裏主人彊。

烏啼日落乞人愁。露坐長林溪水頭。慚愧吾居安樂國。好生知足在勤修。

當暑輕綃又薄羅。冬來翠被暖如何。自然供養難消受。慚愧何曾學一梭。

比鄰亦有嘆無衣。圭竇寒衝雨雪霏。慚愧吾無萬箱帛。盡教暖气入柴扉。

貧家升合猶艱辦。慚愧呼庚泣路隅。安得摩尼如意寶。空中徧雨米如珠。

百谷諸英及果蔬。種成人用苦工夫。吾今慚愧虛充腹。知得尼山味字無。

三教經書滿天地。阿誰認得路頭眞。童顏皓首都慚愧。出世原須世上人。

仁是人心語意深。時誇辭藝失眞心。覓心慚愧無從覓。擬向顏回問處尋。

戒定始能生智慧。等閒慚愧說多能。伐毛洗髓緣何事。悟後矜誇也未應。

堅彊念力好修行。慚愧偏多懦弱情。寧可髑髏俱粉碎。無生法忍誓終成。

執虛如滿心方斂。恭敬亦從智慧來。慚愧起居常自懈。旣知悔悟勉之哉。

博施濟眾堯猶病。立達何曾與世違。慚愧不妨時在念。聖人原是學人師。

身根淸淨元非易。慚愧先離殺盜邪。三業因緣最微細。直教觸處不生芽。

識透舉心卽錯處。意根淸淨反眞源須知萬法皆非法。慚愧無端又贅言。

六根淸淨乃爲佳。鹿鹿風人漫與儕。慚愧在心無所戀。白雲修竹寫幽懷。

相將遊屐百花芳。雅集琴棋泛夜光。慚愧在心何所事。閒窗淨幾不添香。

急須打破利名關。紫綬黃金亦等閒。慚愧在心無所慕。淸風朗月坐空山。

眞修人自要安貧。人不安貧便亂眞。慚愧在心無所苦。由來學道本艱辛。

世緣少著卽消愆。拂逆頻來意自便。慚愧在心無所怒。任從熱鐵頂頭旋。

世態偏憂無事時。損之又損絕人知。近來識得損之妙。慚愧亡羊嘆路岐。

閨閣風流脂粉妝。綺羅染得麝蘭香。吾心慚愧難從眾。椎髻靑衫學孟光。

哀哀生命苦烹炮。血染刀砧日作肴。慚愧不能相救護。冤魂何處肯離拋。

忍辱仙人大布施。挑睛苦行欲誰知。而今悲願無邊量。慚愧虛勞金手垂。

虛垂金手不知疲。慈覆人天遇者稀。最是此生慚愧處。未同大眾盡歸依。

憍曇彌願廣無邊。度盡閻浮婦女緣。慚愧夙生多障業。輸他靈照悟機先。

和二林主人戊戌春日閉關作十首卽次原韻﹝己亥﹞

無相光中自有眞。慈風披拂四時春。而今一著通消息。回向蓮邦稽首頻。

原來無實亦無虛。論道談禪事也余。一句彌陀空自性。孰爲是我孰爲渠。

冰泮春塘波影定。照空萬象慧光圓。須知行滿功成後。鳥語花香也自然。

亭俯淸流屋倚山。綠蘿陰裏掩松關。閒來好認歸家路。免得臨時無處攀。

淨域神遊明似日。杖頭何用夜然藜。漫論十萬八千路。樓閣虛空更在西。

行樹何殊七寶林。枝頭也得聽靈禽。自然說法東風裏。演出百千微妙音。

夙夜惺惺徹底看。幾番生滅總無端。前村雪後梅花放。露出春光不可瞞。

九十風光易寂寥。然燈朗照度春宵。烹茶非爲淸香味。適興何妨飲一瓢。

此土結得蓮社盟。八功徳水蓮花生。一心不亂超凡品。定向樂邦淨處行。

勘破重關觸處眞。從今不入舊迷津。輪回六字無終始。流水行雲總是春。

三房孫希洛婦陶氏。爲葦齊翁孫女。好學工詩。兼修淨業。年二十五而夭。詩以傷之﹝香山老人﹞

慧業超然自夙成。摩尼一串足平生。臨岐落落空諸相。應向西池證舊盟。

曾傳詠絮謝家風。每愛山居萬籟空。慚愧吟成增道力。關心不爲落花紅﹝著有山居統慚愧吟﹞。

祭侄婦陶氏文﹝二林主人﹞

維乾隆四十五年二月望日。二林主人。以白水一盂梅花一瓣。致祭於侄婦陶氏之靈曰。嗚呼。是水非色。是花非香。因緣無主。常住寂光。瞥爾情生。熾然起滅。如風度空。如春掃雪。嗟爾慧業。現女人身。旃檀晝爇。木槵宵輪。大報恩經。淋漓墨沈。淨願堅牢。長趨九品。五旬牀簀。廿載妝臺。達諸法相。何去何來。無始愛緣。從今應斷。功徳池中。花開爛縵。羅幃寂寂。春漏沈沈。我爲爾證。莫退初心。嗚呼尙饗。

亡妻陶孺人事略

陶孺人。名善。字慶余。蘇州府學歲貢生寄軒公長女也。幼聰頴好讀書。年十四。成百花詩。卽見賞耆宿。性彊記。博涉經史。諸類書多能背誦。侍庭闈。婉愉承志曲盡儀節。年十六。大父爲希洛締姻。越八年。始歸予。長予二歲。時年二十三矣。事吾母。甚得歡心。與妯娌處。無閒言。馭婢僕寬嚴合度。自奉尢儉朴。吾母語親屬曰。次媳性情。與吾略同。吾自是可稍紓心力矣。予性素剛躁。不能容人。及孺人歸。遇事輒以寬慈相勸。予亦深自克制。意气漸平。去年秋試前。孺人勸予勤學。代理家務。予得專心習科舉業。及試。薦而不售。孺人復以義命相慰。是時孺人方有娠。起居食息。每以古人胎教爲法。臘月初。蘊輝生。臨蓐甚安。孺人謂予曰。姑尙無孫。得此可慰慈懷矣。詎意半月後。忽感時邪。藥石罔效。延及新正。竟成永訣。悲哉孺人。年九歲。卽喜茹齊。稍長。從二親聞出世法。讀佛書。信解通利。手書報恩金剛彌陀諸經。楷法端整。及見予季父所撰無量壽經論居士傳諸書。遂回向淨土。日有常課。晨起。妝洗畢。輒誦佛號及諸經咒。憫吳俗宰割大奢。印吳江沈氏所撰慈心寶鑑千本以施。嘗著慚愧吟六十首。季父評之曰。大好根種。大好信願。努力修行。不妨現大家身而爲說法。其爲季父心許如此。臨終一月前。謂予曰。吾與君不過一載因緣耳。吾死。君勿悲。吾恨不能終奉姑。君若念吾。望慰吾姑。並無忘吾父母。吾之願也。病劇時。外舅姑親來診視。惟曲爲安慰而已。臨終朗誦佛號數聲及往生咒。曰。大和尙自西而來。吾去矣。遂瞑。嗟乎。遺掛猶新。妝臺忽掩。回首前塵。眞如一夢。在孺人夙具慧根。去來之際。了無滯礙。第念予童年失怙。顧影自傷。今復以喪偶之悲。上累北堂。重增郁悒。又安能托達人之髙論。忘獨旦之餘哀乎。用是略記始末。附於家乘。俾後之人有所考云。孺人生於乾隆二十一年二月二十二日。歿於乾隆四十五年正月二十三日。年二十有五。子一。蘊輝。不杖期彭希洛述。

