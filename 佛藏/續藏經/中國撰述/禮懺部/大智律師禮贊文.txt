續藏經大智律師禮贊文

宋則安述

錢唐靈芝大智律師禮贊文﹝並序﹞

門人巖香練若則安述

先稟大智律師順寂之後。有同學以諱日贊文見囑。累年未暇。忽夜夢入一室中。會數道人講及先師生平懿業。解行絕倫。徐有語曰。扶顚持危。垂世立教。功不在諸祖下。子之不爲贊文何也。旣覺。偶得數聯。因緝綴成章。庶同俚詠。然愼終追遠。在志不在文。固無愧哉。﹝初入道場。三禮已。互跪燒香散華。執手鑪唱云﹞。

稽首靈芝教主大智律師。慧性夙明。學聲遠著。妙﹝〡﹡臣﹡責﹞潛通於佛智。淸修允恊於聖儀。式遵一字之規。克荷百金之寄。宗承法密。儲貳終南。築兩壇而亙古亙今。撰三記而變風變雅。發揮極唱。縱天辯以談常。洪贊上乘。浚祖源而會實。爰以剡浮化滿。尋印壞以東辭。安養功圓。遽文成而西邁。今則莫秋初啟。諱日斯臨。由是輙吐蕪言載揚茂績。戒身如在。審雍肅以薦羞。法語難親。忍悲號而泣血。仰冀曲回慈鑑。聊享哀誠。俯令負笈之儔。盡預分燈之列。﹝唱已。一拜起。復跪執鑪至請﹞。

一心奉請靈芝教主大智律師。

惟願降臨道場。受我供養。﹝三請。一禮起。嘆云﹞。

端嚴具足

相如其心

耿介孤髙

心如其相

謂方則圓

若拘而放

不持不犯

人天歸向

﹝嘆已宣疏。或別述意。臨時自裁。然後禮贊。唱云﹞。

一心頂禮大中名剎棄家入道時身靈芝尊者。

愛网緣疎思擺脫

僧園路熟認迂回

比方鄰子警雙親

指顧寺神驚廣眾

總角筆端先世習

成童經業試場魁

黌堂染翰气食牛

宗裔家師當反敬

故我一心歸命頂禮。﹝下皆仿此﹞。

一心頂禮古佛蹊徑入廛乞食時身。

一缽當衢心諭月

雙環搖處志淩雲

寅緣午飯過朱門

遠離邪求全正命

斷取不殊香積供

獻來差似牧牛糜

精新分減及虫魚

慚愧等慈均法施

一心頂禮經律兼授懸河樂說時身。

夙契鷲峯親囑累

天教宗匠勸回心

風生象扇栢煙浮

云擁猊臺四華雨

拍肩部主恢眞域

擊節洪遵﹝〡﹡臣﹡責﹞妙經

並汾律虎爪牙成

禹穴義龍嗟伏鹿

一心頂禮紹明行事掩關撰記時身。

大法優柔眞自得

斯文流演在揮毫

維持眾网整頹綱

並駕五乘回正軌

三絕韋編同索隱

四求墨印類鉤深

團蒲小睡夢西明

六十餘家成蠧簡

一心頂禮水雲深處擊蒙增受時身。

遐慕聖蹤京兆日

髙遵玄範蔡江時

重增上品趣泥洹

圓具三因期解脫

嶽瀆崩騰來梵侶

虛空銷殞動天魔

聖胎法乳藉斯人

粉骨碎軀難報徳

一心頂禮碧沼蘭若潛眞解疏時身。

拂衣漸水城邊寺

躡屐靑巒隴上來

片石長松愜素懷

曉猿夜鶴窺深定

濾泉晚沼璢璃碧

開卷秋堂薝卜馨

太一遺文太古風

半千年後知音遇

一心頂禮臺山鄞水築壇授戒時身。

丹靑五級巾山下

突兀三層貿嶺中

珠顆圓明粲日星

天儀森著懸衡鑑

聖模應法如關輔

寶勢侵云象妙髙

光顯毗尼再有人

遙空想見賓頭禮

一心頂禮盟誠利物一華不動時身。

坐徧名藍求寂靜

湖山勝剎樂棲遲

危脆深觀焰幻身

稽畱任笑匏瓜迹

百年諍地辭天竺

一夢塵區謝菊坡

大旱潮音講大云

廣筵未散番盆雨

一心頂禮秋髙蘭室加趺示滅時身。

北首曲肱瞻落日

西馳返照識歸程

瞿然而起卽加趺

嗑爾云亡徐瞑目

了了神遊端入定

翹翹首舉儼如生

里巷居人寂未知

但聞天樂鳴空界

一心頂禮芝園福地塔婆窀窆時身。

蓮社沍寒襄事日

杉亭焦捲傲霜枝

四檐霧瀉燭還明

萬竅風號香不散

大水結冰如寶砌

長空攪雪似華飛

冠蓋旌幢訃鶴林

名題墨妙光遺烈

一心頂禮窣堵顯瑞焚經不壞時身。

定持梵相經時久

塔鎭芝園慕永存

寇火洞然靡子遺

堅幢兀爾無纖變

龍天翊衛彰靈瑞

貴庶傾瞻嘆異逢

沒後畱形福有緣

生前濟物何當計

一心頂禮紫宸懷道追封旌表時身。

緣謝政和當六稔

紹興旌顯十年秋

後昆安得偃慈風

耆艾猶能談化迹

數紀寢聞追謚禮

九重澤降錫鴻名

大智汪洋擬佛同

戒光赫奕周沙界

至心懺悔

制聽遮性三千戒

作說威儀八萬條

但縱癡頑不節心

寧思肅愼深防意

妄隨相有空難見

業會因緣果不差

恭對慈光悉懺摩

庶同赫日銷霜雪

懺悔已。至心歸命頂禮。

至心發願

此界他方無量劫

人間天上與師俱

智用能乘般若舟

身通卽到菩提岸

確爾圓修三聚戒

毅然不退四弘心

去來今世眾怨親

盡化同歸安養土

發願已。至心歸命頂禮。

右巖香所制禮贊。在於錫號之前。而無大智之稱。宜特添入。復易天宮以爲靈芝。貴使通知其塔。存封謚之美。乃最後徵異之觀。獨闕贊辭。遂加二章綴之於後。庶得始末敍事備焉。其間語有未安者。輙更數字。無傷其理。嘗睹大智律師就諸本禮文頗有加攺。敢遵斯例。命刻諸版。施及同宗。俾臨諱日托此以興追遠之禮也。

紹興甲子中秋日住明慶﹝行詵﹞

大智律師禮贊文﹝畢﹞

