續藏經釋迦如來降生禮贊文

宋仁嶽撰

釋迦降生禮贊文﹝並序﹞

霅溪沙門仁嶽撰

僧祇律云。佛生日乃至涅盤日。當爲大眾稱揚佛徳。予早歲讀大涅盤經。采雙林示滅之相。撰偈以聲之。比有吾宗好事者。請四月八日浴佛形像次。亦陳贊頌。所貴僧祇之式始終備焉。於是討太子本起及因果等經所說事類。略爲十贊。並五悔法次第於後。原夫如來應物之相。機見有殊。是故乘白象入胎。禦香樓托陰。不可同也。今依小教。祇就鹿苑已前取其行因趣果之事以成章句。若五時化迹。非此具道。苟曰狂斐。試爲裁之。

﹝道場僧集。先禮三寶。次浴佛像。互跪燒香。各有偈辭。附於卷末﹞。

粵若三光照世無盛於日輪。四聖化人最尊於佛道。然以大明易度。正覺難逢。故長夜之彌昏。致羣生之弗悟。伏自仁賢劫減。濁惡趣增。當堪忍以無師。會能儒而出世。示同剎利。非爲七寶之王。取證菩提。遂作千華之主。形聲赴物。勝劣隨機。化儀𨿽有於始終。眞法本無於來去。今值三時春季八相生辰。懷疇昔之因緣。敢申贊詠。備以時之供養。聊表勤誠。惟願聖慈俯垂明鑑。

一心奉請堪忍世界示現降生釋迦文佛。

惟願降臨道場受我供養。

天上天下無如佛

十方世界亦無比

世間所有我盡見

一切無有如佛者

﹝至此或陳敍。或宣疏稱佛等。以臨時自裁。然後禮贊。唱云﹞。

一心頂禮然燈佛所受能仁記莂時身釋迦文佛。﹝下皆例此﹞

過去久行菩薩道

爾時值佛號然燈

曾爲摩納奉慈悲

因與瞿夷修供養

布發掩泥承足下

散華成蓋住空中

從玆法忍得無生

親受釋迦文佛記

故我一心歸命頂禮。﹝下皆例此﹞。

一心頂禮兜率天上示一生補處時身

一生當證能仁果

補處爰升喜樂天

旣超欲地在空居

時爲勞生談正法

劫火莫能焚此界

毫光仍得照諸禪

佇觀機熟下生來

普使盲冥開慧眼

一心頂禮迦維衛國托摩耶懷妊時身。

托識后妃名大術

流光中印屬迦維

應夢潛通玉象形

處胎眞是金輪種

十月已宣聲密教

諸天先見相嚴身

仁賢劫內大空虛

將慶曇華時一現

一心頂禮無憂樹下誕王妃右脇時身。

聖後入園攀樹次

怡然右脇產金軀

才行七步現殊祥

復指二儀稱最勝

天雨細香皆潤澤

地開伏藏悉精明

珍重阿夷百歲人

占言相好當成佛

一心頂禮東宮受職現納妃厭欲時身。

太子妙年方齒學

父王求娉得耶輸

𨿽將五欲每勾牽

但見諸根常寂靜

蓮生濁水心元淨

金在紅鑪體莫渝

徒增寶媛鎭相隨

終被智刀刲愛网

一心頂禮四門遊觀睹無常樂道時身。

嚴駕四門觀四相

淨居天子化諸塗

始逢衰老嘆無常

後見眞僧欣有道

聖意豈存行樂事

空聲惟贊出塵緣

指腹畱娠嗣父王

一心秪待離宮室

一心頂禮春宮午夜踰國城出俗時身。

天語出家時已至

便捐王國指他山

中宵禁闥自然開

千里神駒超忽去

車匿還宮迷遠道

耶輸懷子守空帷

萬乘追蹤竟不回

翻令淨飯遙瞻禮

一心頂禮伽耶山內修六年苦行時身。

五人侍衛皆中止

六載修行且外求

雪嶺無春任苦寒

朱顏未老同憔悴

麻麥充饑寧是道

斷常習定亦非眞

斯爲方便化眾生

漸引邪徒歸正覺

一心頂禮熙連河畔受難陀施食時身。

大權將應人天供

先受難陀獻乳糜

菩薩𨿽資妙色身

遮那豈假珍羞味

落髮已歸忉利主

傳衣元自飲光師

行看道樹近菩提

步步方輿皆震動

一心頂禮金剛座上降天魔成道時身。

籍艸結趺過永夜

圓成三十四心時

九地塵勞旣斷除

六天魔事俱降伏

大梵佇聞甘露鼓

羣生來覲紫金山

由是隨宜轉法輪

人到於今咸受賜

﹝至此復跪。秉鑪運想。披陳五悔﹞。

至心懺悔

我等自從有識。隨順無明。在惡趣以悠長。任苦輪而旋轉。佛興忍界。不逢萬徳之尊。法被勞生。莫奉一音之教。良以罪根深固。善種微冥。非應化之有偏。乃業緣之爲障。猶賴貝書西載。筏諭東流。得聞於我佛降生。似值於爾時歸命。悲欣兩集。慚愧重增。今對道場。故伸懺悔。

懺悔已。至心歸命三寶。﹝餘皆例此﹞。

至心勸請

恭請十方法界諸佛世尊。或生五濁之鄕。當說三乘之道。慧云所覆。法雨其﹝雨／旁﹞。庶使羣萌悉皆充潤。

至心隨喜

所有世間出世一切善根。若無漏之眞乘。或有爲之福聚。我皆隨喜。靡擇怨親。期未來時。會平等地。

至心回向

以此如來功徳少分稱揚。盡回向於眞空。及莊嚴於佛果。亦冀多生所集眾善。無遺普施有情。同成實道。

至心發願

願我自凡至聖。此界他方。徧於有佛之時。鹹睹降靈之相。初聞音教便入於大乘。頓出塵勞卽登於彼岸。

﹝右旋道場。稱釋迦佛號。或諷安樂行品。盡誠而退﹞。

釋迦降生禮贊文﹝終﹞

浴佛形像

案浴像功徳經。淸淨慧菩薩白佛。如來滅後。未來世中諸眾生等云何浴像。佛言。應以牛頭旃檀。多摩羅香。甘松。芎藭。郁金。龍腦。沈香。麝香。丁香。以如是等種種妙香。隨所得者以爲湯水。置淨器中。用諸香水次第浴訖。復以淨水淋洗其像。如是浴者。各取少許洗像之水置自頭上。然後燒種種香而爲供養。

浴佛偈

我今灌沐諸如來

淨智功徳莊嚴聚

五濁眾生令離垢

願證如來淨法身

燒香偈

戒定慧解知見香

徧十方剎常芬馥

願此香煙亦如是

回作自他五種身

