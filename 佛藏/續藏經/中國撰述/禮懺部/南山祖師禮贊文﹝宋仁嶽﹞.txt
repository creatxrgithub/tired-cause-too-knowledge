續藏經南山祖師禮贊文

宋仁嶽述

南山祖師禮贊文

霅川沙門釋仁嶽述

竊以五乘啟運惟聲聞最先。三藏流輝故毗尼爲本。務遵正法。允屬宗師。旣華竺以同文。遂聖賢而接武。恭惟南山教主西明律師。迹應隋唐。化敷京隰。儀刑開士嘗示現於三生。申錫彜章乃流通於四分。伏自紵麻染翰刪補成篇。空中之降氎𨿽分。案上之貫華靡散。至誠所感昭應良多。會天辯以晤言。使神功而宿衛。繇是徳推僧首爲後世之波離。學贍儒宗實方袍之平叔。諸夏機緣告謝率天補處。爰升妙用難量常情罔逮。我等叨承祖裔。獲稟孫謀。屬諱日以斯臨。敢陳礿供。想慈風而如在。聊杼贊辭。庶享克誠。俯回昭鑑。

一心奉請南山教主澄照大師。

惟願降臨道場。受我供養。

月在太虛則百川現影。心冥至道則三界垂形。徳山髙而邁古賢。詞河注而潤來學。

一心頂禮日嚴精舍求寶函舍利時身南山尊者。﹝下皆仿此﹞

尸羅欲向靈壇受

舍利先從聖像求

翹首刳心寂爾間

寶函珠顆鏗然降

法蘭賫至功非異

僧會祈來事可同

五分身因自此成

首師戒品無虛授

故我一心歸命頂禮。﹝下皆仿此﹞。

一心頂禮紵麻蘭若撰毗尼事鈔時身。

姚秦律部翻傳後

元魏宗師講說來

象扇𨿽揚上首言

虯文終待南山筆

五乘方駕毗尼道

三行潛通解脫門

去濫傳眞意不誣

新章舊疏今何在

一心頂禮太一山內修般舟三昧時身。

擇地卜居當寶勢

依經修定號般舟

九旬行處道場圓

三昧成時心性顯

聽法或逢龍變女

呈祥曾感陸生蓮

歷觀僧史聖賢中

希有如斯精進者

一心頂禮沁部云室感天童給侍時身。

久持淨業無諸染

爰感童眞侍四儀

檀炷氤氳發座隅

銖衣綽約來天界

考盤自得無何趣

叩寂誰知不住心

後代遺蹤尙可尋

白雲虛室還如故

一心頂禮西明金剎受佛牙供養時身。

世主涅盤從火化

佛牙分布在天宮

若非菩薩顯殊燻

安得那吒傳至寶

鳴佩忽隨天籟寂

彩光猶帶月華寒

當時入塔付文网

永與勞生爲福利

一心頂禮淸官寶地講楞伽毗柰時身。

慈容侃侃居師座

眞侶莘莘集句筵

始爲經宗演大乘

終因律學垂彜範

棲身豈羨千株柰

化物寧拘一室籌

辯才無礙異常倫

堪受南天甘露賜

一心頂禮慈恩靖館與那提翻譯時身。

遠人慕義來唐國

大士承恩赴譯場

索隱同翻五印文

摛華自冠三經序

蒲牢振響聞淸禁

薝卜流馨達紫宸

千年像法漸陵遲

瑯函鈿軸誰開演

一心頂禮淨業故寺建寶壇授戒時身。

古佛曾經封土處

金園依舊築壇時

五級珠連覆釜形

四方星應璇璣象

成功遂有長眉禮

增戒仍多白足升

光闡毗尼惟一人

梵僧不是虛稱贊

一心頂禮終南壇谷入泥洹封定時身。

閻州應迹緣初謝

良月加趺定不還

薪火𨿽云有滅時

空華元是無生相

棘林空遺天香在

石室深扃夜景長

戒徳彌彰身後名

懿宗追謚爲澄照

一心頂禮兜率天上生逸多內院時身。

六事久修知足行

二嚴親近逸多身

旣畱蟬蛻在南山

俄受蓮胎生內院

法門已證圓成性

人界無忘汲引心

天耳如聞哀嘆聲

願向龍華先得度

至心懺悔

我及十方法界一切眾生。無始妄源。本來眞淨。結精明而爲念。吸塵象以成勞。七趣流形罔有知歸之所。三乘被物曾無命駕之期。隨惑業以飄零。在死生而孤露。宿緣微善。今稟最靈。剪髮毀容𨿽已參於僧寶。絕情洗欲且未涉於法流。何當像季之時。獲奉終南之教。所愧身心靡執。遮性難持。違三千威儀。破八萬微細。彜章屢犯。善法都亡。屍捐潡澥之間詎堪經宿。糞刻旃檀之狀那可聞香。猶賴佛軫慈悲。理容懺悔。旣權門而已辟。故實道以同遵。當觀罪性虛融。卽使戒根淸淨。四依如在。三寶眞常。惟願哀憐。俱垂護念。

懺悔已。至心歸命頂禮。﹝下皆仿之﹞。

至心勸請

如來住壽依三藏

諸祖潛神在十方

我今勸請演毗尼

長與人天行聖道

至心隨喜

一乘等賜靈山後

萬善同歸祕藏中

是故修行大士因

有爲無漏皆隨喜

至心回向

心佛眾生同體性

戒禪智慧互莊嚴

盡回功徳向菩提

不住有流登彼岸

至心發願

願奉律儀如上首

親於法會說圓通

身心寂滅得無疑

以佛道聲聞一切

右霅溪法師贊嘆徳之辭。乃孤山法師所撰。元不出祖禮。彼旣采用。故不復移攺也。

南山祖師贊文﹝畢﹞

