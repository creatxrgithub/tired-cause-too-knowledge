續藏經準提三昧行法

明受登集

天溪準提三昧行法序

準提懺儀從無善本者何也。世尊言。此大毗盧遮那如來瑜伽大教。三摩耶灌頂道場如來祕密法門。成佛心要。而世師以淺智測量。止順初機。不知直接上根。超凡入聖。則體會宗趣之難也。根本微妙字輪。𨿽說文字。皆是善文字義。離一切相。自性虛空。亦復不生虛空之心。世尊教外別傳之指。而世師以文字求之。變觀行爲名言。翻神宗爲音韻。則離名離相之難也。龍樹菩薩。於持明藏。略出大明。成就儀軌。凡戒行發心。布字結印。持誦懺摩。入三摩觀智。各有規式。而世師株守。別懺遺文。槪從疎略。則遵奉儀軌之難也。經咒自地婆訶羅譯而外。有金剛智不空崛多玄奘天息災法賢金剛幢諸譯。句引不同。轉讀有注。音含長短。字有重輕。世師漫作聲勢。多乖梵韻。則指決字聲之難也。經說念誦觀行供養次第。先須受持禁戒。堅固不退。心不散亂。方許入此法門。今俗流帶妻挾子。飲酒啖肉。緇素不分。混濫壇席。則嚴持戒律之難也。天溪老人。戒行精嚴。深入觀智。窮理而無理障。證空而不墮空。一義差別則徧考羣經。一字參差則研窮經歲。十章明法。三密加持。觀其頓超地位。速離纏屙。則一行禪師之研通神變也。顯教密宗。該性含相。則法幢﹝廠﹫﹝旣﹣旡﹞﹣日﹢口﹞﹡殳﹞公之圓通心要也。一字說千門之妙。多言總五部之歸。則金剛幢之密咒圓因也。無相三昧。形如滿月。佛性之義。廓然虛明。則龍樹尊者之顯密圓宗也。以玆行法。方彼諸家。則妙髙之落眾峯。靈耀之掩羣照。豈虛言哉。往予奉教天溪。歸述舊聞十八章。面求指摘老人。往返酬答。動輒數千言。轉綜密部。深思觀旨。參之以般若理趣。準之於瑜伽教王。兩人見處。或有抵捂。罔不平心較量。可起攺者起攺之。可仍襲者仍襲之。予年耄學荒。交遊星散。同好中有亦鑑無姑息者。非天溪吾誰自歸歟。行法善本成。老人索予數言前之。因述予平時歸向之誠如此。若夫樹髙招風。門庭黨伐。此非吾兩人之所知也。

康熙八年己酉秋八月行純範驤拜書

準提三昧行法序

夫陀羅尼咒出於果位人口。非蓮華眼。不能視其際。非金剛手。不能棒其體。然章句有廣略之殊。廣則累言不爲有餘。略則一言不爲不足。豈所謂至大同小。不見邊表。極小同大。忘絕境界者乎。而至心誦持無不獲益。如準提神咒。梵字無多。功效最勝。金剛智譯本載之詳矣。然咒屬總持。卽稱祕密。要知總莫總於眞性。密莫密於惟心。若見此心。融歸性地。則罪無可滅。福不足生矣。受持者可不識觀心之要。乃以緣壇印守字聲爲專務歟。天溪景淳法師。以臺衡世傳三昧。作準提持誦軌儀。將入壇。先責尸羅淸淨。旣入壇。更須緇素分明。會三徳。則本自天然。印十乘。則尢爲妙合。當機淸眾。如法行持。以無取著心。獲不思議效。捷於聲響。正足諦信矣。蓋如來說法。卽事顯眞。四肘方壇。何莫非法身。鏡光影現。何莫非般若。燒香散華。何莫非解脫。智者隨觸卽得。愚者顧自昧焉。今景師統以心觀照之。將見無量諸佛。皆從持誦家心聲流出。況世諦門頭。遂諸求願。抑復何有。乃後知大準提卽如意珠王出生饒給無所不徧。七俱胝佛母之所宣說果。字字方放光匝。虛空透金石。所貴人開擇法眼。善爲點出耳。則景師指端已現明月輪。行道者其向往之。

康熙歲次乙巳仲春寶輪沙門明源書

準提三昧行法目次

序二章

述勸修第一

明受戒發心第二

定行人及日期時教第三出正修方法第四

一嚴治道場

二淸淨三業

三三業供養

四請三寶諸天

五贊嘆申誠

六作禮

七持咒

八修行五悔

九行道旋繞

十入三摩地

分持明驗相第五

附本咒同譯

準提三昧行法目次﹝終﹞

準提三昧行法

天溪比丘受登集

述勸修第一

此大陀羅尼。三世諸佛。己今當說。而我釋迦。亦如是說。蓋爲利樂眾生。得入菩提故也。今夫一切眾生。未種善根。無菩提分。而能誦持一二徧者。善根芽生。菩提有分。若出家菩薩。現生所求出世悉地。定慧現前。證地波羅蜜。圓無上菩提者。在家菩薩。現世所求常生天界。或作人王。親近聖賢。諸天擁護。世無災橫。心無憂愁者。若欲滅除五逆十惡一切重罪。積集十善六度無量功徳。諸大菩薩爲其說法。十方佛土常得隨從者。若有欲令國王大臣長者居士等。生愛敬心。起利樂意。隨其所願。悉得成就者。有諸福報不全。壽命短促。求官不遷。眾苦交逼。願令現世得輪王福。具壽者相。祿位髙崇。諸事吉祥者。至願水不能溺。火不能燒。毒藥刀兵。冤家疾疫。皆不爲害。而能轉惡爲善者。應於道場之中。約事要期。一心精進。修此準提三昧。蓋此陀羅尼。是三世諸佛祕密之藏。七俱胝如來三身贊說。故龍樹以爲總攝二十五部。而獨部別行者。譬則如意之珠。寶中最上。其入海采者。必先求此。今旣得聞是最上法。必也發心專志。尊之仰之。而修證焉。離生死於片念。決三昧於一期。故當不計身命。盡力爭先也。寧更因循緩怠。俟於異時乎。

明受戒發心第二

念誦儀云。苾芻苾芻尼。先持戒行。若入道場。復須自誓發願受戒。若在家者。初入道場。亦須隨力發願。受三歸五戒。或持八戒齊。故方等三昧。令依一解內外律師。發露受二十四戒。是知欲入道場。必又重嚴戒法。所謂尸羅不淸淨。三昧不現前。此先佛明誨。極宜奉重也。

旣受戒已。當發廣大菩提之心。行菩薩行。夫菩提心者。成佛正因。智慧根本。故從今日往。至成正覺。惟以四弘誓願要心。弘誓在懷。諦理明切。菩提心戒儀云。諸法無我。平等如空。心本不生。空性圓寂。當知性空圓寂之處。卽是感應道交之時。感應道交。菩提心之端也。是故興慈運悲。上求下化。繁修六度。靜住一如。離三障以淸淨。顯三徳之圓融。原始要終。莫不在是矣。此受戒發心二法。爲行人起行之要門。標心之正處。自宜攝心稟學。豁意開明。倘此昧略而不省鑑。豈惟徒爲苦行。大能作諸障難者也。

定行人及日期時數第三

修眞言者。旣得外護。委以經紀。擇同行者十人已還。同心齊志。如乘一船。又復別請一阿闍黎。以爲教授。﹝卽方等三昧明內外律師﹞示明觀道。開除妨障。往時僧俗同一處修。今如有俗眾同修。當設一界相以隔之。𨿽同一道場。而不共壇席。以在家者縱沾戒品。未具道儀。進止失諧。反成擾動故也勿以勢位彊從。亦勿人情輙順。僧輩尙當汰別。俗眾其容混諸。比見風俗漫亂。多不如法。如欲聖應昭彰。亦宜謹始於此也△日期者。經明七日。二七日。乃至七七日。而﹝廠﹫﹝旣﹣旡﹞﹣日﹢口﹞﹡殳﹞公圓通集。定百二十日。今約法審機。定三七日。爲一期精進修法。一七二七。增至七七。皆隨人力。然是初修之程限耳。畢生修者。未必全從。

又正修前。須作方便。若不嚴淨身心。諳練儀制。卒入道場。則道心不發。無所感降。是故於一七日。先自斷除一切緣務。損眠節食。調伏其心。而又誦習悔文。引繹觀道。仍求三寶加護。進道無魔。庶能定慧現前。悉地成滿△時數者。經云。或三時。或四時。或六時。依法誦持。求世間出世間悉地。是則晝三夜三。爲進修者之通軌矣。

出正修法第四

斯經梵本。有十萬偈。今三譯文。極爲隱略。然考作法取相無生三種法門。具有無缺。而功能作法。及以取相。似又稍詳。故西土修眞言者。廣輯諸部壇儀印咒。而次比之。用輔本咒。爲觀行法。名念誦儀。譯傳東夏。代咸稱習。過化間有。泥法時多。故不無專緣壇印。偏守字聲之獘。良由未達理觀爲主。誦持居次之意耳。今之方法。𨿽三種懺法相須而進。而無生理觀。實爲前導。諸法性空。萬行無作。圓因據爲標準。大果取以指歸。然以今立方法。用勘昔之誦儀。名數不差。前後互異。以故先引誦儀。與此對合。然後正出十意。依次進修也。其誦儀中。初作曼荼羅。則今法治道場也。次入道場。先禮佛懺悔隨喜勸請發願回向。今禮佛移置第六。五悔移置第八也。次敷坐三部印咒。卽今總禮三寶。護身。今第二淸淨三業也。結界。今並入嚴道場中。迎請。今第四請三寶諸天也。五供養。今第三三業供養也。梵贊。今第五贊嘆也。布字及聲誦。今第七持咒也。三摩地念誦。今移置第十也。欲出道場。復須依前次第五供養五悔送還。此當第九行道。蓋行旋梵唄之法。正是一時法事將終。乃復運前所修爲事。冥契三徳藏海。且寓攀住之意。故義理實同。重結三部印。卽三自歸也。是則前後有差。儀文無別。次第勘同。顯密一體。十科明法。通是密因。三密加持。同成顯觀矣。

次十意方法者。一嚴治道場。二淸淨三業。三三業供養。四請三寶諸天。五贊嘆申誠。六作禮。七持咒。八修行五悔。九行道旋繞。十入三摩地。初入道場第一時。具足修此十法。於後一一時中。略去請佛。餘九悉行無異。仍以法華三昧補助儀。觀想句偈。注於事儀之下。俾正修時。一以無生理觀而融卽之。當知此十。各具事理。皆通感應。俱徧三業。悉淨三障。咸會三徳。是爲今家三昧正途。如是觀已。用進修焉。自不同於專緣壇印爲指歸。偏守字聲爲究竟爾矣。

一嚴治道場

先明治壇嚴像。次明結界。應擇勝地。掘深一肘﹝佛肘三尺六寸﹞。除去舊土。別取新土。塡滿築平﹝或髙原處。或大河灘岸。穿去五尺已下。其土則新﹞。復取淨土。和雜香末。量地四肘。作方曼荼羅﹝經用瞿摩夷和土塗壇。此須雪山白牛所退。純啖肥膩。香潔可用。此方難得。故用香土﹞。上懸寶蓋。四面徧垂繒幢旛彩。紈扇白拂等。正中奉安俱胝佛母本尊像﹝西向安座。原出聖裁。按四護摩法。增益護摩。決當西向。今是出世悉地。準古施設。或隨方宜。酌取行之﹞。若無本尊。隨安所有佛像。舍利。及大乘經咒。亦得。行者別置卑座。對像安列。慮地卑濕。周敷薦席。又以香水灑洗地界。處處按察。極令合式。至建首日﹝當用齋日﹞入壇。以白檀香。塗作八曼荼羅。猶如滿月﹝此八曼荼羅。是八大菩薩三摩地境。卽佛菩薩根本心大明也。不空譯云九个聖位。是乃合佛母而名之耳﹞。卽以新淨供具。盛諸飲食。及好香華。燈明。遏伽香水。隨力所有。布列供養。傾心竭意。嚴潔如法。何者。內心敬重三寶。超出三界。今欲奉請供養。豈可輕心。若不拔己資財。供養大乘。則將何以招感賢聖。滅重罪而成妙果乎△結界者。經云。若欲求願。先須念誦。加持香水。散於八方上下。以爲結界。行者於道場四邊。或取五色綫。或勾欄等。先標界相。以齊修行之處。當入道場時。心想十方諸佛。本尊佛母。當來坐故。燒香散華。肅豫嚴待。卽取淨水咒一百八徧。散灑四方上下。成結界法。

二淸淨三業

念誦儀云。於所在處。淸淨澡浴。著新淨衣。於四威儀。發四弘誓。於一切事。心不散亂。法華三昧云。初入道場。當以香湯沐浴。著淨潔衣。若大衣。及諸新染服。若無新者。當取己衣中勝者。以爲入道場衣。於後若出道場。至不淨處。當脫淨衣。著不淨衣。所爲事竟。當洗浴。著本淨衣。入道場行法。大悲三昧云。縱一日都不至穢。亦須一浴。終竟一期。專莫雜語。及一切接對問訊等。終竟一期。依經運想。不得剎那念於世務。若便利飲食。亦須秉護。勿令散失。事畢卽入道場。不得托事延緩。大要身論開遮。口論說默。意論止觀也。

三三業供養

﹝止觀云。燒香運念。三業供養。行者初入道場。至法座前。敷尼師壇。正身。合掌。倚立。如是思惟。我爲眾生發菩提心。興慈運悲。誓欲救拔。而復慚愧懇惻。存想三寶。﹝土﹡則﹞塞虛空。影現道場。手執香鑪。燒眾名香。口唱三寶。五體投地。首者舉云﹞。

一切恭敬﹝此下異口同音﹞

一心頂禮。十方法界常住佛﹝心隨身口。一心頂禮。無分散想。了知此身。如影不實。能禮所禮。心無所得。一切眾生。亦同入此法界海中﹞。

一心頂禮。十方法界常住法﹝此與下僧用心如上﹞。

一心頂禮。十方法界常住僧﹝禮三寶竟。互跪燒香。以手擎華。首者白雲﹞。

是諸眾等。各各互跪。嚴持香華。如法供養﹝此下眾同聲唱﹞。

願此香華云。徧滿十方界。一一諸佛土。無量香莊嚴。具足菩薩道。成就如來香。

﹝想云。我此香華徧十方。以爲微妙光明臺。諸天音樂天寶香。諸天肴膳天寶衣。不可思議妙法塵。一一塵出一切塵。一一塵出一切法。旋轉無礙互莊嚴。徧至十方三寶前。十方法界三寶前。悉有我身修供養。一一皆悉徧法界。彼彼無雜無障閡。盡未來際作佛事。普燻法界諸眾生。蒙燻皆發菩提心。同入無生證佛智。想已。起。首者白結﹞。

供養已。一切恭敬﹝一禮﹞。

四請三寶諸天

﹝運心供養已。互跪燒香。當念三寶𨿽離障淸淨。而以同體慈悲。護念羣品。若能三業致請。必不來而來。拔苦與樂。念誦儀云。準提佛母。並八大菩薩。及諸聖眾。眷屬圍繞。不離本土。來至道場。空中而住。受我供養。故今逐位殷勤三請。必有感降。下去每位。燒香互跪三請。請竟。起禮﹞。

一心奉請。南無本師七俱胝佛母準提世尊﹝此卽本師釋迦所從垂迹之本身毗盧遮那如來也。金剛智念誦儀云。想於阿迦尼吒天宮。毗盧遮那如來。十地菩薩圍繞會中。請佛母準提聖者。不空譯本同。瑜伽大教王經。云大徧照金剛如來也。七俱胝。本經所明大乘莊嚴寶王經。與持明藏成就儀。明七十七俱胝。隨機異耳。想云。我三業性如虛空。準提佛母亦如是。不起眞際爲眾生。與眾俱來受供養。下去諸佛。及菩薩聖僧。但隨位攺想。名號。形相。來處﹞。

一心奉請。南無過去七俱胝準提世尊﹝今之陀羅尼。是此過去七俱胝佛已說﹞。

一心奉請。南無現在七俱胝準提世尊﹝經云。現在諸佛。今說是咒。念誦儀云。準提佛母。與七俱胝佛圍繞。莊嚴寶王經云。爾時七十七俱胝佛。一時現前。而世尊卽說是咒。此等正是現在七俱胝佛﹞。

一心奉請。南無未來七俱胝準提世尊﹝經云。未來諸佛。當說是咒。此是未來七俱胝佛﹞。

一心奉請。南無東方善徳佛等。十方十佛世尊。

一心奉請。南無七俱胝如來三身贊說。準提陀羅尼﹝想云。法性如空不可見。常住法寶難思議。我今三業如法請。惟願顯現受供養。下同﹞。

一心奉請。南無五部所攝諸陀羅尼。及十方三世一切尊法。

一心奉請。南無本尊準提菩薩摩訶薩﹝瑜伽大教王經云。觀想尊字。變成大智。大智化成尊那菩薩。七俱胝如來三身贊說。畫相有二十六臂。三面。面各三目。金剛智不空二經。明一面三目。一十八臂。持明藏成就儀云。若以尊那爲本部。卽以尊那爲中座。想尊那菩薩。一十八臂。面有三目。云云。菩薩賢聖。隨意安布。唵字爲烏瑟膩沙如來。左字爲大輪明王。隸字爲不動尊明王。卒字爲觀自在菩薩。隸字爲不空罥索菩薩。尊字爲本尊尊那菩薩。禰字爲金剛薩埵。莎字爲伊迦惹吒菩薩。賀字爲縛日囉曩契菩薩。烏瑟膩沙。所謂無相法界。卽毗盧遮那。出八菩薩上。今此正出八菩薩名。然經以此九微妙字。成安如來菩薩明王九賢聖者。用表尊那菩薩悲智自在。方便多門。深懷慈湣。大現威怒。護持修行。辟除諸障。一時受化。成菩提道。蓋明著本尊諭伽觀也﹞。

一心奉請。南無大輪明王菩薩。不動尊明王菩薩摩訶薩。

一心奉請。南無觀自在菩薩。金剛手菩薩摩訶薩。

一心奉請。南無不空羂索菩薩。伊迦惹吒菩薩。縛日囉﹝二合﹞曩契菩薩摩訶薩。

一心奉請。南無十方三世一切菩薩摩訶薩。

一心奉請。南無摩訶迦葉。一切諸大聲聞緣覺賢聖僧。

一心奉請。無能勝菩薩。多羅菩薩。訶利帝母菩薩。及一切大忿怒持明王眾﹝此可燒香立請。比丘不須致禮。俗眾須禮。無能勝。本是地藏菩薩。外現佛部中大忿怒明王。自居右位。居左者爲妃。地婆訶羅金剛智二譯。並存梵云阿缽羅氏多。聖者多羅。是觀音眷屬。其狀如中年女人。合掌持靑蓮。微笑鮮白衣。爲持明王也。二位各有經咒別行。訶利帝。藥叉女也。卽鬼子母。有五百眷屬。金光明中。與四王密迹同列。瑜伽教王經云。時徧照金剛如來。入訶利帝夜叉女善作歡喜眾成就金剛三摩地。出此定已。卽說訶利帝夜叉女眞言。其眞言法。能令諸夜叉女等。爲持誦者皆來現前。作成就事。在輪壇中。原是忿怒明王。今據前二譯經。同名菩薩﹞。

一心奉請。大梵尊天。三十三天。護世四王。八部神等。二淨居天子。二難陀龍王。吉祥宮門。持明仙眾。及此國內。名山大川。一切靈廟。某州地分。屬內鬼神。此所住處。護伽藍神。一切聖眾。

﹝奉請竟。首者述請意﹞。

惟願本師七俱胝準提佛母。三世準提如來。十方十佛世尊。不移本際。平等慈燻。來降道場。證我行法。

七俱胝佛母所說準提陀羅尼。中道祕要。顯現道場。受我供養。

本尊準提菩薩摩訶薩。大輪不動尊等同壇菩薩。乘本願力。來到道場。神咒加持。隨心滿願。摩訶迦葉。諸大聲聞。同運慈悲。俱時來降。

無能勝多羅菩薩。訶利帝母等。諸大明王。願爲說法。授與法藥。卻諸魔障。示現吉祥。

梵釋四王。天龍八部。淨居天子。持明諸仙。隨我請來。堅守道場。擁護國界。令我所修。不違本願﹝齊一禮﹞。

五贊嘆申誠

﹝面向法座。燒香散華。心念三寶微妙功徳。又了身口意業。充滿法界。贊嘆三寶。無生無滅。無有自性。本經無顯贊文。今取龍樹持準提明藏偈。用以贊之﹞。

常以大慈悲

調伏諸眾生

成福功徳海

是故我贊禮

眞如純一理

離欲壞諸趣

利生住寂靜

是故我贊禮

堅固持淨戒

證入解脫門

住最功徳剎

是故我贊禮

準提功徳聚

寂靜心常持

一切諸大難

無能侵害者

天上及人間

受福如佛等

遇此如意寶

定獲大菩提

以此嘆佛功徳。修行大乘。無上善根。奉福上界諸天。龍神八部。此土神祇。護正法者。又爲國王帝主。土境萬民。師僧父母。知識檀越。廣及法界眾生。願藉此善根。平等燻修。十惡五逆三障消滅。功徳智慧二種莊嚴。開總持門。成種智道。

﹝此三障消滅二種莊嚴。自是修懺正願。若人以爲總略。或有別願。當隨智力。如實說之。但所求之事。不可增長生死。所運之心。必須利益羣品。申竟。致禮﹞。

六作禮

﹝三寶體是無緣慈悲。常欲拔濟一切眾生。但爲無機。不能起應。我旣奉請贊嘆。冥應不虛。故今如對目前。受我禮拜。燒眾名香。五體投地﹞。

一心頂禮。本師七俱胝佛母準提世尊﹝想云。能禮所禮性空寂。感應道交難思議。我此道場如帝珠。準提佛母影現中。我身影現準提前。頭面接足歸命禮。下去諸佛菩薩。當隨位攺。如七俱胝佛。卽云七俱胝佛影現中。云云﹞。

一心頂禮。過去七俱胝準提世尊。

一心頂禮。現在七俱胝準提世尊。

一心頂禮。未來七俱胝準提世尊。

一心頂禮。東方無憂世界。善徳世尊。

一心頂禮。南方歡喜世界。栴檀徳世尊。

一心頂禮。西方名善世界。無量明世尊。

一心頂禮。北方無動世界。相徳世尊。

一心頂禮。東南方月明世界。無憂徳世尊。

一心頂禮。西南方眾相世界。寶施世尊。

一心頂禮。西北方眾音世界。華徳世尊。

一心頂禮。東北方安隱世界。三乘行世尊。

一心頂禮。下方廣大世界。明徳世尊。

一心頂禮。上方眾月世界。廣眾徳世尊。

一心頂禮。七俱胝如來三身贊說。準提陀羅尼﹝三禮。想云。眞空法性如虛空。常住法寶難思議。我身影現法寶前。一心如法歸命禮。下同﹞。

一心頂禮。五部所攝諸陀羅尼。及十方三世一切尊法。

一心頂禮。本尊準提菩薩摩訶薩﹝三禮。想云。爲求滅障接足禮。此是懺悔主故﹞。

一心頂禮。大輪明王菩薩摩訶薩。

一心頂禮。不動尊明王菩薩摩訶薩。

一心頂禮。觀自在菩薩摩訶薩。

一心頂禮。金剛手菩薩摩訶薩。

一心頂禮。不空羂索菩薩摩訶薩。

一心頂禮。伊迦惹吒菩薩摩訶薩。

一心頂禮。嚩日囉﹝二合﹞曩契菩薩摩訶薩。

一心頂禮。十方三世一切菩薩摩訶薩。

一心頂禮。摩訶迦葉。一切諸大聲聞緣覺賢聖僧。

七持咒

此眞言道。廣大圓融。實相無相。離諸分別。性同虛空。具足三徳。不縱不橫。平等遮持。爲功徳聚。諸佛於此。不動如如。百六十心。善超無礙。而諸眾生。不自證得。無明隨順。三有淪胥。猶持火燼。旋轉不停。揆厥所由。見聞爲咎。故我準提如來。悲生無際。從本垂迹。三密頓化。迹從本垂。九字齊彰。契理地之智色。發教門之聲緣。稱體宣流。結成梵字。欲令眾生。開妙覺之知見。成本然之智身。卽此見聞。而非見聞。法界色聲。同一究竟。夫第一義理。本無聲字。而聲字能事。爲一理門。緣聲入智。因字盡性。離乎聲字。亦無解脫。今之行者。標心立行。破障顯理。若不布字緣聲。入三摩地。無由就路還家。從因證果。故此修法。隨立二門。卽緣聲布字持。與入三摩地持。龍樹名此爲有相持。無相持也。無相持。至第十章

明。有相持者。詳此聲字。並是色法。通爲教體。馬鳴云。色性卽智。說名智身。天臺謂之念法門身也。念誦儀云。從頂至足。以九梵字。安布行者身。故以◇唵字布於頂。則成一切種智也。以◇折字布於兩瞳神。則成眞俗二諦也。以◇戾字布左右眼。卽成慈悲也。以◇主字布於頸喉。卽成無礙辯也。以◇戾字布左右肩。成四弘誓也。以◇準字布心。成如來藏也。以◇提字布臍。成三三昧也。以◇﹝莎婆﹞字布兩﹝月﹡坒﹞。成地波羅蜜也﹝金光明云。十地腳足。天臺疏。以十度是十地腳﹞。以◇訶字布兩足。是定慧成矣。如是諸法。聚聯成身。色性旣智。智性亦色。當此智身布成之時障於是乎破。徳亦以是顯。上冥法體。下應羣生。報智身色。垂成於斯矣。又復應知九梵字門。入九賢聖位。因果一合。身法相冥。卽成以如來印八大菩薩所加持身。本迹𨿽殊。不思議一。稱勝法門。蓋有由矣。

旣安布已。然後聲誦。其誦法者。先了音聲性空。字色無相。聲不緩急。字無前後。心性無性。心不異緣。屈曲梵聲。與九梵字歷歷分明。所布咒身。與九聖相了了不昧。如是念持。進焉不已。一一辧了。無間明暗。自然卽見本尊相好光明。眷屬圍繞。與我對坐。是爲布字緣聲持法也﹝正身威儀。燒香散華。同聲作是願言﹞。

我﹝某甲﹞今欲念誦。惟願本尊諸佛菩薩。加持護念。願令速得隨意。所求悉地圓滿。

﹝三唱竟。一禮。布字偈云。先觀圓明無相身。以唵布頂成種智。折布瞳神二諦明。戾布兩眼慈悲視。主布頸喉辧無礙。戾布兩肩弘誓在。準布如來密藏心。提布臍腰三三昧。莎婆布﹝月﹡坒﹞地波蜜。呵布兩足定慧成。如是布字想念已。便成準提勝法門。首者作白說咒緣起﹞。

爾時世尊。湣念未來薄福惡業諸眾生故。卽入準提三摩地。說過去七俱胝佛所說陀羅尼。

﹝眾共手結契印。口誦咒言。心存布梵。其契印法。以二手小指無名指。相叉入掌。二中指直豎相拄。二頭指附二中指上節。二大指附二頭指側。卽成﹞。

南無颯哆南﹝一﹞三藐三勃陀俱胝南﹝二﹞怛侄他﹝長﹞﹝引﹞﹝三﹞唵折戾﹝四﹞主戾﹝五﹞準提﹝六﹞莎婆訶﹝七﹞

【◇】

﹝壇中不便列坐。但行立誦持一百八徧。是悉地滿數。今求三品悉地。是宜三周百八。不多不少。首者依法持珠記數。數滿歸位。以印向頂解散。首者白聞咒證位﹞。

佛說此大準提陀羅尼法時。無量眾生遠塵離垢。得證準提陀羅尼功徳。得見十方諸佛菩薩聖眾。決定成就阿耨多羅三藐三菩提﹝白竟。同聲作願﹞。

我﹝某甲﹞以此念誦功徳。一切眾生所修眞行。求上中下悉地。速得成就﹝三唱一禮﹞。

八修行五悔

初懺悔法

經云。無量劫來。五逆十惡重罪消滅。則永無病苦。不墮惡趣。在所生處。離苦得樂。親遇諸佛。成就菩提。然我今日專守迷愚。不事懺悔。則三塗百劫。墮苦無暇。安問菩提。何從見佛。故當憶念先世罪業。起大怖畏。發露懺悔。懺名懺謝。悔名慚愧。求哀攺過。是眞懺悔。勸請隨喜回向發願。亦名悔者。𨿽各立行。同能滅罪。勸請則滅波旬請佛入滅之罪。隨喜則滅嫉他修善之愆。回向則滅倒求三界之心。發願則滅修行退志之過。竭盡三業。不惜身命。泣血雨淚。披露罪根。法華三昧云。業性𨿽空。果報不失。顚倒因緣。起諸重罪。流淚悲泣。口宣懺悔﹝先普懺。想云。我及眾生。無始常爲三業六根重罪所障。不見諸佛。不知出要。但順生死。不知妙理。我今𨿽知。猶與一切眾生。同爲一切重罪所障。今對準提菩薩尊前。普爲眾生。歸命懺悔。惟願加護。令障消滅。想已。唱云﹞。

普爲四恩三有。法界眾生。悉願斷除三障。歸命懺悔。

﹝唱已。五體投地。復爲自懺。想云。我與眾生。無始來今。由愛見故。內計我人。外加惡友。不隨喜他一毫之善。惟徧三業廣造眾罪。事𨿽不廣。惡心徧布。晝夜相續。無有間斷。覆諱過失。不欲人知。不畏惡道。無慚無愧。撥無因果。故於今日深信因果。生重慚愧。生大怖畏。發露懺悔。斷相續心。發菩提心。斷惡修善。勤策三業。翻昔重過。隨喜凡聖一毫。之善。念十方佛。有大福慧。能救拔我。及諸眾生。從二死海置三徳岸。從無始來。不知諸法本性空寂。廣造眾惡。今知空寂。爲求菩提。爲眾生故。廣修眾善。徧斷眾惡。惟願準提。慈悲攝受。想訖。唱云﹞。

至心懺悔。﹝比丘某甲﹞等。與法界一切眾生。現前一念。廣大圓明。具諸總持。安住祕藏。良由無始。隨順迷流。障此圓明。失守祕藏。六根六塵。交生染著。循環三界。無暫停時。爲身口意。無惡不造。恣殺生命。偸盜邪淫。妄言綺語。兩舌惡口。貪欲瞋恚。邪見愚癡。如是十惡。自作教他。隨喜惡人。贊嘆惡法。重以起猛惡心。造無間業。弒父害母。殺阿羅漢。出佛身血。破和合僧。又復縱狂迷想。開結使門。邪健保常。世聰增慢。不信方等。互用招提。於諸佛所。法說非法。非法說法。於諸眾生。有徳失徳。非冤稱冤。出世法律。不樂奉持。治世倫常。至乖訓教。如是等罪。無量無邊。捨玆形命。當墮惡道。惟我。

七俱胝佛母準提世尊。湣念我故。入三摩地。說此準提。大陀羅尼。若有眾生。能誦持者。十惡五逆。悉皆消滅。故於今日。依法修行。奉對懺悔。不敢覆藏。仰願。

本尊準提菩薩摩訶薩。具足五眼。眞實見知。十八變手。殷懃加護。先令夢中。得見聖眾。口吐黑物。身現吉祥。次入三摩。速圓悉地。十度普攝。定慧現前。所有業障。當下消除。一切惡報。未來不受。三有永離。諸根畢靜。迷流妙湛。心月圓明。同佛受用。開總持門。與諸眾生。終歸祕藏。

﹝此文與上普懺。及下四悔。俱宜三說。若時促者。夜三或可一說。晝三幸勿簡略。說竟。起身唱結﹞。

懺悔已。歸命禮三寶﹝一禮﹞。

次勸請法﹝燒香互跪﹞

我﹝某甲﹞。至心勸請。十方一切佛。現前得道者。今請轉法輪。安樂諸羣生。十方一切佛。若欲捨壽命。我今頭面禮。勸請久住世。

勸請已。歸命禮三寶。

次隨喜法

我﹝某甲﹞。至心隨喜。所有布施福。持戒修禪行。從身口意生。去來今所有。習學三乘人。成就三乘者。一切凡夫福。皆隨而歡喜。

隨喜已。皈命禮三寶。

次回向法

我﹝某甲﹞。至心回向。我所有福徳。一切皆和合。爲諸眾生故。正回向佛道。罪應如是懺。勸請隨喜福。回向於菩提。及眞如法界。

回向已。皈命禮三寶。

次發願法

我﹝某甲﹞。至心發願。願諸眾生等。悉發菩提心。定慧常現前。證地波羅蜜。願我命終時。往生安樂剎。得記還娑婆。教化諸眾生。

發願已。歸命禮三寶。

九行道旋繞

﹝正身威儀。右繞法座。燒香散華。徐步安庠。觀前所修供養禮拜誦持五悔等。一一性空。了無所得。舉足下足。不住行相。香光莊嚴。影現十方。心想如夢。梵聲如向。同作契唄﹞。

南無十方佛

南無十方法

南無十方僧

南無七俱胝佛母準提佛

南無七俱胝佛母準提陀羅尼

南無本尊準提菩薩

南無觀自在菩薩

南無金剛手菩薩

南無大輪明王菩薩

﹝或三稱。或七稱。還至像前﹞。

自皈依佛當願眾生體解大道發無上心

自皈依法當願眾生深入經藏智慧如海

自皈依僧當願眾生統理大眾一切無礙

和南聖眾

十入三摩地

行者禮懺訖。應出道場。別於一處。身就繩牀。入三摩地。念誦儀云。端身閉目。澄心靜慮。當於胸臆。炳現圓明。如滿月相。而於圓明中布唵字。餘八字右旋布於定中。旣不散動。卽與般若波羅蜜相應。卽畫一○相。隨而思惟字母種性相義。◇唵是一切法本不生義。亦是三身義﹝此是不空譯。據果義也﹞又流注不生滅義。亦是最勝義﹝流注。卽微細煩惱。此金剛智譯。據因義也﹞。◇折是無行義﹝金譯﹞。又一切法不生不滅義﹝不譯。此以寂止爲行﹞。◇戾是無相義。◇主是無起住義。◇戾是無垢義。◇準是無等覺義。◇提是無取捨義。◇婆是平等無言說義。◇訶是無因寂靜。無住涅盤義。此○明相。此九梵字。與今家十乘。更無差忒。言十乘者。初觀不思議境。二眞正發菩提心。三善巧安心止觀。四破法徧。五識通塞。六調適道品。七對治助開。八知位次。九能安忍。十離法愛。今輙釋其意。眞言九字。卽依不思議觀境。發菩提心等九法乘也。以初○相。是其理境。圓明絕待。本不生滅。無行。無相。無起。無垢。無等。無取。無言。無住。然九字眞詮。相由以進。由本不生。卽得無行。以至由無言說。卽得雙忘因果。般若相應。以無所得。而爲方便。入勝義實。則證眞如。無斷無續。圓轉無端。是爲初旋陀羅尼門。○相如車體。方便如具度。若能如是修行。定慧現前。證地波羅蜜。疾至無上正等菩提。故知○相與九梵字。十乘意備。

復次此法。先令行者自誓菩提心。於四威儀。發四弘誓。莊嚴三業。乃至菩提道場。若非依○理。豈離縛脫。依理興誓。得名眞正。初不思議○境。卽菩提本。後之八字。成菩提法。故以◇字布於○中。而餘八右旋。周布輪緣﹝去聲﹞。應知此經。純明菩提之行。

又復此眞言道。部在密圓。十法成乘。教是顯圓。顯密有殊。圓觀理等。今之觀法。顯密圓修。仍有二種。謂有相無相。有相顯法門身。前已略明。無相觀實相身者。初○相是不思議境。秪就一念。炳現圓明。𨿽具十界百界千如。不生不滅。亦非因果。法界一實。平等如如。言語道斷。心行處滅。故祕密示。及顯了詮。皆不可以識識。烏得以言言。是爲不思議○相也。◇字是發菩提心者。旣深識圓明不思議境。復思一切眾生念念皆爾。知一苦一切苦。自悲昔苦。悲他亦然。卽起大悲。興兩誓願。一切法本不生故。度本不生之眾生。流注不生不滅故。斷不生不滅之煩惱。知一樂一切樂。我及眾生昔𨿽求樂。不知樂因。今始方解。故起大慈興兩誓願。學最勝無量法門。成三身無上佛道。如此慈悲誓願。與上圓明境智。非前非後。同時俱起。故曰唵字布中。是爲一切流注法本不生。及最勝三身義。◇字止觀巧安者。上深達圓明境智。博運廣大慈悲。今行行塡願。行卽止觀。須用不二止觀。安於法性。使寂照不二。是行卽無行義。又以寂止法安心者。諸法生滅。今體其實。生惟法性生。滅惟法性滅。常是法性。無不法性時。是一切法不生不滅義。◇字是破徧者。理若未顯。由三惑覆。當觀此惑本空。觀智亦絕。是無相義。◇字識通塞者。若著此能觀。則於通起塞。識此通塞。則無起住義。◇字是道品者。觀𨿽無相。證由道品。品未調適。未離染垢。品次相生。是無垢義。◇字是對治助開者。蔽資理惑。不顯眞如。事度助開。見齊妙覺。是無等覺義。◇字是知位次者。乍息粗心。謂爲深詣。若知圓位。免增上慢。不推聖境。是無取捨義。◇字是能安忍者。名利眷屬。三術離之。於違順境。安然不動。是平等無言說義。◇字是離法愛者。行上九事。過內外障。若起法愛。著靜似因。無住風息。若離此愛。發眞中道。自然流入薩婆若海。是爲無因寂靜無住涅盤義。上根觀境。卽入初住。或內外凡。中根二至七。下根盡用。全性起修。全修在性。統惟一實。故名眞實相也。

此無相行。與上有相行。相須而進。若行立誦持。若卻坐思惟。不思議○觀。未始暫離。是名依教修行。故前立布字法門。今示十乘實相。此十乘相。卽所布法。旣令依教修行。卽名字修相。專注觀行。成一切悉地。卽觀行修相。以方便慧。入勝義實。卽相似修相。定慧現前。證地波羅蜜。乃至無上菩提。卽分滿證相。

又復行者未能修上二法。但當深信。斷諸疑心。誦此陀羅尼數十萬徧。先見種種罪滅淸淨之相。爾乃進此二法。自然任運流入。而無阻滯矣。故知初心習行。入門多種。妙悟之時。理應兩捨。

分持明驗相第五

持驗之相。有乎二種。一者先行。二依法誦持。先行者。謂但能口誦。未起觀解。然能滿十萬徧者。卽得夢見諸佛聖賢。口吐黑物。若有十惡業罪不得見者。更誦十萬。卽夢境中。或見諸天堂寺。或與天女娛樂。或登山渡海。或騰空浴池。或食酪飯。或飲甘露。或升座說法。或乘船遊嬉。或見沙門居士。或見日月男女。或鬥勝黑夫。或怖走牛馬。種種罪滅淸淨之相。設有五逆極重之障。未能豫見吉祥之相。更加七十萬徧。決定得見如前相貌。此滿九十萬徧乃得見相。蓋據具有五逆十惡罪者。法華三昧云。若得種種諸靈異好夢。是下品戒根淨相也。

次依法誦持有二種。一緣聲布字持。二入三摩地持。是二求世間出世間悉地。無不成就。初緣聲布字持者。行者用陀羅尼九字。布安於身。卽成以如來印八大菩薩所加持身。其身卽是準提佛母。金剛不壞。滅除一切業障。積集無量福徳。故誦滿三十萬徧者。卽得金剛手菩薩攝往自宮﹝此金剛手。卽八菩薩之一。謂金剛薩埵上師也。正法念經云。昔有國王夫人生千子。欲試當來成佛之次第。故俱畱孫探得第一籌。釋迦當第四籌。乃至樓至當千籌。第二夫人生二子。一願爲梵王。請千兄轉法輪。次願爲密迹金剛神。護千兄教法。又如來不思議祕密大乘經持國輪王先行品同。凡諸密部。是其請說。手擲金剛杵。亦謂之執金剛。今地婆訶羅初譯云。金剛主。亦云金剛手。金剛智再譯云金剛藏。不空三譯云金剛手。名出不同。實則一位。祕密三昧大教王經云。若入阿修羅宮。能現一切幻化事。能作一切調伏法也﹞。誦滿六十萬徧者。得見觀自在菩薩。金剛手菩薩。多羅菩薩。隨心滿願。若滿百萬徧者。諸佛菩薩爲其說法。常得隨從。亦得往詣十方淨土。歷事諸佛。親聞妙法。又誦一俱胝徧者。不轉肉身。往兜率宮。隨彌勒菩薩。聽聞正法。得不退轉。或得無能勝菩薩。願爲說法。訶利底母。授與法藥等。是皆行立誦持。不入三昧。但依法布字緣聲誦持者。故法華安樂行。不入三昧。但行立誦持。亦得見普賢上妙色像也。

入三摩地持者。專注觀行。入三摩地。端身閉目。澄心靜意。當於胸臆。炳現圓明。猶如滿月。於圓明中。思惟唵等九字種性。入旋陀羅尼門。必當得見本源淸淨之心。與般若波羅蜜相應。定慧現前。證入十地也。法華三昧云。行者於行坐念誦之中。身心寂然。猶如虛空。入諸寂定。於正慧中。面見普賢菩薩。乘六牙白象。與無量菩薩而自圍繞。以一切眾生所喜見身。現其人前。是人以見普賢菩薩故。卽得三昧。及陀羅尼。三昧是定。陀羅尼是慧。卽是定慧二根淨相也。

更須委檢蘇悉地經三品悉地。

準提三昧行法﹝終﹞

附本咒同譯

佛說七俱胝佛母心大準提陀羅尼經

唐武周沙門地婆訶羅譯。今懺本承佛母準提大明陀羅尼經。天竺三藏金剛智譯。

娜麼颯哆喃﹝一﹞三藐三勃馱俱胝喃﹝二﹞呾侄他﹝三﹞唵﹝四﹞折隸﹝五﹞注隸﹝六﹞準提﹝七﹞莎縛﹝二合﹞訶﹝八﹞

七俱胝佛母所說準提陀羅尼經

大興善寺三藏沙門大廣智不空譯。

曩謨颯多﹝引﹞南﹝引﹞三藐三沒馱﹝引﹞俱﹝引﹞胝南﹝引﹞怛你也﹝二合﹞佗﹝引﹞唵者禮主禮準泥娑縛﹝二合﹞賀﹝引﹞

七俱胝佛神咒

宇文周北天竺三藏闍那崛多譯。載種種雜咒經。

納莫颯多喃三藐三佛陀俱胝南怛侄他唵

折麗主麗準遞莎訶

七俱胝佛咒

三藏法師玄奘譯。載咒五首經。

納莫颯多喃﹝去﹞三藐三勃陀俱胝南﹝去﹞怛侄他唵折麗主麗準第莎訶

七十七俱胝如來同說陀羅尼。山佛說大乘莊嚴寶王經

宋西天中印度惹爛馱囉國三藏沙門天息災譯。

曩莫﹝入聲﹞﹝一﹞颯缽多﹝二合﹞﹝引﹞喃﹝引﹞﹝二﹞三藐訖三﹝二合﹞沒馱﹝三﹞句﹝引﹞致喃﹝引﹞﹝四﹞但你也﹝二合﹞他﹝去聲﹞﹝五﹞唵﹝引﹞左隸﹝引﹞祖隸﹝引﹞噂﹝上聲﹞禰﹝引﹞﹝六﹞莎嚩﹝二合﹞﹝引﹞賀﹝引﹞﹝七﹞

佛說瑜伽大教王經眞言變化品云。爾時世尊入等虛空大海變化神通三昧三摩地。出此定已。從三金剛。說此大尊那菩薩眞言

宋中印土沙門法賢譯。

那莫颯缽多﹝二合﹞﹝引﹞曩﹝引﹞﹝一﹞三藐訖三﹝二合﹞沒馱﹝引﹞酤﹝引﹞致﹝引﹞曩﹝引﹞﹝二﹞怛﹝寧﹡也﹞﹝切身﹞他﹝引﹞﹝三﹞唵﹝引﹞左隸﹝引﹞祖隸﹝引﹞尊禰﹝引﹞莎嚩﹝二合﹞﹝引﹞賀﹝引﹞﹝四﹞

七俱胝佛母心大準提咒

大夏天慶間。蘭山崇法禪師沙門金剛幢譯定。密咒圓因往生集。

捺麻薩不怛﹝二合﹞喃﹝引﹞薩滅三莫﹝口﹡捺﹞光﹝引﹞低﹝引﹞喃﹝引﹞怛涅達唵

拶令足令尊寧莎﹝引﹞訶﹝引﹞

準提三昧行法附咒﹝終﹞

