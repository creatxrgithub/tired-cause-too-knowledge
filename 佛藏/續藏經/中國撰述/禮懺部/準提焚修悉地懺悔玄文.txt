續藏經準提焚修悉地懺悔玄文

淸夏道人集

重梓佛母準提焚修悉地懺悔玄文序

準提菩薩。以威神之徳。濟渡羣迷。洪宣心咒。於是慧根鈍質。得無畏定力。降伏魔怨。直見本來。豈止方便一門現大神通。俾其獲福已哉。然而獲福正自無量。余先襄毅公。自幼奉持。心不退轉。以是從布衣擢髙第。土木之變扈駕北狩。出百死間。關萬里。自後深沐恩眷。服繡衣。秉威鉞。削平宼亂。鎭撫華夷。𨿽藎誠失自性生。然每於艱險處。顯蒙佑庇。簪纓累葉。歷有祥徵。先君蘭齋公虔持一生。梓有準提儀軌。鑄施準提寶鏡一百八座。仕至極品。墮水不濡。遇宼辟易。予亦遵奉受持罔懈。早試思賦靑雲。父命應襲。謬叨天錫文蔭金吾。甲申人日。夢山石崩飛。潛身無地。聞空中語曰。但持我咒。爾難可免。三月十九日。闖賊陷京。余率家丁巷戰。銛予刺胸。依不受損。徒步奔南。屢遇暴不能害。已而拜屯田戎。副監寧南矦軍。渡洞庭湖。颶風起。舟幾覆。不入死。自念身微福薄。菩薩慈悲種種相協。遂發願。普同有情。登彼極樂。後張公完眞。陳公天章。相繼總制淅閩。賴菩薩能仁。啟迪從幕下。克全萬萬生命。兩公交章功。予題授漳之別駕。托以撫循。迨壬辰。瓜代甫離。三日而漳受圍。不及難。由是觀之。持咒功徳。豈淺鮮哉。先余入閩。謁隱空和尙於廣濟寺也。見準提焚修悉地寶懺並繪護法諸眞。得未曾有。詢其事最奇。國初時。有夏道人者。業織。每夜心怖遇老僧授咒懺云。持之可無怖。能解說。一日織次。抒落地。還在手。如是者再。忽現諸壇將。拜而問之。告曰。汝心誠。大聖命我護。乃懸鏡懇禱。迓繪工。次第從鏡中圖像。此懺法所自始也。後道人坐脫。肉身供養福州。余往瞻禮。得請其懺文並圖像歸。亦異數云。夫情緣未斷。舉動生愆。欲證菩提。先除舊業。故知求福卽是愆端。能悔方膺福報。蓋本覺顯照。具有神通。炎火變於靑蓮。苦海易於甘露。是準提菩薩與護法諸眞。皆其自心現相獲福。寧有量乎。爰授剞劂。流傳天下。願持咒懺者。直下承當而已。

壬辰季夏三教弟子項謙。法名弘慈。盥手焚香敬序。

﹝五月初十日準提菩薩聖誕﹞

佛母準提焚修悉地儀文寶懺序

埽道人默嘗閱大藏中。準提經有三譯。一名佛說七俱胝佛母心大準提陀羅尼經。唐武周沙門地婆訶羅譯。約一千六百餘字。一名佛說七俱胝佛母準提妙明陀羅尼經。並念誦觀行等法。唐天竺三藏金剛智譯。視地婆訶羅所譯。其字。約多六倍。一名七俱胝佛母所說準提陀羅尼經。唐特進試鴻臚卿大興善寺三藏沙門大廣智不空奉詔譯。視金剛智所譯。字約相等。其經文。咒語。篇章長短。旣大懸絕。句字差別。復難會通。藏本。又有七俱胝佛母心大準提咒。與三譯所載。音字俱異。又世本。有番準提咒。字句更異。並可莊嚴轉閱。存而不論者也。至於布像。結契。梵書筆畫。三譯及世本。無一印合。約略現相執持。以不空譯爲正。若根本身契。以地婆金剛二譯爲正。而梵字梵音。傳訛舛錯。諸本授梓流傳。異同不可究詰。其最先入藏頒行者。無如宋道﹝廠﹫﹝旣﹣旡﹞﹣日﹢口﹞﹡支﹞法師。顯密圓通。成佛心要集。上下二卷。先言顯修。後言密修。謂顯修者。參禪。以至見性成佛。密修者。但能致心專誦陀羅尼眞言。依祕密之法。加持身心。便得速成佛道。所求皆遂。又說七持。三密。法甚詳。三密者。身密結印。口密誦咒。意密作觀也。又謂準提。爲大總持咒法。獨部別行。能含攝佛部諸咒。蓮華部諸菩薩咒。金剛部諸神咒。寶部諸天咒。羯磨部諸鬼神咒。五部中。部各爲五。二十五部。一切諸咒。無不攝者。諸咒。不攝準提。如大海能攝百川。百川不攝大海。卽其中。六字妙明眞言。是觀世音微妙本心。與準提。次第相須。有七十七俱胝佛。一時現前。同聲宣說。依經梵本。有十萬偈。龍樹菩薩。勘成持明儀軌。爲震旦所宗。自余諸咒。先須持戒。方得誦習。此咒。不論染淨。惟當專持。俾中下根器。易於獲益是名咒王。誠不思議導迷方便也。明萬曆間。有淨居潔大師。輯顯密要言。一卷。天啟間。古虔靑蓮居士謝於教。編輯準提淨業。三卷。序謂所編。卽顯密圓通之旨。而首及布字法。先持誦。而後觀行。又以多字難觀。且以一字攝之。一字者。梵書淨法界眞言嚂字。曲爲初幾。一多無礙。此編之功在準提者不小也。準提刻本行世者。不可勝記。士大夫受持徵驗者。亦不可勝記。如淨業所載給諫賀少龍久持此咒。一夕夢童子送九華衣。遂得生天。部郎袁了凡先生黃。艱於科第。自記云。先求鄕舉。立願滿三千善。次求進賢。立願滿一萬善。究竟取效準提。以見靈驗。則知非立志行善。省身攺過。習行方便之人。不得謂佛菩薩有虛語也。卽如吾裏中。項氏一門。從準提持明得力。自襄毅公忠始。公當土木北狩。出百死。而成大勛。平宼亂。而膺世蔭。以至大金吾蘭齋公俊卿。淩風波。而飭鑾衛。捍邊彊。而登極品。喆嗣牧公謙。值滄桑陵谷之變遷。攖闖賊巷戰之險難。旣渡湖颶。而職屯戎。因去金吾。而晉別駕。輯寧撫循。全活無算。瓜期解綬。危城不嬰。良以忠孝世篤。文行性成。故自襄毅。金吾。以至閩漳別駕。代能受持準提。戩谷自天。澹災集福。此明效大驗。在目前無疑義者。蘭齋公。畢生虔持。梓有準提儀軌。鑄施準提寶鏡。而牧公。克世其業。會有天授。從入閩時。得此準提焚修悉地寶懺儀文。及諸法像神圖。於廣濟寺隱空和尙。隱公。傳自明初夏道人。感老僧授懺文。天神授鏡像。後眞人坐脫。肉身供養福州。此尢不思議大因緣。而牧公爲之虔摹繡梓。偕入藏冊流通。具見濟世利生。箕裘世贊之大願力矣。而埽道人之得瞻禮敍贊此刻。自信於準提。曾非小小因緣。自庚戌年二十一歲。爲雪嶠禪師。結千指庵。於經山。遇貝林法師。在殿後山庵中。能以竹筆。匾樣如篦刷者。慣作梵書。因乞書準提咒。覿面縱橫成字。傳本特眞。並授二合彈舌梵音。時從雲棲大師。授記散持。已閱三載。始解二合彈舌之義。歸而勒梵書於石。存三塔大乘堂中。受持六載。歲至丙辰六月。遂有梁生之奇驗。時居北門菩薩橋椿樹頭。大樓中。暑臥簟上。忽樓三間齊圮。巨梁。巨棟。巨磚。巨瓦。堆垛傾頺。反藉三大梁。架立遮護。其梁皆去身不寸。瓦礫著身。輕如紙朴。余時惟髙聲持咒。久之得出。如夢中事。無纖毫剝膚之災。則餘二十七歲時事也。適是冬憨山國師。東遊至徑山。茶毗紫柏尊者。入塔於寂照庵後。余亟走皈依。得示梁生偈語。因更字焉。聞子將。嚴印持。顏生生。諸道友。聞余持明得力。萬死一生。偕設大供。於武林淨慈宗鏡堂。延請憨師。說受持準提法。憨師上堂。痛切授記。復入室。示以根本身契。與刻傳手印。堅固迥別。更示以九聖梵字觀門。令攝入嚂之一字。又示以唵字梵音。作吼聲。如饑虎吞物。動搖山嶽。气盡乃已。嚂之一字。閉口彈舌。作鼻音。如壯士怒咄。蓋去聲。非平聲也。又云但辦一片肯切心。不淨處。卽得淨。不得間斷一日。卽千日難補。十齋日。卽準提齋日。亦不得間斷一日。非千日可補。在家居士。五欲濃厚。惟此一門。最易得力。此憨師親口授記。今肉身。現在曹溪。進香者。咸稱七祖也。當日受持士庶。合四十餘人。到底歷今四十餘年。不間一日。如法受持者。獨埽道人一人。曾於裏中宣公橋。俗名油壇最深者。昏夜宴歸。船傍墮水。許久。濡衣而出。於大江燕子磯。俗名野雞頭最險者。失風觸石。船破幾沈。竟得沮袽而免。又於徳州北禦河駛流中。盜擁入舟。拔刀相向。連退數武。復擁出舟。推墮河心。忽到彼岸。水僅濡足。盜去還舟。急湍百尺。有童永雋。汩沒無影。爾時惟知持咒。不知其他。陷險如夷。不遑殫述。卽如乙酉兵燹。東塔西。有藥山園。奉供準提栴檀像。於龍樹檀。一時山房。焚劫靡遺。獨像之一出一還。若有神焉司之。今尙供研山知津閣也。又如丁元公淨伊禪師。爲居士時。曾爲余依不空譯。寫準提像於藥山園中。開光之日。忽有骨董家。以準提眞言梵書舊紅牙軸。梵書古瓷壚。銅香盒。來助裝演供養者。並感召中不思議事。是日中秋。雪嶠大師。開堂東塔。過觀。嘆云。好一片梵咒法界。遂成二律。和者累百。元公。精禪理。兼工圖篆。工楷法。因久寓此園。爲余備集準提法門。種種顚末。手書成帙。積且寸許。題云。正入不思議法門品。又跋云。若能證此祕密法門時。便於日用一切境界中。悉以不思議應。不戒自戒。不施自施。如是乃至不智慧自智慧。不萬行自萬行。不三心自三心。故爲成就不思議法門。不歷劫位。現身成佛也。淨伊禪師述義如此。余且什襲藏之。而余疇昔所序刻準提。亦旣數數矣。一爲吳門聖恩寺沙門弘壁。作準提懺願儀梵本跋。一爲同藉瑞安林太史任先增志。作準提集說序。一爲蜀綿劉信淨宇烈。準提緣。亦名淨因集。苕上閔學憲弘復度。所梓序。一爲同藉會稽張太史受庵星。所分輯準提掌果。宣城梅中翰生生士生。所梓序。一爲素華旭大師。作準提持法序。一爲四明周邦臺。所輯簡易持誦法。篛庵問禪師所定。馮總鎭子淵源淮。所梓序。一爲中原周中丞元亮亮工。弟亮節。作準提經三譯兼行序。大抵諸刻。皆原本於顯密圓通。而加意損益之。其謂以淨而靈。以信而入。佛法皆然。不獨準提。若夫令人橫出三界。疾趨菩提。自利利他。確有赫驗。則無如準提者。眞所謂異方便也。或以持準提者。曲遂希望之心爲嫌。則念佛希望往生。參禪希望悟道。圓宗密教。機用皆同。觀音鈔云。𨿽念念求。而無能求所求之相。則如觀法。布輪月於一心。安明珠於眾體。卽是吾夫子。洗心退藏於密。齋戒以神明其徳之義。又非可以諸別咒成就相。同論也。埽道人於戊辰歲。受職都門。蘭齋項翁。往還綦密。相與揚確所梓準提儀軌。玆復得與嗣君牧公。矜式玄文。實出希有。更涓玆仲春六日。就項氏本支剃染。爲同塵開士者。啟建懺壇於賢溪之太平庵。更爲創舉殊勝道場。一時多緇白詞家。各作準提三目十八臂頌。如是準提妙果。一經一緯。一始一終。而五大部陀羅尼之總持斯在。襄毅公之堂構式靈。貽謀燕翼者斯在。埽道人特爲吐露生平夙因勝事。以表準提神通。勸請觀誦。聊當受持諸同志。一部法門鼓吹云爾。

順治丁酉仲春朔日國子司業前戊辰二甲進士紫霄飛仙裔孫曹溪憨祖受持弟子福徵道一居士埽庵譚貞默盤談撰。時年六十八歲。

佛母準提修懺儀序

觀夫天下人物。莫不有此靈心。在法界中。以各因所引所感故。有種種差別以交錯。成此凡聖之文。而佛聖之設教利生。亦各因其所近。以導引之。感激之。使彼各自原其始返其終。而不失其性情之正。然此更有世法出世法之方便。至如諸佛菩薩。充滿剎塵。獨有觀音。與準提之救世。最爲靈應。而法界中。亦無一人不知有觀音與準提者。正以準提。卽觀音之普門示現也。不見其咒。先以觀音妙明王眞言冠其首。以準提眞言成其終。蓋此咒乃法界祕密藏中之三昧王。能出生諸佛菩薩之智徳莊嚴。以故稱之爲佛母。以準此凡聖之情。提此遮那之性。爲主中主之鏡印也。惟此菩薩有必救之心。以故羣靈有必求之信。使此無感應。則盡法界無有肯信受也。持咒與念佛全同。惟參禪則稍異。咒以信爲主。禪以疑爲端。信極則無疑而直入。疑極則必信而頓通。在持咒與念佛。決不許疑。稍疑則如輪刀上陣。而志不勇猛。必自取敗也。而參禪𨿽曰疑情。而先必深信有教外別傳之旨。但不知古人言句之異。而猛欲發明之爲疑也。非謂疑此或有或無。不可必也。若如此疑。則又是信之極。求之切也。又何始終之不同哉。此中有二義。一利於童蒙。以其心無雜慮。但恐彼無求心。能有求心。則推開祕藏。光燦天然矣。二忌於聰明。以其心多散亂。不能專銳一心。如能一心。則全收法界。體露眞常矣。以故聖學以顏曾之愚魯。獨得心傳。而遊夏之文華。難於入室。況持此咒。獨以收攝身意口之放心於三相應處。退藏於密而默識貫通。於參贊位育也。誰謂佛教不與聖學相表裏哉。然則儒宗自有克己愼獨足矣。何必更持佛咒乎。曰。從來諸儒專以世教爲事。而未肯於身心性命中求透露。至遇生死危難。水火刀兵中。得大神通解脫之機用者。幾人哉。正以彼志不在生死性命。是故借此咒力。以引導之。如有別傳。大藥能療萬病。亦必有藥引。始能道達於五臟六腑。十二經絡而通乎。風寒暑濕。表裏虛實。使無此引。則閉塞而不能自達也。以故準提。稱爲佛母。如母能救子。子能求母。則兩得之矣。如子不專心求母。則母徒有倚門而悲耳。天下羣情各有志願之所到。卽是藥引之所到至。於卻病延年。脫胎換骨。與起死回生。超凡越聖。又在引之淺深與志之勇怯也。又若蒙者陷於無憤無求。或爲五欲所引。聰者陷於偸心傍瞥。或爲異端所迷。卽有求而非關性命。卽有持而不專久常。不求正法。而能證眞。決無是也。惟久持此咒。最能啟蒙攝聰。速應危險之求。神化魔冤之業。此非所謂祕密金剛王哉。嘉禾項牧公居士。素承家學淵源。忠孝名世。獨於準提得其法脈。常較梓其修禮法儀。而譚埽翁詳爲序其顚末。深得顯密圓通之旨也。今吾燈侍者。是其嫡侄。因得讀吾充智證傳。大有感激於宗門綱要。而參禮於予。敍從前親石頭。余集翁之機緣。且請序此法儀。以表揚其感引道交之旨。予以設壇修懺。須恊眾人之力。而有時若要直捷易精。只須持此一咒而無間。則亦不負上承下仰之法。可速得成就此王三昧也。因是曲爲之闡發云。

寓龍淵浪杖人道盛題

大準提菩薩焚修悉地懺悔玄文

淨口眞言

唵修哩修哩摩訶修哩修修哩娑婆訶

淨身眞言

唵哆哩哆哩咄侈哩咄咄哆哩娑婆訶

淨手眞言

唵住佉羅耶娑婆訶﹝以上俱念三徧﹞

入壇三禮﹝先敷具。胡跪拈香。起立執鑪。想云﹞

志心信禮。準提大菩薩住妙月輪三摩地。面圓如滿月。身分十八臂。現慈悲。坐蓮臺。持寶器。體掛珠瓔珞。胸藏題卍字。八大菩薩恆繞護。開大總持門。諸緣皆濟度。願同歸妙眞。如正覺路﹝想已。長跪作梵唱云﹞。

大慈大悲憫眾生

大喜大捨濟含識

相好光明以自嚴

眾等志心歸命禮

﹝一心奉請﹞。

南無常住十方佛

南無常住十方法

南無常住十方僧

﹝每位長跪執鑪。三請一叩首。下仿此﹞。

南無七俱胝佛母尊那九界菩薩

南無無相法界菩薩

南無佛頂大輪菩薩

南無不動尊王菩薩

南無聖觀自在菩薩

南無不空﹝綜﹣示﹢﹝ㄙ／月﹞索菩薩

南無聖金剛手菩薩

南無伊迦惹吒菩薩

南無嚩囉曩契菩薩

南無戲縵歌舞菩薩

南無香花燈塗菩薩

南無鉤索鎖鈴菩薩

南無甘露軍吒利菩薩

南無烏樞瑟摩菩薩

南無聖降三世菩薩

南無準提會上諸尊菩薩摩訶薩

南無祖師龍樹菩薩

南無北辰妙見菩薩

南無內部大威杜將主菩薩

南無聖孫那哩將主菩薩

南無頂行將主菩薩

南無聖軍吒哩將主菩薩

南無聖矜羯囉將主菩薩

南無聖﹝口﹡制﹞吒﹝口﹡迦﹞將主菩薩

南無阿梨智母將主菩薩

南無干闥婆王將主菩薩

南無灌頂部主菩薩

南無穢迹金剛菩薩

南無明蛇使者菩薩

南無護法諸天一切聖聚

﹝請已白雲﹞

弟子﹝某甲﹞。持誦七俱胝佛母尊那菩薩大準提陀羅尼。祈求悉地。惟願十方三寶諸大菩薩無量聖眾。加持護念。願得隨意。所求悉地圓滿﹝白已贊云﹞。

佛身充滿於法界

普現一切羣生前

隨緣赴感靡不周

而常處此菩提座

志心歸命。禮大慈大悲本尊教主七十七俱胝正等覺﹝一拜後同﹞。

菩薩面圓如滿月

黃金白色相端嚴

我今頂禮誓歸依

願睹尊顏常供養

志心歸命。禮大慈大悲本尊教主七俱胝佛母尊那菩薩摩訶薩。

菩薩面具三目相

四大海水等澄淸

我今頂禮誓歸依

願得五種眼淸淨

志心歸命。禮大慈大悲本尊教主七俱胝佛母尊那菩薩摩訶薩。

菩薩耳鐺寶嚴飾

種種殊勝巧莊嚴

我今頂禮誓歸依

願得耳通聞妙法

志心歸命。禮大慈大悲本尊教主七俱胝佛母尊那菩薩摩訶薩。

菩薩胸藏題卍字

妙圓月相現光明

我今頂禮誓歸依

願得心通聞了悟

志心歸命。禮大慈大悲本尊教主七俱胝佛母尊那菩薩摩訶薩。

菩薩花冠嚴頂上

冠中化現五如來

我今頂禮誓歸依

願得慈尊親灌頂

志心歸命。禮大慈大悲本尊教主七俱胝佛母尊那菩薩摩訶薩。

菩薩天衣逾潔白

六銖掛體勝莊嚴

我今頂禮誓歸依

願得善哉解脫服

志心歸命。禮大慈大悲本尊教主七俱胝佛母尊那菩薩摩訶薩。

菩薩身掛珠瓔珞

臂指環釧寶莊嚴

我今頂禮誓歸依

願具如來四八相

志心歸命。禮大慈大悲本尊教主七俱胝佛母尊那菩薩摩訶薩。

菩薩端坐蓮華座

巍巍不動若金山

我今頂禮誓歸依

願當來坐菩提座

志心歸命。禮大慈大悲本尊教主七俱胝佛母尊那菩薩摩訶薩。

菩薩徧身諸支分

常放無量大光明

我今頂禮誓歸依

願得慧光來護念

志心歸命。禮大慈大悲本尊教主七俱胝佛母尊那菩薩摩訶薩。

菩薩手作說法印

表示善說一切法

我今頂禮誓歸依

願得諸法悉通達

志心歸命。禮大慈大悲本尊教主七俱胝佛母尊那菩薩摩訶薩。

菩薩手持妙寶幢

表示世間爲最勝

我今頂禮誓歸依

願我能建大法幢

志心歸命。禮大慈大悲本尊教主七俱胝佛母尊那菩薩摩訶薩。

菩薩作﹝絕﹣糸﹢方﹞無畏印

提攜險難諸眾生

我今頂禮誓歸依

願我速離諸恐怖

志心歸命。禮大慈大悲本尊教主七俱胝佛母尊那菩薩摩訶薩。

菩薩手持妙蓮花

表示六根常淸淨

我今頂禮誓歸依

願我離垢如蓮華

志心歸命。禮大慈大悲本尊教主七俱胝佛母尊那菩薩摩訶薩。

菩薩手持智慧劍

能斷煩惱諸結縛

我今頂禮誓歸依

願我貪嗔癡能斷

志心歸命。禮大慈大悲本尊教主七俱胝佛母尊那菩薩摩訶薩。

菩薩手持灌澡瓶

流出甘露潤眾生

我今頂禮誓歸依

願我常蒙佛灌頂

志心歸命。禮大慈大悲本尊教主七俱胝佛母尊那菩薩摩訶薩。

菩薩手持妙寶鬘

種種嚴飾最殊勝

我今頂禮誓歸依

願我得系妙法繒

志心歸命。禮大慈大悲本尊教主七俱胝佛母尊那菩薩摩訶薩。

菩薩手持金剛索

善能引入於一切

我今頂禮誓歸依

願我得入相應法

志心歸命。禮大慈大悲本尊教主七俱胝佛母尊那菩薩摩訶薩。

菩薩手持天妙果

表示菩提果圓成

我今頂禮誓歸依

願我廣修諸善果

志心歸命。禮大慈大悲本尊教主七俱胝佛母尊那菩薩摩訶薩。

菩薩手持八輻輪

威光照耀於三界

我今頂禮誓歸依

願我常轉大法輪

志心歸命。禮大慈大悲本尊教主七俱胝佛母尊那菩薩摩訶薩。

菩薩手持大鉞斧

能破堅固不善法

我今頂禮誓歸依

願我擊碎人我山

志心歸命。禮大慈大悲本尊教主七俱胝佛母尊那菩薩摩訶薩。

菩薩手持大法螺

一音淸震三千界

我今頂禮誓歸依

願我能說一切法

志心歸命禮﹝此下照前拜念大慈大悲本尊教主等云﹞。

菩薩手持金剛鉤

善能鉤召於一切

我今頂禮誓歸依

願我成就鉤召法

志心歸命禮﹝照前拜念﹞。

菩薩手持如意瓶

流出寶藏及經典

我今頂禮誓歸依

願我受用常如意

志心歸命禮﹝照前拜念﹞。

菩薩手持金剛杵

天龍八部咸歸仰

我今頂禮誓歸依

願我調伏難調者

志心歸命禮﹝照前拜念﹞。

菩薩手持般若經

中含甚深微妙義

我今頂禮誓歸依

願我無師自然覺

志心歸命禮﹝照前拜念﹞。

菩薩手持摩尼珠

光明圓潔無瑕翳

我今頂禮誓歸依

願我心地活潑潑

志心歸命禮﹝照前拜念﹞。

佛母尊那大菩薩

現十八臂坐壇中

八大菩薩護八方

弟子一心歸命禮

志心歸命禮﹝照前拜念﹞。

﹝已上諸位隨偈解相禮時作觀。惟首尊總具相好。百七十七俱胝數佛同時顯現。受我敬禮。末尊應觀一身十八臂。有八菩薩。圍繞八方。余隨偈作觀。重在手持何物﹞。

志心歸命。禮大慈大悲本尊教主無相法界菩薩摩訶薩﹝先唱偈。然後頂禮。餘仿此﹞。

無相法界大菩薩

三十二相徧莊嚴

分身塵剎化眾生

弟子一心歸命禮

志心歸命。禮大慈大悲本尊教主佛頂大輪菩薩摩訶薩。

佛頂大輪大菩薩

三頭六臂現威神

嚴持器仗伏邪魔

弟子一心歸命禮

志心歸命。禮大慈大悲本尊教主不動尊王菩薩摩訶薩。

不動尊王大菩薩

毗盧遮那佛化身

手持劍索護輪壇

弟子一心歸命禮

志心歸命。禮大慈大悲本尊教主聖觀自在菩薩摩訶薩。

聖觀自在大菩薩

蓮華部主最勝王

尋聲救苦大慈悲

弟子一心歸命禮

志心歸命。禮大慈大悲本尊教主不空﹝綜﹣示﹢﹝ㄙ／月﹞索菩薩摩訶薩。

不空﹝綜﹣示﹢﹝ㄙ／月﹞索大菩薩

鼻噓火焰頂龍王

觀音菩薩所化身

弟子一心歸命禮

志心歸命。禮大慈大悲本尊教主聖金剛手菩薩摩訶薩。

聖金剛手大菩薩

大力忿怒持明王

善能調伏諸惡魔

弟子一心歸命禮

志心歸命。禮大慈大悲本尊教主伊迦惹吒菩薩摩訶薩。

伊迦惹吒大菩薩

身大靑色象皮衣

不違本誓護準提

弟子一心歸命禮

志心歸命。禮大慈大悲本尊教主嚩囉曩契菩薩摩訶薩。

嚩囉曩契大菩薩

現大威力役龍神

復能除毒救眾生

弟子一心歸命禮

志心歸命。禮大慈大悲本尊教主戲縵歌舞菩薩摩訶薩。

戲縵歌舞大菩薩

行罡步斗鎭九洲

蕩除惡業驅邪魔

弟子一心歸命禮

志心歸命。禮大慈大悲本尊教主香花燈塗菩薩摩訶薩。

香花燈塗大菩薩

馥鬱照曜於四方

諸邪聞見斂威容

弟子一心歸命禮

志心歸命。禮大慈大悲本尊教主鉤索鎖鈴菩薩摩訶薩。

鉤索鎖鈴大菩薩

手持法器鎭北方

羣魔惡鬼悉潛藏

弟子一心歸命禮

志心歸命。禮大慈大悲本尊教主甘露軍吒哩菩薩摩訶薩。

甘露軍吒哩大菩薩

加持法水淨壇場

辟除魔障護行人

弟子一心歸命禮

志心歸命。禮大慈大悲本尊教主烏樞瑟摩菩薩摩訶薩。

烏樞瑟摩大菩薩

消除穢惡辟羣魔

淨不淨處悉現身

弟子一心歸命禮

志心歸命。禮大慈大悲本尊教主聖降三世菩薩摩訶薩。

聖降三世大菩薩

大力忿怒持明王

善能調伏諸惡魔

弟子一心歸命禮

志心歸命。禮大慈大悲我等祖師龍樹菩薩摩訶薩。

祖師龍樹大菩薩

開持明藏示眾生

得聞妙法感祖恩

弟子一心歸命禮

志心歸命。禮大慈大悲護法北辰妙見菩薩摩訶薩。

北辰妙見大菩薩

身現五住金剛神

手持寶劍伏妖魔

弟子一心歸命禮

志心歸命。禮大慈大悲內部大威杜將主菩薩摩訶薩。

大威將主杜菩薩

內壇教主護準提

飛騰九地顯神通

弟子一心歸命禮

志心歸命。禮大慈大悲內部將主聖孫那哩菩薩摩訶薩。

聖孫那哩大菩薩

三頭六臂現金光

慈悲普濟大乾坤

弟子一心歸命禮

志心歸命。禮大慈大悲頂行將主菩薩摩訶薩。

頂行將主大菩薩

統領諸眞護準提

手持寶杵伏妖魔

弟子一心歸命禮

志心歸命。禮大慈大悲本尊教主聖軍吒哩將主菩薩摩訶薩。

聖軍吒哩大菩薩

外壇護法廣威靈

手持戟杵鎭壇場

弟子一心歸命禮

志心歸命。禮大慈大悲聖矜羯囉菩薩摩訶薩。

聖矜羯囉大菩薩

手持妙果度眾生

尋聲接引大慈悲

弟子一心歸命禮

志心歸命。禮大慈大悲聖﹝口﹡制﹞叱迦菩薩摩訶薩。

聖﹝口﹡制﹞叱迦大菩薩

忿怒妙相震八方

赤心火焰百邪驚

弟子一心歸命禮

志心歸命。禮大慈大悲阿梨智母菩薩摩訶薩。

阿梨智母大菩薩

五百神靈屬降生

愛子眞童隨聖身

弟子一心歸命禮

志心歸命。禮大慈大悲乾闥婆王菩薩摩訶薩。

乾闥婆王大菩薩

降魔見性現金身

豹冠龍劍象巍蛾

弟子一心歸命禮

志心歸命。禮大慈大悲灌頂部主菩薩摩訶薩。

灌頂部主大菩薩

廣施甘露潤眾生

十方善信悉沾霖

弟子一心歸命禮

志心歸命。禮大慈大悲穢迹金剛菩薩摩訶薩。

穢迹金剛大菩薩

縱橫變化伏邪魔

地水火風悉現形

弟子一心歸命禮

志心歸命。禮大慈大悲明蛇使者菩薩摩訶薩。

明蛇使者大菩薩

天醫內院顯威靈

消災除病救眾生

弟子一心歸命禮

志心歸命。禮大慈大悲護法諸天一切聖眾。

護法諸天諸聖眾

十方圍繞護輪壇

不忘自部獻印明

助我闡揚準提法

稽首歸依蘇悉地﹝跪念﹞

頭面頂禮七俱胝

我今稱贊大準提

惟願慈悲垂加護

曩謨薩哆喃三藐三菩馱俱胝喃怛致陀唵折哩主哩準提娑嚩賀﹝或一或三或七徧。伺出壇。在觀堂。持百八徧﹞

願佛慈悲求懺悔。

志心懺悔

弟子﹝某甲﹞。自從無始曠大劫來。至於今日。迷無我覺。計有我人。我計旣興。常緣我所。根塵浩繞。識蔭奔波。系動身心。猶如電轉。淸淨眼耳鼻舌身意一念不覺。翻作六師。偸法王財。共邊見賊。賊旣熾盛。破涅盤城。殘害法身。焚燒慧命。如是等罪。數越塵沙。從迷至迷。莫測終始。今始覺悟。深愧自慚。曉夜驚惶。身心戰栗。永斷迷覺。貪愛我人。投涅盤城。歸安樂國。以無我覺。降伏六師。收法王財。納三堅藏。資給慧命。增益法身。燃法性燈。常照無盡。行願事理。塵界不違。三寶三乘誓當弘護。迷覺之罪隨懺消除。願從今日。乃至菩提。念念堅固。念念精進。身心自在。辯說無礙。於一念中。具一切智。須知諸法畢竟空寂。而常度脫一切眾生。同證涅盤。不以涅盤爲證。

大輪明王滅罪眞言

南無悉地哩野地尾迦喃薩哩嚩呾哆孽哆喃唵微囉枳微囉枳摩訶斫羯囉曰惹曰喞哩薩埵薩埵娑囉底娑囉底怛囉異怛囉異尾哆摩﹝寧﹡頁﹞三般左﹝寧﹡頁﹞怛囉摩尼悉多孽哩野怛囕焰娑婆訶

懺悔已。志心歸命。禮常住三寶。

志心發願

願我所修行

一切諸善果

禮念歸懺力

回施諸有情

出離三界苦

速證於菩提

回向我所求

助成勝悉地

發願回向已。志心歸命。禮常住三寶。

歸依諸如來﹝四句一拜﹞

五智十身佛

願共諸眾生

同入金剛界

歸依最上乘

瑜伽祕密教

願共諸眾生

同入金剛界

歸依不退轉

大悲菩薩僧

願共諸眾生

同入金剛界

歸依三寶已

所有諸功徳

回施諸有情

共成無上道

上來頂禮大準提菩薩焚修悉地懺悔玄文。功徳圓滿。無限良因。散沾沙界。和南聖眾。

﹝行者入觀誦持時。先當了知諸佛眾生與我此心同一圓明。豎窮橫徧。現前一念。具足無減。無二無別。而恆安住。甚深境界。慈念有情。以三密相應。而作悉地然持中所示觀𨿽多。無越梵字咒聲。總相別相。又復遠離能觀所觀。能持所持。一事一理。皆是不思議祕密理境。如是行持。何愁佛果不圓。罪障不滅。悉地不成耶﹞。

順治壬辰季夏佛弟子項謙法名弘慈從閩中三山虔摹燻沐重鐫

