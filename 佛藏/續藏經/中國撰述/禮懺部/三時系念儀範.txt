續藏經三時系念儀範

宋延壽述

中峯三時系念儀範

舉咒﹝晨朝畢法師行香禮佛班首執手磬領大眾繞壇行道﹞

南無阿彌多婆夜哆﹝外曷切﹞﹝一﹞他伽跢﹝都餓切﹞﹝二﹞夜哆地﹝途賣切﹞﹝三﹞夜他阿彌利﹝上聲﹞﹝四﹞都婆毗﹝五﹞阿彌利哆﹝六﹞悉耽婆毗﹝七﹞阿彌利哆﹝八﹞毗迦蘭諦﹝九﹞阿彌利哆﹝十﹞毗迦蘭哆﹝十一﹞伽彌膩﹝十二﹞伽伽那﹝十三﹞枳多迦隸﹝十四﹞莎婆訶﹝十五﹞

雲集贊﹝大眾序立佛前作聲念﹞

西資會啟淨土門開。白豪光裏見如來。諸佛嘆奇哉。永脫塵埃。同願上蓮臺。

云來集菩薩摩訶薩。

登座偈﹝法師上座﹞

五彩雲垂。大法王座。我今一登。神天擁護。常擁護。菩薩摩訶薩。

提綱﹝法師端莊整肅觀想彌陀作禮平舉﹞

三時禮念不思議

一道圓明最上機

了法了心心寂照

無形無相相超離

罪花凋殞三塗息

﹝廿／﹝甬﹣﹝十／十﹞﹢羊﹞萏香浮七寶池

念念豁然眞佛見

斯時覺悟證眞如

阿彌陀如來﹝眾和﹞

證明系念

緣起﹝法師鳴尺一下﹞

蓋聞西方世界。淨土樂邦。徧界而百寶莊嚴。諸地而七珍布砌。池流八徳。蓮吐四花。寶樹重重。祥光爍爍。其土有佛。號曰彌陀。往昔因中。曾發誓願。若有眾生。稱念我名。卽生我國。是以天親馬鳴龍樹。三大菩薩。造論指歸。沿至歷代祖師。靡不稱贊西方。勸人念佛。超往極樂。逮我。

中峯祖師。著文系念。何云系念。一心系屬於佛。不雜他念之謂也。乘此念心。堅固純熟。決定往生。我今叨臨法會。禮宜然香灑淨。恭迎列聖云臨。然後演說。眾等虔誠。稱揚聖號。

歸依西方阿彌陀佛彌陀佛阿彌陀佛阿彌陀佛彌陀佛﹝大眾齊和。五聲畢。再起五聲。去首四字畢。法師執壚拈香﹞

祝香舉香光王如來然香供養和

開建淨土大道場

先然五分法身香

西方眾聖俱雲集

列聖垂光大闡揚

是香也。不從天降。豈屬地生。第一義諦結成。眞三昧海流出。成雲成霧。爲蓋爲臺。培自己之靈苗。慕樂邦之覺父。名超極樂。價重娑婆。爇向壚中。供養。

娑婆大教主。萬徳至尊。本師釋迦牟尼佛。西方世界。淨土教主。接引導師阿彌陀佛。輔贊西方。同願化度。觀音勢至。淸淨海眾。三賢十地。緣覺聲聞。西乾東土。禪律諸宗。諸祖師僧。方等會上。護教天龍。星主大帝。列曜髙眞。三界萬靈。十方玄造。當山土地。弘護伽藍。淨土會內。無量聖凡。惟願普燻。同垂感降。

天風吹送紫檀煙

瑞气祥光燭大千

要識涅盤安樂處

寶池初綻一枝蓮

香雲蓋。菩薩摩訶薩﹝三聲。畢。法師執水盂﹞。

祝水﹝舉廿露王如來加持咒水和﹞

滴水能令淨六塵

毫端點處便回春

法筵一灑皆淸淨

西方眾聖盡云臨

夫水也。原泉有本。潤澤爲功。作雨作霖。恩普沾於萬物。爲江爲海。利普濟於羣生。朝沈萬里煙霞。暮浸一天星斗。漣漪湘浦。蕩漾越溪。許由洗耳於當年。蓋因乎潔。孺子濯纓於昔日。而取其淸。逝波興孔聖之嗟。盈科發孟軻之諭。今也八徳池中親受得。七珍瓶內始分來。咒以密言。變爲法水。

﹝舉大悲咒灑淨念偈﹞。

大士神通不可言

海中心內坐紅蓮

願祈菩薩枝頭水

洗盡眾生惡業冤

淸涼地菩薩摩訶薩﹝三聲﹞。

贊極樂世界﹝法師揚鈴宣念各贊後大眾和歌佛號﹞

極樂世界淨璢璃

寶樹行行列四維

金沙布地銀階道

璧玉闌干繞四圍

贊阿彌陀佛

淨土教主號彌陀

四十八願利娑婆

九品咸令登彼岸

願度眾生出愛河

贊觀音菩薩

身披素服戴花冠

救苦尋聲見世間

揚柳淨瓶皆妙法

安然輔贊展慈顏

贊勢至菩薩

勢至端嚴徳莫量

六銖衣掛拂天香

巍巍坐處花香遠

舉步行時振十方

贊海眾菩薩

無邊海眾徧虛空

法界光明不見蹤

慈悲接引歸淨土

有緣直下決相逢

贊西方眾聖

聖賢聞請悉云臨

大眾鹹生渴仰心

皈命慈悲稱贊嘆

同聲唱禮廣修因

贊聖賢安座

蝸居化作廣樓臺

丈室寬宏戶牖開

三萬二千獅子座

一華臺上一如來

登寶座菩薩摩訶薩。

呈意﹝法師鳴尺班首宣讀﹞

南贍部州大明國﹝某省某府某縣某都﹞堅修淨業信士某。洎十方在會善信某某等。沐手焚香。拜幹慈相。某等切念閻浮幻報。眾苦爲因。曠劫沈淪。未嘗返本。而況百年在呼吸之間。四大非堅久之質。日染塵緣。身縈世网。心識每多於謀慮。運用寧免於過愆。卽生迷上之迷。成就業中之業。捫心知愧。揣己懷慚。賴釋迦大聖。開方便之門。指極樂淨邦。爲往生之路。由是投誠實際。歸命眞如。披陳種種之罪瑕。蕩滌般般之業障。欽聞法華經云。一稱南無佛。皆已成佛道。死心禪師云。念阿彌陀佛。若也不生淨土。我當墮拔舌犁耕地獄。某敢秉誠立志。依願奉行。結西方會。修淨土因。卽今恭就﹝家庭某庵﹞祇建三時系念淨業道場。然香炳炬。供果獻茶。看誦彌陀經。大彌陀經。無量壽觀經。講說大乘第一義諦。決定往生要法。拜禮彌陀大讖。淨土願文。及開啟回向。讖罪發願。所集殊勛。專祈眾等。內魔不起。外障不生。三業冰淸。六根雪淨。今生善果。栽培於八識田中。他報靈苗。成熟於九蓮池內。普報四恩。均資三有。法界含靈。同願往生。

演念﹝法師鳴尺舉揚﹞

蓋聞西方教主。接引導師。號曰同名。壽稱無量。紺目澄淸四大海。白豪宛轉五須彌。恩極無涯。妙深莫測。化見璢璃苑囿。莊嚴碼碯階墀。六時行道寶林間。九品標名金沼內。水鳥樹林能說法。迦陵頻伽共談禪。寶欄寶网影玲瓏。寶座寶幢光燦爛。幸我佛願弘六八。慈濟三塗。塵塵涉入度眾生。處處圓融超萬類。顯不空眞空之理。開妙有非有之門。感觀音救苦尋聲。荷勢至多方濟拔。念﹝某﹞等。罪根深固。障重彌漫。結煩惱以爲儔。染塵緣而作種。內宗不悟。外見縈纏。利欲情深。貪饕意闊。忘卻本源覺藏。難趨淨土道場。集四眾以燻修。啟三時而禮念。萬聲異口。一念同音。奪志尋源。稱揚寶號。

﹝歌揚佛號法。班首舉念。大眾齊和﹞

彌陀佛彌陀佛阿彌陀佛彌陀佛彌陀佛﹝五聲畢。別起五聲﹞

彌陀佛阿彌陀佛彌陀佛南無阿彌陀佛彌陀佛

第一時佛事

起大彌陀經﹝上卷﹞﹝或小彌陀經代﹞

念往生咒﹝三徧﹞

提綱﹝舉佛號三聲。三鳴尺。三問訊。大眾默坐聽講﹞

世界何緣稱極樂

只因眾苦不能侵

道人若要尋歸路

但向塵中了自心

夫心心卽佛。醍醐酥酪。咸自乳生。佛佛惟心。釵釧瓶盤。盡從金出。十萬程。東西不隔。二六時。凡聖同途。一合掌。一低頭。碧玉毫。星明日麗。一贊揚。一歌詠。紫金容。霆震雷轟。淸涼月。有水皆含。功徳云。無山不戴。一稱嘉號。越二死。揵如香象之渡河。再舉洪名。厭眾鳥。宛類頻伽之出﹝谷﹣禾﹢卵﹞。音樂奏時行樹密。水禽飛處藕花多。芬陀梨。優缽曇。向淸旦滿盛衣裓。白硨磲。紅碼碯引陽春間錯樓臺。羣情惟忖以難思。一念回光而易往。究竟不居心外。分明只在目前。審如是。卽今眾等。系念阿彌陀佛萬徳洪名。三時佛事。只如不涉證修。親蒙授記一句。如何舉揚。

風吟樹樹千般樂

香浸池池四色花

﹝舉阿彌陀佛身金色。坐持﹞

南無阿彌陀佛﹝五百聲。法師鳴尺。舉﹞

南無觀音勢至海眾菩薩﹝各十聲。畢。唱﹞

南無蓮池海會佛菩薩﹝三聲。稍止﹞

講演﹝法師鳴尺﹞

諸苦盡從貪欲起

不知貪欲起於何

因忘自性彌陀佛

異念紛馳總是魔

記得教中道。生而無生。法性湛然。無生而生。業果儼然。謂生者。卽眾生生滅之迹也。謂無生者。卽諸佛寂滅之本也。謂法性湛然。乃人人本具之法性。𨿽爲業网所纏。流轉五道。遠從曠劫。逮至今生。妄隨生死之所升沈。當知生自緣生。而法性不與緣俱生。滅自緣滅。而法性不與緣俱滅。所以云法性湛然也。謂湛然者。諭如水在古井澄潭。寸波不動。八風不搖。一碧﹝湧﹣﹝十／十﹞﹢﹝羌﹣兒﹞空。瑩淨明潔之謂也。謂法性於擾擾生滅中。其湛然之體。如如不動。是謂生而無生者也。言無生而生者。眾生以迷妄入心。積業成果。虛受輪轉。妄見生滅。皆業果所見。於法性體上。如鏡見像。似珠隨色。當知鏡光本淨。珠體絕痕。不違色像。而物境互彰。其實鏡珠。本來淸淨。故知鏡珠之淸淨。諭吾法性。彼色像之去來。猶業果之儼然也。此說。明諸佛於儼然生滅中。惟見無生。眾生於湛然無生中。惟見生滅。以迷悟之有差。而見量亦因之而異也。當知生。無自性。無生。亦無自性。悟。則生滅皆無生。迷。則無生皆生滅。所以離生滅外。別無無生。離無生外。別無生滅。乃一體而異名也。審如是。則阿彌陀佛卽我心。我心卽阿彌陀佛。淨土卽此方。此方卽淨土。亦迷悟之自殊。非聖凡彼此之有間也。乃知見前眾等。及法界一切眾生。生日決定非生。滅時決定非滅。卽今自性阿彌陀。與大眾舌根。普同運轉根本法輪。不爲一物之所畱礙。諸人還委悉麼。更聽一偈。

生滅無生生不生

樂邦那肯禁人行

誰知萬丈紅塵裏

﹝廿／﹝甬﹣﹝十／十﹞﹢羊﹞萏花開月一更

﹝法師班首下座。運動法樂。繞旋行道﹞

舉念

南無阿彌陀佛﹝五百聲畢眾復位法師上座鳴尺一下舉﹞

南無觀音勢至海眾菩薩﹝各十聲唱﹞

南無蓮池海會佛菩薩﹝三聲﹞

懺悔﹝法師鳴尺﹞

蓋聞人人分上。本有彌陀。个个心中。總爲淨土。了得的。頭頭見佛。頓悟的。步步西方﹝上來啟建三時系念淨業道場今當第一時佛事已圓。眾等捧誦大阿彌陀經。往生神咒。稱念阿彌陀佛萬徳洪名一千聲。及舉列聖洪名各二十聲。如上殊勛。投入彌陀大願海中。功徳良因。專爲某等。消除已誤之愆。蕩滌輕重之罪。捨此報身。第生淨土﹞。仍念某等。自從無始。迄至今生。於一念迷眞之後。六根逐妄以本。縱己爲非。隨情造業。身過。則邪淫殺盜。口愆。則綺語妄言。狂意常起貪嗔。妄識深生癡愛。由玆三業。致染六塵。但茫茫於歲月。每自縈纏。常汩汩於塵勞。罔思出離。是以惟憑懺悔。及藉燻修。伏冀眼耳鼻舌身意之過咎。應念頓消。色聲香味觸法之塵勞。卽時淨盡。速證阿﹝鞥﹣合﹢﹝白﹣日﹢田﹞跋致。成就無上菩提。更爲某等志心懺悔﹝班首舉偈眾跪應和﹞。

一障二語三毒罪

四重五逆六根愆

七遮八難廣無邊

九結十纏皆懺悔

前心起罪云覆空

後心滅罪炬破暗

須知炬滅暗還生

晝夜六時勤懺悔

上來懺悔已竟。不爲塵業之所纏繞。身心潔白。欲生安養極樂世界。須憑發願。然後往生。蓋有行無願。行必茫然。有願無行。願惟虛設。今辰眾等。異口同音。系念樂邦教主萬徳洪名。至行昭然。若不發願。憑何往生。眾等虔誠。志心發願。

發願﹝法師想四聖端坐金臺證明發願班首舉偈眾復跪和﹞

願我幻身無疾苦

願脫三塗八難門

願滅宿生諸業障

願除煩惱六情根

願身不染邪非觸

願出娑婆五濁塵

願我勤修無退轉

願入如來解脫門

願命終時神不亂

願得化佛盡來迎

願奉彌陀值眾聖

願證金剛不壞身

西方贊和念

阿彌陀佛。無上醫王。巍巍金相放毫光。苦海作舟航。九品蓮邦。同願往西方。

願以此功徳

普及於一切

我等與眾生

皆共成佛道

第一時佛事﹝畢﹞

齋佛儀式

起三十五佛懺悔經﹝次舉﹞

南無常住十方佛

南無常住十方法

南無常住十方僧

南無本師釋迦牟尼佛

南無大悲觀世音菩薩

南無護法諸天菩薩﹝三徧﹞

徧食﹝法師執水孟淨食﹞

是心作食。全食爲心。以由體用不殊。故得捲舒自在。如是。則六塵互徧。三徳常融。微妙難思。出生無盡。用憑觀道。密扶咒燻。將善導於事儀。俾圓成於法施我今持誦無量威徳自在光明勝妙方陀羅尼。加持法食。悉令周徧﹝徧灑法筵﹞。

變食眞言

南無薩縛。怛他誐哆。嚩魯枳帝。唵。三。婆囉三。婆囉。吽﹝三徧﹞

甘露眞言

南無。蘇嚕婆耶。怛他誐多耶。怛侄他。唵。蘇嚕。蘇嚕。缽囉蘇嚕。缽囉蘇嚕。莎訶﹝三徧﹞

此食色香味。上供十方佛。中奉諸賢聖。下及六道品。等施無差別。隨緣皆飽滿。令今施者得。無量婆羅蜜三徳六味。供佛及僧。法界人天。普同供養。

普供養眞言

唵。誐誐曩。三婆縛。伐日囉。斛﹝三徧﹞

供香花贊﹝法師揚鈴宣念各贊後眾和佛號五聲﹞

香花蘋藻進髙賢

茗果珍饈列幾筵

展聞覺海純陀供

享玆微饌鑑精虔

供四聖贊

彌陀勢至等觀音

淸淨海眾作證明

不捨慈悲沾法供

濟幽拔苦度羣情

供法寶贊

一輪推轉妙靈文

十地三賢列聖尊

舍利弗等阿羅漢

同鑑凡情轉法輪

供三界贊

諸賢諸聖滿虛空

三界羣靈一念中

享此純陀微妙供

同登淨土見慈容

供六道贊

六道羣靈聖共凡

咸沾法食離幽關

聞斯樂土彌陀號

悉脫羈迷睹聖顏

其二

四生六道滿河沙

只爲當初一念差

返照回光來受度

超生淨土托蓮花

禪悅酥酡。造出天廚供。成道當初。牧女前來送。老母曾將。托在金盤奉。獻上如來。大覺金仙眾。

南無禪悅藏。菩薩摩訶薩﹝三稱舉諸如來名回向﹞。

疏式﹝班首宣讀﹞

伏以佛願度生。必用堅心念佛。凡能證聖。須當立志超凡。俯露愚衷。仰千大覺。切念眾等。叨居震旦。忝獲人倫。荷三寶之慈悲。賴四恩之造化乾坤覆載日月照臨國王水土生成父母劬勞養育。弗能報答。悚懼恐惶。茫茫火宅以煎熬。往往塵勞而染著。有懷克己。無善及人。此時不假修持。他日將何憑據。嘆光陰而易邁。痛生死以難逃。當捨五濁之娑婆。求取九蓮之淨土。先明落處。實慕果以修因。漸履玄途。是從因而至果。涓取今月﹝甲子吉日﹞就﹝某寺家庭﹞祇建淨業道場。焚解脫之眞香。然光明之慧炬。稱念彌陀佛號。贊揚菩薩洪名。諷誦金文。加持蜜語。具陳齋供。延奉聖凡。依按教儀。作諸功徳。回向眞如實際。報資恩有冤親。法界眾生。同圓種智。上祀皇帝萬歲。太子千秋。文武官僚。咸增祿算。風調雨順。國泰民安。家家無饑饉之憂。戶戶有倉箱之積。更冀齋主等。壽山疊翠。福海添波。吉星髙照於身宮。瑞气長圍於命座。門闌肅睦。老幻康寧。丙寇雙沈。公私兩利。所祈信心堅固。外障無侵。道念精專。內魔不起。閻浮報滿。淨土見前。伏佛威光。徑登上品。伏願菩提樹長。影遮百萬人天。優缽華開。香滿大千世界。鄕鄰右族。均沾法雨之恩。昭穆先亡。盡赴蓮池之會。勸善友。遞相究竟。願佛法。久住流通。凡居四序之中。悉賴萬全之庇。恭惟佛心印知。

系念文疏

﹝年月

日﹞具疏上

第二時佛事

起大彌陀經﹝下卷﹞﹝或小彌陀經代﹞

念往生咒﹝三徧﹞

提綱﹝三舉佛三鳴尺三問訊眾靜坐聽講﹞

便就今朝成佛去

樂邦化主又嫌遲

那堪更欲之乎者

管取輪回沒了時

夫徧十方是極樂世界。山光水色。似空合空。盡大地是淸泰故鄕。花笑鳥啼。如鏡照鏡。自是不歸歸便得。五湖煙景有誰爭。黃金臂。晝夜常伸。惟許道人獨委。白玉毫。古今不昧。今辰狹路相逢。所以道。萬法是心光。諸緣惟性曉。本無悟迷人。只要今日了。見前眾等。系念萬徳洪名。今當第二時佛事。且了之一句。如何舉揚﹝鳴尺不起座﹞。

璢璃地上照明月

﹝廿／﹝甬﹣﹝十／十﹞﹢羊﹞萏華間戲水禽

﹝坐持佛號同前﹞

講演﹝法師鳴尺﹞

心中有佛將心念

念到心空佛亦忘

撒手歸來重檢點

華開赤白間靑黃

記得教中道。惟心。佛亦爾。惟佛。眾。生然。心佛及眾生。是三無差別。謂惟心者。心有多種。有肉團心。今見在五臟中。乃父母血气所生者是。有緣慮心。卽今與善惡順逆。種種境界上。起念分別者是。有靈知心。乃是混千差而不亂。歷三際而不遷。炳然自照。卓爾獨存。在聖不增。處凡不減。所以云。處生死流。類驪珠獨熠於滄海。居涅盤厈。若桂輪孤朗於碧天。絕形像之可窺。豈色空而能辧。聖人悟之。假名爲心。此心不可以智知。不可以識識。徧含萬法。不立一塵。以徧含故。卽前之肉團心。緣慮心。皆由之而建立。豈特一心爲然。至若天地之覆載。寒暑之往來。昆虫艸木之變生。塵沙法界之呈露。莫不一一依之而出見。以不立故。於一切法中。欲覓此心。了不可得。𨿽曰不可得。而於不可得中。能攝一切法入其心體。如江河溪澗之歸海。同爲一味之水。若瓶盤釵釧之入壚。混爲一色之金。使一切法俱失異名。是謂不立者也。原夫諸佛。乃此心之諸佛。眾生。亦此心之眾生。離心外。無諸佛。捨心外。無眾生。且諸佛眾生之名相。𨿽優劣之有殊。鹹出自心之本源。則聖凡而何別。所以云。心佛及眾生。是三無差別者也。故永嘉云。夢裏明明有六趣。覺後空空無大千。當知迷此心。卽夢之謂也。悟此心。卽覺之謂也。此一佛一祖。同展廣長舌。俱出淸淨音。發明惟心惟佛惟眾生之至理。昭如古鏡。準若權衡。臨之而妍醜莫逃。用之而重輕不隱。旣然如是。則知西方淨土。此界何殊。古佛彌陀。此心匪異。昔。靈山謂此去西方過十萬億佛土。有世界名爲極樂。阿彌陀佛。見在說法。其國眾生。無有眾苦。但受諸樂。故名極樂。此言阿彌陀佛報身報土。非言法身淨土也。若曰法身。卽此心是。若曰淨土。亦此心是。此心不在此。不在彼。不執方。不離方。以不執方故。豈在十萬億剎之外。以不離方故。塵毛剎海。四維上下。了無間然。以至無一微塵。非佛淨土者也。由是而知見前眾等。其生出也。蓮花朵朵。其死入也。寶樹行行。無一時不達淨邦。無一念不依樂土。旣然如是。且道離心佛眾生外。別有商量處也無。更爲說偈。

大圓鏡裏絕塵埃

碧藕花中有聖胎

遙望金沙池沼外

寶光常照玉樓臺

﹝行道課佛如前﹞

懺悔﹝法師鳴尺﹞

蓋聞虛而有鳴。谷之聲。寂而無形。佛之相。谷之聲。𨿽出於自然。非呼之而不答。佛之相。乃達於無作。非扣之而不彰。所以彰者。若蟾蜍之登霄漢。無物不臨。猶溟涬決於大川。應流悉濟。信夫佛之相。廣大圓通。無礙而難思議矣﹝上來啟建三時系念淨業道場。今當第二時佛事已圓。一眾捧演大彌陀經。往生神咒。人各種念阿彌陀佛萬徳洪名一千聲。及稱觀世音大勢至淸淨海眾菩薩名號各二十聲。如上殊勛。投入如來大願海中。出生功徳。專爲杲等消災滅罪。捨此報身。徑生淨土﹞。仍念某等。自從無始。迄至今生。漚生巨海。逐識浪以髙低。云點太虛。任情風而彼此。眼迷色相。耳惑聲塵。鼻齅諸香。舌嘗眾味。身耽惡觸。常開眾苦之門。意起狂思。恆染六塵之境。於是循環諸趣。輪轉四生。業海茫茫。罪山岌岌。非憑發露。曷致消融。讖除已往之愆。成就當來之果。再勞法眾。志心懺悔﹝班首舉偈大眾跪和﹞。

往昔所造諸惡業

皆由無始貪嗔癡

從身語意之所生

一切罪根皆讖悔

罪從心起將心讖

讖罪何如勿起心

罪亡心滅兩俱空

是則名爲眞讖悔

上來懺悔已竟。至行猶人具眼目。願同日月燈光明。依光照燭見分明。行者方能達前境。是以終日念佛。而不發願決欲往生。𨿽有念佛之功行。亦成虛設。今辰合會眾等。同音系念。決定往生。稽顙投誠。志心發願。

發願﹝班首舉偈大眾跪和﹞

稽首觀音大悲主

願力洪深相好身

願我速知一切法

願我早得智慧眼

願我速度諸眾生

願我早得善方便

願我速乘般若船

願我早得脫苦海

願我速得戒定慧

願我早登涅盤山

願我速證無爲果

願我早至如來地

彌陀贊﹝和念﹞

第一大願。觀想彌陀。四十八願利娑婆。苦海湧金波。寶网交羅。度眾生出愛河。

願以此功徳

普及於一切

我等與眾生

皆共成佛道

第二時佛事﹝畢﹞﹝禮讖﹞

彌陀讖儀﹝禮佛四十八。拜按如來四十八願﹞

提綱﹝法師合掌定立平舉﹞

彌陀大教振西方

救度眾生妙莫量

九品蓮開垂接引

七重琪樹列芬芳

巍巍金相端嚴好

皎皎銀臺燦爛光

大覺臺前勤懇禮

頓明本性悟眞常

阿彌陀如來﹝云云﹞

證明禮讖﹝云云﹞

一心頂禮十方法界常住佛﹝一拜﹞

一心頂禮十方法界常住法﹝一拜﹞

一心頂禮十方法界常住僧﹝一拜﹞

﹝佛前燒香﹞

﹝供養三寶唱云﹞

願此香煙雲

徧滿十方界

無邊佛土中

無量香莊嚴

具足菩薩道

成就如來香

緣起﹝法師鳴尺﹞

蓋聞西方教主。九品導師。三祇行滿。萬徳功圓。顯見一丈六金身。廣發四十八大願。毫輝白玉。色露黃金。西方昔號阿彌陀。東土今稱無量壽。觀音輔弼。勢至參隨。地占西方。國名極樂。面面璢璃階道。重重金玉門闌。七寶池中。湛湛澄融於法水。九蓮臺上。紛紛濃噴於天香。聲聞緣覺悉生歡。水鳥樹林宣妙法。世上能稱尊佛號。華中標記此人名。他日上品上生。永劫同名同號。稱念者。罪消八萬億劫。禮贊者。功倍百千萬分。功實難論。稱揚有盡。殷懃至請。願望光臨。大眾運誠。同音禮贊。

贊佛﹝班首先舉。大眾跪和﹞

如來妙色身

世間無與等

無比不思議

是故今頂禮

如來色無盡

智慧亦復然

一切法常住

是故我歸依

大智大願力

普度於羣生

令捨熱惱身

生彼淸涼國

我今淨三業

歸依及禮贊

願共諸眾生

同生安樂剎

禮佛﹝法師執壚舉念。大眾和拜﹞

一心頂禮。四土妙依處。釋迦文如來。﹝一拜﹞福智莊嚴身。徧法界諸佛。﹝一拜﹞

一心頂禮。常寂光淨土。阿彌陀如來。﹝一拜﹞淸淨妙法身。徧法界諸佛。﹝一拜﹞

一心頂禮。實報莊嚴土。阿彌陀如來。﹝一拜﹞微塵相好身。徧法界諸佛。﹝一拜﹞

一心頂禮。方便聖居土。阿彌陀如來。﹝一拜﹞解脫相嚴身。徧法界諸佛。﹝一拜﹞

一心頂禮。西方安樂土。阿彌陀如來。﹝一拜﹞大乘根界身。徧法界諸佛。﹝一拜﹞

一心頂禮。西方安樂土。阿彌陀如來。﹝一拜﹞十方化往身。徧法界諸佛。﹝一拜﹞

一心頂禮。西方並此土。諸佛菩薩眾。﹝一拜﹞演說經律論。一切達摩耶。﹝一拜﹞

一心頂禮。西方安樂土。觀世音菩薩。﹝一拜﹞萬億紫金身。徧法界菩薩摩訶薩。﹝一拜﹞

一心頂禮。西方安樂土。大勢至菩薩。﹝一拜﹞無邊光智身。徧法界菩薩摩訶薩。﹝一拜﹞

一心頂禮。西方安樂土。淸淨大海眾。﹝一拜﹞滿分二嚴身。徧法界菩薩摩訶薩。﹝一拜﹞

一心頂禮。大智舍利弗。阿難持法者。﹝一拜﹞諸大聲聞眾。緣覺賢聖僧。﹝一拜﹞

發願﹝法師鳴尺大眾跪念﹞

歸命十方調禦師

演揚淸淨微妙法

三乘四果解脫僧

願賜慈悲哀攝受

念﹝某﹞自違眞性。枉入迷流。隨生死以漂沈。逐色聲而貪染。十纏十使。積成有漏之因。六根六塵。妄作無邊之罪。沈淪苦海。漂溺邪途。著我耽人。舉枉錯直。累生業障。一切愆尢。仰三寶以慈悲。瀝一心而讖悔。所願能仁拯拔。善友提攜。出煩惱之深淵。到菩提之彼岸。此世福基命位。各願昌隆。來生智種靈苗。同希增秀。生逢中國。長遇明師。正信出家。童眞入道。六根通利。三業純和。不染世緣。常修梵行。執持禁戒。塵業不侵。嚴護威儀。蜎飛無損。不逢八難。不缺四緣。般若智以見前。菩提心而不退。修習正法。了悟大乘。開六度之行門。越三祇之劫海。建法幢於處處。破疑网於重重。降伏眾魔。紹隆三寶。承事十方諸佛。無有疲勞。修學一切法門。悉皆通達。廣作福慧。普利塵沙。得六種之神通。圓一生之佛果。然後不捨法界。徧入塵勞。等觀音之慈心。行普賢之願海。他方此界。逐類隨形。應見色身。演揚妙法。泥犁苦趣。餓鬼道中。或放大光明。或見諸神變。其有見我相。乃至聞我名。皆發菩提心。永出輪回苦。火鑊冰河之地。變作香林。飲銅食鐵之徒。化生淨土。披毛戴角。負債含冤。盡罷辛酸。咸沾利樂。疾疫世而見爲藥艸。救療沈痾。饑饉時而化作稻梁。濟諸貧餒。但有利益。無不興崇。次期累世冤親。見存眷屬。出四生之汩沒。捨萬劫之愛纏。等與含生。齊成佛道。虛空有盡。我願。無窮。情與無情。同圓種智。願我永離三惡道﹝一拜﹞願我常聞佛法僧﹝一拜﹞南無本師阿彌陀願我勤修戒定慧﹝一拜﹞願我識破貪嗔癡﹝一拜﹞願我恆隨諸佛學﹝一拜﹞願我不退菩提心﹝一拜﹞願我決定生安養﹝一拜﹞南無本師阿彌陀願我速見彌陀佛﹝一拜﹞願我分身徧塵剎﹝一拜﹞願我廣度諸眾生﹝一拜﹞

祝願﹝法師揚鈴宣念。各贊後。大眾和佛號五聲﹞

十願弘深不可量

心心念念廣宣揚

彌陀有願終須到

四色蓮華徧界香

其二

愛河渺渺廣無邊

六根繩纜要牢堅

一心系著菩提岸

舉步髙登般若船

其三

一心念佛莫蹉跎

堪嘆人生去路多

急急稱念彌陀佛

莫把光陰溺愛河

其四

一句彌陀自主張

別無一法可思量

明明直指歸家路

四眾同登大覺場

其五

一句彌陀作話頭

單提不用別參求

工夫徹透泥團破

鐵佛通身也汗流

其六

一句彌陀勝坐禪

一聲未了一聲連

心心念念工夫到

在在西方極樂天

其七

阿彌陀佛法中王

愛河浪裏作舟航

一心願度沈淪輩

盡到西方極樂邦

懺悔﹝大眾跪念﹞

我今普爲四恩三有。法界眾生。悉願斷除三障。歸命讖悔。願﹝某﹞。及見前修淨業眾。從無始已來。無明所覆。顚倒迷惑。而由六根三業。習不善法。廣造十惡。及五無間。一切眾罪。無量無邊。說不可盡。十方諸佛。常在世間。法音不絕。妙香充塞。法味盈空。放淨光明。照觸一切。常住妙理。徧滿虛空。﹝某﹞無始來。六根內盲。三業閽暗。不見不聞。不覺不知。以是因緣。長流生死。經歷惡道。百千萬劫。永無出期。經云。毗盧遮那。徧一切處。其佛所住。名常寂光。是故當知一切諸法。無非佛法。而我不了。隨無明流。是則於菩提中。見不淸淨。於解脫中。而起纏縛今始覺悟。今始攺悔。奉對諸佛彌陀世尊。發露懺悔。當令﹝某﹞與法界眾生。三業六根。無始所作。見作當作。自作教他。見聞隨喜。若憶不憶。若識不識。若疑不疑。若覆若露。一切重罪畢竟淸淨﹝某﹞懺悔已。六根三業。淨無瑕累。所修善根。悉亦淸淨。皆悉回向。莊嚴淨土。普與眾生。同生安養。願阿彌陀佛。常來護持。令﹝某﹞善根。見前增進。不失淨因。臨命終時。身心正念。視聽分明。面奉彌陀。與諸聖眾。手執華臺。接引於我。一剎那頃。生在佛前。具菩薩行。廣度眾生。同成種智。

﹝懺悔已。歸命禮阿彌陀佛及一切三寶﹞

南無佛

南無法

南無僧

南無本師釋迦牟尼佛﹝一拜﹞

南無本師阿彌陀佛﹝一拜﹞

南無觀世音菩薩﹝一拜﹞

南無大勢至菩薩﹝一拜﹞

南無淸淨大海眾菩薩﹝一拜﹞

南無三賢十地菩薩﹝一拜﹞

南無蓮池海會菩薩﹝一拜﹞

南無歷代祖師菩薩﹝一拜﹞

南無護法諸天菩薩﹝一拜﹞

南無三界聖賢菩薩﹝一拜﹞

誦彌陀經﹝繞旋行道﹞

念往生咒﹝三徧﹞

西方贊﹝齊和﹞

至心信禮。西方淨土主。阿彌陀。無量壽。因中發弘誓。唵﹝啞吽﹞。接引娑婆。到西方。不退地。授佛記。常聞說法音。七寶池。八功徳水。三十六萬億。唵﹝啞吽﹞。同赴蓮池會。若歸依。能消滅。○○十惡罪。佛子若歸依。能消滅。○○十惡罪﹝三歸唱云各一拜﹞。

自歸依佛當願眾生體解大道發無上心

自歸依法當願眾生深入經藏智慧如海

自歸依僧當願眾生統理大眾一切無礙

和南聖眾

懺儀﹝畢﹞

第三時佛事

起觀無量壽經﹝或小彌陀經代﹞

念往生咒﹝三徧﹞

提綱﹝三舉佛。三鳴尺。三問訊。靜坐聽講﹞

十萬餘程不隔塵

休將迷悟自疎親

剎那念盡恆沙佛

便是蓮華國里人

夫合塵背覺。栽荊棘於七寶園林。捨妄歸眞。列珠网向四生門戶。縱橫萬法。圓裹一心。非思量處。阿彌陀佛坐斷六根。嶽邊止千山之勢。無造作時。淸泰故鄕。橫吞八極。海上消萬派之聲。破羣昏。麗天杲日。不得專其明。療眾病。善見神藥。豈能擅其妙。飽饑虛之美膳。濟貧乏之多財。所以云。一稱阿彌陀佛名號。能滅八萬億劫生死眾苦。利益如是。豈譬諭所能及乎。只如卽今系念第三時佛事。且道見前眾信人等。同聲相應一句。如何指陳。

但知佛向舌根念

肯信華從足底生

﹝坐持佛號同前﹞

講演﹝法師鳴尺﹞

打破虛空笑滿腮

玲瓏寶藏豁然開

要明空劫生前事

一一承當見出來

記得古者道。淸珠投於濁水。濁水不得不淸。念佛投於亂心。亂心不得不佛。此說。乃諭念佛之念。與佛無間者也。西天有寶。名曰淸珠。何以得名爲淸。謂此珠投入渾濁不潔水中。珠入水一寸。則一寸之濁水。卽便澄湛淸潔。此珠之入水。自寸而尺此水隨珠下處。變濁爲淸。攺污爲潔。乃至此珠之沈墜不已。以至於底則此水污穢渾濁之貌。應時澄湛。當知淸珠。諭念佛之淨念。濁水。乃諭雜亂之業識也。當雜識紛亂之頃。能移一念。觀想慈容而稱念之。才念一聲。卽一念之間。散亂遠離。隨念寂靜。且一聲之念旣爾。移念入第二聲中。譬如淸珠之入水二寸也。自最初一念淸淨。至第二念亦淸淨。乃至第三。第四五。至於十百千萬億念。念念淸潔。念念寂滅。念念純眞。念念解脫。如教中所謂淨念相繼者也。諸仁者。要知阿彌陀佛是甚麼人。卽能念佛之眾生也。卽今三界中。循苦樂二境。與輪回結業。日夜營營而不得休息者。是甚麼人。卽是不能念阿彌之諸佛也。要知此一聲佛。非但今生不能念。逆而求之。由向多劫沈滯苦輪。未曾蹉口念著。所以至今日此念不能純熟。方將勉彊念得兩三聲。則疑心頓起。雜慮橫生。虛煩頰舌之動搖。徒使精神之馳散。欲求與佛相應。不異吹网之欲滿也。因甚如斯。蓋根本不深。操志無定。𨿽曰念佛。其實此念不與佛俱也。古人信心純至。正因凜然。重念生死。切思輪轉。萬緣寢削。百慮冰消。舉起一聲佛名。直下更無異見。原夫卽佛之念。如大阿劍。橫按當軒。卽念之佛如大火輪。星騰焰熾。使萬物﹝瞿﹣隹﹢安﹞之則燎。觸之則傷。久而念之。念外無別佛。佛外無別念。身心一致。能所兩忘。其到家之說。不容有聲。捷徑之詞。何。勞掛齒。可謂空證修之神術。超方便之正途。破死生蟄戶之雷霆。燭迷妄幽衢之日月。如使盡言念佛。了生死之至理。𨿽一气吐微塵數偈。終莫能盡。今辰三時系念佛事將畢。个个蓮風口。人人葵日傾心。入耳皆七重行樹之玄音。極目盡萬徳慈尊之妙色。卽今某等。承玆上善。決定往生。且道一念未萌已前。還有這个消息也無。更聽說偈。

此心空寂念何依

故國雲歸熟未歸

華外玉雞啼曉日

遠迎新佛奉慈悲

﹝行道課佛如前﹞

讖悔﹝法師鳴尺﹞

蓋聞念佛旣從心出。結業豈自外來。須臾背念佛之心。剎那向結業之所。今則念心堅密。佛境洞明求業根。當處虛空。覓罪性。了不可得﹝眾等依憑教法。作三時系念佛事。捧誦觀無量壽經。往生淨土神咒。稱念樂邦教主萬徳洪名。講演大乘第一義諦。決定往生法要。及開啟回向。懺悔發願。作種種佛事。所集勝因﹞專爲﹝某﹞等。生無住相。沈沈傾幻海之漚。死絕去緣。栩栩受漆園之夢。戒香馥鬱。慧炬榮煌。三千聲佛號。共播口門。迷雲開而性天獨朗。十萬里樂邦。全彰眼界。妄塵盡而心地廓通。惟願羣業頓空。諸根圓淨。直顯惟心淨土。覃明自性。彌陀。一舉念。一華開裛露迎風。香浮玉沼。一馳情。一果熟。含霜對日。影墜金園。經行坐臥在其中。舞蹈遊從非分外。得佛受用。徹法底源。常寂光。處處見前。大願王。塵塵會合。更爲某等志心讖悔﹝大眾跪和。念後偈﹞。

我等自從無量劫

不知不覺染諸塵

佛在世時我沈淪

今得人身佛滅度

懊惱自身多業障

不見如來金色身

我今對佛法僧前

一一披陳皆讖悔

上來讖悔已竟。今當披陳發願。行不離願而行已彰。願不越。行而願益著。心佛旣無差別。行願安有異殊。今辰合會眾等。系念三時佛事已周。所修之行全該。所發之願具顯。玆恐心多散失。願易泯忘。重請尊慈再三發願。

發願﹝法師鳴尺。大眾跪和﹞

眾生無邊誓願度

惱煩無盡誓願斷

法門無量誓願學

佛道無上誓願成

自性眾生誓願度

自性煩惱誓願斷

自性法門誓願學

自性佛道誓願成

西方贊﹝唱念﹞

念佛功徳。不可思議。法界普光輝。二有齊資。四恩總利。上祝皇帝。聖壽萬歲。法界有情。同生極樂國。普願同生極樂國。

願以此功徳

普及於一切

我等與眾生

皆共成佛道

第三時佛事﹝畢﹞﹝淨土文回向﹞

勸人念佛

身爲苦本覺悟早修。

只這色身。誰信身爲苦本。盡貪世樂。不知樂是苦因。浮生易度。豈是久居幻質非堅。總歸磨滅自未入胞胎之日。寧有這男女之形。只緣地水火風。假合而成。不免生老病死。雕殘之苦。上無絲綫可掛。下沒根株所生。虛浮如水上泡。須臾不久。危脆似艸頭露。條忽便無。長年者。不過六七十以皆已。短命者。大都二三十而早夭。又有今日不知來日事。又有上牀別了下牀時。幾多一息不來。便覺千秋永別﹝雪峯頌。一盞孤燈照夜臺。上牀脫了襪和鞋。三魂六魄夢中去。未委明朝來不來﹞。嘆此身。無有是處。柰誰人不被他瞞。筋纏七尺骨頭。皮裹一包肉塊。九孔常流不淨。六根恣逞無明。發毛爪齒。聚若堆塵。涕唾精液。污如行廁。裏面盡蛆虫聚會外頭招蚊虱交攢。沾一災一疾。皆死得人。更大熱大寒。催人易老。眼被色牽歸餓鬼。耳隨聲去入阿鼻。口頭喫盡味千般。死後只添油幾滴﹝張魁詩云。紅紅白白莫相瞞。無位眞人赤肉團。敗壞不如豬狗相。只今便作死屍看﹞。此身無可愛惜。諸人當願出離。如何迷昧底。尙逞風流蒙憧漢。猶生顚倒。或有骷髏頭上。簪華簪艸。或有臭皮袋畔。帶麝帶香。羅衣罩了膿血囊。錦被遮卻泄溺桶。用盡姦心百計。將謂住世萬年。不知頭痛眼華。閻羅王接人來到。那更鬢班齒損。無常鬼寄信相尋。个个戀色貪財。盡是失人身捷徑。日日飲酒食肉。無非種地獄深根。眼前圖快活一時。身後受苦辛萬劫。﹝淨土文。皮包血肉骨纏筯。顚倒凡夫認作身。到死始知非是我。從前金玉付他人﹞一旦命根絕處。四大風刀割時。外則腳手牽抽。內則肝腸痛裂。縱使妻兒相惜。無計畱君。假饒骨肉滿前。有誰替汝。﹝古頌。父母恩深終有別。夫妻義重也分離。人情似鳥同林宿。大限來時。各自飛﹞生底只得悲啼痛切。死者不免神識奔馳。前途不見光明。舉眼全無伴侶。過柰河厈。見之無不悲傷。入鬼門關。到者盡皆淒慘。世上才經七日。陰間押見十王。曹官抱案沒人情。獄卒持叉無笑具。平生作善者。送歸天道仙道人道。在日造惡者。押入湯塗火塗刀塗。鑊湯沸若厓崩。劍樹勢如山聳。灌銅汁而徧身肉爛。吞鐵丸而滿口煙生。遭銼磕。則血肉淋漓。入寒冰。則皮膚凍裂。身碎業風吹再活。命終羅剎喝重生。人間歷盡百春秋。獄內方爲一晝夜﹝延光集。鑊湯壚炭喧幽壤。劍樹刀山聳太淸。受罪要終八萬劫。獄卒牛頭始放行﹞。魂魄𨿽歸鬼界。身屍猶臥棺中。或隔三朝五朝。或當六月七月。腐爛則出虫出血。臭穢則燻地燻天。迸脹不堪觀。醜惡眞可怕。催促付一堆野火。斷送埋萬里荒山。昔時耍悄紅顏。番成灰鑪。今日荒涼白骨。變作泥堆﹝寒山頌。胭脂畫面嬌千樣。龍﹝塵﹣土﹢﹝﹖﹡矢﹞燻衣悄百般。今日風流都不見。綠楊芳艸髑髏寒﹞。從前恩愛。到此成空。自昔英雄。如今何在。淚雨灑時空寂寂。悲風動處冷颼颼。夜闌而鬼哭神號。歲久而鴉餐雀啄。荒艸畔謾畱碑石。綠楊中空。掛紙錢。下稍頭。難免如斯。到這里。怎生不醒﹝寒山云。雀啄鴉餐皮肉盡。風吹日灸髑髏乾。目前試問傍觀者。自把形骸仔細觀﹞。大家具眼。休更埋頭。番身跳出迷津。彈指裂開愛网。休向鬼窟裏作活計。要知肉團上有眞人。是男是女總堪修。若智若愚皆有分。但請回光返照。便知本體元無。若未能學道參禪。也且勤持齋念佛。捨惡歸善。攺往修來。移六賊。爲六神通。離八苦。得八自在。便好替天行化。不妨代佛接人。對眾。爲大眾宣揚。歸家。爲一家解說。使處處齊知覺悟。教人人盡免沈淪。上助諸佛轉法輪。下拔眾生離苦海。佛言不信。何言可信。人道不修。何道可修。淨土不生。何土可生。莫教一日換了皮。縱有千佛難救汝。火急進步。時不待人。各請直下承當。莫使此生空過﹝寒山云。百骸漬散雜塵泥。一物長靈復是誰。不得此時通綫路。骷髏著地幾人知﹞

奉勸﹝畢﹞。施食。

念佛正因說

蓋聞恆河沙數眾如來。彌陀第一。十方微塵諸佛剎。極樂是歸。至理本祗惟心。初門必由因地。故知合抱之木。發於毫芒。千里之行。始於初步。欲超生死。以淨土爲歸趣之方。將證涅盤。故念佛乃正心之要。深信極樂。眞解脫之妙門。諦想彌陀。實眾生之慈父。先明落處。故望果以修因。漸履玄途。是從因而至果。故知集羣賢而結社。有其旨焉。專念佛而勸人。興其教也。因該果海。果徹因源。形直無不影端。聲和自然響順。勢至示證圓通之要。世尊說修淨業之因。從聞思修。登三摩地。憑信行願。入法界門。是以一念興而萬靈知。信心生而諸佛現。才稱寶號。已投種於蓮胎。一發菩提。卽標名於金地。有緣斯遇。自悟自修。淺信不持。大愚大錯。故云一乘唱極。終歸獲至於樂邦。萬行圓修。最勝獨稱於寶號。八十億劫之重罪。廓爾煙消。十萬億劫之遐方。倐如羽化。想念專注。卽觀心而見佛身。心境交參。卽因門而成勝果。十方淨穢。捲舒同在於毫端。一性包融。浩博該羅於法界。是則諸佛與眾生交徹。淨土與穢土冥通。彼此互收。事理無礙。若神珠之頓含眾寶。猶帝网之交映千光。我心旣然。生佛同爾。是知遊神億剎。實生乎自己心中。孕質九蓮。豈逃於剎那際內。二乘賢輩。回心卽達於金池。五逆凡夫。十念便登於寶界。嗟乎。識昏障重。信寡疑多。貶淨業爲權乘。嗤誦持爲粗行。豈非耽溺火宅。自甘永劫之沈迷。悖悷慈親。深痛一生之虛喪。須信非憑他力。截業惑以無由。不遇此門。脫生死而無路。誓同諸佛。敢效前修。勸勉後賢。深崇此道。已發願。今發願。當發願。事事而回向彌陀。若已生。若今生。若當生。念念而皆歸淨土。欲取一生事辦。便於這里畱心。一切時中。千車合轍。四威儀內。萬善同歸。齊登極樂妙門。速成念佛三昧。最初一步要分明。直至西方無異路。

重刻三時系念跋

余觀世俗小民。凡祈福禳災延生送死。往往信巫師邪說。或屠宰以呼魍魎。或聚集以宣羅教。至士大夫家。亦往往信從而不悟。余甚悲之。夫此兩者。一殺生。一念佛。豈不迥然。而要之。皆入地獄如箭。何也。殺生以要福。比之殺人以媚。人未蒙福。而罪反加。命命相酬。地獄未有了日。可悲也。至世之從羅教者尢甚焉。大抵口菩薩。而行闡提。最便於梟頑姦佞之徒。托之以飽其欲。而恣其胸臆。至有不忍言者。且淫戒。佛之第一義也。彼以爲無傷。喪祭。生人之第一事也。彼悉除滅之而不顧。愚夫愚婦從其教。以爲甚便而無難。且可藉之以饕信施。以爲甚利而無苦。相率以入地獄。而亦未有了日。尢可悲也。嗟嗟。世人以愛生而信邪巫。竟作滅生之事。以從佛而信邪師。竟作謗佛之事。倀倀乎。如夜行而無燭。濟大川而亡舟楫也。悲哉悲哉。余伏睹遠公彌陀懺儀。中峯系念法事。踴躍稽首。而嘆曰。此冥俗之朗炬。中流之巨壺也。仗此以祈福禳災。延生送死。則滅生前之罪愆。受將來之福報。願無不遂。求無不獲。蓮土必生。穢邦除障。卽天樂無羨。況地獄哉。遂募同志。捐金繡梓。以廣流通。嗟嗟。彼兩邪說者。能歸依懺悔。而攺業焉。地獄而蓮華矣。不然。卽彌陀引手。遠公中峯說法。亦救汝不得。

萬曆辛卯孟夏八日奉佛弟子周從龍徐名世和南謹跋

周從吾焚香校正

