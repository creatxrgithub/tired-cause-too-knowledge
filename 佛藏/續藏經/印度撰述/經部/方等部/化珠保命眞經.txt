續藏經化珠保命眞經

佛說化珠保命眞經

藥王菩薩化理流布

如是我聞。爾時佛在兜率羅天。頂摩尼珠﹝火﹡毗﹞耀如日。照見娑婆世界眾生因緣。天龍八部恭敬瞻仰。藥王藥上二法王子。卽從坐起頂禮。白佛言。世尊。眾生疾厄不等。卽如﹝病﹣丙﹢魯﹞痘。盛行世間。或生胎中。或在懷抱。或五六歲。以至長壯。邪气流染。存沒哀苦。以何因緣。得此惡證。佛言。善哉善哉。吾當爲汝細說如是因緣。惟摩尼珠。是歷劫來。諸佛之所凝結。虛空直陽。主持世界中有情無情。皆被普照。在人身中。性水精明。珠現其中。如萬川月。非一非多。靈光道气。爰﹝企﹣止﹢了﹞陰陽。緣諸眾生。無始劫來。燻染眞性。加以欲气粗濁。精血交媾。以故受生之後。眞妄搏擊。淸濁衡衡。此性體中。直摩尼珠。旣有淸濁明暗諸相。彼形骸裏。幻摩尼珠。遂有﹝病﹣丙﹢魯﹞痘。厚薄諸證。一法子再白佛言。佛性慈悲。摩尼普照。合得生理。緣何沒故。佛告王子。眞性不壞。生生不減。緣眾生心。妄起善惡。善气輕淸。惡气重濁。輕淸爲陽。重濁爲陰。陽淸珠明。性以制命。仍居陽界。陰濁珠暗。命與性離。仍還陰界。非摩珠有明有暗。而彼眾生自別明暗。陰陽異路。善惡異報。﹝病﹣丙﹢魯﹞痘存沒。以是不齊。藥王菩薩再起白佛。頗有眾生。現居陽界。於﹝病﹣丙﹢魯﹞痘時。見諸惡鬼。或男或女。種種惡形。提抱小兒。或至水邊。或以船載。爲何以故。現諸形像。佛言。一气氤氳。如水鴻潒。人處其中。如魚游水。陰气旣多。陰神隨之。神離其捨。而遊鴻潒。如人捨宅。而涉泛濫。至修善人。陽气陽神。見諸善形。亦復如是。彼命終人。過柰河橋。或有牛頭夜刃凶神。或有蓮華幢幡吉相。亦皆如是。一切惟心。更復何疑。時藥王菩薩再白佛言。嬰兒始孩。有何惡業。而得惡報。又若善男信女。將以何法。而得消災。願佛慈悲更爲演說。俾諸眾生堅固善念。佛言。善哉善哉。汝能諸眾生。求大饒益。我今當說。嬰孩何罪。緣世界眾生生死輪回。前世惡業。其性陰濁。神气不淸淨。摩尼不照。以致﹝病﹣丙﹢魯﹞亡。又或父母先人惡業相感。陰陽相纏。欠債殺生。淫穢不淨。致兒命不保。死沈受河。哀苦痛哭。受其罪報。曾不知愆。服藥求醫。怨天尢人。有何益哉。若有善男子善女人。常存善心。慈悲喜捨。時持殺盜淫邪之戒。便生端生有福之兒。神靈气淸。聰明智慧。與摩尼珠。渾合無二。有何災疹能侵。若有人於兒子﹝病﹣丙﹢魯﹞痘時。頓發善心。自悔惡業。父母齋戒。不殺不淫。香華耀燭。晨夕頂禮。持誦尊佛寶號。及祕密神咒。滿一千徧。或五千四千餘徧。卽有佛聖降靈。摩尼照耀。天龍守護。惡鬼逃亡。孩兒保命。父母延年。是大饒益。不可思議。時二法王子歡喜踴躍。稽首白佛。若有人持誦佛號。及神咒者。我當分身。徧至其處。普垂救護。俾得安寧。於是佛對藥王藥上二大菩薩。而說咒曰。

唵波羅蜜多唵悉達多般怛那

南無毗婆屍佛

南無屍棄佛

南無毗捨浮佛

南無拘畱孫佛

南無毗那含牟尼佛

南無迦葉佛

南無本師釋迦牟尼佛

南無當來彌勒尊

南無大慈大悲救苦救難靈感觀世音菩薩摩訶薩

南無誓度眾生消災增壽藥王藥上菩薩摩訶薩

唵波羅蜜多唵悉多般怛那

佛說化珠保命眞經

藥王菩薩化珠保命眞經序

貴陽龍岡莊地近夷。痘患爲甚。俗兒將痘。則出之曠野。不死然後持歸。予年過六旬。兒女各一。俱將痘從俗。遠置兒於廢廟中。有遊僧。體貌甚奇。持一小篋。時出篋中類居艸根。嚙曰。吾自樂此。不飲酒行。若大醉將跌狀。呼曰。急扶我骸。時廟中置兒。約十數僧。徧視之。伸兩指按諸兒面痘卽應。指所按處。而發余體。皆無予異之。欲延歸視女。僧曰。家向何方。指示之僧。俯首吸泉水。登髙望所向。噀之一方。小兒痘皆稀。如水珠象。曾無一失。後莫知所往。惟畱一像於廟壁中。及痘疹復行。爭抱兒置其所痘。復多吉時有牧童。從山中來。熟視其像。指謂眾曰。此僧吾方遇之山中醉臥。吾不敢近。眾卽隨牧童。追尋無迹。惟懸所持篋於石燈上。因發篋而得是經。遂祀其像。持誦此經。自是龍岡始知奉佛而災疹漸消。得免痘患。予欲廣施此經。以惠十方。故備述所自云。

弟子刑敬拜書

予謫居貴陽。多病寡歡。日坐小軒。撿方書及釋典。始得是經閱之。其妙義奧旨。大與虛無之談異。實余平生所未經見。按方書諸病之生。可以審證而治。惟﹝病﹣丙﹢魯﹞痘之種。不見經傳。上古未有間。有附會之說。終非的證。治無明驗。此經所言。甚詳悉可信。且痘之發也。必焚香潔淨。戒酒。忌諸惡穢。其機蓋與神通云細察。遊僧所吉。卽藥王菩薩現世度厄。其曰吾自樂此者藥也。曰急扶我骸者急救嬰孩。也乃謀之父老。因其廢廟。而寺之名。其懸篋之石。曰佛篋峯寺。成二年而大興。疾病禱者立應。予旣名還攜歸。重刻此本。而家藏之。並爲之序。

正徳庚午陽明王守仁識

凡持此經。切須齋戒。不殺不淫。香燈華水。或設佛像禮念。或當空拜俑。仍虔具果品。齋供致祭行。珠神甚驗。或惇請僧道。代誦亦可﹝此貴陽相傳眞訣﹞。

萬曆己酉孟夏淨土弟子﹝陳宗濠藍折蔡炳藍堙﹞同梓

觀世音菩薩稀痘感應塔號

志心頂禮

海中湧出普陀山

觀音菩薩在其間

三竿翠竹爲伴侶

一枝楊柳灑塵凡

鸚鵡銜花來供養

龍女獻寶百千﹝舟﹡犬﹞

腳蹈紅蓮千朵現

手持淨水度羣生

大慈悲救苦難稀痘靈感觀世音菩薩

唵阿盧勒繼娑婆訶

請福迎祥消災錫慶﹝計五千四千八拜﹞

右觀音菩薩稀痘寶塔。素最靈應。己亥年。亨仲兒叔修方三歲。十一月忽發熱。家人飼以酒。遂過熱三日。痘見面通。紅如橘皮。狀見﹝虎﹣兒﹢﹝了﹣﹝丁﹣一﹞﹢﹝主﹣土﹢﹝乳﹣孚﹞啼。狂舞不止。家人惶駭。亨仲亦憂甚。無可柰何。因憶觀音稀痘之應。乃具香燭。牛家頂禮。始插香於鑪心。默計以爲必拜。盡一炷香方起。時兒啼甚。烝拜未及寸香。兒啼遂止。仲聞啼止。未知消息。竊計或藉靈應少差。否則事且不測。或毒坆坆內不能啼。未可知也。疑駭不可忍方拜。及寸餘。香卽起燃。紙燭照兒面。紅點﹝其／水﹞布。肉見白地。無復向時通紅之相。兒且穩睡。旣而痘瘍果保疹安。靈庇非一。當灌漿後。一醫謂宜服人參二錢。仲剪參在手。偶轉身觸撒於地。僮拾少許。因再市參。煎之方熟。又爲一僮誤觸火燼。藥罐覆地。仲悟遂不服參。後遇一名醫。謂曰。此兒漿後更服參。翻助火毒。未可瘳也。姑知觀音默佑之妙。亨仲深荷洪慈。莫繇酬報。因書此。晉勸流傳。令保童之家禱之。必獲靈應云。

萬曆己酉陽月吉旦閩王亨仲燻沐拜梓

竺幹之書不經譯而傳於玆土者。吾於此經始見焉。新建所謂藥王菩薩現世度厄。良有以也。新建於儒可謂傑然者也。尊信此經。而刻之序也。則世儒豈可異端而侮之哉。況於奉佛者耶。予得此經。而什襲珍藏也久矣。藥王菩薩不待請。而化現流布。予又憶。古曰。君子莫大乎善與人同。是故附剞厥氏。令廣其傳云。

寬文壬子夏至日杉室主人連山僧交易書

文政五壬午年十二月十二日以稻野千手院靜快法印本書寫功了

北斗山沙門秀陽﹝六十四歲﹞

