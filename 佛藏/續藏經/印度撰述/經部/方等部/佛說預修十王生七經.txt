續藏經佛說預修十王生七經

唐藏川述

佛說預修十王生七經

謹啟諷閻羅王預修生七往生淨土經。誓勸有緣。以五會啟經入贊。念阿彌陀佛。

成都府大聖慈寺沙門藏川述

佛說閻羅王授記四眾逆修生七往生淨土經贊曰。

如來臨般涅盤時

廣召天靈及地祇

因爲琰魔王授記

乃傳生七預修儀

如是我聞。一時佛。在鳩屍那城。阿維跋提河邊。婆羅雙樹間。臨般涅盤時。舉身放光。普照大眾。及諸菩薩摩訶薩。天龍神王。天王帝釋。四天大王。大梵天王。阿修羅王。諸大國王。閻羅天子。大山府君。司命司錄。五道大神。地獄官典。悉來集會。敬禮世尊。合掌而立贊曰。

時佛舒光滿大千

普臻龍鬼會人天

釋梵諸天冥密眾

咸來稽首世尊前

佛告諸大眾。閻羅天子。於未來世。當得作佛。名曰普賢王如來。十號具足。國土嚴淨。百寶莊嚴。國名華嚴。菩薩充滿贊曰。

世尊此日記閻羅

不久當來證佛陀

莊嚴寶國常淸淨

菩薩修行眾甚多

爾時阿難白佛言。世尊。閻羅天子。以何因緣。處斷冥間。復於此會。便得授於當來果記。佛言。於彼冥途。爲諸王者。有二因緣。一是住不思議解脫不動地菩薩。爲欲攝化極苦眾生。示現作彼琰魔等王。二爲多生習善犯戒故。退落琰魔天中。作大魔王。管攝諸鬼。科斷閻浮提內。十惡五逆。一切罪人。系閉牢獄。日夜受苦。輪轉其中。隨業報身。定生注死。今此琰魔天子。因緣已熟。是故我記。來世寶圓。證大菩提。汝等人天。不應疑惑贊曰。

悲增普化示威靈

六道輪回不暫停

教化厭苦思安樂

故現閻羅天子形

若復有人。造此經。受持讀誦。捨命之後。不生三塗。不入一切諸大地獄贊曰。

若人信法不思議

書寫經文聽受持

捨命頓超三惡道

此身長免入阿鼻

在生之日。殺父害母。破齊破戒。殺豬牛羊雞狗毒蛇。一切重罪。應入地獄。十劫五劫。若造此經。及諸尊像。記在業鏡。閻王歡喜。判放其人。生富貴家。免其罪過贊曰。

破齊毀戒殺雞豬

業鏡照然報不虛

若造此經兼畫像

閻王判放罪銷除

若有善男子善女人。比丘比丘尼。優婆塞優婆夷。預修生七齊者。每月二時。供養三寶。祈設十王。修名納狀。奏上六曹。善業童子。奏上天曹地府官等。記在名案。身到之日。便得配生快樂之處。不住中陰四十九日。不待男女追救。命過十王。若闕一齊。滯在一王。畱連受苦。不得出生。遲滯一年。是故勸汝。作此要事。祈往生報贊曰。

四眾修齊及有時

三旬兩供是常儀

莫使闕緣功徳小

始交中陰滯冥司

爾時地藏菩薩。龍樹菩薩。救苦觀世音菩薩。常悲菩薩。陀羅尼菩薩。金剛藏菩薩。各各還從本道光中。至如來所。異口同聲。贊嘆世尊。哀湣凡夫。說此妙法。拔死救生。頂禮佛足贊曰。

足膝賫胸口及眉

六光菩薩運深悲

各各同聲咸贊嘆

勤勤化物莫生疲

爾時二十八重。一切獄主。閻羅天子。六道冥官。禮拜發願。若有四眾。比丘比丘尼。優婆塞優婆夷。若造此經。讀誦一偈。我當免其一切苦楚。送出地獄。住生天道。不令稽滯。隔宿受苦贊曰。

冥官注記及閻王

諸佛弘經禮贊揚

四眾有能持一偈

我皆送出往天堂

爾時閻羅天子。說偈白佛。

南無阿羅訶。眾生苦業多。輪回無定相。猶如水上波贊曰。

閻王白佛說伽他

湣念眾生罪苦多

六道輪回無定相

生滅還同水上波

願得智慧風。飄墮法輪河。光明照世界。巡歷悉經過。普救眾生苦。降伏攝諸魔。四王行國界。傳佛修多羅贊曰。

願佛興揚智慧風

飄歸法海洗塵朦

護世四王同發願

常傳經典廣流通

凡夫修善小。顚倒信邪多。持經免地獄。書寫免災痾。超度三界難。永不見藥叉。生處登髙位。富貴壽延遐贊曰。

惡業凡夫善力微

信邪倒見入阿鼻

欲求富樂家長命

書寫經文聽受持

至心誦此經。天王恆記錄。欲得無罪咎。莫殺祀神靈。爲此入地獄。念佛禮眞經。應當自誡勗。手執金剛刀。斷除魔種族贊曰。

罪苦三塗業易成

都緣殺命祭神明

願執金剛眞慧劍

斬除魔族悟無生

佛行平等心。眾生不具足。修福似微塵。造罪如山嶽。欲得命延長。當修造此經。能除地獄苦。往生豪貴家。善神恆守護贊曰。

罪如山嶽等恆沙

福小微塵數未多

猶得善神常守護

往生豪富信心家

造經讀誦人。忽爾謝報齡。天王恆引接。菩薩捧花迎。隨心往淨土。八百億千生。修行滿證入。金剛三昧城贊曰。

若人奉佛造持經

菩薩臨終自往迎

淨國修行圓滿已

當來正覺入金城

爾時佛告阿難。一切龍神八部。及諸大臣。閻羅天子。大山府君。司命司錄。五道大神。地獄官等。行道天王。當起慈悲。法勿有慢。可容一切罪人。慈孝男女。修齋造福。薦拔亡人。報生養之恩。七七修齋造像。以報父母。令得生天贊曰。

佛告閻羅諸大神

眾生罪業具難陳

應爲報恩客造福

教蒙離苦出迷津

閻羅法王。白佛言。世尊。我等諸王。皆當發使乘黑馬。把黑幡。著黑衣。撿亡人家。造何功徳。準名放牒。抽出罪人。不違誓願贊曰。

諸王遣使撿亡人

男女修何功徳因

依名放出三塗獄

免歷冥間遭苦辛

第一七日過秦廣王贊曰。

一七亡人中陰身

驅將隊隊數如塵

且向初王齊檢點

由來未渡柰河津

第二七日過初江王贊曰。

二七亡人渡柰河

千羣萬隊涉江波

引路牛頭肩挾棒

催行鬼卒手擎叉

第三七日過宋帝王贊曰。

亡人三七轉恓惶

始覺冥途險路長

各各點名知所在

羣羣驅送五官王

第四七日過五官王贊曰。

五官業秤向空懸

左右雙童業簿全

輕重豈由情所願

低昂自任昔因緣

第五七日過閻羅王贊曰。

五七閻王息諍聲

罪人心恨未甘情

策發仰頭看業鏡

始知先世事分明

第六七日過變成王贊曰。

亡人六七滯冥途

切迫坐人執意愚

日日只看功徳力

天堂地獄在須臾

第七七日過大山王贊曰。

七七冥途中陰身

專求父母會情親

福業此時仍未定

更看男女造何因

第八百日過平等王贊曰。

亡人百日更恓惶

身遭枷械被鞭傷

男女努力造功徳

從慈妙善見天堂

第九一年過都市王贊曰。

一年過此轉苦辛

男女修齋福業因

六道輪回仍未定

造經造佛出迷津

第十至三年過五道轉輪王贊曰。

後三所歷是開津

好惡惟憑福業因

不善尙憂千日內

胎生產死夭亡身

十齋具足。免十惡罪。放其生天贊曰。

一身六道苦茫茫

十惡三塗不易當

努力修齋功徳具

恆沙諸罪自銷亡

我常使四藥叉王。守護此經。不令陷沒贊曰。

閻王奉法願弘揚

普告人天眾道場

我使藥叉齊守護

不令隱沒永流行

稽首世尊。獄中罪人。多是用三寶財物。喧鬧受罪。識信之人。可自誡愼。勿犯三寶。業報難容。見此經者。應當修學贊曰。

欲求安樂住人天

必莫侵淩三寶錢

一落冥間諸地獄

喧喧受苦不知年

爾時琰魔法王。歡喜踴躍。頂禮佛足。退坐一面。佛言。此經名爲閻羅王。授記四眾。預修生七往生淨土經。汝當流傳國界。依教奉行贊曰。

閻王退坐一心聽

佛更殷勤囑此經

名曰預修生七教

汝兼四眾廣傳行

佛說閻羅王授記四眾。預修生七往生淨土經。普勸有緣。預修功徳。發心歸佛。願息輪回贊二首第一首。

一身危脆似風燈

二鼠侵欺嚙井藤

苦海不修橋筏度

欲憑何物得超升

第二歸佛修心贊曰。

船橋不造此人癡

遭險恓惶君始知

若悟百年彈指過

修齋聽法莫教遲

佛說預修十王生七經

權衡現迹。誓度羣類。應機大聖。鑑衡慈王。誓盡迷倫。乃證菩提。甚深弘願。天矣盡矣。凡人現棲於幽冥。則眞身定降於苦類。極濟沈倫。拔苦與樂。莫爲及也。道人某廣勸緇素。敬成供養儀典。妝﹝米﹡黃﹞披閱。願蒙冥佑。現增福壽。歷代幽魂超登樂。奉祝國祚靈長。民遊富城。何幸如斯。

成化五年六月日誌

