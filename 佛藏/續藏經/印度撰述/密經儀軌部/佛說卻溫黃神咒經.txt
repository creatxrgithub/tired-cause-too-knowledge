續藏經佛說卻溫黃神咒經

佛說卻溫黃神咒經

聞如是一時佛遊王捨城竹林精舍與四部弟子大眾俱會爲說經法爾時維耶離國屬疫气猛盛赫赫猶如熾火死亡無數無所歸趣無方救療於是阿難長跪合掌白佛言彼阿耶離國遭溫气疫毒惟願世尊說諸聖術卻彼毒气令得安穩離眾苦患佛告賢者阿難汝當聽受之有七鬼神常吐毒气以害萬姓若人得毒頭痛寒熱百節欲解苦痛難言人有知其名字者毒不害人是故吾今爲汝說之阿難言願欲聞之佛言若四輩弟子欲稱鬼神名安之時當言南無佛陀耶南無達摩耶南無僧伽耶南無十方諸佛南無諸菩薩摩訶薩南無諸聖僧南無咒師﹝某甲﹞今我弟子所說神咒卽從其願如是神名我今當說沙羅佉三說沙羅佉已便說咒曰。

夢多難鬼

阿佉尼鬼

尼佉屍鬼

阿佉那鬼

波羅尼鬼

阿毗羅鬼

波提棃鬼

佛言是七鬼神咒名字如是若人熱病時當呼七鬼神名字言疾去疾去莫得久住我弟子身令毒消滅病速除愈我弟子今歸依三寶燒香禮敬行是諸佛所說神咒若有咒神不隨諸佛教者頭破作七分如阿棃樹枝若人得病一日二日三日乃至七日熱病煩悶先咒神水以與病者飲之當三七徧誦此咒經病毒五溫之病並皆消滅若亦立門書著气病者當額書七鬼神名字復取五色縷綫各各結其名字系著門上大吉祥也若能勤誦此經專心受持齋戒不喫燻辛誦此七鬼神名字溫鬼永斷不過門戶自進至患家鬼見皆走一身永不染天行若能專心勸人書寫受持讀誦此經消殃卻害若人不能誦得竹筒盛安門戶上溫鬼不敢過門亦得延年養壽大吉祥也阿難叉手白佛言當何名此經云何奉持佛言此經名爲卻溫神咒佛說如是天龍鬼神一切大眾聞咒歡喜作禮奉行。

卻溫神咒經

