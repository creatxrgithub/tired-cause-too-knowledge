續藏經十二禮

龍樹菩薩造禪那崛多別譯

十二禮﹝禪那啒多三藏別譯龍樹菩薩贊禮阿彌陀佛文﹞

至心歸命禮西方阿彌陀佛。

稽首天人所恭敬

阿彌陀仙兩足尊

在彼微妙安樂國

無量佛子眾圍繞

願共諸眾生往生安樂國。

金色身淨如山王

奢摩佗行如象步

兩目淨若靑蓮華

故我頂禮彌陀佛

願共諸眾生往生安樂國。

面善圓淨如滿月

威光猶如千日月

聲如天鼓俱翅羅

故我頂禮彌陀佛

願共諸眾生往生安樂國。

觀音頂戴冠中住

種種妙相寶莊嚴

能伏外道魔憍慢

故我頂禮彌陀佛

願共諸眾生往生安樂國。

無比無垢廣淸淨

眾徳皎潔如虛空

所作利益得自在

故我頂禮彌陀佛

願共諸眾生往生安樂國。

十方名聞菩薩眾

無量諸魔常贊嘆

爲諸眾生願力住

故我頂禮彌陀佛

願共諸眾生往生安樂國。

金底寶間池生華

善根所成妙髙座

於彼座上如山王

故我頂禮彌陀佛

願共諸眾生往生安樂國。

十方所來諸佛子

顯現神通至安樂

瞻仰尊顏常恭敬

故我頂禮彌陀佛

願共諸眾生往生安樂國。

諸有無常無我等

亦如水月電影露

爲眾說法無名字

故我頂禮彌陀佛

願共諸眾生往生安樂國。

彼尊無量方便境

無有諸趣惡知識

往生不退至菩提

故我頂禮彌陀佛

願共諸眾生往生安樂國。

彼尊佛剎無惡名

亦無女人惡道怖

眾人至心敬彼尊

故我頂禮彌陀佛

願共諸眾生往生安樂國。

我說彼尊功徳事

眾善無邊如海水

所獲善根淸淨者

回施眾生生彼國

願共諸眾生往生安樂國。

校異

﹝此十二禮文出在迦才淨土論今刻依之又往生禮贊中夜偈亦用此文但每偈首有南無至心歸命禮西方阿彌陀佛十三字又每偈彌陀佛並作彌陀尊﹝集諸經禮懺儀第三及往生要集上所引亦作彌陀佛﹞又第七偈妙髙座作妙臺座又第十第十一兩偈前後易位此爲異耳﹞。

