景教三威蒙度讚

無上諸天深敬歎大地重念普安和人元眞性蒙依止三才慈父阿羅訶一切善眾至誠禮一切慧性稱讚歌一切含眞盡歸仰蒙聖慈光救離魔難尋無及正眞常慈父明子淨風王於諸帝中爲師帝於諸世尊爲法皇常居妙明無畔界光威盡察有界疆自始無人嘗得見復以色見不可相惟獨絕凝淸淨徳惟獨神威無等力惟獨不轉儼然存眾善根本復無極我今一切念慈恩歎彼妙樂照此國彌施訶普尊大聖子廣度苦界救無億常活命王慈喜羔大普耽苦不辭勞願捨羣生積重罪善護眞性得無繇聖子端任父右座其座復超無𣂨髙大師願彼乞眾請降栰使免火江漂大師是我等慈父大師是我等聖主大師是我等法王大師能爲普救度大師慧力助諸羸諸目瞻仰不暫移復與枯燋降甘露所有蒙潤善根滋大聖普尊彌施訶我歎慈父海藏慈大聖謙及淨風性淸凝法耳不思議

大秦景教三威蒙度讚一卷

尊經

敬禮妙身皇父阿羅訶應身皇子彌施訶證身盧訶寧俱沙已上三身同歸一體

瑜罕難法王盧伽法王摩矩辭法王明泰法王牟世法王多惠法王景通法王寶路法王千眼法王那寧逸法王珉艶法王摩薩吉思法王宜和吉思法王摩沒吉思法王岑穩僧法王二十四聖法王憲難耶法王賀薩耶法彌沙曳法王娑羅法王瞿盧法王報信法王

敬禮常明皇樂經宣元至本經志玄安樂經天寶藏經多惠聖王經阿思瞿利容經渾元經通眞經寶明經傳化經罄遺經原靈經述略經三際經徵詰經寧思經宣義經師利海經寶路法王經刪河律經藝利月思經寧耶﹝這﹣言﹢﹝手﹡頁﹞經儀則律經毘遏啟經三威讚經牟世法王經伊利耶經遏拂林經報信法王經彌施訶自在天地經四門經啟眞經摩薩吉斯經慈利波經烏沙那經

﹝謹案諸經目錄。大秦本教經都五百卅部。並是貝葉梵音。唐太宗皇帝貞觀九年。西域太徳僧阿羅本屆于中夏。並奏上本音。房玄齡魏徵宣譯奏言。後召本教大徳僧景淨。譯得已上卅部卷。餘大數具在貝皮夾。猶未翻譯﹞。

