摩尼教下部讚

□□□□□□□□□思一那里思咄鳥嚧詵伊鳥嚧詵□□□□□□□□□□布思﹝三﹞那里思咄麗﹝引所嫁反﹞伊所紇﹝耳﹡巳﹞□布□□□□□□□伊鳴嚧詵于呬所倒﹝五﹞奴嚕阿勿倒﹝六﹞奴嚕□□□﹝吉八﹞門啒利呼唵吽﹝九﹞謀蘇吽噎而坭緩﹝十﹞奴嚧呼詘欝□□﹝□□反引聲﹞涅薩底﹝十一﹞拂羅辭所底﹝十二﹞欝喏夷﹝口﹡闌﹞紗﹝口﹡曼﹞□﹝引﹞□﹝十三﹞□覽讚夷數文

□禮稱讚常榮樹眾寶莊嚴妙無比擢質彌綸充世界救葉花□□□□一切諸佛花間出一切智惠菓中生能養五種光明子能降五種貪□□心王淸淨恒警覺與信悟者增記念如有進發堅固者引彼令安平正路我今蒙開佛性眼得覩四處妙法身又蒙開發佛性耳能聽三常淸淨□是故澄心禮稱讚除諸亂意眞實言承前不覺造諸愆今時懇懺罪銷滅常榮寶樹性命海慈悲聽我眞實啟名隨方土無量名伎隨方土無量伎一切明性慈悲父一切被抄憐愍母今時救我離犲狼爲是光明夷數□大聖自是無盡藏種種珍寶皆充滿開施一切貧乏者各各隨心得如意大聖自是第二尊又是第三能譯者與自淸淨諸眷屬宣傳聖旨□□悟又是第八光明相作遵引者倚託者一切諸佛本相貇一切諸智心中王諸寶嚴者眞正覺諸善業者解脫門與抄掠者充爲救與纏縛□能爲解被迫迮者爲寬泰被煩惱者作歡喜慰愈一切持孝人再蘇一切光明性我今懇切求哀諸願離肉身毒火海騰波沸涌無暫停魔竭出入吞船舫元是魔宮羅剎國復是稠林籚筆澤諸惡禽獸交橫走蘊集毒虫及蚖蝮亦是惡業貪魔體復是多形卑訢期亦是暗界五重坑復是無明五毒院亦是無慈三毒苗復是無惠五毒泉上下寒熱二毒輪二七兩般十二殿一切魔男及魔女皆從肉身生緣現又是三界五趣門復是十方諸魔口一切魔王之暗母一切惡業之根源又是猛毒夜叉心復是貪魔意中念一切魔王之甲仗一切犯教之毒网能沈寶物及商人能翳日月光明佛一切地獄之門戶一切輪迴之道路徒搖常住涅槃王竟被焚燒囚永獄今還與我作留難枷鎖禁縛鎭相縈令我如狂復如醉遂犯三常四處身大地艸木天星宿大地塵沙及細雨如我所犯諸愆咎其數更多千萬倍廣惠莊嚴夷數佛起大慈悲捨我罪聽我如斯苦痛言引我離斯毒火海願施戒香解脫水十二寶冠衣纓珞洗我妙性離塵埃嚴飾淨體令端正願除三冬三毒結及以六賊六毒風降大法春榮性地性樹花菓令滋茂願息火海大波濤暗雲暗霧諸纏蓋降大法日普光輝令我心性恒明淨願除多劫昏癡病及以魍魎諸魔鬼降大法藥速醫治噤以神呪驅相離我被如斯多障礙餘有無數諸辛苦大聖鑑察自哀﹝弟﹡令﹞救我更勿諸災惱惟願夷數降慈悲解我離諸魔鬼縛現今處在火坑中速引令安淸淨地一切病者大醫王一切暗者大光輝諸四散者勤集聚諸天心者令□□我今以死願令蘇我今已暗願令照魔王散我徧十方引我隨形染三有令我昏醉無知覺遂犯三常四處身無明癡愛鎭相榮降大法藥令瘳愈大聖速申慈悲手桉我佛性光明頂一切時中恒守護勿令魔黨來相害與我本界已前歡院我曠劫諸煩惱盡我明性妙莊嚴如本未沈貪欲境復啟淸淨妙光輝眾寶莊嚴新淨土琉璃紺色新惠日照我法身淨妙國大聖自是吉祥時普曜我等諸明性妙色世間無有比神通變現復如是或現童男微妙相癲發五種雌魔類或現童女端嚴身狂亂五種□□□自是明尊憐愍子復是明性能救父自是諸佛最上兄復是智惠慈悲母

讚夷數文第二疊

懇切悲嘷誠心啟滿面慈悲眞實父願捨所造諸愆咎令離魔家詐親厚無上明尊力中力無上甘露智中王普施眾生如意寶接引離斯深火海懇切悲嘷誠心啟救苦平斷無顏面乞以廣敷慈悲翅令離能踃諸魔鳥無知肉身諸眷屬併是幽邃坑中子內外﹝墦﹣釆﹢﹝乞﹣乙﹢口﹞塞諸魔性常時害我淸淨體一切惡獸無能比一切毒蛇何能類復似秋末切風霜飄落善□□□□懇切悲嘷誠心啟美業具智大醫王善知識者逢瘳愈善慈愍者遇歡樂有礙無礙諸身性久已傷沈生死海肢節四散三界中請聚還昇超萬有更勿斷絕正法流更勿拋擲諸魔口降大方便慈悲力請蘇普厄諸明性莫被魔軍却抄將莫被怨家重來殺以光明翅慈悲覆捨我雨般身性罪惟願降大慈悲手按我三種淨法身除蕩曠劫諸纏縛沐浴曠劫諸塵垢開我法性光明眼無礙得覩四處身無礙得覩四處身遂免四種多辛苦開我法性光明耳無礙得聞妙法音無礙得聞妙法音遂免方般虛妄曲開我法性光明口具歎三常四法身具歎三常四法身遂逸渾合迷心讚開我法性光明手徧觸如如四寂身徧觸如如四寂身遂免沈於四大厄解我多年羈絆足得履三常正法路得履三常正法路速卽到於安樂國令我復本眞如心淸淨光明常間寂淸淨光明常間寂永離迷妄諸顚倒願我常見慈悲父更勿輪迴生死苦諸根已淨心開悟更勿昏癡無省覺我今依止大聖尊更勿沈迷生死道速降光明慈悲手更勿棄擲□魔□懇切悲嘷誠心啟降大慈悲恒遮護恕我曠劫諸愆咎如彼過去諸男女我是大聖明羔子垂淚含啼訴冤屈卒被犲狼諸猛獸劫我離善光明牧降大慈悲乞收採放入柔濡光明羣得﹝弟﹡頁﹞秀岳法山林遊行自在常無畏復是大聖明穀種被擲稠林荊棘中降大慈悲乞收採聚向法場光明窖復是大聖蒲萄枝元植法薗淸淨苑卒被葛勒騰相遶抽我妙力令枯悴復是大聖膏腴地被魔﹝卄／﹝栽﹣木﹢方﹞蒔五毒樹惟希法鑺利刀鐮斫伐焚燒令淸淨其餘惡艸及荊棘願以戒火盡除之榮秀一十五種苗申暢一十五□□復是大聖新妙衣卒被魔塵來坌染惟希法水洗令鮮得﹝弟﹡頁﹞法身淸淨體懇切悲嘷誠心啟眾寶莊嚴性命樹最上無比妙醫王平安淨業具眾善常榮寶樹性命海基忙堅固金剛體莁幹眞實無妄言枝條脩巨常歡喜眾寶具足慈悲葉甘露常鮮不彫果食者永絕生死流香气芬芳周世界已具大聖冀長生能蘇法性常榮樹智惠淸虛恒警覺果是心王巧分別懇切悲嘷誠心啟具智法王夷數佛令我肉身恒康﹝弟﹡頁﹞令我佛性無纏污一切時中增記念令離能吞諸魔口令離能吞諸魔口永隔惡業貪□□放入香花妙法林放入淸淨濡羔羣令我信基恒堅固令我得入堪褒譽懇切悲嘷誠心啟慈父法王性命主能救我性離災殃能令淨體常歡喜作寬泰者救苦者作慈悲者捨過者與我明性作勸愉與我淨體作依止能摧刀山及劒樹能降師子噤蚖蝮難治之病悉能除難捨之恩令相離我今決執法門愇大聖慈慜恒遮護慇懃稱讚慈父名究竟珍重願如是

歎無常文

末思信法王爲暴君所逼因卽製之

末思信法王爲暴君所逼因卽製之

告汝一切智人輩各聽活命眞實言具智法王忙儞佛咸皆顯現如目前我等旣蒙大聖悟必須捨離諸恩愛決定安心正法門勤求涅槃超大海又告上相福徳人專意勤求解脫者努力精修勿閑暇速卽離諸生死怕一切世界非常住一切倚託亦非眞如彼磧中化城閣愚人奔逐喪其身世界榮華及尊貴以少福徳自在者如雲涌起四山頭聚以風吹速散罷臭穢肉身非久住無常時至並破毀如春花葉暫榮柯豈得堅窂恒靑翠當造肉身由巧匠卽是虛妄惡魔王成就如斯窟宅已网捕明性自潛藏無恩飢火充連鎖殺害眾生無停住終日食噉諸身分仍不免於生死苦積聚一切諸財寶皆由惡業兼妄語無常之日並悉留仍與明性充爲杻先斷無明恩愛欲彼是一切煩惱海未來緣彼受諸殃現世充爲佛性械苦哉世間眾生類不能誠信尋正路日夜求財不暫停皆爲肉身貪魔主肉身破壞魔卽出罪業殃及淸淨性隨所生處受諸殃良爲前身業不正愛惜肉身終須捨但是生者皆歸滅一切財寶及田宅意欲不捨終相別縱得榮華於世界摧心須厭生死苦捨除憍慢及非爲專意勤修涅槃路生時裸形死亦爾能多積聚非常住男女妻妾嚴身具死後留他供別主逈獨將羞并惡業無常已後擔背負平等王前皆屈理却配輪迴生死苦還被魔王所綰攝不遇善緣漸加濁或入地獄或焚燒或共諸魔囚永獄歌樂舞笑諸音樂喫噉百味營田宅皆如夢見﹝目﹡交﹞還無子細思惟無倚託世諦暫時諸親眷豈殊客館而寄住暮則眾人共止宿旦則分離歸本土妻妾男女如債主皆由過去相侵害併是慈悲怨家賊所以意分還他力食肉眾生身似塚又復不異無底坑枉殺無數羣生類供給三毒六賊兵佛性湛然閉在中煩惱逼迫恒受苦貪淫饑火及先殃無有一時不相煮世界漸惡恒悤迫上下相管無歡娛眾生惟加多貧苦富者魔驅無停住修善之人極微少造惡之輩無邊畔貪淫饞魔熾燃王縱遇善緣却退散對面綺言恒相競元無羞恥及怕懼於聖光明大力惠非分加諸虛妄語眾生多被無明覆不肯勤修眞正路謗佛毀法慢眞僧惟加損害不相護汝等智人細觀察大界小界作由誰建立之時緣何造損益二條須了知一切有情諸形類世界成敗安置處如此並是祕密事究竟萬物歸何所善業忙儞具開揚顯說一切諸性相汝等尋求解脫者應須覺了諦思量布施持齋勤讀誦用智分別受淨戒憐愍怕懼好軌儀依因此力免災隘踊躍堅窂於正法勤修智惠如法住共捨一切惡軌儀決定安心解脫處寧今自在爲性故能捨一切愛欲習無常忽至來相逼臨時懊惱悔何及子細尋思世間下無有一事堪憑在親戚男女及妻妾無常之日不相替惟有雨般善惡業隨彼佛性將行坐一切榮華珍玩具無常之日皆須捨智者覺察預前修不被魔王生死侵能捨恩愛諸榮樂卽免三毒五欲沈普願齊心登正路速獲涅槃淨國土七厄四苦彼元無是故名爲常樂□

普啟讚文

末夜暮闍作

普啟一切諸明使及以神通淸淨眾各乞慜念慈悲力捨我一切諸愆咎上啟明界常明主并及寬弘五種大十二常住寶光王無數世界諸國土又啟奇特妙香空光明暉輝淸淨相金剛寶地元堪譽五種覺意莊嚴者復啟初化顯現尊具相法身諸佛母與彼常勝先意父及以五明歡喜子又啟樂明第二使及與尊重造新相雄猛自在淨法風并及五等驍健子復啟道師三丈夫自是第二尊廣大夷數與彼電光明并及湛然大相柱又啟日月光明宮三世諸佛安置處七及十二大船主并餘一切光明眾復啟十二微妙時吉祥淸淨光明體每現化男化女身殊特端嚴無有比又啟五等光明佛水火明力微妙風并及淨气柔和性並是明尊力中力復啟富饒持世主雄猛自在十天王勇健大力降魔使忍辱地藏與催明又啟閻默善思惟卽是夷數慈悲想眞實斷事平等王并及五明淸淨眾復啟特勝花冠者吉祥淸淨通傳信最初生化諸佛相及與三世慈父等又啟喚應警覺聲并及四分明兄弟三衣三輪大施主及與命身卉木子復啟四十大力使并七堅固莊嚴柱一一天界自扶持各各盡現降魔相又啟普徧忙儞尊閻默惠明警覺日從彼大明至此界敷楊正法救善子詮柬十二大慕闍七十有二拂多誕法堂住處承教人淸淨善眾并聽者又詮新人十二體十二光王及惠明具足善法五淨戒五種智惠五重院一切諸佛常勝衣卽是救苦新夷數其四淸淨解脫風眞實大法證明者又啟善法羣中相上下內外爲依止詮柬一切本相貌上中下界無不徧復告窴空一切眾大力敬信尊神輩及諸天界諸天子護持淸淨正法者又啟善業尊道師是三明使眞相貌自救一切常勝子及以堅持眞實者復啟光明解脫性一切時中無盡藏及彼最後勝先意并餘福徳諸明性我今諦信新明界及與於中常住者惟願各降慈悲力蔭覆我等恒觀察我今專心求諸聖速與具足眞實願解我得離眾災殃一切罪障俱銷滅敬禮淸淨微妙風本是明尊心中智恒於四處光明宮遊行住止常自在淸淨光明大力惠我今至心普稱歎慈父明子淨法風并及一切善法相一切光明諸佛等各願慈悲受我請與我離苦解脫門令我速到常明界又歎善業修道眾過去未來現在者各開淸淨甘露口吐大慈音捨我罪末夜今修此歎偈豈能周悉如法說而於聖凡諸天眾咸願無殃罪銷滅復啟一切諸明使及以神通淸淨眾各降大慈普蔭覆拔除我等諸愆咎淸淨光明力智惠慈父明子淨法風微妙相心念思意夷數電明廣大心又啟眞實平等王能戰勇健新夷數雄猛自在忙儞尊并諸淸淨光明眾一切善法羣中相一切時日諸福業普助我等加勤力功徳速成如所願

伽路師羅﹝口﹡亡﹞﹝一﹞伽路師立無羅﹝二﹞伽路師阿嘍訶﹝三﹞呬﹝耳﹡巳﹞訖哩吵﹝四﹞伽路師奧卑嘌﹝五﹞伽路師奧補忽﹝六﹞伽路師奧活時雲﹝口﹡能﹞﹝七﹞欝于而勒﹝八﹞鳴嚧﹝口﹡闌﹞而雲咖﹝引九﹞欝佛呬不哆﹝舌頭﹞漢沙﹝口﹡闌﹞﹝十﹞醫羅訶耨呼邏﹝十一﹞醫羅訶紇彌哆﹝十二﹞夷薩鳥盧詵﹝十三﹞祚路欝于呬﹝十四﹞伽路師﹝十五﹞伽路師﹝十六﹞

稱讚忙儞具智王

諸慕闍作

稱讚忙儞具智王自是光明妙寶花擢幹彌輪超世界根果通身並堪譽若人能食此果者卽得長生不死身或復甞彼甘露味內外莊嚴令心憘卽是眾生倚託處策持令安得堅固能與我等無生滅豈不齊心稱讚禮珍重珍重慈父名究竟究竟願如是

一者明尊

那羅延佛作

一者明尊二者智惠三者常勝四者歡喜五者勤修六者眞實七者信心八者忍辱九者直意十者功徳十一者齊心和合十二者內外俱明莊嚴智惠具足如日名十二時圓滿功徳

收食單偈

大明使釋

一者無上光明王二者智惠善母佛三者常勝先意佛四者歡喜五明佛五者勤修樂明佛六者眞實造相佛七者信心淨風佛八者忍辱日光佛九者直意盧舍那十者知恩夷數佛十一者齊心電光佛十二者惠明莊嚴佛身是三世法中王開楊一切祕密事二宗三際性相義悉能顯現無疑滯

收食單偈第二疊

無上光明王智惠常勝五明元歡喜勤心造相恒眞實信心忍辱鎭光明宜意知恩成功徳和合齊心益惠明究竟究竟常寬泰稱讚稱楊四處佛

初聲讚文

夷數作

于﹝口﹡忍﹞喝思﹝口﹡能﹞﹝一﹞蘇昏喝思﹝口﹡能﹞﹝二﹞慕嚅嘟落思﹝口﹡能﹞﹝三﹞唵呼布喝思﹝口﹡能﹞﹝四﹞喍夷里弗哆喝思﹝口﹡能﹞﹝五﹞阿羅所底弗哆喝思﹝口﹡能﹞﹝六﹞佛呬弗哆喝思﹝口﹡能﹞﹝七﹞呼于里弗哆喝思﹝口﹡能﹞﹝八﹞訴布哩弗哆喝思﹝口﹡能﹞﹝九﹞呼史拂哆喝思﹝口﹡能﹞﹝十﹞﹝口﹡舟﹡巳﹞哩哬吽儞弗哆喝思﹝口﹡能﹞﹝十一﹞﹝口﹡舟﹡巳﹞吽哩弗哆喝思﹝口﹡能﹞﹝十二﹞呼咊無娑矣弗哆喝思﹝口﹡能﹞﹝十三﹞弗咾以弗哆喝思﹝口﹡能﹞﹝十四﹞弭呬哩麼儞弗哆喝思﹝口﹡能﹞﹝十五﹞那呼咊喝思﹝口﹡能﹞﹝十六﹞阿雲那﹝咻﹣木﹢爾﹞詵喝思﹝口﹡能﹞﹝十七﹞阿拂哩殞喝思﹝口﹡能﹞﹝十八﹞薩哆﹝舌中﹞喡詵喝思﹝口﹡能﹞﹝十九﹞雲那囉吽于而嘞喝思﹝口﹡能﹞﹝二十﹞咈﹝打﹣丁﹢慕﹞﹝口﹡戔﹞烏盧詵喝思﹝口﹡能﹞烏盧詵喝思﹝口﹡能﹞﹝二十一﹞止訶﹝舌根﹞哩娑布哩弗哆﹝惣與前同﹞

歎諸護法明使文

子黑哆忙儞電達作

有三疊

鳥列弗哇阿富覽彼驍踴使護法者常明使眾元堪譽願降大慈護我等無上貴族輝耀者蓋覆此處光明羣是守牧者警察者常能養育軟羔子眞斷事者神聖者遊諸世間最自在能降黑暗諸魔類能滅一切諸魔法進途善眾常提策於諸善業恒祐助與聽信者加勤力於諸時日爲伴侶又復常鑑淨妙眾令離怨嗔濁穢法勤加勇猛無閑暇令離魔王犯网毒寥蕳一切諸明性自引入於淸淨法訶罰惡業諸外道勿令損害柔和眾光明善眾加榮樂黑暗毒類令羞恥下降法堂淸淨處自榮善眾離怨敵顯現記驗爲寬泰能除怕懼及戰慓持孝善眾存慰愈通傳善信作依止滅除魔鬼雜毒焰其諸虛妄自然銷備辦全衣具甲伏利益童男及童女一切魔事諸辛苦如日盛臨銷暗影常作歡樂及寬泰益及一切善法所接引儭贈不辭勞利益觸處諸明性歡樂寬泰加褒譽普及同卿光明眾惟願驍勇諸明使加斯大眾堅固力自引常安泰寬處養育我等增福業

歎諸護法明使文第二疊

護正法者誠堪譽所謂大力諸明使無上光明之種族普於正法常利益如有重惱諸辛苦聖眾常蠲離淨法碎散魔界及魔女勿令對此眞聖教能除怨敵諸暗種安寧正法令無畏救拔羔子離犲狼善男善女寧其所芸除惡艸淨良田常自鑑臨使增長弱者策之加大力幖者偶之使無懼同卿眞眾須求請如響魔應聲速來赴一切時中策淨眾其樂性者常加力造惡業者令羞恥修善業者令歡喜淸淨法門令寬泰又復常加大寧靜我實不能具顯述此歎何能得周悉勇族所作皆成辦伎藝彌多難稱說尊者卽是劫傷怒思其餘眷屬相助者一切時中應稱讚爲是究竟堪譽者惟願令時聽我啟降大慈悲護我等任巧方便自遮防務得安寧離怨敵惟願法門速寬泰巍巍堂堂無障礙我等道路重光輝遊行之處得無畏歡樂慕闍諸尊首乃至眞心在法者各加踴躍及善業必於諸聖獲大勝

歎諸護法明使文第三疊

諸明使眾恕我等慈父故令護我輩無上善族大力者承慈父命護正法旣於明羣充牧主所有苦難自應防是開法者修道者法門所至皆相倚護樂性者棄世榮並請遮護加大力柔濡羔子每勤收光明淨種自防被法田荊棘勤科伐令諸苗實得滋成旣充使者馳驛者必須了彼大聖旨復與法體元無二平安護此善明羣世界法門諸聖置專令使眾常防護旣充福徳驍踴者實勿輕斯眞聖教頭首大將﹝耳﹡巳﹞俱孚常具甲仗摧逆黨大雄淨風能救父勅諸言教及戒約福徳勇健諸明使何故不勤所應事勿懷懈怠及變異莫被類於犯事者必須如彼能牧主掣脫羔兒免狼虎彼大威聖降魔將是上人相常記念元化使眾自莊嚴故令護法作寬泰令諸降魔伏外道以光明手持善眾勤加勇猛常征罰攻彼迷徒害法者淸淨善眾持戒人各願加歡及慈力我今略述名伎藝諸明使眾益法者其有聽眾相助人與法齊安無障礙救拔詮者破昏徒摧伏魔尊悅淨眾

歎無上明尊偈文

法王作之

我等常活明尊父隱密恒安大明處髙於人天自在者不動國中儼然住爲自性故開惠門令覺生緣涅槃路巧示我等性命海上方下界明暗祖微妙光輝內外照聚集詮簡善業體魔王惡黨競怒嗔恐明降暗不自在苦哉世間諸外道不能分別明宗祖輪迴地獄受諸殃良爲不尋眞正路告汝明羣善業輩及能悟此五明者常須警覺淨心田成就父業勿閑暇分別寥簡諸性相及覺明力被掟縛於此正法決定修若能如是速解脫世界諸欲勿生貪莫被魔家网所著堪譽惠明是法王能收我等離死錯照曜內外無不曉令我等類同諸聖恬寂仙藥與諸徒餌者卽獲安樂﹝這﹣言﹢至﹞鍊於淨法令堪譽心意莊嚴五妙身智惠方便教善子皆令具足無不眞奇特光明大慈父所集善子因祖力搥鍾擊鼓告眾生明身離縛時欲至究竟分折明暗力及諸善業并惡敵世界天地及參羅並由慈尊當解折魔族永囚於暗獄佛家踴躍歸明界各復本體妙莊嚴串戴衣冠得常樂

歎五明文

諸慕闍作

敬歎五大光明佛充爲惠甲堅牢院世界精華之妙相任持物類諸天地一切含識諸身命一諸眼見耳聞音能爲骨節諸身力能爲長養諸形類復作諸舌數種言又作諸音數種聲亦是心識廣大明能除黑暗諸災苦一切仁者之智惠一切辦者之言辭能作身貇端嚴色能爲貴勝諸福利復作上性諸榮顯又作勇健諸伎能是自在者威形勢是得寵者諸利用一切病者之良藥一切競者之和顏能作萬物諸身酵能爲依止成所辦復是世界榮豐稔又是艸木種種苗春夏騰身超世界每年每月充爲首若有智惠福徳人何不思惟此大力常須護念眞實言恒加怕懼勿輕慢覺察五大光明佛緣何從父來此界了知受苦更無過善巧抽拔離魔窟是卽名爲有眼人是卽名爲智惠者停罷一切諸惡業遂送還於本宗祖齋戒堅持常愼護及以攝念恒療治晝夜思惟眞正法務在銓澄五妙身其有地獄輪迴者其有劫火及長禁良田不識五明身遂卽離於安樂國

歎五明文第二疊

復告善業明兄弟用心思惟詮妙身各作勇健智船主渡此流浪他鄕子此是明尊珍貴寶咸用身船般出海勤醫被刻苦瘡疣久已悲哀希救護請各慈悲眞實受隨卽依數疾還主貴族流浪已多年速送本鄕安樂處端正光明具相子早拔離於貪欲藏幽深苦海尋珍寶奔奉涅槃淸淨王抽拔惡刻出瘡痍洗濯明珠離泥溺法稱所受諸妙供莊嚴淸淨還本主夷數肉血此卽是堪有受者隨意取如其虛妄違負心夷數自微無雪路憶念戰幖命終時平等王前莫屈理法相惠明餘諸佛爲此明身常苦惱過去諸佛羅漢等並爲五明置妙法今時雄猛忙儞尊對我等前皆顯現汝等智惠福徳人必須了悟憐慜性勤行醫藥防所禁其有苦患令瘳愈戒行威儀恒堅固持齋禮拜及讚誦身口意業恒淸淨歌唄法言無間歇又復眞實行憐愍柔和忍辱淨諸根此乃並是明身藥遂免疼悛諸苦惱流浪他鄕一朝客旣能延請令歡喜莊嚴寺舍恒淸淨勤辦衣糧雙出海

歎明界文

未冒慕闍撰

未冒慕闍撰

我等上相悟明尊遂能信受分別說大聖旣是善業體願降慈悲令普悅蒙父愍念降明使能療病性離倒錯及除結縛諸煩惱普令心意得快樂無幽不顯皆令照一切祕密悉開楊所謂兩宗二大力若非善種誰能祥一則髙廣非限量並是光明無暗所諸佛明使於中住卽是明尊安置處光明普徧皆淸淨常樂寂滅無動爼彼受歡樂無煩惱若言有苦無是處聖眾法堂皆嚴淨乃至諸佛伽藍所常受快樂光明中若言有病無是處如有得往彼國者究竟普會無憂愁聖眾自在各逍遙拷捶囚縛永無由處所莊嚴皆淸淨諸惡不淨彼元無快樂充徧常寬泰言有相﹝怡﹣台﹢夌﹞無是處無上光明世界中如塵沙等諸國土自然微妙寶莊嚴聖眾於中恒止住彼諸世界及國土金剛寶地徹下暉無始時來今究竟若言震動無是處在彼一切諸聖等不染無明及淫欲遠離癡愛男女形豈有輪迴相催促聖眾齊心皆和合分折分劍無由至釋意逍遙無障礙亦不願求淫欲事伽藍處所皆嚴淨彼無相害及相非生死破壞無常事光明界中都無此彼無怨敵侵邊境亦無戎馬鎭郊軍魔王縱起貪愛心於明界中元無分金剛寶地極微妙無量妙色相暉曜諸聖安居無障礙永離銷散無憂惱聖眾嚴客甚奇特光明相照體暉凝將此百千日月明彼聖毛端光尚勝內外光明無暗影妙體常暉千萬種遊行勝譽金剛地彼則無有毫釐重所著名衣皆可悅不因手作而成就聖眾衣服惟鮮潔縱久不朽無虫螋此界名花皆採集諭彼微妙端正相然彼服飾更加倍奇特莊嚴色無量彼諸寺觀殿塔等妙寶成就無瑕亹飲食餚饍皆甘路國土豐饒無饑饉琉冤究竟不破壞一戴更無脫卸期諸聖普會常歡喜永無苦惱及相離花冠靑翠妙莊嚴相映惟鮮不萎落肉舌欲歎叵能思妙色無盡不淡薄聖眾體輕恒淸淨手足肢節無擁塞不造有爲生死業豈得說言有疲極彼聖淸虛身常樂金剛之體無眠睡旣無夢想及顚倒豈得說言有恐畏聖眾常明具妙惠健忘無記彼元無無邊世界諸事相如對明鏡皆見覩諸聖心意皆眞實詐僞虛矯彼元無身口意業恒淸淨豈得說言有妄語世界充滿諸珍寶無有一事不堪譽伽藍廣博無乏少豈得說言有貧苦飢火熱惱諸辛苦明界常樂都無此永離飢渴相惱害彼亦無諸醎苦水百川河海及泉源命水湛然皆香妙若入不漂及不溺亦無暴水來損耗諸聖安居常快樂國土堪譽不相譏怨憎會苦彼元無亦不面讚皆相毀慈悲踴躍相憐愍妬嫉諸惡彼元無行步速﹝跳﹣兆﹢庚﹞疾逾風四肢癱緩無是處神足運轉疾如電應現十方無障礙奇特妙形實難陳諸災病患無能害迫迮諸災及隘難恐懼一切諸魔事戰伐相害及相殺明界之中都無此世界常安無恐怖國土嚴淨無能俎金剛寶地無邊際若言破壞無是處彼處寶樹皆行列寶菓常生不彫朽大小相似無虫食靑翠茂盛自然有苦毒酸澁及﹝黑﹡肖﹞黑寶果香美不如是亦不內虛而外實表裏光明甘露味寶樹根莖及枝葉上下通身並甘露香气芬芳充世界寶花相映常紅素彼國園苑廣嚴淨奇特香气周園圃瓦礫荊棘諸穢艸若言有者無是處彼金剛地常暉耀內外鑑照無不見寶地重重國無量徹視間間皆顯現香气氛氳周世界純一無雜性命海彌綸充徧無障礙聖眾遊中香妙最虛空法爾無變易微妙光雲無影礙湛然淸淨無塵翳平等周羅諸世界彼界寶山億千種香烟涌出百萬般內外光明體淸淨甘露充盈無邊畔泉源淸流無間斷眞甘露味無渾苦聖眾充飽無欠少若有渴乏無是處妙風颻蕩皆可悅和暢周迴徧十方輕拂寶樓及寶閣寶鈴寶鐸恒震響光明妙火無可比妙色淸涼常暉曜赫爾恒存不生滅奇特暉光實難類火體淸虛無毒熱觸入於中不燒煮彼無灰燼及烟煤若言焚燎無是處彼處殿堂諸宮室皆非手作而成堅不假功夫法自爾若言修造無是處所從寶地涌出者皆有見聞及覺知得覩無上涅槃王稱讚歌揚大聖威彼處暗影本元無所有內外明無比一切身相甚希奇於寶地者恒靑翠聖眾形軀甚奇特髙廣嚴容實難思下徹寶地無邊際欲知限量無是處彼聖妙形堪珍重元無病患及災殃有力常安無衰老說彼無損體恒彊若非大聖知身量何有凡夫能算說金剛之體叵思議大小形容惟聖別聖眾色相甚微妙放大光明無邊所無始現今後究竟若言身壞無是處人天聖凡諸形類叵有肉舌能讚彼諸佛性相實難思金剛寶地亦如是聖眾常樂無疲極珍重榮華究竟悅身相微妙恒端正內外莊嚴實難說聖眾光明甚奇異無有間斷互相暉彼聖齊心皆和合若言分折元無是諸聖嚴容微妙相皆處伽藍寶殿閣起意動念諸心想普相照察無疑錯光明界中諸聖等其身輕利無疲重妙形隨念遊諸剎思想顯現悉皆同聖眾齊心恒歡喜演微妙音無停止讚禮稱楊無疲厭普歎明尊善業威讚唄妙音皆可悅其聲淸美皆安靜上下齊同震妙響周徧伽藍元不寧其音演暢甚殊特徧互歌揚述妙徳諸聖快樂皆究竟常住恒安無疲極光明寶地無邊際欲尋厓岸無是處元無迫迮及遮護各自逍遙任處所聖眾齊心皆和合元無分折爭名利平等普會皆具足安居廣博伽藍寺伽藍淸淨妙莊嚴元無恐怖及留難街衢巷陌廣嚴飾隨意遊處普□□一切諸魔及餓鬼醜惡面貌及形軀無始時來今及後若言說有無是處鷄犬猪□及餘類涅槃界中都無此五類禽獸諸聲響若言彼有無是處一切暗影及塵埃極樂世界都無此諸聖伽藍悉淸淨若有昏暗無是處光明徧滿充一切壽命究竟永恒安珍重歡樂元無間慈心眞實亦常寬常樂歡喜無停息暢悅身意寶香中不計年月及時日豈慮命盡有三終一切諸聖無生滅無常殺鬼不侵害不行淫欲無穢姙豈得說言有癡愛敗壞男女雄雌體生死無常淫欲果極樂世界都無此處所淸淨無災禍光明界中諸聖尊遠離懷胎無聚散徧國安寧不驚怖元無怕懼及荒亂皆從活語妙言中聖眾變化緣斯現一一生化本莊嚴各各相似無別見國土大小皆相類寺觀安居復無異各放光明無限量壽命究竟無年記諸邊境界恒安靜性相平等地無異三常互大鎭相暉彼言有暗元無是斯乃名爲常樂國諸佛明使本生緣無有三災及八難生老病死不相遷斯乃如如一大力忙儞明使具宣示能闡生緣眞正路聖眾普會得如是

稱讚忙儞具智王及以五明淸淨體稱讚一切諸明使及以護持正法者過去一切慈父等過去一切慕闍輩過去一切拂多誕過去一切法堂主具戒男女解脫者並至安樂普稱歎亡沒沈輪諸聽者眾聖救將達彼岸

右三行三禮至於亡沒聽者任依梵音唱亡人名然依後續。

一切信施士女等於此正法結緣者倚託明尊解脫門普願離諸生死苦今日所造諸功徳請收明使盡迎將一切天仙善神等平安遊止去災殃一切法堂伽藍所諸佛明使願遮防內外安寧無障礙上下和合福延長

稱讚忙儞具智王及以光明妙寶身稱讚護法諸明使及以廣大慈父等慕闍常願無礙遊多誕所至平安住法堂主上加歡喜具戒師僧增福力淸淨童女策令勤諸聽子等惟多悟眾聖遮護法堂所我等常寬無憂慮

我等上相悟明尊遂能信受分別說大聖旣是善業體願降慈悲令普悅

光明妙身速解脫所是施主罪銷込一切師僧及聽子於此功徳同榮念正法流通得無礙究竟究竟願如是

大眞實主十二光王眾妙世界微塵國土常活妙空堪褒譽地作光明者忙儞尊佛捨諸罪有礙無礙或時本意或隨他意身口思想諸不善業我等善眾及諸聽者乞懺罪已各如本願

稱讚微妙大光輝世間最上最無比光明殊特徧十方十二時中作歡喜大力堪譽慈悲母驍健踴猛淨活風十二船主五收明及餘無數光明眾各乞愍念慈悲力請救普厄諸明性得離火海大波濤合眾究竟願如是

稱讚裒譽蘇露沙羅夷具足大夫金剛相柱任持世界充徧一切以自妙身以自大力利益自許孤捿寵子我等今者不能具讚惟願納受此微啟訟護助善眾常如所願

稱讚淨妙智夷數光明者示現仙童女廣大心先意安泰一切眞如性再蘇一切微妙體病者爲與作醫王苦者爲譽作歡喜五收明使七船主忙儞慈父光明者捨我一切諸愆各合眾平安如所願

稱讚褒譽珍重廣大彼眞實主最上光王常明世界及其聖眾忙儞法王明尊許智諸聖許惠從三界外來生死中蘇我等性爲大醫王作平斷者開甘露泉栽活命樹救同鄕眾收光明子於柔軟羣作當牧者塘塹福田滋盛苗實於淸淨法作守護者敬禮威徳慚愧深恩對元上尊對光明眾深領大恩慚賀大澤實於我等除大厄難作大歡喜我等今者對於諸聖誠心懇懺一切從忙儞佛邊所受上方法之鹽印日夜堅持不敢輕慢我等今者於一淨名決定修行究竟獲勝如先本願

敬禮及稱讚常加廣稱歎讚此今時日於諸時最勝諸有樂性者今時入香水滲浴諸塵垢皆當如法住稱讚大威相充徧於淨法自是夷數佛能蘇諸善種稱讚眞實主大力忙儞尊能活淨法體能救諸明性願以慈悲眼普觀此淨眾如斯最小羣如斯最小處惟願自遮防恒加力提策礙身無礙體內外常加被我等淨法男諸堅童女輩及以諸聽者究竟如所願

汝等聽者人各﹝跳﹣兆﹢互﹞跪誠心懇切求哀懺悔對眞實父大慈悲主十二光王涅槃國土對妙生空無邊聖眾不動不俎金剛寶地對日月宮二光明殿各三慈父元堪讚譽對盧舍那大莊嚴柱五妙相身觀音勢至對今吉日堪讚歎時七寶香池滿活命水有缺七施

十戒三印法門。又損五分法身恒加費用。或斬伐五種艸木。或勞役五類眾生。餘有無數愆違。今並洗除懺悔。若至無常之日。脫此可厭肉身。諸佛聖賢前後圍遶。寶船安置善業自迎。直至平等王前。受三大勝。所謂花冠瓔珞萬種妙衣串佩。善業福徳佛性無窮讚歎。又從平等王所。幡花寶蓋前後圍遶。眾聖歌揚入盧舍那境界。於其境內道路平正。音聲梵響周迴彌覆。從彼直至日月宮殿。而於六大慈父及餘眷屬。各受快樂無窮讚歎。又復轉引到於彼岸。遂入涅槃常明世界。與自善業常受快樂。合眾同心一如上願。

梵音唄響詞美殊佳善業同資普及一切上啟諸天聖眾荷重光明願降大慈增諸福力捨我合眾之過及篤信聽人於一常名究竟安樂

某乙明性去離肉身業行不圓恐沈苦海惟願二大光明五分法身淸淨師僧大慈悲力救拔彼性令離輪迴剛彊之體及諸地獄鑊湯爐炭惟願諸佛哀愍彼性起大慈悲與其解脫自引入於光明世界本生之處安樂之境功徳力資依如上願

我今懺悔所。是身口意業。及貪嗔癡行。乃至縱賊毒。心諸根放逸。或疑常住三寶并二大光明。或損盧舍那身兼五明□。於師僧父母諸善知識起輕慢心。更相毀謗。於七施十戒。三印法門。若不具修。願罪銷滅。

吉時吉日翻斯讚唄。上願三常捨過及四處法身。下願五級明羣乃至十方賢悊宜爲聖言無盡凡識有厓梵本三千之條所譯二十餘道又緣經讚唄願皆依四處製焉但道明所翻譯者一依梵本如有樂習學者。先誦諸文。後暫示之。卽知次第。其寫者。存心勘校。如法裴治。其讚者。必就明師。須知訛殊於是法門蕩蕩。如日月之髙明。法侶行行。若江漢之淸肅。惟願

皇王延祚。寥宷忠誠。四海咸寧。萬人安樂。

下部讚一卷

