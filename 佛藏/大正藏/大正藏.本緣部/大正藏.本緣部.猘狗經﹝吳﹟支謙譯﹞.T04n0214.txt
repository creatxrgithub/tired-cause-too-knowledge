佛說猘狗經

吳月支國居士支謙譯

佛在羅閱祇耆闍崛山中﹐月十五日說戒。時阿難長跪白佛言﹕「今佛爲一切救﹐開化五道童曚盲冥者﹐使脫惡道。佛般泥洹後﹐留舍利﹑十二部經於世間﹐當令諸弟子持佛威神﹐傳佛經戒開度人民﹐授其戒法﹐使人供養﹐是爲如佛無異。」

佛言﹕「若有人﹐從我弟子受戒﹐而有還嫉妬其師者﹐是人當從惡道中來。」

阿難問佛﹕「何謂惡道﹖」

佛語阿難﹕「過去佛時﹐有猘狗還嚙其主﹔前佛慈哀﹐呪願猘狗﹐猘狗見佛威神卽歡喜﹐是狗今在泥犁中罪未畢。佛般泥洹後罪畢﹐用前歡喜故﹐更生入人道中﹐從我弟子受戒﹐正當從作猘狗時主受戒﹐狗有宿識故﹐還嚙大家。」佛言﹕「若有人﹐從師受戒﹐還誹謗說師惡者﹐言非我行者﹐如是爲如猘狗還嚙其主﹔誹謗道師惡者﹐宿命本是狗也。」

阿難問佛﹕「狗罪畢﹐入人道。何以故復還嚙故大家耶﹖」

佛語阿難﹕「是狗得入人道﹐持佛戒法﹐有所教授﹐貪利供養﹐愚癡不解﹐便行謗說師故﹐墮五逆惡處。」佛語阿難﹕「諦聽﹗佛當具爲汝說之。」

佛言﹕「有人持佛法戒行﹐教人事佛﹐令入泥犁中者。」

阿難驚起﹐長跪問佛﹕「云何教人當令得佛道﹐何故更入泥犁中﹖」

阿難言﹕「信佛語。」

佛言﹕「汝信佛語﹐何故聞人受戒當入泥犁中﹐驚爲若人不入泥犁﹐佛語爲妄﹖」

阿難更起作禮頭面著地﹐繞佛三匝﹐還接佛足﹐長跪問佛﹕「阿難不解﹐未知人根。願佛解之﹐教人入泥犁意。」

佛語阿難﹕「後末世時﹐有弟子作師﹐惰懶不能勤學﹐無有智慧﹔貪穢欲﹐得人供養錢財穀帛﹐持用自活﹔不精佛法﹐阿諛隨人﹐見人貪殺﹐不與殺戒﹔見人嗜酒﹐不斷酒﹐多少可飲﹔人行授人戒法﹐言多少當得錢物作福﹔但欲得人物﹐是爲賣戒令人方﹔更有慢不精戒者﹐便犯眾麤殺生。如是教者﹐持人著泥犁中。用負佛明教故﹐令護佛道神得其短﹐便爲惡鬼所病罪重﹐或能至死償罪﹐卽入泥犁中。」

阿難問佛﹕「新發意者﹐偶值惡師﹐不曉了﹐謂法當爾﹔至使信受其言﹐愚癡不解故。」阿難問佛﹕「更見明師﹐爲可復重受戒不﹖」

佛語阿難﹕「於我法中曠大﹐極可得悔更自湔洗。初發意時﹐心常曚冥﹐爲惡師所誤﹐實自不知﹔更行受戒﹐始爲入法。不知不曉時﹐非佛弟子﹐是爲世間小善人耳﹐無大功徳。」

佛說猘狗經

