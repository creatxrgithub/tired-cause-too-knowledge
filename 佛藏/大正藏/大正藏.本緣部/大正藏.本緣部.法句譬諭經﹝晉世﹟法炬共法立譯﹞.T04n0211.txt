法句譬諭經卷第一

晉世沙門法炬共法立譯

無常品第一

昔者天帝釋五徳離身﹐自知命盡當下生世間﹐在陶作家受驢胞胎。何謂五徳﹖一者身上光滅﹐二者頭上華萎﹐三者不樂本坐﹐四者腋下汗臭﹐五者塵土著身。以此五事自知福盡﹐甚大愁憂。自念三界之中﹐濟人苦厄惟有佛耳﹐於是奔馳往到佛所。時佛在耆闍崛山石室中﹐坐禪入普濟三昧。天帝見佛﹐稽首作禮伏地﹐至心三自歸命佛法聖眾﹐未起之間其命忽出﹐便至陶家驢母腹中作子。時驢自解走瓦坏間破壞坏器﹐其主打之﹐尋時傷胎﹐其神卽還入故身中﹐五徳還備復爲天帝。佛三昧覺﹐讚言﹕「善哉天帝﹗能於殞命之際歸命三尊﹐罪對已畢﹐不更勤苦。」

爾時世尊以偈頌曰﹕

「所行非常﹐謂興衰法﹐夫生輒死﹐此滅爲樂。譬如陶家﹐埏埴作器﹐一切要壞﹐人命亦然。」

帝釋聞偈﹐知無常之要﹐達罪福之變﹐解興衰之本﹐遵寂滅之行﹐歡喜奉受得須陀洹道。

昔佛在舍衛國精舍中﹐爲諸天人龍鬼說法。時國王波斯匿大夫人﹐年過九十卒得重病﹐毉藥望差遂便喪亡。王及國臣如法葬送﹐遷神墳墓。葬送畢訖﹐還過佛所﹐脫服跣韈前禮佛足。佛命令坐而問之曰﹕「王所從來衣麤形異﹐何所施爲也﹖」王稽首曰﹕「國大夫人年過九十間得重病﹐奄便喪亡﹐遣送靈柩遷葬墳墓﹐今始來還過覲聖尊。」佛告王曰﹕「自古至今大畏有四﹕生則老枯病無光澤﹐死則神去親屬別離﹐是謂爲四。不與人期﹐萬物無常難得久居﹐一日過去﹔人命亦然﹐如五河流晝夜無息﹐人命駛疾亦復如是。」

「如河駛流﹐往而不返﹐人命如是﹐逝者不還。」

佛告大王﹕「世皆有是﹐無長存者﹐皆當歸死﹐無有脫者。往昔國王﹑諸佛眞人﹑五通仙士﹐亦皆過去﹐無能住者﹐空爲悲感以殞軀形。夫爲孝子哀愍亡者﹐爲福爲徳以歸流之﹐福祐往追如餉遠人。」

佛說是時﹐王及羣臣莫不歡喜﹐忘憂除患﹐諸來一切皆得道迹。

昔佛在羅閱祇竹園中﹐與諸弟子入城受請﹐說法畢訖﹐晡時出城。道逢一人驅大羣牛放還入城﹐肥飽跳騰轉相觝觸。於是世尊卽說偈言﹕

「譬人操杖﹐行牧食牛﹐老死猶然﹐亦養命去。千百非一﹐族姓男女﹐貯聚財產﹐無不衰喪。生者日夜﹐命自攻削﹐壽之消盡﹐如﹝榮﹣木﹢巾﹞﹝雨／井﹞水。」

佛到竹林洗足却坐﹐阿難卽前稽首問言﹕「世尊﹗向者道中說此三偈﹐不審其義﹖願蒙開化。」佛告阿難﹕「汝見有人驅放羣牛不﹖」「惟然見之。」佛告阿難﹕「此屠家羣牛﹐本有千頭﹐屠兒日日遣人出城﹐求好水艸養令肥長﹐擇取肥者日牽殺之。殺之死者過半﹐而餘者不覺﹐方相觝觸跳騰鳴吼﹐傷其無智故說偈耳。」佛語阿難﹕「何但此牛﹖世人亦爾。計於吾我不知非常﹐饕餮五欲養育其身﹐快心極意更相殘賊﹐無常宿對卒至無期﹐曚曚不覺﹐何異於此也﹖」

時坐中有貪養比丘二百人﹐聞法自勵﹐逮六神通﹐得阿羅漢。眾坐悲喜﹐爲佛作禮。

昔佛在舍衛國祇樹給孤獨園﹐爲諸弟子說法。時有梵志女﹐年十四五﹐端正聰辯﹐父甚憐愛﹐卒得重病卽便喪亡﹐田有熟麥爲野火所燒﹐梵志得此憂惱愁憒失意恍惚﹐譬如狂人不能自解。傳聞人說佛爲大聖﹑天人之師﹐演說經道忘憂除患。於是梵志往到佛所﹐作禮長跪白佛言﹕「素少子息﹐惟有一女﹐愛以忘憂﹐卒得重病捨我喪亡﹐天性悼愍﹐情不自勝。惟願世尊垂神開化﹐釋我憂結。」佛告梵志﹕「世有四事﹐不可得久。何謂爲四﹖一者有常必無常﹐二者富貴必貧賤﹐三者合會必別離﹐四者彊健必當死。」

「常者皆盡﹐髙者必墮﹐合會有離﹐生者有死。」

梵志聞偈心卽開解﹐願作比丘﹐鬚髪自墮卽成比丘﹐重惟非常得羅漢道。

昔佛在羅閱祇耆闍崛山中。時城內有淫女人﹐名曰蓮華﹐姿容端正國中無雙﹐大臣子弟莫不尋敬。爾時蓮華善心自生﹐欲棄世事作比丘尼﹐卽詣山中就到佛所﹐未至中道有流泉水﹐蓮華飲水澡手﹐自見面像容色紅輝頭髪紺靑﹐形貌方正挺特無比﹐心自悔曰﹕「人生於世形體如此﹐云何自棄行作沙門﹖且當順時快我私情。」念已便還。佛知蓮華應當化度﹐化作一婦人端正絕世﹐復勝蓮華數千萬倍﹐尋路逆來。蓮華見之心甚愛敬﹐卽問化人﹕「從何所來﹖夫主兒子父兄中外皆在何許﹖云何獨行而無將從﹖」化人答言﹕「從城中來﹐欲還歸家﹐𨿽不相識寧可共還﹐到泉水上坐息共語不﹖」蓮華言﹕「善。」二人相將還到水上﹐陳意委曲。化人睡來枕蓮華膝眠﹐須臾之頃忽然命絕﹐膖脹臭爛腹潰蟲出﹐齒落髪墮肢體解散﹐蓮華見之心大驚怖。「云何好人忽便無常﹖此人尚爾﹐我豈久存﹖故當詣佛精進學道。」卽至佛所﹐五體投地﹐作禮已訖﹐具以所見向佛說之。佛告蓮華﹕「人有四事不可恃怙。何謂爲四﹖一者少壯會當歸老﹐二者彊健會當歸死﹐三者六親聚歡娛樂會當別離﹐四者財寶積聚要當分散。」

於是世尊卽說偈言﹕

「老則色衰﹐所病自壞﹐形敗腐朽﹐命終其然。是身何用﹖恒漏臭處﹐爲病所困﹐有老死患。嗜欲自恣﹐非法是增﹐不見聞變﹐壽命無常。非有子恃﹐亦非父兄﹐爲死所迫﹐無親可怙。」

蓮華聞法欣然解釋﹐觀身如化命不久停﹐惟有道徳泥洹永安﹐卽前白佛願爲比丘尼。佛言﹕「善哉﹗」頭髪自墮﹐卽成比丘尼﹐思惟止觀卽得羅漢。諸在坐者聞佛所說﹐莫不歡喜。

昔佛在王舍城竹園中說法。時有梵志兄弟四人﹐各得五通﹐却後七日皆當命盡﹐自共議言﹕「五通之力﹐反覆天地﹑手捫日月﹑移山住流﹐靡所不能﹐寧當不能避此死對﹖」一人言﹕「吾入大海﹐上不出現﹑下不至底﹐正處其中﹐無常殺鬼安知我處﹖」一人言﹕「吾入須彌山中﹐還合其表令無際現﹐無常殺鬼安知吾處﹖」一人言﹕「吾當輕舉隱虛空中﹐無常殺鬼安知吾處﹖」一人言﹕「吾當藏入大市之中﹐無常殺鬼趣得一人﹐何必求吾也﹖」四人議訖相將辭王﹕「吾等壽算餘有七日﹐今欲逃命冀當得脫﹐還乃覲省惟願進徳。」於是別去﹐各到所在。七日期滿﹐各以命終﹐猶果熟落。市監白王﹕「有一梵志卒死市中。」王乃悟曰﹕「四人避對﹐一人已死﹐其餘三人豈得獨免﹖」王卽嚴駕往至佛所﹐作禮却坐﹐王白佛言﹕「近有梵志兄弟四人﹐各獲五通﹐自知命盡皆共避之﹐不審今者皆能得脫不﹖」佛告大王﹕「人有四事﹐不可得離。何謂爲四﹖一者在中陰中﹐不得不受生。二者已生﹐不得不受老。三者已老﹐不得不受病。四者已病﹐不得不受死。」

「非空非海中﹐非入山石間﹐無有地方所﹐脫之不受死。是務是吾作﹐當作令致是﹐人爲此躁擾﹐履踐老死憂。知此能自靜﹐如是見生盡﹐比丘厭魔兵﹐從生死得度。」

王聞佛言歎曰﹕「善哉﹗誠如尊教﹐四人避對一人已死﹐祿命有分餘復然矣。」羣臣從官莫不信受。

法句譬諭經教學品第二

昔佛在舍衛國祇樹精舍。佛告諸比丘﹕「當勤修道除棄陰蓋﹐心明神定可免眾苦。」有一比丘志不明達﹐飽食入室閉房靜眠﹐愛身快意不觀非常﹐冥冥懈怠無復晝夜。却後七日其命將終﹐佛愍傷之﹐懼墮惡道﹐卽入其室﹐彈指覺曰﹕

「咄起何爲寐﹖螉螺蜯蠹類﹐隱蔽以不淨﹐迷惑計爲身。焉有被斫瘡﹐心如嬰病痛﹐遘于眾厄難﹐而反爲用眠﹖思而不放逸﹐爲仁學仁迹﹐從是無有憂﹐常念自滅意。正見學務增﹐是爲世間明﹐所生福千倍﹐終不墮惡道。」

比丘聞偈卽便驚寤﹐見佛親誨加敬悚息﹐卽起稽首爲佛作禮。佛告比丘﹕「汝寧自識本宿命不﹖」比丘對曰﹕「陰蓋所覆﹐實不自識也。」佛告比丘﹕「昔維衛佛時﹐汝曾出家﹐貪身利養﹐不念經戒﹐飽食却眠不念非常﹐命終魂神生螉蟲中﹐積五萬歲。壽盡復爲螺蜯之蟲﹑樹中蠹蟲﹐各五萬歲。此四品蟲生長冥中﹐貪身愛命樂處幽隱﹐以冥爲家不憙光明﹐一眠之時百歲乃覺﹐纏綿罪网不求出要。今始罪畢得爲沙門﹐如何睡眠不知厭足﹖」於是比丘重聞宿緣﹐慚怖自責﹐五蓋雲除卽得羅漢。

昔佛在舍衛國祇樹給孤獨園﹐與諸天人四輩說法。時有一年少比丘﹐爲人頑愚質直踈野﹐未解道要﹐情意興盛思想於欲﹐陽气隆盛不能自制﹐以此爲惱不獲度世。坐自思惟﹕「有根斷者﹐然後淸淨﹐可得道迹。」卽至檀越家從之借斧﹐還房閉戶脫去衣服﹐坐木板上欲自斫陰。「正坐此陰令我勤苦﹐經歷生死無央數劫﹐三塗六趣皆由色欲﹐不斷此者無緣得道。」佛知其意愚癡乃爾﹐道從制心心是根源﹐不知當死自害墮罪長受苦痛。於是世尊往入其房﹐卽問比丘﹕「欲作何等﹖」放斧著衣禮佛自陳﹕「學道日久未解法門﹐每坐禪定垂當得道爲欲所蓋﹐陽气隆盛意惑目冥﹐不覺天地。諦自責念事皆由此﹐是以借斧欲斷制之。」佛告比丘﹕「卿何愚癡不解道理﹖欲求道者先斷其癡然後制心﹐心者善惡之根源。欲斷根者先制其心﹐心定意解然後得道。」

於是世尊卽說偈言﹕

「學先斷母﹐率君二臣﹐廢諸營從﹐是上道人。」

佛告比丘﹕「十二因緣以癡爲本﹐癡者眾罪之源。智者眾行之本﹐先當斷癡然後意定。」佛說是已﹐比丘慚愧卽自責言﹕「我爲愚癡迷惑來久﹐不解古典使如此耳﹐今佛所說甚爲妙哉﹗」內思正定安般守意﹐制心伏情杜閉諸欲﹐卽得定意﹐在於佛前逮得應眞。

昔佛在羅閱祇國靈鷲山中﹐爲諸天人國王大臣說甘露法。有一比丘剛猛勇健﹐佛知其意﹐遣至山後鬼神谷中﹐令樹下坐數息求定﹐知息長短安般守意﹐斷求滅苦可得泥洹。比丘受教往至谷中欲坐定意﹐但聞山中鬼神語聲﹐不見其形但有音聲﹐悚息怖懼不能自寧﹐意欲悔還卽自念言﹕「居家大富宗族﹐又彊出家學道﹐獨見安處鬼神深山﹐旣無伴侶又無行人﹐但有諸鬼數來怖人。」思惟如是﹐未去之間﹐於是世尊往到其邊﹐坐一樹下而問之曰﹕「汝獨在此將無怖懼耶﹖」比丘稽首白言﹕「初未曾入山在此實憂﹐須臾之間有一野象王來在邊﹐倚一樹臥心獨歡喜﹐遠離諸象一何快哉﹖」佛知象意告比丘曰﹕「汝寧知是象所由來不﹖」對曰﹕「不審。」佛告比丘﹕「此象眷屬大小五百餘頭﹐厭患小象捨來至此倚樹而臥﹐自念得離恩愛牢獄一何快哉﹖象是畜生猶思閑靜﹐況汝捨家欲求度世﹐方以獨自欲求伴侶﹖愚冥伴侶多所傷敗﹐獨住無對亦無謀議﹐寧獨修道不用愚伴。」

於是世尊卽說偈言﹕

「學無朋類﹐不得善友﹐寧獨守善﹐不與愚偕。樂戒學行﹐奚用伴爲﹖獨善無憂﹐如空野象。」

佛說是時﹐比丘意解﹐內思聖教卽得應眞﹔谷中鬼神亦皆聞解﹐爲佛弟子受誓誡勅﹐不復侵民。佛與比丘共還精舍。

法句譬諭經護戒品第二

昔佛在舍衛國祇桓精舍﹐爲諸天人宣演經法。時羅閱祇國有二新學比丘﹐欲往見佛。二國中間曠無人民﹐于時旱熱泉水枯竭﹐二人飢渴熱暍呼吸﹐故泉之中有升餘水﹐而有細蟲不可得飲。二人相對曰﹕「故從遠來欲望見佛﹐不圖今日沒命於此也。」一人言曰﹕「且當飲水以濟吾命﹐進前見佛﹐焉知其餘也。」一人答曰﹕「佛之明戒﹐仁慈爲首﹐殘生自活見佛無益﹔寧守戒而死﹐不犯戒而生也。」一人卽起極意快飲﹐於是進路。一人不飲遂致殞命﹐卽生第二忉利天上﹐思惟自省卽識宿命持戒不犯﹐今來生此。信哉福報其不遠矣。卽持華香下到佛所﹐爲佛作禮却住一面。其飲水者道路疲頓經日乃達﹐見佛神徳至尊巍巍﹐稽首禮畢涕泣自陳﹕「我伴一人於彼命終﹐感其不達﹐願佛知之。」佛言﹕「吾已明矣。」佛以手指曰﹕「今此天人則汝伴也﹐全戒生天又先至矣。」於是世尊披胸示之。「汝觀我形﹐不奉我戒﹐𨿽云見我﹐我不見汝也﹔去我萬里奉行經戒﹐此人則爲在我目前。」

「學而多聞﹐持戒不失﹐兩世見譽﹐所願者得﹔學而寡聞﹐持戒不完﹐兩世受痛﹐喪其本願。夫學有二﹐常親多聞﹐安諦解義﹐𨿽困不耶。」

於是比丘聞偈慚怖﹐稽首悔過嘿思所行。天人聞偈心意欣悅﹐逮得法眼﹐天人眾會莫不奉行。

法句譬諭經多聞品第三

昔舍衛國有一貧家﹐夫婦慳惡不信道徳﹐佛愍其愚﹐現爲貧凡沙門詣門分衛。時夫不在﹐其婦罵詈無有道理。沙門語曰﹕「吾爲道士乞匃自居﹐不得罵詈﹐惟望一食耳。」主人婦曰﹕「若汝立死食尚叵得﹐況今平健欲望我食﹖但稽留時節﹐不如早去。」於是沙門住立其前﹐戴眼抒气便現死相﹐身體膖脹鼻口蟲出﹐腹潰腸爛不淨流漫。其婦見此恐怖失聲﹐棄而捨走。於是道人忽然捨去﹐去舍數里坐樹下息。其夫來歸道中見婦﹐怪其驚怖。其婦語夫﹕「有一沙門見怖如此。」夫大瞋怒﹐問爲所在﹖婦曰﹕「已去﹐想亦未遠。」夫卽執弓帶刀﹐尋迹往逐﹐張弓拔刀奔走直前欲斫道人。道人卽化作琉璃小城以自圍遶﹐其人繞城數匝不能得入﹐卽問道人﹕「何不開門﹖」道人曰﹕「欲使開門﹐棄汝弓刀。」其人自念﹕「當隨其語﹐若當得入手拳加之。」尋棄弓刀。門故不開﹐復語道人﹕「已棄弓刀﹐門何不開﹖」道人曰﹕「吾使汝棄心中惡意弓刀耳﹐非謂手中弓刀也。」於是其人心驚體悸﹕「道人神聖乃知我心。」卽便叩頭悔過﹐稽首道人曰﹕「我有獘妻不識眞人﹐使我興惡﹐願小垂慈莫便見捨﹐今欲將來勸令修道。」卽起還歸。其妻問曰﹕「沙門所在﹖」其夫具說神變之徳﹐「今者在彼﹐卿自宜往攺悔滅罪。」於是夫妻至道人所﹐五體悔過願爲弟子﹐長跪問曰﹕「道人神變聖達乃爾﹐有琉璃城堅固難踰﹐志明意定﹐永無憂患﹐行何道徳致此神妙﹖」道人答曰﹕「吾博學無厭奉法不懈﹐精進持戒慧不放逸﹐緣是得道自致泥洹。」

「多聞能持故﹐奉法爲垣牆﹐精進難踰毀﹐從是戒慧成。多聞令志明﹐已明智慧增﹐智則博解義﹐見義行法安。多聞能除憂﹐能以定爲歡﹐善說甘露法﹐自致得泥洹。聞爲知法律﹐解疑亦見正﹐從聞捨非法﹐行到不死處。」

道人說偈已﹐現佛光相﹐洪暉赫奕照曜天地。夫妻驚愕精神戰懼﹐攺惡洗心頭腦打地﹐壞二十億惡﹐得須陀洹道。

昔佛在拘睒尼國美音精舍﹐與諸四輩廣說大法。有一梵志道士﹐智博通達眾經備舉無事不貫﹐貢髙自譽天下無比﹐求敵而行﹐無敢應者。晝日執炬行城市中﹐人問之曰﹕「何以晝日執炬而行﹖」梵志答曰﹕「世皆愚冥目無所見﹐是以執炬以照之耳。觀察世間﹐無敢言者。」佛知梵志宿福應度﹐而行貢髙求勝名譽﹐不計無常自恃憍恣﹐如是當墮太山地獄﹐無央數劫求出甚難。佛卽化作一賢者﹐居肆上坐﹐卽呼梵志﹕「何爲作此﹖」梵志答曰﹕「以眾人冥晝夜不見明﹐故執炬火而照之耳。」賢者重問梵志﹕「經中有四明法﹐爲知之不﹖」對曰﹕「不審。何謂四明法﹖」「一者明於天文地理和調四時﹐二者明於星宿分別五行﹐三者明於治國綏化有方﹐四者明於將兵固而無失。卿爲梵志﹐有此四明法以不﹖」梵志慚愧﹐棄炬叉手有不及心。佛知其意卽還復身﹐光明炳然晃照天地﹐便持梵聲爲梵志說偈言﹕

「若多少有聞﹐自大以憍人﹐是如盲執燭﹐照彼不自明。」

佛說偈已告梵志曰﹕「冥中之甚無過於汝﹐而晝執炬行入大國﹐如卿所知何如一塵﹖」梵志聞之有慚愧色﹐卽便叩頭願爲弟子。佛卽受之令作沙門﹐意解妄止卽得應眞。

昔舍衛國有大長者﹐名曰須達﹐得須陀洹。有親友長者名曰好施﹐不信佛道及諸醫術﹐時得重病痿頓著床。宗親知友皆就省問﹐勸令治病﹐至死不肯。答眾人言﹕「吾事日月忠孝君父﹐畢命於此終不攺志。」須達語曰﹕「吾所事師號曰爲佛﹐神徳廣被見者得福﹐可試請來說經呪願﹐聽其所說言行進趣何如餘道﹐事之與不隨卿所志。以卿病久不時除差﹐勸卿請佛冀蒙其福。」好施曰﹕「佳。卿便爲吾請佛及眾弟子。」須達卽便請佛及僧﹐往詣其門。佛放光明內外通徹﹐長者見光欣然身輕。佛前就坐﹐慰問長者﹕「所病何如﹖昔事何神﹖作何療治﹖」長者白佛﹕「奉事日月君長先人﹐恭敬齋戒祈請萬端﹐得病經時未蒙恩祐﹐醫藥針灸居門所忌﹐經戒福徳素所不知﹐先人以來守死於此。」佛告長者﹕「人生世間﹐橫死有三﹕有病不治爲一橫死﹐治而不愼爲二橫死﹐憍恣自用不達逆順爲三橫死。如此病者﹐非日月天地先人君父所能除遣﹐當以明道隨時安濟。一者四大寒熱當須醫藥﹐二者眾邪惡鬼當須經戒﹐三者奉事賢聖矜濟窮厄。徳威神祇福祐羣生﹐以大智慧消去陰蓋﹐奉行如此現世安吉終無抂橫﹐戒慧淸淨世世常安。」

「事日爲明故﹐事父爲恩故﹐事君以力故﹐聞故事道人。人爲命事毉﹐欲勝依豪彊﹐法在智慧處﹐福行世世明。察友在爲務﹐別伴在急時﹐觀妻在房樂﹐欲知智在說。爲能師見道﹐解疑令學明﹐亦與淸淨本﹐能奉持法藏。聞能今世利﹐妻子昆弟友﹐亦致後世福﹐積聞成聖智。能攝爲解義﹐解則戒不穿﹐受法猗法者﹐從是疾得安。是能散憂恚﹐亦除不祥衰﹐欲得安隱吉﹐當事多聞者。」

於是長者聞佛說法﹐心意疑結﹝火﹡霍﹞然雲除﹐良毉進療委心道徳﹐四大安靜眾患消除﹐如飲甘露﹐中外怡懌身安心定﹐得須陀洹道﹐宗室國人莫不敬奉。

昔羅閱祇國南有大山﹐去城二百里﹐南土諸國路由此山。山道深邃﹐有五百賊依嶮劫人﹐後遂縱橫所害狼藉﹐眾賈被毒王路不通﹐國王追討不能擒獲。時佛在國哀愍羣生﹐念彼賊輩不知罪福﹐世有如來而目不覩﹐法鼓日震而耳不聞。「吾不往度﹐如石沈淵。」化作一人著好衣服﹐乘馬帶劍手執弓矢﹐鞍勒嚴飾金銀莊校﹐以明月珠埀絡馬體﹐跨馬鳴絃往入山中。羣賊見之以爲成事﹐作賊積年未有此便﹐卵之投石與此何異﹖羣賊齊頭住前圍繞﹐挽弓拔刀諍欲剝脫。於是化人舉弓一發﹐使五百賊各被一箭﹐以刀指擬各被一瘡﹐瘡重箭深卽皆顚倒。五百羣賊宛轉臥地叩頭歸降。「爲是何神威力乃爾﹖乞蒙原赦以活微命﹐願時拔箭使瘡除愈﹐今者瘡痛不可堪忍。」化人答曰﹕「是瘡不痛﹑箭不爲深﹐天下瘡重莫過於憂﹐殘害之甚莫過於愚。汝懷貪得之憂﹑殘殺之愚﹐刀瘡毒箭終不可愈。此二事者﹐根本深固﹐勇力壯士所不能拔。惟有經戒多聞慧義﹐以此明道療治心病﹐拔除憂愛愚癡貢髙﹐制伏剛彊豪富貪欲﹐積徳學慧乃可得除﹐長獲安隱。」

於是化人卽現佛身﹐相好挺特金顏英妙﹐卽說偈言﹕

「斫瘡無過憂﹐射箭無過愚﹐是壯莫能拔﹐惟從多聞除。盲者從得眼﹐闇者從得燭﹐示導世間人﹐如目將無目。是故可捨癡﹐離慢豪富樂﹐務學事聞者﹐是名積聚徳。」

於是五百人見佛光相﹐重聞此偈﹐叩頭歸命剋心悔過﹐刀瘡毒箭自然除愈﹐歡喜心開卽受五戒﹐國界安寧莫不歡喜。

法句譬諭經篤信品第四

昔者舍衛國東南有大江﹐水旣深而廣﹐有五百餘家居在岸邊﹐未聞道徳度世之行﹐習於剛彊欺詐爲務﹐貪利自恣快心極意。世尊常念其應度者當往度之﹐知此諸家福應當度﹐於是世尊往至水邊坐一樹下。村人見佛光相奇異﹐莫不驚肅﹐皆往禮敬﹐或拜或揖問訊起居。佛命令坐爲說經法﹐眾人聞之而心不信﹐習於欺怠不信眞言。佛便化作一人從江南來﹐足行水上正沒其踝﹐來至佛前稽首禮佛。眾人見之莫不驚怪﹐問化人曰﹕「吾等先人以來居此江邊﹐未曾聞人行水上者﹐卿是何人﹖有何道術履水不沒﹖願聞其意。」化人答曰﹕「吾是江南愚直之人﹐聞佛在此貪樂道徳﹐至南岸邊不時得度。問彼岸人水爲深淺﹖彼人見語﹕『水可齊踝﹐何不涉渡﹖』吾信其言﹐便爾來過﹐無他異術。」佛時讚言﹕「善哉善哉﹗夫執信誠諦可度生死之淵﹐數里之江何足爲奇﹖」

於是世尊卽說偈言﹕

「信能渡淵﹐攝爲船師﹐精進除苦﹐慧到彼岸。士有信行﹐爲聖所譽﹐樂無爲者﹐一切縛解。信乃得道﹐法致滅度﹐從聞得智﹐所到有明。信之與戒﹐慧意能行﹐健夫度慧﹐從是脫淵。」

於是村人聞佛所說﹑見信之證﹐心開信堅﹐皆受五戒爲淸信士﹐明信日修法教普聞。

昔佛在世﹐時有大長者名修陀羅﹐財富無數信向道徳﹐自誓常以臘月八日請佛及僧﹐終身子孫奉行不廢。長者亡時囑兒勿廢。兒名比羅陀﹐後日漸貧居無所有﹐臘月已至無有供辦﹐愁慼不樂。佛遣目連往問比羅陀﹕「汝父直月欲至﹐當設何計﹖」比羅陀答言﹕「亡父教令不敢違之﹐惟願世尊勿見忽棄也。八日中時廻光臨眄。」目連還白如是。比羅陀卽將妻子至外家質取百兩金﹐還舍供辦﹐一切具足。佛與千二百五十眾僧﹐往詣其舍﹐坐畢行水下食﹐澡竟還於精舍。比羅陀歡喜不敢悔恨﹐其日夜半諸故藏中﹐自然寶物悉滿如故。比羅陀夫婦明旦見之﹐喜而且懼﹐懼官見問所從得此﹖夫妻共議當往問佛。尋到佛所具白如此。佛告比羅陀﹕「安意快用勿有疑難﹐汝之履信不違父教﹐持戒慚愧沒命不二﹐聞施慧道七財滿具﹐福徳所致非爲災變。智者能行﹐不問男女所生之處﹐福應自然。」

於是世尊﹐卽說偈言﹕

「信財戒財﹐慚愧亦財﹐聞財施財﹐慧爲七財。從信守戒﹐常淨觀法﹐慧而履行﹐奉教不忘。生有此財﹐不問男女﹐終已不貧﹐賢者識眞。」

比羅陀聞佛所說益加篤信﹐稽首佛足歡喜還家﹐具宣佛教誨其妻子﹐遂相承繼皆得道迹。

法句譬諭經戒愼品第五

昔波羅柰國有山﹐去城四五十里﹐有五沙門處山學道。晨旦出山人間乞食﹐食訖還山晚暮乃到﹐往還疲極不堪坐禪思惟正定﹐歷年如是不能得道。佛愍念之勞而無獲﹐化作一道人往到其所﹐問諸道人﹕「隱居修道得無勞惓﹖」諸沙門言﹕「吾等在此去城旣遠﹐四大之身當須飲食﹐日日供給往還疲勞﹐經年歷歲勤苦竟已﹐晝日往返暮輒疲頓﹐不暇復得修道﹐爲當正爾畢命而已。」道人語曰﹕「夫爲道者﹐以戒爲本攝心爲行﹐賤形貴眞捐棄軀命﹐食以支形守意正定﹐內學止觀滅意得道﹐養身順情安得免苦﹖願諸道人明日莫行﹐吾當供養﹐使諸道人休息一日。」時五沙門意大歡喜怪未曾有﹐安心定意不復憂行。明日日中﹐此化道人送食而來﹐食訖安和心意惔怕﹐於是化人爲說偈言﹕

「比丘立戒﹐守攝諸根﹐食知自節﹐寤意令應。以戒降心﹐守意正定﹐內學止觀﹐無忘正智。明哲守戒﹐內思正智﹐行道如應﹐自淨除苦。」

化道人說此偈已﹐顯現佛身光相之容﹐於是五沙門精神震疊﹐咸思惟戒﹐卽得阿羅漢道。

法句譬諭經惟念品第六

昔佛在世時﹐弗加沙王與瓶沙王親友。弗加沙王未知佛道﹐作七寶華以遺瓶沙﹐瓶沙王得之轉奉上佛﹐白佛言﹕「弗加沙王與我爲友﹐遺我此華﹐今已上佛﹐願令彼王心開意解﹐見佛聞法奉敬聖眾。當以何物以報所遺﹖」佛告瓶沙﹕「寫十二因緣經﹐送持與之。彼王得經心必信解。」卽寫經卷﹐別書文曰﹕「卿以寶華見遺﹐今以法華相上﹐詳思其義果報深美﹐到便誦習以同道味。」弗加沙王得經讀之﹐尋省反覆亘然信解﹐喟然嘆曰﹕「道化眞妙精義安神﹐國榮五欲憂惱之元﹐累劫習迷始今乃寤﹐顧視流俗無可貪樂。」卽召羣臣國付太子﹐便自剃頭行作沙門﹐法服持鉢詣羅閱祇城外﹐在陶家窰中寄宿﹐明日當入城分衛﹐食訖當至佛所奉受經戒。佛以神通知弗加沙明日食時其命將終﹐故從遠來不得見佛﹐又不聞經甚可憐愍﹐於是世尊化作沙門﹐往至陶家欲求寄宿。陶家語曰﹕「向有一沙門在彼窰中﹐可往共止宿也。」把艸入窰坐於一面﹐問弗加沙﹕「從何所來﹖師爲是誰﹖以何因緣行作沙門﹖爲見佛未﹖」弗加沙言﹕「吾未見佛﹐聞十二因緣便作沙門﹐明日入城乃分衛已﹐當往見佛耳。」化沙門言﹕「人命危脆朝夕有變﹐無常宿對卒至無期﹐但當觀身四大所由﹐合成散滅各還其本。思惟覺意空淨無想﹐專念三尊﹑布施戒徳﹐能知無常見佛無異﹐方念明日種無益想。」

「夫人得善利﹐乃來自歸佛﹐是故當晝夜﹐常念佛法眾。己知自覺意﹐是爲佛弟子﹐常當晝夜念﹐佛與法及眾。念身念非常﹐念戒布施徳﹐空不願無想﹐晝夜當念是。」

時化沙門在於窰中﹐爲弗加沙說非常之要﹐弗加沙王思惟意定﹐卽得阿那含道。佛知已解﹐爲現佛身光明相好。弗加沙王驚喜踊躍﹐稽首作禮。佛重告之曰﹕「罪對無常﹐畢故莫恐。」弗加沙王言﹕「敬奉尊教。」忽然別去。明日食時﹐弗加沙王入城分衛﹐於城門中逢新產牸牛護犢﹐觝殺弗加沙王潰腹命終﹐卽生阿那含天。佛遣諸弟子耶旬起塔﹐佛語諸弟子﹕「罪對之根不可不愼。」

法句譬諭經慈仁品第七

昔佛在羅閱祇﹐去國五百里有山﹐山中有一家﹐有百二十二人。生長山藪殺獵爲業﹐衣皮食肉初不田作﹐奉事鬼神不識三尊。佛以聖智明其應度﹐往詣其家坐一樹下。男子行獵﹐惟有婦女在﹐見佛光相明照天地﹐山中木石皆變金色﹐大小驚喜﹐知佛神人﹐皆往禮拜供施坐席。佛爲諸母人說殺生之罪﹑行慈之福﹐恩愛一時會有離別。諸母人聞經歡喜﹐前白佛言﹕「山民貪害以肉爲食﹐欲設微供﹐願當納受。」佛告諸母人﹕「諸佛之法不以肉食﹐吾已食來不須復辦。」因告之曰﹕「夫人生世所食無數﹐何以不作有益之食﹐而殘害羣生以自濟活﹐死墮惡道損而無益﹖人食五穀﹐當愍眾生﹐蠕動之類莫不貪生﹐殺彼活已殃罪不朽﹐慈仁不殺世世無患。」

「爲仁不殺﹐常能攝身﹐是處不死﹐所適無患。不殺爲仁﹐愼言守心﹐是處不死﹐所適無患。垂拱無爲﹐不害眾生﹐無所嬈惱﹐是應梵天。常以慈哀﹐淨如佛教﹐知足知止﹐是度生死。」

佛說偈已男子獵還﹐諸婦聽經不復行迎。其夫驚疑怪不如常﹐棄肉來歸謂有變故﹐至見諸婦皆坐佛前叉手聽經﹐瞋恚聲張欲圖毀佛。諸婦諫曰﹕「此是神人﹐勿興惡意也。」卽各悔過爲佛作禮。佛重爲說不殺之福﹑殘害之罪。夫主意解長跪白佛﹕「吾等生長深山﹐以殺獵自居﹐罪過累積﹐當行何法得免重殃﹖」

於是世尊卽說偈言﹕

「履仁行慈﹐博愛濟眾﹐有十一譽﹐福常隨身。臥安覺安﹐不見惡夢﹐天護仁愛﹐不毒不兵﹐水火不喪﹐所在得利﹐死昇梵天﹐是爲十一。」

佛說偈已﹐男女大小百二十二人﹐歡欣信受皆奉持五戒。佛語瓶沙王﹕「給其田地賜與穀食。」仁化廣普國界安寧。

昔有大國王名和默﹐處在邊境未覩三尊聖妙之化﹐奉事梵志外道妖蠱﹐舉國奉邪﹐殺生祭祀以此爲常。時王母病痿頓著床﹐使諸醫師不蒙湯藥﹐遣諸毉女所在請求﹐經年歷歲未得除差。更召國內諸婆羅門得二百人﹐請入令坐供設飲食而告之曰﹕「吾大夫人病困經久﹐不知何故乃使如此﹖卿等多智﹐明識相法天地星宿﹐有何不可具見告示﹖」諸婆羅門言﹕「星宿倒錯陰陽不調故使爾耳。」王曰﹕「作何方宜使得除愈﹖」婆羅門言﹕「當於城外平治淨處﹐郊祠四山日月星宿﹐當得百頭畜生﹐種種各異類﹐及一小兒﹐殺以祠天。王自躬身將母至彼﹐跪拜請命﹐然後乃差。」王卽供辦如其所言﹐驅人象馬牛羊百頭﹐隨道悲鳴震動天地﹐從東門出當就祭壇殺以祠天。世尊大慈普濟眾生﹐愍是國王頑愚之甚﹐云何興惡殺眾生命﹐欲救一人﹖於是世尊將從大眾往到其國﹐在城東門道路逢王及婆羅門輩﹐所驅畜生悲鳴而來。王遙見佛﹐如日初出如月盛滿﹐光相炳然照曜天地﹐人民見者莫不愛敬﹐所驅畜生祭餟之具﹐皆願求脫。王卽前進下車却蓋﹐爲佛作禮﹐叉手長跪問訊世尊。佛命令坐問欲所至﹖拱手答言﹕「國大夫人得病經久﹐良醫神祇無不周徧﹐今始欲行解謝星宿四山五嶽﹐爲母請命冀蒙得差。」佛告大王﹕「善聽一言。欲得穀食當行耕種﹐欲得大富當行布施﹐欲得長命當行大慈﹐欲得智慧當行學問﹔行此四事﹐隨其所種還得其果。夫富貴之家﹐不貪貧賤之食﹐諸天以七寶爲宮殿﹐衣食自然﹐豈當捨甘露之飡來食麤穢也﹖祠祀淫亂以邪爲正﹐殺生求生去生道遠﹐殺害眾命欲救一人﹐安得如此﹖」

「若人壽百歲﹐勤事天下神﹐象馬用祭祀﹐不如行一慈。」

佛說偈時卽放光明烈照天地﹐三塗八難莫不歡喜﹐各得其所。國王和默聞說妙法﹐又覩光明甚大歡喜﹐卽得道迹﹔病母聞法﹐五情悅豫所患消除。二百梵志覩佛光相﹐重聞其言﹐慚愧悔過﹐願爲弟子。佛盡受之﹐皆作沙門各得如願。王及大臣請佛供養一月乃去﹐以法治正國遂興隆。

法句譬諭經言語品第八

昔弗加沙王入羅閱祇城分衛﹐於城門中爲新產牸牛所觝殺。牛主怖懅﹐賣牛轉與他人。其人牽牛欲飲之﹐牛從後復觝殺其主。其主有子﹐瞋恚取牛殺之﹐於市賣肉。有田舍人買取牛頭﹐貫擔持歸去舍里餘﹐坐樹下息﹐以牛頭掛樹枝上﹐須臾繩斷牛頭來下正墮人上﹐牛角刺人卽時命終。一日之中凡殺三人。瓶沙王聞之﹐怪其如此﹐卽與羣臣行詣佛所﹐到作禮畢却坐王位﹐叉手白佛言﹕「大可怪﹗世尊﹗一頭牸牛而殺三人﹐將有變故﹖願聞其意。」佛告瓶沙王﹕「罪對有原﹐非適今也。」王曰﹕「願聞其由。」佛言﹕「往昔有賈客三人﹐到他國治生﹐寄住孤獨老母舍﹐應雇舍直﹐見老母孤獨﹐欺不欲與﹐伺老母不在﹐默聲捨去竟不與直。老母來歸不見賈客﹐卽問比居﹐云皆已去。老母瞋恚﹐尋後追逐疲頓乃及﹐責索舍直。三賈客逆罵詈言﹕『我前已相與﹐云何復索﹖』同聲共觝不肯與直。老母單弱不能柰何﹐懊惱呪誓語三賈客﹕『我今窮厄﹐何忍欺觝於我﹖願我後世所生之處﹐若當相值要當殺汝﹐正使得道終不相置也﹐殺汝乃休﹐不爾不止。』」佛語瓶沙王﹕「爾時老母者﹐今此牸牛是也﹔三賈客者﹐弗迦沙等三人爲牛所觝殺者是也。」

於是世尊卽說偈言﹕

「惡言罵詈﹐憍陵蔑人﹐興起是行﹐疾怨茲生。遜言順辭﹐尊敬於人﹐棄結忍惡﹐疾怨自滅。夫士之生﹐斧在口中﹐所以斬身﹐由其惡言。」

佛說是時﹐瓶沙王官屬一切莫不恭肅﹐願崇善行﹐作禮而去。◎

◎法句譬諭經雙要品第九

昔舍衛國王名波斯匿﹐來至佛所﹐下車却蓋解劍脫履拱手直進﹐五體投地稽首足下長跪白佛﹕「願以來日於四街道施設微食﹐欲使國人知佛至尊﹐願令眾生遠鬼妖蠱﹐悉奉五戒以消國患。」佛言﹕「善哉﹗夫爲國主宜有明導﹐率民以道求來世福。」王曰﹕「至眞請退嚴辦。」手自爲饌﹐身往奉迎佛與眾僧﹐俱至四衢。佛至就座﹐卽行澡水手自斟酌。佛飯食畢﹐於四道頭爲王說法﹐觀者無數。時有兩商人﹐一人念曰﹕「佛如帝王﹐弟子猶忠臣﹐佛陳明法﹐弟子誦宣﹐斯王明矣﹐知佛可尊屈意奉之。」一人念曰﹕「斯王愚哉﹗爾爲國王將復何求﹖佛者若牛﹐弟子猶車﹐彼牛牽車東西南北﹐佛亦如是﹐子有何道而下意奉之﹖」二人俱去行三十里﹐亭宿沽酒共飲平論屬事。其善念者四王護之﹐其惡念者太山鬼神﹐令酒入腹如火燒身﹐出亭路臥宛轉轍中﹐晨商人車五百乘轢殺之焉。伴明日求之已然﹐曰﹕「還國見疑殺人取物去。」不義輕身﹐委財逝至。他國國王崩亡﹐無有大子﹐讖書云﹕「中土有微人當王斯土。」故王有神馬﹐任王必屈膝。卽具嚴駕神馬印綬﹐行求國主﹐觀者數千。商人亦出﹐國太史曰﹕「彼有黃雲之蓋﹐斯王者气也。」神馬屈膝舐商人足﹐羣臣豫作香湯澡浴﹐拜爲國王﹐於是遂處位聽省國事。深自思曰﹕「余無微善何緣獲此﹖必是佛恩使之然也。」卽與羣臣向舍衛國遙稽首曰﹕「賤人無徳﹐蒙世尊慈恩得王此國﹐明日願與應眞眾俱埀意顧斯﹐一時三月。」佛告阿難﹕「勅諸比丘﹐明日彼王請﹐皆當作變化﹐令彼國王人民歡喜。」各作神足往到彼國﹐皆次就座如法儼然﹐下食畢訖澡手﹐爲王說法。王曰﹕「吾本微人素無快徳﹐何緣獲斯﹖」佛告王曰﹕「昔彼大王飯佛於四衢道﹐王心念言﹕『佛如國王﹐弟子猶臣下。』王種斯核﹐今自獲果。後一人云﹕『佛者若牛﹐弟子猶車。』彼人自種車轢之核﹐今在太山地獄爲火車所轢。自獲其果﹐然非王勇健所能致矣﹐爲善福隨爲惡禍追﹐此爲自作﹐非天龍鬼神所不能與此。」

「心爲法本﹐心尊心使﹐中心念惡﹐卽言卽行﹐罪苦自追﹐車轢於轍。心爲法本﹐心尊心使﹐中心念善﹐卽言卽行﹐福樂自追﹐如影隨形。」

佛說經偈已﹐王及臣民聽者無數﹐皆大歡喜﹐逮得法眼。

◎昔長者須達買太子園田﹐共造精舍奉上世尊﹐各請佛及僧供養一月﹐佛爲二人廣陳明法﹐皆得道迹。太子祇陀歡喜還東宮﹐歎佛之徳﹐作樂自娛。祇弟瑠璃﹐常在王邊﹐時王素服與諸近臣及後宮夫人﹐往詣佛所稽首禮畢﹐一心聽經﹐瑠璃在後典衛御座。時諸倿臣阿薩陀等﹐姦謀啟曰﹕「試著大王印綬﹐坐御座上﹐如似王不﹖」於是瑠璃卽隨其言﹐被服昇座﹐諸倿臣等皆共拜賀﹕「正似大王﹗」「千載遭遇黎庶之願﹐豈使東宮﹝門﹫視﹞﹝門﹫兪﹞於此﹖此之御座豈可昇而復下也﹖」卽率所從貫甲拔劍﹐自就到祇洹精舍﹐斥徙大王不得還宮﹐與王官屬戰祇洹間﹐殺王近臣五百餘人。王與夫人播迸﹐晨夜至舍夷國﹐中道飢餓﹐王噉蘆菔腹脹而薨。於是瑠璃遂卽專制﹐便拔劍入東宮斫殺兄祇。祇知無常﹐心不恐懼顏色不變﹐含笑熙怡甘心受刃﹐命未絕間﹐聞虛空中自然音樂聲迎其魂神。佛於祇洹卽說偈言﹕

「造喜後喜﹐行善兩喜﹐彼喜惟歡﹐見福心安。今歡後歡﹐爲善兩歡﹐厥爲自祐﹐受福悅豫。」

是時瑠璃王尋興兵眾伐舍夷國﹐殺害釋種道迹之人﹐殘暴無道五逆兼備。佛記瑠璃不孝不忠眾罪深重﹐却後七日當爲地獄火所燒殺﹐又太史記記與佛同。王大怖懅卽乘船入江。「吾今處水﹐火焉得來﹖」七日日中﹐有自然火從水中出﹐燒船覆沒﹐王亦被燒﹐恐怖毒熱忽然沈終。

「造憂後憂﹐行惡兩憂﹐彼憂惟懼﹐見罪心懅。今悔後悔﹐爲惡兩悔﹐厥爲自殃﹐受罪熱惱。」

佛說是已告諸比丘﹕「太子祇者﹐不貪榮位守死懷道﹐上生天上安樂自然﹔瑠璃王者﹐狂愚快意﹐死墮地獄受苦無數。一切世間豪貴貧賤﹐皆歸無常﹐無長存者。是以髙士殞命全行﹐爲精神寶。」佛說是時莫不信受。◎

◎昔耆闍崛山後有婆羅門七十餘家﹐宿福應度﹐佛到其村現道神化﹐眾人見佛光相巍巍莫不敬伏。佛坐樹下問諸梵志﹕「居此山中爲幾何世﹖有何方業以自供給﹖」答曰﹕「居此以來三十餘世﹐田作畜牧以此爲業。」又問﹕「奉脩何行求離生死﹖」答曰﹕「事日月水火﹐隨時祭祠。若有死者﹐大小聚會﹐唱生梵天以離生死。」佛語諸婆羅門﹕「夫田作畜牧祭祠日月水火唱叫生天﹐非是長存離生死法。極福無過二十八天﹐無有道慧還墮三塗﹔惟有出家修淸淨志﹐履行寂義可得泥洹。」

「以眞爲僞﹐以僞爲眞﹐是爲邪計﹐不得眞利。知眞爲眞﹐見僞爲僞﹐是爲正計﹐必得眞利。世皆有死﹐三界無安﹐諸天𨿽樂﹐福盡亦喪。觀諸世間﹐無生不終﹐欲離生死﹐當行道眞。」

七十婆羅門聞佛所說﹐欣然意解願作沙門。佛言﹕「善來比丘﹗」鬚髪自墮﹐皆成沙門。佛與比丘共還精舍﹐至於中路﹐顧戀妻息各有退意﹐時遇天雨益懷憂慘。佛知其意﹐便於道邊化作數十間舍﹐入中避雨﹐而舍穿漏。佛因舍漏而說偈言﹕

「蓋屋不密﹐天雨則漏﹐意不惟行﹐淫泆爲穿。蓋屋善密﹐雨則不漏﹐攝意惟行﹐淫匿不生。」

七十沙門聞說此偈﹐𨿽彊自進猶懷瞢瞢﹐雨止前行。地有故紙﹐佛告比丘取之﹐受教卽取。佛問比丘﹕「以爲何紙﹖」諸比丘白佛﹕「此裹香紙﹐今𨿽捐棄處香如故。」佛復前行﹐地有斷索﹐佛告比丘取之﹐受教卽取。佛復問曰﹕「此何等索﹖」諸比丘白佛﹕「其索腥臭﹐此繫魚之索。」佛語比丘﹕「夫物本淨﹐皆由因緣以興罪福﹐近賢明則道義隆﹐友愚闇則殃罪臻。譬彼紙索近香則香﹐繫魚則腥﹐漸染翫習各不自覺。」

「鄙夫染人﹐如近臭物﹐漸迷習非﹐不覺成惡。賢夫染人﹐如附香熏﹐進智習善﹐行成芳潔。」

七十沙門重聞此偈﹐知家欲爲穢藪﹐妻子爲桎梏﹐執信堅固。往至精舍﹐攝意惟行﹐得羅漢道。

法句譬諭經放逸品第十

昔佛在世﹐時有五百賈客從海中出﹐大持七寶還歸本國﹐經歷深山爲惡鬼所迷不能得出﹐糧食乏盡窮頓困厄遂皆餓死﹐所齎寶貨散在山間。時有沙門在山中學﹐見其如此便起想念﹕「吾勤苦學道積已七年﹐不能得道又復貧窮無以自濟。此寶物無主﹐取之持歸用立門戶。」於是下山拾取寶物﹐藏著一處訖便出山﹐求呼兄弟負馳持歸。方到道半﹐佛念比丘應當得度﹐佛便化作一比丘尼﹐剃頭法服﹐莊面畫眉金銀瓔珞﹐隨谷入山。道逢沙門﹐頭面作禮問訊起居。道人呵比丘尼曰﹕「爲道之法應得爾不﹖剃頭著法衣﹐云何復莊面畫眉瓔珞身體也﹖」比丘尼答曰﹕「沙門之法爲應爾不﹖辭親學道山居靜志﹐云何復取非其財物﹐貪欲忘道快心放意﹖不計無常﹐生世如寄﹐罪報延長。」於是比丘尼爲說偈言﹕

「比丘謹愼戒﹐放逸多憂愆﹐變諍小致大﹐積惡入火焚。守戒福致喜﹐犯戒有懼心﹐能斷三界漏﹐此乃近涅槃。」

是時比丘尼說此偈已﹐爲現佛身相好光明。沙門見之悚然毛竪﹐稽首佛足悔過自陳﹕「愚癡迷謬違犯正教﹐往而不返﹐其將柰何﹖」於是世尊卽說偈言﹕

「若前放逸﹐後能自禁﹐是照世間﹐念定其宜。過失爲惡﹐追覆以善﹐是照世間﹐念善其宜。少壯捨家﹐盛修佛教﹐是照世間﹐如月雲消。人前爲惡﹐後止不犯﹐是照世間﹐如月雲消。」

於是比丘重聞此偈結解貪止﹐稽首佛足還到樹下﹐數息相隨止觀還淨﹐獲道果證成阿羅漢。

法句譬諭經心意品第十一

昔佛在世﹐時有一道人﹐在河邊樹下學道﹐十二年中貪想不除﹐走心散意但念六欲﹐目色耳聲鼻香口味身更心法﹐身靜意遊曾無寧息﹐十二年中不能得道。佛知可度﹐化作沙門往至其所﹐樹下共宿。須臾月明﹐有龜從河中出來至樹下﹐復有一水狗飢行求食﹐與龜相逢便欲噉龜﹐龜縮其頭尾及其四脚藏於甲中﹐不能得噉。水狗小遠﹐復出頭足行步如故﹐不能柰何遂便得脫。於是道人問化沙門﹕「此龜有護命之鎧﹐水狗不能得其便。」化沙門答曰﹕「吾念世人不如此龜﹐不知無常放恣六情﹐外魔得便形壞神去﹐生死無端輪轉五道﹐苦惱百千皆意所造﹐宜自勉勵求滅度安。」於是化沙門卽說偈言﹕

「有身不久﹐皆當歸土﹐形壞神去﹐寄住何貪﹖心豫造處﹐往來無端﹐念多邪僻﹐自爲招患。是意自造﹐非父母爲﹐可勉向正﹐爲福勿廻。藏六如龜﹐防意如城﹐慧與魔戰﹐勝則無患。」

於是比丘聞說此偈﹐貪斷望止﹐卽得羅漢道。知化沙門是佛世尊﹐敬肅整服稽首佛足﹐天龍鬼神莫不歡喜。

法句譬諭經華香品第十二

昔佛在舍衛國﹐國東南海中有臺﹐臺上有華香樹﹐樹木淸淨。有婆羅門女五百人﹐奉事異道意甚精進﹐不知有佛。於時諸女自相謂曰﹕「我等稟形生爲女人﹐從少至老爲三事所鑑不得自由﹐命又短促形如幻化當復死亡。不如共至華香臺上採取香華﹐精進持齋降屈梵天當從求願﹐願生梵天長壽不死﹐又得自在無有鑑忌﹐離諸罪對無復憂患。」卽齎供具往至臺上﹐採取華香奉事梵天﹐一心持齋願屈尊神。於是世尊見此諸女𨿽爲俗齋﹐其心精進應可化度﹐卽與大眾弟子菩薩天龍鬼神﹐飛昇虛空往至臺上坐於樹下。諸女歡喜﹐謂是梵天﹐自相慶慰得我所願矣。時一天人語諸女言﹕「此非梵天﹐是三界尊﹐號名爲佛﹐度人無量。」於是諸女前至佛所﹐爲佛作禮前白佛言﹕「我等多垢今爲女人﹐求離鑑撿願生梵天。」佛言﹕「諸女﹗快得善利乃發此願。世有二事其報明審﹐爲善受福﹑爲惡受殃。世間之苦﹑天上之樂﹐有爲之煩﹑無爲之寂﹐誰能選擇取其眞者﹖善哉諸女乃有明志。」

於是世尊卽說偈言﹕

「孰能擇地﹐捨鑑取天﹐誰說法句﹐如擇善華。學者擇地﹐捨鑑取天﹐善說法句﹐能採徳華。知世坏諭﹐幻法忽有﹐斷魔華敷﹐不現死生。見身如沫﹐幻法自然﹐斷魔華敷﹐不現死生。」

於是諸女聞佛此偈﹐願學眞道爲比丘尼﹐頭髪自墮法衣具足﹐思惟寂定卽得羅漢道。阿難白佛言﹕「今此諸女素有何徳。乃令世尊就而度之﹐一聞說法出家得道也﹖」佛告阿難﹕「昔迦葉佛時有大長者﹐財富無數﹐夫人婇女有五百人。其性妬惡門不妄開﹐夫人婇女欲往見佛﹐終不肯聽。後日國王請諸大臣﹐上殿宴會﹐會輒竟日﹐時夫人婇女見長者入會﹐便共至佛所稽首作禮﹐小坐聽經各發願言﹕『令我世世莫與惡人共相遭遇﹐所生之處恒與道徳聖人相值﹐聞來世有佛名釋迦文﹐願與相值出家學道奉持訓誨。』」佛語阿難﹕「爾時夫人婇女五百人者﹐今此五百比丘尼是。本願懇惻﹐今應得度﹐是以世尊就度之耳。」

佛說是時莫不歡喜。

◎法句譬諭經卷第一

法句譬諭經卷第二晉世沙門法炬共法立譯諭華香品之二

法句譬諭經卷第二晉世沙門法炬共法立譯諭華香品之二

晉世沙門法炬共法立譯

◎昔佛始得道在羅閱祇國教化﹐轉到舍衛國﹐國王羣臣莫不宗仰。時有賈客大人名曰波利﹐與五百賈人入海求寶。時海神出﹐掬水問波利言﹕「海水爲多﹖掬水爲多﹖」波利答曰﹕「掬水爲多。所以者何﹖海水𨿽多無益時用﹐不能救彼飢渴之人﹐掬水𨿽少值彼渴者﹐持用與之以濟其命﹐世世受福不可稱計。」海神歡喜讚言善哉﹗卽脫身上八種香瓔校以七寶﹐以上波利。海神送之﹐安善往還到舍衛國﹐持此香瓔上波斯匿王﹐具陳所由。「念是香瓔非小人所服﹐謹以貢上﹐願蒙納受。」王得香瓔以爲奇異﹐卽呼諸夫人羅列前住﹕「若最好者以香瓔與之。」六萬夫人盡嚴來出。王問﹕「末利夫人何以不出﹖」侍人答言﹕「今十五日持佛法齋素服不嚴﹐是以不出。」王便瞋恚﹐遣人呼曰﹕「汝今持齋﹐應違王主之命不乎﹖」如是三反﹐末利夫人素服而出在眾人中﹐猶如日月倍好於常。王意悚然加敬﹐問曰﹕「有何道徳﹐炳然有異﹖」夫人白王﹕「自念少福稟斯女形﹐情態穢垢日夜山積﹐人命促短懼墜三塗﹐是以日月奉佛法齋﹐割愛從道世世蒙福。」王聞歡喜﹐便以香瓔以與末利夫人。夫人答言﹕「我今持齋不應著此﹐可與餘人。」王曰﹕「我本發意欲與勝者﹐卿今最勝﹐又奉法齋道志殊髙﹐是以相與。若卿不受﹐吾將安置﹖」夫人答言﹕「大王勿憂﹗願王屈意共到佛所﹐以此香瓔奉上世尊﹐并採聖訓﹐累劫之福矣。」王卽許焉﹐卽勅嚴駕往到佛所﹐稽首於地却就王位﹐王白佛言﹕「海神香瓔波利所上﹐六萬夫人莫不貪得﹐末利夫人與而不取﹐持佛法齋心無貪欲﹐謹以上佛﹐願垂納受。世尊弟子執心護齋直信如此﹐豈有福乎﹖」

於是世尊爲受香瓔﹐卽說偈言﹕

「多作寶華﹐結步搖綺﹐廣積徳香﹐所生轉好。琦艸芳華﹐不逆風熏﹐近道敷開﹐徳人逼香。栴檀多香﹐靑蓮芳花﹐𨿽曰是眞﹐不如戒香。華香气微﹐不可謂眞﹐持戒之香﹐到天殊勝。戒具成就﹐行無放逸﹐定意度脫﹐長離魔道。」

佛說偈已重告王曰﹕「齋之福祐明譽廣遠﹐譬如天下十六大國滿中珍寶持用布施﹐不如末利夫人一日一夕持佛法齋﹐如比其福須彌以豆矣。積福學慧可到泥洹。」王及夫人羣臣大小﹐莫不歡喜執戴奉行。

昔佛在羅閱祇耆闍崛山中﹐於時城中有長者子五十人﹐往詣佛所作禮却坐。時佛爲說無常苦空非身之法﹐恩愛如夢會當別離﹐尊榮豪貴亦有憂慼﹐惟有泥洹永離生死﹐羣殃盡滅乃可大安。時五十人聞法喜悅﹐願爲弟子﹐佛言﹕「善來比丘﹗」鬚髪自墮法衣具足﹐卽成沙門。此諸沙門有親友長者﹐聞其出家意大歡喜﹐往到崛山與之相見﹐讚言﹕「諸君快哉善利﹐乃有此志。」爲之設壇請佛及僧。明日佛與眾會就其舍食﹐食訖說法晡時乃還。此諸新學沙門戀慕宗黨皆欲返退﹐佛知其意﹐將出城門﹐見田溝中污泥糞壤中生蓮華﹐五色香潔其香芬熏乃蔽諸臭。佛便趣之﹐因說偈言﹕

「如作田溝﹐近於大道﹐中生蓮華﹐香潔可意。有生死然﹐凡夫處邊﹐智者樂出﹐爲佛弟子。」

佛說偈已卽還山中。賢者阿難前白佛言﹕「向者世尊臨田溝上﹐所說二偈不審其義﹖願聞其意。」佛告阿難﹕「汝見溝中污泥不淨糞壤之中生蓮華不﹖」「惟然見之。」佛言﹕「阿難﹗人在世間展轉相生﹐計壽百歲或長或短﹐妻子恩愛飢渴寒熱﹐或悲或欣﹐一凶二吉三毒四倒五陰六入七識八邪九惱十惡﹐猶如田溝畜藏糞壤污泥不淨。欻有一人覺世無常﹐發心學道修淸淨志﹐凝神斷想自致得道﹐亦如污泥生好蓮華﹐身自得道還度宗親﹐一切眾生皆蒙開解﹐亦如華香奄蔽臭穢。」

五十比丘聞佛說法﹐進志堅固﹐卽得阿羅漢道。

法句譬諭經愚闇品第十三

昔佛在舍衛國。時城中有婆羅門﹐年向八十﹐財富無數﹐爲人頑闇慳貪難化﹐不識道徳不計無常﹐更作好舍﹐前庌後堂涼臺煖室﹐東西廂廡數十梁間﹐惟後堂前拒陽未訖。時婆羅門恒自經營指授眾事﹐佛以道眼見此老翁﹐命不終日當就後世﹐不能自知而方怱怱﹐形瘦力竭精神無福﹐甚可憐愍。佛將阿難往到其門﹐慰問老翁﹕「得無勞惓﹖今作此舍皆何所安﹖」老翁答言﹕「前庌待客﹑後堂自處﹐東西二廂當安兒息財物僕使﹐夏上涼臺﹑冬入溫室。」佛語老翁﹕「久聞宿徳思遲談講﹐偶有要偈存亡有益﹐欲以相贈﹐不審可小廢事共坐論不也﹖」老翁答言﹕「今正大懅不容坐語﹐後日更來當共善敍﹔所云要偈便可說之。」

「有子有財﹐愚惟汲汲﹐我且非我﹐何憂子財﹖暑當止此﹐寒當止此﹐愚多豫慮﹐莫知來變。愚蒙愚極﹐自謂我智﹐愚而勝智﹐是謂極愚。」

婆羅門言﹕「善說此偈﹐今實太懅﹐後來更論之。」於是世尊傷之而去。老翁於後自授屋椽﹐椽墮打頭卽時命過﹐室家啼哭驚動四鄰。佛去未遠便有此變﹐佛到里頭逢諸梵志有數十人﹐前問佛言﹕「從何所來﹖」佛言﹕「屢到此死翁舍﹐爲翁說法。不信佛語﹐不知無常﹐今者忽然已就後世。」具爲諸梵志更說前偈義﹐聞之欣然卽得道迹。

於是世尊﹐而說偈言﹕

「愚闇近智﹐如瓢斟味﹐𨿽久狎習﹐猶不知法。開達近智﹐如舌甞味﹐𨿽須臾習﹐卽解道要。愚人施行﹐爲身招患﹐快心作惡﹐自致重殃。行爲不善﹐退見悔恡﹐致涕流面﹐報由宿習。」

時諸梵志重聞此偈﹐益懷篤信﹐爲佛作禮﹐歡喜奉行。

昔佛在舍衛國給孤獨精舍﹐爲諸天人說法。時波斯匿王有一寡女﹐名曰金剛﹐壯寡未歸﹐父母哀愍﹐別爲宮舍作好舍宅﹐給五百妓女以娛樂之。眾中有一長老靑衣﹐名曰度勝﹐恒行市買脂粉香華。時見男女無數大眾﹐各齎香華出城詣佛。卽問行人﹕「欲何所至﹖」眾人答言﹕「佛出於世三界之尊﹐度脫眾生皆得泥洹。」度勝聞之心悅意喜﹐卽自念言﹕「會老見佛﹐宿世之福。」便分香直持買好華﹐隨眾人輩往到佛所﹐作禮却立散華燒香。一心聽法已﹐過市取香﹐因聽法功徳宿行所追﹐香气熏聞斤兩倍前﹐嫌其遲晚而共詰之。度勝奉道卽如事言﹕「世有聖師三界之尊﹐擊無上法鼓震動三千﹐往聽法者無央數人。實隨聽法﹐是以稽遲。」金剛之徒聞說世尊法義深妙非世所聞﹐悚然心歡而自歎曰﹕「吾等何罪獨自不聞﹖」卽報度勝﹕「試爲我說之。」度勝白曰﹕「身賤口穢不敢便宣。乞更諮受﹐如命說之。」卽便遣出﹐重告之曰﹕「具受儀式。」度勝未還﹐金剛侍女側息中庭如子待母﹐佛告度勝﹕「汝還說法多所度脫﹐說法之儀先施髙座。」度勝受勅具宣聖旨﹐皆大歡喜﹐各脫衣服一領﹐積爲髙座。度勝洗浴﹐承佛威神如應說法﹐金剛之等五百餘人﹐疑解破惡得須陀洹道。說法甚美不覺失火﹐一時燒死卽生天上。王將人從來欲救火﹐見之已燃﹐收拾棺殮葬送畢訖﹐往過佛所﹐爲佛作禮却坐常位。佛問王曰﹕「所從來也﹖」王叉手言﹕「女金剛不幸不覺失火﹐大小燒盡﹐適棺殮還﹐不審何罪遇此火害﹖惟願世尊彰告未聞。」佛告大王﹕「過去世時有城名波羅柰﹐有長者婦將婇女五百人﹐至城外大祠祀。其法難犯﹐他姓之人不得到邊﹐不問親踈﹐其有來者擲著火中。時世有一辟支佛名曰迦羅﹐處在山中﹐晨來分衛暮輒還山。迦羅分衛來趣郊祠﹐長者婦見之忿然瞋恚﹐共捉迦羅撲著火中﹐舉身燋爛便現神足﹐飛昇虛空。眾女驚怖﹐泣淚悔過﹐長跪舉頭而自陳曰﹕『女人憃愚不識至眞﹐羣愚荒騃毀辱神靈﹐自惟過舋罪惡若山﹐願降尊徳以消重殃。』尋聲卽下而般泥洹﹐諸女起塔供養舍利。」

「愚憃作惡﹐不能自解﹐殃追自焚﹐罪成熾然。愚所望處﹐不謂適苦﹐臨墮厄地﹐乃知不善。」

佛告大王﹕「爾時長者婦﹐今王女金剛是﹔五百侍女﹐今度勝等五百伎女是。罪福追人久無不彰﹐善惡隨人如影隨形。」

說是法時﹐國內大小信伏歡喜﹐咸歸三尊皆受五戒﹐卽得道迹。

法句譬諭經明哲品第十四

昔有梵志其年二十﹐天才自然﹐事無大小過目則能﹐自以聰哲而自誓曰﹕「天下技術要當盡知﹐一藝不通則非明達也。」於是遊學無師不造﹐六藝雜術﹐天文地理﹐醫方鎭壓山崩地動﹐摴蒱博弈妓樂博撮﹐裁割衣裳文繡綾綺﹐厨膳切割調和滋味﹐人間之事無不兼達。心自念曰﹕「丈夫如此﹐誰能及者﹖試遊諸國摧伏觝對﹐奮名四海技術衝天﹐然後載功竹帛垂勳百代。」於是遊行往至一國﹐入市觀視﹐見有一人坐作角弓析筋治角﹐用手如飛作弓調快﹐買者諍前。卽自念曰﹕「少來所學自以具足﹐邂逅自輕不學作弓﹐若彼鬭技﹐吾則不如矣﹐當從受學耳。」遂從弓師求爲弟子﹐盡心受學。月日之中具解弓法﹐所作巧妙乃踰於師﹐布施財物奉辭而去。去之一國當渡江水﹐有一船師用船若飛﹐迴旋上下便疾無雙。復自念曰﹕「吾技𨿽多未曾習船﹐𨿽爲賤術﹐其於不知宜當學之﹐萬技悉備。」遂從船師願爲弟子﹐供奉盡敬竭力勞勤。月日之中知其逆順﹐御船迴旋乃踰於師﹐布施財物奉辭而去。復至一國﹐國王宮殿天下無雙﹐卽自念曰﹕「作此殿匠﹐巧妙乃爾﹐自隱遊來偶不學之﹐若與競術必不勝矣﹐且當復學﹐意乃足耳。」遂求殿匠願爲弟子﹐盡心供養執持斤斧。月日之間具解尺寸方圓規矩﹐雕文刻鏤木事盡知﹐天才明朗事輒勝師﹐布施所有辭師而去。周行天下徧十六大國﹐命敵捔技獨言隻步無敢應者﹐心自貢髙曰﹕「天地之間誰有勝我者﹖」佛在祇洹遙見此人應可化度﹐佛以神足化作沙門﹐拄杖持鉢在前而來。梵志由來國無道法﹐未見沙門怪是何人﹖須至當問。須臾來到﹐梵志問曰﹕「百王之則未見君輩﹐衣裳制度無有此服﹐宗廟異物不見此器﹐君是何人﹐形服攺常也﹖」沙門答曰﹕「吾調身人也。」復問﹕「何謂調身﹖」於是沙門因其所習而說偈言﹕

「弓匠調角﹐水人調船﹐巧匠調木﹐智者調身。譬如厚石﹐風不能移﹐智者意重﹐毀譽不傾。譬如深淵﹐澄靜淸明﹐慧人聞道﹐心淨歡然。」

於是沙門說此偈已﹐身昇虛空還現佛身﹐三十二相﹑八十種好﹐光明洞達照曜天地﹐從虛空來下﹐謂其人曰﹕「吾道徳變化﹐調身之力也。」於是其人五體投地﹐稽首問曰﹕「願聞調身﹐其有要乎﹖」佛告梵志﹕「五戒十善﹑四等六度﹑四禪三解脫﹐此調身之法也。夫弓船木匠六藝奇術﹐斯皆綺飾華譽之事﹐蕩身縱意生死之路也。」梵志聞之﹐欣然信解願爲弟子。佛言﹕「沙門善來﹗」鬚髪自墮卽成沙門。佛重爲說四諦八解之要﹐尋時卽得阿羅漢道。

昔佛在舍衛國。有山民村五六十家﹐去國五百里﹐村中有一貧家﹐其主人婦懷妊十月雙生二男﹐甚大端政無比﹐父母愛之便爲作字﹐一名雙徳﹐二名雙福。生五六十日﹐其父放牛來還﹐懈息却臥床上﹐其母出田拾薪未還﹐此二小兒左右顧視不見父母﹐便共相責。語一人言﹕「前世之時垂當得道﹐正坐愚意謂命可常﹐退墮生死不可計劫﹐今乃得生此貧家作子﹐穰艸之中以氈褐自覆﹐食飲麤惡纔自支身﹐如此至久云何得道﹖皆坐前世戀慕富貴﹐放身散意快樂須臾﹐從爾以來長塗受苦﹐如今憂惱當何恃怙﹖」一人答曰﹕「我爾時小難一時之懃﹐竟不意精進﹐而令數世遭諸苦患﹐此是自爲非父母作也﹐但共當之﹐復何所言﹖」父聞二子相責如是﹐甚大怪之﹐謂呼是鬼祟來生災變﹐云何數十日小兒乃作此言﹖恐其後日殺親滅族﹐曼小未大宜當殺之。其父驚出閉門捨去﹐到田取薪欲燒殺之。其母來還﹐問夫用此薪爲﹖夫言﹕「甚大可怪所說如是﹐此似是鬼﹐必破人門族﹐以其曼小欲燒殺之。」其母聞此﹐意中愕然猶豫未信﹐小停數日更聽其言。至明日夫婦俱出於戶外﹐潛聽二兒在內相責如故﹐夫婦重共聞之﹐甚怪所以﹐便共集薪密欲燒之。佛以天眼見此夫婦欲燒殺二子﹐愍其可憐﹐宿福應度﹐往到其村普放光明﹐天地大動﹐山川樹木皆作金色﹔村中大小驚到佛所﹐爲佛作禮莫不歡喜﹐知佛至神三界無比。佛到雙生小兒家﹐二兒見佛光明喜踊難量﹐父母又驚﹐各抱一子將至佛所﹐問佛世尊﹕「此小兒生來五六十日﹐所說如是﹐甚共怪之﹐恐作禍害欲火燒殺之﹐正值佛來未及得燒。不知此小兒爲是何等鬼魅也﹖惟願解說是何災怪﹖」小兒見佛踊躍歡喜﹐佛見小兒大笑﹐口出五色光普照天地。佛告小兒父母及村人大小﹕「此二小兒非是鬼魅﹐福徳之子。前迦葉佛時曾作沙門﹐少小共爲朋友﹐同志出家各自精進﹐臨當得道﹐欻起邪想共相沮敗﹐樂世榮華恃福生天﹐下爲侯王國主長者﹐欻起是想便墮退轉不得涅槃。更此生死﹐彌連劫數常相鈎牽﹐輒共雙生。遭我世時﹐今始乃生。已往供養佛功徳故﹐餘福應度罪滅福生﹐自識宿命﹐是以世尊故來度之﹐我不度者橫爲火所燒。」

「大人體無欲﹐在所照然明﹐𨿽或遭苦樂﹐不髙現其智。大賢無世事﹐不願子財國﹐常守戒慧道﹐不貪邪富貴。智人知動搖﹐譬如沙中樹﹐朋友志未彊﹐隨色染其素。」

佛說是時﹐小兒見佛其身卽踊﹐如八歲小兒﹐卽作沙彌﹐得羅漢道。村人大小見佛光相﹐又見小兒形變踊大﹐皆大歡喜﹐得須陀洹道﹐父母疑解﹐亦得法眼。

法句譬諭經羅漢品第十五

昔有一國名曰那梨﹐近南海邊﹐其中人民採眞珠栴檀以爲常業。其國有一家兄弟二人﹐父母終亡欲求分異﹐家有一奴名曰分那﹐年少聰了﹐賈販市買入海治生無事不知﹐居家財物分爲一分﹐以奴分那持作一分﹐兄弟擲籌弟得分那﹐止將妻子空手出舍。時世飢儉惟得分那﹐恐不相活以爲愁憂。時奴分那白大家言﹕「願莫愁憂﹐分那作計月日之中當令勝兄。」大家言﹕「若審能爾者﹐放汝爲良人。」大家夫人有私珠物﹐與分那作本。時海潮來﹐城內人民至水邊取薪。分那持珠物出至城外﹐見一乞兒負薪﹐薪中有牛頭栴檀香﹐可治重病﹐一兩直千兩金﹐時世有一不可常得。分那識之﹐以金錢二枚買得持歸﹐破作數十段。時有長者得重病﹐當須此牛頭栴檀香二兩合藥﹐求不能得。分那持往﹐卽得二千兩金。如是賣盡﹐所得不訾﹐富兄十倍。大家感念分那之恩﹐不違言誓放爲良人﹐隨意所樂。於是分那辭行學道﹐到舍衛國爲佛作禮長跪白佛﹕「所出微賤﹐心樂道徳﹐惟願世尊垂慈濟度。」佛言﹕「善來分那﹗」頭髪自墮法衣著身﹐卽成沙門﹐佛爲說法﹐尋得羅漢道。坐自思惟﹕「今得六通﹐存亡自由﹐皆主人之恩﹐今當往度并化國人。」於時分那往到本國﹐至主人家﹐主人歡喜請坐設食﹐食訖澡手飛昇虛空﹐分身散體半出水火﹐光明洞達﹐從上來下告主人曰﹕「此之神徳皆是主人放捨之福﹐往到佛所所學如是。」主人答曰﹕「佛之神化微妙乃爾﹐願見世尊受其教訓。」分那答曰﹕「但當志心供設饌具﹐佛三達智必自來矣。」卽便設供宿昔已辦﹐向舍衛國稽首長跪燒香請佛﹕「惟願屈尊廣度一切。」佛知其意﹐卽與五百羅漢﹐各以神足往到其舍。國王人民莫不敬肅﹐來至佛所五體投地﹐却坐王位﹐食畢澡訖﹐佛爲主人及王官屬廣陳明法﹐皆受五戒爲佛弟子。起住佛前歎分那曰﹕「在家精勤﹐出家得道﹐神徳髙遠家國蒙度﹐我當云何以報其恩﹖」

「心已休息﹐言行亦止﹐從正解脫﹐寂然歸滅。棄欲無著﹐缺三界障﹐望意已絕﹐是謂上人。若聚若野﹐平地髙岸﹐應眞所過﹐莫不蒙度。彼樂空閑﹐眾人不能﹐快哉無望﹐無所欲求。」

佛說偈已﹐主人及王益加歡喜﹐供養七日﹐得須陀洹道。

法句譬諭經述千品第十六

昔佛在舍衛國﹐有一長老比丘字般特﹐新作比丘稟性闇塞﹐佛令五百羅漢日日教之﹐三年之中不得一偈﹐國中四輩皆知其愚冥。佛愍傷之﹐卽呼著前授與一偈﹐守口攝意身莫犯非﹐如是行者得度世。時般特感佛慈恩﹐歡欣心開誦偈上口。佛告之曰﹕「汝今年老﹐方得一偈﹐人皆知之不足爲奇﹔今當爲汝解說其義﹐一心諦聽。」般特受教而聽﹐佛卽爲說身三口四意三所由﹐觀其所起察其所滅﹐三界五道輪轉不息﹐由之昇天﹑由之墮淵﹑由之得道﹐涅槃自然﹑分別爲說無量妙法。時般特﹝火﹡霍﹞然心開﹐卽得羅漢道。爾時有五百比丘尼別有精舍﹐佛日遣一比丘爲說經法﹐「明日般特次應當行。」諸尼聞之皆豫含笑。「明日來者﹐我等當共逆說其偈﹐令之慚愧無所一言。」明日般特往﹐諸比丘尼大小皆出作禮相視而笑﹐坐畢下食﹐食已澡手請令說法。時般特卽上髙座﹐自慚否曰﹕「薄徳下才末爲沙門﹐頑鈍有素所學不多﹐惟知一偈粗識其義﹐當爲敷演願各靜聽。」諸年少比丘尼欲逆說偈﹐口不能開﹐驚怖自責稽首悔過。般特卽如佛所說﹐一一分別身意所由罪福內外﹐昇天得道凝神斷想入定之法。卽時諸尼聞其所說甚怪甚異﹐一心歡喜皆得羅漢道。

後日國王波斯匿﹐請佛眾僧於正殿會﹐佛欲現般特威神﹐與鉢令持隨後而行。門士識之﹐留不聽入。「卿爲沙門一偈不了﹐受請何爲﹖吾是俗人由尚知偈﹐豈況沙門無有智慧﹐施卿無益﹐不須入門。」時般特卽住門外。佛坐正殿﹐上行水已畢﹐般特卽擎鉢申臂遙以授佛。王及羣臣﹑夫人太子﹑眾會四輩﹐見臂來入不見其形﹐怪而問佛﹕「是何人臂﹖」佛言﹕「是般特比丘臂也﹐近日得道。向吾使持鉢﹐門士不聽來入﹐是以申臂授吾鉢耳。」卽便請入﹐威神倍常。王白佛言﹕「聞般特本性愚鈍方知一偈﹐何緣得道﹖」佛告王曰﹕「學不必多﹐行之爲上。般特解一偈義﹐精理入神﹐身口意寂淨如天金。人𨿽多學﹐不解不行徒喪識想﹐有何益哉﹖」

「𨿽誦千章﹐句義不正﹐不如一要﹐聞可滅惡。𨿽誦千言﹐不義何益﹖不如一義﹐聞行可度。𨿽多誦經﹐不解何益﹖解一法句﹐行可得道。」

佛說偈已﹐三百比丘得阿羅漢道﹐王及羣臣夫人太子莫不歡喜。

昔佛在舍衛國精舍之中﹐爲天人說法。時舍衛國中有婆羅門長者名藍達﹐大富無極﹐其家資財不可計數。梵志之法﹐當作大壇以顯名譽﹐盡家之財持用布施作般闍于瑟﹐供養婆羅門五千餘人﹐五年之中供給衣被床榻醫藥珍琦寶物郊祠供具﹐盡所愛惜。諸梵志等五年之中﹐爲羅摩達長者﹐祭祀諸天四山五嶽星宿水火﹐無不周徧﹐呪願長者長夜受福。五歲已周﹐最後一日極大布施﹐如長者法﹐金鉢盛銀粟﹐銀鉢盛金粟﹐象馬車乘奴婢資財﹐七寶服飾散蓋履屣﹐鹿皮之衣﹐錫杖踞床澡罐澡盤﹐床榻席薦﹐所應當得﹐事事八萬四千盡持布施。當其爾日皆來大會﹐鬼神國王大臣梵志大姓﹐悉來會坐﹐隱隱闐闐莫不歡欣。佛見如是﹐歎然言曰﹕「此大姓梵志何以愚癡﹖所施大多福報薄少﹐如種火中何從得報也﹖若我不化﹐長離法門。」於是世尊便起嚴服﹐化從地出﹐放大光明普照眾會﹐大小見之怪未曾有﹐驚怖悚懼不知何神。長者羅摩達及諸大眾﹐頭面著地爲佛作禮。佛見眾人皆有敬心﹐因其恭肅便說偈言﹕

「月千反祠﹐終身不徹﹐不如須臾﹐一心念法。一念造福﹐勝彼終身﹐𨿽終百歲﹐奉事火神﹔不如須臾﹐供養三尊﹐一供養福﹐勝彼百年。」

於是世尊告藍達曰﹕「施有四事。何等爲四﹖一者施多得福報少﹐二者施少得福報多﹐三者施多得福報多﹐四者施少得報亦少。何謂施多得福報少者﹖其人愚癡殺生祭祠﹐飲酒歌舞破損財寶﹐無有福慧。何謂施少得報少者﹖以慳貪惡意施凡道士﹐俱兩愚癡是故無福。何謂施少得福多者﹖能以慈心奉道徳人﹐道士食已精進學誦﹐施此𨿽少其福彌大。何謂施多得福多者﹖若有賢者覺世無常﹐好心出財起立塔寺精舍菓園﹐供養三尊衣服履屣床榻厨膳﹐斯福如五河流入於大海﹐福流如是世世不斷﹐是爲施多其報轉多﹐譬如農家地有厚薄所得不同。」爾時藍達長者座中會人﹐見佛變化聞說法言皆大歡喜﹐諸天人神皆得須陀洹道﹔五千梵志皆作沙門得應眞道﹔主人藍達居家大小﹐皆受五戒亦得道迹﹔國王大臣皆受三自歸﹐爲優婆塞﹐亦得法眼。

昔佛在舍衛精舍教化時﹐羅閱祇國有一人﹐爲人凶愚不孝父母﹐輕侮良善不敬長老﹐居門衰耗常不如意﹐便行事火欲求福祐。事火之法﹐日適欲沒燃大火聚﹐向之跪拜﹐或至夜半火滅乃止。如是三年不得其福﹐更事日月。事日月法﹐晝以日出夜以月明﹐向日月拜﹐沒乃休止。如是三年復不得福。轉復事天﹐燒香跪拜﹐奉上甘美香華酒脯猪羊牛犢﹐遂至貧困故不得福﹐懃苦憔悴病不去門。聞舍衛國有佛﹐諸天所宗﹐當往奉事必望得福。卽到佛所﹐至精舍門瞻覩世尊﹐光相晃然容顏奇異如星中月﹐見佛歡喜頭面作禮叉手白佛﹕「生長愚癡不識三尊﹐事火日月及諸天神﹐九年精懃永不蒙福﹐顏色憔悴气力衰微﹐四大多患死亡無日。伏承世尊度人之師﹐故遠自歸﹐願垂福慶。」佛告之曰﹕「汝之所事﹐盡是妖邪魑魅魍魎﹐禱祀如山罪如江海﹐殺生求福去福遠矣。正使百劫懃苦盡殺﹐普天猪羊持用禱祀﹐罪如須彌福無芥子﹐徒自費喪豈不惑哉﹖又卿爲人不孝父母﹑輕易賢善﹑不敬長老﹐憍慢貢髙三毒熾盛﹐罪舋日深何緣得福﹖若能攺心禮敬賢者﹐威儀禮節供奉長老﹐棄惡信善修己崇仁﹐四福日增世世無患。何等爲四﹖一者顏色端正﹐二者气力豐彊﹐三者安隱無病﹐四者益壽終不枉橫。行之不懈亦可得道。」

「祭神以求福﹐從後觀其報﹐四分未望一﹐不如禮賢者。能善行禮節﹐常敬長老者﹐四福自然增﹐色力壽而安。」

於是其人聞佛此偈﹐歡喜信解稽首作禮﹐重白佛言﹕「罪垢所蔽積罪九年﹐幸賴慈化今得開解。惟願世尊聽爲沙門。」佛言﹕「善來比丘﹗」頭髪自墮卽成沙門﹐內思安般﹐卽得羅漢道。◎

法句譬諭經惡行品第十七

昔佛在羅閱祇國﹐遣一羅漢名曰須漫﹐持佛髪爪至罽賓南山中作佛圖寺﹐五百羅漢常止其中﹐旦夕燒香繞塔禮拜。時彼山中有五百獼猴﹐見諸道人供養塔寺﹐卽便相將至深澗邊﹐負輦泥石效作佛圖﹐竪木立剎幣幡繫頭﹐旦夕禮拜亦如道人。時山水瀑漲﹐五百獼猴一時漂沒﹐魂神卽生第二忉利天上﹐七寶殿舍衣食自然。各自念言﹕「從何所來得生天上﹖」卽以天眼自見本形﹐獼猴之身效諸道人戲作塔寺﹐𨿽身漂沒神得生天。「今當下報故屍之恩。」各將侍從華香伎樂臨故屍上﹐散華燒香繞之七匝。時山中有五百婆羅門﹐外學邪見不信罪福﹐見諸天人散華作樂繞獼猴屍﹐怪而問曰﹕「諸天光影巍巍乃爾﹐何故屈意供養此屍﹖」諸天人言﹕「此屍是吾等故身﹐昔在此間效諸道人戲立塔寺﹐山水瀑漲漂殺吾等﹐以此微福得生天上﹐今故散華以報故身之恩。戲爲塔寺獲福如此﹐若當至心奉佛世尊﹐其徳難諭。卿等邪見不信正眞﹐百劫懃苦無所一得﹐不如共往至耆闍崛山﹐禮事供養得福無限。」卽皆欣然共至佛所﹐五體作禮散華供養。

諸天人白佛﹕「我等近世獼猴之身﹐蒙世尊之恩得生天上﹐恨不見佛﹐今故自歸。」重白佛言﹕「我等前世有何罪行受此獼猴身﹖𨿽作塔寺身被漂殺。」佛告天人﹕「此有因緣不從空生﹐吾當爲汝說其所由。乃往昔時有五百年少婆羅門﹐共行入山欲求仙道。時山上有一沙門﹐欲於山上泥治精舍﹐下谷取水身輕若飛﹐五百婆羅門興嫉妬意﹐同聲笑之﹕『今此沙門上下翻疾亦如獼猴耳﹐何足爲奇也﹖』如是取水不止﹐山水一來溺殺不久。」佛告諸天人﹕「爾時上下沙門﹐我身是也﹔五百年少婆羅門者﹐五百獼猴身是。戲笑作罪﹐身受其報。」

「戲笑爲惡﹐已作身行﹐﹝口﹡睪﹞泣受報﹐隨行罪至。」

佛告諸天人﹕「汝之近世𨿽爲獸身﹐乃能戲笑起作塔寺﹐今得生天罪滅福興。今者復來躬奉正教﹐從此因緣長離眾苦。」佛說是已﹐五百天人卽得道迹。其所共來水邊五百婆羅門﹐聞罪福之報而自歎曰﹕「吾等學仙積有年數﹐未蒙果報﹐不如獼猴戲笑爲福得生天上﹐佛之道徳實妙乃爾。」於是稽首佛足願爲弟子。佛言﹕「善來比丘。」卽成沙門﹐精進日脩遂得羅漢道。

昔佛在舍衛國精舍之中﹐爲諸天人說法。時國王第二兒名曰瑠璃﹐其年二十﹐將從官屬退其父王﹐伐兄太子自禪爲王。有一惡臣名曰耶利﹐白瑠璃王﹕「王本爲皇子﹐時至舍夷國外家舍﹐看到佛精舍中﹐爲諸釋種子所呵﹐罵詈無有好醜。爾時見勅﹕『若我爲王﹐便啟此事。』今時已到﹐兵馬興盛宜當報怨。」卽勅嚴駕引率兵馬﹐往伐舍夷國。佛有第二弟子名摩訶目揵連﹐見琉璃王引率兵士伐舍夷國以報宿怨﹐今當伐殺四輩弟子﹐念其可憐便往到佛所﹐白佛言﹕「今琉璃王攻舍夷國﹐我念中人當遭辛苦﹐我欲以四方便救舍夷國人﹕一者舉舍夷國人著虛空中﹐二者舉舍夷國人著大海中﹐三者舉舍夷國人著兩鐵圍山間﹐四者舉舍夷國人著他方大國中央﹐令琉璃王不知其處。」佛告目連﹕「𨿽知卿有是智徳﹐能安處舍夷國人﹐萬物眾生有七不可避。何謂爲七﹖一者生﹐二者老﹐三者病﹐四者死﹐五者罪﹐六者福﹐七者因緣。此七事﹐意𨿽欲避不能得自在。如卿威神可得作此﹐宿對罪負不可得離。」於是目連禮已便去﹐自以私意取舍夷國人知識檀越四五千人﹐盛著鉢中﹐舉著虛空星宿之際。琉璃王伐舍夷國﹐殺三億人已引軍還國。於是目連往到佛所爲佛作禮﹐自貢髙曰﹕「琉璃王伐舍夷國﹐弟子承佛威神﹐救舍夷國人四五千人﹐今在虛空皆盡得脫。」佛告目連﹕「卿爲往看鉢中人不也﹖」曰﹕「未往視之。」佛言﹕「卿先往視鉢中人眾。」目連以道力下鉢﹐見中人皆死盡﹐於是目連悵然悲泣愍其辛苦﹐還白佛言﹕「鉢中人者今皆死盡﹐道徳神力不能免彼宿對之罪。」佛告目連﹕「有此七事﹐佛及眾聖神仙道士﹐隱形散體皆不能免此七事。」

「非空非海中﹐非隱山石間﹐莫能於此處﹐避免宿惡殃。眾生有苦惱﹐不得免老死﹐惟有仁智者﹐不念人非惡。」

佛說是時﹐座上無央數人聞佛說無常法﹐皆共悲哀念對難免﹐欣然得道逮須陀洹證。

法句譬諭經刀仗品第十八

昔有一國名曰賢提﹐時有長老比丘﹐長病委頓羸瘦垢穢﹐在賢提精舍中臥﹐無瞻視者。佛將五百比丘往至其所﹐使諸比丘傳共視之﹐爲作糜粥﹐而諸比丘聞其臭處皆共賤之。佛使天帝釋取湯水﹐佛以金剛之手洗病比丘身體﹐地尋震動﹝火﹡霍﹞然大明﹐莫不驚肅。國王臣民天龍鬼神無央數人﹐往到佛所稽首作禮白佛言﹕「佛爲世尊﹐三界無比道徳已備﹐云何屈意洗此病瘦垢穢比丘﹖」佛告國王及眾會者﹕「如來所以出現於世﹐正爲此窮厄無護者耳。供養病瘦沙門道士及諸貧窮孤獨老人﹐其福無量﹑所願如意﹐譬五河流福來如是﹐功徳漸滿會當得道。」王白佛言﹕「今此比丘宿有何罪﹐困病積年療治不差﹖」佛告王曰﹕「往昔有王名曰惡行﹐治政嚴暴﹐使一多力五百主令鞭人。五百假王威怒私作寒熱﹐若欲鞭人責其價數﹐得物鞭輕不得鞭重﹐舉國患之。有一賢者爲人所誣﹐應當得鞭﹐報五百言﹕『吾是佛弟子﹐素無罪過﹐爲人所抂﹐願小垂恕。』五百聞是佛弟子﹐輕手過鞭無著身者。五百壽終墮地獄中﹐考掠萬毒罪滅復出﹐墮畜生中恒被撾杖五百餘世﹐罪畢爲人﹐常嬰重病痛不離身。爾時國王者﹐今調達是也﹔時五百者﹐今此病比丘是也﹔時賢者者﹐吾身是也。吾以前世爲其所恕鞭不著身﹐是故世尊躬爲洗之。人作善惡殃福隨身﹐𨿽更生死不可得免。」

「撾杖良善﹐妄讒無罪﹐其殃十倍﹐災卒無赦。生受酷痛﹐形體毀折﹐自然惱病﹐失意恍忽﹐人所誣者﹐或縣官厄﹐財產耗盡﹐親戚離別﹐舍宅所有﹐災火焚燒﹐死入地獄﹐如是爲十。」

時病比丘聞佛此偈及宿命事﹐自知本行﹐剋心自責﹐卽於佛前所患除愈﹐身安意定卽得羅漢道。賢提國王歡喜信解﹐尋受五戒爲淸信士﹐沒命奉行﹐得須陀洹道。

昔佛在舍衛國祇樹給孤獨精舍中﹐爲天人龍鬼說法。東方有國名欝多羅波提﹐昔有婆羅門等五百人相率欲詣恒水﹐岸邊有三祠神池﹐沐浴垢穢倮形求仙如尼揵法。道由大澤迷不得過﹐中道乏糧﹐遙望見一大樹如有神气﹐想有人居﹐馳趣樹下了無所見。婆羅門等舉聲大哭﹐飢渴委厄窮死斯澤。樹神人現問諸梵志﹕「道士那來﹖今欲何行﹖」同聲答曰﹕「欲詣神池澡浴望仙﹐今日飢渴幸哀矜濟。」樹神卽舉手﹐百味飲食從手流溢﹐給眾飯食皆得飽滿﹐其餘食飲足供道糧。臨當別去﹐詣神請問﹕「本行何徳致此巍巍﹖」神答梵志﹕「吾本所居在舍衛國﹐時國大臣名曰須達﹐飯佛眾僧詣市買酪﹐無提酪者﹐左右顧視倩我提之﹐往到精舍使我斟酌。訖行澡水儼然聽法﹐一切歡喜稱善無量。時我奉齋暮還不飡﹐婦怪問我﹕『不食何恨﹖』答曰﹕『不恨也。吾行於市﹐見長者須達於園飯佛﹐我往持齋﹐齋名八關。』其婦瞋恚忿然言曰﹕『瞿曇亂俗﹐奚足採納﹖君毀遺則禍從此興。』踧迫不已便共俱食。時我爾夜年壽算盡終於夜半﹐神來生此。爲是愚婦敗我齋法﹐不卒其業﹔來生斯澤作此樹神﹐提酪之福手出飲食﹐若終齋法應生天上﹐封受自然。」卽爲梵志而說頌曰﹕

「祠祀種禍根﹐日夜長枝條﹐唐苦敗身本﹐齋法度世仙。」

梵志聞偈迷解信受﹐旋還舍衛路由一國﹐國名拘藍尼﹐有長者名曰美音﹐爲人恩仁眾人敬仰。梵志過宿﹐長者問曰﹕「道士那來﹖今欲所至﹖」具陳彼澤樹神功徳﹕「欲詣舍衛造須達所﹐攢採齋法冀蒙得福。」美音喜踊宿行所追且自解暢﹐宣令宗室﹕「誰能共行受齋戒法﹖」合五百人僉然應命﹐本願相引﹐威儀嚴出共詣舍衛。未至祇洹道逢須達﹐遇而不識顧問從者﹕「此何丈夫﹖」對曰﹕「須達也。」梵志眾等喜而追曰﹕「吾願成矣。」求人得人馳趣相見﹐同聲歎曰﹕「樹神歎徳﹐注仰虛心具說所嗟﹐故來投託﹐冀示法齋。」住車答曰﹕「所求大善﹗吾有尊師號曰如來﹑眾祐﹐度脫人類近在祇洹﹐可共親造。」卽皆敬諾恭肅進前﹐遙見如來情喜難量﹐五體投地退坐一面﹐皆共長跪白世尊曰﹕「本初發家﹐欲至三池沐浴求仙﹐經由樹神所陳如此﹐是故投化願示極靈。」

於是世尊因其所行﹐而說偈言﹕

「𨿽倮剪髪﹐長服艸衣﹐沐浴踞石﹐柰疑結何﹖不伐殺燒﹐亦不求勝﹐仁愛天下﹐所適無怨。」

五百梵志聞偈歡喜﹐皆作沙門得應眞道﹐美音宗等逮得法眼。

諸比丘白佛言﹕「五百梵志及長者等﹐本行何徳﹐得道何速﹖」世尊告曰﹕「過去久遠時﹐世有佛﹐名曰迦葉﹐爲諸弟子說法﹐當來五濁之時。時有梵志長者千人﹐同發是言﹕『令我遭見釋迦文佛。』爾時梵志者﹐今此等梵志是﹔爾時長者﹐今美音等是。從是因緣﹐見我便解。」

◎法句譬諭經卷第二

法句譬諭經卷第三

晉世沙門法炬共法立譯

◎諭老耄品第十九

昔佛在舍衛國祇樹精舍﹐食後爲天人﹑帝王臣民﹑四輩弟子說甘露法。時有遠方長老婆羅門七人﹐來至佛所﹐稽首於地﹐叉手白佛言﹕「吾等遠人伏聞聖化﹐久當歸命而多諸礙﹐今乃得來覲覩聖顏﹐願爲弟子得滅眾苦。」佛卽受之悉爲沙門﹐卽令七人共止一房。然此七人覩見世尊﹐尋爲得道不惟無常﹐共坐房中但思世事﹐小語大笑不計成敗﹐命日促盡不與人期﹐但共喜笑迷意三界。佛以三達智知命欲盡﹐佛哀愍之﹐起至其房而告之曰﹕「卿等爲道當求度世﹐何爲大笑也﹖一切眾生以五事自恃。何謂爲五﹖一者恃怙年少﹐二者恃怙端政﹐三者恃怙多力﹐四者恃怙財富﹐五者恃怙貴姓。卿等七人小語大笑﹐爲何所恃﹖」

「何喜何笑﹖念常熾然﹐深蔽幽冥﹐不如求定。見身形範﹐倚以爲安﹐多想致病﹐豈知不眞﹖老則色衰﹐病無光澤﹐皮緩肌縮﹐死命近促。身死神從﹐如御棄車﹐肉消骨散﹐身何可怙﹖」

佛說偈已﹐七比丘意解望止﹐卽於佛前得阿羅漢道。

昔佛在舍衛精舍﹐爲諸天人帝王說法。時有婆羅門村﹐五百餘家中有五百年少婆羅門﹐修婆羅術﹐爲人憍慢不敬長老﹐貢髙自貴以此爲常。五百梵志欻自議言﹕「沙門瞿曇自稱爲佛﹐三達權智無敢共論者。吾等可共請求論議﹐事事詰問知爲何如。」卽辦供具往請佛來。佛與諸弟子往到梵志村中﹐坐畢行水食訖澡手。時有長老梵志夫婦二人﹐於此村中共行乞丐﹐佛知其本大富無數曾作大臣﹐佛卽問諸年少梵志﹕「汝等識長老婆羅門不﹖」皆言﹕「曾識。」又問﹕「本爲何似也﹖」曰﹕「本爲大臣財富無數。」「今者何故復行乞丐﹖」皆言﹕「散用無道是以守貧。」佛告諸婆羅門﹕「世有四事人不能行﹐行者得福不致此貧。何謂爲四﹖一者年盛力壯愼莫憍慢﹐二者年老精進不貪淫妷﹐三者有財珍寶常念布施﹐四者就師學問聽受正言。如此老公不行四事﹐謂之有常不計成敗﹐一旦離散﹐譬如老鵠守此空池﹐永無所獲。」

「晝夜慢惰﹐老不止淫﹐有財不施﹐不受佛言。有此四蔽﹐爲自侵欺﹐咄嗟老至﹐色變作耄。少時如意﹐老見蹈踐﹐不修梵行﹐又不富財﹐老如白鵠﹐守斯空池﹐旣不守戒﹐又不積財﹐老羸气竭﹐思故何逮﹖老如秋葉﹐行穢鑑錄﹐命疾脫至﹐不容後悔。」

佛告梵志﹕「世有四時﹐行道得福得度﹐可免眾苦。何謂爲四﹖一者年少有力勢時﹐二者富貴有財物時﹐三者得遇三尊好福田時﹐四者當計萬物憂離散時。行此四事﹐所願皆獲﹐必得道迹。」

「命欲日夜盡﹐及時可勤力﹐世間諦非常﹐莫惑墮冥中。當學然意燈﹐自練求智慧﹐離垢勿染污﹐執燭觀道地。」

佛說是時﹐放大光明照曜天地﹐五百年少梵志﹐因此心解衣毛爲竪﹐起禮佛足白佛言﹕「歸命世尊﹐願爲弟子。」佛言﹕「善來比丘﹗」卽成沙門得羅漢道。村人大小皆得道迹﹐莫不歡欣。

法句譬諭經愛身品第二十

昔有一國名多摩羅﹐去城七里有精舍﹐五百沙門常處其中﹐讀經行道。有一長老比丘名摩訶盧﹐爲人闇塞﹐五百道人傳共教之﹐數年之中不得一偈﹐眾共輕之不將會同﹐常守精舍勅令掃除。後日國王請諸道人入宮供養﹐摩訶盧比丘自念言﹕「我生世間闇塞如此﹐不知一偈人所薄賤﹐用是活爲﹖」卽持繩至後園中大樹下﹐欲自絞死。佛以道眼遙見如是﹐化作樹神﹐半身人現而呵之曰﹕「咄咄比丘﹗何爲作此﹖」摩訶盧卽具陳辛苦。化神呵曰﹕「勿得作是﹐且聽我言。往迦葉佛時﹐卿作三藏沙門﹐有五百弟子﹐自以多智輕慢眾人﹐悋惜經義初不訓誨﹐是以世世所生諸根闇鈍。但當自責﹐何爲自賊﹖」於是世尊現神光像﹐卽說偈言﹕

「自愛身者﹐愼護所守﹐希望欲解﹐學正不寐。身爲第一﹐常自勉學﹐利能誨人﹐不惓則智。學先自正﹐然後正人﹐調身入慧﹐必遷爲上。身不能利﹐安能利人﹖心調體正﹐何願不至﹖本我所造﹐後我自受﹐爲惡自更﹐如剛鑽珠。」

摩訶盧比丘見佛現身光像﹐悲喜悚慄稽首佛足﹐思惟偈義卽入定意﹐尋在佛前逮得羅漢道﹐自識宿命無數世事﹐三藏眾經卽貫在心。佛語摩訶盧﹕「著衣持鉢就王宮食﹐在五百道人上坐﹐此諸道人是卿先世五百弟子﹐還爲說法令得道迹﹐并使國王明信罪福。」卽受佛教﹐徑入宮裏坐於上座。眾人心恚怪其所以﹐各護王意不敢呵譴﹐念其愚冥不曉達嚫﹐心爲之疲。王便下食手自斟酌﹐摩訶盧卽爲達嚫﹐音如雷震淸辭雨下﹐坐上道人驚怖自悔﹐皆得羅漢。爲王說法莫不解釋﹐羣臣百官皆得須陀洹道。

昔佛在舍衛國有五百婆羅門﹐常求佛便欲誹謗之。佛三達之智普見人心﹐愍欲度之﹐其果未熟因緣未到﹐一切罪福欲來至時﹐自作因緣而迎罪福﹐此諸梵志宿有微福﹐應當得度﹐福徳牽之自作方宜。五百梵志自共議言﹕「當使屠兒殺生﹐請佛及諸眾僧﹐佛必受請讚歎屠兒﹐吾等便前而共譏之。」於是屠兒爲之請佛﹐佛卽受請﹐告屠兒言﹕「果熟自墮﹐福熟自度。」屠兒還歸供設飯食。佛將諸弟子到屠兒村中﹐至檀越舍﹐梵志大小皆共歡喜。「今日乃得佛之便耳﹐若當讚檀越福徳者﹐當以其前後殺生作罪持用譏之﹔佛若當說其由來之罪者﹐當以今日之福難之。二宜之中﹐今日乃得佛便耳。」佛到卽坐﹐行水下食﹐於是世尊觀察眾心﹐應有度者卽出舌覆面舐耳﹐放大光明照一城內﹐卽以梵聲說偈呪願﹕

「如眞人教﹐以道活身﹐愚者嫉之﹐見而爲惡。行惡得惡﹐如種苦種﹐惡自受罪﹐善自受福。亦各須熟﹐彼不相代﹐習善得善﹐亦如種甜。」

佛說偈已﹐五百梵志意自開解﹐卽前禮佛五體投地叉手白佛言﹕「頑愚不及未達聖訓﹐惟願愍育得爲沙門。」佛卽聽受皆爲沙門。村人大小見佛變化莫不歡欣﹐皆得道迹﹐稱之賢聖﹐無復屠兒之名。佛食畢訖卽還精舍。

法句譬諭經世俗品第二十一

昔有婆羅門國王名多味寫﹐其王奉事異道九十六種。王忽一日發於善心欲大布施﹐如婆羅門法﹐積七寶如山持用布施﹐有來乞者﹐聽令自取重一撮去﹐如是數日其積不減。佛知是王宿福應度﹐化作梵志往到其國。王出相見共相禮﹐問起居曰﹕「何所求索﹖莫自疑難。」梵志答言﹕「吾從遠來﹐欲乞珍寶持作舍宅。」王言﹕「大善﹗自取重一撮去。」梵志取一撮行七步﹐還著故處。王問﹕「何故不取﹖」梵志答曰﹕「此纔足作舍廬耳﹐復當娶婦﹐俱不足用﹐是以不取。」王言﹕「更取三撮。」梵志卽取﹖行七步復還著故處。王問梵志﹕「何以復爾﹖」答曰﹕「此足娶婦﹐復無田地奴婢牛馬﹐計復不足﹐是以息意也。」王言﹕「更取七撮。」梵志卽取行七步﹐復還著故處。王言﹕「復何意故﹖」梵志答言﹕「若有男女當復嫁娶﹐吉凶用費計不足用﹐是以不取。」王言﹕「盡以積寶持用相上。」梵志受而捨去。王甚怪之重問意故﹖梵志答曰﹕「本來乞丐欲用生活﹐諦念人命處世無幾﹐萬物無常旦夕難保﹐因緣遂重憂苦日深﹐積寶如山無益於己﹐貪欲規圖唐自艱苦﹐不如息意求無爲道﹐是以不取。」王意開解願奉明教。於是梵志現佛光相﹐踊住空中﹐爲說偈言﹕

「𨿽得積珍寶﹐崇髙至於天﹐如是滿世間﹐不如見道迹。不善像如善﹐愛如似不愛﹐以苦爲樂相﹐狂夫爲所厭。」

於是國王見佛光相徧照天地﹐又聞此偈踊躍歡喜﹐王及羣臣卽受五戒得須陀洹道。

法句譬諭經述佛品第二十二

昔佛在摩竭提界善勝道場元吉樹下﹐徳力降魔﹐坐自惟曰﹕「甘露法鼓聞於三千﹐昔父王遣五人﹐供養麻米執侍有勞﹐功報應敍。此五人者﹐在波羅柰國。」於是如來從樹下起﹐相好嚴儀明暉天地﹐威神震動﹐見者喜悅﹐至波羅柰國。未至中道﹐逢一梵志名曰憂呼﹐辭親離家求師學道﹐瞻覩尊妙驚喜交集。下在道側舉聲歎曰﹕「威靈感人儀雅挺特﹐本事何師乃得斯容﹖」

「八正覺自得﹐無離無所染﹐愛盡破欲网﹐自然無師受。我行無師保﹐志獨無伴侶﹐積一得作佛﹐從是通聖道。」

憂呼聞偈悵惘不解﹐卽問世尊瞿曇如行﹖佛告梵志﹕「欲詣波羅柰國擊甘露法鼓轉無上法輪﹐三界眾聖未曾有轉法輪遷人入泥洹如我今者也。」憂呼大喜﹕「善哉善哉﹗如佛言者﹐願聞甘露如應說法。」梵志揖已卽便過去﹐未到師所於道路宿﹐至其夜半卒便命終。佛以道眼見其已終﹐愍傷之曰﹕「世間愚癡謂命有常﹐見佛捨去而獨喪亡﹐法鼓震動而獨不聞﹐甘露滅苦而獨不甞﹐展轉五道生死彌長﹐經歷劫數何時得度﹖」

佛以慈愍而說偈言﹕

「見諦淨無穢﹐已度五道淵﹐佛出照世間﹐爲除眾憂苦。得生人道難﹐生壽亦難得﹐世間有佛難﹐佛法難得聞。」

佛說此偈時﹐空中五百天人﹐聞偈歡忻﹐皆得須陀洹道。

法句譬諭經安寧品第二十三

昔佛在羅閱祇。東南三百里﹐有山民村五百餘家﹐爲人剛彊難以導化﹐宿世福願應蒙開度。於是世尊化作沙門﹐至村分衛。分衛畢竟﹐出於村外樹下坐定入泥洹三昧﹐至于七日不喘不息不動不轉。村人見之謂爲命終﹐共相謂曰﹕「沙門已死當共葬送。」各持束薪就往燒之﹐火然薪盡佛從坐起﹐現道神化﹐光明照曜感動十方﹐現變畢訖還坐樹下﹐容體靜安怡悅如故。村人大小莫不驚懼﹐稽首謝曰﹕「山民頑野不識神人﹐妄以薪火燒於未然﹐自惟獲罪重於太山﹐惟垂慈赦不見咎怨。不審神人得無傷病乎﹖將無愁慼乎﹖將無飢渴乎﹖將無熱惱乎﹖」

「我生已安﹐不慍於怨﹐眾人有怨﹐我行無怨。我生已安﹐不病於病﹐眾人有病﹐我行無病。我生已安﹐不慼於憂﹐眾人有憂﹐我行無憂。我生已安﹐淸淨無爲﹐以樂爲食﹐如光音天。我生已安﹐恬惔無事﹐彌薪國火﹐安能燒我﹖」

爾時村中五百人聞說偈已﹐皆作沙門得羅漢道﹐村人大小皆信三尊。佛與五百人飛還竹園。

賢者阿難見佛與得道者俱來﹐前白佛言﹕「此諸比丘﹐有何異徳乃使世尊自往臨度﹖」佛告阿難﹕「我未下爲佛時﹐世有辟支佛常處是山﹐去村不遠在一樹下欲般泥洹﹐現道神徳便取滅度。村人持薪火就往燒之﹐斂取舍利著寶瓶中埋在山頂﹐各共求願﹕『願後得道﹐如是沙門滅度快樂也。』緣此福故應當得道﹐是故如來往度之耳。」

佛說是時﹐天人無數皆得道迹。

昔佛在舍衛國精舍﹐時有四比丘坐於樹下﹐共相問言﹕「一切世間何者最苦﹖」一人言﹕「天下之苦無過淫欲。」一人言﹕「世間之苦無過瞋恚。」一人言﹕「世間之苦無過飢渴。」一人言﹕「天下之苦莫過驚怖。」共諍苦義云云不止。佛知其言往到其所﹐問諸比丘﹕「屬論何事﹖」卽起作禮具白所論。佛言﹕「比丘﹗汝等所論不究苦義﹐天下之苦莫過有身﹗飢渴寒熱﹑瞋恚驚怖﹑色欲怨禍皆由於身。夫身者眾苦之本﹐患禍之元﹐勞心極慮憂畏萬端﹐三界蠕動更相殘賊﹐吾我縛著生死不息﹐皆由於身。欲離世苦﹐當求寂滅﹐攝心守正怕然無想﹐可得泥洹﹐此爲最樂。」

「熱無過淫﹐毒無過怒﹐苦無過身﹐樂無過滅。無樂小樂﹐小辯小慧﹐觀求大者﹐乃獲大安。我爲世尊﹐長解無憂﹐正度三有﹐獨降眾魔。」

佛說偈已告諸比丘﹕「往昔久遠無數世﹐時有五通比丘名精進力﹐在山中樹下閑寂求道。時有四禽依附左右常得安隱﹕一者鴿﹐二者烏﹐三者毒蛇﹐四者鹿。是四禽者﹐晝行求食暮則來還。四禽一夜自相問言﹕『世間之苦何者爲重﹖』烏言﹕『飢渴最苦﹐飢渴之時身羸目冥神識不寧﹐投身羅网不顧鋒刃﹐我等喪身莫不由之﹐以此言之飢渴爲苦。』鴿言﹕『淫欲最苦﹐色欲熾盛無所顧念﹐危身滅命莫不由之。』毒蛇言﹕『瞋恚最苦﹐毒意一起不避親踈﹐亦能殺人復能自殺。』鹿言﹕『驚怖最苦﹐我遊林野心恒怵惕﹐畏懼獵師及諸豺狼﹐髣髴有聲奔投坑岸﹐母子相捐肝膽悼悸﹐以此言之驚怖爲苦。』比丘聞之卽告之曰﹕『汝等所論是其末耳﹐不究苦本。天下之苦無過有身﹐身爲苦器憂畏無量﹐吾以是故捨俗學道﹐滅意斷想不貪四大﹐欲斷苦原志存泥洹。泥洹道者寂滅無形﹐憂患永畢爾乃大安。』四禽聞之心卽開解。」佛告比丘﹕「爾時五通比丘﹐則吾身是﹔時四禽者今﹐汝四人是也。前世已聞苦本之義﹐如何今日方復云爾﹖」比丘聞之慚愧自責﹐卽於佛前得羅漢道。

法句譬諭經好喜品第二十四

昔佛在舍衛精舍。時有四新學比丘﹐相將至﹝木﹡柰﹞樹下坐禪行道﹐﹝木﹡柰﹞華榮茂色好且香﹐因相謂曰﹕「世間萬物何者可愛以快人情﹖」一人言﹕「仲春之月日木榮華﹐遊戲原野﹐此最爲樂。」一人言﹕「宗親吉會﹐觴酌交錯音樂歌舞﹐此最爲樂。」一人言﹕「多積財寶所欲卽得﹐車馬服飾與眾有異﹐出入光顯行者矚目﹐此最爲樂。」一人言﹕「妻妾端正綵服鮮明﹐香熏芬馥恣意縱情﹐此最爲樂。」佛知四人應可化度﹐而走意六欲不惟無常﹐卽呼四人而問之曰﹕「屬坐樹下共論何事﹖」四人以實具白所樂。佛告四人﹕「汝等所論﹐盡是憂畏危亡之道﹐非是永安最樂之法也。萬物春榮秋冬衰落﹐宗親歡娛皆當別離﹐財寶車馬五家之分﹐妻妾美色愛憎之主也。凡夫處世興招怨禍﹐危身滅族憂畏無量﹐三塗八難苦痛萬端﹐靡不由之矣。是以比丘捨世求道﹐志存無爲不貪榮利﹐自致泥洹乃爲最樂。」

「愛喜生憂﹐愛喜生畏﹐無所愛喜﹐何憂何畏﹖好樂生憂﹐好樂生畏﹐無所好樂﹐何憂何畏﹖貪欲生憂﹐貪欲生畏﹐解無貪欲﹐何憂何畏﹖貪法戒成﹐至誠知慚﹐行身近道﹐爲眾所愛。欲態不出﹐思正乃語﹐心無貪愛﹐必截流度。」

佛告四比丘﹕「昔有國王名曰普安﹐與隣國四王共爲親友﹐請此四王宴會一月﹐飲食娛樂極歡無比。臨別之日﹐普安王問四王曰﹕『人居世間以何爲樂﹖』一王言﹕『遊戲爲樂。』一王言﹕『宗親吉會音樂爲樂。』一王言﹕『多積財寶所欲如意爲樂。』一王言﹕『愛欲恣情此最爲樂。』普安王言﹕『卿等所論﹐是苦惱之本﹑憂畏之原﹐前樂後苦憂悲萬端﹐皆由此興。不如寂靜﹐無求無欲淡泊守一﹐得道爲樂。』四王聞之歡喜信解。」佛告四比丘﹕「爾時普安王者﹐我身是也﹔四王者﹐汝四人是也。前已說之今故不解﹐生死莚蔓何由休息﹖」時四比丘重聞此義﹐慚愧悔過心意開悟﹐滅意斷欲得羅漢道。

法句譬諭經忿怒品第二十五

昔佛在羅閱祇耆闍崛山中。時調達與阿闍貰王共議毀佛及諸弟子﹐王勅國人不得奉佛﹐眾僧分衛不得施與。時舍利弗﹑目連﹑迦葉﹑須菩提等﹐及波和提比丘尼等﹐各將弟子去到他國﹐惟佛與五百羅漢住崛山中。調達往至阿闍貰所與王議言﹕「佛諸弟子今已迸散﹐尚有五百弟子在佛左右。願王明日請佛入城﹐吾當飲五百大象令醉﹐佛來入城驅使醉象令蹹殺之盡斷其種﹐吾當作佛教化世間。」阿闍貰王聞之歡喜﹐卽到佛所稽首作禮﹐白佛言﹕「明日設薄施﹐願屈世尊及諸弟子於宮內食。」佛知其謀﹐答言﹕「大善﹗明旦當往。」王退而去﹐還語調達﹕「佛已受請﹐當念前計﹐飲象令醉伺候待之。」明日食時﹐佛與五百羅漢共入城門﹐五百醉象鳴鼻而前﹐搪揬牆壁樹木摧折﹐行人驚怖一城戰慄。五百羅漢飛在空中﹐獨有阿難在佛邊住﹐醉象齊頭徑前趣佛﹐佛因舉手﹐五指應時化爲五百師子王﹐同聲俱吼震動天地﹐於是醉象屈膝伏地不敢舉頭﹐酒醉尋解垂淚悔過。王及臣民莫不驚肅。世尊徐前至王殿上﹐與諸羅漢食訖呪願。王白佛言﹕「稟性不明信彼讒言﹐興造逆惡圖爲不軌﹐願垂大慈恕我迷愚。」於是世尊告阿闍貰及諸大眾﹕「世有八事興長誹謗﹐皆由名譽﹐又貪利養﹐以致大罪累劫不息。何等爲八﹖利﹑衰﹑毀﹑譽﹑稱﹑譏﹑苦﹑樂。自古至今尠不爲惑。」

「人相謗毀﹐自古至今﹐旣毀多言﹐又毀訥忍﹐亦毀中和﹐世無不毀﹐欲意非聖﹐不能折中﹐一毀一譽﹐但爲名利。明智所譽﹐惟稱正賢﹐慧人守戒﹐無所譏謗。如羅漢淨﹐莫而誣謗﹐諸天咨嗟﹐梵釋所敬。」

佛說偈已重告王曰﹕「昔有國王﹐喜食鴈肉﹐常遣獵師張网捕鴈﹐日送一鴈以供王食。時有鴈王﹐將五百鴈飛下求食﹐鴈王墮网爲獵師所得﹐餘鴈驚飛徘徊不去。時有一鴈連翻追隨不避弓矢﹐悲鳴吐血晝夜不息。獵師見之感憐其義﹐卽放鴈王令相隨去﹐羣鴈得王歡喜迴繞。爾時獵師具以聞王﹐王感其義斷不捕鴈。」佛告阿闍貰王﹕「爾時鴈王者﹐我身是也﹔一鴈者﹐阿難是也﹔五百羣鴈﹐今五百羅漢是也﹔食鴈國王者﹐今大王是也﹔時獵師者﹐今調達是也。前世已來恒欲害我﹐我以大慈之力因而得濟﹐不念怨惡自致得佛。」

法句譬諭經塵垢品第二十六

昔有一人無有兄弟﹐爲小兒時父母憐愛﹐赤心慺慺欲令成就﹐將詣師友勸之書學。其兒憍蹇永不用心﹐朝受暮棄初不誦習﹐如是積年無所知識。父母呼歸令治家業﹐其兒憍誕不念勤力﹐家道遂窮眾事妨廢。其兒放縱無所顧錄﹐糶賣家物快心恣意﹐亂頭徒跣衣服不淨﹐慳貪搪揬不避恥辱﹐愚癡自用人所惡賤﹐國人咸憎謂之凶惡﹐出入行步無與語者。不自知惡反咎眾人﹐上怨父母次責師友﹐先祖神靈不肯祐助﹐使我賴帶轗軻如此﹐不如事佛可得其福。卽到佛所爲佛作禮﹐前白佛言﹕「佛道寬弘無所不容﹐願爲弟子乞蒙聽許。」佛告此人﹕「夫欲求道當行淸淨行﹐汝齎俗垢入我道中﹐唐自去就何所長益﹖不如歸家孝事父母﹐誦習師教沒命不忘﹐勤修居業富樂無憂﹐以禮自將不犯非宜﹐沐浴衣服愼於言行﹐執心守一所作事辦﹐敏行精修人所歎慕﹐如此之行乃可爲道耳。」

「不誦爲言垢﹐不勤爲家垢﹐不嚴爲色垢﹐放逸爲事垢。慳爲惠施垢﹐不善爲行垢﹐今世亦後世﹐惡法爲常垢。

「垢中之垢﹐莫甚於癡﹐學當捨此﹐比丘無垢。」

其人聞偈自知憍癡﹐卽承佛教歡喜還歸。思惟偈義攺悔自新﹐孝事父母尊敬師長﹐誦習經道勤修居業﹐奉戒自攝非道不行﹐宗族稱孝鄕黨稱悌﹐善名遐布國內稱賢。三年之後還至佛所﹐五體作禮懇惻自陳﹕「尊教至眞得全形骸﹐棄惡爲善上下蒙慶﹐願垂大慈接度爲道。」佛言﹕「善哉﹗」鬚髪尋落卽成沙門﹐內思止觀四諦正道﹐精進日登得羅漢道。

法句譬諭經奉持品第二十七

昔有長老婆羅門﹐名薩遮尼犍﹐才明多智國中第一。有五百弟子﹐貢髙自大不顧天下﹐以鐵鍱鍱腹﹐人問其故﹐答曰﹕「恐智溢出故也。」聞佛出世道化明達﹐心懷妬嫉寤寐不安﹐語諸弟子﹕「吾聞瞿曇沙門自稱爲佛﹐今當往問深妙之事﹐令其心悸不知所陳。」卽與弟子往到祇洹列住門外﹐遙見世尊威光赫奕如日初出﹐五情騰踊喜懼交錯﹐於是徑前爲佛作禮﹐佛命就座。坐訖尼犍問佛言﹕「何謂爲道﹖何謂爲智﹖何謂爲長老﹖何謂爲端正﹖何謂爲沙門﹖何謂爲比丘﹖何謂爲仁明﹖何謂爲有道﹖何謂爲奉戒﹖若能解答願爲弟子。」

於是世尊觀其所應以偈答言﹕

「常愍好學正心以行﹐惟懷寶慧是謂爲道。所謂智者不必辯言﹐無恐無懼守善爲智。所謂老者不以年耆﹐形熟髪白憃愚而已。謂懷諦法順調慈仁﹐明達淸潔是爲長老。所謂端正非色如華﹐貪嫉虛飾言行有違。謂能捨惡根原已斷﹐慧而無恚是謂端正。所謂沙門不必除髪﹐妄語貪取有欲如凡。謂能止惡恢廓弘道﹐息心滅意是謂沙門。所謂比丘非持乞食﹐邪行望彼求名而已。謂捨罪業淨修梵行﹐慧能破惡是爲比丘。所謂仁明非口所言﹐用心不精外順而已。謂心無爲內行淸虛﹐此彼寂滅是爲仁明。所謂有道非救一物﹐普濟天下無害爲道。奉持法者不以多言﹐𨿽素少聞身依法行。守道不忘是爲奉法。」

薩遮尼犍及五百弟子﹐聞佛此偈歡喜開解﹐棄捐貢髙皆作沙門﹐尼乾一人發菩薩心﹐五百弟子皆得阿羅漢道。

法句譬諭經道行品第二十八

昔有婆羅門﹐年少出家學道﹐至年六十不能得道。婆羅門法六十不得道﹐然後歸家娶婦爲居﹐生得一男端正可愛﹐至年七歲書學聰了﹐才辯出口有踰人之操﹐卒得重病一宿命終。梵志憐惜不能自勝﹐伏其屍上气絕復蘇﹐親族諫諭彊奪殯殮埋著城外。梵志自念﹕「我今啼哭計無所益﹐不如往至閻羅王所乞索兒命。」於是梵志沐浴齋戒﹐齎持華香發舍而去﹐所在問人﹕「閻羅王所治處爲在何許﹖」展轉前行行數千里﹐至深山中見諸得道梵志﹐復問如前。諸梵志問曰﹕「卿問閻羅王所治處﹐欲求何等﹖」答言﹕「我有一子﹐辯慧過人﹐近日卒亡﹐悲窮懊惱不能自解。欲至閻羅王所乞索兒命﹐還將歸家養以備老。」諸梵志等愍其愚癡﹐卽告之曰﹕「閻羅王所治處﹐非是生人可得到也﹐當視卿方宜﹐從此西行四百餘里有大川﹐其中有城﹐此是諸天神案行世間停宿之城﹐閻羅王常以月八日案行必過此城﹐卿持齋戒往必見之。」梵志歡喜奉教而去。到其川中見好城郭﹐宮殿屋宇如忉利天。梵志詣門﹐燒香翹脚呪願求見閻羅王。王敕門人問之﹐梵志啟言﹕「晚生一男欲以備老﹐養育七歲近日命終﹐惟願大王垂恩布施還我兒命。」閻羅王言﹕「大善﹗卿兒今在東園中戲﹐自往將去。」梵志卽往﹐見兒與諸小兒共戲﹐卽前抱之﹐向之啼泣曰﹕「我晝夜念汝食寐不甘﹐汝寧念父母辛苦以不﹖」小兒驚喚逆呵之曰﹕「癡騃老翁不達道理﹐寄住須臾名之爲子﹐勿妄多言不如早去﹐今我此間自有父母﹐邂逅之間唐自抱乎﹖」梵志悵然悲泣而去。卽自念言﹕「我聞瞿曇沙門知人魂神變化之道﹐當往問之。」於是梵志卽還求至佛所。

時佛在舍衛祇洹爲大眾說法﹐梵志見佛稽首作禮﹐具以本末向佛陳之﹕「實是我兒不肯見認﹐反謂我爲癡騃老翁﹐寄住須臾認我爲子﹐永無父子之情。何緣乃爾﹖」佛告梵志﹕「汝實愚癡﹗人死神去便更受形﹐父母妻子因緣會居﹐譬如寄客起則離散﹐愚迷縛著計爲己有﹐憂悲苦惱不識根本﹐沈溺生死未央休息。惟有慧者不貪恩愛﹐覺苦捨習勤修經戒﹐滅除識想生死得盡。」

於是世尊卽說偈言﹕

「人榮妻子不觀病法﹐死命卒至如水湍驟。父子不救餘親何望﹖命盡怙親如盲守錠。慧解是意可修經戒﹐仂行度世一切除苦。遠離諸淵如風却雲﹐已滅思想是爲知見。智爲世長憺樂無爲﹐如受正教生死得盡。」

梵志聞偈﹝火﹡霍﹞然意解﹐知命無常妻子如客﹐稽首委質願爲沙門。佛言﹕「善哉﹗」鬚髪自落法衣在身﹐卽成比丘﹐思惟偈義滅愛斷想﹐卽於座上得阿羅漢道。

法句譬諭經廣衍品第二十九

昔佛在舍衛國說法教化﹐天龍鬼神﹑帝王人民三時往聽。彼時國王名波斯匿﹐爲人憍慢放恣情欲﹐目惑於色﹑耳亂於聲﹑鼻著馨香﹑口恣五味﹑身受細滑﹐食飲極美初無厭足﹐食遂進多恒苦飢虛﹐厨膳不廢以食爲常。身體肥盛乘輿不勝﹐臥起呼吸但苦短气﹐气閉息絕經時驚覺﹐坐臥呻吟恒苦身重﹐不能轉側以身爲患﹐便敕嚴駕往到佛所。侍者扶持問訊﹐却坐叉手﹐白佛言﹕「世尊﹗違遠侍覲諮受無階﹐不知何罪身爲自肥﹖不能自覺何故使爾﹖每自患之﹐是以違替不數禮覲。」佛告大王﹕「人有五事令人常肥﹕一者數食﹐二者喜眠﹐三者憍樂﹐四者無愁﹐五者無事。是爲五事喜令人肥。若欲不肥﹐減食麤燥﹐然後乃瘦。」

「人當有念意﹐每食知自少﹐從是痛用薄﹐節消而保壽。」

王聞此偈歡喜無量﹐卽呼厨士而告之曰﹕「受誦此偈﹐若下食時先爲我說﹐然後下食。」王辭還宮﹐厨士下食輒便說偈﹐王聞偈喜﹐日減一匙﹐食轉減少﹐遂以身輕卽瘦如前。自見如此歡欣念佛﹐卽起步行往到佛所﹐爲佛作禮﹐佛命令坐而問王曰﹕「車馬人從爲所在也﹖何緣步行﹖」王喜白佛﹕「前得佛教奉行如法﹐今者身輕。世尊之力﹐是以步來知爲何如。」佛告大王﹕「世人如此不知無常﹐長身情欲不念爲福﹐人死神去留身墳塚﹐智者養神愚者養身﹐若能解此奉修聖教。」

於是世尊重說偈言﹕

「人之無聞﹐老如特牛﹐但長肌肥﹐無有智慧。生死無聊﹐往來艱難﹐意倚貪身﹐更苦無端。慧人見苦﹐是以弃身﹐滅意斷欲﹐愛盡無生。」

王重聞偈欣然意解﹐卽發無上正眞道意﹐聽者無數皆得法眼。

◎法句譬諭經地獄品第三十

昔舍衛國有婆羅門師﹐名富蘭迦葉﹐與五百弟子相隨﹐國王人民先共奉事。佛初得道與諸弟子從羅閱祇至舍衛國﹐身相顯赫道教弘美﹐國王中宮率土人民莫不奉敬。於是富蘭迦葉起嫉妬意﹐欲毀世尊獨望敬事﹐卽將弟子見波斯匿王而自陳曰﹕「吾等長老先學國之舊師﹐沙門瞿曇後出求道﹐實無神聖自稱爲佛。而王捨我欲專奉之﹐今欲與佛捔試道徳﹐知誰爲勝﹖勝者王便終身奉之。」王言﹕「大善﹗」王卽嚴駕往到佛所﹐禮畢白言﹕「富蘭迦葉欲與世尊捔盡道力現神變化﹐不審世尊爲可爾不﹖」佛言﹕「大佳。」結期七日當捔變化﹐王於城東平廣好地立二髙座﹐髙四十丈七寶莊校﹐施設幢幡整頓座席﹐二座中間相去二里﹐二部弟子各坐其下﹐國王羣臣大眾雲集﹐欲觀二人捔其神化。於時迦葉與諸弟子先到座所登梯而上﹐有鬼神王名曰般師﹐見迦葉等虛妄嫉妬﹐卽起大風吹其髙座﹐坐具顚倒幢幡飛揚﹐雨沙礫石眼不得視﹔世尊髙座淡然不動。佛與大眾庠序而來﹐方向髙座忽然已上﹐眾僧一切寂然次坐。王及羣臣加敬﹐稽首白佛言﹕「願垂神化厭伏邪見﹐并令國人明信正眞。」於是世尊卽於座上﹝火﹡霍﹞然不現﹐卽昇虛空奮大光明﹐東沒西現四方亦爾﹐身出水火上下交易﹐坐臥空中十二變化﹐沒身不現還在座上﹐天龍鬼神華香供養﹐讚善之聲震動天地。富蘭迦葉自知無道﹐低頭慚愧不敢舉目。於是金剛力士舉金剛杵﹐杵頭火出以擬迦葉﹕「何以不現卿變化乎﹖」迦葉惶怖投座而走﹐五百弟子奔波迸散。世尊威顏容無欣慼﹐還到祇樹給孤獨園﹐國王羣臣歡喜辭退。

於是富蘭迦葉與諸弟子受辱而去﹐去至道中逢一老優婆夷﹐字摩尼﹐逆罵之曰﹕「卿等羣愚不自忖度﹐而欲與佛比捔道徳﹐狂愚欺誑不知羞恥﹐亦可不須持此面目行於世間也。」富蘭迦葉羞諸弟子至江水邊﹐誑諸弟子﹕「我今投水必生梵天﹐若我不還則知彼樂。」諸弟子待之不還﹐自共議言﹕「師必上天我何宜住﹖」一一投水冀當隨師﹐不知罪牽皆墮地獄。

後日國王聞其如此﹐甚驚怪之﹐往到佛所白佛言﹕「富蘭迦葉師徒迷愚﹐何緣乃爾﹖」佛告王曰﹕「富蘭迦葉師徒重罪有二﹕一者三毒熾盛自稱得道﹐二者謗毀如來欲望敬事。以此二罪應墮地獄﹐殃咎催逼使其投河﹐身死神去受苦無量。是以智者守攝其心﹐內不興惡外罪不至。譬如邊城與寇連接﹐守備牢固無所畏懼﹐內人安隱外寇不入﹐智者自護亦復如是。」

於是世尊卽說偈言﹕

「妄證求賂行已不正﹐怨譖良人以枉治世﹐罪牽斯人自投於坑。如備邊城中外牢固﹐自守其心非法不生﹐行缺致憂令墮地獄。」

佛說偈已重告王曰﹕「乃往昔時有二獼猴王﹐各主五百獼猴。一王起嫉妬意欲殺一王﹐規圖獨治﹐便往共鬭﹐數數不如羞慚退去。到大海邊海曲之中﹐有水聚沫風吹積聚髙數百丈﹐獼猴王愚癡謂是雪山﹐語羣輩言﹕『久聞海中有雪山﹐其中快樂甘菓恣口﹐今日乃見﹐吾當先往行視﹐若審樂者不能復還﹐若不樂者當來語汝。』於是上樹盡力跳騰﹐投聚沫中溺沒海底。餘者怪之不出﹐謂必大樂﹐一一投中斷羣溺死。」佛告王曰﹕「爾時嫉妬獼猴王者﹐今富蘭迦葉是也﹕羣輩者﹐今富蘭迦葉弟子五百人是也﹔彼一獼猴王者﹐我身是也。富蘭迦葉前世坐懷嫉妬﹐爲罪所牽自投聚沫絕羣斷種﹐今復誹謗盡投江河﹐罪對使然累劫無限。」王聞信解作禮而去。

昔有七比丘入山學道﹐十二年中不能得道。自共議言﹕「學道甚難﹐毀形執節不避寒苦﹐終身乞食受辱難堪﹐道卒叵得罪難可除﹐唐自勞勤殞命山中﹐不如歸家修立門戶娶妻養子﹐廣爲利業快心樂意。安知後事﹖」於是七人卽起出山。佛遙知之應當得度﹐不忍小苦終墮地獄﹐甚可憐傷。佛卽化作沙門往到谷口﹐逢七比丘﹐化人問曰﹕「久承學道﹐何以來出﹖」七人答言﹕「學道勤苦罪根難拔﹐分衛乞食受辱難堪﹐又此山中無供養者﹐璅璅積年恒守儉約﹐唐自困苦道不可得。且欲還家廣求利業﹐大作資財後老求道。」化沙門言﹕「且止且止﹗聽我所言。人命無常旦不保夕﹐學道𨿽難前苦後樂﹐居家艱難億劫無息﹐妻息會止願同安利﹐欲望永樂不遭患難﹐是猶治病服毒有增無損也。三界有形皆有憂惱﹐惟有信戒無放逸意﹐精進得道眾苦永畢。」

「學難捨罪難﹐居在家亦難﹐會止同利難﹐艱難無過有。比丘乞求難﹐何可不自勉﹖精進得自然﹐終無欲於人。有信則戒成﹐從戒多致寶﹐亦從得諧偶﹐在所見供養。一坐一處臥﹐一行不放恣﹐守一以正心﹐心樂居樹間。」

於是七比丘見佛身相﹐又聞此偈慚怖戰慄﹐五體投地稽首佛足﹐攝心悔過作禮而去﹐還入山中殞命精進﹐思惟偈義﹐守一正心閑居寂滅﹐得羅漢道。

法句譬諭經象品第三十一

昔者羅雲未得道時﹐心性麤獷言少誠信。佛敕羅雲﹕「汝到賢提精舍中住﹐守口攝意勤修經戒。」羅雲奉教作禮而去﹐住九十日﹐慙愧自悔晝夜不息。佛往見之﹐羅雲歡喜趣前禮佛﹐安施繩床攝受震越﹐佛踞繩床告羅雲曰﹕「澡盤取水爲吾洗足。」羅雲受教爲佛洗足。洗足已訖﹐佛語羅雲﹕「汝見澡盤中洗足水不﹖」羅雲白佛﹕「惟然見之。」佛語羅雲﹕「此水可用食飲盥漱以不﹖」羅雲白言﹕「不可復用。所以者何﹖此水本實淸淨﹐今以洗足受於塵垢﹐是以之故不可復用。」佛語羅雲﹕「汝亦如是﹐𨿽爲吾子國王之孫﹐捨世榮祿得爲沙門﹐不念精進攝身守口﹐三毒垢穢充滿胸懷﹐亦如此水不可復用。」佛語羅雲﹕「棄澡盤中水。」羅雲卽棄。佛語羅雲﹕「澡盤𨿽空﹐可用盛飲食不耶﹖」白佛言﹕「不可用。所以然者﹐用有澡盤之名﹐曾受不淨故。」佛語羅雲﹕「汝亦如是﹐𨿽爲沙門口無誠信﹐心性剛彊不念精進﹐曾受惡名﹐亦如澡盤不中盛食。」佛以足指撥却澡盤﹐澡盤應時輪轉而走﹐自跳自墮數返乃止。佛語羅雲﹕「汝寧惜澡盤恐破不﹖」羅雲白佛﹕「洗足之器賤價之物﹐意中𨿽惜不大慇懃。」佛語羅雲﹕「汝亦如是。𨿽爲沙門不攝身口﹐麤言惡說多所中傷﹐眾所不愛智者不惜﹐身死神去輪轉三塗﹐自生自死苦惱無量。諸佛賢聖所不愛惜﹐亦如汝言不惜澡盤。」羅雲聞之慚愧怖悸。佛告羅雲﹕「聽我說諭。昔有國王有一大象﹐猛黠能戰﹐計其力勢勝五百小象。其王興軍欲伐逆國﹐被象鐵鎧象士御之﹐以雙矛戟繫象兩牙﹐復以二劍繫著兩耳﹐以曲刃刀繫象四脚﹐復以鐵撾繫著象尾﹐被象九兵皆使嚴利。象𨿽藏鼻護不用鬭﹐象士歡喜知象護身。所以者何﹖象鼻軟脆﹐中箭卽死﹐是以不出鼻鬭耳。象鬭殊久出鼻求劍﹐象士不與﹐念此猛象不惜身命﹐出鼻求劍欲著鼻頭﹐王及羣臣惜此大象﹐不復使鬭。」佛告羅雲﹕「人犯九惡﹐惟當護口﹐如此大象護鼻不鬭。所以然者﹐畏中箭死。人亦如是﹐所以護口﹐當畏三塗地獄苦痛。十惡盡犯不護口者﹐如此大象分喪身命﹐不計中箭出鼻鬭耳。人亦如是十惡盡犯﹐不惟三塗毒痛辛苦。若行十善攝口身意﹐眾惡不犯﹐便可得道長離三塗﹐無生死患。」

於是世尊卽說偈言﹕

「我如象鬭﹐不恐中箭﹐常以誠信﹐度無戒人。譬象調伏﹐可中王乘﹐調爲尊人﹐乃受誠信。」

羅雲聞佛懇惻之誨﹐感激自勵尅骨不忘﹐精進和柔懷忍如地﹐識想寂靜得羅漢道。

昔佛在舍衛國祇樹精舍﹐爲四部弟子﹑天龍鬼神﹑帝王臣民敷演大法。時有長者居士﹐名曰呵提曇﹐來詣佛所﹐爲佛作禮﹐却坐一面﹑叉手長跪白世尊曰﹕「久承洪化欽仰奉顏﹐逼私不獲願垂慈恕。」世尊令坐﹐卽問所從來姓字爲何﹖長跪答曰﹕「本居士種﹐字呵提曇﹐乃先王時爲王調象。」佛問居士﹕「調象之法有幾事乎﹖」答曰﹕「常以三事用調大象。何謂爲三﹖一者剛鈎鈎口著其羈靽﹐二者減食常令飢瘦﹐三者捶杖加其楚痛。以此三事乃得調良。」又問﹕「施此三事何所攝治也﹖」曰﹕「鐵鈎鈎口以制彊口﹐不與食飲以制身獷﹐加捶杖者﹐以伏其心﹐正爾便調。」曰﹕「作此伏者﹐爲何所施用﹖」答曰﹕「如是伏已﹐可中王乘亦可令鬭﹐隨意前却無有罣礙。」又問居士﹕「正有此法﹖復有其異﹖」答曰﹕「調象之法正如此耳。」佛告居士﹕「但能調象復能自調。」卽曰﹕「不審自調其義云何﹖惟願世尊彰演未聞。」佛告居士﹕「吾亦有三事﹐用調一切人﹐亦以自調得至無爲。一者至誠制御口業﹐二以慈貞伏身剛彊﹐三以智慧滅意癡蓋。持是三事度脫一切﹐離三惡道自致無爲﹐不遭生死憂悲苦惱。」

於是世尊卽說偈言﹕

「如象名護財﹐猛害難禁制﹐繫靽不與食﹐而猶慕逸象。本意爲純行﹐及常行所安﹐悉捨降結使﹐如鈎制象調。樂道不放逸﹐能常自護心﹐是爲拔身苦﹐如象出于陷。

「𨿽爲常調﹐如彼新馳﹐亦最善象﹐不如自調。彼不能適﹐人所不至﹐惟自調者﹐能到調方。」

居士聞偈喜慶難量﹐內情解釋卽得法眼﹐聽者無數皆得道迹。

法句譬諭經愛欲品第三十二

昔佛在羅閱祇國耆闍崛山精舍之中﹐爲天人龍鬼轉大法輪。時有一人捨家妻子來至佛所﹐爲佛作禮求爲沙門﹐佛卽受之令作沙門﹐命令樹下坐思惟道徳。比丘受教便入深山﹐去精舍百餘里﹐獨坐樹間思道三年﹐心不堅固意欲退還﹐自念捨家求道勤苦﹐不如早歸見我妻子。作此念已便起出山。佛以聖達見此比丘﹐應當得道愚故還歸。佛以神足化作沙門﹐便往逆之道路相見。化人卽問﹕「所從來也﹖此地平坦可共坐語。」於是二人便坐息語﹐卽答化人﹕「吾捨家妻子求作沙門﹐處此深山不能得道﹐與妻子別不如本願﹐唐喪我命勞而無獲﹐今欲悔還見我妻子﹐快相娛樂後更作計。」須臾之間有老獼猴﹐久已遠離樹木之間﹐在無樹之處於中生活。化沙門問此比丘﹕「是獼猴何故獨在平地﹖無有樹木云何樂此﹖」比丘答化人言﹕「我久見此獼猴﹐以二事故來住此耳。何等爲二﹖一以妻子眷屬羣多﹐不得飲食快樂恣口。二常晝夜上下樹木﹐脚底穿壞不得寧息。以此二事故捨樹木來住是間。」二人語頃﹐復見獼猴走還上樹。化沙門語比丘言﹕「汝見獼猴還趣樹木不也﹖」答曰﹕「見之﹐此虫愚癡得離樹木﹐羣從憒閙不厭勞煩而還入中。」化人復言﹕「卿亦如是﹐與此獼猴復何異矣﹖卿本以二事故來入此山中。何等爲二﹖一以妻婦舍宅爲牢獄故﹐二以兒子眷屬爲桎梏故。卿以是故來索求道斷生死苦﹐方欲歸家﹐還著桎梏入牢獄中﹐恩愛戀慕徑趣地獄。」化沙門卽現相好丈六金色光明﹐普照感動一山﹐飛鳥走獸尋光而來﹐皆識宿命心內悔過。

於是世尊卽說偈言﹕

「如樹根深固﹐𨿽截猶復生﹐愛意不盡除﹐輒當還受苦。獼猴如離樹﹐得脫復趣樹﹐眾人亦如是﹐出獄復入獄。貪意爲常流﹐

「習與憍慢并﹐思想猗淫欲﹐自覆無所見。一切意流衍﹐愛結如葛藤﹐惟慧分別見﹐能斷意根源。夫從愛潤澤﹐思想爲滋蔓﹐愛欲深無底﹐老死是用增。」

比丘見佛光相炳著﹐又聞偈言悚然戰慄﹐五體投地懺悔謝過﹐內自攺責卽便却息數隨止觀﹐在於佛前逮得應眞。諸天來聽聞皆歡喜﹐散華供養稱善無量。

◎法句譬諭經卷第三

◎昔羅閱祇南四千里有國﹐奉事梵志數千人。時國大旱三年不雨﹐禱祠諸神無所不徧﹐王問梵志問其所由﹐諸梵志言﹕「吾等當齋戒訖竟﹐當遣人與梵天相聞﹐問其災異。」王言﹕「大善﹗齋戒所乏願見告示。」諸梵志言﹕「當得二十車薪酥蜜膏油華香旛蓋﹐金銀祭器盡用須之。」王卽辦送﹐出至城外﹐去城七里平廣之地積薪如山﹐共相推獎其有不惜身者終生梵天﹐選得七人﹐當就火燒遣至梵天。七人受祭呪願訖﹐踧使上薪﹐從下放火當燒殺之。烟焰烔然熱气直至﹐七人惶懼左右求救無有救者﹐舉聲曰﹕「三界之中寧有大慈愍念我厄者﹐願受自歸。」佛遙知之﹐尋聲往救﹐在虛空中顯現相好﹐七人見佛﹐悲喜跳踊﹕「惟願自歸救我痛熱。」於是世尊卽說偈言﹕

「或多自歸﹐山川樹神﹐厝立圖像﹐禱祠求福。自歸如是﹐非吉非上﹐彼不能來﹐度汝眾苦。如有自歸﹐佛法僧眾﹐道徳四諦﹐必見正慧。生死極苦﹐從諦得度﹐度世八難﹐斯除眾苦。自歸三尊﹐最吉最上﹐惟獨有是﹐度一切苦。」

佛說渴訖火聲尋滅﹐七人獲安心喜無量。梵志國人莫不驚悚﹐仰瞻世尊光相赫奕分身散體﹐東沒西現存亡自由﹐身出水火五色晃昱﹐眾人見之五體歸命。於是七人從薪下出﹐悲喜交集而說偈言﹕

「見聖人快﹐得依附快﹐得離愚人﹐爲善獨快。守正見快﹐互說法快﹐與世無諍﹐戒具常快。使賢居快﹐如親親會﹐近仁智者﹐多聞髙遠。」

於是七人說此偈已﹐及諸梵志願爲弟子。佛卽受之﹐皆爲沙門﹐得羅漢道。國王臣民咸各修道﹐天尋大雨國豐民寧﹐道化興隆莫不樂聞。

法句譬諭經卷第四

晉世沙門法炬共法立譯

諭愛欲品第三十二之二

◎昔佛在舍衛國爲天人說法﹐時城中有婆羅門長者﹐財富無數﹐爲人慳貪不好布施﹐食常閉門不喜人客﹐若其食時輒勅門士堅閉門戶﹐勿令有人妄入門裏﹐乞丐求索﹑沙門梵志不能得與其相見。爾時長者欻思美食﹐便勅其妻令作飯食﹐教殺肥雞薑椒和調炙之令熟。飲食飣餖卽時已辦﹐勅外閉門﹐夫婦二人坐﹐一小兒著聚中央便共飲食。父母取雞肉著兒口中﹐如是數過初不肯廢。佛知此長者宿福應度﹐化作沙門﹐伺其坐食現出坐前﹐呪願且言﹕「多少布施可得大富。」長者舉頭見化沙門﹐卽罵之曰﹕「汝爲道士而無羞恥﹐室家坐食何爲搪揬﹖」沙門答曰﹕「卿自愚癡不知慚羞﹐今我乞士何爲慚羞﹖」長者問曰﹕「吾及室家自相娛樂﹐何故慚羞﹖」沙門答曰﹕「卿殺父妻母供養怨家﹐不知慚羞﹐反謂乞士何不慚羞﹖」

「所生枝不絕﹐但用食貪欲﹐養怨益丘塚﹐愚人常汲汲。𨿽獄有鈎鍱﹐慧人不謂牢﹐愚見妻子飾﹐染著愛甚牢。慧說愛爲獄﹐深固難得出﹐是故當斷棄﹐不親欲爲安。」

長者聞偈驚而問之﹕「道人何故而說此語也﹖」道人答曰﹕「案上雞者是卿先世時父﹐以慳貪故常生雞中爲卿所食。此小兒者﹐往昔作羅剎﹐卿作賈客大人乘船入海﹐每輒流墮羅剎國中﹐爲羅剎所食。如是五百世壽盡﹐來生爲卿作子﹐以卿餘罪未畢﹐故來欲相害耳。今是妻者﹐是卿先世時母﹐以恩愛深固﹐故今還與卿作婦。今卿愚癡不識宿命﹐殺父養怨﹑以母爲妻﹐五道生死輪轉無際﹐周旋五道誰能知者﹖惟有道士見此覩彼﹐愚者不知﹐豈不慙羞﹖」於是長者懎然毛竪如畏怖狀﹐佛現威神令識宿命﹐長者見佛卽識宿命﹐尋則懺悔謝佛﹐便受五戒﹐佛爲說法﹐卽得須陀洹道。

昔佛在舍衛國﹐祇洹說法。時有年少比丘入城分衛﹐見一年少女人端正無比﹐心存色欲迷結不解﹐遂便成病食飲不下﹐顏色憔悴委臥不起。同學道人往問訊之﹕「何所患苦﹖」年少比丘具說其意﹐欲壞道心﹐從彼愛欲願不如意﹐愁結爲病。同學諫諭不入其耳﹐便彊扶持將至佛所﹐具以事狀啟白世尊。佛告年少比丘﹕「汝願易得耳不足愁結也﹐吾當爲汝方便解之。且起食飲。」比丘聞之坦然意喜﹐气結便通。於是世尊將此比丘并與大眾﹐入舍衛城到好女舍﹐好女已死停屍三日﹐室家悲號不忍埋藏﹐身體臭脹不淨流出。佛告比丘﹕「汝所貪惑好女人者今已如此﹐萬物無常變在呼吸﹐愚者觀外不見其惡﹐纏綿罪网以爲快樂。」

「見色心迷惑﹐不惟觀無常﹐愚以爲美善﹐安知其非眞。以淫樂自裹﹐譬如蠶作繭﹐智者能斷棄﹐不眄除眾苦。心念放逸者﹐見淫以爲淨﹐恩愛意盛增﹐從是造牢獄。覺意滅淫者﹐常念欲不淨﹐從是出邪獄﹐能斷老死患。」

於是年少比丘見此女人﹐死已三日面色膖爛其臭難近﹐又聞世尊淸誨之偈﹐悵然意悟自知迷謬﹐爲佛作禮叩頭悔過。佛授自歸將還祇洹﹐沒命精進得羅漢道。所將大眾無央數人﹐見色欲之穢信無常之證﹐貪愛望止亦得道迹。

昔佛在舍衛精舍爲天人龍鬼說法。時世有大長者﹐財富無數﹐有一息男年十二三。父母命終﹐其兒年小未知生活理家之事﹐泮散財物數年便盡﹐久後行乞由不自供。其父有親友長者大富無數﹐一日見之問其委曲﹐長者愍念將歸經紀﹐以女配之﹐給與奴婢車馬﹐資財無數﹐更作屋宅成立門戶。爲人懶惰﹐無有計校不能生活﹐坐散財盡日更飢困。長者以其女故更與資財﹐故復如前遂至貧乏。長者數餉﹐用之無道﹐念叵成就﹐欲奪其婦更嫁與人﹐宗家共議。女竊聞之還語其夫﹕「我家羣彊勢能奪卿﹐以卿不能生活故﹐卿當云何欲作何計也﹖」其夫聞婦言慚愧自念﹕「是吾薄福生失覆蓋﹐不習家計生活之法﹐今當失婦乞匃如故。恩愛已行貪欲情著﹐今當生別情豈可勝﹖」思惟反覆便興惡念﹐將婦入房﹐今欲與汝共死一處﹐卽便剌婦還自刺害﹐夫婦俱死。奴婢驚走往告長者﹐長者大小驚來看視﹐見其已然﹐棺殮遣送如國常法。長者大小憂愁念女不去﹐須臾聞佛在世教化說法﹐見者歡喜忘憂除患﹐將家大小往到佛所﹐爲佛作禮却坐一面。佛問長者﹕「爲所從來﹖何以不樂憂愁之色﹖」長者白言﹕「居門不徳﹐前嫁一女﹐值遇愚夫不能生活﹐欲奪其婦便殺婦及身﹐共死如此。遣送適還過覲世尊。」佛告長者﹕「貪欲瞋恚世之常病﹐愚癡無智患害之門﹐三界五道由此墮淵﹐展轉生死無央數劫﹐受苦萬端由尚不悔﹐豈況愚人能得識此﹖貪欲之毒滅身滅族﹐害及眾生何況夫婦﹖」

於是世尊卽說偈言﹕

「愚以貪自縛﹐不求度彼岸﹐貪爲財愛故﹐害人亦自害。愛欲意爲田﹐淫怒癡爲種﹐故施度世者﹐得福無有量。伴少而貨多﹐商人怵惕懼﹐嗜欲賊害命﹐故慧不貪欲。」

爾時長者聞佛說偈﹐欣然歡喜忘憂除患﹐卽於座上一切大小及諸聽者﹐破二十億惡﹐得須陀洹道。

昔佛在舍衛精舍中﹐爲天龍鬼神﹑帝王臣民說法。時有遊蕩子二人共爲親友﹐常相追隨一體無異﹐二人共議欲作沙門﹐卽便相將來至佛所﹐爲佛作禮長跪叉手﹐白佛言﹕「願欲作沙門﹐惟見聽許。」佛便受之﹐卽作沙門。佛令二人共止一房。二人共止﹐但念世間恩愛榮樂﹐更共咨嗟情欲形體﹐說其姿媚專著不捨念不止息﹐不計無常污露不淨﹐以此欝怫病生於內。佛以慧眼知其想亂﹐走意於欲放心不住﹐以是不度。佛令一人行﹐便自化作一人入房﹐問之言﹕「吾等所思意志不離﹐可共往觀﹐視其形體知爲何如﹖但空想念﹐疲勞無益。」二人相隨至淫女村﹐佛於村內化作一淫女人﹐共入其舍而告之曰﹕「吾等道人受佛禁戒不犯身事﹐意欲觀女人形容﹐當顧直如法。」於是化女卽解瓔珞香薰衣裳﹐倮形而立臭處難近﹐二人觀之具見污露﹐化沙門卽謂一人言﹕「女人之好﹐但有脂粉芬薰眾華沐浴塗香﹐著眾雜色衣裳以覆污露﹐彊薰以香欲以人觀﹐譬如革囊盛屎有何可貪﹖」

於是化比丘卽說偈言﹕

「欲我知汝本﹐意以思想生﹐我不思想汝﹐則汝而不有。心可則爲欲﹐何必獨五欲﹖速可絕五欲﹐是乃爲勇力。無欲無所畏﹐恬惔無憂患﹐欲除使結解﹐是爲長出淵。」

佛說偈已現其光相﹐比丘見之慚愧悔過﹐五體投地爲佛作禮﹐重爲說法﹐欣然得解便得羅漢。一人行還﹐見伴顏姿欣悅於常﹐卽問其伴獨何如斯﹖卽如事說佛之大慈愍度如此﹐蒙世尊恩得免眾苦。於是比丘重爲說偈言﹕

「晝夜念嗜欲﹐意走不念休﹐見女欲污露﹐想滅則無憂。」

其伴比丘聞此偈已便自思惟﹐斷欲滅想﹐卽得法眼。

法句譬諭經利養品第三十三

昔佛將諸弟子至俱曇彌國美音精舍﹐爲諸天人神龍說法。時彼國王名曰優塡﹐有大夫人執行仁愛顯譽淸潔﹐王珍其操每私恭敬。聞佛來化嚴駕共出﹐往至佛所爲佛作禮却坐常位。佛爲國王及夫人婇女說無常苦空﹐人所由生合會別離怨憎會苦﹐由福生天﹑由惡入淵。國王夫人歡欣信解﹐各受五戒爲淸信士女﹐禮佛辭退還入宮中。時有婆羅門﹐名曰吉星﹐生一好女世間少比﹐至年十六無能訶者﹐懸金千兩積九十日﹐募索智者﹕「有能訶此女爲不端正者﹐以金與之。」無敢應者。女以長大應當嫁處﹐念﹕「當與誰﹖若有端正如我女者﹐以女與之。聽聞沙門瞿曇釋迦之種﹐姿容金色世所希有﹐當以此女往配與之。」卽便將至佛所爲佛作禮﹐白佛言﹕「我女好潔世間無雙﹐年大應嫁世無匹偶﹐瞿曇端正可以爲雙﹐故遠將來以配世尊。」佛告吉星﹕「卿女端正是卿家好﹐如我之好是諸佛好﹐我之所好其道不同﹐卿自譽女端正姝好。譬如畫瓶中盛屎尿有何奇特﹖好爲所在﹖著眼耳鼻口﹐身之大賊﹐面首端正﹐身之大患﹐破家滅族殺親害子﹐皆由女色。吾爲沙門﹐一身獨立由尚恐危﹐況受禍災殘賊之貨也﹖卿自將去﹐吾不受之。」於是梵志瞋恚便去﹐到優塡王所讚女姿媚具白王言﹕「此女應相當爲王妃﹐今以年大故送與王。」王見歡喜卽納受之﹐拜爲第二左夫人﹐卽以印綬金銀珍寶賜與吉星拜爲輔臣。此女得敍﹐每協嫉妬妖蠱迷王﹐數譖大夫人如是非一。王返辱曰﹕「卿等妖媚言返不遜﹐彼人操行可貴而返譖之。」此女心忌猶欲害之﹐數譖不已﹐王頗惑之﹐前後心謀伺其齋時﹐因勸白王﹕「今日之樂宜請右夫人。」王便普召勅令皆會﹐大夫人持齋獨不應命﹐反覆三呼執齋不移﹐王怒隆盛遣人拽出﹐縛著殿前欲射殺之。夫人不怖一心歸佛﹐王自射之箭還向王後﹐射輒還﹐數箭亦爾。時王大怖﹐自解而問之曰﹕「汝有何術乃致如此﹖」夫人對曰﹕「惟事如來歸命三尊﹐朝奉佛齋過中不飡﹐加行八事飾不近身﹐必是世尊哀顧若茲。」王曰﹕「善哉﹗豈可言不﹖」卽出吉星女還其父母﹐以大夫人正理宮內。王與大夫人後宮太子﹐嚴駕羣臣往到佛所﹐作禮却坐叉手聽法。王卽白佛﹐具以如事向佛陳之。佛告大王﹕「妖蠱女人有八十四態﹐大態有八﹐慧人所惡。何謂爲八﹖一者嫉妬﹐二者妄瞋﹐三者罵詈﹐四者呪詛﹐五者鎭厭﹐六者慳貪﹐七者好飾﹐八者含毒﹐是爲八大態。」

於是世尊卽說偈言﹕

「天雨七寶欲猶無厭﹐樂少苦多覺之爲賢﹐𨿽有天欲慧捨不貪﹐樂離恩愛爲佛弟子。」

佛告大王﹕「人行罪福各有本性﹐所受影報萬倍不同﹐若行六徳持齋福多﹐諸佛所譽﹐終生梵天福樂自然。」

佛說是時﹐王及夫人婇女大臣﹐一切心解﹐皆得道迹。

法句譬諭經沙門品第三十四

昔佛在舍衛國精舍之中﹐爲天龍鬼神﹑國王人民說法。時有一年少比丘﹐晨旦著衣服拄杖持鉢至大村中分衛。時大道邊有官菜園﹐外面種黍穄﹐其田外艸中施張發箭﹐若有蟲獸盜賊來者﹐觸网箭發中箭則死。有一端正年少女子獨守此園﹐人欲往者遙喚示道乃得入園﹐不知道者必爲發箭所殺。而此女子獨守悲歌﹐其聲妖亮﹐聽者莫不頓車止馬﹐迴旋蹀躡而欲趣之﹐盤桓不去皆坐聲響。時此比丘分衛行還﹐道聞歌聲﹐側耳聽音五情逸豫﹐心迷意亂貪著不捨﹐想是女人必大端正﹐思想欲見坐起言語﹐便旋往趣﹐未到中間意志怳惚﹐手失錫杖肩失衣鉢殊不自覺。佛以三達見此比丘﹐小復前行爲箭所殺﹐福應得道﹐爲愚所迷欲蓋所覆﹐憐愍其愚欲度脫之﹐自化作白衣往到其邊﹐以偈呵之曰﹕

「沙門何行如意不禁﹐步步著粘但隨思走﹐袈裟被肩爲惡不損﹐行惡行者斯墮惡道。截流自持折心却欲﹐人不割欲一意猶走﹐爲之爲之必彊自制﹐捨家而懈意猶復染。行懈緩者誘意不除﹐非淨梵行焉致大寶﹖不調難誡如風枯樹﹐自作爲身曷不精進。」

說此偈已卽自復形﹐相好炳然光照天地﹐若有見者迷解亂止各得其所。比丘見佛心意﹝火﹡霍﹞開如冥﹝門﹫視﹞明﹐卽五體投地爲佛作禮﹐叩頭悔過懺悔謝佛﹐內解止觀卽得羅漢﹐隨佛還精舍。聽者無數皆得法眼。

法句譬諭經梵志品第三十五

昔私訶牒國中有大山﹐名私休遮他﹐山中有梵志五百餘人﹐各達神通﹐自相謂曰﹕「吾等所得正是涅槃。」佛始出世初建法鼓開甘露門﹐此等梵志聞而不就﹐宿福應度﹐佛往就之獨行無侶。到其路口坐一樹下﹐三昧定意放身光明照一山中﹐狀如失火山中盡燃。梵志怖懼呪水滅之﹐盡其神力不能使滅﹐怪而捨走從路出山﹐遙見世尊樹下坐禪﹐譬如日出金山之側﹐相好炳然如月星中。怪是何神就而觀之。佛命令坐﹐問所從來﹖梵志對曰﹕「止此山中修道來久﹐旦欻火起燒山樹木怖而走出。」佛告梵志﹕「此是福火不傷損人﹐欲滅卿等癡結之垢。」梵志師徒顧相謂曰﹕「是何道士也﹖九十六種未曾有此。」師曰﹕「曾聞白淨王子名曰悉達﹐不樂聖位出家求佛。將無是也﹖」徒等啟師﹕「可共問佛﹐梵志所行事爲如法不也﹖」師徒之等共起白佛﹕「梵志經法名四無礙﹐天文地理﹐王者治國領民之法﹐并九十六種道術所應行法﹐此經爲是涅槃法不﹖願佛解說開化未聞。」佛告梵志﹕「善聽思之。吾從宿命無數劫來常行此經﹐亦得五通移山住流﹐更歷生死不可計數﹐旣不得涅槃﹐亦復不聞有得道者。如汝等行﹐非名梵志。」

於是世尊以偈報曰﹕

「截流如渡無欲如梵﹐知行已盡是謂梵志。以無二法淸淨渡淵﹐諸欲結解是謂梵志。非蔟結髪名爲梵志﹐誠行法行淸白則賢。飾髪無慧艸衣何施﹖內不離著外捨何益﹖去淫怒癡憍慢諸惡﹐如蛇脫皮是謂梵志。斷絕世事口無麤言﹐八道審諦是謂梵志。已斷恩愛離家無欲﹐愛著已盡是謂梵志。離人聚處不墮天聚﹐諸聚不歸是爲梵志。自識宿命本所更來﹐生死得盡叡通道玄﹐明如能嘿是謂梵志。」

佛說偈已告諸梵志﹕「汝等所修自謂已達涅槃﹐如少水魚豈有長樂﹖合本無者也。」梵志聞經五情內發喜悅﹐長跪白佛﹕「願爲弟子。」頭髪自墮卽作沙門﹐本行淸淨因而得道爲阿羅漢﹐天龍鬼神皆得道迹。

法句譬諭經泥洹品第三十六

昔佛在王舍城靈鷲山中﹐時與諸比丘千二百五十人俱。時摩竭國王號名阿闍世﹐所領五百國各有姓名﹐近有一國﹐名曰越祇﹐不順王命欲往伐之﹐卽召羣臣講宣議曰﹕「越祇國人﹐富樂熾盛﹐多出珍寶﹐不首伏於我。寧可起兵往伐之不﹖」國有賢公承相名曰雨舍﹐對曰﹕「惟然。」王告雨舍﹕「佛去是不遠﹐聖哲三達靡事不貫﹐汝持吾聲往至佛所﹐如卿意智委悉問之﹐欲往伐彼寧得勝不﹖」承相受教﹐卽嚴車馬往至精舍﹐前到佛所頭面著地爲佛作禮。佛命令坐﹐公卽就坐﹐佛問國承相﹕「從何所來﹖」公言﹕「王使臣來。稽首佛足﹐問訊起居飡食如常﹖」佛卽問公﹕「王及國土人民臣下皆自平安不﹖」公言﹕「國主及民皆蒙佛恩。」公白佛言﹕「王與越祇國有嫌﹐欲往伐之﹐於佛聖意爲可得勝不﹖」佛告承相﹕「是越祇國人民奉行七法不可勝之。王可諦思﹐勿妄舉動。」公卽問佛﹕「何等七法﹖」佛言﹕「越祇國人數相聚會﹐講議正法修福自守﹐以此爲常﹐是謂爲一。越祇國人君臣常和﹐所任忠良教諫承用不相違戾﹐是謂爲二。越祇國人奉法相率無取無捨﹐不敢犯過上下循常﹐是謂爲三。越祇國人禮化謹敬﹐男女有別長幼相承不失儀法﹐是謂爲四。越祇國人孝養父母遜悌師長﹐受誡教誨以爲國則﹐是謂爲五。越祇國人承天則地﹐敬畏社稷奉順四時民農不廢﹐是謂爲六。越祇國人尊道敬徳﹐國有沙門得道應眞方遠來者﹐供養衣被床臥醫藥﹐是謂爲七。夫爲國主行此七法難可得危﹐極天下兵共往攻之不能得勝。」佛告承相﹕「若使越祇國人持一法者尚不可攻﹐何況盡持如是七法﹖」

「利勝不足恃﹐𨿽勝猶復苦﹐當自求勝法﹐已勝無所生。」

雨舍承相聞佛說偈卽得道迹﹐時會大小皆得須陀洹道。公卽從坐起﹐白佛言﹕「國事煩多欲還請辭。」佛言﹕「可﹐宜知是時。」卽從坐起禮佛而去﹐還至具事白王﹐卽止不攻﹐持佛嚴教以化國內。越祇國人卽來順命﹐上下相奉國遂興隆。

法句譬諭經生死品第三十七

昔佛在舍衛國祇洹精舍﹐爲天人國王大臣廣說妙法。有一梵志長者居在路側﹐財富無數﹐正有一子其年二十﹐新爲娶婦未滿七日﹐夫婦相敬言語相順﹐婦語其夫﹕「欲至後園中看戲﹐爲得爾不﹖」上春三月夫婦相將至後園中﹐有一﹝木﹡柰﹞樹髙大華好﹐婦欲得華無人與取﹐夫知婦意欲得﹝木﹡柰﹞華﹐卽便上樹正取一華﹐復欲得一展轉上樹乃至細枝﹐枝折墮地傷中卽死。居家大小奔波跳走往趣兒所﹐呼天傷哭斷絕復甦﹐中外宗族來者無數﹐皆甚悲痛﹐聞者莫不傷心﹐見者莫不痛哀﹐父母妻息怨咎天地謂爲不護﹐棺殮衣被如法遣送﹐還家啼泣不能自止。於是世尊愍傷其愚往問訊之﹐長者室家大小見佛悲感作禮具陳辛苦。佛語長者﹕「止息聽法﹐萬物無常不可久保﹐生則有死罪福相追﹐此兒三處爲其哭泣﹐懊惱斷絕亦復難勝。竟爲誰兒﹖何者爲親﹖」

「命如華菓熟﹐常恐會零落﹐已生皆有苦﹐孰能致不死﹖從初樂愛欲﹐可淫入胞影﹐受形命如電﹐晝夜流難止。是身爲死物﹐精神無形法﹐假令死復生﹐罪福不敗亡。終始非一世﹐從愛癡久長﹐自作受苦樂﹐身死神不喪。」

長者聞偈意解忘憂﹐長跪白佛﹕「此兒宿命作何罪舋﹐盛美之壽而便中夭﹖惟願解說本所行罪。」佛告長者﹕「乃往昔時有一小兒﹐持弓箭入神樹中戲﹐邊有三人亦在中看。樹上有雀﹐小兒欲射﹐三人勸言﹕『若能中雀者世稱健兒。』小兒意美引弓射之﹐中雀卽死墮地﹐三人共笑﹐助之歡喜而各自去。經歷生死無數劫中﹐所在相遭共會受罪﹐其三人者﹐一人有福今在天上﹐一人生海中爲化生龍王﹐一人今日長者身是。此小兒者﹐前生天上爲天作子﹐命終來下爲長者作子﹐墮樹命絕卽生海中﹐爲化生龍王作子﹐卽以生日化生金翅鳥王取而食之。」

「今日三處懊惱涕哭﹐寧可言也﹖以其前世助其喜故﹐此三人者報以涕哭。」

於是世尊卽說偈言﹕

「識神造三界﹐善不善五處﹐陰行而默至﹐所往如響應。色欲不色有﹐一切因宿行﹐如種隨本像﹐自然報如影。」

佛說偈已﹐欲使長者意解﹐卽以道力視其宿命﹐皆見天上﹑龍中之事。長者意解欣然卽起﹐長跪叉手﹐白佛言﹕「願及大小爲佛弟子﹐奉受五戒爲優婆塞。」佛卽授戒﹐重爲說法無常之義﹐大小歡欣皆得須陀洹道。

法句譬諭經道利品第三十八

昔有國王治行正法民慕其化﹐無有太子以爲愁憂。佛來入國便出覲尊﹐聽經歡欣卽受五戒﹐一心奉敬惟願有子﹐晝夜精進三時不懈。有一給使其年十一常爲王使﹐忠信奉法不失威儀﹐謙卑忍辱精進一心學誦經偈﹐知時先起已辦香火﹐數年之中精進如是不以爲勞﹐卒得重病遂致無常。其神來還爲王作子﹐乳餔長大至年十五立爲太子。父王命終襲代爲王﹐憍慢自恣淫泆欲樂﹐晝夜躭荒不理國事﹐臣僚廢朝民被其患。佛知其行不會本識﹐將諸弟子往到其國。王聞佛來﹐如先王法﹐大眾奉迎稽首于地却坐王位﹐佛告王曰﹕「國土人民羣僚百官﹐悉自如常不﹖」王曰﹕「爲人年幼未能綏化﹐皆蒙聖恩國土無他。」佛告王曰﹕「王今自知本所從來﹐作何功徳得此王位﹖」王曰﹕「不審。頑愚不達﹐不知先世所從來也。」佛告大王﹕「本以五事得爲國王。何等爲五﹖一者布施得爲國王﹐萬民奉獻宮觀殿堂資財無極。二者興立寺廟供養三尊床﹝木﹡翕﹞幃帳以是爲王﹐在於正殿御座理國。三者親身禮敬三尊及諸長徳以是爲王﹐一切萬民莫不爲之作禮。四者忍辱身三口四及意無惡以是爲王﹐一切見者莫不歡欣。五者學問常求智慧以是爲王﹐決斷國事莫不奉用。行此五事世世爲王。」

「人知奉其上﹐君父師道士﹐信戒施聞慧﹐終吉所生安。宿命有福慶﹐生世爲人尊﹐以道安天下﹐奉法莫不從。王爲臣民主﹐常以慈愛下﹐身率以法戒﹐示之以休咎。處安不忘危﹐慮明福轉厚﹐福徳之反報﹐不問尊以卑。」

佛告王曰﹕「王前世時爲大王給使﹐奉佛以信﹑奉法以淨﹑奉僧以敬﹑奉親以孝﹑奉君以忠﹐常行一心精進布施﹐勞身苦體初不懈惓。是福追身﹐得爲王子補王之榮。今者富貴而反懈怠。夫爲國王當行五事。何謂爲五事﹖一者領理萬民無有枉濫。二者養育將士隨時廩與。三者念修本業福徳無絕。四者當信忠臣正直之諫﹐無受讒言以傷正直。五者節欲貪樂心不放逸。行此五事﹐名聞四海福祿自來。捨此五事﹐眾綱不舉﹐民困則思亂﹐士勞則勢不舉﹔無福﹐鬼神不助﹔自用失大理﹐忠臣不敢諫﹔心逸國不理臣﹐﹝卄／﹝阿﹣可﹢辛﹞／女﹞民則怨。若如是者﹐身失令名﹐後則無福。」

「夫爲世間將﹐修正不阿枉﹐調心勝諸惡﹐如是爲法王。見正能施惠﹐仁愛好利人﹐旣利以平均﹐如是眾附親。」

佛說偈已﹐是時王大歡喜﹐起住佛前﹐五體投地懺悔謝佛﹐卽受五戒﹐佛重說法﹐得須陀洹道。

昔佛在舍衛國祇樹精舍爲諸天人﹑國王大臣﹑四輩弟子說無上大法。時舍衛國南有深山﹐其中常出野象﹐象有三色﹐白﹑靑﹑黑者。國王欲得好名鬭大象﹐輒遣人往捕取將來﹐付調象師﹐三年之中便可乘騎亦可令鬭。時有一神象﹐龍之所生﹐身白如雪尾赤如丹﹐兩牙如金色﹐獵師見此非常好象﹐還白國王﹕「有此大象﹐其形如是﹐宜大王乘。」王卽募捕象師三十餘人﹐遣令捕此象。人眾往到象所﹐張羂欲捕象﹐而此神象知諸人意﹐卽便來前而墮羂中﹐眾人皆來而欲捕之﹐象便瞋恚逆蹸跳之﹐近者卽死遠者得走﹐象逐不置。時山脇有諸年少道人﹐多力勇健﹐山中學道大久未得定意﹐遙見此象追逐殺人﹐道人憐愍人故﹐自恃勇健欲往救之。佛已遙見﹐恐此比丘爲神象所殺﹐佛卽到邊放大光明﹐象見佛光怒止恚解﹐不復追逐殺人。比丘見佛﹐迎爲作禮。佛爲比丘卽說偈言﹕

「勿妄嬈神象﹐以招苦痛患﹐惡意爲自殺﹐終不至善方。」

比丘聞偈﹐卽便稽首懺悔謝過﹐內自篤責深惟爲非﹐卽於佛前逮得應眞。時捕象人卽皆還﹐穌走者尋還﹐皆得道迹。

昔佛在羅閱祇耆闍崛山中。時國王瓶沙有一大臣﹐犯事免退徙著南山中﹐去國千里外。由來無人不熟五穀﹐大臣到中﹐泉水流溢五穀大熟﹐四方諸國有飢寒者﹐皆來至此山中﹐數年之中便有三四千家﹐來者給與田地令得生活。其中三老諸長宿年共議﹕「國之無君猶身之無首。」相將至大臣所﹐舉大臣爲國王。大臣答長老曰﹕「若以我爲王者﹐當如諸國王之法﹐左右大臣文武將士﹐上下朝直發女闐宮﹐租稅穀帛當如民法。」諸國老曰﹕「惟然奉命一隨王法。」卽立爲王﹐處置羣臣文武上下﹐發調人民築城作舍﹐宮殿樓觀﹐民被苦毒不復堪諧﹐皆發想念欲謀圖王。諸姦臣輩將王出獵﹐去城三四十里﹐於曠野澤中﹐牽王欲殺。王問左右﹕「何緣殺我﹖」答曰﹕「民慕豐樂奉王以禮﹐民困思亂破家圖國。」王告之言﹕「卿等自爲非我本造﹐枉殺我者神祇知之。聽我發一願﹐死不有恨。」卽願曰﹕「我本開荒出穀養民﹐來者皆活﹐富樂無極﹐自共舉我立爲國王﹐依案諸國自共作此﹐今反殺我。我實無惡於此人民﹐若我死者﹐願作羅剎﹐還入故身中﹐當報此怨。」於是絞殺棄屍而去。三日之後﹐王神卽作羅剎還入故身中﹐自名阿羅婆﹐卽起入宮絞殺新王﹐并及後宮婇女左右姦臣﹐卽皆殺之。羅剎瞋恚出宮﹐盡欲殺人。國中三老艸索自縛﹐來向羅剎自首﹕「此是姦臣所爲﹐非是細民所可能知﹐乞匃原恕願還治國。」曰﹕「我是羅剎﹐何與人等共從事也﹖食飲當得人肉﹐羅剎急性忿不思難。」三老曰﹕「國是王許﹐故當如前﹐食飲所須當相差次。」國老共出﹐宣令人民皆共探籌﹐以此爲次家出一小兒﹐生用作食食羅剎王。三四千家正有一戶﹐爲佛弟子﹐居門精進五戒不犯﹐隨民探籌﹐得第一籌。有一小兒﹐當先食鬼王。賢者大小懊惱啼哭﹐遙向崛山﹐爲佛作禮悔過自責﹐佛以道眼見其辛苦﹐便自說言﹕「因是小兒當度無數人。」便獨飛往至羅剎門﹐現變光相照其宮內。羅剎見光疑是異人﹐卽出見佛﹐便起毒心欲前噏佛﹐光刺其目﹐擔山吐火皆化爲塵﹐至久疲頓然後降化﹐請佛入坐頭面作禮。佛爲說經﹐一心聽法﹐卽受五戒爲優婆塞。里吏催食奪兒將來﹐室家嘷哭隨道而來﹐觀者無數爲之悲哀。吏抱兒擏食著羅剎前﹐羅剎卽持此小兒擎食至佛前﹐長跪白佛言﹕「國人相差次以小兒爲食﹐我今受佛五戒﹐不復得食此小兒﹐請以小兒布施佛﹐爲佛作給使。」佛爲受之﹐卽說呪願﹐羅剎歡喜得須陀洹道。佛以小兒著鉢中﹐擏出宮門﹐還其父母而告之曰﹕「快養小兒勿復愁憂。」眾人見佛莫不驚愕﹐怪是何神﹖此兒何福而獨救之﹖羅剎所食奪還父母。於是世尊在於大眾中央而說偈言﹕

「戒徳可恃怙﹐福報常隨己﹐見法爲人長﹐終遠三惡道。戒愼除苦畏﹐福徳三界尊﹐鬼龍邪毒害﹐不犯有戒人。」

佛說偈已﹐無央數人見佛光像﹐乃知至尊三界無比﹐便皆歸化爲佛弟子﹐聞偈歡欣皆得道迹。

昔佛在波羅柰國鹿野場上﹐爲天人龍鬼﹑國王臣民﹑不可計眾而爲說法。時大國王太子將從小國王世子五百餘人﹐往到佛所爲佛作禮﹐却坐一面而聽法。諸太子等﹐卽白佛言﹕「佛道淸妙玄遠難及﹐自古以來頗有國王太子大臣長者之子﹐捨國吏民恩愛榮樂行作沙門者不﹖」佛告諸太子﹕「世間國土榮樂恩愛﹐如幻如化如夢如響﹐卒來卒去不可常保。又國王太子以三事故不能得道。何謂三事﹖一者憍恣﹐不念學問佛經妙義以濟神本。二者貪取﹐不念布施下貧困厄﹐羣臣將士所有財寶﹐不與民共以修財本。三者不能遠離色欲愛樂之事﹑捨棄牢獄憂煩之惱﹐行作沙門滅眾苦難﹐以修身本。是以菩薩所生爲王﹐除此三事﹐自致得佛。又有三事。何謂爲三﹖一者少壯學問﹐領理國土﹐率化民庶﹐使行十善。二者中以財施貧窮孤寡﹐羣臣將士與民同歡。三者每計無常命不久留﹐宜當出家行作沙門﹐斷苦因緣﹐勿更生死。三事不施獨無所得。」

於是世尊而自陳曰﹕「昔我前世作轉輪聖王﹐名曰南王皇帝﹐七寶導從﹐宮觀浴池﹐行宮戲園﹐及羣臣太子夫人婇女象馬厨宰﹐各八萬四千。有子千人﹐勇猛精銳﹐一人當千﹐飛行虛空﹐周遊四方﹐自在所爲無當前者。其壽八萬四千歲﹐以法治政﹐不枉人民。爾時聖王欻自念言﹕『人命短促無常難保﹐但當作福以求道眞。念常布施世間人民﹐所有財物與民共之﹐已種福徳﹐惟當出家行作沙門﹐斷絕貪欲乃得滅苦。』王卽勅梳頭人﹕『若見頭髪白﹐便當啟我。』至久數萬歲﹐梳頭人啟言﹕『白髪已生。』勅令拔之舉著案上。王見白髪﹐涕泣命曰﹕『第一使者忽然復至﹐今頭已白﹐宜當出家行作沙門﹐求自然道。』擎髪掌中自說偈言﹕

「『今我上體首﹐白生爲被盜﹐已有天使召﹐時正宜出家。』

「卽召羣臣立太子爲王﹐行作沙門入山修道﹐畢人之壽﹐卽生第二天上爲天帝釋太子。於後領理天下亦如大王﹐復勅梳頭人﹕『若見白髪﹐便當啟我。』至久復啟﹕『白髪已生。』敕令拔之﹐擎著掌中而說偈言﹕

「『今我上體首﹐白生爲被盜﹐已有天使召﹐時正宜出家。』

「復召羣臣立太子爲王﹐卽行作沙門入山修道﹐畢人之壽﹐復生天上爲天帝釋。前天帝釋﹐畢天之壽﹐下生世間﹐爲聖王作太子﹐此三聖主更爲父子﹐上爲天帝﹐下爲聖主﹐中爲太子﹐各各三十六反﹐數千萬歲﹐終而復始﹐行此三事﹐自致得佛。爾時父者﹐今我身是也﹔太子者﹐舍利弗是也﹔王孫者﹐阿難是也。更相從生展轉爲王以化天下﹐是以特尊三界無比。」佛說是時﹐國王太子并諸太子﹐皆大歡喜受佛五戒﹐爲優婆塞得須陀洹道。

法句譬諭經吉祥品第三十九

昔佛在羅閱祇耆闍崛山中爲天人龍鬼轉三乘法輪。時山南恒水岸邊有尼揵梵志﹐先出耆舊博達多知﹐徳向五通明識古今﹐所養門徒有五百人﹐教化指授﹐皆悉通達天文地理星宿人情﹐無不瞻察﹐觀略內外﹐吉凶禍福豐儉出沒﹐皆包知之。梵志弟子先佛所行應當得道﹐欻自相將至水岸邊﹐屏坐論語自共相問﹕「世間諸國人民所行﹐以何等事爲世吉祥﹖」徒等不了﹐往到師所爲師作禮﹐叉手白言﹕「弟子等學久所學已達﹐不聞諸國以何爲吉祥﹖」尼揵告曰﹕「善哉問也﹗閻浮利地有十六大國﹐八萬四千小國﹐諸國各有吉祥﹐或金或銀﹐水精琉璃﹑明月神珠﹑象馬車輿﹑玉女珊瑚﹑珂貝妓樂﹑鳳凰孔雀﹐或以日月星辰﹑寶瓶四華﹑梵志道士﹐此是諸國之所好喜吉祥瑞應﹐若當見是稱善無量﹐此是瑞應國之吉祥。」諸弟子曰﹕「寧可更有殊特吉祥﹐於身有益﹑終生天上﹖」尼揵答曰﹕「先師以來未有過此﹐書籍不載。」諸弟子曰﹕「近聞釋種出家爲道﹐端坐六年降魔得佛﹐三達無礙﹐試共往問﹐所知博採何如大師﹖」師徒弟子五百餘人﹐經涉山路往到佛所﹐爲佛作禮坐梵志位﹐叉手長跪﹐白佛世尊曰﹕「諸國吉祥所好如此﹐不審更有勝是者不﹖」佛告梵志﹕「如卿所論世間之事﹐順則吉祥反則凶禍﹐不能令人濟神度苦。如我所聞吉祥之法﹐行者得福永離三界﹐自致泥洹。」

「佛尊過諸天﹐如來常現義﹐有梵志道士﹐來問何吉祥﹖於是佛愍傷﹐爲說眞有要﹐已信樂正法﹐是爲最吉祥。亦不從天人﹐希望求僥倖﹐亦不禱神祠﹐是爲最吉祥。友賢擇善居﹐常先爲福徳﹐勅身承貞正﹐是爲最吉祥。去惡從就善﹐避酒知自節﹐不淫於女色﹐是爲最吉祥。多聞如戒行﹐法律精進學﹐修己無所爭﹐是爲最吉祥。居孝事父母﹐治家養妻子﹐不爲空乏行﹐是爲最吉祥。不慢不自大﹐知足念反覆﹐以時誦習經﹐是爲最吉祥。所聞常欲忍﹐樂欲見沙門﹐每講輒聽受﹐是爲最吉祥。持齋修梵行﹐常欲見賢明﹐依附明智者﹐是爲最吉祥。已信有道徳﹐正意向無疑﹐欲脫三惡道﹐是爲最吉祥。等心行布施﹐奉諸得道者﹐亦敬諸天人﹐是爲最吉祥。常欲離貪淫﹐愚癡瞋恚意﹐能習成道見﹐是爲最吉祥。若以棄非務﹐能勤修道用﹐常事於可事﹐是爲最吉祥。一切爲天下﹐建立大慈意﹐修人安眾生﹐是爲最吉祥。智者居世間﹐常習吉祥行﹐自致成慧見﹐是爲最吉祥。」

梵志師徒聞佛說偈﹐欣然意解﹐甚大歡喜﹐前白佛言﹕「甚妙世尊﹗世所希有﹐由來迷惑未及﹝門﹫視﹞明。惟願世尊﹗矜愍濟度﹐願身自歸佛法三尊﹐得作沙門冀在下行。」佛言﹕「大善﹗善來比丘﹗」卽成沙門﹐內思安般逮得應眞。聽者無數﹐皆得法眼。

法句譬諭經卷第四

