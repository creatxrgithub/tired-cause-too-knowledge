佛說五恐怖世經

宋居士沮渠京聲譯

一時佛在舍衛國祇樹給孤獨園。佛告諸比丘﹕「有五當來恐怖﹐未到﹑未成﹑且來不久﹑可畏。當善思惟﹐以方便遠離之。何謂五﹖

「一者謂後當來比丘﹐身無行無戒﹑意不拘﹑無慧從身。自無行無戒﹑意不拘至無慧內。彼人爲學至與大戒﹐從其學以師之﹐自可戒﹑自從意﹑自明慧。本從上學類﹐至後學者﹐法先頭學如上﹐從後毀律﹑言謗法經﹑眞慧所遠。比丘﹗是爲第一未來恐怖可畏﹐且來不久﹐當善思惟方便避之。

「二者謂後當來比丘﹐身無行無戒﹑意不拘﹑無慧。爲彼稱說有藏寶﹐以非次﹑內無戒﹐違尊令彼學﹐謂從是可到岸﹐爲以遠流。是爲第二未來可畏﹐且來不久﹐當善思惟方便避之。

「三者謂後當來比丘﹐身無行無戒﹑意不拘﹑無慧。本無明師受不正法﹐比丘從受法﹐失法律義。是爲第三未來可畏﹐且來不久﹐當善思惟方便避之。

「四者後當來比丘﹐身無行無戒﹑意不拘﹑無慧。從身無行無戒﹑意不拘﹑無慧比丘聚會講律說義﹐後語現之在中﹑中語現之在後﹐從是失明就冥﹐不能自覺遠離正法。是爲第四未來可畏﹐且來不久﹐當善思惟方便避之。

「五者後當來比丘﹐身無行無戒﹑意不拘﹑無慧。從身無行無戒﹑意不拘﹑無慧﹐世之所造巧言放語悉受意善﹐見彼誦之意爲悅樂﹔尊所說合十二因緣苦空非常﹐意態不樂悉捨不受﹐聞彼之說意疑不然亦不悅喜。是爲第五未來可畏﹐且來不久﹐當善思惟方便避之。」

佛說如是。

佛說五恐怖世經

