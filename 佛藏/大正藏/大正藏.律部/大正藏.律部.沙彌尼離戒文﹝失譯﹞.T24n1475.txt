沙彌尼離戒文﹝沙彌尼戒經﹞

東晉失譯

善女人字某言﹕某所受穢惡之身﹐充獘人流不堪下行。剋己自悔﹐願爲弟子﹐受持正戒終身奉行。

用何等故作沙彌離﹖用歸命佛﹑歸命法﹑歸命比丘僧故。用剃頭﹑被袈裟故。幾戒﹖沙彌離有十戒。

六﹑盡形壽不得歌舞﹐不得教人歌舞﹐不得彈箏吹笛。

七﹑盡形壽不得著香華脂粉﹐不得教人著脂粉。

八﹑盡形壽不得於髙好刻鏤床上臥﹐不得教人作好床臥。

不得著繒綵衣﹐不得作綵衣與人﹐不得惡口相調﹐不得教人作不急語。

不得坐他婦女床上開器視衣﹐言是好彼醜。十六以上應作沙彌離。素無瑕穢貞良完具無所毀辱﹐父母見聽乃得爲道。素不貞良﹐不應爲道。石人匿病﹐不應爲道。

不得與比丘僧同室宿。不得共坐。不得相形笑。不得臥沙彌離衣被中。不得錯法衣共器誤著僧衣。不得手授男子物。設欲與物﹐當置著地却使取之。不得與優婆夷露浴。不得獨至僧房問義。不得說浴事。不得笑經語。不得左右顧視。不得手據机上。

受經有五事﹕當與長老尼共行﹔去坐六尺﹔長跪﹔但得問義﹔當識句逗。

省師病有四事﹐有親應得省﹕三人共行﹔去床六尺﹔長跪問訊語訖應去﹐不得論事。

夜臥有五事﹕當頭輸佛﹔當傴臥不得申脚﹔不得仰向頻申﹔不得袒裸自露﹔不得手近不淨處。

至檀越家有五事﹕當先到精舍禮佛﹔次禮師僧﹔優婆夷請乃應入﹔當報師僧﹔直視六尺當獨坐床。

止檀越家﹐有五事不應法﹕不得至婦女房中語戲﹔不得至竈下坐食﹔不得與婢共私語﹔不得獨至舍後﹑不得與人共上廁﹔不得上男子廁上。

入浴室有五事﹕不得與優婆夷共洗﹔不得與婢使共洗﹔不得與小兒共洗﹔不得取他成事水﹔不得自視形體隱處。

燒香有五事﹕不得左右遠視﹔不得獨與優婆塞共燒香﹔不得獨與婢使﹔不掣脚﹔不得背像。

朝起有五事﹕先當淸淨却著法衣﹔先禮經像﹔却禮師僧﹔去六尺問訊﹔却行出戶。

師與語有五事﹕問經戒義不知當請﹔若見責當卽自悔過﹔不得覆藏﹔不得自理﹔不得惡眼視師。

浣衣有四事﹕當於屏處當長跪﹔當棄惡水於屏處﹐不得於人道徑中﹔當待燥燥應収﹔不得令墮地。

行道有五事﹕當與三人共行﹔當與大尼共行﹔若當與優婆夷共行﹔當視前六尺﹔當著法衣。

師云﹕「女人受性﹐大出雜態姿則憙好淫泆無禮﹐故爲女人。今以自覺﹐得蒙釋迦文佛大恩﹐普三界開視道地得值法﹐其有自識本行﹐歸念佛者少。

「佛言﹕『觀見人間﹐上至二十八天﹑下至十八地獄﹐皆苦無樂。』故結戒以訓後生。佛告諸弟子﹕『爲道至難﹐尠能去家斷絕六情。受佛重戒捐棄愛欲﹐有其然者少。』

「佛告諸弟子﹕『汝愼莫妄度沙彌離。女人姿態難保悅在﹐須臾以復更生惡意。譬如水泡一起一滅﹐無有常定。能見人根﹑觀其大行﹐見其宿罪今以盡度便得道者﹐急當度之。自非菩薩阿羅漢﹐不可度尼。』」

維那先具舍羅籌﹑香火﹑戒文。淨掃除精舍﹐却鳴揵槌﹐燒香禮佛唄呪願意﹐呪願鬼子母。各便就坐﹐整法服叉手靜默。維那便行香火人。各說一偈。維那在戶裏三唱﹕「白衣出﹐除覲布薩竟。」三彈指令白衣遠去﹐莫令聞說戒。音聲訖開戶﹐維那唱言﹕「靜坐除覲默﹐今布薩。」亦三過唱訖。便維那捉籌﹐上座尼前長跪﹐布薩人與一籌﹐亦自取訖﹐便還斂籌﹐別著一處。還取未布籌手捉﹐從上座尼前問﹕「誰脫不受籌﹖未得者便當言未﹐已得者當默。」訖竟﹐維那數籌有幾人﹐數知少多。維那唱言﹕「除覲等若干人﹐隨年號月﹐十五便言十五日﹐月盡便言三十日﹐於某州某郡某縣某檀越精舍中說戒。願持說戒功徳﹐歸流大檀越眷屬一切安隱﹐命過者生天人中增益功徳﹐十方厄難普使解脫。」各呪願訖﹐維那長跪上座尼前﹐請能說戒人令說戒﹐復請一人三唄讀經。讀經竟唄﹐唄訖﹐上座普呪願﹐下座尼皆長跪受呪願。維那唱﹕「皆共禮佛。」禮般若訖﹐下坐尼皆禮大尼訖﹐便維那長跪唱言﹕「隨所安。」

沙彌尼離戒文

按此戒名﹐國本﹑宋本及《開元錄》皆云沙彌尼離戒文。丹本卽云「沙彌尼雜戒文」。今撿正文﹐諸本皆非。何則﹖按此譯之「離」字﹐與他譯之「尼」字﹐但梵音楚夏耳。曾不是沙彌尼之離戒文﹐亦不是沙彌尼之雜戒文。並乖正文﹐故今可直云「沙彌離戒文」乃正耳。然無所據﹐不敢卽正。直書其意﹐以待好古雅正君子焉。

