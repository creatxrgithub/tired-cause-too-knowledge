略明般若末後一頌讚述

唐三藏法師義淨述

義淨因譯無著菩薩般若頌釋訖。詳夫大士判其九諭。可謂文致幽深。理義玄簡。自非地隣極喜。誰能發此明慧。而西域相承云。無著菩薩昔於覩史多天慈氏尊處。親受此八十頌。開般若要門。順瑜伽宗理。明惟識之義。遂令教流印度。若金烏之焰赫扶桑。義闡神州。等玉兔之光浮雪嶺。然而能斷金剛。西方乃有多釋。考其始也此頌最先。卽世親大士躬爲其釋此。𨿽神州譯訖。而義有闕如。故復親覈談筵。重詳其妙。雅符釋意。更譯本經。世親菩薩復爲般若七門義釋。而那爛陀寺盛傳其論。但爲義府幽冲尋者莫測。有師子月法師造此論釋。復有東印度多聞俗士其名月官。徧檢諸家亦爲義釋。斯等莫不意符三性。不同中觀矣。更有別釋。而但順龍猛。不會瑜伽。瑜伽則眞有俗無。以三性爲本。中觀乃眞無俗有。寔二諦爲先。般若大宗。含斯兩意。致使東夏則道分南北。西方乃義隔有空。旣識介綱。理無和雜。各准聖旨誠難乖競。然而末後一頌云。一切有爲法如星瞖燈幻。露泡夢電雲。應作如是觀者。而釋文旣隱。恐尋者尚昧。輒因二九事諭。聊題十八之作。冀使朝覽遂閑。庶罔銷神之滯。夜光親授。長無按劍之惑。然而見等九事。卽生死之區寰。大士了如星等。是故處而不著。智不住生津。嫓紅蓮之在瀲。悲不居圓寂。若白玉之沈溺。因答無住涅槃。申其九諭云爾。

見心長夜景妄執久冥舒三心纔已發兩分盡皆除

楡星通夜景柳色徹明舒千條光若發一旦盡皆除

境色無非障妄有見塵瑕但由眞智力不復覩狂花

太虛本無障淨境性亡瑕但由瞖眼力遂使見空花

見起起不已妄生生未極留滯死宮中良由依識力

發焰焰不已舒光光未極照灼炳宵中良爲膏油力

業功莊處巧由惑生眾相所執定非眞界體全虛妄

幻師方便巧假作眾形相鞠體固非眞所見皆虛妄

投軀生巘際寄命死河中鎭處飄颻夜還如橐籥風

圓珠停艸際渧淚處華中悽悽動林夜索索盡隨風

寰中根色積託此復心行寔由三觸合遂令三受生

池中平水積渧墜有風行但由三事合乘使萬泡生

過去𨿽無境尋思意尚通遂令方寸內還見九城容

處晝多緣境良宵記念通遂令於睡內重憶本時容

萬像如電野四相等流光詎知惟一念妄計有三常

震雷鳴四野擊電動千光剎那存有念卽體自無常

藏識無初結波情浪後飛良由有貪愛帶種定何疑

靉靆屯雲結煥爛景風飛光華如可愛含潤理無疑

見心智滅如星殄惑境眞亡若瞖除想起由識如燈焰界有藉思同幻車一身暫顯同朝露三受忽現等泡虛憶念過時空夢發計執現存奔電舒旣知雨潤雲中住未種常依識藏居

次下別據三性三身眞俗般若。以明觀行九諭解九事云。

熟觀生界咸如此智者應可務眞常眞常實不玄圓成在目前覺二體空蛇索盡了一非無鏡月懸鏡月懸時實無慮但作他緣生福處惟識初心乍有依眞如後念還無據無據卽般若勝俗亡眞假福津如筏捐不捐悲智隨生捨不捨

略明般若末後一頌讚述

