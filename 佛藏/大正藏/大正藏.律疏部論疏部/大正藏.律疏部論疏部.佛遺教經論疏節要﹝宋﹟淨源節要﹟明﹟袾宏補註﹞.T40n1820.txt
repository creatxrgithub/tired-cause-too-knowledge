佛遺教經論疏節要

姚秦三藏法師鳩摩羅什譯

晉水沙門淨源節要

雲棲沙門袾宏補註

釋此經分二。初總敍經義。二別解經文。初總。敍經義夫化制互陳戒定齊舉。莫大乎遺教經焉。推徵解釋開誘行業。莫深於馬鳴論矣。然則論主發揮遺教。亦猶龍樹啟明大品歟。彼則融有而卽空。此乃扶律以詮定。是故中夜三唱圓戒珠以嚴身。上士七科滋法乳而延命。旣而寡尢寡悔。二乘由是而功成。卽事卽心。三賢於斯而果滿。非夫至聖最後垂範者。則安能至於茲乎。在昔羅什法師旣翻於經。而眞諦三藏續譯於論。故得有唐太宗降乎勅命。永懷聖教用思弘闡。而詞林載之。昭昭然若懸日月於太淸。令萬物之咸覩也。至若昔賢通經。𨿽具章門而綿歷歲時。罕有傳者。近世孤山尊者仰經述疏。多遵台教。遂使輿宗思而不學。抑又眞悟律師以論注經。𨿽不忘本而皆存梵語闕譯華言。淨源久慨斯文流芳未備。於是翻經論之格訓。集諸家之奧辭。庶乎後裔皆受賜耳﹝補註﹞序前應云。釋此經分二。初總序經義。二別釋經文。方與次科相應。舊本無今爲補之。言節要者。此經有論有疏。源師蓋撮略論疏。而成此註也二別釋經文﹝三﹞。初釋名題。二出譯人。三解文義。初釋名題。

佛遺教經經有通別二名。佛遺教別名也。經卽通名耳。梵語具云佛陀。此翻覺者。謂覺了性相之者。然具三義。一自覺。覺知自心本無生滅。二覺他。覺一切法無不是如。三覺滿。二覺理圓稱之爲滿。若準起信。亦彰三義。一始覺。卽能證智。二本覺。卽所證理。三究竟覺。卽智與理冥始本不二也。又佛地論第一。說佛有其十義。恐繁不引。遺教者。謂遺留教誡。勗彼羣機也。教者傚也。使眾生傚之耳。經者。梵語修多羅。古譯爲契經。正翻爲線。此方不貴線稱。故存於經。佛地論云。能貫能攝故名爲經。以佛遺教。貫穿所應說義。攝持所化眾生故。

亦名佛垂涅槃略說教誡經然上正題。人法齊舉以標其號。今茲別名亦爾。但廣略有異。梵音涅槃秦言滅度。義翻圓寂。考諸惟識有其四種。一自性淸淨涅槃。二有餘涅槃。三無餘涅槃。四無住涅槃。若乃一往分文摘字申義。亦具二種。謂佛說教誡。道洽徳施卽有餘也。而垂涅槃。身灰智滅卽無餘也﹝補註﹞垂臨也。垂涅槃猶言臨終也。世人臨終語必切要。故云遺囑。況四生慈父。垂滅之遺教乎。子孫背先人之遺囑。眾生背先佛之遺教。均名大逆也。可弗愼諸二出譯人。

姚秦三藏法師鳩摩羅什譯姚秦卽後秦。姓姚名興。具云鳩摩羅什婆。此云童壽。以童子之年有壽者之智耳。其翻宣經論。宏功茂徳。傳文敍。之詳矣。譯者。周禮秋官司寇云。北方掌語之官曰譯﹝補註﹞釋名題下應有。出譯人科舊無今補三解文義﹝七﹞。初序分至七離種﹝云云﹞。無我分。依吾祖馬鳴論文大科有七。初序分。二修習世間功徳分。三成就出世間大人功徳分。四顯示畢竟甚深功徳分。五顯示入證決定分。六分別未入上上證爲斷疑分。七離種種自性淸淨無我分。然諸經文多明三分。初序分。二正宗。三流通。而序分有證信發起之殊。今經但有發起正宗。而無證信流通。例如般若心經。義歸一揆。抑又今所述注。翻梵從華。發辭申義。則多錄孤山疏文。若夫譯摩訶衍此云大乘。則遵起信論旨。其或辯注懸科。引文託證。則略爲攺易。至于判教被機。復引祖訓爲其正教量耳。

初序分﹝六﹞。初法師成就畢竟功徳。二開法門成就畢竟功徳。三弟子成就畢竟功徳。四大總相成就畢竟功徳。五因果自相成就畢竟功徳。六分別總相成就畢竟功徳初法師成就畢竟功徳。

釋迦牟尼佛釋迦此翻能仁姓也。牢尼此翻寂默。字也。故馬鳴論云。能仁以家姓尊貴。卽別相也。寂默以自體淸淨。卽總相也。若總若別惟佛兼之。卽十號之一也。然則能仁約事爲別。寂默約理爲總。佛該總別而理事融通。其惟大覺乎。是則以大覺爲大法師矣﹝補註﹞問諸經結集俱云如是我聞。爲斷三疑。此何不爾。答首稱釋迦牟尼佛。佛不自稱則非佛重起。一疑斷。言釋迦則非他方佛來。二疑斷。言釋迦則非阿難成佛。三疑斷。蓋變格而合常者也二開法門成就畢竟功徳。

初轉法輪度阿若憍陳如佛初成道於鹿野苑。三轉四諦法輪。法卽軌持。輪者如帝王輪。從諭得名。若約法說。圓摧障惱名轉法輪。俱舍論亦名梵輪。如來大梵之所轉故。大疏云。流演圓通名之爲輪。自我之彼故名爲轉。陳如翻火器。姓也。阿若翻無知。名也。然四十二章經。爲憍陳如等五人。一陳如。二頞陛。三跋提。四十力迦葉。五摩訶拘利。今但標上首以攝餘四。然此法門成就。則初轉法輪最後說法。後弟子成就則陳如跋陀。而聖智之巧隔句配義矣三弟子成就畢竟功徳。

最後說法度須跋陀羅本論約白淨法二種釋之。此句則涅槃白淨法。上句初轉法輪則道場白淨法。須跋陀羅此云好賢。或云善賢。外道名也。住鳩尸那城。年一百二十。聞佛涅槃。方往佛所。聞八聖道。心意開明。遂得初果。乃從佛出家。又爲廣說四諦。卽成羅漢四大總相成就畢竟功徳。

所應度者皆已度訖謂中間所度其人無量。故科爲大總相也﹝補註﹞中間所度無量則被機不一故。始陳如終跋陀。似專爲小乘而實兼乎大乘也五因果自相成就畢竟功徳。

於娑羅雙樹間將入涅槃是時中夜寂然無聲因詣雙樹然後示滅。故論云因自相也。娑羅此翻堅固。言雙樹者。上枝相合下根相連。一榮一枯相合似連理。榮枯似交讓。其華如芙蕖。果大如瓶。其甘如蜜。準涅槃經。則四方各雙卽表四徳。以破八倒。若依三卷經文似惟一雙。以破斷常。此亦大小二機所見各別。將入涅槃者。將入是因。涅槃是果。故論云因共果自相也。上明雙樹若表四徳卽無住涅槃。今文卽捨有餘入無餘也。言中夜者。成就二種中道。故論云總自相也。一者正覺中道。二者離正覺中道。故知中夜入滅。表離斷常二邊矣。寂然無聲者。旣離正覺中道。故論云果自相也。寂然者。自性離念也。無聲者。自性無說也。卽自性淸淨涅槃心言罔及。亦是本論自性無說離念涅槃果耳﹝補註﹞一者離斷常。二者亦不住離斷常。不住離斷常卽是離中道。此佛果自相也六分別總相成就畢竟功徳。

爲諸弟子略說法要上首眷屬人位差別。諸者不一也。學居師後故言弟。解從師生故稱子。略說法要者。世出世間法位差別。下文第二分卽世間法。從三至七皆出世法。序分竟﹝補註﹞略說法要者。垂滅無復再會。中夜爲時不多。是以略而言之。惟取其要。聞者宜盡心焉二修習世間功徳分﹝三﹞。初對治邪業功徳。二對治止苦功徳。三對治滅煩惱功徳。此卽三障也。苦是報障。餘二如文。修此對治止離四趣。未出三界故。總明世間功徳也。初對治邪業功徳﹝四﹞。初依根本淸淨戒。二方便遠離淸淨戒。三結示二戒能生定慧。四別伸五勸修戒利益初依根本淸淨戒。

汝等比丘於我滅後當尊重珍敬波羅提木叉如闇遇明貧人得寶當知此則是汝等大師若我住世無異此也比丘梵語。此含三義。一怖魔。二乞士。三破惡。論云。此修多羅中每說比丘者。示現遠離相故。復示摩訶衍方便道與二乘共故。又於四眾亦同遠離行故。準起信論。摩訶衍此翻大乘。大卽體相用三大。乘卽諸佛菩薩所乘法故。下經示堪忍道卽菩薩所乘。若謂今經約始終小機所見。得析空。寂默屬藏教者。恐失馬鳴深旨矣。於我滅後者。示現遺教義故。尊敬木叉者。卽不盡滅法也。以不盡法淸淨法身。常爲世間作究竟度故。令尊重珍敬。梵語波羅提木叉。此翻別別解脫。亦云處處解脫。謂身口七非。五篇等過。不令有犯故得前名。戒體旣全克取聖果。故彰後號。論云。此木叉亦是毘尼相順法故。復是諸行調伏義故。次示解脫得度二種障。闇遇明者。度有煩惱闇障。如盲得眼。貧人得寶者。度空無善根障。如滿足財寶。是汝大師者。示現波羅提木叉是修行大師。住世無異。示住持利益人法相似故。以佛處世常以篇聚訓人。此法旣存則如佛在。此則淸淨法身不滅也﹝補註﹞不盡滅法者。佛滅則法滅。以有戒存則法不盡滅。有此不盡滅之戒法。是如來法身常度眾生也二方便遠離淸淨戒﹝二﹞。初不同凡夫增過護。二不同外道損智護。論云。護根本淨戒此護初文依根本義。有其二種。一者不同凡夫增過護。二者不同外道損智護。遮戒𨿽多。今約喜犯曲嘉誡勉。能止此惡則名淸淨初不同凡夫增過護。

持淨戒者不得販賣貿易安置田宅畜養人民奴婢畜生一切種植及諸財寶皆當遠離如避火坑不得斬伐艸木墾土掘地不得兩字貫於下文。販者。一方便求利過。賣者。二現前求利過。貿易者。三交易求利過。論云。若依世價無求利心不犯。貿易謂交博也如以衣易衣以衣易鉢等。薩婆多論以四義制之。安置田宅者。四所安業處求多安隱過。善見云。居士施田地別人不得用。若供養僧者得受。若以池施僧。供給澣濯。及一切眾生聽飲用去。隨意得受。畜養人民者。五眷屬增過。此是外眷屬非同意者。何故不但言人而復說民。以其同在人中。於善法不同畜之生漏故。增一云。長者將施佛不受。若受者漸生重罪。僧祇云。若施園民婦人不應受。若言施供給僧男淨人得受。尼僧反之。奴婢者。六難生卑下心過。日藏分云。於我法中。假令如法。始從一人乃至四人。不聽受田宅園林車馬奴婢等常住物。若滿五人乃得受之。大集亦同。畜生者。七養生求利過。四分律云。比丘畜猫狗乃至眾鳥。並不得畜。南山云。今有施佛法家畜生。而知事有賣者。並不合聖教。一切種植者。八多事增過。僧祇云。爲僧營理者別得人不開。自種教他一切不合。及諸財寶者。九積聚增過。若元作自畜之意不合。若擬淨施與他。依律文開。僧祇云。若病人得者令淨人畜。爲貿藥故。又云末利夫人施僧布薩錢。佛言聽受。準義付他。善見云。若施器仗僧應打壞。不得賣。施藥器者不得捉得賣。皆當遠離者。文𨿽在前義則居後。故論主云。此十種增過事。修行菩薩。宜速遠離。不應親近。避大火聚相似法故。不得斬伐墾掘者。十不順威儀及損眾生過。外人妄計艸木有命。如來順世息謗。不得斬伐艸木以示慈心。卽毘尼中壞生種戒。墾土掘地卽掘地戒。四分律云。若野火來近寺爲護住處故。比丘得剗艸掘土。以斷火故。薩婆多論。不掘地壞生凡有三益。是名大護。有本云。不得參預世事爲十一過者。文旣在後今所不依﹝補註﹞艸木有命者。外人以有知爲命。如來以有生爲命也。艸木有生而無知。有生者不宜殺。以此順世。非順其有知也二不同外道損智護﹝二﹞。初行法根本。二行處根本謂世間分別見故。此分別見有五句十種。初行法根本。

合和湯藥占相吉凶仰觀星宿推步盈虛曆數算計皆所不應合和湯藥者。以邪心求利故。若學五明以濟於物。如華嚴中學醫方明。謂善方藥療治眾病。卽五地菩薩耳。占相吉凶者。周易云。吉凶與民同患。若依華嚴學工巧明。謂占相工業由前世善惡爲因。感此吉凶之報。仰觀星宿者。同不淨活命觀視星宿也。宿音秀。謂五星二十八宿等。推步盈虛者。步亦推也。周易云。天地盈虛與時消息。曆數算計者。曆數列次也。尚書洪範云。五曰曆數。孔穎達正義謂算日月行道所曆。計气朔早晚之數。所以爲一歲之曆。皆所不應者。總結遮止。論云遮異見也。夫沙門者。志求解脫當制心一處。豈得攻乎異端損減正智。且秦緩不救膏盲。裨竈安知天道。世間方術信虛誑矣。假如法門之慈濟一行之闡揚。則釋子之五明有裨正化。世有內昧道要影附髙蹤。惟利是求不思聖制。往不可諫來者可追。昔人以此行法根本。註爲懸科者。無乃失之於近乎。有謂其行法根本卽是前文依根本淸淨戒者。此又失之於遠矣。且馬鳴謂此修多羅中。建立菩薩所修行法有七分。所修行法旣通一經。故準近文科此五句。如謂未然吾從論也﹝補註﹞藥以濟病。而云不應者。以邪心求利故。邪心有二。一不知天命妄冀延年。二殺生充藥利人害物。皆名邪心。以之求利爲罪彌大。未登五地且究一心。無暇爲此二行處根本﹝三﹞。初身處木叉。二口處木叉。三意處木叉。初身處木叉。

節身時食淸淨自活不得參預世事通致使命節身者儉絕他求。勤捨放逸。時食者。離非時食。於食知止足也。淸淨自活者。不相追求。遠離四邪故。不預世事者。自性止多事故。不通使命者。自性不作輕賤事故。夫出家者。無爲無欲孤髙自守。若爲使命。則降志辱身癈亂正業。易曰。不事王侯髙尚其事。況乎形服超世而甘爲賤役。良用慨然。律開爲父母等馳書往返。一切不犯二口處木叉。

呪術僊藥結好貴人親厚媟慢皆不應作呪術僊藥者。依邪法語。有二。一呪術。依邪術惱亂眾生語。二僊藥。依邪藥作世辯不正語。結好貴人者。依邪人語。有二。一與族姓同好。多作鄙媟語。二親近族姓。多作我慢語。貴人謂族姓權豪也。媟狎也。郭璞云。相親狎也﹝補註﹞僊藥貴人。似濫身處。不專屬口。但經文太散。姑束成三業亦得三意處木叉。

當自端心正念求度不得包藏瑕疵顯異惑眾於四供養知量知足趨得供事不應畜積當自端心者。無見他過也。見他過則不能自淨其心。正念求度者。勿得邪思也。起邪思則無由超度下地。包藏瑕疵者。起瞋毒故。有過不甘發露。顯異惑眾者。起癡毒故。現己勝行令他不正解。不應畜積者。起貪毒故。於供不知止足。瑕過也。疵病也。顯異惑眾不出五邪。王制曰。疑眾者殺。毘尼云。得聖者夷。四供養者。謂飲食衣服臥具湯藥。趨得供事者。知節量知止足。不求豐厚。故無畜積。五百問論。昔有比丘。多乞積聚。旣不爲福又弗行道。命終作肉駱駝山。廣數十里。適值凶年。國人日取食之。隨割隨生。俄而隣國取之。卽大喚。問其故。答曰。吾本道人也。爲貪財不施。負此國人物多矣。故以肉償之。我不負卿也。或曰。性重之戒。都無教誨者何耶。答曰。向佛總勸當尊重木叉。則包乎五篇輕重性遮。無所遺也。若惟勗重則將犯輕。今輕尚囑重可知矣。大爲之坊民猶踰之。豈得惟約性重乎﹝補註﹞上三業中。自古髙僧有置庄田者。有畜夫力者。有鋤地者。有牧牛者。有聽鈴聲者。有爲七帝門師者。有示現種種神通者。蓋大士所作超出尋常。非律所拘。不可以此議彼。但末世比丘初心菩薩。惟宜遵佛遺教三結示二戒能生定慧﹝三﹞。初結方便遠離戒。二通示二戒爲解脫因。三正明二戒能生定慧。初結方便遠離戒。

此則略說持戒之相略說戒相者。前遠離戒。據佛滅後人喜犯者。略示其相。故不廣說也二通示二戒爲解脫因。

戒是正順解脫之本故名波羅提木叉戒是正順者。正以揀邪。順不違理。則是逆生死流。順涅槃流也。解脫之本者。有餘無餘二種解脫。以戒爲基。故云爲之本。波羅提木叉者。牒名證義。以木叉翻解脫故。此顯戒名木叉從果立稱也﹝補註﹞一師云。持者正順解脫。犯者正順煩惱。亦通終以前說爲正三正明二戒能生定慧。

因依此戒得生諸禪定及滅苦智慧依戒得生定慧者。四禪八定由戒而生也。戒出三塗。定出六欲。慧出三界。故滅苦果也﹝補註﹞首楞嚴云。因戒生定因定發慧。正此意也。然彼但說戒能生定慧自從定而生。今則戒能生定戒能生慧。與彼稍別。蓋贊戒之至也四別伸五勸修戒利益。

是故比丘當持淨戒勿令毀缺若人能持淨戒是則能有善法若無淨戒諸善功徳皆不得生是以當知戒爲第一安隱功徳住處當持淨戒者。一勸不失自體。勿令毀損者。二勸不捨方便。能有善法者。三勸遠離諸過身語意業常集功徳諸善不生者。四勸知多過患者。於三業中一切時不生功徳。安隱住處者。五顯示菩薩所修戒中有如是得失。我當住安隱處。不住不安隱處。此正示現勸修利益勝義也﹝補註﹞𨿽名五勸大意通結上文。能有善法者。卽戒能生定生慧也。詳言之則六度萬行皆由此生故。安隱之處𨿽多。戒爲第一。無能過者二對治修習止苦功徳﹝三﹞。初根欲放逸苦對治。二多食苦對治。三懈怠睡眠苦對治。初根欲放逸苦對治﹝二﹞。初根放逸二欲放逸。初根放逸﹝三﹞。初戒護。二念護。三智護。此三生起者。𨿽住淨戒。若不攝念戒不堅固。攝念治障由智裁擇。初戒護。

汝等比丘已能住戒亦是躡前起後﹝補註﹞躡前者。躡其所已能。起後者。起其所未能也二念護﹝三﹞。初牧牛諭。二惡馬諭。三劫賊諭。初牧牛諭﹝二﹞。初法。二諭。初法。

當制五根勿令放逸入於五欲五根者。各能生識故並名根。而不言意者。論云。示現色非色別故﹝補註﹞非色能宰色故。下文云。此五根者意爲其主二諭。

譬如牧牛之人執杖視之不令縱逸犯人苗稼牛諭五根。人諭比丘。執杖諭攝念。苗稼諭三昧方便及正受功徳。五欲不起正念成就。如不犯苗稼﹝補註﹞石鞏。南泉。領斯旨矣。又三昧正受。古謂華梵成文。今曰三昧方便及正受功徳。則二須有別二惡馬諭﹝二﹞。初法。

若縱五根非惟五欲將無涯畔不可制也若不攝守五根。非獨起欲妨道。將沈苦海而無涯畔。旣失戒念。對治甚難不可制也。故須防萌杜漸。勿令動心二諭。

亦如惡馬不以轡制將當牽人墜於坑埳惡馬諭五根。不以轡制諭無正念。墜坑埳諭沈惡道﹝補註﹞牛馬二諭似同而別。犯苗稼諭敗壞善根爲因。墜坑埳諭沈淪惡道爲果三劫賊諭﹝二﹞。初諭。二法。初諭。

如被劫賊苦止一世澄照戒疏云。公自而取曰劫二法。

五根賊禍殃及累世爲害甚重不可不愼招殃累世苦又過之。勸愼五根誡勿起欲﹝補註﹞謗賢聖者。六萬世而舌根尚缺。耽音樂者。證羅漢而習气猶存。殃之及也寧有旣乎三智護。

是故智者制而不隨持之如賊不令縱逸假令縱之皆亦不久見其磨滅有智之人故名智者。夫有智則能裁斷是非。分別利害。旣知戒念是利而非害故。制而不隨。旣知根欲是害而非利故。持之如賊。論云。此是重障故不令縱。下示輕障。假令縱之者。謂細相習障。縱有根欲不作意起也。不久見其磨滅者。云何立見。示現依見時說故。譬之無常必歸磨滅﹝補註﹞此承上文。五根旣如牛如馬如賊。是故智人制此五根而不隨順。假令縱之者。意謂五根決不可縱。就使縱之。亦不過薤露風燈剎那之間。總歸磨滅耳。何足樂乎。此解與前少別。或可備一說云二欲放逸﹝四﹞。初標由心。二勸勤遮。三示障法。四修三昧。初標由心。

此五根者心爲其主五根起欲皆是自心。若本無心五塵寧染。則知心王而爲主也﹝補註﹞心爲主有四。迦葉佛云。欲生於汝意。則以六識心爲主。又云。意以思想生。則以七識心爲主。妄想是阿賴耶見分。則以八識心爲主。含藏無性卽白淨眞如。則總之以圓覺妙心而爲主也二勸勤遮。

是故汝等當好制心旣知五欲悉由心故。故勸防制。瑞應經云。得一心則萬邪滅矣﹝補註﹞制有二。事制。則謹守根門不令奔境。理制則根境本寂念自不生三示障法﹝三﹞。初心性差別障。二輕動不調障。三失諸功徳障。初心性差別障。

心之可畏甚於毒蛇惡獸怨賊大火越逸未足諭也可畏者。招感生死無解脫期。旣皆由心安得不畏。毒蛇諭瞋心對違境。惡獸諭癡心對中庸境。怨賊諭貪心對順境。三毒爲害過蝮蛇等故云甚於。大火徧燒以諭等分。等分越逸亦過大火。故未足諭﹝補註﹞蛇獸賊等總諭可畏。今分配三毒者。蛇主恚怒。獸主愚闇。賊主擄掠。據多分也。火之所至玉石俱焚。無所揀別。故以徧燒諭等分也□輕動不調障。

譬如有人手執蜜器動轉輕躁但觀於蜜不見深坑譬如狂象無鉤猨猴得樹騰躍踔躑難可禁制當急挫之無令放逸諭心有曀不見未來。百諭經云。昔有貪夫。於野求蜜。旣得一樹。舉足前進欲取蜂蜜。不覺艸覆深井。因失足而亡。狂象者。諭心起三毒也。涅槃經。以醉象狂逸如貪恚愚癡醉故多造惡業。猨猴者。諭根起五欲也。有說。譬如一猨現於五窓。心猴亦爾。徧彼五根。騰躍釋上狂象。踔躑釋上猨猴。踔猨跳也。當急挫之者。示其抑入無動處故。無令放逸者。令其攝入調伏聚故﹝補註﹞曀陰而風也。陰諭昏沈。風諭妄想。淸明之空爲陰風所蔽。諭寂照之心爲昏妄所障也。是以俱趣目前之欲。不思身後之虞也三失諸功徳障。

縱此心者喪人善事由不制伏。則世出世善。悉皆喪滅四修三昧。

制之一處無事不辦是故比丘當勤精進折伏汝心制之一處者。無二念三昧。翻斷心性差別障。一處謂心也。制之於心。則四分差別自然休息。無事不辦者。起多功徳三昧。翻斷失諸功徳障。文小不次。若依論在後。今順經文居中。折伏汝心者。調柔不動三昧。翻斷躁動不調障。旣知制心之益。是故精進折伏不令動轉輕躁也﹝補註﹞無事不辦所該者廣。當知萬法由心。其心一故。百千三昧辯才神通光明。無不具足二多食苦對治﹝三﹞。初示平等。二戒多求。三勸籌量。初示平等。

汝等比丘受諸飲食當如服藥於好於惡勿生增減趣得支身以除饑渴藥取療病不分善惡。以飲食爲藥。除饑渴之病亦然。不應於好食增心貪著。於惡食減心厭棄。意在除饑渴。不取珍美也﹝補註﹞支持也。足持其身卽已不貪味也。所謂爲療形枯聊接气也二戒多求﹝二﹞。初諭。二合。初諭。

如蜂採華但取其味不損色香蜂諭諸比丘。華諭受供養。取味諭除饑渴之惱。不損色香諭不壞善心﹝補註﹞此解是言比丘不壞己之善心二合。

比丘亦爾受人供養趣自除惱無得多求壞其善心多求長貪。故壞其善也﹝補註﹞文云無得多求壞其善心。是壞彼施者之善心也。以求索無厭施者生退倦故。如佛世比丘過聚落而掩門是也。以上下文貫之尢明三勸籌量。

譬如智者籌量牛力所堪多少不令過分以竭其力牛能負重。若所負過分則竭其力。比丘受施。多求美食則敗其道三懈怠睡眠苦對治﹝二﹞。初合釋前二睡眠。二離辯後一睡眠。論云。懈怠者。心懶惰故。睡眠者。心悶重故。此二相順共成一苦。然起睡眠乃有三種。一從食起。二從時節起。三從心起。前二是阿羅漢眠。以彼不從心生故。無所蓋故。初合釋前二睡眠。

汝等比丘晝則勤心修習善法無令失時初夜後夜亦勿有廢中夜誦經以自消息無以睡眠因緣令一生空過無所得也晝勤心者。對治從食起睡眠。夜不廢者。對治從時起睡眠。無空過者。總結上二。皆以精進勤策爲能治也。智度論云。眠如大闇無所見。日日欺誑奪人明。是故宰予晝寢。仲尼貽朽木之責。那律假寐。能仁興蚌蛤之譏。眠之廢學妨道。其故大矣﹝補註﹞夜獨舉初中後者。嚮晦入息人情之常。故晝日猶能修習。昏夜謂應睡眠。特爲重警之也二離辯後一睡眠﹝二﹞。初觀察對治。二淨戒對治。論云。自餘修多羅。示現第三從心起睡眠。有二種對治。一觀察對治。二淨戒對治。或曰。前二睡眠。惟一精進。以爲能治。今茲一種能治具二何耶。答夫障有輕重則治有一多。前二睡眠。從食從時則所治障輕。故以精進通而治之。今從心起者。所治障重故。以觀察淨戒。約法引諭。一一別治耳。初觀察對治。

當念無常之火燒諸世間早求自度勿睡眠也諸煩惱賊常伺殺人甚於怨家安可睡眠不自警寤無常有二。一麁二細。一期生滅爲麁。念念生滅爲細。論云。觀諸生滅壞五陰故。世間亦二。謂三界是器世間。六道是有情世間。而此依正悉是速朽。如爲火燒。又仁王經云。劫火洞然大千俱壞。馬鳴頌無常經云。未曾有一事不被無常吞。早求自度者。示求禪定智慧度所度故。諸煩惱賊者。三毒煩惱殺人法身慧命。論云。觀陰入界等常害故。是中可畏求自正覺故﹝補註﹞壞五陰者。一期一念皆有五陰二淨戒對治﹝二﹞。初正明對治。二示對治法。初正明對治﹝二﹞。初明有對治。二明無對治。初明有對治﹝二﹞。初示煩惱可畏。二勸淨戒斷除。初示煩惱可畏。

煩惱毒蛇睡在汝心譬如黑蚖在汝室睡煩惱毒害己自名蛇。更舉黑蚖諭之可畏。惑在心睡起必害慧。蚖在室睡起必害人二勸淨戒斷除。

當以持戒之鉤早屏除之睡蛇旣出乃可安眠持戒去惑如鉤出蛇。此言定共戒也。論云。禪定相應心戒故。四分律云。云何爲學爲調三毒故。蛇出安眠者。上句明斷惑。下句明已辦。總而示之。以戒外防。以定內靜。故能發慧斷惑也。若乃外衒持相內無定慧。我慢自髙戒取斯起。更引黑蚖以歸心室。不知其可也。智者思之誡之﹝補註﹞發慧斷惑。是道共戒。具斯二戒。定慧雙修矣二明無對治。

不出而眠是無慚人不能對治煩惱。而懈怠安眠。此則不恥愚迷。名無慚人也二示對治法﹝二﹞。初正明勝法。二勸修勝法。初正明勝法。

慚恥之服於諸莊嚴最爲第一慚如鐵鉤能制人非法慚恥二字。依經論合釋。涅槃云。慚者內自羞恥。瑜伽云。內生羞恥爲慚。當知。旣懷慚恥則策勤三業不暇寧居。而能三學是修速階賢聖故此云戒定莊嚴爲第一也。而能制禦非法。如鉤制象﹝補註﹞戒定三學。皆以莊嚴法身。惟有慚恥。方能習學。故云第一二勸修勝法﹝二﹞。初正示勸修。二有無得失。初正示勸修﹝二﹞。初勸其常修。二遠離致損。初勸其常修。

是故。比丘常當慚恥無得暫替是勝莊嚴。故勸常修二遠離致損。

若離慚恥則失諸功徳若離慚恥則不能持戒。戒不淨故定不成。定不成故慧不發。三者俱無。則世間出世間功徳。從何生耶。故失功徳耳二有無得失。

有愧之人則有善法若無愧者與諸禽獸無相異也涅槃云。愧者發露向人。瑜伽云。外生羞恥爲愧。涅槃又謂無慚愧者不名爲人。卽與飛禽走獸。無相異也﹝補註﹞愧具上羞恥。蓋以一字當二義也三對治修習滅煩惱功徳﹝三﹞。初對治瞋恚煩惱。二對治貢髙煩惱。三對治諂曲煩惱。初對治瞋恚煩惱﹝三﹞。初示堪忍道。二校量最勝。三約能不能。初示堪忍道﹝二﹞。初堪忍則三業淸淨。二不忍則妨失道徳。初堪忍則三業淸淨。

汝等比丘若有人來節節支解當自攝心無令瞋恨亦當護口勿出惡言論云。修行菩薩。住堪忍地中。能忍種種諸苦惱故。支解無瞋。身意淨也。勿出惡言。口業淨也。然此一唱經。若例金剛論。則十八住中第十三忍苦住。當信行地也。起信亦云。如二乘觀智初發意菩薩等。彼疏釋云。三賢菩薩與二乘同故。本論云。復示摩訶衍方便道。與二乘共故。則知此經化身所說。攝地前菩薩。梵网報身所演。攝地上聖人。故華嚴疏云。梵网卽舍那坐千葉華。攝離垢地戒波羅蜜耳。昔人以遺教。是藏通菩薩同稟者。頗叶馬鳴奧義。若謂梵网是別圓菩薩自稟者。似違淸涼深文矣﹝補註﹞無瞋似專屬意。而云身意淨者。任其支解而手足不爲捍禦。卽是身淨二不忍則妨失道徳。

若縱恚心則自妨道失功徳利若縱瞋者。則自妨己道。失化利他二校量最勝。

忍之爲徳持戒苦行所不能及謂第二地持戒苦行。校量第三地忍辱之徳。所不能及﹝補註﹞云何戒行不及能忍。良由戒髙者輕世。苦己者瞋他。忍則冤親等觀。苦樂無寄。故施戒生天。忍辱入道。何可及也三約能不能勸誡﹝二﹞。初舉能忍興勸。二約不能伸誡。初舉能忍興勸。

能行忍者乃可名爲有力大人犯而不校世稱君子。是故行三種忍。悉名大人﹝補註﹞三忍有二。一苦行忍。二生忍。三第一義忍。今且據二忍也。又一耐怨害忍。二安受忍。三觀察忍。今且據初忍也。有力大人者。凡夫以勝人爲力。菩薩以讓人爲力。血气之力爲小人。道徳之力爲大人也二約不能伸誡﹝三﹞。初明不忍成愚。二示瞋恚過患。三對白衣校量。初明不忍成愚。

若其不能歡喜忍受惡罵之毒如飲甘露者不名入道智慧人也甘露是諸天長生之藥。忍力旣成則益法身。延慧命故。以忍受惡罵諭飲甘露。不由彼辱寧顯我忍。猪揩金山。諭意可識。苟不如是。則無證道智慧。名凡夫愚人﹝補註﹞猪揩金山。金則愈光。石磨劍形。劍則愈利。永嘉謂不因謗訕起冤親。何表無生慈忍力是也二示瞋恚過患﹝二﹞。初徵釋過患。二誡令防護。初徵釋過患。

所以者何瞋恚之害則破諸善法壞好名聞今世後世人不喜見破善者。華嚴云。一念瞋心起百萬障門開。論云。善法者。自利智慧相故。名聞者。利他善法名稱功徳故。人不喜見。註曰。自他世。無可樂果報故二誡令防護。

當知瞋心甚於猛火常當防護無令得入劫功徳賊無過瞋恚論云。護自善法如防火。護利他功徳如防賊三對白衣校量﹝二﹞。初白衣無對治法故容起。二出家有對治法故不應起。初白衣無對治法故容起。

白衣受欲非行道人無法自制瞋猶可恕恕者。聲類曰。以心度物也。旣受著五欲復無白淨對治之法。容可起瞋。出家反是不應瞋也﹝補註﹞白衣通六欲天。上界不行瞋故。比丘志出三界。何可自同白衣。故云反是二出家有對治法不應起﹝二﹞。初法。二諭。初法。

出家行道無欲之人而懷瞋恚甚不可也﹝補註﹞有欲之人。欲順則憍恣故起瞋。欲違則忿恨故起瞋。今無欲之人。而起瞋恚故不可也。況有法對治乎二諭。

譬如淸冷雲中。霹靂起火非所應也淸冷雲中諭行道無欲。霹靂諭懷瞋恚。郭璞云。雷之急激者謂霹靂。論云。示道分中不應有故二對治貢髙煩惱﹝二﹞。初正設對治。二較量不應。初正設對治。

汝等比丘當自摩頭已捨飾好著壞色衣。執持應器以乞自活自見如是若起憍慢當疾滅之夫在家人。憑乎容儀以傲於物。所以冠冕嚴其首。劍珮飾其身。朱紫煥其服。僮僕供其役。帑藏積其財。尚須富而無驕。卑以自牧。我今躍出四民期臻聖果。毀其形壞其服。狀非驕慢耳。摩頭者。反手摩頭。知無冠冕之嚴。捨飾好者。自身已捨劍珮之飾。壞色者。反顧壞服絕朱紫之華彩。執持應器者。應器親持無僮僕之供役。以乞自活者。以乞食養命。無帑藏之積財。上五句明不應慢。自見如是。一句明智慧成就。常自觀察故。後一句明慢起應治。憍慢設起。宜疾思惟以止妄心。故當滅之。非正色間色故名壞色。四分云。壞色靑黑木蘭也。應器謂鉢也。應法之器故名應器。憍慢者。自舉曰憍。陵他曰慢。俱舍云。慢對他心起。憍由染自法二較量不應。

增長憍慢尚非世俗白衣所宜何況出家入道之人爲解脫故自降其身而行乞耶易曰。人道惡盈而好謙。老子曰。柔弱者生剛彊者死。故知憍慢非世俗所宜。降身行乞者。摩頭等五悉是降身。舉要而言指歸行乞﹝補註﹞舉要者。未見行乞之人而有冠冕劍珮朱紫僮僕者也。故舉一該四三對治諂曲煩惱﹝二﹞。初舉過設治。二誡諂勸直。初舉過設治﹝二﹞。初舉過患。二設對治。初舉過患。

汝等比丘諂曲之心與道相違希其意而道其言曰諂。是故其言諂者其心必曲。道尚質直故與道相違﹝補註﹞維摩經云。從初發心至坐道場。純一直心。中間並無諸委曲相二設對治。

是故宜應質直其心守心質直則諂曲不起。楞嚴亦云。出離生死皆以直心二誡諂勸直﹝二﹞。初誡諂曲。二勸質直。初誡諂曲。

當知諂曲但爲欺誑入道之人則無是處道務質直。以曲入道則無所詣二勸質直。

是故汝等宜當端心以質直爲本正道名直。離邊觀中。捨事求理。悉名諂曲﹝補註﹞卽邊而中尚非但中。況復徧執。卽事而理尚非單理。況復著相。如是質直。豈僅僅誠實之謂耶三成就出世間大人功徳﹝八﹞。初無求功徳。二知足功徳。三遠離功徳。四不疲倦功徳。五不忘念功徳。六禪定功徳。七智慧功徳。八究竟功徳。

初無求功徳﹝五﹞初知覺障相。二知覺治相。三知覺因果習起相。四知覺無諸障畢竟相。五知覺畢竟成就相。初知覺障相。

汝等比丘當知多欲之人多求利故苦惱亦多多欲煩惱障也。多求業障也。苦惱報障也二知覺治相。

少欲之人無求無欲則無此患遠離三種妄相也。無求故無業。無欲故無惑。無患故無苦三知覺因果習起相。

直爾少欲尚宜修習何況少欲能生諸功徳直爾少欲已得必安。況因少欲必獲聖果。誰聞此利而不修習。除彼不肖人盲瞑無智者﹝補註﹞直但也。但只少欲無別功徳。然已有心安之益矣。心安有二。一者少欲則心不貪求故安。二者少欲則心無憂怖故安四知覺無諸障畢竟相。

少欲之人則無諂曲以求人意亦復不爲諸根所牽無諂曲無惑也。不求人意無業也。諸根不牽無苦也。眼根牽人受色。乃至身根牽人受觸﹝補註﹞世之脇肩諂咲。婢膝奴顏以求人意者。思遂其富貴利達之欲故也。無欲於己則何求於人哉五知覺畢竟成就相。

行少欲者心則坦然無所憂畏觸事有餘常無不足有少欲者則有涅槃是名少欲心坦然則法身顯矣。無憂畏則般若發矣。觸事有餘則解脫成矣。三法具足名大涅槃。故論云。般若等三種功徳。果成就故。又心坦然者。離諂誑也。無憂畏者。不他求也。觸事有餘者。臥覺一榻之寬。覆覺一衾之溫。食覺一餐之飽。處覺容膝之安。斯皆有餘。故常無不足。旣心無他想。則涅槃不求而自至矣二知足功徳﹝三﹞。初對治苦因果。二復說淸淨因果。三示現三種差別。初對治苦因果。

汝等比丘若欲脫諸苦惱當觀知足論云。是中苦惱者。示現煩惱過從苦生故。遠離他境界故﹝補註﹞惱從苦生者。如盜心生於饑寒故二復說淸淨因果。

知足之法卽是富樂安隱之處論云。成就對治法故。於自事中遠離故﹝補註﹞外貪求爲他。內安樂爲自三示現三種差別﹝三﹞。初於二處受用差別。二於二事受用差別。三於二法中無自利有自他利差別。初於二處受用差別。

知足之人𨿽臥地上猶爲安樂不知足者𨿽處天堂亦不稱意得臥平地且勝牢獄。所以安樂。旣處金屋更羨瑤臺。故不稱意﹝補註﹞謀臣安布衣以全軀。輪王希天位而墮地。可不懼乎二於二事受用差別。

不知足者𨿽富而貧知足之人𨿽貧而富王戎牙籌每計其產。顏淵陋巷不攺其樂。夫不知足者。恨珍寶之未多。嫌土田之未廣。鄙棟宇之未麗。凡有施爲心常不足。非貧而何。知足之人。𨿽服絺綌而有狐貉之溫。𨿽食藜藿而有膏粱之美。𨿽居蓬蓽而有夏屋之安。夫何故然。知足故也。涅槃云。知足第一樂斯之謂歟﹝補註﹞王戎晉人。位至三公。自執牙籌會計財產。不知足故也。夏屋大屋也。詩云。夏屋渠渠。是也三於二法中無自利有自他利差別。

不知足者常爲五欲所牽爲知足者之所憐愍是名知足欲牽者。愛色貪聲莫知其止。旣無自利何能愍他。知足者有二利。一不爲五欲所牽是自利。二能愍他是利他。心旣憐愍必當教誨。老子云不善人者善人之資﹝補註﹞知足者愍。正意謂此等愚人乃智人所憐。源師云。能愍他是利他。蓋委曲發明耳三遠離功徳﹝三﹞。初自性遠離門體出故。二修習遠離門方便出故。三受用諸見門常縛故。初自性遠離門體出故。

汝等比丘欲求寂靜無爲安樂當離憒閙獨處閑居靜處之人帝釋諸天所共敬重初治無我執著障。卽三三昧也。寂靜者。示法無我空故。無爲者。無相空故。安藥者。無取捨願空故。離憒閙者。治我所障。五眾亂起無次第故眾卽我所也。故下文云。當捨己眾他眾。由眾故憒閙。獨處閑居者。治彼二無相障。卽修三三昧也。然忘懷去來者市朝亦江湖。睠情生死者山林猶桎梏。今誡初心宜求閑靜。則觀道易成耳。諸天敬重者。治無爲首功徳障。靜處是可重法。於諸善法爲其首故。能爲帝釋諸天所敬重也。帝釋具云釋迦因陀羅。此云能主。言其能爲天主。居須彌山之頂欲界第二天也﹝補註﹞無我執著障者。本無有我。以執著故而有我。是名爲障。諸天敬如空生靜坐事二修習遠離門方便出故。

是故當捨己眾他眾空閑獨處思滅苦本眾卽四人已上。己眾謂自己弟子及同學也。他眾可知。捨之則是離我我所。不復集生故。空閑獨處者。方便慧成就。如法而住也。思滅苦本者。善擇智成就。遠離起因也。法華云。諸苦所因貪欲爲本﹝補註﹞眾有二義。事則自他徒眾是也。理則五蘊爲己眾。一切煩惱爲他眾。迷執五蘊集諸煩惱。沈淪生死。故當遠離也三受用諸見門常縛故﹝二﹞。初自他心境相惱。二復示無出離相。初自他心境相惱。

若樂眾者則受眾惱譬如大樹眾鳥集之則有枯折之患自他眾是能惱境。受眾惱者。卽所惱心。心旣受惱則諸見集生。生已自害。故次以大樹況之。大樹諭己心。眾鳥諭自他眾。枯折諭諸見集生﹝補註﹞利他名爲菩薩。獨善號曰聲聞。云何樂眾乃云受惱。答子輿氏云。人之患在好爲人師。解云。學問有餘人資於己。不得已而應之。若好爲人師所以成患。則彼之患生於好。今之患生於樂也。不然自利利他作一株大樹。與天下人歇陰涼去。是名大利何患之有二復示無出離相。

世間縛著沒於眾苦譬如老象溺泥不能自出是名遠離縛著沒苦煩惱業染生也。老象諭縛著。溺泥諭眾苦。象故身重縛著厚也。老故溺泥觀智微也。所以溺眾苦泥不能自出﹝補註﹞世間縛著者。獨處是出世法。樂眾是世間法四不疲倦功徳﹝二﹞。初就法門明不退。二約諭顯精怠。初就法門明不退。

汝等比丘若勤精進則事無難者旣無疲倦。則於一切法行。善能趨入。豈同外道無益苦行乎﹝補註﹞抒水還珠。刺股取印。輟席成道。世出世間何有難事。豈同外道者。明今是勤修正道故二約諭顯精怠﹝二﹞。初精進比水長流。二懈怠況火數息。初精進比水長流。

是故汝等當勤精進譬如小水常流則能穿石以成就不退轉故。勸修習長養。由精進匪間。如水不絕則穿石也二懈怠況火數息。

若行者之心數數懈廢譬如鑽火未熱而息𨿽欲得火火難可得是名精進懈廢謂不精進。念處退失不成就心慧故。火者聖道如火。能燒惑薪。煖頂以前皆名未熱。已熱而息火尚不生。未熱數息。𨿽經年劫終無得理。此說懈怠過也。華嚴頌云。如鑽燧求火。未出而數息火勢隨止滅。懈怠者亦然。彼疏約三慧以辯懈怠。約聞則聽習數息明解不生。約思則決擇數息眞智不生。約修則定慧數息聖道不生。禪宗六祖共傳斯諭。願諸學者銘心書紳﹝補註﹞精進二義。事則念念勤修。理則念念空寂。故云一念不生是眞精進五不忘念功徳﹝三﹞。初明不忘。二辯勸修。三示得失。初明不忘﹝二﹞。初明行中最勝。二明能遮重怨。初明行中最勝。

汝等比丘求善知識求善護助無如不忘念略舉三行。求者聞法行。善知識通三種。一教授善知識。二同行善知識。三外護善知識。今謂求教授也。聞名欽徳曰知。覩形敬奉曰識。護者內善思惟行。如聞而思守護不失也。助者如法修行。行謂如思而修。卽是以行助解求善助也。不忘念者。結爲最勝。不忘正念於三行中爲首爲勝。故云無如不忘念。上之三行亦名三慧。慧以照了爲義。行以進趣爲義。照了進趣悉由不忘念也。無聞慧如覆器不能受水。無思慧如漏器𨿽受而失。無修慧如穢器𨿽不漏失穢不可用。以不忘念則旣仰且完而復淸淨也。故涅槃云。四法是涅槃近因。一近善知識。二聽聞正法。三思惟其義。四如說修行。若言苦行是涅槃因者無有是處。今合初二故三也﹝補註﹞知識護助有二。一者知識是師。護助是友。不忘念者。方能承受師友教誨。忘念之人。明師良友日臨之無益也。二者知識是一心。護助是三慧。不忘念則一心了然三慧具足二明能遮重怨。

若有不忘念者諸煩惱賊則不能入以常念正道故則煩惱怨賊。不能入心害三種善根也﹝補註﹞三善根卽三慧二辯勸修。

是故汝等常當攝念在心令初念處成就也三示得失﹝二﹞。初失念成就多過。二得念成就多功。初失念成就多過。

若失念者則失諸功徳失念謂有始無終也。無終則失三慧。慧失則聖果無由可階耳二得念成就多功。

若念力堅彊𨿽入五欲賊中不爲所害譬如著鎧入陣則無所畏是名不忘念鎧諭念力。陣諭五欲鎧甲也﹝補註﹞如將刑罪人。臨樂不樂。亦以不忘怖死念故六禪定功徳﹝三﹞。初明定。二勸修。三示益。初明定﹝二﹞。初攝念能生。二定成有用。初攝念能生。

汝等比丘若攝心者心則在定謂八種禪定。因攝念生故﹝補註﹞楞嚴云。攝心爲戒。因戒攝定。是也二定成有用。

心在定故能知世間生滅法相禪定成就則有果用。故能知生滅法相。如昇大虛下見萬象﹝補註﹞楞嚴云。因定發慧是也。在定之心不著於物。故云如昇太虛。不著於物斯能照物。故云下見萬象。又如大海澄淸森羅自見二勸修。

是故汝等常當精勤修習諸定精勤對治懈怠無修習方便障也。是故懈怠有三種。一不安隱懈怠。二無味懈怠。三不知恐怖懈怠。云何修習一一對治。示現精勤修習。節量食臥。及調阿那波那故。精勤修習。覺知諸定有通慧功徳。及盡苦原故。大希有事故。精勤修習。觀察生老病死苦。及四惡趣苦。我未能離苦。卽精進對治也﹝補註﹞諸定者定有多種。如四禪八定十六特勝等乃至那伽大定三示益﹝三﹞。初法。二諭。三合。初法。

若得定者心則不散功徳成就無所對治也二諭。

譬如惜水之家善治隄塘諭治隄塘則能積水。隄限也。積土爲封限也三合。

行者亦爾爲智慧水故善修禪定令不漏失是名爲定智慧合惜水。禪定合隄塘。不漏合心不散。論云。示善修功徳上上增長故。由禪發智。則知世間生滅法相故﹝補註﹞爲慧修定定必發慧。爲定修定是名癡定七智慧功徳﹝二﹞。初正明智慧破障。二諭顯四種功徳。初正明智慧破障﹝二﹞。初約有慧顯是。二明無慧斥非。初約有慧顯是﹝三﹞。初能破理事二障。二難得常令防護。三明其難得能得。初能破理事二障。

汝等比丘若有智慧則無貪著貪著有二。一於眞實義處生著。名理障也。二於世間事處生著。名事障也。若有智慧則二著不起。名破障也﹝補註﹞楞嚴謂因妄顯眞。妄旣本空。眞亦不立。何可著也二難得常令防護。

常自省察不令有失於一切時。常修心慧故﹝補註﹞省察者。察知事理二障。時時省察勿使障生。是二皆名心慧三明其難得能得。

是則於我法中能得解脫卽於第一義處。遠離貪著。故得解脫﹝補註﹞武帝之於達磨。是未能遠離第一義故二明無慧斥非。

若不爾者旣非道人又非白衣無所名也心無智慧故非道人。形已削染故非白衣。兩端不攝故無所名﹝補註﹞彊與安名曰鳥鼠僧。僧眾中尊而有鳥鼠之名。可恥甚矣二諭顯四種功徳﹝二﹞。初正明四種功徳。二結歎照覺功能。初正明四種功徳﹝二﹞。初諭。二合。初諭﹝四﹞。初諭聞。二諭思。三諭修。四諭證。初諭聞。

實智慧者則是度老病死海堅牢船也此三深廣。沒溺眾生。故如海也。聞法起信如得牢船。必假思慧。爲帆檣便風。方有所利苟無此二船𨿽堅牢但在此岸﹝補註﹞信爲道元功徳母。故聞法起信乃入道底本。如船爲載物渡人之底本也二諭思。

亦是無明黑暗大明燈也聞而不思則於道黑暗。故以思慧諭明燈也三諭修。

一切病者之良藥也藥以治病。如修慧能動惑四諭證。

伐煩惱樹之利斧也以智斷惑乃證聖果。斷惑之智諭之利斧﹝補註﹞據文勢。船燈藥斧總諭智慧。今分屬聞思修證者。欲易曉也二合。

是故汝等當以聞思修慧而自增益卽證果也二結歎照覺功能。

若人有智慧之照𨿽是肉眼而是明見人也是名智慧四種修學功徳。於分內處而有照覺。名明見人八究竟功徳﹝二﹞。初正明戲論。二勸修遠離。初正明戲論。

汝等比丘種種戲論其心則亂𨿽復出家猶未得脫戲論有二。一於眞實理生戲論。二於世間事生戲論。於眞實理。起四句執。是一非諸。名戲論。當知心之自性離四句故。起故定執則撓其性。故云其心則亂。求那跋摩云。諸論各異端修行理無二。執者有是非。達者無違諍。於法戲論尚已不可。得爲世間詼諧嘲謔耶。𨿽復出家者。形𨿽離俗心未證理。由乎二種戲論所亂也﹝補註﹞信心銘云。纔有是非紛然失心。故戲論心亂二勸修遠離﹝二﹞。初有對相遠離。二無對相遠離。初有對相遠離。

是故比丘當急捨離亂心戲論有彼彼功徳相也二無對相遠離。

若汝欲得寂滅樂者惟當善滅戲論之患是名不戲論無彼彼功徳相也。結名不戲論者。示現行成就體性異故﹝補註﹞見有戲論急捨離之。有彼彼功徳相也。言語道斷心行處滅。不見有戲論可捨離。無彼彼功徳相也四顯示畢竟甚深功徳分﹝二﹞。初略明。二廣釋。初略明﹝二﹞。初菩薩常修功徳。二如來說法功徳。初菩薩常修功徳。

汝等比丘於諸功徳常當一心捨諸放逸如離怨賊功徳指上所說。一心者無間斷故。制之一處卽是。於第一義心修也。如怨賊者。遠離一心相違行如怨賊故﹝補註﹞第一義心修者。以萬行皆歸圓覺妙心故二如來說法功徳。

大悲世尊所說利益皆已究竟始說度陳如。終說度須跋。故利益究竟耳二廣釋﹝二﹞。初常修功徳。二說法功徳。初常修功徳。

汝等但當勤而行之若於山間若空澤中若在樹下間處靜室念所受法勿令忘失常當自勉精進修之無爲空死後致有悔勤行者示現常修。山間等示無事處。凡有五處皆遠憒鬧。念所受法者。示修眞實無二念故。勿令忘失者令修現前故。精進修之者以方便修故。無爲空死者。於相似法處蘇息遠離上上心故。此謂愛著內凡。故於一生不能入聖。名爲空死。此誡頂墮人也。後致有悔者。於晚時自知有餘悔不及事故。謂臨終方悔者也。先民有言。臨死修善於計已晚。智者云。有鄴洛禪師。名播河海。住則四方雲仰。動則百千成羣。殷殷轟轟於世有何利益。臨終皆悔也﹝補註﹞空死而悔有二。一是荒蕪三業全不修行。臨終知墮惡處故悔。一是得少爲足未證謂證。臨終知非極果故悔。今疏舉重言之輕可知矣二說法功徳。

我如良醫知病說藥服與不服非醫咎也又如善導導人善道聞之不行非導過也良藥諭說法能破惡。善導諭說法能生善。不受由機非佛過失五顯示入證決定分﹝三﹞。初方便顯發門。二法輪成就門。三分別功徳門。初方便顯發門。

汝等若於苦等四諦有所疑者可疾問之毋得懷疑不求決也四諦是行者常觀察。及依之起行。故勸問也。苦則八事遷迫。集則惑業牽報。滅則二脫離縛。道則三學能通。於此有疑何能觀察起行耶。佛今垂滅故勸疾問﹝補註﹞二脫謂二種解脫也。一者慧解脫。二者俱解脫。又一者解脫煩惱。二者解脫於礙。上惟小乘。下通菩薩二法輪成就門。

爾時世尊如是三唱人無問者所以者何眾無疑故三唱者。示現法輪滿足成就。三轉實法故。無問者。示現證法滿足成就故。無疑者。示現斷功徳滿足成就故﹝補註﹞如來知眾無疑。尚不須一唱。而必三唱。大慈大悲愍物無已之心也三分別說法門﹝二﹞。初經家敍。二正分別。彼眾上首。知大眾心行成就。決定復了知所證實義故。分別彼彼事以答如來故。初經家敍。

時阿﹝少／兔﹞樓馱觀察眾心而白佛言阿﹝少／兔﹞樓馱。亦云阿那律。亦阿泥樓豆。亦阿難律陀。皆一也。此翻無貧。亦翻無滅。亦云如意。昔施辟支佛一食。獲九十一劫往來人天常受福樂。于今不滅所求如意。以茲三義故有異翻。時爲眾首。故觀察白佛也二正分別﹝二﹞。初佛說無異。二比丘無疑。初佛說無異。

世尊月可令熱日可令冷佛說四諦不可令異佛說苦諦實苦不可令樂集眞是因更無異因苦若滅者卽是因滅因滅故果滅滅苦之道實是眞道更無餘道先以諭顯也。月是太陰精故冷。日是太陽精故熱。而性不可易世皆知之。今云可熱可冷者。日月寧易其性。佛言終無變異也。不可令樂者。苦樂各實不變異故。更無異因者。集因定招苦果。終非道因所招也。論云。示苦滅各自因故。卽是因滅者。斷集因也。又因滅是有餘涅槃故。因滅故果滅者。後有因中不生是滅苦果也。又果滅是無餘涅槃故。更無餘道者餘道非眞不能趨滅也﹝補註﹞日月是幻妄之法。故可轉移。佛言乃眞實之理。焉能變異。是故反陰易陽世容有之。逆理亂眞終無是處二比丘無疑。

世尊是諸比丘於四諦中決定無疑決定者。苦樂因果入行決定故。無疑者。無異無餘義故﹝補註﹞無異者。明燭其理。更無差異。故不疑。無餘者。曲盡其義。更無遺餘。故不疑六分別未入上上證爲斷疑分﹝三﹞。初顯示未入上上法。二爲斷彼彼疑。三重說有爲無常相。初顯示未入上上法﹝二﹞。初約未辦。二約已辦。初約未辦﹝二﹞。初見滅懷悲。二聞法得度。初見滅懷悲。

於此眾中所作未辦者見佛滅度當有悲感未辦者。卽內外凡及前三果也。前三果殘思在故。則有悲感﹝補註﹞如天人雨淚。阿難愁憂。是也二聞法得度。

若有初入法者聞佛所說卽皆得度譬如夜見電光卽得見道初入法者。卽前所作未辦人也。望極果人通名初入。得度有二。謂從凡入聖。從聖至極。皆名得度。復以譬諭。示現見道速疾決定義也二約已辦。

若所作已辦已度苦海者但作是念世尊滅度一何疾哉已辦者。無學位人。已盡見思出三界苦。於小乘中𨿽名已辦。其實所知障全在故。見佛速滅。由不了生本不生滅。亦無滅生滅卽非生滅故﹝補註﹞如經云。苦哉大聖尊。入眞何太速是也。又云。諸佛不出世亦無有涅槃。則了不生不滅之旨者也二爲斷彼彼疑﹝二﹞。初經家敍。二正斷疑。初經家敍。

阿﹝少／兔﹞樓馱𨿽說此語眾中皆悉了達四聖諦義世尊欲令此諸大眾皆得堅固以大悲心復爲眾說聖者正也無漏正法得在心故。諦有二義。一者諦實。二者審諦。釋此二義如四聖諦品。復爲眾說者。訖髙勗下。寄現訓未也。論云。如來悲心淳至故不護上上法也﹝補註﹞曲被中下。非爲上根故。遠惠萬世。非爲一時故二正斷疑﹝六﹞。初自他俱滅。二法門常住。三利他事畢。四總顯已度。五示得因緣。六因果住持。初自他俱滅。

汝等比丘勿懷悲惱若我住世一劫會亦當滅會而不離終不可得會亦當滅者。住世𨿽久時會亦滅。會而不滅終不可得。上明自滅此云他滅。豈惟我然一切皆爾。會聚也。旣有聚會必歸離散。聚散有二。一師資聚散。二五陰聚散。是則一切皆無常也﹝補註﹞師資者。言一眾聚散。未有主常領伴伴常隨主者也。五陰者。言一身聚散。色陰則四大合而必離。四陰則妄念起而必滅。故曰一切皆無常也二法門常住。

自利利他法皆具足自利者修因得果。利他者說法化生。至聖流慈宣說法門。無不具足。此法常在世間。眾生自可修學。不須我住也三利他事畢。

若我久住更無所益法旣具足我住何爲﹝補註﹞無益有二。一者諸佛住世。止爲說法利生。法旣足矣。故無益。二者佛若久住。則眾生不生難遭之想。故無益四總顯已度。

應可度者若天上人間皆悉已度於彼彼眾自利事訖。則是令彼彼天人修因得果也五示得因緣。

其未度者皆亦已作得度因緣其未修習者。依不滅法門能作得度因緣。則是已爲下種未來熟脫。法門在世可修學故﹝補註﹞熟脫者。善根純熟得解脫也六因果住持﹝二﹞。初對因。二對果。初對因。

自今以後我諸弟子展轉行之弟子行之者。因分住持不壞。滅後弟子常依修習。展轉傳授不斷絕也二對果。

則是如來法身常在而不滅也法身常在者。果分住持不壞。以弟子所行之法不斷絕。卽是如來五分法身。常在世也﹝補註﹞佛身𨿽滅佛法常存。依法修行是佛住世三重說有爲無常相﹝二﹞。初正示有爲。二引己作證。初正示有爲﹝三﹞。初無常求脫。二以智滅癡。三觀身不淨。初無常求脫。

是故當知世皆無常會必有離勿懷憂惱世相如是當勤精進早求解脫論云。示現於此處勸修世間生厭離行故。當勤精進者。於有爲相中得解脫故二以智滅癡。

以智慧明滅諸癡暗復示如實觀滅我我所見根本故﹝補註﹞癡暗卽無明也。凡夫見有我及我所。此見從無明生。非智不滅三觀身不淨。

世實危脆無堅牢者陰等諸法悉皆虛妄二引己作證﹝二﹞。初略示己滅。二廣辯患相初略示己滅。

我今得滅如除惡病陰身如惡病。得滅如病差﹝補註﹞佛妙色身卽是法身。而諭惡病者。示同凡夫作警省也二廣辯患相。

此是應捨之身罪惡之物假名爲身沒在老病生死大海何有智者得除滅之如殺怨賊而不歡喜惟有智人能厭能喜﹝補註﹞見身存則悅而不厭故貪生。見身滅則憂而不喜故避死。此愚人所爲也。智人反是七離種種自性淸淨無我分﹝二﹞。初對治自性障。二明淸淨無我。初對治自性障﹝三﹞。初正明實慧。二勸勤修習。三三界無常。初正明實慧。

汝等比丘常當一心知五陰法中種種妄想悉從心起故以心爲主則令制之一處也﹝補註﹞一心二字。總結上來誨示多種法門。良由一心爲萬法主。故云制之一處無事不辦二勸勤修習。

勤求出道以一心如實慧難可得故。勸令精進﹝補註﹞亂心者違實理之妄知也。一心者如實理之眞知也。故云如實慧。得如是慧寧是易事。故應勤求也。復有二義。一者事。據上文當是一其心以求出道故。二者理。以一心如實慧卽是出道故三三界無常。

一切世間動不動法皆是敗壞不安之相世間總標三界。動卽欲界。不動卽色無色界。敗壞不安者結指無常﹝補註﹞上二界壽命長遠。外道以爲不動。不知三界皆屬無常故。經云。三界無安猶如火宅二明淸淨無我﹝三﹞。初勸止三業。二示將歸滅。三正顯遺訓。卽是於甚深法中寂滅故。初勸止三業。

汝等且止勿得復語淨口業也。口業淨故則意亦淨也。論云。示三業無動。是寂滅無我相應器故﹝補註﹞問此中何缺身業。答凡侍於所尊有問則從座起。承問則起而對。是身口常相須。故口不動兼身亦不動也。三業不動是與寂滅無我。相應之法器也二示將歸滅。

時將欲過我欲滅度已當中夜。所以不過表中道也。中道二種如前說。今顯表離斷常之中。亦密表佛性中也。我有三種。一見二慢三名字。如來見慢已盡。隨順世間名字稱我。今當灰滅假身則名字亦無。卽是無餘涅槃眞無我法也﹝補註﹞是知佛以中爲命。中存佛存中滅佛滅。安住中道。卽是十方常住佛也三正顯遺訓。

是我最後之所教誨小乘訓世凡五十年。今將涅槃更略教誡。故云最後。論云。於住持法中勝以具遺教故也﹝補註﹞最後者。猶著述家所謂絕筆也。又前所謂臨終之語語必切要。是也。故如來末後殷勤。必欲萬世遵而守之也。問此旣云小乘訓世。何前言不得約小機屬藏教。答論云。此經每說比丘者。示遠離相故。復示摩訶衍方便道。與二乘共故。則知此經正爲二乘。傍兼菩薩。云小乘訓世者舉多分也。此馬鳴深旨也。

佛遺教經論疏節要﹝終﹞

佛云。吾言如蜜中邊以甜。又云。治世語言以卽實相故。三祖不難至道而嫌揀擇。有以也。今時人喜玄。一大藏教。凡入理深談兢互傳誦。至平易切近處或弁髦之。抑揀蜜於中邊而實相顧不徧耶。嗟乎。最後叮嚀言猶在人耳也。鏤骨銘肌共報恩。於是乎刻遺教。古杭雲棲袾宏跋。

