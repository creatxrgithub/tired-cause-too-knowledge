阿含口解十二因緣經

後漢安息優婆塞都尉安玄共沙門嚴佛調譯

後漢安息優婆塞都尉安玄共沙門嚴佛調譯

欲斷生死趣度世道者﹐當念却十二因緣。何等爲十二﹖一者本爲癡﹐二者從癡爲所作行﹐三者從作行爲所識﹐四者從所識爲名色﹐五者從名色爲六衰﹐六者從六衰爲所更﹐七者從所更爲痛﹐八者從痛爲愛﹐九者從愛爲求﹐十者從求爲得﹐十一者從得爲生﹐十二者從生爲老病死﹐是爲十二因緣事。

此十二事欲起﹐當用四非常滅之。何等爲四非常﹖一爲識苦﹐二爲捨習﹐三爲知盡﹐四爲行道。更說念生﹑念老﹑念病﹑念死﹐念是四事﹐便却是十二因緣道成。念是四事道人﹐欲得度世﹐當斷十二因緣事﹐是爲斷生死根。

十二因緣有內外﹕一者內爲癡﹑外爲地﹐二者內爲行﹑外爲水﹐三者內爲識﹑外爲火﹐四者內爲名色﹑外爲風﹐五者內爲六入﹑外爲空﹐六者內爲災﹑外爲種﹐七者內爲痛﹑外爲根﹐八者內爲愛﹑外爲莖﹐九者內爲受﹑外爲葉﹐十者內爲有﹑外爲節﹐十一者內爲生﹑外爲華﹐十二者內爲老死﹑外爲實。人生死從內十二因緣﹐萬物生死從外十二因緣。

何等爲癡﹖謂不禮父母﹑不分別白黑﹐從是因緣得痛不欲棄﹐不信今世亦後世。已作是事便隨行﹐不作是亦不得﹐是以有癡便爲行﹐已有行便爲識﹐已有識便爲名色﹐已有名色便爲六入﹐已有六入便爲栽﹐已有栽便爲痛﹐已有痛便爲愛﹐已有愛便爲受﹐已有受便爲有﹐已有有便爲生﹐已有生便爲老死。故人生取十二因緣﹐得十二因緣生﹐無因緣亦不生﹔萬物亦爾。不斷十二因緣﹐不脫生死。行三十七品經﹐爲從是得道。

十二因緣有五事﹕一者癡﹔二者生死精行﹐是前世因緣﹔三者識﹐從識受身生﹔四者名色﹐色身復成五陰﹐是今世因緣﹔五者六衰﹐復作生死精行種栽﹐是後世因緣。前後三世轉相因緣故﹐爲有五事。

十二因緣本從身十事﹐出身十事。七事成一。三事從四﹐七事成。一者殺﹑盜﹑淫﹑兩舌﹑惡口﹑妄言﹑綺語﹐共從色爲一。三事從四者。嫉﹑瞋恚﹑癡﹐從痛痒﹑思想﹑生死﹑識。是十事合爲五陰﹐便爲十二因緣。地名癡﹐行爲盛陰﹐便作生死行。自種栽名爲行。已有行便有識受身生死﹐有識便有名色。身復作十事﹐成已五陰﹑已有名色便有六入﹐復作盛陰﹐行種栽後當復受轉相﹐因緣生死故名爲因緣。身十事爲十二因緣者﹐嫉爲癡﹐瞋恚爲生死﹐精疑爲識﹐殺爲名色﹐盜爲六衰﹐淫爲更﹐兩舌爲痛﹐妄言爲愛﹐惡口爲成﹐綺語爲願﹐生有無故爲有十二因緣。何以故﹖淫爲癡﹑瞋恚爲生死﹑精疑爲識﹐內三事爲本。已有三事﹐便有七事﹐成五盛陰。嫉爲五陰本故爲疑。五陰行可意善﹑不可意瞋﹐便作生死精十事﹐外從身內意故。疑謂不分別白黑﹑不識生死故爲識。道人欲斷十二因緣﹐當先斷身十事。便爲癡﹐從癡五陰滅﹐十二因緣亦滅。斷身十事者﹐外從身﹑內從意﹐故言身意。持謂不殺。亦謂外從口﹑內從嫉斷者﹐謂萬物一切意不起便瞋恚止﹐瞋恚止便殺止﹐殺止便貪欲止﹐貪欲止便泣止。外口者謂聲。止聲者﹐兩舌﹑惡口﹑妄言﹑綺語亦止。無有疑﹐便入道。是爲還五陰斷十二因緣本。

人受身有三別﹕第一﹑五陰盛陰﹔第二﹑十八種﹔第三﹑十二因緣行。是三事得身三別。第一﹑五陰盛陰者﹐五陰從身十事出。從眼爲色陰﹐從耳爲痛痒陰﹐從鼻爲思想陰﹐從口爲生死陰﹐從意爲識陰。心主念對是六事爲根本﹐是爲五陰地。第二﹑十八﹐入十九根。十八種者﹐五陰行爲盛陰﹐有對有入爲十二入本。六情爲十八﹐間有識故﹐爲十九根。言十八種者﹐識不生故﹐爲十八種。是說盛陰行生十八種﹑十九根。第三﹑十二因緣者﹐謂五陰。五盛陰行﹐求十二因緣便有身。是同身十事﹐俱分別之耳。從色得身﹐從四陰得名字﹐從名色得愛受﹐從受行癡﹐行癡便成十二因緣。道當爲斷。色不爲身﹐但名字爲身。𨿽有眼耳鼻舌身意﹐亦復非身。何以故﹖設耳是人﹐當能聽一切。從形得名字﹐譬金字。譬如以金作物﹐因從是得字。地水火風空﹐是五事作身﹐亦復非身。何以故﹖身知細滑故﹐人已死﹐地不知細滑故。知地水火風空非身﹐身亦空意亦空﹐俱空無所有﹐亦無痛痒。何以故﹖人已死亦不復覺痛痒﹐如是爲空。意已離身亦無痛痒﹐但因緣共合故﹐還歸無有。

身中有十二風﹕上气風﹑下气風﹑眼風﹑耳風﹑鼻風﹑背風﹑脇風﹑臍風﹑臂風﹑足風﹑曲風﹑刀風。刀風至病人﹐殺生刀風﹐刀風斷截人命。

生老病死﹐生者謂初墮母腹中時爲生﹔已生便老。止者謂意中止。用止故敗气息出入。見了身本合十事爲敗。

身中五事﹕一者地﹐二者水﹐三者火﹐四者風﹐五者空。堅者爲地﹐軟者爲水﹐熱者爲火﹐气者爲風﹐飯食得出入爲空。亦餘因緣合爲人﹐自計是我身。若欲萬物﹐當挍計有身。亦有五因緣共合﹕一者色﹑二者痛痒﹑三者思想﹑四者生死﹑五者識。是十事共合﹐便見生死。

事有善惡。行善有二輩﹕不犯身三﹑口四﹑意三﹐是爲一善﹔二善者﹐布施﹑持戒﹑忍辱﹑精進﹑不疑。是爲二善。惡亦有二輩﹕犯身三﹑口四﹑意三﹑飲酒﹐是爲一惡﹔疑﹑嫉﹑慳﹑貪是爲二惡。護身口意是爲道﹐行人從福得生。從行得老病死﹐身便壞敗。人臥出時﹐意離身在地因緣。何以故不死﹖四事合持未散故。

人行十事就三事﹑人行三事就二事﹑人行二事就一事。何等十事﹖謂十惡﹐便得身口意三事。已有三事﹐便有名色二事。已有名色﹐便墮癡百劫﹐乃得爲人難得完具。人生精作地識爲種﹐五道識名異﹐合一識﹐入一識便失所本知。如人生天上﹐含人識受入天識﹐便忘人間事。人從無生﹑從有死。無何以故生﹖不識無故生。有何以故死﹖不識有故死。識無不復生﹐識有不復死。

意有所念以滅﹐便到所生處。意念不滅﹐亦不得行生上意。意頭起以滅﹐復更念﹐所念𨿽多﹐當還從上頭意受因緣。生人本從婦﹐婦夫不淨污露得身。長大便惡知識相隨﹐爲五陰﹑六止﹑十二衰所欺﹐便有老病死憂苦。生死爲癡﹐慧人當斷。六止﹐謂地﹑水﹑火﹑風﹑空﹑識。十二衰﹐謂色﹑聲﹑香﹑味﹑細滑﹑念欲。內有匿賊﹐是爲十二衰。

人生有三因緣﹕一者合會﹔二者聚﹔三者心意識。痛痒﹑思想﹑生死﹑識﹐是爲合會。諸愛欲是爲聚。上頭爲上頭爲心﹑中央爲意﹑後頭爲識。人初墮母腹中﹐如雞子中黃。至三十七日﹐悉有頭面手足指具足﹐未生四日到向下。人在母腹中﹐苦不可言。人在母腹中﹐命日益﹑識日大。身稍老至半年時﹐身與識日減。得身爲福亦爲罪。何以故﹖以得人身是爲福﹐以飢渴寒熱貪淫嫉妬爲罪。

人生子有五因緣﹕一者有本願﹔二者同業﹔三者曉禮﹔四者來債﹔五者償債。何等爲本願﹖謂先世時見人子端正﹐便願言﹕「我子如是。」同業者﹐謂同計挍得利相呼。曉禮者﹐謂當相敬愛。來債者﹐謂父母主治生﹐子橫用之。償債者﹐謂子治生付父母﹐是爲償債。子以三因緣生﹕一者父母先世負子錢﹔二者子先世負父母錢﹔三者怨家來作子。父母勤苦求財已致便死﹐子得用之﹐是爲父母先負子錢。子行求財產已致便死﹐父母用之﹐是爲子負父母錢。有時子生百日千日便死﹐父母便憂愁惱﹐是爲怨家相從生。

生子有三輩﹕一者福子﹔二者眞子﹔三者不眞子。何等爲福子﹖謂父母持戒﹑布施﹑忍辱﹑精進行道﹐子亦爾﹐是爲福子。眞子者﹐父母不信道﹐子獨奉道教﹐是爲眞子。不眞子者﹐父母隨道業﹑隨法行﹐子但飲酒作惡﹐人所不欲見﹐是爲不眞子。

子從父母生﹐有同意﹑有同行﹑有同念。俱長壽富貴端正﹐是爲同行。貪欲瞋恚﹐是爲同意。精進行道﹐是爲同念。本行在父多類父﹐本行在母多類母﹐不同行不相類故。人生墮地未有所知﹐便喜向其母者﹐意識本因緣故耳。

人來生時有因緣﹐身能出入無間﹐至七日便復壞其身。亦有地水火風空﹐但微難見。人年老少識多忘者﹐識轉稍向後所生處。何以故不預知當所生處﹖用未到故。他人生他人來﹑他人至他人所﹑他人憂他人所﹐從來久遠習故。不學身有三痛﹐意亦有三痛。身痛者﹐謂得刀杖瓦石蹴蹋﹔二者病瘦﹔三者死。意痛者﹐一爲憂父母兄弟妻子知識﹔二爲憂財寶怨家。何以故爲痛﹖謂五陰不調故痛。何以故爲死陰﹖熟壞故爲死。一切病皆意所作﹐身無所知﹐故不作是病。是身何以故爲病﹖四因緣不等故。何以爲憂﹖一切不如意故。何以不定﹖病疾過去故。何以爲急﹖要欲壞。何以故爲碎﹖身老毒故。何以爲老死﹖壞故。何以爲非常﹖不得自在故。何以爲苦﹖急故。何以爲空﹖無有主。言我作是如何﹖以爲非身﹐不能離苦﹑不得受苦。是爲十事。

人所欲凡有三事﹐人之所愛常欲得之﹕一者彊健﹔二者安隱﹔三者長壽。如是復有三怨﹕一者年老﹐是彊健怨﹔二者疾病﹐是安隱怨﹔三者身死﹐是長壽怨。亦有三救﹕一者歸命佛﹔二者歸命法﹔三者歸命比丘僧。

有四事可畏﹔一者生﹔二者老﹔三者病﹔四者死。人面赤有五因緣﹕一者近火﹕二者飲酒﹕三者恐怖﹕四者念怒﹕五者多慚愧。頭白有四因緣﹕一者火多﹔二者憂多﹔三者病多﹔四者種早白。人病瘦有四因緣﹕一者少食﹔二者有憂﹔三者多愁﹔四者有病身未和調。有四事不先語人﹕一者頭白﹔二者老﹔三者病﹔四者死。是四事不可避﹐亦不可離亦不可却。

有四事不可忍﹕一者飢﹔二者渴﹔三者寒﹔四者熱。身復有四事﹕一者不足﹔二者不滿﹔三者不飽﹔四者不厭。身復有四痛﹕一者生時痛﹔二者老時痛﹔三者病時痛﹔四者死時痛。

一切味不過八種﹕一者苦﹔二者澁﹔三者辛﹔四者醎﹔五者淡﹔六者甜﹔七者酢﹔八者不了了味。苦增寒熱﹐澁多增風除寒﹐辛除水﹐酢除風﹐令人目冥。食有三因緣悉入骨髓血脈中﹕一者肥膩﹔二者毒﹔三者酒。是三者皆徧身中﹐無有不到。諸所食飲皆有肥膩﹐但有薄厚多少耳。人有四種﹕一者長者種﹔二者道術種﹔三者師巫種﹔四者田家種。生者有四種﹕一者腹生﹔二者謂寒熱和生﹔三者化生﹔四者卵生。腹生者﹐謂人及畜生。寒熱和生者﹐謂虫蛾蚤虱。化生者﹐謂天及地獄。卵生者﹐謂飛鳥魚鼈。

人頭有四十五骨﹐從腰以上五十一骨﹐四支百四骨﹐合二百骨。人身有七十萬脈﹐九十九萬毛孔﹐得觀悉自見分別知之。

有阿羅漢﹐以天眼徹視﹐見女人墮地獄中者甚眾多。便問佛﹕「何以故﹖」佛言﹕「用四因緣故﹕一者貪珍寶物衣被﹐欲得多故﹔二者相嫉妬﹔三者多口舌﹔四者作姿態淫多。以是故墮地獄中多耳。」

阿含口解十二因緣經

