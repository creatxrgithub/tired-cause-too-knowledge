佛說徧照般若波羅蜜經

西天譯經三藏朝散大夫試鴻臚卿傳法大師臣施護奉詔譯

西天譯經三藏朝散大夫試鴻臚卿傳法大師臣施護奉詔譯

一時世尊﹐得一切如來金剛三昧智﹐得一切如來種種具足最上寶冠﹐得一切如來大自在相應金剛智﹐受三界灌頂一切如來智印﹐乃至圓滿一切眾生所欲之願﹐種種變化﹐大明平等智慧﹐此大毘盧遮那常住三世平等一切如來金剛身語意業﹐稱讚一切如來。

爾時世尊住欲界他化自在天宮﹐而此宮殿以種種妙色大摩尼寶﹐種種眞珠瓔珞﹐種種幢幡寶蓋﹐懸掛種種寶鈴﹐如是具足一切莊嚴。有菩薩摩訶薩眾﹐其名曰﹕金剛手菩薩﹑觀自在菩薩﹑虛空藏菩薩﹑金剛拳菩薩﹑發同心轉法輪菩薩﹑誐誐曩巘惹菩薩﹑破一切魔王菩薩﹑文殊師利菩薩。如是等六十八俱胝菩薩摩訶薩眾﹐恭敬圍繞而爲說法。初善中善後善﹐其義深遠其語巧妙﹐純一無雜具足淸白﹐宣說菩薩一切淸淨法門﹕「若諸有情於欲淸淨﹐是菩薩故﹔愛纏淸淨﹐是菩薩故﹔一切行淸淨﹐是菩薩故﹔見性淸淨﹐是菩薩故﹔愛樂淸淨﹐是菩薩故﹔貪淸淨﹐是菩薩故﹔瞋淸淨﹐是菩薩故﹔癡淸淨﹐是菩薩故﹔藏淸淨﹐是菩薩故﹔文字淸淨﹐是菩薩故﹔意樂淸淨﹐是菩薩故﹔觀淸淨﹐是菩薩故﹔身淸淨﹐是菩薩故﹔語淸淨﹐是菩薩故﹔意淸淨﹐是菩薩故﹔色淸淨﹐是菩薩故﹔聲淸淨﹐是菩薩故﹔香淸淨﹐是菩薩故﹔味淸淨﹐是菩薩故﹔觸淸淨﹐是菩薩故。於意云何﹖一切法自性空自性淸淨﹐般若波羅蜜亦自性空自性淸淨。」

佛告金剛手菩薩﹕「於此般若波羅蜜一切淸淨法門﹐有祕密吽字攝盡一切法。」

佛告金剛手菩薩﹕「一切淸淨法門般若波羅蜜﹐若人於此聽受讀誦﹐彼人卽入菩提道場﹐所有業障﹑報障﹑煩惱障﹐地獄惡趣及一切蓋纏﹐皆悉不生﹐一切苦惱皆悉滅盡。若復有人日日受持讀誦一心思惟﹐彼人現生得一切法平等金剛三昧﹐得一切自在愛樂安樂﹐入菩薩位﹐速證佛果﹐是故得名持金剛佛。如是所說一切法行﹐攝入祕密吽字義門。」

爾時徧照如來告金剛手菩薩﹕「此般若波羅蜜經﹐說一切如來寂法菩提。所謂﹕金剛平等菩提﹔金剛堅固義平等菩提﹔一義法堅等菩提﹔一切法自性淸淨菩提。皆是大菩提﹐能除一切妄想等。若有人聽受讀誦恭敬供養﹐所有一切罪障皆得消除﹐乃至得坐菩提道場﹐速證阿耨多羅三藐三菩提。如是所說一切法行﹐攝入祕密盎字義門。」

爾時釋迦如來﹐爲調伏一切惡﹐說一切法平等最勝般若波羅蜜經﹕「貪所戲論應見其貪﹔癡所戲論應見其癡﹔一切法戲論應見一切法。般若波羅蜜應如是知。如是所說一切法行﹐攝入祕密﹝牟﹡含﹞字義門。」

佛告金剛手菩薩﹕「若有人於此般若波羅蜜﹐聽聞受持讀誦憶念﹐假使彼人殺盡三界一切眾生﹐彼所造罪無量無邊﹐以此持誦功徳之力速得消除﹐當證阿耨多羅三藐三菩提。如是所說一切法行﹐攝入祕密吽字義門。」

爾時自性淸淨如來﹐復說一切法聚集觀自在智印般若波羅蜜經﹕「世間一切貪淸淨故﹐一切瞋淸淨﹐一切垢淸淨﹐一切罪淸淨﹐一切眾生淸淨﹐一切法淸淨﹐一切智淸淨﹐般若波羅蜜淸淨。」

佛告金剛手菩薩﹕「若有人於此般若波羅蜜﹐聽聞受持讀誦憶念﹐彼人𨿽在一切貪欲泥中﹐貪欲煩惱而不能染﹐如紅蓮華淤泥不著故﹐如是不久當成阿耨多羅三藐三菩提。」

爾時一切三界主如來﹐說一切如來灌頂生智藏般若波羅蜜經﹕「若施灌頂﹐當得三界之內一切王身﹔若施利行﹐當得所欲之願一切圓滿﹔若以法施﹐速證一切平等之法﹔若以財施﹐於身口意一切快樂。如是所說一切法行﹐攝入祕密怛覽字義門。」

爾時得一切智印常持一切密法如來﹐說一切如來住金剛智印般若波羅蜜經﹕「若受一切如來身印﹐卽成就一切如來﹔若受語印﹐卽成就一切法門﹔若受心印﹐卽成就一切三摩地﹔若受金剛印﹐卽成就一切如來最上金剛身口意業。」

佛告金剛手菩薩﹕「若有人於此經中﹐聽聞受持讀誦思惟﹐彼人速得成就具足富貴﹐速得成就金剛身口意密﹐不久證成最上阿耨多羅三藐三菩提。如是所說一切法行﹐攝入祕密惡字義門。」

爾時一切法戲論如來﹐說轉輪字般若波羅蜜經﹕「一切法無性故無相﹐一切法無相故無作﹐無作故無願﹐無願故一切法本來淸淨﹐般若波羅蜜淸淨。如是所說一切法行﹐攝入祕密暗字義門。」

爾時一切內輪如來﹐說入大輪般若波羅蜜經﹕「若入金剛平等故﹐亦得入一切如來輪﹔若利金剛平等入故﹐亦得入一切大菩薩輪﹔若法平等入故﹐亦得入一切法輪﹔若入一切平等故﹐亦得入一切輪。如是所說一切法行﹐攝入祕密囕字義門。」

爾時一切供養儀廣大生如來﹐說一切如來最上供養般若波羅蜜經﹕「發菩提心﹐廣伸供養一切如來﹔救度一切眾生﹐令受一切如來妙法﹐書寫供養受持讀誦﹔復得一切如來廣大供養。如是所說一切法行﹐攝入祕密唵字義門。」

爾時平等調伏一切如來﹐說金剛手調伏一切眾生正智藏般若波羅蜜經。說﹕「一切眾生平等故瞋亦平等﹔一切眾生調伏故瞋亦調伏﹔一切法平等故瞋亦平等﹔一切眾生平等故金剛亦平等。於意云何﹖爲菩提故﹐如是調伏一切眾生。如是所說一切法行﹐攝入祕密憾字義門。」

爾時住一切法平等如來﹐說最上一切法平等般若波羅蜜經。說﹕「一切平等故﹐般若波羅蜜亦平等﹔一切利故﹐般若波羅蜜亦利﹔一切法故﹐般若波羅蜜亦法﹔一切業故﹐般若波羅蜜亦業。如是所說一切法行﹐攝入祕密紇凌字義門。」

爾時世主如來﹐說一切眾生住般若波羅蜜經﹕「一切眾生如來藏﹐卽普賢大菩薩藏﹐一切自性故﹔卽金剛藏﹐金剛灌頂故﹔卽法藏﹐轉一切語故﹔卽業藏﹐作一切方便事故。如是所說一切法行﹐攝入祕密紇凌字義門。」

爾時無量無邊究竟如來﹐住無邊究竟法﹐說一切法住平等究竟金剛般若波羅蜜經﹕「般若波羅蜜無邊故﹐一切如來亦無邊﹔一切如來無邊故﹐般若波羅蜜亦無邊﹔乃至般若波羅蜜如一故﹐一切法如一﹔般若波羅蜜究竟故﹐一切法亦究竟。」

佛告金剛手菩薩﹕「若有人於此般若波羅蜜﹐聽聞受持讀誦憶念﹐彼人得入究竟淸淨菩薩行位﹐一切蓋障究竟不生﹐卽得名爲持金剛如來。如是所說一切法行﹐攝入祕密毘焰字義門。」

爾時大徧照如來﹐得一切如來祕密法﹐悟一切戲論法﹐說大樂不空金剛三昧平等般若波羅蜜經﹕「最上法門﹐本來無物﹐無上中下﹐若能成就一切如來菩提法樂﹐降伏魔怨﹐三界自在﹐乃至救度一切眾生﹐令得最上利樂﹐是卽名爲大地菩薩。如是所說一切法行﹐攝入祕密娑鍐字義門。

「復次﹐金剛手菩薩﹗彼大菩薩乃至住在輪迴﹐亦作一切利益度諸眾生。一住方便智慧﹐所作事業悉得淸淨﹐貪欲煩惱皆不能侵﹐如蓮在水淤泥非染﹐自在安樂堅固不退。如是所說一切法行﹐攝入祕密賀字義門。

「復次﹐金剛手菩薩﹗若人於此般若波羅蜜經﹐正心思惟日日讀誦﹐乃至隨喜聽聞﹐是人得一切快樂﹐復能成就金剛三昧不空大樂。如是所說一切法行﹐攝入祕密吽字義門。」

爾時世尊徧照如來﹐白金剛手大祕密主言﹕「我今復說二十五種般若波羅蜜祕密法門。汝今諦聽﹗眞言曰﹕

「唵﹝引﹞鉢囉﹝二合﹞倪也﹝二合﹞波﹝引﹞囉彌帝﹝引﹞惹敢﹝切﹞昂吽﹝引﹞

「唵盎唵﹝引﹞薩哩嚩﹝二合﹞怛他﹝引﹞誐多迦﹝引﹞野誐哩﹝二合﹑引﹞

「唵﹝引﹞薩哩嚩﹝二合﹞怛他﹝引﹞誐多喞多縛日哩﹝二合﹑引﹞阿﹝入﹞

「唵﹝引﹞三尾﹝引﹞誐野薩哩嚩﹝二合﹞薩埵喃謨叉野薩哩嚩﹝二合﹞播﹝引﹞野誐帝﹝引﹞毘也﹝二合﹞薩哩嚩﹝二合﹞三摩野嚩日囉﹝二合﹞吽怛囉﹝二合﹞吒﹝引音﹞」

爾時世尊說此眞言已﹐告金剛手菩薩言﹕「如是印呪﹐能破一切罪暗﹐能作一切吉祥﹐一切如來金剛祕密最上成就。若人得此﹐持誦聽聞﹐是卽名爲持金剛淸淨如來。若有眾生於此般若波羅蜜經﹐受持讀誦隨喜聽聞﹐是人已曾於無量佛所﹐種諸善根植眾徳本。

「復次﹐金剛手菩薩﹗若人聞此般若波羅蜜經一四句偈﹐得八萬俱胝那由他恒河沙等如來恭敬供養﹐何況解義爲他演說。彼人持經之處﹐如佛塔廟﹐一切天﹑人﹑阿修羅等恒來作禮。若人流通此經展轉讀誦﹐獲宿命智﹐能知過去俱胝劫事﹐一切眾魔諸惡患難皆不能侵﹐常有四大天王及諸賢聖而作衛護。彼人臨命終時心不顚倒﹐一切諸佛及大菩薩俱來迎接﹐十方淨土隨意往生。

「復次﹐金剛手菩薩﹗如是般若波羅蜜經聖要法門﹐成就如是最上法行勝妙功徳。」

佛說是經已﹐金剛手菩薩摩訶薩﹐及天﹑人﹑阿修羅﹑乾闥婆等﹐皆大歡喜﹐信受奉行。

徧照般若波羅蜜經

