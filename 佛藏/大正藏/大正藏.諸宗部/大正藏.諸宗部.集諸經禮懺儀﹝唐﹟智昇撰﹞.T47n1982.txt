集諸經禮懺儀卷上

大唐西崇福寺沙門智昇撰

是諸眾等人各﹝跍﹡月﹞跪。嚴持香花如法供養。願此香花雲。徧滿十方界。供養一切佛。化佛并菩薩。無數聲聞眾。受此香花雲。以爲光明臺。廣於無邊界。無邊無量佛土中受用作佛事。供養一切恭敬嚴持香花如法行道一切普誦。

如來妙色身世間無與等無比不思議是故今敬禮如來色無盡智慧亦復然一切法常住是故我歸依

歎佛呪願

如來應供正徧知明行足善逝世間解無上士調御丈夫天人師佛世尊。佛有如是無量功徳。歎不能盡。以此善根已集當集現集一切善根。以此善根滋益法界眾生。悉得離苦解脫。捨邪歸正。發菩提心。永除三障。常見一切諸佛菩薩及善知識。恒聞正法。福智具足一時作佛。

南無東方須彌燈光明如來十方佛等一切諸佛

南無寶集佛南無寶勝佛南無成就盧舍那佛

南無不動佛南無大光明佛南無無量聲如來﹝三稱﹞

南無大稱佛南無寶光明佛南無得大無畏佛

南無燃燈火佛南無實聲佛南無無邊無垢佛

南無月聲佛南無無邊稱佛南無日月光明世尊﹝三稱﹞

南無日光明佛南無無邊寶佛南無華勝佛南無妙身佛

南無虛空功徳淸淨微塵等目端正功徳相光明華波頭摩瑠璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來

南無毫相日月光明華寶蓮華堅如金剛身毘盧遮那無障礙眼圓滿十方放光照一切佛剎相王如來

普爲四恩三有法界眾生。斷除三障歸命懺悔。如是等一切世界。諸佛世尊常住在世。是諸世尊。當慈念我。憶念我。證知我。若我此生。若我前生。從無始生死已來。所作眾罪。若自作。若教他作。見作隨喜。若塔若僧。若取四方僧物。若自取。若教人取。見取隨喜。或作五逆無間重罪。若自作。若教他作。見作隨喜。十不善道。自作教他見作隨喜。所作眾罪或有覆藏或不覆藏。應墮地獄餓鬼畜生諸餘惡趣邊地下賤及彌戾車。於如是等處所作罪障。今皆懺悔。

今諸佛世尊。當證知我當憶念我。我復於諸佛世尊前。作如是言。若我此生。若於餘生。曾行布施。或守淨戒。乃至施與畜生一揣之食。或修淨行所有善根。成就眾生所有善根。修行菩提所有善根。求無上智所有善根。一切合集計校籌量。悉皆迴向阿耨多羅三藐三菩提。如過去未來現在諸佛所作迴向。我亦如是迴向。

眾罪皆懺悔諸福盡隨喜及請佛功徳願成無上智去來現在佛於眾生最勝無量功徳海歸依合掌禮

一切普誦

南無摩訶般若波羅蜜。是大神呪。是大明呪。是無上呪。是無等等呪。

處世界如虛空如蓮華不著水心淸淨超於彼稽首禮無上尊

願以此功徳普及於一切我等與眾生皆共成佛道

自歸依佛當願眾生體解大道發無上意

自歸依法當願眾生深入經藏智慧如海

自歸依僧當願眾生統理大眾一切無礙

今日已過。暮夜難保。但觀此身。念念衰老。百年常期。如何可保。是故眾等。勤心行道。諸行無常。是生滅法。生滅滅已。寂滅爲樂。

如來證涅槃。永斷於生死。若能至心聽。常得無量樂。

一切普誦

如來妙色身世間無與等無比不思議是故今敬禮如來色無盡智慧亦復然一切法常住是故我歸依

歎佛呪願

天上天下無如佛十方世界亦無比世界所有我盡見一切無有如佛者

至心懺悔

十方無量佛。所知無不盡。我今悉於前。發露諸黑惡。三三合九種。從三煩惱起。今身若前身。有罪盡懺悔。於三惡道中。若應受業報。願得今身償。不入惡道受。

懺悔已。歸命禮三寶。

至心勸請

十方一切佛。現在成道者。我請轉法輪。安樂諸眾生。十方一切佛。若欲捨壽命。我今頭面禮。勸請令久住。

至心隨喜

所有布施福。持戒修禪行。從身口意生。去來今所有。習行三乘人。具足三乘者。一切凡夫福。眾等皆隨喜。

至心迴向

我所有福徳。一切皆和合。爲諸眾生故。正迴向佛道。

至心發願

願諸眾生等。悉發菩提心。繫心常思念。十方一切佛。復願諸眾生。永破諸煩惱。了了見佛性。猶如妙徳等。

諸大徳。欲求寂滅樂。當學沙門法。衣食計身命精麁隨眾等。今朝某日僧各六念。六念已禮佛恭敬。

自歸依佛當願眾生體解大道發無上意

自歸依法當願眾生深入經藏智慧如海

自歸依僧當願眾生統理大眾一切無礙

願諸眾生三業淸淨奉持尊教和南聖眾

大集經呪

南無佛陀耶胡嚧嚧悉度嚧遮賦婆訖利波悉檀尼步嚧尼娑婆訶

此呪出大集經。誦一徧當誦十二部經一徧。又當禮萬五千佛名四十萬八千五百徧。又持呪人身上如大地微塵。如是等罪普皆消滅。

向來稱揚十念功徳。廣大善根資益亡者。花臺花閣空裹相迎。寶坐寶床乘虛接引。摩尼殿上聽說苦空。般若池中蕩除心垢。觀音化佛爲作證明。彌勒坐前分明受記。六親眷屬七族因緣。百福莊嚴天龍衛護。三塗息苦。地獄停酸。大及亡靈俱時離苦。和南聖眾。檀爲萬行首。捨著離慳貪。是故今施主。持財奉布施。以此勝善根。果報無窮盡。逮及苦眾生。當來成佛道。

施粥偈天帝釋說

持戒淸淨如所奉恭敬隨時以粥施十利饒益於行者色力壽樂辭淸辯宿食風除飢渴消是名良藥佛所說欲得生天長受樂應當以粥施眾僧

南無十方無邊際。去來現在一切佛。等空不動眞如智。淸淨皎識庵摩羅。淸淨法身毘嚧遮。圓滿報應嚧舍那。應化色身千百億。釋迦牟尼現娑婆。三佛體同一切爾。故我頂禮諸佛陀。

南無十方無邊際。去來現在一切佛。諸佛身如新明鏡。我心淨若摩尼珠。諸佛悉來入我身。我還徧入諸佛軀。彼此相入如鏡像。無來無去體空虛。無障無礙無生滅。故我頂禮心眞如。

南無十方無邊際。去來現在一切佛。諸佛眞身並如鏡。善現聖凡眞身相。一一身現一切身。一切身中身無量。法性淸淨體空融。身相涉入而無障。法身圓滿徧法界。故我頂禮如來藏。

南無十方無邊際。去來現在一切佛。聖凡心性眞如來。具足一切功徳財。智慧光明恒普照。自性淸淨心本開。常樂我淨眞識智。淸淨不變始終明。久乘如道成正覺。故我頂禮心如來。

南無十方無邊際。去來現在一切佛。法身實相眞如智。湛然圓滿徧世界。一切諸法藏總持。總持是心能善誓。不信見聞及覺知。無知見覺覺眞正。自覺覺他佛無二。故我頂禮身佛性。

南無十方無邊際。去來現在一切佛。正眞正道大悲心。自性淸淨極懸深。非修非作無見得。離名絕想叵思尋。非作有無微難見。諸魔外道莫能侵。常住圓滿無增減。故我頂禮菩提心。南無十方無邊際。去來現在一切佛。佛與眾生性本淨。始終自如久坦然。淸淨寂軀極微密。體無生滅性恒安。已無分別無增減。萬徳圓滿寂無端。具八自在眞常樂。故我頂禮大涅槃。

南無十方無邊際。去來現在一切佛。聖凡心性久如如。無有是非一切離。三界六道體寂滅。惟有性空第一義。朗然普照常寂靜。欲顯眞如與言寄。了達諸法無能所。故我頂禮波若智。

南無十方無邊際。去來現在一切佛。聖凡心性空無因。普照十方無邊際。眞如寂體滿虛空。實相湛然徧法界。一切諸佛諸法藏。總持是心能善誓。無有一法不淨心。故我頂禮大明慧。

南無十方無邊際。去來現在一切佛。聖凡心性本來眞。自性淸淨與言陳。非空非有無能所。亦復能爲諸法因。建立生長一切法。無能無所無能人。寂而常用無增減。故我頂禮法性身。

南無十方無邊際。去來現在一切佛。聖凡心性體空寂。久離無明癡暗冥。常然性戒定慧炬。解脫知見知見燈。五眾和合無違諍。寂光普照無愛憎。五分法身常淸淨。故我頂禮無爲僧。

南無十方無邊際。去來現在一切佛。聖凡心性離名色。而見名色相莊嚴。淨心法身是一等。能見諸色等法性。智身法身報應同。色身不二體空寂。隨感應化一切身。故我頂禮眾賢聖。於此平等禮。不禮無不禮。一禮徧含識。同會實相體。

一心敬禮常住三寶

普請歸依佛諸魔種子除眞如平等顯見性會無餘普請歸依法恒沙經藏開總持心境內無去亦無來普請歸依僧啟道入如流無諍神光顯同歸波若舟

至心懺悔

總懺六根諸見罪昔日迷眞誤執眞今知眞妄元來一生死寂靜涅槃因通達法燈光內照菩提妙相絕疎親無礙慧王師子吼碎諸煩惱作微塵一一塵中無量佛一一佛現無邊身恒沙功徳於中現一切三寶總持心平等眞如眞淨土金剛性海慧光深悉願眾生同證此普請開心見法身

文殊師利禮法身佛文

至心歸命禮眞如法身佛願共諸眾生同歸眞如海無色無形相無根無住處不生不滅故敬禮無所觀不去亦不住不取亦不捨遠離六入故敬禮無所觀出過於三界等同於虛空諸欲不染故敬禮無所觀於諸威儀中去來及睡寤常在寂靜故敬禮無所觀去來悉平等已住於平等不壞平等故敬禮無所觀入諸無相定見諸法寂靜常入寂靜故敬禮無所觀諸佛虛空相虛空亦無相離諸因果故敬禮無所觀虛空無中邊諸佛身亦然心同虛空故敬禮無所觀佛常在世間而不染世法不分別世故敬禮無所觀諸法猶如幻如幻不可得離諸幻法故敬禮無所觀以此平等禮無禮無不禮一禮徧含識同會實相體

普爲四恩三有及六趣眾生。斷除三障。發菩提心。歸命懺悔。

至心懺悔。弟子等自從無始已來。迷本逐癡情。妄謂身心故。自他分別生。由斯起惡業。虛受六道形。觀察尋其主了不見眞源。三毒貪瞋海。眞實是泥洹。今日自懺悔。不復縱情端。千萬劫眾罪。消融一念間。懺悔已。至心歸命禮三寶。

至心勸請。十方三世大慈尊。惟願常住莫涅槃。三界眾生迷未悟。如何早得見眞源。將心逐心不自覺。妄執顚倒永沈淪。惟願慈尊哀受請。種種方便引羣生勸請已。至心歸命禮三寶。

至心隨喜。過去已成佛。其數如恒沙。未來修學者。遠長菩提芽。三界無根本。猶如虛空花。惟願諦思入正受。共遊法界諸佛家。隨喜已。至心歸命禮三寶。

至心迴向。無始已來心流浪。未曾一念正迴向。今日始悟心無生。昔來迷昏自生障。惟願學人如諸佛。離念分別正迴向。迴向已。至心歸命禮三寶。

至心發願。願一切眾生見心源。速離煩惱越苦海。早證身中大涅槃。惟願慈尊加護念。莫滯有無諸見生。發願已。至心歸命禮三寶。

第一願者。願弟子等。一切劫中一切生處。常恭敬供養一切諸佛。盡未來際無有休息。

第二願者。願弟子等。常受持一切諸佛如來甚深法藏。卽自開解不由他悟。盡未來際無有休息。

第三願者。願弟子等。一切諸佛坐道場處。常於是中攝法爲首。請轉法輪。盡未來際無有休息。

第四願者。願弟子等。常行一切菩薩大願大行。盡未來際無有休息。

第五願者。願弟子等。常能教化一切眾生。若卵生若胎生若濕生若化生。若有色若無色。若有想若無想。若非有想若非無想。我皆令入無餘涅槃。如是滅度無量無邊眾生。實無眾生得滅度者。盡未來際無有休息。

第六願者。願弟子等。常知一切諸佛國土如對目前。盡未來際無有休息。

第七願者。願弟子等。常能嚴淨一切諸佛國土。盡未來際無有休息。

第八願者。願弟子等。常不離一切諸佛菩薩及善知識。同心修行集諸善根。盡未來際無有休息。

第九願者。願弟子等。所有三業。若有眾生見聞者。無有空過。如大藥王樹。如如意珠身。盡未來際無有休息。

第十願者。願弟子成等正覺轉大法輪。度脫一切眾生。盡未來際無有休息。

願以此禮佛行道懺悔發願燒香燃燈所修一切善根。悉以迴施一切眾生。願令一切眾生永離一切地獄餓鬼畜生閻羅王受苦處。常生人天中見佛聞法。發菩提心修菩薩行。

又願以此善根。迴向無上菩提。不求世間生死果報。又願以此善根。迴向眞如法界海。

觀彼彌陀極樂界。廣大寬平眾寶成。四十八願莊嚴起。超諸佛剎最爲精。本國他方大海眾。窮劫算數不知名。普勸歸西同彼會。恒沙三昧自然成。

地下莊嚴七寶幢。無量無邊無億數。八方八面百寶成。見彼無生自然悟。無生寶國永爲常。一一寶流無數光。行者傾心常對目。騰神踊躍入西方。

地上莊嚴轉無極。金繩界道非工匠。彌陀願智巧莊嚴。菩薩人天散花上。寶池寶色寶光飛。一一光成無數臺。臺中寶樓千萬億。臺側百億寶幢圍。

一一臺上虛空中。莊嚴寶樂亦無窮。八種淸風尋光出。隨時鼓樂應機音。機音正受稍爲難。行住坐臥攝心觀。惟除食時常憶念。三昧無爲卽涅槃。

寶國寶林諸寶樹。寶華寶葉寶根莖。或以千寶分林異。或有百寶共成行。行行相當葉相次。色各不同光亦然。等量齊髙三十萬。枝條相觸說無因。

七重羅网七重宮。綺互迴光相映發。化天童子皆充徧。瓔珞輝光超日月。行行寶葉色千般。華敷猶若施金輪。廣變光成眾寶蓋。塵沙佛剎現無邊。

寶池寶岸寶金沙。寶渠寶葉寶蓮華十二由旬皆正等。寶羅寶网寶欄遮。徳水分流尋寶樹。聞波覩樂證恬泊。寄語有緣同行者。努力翻迷還本家。

一一金繩界道上。寶樂寶樹千萬億。諸天童子散華香。他方菩薩如雲集。無量無邊無能計。稽首彌陀恭敬立。風鈴樹嚮徧虛空。歎說三尊無有極。

彌陀本願華王座。一切眾寶以爲成。臺上四重張寶幔。彌陀獨坐顯眞形。眞形光明徧法界。蒙光觸者心不退。晝夜六時專想念。終時快樂如三昧。

彌陀身心徧法界。影現眾生心想中。是故勸汝常觀察。依心起相覩眞容。眞容寶像臨華座。心開見彼國莊嚴。寶樹三身華徧滿。風鈴樂響與門同。

彌陀身色如金山。相好光明照十方。惟有念佛蒙光攝。當知本願最爲彊。十方如來舒舌證。專稱名號至西方。到彼花開聞妙法。十地願行自然彰。

觀音菩薩大慈悲。已滿菩提捨不證。一切五道內身中。六時觀察三輪應。應現身光紫金色。相好威儀轉無極恒舒百億光王手。普接有緣歸本國。

勢至菩薩難思議。威光普照無邊際。有緣眾生蒙光觸。增長智慧超三界。法界傾搖如轉蓬。化佛菩薩滿虛空。普勸有緣常念佛。永絕胞胎證六通。

正坐結加入三昧。想心乘念至西方。覩見彌陀極樂界。地上虛空七寶莊。彌陀身量極無邊。重勸眾生觀小身。丈六八尺隨機現。圓光化侍等前眞。

上輩上行上根人。求生淨土斷貪瞋。就行差別分三品。五門相續助三因。一日七日專精進。畢命乘臺出六塵。慶哉難逢今得遇。永證無爲法相身。

中輩中行中根人。一日齋戒處金蓮。孝養父母教迴向。爲說西方快樂因。佛與聲聞眾來取。直到彌陀華座前。百寶花籠經七日。三品蓮開證小眞。

下輩下行下根人。十惡五逆等貪瞋。四重偸僧謗正法。未曾慚愧悔前愆。終時苦相皆雲集。地獄猛火罪人前。忽遇往生善知識。急勸專稱彼佛名。化佛菩薩尋聲到。一念傾心入寶蓮。三業障重開經劫。于時始發菩提因。

樂何樂事難思議。無邊菩薩爲同學。性海如來盡是師。渴聞波若絕思漿。念食無生卽斷飢。一切莊嚴皆說法。無心領納自然知。七寶花池隨意入。八輩凝神會一枝。彌陀心水沐身頂。觀音大勢與衣披。歘爾騰空遊法界。須臾授記號無爲。如此逍遙極樂處。吾今不去待何時。

哀愍覆護我。令法種增長。此世及後生。願佛常攝受。

至心歸命禮西方極樂世界諸菩薩淸淨大海眾。

普爲師僧父母及善知識法界眾生。斷除三障同得往生阿彌陀佛國。歸命懺悔至心懺悔。

南無歸懺十方佛。願滅一切諸罪根。今將久近所修善。迴作自他安樂因。惟願一切臨終時。勝緣勝境悉現前。願覩彌陀大悲主。觀音勢至十方尊。仰惟神光蒙接手。乘佛願力生彼國。懺悔迴向發願已。至心歸命禮阿彌陀佛。

說偈言。說此偈已。更當心口發願。願弟子臨命終時。心不顚倒。心不錯亂。心不失念。身心無諸苦痛。身心快樂如入禪定。聖眾現前。乘佛本願上品上生。阿彌陀佛國。到彼國已得六神通。迴入十方界。救攝苦眾生。虛空法界盡。我願亦如是發願已至心歸命禮阿彌陀佛。

大眾欲作西方業。初夜獨坐自思量。莫言久住閻浮地。會有一日卽無常。命如當風一條燭。亦如石中一電光。聞身康彊不苦行。臨渴掘井水難望。

今觀此身實可厭。種種不淨假名身。三百碎骨相支柱。徧體何曾有片眞。香粉塗身無厭足。畢竟地下成灰塵。煩惱熾盛何曾歇。終是流浪三塗因。普勸道場諸眾等。眞心念佛入眞門。

貪嗔六賊無虛假。妄想悠悠循臭身。夢裹種種縱橫去。忽覺寂滅並虛然。四大無常歸糞土。魂魄零落若个邊。生時財物他人用。自身惟得紙泥錢。爲此佛在西方國。努力相勸用心鐫。

發願生佛國。聖眾普應知。今生蒙佛教。不敢更生疑。一日七日專精進。定得西方花上期願共諸眾生。往生安樂國。

淨土快樂無人去。地獄苦報競攢頭。聞惡一聲不惜死。善法未肯至心求。死墮阿鼻十八獄。輪迴受苦何時休。

歸去來。魔鄕不可停。曠劫來流轉。六道盡皆經。到處無餘事。惟聞生死聲。爲此生平後。入彼涅槃城。

觀彼彌陀極樂界。廣大寬平眾寶城。雲華作行無有數。擬待此地善眾生。五濁欲修十善業。第一專誦彌陀經。心口稱佛無厭足。命終菩薩自來迎。

諦觀西方有一國。其國有佛號彌陀。一坐說法恒沙劫。普爲世界斷諸魔。極樂城中登聖座。諸天圍遶悉來過。八萬四千菩薩眾。奉持花果散娑婆。

普爲梵釋四王天龍八部帝主人王。師僧父母及善知識法界眾生。斷除三障。同得往生阿彌陀佛國歸命懺悔。

諸行無常是生滅法生滅滅已寂滅爲樂

如來證涅槃永斷於生死若能至心聽常得無量樂

南無本師釋迦牟尼佛等一切三寶。我今稽首禮。迴願往生無量壽國。

南無十方三世盡虛空徧法界微塵剎土中一切三寶。我今稽首禮。迴願往生無量壽國。

南無西方極樂世界阿彌陀佛。願共眾生咸歸命故。我頂禮生彼國。

南無西方極樂世界無量光佛。願共眾生咸歸命故。我頂禮生彼國。

南無西方極樂世界無邊光佛。願共眾生咸歸命故。我頂禮生彼國。

南無西方極樂世界無礙光佛。願共眾生咸歸命故。我頂禮生彼國。

南無西方極樂世界無對光佛。願共眾生咸歸命故。我頂禮生彼國。

南無西方極樂世界光焰王佛。願共眾生咸歸命故。我頂禮生彼國。

南無西方極樂世界淸淨光佛。願共眾生咸歸命故。我頂禮生彼國。

南無西方極樂世界歡喜光佛。願共眾生咸歸命故。我頂禮生彼國。

南無西方極樂世界智慧光佛。願共眾生咸歸命故。我頂禮生彼國。

南無西方極樂世界不斷光佛。願共眾生咸歸命故。我頂禮生彼國。

南無西方極樂世界難思光佛。願共眾生咸歸命故。我頂禮生彼國。

南無西方極樂世界無稱光佛。願共眾生咸歸命故。我頂禮生彼國。

南無西方極樂世界超日月光佛。願共眾生咸歸命故。我頂禮生彼國。

南無西方極樂世界阿彌陀佛。哀愍覆護我。令法種增長。此世及後生。願佛常攝受願共眾生咸歸命故。我頂禮生彼國。

南無西方極樂世界觀世音菩薩摩訶薩。願共眾生咸歸命故。我頂禮生彼國。

南無西方極樂世界大勢至菩薩摩訶薩。願共眾生咸歸命故。我頂禮生彼國。

南無西方極樂世界諸尊菩薩摩訶薩淸淨大海眾。願共眾生咸歸命故。我頂禮生彼國。

普爲上界梵釋四王天龍八部帝王人王師僧父母及善知識法界眾生。悉願斷除三障。同得往生阿彌陀佛國。歸命懺悔。

南無普光佛南無普明佛南無普淨佛南無多摩羅跋栴檀香佛

南無栴檀光佛南無摩尼幢佛南無歡喜藏摩尼寶積佛南無一切世間樂見上大精進佛南無摩尼幢燈光佛

南無慧炬照佛南無海徳光明佛南無金剛牢彊普散金光佛

南無大悲光佛南無慈力王佛南無慈藏佛南無栴檀窟莊嚴勝佛南無賢善首佛南無善意佛南無廣莊嚴王佛南無金剛華佛南無寶蓋照空自在王佛

南無不動光佛南無降伏諸魔王佛南無才光明佛南無智慧勝佛南無彌勒仙光佛南無世靜光佛南無善寂月音妙尊智王佛

南無日月光佛南無日月珠光佛南無慧幡勝王佛

南無妙音勝佛南無常光幢佛南無觀世燈佛南無慧威燈王佛南無法勝王佛南無須彌光佛南無須曼那華光佛

南無才光佛南無金海光佛南無山海慧自在通王佛

此五十三佛名者。乃是過去久遠舊住娑婆世界。成熟眾生而般涅槃。若有善男子善女人及餘一切眾生。得聞是五十三佛名者。是人於百千萬億阿僧祇劫不墮惡道。若復有人。能誦是五十三佛名者。除滅四重五逆。及謗方等經皆悉淸淨。以是諸佛本誓願故。於念念中卽得除滅如上諸罪。

一切眾生類皆悉三世攝三世諸眾生皆爲五陰攝五陰諸眾生皆悉從業起諸業因心起心法猶如幻眾生亦如是

瞋是忍辱花忍是瞋家果花生便摘却果生何處坐

第一趣道勝第二發心勝第三功徳勝第四福田勝第五受罪輕微勝第六處胎勝第七神通勝第八果報勝

金剛無等解脫道十力雄猛震三千破壞外道尼乾眾不與魔邪作因緣

西方溫池水雪山童子補香湯。澡浴凡夫表裹淨。惟願速生彌勒家。

戒如明日月亦如瓔珞珠微塵菩薩眾由戒成正覺

破戒如弦斷持戒若施弦臨陣空牽挽如何若向前

世間人心動愛好福果報而不好福田求有不求滅先聞邪見法心著而深入我是甚深法無信云何解

汝得人身不修道如向寶山空手歸汝今自造還自受號咷啼哭知向誰

阿彌陀佛呪

那謨菩陀夜那謨馱囉摩夜那謨僧伽夜那摩阿弭多婆夜哆姪他阿弭唎羝阿弭唎都婆鼙阿弭唎哆三婆鼙阿弭唎哆鼻迦囒羝伽弭儞伽伽那稽唎夜迦嚟婆囉皤波迦嚟焰迦嚟沙婆訶

合香之法

沈香一兩煎香一兩薰陸香一兩甘松香一兩零陵香一兩甲香一兩﹝十文已下﹞丁香一兩白膠香眞﹝五文﹞雞舌香﹝十二文﹞靑木香一兩香附子﹝十文﹞白檀香一兩擣羅取末以蜜和之

云何得長壽金剛不壞身復以何因緣得大堅固力云何於此經究竟到彼岸

光明雲臺徧法界。供養十方無量佛。見聞普熏證寂滅。

南無釋迦牟尼佛南無金剛不壞佛南無寶光佛南無龍尊王佛南無精進軍佛南無精進喜佛南無寶積佛南無寶藏佛南無現無愚佛南無寶月佛南無無垢王佛南無離垢佛南無勇施佛南無淸淨佛南無淸淨施佛南無婆留那佛南無水天佛南無堅徳佛南無旃檀功徳佛南無無量掬光佛南無光徳佛南無無憂徳佛南無那羅延佛南無功徳華佛南無蓮華光遊戲神通佛

南無財功徳佛南無徳念佛南無善名稱功徳佛

南無鬭戰勝佛南無善遊步佛南無周匝莊嚴功徳佛

藥王藥上經。空有其目而無名號。此三十五佛名出決定毘尼經。

南無東方阿閦如來十方無量佛等一切諸佛已上七階依藥王藥上經文次第。已下別明。依餘部經等疏出。

南無寶集如來二十五佛等一切諸佛南無寶集佛南無寶勝佛

南無不動佛南無大光明佛南無無量聲如來﹝三稱﹞

南無大稱佛南無寶光明佛南無得大無畏佛南無燃燈火佛南無實聲佛

南無無邊稱佛南無日月光明世尊南無日月光明世尊

南無無垢光明佛南無淸淨光明佛南無日月光明佛南無無邊寶佛南無華勝佛南無妙身佛南無法光明淸淨開敷蓮華佛

南無虛空功徳淸淨微塵等目端正功徳相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來。

禮佛功徳。若有善男子善女人。犯四重五逆。誹謗三寶。及犯四波羅夷。是人罪重。假使如閻浮提履地變爲微塵一一微塵成於一劫。是人有若干劫罪。稱是一佛名號禮拜者。如上等罪皆悉消滅。是人功徳不可思議。

南無毫相日月光明華寶蓮華堅如金剛身毘盧遮那無障礙眼圓滿十方放光照一切佛剎相王如來此佛名號出十二佛名神呪校量功徳除障滅罪經。

如是等一切世界諸佛世尊常住在世。是諸世尊慈念我。當憶念我。當證知我。若我前生從無始生死已來。所作眾罪。若自作。若教他作。見作隨喜。若塔若僧若取四方僧物。若自取。若教人取。見取隨喜。或作五逆無間重罪。若自作。若教他作。見作隨喜。十不善道自作教他見作隨喜。所作罪障。或有覆藏。或無覆藏。應墮地獄餓鬼畜生。及諸惡趣邊地下賤及彌戾車。如是等處所有罪障。今皆懺悔。

今諸佛世尊當證知我。當憶念我。我復於諸佛世尊前作如是言。若我此生若於餘生曾行布施。或守淨戒。乃至施與畜生一摶之食。或修淨行所有善根。成就眾生所有善根。修行菩提所有善根。及無上智所有善根。一切合集計校籌量。皆悉迴向阿耨多羅三藐三菩提。如過去未來現在諸佛所作迴向。我亦如是迴向。迴向已。歸命禮三寶。

眾罪皆懺悔諸福盡隨喜及請佛功徳願成無上智去來現在佛於眾生最勝無量功徳海歸依合掌禮

一切普誦

如來妙色身世間無與等無比不思議是故今敬禮如來色無盡智慧亦復然一切法常住是故我歸依

降伏心過惡。及以身四種。已到難伏地。是故禮法王。知一切爾炎。智慧身自在。攝持一切法是故今敬禮。敬禮過稱量。敬禮無譬類。敬禮無邊徳。敬禮難思議。哀愍覆護我。令法種增長。此世及後生。願佛常攝受。

梵唄

處世界如虛空如蓮華不著水心淸淨超於彼稽首禮無上尊

說偈呪願

願以此功徳普及於一切我等與眾生皆共成佛道

自歸依佛當願眾生體解大道發無上意

自歸依法當願眾生深入經藏智慧如海

自歸依僧當願眾生統理大眾一切無礙

願諸眾生。諸惡莫作。諸善奉行。自淨其意。是諸佛教。和南聖眾。諸眾等各說無常偈。

諸行無常是生滅法生滅滅已寂滅爲樂如來證涅槃永斷於生死若能至心聽當得無量樂

晝夜六時發願文

十方三世諸佛當證知。弟子某甲等。爲一切眾生。觀一切三寶。爲一切眾生。禮一切三寶。爲一切眾生。供養一切三寶。爲一切眾生。於一切三寶前行道。爲一切眾生。於一切三寶懺悔。爲一切作佛像。轉經供養眾僧。供養一切眾。行六波羅蜜。四攝四無量。一切行等已。集一切善根。以此善根。願令一切三塗眾生。一切貧窮眾生。一切生老病死眾生。一切獄囚繫閉眾生。一切破亡流徙眾生。一切不自在眾生。一切邪見顚倒眾生等。悉得離苦解脫。捨邪歸正發菩提心。永除三障。常見一切諸佛菩薩及善知識。恒聞正法福智具足。一時作佛。

又以此善根。願令一切眾生皆悉上品往生一切淨土。先證無生法忍然後度一切眾生。

又以此善根。願令一切三寶一切國土常得安樂。恒不破壞。四方寧靜兵甲休息。龍王歡喜風調雨順。五穀熟成萬人安樂。禮佛功徳。廣大如法界。究竟如虛空。盡未來際供養一切三寶。終無有休息。隨意靜默量時任唱。初夜半夜後夜午時平明日沒。唱靜六時禮拜佛法大綱。晝三夜三各嚴持香華。入塔觀像默供養行道禮佛。平明及與午時。並別唱五十三佛。餘皆總唱。日暮初夜並別唱三十五佛。餘皆總唱。半夜並別唱二十五佛。餘皆總唱。觀此七階佛如在目前。思惟如來所有功徳。廣作如是淸淨懺悔。上來布置禮佛綱軌次第多少悉。是故信行禪師。依經自行此法。於今徒眾亦常相續依行不絕。但以現無正文流傳。恐欲學者無所依據。是以故集此文流通於世。願後學者。依文讀誦。不增不減。

佛說三厨經

一气和太和得一道皆太和乃一無和玄理同玄濟莫將心緣心還莫住絕緣心存莫緣心眞則守眞淵修利至離心積修不扶離志如修有心己業無己智諸食气結气非諸久定結气隨諸本气隨取當隨泄亦不求無思意思如有思是法如是持

集諸經禮懺儀卷上

集諸經禮懺儀卷下

大唐西崇福寺沙門智昇撰

比丘善導集記

往生禮讚偈一卷勸一切眾生願生西方極樂世界阿彌陀佛國六時禮讚偈。謹依大乘經。及龍樹天親此土沙門等。所造往生禮讚集在一處分作六時。惟欲相續係心助成往益。亦願曉悟未聞。遠沾遐代耳。何者。

第一依釋迦及十方諸佛。讚歎彌陀十二光名。勸稱禮念定生彼國。十九拜。當日沒時禮。

第二謹依大乘經。採集要文以爲禮讚偈。二十三拜。當初夜時禮。

第三依龍樹菩薩願往生禮讚偈。十六拜。當中夜時禮。

第四依天親菩薩願往生禮讚偈。二十拜。當後夜時禮。

第五依彥琮法師願往生禮讚偈。二十二拜。當辰朝時禮。

第六僧善導願往生禮讚偈。依十六觀作二十拜。當午時禮。

問曰。今欲勸人往生者。未知若爲安心起行作業定得往生彼國土也。答曰。必欲生彼國土者。如觀經說。先具三心必得往生。何者爲三。一者至誠心。所謂身業禮拜彼佛。口業讚歎稱揚彼佛。意業專念觀察彼佛。凡起三業必須眞實。故名至誠心。二者深心。卽是眞實信心。信知自身是具足煩惱凡夫善根薄少。流轉三界不出火宅。今信知彌陀本弘誓願。及稱名號下至十聲等定得往生。乃至一念無有疑心。故名深心。三者迴向發願心。所作一切善根悉皆迴願往生。故名迴向發願心。具此三心必得往生也。若少一心卽不得生。如觀經具說應知。

又如天親淨土論云。若有願生彼國者。勸修五念門。五門若具定得往生。何者爲五。一者身業禮拜門。所謂一心專至恭敬合掌。香華供養。禮拜彼阿彌陀佛。禮卽專禮彼佛畢命爲期。不雜餘禮故名禮拜門。

二者口業讚歎門。所謂專憶讚歎彼佛身相光明。一切聖眾身相光明。及彼國中一切寶莊嚴光明等。故名讚歎門。

三者意業憶念觀察門。所謂專意念觀彼佛及一切聖眾身相光明國土莊嚴等。如觀經說。惟除睡時。恒憶恒念恒想恒觀此事等。故名觀察門。

四者作願門。所謂專心若晝若夜。一切時一切處。三業四威儀所作功徳。不問初中後。皆須眞實心中發願願生彼國故名作願門。

五者迴向門。所謂專心若自作善根。及一切三乘五道一一聖凡等所作善根。深生隨喜。如諸佛菩薩所作隨喜。我亦如是隨喜。以此隨喜善根及己所作善根。皆悉與眾生共之迴向彼國。故名迴向門。

又到彼國已得六神通。迴入生死教化眾生。徹窮後際心無厭足。乃至成佛。亦名迴向門。五門旣具定得往生。一一門與上三心合。隨起業行不問多少。皆名眞實業也。應知。

又觀行四修法。用策三心五念之行。速得往生。何者爲四。

一者恭敬修。所謂恭敬禮拜彼佛及彼一切聖眾等。故名恭敬修。畢命爲期誓不中止。卽是長時修。

二者無餘修。所謂專稱彼佛名。專念專想專禮專讚彼佛及一切聖眾等。不雜餘業。故名無餘修。畢命爲期誓不中止。卽是長時修。

三者無間修。所謂相續恭敬禮拜稱名讚歎憶念觀察迴向發願。心心相續不以餘業來間。故名無間修。又不以貪瞋煩惱來間隨犯隨懺。不令隔念隔時隔日。常使淸淨。亦名無間修。畢命爲期誓不中止。卽是長時修。

又菩薩已免生死。所作善法迴求佛果。卽是自利。教化眾生盡未來際。卽是利他。然今時眾生悉爲煩惱繫縛。未免惡道生死等苦。隨緣起行一切善根。且速迴願往生彌陀佛國。到彼國已更無所畏如上四修自然任運。自利利他無不具足。應知。

又如文殊波若云。欲明一行三昧。惟勸獨處空閑捨諸亂意。係心一佛不觀相貌專稱名字。卽於念中得見彼阿彌陀佛及一切佛等。問曰。何故不令作觀。直遣專稱名字者。有何意也。

答曰。乃由眾生障重境細心麁識颺神飛觀難成就。是以大聖悲憐。直勸專稱名字。正由稱名易故相續卽生。問曰。旣遣專稱一佛。何故境現卽多。此豈非邪正相交一多雜現也。

答曰。佛佛齊證。形無二別。縱使念一見多乖何大道理也。

又如觀經云。行觀坐觀禮念等。皆須面向西方者最勝。如樹先傾倒必隨曲。故必有事礙。不及向西方者。但作向西想亦得。問曰。一切諸佛三身同證。悲智果圓亦應無二。隨方禮念課稱一佛。亦應得生。何故偏歎西方勸專禮念等。有何義也答曰。諸佛所證平等是一。若以願行來收非無因緣。然彌陀世尊本發深重誓願。願以光明名號攝化十方。但使信心求念上盡一形。下至十聲一聲等。以佛願力易得往生。是故釋迦及以諸佛勸向西方。爲別異爾。亦非是稱念餘佛不能除障滅罪也。應知。若能如上念念相續畢命爲期者。十卽十生。百卽百生。何以故。無外雜緣得正念故。與佛本願得相應故。不違教故。隨順佛語故。若欲捨專修雜業者。百時希得一二。千時希得五三。何以故。乃由雜緣亂動失正念故。與佛本願不相應故。與教相違故。不順佛語故。係念不相續故。憶想間斷故。迴願不殷重眞實故。貪瞋諸見煩惱來間斷故。無有慚愧懺悔心故。懺悔有三品。一要二略三廣。如下具說。隨意用皆得又不相續念報彼佛恩故。心生輕慢。𨿽作業行常與名利相應故。人我自覆不親近同行善知識故。樂近雜緣自障障他往生正行故。何以故爾。比自見聞諸方道俗解行不同專雜有異。但使專意作者十卽十生。修雜不至心者千中無一此二行得失如前已辯。仰願一切往生人等。善自思量。已能今身願生彼國者。行住坐臥必須勵心剋已晝夜莫廢畢命爲期。止在一形似如少苦。前念命終後念卽生彼國。長時永劫常受無爲法樂。乃至成佛不經生死。豈非快哉。應知。

第一佛勸禮讚阿彌陀佛十二光名。求願往生一十九拜。當日沒時禮。取中下懺悔亦得。南無釋迦牟尼佛等一切三寶。我今稽首禮。迴願往生無量壽國。此之一佛現是今時道俗等師。言三寶者。卽是福田無量。若能禮之一拜。卽是念報師恩以成已行。以斯一行迴願往生。

南無十方三世盡虛空徧法界微塵剎土中。一切三寶。我今稽首禮。迴願往生無量壽國。然十方虛空無邊三寶無盡。若禮一拜。卽是福田無量功徳無窮。能至心禮之一拜。一一佛上。一一法上。一一菩薩上聖僧上。一一舍利上。皆得身口意業解脫分善根來資益行者。以成己業。以斯一行迴願往生。

南無西方極樂世界阿彌陀佛。願共眾生咸歸命故。我頂禮生彼國。

問曰。何故號爲阿彌陀答曰。彌陀經及觀經云。彼佛光明無量。照十方國無所障礙。惟覓念佛眾生攝取不捨。故名阿彌陀佛。彼佛壽命及其人民無量無邊阿僧祇劫。故名阿彌陀。

又釋迦佛及十方佛。讚歎彌陀光明有十二種名。普勸眾生稱名禮拜。相續不斷者。現世得無量功徳。命終之後定得往生。如無量壽經說云。其有眾生遇斯光者。三垢消滅身意柔軟。歡喜踊躍善心生焉。若在三塗勤苦之處。見此光明無復苦惱。壽終之後皆蒙解脫。無量壽佛光明顯赫。照耀十方諸佛國土。莫不聞焉。不但我今稱其光明。一切諸佛聲聞緣覺諸菩薩眾咸共歎譽。亦復如是。若有眾生聞其光明威神功徳。日夜稱說至心不斷者。隨其所願得生其國。常爲諸菩薩聲聞之眾。所共歎譽稱其功徳。佛言。我說無量壽佛光明威神巍巍殊妙。晝夜一劫尚不能盡。

白諸行者。當知彌陀身相光明。釋迦如來一劫說不能盡者。如觀經云。一一光明徧照十方世界。念佛眾生攝取不捨。今旣觀經有如此不思議增上勝緣攝護行者。何不相續稱觀禮念願往生也。應知。

南無西方極樂世界無量光佛願共眾生咸歸命。故我頂禮生彼國。

南無西方極樂世界無邊光佛願共眾生咸歸命。故我頂禮生彼國。

南無西方極樂世界無礙光佛願共眾生咸歸命。故我頂禮生彼國。

南無西方極樂世界無對光佛願共眾生咸歸命。故我頂禮生彼國。

南無西方極樂世界光焰王佛願共眾生咸歸命。故我頂禮生彼國。

南無西方極樂世界淸淨光佛願共眾生咸歸命。故我頂禮生彼國。

南無西方極樂世界歡喜光佛願共眾生咸歸命。故我頂禮生彼國。

南無西方極樂世界智慧光佛願共眾生咸歸命。故我頂禮生彼國。

南無西方極樂世界不斷光佛願共眾生咸歸命。故我頂禮生彼國。

南無西方極樂世界難思光佛願共眾生咸歸命。故我頂禮生彼國。

南無西方極樂世界無稱光佛願共眾生咸歸命。故我頂禮生彼國。

南無西方極樂世界超日月光佛願共眾生咸歸命。故我頂禮生彼國。

哀愍覆護我。令法種增長。此世及後生。願佛常攝受願共眾生咸歸命。故我頂禮生彼國。

南無西方極樂世界觀世音菩薩願共眾生咸歸命。故我頂禮生彼國。

南無西方極樂世界大勢至菩薩願共眾生咸歸命。故我頂禮生彼國。

此二菩薩一切眾生臨命終時。共持花臺授與行者。阿彌陀佛放大光明照行者身。復與無數化佛菩薩聲聞大眾等。一時授手。如彈指頃卽得往生。爲報恩故至心禮之一拜。

南無西方極樂世界諸菩薩淸淨大海眾願共眾生咸歸命。故我頂禮生彼國。

此等諸菩薩亦隨佛來迎接行者。爲報恩故至心禮之一拜。

普爲師僧父母及善知識法界眾生。斷除三障。同得往生阿彌陀佛國。歸命懺悔。

南無歸懺十方佛願滅一切諸罪根今將久近所修善迴作自他安樂因恒願一切臨終時勝緣勝境悉現前願覩彌陀大悲主觀音勢至十方尊仰惟神光蒙授手乘佛願力生彼國懺悔迴向發願已至心歸命阿彌陀佛

禮懺諸功徳布施諸有情願臨命終時見無量壽佛無邊功徳身我及餘信者旣見彼佛已願得離垢眼往生安樂國成無上菩提

歸佛得菩提道心恒不退歸法薩婆若得大總持門歸僧息諍論同入和合海

迴願往生無量壽國願諸眾生三業淸淨奉持佛教

人間怱怱營眾務不覺年命日夜去如燈風中滅難期忙忙六道無定趣未得解脫出苦海云何安然不驚懼各聞彊健有力時自策自勵求常住

說此偈已更當心口發願。願弟子臨命終時。心不顚倒。心不錯亂。心不失念。身心無諸苦痛。身心安隱快樂。如入禪定。聖眾現前乘佛本願。上品往生阿彌陀佛國。到彼國已得六神通。迴入十方界。救攝苦眾生。虛空法界盡。我願亦如是。發願已至心歸命禮阿彌陀佛。

煩惱深無底生死海無邊度苦船未立云何樂睡眠勇猛勤精進攝心常在禪勤修六度行菩提道自然

汝起勿抱臭身臥種種不淨假名人如得重病箭入體眾苦痛集安可眠

時光遷流轉忽至五更初無常念念至恒與死王居勸諸行道者勤學至無餘

欲求寂滅樂當學沙門法衣食支身命精麁隨眾等

人生不精進諭若樹無根採花置日裹能得幾時鮮人命亦如是無常須臾間勸諸行道眾勤修乃至眞

第二比丘善導謹依大乘經。採集要文以爲讚偈。二十三拜。當初夜時禮。懺悔同前後。

彌陀智願海深廣無涯底聞名欲往生皆悉到彼國願共諸眾生往生安樂國

於此世界中六十有七億不退諸菩薩皆當得生彼願共諸眾生往生安樂國

小行諸菩薩及修少福者其數不可計皆當得生彼願共諸眾生往生安樂國

十方佛剎中菩薩比丘眾窮劫不可計皆當得往生願共諸眾生往生安樂國

一切諸菩薩各齎天妙華寶香無價衣供養彌陀佛願共諸眾生往生安樂國

咸然奏天樂暢發和雅音歌歎最勝尊供養彌陀佛願共諸眾生往生安樂國

慧日照世間消除生死雲恭敬遶三匝稽首彌陀佛願共諸眾生往生安樂國

見彼嚴淨土微妙難思議因發無上心願我國亦然願共諸眾生往生安樂國

應時無量尊動容發欣笑口出無數光徧照十方國願共諸眾生往生安樂國

迴光圍遶身三匝從頂入一切天人眾踊躍皆歡喜願共諸眾生往生安樂國

梵聲如雷震八音暢妙響十方來正士吾悉知彼願願共諸眾生往生安樂國

至彼嚴淨土便速得神通必於無量尊受記成等覺願共諸眾生往生安樂國

奉事億如來飛化徧諸剎恭敬歡喜去還到安養國願共諸眾生往生安樂國

若人無善本不得聞佛名憍慢獘懈怠難以信此法願共諸眾生往生安樂國

宿世見諸佛則能信此事謙敬聞奉行踊躍大歡喜願共諸眾生往生安樂國

其有得聞彼彌陀佛名號歡喜至一心皆當得生彼願共諸眾生往生安樂國

設滿大千火直過聞佛名聞名歡喜讚皆當得生彼願共諸眾生往生安樂國

萬年三寶滅此經住百年爾時聞一念皆當得生彼願共諸眾生往生安樂國

佛世甚難值人有信慧難遇聞希有法此復最爲難自信教人信難中轉更難大慈弘普化眞成報佛恩願共諸眾生往生安樂國

哀愍覆護我令法種增長此世及後生願佛常攝受願共諸眾生往生安樂國

至心歸命禮西方阿彌陀佛觀世音菩薩願共諸眾生往生安樂國

至心歸命禮西方阿彌陀佛大勢至菩薩願共諸眾生往生安樂國

至心歸命禮西方阿彌陀佛諸菩薩淸淨大海眾願共諸眾生往生安樂國

普爲師僧父母及善知識法界眾生。斷除三障。同得往生阿彌陀佛國。歸命懺悔。

第三依龍樹菩薩願生禮讚偈一十六拜。當中夜時禮。懺悔同前後。

稽首天人所恭敬阿彌陀佛兩足尊在彼微妙安樂國無量佛子眾圍遶故我頂禮彌陀佛

金色身淨如山王奢摩他行如象步兩目淨若靑蓮花故我頂禮彌陀佛

面善圓淨如滿月威光猶如百千日聲若天鼓俱翅羅故我頂禮彌陀佛

觀音頂戴冠中住種種妙相寶莊嚴能伏外道魔憍慢故我頂禮彌陀佛

無比無垢廣淸淨眾徳皎潔如虛空所作利益得自在故我頂禮彌陀佛

十方名聞菩薩眾無量諸魔常讚歎爲諸眾生願力住故我頂禮彌陀佛

金底寶澗池生華善根所成妙臺座於彼座上如山王故我頂禮彌陀佛

十方所來諸佛子顯現神通至安樂瞻仰尊顏常恭敬故我頂禮彌陀佛

諸有無常無我等亦如水月電影露爲眾說法無名字故我頂禮彌陀佛

彼尊佛剎無惡名亦無女人惡道怖眾人至心敬彼尊故我頂禮彌陀佛

彼尊無量方便境無有諸趣惡知識往生不退至菩提故我頂禮彌陀佛

我說彼尊功徳事眾善無邊如海水所作善根淸淨者迴施眾生生彼土

哀愍覆護我令法種增長此世及後生願佛常攝受願共諸眾生往生安樂國

至心歸命禮西方極樂世界觀世音菩薩願共諸眾生往生安樂國。

至心歸命禮西方極樂世界大勢至菩薩願共諸眾生往生安樂國。

至心歸命禮西方極樂世界諸菩薩淸淨大海眾願共諸眾生往生安樂國◎

◎普爲師僧父母及善知識法界眾生。斷除三障。同得往生阿彌陀佛國。歸命懺悔至心懺悔。自從無始受身來。恒以十惡加眾生。不孝父母謗三寶。造作五逆不善業。以是眾罪因緣故。妄想顚倒生纏縛。應受無量生死苦。頂禮懺悔願滅除。懺悔已至心歸命禮阿彌陀佛。

至心勸請。諸佛大慈無上尊。恒以空慧照三界。眾生盲冥不覺知。永沈生死大苦海。爲拔羣生離諸苦。勸請常住轉法輪。勸請已至心歸命禮阿彌陀佛。

至心隨喜。歷劫已來懷嫉妬。我慢放逸由癡生。恒以瞋恚毒害火。焚燒智慧慈善根。今日思惟始惺悟。發大精進隨喜心。隨喜已至心歸命禮阿彌陀佛。

至心迴向。流浪三界內。癡愛入胎獄。生已歸老死。沈沒於苦海。我今修此福。迴生安樂土。迴向已至心歸命禮阿彌陀佛。

至心發願。願捨胎藏形。往生安樂國。速見彌陀佛。無邊功徳身。奉覲諸如來。賢聖亦復然。獲六神通力。救攝苦眾生。虛空法界盡。我願亦如是。發願已至心歸命禮阿彌陀佛﹝餘悉同上法﹞。

第四依天親菩薩願往生禮讚偈二十拜。當後夜時禮﹝懺悔同前後﹞。

世尊我一心歸命盡十方無礙光如來願生安樂國

觀彼世界相勝過三界道究竟如虛空廣大無邊際願共諸眾生往生安樂國

正道大慈悲出世善根生淨光明滿足如鏡日月輪願共諸眾生往生安樂國

備諸珍寶性具足妙莊嚴無垢光焰熾明淨曜世間願共諸眾生往生安樂國

寶華千萬種彌覆池流泉微風動花葉交錯光亂轉願共諸眾生往生安樂國

宮殿諸樓閣觀十方無礙雜樹異光色寶欄徧圍遶願共諸眾生往生安樂國

無量寶交絡羅网徧虛空種種鈴發響宣吐妙法音願共諸眾生往生安樂國

梵音悟深遠微妙聞十方正覺阿彌陀法王善住持願共諸眾生往生安樂國

如來淨華眾正覺花化生愛樂佛法味禪三昧爲食願共諸眾生往生安樂國

永離身心惱受樂常無間大乘善根界等無譏嫌名願共諸眾生往生安樂國

女人及根缺二乘種不生眾生所願樂一切能滿足願共諸眾生往生安樂國

無量大寶王微妙淨花臺相好光一尋色像超羣生願共諸眾生往生安樂國

天人不動眾淸淨智海王如須彌山王勝妙無過者願共諸眾生往生安樂國

天人丈夫眾恭敬遶瞻仰雨天樂花衣妙香等供養願共諸眾生往生安樂國

安樂國淸淨常轉無垢輪一念及一時利益諸羣生願共諸眾生往生安樂國

讚佛諸功徳無有分別心能令速滿足功徳大寶海願共諸眾生往生安樂國

哀愍覆護我令法種增長此世及後生願佛常攝受願共諸眾生往生安樂國

至心歸命禮西方極樂世界觀世音菩薩願共諸眾生往生安樂國

至心歸命禮西方極樂世界大勢至菩薩願共諸眾生往生安樂國

至心歸命禮西方極樂世界諸菩薩淸淨大海眾願共諸眾生往生安樂國

普爲師僧父母及善知識法界眾生。斷除三障。同得往生阿彌陀佛國。歸命懺悔。

第五依彥琮法師願往生禮讚偈。二十二拜。當旦起時禮﹝懺悔同前後﹞。

法藏因彌遠極樂果還深異珍參作地眾寶間爲林華開希有色波揚實相音何當蒙授手一遂往生心願共諸眾生往生安樂國

濁世難還入淨土願逾深金繩直界道珠网縵垂林見色皆眞色聞音悉法音莫謂西方遠惟須十念心願共諸眾生往生安樂國

已成窮理聖眞有徧空威在西時現小俱是暫隨機葉珠相映飾沙水共澄輝欲得無生果彼土必須依願共諸眾生往生安樂國

五山毫獨朗寶手印恒分地水俱爲鏡香華同作雲業深成易往困淺實難聞必望除疑惑超然獨不羣願共諸眾生往生安樂國

千輪明足下五道現光中悲引恒無絕人歸亦未窮口宣猶在定心靜更飛通聞名皆願往日發幾花叢願共諸眾生往生安樂國

慧力標無上身光備有緣動搖諸寶國侍坐一金蓮鳥羣非實鳥天類豈眞天須知求妙樂會是戒香全願共諸眾生往生安樂國

心帶眞慈滿光含法界圓無緣能攝物有想定非難華隨本心變宮移身自安希聞出世境須共入禪看願共諸眾生往生安樂國

迴向漸爲功西方路稍通寶幢承厚地天香入遠風開華重布水覆网細分空願生何意切正爲樂無窮願共諸眾生往生安樂國

欲選當生處西方最可歸間樹開重閣滿道布鮮衣香飯隨心至寶殿逐身飛有緣皆得入只是往人希願共諸眾生往生安樂國

十劫道先成嚴界引羣萌金沙徹水照玉葉滿枝明鳥本珠中出人惟華上生敢請西方聖早晚定相迎願共諸眾生往生安樂國

十方諸佛國盡是法王家偏求有緣地冀得早無邪八功如意水七寶自然華於彼心能係當必往非賒願共諸眾生往生安樂國

淨國無衰變一立古今然光臺千寶合音樂八風宣池多說法鳥空滿散花天得生不畏退隨意晚開蓮願共諸眾生往生安樂國

坐華非一像聖眾亦難量蓮開人獨處波生法自揚無災由處靜不退爲朋良問彼前生輩來斯幾劫彊願共諸眾生往生安樂國

光舒救毘舍宮立引韋提天來香蓋捧人去寶衣齎六時聞鳥合四寸踐華低相看無不正豈復有長迷願共諸眾生往生安樂國

普爲弘三福咸令滅五燒發心功已至係念罪便消鳥化珠光轉風好樂聲調俱忻行道易寧愁聖果遙願共諸眾生往生安樂國

珠色仍爲水金光卽是臺到時華自散隨願葉還開遊池更出沒飛空互往來眞心能向彼有善併修廻願共諸眾生往生安樂國

洗心甘露水悅目妙花雲同生機易識等壽量難分樂多無廢道聲遠不妨聞如何貪五濁安然火自焚願共諸眾生往生安樂國

臺裹天人現光中侍者看懸空四寶閣臨逈七重欄疑多邊地久徳少上生難且莫論餘願西望已心安願共諸眾生往生安樂國

六根常合道三塗永絕名念頃遊方徧還時得忍成地平無極廣風長是處淸寄言有心輩共出一危城願共諸眾生往生安樂國

哀愍覆護我令法種增長此世及後生願佛常攝受願共諸眾生往生安樂國

至心歸命禮西方極樂世界觀世音菩薩願共諸眾生往生安樂國

至心歸命禮西方極樂世界大勢至菩薩願共諸眾生往生安樂國

至心歸命禮西方極樂世界諸菩薩淸淨大海眾願共諸眾生往生安樂國

普爲師僧父母善知識法界眾生斷除三障。同得往生阿彌陀佛國。歸命懺悔。

第六比丘善導願往生禮讚偈依十六觀作二十拜。當日中時禮﹝懺悔同前後﹞。

觀彼彌陀極樂界廣大寬平眾寶成四十八願莊嚴起超諸佛剎最爲精本國他方大海眾窮劫算數不知名普勸歸西同彼會恒沙三昧自然成

地下莊嚴七寶幢無量無邊無億數八方八面百寶成見彼無生自然悟無生寶國永爲常一一寶流無數光行者傾心常對目騰神踊躍入西方

地上莊嚴轉無極金繩界道非工匠彌陀願智巧莊嚴菩薩人天散華上寶地寶色寶光嚴一一光成無數臺臺中寶樓千萬億臺側百億寶幢圍

一一臺上虛空中莊嚴寶樂亦無窮八種淸風尋光出隨時鼓樂應機音機音正受稍爲難行住坐臥攝心觀惟除睡時常憶念三昧無爲卽涅槃

寶國寶林諸寶樹寶華寶葉寶根莖或以千寶分林異或有百寶共成行行行相當葉相次色各不同光亦然等量齊髙三十萬枝條相觸說因緣

七重羅网七重宮綺互迴光相映發化天童子皆充徧瓔珞輝光超日月行行寶葉色千般華敷等若旋金輪果變光成眾寶蓋塵沙佛剎現無邊

寶池寶岸寶金沙寶渠寶葉寶蓮華十二由旬皆正等寶羅寶网寶欄遮徳水分流尋寶樹聞波覩樂證恬怕寄語有緣同行者努力翻迷還本家

一一金繩界道上寶樂寶樹千萬億諸天童子散香花他方菩薩如雲集無量無邊無能計稽首彌陀恭敬立風鈴樹響徧虛空歎說三尊無有極

彌陀本願華王座一切眾寶以爲成臺上四幢張寶幔彌陀獨坐顯眞形眞形光明徧法界蒙光觸者心不退晝夜六時專想念終時快樂如三昧

彌陀佛身徧法界影現眾生心想中是故勸汝常觀察依心起相表眞容眞容寶像臨華座心開見彼國莊嚴寶樹三身華徧滿風鈴樂響與文同

彌陀身色如金山相好光明照十方惟有念佛蒙光攝當知本願最爲彊十方如來舒舌證專稱名號至西方到彼華臺聞妙法十地願行自然彰

觀音菩薩大慈悲已得菩提捨不證一切五道內身中六時觀察三輪應應現身光紫金色相好威儀轉無極恒舒百億光王手普接有緣歸本國

勢至菩薩難思議威光普照無邊際有緣眾生蒙光觸增長智慧超三界法界傾搖如轉蓬化佛雲集滿虛空普勸有緣常憶念永絕胞胎證六通

正坐加趺入三昧想心乘念至西方覩見彌陀極樂界地上虛空七寶粧彌陀身量極無邊重勸眾生觀小身丈六八尺隨機現圓光化佛等前眞

上輩上行上根人求生淨土斷貪瞋就行差別分三品五門相續助三因一日七日專精進畢命乘臺出六塵慶哉難逢今得遇永證無爲法性身

中輩中行中根人一日齋戒處金蓮孝養父母教迴向爲說西方快樂因佛與聲聞眾來取直到彌陀華座邊百寶華籠經七日三品蓮開證小眞

下輩下行下根人十惡五逆等貪瞋四重偸僧謗正法未曾慚愧悔前愆終時苦相皆雲集地獄猛火罪人前忽遇往生善知識急勸專稱彼佛名化佛菩薩尋聲到一念傾心入寶蓮三業障重開多劫于時始發菩提因

樂何啻樂事難思議無邊菩薩爲同學性海如來盡是師渴聞波若絕思漿念食無生卽斷飢一切莊嚴皆說法無心領納自然知七覺花池隨意入八輩凝神會一枝彌陀心水沐身頂觀音大勢與衣披歘爾騰空遊法界須臾授記號無爲如此逍遙無極處吾今不去待何時

哀愍覆護我令法種增長此世及後生願佛常攝受

至心歸命禮西方阿彌陀佛觀音勢至諸菩薩淸淨大海眾願共諸眾生往生安樂國。

普爲師僧父母及善知識法界眾生。斷除三障。同得往生阿彌陀佛國。歸命懺悔。

上二品懺悔發願等同前。須要中要取初。須略中略取中。須廣中廣取下。其廣者就實有心願生者而勸。或對四眾。或對十方佛。或對舍利尊像大眾。或對一人若獨自等。又向十方盡虛空三寶及盡眾生界等。具向發露懺悔。懺悔有三品上中下。上品懺悔者。身毛孔中血流眼中血出者。名上品懺悔。中品懺悔者。徧身熱汗從毛孔出眼中血流者。名中品懺悔。下品懺悔者。徧身徹熱眼中淚出者。名下品懺悔。此等三品𨿽有差別。卽是久種解脫分善根人。致使今生敬法重人不惜身命。乃至小罪若懺。卽能徹心徹髓能如此懺者。不問久近。所有重障頓皆滅盡。若不如此。縱使日夜十二時急走終是無益。若不作者應知。𨿽不能流淚流血等。但能眞心徹到者。卽與上同。敬白十方諸佛十二部經一切賢聖。及一切天龍八部法界眾生現前大眾等。證知我某甲發露懺悔。從無始已來。乃至今身。殺害一切三寶師僧父母六親眷屬善知識法界眾生。不可知數。偸盜一切三寶師僧父母六親眷屬善知識法界眾生物。不可知數。於一切三寶師僧父母六親眷屬善知識法界眾生上起邪心。不可知數。妄語欺誑一切三寶師僧父母六親眷屬善知識法界眾生。不可知數。綺語調弄一切三寶師僧父母六親眷屬善知識法界眾生。不可知數。惡口罵辱誹謗毀呰一切三寶師僧父母六親眷屬善知識法界眾生。不可知數。兩舌鬭亂破壞一切三寶師僧父母六親眷屬善知識法界眾生。不可知數。或破五戒八戒十戒十善戒二百五十戒五百戒菩薩三聚戒十無盡戒。乃至一切戒及一切威儀戒等。自作教他見作隨喜。不可知數。如是等眾罪。亦如十方大地無邊微塵無數。我等作罪亦無邊無數。虛空無邊。我等作罪亦復無邊。法界無邊亦如上。法性無邊亦如上。佛無邊亦如上。如是等罪上至諸菩薩。下至聲聞緣覺。所不能知。惟佛與佛乃能知我罪之多少。今於三寶前法界眾生前。發露懺悔不敢覆藏。惟願十方三寶法界眾生。受我懺悔憶我淸淨。始從今日願共法界眾生。捨邪歸正發菩提心。慈心相向佛眼相看。作菩提眷屬眞善知識。同生阿彌陀佛國。乃至成佛。如是等罪永斷。相續更不敢作。懺悔已。至心歸命禮阿彌陀佛。禮懺竟。若入觀及睡時。應發此願。若坐若立一心合掌。正面向西十聲稱阿彌陀佛觀音勢至諸菩薩淸淨大海眾竟。弟子現是生死凡夫。罪障深重輪迴六道。苦不可言。今遇善知識。得聞彌陀本願名號。一心稱念求願往生。願佛慈悲不捨本弘誓願攝受。弟子不識彌陀佛身相光明。願佛慈悲示現弟子身相。觀音勢至諸菩薩等。及彼世界淸淨莊嚴光明等相。道此語已。一心正念。卽隨意入觀及睡。或有正發願時卽得見之。或有睡時得見。此願比來亦大有現驗。問曰。稱念禮觀阿彌陀佛。現世有何功徳利益。答曰。若稱阿彌陀佛一聲。卽能除滅八十億劫生死重罪。禮念已下亦是。十往生經云。若有眾生念阿彌陀佛願往生者。彼佛卽遣二十五菩薩。擁護行者。若行若坐若住若臥。若晝若夜。一切時一切處。不令惡鬼惡神得其便也。又如觀經云。若稱禮念阿彌陀佛願往生彼國者。彼佛卽遣無數化佛無數化觀音勢至菩薩護念行者。復與前二十五菩薩等。百重千重圍遶行者。不問行住坐臥一切時處。若晝若夜常不離行者。今旣有斯勝益可憑。願諸行者各須至心求往。又如無量壽經云。若我成佛。十方眾生稱我名號下至十聲。若不生者。不取正覺。彼佛今現在世成佛。當知本誓重願不虛。眾生稱念必得往生。又如彌陀經云。若有眾生聞說阿彌陀佛。卽應執持名號。若一日若二日乃至七日。一心稱佛不亂。命欲終時。阿彌陀佛與諸聖眾現在其前。此人終時心不顚倒。卽得往生彼國。佛告舍利弗。我見是利故說是言。若有眾生聞說是者。應當發願願生彼國。次下說云。東方如恒河沙等諸佛。南西北方及上下一一方如恒河沙等諸佛。各於本國出其舌相徧覆三千大千世界。說誠實言。汝等眾生。皆應信是一切諸佛所護念經云何名護念。若有眾生。稱念阿彌陀佛。若七日及一日。下至一聲乃至十聲一念等。必得往生。證成此事故名護念經。次下又云。若稱佛往生者。常爲六萬恒沙等諸佛之所護念。故名護念經。今旣有此增上誓願可憑。諸佛子等。何不勵意去也。

集諸經禮懺儀卷下

