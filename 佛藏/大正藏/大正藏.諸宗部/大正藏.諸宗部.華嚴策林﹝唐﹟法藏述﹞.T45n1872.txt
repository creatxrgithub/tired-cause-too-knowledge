華嚴策林

右唐賢首國師述

夫華嚴宗旨。其義不一。究其了說。總明因果二門。因卽普賢行願。果卽舍那業用。此諸界爲體。緣起爲用。體用全收。圓通一際。語其所以。不出緣起。以義迴轉。鎔達有空。隨智鑑用。卽說多門。隨體湛宗。卽說一義。若論玄旨。一多不可。然以不爲了一不多爲了多。恒存常空常有。大況如此。粗陳梗槪。今就要義。略申問答。但述大意。餘屬經文。庶得道君子。探其趣焉。

一徵普眼二明理事三辨正因四融大小五結成壞六通二界七明隱顯八明因果九達色空

一徵普眼

問眼色相依。應有其事。根塵和合。其旨非無。緣會現時。云何得不﹝土﹡象﹞境。云何方名普眼私答曰五緣爲因。稱眼爲果。若緣發現。卽以緣名爲眼。若以因沒果中。緣皆號眼。然則全色爲眼。恒見而無緣。全眼爲色。恒稱見而非我。非我離於情想。無緣絕於貪求。收萬象於目前。全十方於眼際。是以緣義無盡。隨見見而不究。物性難見思。應法法而難准。十法則眼普義通。乃見通體久自隱。隱照之遂重重。然究十方於眼際。鏡空有而皎明。收萬象以成身。現理事而通徹。謹對。

二明理事

問緣起事相。分齊歷然。法界理性。無有所。若以存壞一。體用不巧。亦通事理。收爲不二。爲祛茲獘。庶皎玄宗私對。緣起事相。必收性而方成。法界玄宗。亦依緣而現空。有有交徹。體用玄通。言事卽有徹空源。談有乃空透有表。或時雙奪。纖毫之論不具。或時相成。廣大之談並見。現全收事全奪事而爲理。事非別事。物具理而爲事。何方空隨有現理遂事彰。一際通觀。萬物可定者矣。謹對。

三辨正因

問今時修道入行。必應見佛求法。從因至果。函蓋相依。若見三十二相爲因。遂卽無相可覩。若詮一空爲因。後恐理事懸別。請辨其佛之因。希聞成佛之果私對。佛以無生空寂爲身。亦以法界無起爲體。但證此理。佛隨理以現身。但入無生。法隨智以顯相。相卽無相。色身未足失理。無則不無。空門何得爲寔。久離寂默。三世之所未審。當已去色聲。六根之所罕接。然後證心內。照理成佛。亦同成靜息外緣。智就法亦同就。因滿卽果。克發心已成正覺之基。果滿卽因成。得道蓋自初心之本。何必全因至果。恐招所得之基全理事。將涉有性之論。謹對。

四融大小

問有大有小。相狀歷然。一廣一陜。事物差別。若以小收大。或恐大失本形。若以大收小。亦恐小傷無質。寬隘卽其不等。出入何得相容。遮却蒙雲。皎斯智日私對。大必收小方得名大。小必容大乃得小稱。各無自性。大小所以相容。並不竟成。廣陜以之齊納。是知大是小大。小是大小。小無定性。終自徧於十方。大非定形。歷劫皎於一世。則知小時正大芥子納於須彌。大時正小。海水納於毛孔。若不各壞性。出入何得不備。又以皆存本形。舒卷自然無礙。謹對。

五結成壞

問成壞之義。其勢𨿽明。差別異陳。復乖其致。今者成時壞居何所。壞時成在何方。若異聖乃不容。若同凡又不信。請以珠玉來酬。祛茲瓦礫私對。壞卽成處壞。亦壞卽成法界。空而恒有。存壞卽有徹於空壞。實存卽空彰於有表。然後異亦不異同。體之自皎明。迷之自蒙昧。若以性端結空有二邊。若以智照來通成壞一際。謹對。

六通二界

問眾生爲迷。諸佛爲悟。體𨿽是一。約用有差。若以眾生通佛。諸佛合迷。若以佛通眾生。眾生合悟。冀拂塵鏡以顯大明。庶闢玄關。開爲暗室私對曰。恒以非眾生爲眾生。亦非諸佛爲諸佛。不礙約存而恒奪。不妨壞而常成。隨緣具立眾生之名。豈有眾生可得。約體權施法身之號。寧有諸佛可求。莫不妄徹眞源。居一相而恒有。眞該妄末。入五道而常空。情該則二界難通智說乃一如易說。然後雙非雙立互成。見諸佛於眾生身。觀眾生於佛體。

七明隱顯

問隱顯之義。旨趣難原。依空色以通玄。約一多而顯密。若顯時有隱。觀色卽合見空。若隱時有顯。見寂應常覩動。請開法藏。此智珠私對。此能攝卽此云彼。若收此。亦此顯彼隱。隱在卽是顯在。顯時正是隱時。一壞全攝。多成此顯。全收彼隱。法體而恒明。明亦非顯。佛動而常寂。寂亦非隱。隱由顯立。法界開乎緣起中。顯由隱成。萬物鏡於一空之上。然見空卽是見色。了妄卽是了眞。詎歷八萬。體心之首。謹對。

八明因果

問因果相依。其猶函蓋。若從因獲果。卽果成異於因時。若卽因是果。眾生同於佛地。不得稱爲斷徳。茲又落常。幸旨迷方開斯正路私對曰。因果二位。同一緣起。相因成立。義不孤興。因徹果源。果究因末。普賢行願。方號圓因。舍那十身。遂稱滿果。然則法無前後。隨了處而因圓。佛𨿽斷常。遂悟時而理現。果果非是得。因亦不亡。猶是發心方驗。果究因際。菩薩已成正覺。卽知因源果位相望。自招斷常之失。同體一解。復招體用之識。自可緣起門中。許因相卽。法界證處果異預談。

九達色空

問緣起事。分齊差別。法界空理。離於限量。一通一礙自在之義有乖。或隱或顯。融會之端莫準。欲使力齊一味義顯同源。希聽徳音。願開髙唱私對。色攬空成。如動波之收水。事含理就。似金器此隨形。色依空立。空約色明。互奪則二義必亡。互成則兩門俱現。現時卽隱。故觀色而常空。空時卽顯。故觀空而恒色。色旣非色。空亦非空。互有力而互無。互相成而互奪。故無生之義遂彰。由相成。故緣起之門乃現。色無自性。舉體全空。空無自體。舉空全色。色空無二。圓通一際。更使一通一礙。溥在相而未融。有隱解在性而方中。謹對。

華嚴策林﹝終﹞

維時明治二十四年卯五月。南山留學之際。撿出此書於釋迦文院寶庫。偶接悲母四大不順之急報。欲直下山看病。乃祈平癒于三寶奉速寫畢。

