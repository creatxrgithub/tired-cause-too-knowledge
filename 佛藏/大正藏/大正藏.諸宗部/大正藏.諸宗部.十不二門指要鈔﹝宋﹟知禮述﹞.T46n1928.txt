指要鈔序

宋東山沙門遵式述

大教隆夷存乎其人﹐諸祖旣往玄化幾息﹐時不可以久替﹐必有間世者出焉。四明傳教導師禮公﹐實教門之偉人也﹗童子受經便能思義﹐天機特發不曰生知之上性者乎﹗及進具稟學於寶雲通師﹐初預法席﹐厥父夢其跪于師前﹐師執瓶水注於口中﹐其引若泉﹑其受若谷﹐於是乎天台大教圓頓之旨﹐一受卽了不俟再聞。師謂之曰﹕「子於吾言無所不達﹐非助我也。」逮師始滅﹐公復夢貫師之首擐于左臂而行。嘻﹗得非初表受習﹐若阿難瀉水分瓶之莫二也﹔後表傳持﹐操師種智之首而行化也。淳化初﹐郡之乾符寺請開講席﹐諸子悅隨若眾流會海﹐繇是堂舍側陋門徒漸繁﹐未幾遂遷于保恩院焉。《法華》《止觀》《金光明》諸部﹐連環講貫﹐歲無虛日。甞勗其徒曰﹕「吾之或出或處或默或語﹐未始不以教觀權實之旨﹐爲服味焉﹑爲杖几焉。汝無怠也﹗」大哉﹗若夫被寂忍之衣﹐據大慈之室﹐循循善誘不可得而稱矣﹗《釋籤》十不二門者﹐今昔講流以爲一難文也﹐或多註釋各陳異端﹐孰不自謂握靈蛇之珠﹑揮彌天之筆﹐豈思夫一家教觀﹐殊不知其啟發之所。公覽之再歎﹐豈但釋文未允﹐柰何委亂大綱。山隤角崩良用悲痛﹐將欲正舉捨我而誰﹗遂而正析斯文旁援顯據﹐綽有餘刃兼整大途﹐教門權實今時同昧者於茲判矣﹐別理隨緣其類也。觀道所託連代共迷者於茲見矣﹐指要所以其立也。至若《法華》《止觀》綱格之文﹐隱括錯綜略無不在﹐後之學者足以視近見遠﹐染指知味。《易》不云乎﹕「通天下之志﹐定天下之業﹐斷天下之疑。」實此一二萬言得矣。式忝同學也﹐觀者無謂吾之亦有黨乎﹖取長其理﹑無取長其情﹐文理明白﹐誰能隱乎云也。

十不二門指要鈔卷上

宋四明沙門知禮述

十不二門者﹐本出《釋籤》﹐豈須鈔解。但斯宗講者﹐或示或註﹐著述云云﹐而事理未明﹑解行無託﹐荊谿妙解翻隱於時﹑天台圓宗罔益于物﹐爰因講次對彼釋之﹐命爲「指要鈔」焉。蓋指介爾之心﹐爲事理解行之要也。聊備諸生溫習﹐敢期達士披詳邪﹖時大宋景徳元年歲在甲辰正月九日敍。

此文題目多本不同﹐或云法華本迹十妙不二門﹐或無本迹二字﹐有惟云玄文十不二門﹐此或以所通之義﹑所釋之文而冠於首﹐蓋不忘其本也﹐而盡是別錄者私安﹐取捨由情無勞苦諍﹐若十不二門四字﹐乃作者自立﹐故文云﹐爲實施權則不二而二﹐開權顯實則二而不二﹐法旣教部咸開成妙﹐故此十門不二爲目﹐須據此文釋其題旨﹐豈非四時三教所談﹐色心乃至受潤無不隔異故皆名二﹖今經開會實理旣彰﹐十異皆融互攝無外咸名不二﹐卽以不二當體爲門。然亦可云十不二爲能通﹐十妙爲所通。

問﹕「妙卽不二﹑不二卽妙﹐俱名俱體﹐何分能通所通﹖」

答﹕「今不以麁妙分能所﹐亦不以名體分之﹐蓋以十妙法相該博﹐學者難入﹐此文撮要徑顯彼意﹐乃以略顯廣﹑以易通難﹐義立能通所通﹐數至十者﹐蓋從十妙而立﹐𨿽立門對妙互有多少﹐而不虧本數也。此且總明﹐待至釋文更爲點示。」

若欲標述作人者﹐卽是荊谿尊者。旣是後人錄出﹐不可正斥其諱。

釋文爲三﹕初﹑總敍立意﹐二﹑從一者去﹐列門解釋﹐三﹑是故十門訖文﹐結攝﹐重示此三卽擬三分也。

初﹑敍前文立述作之意﹐又二﹕

初﹑十妙意。然者是也﹐卽領上之辭﹐亦信解之語﹐若不信者乃云不然。此迹門等者﹐指上玄文所談十妙﹐境智行位因也﹐三法果也﹐感應兼自他﹐神通說法﹐是能化者﹐作屬自也﹐眷屬利益是所化者﹐事屬他也。故因等四收十妙盡﹐一代教門所明法相豈過於此﹗今於十義﹐皆用待絕二妙而融會之令無壅礙﹐故云融通入妙。

二﹑凡諸下﹐眾釋意。如初理境具有七科﹐一一皆用四教揀之﹐意開藏等俱圓﹐復以五味判之﹐欲開兼等皆妙﹐卽使醍醐之外更無餘味﹐如此釋之方稱妙法。智行乃至利益各明種種法相﹐無不皆用四教五味﹐判後開之皆成極味。

二﹑觀心下﹐敍觀略。樞卽門之要也﹐機謂機關﹐有可發之義。蓋一切教行皆以觀心爲要﹐皆自觀心而發﹐觀心空故一切法空﹐卽所修諸行﹑所起諸教皆歸空也﹐假中亦然﹐豈不以觀心爲樞機邪﹗然今玄文未暇廣明﹐寄諸文末略點示爾。又𨿽據義一一合有﹐爲避繁文故有存沒。如十二因緣﹐境後則有﹑四諦則略﹐蓋有止觀。對此明乎教觀旁正﹐如常所說﹐託事則借彼事義立境立觀﹐如王舍﹑耆山等﹐附法則攝諸法相入心成觀﹐如四諦﹑五行等﹐旣非專行﹐故十乘不委。此卽《義例》約行等三種觀相也。

初﹑重示大部意。更舉十妙方出其意﹐能化卽應﹐并神通說法也﹐所化卽感﹐及眷屬利益也﹐此十乃是一代教中能詮名字﹐大部明此意﹐在開顯諸名咸妙故也。須辨十者﹐欲收始末自他盡故。始謂境等﹐卽自行因﹐末謂三法﹐卽自行果﹐自他如前。若辨此十一一咸妙﹐則了如來出世意盡。

初﹑爲成妙解。欲知此十皆妙﹐須了開顯大綱﹐卽三千世間俱空假中﹐是今經之大體﹑能開之絕妙﹐境卽此故事理俱融﹐智發此故無緣﹐行起此故無作﹐位歷此故相攝﹐三法究盡此故果滿﹐生具此故一念能感﹐佛得此故無謀而應﹐神通用此故化化無窮﹐說法據此故施開自在﹐眷屬全此故天性相關﹐利益稱此故無一不成佛。今此十門正示於此﹐若能知者名發妙解。

二﹑故撮下﹐爲成妙行。言觀法者十乘也﹐應知止觀十乘是別論行相﹐而一一乘不離三千﹐卽空假中﹐故云觀法大體。《義例》云﹕「散引諸文該乎一代﹐文體正意惟歸二經﹐一依《法華》本迹顯實﹐二依《涅槃》扶律顯常﹐以此二經同醍醐故。」是知用此十妙絕待之義爲觀體者﹐方譬日光不與暗共。又此三千法門徧於諸法﹐若色若心﹑依之與正﹑眾生諸佛﹑剎剎塵塵無不具足﹐故《華嚴》云﹕「如心佛亦爾﹐如佛眾生然﹐心佛及眾生﹐是三無差別。」故今家釋經題法字﹐約此三法各具三千互具互融方名妙法。然𨿽諸法彼彼各具﹐若爲觀體必須的指心法三千﹐故玄文云﹐佛法太髙﹐眾生法太廣﹐於初心爲難﹐心佛及眾生﹐是三無差別﹐觀心則易。又《義例》云﹕「修觀次第必先內心」﹐今家凡曰觀心﹐皆此意也。故今文中撮乎十妙入一念心。十門示者爲成觀體故也﹐若不爾者﹐何故節節惟約心說﹐豈塵剎生佛而不具邪﹖若不見此﹐全失今文述作之意也。

二﹑若解下﹐例後義彰法理無殊二﹕

初﹑例本妙。若本若迹各論十妙而不同者﹐但是互有離合故也。迹因具明境智行位四者﹐離因故迹﹔果惟明三法一妙者﹐合果故本。中不云境等﹐惟明一本因妙者﹐合因故﹔本果之外﹐更立本國土﹑本涅槃﹑本壽命者﹐離果故。故知惟云因妙必具境等﹐惟云三法必具國土等﹐若知因果不殊﹐自他豈應有異﹖以本初坐道場時亦徧赴物﹐豈不現通說法﹐豈無眷屬獲益邪﹖應知久近𨿽異﹐皆以三千俱空假中而爲大綱﹐故云不思議一。

二﹑況體下﹐例四章。如上所明二十重妙﹐皆是釋名而含體等﹐以釋名是總﹑三章是別﹐總總別故﹐目十妙中境卽是體﹐智行位法是宗﹐應等三妙是用﹐感及眷屬旣獲利益﹐必合從因至果還起利他之用亦具體等﹐故云秖是自他因果法故。又名等四章皆是被下之法﹐卽屬教也﹐而須以相別其麁妙。今之四章﹐出前三教四時之上﹐復能開前令皆圓妙﹐故永異之言含其待絕﹐以惟今經能徧開故。

三﹑若曉下﹐別示妙體令解行俱成三﹕

初﹑指妙歸心。三千妙體爲教所歸﹐故一期之內五味傳傳相生故縱﹐四教各各趣理故橫﹐而所詮法𨿽有顯覆﹐準今經意﹐未嘗暫離三千妙法。又𨿽諸法皆具三千﹐今爲易成妙解妙觀故﹐的指一念卽三法﹐妙中特取心法也。應知心法就迷就事而辨﹐故《釋籤》云﹐眾生法﹐一往通因果﹐二往惟局因﹐佛法定在果﹐心法定在因。若約迷悟分之﹐佛惟屬悟﹐二皆在迷。復就迷中眾生屬他﹐通一切故﹐心法屬己﹐別指自心故。四念處節節皆云觀一念無明心﹐止觀初觀陰入心九境﹐亦約事中明心﹐故云煩惱心﹑病心乃至禪見心等。及隨自意中四運心等﹐豈非就迷就事辨所觀心。有人解今一念云是眞性﹐恐未稱文旨。何者﹖若論眞性﹐諸法皆是﹐何獨一念﹗又諸文多云觀於己心﹐豈可眞理有於己他﹖更有人全不許立陰﹑界﹑入等爲所觀境﹐惟云不思議境﹐此之二師灼然違教﹐惟《摩訶止觀》先於六章廣示妙解﹐豈不論諸法本眞皆不思議﹖然欲立行造修﹐須揀入理之門﹑起觀之處﹐故於三科揀却界﹑入復於五陰﹐又除前四的取識陰﹐《輔行》又揀能招報心﹐及以發得屬於下境﹐此是去丈就尺﹐去尺就寸﹐如炙得穴也。乃依此心觀不思議﹐顯三千法乃至貪瞋等心﹐及諸根塵﹐皆云觀陰﹑入﹑界及下九境﹐文中揀判毫末不差﹐豈是直云眞性及不思議﹖

問﹕「常坐中云﹐以法界對法界起法界﹔安心中云﹐但信法性﹐不信其諸﹔及節節云不思議境。今何不許﹖」

答﹕「此等諸文皆是能觀觀法﹐復是所顯法門﹐豈不讀《輔行》中分科之文﹐先重明境﹐卽去尺就寸文也﹐次明修觀﹐卽觀不思議境等十乘文也。況《輔行》委示二境之相非不分明﹐豈得直以一念名眞理及不思議邪﹗應知不思議境對觀智邊不分而分名所觀境﹐若對所破陰等諸境﹐故不思議境之與觀皆名能觀。故《止觀》云﹕『譬如賊有三重﹐一人器械鈍﹑身力羸﹑智謀少﹐先破二重﹐更整人物方破第三﹐所以遲迴日月﹔有人身壯﹑兵利﹑權多﹐一日之中卽破三重。』《輔行》釋云﹕『約用兵以譬能所』﹐『今以身壯譬圓三諦﹐兵利譬圓三止﹐權多譬圓三觀﹐械等並依身力故也。』上皆《輔行》文也﹐豈非諦觀俱爲能觀邪﹗今更自立一譬﹐雙明兩重能所如器﹐諸淳朴豈單用槌而無砧邪﹖故知槌砧自分能所﹐若望淳朴皆屬能也。智者以諭得解﹐幸可詳之。皆爲不辯兩重所觀﹐故迷斯旨。又若不立陰等爲境﹐妙觀就何處用﹖妙境於何處顯﹖故知若離三道卽無三徳﹐如煩惱卽菩提﹑生死卽涅槃﹐玄文略列十乘﹐皆約此立。又《止觀大意》以此二句爲發心立行之體格﹐豈有圓頓更過於此﹖若如二師所立﹐合云菩提卽菩提﹑涅槃卽涅槃也。又引常坐中起對俱法界者﹐今問法界因何有起對邪﹖須知約根﹑塵﹑識故方云起對法界﹐故《義例》釋此文云﹐體達﹝修觀﹞若起若對﹝陰入﹞不出法界﹝成不思議﹞。彼有約理﹑約觀﹑約果三義﹐此文正約觀行辨也。又安心文云﹐惟信法性者﹐未審信何法爲法性邪﹖而不知此文正是於陰修乎止觀﹐故《起信論》云﹕『一切眾生從本已來未曾離念。』又下文云『濁成本有』﹐若不觀三道卽妙﹐便同偏觀淸淨眞如。荊谿還許不﹖故《輔行》解安住世諦云『以止觀安故世諦方成不思議』﹐又云『安卽觀也』。故談圓妙﹐不違現文方爲正說。今釋一念﹐乃是趣舉根塵和合一剎那心﹐若陰若惑﹑若善若惡皆具三千﹐皆卽三諦﹐乃十妙之大體﹐故云咸爾。斯之一念爲成觀故﹐今文專約明乎不二﹐不可不曉﹐故茲委辨。」

問﹕「相傳云﹐達磨門下三人得法而有淺深﹐尼總持云﹐斷煩惱﹑證菩提。師云﹐得吾皮。道育云﹐迷卽煩惱﹑悟卽菩提。師云﹐得吾肉。慧可云﹐本無煩惱元是菩提。師云﹐得吾髓。今煩惱卽菩提等﹐稍同皮肉之見﹐那云圓頓無過﹖」

答﹕「當宗學者因此語故迷名失旨﹐用彼格此陷墜本宗﹐良由不窮卽字之義故也。應知今家明卽永異諸師﹐以非二物相合﹐及非背面相翻﹐直須當體全是方名爲卽。何者﹖煩惱生死旣是修惡﹐全體卽是性惡法門﹐故不須斷除及翻轉也。諸家不明性惡﹐遂須翻惡爲善﹑斷惡證善﹐故極頓者仍云本無惡元是善﹐旣不能全惡是惡﹐故皆卽義不成。故第七記云﹐忽都未聞性惡之名﹐安能信有性徳之行﹖」

「若爾﹐何不云煩惱卽煩惱等﹐而云菩提涅槃邪﹖」

答﹕「實非別指﹐秖由性惡融通寂滅﹐自受菩提涅槃之名﹐蓋從勝立也。此則豈同皮肉之見乎﹖又旣煩惱等全是性惡﹐豈可一向云本無耶﹖然汝所引達磨印於可師﹐本無煩惱元是菩提等﹐斯乃圭峯異說﹐致令後人以此爲極﹐便棄三道惟觀眞心。若據祖堂自云﹐二祖禮三拜﹐依位立。豈言煩惱菩提一無一有耶﹖故不可以圭峯異說﹐而格今家妙談爾。」

﹝元本云﹕「此乃又超得髓之說也﹐可師之見﹐意縱階此﹐語且未圓。」問﹕「今明圓教﹐豈不論斷惑證理及翻迷就悟邪﹖若論者﹐何異持﹑育之解﹖」答﹕「秖如可師豈不斷惑翻迷﹖豈亦同前二邪﹖故知凡分漸頓﹐蓋論能斷能翻之所以爾。」﹞

「今旣約卽論斷故無可滅﹐約卽論悟故無可翻﹐煩惱生死乃九界﹐法旣十界互具方名圓﹐佛豈壞九轉九邪﹖如是方名達於非道﹐魔界卽佛。故圓家斷證迷悟但約染淨論之﹐不約善惡淨穢說也。諸宗旣不明性具十界﹐則無圓斷圓悟之義﹐故但得卽名而無卽義也。此乃一家教觀大途﹐能知此已﹐或取或捨﹐自在用之﹐故《止觀》亦云『惟信法性﹐不信其諸』﹐語似棄妄觀眞﹝元云豈異可師之說﹞。而《義例》判云﹐破昔計故約對治說﹐故知的示圓觀﹐須指三道卽是三徳﹐故於陰等觀不思議也。若不精揀何稱圓修﹖此義難得的當﹐至因果不二門更爲甄之。」

二﹑則止下﹐示成由行。已約心法顯乎妙旨﹐𨿽知十妙不離一念﹐若非妙行何能成之﹖故玄文𨿽立觀心﹐而且託事附法蓋非部意﹐故多闕略。若具論能成之功﹐須指摩訶止觀也。故境等五妙且論諸聖及佛世當機所觀﹑所發﹑所行﹑所歷﹑所究盡法﹐而於我曹稟教行人如何成就﹐故令修止觀用十法成乘﹐方能親觀妙境﹐發智﹑立行﹑歷位﹑登果﹐故彼十乘能令行人成就自行因果也。

言起教一章成今化他能所者﹐彼文起教𨿽卽弗宣﹐而且不出裂网之意﹐此裂网文泛論生起﹐𨿽在果後化他﹐細尋其意﹐多明初心自行﹐故文云﹐種種經論開人眼目﹐執此疑彼﹑是一非諸﹐今融通經論解結出籠﹐豈非始行能裂他网﹗又文云﹐若人善用止觀觀心﹐則內慧明了﹐通達漸頓諸教﹐如破微塵出大千經卷﹐河沙佛法一心中曉﹐豈非自行起教。又云﹐若欲外益眾生逗機設教等﹐此文方是果後化他也。《輔行》二釋﹐謂化他裂网﹑自行裂网﹐但自行文略﹐故讀者多暗。至于歸大處文﹐亦爲初心修觀而說﹐故云膠手易著﹑寱夢難醒﹐封文齊意自謂爲是﹐乃至云爲此意故須論旨歸。故知五略十廣𨿽該自他﹑始終而盡﹐是行者修法若了彼文﹐方可銷今相成之意。故今十門從染淨不二已去﹐皆指果後設化之相﹐悉在初心剎那一念﹐而必須三觀功成此用方顯﹐故文云﹐故須初心而遮而照等。故知能修起教之觀﹐則能成就應機現通說法之用也。此意稍隱﹐解者方知。不作此解﹐則《止觀》裂网旨歸之文﹐《記》中自行之釋﹐及今相成之語﹐如何銷之﹖若云但修十乘果用自顯者﹐則合云十乘成今化他能所爾。

三﹑則彼下﹐功成識體。故知得此相成之意﹐則不唐學問﹑不謾修行﹐教下所詮妙體可識。

四﹑故更下﹐結示立名使詮旨斯顯四﹕

初﹑立門所由。如文。

二﹑何者下﹐出門名義。理事三千本皆融卽﹐實機未熟權化宜施﹐佛須物情分隔而說﹐故云不二而二﹐半滿諸法暫有差殊﹐權化若成實理須顯﹐佛隨自意開會而談﹐故云二而不二。境等十法卽是所通﹐旣約教部判後開之俱圓俱妙﹐故能通門宜名不二。

三﹑各自髙深。一家所判﹐法門名義無間髙下﹐己他無不理性本具﹐全性起修分顯究盡﹐故今十門一一如是﹐皆爲觀體﹐其義更明。然事異故六﹑理一故卽﹐此宗學者誰不言之﹐而的當者無幾。應知圓家明理已具三千﹐而皆性不可變﹐約事乃論迷解﹑眞似﹑因果有殊。故下文云﹐三千在理同名無明﹐三千果成咸稱常樂﹝約事明六﹞﹐三千無攺無明卽明﹐三千並常俱體俱用﹝約理明卽﹞。若見斯旨﹐稍可持論。

二﹑是中下﹐對妙。七科之境不出色心﹐此二不二則諸境皆妙﹐故云第一從境立名。智﹑行二法正論修相﹐儻二境不融﹑修性有異﹐則不成妙﹐故二三從智行立名。位多在相﹑三法惟果﹐若了始終理一﹐此二皆妙﹐故第四從位法立名。通應二事果後利他﹐旣是淨用依正必融﹐縱是他機亦同自體﹐此之妙事在今染心﹐能如是觀妙用方顯﹐故五六七從感應﹑神通立名。三業是能說之人﹐權實是所說之法﹐此二若融說法方妙﹐故八九從說法立名。眷屬是三艸二木﹐利益由法雨所滋﹐若知本一地雨則權實益等﹐故第十從眷屬利益立名。立此十門﹐意成十妙解行故也。

初﹑標一切諸法無非妙境。本文七科亦且從要﹐七科尚廣妙旨難彰﹐今以色心二法收盡﹐故大論云﹕「一切世間中﹐惟有名與色﹐若欲如實說﹐但當觀名色。」此二不二諸法皆妙﹐故今攝別入總﹐特指心法明乎不二﹐以此爲門則解行易入也。

初﹑約諸境明總別二﹕

初﹑雙標。總在一念者﹐若論諸法互攝﹐隨舉一法皆得爲總﹐卽三無差別也。今爲易成觀故﹐故指一念心法爲總。然此總別不可分對理事﹐應知理具三千﹑事用三千各有總別﹐此兩相卽方稱妙境。

初﹑別。十如中﹐相可別故屬色﹔性據內故屬心﹔《觀音玄義》指心爲體﹐而諸文中雙取色心﹔力﹑作單不能運﹔緣或指愛或指具度﹐旣存兩說義必雙兼﹐若云業爲因者﹐則似兼色﹐今從習邊故因果皆心﹔五陰皆報則須兼心﹐今從受身約色義彊﹔本末究竟文𨿽不對﹐旣論三等﹐同後三諦﹐因緣中現未七支皆須雙具﹐識﹑名𨿽獨必含中陰故亦兩兼﹐行﹑有是業不可徧屬﹐無明﹑愛﹑取惟心可知。諸諦中﹐苦同七支﹑集旣兼業﹑道亦含戒﹐皆具色心﹐俗論諸法兼二可知。滅及眞中一實無諦﹐體惟是理無相可表﹐並心證故故不兼色。然上所對不可永殊﹐欲成別義故且從彊。

二﹑旣知下﹐次總。前約諸法不失自體爲別﹐今明諸法同趣剎那爲總﹐終日不失終日同趣﹐性具諸法總別相收﹐緣起諸法總別亦爾﹐非謂約事論別﹑以理爲總。又復應知﹐若事若理﹐皆以事中一念爲總﹐以眾生在事未悟理故﹐以依陰心顯妙理故。

問﹕「他云﹐一念卽一性也﹐一念靈知性體常寂﹐又云﹐性卽一念﹐謂心性靈寂﹐性卽法身﹐靈卽般若﹐寂卽解脫。又云﹐一念眞知妙體。又云﹐並我一念淸淨靈知。據此等文﹐乃直指文中一念﹐名眞淨靈知﹐是約理解。今云屬事﹐是陰入法。與他所指﹐賒切如何﹖」

答﹕「此師秖因將此一念約理釋之﹐致與一家文義相違。且違文者﹐一﹑違玄文。彼判心法定在因﹑佛法定在果﹐眾生法一往通因果﹐二往則局因。他執心法是眞性﹐故乃自立云﹐心非因果。又礙定在因句﹐復自立云﹐約能造諸法故判爲因﹐佛定在果者﹐乃由研修覺了究盡爲果。今問﹕旣將因果分判法相﹐何得因果却不相對﹖果若從覺﹐因須指迷﹐何得自立理能造事而爲因邪﹖旣不相對﹐何名分判﹖又違《華嚴》心造之義﹐彼經如來林菩薩說偈云﹕『心如工畫師﹐造種種五陰﹐一切世間中﹐無法而不造。如心佛亦爾﹐如佛眾生然﹐心佛及眾生﹐是三無差別。』《輔行》釋云﹐心造有二種﹐一者約理﹐造卽是具﹐二者約事﹐卽三世變。造等心法旣有二造﹐經以心例於佛﹐復以佛例於生﹐故云『如心佛亦爾﹐如佛眾生然』﹐是則三法各具二造方無差別﹐故荊谿云﹐不解今文如何銷偈『心造一切三無差別』﹖何忽獨云心造諸法得名因邪﹖據他所釋﹐心法是理﹐惟論能具能造﹐生佛是事﹐惟有所具所造﹐則心造之義尚虧﹐無差之文永失矣。又若約能造釋因﹐則三法皆定在因﹐以皆有二造故。此文應今家立義綱格﹐若迷此者﹐一家教旨皆翻倒也﹐焉將此解定教文之欠剩邪﹗

「二﹑違《大意》及《金剛錍》。他自引云﹐隨緣不變名性﹐不變隨緣名心。引畢乃云﹐今言心卽眞如不變性也。今恐他不許荊谿立義。何者﹖旣云不變隨緣名心﹐顯是卽理之事﹐那得直作理釋﹖若云﹐𨿽隨緣邊屬事﹐事卽理故﹐故指心爲不變性者。佛法生法豈不卽邪﹖若皆卽理﹐何獨指心名不變性﹖故《金錍》云﹕『眞如是萬法﹐由隨緣故﹐萬法是眞如﹐由不變故。』故知若約萬法卽理﹐則生佛﹑依正俱理﹐皆不變故﹐何獨心是理邪﹖若據眾生在事﹐則內外色心俱事﹐皆隨緣故﹐何獨心非事邪﹖他云﹐生佛是因果﹐法心非因果。驗他直指心法名理﹐非指事卽理﹐生佛二事會歸心故方云卽理﹐亦非當處卽具三千。是知他師𨿽引惟色之言﹐亦秖曲成惟眞心爾。況復觀心自具二種﹐卽惟識觀及實相觀﹐因何纔見言心便云是理﹖又實相觀𨿽觀理具﹐非淸淨理﹐乃卽事之理也﹐以依陰等顯故。」

問﹕「若爾﹐二觀皆依事﹐如何分邪﹖」

答﹕「實相觀者﹐卽於識心體其本寂﹐三千宛然卽空假中。惟識觀者﹐照於起心變造十界卽空假中。故《義例》云﹐夫觀心法有理有事﹐從理則惟達法性更無餘途﹐從事則專照起心四性叵得﹐亦名本末相映事理不二。又應知﹐觀於內心二觀旣爾﹐觀於外境二觀亦然﹐此皆《止觀》及《輔行》文意﹐非從臆說。他云﹐眞心具三千法﹐乃指眞如名不思議境﹐非指陰入也。《金錍》云『旁遮偏指淸淨眞如』﹐那得持偏指邪﹖又云﹐夫惟心之心豈惟眞如心邪﹖須知煩惱心徧。第一記云﹐專緣理性而破九界﹐是別教義。那得句句惟於眞心﹖又此標一念乃作一性眞如釋之﹐後文多就剎那明具三千﹐亦作眞如釋邪﹖」

問﹕「《永嘉集》旣用今家觀法﹐彼奢摩他云﹐一念卽靈知自性﹐他立正合於彼﹐何謂不然﹖」

答﹕「彼文先於根塵體其本寂﹐作功不已﹐知滅對遺﹐靈知一念方得現前。故知彼之一念﹐全由妙止所顯。不爾﹐何故五念息已一念現前﹖秖如五念何由得息﹐那得將彼相應一念類今剎那念邪﹖況奢摩他別用妙止安心﹐毘鉢舍那別用妙觀安心﹐優畢叉方乃總用止觀﹐故出觀體中一念﹐正是今之陰識一念也。何者﹖彼文序中先會定慧同宗﹐法爾中乃云故卽心爲道﹐可謂尋流得源矣。故出觀體云﹐秖知一念卽空不空﹑非空非不空。言秖知者﹐乃卽體﹝止也﹞了﹝觀也﹞理﹐今剎那是三諦理﹐不須專亡根境顯其靈知﹐亦不須深推緣生求其空寂﹐故云秖知﹐此乃卽心爲道也。若奢摩他觀成﹐顯出自性一念﹐何用更修三觀﹖」

問﹕「彼云﹐若於相應一念起五陰者﹐仍以二空破之﹐那云不更修觀﹖」

答﹕「於眞知起陰﹑以觀破之﹐不起陰者何用觀之﹖彼二空觀乃是觀陰﹐非觀眞知。故知解一千從﹑迷一萬惑。若欲廣引教文驗其相違﹐不可令盡﹐書倦且止。」

問﹕「據上所引眾教﹐𨿽見相違﹐且如立此十門﹐欲通妙理亡於名相﹐若一念屬事﹐豈但通事﹐將不違作者意乎﹖」

答﹕「立門近要則妙理可通﹐若敻指眞如﹐初心如何造趣﹖依何起觀邪﹖今立根塵一剎那心﹐本具三千卽空假中﹐稱此觀之﹐卽能成就十種妙法﹐豈但解知而已﹗如此方稱作者之意。若也偏指淸淨眞如﹑偏惟眞心﹐則杜初心入路﹐但滋名相之境。故第一記云﹐本𨿽久遠﹐圓頓𨿽實﹐第一義𨿽理﹐望觀屬事。他謂圓談法性便是觀心﹐爲害非少。今問﹕一念眞知爲已顯悟﹖爲現在迷﹖若已顯悟﹐不須修觀﹐十乘觀法將何用邪﹖若現在迷﹐全體是陰。故《金錍》云﹐諸佛悟理﹐眾生在事。旣其在事﹐何名眞淨﹖然誰不知全體是淸﹐其柰濁成本有﹗應知觀心大似澄水﹐若水已淸何須更澄﹐若水未淸須澄濁水。故《輔行》釋以識心爲妙境云﹐今文妙觀觀之令成妙境﹐境方稱理。又解安於世諦云﹐以止觀安故﹐世諦方成不思議境。故知心𨿽本妙﹐觀未成時且名陰﹑入﹐爲成妙故用觀體之。若撥棄陰心﹐自觀眞性﹐正當偏指淸淨眞如之責﹐復招緣理斷九之譏。且如今欲觀心﹐爲今剎那便具三千﹐爲須眞如體顯方具三千﹔若卽剎那﹐何不便名陰心爲於妙境﹐而須立眞心邪﹖又大師親令觀於陰等諸境﹐及觀一念無明之心﹐何違教邪﹖應是宗師立名詮法未的﹐故自別立邪﹗又若謂此中一念不同止觀所觀陰等諸心者﹐此之十門因何重述﹖觀法大體﹑觀行可識﹐斯言謾設也。又中諦一實別判屬心﹐與總眞心如何揀邪﹖心性二字不異而異﹐旣言不變隨緣名心﹐卽理之事也﹐隨緣不變名性﹐卽事之理也﹐今欲於事顯理﹐故雙舉之﹐例此合云不變隨緣名佛﹐隨緣不變名性﹐生性亦然。應知三法俱事俱理﹐不同他解心則約理爲通﹑生佛約事爲別﹐此乃他家解心佛眾生之義。不深本教﹐濫用他宗﹐妨害旣多﹐旨趣安在﹖」

一性等者﹐性𨿽是一而無定一之性﹐故使三千色心相相宛爾﹐此則從無住本立一切法﹐應知若理若事皆有此義。故第七記釋此文云﹐理則性徳緣了﹐事則修徳三因﹐迷則三道流轉﹐悟則果中勝用﹐如此四重﹐並由迷中實相而立。今釋曰﹐迷中實相卽無住本﹐乃今文一性無性也﹐上之四重卽立一切法﹐乃今文三千宛然也。第一重旣以性徳緣了爲一切法﹐須以正因爲無住本﹐餘之三重旣將逆順二修爲一切法﹐必以性徳三因爲無住本﹐此卽理事兩重總別也。

問﹕「旣以迷中實相爲一性﹐對三千爲別﹐正當以理爲總﹐何苦破他﹖」

答﹕「以三千法同一性故﹐隨緣爲萬法時﹐趣舉一法總攝一切也。眾生無始全體在迷﹐若惟論眞性爲總﹐何能事事具攝諸法﹖而專舉一念者﹐別從近要立觀慧之境也。若示一念總攝諸法﹐則顯諸法同一眞性。故《釋籤》云﹐俗卽百界千如﹐眞則同居一念。須知同一性故﹐方能同居一念﹐故以同居一念用顯同一眞性﹐非謂便將一念名爲眞諦﹐豈同居一塵非眞諦邪﹖今文以一性爲總﹐前後文以一念爲總﹐蓋理事相顯也。此之二句﹐正出攝別入總之所以也﹐由一性無性立理事三千故﹐故兩重三千同居一念也﹐豈同他釋直以一念名眞性邪﹖」

初﹑約理事明三諦二﹕

初﹑明理事心之色心者﹐卽事明理具也。初言心者﹐趣舉剎那也。之者﹐語助也。色心者﹐性徳三千也。圓家明性旣非但理﹐乃具三千之性也﹐此性圓融徧入同居剎那心中﹐此心之色心乃秖心是三千色心﹐如物之八相更無前後﹐卽同《止觀》心具之義﹐亦向心性之義。三千色心一不可攺﹐故名爲性﹐此一句約理明總別﹐本具三千爲別﹐剎那一念爲總﹐以三千同一性故﹐故總在一念也。卽心名變等者﹐卽上具三千之心﹐隨染淨緣不變而變﹑非造而造﹐能成修中三千事相﹐變𨿽兼別﹑造𨿽通四﹐今卽具心名變﹑此變名造﹐則惟屬圓不通三教。此二句則事中總別﹐變造三千爲別﹐剎那一念爲總﹐亦以三千同一性故﹐故咸趣一念也。造謂體用者﹐指上變造卽全體起用﹐故因前心具色心隨緣變造﹐修中色心乃以性中三千爲體﹐修起三千爲用﹐則全理體起於事用﹐方是圓教隨緣之義。故《輔行》云﹐心造有二種﹕一者約理﹐造卽是具﹔二者約事﹐乃明三世凡聖變造。卽結云﹐皆由理具方有事用。此文還合彼不﹖

問﹕「變名本出《楞伽》﹐彼云『不思議熏不思議變故』。造名本出《華嚴》﹐彼云『造種種五陰』。故《華嚴》惟有二教﹐《楞伽》合具四教﹐何故《金錍》云『變義惟二﹐造通於四』﹖」

答﹕「部中具教多少。𨿽爾﹐今約字義通局不同。何者﹖大凡云變﹐多約當體攺轉得名﹐故變名則局。若論造者﹐乃有轉變之造﹐亦有構集之造﹐故造名則通。別﹑圓皆有中實之性﹐是故二教指變爲造﹐藏﹑通旣無中實之體﹐但明業惑構造諸法﹐不云變也。大乘惟心小乘由心﹐故云變則惟二﹑造則通四。」

問﹕「他云造謂體同﹐及攺此文二十來字﹐而云收得舊本﹐又云勘契多同。今何違舊﹖」

答﹕「舊本諸文全無錯邪﹖應是荊溪親書本邪﹖又多本同者﹐止如杭州十藏中台教﹐頃曾略讀錯字不少﹐豈非初將一本寫之﹐一本或錯十處皆訛。又云﹐日本傳來別行十門﹐題云國淸止觀和尚錄出﹐亦云體同等者。未審止觀和尚又是誰邪﹖此人深諳一家教不﹖始錄之本全不錯不﹖豈以先死之人遵之爲古﹐所立之事皆可依邪﹖如乾淑所錄邃和尚止觀中異義﹐乃以三界爲無漏總中之三﹐可盡遵不﹖況諸異義特違《輔行》﹐自立己見﹐故皆云《記》文易見。和尚云云﹐此師又稱第七祖﹐故知止觀和尚多是此師﹐若其是者則全不可依﹐旣暗荊谿深旨必有攺易也。又日本教乘脫誤亦多﹐惟有別行十不二門﹐則全同他所定之本﹐他旣曾附《示珠指》﹐往於彼國必是依之勘寫爾。設是舊本﹐須將義勘莫可專文。」

問﹕「文縱難定﹐義復相違。何者﹖此文攝別入總﹐合云變造體同。若云從體起用﹐還是開總出別。旣失不二之義﹐便無開會之功也。」

答﹕「若得前之總別意者﹐則自不執舊訛文也。豈理體惟總﹐事用惟別﹖如常坐中修實相觀﹐旣云惟觀理具﹐文中廣辨三千﹐還有總別不﹖若無者﹐那云一心具三千邪﹖隨自意中修惟識觀﹐觀於起心卽約變造事用而說﹐還有總別不﹖若無﹐那云一切法趣檀等﹖那云觀一念善惡心起十界邪﹖豈隨自意三昧非不二開會觀邪﹖應知立茲體用﹐欲於理體及以事用皆明三諦事用。苦卽空假中﹐還成不二圓妙不﹖旣於理事兩重總別皆顯絕妙﹐那將攝別入總而爲難邪﹖又夫開顯乃示法法皆妙﹐若知卽具而變用﹐豈不妙邪﹖」

問﹕「他云﹐之猶往也﹐卽全眞心往趣色心則全理作事。此義如何﹖」

答﹕「非惟銷文不婉﹐抑亦立理全乖。何者﹖心不往時遂不具色心邪﹖又與心變義同﹐正招從心生法之過。況直云心是眞理者﹐朗乖《金錍》釋心﹐旣云不變隨緣名心﹐何得直云眞理﹖又造謂體用﹐方順文勢。如何以同釋造﹖」

問﹕「若眞心往作色心﹐有從心生法之過者﹐文云卽心名變﹐亦有此過邪﹖」

答﹕「不明剎那具徳﹐惟執眞心變作﹐灼然須招斯過。今先明心具色心﹐方論隨緣變造﹐乃是全性起修﹐作而無作何過之有﹖」

問﹕「卽心名變﹐此心爲理事邪﹖若理者﹐上約隨緣名心﹔若事者﹐乃成事作於事。那言全理起事﹖」

答﹕「《止觀》指陰入心能造一切﹐而云全理成事者﹐蓋由此心本具三千方能變造。旣云心之色心﹐已顯此心本具三千﹐今卽此心變造﹐乃是約具名變。旣非但理變造﹐自異別教也。」

二﹑是則下﹐結成三諦者﹐上之事理三千﹐皆以剎那心法爲總﹐心空故理事諸法皆空﹐卽非色非心也﹔心假故理事諸法皆假﹐卽而色而心也﹔心中故理事諸法皆中﹐卽惟色惟心也。故《輔行》云﹕「並由理具方有事用﹐今欲修觀但觀理具﹐俱破俱立俱是法界﹐任運攝得權實所現。」言良由於此者﹐卽由心之色心故﹝理也﹞﹑卽心名變故﹝事也﹞﹑全體起用故﹝理事合也﹞﹐方能一空一切空﹐一假一切假﹐一中一切中也。他解此文﹐分擘對當大義全失﹐仍不許對三諦﹐而云此中未論修觀故。設未修觀﹐立諦何妨﹖況此色心本是諦境。更有人互對三諦云得圓意﹐蓋不足言也。

二﹑故知下﹐會生佛居一念。己生佛者﹐心法三千﹐他生佛者﹐佛法﹑眾生法並名爲他﹐各具三千﹐三千不出生佛也。以理攝事同趣我心﹐蓋心之具故﹑卽心變故﹑全體用故﹐故識一念卽能徧見也。

三﹑故彼下﹐結不二。可見。他云﹐此本多一差字。存略無妨﹐不須苦諍。

二﹑內外不二門﹐又三﹕

初﹑標。正約三法立內外境也。眾生諸佛及以依報名爲外境﹐自己心法名爲內境﹐故《觀音玄義》立所觀境有二﹐所謂自他。他者謂眾生佛﹐自者卽心而具﹐乃引《華嚴》心如工畫師等爲證。有人立佛界爲內﹑九界爲外﹐乃引此經﹐或說己事﹑或說他事證之﹐而不知彼明果後垂迹﹐乃以佛界爲己﹑九界爲他。今論初心觀所依境﹐旣未成佛﹐安用佛爲己邪﹖據觀音玄方爲允愜。

問﹕「前引大部﹐揀於佛法太髙﹑眾生太廣﹐今何取之﹖」

答﹕「辨其難易故且揀之﹐若論機入不同故須雙列﹐復爲顯其妙義必須內外互融﹐隨觀一境皆能徧攝故名不二﹐此之不二悉得稱門。泛論𨿽爾﹐一家觀法多用內心妙義爲門也。」

初﹑明內外境觀二﹕

初﹑標示者﹐大小乘中所明觀法﹐二境收盡故云不出﹐今非偏小也。

二﹑外謂下﹐釋相二﹕

初﹑明外境觀相。言託者依也。彼者﹐旣以內心爲自﹐乃指依報及生佛色心爲彼﹐此乃正立外境。卽空假中去﹐卽是妙觀及觀成相﹐於依等四隨託一境﹐皆以圓融三觀觀之﹐此觀旣妙故令陰入染體泯淨。卽前依正等﹐全爲妙體一實圓理﹐故云體絕及一實等﹐所觀陰境旣絕﹐能觀妙觀亦寂﹐則病去藥亡﹑能所雙絕﹐故云無空假中。於雙絕之處融妙三千一時顯現﹐豁然同皆眞淨﹐法法皆實故眞﹐皆非染礙故淨﹐故云宛然等。如是則一切眾生皆毘盧體﹐一切國土悉常寂光﹐有何定法名三五七九及淨穢邪﹖故云無復至差品也。而彼彼三千圓融互入﹐猶因陀羅网終自炳然﹐卽是外觀功成之相。觀行已上至于妙覺﹐節節無非如此顯發。不爾﹐安云發心畢竟二不別邪﹖

問﹕「他云﹐舊本無兩假字﹐惟云卽空卽中﹐空中妙故﹐而云以空中亡彼依正之假﹐此本何得妄加邪﹖」

答﹕「𨿽欲依於舊本﹐其如義理殘缺﹐必是往時讀者不諳境觀﹐故妄有攺削矣。且文標所觀境有內外﹐豈以依正色心陰入之境而爲假觀邪﹖徧尋荊谿之意﹐必不闕此一觀。何者﹖如《止觀》破思假文中云『因緣生法卽空卽中』﹐《輔行》云﹐且以法性空中對幻假說其實﹐幻假卽不思議假。旣云且以﹐知非盡理﹔須卽妙假﹐故云其實。文中不云卽假﹐尚欲據義加之﹐豈自著述而特略之﹖況彼云﹐因緣生法方有幻假之義﹐今直云依正等﹐且未成幻假﹐況妙假乎﹗又第一記中釋十二入各具千如中云﹐境據假邊﹐且存其數。空中尚無﹐其數安在﹖然必約假以立空中﹐此𨿽將境爲假﹐然與今文不同。何者﹖彼約十二入各具千如爲境﹐卽已成不思議假﹐故非此例。恐未解者以此爲據﹐故粗引之﹐仍出其意。又上若不立假觀﹐下何亡之而云無空假中邪﹖又若更云空中兼上依正俱亡﹐故云無空假中者﹐文已自云色心體絕﹐何繫重乎﹖若以色心體絕亡所觀陰境﹐無空假中泯能觀妙觀﹐則無是過也。又準內體三千卽空假中﹐三千已是妙境猶尚更立三觀﹐今但云依正等﹐未結成妙境﹐那便略慈假觀邪﹖」

問﹕「前門心之色心云是三千妙體﹐今云依正色心﹐何非妙境﹖」

答﹕「上云心之色心﹐卽剎那念本具七科色心﹐此非妙境更指何邪﹖今但云依正等﹐乃是直論外陰入界﹐故不例上。」

問﹕「旣將佛法眾生法爲外境﹐佛已離陰﹐何得皆是陰入邪﹖」

答﹕「修觀行者外境未亡已來﹐見有他佛﹐故《起信論》云『以依轉識故說爲境界』﹐則知過在於我﹐何關佛邪﹗然且置所定之文﹐試論能定之義﹐還合一家教宗不﹖秖如他於諭迷顯正決中﹐指色心門爲外境者﹐豈可內境離色心門邪﹖又解外觀成相豁同眞淨文﹐云同者似也﹐乃似其分眞卽六根淨也﹐豈外觀功能止齊相似﹖又解內觀﹐先了外色心一念無念﹐謂外境亡﹐惟內體三千卽空假中﹐謂內體顯﹐旣全不約解行分文﹐先了之言乃是牒前外觀﹐內體已下方觀於內﹐是則六根淨後方修內觀﹐則識陰十乘初心絕分。又若謂外境亡時內體必顯者﹐則惟有外觀不須觀內﹐又成內觀初心後心皆不修也。此等相違﹐請當宗匠者觀之﹐還可將此見解定教文之是非乎﹖或須云終日炳然﹐有何損益而苦諍之﹖境觀乖失而全不知﹐況依正本融﹑迷情彊隔﹐觀成情遣且云不見﹐塵去鑑淨﹑現像非磨﹐故云終自炳然。此則自勝於日﹐他莫知之。」

問﹕「染淨不二門云﹐照故三千常具﹐遮故法爾空中。又云﹐亡淨穢故以空以中。又《義例》云﹕『觀此一運卽具十界百界千如﹐卽空卽中。』此文何須添假字邪﹖」

答﹕「因徵彼文﹐驗知舊本是往人攺削。何者﹖若不解彼之文意﹐須據彼文除今假字。今人旣然﹐往人亦爾﹐不足疑也。嗚呼﹗不解境觀以至於斯。且如染淨門云﹐故須初心而遮而照﹐照故三千常具﹐遮故法爾空中﹐蓋三觀相成也。旣云照故三千常具﹐照是觀不﹖三千是妙假不﹖旣不可單修假觀﹐遂須空中成之﹐故云遮故法爾空中。因茲遮照﹐妙用現前﹐故云徧應無方。旣以妙假歷於淨穢﹐復須空中亡之﹐故云亡淨穢故以空以中。《義例》照此一運卽具十界百界千如者﹐卽於內心惟識之境﹐用不思議假觀照之﹐方顯百界千如﹐仍須遮之﹐故云卽空卽中﹐正是三觀相成﹔則與染淨門中觀相恰同也。故彼三文有﹐卽是剩﹔此文無﹐卽是欠。何者﹖今文標云﹐凡所觀境不出內外﹐卽云外謂託彼依正色心﹐旣無心具及百界等言﹐未成妙境﹐又無觀照之義﹐因何便云是假觀邪﹖黨理之者見斯曉諭﹐更何由執﹖」

二﹑所言下﹐明內境觀相者。先了等者﹐初心行人欲依內心修觀﹐先須妙解了達外法惟一念造﹐此能造念本無念性﹐能造旣無所造安有﹖外法旣虛﹐惟有內體三千實性﹐如是解已﹐方依內心修乎三觀﹐故內體二字亦事理雙舉。內卽內心﹐隨緣義故﹐對外立也﹔體卽是性﹐不變義故﹐非內外也。故《義例》云﹕「修觀次第必先內心。」乃至云「又亦亦先了諸法惟心方可觀心。」又彼文云﹕「惟於萬境觀一心故知」﹐若無此解﹐如何知心具足諸法﹖若不知具但直觀心﹐何殊藏﹑通﹖藏﹑通何曾不云觀心﹖縱知心體是中﹐若不云具﹐未異別教教道也。故《止觀》先開六科妙解然始正修﹐觀心之義如是。如何釋云﹐先修外觀至六根淨方修內觀邪﹖又此內觀含於惟識﹑實相兩觀之義﹐學者尋之。

問﹕「外觀何不先明解了﹐而直修三觀邪﹖」

答﹕「據義合有﹐但是文略。何者﹖若不先了惟色惟香﹐如何觀外依正等邪﹖但爲外觀攝機須故﹑爲對內故顯不二故﹐故且並列。今之文意正明內觀﹐以十門妙理惟指心法﹐故諸部中皆云觀心。」

二﹑是則下﹐明內外融泯二﹕

初﹑互融。三法體性各具三千本來相攝﹐前𨿽解了心攝一切﹐今觀稱性包攝灼然﹐故是則下﹐先明內心融於外法。旣云互攝﹐生佛亦然﹐故十方下﹐次明若生若佛各自徧融。又此性體非謂一性﹐蓋三千性也。以佛具三千方攝心生﹐生具三千方融心佛。心具三千﹐豈隔生佛﹖若心無佛性﹐豈能攝佛﹖佛無生性﹐何能攝生﹖故性體無殊之語有誰不知﹐一切咸徧之言須思深致。他解惟論融外歸內名不二者﹐一何局哉﹗一切咸徧﹐如何銷之﹖況餘九門皆歸一邊﹐全傷大體。

二﹑誰云下﹐俱泯。旣各融卽﹐不可定分﹐故稱理觀。誰云有二﹖然內外等三雙但泛舉相對﹐今皆融泯。亦可云內色心爲己﹐外色心爲他﹐更用己他揀其內外。

三﹑此卽下﹐結門所從。十門理一莫不相由﹐今從依境修觀﹐內外二境皆色心故。此二妙故﹐內外不二也。

十不二門指要鈔卷上

十不二門指要鈔卷下

宋四明沙門知禮述

初﹑標。修謂修治造作﹐卽變造三千﹐性謂本有不攺﹐卽理具三千﹐今示全性起修則諸行無作﹐全修在性則一念圓成﹐是則修外無性﹑性外無修﹐互泯互融故稱不二﹐而就心法妙爲門。

初﹑修性雙立三﹕

初﹑直明性徳。言徳者卽本具三千﹐皆常樂我淨故。界如一念﹐卽前內境具徳剎那心也。界如旣卽空假中﹐任運成於三徳三軌等﹐卽空是般若淸淨義故﹐卽假是解脫自在義故﹐卽中是法身究竟義故﹐諸三例之。然諸法皆可論於修性﹐亦爲成觀惟指一念。應知前二門直明依境立觀﹐此門及因果不二乃委示前二﹐令成圓行始終也。何者﹖性徳豈出色心不二﹐修徳莫非一心三觀。今示修性互成成妙智行﹐以此智行從因至果﹐則位位無作﹐方名如夢勤加等﹐卽自行始終皆妙也。

二﹑性𨿽下﹐以修對辨二﹕

初﹑相成者﹐性𨿽具足全體在迷﹐必藉妙智解了發起圓修﹐故云性𨿽本爾藉智起修﹐由此智行方能徹照性徳。而此智行復由性徳全體而發﹐若非性發不能照性﹐若非徹照性無由顯﹐故云由修照性﹑由性發修﹐此二句正辨相成之相。

二﹑在性下﹐明互具者﹐相成之義𨿽顯﹐恐謂修從顯發方有﹑性徳稍異修成﹐故今全指修成本來已具。如《止觀》廣辨三千之相﹐𨿽是逆順二修﹐全爲顯於性具﹐則全修成性也。又一一行業因果自他﹐𨿽假修成﹐全是性徳三千顯現﹐故云全性成修也。又𨿽全性起修﹐而未嘗少虧性徳﹐以常不攺故﹐故云性無所移。𨿽全修成性﹐而未始暫闕修徳﹐以常變造故﹐故云修常宛爾。然若知修性各論三千﹐則諸義皆顯﹐故荊谿云﹐諸家不明修性﹐蓋不如此明也。

問﹕「他云﹐舊本作藉知曰修﹐而以本性靈知用釋知字。若云藉智起修者﹐蓋寫者書曰逼知﹐後人認作智字﹐旣不成句﹐又見下句有起修之言﹐遂輒加起字爾。此復云何﹖」

答﹕「旣許寫曰逼知﹐遂成智之一字﹐何妨往人寫日遠知﹐誤成知曰二字。必是因脫起字﹐復由二字相懸﹐致使有本作藉知曰修也。故知寫字添脫﹐遠近難可定之﹐魚魯之訛豈今獨有﹐須將義定方見是非。何者﹖他旣暗於三法妙義﹐尚將一念因心陰識﹐直作眞知解之﹐況今有此訛文知字可執﹐豈不作靈知解邪﹖且靈知之名圭峯專用﹐旣非卽陰而示﹐又無修發之相﹐正是偏指淸淨眞如﹐惟於眞心及緣理斷九之義也。他云﹐因眞教緣示善惡知﹐卽是眞知﹐乃知諸法惟心﹐故云藉知曰修。今問﹕此之知字﹐爲解爲行﹖若隨闕者則不名修。若單立知字解行足者﹐乃玄文智行二妙﹐《止觀》妙解正修便爲徒設﹐則天台但傳《禪詮都序》也。又言示善惡知卽眞知者﹐還須先用妙解卽之不﹖次用妙行卽之不﹖若然者﹐正是藉智起修。若不然者﹐智行二妙全無用也。今云藉智起修﹐直是由於智妙起於行妙耳﹐故後結文云﹐如境本來具三﹐依理生解故名爲智。智解導行﹐行解契理﹐三法相符不異而異。然智行俱修今偏在行者﹐蓋智從解了發起義彊﹐行就進趣修治義彊﹐故從彊也。又此一句﹐全是《釋籤》行妙中文﹐彼云藉智起行故。他又云﹐智名未稱全性成修。若爾﹐何名智妙﹖應亦本是知妙﹐後人攺爲智妙乎﹗」

二﹑修又下﹐明逆順相返二﹕

二﹑明因順故二心俱泯。初文者﹐上之全性起修﹐一往且論順修﹐修名旣通﹐有順有逆﹐今欲雙亡先須對辨。了性爲行者﹐卽藉智起修也。背性成迷者﹐始從無間至別教道﹐皆背性故。逆稱修者﹐卽修惡之類也。心𨿽不二等者﹐隨緣迷了之處﹐心性不變﹐故云不二。逆順二性是全體隨緣﹐故卽理之事常分﹐故曰事殊。是則以前稱圓理修﹐對今背性﹐故成二也。二因順故二心俱泯者﹐可不可也。由﹐因也。不可因逆順二事同一心性﹐便令迷逆之事作了順邪﹗此乃責其不分迷悟也。故正立理云﹐故須一期迷了照性成修。言一期者﹐卽與一往之語同類﹐乃非終畢之義也。蓋言𨿽據寂理二修終泯﹐且須一期攺迷爲了﹐了心若發必照性成修﹐若見性修心自然二心俱泯﹐此義顯然如指諸掌﹐人何惑焉﹖豈非逆修如病﹑順修如藥﹐𨿽知藥病終須兩亡﹐一往且須服藥治病﹐藥力若効其身必康﹐身若安康藥病俱泯。法諭如此﹐智者思之。

問﹕「他云﹐舊本作此其字﹐釋意云﹐豈可由不移生死涅槃常殊之性事﹐便任此爲了修乎﹖是故下句便云﹐故須一其迷了照性成修。此復云何﹖」

答﹕「他𨿽執於舊本﹐而違現文。何者﹖文云﹐可由事不移心則令迷修成了。文意惟責執迷爲了﹐何曾雙責迷了爲了邪﹖豈非彰灼違文乎﹗故知迷了雙泯功由了修。何者﹖迷旣背性﹐故立了修翻之﹐遂一期事殊也。了旣順理﹐理無違順﹐故二心自泯也。是知用此期字者﹐旣不違文兼得順理。若用此其字﹐相違稍多﹐不能廣破也。」

三﹑又了下﹐明離合本同二﹕

初﹑約法明離合相異者。復置逆修﹐但論順修法相離合。蓋此修性在諸經論不易條流﹐若得此離合意﹐則不迷修性多少。如《金光明玄義》十種三法﹐乃是采取經論修性法相﹐故具離合兩說。如三徳三寶﹐𨿽是修徳之極﹐義必該性﹔三身三智﹐文𨿽約悟﹐理必通迷﹔三識三道﹐旣指事卽理﹐必全性起修。此六豈非修性各三。三因旣以一性對智行二修﹐三菩提﹑三大乘﹑三涅槃﹐並以一性對證理起用二修﹐此四豈非修二性一。若各三者惟屬於圓﹐以各相主對全性起修﹐故修二性一則兼於別。直以修二顯於性一﹐則教道所詮﹐若知合九爲三﹐復是圓義。此文多用各三﹐如云性指三障﹐是故具三﹐修從性成﹐成三法爾。又云﹐一念心因旣具三軌﹐此因成果名三涅槃。若後結文三法相符﹐𨿽似修二性一﹐乃合九爲三也。修二各三等者﹐就合各開。如三般若等﹐是了因之三﹔如三菩提等﹐是緣因之三﹔共發三道等﹐正因之三。旣發性三俱云修九者﹐𨿽兼性三﹐咸爲所發﹐故皆屬修。又凡論修者必須兼性。九秖是三者﹐如三般若秖是了因﹐如三解脫秖是緣因﹐如三道等秖是正因。爲對等者﹐釋前合意。性旣惟立正因﹐爲對性以成三﹐故修但緣了也。諸合三義﹐例皆如是。

問﹕「十種三法俱通修性﹐各可對三徳三因。何故三般若等惟對了因﹐三菩提等獨對緣因﹖」

答﹕「如此對之方爲圓說。單云了因不少﹐以具三故﹐了三自具三因三徳等﹐故緣正亦然。應知一徳不少﹑三九不多﹐至於不可說法門﹐豈逾於一邪﹖」

二﹑二與下﹐約諭明修性體同者。𨿽明修性及智行等別﹐皆不二而二﹐故約波水橫竪諭之﹐仍約合中三法而說﹐開豈不然﹖初明修二如波﹑性一如水﹐二而不二波水可知。修性旣然﹐修中二法﹐亦二而不二﹐同乎波水。

問﹕「修二性一已同波水﹐修尚卽性﹐豈修中二法更須約諭融之耶﹖」

答﹕「如身兩臂𨿽與身連﹐臂自未合﹐爲防此計﹐故云亦如波水。有本云﹐亦無波水者﹐旣不成諭﹐此定訛也。」

二﹑應知下﹐修性俱亡正示不二。性指三障等者﹐旣全理成事﹐乃卽障名理﹐是故立性爲三。性旣非三立三﹐修性從成亦非三立三﹐豈惟各定無三﹐抑亦修性體卽﹐如是了達卽不動而運﹐游於四方直至道場﹐名一妙乘也。

問﹕「性三本具﹐那言對障名三﹖」

答﹕「本具妙理若定是三﹐不能作一及無量故﹐故知立則一多宛然﹐亡則修性寂矣。今就亡說﹐豈得將立以難之﹗」

三﹑結門。從前可解。

初﹑標。因果名通﹐今就開顯惟約圓論。因從博地至等覺還﹐果惟妙覺﹐𨿽通傳立﹐約極義彊。三千實相未顯名因﹐顯則名果﹐隱顯𨿽殊始終常卽﹐故名不二。門義如前。

初﹑就圓理明因果暫存三﹕

初﹑明始終理一。眾生一往通於因果﹐佛名無上眾生故﹐二往則局﹐因對佛立生故。生𨿽在因復通一切﹐惟取心因是今觀體﹐體具三軌是果之性﹐故名爲因。此性若顯名三涅槃﹐三法體常始終理一。

二﹑若爾下﹐悟迷事異二﹕

初﹑問意者﹐求證果位爲成功徳﹐因徳旣具何須求果﹖

二﹑但由下﹐答意者﹐因徳𨿽具但爲在迷﹐諸法本融執之爲實﹐始從無間終至金剛皆有此念﹐若不謂實﹐鐵床非苦﹑變易非遷。此念若盡﹐卽名妙覺﹐故云各自謂實。若了所迷之性有何佛果別生﹐還證因徳﹐故云住因﹐而因徳顯處自受果名﹐故約迷悟而分事殊。

三﹑秖緣下﹐明事極理亡。理顯等者﹐對隱名因﹑稱顯爲果﹐顯已無對﹐果名豈存﹖果能稱實﹐名尚不存。因旣屬權﹐故宜雙廢。又對因果事立理融之﹐所對旣泯﹑能融自亡。

二﹑秖由下﹐依圓解明修證無得二﹕初﹑約法明惑智之體本虛。言亡智者﹐卽上事理頓亡之智方能圓斷﹐故云秖由。圓人始終用絕待智頓亡諸法﹐理果尚亡﹐惑何次第﹖秖由此智功力微著故成疎親﹐由疎親故惑落前後名迷厚薄。智疎惑厚﹐智親惑薄﹐傳傳明之﹐此乃約智分惑也。旣有厚薄之義﹐故彊分三惑﹐又義開六卽﹐名其亡智淺深。若論亡智了於卽理﹐無一徳可修﹑無一惑可破﹐彊名厚薄淺深也。

二﹑故如下﹐約諭明修證之功不立二﹕

初﹑明修證功亡。他云﹐夢空幻像四皆是諭﹐以對智斷因果。釋意𨿽卽不顯﹐對法稍似相當。又云﹐空下須作此名﹐其義甚便。蓋言惑體如空但有名字﹐故大乘十諭第四云﹐虛空者﹐空但有名而無眞實等。作此冥字﹐義說𨿽眾﹐終恐未親。今秖圖顯理﹐豈敢黨情。如予意者﹐舊文諸字若稍有理卽便遵行﹐必諸聖眼洞見我心。儻智短言疎未能稱理﹐請諸匠碩示以彈訶。然舉此四諭者﹐蓋顯圓人妙解﹐眾徳元具萬惑本空﹐𨿽立證修一一無作﹐故勤修慧行如夢作﹐爲都無所辨。惑但有名﹐如空無實﹐知無卽絕。復約智斷始終以明因果﹐因無能感故如幻﹐果非所克故如像﹐解旣稱實﹐四皆無作。因果旣爾﹐何有二邪﹖

二﹑空像下﹐明徳障體異。空惑像果﹐不實之義𨿽同﹐而空但有名﹐知無永絕﹐像𨿽無性﹐色相宛然﹐故云空虛像實也。像實等者﹐釋成體異。果徳三千非今方得﹐故論非果。然稱本而證﹐不可泯亡﹐故云稱理本有。迷卽無明﹐無明轉故卽變爲明﹐迷名永失轉成性明﹐故云迷轉成性。他云﹐須作性成﹐若云成性則令果成因也。若爾﹐後文云﹐了今無明爲法性﹐豈亦果爲因邪﹖

三﹑是則下﹐約圓乘明始終不二二﹕

二﹑所以下﹐髙廣無減明不二。大乘因果皆是實相﹐三千皆實相相宛然﹐實相在理爲染作因﹐縱具佛法以未顯故同名無明。三千離障﹑八倒不生﹐一一法門皆成四徳﹐故咸常樂。三千實相皆不變性﹐迷悟理一﹐如演若多失頭得頭﹐頭未嘗異﹐故云無明卽明。三千世間一一常住﹐理具三千俱名爲體﹐變造三千俱名爲用﹐故云俱體俱用。此四句中﹐初二明因果各具三千﹐三明因果三千秖一三千﹐以無攺故﹐四明因果三千之體俱能起用﹐則因中三千起於染用﹐果上三千起於淨用﹐此第四句明圓最顯。何者﹖夫體用之名本相卽之義﹐故凡言諸法卽理者﹐全用卽體方可言卽。《輔行》云﹐卽者﹐《廣雅》云合也。若依此釋﹐仍似二物相合﹐其理猶疎。今以義求﹐體不二故﹐故名爲卽﹝上皆《輔行》文也﹞。今謂全體之用方名不二。他宗明一理隨緣作差別法﹐差別是無明之相﹐淳一是眞如之相﹐隨緣時則有差別﹐不隨緣時則無差別﹐故知一性與無明合方有差別﹐正是合義﹐非體不二﹐以除無明無差別故。今家明三千之體隨緣起三千之用﹐不隨緣時三千宛爾﹐故差別法與體不二﹐以除無明有差別故。驗他宗明卽﹐卽義不成﹐以彼佛果惟一眞如﹐須破九界差別歸佛界一性故。今家以卽離分於圓別﹐不易研詳﹐應知不談理具﹑單說眞如隨緣﹐仍是離義。故第一記云﹐以別教中無性徳九﹐故自他俱斷九也。若三千世間是性徳者﹐九界無所破﹐卽佛法故﹐卽義方成﹑圓理始顯。故《金錍》云「變義惟二﹐卽是惟圓」﹐故知具變雙明方名卽是﹐若隨闕一皆非圓極。荊谿云﹐他家不明修性。若以眞如一理名性﹐隨緣差別爲修﹐則荊谿出時甚有人說也。故知他宗極圓﹐秖云性起﹐不云性具。深可思量。又不談性具百界﹐但論變造諸法﹐何名無作邪﹖世人見予立別教理有隨緣義﹐惑耳驚心﹐蓋由不能深究荊谿之意也。且如《記》文釋阿若文中云﹐別教亦得云從無住本立一切法﹐無明覆理﹐能覆所覆俱名無住﹐但卽不卽異而分教殊。旣許所覆無住﹐眞如安不隨緣﹐隨緣仍未卽者﹐爲非理具隨緣故也。又云﹐眞如在迷能生九界。若不隨緣﹐何能生九﹖又《輔行》釋別教根塵一念爲迷解本﹐引《楞伽》云﹕「如來爲善不善因。」自釋云﹐卽理性如來也。《楞伽》此句﹐乃他宗隨緣之所據也。《輔行》爲釋此義﹐引大論云﹐如大池水﹐象入則濁﹐珠入則淸。當知水爲淸濁本﹐珠象爲淸濁之緣﹐據此諸文別理豈不隨緣邪﹖故知若不談體具者﹐隨緣與不隨緣皆屬別教。何者﹖如云梨邪生一切法﹐或云法性生一切法﹐豈非別教有二義邪﹖

問﹕「《淨名疏》釋無明無住云﹐說自住是別教意﹐依他住是圓教意。且隨緣義﹐眞妄和合方造諸法﹐正是依他﹐那判屬別﹖」

答﹕「疏中語簡意髙﹐須憑記釋方彰的旨﹐故釋自住﹐法性煩惱更互相望﹐俱立自他。結云﹐故二自他並非圓義﹐以其惑性定能爲障﹐破障方乃定能顯理。釋依他云﹐更互相依更互相卽﹐以體同故依而復卽。結云﹐故別圓教俱云自他﹐由體同異而判二教。今釋曰﹐性體具九起修九用﹐用還依體名同體依﹐此依方卽﹐若不爾者﹐非今依義。故妙樂云﹐別教無性徳九﹐故自他俱須斷九﹐是知但理隨緣作九全無明功﹐旣非無作定能爲障﹐故破此九方能顯理。若全性起修乃事卽理﹐豈定爲障而定可破﹖若執但理隨緣作九爲圓義者﹐何故妙樂中眞如在迷能生九界判爲別邪﹖故眞妄合卽義未成﹐猶名自住。彼疏次文料簡開合﹐別教亦云依法性住﹐故須究理不可迷名﹐此宗若非荊谿精簡﹐圓義永沈也。他云﹐舊本云三身並常。今問﹕如何說俱體俱用邪﹖他恐應身說體﹑法身說用不便﹐乃自立云舉體全用。縱茲巧釋﹐義終不允。」

初﹑標。以在纏心變造諸法﹐一多相礙念念住著﹐名之爲染﹔以離障心應赴眾緣﹐一多自在念念捨離﹐名之爲淨。今開在纏一念染心本具三千﹐俱體俱用與淨不殊﹐故名不二。有人云﹐染卽是惑﹐淨卽是應。不解文旨﹐但對而已。須知此門指果後淨用﹐凡夫染心已具﹐乃令觀此染心顯於淨用﹐并後依正俱在能應﹐自他不二方兼於感。

二﹑若識下﹐釋二﹕

初﹑染淨體用理無增減三﹕

初﹑明染淨體者﹐三千寂體卽寂而照﹐旣無能照亦無所照﹐名爲法性﹐以本愚故妄謂自他﹐三千靜明全體暗動﹐卽翻作無明﹐本來不覺﹐故名無始。若識此者﹐卽照無明體本明靜﹐卽翻爲法性。

二﹑法性下﹐明染淨用者﹐體旣全轉﹑用亦敵翻﹐法性旣作無明﹐全起無明之用﹐用旣縛著名之爲染﹔無明若爲法性﹐全起法性之用﹐用旣自在名之爲淨。

問﹕「他云﹐無二與字﹐及將二之訓往﹐迷卽法性往趣無明﹐悟卽無明往趣法性。其義云何﹖」

答﹕「二與有無﹐俱有其義﹐二之訓往﹐釋義稍迂。且之字者﹐乃是常用文字而多爲語助﹐𨿽《爾雅》訓往﹐用自有處﹐安於此中文似不便。如一理之內淨穢之土﹐豈皆訓往邪﹖若舊本無二與字﹐則之字不須訓往﹐但爲助辭其義自顯。何者﹖但云卽法性之無明﹐其用則染﹐卽無明之法性﹐其用則淨﹐其文旣宛﹐其義稍明。」

問﹕「若有與字﹐義復云何﹖」

答﹕「此文旣辨二用﹐有則於義更明。何者﹖夫與者﹐借與﹑賜與也﹐亦助也。法性無明旣互翻轉成於兩用﹐互有借力助成之義﹐而劣者借力助於彊者﹐若法性內熏無力﹑無明染用彊者﹐則法性與無明力造諸染法。若無明執情無力﹑法性內熏有力﹐則無明與法性力起諸淨應。以由無明𨿽有成事之用﹐以體空故自不能變造﹐須假法性借力助之方成染法。法性𨿽具三千淨用﹐顯發由修﹐眞修縱不藉無明﹐緣修寧無欣厭﹖故下文云﹐必藉緣了爲利他功﹐無明與力助於法性方成淨用。荊谿旣許隨緣之義﹐必許法性無明互爲因緣﹐但約體具明隨﹐自異權教。」

二﹑濁水下﹐諭。濁水諭迷中染心﹐淸水諭果後淨心﹐波諭三千俱用﹐濕諭三千俱體。須知染中其水𨿽濁﹐亦全濕爲波﹐淸時豈別有波濕﹖故云無殊﹐則波之與濕皆無殊也。他謂波中之濕無殊者﹐濕性旣不變﹐波性豈變邪﹖

問﹕「第四記云﹐如淸濁波濕性不異﹐豈非波異濕同﹖今何違彼﹖」

答﹕「讀彼文者不看前後﹐但取一文成我局見。今爲粗引彼文仍聊釋出﹐令欲據彼證惟濕無殊者聞之自誡。何者﹖彼文本釋世間相常﹐但相本流動﹐今欲說常須約位顯﹐全位爲相位﹑常相亦常﹐故文數云﹐相位無二。仍自問云﹕位可一如﹐相云何等﹖答曰﹕位據理性決不可攺﹐相約隨緣緣有染淨﹐緣𨿽染淨同名緣起﹐如淸濁波濕性不異﹐同以濕性爲波﹐故皆以如爲相﹐同以波爲濕性﹐故皆以如爲位﹐所以相與常住其名𨿽同﹐染淨旣分如位須辨。釋曰﹕彼問旣云﹐相云何等﹖故知答文以位例相成乎等義﹐乃先法次諭﹐諭中以法參而合之﹐法中先舉位一﹐故云決不可攺﹔次明相等﹐故云同名緣起。諭中亦先舉濕性不異顯上位一﹐次明以濕爲波﹑以波爲濕﹐正當顯上位相無二﹑位等相等﹐故知文中本答相等﹐但相兼染淨﹐等義難彰﹐故光以濕性諭位論等﹐仍顯全位爲相﹑全濕爲波﹐以位例相明其咸等。因何但將濕性不異一句爲證﹐全不以濕而例於波﹐及拋相等之問﹐豈可得乎﹖況若論異義﹐豈獨相異﹑位無異義邪﹖故當科卽云﹐染淨旣分如位須辨﹐豈非染相必以在纏眞如爲位﹐豈可淨相不以出纏眞如爲位﹖若論等者﹐濁水淸水旣同一濕﹐豈不得言同一波邪﹖以水淸後還是濁時動用故也。」

三﹑淸濁下﹐合者﹐水之波濕常無增減﹐若其淸濁必各由緣。𨿽象入則濁﹑珠入則淸﹐而其濁緣與水俱有﹐從來未悟故濁在前﹐如山抱玉﹑如沙有金﹐鑛璞本有。水𨿽本濁﹐濁非水性﹐故全體是淸﹐以淸濁二波秖一動性﹐故云理通﹐而皆全濕爲動﹐故云舉體是用。旣悟後不迷﹐知淸是水性﹐違性可轉﹑稱性則常故也。

二﹑故三下﹐界如緣起性本圓常二﹕

初﹑約性徳直示者﹐迷悟緣起皆三千之體起於妙用﹐體旣不出剎那﹐妙用豈應離體﹖故使緣起咸趣剎那。三千旣其不變﹐剎那之性本常﹐以體收用緣起理一﹐不分而分十界百界﹐約十界則六穢四淨﹐約百界則十通淨穢﹐十中一一各六四故。

二﹑故知下﹐約修反顯者。

問﹕「前云﹐剎那百界有穢有淨﹐今何悉淨﹖」

答﹕「前論淨穢法門﹐皆理本具﹐通於迷悟無有增減﹐卽性善性惡也。今之染淨約情理說﹐情著則淨穢俱染﹐理性則淨穢俱淨﹐故剎那染情體具十界﹐互融自在故名悉淨。疑者云﹕剎那旣具三千﹐我何不見﹖答﹕未顯者﹐驗體仍迷非理不具﹐此名字中疑也。觀行旣亦未顯﹐遂以相似驗之﹐父母生身發於相似﹐五眼五耳乃至五意皆能徧照﹐自身旣現十界﹐以驗他身亦然﹐故相似位人﹐比知百界同在一心﹔若至分眞﹐普現色身能現十界﹐一一復起十界三業﹐故云亦然﹔果地究盡諸法實相﹐等彼性中所具百界﹐故知性具百界互融廣徧﹐染心自局濁體本淸。」

二﹑故須下﹐明能顯妙觀。然今十門皆爲觀心而設﹐故色心門攝別入總﹐專立識心爲所觀故。內外門正示觀法﹐𨿽泛論二境正在內心。第三門全性起修辨觀令妙﹐第四門卽因成果顯證非新﹐故此二門皆論一念。已上四門攝自行法門﹐同在剎那而爲觀體。從此門去純談化他﹐而化他法門𨿽卽無量﹐豈出三千﹖亦攝歸剎那同爲觀體﹐此當其首﹐故廣示觀門﹐後旣倣此但略點示﹐不得此意徒釋十門空談一念﹐故今文先明淨用同在染心﹐理具情迷顯發由觀。遮照者﹐空中名遮﹐一相不立﹐假觀名照﹐三千宛然。復令三觀俱亡﹑三諦齊照﹐乃亡前遮照。照前遮故﹐故各名雙亡﹐照同時故云終日﹐此則同前卽空假中無空假中也。他見法爾空中﹐欲例卽空卽中﹐而不看上句照故三千常具﹐彼門但舉依正之境﹐況不云三千及以百界﹐尚未結成妙境﹐何關假觀邪﹖若此中縱無上句照故三千常具﹐但云空中﹐於理亦成。何者﹖上已具示三千淨用在剎那﹐故彼秖云依正色心﹐據何文義云是妙假﹖思之思之﹗不動此念者﹐明觀成相不移﹐卽今剎那之念﹐而能盡未來際作三千化事﹐此之剎那卽法界故﹐有何窮盡﹖第五記云﹐剎那剎那皆盡過未﹐施設三千皆妙假力﹐亡淨穢相須藉空中﹐故云以空以中。染中淨穢更顯明者﹐復是空中之力﹐故云轉染爲淨。染淨各具三千﹐空中了之﹐三千旣亡空中亦泯﹐方名染淨不二﹐此則同前因果旣泯理性自亡。

初﹑標。果後示現下三國土﹐名爲依報﹐示現前三教主及九界身﹐名爲正報﹐以寂光﹑圓佛本無二故﹐卽是能開之妙法故也。此淨穢土及勝劣身﹐同在初心剎那﹐有何二邪﹖

初﹑明果用由因本具三﹕

初﹑明不二之由。已證者﹐蓋舉已證之位也。寂光﹑遮那依正不二﹐全由因徳一念三千﹐儻因本不融﹐果何能一﹖縱修治令合﹐亦是無常﹐終歸分隔。

二﹑以三千下﹐示不二之相。在文可見。

二﹑是則下﹐明因理本融二﹕

初﹑明三位本妙。理等三位融相未顯﹐如五品人﹐𨿽以理觀徧融一切﹐而於事用未能自在。此位尚爾﹐前二可知。然迷情自異﹐不二天眞﹐故云己有。自卽己心﹑他是生佛﹐佛惟在果﹐餘二在因﹐果攝心生縱由修證﹐心能攝二全由性融﹐推功歸理乃言故使。

二﹑但眾下﹐示一切皆融。不可任情必須順理﹐理智未顯見法仍差﹐須知本融無非妙境。

三﹑然應下﹐明始終無攺二﹕

初﹑明情智局徧。於生局處佛能徧融﹐於佛徧處生自局限。

初﹑略示。有四句﹐初﹑三約因果竪辨理同﹐二﹑四約諸法橫辨相入。意顯終旣大小無妨﹐始亦如是﹐由不攺故﹔果旣依正不二﹐因亦復然﹐由理同故。

二﹑故淨下﹐廣示。文有八句﹐初﹑二句雙舉依正﹐同居等三土傳作淨穢﹐地獄等十界身迭分勝劣。次塵身下二句﹐雙示依正體性﹐一微塵身﹑一微塵國﹐各具三千﹑體徧法界﹐彼彼身土亦復如是。三是則下二句﹐明徧攝一切剎趣一剎﹑一切身趣一身﹐文𨿽剎身各攝﹐意必依正互收。四廣狹下二句﹐結妙﹐三千無礙出生無盡﹐不可心思﹑不可口議﹐如是融相今古常然﹐迷悟不攺。

二﹑若非下﹐明理顯以觀爲功二﹕

初﹑克彰觀行之功。性具三千﹐若體若用本空假中﹐常自相攝﹐微塵本含法界﹐芥子常納須彌﹐無始無明彊生隔礙﹐順性修觀卽空假中﹐則自在體用顯現成就。性本空假中﹐性淨解脫也﹔修成空假中﹐實慧解脫也﹔起用空假中﹐方便淨解脫也。𨿽是修二性一﹐以皆空假中故則成合義。

二﹑如是下﹐結示生佛一致。旣解修成全是本具﹐卽知迷悟體用不二﹐波濕無殊之譬於茲更明。我心爲此﹐生佛爲彼﹐緣起爲事﹐性具爲理﹐彼此三千理同不隔﹐遂令緣起互入無妨﹐依正不二斯之謂歟。

七﹑自他不二門三﹕

初﹑標。染淨依正及以此門﹐都爲感應神通而立﹐且卽染之淨依正必融﹐卽是神通及以能應﹐旣由已辦﹐須名爲自﹐惟未論感﹐感卽他機﹐𨿽分自他同在一念﹐故上文云﹐他生他佛尚與心同﹐況己心生佛寧乖一念﹖佛法眾生法皆名爲他﹐而各具生佛﹐若己生佛顯﹐則與他佛生佛同俱爲能化﹐惟他眾生生佛而爲所化﹐旣同一念自他豈殊﹖故名不二。依此觀察能成二妙﹐復名爲門。

二﹑隨機下﹐釋二﹕

初﹑約一性明自他。證果之後不動而應﹐眾機普益﹐旣非謀作皆由性同﹐因果驗之灼然不二。

二﹑如理下﹐約三千明感應。先以三諦例自他本同﹐三千旣卽空假中﹐乃三徳三諦之三千也。自行卽淨穢亡泯﹐無不空中﹐利他則帝网交羅三千皆假﹐三諦旣卽三是一﹐自他則分而不分。然今所辨自他俱在妙假﹐以能化所化皆三千故。欲約三諦論不二故﹐且對空中辨之。妙假尚不離空中﹐一假豈應隔異﹖

問﹕「前修外觀旣當自行﹐但列空中與今符合﹐何苦責之﹖」

答﹕「往時不解境觀之徒﹐據此等文妄有除削。何者﹖此約三千以明空中﹐已具不思議假﹐況復利他之觀﹐初心豈可不修﹖不修則何名摩訶薩﹖秖爲假觀始行須修﹐方得感應同居一念﹐自他不二據茲而立﹐如何劫云自行無假﹖又若自行惟修空中﹐內觀豈非自行﹖何故言卽空假中邪﹖」

物機等者﹐正明自他各具三千﹐細辨故三千﹐總論故十界﹐轉現互生卽無記化﹐化化復作化也﹐依正皆爾﹐應必對感機豈不然﹗一念從事寂光約理﹐二必相卽故互舉爾。

三﹑眾生下﹐約俱具明道交。旣三無差別則感應相收﹐眾生感心中他佛﹐諸佛應心中他生﹐不然﹐豈能一念皆令解脫邪﹖

二﹑不然下﹐約諭示二﹕

初﹑順諭。諸佛三千卽現像之理﹐眾生三千卽生像之性﹐若不然者﹐不能卽感卽應﹐非任運化也。

二﹑若一下﹐反諭。以鑑淨形對無不現之理﹐而反顯之。意云若不現者可言鑑理有窮形事不通也﹐諸佛悟理﹑眾生在事﹐三千理滿﹐若一機扣之不應﹐則可云三千互闕﹐旣無此理則前義善成。仍釋伏疑。何故﹖眾生多不見佛﹐故云若與鑑隔則容有是理﹐卽障重機生名與鑑隔﹐機成名對﹐若其對者終無不現。然未通字必誤﹐合云不通﹐縱移於下句﹐語稍不便﹐智者詳之。

二﹑若鑑下﹐明觀行之功方顯二﹕

初﹑帶諭彰用匪功成者﹐故知心鑑本明﹑三千之像本具。對物未能現者﹐蓋三惑之塵所遮﹐去塵𨿽緣﹑了之功﹐現像乃全由性具﹐此中正明觀心發用。他云﹐由機現像。其義天隔。觀法大旨者﹐非惟此中﹐諸門皆爾﹐但在此說爲便耳。

二﹑應知下﹐就法明發由觀合。𨿽由緣﹑了須揀前三﹐稱性圓修方名一合﹐功成用顯設化無方。

初﹑標者﹐果後逗機示諸三業﹐四時三教謂有差殊。今經開之﹐惟圓法體﹐諸身尚卽﹐三業豈分﹖故名不二。亦就心法示也。

初﹑約對機顯逗會無差二﹕

初﹑示三輪不同。三皆祕妙﹐非下地知﹐故名爲密﹐能轉摧碾復名爲輪﹐轉己示他摧他惑業﹐稱機示現毫髪不差。

二﹑在身下﹐明眞應復殊﹐說三權法皆是應身﹐若聞圓乘必見法佛﹐別縱覩報猶是修成﹐圓見應身皆惟本具﹐仍約四味權實﹐未會眞應且分。

二﹑約稱理明卷舒自在二﹕

問﹕「此中法身說佛道邪﹖餘文何故不許法身有說﹖」

答﹕「蓋華嚴宗獨謂我經是遮那說﹐餘經皆是釋迦所說。故今家會之﹐遮那乃是釋迦異名﹐縱勝劣有殊﹐而說必是應﹑法定無說。若相卽者﹐法全是應﹑無說卽說﹐應全是法﹑說卽無說。今云﹐法身者非離應之法﹐故經云﹕『微妙淨法身﹐具相三十二』等。若論卽者﹐凡說圓教皆卽法身﹐何獨《華嚴》﹖但彼經隔小故現勝身﹐乃報身像而卽法身。今經開權﹐故於應身卽法身也。」

問﹕「現住靈山﹐豈不垂世﹖」

答﹕「身旣卽法﹐土非寂光邪﹖故施開廢會﹐身土咸然。」

二﹑身尚下﹐會三輪。𨿽知權實相冥﹑眞應互卽﹐儻三業尚殊則色心不泯﹐故會身說﹐令知身口本融﹐以二等意使色心不二﹐方名卽應見法不動而施﹐靈山見聞無不爾也。

初﹑結指心因。指上果人三業眞應互融﹐𨿽卽難思﹐豈過百界﹖百界融泯全在我心。因心若無﹐果須造得﹐若信因果相稱﹐方知三密有本。他云﹐信下無因果字。有亦未多﹐令義易顯﹐故須存之。

二﹑百界下﹐觀成用顯。百界一念本空假中﹐須順性三以成修徳﹐修性一合果用乃彰﹐遂使色聲傳生百界﹐豈無記化化禪不卽陰發邪﹖

三﹑故一下﹐染體本妙。三密相海本理﹐遮那心塵皆具﹐例彼生佛名三無差﹐旣云一念凡心﹐那作非因果釋﹖

初﹑標。權是九界七方便﹐實則佛法圓乘﹐四時未會權實不融﹐此經開之皆稱祕妙﹐故云不二。

初﹑明等鑑由理融。權實優劣不名平等﹐實不融權復非於大﹐故法法皆妙﹑一一互收﹐常如是知﹐卽名平等大慧。此之大慧𨿽由果證﹐凡心本然﹐故但觀心此慧自發。

二﹑至果下﹐徧逗由心證。證果之後﹐於體內不分之權實﹐而被機分隔說之。旣理元不分﹐故此經稱理而會﹐如是施會自在者由契本因﹐因本若隔﹐果那得融﹖若欲契之﹐但觀一念。

三﹑對說下﹐結示歸理一。如文。

初﹑標者﹐從諭立也。能受者卽三艸二木﹑七方便眾生﹐能潤者卽大雲注雨﹐卽前四時三教。今經開之﹐惟一地所生﹑一雨所潤﹐無復差降﹐名爲不二。觀己心地三千與佛心地三千不殊﹐則念念受潤常沾妙益﹐依此爲門﹐則成二妙。

初﹑明權實本圓﹑熏修如幻二﹕

二﹑因熏可發。豈惟權實相冥﹐抑亦感應體一﹐性本圓具﹐偏發由熏﹐以性奪修故修如幻﹐平等法界佛不度生﹐不分而分﹐暫立感應﹐欣赴本虛﹐故皆如幻。然此尚非但理隨緣之幻﹐豈同緣生無體之幻邪﹖今明各具本融﹑暫分如幻﹐能知此者方是圓乘。

二﹑然由下﹐明生佛一際欣赴不徧。若圓理無偏﹑感應一致﹐故一塵應色無非法身﹐自他所依不逾祕藏﹐方爲色香中道起對法界也。

三﹑故知下﹐明地雨無殊利益平等。四微約諭﹐卽一地所生﹐權實約法﹐卽一雨所潤。凡地三千無隔﹐隨一念以俱圓﹔佛地三千旣融﹐隨一應而盡具。況生感心中之佛﹐佛應心中之生﹐感應之體尚同﹐權實之益何別﹖故云但化菩薩不爲二乘﹐其有聞法者無一不成佛﹐方名受潤不二。

初﹑明十門通貫﹑理體無殊二﹕

初﹑約十門明理一。門門皆顯三千卽空假中﹐十門旣然﹐十妙亦爾﹐故云通入及理一也。

二﹑如境下﹐約十妙釋理一。性徳三千﹐卽空假中﹐名爲境三﹔境能發智﹐照此三千卽空假中﹐故名智三﹔智能導行﹐契此三千卽空假中﹐名爲行三。此是修中論九﹐九秖是三﹐一一具三開合無礙﹐功成歷位𨿽有淺深﹐三九圓融未始差別﹐三九究盡﹐等彼三千卽空假中﹐名爲三法。由空假中方能起用﹐他機因果亦復如然﹐故十章始終皆得稱妙。

二﹑旣是下﹐明一念包容觀行可識三﹕

初﹑明一念境觀之功。此上十門十妙攝法𨿽廣﹐同在凡夫剎那一念﹐三千世間卽空假中﹐性三爲境﹐修三爲觀﹐成則是果﹐用則化他﹐若不攝歸心法﹐焉能成辦自他﹐是故《指要》其功莫大。

二﹑若了下﹐明心法攝成之要。言非遙者﹐一念三千總攝故非遙﹐一心三觀易成故非遙。

三﹑故重下﹐明重述觀行易明。將彼十妙無邊法相﹐攝作十門不離一念﹐令修觀者可識﹐作者再三顯示何以迷之。

三﹑首題下﹐明得意符文總別無異。此之十門𨿽在迹門之後﹐仍例本門﹐復將釋名例餘四章﹐故知五義釋題盡備﹐故云旣爾。此旣一部都名﹐必覽三分諸品別相而立﹐旣得總意﹐令將此總符彼別文﹐故云可知。欲銷一部文文句句﹐皆須預知絕待之意﹐無不入心成乎觀行。儻迷茲旨銷彼別文﹐何能顯妙乎﹖

問﹕「他云﹐釋名是總﹑三章是別﹐名中具三卽覽別爲總﹐將此四章符教相文則可知也。今以首題爲總﹐經文爲別﹐據何所出﹖」

答﹕「名總三別﹐少分可然﹐以教相爲符文﹐全不允當﹐況餘四章前文已例﹐不須更示﹐令依《記》文云﹕『所以釋題不可率爾﹐題下別釋理非容易。』豈非以題爲總﹑以文爲別﹖」

問﹕「觀心旣非此部正意﹐何故十門皆約觀釋﹖豈作者特違部意邪﹖」

答﹕「文初旣云觀心乃是教行樞機﹐信非閑緩之義﹐但爲妙義難解﹐故部中判教生解義彊﹑觀且旁示﹐然部之妙旨乃《摩訶止觀》之大體也。何者﹖若非三千空假中﹐何能頓止三惑﹑圓觀三諦﹐故《義例》云『惟依本迹顯實』﹐應知《止觀》用此妙義爲能止能觀﹐蓋不思議境卽觀﹐故三障四魔爲所止所觀也。故千如妙旨﹐玄文廣約眾生法示之﹐《文句》廣約佛法明之﹐此十門欲與《止觀》同成觀體﹐皆專約心法說之﹐所以節節云一念或心性剎那等也。故總結文云﹐令觀行可識。前文云『則彼此昭著法華行成』﹐又云『故撮十妙爲觀法大體』﹐應知前四門爲十乘觀體﹐後六門爲起教觀體也。大部旣教廣觀略﹐此文乃行正解旁﹐互相顯映﹐方進初心﹐豈重述十門但銷名相而已。願諸聞見﹐如理思修云爾。」

十不二門指要鈔卷下

