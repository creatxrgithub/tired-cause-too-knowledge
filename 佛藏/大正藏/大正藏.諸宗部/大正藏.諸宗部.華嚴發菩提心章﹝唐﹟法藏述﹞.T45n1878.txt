華嚴發菩提心章凡例

此章別有異本﹐而文畫多紕謬﹐字句頗缺脫﹐今以梅尾南都諸本隨義參訂攺正。筆削非私意也﹐每值文有大異﹐繫之鼇頭。《法界義鏡》曰﹕「香象大師《菩提心章》載法界觀門﹐以明發心相。」故今章明第四表徳中有五門﹕自第一眞空觀至第三周徧含容觀﹐全舉彼觀文耳也。又如圓超《疏鈔錄》﹑凝然《華嚴宗要義》﹑永超《東域傳燈錄》及《髙山寺藏目》等﹐皆標爲賢首撰也。世別有題爲《華嚴三昧章》者﹐然其文大同此章。今謂是乃後學誤以今章殘編爲《三昧章》者耶﹖故《探玄記》說十重惟識曰﹕「上來所明約教就解而說。若就觀﹑行﹐亦有十重﹐如一卷《華嚴三昧》中說云。」然考世所題爲《三昧章》者﹐總無其文﹐故知彼非其於《探玄記》所指者必矣。

華嚴發菩提心章

魏國西寺沙門法藏述

發心第一簡教第二顯過第三表徳第四

答曰﹕「依起信論有三種心﹕一者﹑直心﹐正念眞如法故﹔二者﹑深心﹐樂修一切諸善行故﹔三者﹑大悲心﹐救度一切苦眾生故。依此三心﹐各曲開十門。

「就初直心中﹐具有十心﹕

「一者﹑廣大心﹐謂誓願觀一切法﹐悉如如故。

「二者﹑甚深心﹐謂誓願觀眞如﹐要盡源底故。

「三者﹑方便心﹐謂推求簡擇﹐趣眞方便故。

「四者﹑堅固心﹐謂設逢極苦樂受﹐此觀心不捨離故。

「五者﹑無間心﹐謂觀此眞如理﹐盡未來際不覺其久故。

「六者﹑折伏心﹐謂若失念煩惱暫起﹐卽覺察折伏令盡﹐使觀心相續故。

「七者﹑善巧心﹐謂觀眞理﹐不礙隨事﹐巧修萬行故。

「八者﹑不二心﹐謂隨事萬行﹐與一味眞理融無二故。

「九者﹑無礙心﹐謂理事旣全融不二﹐還令全理之事互相卽入故。

「十者﹑圓明心﹐謂頓觀法界全一全多﹐同時顯現無障無礙故。

「第二深心中﹐亦具十心﹕

「一者﹑廣大心﹐謂於徧法界一切行門﹐誓當修習學故。

「二者﹑修行心﹐謂於此無邊行海﹐對緣修造故。

「三者﹑究竟心﹐謂凡所修學﹐要當成就﹐乃至菩提故。

「四者﹑忍苦心﹐謂能忍大苦﹐修諸難行﹐不以爲難故。

「五者﹑無厭足心﹐謂頓修多行﹐情無厭足故。

「六者﹑無疲倦心﹐謂於一一難行多時﹐勇悍無疲倦故。

「七者﹑常心﹐謂於一一行﹐各盡未來際﹐念念相續恒不斷故。

「八者﹑不求果報心﹐謂修此諸行﹐不求人天二乘果故。

「九者﹑歡喜心﹐謂凡修諸行﹐稱本求心﹐皆大歡喜故。

「十者﹑不顚倒心﹐謂凡所修行﹐皆離二乘﹐俱絕三輪故。

「第三大悲心中﹐亦具十心﹕

「一者﹑廣大心﹐謂於一切眾生皆立誓願﹐將度脫故。

「二者﹑最勝心﹐謂度彼要當得佛果故。

「三者﹑巧方便心﹐謂求度眾生巧方便法﹐要當成熟故。

「四者﹑忍苦心﹐謂堪忍代彼一切眾生受大苦故。

「五者﹑無厭足心﹐謂於一一難化眾生化以無量方便﹐無厭足故。

「六者﹑無疲倦心﹐謂化難化眾生設於無量劫荷負眾生苦﹐不以爲勞故。

「七者﹑常心﹐謂於一一眾生盡未來際念念無間﹐不休息故。

「八者﹑不求恩報心﹐謂於諸眾生作此廣大饒益﹐終不希望毛端恩報故。

「九者﹑歡喜心﹐謂令眾生得安樂時﹐通令得轉輪王樂﹑釋梵天王乃至二乘及大涅槃等樂故。

「十者﹑不顚倒心﹐謂不見能化及所化故。」

問﹕「眾生修行﹐爲要籍受持聖教﹐方成行耶﹖爲要須捨教法行﹐方成立耶﹖」

答﹕「通辨此義﹐略有十類眾生﹕

「一者﹑自有眾生元不識教﹐懸捨聖言﹐師自妄心﹐或隨邪友違教修行﹐以爲心要。外現威儀﹐內實朽懶﹐巧僞誑惑﹐是魔徒黨﹐此爲最惡人也。

「二者﹑自有眾生亦背聖教不讀經典﹐惟以質直心﹐隨逐前巧僞人﹐謂爲出要﹐勤苦修行竟無所益﹐此𨿽勝於前類﹐猶非好人也。此上二人俱捨聖教﹐不得義理。

「三者﹑自有眾生聞前二人背教爲損﹐卽便惟讀聖言不解義意﹐莫知修行﹐惟以巧僞傍依聖教﹐求名求利﹐違自所誦﹐順妄背眞﹐此𨿽不捨聖言﹐猶非好人也。

「四者﹑自有眾生𨿽受持讀誦惟逐文句﹐不知義理﹐不解修行﹐惟以直心讀誦爲業﹐𨿽無巧僞勝過前人﹐猶非究竟。此上二人俱不捨聖教而不得義理也。

「五者﹑自有眾生讀誦聖教﹐分知解行﹐隨力修行﹐多讀文句﹐少有修行。𨿽是好人﹐猶未究竟。

「六者﹑自有眾生廣尋聖教﹐徧知解行﹐漸略聖言﹐而順教修行﹐取意專修不復多讀。此𨿽復勝前﹐猶非究竟。

「七者﹑自有眾生受持聖教深會其意﹐亡筌得實﹐惟在修行﹐不復尋言。𨿽捨教筌﹐猶非究竟。

「八者﹑自有眾生尋教得旨﹐知一切法無不穪性﹐是故於文字教法亦不待捨離﹐持此順稱之教則爲正行﹐此𨿽不捨教而得眞﹐猶非究竟。

「九者﹑自有眾生常受持稱性之言教﹐遂得於教不捨不著﹐恒觀絕言之眞理﹐乃得於理亦不捨亦不滯﹐俱起二行故。《經》曰﹕『聖說法﹐聖默然』者﹐是其事也。此𨿽理事無礙﹐二行俱起﹐猶非究竟。

「十者﹑自有眾生尋教得眞﹐會理﹑教無礙常觀理而不礙持教﹐恒誦習而不礙觀空。故《經》曰﹕『成就第一誠諦之語﹐如說能行﹐如行能說﹐乃至學三世諸佛無二語﹐隨順如來一切智慧』等﹐此則理教俱融﹐合成一觀﹐方爲究竟也。」

問﹕「色空﹑空色爲相卽耶﹖爲不相卽耶﹖」

「第一顯過中有四句﹕謂卽亦不可﹐非卽亦不可﹐俱亦不可﹐俱非亦不可。

「就人有四句﹕若色卽空﹐有二過失﹕一﹑凡迷同聖過﹐以凡夫見色﹐卽是空故。二﹑聖智同凡過﹐以所證眞空﹐卽是凡見色故。若空卽色﹐亦有二過失﹕一﹑聖應同凡﹐見妄色故。二﹑凡應同聖﹐見眞空故。

「就法四句者﹕若色卽空﹐還有二過失﹕一﹑壞俗諦過﹐以靑﹑黃等色卽是眞空﹐則無別俗故。二者﹑壞眞諦過﹐旣以靑﹑黃等相爲眞空﹐則別無眞空故。若空卽色﹐亦有二過失﹕一﹑壞眞諦過﹐以空是靑﹑黃等﹐則無眞空故。二﹑壞俗諦過﹐以眞空爲色﹐則無妄色故。

「第二非卽亦不可者﹐亦有二失。

「據人四句者﹕若色不卽空﹐有二失﹕一者﹑凡迷不成過﹐以所見色﹐非虛妄故。二﹑凡無悟聖過﹐以所見妄色﹐隔眞空故。若空不卽色﹐亦有二失﹕一﹑聖智不成過﹐以空取色外是﹐非眞空故。二﹑聖不從凡過﹐以空異妄色﹐聖自聖故。

「就法四句者﹕若色不卽空﹐亦有二失﹕一﹑壞俗諦過﹐以色不無性﹐則待緣不得有故。二﹑壞眞諦過﹐以不會色歸空﹐則無眞空故。若空不卽色﹐亦有二失﹕一﹑壞眞諦過﹐以色外斷空﹐理非眞故。二﹑壞俗諦過﹐以空非色妄﹐無依故。

「第三俱亦不可者﹐謂若色卽空﹑不卽空﹐空卽色﹑不卽色﹐亦有二種失。

「初﹑據人﹐有二失﹕一﹑凡聖雜亂過﹐二﹑迷悟不成過。

「次就法﹐亦有二失﹕一﹑二諦雜亂過﹐二﹑二諦不成過。思之可見。

「第四俱非亦不可者﹐謂若色非空﹑非不空﹐空非色﹑非不色者﹐亦有二種失。

「就人﹐有二失﹕一﹑迷無悟聖期﹐悟不從凡過﹔二﹑聖凡雜亂﹐二位俱壞過。

「二﹑據法者﹐亦有二失﹕一﹑二諦各別﹐俱不成過﹔二﹑二諦混雜﹐失法體過。思之可見。」

第四表徳者﹐自有五門﹕一﹑眞空觀﹐二﹑理事無礙觀﹐三﹑周偏含容觀﹐四﹑色空章十門止觀﹐五﹑理事圓融義。

第一眞空觀法﹐於中略作四句十門﹕一﹑會色歸空觀﹐二﹑明空卽色觀﹐三﹑空色無礙觀﹐四﹑泯絕無寄觀。

一﹑色不卽空﹐以卽空故。何以故﹖以色不卽斷空故﹐不是空也。以色舉體是眞空也﹐故云以卽空故。良由卽是眞空故﹐非斷空也。是故言由是空﹐故不是空也。

二﹑色不卽空﹐以卽空故。何以故﹖以靑﹑黃之相﹐非是眞空之理﹐故云不卽空。然靑﹑黃無體﹐莫不皆空﹐故云卽空。良以靑﹑黃無體之空﹐非卽靑﹑黃﹐故云不卽空也。

三﹑色不卽空﹐以卽空故。何以故﹖以空中無色﹐故不卽空﹔會色無體﹐故是卽空。良由會色歸空﹐空中必無有色。是故由色空﹐故色非空也。

上三句以法揀情訖。

四﹑色卽是空。何以故﹖凡是色法必不異眞空﹐以諸色法﹐必無性故﹐是故色卽是空。如色空旣爾﹐一切法亦然。思之。

第二明空卽色觀者﹐於中亦作四門。

一﹑空不卽色﹐以空卽色故。何以故﹖斷空不卽是色﹐故云非色。眞空必不異色﹐故云空卽色。是故要由眞空卽色故﹐令斷空不卽色也。

二﹑空不卽色﹐以空卽色故。何以故﹖以空理非靑﹑黃﹐故云空不卽色。然非靑﹑黃之眞空﹐必不異靑﹑黃故﹐是故言空卽色。要由不異靑﹑黃故﹐不卽靑﹑黃﹐故言空卽色﹑不卽色也。

三﹑空不卽色﹐以空卽色故。何以故﹖空是所依﹐非能依故﹐不卽色也。必與能依作所依﹐故卽是色也。良由是所依故﹐不卽色﹔是所依故﹐卽是色。是故言由不卽色故﹐卽是色也。

四﹑空卽是色。何以故﹖凡是眞空必不異色﹐以是法無我﹐理非斷滅故。是故空卽是色﹐如空色旣爾﹐一切法皆然。思之。

第三色空無礙觀者﹐謂色舉體不異空﹐全是盡色之空故﹐卽色不盡而空現﹐空舉體不異色﹐全是盡空之色故﹐卽空﹑卽色而空不隱也。是故菩薩觀色無不見空﹐觀空莫非見色﹐無障無礙爲一味法。思之可見。

第四泯絕無寄觀者﹐謂此所觀眞空﹐不可言卽色﹑不卽色﹐亦不可言卽空﹑不卽空。一切法皆不可﹐不可亦不可﹐此語亦不受﹐迥絕無寄﹐非言所及﹐非解所到﹐是謂行境。何以故﹖以生心動念﹐卽乖法體﹐失正念故。

又於前四句中﹐初二句八門﹐皆揀情顯解。第三句一門﹐解終趣行。第四句一門﹐正成行體。若不洞明前解﹐無以躡成此行。若不解此行﹐法絕於前解﹐無以成其正解。若守解不捨﹐無以入茲正行。是故行由解成﹐行起解絕也。

第二理﹑事無礙觀者﹐謂理事鎔融存亡逆順﹐通有十門。

一﹑理徧於事門﹐謂能徧之理性無分限﹐所徧之事分位差別﹐一一事中理皆全徧﹐非是分徧。何以故﹖以彼眞理不可分故﹐是故一一纖塵皆攝無邊眞理﹐無不圓足。

二﹑事徧於理門﹐謂能徧之事是有分限﹐所徧之理要無分限﹔此有分限之事﹐於無分限之理全同﹐非分同。何以故﹖以事無體﹐還如理故﹐是故一塵不壞而徧法界也。如一塵﹐一切法亦然。思之。此全徧門超情離見﹐非世諭能況。如全大海﹐在一波中而海非小﹔如一小波﹐匝於大海而波非大﹐同時全徧於諸波而海非異﹐俱時各匝於大海而波非一。又大海全徧一波時﹐不妨舉體全徧於諸波﹔一波全匝大海時﹐諸波亦各全匝互不相礙。思之。

問﹕「理旣全體徧﹐一塵何故非小﹐旣不同塵而小﹐何得說爲全體徧於一塵﹖又一塵全匝於理性﹐何故非大﹖若不同理而廣大﹐何得全徧於理性﹖旣成矛盾﹐義極相違﹗」

答﹕「理﹑事相望﹐各非一異﹐故得全收﹐而不壞本位。

「先﹑理望事有其四句﹕一﹑眞理與事非異故﹐眞理全體在一事中。二﹑眞理與事非一故﹐理性恒無邊際。三﹑以非一卽是非異故﹐無邊理性全在一塵。四﹑以非異卽是非一故﹐一塵理性無有分限。

「次﹑以事望理亦有四句者﹕一﹑事法與理非異故﹐一塵全匝於理性。二﹑事法與理非一故﹐不壞於一塵。三﹑以非一卽非異故﹐一小塵匝無邊眞理。四﹑以非異卽非一故﹐匝無邊理而塵不大。思之。」

問﹕「無邊理性全徧一塵時﹐外諸事處爲有理性﹖爲無理性﹖若塵外有理﹐則非全體徧一塵﹗若塵外無理﹐則非全體徧一切事。義甚相違﹗」

答﹕「以一理性融故﹐多事無礙故﹐故得全在內而全在外﹐無障無礙﹐是故各有四句。

「先﹑就理四句者﹕一﹑以理性全體在一切事中時﹐不礙全體在一塵處﹐是故在外卽在內。二﹑以全體在一塵中時﹐不礙全體在餘事處﹐是故在內卽在外。三﹑以無二之性﹐各全在一切中故﹐是故亦在內亦在外。四﹑以無二之性﹐非一切故﹐是故非內非外。前三句明與一切法非異﹐此之一句明與一切法非一﹐良爲非一非異﹐故內外無礙。

「次﹑就事四句者﹕一﹑一事全匝於理時﹐不礙一切事法亦全匝﹐是故在內卽在外。二﹑一切事法各匝於理時﹐不礙一塵亦全匝﹐是故在外卽在內。三﹑以諸事法同時各匝故﹐是故全在內亦全在外﹐無有障礙。四﹑以諸事法各不壞故﹐彼此相望﹐非內亦非外。思之。」

三﹑依理成事門﹐謂事無別體﹐要因眞理而得成立。以諸緣起皆無自性故﹐由無性理﹐事方成故。如波攬水以成動﹐水望於波﹐能成立故。依如來藏﹐得有諸法﹐當知亦爾。思之。

四﹑事能顯理門﹐謂由事攬理故﹐則事虛而理實﹐以事虛故﹐全事中之理挺然露現。猶如波相虛﹐令水體露現。當知此中道理亦爾。思之。

五﹑以理奪事門﹐謂事旣攬理成﹐遂令事相皆盡﹐惟一眞理平等顯現﹐以離眞理外無片事可得故。如水奪波﹐波無不盡﹐此則水存已﹐壞波令盡。

六﹑事能隱理門﹐謂眞理隨緣﹐成諸事法﹔然此事法旣違於理﹐遂令事顯﹐理不現也。如水成波﹐動顯靜隱。《經》云﹕「法身流轉五道名曰眾生。故眾生現時法身不現也。」

七﹑眞理卽事門﹐謂凡是眞理必非事外﹐以是法無我理故。事必依理﹐理虛無體﹐是故此理舉體皆事﹐方爲眞理。如水卽波無動﹐而非濕故﹐卽水是波。思之。

八﹑事法卽理門﹐謂緣起事法必無自性﹐無自性故﹐舉體卽眞。故說眾生卽如﹐不待滅也。以波動相舉﹐體卽水故﹐無異相也。

九﹑眞理非事門﹐謂卽事之理而非是事﹐以眞﹑妄異故﹐實非虛故﹐所依非能依故。如卽波之水﹐非波﹐以動﹑濕異故。

十﹑事法非理門﹐謂全理之事﹐事恒非理﹐性﹑相異故﹐能依非所依故﹐是故舉體全理而事相宛然。如全水之波﹐波恒非水﹐以動義﹐非濕故。

此上十義同一緣起﹐約理望事﹐則有成﹑有壞﹐有卽﹑有離﹔事望於理﹐有顯﹑有隱﹐有一﹑有異﹔逆順自在﹐無障無礙﹐同時頓起。深思﹐令觀明現。是謂理﹑事圓融無礙觀也。

第三周徧含容觀者﹐謂事如理融﹐徧攝無礙﹐交參自在。略辨十門。

一﹑理如事門﹐謂事法旣虛﹐相無不盡﹔理性眞實﹐體無不現。此則事無別事﹐卽全理爲事﹐是故菩薩𨿽復看事﹐卽是觀理﹐然說此事爲不卽理。

二﹑事如理門﹐謂諸事法與理非異﹐故事隨理而圓徧﹐遂令一塵普徧法界﹔法界全體徧諸法時﹐此一微塵亦如理性﹐全在一切法中。如一微塵﹐一切事法亦爾。

三﹑事含理事無礙門﹐謂諸事法與理非一故﹐存本一事而能廣容。如一微塵其相不大﹐而能容攝無邊法界﹐由剎等諸法旣不離法界﹐是故俱在一塵中現。如一塵﹐一切法亦爾。此事理融通非一非異故。總有四句﹕一﹑一中一﹔二﹑一切中一﹔三﹑一中一切﹔四﹑一切中一切。各有所由﹐思之。

四﹑通局無礙門﹐謂諸事法與理非一卽非異故﹐令此事法不離一處﹐卽全徧十方一切塵內。由非異卽非一故﹐全徧十方而不動一位﹐卽遠﹑卽近﹑卽徧﹑卽住﹐無障﹑無礙。

五﹑廣陜無礙門﹐謂諸事法與理﹐非一卽非異故﹐不壞一塵而能廣容十方剎海﹔由非異卽非一故﹐廣容十方法界而微塵不大。是則一塵之事﹐卽廣﹑卽陜﹑卽大﹑卽小﹐無障﹑無礙。

六﹑徧容無礙門﹐謂此一塵望於一切﹐由普徧卽是廣容故﹐徧在一切中時卽復還攝彼一切法﹐全住自一中﹔又由廣容卽是普徧故﹐令此一塵還卽徧在自內一切差別法中。是故此一塵自徧他時﹐卽他徧自﹐能容﹑能入同時﹐徧﹑攝無礙。思之。

七﹑攝入無礙門﹐謂彼一切望於一法﹐以入他卽是攝他故﹐一切全入一中之時﹐卽令彼一還復在自一切之內﹐同時無礙。又由攝他卽是入他故﹐一法全在一切中時﹐還令一切恒在一內﹐同時無礙。思之。

八﹑交涉無礙門﹐謂一法望一切有攝﹑有入﹐通有四句﹕謂一攝一切﹑一入一切﹔一切攝一﹑一切入一﹔一攝一法﹑一入一法﹔一切攝一切﹑一切入一切。同時交﹑參無礙。

九﹑相在無礙門﹐謂一切望一﹐亦有入﹑有攝﹐亦有四句﹕謂攝一入一﹔攝一切入一﹔攝一入一切﹔攝一切入一切。同時交﹑參﹐無障﹑無礙。

十﹑普融無礙門﹐謂一切及一﹐普皆同時﹐更互相望﹐一一具前兩重四句。普融無礙﹐準前思之。令圓明顯現﹐稱行境界﹐無障﹑無礙。深思之﹐令現在前也。

第一會相歸性門﹐於中﹐有二種﹕一﹑於所緣境會事歸理。二﹑於能緣心攝將入正也。

第二依理起事門者﹐亦有二種﹕一者﹑所歸理非斷空故﹐不礙事相宛然。二者﹑所入止不滯寂故﹐復有隨事起修妙覺觀。

第三理事無礙門者﹐亦有二種﹕一﹑由習前理事能通交徹﹐故今無礙也。二﹑雙現前故﹐遂使止觀同於一念頓照故。

第四理事雙絕門者﹐由事﹑理雙觀互相形奪故﹐遂使而雙俱盡﹐非理非事﹐寂然雙絕﹐是故令止觀雙泯﹐逈然無寄也。

第五心境融通門者﹐卽彼絕理事之無礙境﹐與彼泯止觀之無礙心﹐二而不二﹐故不礙心境﹔而冥然一味﹐不二而二﹐故不壞一味﹐而心﹑境兩分也。

第六事事相在門者﹐由理帶諸事全徧一事﹐是故以卽止之觀﹐於一事中現一切法﹐而心無散動。如一事﹐一切亦爾。

第七彼此相是門者﹐由諸事悉不異於理﹐理復不異於事﹐卽是一切而念不亂﹐如一事一切亦爾。

第八卽入無礙門者﹐由交參非一與相含非異﹐體無二故﹐是故以止觀無二之智頓現﹐卽入二門同一法界﹐卽心無散動也。

第九帝网重現門者﹐由於一事中具一切﹐復各具一切﹐如是重重不可窮盡。如一事旣爾﹐餘一切事亦然。以止觀心境不異之目頓現一切﹐各各重重悉無窮盡﹐普眼所矚﹐朗然現前而無分別﹐亦無散動也。

第十主伴圓備門者。菩薩以普門之智﹐頓照於此普門法界。然舉一爲主﹐一切爲伴﹐主伴﹑伴主皆悉無盡﹐不可稱說﹐菩薩三昧海門皆悉安立自在無礙﹐然無異念也。

第一﹑理事俱融門﹐事虛﹑理實相攝﹑全收﹐融成十義。一﹑緣起事法﹐以虛空無性故﹐舉體全理也。二﹑眞性理法﹐以眞實故﹐不礙舉體全事也。三﹑由前二義不相離故﹐理事俱存。四﹑由二義相奪故﹐理事雙絕也。五﹑事全理而事不壞。六﹑理全事而理不失也。七﹑二俱存而俱不立。八﹑俱亡而俱不泯。九﹑前八相順而俱現。十﹑皆各相奪而不泯。並會意思之。

第二﹑理法隱顯門﹐理﹑性隨事﹐隱﹑顯融通﹐亦有十義。一﹑以理全事故﹐理隱也。二﹑事全理故﹐理顯也。三﹑以前二不相離故﹐隱顯俱立也。四﹑以二義相奪故﹐非隱顯。五﹑以全事而不自失故﹐卽隱常顯也。六﹑以事盡而不泯他﹐卽顯常隱也。七﹑此二不相離故﹐卽俱隱俱顯也。八﹑相奪二亡故﹐俱非隱現也。九﹑由前八義同一理性不相礙故﹐同時俱顯也。十﹑同時相奪義無不盡泯﹐同一味亦非一也。深思可見。

又單隱﹑單顯各有十義。及俱存﹑俱泯十義﹐思惟可知。

第三事法存泯門﹐事相隨理﹐存亡自在﹐亦融成十義。一﹑以事全理故﹐事泯也。二﹑以理全事故﹐事存也。三﹑以前二不相離故﹐亦存亦泯。四﹑以二相奪故﹐非存非泯也。五﹑以舉體全理﹐事方成故﹐卽泯而存也。六﹑以事舉體全成理﹐無不蕩盡故﹐卽存而泯也。七﹑以二義相順故﹐卽泯俱存。八﹑相奪故﹐卽存﹑卽泯俱泯也。九﹑以前八義同一事法﹐存﹑亡自在﹐無礙俱現故也。十﹑以同時相奪義故﹐無不盡圓融。逈超出情表﹐亦深思可見。

第四事事相在門﹐諸法緣起﹐力﹑用相收亦有十義。一﹑眾緣起法﹐於中若無一緣﹐餘一切緣全不成故﹐是故卽一緣有力能攝一切﹐餘並無力攝在一中﹐卽一現多隱也。二﹑以多惟一故﹐是故卽多緣有力而能收一﹐一緣無力攝在多中﹐卽多現一隱也。三﹑由前二義不相離故﹐無礙俱現也。四﹑以各相形奪無不盡故﹐卽非隱﹑非現也。五﹑由有力攝他時﹐必無力入他故﹐現卽隱也。六﹑無力入他時﹐必有力攝他﹐故隱卽現也。七﹑俱攝無不俱入﹐故隱﹑顯俱現也。八﹑俱攝俱入必不俱﹐故隱﹑顯斯絕也。九﹑以前八義同一緣起故﹐自在俱現前也。十﹑各相形奪超然無寄﹐圓融絕慮也。亦深思會意﹐可以準知。

第五一事隱現門﹐一事望多﹐有攝﹑有入﹐隱﹑顯自在亦有十義。一﹑由攝多﹐故一現也。二﹑由一入多﹐故一隱也。三﹑以攝入同時一法﹐故亦隱亦顯也。四﹑全攝相奪各盡﹐故非隱非現也。五﹑由一能攝多﹐方能入於多﹐是卽現常隱也。六﹑由入多故﹐方能攝多﹐是卽隱常現。七﹑由具前六﹐義方爲一﹐故俱隱俱現也。八﹑二義同一相奪俱盡﹐故非隱非現也。九﹑合前八義同在一法﹐無礙頓現前。十﹑由前諸義各相奪盡﹐泯然無寄﹐逈超言慮﹐卽俱泯也。並各去情﹐如理思之。

又如攝入具隱﹑顯﹐有此十義。當知﹐隱現具攝入亦有十義。準思之。

第六多事隱現門﹐多事望一有攝﹑有入﹐隱﹑顯自在亦有十義。一﹑由多攝一﹐故多顯也。二﹑由多入一﹐故多隱也。三﹑以顯入俱現故﹐亦隱亦現也。四﹑攝入相奪故﹐俱非也。五﹑以多能攝一方能入一﹐卽顯常隱。六﹑以多能入一方能攝一﹐故卽隱常顯也。七﹑以具前二義方爲多故﹐卽隱卽現俱現也。八﹑同體二義必相奪盡﹐卽隱顯非也。九﹑合前八義同時頓現﹐相現前也。十﹑以前法義各相形奪﹐泯然超絕。準前思之。

第七事事相是門﹐緣起事法展轉相成﹐體互相無﹐彼此相是。亦有十義。一﹑於大緣起中﹐若無一緣起﹐非直所起不彼能起﹔緣體亦不成﹐是故一緣是能成﹐爲有義﹔多緣所成無體﹐是空義。是卽多歸於一﹐故一存多泯也。二﹑多亦爲一﹐故多爲能成﹐是有義﹔一爲所成﹐是空義。是卽一歸於多﹐故存一泯。三﹑兩門二義並不相離﹐故卽存亡俱現。四﹑形奪俱盡﹐故卽存亡俱泯也。五﹑一爲能成﹐必有所成故﹐是則攝多同一之有﹐卽是廢自同他之空也。六﹑多爲能成﹐必有所成故﹐亦攝廢同前。七﹑一多各二﹐不相離故﹐無礙俱現也。八﹑攝廢同體﹐定不得故﹐卽俱非也。九﹑一多緣起隨義成立﹐故則相是存﹑亡俱存現前。十﹑能所存亡空有俱盡﹐故泯然超絕也。深思可知。

第八一多存泯門﹐然一望多有攝他﹑廢自﹐相是﹑存泯亦有十義。一﹑此法有攝他同己﹐故自存也。二﹑廢己同他﹐故自泯也。三﹑收廢俱現﹐故亦存亦泯也。四﹑以二義全奪﹐故俱非也。五﹑非盡己同他﹐無己盡他同己﹐是故卽泯常存也。六﹑反上句﹐故卽存常泯也。七﹑二義不相離﹐故存卽泯﹑泯卽存俱現也。八﹑相奪全盡﹐故存泯﹑泯存俱非也。

九﹑合前八義﹐一事法不相障礙﹐俱現前也。十﹑法義同體相奪俱盡﹐故超然絕慮也。思之可見。

第九多事存泯門﹐然多望一旣攝他﹑廢自﹐相是﹑存亡亦有十義。一﹑以多有攝一同己﹐故多存也。二﹑以多有廢自同一﹐故多泯也。三﹑以前二義不相離﹐故存泯雙現。四﹑形奪俱盡﹐故雙非也。五﹑以非不攝一﹐同多無以廢﹐多同一是﹐故存卽泯也。六﹑非不同一﹐無以攝一﹐故泯卽存也。七﹑由存卽泯﹐故有泯﹔由泯卽存﹐故有存。二義不相離﹐故存泯﹑泯存俱現前也。八﹑由存無不泯﹐故非存﹔由泯無不存﹐故非泯。二義形奪兩亡﹐故俱非也。九﹑由八義同位相順﹐法體方立﹐是故圓通無礙﹐俱現前也。十﹑由前諸義各互相奪﹐定取不得﹐是故無不超絕。挺然無寄﹐惟證相應也。會意思之。

第十圓融具徳門﹐然上法門並同大緣起無障礙﹐圓明自在。亦有十義。一﹑諸門融合圓明頓現﹐具足一功。二﹑隨舉一門﹐亦具一切。三﹑隨舉一義﹐亦具一切。四﹑隨舉一句﹐亦具一切。五﹑以此圓融俱總相﹐是故融攝一切。六﹑俱是別相﹐莫不皆是所攝一切。七﹑俱是同相﹐能所攝義齊均故。八﹑俱是異相﹐義各別不離故。九﹑俱是成相﹐緣起義門正立俱現故。十﹑俱是壞相﹐緣起無作同一味故。

然此具徳門中﹐一法法爾﹐性具善﹑惡。故《經》曰﹕於一微塵中﹐各示那由他無數億諸佛於中而說法。於一微塵中﹐現無量佛國須彌金剛圍世間不迫作。於一微塵中﹐現有三惡道﹑天﹑人﹑阿修羅﹐各各受業報﹐如斯並是實事﹐非變化作﹐是法性實徳﹐法爾如此也。如上之義去情﹐深思可知。

然此十門﹐同時相應爲一緣起﹐就初門中有十義圓融﹐隨一各具餘一切義。如初門旣爾﹐餘理法隱顯等九門亦然﹐但隨門異耳﹐是故一一門中各有十﹑百﹑千等。思之可見。

又此上法義中﹐各有解﹑行﹑境。會意思之。此則略辨理﹑事圓融。若能熟思﹐便法理現前﹐則華嚴義旨由此少聞耳。

華嚴發菩提心章﹝終﹞

