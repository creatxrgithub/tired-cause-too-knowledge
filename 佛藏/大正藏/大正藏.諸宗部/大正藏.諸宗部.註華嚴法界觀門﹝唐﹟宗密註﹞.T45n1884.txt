注華嚴法界觀門序

唐綿州刺史裴休述

法界者。一切眾生身心之本體也。從本已來。靈明廓徹。廣大虛寂。惟一眞之境而已。無有形貌而森羅大千。無有邊際而含容萬有昭昭於心目之間。而相不可覩。晃晃於色塵之內。而理不可分。非徹法之慧目離念之明智。不能見自心如此之靈通也。甚矣眾生之迷也。身反在於心中。若大海之一漚爾。而不自知。有廣大之威神。而不能用。觳觫而自投於籠檻。而不自悲也。故世尊初成正覺。歎曰。奇哉。我今普見一切眾生。具有如來智慧徳相。但以妄想執著。而不證得。於是稱法界性。說華嚴經。令一切眾生。自於身中得見如來廣大智慧。而證法界也。故此經極諸佛神妙智用。徹諸法性相理事。盡修行心數門戶。眞可謂窮理盡性者也。然此經𨿽行於世。而罕能通之。有杜順和尚。歎曰。大哉法界之經也。自非登地。何能披其文。見其法哉。吾設其門以示之。於是著法界觀。而門有三重。一曰眞空門。簡情妄以顯理。二曰理事無礙門。融理事以顯用。三曰周徧含容門。攝事事以顯玄。使其融萬象之色相。全一眞之明性。然後可以入華嚴之法界矣。然此觀𨿽行於世。而罕能入之。有圭山禪師。歎曰。妙哉法界之門也。自非知樞鑰之淺深。識閫闃之廣陜。又何能扣其門而入之哉。於是直以精義注於觀文之下。使人尋注而見門。得門而入觀。由觀以通經。因經以證性。朗然如秉炬火而照重關矣。或問曰。法界眞性。超情離見。動念則隔。疆言則乖。世尊欲令眾生悟自身之法體。何必廣說而爲華嚴。答曰。吾聞諸圭山云。法界萬象之眞體。萬行之本源。萬徳之果海。故如來演萬行之因華以嚴本性。而顯示諸佛證法性之萬徳也。故九會之經。品品有無量義。或剎塵數因地行願。或恒沙數果位徳用。行布差別。無礙圓融。故佛身一毛端。則徧一切而含一切也。世界爾。眾生爾。塵塵爾。念念爾。法法爾。無一法定有自體而獨立者。證此本法。故能凡聖融攝。自在無礙。納須彌於芥中。擲大千於方外。皆吾心之常分爾。非假於他術也。由是觀之。則吾輩從來執身心我人。及諸法定相。豈非甚迷甚倒哉。然則華嚴。稱法界而極談。猶未爲廣也。問曰。華嚴理深而事廣。文博而義玄。非法身大士不能證入。今數紙觀文。豈能盡顯之哉。若觀門以文略義廣爲得。則大經以文繁義局爲失矣。答曰。吾聞諸圭山云。夫欲覩宗廟之邃美。望京邑之巨麗。必披圖經而登髙臺。然後可盡得也。不登髙而披圖。則不可謂眞見。不披圖而登髙。則眊然無所辨。故法界具三大。該萬有。性相徳用。備在心。不在經也。明因果。列行位。顯法演義。勸樂生信。備在經。不在觀也。觀者。通經法也。文者。入觀之門也。注者。門之樞鑰也。故欲證法界之性徳莫若經。通經之法義莫若觀。入觀之重玄必由門。闢三重之祕門必由樞鑰。夫如其則經不得不廣。門不得不束矣。然則其門何以爲三重。答曰。吾聞諸圭山云。凡夫見色爲實色。見空爲斷空。內爲筋骸所梏。外爲山河所眩。故困踣於迷塗。局促於轅下。而不能自脫也。於是菩薩開眞空門以示之。使其見色非實色。舉體是眞空。見空非斷空。舉體是幻色。則能廓情塵而空色無礙。泯智解而心境俱冥矣。菩薩曰。於理則見矣。於事猶未也。於是開理事無礙門以示之。使觀不可分之理。皆圓攝於一塵。本分限之事。亦通徧於法界。然後理事圓融無所罣礙矣。菩薩曰。以理望事則可矣。以事望事則未也。於是開周徧含容門以示之。使觀全事之理。隨事而一一可見。全理之事。隨理而一一可融。然後一多無礙。大小相含。則能施爲隱顯神用不測矣。問曰。觀文有數家之疏。尚未能顯其法。今略注於文下。使學者何以開心目哉。答曰。吾聞諸圭山云。觀者見法之智眼。門者通智眼。令見法之門。初心者悟性之智𨿽明。不得其門則不能見法。此文卽入法之門矣。但應以智眼於門中觀照妙境。若別張義目而廣釋之。是於門中復設門也。又此門中重重法界。事理無邊。𨿽百紙不能盡其義。徒以繁文廣說。蕪沒眞法而惑後人爾。且首標修字者。欲使學人冥此境於自心。心慧旣明。自見無盡之義。不在備通教典碎列科段也。然不指而示之。則學者亦無由及其門。故直於本文關要之下。隨本義注之。至其門已。則使其自入之也。故其注簡而備。不備則不能引學者至其門。不簡則不能使學者專妙觀。夫觀者。以心目求之之謂也。豈可以文義而至哉。問曰。略指其門誠當矣。吾恐學者終不能自入也。答曰。吾聞諸圭山云。夫求道者必資於慧目。慧目不能自開。必求師以抉其膜也。若情膜未抉。𨿽有其門。亦焉能入之哉。縱廣何益。問曰。旣遇明師。何假略注。答曰。法界難覩。須依觀以修之。觀文難通。須略注爲樞鑰之用也。惑者稽首讚曰。入法界之術盡於此矣。

注華嚴法界觀門

圭峯蘭若沙門宗密注

大方廣佛華嚴所依經也。大方廣是所證法。佛華嚴是能證人。大者體也。諸佛眾生之心體。方廣卽體之相用。佛者果也。華嚴因也。華諭萬行。嚴卽大智。大智爲主。運於萬行。嚴大方廣。成佛果也。略無經字。意不在文。

法界淸涼新經疏云。統惟一眞法界。謂總該萬有。卽是一心。然心融萬有。便成四種法界。一事法界。界是分義。一一差別。有分齊故。二理法界。界是性義。無盡事法。同一性故。三理事無礙法界具性分義。性分無礙故。四事事無礙法界。一切分齊事法。一一如性融通。重重無盡故。

略有三重除事法界也。事不獨立故。法界宗中無孤單法故。若獨觀之。卽事情計之境。非觀智之境故。若分析義門。卽有其四。今以對能觀之智。故惟三重。此三但是一道竪窮。展轉玄妙。非初法界外別有第二第三。旣不旁橫。故云三重。不云三段。

京終南山釋杜順集姓杜。名法順。唐初時行化。神異極多。傳中有證。驗知是文殊菩薩應現身也。是華嚴新舊二疎初之祖師。儼尊者爲二祖。康藏國師爲三祖。此是創製。理應云作。今云集者。以祖師約自智。見華嚴中一切諸佛。一切眾生。若身心。若國土。一一是此法界體用。如是義境。無量無邊。遂於此無量境界。集其義類。束爲三重。直書於紙。生人觀智。不同製述文字。故但云集。此則集義。非集文也。

眞空第一理法界也。原其實體。但是本心。今以簡非虛妄念慮。故云眞。簡非形礙色相。故云空也。

眞空觀

第一眞空觀法於中略開四句十門一會色歸空觀二明空卽色觀三空色無礙觀四泯絕無寄觀。

就初門中爲四前三簡情。後一顯理。前三中一簡斷空。文中結釋云。是眞非斷故。二簡實色。文中結釋云。無體之空非靑黃故。言實色者。約妄情計爲確然實有自體。故不以形顯二色。分假實也。約情計於形顯俱爲實故。然此文中以顯色例形色也。三雙簡文中直云會色歸空。空中必無色。故據義則句句皆簡情計斷空實色。據文則初二句影略互彰。第三方雙簡也。寶性論亦簡空亂意菩薩計三種空。恐煩觀智。不必和會。和會亦不全同也一色不卽空以卽空故標也。

何以故徵也。次下釋也。最後結也。餘皆倣此。

色不卽是斷空故不是空也釋上句也。斷空者。虛豁斷滅。非眞實心。無知無用。不能現於萬法。此有二種。謂離色明空。及斷滅空。離色空者。空在色外。如牆處不空牆外是空。斷滅空者。滅色明空。如穿井除土出空。要須滅色也。今簡異此。故云不是斷空也。故中論云。先有而後無。是則爲斷滅。然外道小乘皆有斷滅。外道斷滅歸於太虛。二乘斷滅歸於涅槃。故肇論云。大患莫若於有身。故滅身以歸無。勞勤莫若於有智。故絕智以淪虛。又云。形爲桎梏。智爲雜毒。楞伽云。若心體滅。不異外道斷滅戲論。

以色舉體是眞空也故云以卽空故釋下句也。以色等本是眞如一心。與生滅和合。名阿梨耶識等。而爲能變。變起根身器界。卽是此中所名色等諸法。故今推之。都無其體。歸於眞心之空。不合歸於斷滅之空。以本非斷空之所變故。所言歸者。下有其文。

是故言由是空﹝眞也﹞故不是空﹝斷也﹞也結所標也上結下句。下結上句。

二色不卽空以卽空故何以故以靑黃之相非是眞空之理故云不卽空釋上句也。以聞經說色空。不知色性空。便執色相以爲眞空。故須簡也。此簡凡夫及初心菩薩。不簡小乘。小乘不計色爲卽空故。

然靑黃無體。莫不皆空﹝空無也﹞故云卽空眞也釋下句。然前云色舉體是眞空。此云靑黃無體莫不皆空者。𨿽云靑黃。卽兼長短等。必依質礙有靑黃等故。空有三義以破於色。一無邊際義。謂空若有邊。則有色法在空界外。空旣無有際畔。則占盡十方邊量。無有其外。更於何處而有色等法耶。二無壞義。諸惑者云。空𨿽無外。何妨色等秖在空界之中。故以無壞義破之。謂若有物入於空中。則隨此物大小分量。穿破於空以容其物。如橛入地中。釘錐之類入於木中。皆隨橛等大小分量穿於地等。若地等不破。則不容橛等而入。救曰。如水不可穿破。而容物入水中。何妨虛空亦爾。破曰。水𨿽不破。然物入時。隨物大小分量。排之以容其物。以水性至柔。不妨流動移轉故。虛空豈同此水。被排之動轉耶。三無雜義。謂惑者又云。空界無外。空體無壞。不妨萬物皆在空中。以空是虛通無罣礙故。能含容故。破曰。若物在空中。空又不壞不轉。其物與空應相混雜。如一團堅密之物。方亭一尺。此方尺分量之空。旣不壞不轉。元在本方一尺分量之處。則與此方尺之物。豈非雜耶。若言不雜。則須一去一存。若言俱存又不雜者。則一尺之分。各占五寸之地。如此轉不相應也。若言俱存俱徧一尺之分。理亦不然。何者。以空與色有二相違。不應全體同徧當處。何者二違。一空是無物。色是有物。二空是虛通。色是質礙。不可方尺分中。言全是無物。復言全是有物。又不可言全是虛通。復言全是質礙。豈有此理耶。故上云靑黃之相。非是眞空之理。此云靑黃莫不皆空也。是知虛空旣無邊無壞無雜。則空中必定無有色。故云卽空也。

良以靑黃無體之空非卽靑黃故云不卽空也舉其無體之空。結非色相。明空非有。豈得明耶。

三色不卽空以卽空故何以故以空中無色故不卽空會色無體故卽是空﹝釋也﹞良由會色歸空空中必無色決定而斷也。般若心經云。是故空中無色。無受想行識。十二處。十八界。十二因緣。四諦等。佛頂云。云何是中。更容他物。

四色卽是空何以故凡是色法必不異眞空以諸色法必無性故從緣有故。依他無性。卽圓成故。

是故色卽是空旣非滅色存色。不卽不離。故卽眞空。空非色相。無徧計矣。依他緣起無性。無性眞理卽是圓成。古人云。色去不留空。空非有邊住。

如色空旣爾一切法亦然思之色是法相之首。五蘊之初。故諸經凡欲說空義。皆約色說。如大般若列八十餘科名數。皆將色例也。舉要而示。則六道眾生。及十方諸佛菩薩二乘人等。五蘊十二處十八界也。此宗染淨無二相故。應云受想行識不卽是斷空等。其靑黃等文。卽云領納等相。非是眞空之理等。乃至諸佛。卽云神通光明等相非是眞空之理等。卽不可以身相見如來也。

第二明空卽色觀者於中亦有四門簡情顯解。標徵釋結等。一一如前。四門但文勢相翻。以成後文空色無礙。泯絕無寄。當般若心經空卽是色等文也。惟第三句。非敵對相翻。義亦不異。一一反上以成中道更無別義也。

一空不卽色以空卽色故何以故斷空不卽是色故云非色釋上句也。

二空不卽色以空卽色故何以故以空理非靑黃故云不卽色釋上句也。

三空不卽色以空卽色故何以故空是所依非能依故不卽色釋上句也。對上空中無色。無色方是色之所依故。如鏡中之明無影也。

必與能依作所依故卽是色也釋下句也。無色故能與色爲依。如鏡中之明。無影像故。方能與影像作所依也。故不卽是影。此不敵對反上文者。以空中無色。有理有文。色中無空。文理俱絕。故但約能所依持而簡也。有理者。摩尼珠中。必無黑等色。有文者。如上所引。經云。是故空中無色。無受想等也。理絕者。珠所現色。色處必有明珠也。文絕者。諸聖教中。悉不見有色中無空之文也。

良由是所依故不卽色是所依故卽是色﹝結釋﹞是故由不卽色。故卽色也以義結標。

四空卽是色何以故凡是眞空必不異色以是法無我理卽眞空體也。謂二空所顯之眞如也。

如空色旣爾一切法皆然思之眞空旣不異色。亦不異一切法也。如前所例。

第三。空色無礙觀𨿽有空色二字。本意惟歸於空。以色是虛名虛相。無纖毫之體。故修此觀者。意在此故也。文中舉色爲首云空現。舉空爲首不言色現。還云空不隱也。是故但名眞空觀。不言眞空妄色觀。

謂色舉體不異空全是盡色之空故則色盡而空現空舉體不異色全是盡空之色故則空卽色而空不隱也色空之文。各有二句。皆先標無礙所以。下出無礙之相。謂若色是實色。卽礙於空。空是斷空。卽礙於色。今旣色是幻色。故不礙空。空是眞空。故不礙色也。有本云。色不盡而空現。亦通。然不如無。

是故菩薩看色無不見空觀空莫非見色無障無礙爲一味法思之可見。

第四泯絕無寄觀文二。初釋此觀。後總辨四門。初中二。初正泯絕。後徵釋所以。初中文云不可等者。旣本文自釋。今不註亦得。後文勢展轉不同。今亦略別配釋於文下。

謂此所觀眞空不可言卽色空若卽色者。聖應同凡見妄色。凡應同聖見眞空又應無二諦。

不卽色若不卽者。見色外空。無由成於聖智。又應凡聖永別。聖不從凡得故。上二句。拂前第二觀也。

亦不可言卽空色若卽空者。凡迷見色。應同聖智見空。又亦失於二諦。

不卽空若不卽空者。凡夫見色應不迷。又凡夫所見色。長隔眞空。應永不成聖。上二句拂前初觀也。

一切法皆不可拂上結例。上云如色空旣爾。一切法亦然。是也。

是謂行境有二境。一是行之境。今心與境冥。冥心遺智。方詣茲境。明惟行能到。非解境故。二者如是冥合。卽是眞行。行卽是境。行分齊故。

何以故以生心動念卽乖法體失正念故第二徵而釋也。眞空理性。本自如然。但以迷之。動念執相。故須推破簡情顯理。今情忘智泯。但是本眞。何存新生之解數。若有解數。卽爲動念。動念生心。故失正念。正念者。無念而知。若總無知何名正念。此下總辨四門。

又於前四句中初二句八門皆簡情各前三句。

第三句一門解終趣行第四句一門正成行體已上正分解行也。此下反顯相須。如目足更資也。又初句會色歸空。無增益謗。二明空卽色。無損減謗。三空色無礙。不是雙非。無戲論謗。四泯絕無寄。不是亦空亦色。無相違謗。四謗旣無。百非斯絕。已當八部般若。無相大乘之極致也。況後二觀展轉深玄。又初句當色卽是空。次句當空卽是色。第三當色不異空空不異色。第四卽當不生不滅。乃至無智亦無得也。又乍觀文相。似當初句空觀觀眞諦。次句假觀觀俗諦。三四二句中道觀觀第一義諦。三卽雙照明中四卽雙遮明中。細詳觀文所宗。卽不然也。以𨿽有空色等言。但爲成於眞空觀也。名題昭然若此。卽空假眞俗三觀三諦已備。次理事無礙。復是何觀。故知不然。次下反顯行解相資云。

若不解此行法絕於前解無以成其正解絕解爲眞解也。由此成前。

理事無礙觀

理事無礙﹝所觀﹞觀﹝能觀﹞第二前𨿽說色。是簡情計以成眞空。空色無礙泯絕無寄。方爲眞如之理。未顯眞如妙用。故惟是眞空觀門。未爲理事無礙。今諸事與理炳然雙融。故得此觀名也。文三。謂一標二釋三結勸也。

融融和也。謂相成義。以理鎔事。事與理而融和也。卽初二門。二門互融。故互徧也。

存﹝九十﹞亡﹝七八﹞逆﹝五六﹞順﹝三四﹞通有十門標也具此等十。方名理事無礙。觀之於心卽名能觀。觀事當俗。觀理當眞。令觀無礙。成中道第一義觀。自然悲智相導。成無住行。已當大乘同教之極致。故下第三觀是別教一乘逈異諸教。上釋所標訖。次下別釋十門者。有五對。一相徧。二相成。三相害。四相卽。五相非。初對中四。一正釋。二歎深。三諭指。四問答。初中文二也。

謂能徧之理性無分限性空眞理。一相無相故。

所徧之事分位差別染淨心境。互爲緣起。起滅時分。此彼相貌。不可具陳。

非是分徧經云。法性徧在一切處。一切眾生及國土。三世悉在無有餘。亦無形相而可得。二句卽全徧。末句卽不可分也。

謂能徧之事是有分限所徧之理要無分限此有分之事於無分之理全同非分同以全同名徧。

何以故以事無體還如理故非如浮雲徧空是故一塵不壞而徧法界也。如一塵一切法亦然思之上正釋二門竟。此下結以歎深。

此全徧門超情離見一塵旣無涯分。何有法之當情。卽不可以識識也。眞理全在塵中。何五眼而可覩。卽不可以智知也。有本云難見。似明容有可見之分。然不及離字。

非世諭能況經云。三界有無一切法。不能與此爲譬諭。此因結歎。便簡後諭。亦不得以世俗情所見矣。世人焉見全一大海在一波中耶。上釋結歎竟。此下諭指文三。一諭大小無礙。二諭一異無礙。三諭諸法各各全徧。此但以海波指理事之位。以分義相非全諭法。

如全一大海在一波中而海非小海無二故俱鹹濕故。

而波非大不壞相故此以諭上理事相徧竟。

同時全徧於諸波而海非異俱時各匝於大海而波非一非一異者。下自問答明示。

又大海全徧一波時不妨舉體全徧諸波一波全匝大海時諸波亦各全匝互不相礙思之思之者。將此合於理事也。但以大海字爲眞理字。以波字爲事字讀之。卽見義分齊也。故下文不合之。上釋第三諭指竟。此下第四問答細釋也。有兩重問答。一對諭中初兩節所諭爲問答。二對後一節所諭爲問答。初云。

旣不同塵而小何得說爲全體徧一塵以小難徧。上皆約理望事難也。

若不同理而廣大何得全徧於理性以大難徧。上皆約事望理難也。

旣成矛盾矛鑹也。卽槍戈之類。盾干也。排也。昔人雙賣。二事各歎其勝。歎盾云。矛刺不入。歎矛卽云。能穿十重之盾。智者語云。我買汝矛還刺汝盾。入與不入。卽無辭矣。

義極相違問以大小。意兼一。異答以一異。兼之大小。

答曰理事相望各非一異故令全收而不壞本位先理望事有其四句初二句正明徧塵非小之相。

二眞理與事非一故。眞理體性恒無邊際上定義宗。下正答難。

四以非異卽非一故一塵理性無有分限宗因例上。以非一非異爲因。答理全徧塵而非小之宗矣。

次事望理亦有四句一事法與理非異故全匝於理性。

二事法與理非一故不壞於一塵亦上定宗下正答也。

四以非異卽非一故一塵匝無邊理而塵不大思之宗因例上也。以非一非異爲因。答塵全匝理。而不大之宗矣。初問答竟。二對後一節所諭爲問答云。

問無邊理性全徧一塵時外諸事處爲有理性爲無理性上開兩關。下牒之而難。

若塵外有理則非全體徧一塵若塵外無理則非全徧一切事義甚相違每以理性字爲大海字。以事字爲波字讀之爲問亦得。

一以理性全體在一切事中時不礙全體在一塵處是故在外卽在內前問外諸事處理性有無。今答云有也。前問有則非全。今答云全。謂理與多塵非異。故理性全體徧多塵。亦與一塵非異故。不妨還徧此一塵。且約名字而言。如一父對十子。一一全爲其父也。

二全體在一塵中時不礙全體在餘事處前問有無。今答有。父子反上也。

三以無二之性各全在一切中故是故亦在內亦在外理與內外非異故。同時能徧於內外。

四以無二之性非一切故是故非內非外理性𨿽能徧內外。理性恒非是內外。

前三句明與一切法非異此之一句明與一切法非一良爲非一非異故內外無礙前難外事有理則不全徧於一塵。若全徧一塵。則不全徧於外事。今以非一非異。故內外皆全而無礙也。

次就事四句卽前總標多事無礙故也。此就事者。前問所無。海波諭有。今影出之。若問者應云。一塵全徧理時。一切事亦全徧否。若徧則有重重之失。若不徧則多事不如理也。

一一塵全匝於理時不礙一切事法亦全匝是故在內卽在外一徧不礙多徧也。謂一塵與理非異。故云云。

二一切法各匝理性時不礙一塵亦全匝是故在外卽在內多徧不礙一徧也。父子反上。

三以諸法同時各匝故是故全內亦全外無有障礙諸法同時徧也。謂內外與理非異故。內外同時匝理性也。

四以諸事法各不壞故彼此相望非內非外一多之相。歷然不壞。則性非一多。故居然非內外也。

思之問前理望事。以理在一爲內。在多爲外。今此以何爲內外。答亦以一多爲內外。但前先舉理此先舉事。故分二門爾故但一重問也。以一多皆卽理。故全徧。非有多理。令事各徧。故第四句云。非內外也。

謂事無別體要因眞理而得成立上宗下因。

由無性理事方成故二也。眞如隨緣故中論云。以有空義故。一切法得成。大品云。若諸法不空。卽無道無果。

如波要因於水能成立故。依如來藏得有諸法當知亦爾思之勝鬘云。依如來藏故有生死。依如來藏故有涅槃。楞伽亦說。如來藏造業受報。起信論云。依如來藏故有生滅心等。問明品云。法性本無生。示現而有生等。

四事能顯理門如影像表鏡明。識智表本性。起信云。因無明能知名義。爲說眞覺等。

謂由事攬理故則事虛而理實以事虛故全事中之理挺然露現。猶如波相虛令水體露現當知此中道理亦爾思之須彌偈云。了知一切法。自性無所有。如是解法性。卽見盧舍那。

謂事旣攬理遂令事相皆盡惟一眞理平等顯現上宗。下因。

以離眞理外無片事可得故如水奪波波無不盡此則水存以壞波令盡出現品云。設一切眾生於念念中悉成正覺。與不成正覺。亦無有異。如化人化心。化成正覺也。

謂眞理隨緣成諸事法然此事法旣違﹝亦云匝﹞於理遂令事顯理不顯也如水成波動顯靜隱經云法身流轉五道名曰眾生故令眾生現時法身不現也問明品亦云。未曾有一法。得入於法性。

以是法無我理故事必依理虛無體故若但是空。出於事外。則不卽事。今以卽法爲無我理。離事何有理耶。

是故此理舉體皆事方爲眞理如水卽波無動而非濕故卽水是波思之。

謂緣起事法必無自性無自性故舉體卽眞故說眾生卽如不待滅也淨名云。一切眾生皆如也。又云。一切眾生卽寂滅相。不復更滅。

如波動相舉體卽水無異相也前門法身流轉。名曰眾生。此門眾生寂滅。卽是法身。法身眾生。義一名異。

謂卽事之理而非是事以眞妄異故實非虛故所依非能依故後門義。應一一反此三對。但文小異爾。

謂全理之事事恒非理相性異故前云。眞妄虛實。今但有一對。

能依非所依故是故舉體全理而事相宛然。如全水之波非水以動義非濕故七八於解常一。九十於諦常二。此下結勸也。先結束前義云。

此上十義同一緣起眞空四義。一廢己同他。第三門也。二泯他存己。五也。三自他俱存。九也。四自他俱泯。七也。妙有四義。一隱他存己。六也。二顯他自盡。四也。三卽十也。四卽八也。一二是總故不配之。上結束。下別收十門。

約理望事則有成﹝三也﹞有壞﹝五也﹞有卽﹝七也﹞有離﹝九也﹞事望於理有顯﹝四也﹞有隱﹝六也﹞有一﹝八也﹞有異﹝十也﹞。

同時頓起非前後也。又事無體藉緣。可言成壞等。不可言隱顯等。理性本有。可言隱顯等。不可言成壞等。不會初二者。是總相故。餘之八門。依此成也。又相徧門無別異相。非如隱現等殊故。此下勸修云。

周徧含容觀

周徧含容觀第三事事無礙也。文三。一標。二釋。三結勸。

事如理融一一事皆如理故融通也。謂若惟約事卽彼此相礙。若惟約理。卽無可相礙。亦無可徧容。今以事如理融。故有十門無礙。

徧﹝周徧﹞攝﹝含容﹞無礙理含萬徳。無可同諭。略如虛空二義。謂溥徧含容。

略辨十門一爲法義體用之本。二是周徧。三是含容。此三備矣。四釋二也。五釋三也。六七皆收四五也。八九融攝六七。十收八九也。

一理如事門由此眞理全爲事故。如事顯現。如事差別。大小一多。變易乃至無量無盡也。有本標云。理如事現。事如理徧。乍觀釋中。多徧現義。細尋成局闕餘義相故。

理性眞實體無不現眞理卽與一切千差萬別之事俱時歷然顯現。如耳目所對境也。亦如芥缾。亦如眞金。爲佛菩薩比丘及六道眾生形像之時。與諸像一時顯現。無分毫之隱。亦無分毫不像。今理性亦爾。無分毫隱。亦無分毫不事。不同眞空觀。及以理奪事門中。惟是理現也。故次云。

此則事無別事卽全理爲事上釋也。下以人證云。

是故菩薩𨿽復看事卽是觀理然說此事爲不卽理不壞事故。

二事如理門一一事。皆如理溥徧廣大。如理徹於三世。如理常住本然。

謂諸事法與理非異先出徧之所由由前門理如事故卽。事不異理。故徧此與前門互相如爲一對。又與後門以非一非異互望。能徧能含爲一對。

故事隨理而圓徧總標宗也。下別示徧相遂令一塵溥徧法界法界全體徧諸法時此一微塵亦如理性全在一切法中且指一事爲例釋之。

如一微塵一切事法亦爾例諸佛菩薩緣覺聲聞。及六道眾生一一皆爾。

三事含理事門文二。一正釋此門。二總融二門。

謂諸事法與理非一故存本一事而能廣容﹝標宗﹞如一微塵其相不大而能容攝無邊法界由剎等諸法旣不離法界是故俱在一塵中現指一爲例也。由上一事。含於理故。餘一切事。與所含理。體不異故。隨所含理皆於一事中現也。然此亦與理非異。方能含。今但標非一者。約存本一事爲能含法故。又以對前門故。

如一塵一切法亦爾﹝結例﹞此理事融通非一非異故總有四句爲能含邊。皆具與理非一非異義。由非一故。有體爲能含。由非異故。有用方能含也。

一一中一上一中有下一也。上一是能含。下一是所含。下一是能徧。上一是所徧也。餘三句一一例知。

二一切中一三一中一切四一切中一切各有所由思之通論四句。皆上爲能含。卽當所徧。下爲能徧。卽當所含。若準下一多相望不同。卽第二句是徧義。第三句是含義。末句互爲含徧。初句皆闕也。但應云攝入。至下當明。

四通局無礙門釋第二門。二門惟通。今不壞相。有不徧故兼局。

謂諸事法與理非一﹝故局﹞卽非異故﹝故通﹞令此事法不離一處卽全徧十方一切塵內由非異卽非一故全徧十方而不動一位卽遠卽近卽徧卽住無障無礙。

謂事與理非一﹝故陿﹞卽非異故﹝故廣﹞不壞一塵而能廣容十方剎海由非異卽非一故廣容十方法界而微塵不大是則一塵之事卽廣卽陿卽大卽小無障無礙。

六徧容無礙門六七二門。皆合前四五。兼之二三。以廣容溥徧不相離故。二四惟徧。三五惟容。故今合之。同時具二。但以一多反覆相望。故成六七二門。文中有兩對。初明徧卽是容。後明容卽是徧。初中云。

謂此一塵望於一切由溥徧卽是廣容以一望多。故有徧容義。以有彼多可一一徧故。可悉容受故。若多望一。卽無此義。以所望惟一。無可言徧言容。但應云攝入。卽當後門。

故徧在一切中時卽復還攝一切諸法全住自中謂一徧多時。還攝所徧之多在我一內。若以鏡燈諭者。如四方四維布八鏡。又上下各安一鏡爲十。於中安一燈。卽十鏡互入。如一鏡徧九鏡時。卽容九在一內也。

又由廣容卽是溥徧故令此一塵還卽徧在自內一切差別法中但覆上也一容九時。卽能徧九。

是故此塵自徧他時卽他徧自能容能入同時徧攝無礙思之。

謂彼一切望於一法反上也。故名義皆殊。亦有兩對。

以入他卽是攝他入卽前徧。攝卽前容。以多望一無多可徧。故云入也。無多可容。故云攝也。

故一切全入一中之時卽令彼一還復在自一切之內同時無礙思之多入一時。還攝所入之一。在我能入多內。如九鏡入彼一鏡中時。卽攝彼一鏡。還在能入九鏡之內。同時交互。故云無礙。

同時無礙思之謂九各攝一。在己中時。九卽同入彼一鏡內也。

八交涉無礙門六七二門。約一多互望。能所義別。故有徧容攝入之殊。今此多能攝一入一。卽此一亦能攝多入多。卽能卽所。卽攝卽入。卽一卽多。一切一時溥收無礙。故云交涉。謂交相關涉也。

謂一法望一切有攝有入通有四句𨿽似八句。二二合故。問旣總上二門。何得但云攝入不言徧容。答前約一多相望義別。故分二門名殊。今同時互卽。故徧卽是入。容卽是攝。若更開徧容四句。卽文義成重。若句句云攝容一切。徧入一切等。卽文句繁雜。故但云攝入。卽是徧容也。問若一多相卽。何得此還標云一望一切。後門云一切望一。答𨿽且舉一爲首。而亦同時迴互。故釋中初句一望一切云攝入。次句一切望一云攝入。三卽一望一。四卽一切望一切。文昭然也。二門且相對。各舉一例。其實一一迴互自具。故第十門總之名溥融也。然二門義不重者。至後門當示。

謂一攝如舉東鏡爲能攝也。同時卽爲能入及所攝。是下一入字也。此能入卽彼所攝。此能攝卽彼所入。彼謂一切也。故上釋云。卽能卽所。卽攝卽入。卽一卽多矣。

一切如舉九鏡爲所攝也。同時卽爲所入及能攝。便是後舉一切字。一一例上反之。

一入則上能攝之一。同時便爲此能入及所攝也。

一切卽上所攝。同時便爲此所入及能攝也。故以兩句爲一句。據此句。以一望多。秖合云徧容。不合云攝入。今由此門一一反覆相卽故。迴互無礙也。

一切入一正是上一攝一切也。文勢一一反上釋之。

一攝一一入一如東鏡攝彼西鏡入我東鏡中時。卽我東鏡便入彼西鏡中去。

一切攝一切一切入一切圓滿常如此句。但以言不頓彰。故假前三句。三句皆徧也。

九相在無礙門我攝餘法在他法中。他又攝餘法在我法中。此彼互在。故云相在也。

謂一切望一以一切在初者。反於第八。其實亦一望一切。乃至四句。

亦有入有攝亦有四句此與前句不同。前但此彼同時攝入。今則欲入彼時。必別攝餘法。帶之將入彼中。發起重重無盡之勢也。

攝一入一上一是所攝。下一是所入。二皆是所。則顯上必別有能攝之法爲主。本文恐句中雜閙難會。故略之也。餘三句亦然。且此句者。應云一能攝一入一。如東鏡能攝南鏡。帶之將入西鏡之中。卽東鏡爲能攝能入。南爲所攝。西爲所入也。此卽釋迦世尊攝文殊菩薩入普賢中也。直舉一切佛爲能亦得。

攝一切入一如東鏡攝餘八鏡。帶之將入西鏡中時。卽東鏡爲能攝能入。八鏡爲所攝。西鏡爲所入也。則一佛攝一切佛。一切眾生。帶之同入一眾生中。都以九鏡及一切佛。爲能亦得。

攝一入一切如東鏡攝南鏡。將入八鏡中也。或九鏡皆攝東鏡。將入九鏡中也。

攝一切入一切此中正明諸法互相攝入。一時圓滿重重無盡也。前三句。且趣舉其一。令漸次見其義用。論其諸法交涉相在。卽以同時。今現見鏡燈但入一燈當中之時。卽鏡鏡中一時各有多多之燈。無先後也。卽諸佛菩薩六道眾生。不有卽己。有則一剎那中。便徹過去未來現在十方一切凡聖中也。

同時交參無礙前三句都在第四中。名同時也。

謂一切及一溥皆同時更互相望八九。互闕一也。

一一具前兩重四句溥融無礙溥融八九。令各各一時頓具。故云一一具前兩重四句。然則亦總融前九。前九展轉相由。故不出一及一切。互相望故。前九又不頓顯。故此攝令同一剎那。旣總別同時卽重重無盡也。

準前思之且準八九二門思之者。據第八門。初句云一攝一切。一入一切者。且明我之自一攝他一切時。此一卽復單己入他一切。未言帶所攝一切。復將入他一切。第九門云。我攝一入一等者。但明所攝所入。又不明一與一切。一一互望。皆爲能攝能入。今若合二門。令一望多時。卽多望一。同時一一各具能所者。卽成兩重四句。初以一法爲能攝入。一一對四句。所攝入者。一一法攝一入一。此是八中第三句。全與九中初句合也。二一法攝一切入一。此是八中初句上半。第三句下半。與九中次句合也。三一法攝一入一切。此是八中第三句上半。初句下半。與九中第三句合也。四一法攝一切入一切。此是八中初全句。與九中第四句合也。次以一切法爲能攝入。一一對四句所攝入者。一一切法皆攝一入一。此是八中次全句。與九中初句合也。二一切法皆攝一切入一。此是八中末句上半。次句下半。與九中次句合也。三一切法皆攝一入一切。此是八中次句上半。末句下半。與九中第三句合也。四一切法皆攝一切入一切。此是八中全末句。與九中末句合也。如是二門交絡配屬。卽重重無盡。主伴互融之門豁開也。將此十門。徧配一切法義。方成十玄之義。若但將此十以配於十玄。卽文勢別也。

令圓明顯現稱行境界無障無礙深思之令現在前。

注華嚴法界觀門﹝終﹞

