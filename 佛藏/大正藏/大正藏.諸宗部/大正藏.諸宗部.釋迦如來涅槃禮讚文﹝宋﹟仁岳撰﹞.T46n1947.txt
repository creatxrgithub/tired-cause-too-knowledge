釋迦如來涅槃禮讚文序

宋霅谿沙門仁岳撰

儒家流有終身之憂者。考妣遠日之謂也。釋氏子豈不然乎。彼所以思生我劬勞之親。此所以懷度我慈悲之父。其徳罔極其孝攸同。觀夫叔世出家之徒。具沙門之形。稟釋迦之姓。至佛涅槃日。不能齋莊致禮者眾矣。予竊傷之。嘗讀涅槃後分。如來滅後。梵釋天眾大龜氏等。莫不皆以偈頌爲之哀歎。又僧祇律。令涅槃日稱揚佛徳。於是追述化迹輒成讚辭。凡十四章章八句。初十章讚佛。次一章讚法。後三章讚僧。其諸方軌亦備行用。所冀吾眾於二月十五日。嚴事經像精設供養。命聲徳者唱之。以展必哀之誠矣。昔孤山中庸子有涅槃八徳讚。蓋倣於傅徽白衣觀音禮而作也。以爲吳蜀音韻碩異。故江浙間多不行焉。今擬天竺法師讚智者文撰之。非苟好異務在生善。知我者且無以色聲求佛。邪道爲讓哉。

釋迦如來涅槃禮讚文﹝天台智者大師齋忌禮讚文同﹞

恭以。能仁應世寂默證眞。廓千界以居尊。撫四生而爲子。形隨物現。元同非相之身。教逐機興。詎異無言之道。爰自法輪載轉。化迹彌隆。半字初談。譬擊蒙而靡倦。百金後寄。猶贖命以惟勤。普令煩惱之儔。安住如來之藏。四心告滿三徳云歸。所謂不令一人獨得滅度。皆以如來滅度而滅度之。是故入于涅槃不可得而思議。我等鶴林旣遠痛失於前緣。像法猶存忝遵於遺訓。今值中春之日。緬懷北首之儀澗藻谿蘋。聊展薦羞之禮。巴歈俚詠。少陳哀歎之誠。惟願洪慈俯迴昭鑑﹝至此總禮一拜晨朝必須致請。餘時存略。請者一位三唱﹞。

憐憫世間大醫王身及智慧俱寂靜無我法中有眞我是我頂禮無上尊

一心頂禮涅槃教主堪忍世尊現聲光集眾時身釋迦文佛。

吉河堅樹生初日靈耀仙音徧十方爲召羣生問後疑示言大覺歸元寂世界寶嚴如樂土人身血現似奢華天供雲臻但默然一時稽首懷憂惱

一心頂禮涅槃教主堪忍世尊受純陀施食時身釋迦文佛。

如來久證遮那體權現臨終應供儀能與毛端變化身受茲華氏粳糧食六塵𨿽謂空無相五果當知結有緣我今追遠奉粢盛願證眞常同妙義

一心頂禮涅槃教主堪忍世尊臥寶床現病時身釋迦文佛。

付囑文殊傳正法俄然背疾示眾生曲肱右脇類嬰兒收視無言如病者鄭重任聽迦葉問從容猶待世王來再起流光燭大千滿中羣苦皆消蕩

一心頂禮涅槃教主堪忍世尊入月愛三昧時身釋迦文佛。

大悲俯念阿闍世隨順耆婆發善心麑座重舒月愛光衮衣頓覺身瘡愈歸佛始知邪道誤聞經方了逆緣空伊蘭叢裏出栴檀奇哉取譬無根信

一心頂禮涅槃教主堪忍世尊示人天相好時身釋迦文佛。

手祛法服舒身相昇降虛空四六迴欲入泥洹寂靜門今觀紫磨莊嚴聚麋軀曷報修因徳塵劫難逢出世緣遺教殷勤囑未來歸依三寶皆當受

一心頂禮涅槃教主堪忍世尊觀世間寂定時身釋迦文佛。

應物已曾開祕藏還源相次近中宵又放光明號涅槃徧遊禪定咸超越種智莫非觀實相有情寧免見無常薪盡臨當火滅時阿難於是心迷亂

一心頂禮涅槃教主堪忍世尊入四禪滅度時身釋迦文佛。

重入四禪休顧命便於三昧示云亡雙林變鶴覆金棺大地如雷震沙界釋梵累陳哀歎偈魔邪聊解戰爭憂慧日慈光罷照臨無明長夜何當曉

一心頂禮涅槃教主堪忍世尊入金棺白﹝疊﹡毛﹞時身釋迦文佛。

國人相問荼毘法天帝親傳囑累言俾順輪王所化儀令生梵眾無疆福細﹝疊﹡毛﹞千重周聖體寶棺七匝繞仙城再以香泉灌沐時咸覩妙嚴身不壞

一心頂禮涅槃教主堪忍世尊示飲光在柩時身釋迦文佛。

尊者飲光居鷲嶺出禪知佛已歸眞遙望拘尸徒步來正值闍維襄事日柩中先現身金色拜次仍迴足輻輪最後能隨哀慕心是爲平等慈悲相

一心頂禮涅槃教主堪忍世尊入香樓火化時身釋迦文佛。

卍字胸中流聖火眾香樓上爇眞軀玉相金姿竟不存霜綿素﹝疊﹡毛﹞還如故舍利晶熒分國土塔婆髙顯示人天我等慚生像法餘空讚當時遺化事

始爲純陀敷妙義終因須跋演微言力扶毘柰破權疑能使闡提生實信飲用醍醐勝眾味浴臨渤海足羣流我願聞持盡後身圓伊滿字常修學

爰求無上菩提道徧集微塵薩埵因不於三界現諸心等視眾生如一子引道大乘令發趣提携弱喪使知歸人中自在盡猶龍乘時利見難思議

因緣罙入輪迴境觀照優遊解脫門福智曾經累劫修神通能起無方用已捨鹿車行直道不同犀角守孤峯來會娑羅雙樹間猶如鏡像隨形現

調伏諸根皆寂靜受持遺教悉流通旣於朽宅免焚燒不向春池收瓦礫四果並堪爲佛子三修俱得會經王常與無常畢竟同是謂莊嚴雙樹者

至心懺悔。我及十方法界一切眾生。惟自心淸淨之元。具種智妙明之性。千如未眹本絕於聖凡。六妄成因遂流於生死。由是眉珠頓失。眼膜重增。不逢明鏡之醫罔會金﹝金﹡﹝由／廾﹞之治。何緣宿植生處人倫。值釋迦法中。預比丘僧數。但以律儀匪愼。道品難成。一乘了義之談。未開實慧。七聚防非之制。多犯深諐。畜不淨以資身。順無明而爲行。浮囊有缺。誠懷溺海之憂。華屋空存。寧受入門之賜。今則眇觀泥越。躬事懺摩。旣發露於罪根。乃淨除於業障。佛慈普覆法力潛通。故我歸依必垂護念。

十方諸佛同常寂各爲眾生出世間旣成道果已降魔勸轉法輪當度物優曇瑞蕚良難見師子雄音豈易聞乃至隨機現滅時請以洪慈延劫壽

圓通已是開方便五衍無非會一乘去來今世有修行身語意業皆隨喜黃葉謂金因亦善聚沙爲塔道猶成一切曾生嫉恚心故茲悔過咸稱讚

疇昔與今諸福業總將空慧悉融通所作皆成四徳因不爲再求三有果庶彙若非同解脫我心終未取菩提萬水惟朝大海宗其猶迴向無差別

誓向此身修般若常觀我佛住泥洹不離因緣所起心卽見空中無相體若効雪山書樹石或於田里舉筌蹄普願猶如妙吉祥俱時明了如來性

釋迦如來涅槃禮讚文

