明佛法根本碑

大興善寺大曼拏攞阿闍梨三藏智慧論述

大興善寺大曼拏攞阿闍梨三藏智慧論述

佛根本者。薄伽梵大毘盧遮那。爲諸佛所依。法根本者。眞言陀羅尼。爲諸法所依。十方法界塵剎海會一切如來果滿聖賢。皆依毘盧遮那淨妙法身。現自他受用及變化身。所詮教理皆眞言陀羅尼門。流演三藏教法。旣隨根性。有大小乘三藏。各證戒定慧及蘊處界緣聖諦食等法。所謂素怛覽比擿迦。唐言契經藏。微柰耶比擿迦。唐言調伏藏。阿毘達磨比擿迦。唐言對法藏。卽是契經律論藏。故稱三藏。眞言陀羅尼門一字具攝一切三藏教理行果。若解一尊陀羅尼教。卽三藏陀羅尼者。唐言總持者。持一切惡法不生。持一切善法不滅。摧却一切雜染之法。證得淸淨法界等流教法。言總藏持者。於一字義中。悟無量百千甚深妙義。修行宣說逆順自在。言三摩地總持者。由此陀羅尼故。三摩地現前。悟無量百千三摩地門。是故菩薩常於六趣示現受生。不被煩惱隨煩惱壞。證大神通。成就利樂無邊有情。言文字總持者。由此陀羅尼。成就於一字中所聞所誦無量蘇多羅。永不忘失。當知陀羅尼者。徧持三身大功徳法佛之法性法住法界。總持諸法也。三世如來皆依此門而成正覺。若樂修行者。應從瑜珈阿闍梨。發無上大菩提心。受三摩耶戒。入大曼拏攞得灌頂者。然許授受修行也。受大毘盧遮那一切如來五智灌頂。紹阿闍梨位。方可傳教也。灌頂者冊命受位之義。受佛智體金剛名號。從此已後。受得廣大甚深不思議法。超越二乘十地。名大金剛薩埵。阿闍梨者。紹佛傳法。行如來事。修佛身密之戒律。持佛語密之眞言。依佛心密之正智。爲有情三密之度門。成無上三身之果位。示教示歸。稽首世尊大慈悲者。開演法門無教。斯乃普應羣心。大略八萬四千。總攝在其三藏。未入正法者。令入正法。故說修多羅藏也。入正法者。令受持學處。故說微柰耶藏。已受持學處者。令通達諸法眞實性相。故說阿毘達磨藏。旣隨根性。遂有大小乘三藏。各詮戒定慧學。依教信解。修行相應。證成其果。小卽四果三覺。大卽地前十地。皆是佛說。咸指佛心。又有最上乘三藏。亦名佛乘。圓開灌頂超昇等妙之尊。三密四印相應。頓證三身佛果。指歸曰。

一乘三藏佛法根源大覺開示灌頂相傳覺入悟入三業淸堅受佛等戒上如來禪眞言慧解知見無邊分明了了月滿珠圓普周無盡利樂隨緣

此教有十萬誐他。灌頂傳受。乃至一切如來三密內證同體加持。一一修行。從師指授。發一心是諸佛心。修一行是諸佛行。悟一法總持諸法了。諸法共依一演。一字生無量字入一字。

字體本空。實性無窮。執持情剎。法佛眞宮。無邊聖會。互卽重重。或收或教。殊圓月貫。心鏡照明。菩提果滿。成濟無住。眞常不斷。

根本佛法碑

