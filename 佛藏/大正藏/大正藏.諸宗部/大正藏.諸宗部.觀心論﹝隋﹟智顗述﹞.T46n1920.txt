觀心論﹝并序﹞﹝亦名煎乳論﹞

天台修禪寺沙門智者述

問曰。佛經無量。論亦甚多。弘法之人詵詵蓋世。聽受之眾無處不有。是則法雨普津四眾。露潤利益無邊。何所見聞。更何利益而造斯論。答曰。如所問言。佛經無量論亦甚多。是事共知。但弘法之人爲利物故多施加水之乳。致令聽受之者失眞道味。四眾轉就澆離。致使信心之者漸歇薄談。將恐深廣大法不久停留。眾生眼滅失正法利。是以閑生悲傷煩究難忍。不惟凡淺寡聞少見。欲助鸚鵡。奮其翅力。輒承三寶力。欲作斯論也。問者欲知作論者。大意有二。一者自責爲諸學徒。二者外諸四眾脫能信受亦可傳之。略以偈答曰。

大師將涅槃慈父有遺屬四念處修道常依木叉住我等非佛子不念此遺屬乘緩內無道戒緩懼三途由不問觀心令他信漸薄烏鴉不施道豈報白鴉恩非但田不良無平等種子法雨若不降法種必燋枯各無來世糧失三利致苦大法將欲頹哀哉見此事爲是因緣故須造觀心論平等眞法界無行無能到若能問觀心能行亦能到卽是四念處能依木刃戒乘急內有道戒急生人天此是眞佛子不乖慈父屬天龍皆慶喜一切豈不欣能報白鴉恩普施烏鴉食旣有好良田有平等種子法雨應時降法種皆生長各有未來資俱獲三利益爲是因緣故須造觀心論諸來求法者欲聞無上道不知問觀心聞慧終不發諸來求法者欲思無上道不知問觀心恩慧終不生諸來求法者欲修無上道不知問觀心修慧終不成諸來求法者欲修四三昧不知問觀心困苦無所獲諸來求法者多聽得言語不知問觀心未得眞實樂諸來求法者修三昧得定不知問觀心盲禪無所見諸來求法者欲懺悔眾罪不知問觀心罪終難得脫諸來求法者意欲離煩惱不知問觀心煩惱終不滅諸來求法者本爲利益他不知問觀心退轉令他謗諸來求法者欲興顯佛法不知問觀心退還大行損如此眾得失非偈可具陳有此諸得失無人覺悟者爲是因緣故須造觀心論末代修觀心得邪定發見辯才無窮盡自謂人間寶無知者鼻嗅野孤气衝眼舉尾共脚行次第墮坑殞爲是因緣故須造觀心論守鼻隔安般及修不淨觀安般得四禪不免泥梨業不淨謂無學覆鉢受女飯設得隨禪生墮長壽天難爲是因緣故須造觀心論依事法用心無慧發鬼定顯異動物心事發壞佛法命終生鬼道九十五眷屬像法決疑明三師破佛法爲是因緣故須造觀心論內心不爲道邪諂念名利詐現禪坐相得名利眷屬事發壞他心毀損佛正法此是扇提羅死墮無間獄爲是因緣故須造觀心論說法得解脫聽法眾亦然不知問觀心如貧數他寶說者問觀心無說則無示聽者問觀心無問亦無得爲是因緣故須造觀心論戒爲制心馬𨿽持五部律不知問觀心心馬終不調律住持佛法解外不解內淨名呵上首乃名眞奉律爲是因緣故須造觀心論誦經得解脫非爲世財利若能問觀心破一微塵中出大千經卷受持讀誦此聞持無遺忘心開得解脫爲是因緣故須造觀心論觀他修供養興顯安行人密心爲自利猗託以資身壞他喜捨善駝驢以償人若能問觀心卽如駝驃也爲是因緣故須造觀心論諸道各有法了不自尋研忽窺﹝門﹫兪﹞釋教動經十數年非但彼法拙亦有謀壞心此是迦毘梨仙聖豈聽然爲是因緣故須造觀心論富貴而無道多增長憍逸若能問觀心得眞法富貴𨿽髙而不危𨿽滿而不溢不著世富貴心常在道法爲是因緣故須造觀心論貧賤多姦諂窺﹝門﹫兪﹞造眾惡現被王法治死墮三惡道若能問觀心卽安貪養道有道卽眞貴無爲卽富樂爲是因緣故須造觀心論四眾皆佛子無非是法親因執善法諍遂結未來怨若能問觀心和合如水乳皆師子之子悉是旃檀林爲是因緣故須造觀心論年衰身帶病眼闇耳漸聾心昏多忘漏年不如一年死王金翅鳥不久吞命根一旦業繩斷气絕豈能言爲是因緣故須造觀心論稽首十方佛深悲觀心者勸善諦觀察發正覺妙樂稽首十方法深悲觀心者勸善諦觀察得眞法免苦稽首十方僧若能善觀察入大和合海歡喜心無量稽首龍樹師願加觀心者令速得開曉亦加捨三心今承三寶力起三十六問其門諸細門對事難可數若觀一念心能答此問者當知心眼開得入淸涼池不能答此問柰何盲冥也少義尚不見那得行大道哀哉末法中無復得道者設令有三數寧別此問也故生悲愍心歸命禮三寶作此問心論令觀者開朗願諸見聞者莫生疑謗心信受勤修習必獲大利法

問曰。何故作此問觀心論。答曰。末世數寶貪人本不預此言若禪坐觀行之者。但安心鼻隔不淨安般。此亦面牆。何可論道。諸有觀心入道得定生倒解。辯說無窮。自謂人間之寶。豈知邪慢熾然也。今作此問。若句句不知。何得未得謂得未證謂證。法華勸持品。佛說此人難可化度。又常不輕品。威音王如來去世之後。如此人類甚多非一。復次傷念。一家門徒隨逐積年看心稍久遠。遂不知如此研窮問心。是以不染內法。著外文字。偸記注奔走。負經論而浪行。何不施語言置文破一微塵讀大千經卷。念此迷徒隨逐累載。空無所獲。脫一旦冥目誰復示之。以是因緣悲切轉至。故作斯論也。摩訶般若波羅蜜經明四十二字門。初云。若聞阿字門。卽解一切義。所謂一切法初不生也。龍樹并造中論釋摩訶衍論。正意以不生等八不開論端。用一偈釋初不生。云諸法不自生。亦不從他生。不共不無因。是故說無生。今但約觀初自生一句。起三十六問。若於觀心能答此問無滯礙者。當知此行人六種卽中入觀行。五品弟子中卽是入初隨喜心位。故經云。乃至聞一偈。通達無量義。次第如法說。月四月至歲也。論曰。

問觀自生心云何四不說離戲論執諍心淨如虛空問觀自生心云何是魔行業煩惱所繫三界火宅燒問觀自生心云何是外道諸見煩惱業流轉於六道問觀自生心云何是三乘拙度斷見思出三界火宅問觀自生心云何是巧度三乘不斷結得入二涅槃問觀自生心云何是別教求大乘常果菩薩斷別惑問觀自生心云何圓教乘不破壞法界住三徳涅槃問觀自生心云何爲涅槃修四種三昧得眞無生忍問觀自生心云何巧成就二十五方便調心入正道問觀自生心云何知因緣起十種境界成一心三智問觀自生心云何知十境各成十法乘遊四方快樂問觀自生心云何不住法入初發心住及四十二位問觀自生心云何成六度能得諸三昧及諸陀羅尼問觀自生心云何得六通用四種行化四辯四罣礙問觀自生心云何得相好成眞應二佛對緣如鏡像問觀自生心云何具十力及四無所畏內外照團圓問觀自生心云何觀於心能得十八種不共世間法問觀自生心云何得大慈大悲三念處愍眾無異相問觀自生心云何巧方便成就諸眾生嚴淨一切剎問觀自生心云何於一心莊嚴菩提樹建淸淨道場問觀自生心云何坐道場現四種成佛赴機無差降問觀自生心云何轉四教淸淨妙法輪一切得甘露問觀自生心云何現四佛四種涅槃相究竟知無餘問觀自生心云何知依正四土天器同而飯色有異問觀自生心云何於此心見一切根緣通達無罣礙問觀自生心云何知悉檀無形無所緣現形廣說法問觀自生心云何知漸頓祕密不定教一音說此四問觀自生心云何知四教各開出四門及一切法門問觀自生心云何於四教四門十六門作論通眾經問觀自生心云何住智定普入十法界廣利諸眾生問觀自生心云何知四土用教有增減普利一切眾問觀自生心云何知此心具一切佛法無一法出心問觀自生心云何知此心卽平等法界佛不度眾生問觀自生心云何知此心法界如虛空畢竟無所念問觀自生心云何無文字一切言語斷寂然無言說

今約觀一念自生心。略起三十六問。問外觀心人及久相逐眷屬行四種三昧者。彼觀心者若能一一通達。當生心佛想親近受行如四依也。門徒眷屬若於此無滯。是眞因行。眞是法王子孫。紹三寶種使不斷絕。若不能於觀一念自生心一一念答此問者。卽是天魔外道眷屬。爲彼所驅馳。方處三界牢獄未有出離之故也。若心不燧欲求勉出者。必墮三乘三惡道坑。自斷法身慧命。誅滅菩提眷屬。是眞破佛法國。已亡大乘家。哀哉哀哉。知大等柰良何也。若觀自生心得失如此。觀他生共生無因生亦然也。◎順相門中愛聲色。逆相門中數非數。不肯相遂入泥梨。三界中間難可度。度與不度妙難思。迷情順相者多疑。不服醍醐無價藥。狂心遂涅槃若爲。復顯相門中說四三。三輪四教從情釋。不肯相遂入阿鼻。致使五分尋蹤迹。非蹤非疎非五分。三諦三觀在其中。凡情不能巧決了。盲心執見盡言空。隱相門中形色絕。三四調和十二門。不肯隨情起貪愛。若爲方便破魔怨。貪愛魔怨是佛母。亦是三身本際深。各各隨情立名字。有凡名爲五隱相。終日忍飢非節食。終日忍寒非苦行終日少欲不乖貪。終日行慈奪他命。終日畏罪轉行非。終日求醫彌益病。終日布施更增慳。終日斷嗔三毒盛。難思議難思議。

團團明月無增減凡情顚倒見盈虧縱復迴光照西域於其更理未曾移巧用巧妙巧度物不作怨家不作佛法身巧用妙難思借問定從何處出

觀心論一卷

