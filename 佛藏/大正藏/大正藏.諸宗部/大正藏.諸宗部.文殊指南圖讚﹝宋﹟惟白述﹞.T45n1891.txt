佛國禪師文殊指南圖讚

中書舍人張商英述

華嚴性海納香水之百川。法界義天森寶光之萬像。極佛陀之眞智。盡含識之靈源。故世主妙嚴文殊結集。龍宮誦出。雞嶺傳來。繼踵流通普聞華夏。李長者合論四十軸。觀國師疏鈔一百卷。龍樹尊者二十萬偈。佛國禪師五十四讚。四家之說學者所宗。若乃撮大經之要樞。舉法界之綱目。標知識之儀相。述善財之悟門。人境交參事理俱顯。則意詳文簡。其圖讚乎。信受奉行爲之序引。

善財童子初詣裟羅林中。參文殊師利菩薩。象王顧盻。師子嚬呻。六千比丘言下成道。五眾益友頓啟初心。得根本智指南法門。證十信心。

出林還又入林中便是娑羅佛廟東師子吼時芳艸綠象王回處落花紅六千乞士十心滿五眾髙人一信通珍重吾師向南去百城煙水渺無窮

善財童子第二詣妙峯山。參徳雲比丘。羅尋覓七日方見在別峯上徐步經行。頂禮問法。入佛境界。得憶念諸佛普見法門。證發心住。

七日旣云尋未見一朝何故却相逢發心住處師緣合普見門中佛境容回首夕陽坡下望白雲靑嶂萬千重

善財童子第三詣海門國。參海雲比丘。十二年中觀海現佛。千二百歲摩頂說經。憶念受持。聚筆難寫。得普眼法門。證治地住。

一入多門又到門分明普眼照乾坤十年觀海深深趣千載聞經品品存白浪涌花成異瑞紅蓮現佛獨稱尊

善財童子第四詣楞伽道傍。參善住比丘。來往空中廣現神變。手摩日月。身出煙焰徧遊佛剎普散天花。得普速疾供養諸佛法門。證修行在。

迢迢一到海楞伽遙望空中事可佳念念徧遊諸佛剎紛紛艶曳落天花手摩日月三輪外身出煙雲四面遮若也更求生貴樂禹門洪浪跳金蝸

善財童子第五詣達里茶國。參彌加長者。問已作禮散香花寶。放光照耀。分別字輪。究萬類音。悟總持法。得妙音陀羅尼法門。證生貴在。

檀末金花香寶珍繽紛散後現威神騰騰光照三千界落落言分萬字輪欝密林蠻處虎豹深沈淵澤聚龍麟

善財童子第六詣住林城。參解脫長者。一身中現十方佛剎土。佛無異國土何殊。不來而來。要見卽見。得如來無礙莊嚴法門。證具足住。

有時要見十方佛無事閑觀一片心不去不來如焰影緣生緣滅過光陰莊嚴門啟誰人到幽徑落華流水深

善財童子第七詣摩利伽羅國。參海幢比丘。半年觀察三昧。定境現十四類。涌百千相。般若智照何所不彰。得普眼捨得法門。證正心住。

光陰已過半身間終日冥然靜若山身上出生十四類毫中涌現百千般一心觀察無休息六月思惟不等閒摩利伽天好春色柳鸎梁鷰語綿蠻

善財童子第八詣海潮處園林。參休捨優婆夷。堂閣莊嚴。陂池間錯。智悲同運。生死雙

摧。啟菩提心。悟究竟願。得離憂安隱幢法門。證不退住。

寶樹園林間寶牆金光明网布金床千層堂閣穹崇麗萬派陂池汗漫香究竟願門周法界菩提心廣徧塵方河沙諸佛曾承事安隱幢髙是歇場

善財童子第九詣那羅素國。參毘目瞿沙仙人。無量仙人同音讚。已下林執手佛剎現前悟眞淨智。卷舒自在得無勝幢法門。證童眞住。

毘目仙人下寶床摩頭執手看殊祥十方佛境同時現萬象星羅忽頓彰無勝妙幢騰瑞色遮那文藏顯靈光

善財童子第十詣伊沙聚落。參勝熱婆羅門。五熱炙身。心生疑惑諸天共讚。頓悔自愆。直上刀山投身火聚。得無盡輪法門。證王子住。

若使全身投火聚先須努力上刀山六天讚後方知妙五熱熏時豈等閒無盡輪中王子住玉樓金殿鎖塵寰

善財童子第十一詣師子奮迅城。參慈童女。師子宮殿龍勝天衣一一器中佛佛影現。能證諸行所了境智。得般若波羅蜜多法門。證灌頂住。

控鶴乘雲入帝鄕漸觀眞境漸難量狻猊城裏音容秀龍勝床髙雅韻長一一器中含佛剎重重影內現神光千門萬戶今朝啟成朵波羅花滿堂

善財童子第十二詣三眼國。參善見比丘。頂﹝本經作頸﹞文三道圓光一尋。萬字胸標金輪掌

現。順機順法。無念無照。得隨順燈法門。證歡喜行。

直入城中借問人人人指點在雲林便知求友到三眼忽見吾師光一尋三十八河崇佛事百千萬劫聽潮音出家何必云年少一息蹉跎歲月深

善財童子第十三詣名聞河渚中。參自在童子。八部龍天空中告語。十千童子樂共戲沙。工巧方術商農算印。得工巧大神通智法門。證饒益行。

十千童子樂無涯河渚沙中共戲沙不可數窮爲轉轉阿庾多計洛叉叉巧書算印將何用醫相商農未足誇

善財童子第十四詣海住城中。參見足優婆夷。敷十億座。延無量人。安一小器。涌無量寶。萬方來者悉得滿足。得無盡福徳藏法門。證無違逆行。

須知隱約千般外盡出希微一器中四聖授時成聖果六凡食後脫凡籠少林別有眞滋味花果馨香滿木紅

善財童子第十五詣大興城。參明智居士。處髙臺上。仰視空中一切諸寶繽紛而下。若貴若貧財施法施。得隨意出生藏法門。證無屈撓行。

萬象澄明絕點埃大興居士在髙臺求財窮子紛紛到聽法髙流疊疊來施物應機心路遠出生隨意藏門開萬般千樣從空落無量人天飽暖迴

善財童子第十六詣師子宮城。參寶髻長者。執手觀宅。重疊妙閣。見十界生。施十種

寶。過去修因蘊積智藏。得無盡藏法門。證離﹝華嚴疏作無﹞癡亂行。

執手歸家看技能善財一見長威稜十重樓閣從頭覻三世如來最上層今日人間成妙果當年佛所施香燈若將此事爲奇特辜負南山萬歲藤

善財童子第十七詣藤根國。參普眼長者。調香調藥。理身理心。運平等悲。利益無量。是生皆度。是佛俱見。得普見諸佛歡喜法門。證善現行。

遠入藤根路渺茫普門普眼趣何長身心安樂渾無病香藥調和別有方禪悅珍羞平濟惠名衣上服等分張

善財童子第十八詣多羅幢國。參無厭足王。詔入宮殿。細觀善惡。示現調伏。令修福業了生如幻化幻如生。得如幻法門。證無著行。

劒戟刀山成妙用鑊湯爐炭顯神功妄言惡舌當須斷殺盜邪淫禁不通便是金輪化天下大千沙界鼓堯風

善財童子第十九詣妙光城。參大光王。明明三昧入一切智。法法顯現諸天圍遶。種性莊嚴觀仰無盡。得大慈幢法門。證難得行。

百寶光城物象鮮又觀王入定中圓山川艸木皆迴轉鳥獸魚龍悉現前以法攝持千萬眾歸心侍衛幾重天爲君傳道誠難得十地三賢未比肩

善財童子第二十詣安住城。參不動優婆夷。光觸身者卽得淸涼。經乎塵劫不生欲心。

諸種勝法一智無礙。得求法無厭法門。證善法行。

夷夷相好世難倫正是當年个女人過去劫逢無垢佛至今成得有爲身幾生欲海澄淸浪一片心田絕點塵求法旣云未休歇朱顏應不惜靑春

善財童子第二十一詣都薩羅城。參徧行外道。徐行山頂。色相圓明。十千天人九十六種。觀器觀機。無依無作。得一切處菩薩行法門。證眞實行。

城裏相尋晚景分中宵城外去尋君煇華气象凝靑嶂色相圓明步白雲隨類現身非一一當機演法未聞聞

善財童子二十二詣廣大國中。參優鉢羅華長者。採諸寶香合成一味。變化祥瑞普燻法界。使聞香者獲法身香。得調和香法門。證離眾生相回向。

雪山牛首皆收到象藏龍宮盡採來一炷普熏成雨露十方騰瑞起風雷吾家不用調和法也自馨香徧九垓

善財童子第二十三詣樓閣城中。參船師婆施羅。一切商人共論寶。聚酌海深淺。於其遠近望月觀星。知來識往。得大悲幢法門。證不壞回向。

平生活計聚城樓來往商人古岸頭鷗鷺過時江蓼嫩鷰鴻歸後白蘋秋碧天有月尋珠浦滄海無風到寶洲鼓掉呈橈何處客入雲帆勢去悠悠

善財童子第二十四詣可樂城中。參無上勝長者。無憂林中理斷世務。八部龍天一切

人畜無貪無嗔無鬭無諍。得一切處無作神通法門。證等一切佛回向。

十有餘年四海遊因尋上勝到無憂幾多魔畜貪瞋息八部龍天鬭諍休一切處修菩薩行三千世界鬼神愁秪因成就如斯力喚得勞生盡轉頭

善財童子第二十五詣輸那國中。參師子嚬呻比丘尼。妙勝光王日光園中。八徳流泉百花寶木。頭頭映現一一示身。得成就一切智法門。證一切處回向。

師身已得意生身徧往塵方指示人泉沼靈源八徳美園林寶樹百花新頭頭顯現輝心鏡各各隨宜轉法輪

善財童子第二十六詣嶮難國中。參婆須蜜女。現眞金色。身出光明。或現或觸。無染無著。了性欲空皆獲道果。得離貪欲際法門。證功徳藏回向。

執手抱身心月靜吻脣唼舌戒珠圓人非人女皆隨現天與天形應不偏三徳已明貪欲際酒樓花洞醉神仙

善財童子第二十七詣善度城中。參鞞瑟胝羅居士。如來塔開栴檀香座。百千諸佛悉來此中。無涅槃者但爲調伏。得不般涅槃際法門。證善根回向。

山川重疊轉艱難到此平生意气歡鞞瑟胝羅如月滿栴檀佛塔似天寬但觀種類示調伏不見如來般涅槃三昧境隨成正覺十方塵剎掌中看

善財童子第二十八詣補陀﹝本經作怛﹞落迦山。參觀自在菩薩。諸菩薩眾各坐寶石。猶如滿

月。共演慈音。說離怖畏。隨宜攝化。得大悲行法門。證隨順眾生回向。

迤邐山西巖下求金剛寶石月輪秋善財童子叮嚀語却問觀音那路修一切含生離怖畏百千異類等調柔聞思修入三摩地犬吠鷄啼卒未休

善財童子第二十九卽此空中。參正趣菩薩。放大光明映奪諸相。足按地六種震動。過微塵國事無量佛。得普門速疾行。證眞如相回向。

堂堂此界太虛中身放毫明照不同日月星辰光映奪天人龍鬼貌朦朧從來國土無空過所到師門有變通

善財童子第三十詣墮羅鉢底城。參大天神。長伸四臂取四海水。以自灌沐。示現珍寶供養如來。令離諸欲。得雲网法門。證福徳藏回向。

回觀面目身心淨又見乾坤日月明雲网碧幢重疊疊花香寶聚積盈盈試拈此物爲施設蠢動含靈道自成

善財童子第三十一詣菩提場。參安住地神。各放光明。阿僧祇寶悉皆涌現。昔善根力佛記無忘。得智慧藏法門。證法界無量回向。

行到閻浮摩竭陀地神百萬列星羅口談佛記心持盡足按僧祇寶涌多得此法門常出入便觀塵劫不誵訛等將法界同回向普放光明見也摩

善財童子第三十二詣迦毘羅城。參婆珊婆演底主夜神。諸天星辰炳然在體。雲霧黑

暗現日月明。巇嶮惡道作橋梁路。得破礙暗光明法門。證歡喜地。

西落金烏夜放光迦毘羅國現熒煌密雲重霧行平陸暴雨瓢風涉渺茫便向暗中懸日月却來嶮處架橋梁已知多劫成方便今日相逢喜一場

善財童子三十三詣菩提場。參普徳淨光主夜神。十種聖智四禪定心。三寶威光五停識觀。開出家門示正道路。得普遊步法門。證離垢地。

自喜求師不遠尋不離場內聽潮音翻思昔日聞談妙未似今宵得意深十種法門圓聖智四禪分別合天心

善財童子第三十四不離菩提場。參喜目觀察眾生主夜神。一一毛孔涌出身雲。現相隨機。演他心智入解脫海。誠希有事。得大勢力普喜幢法門。證發光地。

念念出生成念海身身示相現身雲他心智妙智非智天耳聞通聞不聞幾劫辛勤求大用而今勢力頓超羣

善財童子第三十五卽眾會中。參普救眾生妙徳主夜神。兩眉放光舒身濟頂。大人境界。知佛現時普焰出世妙眼發心。得調伏眾生法門。證焰慧地。

眉裏舒毫灌頂時淨輪三昧合如之論心境界重重現說佛光明漸漸知妙眼我身何有異寶王慈氏更無疑普賢普焰今何在雪滿長空花滿枝

善財童子第三十六卽道場中。參寂靜音海主夜神。念念出生無邊大喜之心。發起無

量大悲法藏法義。如雲如海。得出生廣大喜莊嚴法門。證現前地。

百萬僧祇眾遶身摩尼幢座涌蓮新從來念念出生喜發起心心觸處眞我見我觀無量境成雲成海有前因略言師友逢多少二剎如來是故人

善財童子三十七詣如來會中。參守護一切城主夜神。普現色身演佛法藏。聞思修慧密赴羣機。令諸含識守護心城。得甚深自在妙音法門。證難勝地。

寶座光中普現身又開佛藏濟生民我觀法界無邊表誰信陀羅有利人行法名輪重演說聞思修慧再宣陳

善財童子第三十八詣佛會中。參開敷木﹝本經作樹﹞花主夜神。隨心現身。普使知見蓮華覆合嶮難惡道。救拔有情令斷愛网。得出生廣大喜光明法門。證遠行地。

愚迷羅网刀摧後貪染稠林杵挫之智慧山王騰化日寶光明女發心時算來已是經多劫遠地相逢也深奇

善財童子第三十九詣道場中。參大願精進力救護眾生主夜神。隨機隨像。一身多身妙色妙智如日如月。普救罪人獲心眼淨。得教化眾生令生善根法門。證不動地。

太子當年救罪人而今普現一多身十千信士心離垢百億那由眼絕塵妙色瑩如秋色靜智輪明似日輪新寶光佛出林中後又見曇華幾度春

善財童子第四十詣毘嵐園中。參妙徳圓滿主夜神。普觀十方一切佛降往劫乳母今

朝園主。悟受生藏生如來家。得受生自在法門。證善慧地。

逢君直語受生因便作如來家裏人一念盡觀塵數佛十方同看降威神欲知今日園林主便是當年乳母身別有世間曾未見一行一步一華新

善財童子第四十一詣法界講堂。參釋種瞿波女。一萬宮神俱來迎讚現前法爾。過去因緣香牙園佛菩提種智。得觀察三昧海法門。證法雲地。

因遊法界講堂中逢見瞿波女不同盡說目前千萬事又云塵劫許多功法雲容曳舒羣岳教网張羅滿太空

善財童子第四十二詣此世界中。參佛母摩耶聖后。在大樓觀坐寶蓮華。色相端嚴威光顯著。念念佛出生生爲母。得大願智幻生法門。

遙看樓觀重重妙忽見蓮華葉葉新念念願爲諸佛母生生示作女皇身可怜心腹含容大包盡微塵世界人

善財童子第四十三詣三十三天上。參天主光天女。歷微塵劫事微塵佛。受持法語未曾忘失。有益悲智無不現前。得無礙念淸淨莊嚴法門。

三十三大天主天不知何代結因緣靑蓮花界初心啟妙月光中得意圓勤苦已經無量劫修持又覺有多年閻浮界內人相問諸法如今已現前

善財童子第四十四詣迦毘羅城。參童子師徧友。卽時指去不示一言。顯無法眞法無

得是得。空過此處未易前程。昔者聞名。今朝見面。

萬里相尋自不言却云他得藝能全求人忽若渾如此是我平生豈偶然傳道友方成妄說說名師軌也虛傳已傾肝膽尋知識料得前頭必有緣

善財童子第四十五不離當處。參善知眾藝童子。以無礙智窮世間藝。唱諸字母入諸法門。鳥獸音聲雲霞气候。得善知眾藝菩薩字智法門。

聞得吾師眾藝全而今相見試敷宣阿多波者言言諦縒﹝牛﹡羅﹞迦陀字字詮四十二門流布後三千世界古今傳

善財童子第四十六詣婆呾那城。參賢勝優婆夷。心自開解利樂眾生。眼耳鼻舌身意智性出生功徳。普現光明。得無依處道場法門。

眼耳鼻含功徳聚舌身意現智光明能生能出門庭靜無盡無依境界淸會得道場圓滿處一身鋒釰致昇平

善財童子第四十七詣沃田城。參堅固解脫長者。百千萬劫十方佛所。勤求正法未曾休息。大師子吼大福智聚。得無著念淸淨莊嚴法門。

精進人希懈怠多師勤法道恰相和十方佛所無休息百劫身心有切蹉萬仞峯頭雲去後千尋松頂鶴來過自怜處世間淸淨花落閑庭長綠莎

善財童子第四十八卽此城中。參妙月長者。不談法義。略示名字。顯無得中又無所得。

卽此無得又無得矣。是謂眞得也。得淨智光明法門。

妙月髙人又指他向時徧友也空過翻思兩處語言少却笑諸方路布多悲焰明輝休語會智光解脫是如何君今不爲通消息白玉無瑕自琢磨

善財童子第四十九詣出生城。參無勝軍長者。垂示二法。而爲開誘。見無量佛。得無盡藏。悟其所以。實亦省逕。得無盡相法門。

迢遙遠入出生城鬧市門頭話道情多謝吾師言兩句却深思我路千程得無量藏因誰悟見盡髙人合自明

善財童子第五十卽此城南聚落。參最寂靜婆羅門。發菩提心無有退轉。過現未來已退當退。隨意作爲皆悉成滿。得誠願語法門。

過去以誠成解脫未來因語得菩提隨心隨處作爲滿無退無當旨趣齊須信江南二三月百花香裏鷓鴣啼

善財童子第五十一詣妙意花城。參徳生童子有徳童女。幻生智悲。緣相知見。無明煩惱。國土眾生。依正同空。悉皆如幻同。得菩薩幻住法門。

徳生有徳兩和融同幻同生意莫窮同住同修成解脫同悲同智顯靈功同緣同想心冥契同見同知道轉通若要一生成佛果毘盧樓閣在南中

善財童子第五十二詣毘盧藏樓閣。參彌勒菩薩。佇立門前遠方而至。頂禮入觀妙境。

重重映現。佛佛全彰。出已還閉。思議不及。得一生佛果三世境界法門。

樓閣門前立片時龍華師主遠方歸不惟彈指觀深妙又聽慈音語細微理智行爲身日月菩提心是道樞機許多境界何來去萬里天邊一雁飛

善財童子第五十三詣佛會中。參普賢菩薩。乘白象王處紅蓮座。一心親近諮聞法要。智悲圓滿。行願功成。卽獲佛徳。顯同果海。得一切佛剎微塵數三昧法門。

百一由旬摩頂歸片心思見普賢師堂堂現在紅蓮座落落分明白象兒沙劫智悲方滿日微塵行願正圓時

佛國禪師昔居龜寺。今在鳳城。觀善財童子參諸知識未有休期。咄直下承當豁然。休歇大用現前。

時光已是覺蹉跎嗟爾平生跋涉多五十餘人皆問訊百重城郭盡經過

而今到此休分別直下承當得也麼忽若更云南北去分明鷄子過新羅

