信心銘

至道無難惟嫌揀擇但莫憎愛洞然明白毫釐有差天地懸隔欲得現前莫存順逆違順相爭是爲心病不識玄旨徒勞念靜圓同太虛無欠無餘良由取捨所以不如莫逐有緣勿住空忍一種平懷泯然自盡止動歸止止更彌動惟滯兩邊寧知一種一種不通兩處失功遣有沒有從空背空多言多慮轉不相應絕言絕慮無處不通歸根得旨隨照失宗須臾返照勝却前空前空轉變皆由妄見不用求眞惟須息見二見不住愼勿追尋纔有是非紛然失心二由一有一亦莫守一心不生萬法無咎無咎無法不生不心能隨境滅境逐能沈境由能境能由境能欲知兩段元是一空一空同兩齊含萬像不見精麁寧有偏黨大道體寬無易無難小見狐疑轉急轉遲執之失度心入邪路放之自然體無去住任性合道逍遙絕惱繫念乖眞沈惛不好不好勞神何用疎親欲趣一乘勿惡六塵六塵不惡還同正覺智者無爲愚人自縛法無異法妄自愛著將心用心豈非大錯迷生寂亂悟無好惡一切二邊妄自斟酌夢幻空華何勞把捉得失是非一時放却眼若不眠諸夢自除心若不異萬法一如一如體玄兀爾忘緣萬法齊觀歸復自然泯其所以不可方比止動無動動止無止兩旣不成一何有爾究竟窮極不存軌則啟心平等所作俱息狐疑盡淨正信調直一切不留無可記憶虛明自然不勞心力非思量處識情難測眞如法界無他無自要急相應惟言不二不二皆同無不包容十方智者皆入此宗宗非促延﹝一念萬年萬年一念﹞無在不在十方目前極小同大妄絕境界極大同小不見邊表有卽是無無卽是有若不如是必不須守一卽一切一切卽一但能如是何慮不畢信心不二不二信心言語道斷非去來今

信心銘之終

