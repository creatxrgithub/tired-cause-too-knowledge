釋淨土羣疑論序

屯田員外郎平昌孟銑撰

虛空無際。天地生其中。墟宇旣形。品庶滋其內。於是羣生競起。眾識齊奔。沈浮愛欲之河。驅馳生死之躅。因報紛糺。非累墨之能分緣對循環。豈積塵之可計。前佛後佛。報身化身。各返行迷。咸祛溺喪。敞三明以濟俗。臨八苦已宣慈。皇矣彌陀聿采淨國。發弘誓願。現大光明。旣疏方便之門。又闡感通之路。十念云就。俄引伏於金地。九輩往生。遽偕遊於銀國。理浮敻劫。事驗無邊。道安幽贊於秦中。慧遠始通於晉末。爰茲已降。同贊前聲。其有克任紹隆。遙膺付囑。思成就於往法。將究竟於來今。疏奧旨於貫華。讚微言於貝葉者。其惟懷感法師乎。法師以本無今有。旣生則逝。信力堅正。戒品淸嚴。妬路之文。旣弘宣而走譽。毘尼之旨。乃演暢以馳聲。𨿽善說而不窮。恐有言之爲累。思練神以息際。佇依定而保光。捨義學共遺蹤。遂誠求而取證。霜懷特發。氷踐孤超。功由理諧。機與神會。斂容赴寂。乃覲安養。法師則意歸眞。卽是阿鞞聖侶。𨿽念存有相。而情體無著。眾所知識。俗共歸仰。勝幢𨿽建。魔壘尚髙。未悟聖力所牽。多以常途致惑。靑眼以之鶚視。赤髭由其蝟張。始則干非。後遂淩讟。請戰之曹踵武。設伏之黨肩隨。法師先據不竭之貲。次命無前之語。洪鐘纔振。短兵已北。燒須之渠折角。鍱腹之侶流腸。領屈者。拔旗以祈生。吞負之者。與櫬而歸西。安養之師告捷。般舟之旅載寧。式詮詶問之機。遂有釋疑之論。當其詰朝相見任气爭前。問旣直錐以起心。詶亦推鋒而陷腦。故有疑必問。客無問而不深。有問必詶。主無詶不當。因權告實。語爲四部所宗。卽生宣常。理爲五眾攸報。信往生之逸路。乃淨域之亭衢。撰次未修。門成乃化。遺編累復。有懷惲法師惲與感師。并爲導公神足。四禪俱寂。十勝齊髙。契悟之深。詎止同遊七淨。緣習之重。寧惟共趣一乘。﹝門﹫外﹞歲易掩。長年先逝。三門徒然。七眾同悲。惲以。昌言之書。旣成之於舊友。釋疑之論。敢行之故人。以平昌孟銑早修淨業。憑爲序引。資以播揚。輒課蕪旨。式旌寶昌。言之爲七卷。宣之爲一部。云爾。

釋淨土羣疑論卷第一

西都千福寺大徳懷感撰

釋曰。佛有三身。土有三土。三身者。一法性身。二受用身。三變化身。土有三種者。一法性土。二受用土。三變化土。法性身居法性土。受用身居受用土。變化身居變化土。法性身土。俱以眞如淸淨法界。以爲體性。如般若說。彼如來妙體卽法身。諸佛如法界體性經文殊師利禮云。無色無形相。無根無住處。不生不滅故。敬禮無所觀等。維摩經云。如自觀身實相。觀佛亦然。法性土者。如般若云。莊嚴佛土者。卽非莊嚴。又維摩經云。𨿽知諸佛國及與眾生空。又云。諸佛國土亦復皆空。又云。十方佛國皆如虛空。𨿽知身土並一眞如。夫如者不一不異。而言法性身居法性土者。此以覺照性義名身。法眞理體名土。是施設安立諦門說。二受用身土者。此有二種。一自受用身土。二他受用身土。自受用身土。以菩薩行八萬四千波羅蜜行。修習圓滿恒沙果徳。自利利他四智周圓淨五蘊等。爲自受用身體。卽以智上所現微細周徧廣大淸淨四塵。惟佛與佛乃能知見。自受用身所依止處。爲自受用土體。他受用身土者。爲初地已上諸大菩薩。平等性智。擊發鏡智利他功徳。隨其所應現一分細相。爲他受用身土體性。變化身土者。爲於地前菩薩及二乘凡夫。以成所作智。擊發鏡智利他功徳。隨其所應現一分麁相。爲變化身土體性。此受用變化二土體性者有三。一攝事歸眞體。二攝相歸心體。三本末別明體。攝事歸眞體者。一切眾法。皆以眞如爲體。此報化二土。卽以眞如爲體。二攝相歸心體者。此報化二土。皆如來等淨心所現。故維摩經云。隨其心淨卽佛土淨。卽惟識論及攝大乘論等明。一切萬法皆不離自心。三本末別明體者。此二淨土。俱以眾寶莊嚴爲體。

問曰。今此西方極樂世界。三種土中。是何土攝。

釋曰。此有三釋。一是他受用土。以佛身髙六十萬億那由他恒河沙由旬。其中多有一生補處。無有眾苦但受諸樂等故。惟是於他受用土。二言。惟是變化土。有何聖教。言佛髙六十萬億那由他恒河沙由旬等。卽證是於他受用身土。何妨淨土變化之身。髙六十萬億那由他恒河沙由旬。以觀經等皆說爲凡夫眾生往生淨土。故知是變化土。三通二土。地前見變化土。地上見他受用土。同其一處。各隨自心所見各異。故通二土。由此經言。是阿彌陀佛非凡夫境。當作丈六觀也。

問曰。前第一釋。若是他受用土者。云何地前凡夫生。若變化土者。云何地上聖人生。

釋曰。計彼地前菩薩聲聞凡夫。未證徧滿眞如。未斷人法二執。識心麁劣。所變淨土。不可同於地上諸大菩薩微細智心所變微妙受用淨土。然以阿彌陀佛殊勝本願增上緣力。令彼地前諸小行菩薩等。識心𨿽劣。依託如來本願勝力。還能同彼地上菩薩所變淨土。微妙廣大淸淨莊嚴亦得見。故名生他受用土。佛地論等說。初地已上生他受用土。地前菩薩生變化土。此據自力。分判地前地上居二土別。不據他力別願勝緣而說。只如肉眼論言惟見障內色。惟見欲界不見色界。惟是離中知不是合中知。然法華經說。父母所生淸淨肉眼。見於內外彌樓山等。乃至阿迦尼吒天色。豈不是肉眼能見障外等色。及見色界諸天色耶。又解深密經及攝大乘論等說。如人照鏡自見本面。以彼鏡中無有面像。當見自面黑白之精。此扶根塵與眼根合。何見彼扶根色塵。此豈不是合中知。若言見障外色界及自扶根色塵者。便與論文相違。若不見者。復與經文相違。故知。佛地論師。據大分自因而說。不據他殊勝力別緣而說。而定自在所生色。非是色塵。不合爲眼所見。若得大威徳定。所變定自在所生色。卽能令凡夫人眼所見。今此亦爾。以本願力。令彼地前菩薩等生受用土。不可一向判令不生也。又如觀經第九觀云。阿彌陀佛眞金色身。髙六十萬億那由他恒河沙由旬。八萬四千相好。惟是他受用身佛。非是地前所能觀見。下文言。然彼如來宿願力故。有憶想者必得成就。故知乘宿願力。觀見受用之身。亦乘宿願之力。生受用土。佛地論中亦作是問。前說淨土最極自在淨識爲相。云何會中有聲聞等。而不相違。有何相違。諸聲聞等同菩薩見。同菩薩見故聞說妙法。一論師言。或復如來神力加被。令暫得見聞說妙法。此是如來不思議力。不可難以根地度等。此師意明。說佛地經時。在他受用土。諸聲聞等見彼淨土。聞佛地經。此由如來不思議力。彼是一時化緣。令暫得見。今此是不可思議本願力。令亦得生。斯有何過也。

問。若然者此亦有過。地前不合生他受用土。以乘本願。得生亦可。地上不合生自受用土。應乘本願得生。

答。自受用土名爲自。不可乘願令他用。他受用土旣爲他。乘彼勝緣亦得往生。又自受用土極微妙。不可乘願而得生。他受用土爲他現。縱有微妙令下見。又他受用土有本願。乘其本願凡夫得生。自受用土無本願。爲此不令菩薩見。

問。若自受用土名爲自。他亦若得生自義不成。自受用土佛同見。他佛得見無自義。

答。佛是究竟解脫身。圓證一如應他自。菩薩惑障未除盡。不可生佛自土中。如是等眾多問答。不可一一具說。諸有智者。隨義應思也。又縱令地前菩薩等。自識相分見麁相淨土。不見微妙淸淨國土。同諸菩薩所見微妙淸淨寶土。然以諸大菩薩受用法樂。無有一切身心憂苦。惟有無量淸淨喜樂。無有恐怖。或喜樂。或生厭離。或斷疑。故亦得名爲生他受用土。又起信論云。從初發意乃至菩薩究竟地心所見者。名爲報身。此之論文已通地前。得見他受用身。若得見他受用身。何妨得生他受用土。此以一義。通佛地論一師所解。或起信文。據初地已上證發心說見佛。言變化土地上菩薩生者。此有現一身理通報化。隨宜見者。凡聖各別何妨。下不得生上受用土。以下不能見勝妙之土。又業劣弱不得往生。上能見下。爲欲接引地前凡夫。生變化土。有何妨廢。又地上菩薩生變化土者。皆是化身。亦無有過。

問曰。極樂世界旣許凡夫得生。未知。爲是有漏土。爲是無漏土。

釋曰。如來所變土。佛心無漏。土還無漏。凡夫之心未得無漏。依彼如來無漏土上。自心變現作有漏土。而生其中。若約如來本土而說。則亦得名生無漏土。若約自心所變之土而受用者。亦得說言生有漏土。𨿽有漏以託如來無漏之土。而變現故。極似佛無漏亦無眾惡過患。

釋曰。此有二釋。一有漏淨土是欲色界攝。以有漏心不離五界故。三界卽有漏。有漏卽三界。旣言有漏。卽三界攝。若未離欲界欲。以欲界生得善或方便善。讀誦大乘方等經典。修三福行又十六觀等。以此善根生於淨土。此心所變卽欲界攝。若已離欲。得色界心。修十六觀生於淨土。卽色界攝。故彼淨土通欲色二界。無色界眾生無實色身可生淨土。以淨土是眾寶莊嚴故。實非無色界攝。定心示現其理可然。彼淨土寶地上者。是於欲界。虛空中者。是欲色天。故無量壽經。阿難白佛言。彼佛國土若無須彌山。其四天王及忉利天依何而住。佛語阿難言。第三炎天乃至色究竟天。皆依何住。阿難白佛言。行業果報不可思議。佛語阿難言。行業果報不可思議。諸佛世界亦不可思議。其諸眾生功徳善力。住行業之地。故能爾耳。下卷言。爾時佛告阿難。汝見彼國。從地已上至淨居天。其中有微妙嚴淨自然之物。爲悉見不。以此准知。彼之淨土有漏心所變。卽欲色二界攝。二釋𨿽是有漏所變淨土。不得名爲是三界攝。

問。旣是有漏識心所變。有漏之心卽三界攝。無有漏心而出三界攝。心旣三界攝。所現淨土寧非三界耶。

釋。𨿽知有漏體性不出三界。然以別義。但得名有漏。不得名三界。故三界名局。有漏名寬。只如凡夫得生西方非五趣攝。故無量壽經言。橫截五惡趣。惡趣自然閉。又阿彌陀經言。彼佛國土無三惡趣等。又無量壽經言。彼國眾生非天非人。因順餘方。故有人天之號。故知彼土無五趣。旣許生是凡夫。而非五趣所攝。何妨土名有漏。而非三界所收。

問。彼土凡夫是人是天。於義何廢。經文但言無三惡趣。何妨得有人天趣耶。而經言非天非人者。此說大菩薩等非天非人。因順餘方故有人天之名。非據凡夫得往生者。凡夫生彼。或是人趣。或是天趣。於理無妨。

答。若是凡夫得生淨土。是人天趣者。若是人趣。人趣有四。爲是南閻浮提人。爲是東西二洲及北欝單越人趣耶。若是天趣。爲是四天王天乃至色界阿迦尼吒天耶。若是四天下人趣者。彼北欝單越。應是八難之中欝單越難。若是色界等。應是長壽天難。此是難處。云何名淨土。勸眾生生耶。若言是人趣而不得名四天下人等。亦得名天趣。而非四天王天等。若然者。四天下外。別有人趣耶。四天王天等外。別有天趣等耶。若言有者。何卽淨土眾生是人天。非四天下等人天耶。亦有淨土有漏非三界有漏。其義何妨。若言四天下人趣等外。無別人趣。四天王天等外無別天趣。淨土凡夫亦得名凡夫。不得名人趣天趣者。何妨淨土亦得名有漏。不得名三界也。以彼五趣例此三界。其義顯然。不可迷執也。又諸法相中。有寬有狹。只如世間名寬有漏名局。有漏名寬三界名局。三界名寬四生名局。四生名寬五趣名局。何者只如如來所變穢惡國土。𨿽似三界非如三界。𨿽是無漏而名世間。此則世間名寬有漏名局。有漏名寬三界名局者。卽是凡夫等有漏識心所現淨土。亦得名有漏。不得名三界。故大智度論言。淨土非三界。無欲故非欲界。地居故非色界。有形故非無色界。此論義意。非是淨土無漏識心所現淨土名出三界。但有漏識心所變淨土器世間相布置法用安立有情利樂等事。不同於此三界等相。名非三界也。三界名寬四生名局者。四生惟取異熟五蘊有情世間。三界通三性及器世間。故三界名寬。四生名局也。四生名寬五趣名局者。中有是化生而非是五趣。及淨土眾生等是化生非趣。如是等名字寬狹。體性差別。此經論等有此不同。豈得有漏識心所變淨土之言則令是三界攝也。又如第八識有三名。一名阿賴耶。二名阿陀那。三名異熟。若得阿羅漢辟支佛果。及入八地諸菩薩等所有第八識。但名阿陀那。及名異熟。不得名阿賴耶。豈依無阿賴耶名。卽遣阿羅漢無第八識。執持諸法種子耶。豈以無三界名。而令凡夫眾生生於淨土。有漏識心不變化淨佛國土。受用種種大乘法樂也。又託如來無漏淨土。𨿽以有漏心現其淨土。而此淨土從本性相土。土亦非緣縛相應縛縛。不增煩惱。如有漏心緣滅道諦煩惱不增。猶如觀日輪損減眼根也。故非三界。非三界繫煩惱增也。

問。若不許是欲色界攝者。何因無量壽經言乃至淨居天等。

答。此是施設爲天。不可卽爲實天分欲色界也。若實天者。如來淨心所變。豈是欲色界攝。又言若是色界者。已下欲天爲勝爲劣。若劣者。如何色界反劣欲界。若勝者。如此娑婆世界欲色兩界勝劣不同。欲色有情優劣差別。彼土亦爾。生色界者勝生欲界。何因四十八弘誓願。說國中人天形色不同有好醜者。不取正覺。彼色界形旣勝欲形。如何說同。故知假安立說爲淨居天等。非實卽是欲色界也。於前二解初釋爲正。異熟識體是實有情。生彼眾生諸菩薩等未滅異熟。何得說彼非實天人。

問曰。若凡夫所變淨土是有漏。非三界所。感之生彼者。不同餘人天造惡受苦果。說非人天。如勝鬘經。說變易生死非三界攝。非彼生死實報。是化生非人天趣者。未知淨土化生凡夫非三界。瓔珞經說。三界之外有眾生者。是洴沙王國安多偈師義。非佛說。故是三界身。實非三界身耶。依此後解復爲斯問。

釋曰。此何所惑更爲斯問。淨土器世間𨿽有漏識心所變。而不得名三界。卽有漏義寬。三界義局。淨土凡夫但名化生有情。不得言人天二趣。此卽四生義寬。五趣義局。今此亦爾。𨿽是凡夫有漏之身。不得名爲三界身也。

問曰。此義更難。若爾者卽應身非三界之身。業非三界之業。若業非三界者。當在娑婆孝養父母。修行三福。作十六觀念佛等業。此等業當起之時。未得色界心。卽是欲界生得善聞慧思慧心。若得色界定。卽是色界修慧之心。生色界已。願生西方。卽是色界生得善聞慧修慧心。無漏之心不能感報。業旣是其界所攝。以業招報。還須三界所收。因果決然。豈得乖斯道理。而言生淨土非是三界之身耶。

釋曰。前言是其有漏非是三界。已廣成立。此但失名。而不失體。斯有何過更復重徵。𨿽知造業之時此業是於欲色二界有漏善心。有漏善心所感之報。卽是淨土之形。不名欲色界攝。而此業報以果攝因。不得名爲欲色界業。但得名爲淨土之業。若言是欲色界身起欲色界心而造於業者。寧容不是欲色業者。欲界之業所感人天受報。極長不過萬六千歲。若感淨土遂得壽命無量無邊阿僧祇劫。豈欲界業能感彼命無量阿僧祇劫耶。斯亦乘阿彌陀佛不可思議弘誓願力。令其業力感報極長。非是凡夫所測度。經文顯然。不可不信。大乘道理意趣難知。諸佛境界非凡所測。但知仰信專誠修學。不可一一依諸法相楷定是非。論是三界非三界也。

問曰。凡夫眾生所生淨土。凡夫未得無漏淨心。隨心所變土還有漏。有漏之土卽名穢國。何得亦言生淨土。

釋曰。淨有多種。有眞實淨。有相似淨。有究竟淨。有非究竟淨。眞實淨者。謂無漏善心。相似淨者。謂有漏善心。究竟淨者。謂諸佛世尊。非究竟淨者。謂十地已下乃至凡夫。有體淨相穢。有體穢相淨。有體相俱淨。有體相俱穢。體淨相穢者。謂佛心無漏淸淨。故所現之土亦復淸淨。然所現土現於穢相名體淨相穢。故維摩經言。爲欲度斯下劣人。故示是眾惡不淨土耳。體穢相淨者。如十地已還本識及有漏六七識并地前凡夫一切有漏心所現淨土。是有漏故名爲體穢。以依如來淸淨佛土。自識變似淨土相現。故名相淨也。體相俱淨者。如佛及十地已還無漏心中所現淨土。名體相俱淨。體相俱穢者。如有漏心所現穢土等。是也。今此得生西方。𨿽是凡夫。然前第二句。體穢相淨也。

問曰。如維摩經說。若菩薩欲得生淨土。當淨其心。隨其心淨卽佛土淨。此之心淨經文。乃約十地菩薩方名淨心。如何凡夫卽欲生於淨土。若言得生淨土。應言己淨其心。且具縛凡夫見修諸惑紛綸競起。無暫時停。今旣不淨其心。如何得生淨土。

釋曰淨土有多種。非是一途。有究竟淨心。有未究竟淨心。有有漏淨心。有無漏淨心。有有相淨心。有無相淨心。有伏現行淨心。有斷種子淨心。有自力淨心。有他力淨心。其義非一。不可爲難。諸佛如來逗機說法。或就究竟作語。或就未究竟爲語。如是等說其義不定。不可惟依維摩經說究竟淨心。十地之位心淨土淨之文。不信觀經伏現行惑。依藉他力得生西方。云心不淨不生淨土。譬如得通之人方能陵空。何妨未得通人依得通者亦陵空也。又彼言淨。謂究竟淨心能爲他有情現無漏淨土。今往生淨土。謂依佛淨相而現其淨土。彼本此末。依他他依。師弟道殊遂分勝劣。彼據勝說。此約下論。不相妨也。

問曰。彼西方淨土之處爲亦有穢土不。若有者如何名淨土。若無者亦如盧舍那佛千葉蓮花一一花上有百億國。此一一國皆是穢土。如何蓮花藏世界盧舍那佛所坐花王之座淨葉之上而有穢土。又身子見穢。梵王見淨。此並淨穢二土同處而現。何故極樂惟有淨土。而無穢土耶。

釋曰。此有二釋。一云極樂世界惟有淨土。於彼方處無穢土相。以是淨土極淨妙故。如其有者。卽有亦淨亦穢之過。又色法質礙不可同處。穢淨二相俱時現行不相容故。雜亂過故。觀經等文曾不說故。四十八願無斯願故。如其有者。往生眾生應亦生故。亦應得見。不生不見。故知無也。有說。亦有穢土。同處同時不相障礙。言二色法不相容受。此是小乘不了之教。淨穢兩土皆徧十方無邊限故。如此穢土卽有淨土。如盧舍那淨花王座卽有千百億穢土之相。皆悉淨處有穢。穢處有淨。不相雜染。不相障礙。各隨所見淨穢不同。各隨所生淨土穢土。如前所難並是小乘。非大乘宗。作如是說。廣如攝大乘論等及諸大乘經所說。不煩廣述。𨿽知同處淨穢可成。然彼西方惟淨非穢。心穢眾生不生彼故。經惟說淨不說穢相。令餘方眾生欲生彼故。

問曰。如安法師淨土論說。淨穢二土爲一質異見。爲異質異見。爲無質而見。彼釋言。一質不成故淨穢虧盈。異質不成故搜玄卽冥。無質不成故緣起萬形。𨿽有此釋文義幽隱。請爲開示。廣陳玄旨。

釋曰。安法師慧悟開明。神襟俊爽。制造斯論。妙窮深旨。于時大乘經論文義未周。已能作此推尋。實爲印手菩薩。可謂。鑿荒途以開轍。標玄旨於性空。然且文隱義深。讀者罕知其趣。今當爲子廣宣其義。淨穢兩土由淨穢二業。令其自心變現作淨穢相。此淨穢相是淨穢心現。心淨土淨。心穢土穢。各由自心。心旣有殊。土寧稱一。故曰一質不成故淨穢虧盈。佛未足指按地。穢盈而淨虧。佛已足指按地。淨盈而穢虧。如維摩經說。故知。身子梵王二心各異。所現之土淨穢有殊。不可言其一。故曰一質不成故淨穢虧盈。𨿽復淨穢兩心現淨穢二土。心有兩體。土成二相。然同處同時不相障礙。不可言有淨處無穢。有穢處無淨。別處而現而有障礙。以同處同時現淨穢故。故曰異質不成故搜玄卽冥。搜者搜求也。玄者幽玄者。搜其幽玄旨趣。淨穢兩相冥然同在一處。不可分成二所也。計此應言異質𨿽成搜玄卽冥。此法師猶未全解惟識義。故以同一處言異質不成也。亦可。淨穢相殊其體無二。搜其實體惟是一如。故言搜玄卽冥。無質不成故緣起萬形者。此淨穢土𨿽同處現。而二相別。皆由淨穢兩業因緣差別。變現種種棘林瓊樹瓦礫珠璣。從緣所生依他起性。方成土相。不同於彼空花龜毛兔角徧計所執性情有體無無形質體。故曰無質不成故緣起萬形也。

問曰。淨穢二土如同處者。此二土相𨿽珠璣瓦礫淨穢有殊。莫不皆是四塵色香味觸四大所造地水火風八微合成質礙爲性。如何同處同時諸微不障。壞彼色性無質礙能。旣法相違。義難通釋。請除此滯。以顯微言。

釋曰。惟執極微有質礙性。此乃是薩婆多宗部執異計。豈是大乘通相妙旨。只如大乘時節長短世界大小皆悉不定。時卽演七日爲其一劫。促千載而爲片時。量卽納須彌於芥子。內巨海於毛孔。豈限長短巨細者哉。質礙亦爾。礙無定礙。其礙卽以木礙木。以石礙石也。不礙者。人水鬼火天珠魚宅。本同一處。何有異方。以茲類彼義可知矣。故身子丘坑本無別處。梵王淨剎豈指殊方。蓋由萬境萬心。隨心淨穢。惟識妙旨豈局質礙者哉。

問曰。有漏之心體旣是穢。穢心所現諸器世間。只應能現穢土之相。如何能現淨土之相。如彼無漏淨心所現出過三界淨土相耶。若彼穢心能現淨相。維摩經何故說言。眾生罪故不見如來佛國嚴淨也。

釋曰。體旣是淨。得現穢相。何妨體是其穢而得現其淨相。故一心之上有種種淨穢等相。心有多功能。現眾多相。又由以本願與眾生。令爲現淨土。眾生宿。於佛所有生大願。深厭穢心。修淸淨行。詫彼如來淨土相上。𨿽是有漏。而能現彼淸淨佛土。還如世尊所現無漏淸淨佛土。此由他力爲增上緣。令此有漏之心現其淨土相也。又佛有大神力。能令上人見穢不見淨。如眾香世界九百萬菩薩來此娑婆。惟見穢國不見淨土。或能令下人見淨不見穢。如以足指按地。令舍利弗等見三千世界純是珍寶莊嚴。或令淨穢俱見。如寶蓋之中現十方淨土及此穢國也。今此得生淨土者。蓋是諸佛之力。不可以凡夫之智測量大聖作此疑難。但須依教修行也。

問曰。如大品經等。說內空外空內外空等。今淨土卽是外空。眾生卽是內空。旣爾有何眾生爲能生。有何淨土爲所生。又維摩經言。諸佛國土亦復皆空。又問。以何爲空。答曰。以空空等。又言。菩薩云何觀於眾生。維摩詰言。如第五大第六陰第七情十三入十九界等。法法花經言。諸法從本來常自寂滅相。般若經言。如來說。莊嚴佛土者卽非莊嚴。又言。實無眾生得滅度者。如是等諸大乘經究竟了教。咸言諸法空寂。何因今日說有西方淨土。爲所生之土。眾生爲能生之人。勸人著相起行依不了義經。此乃不得諸佛深義。取著有相。不名習學大乘法也。

釋曰。如向所說。大乘空義究竟了教。深生敬信。不敢誹謗。究竟出離二種生死。斷人法執。證大涅槃。惟此一門。更無二路。小行菩薩二乘凡夫。修菩薩行。欲求佛果。未證無生法忍。不免退轉輪迴。非無種種法門句義。依之修學。趣求出世。如何所引諸大乘經。說畢竟空破人法相。惟此等教是眞佛說。今觀經等所說西方淨佛國土。勸諸眾生往生其國。此亦是於眞佛言教。旣俱佛說。並爲眞語。何爲將彼空經。難斯淨教。信彼謗此。豈成理也。然佛說法不離二諦。一俗諦。二第一義諦。俗諦是因緣生法。依他起性。非有似有。第一義諦是無相眞法。圓成實性。諸聖內證。妙有眞有。然其二諦非一非異。以眞統俗。無俗不眞。卽一切諸法皆歸寂滅。若不以眞攝俗。卽一切諸法緣會故有。緣離故無。萬法宛然。不可言無也。佛或破眾生相。令歸無相。欲除人法二執見修兩惑。偏明第一義諦。說一切皆空。欲令眾生捨凡成聖。斷惡修善。欲求淨土厭離穢土。具說種種法界因果差別。凡聖兩位淨穢二土。今遣捨穢歸淨隔凡成聖。卽於此門中。說種種諸法。皆爲成就佛法利益眾生。化宜方便。逗機善巧。理宜如此。故教有二門。不可讀第一義諦之經畢竟無相之理。卽謂淨土因果等教將非是佛眞言。不爲究竟之說。便謗而不信也。不可讀種種因果差別言教。不信說一切空寂。甚深般若波羅蜜多無相玄宗。便毀而不持也。此卽於諸大乘經三藏聖教。有讚有毀。懷疑懷信。亦修善法。亦造重罪。信不具足名一闡提。如十輪經具明其罪。可須俱生敬信。善會二宗旨趣也。故維摩經言。能善分別諸法相。於第一義而不動。能善分別諸法相者。此依世諦門說也。於第一義而不動者。此依第一義諦門說也。又言。諸法不有亦不無。以因緣故諸法生。不有不無者。第一義諦。離有離無等四句也。諸法生者世諦。從因緣等世間出世間種種諸法生也。又言。𨿽觀諸佛國永寂皆空。而不畢竟墮於寂滅。是菩薩行。𨿽成就一切諸法。而離諸法相。成就一切諸法者。世諦法也。而離諸法相者。第一義諦無相也。又言。𨿽知諸佛國及與眾生空。而常修淨土。教化於羣生。上兩句第一義諦。下兩句世諦。大品經等𨿽說內外空等。第一義諦也。而言淨佛國土教化眾生。世諦也。如是等眾多大乘言教。皆說畢竟空寂法門。卽言淨佛國土教化眾生。子須具讀經文。上下參綜。自相和會。除其信謗之心。爲人宣說。勿有讚毀之語。此卽自利利他。同得離苦解脫。而乃披尋聖教。文義不同。自信不具毀陷其身。令他聽徒成闡提業。自損損他也。解深密楞伽經及瑜伽論。攝大乘論惟識論等。三性三無性義。一圓成實性。二依他起性。三徧計所執性。圓成實性離相眞實。依他起性非有似有。徧計所執性情有理無。猶如龜毛兔角等物。汝引大品經等。或約圓成實性畢竟空理。佛說爲空。實非空也。或約徧計所執猶如空花。佛說無法。今說淨土等。教約依他起性。從因緣生法。非有似有。因果之義萬法宛然。而子但見說圓成實性。無相之教破徧計所執。畢竟空無之文。遂不信說依他起性因緣之教法也。卽是不信因果之人。說於諸法斷滅相者。故經文寧起我見。如須彌山。不起空見如芥子許。斯言誠可誡也。又說。空有皆俗隨機。第一義諦非空非有。故說淨土佛國空者。皆俗。隨機令其入法。何是何非。

問曰。淨佛國土離眾穢惡。一得往生。超絕生死。永離三惡道。無復五燒苦。皆是正定之聚。悉是阿鞞跋致。無量壽經言。次如泥洹之道。若爾者。不可著相凡夫具眾罪業。心有所得而得往生。當須依諸大乘經文及中百等論。廣學無所得法。方可往生淨土。今乃勸人。依觀經等。作十六觀寶樹池等及佛菩薩相好色身。或稱名號。存心住相。豈非是有所得心住著諸相成於病也。旣是有病。未免輪迴。如何得生西方淨佛土也。

釋曰。若能觀一切諸法畢竟空寂。無能觀所觀。離諸分別及不分別。作此觀察。得生西方。咸爲上輩生也。如觀經中說。上品生等於第一義。心不驚動。此人臨命終時。阿彌陀佛與諸聖眾來迎行人。讚言。法子由汝解第一義諦。我來迎汝。卽生西方無量壽國。然凡愚之人在俗。紛擾不能廣習諸大乘經。觀第一義諦。作無所得觀。或復淨持禁戒。孝養尊親。或修行十善。專稱念佛。𨿽有所得亦是不可思議殊勝功徳。皆得往生西方淨土。如經具說。但往生淨土行門非一。往生之人九品差別。豈得惟言無所得法而得往生。不信三福十六觀等往生淨土也。又有所得心通於三性。善不善業咸能感報。今三福等悉是善業。經言。是三世諸佛善業正因。旣是善業。寧容不感淨土之報。子今云何惟以無所得而得往生。有所得心不得生者。出何經教。旣無聖典。何所依憑。今觀經等具明三福十六觀等。作此相業。說得往生。文義顯然。不可誹謗。寧容不依聖教自率凡情。言有所得心不得生於淨土。以有所得心是善性有殊勝福。能滅娑婆重罪。得生西方淨土。如地觀等言。作是觀者。除八十億劫生死重罪。捨身他世必生淨土。心得無疑。此豈不是作有相觀等生西方也。若不信如是等言教。便成不信受佛語輪。成就十惡輪罪也。又言。稱佛名故。於念念中滅八十億劫生死之罪。得生西方極樂世界。如此等經文誠證非一。不可非廢眾多聖教。言不得生惟言學無所得而得往生也。以往生眾生有凡有聖。通小通大。有相無相。或定或散。利根鈍根。長時短時。多修少修。咸得往生。而有三輩九品差別。花開早晚有異。悟道遲速不同。故知往生旣有品類差殊。修因亦有淺深各別。不可但言惟修無所得而得往生。有所得心不得生也。以往生者非惟聖人。凡夫亦生也。又佛淨土有理有事。有報有化。故修彼因有種種異。生理淨土修無相因。生事淨土修有相因。生報淨土修無漏因。生化淨土修有漏因。土旣有本末。因亦有勝劣。故非無相一因得生一切淨土也。

釋淨土羣疑論卷第一

釋淨土羣疑論卷第二

西都千福寺大徳懷感撰

問曰。生彼西方。爲過去心生現在心生未來心生。若過去心生。過去心已滅。不可言生。若未來心生。未來心未至。如何說生。若現在心生。現在心不住。復如何生。以此三世求生不得。以何今勸生西方耶。

釋曰。以三世推。已滅未生及現不住。無有生理眞實可得。猶如燈炷。非過去焰燒炷。已滅故。非未來焰燒炷。未生故。非現在焰燒炷。不住故。非不燒炷。破闇發明。念念相續。新新謝滅。相似相續。猶如水流。能一時中有於四用。破闇發明。熱器燒炷。此亦如是。由淨土業感生時熟。聖眾來迎。歸趣淨土。捨娑婆穢質。成極樂淨身。三世緣生。不常不斷。𨿽復諸法寂滅。業報宛然。諸法無生。生死相續。卽不壞世諦。建立第一義諦。卽其義也。故維摩經。淨名大士詰身子言。汝所得法有沒生乎。舍利弗言。無沒生也。維摩詰言。若諸法無沒生相。云何問言汝於何沒而來生。此明第一義諦諸法寂靜無去無來。故言無沒生也。下經言。有世界。名曰妙喜。佛號無動。是維摩詰於彼國沒。而來生此。維摩詰言。沒者爲虛誑法壞敗之相。生者相續之相。此明世諦假名非眞生滅相。今勸捨茲穢土生彼淨方。而於第一義諦之中。三世推之。竟無往生之義。世諦因緣假名生滅。非無捨此娑婆往生佛國也。子豈得直論第一義諦之理。而壞世諦種種因果作用等法耶。此亦於世諦因果門中說。勸往生淨佛土也。

問曰。金剛般若經云。若以色見我。以音聲求我。是人行邪道。不能見如來。又云。離一切諸相。卽名諸佛。如何今日作有相。觀佛行於邪道。而願求生。此實難矣。

釋曰。般若觀經俱是聖教。相無相觀並非凡言。互說是邪。深有旨趣。不可依其般若毀彼觀經。何但信謗交懷自成重罪。亦乃於佛聖教未解融通。何者此兩經就人就學。就解不同作斯說也。由人者淺根之人。未能觀理。爲作色觀。觀報化身。深根之人能觀實相。爲說無相。觀於法身。淺人學深。深法非藥。甘露夭命。經有誠文。深人學淺。不成進道。遂名退業。何能進修。故佛對兩根說斯二教。由學者。初學之人創初入道。觀行猶昧。未能學深。不可教令作是實相觀。且教觀色。調練其心。後學方成。修進無相。譬如入海從淺至深。久學之人堪能進學彼無相觀。而乃滯彼初學色相。爲進彼行。毀前是邪。非謂此是邪見攝。如慳人學布施。慳障除已滯修初度。佛欲勸彼進學尸羅。若不毀前。無由習後。故毀其檀捨。讚行持戒。此是大聖善逗物機。愚人莫知執文迷義。今言邪道理亦如斯。由解者。若知色卽空。觀色非邪。若迷色不空。觀色是邪。若知空卽色。觀空非邪。若知空異色。觀空是邪。此乃解誤異途。自分美醜。何關由色空二境。以辨其邪正哉。子若曉此宗途。卽常色觀。而恒正。迷斯旨趣𨿽空觀以恒邪。善哉妙旨。願詳其致矣。

問曰。金剛般若言。如來者無所從來。亦無所去。故名如來。維摩經言。我觀如來。前際不來。後際不去。今卽不住。文殊師利言。不住亦不去。不取亦不捨。遠離六入。故敬禮無所觀。准此大乘諸聖教說。佛本不來。亦無有去。何因觀經說有化佛來迎隨化佛往。有來有去。與前經相違。

釋曰。甚深實相平等妙理。法身如來本無生滅。以佛本願無限大悲。接引眾生。從眞起化十方世界。如來引接三輩九品。以化卽眞。不來不去。隨機應物。有往有還。前經據化體卽眞。說無來去。觀經據從眞流化。現有往還。又西方有釋言。實無有佛從彼西方而來至此授手迎接。亦無有佛引彼眾生往生淨土。但是如來慈悲。本願功徳種子增上緣力。令諸眾生與佛有緣念佛。修福作十六觀。諸功徳力以爲因緣。自心變現阿彌陀佛來迎行者隨佛往。言彼佛遣來。不是實遣。但是功徳種子。與所化生時機正合。令見化佛來迎。故言彼遣。而實不遣。阿彌陀佛悲願功徳。湛然常寂無去無來。眾生識心。託佛本願功徳勝力。自心變化。有來有去。迎接行人。見有往生。是自心相分。非關他也。故前經說不來不去。約佛功徳說也。觀經說有來有去。約眾生心相說也。又有釋言。如來應機亦復變現。現作諸化身十方。迎接往生眾生。彼諸化佛從佛鏡智大悲流現。故言彼佛遣化來迎。然遣化迎。如摩尼天鼓無思成此事。然所現化有往來而言不往不來者。此或約眞而作是說。前已釋竟。或約生滅念念不住。生已卽滅。不可移動。當處生當處滅。異處生異處滅。相似相續。假說往來。如火焰行非輪輪相。假說來往。實無來往也。故肇法師物不遷論言。旋嵐偃嶽而常靜。江海競注而不流。野馬飄鼓而不動。日月歷天而不周。此皆以生滅迅速。不可移動也。

問曰。涅槃經說。捨無常色。獲得常色。受想行識亦復如是。又言。諸佛所師謂法也。以法常故諸佛亦常。此卽三身凝然不遷不變。今乃言生滅不住。斯何義耶。

釋曰。此之諍論非惟今日。一般大徳涅槃學者言。三身並常不生不滅。廣引涅槃經文及菩薩本業瓔珞經等。證三身並常。此多依教也。有一般大徳依攝大乘論等。釋佛有三身常有三種。一凝然常。謂法身佛。二不斷常。謂受用身佛。三相續常。謂變化身佛。𨿽各名常義有差別。以後二身從生因生。般若論說。報化二身生因生故。諸所作者皆是無常。若是凝然。應同法身了因所證。又應非陰亦無緣慮言說動作。以此眾多義理推之。非凝然常也。廣如惟識論等成立。又約徧計所執。眾生橫計佛有去來。爲破妄執心外有佛有往有來。爲破妄情故。言不來不去故。維摩經言。善來文殊師利。不來相而來。不見相而見。如是等。今此觀經說有往來。與諸大乘經不相違也。各據一義。悉爲妙說。

問曰。法句經言。佛告寶明菩薩言。善男子汝且觀此諸佛名字爲是有耶。爲是無耶。爲有實耶。爲無實耶。善男子若名字有。說食與人應得充飽。若得充飽。一切飲食卽無所用。何以故說食。尋飽不須食故。按此經義。欲明名字性空不能詮說諸法。今旣教人專稱佛名號。能消重障之罪。往生西方。何異說食充飽談漿除渴也。

釋曰。依諸大乘微妙經典。咸言名字虛假無有定實。故經言文字性離無有文字。又言。名義互爲客。菩薩應尋思。然卽寂默無言。湛然宴坐。卽拘隣無得道之望。須跋靡證果之辰。惟能所說殊。不可談食得飽。終名有詮表。而因言會理。因言會理故。指月之譬興焉。名字性空故。捨船之諭作矣。佛以愚夫執著。緣名生惑。或愛或恚。具造愆非。罵我讚我。起生起殺。具十惡業。顚墜三塗故。破彼惑情。言文字虛假。縱令讚毀何榮辱汝身。若言因讚卽榮華汝身。毀謗卽損汝形質。亦應說食得飽言火焚軀。𨿽終日口談味珍。不免飢虛之困。竟夕說於炬火。莫見焚身之殃。故知名字體虛。本無眞實。凡夫莫悟。浪起愛憎。諍名於朝。沈淪惡道。若言名字無用不能詮諸法體。亦應喚水火來命男女至。彼卽一一呼召。無有參差。故知筌蹄不空。魚兔斯得。故使梵王啟請轉正法輪。大聖應機弘宣妙旨。三藏奧旨煥爛於龍宮。十二部經照彰於鷲嶺。人天凡聖咸稟至言。五道四生並遵遺訓。聽聞讀誦利益弘深。稱念佛名往生淨土。亦不得惟言名字虛假不有詮說者也。

問曰。瑜伽師地論云。三地菩薩方生淨土。今勸地前凡夫聲聞等生。有何意也。

釋曰。諸經論文說生淨土。各據一義。取捨不同。或上人下人義論。淨土旣有麁妙勝劣種種殊異不同。得生亦有種種上下階降。亦如仁王經說。惟佛一人居淨土。三賢十聖住果報土。此卽十地已還並不得生於淨土。以佛大圓鏡智所現淨土是無漏故。名之爲淨。十地已還本識所變諸淨妙土。是有漏。故不名爲淨。以第八識是果報識故。所變之土名果報土也。若約行施戒修離無漏定障。能以定力處處淨土受生自在。卽三地菩薩得定自在。故瑜伽論言。三地菩薩方生淨土。若以得無分別智。斷人法二執見道煩惱。證得徧滿法界。悟百法明門。得生諸佛淨土。則初地已上得生淨土。若以本願大悲引一切凡愚眾生乃至下品下生五逆十惡。但發菩提心悉得往生。具如經說。不可直依瑜伽論言三地得生。卽謂初二地菩薩亦不得生淨土。龍樹菩薩佛記位登初地生於西方極樂世界。豈爲未至三地。言不得生淨土。便與此經相違也。又初地菩薩依仁王經。說得百法明門見百佛淨土。如何言不得生淨土也。又華嚴經說。初發心凡夫菩薩願生淨土。卽得往生。故知瑜伽論文。別據一相得定自在。離障而說也。

問曰。攝大乘論對法論等。無著天親諸大論師。釋諸經論種種文義。有四意趣四祕密言。惟由發願而得往生西方者。此是別時意。今日勸人修西方業。卽得往生。豈成道理。自攝論至此百有餘年。諸徳咸見此論文。不修西方淨業。今卽言得生。豈不與論相違也。

釋曰。攝論言。惟由發願而得往生者。此別時意也。然古來諸徳。咸以此文證。是別時之意。言未卽得生。今詳此文。證是卽得往生。顯其論主之意。何者。論言惟由發願者。是簡持義。簡去念佛之行。持取惟空發願。更無有行。孤有此願。故曰惟由發願。若惟發願而得生者。此卽是別時意也。非卽發願之時。終後卽生淨土。故曰別時。今時念佛至心。卽意業善行也。稱佛名號。卽語業善行也。合掌禮拜。卽身業善行也。由此三業善行。能滅八十億劫生死重罪。行願相扶。卽得往生。此豈惟是其願哉。論主說此惟由發願之言。意顯兼行非別時之意。惑者不細尋文義。朦朧總謂別時。若以念佛行亦是別時。論文何因不言如念阿彌陀佛得生西方者此是別時也。旣不言以念佛修十六觀行三福善之文是別時之教。故知念佛等生西方。非別時之意也。有釋者言。念佛修十六觀等。卽是發願。又有釋言。論師𨿽舉願言。意亦取其念佛。亦是別時之意。今此二釋。爲顯利益。爲顯解義。若顯利益。作此解文。更令無量眾生流轉穢土。巡歷三途。不得往生淨土出離生死。若爲解義者。細依文句取義。猶恐不合宗途。朦朧以釋論文。翻將得其旨趣。何斯謬也。如俱舍論等。諸部諍義。引其聖教。楷定旨歸。拾取一字兩字。以成諸部得失。況乃觀經等教。備陳種種行門。或述三種散善。爲淨土正因。或說十六妙觀。爲西方正業。如何總將爲發願文也。又所以得知論師不以念佛是別時意者。此有八意。一論師釋經。本以經意難知。爲甚深之教。凡夫披讀。莫能曉悟。造論解釋佛教。欲令愚智咸知。只如觀經無量壽經阿彌陀經等所說。念阿彌陀佛。得生西方。文義顯然。愚智皆解。何用所不了須論釋耶。二法藏比丘發四十八弘誓願。接引眾生。欲令生佛淨土。豈將別時之意。而發弘誓。引接眾生耶。彼願之中。卽言。念佛不得往生不取正覺。不言惟發願人不得生者不取正覺。故知。念佛等行定得往生。入在四十八願中。非別時也。惟由發願不卽往生。不在四十八願中。故是別時意也。三稱讚淨土經。十方恒沙諸佛出廣長舌相。證得往生。豈證別時之意。諸佛舒舌。本爲難信眾生。將爲念佛功徳不多。盡此一形卽生淨土。咸生疑謗。不信是經。故現不虛誑之舌相。發誠諦之眞言。令眾生覩相聽言除疑生信。乃謂別時之教未卽得生西方。後至初地得生。眾生有何疑惑。須佛舒舌相證往生西方耶。四阿彌陀經。先勸應當發願生彼國土。後教稱念佛名一日至七日。卽言聖眾臨命終來迎行者得生。若言念佛卽是願。言前已勸。言令其發願。後更何須教令念佛。故知前文是願。後文是行。行願相扶。得生淨土。豈容念佛而是願耶。五淨土論與攝論。同是世親菩薩所造。寧容世親製淨土論卽言念佛得生西方非別時之意。釋攝論乃曰念佛等是別時之意非卽得生耶。造論如是兩人。容許二師意別。何必攝論得經旨趣。淨土論迷其聖言。況兩論同世親所造。文義故非鉾楯。以論求於人意。故知願是別時也。六淨土論說有五門。一身業禮拜門。二口業念佛門。三意業觀察門。四發願門。五迴向門。若修行卽是發願。前三業行與第四發願門。有何差別也。若是其一。卽應無有五門。若是其異。故知前是行門也。七起信論馬鳴所造。言其念佛得生西方。正是行門。非別時意。故知天親所造論意亦同然。不以念佛等門而爲別時意也。如馬鳴菩薩所造起信論教初學菩薩言。有八因緣。而造此論。至第七緣。爲示專念方便。生於佛前必定不退信心故。復次眾生初學是法。欲求正信。其心怯劣。以住於此娑婆世界。自畏不能常值諸佛親承供養。懼謂信心難可成就。意欲退者。當知如來有勝方便。攝護信心。謂以專意念佛因緣。隨願得生他方佛土。常見於佛。永離惡道。如修多羅說。若人專念西方極樂世界阿彌陀佛。所修善根迴向。願求生彼世界。卽得往生。常見佛故終無有退。若觀彼佛眞如法身。常勤修習。畢竟得生。住正定故。八若以念佛非是行者。三福十六觀等是行。非行耶。若是行者。如地觀中說。作是觀者。除八十億劫生死之罪。捨身他世必生淨佛國。心得無疑。念阿彌陀佛。亦於念念之中。滅八十億劫生死重罪。得生西方。何故滅罪是同。而彼是行。此非行。彼得生。此不得生耶。若俱非行者。韋提希夫人及五百侍女。佛記得生爲由作此觀等得生。爲由餘行得生。若由此觀等得生者。此旣非行。如何得生。若作觀不得生者。何須夫人請說不生之法。如來爲說不生法耶。又若總是願門。卽應惟是其一。何須分別爲十六觀耶。又爲此解。非但不曉經文。亦乃毀其正見。自損損他。於人於法。總無益也。

答。佛以眾生煩惱熾盛。流轉生死沈淪苦海。無有出期。是以稱讚西方極樂世界依正兩報四種莊嚴。勸諸眾生令生淨土。諸眾生類。𨿽聞佛法。障有輕重。悟有淺深。遂令依教勝劣差別。有一類眾生。𨿽聞淨教。誹謗毀呰。非但不生西方。亦自沈淪惡道。此全與西方遠也。有一類眾生。𨿽聞淨教深信不謗。五欲纏心。樂居穢土。亦不發願。亦不修行。此人修善。或生人天。或復造惡。沈淪惡趣。此人望生西方。亦爲遠矣。以並無心趣求。又誹謗毀呰故。淸淨平等覺經言。若有眾生。聞說淨土教法。聞如不聞。反生誹謗。我說。此人未得解脫。始從三惡道中來無信向。爾亦全無行願。故未得解脫。有一類眾生。與阿彌陀佛宿願緣熟。聞說淨土教門。淨心信敬發弘誓願。我往生西方淨土。更不願求人天果報。𨿽有此願。然此人。或以煩惱因緣。耽著五欲。或復懈怠放逸。不能修道。以遇惡知識。廣造十惡。或復臨終時不逢善友。或以身嬰重病。狂亂失心。或復多日失意。不解人語。遂使空有願言。未曾修淨行。𨿽不往生淨土。此願遠是生因。或由發願勝力。後必定能修行。或但起行之人。必有修行之意。彼𨿽未能起行。當有起行之功。方前二類之人。卽有遠生之義。故經記歎此人。爲得生西方也。愚人將謂卽得不假別修淨因。論師釋此經文。此是別時之意。非但惟由發願而卽得生西方。後人讀論不解。卽言行不得往生。此深錯也。又有一類眾生。善根深厚煩惱輕微。逢遇勝緣。聽聞淨教。深生淨信。發願修行臨終往生。具如經說。此是行願具足。卽得往生。異彼空願之人。故非別時之教。佛對前二類人未得往生之日故。記發願之者而得往生。論師恐同行願具足卽得往生人故。別分離惟願之人。是爲別時之意也。故願諭初一金錢。念佛修行等。是中間九百九十八金錢。往生淨土是第一千金錢也。故攝論言。如以一金錢貿易得千金錢。又如念多寶佛。未卽至不退位也。不退位在十住初心。此人當念多寶佛時。或是十信前心。或十信初心等。未可念多寶佛。卽超十信十千劫卽至十住初心。以須中間更修八萬四千波羅蜜行方至初心也。而念多寶佛。與不退行爲遠緣。故名別時意也。上來以眾多義顯別時意。自關發願非是起行之人。是彼攝論師言別時之意也。又攝論文別時意者。是報淨土惟願念佛。理未卽生。若化淨土惟願念佛。必卽得生。如華嚴經。不須疑惑。

問曰。往生眾生惟此人趣。得修淨業。而得往生。爲通餘趣亦得往生。及已終者。於冥道中亦得往生不。

釋曰。於五趣中。悉能修西方淨業。得生極樂。按諸天旣能來聽觀經。乃觀經下文言。無量諸天龍夜叉。聞佛所說。皆大歡喜。稱讚淨土經列眾中言。無量諸天阿索洛等爲聞法故皆來聽法。故知悉欲願生淨土。皆能習淨業。得生西方。又按菩薩處胎經第四卷說。化生龍持八關齋戒。金翅鳥欲食不得。請問其法。龍爲說八關齋法。金翅鳥隨龍往海龍王宮中。爾時龍子復與金翅鳥而說於偈。是時龍子龍女心開意解。壽終之後皆當往生阿彌陀佛國。又按隨願往生經說。若以亡者嚴身之具堂宇屋宅園林浴池。以施三寶。此福最多功徳力彊。可得拔彼地獄之殃。以是因緣便得解脫憂苦之患。長得解脫。往生十方諸佛淨土。以此准知。五趣眾生。悉得往生極樂國也。

問曰。於此三界穢土受生。但有色形。皆受中陰。死此生彼。往來傳識。具有四有。所謂中有生有本有死有。未知從此生於淨土。亦有中有不。

釋曰。此有二釋。一言無有中有。以此命終坐蓮華中。故知則是生陰攝也。以入蓮華之中似同處胎也。今釋。此義未必則然。且如穢土受生之法。必須至彼生處方受生陰。如欲界死生於色界。須從欲死受色中有之身。至彼色界方受生陰。無有於欲界受色界生有身。今生淨土義亦如此。不可於穢土死則於穢土受淨土生有身也。要須至彼淨土之中寶池之上方成生有身也。又無色界無色。可無中陰傳識受生。淨土有色。處所旣別。如何不許。有於中陰傳識。至彼受生陰耶。

問曰。若有中陰。則應生彼至寶池中。方入花中坐後乃花開。如何於此則入花中。與彼生陰有何殊別。

答。豈以中陰入彼花中。卽令同彼生陰攝也。生彼淨土。福徳力勝。𨿽是中陰乘花往生。不同穢土中陰無花。𨿽中生陰同在花中。然勝劣別。明晦有殊。以分中生二陰差別。亦以趣生至生義有差別。分中生陰異。不約有花無花分中生別也。若謂同在花中難可差別。卽令無有中陰者。亦可。穢土中生二陰。同無有華。應言中生二陰不別。若謂中陰生陰𨿽俱無花卽有受胎等差別者。卵等三生可有差別。化生生陰如何得殊耶。以此故知。有中陰也。又如地獄中陰。已被火燒。豈與生陰卽無差別。翻顯淨土善業類同中生相似。然此所說中陰。然未見經論說生淨土者去身是中陰非中陰文。不可定判說有無也。𨿽無經文。然取有義。爲勝不爾。去身說是何耶。

問曰。若有中陰者。未知此淨土中陰。爲著衣。不著衣。

答。無經論文。然准定應著衣。以俱舍論言。欲界中陰除鮮白比丘尼。餘一切中陰皆悉無衣。以欲界中有無慚愧故。一切色界所有中陰皆有衣。具慚愧故。以此准知。淨土超勝色界。如何中陰無有衣耶。故淨土中陰皆有衣服。

答曰。亦以義准知。穢土生天中陰。足下頭上。地獄中陰。頭下足上。人鬼傍生。猶如鳥飛。平身行也。今生淨土。足下頭上。卽此經文。坐蓮華中。卽其相也。又釋。有別。生天中陰。足下頭上。立趣受生。淨土中陰。坐趣受生也。

問曰。淨土中陰。旣未至彼極樂世界。於其中間十萬億佛土。食何食耶。

釋曰。欲界中陰。生緣未合。多時受彼中陰之身。可須食香以趣生有。淨土中陰。如彈指頃。卽得往生。時旣不長。無勞食也。又經中間十萬億佛土。卽於空中。食諸佛土香之气。以資陰身。趣受生處。其中有義無量繁多。不可具說。

問曰。何故如來說經。皆爲逗機化物。悉爲信向者說。不爲疑惑者宣。故藥師經言。佛爲信者施。不爲疑者說。而說經之中。有舒舌相勸物生信。有不舒舌但宣妙理。又說甚深法。凡夫難曉。懷疑生謗。如說法華經會二歸一。二乘人等不生信心故。須多寶世尊涌寶塔。與證實佛舒舌相。現不誑以表眞。三陳當信之言方申誠諦之語。今阿彌陀經。惟說西方依正兩報莊嚴淨相。勸物往生。易生正信。何須六方或十方佛同舒舌相勸物生信耶。

釋曰。按稱讚淨土經下文。佛自陳說。十方恒沙諸佛。見釋迦牟尼佛說稱讚淨土經。了各在本土。異口同音俱時歎言。釋迦牟尼佛。能於娑婆世界五濁惡世。得阿耨多羅三藐三菩提。爲諸眾生。說是一切世界極難信法。釋迦牟尼佛。旣得諸佛同聲讚歎。告舍利弗。我於五濁惡世。得阿耨多羅三藐三菩提。爲諸眾生。說是一切世間難信之法。是爲甚難。如來𨿽說百千等經。不言難說。惟稱讚淨土經。有九張紙。恒沙諸佛及釋迦牟尼世尊。咸說此經難信難說。蓋以佛說十二部經。一切外道皆生誹謗。是佛弟子咸發信心。今說阿彌陀經。言五逆十惡罪根眾生惟能念佛皆生淨土。𨿽佛弟子信向之者。亦生疑惑。不信此言。現見今時四部眾。咸有正信。尚疑念佛不卽得生。故知此經甚難生信。一切種智預知。未來有此眾生。懷疑者眾。故同舒舌相。表法至眞。勸物修學。又往生淨土。解行已上三賢菩薩或龍樹等。得生西方。極惡凡夫亦生正信。彼諸勝人福多罪少。得生淨土。有何可怪。五逆十惡罪惡凡夫。一念十念。至誠徹到。乘佛本願。得生西方。十地三賢諸菩薩眾。亦信此事。不起疑心。惟說下品下生五逆十惡。如此愚人。無惡不造。逢善知識教稱佛名。具足十念卽生淨土。還是斯輩十惡眾生。不信念佛得生淨域。我等旣是罪惡凡夫。無始已來是愆皆犯。念佛十聲有何功徳。令我重罪則得除滅往生西方極樂世界。此但是佛接引之言。或是遠聲作近聲說。是第二階法。或言別時之意。種種異解不信卽生。欺謗極多。信順甚少。故此言教爲信者希。諸佛同舒舌相。徧覆三千之界。證法不謬決定得生。護念行人。令生淨土。

問曰。如華嚴經說。諸佛平等。皆具一切行滿。本願滿方成正覺。號兩足尊。今藥師經。惟說藥師瑠璃光佛本行菩薩道時發十二大願。無量壽經及悲華經等。說阿彌陀佛初發菩提心及修菩薩行發四十八願。與華嚴經文不同。有何意也。

釋曰。此兩經意各據一義。亦不相違。據實而論。一切諸佛悉具一切殊勝妙願。無有增減。若有一願不圓一行不滿。卽不得道成正覺名一切智人。諸佛功徳有不平等過。維摩經言。諸佛如來功徳悉皆平等。而藥師經說十二願。無量壽經說四十八願者。此對所化之機說也。諸佛教化眾生。皆約有緣接引。眾生共佛有緣。必依如來本願。如來化導羣品。皆乘弘願化生。諸佛本發菩提之心。卽住廣大之心。所有眾生之界。我皆令入無餘涅槃而滅度之。然眾生界無邊數。菩薩始於發心終於成佛。阿僧祇劫有初有末。於中行菩薩行。成等正覺。不可徧共一切眾生皆悉見菩薩修行供養。菩薩不可徧眾生界教化利益。眾生界未盡。菩薩已成佛。心𨿽廣大事卽難周。然於因地。眾生於藥師瑠璃光佛所發十二大願。至誠慇重。其願今熟。於阿彌陀佛本發四十八弘誓願。至誠慇重。其願又熟。𨿽彼此兩佛皆具塵沙諸願。對所化機偏明別願。眾生於藥師佛十二大願根熟。藥師佛𨿽有四十八弘誓願其機未熟。故佛偏舉十二願。阿彌陀佛四十八願其機偏熟。𨿽有十二願等佛亦不說。譬如醫王藥庫之中。𨿽具一切藥艸。對所病者患冷患熱吐痢不同。處方合藥不同。一切藥艸偏取當病之者三五等味。擣篩和合。或丸與病者服。不可用藥數少不信醫王藥庫之中具一切藥。不可爲有一切諸藥與一病。況合和湯藥具用一切冷熱諸藥也。佛亦如是。如華嚴經。實具諸願。悉皆平等。同彼醫王藥庫藥。或說彼佛十二願。或說此佛四十八願。如對病者合藥和湯處分。故此兩經不相違也。

問曰。往生眾生修淨業者。有何相貌。知已卽得定往西方。頗有教證知相不。

釋曰。有三聖教。證已得生。以教驗人。卽爲證矣。一如稱讚淨土經云。於此雜染堪忍世界五濁惡時。若有淨信諸善男子又善女人。聞說如是一切世間難信法。能生信解。受持演說。如教修行。當知是人甚爲希有。無量佛所曾種善根。是人命終定生西方極樂世界。二如淸淨平等覺經云。若人聞說淨土教門。身毛爲竪。如拔出者。我說。此人定得解脫也。三如賢護經第一卷說。眾生學得諸佛現前三昧。聞彼阿彌陀如來應供等正覺名號。而能繫心相續思惟。次第不亂。分明覩彼阿彌陀佛。是爲菩薩思惟具足成就諸佛現前三昧。因此三昧得見佛故。遂請問彼阿彌陀佛言。世尊諸菩薩等成就何法。而得生此佛剎中耶。爾時阿彌陀佛語是菩薩言。若人發心求生此者。常當繫心正念相續。阿彌陀佛國便得生也。行者等自親於此三經。隨與一經相應。卽知得生淨土也。

問曰。如此穢土色界諸天。亦無憂苦。但有喜樂。與彼淨土有何勝劣。願生淨土。不樂生色界等天耶。

釋曰。彼色界天𨿽無有憂苦惟有喜樂。然非極樂。終有苦受。故修行者不願上生。略以八義顯非極樂。一上無寂樂。二下墮苦輪。三無聖歸依。四不聞正法。五有諸味定。六邪見惑增。七三災壞境。八八難成身。第一上無寂樂者。大涅槃寂滅之樂。生彼凡夫不能剋證也。第二下墮苦輪者。生色無色受報畢已。欲界業熟還生下方也。第三無聖歸依者。色界𨿽有五淨居天。詎比西方多諸補處。第四不聞正法者。彼色界天豈方淨土佛菩薩眾水鳥樹林晝夜六時恒宣妙法。第五有諸味定者。彼色眾中。𨿽有淨定多諸味定。以相間雜增生煩惱。淨土無也。第六邪見惑增者。生色界者通諸外道。有生邪見。又受無想報。將生盡心生。謗聖涅槃墮地獄也。第七三災壞境者。三禪已下。初火次水後風所壞。淨土無也。第八八難成身者。色無色界𨿽無憂苦。然是八難之中長壽天難攝。具斯八義。𨿽有喜樂終淪苦惱。故樂非極樂。與彼淨土勝劣懸殊。故往生之徒。不願生於色界也。一生淨土。畢竟不退故也。

問曰。願生淨土。諸修行者。或持一日一夜齋戒。或復孝養二親。此業如不願往生。卽感人天之報。閻浮上壽不越百年。天卽六欲。上壽極多萬六千歲。今卽迴斯戒行願生西方。如何以此善因。壽命無量無邊阿僧祇劫。戒因無別。勝劣不殊。壽報短長延促懸隔也。

釋曰。此義甚深。難可解釋。經陳業力不可思議。但知仰信。難以圖度。今正一釋者。𨿽復一日一夜齋戒無有差殊。然其受戒之心有於勝劣。由心上下。戒成差別。若本以願心祈生淨土。心求勝果。戒成妙因。感彼西方壽命長遠。如願生人天。心非殊勝。順生死流。增長有業。故所感報命不遐長。故戒𨿽是同。由發戒緣別。成其勝劣之業。感報有斯長短別也。又戒因𨿽等。念願有殊。緣勝助因便生淨土。且如分段變易報業𨿽同愛願潤殊果成勝劣。此亦如是。詎勞生惑也。

問曰。若本期心願生淨土。心成上品。戒成勝因。可能招彼長時延增壽命。若本期心生天受戒。垂至終日願生西方。卽將先所受戒無作功徳。招淨土報。如何復能感阿僧祇之命根也。

釋曰。諸業不定。或轉重作輕。或促長令短。具如經說。不可備陳。行者本𨿽受戒願生天中。後遇勝緣歸生淨土。行𨿽劣弱以後願彊。資前戒品轉增殊勝。與佛願合。壽命遐長阿僧祇劫。如捨福行作其命行。有𨿽豐財多病命短。捨物入定。捨衣鉢業延彼命根。更增長遠。佛力法力願力業力不可思議。非諸凡夫所度量也。

問曰。念阿彌陀佛。生彌陀佛國。正與佛願相當。往生可爾。何聞藥師佛名。乃生西方。

釋曰。按藥師經言。若四輩弟子常修六齋。或晝夜精勤。一心苦行。願生西方阿彌陀佛國者。憶念晝夜。一日乃至七日。或復中間悔。聞我說是藥師瑠璃光佛本願功徳。盡其壽命欲終之日。有八菩薩。迎其精神得生淨土。爲此人初願生於西方。後心悔修前行。爲有悔障。不得往生。聞藥師佛名悔障消滅。引八菩薩來迎此人。還遣令生極樂世界。此顯瑠璃光佛爲滅諸障助成西業怜令得生。亦由前持戒精勤先修西方業得功徳之力。生於西方義亦無違。若不得聞藥師佛名。乘有悔心不生淨土。若無悔者。其人終日。自須念彼阿彌陀佛名。豈合棄西方佛號而不稱名假東域佛名求生安養。

問曰。准依法華維摩經等。此方卽有淨土。何須遠求西方耶。

釋曰。𨿽有聖教言於此處卽有淨土。同處同時不相障礙。然維摩足按地。𨿽現淨土。法華經中。𨿽說常在靈鷲山及餘諸住處。而此二經盡於品末。竟無處勸往生其國。豈得以有淨言卽云我生其國。細詳其義。恐理不然。

答。今現淨土自爲別益。別益是何。如維摩經所現淨土。爲除舍利弗等心淨卽佛土淨疑令其見淨明了聖教。又爲寶積等宜見淨土得無生忍。又法華經顯一乘妙二乘爲麁。初穢後淨。非關勸物往生現於淨土也。由極樂淨土內外功徳勝餘方。下品眾生生亦不退。況餘勝者。餘佛淨土不說是事。故勸往生。不說此方等無淨土也。

釋淨土羣疑論卷第二

釋淨土羣疑論卷第三

西都千福寺大徳懷感撰

問曰。如無量壽經四十八弘誓言。設我得佛。十方眾生。至心信樂。欲生我國。乃至十念。若不生者。不取正覺。惟除五逆誹謗正法。觀經言。下品下生者。或有眾生。造五逆十惡。無惡不造。經歷地獄受苦無窮。臨命終時。逢善知識教令稱佛。如是至心令聲不絕。具足十念。得生西方。何意二經俱造五逆。並有十念得生淨土。有取有除。兩文不同。有何義也。

釋曰。古今大徳釋此兩經。有十五家。共解此教。一觀經取者。是懺悔人。壽經除者。是不懺悔人。二觀經取者。是輕心造逆人。壽經除者。是重心造逆人。三觀經取者。惟是造五逆人。壽經除者是造五逆及謗法人。四觀經取者。是造逆類人。壽經除者。正五逆人。五觀經取者。是發菩提心人。壽經除者。是不發菩提心人。六觀經取者。是至誠念阿彌陀佛人。壽經除者。是不至誠念阿彌陀佛人。七觀經取者。是十信菩薩人。壽經除者。非十信菩薩人。八觀經取者。非闡提人。壽經除者。是闡提人。九觀經取者。是對已造逆人。壽經除者。是對未造逆人。十觀經取者。是開門。壽經除者。是遮門。十一觀經取者。說五逆業是不定業爲可轉時。壽經除者。說五逆業是定業不可轉時。十二觀經取者。暖頂位人。壽經除者。非暖頂位人。十三觀經取者。種解脫分善根人。壽經除者。是不種解脫分善根人。十四觀經取者。是第二階人。壽經除者。是第三階人。十五觀經取者。是惟具足十念人。壽經除者。是通具足十念及不具足十念人。

問曰。古今大徳𨿽有十五種釋。爲當俱是。亦有非耶。

釋曰。諸家解釋各有一途。難分勝劣。其第一釋。取是懺人除非懺者。一徵此釋。未知念佛能滅罪不。若不能滅者。何因經言於念念中滅八十億劫生死之罪。若念佛能滅罪者。何因言不懺悔遂被除也。又觀經取逆經文。何處有懺悔之語。准此以下諸說等一一徵詰。未是全得經意。經意者何。觀經取逆。經言具足十念。以具十念卽得往生。壽經除逆。經言乃至十念。以乃至十念不得往生。經旣有乃至具足十念之言。豈得由諸義也。且如下品上生下品中生。稱佛念佛。不言具足十念。一念已上悉皆得生。以罪少故。不要滿十。下品下生爲有逆罪。經卽說言具足十念得生淨土。壽經含此三品。總合而言乃至十念得生淨土。經意說言。若不造逆人論念之多少。一聲十聲俱生淨土。如其造逆。必須滿十。闕一不生。故言除也。此卽不造逆者。不限十聲。若少若多。俱生淨土。造逆之輩。卽不得然。滿十卽得生。少便不往。此乃由此說除。不關諸義也。古來大徳𨿽釋。今更爲茲異說耳。

問曰。諸餘大徳容可誤解經文。信行禪師說是。四依菩薩。寧容於此聖教亦有錯解。

釋曰。信行禪師釋此兩經除取。以二三階別取。失經旨歸。若依所解。便有太過失及太減失。太過失者。第二階人亦造五逆。名是同。應同是除也。太減失者。第三階人不造五逆。無文說除。應等是取也。經說惟除五逆誹謗正法之言。此乃除人。有過減之二過也。彼經應言惟除第三階眾生。離於二失矣。此卽法藏比丘。發斯弘願。除人有過減之過。爲聖智不足。而言不周悉耶。如法藏言無有咎。卽禪師有謬解之愆。進退二途何以逃責。故當是凡者之失。非聖人之誤也。諸三階師救言。惟除五逆等言。卽是除一切第三階也。以第三階者並是純邪無正純惡無善之人。始迄今有愆犯。皆一切諸佛之所不救。十方淨土減共擯棄。故法藏言除五逆等文。卽是總除一切第三階眾生盡也。難曰。此𨿽似釋太減之失。而全未解太過難也。若謂觀經下品下生之人卽是解太過之難者。此救不然。何者阿彌陀陳四十八弘誓願。於發心初住之前。釋迦說十六觀經於妙覺成道之後。中間相去懸隔無量阿僧祇耶。如何招難於不可數劫之中。空過於下品下生之日。遠水近火。何能相救也。卽韋提未請之前。觀經未陳之日。願中如逢斯難。菩薩將何解紛耶。此救未爲除太過之失也。又一切第三階人。皆名造逆之者。若過去身已受泥梨之苦。業與果畢。非是逆人。若以今生未省造無間罪。寧容三階之類減是五逆人。若言皆是逆人。卽應悉是邪定之聚。無非生報之業。終後定墮阿鼻。亦不生餘惡趣。不得入於佛法出家。以具律儀。無有不定聚人及有不定業者。卽應涅槃經說一切眾生不定業多決定業少茲言謬矣。斯救亦復未成除太減之失。禪師救曰。今言悉是五逆之者。未必現害二親出佛身血殺阿羅漢破和合僧現造逆愆方名逆者。但是其人根機。極惡邪正俱邪。善惡俱惡。七憎七愛未離於六情。五樂豈捨於三業。旣具十二顚倒。五種之所不救。𨿽非卽行其逆。然是造逆根機。是以用彼逆名。總除三階之類也。難曰。此𨿽似救太減之失。亦全不救太過之難。然此一釋便招七難。一卽以能造逆故。名造逆根機。卽第二階人亦能造逆。旣起逆是同。兩階何異。斯一難也﹝第一階人。根正能以善覆惡。造罪便少第二階人。第三階人。根邪能以惡覆善。起過不等第二階人也﹞又禪師旣稱第三階人卽是五逆之者。有於十三遮難。如何成大比丘。但應是無戒之人。不得言破戒之者。若謂但有根機而未現造逆罪得成具戒之者。彼旣惟除五逆。亦是未造逆人。如何言除三階。卽名造逆之者。斯二難也。又第三階人。未造五逆。卽名五逆之者。爲是邪定聚。爲是不定聚。若是邪定聚者。旣未造逆。如何卽是邪定聚也。若是不定聚者。如何言除五逆。卽是一切第三階眾生。斯三難也。又未造逆人。是造逆根機。故卽名五逆之者。亦可具淨戒人是可得聖者。𨿽未證聖道。應亦名爲聖人。若言我是聖人便成正定聚應捨異生之性。又成波羅夷罪。何名持戒人。斯四難也。又觀經言取五逆。卽是已造逆人。願中除五逆。豈約根機說也。以此兩經相望。故非是彼根機。斯五難也。又第三階人。𨿽未造逆。以是根機故名爲五逆人。亦可。第二階人縱令造於五逆。以非逆根機故應非五逆人耶。斯六難也。若言第二階人亦約根機。爲造逆者。卽應下品三人同成一品之過。爲並不造五逆俱是五逆根機。又應花開無早晚之殊。滅罪有少多之別。斯七難也﹝涅槃經說。善男子如來說法爲眾生。故有七種語。一因語。二果語。三因果語。四諭語。五不應說語。六世流布語。七如意語。今約根機說除。爲當何者之語。若說因語。此亦非是因語。縱是因語作斯除而何益也﹞又有釋彼除五逆經言。不造五逆第三階人。非是不得生於淨土。然須行於普法方始生彼西方也。如造於逆愆。縱行普法而不住。故法藏弘願。惟除第三階造五逆者。若其第三階眾生造五逆者。縱令行於普法亦不得生淨土。如其不造五逆。行普定得往生。是以禪師智慧廣弘慈悲厚慇。此第三階沈淪穢土受生。故開普眞普正法門。接引純邪純惡之輩。使學當根佛法。皆令生彼西方。此乃法藏之所不論。釋迦之所不說。禪師獨開此教。拔彼第三階人。故曰說諸佛不說之經度諸佛不度之者。我等欣聞集錄。頂戴受持。更不讀誦眾經。披尋攺年歷日。哀哉汝等因執前非。還復讀彼別經。造其地獄之罪。故知。善星受持法藏。永劫沈淪。不輕但行普教淸昇彼岸。此由學當根佛法。損益於此天懸。子不能鑑此是非。但知專行別法。錯則錯矣。生無由生。今爲此釋。可當除其惑也。責曰。𨿽彼重申此解。更足深疑。再陳徵難。以希髙判也。難曰。此𨿽似釋大減之失。亦全未解太過之難。未知乃至十念之言。爲是普法。爲是別法。若是普法者。此十念言但是十念阿彌陀佛。此念別佛如何是彼普耶。一難。又若普者。卽是第三階法。何因判此經等。爲第二階之教耶。二難。又若普者。此與觀經下品下生具足十念稱阿彌陀佛。有何差別。而觀經十念是別法。願中十念是普法。同是一言。遂成二別。三難。又普法能救第三階人。卽惟救不造逆者。何爲別法能救第二階者。亦救造逆之人耶。爲是第三階人。造逆竟無得滅罪之義。而不得往生也。爲是亦得滅除。但曾造逆人。不合生於淨土。請開演也。四難若此十念是別法者。第三階人逆與不逆修行別法。悉不得生。此以別法除人。除人還招過減之過。何但除人有過滅之過。亦乃取人致多少之愆。進退二途難逃重責也﹝一難﹞則彼願應言。設我得佛十方眾生。至心信樂欲生我國。修行普法。若不生者不取正覺。惟除第三階造五逆及謗正法者。此卽陳於普教文義顯然。卽除取二類三階。及簡二階造逆之徒。皎然無惑也。但菩薩陳此願門。極取捨之幽鍵。欲令未來學者於茲定去留。如也斯門說普。卽取捨之義便周。如也斯門說別。卽去留之人不盡。若於此進退兩關。不見陳於普法。縱令餘處有說。何救斯文之失。若言有異意趣於茲不合說普。請願陳於妙術。敢欲詳其要道也﹝二難﹞又法藏比丘。如經所讚。是大菩薩十地聖人。非是地前三賢大士。此卽悲智具足。廣攝眾生。如何發大誓願。接引有緣極惡眾生。令生淨土。乃惟以別法發願。救茲第二階人。不普法立誓。遂除第三階者﹝三難﹞爲是第三階人。竟無往生之分。法藏爲同敗種而願不攝彼耶﹝四難﹞爲是亦合難得生。而法藏不能解垂其普教救彼第三階者。除而不取其人耶﹝五難﹞爲復解而不說。惜法不教眾生。悲心不及此人。不攝令生淨土也﹝六難﹞爲是𨿽具悲智。直爲此類難化成。我今不能度彼。付與信行禪師﹝七難﹞爲是第三階者。菩薩無緣。惟有弘誨。禪師有緣。偏能救度且夫大唐內逢禪師之教者。可得生於西方。東西二洲五天竺國三千剎土百億四天下第三階眾生無逢禪師之教者。將何以生淨土也﹝八難﹞則法藏解行未圓。容許攝生不盡。釋迦旣成正覺。何因不度斯人。卽四弘之願不周。四恩之意不盡。遺棄重病之子。何名徧怜者哉。空言所應度者皆以度訖其未度者皆亦已作得度因緣。斯言謬述也。而子但欲讚禪師於上聖之上。抑世尊於凡下之下。不覺此言成大失也。又佛爲第二階眾生。說觀經等教。三千世界第二階人。依此教門修行。悉得生於淨土。佛不爲第三階眾生別說普經一卷。諸佛同舒舌。證法藏大士復不別發普願爲此第三階人。百億四天下所有三階眾生。不逢三階集錄。普不得生淨土。𨿽復讀誦眾經。不是四依菩薩。難解採拾普教。咸悉流浪娑婆。故知佛可爲三階眾生別說普經一卷令無信行禪師之處眾生生於西方。世尊不說此經。深成大失也。又無量壽經是於別教。大師以慈悲經道滅盡特留住世百年。何因普教當末運。不留普法化生。別教教非惡時。乃留別經損物。大悲救苦之主。豈宜如此逗機﹝九難﹞何但釋迦如來。不解救第三階人。亦乃十方恒沙諸佛舒舌證其別法。惟救第二階者。不舒舌證其普法濟彼第三階人耶。寧容大聖世尊十方種覺。具一切智一切種智。恩行四等悲同一子。減共匿茲普法。不救斯人者哉。況教被三千。化流百億。四十八願徧滿十方。始於輪王發心。於初恒沙阿僧祇劫之前。終於觀音補處。爲第二恒沙阿僧祇劫之後。發茲弘大誓願。十方諸佛所證。方欲竪該三界橫亘四生。而不及彼三階。遂乃除而不取也。諸佛菩薩以聖智觀察。知彼不得往生無法可以濟度。罷以正法教手拔之令出淤泥。而信行禪師更能垂巧方便。陳於普眞佛法。救得第三階人。卽慈悲勝於釋迦。智慧過無量壽。卽於無上調御。翻成有上世尊。無等等者便成過等正覺。卽信行禪師乃應勝佛者也。又難若言由逆有二三階殊也已分除取不由念有少多以明除取者。何因除逆之處。便安乃至十念之言。取逆之處卽置具足十念之語。何故不於除逆之處安第三階人之名。取逆之處置第二階人之語。大師何爲不須之語。彊安乃至十念之文。須說之言。竟無二三階字。禪師救曰。觀經九品者至廣之別說也。謂九品生人善惡別說。故於最下惡人。不說一念之法﹝一念是善念人生法﹞別說惡人生法。是故特言具足十念也﹝具足者。對闕之言。必須念數充十也﹞壽經兩段。極略之總言也。謂下二品生人善惡合說。言含多少之法。義總善惡之人也。是以前乃至中。卽有一念善人之法矣。後乃至中。亦有十念惡人之法矣。善惡多少舉總包。故曰總也。懸言乃至。不舉初辭。故爲極略也。卽前言乃至十念者。從一向十之辭也。辭終言十。卽初從一起懸超其九。故此文中。必具一念善人之法也。後言乃至一念者。從十向一之辭也。辭終言一。卽初從十起懸超餘九。故此文中。必具十念惡人之法矣。故僅以爲下乃至中。必有十念。十念之法施於惡人。惡人位中。邪正相雜。是故簡言除逆謗矣。何關由一念少故除逆謗哉。難曰。且有逆無逆爲善惡二人。二階三階分邪正兩品。豈不邪正兩位減有善惡二人耶。惡人位中。邪正相雜。是故簡言除逆謗矣。亦可善人位中。邪正相雜。何不簡言除非逆謗矣。而乃以非邪惡人之類。同於邪惡之人。齊於十念之下雷同說除者也。又言。一念與十念極略之言善人法中。取正善人。不除邪善人。何由惡人法中。取正惡人。而除邪惡人耶。又惡人法中。取正惡。除彼邪惡及邪善。亦可善人法中取正善除彼邪善及邪惡。又善人法中。惟論取合除。邪善不言除。何爲惡人法中。亦論取合除。邪惡卽論除。又邪惡應於惡處除。經卽不於善處除。邪善應於善處除。何爲乃於惡處除。又善人法中。邪善人乃得名爲邪惡類。何不惡人法中邪惡類而亦得名邪善人。又惡人法中。有邪正。經取其正除於邪。何不許正人法中有善惡經取善人除惡者。又壽經十念取正惡。卽說除其邪惡人。何爲觀經十念。取正惡不說言除邪惡者。又兩經俱說於十念。壽經說取亦論除。何不兩經俱陳非十念壽經說取亦說除。禪師等𨿽欲彊救信行禪師釋此兩經將爲妙解。旣妨難糾紛。眾疑競起。此非妙釋。請學者知焉。禪師又難言。若一念法少言除逆者。旣有十念多法。何因說除者哉。答曰。此非難也。佛意欲明臨命終人。若能稱佛一聲二聲。乃至能稱九聲十聲。悉得往生極樂世界。惟除五逆謗正法者。此經之意。欲顯命終之人若能念佛一聲。其命已過。或念至十。其命已終。並能得生淨土。以不佛意欲顯無逆之輩多少俱生有逆之儔少卽不生要須滿十方得往生。簡彼無逆之人通能多少俱往。故言除逆謗正法。何關邪逆者哉。若一切眾生至臨終日。始逢善友教令念佛。悉滿十聲可如彼責。容許不滿十念。其命已終。寧遣逆人。不言除也。

問曰。大集月藏分言。佛滅度後第一五百年。我諸弟子學慧得堅固。第二五百年。學定得堅固。第三五百年。我諸弟子學慧多聞得堅固。第四五百年。造立塔寺得堅固。第五五百年。白法隱滯多有諍訟。微有善法得堅固。今勸修十六觀及念佛三昧。此並是定慧法。只應合初二五百年中修學此法。何因今日勸修學耶。今三階學者。多引此文。證第三五百年已後不合學定。何因今勸學修十六觀及念佛三昧也。

釋曰。十六觀與念佛三昧。有淺有深。深卽於四靜慮未至中間禪。於修慧中作十六觀及念佛三昧。淺卽依欲界聞思慧心。攝念作意。亦得修十六妙觀作念佛三昧。故觀經言。如此想者。名爲粗見極樂國地。若得三昧。見彼國地。了了分明。不可具說。故知想成粗見。爲欲界聞思心也。得三昧明見爲色界修慧心也。初二五百年解脫禪定得堅固者。此據色界修慧定心也。若聞思心想成者。通第二第三等五百年也。不然者。何因賢護經第三卷近後說。賢護我滅度後。此三昧經於閻浮提。四十年中廣行於世。而後五百年末一百歲中。正法滅時。持戒損減時。破戒熾盛時。諸國相伐時。如是等時。此三昧典復當流布於閻浮提。所謂佛威神故。故令彼等於我滅度後聞此經已歡喜。書寫讀誦受持思惟其義。爲他解釋如說修行。又第二卷說。近後言。賢護斯諸善男子善女人。往昔已於諸如來前聞是三昧。讀誦受持。以是義故。如來滅後於最末世五百年終法欲滅時法將壞時。還當得聞如是三昧。聞卽生信。無有驚疑。不退不沒。生大歡喜。徧滿身心。讀誦受持。思惟其義。爲他解說。乃至一日一夜行是三昧。故知此最後言。卽是第五五百年終。後行此三昧。如何乃言第二五百年後非是學此三昧時也。而信行禪師。乃於三階集錄之中。浪陳興廢。言千年已後惟合行普不合行別。遂將念佛三昧等。爲不當根佛法。義當廢教非是學時。何其謬矣。

問曰。大集月藏分第十卷云。娑婆世界誹謗正法。毀呰賢聖眾生。一切十方淸淨佛土共所擯棄。故知。此經擯棄眾生。卽第三階人。不合得生淨土。如何今日遣彼三階惡人同於初二階者。言俱得生淨土者哉。

釋曰。若如三階禪師作此難者。未知。娑婆世界第二階人許誹謗正法毀呰賢聖不。若許誹謗正法毀呰賢聖。無擯棄不。若許擯棄。爲得生淨土不。若不得生。何因禪師將此經文。偏證第三階者不得生耶。若得生者。此人旣謗法毀賢聖。卽當擯棄。何因得生淨佛土耶。若謂。第二階人不謗法毀賢聖。卽無擯棄故得生者。何爲得造闡提。而不得謗法也。若謂得謗法毀聖。而淨土不擯故得生者。請出聖教有何經文。若謂。𨿽謗法毀賢聖淨土所擯。然根正過輕而得生者。何爲彼經言棄。此經便取。又一切第三階人。悉惟居在娑婆世界。咸悉謗法毀賢聖耶。若悉毀謗者。在於胎藏初生嬰孩。豈能謗正法毀賢聖耶。若許亦有第三階人不謗法毀聖。此卽不當擯棄之限。何因亦言不生淨土。而引此經爲其證也。若謂。今生𨿽未毀謗。過去皆悉曾毀謗者。寧知第二階者不曾謗毀耶。若謂。此經之意欲顯第三階者純邪無正謗與不謗咸擯不得往生。第二階人亦邪亦正毀與不毀咸悉得往生淨土者。此之聖教還太過太減二失。太過失者。浪擯第二階謗毀人也。太減失者。謬不棄第三階不謗毀人也。禪師宗途引文解義。常與聖教一倍相違。下愚未敢見其能處也。

問曰。依佛藏經及諸律等說。破戒比丘等。釋迦牟尼佛以手遮約。非我弟子。我非彼師。不許踐僧伽藍之足跟地。如斷多羅樹不可再生。又如拆石不可還合。佛法大海不受破戒尸屍。於一切法事。畢不足僧數。淸淨布薩之處不得預中。十方僧食佛不許食。用信施物。悉成重罪。國王大地水乃至不許飲其一渧。於此出家眾中僧伽藍內。佛尚不許容身。名爲賊行賊住。況諸佛淨土純是聖人。而此惡人得與一生補處俱會一處也。將恐此義定不得生。

釋曰。准依經律等。皆開遮二門。大小兩教。前說後說。與奪不同。不可直信呵嘖之門先遮之教不信觀經大乘滅罪之教。彼已前經律等。是遮門。或小乘經。或是呵嘖之語。或對未生慚愧懺悔罪愆之人。或是未發菩提之心。樂求生死五欲。或是樂居雜染穢土。輪轉三界受身。或是如來若不先說罪門。眾生無心怖罪。恒造諸惡。故須先說重愆勸不造罪破戒。或據𨿽復罪滅亦可免墮泥犁。戒根已壞不可食用僧物。今淨土教法。是發菩提心。深生慚愧。懺悔往罪。攺修來善。樂離三界。欣生淨土。乘佛本願。罪滅福生。深怖當來惡道苦報。隨順佛教。斷惡修善。於佛法內是第二健兒。作已能悔。諸佛所讚。𨿽於釋迦牟尼佛持戒淸淨海中。成於破戒死屍。然於阿彌陀佛淨土中。得作下品中生成阿鞞跋致也。故此佛呵其破戒。彼佛讚言罪滅。此佛不攝受。彼佛卽來迎。猶如父母教示男女。一呵其罪。或現瞋打。或與濡語。令其攺悔。諸佛亦爾。或棄或取。悉欲成就利益眾生故。麁言及濡語皆歸第一義。亦如犯重比丘。律中訶擯。陀羅尼經說誦神呪罪滅戒生。勸令誦呪。開遮不同。訶讚有異。涅槃經言。未入我法。名決定業。已入我法。名不定業。此亦如是。應依取捨。

問曰。無量壽經說。於未來世。經道滅盡。我以慈悲哀愍。特留此教。止住百年。未知定用何時經道滅盡也。

釋曰。如三階禪師等。咸以信行禪師是四依菩薩。於諸大乘經中。撰集三階集錄言。今千年已後第三階眾生。惟合行普眞普正佛法得生十方佛國。若行別眞別正佛法。及讀誦大乘經等。卽是不當根法。墮於十方地獄。今無量壽經等。卽是別眞別正。是第二階佛法。千年已前合行此法。千年已後旣無此機。斯教卽廢。縱令住世百歲。只合千一百年。故釋經道滅盡特留此經止住百歲者。是正法千年之後百年者也。何以知之。如不輕菩薩。於像法增上慢四眾中。出世不專讀誦經典。但行禮拜。故知正法滅後增上慢盛時。不得學別讀別誦。但別得學普。卽其文也。由學普故。得六根淸淨。更增壽命。此卽學當根普法益。善星是三階人。爲讀誦十二部經。墮大地獄。此卽是損大。有三階行者同爲此解。細尋此義。理必不然。何者。若以千年已後正人斯盡。惟是邪惡第三階人。惟合行普眞普正佛法。不合行別眞別正佛法及讀誦大乘經等。如其行讀誦等者。卽墮十方阿鼻地獄。此卽如來惡心。憎嫉第三階人。留其別眞別正佛法。令其錯讀。使墮阿鼻地獄。何關慈悲哀愍特留此經住世百年。若以普眞普正。是當根者。佛說普法之後。何因不說慈悲哀愍特留住世百年耶。若言普法非佛所說。故禪師是說諸佛不說之經。度諸佛不度之者。禪師非佛。何能說經耶。又何因言。依諸大乘經撰集三階集錄。若諸大乘經有普教別教。普不言道留。乃是今時佛法。別教經言止住。而學不當根。反大聖之慈悲。異如來之化導。旣無聖教。孰辨正邪。若引不輕不讀誦經。卽證像法之中增上慢時不得讀誦經者。何因不輕菩薩。臨欲終時。具聞威音王佛先所說法華經二十千萬億偈。悉能受持。得六根淸淨。更增壽命。二百萬億那由他歲。廣爲人說是法華經。若第三階人。不得聽讀大乘經。何爲不輕比丘。爲增上慢人說法華經。令彼聽受作墮十方阿鼻地獄因也。又藥王菩薩願。於佛滅度後。當奉持讀誦說是經典。後惡世眾生。善根轉少。多增上慢。貪利供養。增不善根。遠離解脫。𨿽難可教化。我等當起大忍力讀誦此經持說書寫等。何因藥王菩薩。於多增上慢時。說法華經。又般若經後五百歲能持是經。又言。於後末世有受持此經所得功徳等。又賢護經。最後五百歲讀誦是經等。寧容千年之後別法廢時不合讀誦大乘經典。勸諸學流。審諦聖旨。勿得自誤復誤餘人。令諸大乘微妙經典絕行於世。將爲毒藥。是地獄因。滅正法眼。何其顚倒。可傷之甚。有釋。經道滅盡。依大悲經。正法千年。像法千年。末法萬年。萬年之後經道滅盡。特留此教。更住百年。此刀兵劫時。人多造惡。所執艸木悉成刀劍。互相殺害。瞋毒熾盛。人壽十歲身長二肘。於此時中。更不能修諸餘甚深戒定慧學。惟能念佛。厭此娑婆三災五濁極苦惱處。願生西方安樂世界。故佛知此時眾生苦重能生厭離。故以慈悲。特留此經。於諸經後。止住百歲。在刀兵劫。利益有情。又有釋言。如尊者慶友說法住記言。此佛法刀兵劫後。人心厭惡。咸起慈心。不相殺害。共相怜愍。如父如子。命漸增長。至滿百年。十六大羅漢三明六通。具八解脫。善閑三藏十二部經。受佛付囑。住持正法。利益眾生。不般涅槃。并餘眷屬大羅漢萬餘徒眾。還以如來三藏教法。流行於世。化導羣生。造寺度僧。修戒定慧。佛法熾盛。至增人壽六萬歲末七萬歲初。諸阿羅漢總集如來所有舍利。共造寶塔。十六阿羅漢與諸眷屬遶塔供養。散諸香華。瞻仰禮已。俱昇虛空。作如是言。敬禮世尊釋迦如來應正等覺。我受教勅。護持正法。及與天人作諸饒益。法藏已沒。有緣已周。今辭滅度。說是語已。一時俱入無餘涅槃。其舍利塔便陷入地。至金輪際方乃停住。其三藏教在舍利前。先已滅沒。經一百年。惟此淨法與舍利塔及諸阿羅漢一時滅沒。爾時世尊釋迦牟尼無上正法。於此三千大千世界。永滅不現。從此無間。此佛土中有七萬俱胒獨覺。一時出現。其人壽量八萬歲時。獨覺聖眾復皆滅度。次後彌勒出現世間。還爲眾生說淨土教。令無量眾得生淨土。如是展轉。賢劫千佛及後諸佛出興於世。皆說淨法。勸生西方。乃至十方亦復如是。其阿彌陀佛壽命無量阿僧祇劫。未滅度來。十方世界諸佛出現。對彼阿彌陀佛有緣眾生。皆說淨法。勸生淨土。故此經道滅盡特留百年。當此時也。

問曰。無量壽經說。於未來世經道滅盡。我以慈悲哀愍。特留此經。止住百歲。然一切經教皆化物。利益眾生。讀誦受持。咸滅重罪。乘聞正法。皆得離苦。何爲餘大乘經悉皆隱沒。惟留此教止住百年。

釋曰。大聖世尊出興於世。一音說法。各隨類解。聞法悟道。眾若塵沙。或得四道果。或獲無生法忍。或離三惡趣。或生人天淨土。或益及一時。或遐沾遠代。眾生宿有聞法善根。逢佛眞教。受持讀誦。咸得利益。眾生薄福。感化緣絕。所有聖教皆隱龍宮。所有法衣不受染色。布薩羯磨說戒受戒。悉皆不成。甚深大乘眞如實相平等妙理。非彼所知。故先隱沒不行於世。惟有念佛。易修易學。淺識凡愚猶能修習。拔濟苦難。利益弘深。尚有此機。堪行斯法。大聖悲愍特留百年。以此經文准知。佛法漸滅。眾生福薄。惟茲淨教特益此時。故以法驗時。誠是當根佛法。故觀經數處皆言。爲未來世一切眾生說是教法。請諸道俗尋此聖教。驗彼當根。無得信於人語不依佛語也。

問曰。十輪經說。造十惡輪罪。一切諸佛之所不救。旣言不救。如何念佛亦令罪滅得生西方。若得生者。此是救。何名一切諸佛不救也。

釋曰。此不救言。爲是怖諸造罪之者。如來蜜意欲令畏罪不敢爲非。恐造斯愆永沈苦海。佛旣不救。遂不行非。故言不救耶。爲對此人造罪已無慚愧懺悔。佛對於彼欲令懺悔。言不救耶。爲是此罪實懺悔不滅。若造此過諸佛不救耶。復未知。此罪第二階人亦得造斯十惡輪罪不耶。若言不得。何爲第二階人能造五逆。而不能造十惡輪罪耶。若造而不救。此顯第二階人亦不得生淨土。何因偏以此而證第三階人不得生於淨土耶。若造而亦救。經文但言造此罪者諸佛不救。寧得第二階人造此輪罪而蒙佛救耶。禪師以何道理。言此十惡輪罪。二救三不救。二生三不生。經文無簡。旣許俱爲。何意言救偏言第二。此乃人解佛語。非大聖教。添意釋經。不當聖旨。計尋念佛。重罪皆除。五逆十輪悉皆消滅。五逆經言定業。此定罪旣滅除。十輪稱佛不救。何廢阿彌陀迎接。若如禪師執文迷義。於理未通。請尋斯旨。以祛疑滯也。

問曰。如佛藏經第三卷云。有佛號大莊嚴。滅度之後百歲之中。諸有弟子分爲五部。一名普事。二名苦岸。三名薩和多。四名將去。五名跋難陀。是五比丘爲大眾師。其普事者。知佛所說眞空義無所得法。餘四比丘皆墮邪道。多說有人。是普事比丘所說空法。有十八億那由他人。已入涅槃。是四惡人。多令在家出家住邪經。捨第一義無所有畢竟空法。貪樂外道尼犍子論。是四惡人。所有弟子常相隨逐。乃至法盡。爾時在家出家弟子。多墮惡道。不至善道。滅佛正法。又是惡人命終之後。墮阿鼻地獄。仰臥伏臥。左脇臥右脇臥。各九百萬億歲。於熱鐵上燒燃燋爛。死已更生灰地獄大灰地獄等活地獄黑繩地獄。皆如上歲數受苦。於黑繩地獄死。還生阿鼻大地獄中。若在家出家親近此人。并諸檀越凡有六百四萬億人。與此四師俱生俱死。在大地獄受諸燒煮。劫火若燒。是四惡人及六百四萬億人。從此阿鼻轉生他方。在大地獄。無數百千萬億那由他歲。受大苦惱。世界還生。還生此間大地獄中。久久𨿽免地獄苦惱得生人中。於五百世。從生而盲。後得值一切明佛。是人於一切明佛法中出家。十萬億歲勤行精進。如救頭燃。不得順忍。況得道果。命終之後。還生阿鼻大地獄中已。先起重不善業緣。於後得值九十億佛。於諸佛所不得順忍。何以故。佛說深經。是人不信。破壞違逆。破毀賢聖持戒比丘。出其過惡。起破法業因緣。法應當爾。彼經旣明不淨說法等。十萬億歲精進。如救頭燃。不得罪滅。命終之後。還生阿鼻大地獄中。如何念佛功徳。一聲十聲卽得罪滅往西方也。

釋曰。由五勝故。𨿽復暫念佛名。滅罪生信。過彼十萬億歲如救頭燃修道滅罪。言五勝者。一發心勝。二求生勝。三本願勝。四功徳勝。五威力勝。發心勝者。此下品人。是大乘根性人。發大乘心。彼是小乘人。今爲發大乘心。一念超過二乘心無量百千億劫。故速滅重罪。二求生勝者。今此一念念佛。願生淨土。彼𨿽修道如救頭燃。是小乘心。不信有十方諸佛淨土。爲無求勝生。故罪不滅。此爲求勝生。故罪速滅也。三本願勝者。以阿彌陀佛本發殊勝大願引一切重罪眾生稱我名者。罪皆消滅。眾生今日𨿽造重罪。與過去久遠無量劫來。於阿彌陀佛本願之中。門佛發願。過去久遠善根純熟故。能一念卽得罪滅也。四功徳勝者。前小乘行但作四念處觀。不能滅無量罪。今念佛一聲能除八十億劫生死重罪。功徳無量如經具說。故一念念佛功徳。勝彼十萬億歲如救頭燃作五停心觀四念處觀也。五威力勝者。同性經說。佛有十地。阿彌陀佛是佛初地。功徳威力稍異常徒。故威力加持念佛修行者。定得往生。不同餘類也。

釋淨土羣疑論卷第三

釋淨土羣疑論卷第四

西都千福寺大徳懷感撰

問曰。法華經說。謗斯經者。常生難處。永不見佛眾聖中尊。如何此經謗法之人得生西方。見佛聞法。永離眾苦。若爾如何常生難處。

釋曰。觀經言。如此愚人無惡不造。經歷地獄受苦無窮。下言。念佛十聲得生淨土。若言常生難處。不許便永離彼。彼旣受苦無窮。寧得往生極樂。故知無窮苦報。罪滅便卽有窮。常生難處惡消。何妨見佛。又禪師引教意。皆欲證第三階人有罪不可滅除。無愆不生淨土。廣引眾多聖教。欲證邪人不生。未知第二階人亦許謗法華不。設謗常生難處不。念佛得生淨土不。若許得生。卽不可引前經爲證。若不得生。此卽第二階謗法眾生。亦不得生淨土。何爲偏證第三階人不得生也。

問曰。維摩經言。菩薩成就八法。於此世界。行無瘡疣。生於淨土。信行禪師言。此八法是第三階眾生往生之法。觀經等教是第二階人往生之法。今日旣多是第三階眾生。如何學第二階法。求生淨土。

釋曰。按禪師立教之意。以當根佛法爲宗。將爲得聖教之旨歸。陵架於古今學者。然禪師以其三義尋教。知是當根法門。一依時。二約處。三准人。詳禪師立此三門。求諸教意。可謂。妙卽妙矣。能卽能焉。然古來盛徳。𨿽探賾幽微。學該內外。義兼半滿。窮法門之巢穴。究眞乘之祕藏。未有如禪師作斯以判宗旨也。然禪師自立其義。而自乖其趣。何者觀經言。如來今日教韋提希及未來世一切凡夫。爲煩惱賊之所害者。說淸淨業。及未來世惡時也。爲煩惱賊之所害者。惡人也。此教化茲穢土。惡處也。然此經具斯三義。計是當根佛法。禪師言不當根。何意也。維摩經八法不言爲未來世。非惡時也。菩薩成就八法非惡人也。惟有化茲穢土。是惡處也。此經有斯一義。闕彼二門。而言當根。何義也。

問曰。菩薩處胎經第二卷說。西方去此閻浮提。十二億那由他。有懈慢國。其土快樂作倡伎樂。衣被服飾香華莊嚴。七寶轉關床。舉目東視。寶床隨轉。北視西視南視。亦如是轉。前後發意。眾生欲生阿彌陀佛國者。而皆染著懈慢國土。不能前進生阿彌陀國。億千萬眾時有一人。生阿彌陀佛國。以此經准難可得生。何因今勸生彼佛國也。

釋曰。只由此經。有斯言教故。善導禪師勸諸四眾。專修西方淨土業者。四修靡墜。三業無雜。廢餘一切諸願諸行。惟願惟行西方一行。雜修之者。萬不一生。專修之人千無一失。卽此經下文言。何以故。皆由懈慢執心不牢固。是知雜修之者。爲執心不牢之人。故生懈慢國也。正與處胎經文相當。若不雜修。專行此業。此卽執心牢固。定生極樂國。妙符隨願往生經旨。經言。娑婆世界人多貪濁。信正者少。習邪者多。不信正法。不能專一。心亂無志實十方淨土無差別。令諸眾生專心有在。是故讚嘆彼國土耳。諸往生者。悉隨彼願。無不獲果。故知雜其行。墮於懈慢之邦。專其業。生於安樂之國。斯乃更顯淨門專行而得往生。豈是彼國難往。而無生勗哉。學徒不可不專其道也。又報淨土生者極少。化淨土中生者不少。故經別說。實不相違也。

問曰。如觀佛三昧海經說。五百釋子。過去生中俱爲兄弟。習學外典。不信佛法。父生怜愍。爲說十二因緣甚深佛法。誹謗毀呰。臨命終時。受種種苦。其父哀愍。恐墮阿鼻。教令稱佛。其子欲死。起敬父心。隨順父言。稱南無佛陀。父更教令稱南無達摩南無僧伽。子已命終。乘念佛善。得生天上。受天快樂。天報盡已。以舊有彼謗法之愆。墮阿鼻獄。受眾劇苦。若准此經。臨終念佛𨿽得生天。罪不得滅。還墮地獄。如何下輩生類。一聲念佛。卽滅眾罪。得生西方。永絕沈淪。不生惡趣。恒受快樂。乃至菩提。同念佛名。昇沈有異。

釋曰。彼𨿽念佛得生天宮。受天快樂。耽著五欲。更不修善。念佛福盡。還落三途。如箭射空勢盡便墜。不乘本願。落惡趣中。今此往生極樂。蓮花開已。見佛聞法。漸漸進修諸道品法六波羅蜜。念念恒行。無始罪愆悉皆消滅。殊勝行願。念念增長。百千三昧皆悉現前。觀人法空。逮無所得。豈比天宮五欲男女歡娛放縱六情造十惡罪。同彼淨土往生有情。又彼𨿽念佛。不發無上菩提之心。求生淨土慇懃慚愧。又本願言。更經三惡道者。不取正覺。又不至心。但依父命。故罪不滅。暫得生天。還沈惡趣。又謗法罪。准依觀經當下品下生。須具足十念罪始滅除。彼不至心。復惟一念。故罪不滅生天。還墜。譬如負債彊者先牽。念佛福彊暫生天趣。謗法罪重還落惡趣。此彼兩經有斯別也。

問曰。經言。內有邪三毒。外感神鬼魔。今言。念佛三昧得見阿彌陀佛及臨命終時。佛與聖眾持花來迎。旣是凡夫。有邪三毒。如何不是神鬼魔耶。

釋曰。以有邪三毒。依經修行念佛三昧。得見阿彌陀佛及命終時聖眾來迎。悉是神鬼魔者。卽應一切凡夫皆悉具邪三毒。縱不得念佛三昧及修西方業。應一切時處。常應見佛臨命終時。皆見阿彌陀佛持花來迎。若言不見不迎。應無有邪三毒。又至心稱念阿彌陀佛。作西方淨業。修持齋戒等。爲是邪三毒因。爲非邪三毒因耶。若是邪三毒因者。何因念佛修善。反起邪三毒耶。卽應世尊不勸眾生念佛等。而修善念佛。乃招神鬼及魔。破齋破戒。乃無魔鬼等相也。若非邪三毒因者。此是能滅邪三毒法。我修能滅之法。止見神鬼魔。汝本不作滅因。何爲不曾見佛。若以此文爲證。定判是魔。卽應無邪三毒人不爲眾魔所嬈。若然者。何爲阿難心生迷惑。不請如來住世。優波毱多在定。魔以華鬘冠首耶。故知未必一切邪三毒皆感神鬼魔。一切無惑人皆無魔所嬈。豈關命終見佛皆是神鬼魔也。又有邪三毒。感於神鬼魔。何必惟變佛身。方成所感魔相。涅槃經言。未來世中。魔或變身作比丘比丘尼優婆塞優婆夷身及與佛身。來惑行者。佛教弟子。辨其魔說及與佛說。令其覺知。眾生墜陷。入魔境界。多緣言教被惑。豈皆形相錯亂也。故觀經中。作十六觀。所見淨境不辨邪正。若於觀中聞說妙法。佛遣出定憶持不忘。令與修多羅合。以辨邪正。若如汝所解。卽汝所見四眾皆應是魔。爲汝身有邪毒故。又見佛身。縱是魔者。爲由我法眞正能出魔境現佛身來惑亂耶。爲由我法非眞佛法長邪毒法感魔現來耶。若由法眞正故能出魔境。魔來現身者。縱使是魔。更須勤心念佛。以是出魔眞正法故。若法不眞正。能長三毒。感彼眾魔現佛形者。卽屠兒魁膾旃荼羅等。悉長邪三毒。應言常見十方諸佛。命終之時身心安樂眼見諸佛持花來迎。若爾者。觀經所說九品往生聖眾來迎。此教應是邪三毒法。此諸聖眾應並是魔。卽應此經非佛經法是魔法也。又有邪三毒。能感魔鬼。何必要須見佛方是魔來願生西方始感神鬼。但阿彌陀佛四十八願。接引一切罪惡眾生。悉得往生。聖教明說。古今已來有諸傳記。咸陳嘉瑞。淸樂神香善相皎然。豈虛構也。汝須聞此妙法見眾善相。理須發菩提心專心修學。而乃不尋聖教。靡信佛經。見有修行。反生誹謗。此是汝邪三毒感神鬼魔。令汝顚倒亂心謗諸佛教。自毀正信壞他深心。須覺其魔事正信念佛三昧。此卽是魔來。惑亂壞汝善心。何須要爲現形作諸佛相。方名神鬼三毒感耶。且佛將般涅槃。告阿難曰。我善修四神足。能住世一劫。阿難默然。不請佛住。般涅槃。後迦葉結集以六突吉羅。呵責阿難。何因不請世尊久住於世。阿難言。魔惑我心。忘請佛住。佛滅度後惡魔離心。方生覺察。慚愧悔過。故知魔來惑亂。未必惟爲現形。但令汝心邪錯。卽爲魔得便。又魔來顯惑。易覺易除。魔來隱惑。難知難遣。只如阿難。在娑羅林外十二由旬。爲六萬諸魔之所惑亂。一切咸知。佛遣文殊師利。持呪往救。乃至垂欲滅度。魔乃密蔽其心。阿難不覺知。滅度之後方生悔過。此豈非顯魔易覺隱魔難知。爾只謗他念佛之人。言見佛皆是魔鬼。曾不自覺不信聖教所說。魔已惑亂汝心耶。又薩陀波倫菩薩。爲往曇無竭菩薩所學般若波羅蜜。不應空見大師。遂卽賣身市肆。惡魔知菩薩心生決定不能迷惑其心。遂蔽眾人之耳。令不聞菩薩賣身之聲。有長者女。在髙樓上宿。有善因。魔不能蔽。遂聞菩薩賣身之聲。如是﹝云云﹞具如經說。以此經准知。不聞聲者。爲魔蔽耳根。聞其聲者。魔不能障聞聲也。我亦如是。聞說西方淨土教法阿彌陀佛四十八願接引娑婆眾生。十方恒沙諸佛世尊出廣長舌。證勸往生。信向專修淨業。願生淨土。此是我出魔境界。魔不能惑。如長者女在髙樓上。有勝善因魔不能蔽。得聞菩薩賣身之聲。我亦如是。故稱讚淨土經言。於此雜染娑訶世界五濁盛時。若有淨信諸善男子或善女人。得聞如是阿彌陀佛不可思議功徳名號極樂世界淸淨莊嚴。聞已生信。當知此人無量佛所。曾種善根。如說修行一切定生無量壽國等。故知修西方業者。皆是無量佛所。曾種善根。惡魔不能蔽心。遂能深生信解信知。汝等見聖言。無信向心。魔蔽其心。反生誹謗。不覺爲魔所惑。翻乃咲我有魔。願細尋思。早生覺察。無得自誤及誤於人。又依經文。精進持戒。修行三福。作十六觀。未知此業爲是爲非。爲邪爲正。爲是魔法。爲是佛法。若是佛法是眞是正。見佛見魔。此法恒正。縱使見魔。以魔爲佛。但令依教修行。斯有何苦。若其此法。是於魔法非眞非正。縱見眞佛。以佛爲魔。行非佛法。斯有何益。如諸外道等佛在世日亦見世尊也。子今定此觀經等教所說三福十六觀是正是邪。若是正者。依教修行。見佛何錯。而汝謗耶。若非正者。爾是闡提謗正法者。深可悲愍。爲魔得便。又維摩經。天魔波旬從萬二千天女。狀如帝釋。惑亂持世菩薩。維摩大士從魔索女。教令發心。魔從淨名復更索女。維摩還女。女卽白言。我等云何止於魔宮。維摩詰言。有法門。名無盡燈。汝等當學魔。女得法隨魔還宮。至彼天中化諸魔輩。皆令捨諸魔業發菩提心。故知得眞正法。縱在魔宮。知魔是魔法恒眞正。此義亦爾。但使念佛三昧是眞佛法。縱使魔化佛來。以魔爲佛歸向之心轉盛。菩提之意不渝。亦何所畏。優波毱多遣魔作佛。五體歸誠。以似於佛。想佛禮拜。此豈是錯。假令同汝邪解。所見皆魔。以魔爲佛。豈損於正見也。又維摩經言。十方世界中作魔王者。皆是住不可思議解脫。菩薩以方便力教化眾生。現作魔王。縱使是魔。還是菩薩。何所畏也。彊誹謗乎。只如信行彈師。作生盲觀。不別前境是聖是凡。總爲聖解。普敬設要。汝旣不別是佛是魔。亦須總敬作眞佛想。又魔作非魔業。非魔作魔業。魔作魔業。非魔作非魔業。魔作非魔業者。如彌勒下生時。魔於夜半覺諸眾生。令捨睡眠勤修出世。非魔作魔業者。如今眾生𨿽非是魔。勸人造惡卽是魔業。魔作魔業者。如有諸魔等常惑行人。令退菩提耽著五欲。非魔作非魔業者。如諸佛菩薩及善知識。勸人發菩提心修眾善品等是。何必汝語不當非魔作魔業魔作魔業耶。經言。如人覺賊賊不能爲也。又如薩陀波倫菩薩。精誠勇猛懃心行道。惟念何時曇無竭菩薩從三昧出爲我說般若波羅蜜。是時惡魔雨土砂礫石枯骨木枝。惑亂菩薩。菩薩爾時更增勇猛。刺血灑地。莊嚴道場。魔𨿽惑亂更增菩薩精進之意。我今念佛得見聖容。縱使是魔。我將作佛想。更增勇猛。何所畏也。上來廣引眾多聖教。開悟爾心。勿生謗也。若爾所引經教。若爲會通。答有邪三毒。不能覺察。作身語意諸麁惡業。毀壞正見。事鬼事神。此名內有邪三毒外感神鬼魔也。𨿽有邪三毒。能親近善知識。依三藏聖教諸了義經。發菩提心。修諸善品。正信正見而無神鬼魔也。縱有眾魔亦不得便。諸佛護念爲其勝緣。自菩提心爲其正因。何有魔鬼而來惑也。

問曰。西方淨土與兜率天宮。二處校量有何優劣。

釋曰。此處之優劣。其事顯然。有識咸知。詎勞更問。然前徳已有淨土之論。具言優劣。無勞此釋。然前徳所製猶有未諭。今更略辨顯其優劣。以十二義彰其優劣。一主。二處。三眷屬。四壽命。五內外。六身色。七相好。八五通。九不善。十滅罪。十一受樂。十二受生。言主者。都率天主迹現凡夫。𨿽名補處。未成妙覺。縱當成道只現化身。阿彌陀佛已成正覺。居處淨土。多現受用身。據實而論。故無優劣。降迹化物。師弟道殊。當成現成。化佛報佛。覺滿未滿。現麁現妙。優劣不同。其義一也。言處者。兜率是娑婆穢土。欲界劣天。極樂是淨土勝方。超眾妙剎。論其勝劣。無可比方。美醜顯然。其義二也。言眷屬者。兜率天宮多間男女。極樂淨剎少說女人。以此相形。自分好惡。勝負懸隔。其義三也。言壽命者。兜率天壽用人間四百年。爲彼一日一夜。卽以彼之日夜三十日爲一月。十二月爲一年。壽命四千歲。然有中夭不盡天壽。詎比西方壽命無量阿僧祇劫。以斯相並。無以相儔。長短不同。其義四也。言內外者。兜率天宮有內外院。內卽親近補處。永無退轉。外卽耽茲五欲。不免輪迴。覺師子道亞世親。猶生外院。婆藪般豆徳隣無著。誕質內院。故知內院難生。多居外院。還造十惡。退沒三塗。未若得生西方。縱令下品蓮華啟發得遇觀音。聞說甚深諸法實相除滅罪法。永免循環。以此相形。豈爲比挍。其義五也。言身色者。兜率天身色𨿽是天形淸淨微妙實爲殊特。然其終時。五衰相現。或兩腋汗出。或光明隱蔽。詎類西方純眞金色光明照曜百千由旬。故無量壽經以其貧窮乞士。類粟散諸王。將至六欲諸天。方於淨土生者顏容相貌威光自在。同夫聚墨況以金山。美醜不同。其義六也。言相好者。諸天身相𨿽復端嚴。豈有四八殊姿。無諸美醜。西方淨土乘佛本願。悉有三十二丈夫相。無有美醜。勝負若斯。其義七也。言五通者。如四十八弘誓願言。設我得佛。國中眾生所得五通。或見惑聞。下至百千萬億諸佛國土。兜率諸天縱有報通。飛騰往來。豈能越界。縱生內院。未階聖果。無經說彼歷事十方。以此挍量。其義八也。言不善者。彌勒天宮諸往生者。旣是凡夫。生居欲界。縱逢補處。親聞大乘。具惑凡夫更無願攝。還起諸惑不善之心。淨土眾生無斯惡境。故乘本願不善永亡。其義九也。言滅罪者。彌勒上生經言。若一念頃稱彌勒名。此人除却千二百劫生死之罪。但聞彌勒名合掌恭敬。此人除却五十劫生死之罪。若有敬禮彌勒者。除却百劫生死之罪。豈比一聲稱阿彌陀佛。卽滅八十億劫生死重罪。得生西方。其義十也。言受樂者。兜率五受間生。極樂無有憂苦。其義十一也。言受生者。兜率受生或在男女膝上懷中。淨土受生惟居花裏或寶殿中。其義十二也。略以十二種義。顯其得失。廣無邊。不可具說。𨿽二處勝劣其義如斯。然此二處往生。並是佛經勸讚。隨人所願依教修行。並得往生。咸蒙利益。如願志求兜率者。勿毀西方行人。願生西方者。莫謗兜率之業。各隨性欲任情修學。莫相是非。卽爲佛法。遞相非撥。便行魔業也。何但不生勝處。亦乃輪轉三塗。諸修學士當思勉勵也。

問曰。諸有學者咸知西方勝於兜率百千萬倍。然恐淨土是彼殊方。諸願生人恐難得往。是以古今盛徳碩學髙僧。咸謂難生。作兜率業。今旣勸修淨土行。其義如何。斯疑最深。請除其惑。

釋曰。此疑也誠深矣。古來盛徳博通玄旨。探究內外。精閑大小。尚於此義猶自躊躇。況僕下愚是非莫辨。豈能釋茲幽滯。辨之難易者哉。然尋諸聖典可以談其旨趣矣。且如彌勒上生經明往生兜率之行。與觀經無量壽經稱讚淨土經等明修西方之業。顯其同異。其義可知。然兜率與西方所修之行。有十五同八種異。一觀行同。二持戒同。三十善同。四懺悔同。五造立形像有爲功徳同。六聖迎同。七稱念同。八禮拜同。九迴向發願同。十讀誦經典同。十一往生同。十二見聖同。十三歸敬同。十四聞法同。十五不退同。八種異者。一本願異。二光明異。三守護異。四舒舌異。五眾聖異。六滅罪異。七重惡異。八教說異。一觀行同者。願生兜率者。上生經言。一一思惟兜率陀天上妙快樂。作是觀者。名爲正觀。若他觀者。名爲邪觀。願生西方者。觀經言。寶地寶樹寶池佛菩薩等觀。一一觀察。亦言。作是觀者。名爲正觀。若他觀者。名爲邪觀。此卽各隨所願。觀所生處天宮淨土依正莊嚴。此其同也。二持戒同者。上生經言。應持佛禁戒。觀經言。受持三歸。具足眾戒。不犯威儀。此其同也。三十善同者。上生經言。思惟十善。行十善道。觀經言。慈心不殺。修行十善。此其同也。四懺悔同者。上生經言。聞是菩薩大悲名字。五體投地。誠心懺悔。是諸惡業速得淸淨。鼓音聲王經言。六時專念。五體投地等。此其同也。五造立形像有爲功徳同者。上生經言。造立形像。香花衣服繒蓋幢幡。無量壽經言。多少修善。奉持齋戒。起立塔像。飯食沙門。懸繒燃燈。散花燒香。此其同也。六聖迎同者。上生經言。彌勒菩薩放眉間白毫大人相光。與諸天子雨曼陀羅花。來迎此人。觀經言。阿彌陀佛放大光明。照行者身。與諸菩薩授手迎接。此其同也。七稱念同者。上生經言。若一念頃稱彌勒名。觀經言。若一念頃稱彌陀名。合掌叉手稱南無阿彌陀佛。此其同也。八禮拜同者。上生經言。禮拜係念。淨土論言。身業恭敬門。禮拜彌陀佛。此其同也。九迴向願生同者。上生經言。以此功徳迴向。願生彌勒前。觀經言。以此功徳迴向。願求生極樂國。此其同也。十讀誦經典同者。上生經言。讀誦經典。觀經言。讀誦大乘方等經典。此其同也。十一往生同者。上生經言。譬如壯士屈伸臂頃。卽得往生兜率陀天。觀經言。如彈指頃。或言。如一念頃。或言。譬如壯士屈伸臂頃。卽生西方極樂世界。此其同也。十二見聖同者。上生經言。值遇彌勒。觀經言。見佛色身眾相具足。此其同也。十三歸敬同者。上生經言。頭面作禮。觀經言。卽下金臺。禮佛合掌。此其同也。十四聞法同者。上生經言。未舉頭頃便得聞法。觀經言。光明寶林演說妙法。此其同也。十五不退同者。上生經言。卽於無上道得不退轉。阿彌陀經言。眾生生者皆是阿鞞跋致。此其同也。云八異者。言本願者。往生兜率。彌勒本無誓願。往生西方。法藏比丘發四十八願。無願若自浮度水。有願若乘舟而遊。斯一異也。言光明者。作兜率業。慈氏神光不來攝受。修西方業者。阿彌陀佛白毫毛孔圓光相好光明等一切神光。皆照念佛眾生。攝取不捨。光照如晝日之遊。無光似暗中來往。斯二異也。言守護者。兜率業者。慈氏菩薩不來守護。西方業者。觀經言。無量壽佛化身無數。與觀世音大勢至。常來至此行人之所。稱讚淨土經言。必爲如是住十方面十殑伽沙諸佛世尊之所攝受。十往生經。佛遣二十五菩薩。常守護行人。有護若多人共遊不畏彊賊所逼。無護以孤遊嶮徑必爲暴客所侵。斯三異也。言舒舌者。上生兜率。無十方諸佛舒舌證。勸西方極樂。有十方種覺舒舌證誠。如兜率易往。淨土難生。十方世尊何須證勸。斯四異也。言眾聖者。兜率之業無有眾聖守護。發願願生西方。卽有花聚菩薩山海慧菩薩發弘誓願。若有一眾生生西方不盡。我若先去不取正覺。斯五異也。言滅罪者。上生經言。稱念彌勒。但除千二百劫生死之罪。觀經言。稱南無阿彌陀佛。於念念中。除八十億劫生死之罪。斯六異也。言重惡者。上生經言。若善男子善女人。犯諸禁戒。造眾惡業。觀經言。或有眾生。作不善業五逆十惡。具諸不善。斯卽造五逆罪。不生兜率。然得往生西方淨土。斯七異也。言教說者。言兜率易生西方難往。此乃凡夫之輩斟酌佛經。窮之聖典。竟無經說。縱使道窮四果。尚昧衣珠。位階十地。猶昏羅穀。況凡夫學侶正習未亡。見修兩惑何時暫捨。縱尋聖教。同諸摸象。豈得依之楷定爲司南之語哉。然無量壽經自有誠教言。橫截五惡趣。惡趣自然閉。昇道無窮極。易往而無人。此卽佛教。顯然。斯八異也。上來同文十五。猶不可說於難生。況異有八門。而乃說言難往。請諸學者尋理及教。鑑其難易二門。可永除其惑矣。理窮聖教。於一法門。或讚或毀。皆是勸入道之方便。捨堅執之愚惑。今爲此意。請審詳之。

問曰。依對法論九種命終受生。謂欲界死欲界生。欲界死色界生。欲界死無色界生。如是等至將死位。欲受彼生。卽起彼界煩惱潤生。今生西方起何煩惱。以潤生也。

釋曰。此有二釋。若未離欲界欲生西方者。起欲界愛。潤淨土生。若已離欲界欲得色界定者。起色界愛。潤淨土生。若已離色界欲得無色定者。其退性者退起欲色煩惱。生於西方。若不退者。必不生淨土。彼說。淨土是欲色二界攝故。有說。𨿽非欲色二界攝。然是色相土故。不可以離色界煩惱。得無色界定而生色相淨土也。有釋言。生於淨土命終之時大聖來迎。慈悲加祐。令心不倒。便卽命終。若起煩惱。卽名顚倒。然受生之法必須煩惱。此乃用煩惱種子。以潤有支。令生相續。亦無有過。問。有學聖人可以種子潤生。旣是凡夫。惟用現行煩惱。何得說言種子潤生也。答。論據穢土受生。凡夫惟用現行煩惱。以凡夫煩惱熾盛命終皆悉顚倒。往生淨土。蒙佛加祐。心不顚倒。煩惱不起。不可例同穢土生法。𨿽無聖教義准可知。如無心死。理必定然。或起現行。義亦無失。

問曰。生淨土者。十二有支三界所攝。未知淨土分位緣生是何攝。

釋曰。此有二釋。一釋。淨土卽三界所攝。未離欲惑。往生淨土。無明支行支卽是欲界。識名色六處觸受五果種子。還是欲界。愛取有支。旣是欲界。生老死果寧非欲界也。若已離欲界欲得色界心。十二有支卽色界攝。法相道理其義決然。有說。淨土非三界。前已廣成立。此十二有支據三界說。故於淨土不分別也。又此十二有支就穢土中。亦攝法不盡。如惟別定業受得別報果。豈得說爲十二支攝。故知分位緣生。攝法不盡也。

問曰。若生淨土不起諸惡者。爲亦不起諸煩惱耶。且如初地菩薩。猶有微細破戒之垢。三地菩薩猶起我執。七地已來猶有愛佛愛菩提障。如何亦生彼土。現是凡夫。卽不起於諸惡煩惱也。

釋曰。生彼凡夫𨿽具煩惱。由闕惡境。不起何妨。如地獄眾生。十不善業道中。惟起五業道。貪瞋邪見惡口綺語。地獄𨿽是惡趣。尚闕五惡業。況於淨土而無闕惡不生耶。

問曰。豈彼淨土頓不起餘一切煩惱。爲亦得起有覆無記諸煩惱耶。

釋曰。迷理煩惱俱生起者。彼亦得起。以是凡夫未悟甚深眞如實相。不妨得起。分別起者。彼不現行。論說分別我見緣邪教起。然彼無邪教。故不現行。我見是諸惑之本。本旣不起。末惑不生。任運煩惱不緣教生。旣是凡夫。起亦無廢。然此煩惱依對法論。若任運起能發惡行。亦是不善。彼所起惑不發惡行。故惟有覆無記性收。經遮不善。不言有覆。但言無不善名。不妨起煩惱也。愛佛愛菩提法執煩惱也。

問曰。經言。生彼西方皆是阿鞞跋致。或言。惟是正定聚。無有邪定及不定聚。然阿鞞跋致位非下凡。正定之聚道登聖果。今旣凡夫。往生淨土。彼豈卽聖人。寧得頓超阿僧祇成歡喜地。然退轉凡夫生彼。不可卽至阿鞞跋致之位。邪定不定聚者。卽登正定聚也。不得者。卽與觀經等文相違。如得者。復與眾經論義乖返。兩文鉾楯。請爲解釋也。

釋曰。此兩經文實成乖返。然淨土穢土區域旣殊。此生彼生根機亦異。故判正定聚等。髙下不同。阿鞞跋致淺深亦別。然娑婆穢土聖少凡多。信希謗眾。根行淺者。多遇退緣。邪風所扇。悉皆退轉。依諸經論說有四退。一信退。二位退。三證退。四行退。信退者。十信位中初五心位。猶有退生邪見斷善根等。後位不然。位退者。十住位中前六心位。猶得退敗作二乘等。後位不然。證退者。十地已前諸凡夫位。於前所證尚有退失。十地不然。行退者七地已前。於所聞行尚生怯劣。不能修學。不能於念念中恒修勝行。中間間起諸有漏煩惱人法二執等心。名爲念退。八地菩薩入第三阿僧祇。無四種退。於諸行中具修一切行。於一切時念念相續。常起無漏人法空觀。無有一念起有漏心善惡無記。八地菩薩等具四不退。故名阿鞞跋致菩薩也。餘七地等無四不退。故全不得名阿鞞跋致。若從一義。初地菩薩入第二阿僧祇。以預聖流。斷於見道分別二障。證徧滿眞如。得百法明門。住歡喜地。此具證行兩種不退。亦得名爲阿鞞跋致。乃至七地已來。猶有愛佛愛菩提障現行。間起有漏等心。不得行不退。亦名非阿鞞跋致也。而隨少分亦名阿鞞跋致菩薩也。依菩薩本業瓔珞等經說。第六住名正心住。此位菩薩猶有退菩提心作二乘等。如舍利弗等是也。七住已上無有此退。故於四不退中。惟有位證行三不退。無初一不退。隨分亦名阿鞞跋致也。若依起信論等。從初發心住總名入位不退。十住已前十信菩薩名爲外凡。亦曰輕毛凡夫。譬如輕毛隨風東西。故有退轉。十住菩薩非是輕毛。以善根堅固不爲邪風所動。入內凡位無有位退。名阿鞞跋致菩薩也。依此穢土十信菩薩爲邪風散動。退菩提心。退菩薩行。輪轉三惡道。非阿鞞跋致也。淨國土若入十信初五心。及未入十信一切眾生。論其信位𨿽未堅固。猶如輕毛。然無邪風之所扇動。令其退轉菩提之心。造眾重罪輪迴惡趣。以闕退緣無眾退具。惟有進道殊勝之緣。𨿽未入於阿鞞跋致之位。而亦得名阿鞞跋致也。而退法思法護法住法堪達法。學無學聖人𨿽是鈍根俱合名退轉。若生人中逢五退具。所謂長病遠行和諍僧事習誦等五退具。𨿽得聖道斷除煩惱。逢此退緣。還復退轉起諸煩惱。若生天上無五退緣。𨿽未練根至不動姓。闕退緣故不退起惑。望姓𨿽與不動姓殊。不退修惑。與彼第六不動種性無差別也。彼亦如是。爲生淨土。無眾退緣。𨿽是十信假名菩薩等。悉得名爲阿鞞跋致也。若穢土之中。小乘燸頂大乘十信等。以根不定。或遇惡緣。退造五逆。入邪定聚。邪者三惡道果也。定者五逆業因也。若人造五逆之因。決定無間墮三惡道。名邪定聚。若遇勝緣修道。得入不退轉位。名正定聚。正者涅槃離繫擇滅果也。定者人法二空無漏聖道也。修得聖道。決定當證涅槃正果離繫擇滅。名正定聚。餘名不定聚。以或能造邪定聚。或能修正定聚。在二不定。名不定聚。此之三類眾生其數非一。故名爲聚也。今生西方。無有惡緣或造無間之罪入邪定聚。位行𨿽淺惟遇勝緣。念念進修大乘聖道。決定無退。故得名爲正定聚也。不得一一同彼娑婆退轉之處。判阿鞞跋致及正定聚位地髙下。卽令淨土無退轉處同於此方也。以淨穢二土退不退緣有無差別故。於此非阿鞞跋致位。非正定聚位。生彼西方。悉得名爲阿鞞跋致及正定聚也。以生彼土無有退緣。及決定不造邪定聚也。

問曰。如法華經說。著樂癡所盲。又言。耽著世樂無有慧心。又聖教言。若不厭苦。無以樂求涅槃。若不樂求涅槃。便卽樂著生死。若然者。生彼淨土與上義相違。便成障道之患。一卽耽著世樂。不有出世之心。二卽無厭苦心。絕求寂滅之果。斯爲大損。何願生乎。

釋曰。斯義別也。此難不然。穢土五欲增長貪心。造十惡業。輪迴惡趣。故經說言著樂癡所盲也。淨佛國土𨿽有眾樂。順於出世無漏之心。大乘法樂三昧定樂。非染著樂。故能導凡情。令增聖道。故稱讚淨土經言。極樂世界淨佛土中。晝夜六時常雨種種上妙天花。光澤香潔細軟雜色。𨿽令見者身心適悅。而不貪著。增長有情無量無數不可思議殊勝功徳。又言。大乘法樂常無退轉。無量行願念念增進。速證無上正等菩提。又願生之人。並是厭茲穢苦。欣求涅槃。方始樂往西方行菩薩行。此已有欣厭之意。更生無退之方。豈須有苦縈身方興寂滅之慮。又樂求涅槃。非惟厭苦。或聞諸佛功徳不可思議。或聞六波羅蜜諸道品法。或覩諸大菩薩遊戲神通。或嗅妙香。或甞美食。皆能進道。趣求涅槃。故背生死。向還寂滅。非惟一途。不可惟言無苦可厭。遂不許欣求涅槃也。

問曰。如論中說。過去生中所造重罪。縱修勝善乃至得聖。猶受過去定報之業。如離越阿羅漢等。今旣具造重罪。往生西方。𨿽生淨土旣無聖道。生彼國已爲受苦耶。爲不受苦耶。若受苦者。卽不應言無有諸苦但受諸樂。若不受者。生彼凡夫未起一念無漏聖道。如何造彼重罪。而永不受苦耶。

釋曰。此義不定。不可一准。諸受苦者爲生穢土。縱令得聖。身是苦身。乘是苦身。受斯苦果。生彼淨土。具惑凡夫。𨿽無聖道不及聖者。然是極樂世界殊勝淨身。見佛聞法。修行大乘。佛本願故能超此聖人。不受苦報。只如退法種姓。不及思法種性。而思法勝種性生於人中。具有五退緣。𨿽勝而退。退法種姓生於天中。闕五退緣。𨿽劣不退。不爲性劣在上而退。不爲性勝在下不退。此亦如是。𨿽得聖道爲生穢土。而受苦果。爲生淨土。𨿽是凡夫而無惡報。善緣力加必無苦報。如阿闍世王定不受苦也。

釋淨土羣疑論卷第四

釋淨土羣疑論卷第五

西都千福寺大徳懷感撰

問曰。佛藏經說。云何名惡知識。云何名善知識。佛告舍利弗言。若有比丘。教餘比丘。汝當念佛念法念僧念戒念施念天。如是等惟觀涅槃安穩寂滅。惟愛畢竟淸淨。如是教者。名爲邪教。名惡知識。是人名爲誹謗於我助於外道。如是惡人我乃不聽受一飲水以自供養。修行魔教人。又言。寧成就五逆重罪。不成就我見眾生見壽見命見陰入界見等。此並爲有所得心作念佛等。世尊作此種種訶責。卽此經文又言。聞空無所得法。卽自覺知我先受者皆是邪見。於空無所得法無疑無悔。深入通達。不依一切我見人見。我說此人。名爲淸淨梵行等。今旣勸人。以有所得心作有相念佛。此豈不爲諸佛訶責也。

釋曰。諸佛說法皆爲逗機。機有深淺大小不同。惑有人法見修差別。故陳法要。化彼物機。或呵有讚空。或毀空稱有。或令棄小學大。或令先學小乘後學大乘。故機有萬途。法成八萬。隨緣化物。難可思議。只如此經所說。其訶有所得心。寧爲五逆之罪。餘有聖教復言。寧起我見如須彌山。不起空見如芥子許。又如法華經說。不得親近小乘三藏學者。十輪經說。無力飲池河。詎能吞大海。不習小乘法。何能學大乘。如是等諸大乘經。訶有訶空。讚大讚小。無有定說。並爲逗機不同。然卽佛有眞應二身。學者有初後兩別。然法身深妙離有離無。四句並亡。百非俱喪。此卽深學之士。能於第一義諦心不驚動。然猶住著諸相。不亡分別之心故。此經訶有所得心。令除人法二執。使觀無所得法修念法身之佛。故此經文言。見無所有名爲念佛。若初學之人捨邪歸正。發菩提心願生淨土。於無所得未解安心。或復觀空言因果寂滅。遂卽無心怖罪。更起蓋纏。若不爲其廣說善惡因果淨穢差別諸佛身相不可思議。何能發彼善心。怖斯罪障。厭茲穢土。欣彼淨方。注想白毫。諦觀諸相。滅除罪累。成彼勝因。故勸觀色身。教斯淺學人也。故賢護經第一說。賢護若比丘比丘尼等淸淨持戒。具足諸行。如是思惟隨何方所。卽若西方阿彌陀佛。如是想念。彼佛正覺今在西方。繫念思惟觀察不已。了了分明終獲見彼阿彌陀佛。如是觀色身。向下又有經言。今者阿彌陀如來應正等覺。具有如是三十二相八十隨形好。身色光明如融金聚。如是乃至不念彼如來。亦不得彼如來色。已如是次第得空三昧。善男子是爲諸佛現前三昧也。又觀佛三昧海經云。如來亦有法身十力四無畏三解脫諸神通事。如是妙處非汝凡夫所學境界。但當深心起隨喜想。起是想已。當復繫念念佛功徳。故知初學之輩觀彼色身。後學之徒念法身也。故言如是次第得空三昧。又樂觀理佛。示以無相之身。求念事身。說以相好之體。當須善會經意勿生毀讚之心。妙知大聖巧逗根機者。

問曰。十方淨土無量無邊。亦有勸修生諸佛土。何故今者惟勸往生極樂世界耶。

釋曰。此有三釋。一有說無勸。二有勸機少。三勸文不具。一有說無勸者。如涅槃經云。於此西方過四十二恒沙世界。外有妙淨土。名曰無勝。一如西方極樂世界。無有異也。如來捨彼淨土。而來生此娑婆世界。教化眾生。若但是淨土卽可願生者。何故釋迦如來不勸生自淨土。惟勸往生極樂世界耶。乃至諸大乘經𨿽說淨土。無勸生文。二有勸機少者。如維摩詰。遠接妙喜世界。安置此土。示諸大眾。佛勸大眾令生彼國。有十四那由他人。發菩提心願生彼國。佛記當生。卽下言。妙喜世界於此國土所應饒益。其事訖已還復本處。若此淨土合一切眾生悉得生者。佛何故除十四那由他人。外如來竟不普勸本來眾生令生妙喜。而言妙喜饒益訖已等言。故知無機緣故。所以不勸。三勸文不具者。隨願往生經及藥師經等。𨿽標餘方淨土勸物往生。而此經文不周悉。何者周悉。只如觀經等中勸生西方。一顯凡夫。二明未來。三彰造罪。四有十方諸佛。舒舌證誠。五有多本經文同證。依之修學無有疑滯。故此西方淨土業易可依行。諸經旣無前件等文。惟有一句兩句勸生之處。難可依據。何故捨廣多文句而就小經文耶。又經文勸依了義經不依不了義經。三藏法師釋了不了義經。有其四種。已於觀經疏中具述其義也。今此淨土之教具有四義。了義之經故可依之以修淨行。餘經之文義𨿽說淨土。四義不具是不了義。難可依之修淨業也。

問曰。諸論中說命終受生惟住捨受。何因觀經言歡喜踊躍自見其身乘金剛臺。喜受旣彊。如何捨命也。

釋曰。有一師釋言。穢土受生無聖迎接。惟住捨受心中命終。淨土受生聖眾來迎。行者命終之時蒙大聖力慈悲加祐。故喜受位亦得命終。諸論多據穢土受生故作是說。不可爲例。有說。往生淨土亦住捨受心中命終。以捨受心性羸劣故順彼命終。喜受心彊不能捨命。經言歡喜踊躍等言。此是將命終心也。非正命終心也。經之與論各據一義。不相妨也。

問曰。觀經之中說。垂終一念十念亦得往生。阿彌陀經說。一日七日一心不亂方生淨土。無量壽經說。盡形壽一向專念佛方得往生極樂世界。若盡形念佛方往生者。卽一日七日一念十念便是虛談。若一念十念等亦得往生。何須復教七日盡形專行念佛也。

釋曰。一念十念一日七日及與盡形。皆得往生極樂世界。並非虛談。悉是誠言。大聖世尊如語實語。豈有虛假而謬說耶。然念佛眾生聞淨土教。有早有晚。發心之時有遲有速。或命有長短。故經說不同。若臨終之日方逢善友教。發心念佛亦得往生。𨿽復淸昇只當下輩。有命未盡經日始亡。或一日二日乃至經多日。能念佛名。一切不亂。卽隨其命教令一日等稱念佛名。如其壽命遐長多日不夭。還教盡其壽命。令稱佛名。不可命促斯須。令其長時念佛。不可壽終百歲。只令一日稱名。故三本經文俱勸念佛。各隨一義教念有殊。彼此不妨。義無乖反。故觀經對臨終之者極少一念十念亦得往生。阿彌陀經對經日死人能念佛亦生淨土。無量壽經對長壽不死之者長修功徳最多或長時長日修念。又此三別卽三品修。上者說形。中者說日。下者說時。於九品中各多種故。𨿽並往生咸無苦惱。花開悟道早晚不同。經說有殊。由斯意也。

問曰。此娑婆世界有十種勝事。諸餘淨土之所無有。又此方修道一日一夜。勝極樂世界一百年。准此經文。於此穢土修道勝生淨土。何爲故乃勸往生西方耶。

釋曰。若如所難。一切淨土教門皆不合說。如上引經所說利益。淨土無故。諸淨土教復慇懃勸令願往生。有何意也。今此二經對機讚勸不同。讚此住者。令諸菩薩𨿽居穢土。不失自行能多利益苦惱眾生。大悲行勝讚居穢土也。自有菩薩居穢土中。逢遇惡緣廣造諸罪。是以如來勸彼眾生。令生淨土永絕惡緣得免輪轉。故勸菩薩令生淨土。此兩經意菩薩根性二類不同。如何乃引維摩等經所讚諸菩薩居在穢土饒益眾生等文。卽言我只於此穢土修道何須生彼淨土也。𨿽知於此修道一日當彼百年。然以見佛逢善知識希逢惡知識退轉緣眾故。勸往生淨土也。如大集經第二十八日密分云。善男子彼佛世界所有眾生。煩惱堅牢繫縛深重。其形醜穢多起憍慢惡口兩舌。遠離實語。其實愚癡現智慧相。多起慳貪。現捨施相。多有諂曲。現質直相。心多濁亂。現淸淨相。多有嫉妬。現柔軟相。樂離別人。現和合相。多起邪見。現正見相。彼國眾生隨女人語故。斷絕善根。增三惡道。善男子汝今頗能爲我作使至彼國不。乃至﹝云云﹞爾時日密菩薩白佛言。世尊我能向彼宣說是呪。但於彼土生怖畏想。何以故。如來向者爲我宣說彼土眾生多諸獘惡。猶如生聾生盲生瘂隨女人意。世尊若有隨順女人意者。當知是人永斷善根。佛言。善男子汝今不爲現利後。當爲饒益一切眾生但往宣說。勿生疑慮。善男子汝非彼土維摩詰耶。何故生怖。復有無量無數菩薩。其心悼動。至心繫念。欲得親近禮拜釋迦如來及諸大眾。并欲聽受微妙大典。如是大眾皆共同心欲往彼界。我爲是輩欲說大事。何以故。是等大眾其心未定。若往彼界。或生顚倒。近惡知識。彼佛告言。善男子汝今不應生怖畏想。言不定菩薩者。卽是初位退行菩薩名曰不定。以不定故。恐來在此逢遇惡緣退轉造惡。彼土菩薩暫來至此娑婆世界。猶生怖畏不敢來此。行者今日未是不退菩薩。而卽欲住娑婆世界修道。不願往生西方。甚爲失也。瑜伽論第七十八引深密經云。文殊師利故問佛言。世尊諸穢土中。何事易得。何事難得。諸淨土中。何事易得。何事難得。善男子諸穢土中。八事易得。二事難得。何等名爲八事易得。一者外道。二者有苦眾生。三者種姓家勢興衰差別。四者行諸惡行。五者毀犯尸羅。六者惡趣。七者下乘。八者下劣意樂加行菩薩。何等名爲二事難得。一者增上意樂加行菩薩之所遊集。二者如來出現於世。善男子諸淨土中與上相違。當知八事甚爲難得二事易得。爲是多勸生淨土也。

問曰。淨土中無三惡趣。而有化鳥說法。淨土無實女人。亦有化女說法不。

釋曰。有二釋。一釋言。惟有化鳥而無化女。何以故。以經惟說有於化鳥。無說有諸化女故。若有者經文亦應說。又淨土論言。女人及根缺二乘種不生。難曰。經說淨土變化莊嚴。豈能盡也。稱讚淨土經言。假使世尊住世百千劫。化無數舌說彼淨土莊嚴之相。亦不可盡。豈以不說卽言無也。二釋言。彼有化女。如觀音授記經說。觀世音菩薩化無量女人。此豈不是化女者也。鼓音聲王經說。阿彌陀佛有父有母。爲化下位示有女人。化上位者說無女人。不相違也。

問曰。如彌勒發問經說。十念非凡愚念。不雜結使念。云何凡愚眾生具足煩惱。而能作彼不雜結使念耶。

釋曰。非凡愚念者。豈卽是於聖人念。不雜結使念者。豈是斷煩惱盡者念耶。此經意者明非凡愚念。不是欲說聖人念也。不雜結使念者。不是欲明斷惑者念也。但是欲明此十種念。能捨娑婆流轉之處。順生出世解脫之因。凡愚眾生多樂三界穢土。受生順生死流。增長煩惱諸結使業。今修十念願生淨土。背生死流顚涅槃路。趣賢聖法順斷惑門。故言非凡愚念不雜結使念。如大比丘戒等名聖所受戒。豈卽凡夫不合受耶。此亦如是類可知也。

問曰。若念阿彌陀佛得生西方。要假多日多年生淨土。亦須懃誠勉勵長時稱念佛名。如其臨死至誠念佛。亦生淨土者。且人生百歲。樂少憂多。別易會難。歡娛時促。但須馳騁五欲放縱六情。秉燭夜遊。連宵聚興。臨終之日念佛一聲卽得往生。永超眾苦。何須長時苦行懃懇。四修不倦。三業靡空。同是得越娑婆。何勞長時苦行也。

釋曰。此有數意。不可預聞淨教棄而不修待至終時方當念佛。一卽汝欲願生淨佛國土。推欲避斯苦惱生彼西方。不求無上菩提。不行菩薩之行。但欲縱情寶樹恣意珍臺。不願悟無生。就此垂終一念也。若爲志佛果證三菩提。愍諸有情速證正覺。於此穢土恐退菩提。就彼淨土方增修妙行。登不退位。救苦眾生。方欲無間長時具修萬行。何爲今聞淨法。不肯修行。更事憍奢。廣行放逸。垂臨終日念佛生耶。若欲至求無上大果。發菩提心。願生淨土。所恨流浪生死。無始沈淪。聞說西方淨土教法。卽須身毛皆竪猶如拔出。悲泣雨淚恨聞此法晚至今生。卽須晝夜精勤一心匪懈。寧得聞佛淨教。更縱六情。繫日連宵造十惡罪。推至終日方念佛名。無慚愧言豈成道理。又若垂終念佛長時稱名。功行不殊。悟道無別。可須任汝此言推至在後。如其念增。念念增道。功不唐捐。罪業轉微福徳漸勝。成其上輩速悟無生。利益不同。豈得惟修一念。且麁衣妙服好飡細食。一種蓋形。並除飢渴。爾卽去斯獘服著彼羅紈。不食穢飡。欲求美膳。況念佛多少功行不同。便卽棄彼長修。就斯促念。貪好衣食。曾無此言。聞修淨行。捨長就短。是汝煩惱無慚愧言。魔語。鬼語。壞亂佛法實無一念願生之心。見他長時專誠苦行。故爲此語。壞他淨意自損損他。深須覺察。又汝今時聞說淨法。內無苦惱。外具善緣。不肯修行。待終念佛。臨終念佛𨿽亦得生。然此輩人萬不一往。或善友邂逅未必相逢。或眾苦纏身不遑念佛。或偏風不語不得稱名。或狂亂失心。豈能注想。或忽逢水火。不暇至誠。或輒遇豺狼。以斯夭命。或逢值惡友壞爾信心。或飲酒過差惛眠致殞。或軍陣鬭戰奄爾命終。或逈墜髙巖。難修正行。眾多障難率述難周。無得一向不修耽茲五欲。但言終日一念卽生。宜應發精進心除懈怠想。勵茲三業策彼六時。晝夜精勤學與時競。一生淨土永離蓋纏。乃至菩提常無退轉。利益弘廣宜須用心。

問曰。稱讚淨土經說。生彼速證無上正等菩提。旣彼修道百歲當此一日。如何速證無上大菩提耶。

釋曰。計此苦中修道一日可勝彼百年。然逢惡緣。多劫退轉還復遲也。彼𨿽百年同此一日。惟進不退。得名速證無上菩提也。如人急行多時停息達前所遲。於此修道一日勝彼百年。佛不說此速證菩提也。如人緩行中間無停住速達前所。故名速證菩提也。

問曰。念佛言。少習學不難。臨命終人時極迅速。又加苦惱。不能多修戒定慧等甚深佛法。未終之者於長時中更無苦以逼迫神慮。何意不觀空無相願。修眾道品廣學一切甚深法門。而多勸眾生惟行念佛。有何義耶。

釋曰。行者一生修淨土業。非獨偏勸惟行念佛。然修行之者根有利鈍。學有淺深。故經分定散兩門。人成九品差別。利根心靜之者。教修有相無相之觀平等甚深法門。若鈍根散亂之徒。惟行三福三輩之業。匪惟偏勸念佛。亦修種種法門。如其不能廣行。念佛亦生淨土。又念佛法門或深或淺。通定通散。大根少行咸得修行。定卽始於凡夫終乎十地。行念佛三昧甚深微妙。華嚴。涅槃。文殊。般若。大集。賢護。觀佛三昧咸共稱讚不可思議。如善財童子。於功徳雲比丘所請修菩薩之行。功徳雲比丘惟教念佛三昧之法。此卽甚深之法也。散卽一切眾生若行若坐。一切時處皆得念佛。不妨諸務。乃至命終亦成其行。又修諸行往生西方。𨿽有聖言經文說少。念佛得往生。其教極多。略申三五曉諸迷者。一如阿彌陀經。惟說念阿彌陀佛得生西方。六方恒河沙諸佛舒舌。共證念佛行者並得往生。觀經下品上生。下品中生。下品下生三處經文。咸陳惟念阿彌陀佛往生淨土。又言。念佛眾生攝取不捨。無量壽經又言。上中下輩行有淺深。皆惟一向專念阿彌陀佛。得生極樂。又四十八弘誓願。於念佛門別發一願言。乃至十念若不生者不取正覺。又般舟三昧大集賢護等經。教諸眾生七日七夜一心專念阿彌陀佛得見佛。已請問佛言。眾生行何法得生淨土。阿彌陀佛報言。欲生我國常念我名莫有休息。卽生我國。又鼓音聲陀羅尼經。亦教眾生十日十夜念阿彌陀佛。得生佛國。又華嚴經說。念佛三昧必見佛。命終之後生佛前。見彼臨終勸念佛。又示尊像令瞻敬。又占察經說。若欲往生十方佛國。當念彼國佛之名號。卽得往生。如是等無量大乘經文。多說念佛得生淨土。今勸念佛。非是遮餘所修妙行。只是念佛之者。多經勸讚。若行若坐。乃至命終皆得行斯念佛之行。將爲穩便。故勸行也。

問曰。生彼淨土未入聖流。旣是凡夫。具眾煩惱。如何不起諸不善業。若起者卽與本願相違。言我土眾生無有不善之名。如何會釋也。

釋曰。生彼凡夫𨿽未得聖果。所有不善已不現行。然不善不行。自有多意。或緣聖道已起斷彼隨眠。或修聖道方便伏現行。或緣闕斯惡境。彼不得生。或以常遇善緣無由造罪。或緣諸勝資令過不生。或緣乘佛本願惡不得起。𨿽有惑種不得現行。故稱讚淨土經言。諸妙香華𨿽令見者身心適悅。而不增長有情貪著。又言。八功徳水能令飲者增益種種殊勝善根。如香積佛飯施作佛事等。爲此眾緣諸惡不起也。

問曰。經言。有四種業。一現報業。二生報業。三後報業。四不定業。前三是定業。定感報故。後一是不定業。或感不感報故。又有八種業。一報定時不定業。二時定報不定業。三時報俱定業。四時報俱不定業。第一第三是定業。第二第四是不定業。經說。五逆是生報業。卽是時定報亦定業。如何觀經言五逆罪滅得生西方耶。

釋曰。此四種八種業。佛於九部不了教中。爲諸不信業果凡夫。密意說言有定報對。於諸大乘了義教中。說一切業悉皆不定。如涅槃經第十九卷云。耆婆爲阿闍世王說懺悔法。罪得滅。又臣聞。佛說修一善心能破百種惡。如少毒藥能害眾生。少善亦爾。能破大惡。又三十一云。善男子有諸眾生。於業緣中心輕不信。爲度彼故作如是說。善男子一切作業有輕有重。輕重二業復各有二。一決定。二不決定。又言。或有重業可得作輕。或有輕業可得作重。有智之人以智慧力。能合地獄極重之業現世輕受。愚癡之人現世輕業地獄重。受。阿闍世王懺悔罪已不入地獄。鴦崛摩羅得阿羅漢。瑜伽論說。未得解脫名決定業。已得解脫名不定業。如是等諸大乘經論。咸說五逆罪等。皆名不定業。悉得消滅。今觀經旣是大乘經典。明念阿彌陀佛五逆罪滅。有何疑也。

問曰。如諸論中俱引契經。說有黑黑業。白白業。雜業。非黑白無異熟業。黑黑業者。欲界不善業也。白白業者。色無色界善業。雜業者。欲界善業也。非黑白無異熟業者。無漏業也。未知今造西方業者。四業之中何業攝耶。

釋曰。有說。四業之中是白白業雜業二業所攝。以黑黑業是於不善。此乃能感三途。豈能招淨土報。無漏之業不能感報。體𨿽淸淨非異熟因。惟餘二業感淨土報。若未得上界定。以欲界心修西方業者。此用雜業往生西方。若已伏欲惑。得上界淨心生西方者。此用白白業生於淨土也。有說。不然。此三種業並約穢土欲色二界善惡兩趣。以分其業。非約往生西方論其白白等善業。且雜業是欲界人天之業。能招雜報。𨿽受樂果亦招苦報。故欲界中受苦樂果。往生淨土無有眾苦。一向安樂。寧容雜業爲淨土因。若惟白白業是淨土因者。如未生得四靜慮定。爲因何業生於西方。故知淨土正因非前業攝。前之四業攝法。不盡於理何妨。又無色界業有文非四業攝。以此准知。四業攝業不盡也。

問曰。又大小乘論引契經。說有罪福不動三種業。未知三種業中。爲用何種業而得往生極樂國也。

釋曰。有說。於三業中用福業及不動業生西方也。三福卽是福業。十六觀若得上界定心。卽不動業也。有說。非三業攝。以三業並據穢土業說不約淨土論也。故淨土業非三業也。

問曰。未知得生西方。有幾種勝益。勸諸眾生而往生也。

釋曰。按稱讚淨土經觀經及無量壽經四十八弘誓願中。略舉三十益。何者三十。一受用種種功徳莊嚴淸淨佛土益。二大乘法樂益。三親近供養無量壽佛益。四遊歷十方供養諸佛益。五於諸佛所聞法授記益。六福慧資糧疾圓滿益。七速證無上正等菩提益。八諸大士等同一集會益。九常無退轉益。十無量行願念念增進益。十一鸚鵡舍利宣揚法音益。十二淸風動樹如天眾樂益。十三摩尼水流宣說苦空益。十四諸樂音聲奏諸法音益。十五四十八弘誓願中永絕三塗益。十六眞金色身益。十七形無美醜益。十八具足五通益。十九住正定聚益。二十無諸不善益。二十一壽命長遠益。二十二衣食自然益。二十三惟受眾樂益。二十四三十二相益。二十五無有寶女人益。二十六無有小乘益。二十七離諸八難益。二十八得三法忍益。二十九身有光明盡夜常光益。三十得那羅延力益。略舉三十之益。廣卽無量無邊。是以勸生西方。若在娑婆。久流生死惟有三十之損。何曾有彼益耶。

問曰。彌勒所問經說修十種念方得往生。一於一切眾生常起慈心。二於一切眾生不毀其行。若有毀者終不往生。三於一切眾生深起悲心不殘害心。四發護法心不惜身命。五於一切法不生非謗。六於忍辱中生決定心深心。淸淨不貪利養。七發一切種智心。日日常念無有休廢。八於一切眾生起尊重心。除憍慢心謙下言說。九於世談話不生味著心。近於覺道意深起種種善根因緣。十不生憒鬧散亂之心。正念觀佛除去諸想。准此經文十念自別。如何乃以十聲稱阿彌陀佛而得往生。豈不錯矣。

釋曰。往生西方行門非一。或有三福。或十六觀。或九品往生。所業各別俱悉得往生。淨土受生。彌勒所問經。自陳十種往生之法而亦得生。觀經自說下品下生臨命終時稱佛十念而得往生。各是聖教。互說往生淨土法門。皆成淨業。何因將彼爲是。斥此言非。但自不解經。亦乃惑諸學者。譬如入流九品。縣尉後宮。或能精熟一經。或爲進士之學。或爲流外勳品。或爲七色出身。或作十年品子。皆得入流。悉爲丞尉。豈限一業作文林郎業。往生亦復如是。非惟一行生彼西方。故定散兩門備在觀經之說。三輩修福出自無量壽經。惟念佛名。蓋是阿彌陀教。或持大乘妙典。或復孝養二親。世出世之善根。定非定之二業。只作兩持身口二善俱生淨土。豈局一門。子須廣讀眾經開生正信。何得惟觀一經。卽作司南之論。將餘聖教並非往生之因。何其惑也。又修因有萬輩。得果有多階。不可限以一因果無異類者也。

問曰。夫菩薩修行以利物爲懷。大慈悲心念念常起。理須身遊惡道。歷三途愍彼沈淪皆令離苦。今乃捨此穢方。願生淨土。自求己樂不願利人。無始有緣父母兄弟六親眷屬朋友。往還皆悉繫關三界牢獄。棄而不救。絕無悲愍。豈成大士之心。方爲菩薩之行。今願生淨土。非爲善心。莫識所由。願陳斯旨。

釋曰。夫發菩提心。修菩薩行。要須起大慈悲。憐愍含識。廣興濟度拔苦施安。然行有淺深。根有上下。若深學菩薩大悲增上。已得不退不畏己損。惟欲益他。並多在穢方廣行利物。少生淨土親承聖尊。或淺行菩薩大智增上猶有退轉。𨿽有悲愍苦惱眾生。隨遇惡緣退菩薩行。造眾惡業失菩提心。廣如菩薩本業瓔珞經說法才王子等。此卽二利俱失。自他並損。爲此願生淨土離彼惡緣。親近聖尊恒聞正法。與諸菩薩俱會一處。歷事他方散華供養。復聞大乘眞淨妙法。念念增進無有退轉。更無二乘闡提外道爼壞初學無上道心。𨿽復拔苦之心念念不捨。自利之行是利他行本。本若不固末亦不堅。是以先須願生淨土長養菩薩菩提根牙令使堅牢。縱遇惡緣亦無退轉。方可離斯淨土還生娑婆。救攝無始沈淪有緣父母六親眷屬朋友知識法界含靈。此義於安樂集中。綽禪師已廣引。父母被溺將漂駛流。一子隨後入水卽救。救之不得。遂被溺死。一子歸舍備辦船艘。直往深流救親困厄。此義亦爾。諸有智者以諭得解也。

問曰。淨土論云。大乘善根界等無譏嫌名。女人及根缺二乘種不生。彼界云何得有聲聞。而經中說有無量無邊聲聞弟子皆阿羅漢等耶。

釋曰。此有四釋。一釋云。二乘種不生者。依瑜伽師地論說。有五乘眾生。無始已來法爾成就五乘姓別。一菩薩乘。二緣覺乘。三聲聞乘。四人天乘。五不定乘。言二乘種不生者。是緣覺乘及人天乘。以緣覺乘定受緣覺之果多生無佛世界。不可生於淨土。以淨土有佛。又不信有十方淨土。人天乘惟是流轉生死凡夫。不可生淨土。以淨土眾生皆是當得無上菩提故。二釋。前義不然。若以二乘種不生。取緣覺乘人天乘者。卽聲聞乘得生者。何故言大乘善根界。又言非但無三種體亦無三種名耶。今二乘種不生。不論人天乘。但於三乘之中除聲聞緣覺二乘。名二乘種不生也。

問曰。若聲聞緣覺乘種不生者。何故彼國有聲聞耶。

答。言無二乘者。無定姓二乘。彼土二乘並是不定姓聲聞。悉能迴心入大乘也。天親菩薩依瑜伽師地論造諸論。故攝論云。披閱決定藏以釋攝大乘。決定藏卽是瑜伽師地中決擇分也。今造淨土論。還依彼論之宗有五乘姓義。故言二乘種不生也。三依舊諸徳釋此文言。聲聞有二種。一愚法。謂今生未能迴小向大聲聞。二不愚法。謂已能迴小向大聲聞。前者名二乘種。以不迴心向大不信有淨土。不願生也。後名非二乘種。𨿽修小行以信大乘願生淨土也。四釋云。彼以迴心向大所修聖道斷惑。皆爲趣無上菩提。不名二乘也。以成佛果必定須斷人法二執。正習雙亡。證人法二空。究竟滿足方得名佛。彼爲先是小乘。厭人執煩惱。爲此先斷。取彼四果得名阿羅漢亦曰聲聞。然非小乘也。阿羅漢名非惟小果。以佛亦得名阿羅漢。如四分律云。佛度阿若憍陳如已言。三千大千世界有二阿羅漢。一是佛。二是阿若憍陳如。故阿羅漢名非惟小果之稱。聲聞之名亦通大乘。故法華經云。我等今者眞是聲聞。以佛道聲令一切聞。此卽菩薩聲聞也。我等今者眞阿羅漢。於諸世間天人魔梵。普於其中應受供養。此卽大乘菩薩。名𨿽與彼小果名同然。義有別。今淨土聲聞阿羅漢等。悉是趣求無上菩提之人。故非二乘種。亦非二乘名也。爲已發大乘心。𨿽名聲聞卽非小乘名也。如法華經說。彼阿難迴心向大。佛與受記名山海慧自在通王如來。至結集時取阿羅漢。豈是退大乘心。趣求小果。又維摩經云。迦葉言。我從是來不復勸人以聲聞辟支佛行。何因結集之日勸阿難取阿羅漢果。故知阿羅漢果非小乘果也。阿難從佛授記後所行之行。悉是趣佛。故知卽是大乘菩薩行也。然直往之人先斷法執煩惱。修道人執煩惱至金剛心。方頓除卽得成佛。從本已來直往菩薩先作意。惟欲斷除法執。故留惑。至惑盡具佛一切智。以法執煩惱微細難除障三菩提大果。望聲聞是白淨無記。望菩薩是有覆無記。菩薩偏厭。故攝論云。智障極盲暗。謂眞俗別執。是以偏先斷也。人執煩惱障於涅槃。聲聞之人深厭生死。惟求自利。不能修學佛一切智。故彼無心斷於法執煩惱。法執煩惱不障涅槃故。諸聲聞斷人執盡得般涅槃。今此聲聞在七方便中或七方便前位。中三品人爲先求聲聞。深厭人執煩惱。以於此惑作意斷除。今生西方。𨿽復迴心趣求佛果。爲先厭人執煩惱。還依本習爲說四諦。令具斷彼人執煩惱見修兩惑。斷彼惑時。必須見於四眞諦理用無漏聖道斷此煩惱。斷見惑名曰預流。非住彼道名預流也。斷修惑已名阿羅漢。如阿羅漢無諸惑。故𨿽有此名只是菩薩之行。漸頓兩人俱行菩薩行。並趣求佛果。𨿽並得名菩薩。然迂迴人亦得名聲聞。以因聲悟道復本是小機。亦得名菩薩。以彼趣求大菩提故。菩薩之人以直往故。但名菩薩。不名聲聞。以本不是因聲悟道故。佛以二名簡彼漸頓二眾弟子。故言無量無邊聲聞弟子。皆阿羅漢。非是算數之所能知諸菩薩亦如是也。

問曰。眾香世界與極樂世界。俱是大乘淸淨佛土。何因眾香世界無有聲聞辟支佛名。惟有淸淨大菩薩眾。而極樂世界乃有無量無邊聲聞弟子。此聲聞眾豈非小乘耶。

釋曰。此二佛土𨿽俱是彼大乘之界。然其聖眾有通有局。眾香世界惟是趣大乘之人。於此娑婆修行八法。無瘡疣。生彼淨土。惟聞頓教大乘。故經說。彼惟有淸淨大菩薩眾。無二乘名也。極樂世界通彼迴小向大聲聞。生彼淨土。通聞漸頓二種大乘會三歸一之教。發趣大心。行菩薩行。以先宿習斷人執惑。𨿽行菩薩道。然先斷其煩惱障種。故得名爲聲聞阿羅漢。𨿽曰聲聞。以佛道聲令一切聞也。𨿽曰阿羅漢。於諸世間應受供養也。故俱並是大乘之界直往迂迴二眾別也。

問曰。如小乘四決擇分善根中。燸不受邪教。頂不斷善根。忍不生惡趣。世第一法必入聖道。此卽至於下品忍位。方得惡趣非擇滅也。菩薩爲利生不受變易生死。猶自未得三惡趣非擇滅也。如何一生淨土極惡凡夫。一聲十聲稱念佛號。卽得永絕三惡趣而不生也。

釋曰。決擇分善根小乘位人。居在穢土退轉之處。燸頂二善根猶爲退位。故至忍善根方得惡趣非擇滅也。然薩婆多宗亦許別義。於忍位前得惡趣非擇滅。然不決定。今生西方猶處殊勝。常覩聖眾。恒聞妙法。殊勝行願念念增進。前前惡業漸漸消滅。後後善品念念增修。闕彼惡緣故得非擇滅。得不退轉。以願力故往諸惡趣。拯拔沈淪。願力受生。不由業往不落惡趣。其義不妨也。

釋淨土羣疑論卷第五

釋淨土羣疑論卷第六

西都千福寺大徳懷感撰

問曰。爲一切眾生求生淨土悉得生耶。爲亦有不得生耶。若悉得生眾生界無窮。何因極樂國土有終盡日。阿彌陀佛有涅槃時。又花聚菩薩及山海慧菩薩不應發願。若有一眾生生阿彌陀佛國未盡。若我先生者我終不取正覺。亦不得言眾生生盡我最後生也。若有不令生者。何因五逆十惡誹謗正法罪之極重而得往生。何有罪人更過此者不得生也。又經言亦令一切眾生得生淨土。不得生者。應非眾生。又大悲世尊慈心普徧。何因獨隔一數。而不令其生耶。無限大悲有不平等過也。

釋曰。此有二釋。一釋。一切眾生悉令得生。以佛大悲心無限量。等起慈心咸與利益。弘誓大願不簡怨親。故一切有情無不生也。若爾前所設難復云何通。答。𨿽盡令生而眾生志願種種差別。或不信正法。或樂著小乘。或愛處穢方。或大悲拔苦住茲穢土。拯救含生。或樂往生佗餘佛國修行供養。如是種種異行異心。不可並令俱生極樂。𨿽並得生無盡生者。譬如一切眾生皆有佛性。𨿽當成佛未必盡成。如也盡成眾生界盡。此亦如是。前義不妨。且觀一類樂生西方機緣略盡。菩薩發願如來滅度也。二釋。亦有不令生西方者。如經說言。應度者皆已度訖。又言。化緣旣盡遷神涅槃。以此准知。約有緣說。不據一切眾生總論。𨿽佛廣大心盡眾生界。然其受化惟度有緣。故往生有終盡之機。如來有滅度之日。菩薩致最後往。觀音成補處之位也。故此往生之徒。非徧一切者也。

問曰。旣言淨土無女人。如何鼓音聲王陀羅尼經。說阿彌陀佛其國號曰淸泰。聖王所住其城縱廣十千由旬。於中充滿剎利之種。父名月上轉輪聖王。其母名曰殊勝妙顏。子名月明。奉事弟子名無垢稱。智慧弟子名曰攬光。神足精勤名曰大化。魔王名曰無勝。提婆達多名曰寂意。若無女人如何有母耶。

釋曰。今爲三釋。一釋云。佛有受用身變化身。觀經說者。是受用身。鼓音聲王經說者。是變化身也。又受用身中化分段生死諸位菩薩。現胎生身有父母等。化變易位現化生身便無父母。二釋云。此父母城邑等並是諸功徳法。如維摩經說。智度菩薩母。方便以爲父等。亦以諸功徳作種種人名。說種種法。如文殊師利於覺城東遇善財童子。此覺城東還是功徳名也。此亦如是。以諸功徳爲父母等名也。言國淸泰者。此顯如來最淸淨法界也。性淨曰淸。體寬稱泰。萬徳依止故言國也。其城縱廣十千由旬者。此顯如來大圓鏡智也。其智具含十智。能有十力。因十度成故名十千由旬也。於中充滿剎利種者。剎利種王種也。鏡智之中有於法王恒沙功徳諸法種子。故言充滿剎利種也。父名月上者。此金剛三昧也。夫月以破闇爲能。三昧除惑爲用也。轉輪聖王者。夫金輪王尊諸粟散。金剛諭定勝餘三昧也。殊勝妙顏者。夫一身之中顏面第一。六度之內般若稱尊。般若殊勝爲大師之母也。子名月明者。佛諭於日。光明第一菩薩功徳名之曰子。次稱月明也。奉事弟子名無垢稱者。此顯如來平等性智。常觀鏡智名爲奉事。不與惑俱號無垢稱。智慧弟子名攬光者。此顯如來妙觀察智。一切諸法無不明了。故曰攬光。神足弟子名大化者。此顯如來成所作智。起身語意種種變現。故名神足。此三智也居鏡智之後名弟。從鏡智而生曰子也。魔王名無勝者。此顯如來大悲功徳也。佛以大悲憐愍含識。常在生死拔苦有情。魔樂生死。故曰魔王。此大悲超二乘之悲上。故名無勝也。提婆達多名曰寂意者。煩惱喧動惱亂行人諭於調達。如來觀諸煩惱卽是涅槃。故提婆達多名爲寂也。此乃約諸功徳。以立父母等名。非是淨土之中阿彌陀佛別有胎生父母也。三釋云。如悲華經等說。諸佛成道於淨穢土。所現成道種種不同。或有菩薩。於彼國生修菩薩行。卽於彼國成等正覺。世界不變。名號與劫亦無有異。或有菩薩。於彼國土生。卽於彼國成等正覺。世界不變。名號與劫更別立稱。或有菩薩。於彼國生修菩薩行。卽於彼國成等正覺。當成佛時世界卽變勝前世界。名號與劫悉皆攺轉。如觀音授記經中具說。或有菩薩。於此世界生已。往他世界成等正覺。具如悲華經說。此並菩薩因中發願不同。故有如是差別。又如諸經中。或有菩薩。童子出家成等正覺。或有菩薩。納妻生子。棄捨五欲成等正覺。或有此世界生於中成道。有他世界生他世界成道。如法華經說。如龍女。於此娑婆世界畜生道生。後往南方無垢世界。捨彼女身卽成男子。成等正覺。又花光如來是於胎生。於淨土中成等正覺。故經言。佛爲王子時棄國捨世榮。於最末後身出家成佛道。以此准知。花光佛於他世界受於胎生。於淨土中成等正覺。若非胎生。寧爲王子。棄國捨世榮也。今阿彌陀佛亦爾。於淸泰國受彼胎生。於極樂國成等正覺也。

問曰。如舍利弗大目連等。所得五通不越三千大千世界。如何生彼凡夫。卽能下至見聞神通等。超過百千萬億諸佛世界。以此准知。往生淨土者。皆是大根大行菩薩往生。非是凡夫所能生也。

釋曰。此義不定。不可以穢土聖人所得五通勝於淨土凡夫類也。只如北欝單越定報千年。何妨非想非非想天壽命八萬劫得有中夭之者。豈以天業報長。不許有中夭之壽。淨土亦爾。𨿽是凡夫。以受生業勝。或淨土報彊乘佛本願。或託聖威靈。或資生緣好。或獲大乘妙定。緣此得通。勝此方聖。何所怪也。又五趣中陰將求受生。所得業通超二乘修得神通。何妨淨土眾生得通勝於此聖也。故經說言。聲聞獨覺無漏善根。不如初心始業菩薩有漏善根。

問曰。未知往生西方眾生。爲是分段生死。爲是變易生死。

釋曰。彼土菩薩八地已上一向是於變易生死。七地已還初果已上。或是分段。或是變易。直往三賢及十信等。皆惟分段。然壽命無量無邊阿僧祇劫。三十二相。眞金色身虛無之身無極之體。五通自在微妙難思也。

問曰。淨土之中旣言無苦。未知三苦八苦之中。無何苦也。

釋曰。若依小乘婆娑等說。佛身猶有三苦具足。八苦之中猶有五苦。謂生苦。老苦。病苦。死苦。五取蘊苦。惟無三苦。謂愛別離苦。怨憎會苦。求不得苦。以如來身十五界是有漏。謂五根。五塵。五識。三界通有漏及無漏。謂意界。法界。意識界。以是有漏身故。有生等五苦。然斷貪瞋癡等諸煩惱結。無三苦也。以愛別離苦是愛結。怨憎會苦是恚結。求不得苦是貪結。佛𨿽愍諸釋種爲瑠璃王所誅。而非愛別離苦。調達出血。栴遮繫盂。火坑毒飯眾怨來集。非怨憎會苦也。聚落乞食空鉢而歸。遇飢饉世乞求不得。𨿽屬此事。非求不得苦也。大乘之中。以佛世尊五蘊十二處十八界皆是無漏故。涅槃經云。諸佛所師所謂法也。以法常故諸佛亦常。又言。捨無常色獲得常色。受想行識亦復如是。維摩經言。佛身無漏。諸漏已盡。如是等諸大乘經減言。佛身惟是無漏。三苦八苦惟是有漏。故諸佛身無諸苦也。十地已還凡夫已上有二釋。一釋云。三苦之中有行苦壞苦。八苦之中有一苦。謂五取蘊苦。以十地已還由受有漏變易分段諸報身故。又於行苦。有漏遷流是行苦也。諸有漏樂生時樂。住時樂壞時苦。故有壞苦也。彼無逼迫身心憂苦。惟無苦苦也。初受彼身。𨿽名爲生。非眾苦所依。又無胎藏逼迫。無生苦。命極長遠無量無邊阿僧祇劫。縱令凡夫還入變易生死。究竟成佛無死苦。捨彼命願生穢土。救苦眾生。𨿽死非苦也。以心忻樂願捨報修慈悲故。此五蘊報從惑所生體是有漏。卽五取蘊苦也。淨佛國土四大安穩無病苦。形無衰損。無老苦。勝友恒集無愛別離苦。惡人不生。無怨憎會苦。資緣無乏。無求不得苦。二釋云。極樂世界八苦同前。三苦之中惟有行苦。由受分段變易報故。𨿽有樂受以惟淸淨。常恒相續無有間斷。究竟永證寂滅之樂。𨿽有少息而不生苦。非壞苦也。故彼淨土言無苦也。無苦苦壞苦也。

問曰。旣彼淨土𨿽無苦苦等。而猶有彼行苦等。如何得名爲極樂也。

釋曰。三苦之中惟有一苦。八苦之內亦惟有一苦。旣三中無二。八中闕七。惟𨿽有餘一不名有苦。如涅槃經言。如河少水亦名無水。如食少鹽亦名無鹽。又如毘曇言。大海一渧須彌一塵。不可說言有山海也。今此亦爾。縱有少苦。不妨得名爲極樂也。又逼迫不安。在身在心名爲憂苦。彼土俱無名爲極樂也。

問曰。觀經言。分身化阿彌陀佛化觀世音大勢至。集極樂世界度苦眾生。彼土旣云極樂。卽應無苦眾生。何因乃言集極樂國度苦眾生耶。釋曰。今言度苦眾生者。爲度自土苦眾生。爲度他土苦眾生耶。

問曰。自土旣無苦眾生。云何度自土苦眾生。他土𨿽有苦眾生。應須往彼度苦。何因乃集極樂。遠度他方苦耶。

答。自國眾生𨿽無苦。然有二種生死分段變易有漏有爲行苦之苦。如來同集爲說妙法。令速出離二種生死成就法身。故名度苦。他國眾生或宜身往親自救拔。故分身佛徧滿十方。如此土眾生淨土業成臨命終化佛來迎往彼。或宜歸還遠爲利益。故集本國遙拯沈淪。或言度苦眾生。化佛集自土中化諸菩薩。令興大悲心。捨自土樂。遣生他方行大悲行教化十方有緣眾生。故言集極樂國度苦眾生。如經論言。八地菩薩由多寂證眞如理。不肯出定教化眾生。諸佛摩頂。勸令出定教化眾生。卽其義也。故維摩經言。此土菩薩於諸眾生大悲堅固。又言。是人乃能捨淸淨土。而來樂此多怨害處。

問曰。阿彌陀經言。其國眾生無有眾苦。但受諸樂。未知八識之中幾有識種。而與樂受相應乎。

釋曰。八識之中。七八兩識一類相續。緣境微細難可了知。縱處阿鼻地獄極苦之處。縱生三禪極樂之處。而此兩識惟與捨受相應。乃至佛果大圓鏡智平等性智相應淨識。亦惟恒與捨受相應。以此准知。極樂世界此七八識恒與捨受相應也。餘六轉識與三受相應。謂喜樂捨。在意與喜樂受相應。在五識與樂受相應。捨受通與一切相應。以稱讚淨土經言無有一切身心憂苦。惟有無量淸淨喜樂。是故名爲極樂世界。以此准知。淨土六識之中但無憂苦無妨有捨。以諸喜樂心後。至歇減位多皆與彼捨受相應。又彼捨受體非逼迫。善業所感。故得與彼捨受相應。又彼眾生起未至定及與中間禪第四靜慮已上諸定。如何不許與捨受相應。以此准知。𨿽名極樂亦得與其捨受相應也。若謂不然。彼亦不得與喜相應。以彼土名極樂界故。𨿽土名極樂而得與喜相應。何妨名極樂亦與捨受相應也。

問曰。分段生死大智度論文等。言受蟲身肉身。大品經言。阿鞞跋致菩薩身中無八萬戶蟲。彼旣有分段生死。故須有蟲身也。若有者。阿彌陀經言彼佛國土無三惡趣。復云何有八萬戶蟲。進退相違。如何解釋。

釋曰。淨土眾生𨿽受分段。而無有彼八萬戶蟲。大智度論及大品經。說是蟲身據穢土說。且就穢土。色界諸天𨿽是凡夫。身中尚無八萬戶蟲。及三災起壞劫時末先壞三惡趣。爾時人中所受。於身猶自無有八萬戶蟲。以三惡趣先已壞盡。何況淨土淸淨妙色身。𨿽是分段。而無有是諸蟲身也。

問曰。何故稱讚淨土經說。西方去此世界過百千俱胝那庾多佛土。此卽四遠之中。是於處遠。觀經乃言阿彌陀佛去此不遠。二文相違。請辨其義。

釋曰。案極樂之邦去此世界百千俱胝那庾多佛土。誠爲處遠。今言不遠。自有別義聊陳十釋以會斯文。一佛力不遠。二方便不遠。三應現不遠。四自心不遠。五守護不遠。六有緣不遠。七本願不遠。八來迎不遠。九往生不遠。十不放逸不遠。一佛力者。經言。以佛力故當得見彼。二方便者。經言。有異方便令汝得見。三應現者。經言。阿彌陀佛住立空中。四自心者。經言。是心作佛是心是佛。五守護者。經言。常來至彼行人之所。六有緣者。經言。有緣眾生皆悉得見。七本願者。經言。宿願力故。有憶想者必得成就。八來迎者。經言。與諸化佛來迎行人。九往生者。經言。如彈指頃卽生彼國。十不放逸者。如涅槃經第三十卷云。夫放逸者。𨿽得近佛及佛弟子。猶名爲遠。今但能專心不行放逸。卽名近佛。不名遠也。以具斯十義名不遠也。

問曰。觀經言。是心作佛。是心是佛。諸佛正徧知海從心想生。云何是心卽能作佛也。

釋曰。案惟識之理。心外無別法。萬法萬相皆是自心。故起信論言。心生諸法生。心滅諸法滅。維摩經言。隨其心淨卽佛土淨。又言。心垢故眾生垢。心淨故眾生淨。故知萬法皆心變現。當用此心觀彼佛時。阿彌陀佛爲本性相。眾生觀心緣彼如來。不能心外見佛眞相。當觀心變作影像相。是影像相名曰相分。能觀之心是於見分。見相兩分皆不離於自證分。見分之力能現相分。故名是心作佛也。此相分卽是自證分心。無別有體。故名是心是佛。欲觀如來一切功徳。皆用自心所變影像。故名諸佛正徧知海從心想生也。或由心想修種種行。爲萬徳因名正徧知海從心想生。故賢護經第二初言。菩薩亦爾。一心善思見諸如來。見已卽住。住已問義。解釋歡喜卽能思惟。今此佛者從何所來。而我是身復從何出。觀彼如來竟無來處及以去處。我身亦爾。本無出處。豈有轉還。彼復應作如是思惟。今此三界惟心。是心有佛。何以故。隨彼心念還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心。華嚴亦言。心如工畫師。畫種種五陰。一切世間中無法而不造。如心佛亦爾。如佛眾生然。心佛及眾生此三無差別。心有垢位名曰眾生。心純淨時名曰爲佛。卽其義也。

問曰。觀經言。若見眉間白毫者。八萬四千相自然當見。云何得見無見頂相。

釋曰。有釋者言。此無見頂相旣名無見頂。實不可見。然言見八萬四千相者。此實除無見頂相。但見餘八萬三千九百九十九相。以少從多。總名爲見。其實不見斯一相也。不爾名義遂卽相違。如須彌被焚惟一塵在。大海將竭惟一渧在。不可說言有山海在。此亦如是總觀諸相。皆悉周徧。惟此一相不可觀見。不可說言不觀諸相。有釋言。此相𨿽復不同諸相。多分不見。名無見頂相。佛威神力加被眾生。於觀行中還復得見。然他受用身變化身等。從首至足皆爲物現。令得瞻仰利益有情。他旣不見。卽無利益。何得名爲他受用身。卽應此之一相非他受用。爲顯此相殊勝第一令物尊重。多不得見故。名無見頂相。復爲眾生現斯眾相。令他受用尊重修者。何妨得見。如釋迦佛爲剃除髪上令見頂。彼佛亦然。不可執文以取其義。卽令一切眾生觀見此相。

問曰。如觀經第九觀中。本欲觀阿彌陀佛身相光明。計作觀成。只合觀見阿彌陀佛。何因見阿彌陀佛。乃更得見十方諸佛耶。

釋曰。此有三義。得見十方諸佛。一由諸佛功徳悉皆同等。皆有自利利他化益平等。故觀一佛卽見十方諸佛。故文殊般若說一行三昧云。能於一佛念念相續。卽是念中能見過去未來現在諸佛。何以故。念一佛功徳無量無邊。亦與無量諸佛功徳無二。不思議佛法等無分別。皆乘一如成最正覺。悉具無量功徳辯才。二釋。以見一佛得念佛三昧除障滅罪故。能通見十方佛也。三釋。阿彌陀佛光明徧照十方世界。因光得見十方佛也。般舟三昧經說。跋陀和菩薩請釋迦牟尼佛言。未來眾生云何得見十方諸佛。佛教令念阿彌陀佛。卽見十方一切諸佛。以此佛特與娑婆眾生有緣。先於此佛專心稱念。三昧易成。除障滅罪。光明徧照見十方佛也。

問曰。觀經言。作此觀者生諸佛前。何因觀阿彌陀佛願生西方。只應言生阿彌陀佛前。而乃說言生諸佛前也。

釋曰。此有四釋。一釋言。作此第九眞身觀時。非直見阿彌陀佛。亦見十方一切諸佛。是故非直生極樂國。亦得隨願通生諸佛國。故言生諸佛前。二釋云。𨿽見十方諸佛。然作此觀。本擬往生西方。如何通生諸佛國也。而言諸佛前者。以此觀勝。行者得生西方之時。非直見阿彌陀佛。卽見十方一切諸佛。故言生諸佛前。三釋言。此阿彌陀佛𨿽是一身。國中化佛其數無量。行者初生之時化佛雲集。皆來摩頂。爲其說法。化佛非一。故言生諸佛前。四釋言。阿彌陀佛𨿽現一身。而此一身多佛同變。相𨿽是一。其體實多。以多諸佛於一眾生皆悉有緣。並悉共變。阿彌陀佛同在一處。猶如多盞燈光光各別不相障礙似同一光。佛身亦爾。諸一一佛各變一身。𨿽似一身其實多身。𨿽生一佛前卽名生諸佛前也。

問曰。法華經言。假使滿世間皆如舍利弗。盡思共度量。不能測佛智。斯卽凡夫二乘無能測佛之智。又論文說。地度人度根度諸他心智不得相緣。如何觀經言。若見佛身卽見佛心。佛心者慈悲心是。有經言。獼猴獻蜜亦知佛心。又有經言。大目犍連以他心智觀佛心。念阿難爲侍者。猶如日出東方照於西壁。前經言不能測佛智。後經說能觀佛心。二經旣殊。若爲通釋也。

釋曰。薩婆多部釋此義言。佛有二種心。一曾得心。二未曾得心。佛若起未曾得心。舍利弗等盡思度量不能得知。若起曾得心。乃至獼猴等亦知佛心。解深密經佛自釋言。佛見分心十地菩薩等所不能知。起相分心一切凡夫悉皆知也。今言亦見佛心者。是見相分心也。經言佛心者大慈悲是也。然佛有緣理內證智心。有緣事外觀眾生心。如緣理內證智心。是自證分心。佛佛相知。十地不測。緣事外觀眾生見分心。亦佛佛相知十地不測。緣理及事外觀眾生相分心。如來加被。乃至獼猴亦知佛心也。

釋曰。麁分九品有於二家。細分九品乃有多說。言二家者。一釋。此之九品並是十信菩薩。約住約退。造善造惡。昇降不同分成九品。初三品人是十信不退住本位人。行有淺深。成上三品。中三品人退大乘心發小乘意。退大乘行修小乘業。行有淺深成中三品。下三品人退大乘心起生死心。退大乘行造生死罪。罪有重輕成下三品。二釋言。發大菩提心修行菩薩行。行有淺深成上三品。發小菩提心修行聲聞行。行有淺深成中三品。不發大小二乘心。不修大小二乘行。惟起生死心。惟造生死罪。造罪有重輕。成下三品。此卽麁分九品也。細分九品者。且上品三人諸師取捨有多同異。一師言。上品上生四五六地菩薩。上品中生初二三地菩薩。上品下生地前三十心菩薩。一師言。上品上生十迴向。上品中生十行。上品下生十住。一師言。上品上生地前三十心。上品中生十住末心。上品下生十信初心。一師云。上品上生十行十迴向。上品中生十住。上品下生十信。一師云。上品上生十住初心。上品中生十信後位。上品下生十信初位。一師云。上品上生取十信及十信前能發三心能修三行。悉名上品上生。上品中生。上品下生。惟取十信已前發菩提心修善凡夫。起行淺深以分二品。所以諸師判此三品髙下不同者。以無生法忍經論判位或下或上。仁王般若說。無生法忍在七八九地。諸論之中說。無生法忍在於初地。或在忍位。菩薩本業瓔珞經說。無生法忍在十住位。華嚴經說無生法忍在十信位。占察經說。無生法忍在十信前凡夫位。故諸師各據一位得無生法忍。分上三品髙下不同也。中三品中一師云。中品上生是三果人。中品中生是七方便人。中品下生人是種解脫分善根人。一師云。中品上生忍位人。中品中生頂位人。中品下生暖位人。一師云。中品上生暖頂忍位人。中品中生前三解脫分善根人。中品下生曾種解脫分善根人。一師云。中三品人並是種解脫分善根人。只由持戒得有淺深及不持戒人但行世善。以分三品。不約位地上下分成三品也。下三品人只由遇緣造罪多少輕重不同。分成下三品。無別位地也。無生忍有六位。一聞慧。在十信前。二生勝解。在十信後。三思慧。在十住後。四修慧。在暖後。五證得。在初地。六相續。在八地。此在因中佛果圓滿。

問曰。未知往生皆得不退。何故上品中生言。經七日應時卽於阿耨多羅三藐三菩提得不退轉。

釋曰。此上品中生人。十信五心已前人。十信第六心名不退心。生經七日得彼第六不退之心。故名於菩提得不退轉。初往生時卽名不退者。此約處不退說。此兩經文各據一義。不相違也。

問曰。何因九品往生皆於阿彌陀佛乘其本願。來迎行人生佛國土。惟中品下生不言聖眾來迎。有何意也。

釋曰。准依四十八大誓願。若不來迎不取正覺。又下品三生猶得聖來。准上准下。必應聖迎。然不述者或是翻譯者脫。或是略而不述。有釋。中品三人佛以大慈大悲。臨終之時而來迎接。非是本願故。中品下生者。佛不來迎。非是經文脫也。以四十八弘誓願中說。設我得作佛。十方眾生發菩提心。修諸功徳。至心發願。欲生我國。臨命終時假令不與大眾現其人前者。不取正覺。此願中旣言。發菩提心修諸功徳。不與大眾現其人前者。不取正覺。此發菩提心言。是發無上大菩提心。此中品等三人猶未發無上菩提心。但是修諸功徳願欲生者。𨿽得往生佛不來迎。不違本願。以不發菩提心。非是當於大誓願也。藥師經中。說八菩薩示其道路令生西方。此卽佛不來迎。佛若來迎佛自引去得去西方。何須藥師瑠璃光佛遣八菩薩示其道路也。故知無佛所以佛不來迎者。亦是不違本誓願。以彼人先𨿽修道。以非專心決定故。不是至心發願欲生彼國故。藥師經言而未定者。若是至心發願。卽非不定之人也。又彼經所明之行。當此中品三人。非當本願也。又菩薩處胎經說。眾生作西方業。多分不得生於西方。生於懈慢國中者。此非是專修西方之業至心發願之人。以行業不專發願不至。不當本願。故不來迎。佛若來迎卽是西方淨土業成。豈容佛迎而生懈慢國也。爲無量壽經說。三輩人皆發無上菩提之心悉得佛迎。縱令不見猶當夢見而得往生也。

問曰。何故觀經說下品上生。至心稱佛。滅五十億劫生死之罪。下品中生聞佛功徳。下品下生稱彼佛名。俱滅八十億劫生死之罪。何爲同念一佛。功徳不殊。滅彼罪愆少多有異也。

釋曰。此有二意。一釋言。一念佛功徳齊理應滅罪無別。但以三品罪人惡業有其多少。下品上生罪少。惟有五十億劫之罪。障生西方。下二品人罪漸多。故有八十億劫等罪。爲彼罪有階降。說滅多少不同。非是念佛功徳殊令其滅罪差別。譬如壯士有力能負八斗之米。有人惟有五斗。遣彼壯士持行。非壯者不能多擎。只是米元五斗。此義亦爾。下品上生惟有五十億劫之罪。佛隨彼罪多少。言滅五十億劫。下品中生罪重前品。三十億劫隨其罪障。言滅八十億劫。下品下生其罪最重。故令具足十念稱阿彌陀佛。於念念中滅八十億劫生死之罪。故此三品說滅罪殊。非是念佛功徳有差別也。二釋言。念佛名號𨿽復不殊。由念佛心至誠差別。故令滅罪多少不同。下品上生罪業輕薄。死無惡相。怖心不極。𨿽至誠念佛但能滅彼五十億劫生死之罪。下品中生地獄猛火一時俱至。罪人忙怖念佛至誠。由心徹到滅除八十億劫重罪。問。若然者下品下生忙怖最重。應言念佛更滅多億。何故同前八十億劫。答。行者命終時其气力虛。微盡力至誠。只至於此力有分齊。豈能多耶。以罪旣多障生淨土。令具十念。滅罪方同始得往生淸淨佛土。譬如神劍能斬大木。如其多用力入木卽深。如不多用力斬木便淺。非劍有利鈍。蓋人力之彊弱不同。此亦如是。佛之功徳𨿽復無差別。然其念者至誠有異。故令滅罪多少不同也。

問曰。何因聞十二部經首題名字。只滅千劫重罪。念佛一聲乃滅五十億劫重罪。般若云。聞經不逆。勝供養八百四千萬億那由他諸佛也。

釋曰。彼經供養佛是好時。然供養佛是有相心。供養功徳少。持經是惡時。作無相心。持經功徳多也。今此聞經念佛同是惡時。悉但有相。然與阿彌陀佛宿舊緣熟。惡世稱佛生信極難。佛能弘經。是以稱佛滅罪多彼聞經也。

問曰。下品下生人罪𨿽多下品中生。五逆謗法何因。下品中生但聞佛功徳。卽得往生。下品下生乃須具足十念。稱阿彌陀佛方生淨土耶。

釋曰。有二釋。一言。計五逆等愆。只合六劫受罪。然有九八十億劫罪者。以此人造茲重罪。長養過去諸餘業。皆令有力。能招九八十億劫生死之報。如一念瞋心現前。能燒一切善法。能障百千法門也。此亦如是。造此重罪。能增過去惡業。皆有力勢。能感惡報。障生淨土也。二釋。此五逆罪惟感五劫受苦。然謗法罪經說受苦劫數長遠。如大品經及佛藏經說。謗法人墮此阿鼻地獄。此間劫壞更生他方地獄中。如是展轉經無數劫。故須十聲稱佛滅八十億劫重罪得生淨土也。

問曰。何意往生法門非惟一法。垂終之日偏令念佛。不教餘善。有何義耶。

釋曰。命終之人偏教念佛。以此七義勝。不教餘法。七義者何。一勝。二少。三易。四滅。五緣。六迎。七生。一言勝者。一切凡聖若人若法。無過於佛。最尊勝。二障斷盡。萬徳周圓。自覺覺他覺行窮滿。悲愍眾生。過踰一子。是諸有情大歸依處。爲洲爲渚。是救是歸。故須至誠稱念佛。二少者。諸修善中惟此念佛言辭最少。餘諸法門悉皆多也。臨終之日命在斯頃豈能更修餘多法也。三易者。於諸修行法門之中。惟此念佛最易修習。將終之際百苦纏身。气力衰微。萬事俱捨。勸令念佛猶恐不成。更說餘門。誠難習學。簡斯易法。教彼令修也。四滅者。此專念佛言約易修。一念至誠卽能滅八十億劫生死重愆。永絕娑婆三途苦報也。五緣者。阿彌陀佛曠遠劫已來。共眾生結緣極重。有於供養見聞隨喜同行等緣。乘此宿因一心稱念。尋聲則救永絕五燒也。六迎者。以念佛罪垢滅除。阿彌陀佛乘本誓願。與諸聖眾親自來迎。餘法不然。故須念佛也。七生者。如彼願言乃至十念若不生者不取正覺也。以斯七義勝諸法門。故勸眾生。終時念佛也。

問曰。一念十念阿彌陀佛得生西方。爲是惟用此念佛而得往生。爲更藉餘法門方得生耶。若惟取此念者。未解此念。經𨿽說言卽是具足無上功徳。如何一念卽成無上功徳也。

釋曰。功徳無量。豈要須藉長時多修方成無量也。自有長時多修而是少福。自有少時少修而是多福。其義如何。如金剛般若言。初日分中日分後日分。各各以恒河沙等身命布施。如是無量百千萬億劫以身布施。若復有人聞此經典。信心不逆其福勝彼等。無量百千萬億劫時長也。捨恒河沙等身修多也。一一皆害其命苦多也。𨿽復具有三多。而其福少。若復有人身少也。聞此經典時少也。信心不逆行少也。而得功徳過逾前福。此是上聖校量。非是下凡測度。豈不信也。今此一念念佛卽是具無上功徳。亦是大師眞語。何得懷疑也。又以一念念佛卽過百千萬億劫修道故。成功徳多也。如法華經說。若復有人。受持六十二億恒河沙菩薩名字。復盡形供養飲食衣服臥具醫藥。於意云何是善男子善女人功徳多不無盡意言。甚多。世尊佛言。若有人受持觀世音菩薩名號。乃至一時禮拜供養。是二人福正等無異。若受持六十二億恒河沙菩薩名號。復供養四事。計用時卽已經百千萬億劫。始爾暫時稱觀世音菩薩名號。供養一種。此多時功徳同於少時之福。十輪經說。若人於百大劫。至心念觀世音菩薩等。不如一食頃念地藏菩薩。若百大劫念觀世音菩薩。況前校量。卽當過百千萬億不可說恒河沙菩薩名號供養也。若多劫中念地藏菩薩。不如一聲至心念阿彌陀佛。功徳無量無邊也。如是將佛比地藏菩薩。將地藏菩薩比觀世音菩薩。將觀世音菩薩比餘菩薩六十二億恒河沙等挍量。卽當念佛一聲功徳勝無量阿僧祇恒河沙數菩薩名號供養四事。此卽一念念佛卽過念餘菩薩。一阿僧祇二阿僧祇劫修道。如何念佛而功徳少耶。可須以此校量知多功徳也。

問曰。若以此校量實成無量功徳。深合仰信。歡喜稱念定得往生。而法華經言。若人散亂心入於塔廟中。一稱南無佛皆已成佛道。若一聲稱佛。卽得往生西方。亦一聲念佛卽得成於佛道。若得成者。卽應十方世界無一凡夫。悉能稱佛皆成佛也。若一聲稱佛未得成佛。但是成佛遠因。更須漸漸積功徳具足大悲心。萬行周圓三祇劫滿方成佛果者。此臨終一念十念何必卽得往生。亦須漸漸熏修具足諸波羅蜜方得往生淨土。

釋曰。此不成例。佛無九品差殊。悉須萬徳齊備。必假長時長劫方始道成正覺。法華經爲對聲聞之人。作如此說。但能發無上菩提之心。乃至散亂念佛。終是佛果之因。後能廣修諸度。卽得成等正覺。聲聞縱多修道。不趣無上菩提。爲此不能成無上果也。彼經爲對聲聞會二歸一。故作是說。不例觀經等往生義也。一聲十聲念佛功徳。𨿽得往生淨土。還是凡夫。眾生往生九品不同。許其行有多少。還是凡夫所攝。何妨一念卽生佛土。若無九品差別。爲因皆須一種。必須具修萬行方成十方世雄。故不可爲例也。

釋淨土羣疑論卷第六

釋淨土羣疑論卷第七

西都千福寺大徳懷感撰

問曰。念阿彌陀佛所得功徳無量無邊。上來具引經文。及校量顯勝成。如妙釋信受奉行。然未知。念餘佛名功徳亦無量不。

釋曰。此有二義。一釋云。念一切佛悉得無量功徳。無有差別。以諸如來悉具無邊功徳。悉斷一切人法障。盡功徳圓滿。爲此無有念有勝劣功徳不同。若爾何故如來於諸經中。偏讚念阿彌陀佛功徳無量耶。答。其實功徳悉皆一種。但以淺識凡夫不能徧念。是以如來偏讚一佛之功徳。令其至心攝念。其至心功徳卽多。此是如來密意方便也。猶如受大戒於僧眾中。悉是淸淨堪爲戒師。無有勝劣。隨其受者標心一師以爲和上。發其戒緣卽勝餘者。此亦如是。專心一佛功徳卽多。由心專至也。又有釋云。諸佛如來𨿽復功徳悉皆平等無有勝劣。然以眾生於其佛所久昔已來結緣差別。如攝論惟識等咸云。眾生由法爾力。屬師不同。或多屬一。或一屬多。若屬此佛此佛能度。不屬餘佛餘佛不度。屬此佛者。至心稱念功徳卽多。卽來救拔。其不屬者。念功不多。亦不來救。

問曰。如無量壽經言。小行菩薩及修習少福徳者。皆當得生極樂世界。阿彌陀經言。不可以少善根福徳因緣得生彼國。二經相違如何會釋。

釋曰。各有一意。所據不同。不相違也。無量壽經言少者。言數少也。阿彌陀經言多用也。彼人惟念阿彌陀佛。更不修餘六波羅蜜諸道品法。長時長劫難行苦行。惟有念佛功徳。無餘修道之福。故名少也。此念阿彌陀佛。一聲已上卽是無量無邊殊勝功徳。故名多也。故無量壽經下卷云。十方恒沙諸佛如來。皆共讚歎無量壽佛威神功徳不可思議。諸有眾生。聞其名號。信心歡喜。乃至一念卽得往生。住不退轉。又言。其有得聞彼佛名號。歡喜踊躍乃至一念。當知此人爲得大利。卽是具足無上功徳。稱讚淨土經言。得聞如是無量壽佛無量無邊不可思議功徳名號。以此等經文證知。卽是多功徳也。故約數約用。名少名多。不相違也。如一摩尼珠亦名爲少亦名爲多。言少者。此珠惟一。其量不大。愚人不別將爲少。故輕而不取。亦名爲大。此一寶珠價越三千大千世界。識者所重。故言多也。念佛亦如是。名多名少。據義不同也。

問曰。如上所釋。念阿彌陀佛。以種種義挍量。顯勝功徳甚多。深生信敬。不敢誹謗。然此所得功徳甚多。爲由無所得心作無相。念阿彌陀佛眞實法身。功徳多耶。爲但以有所得心作有相。念報化等身。功徳亦多耶。

釋曰。俱悉多也。法身離相萬徳眞體。能以無所得心。體眞念佛理。然功徳不可思議。如淺學之人。未能作其無相之念。但以有所得心。觀如來淸淨色身殊勝相好恒沙萬徳。至誠稱念亦獲無邊殊勝功徳。如下輩三人。生來造惡垂終稱念彼佛名號。豈能作彼無相念耶。信知有相心念亦獲無邊勝福也。又欲斷二障。必修無相之念。今植彼因亦修有相念佛。又眞佛權佛理事不同。無相有相修因亦別。理無違也。

問曰。若作諸法實相觀。能滅微細罪障。勝於念佛滅麁業者。何不命終之際教觀實相。而乃勸令稱佛名號耶。

釋曰。誠如所責。然以四義不可教其作實相也。一人惡。二法深。三苦逼。四時促。人惡者。此人生來未曾修善。但令念佛猶恐未閑。況能解了諸法實相。法深者。二空眞如法性平等。理致幽遠。卒作難成。不可教也。苦逼者。平生學人常修此觀。苦惱所逼猶作不成。況乎此人生來未曾修習。眾苦纏繞始教令修。理不可也。時促者。平生之日爲其廣說諸法實相。多歲尋思。猶不能曉。況茲少選。方始習。求必定不成。徒唐設教。善知時事名大法師。大聖宜知學必不得。故不教彼令觀實相。深顯佛智善逗物機。以此四緣不教實相也。

問曰。若人一生已來修行三福及十六觀。或臨命終時遇善知識。一聲十聲稱佛名號。罪根消滅。令得往生。此人或時命猶不斷。更經多日方始壽終。爲復更須念佛方生淨土。爲不得念佛亦往生耶。

釋曰。得往生也。但以其人行業已成罪垢消滅。縱延多日亦得往生。然有二種。一者修福之後多日未死。其人更不造重罪。時起諸無記心。此心不能招善惡報。故乘前念佛卽得往生。二者其人念佛之後。或多時不死。更興惡念起不善業。此人多恐不生淨土。經言。一念瞋心障百千法門。又言。瞋恚之害破諸善法。劫功徳賊無過瞋恚。其人𨿽有已前觀行念佛等善。皆爲瞋恚所損。不得往生。況餘罪業障諸善行。如經說言。終時造業最先受報。死若心重者先受。輕重若等先者前受。此人爲後有罪多。恐不得生也。

問曰。如觀佛三昧海經說。佛告阿難。若有眾生。殺父害母。罵辱六親。作是罪者。命終之時銅狗張口。化十八車狀如金車。寶蓋在上。一切火焰化爲玉女。罪人遙見心生歡喜。我欲往中。風刀解時寒急失聲。寧得好火在車上坐。然火自爆。作是念已卽便命終。揮攉之間已坐金車。顧瞻玉女。皆捉鐵斧。斬截其身。又言。復有眾生。犯四重禁。虛食信施。誹謗邪見不識因果。斷學般若。毀十方佛。偸僧祇物。淫妷無道。逼略淨戒諸比丘尼姊妹親戚。不知慚愧。毀辱所親。造眾惡事。此人罪報臨命終時。風刀解身。偃坐不定。如被杖楚撻。其心荒越發癡狂想。見己室宅男女大小。一切皆是不淨之物。屎尿臭處盈流于外。爾時罪人卽作是語。云何此處無好城廓及好山林使吾遊戲。乃處如此不淨物間。作是語已。獄卒羅剎以大鐵叉。擎阿毘地獄及諸刀山。化作寶樹及淸涼池。火焰化作金葉蓮花。諸鐵嘴蟲化爲鳧雁。地獄痛聲如詠歌音。罪人聞已如此好處吾當遊中。念已尋時坐火蓮華。寧知今日蓮華來迎非是此火花也。

釋曰。以四義故知非火車。一以行。二以相。三以語。四以佛。此四義異火花。一以行者。觀佛三昧經說。罪人造罪。犯四重禁。乃至毀辱所親。不生悔過。不遇善友教令念佛。故所見花是地獄相。今此下品等三人。𨿽復生來造罪。終時遇善知識至心念佛。以念佛故滅多劫罪。成勝功徳。感得寶池中花來迎。豈同前花也。二相者。彼經說。風刀解身。偃臥不定。如被楚撻。其心荒越發狂癡想。見己室宅男女大小。一切皆是不淨之物。屎尿臭處盈流于外。今此念佛身心安穩。惡想都滅。惟見聖眾。聞有異香。故不類也。三語者。彼經中說。地獄痛聲如詠歌音。罪人聞已。如此好處吾當遊中。觀經中讚言。善男子汝稱佛名。故諸罪消滅。我來迎汝。彼是詠歌之音。此陳滅罪之語。二音旣別。故不同也。四佛者。彼經一切火焰化爲玉女。罪人遙見心生歡喜。我欲往中。坐金車已顧瞻玉女。皆捉鐵斧斬截其身。觀經言。爾時彼佛卽遣化佛化觀世音化大勢至。至行者前。以此四義准知。蓮花來迎不同觀佛三昧海經說也。

問曰。九品生人行有優劣。聖迎多少花開早晚。珍臺寶華悉有差降。何因上品下生與下品下生。一種金花遂無優劣也。

釋曰。此有三義。一釋云。此非往人花也。此或是佛來迎佛所乘花也。其人障重不感見佛。但見佛座猶不分明。猶如日輪曚曨似觀也。二釋。此人障重不感佛迎。但得金蓮引生淨土。故觀經說住其人前。若是坐花。經何不說坐寶花也。三釋。此是坐花。𨿽同是金華。大小勝劣。莊嚴麁妙自分二品蓮異。何妨亦有差殊也。

問曰。下品中生六劫花開。下品下生十二劫華開。爲取此方日月歲數積以成劫。爲取淨土日月歲數以成劫耶。

釋曰。淨土諸師亦有釋言。取此方日月歲數。積成於劫。何以得知。釋迦如來此方成道。說經爲此娑婆有情。於彼華開之時。令此眾生得解。故知只用此劫。明彼華開也。今釋。不然。用彼方日月歲數。以成於劫。顯彼華開時節分齊。何以得知。此有三義。一例。二教。三理而得知也。例者。如四天王天等六欲諸天壽命長短。皆約彼天日月而說。只如四天王天壽命五百歲。彼天日夜。取此人中五十年。爲四天王天一日一夜。如是日夜三十日爲一月。十二月爲一年。如是彼天壽命五百歲。若取閻浮提日月計。當一萬八千年爲一月。二億一萬六千年爲一年。如是彼天壽命五百歲。算閻浮提年。其數極多也。已上五天命漸漸增。日漸漸長年皆增下天一倍。故知彼天取其年命。還用彼天日夜。以日計月。以月計年。以年計命。故知淨土以日計月。以月計年。以年計劫。不用此方日月劫也。二教者。如上品中生言。此紫金臺如大寶花。經宿卽開。故知花開經宿者。用彼方晝夜。夜卽華合。晝卽華開。斯卽半劫爲晝。爲華開之時。半劫爲夜。爲花合之分。顯彼上品中生之人華開時分。取彼經宿大寶花開之時也。上品中生一宿華開旣然。上品下生一日一夜蓮華乃開。故知還用彼方日夜也。不然者。寧容淨土大寶華開取此之晝日而華開也。若彼大寶華開自取彼方日夜。上品中生華開同彼時節。上品下生一日一夜華開。翻乃同於此方日月。上品中生華開。乃晚上品下生之者。分華遲速義乃乖違。理必不然。故知取彼日月也。日月旣爾。劫亦可知。三由理者。若日月華開乃用彼方日月。若經劫華開乃用此方劫數者。卽中品中生七日華開。若望此方計當七劫。下品中生六劫方開。若望彼方計當六日。寧容中品華開之日遲於下品六劫華開耶。又下品上生經七七日。蓮華方開亦遲下品中生四十二劫也。以此道理進退推徵。故知彼劫不用此方劫也。

問曰。彼旣經劫蓮花方開。爲由有罪障。故華開遲晚。爲由勝功徳。故多劫在彼花中耶。

釋曰。准依下品下生。經十二大劫蓮華方開。觀世音大勢至以大悲音聲。爲其廣說諸法實相除滅罪法。以此准知。彼亦有罪障。由斯罪障故經劫華開。不然者。何因九品行業不同。華開早晚各有差降也。

問曰。若彼有罪障華開遲晚者。何由此業障不感苦報耶。

釋曰。𨿽有罪種。以其前生發菩提心。至心稱念阿彌陀佛諸罪消滅。縱有微細業種。不能爲異熟因牽生苦果。惟以其業種極羸劣。故知念佛功徳損其勢用。又以念佛功徳之力。感得淨土殊勝之身。於彼身上。苦果無由而得現起。又以佛本願力不得現行。但有餘障障其蓮華。不得速啟。故無量壽經云。由疑彼佛不思議智。生彼胎宮。無有眾苦。但五百歲中胎宮掩閉。此亦如是。障花開也。𨿽障花開花中無苦。而此罪種但有障華開力。無招苦報之功。猶如殺生之業等流果中。能障人天長命之報也。

問曰。觀經言。下品下生十聲念佛。於念念中滅八十億劫生死之罪。罪旣滅除。何故華開已後觀世音菩薩爲說實相除滅罪法耶。若有罪可除者。何因不障生淨土。而得往生耶。

釋曰。此有微細障未盡。故經說除也。然罪障微劣念佛善彊。乘佛威神不妨得生淨土。以彼罪人造眾重罪。業勢力能感惡道。受苦無窮。然由念佛功徳善根。消彼重殃感果勢力。不能牽引惡趣受生。然念佛行麁細障猶在。故華開已後遇彼二尊爲說甚深諸法實相。其人方能觀法身佛。境智微細始能除彼微細業障罪種功能。故言爲說諸法實相除滅罪也。

問曰。何故無量壽經上卷四十八弘誓願。云乃至十念皆得往生惟除五逆。壽經下卷卽言乃至一念皆得往生。何因同是一教。前後兩文言一言十。遂有差別。

釋曰。此無別也。文𨿽有異而義本同。願中乃至十念。此卽以少至多。下言乃至一念。斯卽以多至少。參差互舉。本無妨難。法藏比丘以少至多。而發願言。臨終之者。忽遇勝緣方勸稱佛往生淨土。或得稱佛一聲。已從後世。或得稱佛兩口卽就命終。或更得稱三四五六乃至七八及與九十。隨少隨多皆生淨土。然此人生來不造五逆誹謗正法。隨念多少悉得往生。如造五逆。誹謗正法。忽遇勝緣教令念佛。要滿十口始得往生。一聲九聲遂便不往。故言乃至十念。除逆謗人。此乃約數言除。非是畢竟除也。久學讀已解此願言。初學乍披多迷斯旨。乃爲異釋。莫會宗途。大聖釋迦預知後代惑斯聖典浪起推求。故言乃至一念。而願斯教若能多念有重罪者皆生。乃至一念亦生。卽除於逆謗。上下互說顯教分明。欲令未來於教開悟也。

問曰。未知念佛滅八十億劫重罪。得生西方。爲滅種子。爲滅上心。若滅種子。種子滅除要須聖道。見人法空方能滅種。念佛功徳𨿽復無邊。此是聞思等善心。如何同於聖道。能滅種子罪業。若滅上心。罪福兩業不得俱起。起罪業時不得念佛。正念佛時不得造罪。善惡不並。無二上心。如何念佛能滅上心罪也。

釋曰。非滅種子。非滅上心。上心之罪剎那自滅。不須念佛方始滅除。又善惡不俱。念佛之時罪已先滅。或時未起。正造罪時念佛已滅。念佛不可滅其上心罪也。惟滅種子念念相續能感三途惡報功能。若不念佛。此罪種子有勢力。能感當果惡趣之報。由念佛力。令其種子感果功能勢力衰微不能招報。故名罪滅。𨿽有種子在本識中相續而起。無感報勢力。猶如羸瘦病人。𨿽身復有在於床上。無有起動執作功能。罪亦如是。無有勢力能感當來惡趣之報。故名滅也。此滅種子勢力。非滅種子之體。故六種轉依中。名損力益能轉。

問曰。此念佛力能滅種子感果功能。未知此種子力能已滅。後遇惡緣能令此種子。更有勢力能感惡趣報不。

釋曰。有亦不廢。如諸菩薩修諸善法。厭伏對治煩惱種子。勢力衰微不能現起。後還有力能起現行。現行煩惱熏習力故。令煩惱種子轉有勢力。亦如二無心定厭於六識令不現行。出其定已心還能起。惡業亦爾。由念佛等力。令無感報種子功能。後退不修善。更造惡業。亦令舊業更生感果功能相續。若復從此長遇勝緣。惡法漸微。善法漸盛。能入聖道遂體永滅。

問曰。惡業種子旣由念佛。滅除種上感惡趣功能。令不能招三惡趣果。未知念佛等善。能招善趣淨土功能。由造重罪。亦令念佛善業種子感淨土果。其功能滅不。

釋曰。以善翻惡義亦應有。如一念瞋心能障百千法門。如遺教經言。瞋恚之害卽破諸善法。又言。劫功徳賊無過瞋恚。故知惡亦能滅善。非滅善滅善種感果功能。故知又善惡相違更互相滅。如一生修善能感善趣。垂終失念起諸惡業。遂滅生來一切善品。垂此後惡卽落三塗。如有生來具諸不善五逆十惡。無罪不造。臨終念佛具足十聲。滅眾重罪得生淨土。以此准知。觀諸行者至命終日。當須用心勿起惡念喪諸善品。專心念佛往生淨土。經有誠教。可不信哉。

問曰。今學淨土業者。旣行念佛三昧。未知此法定有何教。今諸方道俗多生疑惑。將無聖教僞行佛法。誘引凡愚大增誹謗。請陳至教以除疑网。

釋曰。諸大乘經說此三昧其文極眾。如華嚴經數處皆說念佛三昧。其文極廣。故涅槃經。觀佛三昧海。賢護。般舟三昧。觀經。鼓音聲王。大集月藏分。地藏十輪經。占察經。文殊般若。花首經。大智度論等說。如花首經名一相三昧。文殊般若名一行三昧。觀佛三昧海經名觀佛三昧。賢護經名思惟諸佛現前三昧。花首經言。如是菩薩於如來相及法界相。常如是觀。如是行。不離是緣。是時佛像卽現在前。而爲說法。文殊般若言。隨佛方所。端身正向不取相貌。係心一佛專稱名字。念念無休息。卽是念中能見過去現在未來三世諸佛。何以故。念一佛功徳無量無邊。卽與無量諸佛功徳無二。是名一行三昧。涅槃經言。若人但能至心常修念佛三昧者。十方諸佛恒見此人。如現目前。觀佛三昧海經及賢護經最廣明是念佛三昧。不可具說。勸諸行者。披尋聖教自當得知也。

問曰。念佛三昧修學之者。爲是菩薩行中修道次第。爲非次第而修學耶。

釋曰。此正是菩薩修道次第。何以知然。如華嚴經四十五說。時文殊師利如象王迴。觀善財童子。作如是言。善哉善哉。善男子。乃能發阿耨多羅三藐三菩提心。求善知識。如是等種種讚歎。略爲說法。卽令往覓功徳雲比丘請學菩薩行。其功徳雲比丘。卽教善財念佛三昧。故知第一善知識是文殊師利。觀發菩提之心。第二善知識功徳雲比丘。卽教念佛三昧。如是展轉經百一十城。求善知識。一一善知識皆教一法門。乘一法門。後得一法門。悉是菩薩修學次第。故知發菩提心爲萬行之首。此學念佛三昧爲萬行之次。以此准知。念佛三昧正是初發心菩薩修學次第也。

問曰。此念佛三昧未知。聖凡持戒破戒等爲何人得也。

釋曰。此三昧者。通聖及凡持戒破戒。皆可學也。如華嚴經言。功徳雲比丘此卽是聖人大菩薩。得念佛三昧也。如賢護經言。若有比丘比丘尼優婆塞優婆夷。淸淨持戒具足諸行。以此准知。持戒之人正是合修念佛三昧。斯卽戒根淸淨三昧現在。破戒之人難成三昧。准觀佛三昧海經言。此觀佛三昧是一切眾生犯罪者藥。破戒者護。若破戒之人不得此三昧者。何名護也。又下經言。如來今者。爲未來世五苦眾生犯戒比丘不善惡人五逆誹謗。爲如是等說除罪法。阿難白佛言。佛滅度後此等愚人。無怙無歸依處。佛告阿難。佛滅度後濁惡世中諸眾生等。欲除罪咎。乃至當懃修習觀佛三昧。故知破戒五逆等惡人。悉可學得是三昧也。

問曰。念佛三昧所見之佛。三身之中爲見何身也。

釋曰通論念佛。三身俱念。得無相念佛三昧。念法身佛。得有相念佛三昧。念報化身佛。然准依華嚴經。賢護。般舟。觀佛三昧海。觀經。鼓音聲王。文殊般若等。多明觀佛色身。名念佛三昧。又准賢護經第一卷。念阿彌陀佛。旣得見已。阿彌陀佛爲其廣說諸法實相。謂一切法本來不壞。亦無壞者。以不壞色乃至不壞識等。如是乃至不念彼如來。亦不得彼如來。彼作如是念如來已。如是次第得空三昧。善男子。是名正念諸佛現前三昧也。以此准知。前見阿彌陀佛色身。卽是觀報化色身念佛三昧也。後得空三昧。卽是觀法身念佛三昧也。又卽以此義。諸修觀者。從麁至細。先作色身觀。後作法身觀。修學次第也。

問曰。何因得念佛三昧者。所得境界各各不同。或見淨土不得見佛。或得見佛不見淨土。或見淨土得見佛。或見佛及土。并見種種眾生業相一生已來所造善惡。於念佛三昧中悉皆得見。此所見相爲眞爲僞。復如何見。請陳其教。

釋曰。一切行道之人無簡道俗。所修業行若不依聖教而修學者並非佛弟子。是魔眷屬。何但誑惑百姓。亦是王法罪人。現在生中。卽是爲求名利。僞行佛法。誑誘愚夫。於當來生。墮於十方無間地獄。自損損他。毀滅佛法。如有聖教。依之修學。此卽自利利人。功徳殊勝。此生他生永得解脫也。謹按華嚴經第六十卷。或看第四十五。善財童子於文殊師利所。發菩提心。文殊師利告善財言。善男子。於此南方有一國土。名曰可樂。其國有山。名曰和合。於彼山中有一比丘。名功徳雲。汝詣彼問。云何菩薩行等。善財童子向可樂國。登和合山。見功徳雲比丘。問菩薩行。功徳雲比丘爲說念佛三昧法門。略說二十五種言。得淨心念佛三昧門。得嚴淨剎念佛三昧門。起一切佛剎。無能壞者。得淨業念佛三昧門。見一切諸業。如鏡中像。得圓滿普照念佛三昧門。悉能覩見一切諸佛及其眷屬嚴淨佛剎。今日眾生𨿽言得念佛三昧。以根行淺。未能具足得一切念佛三昧。有得一者。有得二三者。故所見境界寬狹不同。有見種種業相者。此卽是其念佛三昧也。旣有聖教。卽行無虛僞。若有毀呰。便是謗法人。請尋聖教。以除疑惑也。

問曰。念佛三昧所得境界。或見諸佛菩薩無邊聖眾。或見諸佛淨土種種莊嚴。旣有聖教分明。不敢更生疑惑。然今時道俗。或男或女。生年已來未曾聽習。於諸聖教一句不知。復未長時修行佛法。或童男或童女。百事無知。暫入道場至心稱佛。卽言得見諸佛聖眾。事同劇戲。法不應然。寧容念佛三昧。髙僧碩學精勤修習猶恐不成。斯輩幼童無知俗士。並能獲證三昧定耶。將非此法是虛假矣。

釋曰。今時道俗咸生此疑。准教驗時。得何所怪。且如世尊在日及佛滅度後優婆毱多所度弟子。獲得道果。無量億千。或一坐聞經得法眼淨。或因剃髪聖道現前。或得掃忘帚獲阿羅漢果。或七歲沙彌是俱解脫。或以毱打頭證四向果。或避走令聽得須陀洹。事同劇戲。已超三界。斷彼難斷見修二惑。證彼難證四沙門果。豈可不信斯教法哉。皆由宿種解脫分善。過去已曾修習此道。今生暫爾聞法思惟。隨遇少緣卽能得道。按此賢護經言。後五百歲後一百年中。此三昧典以佛神力廣行流布。皆令讀誦如說修行。修行卽是得王三昧也。且入佛法種種根機。如思惟教義假興問答。解漸頓之玄宗演半滿之眞教。卽須聰明智慧詞辯縱橫。非斯上人。難弘妙旨。如也一心不亂。眞心直行無多思慮。一心念佛卽見世尊。不惜身命。俗間士女或是幼童。聞善知識教令念佛。卽便信受。如教專念。不多思惟。心易得定。如多想慮三昧難成。故入道場。名僧大徳廣閑經論。三昧不成。少解經文。速得斯定。自古今大徳習禪之侶。欲學定者。皆令莫聽。良爲思義之徒心多散亂矣。此何怪也。斯何惑哉。然其所見有眞有僞。應善思惟勘符佛教。

問曰。華嚴經言。淨業念佛三昧門。見一切眾生業如鏡中像。未知所見業相。或其人久死諸趣受生。三昧境中仍現斯相。爲實爲假。事眞難解。爲是本質來現境中。爲是自心假變現乎。業者是思。如何得見。其義幽隱。請陳厥旨。

釋曰。三昧境相實難可解。非但此義。諸法亦然。且宿住隨念通緣過去境。如是五蘊當心現前。如是之相爲是何相。故知過去五蘊是本性相。隨念通力緣彼過去。自心變現相分五蘊。忽似彼相而現於前。名所緣緣。此法亦爾。或死生通力緣未來境死此生彼。彼諸五蘊相自心相分。託彼眾生造業起報相續次第。而現在前一無差錯。此等眾生所造諸業。爲彼本性相。爲增上緣。爲所緣緣。令死生智通見如是相。此亦如是。隨自他思業曾所發身語所造善惡串習功能。於三昧中現眾影像。託彼業種。現罪福相。或是如來大悲之力。於三昧中爲現此相。令其修斷。深須仰信。不可致疑。三昧境界諸佛境界業力境界。皆不可思議。非諸凡愚所測量也。

問曰。有得念佛三昧見彼西方淨土勝相。𨿽未身死。已見其身在於淨土。或見往生蓮華相迎。未審。此境爲實爲虛。

釋曰。此非虛也。且如第十二普觀之中。當起自心生於西方。於蓮華中結跏趺坐。作蓮華合想開想。如是等豈是謬耶。此三昧中見身往生。亦復如是。又須達長者。傾布黃金。買祇陀園。奉爲如來。起立精舍。共舍利弗。各執繩頭安置伽藍。建興堂宇。於虛空中。六欲天宮一時相現。時舍利弗。指示須達。須達不解。問舍利弗。聖者答言。此是長者施園功徳所感天宮。當生其處。先現其相。遣長者知。須達白言。我惟一身死受一報。六天並至。遣生何所。舍利弗言。下三天中。福徳劣弱。上二天處。放逸極多。惟兜率天。𨿽多勝樂。心生知足。補處生中。長者可願生彼天處。須達是時。卽依其願。五天宮相。一時並滅。惟兜率宮。湛然而住。故隨所造善惡業緣。當生先熟。臨命終時。多此相現。信知。行因剋果。果相現前。淨土華臺。隨品先現。斯類必爾。何須疑哉。因果相符。深須仰信之。

問曰。得此念佛三昧者。以何得知得此三昧。頗有聖教能證知也。

釋曰。觀經有文也。經言。但當憶想令心眼見。見此事者。卽見十方一切諸佛。以見諸佛故。名念佛三昧。此爲證也。行者平生。𨿽種種修道。今入道場。學此三昧。逐得見佛。若不得三昧。寧容見耶。今旣得見。卽知。得是三昧。故經說言。以見佛故名念佛三昧也。如人患目不見眾色。大醫師善能療眼。乃以金錍抉其眼瞙。示以手指。彼言不見。故知療眼其瞙未除。後更爲抉。復示其指。彼言是指針。師卽知其眼得愈。若無眼者。將何見指。以此見指。驗彼盲眼。得除翳目。眼根淸淨。此亦如是若不得其念佛三昧。如何得見諸佛淨土。及佛淨色身種種眾相也。以此准知。是得念佛三昧也。其人常修此行。三昧不失。常見諸佛種種聖眾。如久不習。馳散五塵。失此三昧。卽不見諸佛菩薩聖眾。以此准知。前所得者是三昧也。多是聞思相應。三昧名非必修慧也。

問曰。修念佛三昧。有何利益獲何勝果。請出聖教勵諸學徒。舉益勸修令成勝業。

釋曰。斯益也無量無邊。備在花嚴賢護經等。廣陳其益。豈茲能述。然略舉三五以相顯示。一見聖眾。二聞正法。三滅重罪。四生淨土。五諸定根本。六當成佛。一見聖眾者。如賢護經第一卷說。善男子善女人。端坐係念。專心想彼阿彌陀佛。如是相好。如是威儀。如是大眾。如是說法。如聞係念。一心相續。次第不亂。或經一日一夜如是。或至七日七夜。必覩阿彌陀如來。若晝時不見。或睡夢中必當見也。二聞正法者。以見阿彌陀佛。世尊爲說甚深妙法。謂一切法。本來不壞。亦無壞者。如不壞色。乃至不壞識等諸陰。聞如是等大乘言教。三滅重罪者。觀佛三昧海經言。此三昧。是一切眾生犯戒者藥。破戒者護。失道者導。盲瞑者眼。愚癡者慧。黑闇者燈。煩惱賊中。是勇猛將。又下經言。如來今者。爲未來世五苦眾生。犯戒比丘。不善惡人。五逆誹謗。行十六種惡律儀者。爲如是等。說除罪法。四生淨土者。華嚴經言。念佛三昧必見佛。命終之後生佛前。見彼臨終勸念佛。又示尊像令瞻敬。又觀經言。行此三昧者。現身得見無量壽佛及二大士。觀音勢至而爲勝友當坐道場。生諸佛家。五諸定根本者。觀佛三昧海經說。諸大三昧始出生處。六當成佛者。賢護經說。彼於當來必得成佛。號曰善覺如來。又賢護菩薩。以一百二十問問世尊。菩薩具足成就何等三昧。而能得彼大功徳聚。如是一百二十問。乃至問。云何當得一剎那時間行卽能徧至一切諸佛前。卽復云何當得住此佛剎徧見一切十方諸佛。聽聞正法供養眾僧。非但未得出世六通。而實未得世間五通。而亦未捨此世界身。亦無生彼諸佛國土。惟住此土。見餘世界諸佛世尊。悉聞諸佛所宣正法。一切聽受。如說修行。譬如今時聖者阿難。於世尊前親聞法已。皆悉受持。佛告賢護。有三昧名曰思惟諸佛現前三昧。若有菩薩。具足修習如是三昧。當得成就如上所問諸功徳等。賢護當知。更有無量無邊勝上功徳。說不可盡。故知。此三昧所獲勝利。卒陳難盡。

問曰。若如此說。得此三昧獲益無窮。今時學者所得三昧。豈得如前諸功徳不。

釋曰。三昧𨿽同。淺深斯異。深卽上窮聖果獲益。如賢護經文一百二十之問。悉皆得斯勝利。故經言。又菩薩修習如是三昧。當得成就如今所問。今諸學者。未得具足修習如是三昧。亦得隨分獲諸勝徳。譬如諸龍皆能興雲致雨。大龍降雨霑滿大千。小龍興雲不周數里。咸滋艸木並潤根莖。廣狹有殊。皆名降澤。三昧亦爾。勝劣差別。並能見佛。俱生佛家矣。

問曰。於此念佛三昧。𨿽未能習學。見他作者。生信隨喜。得何功徳。不信毀謗。獲何罪報。請陳損益。曉諸未聞。

釋曰。今當爲子廣引聖教。備陳信謗所得損益。如賢護經第五卷隨喜功徳品說。隨喜三昧人。譬如有人定壽百歲。身輕勇猛。行駿若風飛。是人生便卽能行一世界。周旋十方。窮極地際。至滿百年。常行不絕。若有善男子善女人。起信敬心。於彼風行壯人所經世界。盛滿珍寶。持用奉獻十方諸佛。其所獲福。𨿽曰極多。然尚不如修此三昧功徳少分。何以故。賢護由彼菩薩摩訶薩修此三昧。具足如上四大隨喜。迴向阿耨多羅三藐三菩提。爲求多聞成正覺故。賢護以是因緣。持此施福。望前隨喜所獲功徳。百分不及一。千分不及一。百千萬分不及一。億百千分不及一。乃至算數譬諭。所不能及。其生信隨喜福旣無邊。不信起謗罪亦無量也。如大品經法華經及佛藏經等。廣說謗法之罪也。

問曰。未知修此三昧之者。皆須嚴飾道場。安置尊像。澡浴淸淨。著新淨衣。日惟一食。不顧形命。專心念佛。此義可然。何因處在闇中。閉諸光隙。勵聲大念。斯何教哉。此見諸徒。咸生疑怪。請陳斯術。有何教哉。

釋曰。稽其聖典。亦無至教。但修行之人。將斯闇室。絕諸視聽。心捨諸緣。初學之儔。約斯注想。易得三昧。不爾難成。凡是世間。欲思難事。未得解了。亂想難成。或掩室獨居。或閉目絕視。因茲恬靜。思事得成此亦如斯。亂心難住。念佛三昧。無由現前。故爲其闇室。行斯三昧。不學之輩。於此生疑。曾修習者。深將爲要。如處堂內。正念佛時。有少隙光。照斯闇室。心便緣此。浪起思惟。如絕斯明。一心不亂。此乃學者所知。非是浪爲斯法。又如調鷹之法。縫目飼氈。令其無所瞻視。損於肥健之力。方始絕彼飛遊往來調伏。將以遊獵。縱任隨人。三昧亦爾。初學之輩。馳心五欲攀緣六塵。若不約斯闇室。無由得成三昧。後學成就。隨處遊行。不簡明闇。常能見佛。詎勞闇室而行念佛也。故觀經言。是人苦逼。不遑念佛。善友教令。可稱阿彌陀佛。如是至心。令聲不絕。豈非苦惱所逼念想難成。令聲不絕至心便得。今此出聲學念佛定。亦復如是。令聲不絕。遂得三昧。見佛聖眾。皎然常在目前。故大集日藏分經言。大念見大佛。小念見小佛。大念者大聲稱佛也。小念者小聲稱佛也。斯卽聖教。有何惑哉。現見卽今諸修學者。惟須勵聲念佛。三昧易成。小聲稱佛。遂多馳散。此乃學者所知。非外人之曉矣。子若不信。請試學爲。無得不修但生疑惑矣。

問曰。經言。五體投地。求哀懺悔。未知懺悔之徒。或多自撲。未知有何聖教。若以五體投地卽爲自撲者。將恐此釋埋未可然。此五體言。何妨只是五輪著地。頭面禮佛也。

釋曰。如觀佛三昧海經第三說。佛於座起。令諸四眾觀佛色身。釋子眾中。五百釋子。見佛色身。猶如灰人。比丘眾中一千人。見佛色身。如赤土人。優婆塞眾中有十六人。見佛色身。如黑象脚。優婆夷眾中二十四人。見佛色身。猶如聚墨。比丘尼眾中。有比丘尼。見佛色身。如白銀色。優婆夷眾中。有優婆夷。見佛色身。如藍染靑色。如是四眾。觀佛色身。所見不同。不得見佛眞金色身。發露悔過。懺悔諸罪。五體投地。如大山崩。自拔頭髪。舉身投地。婉轉自撲。鼻中血出。懺罪消滅。心眼得開。見佛色身。端嚴微妙。如須彌山光顯大海。此豈不是懺悔經文自撲之法。無教輒爲。誠如所責。經言正作。其何怪哉。

釋淨土羣疑論卷第七

