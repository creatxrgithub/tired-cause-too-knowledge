南嶽思大禪師立誓願文

我聞如是。釋迦牟尼佛悲門三昧觀眾生品本起經中說。佛從癸丑年七月七日入胎。至甲寅年四月八日生。至壬申年年十九。二月八日出家。至癸未年年三十。是臘月月八日得成道。至癸酉年年八十。二月十五日方便入涅槃。

正法從甲戌年至癸巳年。足滿五百歲止住。像法從甲午年至癸酉年足滿一千歲止住。末法從甲戌年至癸丑年足滿一萬歲止住。入末法過九千八百年後。月光菩薩出眞丹國說法大度眾生。滿五十二年入涅槃後。首楞嚴經般舟三昧先滅不現。餘經次第滅無量壽經在後得百年住。大度眾生然後滅去至大惡世。我今誓願持令不滅。教化眾生至彌勒佛出。佛從癸酉年入涅槃後。至未來賢劫初。彌勒成佛時有五十六億萬歲。我從末法初始立大誓願。修習苦行。如是過五十六億萬歲。必願具足佛道功徳見彌勒佛。如願中說入道之由莫不行願。早修禪業少習弘經。中間障難事緣非一。略記本源兼發誓願及造金字二部經典。

稽首梵釋四王天龍八部。冥空善神護法大將。慧思自惟。有此神識無始已來。不種無漏善根。是故恒爲愛見所牽。無明覆蔽致令虛妄。生死日增苦輪常轉未曾休息。往來五道橫使六識輪迴六趣。進不值釋迦出世。後復未蒙彌勒三會。居前後眾難之中。又藉往昔微善根力。釋迦末世得善人身。仰承聖教之所宣說。釋迦牟尼說法住世八十餘年。導利眾生化緣旣訖便取滅度。滅度之後正法住世逕五百歲。正法滅已像法住世逕一千歲。像法滅已末法住世逕一萬年。我慧思卽是末法八十二年。太歲在乙未十一月十一日。於大魏國南豫州汝陽郡武津縣生。至年十五出家修道。誦法華經及諸大乘。精進苦行至年二十。見世無常眾生多死。輒自思惟。此身無常苦空無有我人不得自在。生滅敗壞眾苦不息。甚可怖畏。世法如雲有爲難信。其愛著者卽爲煩惱大火所燒。若棄捨者則至無爲涅槃大樂。一切眾生迷失正道永無出心。我爲眾生及爲我身求解脫故。發菩提心立大誓願。欲求如來一切神通。若不自證何能度人。先學已證然後得行。自求道果爲度十方無量眾生。爲斷十方一切眾生諸煩惱故。爲令十方無量眾生。通達一切諸法門故。爲欲成就十方無量一切眾生菩提道故。求無上道爲首楞嚴。徧歷齊國諸大禪師學摩訶衍。恒居林野經行修禪。年三十四時在河南兗州界論義。故遭值諸惡比丘以惡毒藥令慧思食。舉身爛壞五臟亦爛。垂死之間而更得活。初意。欲渡河徧歷諸禪師。中路值此惡毒困藥。厭此言說知其妨道。卽持餘命還歸信州不復渡河。心心專念入深山中。欲去之間是時信州刺史。共諸守令苦苦留停。建立禪齋說摩訶衍義。頻經三年未曾休息。梁州許昌而復來請。又信州刺史復欲送啟。將歸鄴郡慧思意決不欲向北。心欲南行卽便捨眾渡。向淮南山中停住。從年二十至三十八。恒在河南習學大乘。親覲供養諸大禪師。遊行諸州非一處住。是時國勅喚國內一切禪師入臺供養。慧思自量。愚無道徳。不肯隨勅方便捨避。渡淮南入山至年三十九。是末法一百二十年。淮南郢州刺史劉懷寶共遊郢州山中。喚出講摩訶衍義。是時爲義相答。故有諸法師起大瞋怒。有五人惡論師以生金藥置飲食中令慧思食。所有餘殘三人噉之一日卽死。慧思于時身懷極困。得停七日气命垂盡。臨死之際一心合掌向十方佛懺悔。念般若波羅蜜作如是言。不得他心智不應說法。如是念時生金毒藥。卽得消除還更得差。從是已後數遭非一。年至四十是末法一百二十一年。在光州開岳寺。巴子立五百家共光州刺史。請講摩訶衍般若波羅蜜經一徧。至年四十一是末法一百二十二年。在光州境大蘇山中。講摩訶衍義一徧。至年四十二是末法一百二十三年。在光州城西觀邑寺上。又講摩訶衍義一徧。是時多有眾惡論師。競來惱亂生嫉妬心。咸欲殺害毀壞般若波羅蜜義。我於彼時起大悲心念眾惡論師。卽發誓願作如是言。誓造金字摩訶般若及諸大乘。瑠璃寶函奉盛經卷。現無量身於十方國土講說是經。令一切眾惡論師。咸得信心住不退轉。至年四十三是末法一百二十四年。在南定州。刺史請講摩訶衍義一徧。是時多有眾惡論師。競起惡心作大惱亂。復作種種諸惡方便。斷諸檀越不令送食。經五十日惟遣弟子化得以濟身命。于時發願。我爲是等及一切眾生。誓造金字摩訶衍般若波羅蜜一部。以淨瑠璃七寶作函奉盛經卷。眾寶髙座七寶帳蓋珠交露幔。華香瓔珞種種供具。供養般若波羅蜜。然後我當十方六道普現無量色身。不計劫數至成菩提。當爲十方一切眾生。講說般若波羅蜜經。於是中間若作法師如曇無竭。若作求法弟子如薩陀波崙。發願之後眾惡比丘皆悉退散。發此願已卽便教化作如是言。我造金字摩訶般若波羅蜜經。至年四十四是末法一百二十五年。太歲戊寅還於大蘇山光州境內。唱告諸方。我欲奉造金字摩訶般若波羅蜜經。須造經首誰能造者。時有一比丘名曰僧合而忽自來。作如是言。我能造金字般若。旣得經首卽徧教化諸州。刺史及土境人民白黑道俗得諸財寶。持買金色造作經用。從正月十五日教化至十一月十一日。於南光州光城都光城縣齊光寺。方得就手報先心願。奉造金字摩訶般若波羅蜜經一部。并造瑠璃寶函盛之。卽於爾時發大誓願。願此金字摩訶般若波羅蜜經及七寶函。以大願故。一切眾魔諸惡災難不能沮壞。願於當來彌勒世尊出興于世。普爲一切無量眾生。說是般若波羅蜜經時。

以我誓願金字威力當令彌勒莊嚴世界六種震動大眾生疑稽首問佛有何因緣大地震動惟願世尊敷演說之時彌勒佛告諸弟子汝等應當一心合掌諦聽諦信過去有佛號釋迦文出現世間說是般若波羅蜜經廣度眾生彼佛世尊滅度之後正法像法皆已過去遺法住世末法之中是時世惡五濁競興人令短促不滿百年行十惡業共相殺害是時般若波羅蜜經興于世間時有比丘名曰慧思造此摩訶波羅蜜經黃金爲字瑠璃寶函盛此經典發弘誓願我當度脫無量眾生未來賢劫彌勒出世說是摩訶般若經典波羅蜜經我以誓願金經寶函威神力故當令彌勒七寶世界六種震動大眾生疑稽首問佛惟願說此地動因緣時佛世尊告諸大眾汝等當知是彼比丘願力因緣金經寶函今欲出現大眾白佛惟願世尊以神通力令我得見金經寶函佛言汝等應當一心禮過去佛釋迦牟尼亦當一心專念般若波羅蜜經佛說是時大地以復六種震動出大光明普照十方無量世界其香殊妙超過栴檀百千萬倍眾生聞者發菩提心瑠璃寶函現大眾前惟可眼見無能開者時諸大眾踊躍歡喜俱白佛言惟然世尊云何得見般若經文彌勒佛言彼造經者有大誓願汝等應當一心念彼稱其名號自當得見說是語時一切大眾稱我名號南無慧思是時四方從地涌出徧滿虛空身皆金色三十二相無量光明悉是往昔造經之人以佛力故寶函自開出大音聲震動十方一切世界于時金經放大光明無量眾色猶如大雲流滿十方一切世界種種音聲普告眾生復有妙香悅可眾心是時眾生以我願力及覩地動又見光明聞香聲告得未曾有身心悅樂譬如比丘入第三禪卽于是時悉得具足三乘聖道乃至具足一切種智此願不滿不取妙覺又願十方諸佛世尊說此般若波羅蜜處一切皆如彌勒大會若使十方無量諸佛一時說法亦願此經一時皆得普現於前一一瑞相諸佛大會等度眾生一一世尊皆稱釋迦及我名字亦如彌勒大會無量若不爾者不取妙覺又願當來十方國土函及經卷無量名字隨諸國土人量大小人身大處函及經卷文字亦大人身小處函及經卷文字亦小隨其國土眾寶中精人所貴者般若力故函及經卷文字變作上妙珍寶終不常爲瑠璃金字書經之紙爲金剛精不可損壞至於未來不可思議無量劫數十方世界有佛出世說是般若波羅蜜處亦復如是若不爾者不取妙覺願於來世十方國土諸佛世界皆稱釋迦如來名號金經寶函及我名字是故音聲徧至十方一切世界眾生普聞皆得入道若有眾生不入道者種種方便神足變化而調伏之必令得道若不爾者不取妙覺又復發願我今入山懺悔一切障道重罪經行修禪若得成就五通神仙及六神通闇誦如來十二部經并誦三藏一切外書通佛法義作無量身飛行虛空過色究竟至非非想聽采諸天所說法門我亦於彼向諸天說所持佛經還下閻浮爲人廣說復至三途至金剛際說所持法徧滿三千大千世界十方國土亦復如是供養諸佛及化眾生自在變化一時俱行若不爾者不取妙覺上妙栴檀爲髙座眾彩雜色以莊嚴上妙七寶爲帳蓋眾寶莊嚴放光明閻浮檀金爲經字瑠璃水精爲經函敬諸佛法好供養然後說法化眾生無前無後無中間一念心中一時行我今入山爲學此非爲幻惑誑眾生若有惡人障礙我令其現世不吉祥備受種種諸惡報若不攺心自中傷死墮地獄入鑊湯謗法罪報劫數長願令彼發菩提心持戒修善至道場我爲眾生行此願令佛法藏得久住惡人嫉妬橫惱亂妨廢修行不得作若得好人擁護我諸天善神爲佐助令其護法得久住後生淨土得佛道令其修道速成就我無二心發此願願令眾生識果報又復發願十方諸佛自當證知我今爲此摩訶般若妙法蓮華二部金字大乘經故欲於十方廣說法故三業無力不得自在不能十方一時出現調伏身心及化眾生今故入山懺悔修禪學五通仙求無上道願先成就五通神仙然後乃學第六神通受持釋迦十二部經及十方佛所有法藏并諸菩薩所有論藏辯說無礙十方普現供養諸佛於惡世中持釋伽法令不斷絕於十方佛法欲盡處願悉在彼持令不滅誓願此土具足十地種智圓滿成就佛地是故先作長壽仙人藉五通力學菩薩道自非神仙不得久住爲法學仙不貪壽命誓以此身未來賢劫見彌勒佛若不爾者不取妙覺誠心發願願我當來賢劫之初彌勒世尊成佛道已爲大眾說大品經時我以今日發誓願力醜陋之形卑小色陰見彌勒佛以誓願力更立一身色像無比過於人天無量辯才神通變化隨意自在見彌勒佛以此二身一時見佛以誓願力卑小醜身亦能變化具足成就無礙神通諸波羅蜜以造金字誓願之力在彌勒前二身一時普現變化徧滿十方廣說深法摩訶般若六波羅蜜三十七品及神通事度眾生已忽然不現願彌勒佛爲諸大眾說我今身發願因緣若不爾者誓不成佛又復發願我今稽首誠心懺悔從無始劫至于今身多作冤對惱他因緣見他修善爲作障礙壞他善事不自覺知自恃種姓盛年放逸以勢陵他不思道理信邪倒見事外道師於三寶中多作留難久積罪業報在今身是故稽首誠心懺悔十方諸佛一切賢聖梵釋四王天龍八部護法善神冥空幽顯願爲證明除障道罪身心淸淨從今已後所作吉祥無諸障礙願在深山思惟佛道願得甚深諸禪解脫得神通力報諸佛恩誓於此身得不退智若不爾者誓不成佛

又願一切十方國土。若有四眾比丘比丘尼及餘智者。受持讀誦摩訶般若波羅蜜經。若在山林曠野靜處城邑聚落。爲諸大眾敷揚解說。有諸魔眾競來惱亂破壞般若波羅蜜。是人若能一心合掌稱我名字。卽得無量神通。我於爾時亦作化人在彼眾中。現爲眷屬稱彼弟子。降伏眾魔破諸外道。令彼智者大得名稱。我時復爲化作四眾。山林聚落處處皆現爲作衛護。或作大力鬼神王像。或作沙門。或作居士。或作國王大臣宰相。勅令國內治罰一切破戒惡人。若有剛彊不攺心者。或令現入阿鼻地獄。種種逼切必令攺心。還令歸命彼說法者。叩頭求哀爲作弟子乃可放耳。令諸惡事。變爲吉祥。若不爾者不取妙覺。我從發心所有福業盡施眾生。至於當來彌勒世尊出世之時。具足十地入無垢位。於授記人中最爲第一。於未來世過算數劫得成佛道時。不可思議三千大千世界爲一佛土。超殊十方嚴淨世界。過此之外所有穢土。以我願力令諸眾生𨿽一處住所見各異。調伏惡人發菩提心。卽發心已見諸穢惡悉皆當淨。七寶華果應時具足。無有四時差別之異。所住國土天人之類同一金色。三十二相八十種好。具六神通與佛無異。除佛智慧無能知者。若不爾者不取妙覺。

設我得佛。十方眾生皆悉發願來生我國。一切具足普賢之道。隨其本願修短自在。色身相好智慧神通。教化眾生等無差別。飲食衣服應念化現不須造作。若不爾者不取妙覺。

設我得佛。十方眾生聞我名字。持戒精進修行六度。受持我願稱我名字。願見我身修行七日至三七日。卽得見我一切善願具足。若不爾者不取妙覺。

設我得佛。十方世界若有眾生。具五逆罪應墮地獄。臨命終時值善知識教稱我名。罪人聞已。合掌稱名聲聲不絕。經十念頃。命欲終時。卽得見我。迎其精神來生我國爲說大乘。是人聞法得無生忍永不退轉。若不爾者不取妙覺。

設我得佛。世界淸淨無三惡道亦無女人。一切眾生皆悉化生。三十二相飛行自在。光明普照無有日月。七寶國土無諸穢惡。若不爾者不取妙覺。

若有眾生在大地獄。聞我名字卽得解脫。若不爾者不取妙覺。

若有眾生墮餓鬼中。百千萬劫乃至不聞飲食之名。恒爲熾然饑火所燒。受大苦惱。聞我名字卽得飽滿。得正念力捨餓鬼身生人天中。發菩提心至不退轉。若不爾者不取妙覺。

若有眾生以惡業故。墮畜生中受種種苦。聞我名字眾苦永滅。卽得人天端正之身。卽聞正法具足聖道。若不爾者不取妙覺。

若有眾生牢獄繫閉鞭撻楚毒。稱我名字發菩提心。而得解脫瘡瘢亦滅。因是發心住不退轉。若不爾者不取妙覺。

若有眾生橫被繫縛遇大禍對。若有罪若無罪。臨當刑戮稱我名字。彼所執刀杖杻械枷鎖。皆悉摧碎卽得解脫。發菩提心住不退轉。若不爾者不取妙覺。

一切十方無量眾生。百千病苦及以業障諸根不具。稱我名字執持不忘。正念思惟病苦消滅。諸根具足卽得平復。若不爾者不取妙覺。

若有比丘在山林中。讀誦般若及諸大乘。修學禪定及神通力。宿罪障故修不能得。於日夜中應各三時。稱十方佛持我名字。是人心願種種所求卽得具足。若不爾者不取妙覺。

若我得佛。十方世界六道眾生聞我名字。卽發無上菩提之心住不退轉。若不爾者不取妙覺。

若得佛時。無量光明常照一切。若諸四眾求佛道者。聞我名字修行我願。應時卽得十地具足入如來慧。若不爾者不取妙覺。

若我得佛十方世界一切諸佛皆共稱揚。說我本願及佛功徳。眾生聞者卽得受記。此願不滿不取妙覺。

我未來世得成佛時。爲大眾說般若波羅蜜。十方世界六種震動。金經寶函於前涌現。爲大眾演說本願因緣。如諸佛會等無有異。若不爾者不取妙覺。

如我所發上來諸願求佛道故。不計劫數勤修方便。學習種種微妙法門。爲眾生故起大悲心常無懈倦。功徳智慧皆悉滿足。如上諸願必剋不虛。若不爾者不取妙覺。

誓於此生得大仙報獲六神通。種種變化十方六道。普現色身一時說法。眾生聞者得不退轉速成菩提。若不爾者不取妙覺。

從此願後金經文字瑠璃寶函。爲說般若七寶帳蓋金銀鈴网敷座寶物。及諸一切供養之具。若有惡人來欲偸劫此諸寶物。令此惡心時心痛悶絕。或復顚狂亂語自說其罪。手觸此物手卽碎折。惡眼視者兩眼盲瞎。惡言毀謗卽令惡人口啞無舌。若惡心來欲作惱亂作諸障礙。兩脚雙折。或復病癩。或復生入阿鼻地獄。發大惡聲交徹四方。令諸惡人皆見此事。令法久住護正法故。化眾生故。發如是願。我無惡心亦無嫉妬。十方賢聖自當證知。欲重宣願意。而說偈言。

願得身心證般若波羅蜜具足無量義廣爲眾生說願得身心證般若波羅蜜未來賢劫初得見彌勒佛於受記人中名號最第一具足諸禪定神通波羅蜜願我從此生修一切苦行爲求佛道故不顧於身命過五十億萬如是世數中爲道修苦行復過六億萬爾乃至賢劫得見彌勒佛具一切種智受記最第一決誓後賢劫具六波羅蜜自在神通力等齊十方佛誓在賢劫初說法度眾生以此誓願力轉無上法輪住壽無量劫常住不涅槃應化徧十方忍苦爲眾生世界甚淸淨眾生皆化生又無三惡道亦無諸女人天人同一類相好如世尊悉具如意通智慧亦同然生卽能飛行亦具足諸禪等齊佛菩薩無二乘聲聞十方世界中諸不淨穢土三障惡眾生不聞三寶名以大誓願力慈悲等化之轉穢爲淨土眾生亦齊平天人等無差飛行放光明女悉變爲男斷三惡道名十方大地獄我悉於中行教化諸罪人悉令生人天應時齊菩薩不作二乘人畜生及餓鬼轉報亦同然十方世界中若有一國土眾生不如此誓不成正覺十方世界中若有惡國土眾生皆邪見剛彊無善心我以誓願力神通摧伏之種種苦逼切必令歸三寶或先同其事方便引導之旣悅可其心轉令入佛道十方世界中剛彊惡眾生三途及八難悉聞我名字柔化及苦切必令入佛道或先隨其意後令斷煩惱十方世界中若有刀兵劫國國相殺害人民皆饑饉或現作猛將降伏使安和五穀悉豐熟萬民心安寧或復方便化作天龍神鬼方便治惡王及其惡人民徧歷惡國土隨我本願行降伏一闡提悉發菩薩心十方世界中淨土諸如來悉在大眾中稱歎我名號彼諸佛世尊我悉到其所供養及奉侍無前後中間於一念心中現一切色身持一切供養供養諸世尊受持佛法藏及以化眾生供養諸菩薩亦供養聲聞以此方便力願速成菩提未來賢劫初見彌勒世尊誓願賢劫中具三十七品獲大神通力在賢劫數中我從初發心乃至得菩提於其兩中間爲道學苦行捨名聞利養捨一切眷屬悉常在深山懺悔障道罪若得神通力報十方佛恩願持釋迦法常住不滅盡至彌勒出世化眾生不絕誓於此生作長壽五通仙修習諸禪定學第六神通具足諸法門成就等覺地妙覺常湛然以此度眾生諸佛無優劣但隨本願行隨諸佛方便示現種種名

我今入山修習苦行。懺悔破戒障道重罪。今身及先身是罪悉懺悔。爲護法故求長壽命。不願生天及餘趣。願諸賢聖佐助我。得好芝艸及神丹。療治眾病除饑渴。常得經行修諸禪。願得深山寂靜處。足神丹藥修此願。藉外丹力修內丹。欲安眾生先自安。己身有縛能解他縛。無有是處。

以此求道誓願力作長壽仙見彌勒不貪身命發此願旣是凡夫未得道脫恐捨命生異路輪迴六趣妨修道諸法性相𨿽空寂善惡行業必有報誓願入山學神仙得長命力求佛道若得此願入龍宮受持七佛世尊經過去未來今諸佛所有經藏我悉持一切十方世界中若有佛法欲滅處我願持讀令不滅爲彼國土人廣說十方世界惡比丘及以邪見惡俗人見行法者競惱亂我當作助摧伏之令說法者得安隱降伏惡人化眾生稽首十方現在佛菩薩緣覺及聲聞梵王帝釋四天王護法大將及金剛五通神仙及地神六齋使者及冥官一切護法諸善神我今懺悔障道罪願爲證明除癡愆爲求道故早成仙宣暢廣說釋迦法不計劫數報佛恩爲護正法發此願故造金字般若經爲護眾生及己身復造金字法華經爲大乘故入深山願速成就大仙人壽命長遠具神通供養十方諸世尊未來賢劫彌勒佛爲大眾說般若經以我誓願神通力金經寶函現其前從地涌出住空中大地震動放光明徧照十方諸世界種種妙音告眾生稱揚讚歎釋迦法三途八難悉解脫彌勒會前現此事十方佛前亦復然願諸世尊說我願以此因緣度眾生發大誓願修此行願速成就大仙人爲護正法求此願願佛哀愍令速成諸佛世尊同證知梵釋四王爲證明日月參辰及星宿金剛大士及神仙五嶽四海及名山諸大聖王亦證明願以慈悲擁護我令此誓願速得成

應常念本願捨諸有爲事。名聞及利養乃至惡弟子內外悉應捨。專求四如意八種自在我五眼及種智。爲佛一切智當發大精進。具足神通力可化眾生耳。當念十方佛海慧諸大士。世間所有道俗殷勤請講供養者。乃至彊勸請令講經者。此等道俗皆非善知識是惡知識耳。何以故。皆是惡魔所使。初卽假作殷勤似有好心。後卽斗生忿怒。善惡二魔俱非好事。從今已後不應信此。所有學士亦復如是。皆不可信。如怨詐親。苦哉苦哉。不可思議諸王剎利處皆亦復如是。擇擇擇擇。

南嶽思大禪師立誓願文

