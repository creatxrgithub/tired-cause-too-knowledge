天台智者大師齋忌禮讚由序

宋天竺寺慈雲大師遵式述

大師遠忌。追慕修齋。皆闕其修禮之法。今著數偈。略用伸仰。夫內心寂照功成入位。外則神通說法。應乎羣緣故。生化始終。凡十二偈。實統智定之用耳。𨿽於別傳。少有不次。蓋別樹一場次第之意。初二偈三昧降魔。次說法華。又次說止觀淨名涅槃放生施戒。皆如次也。沒後靈感一偈難盡芳猷。他方之身請護遺教。洎五悔合十七偈。觀者無嫌辭近理寡。聊備其以時追想之誠耳。或略可濟用稱唱之時。宜須鄭重。必希感召。永蔭教門。目爲智者齋忌禮讚文云爾。

天台智者大師齋忌禮讚文

稽首天台教主佛隴禪師。般若之神鑑。無邊解脫之光臨。莫盡聲揚虛谷響答。何疑機扣眞慈。應來不忒。竊以。眞如淸淨。本無色像之端。法界含容。遂有往來之狀。垂形萬有。混迹羣方。誰知證妙位髙。秖仰池深華大。蘊堯舜二君之奇相。作陳隋兩國之尊師。說法圓融。降魔自在。智定之巍巍若是。慈悲之靄靄難量。經云。著如來衣。入如來室。坐則如來所坐。行則如來所行。爲如來手摩。以如來肩荷。應以如來供養。而供養之。功徳不可稱量。讚歎略難窮盡。今則伏值鶴林追遠。敢言黍稷非馨。聊薦精誠。仰惟昭鑑﹝初時唱已。便請若餘時但除請。直唱此語已。便陳意禮讚﹞。

法界圓融象無所象。眞如淸淨化無所化。𨿽象無所象。無所而不象。化無所化。無所而不化。燦燦現二王之相。雄雄爲兩國之師。化緣謝南岳之言。道譽重東林之價﹝舊本又云。法門功徳難可稱揚。今則伏值遠忌之晨。略展薦羞之禮。具有疏詞。仰對宣白﹞。

一心頂禮大蘇山內修法華三昧時身天台智者。

遊心法界諸心寂如日依空不住空三千實相頓圓明八萬塵勞等眞淨靈山妙會依依見寶塔全身了了觀不是親逢南岳師人誰識此深禪相

一心頂禮華頂峯上降伏天魔眾時身天台智者。

孤禪片石心彌淨寒擁深雲夜未央忽震千雷動地來潛窺百怪掀天至始覺鬼神纔散滅還爲父母更綢繆彊軟消摩寂照功神僧出現親稱讚

一心頂禮瓦官精舍開法華妙義時身天台智者。

鷲峯極唱經稱妙四十餘年祕不談家業須逢嫡子傳髻珠不是隨勳得權實巍巍惟佛了本迹汪汪補處疑智者當時親得聞瓦官重更分明說

一心頂禮玉泉寶閣說摩訶止觀時身天台智者。

九旬慈霔開圓行十法融談立妙乘寶車髙廣具莊嚴白牛肥壯行平正安御四緣遊直道能過十境到涼池乘壞驢車滿世間稽首天台誓依怙

一心頂禮太極殿上講仁王般若時身天台智者。

百座似星環北極四依如月出東溟八辯洋洋萬國安雙空蕩蕩千災散玉指競鳴金殿響牛香重發獸爐騰稽首巍巍五忍身堪消萬乘殷勤禮

一心頂禮陳隋兩國授二宮頓戒時身天台智者。

玉珮鏘鏘圍法座金爐靄靄對人師拜手咸求服戒纓傾眸不捨瞻慈相五徳精明如滿月二嚴深廣類滄溟人中師子法中龍隋主從茲稱智者

一心頂禮佛隴道樹解淨名禪講時身天台智者。

行道霜林香徑淨冥心月樹石房寒明淨功夫只自知幽深境界何人到秉筆或因隋帝命開經時感梵僧來我等當時恨不逢歸命天台禪智海

一心頂禮靈石海岸開涅槃萬句時身天台智者。

海山一點秋光裏金閣危層翠障間萬句圓開解脫門千徒競擁慈悲室經案夜分江墅月講鐘寒徹水村家三徳彌資三觀明無人共飽醍醐味

一心頂禮放生池上講金光流水時身天台智者。

方舟泛泛淸江上法語﹝日﹡勞﹞﹝日﹡勞﹞碧浪心兩岸香飄野老隨中流磬發金鱗躍計詡獄中曾赴難修禪堂上解酬恩而今依舊﹝竺﹣二﹢﹝一／﹝尸﹫邑﹞梁多慈眼他方應憫見

一心頂禮石城金剎現雙林善寂時身天台智者。

化緣火滅機薪盡端坐冥冥石像前諸子號咷竟不還羣生盲瞑誰開導星河慘淡金波缺雲谷颼飀鶴樹低百金妙藥寄章安猶恨無人付禪慧

加趺宛似安禪貌閉塔猶同揜定房初夜流光徹遠林有時彈指聞深院年年紫詔離金闕歲歲皇華啟石門最後開封失舊身不知前往何方去

慈心天眼應遙見六十餘州舊結緣旣將種子播良田須爲萌芽作甘雨父去謾留身後藥親離空繫醉中珠神州佛隴願重遊速使羣生開佛慧

至心懺悔。我及十方法界一切眾生。自無明無始時來。順有識有流結使。動身口意。隨貪瞋癡。造七遮五逆之愆。犯十重四夷之戒。毀謗三乘正教。平陵五種法師。行四邪五邪坐無慚無愧。指三塗如園觀。具八苦爲莊嚴。生生向邪見家生。世世出空無佛世。何緣今日偶得人身。效雪嶺出家。值天台遺教。但恨昏雲久覆。見网交纏。千如權實法門。濫稱染指十法成乘妙觀。未始經心。空有臨池羨魚。不解歸家結网。癡猿未鎖。五塵之林裏長飛。渴鹿當陽。六欲之澤中永騖。故使身圍法座。心繞塵緣。八音之徒震雷霆。四辯之謾陳乳色。加以謔談聖典。侮慢教文。寧思法佛全身。豈念雪山半偈。現招愚暗。來報邪癡。謗人慢法之愆。萬劫千山之障。如斯罪惡無量無邊。對三寶披陳。向四依發露。斷相續念。捨覆藏心。願普承懺悔光明。眾罪等虛空淸淨懺悔已一心歸命普禮。

一念一時咸勸請十方剎海劫如來普爲眾生轉法輪莫便涅槃歸寂滅三乘賢聖諸知識一切慈悲住世間但作眾生利樂緣我皆勸請身心禮

虛空法界微塵數諸佛從初發道心修行劫海得菩提乃至涅槃分舍利三乘賢聖無生業十善凡夫有漏因乃至低頭小善根我皆頂戴生歡喜

從初乃至於隨喜三業修行眾善根迴入虛空實際中等同利樂羣生界所修福智皆和合所成身土悉莊嚴最後微塵眾道場普共眾生成正覺

願我常隨諸佛學微塵剎海劫修行析骨書經等妙髙亡軀爲法周沙界宣揚諸佛圓常教開示眾生解脫門𨿽然究竟佛菩提不捨普賢菩薩行

願我盡生無別念天台妙教獨相隨聲香浩浩罷搖情名利汪汪休奪志展卷研幾雲屋夜冥心索隱雪房時諸祖傳弘誓海深願常冥助令開悟

天台智者大師齋忌禮讚文

