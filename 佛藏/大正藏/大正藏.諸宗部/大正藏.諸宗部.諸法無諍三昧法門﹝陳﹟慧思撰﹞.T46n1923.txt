諸法無諍三昧法門卷上

陳南嶽思大禪師撰

如萬行中說。從初發心至成佛道。一身一心一智慧。欲爲教化眾生故。萬行名字差別異。夫欲學一切佛法。先持淨戒勤禪定。得一切佛法諸三昧門。百八三昧。五百陀羅尼。及諸解脫。大慈大悲。一切種智。五眼。六神通。三明。八解脫。十力。四無畏。十八不共法。三十二相。八十種好。六波羅蜜。三十七品。四弘大誓願。四無量心。如意神通。四攝法。如是無量佛法功徳。一切皆從禪生。何以故。三世十方無量諸佛。若欲說法度眾生時。先入禪定。以十力道種智。觀察眾生根性差別。知其對治。得道因緣。以法眼觀察竟。以一切種智。說法度眾生。一切種智者。名爲佛眼。亦名現一切色身三昧。亦名普現色身三昧。上作一切佛身。諸菩薩身。辟支佛身。阿羅漢身。諸天王身。轉輪聖帝諸小王身。下作三塗六趣眾生之身。如是一切佛身。一切眾生身。一念心中一時行。無前無後。亦無中間。一時說法度眾生。皆是禪波羅蜜功徳所成。是故佛言。若不坐禪。平地顚墜。若欲斷煩惱。先以定動。然後智拔。定名奢摩他。智慧名毘婆舍那。定有無量。總說三種。下定名欲界定。中定名色界定。上定名無色界定。復次下定是聲聞定。總攬三界。中定是辟支佛定。上定是如來定。及諸菩薩定。智有無量說有三。一者道智。二者道種智。三者一切種智。慧亦有三。一者道慧。二者道種慧。三者一切種慧。復次分別說有十一智。何者是耶。法智。世智。他心智。宿命智。苦智。集智。滅智。道智。盡智。無生智。如實智。復次盡智無生智。分別則有十八種智。盡智有九。無生智有九。是名十八智。亦得名爲十八心。三乘聖人共在四禪諸智慧中。問如實道如實智者。於一切法總相別相。如實能知故。名如實智。是諸智慧。卽是一切智。亦名無智。何以故。如先尼梵志問佛。經中說。先尼梵志白佛言。世尊。如來一切智慧。從何處得。佛答先尼。無有得處。先尼復問。云何智慧無有得處佛復答言。非內觀中得是智慧。非外觀中得是智慧。非內外觀中得是智慧。亦非不觀得是智慧。是故智慧無有得處。故名無智。如奇特品說。一字入四十二字。四十二字還入一字。亦不見一字。惟佛與佛善知字法。善知無字法。爲無字法故說於字法。不爲字法故說於字法。是故四十二字。卽是無字。復次欲坐禪時。應先觀身本。身本者如來藏也。亦名自性淸淨心。是名眞實心。不在內。不在外。不在中間。不斷不常。亦非中道。無名無字。無相貌。無自無他。無生無滅。無來無去。無住處。無愚無智。無縛無解。生死涅槃。無一二。無前無後。無中間。從昔已來無名字。如是觀察眞身竟。次觀身身。復觀心身。身身者從妄念心生。隨業受報。天人諸趣。實無去來。妄見生滅。此事難知。當譬諭說。身本及眞心。譬如虛空月。無初無後。無圓滿。無出無沒無去來。眾生妄見謂生滅。大海江河及陂池。溪潭渠浴及泉源。普現眾影似眞月。身身心心如月影。觀身然欲甚相似。身本眞僞亦如是。月在虛空無來去。凡夫妄見在眾水。𨿽無去來無生滅。與空中月甚相似。𨿽現六趣眾色像。如來藏身未曾異。譬如幻師著獸皮飛禽走獸種種像。貴賤男女差別異。端正醜陋及老少。世間種種可笑事。幻師𨿽作種種變。本丈夫形未曾異。凡夫𨿽受六趣色。如來藏色不變異。身本及眞心。譬如幻師睡身心無思覺寂然不變易。身身及心數。如幻師遊戲故示六趣形種種可笑事。身身眾生體。難解譬諭說。如此法性無涅槃。亦無有生死。譬如眠熟時。夢見種種事。心體尚空無。何況有夢事。覺𨿽了了憶。實無有於此凡夫顚倒識。譬諭亦如是。禪定智慧能覺了。餘散心智不能解非。但凡夫如夢幻。月影現水種種事。復次諸佛菩薩聖皆爾。從初發心至佛果。持戒禪定種種事甚深定心不變易。智慧神通幻化異。法身不動。如空月普現色身作佛事。𨿽無去來無生滅。亦如月影現眾水。何以故。如經論中說。欲學一切智定。必修諸善心。若在定能知世間生滅法相。亦知出世三乘聖道。制心禪智。無事不辦。欲求佛道持淨戒。專修禪觀。得神通能降天魔。破外道。能度眾生斷煩惱。問曰。般若經中佛自說言。欲學聲聞。當學般若。欲學緣覺當學般若。欲學菩薩。當學般若。復次有六波羅蜜。般若爲前導。亦是三世諸佛母。汝今云何。偏讚禪不讚五波羅蜜。復次如經中說。五度如盲。般若如眼。汝今云何。偏讚度不讚明眼。誰能信者願廣解說。除我等疑惑。答曰。諦聽善思念之。吾當爲汝決定說。

三乘般若同一觀隨證淺深差別異如大海水無增減隨取者器大小異聲聞緣覺及菩薩如來智慧亦如是十二因緣四種智下智聲聞中緣覺巧慧上智名菩薩如來頓覺上上智以無名法化眾生方便假名差別異三乘智慧不能知惟佛世尊獨知耳如大集經雜四諦三乘法行同一義陳如稽首白世尊十方菩薩大眾集云何名法行比丘願佛演說法行義爾時佛告憍陳如至心諦聽今當說若求法行諸比丘誦如來十二部經謂修多羅及毘曇優婆提舍及毘尼樂爲四眾敷暢說是樂誦說非法行若更復有諸比丘誦如來十二部經能廣演說思惟義是樂思惟無法行若復次有諸比丘更讀誦十二部經演說思惟觀其義是名樂觀無法行夫法行者三乘同一觀我今當說者有比丘能觀身心心不貪著一切相謙虛下意不生慢不以愛水洗業田不於中種識種子滅覺觀法境界息永離煩惱心寂靜比丘如是觀身心佛說是人眞法行如是比丘卽能得聲聞緣覺佛菩提法行比丘觀三事觀身觀受及觀心比丘觀察三念已一心四禪十八智復次大智論中說聲聞緣覺及諸佛四禪二九十八智同共證道明闇異共觀四諦十二緣隨機感悟種種異聲聞四諦十六心辟支獨覺無漏智菩薩亦解二乘法獲得無礙十六諦如諸天共寶器食飯色黑白各有異四諦譬諭如鐙品定如淨油智如炷禪慧如大放光明照物無二是般若鐙明本無差別照覩者眼目明暗異禪定道品及六度般若一法無有二覺道神通從禪發隨機化俗差別異

問曰。佛何經中說般若諸慧皆從禪定生。答曰。如禪定論中說。三乘一切智慧皆從禪生。般若論中。亦有此語。般若從禪生。汝無所知。不解佛語。而生疑惑。作是狂難。汝何不見。十方諸佛。若欲說法度眾生時。先入禪定。以神通力。能令大地十方世界。六種震動。三變土田。轉穢爲淨。或至七變。能令一切未曾有事。悉具出現。悅可眾心。放大光明。普照十方。他方菩薩。悉來集會。復以五眼觀其性欲。然後說法。復次般若波羅蜜光明釋論中說。有人疑問佛。佛是一切智人。智慧自在。卽應說法。何故先入禪定。然後說法。如不知相。論主答曰。言如來一切智慧。及大光明。大神通力。皆在禪定中得。佛今欲說摩訶般若大智慧法。先入禪定。現大神通。放大光明。徧照一切十方眾生。報禪定恩故。然後說法。爲破外道執。外道六師。常作是言。我是等智慧。於一切常用常說。不須入禪定。佛爲降伏如是邪見諸外道輩。先入禪定。然後說法。復次如勝定經中所說。若復有人。不須禪定。身不證法。散心讀誦十二部經。卷卷側滿。十方世界皆闇誦通利。復大精進。恒河沙劫。講說是經。不如一念思惟入定。何以故。但使發心欲坐禪者。𨿽未得禪定。已勝十方一切論師。何況得禪定。說是語時。五百論師來詣佛所。俱白佛言。我等多聞。總持十二部經。及韋陀論五部。毘尼講說無礙。十六大國。敬我如佛世尊。何故不讚我等多聞智慧。獨讚禪定。佛告諸論師。汝等心亂。假使多聞何所益也。汝欲與禪定角力。如盲眼人欲覩眾色。如無手足欲抱須彌山王。如折翅鳥欲飛騰虛空。如蚊子翅欲遮日月光。如無船舫人欲度大海。皆無是處。汝等論師。亦復如是。欲角量禪定。無有是處。復次毘婆沙中說。若有比丘。不肯坐禪。身不證法。散心讀誦。講說文字。辨說爲能。不知詐言知。不解詐言解。不自覺知。髙心輕慢坐禪之人。如是論師。死入地獄。吞熱鐵丸。出爲飛鳥。猪羊畜獸。雞狗野干。狐狼等身。若復有人。不近善知識。𨿽復坐禪獲得四禪定。無有轉治。無方便智。不能斷煩惱。𨿽得寂靜之樂煩惱不起。獲四禪時。謂得寂滅涅槃之道。便作是念。我今已得阿羅漢果。更不復生。如此比丘。實不得道。不斷煩惱。但得似道禪定。不近善知識。無方便智。謂得實道。起增上慢。臨命終見受生處。卽生疑悔。阿羅漢者更不復生。我今更生。當知諸佛誑惑於我。作是念時。卽墜地獄。何況餘人不坐禪者。重宣此義。而說偈言。

欲自求度及眾生普徧十方行六度先發無上菩提心修習忍辱堅持戒晝夜六時勤懺悔發大慈悲平等心不惜身命大精進欲求佛道持淨戒專修禪智獲神通能降天魔破外道能度眾生斷煩惱從初發心至成佛一身一心一智慧爲欲教化眾生故萬行名字差別異欲覺一切諸佛法持淸淨戒修禪定捨諸名聞及利養遠離憒鬧癡眷屬念十方佛常懺悔不顧身命求佛道獲得百八三昧門亦得五百陀羅尼及諸解脫大慈悲五眼六通一切智亦得三明八解脫具足十力四無畏三十二相八十好三十七品具六度十八不共微妙法視諸眾生如一子四弘誓願具四攝四無量心道種智一切種智四如意觀察眾生廣法施入四禪定放光明徧照十方諸世界變穢爲淨大震動現諸奇特希有事十方菩薩悉集會三界天王皆在此端坐瞻仰一心待同聲三請願聞法從禪方便三昧起爲眾隨應演說法色身香聲種種別禪定寂然心不異𨿽在座坐現法身十方九道無不徧淨戒禪定三昧力十方了了分明見應可度者如眼前未可度者卽不見如空月影現眾水闇室深井卽不現譬如幻師種種變盲瞎之人則不見盲瞎睡重者不見諸佛法身鏡亦爾三障眾生不能見若無淨戒禪智慧如來藏身不可見如金鑛中有眞金因緣不具金不現眾生𨿽有如來藏不修戒定則不見淨戒禪智具六度淸淨法身乃顯現淨妙眞金和水銀能塗世間種種像如來藏金和禪定法身神通應現往普告後世求道人不修戒定莫能彊無戒定智皆不應怱怱亂心講文字死入地獄吞鐵丸出爲畜生彌劫矣如是眾生不自知自稱我有大智慧輕毀一切坐禪人壞亂正法作魔事假使講經恒沙劫都不曾識佛法義如殺三千世界人及諸一切眾生類髙心謗禪壞亂眾其罪甚重過於此譬如羣賊劫牛乳髙聲唱得醍醐味不知鑽搖及熮煖亦失酪漿生熟酥麁淺薄味尚都失醍醐上味在何處不修禪智無法喜譬諭說言無婦女不淨亂心執文字故言皮囊可盛貯譬如盲狗咬艸叢不見人及非人類但聞風吹艸鳴聲髙聲叫言賊虎至養一盲狗虎咬故舉世盲狗叫亂沸其心散亂都不定覺觀心語亦如是讚百千經心常亂如蛇吐毒與世諍增見諸非毒轉盛自言壞常子難生旣見禪智法喜妻石女無兒難可生解文字空不貪著若修定時解無生禪智方便般若母巧慧方便以爲父禪智般若無著慧和合共生如來子三乘聖種從是學故稱一切眾導師淨戒禪智如大地能生萬物載羣類禪智神通巧方便能生三乘一切智若能一念在禪定能報三世佛恩義三世諸佛坐道場覺悟眾生皆由此一切凡夫共一身一煩惱心一智慧眞如一像不變易善惡業影六道異諸佛菩薩一法身亦同一心一智慧一字萬行化眾生一聖假名四十二凡聖色藏一而二方便道中凡聖二色藏元象無一二惟佛與佛乃知此我從無數十方佛聞此一字無量義少行法師不能知文字論師不能解若人不近善知識學得有漏似道禪初禪謂得須陀洹四禪謂得阿羅漢起增上慢諸漏盡謂言斷結不更生臨命終時見生處卽作是言佛欺我阿羅漢者不更生我今云何更受生身證不了尚如此何況散心著文字不知詐知起我慢顚倒說法誑眾生身不證法昇髙座死入阿鼻大地獄身證不了尚生疑何況不證盲心說髙心亂語謗諸佛受學之徒皆効此從地獄出爲畜生備作種種諸雜類若人親近善知識證無漏禪乃明解具足禪智多聞義如是導師可依止禪定深隱難可知

復次禪波羅蜜。有無量名字。爲求佛道。修學甚深微妙禪定。身心得證。斷諸煩惱。得一切神通。立大誓願。度一切眾生。是乃名爲禪波羅蜜。立大誓願故禪定轉名四弘。欲度眾生故。入深禪定。以道種智淸淨法眼。觀察眾生是處非處十力智。爾時禪定轉名四無量心。慈悲愍眾生。拔苦與樂。離憎愛心。平等觀察。爾時禪定。轉名慈悲喜捨。旣觀察已。與其同事。隨應說法。爾時禪定。轉名四攝法。布施。愛語。利益。同事。是名四攝法也。復次大慈大悲。現如意神通一切色身。以神通力入五欲中。徧行六趣。隨欲度眾生。爾時禪定。轉名神通波羅蜜。亦普現十方一切佛事。常在禪定寂然無念。復次深大慈悲憐憫眾生。上作十方一切佛身。緣覺聲聞一切色形。下作六趣眾生之身。如是一切佛身。一切眾生身。一念心中一時行。無前無後無中間。一時說法度眾生。爾時禪定及神通波羅蜜。轉名一切種智。亦名佛眼。復次菩薩摩訶薩。持戒淸淨。深妙禪定。斷習气故。遠離三世諸愛見故。爾時禪定。轉名十八不共法。復次菩薩摩訶薩。以三明智分別眾生。爾時禪定。轉名十力。善知是處及漏盡故。復次菩薩摩訶薩。色如受想行識如。觀一切法。始從初學終至成佛斷煩惱。及神通盡知十方世界名號。亦知三世諸佛名號。及知諸佛弟子名號。亦知一切眾生名號。及知眾生煩惱名號。解脫名號。一念一時知。及知宿命因緣之事。爾時禪定轉名十號也。復次菩薩摩訶薩。以諸法無所有性。一念一心具足萬行。巧方便慧。從初發心至成佛果。作大佛事。心無所著。總相智。別相智。辯說無礙。具足神通波羅蜜。供養十方一切佛。淨佛國土。教化眾生。爾時禪定。轉名般若波羅蜜。復次行者。爲出世間故。三界九地名爲八背捨。次第斷煩惱。欲界未到地禪及中間。二禪及四禪。空處及非有想。最後滅受想。於欲界中具五方便。一者發大善心。求佛道故。欲得禪定。名善欲心。是善欲心。能生一切佛法。能入一切禪定。能證一切解脫。起一切神通。分別欲界色界無色界。五陰三毒四大。十二入十八界。十二因緣。一切諸法無常變異。苦空無我。亦知諸法無生滅眞實相。無名無字。無漏無爲。無相無貌。覺了諸法。故名法智。未到初禪得金剛智。能斷煩惱證諸解脫。是名未到地。初欲界地及未到地。如是二地。是佛道初門。欲得禪定。是名欲心。復次初夜後夜。專精學禪。節食攝心。捨離眷屬。斷諸攀緣。是名精進。復次專念初禪樂。更無餘念。是名念心。復次巧慧籌量欲界五欲。欺誑不淨。是三惡道伴。初禪定樂。斷諸欺誑。得眞智慧。是入涅槃伴。是籌量。是名巧慧心。復次專心一處。滅諸覺觀。境界都息。身心寂靜。是名一心。如是五方便。能斷五欲妖媚煩惱。滅除五蓋。有覺有觀。離生得喜樂入初禪。名初背捨得入二禪。名二背捨。入第三禪。名三背捨。喜樂心內淸淨得四禪。名爲入一切處。滅一切色相。捨第四禪。滅有對想。入無邊虛空處。名爲空一切處。第四背捨虛空處定。得一切識處定。是名識一切處第五背捨。復次捨識處定。入無所有處定。是名第六背捨。捨無所有處定得入非有想非無想處定。生厭離心。是名第七背捨。捨非有想非無想處定。入滅定受想定。心無所著。是名第八背捨。爾時禪波羅蜜。轉名八背捨。復次自覺覺他。通達無礙。得三解脫。能破三界一切煩惱。爾時禪波羅蜜。轉名十一智。復次行者。總持旋陀羅尼。戒定慧三分。八聖道。破四顚倒獲四眞諦。爾時禪波羅蜜。轉名三十七品。起一切神通。所謂四念處。四正勤。四如意足。五根五力。七覺分八聖道分。名爲摩訶衍。如四念處品中說。轉一切智慧。以一神通。現一切神通。以一解脫。作一切解脫。轉一名字語句。入一切名字語句。如是一切名字語句。還入一名一字一語一句。平等不異。是四念處字等語等。諸字入門。一切佛法盡在其中。復次菩薩摩訶薩。欲教化眾生。令生淸淨歡喜信心故。與一切聖人。建立一聖官階位次第。眾生之得大歡喜。決定無疑。爾時誓願勤修禪定。得六神通。作轉輪聖王。入五道中。飛行十方。廣行布施。須衣與衣。須食與食。金銀七寶。象馬車乘。樓櫓宮殿。房舍屋宅。五欲眾具。簫﹝竺﹣二﹢遂﹞箜篌。琴瑟鼓吹。隨眾生欲盡給與之。後爲說法令其得道。𨿽作如是種種法施。實無施者。無財物。無說無示。無聽法者。譬如幻師幻作幻人。四衢道中化作髙座。廣說三乘微妙聖法。又作四眾集共聽受。如是幻師所作幻事。無色無心。無示無聽。無受無聞。無得菩薩。爾時禪波羅蜜。轉名檀波羅蜜何以故。施人物時。𨿽知諸法無所有性。無施無受。無財物相。三事俱空。𨿽知空寂。勤行布施。復次菩薩摩訶薩。𨿽知諸法空罪相不可得。持戒破戒。如夢如幻。如影如化。如水中月。𨿽知諸法無生滅。堅持淨戒無毀缺。亦以戒法爲他人說。若人惡心不受戒。化作禽獸行。禮儀人類。見此大羞辱。各發善心。堅持淨戒。發大誓願。徧十方不顧身命行戒施。常現六道種種形。廣說如來淸淨戒。以宿命智觀察之。必令歡喜無瞋害。非但爲說戒法。亦說攝根定共戒。道共戒。性寂戒。報寂戒。爾時禪波羅蜜。轉名尸波羅蜜。復次菩薩摩訶薩。行此財施法施戒施時。受者瞋恚來打罵。割截手足心不動。乃至失命心不悔。爾時禪定。轉名羼提波羅蜜。菩薩行是甚深禪定。於一切聖行。以法忍故。心無所著。禪定卽是羼提波羅蜜。復次菩薩。學四念處時。獲得四禪。復作是念。我於身念處。未得如意神通。受念處未獲宿命神通。修心念處。未獲他心智。不知十方凡聖心故。修法念處時。如是思惟。我今未獲漏盡神通。修身念處。觀一切色。亦未得淸淨天眼。於受念處。未證因緣業報垢淨神通。於心念處。未得眾生語言三昧。作是念已。勤精進求乃至成就。具六神通。爾時禪定。轉名精進毘梨耶波羅蜜。復次菩薩。爲起神通故。修練禪定。從初禪次第。入二禪三禪四禪。四空定。乃至滅受想定。一心次第。入無雜念心。是時禪波羅蜜。轉名九次第定。復次菩薩。入初禪時。觀入出息。自見其身。皆悉空寂。遠離色相。獲得神通。乃至四禪。亦復如是。入初禪時。觀入出息。見三世色。乃至微細。如微塵許。悉見無礙。亦見眾生出沒果報差別。於無量劫通達無礙。是名天眼神通乃至四禪。亦復如是。入初禪時。觀息出入。以次第觀聲。悉同十方凡聖音聲。是名天耳神通。乃至四禪。亦復如是。入初禪時。觀入出息住息住舍摩他。觀色相貌。以毘婆舍那。觀他心相。善知十方凡聖之心。是名他心智神通。乃至四禪。亦復如是。入初禪時。觀息入出。獲得眼通。得眼通已。觀於有歌羅邏時五陰生滅。乃至無量劫中五陰生滅。獲得宿命。是名宿命神通。乃至四禪。亦復如是。悉能觀察一切眾生。善惡業行差別不同。亦復知其發心早晚。入道遠近。十方三世通達無礙。是名道種智慧神通。爾時禪定轉名師子奮迅三昧。以神通力。供養十方佛。及教化眾生。淨佛國土。邊際智滿十地具足。變身如佛滿十方。學佛神通。未得滿足。是師子奮迅三昧。惟有諸佛。乃能具足。復次菩薩。入重玄門修四十心。從凡夫地初發心時。所修禪定。次第重入。乃至最後無垢地。修諸禪定。學佛神通化眾生法。從初禪入乃至滅受想定。三禪四禪四空。亦復如是。是名順超無礙。從滅受想定超住散心中。超入初禪。非有想非無想處無所有處。識處空處。四禪乃至二禪。亦復如是。是名逆超自在無礙。爾時禪定。轉名超越三昧。修佛神通。得佛智慧。餘五波羅蜜。亦復如是。是少一波羅蜜。不名五波羅蜜復次學禪定時。修四念處。於欲界中。觀內外色。入初背捨。具足聞慧。觀內外假二相不可得故。亦非是一如。如性故一解脫。復次思慧具足。觀察內外法。內外一切法。總相別相異相。不可得如如。故二解脫。復次修慧。六觀具足。色界五陰空。三解脫。復次聞慧修慧。用巧方便金剛智。破四空定。無貪著心。空五陰不可得故。得解脫空處。得解脫識處。得解脫無所有處。得解脫非有想非非想處。得解脫觀滅受想定。不可得故。得是解脫。是名八解脫。如如性故。無縛無脫。菩薩爾時。禪波羅蜜名八解脫。復次菩薩禪定。修四念處。得三十七品。具足佛法。何以故。是身念處。觀色法故。一念具足四念處故。是身念處。用念覺分。觀五陰時。能斷一切煩惱。故觀色陰時。是身念處。不淨觀九想。具足舍摩他。能破一切煩惱。是名爲定。如論偈中說。

初觀身念念繫縛心令定亦繫縛識定及除煩惱怨

九想舍摩他。欲界金剛定。能破五欲如縛賊。十想毘婆舍那。欲界未到地金剛智。能觀五陰。畢竟盡想。不能更生。得盡智無生智。斷一切煩惱。如意利刀。斬斷賊頭。觀色如受想行識如。深觀五陰如如性故。卽無煩惱可斷。亦無解脫涅槃可證。何以故。色卽是空。空卽是色。受想行識卽是空。空卽是受想行識。空卽是涅槃。涅槃卽是空。煩惱卽是空。空卽是煩惱。智慧卽是空。空卽是智慧。不可以虛空斷虛空。不可以虛空證虛空。如論偈說。

觀身不淨相眞如性常定諸受及以心法亦如是觀

煩惱者六欲心也初死想。能斷威儀語言欲。膨脹想壞想散想。能斷形容欲。靑瘀血塗想膿爛想。能斷色欲。骨想燒想。能斷細滑欲。散想滅盡想。能斷人欲。如論中說。

四蛇同一篋六賊同一村及王旃陀羅分自守根門六欲妖媚起愛怨詐爲親聲香味觸法六情起諸塵貪欲如猛火瞋恚如蛇蚖愚癡覆心眼智者當善觀外想三四塊身器二六城中含十二穢九孔惡露盈癰疽蟲血雜膨脹臭爛膿骨鎖分離斷六欲失姿容九想觀成時六賊漸已除及識愛怨詐兼知假實虛四大共相依緣習成假名行者諦觀察但見骨人形初觀如珂許後漸滿一城骨人徧法界深生憂厭道從生至老死老死復有生轉輪十二緣生死如循環三塗苦難忍人天亦復然誰聞六道苦而不興厭心妄識本無體依因寂法生妄想生妄想轉輪十二緣知過二業患現不造三因老死更不續反流盡生源

諸法無諍三昧法門卷上

諸法無諍三昧法門卷下

陳南嶽思大禪師撰

四念處觀

身念處觀如音品

觀身不淨時。先觀息入出生滅不可得。次觀心心相。若先觀色。麁利難解。沈重難輕。若先觀心。微細難見。心空無體。託緣妄念。無有實主。气息處中。輕空易解。先觀入息從何方來。都無所從。亦無生處。入至何處。都無歸趣。不見滅相。無有處所。入息旣無。復觀出息從何處生。審諦觀察。都無生處。至何處滅。不見去相。亦無滅處旣無入出。復觀中間相貌何似。如是觀時。如空微風。都無相貌。息無自體。生滅由心。妄念息卽動。無念卽無生。卽觀此心住在何處。復觀身內。都不見心。復觀身外。亦無心相。復觀中間。無有相貌。復作是念。心息旣無。我今此身從何生。如是觀時。都無生處。但從貪愛虛妄念起。復觀貪愛妄念之心。畢竟空寂。無生無滅。卽知此身化生不實。頭等六分色如空影。如虛薄雲。入息气出息气。如空微風。如是觀時。影雲微風。皆悉空寂。無斷無常。無生無滅。無相無貌。無名無字。旣無生死。亦無涅槃。一相無相。一切眾生亦復如是。是名總觀。諸法實相。如是觀竟。欲得神通。觀身四大。如空如影。復觀外四大。地水火風。石壁瓦礫。刀杖毒藥。如影如空。影不能害影。空不能害空。入初禪時。觀息入出。從頭至足。從皮至髓。上下縱橫。气息一時。出入無礙。常念己身。作輕空想。捨麁重想。是气息入無聚集。出無分散。是息風力能輕舉。自見己身空如水沫。如泡如影。猶如虛空。如是觀察。久修習竟。遠離色相。獲得神通。飛行無礙。去住遠近。任意自在。是身念處。不淨觀法。九想十想。及觀气息生滅出入空無障礙。亦能獲得如意神通。先證肉眼。次觀天眼。能見無量阿僧祇十方三世微細色等。亦見眾生生死出沒善惡業報。皆悉知之。明了無礙。總攝十力十八不共法。能作大身。徧滿十方。能作小身。細如微塵。一能作多。多能作一。重能作輕。輕能作重。醜陋作端正。端正作醜陋。長短大小。靑黃赤白。悉能變化。虛空作地地作虛空。地作水火。水火作地。能令變作。金銀七寶石壁艸木。亦復如是。皆能變作。金銀七寶。象馬車乘。城郭樓櫓。宮殿屋宅。房舍燈燭。日月大珠。及如意珠。飲食衣服。床榻被褥。簫笛箜篌。五欲眾具。眾生所須。盡給與之。然後說法。令入佛道。能自變身。作十方佛身。名字不同。色像差別。亦復能令皆作金色。三十二相。八十種好。頂上肉髻光明。普徧滿十方。間無空處。十方遠近。如對目前。過去未來。亦復如是。人天交接。兩得相見。亦復能作菩薩緣覺阿羅漢身釋梵四王諸天身轉輪聖王諸小王身。能作四種佛弟子形。男變爲女。女變爲男。亦作六趣眾生之身。如是凡聖眾色像。一念心中一時行語言音聲。亦復如是亦復能作臭爛死屍縛魔波旬。令捨髙慢遠離魔業。求佛正道。臭爛屍觀。非獨繫縛波旬魔王。亦能降伏一切淫女。令捨要欲發淸淨心信求佛道是禪波羅蜜身念不淨觀法。初修行時。能斷五欲一切煩惱。能除五蓋。能斷十纏。若人修習。如偈所說。

气息輕空風火觀飛行十方無障礙皮肉筋骨不淨觀獲得如意大神通總名八大自在我一切形色能變化總名十四變化心非但變化如上事能令大地六種動變十方穢爲淨土是身念處不淨觀總說如是大功徳若廣諸說不可盡三十七品亦在中今已總說身念處種種功徳差別法

受念處品

能斷一切受今當更總說斷除三受法一切受亦盡

三受者。一者苦受。二者樂受。三者不苦不樂受。如十二因緣中說。不苦不樂受。但是無明。有名無色。苦樂二受是行識名色六入觸受愛取有生老死滅壞苦憂悲惱。如是三受和合共成事。不能一一獨生煩惱。內受外受內外受。內受是六根名爲六情。外受是六塵。名爲六境。內外受名六識。亦名爲心思惟分別。如是內外。有三十種六根六塵六識六觸六受。是名三十。皆由無明不能了故。貪善惡業。徧生六趣。若能修習戒定智慧。淨三毒根。名曰六度。是故論言智度。大道佛從來生死往來故。曰大道智慧。斷三受故名爲度。是故佛言。淨於三毒根。成佛道無疑。一切貪瞋癡。三受以爲根。破戒是惡趣門。持戒是善趣門。若修戒定智。閉塞諸惡道。通達善趣門。亦得名爲關閉一切諸惡趣門。開佛無上大菩提門。六根名爲門。心爲自在王。造生死業時。貪著六塵。至死不捨。無能制者。自在如王。是故名爲無上死王。譬如世間五月時雨大惡雹。五穀果樹。摧析墮落。人畜皆死。是惡雹雨。譬如金剛。無能制者。斷諸善根。作一闡提。是故名爲死金剛雨。譬如世間金翅鳥王。飛行虛空四大海中。擒捉諸龍。自在無礙。食噉令盡。無能制者。是故名爲死金翅鳥。譬如世間惡轉輪王。飛行虛空。徧四天下。擒捉諸王。自在無礙。壞他事業。無能制者。是故復名死轉輪王。一切天人王。無能制者。惟除一人。大力神僊。幻術呪師。智如金剛。能伏一切。乃能伏此生死心王。亦復如是。二十五有。無能制者。惟除菩薩。修戒定慧智獲得初禪。至第四禪及滅受想定。成就四念處。法忍具足。得大神通。乃能降伏生死心王。一切凡夫及二乘人。不能降伏如是死王。爲無常法之所遷故。不能降伏。惟有法大力菩薩生分盡者。乃能降之。無習气故。苦受內苦外苦。內苦者。饑渴悲惱。愁憂瞋恚。嫌恨宿怨。不適意事。怨憎會時。內心大苦。如是等苦。名爲內苦。復次求物不得。若得更失五欲眾具。愛別離故。父母兄弟。妻子眷屬。抄劫死亡。若遭惡病。無藥可治。必死無疑。憂悲啼哭如是等苦。皆名內苦。聞外惡聲。罵辱機刺。內懷忿怒。亦名內苦。外苦者。若爲王法所加鞭杖拷楚。牢獄繫閉。杻械枷鎖。名爲外苦。亦名內外苦。若師子虎狼。諸惡毒獸。風雨寒熱。如是等。此名爲外苦。若自身有病。諸根不具足。名身苦。若爲他役使。擔負重載。若行遠路。中間嶮難。無止息處。如是等苦。是名身苦。應學慈悲修空。忍之不生瞋恚。於怨憎處。應作是念。是我先世。惱害彼人。今但自責。不應瞋他。虎狼獅子。狂象惡王。亦復如是。於貪求處。應求捨心。不應瞋惱。觀惡音聲。如空中響。彼聲不來。耳不往受。隨聞隨滅。誰罵誰受。則無瞋恚。聞好音聲。稱揚讚歎。如前觀之。亦不生喜。禮拜供養。一切樂受。應作是念。彼自求福。便於我處。自作功徳。不聞我事。不應歡喜。譬如廢田。有人耕種。自求報故。地不應喜。復有異人。多持糞穢。毒刺惡艸。積種在中。掘鑿穿穴。髙下不平。彼人自生。如是惡心。地亦不瞋。亦不念彼徒自苦惱。有人問言怨害罵辱。能忍不瞋。是事可爾。禮拜供養讚歎樂受。何以不喜。答曰。彼今𨿽復供養讚歎於我。後若遇惡緣。卽便瞋我。若打若殺。不應生喜。苦受樂受。皆如幻化。無有定相。不應瞋喜。如彼大地。無憎愛心。菩薩欲求無上佛道。應先修學大地三昧。亦應學如虛空三昧。不苦不樂受。亦復如是。不應貪著。應作是念。苦樂中間故。有不苦不樂。若無苦樂。則無不苦不樂。一切皆是無常生滅。不曾暫停。生滅無故。無生滅處。求不可得。如是觀時。卽無三受。得三解脫。男女等相。亦復如是。如幻如化。無生無滅。不可得故。如身念處。五陰如相。不可得故。無十八界。故無一切受。何以故。六根六塵六識空故。求不可見。名之爲空。求亦不得。名之空空。亦無有空。復次禪波羅蜜中。觀受念處。無生無滅。無一切受。卽是涅槃。觀察涅槃。亦不可得。無名字故。卽無涅槃。如是觀時。初學能斷一切煩惱。又得一切宿命通。自觀己身現在初生五陰歌羅邏時。生滅不住。亦見過去無量阿僧祇劫五陰生滅。以身念處天眼力故。住初禪中。能見如是宿命神通。一切生處壽命長短。苦樂受報。飲食衣服。種性名字。生死出沒。國土世界。欲性善惡。悉見悉知。現在未來宿命因緣。及一切事。悉見悉知。如過去世。亦知諸天六趣眾生三世宿命。知己不異。亦復能知諸佛菩薩緣覺聲聞一切宿命。一念心中。稱量盡願。明了無礙。於一切眾生中。得自在壽命。隨其所感。長短不同。爲眾生故。現一切身。受一切命。欲度十方三惡道眾生。欲度餓鬼。觀受念處。住初禪中。用如意通。施美飲食。令其苦息。而爲說法。欲度畜生時。觀受念處。入初禪時已入第四禪從四禪起住第二禪。用如意神通。令諸眾生離畜生業得人天。令其歡喜。而爲說法。欲度地獄眾生時。觀受念處。入初禪時已入第二禪。從二禪起入第四禪。從四禪起住第三禪。以如意通。變化十方阿鼻地獄及諸地獄。悉爲天堂。一切苦具。變爲瓔珞。如其苦息。如第三禪樂。隨應說法。欲度福徳大力眾生時。觀受念處及三念。入初禪。初禪起入二禪。二禪起入三禪。三禪起。入第四禪。住火一切處。放大光明。徧照十方。住地一切處。十方大地六種震動。住風一切處。戒定慧香。徧熏十方。住水一切處。現月愛三昧。十方重病苦惱眾生。悉得消除。身心安樂。住地一切處。穢惡世界。變爲淨土。池流華果。七寶莊嚴。放眉間光。召集十方諸大菩薩。悉求集會。口光頂光。放中間光。集三界天王轉輪聖王阿脩羅王及諸小王并諸天人。放下光明。普及三塗一切眾生。集會聽法。悉爲受記。受記之法。凡有九種。三乘及六道。是名九種差別受記。如摩訶般若放光論中說。若放頂上肉髻光明。徧照十方。集大菩薩。并集過去多寶佛等。又及十方分身應化無量諸佛十方世界。爲一切佛土滿中諸佛。移諸天人三塗八難。置於他土。不令在會。無餘雜眾。當知此會。但說一乘。爲一生補處菩薩受如來記。若放眉間大光明。同頂光中事。當知此會。爲大聲聞密行菩薩過十地入佛境界者受如來記。如法華中說。二種放光受記之法。但說佛果事一乘佛智慧。無餘雜眾故。不說九道記。問曰。佛大慈悲平等說法。眾生普聞。復何意故。說法華時。三變世界八方通同爲一佛土。初第一變。八方五百萬億那由他恒河沙等諸佛世界。同於娑婆。上下兩方。亦復如是。第二變化。八方各變二百萬億那由他恒河沙等諸佛世界。亦同娑婆。第三變化。八方各二百萬億那由他恒河沙等諸佛世界。同於娑婆。如是三變。各放眉間白毫光明。移諸天人阿脩羅等三塗八難。置於他方。不得聞法。當知如來心不平等。答曰。是事不然。如來智慧。非汝境界。不應難言佛不平等。彼以何故。妙法華會但說一乘頓中極頓諸佛智慧。爲大菩薩受如來記。難信難解。是故漏盡二乘人。新發意菩薩及以不退諸菩薩等。疑惑不能解。何況餘人。譬如世間轉輪聖王。莊嚴四天下。集諸轉輪王。共論聖王事。惟有王邊智慧大臣。乃能信解。得近王座。同論王事。諸餘惡臣。愚闇無智。則不堪聞。不得同座。何況餘小王及諸僕使。而近王座。如來頓教。亦復如是。惟有一生補處無垢大士。得佛智慧。受如來記者。乃得聞之。此會不說引導之教。是故餘人不得在座。餘人若聞不解故。卽生疑謗。墮於地獄。是故移之置於他土。四眾五千。亦復如是。譬如閻浮提人眼不得見上界諸天。若得見者。兩眼雙瞎。薄福徳故。不堪見此諸天光明。是故見者兩眼雙瞎天人阿脩羅三塗八難。亦復如是。尚不得見肉眼眉間受記光明。何況聞說受如來記也。若得聞者。則生誹謗。永失信心。斷諸善根。作一闡提。將護彼意。不得聞之。譬如世間饑餓病瘦絕食來久薄腹者。不得一往多食乾麩及以彊餅﹝起﹣巳﹢并﹞麫驗酒。一往飽食。必死不疑。五千四眾天人阿脩羅三塗八難。亦復如是。薄福徳故。不堪得聞受如來記。問曰。諸佛神通無量方便。一音說法隨類得解。何故移之置於他土。答曰。如汝所問。他土之音。有二義。一者本土。是如來藏。一切眾生不能解故。貪善惡業輪迴六趣。二者一切眾生。無量劫來。常在六趣。輪迴不離。如己舍宅。亦名本土。天人阿脩羅等薄福徳故。不能感見三變座席。復不感聞本無如教甚深妙聲。是本無如如來如一如無二如本末究竟等。惟佛與佛乃能知之。餘人不解。五千四眾天人阿脩羅三塗八難。不聞本無如。不得究竟解故。是故名爲置於他土。復次五千天人阿脩羅及難處。異座異聞。得解薄少。永捨六趣。是故復名置於他土。實不移却。不覺不知。不離本座。物解不同。故言他土。欲重宣受念義。而說偈言。

行者初觀受念時三種受法難捨離苦受能生諸怖畏亦生九惱諸怨害常懷忿難作方便得怨便時斷其命或淨五欲起怨心或諍名利作怨害或貪住處獲利養見勝己來欲殺害或加誹謗惡名流或時願人令殺害是苦受法有三種內受外受內外受若欲斷除諸苦受當觀怨家如赤子亦如父母及兄弟亦如諸師及同學生生無不從彼生是無量劫之父母我曠劫來曾生彼一切皆是我赤子此觀成時瞋恚盡獲得大慈大悲心怨家悲歎生悔心如見父母悉歸命我往昔曾彼受學一切皆是我大師或修俗禮及五經或學出世解脫道學善法故好名流忍惱害故得神通一切皆是我和尚亦是諸師及同學應當孝順勤供養恭敬供養如佛想若受上妙五欲樂人天王處自在樂三界天王人王樂無常至時皆碎破一切樂受是苦本樂報盡故苦報至貪受榮華謂是常愛別離時地獄至苦樂受盡則無苦不苦不樂則無生具五方便除五欲亦除五蓋障道因五欲五蓋煩惱盡具足五支入初禪二禪三禪第四禪還入初禪觀五陰見身如泡空如影出入息如空中風見過去世無量劫諸受五陰生滅空斷五欲故煩惱盡斷五蓋故獲五通斷五欲故獲如意斷五蓋故獲三明是故諸佛而說偈言內外怨賊皆已除無明父亦滅退若能斷貪諸愛盡自覺覺他名解脫諸行魔母旣滅盡無明魔父亦破碎旣斷煩惱獲六通立大誓願度一切自能斷除三受已亦斷眾生一切受得自在受無量命亦知一切解脫受知受凡聖九道記亦受補處如來記若欲說法度眾生先現希有奇特事深入禪定放光明普照十方諸世界變諸穢惡爲淨土七寶行樹以莊嚴三塗八難悉解脫等齊人天來聽法以受念處觀察之然後爲其演說法或令世界淨穢異眾生各見不相知形色音聲種種別眾生各聞皆不同各見佛同爲說法都不見他前有佛𨿽復差別各各異能令一時各解脫隨眾生壽命長短能自在受種種命或見短壽入涅槃或見長壽無量劫是受念處初學時能斷苦樂諸繫縛初觀諸受內外苦亦觀諸受內外空不苦不樂受亦空斷陰界入破無明觀三受性非空有則無繫縛無解脫法性無佛無涅槃亦無說法度眾生眾生與佛一如如本末究竟無差別坐道場得成佛道卽是導師方便說如人夢中得成佛放光說法度眾生此無佛道無眾生佛法性相亦復然眾生迷惑不覺知深著苦因不暫捨諸苦所因貪爲本捨貪求心無相依見諸受空無生滅證苦無生苦聖諦內外假合名爲集無十八界集聖諦生滅滅已名寂滅證無寂滅滅聖諦陰無縛解無邪正證平等慧道聖諦四諦無二是一諦實無差別四種諦一諦空故卽無諦無諦巧慧佛三諦一切眾生從本來無生無滅無縛解五陰如性非明闇凡夫與佛無一二

三十七品亦在其中。觀受念處多故。受念處爲主。獨稱其名﹝略說受念處竟﹞。

心念處品

復次行者。初學禪時。思想多念。覺觀攀緣。如猿猴走。不曾暫停。假使行者。數隨心觀。亦不能攝。卽作是念。三界虛妄。皆心所作。卽觀是心從何處生。心若在內。何處居止。徧觀身內。求心不得。無初生處。亦無相貌。心若在外。住在何所。徧觀身外。覓心方所。都不見心。復觀中間。亦不見心。如是觀時。不見內入心。不見外入心。不見內外入心。不見陰中心。不見界中心。當知此心空無有主。無名無名行。無相貌。不從緣生。不從非緣生。亦非自生。是是名者。能觀心念。心念生滅。觀念念生滅。觀念念相。不可得故。亦無生滅。如觀我心。他心亦然。復觀心性。無有心性。無有心性。亦無相貌。畢竟無心。亦無不見心。如是觀竟。身心空寂。次第入禪。能起神通。復次菩薩摩訶薩。觀心念處。學得一切禪定解脫起如意神通。立大誓願。度一切眾生。應先觀其心入初禪。次第入至第四禪。乃至滅受想定。還入初禪心。觀念處。內心外心內外心。亦復觀察三毒四大五陰十二入十八界十二因緣。如是觀竟。觀諸解脫徧一切他心智三昧。以他心智如意神通。亦入天眼宿命漏盡神通徧觀中。如是諸神通已觀七覺分。住他心智三昧。用念覺分擇分覺分及精進覺分徧觀十方一切眾生心心性欲。用十力智分別之。一一眾生。感聞何法。聞何音聲。見何色像。於何解脫門。而得解脫。如是觀竟。用喜覺分神通三昧。悉令十方六道眾生皆大歡喜。用除覺分定覺分捨覺分。用如意神通。普現色身。上中下根。隨機說法。悉令解脫。此心念處。初修學時。身心得證。自斷一切心想妄念諸結煩惱。亦能如已教他人學。但未得神通。不能明力。不識眾生種種根性所念各異。不稱其機。利益甚少。作是思惟。但是學時。未是說時。不應彊說非時之言。若修禪定。獲大神通如意自在。得他心智差別三昧。一念悉知凡聖差別之心。通達無量阿僧祇劫過去未來。如現在世。如是學竟。乃可說法。思惟旣竟。還入初禪觀於身心。空如影。息如空風。心無相貌。輕空自在。卽得神通。住第四禪。放大光明。一者色光徧照十方凡聖色身。二者放於智慧光明徧照十方九道凡聖上下智慧。悉能徧知彼是處非處。及知宿世因緣果報。亦如身念處受念處三昧。如是竟現一切身。十方遠近。如對眼前。各爲說法。悉令解脫。欲說法時。現希有事。悅可眾生。令大歡喜。以神通力。十方世界穢惡之處。變爲淨土。金銀瑠璃一切眾寶。間錯其地。充滿世界。上妙栴檀。七寶行樹。華果茂盛。行列相當。臺館樓櫓。城邑聚落。七寶房榻。如意寶珠。光明相照。若日月現。猶如如來所居淨土。諸佛菩薩充滿其中。各現神通。降伏天魔。破諸外道。或有諸佛。寂然禪定。上下身分。放大光明。猶如段雲。徧滿十方光明中現一切佛事。或有菩薩。現不思議。四大海水。置一毛孔。水性之屬。不覺往來。須彌王置芥子中。亦不迫迮。還置本處。諸四天王及忉利天。不覺不知。三千世界置一毛端。亦不傾側。一切大眾不覺寬迮。如故不異。人天交接。兩得相見。一切人天未得道者。及諸聲聞小行菩薩。皆得見此不思議事。十方諸佛諸四天王。及阿脩羅迦樓羅緊那羅摩護羅伽等。悉與菩薩對面共語。能以一面對一切面。如鏡中像面亦不異然後說法。悉令聞者一時得道。是名菩薩住心念處如意神通如願三昧。三十七品一切佛法。悉在其中。觀心念處本。是故心念處爲主。獨舉其名宣心議。而說偈言。

內心外心中間心一切皆是心心數心性淸淨無名相不在內外非中間不生不滅常寂然非垢非淨非明暗非定非亂非緣慮非動非住非來去非是非死非涅槃非斷非常非縛解非如來藏非凡聖不了名凡了卽聖行者初學求道時觀察心數及心性觀察心數名方便覺了心性名爲慧初坐禪時觀不淨觀出入息生滅相不淨觀及出入息是心心數非心性觀心心數斷煩惱心性卽是煩惱性心數心性平等觀具足禪慧成大聖不淨初學斷五欲久修獲得如意通初觀息解假名空久修飛行無障閡二觀具足成一觀獲得三明見三世身念受念及法念覺了三念由觀心內假外假內外假此三假名非實法心念非假非眞實求了三假當觀心一名心相二名性三假由相不由性從無明緣至老死皆是心相之所造此假名身及諸受善不善法及無記皆由妄念心所作觀妄念心無生處卽無煩惱無無明心性無念不可觀觀四念處心想盡煩惱盡故卽盡智若觀心性了四念解無生法無生智無妄念心無緣慮無雜染故無六道若人隨順妄念心持戒坐禪欲求道如雨綵衣其色變不證無漏著禪味不得解脫歸四趣何況破戒無禪定顚倒亂心著文字心性淸淨如明珠不爲眾色之所污譬如淸淨如意珠雜色物裹置水中能令淸水隨色變靑物裹時水則靑黃赤白黑皆隨變珠色寂然不變異心性淸淨如意珠善惡業雜緣色雜十善有漏禪生天行十惡業生四趣持戒淸淨修禪智證得無漏解脫道從生死際至涅槃心性寂然不變異譬如世間如意珠隨人所求皆應現珠無心相無異念隨所求念悉周徧心性無體無名字隨學者業凡聖現若人欲求解脫道具足十善觀三性心性眼性及意性具足三信三解脫觀身心空持淨戒證眞如解名信戒觀身如影如化生觀心無主無名字觀罪不罪如夢幻乃至失命不破戒持戒畢竟證寂滅速離得相之分別持戒𨿽空不雜世亦不著空隨世法深入涅槃解脫意不捨世間十善行獲得無漏禪智慧無定亂心定信時修四念處斷四倒證四眞諦一諦相是名般若波羅蜜諸法如性如慧信若人具足此三信是人乃可得法施信施戒聞慧慚愧是此七財名導師若不具足此七法是人不應昇髙座旣無信證自不知向眾妄語何所說此人誑自亦誑他怱怱亂心謗佛說如富長者自有財所行法施名實施若人修道證解脫如富長者行實施受者學者皆効此先學自證如實說不應怱怱亂後世佛意甚深難可知如教修行證乃解此性𨿽空無生滅隨喜惡業必有報譬如虛空無明暗風雲靜亂有明暗若平旦時無風雲日出虛空大明淨若風黑雲暴亂起虛空塵霧大黑風是虛空性無垢淨不爲明暗之所染眾生心性亦如是生死涅槃不能染眾生心性亦如是不爲斷常之所染眾生心性若無常念念滅壞無業報眾生心性若是常如空不變無業報心性亦非非無常除煩惱故得解脫生死解脫不失故若言心性非無常求道不應得解脫若捨生死得解脫當知解脫卽無常若生死性不可捨當知則無有解脫若言生死不可捨此人所說不可捨若言生死是可捨此人所說不可依若言死法不可捨眾生則不得解脫是義應然何以故眾生非是生死法眾生若是生死法捨生死則捨眾生眾生若是自捨者亦應自捨解脫法眾生之性卽心性性無生死無解脫如虛空性無明暗無有生死無解脫眾生心性如明珠生死解脫諭如水萬惡萬善諭眾色隨善惡業種種現顚倒妄念造善惡隨業受報徧六道若持淨戒修禪智法身處處皆應現𨿽隨業影種種現心性明珠不曾變舍利弗問一比丘比丘汝今得解脫比丘答言舍利弗我今獲得諸煩惱法今不在於涅槃亦復不在於生死若言生死卽涅槃卽陰計我是外道若言生死非涅槃離陰是我是外道若言不卽不離是亦非不卽非不離此人具足六十二悉是邪見外道輩眾生非是眾生相亦復非是非眾生生死涅槃假名說惟佛與佛乃知此﹝略說心義竟﹞

法念處品

復次菩薩初學坐禪觀法念處者。善法不善法無記法。善法者。有二種。一者有漏十善道。及有漏四禪四空定。是世間善法。二者出世間善。無漏四禪四空定四四定滅受想定三十七品。是出世間善法。不善法者。有二種。一者身口意十惡法。二者身口意作五逆罪。復有一人。重於五逆。是人學道。值惡知識。魔鬼入心。常說是言。我解大乘甚深空義。犯四重罪。淫欲熾盛。飲酒食肉。不持齋戒。作如是言。諸法悉空。誰垢誰淨。誰是誰非。誰作誰受。作是念已。卽便破威儀。破正命。無量眾生。懶墮懈怠。不能求道。見此易行惡趣空法。卽便破戒。共相朋黨。謗佛謗法。罵比丘僧。輕毀一切比丘。令使疑惑悉皆破戒。斷諸佛種。罪重五逆。命終悉入阿鼻地獄。常詐稱言。我如善根法師。解甚深義。餘精進者。悉是勝意比丘。不如我等。如是欺誑。壞眾生故。但著惡趣空。實不識佛法。毀三寶故。罪重五逆。大集經中。佛告頻婆娑羅王。未來世有諸惡比丘。行淫破戒。飲酒食肉。向四眾說。我解如此大乘空義。多領無量破戒眷屬。四眾無力。不能治之。佛復語王言。我今以此大乘經法。付囑國王。令治破戒諸惡比丘。王若不治。死入地獄。頻婆娑羅王聞已。悉之是名惡法。法行比丘。則不行此破戒惡法。無記法者。一非十善。二非十惡。中間散亂無記之心。善惡不攝。是名無記。復次阿毘曇中。色中一可見十則說有對。無記謂八種。餘則善不善。此是十二入。色中一可見者。眼有二入。但見前境。善惡眾色不自見。眼根覺是名一可見。若見人等。怨親中人記之。妄別經久。後得相見時。猶故相識。我曾某處共居。相見餘眾生非眾生色。亦復如是。皆屬一色入。是故說言色中一可見。十則說有對者。耳對音聲。鼻對香臭。舌對於味。身對眾觸。意對法。是故說言十則說有對。無記謂八種者。耳根對聲。不能相見。不知處所。不見色像。不能記錄。亦復不識冤親中人及餘音聲非人響聲。若眼不見。心意不覽。悉不能記。但能相對。譬如有人於說法座下坐。心緣外事。境外境界。眼亦不觀。乃至緣座。都不曾聞法師語聲。鼻舌身根。亦復如是。不能記錄故名無記。設有記者。悉意等三事和合。乃能記之。獨不能記。四根對四塵。故言八種不能相記。是故說言無記謂八種。餘則善不善者。意法相對。悉能記錄善不善事。我曾某處作如是功徳若干善法。我曾某處作若干重罪。若干輕罪。我於某處不作善惡。隨宜而住。都無所作。我曾某處得若干好物。若干不好物。善不善法。亦復如是。然其意根。都無處所。能懸屬正當五塵之事。譬如神龜懸悟密事悉能記錄。不名無記。但得名爲善不善法心。能總覽十二入法。六識由心。意但少分。不能盡知。攀緣計校。名之爲心。屬當受持。名之爲意。是故大集經中。坐禪學道法行比丘。但觀三性。一者心性。二者眼性。三者意性。此三法輕利用事彊故。復次法念處。內法外法內外法。內法者。是六情。外法者是六塵。名爲六境。內外法者。名爲六識。亦名六神。名十八界三毒四大五陰十二入十二因緣。悉是其中。今但總說餘者。亦攝一切。一切煩惱。無明爲主。因眼見色。生貪愛心。愛者卽是無明。爲愛造業。名之爲行。至心至念。名之爲識。識共色行。名曰名色。六處生貪。名爲六入。因入求受。名之爲觸。念色至法。名之爲受。貪著心者。卽名爲愛。四方求覓。名之爲取。如是法生。名之爲有。次第不斷。名之爲生。次第斷故。名之爲死。眾苦所逼。名之爲惱。乃至識法因緣生貪。亦復如是。如是十二因緣。一人一念中心。悉皆具足。名爲煩惱。生老病死。十二因緣。非是解脫。夫解脫者。因眼見色。生貪愛心。名爲無明。爲愛造業。名之爲行。未睹色時。名爲獨頭無明。亦名無始無明。亦名不共無明。若眼不對色。則不能生愛。無伴共合故。無愛行二法。不能於中種識種子。是故名爲無明。獨頭無明。不共無明。二乘聲聞。及諸行人。初入道者。不能斷此無始無明。諸佛菩薩。及二乘行人。但斷有始共伴。無明共愛合故。名之爲伴。能作行業。名爲始生。是身初因。是故爲無始無明。無明爲父。愛心爲母。行業和合。生識種子。亦得名爲種識種子。種未來身故名爲種。名色是芽故名生。如是別知乃能斷除。求解脫者。應觀察生死父母。斷令皆盡。不令有餘。夫觀察者。眼見色時。應作是念。空明根塵。意識屬當。妄想和合。共生眼識。覩眾色像。假名爲眼。復作是念。何者是眼。空是眼耶。明是眼也。塵是眼也。意是眼也。爲當識獨生名爲眼也。眶骨是眼也。精淚是眼也。瞳人是眼也。若空是眼。無色無對無所見故。不應是眼。若明是眼。無根無覺無所知故。不應是眼。若根是眼。精淚瞳人。匡骨白異。空明未現。覩不見色。空明設現。精盲之人。眼不破。不能見色。當知空明及根。都無有眼。若色是明。色性無知。不能自見。空無生處。無情無對。不與根合。當知色塵空無有眼。何以故。假使根塵對。空明不現。意不屬當。卽不見色。當知根塵空無眼。復作是念。意是眼也。若意是眼。能見色者。盲瞎之人。意根不壞。不能見色當知無眼。假使不盲有眼之人。眼不對時。意根不壞。不能見色。以是定知意非是眼。意空無根。無生無滅。無名無字。眼空無根。無有生滅。亦無眼名字諸因緣故。無集無散無識名。如是觀時。不見眼始來處。無始法亦無。求無始法。不可得故。名曰無始空無。有無始可破故。亦無無始空。爲世流布故。名爲方便慧明解。無始空是名方便慧。無始空亦無。無無性亦無。名之爲慧性。若破和合。共伴無明。是方便智。若破無始無明。名之爲度。故名爲智度菩薩母。方便慧以爲父。一切眾導師。無不由是生萬行。得蒱蔬則生如來家故。名不生生。更有一解。若斷有始和合無明。是名無生。若知無始無明。能斷能知。無所斷故。是名無生法。名之爲慧。是名中慧。破有始無明。名爲盡智慧。亦得名爲盡智。有爲煩惱盡故。名爲盡智。斷無始無明。名爲無生智。若知無無始則無始空。名無生法忍。無法亦無不見。不無無亦不有。是觀無明生亦無。亦不見無性。不見無無性。亦非是不見。非非無所見。無有無所見。亦非非無。有無所見。不名有所得。不名無所得。名爲如如性。無生法忍慧非智之所及。十八種空智所能攝無名可說故。亦非是無明。是故佛言五陰之法。旣非是有。亦非是無。不斷不常不在中道。無空無無相亦無有無作。不合亦不散。名相法亦無。旣見有眾生。不見無眾生。涅槃非是有。亦復非是無。是名法念處。𨿽知諸法爾。精進禪定。苦行求佛道。不墮惡趣空。誓度一切眾。其心不退轉。更略說。復次眼見色時。卽反觀察內求覓眼。誰能見色。何者是眼。從何處生。如是處生。如是觀時。都不見眼。亦無生處。亦不見。亦無生。名無字。都無明貌。復觀於色。從何處生。誰使汝來。如是觀時。不見生處。亦無使來者。求其生處。不可得故。如空中影。如夢所見。如幻化。無生無滅。卽無有色。無所得故。耳鼻舌身意。亦復如是。六識爲枝條。心識爲根本。無明波浪起。隨緣生六識。六識假名字。名爲分張識。隨緣不自在。故名假名識。心識名爲動轉識。遊戲六情作煩惱。六識緣行善惡業。隨業受報徧六道。能觀六根空無主。卽悟諸法畢竟空。觀妄念心無生滅。卽斷無始無明空。解六識空得解脫。無六識空無縛解。何以故。六識非有。亦非空。無名無字無相貌。亦無繫縛無解脫。爲欲教化眾生故。假名方便說解脫。解脫心空。名金剛智。何以故。心不在內。不在外。不在中間。無生滅。無名字。無相貌。無繫無縛無解脫。一切結無障礙。假名說爲金剛智。更總說心作。二分名心相。二分名心性。相常共六識行心性畢竟常空寂。無有生滅。無三受則無一切諸煩惱。復次修行者。欲破業障諸煩惱。作如是思惟。由我有身故。諸業聚集生。我今此身。從何處來。本無從何生誰之所作。如是觀時。卽知此身因過去世無明行業和合聚集。而來生此。我今不能見過去世造業因緣。但觀現世從生已來所作善惡。比知過去。作是念竟。觀我現在世殺生偸劫邪淫善惡及無記心。先觀淫欲。愛境彊故。我於某處某年某時。共某甲。誰使我作業。在何處。業若屬我徧身。內外中間。觀察都不見業。業若在身外。在何方所。徧觀察之。都無處所。旣不見業觀造業心。業若與心俱。心念念滅。業亦應滅。如是觀時。亦不見不滅。初念見和合。觀察卽空。無念無滅。默然正定。念起卽更觀數數重觀察。不念見和合。念生不復生。旣無妄念心。則無現在世。過去亦爾。復作是念。心行若無常。我亦無業報。何以故。念念滅盡故。心行若是常。我亦無業報。何以故。常法如空。不變易故。但虛妄念如夢所見。無作夢者。何況見夢法。心相如夢者。諸行如夢法。無夢無夢法。亦無觀夢者。夢非是生滅。亦非無生滅。觀夢者亦然。觀察心相及行業。不斷不常觀亦爾。是名觀心相破一切業障。名之爲解脫。卽觀心性時。心性無生滅。無名無字。無斷常。無始無原。不可得。當知無心無無心。亦無心名字。如是觀察竟。坐禪眼不睡。覺觀不復生。次第入諸禪。觀身如泡影。次第發五通。獲得如意通。誓度眾生。是名字脫也。

坐禪修覺意

復次修法念處。應勤坐禪。久久修習。得一切定解脫三昧如意神通。發願誓度一切眾生。先觀眾生感聞何法而得入道。若修多羅。若優婆提舍。若毘尼。若阿毘曇。若布施戒忍辱精進禪定智慧。若說三毒對治之法。若四大。若五陰。若十二入十八界。若十二因緣。若四念處。若四禪。若四眞諦。若不說法直現神通。若疾是遲是處非處。如是各各感聞。不同色像音聲。名字差別。各各不同。皆得聖道。或有眾生。不可教化。假使說法神通變化無如之何。或有眾生。若先說法。及現神通。不能生信。要先同事自恣五欲。及餘方便破戒之事。欲心得息。隨應說法。卽可得道。如是觀竟。示諸眾生。一切世事。應可度者。乃得見耳。餘人不見。如是籌量。觀弟子心。而爲說法。是名好說法。不令著機。十號中名修伽陀佛。如是觀察入初禪。初禪起入二禪。二禪起入三禪。三禪起入四禪。四禪起入四空定。四空定入滅受想定。滅受想定起住第四禪。觀四念處。入法念處三昧如意神通。十方世界六種震動。放大光明。徧照十方。諸大菩薩三界人天悉來集會。四念處力。能令大眾各見世界淨穢不等。各不相知。現不思議神通變化無量種異。感見佛身。亦復如是。於一法門。無量名字。差別不等。現無量身。爲眾說法。各不相知。獨見一佛。一念心中一時說法。見聞𨿽復各不同。得道無二。只是一法。是名菩薩法自在三昧。法念處成就故。三十七品亦在其中。但法念處爲主。獨稱其名。總說法念處竟。

諸法無諍三昧法門卷下

