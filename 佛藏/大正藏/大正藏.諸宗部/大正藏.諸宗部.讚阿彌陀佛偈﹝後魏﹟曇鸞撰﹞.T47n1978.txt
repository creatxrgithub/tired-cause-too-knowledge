讚阿彌陀佛偈

曇鸞法師作

現在西方去此界十萬億剎安樂土佛世尊號阿彌陀我願往生歸命禮

成佛已來歷十劫壽命方將無有量法身光輪徧法界照世盲冥故頂禮

智慧光明不可量故佛又號無量光有量諸相蒙光曉是故稽首眞實明

解脫光輪無限齊故佛又號無邊光蒙光觸者離有無是故稽首平等覺

光雲無礙如虛空故佛又號無礙光一切有礙蒙光澤是故頂禮難思議

淸淨光明無有對故佛又號無對光遇斯光者業繫除是故稽首畢竟依

佛光照耀最第一故佛又號光炎王三塗黑闇蒙光啟是故頂禮大應供

道光明朗色超絕故佛又號淸淨光一蒙光照罪垢除皆得解脫故頂禮

慈光遐被施安樂故佛又號歡喜光光所至處得法喜稽首頂禮大安慰

佛光能破無明闇故佛又號智慧光一切諸佛三乘眾咸共歎譽故稽首

光明一切時普照故佛又號不斷光聞光力故心不斷皆得往生故頂禮

其光除佛莫能測故佛又號難思光十方諸佛歎往生稱其功徳故稽首

神光離相不可名故佛又號無稱光因光成佛光赫然諸佛所歎故頂禮

光明照耀過日月故佛號超日月光釋迦佛歎尚不盡故我稽首無等等

哀愍覆護我令法種增長此世及後生願佛常攝受

南無至心歸命禮西方極樂世界諸菩薩淸淨大海眾

普爲師僧父母及善知識法界眾生。斷除三障。同得往生阿彌陀佛國。歸命懺悔。

阿彌陀佛初會眾聲聞菩薩數無量神通巧妙不能算是故稽首廣大會

安樂無量摩訶薩咸當一生補佛處除其本願大弘誓普欲度脫諸眾生斯等寶林功徳聚一心合掌頭面禮

安樂國土諸聲聞皆光一尋若流星菩薩光輪四千里若秋滿月映紫金集佛法藏爲眾生故我頂禮大心海

又觀世音大勢至於諸聖眾最第一慈光照曜大千界侍佛左右顯神儀度諸有緣不暫息如大海潮不失時如是大悲大勢至一心稽首頭面禮

其有眾生生安樂悉具三十有二相智慧滿足入深法究暢道要無障礙隨根利鈍成就忍二忍乃至不可計宿命五通常自在至佛不更雜惡趣除生他方五濁世示現同如大牟尼生安樂國成大利是故至心頭面禮

安樂菩薩承佛神於一食頃詣十方不可算數佛世界恭敬供養諸如來華香伎樂從念現寶蓋幢幡隨意出珍奇絕世無能名散華供養殊異寶化成華蓋光晃耀香气普薰莫不周華蓋小者四百里乃有徧覆一佛界隨其前後次化去是諸菩薩僉欣悅於虛空中奏天樂雅讚徳頌揚佛慧聽受經法供養已未食之前騰虛還神力自在不可測故我頂禮無上尊

安樂佛國諸菩薩夫可宣說隨智慧於己萬物亡我所淨若蓮華不受塵往來進止若汎舟利安爲務捨適莫彼已猶空斷二想然智慧炬照長夜三明六通皆已足菩薩萬行貫心眼如是功徳無邊量是故至心頭面禮

安樂聲聞菩薩眾人天智慧咸洞達身相莊嚴無殊異但順他方故列名顏容端正無可比精微妙軀非人天虛無之身無極體是故頂禮平等力

敢能得生安樂國皆悉住於正定聚邪定不定其國無諸佛咸讚故頂禮

諸聞阿彌陀佛號信心歡喜慶所聞乃曁一念至心者迴向願生皆得往惟除五逆謗正法故我頂禮願往生

安樂菩薩聲聞輩於此世界無比方釋迦無礙大辯才設諸假令示少分最賤乞人竝帝王帝王復比金輪王如是展轉至六天次第相形皆如始以天色像諭於彼千萬億倍非其類皆是法藏願力爲稽首頂禮大心力

天人一切有所須無不稱欲應念至一寶二寶無量寶隨心化造受用具堂宇飲食悉如此故我稽首無稱佛

諸往生者悉具足淸淨色身無可比神通功徳及宮殿服飾莊嚴如六天應器寶鉢自然至百味嘉餚倏已滿見色聞香意爲食忽然飽足受適悅所味淸淨無所著事已化去須復現晏安快樂次泥洹是故至心頭面禮

十方佛土菩薩眾及諸比丘生安樂無量無數不可計已生今生當亦然皆曾供養無量佛攝取百千堅固法如是大士悉往生是故頂禮阿彌陀

若聞阿彌陀徳號歡喜讚仰心歸依下至一念得大利則爲具足功徳寶設滿大千世界火亦應直過聞佛名聞阿彌陀不復退是故至心稽首禮

神力無極阿彌陀十方無量佛所歎東方恒沙諸佛國菩薩無數悉往覲亦復供養安樂國菩薩聲聞諸大眾聽受經法宣道化自餘九方亦如是釋迦如來說偈頌無量功徳故頂禮

諸來無量菩薩眾爲植徳本致虔恭或奏音樂歌歎佛或頌佛慧照世間或以天華衣供養或覩淨土興等願如是聖眾悉現前蒙八梵聲授佛記一切菩薩增願行故我頂禮婆伽婆

聖主世尊說法時大眾雲集七寶堂聽佛開示咸悟入歡喜充徧皆得道于時四面起淸風擊動寶樹出妙響和韻淸徹遏糸竹踰於金石無倫比天華繽紛逐香風自然供養常不息諸天復持天華香百千伎樂用致敬如是功徳三寶聚故我運想禮講堂

妙土廣大超數限自然七寶所合成佛本願力莊嚴起稽首淸淨大攝受

世界光曜妙殊絕適悅宴安無四時自利利他力圓滿歸命方便巧莊嚴寶地澄靜平如掌無有山川陵谷阻若佛神力須則見稽首不可思議尊

道樹髙四百萬里周圍由旬有五十枝葉布里二十萬自然眾寶所合成月光摩尼海輪寶眾寶之王而莊嚴周匝垂間寶瓔珞百千萬種色變異光焰照曜超千日無極寶网覆其上一切莊嚴隨應現稽首頂禮道場樹

微風吹樹出法音普流十方諸佛剎聞斯音得深法忍至成佛道不遭苦神力廣大不可量稽首頂禮道場樹

樹香樹色樹音聲樹觸樹味及樹法六情遇者得法忍故我頂禮道場樹

蒙道場樹對六根乃至成佛根淸徹音響柔順無生忍隨力淺深咸得證此樹威徳所由來皆是如來五種力神力本願及滿足明了堅固究竟願慈悲方便不可稱歸命稽首眞無量

從世帝王至六天音樂轉妙有八重展轉勝前億萬倍寶樹音麗倍亦然復有自然妙伎樂法音淸和悅心神哀婉雅亮超十方故我稽首淸淨樂

七寶樹林周世界光耀鮮明相映發華果枝葉更互爲稽首本願功徳聚

淸風時時吹寶樹出五音聲宮商和微妙雅曲自然成故我頂禮淸淨薰

其土廣大無崖際眾寶羅网徧覆上金縷珠璣奇異珍不可名寶爲挍飾周匝四面垂寶鈴調風吹動出妙法和雅徳香常流布聞者塵勞習不起此風觸身受快樂如比丘得滅盡定風吹散華滿佛土隨色次第不雜亂華質柔軟烈芬芳足履其上下四指隨舉足時還如故用訖地開沒無遺隨其時節華六返不可議報故頂禮

眾寶蓮華盈世界一一華百千億葉其華光明色無量朱紫紅綠間五色煒燁煥爛曜日光是故一心稽首禮

一一華中所出光三十六百有千億一一光中有佛身多少亦如所出光佛身相好如金山一一又放百千光普爲十方說妙法各安眾生於佛道如是神力無邊量故我歸命阿彌陀

樓閣殿堂非工造七寶彫綺化所成明月珠璫交露幔各有浴池形相稱八功徳水滿池中色味香潔如甘露黃金池者白銀沙七寶池沙互如此池岸香樹垂布上栴檀芬馥常流馨天華璀璨爲映飾水上熠燿若景雲無漏依果難思議是故稽首功徳藏

菩薩聲聞入寶池隨意淺深如所欲若須灌身自然注欲令旋復水尋還調和冷暖無不稱神開體悅蕩心垢淸明澄潔若無形寶沙映徹如不深澹淡迴轉相注灌婥約容豫和人神微波無量出妙響隨其所應聞法語或聞三寶之妙章或聞寂靜空無我或聞無量波羅蜜力不共法諸通慧或聞無作無生忍乃至甘露灌頂法隨根性欲皆歡喜順三寶相眞實義菩薩聲聞所行道於是一切悉具聞三塗苦難名永閉但有自然快樂音是故其國號安樂頭面頂禮無極尊

本師龍樹摩訶薩誕形像始理頹綱關閉邪扇開正轍是閻浮提一切眼伏承尊悟歡喜地歸阿彌陀生安樂

譬如龍動雲必隨閻浮提放百卉舒南無慈悲龍樹尊至心歸命頭面禮

我從無始循三界爲虛妄輪所迴轉一念一時所造業足繫大地滯三塗惟願慈光護念我令我不失菩提心我讚佛慧功徳音願聞十方諸有緣欲得往生安樂者普皆如意無障礙所有功徳若大少迴施一切共往生南無不可思議光一心歸命稽首禮

十方三世無量慧同乘一如號正覺二智圓滿道平等攝化隨緣故若干我歸阿彌陀淨土卽是歸命諸佛國我以一心讚一佛願徧十方無礙人如是十方無量佛咸各至心頭面禮

哀愍覆護我令法種增長此世及後生願佛常攝受

南無至心歸命禮西方極樂世界諸菩薩淸淨大海眾

普爲師僧父母及善知識法界眾生。斷除三障。同得往生阿彌陀佛國。歸命懺悔。

讚阿彌陀佛偈

