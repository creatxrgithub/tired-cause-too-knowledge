大通方廣懺悔滅罪莊嚴成佛經卷上

大通方廣懺悔滅罪莊嚴成佛經卷上

如是我聞。一時佛在王舍大城。與大比丘八萬人俱。諸菩薩三萬六千人。一生補處。離諸蓋障。威徳自在。顯說如來方便密意。淸淨佛剎。大作佛事。皆悉成就。諸佛威徳之所建立。爲護法藏。受持大乘。能師子吼。震大法雷。名聞十方。其徳髙大。如須彌山。智慧深廣。猶如大海。降伏眾魔。攝諸外道。使令淸淨。具足諸力。無礙解脫。安住不動。念定總持。樂說辯才。四等六度。無量方便。一切法義。無不具足。隨順眾生。轉不退輪。示有無智。善解法相。現入三界。五眼所見。知眾生根。威徳無量。蓋諸大眾。禪定智慧。以修其心。相好嚴身。眾相第一。心如虛空。捨諸世間所有色好。達諸法性。無礙智慧。善知眾生。往來所趣。具諸三昧。近無等等。久種善根。得佛自在智慧。具足十力。四無所畏。十八不共法。通達善趣門。關閉諸惡道。等視眾生。如視一子。而生五道。示現其身。欲度眾生。作大醫王。處於生死。善療眾病。應病與藥。令得服行。永離生死。其有聞者。無不解脫。具足如是無量功徳。曾供養過去無量諸佛。明見佛性。知如來常。常說眾生等。盡有佛性。

其名曰文殊師利菩薩。定光菩薩。龍樹菩薩。觀世音菩薩。大勢至菩薩。藥王菩薩。藥上菩薩。普賢菩薩。法自在王菩薩。師子吼菩薩。陀羅尼菩薩。寶藏菩薩。常精進菩薩。不休息菩薩。信相菩薩。無勝菩薩。彌勒菩薩。如是等菩薩摩訶薩三萬六千人。復有八十萬億威力諸天。及諸比丘。比丘尼。優婆塞。優婆夷。天龍夜叉。人非人等。釋提桓因與無量天人。在於空中。雨寶天華。無量音樂。自然而作。梵摩三鉢天。燒妙天香。供養如來。香烟徧至十方無量世界。願皆普同供養十方一切諸佛。供養十方一切諸法。供養十方一切諸大菩薩。是諸天等。爲利如是。供養諸佛。爲求大乘。無上之道。

爾時世尊。與如是等無量無邊大眾。前後圍遶。發向娑羅。二月十五日。臨欲涅槃時。以佛神力。大悲普覆。欲攝眾生。出大音聲。其聲徧滿。乃至十方。隨其類音。普告眾生。今日如來應正徧知。憐愍眾生。覆護眾生。攝受眾生。等視眾生。如是一子。無歸依者。爲作歸依。未見佛性者。令見佛性。未離煩惱者。令離煩惱。無安隱者。爲作安隱。未解脫者。爲作解脫。未安樂者。令得安樂。未離疑惑者。令離疑惑。未懺悔者。令得懺悔。未涅槃者。令得涅槃。爾時道邊。淸淨平正。吉祥福地。縱廣正等。十千由旬。佛見此地。平正淸淨。卽便止住。告諸比丘。今於是中。可以說法。爾時。阿難比丘白佛言。世尊。如來世尊昔常性好山林。淸淨流水。華菓園林。今於是中。亦無流水。亦無林樹。亦無聚落國土人民。今日如來。安居說法。遠來者眾。飢勞疲乏。性命不濟。有食有命。有命有身。有身有道。無食無命。無命無身。無身無道。今於是中。無有如是可意之事。云何世尊。於中說法。爾時大智舍利弗。以佛智力。告阿難言。先應爲法。不須餘念。如來世尊。不但十力。四無所畏。如來世尊。有如是無量力。一切無所畏。智慧無量。威神無量。無歸依者。爲作歸依。未見佛性者。令見佛性。未離煩惱者。令離煩惱。未安隱者。爲作安隱。未解脫者。令得解脫。未安樂者。令得安樂。未涅槃者。令得涅槃。如來世尊。有如是等無量神力。何憂如來。而無自然。我念往昔。維摩大士。爲眾說法。他方菩薩。聲聞緣覺。威力諸天。龍神大眾。集在方室。未曾有食。我時念言。此諸大眾。云何得食。大士維摩。卽語我言。聲聞少智。應念正法。云何先觀。邪命衣食。及以床坐。維摩大士。說是語時。天人得道。我懷慚愧。汝今所念。亦復如是。

爾時如來。卽告阿難。實如大智舍利弗語。應念大乘。莫念安身。作是語已。卽入三昧。以威神力。卽時其地。有一金華。從地涌出。其華出髙。四十萬由旬。徧覆三千大千世界。琉璃羅网。彌覆金華。其金華下。有眾寶浴池。與華平等。名爲八功徳。香水彌滿。其池四岸有種種名華。所謂優鉢羅華。拘物頭華。波頭華。波頭摩華。分陀利華。有如是等。種種無量名華。莊嚴寶池。若見如是金華寶池。得法眼淨。何況入中。而得洗浴。若入洗浴。卽得淸淨無生法忍。其金華下。有寶師子座。其師子座。髙百由旬。爾時如來。坐於寶座。身諸毛孔。上下枝節。放大光明。如來金光明。與金華同色。從華四面。金光流出。普照十方一切佛土。佛光金華。所照之處。山谷國土。髙下平正。皆作金色。無有穢惡。地獄休息。餓鬼解脫。除一闡提。謗方等經。以佛神力。他方國土。及此國中。悉皆一等。無有殊異。十方諸佛。觀此光已。異口同音。俱歎釋迦。善哉善哉。大慈世尊。今放光明。異於常明。昔日放光。先照東方。今日放光。四面一時。普照十方。當知此光。欲度苦惱一切眾生。使出三界。到大涅槃。爾時。他方十方諸佛。異口同音。告其侍者。大菩薩眾。諸善男子。汝等當知。今日中國娑婆世界。釋迦牟尼如來。放大光明。必說妙法。度苦眾生。汝等今者。應往彼土。供養彼佛。請決所疑。聽受經法。彼土眾生。昔來剛惡。虛僞不實。不信一乘。釋迦大慈。萬善方便。爲開三乘。度脫三有。𨿽說三乘。上語亦善。中語亦善。下語亦善。義味甚深。純備具足。彼佛世尊。百千萬劫。不可值見。所說經法。不可得聞。彼諸大眾。不可時會。釋迦所生。殊妙金華。不可得見。是故汝等。今往彼土。得見彼佛。請問所疑。自得利益。復利眾生。作是語已。十方佛土。一一各有。十億菩薩。卽從座起。爲佛作禮。俱同發來。一一菩薩。各有百千音樂。雨寶妙華。來到佛所。到佛所已。遶佛七匝。爲佛作禮。却坐一面。俱共發聲。異口同音。而白佛言。世尊。我等今者。欲有所問。惟願世尊。當爲說之。利益眾生。爾時。佛告諸來菩薩摩訶薩眾。諸善男子。若有所疑。今悉可問。吾當爲汝。決定說之。

爾時。諸來菩薩白佛言。世尊。我土如來。惟說一乘。云何如來。今說三乘。

爾時世尊。以無礙智。告諸菩薩。汝等今者。爲利眾生。諮問是義。諦聽諦聽。諸善男子。譬如有人。一人三名。小時名小。二十名中年。過八十名爲老者。我今三乘。亦復如是。爲初小心聲聞之人。說於小乘。爲於中心緣覺之人。說於中乘。爲大菩薩大道心人。說於大乘。諸善男子。汝今復聽。理無二極。趣必同歸。解𨿽殊律。終爲一觀。理是一乘。分之爲三。聲聞緣覺乘。皆入大乘。大乘者。卽是佛乘。是故三乘。卽是一乘。

說是法時。會中十千菩薩得無生法忍。八百比丘得阿羅漢果。二萬天人得法眼淨。百千萬人卽發阿耨多羅三藐三菩提心。

爾時。十方諸來菩薩。俱共合掌。而白佛言。我等今者。以彼佛力。來到此土。得見世尊。復聞大乘。願聽我等。受持是經。於佛滅後。在此國土。及餘他方。山林樹下。神仙居處。城邑聚落。曠野塚間。樹下露地。塔寺僧坊。講法眾會。俗人住處。家家人人。廣宣流布。常使不絕。何以故。是經之住。令得惡道永息。所以爾者。曾聞佛說。地獄不閑。若誦經一句。諸天歡喜。常來親近。自然修善。若人聞是方廣經典。歡喜信敬。書寫讀誦。受持禮拜。稱是經中。一佛一菩薩名者。是人現世安隱。不見諸惡。若其命終。我等菩薩。前導是人。迴向我國。共生一處。何以故。受持是經故。受持是經者。卽持佛身。持佛身者。當知是人。卽是菩薩。是故是人。卽我同學。以是因緣。受持是經。願生一處。不相捨離。

爾時。復有諸鬼神王。大梵天王。三十三天。護世四天王。金剛密迹。諸鬼神王。散脂大將。那羅龍王等。難陀龍王。婆難陀龍王。阿修羅王。迦樓羅王。大辨天王。九子母天王。諸山鬼神神王。樹神王。河神王。海神王。地神王。水神王。火神王。風神王。如是無量無邊諸神王等。及大諸天。卽從坐起。頭面禮足。合掌恭敬。而白佛言。世尊。我等今者。常當護持。世尊所說。方廣經典。有是經處。我等神王。常在於前。爲作淸淨。若在塔中。若在坊中。若在白衣舍。若在空處。或復有人。以不淨手。抃捉是經。或不恭敬。讀誦是經。我使是人。行住坐臥。身心不安。處處怖畏。橫羅惡事。現身不安。死入地獄。若人恭敬淸淨。捉持此經。洗浴燒香。讀誦受持。或復書寫。憶念不忘。憶是經典。不行惡事。若能如是。我等神王。爲是經故。守護是人。是人若臥。立其人前。不使見惡。亦復不爲。惡人惡鬼。橫害其人。若其住處。護其宅舍。若欲行來。我等神王。於其人前。爲作開導。須者給與。四方行來。無所障礙。常見善事。命終生天。因是值佛。不失大乘。

爾時世尊。告諸大菩薩鬼神王等。如是如是。如汝所說。如是經典。不可得聞。何況可見。若欲受持。讀誦是經。當淨洗浴。著淨衣服。淨掃坊舍。以懸繒幡蓋。莊嚴室內。燒種種妙香。旃檀香。末香。種種塗香。禮拜。如是六時。從初一日。乃至七日。日日中間。讀誦是經。正心正憶。正念正觀。正思惟。正思議。正受持。正用行。正教化。日夜六時。禮拜是經中。諸佛菩薩。十二部經。若能如是。禮拜讀誦。信敬之者。如是經中。所說重罪。悉皆除滅。無有疑也。何以故。是大方廣經典。十方諸佛。之所修行。之所護持。諸佛之母。諸經之王。妙義之藏。菩薩之道。今是大乘方廣深妙經典。亦如世間所有六大不可思議。何等爲六。一者大地。二者大水。三者大火。四者大風。五者大日。六者大空。是經亦如大地。普載一切淨穢好惡。是經亦如大水。洗除一切穢惡不淨惡物。是經亦如大火。普燒一切煩惱穢惡不淨惡物。是經亦如大風。普吹一切不淨穢惡。是經亦如大日。普照一切所有黑暗。是經亦如大空。悉能容受所有好惡。今是大乘方廣經典。廣大無對。上至菩薩。中至聲聞。下至有形。悉能容受。是故汝等。受持是經。流布是經。信敬是經。常使汝等諸大菩薩。入佛智慧。明見佛性。當令汝等諸天神王。及受持經者。常得見我。及見未來一切諸佛。轉大法輪。坐於道場。

爾時大眾中。有一菩薩。名曰信相。於大眾中。卽從座起。正理衣儀。頂禮佛足。而白佛言。世尊。我等今者。欲有所問。惟願世尊。當爲說之。世尊所說。能大利益。無量眾生。

爾時。佛告信相菩薩。善哉善哉。善男子。若有所問。隨意問之。吾當爲汝。分別解說。汝所問者。亦大利益。無量眾生。

信相菩薩白佛言。世尊。我念往昔。久遠過去。無量世時。有佛世尊。名曰寶勝。一聞名者。皆得生天。於後不久。天自在光王國內。曠野澤中。有一大池。其水枯涸。於彼池中。有十千大魚。爲日所曝。欲入死門。有一大士。名曰流水。見是大魚。心生慈悲。施水飲食。少日得活。知命不久。卽爲三稱。寶勝佛名。是魚聞已。卽便命終。生忉利天。以是因緣。今願世尊。爲是大眾。及未來眾生。說諸佛名。及聞世尊釋迦名號。亦得無量無邊利益。無邊功徳。常處富樂。見了佛性。以是因緣。故求此願。惟願說之。度脫重禁迷惑眾生。

爾時。佛告信相菩薩摩訶薩。善男子。我若廣說十方諸佛所有名號。百千萬劫。說不能盡。一切諸水。可知渧數。無有能知。諸佛名字。諸須彌山。可知斤兩。無有能知。諸佛名字。一切大地。可知塵數。無有能知。諸佛名字。虛空世界。可知盡邊。無有能知。諸佛名字。吾今爲汝。略說三世。諸佛名字。若人聞者。一逕於耳。其人命終。亦得生天。聞已信敬。復能盡形書寫。稱名禮拜。得滅無量。生死重罪。得福無量。其人命終。十方世界。隨意往生。亦得見我。及見未來。賢劫諸佛。

爾時世尊。告諸大眾。汝等應當。正理衣服。正心正身。正憶正念正觀。欲聞法者。一心當敬禮須彌燈王佛。當敬禮寶王佛。當敬禮寶勝佛。當敬禮阿彌陀佛。當敬禮毘婆尸佛。當敬禮多寶佛。當敬禮釋迦牟尼佛。當敬禮攝持一切法。當敬禮過稱量。當敬禮無譬類。敬禮無邊法。敬禮難思議。敬禮住力力中力。敬禮十力無所畏。敬禮三界尊。敬禮一切大導師。敬禮能斷眾結縛。敬禮已到於彼岸。敬禮已度諸世間。敬禮永離生死道。敬禮三昧得解脫。敬禮如空無所依。敬禮眾中大法王。敬禮破壞四魔眾。敬禮一子大慈父。惟願世世值諸佛。明見佛性。到大涅槃。何以故。一切有形。皆有佛性。是諸大眾。十指合掌。一心諦聽。一心供養。

聽我說三世十方諸佛名乃至五無間當生解脫相若人無善根我亦爲說之彼自不能解燋種自然去惟有眞實在除去小乘相惟有大乘在除去二乘者惟有一乘在若人無善根不得聞是音曾供無量佛今得聞佛名當知受持者少分解脫人安住淸淨地今於我法中經行作佛事受持及讀誦禮拜是佛名去離眾魔事除滅四重禁無間一闡提是人未來世必得成佛道若人不生信定墮三惡道生信勤禮拜當見無量佛應當一心禮願除無量罪是故今敬信

是諸大眾。合掌諦聽。攝持身心。勿得動轉。五體投地。一心諦聽。

爾時世尊。稱名唱曰。南無過去無量諸佛。南無二萬日月燈明佛。南無三萬然燈佛。南無大通智勝佛。南無十六子佛。南無空王佛。南無多寶佛。南無雲自在燈王佛。南無威音王佛。南無無數光佛。南無思善佛。南無分身諸佛。南無日月淨明徳佛。南無淨華宿王智佛。南無淨莊嚴王佛。南無龍尊王佛。南無雲雷音王佛。南無雲雷宿主華智佛。南無寶王佛。南無娑羅樹王佛。南無上威徳寶王佛。南無光明王佛。南無百億定光佛。南無光遠佛。南無月光佛。南無旃檀香佛。南無善山王佛。南無須彌天冠佛。南無須彌等曜佛。南無月色佛。南無正念佛。南無離垢佛。南無無著佛。南無龍天佛。南無不動地佛。南無琉璃妙花佛。南無琉璃金色佛。南無金藏佛。南無炎光佛。南無炎根佛。南無地種佛。南無月像佛。南無日音佛。南無解脫華佛。南無莊嚴光明佛。南無海覺神通佛。南無水光佛。南無大香佛。南無離虛垢佛。南無捨厭意佛。南無寶炎佛。南無妙頂佛。南無勇立佛。南無功徳持慧佛。南無獘日月光佛。南無日月琉璃光佛。南無無上琉璃光佛。南無最上首佛。南無菩提華佛。南無月明佛。南無日光佛。南無華色王佛。南無水月光佛。南無除疑冥佛。南無度苦行佛。南無淨信佛。南無善宿佛。南無威神佛。南無法慧佛。南無鸞音佛。南無師子音佛。南無龍音佛。南無處世佛。南無自在佛。南無無量壽佛。南無無量光佛。南無無邊光佛。南無無礙光佛。南無無對光佛。南無光炎王佛。南無淸淨光佛。南無歡喜光佛。南無智慧光佛。南無不斷光佛。南無難思光佛。南無無稱光佛。南無超日月光佛。南無相好紫金佛。南無遠照佛。南無寶藏佛。南無無量音佛。南無甘露味佛。南無龍勝佛。南無勝力佛。南無師子音佛。南無離垢光佛。南無徳首佛。南無妙徳山佛。南無人王佛。南無無上華佛。南無畏力王佛。南無龍自在王佛。南無師子依王佛。南無自在王佛。南無普光佛。南無普明佛。南無栴檀香光佛。南無多摩羅跋栴檀香佛。南無歡喜藏寶積佛。南無上大精進佛。南無普淨佛。南無摩尼幢佛。南無摩尼幢燈光佛。南無慧炬照佛。南無海徳光明佛。南無金剛牢彊佛。南無普散金光佛。南無大彊精進佛。南無勇猛佛。南無悲光佛。南無慈力王佛。南無慈藏王佛。南無栴檀窟莊嚴勝佛。南無賢善首佛。南無善覺佛。南無莊嚴王佛。南無金山寶蓋佛。南無金華炎光相佛。南無大炬光明佛。南無寶蓋照空自在力王佛。南無金華光佛。南無虛空寶華光佛。南無琉璃莊嚴王佛。南無普現色身光佛。南無不動光佛。南無降伏諸魔王佛。南無千光明佛。南無慈慧勝佛。南無彌勒鮮光佛。南無世淨光佛。南無善寂月音佛。南無妙尊智王佛。南無寶蓋燈王佛。南無龍種上智尊王佛。南無日月光佛。南無日月珠光佛。南無慧幡勝莊嚴王佛。南無無垢藏佛。南無光明相佛。南無金炎光明佛。南無金焰光明藏佛。南無師子吼自在力王佛。南無妙音勝王佛。南無常光幢佛。南無觀世登王佛。南無慧依登王佛。南無法常勝王佛。南無須彌光佛。南無須摩那華光佛。南無優鉢羅華光佛。南無彊勝力王佛。南無慧力王佛。南無阿閦毘歡喜光佛。南無無量音聲王佛。南無才光佛。南無金海光佛。南無山海慧自在通王佛。南無大通光佛。南無一切法常滿王佛。南無現無愚佛。南無過去無量分身諸佛。南無過去一佛十佛百佛千佛萬佛。能除無量劫以來生死重罪。南無一億十億百億千億萬億那由他恒河沙無量阿僧祇佛。若人聞是過去無量阿僧祇佛名。是人八十萬劫。不墮地獄苦。是故今敬禮。

若人因禮拜過去諸佛者滅罪得本心更不造十惡及以五逆等常得聞正法具足大乘戒是故今敬禮惟除二種人一者謗方等二者一闡提若人心淨淸不名一闡提常見無量佛是故今敬禮若有犯重罪及以五間無復能淸淨信亦得如法住皆由敬禮故滅除十惡業悉得大乘戒是故今敬禮

說是過去諸佛名時。十千菩薩得無生忍。八百聲聞發少分心。五千比丘得阿羅漢道。一億天人得法眼淨。

南無現在無量諸佛。南無十億光明王諸佛。南無離垢紫金沙佛。南無無量明佛。南無日轉光明王佛。南無香積佛。南無師子億像佛。南無師子遊戲佛。南無普光功徳山王佛。南無善住功徳寶王佛。南無寶莊嚴王佛。南無難勝佛。南無須彌相佛。南無須彌登王佛。南無寶徳佛。南無寶月佛。南無寶炎佛。南無寶嚴佛。南無難勝師子響佛。南無大光王佛。南無不動佛。南無藥王佛。南無莊嚴佛。南無樓至佛。南無月蓋佛。南無普光佛。南無寶王佛。南無維衛佛。南無式王佛。南無隨葉佛。南無拘樓秦佛。南無拘那含牟尼佛。南無迦葉佛。南無雷音王佛。南無祇法藏佛。南無栴檀華佛。南無栴檀葉佛。南無妙意佛。南無無上勝佛。南無甘露皷佛。南無毘婆尸佛。南無日月光明佛。南無無勝光佛。南無具足莊嚴王佛。南無光明徧照功徳王佛。南無破壞四魔師子吼王佛。南無金剛不壞佛。南無琉璃光佛。南無須彌山王佛。南無淨光明王佛。南無善徳佛。南無無量光明佛。南無陀羅尼遊戲佛。南無首楞嚴定三昧力王佛。南無善見定自在王佛。南無無上功徳佛。南無神通自在佛。南無無色相佛。南無無散相佛。南無無香相佛。南無無味相佛。南無無觸相佛。南無三昧定自在佛。南無慧定自在佛。南無相覺自在佛。南無普攝佛。南無報徳普光佛。南無尸棄佛。南無毘舍浮佛。南無迦羅鳩村大佛。南無迦那含牟尼佛。南無迦葉佛。南無意樂美音佛。南無歡喜佛。南無阿閦佛。南無須彌相佛。南無須彌頂佛。南無師子音佛。南無師子相佛。南無虛空住佛。南無雲雷自在佛。南無常滅佛。南無帝相佛。南無不梵相佛。南無阿彌陀佛。南無梵相佛。南無度一切世間苦惱佛。南無多摩羅拔栴檀香佛。南無須彌相佛。南無雲自在王佛。南無壞一切世間怖畏佛。南無百億我釋迦牟尼佛。南無現在一佛十佛百佛千佛萬佛。能除無量劫以來生死重罪。南無一億十億百億千億萬億那由他恒河沙等無量阿僧祇佛。若人聞是現在無量阿僧祇佛名。是人六十萬劫。不墮地獄苦。是故今敬禮。

若人因禮拜現在十方佛度脫諸惡業滅除五逆等常住淸淨地安住釋迦法永離三惡道得見彌勒佛及以見千佛是故今敬禮復見十方佛常生淸淨土得聞第一義了知如來常

說是現在諸佛名時。二恒河沙菩薩。得入陀羅尼門。四十二億諸天及人。皆發無上菩提道心。

南無未來賢劫無量諸佛。南無彌勒佛。南無淨身佛。南無華光佛。南無光明佛。南無華足佛。南無名相佛。南無閻浮那提金光佛。南無法明佛。南無寶明佛。南無普明佛。南無普相佛。南無普光佛。南無山海慧佛。南無自在通王佛。南無寶莊嚴佛。南無弗沙佛。南無百億自在登王佛。南無寶相佛。南無喜見佛。南無二萬光相莊嚴王佛。南無三萬同號普徳佛。南無雲雷音王佛。南無四萬八千定光佛。南無寶月王佛。南無離垢光佛。南無妙色佛。南無妙色光明佛。南無破一切眾難佛。南無眾香佛。南無眾聲佛。南無十千光明莊嚴佛。南無八十億莊嚴光明佛。南無寶華莊嚴佛。南無上首徳王佛。南無紫金光明佛。南無五百受記華光佛。南無那羅延不壞佛。南無好華莊嚴佛。南無金剛定自在佛。南無未來一佛十佛百佛千佛萬佛。能除無量劫以來生死重罪。南無一億十億百億千億萬億那由他恒河沙無量阿僧祇佛。若人聞是未來無量阿僧祇佛名。是人四十萬劫不墮地獄苦。是故今敬禮。

若人因禮拜未來諸佛名三障及五逆惟除一闡提悉皆得除滅安住佛法中得見無量佛常得聞正法是故今敬禮若人因禮拜三世十方佛滅除過去罪未來及現在所造十惡業今現得除滅未來見佛性是故諦信之書寫讀誦經世世所生處不生惡邪見常正得解脫不生在邊地不生在惡國不見惡國王四億萬劫中不墮地獄苦是故今敬禮滅除十惡業得大陀羅尼

說是未來諸佛名時。五萬菩薩住不退地。七百比丘尼得阿羅漢道。六十二億諸天人民得法眼淨。

南無總持大陀羅尼。十二部經。修多羅。祇夜。受記。伽陀那。憂陀那。尼陀那。阿波陀那。伊帝曰多伽。闍陀伽。毘佛略。阿浮陀達摩。憂波提舍。所有大藏。諸波羅蜜。若人聞是。十二部經。諸波羅蜜。讚誦禮拜。信樂受持。是人二十萬劫中。不墮地獄苦。得宿命智。是故今敬禮。

說是十二部經名時。八萬五千菩薩。得金剛三昧。十億聲聞。發大乘心。十千比丘比丘尼。得羅漢道。無量天人。得法眼淨。

南無十方無量諸大菩薩。南無文殊師利菩薩。南無觀世音菩薩。南無得大勢菩薩。南無常精進菩薩。南無不休息菩薩。南無寶掌菩薩。南無藥王菩薩。南無藥上菩薩。南無勇施菩薩。南無寶月菩薩。南無月光菩薩。南無滿月菩薩。南無大力菩薩。南無無量力菩薩。南無越三界菩薩。南無颰陀婆羅菩薩。南無彌勒菩薩。南無寶積菩薩。南無導師菩薩。南無徳藏菩薩。南無樂說菩薩。南無龍樹菩薩。南無寶檀華菩薩。南無上行菩薩。南無無邊行菩薩。南無安立行菩薩。南無淨行菩薩。南無陀羅尼菩薩。南無金剛那羅延菩薩。南無常不輕菩薩。南無宿王華菩薩。南無喜見菩薩。南無妙音菩薩。南無徳勤精進力菩薩。南無無盡意菩薩。南無淨藏菩薩。南無淨眼菩薩。南無普賢菩薩。南無妙徳菩薩。南無慈氏菩薩。南無善思議菩薩。南無空無菩薩。南無神通華菩薩。南無光英菩薩。南無慧上菩薩。南無智幢菩薩。南無寂根菩薩。南無願慧菩薩。南無香象菩薩。南無寶英菩薩。南無中住菩薩。南無制行菩薩。南無解脫菩薩。南無法藏菩薩。南無等觀菩薩。南無不等觀菩薩。南無等不等觀菩薩。南無定自在王菩薩。南無法自在王菩薩。南無法相菩薩。南無光相菩薩。南無光嚴菩薩。南無大嚴菩薩。南無寶積菩薩。南無辯積菩薩。南無寶手菩薩。南無寶掌菩薩。南無寶印手菩薩。南無常舉手菩薩。南無常下手菩薩。南無常慘菩薩。南無喜根菩薩。南無喜王菩薩。南無辯音菩薩。南無虛空藏菩薩。南無攝寶炬菩薩。南無寶勇菩薩。南無寶見菩薩。南無諦网菩薩。南無明网菩薩。南無無緣觀菩薩。南無慧積菩薩。南無寶勝菩薩。南無天王菩薩。南無壞魔菩薩。南無電徳菩薩。南無自在王菩薩。南無功徳相嚴菩薩。南無師子吼菩薩。南無雷音菩薩。南無山相擊音菩薩。南無香象菩薩。南無白香象菩薩。南無妙生菩薩。南無華嚴菩薩。南無梵网菩薩。南無寶杖菩薩。南無無勝菩薩。南無嚴土菩薩。南無金髻菩薩。南無珠髻菩薩。南無光嚴童子菩薩。南無持世菩薩。南無善徳菩薩。南無難勝菩薩。南無照明菩薩。南無華光菩薩。南無寶檀華菩薩。南無薩陀波論菩薩。南無曇無竭菩薩。南無法自在菩薩。南無徳守菩薩。南無不眴菩薩。南無徳頂菩薩。南無善宿菩薩。南無善眼菩薩。南無妙臂菩薩。南無弗沙菩薩。南無師子菩薩。南無師子意菩薩。南無淨解菩薩。南無那羅延菩薩。南無善意菩薩。南無現見菩薩。南無普守菩薩。南無電光菩薩。南無喜見菩薩。南無明相菩薩。南無妙意菩薩。南無無盡意菩薩。南無深慧菩薩。南無寂根菩薩。南無無礙菩薩。南無上善菩薩。南無福田菩薩。南無華嚴菩薩。南無徳藏菩薩。南無月上菩薩。南無寶印手菩薩。南無珠頂王菩薩。南無樂實菩薩。南無慧見菩薩。南無登王菩薩。南無深王菩薩。南無華王菩薩。南無妙色菩薩。南無善問菩薩。南無善答菩薩。南無了相菩薩。南無定相菩薩。南無定積菩薩。南無發喜菩薩。南無安住菩薩。南無怖魔菩薩。南無慧施菩薩。南無救脫菩薩。南無慧燈菩薩。南無勇施菩薩。南無智導菩薩。南無願慧菩薩。南無四攝菩薩。南無教音菩薩。南無海妙菩薩。南無法喜菩薩。南無道品菩薩。南無總持菩薩。南無慈王菩薩。南無大自在菩薩。南無梵音菩薩。南無妙色菩薩。南無寶檀林菩薩。南無師子音菩薩。南無妙聲菩薩。南無妙色形菩薩。南無種種莊嚴菩薩。南無釋幢菩薩。南無頂生菩薩。南無明王菩薩。南無大光菩薩。南無奢提菩薩。南無密積菩薩。南無華睒菩薩。南無上首菩薩。南無普現色身菩薩。南無神通菩薩。南無海徳菩薩。南無無邊身菩薩。南無醫王自在菩薩。南無迦葉菩薩。南無無垢藏王菩薩。南無持一切菩薩。南無髙貴徳王菩薩。南無琉璃光菩薩。南無無畏菩薩。南無海王菩薩。南無師子吼菩薩。南無陀羅尼菩薩。南無那羅延菩薩。南無信相菩薩。南無持地菩薩。南無光嚴菩薩。南無光明菩薩。南無大辯菩薩。南無慈力菩薩。南無大悲菩薩。南無依王菩薩。南無依力菩薩。南無依徳菩薩。南無普濟菩薩。南無普攝菩薩。南無定光菩薩。南無普光菩薩。南無眞光菩薩。南無拘樓菩薩。南無天光菩薩。南無寶王菩薩。南無彌光菩薩。南無教道菩薩。南無導師菩薩。南無大忍菩薩。南無華王菩薩。南無華積菩薩。南無慧光菩薩。南無海慧菩薩。南無堅意菩薩。南無釋摩男菩薩。南無金光明菩薩。南無金藏菩薩。南無常悲菩薩。南無法上菩薩。南無才首菩薩。南無山光菩薩。南無山慧菩薩。南無大明菩薩。南無總持菩薩。南無山剛菩薩。南無登王菩薩。南無山頂菩薩。南無山幢菩薩。南無山王菩薩。南無伏魔菩薩。南無雷音菩薩。南無雨王菩薩。南無雷王菩薩。南無寶輪菩薩。南無寶英菩薩。南無寶首菩薩。南無寶藏菩薩。南無寶明菩薩。南無寶定菩薩。南無寶印菩薩。南無寶場菩薩。南無寶嚴菩薩。南無寶水菩薩。南無寶光菩薩。南無寶登菩薩。南無寶現菩薩。南無寶造菩薩。南無樂法菩薩。南無淨王菩薩。南無頂相菩薩。南無金光菩薩。南無寶髻菩薩。南無千光菩薩。南無原嶮菩薩。南無照味菩薩。南無月辯菩薩。南無月光菩薩。南無法輪菩薩。南無光淨菩薩。南無常施菩薩。南無普徳菩薩。南無普明菩薩。南無勝幢菩薩。南無濡音菩薩。南無徳炎菩薩。南無相光菩薩。南無海月菩薩。南無海藏菩薩。南無勝月菩薩。南無淨慧菩薩。南無超光菩薩。南無月徳菩薩。南無日光菩薩。南無金剛菩薩。南無炎幢菩薩。南無尊徳菩薩。南無海明菩薩。南無海廣菩薩。南無照境菩薩。南無慧明菩薩。南無功徳菩薩。南無明達菩薩。南無密教菩薩。南無須那菩薩。南無色力菩薩。南無調伏菩薩。南無隱身菩薩。南無一菩薩。南無十菩薩。南無百菩薩。南無千菩薩。南無萬菩薩。南無一百萬菩薩。二百萬三百萬四百萬五百萬六百萬七百萬八百萬九百萬千千萬諸大菩薩摩訶薩。能除無量劫以來生死重罪。南無一億十億百億千億萬億。南無萬萬億諸大菩薩摩訶薩。能除無量劫以來生死重罪。南無一那由他十那由他百那由他千那由他萬那由他。南無萬萬那由他諸大菩薩摩訶薩。能除無量劫以來生死重罪。南無一恒河沙。南無二恒河沙。南無三恒河沙。南無四恒河沙。南無五恒河沙。南無六恒河沙。南無七恒河沙。南無八恒河沙。南無九恒河沙。南無十恒河沙。南無百恒河沙。南無百億無量恒河沙諸大菩薩摩訶薩。能除無量劫以來生死重罪。

若人聞是大士。諸大菩薩摩訶薩名者。是人四十千劫中。不墮地獄苦。不屬三界獄。常屬解脫王。

不生邊地不生惡國不受惡身不生邪見不生下性不生外道身根具足常聞正法不受禁戒常得具足大乘威儀常見佛性是故今敬禮安住佛法中來世成佛道

說是諸大菩薩名時。八十八億淸淨信男女悟阿那含果。九十四億諸天得斯陀含果。七千八億失心比丘還得本心。悟阿羅漢果。十億菩薩得大陀羅尼。來世成佛道。

大通方廣經卷上

大通方廣經卷中

善男子。復有四法。善能隨順。入諸大眾。何等爲四。一者求法不求勝故。二者常生恭敬。心無憍慢。三者惟求法利。不自顯現。四者教人善法。不求名利。是名爲四。

善男子。復有四法。善開法施。何等爲四。一者守護正法。二者自益智慧亦益前人。三者常行善人之法。四者示人垢淨靑白。是名爲四。

善男子。復有四法。得先因力。不失善根。何等爲四。一者見他人闕。不以爲愚。二者於瞋怒人。常修慈心。三者常說諸因緣。四者常念無上菩提。是名爲四。

善男子。復有四法。不由他教。而能自行六波羅蜜。何等爲四。一者常以法施。施導與人。二者不說他人毀禁之罪。三者善知攝法。教化眾生。四者解達深法。是名爲四。

善男子。復有四法。能捨禪定。現生欲界。何等爲四。一者其心柔軟。二者能得諸善根力。三者不捨一切眾生。四者常能善修。智慧方便之力。是名爲四。

善男子。復有四法。於佛法得不退轉。何等爲四。一者離受無量生死。二者常能供養。無量諸佛。三者修行無量慈心。四者信解無量佛慧。是名爲四。

善男子。復有四法。不斷佛性。何等爲四。一者爲諸眾生。不退本願。二者受信施行。三者大欲精進。四者常能深心。行於佛道。是名爲四。菩薩摩訶薩遊於三界。行種種行。利益眾生。常修出世。不斷佛性。

說是大乘四法之時。四萬天人皆發三菩提心。二萬五千人得無生法忍。四萬八千菩薩得達法界忍。善入佛慧。

爾時。佛告虛空藏菩薩摩訶薩言。汝今應當。受持是經。虛空藏菩薩白佛言。世尊。當何名之。云何奉持。

佛言。此經名爲。大通方廣。能破魔境。壞外道軍。消除煩惱。能解五欲邪見繫縛。破三界獄。放諸生死。向涅槃舍。潤益久涸正因種子。雨大緣因六度法雨。增長眾生三乘芽華。成就一乘菩提極果。善男子。汝問經名。我說如是。汝當受持。

爾時。虛空藏菩薩白佛言。世尊。我從過去。無量佛所。無量會處。無量眾中。聞種種法。種種事。種種相。種種乘。未曾聞此。希有之法。希有之事。希有之相。希有大乘。我常受持。使不斷絕。世尊。如來常住。法僧不滅。三界眾生。自生自滅。不見如來。及以法僧。唱言滅度。我等今者。承佛威神。遊於三界。順從時宜。假唱滅度。世尊。我等今者。於佛滅後。當與八萬久遠慧法身大士。流通此經。使法界眾生。受持讀誦。如說修行。一時成佛。猶不放捨。世尊。若善男子。善女人。於佛滅後。濁惡世中。若有受持讀誦。書寫經卷。得幾所福。

佛言。善男子。若人以三千大千世界。滿中珍寶。以用布施。不如聞此經名。福勝於彼。復置是事。若人以十千世界。滿中珍寶。以用布施。不如有人。攝持經卷。福多於彼。復置是事。若人以十方世界。滿中珍寶以用布施。不如有人。書寫大乘方廣經典。乃至一字一句。或復一偈。福多於彼。復置是事。𨿽施無量國珍寶。不如至心讀誦一偈。復置是事。𨿽施十千世界。滿中眾生命。不如至心解義一句。爲人說一偈之義。福勝於彼。所以者何。財食布施。是世間布施。長養性命。不出世間。大乘法施。長養眾生。菩提道根。能續三乘。智慧常命。善男子。讀持是經者。本𨿽惡人。今是善人。本𨿽苦人。今是樂人。本𨿽縛人。今是脫人。本𨿽未度。今是度人。本𨿽無智。今是論師。本𨿽有漏。今是無漏。本𨿽凡行。今是聖行。本𨿽失道。今入聖道。身𨿽凡夫。讀持是經。智同聖慧。本𨿽煩惱。讀持是經。共諸佛如來。同有涅槃。

虛空藏菩薩白佛言。世尊。如佛所說。本是凡行。今是聖行。本是煩惱。讀持是經。共諸佛如來。同有涅槃。破戒五逆。誹謗正法。讀持是經。斷除煩惱。同得涅槃。此義難明。惟願世尊。當爲說之。

佛言。善哉善哉。善男子。汝能善問。我能善答。善男子。一切眾生。以不值佛故。邪見犯戒。誹謗正法。若佛在世。終無犯戒。誹謗正法。何以故。譬如長者。惟有一子。愛之甚重。若父在時。日夜教令。事事順之。其子孝順。受父教令。都無所犯。若父遠行。不時來還。其子忘誤。多有所犯。以不時來。唱言死滅。悲啼﹝口﹡睪﹞哭。復似起逆。愁憒失心。忘父本教。似若不順。謂如謗法。其父久時。遠行來歸。而子歡喜。憶父本教。受持不犯。以得見父。信知不死。不名墮逆。捉父本勅。順教而行。不名誹謗。善男子。長者卽是如來。一子者卽是一切眾生。令者卽是教戒。遠行者卽是餘化。不見父故卽是唱滅。愁惱故卽是障獘。不持故卽是犯戒。唱滅故卽是逆罪。迷理故卽是誹謗。如來世尊。餘化迴來。眾生見之。卽生信心。知佛不滅。佛爲說法。還得本心。不名犯戒。以知不滅。不名墮逆。順教而行。於理得解。不名謗法。

善男子。讀持是經者。卽能消除無量生死煩惱重惡之罪。聞是經名。卽得聞佛。見是經者。卽得見佛。持是經者。卽持佛身。行是經者。卽行佛事。說是經者。卽說佛事。解是經者。卽解佛義。若行佛事。善解佛義。如此之人。永無煩惱。何以故。得值是經。斷除煩惱。

善男子。若八萬劫以爲一日。以是三十日爲一月。十二月爲一歲。以此歲數。過百千億劫。得值一佛。復過是數。得值一佛。此經難值。復過於是。得值此經。卽值十方三世諸佛。是故智者。受持讀誦。書寫解說。能除邪見無明煩惱結漏重罪。住於福田。能除世間。無量供養。

虛空藏菩薩白佛言。世尊。辟支佛尚不能消世間供養。何況凡夫得消供養。

佛言。善男子。辟支佛不消供養。無有是處。𨿽不能說法度人。入禪三昧。從三昧起。現大神通。度諸眾生。得消供養。

爾時。虛空藏菩薩白佛言。世尊。經中所說。邪見破戒。不得共一國同住。一河飲水。說戒布薩。懺悔自恣。此人名爲。退失聖道。不入眾數。云何而言。得消供養。若消供養。卽與諸佛。同受應供。過於羅漢。辟支佛等。惟願世尊。分別說之。我聞此已。亦爲眾生。如佛解說。令得度脫。

佛告虛空藏菩薩。善哉善哉。善男子。汝等今者。慈悲具足。哀愍眾生。而問此事。諦聽諦聽。善思念之。吾當爲汝。分別解說。善男子。此經境界。非聲聞緣覺所知。亦非諸魔外道。凡夫思惟境界。惟佛能知。汝亦得達。善男子。我常爲行菩薩道者。說施行檀。不觀好惡。福田成就。

而說是言。布施畜生。得百福報。布施闡提。得千福報。善男子。斷善根者。死趣闡提。無慚愧者。死趣畜生。畜生闡提。果報熟者。尚能受供。種人福田。何況此人。以是義故。今此大乘。大通方廣。威徳力大。不可思議。能使破戒五逆。誹謗正法。邪見煩惱。悉得除滅。能受供養。

虛空藏菩薩白佛言。世尊。諸佛如來。不可思議。大通方廣。威神之力。亦不可思議。受持經者。其人功徳。亦不可思議。佛言。如是如是。如汝所說。得不可思議無邊功徳。

爾時世尊。告虛空藏菩薩摩訶薩言。善男子。我念往昔。過去有劫。名曰淸淨。我於此劫。供養九十二億那由他佛。以行小乘。多諸過罪。犯戒無量。是諸如來。不見授記。復過此劫。劫名樂見。我於此劫。供養四十二億諸佛如來。是諸如來。亦不見授記。復過此劫。劫名梵音。我於此劫。供養二十二億諸佛如來。是諸如來。亦不見授記。復過此劫。劫名心喜。我於此劫。供養八萬四千諸佛如來。是諸如來。亦不見授記。復過此劫。劫名救苦。國名莊嚴。佛號大施如來應供正徧知。十號具足。我於此劫。供養四十億佛。得聞此經。煩惱永除。自猶未覩。我於爾時。皆以一切供養之具。而供養之。是諸如來。亦不見與我授記。善男子。我於往昔若干劫中。供養若干諸佛如來。尊重讚歎。煩惱得除。具足聲聞威儀禁戒。淨修梵行。學行布施。一切持戒及行頭陀。離於憍慢瞋恚愚癡。忍辱慈心。如聞能說。懃行精進。一切所聞。受持不失。獨處遠離。入諸禪定。出禪定已。隨所聞慧。讀誦思議。是諸如來。亦不見授記。何以故。所受禁戒多毀犯故。深著聲聞二乘行故。不聞大乘方廣經故。以是義故。若諸菩薩摩訶薩等。應當遠離二乘之行。修集大乘方廣經典。則得授記。若我以一劫。若減一劫。說是佛名。不可得盡。善男子。我過是後。得見定光佛。爲無量大眾。說是大乘大通方廣。我於爾時。得聞得見彼佛所說。受持讀誦。思惟其義。卽得無生法忍。定光如來。卽授我記。汝於來世。當得作佛。號釋迦牟尼如來應供正徧知。是故。善男子。受持是經。疾至佛地。況消世間。人天供養。善男子。是故。大乘經典力施寶藏不可思議。惠施破戒貧窮依儀寶珠。善男子。大乘如大海。小乘牛迹水。大乘如須彌。小乘蟻子城。大乘如日月。小乘打失星。是乘名大乘。不可思議乘。容受諸眾生。猶如虛空中。一切諸乘中。此乘爲第一。如是大乘者。超出一切乘。小乘有限量。不能度一切。惟此無上乘。悉能度眾生。若行此無量。虛空之大乘。虛空無有量。亦無有形色。大乘亦如是。無量無障礙。一切諸眾生。乘於此大乘。當觀是乘相。廣博多容受。若於無量劫。說大乘功徳。及乘此乘者。不可得窮盡。一切諸乘中。大乘最爲勝。至心受大乘。得趣菩提樹。無縛無障礙。今此無上乘。能勝下劣乘。坐於道樹下。觀於十二緣。哀愍眾生故。爲說大乘經。十方諸眾生。若乘大乘者。亦復無增減。容受如虛空。大乘叵思議。神通大智慧。是故諸眾生。當懃修集之。一切諸天眾。天魔及外道。欲除煩惱縛。歸依於大乘。具足六神通。三明三達門。能壞魔外道。并及諸邪見。大乘最爲要。能破諸煩惱。具足諸善根。是故大乘力。其實難思議。一切世間法。及以出世法。有學無學法。攝在大乘中。若有眾生行惡道。親近邪見惡知識。遠離此事歸大乘。若人不樂求大乘。不能破壞煩惱結。欲求解脫學大乘。若有大人解大事。聞說大乘心歡喜。當知卽是大乘人。得心寂靜具神通。皆由大乘自莊嚴。若人有能行大行。是則不斷三寶種。若有趣向大乘者。是人卽得無量福。能到十方諸世界。供養十方無量佛。如是大乘方廣經。世間諸乘無能勝。具足威徳破生死。是故大乘難思議。得於色力得自在。具足成就常法身。若有乘此大乘者。是人受於無上樂。捨身自施修慈悲。是故得此無上乘。持戒精進修梵行。能以神通障日月。皆由久修大乘行。自心懃修常精進。是人則得於大乘。應有無量苦惱報。修集大乘得除滅。若能安住大乘典。長受快樂如諸佛。具足正念懃精進。獲四如意神通力。依止正法及眞義。皆由久修大乘經。具足十力無所畏。相好莊嚴三十二。金剛三昧一切智。皆由修於大乘久。善男子。若有持此大乘經典。一字一句乃至一偈。永脫諸苦難。終不墮惡道。得到安樂處。於後惡世時。若得是經者。我皆與授記。究竟成佛道。若持此經者。佛常近是人。是人常近佛。是人護佛法。諸佛護是人。獲大神通慧。能轉大法輪。度諸生死趣。能破壞魔軍。我於定光佛。聞此方便經。住忍得授記。號爲釋迦牟尼。於我滅度後。若有學是經。我亦與授記。若人來世中。能解此經義。爲諸愚者說。佛𨿽不在世。不斷於三寶。亦如佛現在。所以者何。我從無量佛受持此經。於末劫中爲人廣說。是以獲得三十二相。虛空藏菩薩白佛言。世尊。一切諸佛皆亦說此三十二相。佛今復說三十二相。是何業因之所成就。惟願世尊。當爲說之。

佛告虛空藏菩薩言。善男子。如來成就無量功徳。是故得成三十二相。我若廣說。窮劫不盡。今當爲汝。略而說之。如來至心護持淨戒得足下平相。修種種惠施故得千輻輪相。不欺一切諸眾生故得足跟傭相。護正法故得指纖長相。不破壞他故得网縵相。以妙服奉施故得手足軟相。以淨食施故得七處滿相。喜聞法故得鹿王膊相。覆藏他罪過故得馬陰藏相。修十善法故得上身如師子王相。常以善法化眾生故得缺骨平滿相。救護怖畏故得臂肘傭相。見他造三寶業樂佐助故得手摩膝相。常修萬善法故得淸淨身相。常施病者藥故得所食之物至味悉現相。常發莊嚴修善法故得師子頰相。於諸眾生心平等故得四十齒相。喜和合諍訟故得齒密相。以珍寶施故得齒齋相。身口意淨故得二牙白相。護四口過故得廣長舌相。成就無量功徳故得味中上味相。於諸眾生常以軟語故得梵音相。修集慈心故得細長目相。至心求於無上菩提故得牛王睫相。讚歎他人所有功徳故得白毫相。恭敬供養父母和上阿闍梨師故得肉髻相。樂說大乘法故得身柔軟相。喜施敷具故得金光明相。遠離聚說世間故得一一毛孔右旋生相。樂受善友師長教勅故得身毛上靡相。不以惡事加眾生故得髪色精相。常勸眾生修三昧故得圓滿如尼拘陀相。所生之處喜造佛像故得那羅延力相。善男子。菩薩摩訶薩成就如是無量功徳。獲得如是三十二相。

虛空藏菩薩白佛言。世尊。我觀諸法。都無相貌。又觀如來。亦非是行。云何而言。廣修諸行。我觀諸佛法僧。苦集滅道。陰入界等。十二因緣。諸波羅蜜。內外因果。空無相願。不見出生。不見滅沒。如幻如化。如炎如響。如水中月。龜毛兔角。如空中之花。如石女之子。如著影衣。夢乘白象。如有如無。及以有無。非有非無。非常非斷。非生非滅。非內非外。非見非識。猶如虛空。云何而言。我修諸法。我觀如來。亦非眾生壽命士夫。亦非眼非色非眼色相行。非耳非聲非耳聲相行。非鼻非香非鼻香相行。非舌非味非舌味相行。非身非觸非身觸相行。非意非法非意法相行。非識非色非識色相行。非色非苦非色苦相行。非我非願。非行非陰。非實非虛。非聚非散。非出非入。受想行識。亦復如是。非去非來。無有住處。無心意意識。無有身口意業。非一非二。非去來現在。非垢非淨。非我眾生壽命士夫。非常非斷。無生無滅。無修無行。無捨無受。畢竟常住。云何而言。廣修諸行。

爾時。佛讚虛空藏菩薩摩訶薩言。善哉善哉。善男子。汝過去世時。曾已供養。無量諸佛。久達大乘。無上空義。了知萬法。皆悉空寂。亦知如來。畢竟常住。善男子。譬如淸淨瑠璃寶珠。𨿽在泥中。逕歷千年。其性常淨。出已如本。汝等今者。亦復如是。了知法相。本性淸淨。汝等今者。𨿽在三界五濁泥中。助佛揚化。亦復不爲泥之所污。以不污故。能問此義。善男子。汝今復聽。當爲說之。一切萬法。實無相貌。有文字故。說言有法。法中無字。字中無法。爲流布故。說有文字。文字之中。亦無菩提。菩提之中。亦無文字。第一義諦。𨿽無文字。世俗道中。說有文字。眾生佛性。無上菩提。不離文字。善男子。實如所說。如來無盡無生。不修不行。離諸修行。不入正位。亦不退轉。一生不生兜率陀天。不從天下。不處世胎。於一切法。心無所住。亦不說言。我已過去於生老病死。亦不四維七步而行。亦不自言。我是世間無上之尊。不處中宮婇女娛樂。不習世間伎樂之事。亦復不學槃馬角力。欲度眾生示現老人。爲壞貪身示現病苦。爲壞貪壽示現死相。爲壞欲及我我所示現沙門。爲令眾生不求梵天帝釋之身。懃求出世無上之法。踰出宮城示現出離三界繫縛。及示非果前後故示現無瞋愛。是故三十二相莊嚴其身。爲示眾生良祐福田剃除周羅棄捨瓔珞。遣馬令還放闡陀羅示現遠離一切煩惱。現剃鬚髪。示現不貪著於一切法。受持袈裟示調眾生。從欝陀伽阿羅邊諮問受法示現破壞自髙之心。六年苦行爲外道。現受飲食隨世俗法。現受﹝葶﹣丁﹢呆﹞艸示於知足。坐艸褥上示壞憍慢。諸天龍神讚嘆恭敬示現功徳莊嚴果報。降伏外道示勇猛力。右手指地示作福力。大地震動示報恩故。修無相願。獲得無上菩提之道。示現了知一切法相。觀法平等。名之爲佛。佛之智慧。無能勝者。所說法要。知去來現佛。以是義故。名爲如來。了了見知。三世之事。善不善法。名薩婆若。眞實語故。名天人師。若有學者。能作是觀。是名菩薩。若作異觀。不名菩薩。則名欺誑一切諸佛。善男子。一切諸佛。不出不入。不生不滅。爲度眾生。唱言出世。爲度眾生。唱言滅度。

虛空藏菩薩白佛言。世尊。我實久知。法相理空。諸佛如來。無出無沒。不生王宮。雙樹不滅。畢竟常住。爲度眾生。修諸苦行。而入涅槃。實無動轉。諸佛如來。眞實常存。應身三界。現五種法身。何等爲五。一者實相法身。二者功徳法身。三者法性法身。四者應化法身。五者虛空法身。所以名爲實相法身。超越實相勝果。恒住法界。是故名爲實相法身。所以名爲功徳法身。爲度眾生。施功積行。萬善備足。是故名爲功徳法身。法性法身者。達悟一切法相。理無不周。從境生於空解。空解滿足。從境得名。稱爲法性法身。何故名爲應化法身。如來出世。備應五道。善惡悉現。物無不濟。從化物得名。是故名爲應化法身。所以復名虛空法身。虛空無邊。法身無邊。虛空不可度量。法身亦不可度量。如來之身。猶如大虛。爲度眾生。應身五分。故知如來。無生無滅。諸法亦爾。爲度眾生。佛現法興。

爾時。佛告虛空藏菩薩言。善男子。汝與如來。同解法相。一切境界。無障無礙。善男子。未來有劫。名曰淸淨。國名快樂。彼國悉以諸大菩薩論議大乘。初不聞二乘之名。況餘惡道。汝於此劫。當得作佛。號曰淸淨莊嚴佛如來應供正徧知。他方大方。皆往詣彼。聽受大乘大通方廣。是故一切眾生。若聞虛空藏菩薩名者。禮拜供養。皆得生彼快樂世界。若有眾生。求於大乘。未得無生。受持是經。當知是人。不過十佛。使得授記。

大通方廣經卷中

開皇十年十一月二十日淸信女董仙妃稽和南十方一切三寶今謹爲亡夫曾雅造此經一部流通供養願亡夫泳此善因遊魂淨土面覩諸佛永𨿽三途長超八難耳飡法音心悟智忍普共六道同向菩提。

大通方廣懺悔滅罪莊嚴成佛經卷下

大通方廣懺悔滅罪莊嚴成佛經卷下

爾時。釋迦牟尼佛因信相菩薩。爲一切眾生及自己身。問諸佛名。佛說十方三世諸佛十二部經大菩薩僧已。復欲大師子吼。師子吼者。名決定說。決定說者。明知如來。常住不滅。并說眾生。盡有佛性。諸魔怖畏。外道歸伏故。是名師子吼。如是顯說已。舌徧覆三千大千世界。一切世界。六種震動。六種震動者。東涌西沒。西涌東沒。南涌北沒。北涌南沒。中涌邊沒。邊涌中沒。是名六種震動。復從舌根放大光明。大光普照。大光普照者。轉無常以爲常。轉不淨以爲淨。轉苦以爲樂。轉無明以爲明。爾時。佛光所照之處。山林國土。江河大海。鐵圍山川。一切地獄。髙下平正。皆悉淸淨。無諸穢惡。猶如東方淸淨莊嚴滿月世界。

爾時。釋迦分身諸佛。從空化下。猶如雨華。從地化出。猶如涌雲。徧滿虛空。間無空處。是時化佛。異口同音。皆言如來。常性不滅。說諸眾生。皆有佛性。說一切法。皆歸於空。萬行因果。皆歸一乘。眾生見之。說是語已。忽然不現。惟見釋迦。在本坐上。當於爾時。一切大眾。皆見化佛。所以見者。皆是釋迦。威神之力。釋迦慈父。現此神通威徳力時。是時眾中。四十恒河沙菩薩得無生法忍。八萬聲聞發大乘心。十千比丘得阿羅漢道。一萬八千比丘尼得阿那含道。四億優婆塞得斯陀含道。十億優婆夷得須陀洹道。無量天人得法眼淨。自識宿命。知有爲法。悉皆無常。

爾時眾中。師子吼菩薩摩訶薩。卽從坐起。正衣服。頂禮佛足。而白佛言。世尊。如上所說。聞佛名亦滅罪。聞法名亦滅罪。聞僧名亦滅罪。爲佛力。爲法力。爲僧力。如其佛力應求佛。如其法力應求法。如其僧力應求僧。何須求三。如上所說。惟有一乘。眾生見三。佛自說三。何況眾生。佛告師子吼菩薩摩訶薩言。善哉善哉。快問是義。利益眾生。諦聽諦聽。今當爲汝。分別解說。非但佛力。非但法力。非但僧力。皆是眾力。佛是眾生歸處父母。菩薩僧者是證明知識。迷子眾生。若有惺悟。自生厭離。念力多故。求出三界煩惱大海。方廣經典爲作大船。善男子。佛卽是法。法卽是僧。僧卽無爲。無爲是空。無爲空。有爲空。內空外空。大空小空。皆歸一空。更無別空。善男子。汝向所問。應當求一。何須求三。善男子。譬如有人。怖畏虛空。處處遊行。藏護其身。不離虛空。善男子。十方佛說。及我所說。萬善因緣。三寶三乘。不過有一。爲初中後善。一切眾生。分別說三。是故名爲。一相三寶。師子吼菩薩言。善哉善哉。實如聖教。我以久知。爲諸眾生。問如此事。

師子吼菩薩摩訶薩復白佛言。世尊。如佛所說。無二無三。是方廣經典諸佛之母。菩薩大道。學者眼目。攝諸邪見。救護失心。閉三惡道。開無上菩提門。進諸聲聞。趣於大乘。我當以大陀羅尼呪。以守護之。淨持戒行。修學是經。亦當護之。或復有人。敬是經典。修行七日。或有惡魔。欲來惱亂。使諸惡魔。不得其便。世尊。我護是經。令得久住。盡菩提性。佛言。善男子。汝護是經。卽護三寶。亦護行教者。

爾時。師子吼菩薩。卽於佛前。而說呪曰。

南無佛陀。南無達摩。南無僧伽。阿亶地。陀羅尼。多陀。呵阿伽闍尼。婆毘。薩婆達摩尼。婆毘。伊舍摩陀。毘婆舍那。毘摩羅修鉢離。達摩尼。佉那。婆樓尼叉夜。多摩隸遮隸。睺樓睺樓。師鞞帝。曼哆羅曼哆羅。沙訶。

一讀百徧。右遶七匝。如是七日。一日三時。於其七日。勿念餘經。存心方廣。更莫異境。

世尊。是陀羅尼呪。八百萬億諸佛所說。我今說之。若有謗此呪者。卽爲謗此諸佛如來。已謗此呪者。世世與道不成。不出三界。何以故。是呪能令失心者使得本心。是陀羅尼呪。一經於耳。聞以書寫。不食酒肉。齋戒自守。去離論戲。不入憒市。常行大慈。貴於坐禪。是人或從無量劫來。三障重罪。聞此呪已。至心受持。日日讀誦。經念不忘。是人乃至菩提。不墮三塗。

佛告師子吼菩薩言。善哉善哉。能護三寶。慈念眾生。令出三有。說如是呪。大作利益。無量學人。開闡導教。斷諸邪見。善男子。一切眾生。聞汝名者。呪音聲者。信敬不毀。是人現世安穩。及其命終。常見諸佛。亦得見我。亦見汝身。并諸菩薩。自知得作佛。決定無有疑。一切見佛性。都由淸淨信。萬善成佛道。會捨一切惡。佛言。若有善男子。善女人。能於我滅後。或復一日。或復一夜。或復一時。或復一念。禮拜三世十方諸佛。十二部經。諸大菩薩。心念大乘。思第一義。是人一念。一彈指頃。十惡五逆。及謗方等。一切惡業。悉皆除滅。無有遺餘。若有比丘。比丘尼。若菩薩。若沙彌。若沙彌尼。或失本心。身犯四重。八禁六重。十惡五逆。誹謗方等。今若生信。禮拜如是十方三世諸佛名者。如是惡業。悉得除滅。無有遺餘。作是語已。爾時定光佛時。善見王子與三千人俱。忽然之頃。來至佛所。頂禮佛足。同聲白佛言。世尊。我等或從無量劫來。造作惡業。不可具說。或犯十惡。或犯五逆。及謗方等。或造無量阿僧祇罪。求依如來。十二部經。諸菩薩眾。發露懺悔。惟願聽許。佛言。善哉善哉。怖心難生。善根難發。欲懺十惡。欲懺五逆。乃至一闡提。欲見佛性者。應當如是。隨意說之。

爾時三千人。聞佛慈音。正理衣服。合掌作禮。偏袒右肩。右膝著地。作如是言。世尊。我等今者。歸命十方佛。歸命十方法。歸命十方僧。次復歸命稽首東方阿閦佛。亦復歸命南方寶相。稽首西方阿彌陀佛。亦復歸命北方妙勝。稽首上方香積如來。亦復歸命下方億像。稽首東方普賢大士。亦復歸命南方持世。稽首西方觀音大士。亦復歸命北方滿月。稽首上方虛空大士。亦復歸命下方堅徳。稽首本師定光如來。亦復歸命未來佛性。稽首他方分身化佛。歸命今者我師釋迦。稽首大士維摩文殊。亦復歸命阿難迦葉。稽首出現四道聖人。亦復歸命有教初心。稽首大藏十二部經方等正典。亦復歸命諸餘經法。稽首八分舍利形像。亦復歸命現有佛事。四方四王。忉利釋梵。三十三天。虛空天上。地上地下。有諸山林樹下。一切神仙。有大神足。有天眼者。有天耳者。願使聞知。皆爲證明。願一切眾生。若未懺者。皆得滅罪。作如是言。我等或從無始世界及今惡身。狂惑心亂。無量倒見。煩惱惡業。不可具陳。所作眾罪。不自覺知。惡心熾盛。不見後世。但見現在。樂習煩惱。遠離善根。惡業障隔。近惡知識。於比丘邊作非法。比丘尼邊作非法。於父母邊作非法。或復自在用僧鬘物。於五部僧邊或作是非。或說世間無量惡業。或殺菩提善根眾生。或謗法師。法說非法。非法說法。謂如來無常。正法無常。僧寶無常。不樂慧施。信受邪法。是故今日。無量怖畏。無量慚愧。歸依三寶。諸佛慈悲。方等父母。菩薩知識。聽許我等。發露懺悔。願除無量劫以來生死重罪。願後更莫造。

復次世尊。我等或從無量劫來造作五逆。或犯過去未來現在諸佛禁戒。作一闡提行。發麁惡言。誹謗正法。造是重業。未曾攺悔。心無慚愧。或犯十惡五逆等罪。自知定犯如是重事。本心初無怖畏慚愧。默受供養。未曾發露。於彼正法。未有護惜建立之心。於其中間。毀呰輕賤。言多過惡。或復說言。無佛法僧。或造如是。十惡五逆。無間重罪。是故今日。無量怖畏。無量慚愧。歸依三寶。諸佛慈悲。方等父母。菩薩知識。聽許我等。發露懺悔。願除無量劫以來生死重罪。願後更莫造。

復次世尊。我等或從無量劫來。或四倒見。四重之法。說偸蘭遮。偸蘭遮法。說爲四重。犯說非犯。非犯說犯。輕罪說重。重罪說輕。淨見不淨。不淨見淨。或復邪見。讚說世典。不敬佛經。諸惡論義。畜八不淨。眞是佛語。以爲魔語。眞是魔語。以爲佛語。或復信受。六師所說。或作是言。如來今日。畢竟涅槃。三寶無常。身心起惑。無量倒見。是故今日。無量怖畏。無量慚愧。歸依三寶。諸佛慈悲。方等父母。菩薩知識。聽許我等。發露懺悔。願除無量劫以來生死重罪。願後更莫造。

復次世尊。我等或從無量劫來。及今一形。或犯招提僧物。或犯十方僧物。或犯現前僧物。或犯五部僧物。乃至一比丘物。一切檀越物。或復自稱。我得正法。四禪四果。緣是惡業。不善因緣。或本出家。造作四重。八禁六重。十三僧殘。二不定法。三十捨墮。九十一墮。四懺悔法。眾多學法。七滅諍法。或犯如是。一一諸戒。從突吉羅。復至四重。或復五逆。誹謗正法甚深經典。造一闡提行。覆藏不悔。日夜增長。曾聞佛說。若犯四重。乃至五逆。或謗正法。若不發露。定墮地獄。諸佛菩薩。聲聞緣覺。無能救護。師僧父母。諸天世人。亦不能救。是故今日。無量怖畏。無量慚愧。是故今日。歸依三寶。過去多寶。未來千佛。現在分身諸佛釋迦。諸佛慈悲。方等父母。菩薩知識。聽許我等。發露懺悔。願除無量劫以來。煩惱障。業障。報障。四重無間。十惡重罪。

復次世尊。我等今者。爲諸眾生。及自己身。十方佛前。今者懺悔。一切眾生。無量劫來。不識諸佛。及父母恩。不解善法。造作眾惡。自恃種性。及諸財寶。盛年放逸。作諸惡業。隨心所作。不見其過。凡夫愚行。無智闇覆。親近惡友。煩惱亂心。五欲因緣。心生忿恚。不知厭足。故作眾惡。親近非聖。因生慳嫉。貧窮因緣。而造諸惡。及以女色。姦諂作惡。繫屬於他。常有怖畏。不得自在。諸結惱熱。貪欲恚癡。嬈動其心。渴愛所逼。造作眾惡。身口意惡。所集三業。是眾罪等。今悉懺悔。或不恭敬。佛法聖僧。如是眾罪。今悉懺悔。或不恭敬。菩薩緣覺。如是眾罪。今悉懺悔。以無智故。誹謗正法。不知恭敬。父母師長。如是眾罪。今悉懺悔。愚惑所覆。憍慢放逸。因貪恚癡。造作諸惡。如是諸罪。今悉懺悔。我今供養。十方諸佛。願諸眾生。令住十地。悉令具足。如來正覺。

爾時。佛告善見王子。善哉善哉。大士大士。自能觀身。不善惡業。生大怖畏。發露諸惡。復爲眾生。懺悔眾罪。以是名汝。是眞大士。自離眾惡。復令眾生。遠離眾惡。是故名汝。是眞大士。不自願身。先願眾生。令得正覺。是故名汝。是眞大士。是眞大士。

惟佛一人獨第一三界父母一切智於一切等無與等稽首世尊希有比凡人行惠爲己利求報以財而給施佛大慈仁無此事怨親憎愛以等利大精進人我歸命佛二足中尊最上智慧眼人能知見諸天不解此智慧過去未來今諸佛一切我皆稽首禮如是我今歸命佛亦如恭敬二世尊

爾時。十方諸佛。卽爲善見王子及三千人。而說偈教。

若欲求佛道常隨多聞人如事善師想成佛亦不久若持戒淸淨是名實比丘若有能觀空是名得三昧若有能精進是名行道人若有得涅槃是名爲實樂持戒大沙門大戒淸淨尼半月常布薩結淨行乞食身被僧伽梨衣鉢行隨身諸天皆歡喜恭敬合掌禮我使諸天人以爲作給使亦如諸小天奉事天帝釋今日得現報未來不可量出家持禁戒是名報佛恩復次善見王除我及菩薩世間一切人心生淸淨信了知十方佛常住不涅槃法僧亦復然如是諸人等是名報佛恩

復次善見王世間一切人心無分別相了知一乘道過去並未來十方及現在惟有一佛乘無二亦無三若能發是意心無分別相如是諸人等是名報佛恩復次善見王若能有一人於我滅度後心常生信解皆言諸眾生悉有如來性如是諸人等亦名報佛恩若修一念善不求天果報直向無上道亦名報佛恩復次善見王於我滅度後若能有一人須臾讀是經敬重佛法僧孝順供養師如是諸人等亦名報佛恩若人捨一財欲食及衣服普施諸大眾亦名報佛恩復次善見王於我末法中有能化一人須臾聽是經復勝別供養百億菩薩眾如是大乘經諸佛菩薩母念佛敬是經並諸菩薩眾等心無彼此是名報佛恩復次善見王有能末法中若欲報佛恩一念在禪定勝活三千界滿中一切人謗禪壞亂眾如殺三千界滿中一切人及諸眾生類謗禪壞亂眾其罪亦如是若人見修善誹謗不信受斷壞三寶種不名報佛恩

爾時。善見王子三千人。蒙佛教已。歡喜頂受。重說偈言。

我等今者稽首過去未來現在三世諸佛亦復歸命釋迦文佛稽首八萬四千法藏亦復歸命諸餘經法稽首過去維摩文殊亦復歸命多聞大智阿難舍利稽首無學五分法身亦復歸命始學初因稽首以訖

諸佛說何實何者是不實實之以不實二事不可得如是眞實相不戲於諸法憐愍眾生故方便轉法輪諸聖所從來佛示如是來實相及所去佛亦爾無異諸聖如實語佛亦如實說以是故名佛多陀阿伽度忍鎧心堅固精進弓力彊智慧箭到利破憍慢諸賊應受天世人一切諸供養以是故名佛以爲阿羅呵正知苦實相亦實知苦因知苦盡實相亦知苦盡道眞正解四諦定實不可變是故十方中號三藐三佛得微妙三明淸淨行亦具是故號世尊鞞闍遮羅那解知一切法自得妙道法或時方便說愍念一切故滅除老病死令到安穩處以是故名佛以爲修伽陀知世所從來亦知世盡道以是故名佛爲路迦鞞陀禪戒智等眼無及況出上以是故名佛爲阿耨多羅大悲度眾生軟善教調御以是故名佛富樓沙曇藐智慧無煩惱說最上解脫以是故名佛提婆魔﹝少／兔﹞舍三世動不動盡及不盡法道樹下悉知是故名爲佛

爾時。十方諸佛入神通三昧。而自舉身。處於空中。異口同音。唱如是言。是善見大士及以三千人。汝等罪性。不在外。不在內。不在中間。心實故善力實。心解故罪性解。空慧故罪性空。信力故福力多。若能如是懺悔者。則爲己見我。亦見多寶佛及諸分身者。懺悔滅罪。以常見我今日教化諸菩薩。如是懺悔者。令我及分身。滅度多寶佛。一切皆歡喜。十方現在佛。並過去未來。亦見亦供養。亦令得歡喜。順此大乘經。得入菩提門。

佛告諸弟子。有罪欲懺悔。當如善見王。禮是三世佛。十二部尊經。諸大菩薩僧。一一心禮。亦如遭我相。值我相。見我相。見一佛相。二佛相。七佛相。見百佛相。千佛相。萬佛相。亦如見無量佛相。如是一一心禮。是人福徳無量。滅除生死重罪。阿僧祇劫中。不墮三惡道。安住於佛道。決定無有疑。是故悔諸罪。至心諦信之。定得滅重罪。

爾時。善見王子三千人等。俱發聲言。以偈讚佛。

世尊大慈悲釋種大法王處眾師子吼普攝諸眾生視眾如一子無彼亦無此以見無上尊是故今敬禮

爾時。佛告善見王子及以三千人等。若能如是。發露懺悔。不覆藏罪。是眞菩薩。汝於來世。必得作佛。復次善男子。於我滅後。有能眞心禮是十方諸佛。十二部經。諸菩薩僧者。是名報三寶恩。卽滅十惡五逆及謗方等。滅是罪已。應以須陀洹得度者。授與須陀洹果。應以斯陀含得度者。授與斯陀含果。應以阿那含得度者。授與阿那含果。應以阿羅漢得度者。授與阿羅漢果。應以辟支佛得度者。授與辟支佛果。應以菩薩得度者。授與菩薩果。今是經中諸大菩薩摩訶薩。得一生實相。皆由禮是十方三世諸佛。或有菩薩得二生法界。皆由禮是三世諸佛。或有菩薩得畢竟智。皆由禮是三世諸佛。或有菩薩得悟第一義諦。皆由禮是三世諸佛。或有菩薩得首楞嚴三昧。皆由禮是三世諸佛。或有菩薩得虛空三昧。智印三昧。皆由禮是三世諸佛。或有菩薩得不退忍。如法忍如法界忍。皆由禮是三世諸佛。或有菩薩得陀羅尼。大念心無礙智。皆由禮是三世諸佛。或有菩薩得師子吼三昧。金剛三昧。五智印三昧。皆由禮是三世諸佛。或有菩薩得平等三昧。大慈大悲阿耨多羅三藐三菩提佛行。皆由禮是十方無量三世諸佛。

爾時。文殊師利法王子菩薩摩訶薩而白佛言。世尊。一切眾生。狂惑心亂。造作惡逆。云何自知。而得滅罪。

佛告文殊師利。如上所說。若人聞是方廣經典。及聞十方三世諸佛名。十二部經。諸大菩薩。心生歡喜。無量信敬。書寫受持。讀誦通利。空淨之處。淨治一室。香埿塗地。以好幡蓋。莊嚴其內。先燒好香。然後請佛。不問多少。香水洗浴。著淨衣服。一上廁一洗浴。安置寶坐。久修是經。了知法相。無人我見。請命令上。分別稱揚。燒好妙香。一心除亂。正憶正念。一心念佛。是諸行人。和合爲上。若不和合。瞋恚諍訟。不名懺悔。瞋恚俱懷。與道相違。想念大乘。思第一義。七日七夜。不得眠臥。一日三時。讀誦是經。日夜六時。燒香供養。禮拜懺悔。稱是經中諸佛菩薩十二部經。心心不亂。心心不錯。心心不異。心心時進。心心日進。心心生信。心心歡喜。心心相次。心心相續。心心深重。心心不離。心心思罪。心心念佛。心心念法。心心念僧。心心念戒。心心念捨。心心念天。是人如是讀誦。如是禮拜。如是至心。如是懺悔。從初一日。至第六日。復以香埿塗地。復以香水浴身。燒種種妙香。深心供養。以此至心。是人懺悔。震動十方。我於爾時。與無量無邊恒沙諸佛。無量無邊恒沙菩薩。隨其音聲。入其室內。與作證明。如是七日。定得滅罪。所以知者。凡夫之人。未合眞諦。當取夢相。若見一夢。卽滅一逆。見此五夢。卽滅五逆。是人其夜。夢見自身。欲渡大河。上大橋行。當知是人。定得度脫。其人或時。夢見自身。人與洗浴。天雨其身。當知是人。定得淸淨。其人或時。夢見自身。入沙門大會之中。入次而坐。當知是人。眞佛弟子。其人或時。夢見自身。入塔寺中。見好大像。及見菩薩。當知是人。得正門已。其人或時。夢見自身。自得菓食而食。當知是人。還得果報。

佛告文殊師利。若有比丘。比丘尼。菩薩。淸信士女。沙彌。沙彌尼。失心錯亂。身犯如是。一一禁戒。如是懺悔。若不滅罪。無有是處。除不至心。

文殊師利問佛言。世尊。行此法時。得多人不。佛言。一人以上。二十人以下。行此法時。亦勿曾念諸餘經典。從此悔已。後更莫造。是名悔法。應作是念。我等今者。如死還活。我當持戒。我當精進。我當讀誦大乘方等。是人爾時。應作是念。從今日始。堅持禁戒。願如金剛。是人作是念時。維摩大士。復與無量菩薩。立其人前。爲作時證。大徳普賢。爲作羯磨。大徳迦葉。與作依止。佛告文殊。是名滅罪。是名解脫。是名具戒。是名得住。

爾時世尊。復告文殊師利菩薩摩訶薩言。若有犯四重八禁。六法十戒。三歸五戒。八禁十善。一一戒律。乃至五逆。及謗方等。除一闡提。若不懺悔。發露諸罪。其人命終。決定必墮。阿鼻地獄。

文殊師利白佛言。世尊。云何名爲阿鼻地獄。惟願如來。爲一切眾生。說其因緣。形狀大小。苦樂受報。劫數多少。

佛告文殊。快哉快哉。快問是義。諦聽諦聽。及諸大眾。善思念之。吾當爲汝。廣開分別。云何名爲。阿鼻地獄。阿者言無。鼻者言間。間無暫樂。故言無間。阿者言無。鼻者言遮。阿者言無。鼻者言救。阿者言無。鼻者言不動。阿者言極熱。鼻者言極惱。阿者言不閑。鼻者言不住。不住不閑故。名阿鼻地獄。阿者言大火。鼻者言極熱。猛火入心故。名阿鼻地獄。

佛復告文殊師利菩薩摩訶薩言。善男子。阿鼻地獄。縱廣正等。八萬由旬。七重鐵城上。有七重鐵网。下有十八鬲。周匝七重。是皆刀林。其七重城內。復有劍林。下有十八鬲。其一一鬲。八萬四千重。於其四角。復有四大銅狗。其身長大。四十由旬。眼如電光。牙如劍樹。齒如刀山。舌如鐵鉤。抓如鐵杈。尾如鐵蟒。一切毛孔。皆出猛火。其烟臭惡。世間臭物。無以可比。其獄四門。一一門邊。復有十八獄卒。頭如羅剎頭。口如羅剎口。頭上十八角。手捉鐵叉。七重城內。有無數鐵幢。幢頭火涌。如沸涌泉。其鐵流迸。滿阿鼻城中。阿鼻四門。其一一門上。復有十八銅釜。沸鐵涌出。四門漫流。滿阿鼻城。一一鬲間。復有八萬四千鐵蟒大蛇。吐毒吐火。身滿城中。其蛇哮吼。如天大雷。雨大鐵丸。滿阿鼻城。此城苦事。八萬億千。苦中苦者。惱中惱者。皆集此城。阿鼻地獄。四方有門。一一門外。各有猛火。東西南北。交過通徹。八萬由旬。周匝鐵牆。鐵网彌覆。其地亦鐵。上火徹下。下火徹上。四維上下。周匝一時。苦事俱起。如上所說。四重八禁。犯戒五逆。及謗方等。若不依此經中懺悔。而無慚愧。其人命終。如大壯士。屈申臂頃。落入阿鼻地獄。身滿其中。熱腦急故。口噤不語。惟復張眼合口。合口張眼。此人罪故。萬億刀輪。從空而下。頭入足出。一切苦事。過上所說。百千萬倍。若有具犯四重。受大苦惱。具足五大劫。八禁復倍。五逆復倍。謗方等經復倍。謗三寶。偸僧祇物。污淨行比丘。污比丘尼。謗師害師者。若人姦母。如此人等。復倍加上。除一闡提。永斷善根。不出阿鼻。是等罪人。受苦之時。猛火入心。悶絕而死。獄卒羅剎。以鐵叉打地。喚言活活。應聲卽活。一日一夜。萬死萬生。受大苦惱。如上所說。其人從阿鼻地獄出。以破戒因緣。虛食信施。復入諸小十八地獄。所謂寒氷地獄。黑闇地獄。燋熱地獄。刀輪地獄。劍輪地獄。火車地獄。沸屎地獄。濩湯地獄。灰河地獄。劍林地獄。鐵床地獄。銅柱地獄。鐵機地獄。鐵輪地獄。鐵窟地獄。鐵丸地獄。尖石地獄。飲銅地獄。各八百萬歲。然後得出。常生下處。五百世中。不識三寶。值善知識。得發菩提。不值知識。還墮地獄。犯突吉羅罪。若不懺悔。地獄受苦。如四天王日月八百萬歲。波夜提罪復加二倍。僧殘罪復加二倍。是諸罪人。受苦之時。更無餘言。惟得唱言。阿波波。阿吒吒。阿羅羅。阿婆婆。是故有罪。當急懺悔。還歸三寶。

復次。文殊師利菩薩摩訶薩。若欲速疾除滅罪者。如是經中。懺悔發露。行道七日。一日一食。思惟正觀。憶念如來成佛時。大人相。覺人相。不動人相。解脫人相。光明人相。滿智慧人相。具足諸波羅密相。首楞嚴等諸三昧海相。菩薩摩訶薩。從勝意慈三昧起入滅意定。從滅意定起還入首楞嚴定。從首楞嚴定起入慧炬三昧。從慧炬三昧起入諸法相三昧。從諸法相三昧起入光明相三昧。從光明相三昧起入師子音聲三昧。從師子音聲三昧起入師子奮迅三昧。從師子奮迅三昧起入海意三昧。從海意三昧起入普智三昧。從普智三昧起入陀羅尼印三昧。從陀羅尼印三昧起入普現色身三昧。從普現色身三昧起入法界性三昧。從法界性三昧起入師子王三昧。從師子王三昧起入滅諸魔相三昧。從滅諸魔相三昧起入空慧三昧。從空慧三昧起入解空相三昧。從解空相三昧起入大空智三昧。從大空智三昧起入徧一切處色身三昧。從徧一切處色身三昧起入觀心相三昧。從觀心相三昧起入菩薩摩訶薩金剛相三昧。從菩薩摩訶薩金剛相三昧起入金剛頂三昧。從金剛頂三昧起入一切海三昧。從一切海三昧起入一切陀羅尼海三昧。從一切陀羅尼海三昧起入一切佛境界海三昧。從一切佛境界海三昧起入一切諸佛解脫解脫知見海三昧。從一切諸佛解脫解脫知見海三昧起然後方入無量無邊諸三昧海門。從諸三昧海門起入寂意滅意三昧。從寂意滅意三昧起入金剛諭定大解脫三昧門。

佛告文殊。於我滅後。若有善男子。善女人。生一念信心。若能書寫讀誦一偈。念是相。憶是相。觀是相。信心成就。一念之頃。除却九十億那由他恒河沙等微塵數劫生死重罪。永離闇障。明知如來。常住不滅。

爾時世尊。爲諸大眾。重說偈言。

力士諸鬼神畜生惡象王淫女及惡龍無量諸惡人婆藪阿闍世提婆殃崛魔身心起逆罪應墮阿鼻獄生信禮三世十方無量佛釋迦臨涅槃爲住無量劫摩伽陀國人悉發菩提心皆由恭敬禮十方三世佛阿若憍陳如五百聲聞等來世成佛道皆由恭敬禮十方三世佛外道婆羅門十仙大梵志今得阿羅漢乃往過去世皆由恭敬禮十方三世佛自悟第一義十方佛土中一切菩薩眾往生無量壽皆由恭敬禮十方三世佛復次善見王我昔作國王名曰大仙譽佛日未出時供養出家人五百婆羅門飲食及衣服房舍及臥具悉滿二十年我時卽告言師等發菩提是諸婆羅門𨿽復受供養實不信三寶師便答我言世間無菩提及以無解脫我等聞是語實護方等經斷是婆羅門五百人命根是人命終已卽墮阿鼻獄旣墮地獄已卽時發三念禮是三世佛敬信方等經大士菩薩僧作是三念已卽時出地獄往生甘露鼓壽命十小劫皆由生信心敬禮十方佛是諸波羅門初謗墮地獄後信便得出況汝大菩薩具足慚愧者本自實無罪爲諸眾生故懺悔四重禁及以五無間乃至一闡提若有凡夫人身犯如是罪若能如是懺除滅四重禁五逆一闡提必得成佛道惟除不信者若有信解心恭敬禮諸佛不成無是處爾時善見王及以三千人同聲白佛言若我等得佛願度生死流惟願天人尊爲我分別說其有受持者書寫及讀誦功徳爲云何佛言善見王汝今當善聽吾爲汝說之若人以七寶供養千世界施與一切眾復能善說法化得羅漢果不如有一人聞是諸佛名乃至一念信或復一時禮其福復過彼何況讀誦書敬信禮拜者功徳不可量若人能書寫受持及讀誦發心時禮拜勝以起塔寺徧千世界中爾時大迦葉阿難舍利弗護塔金剛士諸梵及帝釋轉輪四天王頭面禮佛足同聲白佛言如來去世後我等當流布教化諸眾生護念禮拜者得心常安隱或犯破重禁五逆謗方等使得聞佛名安住淸淨地亦如善見王來世見佛性

爾時。釋迦牟尼佛告諸大眾。汝等善聽。我今爲汝。說本因緣。我於往昔。過無量劫。於妙光佛所。聞是十方三世佛名。心生歡喜。合掌頂受。在在處處。教化無量無邊眾生。聞是佛名。爾時眾中。惟有三千人。共我法儀。生無量信心。從我禮拜。是諸佛名。今覩現在十方悉皆成正覺。

佛告大眾。諸善男子。欲滅四重。無間重罪。謗大方等。一闡提罪。皆由信心。復次善男子。若人不信。輕呰不敬。則爲謗此十二部經。及謗金剛色身。及謗大士文殊師利。及以謗此十方諸佛。是人定墮地獄而無虛也。何以故。而不信故。謗正法故。謗上人故。謗一切十方三世佛故。定墮地獄。信是佛名。至心禮拜。若不除滅。十惡五逆。及謗方等。無有是處。惟除不信者。斷善根人。一闡提者。諸善男子。百億釋迦。一一分身。國土教化。末後釋迦。則我身是也。

爾時所將三千人等。今皆成佛。初千人者。華光爲首。中千人者。樓至爲首。後千人者。彌勒爲首。是故汝等。應當禮敬如是十方三世諸佛名號之者。汝於來世。當爲大眾。開闡道教。廣濟羣盲。令出三界。寂然閑居。安處道場。如我無異。

爾時陀羅尼菩薩。卽從坐起。正衣服。合掌恭敬。而白佛言。世尊。當何名此經。云何奉持。云何修行。

佛告陀羅尼菩薩。善男子。是經名爲大通方廣。亦名懺悔除罪得福。如是受持。亦名三千人莊嚴成佛經。如是受持。廣大無對。如是受持。普攝一切。如是受持。無量藏門。如是受持。金剛寶藏。如是受持。濟諸重禁。如是受持。

陀羅尼菩薩白佛言。世尊。如佛所說。是經如是。惟大利益。無量眾生。滅罪成佛。是經卽是。諸佛之母。菩薩之道。聲聞之眼。天人之舍。有如是等。不思議事。我當受持。天上人中。在在處處。廣宣流布。常使不斷。令得久住。

佛言。善哉善哉。如是大士。總持無量。一切大藏。當於來世。坐我坐處。行我行處。

佛說是經時。無量菩薩住不退不動地。八萬聲聞發大乘心。十千比丘得阿羅漢果。八萬四千天人得法眼淨。百千眾生發阿耨多羅三藐三菩提心。

佛說是經已。金華寶池。忽然不現。佛攝光明。娑婆世界。髙下不淨。穢惡如本。人行惡故。地獄如本。說是經已。發向娑羅。一切大眾。歡喜奉行。

大通方廣經卷下

此本藏外經也武周刊定僞經目錄有此經蓋別本歟按日本靈異記修方廣懺者不少矣夫懺悔者四事五念之一而療三毒之良方也今閱此經以懺法爲主莫有害於義。

傳聞文字法身惠命也裝褾此零經者其志尢厚矣哉。

