淨土五會念佛誦經觀行儀卷中

南岳沙門法照撰

佛說阿彌陀經﹝一名小無量壽經。後秦羅什法師譯。宗嘉元年。求那跋陀羅重譯。名阿彌陀經﹞。

如是我聞。一時佛在舍衛國祇樹給孤獨園。與大比丘眾千二百五十人俱。皆是大阿羅漢。眾所知識。長老舍利弗。摩訶目揵連。摩訶迦葉。摩訶迦旃延。摩訶俱絺羅。離波多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿﹝少／兔﹞樓駄。如是等諸大弟子。并諸菩薩摩訶薩。文殊師利法王子阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。

爾時佛告長老舍利弗。從是西方。過十萬億佛土。有世界。名曰極樂。其土有佛。號阿彌陀。今現在說法。舍利弗。彼土何故名爲極樂。其國眾生無有眾苦。但受諸樂。故名極樂。

又舍利弗。極樂國土。七重欄楯。七重羅网。七重行樹。皆是四寶周匝圍繞。是故彼國。名曰極樂。

又舍利弗。極樂國土。有七寶池。八功徳水。充滿其中。池底純以金沙布地。四邊階道。金銀瑠璃頗梨合成。上有樓閣。亦以金銀瑠璃頗梨車璩赤珠馬瑙而嚴飾之。池中蓮華。大如車輪。靑色靑光。黃色黃光。赤色赤光。白色白光。微妙香潔。舍利弗。極樂國土。成就如是功徳莊嚴。

又舍利弗。彼佛國土。常作天樂。黃金爲地。晝夜六時。而雨曼陀羅花。其國眾生。常以淸旦。各以衣裓盛眾妙花。供養他方十萬億佛。卽以食時還到本國。飯食經行。舍利弗。極樂國土。成就如是功徳莊嚴。

復次舍利弗。彼國常有種種奇妙雜色之鳥。白鵠孔雀鸚鵡舍利迦陵頻伽共命之鳥。是諸眾鳥。晝夜六時。出和雅音。其音演暢。五根五力。七菩提分。八聖道分。如是等法。其土眾生。聞是音已。皆悉念佛念法念僧。舍利弗。汝勿謂此鳥實是罪報所生。所以者何。彼佛國土無三惡趣。舍利弗。其佛國土尚無三惡道之名。何況有實。是諸眾鳥。皆是阿彌陀佛欲令法音宣流。變化所作。舍利弗。彼佛國土。微風吹動諸寶行樹及寶羅网。出微妙音。譬如百千種樂。同時俱作。聞是音者。皆自然生念佛念法念僧之心。舍利弗。其佛國土成就如是功徳莊嚴。

舍利弗。於汝意云何。彼佛何故號阿彌陀。舍利弗。彼佛光明無量。照十方國。無所障礙。是故號爲阿彌陀。又舍利弗。彼佛壽命。及其人民。無量無邊阿僧祇劫。故名阿彌陀。舍利弗。阿彌陀佛成佛已來。於今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩亦如是舍利弗。彼佛國土。成就如是功徳莊嚴。

又舍利弗。極樂國土。眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇劫說。舍利弗。眾生聞者。應當發願願生彼國。所以者何。得與如是諸上善人。俱會一處。舍利弗。不可以少善根福徳因緣。得生彼國。舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顚倒。卽得往生阿彌陀佛極樂國土。舍利弗。我見是利故說此言。若有眾生。聞是說者。應當發願生彼國土。

舍利弗。如我今者。讚歎阿彌陀佛不可思議功徳。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功徳一切諸佛所護念經。

舍利弗。南方世界。有日月燈佛。名聞光佛。大焰肩佛。須彌燈佛。無量精進佛。如是等恒河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功徳一切諸佛所護念經。

舍利弗。西方世界。有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙等數諸佛。各於其國。出廣長舌相。徧覆三千大世界。說誠實言。汝等眾生。當信是稱讚不可思議功徳一切諸佛所護念經。

舍利弗。北方世界。有焰肩佛。最勝音佛。難阻佛。日生佛。网明佛。如是等恒河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功徳一切諸佛所護念經。

舍利弗。下方世界。有師子佛。名聞佛。名光佛。達摩佛。法幢佛。持法佛。如是等恒河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功徳一切諸佛所護念經。

舍利弗。上方世界。有梵音佛。宿王佛。香上佛。香光佛。大焰肩佛。雜色寶花嚴身佛。娑羅樹王佛。寶花徳佛。見一切義佛。如須彌山佛。如是等恒河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功徳一切諸佛所護念經。

舍利弗。於汝意云何。何故名一切諸佛所護念經。舍利弗。若有善男子善女人。聞是經受持者。及聞諸佛名者。是諸善男子善女人。皆爲一切諸佛共所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。舍利弗。若有人。已發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子善女人。若有信者。應當發願願生彼國土。

舍利弗。如我今者。稱讚諸佛不可思議功徳。彼諸佛等。亦稱說我不可思議功徳。而作是言。釋迦牟尼佛。能爲甚難希有之事。能於娑婆國土五濁惡世。劫濁見濁煩惱濁眾生濁命濁中。得阿耨多羅三藐三菩提。爲諸眾生。說是一切世間難信之法。舍利弗。當知。我於五濁惡世。行此難事。得阿耨多羅三藐三菩提。爲一切世間。說此難信之法。是爲甚難佛說此經已。舍弗及諸比丘。一切世間天人阿修羅等。聞佛所說。歡喜信受。作禮而去。

眾等每誦經了。卽第二會念佛一兩會。卽誦後寶鳥相好二讚。應知。

佛說阿彌陀經一卷

那﹝上﹞謨菩﹝上﹞陀夜﹝藥可反下同﹞那﹝上﹞謨馱囉﹝上﹞摩夜那﹝上﹞謨僧伽夜那﹝上﹞摩阿﹝上﹞弭多婆﹝上﹞夜跢﹝丁可反下同﹞他伽﹝上﹞多夜阿﹝上﹞囉訶﹝上﹞羝三藐三菩﹝上﹞陀夜跢姪﹝地也反下同﹞他阿﹝上﹞弭唎﹝上﹞羝阿﹝上﹞弭唎都婆鼙﹝菩迷反下同﹞阿弭﹝上﹞唎跢三婆﹝上﹞鼙阿﹝上﹞弭唎跢鼻﹝菩弭反﹞迦囒羝伽弭儞伽﹝上﹞伽﹝上﹞那﹝上﹞稽﹝居移反﹞鼙底﹝者儞反﹞迦﹝上﹞嚟婆﹝上﹞囉﹝上﹞皤波跛叉﹝楚我反﹞焰迦嚟﹝一切惡業盡﹞娑訶

呪中諸口傍字皆依本音轉。舌言之無口者。依字讀之。右呪先已翻出流行。於晨朝楊枝淨口。散花燒香。佛像前﹝跳﹣兆﹢互﹞跪合掌。日誦二七。若三七徧。滅四重五逆等罪。現身不爲諸橫所惱。命終生無量壽國。永離女身。今更勘梵本。并對問婆羅門僧毘尼佛陀僧伽等。知此呪威力不可思議云。旦暮午時。各誦一百八徧。滅四重五逆。拔一切罪根。得生西方。若能精誠誦滿二十萬徧。則菩提牙生。證不退轉。滿三十萬徧。則面見阿彌陀佛。決定得生安樂淨土。此陀羅尼及功徳能作法事時。不須誦之。

又往生西方記驗。此傳作法事時不在誦限知之。

昔長安叡法師。慧崇。僧顯。慧通。近至後周實禪師。西河鸞法師等。數百人。並生西方。綽禪師等。因鸞法師。得生西方。各率有緣。專修淨土之業。綽禪師又撰西方記驗。名安樂集流行。又晉朝遠法師。入盧山三十年不出。乃命同志白黑百有二十三人。立誓期於西方。鑿山銘願。至陳天嘉年。盧山珍禪師。於坐時見人乘船往西方。乃求附載。報云。法師未誦阿彌陀經。不得去也。因卽誦此經應二萬徧。未終四七日前四。更有神人。從西方送一白銀臺來。空中明過於日。告云。法師壽終。當乘此往生阿彌陀佛國。故來相示。令知定生。臨命終時。白黑咸聞異香數日。其夜峯頂寺咸見一谷中有數十炬火。大如車輪。尋驗古今往西方者非一。多見化佛徒眾來迎。靈瑞如傳不可繁錄。因珍禪師於此經有驗故略述。此以悟來喆助往生之志耳。

寶鳥讚﹝依阿彌陀經﹞

極樂莊嚴間雜寶﹝彌陀佛﹞實是希有聞未聞﹝彌陀佛彌陀佛﹞寶鳥臨空讚佛會﹝彌陀佛﹞哀怨雅亮發人心﹝彌陀佛彌陀佛﹞晝夜連聲無有息﹝彌陀佛﹞文文句句理相同﹝彌陀佛彌陀佛﹞或說五根七覺分﹝下己准前和﹞或說八聖慈悲門﹝己下准前和﹞

或說他方雜惡道或說地獄對人天或說散善波羅蜜或說定慧入深禪或說長時修苦行或說無上菩提因菩薩聲聞聞此法處處分身轉法輪願此法輪相續轉道場眾生等益長年眾等迴心生淨土手執香花往西方

眾等誦彌陀經了。卽誦寶鳥讚。誦諸讚了發願。具在讚後卽散。

第八讚佛得益門難曰。如說修行。理實明矣。仰信專行。今讚佛之時。有何益焉。答曰。利益無邊。說不可盡。略而言之。旦諸佛世尊名聞滿十方。饒益眾生。稱歎無窮盡。一切眾生類。無不宗奉者何旨。寔由過去爲凡夫時。以身意口業讚佛。及眾生不毀於他人由斯讚功徳。今速成佛道。還令眾生恭敬尊重而讚嘆。故佛本行經云。釋迦菩薩翹一足。讚歎底沙佛故。讚曰。

天地此界多聞室逝宮天處十方無丈夫牛王大沙門尋地山林徧無等

說此讚。讚彼佛已。超彌勒九劫。速得成佛。是知。讚佛功徳。豈可稱量。更有讚佛得益。具在諸經。今之四眾。若讚佛時。現世爲人恭敬仰瞻。命終之時佛來迎接。定生極樂世界。身眞金色。舌相廣長。詞辯縱橫。得無礙智。世界莊嚴。盡皆七寶。名聞廣大。普徧十方。一切眾生。無不尊重讚歎。何以故。由今讚佛。得生佛家。速成佛故。因感果故。智者當知白諸眾等。此後諸讚。隨此彌陀觀經一期法事竟。就此諸讚之中。有文長者。行人臨時不得多誦。文少者卽誦徹。文長者略之。大意如此。正作法事之時。不得盡誦經讚寶鳥相好兩讚。二經之後各爲初首已空淨土樂讚。誦彌陀經及諸讚了。卽誦此讚。誦此讚竟。卽誦導和上禮讚。發願卽散。六根讚誦觀經及諸讚了。卽誦此讚。誦此讚竟。卽誦琮法師禮讚發願卽散。平誦亦得。若中間諸讚。任意臨時取捨用之得耳。眾等已後每誦一讚竟。卽念佛三五十口。應知。

觀經十六觀讚﹝依觀經各誦少多﹞

釋淨遐

第一初觀日在西﹝阿彌陀佛﹞端身正坐去昏迷﹝阿彌陀佛﹞﹝南無阿彌陀佛﹞見時欲沒如懸鼓﹝阿彌陀佛﹞令心堅住莫髙低﹝阿彌陀佛﹞﹝南無阿彌陀佛﹞第二觀水本澄淸﹝阿彌陀佛﹞想水爲氷理易成﹝阿彌陀佛﹞﹝南無阿彌陀佛﹞令氷映作琉璃地﹝准前﹞分明還見寶幢擎第三寶地間黃金六時花雨滿瓊林分輝變作空中樂簫管能淸道者心第四寶樹七重行布葉垂條異色先花菓四時皆具足風來林下更飛香第五當觀七寶池淸冷八徳不思議渠流悉是金沙水水上花開無盡時第六應觀眾寶樓珠軒玉砌碧空秋天樂奏時淸夜響法音微妙勸修懃第七專觀花座開檀金爲葉玉爲臺寶幢上覆眞珠网莊嚴只擬爲如來第八寶像色圓珠萬法皆從心想生若見其身花上坐甚深三昧自然成第九彌陀法主身相好光明無等倫念佛眾生皆攝取心常不捨有緣人第十觀音補處尊身同佛想妙難論頂戴如來心敬重慈光恒住大悲門十一勢至大威雄輔翼長時振六通世界動搖應度者光明常照行人中十二觀身自往生蓮花開合極分明端坐湛然心不動臨終當見佛來迎十三丈六紫金容眞化由來不二縱但使隨心觀了了法身妙相自顒顒十四生人行業髙上品三心種姓豪百法明門歡喜地金剛定力轉堅牢十五生居九品中淨戒董心業始融善友教令迴願住須臾不覺坐蓮宮十六下生位最卑業障難消惠發遲十念蓮胎𨿽住劫花開還得悟無爲

阿彌陀經讚﹝依阿彌陀經﹞

釋淨遐

釋迦調御大慈尊﹝阿彌陀佛﹞救世先開淨土門﹝阿彌陀佛﹞﹝南無阿彌陀佛﹞欲說莊嚴極樂國﹝阿彌陀佛﹞其時正在給孤園﹝阿彌陀佛﹞﹝南無阿彌陀佛﹞法輪將興多聽徒﹝准前﹞無量諸天大眾俱第一聲聞舍利子上乘菩薩是文殊初告眞宗當爾時西方過此十俱胝世界莊嚴名極樂彌陀在彼不思議其國眾生苦已除淸閑勝妙樂無餘晝夜修行超八難色相端嚴盡一如七重行樹七重欄寶蓋垂空寶网﹝革﹡怠﹞但是有緣﹝此／曰﹞得見慇懃學者用心觀人至乘花坐寶林天來奏樂曲幽深六度已能調六律八正還將和八音寶池徳水底砂新蓮開光色似車輪菩薩端然花上坐看時總是往生人彌陀淨土法王家願力莊嚴發道牙碧玉樓中飛寶座黃金地上雨天花收得天花衣裓盛六通如意覺身輕供養他方諸佛已還來本國飯經行眾鳥和鳴應六時淸音演法妙難思五方五根并七覺甚深八聖入無爲眾等同時聽法音聞者皆生念佛心化鳥本非三惡趣彌陀宣暢法流深微風吹動寶林淸響颺如天奏樂聲一一更無宣別法處處惟聞念佛名彌陀壽量實無邊國中人眾亦同然成道於今經十劫光照恒沙法界圓菩薩聲聞眾甚多爲求解脫見彌陀算數不能知量限餘方諸佛亦來過傳聞淨剎甚淸眞盡是阿鞞跋致人一生補處修三昧證得金剛最後身善根福少理難生七日專須念佛名若至臨終心不亂彌陀決定自相迎十號彌陀酬昔因六方諸佛證成眞舌相廣長無妄語如來護念信心人世界無常難久留惟須發願早勤求已生當生皆不退豈限今修與未修諸佛同時讚釋迦能於五濁救娑婆說此世間難信法咸令覺悟念彌陀法藏敷陳義已圓阿難從此演眞詮大眾俱欣皆頂戴如來囑遣廣流傳

維摩讚﹝依維摩經﹞

佛國淨土從心現﹝難思議﹞種種莊嚴心裏生﹝難思議維摩詰﹞足指按地三千界﹝難思議﹞虛空性海坐花臺﹝難思議﹞毘耶離城方丈室﹝難思議﹞有一居士號維摩﹝維摩詰﹞託病現身而有疾﹝難思議﹞國主王子悉來過﹝難思議﹞無量聲聞菩薩眾﹝難思議﹞欲遣問疾不堪任﹝維摩詰﹞惟有文殊入敢問﹝難思議﹞居士所疾是何因﹝難思議﹞答曰病從癡愛起﹝難思議﹞我病非有亦非無﹝難摩詰﹞廣說身是無常法﹝難思議﹞蔭界諸入合成身﹝難思議﹞菩薩毛端容大海﹝難思議﹞芥子之內納須彌﹝維摩詰﹞手擲世界他方外﹝難思議﹞室中天女悟無生﹝難思議﹞

涅槃讚﹝依涅槃經亦大會時亡者處誦﹞

娑羅林雙林裏佛入涅槃時﹝淚落如雲雨﹞佛母當時聞此語﹝雙林裏﹞

渾塠自撲落金床﹝淚落如雲雨﹞七寶冠衣自撲碎﹝雙林裏﹞七孔流血變成池﹝淚落如雲雨﹞天女將水來灑面﹝雙林裏﹞佛母良久乃心蘇﹝淚落如雲雨﹞將眾天女乘雲下﹝雙林裏﹞直至娑羅雙樹間﹝淚落如雲雨﹞金棺銀槨殮已訖﹝雙林裏﹞僧衣錫杖樹間懸﹝淚落如雲雨﹞十大弟子號咷哭﹝雙林裏﹞狀似嬰姟憶母時﹝淚落如雲雨﹞佛母遶棺哀哀哭﹝雙林裏﹞百鳥來者助心悲﹝淚落如雲雨﹞他道生離勝死別﹝雙林裏﹞我道死別勝生離﹝淚落如雲雨﹞金棺銀槨忽然開﹝雙林裏﹞却坐千葉蓮花臺﹝淚落如雲雨﹞如來花中爲母說﹝雙林裏﹞一切恩愛有別離﹝淚落如雲雨﹞暫別慈親一小劫﹝雙林裏﹞願母努莫力悲哀﹝淚落如雲雨﹞

般舟讚﹝依般舟三昧經大會時及亡者處誦﹞

釋慈慜和上

般舟三昧樂﹝願往生﹞專心念佛見彌陀﹝無量樂﹞普勸迴心生淨土﹝願往生﹞迴心念佛卽同生﹝無量樂﹞曠劫已來流浪久﹝願往生﹞隨緣六道受輪迴﹝無量樂﹞不遇往生善知識﹝願往生﹞誰能相勸得迴歸﹝無量樂﹞憶受天堂暫時樂﹝願往生﹞福盡臨終現五衰﹝無量樂﹞憶受人中胎藏苦﹝願往生﹞四蛇六賊競相催﹝無量樂﹞憶受修羅餓鬼道﹝願往生﹞飢虛鬭諍苦難裁﹝無量樂﹞憶受畜生相食噉﹝願往生﹞刀光捨命復牽黎﹝無量樂﹞憶受地獄長時苦﹝願往生﹞業風吹去不知迴﹝無量樂﹞或上刀山攀劍樹﹝願往生﹞皮膚骨肉變成灰﹝無量樂﹞或入鑊湯爐炭火﹝願往生﹞騰波猛焰劇天雷﹝無量樂﹞借問何緣受此苦﹝願往生﹞貪魚愛肉業相隨﹝無量樂﹞鎔銅灌口黎耕舌﹝願往生﹞飲酒妄語受其災﹝無量樂﹞或臥鐵床抱銅柱﹝願往生﹞總爲邪淫顚倒來﹝無量樂﹞或墮阿鼻大地獄﹝願往生﹞經劫長年眼不開﹝無量樂﹞上火下火通交過﹝願往生﹞刀輪鐵杵自飛來﹝無量樂﹞銅狗嚙心并噉血﹝願往生﹞鐵烏啄眼復穿顋﹝無量樂﹞今日道場諸眾等﹝願往生﹞恒沙曠劫總經來﹝無量樂﹞度此人身難值遇﹝願往生﹞諭若優曇花始開﹝無量樂﹞正值稀聞淨土教﹝願往生﹞正值念佛法門開﹝無量樂﹞正值彌陀弘誓喚﹝願往生﹞正值大眾信心迴﹝無量樂﹞正值今日依經讚﹝願往生﹞正值結契上花臺﹝無量樂﹞正值道場無魔事﹝願往生﹞正值無病總能來﹝無量樂﹞正值一日七日功成就﹝願往生﹞四十八願要相携﹝無量樂﹞普勸道場同行者﹝願往生﹞努力迴心歸去來﹝無量樂﹞借問家鄕何處是﹝願往生﹞極樂池中七寶臺﹝無量樂﹞彼佛因中立弘誓﹝願往生﹞聞名念我總迎來﹝無量樂﹞不簡貧窮將富貴﹝願往生﹞不簡下知與髙才﹝無量樂﹞不簡無非淨土業﹝願往生﹞不簡外道闡提人﹝無量樂﹞不簡長時修苦行﹝願往生﹞不簡今日始生心﹝無量樂﹞不簡多聞持淨戒﹝願往生﹞不簡破戒罪根深﹝無量樂﹞但使迴心多念佛﹝願往生﹞能令瓦礫變成金﹝無量樂﹞寄語現前諸大眾﹝願往生﹞同緣去者早相尋﹝無量樂﹞借問相尋何處去﹝願往生﹞報道彌陀淨土中﹝無量樂﹞借問何緣得生彼﹝願往生﹞報道念佛自成功﹝無量樂﹞借問今生多罪障﹝願往生﹞如何淨土肯相容﹝無量樂﹞報道稱名罪消滅﹝願往生﹞諭若明燈入闇中﹝無量樂﹞借問凡夫得生不﹝願往生﹞如何一念闇中明﹝無量樂﹞報道除疑專念佛﹝願往生﹞臨終寶座定來迎﹝無量樂﹞

道場讚

大眾人人皆合掌﹝道場樂﹞碎身慚謝釋迦恩﹝道場樂﹞能得慈悲巧方便﹝道場樂﹞指授西方快樂門﹝道場樂﹞道場欲散人將別﹝道場樂﹞努力相勸斷貪瞋﹝道場樂﹞貪嗔因緣障淨土﹝道場樂﹞不得解脫永沈淪﹝道場樂﹞同行相親相策勵﹝道場樂﹞畢命爲期到佛前﹝道場樂﹞願此法輪相續轉﹝道場樂﹞道場眾等益長年﹝道場樂﹞我等咸同受快樂﹝道場樂﹞見聞隨喜亦皆然﹝道場樂﹞眾等迴心生淨土﹝道場樂﹞手執香花往西方﹝道場樂﹞

無量壽佛讚﹝依無量壽經通一切處誦得﹞

巍巍阿彌陀顏容紫金英身相三十二爪足下安平姿好八十種光曜常照明梵音超三千妙響哀鸞聲巍巍阿彌陀國土甚淸明悉純黃金色無四惡女名池水流相注寶樹五音聲歌歎無常苦聞皆得無生巍巍阿彌陀眾善王中英國土妙安樂無不願往生佛與菩薩眾飜飛俱往迎忽然七寶池蓮花中長成巍巍阿彌陀威徳妙無侶軀體眞金色光耀十方土其聞得覩遇永拔生死苦我今稽首禮無上眾生父

觀世音讚﹝依觀世音經通一切處誦得﹞

眾生被困厄無量苦逼身觀音妙智力能救世間苦﹝乃至﹞諍訟經官處怖畏軍陣中念彼觀音力眾怨悉退散妙音觀世音梵音海潮音勝彼世間音是故須常念念念勿生疑觀世音淨聖於苦惱死厄能爲作依怙具一切功徳慈眼視眾生福聚海無量是故應頂禮

大勢至菩薩讚﹝上念了卽誦依無量壽觀經﹞

大勢至菩薩神通自在與觀音等無差觀音勢至二大士常侍彌陀佛左右觀音頂戴彌陀佛勢至冠中有寶瓶瓶內光明甚無量常放照曜苦眾生慈悲喜捨常接物諸有所作不唐捐故我遙頂禮

出家樂讚﹝依出家功徳經通一切處誦﹞

出家樂出家樂無始起樂諸著今生值善割親緣頓捨塵情斷眾惡﹝斷眾惡﹞發身心依聖學除於結使下金刀落髪披衣飱寶藥﹝喰寶藥﹞懷法喜加踊躍誰其長夜睡重昏此日淸身忻大覺﹝忻大覺﹞出家樂出家樂一切事不相忓年登二十逢和上敬受尸羅遇淨壇﹝遇淨壇﹞修定慧證非難悟若琉璃明內外妙諭蓮花恣總看﹝恣物看﹞稱釋子法門寬出入往來無礙道解脫逍遙證涅槃﹝證涅槃﹞歸去來寶門開正見彌陀昇寶座菩薩散花稱善哉﹝稱善哉﹞寶林看百花香水鳥樹林念五會哀婉慈聲讚法王﹝讚法王﹞共命鳥對鴛鴦鸚鵡頻伽說妙法恒歎眾生住苦方﹝住苦方﹞

歸去來離娑婆常在如來聽妙法指授西方是釋迦﹝是釋迦﹞

歸去來見彌陀今在西方現說法拔脫眾生出愛河﹝出愛河﹞

歸去來上金臺勢至觀音來引路百法明門應自開﹝應自開﹞

淨土樂讚﹝依稱讚淨土經亦通一切處誦﹞

淨土樂淨土樂淨土不思議淨土樂彌陀住在寶城樓﹝淨土樂﹞傾心念念向西方﹝淨土樂﹞到彼三明八解脫﹝淨土樂﹞長辭濁土更何憂﹝淨土樂﹞淨土樂淨土樂淨土不思議淨土樂寶樓寶閣寶金擎﹝淨土樂﹞池水金沙映底淸﹝淨土樂﹞法曲時時常供養﹝淨土樂﹞蓮花會裏說無生﹝淨土樂﹞淨土樂淨土樂淨土不思議淨土樂寶臺寶閣寶眞珠﹝淨土樂﹞寶體端嚴金色軀﹝淨土樂﹞菩薩化生奏玉調﹝淨土樂﹞微風五會演眞如﹝淨土樂﹞淨土樂淨土樂淨土不思議淨土樂流水波瀾遶寶臺﹝淨土樂﹞寶殿光輝玉戶開﹝淨土樂﹞慈主遠聞三界子﹝淨土樂﹞總須發願往生來﹝淨土樂﹞淨土樂淨土樂西方淨土甚快樂淨土樂﹝此後漸急誦﹞

彌陀身量廣無涯﹝淨土樂﹞面似檀金優鉢花﹝淨土樂﹞目若靑蓮四大海﹝淨土樂﹞圓光化佛諭恒沙﹝淨土樂﹞淨土樂淨土樂西方淨土甚快樂淨土樂彌陀本願大慈悲﹝淨土樂﹞此地愚人不覺知﹝淨土樂﹞九品蓮開相引接﹝淨土樂﹞慮恐眾生出世遲﹝淨土樂﹞淨土樂淨土樂西方淨土甚快樂淨土樂彌陀春樹覺花開﹝淨土樂﹞功徳池中坐寶臺﹝淨土樂﹞三昧亭前求解脫﹝淨土樂﹞摩尼殿上禮如來﹝淨土樂﹞淨土樂淨土樂西方淨土甚快樂淨土樂西方異鳥數無窮﹝淨土樂﹞白鶴孔雀及迦陵﹝淨土樂﹞鸚鵡頻伽說妙法﹝淨土樂﹞聲中演出大乘宗﹝淨土樂﹞淨土樂淨土樂西方淨土甚快樂淨土樂如來尊號甚分明﹝淨土樂﹞十方世界普流行﹝淨土樂﹞但有稱名皆得往﹝淨土樂﹞觀音勢至自來迎﹝淨土樂﹞淨土樂淨土樂西方淨土甚快樂淨土樂彌陀徒眾普慈心﹝淨土樂﹞怜愍眾生至意深﹝淨土樂﹞水鳥樹林說妙法﹝淨土樂﹞何況如來微妙音﹝淨土樂﹞淨土樂淨土樂西方淨土甚快樂淨土樂如來本願特超殊﹝淨土樂﹞慈悲方便引凡愚﹝淨土樂﹞不問眾生皆度脫﹝淨土樂﹞稱名卽得罪消除﹝淨土樂﹞淨土樂淨土樂西方淨土甚快樂淨土樂彌陀瑞坐寶金樓﹝淨土樂﹞恒沙菩四邊遊﹝淨土樂﹞九類蒙光說妙法﹝淨土樂﹞聞者悟解永無憂﹝淨土樂﹞淨土樂淨土樂西方淨土甚快樂淨土樂西方淨土離囂塵﹝淨土樂﹞眾生到卽斷貪嗔﹝淨土樂﹞總是善人菩薩眾﹝淨土樂﹞亦無惡趣反怨親﹝淨土樂﹞淨土樂淨土樂西方淨土甚快樂淨土樂花幢八面掛金鈴﹝淨土樂﹞上下和音出妙聲﹝淨土樂﹞聞者皆言稱快樂﹝淨土樂﹞長劫不聞諸苦名﹝淨土樂﹞淨土樂淨土樂西方淨土甚快樂淨土樂凡夫若得到西方﹝淨土樂﹞曠劫恒沙罪滅亡﹝淨土樂﹞具六神通得自在﹝淨土樂﹞永除老病離無常﹝淨土樂﹞淨土樂淨土樂西方淨土甚快樂淨土樂西方淨土離胞胎﹝淨土樂﹞眾生到卽出蓮臺﹝淨土樂﹞上品尋光昇寶座﹝淨土樂﹞下生障盡始花開﹝淨土樂﹞淨土樂淨土樂西方淨土甚快樂淨土樂西方淨土七重欄﹝淨土樂﹞七寶莊嚴數百般﹝淨土樂﹞琉璃作地黃金色﹝淨土樂﹞諸臺樓閣與天連﹝淨土樂﹞淨土樂淨土樂西方淨土甚快樂淨土樂西方淨土十方希﹝淨土樂﹞努力專求莫致疑﹝淨土樂﹞上品卽證無生忍﹝淨土樂﹞下生障盡出泥黎﹝淨土樂﹞淨土樂淨土樂西方淨土甚快樂淨土樂西方淨土更無過﹝淨土樂﹞閻浮極苦罪人多﹝淨土樂﹞欲得今生出三界﹝淨土樂﹞惟須至意念彌陀﹝淨土樂﹞淨土樂淨土樂西方淨土甚快樂淨土樂

請觀世音菩薩讚﹝依瑜伽論﹞

迦摩那目佉迦摩那母者娜﹝子也﹞迦摩者那迦摩那阿悉多迦摩那佉牟﹝平﹞禰﹝引﹞迦摩那迦摩那﹝上聲引﹞卽念觀世音菩薩﹝依大般若經通一切處誦﹞

六根讚﹝依大般若經通一切處誦﹞

我淨樂我淨樂照見心空了世間我淨樂觀見眼根常淸淨﹝我淨樂﹞色界元來本是空﹝我淨樂﹞色性本來無障礙﹝我淨樂﹞無來無去是眞宗﹝我淨樂﹞觀見耳根常淸淨﹝我淨樂﹞聲界元來本是空﹝我淨樂﹞聲性本來無障礙﹝我淨樂﹞無來無去是眞宗﹝我淨樂﹞觀見鼻根常淸淨﹝我淨樂﹞香界元來本是空﹝我淨樂﹞香性本來無障礙﹝我淨樂﹞無來無去是眞宗﹝我淨樂﹞觀見舌根常淸淨﹝我淨樂﹞味界元來本是空﹝我淨樂﹞味性本來無障礙﹝我淨樂﹞無來無去是眞宗﹝我淨樂﹞觀見身根常淸淨﹝我淨樂﹞色界元來本是空﹝我淨樂﹞色性本來無障礙﹝我淨樂﹞無來無去是眞宗﹝我淨樂﹞觀見意根常淸淨﹝我淨樂﹞法界元來本是空﹝我淨樂﹞法性本來無障礙﹝我淨樂﹞無來無去是眞宗﹝我淨樂﹞﹝此後漸急誦﹞

妄想眼根緣色轉﹝努力﹞妄聽界耳被聲牽﹝難識﹞妄嗅舌香常染味﹝努力﹞妄識身觸意塵遷﹝難識﹞

妄想騰波常沒溺﹝努力﹞煩惱猛焰鎭燒然﹝難識﹞上去慈尊迢遞遠﹝努力﹞西方望彌陀道路懸﹝難識﹞

惟有文殊大菩薩﹝努力﹞現今此地五臺山﹝難識﹞愍念眾生沈苦海﹝努力﹞永劫波中駕法船﹝難識﹞

彌陀淨土甚榮華﹝努力﹞寶池花開數雜花﹝難識﹞欲得西方長壽樂﹝努力﹞併俗歸眞早出家﹝難識﹞

出家何以故遲遲﹝努力﹞辭奉耶孃悲復啼﹝難識﹞咽苦吐甘恩愛重﹝努力﹞如今不忍苦分離﹝難識﹞

入道速分離﹝努力﹞純莫守愚迷﹝難識﹞出家卽是報思愛﹝努力﹞兒能爲救拔泥犁﹝難識﹞

耶孃莫悲啼﹝努力﹞兒今入道奉尊師﹝難識﹞坐禪誦經常念佛﹝努力﹞會當證果得菩提﹝難識﹞

慈父門前喚﹝努力﹞三車與子期﹝難識﹞速來歸本國﹝努力﹞正值法門開﹝難識﹞

八徳池中戲﹝努力﹞逍遙七寶臺﹝難識﹞千秋聽妙法﹝努力﹞萬劫不聞哀﹝難識﹞

諸佛在心頭﹝努力﹞迷人向外求﹝難識﹞內懷無價寶﹝努力﹞不識一生休﹝難識﹞

煩惱繩索牢﹝努力﹞利磨智慧刀﹝難識﹞割斷愚癡网﹝努力﹞逍遙上法橋﹝難識﹞

出家剛﹝努力﹞苦樂自須當﹝難識﹞觀身如泡影﹝努力﹞念念趣無常﹝難識﹞

地獄門前有何物﹝努力﹞牛頭獄卒在傍邊﹝難識﹞手把鐵叉叉入鑊﹝努力﹞縱得人身受苦殃﹝難識﹞

歸去來﹝努力﹞閻浮濁惡不堪停﹝難識﹞欲得安身長受樂﹝努力﹞無過淨土最爲精﹝難識﹞

法藏因彌遠極樂果還深異珍參作地眾寶間爲林花開希有色波揚實相音何當蒙授手一遂往生心

濁世難還入淨土願逾深金繩直界道珠网縵垂林見色皆眞色聞音悉法音莫謂西方遠惟須十念心

也聞嚴淨國乘起至誠因觀日心初定想水念逾眞林宣上品法蓮合下生人旣言同志友從餘洗客塵

放光周遠剎分化滿遙空花臺三品異人天一類同尋樹流香水吹樂起淸風在茲心若淨誰見有西東

迴向漸爲功西方路稍通寶幢承厚地天香入遠風開花重布水覆网細分空願生何意切正爲樂無窮

十劫道先成嚴界引羣萌金沙徹水照玉葉滿枝明鳥本珠中出人惟花上生敢請西方聖早晚定相迎

淨剎本來儔無數化城樓四面垂鈴匝六返散花周樹含香气動水帶法聲流未曾聞苦事誰復辨春秋

欲選當生處西方最可歸間樹開重閣滿道布鮮衣香飯隨心至寶殿逐身飛有緣皆得往只自去人稀

十方諸佛國盡是法王家偏求有緣地冀得早無邪八功如意水七寶自然花於彼心能繫當必往非餘

淨國無衰變一立古今然光臺千寶合音樂八風宣池多說法鳥空滿散花天得生不衰退隨意脫開蓮

已成窮聖理眞有徧空威在西時現小俱是暫隨機葉珠相映飾沙水共澄暉欲得無生果彼土必須依

道場一樹逈徳水八池深往往分渠溜處處列行林眞珠變鳥色妙法滿風音自怜非上品空羨發誠心

五山毫獨朗四海自恒分地水俱爲鏡香花同作雲業深誠易往因淺寶難聞必望除疑惑超然獨不羣

千輪明足下五道現光中悲引恒無絕人歸亦未窮口宣猶在定心靜更飛通聞名皆願往日發幾花叢

慧力超無上身光備有緣動搖諸寶國侍坐一金蓮鳥羣非寶鳥天類豈眞天須知求妙樂會是戒香全

心帶眞慈滿光含法界圓無緣能攝物有想定非難花隨本心變宮移身自安希聞出世境須共入禪觀

遠壽如來量遙音大士觀徧土花分映烈樹蓋重懸聞香皆是食見食本爲禪生則無餘想誰云非自然

恒明四海色髙貯一瓶光眞珠和日月映地乃千光聞聲開舊習寶樹鏡他方絃歌空裏唱風樹合宮商

光舒救毘舍空立引韋提天來香蓋捧人去寶衣賚六時聞鳥合四寸踐花低相看無不正豈復有長迷

勢至威光遠觀音悲意濃大小今相類左右共成雙花飛日日雨珠懸處處幢自嗟深有障所念未餘從

印手從來寶分身隨類同心至慈光及人感寶池充見樹成三忍聞波得五通若解眞嚴淨應觀土亦空

欲與三昧道正觀一經開心中緣像入掌裏見花來天樂非同彼法服不須裁勿言恒彼住有力定當迴

普勸弘三福威令滅五燒發心功已至繫念罪便消鳥化珠光轉風妙樂聲調俱忻行道易寧愁聖果遙

坐花非一像聖眾亦難量蓮花人獨處波生法自揚無災由處靜不退爲用良問彼前生輩來斯幾劫彊

聖所明門人天衣業地居自覺乘通異卽驗受身虛拔陰萬里火光體一尋餘但能超火界足得在金渠

樹非生死葉池無愛見波舊會聲聞少新來正士多蓮中胎化雜音內苦空和五門能早建三界豈難過

珠色仍爲水金光卽是臺到時花自散隨願葉還開遊池更出沒飛空互往來眞心能向彼有善併須迴

六根常合道三塗永絕名念須遊方徧還時得忍成地平無極廣風長是處淸寄語有心輩共出一危城

洗心甘露水悅目妙花雲同生機易識等壽量難分樂多無癡道聲遠不妨聞如何貪五欲安然火自焚

臺裏天人現光中侍者看懸空四寶閣臨逈七重欄疑多邊地久徳少上生難且莫論餘願西望已心安

天親迴向日龍樹往生年樂次無爲後心超有漏前共沼花開雜隔殿細音連欲敍莊嚴事妙絕不能宣

一土安恒勝萬徳壽偏存聊興四句善卽歎十方尊微沾慧海滴願向智城門迴與蒼生共先使出重惛

歸西方讚

娑婆不可停輪迴無定止長劫鐵犁耕苦苦何能忍三塗路上行不如專念佛極樂悟無生

西方禮讚文

善導和上

欲知何處苦偏多惟有泥犁更莫過罪人一入逕塵劫受苦從頭無柰何渴飲融銅登劍樹飢飡猛火渡灰河願離此苦生安樂求生淨土見彌陀

普共道場敬三寶地獄寒心不忍聞一墮此苦恒沙劫不知年歲永沈淪徧身猛火鑽心出五百銅狗競來分灰河一日千迴度猶被拔舌絞刀輪眾生如何不念佛故故將身入苦門

思惟餓鬼實堪怜徧體由來猛焰然兩耳不聞漿水字一身惟有骨相連值食將飡便作火臨河欲飲見枯泉願離此苦生安樂長處西方坐寶蓮

迷塗一配畜生身遙歷多年受苦辛嚴冬露地居寒雪盛夏當街臥闇塵衣裳盡用皮毛覆飲食惟將水艸珍願離此苦生安樂長處西方坐寶蓮

人身𨿽復甚難求得已還生萬種憂始見紅顏花欲茂俄然白髪颯成秋魂飛魄散身歸塚命盡形消肉糞坵如何不樂生安樂永座金臺佛國遊

五濁眾生難共語十惡凡夫異種癡貪愛眼前財色利不覺此身霜露危無常殺鬼臨頭上忽被他將誰得知不肯今時專念佛臨終翻悔欲何爲

大眾欲作西方業有罪無罪自應知聞身康彊不修福臨渴掘井水難期舊日少年兇猛盛如今日髪亂如絲眼見死時歸大地不修十善待何時

觀彼彌陀極樂界廣大寬平眾寶成四十八願莊嚴起超諸佛剎最爲精本國他方大海眾窮劫算數不知名普勸歸西同彼會恒沙三昧自然成

釋迦慈心徧法界蠢動含識普昏怜意欲化令俱解脫眾生罪業共無緣所以總教歸淨土彌陀宿昔有深因非但娑婆人獨往他方去者亦無邊

上輩上行上根人求生淨土斷貪瞋就行差別分三品五門相續助三因一日七日專精進畢命乘臺出六塵慶哉難逢今得過永證無爲法性身

中輩中行中根人一日齋戒處金蓮孝養父母教迴向爲說西方快樂國佛與聲聞眾來取直到彌陀花座邊百寶花籠經七日三品蓮開證小眞

下輩下行下根人十惡五逆等貪嗔四重偸僧謗正法未曾慚愧悔前愆終時苦相皆雲集地獄猛火罪人前忽過往生善知識急勸專稱彼佛名

彌陀攝化無厭足悲心常遶世間行但有傾誠能念佛毫光直照目前明十方世界微塵眾同時命盡願皆生訃彼眾生心樂欲分身徧布一時迎

菩薩道成皆爲物眾生未熟道成難爲待化緣兜率往時時向下諦心觀人年八萬方成道三會逢緣證涅槃且共迴心生淨土臨時隨意往來看

觀彼彌陀與眷屬久於曩劫植洪因凡聖等皆同相好人天一種紫金身寶樹寶樓飛寶閣寶池寶地寶成蓮地及虛空賢聖滿花中總是化生人

西方淨土甚精華寶池寶岸寶金沙天樂音聲常徧滿寶渠寶葉寶蓮花十二由旬皆正等寶羅寶网寶欄遮徳水分流尋寶樹聞波覩樂證恬葩寄語有緣同行者努力翻迷還本家

十方三世聲聞眾窮劫算數不能知諸佛如來方便化咸令至果斷貪癈指示西方安樂國聞名皆恨往生遲解脫之人猶願樂凡夫不去欲何爲

樂何諦樂事難思議無邊菩薩爲同學性海如來盡是師渴聞般若絕思漿念服無生卽斷飢一切莊嚴皆說法無心領納自然知七覺花池隨意入八輩凝神會一枝彌陀心水沐身頂觀音勢至與衣披欻爾騰空遊法界須臾受記號無爲如此逍遙快樂處人今不去待何時

歸西方讚

誰能惡道受輪迴曠劫已來流浪久今日相將歸去來借間家鄕何處是極樂池中七寶臺

第九化生利物門﹝此門但明生淨土當來證聖果已。化生利物意。不應誦今之法事禮讚竟。且須誦後第十門中天台迴向發願文。應知﹞

前之八門是因。此第九門是果。猶前修因必招其果。爲修因時。不惜身命。勇猛精進。念佛誦經。稱讚大乘。願生淨土。臨終一念。彼佛來迎。剎那之間。往生彼國。到彼國已。具六神通。卽悟無生。而神遊自在隨根廣運。化導羣情。皆令疾證菩提。咸歸解脫者耳。卽是化生門竟。

第十迴向發願門行人旣此世界。當來修行作佛事竟。所有一念善根。不惟自利。皆等法界。願共有之。迴向菩提正眞覺道。先標此意。念誦禮讚了。卽誦天台迴向。發願云向來念誦無量勝因。散霑法界。同得上品往生阿彌陀佛國。到彼國已。獲六神通。遊歷十方。奉事諸佛。常聞無上大乘正法。修行普賢無量行願福慧資糧。疾得圓滿速成無上正等菩提。法界怨親。同斯願海。至心發願已。歸命頂禮西方阿彌陀佛﹝卽唱隨意便散﹞。

上來十段不同。總明一期淨土五會念佛經讚法事觀行儀竟。幸諸道者。見而詳之。發菩提心。深厭生死。當觀無常。念念不住。速起速滅。甚可怖畏。故淨名曰。諸人者。是身無常無彊無力無堅。速朽之法。是身如聚沫。不可撮磨。是身如泡不得久立。是身如浮雲。須臾變滅。是身如電。念念不住。是身如艸木瓦礫。是身不淨。穢惡充滿。是身爲虛僞。𨿽假以澡浴衣食畢歸磨滅。是身爲災百一病惱。是身如丘井爲老所逼。是身無定。爲要當死。無常經云。生者皆歸死。容顏盡變衰。彊力病所侵。無能免斯者。假使妙髙山。劫盡皆散壞。大海深無底。亦復皆枯竭。大地及日月。時至皆歸盡。未曾有一事不被無常吝。諸人者。是身旣有如是眾多不善無利。何有智者。豈不厭焉。惟有依此淨土念佛教門。卽能永離輪迴。長辭五濁。幸有緣者努力依行。畢命爲期。同生淨國。

普勸現在未來諸眾等。上都南岳念誦音旨𨿽有稍殊。而根本體同不離念佛皆歸淨土。同見彌陀。更無別耳。但隨根逐時。化物以多方便。而接引之。非向聲中有別異意。但據經文。作觀念佛。或定或散。或髙聲兼默念。但隨眾生心。稱念佛名者。盡得生淨土。成佛皆歸。一一亦不可得。無得無不得。是名中道觀。譬如一樹有多枝葉。形狀𨿽殊。不離一根而出故。華嚴經。眾生形相各不同。行業音聲亦無量。如是一切皆能現海印三昧威神力故。演微妙淨法音。供養一切諸如來。旣音聲無量。何妨五會念佛誦經種種音聲。皆爲令諸眾生同生淨土。同得成佛。更有何別。眾等必須如是圓見修覺。愼勿互生毀謗。見有是非。若各互見是非。卽當自滅佛法。命終必墮阿鼻。何由得生淨土。一切念佛之人。相見須如父母兄弟姊妹至親無別。深生歡喜。各慶不久。卽當成佛。勿懷彼此之心。何以故。導和尚云。親中之親。無過念佛之人。和尚讚云。同行相親相策勵。畢命爲期到佛前。若作是心。千卽千生。萬卽萬生。盡此一形。何處不超三界。願熟思之。愼而誡之。勿見互生毀謗耳。法照自惟。垢障深重。多劫沈淪。有少微因。遇斯淨教。悲喜交集。慶躍于懷。信自己身。與念佛眾。盡此殘生。定超苦海。捨最後凡身。得無上聖智。生死永斷。更有何憂。普勸未來一切四眾。但依此行。盡此一形。若不生彼國。疾成佛者。法照卽願。舌根墮落。徧體生瘡。代爲諸子。長處阿鼻。受苦無窮。誓捋此身以爲念佛保證。今得斯法。欲報佛恩。遂輒搜約諸經。述斯法事。稱讚念佛淨土教門。普願速出愛河。俱登不退者矣。

深勸諸行人等。若寫此法事儀之時。皆須護淨好紙眞書。依經抄寫。如法裝潢。不得麁紙艸書。此並是滅佛法之相。障生淨土。永劫沈淪。切須誡愼。何以故。此中有彌陀觀經不應輕慢。應知此患願勿爲之。卽福利無邊。皆霑上品矣。

智者當知。此五會念佛誦經法事觀門。實非自意。比常祕密而不述之。今恐後世生疑。墮於惡道。聖教明說除同行。深信爲利益故。如是之人乃可爲說。爲慜此故。今略明之。照以永泰二年四月十五日。於南岳彌陀臺。廣發弘願。惟爲菩提。爲諸眾生。更無所求。盡此一形。每夏九旬。常入般舟念佛道場。其夏以爲初首。旣發願竟。卽入道場。勇猛虔誠。至第二七日夜。獨在此臺東北道場內。其夜三更。自作念言。只今現有十方諸佛淨妙國土諸菩薩眾。常聞無上甚深妙法。具大神通。度無量眾。而我不預斯事。莫不由我惡業罪障深重。不入聖流。不能廣度無邊眾生。甚自傷嘆。作是念時。不覺悲淚。哀聲念佛。正念佛時。有一境界。忽不見道場屋舍。惟見五色光明雲臺。彌滿法界。忽見一道金橋。從自面前。徹至西方極樂世界。須臾卽至阿彌陀佛所。頭面作禮阿彌陀佛所。頭面作禮。阿彌陀佛歡喜微笑。告法照言。我知汝心實欲至爲利樂有情。無一自利。善哉善哉。能發斯願。我有妙法。無價珍寶。今付囑汝。今將此法寶。於閻浮提。廣行流布。普利天人無量眾生。遇斯法寶。皆得解脫。法照白佛言。有何妙法。惟願說之。惟願說之。佛言。有一無價梵音五會念佛法門。正興彼濁惡世。今時末法一切眾生。機感相應。聞汝暫念。皆悉發心。如是無量壽經。說寶樹五音聲。卽斯五會佛聲是。以是因緣。便能稱念佛名。報盡定生我國。汝等未來一切貧苦眾生。遇斯五會念佛無價寶珠。貧苦皆除。亦如病得藥。如渴得漿。如飢得食。如裸得衣。如闇遇明。如過海得船。如遇寶藏必獲安樂。何以故。彼諸眾生。遇斯法寶。便能念佛。卽此一生。定超苦海。登不退轉。速具六波羅蜜一切種智。疾得成佛。受勝快樂。亦復如是。言訖。彼佛國界。佛菩薩眾。水鳥樹林。皆悉五會念佛誦經。法照粗記少分。而白佛言。今蒙世尊加被。付囑此法。若有疑心。不依行者。永劫沈淪。不生淨土。若依行之已後。未審一切眾生見聞之者。發菩提心。念佛名號不。入深禪定不。疾證菩提不。有大利益不。阿彌陀佛言。汝但依此五會念佛誦經之時。我此國土水鳥樹林。諸菩薩眾。無量音樂。於虛空中。一時俱和念佛之聲。令於一切之處人非人等。亦不勞汝。一一親自化之。但見聞者無不發心歡喜信受而便念佛。至命終時。我來迎接。決定有大利益。已後應知。言訖忽然還見自身。而在道場。覩斯境界。悲喜勇躍。依教念佛。自爾已來。迄至于今。果如先說。疑网悉除。願此世當來。常於惡世。以斯妙法。廣度眾生。咸登極樂。速得成佛。幸諸有緣。見聞之者。勿懷疑謗。必墮泥犁。

問曰。如前念佛法事。聖有明文。信矣。今此土像末凡夫。見佛之人。教在何證。答曰。自下當爲廣引聖教。以明斯旨。卽疑細必除故。觀經云。佛告阿難。及韋提希。諦聽諦聽。善思念之。如來今者教韋提希及未來世一切眾生。爲煩惱賊之所苦者。說淸淨業。善哉韋提希。快問此事。阿難。汝當受持廣爲多眾宣說。佛語。如來今者教韋提希。及未來世一切眾生。觀於西方極樂世界。以佛力故。當得見彼淸淨國土。如執明鏡自見面像。乃至佛告韋提希。汝是凡夫。心想羸劣。未得天眼。不能遠觀諸佛如來。有異方便。令汝得見。又云。有憶想者。必得成就。又華嚴經。念佛三昧必見佛。命終之後生佛前。又賢護經云。爾時賢護白佛言。我今欲得諮問心所疑。不審聽不。佛言。恣汝所問。

爾時賢護白佛言。云何住此佛剎徧見十方諸佛。聽聞正法。非但未得六通。亦未得五通。亦未捨此世界身。亦未生彼諸佛國。惟住此土。見餘世界諸佛。悉聞宣說正法。一切聽受。如說修行。得大功徳也。爾時世尊告賢護言。今有菩薩。思惟諸佛現前三昧。若有修習如是三昧。當得成就諸功徳。賢護白佛言。世尊。惟願說此菩薩現前三昧。令此世間天人。利益安樂。佛言。賢護。成就此三昧者。諸佛皆現在前。其心不捨。勝上智慧。度脫眾生。承事供給諸善知識。起諸佛想。賢護云。何爲思惟諸佛現前三昧。佛言。若有比丘比丘尼優婆塞優婆夷。淸淨持戒。獨處空閑思惟。阿彌陀如來。今在西方。去此百千億佛國。有世界。名曰安樂。今現在說法。是人觀察。了了分明。見阿彌陀佛。譬如夢中見種種事。是人悟已。念所夢見。爲他廣說。賢護。善男子善女人。端坐專心。想彼阿彌陀如來相好威儀。如是大眾說法。一心不亂。或一日一夜。或七日七夜。如先所聞具足之。是人必見阿彌陀如來。賢護如人遠行。夢見本家。不知爲晝爲。不知爲內爲外。是人爾時所有眼根牆壁山石。乃至幽闇不爲礙也。

賢護三昧心無障礙。亦復如是。但在此世界中。積念薰修。久觀明利。故得見彼阿彌陀佛在菩薩會中。或見自身在彼聽法。聞已憶持。或時禮拜供養彼阿彌陀佛。是人出觀已。如所見聞。爲他廣說。

賢護。彼善男子善女人。欲思惟諸佛現前三昧。於此世界中暫得聞彼阿彌陀名號。而心不亂。分明覩見阿彌陀佛。是爲成就諸佛現前三昧。得見佛故。卽問阿彌陀佛言。成就何法。得生此國。彌陀佛言。若人求生者。心常正念阿彌陀佛。便得生也。

賢護菩薩復白阿彌陀佛言。云何念佛。彌陀佛告言。汝欲正念佛者。當念阿彌陀佛有三十二相。八十隨形好。身眞金色。放大光明。坐蓮華座。眾中說一切法本來不壞。是名正念諸佛現前三昧也。

賢護。若在家出家人。若從他聞。至心欲見。念念不亂。卽見彼佛純金色。賢護。彼佛無來無去。惟心所作還見自心。若成就諸佛現前三昧者。欲見隨念卽見。何以故。有三因緣。一者緣此念佛三昧。二者緣彼佛願力加持。三者善根純熟。具三因緣故。卽見彼佛。不用多功。見已歡喜。

爾時賢護白佛言。我等於如來滅後後五百歲。末法沙門顚倒時。正法欲滅時。誹謗正法時。破壞正法持戒損減時。破戒增長時。正法損減時。非法增長時眾生邪見時。能於如來所說妙三昧。界惟義理。爲他廣說。心不知足。是故我聞佛說。未來世中。正法壞滅。悲哀泣淚。而白佛言。能於如來所說受持者。我皆攝護。令得增長。

爾時世尊。卽便微笑。放金色光。徧照十方諸佛國土。還至佛所。右遶三周。從頂上入。大眾歡喜。

又禪祕要經說。爾時佛會中有禪難提比丘。而白佛言。如來今者。現在世間。利安一切。佛滅度後。諸四部眾。有業障多者。若正念時。境界不得現前。如是煩惱及一切罪犯。於小罪乃至重罪殺生邪見之罪。欲懺悔者。當云何除滅是罪。說此語已。太山崩。五體投地。頂禮佛足。惟願爲我解說。爲未來生眾。恒得正念。不離賢聖。爾時世尊由如慈父慰諭其子告言。善男子。汝行慈。爲未來眾生。問除罪法。善哉諦聽。當爲汝說。佛告禪難提。及勅阿難。汝等教未來眾生罪障業多者。爲除罪故。教令念佛。以念佛故。初見一佛。乃至十佛。見佛已心轉明利。三十二相。皆使明了。又佛告禪難提。及勅阿難。佛滅度後。諸四部眾。欲懺悔者。欲滅罪者。佛𨿽不在。教正念觀像者。諸惡罪障。速得淸淨。觀此像已。又教觀像齊中請放一光。其光金色。分作五枝。一光照左。一光照右。一光照前。一光照後。一光照上。如是五光。光光之上。皆有佛。佛佛相次。滿虛空中。見此相時。極使明了。佛告難提。此名觀佛三昧。亦名念佛定。亦名除罪業。亦名救破戒者。佛告阿難。汝好持是觀佛三昧灌頂之法。爲未來世眾生。當廣分別。在於密處。使心不散。如前觀佛。

又如涅槃經說。佛言。善男子。善女人。能如是念佛者。若行住坐臥。若晝若夜。若明若闇。常得見佛。聖教旣有明文。只說今時像末已後。濁惡世中五苦眾生。罪根深者。惟念佛力。卽能除得罪根。必離憂惱。生死永斷若不念佛。何以得見阿彌陀佛極樂世界。無量壽經及諸部方等。明此方他方諸菩薩眾生彼國者。如駛雨下。不知其數。且菩薩位階聖果。尚念佛名。願生淨土。親奉彌陀。況諸具縛凡夫。煩惱一毫未能斷得。若不樂乘佛願力。自力盡未來際。沈淪惡趣。豈有出期。何得見佛。自佛滅後。龍樹天親亦修念佛三昧。皆著讚頌並往淨方。又佛法東流。晉時有廬山遠大師。與諸碩徳及謝靈運。劉遺民。一百二十三人。結誓於廬山。修念佛三昧。皆見西方極樂世界。又梁時有并州玄中寺曇巒法師。亦修念佛三昧。至陳隨。廬山珍禪師。天台智者大師。長安諸大徳。叡法師。乃至今時唐朝一百年前。西京善導和上。并州文水縣玄中寺道綽和上。慈慜三藏等。數百髙僧。般舟方等。歲歲常行。十六妙觀。分時繫習。咸覩西方靈相極樂世界眾寶國土。難以具陳。聖教記傳。並有明文。豈虛構也。如此光徳。豈非凡夫修念佛三昧。得見彼極樂世界。故觀經云。以見佛故。名念佛三昧。旣有斯教。許佛滅後。苦惱眾生。但修念佛三昧者。皆見彼佛何妨。法照。今時道俗及未來一切眾生。修此念佛三昧。寧容不得見佛。斯有錯。何但依教修行。卽名正觀。普告未來一切道俗眾等。及十方法界眾生。與此淨土五會念佛教門有緣。修行念佛三昧。學此淨土法事者。及修一切佛法。作大佛事。除爲名利。造諸惡法。若至求菩提。爲度眾生者。法照。生淨土已。誓來示爲同類同學伴侶。常當守護此人。正修學時。若有諸魔鬼神及諸惡人水火毒藥如是諸難。來惱行人。行人但於爾時。至心稱念。法照。名字一聲多聲。應念卽至諸行人所。而爲外護立有微感。令彼諸惡應時散滅。發菩提心。稱念。

佛名。同歸淨土。證不退轉。速得成佛。盡未來際。無有休息。誓當守護一切佛法。及此五會念佛淨土。速疾要門令不斷絕。願承此速入眞如無相海中。具一切智。此願如虛空。普徧於一切。不得是願者。誓不成佛道。若發此願虛願。身便紅爛。命終墮地獄。不生於淨土。應名。

淨土五會念佛誦經觀行儀卷中

淨土五會念佛誦經觀行儀卷下

南岳沙門法照撰

此下一卷讚。從第八讚佛得益門分出。眾等盡須用第三會念佛和之。其讚文行人總須誦取。令使精熟切不得臨時執本讀之。亦通大會作法事誦之。若非大會日。餘一切處。誦讚念佛。和之並得。廣略必須知時。應知。

依無量壽觀經讚﹝二十八偈﹞

釋法照述

韋提悲泣歸依佛求願不聞諸苦名深心不樂閻浮界實爲多諸鬼畜生惟願慈悲力指授他方淨土誓經行釋迦如來知彼念須臾沒在至王宮乃放眉間金色照韋提障盡覩眞容諸餘淨剎𨿽無量白佛惟生極樂中願見彌陀疾授記剎那便證六神通世尊微笑生歡喜口中卽施五神光其光遂照娑羅頂隨機證果亦何妨佛告韋提汝知不彌陀去此亦非遙促當勤修三福行臨終迎子上金樓亦爲未來諸大眾五濁凡夫至惡人促使迴心觀彼國能令淨業斷貪嗔於是韋提更有疑如來令說汝應知據汝凡夫實未得爲承諸佛大慈悲旣聞說已生歡喜復爲今時五苦人云何當見彌陀界相好光明微妙身世尊爲說初觀日竟令注想向西方智者必須依此觀曠劫塵沙罪滅亡罪滅身心必淸淨次應想水易成氷須臾便見琉璃池黃金界道以爲繩寶池澄澄千仞深明珠間錯是黃金花雨紛紛隨處下能入道者發眞心瓊林寶樹七重光行處垂珠異色光光中無數摩尼殿諸天童子散花香極樂城中七寶地蓮花光色不思議花開總是摩尼水惟歎娑婆去者稀瓊林寶開紫金光赫奕蓮輝照十方白玉池邊聞妙法蓮花葉裏更飛香彌陀無數寶城樓恒沙菩薩四邊遊各各持花供養佛塵勞永斷更何憂碧玉樓中花坐開黃金作葉寶爲臺摩尼幢上眞珠网莊嚴至意爲如來寶像瑠璃內外明六通如意覺自輕心須子細勤觀想想成便卽悟無生彌陀光光廣無邊普照羣生度存緣促有須心能念佛當來決定離人天觀音補處不思議無邊世界現希奇假令念者皆生樂頂戴彌陀尊重時勢至菩薩甚難量雄雄猛利廣無方頂上寶瓶光顯照幽途永得離無常觀身自見往生時蓮花寶座不經遲水鳥樹林皆說法彌陀迎接更無疑如來神變不思議大小隨緣感赴機眾等須心勤念佛寶池寶內正無爲行業精誠須轉髙上品之人稱姓豪百法門中歡喜地金剛妙定自堅牢念佛之人須至誠彌陀決定自親迎到彼花開蒙授記登時開法悟無生十惡五逆至愚人永劫沈淪在六塵一念稱得彌陀號至彼還同法性身世尊說已向耆山阿難聞教廣宣傳大眾傾心皆頂戴還將此法利人天

依阿彌陀經讚﹝十六偈﹞

釋法照﹝和准前定﹞

釋迦悲智廣無邊先開淨教利人天菩薩聲聞無量眾其時聽在給孤園初告聲聞舍利子吾今欲說汝應聽去此西方十萬億彌陀寶國紫金形其國眾生極妙樂永劫不聞諸苦名勸汝當今稱彼佛須臾卽至寶蓮城瓊林寶樹七重欄眾等當須審諦觀珠网層層千萬億能令見者得心安彌陀淨剎不思議處處渠流七寶池池中總是摩尼水晝夜花開無盡時四岸琉璃碧玉成香風拂體覺身輕寶閣樓臺千萬億無邊菩薩盡經行心心稽首法王家專想彌陀發道芽碧玉樓中聞妙法黃金地上散天花衣裓持花十萬億聖眾塵沙受供同一念還歸極樂國永絕胞胎證六通淨國彌陀寶鳥音聞者皆生念佛心此鳥寶非三惡趣爲令宣演法幽深香風時動寶林鳴處處惟聞念佛聲聲中皆說無邊法能令聽者證無生彌陀壽量豈能知國中人眾亦如斯到彼皆同趺致位永超生死證無爲善根福少理難容七日須成淨土功念念傾心於彼國剎那便卽坐蓮宮彌陀願力不思議莊嚴淨土甚希奇六方諸佛同時讚意令諸子斷狐疑人命無常如剎那永劫沈淪惡趣多急急須專念彼佛共汝相將出愛河諸佛同心歎釋迦能於苦海度人多一一總令專念佛生生常得見彌陀如來說已阿難宣普化羣生被有緣眾等須心須頂戴弘斯淨教廣流傳

歎散花供養讚

釋神英

昔有仙人名善惠一時買得五莖花持將供養定光佛因花果號釋迦尊諸經皆說妙伽他散花供養福田名但以一花散一佛因花盡得見彌陀今時智者見經文佛說花爲成佛因便卽散花供養佛仍將花度有緣人紛紛正見散花時片片靑運空裏飛一一爭前將手棒人人收得裓盛歸空中片片雨天花散著人人發道芽但使勤勤花供養福田一一徧恒沙花飛颯颯徧虛空翠葉翩翩滿界中浙瀝如馬和雲下繽紛送子入蓮宮蓮花欝欝甚寬平花上羣羣菩薩行時時散花供養佛往往宣揚五會聲般般聖眾裓盛花人人歷供徧恒沙一一食時還本國行行不離世尊家時時天雨萬般花處處皆能發道芽一一持將奉諸佛朝朝恒在法王家百寶鮮花隊隊飛空中讚歎不思議若有眾生能厭者當來決定澄無爲金剛臺上說眞宗西方菩薩盡皆同散花供養無休息皆生花上具神通氛氛香气轉綿綿花去花來花更鮮淸旦常持外國獻食時還到世尊前

淨土五會讚

釋法照

第一會時除亂意第二髙聲徧有緣第三響颺能哀雅第四和鳴眞可怜第五震動天魔散能令念者入深禪五會聲中十種利爲令學者用心堅妙音五會摩尼寶能雨無邊聖法財智者必須依此學臨終一念坐蓮臺寄語現前諸大眾五會念佛利無窮今日道場同行者相將定取坐蓮宮五會聖教是眞宗定捨娑婆出苦籠眾等發心迴願往西方世界獲神通寶樹森森是翠林微風五會演淸音花雨六時隨處下見聞之者發眞心眾等今時發信心聽說彌陀五會音專求不妄稱名字迎將極樂坐化林五會合響讚池城樓臺欝欝映雲靑瑠璃七寶金繩界處處惟聞念佛聲彌陀五會是舟船永劫常於苦海傳但使聞聲皆解脫定超生死離人天

極樂五會讚

寶偈分明化有情觀經妙讚定中成五會閻浮流布廣相期極樂悟無生彌陀寶讚實堪傳恒爲眾生作法船五會佛聲聞解脫一時盡得坐金蓮西方五會徧娑婆意在眾生念佛多寶國華開千萬億聞名去者幾恒河千般伎樂遶金臺百寶蓮花出水開五會聲聲須急念臨終一一盡迎來無邊化佛紫金身守護流傳五會人念念彌陀心不退翩翩寶坐自相親

歎五會妙音讚

彌陀五會響雄雄智者傳來五濁中五苦聞聲皆得樂乘斯五會入蓮宮智者慈悲開五會五會意將除五燒五燒旣因五會滅皆乘五會出塵勞雄雄五會響淸深隱隱雷聲寫妙音聖眾相將同讚歎但是人聞皆發心西方微妙五音聲將來五濁救眾生五取聞名皆解脫五會引到寶蓮城泠泠五會出衡山隱隱如今徧五天五眾咸言將利樂末法仍留五百年彌陀五會貫人心哀怨慈聲屈曲深無量壽經如此音寶水長流演妙音五會響颺出雲霞淸音寥亮滿恒沙朝朝暮暮常能念世世生生在佛家香風颯起觸人身吹將五會蕩貪嗔五音兼能淨五蘊聞名永劫離囂塵西方皷樂及絃歌琵琶簫笛雜相和一一惟宣五會法聲聲皆說六波羅

極樂欣厭讚

釋靈振

釋迦昔日同凡夫歷劫苦行守眞如成佛往來八千返蒼生元未出閻浮閻浮眾生實苦哉遞代相送坐哀哀暫得人身還却去須臾滿劫不迴來沙門靈振自長呼無常厭恨在閻浮不見如來興出世今逢末法落凡夫自嗔自恨自推尋萬劫千生罪障深生生不見越三界輪迴六道至于令研心性相苦推窮檢尋聖教自圓融𨿽得丈夫披法服不那生於末法中末法去聖漸迢遙行門若个獨能超今生但念彌陀佛亦兌沈論火宅燒念佛能爲急要門得出閻浮何可論若人不信生疑惑自看聖教勘經文經文專遣念彌陀急要之門更不過但能深信無疑惑今生便得出娑婆彌陀經上自稱揚七日專念往西方六萬恒沙諸佛讚功徳咸言不可量七日念佛常如斯何況盡命至心持諸餘功徳無倫疋速疾之門惟佛知眾生欵欵審思量地獄三途難可當一失人身經萬劫緣何不樂往西方西方極樂鎭歡娛直與天堂萬倍殊普告眾生須速往緣何苦死戀閻浮閻浮五濁足貧窮一切因緣有始終苦海無涯無底莫千軍萬眾沒其中西方極樂樂無窮水馬和音說大乘菩薩天人無中夭眞言成佛是爲終閻浮田地足丘坑山岳堆阜不均平只爲人心多不善一切雜惡在中生西方極樂掌中平一無堆阜及丘坑瑠璃作地黃金界雜色蓮花徧滿生閻浮大海眾江河魚鼈黿鼉甚以多一朝雨墮衡山谷漂流雜惡苦相和西方極樂七寶池八功徳水不思議底有金沙岸香樹蓮化涌出化生兒閻浮託報女人胎生熟二藏裹孾孩亦至平安仍未語無明人我逐身來西方淨土有孾孩一一託報出蓮臺親見如來說妙法自然解脫悟心開閻浮艸木眾聚林髙者無過五十尋不得多年心朽爛戀成灰土不堪任西方極樂七寶林五百萬里上餘侵微風吹動千般樂皆說如來解脫音閻浮日日炙人傷婉轉輪迴不定常出沒之時有明夜不兌狂雲所翳光西方極樂無邊光亦無明夜鎭恒常得我如來一毛孔更蓋光明徧十方閻浮父母及妻兒香火思情能幾時縱得團圓終不久須臾卽見有分離西方極樂不如斯彌陀如來是大師菩薩人天爲聖友同受歡娛無別時閻浮極苦苦無邊男女恩愛命相連且暮多求恐不活無暇歸眞慕善緣西方極樂樂無邊不愁男女及錢財須衣羅綺千里至念食百味在傍邊閻浮男子女人身同受四大雨般人彼此結心成地獄須臾萬劫永沈淪西方極樂無女人生者皆同菩薩身總證三明八解脫一生補處離囂塵閻浮世界足錢財一一皆從苦還來得者榮身不作福三途一閉遣誰開西方極樂樂咍咍不顧閻浮不淨財舍宅園林離卽有衣裳百味遂心來閻浮五濁是凡人託報不得自由身妻子從頭索衣食差別不辨所由瞋西方極樂沒凡人亦無妻子及慈親生者皆登菩薩位總證金剛不壞身閻浮世界學修禪雜惡之處足攀緣流浪狂心難把捉由如大海簸舟船西方極樂不如然上品生者世尊前得我如來一言教百法明門自曉然閻浮說法度眾生惟聽文句不依行讚嘆隨心舉合掌違情觸著起無明西方說法度眾生水鳥絃歌空裏鳴聞者皆言念三寶更無餘外別修行閻浮世界不堪停西業因緣每月盈縱饒作得些些善不覺地獄向剎成西方淨土實堪停長劫不聞諸苦聲鼓樂絃歌空裏滿一一皆言解脫名閻浮持戒足無明由如白日闇中行作意向前欲選道不覺失脚落深坑西方極樂樂轟轟亦亦眾苦及修行親見彌陀說妙法聞者悟解證無明眾生念佛諭乘船假我如來增上緣七日七夜專心念卽敵餘心數百年眾生欲得出凡籠急急專求念佛功七日稱名生彼國若比餘門定不同但知念佛莫生疑不解之輩是愚癡只爲超昇令速疾此地凡夫信者希眾生念佛佛來迎無常了了甚分明彈指卽到如來所他方歷供證無生西方極樂鎭歡娛釋迦所說豈傳虛普勸有情生彼國何得苦死戀閻浮專心念佛莫朦籠定得西方不棄功卽今且在凡夫境無常卽獲六神通西方寶殿寶池亭樹木水鳥解人情鸚鵡和鳴讚三寶聲中顯出大乘經西方寶樹寶根莖寶花寶网甚分明寶葉行行相間錯寶葉重出化生寶池寶岸寶蓮花寶階寶底寶蓮花下生𨿽有離身障菩提不發自生牙花幢百億遶金臺光明寶座座如來普爲眾生說妙法羣生聞者悟心開朝朝暮暮念彌陀爲在閻浮降眾魔暫到西方親見佛還來度脫此娑婆西方淨土最爲精空中作樂萬般聲衣食自然隨意至保無食者受其馨西方盡夜雨天衣寶殿空裏逐身飛百味一念隨心至何故眾生去者稀

極樂莊嚴讚

釋法照

彌陀願行廣無邊悲濟羣生普盡怜總欲化令歸本國眾生罪業共無緣觀音菩薩大慈悲能於苦海現希奇紫金身相三十二頂戴彌陀尊重時勢至菩薩甚難思紫金身相等無虧頂上寶瓶光顯照普收念佛往生機自慶往昔宿緣深得遇彌陀淨教音執持名號無休息報盡臨終身紫金我常自嘆苦精勤希聞無上法淸眞須共無明時鬭亂誓當破滅取金身一念凝神往寶城六通起意學身輕足踏千葉蓮花上明月魔尼樹下行彌陀淨剎甚精微彼處娑婆人豈知曠劫沈淪於苦海何年得遇往生時極樂寶國無衰變碧玉樓臺天自然磨尼明月琉璃水光照池臺眞可怜極樂寶界甚希奇寶爲名生來不知今日喜遇彌陀號頓捨裟婆去者稀彌陀寶界不思議惟嘆娑婆去者稀阿鼻地獄人名往一墮何年更出時歸去來歸去來閻浮五濁足塵埃不如西方快樂處到彼花臺隨意開

厭此娑婆願生淨土讚

慈愍和上

徧觀三界咸皆苦凡夫耽著事輕盈欲海業風波浪鼓出沒何曾有暫停沈淪惡趣經多劫時往人天一度行癡貪愛取貪諸有六道輪迴死復生上生非相還來下隨入然燒萬丈坑劍樹分身心膽碎那堪拔舌鐵犁耕今日至誠歸命禮彌陀兩足世間明惟願慈悲垂攝受毫光攝受得開萌稱名念佛聲相續七寶花臺聖眾擎能於彼國常翹仰臨終亦定佛親迎

歸向西方讚

三界無安如火宅四衢露地絡塵埃厭住死生居骨肉何能五蔭處胞胎正值今生發道意稀逢淨土法門開願得西方安養國彌陀聖眾要相携定散二門能得往精塵九品盡乘臺到彼三明八解脫長辭五濁見如來

念佛之時得見佛讚

念佛一聲一化佛皆從口出生紅蓮念佛千聲千化佛跏趺正坐在吾前一日常稱一萬佛計佛髙低出梵天願我臨終值諸佛迎將淨土證三賢校量坐禪念佛讚如來說法元無二只是眾生心不平修禪志發禪心淨念佛惟求化佛迎一个駕車山上走一个乘舡水裏行山水髙低𨿽有異成功徳理兩俱平

髙聲念讚

釋法照

第一能排除睡障意令諸子離重昏障滅身心亦淸淨更見西方百寶門第二動振天魔界令遣心歸念佛門但使魔宮聞一念因慈永劫奉慈尊第三聲徧十方界爲令惡取苦皆停一一能聞無量壽咸登淨國住經行第四三途幽苦息須臾變作寶蓮成罪人盡處花間坐登時聞法悟無生第五無令外聲入心心直往法王家光明長照琉璃殿化生同子散金花第六妄念心無散彌陀淨剎想中成寶樹林間宣妙法聲聲惟讚大乘經第七勇猛勤精進無明塵埃自消除念念常觀極樂國彌陀慈主贈明珠第八諸佛皆歡喜當來護念信心人一一咸令不退轉臨終證得紫金身第九能入深三昧寂滅無爲漏禪念時無念見諸佛永超生死離人天第十由具諸功徳恒沙福智果圓明臨終淨國蓮花坐彌陀聖眾自親迎

極樂寶池讚

琉璃爲地映池靑念念須心至寶城東城之人窮子苦若生極樂樹珠瓔眾生念佛莫狐疑決定西方七寶池每月課功千萬徧迴願彌陀早已知寶臺樓閣甚精微到彼西方應自知努力迴心多念佛蓮花臺上共爲期淸淨池裏寶蓮臺淨剎香林映日開慈主巍巍金色笑盡收念佛往生來彌陀淨土甚難思求者心中莫致疑狀似雲中開浪日超然獨坐寶蓮時西方慈主甚巍巍濁惡愚人豈得知百寶合爲千尺樹摩尼明月照金池鴻鸞宛轉遶池遊諸天歌讚甚淸幽簫管空中爲梵響聞者咸同法性流池臺樓闊巧能粧珠珍寶樹自成行碧水恒流於玉樹瓊珂葉裏放金光七寶蓮花出水來氛氳菡萏正能開課功作意由人進念佛多者紫金臺念佛之人求願往直至西方七寶池

六道讚

欲知何處苦偏多惟有埿犁更不過罪人一入經塵劫受苦從頭無柰何渴飲鎔銅登劍樹飢喰猛火度灰河願離此苦生安樂求生淨土見彌陀思惟餓鬼實堪怜徧體由來猛火燃兩耳不聞漿水字一身惟有骨相蓮值食將喰便作火臨河欲飲見枯泉願離此苦生安樂長處西方坐寶蓮迷塗一配畜生身逕歷多年受苦辛嚴冬露地居寒雪盛夏當街臥闇塵衣裳盡用皮毛覆飲食惟將水艸珍願離此苦生安樂長處西方坐寶蓮人身𨿽復甚難求得已還生萬種憂始見紅顏花欲茂俄然自髪颯成秋魂飛魄散身歸塚命盡形銷肉糞坵如何不樂生安樂永坐金臺佛國遊修羅諂詐性頑豪善根併被有疑燒由此身同鬼受苦沈淪長劫處塵勞由因不信墮修羅鬭戰相諍受苦多願捨狐疑生淨國西方長得近彌陀諸天快樂不思議自爲多生無盡期一期報盡還遭苦捨彼歡喜受五衰液中臭汗皆流出頭上天冠花更萎盡是無常流轉處不如極樂坐蓮池

歎彌陀觀音勢至讚

釋法照

凝神淨剎在微宮寶界天花滿翠中金殿已開慈主笑奉覩儀容讚未窮寶樹樓臺光映照總是彌陀願力功一念相應皆往彼須更獲得六神通衣裓賷持十萬億聖眾塵沙受供同從茲稽首常瞻仰定捨娑婆出苦籠觀音勢至人今見寶葉蓮花个个空但念彌陀千萬徧不久還生極樂中

西方十五願讚

一願眾生普修道二願一切莫生疑三願袈裟來掛體四願莫著女人身五願粧粉終身斷六願素面見如來七願三塗離罪苦八願捨離去慳財九願眾生敬三寶十願一切法門開十一願眾生勤念佛十四願總菿佛前朝十五願西方生淨土更莫閻浮重受胎

極樂連珠讚

極樂門中寶日圓普照三千及大千慈悲廣連彌陀主爲汝重開千葉蓮寶池寶岸甚寬平寶地琉璃千仞明普勸眾生勤念佛臨終決定自來迎寶樹浸天難可惻不知華葉幾由旬靜時天樂尋常響風動如遙日月明七行寶樹異光新一花縱廣百由旬花開無數紅蓮坐其中總是住生人寶雲光裏現朝霞黃金地上雨天花微風吹動諸行樹法音微妙等無著汝但勤念彌陀佛吾今暫住救娑婆知汝深心相憶戀一遇念佛一迴過送吾千里慢劬勞不知端坐相自毫相得白毫無數佛花臺寶坐自然髙無人抄讚不能傳不誦如何化世間任汝經行極樂國吾今且去給孤園給孤園裏鳳凰池如來在彼不思議金口長宣微妙法見聞無不願歸依修成此業坐西方無邊世界盡金光摩尼流注蓮花裏一迴風動萬般香觀音說法似懸河鳥聲天樂共相和尋常雙足蓮化裏天冠頂戴阿彌陀彌陀身著寶衣新足下圓明千輻輪莫向閻浮貪五欲念吾名字速成眞成眞早得悟無爲豪相光明安兩眉能照閻浮諸穢土變爲佛國妙光輝光輝微妙在人間普攝眾生到佛前各各皆成菩薩位一時總得坐紅蓮紅蓮生在寶花池千光萬色不思議水鳥珠林同國土異香音樂每相隨相隨總至妙花宮十方佛國總雄雄處處相迎上寶殿讚嘆勤功有始終始終如一不思議花臺寶坐在瓊池是汝堅心願力造非關諸佛與君爲君爲願力甚堅彊定生上品坐金剛莫辭暫住閻浮界如今名字在西方西方寶殿是摩尼□金界道地琉璃千葉蓮花百寶坐法身淸淨餘時衣珠衣徧體萬般光巡行寶樹七重行莫怪蓮珠微妙讚化度眾生無隱藏隱藏微妙不成師法教流行無盛衰爲汝廣宣極樂讚如來言化作神威神威法界救蒼生肉眼重開惠眼明端坐能觀極樂國樓臺總是寶憶擎憶擎寶地如千日千日之中萬色光光中無數諸菩薩彌陀殿下獻名香名香殿下寶雲成菩薩端嚴禮不輕天樂樓前聽妙響惟聞水鳥念佛聲佛聲振動夜摩宮天魔心膽悉皆融降得魔軍隨佛後虔誠頂禮數無窮無窮算數大魔軍一時得往作生人總爲迴心生彼國恭勤瞻仰大慈尊慈尊妙色甚巍巍豪光怜似五須彌兩目澄明如大海四十八願大慈悲慈悲廣開極樂門誓救閻浮五濁人各與光明七寶坐何曾更見一微塵微塵佛剎從心現無邊世界異光暉五蘊變成淸淨眼八識飜爲八徳池八池總是寶蓮花念佛之人發道牙總別閻浮濁惡界一時極樂受精華精華園裏見如來各坐光明七寶臺幸得同生慈主國長劫之中更不迴不迴永住百千西豪相光明日月齊忍辱門中八聖道聲香風裏七菩提菩提道中淸淨尊幽深妙覺事難論除想自然成解脫了心能啟大悲門西方極樂自前明萬法者從心相生攝念寂靜心滅樂觀佛決定寶臺迎

歸西方讚

沙門法照述

歸去來誰能西邊受輪迴且共念彼彌陀號往生極樂坐化臺歸去來裟婆世境苦難哉急手專心念彼佛彌陀淨土法門開歸去來誰能此處受其災總勤同緣諸眾等努力相將歸去來且共往生安樂界特花普獻彼如來歸去來生老病死苦相催晝夜勤須念彼佛極樂逍遙坐寶臺歸去來娑婆苦處哭哀哀急須專念彌陀佛長辭五濁見如來歸去來彌陀淨剎法門開但有須心能念佛臨終決定坐化臺歸去來晝夜爲聞唱苦哉努力迴心歸淨土摩尼殿上禮如來歸去來娑婆穢境不堪停急手須歸安樂國見佛聞法五無生歸去來三塗地獄實堪憐千生萬死無休息多劫常爲猛焰燃聲聲爲念彌陀號一時聞者坐金臺歸去來刀山劍樹實難當飲酒食肉貪財色長劫將身入鑊湯不如西方快樂處永超生死離無常

四十八願讚

法藏因中弘誓重釋迦悲願不思議勸眾勸求無間斷莫令虛棄發心遲四十八願大慈悲惟恨眾生念佛遲願願之中苦得往正值彌陀出見時頂上旋螺千萬顯一雙足下踏蓮花汝但專心勤念佛慈光直入行人家善哉調御釋迦尊勸眾恒持淨法門令使諸天空裏讚眾生苦盡出重昏座上諸人緊發心百法門中須入深聽取慈尊眞實說今諸學者莫沈吟勸汝慇勤苦修道深厭閻浮大火坑黃金地上琉璃照明月摩尼隨意生彌陀三昧自幽淸眾生業障不聞名水鳥樹林皆說法身心散亂被魔侵彌陀大覺足良醫羣生有賊善能治懺却身中十惡罪如今正是上蓮時

隨心歎西方讚

沙門惟休述

彌陀起教在西方正使傳來赴大唐五濁界中策淨土三塗道上建津梁開示教門惟速疾勸人方便散花香極樂觀從心相見閻浮業垢自消亡行人努力勸觀佛見佛當生七寶臺一念疑心不生信三塗萬劫被輪迴淨土初門入似寬求哀懺悔轉將難爲報化懷疑謗者同來於此碎身看彌陀世界甚輕安信者皆須審諦看相好佛身𨿽總見就中偏取白毫觀西方寶界廣嚴城七寶池臺盡化生歡喜園中佛說法無憂樹裏鳥談經觀音相好破諸邪攝取蒼生入佛家七日遣修極樂觀觀成便得坐蓮花無生極樂實堪求同心往者莫悠悠三昧忽然隨念得觀音勢志是用流西方淨土寶樓髙同心去者莫辭勞一念正觀便卽到到時先上紫金橋

西方雜讚

竊見人間罪業多然生自作亦教他財色貪求則不樂口中不肯念彌陀口中終日恣胞鮮斷他性命不矜怜佛說怨讎無不報三途還彼鑊湯煎刀山萬刃自如銀劍樹千峯霜雪新猛焰炎爐常不息口待閻浮食肉人西方進道勝娑婆緣無五欲及邪魔成佛不勞諸善業花臺端坐念彌陀五濁眾生多退轉不如念佛往西方到彼自然成正覺還來苦海作津梁法王普勸念彌陀意在羣生出愛河上品花臺見慈主到者皆因念佛多彌陀今欲十方遊幢幡寶蓋引前頭菩薩空中爲梵嚮讚言極樂更何憂迦陵頻伽色特最復有孔雀鳥中王晝夜連聲不休息恒歎眾生在苦方寶樓寶閣寶連雲寬地寬平百寶門慈主當陽昇寶坐寶手恒招念佛人汝等碎身莫辭痛無明散盡善牙生惡業六塵自稱滅逍遙極樂意遊行白毫光相甚分明分身百億化羣生努力勤心多念佛西方聖眾自來迎紫臺金閣眞珠网寶幢髙顯出雲霄但是有緣皆得往連辟相將過法橋子細推尋諸聖教念佛道理最能長少用功夫亦成就臨終聖眾自迎將到彼西方安養界快樂歡悅永無憂念念惟加功徳長生老病死永長休彼國眾生常快樂三惡六道不曾聞一念一時隨眾聽聞一悟解百千門西方淨土實堪停若欲求生發至誠彌陀令遣稱名字惟卽專心盡一形忽須念佛莫悠悠欲超苦海要船舟稱名定是生安樂永絕閻浮生死流萬行之中爲急要迅速無過淨土門不但本師金口說十方諸佛共傳論莫辭念佛度朝朝彌陀本願許相招臨命終時生安樂聞法悟解得逍遙西方極樂樂轟轟聞者迴心願往生道路未曾知遠近慚荷如來親自迎慈尊願力置西方翠宇凋携七寶莊珊瑚散飾徧階砌地布從金欝欝黃冷冷徳水布金沙影雜祥雲碎錦霞眾會莫言空法事上方時復雨天花彼土微風吹寶林嚮籟千般運法音師子坐邊調白玉天人行處砌黃金西方日長於一劫蓮花開合甚分明眾等佛念求三昧紫金臺上有眞名如來說教廣無邊大小隨機度有緣八萬四千皆解脫速疾無過念佛門彌陀壽量實無涯光照無礙照恒沙一一蒙光皆攝受生生長坐寶蓮花蓮花菡萏滿西方池中鳧雁及鴛鴦一一聲聲皆說法花花莖莖盡飛香空中花雨亂盤迴珊瑚地上散成臺風吹落葉葉飛去吹去萎花花更來六情妄相徧攀緣三昧無由得現前勤勤光斬無明賊急急相將上寶蓮彌陀名字不思議聞之罪滅眾應知但有稱名生淨剎總須深信勿懷疑此界一人念佛名西方便有一蓮生但使一坐常不退一花直到此間迎淸淨池水照蓮臺森森寶剎照天開巍巍慈主常微笑人人攝取往生來莫怪頻頻相苦勸見人往盡無往常若得念佛深三昧不怕當來平等王千重香樹萬重香光映池中七寶沙寶沙湧出摩尼水水流隨處淨無瑕帝靑珠网紫金光照出恒沙七寶堂一一花生諸佛國聲聲讚歎彼西方琉璃地上紫金山飛彩流霞映世間五濁眾生多熱惱西方淨土甚淸閑七寶池裏有花臺彌陀殿內放光開汝等眾生勤念佛盡生三界往生來西方世界甚爲精憶念專心仰寶城爲能相觀功深遠蓮花會裏證無生

善道和上西方讚

觀彼彌陀極樂界廣大寬平眾寶城四十八願莊嚴起超諸佛剎最爲精本國他方大海眾窮劫算數不知名普勸歸西同彼會恒沙三昧自然成無生寶國永無常一一寶流無數光行者須心常對目勝神踴躍入西方寶池寶色寶光飛一一光成無數臺臺中寶樓千萬億臺側百億寶幢圍寶樹寶林諸寶樹寶花寶葉寶根莖或有千寶分林異或有百寶共成行行行相當葉相次色各不同光亦然等量齊髙三十萬枝葉相觸說無因寶池寶岸寶金沙寶葉寶渠寶蓮花十二由旬皆正等寶羅寶网寶欄遮徳水分流尋寶樹間波覩樂證怖怕寄語有緣同行者努力翻迷還本家彌陀本願花王坐一切眾寶以爲城臺上四幢張寶漫彌陀獨坐顯眞形彌陀身心徧法界影現眾生心想中是故勸汝常觀察依心起想表眞容寶容寶□臨花坐心開見波國莊嚴寶樹三身花徧滿風鈴樂響與文同彌陀身色如金山相好光明照十方惟有念佛蒙光攝當知本願最爲彊十方如來舒舌證專稱名號至西方到彼花間妙法十地願行自然彰法界傾遙如轉蓬化佛雲集滿虛空普勸有緣常憶念永絕胞胎證六通正座跏趺入三昧想心來心至西方覩見彌陀極樂界地上虛空七寶莊彌陀身量極無邊重勸眾生觀小身丈六八尺隨機現圓光等示化前眞上輩上行上根人求生淨土等貪嗔就行差別分三品五門相續助三因一日七日專精進畢命乘臺出六塵慶哉難逢今得遇永證無爲法性身中輩中行中根人一日齋戒處金蓮孝養父母教迴向爲說西方快樂因佛與聲聞眾來集直到彌陀花座邊百寶花籠經七日三品蓮開證小眞下輩下行下根人十惡五逆等貪嗔四重偸僧謗正法未曾慚愧悔前愆終日苦相皆雲集地獄猛火罪人前忽遇往生善知識急勸專稱彼佛名化佛菩薩尋聲到念一頃心入寶蓮三花障重開多劫于時始發菩提因樂何諦事難思議無遇菩薩爲同學性海如來盡是師渴聞般若絕思漿念服無生卽斷飢一切莊嚴皆法說無心領納自然知七覺花池隨意入八背凝神會一枝彌陀心水沐身頂觀音大聖與衣披欲然勝空遊法界須臾授記號無爲如此道遙快樂處人今不去待何時

慈愍三藏西方讚

釋迦慈心徧法界蠢動含識普皆怜意欲化令皆解脫眾生罪業共無緣所以總教歸淨土彌陀宿昔有緣因非但娑婆人獨往他方去者亦無邊彌陀攝化無厭定悲心常遶世間行但有傾誠能念佛毫光直照目前明十方世界微塵眾同時命盡願皆生計彼眾生心樂欲分身徧布一時迎觀彼彌陀與眷屬久於曩劫植洪因凡聖等皆同相好人天一種紫金身寶樹寶樓飛寶閣寶池寶地寶成蓮地及虛空賢聖滿花中總是化生子彌陀道成經十劫眾生皆願往西方菩薩聲聞非算數五通賢者豈能量彼國人居不退地永超生死斷無常九品花開隨早脫端然取證亦何妨菩薩道成皆爲物眾生未熟道成難爲是化緣兜率住時時向下諦心觀人年八萬方成道三會逢緣證涅槃具共迴心生淨土臨時隨意往來看十方三界恒沙佛功徳圓滿等無瑕寶國莊嚴皆一種要於極樂共咨嗟但有聞名皆顚往定名解脫得非賒如來不滅歸圓寂遣行舍利徧三千寶塔浮圖建形象禮念香焚百和煎菩薩妙行𨿽無量當知念佛最爲先乘此因緣生淨土須臾卽至世尊前三藏微言眞聖教難逢難過亦難逢動經恒沙河劫數知有西方淨土門一念須心出生死終身不退佛迎魂觀音救攝多便便神通變化實難思或復轉身成正覺或爲侍者現師資眾生樂欲心非一隨緣六道應時宜勸諭總將歸淨土咸令見佛證無爲勢至住在彌陀國報得無比紫金身爲度眾生來此界現形同此世間人怜慜火宅燒然苦隨緣六道彊勾牽送向西方安隱地遣於生死斷因緣西方淨土諸賢聖神通自在更無過一念相隨遊佛剎凡經劫數幾恒河十方世界皆供養同時說法一時聽微塵世界恒沙佛六通神用豈知名聞彼彌陀安樂國總皆渴仰致丁寧況及凡夫流浪者不求解脫出塵榮十方三世聲間眾窮劫算數豈能知諸佛如來方便化咸令至果斷貪癡指示西方安樂國聞名皆恨往生遲解脫之人皆願樂凡夫不去欲何爲

西方極樂讚

釋法照述

善哉法將功能觀覩見彌陀寶网﹝革﹡兌﹞諸佛淨剎從心現眾生常須向裏看彌陀住在紫金樓十方菩薩聖人遊一念他方聞妙法長辭苦海更何憂悲嗟苦海實增多惟須志意念彌陀晝夜傾心常住想臨終一念出娑婆閻浮穢惡不堪停爲有然燒萬丈坑急手專心念彼佛彌陀寶界悟無生極樂門中七寶池花開蓮色紫金暉暫念彌陀登寶臺須臾不覺證無爲碧玉樓前七寶臺諸天童子競來看持得金花供養佛處處惟言稱善哉彌陀住在寶城樓傾心念念向西求到彼三明八解脫長辭五濁更何憂

淨土五會讚

沙門法照

五會倍須欽稱名觀紫金心中辯邪正觀境不來侵極樂寶林淸微風五會聲聲中論妙法聽者悟無生淨剎寶林明彌陀五會聲聽者皆生樂不聞諸苦名白玉池邊過蓮花葉裏香空中開梵響五會長劫常暫至寶城樓逍遙何所憂惟聞念五會長劫更何憂寶剎多眞土威宣五會音常聞嚴淨響從此漸幽深極樂黃金樹花開五會聲意欲令諸子聞者盡修行持蓮含九品花接往生人五會連聲別從茲洗客塵極樂誰家子蓮花葉裏生爲由聞五會從此息塵榮淨國摩尼水渠渠處處流水聲含五會聞者永無憂

西方極樂讚

釋法照

巍巍阿彌陀已降生死魔寶池珠林國往生極樂多巍巍阿彌陀眾生念者多能滅無明闇相將出受河巍巍阿彌陀壽量實難過八萬四千相觀瞻越愛河巍巍阿彌陀眾生念者多剎那登寶界神淨永無魔勝哉大勢至悲願廣無邊頂上瓶光照諸子普皆憐淨國琉璃地珊瑚馬腦珠金沙徹水照嚴界悉如如寶國寧無樂金光盡是臺摩尼明月照時至自還開人命如朝露不得故遲遲急急須勤念彌陀迎接時由因念佛故所以滅愚癡惟深三昧者方應同正知極樂法門開眾生不肯來只爲無明縛永劫受其災不悟眞如理長時沒愛河貪財常愛色輪迴惡趣多我常自嘆喜深悟眞如理煩惱本來無眾生妄見起極樂甚精微人人總不知裏有彌陀主相將禮拜時欲識無生理惟須念佛名塵勞雲散盡惠日朗然明欲見眞如理惟須觀白毫無明雲散盡惠鏡朗然髙眞如見無見無見是眞如若了此中意得名明月珠

淨土法身讚﹝此讚通一切處誦﹞

釋法照

法鏡臨空照心通悟色堅神通妙剎丘法界總同然意殊恒自淨神光徧十方知心無處所解脫得淸涼觀像而無像髙聲不染聲了知無所有惠鏡朗然明寂寂幽靈靜恬然無所緣坐臥宮霄裏超出離人天暫引池邊立洗却意中泥淸淨無塵垢願汝證菩提惠鏡無令闇智珠常用明塵勞須斷却寶坐自然迎注想常觀察三昧寶王珍洞閑三藏教拂却意中泥人今專念佛念者入深禪初夜端心坐西方在目前念卽知無念無念是眞如若了此中意名爲法性珠淨土在心頭愚人向外求心中有寶鏡不識一生休諸佛在心頭汝自不能求愼勿令虛過急手早勤求寶鏡人皆有愚人不解磨不曾反自照塵垢更增多寶鏡人家有智人卽解磨勤勤返自照塵垢不來過意珠恒瑩徹自性本圓明悟理知眞趣念佛卽無生碎末爲金礦礦中不見金智者用消鍊眞金腹內現佛相空無相眞如寂不言口談文字教此界忘相禪涅槃末鐵法祕密不教傳心通常自用威當度有緣三乘元不識外道未曾聞小相未曾聞誓願不流傳道逢良賢把手相傳道逢不良賢子父不相傳

淨土五字讚﹝通一切處誦﹞

淨剎西方好人人道可怜課功勤念佛永得離人天淨土有金園心通悟色堅彌陀皆攝取普願坐紅蓮蓮池碧色採金花處處滿玉戶洞淸音五濁慇勤別西方共作期莫迷生死苦淨土致狐疑妙閣紫黃金瑠璃七寶林蓮池花色異菩薩上遊吟淨域今時到蓮花久已門爲承紅願力一念坐蓮臺淨剎壇金樹其間寶网﹝革﹡兌﹞時時出寶果眾等志心觀寶殿金樓閣紅蓮生碧池但知勤念佛妙偈萬般詞七寶爲宮殿金蓮合作臺眞心念佛者總得上花來彌陀極樂處寶鳥作音聲聽取聲中意喚法入金城孔雀佛前坐鴛鴦遊戲吟白鶴宮中舞鸚鴣自彈琴池水於前現花林契法身汝但持妙典諸佛證成眞暫向臺邊坐彌陀見我身問言諸子等好在往生人蓮花一叢赤復有一叢靑中間化生子言語甚分明欲得往西方惟須念佛彊下心修淨業巍巍入寶堂極樂無燈火隨形各自明但知勤念佛速得悟無生世尊上寶樓住在化城頭願汝心淸淨努力早勤求極樂前頭現無明不見他碎身勤懺却慈主自來過西方有寶樓聖眾自來頭音中常念佛心裏說無生諸佛乃隨身迷人不自勤眾等須勤念心裏每常欣妙剎心中現都由淨業多眞心入三昧永離苦娑婆妙剎一念善名字十方知勤念彌陀佛正是發心時欲得求三昧無過自攝心身心莫間斷慈主自來尋極樂眞國淨餘方未得過心心求三昧入定見彌陀池水金沙映蓮花徧滿生念佛人皆往隨意任經行欲求三昧樂無過多碎身眞行世尊教令眾見金身諸佛成無漏皆由累劫修欲生淨土者心裏自勤求積寶如山岳眾生不能求內懷明懷鏡不識一生休寶閣金樓网花雨滿池亭淸音七寶管不弄自然鳴佛力加持我今朝出愛河剎那生彼國還此救娑婆淨土金沙水尋常遶佛流有人入定見歡喜更何憂聽說人生者池中是我家乘蓮必自在遊戲散天花我今住三昧蓮花色焰暉心遊七寶殿禮佛未能歸有人欲擬退蓮花葉便委精心勤念佛花色更增暉苦海廣無邊彌陀願力船迎將生淨土盡得坐紅蓮淨土諸菩薩因是苦勤修花中得上品一念十方遊

厭苦歸淨土讚﹝此讚大會時誦﹞

寶閣無人上地獄競來奔一朝命已盡何故入泉門西方人牢到地獄競來奔念佛如明鏡造罪闇昏昏地獄不須去淨土早歸來池中實妙樂永劫不聞哀地獄酸寒苦牛頭在眼前罪人欲入去苦痛哭號天生存不念佛死後入泉門鑊湯頻受苦猛焰脇人魂釋迦臺上坐徒眾競來聽說此閻浮苦輪迴不暫亭西方實妙樂百寶紫蓮臺黃金爲界道見者發心來寶閣西方現金臺更可憐池中化生子水裏撥紅蓮碧玉池中水蓮花欝欝香花開能見佛聞法悟眞常化閣多靑翠金樓寶网﹝革﹡兌﹞摩尼幢上蓋池水百花般一生勤念佛誓願出娑婆身心無間斷長却坐蓮荷歸念彌陀佛稽首彼如來誓生極樂國池裏坐花臺下意歸西路低心攝有情彌陀慈愍見報盡自然迎

上來依諸聖教略述讚揚五會法事軌儀。以爲三卷。前之兩卷。其有明文。意遣羣疑。歸心淨國。眾等若念誦讚行。卽依前卷迴向發願文。卽便應知。時大歷九年冬初十月。於北京龍興寺。再述淨土念誦觀門滓騰神淨方證妙覺之圓明。共處蓮花之會。願諸智者。深信修行。厭離輪迴生死世界。專稱彼佛。同往淨方。疾證菩提。豈非善哉樂哉矣。有緣之者。願共歸西。根性有差。各隨業云爾。

淨土念佛誦經觀行儀卷下

時乾祐四年歲次辛亥蕤賓之日莫願十三葉於宮泉大聖先巖寺講堂後彌勒院寫故記

