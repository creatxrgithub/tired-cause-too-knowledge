佛說無常三啟經

□□□□□□□修者咸到無爲岸法雲法雨潤羣生能除熱惱蠲眾病難化之徒使調順隨機引導非彊力稽首歸依眞聖眾八輩上人能離染金剛智杵破邪山永斷無始相纏縛始從鹿苑至雙林隨佛一代弘眞教各稱本緣行化已灰身滅智證無生稽首總敬三寶尊是謂正因能普濟生死迷愚鎭沈溺咸令出離至菩提

生者皆歸死容顏盡變衰彊力病所侵無能免斯者假使妙髙山劫盡皆散壞大海深無□亦復皆枯竭大地及日月時至皆歸盡未曾有一事不被無常吞上生非相處下至轉輪王七寶鎭隨身千子常圍繞如其壽命盡須臾不暫停還漂死海中隨緣受眾苦循環三界內猶如汲井輪亦如蠶作繭吐絲還自縛無上諸世尊獨覺聲聞眾尚捨無常身何況諸凡夫父母及妻子兄弟并眷屬目觀生死隔云何不愁歎是故勸諸子諦聽眞實法共捨無常處當行不死門佛教如甘露除熱得淸涼一心應善聽能滅諸煩惱

如是我聞。一時薄伽梵在室羅伐城逝多林給孤獨園。爾時佛告諸苾芻。有三種法。於諸世間。是不可愛。是不光澤。是不可念。是不稱意。何者爲三。謂老病死。汝諸苾芻。此老病死。於諸世間。實不可愛。實不光澤。實不可念。實不稱意。若老病死世間無者。如來應正等覺不出於世爲諸眾生說所證法及調伏事。是故應知此老病死。於諸世間。是不可愛。是不光澤。是不可念。是不稱意。由此三事。如來應正等覺。出現於世爲諸眾生說所證法及調伏事。爾時世尊重說頌曰。

外事莊采咸歸壞內身衰變亦同然惟有勝法不滅亡諸有智人應善察此老病死皆共嫌形儀醜惡極可厭少年容貌暫時停不久咸悉成枯悴假使壽命滿百年終歸不免無常逼老病死苦常隨逐恒與眾生作無利

爾時世尊說是經已。諸苾芻眾天龍藥叉乾達婆阿蘇洛等。皆大歡喜信受奉行。

常求諸欲境不行於善事云何保形命不見死來侵命根气欲盡支節悉分離眾苦與死俱此時徒歎恨兩目俱翻上死刀隨業下意想並慞惶無能相救濟長喘連胸急噎气喉中乾死王催伺命親屬徒相守諸識皆昏昧行入險城中親知咸棄捨任黑繩牽去將至琰摩王隨業而受報勝因生善道惡業墮泥犁明眼無過慧黑闇不過癡病不越怨家大怖無過死有生皆必死造罪苦忉身當勤策三業恒修於福智眷屬皆捨去財貨任他將但持自善根險道充糧食譬如路傍樹暫息非久停車馬及妻兒不久皆如是譬如羣宿鳥夜聚旦隨飛死去別親知乖離亦如是惟有佛菩提是眞歸依處依經我略說智者善應思

天阿蘇羅藥叉等來聽法者應至心擁護佛法使長存各各勤行世尊教諸有聽徒來至此或在地上或居空常於人世起慈心日夜自身依法住願諸世界常安隱無邊福智益羣生所有罪業並銷除遠離眾苦歸圓寂恒用戒香塗瑩體常持定服以資身菩提妙花徧莊嚴隨所住處常安樂

佛說無常三啟經一卷﹝初後讚歎乃是尊者馬鳴取經意而集造中是正經金口所說事有三開故云三啟也﹞

佛說無常三啟經一卷﹝初後讚歎乃是尊者馬鳴取經意而集造中是正經金口所說事有三開故云三啟也﹞

