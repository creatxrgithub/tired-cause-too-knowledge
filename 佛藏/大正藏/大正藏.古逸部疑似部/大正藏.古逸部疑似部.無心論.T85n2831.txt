無心論一卷

釋菩提達摩製

夫至理無言。要假言而顯理。大道無相爲接麁而見形。今且假立二人共談無心之論矣弟子問和尚曰。有心無心答曰。無心問曰。旣云無心。誰能見聞覺知。誰知無心答曰。還是無心旣見聞覺知。還是無心能知無心問曰。旣若無心。卽合無有見聞覺知。云何得有見聞覺知答曰。我𨿽無心能見能聞能覺能知問曰。旣能見聞覺知。卽是有心。那得稱無答曰。只是見聞覺知。卽是無心。何處更離見聞覺知別有無心。我今恐汝不解。一一爲汝解說。令汝得悟眞理。假如見終日見由爲無見。見亦無心。聞終日聞由爲無聞。聞亦無心。覺終日覺由爲無覺。覺亦無心。知終日知由爲無知。知亦無心終日造作。作亦無作。作亦無心。故云見聞覺知總是無心問曰。若爲能得知是無心答曰。汝但子細推求看。心作何相貌。其心復可得。是心不是心。爲復在內爲復在外爲復在中間。如是三處推求覓心了不可得。乃至於一切處求覓亦不可得。當知卽是無心問曰。和尚旣云一切處總是無心。卽合無有罪福。何故眾生輪迴六聚生死不斷。

答曰。眾生迷妄。於無心中而妄生心。造種種業。妄執爲有。足可致使輪迴六趣生死不斷。譬有人於暗中見杌爲鬼見繩爲蛇便生恐怖。眾生妄執亦復如是。於無心中妄執有心造種種業。而實無不輪迴六趣。如是眾生若遇大善知識教令坐禪覺悟無心。一切業障盡皆銷滅生死卽斷。譬如暗中日光一照而暗皆盡。若悟無心。一切罪滅亦復如是問曰。弟子愚昧心猶未了審。一切處六根所用者應答曰。語種種施爲煩惱菩提生死涅槃定無心否答曰。定是無心。只爲眾生妄執有心卽有一切煩惱生死菩提涅槃。若覺無心卽無一切煩惱生死涅槃。是故如來爲有心者說有生死。菩提對煩惱得名。涅槃者對生死得名。此皆對治之法。若無心可得。卽煩惱菩提亦不可得。乃至生死涅槃亦不可得問曰。菩提涅槃旣不可得。過去諸佛皆得菩提。此謂可乎答曰。但以世諦文字之言得。於眞諦實無可得。故維摩經云。菩提者不可以身得不可以心得。又金剛經云。無有少法可得。諸佛如來但以不可得而得。當知有心卽一切有無心一切無問曰。和尚旣云於一切處盡皆無心。木石亦無心。豈不同於木石乎答曰。而我無心心不同木石。何以故。譬如天鼓。𨿽復無心自然出種種妙法教化眾生。又如如意珠。𨿽復無心自然能作種種變現。而我無心亦復如是。𨿽復無心善能覺了諸法實相具眞般若三身自在應用無妨。故寶積經云。以無心意而現行。豈同木石乎。夫無心者卽眞心也。眞心者卽無心也問曰。今於心中作若爲修行答曰。但於一切事上覺了。無心卽是修行。更不別有修行。故知無心卽一切。寂滅卽無心也弟子於是忽然大悟。始知心外無物物外無心。舉止動用皆得自在。斷諸疑网更無罣礙。卽起作禮。而銘無心乃爲頌曰。

心神向寂無色無形覩之不見聽之無聲似暗非暗如明不明捨之不滅取之無生

大卽廓周法界小卽毛竭不停煩惱混之不濁涅槃澄之不淸眞如本無分別能辯有情無情收之一切不立散之普徧含靈妙神非知所測正覓絕於修行滅則不見其懷生則不見其成大道寂號無相萬像窈號無名如斯運用自在總是無心之精

和尚又告曰。諸般若中以無心般若而爲最上故維摩經云。以無心意無受行。而悉摧伏外道。又法鼓經。若知無心可得。法卽不可得。罪福亦不可得。生死涅槃亦不可得。乃至一切盡不可得。不可得亦不可得。乃爲頌曰。

昔日迷時爲有心爾時悟罷了無心𨿽復無心能照用照用常寂卽如如

無心無照亦無用無照無用卽無爲此是如來眞法界不同菩薩爲辟支

又問。何名爲太上答曰。太者大也。上者髙也。窮髙之妙理故云太上也。又太者通泰之位也。三界之天𨿽有延康之壽福盡。是故終輪迴六趣。未足爲太。十住菩薩𨿽出離生死。而妙理未極。亦未爲太。十住修心妄有入無。又無其無有雙遣不妄中道。亦未爲太。又忘中道三處都盡。位皆妙覺。菩薩𨿽遣三處。不能無其所妙。亦未爲太。又忘其妙則佛道至極。則無所存。無存思則無思慮。兼妄心智永息。覺照俱盡。寂然無爲。此名爲太也。太是理極之義。上是無等色。故云太上。卽之佛如來之別名也。

無心論一卷

