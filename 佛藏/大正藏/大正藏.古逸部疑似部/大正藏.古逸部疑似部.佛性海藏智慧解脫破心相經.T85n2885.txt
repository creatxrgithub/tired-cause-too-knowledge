佛性海藏智慧解脫破心相經

如是我聞。一時佛住拘尸那國□□□□□河邊娑羅雙樹間。二月十五日臨□涅槃□。與無殃數眾八十億諸天及人。皆各集在佛所。悲號哽咽。大地震動。泉源沸湧。亦如慈母初喪所愛之子。泣涕盈目。不能自勝。五體投地。如太山崩。一一毛孔血流灑地。如波羅奢華。痛哉苦哉。世間空虛無上慈父。一旦捨棄我等入於涅槃。我等孤窮將何所怙。惟願世尊。悲惻流念。且住於世莫般涅槃。爲我徒眾廣宣流布無上法藥。使後代眾生離苦出世。我等得聞奉持修行。在在處處廣宣流布常使不絕。爾時世尊告諸大眾。汝等且止。莫說是語。吾今出世所可度者我已度訖。所可說者今已說竟。於中夜半入般涅槃。爾時眾中有一大士。名曰除疑法王子。從坐而起。整理衣服而白佛言。世尊我觀如來智慧辯才神通無礙無量方便猶如虛空。云何而言。所可說者而說已。竟作是語。時一切大眾發聲大哭哀動天地。目中泣血。我等徒眾豈非子。例五體投地猶如死屍。

爾時世尊。愍諸大眾告除疑言。善哉汝是大士。於無量阿僧祇劫。供養無量恒河沙諸佛。具足解脫知見。慈愍一切眾生。乃能如是發問。汝等諦聽諦聽。及諸大眾善思念之。吾當爲汝分別解說。惟然世尊願樂欲聞。善男子。一切眾生彌輪於相或離疑去縛。皆由悟宗相俱喪名爲空宗。般若空有並存。名爲二乘人也。執相乖宗。是名聲聞。凡夫終身三界無有出期。備受眾苦。未得解脫。寔由三毒箭之所射。四蛇之所嚙。五狗之所盜。六賊之所怖。七殺之所沒。八邪之所牽。萬惡之所簇。輪迴生死。往來六趣。波迸五道。墜落三塗八難。無有樂時。名無間大地獄。煩惱覆障眾惡競生。遂成怨結。慧日奄暉。慈光漸沒。迷於正路。甚可哀矣。爾時除疑大士問佛言。世尊云何名爲三毒箭。形狀大小爲可見不。惟願說之。爾時佛告除疑言。三毒箭者。非有相非無相。除疑復白佛言。世尊云何說言非有相非無相。若非有相不應。是患非是患者。云何如能名之爲箭。若非無相則應可見。以可見故亦應可避。云何而能傷害眾生。惟願世尊。說其因緣普使聞知。

爾時佛告除疑大士。汝今大慈無量愍念罪苦。欲令一切眾生得解脫知見無礙智慧。乃能於此此大眾中顯發如來智慧祕藏。自得利益復利眾生。汝等大眾默念諦聽。吾當爲汝宣說法要。善男子。三毒箭者。非有非無。五陰有故名爲非無。五陰空故是名非有。癡愛欲是也。世間之物旣不可得。妄生取心。名之爲癡。本是己物。捨離以去。妄生追念。名之爲愛。貪著女色。名之爲欲。以此三心亂起卽名凡夫。地獄人癡心是麴。愛心是米。米麴相和遂成欲酒。飲酒醉故不識翁母兄弟共相殺害。名之爲害。以無慈故。斷三寶種性。彼我取捨分別名爲五辛。以其臭故。污眾生身田。障我慧水久不得出。故言不共一國同住不共一河飲水。汝之所作不與我同。卽是彼心。自謂。己作微妙勝他卽是我心。法性非聞妄生聽受卽是取心。法無動搖妄生流轉卽是捨心。法性空寂無體妄生異相卽是分別。以是故名爲迷子。不得出世。名世間有爲眾生。說是語時。一切大眾默然信受。善男子。癡心是種。愛心是土。種來入土。降注欲雨無明根本於茲生矣。修道不去癡愛。諭如伐樹不去其根。名爲株杌。枝條因株杌而生。有長成大樹。世間愚癡之人亦復如是。一切煩惱因癡愛如起。遂成我慢疑惑。黑闇託斯弘矣。遂成三障無明堀宅。此之是也。

爾時除疑大士。承佛威神。從坐而起。整理衣服。告諸大眾。我從往昔無量阿僧祇劫。於定光佛所得聞此句。奉持修行。未曾疲懈。今復得聞如上章句。心意快然。得未曾有方。乃始知大聖如來慧光三有廣起法門以納諸子。乃使邪魔歸眞。六師漸沒方便造十二法船以濟危厄。皆令發無上菩提之心。以昇八正涅槃之路。但一切眾生愚癡迷惑信邪背正。覩文取眞與性義乖隔。徒勞無用。如車之隻輪。豈可乘之哉。正可聲同嚮合未會眞諦。如斯之徒甚可哀矣。痛哉苦哉。後悔何及。佛言。善哉如汝所說。眞實不虛爾時除疑大士蒙佛印可。卽於眾中以偈讚問。

我觀如來眞妙身淸淨無垢如蓮華智慧方便虛空等解脫無礙能開遮神通自在無邊際等視一切無偏耶我今稽首大慧明願入無相義空寂惟願爲我方便說令除疑惑得惺悟一實難知眞法性必爲現形使知處哀愍我等諸迷子普爲大眾廣分別敷演甚深眞實義震大法雷爲我說

三界說眾生恒爲五陰縛展轉三有中不得解脫樂億劫受新苦由有五陰身不覩眞如性是名生死人常爲三毒射心熱如火然處處皆不安煩惱自相纏往返五道中憂愁寧可陳三塗爲舍宅枷鎖禁其身由此三毒箭害我智慧身出入不自在云何能見眞癡心以爲麴愛心是其米癡愛欲相合飲者醉不解曠劫不惺悟由此三毒酒迷闇失正道沈沒著三有恒自心昏亂濁酒未得嘔不值善知識昌狂闇中走見佛不識眞坐生我慢垢分別心不淨由飲無明酒癡心是闇種愛心爲惑土闇惑相對值煩惱由此聚無明根本生皆由貪欲雨剎那作枝葉滅須智慧斧伐樹不去根樹性未盡源枝條因根生花菓轉滋繁諸見爲子實貢髙是牆垣絞假相恃護眞身被愚吞三毒爲根本煩惱亦復然除却株杌盡名之爲良田菩提牙得生由無根株故拔除三毒箭身得安穩處癡麴不施用愛米捨置地欲酒旣不成必獲大明慧心空相亦盡智慧思修來二帝空無相身處光明臺炎赫如火聚光照獄門開無礙不思議應身成如來我本行如是今得離三災安住不動地驗成人天最汝當懃行此最後必相值來世成正覺如我亦無異

爾時除疑大士復白佛言。世尊云何眾生在於世間。四毒蛇所嚙。其狀如何爲可識不。惟願世尊爲我解說。令無目之徒得勉此難。佛言。善男子。疽恚嫉妬是也。世尊疽恚嫉妬何心是也。而名之爲蛇。佛言。不用他好。名之爲疽。瞋不出口。名之爲恚。恐人勝己。名之爲嫉。見他善不用障其美。名之爲妬。此四毒蛇在意井中。嚙斷善根悶絕而死。墮落三塗受其大苦。爾時如來說是語已卽入三昧。從三昧起放大光明。普照三千大千世界。一切大眾皆見光明。異口同音問除疑大士言。世尊放光異於常明。昔日放光。先照東方。今日放光。四面一時普照十方。以何因緣如有此瑞。惟願仁者爲我解說。爾時除疑大士告諸大眾。我聞如來慧光長夜應同三有。口吐法藥救療眾病。乃使痛苦永息。毒蛇隱穴。迷悟眞途生死殄拔。三塗變成涅槃之宮。愚闇攺爲大明種智。攺疽爲慈。攺恚爲悲。修嫉爲喜。變妬爲捨。卽成四無量心。名爲智慧門。亦名智慧井。將知此光正是如來大慈智光照。獄門開欲令失道眾生尋光得樂。曾聞如來初說九部經有爲功徳。諭如呼師瞻地置井。未知水之甘苦。一切眾生亦復如是。若見佛性名爲甘水。不會空宗名爲苦水。用功等力勞如無用。聲聞之人亦復如是。修道之人諭如掘井。漸漸却土。土盡水自然現。眾生亦爾。除去五陰煩惱得盡。佛性自然而出。𨿽得甘水而無方便井。無塼累必爲沙土所奔。不久水乃竭盡。名爲枯井。外道眷屬亦復如是。然一切聲聞初心菩薩。𨿽得除空而不廣。習眾經而無方便。爲煩惱所逼名爲空見。魔之眷屬亦復如是。菩薩摩訶薩心定力故。無礙方便爲作井。累水卽澄淸名薩婆若水。用無窮盡名智慧水。能洗心垢。萬惑斯盡。眾惡所不能害。煩惱生死不能染污。以是因緣名薩婆若海。亦名智慧海。海中不容死屍。此之是也。

爾時佛告除疑大士。汝善解我意。汝於我滅度後在於大眾中。能施人眼廣濟羣盲。救療眾病。續人慧命。當於來世於閻浮提成等正覺。號明法王如來應供正徧知明行足善逝世間解無上士調御丈夫天人師佛世尊。當爾時汝出於世。地皆淸淨無諸穢惡。食自然亦無苦惱。地獄休息。餓鬼飽滿。溫和調適。四時順序。畜生攺形亦無男女。髙下齊平兀無沙土。金銀頗梨瑠璃珊瑚眞珠珍寶以爲家具。純一無雜。遊行自在。猶如虛空。廣大無對。若見此經受持讀誦書寫流通者皆值汝出世得大安樂。是故汝當受持流布世界莫使斷絕。何以故。一聞是經乃至成佛不墮三塗以是之故惡道減少。若有見聞如說修行。精進忍辱持戒不懈續。於汝後亦得作佛。汝當在在處處廣宣流布。此經威力不可思議。所至到處惡病除愈。至心受持所求之事無不獲得。瘂語癖行盲視聾聽。身根具足出入無礙。辯才多能。七珍盈滿。光明顯赫。超世殊特。榮貴自然。樂無憂戚。此經最勝無上法味。求男得男。求女得女。至心敬信無不從意。若復有人輕呰不信。或不恭敬。以不淨手捉弄是經。誹謗諍論。以無義語調戲譬諭。如是之人現世得得盲病身根不具。或復口瘂耳聾鼻塞。父子分離波迸他土。役力自活爲人所使。飢貧頓獘處處恐懼。受苦命終。當墮黑闇地獄八百萬歲。然後得出常生下賤。五百世中不聞三寶名字。此人命終已後當受魚身。經歷十大劫。是故汝等善作方便引諭。莫令誹謗。爲智者說莫爲愚者施。愚者聞不能解。必生誹謗。現受大苦。死入惡趣。汝失慈悲不名大士。爾時除疑大士爲諸大眾及自己身。欲重決疑。以偈問佛。

我觀如來身淸淨如虛空辯才智無礙見者無不敬方便智無量能慧眾生命我眾皆疑惑願爲說究竟四毒已得聞云何離此病爲我廣分別昏迷乃可惺四毒正是心云何可得除若不除此心世尊云道病本心更無二云何更作心前心次後心心心云何除一心復二心三心忽然至如是心境界廣大如虛空世尊遣我除不知云何除哀愍大眾等必當爲我說

爾時佛告除疑大士言。善男子。汝是大士。愍念後代眾生。作如是問。汝當諦聽。及諸大眾善思念之。吾當爲汝分別解說。善男子。當行十法遊於三界則無四毒。問曰。何者爲十。佛言。一者於譽於毀心無增減。二者上中下眾生意常平等。三者於諸愚智起以大悲。四者輕毀供養心無有二。五者見善聞惡心無分別。六者見他闕失莫見其過。七者見種種乘皆是一乘。八者聞三惡苦亦莫驚怖。九者觀一切眾生作如來想。十者佛出眾生中作希有想。故言心泆難禁制。諭如猨猴遊戲。六根徧緣諸處。以是之故心亂不靜波浪。三界受其生死。制心不放逸。諭如猴著瑣。繫心在一處。能開智慧門。善男子。四毒心如水。身者諭如牆。水漸浸之。牆則崩倒。眾生亦爾。四毒在心。漸漸漬之。身則敗壞。諸佛菩薩能捨離故得常住身。善男子。四毒蛇者諭如火。身者諭如艸。修行者諭如刈艸。持五戒不缺者得人身。刈艸不闕者必獲多艸。眾生亦爾。修善不懈必得人天。大火一起。焚燒艸聚。須申之間盡失無餘。一切行者亦復如是。四毒惡火一發之時。燒我智慧身命。悉皆磨滅。諸佛菩薩能遠離故。智慧法身常住不滅。善男子。汝向所問正得其義。我今所答不失其時。利益無量眾生。開闡道教。濟諸羣盲。令出三有到於彼岸。爾時世尊欲重宣此義。而說偈言。

我觀三界有冥寂盡無形起滅如水泡水泡本不二水若不動時泡體本不現泡現還復滅與水本無異佛性如虛空因空如生有因水如生泡泡體是空有空有無二形水泡不一二現泡則二形泡沒還歸一有心則有身空有不二一無心則不二全心則不一身有生有心歷劫不同一有心萬象應象應則放逸淫欲從此生四毒因斯有彌輪相惑中闇中波浪走以是因緣故不能離諸有我今爲汝說會當除陰垢陰垢旣得盡諸垢不名有有體因有身是名諸有垢有垢無相空空者體是有有空有無一故能無一二虛空無礙故應作無量形無心名菩薩有心名眾生無心亦是心有心亦是心有心不見心無心是泥洹有心卽見心不名泥洹心無心見無心無心是有心有心有心故是名非無心無心無心故不名爲無心不見有無心不住不有無不住不來去不離於來去無心非無心有心非有心住是如如心四毒則無病

爾時除疑大士復白佛言。世尊向來蒙佛爲我演說。四毒已訖心生歡欣無量信敬。身意快然得未曾有。復欲請問。舉身毛竪身心戰懼不敢發問。我所問者不自爲己普爲一切大眾并及後代無量無邊眾生。我聞是已。當自受持。天上人中僧房眾中白衣居處皆令聞知。惟願聽許。乃敢發問。佛言。善哉善哉。汝今所言正。是大士我本往昔。每恒發如是願。作如是問。修如是行。於無量劫中學行。難行苦行無所不作無所不爲。如是不可思議皆爲一切眾生。今得作佛。汝所願者亦復如是。今恣汝問。當爲說之。

爾時除疑大士。蒙佛許可從坐而起。整理衣服。頂禮恭敬。於大眾中恭敬而立。如師子王。合一指扴掌。一切大眾皆悉如是立而白佛言。云何名爲五狗之所盜。爲可見不。惟願說之。願樂欲聞。佛言。慳貪癡惡狗是。問曰。爲我分別解說。令一切眾生皆悉聞知。佛言。不能捨於諸有。名之爲慳。所欲無厭。名之爲貪。妄生規度。名之爲癡。不識實性諍論取勝。名之爲惡。未得無生妄拒三塗。名之爲﹝仁﹣二﹢崖﹞。慳狗入舍則失珍寶。貪狗入舍則被繫縛。癡狗入舍則墮生死。惡狗入舍則墜地獄。﹝仁﹣二﹢崖﹞狗入舍則永失人身。善男子。譬如一人家貧頓乏無有方計。遙聞他方有一七寶山。其山之下有七寶池。若人至彼多獲七寶。若入池者身則安隱。則無老病死苦。飲此水則不飢不渴。身則無礙。飛騰虛空。從意自在。人聞是已事其糧食欲詣彼山。假貸作辨。得米五升蒸炒。中半不加謹愼。爲狗破瓮食米蕩盡。一切眾生亦復如是。持戒不加忍辱。惡貪慳癡入其心舍。破器食米蕩盡更無所食。名法餓眾生。故言癡狗夜入人舍。遣婢把杖驅之令出。此之是也。聞善卽信。名之爲米。受持不妄。名之爲瓮。下下之心。名之爲婢。忍惡不報。名之爲杖。不受善惡之言。名爲驅出。無明故名之爲夜。五戒名之爲米五升。若一切眾生不持五戒者。則不能到於彼岸。一人者諭一切眾生。貧窮諭少法之財寶。遙聞者諭讀經不解其義。山者諭如來身。七寶者諭於諸法。池者諭於智慧。糧食者諭於萬善諸行。慳狗死盡得見佛性。貪狗得死身則常住。癡狗得死有無平等。惡狗得死和合同一永無諍論。﹝仁﹣二﹢崖﹞狗得死則一生補處。爾時除疑大士蒙佛所說。心疑不決。以偈問佛。

如來向所說事事無不實如是諸境界我實未能了心不了達故處處皆有疑我今𨿽復問大眾亦如之我若不發問眾中皆不解惟願天中天爲我廣分別五心若起時爲從何所出五心前已出何心如能滅若當更作心卽有六心出前五後復一云何可得絕絕心還是心除六復生一三世現前後何日得見佛我若本應是不須除此心此心以是防云何更作心此心不須除卽應是涅槃云何須修治生心卽是病有心卽病心我今不須修修者遮修心云心是大病我若允不修不名出世人欲求出世故捉心卽是病如是難知見我實未能知本若無心是不應遣我修不修是波浪云修復作病我今如盲聾處處知有礙避火入深坑亦無利益處如猴愛悕膠五處皆纏縛惟願佛世尊爲我解繩索廣說令惺悟獲得解脫樂

爾時世尊。告除疑大士。汝非不解。慈愍一切眾生故。能如是問。汝當諦聽。我當爲汝說正法要。善男子。一切眾生妄起顚倒。爲顚倒故係五陰有。五陰有故則有身心。身心有故則是繫縛。繫縛故處處皆病。今爲汝等廣說諸法。以除有病。善男子。譬如幻師。於大眾中幻作白馬。使人乘之。愚癡之人謂乘白馬。幻師弟子從後視之。知兩足著地本無白馬。如來世尊亦復如是。以慈悲故影現有形。凡夫之人謂五陰是實。菩薩大士亦如幻師弟子。從眾生後覩如示之。知本無五陰。以是之故有者皆病。善男子。譬如鏡中有人面像。嬰孩小兒謂爲是面以手模之。本無面體聲聞之。人亦復如是。以狹劣故謂五陰實。菩薩大士以智手模之。知空無五陰。善男子。譬如燭中如□人影。愚癡小兒謂。是活人將身避之。隨身如去影不離身。身不離影。諸佛菩薩亦復如是。以慈悲故影現。下方無目之人示。不分明見影故謂。是眞身妄繼爲我。眞身無礙。身去影沒故唱言噵死。眞身常住猶如虛空。以虛空故則無滅沒。無滅沒故則無去來。無去來故則無常住。無常住故則無動亂。無動亂故則無寂靜。無寂靜故則無記心。無記心故則無所定。無所定故無所不定。無所不說。無所不作。無所不爲。如是不可思議名無礙智。爾時世尊欲重宣此義。而說偈言。

我法妙難思方便隨宜說幽玄極空寂冥莫是難知去來隨心遊澄靜體眞凝二乘所不覩何況凡天人如母教子語先學其子言諸佛亦如是隨愼眾生根機根有髙下隨順與談論深淺逐性受眞業著因緣本自無二境爲度有出世世間與出世二世本無別世間在世間不識於世間惟有出世間乃能別世間𨿽出於世間亦不離世間俱在於世間不行世間道所以俱世間欲度世間人若不入世間無以出世間若行世間時亦無世間心故能入世間同行世間行能出於世間故能入世間不能入世間不名出世人世間行世間不能出世間常行在世間故名世間人世間行世間不知是世間貪著世間行故不出世間菩薩行世間了知世間相世間虛空相虛空亦無相是故俱世間不壞世間法𨿽入行世間如華不著水世間出世間無異於世間行同凡夫行亦當似世間同異亦異同無同無不同異同相盡法同異凡夫同眾聖則異同能同凡夫異凡異不能同凡同不能異同凡之所異本自未曾異異聖之所同無異何所同無異無不異無同無不同無相空寂體無同亦無異譬如鏡中面同中亦有異離鏡無面像是名異所同𨿽鏡有面像面亦不入鏡是同所不同同體未曾同譬如地中水體同能爲異或作酒𥹴漿味異體不二或入緋紫黃靑異色殊別種種諸形相色異未曾同體一相殊別眾形盡歸如冥心相累滅應行同凡夫如是難知法非心識能知非心非相中非凡所能﹝門﹫視﹞爲凡說有心令使少分知若見心相者卽應不住心若在心中住住心非眞心眞心無心所云何久處心若不處心者云何道無心無心是波浪著心卽是病非住非不住非同非不同非無非不無非有非不有非異非非異非心非非心無無無有異無住無同心非見非非見非說非非說非色非非色非知非非知非非非非非非是非非是非不非非不非修非非修非見非說說非色非知知非非非是是非不非修修我今如是說汝當如是解無說無解者有心亦無病

爾時除疑大士復問佛言。世尊云何名六賊之所怖。其名云何。爲可識不。佛言。善男子。六賊者耳眼鼻舌身意是也。

爾時坐中有一比丘。名曰迦難羅。具足戒定智慧。所作已辦。無求無欲。於大眾中生慈愍心。從坐而起。白佛言。世尊我所有疑亦不可說。若不發問必起五逆罪。所以者何。如來自說。我是一切眾生父。一切眾生卽是我子。不審世尊實爾已不。佛言。眞實不虛。迦難羅比丘言。我聞是語。倍更增疑。我若不問眾亦如是必致疑网。譬如一人多饒子息居家臣富多。諸珍寶奴婢牛羊象馬驢騾金槃銅案瑠璃頗梨珠珍瓔珞穀麥來豆豐盈具足。其父如是。子亦名富。云何世尊爲大富長者。一切眾生如名窮子。以是之故心中致疑。惟願世尊爲我解說。佛言。善男子。汝今所問自得決疑。復利眾生。汝當諦聽。吾當爲汝分別說之。善男子。譬如有人惟有一子。愛之甚重。不問晝夜。及以坐臥心恒憂之。恐人損傷。子亦不知父心愛惜。我亦如是。憐愍眾生。晝夜防護。不令近惡眾生。愚癡與賊人爲友。行住坐臥不相捨離。我愛子故。恐賊貪財損子身命。所有珍寶盡著地中。汝不見故之無所用。無財故名爲窮子也。

爾時四依菩薩。聞說是語。同聲白佛言。如來向說耳眼鼻舌身意爲賊。云何如能滅人身命。惟願爲我分別說之。佛言。善哉。汝當諦聽。吾當爲汝分別解說。善男子。耳識信受聲。妄聞有善惡。攀緣亂諸境。喪失禪定慧。破汝無爲家。是名第一賊。眼識觀好色。淫泆由此興。蕩姿六欲海。致生瞋怨怒。諍訟亂眞境。不生禪定解。破汝無爲家。名爲第二賊。鼻識嗅香气。觸亂長十惡。諸根由此動。不得禪定味。外拘惡知友。破汝無爲家。是名第三賊。舌識貪五味。妄說是非事。諭謟鬭亂人。致生怒怨惡。念念相覓便。殺害日夜增。喪失定慧命。破汝無爲家。是名第四賊。身識染細滑。樂著於女色。恩愛由此起。恐畏他人觸。相要如膠染。口說無眞義。晝夜相憶念。則忌禪定慧。破汝無爲家。是名第五賊。意識多攀緣。不住如陽炎。姦滑相規度。曾無一念善。憂喜無常定。往返逕萬處。戒定智慧失。皆由此識。破汝無爲家。是名第六賊。亦名六師。亦名六國。爾時迦難羅比丘。聞說是已。心生踊躍。歡欣而立而白佛言。世尊我今眾等將大遭遇向者惟問六賊心。尚驚疑已蒙說訖。今復世尊爲我廣說六師并及六國。身意快然。得未曾有。惟願世尊。說其法要。迦難羅比丘恐佛不說。以偈請問。

世尊大智炬能照闇冥處我本所不見令說使開悟曠劫無原來謂賊是爲善今蒙世尊說如樹菓繫折鐵愛垢消形臣姦國將滅我愛賊如是願與賊永絕蒙佛說已訖歡喜心無量復聞名六師不解心暢怏亦名爲六國心中倍增疑我今請世尊必爲我說之

爾時佛答迦難羅比丘言。善男子。汝今問者愍諸眾生沈輪相。惑迷於五陰不得解脫。作如是問。汝今諦聽及諸大眾善思念之。吾今爲汝廣開分別。善男子。何以故名之爲師。施爲舉動則諸方隨之迭護相導皆成謨軌。以是之故名之爲師。佛自說言。我今成道六師投海。耳如禪定不聽絲竹。目如望舒不盻美。□□□嗅香。舌不說是非。身不貪細滑。意不□□□惡。以是因緣名爲投海而死。何故名爲六國。處境界各自秉執不相臣屬。施爲法用。各有所據。以是因緣名之爲國。明法王出世之時。降此六國乃登正賢。六國知識同歸一處。故言六國善知識合同一家。此之是也。若言惡心難禁制。如馬馳。惡道沒在煩惱軍。若人馬不調。忍辱爲﹝革﹡必﹞勒。此人馬調順能破煩惱軍。爾時大眾聞說是語。皆悉低頭。默念思惟。皆獲心定忍。佛言。善男子。若降得此賊。則四怨大賊亦復不來。卽得不生不死不老不病不飢不渴。湛然常住。地中伏藏。從地湧出七珍寶物。隨意任用。周窮濟乏。用無窮盡。名如來藏。亦名無盡藏。亦名金剛藏。三藏滿足胡言阿羅漢。秦言殺賊。今人禮佛時彈指。此之謂也。

可憐三界人昏癡無所知不別善以惡與賊長相隨劫竊善財寶飢貧無所依役力執懃苦得物共分之謂是善知識畢竟不生疑外補中裏惡兼復作歷疷財物蕩已盡四遠拘賊來破汝涅槃舍毀壞光明臺分張身良田喪失男女妻夫婦不相見離鄕作他財假他外境人依復作父母晝夜相承時飢餓不辭苦如是破亡者蔟蔟皆同聚男女不同處名離恩愛苦逕年復歷歲皆由此六賊今日爲說之汝信莫疑或我除成正覺汝除成彌勒除者皆獲利不除無福徳憶念往昔日伏心求菩提歷劫修苦行奉事此六師𨿽復名出家實與聖理乖形細如心麁貪求著色財迷於正宗理疾惡如狼犲毀禁壞方等六師爭競來引我入惡趣說言無如來畢竟過去世自說天人最我來隨順奉昏闇轉不開冥寂失正路久受生死災悟會定光佛身處光明臺炎赫如金山空中震法雷大音徧虛空光照獄門開天魔自降伏外道歸化來六師投海死六國空無主正見定光佛住在空中語我始得見佛永斷生死苦卽與我受記汝爲眾生父號名爲釋迦得作天中尊常住不變易永除無四怨一切成佛者皆當由此門汝若如是除亦得天中尊

說是偈已。有多寶佛塔。從地湧出。髙七十萬由旬。縱廣正等。去地亡多羅樹。於虛空中凝然而住。百寶莊嚴。諸樹行列。鼓舞絃歌。種種伎樂。微風徐動。吹諸林木。出微妙音聲。眞珠羅网彌覆寶塔。下有一寶池。與寶塔正等。其池四岸有種種名華。所謂憂鉢羅華拘物頭華波頭摩華分陀利華。若見寶塔池水者。得法眼淨。得飲水者。得無生法忍。何況入中而得洗浴。

爾時阿難從坐而起。整理衣服。長跪白佛言。世尊如是寶塔從何方來。忽然至此住。於虛空中凝然如住。以何因緣而有此瑞。塔中佛者名字云何。惟願世尊。爲我解說。我聞是已亦爲未來一切眾生而爲說之。佛告阿難。汝當諦聽。吾爲汝說。善男子。此塔從東方過去六十二億恒河沙世界有佛世尊。號相一切智如來應供正徧知明行足善逝世間解無上士調御丈夫天人師佛世尊。彼有弟子。號相空等觀。本與我同行菩薩道時。願若一人成等正覺。我當乘諸宮殿將諸眷屬往證之。相空等觀菩薩於無量阿僧祇劫成等正覺。號多寶如來。我於爾時在閻浮提。爲等空無所作如來。徧作弟子。號正直菩薩。亦乘宮殿將諸眷屬往證之。以是因緣故來至此。爾時大眾聞佛所說。卽從坐起。恭敬圍繞百匝。以偈讚佛。

巍巍世尊甚奇甚異微妙寶塔今忽然至光光希有殊特無比故我恭敬歡喜圍繞寶塔髙妙炎炎紫光諸樹行列妙音難量多寶如來端坐中央故我敬仰眾等圍繞諸佛如來希有難量今成正覺乃憶昔時迭相證驗不可思議我今歡喜恭敬圍繞我初聞說心心生疑未敢發問結成記之寶塔今來除惑去疑心意豁然恭敬圍繞

爾時佛告大眾。善男子。我從無量阿僧祇劫以來。常行苦行。難行能行。學布施。國城妻子盡施與人。乃以七珍褭馬頭目髓腦身命皮肉。人所須者皆悉給與。無所不作。無所不爲。如是不可思議。往返六趣。現生五道。常爲一切眾生具受諸苦。皆欲利安無邊苦惱眾生故。善男子。豈異人乎。爾時相空等觀者。迦難羅比丘身是。爾時正直菩薩者。除疑大士是。爾時迦難羅比丘者。則我身是。爾時除疑大士者。汝身是。爾時迦難羅比丘者。今彌勒是。爾時除疑大士者。今明法王是。說是語時。眾中六千二萬菩薩得無生法忍。三十二億聲聞發大乘心。十千比丘得羅漢道。三萬六千比丘尼得阿那含道。十億優婆塞得斯陀含道。八萬優婆夷得須陀洹道。無量天人遠塵離垢。得法眼淨。百千眾生皆發阿耨多羅三藐三菩提心。

佛性海藏經卷第一

佛說智慧海藏經卷下

或小徧一切處。眾生身中皆有佛身。汝當如是學可得出世。爾時除疑大士及諸大眾。皆悉疑或心中未決。以偈問佛。

我初聞佛說諸法如虛空七殺如幻化卽與佛身同如此之境界我心倍增疑其若與佛同云何有黠疑或有盲聾者或復男女形長短有好醜或復作畜生種種諸形相隨體別作名復有佛菩薩亦有諸眾生國土各各別如有善惡聲若有一佛身如何種種形佛若作如是不應有眾生一身作多身云何有闇明分身入形相如何有罪福眾生佛性作復云有受苦我今如盲人未見如是道惟願佛世尊爲我分別說我得聞是已受持讀誦之佛若去世後我等當流布若有煩惱者使得聞是經教令受持讀勉離諸厄難以是因緣故仰請世尊說爲愍眾生故願說爲如是

爾時佛告除疑大士。汝莫作如是疑。乃問佛之因緣不可思議。汝當諦聽諦聽。及諸大眾善思念之。吾當爲汝分別說之。善男子。譬如春月地出殞气。靉靆垂布如可承攬。龍王興雨。一時普注大地得潤。種類隨形皆悉生牙。狀根大小垂枝布葉。髙下長短種種形色。敷榮結實各有時節。在先隨後各不相待。香甛辛酢別形異味。堅軟澁滑事相不同。先生後熟晚種早收。如是迭換不可思議等。是一味之雨能有無量種味殊別不同。各自長養不相比類。佛今分身亦復如是。以我無爲之身能作無量形根。故名無邊身。以我無心之心能令一切皆各自有心。以我無身之命能令作一切形命。我以無言之說令一切皆各有無量語言。我以微塵之身能徧滿虛空間無空處。我以三千大千世界之身。內著一塵亦不迫迮。我以虛無之身能爲輕重。如是自在不可測量。非諸聲聞緣覺。凡夫所知諸佛。諭如一味之雨潤益雜類艸木皆令成熟。佛亦如是。應以佛身成熟者。卽現佛身如成熟之。應菩薩成熟者。卽現菩薩身如成熟之。應以辟支佛成熟者。卽現辟支佛身如成熟之。應以聲聞身成熟者。卽現聲聞身如成熟之。應以四道果成熟者。卽現四道果身如成熟之。應以三十三天成熟者。卽現三十三天王身如成熟之。應以天龍夜叉乾闥婆阿修羅迦樓羅緊那羅摩睺羅伽人非人等成熟者。卽皆現身如成熟之。眾生無邊。佛亦應之亦復無邊。種種方便引諭。如是令得解脫。無所不作。無所不爲。導引諸子皆令得正知見解脫。善男子。佛不離眾生。眾生不離佛。是故水不離波。波不離水。水若無風波則不現。風若動時水則名波。寂靜故則無動亂。無動亂故則名爲水。佛性眾生亦復如是。善男子。心動故則無寂靜。無寂靜故名爲波浪。眾生如是則無智慧水。無慧水故身則垢穢。五陰有實則七殺之所覆。沒處處不安。皆由動亂佛性不現。名爲眾生。善男子。水若無風澄淸不渾。日月參辰星河五岳。於水中自然而現明了。覩見眾生亦爾。靜定故心則澄淸。佛性於其身中了了自現。若見佛性則無煩惱。生死永盡。卽名出世人也。爾時世尊欲重宣此義。而說偈言。

本無今現有現有還歸無以無能爲有有無同如如從有說無時亦復無無心利益我我故無心如起身身有則心應七殺亦復然爲度迷闇故說身有七神七相隨名有信耶背正眞變我指爲鬼無明皆同然譬如嬰孩兒聞語卽生怖母憐兒幻小畏子啼過度卽便語其子汝今莫復啼汝若更啼哭外有狼狐來小兒聞此語卽便大恐懼止聲不敢啼信其母語故旣至成長已處處無所畏自在行無礙始解母本意見我啼過度嚇我不令啼憐愍其子故言道狼狐來諸佛亦如是慈悲愍一切或空說言有或有說言空處處皆利益有見義不同爲有說言有爲空說道空若見平等者我說萬行同一切眾生類皆有如來性見性說有我不見說有鬼如是之人等闇中作瑋瑋七殺如虛空無目何處避如來一音說所見各有異見鬼是世間見我是出世有有世帝法空空第一義若說有鬼時恐怖迷闇者眾生妄繼我卽起我我心放逸縱六情廣造十惡業妄相顚倒故五逆違經義如來方便說云死當作鬼展轉三塗中罪盡方始出種種引諭說令使信解之眾生無慧目聞說卽信有畏罪生憂苦佛爲說淨戒迷闇目不見旣聞卽受持譬如小兒等信母說狐狼謂呼眞實有卽止不啼哭聲聞凡夫人道鬼亦如是世世所流轉一切不能離惟有大菩薩了了明二諦有無皆空寂方作慈悲慧知鬼本空相分別說二諦見有卽有鬼有空無二諦聲聞凡夫人亦如小嬰兒處處皆恐迫無有自在時大士菩薩等知有皆是虛狐狼及鬼獄悉是空寂無是故行世間隨順眾生說各各隨根機方便令得出譬如一大澤縱廣數百里其中多惡獸嶮岨甚可畏師子虎狼等能熊及豺狗賊害毒蛇黿蝮蝎野干輩象龍夜叉鬼雜雜無量類皆悉集其中能噉人身命行人恒沙眾至中皆滅命所去無量數得過甚希少惟有一長者正有子一人愛之恒不離與共行此澤日便向欲暮澤中有一屋子至此屋所卽便生懈怠欲依此屋宿惟止不肯去父憐其愛惜方便如引諭云道此屋中有虎食人處汝當莫懈怠將至安隱國子聞父語已心生大忙怖進力不敢停共父相隨去得達至彼村止住無所畏諸佛亦如是憐愍眾生輩生死大澤中種種說譬諭現生五陰裏引迷令覺悟令使厭五陰不聽在中住爲說有三塗道鬼償罪處眾生聞是語憂愁大恐怖方便造萬行皆令在中去努力彊精進生死乃得度大士菩薩等遊行生死澤處處在中行心不生迫迮身爲大火炬照了三界闇置彼大明珠在於勇猛幢若得見珠光皆獲正眞路一切聲聞等亦如彼一子信父說屍虎不知有以無承音卽信之謂鬼獄是實心生迫迮已進力不敢停辛苦步步前得達於彼岸五陰空無相萬法亦復然得悟一乘義成佛亦不久會宗盡相法是名大涅槃

爾時除疑大士從坐而起。整理衣服。長跪叉手。白佛言。世尊我欲發問。不敢輒耳。世尊聽許。乃敢發問。佛言。我今涅槃時將欲至。一切大眾所有疑惑今悉可問。眾若不問我滅度。後一切眾生必墮疑网。爾時世尊作此語已。端坐師子座。身諸毛孔上下支節金光流布。四面一時皆作金色。大眾見已悲號哽咽。哀動天地。各相謂言。無上慈父將捨棄我入於涅槃。世間空虛無可宗仰。我等徒眾諭如羣盲不能自行。將墮坑泥永不能出。亦如眾聾。何所聽受皆語。除疑大士言。人者宿誓遠劫奉承聖志。總持無量大藏。聰慧辯才。方便無礙。哀愍我等。請問世尊。佛去世後爲眾生作大依止。惟願仁者必爲我問。

爾時除疑大士。稱大眾意問佛言。云何名八邪之所牽。惟願世尊爲我解說。佛言。八邪者天龍夜叉乾闥婆阿修羅迦樓羅緊那羅摩睺羅伽人非人等。有此八種人。遊行世間。詐稱是眞來。惑行人使人歸之。皆邪非正。眾生著者墮於八難。故言八邪之所牽也。除疑復問佛言。此八種人各行何行如可得識。惟願說之。佛言。善男子。諦聽諦聽。吾當爲汝分別說之。天龍者專行幻法。水中走馬。足下不濕。臂上種樹。剝驢拔井。或化作龍羊蛇犬。山林河水地中出花。吞火噉鐵。或現作佛菩薩。眾生見已皆悉歸仰。不得正解脫。名爲一邪。

善男子。夜叉者專行淫欲。殺生血食。詐稱言我是天中天。得大自在。信任六師。不識佛性。不得般若波羅蜜。專說世間無義語。有目之徒悉皆歸依。不得正解脫。名爲二邪。

善男子。乾闥婆者專行音樂。鼓舞弦歌。箜篌箏笛。耽行笙瑟。種種皆能言。我自悟。眾生見之皆悉敬仰。謂爲是眞。不得正解脫。名爲三邪。

阿脩羅者善能飲酒。不能使醉。自言。飲酒無罪。此是解脫。我能消殺。眾生見之謂。是聖人。不得般若波羅蜜。名爲四邪。

緊那羅者善能舞戲。擲空到折圓圈紐臂。戾脚淸觴白紵弄槃。唱和音聲。眾生見之心生樂著。不得解脫。名爲五邪。

迦樓羅者善能槃馬。弄槊飛刀擲矢騁鞍。旋馬援弓挽彊角走相撲。眾生見之心遂樂著。不得正解脫。名爲六邪。

摩睺羅伽者善解世法。僥倖絞假多詐少實。辭牒文章。能和私散。非諂曲兩頭多諸語言。不會宗義。眾生見之心生忻仰。不得正解脫。名爲七邪。

人非人者市道郭閃。妄言綺語。翻覆無信。諂媚多端。專求誑或。方便萬差。無有一實。眾生著之。不得解脫。名爲八邪。

諸佛菩薩能同此八種行能利益。如是八種人皆使出世。故言不捨八邪證八解脫。此之謂是。爾時除疑大士復問佛言。世尊如是之人乃行此行。菩薩大士亦行是行。一切眾生盲無慧目。云何世間而能別之。惟願世尊。爲解說之。令一切眾生皆得正解脫知見。佛告除疑大士。汝是大慈念諸眾生著邪受苦。我今將欲滅度。汝若不問無目之人皆悉信邪。墮於地獄受苦無量。永處闇障。耳初不聞一乘之名。況能見佛。汝當諦聽。吾當爲汝分別解說。善男子。八邪之心自是非他口。不說大乘方等。不見佛性。不能和通經典。善能所作了了明解。於諸身色不能捨離。𨿽說經法不合空義。專求伺人之過。自作愆咎覆藏不悔。自封所化是我眷屬。或見他人。如與同聚。心生忿怒。生大誹謗。自讚毀他。如是之人。是八邪徒黨菩薩大士。𨿽與同行慈悲爲首推直與人抱曲向己。𨿽與天龍同行教以斷見而不取著。𨿽與夜叉同行示欲之過食肉殺生而無害心。教除五陰不聽執著。𨿽與乾闥婆同行。教除耳聽猶如空嚮不聽愛樂。示以法音。八正伎樂使人捨之。如入禪定。入阿脩羅中示現飲酒。不起昏心。捨諸相惑。增益智慧。入迦樓羅中教以調伏諸根不令放逸。自作教人如不取勝。令諸眾生心性調順。在緊陀羅中示現法喜歌舞。恩和調暢。八音方等。梵聲朗徹。見者歡欣。處在摩睺羅伽中。教諸眾生捨於諍論。無彼無我。無取無捨。見善不讚。見惡不毀。離世語言。常以軟善調伏其心。習於空慧。入於人非人中。教以忍辱。捨於俗事。專求智慧。入於一實定法。爾時除疑大士問佛言。世尊云何名萬惡之所蔟。惟願說之。我若聞已佛去世後。教令無量無邊眾生皆悉聞知。佛告除疑。善男子。萬惡者皆是著相。諸行不能捨。於諸見封執五陰。未得悟空。佛性未顯。貪求名譽。我慢貢髙。癡欲益甚。毀謗大乘。而求小法捨於深法。愛樂淺語賤薄空宗。染著諸相忻仰繫縛。厭惡解脫求現相。諸業而不求見淸淨佛性。如是之人名萬惡之所蔟。如斯之徒名地獄人也。

爾時會中有一菩薩。名曰迦難羅。從坐而起。白佛言。世尊向聞如來說八邪萬惡。始知世間之人愚癡無目。但見現前不識後世。已聞幻或未能別識。相牽談說云。是眞人背正歸邪。謂爲解脫。心規世榮。與道相違。現遭殃禍。死墮惡趣。捨施財物及以妻子奴婢牛羊驢馬車輿園林屋宅床敷臥具衣食種種之物。皆能布施。心希現報。不求出世。受施之人非眞解脫。𨿽常讀經不解深義。讚嘆小法毀訾方等。但見虛僞五陰未覩佛性。𨿽復剔髪衣服法衣不名出家。如是之徒是外道眷屬。眾生信之遂墮黑闇。歸者受苦終無慧目。師墮地獄二皆無益。如此人輩甚可哀矣。我於往昔無量劫學行布施。頭目髓腦一切所有之物。盡施與人不識眞正。但得外道邪魔。亦不殺我觀於五陰中而有佛性。過於此劫復生於閻浮提劫。名諸見國。名梵音王。名自髙。復於此劫供養六師。所須之物皆悉給與。亦不教我觀五陰是空取於眞實佛性。復過此劫劫名安樂國。名安住王名不動。我於此劫供養無量恒沙諸佛。亦不教我捨於五陰而取眞實佛性。復過此劫劫名離垢國。名空寂王。名惠解。我於此劫供養無量恒沙諸佛。教我捨棄五陰離諸結縛。始見此經。我卽受持。書寫讀誦。晝夜精勤。修心相續。不使緣外。於其夜中夢見。普賢菩薩教我觀身。猶如虛空方始得見佛性。忽然悟覺。於虛空中覩見釋迦牟尼佛。卽與我受記。號明法王如來。我卽供養百億釋迦。今復重見如來說。於此經典歡欣無量。我從過去無量阿僧祇。佛所受持此經。并復受持陀羅尼呪。令我心恒堅固。今得受記。我欲施此神呪。在此經上爲利益無量無邊眾生。不審世尊聽許以不。若我來世成等正覺時。持此呪者皆來生我國同共受樂。以此之故所願如是。佛言。善哉。汝是眾生無上慈父。施呪救護。將大利益不可稱數。我今說之在於此經。若有無量百千萬億眾生受諸苦惱。聞此呪者三稱汝名。讀持此呪卽得解脫。命終生天。世世受樂。汝成正覺皆生汝國。爾時迦難羅菩薩卽於佛前而說呪偈。

呼呼膩摩呼呼嗚呼膩吒利那羅帝那羅利阿毘帝曼多隸那隸尼多訶帝膩吒利伊尼吒盧帝槃荼羅槃荼盧尼提若拘利摩拘尼塗莎

諸有無常住三世會歸空觀心是無相眾生性皆同慧解無分別相或不得通盡相心亦滅了了見眞容爲著五陰故示聽恒蒙聾除去相或盡忽悟解正宗

前偈胡音胡字。中偈胡音漢字。後偈漢音漢字。翻胡作漢。

說此呪時。八萬菩薩住不動地。九千聲聞發大乘心。十千比丘得羅漢道。五千比丘尼得阿那含道。十億優婆塞得斯陀含道。二十億優婆夷得須陀洹道。無量天人得法眼淨。百千眾生皆發無等等阿耨多羅三藐三菩提心。爾時阿難問迦難羅菩薩言。云何奉持。云何修行。惟願仁者。爲我解說。爾時迦難羅語阿難言。行此經呪之時。當在空靜之處。淨治一室。以香湯洗浴。著淨衣服。安置法坐。不限人之多少。端身正心。勿得轉動。請法王一人在於座上。分別解說。是諸行人和合爲上。捨離語論。閉目思惟。使心不亂。攝伏六根不令放逸。日夜六時燒香供養。善心相續入善境界。以是至到得見佛性。眾罪消滅。結縛解脫。因是日已始得見無量阿僧祇諸佛。皆爲作依止。無量阿僧祇菩薩共爲等侶。阿難問言。受持此經得幾數福。持此經者消供養以不。佛言。百千萬分不如其一。以一閻浮提中所有珍寶并諸雜物。悉以供養一切諸佛菩薩。不如有人須臾之頃聽是經典。復置是事。以一佛世界所有珍寶以用布施。不如有人造此經一字。復置是事。以十佛世界所有珍寶。造作浮圖塔寺。徧滿一閻浮提。不如有人讀此經一偈。復置是事。以百佛世界所有珍寶。以用造作經書形像。徧滿三千大千世界。不如有人解此經一句之義。以是之故吾今付汝。我滅度後在在處處。廣宣流布。常使不絕。受持此經典者。諸佛菩薩之所護念。所以者何。若持此經卽同佛涅槃。永無煩惱。生死所不能污。當知此人不久成佛。受持經人日消五兩金食。何況世間輕微供養。若有人能精心竭力。晝夜苦身。供養受持此經之人。功徳不可思議。現世受樂常聞正法。命終生天面奉諸佛。爾時會中有天神王地神王海神王河神王山神王樹神王風神王火神王諸鬼神王等。從坐而起白佛言。世尊我等諸神王在所佐護。受持此經之人并及供養受持經人。弟子常爲此人不使見惡。所求如意。其人行來。我等常送不令恐怖。亦復不使惡人惡鬼橫害。其人所須之物。我等冥會使之自然。而得生之處常與明師相遇永離愚鈍。佛言。善哉。汝等大慈能護三寶。令諸眾生安住佛法。心無驚動。離苦出世。汝於來劫亦得作佛。

爾時諸神王等聞佛所說。汝於來世亦得作佛。卽起恭敬。以偈歎佛。

世尊大慈悲哀愍度一切敷演祕密藏有形靡不濟降伏魔怨眾制諸外道賊開現正眞路燒去煩惱惑盲聾得視聽枷鎖自然脫師子威力備頻申皆出窟三塗變爲淨迷者悉得悟流轉之徒眾安靜如法住施我眾生目覩見妙樂土令除我慢心貢髙所不怙煩惱新艸等五陰風吹聚身中起慧火焚燒令無主運化同虛空晃蕩無處所淸淨無雲翳始聞空中語了了心惺悟慈光變諸苦心盡相亦滅忽然見慈父惟願佛世尊普愍度羣生震雷啟聾者金碑決瞽盲

爾時佛告諸神王等。此經威力不可思議。受持此經功徳亦不可思議。我說是經難可得聞。何況有人而得聞。何況有人而得受持讀誦書寫流通。功徳巍巍難可度量。一切海水可知渧數。無有能知受持此經之人功徳多少。一切大地可知塵數。無有能知受持此經之人功徳限量。虛空可知分界。無有能知受持此經之人功徳頭畔。一切諸佛可知名數。無有能知受持此經之人功徳分界。以是因緣付囑於汝。在後流通世間莫使斷絕。我今涅槃時至不得久住。汝當努力承經聖志爲作導師。爾時大眾聞說是語。皆各發聲悲號哽咽。叫呼大哭流涕泣血。不能自止。共相謂言。無上慈父將棄我等入於涅槃。我等徒眾無所宗仰。諭如嬰兒失母。涸魚無水。孤鳥失侶。猨猴失樹。孤窮孤路。伶併辛苦亦無恃託。依何所住。設復有疑當復問誰。世尊今去。何時復值假使還來云何可識。作此語已。舉手拍頭。推胸大叫。悲酸懊惱。痛哉苦哉。雨淚气絕。五體投地。如太山崩。一一毛孔血流灑地。如波羅奢花。而白佛言。世尊爲我徒眾且住於世莫般涅槃。我今在後無所依止。爾時佛告諸大眾。汝止。莫啼。我今語汝吾來去之狀。我若還來必得相識。

爾時佛告諸大眾。諦聽諦聽。吾當爲汝說涅槃因緣。善男子。譬如春月。陰气漸退。陽气微溫。水凍消融。大地枯釋。溫和調暢。雲雨時注。一切艸木皆悉萌牙。如得生長。我今出世亦復如是。煩惱氷凍受欲。陰气漸漸衰微。濡善春陽。忍辱溫气微微而出。慈悲時雨數數降注。菩提善牙因此而生。三月四月諸陽漸彊。樹木卉艸皆悉滋榮。開花結實。我今住首楞嚴三昧亦復如是。智慧諸陽漸得轉彊。令諸聲聞凡夫方便滋榮。開菩提空花同結一實。七月九月陽气衰微。陰气微進。令諸花木枝葉彫落菓實成熟。菩薩及彼亦復如是。五陰陽气以得衰微。佛性智陰轉轉彊上。諸見枝葉悉皆彫落。解脫知見菓實如得成熟。正冬之月冷上氷結一切菓實。皆悉成熟。收獲斂治。內於窖倉。毒蛇惡虫入穴隱匿。塞局墐戶就室然火。我今涅槃亦復如是。無知冷結解圓妙果成熟無二斂治分別置空窖倉。我慢毒蛇諸有惡虫入寂滅穴隱。塞智慧局閉覺知戶。就涅槃室然種智火。以是因緣故入涅槃。善男子。我若出之時。或作人君。或作人臣。或作人父。或作人子。或作人夫。或作人婦。或作象馬禽獸龜鼈黿蛇蠢飛蠕動。無所不作。無所不爲。如是不可思議。惟行平等可得識吾。一切大眾卽起恭敬。遶佛三匝。實如聖教。佛說此經已。寶塔寶池忽然不現。樹木花林皆悉萎枯。如來世尊北首而臥入於涅槃。一切大眾叫喚大哭。气絕僻地。猶如死屍。悲泣盈目。淚如上雨。淚滴於地。地爲之烈。大地震動。泉源枯竭。飛落走伏。皆各懊惱。髙下不淨還悉如本。獄囚還繫。地獄受苦。餓鬼飢虛。無有解脫。眞容奄形金棺。盛於銀槨。白疊千端。練絹萬疋。蘇油灌之。以火焚燒。悉皆磨滅。二端不燒。留於後代。一切大眾作禮而去。

佛說智慧海藏經卷下

大唐寶應元年六月二十九日中京延興寺沙門常會因受請往此燉煌城西塞亭供養忽遇此經無頭名目不全遂將至宋渠東支白佛圖別得上卷合成一部恐後人不曉故於尾末書記示不思議之事合會願以此功徳普及於一切我等與眾生皆共佛道。

