梁朝傅大士頌金剛經序

金剛經歌者。梁朝時傅大士之所作也。武帝初請志公講經。志公對曰。自有傅大士善解講之。帝問。此人今在何處。志公對曰。見在魚行。于時卽照大士入內。帝問。大士欲請大士講金剛經。要何髙坐。大士對曰。不用髙坐。只須一具柏板。大士得板。卽唱經歌四十九頌終而便去。志公問武帝曰。識此人不。帝言不識。志公告帝曰。此是彌勒菩薩分身。下來助帝楊化。武帝忽聞情大驚訝。深加珍仰因題此頌。於荊州寺四層閣上至今現在。夫金剛經者。聖教玄關深奧難測。諸佛莫不皆由此生。𨿽文疏精研浩汗難究。豈若慈頌顯然目前。遂使修行者不動足而登金剛寶山。諦信者寂滅識而超於涅槃彼岸故書。其文廣博無窮。凡四十九篇烈之。於後所謂惠日流空照如來之淨土禪刀入手破生死之魔軍。旣人法雙祛俱遣快哉。斯義何以加焉。有一智者不顯姓名。資楊五首以申助也。其層閣旣被焚燒。恐文隋墮。聊請人賢於此閣見本請垂楷定。

若有人持誦金剛般若波羅蜜經。先須至心念淨口業眞言。然後啟請八金剛四菩薩名號。所在之處常當擁護。

淨口業眞言

虛空菩薩普供養眞言

云何梵。云何得長壽。金剛不壞身。復以何因緣。得大堅固力。云何於此經。究竟到彼岸。願佛開微蜜。廣爲眾生說。

發願文

稽首三界尊十方無量佛我今發弘願持此金剛經上報四重恩下濟三塗苦若有見聞者悉發菩提心盡此一報身同生極樂國奉請八金剛

第一奉請靑除災金剛。第二奉請辟毒金剛。第三奉請黃隨求金剛。第四奉請白淨水金剛。第五奉請赤聲金剛。第六奉請定除災金剛。第七奉請紫賢金剛。第八奉請大神金剛。

第一奉請金剛羂菩薩。第二奉請金剛索菩薩。第三奉請金剛愛菩薩。第四奉請金剛語菩薩。

金剛般若波羅蜜經

法會因由分第一

娑羅雙樹間阿難沒憂海悲慟不能前優婆初請問經首立何言佛教如是著萬代古今傳

如是我聞。一時佛在舍衛國祇樹給孤獨園。與大比丘眾千二百五十人俱。爾時世尊。食時著衣持鉢入舍衛大城乞食。於其城中次第乞已。還至本處。飯食訖。收衣鉢洗足已敷座而坐。

善現起請分第二

時長老須菩提。在大眾中。卽從坐起。偏袒右肩右膝著地。合掌恭敬而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。應云何住云何降伏其心。佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當爲汝說。善男子善女人。發阿耨多羅三藐三菩提心。應如是住如是降伏其心。惟然世尊。願樂欲聞。

大乘正宗分第三

佛告須菩提。諸菩薩摩訶薩。應如是降伏其心。所有一切眾生之類。若卵生若胎生若濕生若化生。若有色若無色。若有想若無想。若非有想若非無想。我皆令入無餘涅槃而滅度之。如是滅度無量無數無邊眾生。實無眾生得滅度者。何以故。須菩提。若菩薩有我相人相眾生相壽者相。卽非菩薩。

空生初請問善逝應機詶先答云何住次教如是修胎生卵濕化咸令悲智收若起眾生見還同著相求

妙行無住分第四

復次須菩提。於法應無所住。行於布施。所謂不住色布施。不住聲香味觸法布施。須菩提。菩薩應如是布施不住於相。何以故。若菩薩不住相布施。其福徳不可思量。

施門通六行六行束三檀資生無畏地聲色勿相干二邊純莫立中道不須安欲覓無生處背境向心觀

尸羅得淸淨無量劫來因妄想如怨賊貪愛若參辰在欲而無欲居塵不染塵權於離垢地當證法王身

忍心如幻夢辱境若龜毛常能修此觀逢難轉堅牢無非亦無是無下亦無髙欲滅貪瞋賊須行智慧刀

進修名焰地良爲慧光舒二智心中遣三空境上祛無明念念滅髙下執情知觀心如不間何啻至無爲

禪河隨浪淨定水逐波淸澄神生覺性息慮滅迷情徧計虛分別由來假立名若了依他起無別有圓成

慧燈如朗日蘊界若乾城明來闇便謝無暇暫時停妄心猶未滅乃見我人形妙智圓光照惟得一空名三大僧祇劫萬行具齊修旣悟無人我長依聖道流二空方漸證三昧任遨遊創居歡喜地常樂逐忘憂

須菩提。於意云何。東方虛空可思量不。不也世尊。須菩提。南西北方四維上下虛空可思量不。不也世尊。須菩提。菩薩無住相布施福徳。亦復如是不可思量。須菩提。菩薩但應如所教住。

若論無相施功徳極難量行悲濟貧乏果報不須望凡夫情行劣初且略稱揚欲知檀貌狀如空徧十方

如理實見分第五

須菩提。於意云何。可以身相見如來不。不也世尊。不可以身相得見如來。何以故。如來所說身相卽非身相。佛告須菩提。凡所有相皆是虛妄。若見諸相非相則見如來。

如來舉身相爲順世間情恐人生斷見權且立虛名假言三十二八十也空聲有身非覺體無相乃眞形

正信希有分第六

須菩提白佛言。世尊。頗有眾生得聞如是言說章句。生實不。佛告須菩提。莫作是說。如來滅後後五百歲。有持戒修福者。於此章句能生信心以此爲實。

因深果亦深理密奧難尋當來末法世惟慮法將沈空生情未達聞義恐難任如能信此法定是覺人心

當知是人不於一佛二佛三四五佛而種善根。已於無量千萬佛所種諸善根。聞是章句。乃至一念生淨信者。須菩提。如來悉知悉見是諸眾生。得如是無量福徳。

信根生一念諸佛盡能知生因於此日證果未來時三代經多劫六度久安施薰成無漏種方號不思議

何以故。是諸眾生無復我相人相眾生相壽者相。無法相亦無非法相。何以故。是諸眾生。若心取相。則著我人眾生壽者。若取法相。卽著我人眾生壽者。何以故。若取非法相。卽著我人眾生壽者。

人空法亦空二相本來同徧計虛分別依他礙不通圓成說識海流轉若飄蓬欲識無生忍心外斷行蹤

有因名假號無相乃馳名有無無別體無有有無形有無無自性妄起有無情有無如谷響勿著有無聲

以是義故。如來常說汝等比丘。知我說法如筏諭者。法尚應捨何況非法。

渡河須用筏到岸不須船人法知無我悟理詎勞筌中流仍被溺誰論在二邊有無如取一卽被污心田

無得無說分第七

須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法名阿耨多羅三藐三菩提。亦無有定法如來可說。何以故。如來所說法皆不可取不可說。非法非非法。

菩提離言說從來無得人須依二空理當證法王身有心俱是妄無執乃名眞若悟非非法逍遙出六塵

人法俱名執了卽二無爲菩薩能齊證聲聞離一非所知煩惱障空中無所依常能作此觀得聖定無疑

依法出生分第八

須菩提。於意云何。若人滿三千大千世界。七寶以用布施。是人所得福徳寧爲多不。須菩提言。甚多世尊。何以故。是福徳卽非福徳性。是故如來說福徳多。若復有人。於此經中受持乃至四句偈等。爲他人說。其福勝彼。何以故。須菩提。一切諸佛及諸佛阿耨多羅三藐三菩提法。皆從此經出。須菩提。所謂佛法者卽非佛法。

寶滿三千界齎持作福田惟成有漏業終不離人天持經取四句與聖作良緣欲入無爲海須乘般若船

一切無相分第九

須菩提。於意云何。須陀洹能作是念。我得須陀洹果不。須菩提言。不也世尊。何以故。須陀洹名爲入流而無所入。不入色聲香味觸法。是名須陀洹。須菩提。於意云何。斯陀含能作是念。我得斯陀含果不。須菩提言。不也世尊。何以故。斯陀含名一往來。而實無往來。是名斯陀含。須菩提。於意云何。阿那含能作是念。我得阿那含果不。須菩提言。不也世尊。何以故。阿那含名爲不來而實無來。是故名阿那含。

捨凡初至聖煩惱漸輕微斷除人我執創始至無爲緣塵及身見今者乃知非七返人天後趣寂不知歸

須菩提。於意云何。阿羅漢能作是念。我得阿羅漢道不。須菩提言。不也世尊。何以故。實無有法名阿羅漢。世尊。若阿羅漢作是念。我得阿羅漢道。卽爲著我人眾生壽者。世尊。佛說我得無諍三昧。人中最爲第一。是第一離欲阿羅漢。我不作是念。我得阿羅漢道。世尊。則不說須菩提是樂阿蘭那行者。以須菩提實無所行。而名須菩提是樂阿蘭那行。

無生卽無滅無我復無人永除煩惱障長辭後有身境亡心亦滅無復起貪瞋無悲空有智業然獨任眞

莊嚴淨土分第十

佛告須菩提。於意云何。如來昔在然燈佛所。於法有所得不。世尊。如來在然燈佛所。於法實無所得。

昔時稱善慧今日號能人看緣緣是妄識體體非眞法性非因果如理不從因謂得然燈記寧知是舊身

須菩提。於意云何。菩薩莊嚴佛土不。不也世尊。何以故。莊嚴佛土者則非莊嚴。是名莊嚴。是故須菩提。諸菩薩摩訶薩。應如是生淸淨心。不應住色生心。不應住聲香味觸法生心。應無所住而生其心。

掃除心意地名爲淨土因無論福與智先且離貪瞋莊嚴絕能所無我亦無人斷常俱不染頴脫出囂塵

須菩提。譬如有人身如須彌山王。於意云何。是身爲大不。須菩提言。甚大世尊。何以故。佛說非身是名大身。

須彌髙且大將諭法王身七寶齊圍遶六度次相隣四色成山相慈悲作佛因有形終不大無相乃爲眞

無爲福勝分第十一

須菩提。如恒河中所有沙數。如是沙等恒河。於意云何。是諸恒河沙寧爲多不。須菩提言。甚多世尊。但諸恒河尚多無數。何況其沙。須菩提。我今實言告汝。若有善男子善女人。以七寶滿爾所恒河沙數三千大千世界。以用布施得福多不。須菩提言。甚多世尊。佛告須菩提。若善男子善女人。於此經中乃至受持四句偈等。爲他人說。而此福徳勝前福徳。

尊重正教分第十二

復次須菩提。隨說是經乃至四句偈等。當知此處一切世間天人阿修羅。皆應供養如佛塔廟。何況有人盡能受持讀誦。須菩提。當知是人成就最上第一希有之法。若是經典所在之處。則爲有佛若尊重弟子。

恒沙爲比量分爲六種多持經取四句七寶詎能過法門遊歷處供養感修羅經中稱最勝尊髙似佛陀

如法受持分第十三

爾時須菩提白佛言。世尊。當何名此經。我等云何奉持。佛告須菩提。是經名爲金剛般若波羅蜜。以是名字汝當奉持。所以者何。須菩提。佛說般若波羅蜜。則非般若波羅蜜。須菩提。於意云何。如來有所說法不。須菩提白佛言。世尊。如來無所說。

名中無有義義上復無名金剛諭眞智能破惡堅貞若到波羅岸入理出迷情智人心自覺愚者外求聲

須菩提。於意云何。三千大千世界所有微塵。是爲多不。須菩提言。甚多世尊。須菩提。諸微塵如來說非微塵。是名微塵。如來說世界非世界。是名世界。

積塵成世界析界作微塵界諭人天果塵爲有漏因塵因因不實界果果非眞果因知是幻逍遙自在人

須菩提。於意云何。可以三十二相見如來不。不也世尊。不可以三十二相得見如來。何以故。如來說三十二相卽是非相。是名三十二相。須菩提。若有善男子善女人。以恒河沙等身命布施。

施命如沙數人天業轉深旣掩菩提相能障涅槃心猿猴探水月莨菪拾花針愛河浮更沒苦海出還沈

若復有人。於此經中乃至受持四句偈等。爲他人說其福甚多。

經中持四句應當不離身愚人看似妄智者見惟眞法性無前後無中非故新蘊空無實法憑何見有人

離相寂滅分第十四

爾時須菩提。聞說是經深解義趣。涕淚悲泣而白佛言。希有世尊。佛說如是甚深經典。我從昔來所得慧眼。未曾得聞如是之經。

聞經深解義心中喜且悲昔除煩惱障今能離所知徧計於先了圓成證此時宿乘無礙慧方便勸人持

世尊。若復有人得聞是經。信心淸淨則生實相。當知是人成就第一希有功徳。世尊。是實相者則是非相。是故如來說名實相。

未有無心境曾無無境心境忘心自滅心滅無境心經中稱實相語妙理能深證知惟有佛小聖詎堪任

世尊。我今得聞如是經典。信解受持不足爲難。若當來世後五百歲。其有眾生得聞是經。信解受持。是人則爲第一希有。何以故。此人無我相人相眾生相壽者相。所以者何。我相卽是非相。人相眾生相壽者相卽是非相。何以故。離一諸相則名諸佛。

空生聞妙理如蓬植在麻凡流信此法同火出蓮華恐人生斷見大聖預開遮如能離諸相定入法王家

佛告須菩提。如是如是。若復有人得聞是經。不驚不怖不畏。當知是人甚爲希有。

如能發心者應當了二邊涅槃無有相菩提離所緣無乘及乘者人法兩俱捐欲達眞如理應當識本源

何以故。須菩提。如來說第一波羅蜜非第一波羅蜜。是名第一波羅蜜。

波羅稱彼岸於中十種名髙卑緣妄識次第爲迷情焰裏尋求水空中覓響聲眞如何得失今始號圓成

須菩提。忍辱波羅蜜如來說非忍辱波羅蜜。何以故。須菩提。如我昔爲歌利王。割截身體。我於爾時。無我相無人相。無眾生相無壽者相。何以故。我於往昔節節支解時。若有我相人相眾生相壽者相。應生瞋恨。須菩提。又念過去。於五百世作忍辱仙人。於爾世無我相無人相。無眾生相無壽者相。

暴虐惟無道時稱歌利王逢君出遊獵仙人橫被傷頻經五百代前後極時長承仙忍辱力今乃證眞常

是故須菩提。菩薩應離一切相發阿耨多羅三藐三菩提心。不應住色生心。不應住聲香味觸法生心。應生無所住心。若心有住則爲非住。是故佛說菩薩心不應住色布施。須菩提。菩薩爲利益一切眾生。應如是布施。

菩薩懷深智何時不帶悲投身憂虎餓割肉恐鷹飢精勤三大劫曾無一念疲如能同此行皆得作天師

如來說一切諸相卽是非相。又說一切眾生則非眾生。須菩提。如來是眞語者。實語者。如語者。不誑語者。不異語者。

眾生與蘊界名別體非殊了知心似幻迷情見有餘眞言言不妄實語語非空始終無變異性相本來如

須菩提。如來所得法。此法無實無虛。須菩提。若菩薩心住於法而行布施。如人入闇則無所見。若菩薩心不住法而行布施。如人有目日光明照見種種色。須菩提。當來之世。若有善男子善女人。能於此經受持讀誦。則爲如來以佛智慧悉知是人。悉見是人。皆得成就無量無邊功徳。

證空便爲實執我乃成虛非空亦非有誰有復誰無對病應施藥無病藥還祛須依二空理頴脫入無餘

持經功徳分第十五

須菩提。若有善男子善女人。初日分以恒河沙等身布施。中日分復以恒河沙等身布施。後日分亦以恒河沙等身布施。如是無量百千萬億劫以身布施。若復有人聞此經典。信心不逆其福勝彼。何況書寫受持讀誦爲人解說。

眾生及壽者蘊上假虛名如龜毛不實似兔角無形捨身由妄識施命爲迷情詳論福比智不及受持經

須菩提。以要言之。是經有不可思議不可稱量無邊功徳。如來爲發大乘者說。爲發最上乘者說。若有人能受持讀誦廣爲人說。如來悉知是人悉見是人。皆得成就不可量不可稱無有邊不可思議功徳。如是人等。則爲荷擔如來阿耨多羅三藐三菩提。何以故。須菩提。若樂小法者。著我見人見眾生見壽者見。則於此經不能聽受讀誦爲人解說。須菩提。在在處處若有此經。一切世間天人阿修羅所應供養。當知此處則爲是塔。皆應恭敬作禮圍繞。以諸華香而散其處。

所作依他性修成功徳林終無趣寂意惟有濟羣心行悲悲廣大用智智能深利他兼自利小聖詎能任

能淨業障分第十六

復次須菩提。善男子善女人。受持讀誦此經。若爲人輕賤。是人先世罪業應墮惡道。以今世人輕賤故。先世罪業則爲消滅。當得阿耨多羅三藐三菩提。須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事無空過者。若復有人於後末世。能受持讀誦此經所得功徳。於我所供養諸佛功徳。百分不及一。千萬億分乃至算數譬諭所不能及。須菩提。若善男子善女人。於後末世有受持讀誦此經。所得功徳我若具說者。或有人聞心則狂亂狐疑不信。須菩提。當知是經義不可思議果報亦不可思議。

先身有報障今日受持經暫被人輕賤轉重復還輕若了依他起能除徧計情常依般若觀何慮不圓成

究竟無我分第十七

爾時須菩提白佛言。世尊。若善男子善女人。發阿耨多羅三藐三菩提心。云何應住云何降伏其心。佛告須菩提。善男子善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者。何以故。若菩薩有我相人相眾生相壽者相。則非菩薩。所以者何。須菩提。實無有法發阿耨多羅三藐三菩提心者。

空生重請問無心爲自別欲發菩提者當了現前因行悲疑似妄用智最言眞度生權立我證理卽無人

須菩提。於意云何。如來於然燈佛所。有法得阿耨多羅三藐三菩提不。不也世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我受記。汝於來世當得作佛。號釋迦牟尼。以實無有法得阿耨多羅三藐三菩提。是故然燈佛與我受記作是言。汝於來世當得作佛。號釋迦牟尼。何以故。如來者卽諸法如義。若有人言如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。於是中無實無虛。是故如來說一切法皆是佛法。須菩提。所言一切法者。卽非一切法。是故名一切法。須菩提。譬如人身長大。須菩提言。世尊。如來說人身長大。則爲非大。是名大身。須菩提。菩薩亦如是。若作是言。我當滅度無量眾生。則不名菩薩。何以須菩提。實無有法名爲菩薩。是故佛說一切法無我無人無眾生無壽者。須菩提。若菩薩作是念。我當莊嚴佛土。是不名菩薩。何以故。如來說莊嚴佛土者。卽非莊嚴。是名莊嚴。須菩提。若菩薩通達無我法者。如來說名眞是菩薩。

人與法相待二相本來如法空人是妄人空法亦祛人法兩俱實受記可非虛一切皆如幻誰言得有無

一體同觀分第十八

須菩提。於意云何。如來有肉眼不。如是世尊。如來有肉眼。須菩提。於意云何。如來有天眼不。如是世尊。如來有天眼。須菩提。於意云何。如來有惠眼不。如是世尊。如來有慧眼。須菩提。於意云何。如來有法眼不。如是世尊。如來有法眼。須菩提。於意云何。如來有佛眼不。如是世尊。如來有佛眼。

天眼通非礙肉眼礙非通法眼惟觀俗慧眼直緣空佛眼如千日照異體還同圓明法界內無處不含容

須菩提。於意云何。恒河中所有沙佛說是沙不。如是世尊。如來說是沙。須菩提。於意云何。如一恒河中所有沙。有如是等恒河。是諸恒河所有沙數佛世界。如是寧爲多不。甚多世尊。佛告須菩提。爾所國土中所有眾生。若干種心如來悉知。何以故。如來說諸心皆爲非心。是名爲心。所以者何。須菩提。過去心不可得。現在心不可得。未來心不可得。

依他一念起俱爲妄所行便分六十二九百亂縱橫過去滅無滅當來生不生常能作此觀眞妄坦然平

法界通化分第十九

須菩提。於意云何。若有人滿三千大千世界。七寶以用布施。是人以是因緣得福多不。如是世尊。此人以是因緣得福甚多。須菩提。若福得有實。如來不說得福徳多。以福徳無故。如來說得福徳多。

離色離相分第二十

須菩提。於意云何。佛可以具足色身見不。不也世尊。如來不應以具足色身見。何以故。如來說具足色身卽非具足色身。是名具足色身。須菩提。於意云何。如來可以具足諸相見不。不也世尊。如來不應以具足諸相見。何以故。如來說諸相具足。卽非具足。是名諸相具足。

八十隨形好相分三十二應物萬般形理中非一異人法兩俱遣色心齊一棄所以證菩提寔由諸相離

非說所說分第二十一

須菩提。汝勿謂如來作是念。我當有所說法。莫作是念。何以故。若人言如來有所說法。卽爲謗佛。不能解我所說故。須菩提。說法者無法可說。是名說法。

爾時慧命須菩提白佛言。世尊。頗有眾生。於未來世聞說是法生信心不。佛言。須菩提。彼非眾生非不眾生。何以故。須菩提。眾生者。如來說非眾生。是名眾生。

無法可得分第二十二

須菩提白佛言。世尊。佛得阿耨多羅三藐三菩提。爲無所得耶。如是如是。須菩提。我於阿耨多羅三藐三菩提。乃至無有少法可得是名阿耨多羅三藐三菩提。

淨心行善分第二十三

復次須菩提。是法平等無有髙下。是名阿耨多羅三藐三菩提。以無我無人無眾生無壽者。修一切善法。則得阿耨多羅三藐三菩提。須菩提。所言善法者。如來說非善法。是名善法。

水陸同眞際飛行體一如法中無彼此理上豈親疎自他分別遣髙下執情除了斯平等性咸共入無餘

福智無比分第二十四

須菩提。若三千大千世界中所有諸須彌山王。如是等七寶聚有人持用布施。若人以此般若波羅蜜經乃至四句偈等。受持讀誦爲他人說。於前福徳百分不及一。百千萬億分。乃至算數譬諭所不能及。

施寶如沙數惟成有漏因不如無我觀了妄乃名眞欲證無生忍要假離貪瞋人法知無我逍遙出六塵

化無所化分第二十五

須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生如來度者。若有眾生如來度者。則有我人眾生壽者。須菩提。如來說有我者則非有我。而凡夫之人以爲有我。須菩提。凡夫者如來說則非凡夫。是名凡夫。

法身非相分第二十六

須菩提。於意云何。可以三十二相觀如來不。須菩提言。如是如是。以三十二相觀如來者。佛言。須菩提。若以三十二相觀如來者。轉輪聖王則是如來。須菩提白佛言。世尊。如我解佛所說義。不應以三十二相觀如來。爾時世尊而說偈言。若以色見我。以音聲求我。是人行邪道。不能見如來。

涅槃含四徳惟我契眞常齊名八自在獨我最虛長非色非聲相心識豈能量看時不可見悟理卽形彰

無斷無滅分第二十七

須菩提。汝若作是念。如來以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅相。莫作是念。何以故。發阿耨多羅三藐三菩提心者。於法不說斷滅相。

不受不貪分第二十八

須菩提。若菩薩以滿恒河沙等世界七寶布施。若復有人知一切法無我。得成於忍。此菩薩勝前菩薩所得功徳。須菩提。以諸菩薩不受福徳。須菩提白佛言。世尊。云何菩薩不受福徳。須菩提。菩薩所作福徳不應貪著。是故說不受福得。

威儀寂靜分第二十九

須菩提。若有人言如來若來若去若坐若臥。是人不解我所說義。何以故。如來者無所從來。亦無所去故名如來。

一合理相分第三十

須菩提。若善男子善女人。以三千大千世界碎爲微塵。於意云何。是微塵眾寧爲多不。甚多世尊。何以故。若是微塵眾實有者。佛則不說是微塵眾。所以者何。佛說微塵眾則非微塵眾。是名微塵眾世尊。如來所說三千大千世界則非世界。是名世界。何以故。若世界實有者。則是一合相。如來說一合相則非一合相。是名一合相。須菩提。一合相者。則是不可說。但凡夫之人貪著其事。

界塵何一異報應亦同然非因亦非果誰後復誰先事中通一合理則兩俱捐欲達無生路應當識本源

知見不生分第三十一

須菩提。若人言佛說我見人見眾生見壽者見。須菩提。於意云何。是人解我所說義不。世尊。是人不解如來所說義。何以故。世尊。說我見人見眾生見壽者見。卽非我見人見眾生見壽者見。是名我見人見眾生見壽者見。須菩提。發阿耨多羅三藐三菩提心者。於一切法。應如是知如是見如是信解不生法相。須菩提。所言法相者。如來說卽非法相。是名法相。

應化非眞分第三十二

須菩提。若有人以滿無量阿僧祇世界七寶持用布施。若有善男子善女人發菩提心者。持於此經乃至四句偈等。受持讀誦爲人演說其福勝彼。云何爲人演說。不取於相如如不動。何以故。一切有爲法。如夢幻泡影。如露亦如電。應作如是觀。

如星翳燈幻皆爲諭無常漏識修因果誰言得久長危脆同泡露如雲影電光饒經八萬劫終是落空亡

佛說是經已。長老須菩提。及諸比丘比丘尼優婆塞優婆夷。一切世間天人阿修羅。聞佛所說皆大歡喜。信受奉行。

頌徧計

妄計因成執迷繩爲是蛇心疑生闇鬼眼病見空花一境𨿽無異三人乃見差了茲名不實長馭白牛車

頌依他

依他非自立必假眾緣成日謝樹無影燈來室乃明名因共業變萬像積微生若悟眞空色翛然去有情

頌圓成

相寂名亦遣心融境亦亡去來終莫見語默永無方知入圓成理身同法性常證眞還了俗不廢亦津梁

大身眞言

那謨薄伽跋帝鉢喇壤鉢羅弭多曳唵伊利底伊室利輪盧䮂毘舍耶毘舍耶娑婆訶

隨心眞言

那謨婆伽筏帝鉢﹝口﹡束﹡頁﹞惹波羅蜜多曳怛姪他唵吽筏折羅襪麗娑婆訶

心中心眞言

