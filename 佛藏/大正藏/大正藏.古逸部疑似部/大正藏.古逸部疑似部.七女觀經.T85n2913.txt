佛說七女觀經

聞如是。一時佛說七女觀經。昔冥緣王有七女覺世非常。不著繒綵衣服。不著指鐶臂釧。不捉香油塗身。歲三長齋月六齋。姊妹相將詣父王殿前。稽首白王。女等前身積罪無福。今值女身處。其深宮眼無所見。求王放女出城遊觀。王告女言。我作天下之文萬基之主。有苑園浴地華臺樓觀。亦可觀之。何用出城觀乎。女對王曰。𨿽有苑園浴池華臺樓觀。可悅樂耳。非女遊觀之處。王卽聽之。出城東門。到其塚間。見一死屍。膖脹爛臭。狐狼踐蹹。形骸異處。姊妹相將。遶屍三匝。涕零號泣。我等女身會當如是。姊妹七人各說一偈言。

□□重其身如似好寶珠企視鵝容步姿則欲入居□死棄塚間禽獸競共疽一切皆如是何用於世殊

譬如一身居人去宅無光身死如神誓乃知此非常今覩死尸觀忽然遇犲狼一切皆如是安得有久長

譬如馬駕車車破而馬去四大解散時魂神依何住初集四大時來從何所處乃知此非常惟福可恃怙

譬如好城墎眾人樂安居所求未厭足何其忽空虛人命如艸木春長冬以枯惟有修福徳智慧隨身軀

人之不修福譬如乘船渡四大乖離時如船捨岸去地定風不動火微水還故身非神常宅安得久長處

如人好莊嚴形著諸繒綵自縱取時榮故使欲人待侹然不動搖其神安所在觀世塚間屍將來宜應攺

如雀在瓶中羅縠覆其口縠穿雀飛去神明隨所受四大和合時如雀瓶中有惟有修善福智慧隨身首

第四忉利天王從天來下。到諸女前。問女言。汝等何所求欲使汝得之。諸女良久不答。復問女言。汝等何所求欲使汝得之。一女言乞願無根無鬚無枝無葉。於其中生是則爲樂。一女復願。常無五欲。常處寂靜。耳飡法音。目覩聖教。是則爲樂。一女復願。幽幽冥冥猶如虛空。登願玄覺。常覩聖容。是則爲樂。天帝語諸女言。止止。汝之所願無想。吾不能得日月中王使汝得之。於是七女皆得道果。

佛說七女觀經

