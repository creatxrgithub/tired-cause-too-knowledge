押座文類

維摩經押座文

頂禮上方香積世妙喜如來化相身是有妻兒眷屬徒心淨常修於梵行智力神通難可測手搖日月動須彌

我佛如來在菴薗宣說甚深普集教長者身心歡喜了持其寶蓋詣如來

偏偏搖動布金雲鈴七寶雙雙香送遠直到菴薗法會上捧其寶蓋上如來

五百花蓋立其前聖力合成爲壹蓋日月星辰皆總現山河大地及龍宮

世界搖時寶蓋搖世界動時動寶蓋動一切十方諸淨土三世如來悉現中

毘耶離國地中心寶樹光暉金璨爛多出人賢性慈愍欠曾過去早修行

居士維摩眾中尊十徳圓明人所重親近無邊三世佛故號維摩長者身

五百聲聞皆被訶住相法空分所證更有光嚴彌勒眾身心皆拜道徒中

不二眞門性自融只有維摩親證悟示病室中而獨臥廣談六品不思議

大聖牟尼悲願深一一親呼十大眾皆曰不堪而問疾惟有文殊千佛師

巍巍身動寶星宮岌岌珠搖飛寶座八萬仙人香滿國千千聖眾徧長空

請飯上方香積中化座燈王師子吼盡到毘耶方丈室作其佛事對弘揚

今晨擬說甚深經惟願慈悲來至此聽眾聞經罪消滅總證菩提法寶身

不似聽經求解脫學佛修行能不能能者虔恭合掌著經題名目唱將來

三身押坐文

常嗟多劫處輪迴末法世中多障難慚愧我世尊悲願重惟留佛教在世間

向娑婆世界作舟船五濁劫中爲導首只是眾生惡業重敬信之心大曬希

見人造惡處彊攢頭聞道說經則伴不採今生少善不曾作來世覓人身大曬難

不知不覺大忙忙不怕不驚長造罪若不是者死王押頭著准擬千年餘萬年

今朝希過大乘經似見優曇花一種暫解聽聞微妙法萬劫身中惡業消

輪王髻寶此時逢窮子衣珠今日得十法行中行一行六千功徳用嚴身

旣能來至道場中定是願聞微妙法樂者一心合掌著經題名字唱來

今朝法師說其眞坐下聽眾莫因修念佛急手歸舍去遲歸家中阿婆嗔

八指押坐文

始從兜率降人間先向王宮示生相九龍齊嗢香和水爭洛蓮花葉上身

聖主摩耶往後薗頻妃婇女走樂喧魚透碧波堪賞翫無憂花色最宜觀

無憂花樹葉敷榮夫人彼中縵步行舉手或攀枝餘葉釋迦聖主神中生

釋迦慈父降生來還從左脇出身胎九龍灑水早是祓千輪足下有瑞蓮

阿斯陀仙啟大王太子瑞應□貞祥不是尋常等閑事必作个菩提大法王

前生與殿下結良緣賤妾如今豈敢專是日耶輸再三請太子當時脫指環

長曳不戀世榮華厭患深宮爲太子捨却金輪七寶位夜半逾城願出家

六年苦行在山中鳥獸同居爲伴侶長飢不食眞修飯麻麥將來便短終

得證菩提樹下身降伏眾魔成正覺鷲領峯頭放毫相鹿苑初度五俱輪

先開有教益羣情次說空宗令悟解後向靈山談妙法益今利後不思議﹝今晨擬說此甚深經。惟願慈悲來至此聽眾聞經願罪滅消﹞

就中地是悲哀。暫到成南便不迴。侵晨行早尋沙逕。博暮休程傍求糧。憶兒母子應長料。應須會裏見如來。今日講經功徳行。願因蓬便早歸來。就中此地是別離。每夜惟聞處處悲。借問因何懷悵惆。昨朝彊賊捉余兒。孤貧臨老遭如此。啟告黃天願照之。儻令母子重相見。由如枯樹再生枝。弟子布施一索分難之時。願平美陪兒早出來久住令賤。

此方日沒西方照。莫道西沈日便無。此方入滅化餘方。莫道世尊眞滅度。譬如長天有月被浮云障翳不出來。身中有佛性甚分明。被業障覆藏都不現。欲長空月現先須要假細狂風。欲得身中佛性明事須懃聽大乘。從纔云被狂風吹散去。月影長空便出來。在聽甚深微妙法。身中佛性甚分明。一沾兩沾二沾雨。滅却衢中多少塵。一句兩句大乘經。滅却身中多少罪。我擬請佛恐人坐。多時便擬說經。願不願者檢心掌待。

西方還有白銀臺。四眾聽法心總開。願聞法者合掌著。都講經題唱將來。

溫室經講唱押座文

頂禮上方大覺尊。歸命難思淸淨眾。四智三身隨眾願。慈悲丈六釋迦文。百千萬劫作輪王。不樂王宮恩愛事。捨命捨身千萬劫。直至今身證菩提。生死海中久沈淪。不覺不知業力引。垢障消除今覩佛。光照三千世界中。毘耶離國有菴園。柰女還生柰花中。寶樹枝條光色好。非凡非聖化生身。祇域還從柰女生。妙通法術救眾生。能療眾病一切差。國稱之寶大醫王。父號祇婆慈慜賢。下針之疾立輕便。名髙八國爲長者。迴喪起死閻浮中。祇域思念牟尼尊。明□勅家俱詣佛。直到靈山法會上。請佛沐浴及凡僧。佛說七物各有功。不□祈願浴法身。香湯能淨凡聖眾。功徳無量滿願中。今晨擬說甚深文。惟願慈悲來至此。聽眾聞經罪消滅。總證菩提法寶身。閻浮濁惡實堪悲。老病終朝長似醉。已捨喧求出離。端坐聽經能不能。能者虔恭合掌著。經題名字唱將來。

