佛說妙好寶車經

世時有一□□□□□□□□□□□□□菩薩言。夫一切萬民□□□□□□□□□切獄囚思得出不。一切病人思得差不。如人在闇思見明不。譬如慈母思見子不。譬如遠行思早歸不。譬如寡女思得夫不。譬如躄人思得行不。譬如貧人思得衣不。譬如寒人思得火不。譬如耕田思得穀不。譬如盲人思見物不。譬如聾人思聞聲不。譬如啞人思得語不。如是種種思之念之。佛道至尊終不相欺。佛語寶車菩薩。我今語汝。須彌山南名閻浮提。西俱耶尼。北欝單越。東弗于逮。如是四方眾生皆悉聞知。若欲聞者。如民得王。如囚出獄。如病得差。如闇見明。如慈母得子。如遠行人得歸。如寡女得夫。如譬人得行。如貧人得衣。如寒人得火。如耕田人得穀。如盲人得視。如聾人得聽。如啞人得語。有如是種種思之念之佛道。世尊終不相欺。

寶車菩薩白佛言。世尊如來壽命爲有幾年。佛言寶車菩薩。我今壽命不可思議。巍巍堂堂與日月同年。終日竟夜遶須彌山。終而復始。亦無始亦無原緒。若欲聞者。其事亦難。一切諸法空無所有。無有常住亦無器滅。譬如東西及以南北。亦非靑赤復非白黑。諭如嚮聲捉不可得。佛後寶車菩薩。汝今應當教諸眾生。普皆受持三歸五戒。十善八齋轉身更生。盡得須陀洹道。斯陀含道。阿那含道。阿羅漢道。盡諸有漏四道具足。

寶車菩薩重白佛言。世尊如來在世猶多怨疾。況滅度後。其有誹謗此經典者。死入地獄。展轉其中無有出期。痛哉痛哉。痛不可言。吾今矜於汝等造作此經。如盲者不見日月。非日月之咎。

愛時不見愛不見愛亦憂是以莫造愛怨曾惡所由喜中生於愛愛能生於憂若能斷恩愛憂悲卽不生愛喜生於怨愛喜生怖畏解無貪欲想何憂復何畏諸天宮殿樂無邊無有窮要當生彼處有始而無終以善爲善法修善是道場善行作車牛載人入福堂以惡爲惡法惡行相縛束生時不受戒死則入地獄三歸五戒車非是山中木得聞寶車經死不入地獄非空非海中非入山石間對至不可避會當來相牽赤繩縛我肩黑索繫我咽將我何所至送至東太山髙山萬餘丈絕後極普懸乃何千萬歲以復歸黃泉人生譬朝露姓命不久長不信我語者但看琢石光生難死何異去不由橋梁惶忽五道頭解剝衣以裳手捉七尺棒鐵鉤利如芒火車忽然至銅柱及鐵床寒氷截人骨獄門陽濩湯使官相對座又吏挾兩箱皆共治文書問我生時殃事事知何道苦痛難可當柰何天中天叵有不死方怨戀猶恩愛謂呼身是常世間愚癡人或不信此經譬如未調牛曳人東都西三歸如車轢五戒如車轅十善作車箱八戒作當蘭直心如車軸三明作釭釧持戒如車轄破戒如車轓車聰如雙耳鉤心如坐禪方便如車膂覆蓋如善權佛道作車轂車輻競來前賢者如車网法師與魔門退轉如薛脫懺悔打薛堅精進作車牛牽車至梵天梵天諸宮殿光明皆自然譬如春花敷妙色悅眾心如是諸功徳得聞寶車經佛道髙於天福徳重於地寶車大菩薩教我作懺悔世間愚癡人不信寶車經死墮地獄中餓鬼竟來前牽頭向刀山面白如脣靑不見日月光但聞打鬼聲如是諸苦痛幽幽何冥冥生時不受戒事至知何陳或有鐵嘴鳥飛來著兩肩低頭啄人舌舉頭啄眼精此人前身時齋日惡罵聲不肯受師教佛前作懺悔今日受斯罪知復何造逮

佛言。若有善男子善女人。能於齋日在三尊前。發露懺悔自悅過咎者罪滅福生。不經刀山劍樹濩湯盧炭。不猶三塗受。若眾生不經八難。乃與諸佛菩薩携手接腕。諸天宮殿入中徧觀歡欣快樂。廣成弘願。

佛語寶車菩薩。有能受持寶車菩薩經者。設入大海。譬如娥押鴛鴦鳳凰在海水中異愕異翔。如人在堂琵琶箏笛歌舞作倡歡忻快樂。功徳難量。譬如魚鱉在海水中出沒自在不畏虎狼。譬如耽幽魍魎。誰敢誰當。

佛語寶車菩薩。汝今應當教諸眾生皆悉聞知。佛言。汝欲度人之法。其事云何。寶車答言。能以手執波若之智炬。入眾生無明之窟宅。照善根之華敷。顯解脫之智果。用忍辱作鎧杖。手執波若之利朔。善權方便作攻車。破眾生愚癡之大城。共五陰魔戰。擊生死軍。殺煩惱賊。出陰入界法身道場。皆由寶車菩薩威神之刀。巍巍如是。

佛語寶車菩薩。汝今應當得阿耨多羅三藐三菩提心。善男子善女人。有能受持寶車菩薩經名墮地獄者。無有是處。何以故。乘如來力駕波若之大船度眾生。逕生死之大河。度煩惱之海岸。出愛欲之深淵。越無明之坑坎。度耽見之惡經。用忍辱作琢斫琢却六入之杌株。盡耽見之橫根。却煩惱之葉須。牽弘誓之大牛。用智慧作利犁。破眾生愚癡之荒地。以隨喜作鏤﹝金﹡聚﹞。破眾生愚癡之怏伐。用六度作種子。散著無極之福田。用十善作溝渠。長眞實之苗稼。磨波若之利鎌。又取涅槃眞實果。牽弘誓之大牛。駕三乘之寶車。運著六通之矩頭。由八徑之政路。運總持之蠡束。積著散雲之道場。寶車度人其法如是。

如母得子病殺生求魔神不得一言福罪如須彌山念人衰老時百病同時生水消如火滅刀風解其形骨離筋脈絕大命要當傾吾欲畏是故求道願福生惟念老病死三界是大患福盡而命終棄之於皇泉身爛還歸土魂魄隨因緣吾欲畏是故求道勝泥洹眼老不見色看經文字難耳老不聞聲聽受經法難鼻老不聞香分別香亦難口老不能語說經義亦難心老多忘失說法解義難身老不能行往取福徳難今身不受戒後得爲人難殺生短命報欲求長命難我殺還我尚走避脫亦難世間愚癡人不信寶車經放恣著五欲行業之所牽譬如歷養馬舉頭看靑雲但作地獄行不知念生天智者樂福徳愚者利養身如馬貪水穀好語詠不聽展轉鑊湯中苦痛難可陳語我家中人欲求過度我燒香請道人不經八難苦皆由寶車經身直影亦直身曲影直難心直事事直心曲直事難魚鱉隱在海掃地求活難猨猴急依樹無樹脫亦難人急依於佛無戒求佛難放身自縱恣眾魔競來前

比丘語寶車。何以不問佛四諦二因緣本從何處出。佛卽語寶車。我出於波羅柰國。或果從因中生。或因從果中出。智者能安之愚者。便掘出寶車方便問破三合爲一。比丘語寶車。舉意宜大兒。謂汝三乘人不識於涅槃輪迴六趣中。脫諸難亦難。願以方便力引之入涅槃。比丘語寶車。事亦不可知。粟果成天地。芥子成須彌。神力得如是。故號不思議。寶車菩薩眷屬千萬億人。聞佛所說歡喜奉行。一心歸向無有惑也。

佛昔在世時。化作一道人。詣大婆羅門家乞。婆羅門問道人言。何以不田作但行乞食。道人姓何字誰。舍在何許。囑何郡縣。道人言。吾舍在弘水東引水西。囑波若郡本際縣。姓空字無相。薩云然樹下止居超入城絕絇利彼。婆羅門言。道人乃有此業。何以不田作但行乞食。道人答曰。吾田作與卿有異。以四禪爲耕犁。六度爲種子。散著無極之曠野。潤以八解之泉水。長養四實爲果報。鋤以十善爲溝薛。又以波若之利鎌。束以善權爲要附。積著三乘之大車。運著無極之大城。給與一切之賢士。貧道之田作如此無窮。以道人說是語次忽然不現。婆羅門卽得道迹。

佛說妙好寶車經一卷

大業十三年。佛弟子張佛果爲劉士章善友知識敬造寶車經一卷流通讀誦講說修行。願藉此大乘弘化之業俱遊勝境履踐妙迹背八邪道歸八正路。具首楞嚴三昧之力。獲四如意念處功徳。願於將來無量劫中世世生生還共弟子深結善因菩提眷屬發大乘心求摩訶衍。具足智慧神通威徳根力覺道皆悉成就。俱修梵行。同登種覺。

