四十二章經

後漢西域沙門迦葉摩騰共法蘭譯

昔漢孝明皇帝夜夢見神人﹐身體有金色﹐項有日光﹐飛在殿前﹐意中欣然﹐甚悅之。明日問羣臣﹕「此爲何神也﹖」

有通人傅毅曰﹕「臣聞天竺有得道者﹐號曰佛﹐輕舉能飛﹐殆將其神也。」

於是上悟﹐卽遣使者張騫﹑羽林中郎將秦景博士弟子王遵等十二人﹐至大月支國寫取佛經四十二章。在第十四石函中登起立塔寺﹐於是道法流布﹐處處修立佛寺。遠人伏化願爲臣妾者﹐不可稱數﹐國內淸寧﹐含識之類蒙恩受賴于今不絕也。

佛言﹕「辭親出家爲道﹐名曰沙門﹐常行二百五十戒﹐爲四眞道行﹐進志淸淨﹐成阿羅漢。阿羅漢者﹐能飛行變化﹐住壽命﹐動天地﹔次爲阿那含﹐阿那含者﹐壽終魂靈上十九天﹐於彼得阿羅漢﹔次爲斯陀含﹐斯陀含者﹐一上一還﹐卽得阿羅漢﹔次爲須陀洹﹐須陀洹者﹐七死七生﹐便得阿羅漢﹔愛欲斷者﹐譬如四支斷﹐不復用之。」

佛言﹕「除鬚髪﹐爲沙門﹐受道法﹐去世資財﹐乞求取足﹐日中一食﹐樹下一宿﹐愼不再矣﹗使人愚獘者﹐愛與欲也。」

佛言﹕「眾生以十事爲善﹐亦以十事爲惡。身三﹑口四﹑意三。身三者﹕殺﹑盜﹑淫﹔口四者﹕兩舌﹑惡罵﹑妄言﹑綺語﹔意三者﹕嫉﹑恚﹑癡﹐不信三尊﹐以邪爲眞。優婆塞行五事﹐不懈退﹐至十事﹐必得道也。」

佛言﹕「人有眾過﹐而不自悔﹐頓止其心﹐罪來歸身﹐猶水歸海﹐自成深廣矣﹔有惡知非﹐攺過得善﹐罪日消滅﹐後會得道也。」

佛言﹕「人愚吾以爲不善﹐吾以四等慈護濟之﹔重以惡來者﹐吾重以善往﹐福徳之气﹐常在此也﹔害气重殃﹐反在于彼。」

有人聞佛道守大仁慈﹐以惡來﹐以善往﹐故來罵。佛默然不答﹐愍之癡冥狂愚使然。罵止﹐問曰﹕「子以禮從人﹐其人不納﹐實禮如之乎﹖」曰﹕「持歸。」「今子罵我﹐我亦不納﹐子自持歸﹐禍子身矣﹗猶響應聲﹐影之追形﹐終無免離﹐愼爲惡也。」

佛言﹕「惡人害賢者﹐猶仰天而唾﹐唾不污天﹐還污己身﹔逆風坋人﹐塵不污彼﹐還坋于身。賢者不可毀﹐禍必滅己也。」

佛言﹕「夫人爲道務博愛﹐博哀施徳莫大施。守志奉道﹐其福甚大﹔覩人施道﹐助之歡喜﹐亦得福報。」

佛言﹕「猶若炬火﹐數千百人﹐各以炬來﹐取其火去﹐熟食﹑除冥﹔彼火如故﹐福亦如之。」

佛言﹕「飯凡人百不如飯一善人﹐飯善人千不如飯持五戒者一人﹐飯持五戒者萬人不如飯一須陀洹﹐飯須陀洹百萬不如飯一斯陀含﹐飯斯陀含千萬不如飯一阿那含﹐飯阿那含一億不如飯一阿羅漢﹐飯阿羅漢十億不如飯辟支佛一人﹐飯辟支佛百億不如以三尊之教度其一世二親﹐教親千億不如飯一佛——學願求佛﹐欲濟眾生也。飯善人福最深重﹐凡人事天地鬼神﹐不如孝其親矣﹐二親最神也。」

佛言﹕「天下有五難﹕貧窮布施難﹑豪貴學道難﹑制命不死難﹑得覩佛經難﹑生值佛世難。」

佛言﹕「道無形﹐知之無益﹐要當守志行﹔譬如磨鏡﹐垢去明存﹐卽自見形﹐斷欲守空﹐卽見道眞﹐知宿命矣。」

佛言﹕「何者爲善﹖惟行道善。何者最大﹖志與道合大。何者多力﹖忍辱最健﹐忍者無怨﹐必爲人尊。何者最明﹖心垢除﹑惡行滅﹐內淸淨無瑕﹔未有天地﹐逮于今日﹐十方所有﹐未見之萌﹐得無不知﹑無不見﹑無不聞﹐得一切智﹐可謂明乎。」

佛言﹕「人懷愛欲不見道﹐譬如濁水﹐以五彩投其中﹐致力攪之﹐眾人共臨水上﹐無能覩其影者﹔愛欲交錯﹐心中爲濁﹐故不見道﹔水澄穢除﹐淸淨無垢﹐卽自見形。猛火著釜下﹐中水踊躍﹐以布覆上﹐眾生照臨﹐亦無覩其影者﹔心中本有三毒涌沸在內﹐五蓋覆外﹐終不見道﹔要心垢盡﹐乃知魂靈所從來﹐生死所趣向﹐諸佛國土﹑道徳所在耳。」

佛言﹕「夫爲道者﹐譬如持炬火入冥室中﹐其冥卽滅而明猶在﹐學道見諦﹐愚癡都滅﹐得無不見。」

佛言﹕「吾何念念道﹖吾何行行道﹖吾何言言道﹖吾念諦道﹐不忽須臾也。」

佛言﹕「覩天地念非常﹐覩山川念非常﹐覩万物形體豐熾念非常﹔執心如此﹐得道疾矣。」

佛言﹕「一日行﹐常念道﹑行道﹐遂得信根﹐其福無量。」

佛言﹕「熟自念身中四大﹐名自有名都爲無﹐吾我者寄生﹐生亦不久﹐其事如幻耳。」

佛言﹕「人隨情欲求華名﹐譬如燒香﹐眾人聞其香﹐然香以熏自燒﹔愚者貪流俗之名譽﹐不守道眞﹐華名危己之禍﹐其悔在後時。」

佛言﹕「財色之於人﹐譬如小兒貪刀刃之蜜﹐甜不足一食之美﹐然有截舌之患也。」

佛言﹕「人繫於妻子﹑寶宅之患﹐甚於牢獄﹑桎梏﹑鋃鐺。牢獄有原赦﹐妻子情欲𨿽有虎口之禍﹐己猶甘心投焉﹐其罪無赦。」

佛言﹕「愛欲莫甚於色﹐色之爲欲﹐其大無外。賴有一矣﹐假其二﹐普天之民﹐無能爲道者。」

佛言﹕「愛欲之於人﹐猶執炬火逆風而行。愚者不釋炬﹐必有燒手之患。貪淫﹑恚怒﹑愚癡之毒﹐處在人身﹐不早以道除斯禍者﹐必有危殃﹐猶愚貪執炬﹐自燒其手也。」

天神獻玉女於佛﹐欲以試佛意﹑觀佛道。佛言﹕「革囊眾穢﹐爾來何爲﹖以可斯俗﹐難動六通。去﹗吾不用爾。」天神踰敬佛﹐因問道意﹔佛爲解釋﹐卽得須陀洹。

佛言﹕「夫爲道者﹐猶木在水﹐尋流而行﹐不左觸岸﹐亦不右觸岸﹔不爲人所取﹐不爲鬼神所遮﹐不爲洄流所住﹐亦不腐敗﹐吾保其入海矣。人爲道﹐不爲情欲所惑﹐不爲眾邪所誑﹐精進無疑﹐吾保其得道矣。」

佛告沙門﹕「愼無信汝意﹐意終不可信。愼無與色會﹐與色會卽禍生。得阿羅漢道﹐乃可信汝意耳。」

佛告諸沙門﹕「愼無視女人﹐若見無視。愼無與言﹐若與言者﹐勅心正行﹐曰﹕『吾爲沙門﹐處于濁世﹐當如蓮花不爲泥所污。老者以爲母﹐長者以爲姊﹐少者爲妹﹐幼者子﹐敬之以禮。』意殊當諦惟觀﹐自頭至足自視內﹐彼身何有﹐惟盛惡露諸不淨種﹐以釋其意矣。」

佛言﹕「人爲道去情欲﹐當如艸見火﹐火來已却。道人見愛欲﹐必當遠之。」

佛言﹕「人有患淫﹐情不止﹐踞斧刃上﹐以自除其陰。佛謂之曰﹕『若斷陰不如斷心﹐心爲功曹﹐若止功曹﹐從者都息﹔邪心不止﹐斷陰何益﹖斯須卽死﹖』」佛言﹕「世俗倒見﹐如斯癡人。」

有淫童女與彼男誓﹐至期不來而自悔曰﹕「欲吾知爾本﹐意以思想生﹐吾不思想爾﹐卽爾而不生。」佛行道聞之﹐謂沙門曰﹕「記之﹗此迦葉佛偈﹐流在俗間。」

佛言﹕「人從愛欲生憂﹐從憂生畏。無愛卽無憂﹐不憂卽無畏。」

佛言﹕「人爲道﹐譬如一人與萬人戰﹐被鉀﹑操兵﹑出門欲戰﹐意怯膽弱乃自退走﹐或半道還﹐或格鬭而死﹐或得大勝還國髙遷。夫人能牢持其心﹐精銳進行﹐不惑于流俗狂愚之言者﹐欲滅惡盡﹐必得道矣。」

有沙門夜誦經甚悲﹐意有悔疑﹐欲生思歸。佛呼沙門問之﹕「汝處于家將何修爲﹖」

對曰﹕「恒彈琴。」佛言﹕「絃緩何如﹖」曰﹕「不鳴矣。」「絃急何如﹖」曰﹕「聲絕矣。」「急緩得中何如﹖」「諸音普悲。」佛告沙門﹕「學道猶然﹐執心調適﹐道可得矣。」

佛言﹕「夫人爲道﹐猶所鍛鐵漸深﹐棄去垢﹐成器必好。學道以漸深﹐去心垢﹐精進就道。暴卽身疲﹐身疲卽意惱﹐意惱卽行退﹐行退卽修罪。」

佛言﹕「人爲道亦苦﹐不爲道亦苦。惟人自生至老﹐自老至病﹐自病至死﹐其苦無量。心惱積罪﹐生死不息﹐其苦難說。」

佛言﹕「夫人離三惡道得爲人難﹔旣得爲人﹐去女卽男難﹔旣得爲男﹐六情完具難﹔六情已具﹐生中國難﹔旣處中國﹐值奉佛道難﹔旣奉佛道﹐值有道之君難﹐生菩薩家難﹔旣生菩薩家﹐以心信三尊﹑值佛世難。」

佛問諸沙門﹕「人命在幾間﹖」對曰﹕「在數日間。」佛言﹕「子未能爲道。」

復問一沙門﹕「人命在幾間﹖」對曰﹕「在飯食間。」佛言﹕「子未能爲道。」

復問一沙門﹕「人命在幾間﹖」對曰﹕「呼吸之間。」佛言﹕「善哉﹗子可謂爲道者矣。」

佛言﹕「弟子去﹐離吾數千里﹐意念吾戒必得道。在吾左側﹐意在邪﹐終不得道。其實在行﹐近而不行﹐何益萬分耶﹗」

佛言﹕「人爲道﹐猶若食蜜﹐中邊皆甜。吾經亦爾﹐其義皆快﹐行者得道矣。」

佛言﹕「人爲道﹐能拔愛欲之根﹐譬如摘懸珠﹐一一摘之﹐會有盡時。惡盡﹐得道也。」

佛言﹕「諸沙門行道﹐當如牛負﹐行深泥中﹐疲極﹐不敢左右顧﹐趣欲離泥﹐以自蘇息。沙門視情欲﹐甚於彼泥﹐直心念道可免眾苦。」

佛言﹕「吾視諸侯之位如過客﹐視金玉之寶如礫石﹐視﹝疊﹡毛﹞素之好如獘帛。」

四十二章經

