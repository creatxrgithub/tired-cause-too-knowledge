◎佛說貧窮老公經

宋沙門慧簡譯

一時﹐佛在舍衛國祇樹給孤獨園﹐與千二百五十沙門俱﹐菩薩萬人。

爾時﹐天龍鬼神﹑無央數大眾共會﹐恭敬圍繞﹐聞佛說法無不歡喜。

時有一貧窮老公﹐年二百歲﹐眉生秀毛﹐耳出於頭﹐齒如齊貝﹐手過於膝﹐貌而視之﹐似如有相﹔而貧窮辛苦衣不蓋形﹐五體裸露腹恒飢虛﹐行步纔動示有气息。聞佛在世心獨歡喜﹐晝夜發願由來十年今始得果﹐扶杖而來求欲見佛﹐釋梵侍門勅不通之。

老公因大喚曰﹕「我生世不幸﹐貧窮辛苦飢餓寒凍﹐求死不得活無所賴。我聞世尊仁慈普逮﹐萬物蒙賴莫不受恩﹐心獨歡喜晝夜發願﹐由來十年今始得果﹐是以遠來﹐乞一特見﹐求離眾苦。而卿斷我﹐旣違我願﹐又乖聖意﹐豈宜爾乎﹖」

佛已知之﹐顧語阿難﹕「汝寧見耆年長壽有相老公﹐而罹罪未畢者乎﹖」

阿難長跪叉手白佛言﹕「安有福耆壽而有罹罪﹐罹罪之人豈得有相﹖生所未見﹐今在何許﹖」

佛言﹕「近在門外。釋梵斷之﹐可呼使前。」

於是老公匍匐肘進﹐見佛悲喜涕淚交流﹐爲佛作禮﹐長跪叉手白佛言﹕「我生世不幸﹐貧窮辛苦﹐飢餓寒凍﹐求死不得﹐活無所賴。我聞世尊仁慈普逮﹐萬物蒙賴莫不受恩﹐心獨歡喜﹐晝夜發心﹐願一奉顏。由來十年今始得果﹐向在門外﹐久不得前。計欲還去﹐气力不堪﹐進退無路。但恐命絕﹐穢污聖門﹐重增其罪。不悟天尊﹐已哀矜之﹐得蒙前進﹐如此而死﹐無復恨矣﹗惟欲速終畢罪﹐後世願得垂恩﹐賜其上慧。」

佛言﹕「人之受生生死因緣﹐以多因緣致有罪根﹐今我爲汝說其本源。卿前世時﹐生豪彊大國明慧王家﹐時爲太子憍貴非凡﹐上爲父母所珍﹐下爲臣民所奉﹐用此恣意輕﹝夌﹡欠﹞於人。髙目大視矜抗邈然﹐財產巨億皆是民物﹐百姓貧窮皆坐課斂﹐惟知聚積不知布施。

「時有貧寒沙門﹐名曰靜志﹐從遠國來故往詣卿﹐所求不多惟乏法衣耳。而卿了不當接﹐遇之甚惡﹐旣不乞衣又不與食﹐空坐著前﹐去復不聽。晝夜七日七夕水漿斷絕﹐小有气息﹐命在轉燭﹐而卿見此方大歡喜﹐聚眾看之以爲至樂。邊有侍臣﹐而諫卿曰﹕『太子莫爾﹗沙門慈恭道徳內存﹐凍之不寒﹑餓之不飢﹐所以來乞﹐欲爲福耳﹗旣不施與﹐安使窮逼﹖幸發遣之﹐莫招其罪。』

「太子答曰﹕『此是何人﹐詐稱道徳﹐試小困之﹐纔不令死。正爾放去﹐無所憂也。』卽便遣去驅逐出國。

「未出國界十餘里中﹐遭逢餓賊欲殺噉之。沙門因言曰﹕『我是貧凍沙門﹐羸瘦骨立﹐肉旣腥臊不中噉也。空當見殺﹐而無所任。』

「餓賊曰﹕『我飢困累日﹐但食土耳。卿𨿽小瘦﹐故是肉也﹐終不相放﹐但當就死。』如此前却紛紜良久。

「太子得知﹐便往救曰﹕『我已不能乞其衣食﹐寧當復使餓賊殺之耶﹖』賊見太子﹐皆各叩頭首過謝罪﹐放沙門去。

「時沙門者﹐今彌勒菩薩是也﹔憍貴太子者﹐今卿是也。卿今受此貧窮之罪者﹐坐前慳貪也﹔所以得長壽者﹐活救沙門之命也。罪福報應﹐如影隨形﹐如響應聲。」

老公白佛﹕「去事已爾﹐願畢於今﹐願得以垂殘之命﹐得作沙門﹐後生世世常侍佛邊。」

佛言﹕「善哉﹗善哉﹗」應時﹐老公鬚髪墮地﹐法衣自然著身體﹐气力彊健﹐耳目聰明﹐卽得上慧入三昧門。

「汝昔爲太子﹐不識仁義方﹐憍貴自放恣﹐恃爲大國王﹐自謂無罪福﹐以此可保常。豈悟生死對﹐於今受其殃﹖從罪復蒙祐﹐得覩天中天﹐能脫旣往罪﹐垂命入法門。永離慳貪心﹐長受智慧根﹐世世侍佛邊﹐保壽萬劫存。」

爾時﹐世尊顧語阿難﹕「若有誦斯經者﹐當見賢劫千佛。行斯經者﹐令後世宣傳﹐當從彌勒佛受決。如來廣長舌﹐所語無有異。」

一切大眾聞佛說已﹐歡喜受持爲佛作禮。

佛說貧窮老公經

