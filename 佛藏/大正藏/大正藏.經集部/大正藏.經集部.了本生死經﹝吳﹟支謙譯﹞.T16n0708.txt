了本生死經

吳月氏優婆塞支謙譯

佛說是﹕「若比丘見緣起爲見法﹐已見法爲見我。」

於是賢者舍利弗謂諸比丘言﹕「諸賢者﹗佛說﹕『若諸比丘見緣起爲見法﹐已見法爲見我。』此謂何義﹖是說有緣。若見緣起無命﹑非命﹐爲見法﹔見法無命﹑非命﹐爲見佛。當隨是慧。

「彼有二事見外緣起﹐有二事見內緣起﹐合爲四。

「何謂二事見外緣起﹖爲因相縛﹑緣相縛。因相縛爲何等﹖從種根﹐從根葉﹐從葉莖﹐從莖節﹐從節懷華﹐從華實。是爲因相縛。何謂緣相縛﹖爲地種﹑水種﹑火種﹑風種﹑空種﹐從是因緣有種生彼。地爲持種﹐水爲潤種﹐火爲熱種﹐風爲起種﹐空爲令種無礙。如是得時節會﹐令種生。彼種不知我生根﹐根不知從種有﹔根不知我生葉﹐葉不知從根有﹔葉不知我生莖﹐莖不知從葉有節懷華﹐實亦不自知轉相生有。又地不知我生種﹐種亦不知地持我﹔水亦不知我潤種﹐種亦不知水潤我﹔至火﹑風﹑空皆不相知。是諸賢者﹐從因緣有﹐得時會﹐令種生。爲非自作﹐非彼作﹐亦非無因生。當以五事見外緣起。何謂五﹖一非常﹐二不斷﹐三不步﹐四種不敗亡﹐五相象非故。彼種已壞爲非常﹐有根出爲不斷﹐種根分異爲不躇步﹐少種多生實爲不敗亡﹐實生如種根非種爲相象非故。

「當知是二事見內緣起﹕因相縛﹑緣相縛。何謂因相縛﹖緣不明﹐行﹔緣行﹐識﹔緣識﹐名色﹔緣名色﹐六入﹔緣六入﹐更樂﹔緣更樂﹐痛﹔緣痛﹐愛﹔緣愛﹐受﹔緣受﹐有﹔緣有﹐生﹔緣生﹐老﹑死﹑憂﹑悲﹑苦﹑懣心惱。如是是但大苦性具成有病。彼不明不知我作行﹐行不知從不明有﹔行不知我作識﹐識不知從行有﹔識不知我作名色﹐名色不知從識有﹔六入﹑更樂﹑痛﹑愛﹑受﹑有﹑生至于老死亦轉不知。是從不明有行﹐從行有識﹐從識有名色﹐從名色有六入﹑更樂﹑痛﹑愛﹑受﹑有﹑生﹑老﹑死﹑憂﹑悲﹑苦﹑懣心惱﹐如上說。是但大苦性具成有。彼若無生﹐則無老﹑死﹑憂﹑悲﹑苦﹑懣心惱。

「是諸賢者﹐因緣起故﹐緣是生法。有緣起不緣生法﹐有緣生法不緣起﹐有緣起緣生法﹐有不緣起不緣生法。

「何謂緣起不緣生法﹖爲緣不明﹐行﹔緣行﹐識﹔緣識﹐名色﹐至于老死﹐大苦惱具成有﹐如上說。是謂緣起非緣生法。

「何謂緣生法非緣起﹖爲如不明﹑行﹑識﹑名色﹑六入﹑更樂﹑痛﹑愛﹑受﹑有﹑生﹑老死。是謂緣生法非緣起也。

「何謂緣起緣生法﹖若出生住不斷老死之生﹐是出生住因緣相近﹑因有相近﹑因微相近﹑因諦相近﹑因如相近﹑無異相近﹑不狂相近﹑緣起相近﹐以緣生如是法﹕有﹑受﹑愛﹑痛﹑更樂﹑六入﹑名色﹑識﹑行。是謂緣起緣生法。

「何謂不緣起不緣生法﹖謂得道者。彼何謂不明﹖爲如六種。六種受若女﹑若男。何謂六﹖爲地種﹑水種﹑火種﹑風種﹑空種﹑識種。彼身得住﹐是爲地種﹔如持不散﹐是爲水種﹔飲﹑食﹑嘗﹑啖臥得善消﹐是爲火種﹔身中出息﹑入息﹐是爲風種﹔四大所不能持﹐是爲空種﹔隨轉如雙箭笮﹐是爲識種。如彼地種﹐非女﹐非男﹐非人﹐非士﹐非身﹐非身所﹐非人生﹐非少年﹐非作﹑無作者﹐非住﹑無住者﹐非智﹑無智者﹐非眾生﹐非吾﹐非我﹐非彼有﹑無有主。水﹑火﹑風﹑空種亦如是。識種非女﹐非男﹐非人﹐非士﹐非身﹐非身所﹐非人生﹐非少年﹐非作﹑無作者﹐非住﹑無住者﹐非智﹑無智者﹐非眾生﹐非吾﹐非我﹐非我有﹑無有主。如是但從六種爲一想﹐爲合想﹐爲女想﹐爲男想﹐爲妄想﹐爲身想﹐爲自在想﹐爲彊自在﹐受若干種﹐故爲不明。時說曰性癡﹐淨﹑常想﹑樂想﹑身想﹐疑嫌妄﹐非上要。佛說是不明﹐亦爲染於物﹐無慧生妄﹐故爲不明﹔妄故爲行﹔知物故爲識﹔五性故爲名色﹔猗名色根故爲六入﹔三合故爲更樂﹔更樂行故爲痛﹔痛而樂故爲愛﹔愛彌廣故爲受﹔受當復有行故爲有﹔五性具成故爲生﹔諸種熟故爲老﹔命根噤閉故爲死﹔熱中爲憂﹔誑語爲悲﹔臨五識身合爲五苦﹔心識身合爲懣﹔心念勞爲惱﹔有故生有。如是見知﹐障顯是﹐說具滿﹐大苦性足。從是受凶衰﹐著故復生。其始不可見知﹐不可度量。又冥爲不明義﹔作成爲行義﹔知爲識義﹔緣住彼﹐彼相倚﹐爲名色義﹔主亦不專爲六入義﹔更亦合會爲更樂義﹔從知痛義﹔渴欲得物﹐如火無厭﹐爲愛義﹔取爲受義﹔當復有爲有義﹔五性仰爲生義﹔熟爲老義﹔行虧爲死義。如是義說﹐亦爲十二緣起相。

「又從不明近福徳行作﹑近罪賊行作﹐是謂緣不明﹔行有諸行故﹐近福﹑不福而有識﹐是謂緣行識﹔由識作性行﹐名色具成生﹐是謂緣識名色﹔是緣生作﹐作輒受﹐是謂緣名色﹔六入﹑眼識會更樂﹐是謂緣六入更樂﹔如更樂﹐痛知亦爾﹐是謂緣更樂痛死﹔不知痛者爲行別故﹐從愛象輒取﹐是謂緣痛愛﹔從愛象更吞﹐是謂緣愛受有﹔受爲三行身﹑口﹑意﹐是謂緣受有﹔有行勞﹐當復有具成生﹐是謂緣有生﹔五性已成故有老死。是爲十二緣起﹐隨轉宛轉﹐造作田業﹐識造種行﹐不明造對行。如地持種﹐水令種不散﹐火令種熟﹐風令種起﹐空令種無礙。行造田業亦如是﹐愛造潤行﹐彼行不知﹕『我造田業。』愛不知﹕『我爲潤行。』識不知﹕『我爲種行。』不明不知﹕『我爲對行。』如地不知﹕『我持種。』水﹑火﹑風﹑空如上說。從有行勞﹐當復有具成生。此亦無有從是世躇步者﹐但因緣相持。譬如鏡淨﹑明朗﹐緣內﹑外生面象。面亦不死此生彼﹐鏡中從有面﹐因緣不虧。是不死此而生彼﹐爲有苦情﹐因緣不虧﹐從是有受。如火以受﹐不斷現晝夜﹐然其炎不步。識亦如是﹐不身相縛﹐往來五道。有緣故生﹐是法無主。譬如月圓四十九由延﹐而圓形現於下水﹐有緣不虧﹐非月死彼而於此生。觀生死當如是。是爲因相縛。

「何謂緣相縛﹖如佛告阿難﹕『眼緣色生眼識。彼眼不知﹕「我作猗行。」色不知﹕「我爲識對。」明不知﹕「我爲識照。」空不知﹕「我令識無礙。」識不知﹕「我生此作有。」眼﹑色﹑明﹑空﹑念﹐令眼識具成生。耳﹑鼻﹑口﹑身﹑心緣法生心識。彼眼不知﹕「我爲識作猗。」法不知﹕「我爲識作行。」心不知﹕「我爲識作明。」空不知﹕「我令識無礙。」識不知﹕「我成此因緣。」是﹐阿難﹗緣心﹑法﹑明﹑空﹑念﹐令心識具成生﹐而此非自作﹐非彼作﹐非兩作﹐非無因生﹐非我故﹐非彼故﹐非無因有。』

「當以五事見內緣起。何謂五﹖非常﹑不斷﹑不步﹑少行多報﹑相象非故。彼如死際﹐身已壞爲非常﹔出生有身分爲不斷﹔或同去﹑或異去﹐分異故爲不步﹔少行多報﹐謂行不敗亡。如行報生﹐非故家也。若見此緣起無命﹑非命﹐爲見法﹔見法無命﹑非命﹐爲見四諦﹕苦﹑習﹑盡﹑道。譬如明人見師成畫﹐歎其畫好﹑師妙。見四諦者亦如是﹐佛一切知﹑一切現﹐從是得喜不離佛﹐得法眾至眞﹐戒喜不離。」

了本生死經

