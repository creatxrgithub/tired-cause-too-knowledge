佛說大安般守意經卷上

康僧會序

夫安般者﹐諸佛之大乘﹐以濟眾生之漂流也。其事有六﹐以治六情。情有內外﹕眼﹑耳﹑鼻﹑舌﹑身﹑心﹐謂之內矣﹔色﹑聲﹑香﹑味﹑細滑﹑邪念﹐謂之外也。經曰諸海十二事﹐謂內外六情之受邪行﹐猶海受流﹔餓夫夢飯﹐蓋無滿足也。心之溢盪﹐無微不浹﹔怳惚髣髴﹐出入無間﹔視之無形﹐聽之無聲﹔逆之無前﹐尋之無後﹔深微細妙﹐形無絲髪。梵釋仙聖所不能照明﹐默種于此化生乎。彼非凡所覩﹐謂之陰也﹐猶以晦曀種夫深芬﹐闓手覆種﹐孳有萬億﹐旁人不覩其形﹐種家不知其數也。一朽乎下﹐萬生乎上﹐彈指之間﹐心九百六十轉﹔一日一夕﹐十三億意。意有一身﹐心不自知﹐猶彼種夫也。是以行寂﹐繫意著息﹐數一至十﹔十數不誤﹐意定在之﹔小定三日﹐大定七日﹐寂無他念﹐怕然若死﹐謂之一禪。

禪﹐棄也﹐棄十三億穢念之意。已獲數定﹐轉念著隨﹐蠲除其八。正有二意﹐意定在隨﹐由在數矣﹗垢濁消滅﹐心稍淸淨﹐謂之二禪也。

又除其一﹐注意鼻頭﹐謂之止也。得止之行﹐三毒﹑四走﹑五陰﹑六冥﹐諸穢滅矣﹐煚然心明踰明月珠。淫邪污心﹐猶鏡處泥穢垢污焉﹔偃以照天﹐覆以臨土﹔聰叡聖達﹐萬土臨照。𨿽有天地之大﹐靡一夫而能覩﹐所以然者﹐由其垢濁。眾垢污心﹐有踰彼鏡矣﹗若得良師剗刮瑩磨﹐薄塵微曀﹐蕩使無餘﹔舉之以照﹐毛髪面理﹐無微不察﹔垢退明存使其然矣﹗情溢意散念﹐萬不識一矣。猶若於市﹐馳心放聽﹐廣採眾音﹔退宴在思﹐不識一夫之言。心逸意散﹐濁翳其聰也。若自閑處﹐心思寂寞﹐志無邪欲﹐側耳靖聽﹐萬句不失﹐片言斯著﹐心靖意淸之所由也。行寂止意﹐懸之鼻頭﹐謂之三禪也。

還觀其身﹐自頭至足﹐反覆微察﹔內體污露﹐森楚毛竪﹐猶覩膿涕。於斯具照天地人物﹐其盛若衰﹐無存不亡。信佛三寶﹐眾冥皆明﹐謂之四禪也。

攝心還念﹐諸陰皆滅﹐謂之還也﹔穢欲寂盡﹐其心無想﹐謂之淨也。得安般行者﹐厥心卽明﹐舉明所觀﹐無幽不覩。往無數劫﹐方來之事﹐人物所更﹐現在諸剎﹐其中所有﹔世尊法化﹑弟子誦習﹐無遐不見﹐無聲不聞﹔怳惚髣髴﹐存亡自由﹔大彌八極﹐細貫毛釐。制天地﹐住壽命﹔猛神徳﹐壞天兵﹔動三千﹐移諸剎。八不思議﹐非梵所測﹔神徳無限﹐六行之由也。

世尊初欲說斯經時﹐大于震動﹐人天易色﹐三日安般﹐無能質者。於是世尊化爲兩身﹐一曰何等﹑一尊主﹐演于斯義出矣。大士﹑上人﹑六雙﹑十二輩﹐靡不執行。

有菩薩名安淸﹐字世髙﹐安息王嫡后之子。讓國與叔﹐馳避本土﹔翔而後集﹐遂處京師。其爲人也﹐博學多識﹐貫綜神摸﹑七正﹑盈縮﹑風气﹑吉凶﹑山崩﹑地動﹑鍼脈諸術。覩色知病﹐鳥獸鳴啼﹐無音不照。懷二儀之弘仁﹐愍黎庶之頑闇。先挑其耳﹐却啟其目﹐欲之視明聽聰也。徐乃陳演正眞之六度﹐譯安般之祕奧。學者塵興﹐靡不去穢濁之操﹐就淸白之徳者也。

余生末蹤﹐始能負薪﹐考妣殂落﹐三師凋喪﹔仰瞻雲日﹐悲無質受﹔眷言顧之﹐潛然出涕。宿祚未沒﹐會見南陽韓林﹑頴川皮業﹑會稽陳慧。此三賢者﹐信道篤密﹐執徳弘正﹔烝烝進進﹐志道不倦。余從之請問﹐規同矩合﹐義無乖異。陳慧注義﹐余助斟酌﹐非師所傳﹐不敢自由也。言多鄙拙﹐不究佛意﹐明哲眾賢﹐願共臨察﹔義有肬腨﹐加聖刪定﹐共顯神融矣。

佛說大安般守意經卷上﹝此經多隨字﹐除數息相隨之隨﹐餘皆他本作墮﹞

佛說大安般守意經卷上﹝此經多隨字﹐除數息相隨之隨﹐餘皆他本作墮﹞

後漢安息三藏安世髙譯

佛在越祇國舍羈瘦國﹐亦說一名遮匿迦羅國。時佛坐行安般守意九十日﹐佛復獨坐九十日者﹐思惟校計﹐欲度脫十方人及蜎飛蠕動之類。復言我行安般守意九十日者﹐安般守意﹐得自在慈念意﹔還行安般守意已﹐復收意行念也。

安爲身﹐般爲息﹐守意爲道。守者爲禁﹐亦謂不犯戒﹔禁者﹐亦爲護﹔護者﹐徧護一切無所犯。意者﹐息意﹐亦爲道也。安爲生﹐般爲滅﹐意爲因緣﹐守者爲道也。安爲數﹐般爲相隨﹐守意爲止也。安爲念道﹐般爲解結﹐守意爲不墮罪也。安爲避罪﹐般爲不入罪﹐守意爲道也。安爲定﹐般爲莫使動搖﹐守意莫亂意也。

安般守意﹐名爲御意至得無爲也。安爲有﹐般爲無。意念有﹐不得道﹔意念無﹐不得道﹔亦不念有亦不念無﹐是應空定﹐意隨道行。有者謂萬物﹐無者謂疑﹐亦爲空也。安爲本因緣﹐般爲無處所。道人知本無所從來﹐亦知滅無處所﹐是爲守意也。

安爲淸﹐般爲淨﹐守爲無﹐意名爲﹐是淸淨無爲也。無者謂活﹐爲者謂生﹐不復得苦﹐故爲活也。安爲未﹐般爲起。已未起﹐便爲守意﹔若已意起﹐便爲守意﹔若已起﹐意便走﹐爲不守﹐當爲還﹐故佛說安般守意也。安爲受五陰﹐般爲除五陰﹐守意爲覺因緣﹐不隨身口意也。

守意者﹐無所著爲守意﹐有所著不爲守意。何以故﹖意起復滅故。意不復起爲道﹐是爲守意。守意莫令意生﹐生因有死﹐爲不守意﹔莫令意死﹐有死因有生﹐意亦不死﹐是爲道也。

安般守意有十黠﹐謂數息﹑相隨﹑止觀﹑還淨四諦﹐是爲十黠成﹐謂合三十七品經爲行成也。

守意﹐譬如燈火﹐有兩因緣﹕一者﹑壞冥﹔二者﹑見明。守意﹕一者﹑壞癡﹔二者﹑見黠也。守意﹐意從因緣生﹐當緣因緣莫著﹐是爲守意也。守意有三輩﹕一者﹑守令不得生﹔二者﹑已生當疾滅﹔三者﹑事已行當從後悔﹐計億萬劫不復作也。守與意各自異﹐護十方一切覺對不犯是爲守﹐覺彼無爲是爲意﹐是守意也。

守意中有四樂﹕一者﹑知要樂﹔二者﹑知法樂﹔三者﹑爲知止樂﹔四者﹑爲知可樂﹔是爲四樂。法爲行﹐得爲道。守意六事爲有內外﹕數﹑隨﹑止是爲外﹐觀﹑還﹑淨是爲內。隨道也﹐何以故﹖念息相隨﹐止觀還淨﹐欲習意近道故。離是六事﹐便隨世間也。數息爲遮意﹐相隨爲斂意﹐止爲定意﹐觀爲離意﹐還爲一意﹐淨爲守意。用人不能制意﹐故行此六事耳。

何以故數息﹖用意亂故。何以故不得﹖用不識故。何以故不得禪﹖用不棄習盡證行道故也。數息爲地﹐相隨爲犁﹐止爲軛﹐觀爲種﹐還爲雨﹐淨爲行﹐如是六事﹐乃隨道也。數息斷外﹐相隨斷內﹐止爲止罪﹐行觀却意﹐不受世間爲還﹐念斷爲淨也。意亂當數息﹐意定當相隨﹐意斷當行止﹐得道意當觀﹐不向五陰當還﹐無所有當爲淨也。多事當數息﹐少事當相隨﹐家中意盡當行止﹐畏世間當觀﹐不欲世間爲還﹐念斷爲淨也。

何以故數息﹖不欲隨五陰故。何以故相隨﹖欲知五陰故。何以故止﹖欲觀五陰故。何以故觀陰﹖欲知身本故。何以故知身本﹖欲棄苦故。何以故爲還﹖厭生死故。何以故爲淨﹖分別五陰不受故。便隨黠慧八種道得﹐別爲得所願也。行息時爲隨數﹐相隨時爲隨念﹐止時爲隨定﹐觀時爲隨淨﹐還時爲隨意﹐淨時爲隨道﹐亦爲隨行也。

數息爲四意止﹐相隨爲四意斷﹐止爲四神足念﹐觀爲五根﹑五力﹐還爲七覺意﹐淨爲八行也。得息不相隨﹐不爲守意﹔得相隨不止﹐不爲守意﹔得止不觀﹐不爲守意﹔得觀不還﹐不爲守意﹔得還不淨﹐不爲守意﹔得淨復淨﹐乃爲守意也。已念息﹐惡不生﹐復數者﹐爲共遮意﹐不隨六衰故。行相隨爲欲離六衰﹐行止爲欲却六衰﹐行觀爲欲斷六衰﹐行還爲欲不受六衰﹐行淨爲欲滅六衰。已滅盡﹐便隨道也。

數息欲遮意﹐息中有長短﹐當復遮是長短意也。何以故守意﹖欲止惡故。惡亦可守﹐亦不可守。何以故﹖惡已盡﹐不當復守也。

數息有三事﹕一者﹑當坐行﹔二者﹑見色當念非常不淨﹔三者﹑當曉瞋﹑恚﹑疑﹑嫉﹑念過去也。數息亂者﹐當識因緣所從起﹐當知是內意。一息亂者是外意過﹐息從外入故﹔二息亂者是內意過﹐息從中出故。三﹑五﹑七﹑九屬外意﹐四﹑六﹑八﹑十屬內意。嫉﹑瞋恚﹑疑﹐是三意在內﹔殺﹑盜﹑淫﹑兩舌﹑惡口﹑妄言﹑綺語﹐是七意及餘事屬外也。得息爲外﹐不得息爲內。息從意生﹐念息合爲一﹐數息至盡數﹐爲一亦非一﹐意在外﹐息未盡故。譬如數錢﹐意在五﹐數爲一也。數息所以先數入者﹐外有七惡﹐內有三惡﹐用少不能勝多﹐故先數入也。數息不得者﹐失其本意故。本意﹐謂非常﹑苦﹑空﹑非身。失是意墮顚倒故﹐亦爲失師。師者﹐初坐時﹐第一入息得身安便次第行﹔爲失其本意﹐故不得息也。數息﹐意常當念非常﹑苦﹑空﹑非身﹐計息出亦滅﹐入亦滅。已知是得道﹐疾當持非常恐意。得是意﹐卽得息也。入息﹑出息所以異者﹐出息爲生死陰﹐入息爲思想陰﹔有時出息爲痛痒陰﹐入息爲識陰。用是爲異﹐道人當分別是意也。入息者爲不受罪﹐出息者爲除罪﹐守意者爲離罪。入息者爲受因緣﹐出息者爲到因緣﹐守意者爲不離因緣也。數息不得﹐有三因緣﹕一者﹑罪到﹔二者﹑行不互﹔三者﹑不精進也。入息短﹐出息長﹐無所從念爲道意﹐有所念爲罪﹔罪惡在外﹐不在內也。數息時﹐有離意爲喘息長﹐得息爲喘息短﹐不安行息爲長﹐定爲短。念萬物爲長息﹐無所念爲短息。未至十息﹐壞復更數爲長息﹐得十息爲短息。得息爲短﹐何以故﹖止不復數故。得息亦爲長﹐何以故﹖息不休﹐故爲長也。喘息長自知﹐喘息短自知﹕謂意所在爲自知長短﹐意覺長短爲自知﹐意不覺長短爲不自知也。

道人行安般守意欲止意﹐當何因緣得止意﹖聽說安般守意﹐何等爲安﹖何等爲般﹖安名爲入息﹐般名爲出息﹐念息不離﹐是名爲安般。守意者﹐欲得止意。在行者﹑新學者﹐有四種安般守意行﹐除兩惡十六勝﹐卽時自知﹐乃安般守意行﹐令得止意。何等爲四種﹖一爲數﹐二爲相隨﹐三爲止﹐四爲觀。何等爲兩惡﹖莫過十息﹐莫減十數。何等爲十六勝﹖卽時自知喘息長﹔卽自知喘息短﹔卽自知喘息動身﹔卽自知喘息微﹔卽自知喘息快﹔卽自知喘息不快﹔卽自知喘息止﹔卽自知喘息不止﹔卽自知喘息歡心﹔卽自知喘息不歡心﹔卽自知內心念萬物已去不可復得﹐喘息自知﹔內無所復思﹐喘息自知﹔棄捐所思﹐喘息自知﹔不棄捐所思﹐喘息自知﹔放棄軀命﹐喘息自知﹔不放棄軀命﹐喘息自知。是爲十六卽時自知也。

問﹕何等爲莫過十數﹑莫減十數﹖報﹕息已盡未數是爲過﹐息未盡便數是爲減。失數亦惡﹐不及亦惡﹐是爲兩惡。至二息亂爲短息﹐至九息亂爲長息﹐得十息爲快息。相隨爲微﹐意在長便轉意﹕「我何以故念長﹖」意在短﹐卽時覺不得令意止﹐止爲著。放棄軀命者﹐謂行息。得道意﹐便放棄軀命﹔未得道意﹐常愛身故﹐不放棄軀命也。息細微爲道﹐長爲生死﹐短息動爲生死﹐長於道爲短﹐何以故﹖不得道意﹐無知見﹐故爲短也。數息爲單﹐相隨爲複﹐止爲一意﹐觀爲知意﹐還爲行道﹐淨爲入道也。數時爲念﹐至十息爲持﹐是爲外禪﹔念身不淨隨空﹐是爲內禪也。禪法惡來不受﹐是名爲棄。閉口數息﹐隨气出入﹐知气發何所﹐滅何所。意有所念﹐不得數息﹔有遲疾﹑大小﹐亦不得數﹔耳聞聲亂﹐亦不得數也。數息﹐意在息﹐數爲不工﹐行意在意乃爲止。數息﹐意但在息﹐是爲不工。當知意所從起﹑气所滅﹐是乃應數因緣盡﹐便得定意也。守意者﹐念出入息﹐已念息不生惡﹐故爲守意。息見因緣生﹐無因緣滅﹔因緣斷﹐息止也。數息爲至誠﹐息不亂爲忍辱。數息气微﹐不復覺出入﹐如是當守一念止也。息在身﹐亦在外﹐得因緣息生﹐罪未盡故有息﹔斷因緣﹐息不復生也。

數息以爲隨第二禪。何以故﹖用不待念故﹐爲隨第二禪也。數息爲不守意﹐念息乃爲守意。息從外入息未盡﹐息在入意﹐在盡識﹐在數也。十息有十意爲十絆﹐相隨有二意爲二絆﹐止爲一意爲一絆。不得息數爲惡意不可絆﹔惡意止﹐乃得數﹐是爲和調可意絆也。已得息棄息﹐已得相隨棄相隨﹐已得止棄止﹐已得觀棄觀﹐莫復還﹔莫復還者﹐莫復數。息亦使意﹐意亦使息也﹔有所念爲息使意﹐無所念爲意使息也。息有四事﹕一爲風﹐二爲气﹐三爲息﹐四爲喘。有聲爲風﹐無聲爲气﹐出入爲息﹐气出入不盡爲喘也。數息斷外﹐相隨斷內﹐數從外入爲斷外﹐亦欲離外因緣﹐數從中出爲欲離內因緣。外爲身離﹐內爲意離﹔身離﹑意離是爲相隨﹐出﹑入息是爲二事也。數息爲欲斷內外因緣。何等爲內﹑外﹖謂眼﹑耳﹑鼻﹑口﹑身﹑意爲內﹐色﹑聲﹑香﹑味﹑細滑﹑念爲外也。行息爲使意向空﹐但欲止餘意。何以爲向空﹖息中無所爲故也。數息意走不﹖卽時覺者﹐罪重意輕﹐罪引意去疾﹐故不覺也。行道已得息﹐自厭息意﹐欲轉不復欲數﹐如是爲得息。相隨止觀亦爾也。知出入息滅﹐滅爲得息相﹔知生死不復用﹐爲得生死相。已得四禪﹐但念空爲種道栽。

行息已得定﹐不復覺气出入﹐便可觀。一﹑當觀五十五事﹔二﹑當觀身中十二因緣也。

問﹕息出入﹐寧有處不﹖報﹕息入時是其處﹐出息時是其處。數息身坐﹐痛痒﹑思想﹑生死﹑識止不行﹐是爲坐也。念息得道﹐復校計者﹐用息無所知故。

問﹕念息得道﹐何以爲無所知﹖報﹕意知息﹐息不知意﹐是爲無所知。人不能得校計意﹐便令數息﹐欲令意定。𨿽數息﹐但不生惡。無有黠智﹐當何等行得黠慧﹖從一至十﹐分別定亂﹐識對行藥﹔已得定意﹐便隨黠慧﹐得校計爲墮觀也。

問﹕何等爲數﹖報﹕數者謂事。譬如人有事更求﹐是爲數罪。道人數福﹐何以故正爲十﹖一意起爲一﹐二意起爲二﹐數終於十﹐至十爲竟﹐故言十數爲福。復有罪者﹐用不能壞息﹐故爲罪﹔亦謂意生死不滅﹐墮世間已﹐不斷世間事爲罪也。六情爲六事﹐痛痒﹑思想﹑生死﹑識﹐合爲十事﹐應內十息﹔殺﹑盜﹑淫﹑兩舌﹑惡口﹑妄言﹑綺語﹑嫉妬﹑瞋恚﹑癡﹐應外十息﹐謂止不行也。

問﹕何等爲十六事﹖報﹕十事者謂數﹐至十六者﹐謂數﹑相隨﹑止﹑觀﹑還﹑淨﹐是爲十六事﹐爲行不離﹐爲隨道也。

問﹕數息念風爲隨色﹐何以應道﹖報﹕行意在數不念色﹐气盡便滅﹐墮非常﹑知非常爲道也。道人欲得道﹐要當知坐﹑行二事﹕一者爲坐﹐二者爲行。

問﹕坐與行爲同﹑不同﹖報﹕有時同﹐有時不同。數息﹑相隨﹑止﹑觀﹑還﹑淨﹐此六事有時爲坐﹐有時爲行。何以故﹖數息意定是爲坐﹐意隨法是爲行﹔已起意不離爲行﹐亦爲坐也。

坐禪法﹐一不數二﹐二不數一。一數二者﹐謂數一息未竟便言二﹐是爲一數二﹐如是爲過精進﹔二數一者﹐謂息已入二甫言一﹐是爲二數一﹐如是爲不及精進。從三至四﹑五至六﹑七至八﹑九至十﹐各自有分部﹐當分別所屬﹔在一數一﹐在二數二﹐是爲法行﹐便墮精進也。

有三坐墮道﹕一爲數息坐﹐二爲誦經坐﹐三爲聞經喜坐﹐是爲三也。坐有三品﹕一爲味合坐﹐二爲淨坐﹐三爲無有結坐。何等爲味合坐﹖謂意著行不離﹐是爲味合坐。何謂爲淨坐﹖謂不念爲淨坐。何等爲無有結坐﹖謂結已盡爲無有結坐也。息有三輩﹕一爲雜息﹐二爲淨息﹐三爲道息。不行道﹐是爲雜息﹔數至十息不亂﹐是爲淨息﹔已得道﹐是爲道息也。息有三輩﹕有大息﹐有中息﹐有微息。口有所語﹐謂大息止﹔念道﹐中息止﹔得四禪﹐微息止也。

問﹕佛何以教人數息守意﹖報﹕有四因緣﹔一者﹑用不欲痛故﹔二者﹑用避亂意故﹔三者﹑用閉因緣﹐不欲與生死會故﹔四者﹑用欲得泥洹道故也。譬諭說日無光明者﹐有四因緣﹕一者﹑用有雲故﹔二者﹑用有塵故﹔三者﹑用有大風故﹔四者﹑用有烟故。數息不得﹐亦有四因緣﹕一者﹑用念生死校計故﹔二者﹑用飲食多故﹔三者﹑用疲極故﹔四者﹑用坐不得更罪地故。此四事來皆有相﹕坐數息﹐忽念他事失息意﹐是爲念校計相﹔骨節盡痛﹐不能久坐﹐是爲食多相﹔身重意瞪瞢﹐但欲睡眠﹐是爲疲極相﹔四面坐﹐不得一息﹐是爲罪地相。以知罪﹐當經行﹔若讀經文坐﹐意不習罪﹐亦禍消也。

道人行道當念本。何等爲本﹖謂心意識是爲本。是三事皆不見﹐已生便滅﹐本意不復生﹐得是意爲道意﹔本意已滅﹐無爲痛更因緣生便斷也。定意日勝﹐日勝爲定意。有時從息得定意﹐有時從相隨得定意﹐有時從止得定意﹐有時從觀得定意﹐隨得定因緣直行也。

行息亦墮貪﹐何以故﹖意以定便喜故。便當計出息﹑入息﹑念滅時﹐息生﹐身生﹔息滅﹐身滅。尚未脫生死苦﹐何以故﹖喜已計﹐如是便貪止也。數息欲疾﹐相隨欲遲﹔有時數息當安徐﹐相隨時當爲疾。何以故﹖數息意不亂當安徐﹐數亂當爲疾﹐相隨亦同如是也。第一數亦相隨﹐所念異﹐𨿽數息﹐當知气出入﹐意著在數也。數息﹐復行相隨。止觀者﹐謂不得息﹔前世有習﹐在相隨止觀。𨿽得相隨﹐止觀當還從數息起也。數息意不離﹐是爲法離﹐爲非法數息﹐意不隨罪﹐意在世間﹐便墮罪也。數息爲不欲亂意故﹐意以不亂復行相隨者﹐證上次意知爲止。止與觀同﹐還與淨同也。行道得微意當倒意者﹐謂當更數息。若讀經已﹐乃復行禪微意者﹐謂不數息及行相隨也。

佛有六潔意﹐謂數息﹑相隨﹑止﹑觀﹑還﹑淨﹐是六事能制無形也。息亦是意﹐亦非意。何以故﹖數時﹐意在息爲是﹔不數時﹐意息各自行﹐是爲非意。從意生息已﹐止無有意也。人不使意﹐意使人。使意者﹐謂數息﹑相隨﹑止﹑觀﹑還﹑淨。念《三十七品經》﹐是爲使意﹔人不行道﹐貪求隨欲﹐是爲意使人也。

息有垢﹐息垢不去﹐不得息。何等爲息垢﹖謂三冥中最劇者﹐是爲息垢。何等爲三冥﹖謂三毒起時﹐身中正冥﹐故言三冥。三毒者﹕一爲貪淫﹐二爲瞋恚﹐三爲愚癡。人皆坐是三事死﹐故言毒也。數息時﹐意在數息﹔未數時﹐有三意﹕有善意﹑有惡意﹑有不善不惡意。

欲知人得息相者﹐當觀萬物及諸好色﹐意不復著﹐是爲得息﹔相意復著﹐是爲未得﹐當更精進。行家中意欲盡者﹐謂六情爲意家﹐貪愛萬物皆爲意家也。相隨者﹐謂行善法﹐從是得脫﹐當與相隨﹔亦謂不隨五陰﹑六入﹑息與意相隨也。

問﹕第三止何以故止在鼻頭﹖報﹕用數息﹑相隨﹑止﹑觀﹑還﹑淨﹐皆從鼻出入﹐意習故處﹐亦爲易識﹐以是故著鼻頭也。惡意來者斷爲禪﹐有時在鼻頭止﹐有時在心中止﹔在所著爲止。邪來亂人意﹐直觀一事﹐諸惡來﹐心不當動﹐心爲不畏之哉也。止有四﹕一爲數止﹐二爲相隨止﹐三爲鼻頭止﹐四爲息心止。止者﹐謂五樂六入﹐當制止之也。

入息至盡鼻頭止﹐謂惡不復入至鼻頭止﹔出息至盡著鼻頭﹐謂意不復離身行向惡﹐故著鼻頭﹔亦謂息初入時﹐便一念向不復轉﹐息出入亦不復覺﹐是爲止也。止者﹐如如出息﹑入息﹐覺知前意出﹐不覺後意出。覺前意爲意相觀﹐便察出入息見敗﹐便受相畏生死﹐便却意﹐便隨道意相也。莫爲相隨者﹐但念著鼻頭﹐五陰因緣不復念﹐罪斷意滅﹐亦不喘息﹐是爲止也。莫爲相隨者﹐謂莫復意念出入﹐隨五陰因緣﹐不復喘息也。

第四觀者﹐觀息敗時﹐與觀身體異息﹐見因緣生﹐無因緣滅也。心意受相者﹐謂意欲有所得﹐心計因緣會當復滅﹐便斷所欲不復向﹐是爲心意受相也。以識因緣爲俱相觀者﹐謂識知五陰因緣﹐出息亦觀﹐入息亦觀﹔觀者謂觀五陰﹐是爲俱觀。亦應意意相觀﹐爲兩因緣﹐在內斷惡﹑念道也。觀出息異﹑入息異者﹐謂出息爲生死陰﹐入息爲思想陰﹔有時出息爲痛痒陰﹐入息爲識陰。隨因緣起便受陰﹐意所向無有常﹐用是故爲異﹐道人當分別知。是亦謂出息滅﹐入息生﹔入息滅﹐出息生也。無有故者﹐謂人意及萬物﹐意起已滅﹐物生復死﹐是爲無有故也。非出息是入息﹐非入息是出息﹔非謂出息時意不念入息﹐入息時意不念出息﹐所念異故言非也。中信者﹐謂入道中﹑見道因緣﹑信道﹐是爲中信也。

第五還棄結者﹐謂棄身七惡﹔第六淨棄結者﹐爲棄意三惡﹐是名爲還。還者﹐爲意不復起惡﹔惡者﹐是爲不還也。還身者﹐謂還惡。得第五還﹐尚有身亦無身。何以故﹖有意有身﹐無意無身﹐意爲人種﹐是名爲還。還者﹐謂意不復起惡﹔起惡者﹐是爲不還﹐亦謂前助身﹐後助意。不殺﹑盜﹑淫﹑兩舌﹑惡口﹑妄言﹑綺語﹐是爲助身﹔不嫉﹑瞋恚﹑癡﹐是爲助意也。還五陰者﹐譬如買金得石﹐便棄捐地不用﹔人皆貪愛五陰﹐得苦痛便不欲是﹐爲還五陰也。何等爲便見滅盡處﹐謂無所有是爲滅處。

問﹕已無所有﹐何以故爲處者﹖無所有處有四處﹕一者﹑飛鳥以空中爲處﹔二者﹑羅漢以泥洹爲處﹔三者﹑道以無有爲處﹔四者﹑法在觀處也。

出息﹑入息受五陰相者﹐謂意邪念﹐疾轉還正以生覺斷﹐爲受五陰相。言受者﹐謂受不受相也。以受五陰相﹐知起何所﹐滅何所。滅者﹐爲受十二因緣﹐人從十二因緣生﹐亦從十二因緣死﹔不念者﹐爲不念五陰也。知起何所﹑滅何所﹐謂善惡因緣起便復滅﹐亦謂身﹐亦謂气生滅。念便生﹐不念便死﹐意與身同等﹐是爲斷生死道。在是生死間﹐一切惡事皆從意來也。今不爲前﹑前不爲今者﹐謂前所念已滅﹐今念非前念﹔亦謂前世所作﹐今世所作﹐各自得福﹔亦謂今所行善﹐非前所行惡﹔亦謂今息非前息﹐前息非今息也。

爲生死分別者﹐爲意念生卽生﹐念滅卽滅。故言生死﹐當分別萬物及身。過去﹑未來福爲索盡。何以故﹖盡以生便滅﹐滅便盡﹔已知盡﹐當盡力求也。

視上頭無所從來者﹐謂人無所從來﹐意起爲人﹔亦謂人不自作來者﹐爲有所從來﹔人自作自得﹐是爲無所從來也。生死當分別者﹐謂知分別五陰﹐亦謂知分別意生死。人意爲常﹐知無有常﹐亦爲分別也。

後視無處所者﹐爲今現在不見罪人在生死﹐會當得﹐無有脫於罪故。言後視無有處所﹐未得道迹不得中命盡﹐謂已得十五﹐意不得中死﹔要當得十五﹐意便墮道﹐亦轉上至阿羅漢也。中得道亦不得中命盡﹐爲息意身﹐凡三事﹐謂善惡意要當得道迹﹐亦復中壞﹔息死復生﹐善意起復滅﹐身亦不得中死也。

何等爲淨﹖謂諸所貪欲爲不淨﹐除去貪欲是爲淨。何等爲五陰相﹖譬諭火爲陰﹐薪爲相也。從息至淨﹐是皆爲觀﹔謂觀身相隨止觀還淨﹐本爲無有。內意數息﹐外意斷惡因緣﹐是爲二意也。

問﹕何以故不先內外觀身體﹐反先數息﹑相隨﹑止﹑觀﹑還﹑淨﹖報﹖用意不淨故不見﹐身意已淨﹐便悉見身內外道。

行有十九行﹐用人有十九病故﹐亦有十九藥。觀身念惡露﹐是爲止貪淫藥﹔念四等心﹐是爲止瞋恚藥﹔自計本何因緣有﹐是爲止愚癡藥﹔安般守意﹐是爲多念藥也。

內外自觀身體。何等爲身﹖何等爲體﹖骨肉爲身﹐六情合爲體也。何等爲六情﹖謂眼合色﹐耳受聲﹐鼻向香﹐口欲味﹐細滑爲身﹐衰意爲種﹐栽爲癡﹐爲有生物也。

內外身體所以重出者何﹖謂人貪求﹐有大小﹐有前後。謂所欲得當分別觀﹐觀者見爲念﹐念因見觀者爲知也。身觀止者﹐坐念起﹐起念意不離﹐在所行意所著爲識﹐是爲身觀止也。出息﹑入息念滅時﹐何等爲念滅時﹖謂念出入气盡時﹐意息滅。出息﹑入息念滅時﹐譬如畫空中﹐無有處生死﹐意道意俱爾也。出息﹑入息念滅時﹐亦不說息﹐意息說滅時。出息﹑入息念滅時﹐物從因緣生﹐斷本爲滅時也。

內外痛痒見觀者﹐爲見痛痒所從起﹐便觀是﹐爲見觀也。內外痛痒者﹐謂外好物爲外痒﹐外惡物爲外痛﹔內可意爲內痒﹐內不可意爲內痛。在內爲內法﹐在外因緣爲外法﹔亦謂目爲內﹐色爲外﹔耳爲內﹐聲爲外﹔鼻爲內﹐香爲外﹔口爲內﹐味爲外﹔心爲內﹐念爲外。見好細滑﹐意欲得﹐是爲痒﹔見麁惡意﹐不用是爲痛。俱墮罪也。痛痒觀止者﹐若人臂痛﹐意不作痛﹐反念他一切身痛如是﹐以意不在痛﹐爲止痛﹔亦可念﹐亦不可念﹐念痛無所著。自愛身﹐當觀他人身﹔意愛他人身﹐當自觀身﹐亦爲止也。

內外痛痒所以重出者何﹖謂人見色愛有薄厚﹐其意不等觀﹐多與少異故。重分別觀道﹐當內觀有癡﹐當外觀以自證也。身心痛痒各自異﹐得寒熱﹑刀杖痛極﹐是爲身痛﹔得美飯﹑載車﹑好衣﹐身諸所便﹐是爲身痒。心痛者﹐身自憂﹐復憂他人及萬事﹐是爲心痛﹔心得所好及諸歡喜﹐是爲心痒也。意相觀者﹐有兩因緣﹐在內斷惡念道。一者﹐謂五樂六衰當制斷之。觀者自觀身﹐身不知麁細﹐以得乃覺﹐是爲意意相觀。意意相觀﹐息亦是意﹐數亦是意﹔數時觀息﹐爲意意相觀也。意觀止者﹐欲淫制﹐不爲欲瞋恚制﹐不怒欲癡制﹐不作欲貪制﹐不求諸惡事﹐一切不向﹐是爲觀止﹔亦謂以知《三十七品經》﹐常念不離爲止也。出息﹑入息盡定便觀者﹐盡謂罪盡﹐定謂息止意。定觀者﹐謂觀止還淨也﹔盡止者﹐謂我能說是﹑曉是﹑徧更是﹐是爲盡止也。所起息﹐若布施作福一切善法﹐已起便滅﹐更意念耶﹖向習罪行亦無數﹐古世今世﹐意不如是相隨﹔他人亦爾﹐已知覺﹐當斷已斷﹐爲內外意意觀止也。

內外法法者﹐內法謂身﹐外法謂他人﹔有持戒法﹐有不持戒法﹐是爲內外法法也。內法謂行黠不離《三十七品經》﹐一切餘事﹐意不墮中﹐行道得道﹐是爲內法。外法謂墮生死﹐謂生死行﹐便得生死。不脫一切﹐當斷已斷﹐爲內外法觀止也。法觀止者﹐一切人皆自身爲身﹐諦校計非我身。何以故﹖有眼有色﹐眼亦非身﹐色亦非身。何以故﹖人已死﹐有眼無所見﹐亦有色無所應。身如是﹐但有識亦非身。何以故﹖識無有形﹐亦無所輕止﹐如是計眼﹑耳﹑鼻﹑舌﹑身﹑意亦爾﹐得是計爲法觀止﹐亦謂不念惡爲止。念惡爲不止﹐何以故﹖意行故也。

佛說大安般守意經卷上

佛說大安般守意經卷下

後漢安息三藏安世髙譯

出息入息自覺﹐出息入息自知﹔當時爲覺﹐以後爲知﹔覺者謂覺息長短﹐知者謂知息生滅﹑麁細﹑遲疾也。出息入息覺盡止者﹐謂覺出入息欲報時爲盡﹐亦計萬物身生復滅。止者﹐謂意止也。見觀空者﹐行道得觀﹐不復見身。便墮空無所有者﹐謂意無所著﹔意有所著因﹐爲有斷六入﹐便得賢明。賢謂身﹐明謂道也。知出何所﹑滅何所者﹐譬如念石出﹑石入﹐木石便滅。五陰亦爾﹐出色入痛痒﹐出痛痒入思想﹔出思想入生死﹐出生死入識﹐已分別是﹐乃墮《三十七品經》也。

問﹕何等爲思惟無爲道﹖報﹕思爲校計﹐惟爲聽﹐無謂不念萬物﹐爲者如說行﹐道爲得﹐故言思惟無爲道也。思爲念﹐惟爲分別白黑。黑爲生死﹐白爲道。道無所有﹐已分別無所有﹐便無所爲﹐故言思惟無爲道。若計有所爲﹑所著﹐爲非思惟。思亦爲物﹐惟爲解意﹔解意便知十二因緣事。亦謂思爲念﹐惟爲計也。斷生死得神足﹐謂意有所念爲生﹐無所念爲死。得神足者﹐能飛行故﹐言生死當斷也。

得神足有五意﹕一者﹑喜﹔二者﹑信﹔三者﹑精進﹔四者﹑定﹔五者﹑通也。四神足念不盡力得五通﹐盡力自在向六通﹐爲道人四神足﹐得五通盡意可得六通盡意﹐謂萬物意不欲也。一﹑信﹔二﹑精進﹔三﹑意﹔四﹑定﹔五﹑黠﹐是五事﹐爲四神足。念爲力者﹐凡六事也。從信爲屬四神足念﹐從喜﹑從念精進﹑從定﹑從黠﹐是爲屬五根也。從喜定﹐謂信道﹔從力定﹐謂精進﹔從意定﹐謂意念定﹔從施定﹐謂行道也。爲種故有根﹐有爲之事皆爲惡﹐便生想﹐不能得勝。謂得禪是因爲力﹐亦謂惡不能勝善意。滅復起﹐故爲力。力定者﹐惡意欲來﹐不能壞﹔善意故﹐爲力定也。

道人行道未得觀﹐當校計得觀。在所觀意不復轉﹐爲得觀。止惡一法﹐爲坐禪﹔觀二法﹐有時觀身﹐有時觀意﹐有時觀喘息﹐有時觀有﹐有時觀無﹐在所因緣當分別觀也。止惡一法﹐觀二法﹐惡已盡﹐止觀者爲觀道。惡未盡不見道﹐惡已盡﹐乃得觀道也。止惡一法爲知惡﹐一切能制不著意爲止﹐亦爲得息想隨止。得息想隨止﹐是爲止惡一法。惡已止﹐便得觀故。爲觀二法﹐爲得四諦﹐爲行淨。當復作淨者﹐識苦棄習﹐知盡行道﹐如日出時淨﹐轉出十二門故。經言﹕從道得脫也。去冥見明﹐如日出時﹐譬如日出多所見﹐爲棄諸冥。冥爲苦﹐何以知爲苦﹖多所罣礙﹐故知爲苦。何等爲棄習﹖謂不作事。何等爲盡證﹖謂無所有。道者﹐明識苦﹑斷習﹑盡證﹑念道。識從苦生﹐不得苦﹐亦無有識﹐是爲苦也。盡證者﹐謂知人盡。當老病死證者﹐知萬物皆當滅﹐是爲盡證也。譬如日出作四事﹕一﹑壞冥﹐謂慧能壞癡﹔二﹑見明﹐謂癡除獨慧在﹔三﹑見色萬物﹐爲見身諸所有惡露﹔四﹑成熟萬物﹐設無日月﹐萬物不熟﹔人無有慧癡﹐意亦不熟也。上頭行俱行者﹐所行事已行﹐不分別說﹐謂行五直聲﹐身心并得行也。

從諦念法﹐意著法中﹔從諦念法﹐意著所念是便生是﹐求生死得生死﹐求道得道。內外隨所起意﹐是爲念法。意著法中者﹐從四諦自知意生﹐是當得﹐是不生﹐是不得﹐是便却﹐意畏不敢犯。所行所念常在道﹐是爲意著法中也。是名爲法﹐正從諦本起﹐本著意。法正者﹐謂道法。從諦﹐謂四諦。本起著意者﹐謂所向生死萬事﹐皆本從意起。便著意﹐便有五陰所起。意當斷﹐斷本五陰便斷。有時自斷不念﹐意自起爲罪﹐復不定在道爲罪﹐未盡故也。意著法中者﹐諦意念萬物﹐爲墮外法中﹐意不念萬物﹐爲墮道法中。五陰爲生死法﹐三十七品經爲道法。意著法中者﹐謂制五陰不犯﹐亦謂常念道不離﹐是爲意著法中也。

所本正者﹐所在外爲物本﹐爲福所﹔在內總爲三十七品經﹐行道非一時端故。言所本者﹐謂行三十七品經法﹐如次第隨行﹐意不入邪爲正﹐故名爲所本正。所本正﹐各自異行﹐以無爲對本﹐以不求爲對正﹔以無爲爲對無爲﹐以不常爲對道﹐以無有爲對亦無有所﹑亦無有本﹑亦無有正﹐爲無所有也。定覺受身﹐如是法道﹐說謂法定。道說者﹐謂說所從因緣得道。見陰受者﹐爲受五陰。有入者﹐爲入五陰中。因有生死陰者﹐爲受正﹔正者﹐道自正﹐但當爲自正心耳。人行安般守意﹐得數﹐得相隨﹐得止﹐便歡喜﹐是四種。譬如鑽火見煙﹐不能熟物﹐得何等喜﹖用未得出要故也。

安般守意有十八惱﹐令人不隨道﹕一爲愛欲﹐二爲瞋恚﹐三爲癡﹐四爲戲樂﹐五爲慢﹐六爲疑﹐七爲不受行相﹐八爲受他人相﹐九爲不念﹐十爲他念﹐十一爲不滿念﹐十二爲過精進﹐十三爲不及精進﹐十四爲驚怖﹐十五爲彊制意﹐十六爲憂﹐十七爲怱怱﹐十八爲不度意行愛﹐是爲十八惱。不護是十八因緣不得道﹐以護便得道也。不受行相者﹐謂不觀三十二物﹐不念三十七品經﹐是爲不受行相。受他人相者﹐謂未得十息﹐便行相隨﹐是爲受他人相。他念者﹐入息時念出息﹐出息時念入息﹐是爲他念。不滿念者﹐謂未得一禪﹐便念二禪﹐是爲不滿念。彊制意者﹐謂坐亂﹐意不得息﹐當經行﹑讀經﹐以亂不起﹐是爲彊制意也。精進爲黠﹐走是六事中﹐謂數息﹑相隨﹑止﹑觀﹑還﹑淨﹐是爲六也。何等爲喘﹖何等爲息﹖何等爲气﹖何等爲力﹖何等爲風﹖喘者﹐爲意息﹐爲命守﹐爲气﹐爲視聽風﹐爲能言語﹐從道屈伸力﹐爲能舉重瞋恚也。要從守意得道﹐何緣得守意﹖從數轉得息﹐息轉得相隨﹐止觀還淨亦爾也。

行道欲得止意﹐當知三事﹕一者﹑先觀念身本何從來﹐但從五陰行有﹐斷五陰不復生﹔譬如寄託須臾耳﹐意不解﹐念九道以自證。二者﹑自當內視心中隨息出入。三者﹑出息入息念滅時。息出小輕念滅時﹐何等爲知無所有﹖意定便知空﹐知空便知無所有。何以故﹖息不報便死﹐知身但气所作﹐气滅爲空﹐覺空墮道也。故行道有三事﹕一者﹑觀身﹔二者﹑念一心﹔三者﹑念出入息。復有三事﹕一者﹑止身痛痒﹔二者﹑止口聲﹔三者﹑止意念行﹐是六事疾得息也。要經言﹕一念謂一心﹐近念謂計身﹐多念謂一心﹐不離念謂不離念。身行是四事﹐便疾得息也。坐禪數息﹐卽時定意﹐是爲今福﹔遂安隱不亂﹐是爲未來福﹔益久續復安定﹐是爲過去福也。坐禪數息不得定意﹐是爲今罪﹔遂不安隱亂意起﹐是爲當來罪﹔坐禪益久遂不安定﹐是爲過去罪也。亦有身過﹑意過﹕身直數息不得﹐是爲意過﹔身曲數息不得﹐是爲身過也。坐禪自覺得定意﹐意喜爲亂意﹐不喜爲道意。坐禪念息已止便觀﹐觀止復行息。人行道﹐當以是爲常法也。

佛說有五信﹕一者﹑信有佛有經﹔二者﹑去家下頭髪求道﹔三者﹑坐行道﹑四者﹑得息﹔五者﹑定意。所念不念爲空﹐難不念爲空。何以故念息﹖報曰﹕息中無五﹐色貪﹑淫﹑瞋恚﹑愚癡﹑愛欲﹐是亦爲空也。可守身中意者﹐謂意在身觀﹐是爲身中意。人不能制意﹐故令數息﹐以黠能制意﹐不復數息也。

問﹕何等爲自知﹖何等爲自證﹖報﹕謂能分別五陰是爲自知﹐不疑道是爲自證也。

問曰﹕何等爲無爲﹖報﹕無爲有二輩﹕有外無爲﹐有內無爲。眼不觀色﹐耳不聽聲﹐鼻不受香﹐口不味味﹐身不貪細滑﹐意不志念﹐是爲外無爲﹔數息﹑相隨﹑止﹑觀﹑還﹑淨﹐是爲內無爲也。

問﹕現有所念﹐何以爲無爲﹖報﹕身口爲戒﹐意向道行﹐𨿽有所念﹐本趣無爲也。

問﹕何等爲無﹖何等名爲﹖報﹕無者﹐謂不念萬物﹔爲者﹐隨經行指事稱名﹐故言無爲也。

問﹕設使宿命對來到﹐當何以却﹖報﹕行數息﹑相隨﹑止﹑觀﹑還﹑淨﹐念三十七品經能却。

難﹕宿命對不可却﹐數息行三十七品經何以故能却﹖報﹕用念道故消惡。設使數息﹑相隨﹑止﹑觀﹑還﹑淨不能滅惡﹐世間人皆不得道﹔用消惡﹐故得道。數息﹑相隨﹑止﹑觀﹑還﹑淨﹐行三十七品經尚得作佛﹐何況罪對﹐在十方積如山﹐精進行道﹐不與罪會。

問曰﹕經言作是何以故不會﹖報﹕用作是故也。數息爲墮十二品。何謂十二品﹖數息時﹐墮四意止﹔息不亂時﹐爲墮四意念斷﹐得十息﹔有時爲墮四神足﹐是爲墮十二品也。

問﹕何等爲念三十七品經﹖報﹕謂數息﹑相隨﹑止﹑觀﹑還﹑淨﹐行是六事﹐是爲念三十七品經也。行數息﹐亦爲行三十七品經。

問﹕何以故爲行三十七品經﹖報﹕數息爲墮四意止。何以故﹖爲四意止﹐亦墮四意斷﹐用不待念﹐故爲四意斷﹔亦墮四神足﹐用從信﹐故爲神足也。數息爲墮信根﹐用信佛意喜﹐故生信根﹔亦墮能根﹐用坐行﹐故爲墮能根﹔亦墮識根﹐用知諦﹐故爲識根﹔亦墮定根﹐用意安﹐故爲定根﹔亦墮黠根﹐用離癡意解結﹐故爲黠根也。數息亦墮信力﹐用不疑﹐故爲信力﹔亦墮進力﹐用精進﹐故爲進力﹔亦墮念力﹐用餘意不能攘﹐故爲念力﹔亦墮定力﹐用一心﹐故爲定力﹔亦墮黠力﹐用前分別四意止﹑斷﹑神足﹐故爲黠力也。

數息亦墮覺意。用識苦﹐故爲覺意﹔亦墮法識覺意﹐用知道因緣﹐故爲法覺意﹔亦墮力覺意﹐用棄惡﹐故爲力覺意﹔亦墮愛覺意﹐用貪樂道﹐故爲愛覺意﹔亦墮息意覺﹐用意止﹐故爲息意覺﹔亦墮定覺意﹐用不念﹐故爲定覺意﹔亦墮守覺意﹐用行不離﹐故爲守覺意也。

數息亦墮八行﹐用意正﹐故入八行。定意﹑慈心﹑念淨法﹐是爲直身﹔至誠語﹑軟語﹑直語﹑不還語﹐是爲直語。黠在意﹐信在意﹐忍辱在意﹐是爲直心。所謂以聲息﹐是爲十善墮道行也。數息亦墮直見﹐用諦觀﹐故爲直見﹔亦墮直行﹐用向道﹐故爲直行﹔亦墮直治﹐用行三十七品經﹐故爲直治﹔亦墮直意﹐用念諦﹐故爲直意﹔亦墮直定﹐用意白淨﹐壞魔兵﹐故爲直定﹐是爲八行。何等爲魔兵﹖謂色﹑聲﹑香﹑味﹑細滑﹐是爲魔兵。不受是爲壞魔兵。

三十七品應斂﹐設自觀身﹐觀他人身﹐止淫﹐不亂意﹐止餘意﹔自觀痛痒﹐觀他人痛痒﹐止瞋恚﹔自觀意﹐觀他人意﹐止癡﹔自觀法﹐觀他人法﹐得道﹐是名爲四意止也。避身爲避色﹐避痛痒爲避五樂﹐避意爲避念﹐避法不墮願業治生﹐是名爲四意念斷也。識苦者﹐本爲苦﹐爲苦者﹐爲有身。從苦爲因緣起者﹐所見萬物。苦習者﹐本爲苦﹐從苦爲因緣生。盡者﹐萬物皆當敗壞。爲增苦習﹐復當爲墮八道中。道人當念是八道﹐是名爲四﹐爲四收苦﹐得四神足念也。信佛意喜﹐是名爲信根。爲自守行法﹐從諦身意受﹐是名能根﹐爲精進﹔從諦念遂諦﹐是名識根﹐爲守意﹔從諦一意﹐從諦一意止﹐是名定根﹐爲正意﹔從諦觀諦﹐是名黠根﹐爲道意﹐是名爲五根也。

從諦信不復疑﹐是名信力﹔棄貪行道從諦自精進﹐惡意不能敗精進﹐是名進力﹔惡意欲起當卽時滅﹐從諦是意無有能壞意﹐是名念力﹔內外觀從諦以定﹐惡意不能壞善意﹐是名定力﹔念四禪從諦得黠﹐惡意不能壞黠意﹐是名黠力。念出入盡復生﹐是名爲五力也。從諦念諦﹐是名爲覺意。得道意﹐從諦觀諦﹐是名法名法識覺意﹔得生死意﹐從諦身意持﹐是名力覺意﹔持道不失爲力﹐從諦足喜諦﹐是名愛覺意﹔貪道法行道行道法﹐從諦意得休息﹐是名息意﹐覺已息安隱﹐從諦一念意﹐是名定覺意﹔自知意﹐以安定從諦自在﹐意在所行從觀﹐是名守意覺﹔從四諦觀意﹐是名爲七覺意也。

從諦守諦﹐是名直信道﹔從諦直從行諦﹐是爲直從行念道﹔從諦身意持﹐是名直治。法不欲墮四惡者﹐謂四顚倒。從諦念諦﹐是名直意不亂意﹔從諦一心意﹐是名直定。爲一心上頭﹐爲三法意行﹐俱行以聲身心﹐如是佛弟子八行﹐是名四禪﹐爲四意斷也。第一行爲直念﹐屬心﹐常念道﹔第二行爲直語﹐屬口﹐斷四意﹔第三行爲直觀﹐屬身﹐觀身內外﹔第四行爲直見信道﹔第五行爲直行﹐不隨四惡﹐謂四顚倒﹔第六行爲直治﹐斷餘意﹔第七行爲直不墮貪欲﹔第八行爲直定正心﹐是爲八行。佛﹑辟支佛﹑阿羅漢所不行也。

第一行爲直念。何等爲直念﹖謂不念萬物﹐意不墮是中﹐是爲直念﹔念萬物﹐意墮中﹐爲不直念也。四意止者﹕一意止爲身念息﹐二意止爲念痛痒﹐三意止爲念意息出入﹐四意止爲念法因緣﹐是爲四意止也。

道人當念是四意止﹕一者﹑爲我前世愛身﹐故不得脫﹔二者﹑今有劇怨家。何以故﹖所欲者愛生﹐當斷已斷﹐爲外身觀止也。四意止者﹐意止者﹐意不在身爲止意﹐不在痛痒爲止意﹐不在意爲止意﹐不在法爲止意。隨色誠便生﹐是爲不止也。

問﹕人何以故不墮四意止﹖報﹕用不念苦﹑空﹑非身﹑不淨故﹐不墮四意止。若人意常念苦﹑空﹑非身﹑不淨﹐行道者常念是四事不離﹐便疾得四意止也。

問﹕何等爲身意止﹖謂念老﹑病﹑死﹐是爲身意止。何等爲痛痒意止﹖謂所不可意﹐是爲痛痒意止。何等爲意意止﹖謂已念﹑復念﹐是爲意意止。何等爲法意止﹖謂往時爲行﹐還報爲法﹐亦謂作是得是﹐是爲法意止也。

四意止有四輩﹕一者﹑念非常意止﹔二者﹑念苦身意止﹔三者﹑念空有意止﹔四者﹑念不淨樂意止﹐是爲四意止。一切天下事皆墮身痛痒﹑墮法﹐都盧不過是四事也。四意止者﹕一者﹑但念息不邪念﹔二者﹑但念善不念惡﹔三者﹑自念身非我所﹐萬物皆非我所﹐便不復向﹔四者﹑眼不視色﹐意在法中﹐是名爲四意止也。

道人當行四意止﹕一者﹑眼色﹐當校計身中惡露﹔二者﹑意歡喜念樂﹐當念痛痒苦﹔三者﹑我意瞋他﹐人意亦瞋﹔我意轉他﹐人意亦轉﹐便不復轉意﹔四意者﹐我意嫉他﹐人意亦嫉﹔我念他人惡﹐他人亦念我惡﹐便不復念﹐是爲法也。身意止者﹐自觀身﹐觀他人身。何等爲身﹖欲言痛痒是身﹐痛無有數﹔欲言意是身﹐復非身有過去﹐意未來意﹔欲言法是身﹐復非身有過去未來法﹔欲言行是身﹐行無有形﹐知爲非身。得是計﹐爲四意止也。意不墮色念﹐識亦不生﹐耳﹑鼻﹑口﹑身亦爾。意不在身爲心﹐意不在痛痒﹐意不在念﹐意不在法爲心也。

問﹕誰主知身意痛痒者﹖報﹕有身﹐身意知﹔痛痒﹐痛痒意知﹔意意﹐意意知﹔有飢﹐飢意知﹔有渴﹐渴意知﹔有寒﹐寒意知﹔有熱﹐熱意知。以是分別知也。身意起身意﹐痛痒意起痛痒意﹐意意起意意﹐法意起法意。四意止﹐謂意念惡﹐制使不起﹐是爲止也。四意止亦隨四禪﹐亦隨四意止。隨四意止爲近道﹐不著惡便善意生﹔四禪爲四意定﹐爲止意也。

行道有四因緣﹕一﹑止身﹔二﹑止痛痒﹔三﹑止意﹔四﹑止法。止身者﹐謂見色念不淨﹔止痛痒者﹐謂不自貢髙﹔止意者﹐謂止不瞋恚﹔止法者﹐謂不疑道人行。四意止﹐意起念生﹐卽時識對行藥﹐得一意止﹐便得四意止也。

四意定﹕一者﹑自觀身﹐亦復觀他人身﹔二者﹑自觀痛痒﹐亦復觀他人痛癢﹔三者﹑自觀心﹐亦復觀他人心﹔四者﹑自觀法因緣﹐亦復觀他人法因緣。如是身﹐一切觀內外因緣﹑成敗之事﹐當念我身﹐亦當成敗﹐如是是爲四意定也。人欲止四意﹐棄爲外﹐攝爲內﹔已攝意爲外﹐棄爲內也。觀他人身﹐謂自觀身不離他﹐便爲觀他人身苦﹐觀他人身爲非痛痒﹐意法亦爾也。自貪身﹐當觀他人身﹔念他人身﹐便自觀身﹐如是爲意止。

問﹕意見行何以爲止﹖報﹕意以自觀身貪﹐便使觀他人身﹐爲意從貪轉故應止﹔若意貪他人身﹐當還自觀身也。

有時自身觀﹐不觀他人身﹔有時當觀他人身﹐不當自觀身﹔有時可自觀身﹐亦可觀他人身﹔有時不可自觀身﹐亦不可觀他人身。自觀身者﹐爲校計觀他人身﹐意不止﹐須自念身爲著﹐便轉著他人身。觀他人身爲見色﹑肥﹑白﹑黛眉﹑赤脣﹐見肥當念死人脹﹐見白當念死人骨﹐見眉黑當念死人正黑﹐見朱脣當念血正赤。校計身諸所有﹐以得是意便轉﹐不復愛身也。

觀有內外﹐嫉﹑恚﹑疑當內觀﹐貪﹑淫當外觀。貪當念非常敗﹐淫當念對所有惡露。如自觀身淫﹐當念四斷意也。觀有兩輩﹕一者﹑觀外﹔二者﹑觀內。觀身有三十六物﹐一切有對皆屬外﹔觀無所有爲道﹐是爲內觀也。觀有三事﹕一者﹑觀身四色﹐謂黑﹑靑﹑赤﹑白﹔二者﹑觀生死﹔三者﹑觀九道。觀白見黑爲不淨﹐當前聞以﹐學後得道﹔未得道﹐爲聞得別﹐爲證得﹐爲知也。觀有四﹕一者﹑身觀﹔二者﹑意觀﹔三者﹑行觀﹔四者﹑道觀﹐是爲四觀。譬如人守物﹐盜來便捨物﹔視盜人已得觀﹐便捨身觀物也。

觀有二事﹕一者﹑觀外諸所有色﹔二者﹑觀內謂無所有。觀空已得四禪﹐觀空無所有﹐有意﹑無意﹑無所有﹐是爲空﹐亦謂四棄得四禪也。欲斷世間事﹐當行四意止﹐欲除四意止﹐當行四意斷。人墮貪﹐貪故行。四神足飛﹐但有五根無有五力﹐不能制﹐但有五力無有五根﹐不生。得四神足﹐尚轉五力﹐能制上次十二品。四意斷﹐不作現在罪﹐但畢故罪﹐是爲四意斷也。畢故不受新﹐爲四意止﹐故畢新止﹐爲四意斷﹐故竟新斷﹐爲四神足。知足不復求守意﹐意爲畢﹐生爲新﹐老爲故﹐死爲身體壞敗爲盡也。四意斷﹐謂常念道。善念生便惡念斷﹐故爲斷息道﹔善念止便惡念生﹐故爲不斷也。四意斷者﹐意自不欲向惡是爲斷﹐亦謂不念罪斷也。

四神足﹕一者﹑身神足﹔二者﹑口神足﹔三者﹑意神足﹔四者﹑道神足。念飛﹐念不欲滅﹐不隨道也。四伊提鉢﹐四爲數﹐伊提爲止﹐鉢爲神足。欲飛便飛﹐有時精進坐七日便得﹐或七日﹐或七歲也。得神足可久在世間﹐不死有藥﹕一者﹑意不轉﹔二者﹑信﹔三者﹑念﹔四者﹑有諦﹔五者﹑有黠﹐是爲神足藥也。得四神足﹐不久在世間﹐有三因緣﹕一者﹑自厭其身臭惡﹐故去﹔二者﹑無有人能從受經道﹐故去﹔三者﹑恐怨惡人誹謗得罪﹐故去也。神足九輩﹐謂乘車馬﹐步疾走﹐亦爲神足﹔外戒堅亦爲神足﹔至誠亦爲神足﹔忍辱亦爲神足也。行神足當飛意。

問﹕何爲飛意﹖報﹕有四因緣﹕一者﹑信﹔二者﹑精進﹔三者﹑定﹔四者﹑不轉意。何等爲信﹖信飛行。何等爲精進﹖飛行。何等定﹖飛行。何等爲不轉意﹖謂著飛行不轉意也。身不欲行道﹐意欲行便行﹐神足如是﹐意欲飛卽能飛也。

五根﹐譬如種物﹐堅乃生根﹐不堅無有根。信爲水雨﹐不轉意爲力﹐所見萬物爲根﹐制意爲力也。信根中有三陰﹕一爲痛痒﹐二爲思想﹐三爲識陰。定根中有一陰﹐謂識陰也。

五根﹑五力﹑七覺意﹐中有一陰者﹐中有二陰者﹐中有三陰者﹐有四陰者﹐皆有陰。

問﹕是道行﹐何緣有陰﹖報﹕以泥洹無陰﹐餘皆有陰也。七覺意﹐上三覺屬口﹐中三覺屬身﹐下一覺屬意。何等爲覺﹖念念爲覺﹐念念爲得﹐覺得是意﹐便隨道也。外七覺意爲墮生死﹐內七覺意爲隨道。內七覺意者﹐謂三十七品經﹔外七覺意者﹐謂萬物也。覺者爲識事﹐便隨覺意也。有覺意便隨道覺﹐有覺意墮罪覺。三十七品經便正意﹐是爲隨道﹔覺善惡﹐是爲墮罪也。

問﹕何等爲從諦身意持報﹖謂身持七戒﹐意持三戒﹐是爲身意持也。從諦意得休息﹐從四諦意因緣休﹔休者爲止﹐息爲思﹐得道爲受思也。貪樂道法﹐常行道爲愛覺意﹐持道不失爲力覺意﹐已得十息身安隱爲息覺意﹐自知已安爲定覺意。身意持﹐意不走爲持﹐從諦自在﹐意在所行﹐謂得四諦。亦可念四意止﹐亦可四意斷﹐亦可四神足﹐亦可五根﹑五力﹑七覺意﹑八行﹐是爲自在意。

在所行從諦觀者﹐爲三十七品經要。是爲守意覺者﹐謂諦不復受罪也。八行有內外﹐身爲殺﹑盜﹑淫﹐聲爲兩舌﹑惡口﹑妄言﹑綺語﹐意爲嫉﹑妬﹑癡。是上頭三法﹐爲十事在外﹐五道在內也。從諦守諦﹐從爲神﹐守爲護﹐謂法不犯罪。諦爲道﹐知非常﹑苦﹑空﹑非身﹑不淨爲直見﹔非常人計爲常﹐思苦爲樂﹐空計爲有﹐非身用作身﹐不淨計爲淨﹐是爲不直見也。何等爲直見﹖信本因緣﹐知從宿命有﹐是名爲直見。何等爲直治﹖分別思惟﹐能到善意﹐是爲直治。何等爲直語﹖守善言﹐不犯法﹐如應受言﹐是名爲直語也。何等爲直業﹖身應行不犯行﹐是名爲直業也。何等爲直治﹖隨得道者教戒行﹐是名爲直治也。何等爲直精進﹖行行無爲﹐晝夜不中止﹐不捨方便﹐是名爲直精進方便也。何等爲直念﹖常向經戒﹐是名爲直念。何等爲直定﹖意不惑亦不捨行﹐是名爲直定。如是行﹐令賢者八業行具﹐已行具足﹐便行道也。八直有治﹑有行﹐行八直﹐乃得出要﹐身不犯戒﹐是爲直治。慧﹑信﹑忍辱是爲行身﹐意持是名爲直治。謂無所念爲直﹐有所念爲不直也。

十二部經都皆墮三十七品經中﹐譬如萬川四流﹐皆歸大海。三十七品經爲外﹐思惟爲內。思惟生道故爲內﹔道人行道﹐分別三十七品經﹐是爲拜佛也。三十七品經亦墮世間﹐亦墮道。諷經口說是爲世間﹐意念是爲應道。持戒爲制身﹐禪爲散意。行從願﹐願亦從行。行道所向﹐意不離﹔意至佛﹐意不還也。

亦有從次第行得道﹐亦有不從次行得道。謂行四意止﹑斷﹑神足﹑五根﹑五力﹑七覺意﹑八行﹐是爲從次第。畏世間惡﹐身便一念從是得道﹐是爲不從次第。道人能得三十七品行意﹐可不順從數息﹑相隨﹑止也。身口七事﹐心﹑意﹑識各有十事﹐故爲三十七品。四意止﹑斷﹑神足屬外﹐五根﹑五力屬內﹐七覺意﹑八行得道也。泥洹有四十輩﹐謂三十七品經并三向﹐凡四十事﹐皆爲泥洹。

問﹕數息爲泥洹﹐非報數息﹑相隨﹐鼻頭止意有所著﹐不爲泥洹﹐泥洹爲有不﹖報﹕泥洹爲無有﹐但爲苦滅﹐一名意盡。

知行者﹐有時可行四意止﹐有時可行四意斷﹐有時可行四神足﹐有時可行五根﹑五力﹑七覺意﹑八行。諦者﹐爲知定亂。定爲知行﹐亂爲不知行也。

問﹕何以故正有五根﹑五力﹑七覺意﹑八行﹖報﹕人有五根﹐道有五根﹔人有五力﹐道有五力﹔人有七使﹐道有七覺意﹔行有八直﹐應道八種。隨病說藥﹐因緣相應。眼受色﹑耳聞聲﹑鼻向香﹑口欲味﹑身貪細滑﹐是爲五根。何以故名爲根﹖已受當復生﹐故名爲根﹐不受色﹑聲﹑香﹑味﹑細滑﹐是爲力﹐不墮七使爲覺意﹐已八直爲應道行。五根堅意﹐五力爲不轉意﹐七覺爲正意﹐八行爲直意也。

問﹕何等爲善意﹖何等爲道意﹖報﹕謂四意止﹑斷﹑神足﹑五根﹑五力﹐是爲善意﹔七覺意﹑八行﹐是爲道意。有道善﹐有世間善。從四意止至五根﹑五力﹐是爲道善﹔不淫﹑兩舌﹑惡口﹑妄言﹑綺語﹑貪﹑瞋﹑癡﹐是爲世間善。諦見者﹐知萬物皆當滅﹐是爲諦見﹔萬物壞敗﹐身當死﹐以不用爲憂﹐是爲諦觀。意橫意走﹐便責對得制﹐是爲除罪﹔諸來惡不受爲禪。

一心內意十二事智慧﹐七爲數﹐八爲相隨﹐九爲止﹐十爲觀﹐十一爲還﹐十二爲淨﹐是爲內十二事﹔外復十二事﹐一爲目﹐二爲色﹐三爲耳﹐四爲聲﹐五爲鼻﹐六爲香﹐七爲口﹐八爲味﹐九爲身﹐十爲細滑﹐十一爲意﹐十二爲受欲﹐是爲外十二事也。術闍者爲智﹐凡有三智﹕一者﹑知無數世父母﹑兄弟﹑妻子﹔二者﹑知無數世白黑﹑長短﹐知他人心中所念﹔三者﹑毒以斷﹐是爲三也。沙羅惰怠者﹐爲六通智﹕一爲神足﹐二爲徹聽﹐三爲知他人意﹐四爲知本所從來﹐五爲知往生何所﹐六爲知索漏盡﹐是爲六也。

佛說大安般守意經卷下

此經按經首序及見經文﹐似是書者之錯﹐經注不分而連書者也。義當節而注之﹐然往往多有不可分處﹐故不敢擅節﹐以遺後賢焉。

