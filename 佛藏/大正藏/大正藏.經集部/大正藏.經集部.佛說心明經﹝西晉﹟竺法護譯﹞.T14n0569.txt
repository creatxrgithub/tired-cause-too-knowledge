佛說心明經一卷

西晉月氏國三藏竺法護譯

一時﹐佛遊王舍城靈鷲山﹐與五百比丘四部眾俱。佛以晨旦著衣持鉢﹐往至一縣而行分衛﹐諸天龍神追於上侍﹐到梵志館門外而住﹐佛放大光普炤十方。

時梵志婦執爨炊飯﹐見光照身身得安隱﹐解悍無量﹐心自念言﹕「今此光耀﹐不似日月釋梵﹑四王諸天之明﹐躬荷熙怡不能自勝。」還顧見佛端正殊好﹐如星中月奇相巍巍﹐眾好具足諸根澹泊﹐無有衰入建最上寂﹐得第一定如日初出現于山崗﹐如轉輪王臨幸大殿補臣翼從﹐又若帝釋顯據忉利﹐猶梵天王於第七尊﹐如髙山雪冏灼普現﹐倍加踊躍﹐重自惟忖﹕「今得覩佛及佛弟子﹐誠副宿願﹐欲以食饌奉進正覺﹐隱察愚夫不信道徳﹐志在邪疑六十二見﹐見妾所施必興結恨﹐宿命愆咎失雄猛男﹐嬰墜女像羈制於人﹐欲施聖尊不得由已﹐宜順護意當如之何﹖」便卽箄飯取汁一杓以用上佛。佛之威神﹐鉢中自然有百味食﹐佛時達嚫﹐口歎頌曰﹕

「假以馬百疋﹐金銀挍鞍勒﹐用惠施於人﹐不如杓飯汁。設以七寶車﹐載滿諸珍琦﹐杓飯汁施佛﹐其福過於彼。若施白象百﹐明珠瓔珞飾﹐供佛一杓汁﹐其福超彼上。如聖轉輪王﹐普賢玉女后﹐端正無有比﹐七寶瓔珞身。如是之妙類﹐其數各有百﹐悉以配施人﹐不如一杓汁。」

於時﹐梵志靜住而聽﹐聞佛所歎﹐心懷疑惑﹐前問佛言﹕「一杓飯汁何所直也﹐而乃稱讚﹖若干寶施象馬車乘﹐不可呰毀﹐而云不如杓飯汁施﹐斯之飯汁不直一錢﹐然乃咨嗟若干億倍﹐孰當信哉﹖」

於是﹐世尊尋卽顯露廣長之舌﹐以覆其面上至梵天﹐告梵志曰﹕「吾從無數億百千劫﹐常行至誠六度無極﹐施諸所安有而不惜乃獲斯舌﹐寧以妄語能致之乎﹖吾欲問﹐卿至誠答之。曾頗往返舍衛羅閱﹐中路有樹名尼拘類﹐蔭庇人眾五百乘車乎﹖」

對曰﹕「惟然﹐有是樹﹐我所見也。」

答曰﹕「形如芥子。」

佛告梵志﹕「卿眞兩舌﹐實如芥子﹐樹何巨乎﹖」

佛又告曰﹕「種如芥子﹐生樹廣大﹐地之生殖適無所置所覆彌廣﹐乃況如來﹑無上至眞等正覺﹐無量福會普勝者哉﹗戒﹑定﹑慧﹑解脫﹑解脫知見事﹐大慈弘哀無所不濟﹐以饌供獻功祚難計。」梵志默然無以加報。

時佛乃笑﹐五色光從口出﹐照十方五趣之類﹐天欲止﹑人心喜﹑餓鬼飽﹑地獄痛息﹑畜生意開罪除﹐尋光來詣佛所。諸佛笑法皆有常瑞﹐授菩薩決﹐徧照十方光從頂入﹔授緣覺莂﹐光入面門﹔授聲聞莂﹐光入肩斗﹔說生天事﹐光從臍入﹔說降人中﹐光從膝入﹔說趣三苦﹐從足心入。

諸佛之欣﹐不以欲笑﹐不以瞋笑﹐不以癡笑﹐不放逸笑﹐不利欲笑﹐不榮貴笑﹐不富饒笑﹐今佛普等愍傷羣萌﹐行大慈笑無斯七也。

賢者阿難分別七法﹐知法解義曉時了節暢眾會事﹐自省己身明眾人根﹐卽從座起﹐更整衣服﹐長跪問佛﹕「佛何因笑﹖願說其意。」

佛言﹕「斯婦壽終﹐當轉女像得爲男子﹐生于天上諸天中尊﹐下生世間爲人中上﹐解深妙法如幻如化﹑如水中月影響野馬﹐却三十劫當得作佛﹐名曰心明如來﹑至眞﹑等正覺﹑明行成爲﹑善逝﹑世間解﹑無上士﹑道法御﹑天人師﹐號佛﹑世尊。」

梵志心伏﹐五體投地剋心自責﹐懺曰﹕「我如小兒愚癡闇冥﹐懷疑猶豫不識大聖﹐口出麁言惟原罪釁。」

佛言﹕「善哉﹗善哉﹗若自見過歸命於佛﹐於道法律悔殃塵者﹐其咎損減﹑福增日滋。」

梵志進啟﹕「惟垂大哀﹗加恩矜攝令得出家。」佛卽納受以爲沙門﹐鬚髪則除法衣在身。於時﹐世尊講四聖諦苦習盡道﹐梵志踊躍漏盡意解。

佛說如是﹐賢者阿難﹑諸四部眾﹑天人龍神﹐皆發道意﹐歡喜稽首。

佛說心明經

