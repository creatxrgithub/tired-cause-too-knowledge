佛說頞多和多耆經

失譯人今附西晉錄

一時佛在爲耶國時有多樹木處﹐與眾比丘僧俱﹐比丘有五百人。月十五日盛滿時﹐夜半寂然安靜﹐比丘僧自相難問。時栴檀調弗天人﹐持天形狀威神光耀來﹐直前趣佛。至佛前已﹐悉脫身上珍寶著一面﹐但披一領衣﹐前以頭面著佛足﹐禮畢問佛言﹕「諸可過去佛正覺弟子有經﹐經名頞多和多耆﹐佛弟子今亦復說是頞多和多耆經﹐願佛爲我說是經﹐當使弟子奉持。」佛默然不應。栴檀調弗﹐稽首而却坐。

佛卽爲比丘僧說經言﹕「我爲若說頞多和多耆經﹐皆聽著心中﹐念之勿得忘。」

佛言﹕「布施有八事。何謂爲八﹖愚癡人布施﹐但布施不知其恩善所在。旣布施不達世間無有常﹐癡人持作常。世間苦無極﹐愚人持作樂。世間所有﹐愚人言﹐是我所有可常得。世間人皆顚倒﹐不淨臭處惡露﹐愚人用作好﹐不知作善得善﹐作惡得惡﹐愚人施與人﹐不知其人徳深淺﹐持善心施與得道者﹐福不可量。」

佛告諸比丘﹕「何以知﹖愚人不知布施有十因緣。何等爲十﹖愚人布施不知爲尊自用所與者得善﹔愚人不至心施與人也﹔愚人旣施與人與時不敬重﹐不自手與﹐傳教人與施﹐人不欲望其福﹐不卽得其福者﹐自用忘其福﹔愚人施與佛辟支佛阿羅漢﹐不能自知其福大﹔愚人施與﹐不信佛﹑辟支佛﹑阿羅漢﹑阿那含﹑斯陀含﹑須陀洹﹐皆用爲棄損﹐無有後生﹔愚人施與﹐欲但得名字﹐欲使人稱譽。是爲愚人布施。」

佛說經已﹐栴檀調弗﹐及諸比丘﹐皆歡喜﹐前爲佛作禮。

佛說頞多和多耆經

