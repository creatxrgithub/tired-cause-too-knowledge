大方廣寶篋經卷上

宋天竺三藏求那跋陀羅譯

一時佛在舍衛國祇陀林給孤窮精舍﹐與大比丘僧千二百五十人俱﹐菩薩五千。爾時世尊住迦利羅華園場上﹐菩薩﹑聲聞大眾圍遶而演說法。

爾時文殊師利童子﹐與五百菩薩﹑釋﹑梵﹑護世恭敬圍遶﹐往世尊所。至已頂禮佛足﹐遶七匝已﹐却坐一面﹔及菩薩眷屬亦坐一面。爾時文殊師利童子白世尊言﹕「今日如來爲說何法﹖隨次續說﹐勿令斷絕。」

時大徳須菩提語文殊師利﹕「世尊先爲聲聞說法。文殊師利﹗我今請汝說菩薩法。」

於時文殊師利童子語須菩提﹕「大徳﹗今用菩薩法爲﹖大徳須菩提﹗一切聲聞及與緣覺﹐非菩薩法器。」

須菩提言﹕「文殊師利﹗惟願演說﹐諸器眾生自當聽受。」

文殊師利童子報言﹕「大徳須菩提﹗汝今能知是佛法器及非器耶﹖」

須菩提言﹕「文殊師利﹗我等聲聞因他聲解﹐豈能得知是佛法器及非器乎﹖文殊師利﹗我請汝說是佛法器﹑非佛法器。」

文殊師利言﹕「大徳須菩提﹗諸入正位皆是非器﹐已爲法界所繫持故。若觀法界而不捨放一切眾生﹐不墮正位﹑不共結住﹐如是等人是佛法器。復次大徳須菩提﹗若到學法﹑無學法界爲所縛者﹐捨一切眾生焦然結縛﹐心生疲倦怖畏三界﹐乃至一念不樂住結﹐是等名爲非佛法器。大徳須菩提﹗若有能盡未來際劫﹐發大莊嚴不怖不畏﹐行三界行不爲三垢之所染污﹐於生死中起園觀想﹐欲樂諸有不集有行﹐如是等人名佛法器。復次大徳須菩提﹗若無欲染示現染欲﹐非爲瞋惱示現有瞋﹐不爲癡覆示現有癡﹐除斷結使現住三界﹐導引眾生無有自髙﹐荷擔重任一切眾生﹐能令無上三寶種性﹐具足不斷住三昧門﹐如是等人名佛法器。」

大徳須菩提語文殊師利﹕「法性是一如一實際﹐云何分別說器非器﹖」

文殊師利言﹕「大徳須菩提﹗譬如陶家以一種泥造種種器﹐一火所熟﹐或作油器蘇器蜜器﹐或盛不淨﹐然是泥性無有差別﹐火然亦爾無有差別。如是如是﹐大徳須菩提﹗於一法性一如一實際﹐隨其業行器有差別﹕蘇油器者諭聲聞﹑緣覺﹐彼蜜器者諭諸菩薩﹐不淨器諭小凡夫。」

須菩提言﹕「文殊師利﹗頗有是器說名非器﹐非器爲器﹖」

文殊師利言﹕「大徳須菩提﹗一切結使名爲非器﹐一切結習名爲非器﹔是名非器﹐是亦說名爲佛法器。若斷一切諸煩惱者﹐如是之器非佛法器。」

文殊師利言﹕「無盛爲盛。若所盛不漏﹐知是完器﹔若所盛漏失﹐知是破器。大徳須菩提﹗猶如虛空是諸藥木叢林之器﹐然非是器。如是﹐大徳須菩提﹗菩薩亦爾﹐是佛法器﹐然非是器。大徳須菩提﹗猶如從地出生諸樹﹐以空器故得有增長。如是﹐大徳須菩提﹗菩薩從諸善心出生﹐爲般若波羅蜜器之所增長。」

須菩提言﹕「而是菩薩何所增長﹖」

文殊師利言﹕「如虛空增長﹐菩薩增長亦復如是﹐而是菩薩無有增長亦無退減。何以故﹖不增結使﹑不退佛法。」

須菩提言﹕「文殊師利﹗佛法﹑結使有何差別﹖」

文殊師利言﹕「大徳須菩提﹗如須彌山王﹐光所照處悉同一色﹐所謂金色。如是﹐須菩提﹗般若光照﹐一切結使悉同一色﹐謂佛法色。是故﹐須菩提﹗佛法﹑結使以般若慧觀﹐等無差別。是故﹐大徳須菩提﹗一切諸法皆是佛法。」

須菩提言﹕「文殊師利﹗以何緣故一切諸法皆是佛法﹖」

文殊答言﹕「如佛智所覺。」

文殊答言﹕「如汝初始﹐後亦如是﹐不離如故﹐是以說言如佛智所覺。」

又問﹕「所言初後﹐云何初後﹖」

須菩提言﹕「空之與寂有何差別﹖」

文殊師利言﹕「大徳須菩提﹗於意云何﹖如生金與熟金﹐有何差別﹖」

文殊師利言﹕「如是﹐大徳須菩提﹗以言說故言空言寂。若有智者﹐不著文字﹑不執文字。」

須菩提言﹕「文殊師利﹗凡夫﹑智者有何別相﹖」

文殊師利言﹕「大徳須菩提﹗如佛所說﹐以業相故名爲凡夫﹐以業相故名爲智者。」

須菩提言﹕「文殊師利﹗業有何相﹖」

文殊師利言﹕「因緣爲相﹐隨其所行有差別名﹐若無所行則無別名。凡夫有行﹑有差別名﹐慧者無行﹑無差別名﹐有無中間名爲聖行。然此聖行﹐於諸凡夫名爲非行。」

又問﹕「文殊師利﹗所言聖者爲何謂也﹖」

文殊答言﹕「同入無著無諍句故。」

又問﹕「文殊師利﹗頗有諸法亦入無著無諍句不﹖」

須菩提言﹕「何者是也﹖」

答言﹕「須菩提﹗一切眾流入大海已爲一醎味。如是﹐須菩提﹗一切諸法皆悉入於無著無諍同爲一味﹐謂解脫味。」

文殊師利言﹕「大徳須菩提﹗以何因緣故﹐或有縛者﹑或有無縛﹖」

文殊師利言﹕「如是﹐斷無智故﹐名爲解脫。」

須菩提言﹕「諸法平等﹐云何說智及與無智﹖」

文殊師利言﹕「如春熱時名爲熱水﹐如冬降寒名爲冷水﹐然其水性無有差別。如是﹐須菩提﹗不正思惟煩惱所熱名爲無智﹐若正思惟名曰爲智。然其此中無有士夫名智無智。」

須菩提言﹕「文殊師利﹗此義難覺。」

文殊師利言﹕「無慧眼故。」

文殊師利言﹕「不得底故。」

文殊師利言﹕「增上慢故。」

文殊師利言﹕「捨離覺故。」

文殊師利言﹕「樂樔窟故。」

文殊師利言﹕「是中無相行故。」

須菩提言﹕「此義難覺難觀。」

須菩提言﹕「此義叵得。」

文殊師利言﹕「是中乃至無少義故。」

文殊師利言﹕「解自心如故。」

「文殊師利﹗如來所說謂利非利。何故世尊說如是句﹖」

文殊師利言﹕「大徳須菩提﹗所言利者﹐名不可得。於是事中欲有所得﹐是利名非利。大徳須菩提﹗又復利者﹐名爲寂靜。是中若起身心之行﹐是利名非利。是故如來說利非利。」

須菩提言﹕「如佛所說一切法非法。此何謂也﹖」

文殊師利言﹕「大徳須菩提﹗如佛所說﹐能知我法如筏諭者﹐法尚應捨況復非法。若法應捨﹐則不名法﹑不名非法。」

須菩提言﹕「文殊師利﹗如來佛法可非法耶﹖」

文殊師利言﹕「大徳須菩提﹗如來佛法無有決定﹐若無決定則不應說是法﹑非法﹐是故佛說一切法非法。」

須菩提言﹕「希有文殊師利﹗新行菩薩聞如是說而不驚怖。」

文殊師利言﹕「汝意云何﹖師子王子聞師子吼﹐有驚怖不﹖如鴈王子行虛空中﹐畏墮空不﹖」

須菩提言﹕「不也。文殊師利﹗」

文殊師利言﹕「如是﹐須菩提﹗若有如來種性菩薩﹐去至如中從如出生﹐聞一切法﹑一切音聲﹐一切所說而不驚畏。大徳須菩提﹗凡有畏者﹐於何而畏﹖」

須菩提言﹕「若以我見爲實有者﹐是則有畏。」

文殊師利言﹕「菩薩解知了我見故﹐於一切法﹑一切音聲﹑一切所說﹐不生驚畏。」

須菩提言﹕「文殊師利﹗若其菩薩知解我見﹐何不得果﹖」

文殊師利言﹕「無有菩薩得證果者。菩薩之人惟觀察知﹐爲趣佛智不取果證。菩薩常於一切眾生修行大悲﹐𨿽知我見不墮證果。」

須菩提言﹕「而是菩薩善巧方便﹐𨿽知我見而不取果﹖」

文殊師利言﹕「如是﹐大徳﹗若有菩薩爲智方便界所攝者﹐而是菩薩𨿽知我見而不取果。大徳須菩提﹗如大力士執持利刀斬娑羅樹﹐𨿽斷猶住不卽墮落。如是﹐須菩提﹗菩薩若於一切眾生有大慈悲﹑大方便智﹐𨿽知我見而不證果。大徳須菩提﹗或時天降大潤澤雨﹐是娑羅樹卽便還生﹐生葉華果利益眾生。如是﹐須菩提﹗菩薩若爲大慈大悲之所潤洽﹐菩薩智界還生三界﹐示現受於種性生死﹐爲諸眾生作大利益。大徳須菩提﹗設有大風吹是娑羅樹﹐觚枝莖果便墮于地。如是﹐大徳須菩提﹗是諸菩薩爲大智慧猛風吹﹐墮道場上畢竟永滅。」

爾時世尊讚文殊師利﹕「善哉善哉﹗善說菩薩智方便界﹐大慈大悲相應說法。文殊師利﹗聽吾說諭。如大龍王生於是心﹐興起大雲徧是雲中﹐雨熱霹靂至處皆燒﹔復雨大雨爲生長故。如是﹐文殊師利﹗方便菩薩起大智慧及方便雲﹐現行一切諸凡夫事教化凡夫﹐現行聖行調伏眾生。

「文殊師利﹗如大香樹根香﹐有異莖香﹑葉香﹑華香﹑果香﹐各各別異。如是﹐文殊師利﹗菩薩所有智慧香身亦復如是﹐隨諸眾生所應聞解出相應法香﹐然大悲根而不移動。

「文殊師利﹗如毘楞伽摩尼寶珠在帝釋頸﹐悉徧普照三十三天﹐以珠力故一切所有皆悉照現﹔然此寶珠無有憶想。如是﹐文殊師利﹗淨寶珠者諭菩薩智性現一切事﹐而是菩薩無一切想。

「文殊師利﹗如如意珠能滿一切眾生所願﹐然是寶珠無有憶想。如是﹐文殊師利﹐菩薩所有淨意寶珠﹐能滿一切眾生所願﹐於一切處無有憶想。

「文殊師利﹗如因虛空火得熾然﹐因空下雨﹐而是虛空無有寒熱。如是﹐文殊師利﹗方便菩薩住在三界﹐行寂涅槃不爲結熱﹐在佛法中無所染著﹐二俱利益。

「文殊師利﹗如因虛空出生毒樹亦生藥樹﹐然是虛空不爲毒害﹑非藥除淨。如是﹐文殊師利﹗若有智慧方便菩薩﹐五陰之身猶如毒樹﹐信等五根如彼藥樹﹐非陰結染﹑非根淨結﹐二俱有利。

「文殊師利﹗如漉水筩﹐若暫一塞水則不漏﹐若復暫放其水便漏。如是﹐文殊師利﹗若有智慧方便菩薩﹐住於三昧成就大通不著諸界﹐若暫起定現漏諸界﹐隨其所應而演說法。

「文殊師利﹗如極好鳥善護氄者不自惜身。如是﹐文殊師利﹗住大悲菩薩﹐善護眾生不自惜身。

「文殊師利﹗如師子獸王無所畏懼﹐惟除猛火。如是﹐文殊師利﹐方便菩薩不畏一切﹐惟除聲聞﹑緣覺解脫。

「文殊師利﹗如伊羅寧龍象是畜生道﹐能現一切諸莊嚴事﹐由是帝釋福徳力故。如是﹐文殊師利﹗菩薩乃能作於畜生現法莊嚴﹐隨所應度而化度之。

「文殊師利﹗如火燧出火﹑寶珠出火﹐二俱能燒。如是﹐文殊師利﹗若有菩薩始初發心﹐乃至道場最後之心﹐二俱能燒一切眾生一切結使。

「文殊師利﹗猶如諸樹有種種色﹑種種香﹑種種果﹐皆因四大而得生長。如是﹐文殊師利﹗菩薩以種種門集諸善根﹐一切皆攝在菩提心﹐迴向菩提以爲增長。

「文殊師利﹗如轉輪王輪寶若去﹐四兵皆從。如是﹐文殊師利﹗菩薩方便智波羅蜜隨所至處﹐所有一切助菩提法皆悉隨從。

「文殊師利﹗猶如迦陵頻伽鳥王卵中鳥子﹐其﹝口﹡﹝隹／乃﹞未現便出迦陵頻伽妙聲。如是﹐文殊師利﹗佛法卵中諸菩薩等﹐未壞我見﹑未出三界﹐然能演出佛法妙音﹐謂空﹑無想﹑無作行音。

「文殊師利﹗如迦陵頻伽至孔雀羣終不鳴呼﹐還至迦陵頻伽鳥中乃復鳴呼。如是﹐文殊師利﹗菩薩若至一切聲聞﹑緣覺眾中﹐終不演說不可思議諸佛之法﹐至菩薩眾爾乃演說。

「文殊師利﹗如旋嵐大風﹐閻浮界內樹木諸山無能當者。如是﹐文殊師利﹗菩薩演說不可思議諸佛法時﹐學及無學聲聞﹑緣覺﹐除佛護持不能信解﹐若信解者是佛護持。

「文殊師利﹗猶如日宮所出光明﹐淨穢等照﹐無有增減﹑無能呵者。如是﹐文殊師利﹗方便菩薩放智光明﹐𨿽與一切凡夫共﹐俱不爲所壞﹐與聲聞緣覺俱﹐不爲所染﹐無有能呵菩薩方便智慧光者。

「文殊師利﹗如波利質多拘毘陀羅樹﹐若葉落時﹐三十三天歡喜踊躍﹐作如是言﹕『是樹不久當生華果。』如是﹐文殊師利﹗若有菩薩能一切捨﹐是時諸佛皆大歡喜﹐而是菩薩不久當與一切眾生生法華法果。

「文殊師利﹗如調弱樹﹐隨風動轉不畏摧折。如是﹐文殊師利﹗菩薩善能隨順眾生﹐則不畏墮一切聲聞﹑緣覺地中。

「文殊師利﹗猶如水流順下而去。如是﹐文殊師利﹗無慢菩薩亦復如是﹐流趣順向於一切智。

「文殊師利﹗猶如大海﹐始初安時其處最卑﹐然後眾流悉皆歸之。如是﹐文殊師利﹗菩薩除滅憍慢貢髙﹐然後佛法悉流歸之。

「文殊師利﹗如金剛珠﹐能破一切諸餘眾寶﹐而此寶珠無能壞者。如是﹐文殊師利﹗方便菩薩調伏﹐一切聲聞﹑緣覺而不墮中。

「文殊師利﹗如曼陀羅華﹐無風之時香气普徧滿一由旬。如是﹐文殊師利﹗方便菩薩無聖慧根﹐慈香普徧一切眾生。

「文殊師利﹗如曼陀羅華﹐有嗅香者一切病愈無諸苦患。如是﹐文殊師利﹗大慈大悲諸菩薩等若有隨喜﹐一切結病悉皆除滅無有逼惱。

「文殊師利﹗如佛出世﹐優曇鉢華則便出現。如是﹐文殊師利﹗有菩薩出世﹐諸佛法華皆悉出現。

「文殊師利﹗如阿那婆達多大龍王雨徧閻浮提。如是﹐文殊師利﹗菩薩如是﹐以大法雨等心普潤一切眾生。

「文殊師利﹗如彼阿那婆達多池﹐流出四河滿於大海。如是﹐文殊師利﹗諸菩薩等﹐以四攝法流注充滿一切智海。

「文殊師利﹗由有大海﹐閻浮提人有諸珍寶。如是﹐文殊師利﹗由菩薩故﹐令諸聲聞﹑緣覺充足解脫法寶。

「文殊師利﹗一切諸色皆依四大。如是﹐文殊師利﹗菩薩所有一切諸法﹐爲諸眾生住解脫依。

「文殊師利﹗如山險處生大藥樹﹐不能利益諸多人眾。如是﹐文殊師利﹗若從聲聞法調伏者﹐不能利益一切眾生。

「文殊師利﹗如大城中生大藥樹利益多人。如是﹐文殊師利﹗菩薩從於大慈大悲中出生已﹐不捨一切智寶之心﹐能多利益一切眾生。

「文殊師利﹗如暴雨水勢不久流。如是﹐文殊師利﹗聲聞說法勢不久住。

「文殊師利﹗如春水流便得經久。如是﹐文殊師利﹗菩薩說法得久住世。

「文殊師利﹗如雪山樹﹐𨿽復斫截不久還生。如是﹐文殊師利﹗如來施作諸佛事已便入涅槃﹐三寶之種而不斷絕。」

爾時大徳須菩提白佛言﹕「希有世尊﹗今乃演說菩薩所有無量無邊諸法功徳﹑眞實功徳。世尊﹗倍復希有。菩薩聞是眞實功徳無喜無髙。」

佛言﹕「須菩提﹗諸菩薩根本自淨故﹐聞諸功徳不喜不髙。」

須菩提言﹕「世尊﹗云何菩薩根本自淨﹖」

佛言﹕「須菩提﹗無我根淨﹑無眾生根淨﹑無命根淨﹑無丈夫根淨﹑無人根淨﹑無身見根淨﹑無無明有愛根淨﹑無我我所根淨。」

須菩提言﹕「世尊﹗何謂爲淨﹖」

佛言﹕「須菩提﹗無縛無解﹐是名爲淨。無生無滅﹑無去無來﹐是名爲淨。無妄想﹑無分別﹐無髙無下﹐無作無不作﹐無闇無明﹐無惱無不惱﹐無縛無解﹐無生死無涅槃﹐是名爲淨。」

須菩提言﹕「世尊﹗若無生死﹑無涅槃者﹐云何名淨﹖」

佛言﹕「須菩提﹗是淨無憶想生死及與涅槃﹐亦無染著。須菩提﹗猶如有言淨於虛空﹐實無所除令虛空淨。如是﹐須菩提﹗所言淨者﹐實無有法名之爲淨。若有聞是而不驚怖﹐名之爲淨。須菩提﹗汝今淨不﹖」

須菩提言﹕「世尊﹗我淨﹐以無垢故。」

佛言﹕「須菩提﹗若無有垢﹐爲何所淨﹖」

須菩提言﹕「世尊﹗法性淸淨我已知之。」

須菩提言﹕「世尊﹗若離法界有餘法者可知法界﹐無有法界能知法界。」

佛語須菩提﹕「無有一法離於法界﹐誰知法界﹖」時須菩提默然不答。

爾時文殊師利語須菩提﹕「大徳﹗汝今何故不答如來﹖」

須菩提言﹕「以我本不發阿耨多羅三藐三菩提心故。何以故﹖以我本不修習無盡無礙辯故。如是無盡無礙辯者是菩薩有﹐有礙有盡是聲聞有。」

文殊師利語須菩提﹕「是法界中有障有礙耶﹖」

須菩提言﹕「是法界中無障無礙﹐無障無礙是法界相。」

文殊師利言﹕「大徳﹗若其法界無障無礙﹐汝今何故說時有礙﹖」

須菩提言﹕「文殊師利﹗我已證斷﹐故辯有礙。若知法界而不證者﹐則辯無礙。」

文殊師利言﹕「大徳須菩提﹗法界之中有可斷耶﹖」

須菩提言﹕「文殊師利﹗而是法界無能斷者﹐一切法門悉法界故。」

文殊師利言﹕「若一切法悉是法界﹐汝何故說『我證於斷』﹖」

須菩提言﹕「聲聞境界有限齊故﹐說時有斷﹔佛之境界無限量故﹐說無礙無滯。」

文殊師利言﹕「法界有生耶﹖」

須菩提言﹕「是法界者無有境界﹐滅諸境界是名法界。」

文殊師利言﹕「大徳須菩提﹗若無境界﹑滅諸境界﹐汝今何故無境界中說法界也﹖何故說有種種境界﹖」

須菩提言﹕「我先不言﹐有礙有滯是聲聞辯﹐無礙無滯是菩薩辯也。」

文殊師利言﹕「大徳須菩提﹗汝今不得無礙辯耶﹖」

文殊師利言﹕「得無礙辯﹐何故默然﹖」

須菩提言﹕「不知一切眾生根故辯有滯礙﹐知入一切諸眾生根是菩薩辯﹐是故菩薩說時無礙。」

文殊師利言﹕「大徳須菩提﹗汝知法界﹑得證辯時﹐是知境界有礙相耶﹖」

「不也。文殊師利﹗是智境界是無礙相﹐非是礙相。」

文殊師利言﹕「若智境界無有礙相﹐汝何不說而默然乎﹖」

是時須菩提語大徳舍利弗﹕「佛常稱爲智慧第一。汝今可問﹐彼當答汝。」

舍利弗言﹕「汝今可說。我欲從汝及文殊師利聽聞於法。」

須菩提言﹕「我今不說。何以故﹖我曾見是文殊師利遊諸佛土﹐百千萬億佛前說法﹐令諸聲聞悉皆默然。我今何能於文殊師利前敢有所說﹖大徳舍利弗﹗東方有國名曰端嚴﹐彼中有佛﹐號曰光相如來﹑應﹑正徧覺﹐今現說法。有大聲聞名曰智燈﹐智慧第一。時彼如來入於寂定﹐是智燈大聲聞卽至梵世﹐以大音聲而演說法﹐聲徧三千大千世界。我隨文殊至彼世界﹐及無量菩薩百千天子侍從文殊﹐爲聽法故。時文殊師利住光音天發大音聲﹐徧聞三千大千世界。

「時彼智燈大聲聞﹐聞如是大聲不能堪忍﹐從上墜落﹐其心驚怖身毛皆竪﹐卽便往詣光相佛所。到已頂禮佛足﹐遶三匝已﹐合掌向佛問於是事﹕『世尊﹗誰作如是可畏音聲﹖我聞是音不能堪忍﹐從上墜下﹐如旋嵐風吹於小鳥。』時彼佛告智燈比丘﹕『有不退菩薩﹐名文殊師利﹐現大神通來至此土﹐爲欲見我供養恭敬尊重讚歎。住光音天發大音聲﹐是聲徧三千大千佛之世界﹐一切魔宮皆悉隱蔽。』時智燈聲聞白光相佛﹕『願欲見是文殊師利大善丈夫。』于時彼佛光相如來﹐卽爲文殊師利現相﹐令文殊師利與菩薩眾﹑諸天眷屬來至佛所。到已頂禮佛足右遶三匝﹐化作蓮華師子座已却坐一面。

「時智燈大聲聞問文殊師利﹕『汝爲何利來至此土﹖』爾時文殊師利童子語大徳智燈﹕『我今爲見光相如來﹐禮敬親近問訊請法﹐故來至此。』智燈問言﹕『文殊師利﹗云何名爲淸淨見佛﹖云何禮佛﹖云何親近﹖云何問訊﹖云何請問﹖』文殊師利言﹕『大徳智燈﹗若見法淨﹐名見佛淨。若身若心不低不仰﹐若不低仰正直而住﹐不動不搖其心寂靜﹐行寂靜行﹐大徳智燈﹗是名禮佛。若不自觀亦不觀他﹐不觀佛﹑不觀法﹑不觀僧﹐不觀難不觀易﹐不觀作不觀不作﹐一體一身﹐一切佛身等入法身﹐見於自身同入法性﹐見如不見﹐無近無遠﹐大徳智燈﹗是則名爲親近於佛。若如來所爲修行問非不修行﹐不見有法不修行者﹐見自及法入於修行﹐所問心定無有散亂﹐問者問處及問訊法俱不可得﹑無所貪著﹐於三世中求不可得﹐如是三場淸淨問訊﹐大徳智燈﹗是則名爲問訊於佛。若往來問答不求覓過﹐隨順所問如來印可﹐大眾歡喜不嫉他問﹔有所問時﹐令無量眾生起莊嚴道乃至道場﹐大徳智燈﹗是則名爲請問於佛。』

「時光相如來讚文殊師利﹕『善哉善哉﹗文殊師利﹗應當如是見於如來﹐應如是禮﹐如是親近﹐如是問訊﹐如是請問。』

「爾時文殊師利童子問智燈比丘﹕『大徳智燈﹗云何見佛﹖云何禮佛﹖云何親近﹖云何問訊﹖云何請問﹖』智燈答云﹕『文殊師利﹗如汝所問﹐非我境界。我隨音聲從他而聞﹐如是所說。』文殊師利言﹕『大徳智燈﹗若不解是﹐汝云何得心解脫耶﹖』智燈答言﹕『因聖諦故心得解脫。』文殊師利言﹕『云何名聖諦﹖』智燈答言﹕『獨修無侶名爲聖諦。』又復問言﹕『若獨修無侶名爲聖諦﹐云何見平等心得聖解脫﹖』答言﹕『文殊﹗我依世諦說﹐非第一義。』又問﹕『是世諦者入第一義不﹖』答言﹕『文殊﹗若不入中﹐非第一義。』又問﹕『智燈﹗汝云何言依世諦說非第一義﹖若其世諦入第一義﹐卽是一諦﹐謂第一義。』時智燈言﹕『文殊師利﹗初行菩薩聞汝所說則生驚畏。』文殊師利言﹕『大徳智燈﹗汝亦驚畏﹐況復初行﹗』智燈答言﹕『都無有能驚畏我者。』文殊師利言﹕『大徳﹗豈不怖畏生死心得解脫也﹖』智燈言﹕『文殊師利﹗怖畏厭患﹐心得解脫。』文殊師利言﹕『是故我說﹐大徳智燈﹗本亦怖畏況復初行。』智燈問言﹕『文殊師利﹗菩薩云何而得解脫﹖』文殊答言﹕『不畏不厭﹐菩薩解脫。』問言﹕『文殊﹗不畏不厭言得解脫﹐此義云何﹖』文殊答言﹕『菩薩不畏百千萬億魔諸軍眾﹐菩薩不厭爲於一切生死眾生﹐菩薩不畏集諸善根﹐菩薩不厭集智莊嚴﹐以是義故我作是說﹐不畏不厭心得解脫。』

「爾時會中有諸天子﹐以種種華散供文殊師利童子﹐如是歎言﹕『若有住處見文殊師利﹐則爲見佛﹔所說法處﹐應起塔想。若有眾生聞是法者﹐當知是人攝諸徳已。』

「時文殊師利語智燈比丘﹕『佛說大徳智慧第一。是智慧者﹐爲是有爲﹖爲是無爲﹖若是有爲﹐是生滅三相﹔若是無爲﹐則無三相。』智燈答言﹕『修無爲故﹐佛說名聖。』文殊問言﹕『大徳智燈﹗是無爲者可修習不﹖』『不也。文殊﹗』文殊又言﹕『云何大徳說修無爲名之爲聖﹖』時智燈大聲聞卽便默然。

「爾時光相如來告文殊師利﹕『可說法門﹐令諸會眾不退無上正眞之道。』文殊師利白言﹕『世尊﹗一切諸法是寂靜門﹐一切言說是寂靜門﹔示寂靜故。』

「時有菩薩名曰法勇﹐在會而坐﹐問文殊師利﹕『如來所說及貪瞋癡﹐是寂靜門示寂靜耶﹖』文殊答言﹕『善男子﹗是貪瞋癡從何所起﹖』答言﹕『文殊﹗從妄想起。』文殊又問﹕『是妄想者爲住何處﹖』答言﹕『文殊﹗住於顚倒。』文殊問言﹕『是顚倒者復住何處﹖』答言﹕『文殊﹗住不正思念。』文殊又問﹕『不正思念爲住何處﹖』答言﹕『文殊﹗住我我所。』文殊又問﹕『我我所者爲住何處﹖』答言﹕『文殊﹗住於身見。』文殊又問﹕『是身見者爲住何處﹖』答言﹕『文殊﹗住於我見。』文殊又問﹕『是我見者爲住何處﹖』答言﹕『文殊﹗是我見者則無住處。無處是我見處。何以故﹖而是我者﹐十方推求了不可得﹐況復有處。』文殊又問﹕『善男子﹗若法十方求不得者﹐爲是何門﹖』答言﹕『文殊﹗都無有門。』文殊又問﹕『善男子﹗而是寂靜頗有門不﹖』答言﹕『文殊﹗是亦無門。善男子﹗以是義故﹐我說諸法是寂靜門。一切言說是寂靜門﹐顯示寂靜。』說是法時﹐八百菩薩逮得於忍。

「文殊師利廣說法已﹐從坐而起﹐禮敬光相世尊足已﹐出眾而去。

「是故﹐舍利弗﹗當知無有聲聞菩薩能盡文殊師利辯者。我今何敢與文殊師利有所論說﹖」

爾時大徳須菩提語舍利弗﹕「大徳﹗復見文殊師利何等神變遊諸佛國﹖」

舍利弗言﹕「大徳須菩提﹗我昔曾與文殊師利在於西方遊諸佛土。見有佛土大火災起﹐於彼火中作蓮華网﹐文殊師利從中而過。復見佛土火災充滿﹐文殊師利從中而過﹐是火觸人﹐如以堅﹝革﹡卬﹞栴檀塗身﹑臥迦尸衣﹐柔軟和適甚爲快樂。復有佛土空無所有﹐文殊師利化作梵宮﹐入於禪定從中而過。復有佛土極爲迮狹﹐其中眾生造諸惡業﹐文殊師利從中而過﹐皆令休止而不爲惡﹐成覺慧慈——我當得成無上正道﹐爲斷眾生貪瞋癡故而演說法﹐令諸眾生得慈三昧﹐是名菩薩成覺慧慈。

「大徳須菩提﹗我於爾時曾見是事。我又獨處曾作是念﹕『文殊師利所有神通﹐與我神通等無有異。』文殊師利知我心已﹐卽便將我遊諸佛國﹐至火災土而語我言﹕『汝以神力從是中過。』我時盡以神通之力滅是火已﹐經七日夜我及文殊乃過此界。過已復至第二三千大千火災世界﹐倍復廣大﹐在中住已﹐文殊師利而語我言﹕『用誰神力過此世界﹖』我時答言﹕『文殊師利﹗用汝神力過是世界。』

大方廣寶篋經卷上

大方廣寶篋經卷中

宋天竺三藏求那跋陀羅譯

「◎爾時文殊師利童子繫心在前﹐以菩薩神力﹐於一念頃作蓮華网徧覆火上﹐從中過已便語我言﹕『大徳舍利弗﹗於意云何﹖汝神力勝﹖爲我勝也﹖』我卽答言﹕『文殊師利﹗金翅鳥王飛速疾耶﹖爲小鳥疾耶﹖』文殊師利還問我言﹕『汝意云何﹖而是二鳥何者爲疾﹖』我時卽答﹕『我之神力如彼小鳥﹐汝神力勝疾殊特過金翅鳥。』文殊師利卽語我言﹕『大徳舍利弗﹗汝獨處念﹕「文殊神力﹑我之神力等無有異。」』我復答言﹕『不可爲比。』文殊問言﹕『汝云何知﹖』我卽答言﹕『聲聞之人不斷習气﹐是故我本以不等爲等。』文殊師利言﹕『善哉善哉﹗如汝所言。舍利弗﹗乃往過世﹐於大海邊有二仙住﹕一名欲法﹕二名梵與。是時欲法獲得五通﹐是梵與仙以呪術力能遊空行。時彼二人各以自力﹐度過大海還至住處。時梵與仙作如是言﹕「欲法神力﹑我之神力等無有異。」復更異時﹐從海此岸至於彼岸到羅叉渚﹐時有羅叉出簫笛音。時梵與仙聞是聲已﹐從空而墮失呪術力。時欲法仙愍梵與故﹐捉其右臂將至住處。大徳舍利弗﹗於意云何﹖是梵與仙豈異人乎﹖勿作異觀﹐卽汝身是﹔我卽是彼欲法仙人。舍利弗﹗汝於爾時亦以不等爲等﹐今亦復以不等爲等。何以故﹖以偏見故。』」

爾時舍利弗復語須菩提﹕「我又復念﹐與文殊師利南方界分遊過百千諸佛土已﹐有國名曰一切莊嚴﹐佛號寶大﹐我與文殊師利俱到彼國。文殊師利旣至彼已﹐而語我言﹕『汝今見此佛土不也﹖所經諸國皆悉見不﹖』我言﹕『見已。』復問我言﹕『是諸國中悉見何事﹖』我時答言﹕『或見滿水﹐或見滿火﹐或見空界﹐或見豐樂。』文殊復言﹕『汝云何見﹖』我時答言﹕『若見滿水便言見水﹐若見滿火便言見火﹐若見空界言見空界﹐若見豐樂言見豐樂。』文殊師利言﹕『汝之所見境界如是。』我時問言﹕『文殊師利﹗汝復云何見諸佛土﹖』文殊答言﹕『虛空世界是諸佛世界。何以故﹖汝幻惑故﹐見滿水﹑滿火﹑空界﹑豐樂。舍利弗﹗汝之所見皆各不實﹐生滅相應。虛空世界不因緣有﹐其性安住。如是﹐舍利弗﹗客塵煩惱污染於心﹐然其心性終不可污。大徳舍利弗﹗如恒沙劫火災熾然﹐終不燒空。如是﹐舍利弗﹗一一眾生恒河沙劫造作逆罪不善之業﹐然其心性終不可污。舍利弗﹗若善男子﹑善女人能解知是法界性淨﹐無覆蓋纏﹑無結垢行能惱心者﹐是名無有蓋纏法門。若依此門﹐一切諸法無能覆蓋﹐解一切法體性淸淨﹐終無有法能覆心者。』

「大徳須菩提﹗文殊師利神通變化說法如是。我見其爲諸神通事﹐菩薩不達﹐況復聲聞﹖」

爾時大徳阿難復語舍利弗﹕「我亦曾見文殊師利神通變化。大徳舍利弗﹗昔於一時﹐世尊在此舍衛國祇陀林中給孤窮精舍﹐與大比丘僧八百人俱﹐諸菩薩眾萬二千人。是時興大非時雲雨﹐經七日夜而不休止。諸大徳聲聞若得禪定及解脫者﹐若入禪定七日不食﹔餘凡夫人及諸學人﹐五日絕食飢困羸瘦﹐不能往覲見佛世尊禮敬供養。我時念言﹕『是諸比丘甚爲大苦﹐當往白佛。』我時便往佛世尊所﹐頂禮佛足白言﹕『世尊﹗諸比丘僧絕食五日極爲羸瘦﹐不能從床而自起止。』世尊告我﹕『阿難﹗汝今可以是事往語文殊師利﹐彼當充足比丘僧食。』我承佛勅﹐往詣彼文殊師利所住室中﹐到已具說如是之事。時文殊師利爲釋梵護世而演說法﹐卽答我言﹕『阿難﹗汝往敷座﹐若時已至便擊楗槌。』我從文殊師利聞是語已﹐卽便敷座住在一處﹐看文殊師利何時出房。是文殊師利甫爲釋梵護世天王廣演說法﹐名曰分別一切身三昧﹐不出於房。我作是念﹕『文殊師利將不令諸比丘失食時﹖』

「文殊師利化作己身﹐爲諸釋梵護世說是分別一切身三昧﹔文殊師利亦卽入此分別一切身三昧已﹐從房而出﹐入舍衛大城次第乞食。我時不見。魔王波旬作是念言﹕『文殊師利師子吼已﹐入舍衛大城而行乞食。我今當蔽舍衛城中諸婆羅門長者居士﹐無入出者﹐不令施食。』爾時文殊師利童子隨所至處﹐門戶悉閉無往來者。文殊師利卽時觀知﹐是魔波旬隱蔽諸人。『我今當作誠實言誓。』爾時卽作是志誠言﹕『我之所集一毛孔中所有福慧﹐設恒河沙等諸佛世界滿中諸魔之所無有。我此語實﹐魔蔽當去。令魔自身作居士像﹐於四衢道諸巷陌中唱如是言﹕「當施文殊﹗當施文殊﹗若施是者獲大果報。若施三千大千世界其中所有一切眾生﹐給諸樂具百千億歲﹐不如施此文殊師利一爪端許所生福勝。」』

「文殊師利須臾之間立此誓已﹐爾時諸天徧開城中一切門戶﹐令諸人眾皆趣文殊師利童子。時魔波旬作居士像﹐於諸四衢街巷陌中唱如是言﹕『當施文殊﹗當施文殊﹗若施是者獲大果報。若施三千大千世界一切眾生諸樂供具﹐經百千歲﹐不如施此文殊師利一爪端許所生福勝。』時文殊師利以神通力﹐令所持鉢受諸種種美妙飲食及餅果等﹐不相和雜如別器盛。八百比丘﹑萬二千菩薩所食之食在一鉢中﹐不見此鉢若減若滿。

「爾時文殊師利童子﹐於舍衛大城乞食已足﹐出舍衛城﹐以鉢置地語魔波旬﹕『汝爲淨人﹐可持此鉢在前而去。』時魔波旬不能舉鉢﹐生慚恥心﹐語文殊師利﹕『我今不能舉此地鉢。』文殊師利語波旬言﹕『汝今成就大威神力﹐云何不能舉地小鉢﹖』時魔波旬盡其神力﹐不能舉鉢如毛分許﹐怪未曾有﹐語文殊師利﹕『我之神力舉伊沙陀山置之手掌擲虛空中﹐今不能舉如此小鉢一毛分許。』文殊師利語波旬言﹕『若大眾生大人大力﹐彼所持鉢非汝波旬所能擎舉。』是時文殊師利童子卽以一指持舉地鉢著波旬手﹐語波旬言﹕『汝爲淨人﹐持鉢前行。』時魔波旬盡力持鉢在前而去。

「爾時自在天子與萬二千天子侍從圍繞﹐來向文殊師利童子﹐頂禮其足﹐右繞已畢﹐語波旬言﹕『汝非使人﹐何故持鉢在他前行﹖』魔言﹕『天子﹗我今不堪與有力者諍。』天子語言﹕『波旬﹗汝亦成就大威神力。』

「◎爾時波旬爲文殊師利力所持故﹐答言﹕『天子﹗愚癡之力是爲魔力。慧明之力是菩薩力。憍慢之力是爲魔力﹐大智慧力是菩薩力﹔諸邪見力是爲魔力﹐空無相無作力是菩薩力﹔諸顚倒力是爲魔力﹐正眞諦力是菩薩力﹔我我所力是爲魔力﹐大慈悲力是菩薩力﹔貪瞋癡力是爲魔力﹐三解脫力是菩薩力﹔生死之力是爲魔力﹐無生無滅無有諸行無生忍力是菩薩力。』魔王波旬說是法時﹐於天眾中五百天子發阿耨多羅三藐三菩提心﹐千二百菩薩得無生法忍。

「時文殊師利共魔波旬持此鉢食﹐置迦利羅華園中已﹐俱出外去。我時不見文殊師利﹐乃至食時猶不出房。我作是念﹕『文殊師利將不令諸比丘僧眾失於日時﹖當往佛所具白是事。』卽至佛所﹐頂禮佛足﹐白言﹕『世尊﹗日時已至。文殊師利猶不出房。』佛告我言﹕『阿難﹗汝不到此迦利羅園而看之耶﹖』我白佛言﹕『大徳世尊﹗見一小鉢其食滿中。』佛告我言﹕『速打揵槌集比丘僧。』我言﹕『世尊﹗比丘僧多﹐是一鉢食當與誰耶﹖』佛語我言﹕『汝勿慮是。設使三千大千世界所有一切諸眾生等﹐於百千歲食此鉢食﹐猶不能盡。何以故﹖是文殊師利力所持鉢﹐文殊師利有檀波羅蜜無量功徳。』我聞佛語﹐便打揵槌集比丘僧。時此鉢食不相和雜﹐香美眾味取不可盡﹐充飽大眾鉢食不減。

「時魔波旬欲惱文殊師利童子﹐卽便化作四千比丘﹐衣服獘壞威儀麁惡執持破鉢﹐鼻眼角睞捲手脚跛﹐其形醜惡在下行坐﹐以此鉢食復充足之。時魔波旬令化比丘人人各食摩伽陀國十種之食﹐然此鉢食猶滿不減﹐令諸守園作使之人賦食疲頓。

「時文殊師利以神力持﹐令魔波旬所化比丘鉢食不減﹐手口俱滿而不能咽﹐气閉眼張悉皆躄地。文殊師利語波旬言﹕『汝諸比丘何不更食﹖』惡魔答言﹕『文殊師利﹗是諸比丘在地垂死。汝將不以毒食與耶﹖』文殊師利語波旬言﹕已盡毒人當有何毒﹖內有毒者則施人毒﹐內無毒者不施人毒。波旬﹗所謂毒者名貪瞋癡﹔善讚法中所調伏者﹐若與人毒無有是處。又魔波旬﹗所謂毒者無明有愛﹑見我我所﹑見無因緣﹑見於名色﹑見愛恚瞋﹑見我見眾生﹑見諸蓋纏﹐計著諸陰﹐起種性慢﹐執著諸入﹐常住三界繫著所依守護取捨﹐若來若去愛著於身﹐堅著壽命﹐不淨思念愛樂染心﹐多起諸過﹐違逆因緣﹐斷見常見﹐諂曲憍慢﹐妄想分別﹐示現詐僞﹐執著樔窟﹐出沒卷舒驚畏於空﹐於無想中生墮落想﹐於無作中生死畏想﹐於無著處生起畏想﹐於出生死生起縛想﹐於使流中不生度想﹐助菩提法生非法想﹐於邪見中生正見想﹐於惡知識生善知識想﹐違佛謗法輕慢眾僧﹐不捨憍慢增長諍訟﹐實不實想不實實想﹐於欲樂中生功徳想﹐於有爲中心生狂惑﹐於生死行不見其過﹐於涅槃中生驚怖想。波旬﹗如是諸法於妙法中名之爲毒。佛正法中無如是事。

「『波旬﹗甘露法者是名佛法﹐安隱法者是名佛法﹐無戲論法是名佛法﹐無過惡法是名佛法﹐無結使法是名佛法﹐出要之法是名佛法﹐無怖畏法是名佛法﹐無分別法是名佛法﹐不執自他法是名佛法﹐無譏呵法是名佛法﹐作舍﹑作依歸依洲渚﹑作守護法是名佛法﹐調伏寂法是名佛法﹐自淨無垢照明之法是名佛法﹐正向正趣法是名佛法﹐無諸妄想善調伏法是名佛法﹐善教善導隨宜之法是名佛法﹐自說說他法是名佛法﹐如法調伏諸外道法是名佛法﹐降諸魔法是名佛法﹐斷生死流法是名佛法﹐正念之法是名佛法﹐住念處故。正斷法是名佛法﹐斷諸惡故。神足法是名佛法﹐觀身心輕故。諸根法是名佛法﹐信爲首故。諸力法是名佛法﹐無能降伏故。諸覺法是名佛法﹐次第覺故。正道法是名佛法﹐正流入故。三昧法是名佛法﹐究竟寂靜故。智慧法是名佛法﹐貫穿諸聖解脫法故。眞諦法是名佛法﹐無忿恚故。諸辯法是名佛法﹐法辭及義樂說無滯故。明了無常苦無我法是名佛法﹐呵毀一切諸有爲故。空法是名佛法﹐降伏一切諸外道故。寂靜法是名佛法﹐趣涅槃故。波羅蜜法是名佛法﹐至彼岸故。方便法是名佛法﹐善攝取故。慈法是名佛法﹐無過智故。悲法是名佛法﹐無逼故。喜法是名佛法﹐滅不憙故。捨法是名佛法﹐所作辦故。禪法是名佛法﹐滅憍慢故。不斷三寶法是名佛法﹐發菩提心故。一切安樂無苦惱法是名佛法﹐不來諸有故。』

「說是法時﹐魔王所將五百天子發阿耨多羅三藐三菩提心﹐而作是言﹕『世尊﹗是所歎法﹐願令我等住是法中。』爾時世尊卽便微笑。大徳阿難前白佛言﹕『大徳世尊﹗今何緣笑﹖』佛告阿難﹕『汝見波旬化比丘不﹖』阿難白言﹕『見已。世尊﹗』佛言﹕『阿難﹗後五百歲法欲滅時﹐當有如是惡形比丘﹐如是惡衣著不齊故﹐如是下賤如是無智。何以故﹖後世比丘重於結使﹐貪著利養多營眾事﹐捨諸毘尼﹑越解脫戒﹑離白淨法﹐其所去來﹐重現法利﹑不重後世﹐盲聾跛蹇﹐老謬無智﹐著種種病﹐是等皆來於我法中出家受戒﹐以重眷屬給使人故﹐不爲重法。阿難﹗我所說法如是正直﹑如是可愛。當于爾時﹐不見不聞諸天憂慼﹐魔王波旬當大歡喜無復憂慮。』

「我時問佛﹕『何故魔王波旬歡喜而無憂慮﹖』佛告阿難﹕『以彼惡人作魔業故﹐魔王波旬無所營作。何以故﹖由彼比丘無正行故。若有比丘勤加精進如救頭然﹐如是等人魔則求短。是故阿難﹗應勤方便﹐未得令得﹑未解令解﹑未證令證﹐降伏魔黨熾然佛法﹐護持正法作法供養﹐莫作放逸。是我教法。』說是法時﹐五百比丘放捨身命﹐白言﹕『世尊﹗我等不欲見是惡世。』踊處虛空以火焚身﹐百千諸天而供養之。二百比丘遠離塵垢得法眼淨﹐二百比丘永盡諸漏心得解脫﹐三萬二千菩薩逮得法忍。釋梵護世及諸眷屬﹐禮佛足已作如是言﹕『惟願世尊久壽住世﹐勿使我等見是惡世。世尊﹗若有眾生得聞此經﹐終不更作懈怠非法﹐亦更不作魔諸惡業。』我時聞已悶絕躄地。

「大徳舍利弗﹗我見文殊師利童子成就如是不可思議神通之力﹐及所說法我自親見。」

時大徳迦葉語舍利弗﹕「我亦曾見文殊師利希有神通。舍利弗﹗爾時世尊成佛未久﹗我久出家。是時文殊師利童子始初至此娑婆世界﹗從寶王世界寶相佛所來﹗欲見佛釋迦牟尼供養恭敬。爾時世尊在舍衛國祇陀林中給孤窮精舍夏坐三月。我時不見文殊師利﹐若如來前﹑若眾僧中﹑若於食時﹑若說戒日﹑若僧行次﹐都不見之。過三月已﹐臨自恣時乃見其面。我卽問言﹕『文殊師利﹗何處夏坐﹖』卽答我言﹕『大徳迦葉﹗我住在是舍衛大城波斯匿王后宮一月﹐復一月住童子學堂﹐復一月住諸淫女舍。』我聞是已心甚不悅﹐卽作是念﹕『云何當共是不淨人而作自恣﹖』我卽出堂﹐便擊楗槌欲擯文殊師利童子。爾時世尊卽告文殊師利童子﹕『汝往看是摩訶迦葉今者何故打楗槌也﹖』白言﹕『世尊﹗我已見之﹐欲擯於我。』佛語文殊師利童子﹕『今可現汝自在神力神通境界﹐令彼聲聞心得淸淨﹐勿於汝所生不淨心。』於時文殊師利童子卽入三昧﹐其三昧名現一切佛土。文殊師利入三昧時﹐十方各如恒河沙等諸佛世界﹐其中皆有摩訶迦葉頭陀第一﹐悉打楗槌。

「于時世尊卽問我言﹕『摩訶迦葉﹗汝今何故打於楗槌﹖』我言﹕『世尊﹗文殊師利自說是言﹕「夏三月中﹐住王后宮及淫女舍。」爲擯是故打於楗槌。』爾時世尊身放光明徧照十方﹐而告我言﹕『汝今徧觀十方世界﹐爲見何事﹖』我時徧觀無量無邊恒河沙數十方世界﹐其中皆有摩訶迦葉而打楗槌﹐欲擯文殊﹔是一切處亦有文殊在佛前坐。佛告我言﹕『汝今欲擯何處文殊﹖爲此世界﹖爲十方界﹖』我時卽禮佛世尊足﹐作如是言﹕『聽我悔過。世尊﹗是文殊師利法王之子﹐成就菩薩如是不可思議功徳。我從佛所成有量智﹐而欲度量無量智慧﹐以不知故而打楗槌。』佛告我言﹕『摩訶迦葉﹗汝之所見十方世界文殊師利﹐亦復夏三月住王后宮及淫女舍。此間文殊師利童子﹐令是波斯匿王宮中五百女人不退阿耨多羅三藐三菩提﹐亦令五百淫女五百童子得不退轉無上正道﹐復有百千眾生以聲聞法而調伏之﹐無量眾生得生天上。』我時白言﹕『大徳世尊﹗文殊師利爲說何法﹐乃能如是教化眾生﹖』佛言﹕『迦葉﹗汝今可問文殊師利﹐自當答汝。』

「我時卽問文殊師利﹕『汝說何法教化調伏如是眾生﹖』彼答我言﹕『非惟說法教導眾生。大徳迦葉﹗或有眾生以娛樂樂而調伏之﹐或以護持﹐或以威伏﹐或以財攝﹐或以貪求﹐或現大莊嚴﹐或現神通﹐或現釋身﹐或現梵身﹐或現護世身﹐或轉輪王身﹐或隨各各所事諸天而爲現身。或以軟語﹐或以麁語﹐或二俱用。或以讁罰﹐或以密益﹐或現作子。何以故﹖大徳迦葉﹗眾生有於雜種之行﹐以雜種法而調伏之。大徳迦葉﹗我以方便化眾生界﹐然後說法令其究竟畢竟調伏。』

「我時問言﹕『文殊師利﹗汝所調伏有幾眾生﹖』卽答我言﹕『大徳迦葉﹗我所調伏﹐等如法界。』我又問言﹕『法界幾許﹖』文殊答言﹕『如眾生界。』我又問言﹕『眾生界者復有幾許﹖』卽答我言﹕『如虛空界。如是迦葉﹗眾生界﹑法界﹑虛空界﹐等無有二﹑無有別異。』我又問言﹕『文殊師利﹗佛空出世無所調伏。』文殊師利言﹕『大徳迦葉﹗如人熱病﹐是人種種妄有所說。是中寧有天鬼持耶﹖有大明醫飲彼人酥﹐熱病卽愈止不妄說。於意云何﹖是中頗有天鬼去不﹖』我言﹕『不也。文殊師利﹗由飲蘇故熱病除差。』『大徳迦葉﹗是良醫者多利彼不﹖』我言﹕『如是。文殊師利﹗』文殊師利言﹕『大徳迦葉﹗世間如是﹐顚倒熱病﹐無我我想。住我想已﹐流轉生死。是故如來出現于世﹐隨彼形色應解法門﹐知解我想斷於顚倒﹐爲彼眾生而演說法。旣聞法已﹐除一切想無所執著。知解想已﹐越度諸流到於彼岸﹐名爲涅槃。大徳迦葉﹗於意云何﹖是中頗有我及眾生﹑壽命﹑養育人及丈夫可涅槃者不﹖』我時答言﹕『無也。文殊師利﹗』文殊師利言﹕『大徳迦葉﹗爲是利故如來出世﹐但爲顯示平等想故﹐不爲生﹑不爲滅﹐但爲解知煩惱不實。』

「我時語言﹕『文殊師利﹗菩薩所作甚爲難有﹐所謂觀知眾生之性畢竟寂靜﹐爲欲利益一切眾生﹐不捨莊嚴﹑不沒不出。眾生之性畢竟涅槃﹐猶復能發大誓莊嚴。』文殊師利言﹕『大徳迦葉﹗菩薩莊嚴等同如如。』我又問文殊師利﹕『願說菩薩發大莊嚴。』文殊師利言﹕『菩薩摩訶薩發大莊嚴﹐有三十二。何等三十二﹖菩薩攝取無量生死發大莊嚴﹐如夢空性故。菩薩滅度無量眾生發大莊嚴﹐無我相故。菩薩供養給事無量諸佛世尊發大莊嚴﹐同法身相故。菩薩聽受一切佛法發大莊嚴﹐如響聲相故。菩薩守護一切佛法發大莊嚴﹐解達諸法平等相故。菩薩降伏一切諸魔發大莊嚴﹐一切結使性相淨故。菩薩降伏一切外道發大莊嚴﹐令有無見者﹐解因緣相故。菩薩所有一切悉捨發大莊嚴﹐一切悉捨無餘相故。菩薩集戒頭陀功徳發大莊嚴﹐無行相故。菩薩忍力發大莊嚴﹐無傷相故。菩薩精進發大莊嚴﹐解知身心寂靜相故。菩薩一切禪定解脫發大莊嚴﹐捨離一切所依相故。菩薩無礙般若波羅蜜發大莊嚴﹐淨除無明癡見相故。菩薩方便發大莊嚴﹐示現一切所作相故。菩薩大慈發大莊嚴﹐如空相故。菩薩大悲發大莊嚴﹐解知五道虛空相故。菩薩大喜發大莊嚴﹐無憂惱相故。菩薩大捨發大莊嚴﹐離苦樂相故。菩薩修滿大神通智發大莊嚴﹐猶如掌中觀見解脫無疑相故。菩薩不念諸法無我發大莊嚴﹐不畏墮彼聲聞﹑緣覺地之相故。菩薩觀陰猶如怨賊發大莊嚴﹐知幻相故。菩薩觀四大猶如毒蛇發大莊嚴﹐同法界相故。菩薩觀入猶如空聚發大莊嚴﹐知怨賊相故。菩薩不著三界發大莊嚴﹐無樔窟故。菩薩決定攝取諸有發大莊嚴﹐有非有相故。菩薩大悲發大莊嚴﹐不退相故。菩薩爲大醫王發大莊嚴﹐隨諸眾生所有疾患施法藥相故。菩薩爲大商主發大莊嚴﹐示導三乘出道相故。菩薩不斷於三寶種發大莊嚴﹐知報一切佛恩相故。菩薩知諸法性無生發大莊嚴﹐得於無生法忍相故。菩薩爲得不退轉地發大莊嚴﹐捨於三界一切結使及捨聲聞﹑緣覺地相故。菩薩莊嚴道場發大莊嚴﹐以一念相應慧如實了知諸法相故。如是迦葉﹗是名菩薩三十二種發大莊嚴。菩薩摩訶薩以是莊嚴自莊嚴者﹐是四大體可易其性﹐而是菩薩於無上道終不退轉。』

「我卽答言﹕『發大莊嚴猶尚不退﹐況三十二﹖文殊師利﹗聲聞法中無有莊嚴。』文殊師利言﹕『大徳迦葉﹗是故聲聞無大莊嚴﹐如諸菩薩乃至名字。大徳迦葉﹗於意云何﹖如大健夫以諸鎧仗善自莊嚴執持利刀﹐有怯弱人粗自莊嚴。是二莊嚴可相比不﹖』我言﹕『不也。』文殊師利言﹕『以是義故﹐大徳迦葉﹐菩薩莊嚴﹐一切聲聞及諸緣覺之所無有。』

「說是菩薩大莊嚴時﹐萬二千天子發於無上正眞道心。是故﹐舍利弗﹗我見文殊師利童子不可思議神通智慧﹐如是無量。」

爾時大徳富樓那彌多羅尼子語舍利弗﹕「我亦曾見文殊師利童子所爲。昔於一時﹐佛在毘舍離菴羅樹林﹐與大比丘五百人俱。是時薩遮尼乾陀子住毘舍離大城之中﹐與六萬眷屬俱﹐供養恭敬。我入三昧觀是尼乾﹐我時見有百千尼乾應當受化。我時卽往而爲說法﹔無有專聽無善好心﹐反見輕笑出麁惡言。我時唐苦於三月中無一受化﹐過三月已我心不悅便捨而去。時文殊師利卽便化作五百異道自爲師範﹐將五百弟子往詣薩遮尼乾子所﹐頂禮其足﹐白薩遮言﹕『我遙承聞大師名徳﹐故遠而來至毘舍離。汝是我師﹐我爲弟子。願見納受垂愍教誨﹐令我不見沙門瞿曇﹐令我不聞彼相違法。』薩遮答言﹕『善哉善哉﹗汝意純淨﹐不久當解我調伏法。』爾時薩遮卽便宣令己之徒眾﹕『此五百摩納﹐自今以去和合同住互相諮問﹐彼若所說汝專心受。』

「爾時文殊師利童子及五百化弟子﹐聽次第坐﹐受用尼揵戒法﹐威儀殊勝於彼。時時讚說三寶功徳﹐亦復讚歎薩遮功徳﹐令彼諸人心相親附。復於異時知眾已集﹐文殊師利便作是言﹕『我等所行呪術經書毘提遮經﹐若讀誦時﹐沙門瞿曇所有功徳﹐有入我等經中來者。是沙門瞿曇有實法功徳。何以故﹖是沙門瞿曇所生成就﹐父母淸淨轉輪王種﹐以百福相莊嚴其身。又聞生時﹐大地震動釋梵扶侍﹐自行七步口出是言﹕「我於一切世中最勝﹑世中最大﹐我今當爲滅諸生死。」空中自然出生二水釋梵洗浴﹐人天伎樂不鼓自鳴﹐放大光明徧照世界﹐滅諸惡道聾盲視聽。當于是時一切眾生不爲結惱﹐安樂無爲。婆羅門相﹕「若不出家作轉輪王﹐若其出家作佛法王。」而彼瞿曇捨轉輪王位出家修道﹐於道場上降伏百億魔﹐成菩提道轉妙法輪。沙門婆羅門﹑魔梵及世﹑若天若人﹐一切世間無能轉者。所說眞正﹐初中後善。云何初善﹖謂身善行﹑口意善行。云何中善﹖學行勝戒﹑學勝定勝慧。云何後善﹖謂空三昧解脫法門﹑無相三昧解脫法門﹑無願三昧解脫法門。復次初善者信欲不放逸﹐中善者定念一處﹐後善者善妙智慧。復次初善者信佛不壞﹐中善者信法不壞﹐後善者信於聖僧得果不壞。復次初善者從他聞法﹐中善者正念修行﹐後善者得聖正見。復次初善者知苦斷集﹐中善者修行正道﹐後善者證於盡滅。是名聲聞初中後善。

「『云何菩薩初中後善﹖若不捨於菩提之心是名初善﹐不念下乘是名中善﹐迴向一切智是名後善。復次初善者於諸眾生慈心平等﹐中善者於諸眾生起大悲心設何方便﹐後善者喜捨同等。復次初善者降伏慳貪﹑捨離破戒﹑遠離瞋恚﹑斷除懈怠﹑不住亂心﹑殺害無知﹐中善者施﹑戒﹑忍﹑進﹑禪定﹑智慧﹐後善者以諸波羅蜜迴向一切智。復次初善者謂四攝法教化眾生﹐中善者不惜身命守護正法﹐後善者善巧方便不墮正位。復次初善者如地等持不捨一切菩薩行心﹐中善者以善方便知進知退住不退地﹐後善者於一生灌頂正位。是名菩薩初中後善。』

大方廣寶篋經卷中

大方廣寶篋經卷下

宋天竺三藏求那跋陀羅譯

「爾時文殊師利童子﹐外道眾中漸次開示如是正法﹐令五百外道遠離塵垢得法眼淨﹐八千外道發於無上正眞道心。爾時文殊師利童子所可化作五百徒眾﹐於文殊師利前五體投地作如是言﹕『南無佛陀﹗南無佛陀﹗』餘諸外道未信解者﹐見五百摩納作如是語﹐亦皆效彼五體投地而作是言﹕『南無佛陀﹗南無佛陀﹗』

「爾時釋提桓因以曼陀羅華各與諸人﹐而作是言﹕『汝可以此供養於佛。』爾時文殊師利童子與諸大眾﹐恭敬圍繞詣世尊所。到已頂禮佛足﹐却住一面。時諸大眾亦皆禮佛﹐却住一面。爾時尼乾外道弟子以曼陀羅華散供佛已﹐右繞三匝﹐於一面住。文殊師利所化摩納﹐以文殊師利力所持故﹐白言﹕『世尊﹗我等今來不爲見佛。何以故﹖如來者名爲法身。世尊﹗我等不爲聽法。何以故﹖不可聽者名之爲法。世尊﹗我等不爲僧徳。何以故﹖如來聖僧修無爲故。世尊﹗我等不爲功徳。何以故﹗是法界中無有功徳﹐咸稱讚故。世尊﹗我等不爲修道。何以故﹖一切諸法究竟道故。世尊﹗我等不爲得果。何以故﹖無葉華果名爲解脫。世尊﹗我等不爲知苦。何以故﹖離於二行名爲解脫。世尊﹗我等不爲斷集。何以故﹖諸法究竟無和合故。世尊﹗我等不爲證滅。何以故﹖一切諸法畢竟滅故。世尊﹗我等不爲修道。何以故﹖離有無故。世尊﹗我等不修念處。何以故﹖一切諸法離處非處故。世尊﹗我等不爲正斷。何以故﹖一切諸法離善﹑不善﹑無記行故。世尊﹗我等不爲神足。何以故﹖一切諸法無去來故。世尊﹗我等不爲於根。何以故﹖一切諸根是離義故。世尊﹗我等不爲於力。何以故﹖一切諸法無力非力故。世尊﹗我等不爲於覺。何以故﹖第一義中無有覺故。世尊﹗我等不爲正道。何以故﹖無有去盡世間邊故。世尊﹗我等不爲修定。何以故﹖常寂定中無嬈動故。世尊﹗我等不爲修慧。何以故﹖出世間慧無餘雜故。世尊﹗我等不爲三明。何以故﹖彼此明處畢竟無故。世尊﹗我等不爲解脫。何以故﹖性法善繫故。世尊﹗我等不爲沙門。何以故﹖離結聚故名爲沙門。世尊﹗我等不爲婆羅門。何以故﹖斷諸形色名婆羅門。世尊﹗我等不爲比丘。何以故﹖法性無壞故。世尊﹗我等不爲彼岸。何以故﹖六入常滅故。世尊﹗我等不爲少欲。何以故﹖乃至無有少許欲故。世尊﹗我等不爲知足。何以故﹖法無取故。世尊﹖我等不爲寂靜。何以故﹖身心無失故。世尊﹗我等不爲知識。何以故﹖不與三界共住止故。世尊﹗我等不近親友。何以故﹖不見有二故。世尊﹗我等不爲阿練兒。何以故﹖三界諸行皆阿練兒故。世尊﹗我等不修無諍。何以故﹖獨一無侶名爲無諍。世尊﹗我等不爲乞食。何以故﹖我等永斷於食相故。世尊﹗我等不畏一切生死諸行。何以故﹖不見實故。世尊﹗我等不怖畏避貪瞋愚癡。何以故﹖無有妄想諸分別故。世尊﹖我等不勤斷結。何以故﹖一切煩惱其性如如﹐無染污故。世尊﹗我等不出我見。何以故﹖自身非身故。世尊﹗我等不淨諸見。何以故﹖諸煩惱性如如相故。世尊﹗我等不斷顚倒。何以故﹖常樂我淨性解脫故。世尊﹗我等不度諸流。何以故﹖不見此岸及彼岸故。世尊﹗我等不斷五蓋。何以故﹖是蓋解脫所貫穿故。世尊﹗我等不出諸纏。何以故﹖是眞實際無纏相故。世尊﹖我等不爲斷悔。何以故﹖不悔眞諦名爲沙門。世尊﹗我等不捨離疑。何以故﹖常信淸淨解脫法故。世尊﹗我等不拔憂箭。何以故﹖爲解脫信所貫穿故。世尊﹗我等不爲涅槃。何以故﹖一切諸法究竟涅槃故。』

「說是法時﹐二百比丘不起諸漏心得解脫。是時眾中二百比丘﹐先得四禪住增上慢﹐謂最後身﹐輕慢他人﹐從坐起去﹐作如是言﹕『是所說法﹐與諸一切世間相違。我等本聞說隨順法﹐而今聞說非法﹑非毘尼﹑非導師說。』」

富樓那言﹕「我時卽語文殊師利﹕『是二百比丘從坐起去﹐作如是言﹕「是所說法﹐與諸世間共相違反。」』文殊師利言﹕『大徳富樓那﹗有因緣故﹐是所說法與世相違。何以故﹖富樓那﹗世間住著陰﹑界﹑諸入是諸人等﹐欲捨生死趣向涅槃﹐而不能知生死實性永不可得卽是涅槃﹐不知是中無生死行﹑無至涅槃。忍是不知﹐言與生死世間相違。計有四諦者與是相違﹐第一義中無有是四﹐又無道無徳。言相違者以住二故﹐若已住二便有相違。道平等故一切法等名爲無二﹐若解無二則不相違。若計我者有增上慢﹐有增上慢則有相違。若不作上亦不作下﹐是平等中不作上下﹑無作無不作﹐若如是者名無增上慢﹐若無增上慢則無相違。如佛所說﹐我不與世諍世間與我諍。何以故﹖諍訟等事佛悉斷故。何等是名爲諍訟本﹖所謂是實是不實﹑是正是邪。如佛說言﹐婆羅門所言實者。於汝意云何﹖爲是虛妄非是實耶﹖正也邪也﹖若是俱無﹐汝以何事而得知也﹖』

「爾時文殊師利於二百比丘所去道前﹐化滿大火﹐令不能過。隨所趣方﹐皆見滿火而不能過﹐卽以神力欲乘空去﹐上見鐵网而籠遮之。時是比丘﹐上見鐵网﹑下見大火﹐不知方所驚怖毛竪﹐惟見趣向祇陀林道﹐以雜蓮華而莊嚴之﹐及見多眾趣向佛所欲聽受法﹐卽便迴還至祇陀林迦利羅華園向世尊所﹐到已頂禮佛足却住一面。」

富樓那言﹕「我時卽問彼諸比丘﹕『汝至何處﹖從何所來﹖』諸比丘言﹕『大徳富樓那﹗我是羅漢﹐諸漏已盡﹐成就四禪具諸神通。我從文殊師利童子聞相違法﹐棄捨而去。見此佛土滿中大火而不能過﹐卽以神力上昇虛空﹐復見鐵网籠遮於上﹐下見大火。我等今欲問佛漏盡阿羅漢地。』時佛告我﹕『富樓那﹗若有大火能避大火﹐無有是處。富樓那﹗若墮見网能出鐵网﹐無有是處。富樓那﹗若墮愛水能過水界﹐無有是處。何以故﹖富樓那﹗是諸比丘有貪瞋癡火未斷滅﹐以是事故不能出火。富樓那﹗是諸比丘墮在見网﹐是故不能出於鐵网。富樓那﹗是諸比丘墮在愛水﹐能過大水無有是處。富樓那﹗而是火界﹑鐵网﹑水界﹐無有來處﹑去無所至﹐文殊師利力所持故見如是事。富樓那﹗貪欲瞋癡﹑諸見有愛如是諸法﹐無有來處去無所至﹐從於顚倒妄想分別欲貪自他﹐由是故生﹐死生無我無有所屬。若無亂心起正修行﹐於一靜處莊嚴修禪﹐若得禪已不起憍慢不住不著﹐定心所作觀察諸法﹐何法是因﹖何法是緣﹖如是觀察如實而見﹐所謂無明緣行乃至憂悲大苦聚集﹐是名墮邪。如是無明滅則行滅乃至憂悲大苦聚滅﹐是名正見。是無爲正位﹐無有過去無明可滅﹐無未來現在無明可滅﹐但不正思念便起無明。若無明滅﹐不正思惟更不復起﹔若是不正思惟滅者無明亦滅。無明若滅名畢竟滅﹐是故無明滅則諸行滅。若正思惟如實觀知﹐是四大身癡無所知﹐如艸木瓦礫﹑如影如焰﹐如我所說﹐是身如是﹑是心如是﹑是意如是﹑是識如是。是心無形色﹐不可抱持﹐猶之如幻不可言說﹐非外非內非兩中間而可得之。若有比丘如是成就正思惟者﹐知一切法本來不生﹐若法不生卽第一義。』說是法時﹐是二百比丘不受諸法﹐諸漏永盡心得解脫。」

爾時薩遮尼乾陀子失諸徒眾﹐愁憂不悅來趣舍衛﹐至祇陀林給孤窮精舍迦利羅園佛世尊所﹐共相問訊却住一面﹐白言﹕「瞿曇﹗我數數聞沙門瞿曇以幻術力奪他徒眾﹐今乃親見。令文殊師利破我徒眾﹐將至佛所受行邪法﹐不來我所﹑不受我教﹐聽用在意。」

是時有一出家外道名曰勝志﹐在會而坐。是勝志外道以親厚意語薩遮言﹕「止止尼乾﹗勿於世尊及比丘僧﹑文殊師利所生不敬心﹐莫長夜失利受苦﹐不樂墮在惡道。薩遮尼乾﹗聽我說諭以明斯義。譬如有人愚癡無智欲求索酥﹐持瓶往趣恒河取水﹐至於異處以鑽鑽之﹐甚大疲苦了不見酥。如是尼乾﹗汝諸外道﹐欲修斷結受戒炙身﹐威儀法用悉皆是邪﹐無所能斷﹔猶如彼取恒河水人。復於世尊調伏法中而起瞋恚﹐當墮地獄畜生餓鬼。」又言﹕「尼乾﹗復有一人生便聰慧﹐欲求蘇時﹐取純好乳盛著器中﹐以鑽鑽之﹐用功甚少大得生酥﹐從於生酥轉得熟酥﹐復因熟酥轉得醍醐。如是尼乾﹗佛正法中在家出家﹐具足淨信多有解向﹐勤修勝進速得解脫。如彼智人爲得酥故﹐以乳置器。又復尼乾﹗如有二人﹐其一人者破彼一人百千瓦器﹐以好寶器而用償之。尼乾﹗於意云何﹖是人爲損彼人不也﹖」

尼乾答言﹕「不也。勝志﹗

「如是尼乾﹗外道弟子如彼瓦器﹐破已便入如來法中﹐如得寶器增而無損。又復尼乾﹗如有商主愚無方便﹐將諸人眾至於非道。復有商主有大智慧﹐愍是諸人安置正路。如是尼乾﹗汝等如彼自稱爲師﹐是不知道者﹑不善道者﹑不見道者﹑不能說道﹐是故汝等引導眾生趣於非道。今者世尊爲大商主﹐知導善道﹑見道說道﹐導諸外道安置正路。尼乾﹗汝之徒眾悉在於此﹐汝可將去。」是時餘有萬二千人﹐還從薩遮服道而去。其餘住者已逮得明﹐佛卽告言﹕「善來比丘。」皆成沙門。

爾時佛告勝志外道﹕「汝今見此萬二千人隨從薩遮去者不也﹖」

佛言﹕「勝志﹗是等諸人悉當至彼彌勒佛所初會數中。何以故﹖是等由聞如是深法及供養我。而是薩遮亦彌勒佛所智慧第一﹐如今我所舍利弗也。何以故﹖我知是人於我信解﹐以我慢故不捨是見。」

爾時勝志語文殊師利﹕「後末世中多有比丘起增上慢﹖」

文殊師利言﹕「善男子﹗後末世中法欲滅時﹐增上慢者甚爲難得。何以故﹖不能修行得四禪故﹐得四禪已起增上慢。後末世中法欲滅時﹐諸比丘等不能住心﹐況得四禪﹖是故善男子﹗後末世時增上慢者甚爲難得。又善男子﹗增上慢者凡有二種。何等二﹖一者信見﹐二者禪慢。起禪慢者﹐爲於利養及名稱故起增上慢。是信見者﹐起增上慢謗佛正法。是增上慢者﹐當墮地獄﹐畜生﹐餓鬼。」

勝志問言﹕「文殊師利﹗欲知他心是增上慢﹐當云何知﹖」

文殊師利言﹕「凡夫人者欲得涅槃﹐實非羅漢。若聞是說驚畏恐怖﹐當知此是凡夫之人增上慢也﹐非是如來實阿羅漢。若從他聞驚畏恐怖﹐當知是人卽是凡夫﹐是增上慢非是羅漢﹐是猶能淨報所施恩﹐然非羅漢。若無一切結使煩惱﹐彼無所依﹐是世福田﹔若有一切結使煩惱﹐則有所依﹐非世福田。若在是中﹐當知是人爲增上慢。一切諸法攝入涅槃﹐若於是中分別觀察﹐當知是人爲增上慢。一切諸法不應知不應斷﹐不應證不應修。不知此實﹐當知是人名增上慢。」

勝志問言﹕「文殊師利﹗無增上慢者有何印相﹖」

文殊師利言﹕「不違無滅﹐是無增上慢之印相。何以故﹖無有音聲能令其人生驚怖畏﹐如師子王﹐一切音聲不能令其驚畏恐怖。無增上慢比丘亦爾﹐聞諸音聲不生恐怖。何以故﹖彼知音聲猶如響故﹐如彼響聲無心意識而有音聲。如是如實知心意識﹐一切音聲皆從緣起無有眞實。如是知已﹐不知何法定名爲聲。若聞佛聲而不貪愛﹐聞外道聲復不呵毀﹐聞善淨法心不貪愛﹐聞垢污法而不呵毀﹐善知一切所有音聲前後際故。如是印相無增上慢﹐無髙下印﹑如實印﹑正見道印﹑入一道印﹑入法界平等印﹑如不懷印﹑不違如印﹑住實際印﹑第一義空印﹑三世等印﹑初無生印﹑觀正法性印﹐如是等印印一切法。如是比丘名爲無諍﹐聞已無疑﹐不驚不畏不恐不怖﹐不得於我不得於法﹐一切平等。」

爾時勝志外道白言﹕「世尊﹗我今從是善知識所﹐聞是眞道大乘功徳。世尊﹗我今從是文殊師利聞說是法﹐發阿耨多羅三藐三菩提心。善哉世尊﹗惟願如來如應說法﹐令我聞已速疾修集助菩提法﹐逮得無上正眞之道﹐廣爲一切無量阿僧祇諸眾生故。」

佛告勝志﹕「菩薩有二法﹐速得明達具足大乘。何等二﹖所謂精進及不放逸。是中精進﹐謂如法得財一切悉捨﹔不放逸者﹐施不望報﹐皆以迴向於一切智。又精進者﹐正斷一切惡不善法﹐成滿具足一切善法﹔不放逸者﹐謂堅持淨戒不爲後生﹐悉以迴向於無上道。又精進者﹐不惜身命修行忍辱﹔不放逸者﹐於諸眾生無侵害心。又精進者﹐進諸善法無有厭惓﹔不放逸者﹐進諸善根向無上道。又精進者﹐於諸禪支心無疲惓﹔不放逸者﹐於諸禪支不貪味著。又精進者﹐進諸多聞無有厭足﹔不放逸者﹐正念修行聖智聖慧。又精進者﹐不捨四攝﹔不放逸者﹐起化眾生。又精進者﹐身心堅住﹔不放逸者﹐不得身心捨離著法。又精進者﹐慈心等緣一切眾生﹔不放逸者﹐不得所緣眾生慈法。又精進者﹐教他眾生發一切智心﹔不放逸者﹐觀一切法皆悉如幻﹐而不捨離一切智心。又精進者﹐發起三昧﹔不放逸者﹐將護不令墮於漏盡。又精進者﹐如救頭然修集聖諦﹔不放逸者﹐不隨證滅。又精進者﹐爲滿諸相集善無惓﹔不放逸者﹐觀於法身。又精進者﹐修淨佛土﹔不放逸者﹐淨眾生界。又精進者﹐集三十七助菩提法﹔不放逸者﹐安住寂靜解脫之法。勝志當知﹗菩薩所有善方便業﹐皆由精進而得成辦﹔菩薩所有一切智業﹐因不放逸而得成就。是故說言﹐菩薩成就智慧方便﹐不畏退轉無上正道。」

說是法時﹐勝志外道得無生法忍﹐心淨喜悅﹐上昇虛空髙七多羅樹。三千大千世界六種震動﹐大光普照。諸天伎樂不鼓自鳴﹐天雨眾華。

爾時世尊知勝志心而便微笑——諸佛常法﹐若微笑時﹐若干百千雜色光炎從面門出﹐普照無量無邊世界﹐上過梵世﹐障日月光﹑隱蔽魔宮﹐還右繞身百千匝已從頂上入。

爾時大徳阿難承佛神力﹐從坐而起﹐正於衣服偏袒右肩﹐右膝著地向佛合掌﹐而說偈言﹕

「智慧福力華﹐圓光導世間﹐三十二相華﹐雜好以自嚴。行如象師子﹐精進力勇出﹐世尊何故笑﹖願導師演說。其言如雷音﹐佛音師子吼﹐迦陵頻伽音﹐柔軟梵音聲﹐三千世界聲﹐諸天及與人﹐欲比佛音聲﹐算數不能及。聲聞及緣覺﹐并及諸菩薩﹐智無與佛等﹐不知一切智。牟尼智力說﹐爲於何事笑﹖人天龍修羅﹐聞疾得菩提。心得離二邊﹐亦不執於中﹐一切無執著﹐等同如虛空。一切無能數﹐過一切世上﹐我問等空智﹐以何因緣笑﹖靑綠金色光﹐紅紫赤白色﹐從面門出炎﹐如恒河沙等﹐普照無量界﹐廣遠如虛空﹐滅惡道得樂﹐導師光觸故。若放膝光明﹐是授聲聞記﹐若手放光明﹐是記辟支佛。佛定記大乘﹐一切智慧道﹐光利眾生已﹐還入無垢頂。善哉人中天﹐三界所供仙﹐願如實敷演﹐導師一向說。斷疑悅大眾﹐以何因緣笑﹖千萬億眾生﹐聞已心歡悅。」

如是請已﹐佛告阿難﹕「汝今見是勝志善男子不﹖上昇虛空髙七多羅樹﹐得無生忍﹐合掌禮我﹐百千諸天而供養之。」

阿難白言﹕「見已。世尊﹗」

佛言﹕「阿難﹗是勝志善男子﹐曾於七十二億佛所種諸善根行菩薩道﹐修集無上正眞之道。爾時常作大轉輪王﹐恭敬供養是諸如來﹐尊重讚歎﹐常修梵行﹐悉皆護持是諸佛法。阿難﹗是勝志善男子從今已往﹐當值無量無數諸佛﹐恭敬供養尊重讚歎﹐常修梵行﹐令無量阿僧祇眾生住菩提道。過是無量阿僧祇劫集菩提道已﹐當得無上正眞之道成最正覺﹐號智光王如來﹑應供﹑正徧覺乃至佛﹑世尊﹐出現於世。國名嬉見﹐劫名一寶嚴。阿難﹗是嬉見土所受用物﹐猶如他化自在天中。彼國眾生不漏色聲香味觸法﹐無諸惡色﹐彼諸眾生互相恭敬歡喜悅樂﹐是諸眾生皆悉往見智光王佛﹐乃至夢中亦常見佛不離念佛﹐是故彼土名曰嬉見。於是劫中﹐惟一如來施作佛事﹐佛及眾生壽等一劫﹐是故彼劫名一寶嚴。阿難﹗是智光王佛﹐純菩薩僧九十二億﹐皆是初會得不退轉。是智光王如來欲涅槃時﹐先當授彼師子進去菩薩記﹐當得作佛﹐號師子相如來﹑應供﹑正徧覺乃至佛﹑世尊﹐壽十中劫然後涅槃﹐當有無量無邊菩薩僧。佛涅槃時﹐以全身舍利起一寶塔﹐縱廣六十由旬﹑髙八十由旬﹐眾寶嚴飾﹐無量眾生而供養之。」

爾時勝志菩薩從空來下﹐頂禮佛足﹐右繞七匝﹐向佛歎說不壞法界偈﹕

「色界及法界﹐眾生界同等﹐是界等智界﹐今授我記已。受界煩惱界﹐與空界同等﹐諸法同是界﹐今我同此來。法界及欲界﹐及與於三界﹐等同如虛空﹐我記同於是。生死界涅槃﹐等住如法界﹐是界及水界﹐地界風火界﹐陰入及與界﹐眼界眼識界﹐意界及法界﹐是境界同等。不授我陰記﹐不授界入記﹐不授名色記﹐不授內外記﹐以音聲故知。導師受我記﹐音聲是寂靜﹐佛無有心意﹐作心而授記﹐我亦無有識﹐得受於道記﹐如我佛亦然﹐如佛我亦然﹐諸眾生亦爾﹐授記受記爾。受記是眞實﹐如如悉捨離﹐不壞於法界﹐安住眞實際。我禮等正覺﹐同入一切法﹐如虛空無作﹐學知方便故。」

爾時勝志菩薩偈讚佛已﹐頂禮佛足﹐右繞七匝﹐却坐一面。

爾時佛告阿難﹕「汝受持是經﹐讀誦書寫﹐於大眾中廣爲人說。」

阿難白言﹕「我已受持。世尊﹗此經何名﹖當云何奉持之﹖」

佛告阿難﹕「是經名爲『文殊師利神通所持』﹐亦名『滅除一切諸魔外道音聲』﹐亦名『採寶』﹐亦名『寶篋』﹐如是受持。」

說是經已﹐文殊師利童子﹑勝志菩薩等﹐及大聲聞大徳阿難﹐及諸大眾﹐天﹑龍﹑夜叉﹑諸天及人﹑乾闥婆等﹐聞佛所說﹐皆大歡喜。

大方廣寶篋經卷下

