佛說淸淨心經

西天譯經三藏朝奉大夫試光祿卿傳法大師賜紫沙門臣施護等奉詔譯

西天譯經三藏朝奉大夫試光祿卿傳法大師賜紫沙門臣施護等奉詔譯

佛世尊一時在舍衛國祇樹給孤獨園﹐與苾芻眾俱。

佛告諸苾芻言﹕「汝等諦聽﹗若諸聲聞修習正行欲得淸淨心者﹐當斷五法﹑修習七法而令圓滿。何等五法﹖一﹑貪欲﹔二﹑瞋恚﹔三﹑昏沈睡眠﹔四﹑掉悔﹔五﹑疑。此五蓋障應當除斷。

「何等七法﹖一﹑擇法覺支﹔二﹑念覺支﹔三﹑精進覺支﹔四﹑喜覺支﹔五﹑輕安覺支﹔六﹑定覺支﹔七﹑捨覺支。如是七法應當修習。

「諸苾芻﹗所言淸淨心者﹐當知卽是心解脫增語﹑慧解脫增語﹐由貪染污﹐心不淸淨﹔由無明染污﹐慧不淸淨。

「若諸苾芻斷除貪染﹐卽得心解脫﹔斷除無明﹐卽得慧解脫。

「又諸苾芻離貪染污得心解脫者﹐是名身作證﹔斷除無明得慧解脫者﹐是名無學。永離貪愛﹐了知眞實﹐正智現前﹐取證自果﹐盡苦邊際。諸苾芻﹗如是所說﹐汝等應學。」

佛說淸淨心經

