採花違王上佛授決號妙花經

東晉天竺三藏竺曇無蘭譯

昔者世尊遊羅閱祇﹐說經散慧﹐初語亦善﹑中語亦善﹑竟語亦善﹐其義微妙﹐淨修梵行﹐所講廣普。

時﹐王便給使數十餘人﹐常採好花以給王家。後宮貴人婇女大小﹐一日俱出城外採華﹐欲還入城﹐路逕遇佛﹐遙見世尊相好威光巍巍無量﹐猶星中月﹔若日初出照于天下﹐與聖眾俱弟子﹑菩薩前後圍繞。

往詣佛所稽首爲禮﹐心自念言﹕「人命難保﹐佛世難遇﹐經法難值。今遭大聖﹐猶病者得良醫﹐身旣貧賤加屬縣官﹐羈役之患恒不自從﹐國王嚴急﹐主給採花常以早進﹐設失時節或能見誅。日不再中﹐聖眾難遇﹐億世時有﹔寧棄身命﹐以花上佛并散聖眾﹐因受經戒聽省深法無窮之慧。我於無數劫﹐爲人所害不可稱載﹐未曾爲法而惜身命﹐今供世尊三寶之業﹐縱使見害﹐不墮苦痛必生安處。」便以華散佛及聖眾上﹐却自歸命一心重禮。

佛知其念發大道意﹐甚慈愍之﹐具爲散講大乘之法﹑六度無極﹑四等四恩﹑三脫菩薩。時﹐諸採華人皆發無上正眞道意﹐心解佛慧﹐至不退轉無所從生。佛卽授決﹕「後當得佛﹐號曰妙華如來﹑至眞﹑等正覺﹑明行成爲﹑善逝﹑世間解﹑無上士﹑道法御﹑天人師﹐號佛﹑世尊。」其邊人聞﹐莫不怡悅﹐啟受大法供奉三寶。

時採華夫供養受決﹐稽首佛足還歸家中﹐與家二親妻子辭別﹕「我今命盡爲王見殺。」

諸子答曰﹕「爲王所使行採諸華﹐中遙見佛以華貢上﹐王大嚴急﹐旣違失時﹐復無有華﹐必見危命。故辭別耳。」

二親聞之益以愁慼﹐當柰之何﹗發篋視之﹐滿中好華須曼雜香﹐香薰欝欝遠徹四面﹐父母告曰﹕「可以進王。」

諸子各曰﹕「眾人見之﹐必傳至王﹐又復違時﹐恐不得安。」

時王大瞋﹐見不時來復散眾華﹐遣邊大臣多將人兵收取將來。則受王教﹐反縛入宮﹐罪當棄市。諸人不恐﹐面色不變。王怪問之﹕「汝等罪過命在不測﹐縛來當殺。何故不懅﹐面色不攺﹖」

卽白王曰﹕「人生有死﹐物成有敗﹐我從無數劫每以非法不惜身命﹐朝早採華值遇世尊﹐以華供上稽首歸命。爾時以知違令當死﹐寧以有徳而死﹐不以無徳而存。還視華篋續滿如故﹐皆是如來恩仁所覆。」

王甚怪之﹐心不信然﹐故往詣佛﹐稽首足下﹐却坐一面﹐叉手問佛﹕「有是意不﹖」

佛言﹕「然﹐王﹗此人至心欲度十方﹐不惜身命﹐故取眾華以散上佛﹐意無想報以得受決﹐將來成佛號曰妙華至眞﹑等正覺﹐用發大意受決之故﹐慈心之香華滿篋器莫不聞知。」

王大歡喜﹐疾解眾縛悔過自責﹕「愚意不及﹐繫縛菩薩﹐惟原其罪。」

佛言﹕「善哉﹗善哉﹗能自攺者與無過同。」

佛說如是﹐王及臣民莫不悅豫﹐作禮而去。

採華違王上佛授決號妙花經

