佛說法常住經

僧祐錄云安公失譯經人名今附西晉錄

一時﹐佛遊舍衛國祇樹給孤獨之園。佛告諸比丘﹕「法者常在﹐有佛﹑無佛﹐法住如故。如來至眞﹐出現世間﹐因爲宣解﹐分別深義﹐敷演至慧。志在小乘﹐爲說四諦﹕苦﹑習﹑盡﹑道。生苦﹑老苦﹑病苦﹑死苦﹑求不得苦﹐舉要言之﹐有陰身苦。設無有身﹐當有何患﹖是曰苦諦。目貪於色﹐耳﹑鼻﹑身﹑口﹑意亦復如是﹐由此因緣﹐成其六衰。從來劫數﹐甚大久矣﹐旣諦見斯已﹐知爲惡習﹐悉無益身。因守身行﹐護其心﹑口十惡﹐以拔十二因緣﹐根本則滅。滅除三毒﹐空無相願﹐由成羅漢。

「緣十二因﹐知其牽連﹐斷其根源﹐輒成緣覺。

「解身本空﹐奉六度無極﹑四等﹑四恩。道品之法﹐三十有七﹐空無相願﹐無此三事﹐不爲取證。六通善權﹐常濟危厄﹐等心一切﹐無所適莫﹐故曰菩薩。

「逮不退轉﹐當成無上﹐正眞之道﹐爲最正覺﹐度脫十方﹐故號爲佛。

「道法常存﹐行者與合﹐無彼無此﹐猶如眾流﹐未到海時﹐各有本名﹔以合于海﹐無有異號。道徳若茲﹐去來今佛﹐合一法身﹐行與道合﹔因爲眾生﹐分別演說﹐陰衰諸入﹑十二牽連﹐皆爲病疾。諸度無極﹑四等﹑四恩﹐爲大法藥﹐療眾生病。淨如虛空﹐明踰日光﹐徳超須彌﹐神聖巍巍﹐莫能譏謗。眾罪消滅﹐無復諸苦﹐以大慈悲﹐度脫十方。」

佛說是時﹐諸比丘眾漏盡意解﹐無數菩薩尋時逮得無所從生法忍。

佛說如是﹐諸比丘及諸菩薩﹑諸天龍神﹐聞佛所說﹐歡喜奉行。

佛說法常住經

