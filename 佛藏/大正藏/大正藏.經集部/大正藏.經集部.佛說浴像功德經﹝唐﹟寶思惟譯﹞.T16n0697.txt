佛說浴像功徳經

大唐天竺三藏寶思惟譯

如是我聞﹕一時﹐薄伽梵在王舍城鷲峯山中﹐與大苾芻眾及與無量諸大菩薩摩訶薩俱。爾時﹐會中有一菩薩﹐名淸淨慧﹐作是思惟﹕「以何因緣諸佛如來得淸淨身﹖」又復念言﹕「若佛在世親近供養﹐及滅度後供養舍利﹐此二種人所獲福徳功徳齊不﹖」作是念已﹐承佛威神從座而起﹐頂禮佛足﹐白言﹕「世尊﹗諸佛如來以何因緣得淸淨身﹖若佛在世親近供養﹐及滅度後供養舍利﹐此二種人所獲福徳其功等不﹖」

爾時﹐世尊告淸淨慧菩薩言﹕「善哉﹐善哉﹗汝今乃能爲未來世諸眾生故﹐發如是問。汝當善聽﹐我今爲汝分別解說。」

爾時﹐淸淨慧菩薩白佛言﹕「惟然。世尊﹗願樂欲聞。」

佛告淸淨慧菩薩言﹕「諸佛如來爲求菩提﹐於往昔時所修三昧﹑戒定忍辱智慧﹑慈悲喜捨﹑解脫﹑解脫知見﹐力﹑無所畏﹑一切佛法﹑一切種智﹐悉皆淸淨﹐是故如來得淸淨身。又以華香幡蓋而以供養﹔復以香水浴如來身﹔復以寶蓋彌覆其上﹔以諸飲食鼓樂弦歌讚詠如來﹔以此功徳迴向一切種智﹐所得功徳無量無邊﹐乃至得成無上菩提。何以故﹖如來智慧無量無邊不可思議﹐所有福徳亦復如是﹗

「淸淨慧﹗我滅度後有二種舍利﹕一者﹑法身﹐二者﹑化身。若善男子﹐善女人等﹐供養舍利﹐造佛形像如大麥等﹐造塔如菴羅果﹐表剎如針﹑蓋如浮萍﹔持佛舍利﹐如芥子大安置其中﹐所得功徳﹐如我在世等無差別。

「如是之人得十五種功徳﹕一者﹑得淨念心。二者﹑得順法心。三者﹑得慚愧心。四者﹑得見如來。五者﹑發淨信心。六者﹑能持正法。七者﹑如說修行。八者﹑得親近諸佛。九者﹑諸佛國土隨意受生。十者﹑若生人中生大姓家﹐其心柔軟人所敬重。十一者﹑纔生人中得念佛心。十二者﹑諸魔軍眾不能惱亂。十三者﹑於末法時能護正法。十四者﹑常得十方諸佛如來恒加覆護。十五者﹑速得成就五分法身。」

「若以淸淨心﹐於如來滅後﹐供養舍利者﹔或造於塔廟﹐及如來形像﹔於彼塔像前﹐掃塗漫陀羅﹐以種種花香﹐散布於其上﹐以諸妙香水﹐而浴於佛像﹐上妙諸飲食﹐淨持以供養﹐讚禮佛功徳。無量難思議﹐智慧及神通﹐諸善巧方便﹐悉皆到彼岸。」

爾時﹐淸淨慧菩薩聞佛世尊說是頌已﹐而白佛言﹕「世尊﹗若佛在世及滅度後未來世中﹐諸眾生等﹐云何浴像﹖惟願如來爲眾生故﹐開示演說。」

佛言﹕「淸淨慧﹗如佛在世﹐諸眾生等發起淨心﹐於佛滅後亦應如是﹐不作執空有想﹐於諸善品心懷渴仰不生疲厭﹐何以故﹖爲成就如來法報身故。我已曾爲汝說四眞諦法﹑十二因緣﹑六波羅蜜﹐我今爲汝說浴像法﹐諸供養中最爲殊勝。

「善男子﹗若欲沐像﹐應以牛頭栴檀﹑紫檀﹑多摩羅香﹑甘松﹑芎藭﹑白檀﹑欝金﹑龍腦﹑沈香﹑麝香﹑丁香﹐以如是等種種妙香﹐隨所得者﹐以爲湯水置淨器中﹐先作方壇敷妙床座﹐於上置佛﹔以諸香水次第浴之﹔用諸香水周徧訖已﹐復以淨水於上淋洗。其浴像者﹐各取少許洗像之水﹐置自頭上﹐燒種種香以爲供養。

「初於像上下水之時﹐應誦以偈﹕

「『我今灌沐諸如來﹐淨智功徳莊嚴聚﹔五濁眾生令離垢﹐願證如來淨法身。』

「『戒定慧解知見香﹐徧十方剎常芬馥﹔願此香烟亦如是﹐迴作自他五種身。』」

爾時世尊說是法已﹐眾中有無量菩薩摩訶薩獲得淸淨無垢三昧﹐卽從座而起﹔無量天人得不退轉無上菩提。

爾時阿難白佛言﹕「世尊﹗當何名此經﹖我等云何奉持﹖」

佛言﹕「此經名爲『洗浴諸佛得身淸淨』﹐應如是持。」

說是經已﹐一切眾會皆大歡喜﹐信受奉行。

佛說浴像功徳經

