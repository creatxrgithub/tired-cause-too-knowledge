佛說三品弟子經

吳月氏國居士支謙譯

一時佛在舍衛國祇樹給孤獨園﹐與比丘千二百五十人共會說經。

賢者阿難從坐起﹐白佛言﹕「願欲有所問﹐惟天中天解說﹐欲決狐疑﹗」

佛言﹕「善哉﹗恣所問。多陀竭當爲汝解說之。」

阿難問佛言﹕「優婆塞學道﹐有上﹑中﹑下輩。願佛解之﹗」

佛語阿難﹕「汝乃爲當來﹑後世發此問。如來當爲汝說之。諦聽受﹐內著心中﹗」

佛言﹕「上輩優婆塞﹑優婆夷受持五戒﹐不犯如毛髪者。若行教授開解人者﹐皆令發菩薩心。何謂菩薩心者﹖念十方人如視赤子﹔度人入道﹐作摩訶衍行﹔具足教授﹐無所希望﹔不求供養衣被﹑飯食﹑珍寶﹑錢財之物﹔不爲小道﹐以度人爲本。」

「何謂小道﹖」佛言﹕「以入大法作摩訶衍行﹐求須陀洹﹑斯陀含﹑阿那含﹑阿羅漢﹑辟支佛。是爲小道﹐非菩薩。菩薩法者﹐教授一切﹐使入般若波羅蜜﹐解漚惒拘舍羅﹐得薩芸若慧。當知是人作行來久﹐是過去佛時人﹐供養師父如佛無異。如是行者﹐爲上優婆塞﹑優婆夷也。

「中輩優婆塞﹑優婆夷者﹐亦受五戒﹐不犯如毛髪者﹔亦是過去佛時人。本學道﹐不值明師﹐不聞般若波羅蜜﹐不曉漚惒拘舍羅﹐但行一波羅蜜﹐布施﹑持戒﹑忍辱﹑精進﹑一心﹐不於經法中見慧。逮前功徳﹐得入人道﹐頗有宿識﹐得生法門﹐守戒完具﹐視於師父如佛無異﹐終不犯戒。如是行者﹐爲是中輩優婆塞﹑優婆夷。

「下輩優婆塞﹑優婆夷者﹐𨿽受五戒﹐悉還犯之。若見明師﹑曉法賢者﹐便從受問法要。當時歡喜﹐向其悔過罪﹐更精進五戒﹐尢無反復。懷恊欲意﹐不復持佛戒。自貢髙﹐還自憎明師﹑賢者﹐謗說長短﹕『我更見明師戒深慧﹐當護方便﹗』不知是師但食供養﹐反信受其言﹐不精經戒。是優婆塞﹑優婆夷爲擔死人種﹐不當與共會同坐起。壞人好心行﹐開化人民﹐受其法戒﹐希望供養﹐欲得錢財﹑穀帛給活妻子。假佛威神﹐心不念十方五道中人﹐欲令度脫﹐反爲受者作想﹐不語摩訶衍慧。是爲不精佛正眞之法﹐語受經人言﹕『當避世間人因緣﹐多少飲酒。佛有百味之食﹐不斷人酒。家不持戒者﹐若僮客﹑奴婢﹐請使他人平殺生耳。』起手莫爲﹐非佛弟子﹐復限佛功徳。」

「何等爲限佛功徳﹖」佛言﹕「旣行開授人民﹐不欲令四輩聞知。」

阿難長跪問佛﹕「何爲不欲令四輩聞知﹖」

「是優婆塞﹑優婆夷愚心不解﹐自謂爲黠﹐實不曉了經中深要之慧。不恥不知﹐反爲新學賢者作限礙﹐不欲令見明解好師。所以者何﹖欲得獨供養﹐反蔽障大道。是優婆塞﹑優婆夷𨿽爲度人﹐不見般若波羅蜜﹐不解漚惒拘舍羅。是爲盲冥專行小道。或教人作福﹐無四等心﹐施不普及。請彼置此﹐道法不使。爾四天王太子使者護佛道神﹐一一記之﹐稍稍去離之﹐勅伺命計集﹑積累其罪條疏名﹐錄白上帝。年壽未盡﹐頓遣惡神﹐因其犯戒之間奪其餘命﹐自然墮落泥犁中﹐當更十八獄罪﹐至天地燒乃出。或墮一禽獸中﹐或入人道。若在人道者﹐當在愚癡﹐不見法家生。」

佛言﹕「阿難﹗道宜數數聚會講說法義﹐不可不障愚人道﹐當得斷法﹑滅佛教罪。」

諸弟子聞佛說經﹐莫不戰慄﹐皆正心受教﹐爲佛作禮。

佛說三品弟子經

