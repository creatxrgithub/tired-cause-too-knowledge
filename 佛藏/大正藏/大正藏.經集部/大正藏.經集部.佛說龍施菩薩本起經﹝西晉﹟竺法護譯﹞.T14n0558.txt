佛說龍施菩薩本起經

西晉月氏三藏竺法護譯

一時佛遊維耶離柰女樹園﹐與大比丘眾千二百五十﹑五千菩薩及無央數天人。

時佛說經﹐眾會皆定。龍施菩薩立於佛前﹐作師子吼﹐嗟歎大乘﹐說前世行﹐積功累徳﹐不惜身命﹐不計吾我﹐無所希求﹐白佛言﹕「過去世時﹐有一般遮旬在叢樹下﹐精進行道﹐心無所著﹔常愍十方人及蠕動之類﹐行四等心——慈﹑悲﹑喜﹑護﹔常食果蓏﹐而飲泉水﹔不慕世榮﹐無所貪惜﹔得五神通﹐以自娛樂。何等爲五﹖眼能徹視﹐耳能徹聽﹐身能飛行﹐了眾人根﹐自知本末。在其山中誦習經義﹐晝夜不懈。

「時有毒蛇﹐見般遮旬晝夜誦經﹐心大歡悅﹐前詣般遮旬所﹐稽首作禮。取艸用掃﹐含水灑地﹐供事道人﹐不敢懈慢。常在左側聽經不離﹐般遮旬所說經毒蛇輒悉諷誦。

「如是數月之中轉向冬寒﹐樹木﹑華果遂復欲盡。般遮旬心念言﹕『冬寒以至﹐華果以盡﹐無所依怙。我今當還﹐止於人間。』便取衣鉢﹐卽欲發去。毒蛇時見﹐悲泣淚出﹐白道人言﹕『欲何至乎﹖』道人答曰﹕『寒冷且至﹐亦無屋舍﹐華果復盡﹐無以自活﹐故相捨去﹐欲入郡國。』

「毒蛇聞之﹐益甚悲哀﹐白道人言﹕『道人在此﹐如依太山﹐晝夜樂法﹐其心不傾。今捨我去﹐無所恃怙。願見愍傷我身可憐﹗』道人答曰﹕『吾有四大﹐常當衣食﹐以自住立。今此山中亦無供具﹐𨿽有慈心﹐不能自在。』

「毒蛇白曰﹕『今此山中樹木參天﹐泉水流行﹐百鳥嚶嚶﹐甚可娛樂。何爲捨焉﹖惟願道人勿見棄捐。今𨿽當去﹐欲從其後﹐奉侍道人﹐不敢住留﹐在此愁思﹐但有死憂。』

「道人答曰﹕『卿爲毒蛇﹐眾人所憎。見者欲害﹐無有愛樂。或於道中虎﹑狼﹑毒蟲﹑蜚鳥﹑走獸共害汝身。今實悢悢無有已已﹐𨿽有是心不得自在。願卿住此﹐思道念徳﹐精進自守﹐忍諸困厄﹗若前彊健﹐後年復會。』道人悲泣﹐收淚而去。

「毒蛇涕零﹐不能自止。貪見道人無有極已﹐便卽上樹﹐遙望道人﹔觀視若行﹐察其所避﹔道人不現﹐轉復上行﹔適復不現﹐上盡樹頭﹐遙望道人﹐遂遠不現。毒蛇益悲﹐自責悔言﹕『身罪所致﹐失善道人。前世愚癡﹐多犯眾惡——淫妷﹑瞋恚﹑闇冥﹑放逸﹑懈怠﹑無知﹐不奉精進﹐迷亂不止﹐其心不一﹔不值佛世﹐遠離正法﹐失大智慧﹐違遠至明﹔從苦入苦﹐離波羅蜜﹐墮於五道蟲蛾﹑蚤虱。今受蛇身﹐爲人所憎﹐皆是身過﹐不由他人。天上世間豪貴無常﹐何況我此含毒之身﹖展轉生死﹐譬如車輪。』

「爾時毒蛇自說瑕惡﹐身意靜然﹐但還自責﹕『今此危身不足貪惜﹐不顧軀命﹐此無所著。』便從樹上自投於下﹐未及至地﹐墮樹岐間﹐身絕兩分﹐便卽命過﹐生兜術天﹐得見光明﹐卽自思惟﹐便識宿命﹕『我在世時身爲毒蛇﹐奉侍道人﹐行正遠邪﹐精進不懈﹐伏惡心魔﹐視其身命﹐譬如土沙。知命非常﹐自投樹下。於彼壽終﹐來生此上。』便於天上從諸玉女及與天子各持香華散毒蛇上﹐便自說言﹕『今此蛇身𨿽爲毒惡﹐於我大厚﹐終不爲薄。精進行法﹐心無所著。絕其壽命﹐得上爲天。今故來下﹐欲報其恩。』便復行詣般遮旬所﹐稽首作禮﹐供養華香﹐嗟歎功徳﹐皆共稱譽﹕『今此道人無有等侶﹐行大慈悲﹐無有親踈﹐教授一切﹐令離三塗。本爲毒蛇﹐視如赤子﹐憂念一切。此功徳大﹐欲報其恩﹐何時能達﹖』適說是已﹐便還去上兜術天。

「皆從諸天人﹐行詣彌勒前﹐俱稽首作禮﹐其心悉等平。見彌勒歡喜﹐禮畢住一面﹐彌勒爲說法﹐皆得無所從生。天上壽終後﹐來生於世間﹐長者須福家﹐作女意甚明﹐端名曰龍施﹐除去諸欲情。時佛來詣舍﹐眉間放光明﹐時女在浴室﹐志意用愕驚﹔便卽上樓觀﹐見佛功徳正﹐諸根悉寂定﹐三十二相明。女心卽歡喜﹐今逮得安寧﹐當供養佛法﹐便發菩提心。時魔聞知之﹐心中爲愁思﹕『此女發道意﹐盡我境界人。』已下變爲父﹐具說艱惱事﹕『佛今現在世﹐功徳甚尊特﹐菩薩多勤苦﹐羅漢疾易得。』時女卽對曰﹕『父言無義理﹐佛智譬虛空﹐羅漢如芥子﹐猶是以觀之﹐小道無髙士﹐佛徳如巨海﹐度人無極已。』時魔謂女言﹕『汝今何愚癡﹐菩薩甚勤苦﹐得道無有期﹔假使欲得佛﹐當不惜軀命﹐從樓自投地﹐乃知女妙英﹐精進無所著﹐可得無上正。』時女住欄邊﹐向佛叉手言﹕『我用一切故﹐願佛知我誠。』便自投樓下﹐逮得無從生﹐變爲男子形。」阿難乃怖驚﹐叉手正衣服﹐前白佛天中天﹕「今我意甚怪﹐此爲何等焉﹖一切皆愚癡﹐願佛現大明。」時佛告阿難﹕「汝見此女不﹖自投於虛空﹐轉作男子身。不獨今棄軀﹐前世亦復爾。已更事萬佛﹐精進無懈止﹐却後當來世﹐供養如恒沙﹐便當得作佛﹐號名曰龍上。在第一大會﹐度脫諸天人﹐其數難屢陳﹐譬之如浮雲。爾時佛治世﹐快樂無有極﹐飲食皆自然﹐譬如忉利天。」於是龍施身﹐住立在佛前﹐報其父母言﹕「聽我作沙門。」父母卽聽之﹐侍從五百人﹐及八百天神﹐皆發無上心。爾時魔愁毒﹐悔恨無所陳。龍施白佛言﹕「願愍一切人﹐爲斷十二海﹐除去諸苦辛﹐用眾愚癡故﹐多說大珍寶。」時佛便講法﹐五百侍從人﹐皆得無所從生﹔及八百諸天﹐得不起法忍。彼時龍施身﹐便住於佛前﹐自說過世行﹕「求道甚苦勤﹐不用己身故﹐但爲一切人﹔如來之功徳﹐不可具說陳。爾時般遮旬﹐今則是世尊﹔其毒蛇之軀﹐今是龍施身﹔時五百玉女﹐今是五百人﹔八百諸天子﹐共志無等倫。菩薩所示現﹐猶爲有所因﹐欲歎其功徳﹐終無能盡焉。」彼龍施菩薩﹐作師子吼時﹐無數諸天人﹐皆發無上眞﹐一切皆歡喜﹐作禮於佛前。

佛說龍施菩薩本起經

