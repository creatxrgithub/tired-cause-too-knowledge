佛說摩鄧女經

後漢安息國三藏安世髙譯

時阿難持鉢行乞食。食已﹐阿難隨水邊而行﹐見一女人在水邊擔水而去﹐阿難從女匃水﹐女卽與水﹔女便隨阿難﹐視阿難所止處。女歸告其母﹐母名摩鄧﹐女於家委地臥而啼。母問女﹕「何爲悲啼﹖」女言﹕「母欲嫁我者﹐莫與他人﹐我於水邊見一沙門從我匃水﹐我問何字﹖名阿難。我得阿難乃嫁﹐母不得者﹐我不嫁也。」

母出行問阿難﹐阿難者承事佛。母已知﹐還告女言﹕「阿難事佛道﹐不肯爲汝作夫。」女啼﹐不飲食言﹕「母能知蠱道。」母出﹐請阿難歸飯﹐女大喜。

母語阿難﹕「我女欲爲卿作妻。」阿難言﹕「我持戒﹐不畜妻。」復言﹕「我女不得卿爲夫者﹐便自殺。」阿難言﹕「我師佛﹐不得與女人共交通。」

母入語女﹕「阿難不肯爲汝作夫﹐言其有經道者不得畜婦。」女對母啼言﹕「母道所在。」母言﹕「天下道﹐無有能過佛道及阿羅漢道。」摩鄧女復言﹕「但爲我閉門戶﹐無令得出﹐暮自當爲我作夫。」母閉門以蠱道縛阿難。

至晡時﹐母爲女布席臥處﹐女大喜自莊飾﹐阿難不肯前就臥處﹐母令中庭地出火﹐前牽阿難衣語阿難言﹕「汝不爲我女作夫﹐我擲汝火中。」

阿難自鄙爲佛作沙門﹐今日反在是中不能得出。佛卽持神﹐心知阿難。阿難還至佛所﹐白言﹕「我昨日行匃食﹐於水邊見一女人﹐我從匃水﹐我還到佛所﹐明日有一女人名摩鄧﹐請我﹐欲得歸飯我﹐出便牽我﹐欲持女與我作妻。我言﹕『我持佛戒不得畜妻。』」

女見阿難得脫去﹐於家啼哭﹐母言﹕「其有事佛者﹐我道不能勝﹐我本不語汝耶﹗」女啼不止﹐續念阿難。

女明日自行求索阿難﹐復見阿難行匃食﹐隨阿難背後﹐視阿難足﹑視阿難面﹔阿難慚而避之﹐女復隨不止。阿難還歸佛所﹐女守門﹐阿難不出﹐女啼而去。

阿難前白佛﹕「摩鄧女今日復隨我。」佛使追呼摩鄧女見之。佛問﹕「汝追逐阿難﹐何等索﹖」女言﹕「我聞阿難無婦﹐我又無夫﹐我欲爲阿難作婦也。」佛告女言﹕「阿難沙門無髪﹐汝有髪﹐汝寧能剃汝頭髪不﹖我使阿難爲汝作夫。」

女言﹕「我能剃頭髪。」佛言﹕「歸報汝母﹐剃頭髪來。」

女歸到母所言﹕「母不能爲我致阿難﹐佛言﹕『剃汝頭髪來﹐我使阿難爲汝作夫。』」母言﹕「子我生汝﹐護汝頭髪﹐汝何爲欲爲沙門作婦﹖國中有大豪富家﹐我自能嫁汝與之。」女言﹕「我生死當爲阿難作婦。」母言﹕「汝何爲辱我種﹖」女言﹕「母愛我者﹐當隨我心所喜。」母啼泣下刀剃女頭髪。

女還到佛所言﹕「我已剃頭髪。」佛言﹕「汝愛阿難何等﹖」女言﹕「我愛阿難眼﹑愛阿難鼻﹑愛阿難口﹑愛阿難耳﹑愛阿難聲﹑愛阿難行步。」佛言﹕「眼中但有淚﹑鼻中但有洟﹑口中但有唾﹑耳中但有垢﹑身中但有屎尿臭處不淨。其有夫妻者﹐便有惡露﹐惡露中便有子﹐已有子便有死亡﹐已有死亡便有哭泣﹐於是身有何益﹖」女卽自思念身中惡露﹐便自正心﹐卽得阿羅漢道。

佛知已得阿羅漢道﹐卽告女言﹕「汝起至阿難所。」女卽慚而低頭﹐長跪於佛前言﹕「實愚癡故逐阿難耳。今我心已開﹐如冥中有燈火﹔如人乘船船壞依岸﹔如盲人得扶﹔如老人持杖行。今佛與我道﹐令我心開如是。」

諸比丘俱問佛﹕「是女人母作蠱道﹐何因緣是女得阿羅漢道﹖」

佛言﹕「是摩鄧女﹐先世時五百世爲阿難作婦﹐五百世中常相敬相重相貪相愛﹐同於我經戒中得道﹐於今夫妻相見如兄弟﹐如是佛道何用不爲﹖」

佛說是經﹐諸比丘聞皆歡喜。

佛說摩鄧女經

