佛說枯樹經一卷

僧伽尼城北﹐迦葉佛時偸婆﹐陷在下方金剛際。佛從天上爲母說法﹐還於此城下。

阿難問佛﹕「佛從天下﹐以何爲幟﹖」

佛言﹕「今當現證。」卽申手下方﹐執迦葉佛偸婆出。此偸婆以雜色玉石作﹐偸婆名僧伽尸﹐迦葉佛父名﹐說立婆留言慈造﹐髙三百肘﹑方三里半﹐本眞七寶合﹐故有七種色﹐現城卽以此偸婆爲稱也。

迦葉﹑阿難等所以於此地集經者﹐有二事不得涅槃處出﹕一者﹑不在人中﹔二者﹑天人四輩來者﹐皆當悲感心亂﹐不靖聽故也。

集訖﹐諸王於其處﹐造僧伽藍﹐名諸王寺﹐在偸婆北。後羣茶王﹐慊偸婆當城門﹐王欲壞之﹐勅城內嚴銚﹝金﹡斫﹞﹐明當除之。夜半偸婆便移﹐從城上過﹐音聲振國﹐去城南二十里﹐在林樹間止。所勸王破寺臣者﹐卽誅五族。王覩變知攺﹐爲淸信士﹐自移來﹐可四十年許。諸王寺朽壞﹐後有橫王出﹐更修飾之﹐今日現在。

佛說枯樹經

