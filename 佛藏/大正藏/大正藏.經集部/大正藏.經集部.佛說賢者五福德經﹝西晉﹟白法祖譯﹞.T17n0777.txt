佛說賢者五福徳經

西晉河內沙門白法祖譯

一時佛在舍衛國祇樹給孤獨園。佛告諸比丘﹕「賢者說法時﹐有五福徳。何謂爲五﹖其人所生則得長壽﹐是爲一福徳﹔其人所生卽得大富﹐饒財多寶﹐是爲二福徳﹔其人所生卽端正無比﹐是爲三福徳﹔其人所生卽名譽遠聞﹐是爲四福徳﹔其人所生卽聰明大智﹐是爲五福徳。

「何因賢者說法得長壽﹖用前世說法時﹐上語亦善﹐中語亦善﹐下語亦善﹐其義備足﹐歸寂無爲﹐好殺之人聞法﹐卽止不殺﹐用是故得長壽。

「何因說法之人得大富﹐饒財多寶﹖用前世說法時﹐上﹑中﹑下語其義備悉﹐歸寂無爲﹐盜竊之人聞經﹐卽止不盜﹐便能施與﹐用是故得大富。

「何因說法之人得端正無比﹖用前世說法時﹐上﹑中﹑下語其義備悉﹐歸寂無爲﹐令聞法者和气安之﹐卽顏色悅﹐自生光澤﹐用是故得端正。

「何因說法之人﹐得名譽遠聞﹖用前世說法時﹐上﹑中﹑下語其義備悉﹐歸寂無爲﹐令聞法者敬佛﹑敬法﹑敬比丘僧﹐用是故得名聞。

「何因說法之人得聰明大智﹖用前世說法時﹐上﹑中﹑下語其義備悉﹐歸寂無爲﹐令聞法者曉了妙慧﹐用是故得聰明大智。是爲五法﹐說經者得福也。」

諸比丘聞經歡喜﹐前爲佛作禮。

佛說賢者五福徳經

