佛說輪轉五道罪福報應經

劉宋三藏法師求那跋陀羅譯

一時佛在迦維羅衛國釋氏精舍﹐與千二百五十比丘俱。九月本齋﹐一時畢竟﹐佛從禪室出﹐往至舍衛國祇樹給孤獨園。二國之間有一大樹﹐名尼拘類樹﹐髙百二十里﹐枝葉方圓覆六十里﹐其樹上子數千萬斛﹐食之香甘﹐其味如蜜﹐甘果熟落﹐人民食之﹐眾病除愈﹐眼目精明。佛坐樹下﹐時諸比丘﹐取果食之。

佛語阿難﹕「吾觀天地萬物﹐各有宿緣。」

阿難卽前爲佛作禮﹐長跪白佛言﹕「何等宿緣﹖此諸弟子願欲聞之﹐惟具演說﹐開化未聞﹗」

佛告阿難﹕「善哉﹗善哉﹗若樂聞者﹐心善聽。」

佛語阿難﹕「夫人作福﹐譬如此樹﹐本種一核﹐稍稍漸大收子無限。人而豪貴﹐國王長者﹐從禮佛事三寶中來﹔爲人大富財物無限﹐從布施中來﹔爲人長壽﹐無有疾病身體彊壯﹐從持戒中來﹔爲人端正﹐顏色妙好﹐輝容第一﹐身體柔軟﹐口气香潔﹐人見姿容﹐無不歡喜﹐視之無厭﹐從忍辱中來﹔爲人修習無有懈怠﹐樂爲福徳﹐從精進中來﹔爲人安詳﹐言行審諦﹐從禪定中來﹔爲人才明達解深法﹐讚歎妙義﹐開悟愚蒙﹐人聞其言莫不諮受﹐宣用爲珍寶﹐從智慧中來﹔爲人音聲淸徹﹐從歌詠三寶中來﹔爲人潔淨﹐無有疾病﹐從慈心中來。」

阿難白佛﹕「云何爲慈﹖」

佛語阿難﹕「一﹑慈眾生﹐如母愛子﹔二﹑悲世間﹐欲令解脫道意﹔三﹑心常歡喜﹔四﹑爲能護念﹐一切不犯。是爲慈心者也。」

佛語阿難﹕「爲人長大﹐恭敬人故﹔爲人短小﹐輕慢人故﹔爲人醜陋﹐喜瞋恚人故﹔生無所知﹐不學問故﹔爲人專愚﹐不教人故﹔爲人瘖瘂﹐謗毀人故﹔爲人聾盲﹐不喜聽受經法故﹔爲人奴婢﹐負債不償故﹔爲人卑賤﹐不禮三寶故﹔爲人醜黑﹐遮佛光明故﹔生裸國中者﹐喜輕衣搪揬塔寺﹑精舍故﹔生馬蹄國中者﹐喜著屐佛前行故﹔生穿胸人國中者﹐布施作福悔惜心故﹔生麞鹿麑麂中者﹐喜驚怖人故﹔生墮龍中者﹐喜調戲人故﹔身生惡瘡治之難差者﹐喜鞭打眾生不以理故﹔人見歡喜者﹐前生見人歡喜故﹔人見不歡喜者﹐前生見人不歡悅故﹔遭縣官繫閉牢獄﹑杻械其身者﹐前世爲人籠繫眾生﹐不從意故﹔爲人脣缺者﹐前世釣魚﹐魚決口故﹔聞好言善語心不樂聞﹐於中兩舌亂人聽受經法者﹐後墮耽耳狗中。」

佛語阿難﹕「世有愚人﹐聞說法語心不餐採﹐後墮長耳驢馬之中。慳貪獨食﹐不共飢者﹐食後墮餓鬼中﹔出生爲人﹐貧窮飢餓﹐衣不蓋形﹐食不供口。好食自噉﹐惡食施人﹐後生猪﹝虫﹡屯﹞﹑蜣蜋之中。喜劫奪人物者﹐後墮羊中﹐生剝其皮﹐償其宿罪。好喜殺生者﹐後爲水上蜉蝣蟲﹐朝生暮死。好喜盜人財物者﹐後墮奴婢﹑牛﹑馬之中﹐償其宿債。好喜淫他妻女者﹐死入地獄﹐男抱銅柱﹐女臥鐵床﹔從地獄出﹐常生下處﹐當墮鷄鴨中。好喜妄語傳人惡事﹐死入地獄﹐洋銅灌口﹐拔出其舌以牛犁之﹔出墮鴟梟﹑鴝鵅鳥中﹐人聞其鳴莫不驚怖﹐皆言變怪﹐呪令其死。喜飲酒醉犯三十六失者﹐死墮沸屎泥犁之中﹐出生墮狌狌中﹔後還爲人﹐愚癡生無所知﹐夫婦不相和順﹐數共鬭諍﹐更相驅遣﹐後墮鳩鴿中。貪人力者﹐後墮象中。」

佛語阿難﹕「州郡令長食官爵祿﹐或人無罪﹐或私侵人民﹐錄名繫縛﹐鞭打捶杖﹐彊逼輸送﹐告訴無地﹐枷械繫閉﹐不得寬縱﹐後墮地獄中身受苦痛﹐數千億歲罪畢乃出﹔當墮水牛中﹐貫穿其鼻﹐牽船挽車﹐大杖打撲﹐償其宿罪。」

佛語阿難﹕「爲人不淨﹐從猪中來﹔爲人慳貪﹐不能廉潔﹐從狗中來﹔爲人剛彊很戾自用﹐從羊中來﹔爲人腥臭﹐從魚鼈中來﹔爲人兇惡﹑含毒心難解者﹐從蝮蛇中來﹔好喜美食﹐喜殺害眾生無有慈心者﹐從犲﹑狼﹑狸﹑鷹中來﹔爲人短命﹐胞胎傷墮﹐生世未幾而早命終﹐墮在三塗數千萬劫。」

佛言﹕「此輩前世爲人﹐好喜射獵﹐焚燒山澤﹐探巢破卵﹐施捕魚网﹐殺一切眾生﹐貪其皮肉以自食噉﹐多短命報﹐世世累劫無有出期。愼之﹗愼之﹗痛不可言。」

佛語阿難﹕「凡作功徳皆應身爲﹐燒香福會﹐轉經行道﹐不得倩人﹐呪願若虛﹐如倩人食﹐豈得自飽﹐能不饑耶﹖若燒香鮮潔﹐逮薩云若﹐香攝一切相﹔然燈續明得三達智﹐無所罣礙。燒香齋食﹐讀經達嚫﹐以爲常法﹔布施得福﹐諸天接待﹐萬惡皆却﹐眾魔盡除﹐無敢當者。懈怠之人﹐安隱諧偶﹐無精進心﹐一朝疾病﹐有不吉利﹐便欲燒香﹐方云作福。諸天未降﹐眾魔故前﹐競共嬈觸﹐作諸變怪。以是之故常當精進﹐罪福隨身如影隨形﹐植種福者﹐亦如尼拘類樹﹐本種一核﹐收子無限﹐施一得倍萬﹐言不虛也﹗」

「賢者好布施﹐天神自扶將﹐施一得萬倍﹐安樂壽命長。今日大布施﹐其福不可量﹐皆當得佛道﹐度脫於十方。因緣合會誰爲親﹐五戒十善除去瞋﹐不望他許自爲親﹐世間榮樂如浮雲。展轉五道如車輪﹐莫計壽命惜金銀﹐天地尚壞何況身﹐奉持經戒是大珍。勿貪財色辱悞人﹐三界眾生如羣羊﹐來去五道身壞傷﹐命速流水何有常。作惡甚近受罪長﹐泥犁地獄沸鑊湯﹐制心剛意離禍殃﹐犯罪入中痛難當。」

佛告阿難﹕「世人無智﹐生死肉眼不知罪福。吾以道眼覩無數劫乃至今身罪福應報﹐猶觀掌中瑠璃珠﹐內外明徹無狐疑想。」

阿難前整衣服﹐爲佛作禮﹐而白佛言﹕「演說此經﹐當何名之﹖」

佛語阿難﹕「此經名爲『輪轉五道』﹐亦名『罪福報應』。若有善男子善女人﹐諷誦宣傳功徳無量﹐當見禮侍賢劫千佛﹐奉侍供養﹐不墮三塗八難之處﹐得戒定慧。」

佛說經竟﹐五百比丘漏盡意解﹔七百比丘尼得須陀洹道﹔八百羅漢得菩薩道﹔諸天龍神﹑是時樹下淸信士萬二千人﹑淸信女六千人﹐悉履道迹﹔諸比丘﹑比丘尼﹑優婆塞﹑優婆夷﹐皆得阿那含道。天﹑龍﹑鬼神﹑世間人民﹐聞佛說法﹐皆言﹕「善哉﹗」卽起作禮﹐遶佛三匝﹐歡喜而去。

佛說輪轉五道罪福報應經

