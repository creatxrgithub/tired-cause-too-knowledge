浴佛功徳經

大唐沙門釋義淨譯

一時薄伽梵在王舍城鷲峯山頂﹐與大苾芻眾千二百五十人俱﹐復有無量無邊大菩薩眾﹑天龍八部﹐悉皆雲集。

爾時淸淨慧菩薩在眾中坐﹐爲欲愍念諸有情故﹐作是思惟﹕「諸佛﹑如來以何因緣﹐得淸淨身﹐相好具足﹖」復作是念﹕「諸眾生類﹐得值如來﹐親近供養﹐所獲福報﹐無量無邊。未知如來般涅槃後﹐所有眾生作何供養﹑修何功徳﹐令彼善根速能究竟無上菩提﹖」作是念已﹐卽從座起﹐偏袒右肩﹐頂禮佛足﹐長跪合掌白佛言﹕「世尊﹗我欲請問﹐願垂聽許。」

佛言﹕「善男子﹗隨汝所問﹐我當爲說。」

爾時淸淨慧菩薩白佛言﹕「諸佛﹑如來﹑應﹑正等覺以何因緣得淸淨身﹐相好具足﹖又諸眾生得值如來﹐親近供養﹐所獲福報﹐無量無邊。未審如來般涅槃後﹐所有眾生作何供養﹑修何功徳﹐令彼善根速能究竟無上菩提﹖」

爾時世尊告淸淨慧菩薩言﹕「善哉﹐善哉﹗汝能爲彼未來眾生發如是問。汝今諦聽﹐善思念之﹐如說修行﹗吾當爲汝分別解說。」

淸淨慧菩薩言﹕「惟然﹐世尊﹗願樂欲聞。」

佛告淸淨慧菩薩言﹕「善男子﹗應知布施﹑持戒﹑忍辱﹑精進﹑靜慮﹑智慧﹑慈悲喜捨﹑解脫﹑解脫知見﹑力﹑無所畏﹑一切佛法﹑一切種智善淸淨故﹐如來淸淨。若於如是諸佛﹑如來﹐以淸淨心種種供養﹕香花瓔珞﹑幡蓋敷具﹐布在佛前﹐種種嚴飾﹐上妙香水澡浴尊儀﹐燒香普熏運心法界。復以飲食﹑鼓樂﹑弦歌﹑讚詠如來不共功徳﹐發殊勝願﹐迴向無上一切智海﹐所生功徳﹐無量無邊﹐乃至菩提常令相續。所以者何﹖如來福﹑智不可思議﹐無數無等。善男子﹗諸佛﹑世尊具有三身﹐謂法身﹑受用身﹑化身。我涅槃後﹐若欲供養此三身者﹐當供養舍利。然有二種﹕一者﹑身骨舍利﹔二者﹑法頌舍利。」卽說頌曰﹕

「諸法從緣起﹐如來說是因﹔彼法因緣盡﹐是大沙門說。

「若男子﹑女人﹑苾芻五眾應造佛像。若無力者﹐下至大如䵃麥﹐造窣覩波形如棗許﹐剎竿如針﹐蓋如麩片﹐舍利如芥子﹐或寫法頌﹐安置其中。如上珍奇﹐而爲供養﹐隨己力能﹐至誠殷重﹐如我現身﹐等無有異。

「善男子﹗若有眾生能作如是勝供養者﹐成就十五殊勝功徳而自莊嚴﹕一者﹑常有慚愧﹔二者﹑發淨信心﹔三者﹑其心質直﹔四者﹑親近善友﹔五者﹑入無漏慧﹔六者﹑常見諸佛﹔七者﹑恒持正法﹔八者﹑能如說行﹔九者﹑隨意當生淨佛國土﹔十者﹑若生人中﹐大姓尊貴﹐人所敬奉﹐生歡喜心﹔十一者﹑生在人中﹐自然念佛﹔十二者﹑諸魔軍眾不能損惱﹔十三者﹑能於末世護持正法﹔十四者﹑十方諸佛之所加護﹔十五者﹑速得成就五分法身。」

爾時世尊卽說頌曰﹕

「我般涅槃後﹐能供養舍利﹐或造窣覩波﹐及以如來像﹐於彼像塔處﹐塗拭曼荼羅﹐以種種香華﹐散布於其上﹐以淨妙香水﹐灌沐於像身﹐上味諸飲食﹐盡持以供養。讚歎如來徳﹐無量難思議﹐方便智神通﹐速至於彼岸。獲得金剛身﹐具三十二相﹐八十隨形好﹐濟度諸羣生。」

爾時淸淨慧菩薩聞是頌已﹐白佛言﹕「未來眾生云何浴像﹖」

佛告淸淨慧菩薩言﹕「汝等當於如來起正念心﹐勿著二邊﹐迷於空有﹔於諸善品﹐渴仰無厭﹔三解脫門﹐善修智慧﹔常求出離﹐勿住生死﹔於諸眾生﹐起大慈悲﹐願得速成三種身故。

「善男子﹗我已爲汝說四眞諦﹑十二緣生﹑六波羅蜜﹐今更爲汝及諸國王﹑王子﹑大臣﹑後宮妃﹑后﹑天龍﹑人鬼說浴像法﹐諸供養中最爲第一﹐勝以恒河沙等七寶布施。若浴像時﹐應以牛頭栴檀﹑白檀﹑紫檀﹑沈水﹑熏陸﹑欝金香﹑龍腦香﹑零陵﹑藿香等﹐於淨石上磨作香泥﹐用爲香水﹐置淨器中。於淸淨處﹐以好土作壇﹐或方或圓﹐隨時大小﹐上置浴床﹐中安佛像﹐灌以香湯﹑淨潔洗沐﹐重澆淸水。所用之水﹐皆須淨濾﹐勿使損虫。其浴像水﹐兩指瀝取﹐安自頂上﹐名吉祥水﹐瀉於淨地﹐莫令足踏。以細軟巾﹐拭像令淨﹐燒諸名香﹐周徧香馥﹐安置本處。

「善男子﹗由作如是浴佛像故﹐能令汝等人﹑天大眾現受富樂﹐無病延年﹔於所願求﹐無不遂意﹔親友眷屬﹐悉皆安隱﹔長辭八難﹐永出苦源﹔不受女身﹐速成正覺。旣安置已﹐更燒諸香﹐親對像前﹐虔誠合掌﹐而說讚曰﹕

「我今灌沐諸如來﹐淨智功徳莊嚴聚﹐願彼五濁眾生類﹐速證如來淨法身。戒定慧解知見香﹐徧十方剎常芬馥﹐願此香烟亦如是﹐無量無邊作佛事。亦願三塗苦輪息﹐悉令除熱得淸涼﹐皆發無上菩提心﹐永出愛河登彼岸。」

佛說此經已﹐是時眾中有無量無邊菩薩得無垢三昧﹔無量諸天得不退智﹔諸聲聞眾願求佛果﹔八萬四千眾生皆發阿耨多羅三藐三菩提心。

爾時淸淨慧菩薩白佛言﹕「世尊﹗幸蒙大師哀愍我等﹐教浴像法。我今勸化國王﹑大臣﹑一切信心樂功徳者﹐於日日中澡沐尊儀﹐獲大利益﹐常當頂受﹐歡喜奉行﹗」

浴佛功徳經

