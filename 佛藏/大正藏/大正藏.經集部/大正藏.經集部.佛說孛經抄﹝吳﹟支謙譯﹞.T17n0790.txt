佛說孛經抄

吳月支國居士支謙譯

一時佛在舍衛國。大子名祇﹐有園田八十頃﹐去城不遠。其地平正﹐多眾果樹﹐處處皆有流泉﹑浴池。其池淸淨﹐無有蚑﹑蜂﹑蚊﹑虻﹑蠅﹑蚤。居士須達身奉事佛﹐受持五戒——不殺﹐不盜﹐不淫﹐不欺﹐不飲酒——見諦溝港﹐常好布施﹐賑救貧窮﹐人呼爲給孤獨氏。須達欲爲佛起精舍﹐周徧行地﹐惟祇園好﹐因從請買。太子祇言﹕「能以黃金布地令間無空者﹐便持相與。」須達曰﹕「諾。聽隨買數。」祇曰﹕「我戲言耳。」訟之紛紛﹐國老諫曰﹕「已許價決﹐不宜復悔。」遂聽與之。

須達默念﹕「何藏金足﹖」祇謂其悔﹕「嫌貴自止。」曰﹕「不貴也。自念當出何藏金耳。」卽時使人象負金出﹐隨集布地﹐須臾滿四十頃。祇感念﹕「佛必有大道﹐故使斯人輕寶乃爾。」教齊是止﹐勿復出金﹕「園地屬卿﹐我自欲以樹木獻佛。」因相可這﹐便立精舍。已﹐各上佛。佛與千二百五十沙門俱止其中。是故名祇樹給孤獨園也。

其王名卑先匿﹐舉宮中及人民皆共事佛﹐奉諸沙門衣﹑食﹑床臥﹑疾藥所宜。世無佛時﹐諸道皆興﹐譬如昏夜﹐炬燭爲明。天下有佛﹐眾邪皆歇﹐諭若日出﹐火無復光。國中本共事五百異道人﹐異道眾邪是時皆廢。諸異道人乃共嫉妬﹐謀欲毀佛﹐以望敬事。其女弟子名酸陀利﹐曰﹕「師莫愁也。我能令人不復敬佛﹐事師如故。便從今始﹐欲日日莊嚴﹐往來佛邊﹑諸沙門所。至一月後﹐可默殺我﹐埋祇樹間﹐佯行求索。眾人當言﹕『數見此女往來精舍。』卽詣王告﹐乞吏搜索﹐啼哭出尸。道其淫亂﹐無戒行意。國人聞是﹐必當捨佛﹐來事諸師。」諸師曰﹕「善。」

女如其言﹐往來一月。師使四人共殺﹐埋之。分布求已﹐詣闕告言﹕「生亡一女。眾人悉見日日往來諸沙門所。乞吏搜求。」王卽勅外部吏與行﹐諸師乃佯徘徊再三過﹐出尸輿載﹐徧行啼哭曰﹕「沙門之法﹐戒當淸淨﹐反淫人婦。恐事發覺﹐殺而藏之﹐有何道哉﹗」

國人聞此﹐多有信者。惟得道之人知諂僞耳。

佛於是乃勅諸沙門﹕「且勿入城。七日之後﹐事情當露。」至八日旦﹐佛使阿難巷至說曰﹕「妄語讒人﹐天令口臭﹐詐誣淸白﹐死入地獄﹐癡虐自怨﹐長夜受苦。」國人聞是語﹐皆相謂曰﹕「沙門必淸淨﹐故佛說此語耳。」王使人微密伺之﹐見異道家竊相勞賀﹐共賜四人。異道人法﹐知經多者得分多。一人頑闇﹐得分獨少﹐怒曰﹕「當反汝事。自共殺人﹐而詐誣佛﹐反與我少﹗」伺人得之﹐牽將上聞﹐到以實對﹐卽收謀者。

王與羣臣俱出詣佛。給孤獨氏﹑諸淸信士及國人民無數皆行詣佛。到已﹐作禮畢﹐各一面坐。王叉手﹐白佛言﹕「間聞此謗﹐莫不罔然。惟佛至眞﹐淸淨無量。不識其故﹐何緣有此﹖」

佛告王曰﹕「誹謗之生﹐皆由貪﹑嫉﹐而此久有﹐非這今也。」

佛言﹕「我宿命無數世時﹐我爲菩薩道﹐常行慈心﹐欲度脫萬姓。時有蒱隣柰國﹐廣博嚴好﹐人民熾盛。中有梵志﹐姓瞿曇氏﹐才明髙遠﹐國中第一。有三子﹐其小子者﹐端正無比﹐父甚奇之﹐爲設大會﹐請諸道人﹑中外親戚﹐抱兒示之。眾師相曰﹕『是兒好道﹐有聖人相﹐必爲國師。』因名爲孛。孛幼好學﹐才藝過人﹐悉通眾經及天下道術九十六種。死生所趣﹑山崩地動﹑災異禍福﹑醫方鎭厭無所不知﹔能却淫心﹐消伏蠱道﹔武略備有﹐而性慈仁。

「瞿曇沒後﹐二兄嫉之﹐數求分異﹐曰﹕『孛幼好學﹐事師消費﹐與分當少。』母憐念之﹐數曉二子﹐二子不止。孛見兄意盛﹐自念﹕『人生皆爲貪苦。我若不去者﹐兄終不息。』因自報母﹐求行學道。母便聽之。孛卽去﹐近明師作沙門。於山中自得四意止﹕一慈眾生﹐如母愛子﹔二悲世間﹐欲令解脫﹔三解道意﹐心常歡喜﹔四爲能護一切不犯。復得四意﹐諸佛所譽﹕一制貪淫﹐二除恚怒﹐三去癡念﹐四得樂不喜﹐逢苦不憂。又絕五欲﹕目不貪色﹐耳不貪聲﹐鼻不貪香﹐舌不貪味﹐身不貪細滑。能以智慧方便之道順化天下﹐使行十善﹐孝順父母﹐敬事師長。諸疑惑者﹐令信道徳﹐知死有生﹐作善獲福﹐爲惡受殃﹐行道得道。見憂厄者﹐爲解免之。疾病者﹐爲施醫藥。服孛教者﹐死皆生天。其有郡國水旱災異﹐孛至卽平﹐毒害悉除。

「時有大國﹐安樂饒人。王名藍達﹐所任四臣專行邪諂﹑淫盜﹑奸欺﹐侵奪無厭。民被其毒﹐王不覺知。孛愍傷之﹐往到城外﹐從道人沙陀寄止七日乃入城﹐欲乞食。王於觀上﹐見孛年少﹐儀容端政﹐行步有異﹐心甚愛敬﹐卽出問訊。王曰﹕『願道人留意。我有精舍﹐近在城外﹐可於中止﹐當給所須。』孛曰﹕『諾。』王喜曰﹕『意欲相屈﹐明日已去﹐日日於宮食。』孛曰﹕『善。』王還向夫人說﹕『孛非恒人。汝明日當見之。』夫人心喜。床下有犬﹐犬名賓祇﹐聞之亦喜。

「明旦﹐孛來入宮﹐王與夫人迎爲作禮﹐與施金床﹑氍毺﹑毾﹝毯﹣炎﹢登﹞。孛欲就坐﹐犬前舐足。王自起行澡水﹐敬意奉食。已而俱出﹐到外精舍。孛爲王說治國政法。王大喜歡﹐因請孛留﹐令與四臣共治國事。四臣愚怯﹐不習戰陣﹐自知貪濁﹐常恐王聞。一臣曰﹕『人死神滅﹐不復更生。』一臣曰﹕『貧﹑富﹑苦﹑樂皆天所爲。』一臣曰﹕『作善無福﹐爲惡無殃。』一臣自恃知占星宿﹐然皆侫諂﹐不爲忠政。

「孛性聰明﹑髙才﹑勇健﹑仁義﹑恭敬﹑信順﹑寡言﹐言常含笑﹐不傷人意﹐淸淨無欲﹐節色﹐少事。其政不煩﹐豫知災異﹐能役使鬼神﹐却起死人。愛民如子﹐教之以道——不得訩醟﹑遊獵﹑畋漁﹑彈射鳥獸﹐殺﹑盜﹑淫﹑欺﹑讒罵﹑侫嫉﹑諍怒﹑妖疑——皆化使善。其爲政後﹐國界安寧﹐風雨時節﹐五穀豐熟﹔眾官承法﹐不復擾民﹔孛體無爲﹐獨貴奉佛﹐沙門四道﹐朝暮誦習。及其姊子亦賢有志﹐常師仰孛。國好學者﹐多依附之。王無復憂﹐一以委孛。

「四臣畏忌﹐不得縱撗﹐興嫉妬意﹐謀欲治孛﹐共合財寶﹐人一億數﹐伺王出時﹐以上夫人﹐而自陳曰﹕『臣等至意﹐奉家所有及身妻子﹐當爲奴婢。欲白一事﹐願蒙聽省﹗』夫人貪得﹐受其好寶﹐答謝四臣曰﹕『便說之。』四臣對曰﹕『王所奉孛﹐被服麁陋﹐似乞人耳。見住過重﹐不念國恩﹐日導夫人惡﹐教王遠房室。竊念夫人﹐宜及少壯﹐當有立子。念若失時﹐則絕國嗣。願熟思惟﹗不除孛者﹐恐後有悔。』夫人恚曰﹕『王信此人﹐不知其惡。各且還歸。今自憂之﹐比令明日使不見孛也。』

「夫人遣四臣出﹐卽以梔子黃面﹐亂頭却臥。須臾王還﹐內妓白王﹕『夫人不樂。』王素重之﹐入問再三﹐夫人不應。王卽怒曰﹕『何人有罪﹐應誅戮者﹗汝欲使我罪誰那爾﹖』夫人垂泣曰﹕『王會不用我言耳。』王曰﹕『便說。不違汝也。』夫人卽白﹕『王旦這出﹐孛來謂我﹕「今王老耄﹐不能聽政。國中吏民皆伏從我。可以圖之﹐共此樂也。」今反爲此乞人所謀﹐故我愁耳。』王聞是語﹐譬若人噎﹐旣不能咽﹐亦不得吐﹐不用恐悔﹐用之恐亂﹐念﹕『孛助我已十二年﹐常以忠政﹐憂國除患﹐遠近賴之。此國之寶﹐不可治也。』王曰﹕『今治孛者﹐後必大亂。爲萬民故﹐且共忍之。』夫人便自擲床下﹐舉聲哭曰﹕『不治孛者﹐我當自刺﹐自投樓下﹐不能見也﹗』王復曉曰﹕『汝亦知法。此非小事﹐起共議之。』夫人還坐。王曰﹕『道人之法﹐不可以刀杖加之﹐當以漸遣﹐稍減其養。明日來者﹐勿復作禮﹐擎捲而已﹔與施木床於殿下坐﹔炊惡廝米﹐盛以瓦器。如是慚愧﹐極自當去。』王說此時﹐賓祇不悅。

「夫人明旦﹐卽以王教﹐具勅內厨。孛來入宮﹐賓祇於床下嘊喍吠之。孛見狗吠﹐夫人擎捲及所施設﹐卽知有謀﹐自念﹕『我欲無害於人﹐人反害我。如是當避入深山耳。小怨成大﹐不可輕也。彼以陰謀﹐我宜愼之。凡人身羸﹐行正爲彊。今我自有食鉢﹑水瓶﹑革蓰﹑繖蓋﹑漉水之囊﹐斯足用矣。』孛食已﹐攝物欲去。王驚起曰﹕『是何疾也﹗顧謂夫人乃使我失聖人之意。』卽前牽孛﹐問欲何之。

「孛答曰﹕『爲王治國十二年矣﹐未曾見賓祇嘊喍如今也。是必有謀﹐故欲去耳。』王曰﹕『實有。今見孛意﹐覺微甚明。願自勅厲﹐當誅惡人﹗不須去也。』

「孛曰﹕『王前意厚﹐而今已薄。及我無過﹐宜以時去。夫盛有衰﹐合會有離。善惡無常﹐禍福自追。結友不固﹐不可與親。親而不節﹐久必泄瀆。如取泉水﹐掘深則濁。近賢成智﹐習愚益惑。數見生慢﹐踈則成怨。善友接者﹐往來以時﹐親如有敬﹐久而益厚。不善友者﹐假求不副﹐巧言利辭﹐苟合無信。接我以禮﹐當以敬報﹔待我以慢﹐當卽遠避。有相親愛﹐迴相憎者﹐愛時可附﹐憎不可近。敬以親善﹐戒以遠惡﹐善惡無別﹐非安之道。人無過失﹐不可妄侵。惡人事已﹐不可納前﹔人欲踈已﹐不可彊親﹔恩愛已離﹐不可追思。鳥宿枝折﹐知更求栖﹐去就有宜﹐何必守常。朽枝不可攀﹐亂意不可犯。人欲相惡﹐相見不懽﹐唱而不和﹐可知爲薄。人欲相善﹐緩急相赴﹐言以忠告﹐可知爲厚。善者不親﹐惡者不踈。先敬後慢﹐賢愚不別﹐不去何須。夫人初拜﹐今但擎捲。若我不去﹐將見罵逐。初施金座﹐今設木床﹔初盛寶器﹐今用瓦甌﹔初飯粳糧﹐今惡廝米。我不去者﹐且飯委地。知識相遇﹐主人視之﹐一宿如金﹐再宿如銀﹐三宿如銅。證現如此﹐不去何待。』

「王曰﹕『國豐﹐民寧﹐孛之力也。今棄去者﹐後將荒壞。』

「孛曰﹕『天下有四自壞﹕樹繁花果﹐還折其枝﹔虺蛇含毒﹐反賊其軀﹔輔相不賢﹐害及國家﹔人爲不善﹐死入地獄。是爲四自壞。經曰﹕

「『惡從心生﹐反以自賊﹐如鐵生垢﹐消毀其形。』

「王曰﹕『國無良輔﹐實須恃孛。若欲相委﹐是必危殆。』孛曰﹕『凡人有四自危﹕保任他家﹐爲人證佐﹐媒嫁人妻﹐聽用邪言﹔是爲四自危。經曰﹕

「『愚人作行﹐爲身招患﹐快心放意﹐後致重殃。』

「王曰﹕『我師友孛﹐常在不輕﹐當原不及﹐莫相捐去。』孛曰﹕『友有四品﹐不可不知。有友如花﹐有友如稱﹐有友如山﹐有友如地。何謂如花﹖好時插頭﹐萎時捐之﹔見富貴附﹐貧賤則棄。是花友也。何謂如稱﹖物重頭低﹐物輕則仰﹔有與則敬﹐無與則慢。是稱友也。何謂如山﹖譬如金山﹐鳥獸集之﹐毛羽蒙光﹔貴能榮人﹐富樂同歡。是山友也。何謂如地﹖百穀財寶﹐一切仰之﹐施給養護﹐恩厚不薄。是地友也。』

「王曰﹕『今我自知﹐志思淺薄﹐聽用邪言﹐使孛去也。』孛曰﹕『明者有四不用﹕邪僞之友﹐佞諂之臣﹐妖孽之妻﹐不孝之子﹔是爲四不用。經曰﹕

「『邪友壞人﹐佞臣亂朝﹐孽婦破家﹐惡子危親。』

「王曰﹕『相與愛厚﹐宜念舊好﹐不可孤棄也。』孛曰﹕『有十事知愛厚﹕遠別不忘﹐相見喜歡﹐美味相呼﹐過言忍之﹐聞善加歡﹐見惡忠諫﹐難爲能爲﹐不相傳私﹐急事爲解﹐貧賤不棄﹔是爲十愛厚。經曰﹕

「『化惡從善﹐切磋以法﹐忠正誨勵﹐義合友道。』

「王曰﹕『四臣之惡﹐乃使孛恚﹐不復喜我。』孛曰﹕『有八事知不相喜﹕相見色變﹐眄睞邪視﹐與語不應﹐說是言非﹐聞衰快之﹐聞盛不喜﹐毀人之善﹐成人之惡﹔是爲八事。經曰﹕

「『平鬭殺人﹐尚有可原﹔懷毒陰謀﹐是意難親。』

「王曰﹕『是我頑獘﹐不別明闇。惡人所誤﹐遂失聖意。』孛曰﹕『有十事知人爲明﹕別賢愚﹐識貴賤﹐知貧富﹐適難易﹐明廢立﹐審所任﹐入國知俗﹐窮知所歸﹐博聞多識﹐達於宿命﹔是爲十事。經曰﹕

「『緩急別友﹐戰鬭見勇﹐論議知明﹐穀貴識仁。』

「王曰﹕『自我得孛﹐中外怗安。今日相捨﹐永無所恃。』孛曰﹕『有八事可以怗安﹕得父財﹐有善業﹐所學成﹐友賢善﹐婦貞良﹐子孝慈﹐奴婢順﹐能遠惡﹔是爲八事。經曰﹕

「『生而有財﹐得友賢快﹐諸惡無犯﹐有福祐快。』

「王曰﹕『聖人之言﹐誠無不快。』孛曰﹕『有八事快﹕與賢從事﹐得諮聖人﹐性體仁和﹐事業日新﹐忿能自禁﹐慮能防患﹐道法相親﹐友不相欺﹔是爲八事。經曰﹕

「『有佛興快﹐演經道快﹐眾聚和快﹐和則常安。』

「王曰﹕『孛常易諫﹐今何難留﹖』孛曰﹕『有十不諫﹕慳貪﹐好色﹐朦籠﹐急暴﹐抵突﹐疲極﹐憍恣﹐喜鬭﹐專愚﹐小人﹔是爲十。經曰﹕

「『法語專愚﹐如與聾談﹐難化之人﹐不可諫曉。』

「王曰﹕『如我憍恣﹐不能遠色。孛得無爲﹐不復與我語乎﹖』孛曰﹕『人不與語﹐有十事﹕慠慢﹐魯鈍﹐憂怖﹐喜預﹐羞慚﹐吃𠯄﹐仇恨﹐凍餓﹐事務﹐禪思﹔是爲十事。經曰﹕

「『能行說之可﹐不能勿空語﹐虛僞無誠信﹐明哲所不顧。』

「王曰﹕『惡婦美姿﹐巧於辭令。如有外妷﹐卒何用知﹖』孛曰﹕『有十事可卒知﹕頭亂髻傾﹐色變流汗﹐髙聲言笑﹐視瞻不端﹐受彼寶飾﹐﹝門﹫視﹞看垣牆﹐坐不安所﹐數至隣里﹐好出野遊﹐喜通淫女﹔是爲十事。經曰﹕

「『婦女難信﹐利口惑人﹐是以髙士﹐遠而不親。』

「王曰﹕『人情所近﹐親信婦人﹐不知其惡。』孛曰﹕『人有十事﹐不可親信﹕主君所厚﹐婦人所親﹐怙身彊健﹐恃有財產﹐大水漬處﹐故屋危牆﹐蛟龍所居﹐辜較縣官﹐宿惡之人﹐毒害之虫﹔是爲十。經曰﹕

「『謂酒不醉﹐謂醉不亂﹐君厚婦愛﹐皆難保信。』

「王曰﹕『如孛所語﹐愛習生惡﹐是可嫉也。』孛曰﹕『可嫉有五﹕麁口傷人﹐讒賊喜鬭﹐焦嘵不媚﹐嫉妬呪詛﹐兩舌面欺﹔是爲五。經曰﹕

「『施勞於人﹐而欲蒙祐﹐殃及其軀﹐自遘廣怨。』

「王曰﹕『何所施行﹐人所愛敬﹖』孛曰﹕『愛敬有五﹕柔和能忍﹐謹而有信﹐敏而少口﹐言行相副﹐交久益厚﹔是爲五。經曰﹕

「『知愛身者﹐愼護所守﹐志尚髙遠﹐學正不昧。』

「王曰﹕『何者爲人所慢﹖』孛曰﹕『見慢有五﹕鬢長而慢﹐衣服不淨﹐空無志思﹐淫態無禮﹐調戲不節﹔是爲五。經曰﹕

「『攝意從正﹐如馬調御﹐無憍慢習﹐天人所敬。』

「王曰﹕『願孛留意﹐共還精舍﹗』孛曰﹕『有十不延於堂﹕惡師﹐邪友﹐蔑聖﹐反論﹐淫妷﹐嗜酒﹐急獘長者﹐無反復子﹐婦女不節﹐婢妾莊飾﹔是爲十。經曰﹕

「『遠避惡人﹐淫荒勿友﹐從事賢者﹐以成明徳。』

「王曰﹕『孛在﹐我樂﹐四方無事。今日去者﹐國中必嗟。』孛曰﹕『有八事可以安樂﹕順事師長﹐率民以孝﹐謙虛下下﹐仁和其性﹐救危赴急﹐恕己愛人﹐薄賦節用﹐赦恨念舊﹔是爲八事。經曰﹕

「『修諸徳本﹐慮而後行﹐惟濟人命﹐終身安樂。』

「王曰﹕『吾常念孛﹐豈有忘時﹗』孛曰﹕『智者有十二念﹕雞鳴念悔過作福﹐早起念拜親禮尊﹐臨事念當備豫﹐所止念避危害﹐言語念當至誠﹐見過念以忠告﹐貧者念哀給護﹐有財念行布施﹐飲食念以時節﹐食人念以平均﹐御眾念用恩賜﹐軍具念時繕治﹔是爲十二。經曰﹕

「『修治所務﹐慮其備豫﹐事業日新﹐終不失時。』

「王曰﹕『安得大賢﹐使留孛乎﹖』孛曰﹕『大賢有十﹕行學聞髙遠﹐不犯經戒﹐敬佛三寶﹐受善不忘﹐制欲怒癡﹐習四等心﹐好行恩徳﹐不擾眾生﹐能化不義﹐善惡不亂﹔是爲十行。經曰﹕

「『明人難值﹐而不比有﹐其所生處﹐族親蒙慶。』

「王曰﹕『我過重矣﹗畜養惡人﹐使孛恚去。』孛曰﹕『大惡有十五﹕好殺﹐劫盜﹐淫妷﹐詐欺﹐諂諛﹐虛飾﹐侫讒﹐誣善﹐貪濁﹐放恣﹐酗醟﹐妬賢﹐毀道﹐害聖﹐不計殃罪﹔是爲十五。經曰﹕

「『奸虐饕餮﹐怨譖良人﹐行已不正﹐死墮惡道。』

「王曰﹕『曉孛不止﹐使我慚愧。』孛曰﹕『有十可愧﹕君不曉政﹐臣子無禮﹐受恩不報﹐過不能攺﹐兩夫一妻﹐未嫁懷妊﹐習不成就﹐如人杖兵不能戰鬭﹐慳人觀布施﹐奴婢不能使﹔是爲十。經曰﹕

「『世儻有人﹐能知慚愧﹐是易誘進﹐如策良馬。』

「王曰﹕『吾始念曰﹕知有道者﹐爲難屈也。』孛曰﹕『有十二難﹕任使專愚難﹐怯弱御勇難﹐仇恨共會難﹐寡聞論議難﹐貧窮負債難﹐軍無師將難﹐事君終身難﹐學道不信難﹐惡望生天難﹐生值佛時難﹐得聞佛法難﹐受行成就難﹔是爲十二。經曰﹕

「『人命難得﹐值佛時難﹐法難得聞﹐聞能行難。』

「王曰﹕『今與孛談﹐益我有智。』孛曰﹕『略說其要﹐人所當知有四十五事﹕修其室宅﹐和其家內﹔親於九族﹐信於朋友﹔學從明師﹐事必成好﹔才髙智遠﹐宜守以善﹔富貴行恩﹐治產宜愼﹔有財當廣方業﹔子幼勿付財﹔相善與交﹐苟合莫信﹔財在縣官﹐當早憂出﹔賣買交易﹐以誠勿欺﹔凡所投止﹐必先行視﹔所往當知貴賤﹔入國當親善人﹔客宜依豪﹐無與彊諍﹔故富可求復﹔素貧勿大望﹔寶物莫示人﹔匿事莫語婦﹔爲君當敬賢﹔厚勇取忠信﹔淸者可治國﹔趣事能立功﹔教化之紀﹐孝順爲本﹔師徒之義﹐貴和以敬﹔欲多弟子﹐當務義誨﹔爲醫當有効驗﹐術淺不宜施用﹔病瘦當隨醫教﹔飲食取節﹔便身知識﹔美食當共﹔博戲莫財命抵﹔所施﹑假貸﹐當手自付﹔證佐從正﹐勿枉無過﹔諫怒以順﹐避惡以忍﹔人無貴賤﹐性和爲好﹔道以守戒﹐淸淨爲上﹔天下大道﹐無過泥洹。泥洹道者﹐無生﹑老﹑病﹑死﹑飢﹑渴﹑寒﹑熱﹐不畏水火﹑怨家﹑盜賊﹐亦無恩愛﹑貪欲﹑眾惡﹐憂患悉滅﹐故曰滅度。王當自愛﹐我今欲退。』

「王曰﹕『孛欲去者﹐寧復有異誡乎﹖』孛曰﹕『譬如大水所蕩突處﹐𨿽百歲後﹐不當於中立城郭也。其水必復﹐順故而來。宿惡之人﹐𨿽欲行善﹐故不當信。本心未滅﹐或復爲非﹐不可不戒。人所欲爲﹐譬如穿池﹐鑿之不止﹐必得泉水。事皆有漸﹐智者見微﹐能濟其命。如人健泅﹐截流度也。』

「王曰﹕『前後所說﹐我皆貫心。舉國士女﹐靡不歡喜。舊惡低伏﹐無敢言者。願聞其言。儻遭異人﹐何知其明﹖』孛曰﹕『明者問對﹐種種別異言無不善﹐師法本正﹐以此知之。明人之性﹐仁柔謹懿﹐溫雅智博。眾善所仰﹐無有疑也。觀其言行﹐心口相應﹔省其坐起﹐動靜不妄﹔察其出處﹐被服施爲﹐可足知之。與明智談﹐宜得其意。得其意難﹐如把刃持毒﹐不可不愼也。』

「王曰﹕『欲事明者﹐不失其意﹐爲之柰何﹖』孛曰﹕『敬而勿輕﹐聞受必行。明者識眞﹐體道無爲。知來﹑今﹑往古﹐一歸空無。人物如化﹐少壯有老﹐彊健則衰﹐生者必死﹐富貴無常。是故安當念危﹐盛存無常。善者加愛﹐不善黜遠。𨿽有仇恨﹐不爲施惡。柔而難犯﹐弱而難勝。明人如是﹐不可慢也。』

「王曰﹕『盡心愛敬﹐以事明智﹐寧有福乎﹖』孛曰﹕『智者法聖以行其仁﹐樂開愚朦成人之智﹔治國則以惠施爲善﹔修道則以導人爲正﹔國家急難則能分解﹔進退知時無所怨尢﹔恩廣施大不望其報﹔事之得福終身無患。王其勿疑。治政之法不可失道。勸民學善﹐益國最厚。』

「王曰﹕『誰能留孛﹖我心愁慘﹐忽忽如狂﹗』垂泣向孛﹐懺悔解過。

「孛曰﹕『如人不能泅﹐不當入深水。欲報仇者﹐不當豫嬈。親厚中諍﹐後更相謝。𨿽知和解善﹐不如本無諍也。善不能賞﹐反聽讒言。我如飛鳥﹐止無常處。道貴淸虛﹐不宜人間。如野火行﹐傍樹爲焦﹔激水破船﹔毒虫害人。與智從事﹐不當擾也。艸木殊性﹐鳥獸類分。白鶴自白﹐鸕鷀自黑。我與彼異﹐無欲於世。如田家翁生習山藪﹐與之好衣﹐爲無益也。天下有樹﹐其名反戾﹐主自種之﹐不得食實。他人竊取﹐果則爲出。今王如是﹐善安國者﹐而見驅逐﹔佞僞敗政﹐反留食祿。賓客久留﹐主人厭之。我宜退矣。』

「王曰﹕『人命至重﹐願垂憶念﹗今欲自力﹐事孛勝前。』

「孛曰﹕『王𨿽言之﹐猶不得施夫人意惡。我不宜留。天下家家皆有炊食。沙門所以持鉢乞者﹐自樂除貪﹐全戒無爲﹐遠罪咎也。』

「王曰﹕『今孛旣去﹐莫便斷絕。願時一來﹐使我不恨。』

「孛曰﹕『如俱健者﹐猶復相見。且欲入山﹐以修其志。夫近而相念惡﹐不如遠而相念善。智者以譬諭自解﹐請說一事。譬如有人以蜜塗刀﹐狗得舐之﹐以傷其舌。坐貪小甜﹐不知瘡痛。四臣如是﹐但美其口﹐心如利刀。王甚戒之。自今以後若有驚恐﹐常念孛者﹐眾畏必除。』

「孛復言曰﹕『鵄梟樂塚﹐羣鼠糞居﹐百鳥栖樹﹐鶴處污池﹐物各有性﹐志欲不同。我好無爲﹐如王樂國。器𨿽麁獘﹐不可便棄﹐各有所貯。愚賤不肖﹐亦不可棄﹐各有所用。王當識此。我猶知人﹐言意所趣。如鳥集樹﹐先後下枝。間關趣上﹐見賓祇吠﹐以知中外有謀。意欲厭故﹐更受新也。』孛曰﹕『請退。』

「卽起出城。王與夫人啼泣送之。人民大小﹐莫不號怨。王行具問孛﹕『誰可信者﹖』孛曰﹕『我姊子賢善﹐可與諮議。時時共出﹐巡行國中﹐觀民謠俗﹐可知消息。』王曰﹕『受教。』卽與傍臣人民爲孛作禮﹐於是別去。

「孛去之後﹐四臣縱橫於外﹐以佞辯爲政。夫人於內﹐以妖蠱事王。王意迷惑﹐不復憂國﹐奢淫好樂﹐晝夜耽荒。眾官羣寮發調﹑受取﹐無有道理。正平市買﹐不復雇直。彊者陵弱﹐轉相抄奪﹐至相殺傷﹐不畏法禁。良民之子掠爲奴婢。六親相失﹐迸竄苟活。災異相屬﹐王不能知。風雨不時﹐所種不收。國虛民窮﹐飢餓滿道﹐歌詠怨聲感動鬼神。人民愁怖﹐亡去略盡﹐號泣而行﹐莫不思孛。孛如鶬鷹﹐臨眾鳥上﹐壓伏奸人﹐慈育民物﹐如天帝釋。

「孛姊子道人後適他郡﹐見國荒亂﹐聚落毀壞﹐人民單索﹐還爲王說﹕『大臣不政﹐放縱劫盜﹐掠殺無辜﹐殘虐無道。人怨﹐神怒﹐天屢降災。遠近皆知﹐而王不覺。今不早圖﹐且無復民。』

「王乃驚曰﹕『果如孛戒。我所任者﹐如狼在羊中。知民當散﹐如犇車逸馬。道人旣告﹐何以教之﹖』

「道人曰﹕『孛去﹐國亂﹐皆由奸臣。王宜更計﹐國尚可復。願一循行﹐目見﹑耳聞﹐當知其實。』

「王卽與道人私出﹐案行國界。見數十童女﹐年皆五六十﹐衣服獘壞﹐呼嗟而行。道人問曰﹕『諸女年大﹐何以不嫁﹖』答曰﹕『當使王家窮困﹐如我快也﹗』道人曰﹕『汝言非也。王者位尊﹐何能憂汝﹖』女曰﹕『不然。王治不政﹐使國飢荒。夜則困於盜賊﹐晝則窮於胥吏。衣食不供﹐誰當嫁娶我也﹗』

「王復前行。見諸老母衣不蓋形﹐身羸目瞑﹐啼哭而行。道人問曰﹕『皆有何憂﹖』答曰﹕『當使國王窮﹑盲如我﹐快耶﹗』道人曰﹕『是言非也。老自目瞑﹐王有何過﹖』諸母曰﹕『我夜爲盜所劫﹐晝爲吏所奪。窮行採薪﹐觸犯毒螫﹐使我如此。非王惡耶﹖』

「王復前行。見一女人跪搆牛乳﹐爲牛所踏﹐躄地罵曰﹕『當踏王婦﹐如我快也﹗』道人問曰﹕『牛自踏汝﹐王家何過﹖』答曰﹕『王治不政﹐使國荒亂﹐盜賊不禁﹐令我善牛見奪﹐爲獘牛所踏。非王惡耶﹖』道人言﹕『汝自無徳﹐不能搆牛。』女曰﹕『不然。若王家善﹐孛自當留﹐國不亂也。』

「王復前行。見烏啄蝦蟇﹐蝦蟇罵曰﹕『當使惡王見噉﹐如我快也﹗』道人曰﹕『汝自爲烏所噉﹐王當護汝耶﹖』答曰﹕『不望護也。王無恩澤﹐政治不平﹐祭祀廢絕﹐天旱水竭﹐故使我身烏見噉耳。』蝦蟇喚曰﹕『知爲政者﹐棄一惡人以成一家﹔棄一惡家以成一鄕。不知政者﹐民物失所﹐天下怨訟。』

「道人曰﹕『百姓無罪﹐呼嗟感天。神使蝦蟇降語如此。王自具見﹐宜退惡人。攺往修來﹐與民更始。如種善地﹐雨澤以時﹐何憂不熟﹗』王曰﹕『今當任誰﹖』道人言﹕『宜急請孛。孛仁聖﹑知時﹐反國必安。』

「王還﹐卽遣使者入山請孛﹐言﹕『若孛不還者﹐當向叩頭道﹕「我自知怨負萬民﹐憂不能食﹐須待孛到。」孛素慈仁﹐憂念十方。知我國荒﹐想必來也。』

「使者受命﹐往到孛所﹐稽首白言﹕『大王慇懃致敬無量。自知罪過深重﹐違失聖意﹐使國荒亂﹐百姓窮困﹐涕泣思孛﹐不能飲食。願垂愍念﹐一來相見也﹗』

「孛哀人民故﹐隨使者還。道見死獼猴﹐故剝取其皮﹐欲以生語。國人聞孛來﹐皆出界迎。孛到城外﹐止故精舍。

「王出相見﹐作禮問訊畢﹐一面坐﹐叉手謝孛言﹕『空頑不及﹐虐負萬民。請自悔勵﹐幸遂原之﹗』孛曰﹕『甚善。』

「四臣過﹐耳語。孛曰﹕『卿等無過﹐何不公談﹖』四臣恚曰﹕『凡爲沙門﹐欲望天福﹐人皆稱善﹐不當殺獼猴取其皮也﹗』孛曰﹕『卿等自迷惑﹐不別眞僞耳。是非﹑好惡天悉知之。苦樂有本﹐不可彊力。爲惡罪追﹐𨿽久不解。作善福隨﹐終不敗亡。禍福在己﹐愚謂之遠。以我剝皮而殺獼猴﹐難此似是。卿曹默默﹐爲奸不止﹐相教事耶﹗言命在天﹐謂善無益﹐爲惡無殃。禍福之報﹐自然如響﹐響應隨聲﹐非從天墮。卿等作惡﹐豈不自識﹖𨿽欲誣之﹐自然不聽。此非諫我﹐爲自中耳。卿一人言﹕「人死神滅﹐不復生」者﹐是聖語耶﹖從意出乎﹗自欲爲惡﹐反言﹕「作善無福﹐爲惡無殃。」夫天之明象﹐日﹑月﹑星辰列現於上﹐誰爲之者﹖』四臣默然。

「孛復曰﹕『天地之間﹐一由罪福。人作善惡﹐如影隨形。死者棄身﹐其行不亡。譬如種穀﹐種敗於下﹐根生莖葉﹐實出於上﹐作行不斷。譬如燈燭展轉然之﹐故炷𨿽消﹐火續不滅。行有罪福﹐如人夜書﹐火滅字存。魂神隨行﹐轉生不斷。卿曹意志﹐自以爲髙。如人殺親﹐可無罪乎﹖』

「四臣答言﹕『夫蔭其枝者﹐不摘其葉。何況殺親而當無罪﹗』

「孛曰﹕『然卿難我似是。吾取死皮﹐而尚訊之。卿曹所爲﹐法當云何﹖卿一人言﹕「人死神滅﹐不復生。」一人言﹕「苦樂在天。」一人言﹕「作善無福﹐爲惡無殃。」一人自怙知占星宿﹐外陽爲善﹐內陰爲奸。譬如僞金﹐其中純銅。貌飾美辭﹐心行讒賊。如狼在羊中﹐主不能覺。天下惡人亦稱爲道。被髪臥地﹐道說經戒﹐專行諂欺﹐貪利欲得。愚人信伏﹐如雨掩塵。羣妖相厭﹐如水流溢﹐不時入海﹐多所傷敗。惟有聖人能濟天下﹐化惡授善﹐莫不蒙祐。若善無福﹐惡無殃者﹐古聖何故造制經典﹐授王利劍﹖夫行有報﹐其法自然﹐善者受福﹐惡者受殃。天之所疾﹐禍無久遲﹐陰徳𨿽隱﹐後無不障。故國立王﹐王政法天﹐任賢使能賞善伐奸﹐各隨其行﹐如響應聲。人死神去﹐隨行往生﹐如車輪轉﹐不得離地。信哉罪福﹐不可誣也。人行至誠﹐鬼神助之。惡𨿽不覺﹐終必受殃﹐故當戒愼﹐遠惡知慚。若皆爲善﹐稟气當同。不善者多﹐或有不平﹐或壽不壽﹐多病少病﹐醜陋端正﹐貧富貴賤﹐賢愚不均﹐至有盲﹑聾﹑瘖﹑瘂﹑跛蹇﹑隆殘﹐百病皆由宿命行惡所致。其受百福﹐人所樂者﹐則是故世行善使然。積徳忠政﹐故有日﹑月﹑星辰﹐有天﹐有人﹑帝王﹑豪貴﹐是明證也。何可言無﹖宜熟思之﹐勿謂不然。』孛說是時﹐王與臣民無不解悅。

「孛復曰﹕『古昔有王﹐名爲狗獵。池中生甜魚﹐甘而少骨。王使一人監護﹐令日獻八魚。其監亦日竊食八魚。王覺魚減﹐更立八監﹐使共守護。八監又各日竊八魚。守之者多﹐魚爲之盡。今王如是﹐所任不少﹐爲亂益甚。譬如人摘生果﹐旣亡其種﹐食之無味。王欲爲治﹐不用賢人﹐旣失其民﹐後又無福。治國不正﹐則使天下有諍奪之心。如人治產﹐不勤用心﹐則財日耗。國有勇武習戰陣者﹐不足其意﹐則弱其國。爲王不敬道徳﹐不事髙明﹐生則賢者不歸﹐死則神不生天。掠殺無辜﹐使天下怨訟﹐則天降災﹐身失令名。治國以法﹐爲政得忠﹐敬長愛少﹐孝順奉善﹐現世安吉﹐死得生天。譬如牛行﹐其道直正﹐餘牛皆從。尊貴有道﹐率下以正﹐遠近伏化﹐則致太平。爲君當明﹐探古達今﹐動靜知時﹐剛柔得理﹐惠下利民﹐有施平均。如是則世世豪貴﹐後可得泥洹之道。』眾坐皆喜﹐稱善無量。

「王卽避坐﹐稽首白言﹕『今孛所語﹐譬如疾風吹却雲雨。幸卒慈念﹐垂化如前。』孛卽起行﹐隨王入宮。四臣愚癡﹐於是見廢。孛復治國﹐恩潤滂流﹐風雨時節﹐五穀豐熟﹐人民歡喜﹐四方雲集﹐上下和樂﹐遂致太平。」

佛言﹕「時孛者﹐今我身是也。姊子道人﹐則阿難是。時王藍達﹐今卑先匿是。時夫人﹐則好首是。時犬賓祇者﹐車匿是。時四大臣﹐則今四道人殺好首者是。時語蝦蟇者﹐今得羅漢漚陀耶是。我爲菩薩﹐世世行善﹐勤苦積徳無央數劫。爲萬民故﹐今自致得佛﹐所願皆得。諸值我時聞經法者﹐宜各精進﹐爲善勿懈。」

佛說是已﹐有三億人得踐道迹﹐皆受五戒﹐歡喜奉行。

佛說孛經抄

