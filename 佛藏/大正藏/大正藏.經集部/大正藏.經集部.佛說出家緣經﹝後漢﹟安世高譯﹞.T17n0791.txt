佛說出家緣經

後漢安息國三藏安世髙譯

一時婆伽婆在王舍城耆闍崛山﹐與大比丘僧俱﹐千二百五十。是時難提優婆塞與五百優婆塞﹐出王舍城上耆闍崛山﹐往詣佛所﹐頭面禮足﹐長跪叉手問佛﹕「大徳﹗願聞優婆塞五戒﹔毀犯正戒﹐有何惡事﹖」

佛答﹕「難提優婆塞﹗楚害生命有十惡事。何等十﹖現世常懷害心﹔後世毒心隆赫﹐恒被痛害﹔怨怨不息﹐人不喜見﹔思慮多惡﹐見者怖懼﹔眠不安寐﹔夢則惶怖﹔覺則驚悸﹔死時狂勃種短命栽﹔身壞命終生地獄中﹔設得爲人多病少命。是爲十惡事。

「偸劫他財﹐有十惡事。何等十﹖貪餮深重﹐恒爲眾疑﹔能興重惡﹐行則非時﹐動則非法﹔親友惡逆﹐賢良踈遠﹔敗戒果敢﹔常懼王伺﹐須財市命﹔種遺寶物﹔貧獘之業﹔身壞命終生地獄中﹔設得爲人﹐飢寒困苦﹐致財良難﹐𨿽獲少財﹐五事共之——王﹑賊﹑水﹑火及惡妻子﹔今乃藏埋﹐會亦當失。是爲十惡事。

「邪淫有十惡事。何等十﹖常爲其夫伺捕楚毒﹐室家不和﹔善法消竭﹐不善法增﹔危敗軀身﹔不檢其妻﹐不守財賄﹔常爲人疑﹐宗親不信﹔種業如是﹔門不貞潔﹔身壞命終生地獄中﹔設得爲女﹐非獨一主﹐設得爲男﹐馳騁邪淫﹐自失其妻。是十惡事。

「妄語中有十惡事。何等十﹖口常臭爛﹔善神背叛﹐凶鬼易陵﹔實言流世﹐眾所不信﹔俗爲重事﹐不在言議﹔未有實事惡名遠聞﹐爲人輕毀﹐不起恭肅﹔𨿽言有實﹐人不奉用﹔多懷愁怖﹔種誹謗業﹔身死命終生地獄中﹔設得爲人﹐常被誹謗。是十惡事。

「飲酒有三十五惡。何等三十五﹖散盡財賄﹔致眾苦患﹔怨諍增重﹔裸露形軀﹔惡名遐邇﹔慧明日減﹔應得不得﹔已得便失﹔顯揚惡事﹔要務頓發憂慼之本﹔恍惚變沒﹔顏貌鄙惡﹔輕慢尊長﹔不知供養沙門﹑婆羅門﹔自於室家不辨尊卑﹔不宗敬佛﹔不崇大法﹔不敬事僧﹔返親惡人﹔遠離明能﹔崩墜邪道﹔無慚愧心﹔不護根門﹔惛荒淫欲﹔眾所不愛﹔人不喜見﹔徳士宿舊咸來咎責﹔集造眾惡﹔要用之勢﹐不豫識任﹔智徳隱避﹔像類不別﹔去泥洹遠﹔種狂惑業﹔身死命終生地獄中﹔設得爲人﹐愚癡頑瞶。」

是時難提優婆塞及五百淸信士﹐諸天﹑世人﹑四輩之眾﹐聞佛所說﹐畢命受持﹐頭面遶竟﹐踊悅而去。

佛說出家緣經

