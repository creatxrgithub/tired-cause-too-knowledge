大乘二十頌論

龍樹菩薩造

西天譯經三藏朝奉大夫試光祿卿傳法大師賜紫臣施護奉詔譯

西天譯經三藏朝奉大夫試光祿卿傳法大師賜紫臣施護奉詔譯

歸命不可思議性諸佛無著眞實智諸法非言非無言佛悲愍故善宣說

第一義無生隨轉而無性佛眾生一相如虛空平等此彼岸無生自性緣所生彼諸行皆空一切智智行無染眞如性無二等寂靜諸法性自性如影像無異凡夫分別心無實我計我故起諸煩性及苦樂捨等世間老病死爲苦不可愛隨諸業墜墮此實無有樂天趣勝妙樂地獄極大苦皆不實境界六趣常輪轉眾生妄分別煩惱火燒燃墮地獄等趣如野火燒林眾生本如幻復取幻境界履幻所成道不了從緣生如世間畫師畫作夜叉相自畫己自怖此名無智者眾生自起染造彼輪迴因造已怖墜墮無智不解脫眾生虛妄心起疑惑垢染無性計有性受苦中極苦佛見彼無救乃起悲愍意故發菩提心廣修菩提行得無上智果卽觀察世間分別所纏縛故爲作利益從生及生已悉示正眞義後觀世間空離初中後際觀生死涅盤是二俱無我無染亦無壞本淸淨常寂夢中諸境界覺已悉無見智者寤癡睡亦不見生死愚癡闇蔽者墜墮生死海無生計有生起世間分別若分別有生眾生不如理於生死法中起常樂我想此一切惟心安立幻化相作善不善業感善不善生若滅於心輪卽滅一切法是諸法無我諸法悉淸淨

佛廣宣說世間法當知卽是無明緣若能不起分別心一切眾生何所生於彼諸法法性中實求少法不可得如世幻師作幻事智者應當如是知生死輪迴大海中眾生煩惱水充滿若不運載以大乘畢竟何能到彼岸

大乘二十頌論

