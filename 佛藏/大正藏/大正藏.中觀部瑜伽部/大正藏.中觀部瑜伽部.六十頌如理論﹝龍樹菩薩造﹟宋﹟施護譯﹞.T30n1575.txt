六十頌如理論

龍樹菩薩造

西天譯經三藏朝奉大夫試光祿卿傳法大師賜紫臣施護奉詔譯

西天譯經三藏朝奉大夫試光祿卿傳法大師賜紫臣施護奉詔譯

歸命三世寂默主宣說緣生正法語若了諸法離緣生所作法行如是離

離有無二邊智者無所依甚深無所緣緣生義成立若謂法無性卽生諸過失智者應如理伺察法有性若有性實得如愚者分別無性卽無因解脫義何立不可說有性不可說無性了知性無性大智如理說涅盤與生死勿觀別異性非涅槃生死二性有差別生死及涅槃二俱無所有若了知生死此卽是涅槃破彼生有性分別滅亦然如幻所作事滅現前無實若滅有所壞知彼是有爲現法尚無得復何知壞法彼諸蘊不滅染盡卽涅槃若了知滅性彼卽得解脫若生法滅法二俱不可得正智所觀察從無明緣生若見法寂靜諸所作亦然知此最勝法獲法智無邊緣生性可見是義非無見此中微妙性非緣生分別佛正覺所說有說非無因若盡煩惱源卽破輪迴相諸法決定行見有作有取前後際云何從緣所安立云何前已生彼後復別轉故前後邊際如世幻所見云何幻可生云何有所著癡者於幻中求幻而爲實前際非後際執見故不捨智觀性無性如幻焰影像若謂生非滅是有爲分別而彼緣生輪隨轉無所現若已生未生彼自性無生若自性無生生名云何得因寂卽法盡此盡不可得若自性無盡盡名云何立無少法可生無少法可滅彼生滅二道隨事隨義現知生卽知滅知滅知無常無常性若知不得諸法底諸法從緣生𨿽生卽離滅如到彼岸者卽見大海事若自心不了異生執我性性無性顚倒卽生諸過失諸法是無常苦空及無我此中見法離智觀性無性無住無所緣無根亦不立從無明種生離初中後際癡闇大惡城如芭蕉不實如乾闥婆城皆世幻所見此界梵王初佛如實正說後諸聖無妄說亦無差別世間癡所闇愛相續流轉智者了諸愛而平等善說初說諸法有於有求實性後求性亦無卽無著性離若不知離義隨聞卽有著而所作福業凡愚者自破如先平等說彼諸業眞實自性若了知此說卽無生我如是所說皆依佛言教如其所宣揚卽蘊處界法大種等及識所說皆平等彼智現證時無妄無分別此一若如實佛說爲涅槃此最勝無妄無智卽分別若心有散亂與諸魔作便若如實離過此卽無所生如是無明緣佛爲世間說若世無分別此云何無生若無明可滅滅已卽非生生滅名乖違無智起分別有因卽有生無緣卽無住離緣若有性此有亦何得若有性可取卽說有生住此中疑復多謂有法可住若菩提可證卽處處常語若住性可取此說還有生若謂法有實無智作是說若謂法有處取亦不可得法無生無我智悟入實性常無常等相皆由心起見若成立多性卽成欲實性彼云何非此常得生過失若成立一性所欲如水月非實非無實皆由心起見貪瞋法極重由是生見執諍論故安立離性而執實彼因起諸見見故生煩惱若此正了知見煩惱俱盡當知法無常從緣生故現緣生亦無生此最上實語眾生邪妄智無實謂實想於他諍論興自行顚倒轉自分不可立他分云何有自他分俱無智了無諍論有少法可依煩惱如毒蛇若無寂無動心卽無所依煩惱如毒蛇生極重過失煩惱毒所覆云何見諸心如愚見影像彼妄生實想世間縛亦然慧爲癡所网性諭如影像非智眼境界大智本不生微細境界想著色謂凡夫離貪卽小聖了知色自性是爲最上智若著諸善法如離貪顚倒猶見幻人已離所作求體知此義爲失不觀性無性煩惱不可得性光破邪智智離染淸淨亦無淨可依有依卽有染彼淨還生過極惡煩惱法若見自性離卽心無動亂得渡生死海此善法甘露從大悲所生依如來言宣無分限分別

此中如是難可說隨智者見卽成就智者隨觀隨順門如是皆從大悲轉一切法中眞實性智者隨應如理觀所向由是信得生拔彼眾生離諸苦此義甚深復廣大我爲勝利故讚說如大智言今已宣自他癡闇皆能破破彼癡闇煩惱已如如所作離魔障由是能開善趣門諸解脫事而何失持淨戒者得生天此卽決定眞實句設破戒者住正心𨿽壞戒而不壞見種子生長非無義見義利故廣施作不以大悲爲正因智者何能生法欲

六十頌如理論

