御請來目錄

上新請來經等目錄表

入唐學法沙門空海言。空海以去延曆二十三年。銜命留學之末。問津萬里之外。其年臘月得到長安。二十四年二月十日。准勅配住西明寺。爰則周遊諸寺。訪擇師依。幸遇靑龍寺灌頂阿闍梨法號惠果和尚。以爲師主。其大徳則大興善寺大廣智不空三藏之付法弟子也。弋鈎經律該通密藏。法之綱紀。國之所師。大師尚佛法之流布。歎生民之可拔。授我以發菩提心戒。許我以入灌頂道場。沐受明灌頂再三焉。受阿闍梨位一度也。肘行膝步學未學。稽首接足聞不聞。幸賴國家之大造大師之慈悲。學兩部之大法。習諸尊之瑜伽。斯法也則諸佛之肝心。成佛之徑路。於國城墎於人膏膄。是故薄命不聞名。重垢不能入。印度則輸婆三藏脫躧負扆振旦則玄宗皇帝景仰忘味。從爾已還。一人三公接武耽翫。四眾萬民稽首皷篋。密藏之宗自茲稱帝。半珠顯教靡旗面縛。夫以。鳳凰于飛必窺堯舜。佛法行藏逐時卷舒。今則一百餘部金剛乘教。兩部大曼荼羅海會請來見到。𨿽云波濤湲漠風雨漂舶。越彼鯨海平達聖境。是則聖力之所能也。伏惟皇帝陛下至徳如天。佛日髙轉。人之父佛之化。悲蒼生而濡足。鍾佛囑而垂衣。以陛下新御旋璣。新譯之經自遠新戾。以陛下慈育海內。海會之像過海而來也。恰似符契。非聖誰測矣。空海𨿽闕期之罪死而有餘。竊喜難得之法生而請來。不任一懼一喜之至。謹附判官正六位上行大宰大監髙階眞人遠成。奉表以聞。并請來新譯經等目錄一卷。且以奉進輕黷威嚴。伏增戰越。沙門空海誠恐誠惶謹言。

入唐學法沙門空海大同元年請來經律論疏章傳記。并佛菩薩金剛天等像。三昧耶曼陀羅。法曼陀羅。傳法阿闍梨等影及道具。竝阿闍梨付囑物等目錄都合六種。就中。

已上三種總二百一十六部四百六十一卷。

佛菩薩金剛天等像。法曼陀羅。三昧耶曼陀羅。并傳法阿闍梨等影共一十鋪。

新譯經

右一百一十八部一百五十卷大唐特進試鴻臚卿加開府儀同三司封肅國公贈司空諡大辯正大廣智不空三藏和尚譯。

法海一味隨機淺深。五乘分鑣逐器頓漸。頓教之中有顯有密。於密藏也或源或派。古之法匠泳派攀業。今之所傳拔﹝木﹡五﹞竭源。何以故。昔金剛薩埵親受徧照如來。數百歲後授龍猛菩薩。龍猛菩薩授龍智阿闍梨。龍智阿闍梨授金剛智阿闍梨。金剛智三藏大唐開元中始扣五部。𨿽云一人宗仰。不能廣流。惟有我祖大廣智阿闍梨。初受金剛智三藏。更詣南天竺龍智阿闍梨所。括囊十八會瑜伽。研窮胎藏等密藏。天寶中却歸大唐。干時玄宗皇帝始受灌頂。屈尊師資。自降肅宗代宗相續受法。禁內則建神龍精舍。城中則普開灌頂壇。一人百寮臨壇受灌頂。四眾羣生膝步學密藏。密藏之宗是日欝興。灌頂之法自茲接軫。又夫顯教則談三大之遠劫。密藏則期十六之大生。遲速勝劣猶如神通跛驢。仰善之客庶曉其趣矣。教之優劣法之濫觴。如金剛薩埵五祕密儀軌。及大辯正三藏表答等中廣說。

舊譯經

右二十四部九十七卷。或近譯未傳此間。或舊譯名來實闕。古人所未傳略在斯中。

梵字

釋教者也本乎印度。西域東垂風範天隔。言語異楚夏之韻。文字非篆隸之體。是故待彼翻譯乃酌淸風。然猶眞言幽邃字字義深。隨音攺義賒切易謬。粗得髣髴不得淸切。不是梵字長短難別。存源之意其在茲乎。

論疏章等

含理者也三爻。能敷者也十翼。若闕彖繫龜文何益。況乃一乘理奧義與文乖。不假論疏。微言無功。𨿽有勞載車。冀裨乎聖典。

佛像等

右佛菩薩金剛諸天等像并傳法阿闍梨等影十鋪。

法本無言。非言不顯。眞如絕色。待色乃悟。𨿽迷月指。提撕無極。不貴驚目之奇觀。誠乃鎭國利人之寶也。加以密藏深玄。翰墨難載。更假圖畫開示不悟。種種威儀種種印契。出自大悲一覩成佛。經疏祕略載之圖像。密藏之要實繫乎茲。傳法受法棄此而誰矣。海會根源斯乃當之也。

道具

智之無邊號佛陀。覺之無上名調御。智無邊故無所不知。覺無上故方便難測。故能種種法門攝化長夜。所謂金剛等者竝皆佛之智法之門。受持頂戴福利無極。外摧滅魔軍內以調伏煩惱。觀智之端自茲而起。疑南之子不可不知。

阿闍梨付囑物

右八種物等。本是金剛智阿闍梨從南天竺國持來。轉付大廣智阿闍梨。廣智三藏又轉與靑龍阿闍梨。靑龍和尚又轉賜空海斯乃傳法之印信萬生之歸依者也。

右五種。亦是靑龍阿闍梨之所付也。空海去延曆二十三年季夏之月。隨入唐大使藤原朝臣。同上第一船發赴咸陽。其年八月到福州著岸。十二月下旬到長安城。宣陽坊宮宅安置。二十四年仲春十一日。大使等旋軔本朝。惟空海孑然准勅留住西明寺永忠和尚故院。於是歷城中訪名徳。偶然奉遇靑龍寺東塔院和尚法諱惠果阿闍梨。其大徳則大興善寺大廣智三藏之付法弟子也。徳惟時尊道則帝師。三朝尊之受灌頂。四眾仰之學密藏。空海與西明寺志明談勝法師等五六人。同往見和尚。和向乍見含笑。喜歡告曰。我先知汝來。相待久矣。今日相見大好大好。報命欲竭。無人付法。必須速辨香花入灌頂。速辨香花入灌頂壇。卽歸本院營辦供具。六月上旬入學法灌頂壇。是日臨大悲胎藏大曼陀羅。依法拋花。偶然著中台毘盧遮那如來身上。阿闍梨讚曰。不可思議不可思議。再三讚歎。卽沐五部灌頂。受三密加持。從此以後。受胎藏之梵字儀軌。學諸尊之瑜伽觀智。七月上旬更臨金剛界大曼荼羅。重受五部灌頂。亦拋花得毘盧遮那。和尚驚歎如前。八月上旬亦受傳法阿闍梨位之灌頂。是日設五百僧齋普供四眾。靑龍大興善寺供奉大徳等。竝臨齋筵悉皆隨喜。金剛頂瑜伽五部眞言密契相續而受。梵字梵讚間以學之。和尚告曰。眞言祕藏經疏隱密。不假圖畫不能相傳。則喚供奉丹靑李眞等十餘人。圖繪胎藏金剛界等大曼陀羅等一十鋪。僉集二十餘經生。書寫金剛頂等最上乘密藏經。又喚供奉鑄博士楊忠信趙吳。新造道具一十五事。圖像寫經漸有次第。和尚告曰。吾昔髫齓之時。初見三藏。三藏一目之後。偏憐如子。入內歸寺如影不離。竊告之曰。汝有密藏之器。努力努力。兩部大法祕密印契因是學得矣。自餘弟子若道若俗。或學一部大法。或得一尊一契。不得兼貫。欲報岳瀆昊天罔極。如今此土緣盡不能久住。宜此兩部大曼荼羅。一百餘部金剛乘法。及三藏轉付之物。竝供養具等。請歸本鄕流轉海內。纔見汝來恐命不足。今則授法有在。經像功畢。早歸鄕國以奉國家。流布天下增蒼生福。然則四海泰萬人樂。是則報佛恩報師徳。爲國忠也。於家孝也。義明供奉此處而傳。汝其行矣傳之東國。努力努力。付法殷懃。遺誨亦畢。去年十二月望日。蘭湯洗垢。結毘盧遮那法印。右脇而終。是夜於道場持念。和尚宛然立前告曰。我與汝久有契約。誓弘密藏。我生東國必爲弟子。委曲之言更不煩述。阿闍梨付囑受法之由大體如是。

右般若三藏告曰。吾生緣罽賓國也。少年入道經歷五天。常誓傳燈來遊此間。今欲乘桴東海無緣志願不遂。我所譯新華嚴六波羅蜜經及斯梵夾將去供養。伏願結緣彼國拔濟元元。恐繁不一二。

夫釋教浩汗無際無涯。一言獘之惟在二利期常樂之果自利也。濟苦空之因利他也。空願常樂不得也。徒計拔苦亦難也。必當福智兼修定慧竝行。乃能濟他苦取自樂。修定多途有遲有速。翫一心利刀顯教也。揮三密金剛密藏也。遊心顯教三僧祇眇焉。持身密藏十六生甚促。頓中之頓密藏當之也。是故無畏三藏捨王位而忘味。代宗皇帝屈北極而不厭。龍智和尚八百不老。崇惠禪師摧邪支傾。法之不思議豈過斯藏乎。慕覺之徒願聞未聞。頌曰。

法無行藏隨人去來似寶難得得則心開投身半偈豈論珍財孜孜書寫其來悠哉願此介福國泰人蕃一聞一見竝悉脫煩

大同元年十月二十二日。入唐學法沙門空海。

爲酬四恩廣徳興三寶妙道。寫大師御筆。謹開印板矣。

正安四年十一月二十日。髙野山愚老沙門慶賢﹝八十二﹞。

