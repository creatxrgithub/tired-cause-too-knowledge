傳教大師將來越州錄

向台州求得法門。都合一百二十八部三百四十五卷﹝名目具別錄﹞。

向越府取本寫取經并念誦法門。都合一百二部一百一十五卷。

右件念誦法門等并念誦供養具樣等。向越府龍興寺。詣順曉和上所。卽最澄并義眞。逐和上到湖鏡東峯山道場。和上導兩僧治道場。引入五部灌頂曼荼羅壇場。現蒙授眞言法。又灌頂眞言水。便寫取上件念誦法門并供養具樣。勘定已畢。最澄等。深蒙郎中慈造。去年向台州。兩僧等。受大小二乘戒。又寫取數百卷文書。今年進越府。二僧入五部灌頂壇。又抄取念誦法門。前後都總二百三十部。四百六十卷也。能事已畢。今歸本鄕今欲請當州印信。外方學徒等。將示求法元由矣。然則郎中傳法之功。攀福於現當。羣生聽法之徳。期果於妙覺。伏願使君。近登三台位。遠證三點果。然後。竪通三界。橫撥十方。六道四生一切含靈。同入禪門。俱遊慧苑。信謗平等。自他得益歟。

大唐貞元貳拾壹年歲次乙酉五月朔己巳拾參日辛巳

孔夫子云。吾聞。西方有聖人焉。其教以淸淨無爲爲本。不染不著爲妙。其化人也。具足功徳。乃爲圓明。最澄闍梨。性稟生知之才。來自禮義之國。萬里求法。視險若夷。不憚艱勞。神力保護。南登天台之巓。西泛鏡湖之水。窮智者之法門。探灌頂之神祕。可謂法門龍象。靑蓮出池。將此大乘往傳本國。求茲印信執以爲憑。昨者陸台州已與題記。故具所覩爰申直筆。大唐貞元二十一年五月十五日。朝議郎使持節明州諸軍事守明州刺史上柱國滎陽鄭審則書。

持節大使從四位上行太政官右大辨兼越前守藤原朝臣葛野麿

準判官兼譯語正六位上行備前掾笠臣田作

錄事正六位上行式部省少錄兼伊勢大目勳六等山田造大庭

錄事正六位上行太政官左少史兼常陸少目上毛野公穎人

山家將來目錄序

昔者吾三聖之入唐求法也。皆有將來錄。先是刊行於世矣。今復殊壽此摹錄者。蓋使其眞蹟不朽也。夫國朝文物之盛。云緇云素。莫太於延曆弘仁聖代。至若其書法精眇。則晚唐以還聲書之士實所不能及。人僉知焉。宋人讚曰幾二王亦非誣。當時尚然。況今世存數千字者。可謂希世巨寶也。𨿽然毖之臧中。則非但人知稀。或恐不能全璧於後世。豈可不憾乎。今茲辛巳之夏。法曼超公齎郭塡之本徠曰。大師入滅壹千年。於今眞蹟儼可見矣。今刻之以置開□塔院。則猶傳永世可不盛觀哉。於茲吾儕彈指隨憙而諾矣。頃日剞劂告功成。同法切責題一言。予固辭不許。故不顧惟質而不文書其始末云。

文政辛巳僧自恣日。延曆寺遮那業苾芻亮照撰併書。

