大唐內典錄序

大唐內典錄序

麟徳元年甲子歲京師西明寺釋氏撰

麟徳元年甲子歲京師西明寺釋氏撰

原夫正法稱寶誠有其由。良是出俗之津途。入眞之軌轍。所以歷劫英聖仰之如父母。遂古沿今隆之如日月。豈不以喪我倒之蹄。筌窮無生之寶位者也。自仙苑告成金河靜濟。敷字羣品汲引塵蒙。隨機候而設謀猷。逐性欲而陳聲教网羅一化統括大千。受其道者難訾。傳其宗者易曉。故尊者迦葉。集四篋於崛山。大智文殊。結八藏於圍表。遂能流被來際。終七萬之脩齡。餘波東漸。距六百之嘉運。詳夫爰始梵文。負之億計香象。今譯從於方言。大約五千餘卷。遷貿更襲澆薄互陳。卷部單重疑僞凡聖。致使集錄奔競三十餘家。舉統各有憲章。徵覈不無繁雜。今總會羣作以類區分。合成一部開爲十例。依條顯列無相奪倫。文𨿽重張義絕煩亂。若夫大聖彝訓其流曰經。述經敍聖其流曰論。莫非徙滯之方略。會正之格言。珍重則超生可期。疑謗則効尢斯及。故試銓廣餘隨更陳序之云爾。

大唐內典錄

歷代眾經傳譯所從錄第一之初

歷代眾經傳譯所從錄第一之初

自教流東夏代涉帝朝。必假時君弘傳聲略。然後玄素依繕方開基搆。明后重其義方情存監護。闇君順其倫軌相從而已。故始自後漢爰洎巨唐。世變澆淳宗猷莫二。皆欽承至訓。爲滅結之元標。體解玄圖。鏡死生之本據。故能傳度梵网代代滋彰。斯卽法施奔流時時不絕。然則西蕃五竺祖尚天言。東夏九州聿遵鳥迹。故天書天語。海縣之所絕思。八體六文。大夏由來罕覿。致令昔聞重譯方見於斯。然夫國史之與禮經。質文互舉。佛言之與俗典。詞理天分。何以知耶。故佛之布教說導爲先。開蒙解樸決疑去滯。不在文華無存卷軸。意在啟情理之昏明。達神思之機敏。斯其致也。諦聽諦聽善思念之。吾當爲汝分別解說。斯聖言也。善哉善哉願樂欲聞。惟願世尊分別解說。斯受法也。言重意得不慮煩拏。但論正悟莫敍文對。斯本經也。譯從方俗隨俗所傳。多陷浮訛所失多矣。所以道安著論五失易從。彥綜屬詞八例難及。斯誠證也。諸餘俗習不足涉言。今錄彼帝世翻譯賢明。并顯時君信毀偏競。以爲初錄。且夫漢晉隋唐之運。天下大同。正朔所臨法門一統。魏宋齊梁等朝地分圮裂華夷參政翻傳並出。至於廣部傳俗。絕後超前。卽見敷揚聯耀惟遠。今則隨其時代。卽而編之。仍述道俗所撰附之於後。庶將來同覩其若面焉。都合一十八代。所出眾經總有二千二百三十二部﹝七千二百卷失譯經三百一十部五百三十八卷﹞。

自教被神州時移九代。朝分眞僞土雜華夷。所以五涼四燕三秦二趙。夏蜀之居偏隘。晉宋之據江陰。經部翻傳隨方而出。止列兼正之國。取其傳譯所由。自餘不言。以無通法故也。庶後之覽者知其致焉。

後漢傳譯佛經錄第一

序曰。教流源起寔本姬周。秦正殄之遺蹤間出。劉向挍書天閣往往見有佛經。依此據量。不止漢明之世。餘如別顯今敍其光俗中興之始。故肇列之。言經出起於後漢孝明帝者。帝諱莊。廟號顯宗。光武皇帝之第四子也。神用沖簡雅爲聖則。於永平七年夜夢金人身長丈六項佩日輪飛空而至。光明赫奕照於殿庭。旦集羣臣令占所夢。通人傅毅進奏對曰。臣聞昔西方有神。其名爲佛。陛下所見。將必是乎。帝以爲然。欣感靈瑞。詔遣使者羽林中郎秦景博士弟子王遵等一十四人往適天竺。於月支國。遇沙門迦葉摩滕竺法蘭。寫得經像。載以白馬還達雒陽。依漢法本內傳云。于時五岳十八山館諸道士。上表不許。帝乃設行殿於京西。任其角力。道士等設壇列奠。以道經諸子置於壇上。以火燒經。不灰爲驗。及陳祝訖。經從火化。南岳道士褚善信費叔才自感而死。諸餘道士六百餘人。並歸佛法求從出家。帝許之。由是廣度僧尼。初立十寺。卽於茲地立白馬寺。諸州競立報白馬恩。長安舊城靑門道左二百餘步中興寺。右卽是白馬寺之餘基。竺法蘭於卽便譯四十二章經。緘於蘭臺石室。自爾釋教相繼雲興。沙門信士接踵傳譯。孝桓帝時。以金銀作佛形像。孝靈帝時。光和三年。遣中大夫於雒陽佛塔寺中飯諸沙門。縣繒燒香散花然燈。至光和七年。因張角等謀誅其逆黨。內外姻屬諸事老子妖巫醫卜。並皆廢之。其有奉佛五戒者勿坐。以斯事證佛教正眞。涅而不淄。磨而不磷。妖詐塵染於我浮雲。誠可重也。自秦世沙門釋利防前漢劉子政已來。𨿽聞佛經莫知其目。至於後漢方有定錄。則四十二章爲首。僧則迦葉摩滕最初。迄於獻帝建安末齡。則經一百五十二年。歷一十一主。華戎道俗十有二人。兼摭舊遺更補先闕。并古失譯。合出經律三百三十四部。四百一十六卷。爲後漢經錄運乎斯軸。庶通鑑者識古今經典散聚。待期明揚盛化法寶之光被矣。

右一經。後漢明帝世。中天竺國婆羅門沙門迦葉摩滕所譯。或云。竺攝摩滕。羣錄互存。未詳孰是。先來不譯。故備敍之。以永平十年。隨漢使蔡愔東返至雒邑。於白馬寺翻出此經。依錄而編。卽是漢地之經祖也。舊錄云。其經本是天竺經抄。元出大部。撮引要者。似孝經十八章也。道安錄元。出在舊錄。及士行漢錄僧祐出三藏集記又載。但大法初傳人少歸信。使摩滕蘊其深解不復多翻。後卒雒陽。載其委由備朱士行錄及髙僧傳諸雜錄等。寶唱錄云。竺法蘭所出者。此或據其同來時耳。

右五部合一十三卷是中天竺國沙門竺法蘭與迦葉摩滕同來。間行後至。在明帝世翻之。初共滕出四十二章。滕卒。蘭自譯訖。昔漢武穿昆明池底值墨灰。以問東方朔。朔云。非臣所知。可問西域胡人。法蘭旣至。追以問之。蘭云。此乃劫燒之遺灰也。朔言有徵。信者甚眾。又秦景使還於月支國。得優塡王栴檀像師第四畫像樣來至雒陽。帝勅圖之。於西陽城門及顯節陵上供養。自爾丹素流演于今。又以佛法初至異道乖競。遂敍時事。著漢法本內傳五卷。未詳作者。今見存焉。

右並後漢桓帝元嘉元年。有安息國大子。名淸字世髙。次當嗣王。讓位與叔。旣而捨國出家。懷道遊方。弘化爲務。以桓帝建和二年。振錫來儀屆于雒邑。少時習語便大通華言。慨法化猶微廣事宣譯。至靈帝世。二十餘年。凡譯一百七十餘部。合一百九十餘卷。其釋道安錄僧祐錄三藏記慧皎髙僧傳等。只云。髙出經三十九部。義理明析文字允正。辯而不華質而不野。凡在讀者皆斖斖然而不倦焉。余廣詢求究撿羣錄紀述世髙互有出沒。將知權迹隱顯多在見機隨便開譯。致有他所闕而未傳者。又其傳錄之末果云古舊二錄所載之者。此並世髙刪正前譯。不必全翻。然世髙從西至於中原。巡歷江南嶺表東越方始現隱周行顯迹是聖不凡。今總羣篇備搜雜紀。有題注者。多是河西江南道路隨逐因緣。從大部出。錄目分散。未足致疑。彼見故在。此寧不纘。敢依諸集緝而編之。散在諸分詳覈可委。冀廣法流知本源。注欲識其迹具諸僧傳。任其鏡也。

右二十一部六十三卷。是月支國沙門支婁迦讖。亦直云支讖。以漢桓帝世建和歲至中平年於雒陽譯。河南淸信士孟福張運等筆受。撿僧祐錄。有二十四部。今案經目止獲如前。其中有胡般泥洹等經者。未詳胡字之本也。竊觀上代有經已來賢徳筆受。每至度語無不稱云譯胡爲漢。且東夏九州名西域爲天竺者。是總名也。或云身毒。如梵稱此方爲脂那。或云眞丹。或作震旦。此蓋承聲有楚夏耳。若當稱漢。漢止劉氏兩代一號。已後禪讓魏晉不同。須依帝王稱謂甄別。今爲此錄悉攺正之。又胡之雜戎乃是西方邊俗類。此氐羌蠻夷之屬。何得經書乃云胡語。佛生天竺。彼土士族婆羅門者。總稱爲梵。梵者淸淨也。承胤光音天。其光音天梵世最下。劫初來此。食地肥者身重不去。因卽爲人。仍其本名。故稱爲梵。語言及書旣象於天。是以彼云梵書梵語。如舊曰僧悉稱俗姓。云釋迦者起自秦世。有沙門釋道安。獨拔當時居然超悟。乃云。旣存剃染紹繼釋迦。子而異父豈曰承襲。今者出家宜悉稱釋。及翻四含。果云。四姓出家同一釋種。眾咸歎服﹝四姓。一剎帝利。此是王種。二婆羅門是髙行人。三名毘舍。如此土民。四名首陀。最爲卑下。如此皂隸﹞而安正當晉秦之世。刊定錄目刪注羣經。自號彌天。揩摸季葉猶言譯胡爲秦。此亦崑山之一礫。未盡美焉。但上來有胡言處。並以梵字替之。庶後哲善談得其正眞者也。

右二部三卷是安息國優婆塞都尉安玄。於後漢靈帝光和四年遊賈雒陽。因遇經至又逢佛調。卽共翻譯。佛調筆受。亦世號爲安侯騎都尉云。

右二部合三卷。天竺沙門竺佛朔。以靈帝之世。齎道行經來適雒陽。轉梵爲漢。譯人時滯𨿽有失旨。然其音句棄文存質。深得經意。光和中更譯般舟。讖爲傳語。孟福張運筆受。文少勝前事在讖傳。

右一十一部。西域沙門支曜。以靈帝世。於雒陽譯。

右一經一卷。中國沙門康巨。以靈帝中平四年。於雒陽譯。並言直理詣。不加潤飾。

右七部一十卷。臨淮淸信士嚴佛調。當靈帝世。於雒陽譯。並理得音正。盡經微旨。郢匠之美見述後代焉。

右六部九卷。中天竺國沙門康孟詳。獻帝時於雒陽譯。

右一經二卷。建安二年二月。沙門釋曇果與竺大力康孟詳。於迦維羅衛國齎梵本來。於雒陽譯。孟詳度爲漢文。釋道安云。孟詳所翻。奕奕流便足騰玄趣矣。又釋道安錄云。中本起經二卷。一云太子中本起。亦是沙門曇果。於迦維羅衛國得此梵本。於雒陽以建安十二年翻。孟詳度語。見始興錄及長房錄。余以詳公所譯與前無異。故兩別來由耳。

右一百二十五部。合一百四十八卷。並是僧祐律師出三藏記撰古舊二錄及道安失源并新舊所得失譯諸經卷部甚廣。讎挍羣目蕪穢者眾。出入相交實難詮定。未覩經卷空閱名題。有入有源無入無譯。詳其初始非不有由。旣涉遠年故附此末。冀後博識脫覿本流。希還正收以爲有據。瀅澄法海使靜濤波焉。余又勘入藏見錄止得二十五卷。如別敍之。餘闕本未獲。

大唐內典錄卷第一

大唐內典錄卷第二

京師西明寺釋氏撰

歷代眾經傳譯所從錄第一之二

前魏朝曹氏傳譯佛經錄第二

序曰。自漢已來天下一統。建安之始鼎峙而分。袁曹競逐於中原。劉孫分鑣於江峽。五岳塵擁九牧雲屯。或二祀而啟於帝圖。或三分而陳於霸業。故使魏祖挾天子而令諸侯。劉宗憑劍閣而規雍輦。孫氏英略髙枕長江。橫武爪牙臥龍威力。別據一域。吞噬爲心。各跨疆場互嚴關塞。廣延俊乂以佐股肱。厚禮賢能賓爲國寶。良匠妙法復此徂來。僧會適吳。舍利曜靈於江左。迦羅遊魏。禁律創啟於洛都。歸戒自此大行。圖塔由斯特立。譯人隨俗仍彼方言。出經逐時便題名目。致有吳品蜀普曜焉。重疊再翻因斯而始。派流失譯良在於茲。旣三國峙居。而西蜀一都獨無代錄者。豈非佛日麗天而無緣者弗覩。法雷震地而比屋者不聞哉。且舊錄𨿽注蜀普曜首楞嚴等經。而復闕於經本譯人年代。設欲紀述罔測所依。推入失翻故亡別錄。今敍曹魏中原所傳。文帝諱丕字子桓。沛郡譙人。丞相王操之世子也。初生之日。有靑雲大如車蓋。當於其上竟日翠然。望气者爲至貴之證。非人臣象。八歲善屬文。初嗣相位爲魏王。受後漢禪攺稱爲魏。初居相在洛。魏公都鄴。王基在譙。又許受禪於繁昌。後都洛邑。自文帝黃初元年庚子。至元帝咸熙元年甲申。其中五主四十五年。僧有六人。所出經律羯磨一十三部。合二十五卷。以爲魏朝一代經錄。其有失譯諸經。總結吳錄之末備之于彼。

右戒本一卷。中天竺國沙門曇柯迦羅魏云法時。幼而才聰質像璝偉。讀書一覽文義悉通。善四圍陀。風雲星月圖讖運變靡所不該。自謂世間畢己心目。年二十五入一僧坊。遇見法勝阿毘曇心。聊取觀之。茫然不解。慇懃重省更增惛漠乃嘆曰。佛法鉤深備論三世。乃棄俗出家。誦大小乘經及諸律藏。遊化至洛。于時魏境𨿽有佛法。而道風訛替。亦有眾僧未稟歸戒。止以剪落爲殊俗耳。設復齋懺事同祠祀。迦羅旣至。大行佛法。諸僧請出毘尼。迦羅以律藏曲制文言。繁廣佛教未昌必不承用。以嘉平年於白馬寺出此戒本一卷。且備朝夕。中夏戒法始自此焉。

右二部合四卷。天竺國沙門康僧鎧。齊王世嘉平年。於洛陽白馬寺譯。髙僧傳載。直云郁伽長者等四經。撿道祖魏晉錄及僧祐出三藏記并寶唱梁代錄等。所列如前。自外二部並不顯名。挍閱羣錄未見。

右一卷。曇無徳者。魏云法藏。藏師地梨荼由。是阿踰闍第九世弟子。藏承其後。卽四分律主也。自斯異部興焉。此當佛滅後二百年中。後安息國沙門曇諦。以髙貴鄕公正元二年屆于洛汭。妙善律學。於白馬寺眾請譯出。

右六部合八卷。髙貴鄕公世。西域沙門白延。懷道遊化。甘露年中來屆洛陽止白馬寺眾。請譯焉。

右一部六卷。髙貴鄕公世。甘露元年七月。外國沙門支彊梁接。魏云正無畏。於交州譯。沙門道馨筆受。祐云失譯。房撿及見竺道祖魏世錄及始興錄。若依交州及始興地。應入吳錄。今據及魏錄。

右二部合五卷。外國沙門安法賢譯。羣錄並云。魏世不辯何帝年。今依編于魏錄之末。又別錄亦載。故不敢削之。

南吳孫氏傳譯佛經錄第三

序曰。自漢永平已來。至吳赤烏之歲。將二百載。教流中原不達江表。及僧會初適設像置齋。時爲矯異。以問尚書令闞澤曰。佛之化被乃在漢明。流漸旣久。如何始至江東。澤曰。自摩騰入雒之初。五岳十八山館道士與騰抗力之時。道士不如。南岳道士褚善信等自感而死。弟子舉尸歸葬南岳。無人流布。今方至此。餘如後列。吳大皇帝孫權。字仲謀。吳郡富春人。世仕於吳。其家東塚上數有神光雲气。又權父堅初在孕。其母夢腸引出繞吳昌門。眾咸稱爲孫氏興矣。及權生眼有異光方頤大口。其父奇之。應覇王也。跨躡閩越都邑斗牛。封授諸侯建立年號。朝宗海岳南面君臨。稱大吳也。初都鄂武昌。次遷秣陵。又遷建業。魏承漢後二年。權立稱元。黃武四主五十九年。晧立二年。晉受魏禪。經一十五年平吳。若以年分則晧一十四年。應入晉代。今別結取集爲吳錄。道俗四人所譯諸經。一百四十八部。一百九十卷。并魏吳兩代諸失譯經。都合以爲吳錄云。

右二部合六卷。魏文帝世。天竺沙門維祇難。吳言障礙。學通三藏妙善四含。歷國遊方以行化爲業。發趾西域同伴竺律炎自到江左。黃武三年於武昌郡譯。爲吳文。而維祇難旣未善方音。翻梵之際頗有不盡。志存義本辭句朴質。如文可知。

右三經合三卷。魏明帝世。天竺沙門竺律炎維祇難卒。後爲孫權於楊都譯。羣錄不同。或云將炎。或云持炎。或云律炎。未詳孰是。故備舉之。

右一百二十九部合一百五十二卷。魏文帝世。月支國優婆塞支謙所譯。謙字恭明一名越。漢末遊洛。受業於支亮。亮字紀明。受業於支讖。讖已見漢錄世稱天下博知不出三支。謙該覽經籍莫不精究。世間技藝多所綜習。徧學異書通六國語。其爲人細長黑瘦眼多白而精黃。時人爲之語曰。支郎眼中黃形軀𨿽細是智囊漢末分亂避地歸吳。孫權聞其才慧召見悅之。卽拜爲博士。使輔導東宮。與韋曜諸人共盡匡弼。甚有裨益。但謙生自西域。故吳志不載。任其力而不錄其功。此史家過。豈帝者之心。夫爲天下之君感得天下之才士堪世務。則爵之於朝垂名竹帛。何華戎之限隔而爲代典不述乎。且葉公子髙。性愛於龍。天龍遂爲之降。旣不禮待。戎夷之民而望其君。附化難矣。然市死馬之骨以要駿驥。置九九之術用俟賢才。斯蓋上帝括囊包羅吞納刊之自古。今獨削哉。謙以大教𨿽行而經多梵語未盡翻譯之美。自旣妙善方言乃更廣收眾經舊本。譯爲吳言。從黃武首歲迄建興末年。其間首尾三十餘載。所出維摩大般泥洹法句瑞應本起經等。僧祐三藏集記惟有三十六部。慧皎髙僧傳止云四十九經余廣撿括眾家雜錄。自四十二章已下並是別記所顯雜經。以附今錄量前傳錄三十六部或四十九經似謙自譯在後所獲。或正前翻多梵語者然。紀述聞見意體少同。錄目廣狹出沒多異。各存一家致惑取捨。兼法海淵曠事方聚渧旣博搜覽故備列之。而謙譯經曲得聖義。辭旨文雅甚有碩才。又依無量壽經及中本起製菩薩連句梵唄三契七聲于今江淮間尚行。兼注了本生死等經。并序餘諸行狀。並附髙僧傳及三寶紀見焉。

右一十四部。合二十九卷。魏齊王世。正始年中。天竺沙門康僧會。學通三藏博覽六經。天文圖緯多所綜涉。辯於樞機善屬文翰。于時孫權跨有江表。威侮所被爰備三吳。先有淸信士支謙宣譯經典。旣初染大法風化未全僧會欲使道振江淮興立圖寺乃杖錫東遊。以吳赤烏年達于建業。卽搆茅茨設像行道。時未有僧。疑其矯異。有司奏權。召而詰問。佛何靈驗爾獨攺形。會曰。如來遷迹已越千年。遺骨世間名爲舍利。在所應現神耀無方。昔阿育王統閻浮提。乃起八萬四千寶塔。夫塔寺之興以表遺化也。權以爲夸誕。乃曰。若能得舍利者當爲造塔。會乃以瓶盛水燒香禮請。三七日暮猶無所覩莫不震懼。旣入五更。忽聞瓶中鎗然有聲。會自往視。果獲舍利。明旦呈權。舉朝集觀。五色光炎照曜瓶上。權自執瓶寫銅盤上。舍利所衝盤卽破碎。權大肅然驚起而曰。希有瑞也。會進言曰。舍利威神豈直光相而已。此乃劫燒之火不能焚。金剛之杵不能碎。權命試之會更誓曰。法雲方被蒼生仰澤。願更垂神迹以廣示威靈。乃置舍利於鐵砧上。使有力者用搥擊之。砧搥俱陷。舍利無損。權大嗟服。卽爲建塔。以始有佛寺故號建初寺。因名其地爲佛陀里。由是江左大法遂興會之力也。至孫晧時制令苛虐廢棄淫祀。及佛伽藍並欲毀壞。諸臣僉曰。佛之威力不同餘神。康會感靈大皇創寺。今若輕毀恐貽後殃。晧意未然。乃遣張昱詣寺詰會。自旦之夕昱不能摧。乃請退還。會送門外。于時寺側有淫祀者。昱又折云。玄化旣孚。此輩何緣近而不革。會曰。雷霆震擊聾者不聞。豈聲之微。貴在理會。理而有會萬里斯通。苟非其人比屋胡越。昱還歎會才明非臣所測伏願。天鑑親撿察之。晧大集朝賢以車馬迎會。會旣坐。晧問曰。佛教所明善惡報應。何者是乎。會對曰。夫明主以孝慈訓世則赤烏翔老人見。仁徳育物則醴泉涌嘉苗生。善旣有徵惡亦可驗。故爲惡於隱鬼得而誅之。爲惡於顯人得而戮之。詩詠求福不回。易稱積善餘慶。𨿽儒典之格訓。卽佛教之明謨也。晧曰。若然則周孔已行。何用佛教。會曰。周孔所說略示世間。釋教幽微廣明因果。故行惡則有永劫地獄苦酸。修善則有長受天宮安樂。舉茲以明勸勵。不亦大哉。晧不能折。諮問罪福之理。會爲敷析。辭甚精要晧本才學欣然大悅。求看僧戒。會以戒祕不可輕宣。乃取菩薩本業百三十五願。分爲二百五十事。持擬大僧二百五十戒。用以呈晧。晧覩諸佛行住坐臥皆願眾生令得安樂。倍加歡喜。卽請會受五戒。乃於會寺更加修飾。宣示宗室莫不信奉。會在吳朝。亟說正法爲眾祈請。於建初寺譯出眾經。多失其本。如別所顯。又注述諸經并爲序製。並妙得正體文義允洽。其所注經安般守意法鏡道樹等。備見於錄又傳梵唄。聲甚淸靡哀亮囀韻。于今則之。吳天紀四年四月。晧降于晉。九月會終。見諸傳錄費長房三寶紀。

右一百一十部。合二百九十一卷。並是古舊二錄失譯諸經。今結附此以彰遠年之所依。據其名附本。並入見科。有錄闕文訪得後附。

西晉朝傳譯佛經錄第四

教流東漸。漢魏𨿽聞。至於弘義。方開於晉。且晉𨿽不文。文才實盛。故使翻傳終由人顯。所以禮樂衣冠晉朝始備。信源智海從茲遂興。可不然歟。西晉錄者。司馬炎字安世。河內溫人。魏大將軍侍中錄尚書相國。晉王昭之太子也。昭薨炎嗣爲王。元帝知歷數有歸。使太保鄭冲奉璽致位。炎垂拱受禪。是爲武帝。稱晉。都洛及長安。舊東西京也。晉武在馭十有五年。到咸寧中。命司馬伷。平吳得晧。封歸命侯。自後漢永安二十四年。至晉泰康。肇元庚子歲首。於是九州還一統矣。又吳黃武初陸績有言曰。從今已後更六十年。天下車同軌書同文。至是果如績言。蜀平吳滅。將六十年。二十載後。至于惠帝永寧之初。政道虧頹。羣雄岳峙。趙王創基搆逆篡立於朝。張軌繼迹弗臣擅牧涼土。內外糜沸。仍漸亂階。劉淵所以平陽。李雄因茲井絡。懷帝蒙塵咸谷。愍帝播越長安。旣道藉時興。而兩都板蕩。法由人顯。屬二主拪遑。萬姓崩離。歸信靡託。百官失守。釋種無依。時有沙門竺法護及彊梁婁至等。忘身利物誓志弘宣。匪憚苦辛。闡法爲務。護於晉世出經最多。弘護法网由其而起。其法欽羅叉聶遠父子竺法蘭等相繼度述。所以五十年間華戒道俗十有三人。并前失譯諸經戒等合四百五十一部。七百一十七卷。集爲西晉二京四主五十二年世錄云爾。

右二百一十部。合三百九十四卷。月支國沙門曇摩羅察。晉言法護。本姓支。歷遊西域。解三十六國語及書。從天竺國。大齎梵本婆羅門經。來達玉門。因居燉煌。遂稱竺氏。後到洛陽及往江左。起武帝世大始元年。至懷帝世永嘉二年。其間在所遇緣便譯。淸信士聶承遠執筆助翻。卷軸最多。而髙僧傳惟云。護出一百六十五部。僧祐出三藏集記。止錄一百五十四部三百九卷。其中釋道安錄。又闕四部。祐足。安云。遭值亂世錄目星散。更相錯涉。信有是焉。所以雜錄及諸別記。多注竺法護出。故知今之所獲審是護公翻譯不疑。故聶承遠子道眞。與竺法首陳士倫孫佰虎虞世等。前後並是筆受之人。已見別傳。不復委載。又李廓錄及雜別錄。並云。支菩薩譯經六部一十六卷。僧祐錄云。天竺菩薩譯經數同羣錄。惟名不同。而祐下注支菩薩共竺法護譯。撿上翻名。曇無羅察。晉言卽是法護。然支菩薩六部經目。並入法護錄中。支竺姓乖始末異耳。言菩薩者蓋美其號。究撿羣錄。其支菩薩。卽竺法護。無別兩人。出三藏記。便成二舉小非詳審。

右一經一卷。武帝世外國沙門彊梁婁至。晉言眞喜。太始二年於廣州譯。見始興及寶唱錄。

右五部合一十二卷惠帝世安息國沙門安法欽太康年於洛陽譯。

右一部二十卷。此經元是頴川沙門朱士行。覩其別本。行在洛陽嘗講道行。披覽竊覺文句隱質諸未盡善者。每嗟嘆曰。此經實是大乘之要。而文未周。譯理不盡。誓志捐身發心尋取。行以魏末甘露五年。發迹雍州。遂遊西域。於于殿國得前梵本九十章。減六十萬言。遣弟子弗如檀。晉云法饒。從于殿送還歸洛陽。未發之頃。于殿諸僧小乘學眾。遂以白王云。漢沙門欲以梵書惑亂正典。王爲地主。若不禁之。將斷正法。聾盲漢地王之咎也。王卽不聽齎經出境。士行懊惱深懷痛心。乃請乞求燒經爲證。王卽許焉。於是積薪聚置殿前。欲以焚之。士行至誠臨火誓曰。若當大法應流漢地。經當不燃。如其不護命也如何。言已投經。火卽爲滅皮牒如本。更覺光鮮。大眾駭服咸稱神感。遂得送來。達到陳留。還遇于殿僧無羅叉竺叔蘭等。當惠帝世元康元年五月十日。於陳留倉垣水南寺譯之。而竺道祖僧祐王宗寶唱李廓法上靈裕等。諸錄述著眾經。並云。朱士行翻此。蓋據其元尋之人。推功歸之耳。房云。余審詳挍勘。支敏度錄及髙僧傳。出經後記諸雜別目等。乃是無羅叉竺法叔等三人詳譯。朱士行身留停於于殿。仍於彼化。惟遣弟子。奉齎經來到于晉地。斯豈得稱士行出也。

右三經合四卷。惠帝世。淸信優婆塞聶承遠。以此經等𨿽並先出文義隱質理句未圓。遠後遂更重整文偈刪攺勝前。見今所行於世者是。

右二經。合五卷。惠帝世。西域沙門竺叔蘭。並於洛陽出之。

右五十四部。合六十六卷聶承遠子道眞。惠帝之世。始太康年迄永嘉末。其間詢稟諮承。法護筆受之外。及護公歿後。眞遂自譯前件雜經。誠師護公眞當其稱。頗善文句辭義分炳。此並見在別錄所載。

右二十三部。合二十五卷。惠帝世。河內沙門白法祖出。髙僧傳。止云。祖出一經。然其所出諸經遭世擾攘。名錄罕存莫紀其實。房廣搜撿諸雜記錄。見此二十二經。並注祖出。今依所覩備而載之。

右四部。合一十三卷惠帝世。沙門釋法立共法炬等於洛陽出之。

右一經二卷。惠帝世。優婆塞衛士度略出從舊道行中刪攺。亦是小品及放光等要別名耳。未詳士度是何許人。傳錄弗載緣起莫尋。

右二經。合一十三卷。惠帝世。沙門支敏度撰集眾譯共合爲部。

右一百三十二部。合一百四十二卷。惠帝世。沙門釋法炬出。初炬共法立同出。立死後。炬又自出。多出大部。與立所出每相參合。廣略異耳。僧祐錄全不載。旣見舊別諸錄。依取繼之。庶知有據以考正僞焉。

右四經合五卷惠帝永寧年中沙門支法度出總見寶唱錄。

右八經。合一十五卷。吳別二錄。並直單注元康年中出。不顯譯人。詳覽羣錄未見指的。所以別件猶殊失譯。

大唐內典錄卷第二

西晉朝傳譯佛經錄第四

教流漸漬漢魏𨿽聞至於弘義方開於晉。且晉𨿽不文文才實盛。故使翻傳終由人顯。所以禮樂衣冠晉朝始備。信源智海相從遂興。可不然歟。西晉錄者。司馬炎。字安世。河內溫人。魏大將軍侍中錄尚書相國晉王昭之太子也。昭薨。炎嗣爲王。元帝知曆數有歸。使太保鄭沖奉璽致位。炎垂拱愛禪。是爲武帝。稱晉都洛及長安舊東西京也。晉武在馭十有五年。到咸寧中。命司馬伷平吳得皓封歸命侯。自後漢永安二十四年。至晉泰康肇元庚子歲首。於是九州還一統矣。又吳黃武初。陸績有言曰。從今已後更六十年。天下車同軌書同文。至是果如績言。蜀平吳滅。將六十年。二十載後。至乎惠帝永寧之初。正道虧頹羣雄岳峙。趙王創基構逆篡立於朝張軌繼迹弗臣擅牧涼土。內外縻沸仍漸亂階。劉淵所以平陽。李雄因茲井絡。懷帝蒙塵函谷。愍帝播越長安。旣道藉時興而兩都版蕩。法由人顯。屬二主栖遑。萬姓崩離歸信靡託。百官失守釋種無依。時有沙門竺法護及畺梁婁至等。忘身利物誓志弘宣。匪憚苦辛闡法爲務。護於晉世出經最多。弘護法綱由其而起。其法欽羅叉聶遠父子竺叔蘭等。相繼度述。所以五十年間華戎道俗十有三人。并前失譯諸經戒等。合四百五十一部。七百一十七卷。集爲西晉二京四主五十二年世錄云爾。

右二百一十部。合三百九十四卷。月支國沙門曇摩羅察。晉言法護。本姓支。歷遊西域解三十六國語及書。從天竺國大齎梵本婆羅門經來。達王門。因居燉煌。遂稱竺氏。後到洛陽。及往江左起武帝世太始元年。至懷帝世永嘉二年。其間在所遇緣便譯。淸信士聶承遠執筆助翻。卷軸最多。而髙僧傳惟云護出一百六十五部。僧祐出三藏集記。止錄一百五十四部三百九卷。其中釋道安錄又闕四部祐足。安云。遭值亂世錄目星散更相錯涉。信有是焉。所以雜錄及諸別記。多注竺法護出。故知今之所獲審是護公翻譯不疑。故聶承遠子道眞與竺法首陳士倫孫伯虎虞世等。前後並是筆受之人。已見別傳。不復委載。又李廓及雜別眾錄。悉云。支菩薩譯經六部一十六卷。僧祐錄云。天竺菩薩譯經數同羣錄。惟名不同。而祐下注。支菩薩共竺法護譯。檢上翻名曇無羅察。晉言卽是法護。然支菩薩六部經目。並入法護錄中。支竺姓乖始末異耳。言菩薩者。蓋美其號。究檢羣錄。其支菩薩卽竺法護。無別兩人。出三藏記便成二舉小非審譯。

右上一經武帝世。外國沙門彊梁婁至。晉言眞喜。太始二年。於廣州譯。見始興及寶唱錄。

右五部。合一十二卷。惠帝世。安息國沙門安法欽太。康年於洛陽譯。

右一部二十卷。此經元是頴川朱士行覩其別本。行在洛陽。嘗講道行披覽。竊覺文句隱質諸未盡善者。每嗟嘆曰。此經實是大乘之要。而文未周譯理不盡。誓志捐身發心尋取。行以魏末甘露五年。發迹雍州遂遊西域。於于闐國得前梵本。九十章減六十萬言。遣弟子弗如檀。晉言法饒。從于闐送還洛陽。未發之頃。于闐諸小乘學眾遂以白王云。漢沙門欲以梵書惑亂正典。王爲地主。若不禁之。城斷正法聾盲漢地。王之咎也。王卽不聽齎經出境。士行懊惱深懷痛心。乃請乞求燒經爲證。王卽許焉。於是積薪聚置殿前。欲以焚之。士行至誠臨火誓曰。若當大法應流漢地。經當不然。如其不獲命也。如何。言已投經。火卽爲滅。皮牒如本。更覺光鮮。大眾駭服咸稱神異。遂得送來達到陳留。還遇于闐僧無羅叉竺叔蘭等。當惠帝世元康元年五月十日。於陳留倉垣水南寺譯之。而竺道祖僧祐王宗寶唱李廓法上靈裕等諸錄。述著眾經。並云。朱士行翻此蓋據其元尋之人推功歸之耳。長房云。余審詳校勘支敏度錄及髙僧傳出經後記諸雜別目等。乃是無羅叉竺叔蘭等三人。詳譯。朱士行身留停於于闐。仍於彼化。惟遣弟子奉齎經來到于晉地。斯豈得稱士行出耶。

大唐內典錄卷第三

京師西明寺釋氏撰

歷代眾經傳譯所從錄第一之三

東晉朝傳譯佛經錄第五

序曰。經云。三界無常有爲非久。晉氏之基。魏室遠係。髙標。誅曹爽而絕其宗。設帝策而陳其績。及金承土運曆數在躬。平蜀而降大吳。升平而曰寬政。文旣允備武亦戢戈。百六奄臻王官失守。天下大亂莫匪斯焉。于時道俗崩離朝不謀夕。寄政江表法隨政興沙門信士於是攸集。故就錄之。

東晉錄者。宣帝曾孫瑯瑘武王後恭王之子。名睿字景文。初生之辰。內有神光一室盡明。白毛生於日角之左。眼有精曜睇眄煒如也。累官使持節安東將軍都督楊州諸軍事左承相。懷愍敗後百官分離。或走江南。或爲曜戮。長安失據帝幽平陽。江東于時忽見五日。羣下勸睿宜稱晉王。統攝萬機以臨億兆。愍帝崩後遂卽居尊號建武年。因都建業。避愍帝諱攺爲建康。先太康二年。吳舊將管恭作亂。于時建業。伍振筮曰。恭已滅矣。然更三十八年。揚州當有天子。至是果如其言。又秦始皇世。望气者云。吳金陵山。五百年後當出天子。始皇忌焉。發兵因鑿金陵山斷攺稱秣陵。冀絕其王。自正于睿五百二十六年。廼有晉金行奄君四海。金陵之瑞其在於斯。時又謠云。五馬浮渡江。一馬化爲龍。永嘉喪亂天下淪覆。惟瑯瑘西陽汝南南頓彭城等五王獲濟江表。而睿首基爲元帝矣。將知受命上感天靈。欲跨輿圖下資地勢。地負其勢。始皇鑿之弗亡。天降其靈劉曜殲而莫盡。自元皇建武元年丁丑創都。至恭帝元熙元年己未禪宋。其間一百四載華戎道俗二十七人。而所出經并舊失譯。合二百六十三部。五百八十五卷。集爲東晉一十二主建康錄云。

右三部。合一十一卷。元帝世。西域沙門帛尸梨蜜多羅。晉言吉友。國王之子。當承世位。以國讓弟。暗軌太伯。悟心內啟。遂爲沙門。天姿髙朗風神俊邁。直爾對之。便已卓然出於物表。況其聰辯言晤者乎。丞相王導一見而奇之。以爲吾之徒也。由是顯名。導嘗謂蜜曰。外國有君。一人而已耳。蜜笑而曰。若使貧道如檀越爲今日。豈得歷遊至此。時人以爲佳對。善持呪術。所向皆驗。盛行建康。時人呼爲髙座法師。又授弟子歷覓髙聲梵唄傳響迄今。

右二部。合七卷。成帝世。沙門支道根出。並見竺道祖晉世雜錄。

右一部。合十卷。成帝世。沙門康法邃。類集眾經撰出。此部事甚要好。

右七部。合七卷。哀帝世。沙門支遁撰。遁字道林。幼而才拔善談名理。謝安王洽劉恢殷浩許詢郄超孫綽桓彥表王敬仁何次道王文度謝長遐袁彥伯等。一代名流皆著塵外之狎。每以山居爲得性之所。頻被勅召。後出帝京。郄超與親友書云。道林法師。神理所通玄拔獨悟。數百年來紹明大法令眞理不絕者一人而已。餘如傳述。有集十卷。盛行於世。

右一卷。哀帝世。沙門竺僧度撰。餘如髙僧傳。

右一百九部。合一百十二卷。孝武帝世。西域沙門竺曇無蘭。晉言法正。於揚都謝鎭西寺簡取世要略大部出惟二經。是僧祐錄載。自餘雜見別錄。𨿽並有正本。旣復別行。故悉列之示有所據。

右一部。合三卷。孝武帝世。沙門康道和。太元末譯。見竺道祖晉世雜錄。朱士行漢錄云二卷。不顯譯人。

右一卷。孝武帝世。外國沙門迦留陀伽。晉言時水。太元十七年譯。見竺道祖晉世雜錄及寶唱等錄。

右五部。合一百一十七卷。孝武及安帝世。罽賓國三藏法師瞿曇僧伽提婆。晉言眾天。後秦姚世度江。先是廬山釋慧遠翹心妙典。聞提婆至止卽請入廬岳出之。去華存實。今見所傳。蓋其文也。隆安末年春遊建康。晉朝王公風流名士。莫不造席。至冬爲衛軍將軍東亭侯王珣重出中增阿含等。集京都名徳釋慧持等四十沙門。詳共翻譯。來夏方訖。其在江洛。前後所出經論百餘萬言。皆妙得深旨。

右二部。合五卷。安帝世。罽賓國三藏律師卑摩羅叉。晉言無垢眼。姚秦弘始八年至長安。羅什去世。乃適壽春止石澗寺。律徒雲聚盛闡毘尼。先弗若多羅共羅什所譯十誦有五十八卷。羅叉後開爲六十一卷。攺善誦爲毘尼誦。故今有兩名。後之江陵出律雜事道場慧觀筆受。盛行於世。相傳迄今。

右一部。合二卷。安帝世。隆安四年三月二日。沙門釋僧遵等二十餘徳。於楊州尚書令王法度精舍。請三藏律師曇摩。晉言法澤出序具卷首。明佛法僧物互相交涉。分齊差殊甚。要須善防護。

右一十五部。合一百一十五卷。安帝世。北天竺國三藏禪師佛陀跋陀羅。晉言覺賢。於揚都及廬山二處譯。沙門法業慧義慧嚴等詳共筆受。髙僧傳云。賢出泥洹及修行等一十五部凡一百一十七卷。依寶唱錄。足無量壽及戒本。部數𨿽滿尚少兩卷。未詳何經。來哲博尋。或希續繼。冀補遺漏。庶滿法流焉﹝余撿別錄云方等泥洹經二卷與顯公共譯疑入顯傳是﹞。

右六部。二十四卷。平陽沙門釋法顯。以安帝隆安三年。發趾長安遊歷天竺。遠尋靈迹求晉所無眾經律論。經涉諸國學梵書語。自手抄寫前件梵本。從北之南次師子國中有佛齒。每年三月。彼之國王預前十日莊嚴白象。遣一貴重辯說智臣。著王衣裳象上擊鼓。大聲唱言。如來在世四十五年。說法度人無量億數。眾生緣盡乃般泥洹。自爾已來一千四百九十七載。世間長昏眾生可愍。却後十日佛齒當出。無畏精舍可辦香花各來供養。時正當晉義熙元年。顯還汎海達到楊都。於道場寺譯經戒論。別傳備委所履歷云。計從義熙元年太歲乙巳。至開皇十七年歲次丁巳。便成一千六百八十一載矣。

右二十五部。合四十六卷。西域沙門祇多蜜。晉言訶友。譯諸錄盡言。祇多蜜晉世出譯。名多同計不應虛名。若非涇洛應是江南。未詳何帝。一部見僧祐出三歲記。已外並彰雜別諸錄所載。

右三部。合四卷。外國居士竺難提。晉言喜法。上錄云晉世譯。未詳何帝年代。唐錄云宋時。

右一經一卷。恭帝元熙元年二月。外國沙門竺法力譯。是第六出與支謙康僧鎧白延竺法護鳩摩羅什等所出本大同。文名少異。見釋正度錄。

右三部三卷。羣錄並云。晉末。不知何帝年。沙門釋嵩公出。或云髙公。見趙錄及始興錄載。

右一經一卷。晉末。末詳何帝。云沙門釋退公出。見始興錄。

右一經一卷。晉末。未詳何帝。云沙門釋法勇出。見趙錄。

右十四部。合三十五卷。孝武及安帝世。廬山沙門釋慧遠述制。遠鴈門人。姓賈氐。年二十一。遇釋道安。以爲眞吾師也。聽安講波若經。乃曰儒道九流皆糠粃耳。使投簪落﹝髟／采﹞卽以綱維大法持爲己任。聞羅什入關。便致書通好曰。釋慧遠頓首。去歲得姚左軍書。具承徳問。仁者曩日殊域越自外境。于時音譯未交。聞風而悅。頃承懷寶來遊。則一日九馳。徒情欣雅味而無由造盡。寓目望途增其勞佇。夫栴檀移植則異物同薰。摩尼吐曜則眾珍自積。且滿願不專美於絕世。龍樹豈獨善於前蹤。今往比景衣裁。願登髙座爲著之。什答曰。鳩摩羅耆婆和南。旣未言面。又文詞殊隔。導心之路不通。得意之緣圮絕。傳譯來說粗述風徳。比如必備聞一途可以蔽百。經言。末後東方當有護法菩薩。勗哉仁者。善弘其事。夫才有五備。福戒博聞辯才深智。兼之者道隆。未具者疑滯。仁者備之矣。所以寄言通好。因譯傳心。豈其能盡粗酬來意耳。損所致比景衣裁。欲令登法座時著。當如來意。但人不稱物以爲愧耳。今往常所用鍮石雙口澡灌。可以備法物數也。并遺偈一章曰。旣已捨染樂。心得善攝不。若得不馳散。深入實相不。畢竟空相中。其心無所樂。若悅禪智慧。是法性無照。虛誑等無實。亦非停心處仁者所得法。幸願示其要。遠重答以報偈一章曰。本端竟何從。起滅有無際。一微涉動境。成此頹山勢。惑想更相乘。觸理自生滯。因緣𨿽無主。開途非一世。時無悟宗匠。誰將握玄契。來問尚悠悠。相與期暮歲。餘爲什欽重。姚主致書桓玄。雅歡靈運崇服。文多如傳。遠有詩書等集十卷五十餘篇。見重於世。

右論一卷。元帝世。揚都瓦官寺沙門竺僧敷撰。于時異學之徒。咸謂心神有形但妙於萬物耳。隨其能言更相摧壓。邪正莫辯取捨靡從。僧敷緣茲故著斯論。其論略云。有形便有數。有數則有盡。神旣無盡。故知無形。時伏辯之徒。見理愜服。

右二部六卷。廬山東林寺沙門釋曇詵撰。詵卽慧遠弟子。甚有才學。

右四錄經目。合四卷。廬山東林寺遠公弟子釋道流創撰。未就而卒。同學竺道祖成之行世。

右錄一卷。成帝世。豫章山沙門支敏度。總挍羣經合古今目撰此都錄。

右論。成帝世。沙門康法暢常執麈尾行每值名賓。輒淸談盡日。餘如傳。

右二卷。孝武帝世。荊州上明寺沙門釋曇徽作。徽本安公弟子。圖形禮拜講利爲業。故江陵士女咸西向致敬印手菩薩云。

右五十三經。合五十七卷。並是僧祐三藏集記新錄失譯見有經本者。八百四十六部。合八百九十五卷。已外散入諸代世錄。所餘附此爲晉下失源。

◎前後二秦傳譯佛經錄第六

自晉氏失御天下分崩。匈奴焚雒伊瀍涇渭。非曰常京。夫子有云。四夷交侵中國微矣。其在斯乎。然則天無二日。有道則可君。人十六國中二秦爲覇得矣。符氏富有八州。意在兼并區宇。姚主情存三寶。志在弘護法城。故使萬里追風異人間出。翻傳大部盛集于今。是則棟幹由茲增隆。匡救不爽。髙稱言前。秦符氏錄者。其先蒱健氐武都人也。因二趙亂據有關西。子孫乘機繼立稱帝。號秦都長安。至第三主諱堅字永固。生有神光從天屬地。銘見其背曰艸付臣。遂攺蒱爲苻氏。堅立後十有六年。時太史奏。有徳星見外國分野。當有聖人輔中國。得之者王。堅乃使將呂光求龜茲國鳩摩羅什。又使將苻丕攻取襄陽彌天釋道安并習鑿齒等。堅旣獲之。欣然謂僕射權翼曰。朕不以珠玉爲珍。但用賢哲爲寶。今以十萬之師攻襄陽獲一人有半。翼曰誰。堅曰。安公一人。鑿齒半也。每與安同輦。言及東征。安極諫曰。東南土卑气厲。非曰中華。且虞舜遊而不返。秦皇適而不歸。今以百萬之師求厥田下下之土。未敢聞也。餘云云不載。自爾詢安政術兼敷釋典。征西得什。而堅已沒。六主四十四年。依甲子推苻健皇始元年當晉穆帝永和六年庚戌之歲。至堅建元二十一年。當晉孝武太元十年乙酉之歲。華夷道侶凡八人。所出經戒論集志解傳。四十部。合二百三十九卷。結爲前秦之錄。

右二部。合二卷。晉簡文世。西域三藏律師曇摩特。秦言法慧。共竺佛念等於長安譯。慧詳筆受。

右一卷。晉簡文帝世。律師釋慧常共曇摩特竺佛念等於長安譯。錄乃不載所出部名。計應多是十誦戒本。

右一經五卷。晉孝武帝世。天竺三藏沙門曇摩蜱。秦言法愛。執大品梵本竺佛念譯爲秦文。亦云長安品從所出處爲名是。外國經抄。

右一經二卷。晉孝武世。西域三藏沙門鳩摩羅佛提。秦言童覺。於鄴寺譯。佛提執梵本。竺佛念佛護等譯爲秦文。沙門僧導曇究僧叡等筆受。

右五部。合一百一十四卷。晉孝武帝世。兜佉勒國三藏法師曇摩難提。秦言法喜。以建元初至長安。誦四阿含梵本口授。竺佛念寫爲梵文。到二十年爲苻主譯。作五十九卷。時屬慕容冲。及姚萇反亂關中危阻。未過委悉。難提西出不知所之。弘法也多艱。遇緣也勤就。可重可悲。

右三部。合二十七卷。晉孝武帝。世罽賓三藏法師僧伽跋澄。秦言眾現。舊誦婆羅門梵本甚熟利。難提先錄爲梵文。佛圖羅剎傳譯。沙門慧嵩智敏祕書郎趙文業等筆受爲秦文。

右三部六十卷。罽賓三藏法師僧伽提婆。或云提和。此蓋梵之楚夏耳。秦言眾天。晉簡文帝世苻氏建元年中。入乎長安宣流法化。初僧伽跋澄出。婆須蜜及曇摩難提譯。中增二舍及三法度等。時屬戎難。譯未詳悉。道安去世。未及攺正。後山東淸帖。提婆乃與道安同學釋法和俱適洛陽。四五年間研講前經。居華稍久。博洞秦言。方知先出多有乖失。法和慨難遭之法出而未善。乃更屈提婆重譯前經。如是少時。後姚興法事甚盛。法和西歸。提婆南度。故前後本文有小不同。

右二十四件。合二十八卷。晉孝武帝太元中。前秦沙門釋道安撰。安本常山扶柳人。俗姓衛氏。家世英儒。早失覆蔭。爲外兄孔。氏所養。年七歲。讀書再覽能誦。鄕隣嗟異。至年十二出家。神性聰敏而形貌甚陋。不爲師之所重。執勞作役曾無怨色。篤性精進齋戒無闕。數歲之後方啟師求經。師與辯意經一卷。可五千言。安齎經入田。因息就覽。暮還以經歸師。更求餘者。師曰。昨經未讀。今復求耶。安答。已誦訖。師𨿽異之而未信也。復與成具光明經一卷。減萬言。齎之如初。暮復還師。師執經覆之。不差一字。師大驚嗟而大異之。後爲受具戒恣其遊學。晉懷愍世。避難西東。初遇佛圖澄。澄見嗟嘆。與語終日。眾方敬伏。後至襄陽大宣佛法。初經出已久而舊譯時謬。致使深義隱而未通。安每至講說惟敍大意轉讀而已。安乃窮覽經典鉤深致遠。注述前件二十餘部。敍致淵富妙盡奧旨。條貫旣敍文理會通。經義克明。自安始也。抑習郁以彌天分梨盡眾答郄超之遺米有待爲繁。又以漢魏至晉經來稍多。其傳述經人名字弗說。後生追尋莫測年代。安乃總集目名表其時代詮品新舊。撰爲經錄。眾經有據。實由有功苻主遠承故命苻丕將十萬眾攻取襄陽獲安。旣返長安住五重寺。僧眾數千大弘法化。苻主常出命安升輦同載。有譏者。帝曰。朕以天下不易而治輦輿之榮。豈稱其徳。安諫不聽南征。帝不從。果敗之。安每稱。譯胡爲秦有五失本三不易也。一者胡言盡倒而使從秦。一失本也。二者胡經尚質秦人好文。傳可眾心非文不合。二失本也。三者胡經委悉。至於嘆詠丁寧反覆。或三或四不嫌其繁。而今裁斥。三失本也。四者胡有義說正似亂詞。尋說向語文無以異。或一千或一百。今並刈而不存。四失本也。五者事以合成將更傍及。反騰前詞已乃後說。而悉除此。五失本也。然智經三達之心覆面所演。聖必因時。時俗有易。而刪雅古以適今時。一不易也。愚智天隔聖人叵階。乃欲以千載之上微言。傳使合百王之下末俗。二不易也。阿難出經去佛未久。尊大迦葉令五百六通迭察迭書。今離千年而以近意量裁。彼阿羅漢乃競競若此。此生死人而平平若此。豈將不以知法者猛乎。斯三不易也。涉茲五失經三不易譯胡爲秦。詎可不愼乎。正當以不關異言傳令知會通耳。何復嫌於得失乎。是乃未所敢知也。又云。前人出經。支讖世髙審得胡本難繼者也。羅叉支越斵鑿之巧者也。夫聖賢導達正可勗勵龜鏡以書諸紳永爲鑑誡。但稱梵爲胡。言小傷本據。竊所未承耳。依撿安公出家之始。西晉愍帝建興之末年。徳王道振。乃居東晉孝武太元之晚紀。今取注述之時。故在斯列。

後秦傳譯佛經錄第七

覇主承統。隨方利見各有司存。正朔接運知之久矣。故因時而王事通夷夏。眄望前古繼踵相從。後秦姚萇西戎羗也。因苻堅征齓卽而締搆。仍都雍關。攺長安爲常安。登位八年。苻堅領鬼兵白日入宮刺其陰。出血一石。計論怨結難可淪亡。可不鏡諸。旣崩。其子興立。弘始三年春。有樹連理生於廟庭。逍遙一園葱變爲薤。咸稱嘉祥。應有智人來入國瑞。冬什到。雍興加禮。遇待以國師。崇敬甚隆。大闡經論。震旦宣譯盛在此朝。四方沙門雲奔湊集。先是長安自前漢廢到苻秦興。其間三百三十一載。曠絕朝市民俗荒蕪。𨿽數伽藍歸信尠寡。三千徳僧同止一處。共受姚秦天王供養。世稱大寺非是本名。中構一堂權以艸苫。卽於其內及逍遙園二處翻譯。法寶遠被瑞驗若茲。因立僧官俸侍中祑。置兩都錄緝五部僧。昭玄之興始自此起。魏末周初衢術稍整。大寺因爾成四伽藍。艸堂本名卽爲一寺。艸堂東常住寺。常住南京兆王寺。京兆後攺安定國寺。安定國西爲大乘寺。邊安定左天街東畔八隅大井。卽舊大寺之東厨。供三千僧之甘泉也。子孫三主三十二年。爲晉所滅。始於姚萇。初元元年歲在丙戌。卽晉太元之十一年。終於姚泓。永和二年太歲丙辰。卽晉安義熙之十二年也。身死建康。國入元魏。沙門譯傳凡有八人。所出經律戒論。一百二十四部。合六百六十五卷。爲後秦姚氏錄云。

右一十三部。合八十六卷。晉孝武帝世。涼州沙門竺佛念。識朗通敏少好遊方。家世西河洞華戎語。前秦苻氏建元年初。來入長安。時祕書郎趙正。請僧伽跋澄及曇摩難提等出眾經論。當世名僧莫能傳譯。眾咸推念。二含文顯念之譯功。自漢末來。安髙支謙之後。莫踰於念。故苻姚二代爲譯人之宗。關內名僧咸共嘉尚。其後目出所件如前。髙僧傳中惟載五件。其外八部彰別雜錄。故備列之。

右二部。合三十一卷。晉安帝世。罽賓三藏法師曇摩耶舍。秦言法稱。耶舍是名稱。而髙僧傳乃云法明。從聲爲字。於理小僻。義熙中入長安共天竺沙門曇摩掘多。秦言法藏。以弘始九年初爲姚興書出梵文。至十六年秋譯訖。秦太子泓親管理味。沙門釋道標制序。

右晉安帝世。罽賓三藏律師弗若多羅。秦言功徳華。以戒節見稱。歷遊行化。羅旣至止。姚興卽召常安名徳六百餘僧。延請多羅憩於中寺。誦出十誦律梵本。羅什度爲秦文。三分獲二。未竟而多羅卒。眾咸痛惜。什後又共曇摩流支。秦言法希。續譯都訖。

右九十八部。合四百二十五卷。晉安帝世。天竺國三藏法師鳩摩羅什婆。秦言童壽。弘始三年冬到常安。秦主姚興厚加禮遇。乃請入西明閣及逍遙園別館安置。勅令僧﹝契﹣大﹢石﹞集諸沙門八百餘人。諮受什旨。更出大品。使什持梵本。興自執舊經以相讐挍。新文異舊義悉圓通。眾心愜伏。故二秦錄稱什所定者爲新大品。卽知有舊明矣。諸此例有二十餘部。並摽新部字在於題首。後人年遠多省新字。今並悉無。然後秦之世大盛宣譯。卑萬乘之心。尊三寶之教。興旣虛襟崇仰佛法。恒於大寺艸堂之中供三千僧。與什參定新舊諸經。莫不精究洞其深旨。時有僧叡法師。甚爲興知。什所譯經叡並參正。昔竺法護出正法華。受決品云。天見人人見天。什譯至。言曰。此語與西域義同。但在言過質。叡應聲曰。將非人天交接兩得相見乎。什大喜曰。實然。故相開發。皆此類也。什又爲著實相論及注維摩。什雅好大乘志存敷演。嘗嘆曰。吾操筆著摩訶衍阿毘曇。非迦旃延子比也。今此秦地深識者寡折翮於此。將何所論。嘗聽秦僧道融講新法華。乃嘆曰。佛法之興其人也。俄伏師子國婆羅門。事在別傳云。

右四部。合六十九卷。晉安帝世。罽賓三藏法師佛馱耶舍。秦言覺明。家世外道不信奉佛。沙門從乞父怒打之。父因遂攣。問巫。坐犯乃請所打沙門竭誠懺悔。數日便瘳。因令耶舍剃落爲其弟子。至年十五。日誦經得二三萬言。有羅漢乞食供之。年十九諷誦大小乘經。數百萬言。頗以簡傲。年及進戒莫爲臨壇。及從舅學五明世術。至二十七方受具戒。恒以讀誦披尋爲務。昏曉勤劬手不釋卷。每思惟義尚不覺虛過良時。其精專例此。後與羅什於沙勒國相見。什待以師禮。什後前至常安。耶舍後來姑臧。什令興請別立新省逍遙園四事供養。並不受。時至分衛一食而已。舍爲人赤髭。善毘婆沙。人因號之。旣奉什師爲大毘婆沙四事滿三間屋不以關心。興爲貨造寺舍。先甞誦四分律。疑其遺謬乃試誦羌籍藥方。可五萬言。二日覆之。不誤一字。眾咸揖服。弘始十二年譯四分等。十五年解座。興施耶舍萬匹。悉不受。沙門道含竺佛念二人筆受。各施千匹。已外名徳五百沙門。皆重嚫施。後還西域不知所終。

右四部四卷。晉安帝世。京兆沙門釋僧肇作。其行狀精理具如本傳。

右沙門釋僧叡撰。叡魏郡人。少出家。年二十二博通經論。聽僧朗法師講放光。屢有譏難。朗謂其師僧賢曰。叡比格難吾累思不能通。可謂賢賢弟子也。後與羅什相遇。參預翻譯。又爲姚嵩所重。興又賞嘆。什後出成實。命叡講之。文迂義伏者皆釋滯懸會。什歎曰。吾傳譯值子眞無恨矣。後常以西方爲任。臨終合掌瑞光出云。

右沙門道恒撰。恒京兆人。年九歲爲隱士張忠嗟曰。此小兒有出人之相。俗有輔政之功。道有光顯佛法。恒少事後母以孝聞。手自書繢供奉。二十遊刃佛理學該內外。遇羅什譯經。並助詳定。有同學道標。雅有才力。姚興以恒標二人有經國之量。下書逼令罷道云云。恒標答詔云云。興又致書於什﹝契﹣大﹢石﹞。什﹝契﹣大﹢石﹞又答之云云。興後頻復下書。闔境救免。乃嘆曰。古人有言。益我貨者損我神。生我名者殺我身。遂緬迹人外故著論及百行箴云。

西秦乞伏氏傳譯佛經錄第八

若夫乘時拯俗。開道化生。有國之歸宗。華夷所同志。有乞伏國仁者。隴右鮮卑也。代居苑川。爲南單于前秦敗後接統創業。都於子城。號爲西秦。尊事沙門。時聖堅大徳行化達彼國。仁崇敬恩遇其禮彌隆。旣播釋風因事陳譯。相承五主四十四年。爲夏赫連所滅。夏又爲魏所吞。一云仁弟。乞伏乾歸稱王。建號南涼。太初元年當晉孝武太元十三年戊子之歲。至太初十二年降於李曇。經於九年。乾歸子立稱元。更始至暮未。立二年當宋元嘉七年。爲夏勃所擒。其實合三十七年矣。今總會之。所出經及失譯等。如別所顯。不繁標列。

右一十五經。合二十二卷。晉孝武世。沙門聖堅於河南國。爲乞伏乾歸譯。或云堅公。或云法堅。未詳孰是。故備列之。依撿羣錄。一經江陵出。一經見趙錄。十經見始興錄。始興見南錄。或竺道祖。晉世雜錄。或支敏度都錄。或王宗。或寶唱。勘諸錄。名人似遊涉諸處。隨處出經。旣適無停所。弗知附見何代世錄爲正。今依上總注入乞伏西秦世錄云。

右八部。合一十一卷。並是沙門僧祐出三藏集錄。釋道安所記。關中異經。今還附入三秦之錄。總爲失譯時代處云。

北涼沮渠氏傳譯佛經錄第九

序曰。沮渠蒙遜臨松盧水胡也。代爲北匈奴左大。沮渠卽官爲氏。因藉前涼攺業所基。至晉安帝隆安五年歲在辛丑。自號北涼。攺元承乾。至十二年。從於姑臧攺元玄始。遇曇無懺法師。翻譯大部弘扇佛教。卽宋武之初運也。初遜奉懺欽重難倫。元魏聞懺道術將延東謁。遜懼懺爲魏設計。或反西圖。執固不許。懺知遜情便辭西出求經。又知業期將及。詐爲行調累以終事。旣爾果行。遜忿之令刺客於路害懺。古人諺曰。知識相逢不吉則凶。斯言可錄。於後遜行虐己心愧其事。白日見鬼以劍刺之遂崩。二主四十三年。爲魏所滅。凡譯經道俗九人。所出三十二部。二百六十六卷。并失譯經。爲北涼之錄。

右二部。合一十二卷。晉安帝世。沙門釋道龔。於張掖爲河西王沮渠氏出。

右晉安帝世。髙昌郡沙門釋法眾。於張掖爲河西王沮渠氏譯。見竺道祖晉世雜錄。

右晉安帝世。西域沙門僧伽陀。涼言饒善。於張掖爲河西王沮渠氏出。見法上錄。

右二十四部。合一百五十一卷。晉安帝世。中天竺國三藏法師曇摩讖。或云無懺。涼言法豐。齎大涅槃前分十卷并菩薩戒等。到姑臧止於傳舍。慮失經本﹝木﹡尢﹞之而寢。夜有人牽讖墮地。驚覺謂盜。如此三夕。乃聞空中聲曰。此如來解脫之藏。何爲﹝木﹡尢﹞之。讖乃慚悟別安髙處。果有盜者。夜數舉竟不能勝。明旦讖持不以爲重。盜謂聖人悉來拜謝。沮渠蒙遜僭據涼土稱河西王。聞讖徳名呼與相見。一面交言禮遇甚厚。仍請宣譯。涼土英俊沙門慧嵩親承筆受。西州道俗將數百人。欣覩明能縱橫問難。讖釋疑滯淸辯若流。仍出寶坊諸經等。六十餘萬言。涅槃三分之一。前後首尾來往追尋。涉歷八年。凡經三度譯。乃周訖。𨿽四十卷。所闕尚多。冀弘法王咸令滿足。一覩圓教再隆化哉﹝涼譯經竟宋武永初二年﹞。

右晉安帝世。蒙遜從弟安陽侯京聲。爲人博識涉獵書史。因讖弘經乃閱意內典。奉持五禁守攝六情。請讖譯經卽能諷誦。西至千闐。從天竺三藏禪師佛馱斯那。涼言佛將。諮問道義。斯那天才聰明誦半億偈經。明了禪法。故西方諸國號爲人中師子。安陽從學禪要諸術。口誦梵本。歸涼翻譯傳示流行。後南度江。事在別傳。

右佛滅度後六百餘年。迦旃延羅漢弟子五百人造。見寶唱錄。宋文帝世。西域沙門浮陀跋摩。或云佛陀。涼言覺鎧。於涼城內閑豫宮寺。承和五年爲遜子虔譯。沙門道泰筆受。慧嵩道朗與名徳僧三百餘人。考正文義再周方訖。凡一百軸。沙門道挺製序屬魏滅涼。經法被焚失三十卷。至今應有六十卷是。而王宗錄云。一百。此據本耳。今日見行有一百九卷。當是近代後人分之。

右宋文帝世。雍州沙門釋智猛。遊歷西域尋訪異經。從天竺國齎梵本來。道經玉門於涼州譯。元嘉十四年流至楊都。與法顯同見宋齊錄。

右宋文帝世。涼州沙門釋曇覺。一云慧覺。與僧威徳於于闐得此經梵本來。當元嘉二十二年。於髙昌國天安寺譯。見宋齊錄。

右五部。合一十七卷。是沙門僧祐新集。釋道安涼土異經。今還附入涼世目錄爲失譯源。庶知時代顯譯有無卷部少多出之處所。

大唐內典錄卷第三

大唐內典錄卷第四

京師西明寺釋氏撰

歷代眾經傳譯所從錄第一之四

宋朝傳譯佛經錄第十

佛經創云。信爲道原功徳之母。智是出世解脫之基。無信不可以登輕舟。無智不可以斷深惑。故生死大海浩汗無涯。非夫六舟無以超越。是以智士信六度爲超生之本。故登舟而大濟。斯道顯然。惟智能克。自教開中土三被誅除。晚移南服五代弘闡。以事據量。則文明之朝。信智不言而自顯。武猛之國。仁慧不可以開疆。可不然乎。可不然乎。然則晉宋兩朝斯文卓越。揚扇釋道宗猷可觀。今略敍之。用顯陳迹。宋世錄者。劉裕字徳輿。彭城都鄕人。初生之辰神光照室。形長七尺六寸。受東晉禪稱宋。仍都建康。至第三主元嘉年中。有上事者云。比寺塔修飾過興。樂福之徒奢競日甚。文帝以問何侍中曰。范泰及謝靈運皆稱。六經本是濟浴。性靈眞要。會以佛經爲指南。此賢達正言實誠有讜。若使率土之濱皆純此化。則朕垂拱坐致太平。尚之對曰。中朝以遠難復盡知。渡江已來。王導周顗。宰輔之冠蓋。王蒙謝尚。人倫之羽儀。郄超王謐等。或號絕羣。或稱獨步。略述數十人靡非英俊。淸信之士無乏於時。慧遠法師云。釋氏之化無施不可。臣謂此說有契理奧。何者。百家之鄕十人持五戒。則十人淳謹。千室之邑百人修十善。則百人和睦。傳此風教已徧寰區。編戶億千則仁人百萬。夫能行一善則去一惡。去一惡則息一刑。一刑息於家。萬刑息於國。則陛下之言坐致大平是也。故佛圖澄入鄴。石虎殺戮減半。澠池寶塔放光。符健椎鋸用息。蒙遜反噬無親。虐如豺虎。末節攺悟遂成善人。法建道人力兼萬夫。幾亂河渭面縛甘死。以赴師厄。此豈非是內化之被哉。時吏部郎羊玄保在坐。進曰。臣竊恐秦趙論彊兵之術。孫吳盡吞併之計。將無取於此也。帝曰。此非戰國之具。良如卿言。尚之曰。夫禮隱逸則戰士怠。貴仁徳則兵气衰。若以孫吳爲心。志在吞噬。亦無取於堯舜之道。豈惟釋教而已哉。帝大悅曰。釋門有卿。亦猶孔氏之有季路。所謂惡言不入於耳。帝使中書陸澄撰續法論。百有餘卷。贊述佛理。有弘裕焉。准此而談。可謂至矣。法由人顯。佛囑帝王。自是宋朝釋教隆盛。名僧智士欝若稻麻。寶剎金輪森如竹葦。相承八主五十九年。其諸譯人華戎道俗二十有四人。合出修多羅毘尼戒本羯磨優波提舍阿毘曇論傳錄等。凡二百一十部。四百九十六卷。結爲宋代建康錄云。

右三部。合三十六卷。廢帝滎陽王世。罽賓三藏毘尼師佛馱什。宋言覺壽。少受業於彌沙塞部。專精律品兼達禪要。壽以景平元年七月到於楊都。先是法顯於師子國。得彌沙塞梵本來。未及翻譯而顯遷化。京邑諸僧聞佛馱什旣善此學。於是眾議請令出之。卽以其年冬十一月。集龍光寺譯。爲三十四卷。什執梵文。于闐沙門智勝傳語。龍光寺沙門竺道生東安寺沙門慧嚴等更互筆受。參正文理。儀同侍中瑯瑘王練爲檀越。至三年十二月方訖。仍於大部抄出戒心并羯磨等文。並行於世。

右一十四部。合三十六卷。文帝元嘉四年。涼州沙門釋智嚴。弱冠出家遊方博學。遂於西域遇得前經梵本。齎至揚都。於枳園寺共寶雲出。嚴之神徳備髙僧傳不復妄載。

右四部。一十五卷。文帝世。涼州沙門寶雲。少歷西方善梵書語。天竺諸國字音訓釋悉皆備解。後還復至江左。晚出諸經多雲刊定。華戎兼通言音允正。眾咸信服。初時關中有竺佛念。善於宣譯。符姚二代獨擅其名。領會眞文最爲稱首。其江左翻傳譯梵爲宋。莫踰於雲。初與智嚴恒共同出。嚴旣遷化。雲後獨宣。故不多載。

右元曇無讖。晉末於姑臧爲北涼沮渠氏譯。本有四十卷。語小朴質不甚流靡。宋文帝世。元嘉年初達于建康。時豫州沙門范慧嚴。淸河沙門崔慧觀。共陳郡處士謝靈運等。以讖涅槃品數疎簡初學之者難以措懷。乃依舊泥洹經加之品目。文有過質頗亦攺治。結爲三十六卷。餘感神徵應。廣如髙僧傳云。

右文帝世。外國沙門伊葉波羅。宋言自在。於彭城爲北徐州刺史王仲徳譯。至擇品緣礙遂輟。

右七部。合三十八卷。罽賓國三藏法師求那跋摩。宋言功徳鎧。元嘉年來達于建業。文帝引見勞問慇懃。因問。持齋不殺。迫以身殉物不獲從志。摩答以帝王與匹夫所修各異。帝乃撫几歎之。事在僧傳。乃勅住祇桓。供給隆厚。譯前經論或有布花座下來鮮更榮。摩後終於祇桓。預作遺偈三十六行云。證二果。其文廣如傳。

右五部。合二十七卷。文帝世。天竺三藏法師僧伽跋摩。宋言眾鎧。元嘉十年屆自建業。善律藏明雜心。彭城王劉義康崇其戒範。請以爲師。名重京邑。道場慧觀以跋摩妙解雜心。諷誦通利。先三藏等𨿽復譯出。未及繕寫。更重請翻。寶雲傳語。觀自筆受一周乃訖。其後相續出摩徳伽等。

右七十七部。合一百六十一卷。文帝世。中天竺國三藏法師求那跋陀羅。宋言功徳賢。善大乘學。時人亦稱爲摩訶乘。亦云衍。元嘉十二年。來至揚都。帝深崇敬。彭城王劉義康。南譙王劉義宣。並師事之。勅住祇桓寺。仍請令譯雜阿含等。寶雲傳語。慧觀筆受。後隨譙王鎭撫荊州。復於辛寺復出無憂王等經。凡百餘卷。多是弟子法勇傳語。譙王請講華嚴經。跋陀自忖。未善宋言。旦夕請觀世音。遂夢易首。明旦就講。辯注若流。餘有一載機悟領會。具如僧傳。祐錄止云。賢譯七十三卷。今案眾錄。悉具列之。

右一十部。一十二卷。文帝世。罽賓三藏禪師曇摩蜜多。宋言法秀。生而連眉。爲人沈邃。甚有慧鑑。常有善神潛形蜜護。每之國境。神必託夢。告其王知。去亦如之。誓以遊方教化爲志。習性淸修不拘名利。初到燉煌。卽立禪閣於閑曠地。植柰千株開園百畝。禪眾濟濟趨者如雲。元嘉年初來到建業屆止中寺。晚憩祇桓。卽譯禪經及以神呪。兼復傳畫迦毘羅神王像形。迄至于今是其則也。

右文帝世。西域沙門畺良耶舍。宋言時稱。性剛直寡嗜欲。善三藏學。多所暗知。尢工禪思。元嘉年初達華京邑。帝深加賞。勅住鍾山道林精舍。以上二經是轉障之祕術。淨土之供因。常受持諷誦。故沙門僧含祈請譯出。含躬筆受。

右二部六卷。武帝永初元年。黃龍國沙門曇無竭。宋言法勇。拪集同志。釋僧猛等二十五人。共遊西域。二十餘年自外並化。惟竭隻還於罽賓國。寫得前件梵本經來。元嘉末年達于江左。卽於揚都自譯。見王宗僧祐慧皎李廓法上等錄。

右三十五部。合三十六卷。孝武帝世。北涼河西王沮渠蒙遜。從弟安陽侯京聲。屬涼運終。爲元魏滅。京聲竄竊南奔建康。晦志卑身不交人世。常遊止塔寺以居士自卑。絕妻室淡榮利。縱容法侶宣通正教。是以黑白咸加敬焉。所譯前件雜要眾經旣諷習久。對眾筆綴曾無滯礙。丹陽尹孟顗善之。賞贍隆厚。見髙僧傳。

右二部七卷。孝武帝世。西域沙門功徳直。以大明六年。於荊州爲沙門釋玄暢譯。暢刊正文義詞旨婉密。而暢舒手出香掌中流水。莫之測也。後適成都止大石寺。卽是阿育王塔所。乃手自作金剛密迹等十六神像。傳至今焉。

右二十五部。合二十五卷。孝武帝世。沙門釋慧簡。於鹿野寺出。

右廢帝世。大明七年。律師釋僧璩。於楊都中興寺依律撰出﹝亦云略要羯磨法見僧祐三藏記﹞。

右三經三卷。明皇帝世。律師釋法頴。於揚都長干寺依律撰出。見僧祐三藏記及寶唱錄。

右六部二十九卷。明皇帝世。天竺沙門竺法眷。於廣州譯。見始興僧祐出三藏記及寶唱等三錄。

右宋世不顯年。未詳何帝譯。羣錄直注云。沙門翔公於南海郡出。見道安始興祐錄。

右宋世不顯年。未詳何帝譯。羣錄直云。沙門釋道嚴出。見始興及法上錄並載。

右件四部。宋世不顯年帝譯。羣錄直云。沙門釋勇公出。見始興趙錄。法上錄亦載。

右二卷。宋世不顯帝年譯。羣錄注云。沙門釋法海出。見始興法上錄。

右同前。不顯帝年譯。羣錄注云。沙門釋先公出。見趙錄。法上錄亦載。

右七部。宋初龍光寺沙門竺道生。思力天挺智不從師。推佛性通於有心。考性命窮於法座。著論開化。廣如本紀。

前齊朝傳譯佛經錄第十一

齊氏宋運交禪因循。統御道俗有聲南服。故不廣述。其髙帝蕭道成者。臨沂人也。因宋餘業仍都建康。於建元年。安成野火洞澤焚燼。惟數丈地艸獨不然。往視其中得一金像。旣感靈瑞聖化復隆。帝曰。使我治天下十年。必令黃金與土同價。不幸四載而崩。子蹟字宣遠嗣。江海晏安。有竟陵文宣王子良帝之次子輔政。司徒之位爕諧釐革。大偃澆風偏弘釋教。多所製述。弘護之美獨以見推廣搜髦彥翼贊玄理。撰淨住子二十卷。佛史十卷。抄集羣經增略刪廣。有兼濟焉。相承七主。二十三年。傳譯道俗二十人。所出經律傳等。四十七部。合三百四十六卷。爲齊朝錄云。

右一經。髙帝世。建元二年。天竺沙門曇摩伽陀耶舍。齊言法生稱。於廣州朝亭寺手自譯出。傳授人沙門慧表。永明三年齎至揚都繕寫流布。荊州隱士劉虬在武當山。注之出經序。

右二部。武帝世。外國沙門摩訶乘於廣州譯。

右一部。一十八卷。武帝世。外國沙門僧伽跋陀羅。齊言僧賢。師資相傳云。佛涅槃後優波離旣結集律藏訖。卽於其年七月十五日受自恣竟。以香花供養律藏。便下一點置律藏前。年年如是。優波離欲涅槃時。付弟子陀寫俱。陀寫俱欲涅槃付弟子須俱。須俱欲涅槃付弟子悉伽婆。伽婆欲涅槃付弟子目犍連子帝須。目犍連子帝須欲涅槃付弟子旃陀跋闍。如是師師相付至今三藏法師。三藏法師將律藏至廣州。臨上舶返還去。以律藏付弟子僧伽跋陀羅。羅以永明六年。共沙門僧猗於廣州竹林寺譯出。此善見毘婆沙。因共安居。以永明七年庚午歲七月半受自恣竟。如前師法。以香花供養律藏訖。卽下一點。當其年計得九百七十五點。點是一年。趙伯休梁大同元年於廬山值苦行律師弘度。得此佛涅槃後眾聖點記年月訖。齊永明七年伯林訪弘度云。自永明七年以後云何不復見點。弘度答云。自此已前皆是得道聖人。手自下點。貧道凡夫。止可奉持頂戴而已。不敢輒點。伯休因此舊點下推至梁大同九年癸亥歲。合得一千二十八年。長房依伯休所推。從大同九年至今開皇十七年丁巳歲。合得一千八十二年。若然則如來滅度始出千年。去聖尚邇。深可歎慶。願共勵誠同宣遺法。

右二部。合二卷。武帝世外國三藏法師達摩摩提。齊言法意。永明年爲沙門法獻於揚州瓦官寺譯出。獻時爲僧正。獻初以宋永徽三年遊歷西域。於于闐國得此經梵本來。并佛牙。經譯流行相傳至今。佛牙到梁普通三年正月。忽有數人。並執仗初夜扣門。稱臨川殿下奴叛有人告云。在佛牙閣上請開閣撿視看。因卽隨語開閣。主帥至佛牙座前。開函取牙。作三禮以錦手巾盛牙。繞山東而去。今竟不測所在。

右三部。合一十二卷。武帝世。天竺國三藏法師求那毘地。齊言徳進。永明年於楊州毘耶離寺譯出。

右二部武帝世。楊州沙門釋法度出見。寶唱錄載。

右部。二武帝世。沙門釋法願抄集眾經依義撰出。𨿽弘經旨異於僞造。旣標名號則別成卷部。世皆共列用爲疑經。故復載傳後葉識源幸同鑑勗。

右二部合七卷。武帝世。釋王宗抄集諸經論。依事類撰。有似數林。首題經名編預於錄。懼亂名實。故復委論。旣非正經。世所疑惑。又撰大小乘經目。並見出三藏記。

右二部。合四卷。羣錄直云。齊世沙門釋曇景出。旣不顯年。未詳何帝。

右一部。合二卷。齊世沙門釋法尼出。旣不顯年。未詳何帝。

右先是長安釋道標譯。是第二出。小異護什本。齊世。江州沙門道政更復刪攺標所定者首尾亦名成佛。又云下生。而其經首有大智舍利弗者是。旣不顯年。未詳何帝。

右五部。合五卷。齊世沙門釋道備出。備後攺名歡。𨿽見眾錄。然並注入疑經。

右子注及抄經。合二十部。凡二百五十三卷。並齊司徒竟陵文宣王蕭子良。愛好博尋躬自緝撰。備忘擬歷不謂傳行。後代學人相踵抄讀。世人參雜惑亂正文。故舉本經。庶知由委。其外猶有二十餘經。並是單卷。文繁不復備錄。但上題抄字者悉是其流。類例抽尋始末自別。見三藏記及寶唱等錄。

右一部。武帝世永明五年。常侍庾頡採經意撰。

右一部。武帝世永明七年。沙門釋超度依律撰出。

右一部。永元年中。沙門釋法化誦出。見古錄眾錄。相承並云。誦出未詳。誦意依而列之以有先譯故免疑失。

右一部。合十卷。司徒竟陵文宣王府記室王巾撰。

右二部經。一十一卷。南郡武當山隱士劉虬撰。并製序。劉虬卽梁祖布衣之友也。其子之遴梁任爲太常。

◎梁朝傳譯佛經錄第十二

弘傳聖教隨代興隆。其中髙者無越梁祖。行字叔達。蘭陵人也。承齊建命亦都建康。登極思濟同契等覺。垂拱臨朝盛弘經教。廣延博古旁採遺文。扇以淳風利之法俗。祖禰相承尊事老氏。及臨大寶下勅斷之。惟以佛宗開物成務。天監七年。帝以正像浸末信重漸微。三藏彌綸鮮能該洽。勅沙門僧旻等撰經律異相。以類相從。凡五十卷。皇太子綱撰法寶聯璧二百餘卷。諸餘雜集其徒寔繁。又勅沙門僧紹撰華林佛殿眾經目錄四卷。帝具省之周洽未委。又勅沙門寶唱更纘經目。乃顯譯有無證經眞僞。凡十七科。頗爲覶縷。前後二梁。凡七帝。八十七年。五十年在金陵。餘在江陵。譯經道俗二十一人。所出經律傳記等九十部。凡七百八十卷。爲二梁錄云。

右二十一部合三十五卷。太學博士江泌女。小而出家名僧法。年八九歲。有時靜坐閉目誦出前經。揚州道俗咸稱神授。長房云。驗於經論斯理皎然。是宿習來非關神授。且據外典。夫子有云。生而知者聖。學而知者次。此局談今生昧於過往耳。若不爾者。何以得辯內外賢聖淺深過現乎。故髙僧傳云。釋曇諦者。俗姓康氏。其先康居人。漢靈帝時移附中國。獻帝末亂移止吳興諦父彤。嘗爲冀州別駕。母黃氏。晝眠夢見一僧呼爲母寄一麈尾并鐵鏤書鎭。黃旣眠覺見二物具存。私密異之。因而懷孕生諦。諦年五歲。母以麈尾等示之。諦曰。秦王所餉。母曰。汝置何處。答曰。不憶至年十歲出家。學不從師。悟自天發。此卽其事。後隨父之樊鄧過見關中僧﹝契﹣大﹢石﹞道人。忽然喚﹝契﹣大﹢石﹞。﹝契﹣大﹢石﹞曰。童子何以呼宿士名。諦曰。阿上本是諦沙彌。曾爲眾僧採菜。被野猪傷。不覺失聲。今可忘耶。然僧﹝契﹣大﹢石﹞經爲弘覺法師弟子。爲僧採菜被野猪所傷。﹝契﹣大﹢石﹞初不憶此。乃詣諦父。諦父具說諦生本末。并示﹝契﹣大﹢石﹞書鎭麈尾等。﹝契﹣大﹢石﹞乃悟而泣曰。卽﹝契﹣大﹢石﹞先師弘覺法師也。師經爲姚萇講法華。貧道爲都講。姚萇餉師二物。今遂在此。追計弘覺捨命。正是寄物之日。傷憶採菜之事。彌增悲悼。諦後遊覽內外遇物斯記。晚入吳虎丘山寺講禮易春秋各七徧。法華大品維摩各十五徧。又善屬文。有集六卷。盛行於世。年六十餘。終宋元嘉末年也。房曰。弘覺法師弟子僧﹝契﹣大﹢石﹞。師徒匠導名重二秦。什物三衣亦復何限。惟書鎭麈尾保惜在懷。及移識託生。此之二物遂得同往。神外質礙之像尚得相隨。況心內慮知之法而不憶念。所以鏡瑩轉明刃砥彌利。渧聚爲海塵積成山。世世習而踰增。生生學而益廣。近匹初始之月。終至十五團圓。捨人還受人。卽是次生事。憶而弗忘。其神功乎。閉目靜思自是女人情弱。暗誦相續豈非前身時諷。而論神授。何乃愚瞽昧智慧之道乎。

右一經。天監九年。郢州頭陀道人妙光。詣楊州治下普弘寺出此經。聚徒誑惑。梁朝擯治。故指斥明示以誡於後。

右一卷。武帝天監三年。楊州沙門釋僧盛。於鍾山靈根寺依律撰出。見寶唱錄。

右一十四部。合六十三卷。揚州建初寺律師釋僧祐撰。故祐三藏記序云。夫眞諦玄凝法性虛寂。而開物導俗非言莫津。是以不二默詶。會於義空之門。一音振辯。應乎羣有之境。自我師能仁之出世也。鹿苑唱其初言。金河究其後說。契經以誘小學。方典以勸大心。妙輪區別十二惟部法聚總要八萬其門至善逝晦迹而應眞結集。始則四含集經。中則五部分戒。大寶斯在含識資焉。然道由人弘法待緣顯。有道無人。𨿽文存而莫悟。有法無緣。𨿽並世而弗聞。聞法資乎時來。悟道藉於機至。機至然後理感時來方乃化通矣。昔周代覺興而雲津致隔。漢世像教而妙典方流。法待緣顯信有徵矣。漢末安髙宣譯轉明。魏初康會注述漸暢。道由人弘於茲驗矣。自晉氏中興三藏彌廣。外域勝賓稠疊以總至。中原慧士煒曄而秀生。提什舉其宏綱。安遠振其奧領。渭濱務逍遙之集。廬岳結般若之眾。像法得人於斯爲盛。原夫經出西域運流東方。提挈萬里翻轉梵漢。國音各殊。故文有同異。前後重來。故題有新舊。而後之學者鮮剋研覈。遂乃書寫繼踵而不知經出之歲誦說比肩而莫測傳法之人。授受之道亦已闕矣。夫一時聖集猶五事證經。況千載交譯寧可昧其人世哉。昔安法師以鴻才淵鑑爰撰經錄訂正聞見炳然區分。自茲以來。妙典間出。皆是大乘寶海。時競講習。而年代人名莫有詮貫。歲月逾邁本源將沒。後生疑惑奚所取明。祐以庸淺預憑法門。翹仰玄風誓弘末化。每至昏曉諷持秋夏講說。未甞不心馳菴園影躍靈岳。於是牽課羸志沿波討源。綴其所聞。名曰出三藏記集。一撰緣記。二銓名錄。三總經序。四述列傳。緣記撰則原始之本克明。名錄銓則年代之目不墜。經序總則勝集之時足徵。列傳述則伊人之風可見。並鑽析內經研鏡外籍。參以前識驗以舊聞。若人代有據。則表爲司南。聲傳未詳。則文歸蓋闕。秉牘凝翰志存信史。三復九思事取實錄。有證者旣標。則無源者自顯。庶行潦無雜於醇乳。燕石不亂於楚玉矣。其法苑等。並皆有序。著述指訂不復具抄焉。

右一卷。武帝天監二年。沙門釋道歡撰。僧祐三藏集記注以爲疑。故依舊編。

右三部。合一十一卷。天監年初。扶南國沙門曼陀羅。梁言弘弱。大齎梵本經來貢獻。𨿽事翻譯未善梁言。其所出經文多隱質。共僧伽婆羅於楊都譯。

右一十一部。合三十八卷。正觀寺扶南沙門僧伽婆羅。梁言僧養。亦云僧鎧。幼而頴悟。十五出家。偏學阿毘曇心。具足已後廣習律藏。聞齊國弘法。隨舶至都。住正觀寺。爲求那跋摩弟子。復從跋陀研精方等博涉多通。乃解數國書語。值齊氏季末道教陵夷。婆羅靜潔身心外絕交故。大梁御宇搜訪術能。以天監五年被勅徵召於楊都壽光殿及正觀寺占雲館三處。譯上件經。其本並是曼陀羅。從扶南國齎來獻上。陀終沒後。羅專事翻。勅令沙門寶唱慧超僧智法雲及袁曇允等筆受。天子禮接甚厚。道俗攺觀。婆羅不畜私財。以其嚫施成立住寺。太尉臨川王所重。

右一卷。唱錄直云。天監十五年木道賢獻上。更不辯由委。

右一部。武帝世大同年。優禪尼國王子月婆首那。梁言髙空。辭齊入梁。仍被留住。因譯此經。

右一十六部。合四十六卷。武帝末世至承聖年。西天竺優禪尼國三藏法師波羅末陀。梁言眞諦。遠聞簫主菩薩行化。搜選名匠軌範聖賢。懷寶本邦來適斯土。所齎經論樹葉梵文。凡三百四十夾。若具足翻。應得二萬餘卷。多是震旦先所未傳。屬梁季崩離不果宣吐。遇緣所出略說如前後之所翻。復顯陳錄載序。其事多在曹毘三藏傳文。長房曰。僧祐云。道由人弘法待緣顯。信哉。昔有人有法無緣不值時。今遇良時好緣而闕人無法。蒼生可愍。良足悲夫。

右一部。天監七年十一月。帝以法海浩博淺識窺尋卒難該究。因勅莊嚴寺沙門釋僧旻等。於定林上寺緝撰此部。到八年夏四月方了。見寶唱錄。

右一錄。天監十四年。勅安樂寺沙門釋僧紹。略取祐三藏集記目錄分爲四色。餘增減之。見寶唱錄。

右九部合一百二十七卷。帝以國土調適住持無諸災障。上資三寶。中賴四天。下藉龍王眾神祐助。如是種種世間蒼生始獲安樂𨿽具有文散在經論。急要究尋難得備覩。故天監中頻年降勅。令莊嚴寺沙門釋寶唱等總撰集錄以備要須。或建福攘災。或禮懺除障。或饗神鬼。或祭龍王。諸所祈求帝必親覽。指事祠禱訖多感靈。所以五十年間兆民荷賴緣斯力也。

右一部。天監年初。建元寺沙門釋法朗注。見寶唱錄。

右一部。武帝蕭衍。年三十七卽位。在位四十九年。年八十六。帝以庭蔭早傾常懷哀感。每歎曰。𨿽有四海之尊。無以得申罔極。故留心釋典。以八部般若是十方三世諸佛之母能消除災障蕩滌煩勞。故採眾經躬述注解。又親講讀。冀藉茲勝福望得展思慕。頻奉代捨身時。地爲之震。相繼齋講不斷法輪。於鍾山起大愛敬寺。靑溪起智度寺。臺內立至敬殿。景陽臺立七廟室。月再過設淨饌。每至展拜及宗廟蒸甞。未曾不涕泗滂沱哀感。左右預從者莫不掩淚。普通八年造同泰寺。成樓閣殿臺房廊。綺飾陵雲九級。麗巍永寧開大通門對同泰寺。因號大通。元年三月六日大駕每親臨幸寺禮懺。𨿽億兆務殷。而卷不輟手。披覽內外經論典。墳恒以達曙。自禮記古文周書左傳老莊諸子論語孝經。往哲未詳前儒所滯。悉皆訓釋。國學生數有限兼。又隔以貴賤。帝每欲招來後進備斯善誘。故別置立五館博士以引寒俊。致孔釋二門欝然森茂。前後有集百二十卷。著通史書苑等數千卷。年事𨿽尊自彊不息。未明求衣坐以待旦。五更便出外殿秉燭而省萬機。流恩獄市多所弘恕。其有應羅重憲不可矜原。攺容久之焚香念佛。然後下勅。悲愍黎元慈惻若是。察姦擿伏有若通神。自非享宴不聽音樂。後宮妃嬪並無羅綺。內殿小寢衣衾率素。布被莞席艸履葛巾。無餘服玩。天監中便血味備斷。日惟一食。食止菜蔬。蜀獻芋蒻。噉之覺美。曰與肉何異。勅復禁之。帝王能然。信不思議菩薩君也。

右天監十六年。勅靈根寺沙門釋慧令撰。見寶唱錄。

右一部。武帝世。會稽嘉祥寺沙門釋慧皎撰。皎學通內外善講經律。著涅槃義十卷梵网戒等疏。盛行世。爲時所軌。

右天監年。優婆塞袁曇允撰。與齊文宣抄經相似。亦見唱錄。

右一部。簡文帝蕭綱在儲宮日。躬覽內經指撝科域。令諸學士編寫結連。成此部卷。以類相從。有同華林徧略。惰學者有省過半之功。

右一部。並大通年。勅開善寺沙門釋智藏等二十大徳撰。但諸經論有義例處。悉錄相從以類聚之。譬同世林無事不植。每大法會帝必親覽以觀講論。賓主往還理致途趣。如指掌也。

右一部。湘東王記室虞孝敬撰。該羅經論所有要事備皆收錄。頗同皇覽類苑之流。敬後出家。攺名慧命。入關亦更有著述云。然此博要亦是內學羣部之要徑也。

後魏元氏翻傳佛經錄第十三

元氏之先。北代雲中虜也。世爲豪傑。南去定襄四千餘里。案梁湘東王繹貢職圖云。本姓托跋鮮卑胡人也。西晉之亂有托跋廬。出居晉樓煩地。晉卽封爲代王。於後部落分散經六十餘年至廬孫拾翼鞬。或言涉珪魏史云。卽道武皇帝魏之太祖也。攺號神瑞元年。當晉孝武太元元年也。出據朔州東三百里築城立邑。號爲恒安之都。爲符秦護軍堅敗。後乃卽眞號生知信佛興建太寺。恒安郊西大谷石壁。皆鑿爲窟。髙餘十丈。東西三十里。櫛比相連其數眾矣。谷東石碑見在。紀其功績。不可以算也。其碑略云。自魏國所統貲賦並成石龕。故其規度宏遠。所以神功逾久而不朽也。至第三主太武帝。伏釐世。信納邪言毀壞佛法誅僧破寺。涉歷七年惡疾災身薨。後還復四主在北。至孝文帝宏世遷京洛陽。攺姓稱元。去胡衣服冠冕絕虜語尊華風。手制文章談述雅誥。聖天子也。至孝明帝熙平元年。靈太后胡氏造永寧寺。起九層木浮圖。髙九十丈。上有寶剎。復髙十丈。去地千尺。離京百里。卽遙見之。初欲築基掘至黃泉下。得金像三十二軀。太后信爲崇法之祥徵也。是以營造窮極世工。剎上金寶。瓶容二十五石。寶瓶下有承露金盤。一十一重。周匝輪郭皆垂金鐸。復有鐵鎖四道。引剎向浮圖角。四角鎖上亦有金鐸。大小皆如一石甕浮圖九級角角皆懸金銅鈴鐸。合上下有百三十鐸。浮圖四面別各有三門六牕。並皆朱漆。扇上各有五行金鈴。其十二門二十四扇。合有五千四百枚鈴。鈴下復鏤金鐶鋪首。窮造製之巧。極土木之工。庶人子來匪日而作。佛事精妙不可思議。繡柱金鋪駭人心目。至於秋月永夜髙風。寶鐸和鳴聲響十里佛殿一所。形如太極。中有丈八金像一軀。等身金像十軀。編眞珠像三軀。金織成像五軀。玉像二軀。作工奇巧冠於當世。僧房樓觀一千餘間。雕梁粉壁靑瑣綺疎。難得而言。栝柏椿松扶疎簷霤。叢竹香艸布護階庭。是以常景製寺碑云。須彌寶殿兜率淨宮。莫尚於斯是也。外國所獻神異經像。皆在此寺。寺之牆院皆施短椽。以瓦覆之。狀若宮牆。寺之四面各開一門。其正南門有三重樓。通三閣道。去地二十丈形製似今端門。圖以雲气畫彩仙靈。列錢靑鎖赫奕華麗。夾門兩傍有四力士四師子。飾以金碧加之珠玉。莊嚴煥炳世所未聞。東西兩門悉亦如之。所可異者。惟樓兩重北門一道。上不施屋。似烏頭門。其四門外皆樹靑槐。亘以淥水。京邑行人多庇其下。路斷車蓋。非由淹雲之潤。淸風送涼。豈藉合歡之發。而供養具與祇園等。四事給施七百梵僧。菩提流支爲譯經首也。勅遣李廓撰經錄云。至永熙主遷入關中。因西東南北四魏。合一十六帝。歷一百六十一年。派入周齊。依撿道俗一十四人。所出經論傳錄等。總八十七部。合三百二卷。爲後魏三代之經錄云。

右二部合五卷。宋文帝元嘉二十三年丙戌。是北魏太平眞君七年。太武皇帝信任崔晧邪佞諂諛。崇重寇謙號爲天師。殘害釋種毀破浮圖。至庚寅年太武遭疾。方始感悟。兼有白足禪師。來相啟發生愧悔心。卽誅崔晧到壬辰歲太武帝崩。孫文成立。卽起浮圖。毀經七年還興三寶。至和平三年。詔玄統沙門釋曇曜。慨前陵廢欣今載興。故於北臺石窟寺集諸僧眾。譯諸傳經流通後賢。使法藏住持無絕。

右宋孝武世。元魏沙門釋曇靖。於北臺撰。見其文云。東方太山。漢言代岳。陰陽交代。故云代岳。於魏世出。只應言魏言。乃曰漢言。不辨時代一妄。太山卽此方言。乃以代岳譯之。兩語相翻不識梵魏二妄。其例甚多。不可具述。備在兩卷經文舊錄別載。有提謂經一卷。與諸經語同。但靖加足五方五行用石糅金疑成疑耳。今以一卷成者爲定。

右五部二十五卷。宋明帝世。西域沙門吉迦夜魏言何事。延興二年。爲沙門統釋曇曜於北臺重譯。劉孝摽筆受。見道慧宋齊錄。

右齊武帝世。元魏淮州沙門釋曇辯出。後靑州沙門道侍攺治。訪無梵本世多注爲疑。見三藏集記及諸別錄。

右三部合八卷。齊梁間。南天竺國三藏法師曇摩流支。魏云法希。於雒陽爲宣武帝譯。沙門道寶筆受。

右梁武帝世。天監年中。元魏沙門釋法場於雒陽出。見沙門法上錄。

右三十九部。合一百二十七卷。梁武帝世。北天竺國三藏法師菩提流支。魏言道希。從魏永平二年至天平年。其間凡歷二十餘載。在洛及鄴譯。李廓錄稱。三藏法師房內。婆羅門經論本可有萬夾。所翻經論筆受艸本。滿一間屋。然其慧解與勒那相亞。而神悟聰敏洞善方言兼工雜術。甞坐井口澡瓶內空。弟子未來無人汲水。三藏乃操柳枝聊撝井口。密心誦呪纔始數徧。泉遂湧上平至井脣。三藏卽鉢盌酌用。傍僧見之並歎稱聖。法師曰。斯是術法耳外國共行。此方不習乃言是聖。懼惑於世。遂祕雜法云。

右六部。合二十四卷。梁武帝世。中天竺國三藏法師勒那摩提。或云婆提。魏言寶意。正始五年來在洛陽殿內譯。初菩提流支助傳。後相爭別譯。沙門僧朗覺意侍中崔光等筆受金剛上味陀羅尼經。

右一十部。合一十一卷。梁武帝世。北天竺國三藏法師佛陀扇多。魏言覺定。從正光六年至元象二年。於洛陽白馬寺及鄴都金花寺譯。

右一十四部。合八十五卷。梁武帝世。東魏南天竺國波羅柰城婆羅門瞿曇般若流支。魏言智希。從元象初至興和末。在鄴城譯。時有菩提流支。𨿽復前後亦同出經。而眾錄目相傳抄寫去上菩提及般若字。惟云流支譯。不知是何流支。迄今羣錄交涉相參。謬濫相入難得詳定。後賢博採幸願討之。

右三部七卷。梁武帝世。東魏中天竺優禪尼國王子月婆首那。魏言髙空。於鄴城譯。昉筆受。

右期城郡守揚衒之撰。其序云。三墳五典之說。九流百氏之言。並理在人區而義非天外。至於一乘二諦之源。六通三達之旨。西域備詳東土靡記。自項日感夢滿月流光。陽門飾毫眉之像。涼臺圖紺髪之形。爾來奔競其風遂廣。至於晉室永嘉惟有寺四十二所。皇魏受圖光宅嵩洛。篤信彌繁法教逾盛。王侯貴臣。棄象馬如脫屣。庶士豪家。捨資財若遺迹。於是招提櫛批寶塔駢羅云云。京城內凡有一千餘寺。並選摘祥異以注述云。

右梁武帝世。雒陽淸信士李廓。魏永平年奉勅撰。廓通內外學。注述經錄。甚有條貫。

右撿唐前錄云。達摩菩提譯。不顯帝代。疑故附此。

後齊髙氏傳譯佛經錄第十四

元魏將季其祚分崩。肅宋孝明崇信佛理。太后胡氏親臨國政。一紀之內天下晏然。及帝之崩。梟鏡相及。爾朱榮死於內殿。吐萬仁擒帝晉陽。髙歡承釁。破爾朱於鄴下。宇文接亂。翊平陽於關內。歡乃燒洛宮殿殄絕帝圖。建號天平。徙都北鄴。一十七載扶翼魏室。梁太淸三年。武帝旣崩。髙歡先殞。世子澄襲。相又殂。魏之靜帝乃禪位於髙洋。卽相王之第三子也。世族武川神用卓詭。愚智混迹賢聖亂倫。建號天保。仍都鄴下。王四瀆之三。統九州之五。誅滅李老。其流出家道士抗者。勅令深剃。遂斬之。於是並歸佛法。十年之中佛法大盛。僧二百餘萬。寺出四十千。並通弘護中興大法。相承六主。二十八年。爲周所滅。譯人道俗二頭。出經論八部。五十三卷。爲髙齊錄云。

右七部。五十二卷。周明帝世。髙齊沙門統北天竺烏場國三藏法師那連提耶舍。齊言尊稱。於鄴城譯。昭玄沙門都瞿曇般若流支長子。達摩闍那。齊言法智。傳語。

右周武帝世。髙齊居士萬天懿於鄴城譯。懿元是鮮卑。姓萬俟氏。少而出家師事婆羅門。甚聰哲善梵書語。工呪術醫方。故預翻譯焉。

大唐內典錄卷第四

大唐內典錄卷第五

京師西明寺釋氏撰

歷代眾經傳譯所從錄第一之五

後周宇文氏傳譯佛經錄第十五

世襲亂離魏晉更覇。各陳正朔互指僞朝。仁義可日銷罄。徳行是稱凋殞。仍自諸代國史昌言我是彼非。斯則一是一非。一政一虐。都難愜當。誰敢籌之。故北魏以江表爲島夷。南晉以河內爲獯鬻。周承魏運魏接晉基。餘則偏王無所依據。而宋齊梁陳之日自有司存。國亡帝落。遂卽從諸筆削。可不然乎。周之先祖宇文覺者。卽西魏大丞相黑泰之世子也。泰舉髙陽王爲魏帝西遷長安。攺衣幡爲皂色。號大統元年。一十八載攺年。廢帝立。魏齊王四年而薨。覺承魏禪。當年被廢。立弟毓爲帝。四年而崩。立弟邕爲帝。太祖第三子也。開闊大度統御羣小。立十二年殺叔大塚宰晉國公護父子十人大臣六家。攺元建徳。至三年內納道士張賓妖倿云。佛法於國不祥。遂滅除之。至建徳六年。東平齊國又殄前代數百年來公私寺塔。掃地除盡。融刮聖容焚燒經典。八州佛寺出四十千。盡賜王公三方釋之減三百萬還歸編戶。帝以爲大周一統天下無事也。志髙慮遠。攺元宣政。五月而崩。太子贇立。殺齊王父子八人。攺元大成。二月立子衍爲太子。禪位與之。攺元大象。自號天元皇帝。立四皇后。威儀服飾倍多於古。大象二年五月。天元崩。子衍立。正月一日攺元大定。二月禪位於隋周。凡五帝。二十五年。治於長安。傳譯沙門一十一人。所出經論天文要等。三十二部合一百四卷。爲後周經錄云。

右二部二十三卷。魏丞相王。宇文黑泰興隆釋典崇重大乘。𨿽攝萬機恒闡三寶。第內每常供百法師。尋討經論講摩訶衍。遂命沙門釋曇顯等。依大乘經撰菩薩藏眾經要及一百二十法門。始從佛性終至融門。而開講時卽恒宣述。永爲常則。以代先舊五時教迹。迄今流行山東江南。𨿽稱學海軌儀揩則更莫是過。乃至香火梵音禮拜嘆佛。悉是其內。每事徵覈領綱有據。

右明帝世。波頭摩國三藏律師攘那跋陀羅。周言智賢。共闍那耶舍於長安舊城婆伽寺譯。耶舍崛多闍那崛多等傳譯。沙門智僊筆受。

右武帝世。摩勒國。沙門達摩流支。周言法希。爲大塚宰晉蕩公宇文護譯。

右六部一十七卷。武帝世。摩伽陀國三藏禪師闍那耶舍。周言藏稱。共二弟子耶舍崛多闍那崛多等。爲大塚宰晉蕩公宇文護。於長安舊城四天王寺譯。柱國平陽公侯伏壽爲總監撿挍。

右三部八卷。武帝世。優婆國三藏法師耶舍崛多。周言稱藏。共小同學闍那崛多。爲大塚宰宇文護譯。

右四部。合五卷。武帝世。北天竺揵達國三藏法師闍那崛多。周言志徳。於益州爲總管上柱國譙王宇文儉譯。沙門圓明筆受。

右二卷。新州願果寺沙門釋僧勔撰。勔以像代邪正相參。季俗澆情易爲趨競。未辯眞僞更遞譽毀。今以十八條𨿽撿三科遣釋。則聖賢皎然凡俗見矣。其序略云。勔以老子與尹喜西度化胡出家。老子爲說經戒。尹喜作佛教化。又稱是鬼谷先生撰。南山四晧注。未善尋者莫不信從。以爲口實。異哉此傳。君子尚不可罔。況貶大聖乎。今誠尋此說。非直人世差錯。假託名字。亦乃言不及義翻辱老子。意者聖人君子不出此言。將是無識異道誇競佛法。託鬼谷四皓之名。附尹喜傳。後作此異論用迷凡俗。傳而不習。夫子不許。妄作者凶。老君所誡。此之巨患增長三塗。宜應純正救其此失。然教有內外。用生疑似。人有聖賢。多迷本迹。今考挍年月究尋人世。依內經外典。採摭羣達誠言。區別眞假。使一覽便見也。

右楊州栖玄寺沙門釋慧善撰。善工毘曇學。以智度論。每引小乘以證成義善。故依文次第散釋。譬諸星月助朗太陽。猶如眾。花繽紛而散。故名散花論也。序略云。著述之體。貴言約而理豐。余頗悉諸今覼縷者。正由斯﹝跳﹣兆﹢﹝轍﹣車﹞罕人諳練。是以觸義慇懃逢文指掌。詳覽君子想鑑鄙心焉。善太淸季上江陵承聖。末入關在長安舊城崇華寺。柱國塚宰別供養。敷演法勝。迄于壽終。六十餘矣。

右十二卷。武帝世。沙門釋亡名著。名俗姓宗。諱闕殆。南陽人。爲梁竟陵王友。曾不婚娶。梁敗出家。攺名止蜀。齊王入京請將謁帝。以元非沙門欲逼令反俗。并遣少保蜀郡以別書勸諭。報書云。六不可。其後略云。沙門持戒心口相應。所列六條若有一誑。生則蒼天厭之靈神殛之。死則鐵鉗拔之融銅灌之。仰戴三光。行年六十。不欺暗室。況乃明世。且鄕邑殄喪宗戚衰亡。貧道何人獨堪長久。誠得收迹山中攝心塵外。支養殘命敦修慧業。此本志也。寄骸精舍乞食王城。稱力行道隨緣化物。此次願也。如其不爾。獨處丘壑安能憒憒久住閻浮地乎。有集十卷。文多淸素語恒勸善。存質去華。見重於世。

右一部。武帝世。沙門釋靖藹依諸經論撰出。弘贊大乘光揚像代。錄佛法僧事。故云三寶集。藹後厭身。遂自捐命。其捨壽日。遺偈略云。一見身多過。二不能護法。三欲速見佛。早令身自在。法身自在已。在在諸趣中。隨有利益處。護法救眾生。又復業應盡。有爲法皆然。三界皆無常。時來不自在。他殺及自死。終歸如是處。智者所不樂。應當如是思。眾緣旣運湊。業盡於今日。凡三十餘偈。山壁樹葉血徧書已。然後捨命。

右一論。武帝世。旣崇道法欲齊三教。時俗紛然異端競作。始以天和四年三月十五日。召集徳僧名儒道士文武百官二千餘人。於大殿上帝昇御筵身自論義。欲齊三教。至二十日。復集論議。四月十五日如前集議。到二十五日。司隸大夫甄鸞上笑道論。至五月十日大集羣臣評笑道論以爲不可。卽於殿庭以火焚之。至九月。沙門釋道安。慨時俗之昏蒙。遂纂斯二教論。以光至理。有一十二篇。以內外二教爲本。道無別教攝入儒流。易之謙謙斯其徒也。故外論之本。古昔先王爲教主也。仁義五常爲教體也。孔丘述之亦非主也。是以外教之宗治身治國。盡於身代餘不有言。內教之本以佛爲教主。除惑入正爲教所歸。諸餘道俗贊述而已。是以內教之宗不以身爲累本意存心惑。是稱內也。道教云。天下大患莫若有身。斯言同儒。故入外攝。故內外二教文理卓明。初帝重道而輕佛。欲除佛而存道。及覽安論無以抗之。遂二教俱除別立通道觀。簡二教諸人達解三教者。置員立學。著衣冠而登其門焉。餘如續髙僧傳。

陳朝傳譯佛經錄第十六

有梁祚微禍難自作。魏末大臣侯景統御河南。因隙奔梁帝獨建議。納之封爲河南王。乘寵亂階遂陷梁室。經於兩載乃稱尊號。梁湘東王先在荊峽。使大將王僧辯陳覇先等往平金陵。曾未旋踵。湘東爲西魏所滅。僧辯爲覇先所殺。擁兵稱王都於金陵。以姓爲國。其先吳興長城人。代爲甲族。形器異倫。長九尺二寸。鬚長三尺。垂手過膝。神明髙放眾所推重。及臨大寶。復故梁基舊建業都七百餘寺。侯景焚爇餘者無幾。陳祖興祚皆備修補。翻譯新經講通舊論。不謝前軌。自創國太平元年。至降主叔寶禎明三年。合五帝。三十三年。其二十四年與周同政。其九年與隋同政。所降之年。卽隋開皇九年也。傳釋道俗三人。所出經傳論疏等。合五十部。總二百四十七卷。爲陳朝經錄云。

右四十八部。合二百三十二卷。周武帝世。西天竺優禪尼國三藏法師拘那羅陀。陳言親依。又別云眞諦。起陳氏永定元年丙子。至大建初己丑。凡十四年。旣懷道遊方隨所在便譯。並見曹毘三藏曆傳云。闍梨太建元年正月十一日午時遷化。年七十一遺文並付神足弟子智休。領受三藏寺沙門法海。來集闍梨文本已成部軸。云闍梨外國經論並是多羅樹葉書。凡有二百四十縛。若依陳紙墨翻。應得二萬餘卷。今之所譯止是數縛多羅葉書。已得六百餘卷。通及梁代減三百卷。是知佛法大海不可思議。其梵本華嚴涅槃金光明將來。建康已外多在嶺南廣州制旨王園二寺。冀不思議弘法大士。將來共尋。庶令法燈傳照不隱輝於海隅。

右周武世。月婆首那者。生知俊朗。自魏達齊。之梁逮陳。世學佛經尢精義理。洞曉音韻兼善方言。那先在鄴。齊受魏禪。諸有蕃客去留任情。那請還鄕。路經江左。因爾遂被梁武帝留。勅總監知外國使命。太淸二年。忽遇于闐婆羅門僧求那跋陀。陳言徳賢。有勝天王般若梵本。那因祈請。乞願弘宣。求那跋陀嘉其雅操。壑然授與。那得保持以爲希遇。屬侯景亂未暇及翻。携負西東諷持供養。到陳天嘉乙酉之歲。始於江州興業伽藍方果譯出。沙門智昕筆受。陳文凡六十日。江州刺史儀同黃法𣰠爲檀越。僧正沙門釋慧恭三學徳僧監掌始末具經後序。不廣煩述。那𨿽一身而備經涉歷。魏齊梁陳相繼宣譯。

右周武。扶南國沙門須菩提。陳言善吉。於揚都城內至敬寺爲陳主譯。見一乘寺藏。

隋朝傳譯佛經錄第十七

天命有隋膺斯五運。帝圖榮祐宅此九州。所以誕育之初神光洞發。君臨已後靈瑞競臻。故使天兆龜文水浮五色。地開泉醴山響萬年。雲慶露甘珠明石變。聾聞瞽視瘖語躄行。禽獸見非常之祥。艸木呈難紀之瑞。是知昔聞七寶匪局金輪。今則神異四時偏和玉燭。往以赤若之歲。黃屋馭宸。土制水行興廢毀之佛日。火乘木運。啟嘉號於開皇。髙祖以周靖帝大定二年。黃龍降於舊地。卿雲見於城上。二月十三日。周以帝祚歸禪在隋。景命旣臨服黃替皂。廢周六官依漢五省。佛日還曜法水潛通。其冬有前周沙門。齎西域梵文二百餘部。膺期而至。下勅所司訪人令譯。開皇二年仲春之月。便就翻傳。季夏詔曰。殷之五遷恐民盡死。是則以吉凶之土。制短長之命。謀新去故。如農望秋龍首之山。川原秀麗卉木滋阜。宜建都邑定鼎之基。永固無窮之業。在茲可城。城曰大興城。殿曰大興殿。門曰大興門。縣曰大興縣。園曰大興園。寺曰大興善。三寶慈化自此而興。萬國仁風緣斯遠大。伽藍欝峙法宇交臨。開士肩聯眞心接踵。及仁壽啟號寶塔是興。百有餘州皆陳靈應。于斯時也。四海靜浪九服無塵。大度僧尼將三十萬。崇緝寺宇向有五千。翻譯道俗十有九人。所出經部垂五百卷。煬帝嗣錄。卜宅東都。仍於洛。濱上林園置翻經館。四事供養無乏歲時。翻度新經備如別錄。今總一朝兩代三十七年。道俗二十餘人。所出經論傳法等。合九十部。五百一十五卷。結爲前隋傳錄如左。

右一部。元魏世。婆羅門優婆塞瞿曇般若流支長子達摩般若。隋言法智。門世已來相傳翻譯。髙齊之季爲昭玄都。齊國旣平佛法同毀。智因僧職轉任俗官。再授洋州洋川郡守。大隋受禪梵牒卽來。勅召智還使掌參譯。於大興善寺翻出。智旣妙善隋梵二言。執本自翻無勞傳語。大興善寺沙門成都釋智鉉筆受。文詞銓序義理日嚴寺沙門趙郡釋彥琮制序。

右二部。北天竺烏場國三藏法師毘尼多流支。隋言滅喜。旣不遠五百由旬。振錫巡方來觀盛化至止。便於大興善寺譯出。給事李道寶般若流支次子曇皮二人傳語。大興善沙門釋法纂筆受。爲隋言并整文義。沙門彥琮並製序。

右八部。二十八卷。北天竺烏場國三藏法師髙齊昭玄統那連提耶舍。隋言尊稱譯。舍少出家五天遊四。大小諸國經六十餘。但是釋迦勝迹處所無不必踐。旣窮南海還反北天。復之茹茹逢彼國破。因入鄴都。正值文宣。時始四十。舍之骨梗頗異等倫。緣是文宣偏所待遇。籍甚旣著理此統焉。時亦出經論備齊世錄。齊被周滅。仍憩漳濱。開皇元年新經至止。勅使追召。二年七月傳送到京。見勞慇懃。卽勅安處大興善寺。給以上供爲法重人。其年季冬就于翻譯。沙門僧琛明芬給事李道寶學士曇皮等。僧俗四人更遞度語。京城大徳昭玄統沙門曇延昭玄都大興善寺主沙門靈藏等。二十餘徳。監掌始末。至五年十月勘挍訖了。舍九十餘矣。至九年而卒。有別傳。所譯之經。並沙門彥琮製序。

右招提寺沙門釋僧就。開皇六年新合。長房錄云。就少出家專寶坊學依如梵本。此大集經凡十萬偈。若具足出。可三百卷。見今譯經。崛多三藏口每說云。于塡東南二千餘里。有遮拘迦國。彼王純信敬重大乘。諸國名僧入其境者。並皆試練。若小乘學卽遣不留。摩訶衍人請停供養。王宮自有摩訶般若大集華嚴三部大經。並十萬偈。王躬受持親執鍵鑰。轉讀則開。香花供養。又道場內種種莊嚴眾寶備具。普懸諸雜時非時果。誘諸小王令入禮拜。彼土又稱。此國東南二十餘里。有山甚險。其內安置大集華嚴方等寶積楞迦方廣舍利弗陀羅尼花聚陀羅尼都薩羅藏摩訶般若八部般若大雲經等。凡十二部。皆十萬偈。國法相傳防護守視。兼云有三滅定羅漢。在彼山窟寂禪冥衛。半月一月或有僧往山爲羅漢淨髪。信哉神力。固當實焉。鬚髪剃還生。入滅定不動。難思議福地。獲此寶任持。所冀。今來明王叡主種賢紹聖。弘法化君寫以宣流。所統之內聞善尚傳。故因敍載。然去聖將遠。凡識漸昏。不能總持。隨分撮寫。致來梵本部夾弗全。略至略翻廣來廣譯。緣是前哲支曇所翻及羅什所出。或二十七。或復三十。或三十一。卷軸匪定。就旣宣揚。每恒嗟嘆。及覩耶舍髙齊之世。出月藏經一十二卷。至今開皇復屬耶舍譯日藏經一十五卷。旣並大集本舊品。內誠欣躍。卽依合之成六十軸。就𨿽附入未善精比。有大興善寺沙門洪慶者。識度淵明。奉爲皇后撿挍抄寫眾經兩藏。遂更正就所合。名題甚爲整頓。又今見翻其聞尚有是大集分。略最都訖。應滿百卷。於本梵文三分將一。且夫土石末爲細塵。無自持之力。及其結爲坤阜。有生載之功。況條離株希盛榮。流捨源求廣潤。而可得乎。我隋皇帝之挺生也。應天時順地理。九州離隔出三百年。十萬偈分將踰千祀。散經還聚。聚光大集之文。別壞遂通。通顯大興之國。非夫位握金輪化弘方等。先皇前帝開疆闡法。其孰並斯焉。

右三十七部。合一百七十六卷。北天竺犍達國三藏法師闍那崛多。隋言至徳。又云佛徳。周明帝世。武成年初。共同學耶舍崛多。隨本師至摩伽陀國三藏禪師闍那耶舍。齎經入國。師徒同學悉習方言。二十餘年。崛多最善。周世在京及往蜀地。隨處並皆宣譯新經。或接先闕文義咸允。時遭魔難世迫王威。建徳三年逢毀二教。夏之七眾俱俗一衣。崛多師徒亦被誘逼。旣元結契捐命遊方。弗憚苦辛弘化爲業。值法陵滅遂爽本心。旣是梵人不從華服。秉古志節乞求返邦。國家依聽以禮放遣。我脂那者。實是閻浮之陸海也。爲諸遐裔殊服異形咸所奔湊。其非樂土。寧感致斯慕化而來。來者容納。思鄕欲去。去者不違。還向北天。路經突厥。遇值中面。他鉢可汗。慇重請留。因往復日。周有成壞。勞師去還。此無廢興。幸安意住。資給供養當使稱心。遂爾併停十有餘載。師及同學悉彼先殂。惟多獨在。時屬相州沙門寶暹道邃智周僧威法寶僧曇智照僧律等十有一人。以齊武平六年。相結西遊。往還七載。凡得梵經二百六十部。迴到突厥。聞周滅齊併毀佛法。進無所歸退則不可。遷延彼國遂逢志徳。如渴值飲若暗遇明。仍共尋閱所得新經請翻名題勘舊錄目。頻覺巧便。有殊前人律等內誠各私慶幸。獲寶遇匠得不虛行。同誓焚香共契宣譯。大隋受禪佛法卽興。周等齎經先來應運。開皇元年季冬屆止。勅旨付司訪人令翻。崛多四年方果入國。處處興善將事弘宣。五年勅旨。卽令崛多共婆羅門沙門若那竭多開府髙恭恭息都督天奴和仁又婆羅毘舍達等道俗六人。令於內史內省翻梵古書及乾文等。于時廣濟寺。惟獨耶舍一人舍譯經。至七年別勅崛多。便兼翻經兩頭來往。到十二年翻書訖了。合得二百餘卷。進畢。爾時耶舍先已終亡。仍勅崛多專主翻譯。仍移法席就大興善。更召婆羅門沙門達摩笈多并遣髙天奴髙和仁兄弟等同翻。又增置十大徳沙門。僧休法粲法經慧藏洪遵慧遠法纂僧暉明穆曇遷等。監掌始末銓定指歸。其十四部。本行集經。七十六卷。並是餘處。十一年前崛多自翻。沙門彥琮製序。皆是其十七部。法炬等八十九卷。十二年來在大興善寺禪堂內出。沙門笈多髙天奴兄弟等助。沙門明穆沙門彥琮重對梵本再更覆勘整理文義。其外尚有九十餘部見在。續翻訖隨附錄。仰惟如來金口所唱。異類各蒙悟解。譬如日月耀天。迦葉阿難親承梵音結集布乎皮牒。猶如炬燭朗夜。後漢迄今國俗殊別。宣譯著在文言。狀如螢燈照室。所冀石火之繼太陽以影傳光。津液法流露潤含識。庶無斷絕。若論眞僞本末。可得同年而比校哉。

右六經十一卷。亦是崛多笈多二師於興善續出。長房錄闕名。今搜現入藏經有之。故附此第。

右三部。合四十三卷。相州前定國寺沙門釋法上撰。上戒山崇峻慧海幽深。徳可軌人威能肅物。故魏齊世歷爲統都。所部僧尼減三百萬。而上綱紀將四十年。當文宣時盛弘釋典。上總擔荷並得緝諧。內外闡揚黑白咸允。非斯柱石。孰此棟梁。景行旣彰逸響遐被。致髙句麗國大丞相王髙徳乃深。懷正信崇重大乘。欲以釋風被之海曲。然莫測法教始末緣由。自西徂東年世帝代。故從彼國件錄事條。遣僧義淵乘帆向鄴啟發未聞事條。略云。釋迦文佛入涅槃來。至今幾年。又在天竺經歷幾年。方到漢地初到何帝。年號是何。又齊陳國佛法誰先。從爾至今歷幾年帝。請乞具注。其十地智度地持金剛般若等諸論。本誰述作。著論緣起靈瑞所由。有傳紀不。謹錄諮審垂爲釋疑。上答。佛以姬周昭王二十四年甲寅歲生。十九出家三十成道。當穆王二十四年癸未之歲。穆王聞西方有化人出。便卽西入而竟不還。以此爲驗。四十九年在世。滅度已來至今齊世武平七年丙申。凡一千四百六十五年。後漢明帝永平十年。經法初來。魏晉相傳至今。孫權赤烏年。康僧會適吳方弘教法。地持是阿僧佉比丘從彌勒菩薩受得其本。晉安帝隆安年。曇無讖爲河西王沮渠蒙遜譯。摩訶衍論龍樹菩薩造。晉隆安年。鳩摩什婆至長安爲姚興譯。十地論金剛般若論。並是僧佉弟婆藪槃豆造。至後魏宣武帝時。三藏法師菩提留支始翻。上答指訂由緣甚廣。今略舉要以示異同。而上所服素納袈裟一鉢三衣。外更無聚積。諸受請供感世利財。起一山寺。名爲合水。山之極頂造彌勒堂。常願往生覲覩彌勒。四事供養百五十僧。齊破法湮。山寺弗毀。上私隱俗習業如常。常願殘年見三寶。復更一頂禮慈氏如來。業行旣專精誠感徹。心如注石。遂屬開皇。至尊龍飛佛日還照。上果情願力疾服袈裟弟子扛輿昇山寺頂。合掌三禮彌勒世尊。右繞三周訖還山下。奄然而卒。九十餘矣。

右八部。合三十卷。相州大慈寺沙門釋靈裕撰。裕卽道憑法師之弟子也。軌師徳量善守律儀。慧解鉤深見聞泓博。兼內外學爲道俗歸。性愛傳燈情存著述。可謂篤識髙行沙門也。觀裕安民陶神因果。意存宣通無上法寶。開皇十年追入見訖辭帝東返。十一年春厚禮放之。

右二部四十卷。眞寂寺沙門釋信行撰。行魏人。少而落﹝髟／采﹞。博綜羣經。蘊獨見之明。顯髙蹈之迹。與先舊徳解行弗同。不全聲聞兼菩薩行。捨二百五十戒。居大僧下在沙彌上。門徒悉行方等結淨。投陀乞食。日止一飡。在道路行。無問男女率皆禮拜。欲似法華常不輕行。此亦萬衢之一術也。但人愛同惡異。緣之時復致譏此錄。誠並引經論正文。而其外題無定准的。𨿽曰對根起行幽隱。指體標榜於事少微。來哲儻詳幸知有據。開皇二十年勅斷不聽行相同箴勗。然其屬流廣海陸髙之。

右開皇十四年。大興善寺沙門釋法經等二十大徳奉勅撰。揚化寺沙門明穆。區域條分指蹤紘絡。日嚴寺沙門彥琮。覶縷緝維考挍同異。故表略云。總計眾經。合有二千五十七部。五千三百一十二卷。凡爲七軸。但法經等旣未盡三國經本挍驗同異。今惟且據十餘家錄聊簡可否。總標綱紀位爲九錄。區分品類有四十二分九初六錄四十六分。略示經律三藏大小之殊。粗顯譯傳是非眞僞之別。後之三錄集傳記注。前三分者。並是西域賢聖所撰。以非三藏正經故爲別錄。後之三分。並是此方名徳所修。𨿽不類西域所製。莫非毘贊正經發明宗教。光輝開進後學。故兼載焉。

右一部。大興善寺沙門釋寶貴。開皇十七年合。貴卽周世道安神足。翫閱羣典。見昔晉世沙門支敏度合兩支兩竺一白五家首楞嚴五本爲一部作八卷。又合一支兩竺三家維摩三本爲一部作五卷。今沙門僧就又合二讖羅什耶舍四家大集四本爲一部作六十卷。諸此合經文義宛具。斯旣先哲遺蹤。貴遂依承以爲規矩。而金光明見有三本。初曇無讖譯四卷。其次崛多譯爲五卷。又眞諦譯復爲七卷。其序果云。曇無讖法師稱。金光明經篇品闕漏。每尋文揣義謂此說有徵。而讐挍無指永懷寐寤。梁武皇帝愍三趣之輪迴。悼四生之漂沒。汎寶舟以救溺。秉慧炬以照迷。大同年中勅遣直後張汜等送扶南。獻使反國。仍請名僧及大乘諸論雜華經等。彼國乃屈西天竺優禪尼國三藏法師波羅末陀。梁言眞諦。并齎經論。恭膺帝旨。法師遊歷諸國故在扶南。風神爽悟悠然自遠。羣藏淵部罔不研究。太淸元年始至京邑。引見殿內。武帝躬申頂禮。於寶雲殿供養。欲翻經論。寇羯憑陵大法斯舛國難夷謐。沙門僧隱始得諮稟法師譯經。經目果闕三身分別業障滅陀羅尼最淨地依空滿願等四品。全別成爲七卷。今新來經二百六十部內。其間復有銀主陀羅尼品及囑累品。更請崛多三藏出。沙門彥琮重覆挍勘。故貴今合分爲八卷。品部究足始自乎斯。文號經王義稱深妙。願言幽顯頂戴護持。

右大興善寺沙門釋僧粲撰。俗姓孫氏。陳留人。少出家尚遊學江河南北靡所不經。關隴西東觸處皆履。涉歷三國備齊陳周。諸有法筵無不必踐。工難問善博尋。今爲二十五眾第一摩訶衍匠。故著斯論光贊大乘。十種者。一無障礙。二者平等。三逆。四順。五接。六挫。七迷。八夢。九相卽。十中道。引經論成文證據甚有軌轍。亦初學者巧方便門也。

右一部。大興善寺沙門成都釋僧琨集。琨卽周世釋亡名之弟子。俗緣鄭氏。性沈審善音聲。今爲二十五眾教讀經法主。搜括羣經卷部連比。惟諸雜論篇軸參差引經說云。欲知智者意廣讀諸異論。緣是採摭先聖後賢所撰諸論。集爲一部。稱曰論場。譬世園場則五果百穀。戲場則歌舞音聲。戰場則牟甲兵仗。道場則幡花寶蓋。種種莊嚴。今此論場譬同於彼。無事不有。披帙一閱俱覽百家。自利利人物我同益者也。

右六部。凡四十餘卷。滄州逸沙門釋道正所撰。正頭陀爲業。不隸名貫。悼時俗聲說。故撰茲行門。廣採羣典布列名目。開皇中入京。僕射髙頴重之。爲建法筵談述行體。名徳患其切教不許流布。正遂逃越人世埋名塵俗。不測其終。後收其遺文。恨相知之遠矣。

右六部。合十卷。日嚴寺沙門釋彥琮撰。琮俗緣李氏。趙郡柏仁人。世號衣冠門稱甲族。少而通敏才藻內融。識洞幽微情同水鏡。過物便曉事罕再詳。其論傳辭並皆精洽。通極者。破世諸儒不信因果。執於教迹好生異端。此論所宗佛理爲極。辯教者。明釋教宣眞孔教弘俗。論老子教不異俗儒。靈寶等經則非儒攝。通學者。勸誘世人徧師孔釋。令知外內備識俗眞。善知識者。是大因緣登聖越凡。不因知識無由達到。此勸於人廣結知友。若善財焉。

右四部。合二十七卷。舍衛寺沙門釋慧影撰。影俗緣江氏。巴西人。周世智度論師釋道安義解之神趾。傳燈注水繼踵法輪。述而不作弘摩訶衍。亦爲二十五眾主。潛形寺宇汎志慧流。迹罕人間情。多物外。文鋒出口理窟入神。觀夫論興厥意可覩。傷學論者爲除謗法之愆。存廢爲防姦求之意。壓修令人攺過服道者也。

右一部。撿錄無目。經首題云。菩提登在外國譯似近代出。今諸藏內並寫流傳。而廣州有一僧。行塔懺法。以皮作二枚帖子。一書善字。一書惡字。令人擲之。得善者好。得惡者不好。又行自撲法。以爲滅罪。而男女合雜。靑州亦有一居士。同行此法。開皇十三年。有人告廣州官司。云是其妖。官司推問。其人引證云。塔懺法依占察經。自撲法依諸經中五體投地如太山崩。廣州司馬郭誼來向岐州。具狀聞奏。有勅不信占察經道理。令內史侍郎李元操共郭誼。就寶昌寺問諸大徳沙門。法經等報云。占察經目錄無名及譯處。塔懺法與眾經復異。不可依行。下勅云。諸如此者不須流行。

右一部。相州秀才儒林郎侯君。素奉隋文勅撰。素名白。神思卓詭博綜玄儒。常居宰伯之右。以問幽極之略。故著茲傳用悟士俗。

右一部。晉王府祭酒徐同卿。以爲儒教亦有三世因果之義。但以文言隱密理致幽微。先賢由來未所辯立。卿今備引經史正文會通運命歸於因果。意欲發顯儒教旨宗助佛宣揚。導達羣品咸奔一趣。斯蓋博識能洞此玄云。

右一部。翻經學士涇陽劉憑撰。憑內外學數術偏工。每以前代翻經算數比挍術法頗有不同。故爲斯演。其序略云。世之道藝有淺有深。人之稟學有疎有密。故尋算之用也。則兼該大衍。其不思也。則致惑三隅。然華夏數法。自有三等之差。天竺所陳。何無異端之例。然先譯經並以大千稱爲百億。言一由旬爲四十里。依諸算計悉不相合。竊疑翻傳之日彼此異音。指麾之際於斯取失。故錄眾經算數之法與華夏相參。十十變之傍通對衍。庶擬翻譯之次執而辯惑。旣參經語。故附此錄。

右一部。翻經學士成都費長房所撰。房本出家。周廢僧侶。及隋興復仍習白衣。時預參傳筆受詞義。以歷代羣錄多惟編經。至於佛僧紀述蓋寡。乃撰三寶履歷帝年。始自周莊魯莊至於開皇末歲。首列甲子傍列眾經。翻譯時代附見綸綜。今所集錄據而本之。至於入藏瓦玉相謬。得在繁富失在覈通非無憑准未可偏削。

右一部。開皇十五年。文帝勅令有司撰。初卽依位辯而出之。奏聞在內。隋祖敬重教法無時可忘。所以自始登極終及大行。每日臨朝。於御床前。置列髙座二所。一置經師令轉大乘。二置大徳三人通三藏者。帝目覽萬機耳聆聲教。纔有喜怒經師潛默。帝曰。師何默耶。僧曰。見陛下責人不敢轉讀。帝曰。但讀。此臨御億兆喜怒尋常。不足致怪。乃是俗事何關佛法。樂聞佛言不敢違背。意願常聞耳。於經有疑隨藏問決。致有約文法式統明三學。條列有序聞于時俗。

右前經論四十六卷。北天竺烏場國三藏達摩崛多。隋言法藏。不達鄕國來儀帝京。開皇仁壽並參傳譯。于時崛多控權令望居最。傳度梵隋時惟稱美。至於深義莫不反啟。斯人而容範滔然無涉世路。所以傳譯聲望抑己揚人。仁壽之末。崛多以緣他事流擯東越。笈多乘機專掌傳譯。大業三年東都伊始。煬帝於洛水南汭天津橋左置上林園立翻經館。遂移京師舊侶於新邑翻經。笈多相從羈縻而已。余以大業十年躬至其館。時琮師已往則上猶存。落漠風猷綴旒誰賞。尋爾離亂宗師殄絕。悲哉。

右諸論。並沙門釋彥琮所撰。琮名顯兩代參譯二朝。東都立館掌錄經典。煬帝著令僧拜俗官。琮不忍此著論陳列。前引東晉慧遠沙門不敬王者。後解維摩法華權宜非是化體。廣陳出處之迹。嚴陵周黨之徒。髙竪三寶之儀。崇尚歸敬之本。文極該贍衢路顯然。近者龍朔之元下詔令尋此議。京官太半互有異同。余以論示毀謗攸息錄狀聞奏。下勅罷之。

右件論文。翻經沙門釋明則所撰。則本冀人。生知挺秀。文彩之盛聞于鄕曲。初未之齒也。及製覺觀寺碑。楚公揚素見而重之。追入京室預參傳譯。述作銘頌論序等。備于別集。

右翻經沙門行矩所撰。矩卽彥琮之猶子也。然以家風梵學故之此任。後召翻經。不久終世。不成其器云。

皇朝傳譯佛經錄第十八

聖人利見應籙在期。隋煬末齡天地同閉。鵄張鵲起蟻結蛇盤。人不聊生物無寧止。皇唐勃舉義動天心。四海廓淸三寶雲搆。爰初武徳之祀。迄今龍朔之元。天下大同四十餘載。髙祖創基定業。太宗廓靜方維。今上垂拱巖廊方享無窮之祚度僧立寺廣事弘持翻譯新經備諸史錄總撮略此隨緣廣之。將用傳布未聞龜鏡今古。然則皇運之始天步猶難。薩舉直指於豳岐。王充擁甲於河洛。東西引寇各擅威雄。自餘偏裨蜂飛蝟峙。國家守本銳意誅除。至於佛理彌隆顧及。故髙祖一代仍舊尊崇。至於翻譯未遑銓品。貞觀之始兵荐猶存。玁狁飲馬於渭涇。關輔寄食於樊汴。螟螣布野穀洛侵宮。文帝解网思政日旰忘食。瞻言寺塔務事經營。所以四方壁壘咸置伽藍。立碑表徳以光帝業﹝如破薛舉立昭仁寺。破王充立昭覺寺。破武周立弘濟寺。破宋剛立慈雲寺。破隺老生立普濟寺。破建徳立等慈寺。破劉闥立昭福寺。並官給供度佛事弘敞。立碑頌徳爲萬代之大歸焉﹞及天下淸平思弘仁教。乃捨舊宅爲興聖寺。爲先妣立弘福寺。爲東宮立慈恩寺。於昭陵立瑤臺寺。躬幸弘福手製疏文。垂泣對於僧徒。優言陳於肅敬。每下明勅監造有司。經像締搆畢存精妙。至於老宗鮮聞褒顯。時有波頗梵僧。帝所尊重迎入內殿優問頻仍。翻度新文天府供給。今上之嗣位也。信重逾隆。先皇別宮咸捨爲寺。傳度法本更甚由來。有沙門玄奘。觀方遊國還返帝京。二帝欽承徵入宮闕。爲製教序布所譯經。官供豐華于今不絕。故爰初貞觀迄於龍朔之年。三十餘祀。傳經道俗沙門。唐梵略有一十餘人。綴文筆受備如下列。所出經論記傳行法等。合一百餘部。一千五百餘卷。結爲皇朝內典經錄。流之遠代永作揩摸。同軌光揚長存不朽。冀將來明哲乘此續修述三寶之神功。徧忍土而施化。弘千佛之成教。歷賢劫而無窮焉。

右三部三十八卷。西天竺國沙門波羅頗蜜多。唐言先智。以貞觀初年。齎梵葉本至止京輦。奏聞。乃勅左僕射房玄齡太府卿蕭璟給事杜正倫監護翻譯。又撰京邑大徳沙門玄摸度語。沙門慧賾慧淨法琳綴文。沙門慧乘慧朗智首曇藏僧珍靈佳慧明法常僧辯等證義。于斯時也。大集梵文。將事廣傳陶津後代。而恨語由唐化弘匠不行致使梵寶無由分布。故十載之譯三部獻功。可悲深矣。

右十部一十二卷。延興寺沙門釋玄琬所撰。琬道行純深慧學該洽。道俗所依像末域壍。以徳聲髙被。徵爲皇太子戒師。晚以年尊脚疾乘輿而入內禁。太宗隆重文徳深敬說法誘導上帝稱善。王臣百辟莫不奉其戒。誥然其弘護居心誘進成務。所以著論多門意存開化爲本。又以法流東漸三被誅殘。𨿽後鳩拾不無紕紊。琬欲澄一文義該貫後賢。乃集達解名徳三十餘人。親面綜括披尋詞理。經延歲序方乃究竟。卽寫淨本以爲法寶正則。故方隅道俗欲寫藏經。皆就傳本以爲揩准。斯亦後代之僧傑。故能振此遺基。

右二部一十卷。終南山龍田寺沙門釋法琳所造。琳本住荊楚。少參名匠宗猷教義達解玄儒。遊不擇方護法爲任。往以武徳之始。法門否塞飾詐之儔。過聞天聽。太史令傅奕乘便舉隙。奏上誹毀事一十餘條。意存逐僧貶佛。道士李少卿又上十異九迷論。道土劉進喜又上顯正論。皆塵黷佛法無取於時。京邑諸僧亦有抗論者。皆無可尚。於是釋教蒙塵道俗同恥。琳不忍其誣。惘乃著論以禦之。廣引孔老敬佛之文。多陳王臣重法之事。作論旣成。時俗競寫。有道士秦英。扇動宮儲。以琳著論訕毀祖禰。文帝大怒。追琳辯對。前後重沓愜附聖心。末後對云。所著破邪辯正。皆與文籍扶同。一字有虧任從斧鉞。陛下若順忠順正。琳則不損一毛。陛下若刑濫無辜。琳則有伏尸之痛云云。帝不罪放于益部爲僧在道終歿。諸有別集三十餘卷。秦英竟以虛詐伏誅。劉李傅氏相從化往。故其遺文往行。可爲萬代宗轄云。

右四部一十餘卷。京師紀國寺沙門釋慧淨所撰。淨本趙人。俗緣房氏。卽隋國子博士徽遠之猶子也。神慧摽舉有聲京國。談述餘論凌轢後賢。每以士俗諸儒。沈迷執業輕侮僧儔。以文自擁淨。乃著釋疑論以曉業緣。集詩英華以知僧中不可輕罔。爾後文府雄伯皆造法筵。重其機鑑朗拔。欣其慧悟淸峻。左僕射房玄齡。引爲家僧。春宮以下資其理義。多遊內禁對論李宗列辟解頤。皇儲欽敬。下令徵延爲普光寺主。仍知紀國寺上座。淨當斯榮幸。兩以居之。所著諸經莊嚴雜心俱舍等論疏。百有餘卷。故不備載。

右件論。貞觀初年。門下典儀李師政之所作也。政家上黨學識攸歸。少翫大方長。遂通洽。每與諸朝士共談玄奧。多陷名相。以佛宗爲虛誕。同迷緣業以聖理爲捫虛。政乃著論三篇。初明顯正諭傅氏之讒誹。中明運業曉今古之迷濫。後述因果辯成報之非謬。文極該要統史籍之前言。義寔明冠拔沈冥之滯結。

右二論一十三卷。京師西明寺沙門釋法雲所造。雲本絳人。少遊玄肆。又居定室。亟動神機。𨿽不廣閱經書歷眼玄知旨趣。每見俗流邪論。均三教於一宗。商略皇王。混政道於時俗。遂搜採名理討覈玄儒。著茲二論開道悟俗。

右諸注解儀贊傳記。一十八部。一百一十餘卷。終南山沙門釋道宣所撰。宣少尋教相。長慕尋師。關之東西河之南北。追訪賢友無憚苦辛。貞觀末年方事修緝。所列如右。遺失不無。意存毘贊故也。

右大小乘經論。六十七部。一千三百四十四卷。京師大慈恩寺沙門釋玄奘奉詔譯。奘本頴川俗緣陳氏。小年出家師無遠近。以貞觀三年出觀釋化五竺八河備經歷覽。名徳勝地訪無不逮。大獲梵本旋途帝城。以貞觀十九年躬謁文帝異倫禮接。仍勅名徳沙門二十餘人助緝文句。初在弘福翻經。公給資什。沙門靈閏等證義。沙門行友等綴文。沙門辯機等執筆。及慈恩創置。又移於彼參譯。紛綸未遑條列。帝乃延內禁并幸南北山宮。面敍玄理極展誠敬。天命有終日月奄曜。奘還京寺如常傳譯。後以緣故徒住玉華宮。供給仍不爽前及故。始自弘福今迄北宮。一十八載。傳度法本𨿽非超挺。然不墜譯功。庶後之明識因斯重復塵黃也。

右二部。京師弘福寺沙門釋彥琮。以宇內塔寺靈相極多。足感人心開洽誠信。江表梁室著記十卷。東都後魏亦流五軸。而渭陰帝里名寺勝塔。獨亡述紀。琮憤斯事創就纂結。文寔鋪發事亦典據。有宗轄焉。

右一部。京師大慈恩寺沙門釋玄應所造。應博學字書統通林苑。周涉古今括究儒釋。昔髙齊沙門釋道慧。爲一切經音。不顯名目但明字類。及至臨機搜訪多惑。應憤斯事遂作此音。徵覈本據務存實錄。卽萬代之師宗。亦當朝之難隅也恨敍綴纔了未及覆疎。遂從物故。惜哉。

右七部百三十一卷。京師西明寺沙門釋玄惲所撰。惲本名世道。律學髙與慕重前良。綴緝爲務兼有鈔疏。注解眾經人代卽目。略敍如右。

右二部。普光寺僧釋玄範所撰。範少染大方資學名匠立履淸曠。不羣庸小專門彊學。出自天心。弘贊正理開明道俗。有別集二十卷。序其神用。

大唐內典錄卷第五

右八部十卷。南岳沙門釋慧思撰。思本武津人。定慧凝遠性戒自然。威徳尊嚴道風遐扇。幼感梵僧勸令出俗長蒙徧吉現形摩頂。諷誦法華智通宿命。翹勤方等靈相欝蒸。九旬策修一時圓證。法華三昧大乘門。於一念中朗然。開發。自是之後。寂照幽深辯才無滯。於是內求之侶重繭雲集。以所證法傳授學人。並託靜山林宴居巖藪。練微入寂。弘益巨多。昔江左佛法盛學義門。自思南度定慧雙舉。乃著茲觀法以通大化。皆口授成章不加潤色。而理玄旨奧。蓋千載之徽猷焉。

◎隋朝傳譯佛經錄第十七之餘

右十九部。八十七卷。天台山沙門釋智顗撰。顗俗緣陳氏。荊南人。幼冥禎感夙稟玄風。蘊道天台尋師衡嶺。雙弘定慧圓照一乘。受四教於神僧。傳三觀於上徳。入法華三昧證陀羅尼門。照了法華。若髙輝之臨幽谷。說摩訶衍。似長風之遊大虛。假令文字之師千羣萬數尋彼妙辯。無能窮也。自發軫南嶽弘道金陵。託業玉泉遁迹台嶺。三十餘載盛弘一乘。止觀禪門利益惟遠。義同指月不滯筌蹄。或於一法中演無量義。攝無量義還入一心。實觀玄微淸辯無盡。由是四方法侶請益如林。若定若慧傳燈逾廣。爲大機感著述茲文。並理會無生宗歸一極者也。禪門止觀及法華玄。但約觀心爲眾敷演。灌頂法愼隨聽筆記。顗自印可天下盛傳。可謂行人之心鏡。巨夜之明燈。自古觀門未之加矣。陳隋兩帝師爲國寶。尊人重法委託舟航。捨寶捨身詳諸別錄。

右十三卷天台山國淸寺沙門。釋灌頂撰。頂卽智者之猶子也。景行氷霜俊神淸朗。聞持教義類若瀉瓶。深明止觀雙修定慧。敷揚妙法。池開靈瑞之蓮。學侶雲臻。泉涌輕甘之水。天台智者樂說無窮。止觀禪門約心開演。頂皆總持一聞靡失。以定慧之餘出四念處觀。及諸傳錄。述陳隋二帝崇信三尊尊師重法歸敬之相。又撰法華涅槃淨名金光明請觀音等經疏。各有部帙。今不備載。

大唐內典錄卷第六

京師西明寺釋氏撰

歷代大乘藏經翻本單重傳譯有無錄第二

序曰。所言大乘藏者。謂諸佛大人之用心也。教本無相理趣無緣。統羣有而出重昏。拔心因而靜煩妄。斯其致也。故經云。言語道斷心行處滅。彊以名相。用顯筌蹄。故能聲滿天下而無滯於有空。形充法界而超挺於情境。旣亡於彼此何小大之可乘。隨機適化。示緣相之殊。計試論教主義顯三焉。法佛常住。寄量揆於寂光。應身假相。託質形於藏海。蓮座啟於千葉。隨葉各現億輪。隨輪百億開化。化佛乘機而現。是以三身離合二諦有空。逐情量而抑揚。赴前緣而隱顯。討其本也。終歸本元。試論教體。則方等一乘。因緣方便在物成務。故三篋九藏。總理義之奧區。十二八萬。該相見之玄致。如雲則原隰俱覆。等雨則髙下同霑。任根葉而增榮。逐花果而光茂。故文云。汝等所行是菩薩道。卽其證也。惑開五住。別利鈍之根源。智分六位。顯行解之明昧。戒經六聚。齊輕重而護持。定攝有空。等深淺而流觀。慧該眞俗。統凡聖而通明。旣號種智。無境而不知。獨稱大聖。無相而不達。積空爲量。無生不在化門。大地爲籌。無時而不度物。約緣極廣梗槪若斯。通曰大乘。無教不攝。據此而敍。無別小乘。是知大能攝小。如海之納百川。小不容大。若庭不遊龍象。自經流東夏。斯教極弘。全部多闕別品題錄。譯人隨本因而附之。致使正宗前後重沓。故天竺大乘類例而結。分爲十二。各十萬偈。西沮渠國備有本文。如別所陳。可自披閱。且如華嚴見翻三萬餘頌。覈論本部二分尚遺。自餘十一居然大缺。而羣錄編次別顯單重。討論事義紛論難紀。故般若大品十有餘翻。乃以大品爲初單。道行爲重貳。彊分前後致失宗途。今依本經單複次列。提頓綱維品目斯備。仍述譯人存亡時代。庶使尋覽之者。知本末之有歸焉。故始自後漢至於皇運龍朔之元。一十八代。六百餘紀。總有四百九十八部。二千三百六十三卷。以爲大乘菩薩藏攝。餘有別生疑僞注述之流。各體化源無非毘贊。自依別錄不濫眞乘。然則遺逸極多無由獲本。庶有同舟補斯漏闕云爾。

大乘經單重翻本并譯有無錄﹝合三百八十六部一千一百五十二卷一萬八千五百二十三紙﹞

大乘經單重翻本并譯有無錄﹝合三百八十六部一千一百五十二卷一萬八千五百二十三紙﹞

右九經並大品般若之同本別譯前後抄錄致別﹝更有別譯本無故闕﹞。

右四經同本。前後別翻仍不具足。故沮渠國本。此涅槃經總十萬偈。今出四帙止三萬偈。所少二分有餘。若具本文以唐言度。則百有餘卷。

已前四經並大集之宗致合用一千一百五十紙前後翻別今合之爲六十卷或五十八卷見費長房開皇三寶錄。

右十五經。是大集經別品殊譯。不入大本。別部流行。

隋大業年達摩笈多於東都上林園翻經館譯

北涼曇無讖譯前四卷後三卷者陳時眞諦譯

前秦竺佛念於長安譯寶唱錄云曇無讖於涼都內苑寺譯

隋大業年達摩笈多於東都上林園翻經舘譯

大乘律單重翻本并譯有無錄

合三十四部﹝一百一十一卷二千二十二紙﹞

大乘論單重翻本并譯有無錄合七十二部﹝五百卷九千二百二十紙﹞

大乘論單重翻本并譯有無錄合七十二部﹝五百卷九千二百二十紙﹞

上八論並貞觀二十一年玄奘從駕於翠微宮內譯。

大唐內典錄卷第六

大唐內典錄卷第七

京師西明寺釋氏撰

歷代小乘藏經翻本單重傳譯有無錄第三

歷代小乘藏經翻本單重傳譯有無錄第三

序曰。所云小乘藏者。謂諸佛隨緣赴機之漸教也。良由智識褊隘固執鏗然。空有分壃心塵別境。封守界繫位列因緣。排倒我之本基。折流轉之纏結。憚佛道長遠居止化城。恥聲聞從師栖形空土。斯等之經名二乘道也。討論教主曲引釋迦。託八相而垂光。寄三界而稱號。胎誕右脇。引同類而攝生。捨位若遣。接染愛之迷客。四十九載。三輪現於人天。方八十年。四諦揚於生趣。斯道被俗開誘寔繁。非佛本懷乘機權設。故經云。十方佛土惟有一乘。隨宜方便故說三教。而登機之士依教策修。斷戒見之牽連。傾分段之生死。鈍根證此。謂窮蓋廕之源。利智澄慮。沈疑而在空性。所以五部異執分計而討其迷十八本二尋根而知理一。故知兔馬涉水。未盡香象之能。羊鹿載駝。豈等大牛之力。所以大乘義本。性空極於教宗。小乘理淺。生滅會於眞解。故佛性論云。二乘之人觀同生滅以爲眞如。據斯以言。顯小大之衢術也。至於經部所攝必祖四含。隨機說導更開雜藏。戒律流被非經所收。議論披解最爲繁廣。且夫大聖施化本遣惑纏。除病稱藥不拘名體。故初說四諦。八萬諸天而發大心。後說六度。億量比丘悟於四果。自餘凡淺執教守株互相指斥。全乖本意。述客舊之二醫。明于極教。毀本師之兩足。著在雜詞。小無述大之言。自局心計。大有含小之致。通明蔽開。是知迦葉興悲於敗種。逼引同徒。身子悔吝於法性。悟迷斯反。諸餘故習沿革卒難。終待會機異名施化。今所集經。始於仙苑終盡金河。所說半教號聲聞藏。傳度東漸年代可知。總有二百七十二部。一千四百九十四卷。用爲小乘藏錄。餘有賢聖傳集。將二百卷文兼小大理雜聖凡。不在二藏所收。自依別錄所顯。至於單重翻本傳譯存亡。無勞別歷通入三藏。庶得披覽之者。以類相從卽用大觀釋然易辯云爾。

小乘經單重翻本并譯有無錄﹝合二百四部五百四十四卷七千六百七十四紙﹞

小乘經單重翻本并譯有無錄﹝合二百四部五百四十四卷七千六百七十四紙﹞

已前四經。小乘大宗四含爲本。支流分散故有多部。今總舉本經如上。自餘別品殊譯。濟俗引生不無弘利。故復因仍相從敍列。

小乘律本譯有無錄﹝合三十五部二百七十四卷五千八百一十三紙﹞

後秦弘始年弗若多羅共羅什譯前二分後分於東晉卑摩羅叉於壽春石澗寺譯

小乘論單重本﹝并譯有無錄合三十三部六百七十六卷一萬二千一百七十七紙﹞

賢聖集傳錄﹝合四十七部一百八十四卷二千七百六十紙﹞

大唐內典錄卷第七

大唐內典錄卷第八

京師西明寺釋氏撰

歷代眾經見入藏錄第三

序曰。自初錄已來。帝年顯矣。至於條例雜叢交加。固難料簡。良由隨譯人代所出論經注解撰述不局倫次。所以依之編錄無得分衢。今則隨乘大小據譯單重。經律論傳條然取別。猶依舊例未敢大分。用啟未聞知非故意。依別入藏架閣相持。帙軸籤牓標顯名目。須便抽撿絕於紛亂。若夫凡識昏迷妙藉開智。有教無類俗諺常談。而頃代俊銳神解不凡。獘於墮學忽於披覽。入藏見經三千餘卷。未曾通歷明智何從。徒喪一生虛張六識。邪正莫辯眞妄混然。隨俗而流無由反本。惜或。何由曉三藏之要途。洞三學之宗轄。內無負於初念。外有御於後心。今則一切不行。乃謂五塵爲道本。耽附不捨如正聖焉。竊服之諭已顯於十輪。鳥鼠之譏復彰於佛藏。形骸之累不能不服。口腹之勞不能不食。解脫之方旣絕。惑网之計轉深。一杯之水聖久制之。一納之衣經文斷服。旣削足於幽顯。又報苦於將來。神未超生於何逃迹。昔聞蕭勵俗士。讀書三萬餘卷。慧斐末法遺僧。手寫二千餘軸。彼何人斯若此之勝。此何人斯若此之劣。季代澆俗未足涉言。髙山仰止庶可規諫。全梵行之善友。何時不無。從如流之准酌。歷代參有。固當常爲心師御制情境。自須斂轍何得任人。閱三方之聖經。尋三千之法律。歷三祇之遠行。造三佛之覺場。斯道不亡如何背捨。輒此引諭。覽者詳焉。今約已譯舊經。具如別顯。餘有玉華後翻。未覿新本。續出續附自依餘錄。

大乘經一譯

大乘經重翻

小乘經一譯

小乘經重翻

小乘律﹝二十八帙﹞

大乘論﹝五十二帙﹞

右大乘論二十五帙內右間從上第二隔﹝分爲二隔﹞。

小乘論﹝六十八帙﹞

右小乘論四十六帙內右間從上第四隔分兩隔。

賢聖集傳﹝四十九部﹞

大唐內典錄卷第八

大唐內典錄卷第九

京師西明寺釋氏撰

歷代眾經舉要轉讀錄第四

序曰。觀夫大聖乘機敷說聲教。離惱爲本不在曲繁。故半頌八字。號稱開空法道。一四句偈。諭以全如意珠。廣讀多誦。未免於生源。常不說法。乃聞於具足。是以法行比丘。形于大集之典。捨栰明況。備之般若至乘。斯道顯然由來不沒。會西明寺眞懿律師。博見識機通鑑時俗。欲興法藏歲別轉持。然以重譯廣文多生倦怠。告余此致因而演之。然則頃代轉讀多陷廣文。識鈍情浮彌嫌觀博。此並在人勤惰。豈以卷部致懷。何以知耶。故心薄淡者。望卷大而眉顰。意專精者。見帙多而意勇。據斯以論。考性欲之康衢也。原夫五濁交運四惑現行。聖賢晦迹是稱遭命。不可約之以一揆。固得引之以殊途。故知天挺英靈不局言方。陶誘中流存學必假善說津梁。夫以廣略二教。無興極聖之言。知幾其神。已明恒俗之訓。今則去其泰甚隨務行藏。舉大部而攝小經。撮本根而捨枝葉。文𨿽約而義廣。卷𨿽少而意多。能使轉讀之士。覽軸日見其功。行福淸信。開藏歲增其業。此則卷卷常度。無負施之譏訶。品品情欣。絕厭法之深咎。事不獲已觀機而立。此篇撫應長慨摧折。一何若此。豈不聞龍海藏錄。竟夏尋而不周。鐵圍結法。億象負之莫盡。沮渠巖窟。恒鎭十二寶乘。那伽幽寺。常住億千聖範。東流震旦萬不一來。而厚夜沈冥重於厭怠。無明障深。輕於博觀。自可悲哉。且生滅催切。命報泫露之光。心相不留。興言飛電之頃。隨聞教旨卽用循身。略得時緣便依領觀。何暇廣尋聞海通覽法門。故論云。智者應修道剋獲解脫果。然後以多聞而作妙瓔珞。然則凡小使性互有不同。自慨不能靜坐思微。則須披讀經論開決耳目。分解性靈道揚理義。識邪正之方隅。陶化未聞。揚佛宗之位致。此則宅生推日不負遣寄。茲篇成樹同存有歸云爾。

大乘經正本

右一經。前後異譯。一十四部。所謂度世漸備信力十住興顯羅伽住法本業兜沙佛藏等。並抄略本部。支品流行。文或出沒義理無異。故非所錄。

右一經五譯。支條不具。未足通行。故舉上經總攝餘部。

右一經。前後十譯。謂放光光讚道行小品。各有新舊。明度無極遺日抄品。重沓罕尋。舉前以統大義斯盡。玉華後譯大般若者。斯乃明佛一化十有六會。依會敷說六百許卷。可謂智度大道佛從來。智度大海無涯極。得在供養難用常行。故羅什譯論千卷有餘。秦人所傳十分略九。今則通貫彼此隨時制宜。

右一經。前後一十四譯。所謂大哀空藏寶髻寶女無盡意阿差末寶星淨行自在王奮迅王須彌藏無言童子等。並錄本經之別品。後人隨部別行。今總會通重本。未足開其後代。

隋大業年達摩笈多於東都上林園翻經舘譯

右一經。再譯。稱大悲分陀利經八卷。失翻人代。文義大同於前。

右一經。前譯稱念佛三昧經六卷。宋大明年功徳直楊都翻出。二本大同。

右一經前譯。稱大方廣十輪經八卷。失翻人代。文義分明。二本大同。

右一經西晉竺。法護初譯稱正法。華經十卷。隋大業年。笈多後譯。加藥艸品之五紙。諸呪並異。移囑累品在後。隨機所尚無減秦翻。

右一經。後魏菩提留支晚譯。稱入楞伽經十卷。文相乃多。義理如舊。

右一經。前譯云。菩薩行方便神化經三卷。失譯人時代。二本大同。

前秦竺佛念譯。寶昌錄云。曇無讖於涼都譯

右一經。後漢支讖前譯。稱屯眞所問經。二卷。在文隱質於義大同。

右一經。西晉竺法護初譯。稱持人所問經。四卷。二本大同。

右一經。竺法護初譯。稱阿耨達龍王經。三卷。同本異譯。存於一經。

右一經。後漢支讖初譯。稱阿闍世王經。二卷。文義無爽。且存後譯。

右一經。三譯。西晉竺法護譯。稱如幻三昧經。二卷。後魏留支譯。稱聖善住問經。三卷。文理大同。故存後出。

右一經。三譯。西晉竺法護譯稱阿惟越致遮經。三卷。又異譯稱不退轉法輪經。並同本異出。

右一經。三譯。西晉法護譯。爲持心梵天問經。四卷。或云等御諸法經等。後魏菩提留支譯。稱勝思惟天問經。六卷。文理大同。隨時尚者。思益爲重。

右一經。西晉安法欽譯。爲道神足變化經。四卷。同本異翻。

右一經。四譯。初宋時求那跋陀羅出名相續解脫經。陳時眞諦出。名解節經。文略不具。與後魏留支所譯深密解脫經同。故存後本爲定。

右一經。三譯。吳時支謙所譯。爲毘摩羅鞊經。二卷。唐玄奘所譯。爲說無垢稱經。六卷。繁略折衷難逮秦翻。終是周因殷禮損益可知云。

右一經。再譯隋崛多所翻。爲諸法本無經。三卷。詞力未足同本故略。

右一經。再譯。異翻一本云寶如來三昧經。二卷。失譯人代。文同故略。

右一經。三翻。異譯爲哀泣經。二卷。隋時崛多譯。爲四童子經。三卷。文無以異。故存晉本。

右一經。二本。西晉天竺居士竺難提譯。稱大乘方便經。三卷。旣同前本。故略不出。

右一經。又譯云大方廣寶篋經。三卷。不顯人代。文同故略。

右一經。隋耶舍又譯。爲大莊嚴法門經。二卷。文義大同。

右一經。宋時法海又譯。稱樂瓔珞莊嚴方便經。一卷。文同不錄。

右一經。三譯。初後周崛多譯。稱大雲請雨經。後隋崛多又譯。加大方等字。意同故略。

右一經三譯。梁時僧伽婆羅出者名度諸佛境智嚴經。又別譯加智慧光嚴經。同本異譯。

右一經。三譯。初晉竺法護翻出。名月光童子經。一卷。又別譯云申日經。文同故略。

右一經。三譯。初名大方等頂王。亦名維摩詰子問經。後又出云大乘頂王經。文相大同。

右一經。三譯。初後漢安玄出。名法鏡經。後魏僧鎧出。名郁伽問經。文理大同。

右一經。三譯。吳時支謙出者。名阿彌陀經。二卷。西晉竺法護出者。名無量壽經。二卷。文理無異。故略。

右一經。四譯。後秦佛陀耶舍出者。名虛空藏神呪經。宋時曇摩蜜多出。名觀空藏菩薩經。又別譯爲虛空藏經。廣略殊文。義同一揆。

右一經。再譯。唐玄奘出。名分別緣起經。二卷。𨿽言巧妙尋者易廻。

右一經。三譯。後秦羅什譯。爲彌勒下生。文乃流便事義闕略。又人別譯爲彌勒來時經。三紙許。詞理不具。故存前本。

右一經。與前隋崛多出爲不空羂索經同本。

右一經。三譯。與宋時求那跋陀羅所出。小無量壽。及唐玄奘所出。稱讚淨土攝受經。同本。故不兩出。

右一經。三譯。與隋笈多出藥師本願經同。又與唐玄奘所出者不異。

右一經。與人別譯老母六英經同。不可雙行。隨存一本。餘經例然。

右一經。三譯。與離垢施女經無垢施菩薩應辯經同。

右一經。與西晉法護出阿闍世王阿術菩薩經同。

右一經。與竺法護所出大方廣菩薩十地經同。

右一經。三譯。與支讖佛遺日寶及摩訶衍寶嚴經同。

右一經。四譯。後魏留支出者與論符同。然受持者多尚秦本。故諸餘三本少被於時。

右一經。三本。與法護所出逝童子及菩薩逝二種經同。故隨出一本。

右一經。三譯。與文殊問菩提經及伽耶山頂經同。

右一經。三出。與西晉法護所譯貝多樹下思惟因緣經。及漢安世髙所出聞成十二因緣經同。

右一經。四出與腹中女聽經胎藏經無垢賢女經並同。

右一經。六譯。與無量門微密經。出無量門持經。阿難目佉經。無量門破魔經。舍利弗陀羅尼經同。

右一經。與皇朝玄奘譯十一面觀世音神呪經同。

右一經。三譯。與師子奮迅問經花積陀羅尼經同。

大乘律

右一律與西晉所出淸淨毘尼方廣經及文殊淨律經同。故存一本而已。

大乘論

右一論。四出。與梁眞諦所出二本。及隋時笈多出者同。義無以異。

右一論。三出。與陳眞諦及魏扇多二本大同。

右一論。與後魏瞿曇流支所出業成論大同。

都合小乘經律論一百八十二部合一千二百五十二卷二萬二千四百二十八紙

小乘經

右一經前後別譯二十六部。在文出沒於義全同。故錄本經。餘經蓋闕。

右一經。前後別譯一十七部。文義無爽。故略不出。

右一經前後別譯一十五部。大同廣本。故不重列﹝又有別譯雜阿含二十卷約准文義以類可知﹞。

右一經。前後異譯一十一部。旣同本經。故不重出。

右一經。與西晉竺法護所譯舍頭諫經同﹝或名太子二十八宿經一名虎耳太子經﹞。

右一經。三譯。初後漢曇果出者名修行本起。及吳時瑞應經義同。

右一經。三本。與灌臘經報恩奉盆經淨土盂蘭盆經同。

右一經。與別譯摩鄧女經同。又二名𨿽別本實一經。

小乘律

初二分又共摩訶流支續譯又卑摩羅叉出後分都了。

小乘論

右一論。與北涼道埏所出阿毘曇八犍度毘婆沙六十卷同。但今以廣爲異。

賢聖集錄

唐龍朔二年。終南山釋氏。於京師西明寺撰

依前錄有外道金七十論。破外道四宗論。破外道涅槃論未睱故闕。

都合大小乘經律論并賢聖集合四萬六千八百五十紙。

大唐眾經錄卷第九

大唐內典錄卷第十

京師西明寺釋氏撰

歷代眾經有目闕本錄第五

序曰。自佛經之流東夏也。六百餘載。三被誅除。值弘護者觀機而作。先隱巖穴固守至眞。雲霧霑漬又被淹爛。及後興法方事拾遺。百不存一。且存綱領。賴值江表五代奉信無虧。遂使傳度法本周流寰宇。而西晉之末天下分崩。譯人遭難寄死無地焉。使經本獨得安全。又漢靈栖遑東西臨幸。佛經俗典於此淪亡。故致目本俱遺其數不少。今總會羣錄鳩聚結之。勘本則無。挍目便有。恐後獲者據現錄無。便委棄之同於疑僞。是以尋閱古今諸錄。挍定經本有無。有則依而入藏。無則題目擬訪。庶有同舟之士。懷斯而廣集云。

尋羣錄闕本其類繁多。試以現經挍閱定錄。居然顯異。今欲列名廣示。且已備在前篇。紙墨易繁終爲詞費。故略而不敍。必搜訪獲本眞僞莫分。或人代未明。可依錄撿歷。則名目顯然是非斯決。故不勞備載。又隨代後錄皆連寫之。又可易見。

歷代道俗述作注解錄第六

大智度論明十二部經中。乃至後代凡聖解釋佛語。斯卽是第十二部優波提舍經。據唐言譯云論議也。深有所以名之爲議。義取慧解通敏能之。非彼庸疎而得陳迹。故佛經東漸。自漢至唐。年過六百代經偏正道俗歸信森若繁雲。毘贊正理弘揚大化。世髙創述於緣理。斖斖惟良。釋安甄解於持心。超然孤逈。沿斯以降代有人焉。約准卷收將二千卷。今人澆薄多不鏡尋。致令前錄同所輕削。所以通法不能開俗。如不編次則相從埋沒。昔齊末梁初。有鍾山定林寺僧祐律師。弘護在懷。綜拾遺逸。纘述經誥。不負來寄。今敍其所綴爲始。餘則附錄列之。

釋僧祐撰三藏集十有二卷。其雜錄序曰。夫靈源啟潤則萬流脈散。玄根毓萌則千條雲結。何者。本大而末盛。基遠而緒長也。自尊經神運秀出俗典。由漢屆梁世歷明哲。𨿽復緇服索飾。然並異迹同歸。至於講議讚析代代彌精。注述陶練人人競密。所以記論之富。盈閣以﹝牣﹣刀﹢ㄉ﹞房。書序之繁。充車而被軫矣。宋明皇帝。摽心淨境載飡玄味。迺勅中書侍郎陸澄。撰錄法集。陸博識洽聞包舉羣籍。銓品名例隨義區分。凡十有六帙。百有三卷。名爲續法論。其閱古今亦已備矣。𨿽非正經。而毘贊道化。可謂聖典之羽儀。法門之警衛。足以輝顯前緒照進後學。是以寄于三藏集末以廣支葉之覽焉。宋明帝。勅中書侍郎陸澄撰續法論。目錄序。

論。或列篇立第兼明眾義者。今總其宗致。不復摘分。合之則體全。別之則文亂。

置難形神援譬薪火。庾闡發其議。謝瞻廣其意。然桓譚未及聞經。先著此言。有足奇者。宜其掇附。

牟子不入教門而入緣。序以特載。漢明之時像法初傳故也。

魏祖答孔。是知英人開尊道之情。習生貽安。則見令主弘信法之心。所以有取二書指存兩事。又支遁敷翰遠公等江南僧業故兼錄之。

自漢末晉初。軍國競接乍分乍統。教明未融𨿽有命篇。已備代錄旣並約文。故不重出。東晉迄今詞什繁富。如不歷顯將何陳迹。故沿時隨出。如後備之。然續法論中間題英作。試閱羣錄不無遺漏。故從次纘集。又本文罕具難具見之。正獲題目著于此錄。惜乎塵委斯文墜諸。

右略列諸代道俗所傳撿阮氏七錄僧祐統敍更有綴緝﹝但有空名闕本故略﹞◎。

◎歷代諸經支流陳化錄第七

序曰。所言支流出生經者。謂於本部敷時救獘而陳異卷也。今就文尋撿括其大抵。都非極言。何者。大聖垂教發悟在心。不以事相而詮教體。故集眾託處。爲成信之階基。放光動地。開蒙情之兆域。然後資其故習因而陶化。統其解网之要。揚其決目之方。知煩惱非趣聖之由。識解悟爲出凡之徑。一聞決絕。若瓦裂而天分。再尋根力。便入位而登住。今則單品別卷曲寫時心。未曰紹隆抑惟離本。故淳味流變。明于涅槃極誡。抄略非具。固涉邪求之緣。然本其啟化之辰非無其理。以經教初傳譯人創列。梵本彫落全部者希。華嚴涅槃尚三分獲一。況餘羣部。寧不品卷。支離。故安法師云。得略翻略得廣翻廣。斯言是也。一四句頌聞之而啟惑。一四諦言聞之而生天。況乎全品離詞。而非悟俗之要。卽言明達豈乖聖心之旨哉。由斯以言則發智之通鑑也。復何論於本末敍其澆薄之競乎。固當不以曲滯之心而光其所出耳。

依撿羣錄斯緣備列詳之。今復連寫則致獘於紙墨。然恐亂於疑僞。或有涉於緝修。故兩錄列名。定非別生之位。自餘不顯。便是支分之經。又代代分張卷部漸廣。故且約指大數求名。故目出之。

余撿定其所出小乘別生。二十五經出增一。四十經出中含。一百二十八經出雜含。四經出長含。五十經出生經。五經出賢愚。十二經出道地。八經出義足。餘則本起普曜等經。斯並具錄本部別品流化至於入藏。見錄具引出於四含者。此乃本譯殊品文義俱異。不同出生之經也。恐有迷於兩經。故重銓顯分其名體也。

歷代所出疑僞經論錄第八

序曰。古人云。正道遠而難希。邪徑捷而易明。斯言得矣。夫眞經體趣融然深遠。假托之文詞意淺雜。玉石朱紫迷者混之。至於通鑑逃形無所。固當定名僞妄。何得隸在遲疑。故晉彌天釋道安著疑錄云。外國法學皆跪而口受。同師所受。若十二十轉以授後學。若有一字異者共相推核得便擯之。僧法無縱也。經至晉土其年未遠。而憙事者以沙糅金。斌斌如也。而無括正。何以別眞僞乎。農者禾艸俱存。后稷爲之歎息。金匱玉石同緘。卞和爲之懷恥。安敢豫學次。見涇渭雜流龍蛇並進。豈不恥之。今列非佛經以示將來學士。共知鄙倍焉。安序如此。妄作者凶終。歸愚者沿至代代其濫不無。或致妖訛相接。或因飾僞邪命。斯徒眾矣。務須糺除其中名目相同與正不別。如提謂法句之流。若不親尋則迷名法愚斯及矣。可不誡哉。自法流中原三被除屏及後開顯未閱正經。好事狂生。我聞興於戶牖。流俗蒙叟。印可出於胸懷。並趨耳目之事情。故非經通之意。致詿誤後學。良足寒心。悲哉。末法遂及此乎。昔隋祖開皇創定經錄挍閱僞濫。卷將五百。已總焚除。今人中流傳猶未銓敍。旣是法穢不可略之。故隋代顯明。庶知博觀之弘益也。

右二十六部三十卷出安法師僞疑經﹝從大阿那律經後九經僧祐錄云闕本﹞。

右二十部二十六卷撿梁沙門僧祐錄有目﹝其中藥師六義六根名數要覽等未可涉疑﹞。

右三十一部。八十四卷。撿隋費長房錄。攝入僞妄中。

右二十三部。二十九卷。並齊竟陵王所抄。旣異本經。題抄顯別。令後尋者知有所因。然風味弘通義理愜附。接蒙俗之繁博。考性欲之殊途。有道存焉。義非疑妄。而僧祐長房諸錄。並注疑經。莫不恐涉澆浮餘波失本。然情取會解事取簡要。前後翻傳備本無一。猶能開明像正誘訓塵蒙。半偈全頌寶璧之諭顯然。四字八言靜倒之方攸託。據此而述。何得雷同。玉石不有甄解者乎。

右一經。撿僧祐錄云。梁天監九年。郢州僧妙光所出。朝法擯訖。

右二十八部。單經。撿隋經法師錄。入僞妄分。

右諸僞經論。人間經藏往往有之。其本尚多。待見更錄。

歷代所出眾經錄目第九

序曰。名教設位戡濟淪亡。將使眞僞分流邪正異轍。所以歷代道俗崇重教門。皆敦編次沿時無替。考挍存沒三十餘家。銓定人代皆遵安錄。然彌天亞聖道洽幽明。感神僧而示慈天。蒙印定而明注解。故能徵覈教旨。輕斵鑿而重淳風。商度句義。宗質文而排鄙野。致使遺文餘行。經累代而逾新。其徳孔明固略標擬。自餘後作皆號命家。詞什繁略難爲通簡。然相乘置位代出新經。法俗贊述無時不有。比多惰學無暇博觀。競撮本經少有通贍。所以傳述義解斯文蓋闕。然夫開信適道權謀率先。導達化源理兼俗典。故慧遠釋桓玄之疑。道林開郄超之信。僧會啟吳王之惑。次道弘宋主之心。沿彼迄今代有其事。莫不雅引三際。陳報應如指掌。綜襲六經。明殃咎之倚伏。傍括子史統詳譬諭。以近徵遠用俗悟道。知幾其神在斯一舉。豈得埋名削迹而不列挺者乎。今所撰錄該括眾氏勘閱正僞研訪遺逸僞無所取。非目無以定名遺篇。所求列卷以彰可錄。敢敍由來用陳有寄。想諸來鑑復織組焉。

右尋諸舊錄。多稱爲古錄。則似秦時釋利防等所齎經錄。

右撿。似是前漢劉向挍書天閣。往往多見佛經。斯卽往古藏經錄。謂孔壁所藏。或秦政焚書人中所藏者。

右撿。似是迦葉摩騰所譯四十二章經等。因卽撰錄。

右依撿。元是頴川沙門。於洛陽講道行經。因著其錄。

右依撿。是晉武帝長安靑門外大寺沙門也。翻經極廣因出其錄。

右依撿。晉惠帝永嘉中。稟受護公之筆匠也。後自翻經。因出錄云。

右依撿。似是二石趙時諸錄遙注。未知姓氏。

右依撿。東晉孝武太元中。前秦沙門也。自前諸錄。但列經名品位大小。區別人代蓋無所紀。後生追尋莫測由緒。安乃總集名目表其時世。銓品新舊定其制作。眾經有據自此而明。在後羣錄資而增廣。是知命世嘉運睿哲卓興。可不鏡諸。其文見僧祐錄。

右依撿。後秦姚興弘始年。長安沙門也。卽前道安之弟子。神用通朗思力摽舉。參譯什門多有撰緝。

右四錄。依撿東晉廬山東林寺遠公弟子釋道流創撰。未就而卒。同學道祖爲成之。

右依撿。晉成帝豫章山沙門也。其人總挍古今羣經。故撰都錄。敏度又撰別錄一部。

右依撿。齊武帝時沙門也。所出此錄。見梁三藏集記。

已前諸錄。二十四家。撿紀傳有之。未見其本。故列名而已。

右都合一十二件二千一百六十二部四千三百二十八卷。

右四卷二十件凡一千四百三十三部三千七百四十一卷。

右八件經律論眞僞凡七百八十七部二千三百三十四卷。

依撿。其錄位爲九條。區別品類爲四十二分。初六分略示經律三藏大小之殊。粗顯傳譯是非眞僞之目。後之三錄。並是集傳記注。此名道俗所修。𨿽非西域所製。莫非光贊正經發明宗教開進後學。

右九錄凡二千二百五十七部五千三百一十卷。

右所出經律戒論傳二千一百四十六部六千二百三十五卷。

右五件。卽今京輦通寫盛行。直列經名仍銓傳譯。所略過半未足尋之。其序略云。別生疑僞不須抄寫。已外三分入藏所收。至如法寶集之流。淨住子之類。還同略抄。例入別生。餘有僧傳等。詞集文史。體非淳正。事誰可尋。義無在錄。云云。已如上紀。

入藏正錄合七百九十九部三千三百六十一卷﹝五萬六千一百七十五紙﹞。

右總合一十八代所出經教凡二千二百六十二部七千餘卷﹝可自算定則知作者疲焉﹞。

余少沐法流。五十餘載。宗匠成教執範賢明。每值經誥徳能無不目閱親謁。至於經部大錄欣悟良多。無論眞僞思聞其異。自方朔覩昆明之灰。劉向挍佛經天閣。故知周漢久已聞之。非後顯宗方流此地。故法蘭創出章本。世髙廣譯眾經。餘部相從無非通道。故魏晉之後騰譯欝蒸。制錄討論居然非一。或以數列。或用名求。或憑時代。或寄參譯。各紀一隅務存所見。斯並當時稽古識量修明。而綴撰筆削不至詳密者。非爲才不足而智不周也。直以宅身所遇天下分崩。壃場關艱莫閱經部。𨿽聞彼有終身不﹝門﹫視﹞。今則九圍靜謐八表通同。尚絕追求諸何纂歷上集羣目取訊僧傳等文勘閱詳定。更參祐房等錄祐錄徵據。文義可觀。然大小雷同三藏糅雜。抄集參正傳記亂經。考括始終莫能通決。房錄後出該贍前聞。然三寶共部僞眞淆亂。自餘諸錄胡可勝言。今余所撰望革前獘。然以七十之年獨運神府。撿括漏落終陷前科。具述所懷示其量據。庶有同好復雅正之。可不同舟相從懷古。

歷代眾經應感興敬錄第十

序曰。三寶弘護各有司存。佛僧兩位。表師資之有從。聲教一門。顯化導之靈府。故佛僧隨機。感見之緣出沒。法爲除惱。滅結之候常臨。所以捨身偈句。恒列於玄崖。遺法文言。總會於龍殿。良是三聖敬重。藉顧復之劬勞。幽明荷恩。慶靜倒之良術。所以受持讀誦必降徵祥。如說修行無不通感。天竺往事固顯常談。震旦見緣紛綸恒有。士行投經於火聚。焰滅而不焦。賊徒盜葉於客堂。旣重而不舉。或合藏騰於天府。或單部瑞於王臣。或七難由之獲銷。或二求因之果遂。斯徒眾矣。不述難聞。敢隨代錄用程諸後。經不云乎。爲信者施疑則不說。至如石開矢入。心決致然。水流氷度。情疑頓決。斯等尚爲士俗常傳。況慧拔重空道超羣有。心量所指窮數極微。因緣之遘若影隨形。祥瑞之徒有逾符契。義非隱默故述而集之。然尋閱前事多出傳紀。志怪之異冥祥。旌異之與徵應。此等眾矣備可覽之。恐難覩其文固疏其三數。并以卽具所詳示存感通之有數矣。

髙僧傳云。宋元初中有黃龍沙彌曇無竭者。誦觀音經淨修苦行。與諸徒屬二十五人。往尋佛國。備經荒險貞志彌堅。旣達天竺舍衛。路逢山象一羣。竭齎經誦念稱名歸命。有師子從林中出。象驚奔走。復有野牛一羣。鳴吼而來。將欲加害。竭又如初歸命。有大鷲飛來。牛便驚散。遂得剋免。

又昔東晉孝武之前。恒山沙門釋道安者。經石趙之亂避地于襄陽。注般若道行密迹諸經。折疑甄解二十餘卷。恐不合理。乃誓曰。若所說不違理者。當見瑞相。乃夢見胡道人頭白眉毛長。語安曰。君所注經殊合道理。我不得入泥洹。住在西域。當相助弘通。可時時設食也。後十誦至。遠公云。昔和上所夢乃賓頭盧也。於是立座飯之。又感神僧現形說法云。

又蜀郡沙門釋僧生者。出家以苦行致目爲蜀三賢寺主。誦法華習定。甞山中誦經。虎蹲其前。竟部乃去。每至諷詠。輒見左右四人爲侍。年𨿽衰老而翹勤彌勵。遂終其業云。

又扶風釋道冏者。爲師入河南霍山採鍾乳四人。入穴數里。三人溺死。炬火又亡。冏素誦法華。憑誠乞濟。有頃見螢火。追遂得出穴。頻作普賢行道。並見感應。或見胡僧入坐。或見騎馬人至。未及言次倐忽不見。後遊宋都。以般舟爲業。中夜入禪。見四人御車呼冏上乘。不覺自身已在大路。見一人坐胡床侍衛數百人。見冏驚起曰。向令知處而已。何忽勞屈法師。遂拜別令送還寺。扣門方開。房門亦閉。眾咸敬服。

又宋孝建中。釋普明者。少出家。稟性淸純。蔬食布衣懺誦爲業。誦法花維摩。若諷誦時。有別衣別座。未嘗穢雜。每至勸發品。輒見普賢乘象立其前。誦維摩亦聞空中倡樂之聲云。

又宋太始中。楊都瓦官寺釋慧果者。少以蔬素自節。誦法花十地。甞於圊前一鬼致敬云。昔爲眾僧作維那。小不如法。墮在噉糞鬼中。法師慈悲願助拔濟。又昔有錢三千。埋在柿樹下。願取爲福果。因告眾掘錢爲造法華設會。後夢見鬼云。已得攺生。大勝昔日之苦報也。

前齊永明中。楊都髙座寺釋慧進者。少雄勇遊俠。年三十忽悟非常。因出家。蔬食布衣誓誦法華。用心勞苦執卷便病。迺發願造百部以悔先障。始聚得一千六百文。賊來索物。進示經錢。賊慚而退。爾後遂成百部。故病亦損。誦經旣度。情願又滿。廻此誦業。願生安養。聞空中告曰。汝願已足。必得往生。因無病而卒。年八十餘矣。

永明中。會稽釋弘明者。止雲門寺。誦法華禮懺爲業。每旦水瓶自滿。實諸天童子爲給使也。又虎來入室伏床前。久之乃去。又見小兒來聽經云。昔是此寺沙彌。盜僧厨食。今墮圊中。聞上人誦經。故力來聽。願助方便免斯累也。明爲說法領解方隱。後山精來惱。明乃捉取腰繩繫之。鬼謝遂放。因之永絕。

昔元魏天平年中。定州募士孫敬徳。在防造觀音像。年滿將還在家禮事。後爲賊所引。不堪栲楚。遂妄承罪。明日將決。其夜禮懺流淚。忽如睡夢。見一沙門教誦救生觀世音經。經有諸佛名。令誦千徧得免苦難。敬覺如夢所緣了無參錯。遂誦一百徧。有司執縛向市。且行且誦。臨刑滿千。刀下斫之折爲三段。皮肉不傷易刀又斫。凡經三換刀折如初。監司問之。具陳本末。以狀聞承相髙歡。乃爲表請免死。因此廣行於世。所謂髙王觀世音也。敬還設齋迎像。乃見項上有三刀痕。見齊書。

梁天監末。富陽縣泉林寺釋道琳者。少出家有戒節。誦淨名經。寺有鬼怪。自琳居之便歇。弟子爲屋壓頭陷入胸。琳爲祈請。夜見兩胡僧拔出其頭。旦遂平復。琳又設聖僧齋。鋪新帛於床上。齋畢見帛上有人迹。皆長三尺。眾咸服其徵感。

後魏末。齊州釋志湛者。住大山北人頭山邃谷中銜艸寺。省事少言人鳥不亂。讀誦法花。人不測其素業。將終時神僧寶誌謂梁武曰。北方銜艸寺須陀洹聖僧今日滅度。湛之亡也無惱而化。兩手各舒一指。有梵僧云。斯初果也。還葬此山。後發看之。惟舌如故。乃立塔表之。今塔存焉。鳥獸不敢陵踐。

又茫陽五侯寺僧。失其名。誦法華爲常業。初死權殮隄下。後攺葬。骸骨並枯。惟舌不壞。雍州有僧。亦誦法華。隱白鹿山。感一童子供給。及死置尸巖下。餘體並枯。惟舌如故。

齊武成世。并東看山人掘見土黃白。又見一物狀如兩脣。其中有舌鮮紅赤色。以事聞奏。帝問道俗。沙門法上曰。此持法華者六根不壞也。誦滿千徧其徵驗乎。乃集持法華者圍繞誦經。纔始發聲。此靈脣舌一時鼓動。同見毛竪。以事奏聞。乃石函緘之。

又魏髙祖大和中。代京閹官自慨刑餘奏乞入山修道。勅許之。乃齎華嚴晝夜讀誦。禮悔不息。一夏不滿。至六月末髭鬚生得丈夫相。以狀聞。帝大驚重之。於是國敬華嚴復尊恒日。並見侯君素旌異記。

隋開皇初。有楊州僧。忘其名。誦通涅槃。自矜爲業。岐州東山下村中沙彌誦觀音經。二俱暴死。心下俱暖。同至閻羅王所。乃處沙彌金髙座。甚恭敬之。處涅槃僧銀髙座。敬心不重。事訖勘問。二俱餘壽。皆放還。彼涅槃僧情大恨恨。恃所誦多。問沙彌住處。於是兩辭各疏所在。彼從南來至岐訪得具問所由。沙彌言。初誦觀音。別衣別所燒香呪願。然後乃誦。斯法不怠。更無他術。彼僧謝曰。吾罪深矣。所誦涅槃威儀不整。身口不淨救忘而已。古人遺言。多惡不如少善。於今取驗。悔往而返。

釋道積。貞觀初。住益州福成寺。誦通涅槃。淨衣澡沐日爲恒度。慈愛兼濟固其深心。終于五月。炎气赫然。而尸不腐臭。百有餘日跏坐如初。道俗莫不嘉賞。

時蜀川又有釋寶瓊者。綿竹人。出家貞素讀誦大品。兩日一徧。無他方術。惟勸信佛爲先。本邑連比什邡。並是米族。初不奉佛。沙門不入其鄕。故老人女婦不識者眾。瓊思拔濟待其會眾。便往赴之不禮而坐。道黨咸曰。不禮天尊非沙門也。瓊曰。邪正道殊所奉各異天尚禮我。我何得禮老君乎。眾議紛紜。瓊曰。吾若下禮必貽辱也。卽禮一拜。道像連座動搖不安。又禮一拜。連座反倒狼籍在地。遂合眾禮瓊。一時迴信。乃召成都大徳。就而陶化。以貞觀八年終於所住。

釋空藏者。貞觀時。住京師會昌寺。誦經三百餘卷。說化爲業。遊浪川原。有緣斯赴。昔往藍田負兒山誦經。齎麵六斗擬爲月調。乃經三周。日噉二升。猶不得盡。又感神鼎。不知何來。時至玉泉。以爲終焉之地。時經亢旱泉竭。合寺將散。藏乃至心祈請。泉卽應時涌溢。道俗動色驚嗟不已。貞觀十六年終於京寺。還葬山所。

釋遺俗者。不測所住。遊行醴泉山原。誦法花爲業。乃數千徧。貞觀中因疾將終。告友人慧廓禪師曰。比𨿽誦經意望有驗。若生善道舌根不朽。可埋之十年發出。若舌朽滅知誦無功。若舌如初。爲起一塔生俗信敬。言訖而終。至十一年。依言發之。身肉都盡。惟舌不朽。一縣士女咸共戴仰。乃函盛舌大起塔於甘谷岸上。

又郊南福水之陰有史村。史呵誓者。誦法華經。名充令史。往還徒步生不乘騎。以依經云哀愍一切故也。病終本邑。香气充村。並怪而莫測其緣。終後十年。其妻又殞。乃發塚合葬。見其舌本如生。餘肉並朽。乃別收葬。斯徒眾矣。餘且略之。

貞觀五年。有隆州巴西令令狐元軌者。信敬佛法。欲寫法華金剛般若涅槃等經。無由自撿。憑彼土抗禪師撿挍。抗乃爲在寺如法潔淨。寫了下帙。還岐州莊所。經留在莊。并老子五千文同在一處。忽爲外火延燒。堂是艸覆。一時灰蕩。軌于時任馮翊令。家人相命撥灰取金銅經軸。旣撥外灰。其內諸經宛然如故。潢色不攺。惟箱帙成炭。又覓老子。便從火化。乃收取諸經。鄕村嗟異。其金剛般若一卷題字燋黑。訪問所由。乃初題經時。有州官能書。其人行急。不護潔淨直爾立題。由是被焚。其人見在瑞經亦存。京師西明寺主神察目驗說之。

余曾於隰州有曇韻禪師。定州人。行年七十。隋末喪亂隱于離石比干山。常誦法華。欲寫其經。無人同志。如此積年。忽有書生無何而至云。所欲潔淨並能行之。於卽淸旦食訖入浴著淨衣。受八戒入淨室。口含檀香。燒香懸旛寂然抄寫。至暮方出。明又如初。曾不告倦。及經寫了如法嚫奉。相送出門斯須不見。乃至裝潢一如正法。韻受持讀之。七重裹結。一重一度香水洗手。初無暫廢。後遭胡賊。乃箱盛其經置髙巖上。經年賊靜方尋不見。周慞窮覓。乃於巖下獲之。箱巾糜爛撥朽。見經如舊鮮好。余以貞觀十一年親自見之。

降州南孤山陷泉僧徹禪師。曾行遇癩者在穴中。徹引至山中。爲鑿穴給食。令誦法華。素不識字。加又頑鄙。句句授之終不辭倦。誦經向半。夢有教者。自後稍聰。得五六卷。瘡漸覺愈。一部旣了。鬚眉平復肌膚如常。故經云。病之良藥。斯誠驗矣。

河東有練行尼。常讀誦法華訪工書者寫之。價酬數倍。而潔淨翹勤有甚餘者。一起一浴然香熏衣。筒中出息通於壁外。七卷之功八年乃就。龍門寺僧法端。集眾講經。借此尼經以爲揩定。尼固不與。端責之。事不獲已。乃自送付端。端開讀之。惟見黃紙了無文字。餘卷亦爾。端愧悔還尼。尼悲泣受已。香水澆函頂戴繞佛。七日不休。開視文字如故。卽貞觀二年端自說之。

昔開皇初。有河東曇延法師。初造疏解涅槃經。恐不合聖心。乃陳經及疏於佛舍利塔前。啟告靈聖。若所解合理。願垂神應。言訖涅槃軸各放光明。舍利大塔亦放光明。上至空天傍照四遠。諸有道俗謂寺遭火。崩騰驚赴。至乃知非。三日三夜騰焰不絕。隋祖重爲戒師迎入京。爲建延興寺。門人見在。蒲州仁壽寺僧道遜者。卽延之學士。講涅槃將百徧。有弘護正法心。四方所歸無問客主。將洽之富無有過者。貞觀四年。崔義直爲虞鄕令。令人請遜講經。及發願訖。泣曰。去聖滋遠微言隱絕。庸鄙所傳不足師範。但以信心希向自發誠悟。今講止於師子品。日時旣促。願存心聽。旣至其品。無疾而終。道俗哀慟。義直徒跣扶柩送之南山。于時隆冬十一月土地氷嚴。下屍於地。地生蓮華。而小頭及手足各一。義直奇之。令守不覺盜折。明旦視之。周身有華。總五百莖。七日乃萎。

幽州沙門釋智苑者。有學識。思造石經緘于西南山巖。以備法滅之護也。隋大業中。初搆石室。四面鐫之。又取方石寫諸藏經。每一室滿以石錮之。鐵錮其縫。遠近公私無不送施。工匠旣湊欲造佛堂食院。而山東無木可得。忽一夜暴雨雷震山崩。旦晴乃見大松柏數千株漂積道次。尋蹤遠自西山送來。此爲神助。卽依而搆造。頃之畢成。所造石經已滿七室。貞觀十三年苑卒。弟子猶繼其業云。

隋開皇中。蔣州人嚴恭者。於郭下造精舍寫法華經。淸淨供給。書生歡喜。常有十人道俗送直。恭親撿挍勞不告倦。甞有人從貸經錢一萬。恭不獲已與之。貸者得錢船載。中路傾覆錢失而人不溺。是日恭入錢庫。見一萬錢濕如水澆怪之。後見所貸錢人。方知其沒溺。又商人至宮亭湖祭神上物。夜夢神云。倩君以所送物與嚴法華。令經用也。及覺所上之物在前。又恭至市買紙少錢。忽有人持三千錢授恭曰。助君買紙。言訧不見。又有漁人。夜見江中火焰焰浮來。以船迎之。乃是經函。及明尋視。乃是嚴家經。其後發願。略云。無一字而不經眼。無一字而不用心。及大業末子孫猶傳經業。羣盜相約不入其里。里人賴之。至今故業猶爾。

右監門挍尉馮翊李山龍。以武徳中暴亡心暖。七日乃蘇云。初去至官庭前。有囚數千枷鎖禁撿。見一大官坐廳髙座問傍人。何官。彼曰。王也。因至階問。生平何福業。龍云。鄕人設會。恒施物同之。又曰。作何善業。龍曰。誦法華兩卷。王曰。大善。可升階就東北髙座誦之。便舉聲曰。妙法蓮華經序品第一。王曰。請法師止。向法師誦經。非惟自利。乃令庭中諸囚皆以聞法丞免。諸囚寂亦不見。乃放還。備見他地獄五苦休息。亦由聞經故止。

太廟獲趙郡李思一者。以貞觀二十年正月八日失瘖。至十三日死。經日乃蘇。自言。備見冥官。云年十九時。甞害生命。思一悟之曰。所害之時。在黃州。旻法師下聽涅槃。何緣於彼相害。官追旻師。有答云。旻生金粟界不可追。且放還家。家近淸禪寺。寺僧玄通素與往來。家人請通讀經追福。俄見其活。又說冥事。因爲懺悔受戒。并勸轉金剛般若五千徧。至日晚又死。明日還蘇。自云。見大官遙便大喜曰。還家大作福徳。復見二僧。證云。旻師遣來。官見驚懼迎之。僧曰。思一昔時聽講。又不殺害。何緣妄錄耶。冥官曰。卽放還。僧送至家。曰淨心修善因遂活云云。

陳公太夫人豆盧氏。信福誦金剛般若。一紙未度。後一日昏時頭痛四支不安。自念儻死經不終耶。卽起彊誦。而燈已滅。命婢然燭。厨中外院覓火俱絕。夫人深恨。忽見庭中有然火燭。上階入堂至床前。三尺許。無人執。而光明若晝。夫人驚喜。所苦亦除。取經誦之。有頃家鑽燧得火然燈入堂。堂中燭火卽滅。便以此夜誦竟。因此日誦五徧爲常云云。

中書令岑文本。少信佛。常念誦法華經普門品。甞乘船於吳江中。船壞人死。文本亦沒。水聞有人言。但念佛必不死。如是三言。遂隨波出沒。須臾著岸云云。

武徳年中。以都水使者蘇長爲巴州刺史。度嘉陵江。中流風起船沒。男女六十餘人皆溺死。惟有一妾。常讀法華經。及水入船。妾頭戴經函。誓與俱沒。乃隨波汎濫。頃之達岸。經函外濕內乾。于今尚在。

貞觀中。河東董雄爲大理丞。少誠信。蔬食十數年。十四年中坐連李仙童事。上大怒使侍御韋悰鞫問甚急。因禁數十人。大理丞李敬玄司直王忻同連此坐。雄與同屋囚鎖。專念普門品。日得三千徧。夜坐誦經。鎖忽自解落地。雄驚告忻玄。忻玄共視鎖堅全在地而鉤鎖相離數尺。卽告守者。其夜監察御史張守一宿直。命吏開鎖火燭照之。見鎖不開而相離甚怪。又重鎖紙封書上而去雄如常誦經。五更中鎖又解落有聲。雄又告忻玄等。至明告敬玄視之。封題如故而鎖自相離。敬玄素不信佛法。其妻讀經。常謂曰。何爲胡神所媚而讀此書耶。及見雄此事。乃深悟不信之咎。方知佛爲大聖也。時忻亦誦八菩薩名。滿三萬徧。其鎖解落。視之如雄不異。其事臺中內外具皆聞見。不久俱脫。

益州西南新繁縣西四十里許。有王李村。隋時有書生。姓荀氏。在此教學。大用工書而不顯迹。人欲其書終不肯出。乃敺之亦不出。遂以筆於前村東空中四面書般若經。數日便了。云此經擬諸天讀之。人初不覺其神也。後忽雷雨大注。牧牛小兒於書經處住而不澆濕。其地乾燥可有丈許。自外流潦。及晴村人怪之。爾後每雨小兒常集其中。衣服不濕。武徳年有非常僧。語村人曰。此地空中有般若經。村人莫污。諸天於上設蓋覆之。不可輕踐。因此四周欄楯不許人畜往。于今雨時仍乾。齋日村人就供。每聞天樂聲繁會盈耳。

又近龍朔三年正月二十七日。有髙表仁孫子。甞讀法華經。乘馬從順義門出。有兩騎追之曰。今捉獲矣。其人問曰。卿是何人。答曰。我是閻羅王使者。故來追卿。其人惶忙走馬西出。欲投普光寺。使人曰。疾捉寺門勿令入。入卽得脫。及至寺門。乃見一騎捉門。又西走欲入開善。又令騎捉門。遂相從西奔欲還本宅。宅在化度寺東。恐道遠。乃欲入醴泉坊。一騎在前。其人以拳擊之。鬼遂落馬。後鬼曰。此人大麁。急曳下挽却頭髪。卽被牽髪如刀割狀。遙擲于地亦隨髪落馬。家人輿還。至晚蘇云。備見閻王云。君何盜僧果子。何事說三寶過。遂依伏罪無敢厝言。王言。盜果之罪。合吞鐵丸四百五十枚。四年受之方盡。說過之罪。合耕其舌因放令出。遂蘇。少時還絕口如吞物。通身赩赤有苦楚相。經日方醒。云經一年吞百餘丸。其苦難言。明日復爾。恰經四日。吞丸亦盡。方欲拔舌耕之。拔而不出。勘案所由乃云。曾讀法華經。舌不可出。遂放令活。今見在化度寺圓滿師處。聽法懺悔云。

大唐內典錄卷第十

余以從心之年。彊加直筆舒通經教。庶幾無沒。幸冀後賢捃其遠致使法寶流被津潤惟遠。豈不好耶。龍朔四年春正月於西明寺出之。

