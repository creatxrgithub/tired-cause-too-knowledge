撰集三藏及雜藏傳

不載譯人名附東晉錄

佛涅槃後迦葉阿難於摩竭國僧伽尸城北撰集三藏及雜藏傳。

先禮佛已禮法眾僧各受集法此諸法典除去五蓋一心聽受說所聚法如阿難說當共信樂是阿難智與佛同等聽集此法如佛涅槃阿難付法愍念眾生護持諸法如視世尊無上導士視阿難等福田無過設非阿難釋種涅槃正法滅盡并及三藏佛雨諸法哀念天人承以完器阿難受持寄付慇懃阿難之法此人乃復終不漏脫所聚法名分別等法如師子吼阿難所說一一於前比丘各好阿難獨立佛自稱譽若過世智若復俗智一切皆知阿難如海汝等爲此信向阿難聽所集法悉斷眾苦世明涅槃地爲震動山海涌沸天人哭泣世尊出晚涅槃何早人天孤遺諸道荒塞神通徹視神足羅漢皆詣拘夷供養世尊八萬四千過於無漏天人所敬福田無上閻浮利地羅漢悉來世尊涅槃聚會於中別有不還得頻來果溝港進學此輩一倍凡行比丘無數百千舉手哭行世尊那去我等盲聾三毒未除沒於五道誰當拔我比丘尼千數三十五中有神通有漏無漏帝釋梵天及無數天文陀華伎速持來到四天大王各有將從栴檀珠瓔速齎來詣及諸欲天有色無色九十八億咸詣拘夷無畏釋王八萬牙象名馬八萬盡詣拘夷舍衛月王彊勇聰明名象七萬皆到拘夷阿闍世王勇猛信佛象七萬半悲泣來詣槃闍梨王名明端政象馬六萬悉詣拘夷名愍王煖欝光親厚眾各五萬皆來集會西香眾國諸王嚴仗四色軍服數百千眾速疾來至欲見佛尸龍王泣啼追尋諸王維耶離眾象馬車乘如諸天比來詣拘夷凡眾無數并及淸信覩佛盡今當覲涅槃世界眾生三十六億皆詣拘夷齎所喪具方百由延拘夷處中天人滿中地無空缺諸天散華供養佛尸鼓天伎樂雨諸花香諸王官屬來詣佛尸皆禮佛足圍繞而立諸王號泣舉手悲號不復見佛爲眾說法阿闍世哭來嗚佛足我五逆人持我付誰諸王繞尸散寶滿上並作眾樂香泥塗床舉尸鐵棺灌滿麻油地爲震動諸王號哭諸天墮淚渧現於地天王雨淚普皆哭泣天栴檀薪如意雜香積之于地諸王四輩大迦葉等僧眾坐上眾生所供此大福田迦葉眾首丘尼賢者天帝人王各共然屍登燒身時天人號哭嗚呼痛哉我等如何七日供養諸天盡受分爲八分著甖第九各還本所王及凡民諸天還上八部神歸八分餘者天龍神得拘夷力人得分立塔八分八塔第九甖塔炭塔第十閻浮所起迦葉僧首行出拘夷詣摩竭國聚會眾僧迦葉語僧比丘莫行當共集會勿令法壞於虛空中迦葉鳴揵欲使法久勝於諸魔迦葉語眾及天與人今當集法令眾生安佛𨿽涅槃四諦故存八道猶在可獲涅槃先佛長壽人民有福遺法日近不久便盡今人短命佛出第七涅槃之後法那久存不還頻來見道未成今集眞僧此不得入天眼神足六通無我一切羅漢我今集之眾聞教聲卽各來集八十千眾皆是無漏迦葉問曰弟阿那律徧覩羅漢誰不來者那律便觀大千世界見忉利天有憍桓鉢律白迦葉憍桓忉利羅漢無漏今不來會迦葉命召而亦不來世尊涅槃世空何求迦葉心念比丘能有撰佛所說經法者不徧看不見能集十二部經法義佛所說者惟有阿難是須陀洹當爲設宜使成無漏上座方便觀阿難心知有慈愍得道未久迦葉語難不得入眾汝不應入今當出去阿難白曰何耶上座我於三尊有何過失迦葉答曰弟欲知耶汝於佛眾有大過失坐汝佛法減於千歲由汝勸佛度於母人細微之戒佛欲分別汝何不問細微戒耶爾時何念輕慢於戒佛已涅槃今當問誰蹈佛大衣佛渴索水汝竟不與非是過耶此比過多是汝所作非口所陳是故當出阿難長歎悲惋墮淚佛方便終當何恃怙於此便去坐一樹下感結漏盡佛法由興無數億天圍遶阿難來詣大會師子無畏迦葉遙見便謂眾僧皆當速起阿難今至八萬餘眾皆是無垢迦葉上首叉手立迎迦葉舉手善來阿難便上髙座修理眾僧眞大阿難爲眾人眼侍佛已竟瞿曇福成汝觀此僧并觀天眾世間久病有三苦患世間無主道御涅槃快共慈心爲眾說法阿難默然迦葉便請上座欣笑作師子吼迦葉心念相望能說阿難今日濟度天人迦葉舉聲大命眾生欲度世者皆來詣此如佛所說種種諸法除眾生苦阿難當說一切知法如散雜華阿難當撰分別三藏如來說法隨眾所欲髙座阿難復當敷演十方當聞天龍鬼神四部弟子聞命卽至如人熱渴思想飲水奔走趣河當於中飲天龍鬼神四輩弟子來趣阿難於中聞法餘無數眾進學見道頻來不還尋聲後到阿那含道二萬一千斯陀含眾四萬二千須陀洹僧八萬四千此等後到亦欲聽法諸王皆集羣臣兵眾阿難儀容眾覩咸歡大眾次坐方十二延阿難在中如月滿明帝釋在右梵天在左侍於阿難如佛在時釋說偈讚天子欣悅覩大會故阿難無畏如轉法輪圍遶佛時瞻阿難顏儀容巍巍梵天亦爾請於如來世尊說法阿難如是魔聞名聲亦來到此并將妻子及臣兵眾波旬覩見若干種眾阿難在中如日光明阿難髻出儀似山頂項有日光照於眾會難陀髻出迦葉項光那律徹視觀於大千諸王在會并及羣臣眾人千億皆在此中見會甚樂阿難勇猛波旬愁毒心懷戰慓波旬心念一佛滅度更有三出佛力勢大瞿曇涅槃謂呼得脫此三所得其處甚大見佛滅度心甚喜悅瞿曇法衰無怨仇對當設方宜滅此殘法四部弟子及諸國王魔便出教勅師子將速合四兵盡滅此法卽起化兵四種將主圍遶大會出可畏聲收捕道人淸信男女誅殺諸王壞裂道場眾會驚愕四輩心念此何從出未成懷疑諸王聞聲皆懷驚怖見魔兵眾各自嚴仗阿難心惟誰來相嬈覩此兵眾乃知魔爲阿難便笑勅王頓駕此亂眾者我自降之難以慧力葉以進力申手執魔三尸繫咽第一人屍第二狗尸第三蛇尸膖爛難近魔便首情迦葉見收羅漢應當困於人耶迦葉我前極撓嬈佛世尊未曾見困如今答佛哀愍被大慈鎧終不加害於諸羣生我等集法欲令久興汝何爲來撓攪我眾魔卽叉手啟阿難曰且俱放我不復嬈人阿難使誓迦葉亦爾若後亂眾尸還枷頸三尸化去波旬得免魔便愁怖別立一面諸天稱善佛法得勝遺法久存常當勝魔迦葉勅眾皆當靖定阿難今說如佛所演諸王普起叉手待之諸天悉悅賢者視顏迦葉語難說經時到發此寶箱顯說上法何說增一何說增十何說本起何說諸界阿難長笑師子振欠四顧眾坐說聞如是說一時已地爲震動一億天人逮得法眼舍衛增一名彼增十釋中本起魔竭諸界餘經亦爾處處演說阿難以經爲大眾說盡集諸經以爲一藏律爲二藏大法三藏經錄阿含戒律大法三分正等以爲三藏已說大本錄諸異法合集眾雜復爲一藏別經四分名作阿含增一中含長雜四含毘尼隨法犯次可生中者久童苦行在後大法諸分作所生名分別第一然後各異增一中含長雜四含迦葉問難此義何謂難答一一比丘念佛以是調意故名增一此後二法思惟善心兩法便生止意分別三處三知宿命漏盡四處四諦五處五根六處六大七處七覺八處八懅九處九止十處十力十一處經名放牛兒慈經斷後增一經終從此義中當一一解此經若干故名增一猶如畫師分部色像是一增一種種撰合如藥無限隨病和合名某藥丸故名增一一一縷綖經緯成布以一一說成於增一如合諸物名空集音種種諸經故名增一猶如艸木埿土起牆圍覆於空爾乃成舍如是施戒生天涅槃以義圍遶故名增一如一種泥成數種器是一增一種種義合從此當知種種義說此經盡出當持增一亦不大長亦不至短結義得偶名中阿含字亦不麁亦不極細言義正等是故名中除去上下說於中法棄於彼我故名中含小凶大凶癡疑盡壞以觀正諦是故名中於中長說并及先世劫世流轉是故曰長計於諸止天上快樂聞者歡喜故名曰長七世過佛及攬大乘佛之涅槃是故曰長諸寶計數多有轉輪諸王喜聞故名曰長此法當據學之喜忘欲斷諸結是故曰雜此法等含義味共俱聞之斷疑故名等含是修行地禪智所趣等見諸法是名等含盡此經中撮行兩端聞者多疑故名等含部外雜經諸天讚偈皆入其中故名等含附近法者得好淨意斷諸諍訟故名戒律分別中戒得淨精進聞者皆調是名戒律比丘行是得益於中破碎眾結故名戒律忍諸結垢比丘學是除諸惡行是名戒律觀視諸法從法得益墮甘露地故名毘尼迦栴造竟持用呈佛佛言上法當名上法於中破癡益於世間此眾經明故名大法總持外道斷於貢髙眾法牙旗是名大法譬如明燈照於眾物以見諸形故名大法此眾經義如芒甘露是諸法味此大法義諸經戒律勤思惟持勿令放捨繫縛三藏分別字義比丘諸天千萬稱善迦葉復問云何四藏阿難可說爲眾生故阿難答曰此說各異隨眾意行是名雜藏佛說宿緣羅漢亦說天梵外道故名雜藏中多偈頌問十二緣此各異入是名雜藏三阿僧祇菩薩生中所生作緣故名三藏中多宿緣多出所生與阿含異是名雜藏雜藏之法讚菩薩生此中諸義多於三藏都合諸法結在一處何等比丘能盡持者當來世時比丘多愚此輩不能盡持三藏後當作師從經出頌由此益增是故不合處處有喜四阿含者或喜毘尼又喜大法或喜外頌或喜雜藏故不一名盡說諸法結四阿含集錄諸數并律大法聚爲三藏聞是法已天神及人三千比丘逮得漏盡不還八千頻來十千無數天人得見道迹此法久住爲天人故諸王常勝盡受百秋一切天人諸王比丘皆共稱善如阿難說集法已訖天人各還四輩弟子皆歸本所

佛涅槃後。迦葉阿難等。於摩竭國僧伽尸城北。造集三藏正經及雜藏經。常所云四篋者。合雜言也。凡二百首盧。上增一阿含。從一至十爲十一處經者。撰諸十一事經。以放牛兒十一事經爲始。以行慈十一事經爲終。因其所引便出其經。以事相連故合爲一卷。此放牛經者。佛說放牛十一事。以況比丘道具十一行。成道樹根栽枝葉茂盛多所覆蔭。因放牛兒於坐發念。佛知其意故說十一事以所行者。放牛者卽解便逮羅漢。

撰集三藏及雜藏傳

