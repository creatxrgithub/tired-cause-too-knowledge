梁京寺記

闕名

小莊嚴寺

梁小莊嚴寺。在建業定陰里。本是晉零陵王廟地。天監六年度禪師起造。時有邵文立者。世以烹屠爲業。嘗欲殺一鹿。鹿跪而流淚。以爲不祥。鹿懷一麑。尋當產育。就庖哀切。同被刳割。因斯患疾。眉鬚皆落。身瘡並壞。後乃深起悔責求道。度禪師發大誓願。罄捨家資迴買此地。爲立伽藍。

同泰寺

梁武帝攺年號大同。起同泰寺。在臺城內。窮竭帑藏。造大佛閣七層。爲火所焚。武帝捨身施財。以祈佛福。自大通以後。無年不幸。

興國禪寺

梁武帝天監十三年。以錢二十萬。易定林前前岡獨龍阜。以葬誌公。永定公主以湯沐之資。造浮圖五級於其上。十四年。卽塔前建開善寺。

昇元寺

昇元寺卽瓦棺寺也。在城西隅瞰江面。後踞崇岡最爲古迹。累經兵火。略無彷彿。李王時昇元閣猶在。乃梁朝故物。

大愛敬寺

法寶寺

梁同泰寺基之半也。建康剎錄。梁武帝大通元年。創同泰寺。寺處宮後。別開一門。名大通門。帝晨夕講議。多遊此門。

法光寺

卽梁之蕭帝寺。舊傳。天監十三年造。元絳寺記云。不知從昔之名。故後人以帝氏目之。

寶林寺

梁天監中。武帝與寶公。同遊此山。見林巒殊勝。命建精藍。

長于寺

建康南五里有山岡。其間平地。庶民雜居。有大長于。小長于。東長于。並是地名。小長于在瓦棺寺南。巷西頭出大江。梁初起長于寺。

