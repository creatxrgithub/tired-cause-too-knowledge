折疑論敍

鄕貢進士白水屈蟠撰

法師。名子成。字彥美。號妙明。京兆覇陵人也。少時爲儒。壯而從釋。其性愛書史喜翰墨。樂遊學好著述。每與賢士大夫詩詞唱和。一聯一句落在叢席。人多傳之。如鸚鵡詩云。學得人言字字明。便能巧語爲通情。不知身在樊籠裏。猶向堂前弄舌輕。晝寢云。夢魂不管擎書手。一帙南華墮枕邊。閑遊云。家家明月誰無分。處處靑山我有緣。水心亭云。綠芰靑荷香滿池。環亭冷浸碧瑠璃。髙軒矮榻無纖暑。臥看淸波浴鷺鷥。其長篇短偈。例皆如此。尢能洞明本宗佛法。予昔嘗與縣大夫張昂。請註心經。五日而成。萬二千言。辭理精當。不爲不多得。又嘗綴述本色法事文集。僅二百首。語句雄麗。旨意渾成。同袍得之。囊畜不出。抑爲艱得。無意多傳。頃以兵火之亂。匿迹山林。嘗與來客問難詰折。事盡終始。遂錄成軸。名曰折疑論。首之以序問。終之以會名。凡二十篇。言簡而理當。文約而義豐。涵詠六經。略備諸子。每一篇之中。其引類證斷決折疑。理甚明白。若非具三昧辯才。其孰能致於此乎。予與妙明爲不請友。其有年矣。大凡著作不我之慳。故於敍引母俟召而云。時辛卯中秋八日書。

折疑論卷第一

金臺大慈恩寺西域師子比丘述註

﹝曲而斷之謂折。猶豫不決之謂疑。評議難辨之謂論。此論因妙明子居山時有客特詣請問以決所疑。妙明子引三教微言以答之。遂成是錄。故曰折疑﹞。

敍問第一﹝敍者。敍其來因。問者問其所疑。第者次第也。一者數之始也﹞

妙明子﹝華州渭南縣洪福寺出家。遇魚巖老人祥公處得法。闡揚大乘經律論。大元至正間。詔封傳大乘戒賜紫閏大國師﹞。

有客來謁。妙明與之坐而問焉曰。夫子何來﹝尊美之稱曰夫子。謂客因何事而來﹞。

妙明曰。吾居是山也。幾以數年而世罕知﹝吾者我也。幾者。近也。罕者少也謂我居此山。將近十數年矣。而世人少知﹞。

加以懸石巉巖危嶠巇嶮。無人履踐﹝巉音讒。險也。巖積石貌。嶠渠廟切。山銳而髙也巇音羲。嶺危也。嶮音。險音險也。加以者兼有也。懸石者纍垂可畏貌。謂險難行之處少有往來。故曰無人履踐也﹞。

客曰。雷霆之聲無欲聞人之耳。而耳自聞﹝淮南子曰。雷者陰陽擊摶之聲。感而爲雷。激而爲霆。雷聲豈要聞於人耳蓋人耳自皆聞之﹞。

管籥之音無有悅人之心。而心自悅﹝樂譜云。管者簫笛之屬。籥者似笛而有三孔短小。其管籥音聲無要歡悅於人心。蓋人聞之則自然歡悅也﹞。

夷齊匿迹於首陽。不欲徳稱於人。而人自稱其徳﹝史記。伯夷叔齊孤竹君之二子。讓不嗣位欲之西南。遇武王伐紂。迎馬首而諫不從。隱於首陽山。誓不食周粟。卒至餓死矣﹞。

巢許韜光於箕岫。豈爲道揚於世。而世自揚其道﹝巢地名韜藏也。莊子讓王篇曰。堯以天下讓許由。許由不受。隱於箕岫山﹞。

子之居山亦以類矣。奚爲人之不知也﹝客以夷齊許由之徳而比類。何爲人之不知也﹞。

妙明曰。子張云。君子尊賢而容眾。嘉善而矜不能。我之大賢歟。於人無所不容。我之不賢歟。人將拒我。如之何其拒人也﹝論語。子夏門人問交於子張。子張曰。子夏云何。對曰子夏曰。可者與之。不可者拒之。子張曰。異乎吾所聞。君子尊賢而容眾云云。蓋子夏之言迫狹。子張譏之是也。子張所言容字正破子夏拒字﹞。

予昔嘗與子爲方外友﹝予我也。昔者往日也。嘗曾也。撤去籓籬出乎流俗之表曰方外也。同志曰友﹞。

獨以兵火之亂。不得同地而處。良可歎也﹝獨者單也。言單爲兵亂而逃避分散也。逃避不得同居。良頗亦可悲歎也﹞。

頃以稅駕塵習撥置人事。姑乘少暇聿來髙居。欲折所疑。莫知可否﹝否音府。否者審辭也。頃者俄頃少時也。以用也。稅駕者農夫之具。頃以脫鞅憩歇暫放下之義。塵習者塵寰家務之習。撥置者謂棄之於一邊。人事者往來交接之事也。姑且因乘少時閑暇聿遂而來髙隱之居欲以決折所疑之惑情。莫知可許否﹞。

曩妙明儒時。未嘗寄口於佛經﹝曩昔也。言往昔之日爲儒。時未嘗掛口於佛經﹞。

今爲釋也。沈湎因果。謂佛教也空寂之說﹝今爲釋子如沈貪酒色心迷意醉亦如湎波溺而不醒。乃妄爲因緣果報虛無空寂之論說﹞。

遺棄周孔黃老之書。不識有諸﹝遺猶棄也。謂遺棄周公孔子黃帝老聃之經書﹞。

妙明曰。子貢云。君子一言以爲知。一言以爲不知。言不可愼也﹝知皆音智。論語。陳子禽謂子貢曰。子爲恭也。仲尼豈賢於子乎。言謂恭者謂恭敬。推遜其師也。子貢曰。君子一言以爲知云云。此責子禽不謹言也。蓋一言善爲智。一言不善爲不智。智不知係於一言。不可不謹愼也﹞。

凡物自微至著緣淺及深﹝微者。細也小也。著者盛也。大也。凡一切物自細小而至盛大。緣者由也。譬人入海由淺而以及其深也﹞。

譬登萬仞之嶽不可一步而至。必資下以及其髙﹝顏師古書曰。七尺爲仞。嶽者山之髙廣者也譬諭人登萬仞之山嶽不可一步便到。必自下以至其髙上﹞。

旣登絕頂。所歷諸山。豈曰棄哉﹝旣登絕髙之頂。觀經歷之眾山皆低未曾遺棄也﹞。

吾始學周孔黃老之書。抑以爲極致﹝我始初爲學周孔等書之時。抑以爲至絕之處﹞。

次撿佛經。始知聖道有權實爾﹝次因檢閱佛之經典。始知聖道有權假眞實之理故爾﹞。

今吾以姬孔黃老之書爲眾山﹝姬周文王姓。謂周孔黃老四聖之書。諭如眾山﹞。

以佛經第一義諦爲絕頂﹝第一義諦者。教乘之極談也。已達聖位者爲眞諦。未脫凡情者爲俗諦。於時眞俗不立凡聖情盡。不著二邊惟存中道。故曰第一義諦。以此諭絕髙之頂﹞。

旣登絕頂。望眾山自遠矣。何棄之有耶﹝旣明釋典如登絕髙之頂。復觀周孔等書如眾山而自遠矣。何曾遺棄之有耶也﹞。

聖生第二﹝此篇言佛降誕之迹。故曰聖生﹞

客曰。佛之所生在何邦域。其氏族顯迹及形貌徳相所說法要可得聞乎﹝佛之降生國土姓氏家族兼及形相所談妙法。亦可得而聞乎﹞。

予𨿽不敏。略示所知以報吾子﹝我𨿽不敏達略將少知用答子之問也﹞。

自漢之西。過數萬里﹝自漢者指中華漢地也。之者往也。自漢地往西約有數萬里程途也﹞。

以先佛之迦葉般涅槃後佛當補處。名曰護明﹝梵語具云摩訶般涅槃那此云大滅度。亦云大寂滅。自迦葉佛涅槃之後。佛補其一處。特待出現之時﹞。

以大夫人摩耶爲母。以周昭王甲寅二十四年四月八日﹝當周之時正月建子。卽今二月八日是也﹞。

毘藍園中右脇而生﹝脇生者表異常流。周書異記云。昭王二十四年四月八日。此方江河泛漲大地皆動。光貫太微照自西方。王卽怪問羣臣。太史蘇由奏曰。西方生大聖人也。王曰。於此何如。由曰無事。千年之後聲教傳流。於此時乃刻銘於國之南郊以記之﹞。

於時地搖六震﹝六震。卽六種震動。謂動踊震起吼擊也。搖揚不安曰動。﹝嶙﹣山﹢土﹞瓏凹凸曰踊。隱隱有聲曰震。自下昇髙曰起。砰磕發響曰吼。打摶驚物曰擊。然各有三。直動名動四天下動名徧動。盡大千動名等徧動。餘五例此﹞。

卽能縱行七步﹝周迴行七步。七步蓮華皆生。七步者。表七種淨財。亦名七徳財。卽信進戒慚愧聞捨定慧七也﹞。

目顧四方﹝眼顧視於東西南北四方。本行經云。東方表涅槃最上。南方表利樂眾生西方表解脫。北方表永斷輪迴﹞。

一手指天一手指地。曰天上天下惟吾獨尊﹝目顧四方。上下所指。一則異於凡流。二者發明大事因緣。翫者於此動用之間。自可消息﹞。

具三十二大人相﹝阿毘曇論云。三十二相者。梵音聲相眉間白毫相。烏瑟尼妙相。牛王睫相。目紺靑相。廣長舌相。得上味相。齒牙鮮白相。齒齊。互密相。具四十二齒相。師子頷輪相。立身摩膝相。肩膊圓滿相。師子身相。廣洪直相處處充滿相。皮膚細軟相。常光一尋相身眞金色相。身毛右旋相。孔生一毛相。身毛上靡相。身分圓滿相。勢峯藏密相。伊尼鹿王腨相。足趺滿厚相手指网縵相。手足細軟相。足踉圓滿相。纖長光澤相。足千輻輪相。足底平滿相﹞。

八十種隨形好﹝八十種好者。指甲紅赤。指甲隆起。指甲淸淨指甲滿足。押甲團圓指甲纖直。指間一密。指淸淨潔。手足肥膩。手足裏赤。手足平等。手足內滿。掌文深現。掌文端直。掌文纖長。手足潤澤。掌文不亂。踝足少現。膝頭圓滿。膝次第滿。行步齊整師子王行。鵝王步。龍王行相。牛王行相。行不顧視。行步不亂。半身正直。佛身過人。一切滿足。佛身皆好。身體平正。身體徧足。身體正直。身體滑澤。身體淨潔。身體端嚴。身次第大小。諸根方正。身色不黑。身體無黶。身毛淨潔。腹相團圓腹無橫文。身體明淨。臍正圓深。臍孔團圓。臍文右旋。臍孔不凹。臍孔不長。臍孔不短。臍孔不連。得龍牙相。牙不過脣。四牙團圓四牙鋒利。四牙齊密。舌長柔軟。舌色赤好。梵聲深好。象王聲相。迦陵頻伽聲。齒根圓滿。鼻孔淨潔。鼻不下垂。鼻髙脩長。鼻髙方廣。目廣淸淨。眼睛黑光。目睫次第眉如半月。眉毛黑澤。眉毛光明。耳皆垂埵頭髪細軟﹞。

在家作轉輪王。出家成無上道﹝在家定作金轉輪王出家必成無上道果﹞。

遊看四門。逢僧了法。不樂王宮。亟欲修心﹝因遊觀四門。東門見老人衰朽。南門見其病者。西門見送葬者。北門見一比丘。乃是作瓶天子所化。太子問言汝何等人。比丘答曰。世間無常。我由修其聖道超於彼岸。若能如是修者。亦皆如之。言訖騰空而去。太子因見老病死苦甚爲恐怖。遇此比丘愈起善心。厭棄王宮。亟急欲要出家修行﹞。

王生憂懼恐斷國嗣。遂增以侍御音樂娛之。太子不悅﹝王知太子心欲出家。恐懼斷絕國之後嗣。遂增添侍奉婇女。加以管絃音樂取其歡樂太子不以爲悅樂也﹞。

以天福力。彰侍御之魗容。九孔流溢不淨。蛆蟲可厭﹝魗音醜。淨居天人用天福神力彰顯侍御。綏女俱各昏睡。現死屍相。各兩兩耳兩鼻口并大小便等。九孔流出不淨蛆蟲。太子轉生厭離之心也﹞。

夜半子時。淨居天人報曰。太子可出宮。今正是時﹝天人告太子曰。旣降兜率欲滿宿願。要出王宮今正是時﹞。

淨思六年。遂成佛果﹝正宗記云。先於彌樓山。習不用處定。次於欝頭弗處。習非非想處定。又於象鼻山。覩明星面悟道。六年淨思方成佛果矣﹞。

首詣鹿林三轉四諦。而摩訶男等五人得道﹝五人者。佛初入山。父族三人一阿濕婆。二婆提三摩訶男拘利。母族二人。一憍陳如。二十力迦葉。侍佛佛不用。五人各修梵行。佛旣成道。首於鹿苑。與憍陳如等說三轉四諦法輪。三轉者。一示相轉。二勸修轉。三作證轉。一示相轉者。此是苦。此是集。此是滅。此是道。二勸修轉者。此是苦汝須知。此是集汝須斷。此是滅汝須證。此是道汝須修。知世間苦因苦果。出世間樂因樂果也。三作證轉者。此是苦我已知。此是集我已斷。此是滅我已證。此是道我已修。陳如等疑問。如來還出世間苦因苦果樂因樂果否。如來答云。我已知我已斷。我已修。我已證。五人聞說此法各證道果﹞。

次演空宗。由是向室羅筏城祇園等處。八部般若次第興焉﹝室羅筏城。卽舍衛國城也。祗園者。卽祗樹給孤獨也。八部般若者。大品般若。中品般若放光般若。光贊般若。道行般若金剛般若。勝天王般若。文殊般若也。八部般若多以破有歸空。故曰空宗﹞。

後居鷲嶺演妙法華。會三歸一捨權從實﹝鷲嶺名。其山形似鷲鳥。故曰鷲嶺。嵓玲瓏可容萬人。佛於此中多說妙法。先因鹿苑說有。而盡皆執有次演八部般若。以說空而咸皆執空。後於鷲嶺演妙法華。會三歸一者。會三乘歸於一乘。捨權從實者。乃從淺至深。捨小而歸大也﹞。

及於普光明殿。菩提道場。欲色諸天。逝林等處。圓音極唱演大華嚴﹝此經有三部。上部十三千大千微塵數偈。一四天下微塵品。中部四十九萬八千八百偈。一千二百品。下部十萬偈頌。四十八品。今所傳者。三十九品。共四萬五千頌。在唐外有九品。未就此下部經也。此經七處談九會演。具偏圓頓漸空有權實。總貫三乘五教之玄理。故曰大方廣佛華嚴經是也﹞。

聖凡交徹。主伴互參﹝圓五教貫三乘。含十方攝一切。會凡聖歸一體。通眞俗以混融故也﹞。

如燈遞照似鏡胥融。大小相含一多無礙﹝胥相也。總結上文意。佛之妙用。或大或小而含容。或一或多而無礙。此正顯凡聖交徹主伴互參無礙者。如燈燈互照。鏡鏡相融者也﹞。

十世同於一念﹝故華嚴偈云。一念普觀無量劫。無去無來亦無住。如斯了知三世事。超諸方便成十力﹞。

剎那現於一毫﹝如來妙用。攝大千國土藏於一毫毛端。以一毫頭而現大千沙界。此華嚴諸佛菩薩圓融一切境界故﹞。

以不有﹝實無﹞之有﹝幻有﹞而成於有﹝能有﹞有﹝所有﹞之宗﹝妙有﹞以不空﹝頑空﹞之空﹝眞空﹞而現於空﹝能空﹞空﹝所現﹞之境﹝一眞法界﹞。

不可思議之極致也﹝法無大小前後。約機而說之故也。逈脫言慮心想。不能及。情識名言不能至故無不可思議之極。至盡之教也﹞。

然以不生之生。而現於有生之生﹝如來眞淨妙體本來無生。因見一切眾生往來六道無有了期。故以示無生之體。化現於有生之類故也﹞。

以無相之相。而現於有相之相矣﹝眞實之相。名之無相。以無相之理現於有相之中。乃化度眾生之相矣﹞。

妙明曰。子於吾說不自決乎﹝子今聞我所言法要。不能自決擇於理者乎﹞。

客曰。吾恐子以弘詞麗句而欺我也﹝我恐子以用弘大語句美麗言辭而欺瞞我也﹞。

昔華嚴會上二乘聖人。皆是漏盡大阿羅漢﹝梵語阿羅漢。此云無學。昔者華嚴會上。佛說此經之時。聲聞緣覺二乘小聖。諸漏已盡。皆是煩惱斷盡阿羅漢﹞。

具八解脫﹝從任無礙。塵類不能拘。故曰解脫。八者。一內有色觀。外有色解脫。二內無色觀。外色解脫。三淨解脫。四空無邊處解脫。五識無邊處解脫。六無所有處解脫。七非想處解脫。八想受滅處解脫也﹞。

都無所覺知﹝蓋此圓教。惟大乘菩薩所知。其二乘小聖聞此法要。皆如盲如聾。故曰都無所知者也﹞。

且向之壅遏而後慧解者何也。以前之三十八品所被機性﹝壅塞而不通也。遏者遮也。謂先壅遏而不知。然後慧發解會者何謂也。蓋小機不能速領大法也。因前三十八品以多被大機性。故二乘不能知也﹞。

惟是入地大菩薩眾。理微言極不近常情﹝惟獨也惟是入十地位大菩薩。乃達至極微妙言辭。故不可以淺近尋常識情卜度也﹞。

非二乘聖人所履境界。故不可得聞也﹝此法。實不是聲聞緣覺小聖二乘所行所履之境界。故不可得而聞也﹞。

頗有菩薩。重與諭之。彼諸聖者抑而不信﹝頗少也。有菩薩重與譬諭說之。彼諸聖人。抑且猶有不能信者﹞。

聖情猶爾。況於子乎﹝爾者語助辭。二乘聖人重重譬諭說。尚乃不知不信何比。況於子乎﹞。

客曰。聖且不了。子奚知乎﹝爰者何也。客反徵曰。聖人尚且不知。子何能知乎﹞。

妙明曰。以聖智言之。則大凡不及於小聖﹝聖智者。二乘小聖。善具神變。自在無礙。因耽此故於大乘而不能行也。大心凡夫。由無神通故不及於小聖也﹞。

以根性言之。則小聖不及於大凡﹝上根上信凡夫。行菩薩行修大乘道。不立階級。直至正覺。是小聖不及大凡也﹞。

由根有大小。而性有厚薄﹝上根人意气髙遠。下根人意气微劣。故有大小厚薄之分﹞。

吾以信道崇篤深忍欲樂故。於大法能略其知也﹝我因信此道理。崇髙而篤實。所以深忍私欲世樂戒而不貪。又於此大乘法中。略少而知也﹞。

問佛第三﹝此篇。因第二篇中。言佛旣有姓名因何不稱。故曰問佛﹞

客曰。彼旣有姓。捨而不稱。復稱爲佛。其義何也。

妙明曰。此乃大聖人之諡號也﹝史記。諡法者行之迹也。號者功之表也。有大功則稱諡號﹞。

明行足﹝果從因得﹞善逝﹝妙往菩提﹞世間解無上士﹝窮盡法界﹞調御丈夫﹝降生成道﹞天人師﹝應機說法﹞佛﹝三覺圓明﹞世尊﹝出世獨尊﹞。

以號稱之。故名曰佛。猶三皇之與五帝。稱號而不稱姓也﹝三皇者。伏羲神農軒轅也。五帝者。少昊顓頊髙辛唐堯虞舜也。皆有姓名而惟稱號﹞。

其義有三。自覺覺他覺行圓滿﹝自覺者。自利也。覺他者利他也。覺行圓滿者。謂自他俱利也﹞。

圓十善﹝一不殺生。二不倫盜。三不邪淫。四不兩舌。五不惡口。六不綺語。七不妄言。八不貪欲。九不瞋恚。十不邪見。離此十惡卽成十善。故曰圓也﹞。

超十地﹝歡喜地。離垢地。發光地。焰慧地難勝地。現前地。遠行地。不動地。善惠地法雲地。超越十地。證等妙二覺故曰超也﹞。

備十方﹝是處非處力。知業力。三昧力。知根力。知欲力。知性力。至道力。宿命力。天眼力。無漏力。十力旣完故曰備也﹞。

明十智﹝一世信智。二法智。三類智。四苦智。五集智六滅智七道智八他心智九盡智十無生智十智洞然。故曰明也﹞。

嚴十號﹝一如來。二應供。三正徧知。四明行足。五善逝。六世間解無上士。七調御丈夫。八天人師。九佛。十世尊也。威重所尊。故曰嚴也﹞。

神明之本。造化之根﹝神明之本者。卽眞淨妙明之本體也。造化之根者。卽至聖神化之根源也。此乃諸佛之境界也﹞。

鎔冶兩儀。鑪鎚萬有﹝此諭造化爲大冶。莊子以天地爲大鑪。以造化爲大冶。若鎔銷而鑄之。兩儀乃陰陽昇降之理卽一動一靜之法。亦如良工鑄物必以鑪鞴鉗鎚。作諸器皿。皆從方寸之間而發生。此諭法身邊事﹞。

五音之以所成﹝樂星圖譜云。五音者。宮商角徵羽也。而配合五行。宮土也。商金。角木徵火。羽水。此五音五行。亦從此理所生成﹞。

非現在﹝古徳云。三世覓心心不有。心不有處妄元無妄元無處卽菩提。涅槃生死本平等。若是則現在亦無可處也﹞。

離四句絕百非﹝四句者。有句。無句。亦有句。亦無句。非有句非無句也。百非者。四四相資一十六。三世共有四十八已起未起九十六四種根本百法。謂但著一法卽非也。故曰百非﹞。

而語默動靜。皆不可得而親也﹝有言曰語。無言曰默。體搖曰動。心寂曰靜於此語默動靜之間。皆不可得而親近也﹞。

子頗欲學達離不離言之道者乎﹝汝頗少學此離與不離言之妙道者乎﹞。

妙明曰。欲善其事先利其器﹝論語。子貢曰。工欲善其事。必先利其器。欲爲仁而親仁賢欲學聖道。必先立其所志。如此。則聖道易明矣﹞。

然後眼如耳。耳如鼻。鼻如口。口如耳﹝凡學道者。到此心凝形釋之時。故六根總歸一源。身心惟一不二。旣爾則色聲香味觸法六塵。皆不能搖﹞。

智閑遠水孤峯﹝莊子云。大智閑。閑者是從容自得之貌。可謂遠水孤峯者。𨿽有形而取之不可及也﹞。

然後可以盡離不離言之道者也﹝總結上文意。若能如是。然後可許爲離不離言之道﹞。

於子之說。莫知其所入也﹝總結上文意。悶亂而性暗。心迷而不明。恍惚愚昧。於子之說法身妙理。皆無所知所入也﹞。

始吾以子爲達矣。今子之鄙而至此乎﹝始初見子爲通達者。今逼急而無所知者。豈不鄙陋而至於此乎﹞。

五年之後。服勤驅役無不從適﹝至五年後。因服事殷勤驅馳役使。無有不從順而隨適之者也﹞。

始得魚巖引而並席。徵申此道少有開覺﹝於此方得同席而坐。少申道理。略有開解知覺﹞。

而子獨心意迫速。而容易於道者乎﹝豈惟以心逼迫急速容易。而便得此道者乎﹞。

夫走之愈數而迹之愈多﹝夫音扶。夫者起辭之端。數皆音朔。謂走愈頻數則踪迹愈多﹞。

若不處陰而息迹忘言而體道也﹝莊子云。處陰以休影。處靜以息迹。少言辭則道自近矣﹞。

脩竹搖風兮窓戶冷。澄潭浸月兮星斗寒瑤琴無絃兮曲朗然。髙山流水兮不須彈﹝若邵子詩云。月到天心處。風來木面時。一般淸意味。料得少人知。自擊几主此歌正顯無言之道﹞。

客離席出戶。移時而來曰向之問答。理甚隱密。不近人情。請置其說﹝離其席出於門外。過時而來曰。若向所言問答之辭。其理甚隱而深密。不近尋常情意。且止其說也﹞。

敢問。佛向雪山修道。不云登僊還言成佛。其義若何﹝謂再敢問。佛於雪山修道。不言成仙猶言成佛。其義何也﹞。

妙明曰。道者導也。導人至於無爲卽導引之義也﹝謂導引眾生至於無爲之義也﹞。

妙明曰。向不云乎。法身佛者卽無爲也﹝言法身佛者。卽無形無相無作無爲之妙理也﹞。

鴻濛渺漭﹝鴻者自然之元气。以諭法身。濛者濛濛然者諭法身似有而無。渺漭者大水貌。亦諭法身渺漭而無有涯涘矣﹞。

折疑論卷第一

折疑論卷第二

金臺大慈恩寺西域師子比丘述註

諭舉第四﹝此篇因言佛經繁而不要。以此取譬。故曰諭舉﹞

今見佛經。卷以萬計。言以億數。自非一人力所堪能。蓋繁而不要也﹝言佛經。萬卷之廣。億數之多。不是一人用力可觀覽者。蓋繁冗而不簡要也﹞。

妙明曰。孟子云。江海異於行潦深廣也﹝行潦者。雨水聚於道路無源水也。江海之水至深至廣。比行潦而殊異也﹞。

泰山別於丘陵者髙大也﹝丘者。土之聚也。陵者。大阜乃髙土阜也。泰山東嶽也。至髙至大。比於丘陵。故有差別﹞。

若大深不異於行潦。則孺子浴其淵﹝孺子。說文乳子也。若江之遠深海之廣闊。而不異於行潦。則食乳之子。亦可洗濯﹞。

髙不出於丘陵。則跛羊陵其巓﹝上一陵字丘陵也。下一陵字侮也。意謂泰山之髙大。而不過於丘陵。跛羊亦侮戲於巓頂﹞。

摩天之翼。不居藿葦之莖﹝藿胡官反。摩天之翼。莊子逍遙篇。北溟有魚。其名爲鯤。化而爲鳥。其名爲鵬。怒而飛。其翼若垂天之雲。閃翅則水擊三千里。搏扶搖而上者九萬里。藿葦細葦也。若大鵬摩天之翼。豈於細葦之上而居之哉﹞。

吞舟之魚。不處谿塘之水﹝莊子。鯤魚大不知幾千里也。何難吞舟也豈隱處於淺溪小塘﹞。

剖蚌蛤之腹。求明月之珠﹝明月珠者。夜明珠也。惟驪龍頷下有之。照夜如晝。若剖破蚌蛤之肚腹。求取明月之珠。未之有也﹞。

探枳棘之巢。求鸞鳳之卵﹝橘逾淮北而爲枳棘者。棘鍼也。如枳棘上之鳥巢。欲探取鸞鳳之卵。不亦難乎﹞。

蓋小不容於大。而大不處乎小也。故萬斛之鼎。不可滿以盂水﹝盛五斗曰斛。鼎者兩耳三足。言盛萬斛之鼎。豈可一鉢盂之水而能滿之﹞。

一鈞之鍾。不可容於流泉﹝三十斤爲一鈞。如三十斤鍾。欲容納於長流之水者。無是可也﹞。

合抱之木。豈適用以茆茨﹝二人相圍曰合抱。茆茨茆艸也。適相從之義。謂合抱之大木。豈適於茆茨而用之﹞。

尋尺之棘。安能負於廣廈﹝六尺曰尋。棘荊棘也。廣廈大屋也。言六尺之棘。安能負荷廣大﹞。

所處之分。未有乖也﹝乖差於理也。復結上文意。意寬隘勝劣輕重厚薄淺深權實大小等量。各處之分而不可乖違也﹞。

至於五始未萌之前﹝列子天瑞篇曰。原天地未判之初。有太易太初太始太素太極。謂天地未分之前。五始混沌而未發萌時也﹞。

佛悉彌綸於廣大之外﹝悉盡也。彌徧也。綸理也結上文五始二儀不可推。不可紀。不可記不可握。不可入。其數事惟佛盡徧理於天地之外﹞。

莫不示諸斯乎如指其掌也﹝示垂也。諸於也。斯此也。總結上文意。佛之妙用廣大之外。窈渺之內髙天之上。厚地之下。凡有事理無不盡知。故謂垂示於此理。如指其手掌中之物也﹞。

所明旣博文奚爲繁﹝結前萬計億數之言。佛旣明廣大無窮之事。其經文又何爲繁也哉﹞。

豈特以一人力所堪能。然後以爲得矣﹝焉用一人之力堪可能爲然後稱爲簡要所得者矣﹞。

譬如渴人飲海。飽而自足。焉知其餘哉﹝復結上文意。卷萬億數之義。譬如極渴之人飲大海之水。飽足則止。焉知其餘廣大﹞。

宗師第五﹝此篇言古今帝主賢士皆所宗師之。故曰宗師﹞

客曰。子之行說。佛道崇虛至尊至大。二帝三王曷不修之﹝旣爲佛之崇髙淸虛。至尊貴而廣大。二帝堯舜也。三王夏商周也。何不修佛之道﹞。

且先賢古哲未聞行其道者。而子獨好於異耶﹝結上文。古之聖哲先賢等經。諸子等書。皆無所宗佛者。惟子獨好異端之教也耶﹞。

書不必孔丘之言。合義者從﹝丘孔子名。然孔聖之書。理微言極。有所未達者。亦不可定用。但以合義者。亦皆從順者也﹞。

藥不必扁鵲之方。愈病者良﹝名醫傳。扁鵲古之善醫者。曾療虢太子返魂。亦不必定用。但能痊愈其病者。亦良善也﹞。

爲善不同同歸于治﹝尚書云。爲善故不一端而無不可之善。洎有所成則同名歸於善治也﹞。

君子集眾善而輔其身﹝君子者。成徳之士也。凡君子之所作爲。惟集積眾善而以輔助於其身也﹞。

而以何常師有耶﹝論語。公孫朝。卽衛大夫問於子貢曰。仲尼焉學。子貢曰。文武之道未墜於地。在人賢者識其大者。不賢者識其小者。莫不有文武之道焉。夫子焉不學。而亦何常師之有﹞。

昔者虞舜師務成。唐堯師尹壽﹝予按老子列仙傳。化規實迹帝堯之時爲務成。帝舜之時爲尹壽﹞。

武丁納誨傅巖﹝傅巖卽傅說也。武丁卽商髙宗。尚書說命篇曰。朝夕納誨。以輔台徳也。說音悅﹞。

太甲投誠伊尹﹝尚書。太甲乃湯孫至昏者也。湯三聘伊尹爲相。後以阿衡之任。放逐太甲於桐宮。帝悔過修徳。旣成後立號太宗也﹞。

文王尊呂望﹝史記。文王爲西伯時。一日夢飛熊之兆卜之。於渭水之陽。將大徳焉。天與汝師以之佐昌齋三日。渭水果得呂望。勞而問之。乃載以歸。立爲太公望﹞。

仲尼學老聃﹝家語適周篇。問禮於老聃。訪樂於萇弘。孔子將行。與南宮敬叔曰。吾師老聃。博古知今者也﹞。

豈但見載於六經。然後以從其學也﹝此標客言以結上文。意如上諸聖。皆有其師。豈直待載於六經。然後從而爲學也﹞。

佛旣生周昭王時。法化未來此土。曁漢明帝永平十年。聲教漸始流入中區﹝史記。後漢明帝永平三年四月八日。夜夢金人長丈六放大光明。次日問羣臣。丞相韓憲奏曰。此西方聖人也。周朝備云。千年之後。教來此土。帝悅遣蔡愔等一十八人齎勅西國。尋訪聖典。至流沙遇摩騰竺法蘭白馬馱經箱。永平十年十月到於洛陽。帝大悅重賞譯經於時方流入中國﹞。

且二帝三王。時殊代異隔而不修﹝二帝三王與佛時世不同。遠隔邦域。故不修佛道也﹞。

仲尼伯陽。審無受器。知而不傳﹝仲尼夫子也。伯陽老子也。孔老二聖審無受道之器而無可傳者。故知而不傳也﹞。

夫如是奚二帝三王孔子老聃傳習記載之有耶﹝結上文意﹞。

蘭騰道揚於明帝﹝三寶錄云。漢明帝。摩騰竺法蘭。永平十四年五嶽道士楮善信等。上表滅佛帝命二教於白馬寺以二教經置於二臺。同時舉火。道教皆毀。惟佛典獨存。於時君臣愕然。愈加崇奉﹞。

僧會徳被於孫權﹝三國志。孫權吳王也。時康僧旣至。廣陳如來之玄妙。王求舍利立壇祈三七。乃至王試眞僞。火焚砧鎚俱無所損。王遂建浮圖﹞。

隋文稽顙曇延﹝稽遲也。顙額也。隋史髙僧傳。曇延去師中條山西宮寺僧。隋文帝同輦輿。帝以師禮之拜。封爲國師﹞。

李唐傾心玄奘﹝慈恩傳。唐太宗眞觀年間法師西天求教回。親迎於儀鳳殿。對言。西域勝境。奉詔於洪福寺譯經帝及公卿國戚。皆傾心禮也﹞。

姚秦拜首羅什﹝釋氏通鑑。姚秦卽姚興也。都長安。因討龜慈得羅什於終南山。賜立逍遙園翻譯眾經。乃以香華敬禮待之。合國王臣事禮也﹞。

齊主師崇上統﹝齊史僧寶傳云。齊世祖武成帝。大寧三年。受上統法師。朝中大臣無不敬禮。剏報徳寺請師居之﹞。

裴相了心於黃蘗﹝傳燈。裴相諱休。字公美。京兆人。出刺使瑞州。詣髙安寺因問黃蘗。壁間畫者何也。蘗曰。髙僧眞儀。休曰。眞儀可觀。髙僧何在。蘗髙聲云。裴公。公諾曰。在甚麼處。休卽有悟﹞。

昌黎求法於大顚﹝釋氏通鑑云。昌黎卽韓愈。字退之。官拜爲刑部侍郎。唐憲宗于鳳翔府護國寺。卽今法門寺。迎佛骨於內宮供養。愈上表謗佛。帝欲誅之。裴度等諫。貶於潮州。聞大顚親詣求法云。弟子軍州事繁。省要處乞師指示。良久愈罔措。侍者三平敲禪床一下。師云作麼。平云。先以定動。然後智拔。愈云。師門風髙峻。於侍者處得个入路﹞。

李翱道問藥山﹝傳燈云。李翱字習之。唐賢臣。出守豐州。聞藥山惟儼禪師道風。一日謁見師不顧。公曰。見面不如聞名。便退。師云。尚書何得貴耳而賤目。公遂拜而問曰。如何是道。山以手指淨瓶曰會麼。公曰不會。山曰雲在靑天水在瓶。公於言下有省﹞。

山谷禪參佛印﹝傳燈。黃庭堅字魯直。號山谷道人。宋哲宗元祐間。丁憂在家。嘗詣黃龍山晦堂禪師處一日。舉孔子謂弟子曰二三子以我爲隱乎。吾無隱乎爾。吾無行而不與二三子者。是丘也。於是請公詮什。晦堂不然其說。公怒愀然時當暑。退問。公聞木穉華香乎。公曰聞。晦曰。吾無隱乎爾公頓然領悟﹞。

晉主虔恭慧遠﹝晉史釋鑑。晉孝武帝大元年間。聞遠公法師道風。帝幸于山修東林寺。以師禮之﹞。

宋文致敬求那﹝釋鑑。五代時。宋文帝元嘉年間。帝見求那般摩法師云。弟子常欲齋戒不遂。望師教之。師曰。帝王與匹夫修之名異匹夫身賤名劣。帝王乃四海爲家。與萬民爲王。不殺之徳亦爲重矣。帝曰。師言眞爲開悟人心。明達物理。帝深敬仰﹞。

丹霞迴途選佛﹝傳燈。丹霞唐文宗時人。因儒長安應舉。遇僧曰。選官何如選佛。霞詣江西馬祖旣至云。緣在石頭旣至命執爨後三年披剃。大了祖意矣。此言丹霞爲儒。終歸釋門。後果成道矣﹞。

而子復云未聞行其道者。何蔽也哉﹝蔽障也。自堯舜至漢唐宋以來聖君賢臣髙士明儒行此道者。略舉以曉之。子何不聞而自障蔽也﹞。

自古賢哲。莫不匿迹佛書棲心祖道。豈予獨好於異乎﹝自古至今。賢能聖哲無不匿踪迹於佛之經書。潛栖心意於祖道。豈今我之獨好異端者乎﹞。

通相第六﹝此篇通明佛之妙相。故曰通相﹞

客曰。子言佛具三十二相八十種好。何異人之甚耶﹝客擬第二篇中之事。故重徵疑﹞。

殆富子之說非實之然乎﹝殆將也。客曰。子將豐富汝教之言以答者不是誠實之然者乎﹞。

其眉如堯。其目如舜。其背如禹。老子宿蘊異質。生而皓首﹝老子外傳曰。老子宿世蘊積怪異形質。生而白髪﹞。

此皆異人之狀。何獨異佛之問耶﹝如上所引。歷代聖賢皆有異常之相狀。何獨疑佛之異相。爲問也耶﹞。

是以聖人具非常之狀。而有非常之徳﹝觀夫聖賢具非常人之相狀亦有非常人之徳行也﹞。

豈直與天下匹夫匹婦之爲類也﹝豈特與普天之下一匹之愚夫一匹之愚婦。常流俗輩同類而爲例也﹞。

論孝第七﹝此篇全言爲孝。故曰論孝﹞

客曰。孝經以四事不毀爲徳之本﹝四事者。身體髪膚也。人之一身四體毛髪及其皮膚。皆是父母所生。不敢毀傷者。言人之行莫大於孝。故曰爲徳之本也﹞。

論語以三事無違爲孝之先﹝孟懿子問孝。子曰。無違。孟懿子魯大夫。問孝於夫子。子曰無違。謂不背於理也。樊遲夫子弟子。御其車。夫子恐懿子未達。故謂樊遲以發之。樊遲曰何謂也。子曰。生事之以禮。死葬之以禮。祭之以禮。故生事葬祀乃事親始終具矣。是以爲孝之先也﹞。

故曾子有疾。召門弟子曰。啟予足啟予手﹝故者指義之辭。啟開也。曾子疾之臨終。使弟子開其衾被。而視之手足﹞。

以其受身體於父母。不敢毀傷。故使弟子開衾而視之曰。父母全而生之。子當全而歸之。可謂孝矣。今之沙門﹝梵語沙門。此云勤息﹞。

剃除鬚髪不守全軀。何違聖之不孝耶。妙明曰。不然﹝不然此理也﹞。

昔者泰伯被髪文身。可謂毀傷矣。而仲尼稱其至徳﹝泰伯。周太王之長子。讓不嗣位。剪髪文身之於吳。其弟仲雍。論語曰。泰伯其可謂至徳也已矣。三以天下讓。民無徳而稱焉。其剪髪文身孔子何不責其不孝。以稱其至徳﹞。

豫讓漆身﹝史記。豫讓晉人。先事范中行氏。後事智伯。趙襄子殺智伯。讓欲報讐。漆身爲癩。吞炭爲啞。五殺不中。後仗劍而死﹞。

介子焚軀﹝晉文公旣卽位。子推無爵。遂亡去之綿山文公召不出。以火烈山林。擬逼而出。子推守節。伏火而死﹞。

夷齊自餓。毀之至也。而六經子史。未聞譏其不孝﹝以泰伯豫讓荊軻子推夷齊等。皆自毀其身。而目觀六經子史。未聞見責其不孝。反以至徳而稱者何也﹞。

罔不至夫。醇醇之孝﹝罔無也。醇醇厚也。人生天地間。無有不至於醇醇醲厚之孝也﹞。

親親之道。涉乎有爲﹝上一親字是尊愛之義。下一親字指父母言。故尊親之道。而涉乎於有作爲也﹞。

古者包犧氏之時。以無爲之道。化利天下﹝史記。包犧氏卽伏犧也。謂上古三皇之時。用無爲無作。化道於天下也﹞。

不知有出告反面之道。冬溫夏凊之儀﹝告音孤。申上文。禮記云。出必告。註以知去處也。反必面。註回家見於親。不敢使親之有望也。冬則令暖父母之枕蓆。夏則扇淸枕蓆之以涼。上古之時皆無此儀﹞。

豈能全三事之無違。四體之不毀者乎﹝結上文。泰伯豫讓荊軻子推夷齊等。皆載史書。以賢聖之徳而稱。何曾由守三事四體之稱贊也耶﹞。

而先聖後聖。無處言時民之弗孝也﹝復結上文意。先聖後聖。指上古中古而言謂六經諸史竝不見定言時民之不孝也﹞。

子曰。夫孝徳之本也。徳者福慧仁慈之謂也﹝徳者得也。謂得乎善美正大純一之稱。福者安享顯榮百順之義。慧者性通理解曉達之謂。仁者心之徳愛之理。慈者柔善寬容於物﹞。

又云。孝弟也者其爲仁之本歟﹝論語。有子所言善事父母之謂孝。善事兄長之謂弟。爲仁者猶言行仁也歟﹞。

仁者愛人利物之稱。又仁者忍也。好生惡殺善惡含忍。謂之曰仁﹝中庸。仁者人也。孟子曰。仁者人心也。又好生惡殺之謂仁。好生者。好愛於其生物也。惡殺者。嫌惡也。見殺則不忍於其殺物也。含忍爲仁者。蓋仁心積久而廣大。一切善惡則不能動其心。是謂含忍也。此深明爲仁之理也﹞。

如數罟不入於污池。斧斤以時入山林﹝孟子。數音促罟音古。污污音烏。數密也罟网也。古者网罟必用四寸之目。魚不滿尺。市不得鬻。艸木零落。然後斧斤方許入山林﹞。

非其時伐一木非孝也。非其時殺一獸非孝也﹝禮記。曾子曰。樹木似時伐。禽獸以持殺。夫子曰。斷音短。斷一木殺一獸。不以時非孝也。故君子廣仁愛之心。於艸木禽獸。尚不忍害。何況於人乎﹞。

是以君子之於禽獸也。見其生不忍見其死。聞其聲不忍食其肉﹝孟子曰。齊宣王釁鐘以羊易牛。二者。得其兩全無害。以爲仁之稱也。聲謂將死而哀鳴也。蓋人於禽獸同生而異類。故用之以禮。而不忍之心不可施於見聞﹞。

至於孔釣不綱﹝論語。綱网之大繩。屬音獨。綱絕流而魚者是也。孔子少貧賤。爲養生與祭。或不得已而釣也﹞。

殷湯攺祝﹝史記。商湯出野。見張网四面。祝曰。自天下四方皆入吾网。湯曰嘻註嘻歎辭盡之矣。去其三面。諸侯聞之曰。湯徳至矣。及其禽獸也﹞。

𨿽皆形於含忍。而猶未及大慈普覆於生靈也﹝謂孔子釣而不网。殷湯攺祝。孟子見生聞聲。皆有含忍。尚猶未及吾佛之大慈普覆護一切生靈也﹞。

八紘九圍之內﹝八紘。淮南子曰。九州之外有八夤。夤卽緣連也。八夤之外有八紘。八紘者。四方四維也。文選註云。紘者。綱也紀也。爲天下方位之綱紀。東方之紘曰桑野。東南之紘曰眾安。南方之紘曰反聲。西南方之紘曰火土。西方之紘曰夭野西北方之紘曰沙所。北方之紘曰委羽東北方之紘曰方土。九闈者。乃禹分九州。卽冀兗靑徐揚荊豫梁雍也﹞。

故梵网經云。一切男子是我父。一切女人是我母﹝佛觀一切男女。卽作父母之想﹞。

我生生無不從之受生﹝佛意生生世世皆從父母所生。故觀一切男女如父母。是也﹞。

故六道眾生皆是父母﹝六道者。天人阿脩羅地獄餓鬼傍生。凡六道中男女等。恐有先世之父母。皆作父母之想也﹞。

而殺而食者。卽殺我父母。亦殺我故身﹝卽殺我父母者。謂殺多劫已來所生我之父母。或有宿報而墮於此類若今殺而食之者。恐然也。亦殺我故身者或殺我前生曾墮此類。今若殺者亦如殺我故身也﹞。

出家人。戒律有明文。不殺生艸。而況於有情乎﹝律中云。昔有比丘。被賊劫奪。衣物悉盡。賊知佛子愛護生艸守戒不殺。恐後逐。將比丘繫於艸上。其僧竟日不敢動移。後遇其人。釋而去之生艸尚爾。何況於有情者乎﹞。

以是論之。則麁細之行顯然﹝麁行者。孟子等言也。細行者。如來之行也﹞。

夫孝子之養老也。樂其心不違其志。樂其耳目﹝禮記內訓。曾子曰養親以養志爲先。樂其心謂順適其心。故樂而無憂也。志則心之發動。有所欲矣。故又當先以意誠。使無違逆也。怡聲以問。所以樂其耳也。柔色以溫。所以樂其目也﹞。

終身也者。非終父母之身。終其身也﹝禮記。謂自終其身也﹞。

是故父母之所愛亦愛之。父母之所敬亦敬之。至於犬馬盡然。而況於人乎﹝禮記。父母所當愛之。犬馬猶不敢輕賤之。況父母所愛之人乎﹞。

可謂孝矣。曾子曰。是何言歟。是何言歟﹝曾子聞公明儀所言。夫子可以爲孝乎。故曾子未敢承當爲孝之道﹞。

參直養者也。焉得爲孝乎﹝參曾子名。曾子自稱其名。參直養事者。夫孝者尊親嚴父配天也焉敢稱於孝乎﹞。

脫形軀於假聚。得果報之眞實﹝脫離幻化身形體軀虛假血气之聚。得其無上善果眞淨實際之位﹞。

且父母有非行。而子能爭之。使不陷於不義。猶得爲孝﹝孝經云。父母有爭子。則身不陷於不義。正謂此也。而猶得稱爲孝焉﹞。

奚況脫離於惡道。獲證於善果而已矣﹝結上文意。使父母不陷於不義。猶稱爲孝也。又何況化父母爲善脫離於惡道得證善果而已﹞。

今我沙門。剃髪剪鬚。絕名棄利﹝剃除鬚髪者。謂捨世間之形而絕虛名絕薄利也﹞。

方焚身自害者。亦以遠矣﹝方比也。若沙門剃除鬚髪而爲不孝。若比之介子推豫讓荊軻泰伯夷齊等。焚身自害者遠之遠矣﹞。

是以君子之道。事不必果。惟義所在﹝惟獨取義之所在也﹞苟拘小道而棄大徳。則賢者之所不爲也。昔商王受﹝尚書受紂王名。諡法殘義損善曰紂﹞。

無道兇殘暴慢酷虐﹝大學曰。爲人君止於仁。由不行乎仁政。曰無道也。暴惡傷害曰兇殘。猛驟傲怠曰暴慢。苛法濫刑曰酷虐﹞。

臣叔比干竭忠而諫。遂剖腹而死﹝比干紂叔父也。以直言諫紂。紂曰。吾聞聖人心有七竅乃剖腹觀心而死﹞。

此亦不守全軀。何不孝之可責耶﹝若比干等被髪剖腹。亦爲不守全軀者。何不誚責不孝也耶﹞。

豈直以全一身之鬚髪。然後稱之爲孝者乎﹝結上文意。豈直用全一身鬚髪。而後稱許爲孝者乎﹞。

是以聖人因事而立制。理無常守﹝自古聖人因其事而設立制度。其理𨿽設而固無常守者也﹞。

至於君子。無所不施﹝成徳之士。體無不具。用無不周特非一材一藝而已。君子所以不器者。無不施爲也﹞。

猶孟孫等四人問孝。詞同而答異﹝論語孟懿子問孝。子曰無違。孟武伯問孝。子曰。父母惟其疾之憂。子游問孝。子曰。今之孝者。是爲能養。至於犬馬皆能有養。不敬何以別乎。子憂問孝。子曰。色難。有事弟子服其勞。有酒食。先生饌。曾是以爲孝乎。此謂問孝之言詞皆同。天子所答而有別異也﹞。

蓋以隨其器而授其道也﹝論語。孟懿子卽告眾人者。語孟武伯者以其人多可憂之事。語子游能養而或失於敬。語子夏能直義而或少溫潤之色。各因其材器之髙下。於其所失而告之有不同。由是隨其器而授之其道也﹞。

又奚得以體而可局哉﹝三教聖人各立門風。其當行不同。由是之道隨人根器而授之。又何得用一體而可局量也哉﹞。

是以智士仁人。不封著於名句也﹝智慧達士。徳行仁人。不定封執著於名相語句。以偏枯局量爲例也﹞。

拒毀第八﹝此篇因有所疑。以抵拒之。故曰拒毀﹞

客曰。延福莫過於繼嗣。不孝莫過於無後﹝莫無也。欲延長於福者。無能超過繼續於後嗣。欲莫不稱爲不孝者無過不絕於後嗣也﹞。

美玩莫過於珠玉。麗飾莫過於幣帛﹝嘉美玩好者。莫過於珍珠金玉。美麗莊飾者。莫過於幣段絹帛引諭之辭﹞。

孔子曰。父母生之續莫大焉。父母生子傳體相續。人倫之道莫大於此﹝人倫之道續後爲大﹞。

何違福孝之行。遠資身之道耶﹝因何違逆福祐孝順之善行。遠離資助其身之大道耶﹞。

是以愛念情欲。身之害也﹝妻子貨財偏愛妄念。動情牽欲無益有損。故爲一身之患害也﹞。

且前有金玉。後有兕虎。人心捨而走。不敢取之何也。以其先命而後利也﹝兕音寺。似牛一角。身重千斤。以虎爲食。乃傷人之惡獸也。且諭前面𨿽有金銀珠玉。其後或有兕虎。故人必定棄拾而走。不敢取前面金玉者。何爲然也。蓋先愛性命。然後可以樂財利也﹞。

知足不辱。知止不殆﹝殆危也。可行可止。則不危其身。故曰知足不辱。漢疏廣曰。賢而多財則損其志。愚而多財則益其過。故曰知止不殆﹞。

又曰。罪莫大於可欲﹝可許可也。欲貪欲也。欲心旣萌何時而足惟得爲務若也。許欲者其罪更無大於此﹞。

故知足之足常足矣。又曰。金玉滿堂。莫之能守﹝金玉滿堂。非貪愛而能得。古徳云。貪財莫若不貪財只爲貪財天降災。貪得財來人不在。何如人在不貪財﹞。

富貴而驕。自遺其咎﹝驕矜肆也。咎殃也。凡居富貴之位不守其分而馳騁。富貴驕傲者。乃自遺棄其位而反招殃咎也﹞。

子獨不聞乎。且性命之於人。重於泰山﹝天地之間。萬物之類。最貴重者。人之性命也。故以泰山諭之也﹞。

妻財之於人。輕於秋毫﹝毫毛也。惟秋毫極微極細。妻財非不貴也。有我則當用。我旣已亡。其妻財非我所有故諭秋毫之輕也﹞。

其澄鑑淸淨。愛念情欲亦以類矣﹝結上文意。以其澄鑑淸淨。則愛念情欲亦以同一類矣﹞。

是以聖人急其所大。而緩其所小。先其所重。而後其所輕﹝急其所大者。澄鑑淸淨也。緩其所小者。愛念情欲也。先其所重者性命也。故重其性命若泰山。後其所輕者妻財也。故輕其妻財若秋毫是也﹞。

誰有智者。能損其所厚之生。而趣其所薄之利乎﹝趣向也。言誰旣爲有智之士。豈能損其所厚之生命。而反趣向於其所薄之微利者乎﹞。

孟子所謂好貨財私妻子者不孝也。而我沙門。棄妻捐財。於是道也。可謂符合矣。奚反以不孝而見責也。夫學佛者。了世道之浮脆。明時事之臧否﹝臧善也。否惡也。虛僞不實謂之脆謂學佛者。先了世道不實不堅之事。然後而明察乎當時事務善惡之理也﹞。

莫不使人御善慶以達無爲﹝莫無也。御進也。結上文數句。若依此而行之。則無非使人進善夢。而通達無爲自然之道也﹞。

憑福孝以超有漏﹝憑依託也。超越也。漏滲漏也。重舉上文意所行。則依之以福徳託之以孝道。必能超越至無滲漏之果位也﹞。

其福孝之大。無逾此也﹝逾越也。凡爲福孝之大端。無能逾越光顯祖禰造歷菩提之爲極致者也﹞。

在昔夷齊不嗣。巢許無後﹝夷齊餓死於首陽。巢許隱迹於箕岫。皆無後嗣也﹞。

未聞譏其非孝也。今之沙門。拋塵俗之纏縛。尚物外之淸虛﹝今之僧人。拋棄塵世冤債之纏縛。髙尚於萬物之外務淸虛無爲之道﹞。

方之夷齊巢許之道。亦以遠矣﹝總結上文意。若沙門所行之道。比方於夷齊許由之道。亦無髙遠矣﹞。

折疑論卷第二

折疑論卷第三

金臺大慈恩寺西域師子比丘述註

評議第九﹝此篇評論禮儀之節。故曰評儀﹞

客曰。黃帝垂衣而縉紳之服備﹝留於世間而化利天下也。故衣冠始治於黃帝﹞。

素王制禮而曲躬之貌形焉﹝素空也。言孔子有君師之徳。無君師之位。左傳序云。夫子作春秋爲素王。左丘明傳春秋爲素臣。故禮樂始興於孔子﹞。

服爲三徳之初﹝孝經云。非先王之法服不敢服。非先王之徳行不敢行。非先王之法言不敢道。三徳惟服最先。故曰初﹞。

貌列五事之首﹝尚書云。一曰貌。二曰言。三曰視。四曰聽。五曰思。註云。貌曰恭。言曰從。視曰明。聽曰聰。思曰睿。恭作肅。從作又。明作哲。聰作謀。睿作聖。五事惟貌最先。故曰首﹞。

子路遇難不忘結纓﹝纓繫冠之帶也。子路遇衛太子難。結纓正冠而死𨿽困而不廢其冠冕﹞。

原憲𨿽貧不離華冕﹝原憲魯人。貧居破屋常戴其冠。子貢過之曰。病甚憲曰。吾聞無財爲貧。道不行爲病吾貧也。非病也﹞。

外無跪起之儀。內絕溫恭之禮。先王之制。得不違乎﹝外於君王處。無跪拜之禮儀。內於父母處。無溫和恭敬之禮貌。將其古先哲王制作之法不行。焉得不違背乎﹞。

古者蛇身虎鼻之君。牛首龍鱗之聖﹝伏羲蛇身龍麟。禹王虎鼻。神農牛首。皆聖君也﹞。

當是時。豈有簪纓冕服之飾也哉﹝結上文。皆是聖徳之君。無爲之道。化利天下。焉有簪纓冕衮服而爲莊飾也哉﹞。

而六經諸子稱其至徳。未聞以冠冕之闕。責其非理也。昔魯哀公問於孔子曰舜冠何冠﹝冠上去聲。下平聲。問舜帝戴何冠也﹞。

孔子不對。公曰。寡人有問。吾子不對。其意何耶﹝寡少也。此國君謙辭。言少徳也﹞。

孔子曰。以公之問不及於大。方思其所對而對之﹝子曰。因見公問其語不大。方纔思其所對之辭﹞。

孔子曰。舜之爲君也。其徳好生而惡殺﹝惡音誤嫌也。舜爲君。以徳化民。好愛生成嫌惡殺戮﹞。

夫如是則道徳禮樂。在乎人之所爲也﹝蓋道徳禮樂。皆在當時人君之所作爲也﹞。

非章甫冠冕之所致也。老子云。失道而後徳﹝道自然也。徳猶得也。道衰以徳化之。故失道而後徳﹞。

夫禮者忠信之薄而亂之首﹝言禮者。非合無爲之道也。故老子所謂禮者。忠信之薄而亂之首也。言不務其內而修飾其外。故禮則出乎人僞也﹞。

是以聖徳之君。用無爲之道。化利天下﹝上古有道。聖徳之君用無作無爲之道。化美於天下。由道亡徳失而後尚仁至於仁亡而義失。又則尚其禮也。故老子所言禮者。身外莊飾之虛僞也﹞。

夫聖人之道。豈直局於儀飾而已矣﹝夫上古聖君。用敦徳賢朴行道以化民。豈直以局在冠冕儀飾而已矣﹞。

故孔子曰。禮云禮云。玉帛云乎哉。樂云樂云。鐘鼓云乎哉﹝敬而將之以玉帛則爲禮。和而發之以鐘鼓則爲樂。若遺其本而專其末。豈禮樂之謂哉﹞。

禮主敬。非但崇於玉帛。所貴乎安上治民也﹝禮所以辯上下定民治。故安上治民莫加於禮﹞。

樂主和。非獨在於鐘鼓。所貴乎移風易俗也﹝樂所以在治而和民聲故移風易俗莫加於樂﹞。

故君子不可小知而可大受也﹝君子者成徳之稱。不以微小之知。可許受之以大也﹞。

然聖人所制歷代服飾。以中國之民。行中國之禮者。𨿽不可廢也﹝黃帝制衣服。周公制禮樂。以此莊飾。化利中國之民。行中國之禮。然𨿽不可以廢之﹞。

而爲離塵之士。蹈象外之髙行者。又奚能倣之哉﹝蹈髙蹈也。倣者詩角弓章云爾之教矣。民胥効矣註曰。王位在徳。元風俗之樞機也。教則民効其甚速。若離塵寰之髙士。萬象之外而行髙遠之行。又何直用倣効此曲躬冠冕之禮以局哉﹞。

且酈生長揖於帝髙﹝漢髙祖嘗詔秦之隱士酈生名食其至賜晏。罷已見侍女爲帝洗足。以帝不重賢。遂不拜長揖而曰。謝筵中之正座食音異其音基﹞。

河上坐見漢文﹝列僊傳。漢文帝好道徳嘗使使問義於河上公。公曰。道髙徳貴。不可遙聞。後帝親幸其庵。河上坐見於帝﹞。

斯皆道光四海。徳被諸方。自古稱之。以爲髙尚﹝尚猶上也﹞。

亦未見以跪起之闕。責其非儀也﹝闕少也。此標前之所問。謂已上數人亦未見跪起之闕少責其非儀也﹞。

今之沙門。道崇敦信。志慕無爲﹝今之僧人。習佛祖之風。道崇髙遠而敦厚信實。決志深慕無爲之道﹞。

以此觀之。自古賢徳猶有髙居井里嘯傲雲山﹝孟子。九百畝爲井田五隣爲里。歷觀古之賢人徳士慕其道也。或髙隱於井里。或嘯傲避世而隱雲山之間﹞。

天子莫得而臣。王侯莫得而友﹝禮記。儒行篇曰。儒有上不臣天子。下不事諸侯。莊子。天道篇曰。曾子居衛。天子不得臣。諸侯不得反。故養志者忘形。養形者忘利。致道忘心矣﹞。

禮義制度不可得而拘也﹝結上文天子莫得臣諸侯不得友者之意。豈可拘於禮儀制度也哉﹞。

是以君子隨其所宜。無適不可﹝是故君子惟義是從。但有所宜者無適而不可也﹞。

舉問第十﹝此篇舉諭異事而問。故曰舉問也﹞

子曰。未能事人。焉能事鬼。曰敢問死。子曰。未知生焉知死﹝論語。註曰。晝夜者死生之道也。知生之道。則知死之道。盡事人之道。則盡事鬼之道。死生人鬼一而二。二而一者也。或言。夫子不告。子路不知。此所以深告之也﹞。

今佛教輒說生死往來之事。鬼神報應之徵﹝今釋教專說生死往來虛誕之事﹞。

吾恐此非聖哲之語也﹝孟子曰。大而化之謂之聖。書云。知之曰明。哲謂知道者也。故客曰。我恐此佛之道。不是聖哲眞誠之語也﹞。

何必說生死以亂其心。言鬼神而惑其志也﹝若含和蘊素篤信務實者。又何用談說生死。而亂其心。言論鬼神而迷惑其志也﹞。

妙明曰。子之所言。可謂見外而未見其內﹝責客曰。子能見他外教中說生死鬼神之事。不見自己教中亦有所言之事。中庸。子曰。鬼神之爲徳也。太極圖曰。原始反終。故知生死之說。註曰。始處是生。言生之初。終處是已。言已定說死﹞。

以子路性气剛烈。暴虎憑河不善攝生。故曰。未知生焉知死﹝憑音平。以子路躁性勇气剛彊猛烈。暴虎者空拳而搏也。憑河者非舟而度也。不善權權輔生故曰未能事人。焉能事鬼。未知生。焉知死。此蓋責子路之辭也﹞。

是孔子抑而遏之。豈盡實之言乎﹝孔子抑按止絕而遮遏之意。豈是實無鬼神之說乎﹞。

孔子曰。非其鬼而祭之諂也﹝論語。孔子謂非其鬼者。謂不當祭之鬼如祭之者。諂也。求媚也﹞。

人之魂魄。所歸往也﹝春秋左傳曰。人生始化爲魂。旣生魄陽曰魂。淮南子曰。天气爲魂地气爲魄。禮記曰。魂气歸於天。體魄復於地。蓋魂者神也陽也气也。魄者精也陰也形也。結上文人之魂魄所歸而往反者也﹞。

言其非祖考鬼神而祭者諂求也﹝祖及父亡之皆稱爲考。言不是自己祖考之魂神祭之者諂求也﹞。

又曰。爲之宗廟以鬼享之﹝三年喪畢。神主以立於家廟。以鬼神之禮。於春秋之時而享之﹞。

春秋祭祀。以時思之﹝春之雨露旣濡。秋之霜露旣降。皆舉祭祀之禮。由寒暑變移展其孝思也﹞。

又曰。周公郊祀后稷以配天﹝后稷周公始祖。昔者周公攝政。因行郊天之祭。以始祖后稷則配天享之﹞。

宗祀文王於明堂。以配上帝﹝文王周公父也。明堂天子布政之宮。周公因祭上帝於明堂。乃尊父以配享之。此宗廟文王嚴父。以配上帝也﹞。

又曰。天地明察神明彰矣﹝事天明卽父乃合天道也。事地察卽母。乃合地道也旣有是孝。則天地神明之理甚彰著矣﹞。

又曰。禹吾無間然矣。菲飲食而致孝乎鬼神﹝間去聲。菲薄也。論語。孔子謂。禹王所行之事。吾無指點有罅隙。能致孝乎鬼神。謂享祀豊潔。薄自口體厚祀鬼神也﹞。

禮記有祭統祭儀。惟言配天祀帝享祖嚴親奉神事鬼之道﹝結上文意。禮記中有祭之儀軌今以引之而爲證。惟者獨也。不謂獨祀上帝享祖宗祭神奉鬼之道非也。只是責子路气質剛勇不能辭讓誠意之辭﹞。

豈絕人事神鬼而知生死哉。子獨不知之乎﹝責客獨不知此理者乎﹞。

如來剖其幽微。明發因果備陳報應。植善崇福種惡獲殃。派天下以歸其善﹝如來之教。能剖發明因果之實。備細陳白。種植善因判於幽深微細則崇敬於福報之應。種植惡因則自得於殃禍之應以此分派天下之事。莫不歸於善道也。尚書云。作善降之百祥。作不善降之百殃。周易云。積善之家必有餘慶。積不善之家必有餘殃。此善惡報應之說。甚分明矣﹞。

豈獨以佛家。好言鬼神事乎﹝結上文意豈獨以吾佛好說善惡鬼神報應之事乎﹞。

夫如是何儒釋相違之有哉﹝如上皆孔子之教明其生事死葬配天祀帝享祖嚴親奉鬼神之道。若此則儒釋之教。何有相違悖也哉﹞。

解域第十一﹝此篇以別夷夏之域而不同。故曰解域也﹞

客曰。仲尼云。夷狄之有君。不如諸夏之亡也﹝亡古無字。論語謂。且夷狄有君長。不如諸夏之僭亂反無上下分。蓋孔子傷時君之亂而歎也。𨿽有其君不行其道非實無也﹞。

孟子曰。吾聞以夏變夷者。未聞變於夷者也﹝此責陳相許行用諸夏之禮儀。變爲蠻夷者也﹞。

且吾子曩時學二帝三王之道。六經諸子之書。今更捨之。反學西域之言。不亦陋乎﹝反者不合也。反以學西域佛之言教。爲之鄙陋者乎﹞。

妙明曰。吾昔未見大聖人微旨之時。亦嘗出此語。與子所見不相遠也。今則不然。若子可謂知禮樂之華而闇道徳之實。窺爝火之照而未覩日月之明也﹝闇幽也。昧也。爝火者小火把也。今若許子可爲曉知禮樂之光華而闇昧道徳之眞實者何異。莊子云。日旣出矣。而爝火不息其於照也不亦難乎。謂客之所見於小火而未見日月之明也﹞。

孔子所語。疾時君之廢禮。孟子譏陳相之專農。意有所主理非決然﹝謂孔子傷昔時人君之亂而壞禮。孟子所言。許行陳相之見反變爲蠻夷﹞。

昔孔子欲居九夷﹝論語注。東方有九種夷後漢東夷傳曰。畎夷。於夷。方夷。黃夷。白夷。赤夷。玄夷。風夷。陽夷。欲居之者。乃明乘桴浮於海之意也﹞。

或曰。陋如之何。子曰。君子居之。何陋之有﹝君子居之則化。何鄙陋之有﹞。

及仲尼周流天下。而時君莫行其道﹝及至夫子周流七十餘國。欲行先王之仁政。故當時國君皆無行其道者﹞。

孟子思濟斯民。而諸侯無聽其說﹝孟子亦遊諸國。說行仁君之政。思濟斯民。諸侯亦不聽其說﹞。

豈爲陋西域之術而弗用也耶﹝若孔子疾時君之廢禮孟子譏陳相之專農。而諸侯不聽其說。豈是鄙陋西域之教而不用耶﹞。

夫姬文姒禹。君之聖者也。日磾由余臣之賢者也。斯皆生於夷狄﹝日音密磾音低。姬文王姓。姒禹王姓。文王生於西邠。禹王生於石佃。二聖俱生於夷邦。於中國行仁君之化。仁君之政。未見言其廢政也。金日磾。漢文帝時忠臣番人也。有賢人之徳。由余。始皇帝時入秦之界使。亦賢人也。若文王禹王金日磾由余等。明君賢臣俱係夷狄之人也﹞。

太康周幽。君之荒者也﹝史記太康。啟之子。禹王孫也。好畋獵。尚書云。內作色荒。外作禽荒。酣酒嗜音峻宇雕牆。荒淫其甚。若此其國未或不亡也。史記。周幽王寵褒姒。以不好笑。幽王爲烽火。大鼓命曰。若有寇至。舉火則以救之。幽王戲舉烽火。諸侯悉至而無寇。姒大笑幽王悅之。後胡兵至。王舉烽火。諸侯不信。意以爲戲。遂殺幽王於酈山之下。而虜其褒姒也﹞。

石趙嬴秦。君之暴者也﹝史記。石趙卽石勒也。東晉元帝時專於殺戮。史記。嬴秦始皇也。縱行無道吞併天下之兇暴也﹞。

趙髙李斯。臣之佞者也﹝佞讒佞也。趙髙宦官。李斯相也。二人皆始皇之臣。殺太子扶蘇及二世胡亥﹞。

侯景宇文。臣之悖者也﹝史記。侯景。梁武帝悖逆之臣。困武帝於臺城而死。宇文。隋煬帝悖逆之臣。殺煬帝於洛京﹞。

以是觀之。豈得以封域而限賢愚之與美陋哉﹝豈得直以封彊之域。所局限賢愚美陋夷夏之論哉﹞。

且文命出西羌而聖哲﹝尚書。文命敷於四海。禹王徳號也。西羌者今戎州界乃夷人也﹞。

瞽臾生於中夏而頑嚚﹝瞽臾舜父。心不行先王徳義之則。爲頑。舜繼母。口不道忠信之言。爲嚚﹞。

殷紂都於東洛而恣兇殘﹝殷紂。諡法。殘義損善曰紂。都於洛陽。中原縱恣兇惡而殘害無道也﹞。

黃帝道慕華胥﹝列子云。黃帝閑居大庭齊心服形三月不親政事。晝寢夢遊華胥之國。後舉華胥之治﹞。

老子義學天竺﹝尊釋篇。天竺有古皇先生。卽吾師也。善入泥洹。化遊天竺。今已返神還乎無名。絕身滅影不始不終。綿綿若存。吾今遊矣﹞。

穆王過終北而忘返。自鄙周室之弗如﹝列子云。周穆王北遊過其國。三年忘返周室慕其國。撇然自失。不進酒肉。不召嬪御。數月乃復。旣返周室。鄙嫌周國之治不如北之治也﹞。

齊桓適遼口而忘歸。自思齊國之不若﹝列子云。管仲勉齊桓公。因遊遼口。俱之其國。幾剋舉隰朋諫曰。君捨齊國之廣。人民之眾。山川之觀。殖物之阜。云自思齊國之不如於此也﹞。

且北星之辰﹝北斗七星之前有五星。天文步天歌曰。第一座名紫微星。第二座太子星。第三座庶子星。第四座后宮星。第五座天樞星。以星言之。爲北辰也﹞。

在天之中﹝又步天歌中。所謂天之中有三垣。若品字而排。第一紫微垣。第二太微垣。第三天市垣。外有二十八宿。分位兼諸餘星以理取之。其辰正在天之中也﹞。

在齊之北。以此觀之。齊魯漢魏之地。未必爲中也﹝言北星辰在齊地分之北。如此則齊國魯國魏國等。亦未是中也﹞。

若此以彼爲西戎。彼必以此爲東夷矣﹝假如此。望彼天竺國爲西戎。彼必指此國。爲東夷之地也﹞。

自髙天之所覆。厚地之所載。山川之廣。邦域之多。不可以億數而記﹝算數曰。十萬爲億。言天地之間。山川廣大。邦域盛多。故不可以億萬之數而記之﹞。

又焉知此爲中乎。彼爲邊乎﹝若此言之。又何知此間爲中國彼間爲邊乎﹞。

且佛經以三千大千世界。爲一化佛所王之寰宇也﹝王去聲。若君臨天下曰王。經云。三千小千世界爲中千世界。三千中千世界爲一大千世界。如三千大千世界。爲一化佛所掌寰區之宇也﹞。

且大海一滴。味具百川﹝則諭大海一滴之水具全百川之味。然百川混流入海。故味則一也﹞。

出世之道頗知。則世間之道不勞而得矣﹝但頗少知出世間之道。則世間之道不待勞慮而知得矣﹞。

夫如是。則周孔之道其何捨之有耶。非聖賢拘於夷夏。而人自夷夏耳。

釋謗第十二﹝此編解釋毀謗之疑。故曰釋謗﹞

客曰。吾聞持戒者。防一切惡。發一切善。淸淨無染。不茹葷物﹝客引釋氏戒法言。我聞戒者凡一切惡事防護不可爲。一切善事可行。決當發方爲淸淨不染。又不可用五辛葷茹。以是徵難﹞。

今見沙門觸染梵行。耽嗜酒漿﹝梵語梵。此云淨也。客言。今見僧染淨行耽著嗜愛於酒漿也﹞。

權量商賈。貿易貨殖﹝秤爲權。尺爲度。斗斛爲量。行曰商。坐曰賈。交易市價曰貿。攺變無常。曰易交財化物曰貨。積聚財寶曰殖﹞。

妙明曰。子之所言略近而忘遠。取小以遺大也﹝責客曰。子所言之如略少近而忘其深遠而取小節忘其廣大也﹞。

夫日月𨿽髙而蝕﹝陰陽誌云日者眾陽之宗。月者太陰之精。以髙而言。則日月去地四萬餘繕那亦云由旬。一由旬四十里。如此之髙。尚有所蝕之患難也﹞。

圭璧𨿽貴而瑕﹝圭瑞玉也。說文曰。上圓而下方。天子大朝以執之寶中最貴者也。瑕者玉有赤色爲瑕。至貴之寶。尚不免於瑕也﹞。

公輸能授人之規矩。不能使人巧而爲之﹝授與也。公輸子名。班魯之巧人也。規所以爲圓之器也。矩所以爲方之器也。謂能授與人方圓之法。而不能使人之巧妙而爲之﹞。

聖人能授人之戒律。不能驅人履而行之﹝佛聖𨿽能授與人戒法律儀。固不能使人堅守不犯而行之﹞。

臯陶能罪盜濫。不能化貪夫爲夷齊﹝陶音姚。舜賢臣。𨿽有片言折獄之才。不能勸化獄中盜濫之徒。爲伯夷叔齊之義讓﹞。

呂刑能誅兇殘。不能令惡子爲曾閔﹝尚書。呂刑篇。呂侯爲天子之司寇。周穆王命訓刑以告四方。不能教化自子之惡成曾參閔子騫之孝行﹞。

唐堯之聖哲。不能化丹朱之愚﹝尚書。丹朱堯之子。生而不肖故授禪與舜﹞。

仲尼之仁賢。不能遏盜跖之暴﹝莊子。盜跖柳下惠之弟。無道兇虐橫行天下。大國守城小國入堡。孔子往教焉。及回謂柳下季曰。幾不免虎口之難﹞。

豈刑法之不峻。而道徳之不備者哉﹝結上文。皐陶呂刑之法。豈不險峻堯舜周孔。豈無道徳而尚不能責盜濫化兇頑。教子弟俱爲賢孝之行也﹞。

是以君子達則兼濟天下。不達則獨善其身﹝若嚴陵子牙買臣昆吾禹舜相如朱亥等。皆聖君賢臣身旣通達則道兼濟於天下。身未通達則獨守善其身也﹞。

人也者口非匏瓜。焉能繫而不食﹝論語。匏瓜者卽音互瓜也。匏瓜繫於一處而不飲食。人則不如是也﹞。

身非木石。焉能裸而不衣。𨿽手足之健捷。不足以逃其饑。必資飲食而養其命。毛髪以緻密。不足以禦其寒。必資衣以蔽其體。故知衣食可以資身命。身命可以資道業﹝衣食旣備可以資養身命。身命旣安。則可以資助道業也﹞。

苟衣食之不足。而道業將就廢也﹝諺語云。人無根本水食爲命苟者誠也。誠若人無衣食。而必絕乎身命也。身命旣絕道業豈不廢乎﹞。

直欲自營其衣食。備歷於艱苦。庶知世道之勞慮﹝吾門諸祖。直要自經營於衣食之備。以歷於艱辛之苦。庶以知世人耕織之道艱難。則節儉其用也﹞。

然後進善履道。捍拒生死﹝捍抵也。拒禦也。旣知世道之勞苦其所須而俱備。然後則可以捍抵拒禦生死之事也﹞。

蓋以出乎慚愧之心而伏乎驕慢之志﹝不且失節謂之慚。心無非用謂之愧。凡衣食之用。大槪要知出處艱難。則有慚愧之心。而降伏乎驕傲怠慢之愚志也﹞。

是以君子之道。或出或處或默或語。用之則行。舍之則藏﹝是故君子所行之道於語默動靜之間。可進則進可止則止﹞。

辯施第十三﹝此篇爲辯論捨施。故曰辯施﹞

客曰。孔子云。禮與其奢也寧儉﹝禮貴得中。禮奢而備不若儉而不備之愈也﹞。

又云。奢則不遜。儉則固。與其不遜也寧固﹝遜順也。固陋奢俱失其中而奢之害也大﹞。

老子曰。是以聖人去甚去奢去泰﹝去皆上聲。老子所云。甚奢泰三字。皆是過中不當之義。是以聖人去除。甚過音樂。奢過服食。泰過宮室。若無此三者則合中矣﹞。

昔者楚靈王好奢。卒至身亡﹝史記。楚靈王因建章華臺苦衰其民。後被吳王所敗以致亡身﹞。

秦政好奢。終滅於國﹝秦國號。政治皇名也。始皇乃莊襄王。納大賈呂不韋妾。有姬時已有娠而生政。世謂始皇爲呂政。及卽王位。併吞六國一統天下。自以謂徳兼三皇。功過五帝。及更號曰皇帝。故稱始皇帝。專一刑威立國。焚書坑儒。暴虐不道好奢東海求仙。崩於沙丘。不三年而國滅矣﹞。

使人傾囊倒廩竭資而施。以爲祈福﹝因以善則上天堂。惡則墮地獄。曉諭因果。使人人盡其囊財罄其倉廩以爲求福勸人爲善也﹞。

已而宏麗所居。營葺不已。飛樓疊閣。金碧爭光。不亦泰乎﹝謂僧人自己所居之屋。宏大之美麗。累年營造不已。如飛揚之樓重疊之閣。飾之以金碧爭光之色。如此不亦奢泰者乎﹞。

妙明曰。子之所問。知其流而未識其源﹝責客曰。只知聖人之所流。不知聖人之根源也﹞。

見其淺而未達其深。仲尼疾時君之奢逸﹝仲尼答林放之問曰。禮與其奢也寧儉。乃疾時君之奢逸。故發此言也﹞。

昔者虞舜耕於歷山。恩澤不霑於朋戚。衣食不及於二親﹝虞國舜都。舜初耕於歷山。漁於雷澤。陶於河濱。側陋微賤之時。朋友親戚之處。無恩惠之與霑父母之前。無豐盛衣食之所養。如此者何也。蓋以未遇其時也﹞。

太公釣於渭水。財貨不周於妻孥。惠施不霑於隣里﹝太公未遇之時。釣魚於渭水之陽。妻子尚不能周給。何有惠施於隣里者﹞。

及其登九五之位﹝易乾卦爻辭。初九潛龍勿用。舜在側陋。便是潛龍。九二見龍在田。舜田漁時也。九三君子終日乾乾。舜玄徳昇聞時也。九四或躍在淵。舜之歷試時也。九五飛龍在天。舜卽帝位也。故曰登九五之位也﹞。

應飛熊之夢﹝史記。西伯將出獵。卜之曰。所獲者非熊非羆非彪非虎。羈王之輔果獲呂尚於渭水之陽。與語大悅曰。自吾先君太公嘗云當有聖人適周。太公望子久矣。故號太公望。立爲師也。於後佐武王伐紂。以康兆民塗炭之苦者。非熊之兆夢也﹞。

惠澤八方。恩霑四海﹝惠者惠施之利。澤者澤潤也。舜居君位。無爲而治天下也。太公佐武王革紂之虐。八方四方四維也。四海東西南北四海也。故八方四海之內。生民皆獲其恩澤也﹞。

昔趙盾饋食於靈輒。卒感扶輪之酧﹝史記。趙盾晉臣。嘗遊於桑間。見餓人以食餉之。盾好直諫。一日晉君呼熬齩之。又預脫去盾所乘之車。去其一輪。駟馬摘其二馬。盾及升車而不能行倏有一人扶輪而行。則脫其難。遂問曰。扶輪者誰。答曰吾桑間餓人也。爲報一食之恩耳﹞。

漂母餉飯於韓信。終獲捧金之報﹝史記。漂絮也。韓信布衣時。嘗釣於城下。漂母每飯至。先餉於信。後爲齊王。回鄕以捧黃金報恩於漂母也﹞。

陰施出於不意。陽報皎於白日﹝陰闇也。陽顯也。皎明也若趙盾漂母。飯施於無心之間。後遇扶輪捧金之酧。豈非陽報明於白日也﹞。

況以傾家財發善意。其所得福利。巍如嵩泰。濬如江海矣﹝傾倒覆也。濬深也如趙盾漂母。一飯之恩。尚獲扶輪捧金之報。況於傾其家財而發其善心用於布施者所獲福利豈不巍大髙廣如嵩山泰嶽濬深江海之浩瀚者矣﹞。

故懷善應之以祥。挾惡報之以殃。種稻而得麥。爲禍而得福者。未之有也﹝作善獲福。作惡遭疾。定而不能攺。故種稻而得麥。爲惡而得福者未之有此事也﹞。

使施一梁一棟一香一華。如影隨形﹝凡令人施一件物者。如影隨形。之不遺也﹞。

豈獨以自處華室而取樂哉﹝旣化一切爲善。各得安樂。豈獨以自處華屋而樂哉﹞。

且靈王之奢也。起章華之臺室。盡人間之富貴。金珠佩玉。粲飾其間。藏歌舞悅美人。廢國政恣驕奢。不其亡身。其何耶﹝若是貪淫嗜樂。不至於廢國亡身者更在何耶﹞。

於阿房之城東西五百步南北五十丈﹝阿房城中有殿。殿之四方有房。其髙廣者。上可以坐萬人。下可以建五丈旗﹞。

東抵驪山。僅五十里。十步一樓。五步一閣﹝東至驪山。西至咸陽將五十里。除萬人宮外十步五步。皆建樓閣﹞。

車駕往來。不冒風雨。其宏麗雄贍。如此之大也。但知縱耳目之所欲。而不知役人民之疲苦。惟恣驕奢罔修國政。不其滅國其在何耶。今我沙門。𨿽處華堂紺宇。但以晨鐘夕梵遠風疎磬。褒讚金言生人天福﹝今我沙門。𨿽以如是但用晨鐘暮鼓俾揚舉梵唄。上乃祝皇王聖壽。下乃與黎民祈福永遠。闡揚于風化也﹞。

如斯而已矣。豈直與秦楚奢華同日而語耶。孟子曰。如其道𨿽舜受堯之天下。不以爲泰﹝如舜乃側陋微賤。因有其道徳而堯授二女以妻之天下四海君位以禪之而亦不以爲泰﹞。

非其道。一簟食不可受於人﹝如是不合契道徳之理𨿽有一簟之食亦不可坐受於人也﹞。

折疑論卷第三

折疑論卷第四

金臺大慈恩寺西域師子比丘述註

殊見第十四﹝此篇因所見差異而殊別。故曰殊見﹞

客曰。子之所言。佛道尊崇無聖可上﹝此因第二第三篇中。言佛之法身廣大證聖極尊以爲問也﹞。

或有人曰。佛之爲教也。其文富贍。其說宏遠。義句廓落。旨趣幽深。瀚漫周遮。難用難信。以是而毀。爲之柰何﹝謂佛教如此。則大難用而尢難信。因此而有謗毀者。爲之柰何﹞。

妙明曰。至味難調眾口。大音不合羣耳。夫蚯蚓食土而甘於土。豈知有五味之和。犬豕食糞而美於糞。豈知有醪醴之味。悲夫不知。知之未必爲食也﹝狗有懸爪爲犬﹞。

若蚯蚓置之於五味。犬豕飲之以醪醴。彼必反以爲毒者何也。蓋非適其所養。若蚯蚓投之以污池。犬豕飼之以糟漿。彼必宛轉詰屈。掉尾奮蹄。從而悅之者何也。蓋適其所養之道也﹝宛轉詰屈。乃蚯蚓動轉貌。掉尾奮蹄。乃犬豕悅豫貌﹞。

樂之至也。若調以五音之和。奏以九成之美。歌詠先王之風致。若景鳳翔慶雲浮甘露降醴泉出鳳凰來儀鳥獸率舞﹝堯使夔典樂擊石百獸率舞舜簫韶九奏鳳凰來儀﹞。

若求其和者。必莫知應者何也。蓋乖其所聽也﹝若以上文五樂求其應和而無者何。蓋爲乖異於聽者也﹞。

若操之以鄭衛之音。詠之以世俗之風。曲合時習。韻叶巴歌。使其聽者必不待教而自知其和者何也。蓋適其所知也﹝鄭衛之歌曲。乃淫蕩之音。合其世俗之習。如巴歌知和而多者何爲也。蓋由順其所知也﹞。

且舜禹之君。可謂聖矣。楊朱從而讎之﹝讐讟謗也。列子。楊朱曰。舜耕河陽陶於雷澤。四體不得暫安。口腹不得美厚。父母之所不愛。弟妹之所不親。行年三十不告而娶。及受堯之禪。年已長智已衰。商均不才。禪位於禹。戚戚然以至於死。此天人窮毒者也。鯀治水土。功績不就。殛諸羽山。禹纂業事讐。惟荒度土功。子產不字。過門不入。身體偏枯。手足胼胝。及受舜禪。卑宮室戚戚然至於死。此天人之憂苦者也﹞。

仲尼之徳。可謂仁矣。桓魋從而害之﹝論語桓魋欲害孔子。子曰。天生徳於予。桓魋其如予何﹞。

其若仰而噀天。徒污其面也﹝以楊朱讐舜禹。桓魋害孔子。臧倉毀孟子。伯寮愬子路等。諭客之毀佛者。何異仰而唾天徒污自己面也﹞。

夫聽樂者。聞淸商而爲之宮角。過不在於扣絃而聞之不審也。求玉者。見和璧而爲之珷玞。賤非關於至寶而見者不明也﹝和璧。史記。卡和得荊山之璞。進楚文王武王。二王皆刖足。後進成王。使玉人琢之。果得美玉。號連城之寶。珷玞似玉之石也。若將和璧爲珷玞者。非干玉賤乃見者不明也﹞。

神蛇能斷而復續。不能使人不斷也﹝異物誌云神蛇斷而復續﹞靈龜審人之禍福。自不免刳剔之災﹝列子。宋元君夢人被髪曰。予被淸江河伯之所漁。請君救之。覺而外巡。果見网得白龜圓五尺。君欲活之卜者曰。龜有七十二鑽。以卜吉凶。如此則𨿽能卜人之禍福。不能自免刳剔之災患﹞。

至道恢弘。聖人極唱。出世妙典。非俗所知。不爲譽者貴而毀者賤﹝大聖教典。下以稱譽而貴毀謗而賤﹞。

譬如荷鍤以平太行。抱石而塞巨浸。其於功也。不亦勞乎﹝巨浸海也。客之謗佛。譬如有人負荷鍤钁欲要平治太行之山。抱取塊石。而要塞塡大海。爲此之功力者。不亦勞而難乎﹞。

隨宜第十五﹝此篇隨順合宜而答。後曰隨宜﹞

客曰。子言佛教。義髙嵩泰。理濬江海。文同翻錦。句若揀金。奚不以佛經答吾所問。而復以詩書合異於同耶。

妙明曰。牟子云。渴者不必投江海而飲。饑者不必待敖倉而飽。道爲智者設。辯爲達者通。書爲曉者傳。事爲見者明。吾以子知其意故引而申之。若說佛經以答吾子。譬如盲者耀五色。聾者奏五音也。且師襄師文伯牙瓠巴叔夜。古之善鼓琴者。其學𨿽切。不能成無絃之曲﹝列子。瓠巴鼓琴而鳥舞魚躍。師襄乃師文之師也。但能撫琴。當春之時。扣商絃以召南呂八月之令。涼風忽至。艸木成實。及秋而扣角絃以激夾鍾。乃二月節令。而溫風徐回。艸木發榮。盛當夏而扣羽絃以召黃鍾。乃十一月節令。霜雪交下。川池暴烈。及冬而扣徵絃以激甤賓。五月節令。而陽光盛烈。堅氷立散。將終命扣宮而總四絃則景風翔慶雲浮。甘露降醴泉湧。然此善操而不能成無絃之曲調也﹞。

甘﹝火﹡龜﹞飛衛紀昌逢蒙蒲且子。古之善射者。其藝𨿽神。不能彀無弦之弓﹝彀古侯切。張弓也。列子。甘﹝火﹡龜﹞古之善射者。彀弓而獸伏鳥下。弟子飛衛學射甘﹝火﹡龜﹞而巧過於師。紀昌又學射於飛衛。後進其術。昌欲謀殺飛衛二人交射中路矢逢。相觸而墜於地。衛矢先盡昌有一矢。旣發衛以棘刺之端。扞之而無差。其藝𨿽神。不能張無弦之弓﹞。

子之信道未篤。故多惑志。吾安敢以大聖微旨答子之問耶。昔公明儀爲牛彈淸角之操﹝淸角者牛耳。不能聞聲。惟以角聽。故云彈淸角之操也﹞。

伏食如故。非牛之不聞。不合其耳也﹝其牛低首而食艸如故﹞。

牛卽掉尾奮耳。蹀躞而聽者何也。蓋適其所知也﹝蹀躞蹄動貌。牛聞此聲遂乃掉動其尾奮立兩且。四足皆動。如此聽之者何爲也。大槪順其所知者也蹀音牃躞音泄﹞。

以是故。吾以詩書曉子矣﹝不用佛經答。因子曉達六經諸子。是以引之。使子易曉﹞。

優劣第十六﹝此篇謂王喬簫史與摩騰竺法比之勝弱。故曰優劣﹞

客曰。王喬簫史僊也﹝王喬後漢人。爲葉縣令。每顯神異。乘鳧而往來。簫史秦穆公時人。善吹簫。夫婦隨鳳凰而飛去﹞。

幸以晏然。吾不欲平地起風波之千丈也﹝不當得而得曰幸。幸以無事坐。却論其優劣髙低。則正是無風起浪﹞。

學道者達人之優劣﹝學道者之人。要通達爲師之勝弱也。若不分優劣。則不明人之邪正也﹞。

但以爝火之光照燭無遠﹝爝火者。小火把也。謙曰。我若火把。小光用照於夜。則其照燭明亮莫之能遠﹞。

然以蒲牢含響。爲長鯨扣之。則莫得悶其聲也﹝海有大魚名鯨。海島有獸名蒲牢。蒲牢畏鯨。鯨一躍蒲牢輒大鳴吼。故鐘上鑄蒲牢之形。擊鐘之木。以爲鯨魚之形。故問者如鯨。答者如蒲牢之應聲也﹞。

悲夫。桀紂之犬足以吠堯﹝諡法。翼善博聖曰堯。又善行徳義曰堯。悲夫。歎辭也。桀紂昏主。舜堯聖君。桀紂之犬𨿽識其主。不知主之昏。然堯舜𨿽明。犬不知聖明。故吠之。佛諭堯謗者諭犬﹞。

楊墨之徒足以謗舜。然居今之俗。多以同羣逐塊。罔審聖道階乎上下而於戡弱﹝戡苦耽切。伐也。謗毀也。諡法仁聖威明曰舜。列子。楊朱謗舜。今以佛諭舜謗者。諭楊朱。居今常俗諭羣狗。狗見人丟去甎土之塊。逐而趕之也。言客無能評審聖道有階級上下而不同。及於戡勝弱劣之不等乎﹞。

縱有懷其藻鑑評。而詣其實者。而於叢惑。奚能允哉﹝藻淨也。鑑鏡也。叢音從。今之有人。縱然明達如淨鏡。評論詣至於眞實無妄之處。而叢叢之眾皆以迷惑。何能允信至於聖人之大道哉﹞。

夫騰蘭之爲僧也。道窮四諦。智皎三明﹝其智慧皎然明白有三。一宿住智正明。二生死智正明。三漏盡智正明也﹞。

獲六神通。具八解脫。能飛行往來攺易形體﹝飛行往來者神通也。攺易者。變化也。形體乃身形體貌也﹞。

千變萬化。不可窮極﹝荀子云。攺其舊質。謂之變。易其形貌謂之化如此千變萬化無有窮盡﹞。

以定力所資。無施不克﹝克能也。其神通妙用。蓋由定慧之力。無施爲而無有不能﹞。

頗有生逢供養者。而於見世能財能壽能貴矣﹝若摩騰竺法蘭之妙用。一切有生逢之而供養。則現世今生與之財寶。乃至長壽尊貴矣﹞。

豈直與乘鳧跨鳳者。同日而語也﹝如此神聖。豈直與駕鳧鳥騎鸞鳳千年不死之鬼。比類而論哉﹞。

夫三桓之與三王﹝以此比之。史記。三桓者孟孫季孫叔孫也。皆桓公之後也。三王者夏商周三代聖君也。以王喬簫史諭三桓。摩騰竺法諭三王也﹞。

五霸之與五帝﹝史記。五覇者。齊桓晉文秦穆宋襄楚莊是也。五帝者。少昊顓頊髙辛唐堯虞舜是也。以五帝諭摩騰法蘭。五覇諭王喬簫史也﹞。

楊墨之與荀孟﹝孟子曰。楊朱但知愛身而不知有致身之義。故無君也。墨翟兼愛而無差等。視親亦於眾人無異。是無父也。故無父無君則人道絕滅也﹞。

是皆儒也。而無梯乎。徐福之與河上﹝秦紀。徐福爲道士習僊。秦始皇令齎童男童女海上求神僊不死之藥。舟於海中巡致湮溺。河上者。河上公也。漢文帝。以師禮之﹞。

丘垤之與泰山﹝垤從結切螻蟻出土之﹝塚﹣豖﹢﹝一／豖﹞也。泰山者。五嶽之一也。以喬史之道。比之騰蘭。亦若螘蛭之﹝塚﹣豖﹢﹝一／豖﹞比於泰山﹞。

斑紵之與綿繡﹝斑紵者布文斑白者。錦繡者。考工記曰。金線織文爲之錦。五色綵備爲之繡﹞。

是皆文也。而無殊乎。夫聖也凡也。凡聖二途不可濫也﹝孟子曰。大而化之謂之聖。韻義曰。輕微常俗謂之凡。故凡聖二途不可相濫而混同也﹞。

𨿽簫史之徒白日輕舉。未必與乎天眾也﹝與去聲參與也﹞。

設與亦非聖也。敢以此道而擬於聖人乎。若果以乘鸞跨鳳稱之爲聖。則仲尼老聃不爲聖也。夫聖者通也﹝夫聖人者一切通達也。非乘鸞跨鳳之稱也﹞。

寂然不動。感而遂通。變化無方。威靈莫測。謂之爲聖﹝繫辭云。寂然不動心之理也。感而遂通體之用也﹞。

且天人垂死。五衰相現而有破面之忿﹝因果經云。天人身淨。不受塵垢。有大光明。心常歡悅。無不適意。福盡之時。五衰相現。一華冠萎脫。二兩腋汗流。三不樂本座。四眷屬離散。五身光自絕故破面之忿。謂煩惱忿怒現於面也﹞。

皆謂之貪其名利而不易棄也﹝一切天人。皆因貪其天上之名利快樂而不能容易棄捨也﹞。

安得不爲夫凡乎。嗚呼彼寡聞陋智者﹝禮記曰。獨學無友。則孤陋寡聞﹞。

而吾宗脫白小衲。莫不抵掌而嗤其謬也已矣﹝我釋門中。纔脫去俗人白衣而初著緇衣者。無不拍手嗤咲爲狂謬之譚也已﹞。

先知第十七﹝此篇預明西域生佛。故曰先知﹞

客曰。子之言佛。其道大矣。敢問漢夢以前。還有知之者乎﹝漢明帝夢見金人飛入殿庭前。此曾有知西方有佛者也﹞。

在昔周昭王甲寅二十四年四月八日。夜有大光明。來照殿庭。王問太史蘇由曰﹝太史通天象之官。蘇由姓名﹞。

昨夜有光。來照殿庭。是何祥瑞。蘇由對曰。西方有聖人生。此所現之靈瑞也。王曰。於國何如﹝於我國家。不知善惡何如﹞。

由曰。卽今無事。後一千年聲教被於此土﹝由謂。一千年後所談經教流傳此土﹞。

至後漢明帝甲子永平七年。僅千歲矣﹝僅纔也。緝事記永平四年辛酉。明帝夢佛。至戊辰十一年至此﹞。

又周穆王壬申五十二年二月中。有白虹一十二道。南北貫通。連宵不滅﹝虹橋光也。其光相貫徹南北。日夜不滅﹞。

王問太史扈多曰。是何瑞也。扈對曰。此西方大聖人入滅所現相也﹝緝事記。穆王名滿。昭王之子。在位五十五年。壬申五十二年二月十五日世尊涅槃﹞。

王曰。吾常以此爲患。今旣滅矣。吾何患哉。扈多曰。王何必患。前代太史蘇由嘗誌勒于石曰。千年之後。聲教流被此土。方今七十九年矣。王奚患哉。此先知之二也。商太宰問孔子曰。夫子聖者歟﹝問孔子聖人歟﹞。

丘則博學多識者也。又曰。三王聖者歟。孔子曰。三王善任智勇者﹝善能任用智勇。以治世者也﹞。

曰。五帝聖者歟。孔子曰。五帝善任仁義者﹝善能任用仁義。以治天下﹞。

商太宰大駭曰。然則孰爲聖乎﹝太宰謂。三皇五帝三王皆非聖人孰爲聖人乎。所以大驚駭也﹞。

曰。西方有聖者焉。不治而不亂﹝此明如來無爲之大端也。謂不以法度所治自不作亂也﹞。

丘疑其爲聖。不知眞聖歟。眞不聖歟﹝夫子有推尊之意。爲此不定之辭﹞。

此先知之三也。嬴秦始皇帝時。有梵僧室利房等二十七人來秦。時帝方急其并吞七雄爭勝﹝七雄者。秦齊燕趙韓魏楚也﹞。

夜有金甲神人。從空而下。以金鎚擊鎖援僧而去。此先知之四也。漢護左都水使劉向曰。吾搜撿藏書。緬尋太史創造列仙圖。黃帝而下六世迄于今。得仙道者七百餘人。撿實得一百四十六人。其七十四人已見佛經矣。此先知之五也。前漢武帝元狩三年。於長安城西南。鑿昆明池﹝帝欲伐毘明國。彼國人善水戰。故鑿池以習之﹞。

得黑灰。問東方朔。朔曰。此非臣能知。陛下可問西域胡僧。必能知之。帝遂遣人往問。僧曰。乃劫壞時所積灰耳。此先知之六也。若子獨於諸說而不知之者乎。且孔子生於東周。佛則生於西域。相去綿遠。其玄會默識驗若親覿。非同聲相應。其孰能懸知如此之遠者乎﹝周易乾卦文言。九五飛龍在天。利見大人。何謂也。子曰。同聲相應。同气相求﹞。

尊釋第十八﹝此篇客方崇佛。故曰尊釋﹞

客曰。仲尼默識能仁﹝識音誌。記也。謂不言而存諸心也。一云。識者知也。不言而心解也。梵語釋迦。此云能仁。商太宰所問夫子默知佛也﹞。

旣得聞焉。敢問老聃還知西方有聖人者無﹝再敢問老子還知西方有佛聖否﹞。

妙明曰善哉汝之問也。吾昔嘗遊華淸宮﹝臨潼縣鬭寶山有華淸宮﹞。

道士鴻濛老人。邀予登玉女閣。啟經藏出函匣觀道籍錄。得西昇經首帙。讀其文曰。吾師化遊天竺。善入泥洹﹝泥洹者涅槃也﹞。

予謂鴻濛曰。若指佛歟。鴻濛曰。吾不敢果以爲然也。予曰。若非指佛。誰爲老氏之師也。又得古道元皇歷云。天竺有古皇先生。卽吾師也﹝若此言者。皆指佛言也。蓋老子知天竺之聖所以再三稱之也﹞。

綿綿長存。吾今遊矣﹝綿綿不斷。而長存者也。故老子曰。今去遊矣。此正是過凾谷關之時也﹞。

又得道士法輪經云。若見沙門思念無量。願早出身以習佛眞。若見佛圖思念無量。當願一切普入法門。明解法度。得道如佛。又得靈寶消魂安誌經云。道以齋爲先勤行當作佛。故設大法橋。普度諸人物﹝諸者助辭於也﹞。

又得金闕朝元經云。願採優曇華。願燒旃檀香。供養千佛身。稽首禮定光。我生何以晚。泥洹亦何早。不見釋迦文。心中常懊惱﹝予在北京靈濟宮西北廊畫壁上見一僧座一人禮拜。予問本宮道士。此何也。士曰。此靈濟眞君。因中曾禮定光佛爲師也﹞。

儒吾之師曰魯仲尼。仲尼師聃龍﹝孔子家語適周篇。子曰。周有老聃博古知今是吾師也。旣問禮而歎曰。老子猶龍也﹞。

吾不知。聃師竺乾。善入無爲﹝吾於昔年未明其事。不知聃龍師竺乾。善能入無爲者。卽佛也﹞。

老聃亦知竺乾之國有佛聖人。可謂明矣。子獨不知乎。夫太上生東夏。釋迦現西乾﹝老子生於東國。佛乃生於西天﹞。

地殊五萬餘里。年隔十六君王﹝周定王丙辰二年二月十五日生老子位經十六王者。歷恭懿孝夷厲定幽平桓莊僖惠襄項匡。年記三百四十五載﹞。

𨿽殊地而處別代而出。其冥會默契。如此之綿密。非聖慧遐鑑道徳玄同。其孰能與於此乎。

折疑論卷第四

折疑論卷第五

金臺大慈恩寺西域師子比丘述註

言符第十九﹝此篇。脗合三教之理。故曰言符﹞

客曰。夫孔佛二教其殊合之道。或得其梗槪矣﹝梗槪者大略也。儒佛二教其殊別合同之道或得其大略矣﹞。

未審。老氏之言與夫儒佛之語。敢問亦有同乎。

妙明曰有。但時有淳澆。機有大小。隨其所適﹝漢書曰。澆淳散樸各隨所適﹞。

教有淺深。𨿽不能全同。而亦有可同之語也。孔子云。中人以上可以語上也。中人以下不可以語上也﹝語去聲。論語語告也。言教人者當隨其髙下而教。則其言易入而無躐等之蔽也﹞。

老子云。上士聞道勤而行之。中士聞道若存若亡。下士聞道大笑之﹝上士惟智非愚勤行於道。中士聞其道則可上可下矣。下士惟愚非智返笑聖道。故上士悟。中士疑。下士迷﹞。

佛云。大根大莖大枝大葉。中根中莖中枝中葉。小根小莖小枝小葉﹝法華經云上中下三品者卽三乘也﹞。

老子曰。多言數窮不如守中﹝頻數也。道不屬言。言多數而气窮。不如守一中之道﹞。

季康子患盜問於孔子。孔子對曰。苟子之不欲。𨿽賞之不竊﹝且上若不貪欲。則𨿽賞民使之爲盜。民以知恥而不偸盜也﹞。

老子曰。不貴難得之貨。使民不爲盜。佛云。不得畜金銀生像。尚書云。汝惟不伐。天下莫與汝爭功﹝伐誇也若不誇有功。則天下人無與爾爭奪其功也﹞。

汝惟不矜。天下莫與汝爭能。太上曰。自見者不明。自是者不彰。自伐者無功自矜者不長﹝自專所見者。必不明其道也。自言是者。其道徳必不顯彰也。自誇伐者。必無其功也。目矜才能者。必不得久長也﹞。

佛經云。不得故自讚毀他。卽其類也﹝經言不得讚誇自己毀謗他人﹞。

是以聖人𨿽居異域。被機同處如出一口﹝三教聖人。𨿽時代國土不同。其被化機緣相同之處。如出。一人之口﹞。

但病有淺深。藥有殊品。而療苦求安。其情一也﹝結上文意然三教所設。各有淺深不同。但苦病也。三聖之言藥也。𨿽有差殊品類不同。其治療病苦而欲求其安樂。則一理也﹞。

獨以戰國縱橫時無大器。故二聖不言世外之典耳﹝惟以三綱五常修齊治平之道。而化利天下。其出世玄妙之典故不言耳﹞。

會名第二十﹝此篇會同三教聖人之名目。故曰會名﹞

客曰。三聖設教異同之理。則聞命矣。敢問聖人原始返終之道。可得聞乎﹝原其始而知所生。返其終而知所死。如此道理可許得聞乎﹞。

焉能達聖人起盡之事也歟。然以所知敢告吾子。佛昔居覩史多天﹝梵語覩史多。亦名兜率陀天。此云知足﹞。

降神迦維羅國淨飯王宮。以周昭王甲寅二十四年四月初八日。於毘婆尼藍園波羅叉樹下。於母摩耶右脇而生。十九踰城出家。成佛徳相妙好。住世七十九年。譚經三百五十度﹝佛自降生至於雙林入滅。共七十九載。自成道已四十九年。演教三百餘會﹞。

以周穆王壬申五十二年二月十五日入般涅槃。其道本乎明析色心﹝析分也。佛說三乘教法。其道本欲分明色心二法卽眞俗二諦也﹞。

透脫生死越四暴流河﹝透過解脫生死之事。超越四暴急流河者。謂欲流有流見流無明流也﹞。

末後拈華示眾。教外別傳不立文字直指人心本來是佛。以正法眼藏涅槃妙心傳付飲光﹝梵語迦葉此云飲光﹞。

達摩東遷。特明此事﹝梵語菩提達摩。此云覺法。西天自迦葉爲初祖。相傳至達摩。乃二十八祖。東遷震旦。明原始返終之道﹞。

分身混沌之前。流教太虛之始﹝佛祖及一切眾生本有底太極混沌無極之前。早有這个道理。是以流教於太虛之初始也﹞。

大矣廣矣。汪哉洋哉。巍巍乎不可思議者也﹝此讚佛祖道妙。若汪洋大海。又如五嶽巍巍。不可思議也﹞。

大權菩薩經云。老子是迦葉菩薩化遊震旦。興正錄云。周定王丙辰二年二月十五日。老子降神於亳﹝亳音朴老子生於楚國陳郡苦縣賴鄕仁里﹞。

母懷八十一年。誕於李樹下。遂指爲姓﹝老氏父姓韓名乾字元卑。母曰精敷。孕經八十一年。生李樹下。因以爲姓名耳。字伯陽。身長四尺六寸額凸眉麁。反脣折鼻。臀尖胯闊。聃耳髼頭。故曰老聃﹞。

牛駕而行。擬遊西竺。過函谷關。爲關令尹喜說道徳二篇。西涉流沙薨於槐里﹝流沙地名。凾谷關卽今潼闕。槐里亦地名﹞。

其道本乎專气致柔。抱一守眞實腹虛心﹝老子之道。專守精气。使不散亂則形體應之而能順也。故能致其柔和。抱一守眞者。謂其無爲自然之道。一者爲言至也言更無其二。故抱一气而固守本眞也。道徳經云。實其腹者懷道抱一而守其眞神也。虛其心者謂除其嗜欲去其煩惱也﹞。

與天地而遐久。非含和蘊素忘懷守雌者。不足與語此道也﹝若不是含養中和蘊積純眞忘其情欲。守一若雌之抱卵。孳孳而爲道者。不足以論此道徳也﹞。

牟子云。淸淨法行經云。震旦國人難化。先以三聖而往教焉﹝文出破邪論。在藏經旣字函上卷﹞。

大迦葉菩薩稱爲老子。淨光童子菩薩稱爲仲尼。儒童菩薩稱爲顏回﹝佛說空寂所問經。及天地經。皆云。吾迦葉在彼爲老子。號無上道。淨光在彼號仲尼爲夫子漸教化。儒童在彼號顏回。須那經云。吾入滅千載之後。教流於東土。王及人民。奉戒修善者眾。出藏經明字函﹞。

興正錄云。周靈王二十一年十一月四日生孔子。年譜云。周二十二主靈王二十一年十一月四日。孔子生於兗州鄹邑平鄕闕黨里﹝緝事記。靈王在位二十七年庚戌二十一年十一月初四日。時老子五十五歲孔子生於魯國兗州鄹邑平鄕晉昌里。生而有髭。身長九尺六寸。腰大十圍手垂過膝。河目海口。龍顏方顙鳳顒燕領。虎視雷聲有中和之徳。衣莊而嚴。色溫而厲。如世家說﹞。

被誚於接輿﹝楚狂接輿見孔子而歌曰。鳳兮鳳兮何徳之衰。往者不可諫來者猶可追。已而已而。今之從政者殆而﹞。

畏於匡人﹝夫子遊於匡。宋人圍之數匝。子絃琴而不輟。子路入見曰夫子何娛耶。宋人欲殺夫子矣。子推琴而謂子路曰。由來吾語汝。吾諱窮久矣。而不免命也。求通久矣。而不得時也當堯舜之時天下無窮。人非知得也。當桀紂之時。天下無通。人非知失也。世適然。夫水行不避蛟龍者。漁父之勇也。陸行不避兕虎者。獵夫之勇也。白刃交於前視死如視生。烈士之勇也。知窮之有命。知通之有時。臨大難而不懼者。聖人之勇也。是以吾今𨿽難於此而不怖。故絃琴而樂也。論語曰。天生徳於予。匡人其如予何﹞。

窮詞於盜跖。受毀於桓魋﹝桓魋。宋司馬也。欲害孔子。子曰。天旣賦我以如是之徳桓魋其柰我何﹞。

其道本乎道徳仁義禮樂﹝夫子以行其道也。則本於堯舜無爲自然之道徳。夫仁者心之徳愛之禮。義者心之智。事之宜。禮者天理之節文。人事之儀則。樂者移風易俗而主於和也﹞。

恭儉溫良慈讓﹝恭者莊敬也。儉者節制也。溫者。和厚也。良者易直也。慈仁而有愛及人也讓者謙遜也﹞。

補春秋﹝韓宣子適魯。見孔子曰。易象與魯春秋。蓋周之舊典也。何不修之。因魯史策書成文就加筆削。所補之者人道恢王道備矣﹞。

理欹器﹝孔子觀於魯桓公之廟。有欹器焉。問於守廟者曰此謂何器。對曰。此蓋爲宥坐之器也。子曰。吾聞宥坐之器。虛則欹。中則正。滿則覆。聖人以爲至誠。故常置之於坐測。顧謂弟子曰。試注水焉。乃注之。果然中則正。滿則覆。夫子喟然歎曰。嗚呼夫物焉有滿而不覆也哉。子路進曰。敢問持滿有道乎。子曰聰明聖智。守之以愚。功被天下。守之以讓。勇力振世。守之以怯。富有四海。守之以謹。此所謂損之又損之之道也﹞。

瞻之在前。忽然在後﹝在前在後。恍惚不可以爲象。此顏子深知夫子之道無窮無盡無形無體而歎之也﹞。

居則善地。心則善淵。迎之無首。隨之無後﹝老氏道體玄妙而不可及也﹞。

且誰能果知其昇降隱顯原始返終之道也﹝此總結三教之妙而謙辭云。且今誰敢言盡知其髙低明暗。原其始生而盡其返終之道也哉﹞。

客稽首再拜曰。非子之說。吾不得聞聖人至道如此其大者也。

折疑論卷第五﹝終﹞

