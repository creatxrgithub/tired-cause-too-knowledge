阿育王太子法益壞目因緣經序

原夫善惡之運契。猶形影之相湏。受對明驗。凡三差焉。現也中也後也。播九色之深恩。以悅天妃之耳目。孤禽投王而全命。形受五兀之切酷。斯現報也。羣徒潛淪於幽壑。神陟輪飄而不攺。身酸歷世之殃釁不曉王子之喪目。斯中報也。阿蘭縱禍於無想。嬰佩永惑於始終。爲著翅之暴狸。飛沈受困而難計。斯後報也。故聖人降靈必有所由。非務不豫。靑白明矣。玄鑑三世。弱喪之流。深記來變坏形之累。趣使引入百練之室。自如來逝後阿育登位。綱維閻浮光被流洽。圖形神寺八萬四千。羅漢御世汎濟億數。國主師宗玄化滂涌。萬民仰戴而不已。神祇欽賴而愈深。然王子法益宿殖洪業。生在王宮容貌殊特。後復受對靡知緣起。會秦尚書令公輔國將軍宗正卿。領城門校尉使者司隸校尉姚旻者。南安郡人也。親姚詔之次兄字景嶷。文爲儒表。則列勳於千載。武爲邈羣。則皎然而獨標。亢音通冥。則辯機而曠遠。執素縱情。則翱翔而無論徳也純懿。範也難摸。恭逸翰於羣才。振龍威於昆鋒。然愍永惑之叵救。傷愚黨之不寤。欲紹先勝之遺迹。竪玄宗於末俗。故請天竺沙門曇摩難提。出斯緣本。秦建初六年歲在辛卯。於安定城。二月十八日出至二十五日乃訖。梵本三百四十三首盧冶傳爲漢文。一萬八百八十言。念譯晉音情義實難。或離文而就義。或正滯而傍通。或取解於誦人。或事略而曲備。冀將來之學士。令鑑罪福之不朽。設有毫釐潤色者。盡銘之於萌兆。故敍之焉。

阿育王息壞目因緣經

符秦天竺三藏曇摩難提譯

人在生死纏綿來久習罪識深從起惱亂淫之爲病必成波激猶河瀑溢有所傷損慧者執心念計分明淡泊自守御諸惡原二十一結染污人心盡當捐棄反放逸行咸共一心聽我所說阿育王息壞目之元聲徹八表彌滿國界羣庶怱怱靡不驚愕聖王阿育於中統化領閻浮境莫不從令王復生子顏貌端政生有豪相應紹王位眼視淸明如天帝像王覩此變甚悅無量便召羣臣沙門道士躬自抱示使彼瞻相又勅諸臣更立名字令世稱揚聲聞四遠羣臣拜首承教而曰王生貴子世之希有由正法治天降此神今當立號名曰法益所以然者王法整故以法教民未曾違理我等正是法之眞子故稱聖子字之法益目猶蓮花見者喜悅瞻視俱眴如因提王言辭詳敍不緩不急天性柔和不行卒暴有此名徳不可具記今更重稱號曰天眼然阿育王最所敬愛隨時瞻養不令有失王恒遣候探察內伺知子吉祥然後乃食躬抱法益欣弄終日情愍愛感寤寐無厭語法益言汝造何福今獲此目如優鉢花若在園苑出遊國界恒令將護不使憂慼諸有男女見天眼來皆起邪念興欲情想王素稟性偏著女色內宮侍人像如天妃諸有婦人心懷姿態窈窕娥媚無不貫練王大夫人名曰淨容晝夜伺捕欲與私通我當何日果其所願得與天眼閑靜共遊意便充足不羨天宮正爾殞身於世無怨時王太子淸晨早起至夫人所跪拜問訊興居輕利遊步勞耶兼獻甘美吉祥之果夫人見來欲意熾盛便言汝前與吾共遊旣充我願又親情畢彼我同歡不亦快乎天眼聞之以手掩耳內自思惟酷哉斯言何災之甚痛貫心懷育養恩重豈容此法漸漸退却復道而去還歸所在靜默自修彼見違願又斷望意椎胸歎息起謀害心蓬頭亂髪而坐于地瞋恚所縛如羅剎鬼彼人云何取我辱之要當方便挑雙目出令此國界無見聞者何況男女覩其形容爾時有臣名曰耶奢父王所恃威伏萬民逼節之初來入慶賀朝謁揖讓如舊世禮王子見來以手拍頭不祥之應在吾前立速還本處勿復停此吾欲入朝慶賀聖尊臣尋捉手佯致重敬願令王子享壽無窮向以尊手而拍臣頭柔軟之體無所損乎含笑徐語趣悅前意內興恚怒如蛇懷毒竊自思惟要當報怨不墮右手終不行世耶奢旣跪退還所在以此元本向天后說夫人尋對卿聽我語亦有瑕穢慚不能言彼所毀辱何地容之分受形斬終不原捨猶如耶奢水中生火燒焚山野城郭縣邑諸人見之莫不驚怪羣臣相對而共論講何圖今日水中生火水能滅火方從中生今此王種譬諭亦然遇此太子猶水生火焚燒我心所造功徳本無恐懼今生怖畏我恒長夜而生斯念吾年衰老必得子力反更摧辱如弄淫種此事隱匿當復訴誰耶奢白言愆罪宜懲毀尊辱臣謀當時施要設權巧求其方宜不挑雙目則非報怨時有羅漢名曰善念天眼師宗人民所敬眞人入定以道力觀王子後必當受緣對數數教誨微說道教令知機變萬物歸空與王子說色亦無有有無亦無無亦無無聲從外應由耳內候香自波揚鼻識而受眾味經口轉增舌根身貪細滑意法無厭法有亦有法無亦無無有有無無無亦無猶如聚沫必當毀敗眼無常主不可久保如水上泡會歸磨滅當念思惟無常之變眼者遷轉興衰不停當自勗勉求於天眼夫天眼者無能壞敗漸當至彼無憂之處數捨俗務往聽法言親善知識與共交遊聞法意寤眼得淸淨由善良友逮阿羅漢專心念佛思惟法寶敬奉聖眾及師尊長意不移易則遇大達住不動地眞佛之子法益聞之悲喜交集此必有因事不孤爾云何人身眼亦無常師今誡勅慇懃至深宜當防護施行嚴教豈敢輕慢違我聖師當於爾時閻浮提內菩薩所行投身之處名曰石室恒有王治會遇國毀主亦喪亡國界羣臣庶民大小普共就詣阿育王所前拜敬謁叉手而言聖王延壽興利康彊石室散王捨位遷神願賜差次領遺荒民王尋顧眄告耶奢曰速勅差遣應誰統領彼民剛彊須堪能者無令凡人錄攝彼土耶奢自念今正是時當遺王子法益使攝輒前長跪卽白王言願垂聽許微臣所啟乾陀越國樂如天宮願差王子統遺荒民便爲彼土至感所遇亦使天威遠震無外父王聞之卽便瞋恚咄愚所啟豈足上聞卿非國主又非領民爲因何力使吾息往汝舌云何不段段墮方欲遣吾窮胎之子今重原汝再死之罪好自攺愆勿殞吾手從今至竟重誡勅汝愼護卿族得迎天命設有稱吾息名號者躬自執劍梟汝等首若復更有面稱字者當生拔舌吾取食之假使我子昔與卿讎過去所作因緣之本及以現在身口意行今悉原恕不錄前罪時臣懷嫌不顧命根前復長跪重白情實善哉大王願垂天威留神思惟使國不亂西方人民受性禎質恒好鬭訟興兵攻伐宜須善化綏納人心羣臣和穆豈非嘉會乾陀越國饒珍多寶髙才博聞無事不閑又石室城名譽不朽昔花瓔王所治之處後園池水生金蓮花銀葉寶莖價直閻浮此城有威神徳無量非是常人所可臨顧國𨿽西垂益事豐廣願王善察不忽微言所以頻啟以國事重何敢專意使太子移利根聰叡具知諸法兵戰技術皆備貫練設當彼土遭王子者不加刀杖自然降伏所言柔和無有麁獷受性寬仁無貪悋心酒不過口於色自制恩接博愛治無阿曲設無此徳臣豈敢宣是以煩聽願垂時許王當專一何足二憂設念尊息慮彼國爲今不時謀後必有患事不豫慮敗在斯須王聞此語如食遇噎旣不入腹又不得吐大臣所惑莫有覺知猶蛾投火不顧後緣時王阿育涕零教曰諭遣法益統攝彼土近臣數萬自然嚮應吉祥寶物尋集天庭育王躬自手擎天冠串法益首而告之曰善哉新王吉無不利常使吾種登尊此位推鍾鳴鼓作倡伎樂懸繒幡蓋數千百種於彼國土靡不周徧八由旬內人民充滿著鎧象馬各八萬四金銀交飾不可稱計羽寶之車八萬四千步兵之眾復八萬四如天帝釋出遊後園玉女營從樂何可過如是王子至彼方域入石室城導從無數王至國界萬民稱慶適意自娛如忉利天城內里巷懸繒幡蓋香汁灑地靡不周徧時王法益告人民曰卿等以誠尊重吾者於七日中各勿作務吾當賜卿財寶之物如我宮中五樂自娛恣情遊戲晝夜無厭吾今賜汝隨意之寶假令負債出物代償若有墮落爲人奴婢給與財帛令不作役盡令城內男女大小普修行善無令有怨復勅外境宣吾教令六年之內勿輸貲財設有孤窮極貧匱者吾亦施物不令有乏其能自修無殺盜心吾當敬待如己無異時王法益重宣令曰半月三齋此日難遇男女相勸無起懈怠奉持八關如來齋法佛說人身億劫乃獲及八無閑顚倒之法如板浮海盲鱉投孔此猶可冀求人身難汝等已果莫生憍慢人中五樂幻僞不眞當建天福適忉利宮七寶殿堂食以甘露其有欲得受天之福當於半月奉持三齋時石室王教誨不懈舉國豐熟人民安隱其有男女遭遇彼王命終之後皆生天上大王阿育而問來使法益治化爲如法不國界人民盡靡伏不卿今具說不足疑難來使歡悅卽前自宣大王壽考萬民蒙賴法益聖王气力康彊恒以正法恤化西方石室城中如天帝宮王於中治猶天王釋乾陀越國土豐民盛所行眞實無有虛僞不殺不盜順從正法人民之類嘆慶無量願使大王延壽無窮蒙聖之徳各寧其所阿育王聞喜慶歡悅和顏悅色告耶奢曰吾獲大利其徳實顯法益王子以理治化率以禮禁導以恩和人民之類莫不戴奉今當分此閻浮利地吾取一分一分賜子使我法益長生壽考治化人民如今無異新頭河表至娑伽國乾陀越城烏特村聚劍浮安息康居烏孫龜茲于闐至于秦土此閻浮半賜與法益綱理生民垂名後世師子曇羅摩竭金根維耶舍衛裸形垂耳雪山北界至于海際吾躬訓化令無有限臣耶奢聞如被毒箭外佯含笑內懷瞋恚卽跪對曰奉大王教正爾傳令不敢稽遲竊自念本宿對之惱三毒隆盛不顧身命昔椎我頭其痛難忘今不報怨何日可果尋卽却退還歸所止密遣侍人具白天母夫人聞已勅耶奢曰速作祕書退位刑罰無令外伺而見聞者若當事顯俱亦傾沒耶奢白言祕書易辦惟須金印用封印書夫人報曰印自我憂今當供辦何慮不果善思行人可付往者無令輕舉事情外露時臣耶奢詐稱王命私述聖旨虛辭萬端輕詐彼土欲令灰燼云阿育王感恚彼國若欲安此閻浮地者速從我命不足違戾見吾書信并覩印封摧檢法益挑兩目出此非我子我非彼父所治國界亦非我有竊爲此書往示夫人啟辦寶印不足疑難今得印者明當遣信若小稽留恐事彰露爾時夫人卽以其日向王涕泣佯稱變怪昨夜臥夢極爲不祥將恐王身會遇疾病宜先豫慮以禳惡夢願飲甜漿用悅我心便能伏厭不祥之應尊及君民永無有憂王尋告曰夢是非眞安能令吾身值疾病夫人聞此重更悲泣向天號哭宛轉于地王當垂愍應受我酒無令妾身永失命根時王含笑徐告之曰卿意欲爾當爲飲之焉得使汝自喪其命此是小事吾不相逆王卽受酒飲小過差尋醉睡眠了無所覺夫人取印用封檢書于時侍從無見之者王於夢見有人解印尋時驚覺問左右曰方始安眠心識澹泊誰來擾吾神不得寧速檢校之無令有虛斯必有謀欲危吾身手執利劍及飛鐵輪奮赫天威語夫人言誰乃令汝取吾寶印設不時首正爾逝滅夫人懷懼長跪白言願王垂察實無此情王重瞋恚復告之曰更無餘人觸嬈吾者今不面對以誠陳過當取汝身分爲二段夫人涕泣跪白王曰此是夢幻現瑞怪耳種非凡細孤窮裸淺何敢王前虛稱詐實假使須印焉得偸竊以誠告王豈不得耶王聞此語默然不對復還寢臥達曉乃覺夫人急勅僞臣耶奢速遣信使不足停滯當爾之時王子法益與諸羣臣共集殿上歡會遨遊隨意所娛書信達到石室城內王聞外有父王教勅尋起前迎拜跪頂受授與左右使發印封見上教令至爲嚴切稱阿育王普恚斯土若欲安居石室城者速檢王子挑兩目出無令停滯使影移轉法益聞已自投于地我有何過於父王所遣此書命毀我兩目將非有人向父王讒羣臣人民聞此切教咸共驚愕莫知所如何災之甚乃見此變大王瞋恚無復繼嗣其中羣臣或作是論我等不敢毀法王目誰有此人能興斯壞敢復舉意挑出兩目卿輩共集固守境界傳告遠近供辦戰具寧喪人民分失妻子不令我主受此苦痛急擊鳴鼓召方外將火燒此書摧殺來信彼非我主我非彼民實不從命毀聖王目時王法益告羣臣曰勿生此心拒逆聖教父王兵眾非算所籌勇猛剛健世之希有卿等𨿽欲各現微誠事不果者國界普喪我命何常身爲誰有乃使大王怨情至深寧殞身命分受來勅安得自濟使國荒亂卿等勿復思向來論速受王教取吾眼毀夫盛有衰合會有離無身則已死豈可避佛不說乎是身苦器恒漏臭處無一可貪速告城內誰能堪任取王法益挑出雙目今賜寶瓔價直千萬兼與金銀不可稱計國土人民聞此教令運集宮門投鍼不下異形同嚮悉共髙聲號天叩地各訴辭曰何酷之甚失我聖王如此天宮云何遷轉城郭如是坵荒不久國界邦土悉爲堆陵我等咸共傳告隣國云王阿育爲惡之首殺兒揚名有何可貴尚不愛子民何所恃爾時城內有一凡人昔與王子小小讎嫌徑自直前求受重募吾堪挑眼亦能梟首左右諸臣指示啟白此人自稱堪毀王目猶可思詳拒父王教願不使主受此毒痛王見此人悲泣交集左右顧視告羣臣曰吾居此城十有二年備有愆短咸共原恕說復今見毀吾目時勿復愁惱起諸惡念還理國事如舊常法以正治化務使得宜正使意欲食天之福常念齋戒無違斯須王脫寶冠珠璣瓔珞及寶履屣授與前人卿當知吾欲思法本一一挑眼著我掌中時彼惡人手拔利劍先挑一日授王掌中王自執眼而熟思惟方憶先師本所教誨霍然心悟繫意不忘昔師所演理極深遠而告我曰眼者無常師勅至誠實無虛詐寂靜微察解無常義此眼不久爲當壞敗眼我知本誑惑世人羣愚翫習不知是空生死穢濁如芭蕉樹葉葉相覆中無有堅智者觀察無一可貪豈復興意著於眼色眼非我有非作非造彼無有我焉有眼哉愚者起惑深著眼識輪轉幽冥長流之海眼今與汝永共別離由何元本與吾作眼如水上泡乍起乍滅虛僞無眞用肉眼爲如是法益微觀眼原思惟玄妙意不移動執正御亂心如金剛諸想永寂志不流馳爾時彼人復以利劍挑第二目著王掌中重觀眼原本從何致解諸法寂萬物歸化卽於座上得天眼通諸塵垢盡自致道迹感應天地六變震動喜情內發而三稱善捨世穢目致斯淨眼功徳微著自知道成諸臣呼嗟宛轉于地痛何甚酷失我所天昔造何緣爲何宿對今敗此目有捐瓦石又重叉手各自陳啟願王垂愍還統此邦我等相率詣父王所訴辭自陳令理國土時王法益慰謝諸臣深感元元至報之心形毀之士何安貴邦宜則自退時出國界卽將夫人侍臣有一捐王忽位涉道而去周流村聚郡縣國邑徒履曠野嶮岨之難然王太子素善彈琴嘉音淸妙世所希有依憑此術家家乞食從國至國用自濟命如是經歷諸郡城郭漸漸便至父王治處時臭惡聲流聞海表云王阿育毀兒兩目村落郡國莫不驚動吾等悉當於何處避男女大小悲泣相向太子於王有何罪咎彼人焉得手不斷壞取我聖王毀此兩目王子法益告諸人民父王無咎世人無怨是我宿對今受其報此緣久矣非適今世時阿育王在髙樓上獨與夫人而共寢寐王子法益止馬廏內竟夜歌戲鼓琴自娛王聞琴聲悵然意變宮商和雅似吾法益何人彈琴響震乃爾將非卽是吾法益耶夫人報曰此非王子無目之士行乞自活乾陀越國如釋天宮領統西方如日貫雲王今時起詣殿治正諸臣運集欲覲至尊趣欲使王志意他念入出慄怖恐殃及身王重聞音鼓琴之聲卽便驚起微察來嚮顧謂左右此非異人定是我子來至此耳咄獘婦人不須多言速將此人使吾見之尋遣使喚將至王所王遙見來自投于地號天稱怨心意倒錯憂悴悲感如被火然諸臣水灑扶令起坐正冠嚴服而問之曰誰壞子目酸毒乃爾傷我心肝復用活爲本如天眼今遭此災悲哽斷絕死而復蘇復捉寶冠而投于地亂頭散髪奮振天威珠璣瓔珞各在異處手執利劍告左右曰吾今要當消滅天下老舊小壯無免吾手石室城人盡當茹食人民之類斯挑眼出乾陀越國令使坵荒坐壞吾息淸淨之目亦當害此吾所居國不問男女皆悉挑眼卽擲鐵輪於空中轉殺閻浮內有形之屬父王涕零問王子曰誰壞子目乃致於斯令我心肝寸斷抽絕觀者億數無不哀愍王子尋對書印此發教令嚴切莫不驚愕願王勿責石室城人彼民仁和無有愆罪是子薄祐招致斯殃皆由曩昔不善之報諸臣見書悉懷瞋恚阿育何爲行此不仁於閻浮地實無慈愍云何興心毀此王子我等諸人皆共運集傳告國界嚴備戰具寧失邦域分受刑罰不使王子受此毀辱勅燒書信并殺來使於石室城速擊鳴鼓彼非我主我非彼臣實不敢毀王子雙目子尋誨諭彼界人民勿興此懷拒逆聖教何於父王生反逆心自古迄今興衰有限時行尊幼承來嚴教莫得稽留違此書命生民羣愚不識眞僞願王含容垂恕不及大王留神觀察佛語忍爲大力能勝眾怨時可捨放不錄罪愆莫以子目起殺害心地獄苦痛考掠酸楚備受罪報用憶子爲若見愛愍惠本願者何於子身殺害人民國土男女民萌之類悉懷恐怖願時赦宥當於爾時王子師主將諸比丘入城乞食手執應器法服齊整漸漸以次至王宮門阿育遙見悲泣交集卽起前迎長跪問訊昔尊弟子法益王子今遭殃釁毀壞雙目悲感情傷哀切難勝願尊臨顧療以法藥羅漢報曰無常百變此來久矣非適今也尋將比丘卽前就坐告王勅喚使法益來王躬自入手執導引觀者數萬莫不痛心前接足禮淚如駛河悲憤哽噎謙卑說曰昔師教誨誠如來勅眼者無常亦無牢固思惟此義淵玄深遠肉眼穢濁不可恃怙亦如聚沫被照之露猶水浮泡鏡像光移芭蕉野馬幻化不眞智者所棄有何可貪時王阿育前跪白言願演至味使復視瞻愁憂憤心拔濯淸淵流浪之徒使還歸眞思惟尊教安處無爲令將來世知宿命原羅漢尋起至王子所手執白﹝疊﹡毛﹞覆法益頭月光夫人親王子母尋起于座叉手跪侍躬擎香爐燒眾名香向十方國方面境界諸有神祇尊豪鬼王盡集此處證至誠誓令我法益還復眼目諸神證明至誠感動八部鬼神卽時嚮應四面運集無空缺處復告王子發汝心願歸佛法眾及尊師長過去諸佛方將來者自投歸命興尊敬心諸賢聽我發眞實誓以逮不著獲淸淨眼得道以來終不先食要前度人然後乃飡憶念我昔承事諸佛式佛維衛毘舍如來以若干種繒綵花蓋作倡妓樂以用供養加復然燈續尊光明緣此徳本使復眼根昔於式佛發此誓願諸無肉眼吾當療治還復眼根如前無異設果我願得眼根淨若復王子五百世中審是我息如實不虛吾以今身更不受胎願令王子如我無異復告阿育王念昔日以一掬土施於如來由此福田王閻浮提鐵輪獨遊而無儔匹今亦當發至誠之誓福及王子使得眼根爾時尊者騰遊虛空作十八變涌沒自由大王見已叉手長跪專精其念自投于地歸命我尊釋迦文佛蒙遺餘福統閻浮地若使如來記莂我身吾逝百歲當有王出於閻浮地起八萬四如來神廟周滿方域神口所說今已果獲彌綸境內普興福業領閻浮界獨步自由設法不虛得眼根淨昔所種福於眞人所敬奉三寶國師道士及施窮乏諸裸形者以此福業施於王子王念昔遊巡行國界乃經諸山鐵圍之表聞下有聲雷震天地嚮嚮哀切音甚酸酷王乃不眄見閻羅王臣吏參佐辟問罪因所犯形狀輒便決斷隨罪付治無增減心十八地獄熱熾湧沸十六鬲子圍繞一鑊刀山劍樹火車爐炭罪人叫哭苦毒萬端王問左右此爲何人諸臣答曰死人王也王別善惡檢罪輕重司察殃咎料簡賢愚是時阿育告羣臣曰死王猶尚造地獄治我今乃是生民之王豈復不能地獄治化問諸羣臣誰有斯人極惡兇暴領地獄者諸臣對曰惟有無澤五逆之人能造地獄黃髪赤眼卷眉腫頰髙顙騫鼻乃能行惡王勅諸臣訪覓惡人如此比類速來上奏臣卽馳奔國界縣邑見一池側有一織罽傍設弓箭仰射飛鳥前灑毒飯用捕羣雀脚牽鉤餌以釣淵魚後施玄弶微伺麞鹿引頸鳥鳴招致鳥獸諸人見之審如所募臣還以狀白王情實行求惡人其誠如斯王言善哉乃果我願究尋此人必辦獄事王遣人喚云吾欲見重賜珍寶隨意所須惡人報曰我是小人無所識知王用我爲使復答言卿必遷貴欲得汝身治地獄事其人歡喜卽還到家具以事狀而啟父母父母聞之甚懷憂慼各自抱兒不放令去兒意勇盛卽拔利劍斫殺父母而捨之去往至王所跪拜問訊揖讓修敬在一面立王問惡人卿父母在無瞻養者何由得來彼人自陳父母固遮以劍斫殺而捨之來王言苦哉眞五逆者猶害父母餘人何怙卽委此人造地獄城鑊湯劍樹注鐵垣牆尋使其人爲地獄主立諸臣佐各有所典如閻羅王約勅獄卒有入獄者無令使出不問貴賤豪尊長者得便治罪勿責曲直正使我身入此中者亦莫聽出加以重法繞城周匝種好菓樹修治園觀狀如天宮時我獨步頭陀乞食漸漸以次到此城門外見香花樹木繁茂謂是好人豪貴居家卽便入門欲從索食但見治罪驚怖欲還獄卒前捉不聽使出將至鑊所欲加五毒我復求曰小見寬恕至日中者抱恩無已學道日淺又不廣誦願聽見許禮十方佛惡人默許期剋日中語未久頃男女二人坐犯淫法將入治罪置碓臼中以杵擣之斯須之間變成爲沫時吾見之惟念佛語身如聚沫誠哉斯言受身胎分要有斯對遇聖恒沙誰免此患吾今當計非常之義分別九漏不淨之穢又頃復變爲白鴿色思念此形如久骨聚變易非一如幻如化卽時意悟漏盡結解欣情內充形發於外快哉福報與生死別心意寂定志如金剛天燋地爛融然一體彌天熾火安能燒我獄卒復催時入鑊湯我時方笑顏色容悅獄卒瞋恚差其四人各扶兩腋倒著鑊中湯冷火滅變成淸涼考掠搒笞普皆休息卽便化作千葉蓮花於蓮花中結跏趺坐坐臥涌沒作十八變或飛虛空去地七仞獄卒見驚白阿育王獄中奇異未曾所見願王暫屈至泥犁城臨視災怪窮異之變王語惡人我先有要正使我入亦不得出轉輪王教言無有二我今那得復入此門吏白王曰但入無苦聽今一日後更立限王卽隨入見鑊中人在蓮花上結跏趺坐王遙問曰汝是何人我復報曰吾是比丘王復問曰汝今在獄當稱罪囚何言比丘時吾語言汝眞愚人蒙聖遺恩王南天下永劫積功始乃得之方更謗聖稱爲罪囚王問道人汝今何故轉輪王前面稱愚人時吾告曰汝童子時以一把土奉上如來佛受呪願詣迦葉寺以水和泥補寺南壁記汝後當南閻浮提作轉輪王名曰阿育一日之中便當興立八萬四千如來神廟王今此獄是浮圖耶反更招禍無邊之罪神識倒錯癡心纏裹愚中之愚莫甚王身或人執迷至死不攺今稱汝愚何惑之有王意卽寤五體投地便自懺悔卽事我身於是罷獄興立善本求獲無爲不起滅法本種土栽今致王位於佛福田淨諸結穢盡持疆界奉上三寶審有此福使得眼根王及尊師發至誠誓卽於座上獲完淨眼諸天須淪神祇鬼王皆稱善哉歎未曾有不可思議神感之應卽前發疊觀視眼目王及夫人遙見法益容貌殊異世之希有爾時天地六變震動山河石壁﹝山／頗﹞峨踊沒內懷歡喜不能自勝前自長跪白天師曰師如生佛施人眼目蒙福威力更生淨眼王見瑞應不可稱說此必天身寄生吾耳脫己寶冠授與法益紹轉輪王統閻浮堤王子前跪白父王曰子無此威敢紹尊位父王告曰觀卿行迹定是天神畢然不疑卿在我治則非其宜汝應紹位我宜臣佐速隨吾語受此寶冠勿足疑難興猶豫想師復告曰王應受此天冠威容治化六年昔本爲王經六萬歲時少六年減不充數阿育王疑白大師言願說本緣開發蒙心於何造行致斯豪尊旣爲我子眼得淨明又中毀眼今獲完目復作何緣與尊相遇導引法師得法眼淨今爲佛子諸塵垢滅復已成道永離生死願說昔日所更行本師告王曰聽我所說諦自思念昔所因緣過去之世九十一劫有佛名曰維衛如來爾時王子爲我作兒兼知數技則善圖畫我身七日供養彼佛王子畫造如來形像卽以形像宣示最勝如來稱善實無等倫卽於彼佛發心誓願所生之處莫墮惡趣恒使端正眼目聰明生值豪族不處卑賤常爲婦人所見愛敬其有覩者皆投于地次後有佛名式如來將諸比丘遊淸明城我爲長者此爲我息復共供養承事式佛次佛名曰隨葉如來度脫人民不可稱計爾時求願爲子上燈七日七夜光明不斷乘此福祐長離苦惱所生之處得天眼淨於賢劫中有佛出世名拘孫那度人無量三十二相紫磨金色坐道樹下降伏魔怨六十六年奉持禁戒月六歲三初不脫失次復有佛拘那含尊照曜世間如月盛滿爾時我亦爲長者身王子與我作最小兒有一比丘得阿羅漢以次乞食來至貧家時我兒婦供養比丘衣被飲食床臥醫藥王子懷恚竊語己婦卿今何爲與此人通我要當壞此比丘目是何乞士觀視吾婦次後有佛名曰迦葉眾相具足出現於世我時復爲大豪長者廣接恩惠名稱四遠復遇此兒生無兩目由本苦報受此殃罪因造圖像今致此報生在王種顏貌無雙又眼徹視在眾獨尊見者心歡靡不威伏以曩昔謗眞人羅漢坐視婦人欲壞他目由本惡行今毀兩目善惡之報終不腐朽我請迦葉及比丘眾供養七日隨所給施子亦復於七日七夜奉敬如來及諸聖眾兩手擎燈形不移動日三懺悔自歸於佛我本所造身口意行今盡攺過謹修禁戒設後更遇如此聖尊願使鄙賤得遭奉敬卽於彼會盡於苦際與父同時成阿羅漢於維衛佛七日然燈發願求福而獲天眼今𨿽毀壞肉眼根本卽時便獲天眼之報旣遇迦葉興出世時願使更生得淸淨眼或復有時建立堅誓使我與父同時成道於六年中正法王治竟此數已便當盡漏王聞此語善心生焉卽前長跪自投于地尊今淸淨諸垢無著於賢聖法安處無爲法益新王領閻浮提無有賊盜劫掠人者無有疾病邪業之道普行慈心相視和顏時王法益告羣臣曰卿等孝順勿懷姦邪興殺盜心不善之報亦莫淫泆妄言綺語酒不過口恒當順法不違正教便成道迹時王善化已經六年長跪叉手白父王曰子受王命不敢違戾乞聽出家修淸淨行王卽聽許令出家學禮父母足便辭而去往詣於師自陳啟曰願師聽納得在道次尊者和顏而告之曰善來眞子勤修梵行卿於今身斷除諸漏莫懷懈怠更受毀辱剃除鬚髪專精心意普地震動雨天雜花尋時卽受具足之戒眞人之法無不曉了師漸教誨指授宜則眼如夢幻當熟思惟觀此五陰都無所有無人無作亦無受者知之悉空愚者深著髪毛身體爪齒之屬血髓腸胃不淨充滿此身無淨亦無牢固汝當思念有爲之法此五陰形幻化虛僞由此流滯不得解脫汝今慇懃至解脫城如佛所嘆豈有虛乎長樂無爲澹泊虛寂諸佛過去如恒沙數難寤眾生不聞不覩興勇猛心於瞿曇法至安隱處無往還期如是尊者教誨法益晝夜經行無復懈息觀此五陰如被火然卽成羅漢不復退轉師復重告諸來會者捐忽非務及俗煩鬧天人根元流浪生死漂滯馳騁墮於五趣彼終生此皆有因緣人根相類今爲汝說行步顚蹶不自覺知視瞻眩惑恒喜多忘舉動輕漂浮遊曠野此人乃從活地獄來支節煩痛睡眠驚覺夢寤凶惡黑繩獄來麁髪戾眼長齒喜瞋聲濁暴疾合會獄來語聲髙大不知慚愧喜鬭喚呼不別眞僞眠臥呻吟夢數驚喚當知此人啼哭獄來恒喜悲泣登髙遠望好鬭家人無有親疎言便致恚經宿不食此人本從大啼哭來身長脚細筋力薄尠言語咽塞聲如破甕神識不定心無孝順當知此人阿鼻獄來身體麁醜長苦寒戰好熱喜渴慳貪嫉妬見人惠施自致煩惱此人乃從熱地獄來見火驚恐復喜暖熱行步輕便不避事宜所作尋悔復欲更施此人復從大熱獄來小眠喜瞋所受多忘所造短狹無曠大心見大而懼視小歡娛此人乃從優鉢獄來赤眼醜形常喜鬭訟誹謗聖賢諸得道者晝夜伺人非法之行當知此人鉢頭獄來眼視三角不孝二親生便短命拘牟獄來好帶刀劍彊撩人鬭必爲人殺邠持獄來身生瘡痍口气臭處與人無親曠地獄來形體長大行步劣弱少髪薄皮恒多病痛見人則瞋貪餮無厭當知此人從炎獄來體白眼靑語便流沫言無端緒好弄塵土見深瘀泥身臥其上此人乃從灰地獄來卷頭黃目人所惡見臨事惶怖劍樹獄來手恒執刀聞鬭便喜爲刃所害從刀獄來體黑騫戾喜止冥室口出惡言熱灰獄來薄力少气不得自在得失之宜一不由己設見屠殺不離其側當知此人從剝獄來瞋恚無常尋知變悔時能辭謝不經日夜懇責其心如被刑罰此人乃從毱地獄來喜宿醜處好食麁獘所著醜陋從屎獄來顏貌醜惡口气麁獷好讒鬭人善香獄來當觀此貌所從來處知之遠離如避劫燒次說畜生受形殊異專心思察無造彼緣語言舒遲不起瞋恚謙敬尊長從象中來身大醜穢堪忍飢寒健瞋難解從駝中來遠行健食不避嶮難億事識眞從馬中來恩和寬仁堪履寒熱所行無記從牛中來髙聲無愧多所愛念不別是非從驢中來長牙長畏恒貪肉食眾事不難從師子來身長眼圓遊於曠野憎嫉妻子從虎中來毛長眼小少於瞋恚不樂一處從禽中來性無返復喜殺害蟲獨樂丘塚從狐中來少聲勇健無有淫欲不愛妻息從狼中來不好妙服伺捕奸非少眠多怒從狗中來身短毛長饒食睡眠不喜淨處從猪中來毛黃卒暴獨樂山陵貪食花果從獼猴來多妄彊顏無所畏難行知反復從烏中來情多色欲少於分義心無有記從鴿中來所行返戾彊辦耐辱不孝父母鸕鳩中來亦不知法復不知非晝夜愚惑從羊中來好淫喜談數親豪族眾人所愛鸚鵡中來所作卒暴樂人眾中言語多煩鸜鵒中來行步舒緩意有所規多害生類從鶴中來體小好淫意不專定見色心惑從雀中來眼赤齒短語便吐沫臥則纏身從蚖中來語則瞋恚不察來義口出火毒從蝎中來獨處貪食聲嚮喑呃從則少睡從狸中來穿牆竊盜貪財健恐亦無親踈從鼠中來深觀相貌從畜生來次說餓鬼專意聽之身長多懼以髪纏身衣裳垢坌從餓鬼來脣乾鼻騫咽細色黃行喜顚倒從餓鬼來淫妷慳貪嫉彼所得不好惠施從餓鬼來不孝父母家室大小動則諍訟從餓鬼來不信至誠所行趣爲薄力少智從餓鬼來聲壞嚮塞卒興瞋恚食便好熱從餓鬼來恒乏財貨空貧匱陋智者所嗤從餓鬼來門不事佛不好聞法永絕天路從餓鬼來不敬妻子兄弟姊妹人所憎嫉從餓鬼來生則孤裸無人瞻視終歸來處從餓鬼來意局褊狹不好榮飾所行醜陋從餓鬼來所爲不獲所作事幡人所驅逐從餓鬼來成事喜敗不審根元不受人諫從餓鬼來不樂淨處喜居廁溷顏貌醜穢從風神來身大喜好恒貪食肉獨樂神祠從閱叉來健瞋合鬭見物貪著無有畏忌從閱叉來見者毛竪直前熟視如似所失從羅剎來體狹皮薄顏色和悅聞樂歡喜乾沓和來意好輕飄香熏自塗多諸技術乾沓和來恒喜歌舞男女所侍先語後笑甄陀中來情性柔軟曉了時節能斷漏結眞陀羅來此餓鬼相閱叉羅剎次當說人隨其根元知趣所生所執不妄曉了事業從人道來解諸幻僞已不爲之所作平等從人道來善惡之言初不忘失不信奸僞從人道來貪淫慳嫉執心難捨盡解方俗從人道來信意惠施解法非法心不偏頗從人道來不失時節亦不懈怠恭敬聖賢從人道來設見沙門持戒多聞至心承事從人道來供事諸佛正法眾僧隨時聞法從人道來聞法能知聞惡不爲速逮泥洹從人道來此是人相粗說其貌今說天狀所從來處圓眼面方黃體金髪盡備技術阿須倫來直前視地無有疑難見怨輒擊阿須倫來依須彌山有五種天本所造緣其相不同腰細脚麁恒喜含笑智者當察從曲天來意好微妙少於資財見鬭則懼從尸天來身長體白顏色端正不好火光從婆天來常懷悅豫聞惡不懅不從彼受徒樂天來思惟忍苦好分別義慈孝父母毘沙天來宿不樂家喜遊林藪志念女色從三天來財寶𨿽少生卑賤家心樂淸淨從三天來任己自行所爲不剋望斷願違從炎天來意喜他淫不守己妻爲鬼所使他化天來承事父母恒法則宜已短彼受兜術天來非道求道心無恪想不樂在家從梵天來意頑性質恒貪睡眠亦不解法無想天來五趣眾生各有元本性行不同志操殊異時王阿育心猶懷恚告諸羣臣聽我要令卿等觀此利劍神輪若不時撿造書之首盡當殺害閻浮地民令此境界丘如曠野諸臣拜跪前白王言願垂寬忍今當究審尋出四布聽外謠言攺形易服隱容微察爲誰作書信使是誰往來石室斯是何人匿情內發聲流外彰夫人善容耶奢所造諸臣運集前白王言聽臣所陳書印之原今者此賊在王肘腋夫人善容臣耶奢是王聞此語奮赫天威卽勅左右摧撿此人將來王所詰問情實卿等審毀王子目耶二人戰慄默然不對亦不言作復不言非王瞋恚盛勅語傍臣速將此人閉著鐵窂周匝然火取焚燒之卽收反縛將詣獄所熾火燒殺死入地獄當復經歷劫數之難所以然者王子昔日生波羅柰貲財無極時有老母孤窮裸凍兼將孤子詣門乞求王子出見便生瞋恚以手掬土坌其兩目母子懷恚興心生念設我更生與汝相遇當挑兩目如捐瓦石善惡不腐如影隨形時老母身今夫人是所將孤兒耶奢身是旣謗羅漢又辱孤母眾緣逼切有何可避爾時尊者與諸人民廣說法味微妙之教當熟思惟眼聚之法本從何來移至何所來亦無始去亦無終尋不見迹何者是眼莫著眼色起有常想此亦不久必當壞敗色如聚沫法當分散聲香味法都無眞實恩愛離苦怨憎會苦盡當捐捨修行慈仁月光夫人婇女之眾六十餘人聞法見諦初見道迹得法眼淨七生七死盡於苦原復有勇猛十千開士得頻來道無復畏難三千夫人諸垢穢盡皆得道果安處無爲復有百千諸豪尊貴受三自歸師宗法益尊者善念將諸比丘上天導引復道而去到精舍已終訖說法飛在虛空作十八變坐臥自由各捨形壽入泥洹界無復生老

阿育王大子法益壞目因緣經一卷

