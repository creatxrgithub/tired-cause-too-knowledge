事師法五十頌﹝馬鳴菩薩集﹞

西天譯經三藏朝散大夫試鴻臚少卿宣梵大師賜紫沙門臣日稱等奉詔譯

西天譯經三藏朝散大夫試鴻臚少卿宣梵大師賜紫沙門臣日稱等奉詔譯

依諸經律祕密教略出承事師儀軌聞已愛樂發淨心當獲如來金剛智若於灌頂師三時伸禮奉則爲已供養十方諸如來起最上恭敬合掌以持花散彼曼挐羅頭面接足禮彼師或在家及新受具戒置經像於前則息諸疑謗若出家弟子常淨心承事已坐當起迎惟除於致禮彼師及弟子當互審其器若不先觀察同得越法罪若忿恚無慈貪愛多散亂慠易恃種族以惠當揀擇具戒忍悲智尊重無諂曲了祕密儀範博閑諸論議善達眞言相曼挐羅事業契證十眞如諸根悉淸淨若彼求法者於師生輕毀則謗諸如來常得諸苦惱由增上愚癡而獲於現報爲惡曜執持重病相纏縛王法所逼切及毒蛇傷螫冤賊水火難非人得其便彼頻那夜迦常作諸障礙從此而命終卽墮於惡趣勿令阿闍黎少分生煩惱無智相違背定入阿鼻獄受種種極苦說之深可怖由謗阿闍黎於中常止住彼阿闍黎者弘持正法藏是故當一心輒莫生輕毀常於阿闍黎承事而供養發生尊重心則蠲除障惱又復於師所樂行於喜捨不希於己身何況於財物於無量億劫勇猛勤修習今始證菩提斯極爲希有善護其深誓供養諸如來恭敬阿闍黎等同一切佛若於己所有最上諸珍玩求無盡菩提誠心而奉獻施佛阿闍黎念念常增長是最勝福田速得菩提果如是求法者具戒忍功徳不虛誑於師當獲金剛智若足踏師影獲罪如破塔於床坐資具騎驀罪過足若師所教誨歡喜當聽受自己或不能則善言啟白由依止師故所作皆成就現樂及生天何敢違其命守護師財物猶若己身命於彼執侍人如親常敬奉不應於師前覆頂及乘御翹足手扠腰安然而坐臥或事緣令坐勿舒於雙足常具諸威儀師起速當起若於經行處不應隨舉步端謹立於傍無棄於涕涶亦勿於師前私竊而言說及隣近語笑謌舞作唱等或令坐或起各安徐禮敬若於險路中白已作前導又不應於前身現疲勞相屈指節作聲倚柱及牆壁或浣衣濯足及澡浴等事先白師令知所作無令見又復於師名不應輒稱舉設有固問者當示之一字師或令幹集當伺其遣使於彼所作事憶持常不忘或笑嗽伸呿則以手遮口若有事啟聞當曲躬軟語若在家女人淨心來聽法合掌具威儀專視於師面聞已當奉持捨離於憍慢常如初適嫁低顏其慚赧於彼嚴身具無復生愛樂與善非相應皆思惟遠離常慕於師徳不應窺小過隨順獲成就求過當自損說法度弟子曼拏羅護摩城邑同師居無旨不應作或說法所得淨施諸財物悉以奉其師隨得而可用同學及法裔不應爲弟子亦不於師前受承事禮敬若以物上師二手持奉獻師或有所施常恭敬頂受自專修正行常憶持不忘他或非律儀愛語相教示若師所教勅或病緣不作當作禮咨陳斯則無其咎常令師歡喜離諸煩惱事當勤而行之恐繁故不述彼金剛如來親如是宣說及餘教所明依師獲成就若弟子淸淨能歸依三寶設使命將終亦爲宣法要及授祕密教令作正法器若現相誦持當獲根本罪若能隨順師行學則成一切諸功徳以我所集斯善因願與眾生速成佛

事師法五十頌

