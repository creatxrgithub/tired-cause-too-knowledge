勸發諸王要偈

龍樹菩薩撰

宋天竺三藏僧伽跋摩譯

明勝功徳王我無餘求想諸佛所說法莊嚴要何義略撰賢聖頌大王所宜聞如以眾雜木造立如來像智者恭敬禮依佛故尊視我今以非辯光宣眞實藏慧者應信樂依法聽所述大王𨿽數聞如來梵音說勝悟由多聞屢聞則深信如日照素質豈不增其鮮三寶施戒天最勝說六念隨順諸功徳如實善觀察身口意常行淸淨十業道遠酒不醉亂離邪修正命知財五家分無常不牢固惠施諸有徳貧苦及親屬所生常隨逐布施爲最勝不斷亦不滅不離不望果如是諸淨戒宜應善受持是則爲良田生諸功徳故施戒忍精進禪定無量慧是諸波羅蜜慧者當修習能度三有海逮得牟尼尊若人孝父母至心盡供養是名禮教門淸淨天勝族名聞遠流布捨身生天上離殺盜淫欺飲酒及三枝成就八分齊隨順諸佛學捨身生六天所欲悉隨意慳諂幻僞慢懈怠貪恚癡族姓好容色少壯多聞樂如是諸迷惑當視如怨家若修不放逸是則不死路放逸爲死徑世尊之所說爲增善法故當修不放逸若人先爲惡後能不放逸是則照世間雲除月光顯忍辱無與等不隨瞋恚心佛說能遠離是得不還道有瞋如畫水或如畫土石若說超煩惱初人則爲勝攺惡修慈忍第三則爲上

最勝說眾生三種善惡語初名引人心美言如飴蜜次名眞實語猶如妙華敷後名不誠實鄙浮如糞穢慧者應分別捨後修初二從明明至終從闇闇究竟有從闇入明或從明入冥慧者應諦了捨三昇初明有人生似熟或復熟似生或二俱生熟明者諦分別不視他妻色視則母女想如是猶生惑當修不淨觀心意善馳亂當勤善守持如人護勝聞寶藏愛子命當觀五欲樂猶如惡毒蛇怨憎及刀火方便修厭離五欲生非義猶如頻婆果覆相善欺誑縛人住生死智者當觀察棄捨勿染污諸根常輕躁馳散六塵境若能善調伏是則大勇健是身爲行廁九道常流穢穿漏難可滿薄皮隱不淨愚者爲所欺智士當厭離

如人病疥虫向火欲除患少樂後苦增貪欲亦如是能善知欲過從是離眾苦欲見第一義佛說觀緣起應當勤修習最勝無過是族姓身端嚴多聞自纓絡若不修戒慧此則非殊勝能具二功徳無三猶奇特利衰及毀譽稱譏與苦樂八法不傾動是則爲聖王莫爲諸天神沙門婆羅門宗親及賓客害生造惡業命終入地獄獨受彼不代若人作惡業不卽受楚毒命終受苦報後悔將何及信戒施多聞智慧有慚愧佛說不共財餘財一切共博弈大聚會懶惰習惡友飲酒縱昏蕩夜遊無羞恥此六污名稱智者應遠離

知足爲大財世尊所稱說若能修知足𨿽貧賤大富譬如多頭龍多頭則多苦自性結恨深是名怨家婦傲慢不承順名爲輕夫婦費用夫主財是則名賊婦愼哉賢丈夫宜遠此三婦隨順爲姊妹愛樂爲善友安慰則爲母隨意爲婢使此四賢良妻則是夫眷屬飲食爲湯藥無貪恚癡服惟爲止身苦勿爲肥放逸晝則勤修業初後夜亦然中夜亦正念無令空夢過慈悲喜捨心日夜常修習設未出世間其福勝梵天離欲覺歡喜苦樂修四禪梵光淨果實受此諸天樂若人少行惡廣修無量善如以一把鹽投之大恒水若人多行惡少修淨功徳如以多惡毒置之小器食五陰闇冥賊劫人善珍寶信五根力士是能善守護生老病死苦所愛者別離淪沒不超度斯由自業過求生天解脫當勤修正見邪見𨿽行善一切得苦果無常苦不淨應當善觀察若不正思惟四倒盲慧眼端正色非我我色亦非主四陰亦復然惟是空苦聚非時非無因亦非自性有非自在天生無明愛業起身見戒取疑是三障解脫聖慧開脫門自力不由他淨戒學禪定精勤修四禪增上戒心慧常當勤修學諸戒智三昧悉入三學中身念處大力佛說一乘道常當繫心念方便善守護若忘是正念則失諸善法身命極浮脆諭風吹水泡夢覺難可保出息無必旋倏忽成微塵當知無堅固大地須彌海七日皆燒然廓然無遺燼況復危脆身無常不可依亦非覆護法是身不可怙如何不生厭譬如海盲龜值遇浮木孔畜生復人身難得復過是如何人道中不修勝果業寶器盛糞穢是則愚癡人已得人身寶而用造惡行當知此士夫極愚復過是得生有道國遭遇善知識正見心成就宿命有功徳四寶輪具足能出生死路親近善知識具足修梵行佛說如是人心常得寂滅邪見三惡趣不聞佛法音邊地闇冥處聾瘂長壽天王已離八難得此無礙身宜應修善業方便求泥洹生死長夜中無量種種苦展轉作六親尊卑無常序永劫生死中未曾不爲子計飲慈母乳量諭四大海凡夫方受生所飲復過是一人從本來積骨髙須彌所經諸人天大地微塵數先作轉輪王後復爲僕使或上爲帝釋諸天所奉事下生糞土中往反亦無數或時生天上婇女極娛樂目眩眾妙色耳聞萬種聲觸身皆細軟快樂難可名後墮地獄中苦毒靡不經若生劍林樹身首隨刃零或遊須彌頂昇降隨所念與眾天女俱沐浴曼陀池寶華列莊嚴淸涼極快樂復入沸灰河烹煮悉糜爛六天五欲歡梵世離欲樂死入無擇獄備受眾苦毒或作日月天光明照四域後生黑闇獄不自見其形王當然慧燈勿復隨長冥八大地獄中燒炙屠裂苦備經眾楚毒無量不可譬若人隨癡惑具造眾惡業出息未反間聞是諸大苦其心不驚怖是則木石人眼見報應像復聞智者說彼採佛經典內心正思惟則應大怖畏何況身自經一切受苦中無擇最大苦一切受樂中愛盡第一樂日夜各三時三百槍貫身欲比無擇苦百千倍非譬無量諸楚毒求死不可得受罪百千歲惡業盡乃畢不淨苦果報身口業爲種不種則不有王宜斷苦本若墮畜生趣繫縛殺害苦貪害狂亂心怨結更相食或爲取珠寶毛尾皮肉骨由是喪身命解剝斷截痛駿足有大力穿頸服乘苦狂逸不調馴策勒而榜楚餓鬼思飲食所念未曾有飢渴寒熱迫長夜無休息或身如大山咽口若針鋒飢渴內燒燃對食食無從或見糞膿唾羣走競馳趣到則自然滅望絕增苦惱飢渴煎其內瘤癭發癰疽更共相撮搏齟齚唼膿血羸瘡皮骨連裸形被長髪身長若枯木熾焰從口出還自焚其身狀燒多羅樹

處夏希夜涼月光增其熱在冬思晝溫日出逾氷結向樹果卽消趣河水輒竭經萬五千歲業持命不絕久受無量苦斯由宿罪緣種種諸惱逼純苦初無間貪惜極慳著佛說餓鬼因生天𨿽快樂福盡極大苦斯非賢聖果慧者所不怙身體不光澤不樂本所座華冠卒萎落塵垢忽著身腋下流汗汁當知死時至善趣淨業盡復墮三惡道或生阿修羅貪嫉常苦惱𨿽有智聰明終不見眞諦生死六趣中輪轉常不息勝法不受生生者眾苦器假令頂火然正意愼勿念不受後有業專心勤修習戒品禪定慧寂靜調不動當求涅槃道究竟離生死念擇及精進喜猗三昧捨此七菩提分淸淨甘露道無智則不禪無禪亦不智是二俱成就能出生死流無邊大苦海視如牛迹水十四無記論佛說不應思是非安隱道亦非寂滅處無明緣諸行卽緣彼生識名色從識起六入因名色六入生六觸從觸起諸受諸受爲愛因從愛生四取四取生三有因有愛後生從生致老死憂悲諸苦惱無量眾苦聚生盡則都滅最勝所顯示甚深緣起法若能正觀察眞實見之上如是眞實見是則爲見佛正見正思惟正語正業命正念正方便及正三摩提八分聖賢道寂滅當修習生爲眞諦苦恩愛則是集苦滅名解脫到彼謂八道爲見彼眞諦常勤修正智𨿽處五欲樂慧者能出離能證正法者皆從凡夫起不從虛空墮亦不從地出明哲無畏王領要不待煩宜修正法橋越度生死淵如上諸深法出家猶難精況復御世主而能具足行隨時漸修習勿令日空過一切人修善常生隨喜心自行三種業正迴向佛道當於未來世受此無量福常生天人中得爲自在王與大菩薩眾遊戲諸神通方便化眾生嚴淨佛國土施戒慧爲種往返人天中無垢淨名稱流布十方國世間導人主上生化天王令捨五欲樂遠離諸放逸眾生迷正濟漂浪隨四流無量生死苦度令至彼岸緣此成佛道究竟大涅槃

勸發諸王要偈

