龍樹菩薩勸誡王頌

大唐三藏法師義淨譯

此頌是龍樹菩薩以詩代書。寄與南印度親友乘土國王一首。此書已先譯神州處藏人多不見。遂令妙語不得詳知。爲此更定本文。冀使流通罔滯。沙門義淨創至東印度耽摩立底國譯。

有情無知覆心故由此興悲爲開解大徳龍樹爲國王寄書與彼令修學

具徳我演如如教爲生福愛而興述眞善宜應可審聽此頌名爲聖祇底隨何木等雕佛像諸有智者咸供養縱使我詩非巧妙依正法說勿當輕王𨿽先解如如教更聞佛語增勝解猶如粉壁月光輝豈不鮮明益姝妙佛法并僧眾施戒及與天一一功徳聚佛說應常念十善諸業道身語意常親遠離於諸酒亦行淸淨命知財體非固如法施苾芻貧賤及再生來世爲親友眾徳依戒住如地長一切勿宂瘦雜悕佛說應常習施戒忍勇定惠不可稱量此能到應修渡有海成佛若孝養父母其家有梵王現招善名稱來世生天堂殺盜淫妄說耽食愛髙床斷諸酒歌舞華彩及塗香若女男能成此八支聖戒欲界六天上長淨善當生慳諂誑貪怠慢淫嗔氏族多聞年少嬌並視如怨賊說無生由勤有死因放逸勤能長善法爾可修謹愼先時離放逸後若攺勤修猶如雲翳除良宵覩明月孫陀羅難陀央具理摩羅達舍綺莫迦翻惡皆成善勇進無同忍勿使忿勢行終得不還位佛證可除嗔他人打罵我欺陵奪我財懷恨招怨諍捨恨眠安樂如於水土石人心盡彼同起煩惱前勝愛法者如後佛說三種語人美實虛言猶如蜜花糞棄後可行前今明後亦明今闇後還闇或今明後闇或今闇後明如是四種人王當依第一自有生如熟亦有熟如生亦有熟如熟或復生如生菴沒羅果中有如是差別人亦同彼四難識王應知勿覩他妻室設觀如母女姊妹想隨年起貪思不淨如聞子藏命防持躁動心獸藥刀怨火無令欲樂侵由欲作無利譬如兼博果佛說彼應除生死牢枷鎖譎誑常搖境能降斯六識執仗掃眾怨許初爲勇極臭气九門眾穢室行軀難滿薄皮纏請看少女除莊彩折別形骸惡叵言癩虫穿已痛求安就火邊止息無由免耽欲亦同然爲知眞勝理作意觀眾事惟斯徳應習無餘法可親若人具族望貌美復多聞無智破尸羅是人何足責若人無族望貌醜寡知聞有智護尸羅人皆應供養利無利苦樂稱無稱毀譏了俗世八法齊心離斯境再生天乞士父母妻子人勿由斯造罪獄果他不分若行諸罪業非如刀斬傷待至臨終際惡業果全彰信戒施淨聞慚愧及正慧七財牟尼說共有物誠虛博弈樂觀諠雜境嬾惰惡友敦親志飲酒非時行六過此劫芳名爾應棄求財少欲最人天師盛陳若能修少欲𨿽貧是富人若人廣求諸事者還被爾許苦來加智者若不修少欲受惱還如眾首蛇稟性抱怨如殺者欺輕夫主如男偶縱使片物必行偸宜可棄茲三賊婦順若姊妹慈如母隨從若婢伴猶親如茲四婦宜應供應知此室號天人受飡如服藥知量去貪嗔不爲肥憍傲但欲住持身勤軀度永日於初後夜中眠夢猶存念勿使命虛終慈悲喜正捨修習可常研上流𨿽未入能生梵世天捨雜欲苦尋喜樂隨業當生四地中大梵光音及徧淨廣果天生與彼同若恒修對治徳勝愍眾生此五行爲善不行爲大惡雨鹽醎少水豈若瀉江池縱令微罪業善大殄應知嗔掉舉惡作惛睡欲貪疑如斯五蓋賊常偸諸善利有五最勝法信勇念定慧於此應勤習能招根力頂病苦死愛別斯皆自業爲未度可勤修對品亡嬌恣若悕天解脫爾當修正見設使人行善邪見招惡果無樂常無我不淨審知人妄念四倒見難苦在茲身說色不是我我非有於色色我非更在知餘四蘊空不從時節生非自然本性非無因自在從愚業愛生戒禁見身見及毘織吉蹉應知三種結能縛木叉門解脫終依己不由他伴成勤修聞戒定四眞諦便生增上戒心慧茲學可常修百五十餘戒咸歸此三攝於身住身念茲路善修常如其虧正念諸法盡淪亡壽命多災厄如風吹水泡若得瞬息停臥起成希有卒歸灰燥爛糞穢難久持觀身非實法滅壞墮分離大地迷盧海七日出燒燃況此極微軀那不成煨燼如是無常亦非久無歸無救無家室生死勝人須厭背併若芭蕉體無實海龜投木孔一會甚難遭棄畜成人體惡行果還招金寶盤除糞斯爲是大癡若生人作罪全成極憃兒生中依善友及發於正願先身爲福業四大輪全獲佛言近善友全梵行是親善士依佛故眾多證圓寂邪見生鬼畜泥黎法不聞邊地蔑戾車生便癡瘂性或生長壽天除八無暇過閑暇旣已得爾可務當生愛別老病死斯等眾苦處智者應生厭說少過應聽母或攺爲婦父乃轉成兒怨家翻作友遷流無定規一一飲母乳過於四海水轉受異生身更飲多於彼過去一一生身骨展轉積若妙髙山地土丸爲酸棗核數己形軀豈盡邊梵主世皆供業力終淪地縱紹轉輪王迴身化奴使三十三天中妓女樂多時受已墮泥黎速疾磣毒經諸苦磨身碎體鎭號啼妙髙岑受樂地軟隨其足轉受煻煨苦行經糞屎獄歡喜芳園裏天女隨遊戲墮落劍林中截手足耳鼻或入曼陀妙池浴天女金花艶彩容捨身更受泥黎苦熱焰難當灰澗中欲天受法樂除貪大梵天更墮阿毘止薪焰苦恒連或生居日月身光徧四洲一朝歸黑闇展手見無由三種燈明福死後可持將獨入無邊闇日月不流光有命黑繩熱合叫無間下斯等恒纏苦燒諸行惡者或若麻床﹝打﹣丁﹢此﹞或粉如細末如利斧斫木猶如鋸解割猛火恒煎煮令飲熱銅漿驅令上劍刺叉身熱鐵床或時髙舉手鐵牙猛狗飡鷹鳥觜爪利任彼啅心肝虻蠅及諸虫其數過千億利觜唼身軀急墮皆飡食若人具造眾罪業聞苦身自不干墮如此頑騃金剛性气盡泥犁遭猛火時觀盡變聞應念讀誦經論常尋鞠泥犁聽響已驚惶如何遣當斯異熟於諸樂中誰是最愛盡無生樂最精於眾苦內誰爲極無間泥犁苦極成人間一日中屢刺三百槊比地獄輕苦毫分寧相捅此處受極苦經百俱胝秋如其惡未盡命捨定無由如是諸惡果種由身語心爾勤隨力護輕塵惡勿侵或入傍生趣殺縛苦恒親遠離於寂善更互被艱辛或被殺縛苦求珠尾角皮錐鞭鉤斲頂踏拍任他騎受鬼望不遂無敵苦常臨飢渴及冷熱困怖苦恒侵口小如針孔腹大等山丘飢纏縱己糞得少定無由形如枯杌樹皮方作衣服炬口夜夜然飛蛾墮充食血膿諸不淨福少獲無從更相口排逼還飡癭熟癰月下便招熱日中身遂寒望菓惟空樹瞻江水剩乾如是受眾苦經萬五千年長時擊身命良由苦器堅若生飢鬼中遭斯一味苦非賢澁者愛佛說由慳垢生天𨿽受樂福盡苦難思終歸會墜墮勿樂可應知厭坐衣沾垢身光有變衰液下新流汗頭上故花萎如斯五相現天眾死無疑地居人若卒悶亂攺常儀若從天處墮眾善盡無餘任落傍生鬼泥犁隨一居阿蘇羅本性縱令全覺慧忿天生苦心趣遮於見諦如是漂流生死處天人畜及阿蘇羅下賤業生眾苦器鬼趣兼投捺落迦縱使烈火燃頭上徧身衣服焰皆通此苦無暇能除拂無生住想涅槃中爾求尸羅及定慧寂靜調柔離垢殃涅槃無盡無老死四大日月悉皆亡念擇法勇進定慧喜輕安此七菩提分能招妙涅槃無慧定非有缺定慧便溺若其雙運者有海如牛迹十四不記法日親之所說於此勿應思不能令覺滅從無知起業由業復生識識緣於名色名色生六處六處緣於觸觸生緣於受受旣緣於愛由愛招於取取復緣於有有復緣於生生緣於老死憂病求不得輪迴大苦蘊斯應速斷除如其生若滅眾苦珍無餘最勝言教藏深妙緣起門如能正見此便觀無上尊正見命正念正定語業思此謂八聖道爲寂可修治無由集愛起託身眾苦生除斯證解脫八聖道宜行卽此瑜伽業四種聖諦因𨿽居舍嚴飾智遮煩惱津不從空處墮如穀因地造諸先證法人皆凡具煩惱何假多陳述除惱略呈言事由情可伏聖談心是源如上所陳法苾芻難總行隨能修一事勿令虛夭生眾善皆隨喜妙行三自修迴向爲成佛福聚令恒收後生壽無量廣度於天人猶如觀自在極難等怨親生老病死三毒除佛國託生爲世父壽命時長量叵知同彼大覺彌陀主開顯尸羅及捨惠天地虛空名徧彰大地居人及天眾勿使妖妍女愛傷煩惱羈纏有情眾絕流生死登正覺超度世間但有名由獲無生離塵濁

阿離野那伽曷樹那菩提薩埵蘇頡里蜜離佉。了﹝阿離野是聖。那伽是龍是象。曷樹那義翻爲猛。菩提薩埵謂是覺情。蘇頡里卽是親密。離佉者書也。先云龍樹者訛也﹞。

龍樹菩薩勸誡王頌

