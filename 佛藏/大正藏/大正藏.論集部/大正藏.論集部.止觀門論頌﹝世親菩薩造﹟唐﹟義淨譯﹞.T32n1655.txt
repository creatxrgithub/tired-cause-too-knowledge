止觀門論頌一卷

世親菩薩造

三藏法師義淨奉詔譯

若見女形相及以艶嬌姿愚人不了知妄生淫染意佛說膖脹等蠲除淫欲念能隨世尊教得勝果非餘戒淨有聞思策勵常修習繫念觀諸境斯爲解脫因若人有瞋染及昏沈睡眠掉惡作并疑此五遮修定少聞與眾居鄙事情欣樂愛身并受用亦能遮定心心亂有五緣情隨眾境散味著并沈掉我慢重名聞苾芻依聖教有過應說除善取住心緣是爲最初行次依寂靜處妨難並皆無然後息邪思是苾芻初業應可住屍林著糞掃衣服常求靜息事斷除淫染心乞食見女人應觀爲不淨攝眼除邪意正心當取食多言多事務此皆須遠離惱亂緣來逼慧力應須忍樹下艸﹝卄／積﹞中或居崖窟內觀時應住此寂靜可修心習定緣境時不太髙太下不應極近遠於境使相應善取所緣境子細善觀察閉目住心時猶如開眼見根門皆攝斂住念凝內心緣境現前觀念念令相續於前所取相形貌用心觀膖脹女根邊可畏可嫌賤猶如濁池水風吹令動搖觀諸樹影時不善分明住心垢煩惱水亂情風所吹澄念觀察時闇昧不能住心沈應策舉可觀勝妙事如蛭飲血困水澆令使甦還應速收斂於舊境安心令意有堪能調善皆隨念若其心掉舉應思厭惡事令心寂靜住如鉤斸象頭遠離於沈掉應平等運心隨情住捨中此時無過咎從此漸得住取相影心安明了中道行正念燈持照此時用尋伺次第應觀察定影卽便生分明現前住不動搖明淨如大丈夫形此影望前觀是爲差別相此相旣生已欲愛等便除卽是繫心人初定方便相次知瞋恚體本由貪染發欲愛旣已除得離於瞋恚次以勤策念遣除昏睡心旣觀差別相疑情卽便息次當除惡作善行安隱路寂靜無障礙能防於掉舉應知用麁尋觀其所取相卽於心影內以伺細推求見差別心喜由此得輕安次證於樂定定支次如是卽是根本定善安於念心猶如欲至村及至村中者旣獲根本定更復作餘修得他心宿住神通天眼耳於此有伺時心未能靜住猶如河有浪非上地應知旣得初定已仍於所緣住次依二靜慮尋伺皆止息𨿽得住此位尚有喜水漂入第三定時其心便靜住由其心有樂未能令住念旣證四靜慮眾過並皆除退分勝進分住分決擇分靜慮有四種修定者初知若定順煩惱此名爲退分後勝爲勝分自住住應知由先善分別是決擇道因此定能招彼名爲決擇分於無常等相作苦等行解若得此定者是煖等道分於靑膖等相觀事有多途如聖教修行差別宜應識死屍風鼓腹穴處有膿流連跨並皆麁說名爲膖脹不愛身麁分惟貪細滑身對此染心人令修如是觀若於死屍分少有白膿流餘肉並多靑說此爲靑膖覩色而生愛斯名愛色人對治以靑膖日親之所說死屍膿徧出是謂膿流相對彼愛香人令觀染心息死屍腰爛斷名爲斷壞相對彼愛全身大仙尊爲說屍骸狐狢噉鳥啄有殘筋對治愛肌膚爲說食殘相手足諸支骨隨處皆分散對貪支分人說骨邪亂相卽於骨亂相刀杖斫分離亦爲愛全身令觀打亂相屍骸被刀斫或由鉾箭傷流血徧殘軀名爲血塗相淨潔香塗體新莊著彩衣於此起貪人用斯爲妙藥於境惟獨愛不許外人看多虫唼死屍令觀除惡念骸肉皆銷散但惟牙骨存於齒生貪者令觀齒骨相若見新死者識去有殘形樂著眾生貪令除嬌態欲屎尿及洟唾合聚共成身三十二種物皮囊喚作人髪毛并爪齒肝肚等相因內扶三百骨橫纏九百筋九孔流不淨垢污穢難陳審觀眞可惡智者不應親旣觀他女體亦復察己形於斯貪染因理應常繫念不出三界獄咸由欲染心是故明智者極善思其事經多地獄苦幸會得人身豈得縱狂心不修殊勝行淫貪有多種隨生愛不同一觀並能除謂是白骨觀色觸形嬌態衣纓生染著何藥能除此無過白骨觀先於足大指定心緣作瘡破壞旣膿流肉皆隨墮落卽觀指骨形由如白鴿色其瘡旣漸大膚肉盡皆除作如是次第身肉皆除盡正念勝解成但觀其骨鎖若有片肉在卽名爲亂意況復縱心猨馳求趣諸境於多時繫想自知能善住次漸及餘人總觀爲骨鎖漸寬至海際滿中皆白骨此定旣成已捨廣復令狹略時從外捨乃至惟身骨還觀足指端是定心次第或時片片捨極至於頂骨應知最後心眉間攝令住若作此修習常生勝梵宮不落墮三塗得生於五淨人間散心善還流生死河智人修定心如救身衣火卽可捨諸緣宜居靜林處勿使無常逼虛死散心中以般若淨心終獲可愛果如不願後有於勝道應修剃髪著袈裟宜應修聖道自餘諠雜事咸爲生死因

止觀行門七十頌

