賓頭盧突羅闍爲優陀延王說法經

賓頭盧突羅闍爲優陀延王說法經

宋天竺三藏求那跋陀羅譯

欲樂味甚少。憂苦患甚多。是以智者。應修方便。速離眾欲。勤行淨行。我昔曾聞。千福王子。名優陀延。紹父王位。住拘舍彌城。其城殊妙。寬博嚴淨。晃爛宮觀。映飾綺麗。窓牖通疎。交絡珠网。樓觀千萬。莊挍此城。街巷相當。阡陌齊整。市肆充盈。多諸珍寶。其城周匝。有好林苑。樹木翠蔚。花果茂盛。泉流淸潔。生眾蓮華。靑黃赤白。文色相映。鴻鴈鴛鴦。孔雀鸚鵡。迦陵頻伽。命命之鳥。其聲相和。猶如樂音。壯麗之盛。如奇羅娑山王。崇巖峻岳。而自莊嚴。又像帝釋所居喜見之城。優陀延王。形貌端正。威相具足。聰明黠慧。武勇絕倫。才伎兼備。靡所不知。善能呪象。令諸山象。咸來赴集。又能控御。皆令調順。又善彈琴。和雅中節。宮商相應。鳥獸率舞。合眾香丸。用降怨敵。香气所及。盡來歸順。善能刻畫。曲得相貌。其所圖像。眞形無異。六十二藝。悉皆備具。衣服飲食。不尚豐奢。矜窮敬老。存恤民庶。正法治國。日夕忘倦。禮儀法律。一依古典。如昔哲王。什奢之等。國富民殷。庫藏盈溢。福徳之人。集生其國。受王風化。咸皆修善。博通經學。明解諸論。世間典籍。無不綜練。勇健雄武。如羅摩延阿純之等。由王先身辟支佛所種諸善根。獲報如是。王之威徳。隣國畏伏。道化光被。聲聞天下。時輔相子。名賓頭盧突羅闍。姿容豐美。世所希有。聰明智慧。博聞廣識。仁慈汎愛。志存濟苦。勸化國民。盡修十善。信樂三寶。出家學道。得具足果。遊行教化。還拘舍彌城。欲度親黨。徧行乞食。乞食已訖。於林樹下。結跏趺坐。思惟入定。時有一人。識賓頭盧。來白王言。昔輔相子。賓頭盧者。今近在此林中樹下。王聞歡喜。心懷敬仰。便勅嚴駕。將諸宮人眷屬僕從。詣尊者所。問訊旣竟。命王就坐。王卽思惟。所有疑事。今當問之。而作是言。賓頭盧。今我與爾。少小知舊。汝之祖先。世爲輔相。聰明智達。常爲國師。今旣相造欲問疑事。非相惱觸。爲我說不。尊者答言。恣爾所問。我當爲王分別解說。王以偈問曰。

一切世人貪著五欲縱情放逸以自娛樂如汝今者獨處空閑捨離恩愛有何榮樂

尊者答言。我觀因緣。皆悉無常。是故出家。以割情愛。樂於林藪。猶如野鹿。專心勤修。永斷煩惱。以智慧斧。破愛樹枝。心無戀著。毒果消滅。諸結駛流生死瀑河。我已得渡。更無憂患。譬如飛鳥得免羅网。陵虛遠逝。名曰解脫。王聞斯語。語賓頭盧。今我勢力。能伏諸國。威徳暉赫。有如盛日。首戴天冠。瓔珞盛服。婇女侍衛。如天帝釋。汝今獨處。頗羨我不。尊者答言。我無羨心。王復問言。何故於我而不願羨。尊者答言。我於今日欲泥已乾。諸有結縛。今已解脫。乃至帝釋諸妙天女。尚不生羨。況汝人間鄙穢者乎。誰有智者得離魔縛。渡生死岸。得淨慧眼。壞無明闇。而羨王耶。何有明眼。羨於盲者。何有彊健而羨病患。何有無罪而羨獄囚。何有巨富羨於貧窮。何有髙貴而羨奴僕。何有智者羨於愚癡。何有勇健羨於儜弱。王聞是已。心懷懊惱。而作是言。汝作方諭。一何苦劇我寧困劣乃如是乎。尊者答言。王無慧眼。煩惱所病。四取駛流之所漂沒。失於勇健。不能精勤。如斯嬰愚。不識眞諦。沈淪苦海。是王之分。於五欲中。生希有想。如此之想。實違淨行。王復問言。有何等過。而言違失。尊者答言。此五欲者。眾苦之本。害於眾生。所有善根。如雹害苗。螫惱眾生。甚於毒蛇。亦如熾火。能燒功徳亦如野馬。誑惑凡夫。亦如幻化。迷亂惑者。欲詐親善。過於怨家。欲如老牛沒溺污泥。欲如大网纏裹三界。欲如劍道難可履踐。欲能繫閉殺害眾生。一切過患。皆從欲起。如往古時。有婆須天。由欲因緣。爲婆利阿修羅之所繫縛。擲沸湯中。婆勒天壞阿修羅城墎。殄滅其民。惱觸苦婆羅王種八純提王及彼百子。悉皆誅滅。鼻多羅阿修羅。害於千眼羅摩。害十頭羅剎。及數千億羅剎之眾。羅漫害因陀羅且翼叉王。摩羅支王。滅多摩羅質種族。迦帝毘王爲閻摩尼婆羅門所殺。毘那悉那害提頭賴吒眷屬班細五子。殺十八億人。弼匿安毒多羅蹭伽王種。俱羅王種。彌絺羅檀特伽王種。是等人王。皆爲欲故。更相殘滅。卽說偈言。

王位𨿽尊嚴代謝不暫停輕疾如電光須臾歸磨滅王位極富逸愚者情愛樂衰滅死時至苦劇過下賤王者居髙位名聞滿四方端正甚可愛種種自嚴身譬如臨死者著花鬘瓔珞餘命未幾時王位亦如是王者譬如烏常懷諸恐怖行住及坐臥乃至一切時於其親踈中恒有疑懼心臣民宮妃后象馬及珍寶國土諸所有一切是王物諸王捨命時皆棄無隨者人王及天王阿修羅王等威力逼人民斧鉞相殘害不識無常苦橫增貪嫉惱譬如妙華林金蛇睡在中愚人謂珍寶盛裏齎歸家蛇覺縱毒火焚燒其屋宅王位如華林災患如金蛇愚人以爲貴智者所不樂譬如以揣肉置四衢道頭狐狼烏鷲等競來諍食之王位亦如是眾共諍取之鳥獸以嘴爪抓爴共鬭諍王者以刀矛相害諍榮位亦如彼鳥獸愚癡等無異我寧食灰土艸菜以自存此身如癰瘡會歸當潰爛云何爲此故造作眾惡業如食欽婆果香味悉具足及其果消時身體盡爛壞王位如彼果失滅生苦惱譬如有方土災疫行疾病有智諸勝人宜應速遠離若不遠離者如逆風執炬不捨必自燒如渴飲醎水無有飽足時如十頭羅剎城郭及眷屬爲欲因緣故滅壞無有餘又如寄越王兄弟有百人爲欲因緣故亦皆盡敗滅日種槃趙王及提頭賴吒如是諸王等盡爲欲所滅

當知國土猶如羅网。亦如羂弶。如深淤泥。亦如洄波。又如海浪。如林被燒。亦如危岸。猶如地獄。何有智者。當樂貪著。如是大苦。何有智者。當生樂想。如是大王。嗚呼怪哉。被欺乃爾。被誑乃爾猶如空拳誑於小兒。速疾不停。猶如幻化。五欲欺誑。亦復如是。猶如猿猴在髙山頂見雲彌布以爲堅實。謂爲是地便以身投墮百丈巖。喪其身命。一切碎滅。亦如野干見甄叔迦樹。其果似肉。見落地時。便往欲食。知其非肉。更復生念。今此非肉。彼樹上者。必當是肉。遂便守之。爲其所困五欲誑王。亦復如是。亦如商估以僞珠誑人。五欲誑王。亦復如是。又如嬰愚嗜味貪歡喜丸。人以泥團。而來誑之。謂爲眞實。走逐疲苦。乃得泥團。如熱時焰誑渴愚夫。猶如眾人前竪於幻橛。能使時眾見種種事。若拔幻橛。色像卽滅。猶如畫匠及機關師。如狗吠井自見形影。怒眼竪毛。謂井底影欲共己鬭。橫生瞋忿。投井而死。大王。宜善觀察。何有五欲而得常者何有王位而得久停。尊豪威勢。無得住者。何有國界而不遷壞。何有珍寶而不散失。何有欲樂常恒不變。苦之封授必受衰滅。何有合會而不別離。一切五欲。體性實苦。皆從妄想而生於樂。何有諸行不似芭蕉揵闥婆城。大王云何。處生老病死衰禍恐怖逼迫之中。云何能爲國土少樂生愛樂想。如林中鹿。四邊火起。如鳥在籠。如魚處网。如龜吞鉤。如師子毒箭入心。如龍處呪場。如人在屋中四邊火起。如處危朽華堂速疾崩墜。如好華池有水羅剎噏食於人。重說偈言。

生老病死患於中未解脫無明愛毒箭猶未得拔出人帝汝云何而生樂著想如象處林中四邊大火起處此急難處云何有歡喜大王應當知榮位須臾間智者深觀察不應於此事而生希有想汝何故錯解實是愛奴僕而生髙貴想捨上妙財寶而生大富想不善解方便橫生智慧想爲眾煩惱患橫生無病想未脫生死胎橫生無畏想處十二刺林橫生無刺想欲賊劫諸根橫生無賊想

大王而此身者必歸敗壞。尊豪榮貴。必有衰滅。財寶庫藏。必有散失。大王。如佛言曰。榮位如夢。恩愛暫有。汝於五欲。生於希有難遭之想。賢徳於此。豈得名爲能善觀察。何以故。榮位恩愛。必有別離。如眾飛鳥夜栖一樹。晨則四散。又如客舍夕則聚賓。明各異路。亦如乘船。異人同載。旣至岸已。各自殊道。亦如駛流漂集眾木。須臾之間。隨流分散。猶如浮雲。須臾散滅。作音樂處。男女聚集作樂已後。各自散去。宮人婇女端正美妙。無常理會。會歸捨棄。譬如華樹蜂集其上。花凋落盡。諸蜂遠離。如花池枯涸牸象不入。如大池水鵠樂遊居。及其乾竭更不復近。福盡之家。榮利不近。如密雲聚集。電光暫現。如風吹雲。電光不現。彼不捨汝。汝必捨之。如似夏盡孔雀毛羽悉皆自落。如寒旣至鴻鵠遠池。如阿輸伽樹花葉盛時。人所愛樂及其枯悴。無有花葉。人不顧視。猶如花幢。貴者愛敬。華萎縷絕而便棄之。卽說偈言。

無常不堅固如芭蕉水沫亦如浮雲散天王尊勝位危脆亦如是人帝應當知貪利極速駛如水澍深谷嗜欲極輕疾動轉如掉索愚癡染爲欲不覺致墮落

尊者言。大王。我今爲王略說譬諭。諸有生死。著味過患。王至心聽。昔日有人。行在曠路。逢大惡象。爲象所逐。狂懼走突。無所依怙見一丘井。卽尋樹根。入井中藏。有白黑鼠。牙齧樹根。此井四邊。有四毒蛇。欲螫其人。而此井下。有大毒龍。傍畏四蛇。下畏毒龍。所攀之樹。其根動搖。樹上有蜜三渧。墮其口中。于時動樹撐壞蜂窠。眾蜂散飛。唼螫其人。有野火起。復來燒樹。大王當知。彼人苦惱。不可稱計。王愁憂厭惡而言。彼人得味甚少。苦患甚多。其所味者。如牛迹水。其所苦患猶如大海。味如芥子。苦如須彌。味如螢火。苦如日月。如藕根孔比於太虛。亦如蚊子比金翅鳥。其味苦惱多少如是。尊者言。大王。曠野者。諭於生死。彼男子者。諭於凡夫。象諭無常。丘井諭於人身。樹根諭人命。白黑鼠者。諭晝夜。齧樹根者。諭念念滅。四毒蛇諭四大。蜜者諭五欲。眾蜂諭惡覺觀。野火燒者諭老。下毒龍者諭死。是故當知。欲味甚少。苦患甚多。生老病死。於一切人。皆得自在。世間之人。身心勞苦。無歸依處。眾苦所逼。輕疾如電。是可憂愁。不應愛著。大王。今我語王。言𨿽麁惡。實是利益。王聞是語。衣毛皆竪。悲喜交集。涕泣流淚。卽起合掌。五體投地。白尊者言。我之嬰愚。無有智慧。我之下賤。作斯狂言。如是狂言。聽我懺悔。尊者言。我於今者。以忍出家。無不忍受。我心淸淨。猶如秋月淨無雲翳。王今懺悔。願使大王猶如天帝得見道迹。王大歡喜。與諸眷屬。作禮還宮。

賓頭盧突羅闍爲優陀延王說法經

