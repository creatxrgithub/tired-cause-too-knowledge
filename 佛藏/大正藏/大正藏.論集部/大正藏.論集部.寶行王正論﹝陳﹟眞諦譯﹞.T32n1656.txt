寶行王正論一卷

陳天竺三藏眞諦譯

安樂解脫品第一

解脫一切障圓徳所莊嚴禮一切智尊眾生眞善友正法決定善爲愛法大王我當說由法流注法器人先說樂因法後辯解脫法眾生前安樂次後得解脫善道具名樂解脫謂惑盡略說此二因惟信智二根因信能持法由智如實了二中智最勝先藉信發行由癡貪瞋怖而能不壞法當知是有信吉祥樂名器已能熟簡擇身口意三業恒利益自他說爲有智人殺生盜邪淫妄言及兩舌惡罵不應語貪瞋與邪見此法名十惡翻此卽十善離酒淸淨命無逼惱心施供養所應敬略說法當爾若但行苦行決不生善法以離智悲故若惟有苦行不能除損他與救濟利益施戒修所明正法大夷路若棄行邪道自苦受牛罰是生死曠澤無飲食樹陰或狼所食噉長遠於中行因殺生短壽逼惱招多病由盜致乏財侵他境多怨妄語遭誹謗兩舌親愛離惡口聞不愛綺語他憎嫉由貪害所求瞋恚受驚怖邪見生僻執飲酒心訥亂不施故貧窮邪命逢欺誑不恭生卑賤嫉妬無威徳恒恨形色醜不問聰故癡此報在人道先已受惡趣殺生等罪法如所說果報無貪等及業說名善習因惡修及諸苦皆從邪法生諸善道安樂皆因善法起常離一切惡恒行一切善由身口意業應知此二法由一法能脫地獄等四趣第二法能感人天王富樂由定梵住空得受梵等樂如是略說名樂因及樂果復次解脫法微細深難見無耳心凡夫聞則生驚怖我無當不生現來我所無凡人思此畏智者怖永盡世間我見生他事執所繫佛由至道證依悲爲他說我有及我所此二實皆虛由見如實理二執不更生諸陰我執生我執由義虛若種子不實芽等云何眞若見陰不實我見則不生由我見滅盡諸陰不更起如人依淨鏡得見自面影此影但可見一向不眞實我見亦如是依陰得顯現如實撿非有猶如鏡面影如人不執鏡不見自面影如此若析陰我見卽不有因聞如是義大淨命阿難卽得淨法眼恒爲他說此陰執乃至在我見亦恒存由有我見故業及有恒有生死輪三節無初中後轉譬如旋火輪生起互相由從自他及二三世不有故證此我見滅次業報亦然如此見因果生起及滅盡故不執實有世間有及無愚人聞此法能盡一切苦由無智生怖於無怖畏處涅槃處無此汝云何生怖如所說實空云何令汝怖解脫無我陰汝若受此法捨我及諸陰汝云何不樂無尚非涅槃何況當是有有無執淨盡佛說名涅槃若略說邪見謂撥無因果此今非福滿惡道因最重若略說正見謂信有因果能令福徳滿善道因最上由智有無寂超度福非福故離善惡道佛說名解脫若見生有因智人捨無執由見滅共因是故捨有執先俱生二因實義則非因假名無依故及生非實故若此有彼有譬如長及短由此生彼生譬如燈與光先長後爲短不然非性故光明不生故燈亦非實有如此因果生若見不執無已信世眞實由亂心所生見滅非虛故卽證得眞如是故不執有不依二解脫色是遠所見若近最分明鹿渴若實已云何近不見若遠於實智卽見世間有證實則不見無相如鹿渴如鹿渴似水非水非實物如此陰似人非人非實法計鹿渴爲水往彼若飲此若無執爲水如此人愚癡世間如鹿渴若執實有無此卽是無明癡故無解脫執無墮惡趣執有生善道若能知如實不二依解脫不樂有無執由擇眞實義若墮於無執何不說墮有若言由破有義至故墮無如此破無故云何不墮有無言行及心由依菩提故若說彼墮無何因不墮有僧佉鞞世師尼揵說人陰約世汝問彼若說過有無是不可言法以過有無故汝應知甚深佛正教甘露如曉無去來亦無一念住若體過三世何世爲實有二世無去來現在實不住世生及住滅此言云何實若恒有變異何法不念滅若無念念滅云何有變異若言念念滅分具分滅故不等證見故此二無道理若念滅皆盡云何有故物若堅無念滅故物云何成如剎那後際前中際亦有由剎那三分故世念無住是一念三際應擇際如念前中後三際不由自他成非一念分故若無分何有離一多云何離有何法無由滅及對治若言有成無此無及對治何法有無故是故世涅槃由義不成有世間有後際他問佛默然是尊一切智故智人識佛由此甚深法不說非器處如此解脫法甚深無繫攝諸佛一切智故說無依底於無依著法過有無二邊世人受依著由癡驚怖失彼自失壞他怖畏無依處王願汝不動莫由彼自壞爲汝成不壞我當說眞理由依無倒合離有無二執此過福非福甚深義明了非身見怖空二人境當說四大及空識一聚俱非人若合離非人云何執人有如六界非人聚故虛非實一一界同然由聚故非實陰非我我所離陰我不顯不如薪火雜何依陰成我地界非三大地中亦無三三中亦無地相離互不成地水火風大各自性不成一離三不成三離一亦爾一三及三一相離若不成各各自不成彼相離云何若各離自成離薪何無火動礙及相聚水風地亦然若火不自成三云何各立三大緣生義相違云何成若彼各自成云何更互有若各自不成云何互成有若言不相離諸大各自成不雜則不共若雜非獨成諸大非各成云何各性相各成無偏多故相假名說色聲香味觸簡擇義如大眼色識無明業生擇亦爾作者業及事數合因果世短長及名想非想擇亦然地水風火等長短及小大善惡言識智智中滅無餘如識處無形無邊徧一切此中地等大一切皆滅盡於此無相智短長善惡業名色及諸陰如此滅無餘如此等於識由無明先有於識若起智此等後皆盡如是等世法是然識火薪由實量火光世識薪燒盡由癡別有無後簡擇眞如尋有旣不得無云何可得由無色所成故空但名字離大何爲色故色亦惟名受想行及識應思如四大四大如我虛六界非人法

寶行王正論雜品第二

如分分拆蕉無餘盡不有約六界拆人盡空亦如是是故佛正說一切法無我但六界名法決判實無我我無我二義如實撿不得是故如來遮我無我二邊見聞覺知言佛說無實虛二相待成故此二如實無如實撿世間過實亦過虛則世間依實故墮於有無若法徧不如云何佛得說有邊及無邊有二與無二過去佛無量現來過算數過數眾生邊三世由佛顯世間無長因此際約世顯世間過有無云何佛記邊由法如此深於凡祕不說說世如幻化是佛甘露教譬如幻化像生滅尚可見此像及生滅實義撿非有世間如幻化生滅可見爾世間及生滅約實義皆虛幻像無從來去亦無有處但迷眾生心由實有不住世體過三世若爾世何實誰言說有無有無實無義故佛約四句不記說世間由有無皆虛此虛不虛故是身不淨相麁證智境界恒數數所見尚不入心住況正法微細甚深無依底難證於散心云何可易入故佛初成道捨說欲涅槃由見此正法甚深故難解若法非正了卽害不聰人由不如執此墮邪見穢坑人識法不明由自髙輕法起謗壞自身下首墮地獄譬如勝飲食偏用遭危害若如理量食得壽力彊樂若偏解正法遭苦亦如此若能如理解感樂及菩提智人於正法捨謗及邪執於正智起用故成如意事由不了此法人起長我見因此造三業次生善惡道乃至未證法能除滅我見恒敬起正勤於戒施忍等作事法爲先及法爲中後謂無虛眞理現來汝不沈因法現好名樂臨死無怖來生受富樂故應恒事法惟法是正治因法天下愛若主感民愛現來不被誑若非法治化主遭臣厭惡由世間憎惡現來不歡喜王法欺誑他是大難惡道惡智邪命論云何說爲正若人專誑他云何說正事因此於萬生恒遭他欺誑若欲使怨憂捨失取其徳己利由此圓卽令怨憂惱約施及愛語利行與同利願汝攝世間因此弘正法王若一實語如生民堅信此如尊妄語不起他安信實意起無違流靡能利他是說名實語翻此爲妄言一捨財若明如能隱王失如此主悋賄能害王眾徳若王靜諸惡徳深人愛重因此教明王故應事寂靜由智王難動自了不信他永不遭欺誑故決應修智依諦捨靜智王則具四善如四徳正法人天所讚歎能伏說淸淨由智悲無垢恒共智人集王法智生長善說人難得聽善言亦難第三人最勝能疾行善教若善非所愛已知應疾修如藥味𨿽苦樂差應彊服壽無病王位恒應思無常次生厭怖想後專心行法見決定應死死從惡見苦智人爲現樂故不應作罪見一念無怖若見後時畏若一念心安云何後不畏由酒遭他輕損事減身力由癡行非事故智人斷酒圍碁等嬉戲生貪瞋憂諂誑妄惡口因故應恒遠離淫逸過失生由想女身淨尋思女身中實無一毫淨女口涎唾器齒舌垢臭穢鼻臭由洟流目淚種類處腹屎尿腸器餘身骨肉聚癡人迷可厭故貪著此身根門最臭穢是厭惡身因於中若生愛何緣得離欲譬如屎尿器猪好在中戲於身不淨門多欲戲亦爾此門所以生爲棄身土穢癡人邪愛著不顧己善利汝自見一分屎尿等不淨此聚說名身云何汝生愛赤白爲生種廁汁所沷養如知身不淨何意苦生愛穢聚可憎惡臭濕皮纏裹若能處中臥則愛著女身若可愛可憎衰老及童女女身皆不淨汝何處生欲設糞聚好色軟滑相端正起愛則不應愛女身亦爾內臭極不淨外皮所覆藏是死屍種性云何見不知皮不淨如衣不可暫解浣云何穢聚皮可權時汰淨畫瓶滿糞穢外飾若汝憎此身穢種滿云何汝不厭若汝憎不淨云何不惡身香華鬘飲食本淨而能污如汝併憎惡於自他糞穢云何汝不厭自他不淨身如女身不淨自身穢亦爾是故離欲人於內外相稱九門流不淨自證自浣濯若不知不淨而造愛欲論希有極無知無慚及輕他於最不淨身何方利益汝多眾生因此無明覆其心爲塵欲結怨如狗鬭爭糞如搔癢謂樂不癢最安樂如此有欲樂無欲人最樂若汝思此義離欲不得成由思欲輕故不遭淫逸過從獵感短壽怖苦重逼惱未來決受此故應堅行悲何人若他見生彼極驚怖譬糞穢污身流出毒惡蛇是人若至彼眾生得安樂譬夏月大雲田夫見欲雨故汝捨惡法決心修善行爲自他俱得無上菩提果是菩提根本心堅如山王因十方際悲及無二依智大王汝諦聽此因我今說感三十二相能莊嚴汝身支提聖尊人供養恒親侍手足寶相輪當成轉輪王手足滑柔軟身大七處髙由施美飲食於他等豐足身圓滿端直指足跟圓長汝當感長壽由悲濟死囚大王堅持法令淸淨久住由此足安平當得成菩薩行布施愛語利行及同利由此指网密手足八十文脚趺髙可愛旋毛端向上由長不棄背本所受持法由恭敬施受明處及工巧故得鹿王膞及聰明大智他求自有物我疾能惠施由此臂傭大得爲世化主親愛若別離菩薩令和集此感陰藏相恒服慚羞衣常施樓殿具細軟可愛色故感天色身潤滑光微妙由施無上護如理順尊長感一孔一毛白毫端嚴面常說善愛語又能順正教上身如師子頸圓諭甘浮看病給醫藥或令他養護故得腋下滿千脈別百味於自他法事常能爲端首頂骨欝尼沙橫竪頰匿瞿由長時巧說實美滑善言得八相梵音及舌根脩廣已知事實利數數爲他說得好如師子面門方可愛由尊他不輕隨順行正理齒白齊必勝譬若眞珠行由數習此言謂實不兩舌故具四十齒平滑堅遒淨由瞻視眾生滑無貪瞋癡眼珠靑滑了瞼睫如牛王由如此略說大人相及因轉輪王菩薩美飾汝應知隨相有八十從慈悲流生大王我不說爲避多文辭𨿽諸轉輪王同有此相好淨明及可愛終不逮如來從菩薩善心一念中一分輪王相好因尚不能等此一人萬億劫修善根生長於佛一毛相此因亦不感諸佛與輪王相中一分等譬如螢與日於光微有似

寶行王正論菩提資糧品第三

諸佛大相好從難思福生我今爲汝說依大乘阿舍一切緣覺福有學無學福及十方世福福如世難量此福更十倍感佛一毛相九萬九千毛一一福皆爾如此眾多福生佛一切毛復更百倍增方感佛一好如是如是多一一好得成乃至滿八十隨飾一大相如是福徳聚能感八十好合更百倍增感佛一大相如是多福徳能感三十相復更百倍增感毫如滿月能感白毫福復更千倍增此福感難見頂上欝尼沙如此無量福方便說有量於一切十方如說十倍世諸佛色身因尚如世無量況佛法身因而當有邊際世間因𨿽小若果大難量佛因旣無量果量云何思諸佛有色身皆從福行起大王佛法身由智慧行成故佛福慧行是菩提正因故願汝恒行菩提福慧行於成菩提福汝莫墮沈憂有理及阿舍能令心安信如十方無邊空及地水火有苦諸眾生彼無邊亦爾此無邊眾生菩薩依大悲從苦而拔濟願彼般涅槃從發此堅心行住及臥覺或時小放逸無量福恒流福量如眾生恒流無間隙因果旣相稱故菩提不難時節及眾生菩提與福徳由此四無量菩薩堅心行菩提𨿽無量因前四無量修福慧二行云何難可得福慧二種行如此無邊際菩薩身心苦故疾得消除惡道飢渴等身苦惡業生菩薩永離惡行善苦不生欲瞋怖畏等心苦從癡生由依無二智菩薩離心苦有苦時若促難忍何況多無苦時長遠有樂云何難身苦永不有假說有心苦悲世間二苦故恒住生死故菩提長時智人心不沈爲滅惡生善是時無間修貪瞋及無明願汝識捨離無貪等眾善知應恭敬修由貪生鬼道由瞋墮地獄由癡入畜生翻此感人天捨惡及修善此法是樂因若是解脫法由智捨二執佛像及支提殿堂并寺廟最勝多供具汝應敬成立坐寶蓮花上好色微妙畫一切金寶種汝應造佛像正法及聖眾以命色事護金寶网繖蓋奉獻覆支提金銀眾寶花珊瑚琉璃珠帝釋靑大靑金剛貢支提能說正法人以四事供養六和敬等法常應勤修行於尊恭敬聽勤事而侍護菩薩必應行亡後亦供養於天外道眾不應親事禮因無知邪信莫事惡知識佛阿含及論書寫讀誦施亦惠紙筆墨汝應修此福於國起學堂雇師供學士興建永基業汝行爲長慧解醫巧曆數皆爲立田疇潤老小病苦於國有濟益起諸道伽藍園塘湖亭屋於中給生具艸蓐飲食薪於小大國土應起寺亭館遠路乏水漿造井池施飲病苦無依貧下姓怖畏等依慈悲攝受勤心安立彼隨時新飲食果菜及新穀大眾及須者未施莫先用屣繖瓶鉤鑷針綖及扇等荃提寢息具應施寺亭館三果及三辛蜜糖酥眼藥恒應安息省書呪及藥方塗首身藥油澡盤燈麨果水器及刀斧應給亭館中米穀麻飲食糖膏等相應恒置陰涼處及淨水滿器於蟻鼠穴門飲食穀糖等願令可信人日日分布散如意前後食恒施於餓鬼狗鼠鳥蟻等願汝恒施食災疫飢餓時水旱及賊難國敗須濟度願汝恒拯恤田夫絕農業願給糧種具隨時蠲租稅輕微受調斂施物濟貧債出息不長輕直防許休偃以時接賓客境內外劫盜方便斷令息隨時遺商侶平物價鈞調八座等判事自如理觀察事能利萬姓恒恭敬修行應作何自利如汝恒敬思利他云何成如此汝急思地水風火等艸藥及野樹如此或暫時受他無礙策七步頃起心爲捨內外財菩薩福徳成難量如虛空童女好色嚴惠施求得者故獲陀羅尼能持一切法愛色具莊嚴并一切生具施八萬童女釋迦佛昔時光明種種色衣服莊嚴具花香等應施依悲惠求者若人離此緣於法無安行則應施與之過此後莫惠毒亦許施彼若此能利他甘露不許施若此損害他若蛇嚙人指佛亦聽則除或佛教利他逼惱亦可行固謹持正法及能說法人恭敬聽受法或以法施他莫愛世讚歎恒樂出俗法如立自體徳於他亦如此於聞莫知足及思修實義於師報恩施應敬行莫悋莫讀外邪論但起諍慢故不應讚自徳怨徳亦可讚莫顯他密事及惡心兩舌自於他有過如理觀悔露若由此過失智者訶責他自須離此失有能拔濟他他辱己莫瞋卽觀宿惡業莫報對他惡爲後不受苦於他應作恩莫希彼報答惟自應受苦共求眾受樂若得大富貴自髙不應作遭枉如餓鬼莫起下悲行假設失王位或死由實言亦恒說此語無實利默然如言如此行願汝堅行善因此好名徧自在成勝量應作熟簡擇後則依理行莫由信他作須自了實義若依理行善好名徧十方王侯續不斷王富樂轉大死緣百一種壽命因不多此因或死緣故恒應修善若人恒行善是所得安樂於自他若等此善樂圓足依法爲性人臥覺常安樂夢中見善事由內無過惡若人養父母恭奉自家尊恭善人用財忍辱有大度軟語不兩舌實言同止樂此九天帝因盡壽應修行由昔行九法天主感帝位時時處法堂至今恒說此一日三時施美食三百器福不及剎那行慈百分一天人等愛護日夜受喜樂免怨火毒杖是行慈現果無功用獲財後生於色界得慈十功徳若人未解脫教一切眾生堅發菩提心菩薩徳如山菩提心牢固由信離八難因戒生善道數修眞如空得善無放逸無諂得念根恒思得慧根恭敬得義理護法感宿命布施聽聞法或不障他聞疾得如所愛與佛相值遇無貪作事成不慳財物長離慢招上品法忍得總持由行五實施及惠無怖畏非諸罵能辱故感大勝力支提列燈行幽闇秉火燭布施續明油故得淨天眼供養支提時卽設鼓聲樂蠡角等妙音故獲淨天耳於他失默然不談人徳闕隨順護彼意故得他心智由施徙舟乘運致羸乏人恭謹瞻尊長故獲如意通令他憶法事及正法句義或淨心施法故感宿命智由知眞實義謂諸法無性故得第六通最勝是流盡平等悲相應由修如實智故自得成佛恒解脫眾生由種種淨願故佛土淸淨眾寶獻支提故放無邊光如此業及果已知義相應故應修利他卽菩薩自利

寶行王正論正教王品第四

王若行非法或作非道理事王人亦讚故好惡難知亦有世間人非愛善難教何況大國王能受善人語我今愍念汝及悲諸世間故我善教汝實益若非愛眞滑有義利依時由慈悲佛令教弟子故我爲汝說若聽聞實語應住於無瞋可取必須受如浴受淨水我今說善言現來有利益汝知應受行爲自及於世由昔施貧苦故今感富財因貪不知恩廢施無更得世間惟路糧不雇無人負由施供下品未來荷百倍願汝發大心恒興建大事若行大心事是人得大果小意陿劣王心願未曾觸好名吉祥事三寶依應作望王后等毛若事非汝法死亦起惡名王不作最勝廣大事能起大人希有用能障下人願以命成此事無自在棄物隻身入未來若於法安財前至逆相待先帝諸產業棄本屬新王能爲前王生法樂好名不用財受現喜若施感來樂非此二唐失惟生苦無歡將終欲行施臣礙失自在祚絕故捨愛隨新王樂欲若捨一切物汝今安弘法亦常在死緣譬如風中燈先諸王所起平等功徳處謂天神廟堂願如本修理離殺常行善持戒愛容舊巧增財無諍勤力恒修善淸淨無積聚不捨於他事安立爲導首受彼功徳藏盲病根不具可悲匃無依於廟不得遮平等與彼食道徳無求人或住餘王界供事亦相似應作無此彼於一切法事應立勤力人無貪聰智善不侵法畏罪了正論行善親愛四觀淨美語不怯弱上姓能持戒識恩知他苦如理巧決斷八人互相羞爲國立八座柔和有大度膽勇甚愛王堅實能用財無放逸恒善熟思所作事能別十二輪常行四方便應立爲大臣持法戒淸淨了事有幹用能生長護財解義巧書算於他心事等畏罪親愛王富財多眷屬宜立爲職掌月月應問彼一切財出入問己法事等喜心善教誨爲法處王位不求名欲塵王位勝有利異此則不如大王卽世間多互相食噉立法王位義汝諦聽我說長老於王處上族解是非畏惡多相順願彼看王事罰繫鞭杖等若彼依理行王恒潤大悲於彼更施恩爲利一切人應恒起慈心若彼最重惡亦應生大悲重惡極害心必於彼行悲彼卽是悲器正行人悲境貧人若被駐五日須放散餘人亦如理隨一莫拘留若於一人所起長繫駐心隨人生不護因此惡恒流乃至彼未散𨿽繫亦安樂莊飾浣飲食藥扇等相應王欲他成器依悲立善教善惡人皆同不由瞋及欲熟思實知已人增起反逆不殺不逼彼願王擯他土看自家如怨由參人淨眼恒念無放逸願作如法事賞重加供養有恩人令得如思徳勝負報償亦如是將接爲饒花賞施爲大果王樹忍辱影民鳥徧依事王持戒能施有威得物心譬如沙糖丸香剌味相雜若王依道理愚法則不行無難無非法恒有法歡樂不從昔世引不可將入來王位從法得爲位莫壞法王位如肆家若傳如所價爲不更求得此用汝應行王位如肆家王傳如所價爲欲更求得此用應修行轉輪王得地或具四天下但身心二樂餘富貴皆虛但對治眾苦謂身喜樂受心樂是想類皆分別所作對治苦爲體及分別爲類世間一切樂虛故無眞實洲處土居止坐處及衣等飲食臥具乘妻象馬用一若心隨一緣卽由彼生樂餘境非緣故是時虛無用五根緣五塵若心不分別𨿽復得成塵不由此生樂此塵根所緣餘則非能所故所餘根塵眞實無有義此塵根所緣心取過去相分別起淨想於彼生樂受一塵心所緣心塵不同世旣離心非塵離塵亦非心以父母爲因汝說有子生如此緣眼色說有識等生去來世根塵不成由無義不出二世故現塵根無義如眼見火輪由根到亂故於現在塵中根緣塵亦爾五根及境界是四大塵類一一大虛故塵根非不有若大各離成離薪火應然若離無別體塵亦同此判四大二義虛故不成和同旣實無和同故色塵不成識受想及行一一體不成不合乘緣生非有故無合如分別喜樂緣苦對治成如此所計苦因樂壞故成於樂和合愛緣無相則滅於苦遠離貪由此觀不生若依世言說心爲能見者不然離所見能見不成故觀行覩世間如幻實不有無取無分別般涅槃如火菩薩見如此於菩提不退由大悲引故後相續至佛諸菩薩修道佛說於大乘無智憎嫉人自害撥不受不識功徳失於徳起失想或憎嫉勝利故人謗大乘若知罪損他功徳能利益故說誹謗人不識憎嫉善由不觀自利一味利益他大乘眾徳器故謗人灰粉信人由僻執不信由嫉憎信人謗尚燒何況瞋妬者合毒爲治毒如醫方所說苦滅惡亦爾此言何相違諸法心先行以心爲上首以苦滅他惡善心人何過苦來若能利應取何況樂或於自及他此是本首法由能棄小樂後若見大樂智人捨小樂觀於後大樂若不忍此言醫師施苦樂犯罪不可恕故汝義不然或見事不宜智者由義行或制或開許此義處處有諸菩薩威儀悲爲先智成大乘說如此何因可誹謗無知故沈沒上乘廣深義故誹謗大乘成自他怨家施戒忍精進定智悲爲體佛說大乘爾有何邪說漏由施戒利他忍進爲自利定慧脫自他略攝大乘義略說佛正教謂解脫自他此六度爲藏何人能撥此福慧爲種類佛說菩提道立此名大乘癡盲不能忍如空難思量福慧行成故諸佛徳難思於大乘願忍大徳舍利弗佛戒非其境故佛徳難思云何不可忍於大乘無生小乘說空滅無生滅一體自義莫違反眞空及佛徳若如法簡擇大小兩乘教於智人何諍佛不了義說非下人易解一三乘說中護自體莫傷若捨無非福若憎惡無善若欲愛自身大乘不應謗菩薩願及行迴向等彼無若依小乘修云何成菩薩菩薩道四依於小乘不說何法佛所修而說能勝彼約依諦助道佛與彼若同修因旣不異云何果殊越菩提行總別小乘中不說於大乘具辯故智應信受如毘伽羅論先教學字母佛立教如此約受化根性有處或說法令彼離眾惡或爲成福徳或具依前二或爲遣此二甚深怖劣人或深悲爲上爲他成菩提是故聰明人應捨憎大乘當起勝信受爲得無等覺由信受大乘及行大乘教故成無上道中間種種樂施戒及忍辱多爲在家說此法悲爲上願汝修成性由世不平等王位若乖法爲好名及法事及出家勝

寶行王正論出家正行品第五

初學出家人敬心修禁戒於木叉毘尼多學破立義次起正勤心捨離麁類惑數有五十七諦聽我當說怪謂心相違恨是結他失覆惡罪名祕及著惡顯善張他名欺誑諂謂曲心續嫉於他徳憂悋心怖畏捨無羞及無慚於自他爲恥不下不敬他動亂瞋方便醉謂不計他放逸不修善慢類有七種我今當略說若人起分別從下下等等從下及等勝說此惑爲慢下人計自身不如於等人說此名下慢由自下等類下人髙自身與勝人平等此惑名髙慢由自髙等勝下人計自己勝於勝類人說此名過慢如癰上起泡於五種取陰自性空無人由癡故計我說此名我慢實未得聖道計自身已得由修偏道故說名增上慢若人由作惡而計自身勝兼復撥他徳說此名邪慢我今無復用或能下自體此亦名下慢但緣自體起爲求利養讚故守攝六根能隱貪欲意此惑名貢髙爲得利供養於他起愛語此惑緣世法說此名謝言爲欲得彼物若讚美此財說名爲現相能示自心故爲欲得所求現前非撥他說名爲訶責能伏彼令順由施欲求利或讚彼先徳說名利求利此五邪命攝若人緣他失心數種種誦說名爲愔隘此或習恨心驚怖不能安由無知及病於下麁自具毀呰及懈著欲瞋癡污想說名種種相不如現觀察說名非思惟於正事懈怠說名不恭敬於師無尊心說名不尊重上心欲所起於外名堅著上心堅欲生最重名徧著自財生長欲無足心名貪愛著於他物是名不等欲於非境女人求得非法欲自無徳顯徳說名爲惡欲離知足恒求說此名大欲願他知我徳說名爲識欲不能安苦受說名爲不忍於師尊正事邪行名不貴如法善言教輕慢名難語於親人愛著思惟名親覺由欲於方處思得名土覺不慮死怖畏說名不死覺由眞實功徳願他尊重我此思緣他識說名順覺覺由愛及憎心思自益損他緣自及餘人說名害他覺憂憶染污心無依名不安身沈說名極遲緩名懈怠由隨上心惑曲發身名頻身亂不節食說名爲食醉身心極疲羸說名爲下劣貪愛於五塵說名爲欲欲於他損害意從九因緣生三時疑災橫說名爲瞋恚由身心重故事無能名弱心晦說名睡身心掉名動由惡事生悔憂後燋然名於三寶四諦猶豫說名疑若出家菩薩須離此麁類若能免此惡對治徳易生此中諸功徳菩薩應修治謂施戒及忍勤定慧悲等捨自物名施起利他名戒解脫瞋名忍攝善名精進心寂靜名定通眞義名智於一切眾生一味利名悲施生富戒樂忍愛勤焰熾定靜智解脫悲生一切利此七法若成俱得至究竟難思智境界今到世尊位如於小乘中說諸聲聞地於大乘亦爾說菩薩十地初地名歡喜於中喜希有由三結滅盡及生在佛家因此地果報現前修施度於百佛世界不動得自在於剡浮等洲爲大轉輪王於世間恒轉寶輪及法輪第二名無垢身口意等業十種皆淸淨自性得自在因此地果報現前修戒度於千佛世界不動得自在仙人天帝釋能除天愛欲天魔及外道皆所不能動第三名明焰寂慧光明生由定及神通欲瞋惑滅故因此地果報現前修忍辱於萬佛世界不動得自在作夜摩天帝滅身見習气一切邪師執能破能正教第四名燒然智火光焰生因此地果報精進度現前多修習道品爲滅惑生道兜率陀天主除外道見戒由得生自在於十方佛土往還無障礙餘義如前地第五名難勝魔二乘不及聖諦微細義證見所生故因此地果報定度得現前爲化樂天主迴二乘向大第六名現前正向佛法故由數習定慧證得滅圓滿因此地果報般若度現前他化自在天能教眞俗諦第七名遠行遠行數相續於中念念得無生及無滅因此地果報方便智現前得爲大梵王能通第一義證方便勝智六度生無間於三乘世俗爲最第一師童子地不動由不出眞觀無分別難思非身口意境因此地果報願度常現前勝徧光梵主淨土等自在二乘等不及於眞俗一義俱修動靜故行二利無間第九名善慧法王太子位此中智最勝由通達四辯因此地果報力度常現前爲徧淨梵王四答難無等第十名法雲能雨正法雨佛光水灌身受佛灌頂位因此地果報智度常現前爲淨居梵王大自在天王智慧境難思諸佛祕密藏得具足自在後生補處位如此菩薩地十種我已說佛地與彼異具勝徳難量此地但略說十力等相應隨此一一力難量如虛空如此等可言諸佛無量徳如十方虛空及地水火風諸佛無量徳於餘人難信若不見此因難量如此果爲此因及果現前佛支提日夜各三徧願誦二十偈諸佛法及僧一切諸菩薩我頂禮歸依餘可尊亦敬我離一切惡攝持一切善眾生諸善行隨喜及順行頭面禮諸佛合掌勸請住願爲轉法輪窮生死後際從此行我徳已作及未作因此願眾生皆發菩提心度一切障難圓滿無垢根具淨命相應願彼自在事一切具無邊與寶手相應窮後際無盡願眾生如此願一切女人皆成勝丈夫恒於一切時明足得圓滿勝形貌威徳好色他愛見無病力辦具長壽願彼然解脫諸苦畏一向歸三寶於方便善巧佛法爲大財慈悲喜淨捨恒居四梵住施戒忍精進定智所莊嚴圓滿福慧行相好光明照願彼難思量行十地無礙與此徳相應餘徳所莊嚴解脫一切過願我愛眾生圓滿一切善及眾生所樂能除他眾苦願我恒如此若他有怖畏一切時及處由惟憶我名得脫一切苦敬信我及瞋若見及憶持乃至聞我名願彼定菩提願我得五通恒隨一切生願我恒能生眾生善及樂若他欲作惡於一切世界願徧斷彼惡如理令修善如地水火風野藥及林樹如他欲受用願我自忍受願我他所愛如念自壽命願我念眾生萬倍勝自愛願彼所作惡於我果報熟是我所行善於彼果報熟一人未解脫於有隨生道願我爲彼住不先取菩提能如此修行福徳若有體於恒沙世界其功不可量佛世尊自說如此因難量眾生界無量利益願亦爾此法我略說能生自他利願汝愛此法如愛念自身若人愛此法是實愛自身是所愛應憎此憎由法成故事法如身事行如事法如行事慧然如慧事智者淨順有智慧伏他說正理由自惡疑他此人損自事是諸善知識汝應知略相知足慈悲戒智慧能滅惡善友應教汝汝知敬順行由內外勝徳汝必至勝處實誓說愛言樂性不可動正事增諂曲願汝自易教已捨無有悔有焰熾心寂無懈緩掉動不貢髙和同願淸涼如月有熾盛如日甚深如大海堅住如山王一切果所離眾徳所莊嚴眾生所受用願汝一切智我不但爲王說如此善法如理爲餘人由欲利一切大王此正論汝日日諦聽爲令自及他得無上菩提勝戒敬尊長忍辱無嫉妬不悋財知足救濟墮難事能行善惡人攝持及制伏弘護佛正法求菩提應行

寶行王正論一卷

