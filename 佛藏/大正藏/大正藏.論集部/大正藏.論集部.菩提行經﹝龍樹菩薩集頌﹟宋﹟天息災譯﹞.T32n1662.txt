菩提行經卷第一

聖龍樹菩薩集頌

西天中印度惹爛馱囉國密林寺三藏明教大師賜紫沙門臣天息災奉詔譯

西天中印度惹爛馱囉國密林寺三藏明教大師賜紫沙門臣天息災奉詔譯

讚菩提心品第一

如佛妙法體無邊佛子正心歸命禮佛甘露戒垂覆護我今讚說悉依法此說無有未曾有亦非自我而獨專我無自他如是時乃自思惟觀察作如是發心觀察時能令我此善增長時見如是娑婆界此乃是彼佛世尊此界剎那難得生得生爲人宜自慶思惟若離菩提心復次此來何以得如雲覆蔽夜黑暗閃電光明剎那現佛威徳利亦復然剎那發意人獲福是故善少力𨿽劣能破大惡之業力如是若發菩提心此善勇進能超彼思惟無量無邊劫見佛咸說此眞實若不快樂得快樂增長救度無邊眾爲諸有情處眾苦令離百千諸苦怖受多快樂百千種爲恒不離菩提心彼善逝子處纏蓋行在輪迴無所愛若剎那說菩提心人天歡喜悉歸命若有受持不淨像諭佛寶像而無價如藥變化徧堅牢等修持妙菩提心菩提心寶驗無邊價直世間無可諭調御行人伴侶等悉使受持而堅牢芭蕉不實而生實生實芭蕉而身謝菩提心樹而淸淨恒生勝果而不盡已作暴惡眾罪業依菩提心剎那脫勇猛依託無大怖彼癡有情何不依譬如劫盡時大火剎那焚燒罪業薪若讚慈尊無量言是曰善哉之智者彼種種覺心正智而平等菩提誓願心而行菩提行諭去者欲行彼之分別說智分別說已所行如智用菩提之願心大果如輪迴福故不間斷亦如彼行意若彼等無邊有情界解脫與彼心平等菩提願不退彼等好睡眠亦復多迷醉間斷於福流諭空無所有妙臂而問此劣意之有情於解脫得生爲自爲如來乃思惟療除苦惱之有情使苦惱盡已獲得無邊福有情無邊苦云何而療治使一一安樂獲無邊功徳何以利父母如是及眷屬得天及仙人淨行婆羅門如是彼有情乃過去睡夢不願於自利惟願生利他有情最勝寶希有何得生種種意利他不獨於自利歡喜世間種精進世間藥心寶與有福而彼云何說云何諸有情得一切快樂爲發菩提心供養於如來迷愛樂快樂乃諭於冤嫌遠離與隨行悉從於自意若彼求快樂苦惱種無邊積諸善快樂諸苦惱消除破壞迷惑因善哉云何得親彼善知識彼福如是得作利若迴向彼必返讚歎作善不求利說彼是菩薩若有布施於少食修善供養於世間所施大小如蚊蚋亦獲快樂得半日云何獲得於能仁要度無邊有情盡有情無盡若虛空一切智求自圓滿佛子靜念而思惟若煩惱生自心作數生煩惱復生疑佛說此人墮地獄佛子若發菩提心滅大罪力得勝果我今歸命摩尼心救度有情得快樂

菩提行經菩提心施供養品第二

端彼摩尼恭敬心用奉供養於如來及彼淸淨妙法寶佛功徳海量無邊世間所有諸妙花乃至妙菓及湯藥所有珍寶澄淸水悉皆奉供而適意山中之寶及眾寶適悅樹林寂靜處蔓花莊嚴樹光明結菓低垂枝﹝橠﹣多﹢可﹞橠人間天上香塗香乃至劫樹及寶樹池水淸淨復莊嚴鵝鴻好聲極適意穀自然生非所種別別莊嚴而供養等虛空界量廣大此一切有悉受用我今所獻并子等供養最上佛牟尼爲我不捨於大悲受彼最上之供養我以無福大貧窮更無纖毫別供養我今思惟爲自他願佛受斯隨力施我自身施一切佛以自身等徧一切加被我作上有情有情恒常佛教化我得如來加被已化利有情無怖畏過去罪業悉遠離未來眾罪不復作寶光明處甚適悅天蓋莊嚴奉眞如水精淸淨復光明種種妙堂香浴作大寶瓶滿盛香水復著適意諸妙花洗浴如來無垢身我當讚詠獻歌樂淸淨香熏上妙衣用蓋覆彼最上色我今獻此上衣服願佛慈悲哀納受種種柔軟妙天衣彼莊嚴中而最上供養如來并普賢及彼文殊觀自在

菩提行經護戒品第三

持戒爲護心護之使堅牢此心不能護云何能護戒諭醉象不降不患於疼痛放心如醉象當招阿鼻等念索常執持繫縛於心象得離放逸怖獲一切安樂若能繫一心一切皆能繫若自降一心一切自降伏師子熊虎狼夜叉羅剎等一切地獄卒皆悉是其冤若怖一切冤無邊苦惱集皆因心所得佛世尊正說地獄眾苦器及熱鐵丸等誰作復何生貪瞋癡所有由彼諸罪心佛生諸世間三界心滅故是故無怖畏若昔行檀施今世而不貧今貧勿煩惱過去云何悔若人心少分行檀波羅蜜是故說果報同一切布施若人心持戒嫌誰而牽殺嗔心之冤家殺盡等虛空大地量無邊何皮而能蓋履用皮少分隨行處處覆外我性亦然所有誰能勸但勸於自心外我而自伏身貧而無福彼果同所行若心施一衣感果而增福諸行若修持心念恒不捨一切無利心虛假宜遠離一切心法財宜祕密觀察離苦獲安樂彼得超世間我云何修行修行惟護心是故我觀心恒時而作護諭獼猴身瘡一心而將護人中惡如是恒常而護心怖苦惱之瘡我一心常護破壞於眾合心瘡乃無怖常作如是行不行人中惡人中罪不犯自然而不怖我欲盡身命利行而供養別別身命盡善心而不退我欲守護心合掌今專作心念念之中一切方便護諭於重病人諸事不寧忍散亂心亦然不堪諸事業心散亂不定聞思惟觀察如器之滲漏於水不能盛由多聞之人於信方便等過失心不定獲不寂靜罪心不決定故迷惑賊所得所有之福善偸墮於惡處煩惱眾盜賊魔著故得便由魔羅發起破壞善生命守彼意根門惡不能牽去念彼罪苦惱次復獲安住善哉隨師教獲得善念生奉於教誨師當一心供給於諸佛菩薩剎那心決定當怖畏憶念慈哀現面前塵心而不定去去不復還若能守意門護之住不散我今護此心恒常如是住諭木之無根不生惡枝葉眼觀於色相知虛假不實物物恒諦觀是故而不著因見而觀察觀之令不惑所來觀見已安畏以善來欲行不知道望四方生怖決定知方已觀心行亦然智者之所行思惟於前後是善是惡等如是事不失不住於此身離此復何作云何住此身當復觀中間觀內心亦然而用諸方便以法爲大柱縛之令不脫當以如是意觀我之所在諸識皆如是攝令剎那住若怖因業力能趣求快樂修彼檀戒度乃至大捨等若修菩提因彼別不思惟一向修自心當起如是見如是修諸善不起於怖畏而令諸煩惱決定不增長種種正言說見在而甚多觀覽悉決了破疑网得果如艸被割截念佛戒能忍剎那行此行獲得殊勝果欲於諸正說皆悉得通達當觀照自心常修於精進諭木之無情無言無所作見自心亦然決定令如是心起於輕慢如彼迷醉人惟求自讚譽非彼修行者若他人於我而生於毀謗謂是嗔癡等住心恒似木如木不分別利養尊卑稱亦不爲眷屬乃至承事等利他不自利但欲爲一切是故說我心堅住恒如木一心住如木於尊親朋友乃至於三業不生憎愛怖觀察於煩惱如空而不著當勇猛堅牢受持爲恒常無善慚可怖當一心求他淸淨住三昧爲他所尊重𨿽居童稚位不使他瞋惱自亦不瞋他慈悲恒若此我受持禪那使意恒寂靜爲一切有情恒居無罪處念念須臾間多時爲最勝如是受持心不動如須彌鷲貪肉不厭人貪善亦然身心不修行云何能出離云何護身意一切時自勤汝等何所行各各專一心迷愚不自制妄貪如木身此身不淨作云何返愛戀骨鎖肉連持外皮而莊飾自覺令不貪解脫於慧刃割截諸身分令見中精髓審觀察思惟云何見有人一心如是觀審諦不見人云何不淨身貪愛而守護處胎食不淨出胎飲血乳不如是食飲云何作此身豺鷲等貪食不分善與惡要同人愛身受用成業累但如是護身至死無慈忍與豺鷲無別汝何恒此作身死識不住衣食寧可留身謝識必往受用云何貪是故今作意不貪如是事如是不遠離得彼諸不善如似人生身肢體求成就受身智不增輪還徒自困於世親非親悅顏先慰諭如是常自制心念恒不捨笑不得髙聲不戲擲坐具輕手擊他門諦信恒自執如盜如猫鷺求事行無聲修心亦如此當離於麁獷他人之所嫌無義利不說恒得諸弟子言上而尊愛一切所言說聞之使稱善觀彼作福事稱讚令歡喜衷私說彼徳彼聞心必喜欲讚說彼時先觀彼徳行修諸歡喜事難得彼誠心勤修利他徳當受快樂報憎愛苦宜捨來生大苦故此苦我不住來生大快樂善言聲柔軟悲根聞生喜顯彼適意事當信眞實語恒悲念有情愛護如愛眼爲彼住眞實必當得成佛彼眞實得成各此利朋友剎那修功徳離苦大安樂功徳殷勤修恒作而自得不衒不覆藏誰云諸事等檀波羅蜜等殊妙而最上別行非最上利下無遠離佛如是利他恒常之所切如來之教中見彼慈悲事三界師入滅分別出家人食有可不可不離三衣等將求妙法身不苦惱眾生於眾生如是隨意獲圓滿捨非須盡命彼捨要平等悲心當淸淨果報自圓滿淨心而重法不執器杖等不持傘蓋頭無諸輕慢事爲男子女人說法深廣大不分人勝劣令彼重平等法之不廣大乃及非法行遠離不敬禮樂說於大乘齒木及洟唾不棄於淨地淨水及淨舍勿得棄便痢喫食勿滿口食勿令有聲食時不語言亦勿大開口坐不得垂足行亦不挑臂不與女同乘亦不同坐臥諸所不律事人見心不喜一切人旣覩遠離而不敬人問於道路不得一手指雙手而指之示其道所至凡所諸行步不弄臂作聲亦勿妄彈指威儀如是守師𨿽已化滅四儀應當學奉戒行不輕決定獲聖果菩薩行無量所說無有邊當以淸淨心決定而奉行於一晝一夜分之各三時行道普懺悔住佛菩提心菩提心自住亦令他獲得佛子住學戒一心如是持佛戒體淸淨不見有纖毫恒作如是行彼福無有量無始爲有情行行而不別如是爲有情化令一切覺當知善知識如命不可捨菩薩戒最上大乘法亦爾解脫依師學而能生吉祥佛佛說智經讀之見戒法若人心護戒所行悉已見若身若心位當微細觀察口誦身不行當得何所諭譬如重病人空談於藥力虛空藏經中說謨羅波底如見集戒定廣如經所說聖龍樹菩薩一心之所集隨所住之處勸恒伸供養

菩提行經卷第一

菩提行經卷第二

聖龍樹菩薩集頌

西天中印度惹爛駄囉國密林寺三藏明教大師賜紫沙門臣天息災奉詔譯

西天中印度惹爛駄囉國密林寺三藏明教大師賜紫沙門臣天息災奉詔譯

菩提心忍辱波羅蜜多品第四

奉行諸善業施戒而先導供養於如來百千劫無盡修行於羼提嗔罪而不立觀種種體空是故一心忍不得貪快樂守意令平等心有嗔惱病無睡恒不足彼此有施主供給於利養隨彼愛重心無得生瞋惱凡諸親近事不起於憎嫌於彼無所瞋乃得其安樂忍如是等事若對於冤家於瞋若能除世世獲安樂冤若生於心於愛亦無喜若飱瞋惱食無忍善不壞彼食我大冤於我無善利知彼冤不食是故忍堅牢凡見冤來去歡喜而不瞋於冤若起瞋善利終滅盡忍心常若此令瞋不得起住忍無時節瞋冤自不生若人自保愛不作惡口業口業若不離後感冤家苦畏苦不出離不行眾苦因是故堅忍心獲得諸快樂彼訥陵誐子邪見求解脫刀割火燒身無利由能忍愚癡無正見虛受大苦惱我以菩提心云何苦不忍蚊蚤壁虱等常飢渴苦惱大痒煩苦人住忍而不見寒熱并雨風病枷鎖捶打被諸苦惱事忍不求快樂殺他血流迸堅牢心勇猛割身自見血怕怖而驚倒智者心淸淨常懼瞋惱侵與煩惱相持忍心恒勇猛蛇腹行在地諭瞋伏於心殺之謂無勇殺彼得最勝如來大悲者愍苦說輪迴使識罪根本住忍而不作父母何計心懼子遭淪溺持心離瞋怒自遠大苦報譬如無智人令罪而得生修行而無智瞋生亦復爾欲住不思議當須持自心於此生愛重令瞋不生起若貪彼塵境而生種種罪因彼諸業力而不得自由於境若不貪彼集無因立和合心無故是故無有生不貪而不生無得而自說我得如是故是生不思議彼無生不生是得云何有瞻察於彼此滅盡得無餘此心恒淸淨諭隨色摩尼所變悉從因無因相何有過去行行時彼行何所作隨彼所行因等因而感果一切𨿽由因因善惡由心說求性寂靜如是有何過若取和合因是樂於苦惱此心不可住智人應自勸是故見冤家想作善知識因行如是行當獲得快樂如是諸有情由業不自在自在若成就誰肯趣於苦散亂心緣塵心被刺不覺食斷食增瞋於苦而返愛自若無福行返愛纏縛業如飱毒藥食墮於生死崖自住是煩惱誠由不自護欲解脫他人此事何由得煩惱迷昏濁而致於自殺毒盛無有悲云何瞋不護自性旣愚迷於他行嬈亂生彼瞋無疑如火而能燒有情性愚時所行諸過失愚迷故若此如煙熏虛空若人瞋不護愚迷無智故諭持杖勸人而增彼瞋惱我於過去生苦惱諸有情是故於今身被苦惱能忍我身諭於鐵受彼燒鎚鍛如彼鐵持身何得有其苦我今看此身如無情形像𨿽被諸苦惱而瞋無所起愚迷起愛業不知其苦本得苦緣自過云何生瞋惱諭受地獄苦飛禽劍林等知自業所生何處有瞋惱我得如是業此過知所起設令入地獄不由他所作欲盡我之業無量無有邊我業旣如是長時受地獄我此過如是彼實我冤家云何分別知愚迷瞋造作若人自護持對冤忍不恚是心功徳生地獄云何入盡我之所行得因如彼時不忍瞋不護破壞於修行意無相無形散亂卽破壞由身護持故身苦當忍受我於口惡業眾過而不作身不被眾苦云何心有瞋我於今生中淨心行利行於利益旣無何事於食飲凡所作爲事要在於利他彼無利非愛定獲罪無疑不如今殞沒無貪邪壽命邪命住𨿽久死當墮苦趣譬如在夢中百年受快樂如眞實得樂覺已知暫非諭彼時無常壽命之延促覺此二事已彼何得快樂久處於歡娛自謂得多益如行人被劫裸形復空手福利隨過減罪根還復生福盡罪不生爲獲不瞋利彼何爲活命一向作不善如是不思惟無善不破壞無得讚於瞋破壞有情故如是心利他彼瞋無由生爲彼修心人於忍不住故見彼煩惱生是讚忍功徳塔像妙法等有謗及破壞佛等無苦惱我於彼不瞋於師并眷屬不作於愛業今因過去生見之而自勉覺心觀有情恒在眾苦惱見彼如是已於苦惱能忍瞋恚與愚癡分別過一等於此毒過咎何得說無過云何於過去而作害他業如是諸業因間斷此何作如佛福亦然我今一心作與一切有情慈心互相覩諭火燒其舍舍中而火入舍中若有艸彼火自延蔓如是還諭心和合於瞋火燒彼福功徳剎那無所有若人殺在手放之善可稱地獄苦能免此善誰不讚若人在世間少苦不能忍地獄苦無量瞋因何不斷我以如是苦歷百千地獄一一爲利他所作不自爲我無如是等諸大苦惱事以離世間故爲利如是行離苦獲快樂彼皆讚功徳得彼如是讚云何而不喜彼旣得如此無礙之快樂利他行最上智者何不勉如是最上行得快樂不修此見若不捨破壞於正見若敬愛於他以徳而稱讚他徳旣稱讚乃是自敬愛當發菩提心爲一切有情令得諸快樂云何瞋有情佛爲三界供欲有情成佛世利得不實彼煩惱何作若人之骨肉乃及諸眷屬養育與命等不喜瞋何生如彼求菩提當用菩提心而不愛有情福自捨何瞋若人有所求出財大捨施所求旣不獲不如財在舍淸淨功徳福何障而不獲得已自不受如住瞋修行作罪與作福不同不隨喜亦復不依作當自一無得若愛於冤家欲求其歡喜復求諸讚說此事無因得𨿽欲利圓滿返苦而無樂菩提心不忍於利不成就煩惱之惡鉤牽人不自在由如地獄卒擲人入湯火我本求利他何要虛稱讚無福無壽命無力無安樂自利行不圓智者應須覺後後而自行當愛樂圓滿修行要稱讚若持刃自殺如世不實事無益無利樂譬如破壞舍日照內外見亦由稱讚非須用心明了汝思惟於聲起滅而平等心如此利他當行如是行於他何所受而行於利益彼旣獲快樂我利益非虛彼彼獲利樂以一切讚我云何而於我無別威徳樂彼如是讚我以愛彼自得彼無緣若此如愚如迷者此讚我𨿽獲速破而勿著憎惡正徳者由此而瞋作是讚成障礙我令不發起護不墮惡趣爲彼行無我若解諸有情利養尊卑縛令有情解脫彼意云何瞋若人欲捨苦來入解脫門此是佛威徳云何我瞋彼此瞋我不作於福障礙故修行平等忍彼無不獲得自身諸過失忍辱故不作過失不作故彼福而獲得若人福無有安忍而自生常令安住忍云何說障礙世求利益人不於施作障障礙出家故是不得出家世間諸難得求者而能與我惟說善利於過無所得以彼菩提行遠離於所冤如出舍中藏是故云不難懺悔於業因彼初爲先導是故於忍果如是而得生彼無我所心此心乃住忍成就不思議供養於妙法此心爲利他乃至以壽命或以冤不供云何別說忍於彼彼惡心各各與忍辱於如是得忍因供養妙法佛土眾生土大牟尼說此於彼奉事多能感於富貴如來及於法與有情平等尊重於佛故尊有情亦然立意乃如是於自無所作以彼大平等平等於有情大意於有情慈心而供養發心如佛福如佛福可得是故佛法行佛有情平等佛無所平等功徳海無邊佛功徳精純無功徳能比𨿽三界供養見之而不能佛法等之師是最上有情供養諸有情當如此作意於自之眷屬不能起利行於他之奉事不作得何過破壞身入無間獄若彼作已我復作廣大心爲彼一切如是常行於善事諭世人爲自在主由於己事不稱情云何而爲彼作子我作非彼奴僕性諭佛入苦而無苦如得快樂復歡喜要歡喜彼一切佛佛喜爲彼能此作如身煩惱而普有欲一切乏悉充足於有情苦亦復然我無方便空悲慜是故此苦我遠離救一切苦興大悲先嬈惱於忍辱人彼罪我今而懺悔我今奉事於如來同於世間諸僕從眾人足蹈我頂上受之歡喜而同佛世間一切賤能作以悲慜故無有礙見此一切無比色彼如是尊誰不敬如是爲奉於如來如是爲自利成就如是爲除世苦惱如是我今乃出家譬如一王人能調伏大眾眾非一能調以長親王故彼一而非獨蓋有王之力制斷不怯劣亦無有過失悲慜心住忍力若地獄卒將護於有情如事以惡王瞋非王所令如彼地獄苦煩惱於有情彼苦而自受喜非王所與如得於佛等善心於有情此心何不受將護於有情後當得成佛見感尊重稱此善何不見無病復端嚴快樂而長命富貴作輪王斯皆從忍得

菩提行經菩提心精進波羅蜜多品第五

智者行忍辱菩提住精進懈怠遠離福如離於風行精進力何解彼要分別說懈怠不精進如毒宜自觀貪味於睡眠謂快樂無事輪迴苦可嫌而從懈怠生煩惱之舍宅懈怠力牽入已到無常門云何今不知精進爲自他此行汝不見懈怠復睡眠此如屠肆牛若此而不見一切道皆斷彼旣無所得云何樂睡眠若得於威儀無常而忽至施爲不可及何以住懈怠精進而不修安然若精進忽然趣無常思惟而苦苦見彼焰魔門苦惱復情急剎那而淚下眷屬不能救聽聞地獄聲自念業熱惱身住不淨處驚怖不能極地獄苦極惡惡業何復作如魚鼎中活彼得如是怖地獄業作已乃受湯火苦身糜爛苦惱如何得淸淨魔王多苦人捉人送無常無常苦可畏此見懈怠果愚迷著睡眠此過而不劣入於大苦河復不得人身除樂最上法無邊樂種子懈怠并戲笑苦因汝何樂見負嗔力多知彼自精進自他各所行如自他平等我何得菩提而無分別作以如來眞實實言正解脫彼蚊蚋虻蠅及蟲蝦蜆等若獲精進力亦當得菩提彼我何生人能知利不利恒知諸精進何不得菩提或捨於手足於此而生怖愚迷違師教此利彼不知斷壞及燒煮無邊皆拔出無數俱胝劫而未得菩提歷此無數苦久久證菩提諭若毒苦傷毒盡苦皆出作一切醫人救療諸病苦是故苦消除一切病皆少是故說救療甜藥不利病上醫療大病甜藥皆不與前後皆如是智者咸所行後後而進修身肉而捨用智者觀身肉諭菜而生有枯謝棄糞土是捨不名難若身所作苦心謂其虛作智者心非惡彼無惡業苦知法意快樂具福身快樂無此虛輪迴得苦云何悲求盡過去罪深利他福海此力菩提心二乘等要急如是利不樂行行何得苦菩提心輦輿智者乘得樂爲成就有情樂施方便力身力苦怖作觀之惟稱讚斷如是分別增長於精進我身而能捨超過身方便我消除自他無數之過失一一之過失若劫盡無餘彼過一一盡我無有纖毫無邊苦已脫我心云何損我求多功徳爲利於自他學一一功徳劫盡學無盡纖毫之功徳我生不曾作或當得生處虛度無所有我樂興大供供養佛世尊爲貧不能作而願不圓滿不施怖者安不修母快樂如入母胎藏母惟病苦惱過去爲離法我今得果報所生旣如是當行何法行一切善心根世間之牟尼彼根恒不退常得好果報煩惱苦纏綿而得種種怖於他愛障難生罪而自感若人於處處能起於善願而感彼彼福獲得供養果若人於處處作罪取快樂而感彼彼報獲得苦器侵月藏中淸涼廣博妙香潔佛音味第一非修而不得而彼善逝子得解善逝法如蓮出最上亦如仁覺月焰魔之獄卒牽引於罪魂火坑及洋銅燒煮悉皆入焰熾殺器杖斷肉百千斤墮落熱鐵地斯由多不善是故心作善極微細觀察依彼金剛幡修學而作觀初學觀和合不觀汝非學而無最上名汝要迴心作生中之所作增長於罪苦上事業不修彼下不求勝三種事應知由業煩惱力將來之惡因於此云何作世間之煩惱拘人不自由我如人不能是故我無作下業之所修云何令安住當觀我無我而此我所作一滴之甘露鳥食變金翅我意謂微劣能脫少苦難嗔作無心難以不善罪故無心見發起廣大勝難及是故淸淨心頌作此文句使知彼三界我遠離戲論我得勝一切無人能勝我我今而自知是佛師子子有情離我人而彼得最上不降懈怠冤懈怠冤自降以惡趣所牽身善速破壞由僕從愚惡寄食而受瘦彼受於一切修行住我慢而此得名聲下劣云何說如是若勇猛自勝彼冤家勇猛行此修慢冤而不勝彼慢心若起此實我冤家勝果𨿽欲生是果悉皆捨諭精進師子煩惱獸中見煩惱獸千萬𨿽眾不能敵世有大苦惱人自悉具見煩惱不降伏乃得如是苦我寧使頭落及刳剔心腸煩惱諸冤家一切我不降因修此精進得彼慢業盡獲得勝果報自感嬉戲樂爲快樂修因彼却不獲得所修不決定亦得不殊勝輪迴欲不足諭貪刀刃蜜福甘露若貪食之後轉美是故業寂靜感妙果隨行如日溫月寒晝夜而相逐精進之有力能破於懈怠獲得遠離故深心而愛樂煩惱棒堅牢鬭彼念慧劍諭棒劍相持同彼女人學執劍手無力失之而怖急念劍失亦然地獄而在心世間知善人不肯飲毒血心過亦復然心過而不作出家精進心諭執持油鉢鉢墜必當死墜之故驚怖著睡眠懈怠諭毒蛇在懷不去當被傷去之宜須急一一之深過要迴心思惟此過不可守云何我復作和合之業因斷以正念劍云何名自位此念而獲得正念心不發纖毫不能滅來業如往行一切報皆得如彼覩羅綿隨風而來往精進人亦然增上如是得

菩提行經卷第二

菩提行經卷第三

聖龍樹菩薩集頌

西天中印度惹爛駄囉國密林寺三藏明教大師賜紫沙門臣天息災奉詔譯

西天中印度惹爛駄囉國密林寺三藏明教大師賜紫沙門臣天息災奉詔譯

菩提心靜慮般若波羅蜜多品第六

佛喜精進增安住禪定意慜彼散心人煩惱芽間住我今知身心不生於散亂是故遠世間亦遠離疑惑利益行可愛愛不離世間智者乃思惟是故此皆捨依於奢摩他尾鉢奢曩等如是而起行破壞於煩惱先求奢摩他不藉世間行無常而恒有於愛何得要若見於千生不復起愛著不樂尾鉢捨亦不住等持見已不止足是患過去渴如實而不見安得盡煩惱意緣於愛集被煩惱燒然思惟彼下墮短命須臾住善友不長久堅固法不成行與愚迷同決定墮惡趣何得同愚迷以毒分牽故而於自眷屬剎那獲怨恨凡夫性異生喜怒而無定多瞋承事難遠離於善利下劣心自讚縛著憎愛罪彼不捨於瞋當墮於惡趣迷愚不攝心爲此無功徳自讚毀謗他輪迴樂自得愚迷之所持住是等不善不善不和合彼事皆獲得一身我所樂而意無所貪遠離於愚迷當得愛承事不爲於讚歎住於何善事略如蜂造蜜寂靜得成就我行一切處如未曾有者恒得於多人讚歎而敬愛若迷於處處得意樂快樂以此於世間得生死怖畏是故彼智者怖畏於生死知千種苦惱住之決定受若於剎那頃自修於精進獲得好名稱亦復多利養以彼同利人毀我非功徳若此加毀謗我謂讚歡喜𨿽毀謗不瞋稱讚亦不喜謂佛及有情種種皆如是稱讚得功徳毀謗招苦報世間不思惟是謂愚癡故自性苦同住彼生何所樂愚迷非朋友此乃如來說若在於愚迷自利無不愛若入利他門如是爲自愛不毀於有情不一心承奉損於利物行如煩惱壞善如彼天宮殿及於樹根舍隨彼愛樂心從意得爲上自性之廣大斯爲無礙處彼所未曾見亦不能觀察富貴諭坯器𨿽成不堅牢受用然自由苦惱而速至如盜他人衣分之著身上行住不自在苦惱當求離稱量於自身彼實苦惱法我此如是身是身必當壞觀察於此身性與身相離性然無所壞身當爲豺食一生定一死有情界如是彼復見何事諸大各分去如人遠路行欲及於住舍憂苦彼別無惟求無障礙諭輪迴亦然咸受於生住直至於四人彼方獲遠離如是之一身冤家所不讚直至如是成不厭患世間過去世間時生死無悔恨所行行不近能離世間苦念佛心口同無有人嫌毀是故身意調寂靜無煩擾如是我恒行滅盡諸煩惱解脫於自心復解脫一切得此心平等於今世後世斷彼苦惱縛乃至地獄等若有男女等合掌多恭敬善利非算數無罪可稱說有善用自金遠離棄擲怖此行若能行得最上寂靜彼人有此獲我自得無異明了如是行何不趣寂靜一心住貪愛此爲下趣牽業感焰魔門前見見可怖彼門是汝冤煩惱今不同分明住貪愛今見何能脫過咎自藏護一一他眼見彼今所食噉妬忌何不護飛鷲常所貪惟愛此肥肉復以血莊嚴此食偏所重諭見鬼形容枯瘦及行動相貌旣如是覩之堪可怖口吻及牙涎皆從不淨生不淨非所堪食飲彼何愛覩羅綿藏觸細滑樂嬉戲臭穢豈不漏欲者心自迷此貪謂若蓋迷者堅樂著無著卽無事云何而不離衰老相隨生肉泥加飾染不識彼空幻而復樂歍吻如袋不淨滿迷人不思惟不淨如是多彼汝何喜行身肉非淨成愚智而皆見自性元無心云何妄愛肉若彼無愛心是得分明見若能無彼此自不見歍吻別有非不淨而自不希有如是不自淨彼汝非希有愚迷不淨心體諭於蓮花慧日照開敷非淨身何愛不淨今無常染愛今不正欲出正淨身云何由染愛云何歍吻他由貪彼不淨於彼不淨地種子生增長汝受不淨身此身惟蟲聚是身旣非淨非淨不可愛不淨而不一而汝自不嫌無別不淨器此器孰多愛龍腦香米等食飲而適悅入口味最上是地合淸淨若此甚分明彼不淨不離穢惡棄尸林是身同若此皮剝肉潰爛見之得大怖旣能知彼已復何生愛樂白檀香復潔身無如是妙云何殊勝香用心而別愛自性臭若貪不樂於寂靜亦於法諸香一切皆染污若復髪甲長牙齒兼垢黑垢膩之所持惡性身裸露狂亂自癡迷欲用行大地復持諸器仗一心待自殺寒林枯骨形見乃發惡聲聚落枯骨動迷人返愛樂不淨乃如是此苦爲彼愛如彼那落中無苦痛不受少年貪受樂不求勝善力少年如不求老至欲何作如彼日將落爲作困不就復如鹿獸羣至夜空還去錫杖鉢隨行在路而困苦如犢隨母行無所畏亦爾若自爲欲迷自賣爲僕從彼不得自在亦復隨業牽如女產林野如戰命難保迷者爲欲誑恃我感奴僕斷欲者心淨於苦能審察見彼欲火燒復若毒槍刺迷人求欲境喜獲妄守護無利事無邊淸淨皆破壞世間虛幻財愚人忙忙貪輪迴往來苦解脫於何時如是貪欲味欲者受不少諭牛牽重車至彼口無艸欲味與無艸見者人難得見已破知非剎那覺希有而身爲作此一切時疲倦勝定業不修必當墮地獄彼百俱胝劫分受困不覺彼行大苦苦不爲求菩提無器仗毒火無山崖冤等離欲者若此說離地獄苦遠離如是欲生愛樂分別愛樂非空處而諍善林地善財月光明白檀涼香潔廣寶樓閣間行住甚適悅善林聲不閙淸淨風長扇彼處而寂靜思惟心爽利若處何可親空舍巖樹下捨愛離煩惱自在護根識是處主宰無自在隨行住歡喜愛快樂何推帝釋天觀功徳智慧如是等諸法復正菩提心消除於疑惑先當如是觀重自他不二我自一切行苦樂亦平等手作多種事守護如一身世壞不壞法苦樂等亦爾如己之別苦一一皆消盡如是我受持爲於有情等我若愛於他令得平等樂彼得快樂已於自勝何奪我若不愛他彼得諸苦怖彼苦怖不脫於自當何勝苦害令若得而由不愛護未來苦害身云何而可護我若住邪見復起於我慢如是別得生如是別得死作罪不作罪如彼手與足手足苦不同云何同說護以此知不合心住於我慢是合當盡斷彼自宜隨力種子集次第排行若軍伍若此而無苦彼不知何得苦本非主宰世一切不勝若住於尸羅是苦不能立若住戒淸淨能障一切苦一切苦無因諸苦而無有悲苦云何多何力而能生思惟於世間是故悲苦多一苦而非多見有情獲得悲苦如是生於自他平等自苦不消除欲消除他苦是故妙人月說彼有情句善者如是觀他苦平等護設在無間中如鵝遊蓮池爲解脫有情彼若歡喜海如是恒不足如彼解脫味作是利他日無我無有疑利他無所求果報誰云愛是故我如此無徳而自謂悲心與護心爲他如是起智者細微知輸羯羅血等智者得了此觀察物不實是身非別作何以自不知以自知他身如是故不難自知己有過不知他功徳自性不樂捨徒觀察他施此身之和合因緣如拍手此是世間緣有情何不知云何學無生如學而自知自身而非身以自如他身如是而利他作已不疑慮果熟而自受當獲彼無生是故世間學悲心與護心此愛心自蔽深重如煩惱知有情怖畏爲師而示學若能如是學𨿽難而不退沙門見怖畏彼無得護者若自及與他急速而當救瞋如冤怖多無愛怖獲少以最上祕密自他轉行利水陸與飛空勿令人住殺由若於今時救度於飢渴若人爲財利殺父毀三寶見世惡莊嚴死得阿鼻財何有於智者見愛而供養見冤不欲覩供養云何說斯鬼而自利捨之而何受利他而不生云何捨受用以自利害他地獄而別生自害而利他諸功徳具足作意善逝見如是行別處下劣不自愛愚癡投惡趣自利知微細今當墮奴僕利他微細知當爲自在主世有諸苦者昔自迷貪愛世諸快樂者於他昔利樂何要多種說此中間已見愚迷樂自爲牟尼利他作不求佛菩提輪迴何得樂自苦欲與他廻轉無由得觀察於後世善利不成就於奴僕起業主者而返受互相之利樂迷者見而離而返互相苦當受惡苦報若得世間災乃至驚怖苦彼一切自作云何而此作不能捨自身於苦不能離如不離於火不能遠燒害自苦若能除能消除他苦以彼自他受是故而取諭汝今無別思利益諸有情汝決定作意因業有分別眼以見爲能所觀不爲眼手以執爲用所持寧爲手但爲諸有情亦不住身見離見乃善逝常行如是利見彼下品人而起自他見𨿽觀彼憎愛我心不疑惑作此善無我獲得無我我大毀及讚歎無苦亦無樂我所作業因獲彼善安住謙下世最上無徳乃有徳以彼徳不稱一切徳自有謙下而若此勝我由斯得離戒見煩惱由得無我力如醫諸病人隨藥力痊差我如是救療自見而云何然自有功徳彼徳我無住地獄之惡門於彼愁不生以有功徳故斯乃爲智者若自平等觀利益自增長自利分尊卑鬭諍而成就此一切世間誰得見功徳若此功徳名不聞此人得罪蓋覆心寶是不自供養於自利益分而總不獲得有見而暫喜久久必不喜如是一切人哂笑而毀訾下劣心我慢自勝嫌人同誇智慧顏容種族財富等以此爲自徳常欲聞稱讚聞讚生勝心歡喜而得樂以此爲得利自謂功徳力宿造纖毫因得此不正業盡此少報已永在於輪迴如是輪迴中受彼百千苦過於無邊劫不知其出離被苦常大困罪心而不覺如是不知覺久久發善種後見如來言眞實得功徳汝若見過去不受彼惡業菩提正快樂此樂不得離是故而取諭彼輸揭羅等汝云何更作我慢及不善諸行及己身觀之而不見獲得如是離利他汝常行自樂而苦他此行乃下劣汝自之一心於他作憎愛中間忽思惟何時何此作乃自捨快樂他苦亦不行寧自落其頭更不造別過乃至於小過此大牟尼說以別勝善等於他暗稱讚諭僕人事主當事於有情彼住於過失無定無功徳自如不知人作此功徳意汝若緊迅作自爲及爲他彼緊迅若此必苦惱自退此修乃第一而未得其力諭新住威儀以財而驚怖如此受持身降心不散亂汝當如是住汝此何不作以是常觀察妄心令不起如此調伏我息一切過失見我去何處無明一切壞同彼過去時如汝之壞我自利我今有此遠離不遠如人賣於他苦多不自在汝有情不與𨿽名不散亂是故如以人付獄卒不殊獄中種種事被害亦長久此得爲自利怨念彼不生不作於自愛而自愛得有若見自護持護持不實故此身乃如如而作於守護得上品柔軟到此亦復然若此而得到如地一切受若不能圓滿何人求用意愛心之煩惱而不能破得如彼久富貴不能求一切若貪於他物不受於賢名是故求增勝身心不放逸彼愛終滅盡此動此不覺諸惡不淨身此我云何執我此身云何𨿽活而必死與土而無異我見何不破爲此不實身虛受於苦惱何更於無情復起於瞋怒我今徒育養終爲豺鷲食至此無愛瞋彼愛何能立若彼住瞋怒當歡喜供養彼如是不知何爲作辛苦我今愛此身乃爲我所親一切愛自身云何我不愛是故我捨身爲捨於世間觀此多過咎諭如持業器彼業世間行我去而隨身靜念不散亂當斷於無明是故破煩惱我處於禪定邪道不牽心自名最上住

菩提行經卷第三

菩提行經卷第四

聖龍樹菩薩集頌

西天中印度惹爛馱囉國密林寺三藏明教大師賜紫沙門臣天息災奉詔譯

西天中印度惹爛馱囉國密林寺三藏明教大師賜紫沙門臣天息災奉詔譯

菩提心般若波羅蜜多品第七

如來智慧仁爲一切世間令求遠離苦是故智慧生眞如及世間今說此二法知佛眞如故說法而智慧彼世間凡夫見二種相應害及勝害等乃世相應事彼二事見已見之乃爲智智見世間性是諭於眞如此說無去來智者無不見色等甚分明乃世相應事不淨而爲淨智者諭有利爲知世間故是說世間性爲見於眞如見以剎那住世間行相應此行無過失知女人不淨異世諸害事謂佛福虛幻使我云何信有情若幻境云何復生滅彼因集和合乃得於幻緣有情種子生云何有眞實殺彼虛幻人無心性等罪平等心虛幻罪福得生起眞言力等持幻境心無著以彼種種幻種種因業生何有於一人得於一切力若住於眞如或住於淨戒如是卽佛行誰云菩提行因緣當斷盡幻化不可得因緣若斷盡無生而自得若不住疑妄幻境而不立幻境若彼無一切不可得如是卽眞如得現於心體心如是若分虛幻何由見心不自見心世尊之所說如劍刃𨿽利𨿽利不自斷自性由若斯復諭如燈光破闇然得名而不云自照又若水精珠體本惟淸澈因靑而有靑影現隨眾色非靑而現靑如心而自作又如彼燈光智者知此說智慧此開通知者何所說𨿽開而不開如人無所覩石女義不生與此義不二亦同無心識緣念無所得非念而別生虛妄念如毒謂若因若果爲法而自說有談眼藥方見瓶而無藥若見聞覺知此有而非有念斷於苦因此實念當念念念而無別此心當平等前塵常惑人了之無所有如幻而不實妄心而自見住塵處輪迴諭空無所依住塵性亦然亦無有所得若與不善俱不善汝所得若心有取捨施一切如來如是用心意而有何功徳幻境一切知煩惱云何斷於彼幻三毒遠離而不作知於煩惱心彼作而未盡於彼得見時空有意無力煩惱性非盡與空而相雜至彼無所學彼後乃得盡彼性而無得亦復不能見彼性若無住云何住此身若性而無有身住於無性是性如去來隨現而無著劫樹與摩尼能如意圓滿佛變化亦然當爲斯行願諭法呪林樹呪成而枯壞毒等𨿽久害彼彼皆消除菩薩之修行所作諸事業菩提行最勝佛樹能成就以彼平等行而住於寂靜及作不思議供養得何果隨彼所行因而得於彼果供養等眞實得果而稱實云何得法空實得解脫法不離牟尼道當得於菩提汝不求大乘何法求圓滿二乘得成就成就非圓滿若彼所作因怖畏於大乘別怖怖非實此怖實名怖此法要當知大乘之所論離此爲他法知彼外道論法乃僧根本僧知法出離心若有著處涅槃不可得解脫心無著煩惱得消滅煩惱業消除斯由解脫力愛取不相緣以此無執持愛業而羸劣是無有癡愛受愛得相緣此受而有得安住有著心是得名處處若心之不空復得名爲著心性若云空如識而無得如應正等覺所說之妙法是義乃大乘大乘行平等說法之一時了一切過患一味之平等諸佛無不說迦葉大尊者如言之不知彼汝云不覺不受當何作解脫力若怖輪迴得成就迷彼苦空事而得於此果迷空彼若此不得謗於法此空審觀察是故得不疑離闇知煩惱因法知於空欲速一切知彼言審觀察若物生於苦是苦怖得生彼苦因空作彼何得生怖若於彼物怖斯卽名我所如是我無所苦怖云何得牙齒髪爪甲骨肉并血髓鼻洟唾膿涎脂肪及腸胃便痢汗熱風九漏并六識如是諸法等一切皆無我說彼智與聲聲恒受一切若說聲智離彼離云何知若智之不知彼智難知故彼智旣決定乃近於智智此智非聲受彼聲何以聞彼聲近於心彼知色如是若受於色聲而色復何受如彼一父子思惟無眞實有情塵所翳無父亦無子知聲色如是亦無於自性彼色如是知諭樂暫和合彼自性如是彼一而言有餘色咸不實此說色下品彼一切智心煩惱悉淸淨思惟一覺心彼等彼若無愛若虛不實云何住於見無我而無心此心諭畫像是心智相應淸淨愚癡破如是之自心彼作云何作彼愚癡無行此我而虛作有行自出離而無惡業果破壞業若爲善果云何得此二之行果互相破成就彼說知不虛彼自而無事因果定相應惡見要不生此行而實住作受今當說過去未來心彼我無有生此心生我破我無復生起如芭蕉作柱無所能勝任我心生亦然是得善觀察有情若不有此行云何爲彼行今若爲而爲有癡事有情何實無癡諭其愛事若滅於苦惱當斷於癡事我慢爲苦因癡是得增長彼事心不迴觀空爲最上無足無脛膝無腰復無腿無臂亦無肩無臍無胸背無肋兼無脇無手亦無鼻無項復無頭骨鎖等皆爾觀此一切身不行於一處彼行於處處何處自安住以彼身手等一切處皆住彼一身如是乃至於手等無內無外身何獨身手等手等無分別云何彼復有彼旣無癡身寧云意手等住已近殊勝觀者知人諭若彼因和合木人此可同若了如是相彼身同此見如是捨足指手指亦皆捨彼初觀節合後見節自離此身破已竟彼住分別見分別見此身得諭如虛空如是之夢色智者何所樂設施若無身何有男女等若喜眞得苦此者何不解觀察此云何愛樂深煩惱樂者之不實如彼無執受汝苦復云何如彼自無得彼有苦微細旣微而不說以彼微細故不說令他喜因瞋而苦生旣生而有滅若於定有見於生自不受如是而旣知如是觀因果禪愛或相應得生彼疑地善根之所利皆爲於何人彼此何和合和合而何得人諭於虛空𨿽合而無入無入而非合是無分別行不求和合名若見而無見和合彼不求云何名得生有物非和合如導而先知而彼識無相不住於和合彼觸法如是何受而得生我今何所爲而得於苦害若不得所受苦害而不覺此位彼得見何愛不遠離今見此夢觸自心之幻化旣見彼觸性彼受汝亦得先世與後世念念而無受若此觀自身受亦無所得所受旣不實彼卽知無有若此無自身云何如是害色性之自住無根無中間無內無外色別處亦不得身若無異處無合無分別有情之自性寂靜彼無所智者若先知云何而有著智者同智故彼生何得著是智是後得是智云何得如是一切法𨿽生而無得如是法若無是法云何二彼餘法若是有情皆寂靜彼他心有疑於自卽無有彼定彼後有此法無彼此思惟於自心是二互相住如得於正住一切智者說若有諸智者獲得於智智智者得是智彼卽是無位智者得是智有得而無住無住卽無生彼說於涅槃若彼之二法如是極難住若法由於智智者何因有是智由於知知者無所得二法互相由是有情無性無父定無子欲子生何得有父而有子彼二法亦爾芽從種子生種子得何求知從智所生彼實何不行芽從智種生知從智芽有若彼知不知何得有智智一切人因緣彼前皆已說因果所生起等諭如蓮花因果何由作皆從於過去此果云何得由過去業力世間因自在自在彼何說如是得後有彼彼名何雜是事惟不定非心非賢聖過惡無善報彼何得自在不見如虛空不見自過去自在不思議此理不應說彼主何最上彼亦自無定善惡各自性智者知無邊因業有苦樂彼說何等作先因若不有果報誰云得云何不作恒彼無於別見彼作旣無別何得見彼彼若見和合因無復云自在此和合無主彼法乃無主彼愛不自愛此愛而無作所得而由他何云自在作彼不作過去謂若恒不滅愛此最上數謂世間恒常有情塵闇蔽住此惡功徳謂此說最上此說世間惡一三之自性不合而無有是徳無所有彼各各三種功徳𨿽無聲此聲有還遠如衣等無心由此生快樂色性之亦然觀之性無有彼等快樂因有無若衣等此衣等快樂此乃性快樂彼等之快樂不能得久遠彼得是微細云何彼麁細快樂如是實思惟何不受離麁得微細微細不久遠一切物亦然久遠何不得快樂得不麁快樂不常定彼無有所生此說不眞實彼眞實徳生彼得無欲住爲食不淨食而有於因果愛無價之衣買覩羅種子不愛世間癡彼住眞如智彼智世間有云何而不見同彼世間量若此分明見世量而非量彼無妄言說是故觀眞如彼空而不生知性之不觸是性而無執彼性實非實是故非實性是故彼夢覺此疑彼無有彼性若見有乃不實生者是故知彼性無因卽無所一切皆無主因緣中安住由彼無別異不住復不去於實彼若迷返爲世間勝爲從因所生爲從幻化作何來彼何去了知而若此若此而了知乃見彼無性云何知假實同於影像等性若云自有是因何所立彼若是不有彼因故不用有無之性相因俱胝百千彼位云何性何得於別性彼性無性時是性何時得無性卽無生當依彼性行性無過去性而由性不生無有性無性諭幻化和合一切有無性有如是不滅此一切世間是故不生滅知行空不實諭夢諭芭蕉分別滅不滅一切不可得性空乃如是何得而何受不實恒若斯彼彼云何得何苦何快樂何愛何不愛彼愛何所愛要當知自性世間亦可知何名爲無上何人何所親何生而何得一切諭虛空彼此受皆失歡喜瞋相對因喜或鬭諍瞋惱諸邪行一切令破壞罪惡自愛樂是得惡趣名死卽墮惡趣得苦而無悔或往來天中生生而得樂捨於多罪崖謂眞實如是如是眞無性復互相憎愛說彼將來惡溺無邊苦海色力并壽命彼得而惟少𨿽獲於快樂而由飢困者眠睡災昏迷如虛幻和合當盡彼虛幻若此而難得彼學何所作何行何斷除彼彼諸魔事斯爲大罪崖於彼多正道難勝而不行復於剎那中難得生覺悟過去未來苦難竭煩惱海而於此苦海我恨苦求離如是此安住若自不樂住如須臾須臾入火而澡浴見如是自利而受於此苦無老死自在彼行因如是從彼惡法來感惡而前死苦火熱如是我何時得息自作於快樂福雲生繚繞以我何見知而說知慧空稽首具足知稽首福徳重

菩提行經菩提心迴向品第八

菩提行若此思惟於行福菩提行莊嚴一切人皆得乃至一切處身心苦惱者彼得此妙福歡喜快樂海若有不自在而處輪迴者使得世間樂及得菩提樂若有世界中乃至於地獄而令彼等人悉受極快樂寒苦得溫暖熱苦得淸涼菩薩大雲覆復浴法水海鐵樹鐵山峯劍林光閃爍一切成劫樹罪人喜安樂諭迦那摩。迦囉拏鴛鴦鵝鴈聲適悅池沼淸淨無濁穢微妙諸香生喜樂地獄爐炭聚而得摩尼聚熱地水精嚴復寶山和合以如是供養善逝宮皆滿炭火熱劍雨今後灑花雨彼劍互相殺今後花互散爛搗諸身肉諭君那花色肉骨與火同棄墮柰河水以我善力故令得天宮殿彼光如千日彼滿那枳儞焰魔之獄卒見者不驚怖烏鷲等飛類悉離惡食苦愛彼普快樂此得何善生福諭於虛空觀此上下等如見金剛手速滅除災患降彼花香雨破滅地獄火云何名快樂云何名歡喜處彼地獄者得見觀自在同一切威徳俱胝髻童子大悲菩提心救度於一切以彼天供養天冠及天花乃至悲心花適悅寶樓閣天女之言說百千種歌詠讚大聖文殊及普賢菩薩以此善功徳同於地獄者大聖觀自在觀察地獄苦無量苦可怖手出甘露乳濟彼諸餓鬼與食與洗浴令飽滿淸涼離苦得快樂如彼北洲人色力并壽命聾者得聞聲盲者得見色妊娠及產生諭摩耶無苦𨿽衣𨿽飲食莊嚴而淸淨一切隨求意得利復得益怖者不受怖不樂而得樂煩惱得無惱見者皆歡喜病者獲安樂解脫一切縛無力而得力愛心互相施安樂於十方行道一切至惡事皆滅盡當成就好事乘船商賈人得滿所求意安樂到彼岸親等同嬉戲飢饉時路行得伴無所畏不怖賊與虎復不怖迷醉曠野無病難耄幼無主宰賢聖悉加護諸煩惱解脫悲愍信智慧具足相修行恒得宿命通而得無盡藏乃至虛空藏無緣無方便無少才不喜有情乏名聞當得大名稱出家若醜陋當得具色相若彼有三界使彼得丈夫亦離髙下品當破我慢意今我一切福利諸有情等常離一切罪恒作善利事菩提心所行菩提行不退遠離我慢業當得佛受記一切有情等得無量壽命壽命得恒長破壞無常聲劫樹苑適悅一切方皆得妙法而適意同佛佛圓滿彼諸髙下石如掌而平坦柔軟瑠璃色一切地皆得諸大菩薩眾普徧諸國土以自住光明莊嚴於大地諸樹及飛禽光明於虛空說法聲不住諸有情常聞佛及佛子等彼彼恒得見無邊供養雲供養於世尊天雨依時節穀麥咸豐實世間得具足王法得依行藥力倍增盛明力皆成就羅剎拏吉儞斯等皆悲愍無有苦有情無罪復無病不輕慢下劣煩惱無所得讀誦而自在隨意而行住眾集乃恒常成就於僧事苾芻住淨戒復得一切解觀察於心業捨離諸煩惱苾芻所得利當遠離鬭諍諸出家亦然不得破禁戒得戒而守護恒樂盡諸罪若彼不破戒得益往天趣若彼持鉢者爲得於善利得淸淨種子名聞滿諸方永不受罪苦恒行無苦處無邊諸有情供養一切佛當受一天身彼成佛世間不思議有情樂佛而得樂願爲於世間菩薩得成就彼尊若思惟彼有情令得辟支佛安樂及得聲聞樂天人阿修羅意重而恒護若彼宿命通出家此恒得若彼歡喜地文殊師利住我若以彼位隨力而能與若知和合住得生於一切若有欲見者及有欲聞者如是彼得見文殊師利尊如日照十方爲一切有情彼文殊修行我得如是行彼或住虛空或住於世間今我住亦然得壞世間苦世間若有苦彼一切我得世間一切善菩薩之樂得一藥救世間一切皆富樂一切同利養佛教而久住以善意淸淨歸命於文殊我說善知識淸淨此增長

菩提行經卷第四

