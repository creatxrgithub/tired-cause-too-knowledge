手杖論一卷

尊者釋迦稱造

大唐三藏法師義淨奉詔譯

世間一類有情爲無慧解便生邪執。由彼沈淪生憐愍故。今造斯論。頌曰。

設於平坦道有步步顚蹶爲此等愚蒙談茲手杖論

論曰。一一世尊出現於世。而便寂滅阿僧企耶諸有情類。然諸有情無有終際。猶若虛空。無邊性故。此是世親菩薩之所述理邊。謂斷割爾許數量。是一義故。爲遮此故。故曰無邊。所言終者。是盡了義。爲此便無所立能立不相離過。宗言無終。因云無邊。是宗一分過也。有異論者作如是說。許未曾有新生有情。猶如神村。如彼計云。如林薄等𨿽有眾多斫伐等費見摧殘已而更新生。因無窮盡。由斯定許別有未曾新起有情。略詮述故。如略詮中作如是說。因問致答。命藥軍曰。有舊有情。有新眾生。如是廣說。是故決定應如是許。若異此者。如油麻等聚無新添數而損減必定見其有終盡故。爾者如若許有未曾有情今始新起。此卽便成許其生死有最初也。若許有始彼卽便有無因之過。旣許無因一切皆應無因而有。此是阿遮利耶之本意也。彼復於此而爲答曰。由有於子造相屬業。善不善二法等種子。阿陀那識羯刺羅等事。此謂最初。而得生起。旣屬著已。由近善惡自造諸業而入流轉。或出涅槃。斯乃善順緣生道理。卽是僧塞迦羅八底也。毘若南婆薄八底也。社底旣有斯義。如何彊逼許有新生有情。論者便成生死有最初失。有別論者曰。此非雅答。何爲也。若容有新生。彼便有增剩。由增待其減。初者是無因。若云此新有情曾不了知生死意趣。但由他業爲緣力故忽爾得生。若如是者。彼諸有情今受流轉。一一剎那展轉相生。便成增剩。由斯道理彼新生論。便應許有。初一有情。由許增者。待其減故。一切時中許有新生眾多有情。是諸情數定有其增。前前剎那待其減故。若如此者能減轉少。乃至將終成惟獨一。然此最初不待餘業。便成最初。是無因有斯固不能辨無因過。若言必定有增剩者。可招此過。有加無費是增剩因。如慳人物。然諸有情有其減理。何者一一佛圖嗢波柁。而令無算眾多有情入於圓寂。亦不如是。頌曰。

佛出難遭故信教亦難逢生因旣易得脫理相不同

論曰。由佛出世實是難逢。如論中說。於初無數劫中已曾承事五个七十千佛。第二六个七十千佛。第三七个七十千佛。成佛資糧極難得故。如有頌云。

無數百苦行無數善根生進無數長時斷無數煩障得一切種智淨除諸障惱成無上世尊如開篋觀寶

縱許或時逢如知出世。彼之所演淸淨法律。敬信之者誠復難得。由彼信心於八暇處方能具足。然彼最是難得性故。然生起因是極易得。謂惑及業。此之因緣隨在何時多現前故。此之煩惱有三種緣。一隨眠未斷。二纏境現前。三於彼起不如理思。此爲凡愚多所樂著。然而諸業但由能造屬著。因者亦非難得。或可有時而得解脫。欲將少費答彼新增固亦未能免便成過。理不相應。頌曰。

器界無增數容成有減時生死旣無初此應成大迮

論曰。若容有新生應流至。此由非器世界。如有情世界而有增理。橫竪世界安布定數容有減時。如劫壞時。有界空故。如有說云。猶如天雨注。若伊沙無間無缺從空注墮。如是東方無間無缺。有諸世界或成或壞。如是等然非有情新生新長。有其限齊。然而薩埵增多數無窮極。理不相容。更互逼迫受迮苦耶。今更設問。新生論者。所許未曾有情忽起。藉餘業力識乃得生。爲是熏耶爲不熏耶若言熏者。從其屬著新生識熏便成體。是一多過起。凡論熏習須共雜染及淸淨法同生同滅。依止此已作彼生因。非彼有情先有生因。令彼二法可共生滅。依止此已作彼生因耶。然而能爲屬著者。識與前二法同生同滅。爲彼生因。頗無違失。若爾最初識許熏習。其屬著者如前剎那。是此因故。次後剎那亦應如是。若異此者熏習之法理不成故。由斯道理。其父用功而得解脫。或復多聞。子不施勞應同其父。或時如子父亦應然如斯等類過失轉多。悉皆招得。

若言不由熏多種功能自起。若轉救云。爲無染淨。同生滅故。依彼作因。有如前過。而今但取能屬著者。因緣合故。爲增上緣。爲無根源彼得生起。此義固無不生果失。若爾功能與果滅。猶若業功能。彼諸貪等所有功能。旣酬果已並皆息滅。如異熟業自有功能。旣生果已隨卽淪喪。若異此者。便成無盡之愆。此亦如是。縱爾何失以不許投餘種解脫不勞勤故。貪等功能旣其滅已。離此所有貪等功能。望自自果更不許其投新種子。由種斷故。縱不修習聖道便成圓寂。此便符順。善見天言。苟出私懷讚揚非法。如彼言曰。

我觀羣眾類髴心并髴身離諸歡樂欲別求除苦因但須耽妙樂何勞作餘見卽將貪染心便招涅槃理

轉復生過業無用故。如略詮云。有三種福業事。所謂施性戒性修性。於此發起勤勞修習。誠無用耶。何故如是。以和合功能果自起故。若諸福事將欲滅時。於阿賴耶識置異熟熏。後時此熏隨其自用得助生因。和合當生未來異熟。爾者所用劬勞營彼福事果不虛也。若也於先不修善業。藉彼屬者爲其緣故。異熟功能忽然生起。從此能生現法。生後所有異熟苦身勤修同前無用。

又二種業思及思作善不善及以無記。如斯等類並成虛設。若言已後熏。及除阿陀那識最初剎那。乃至違緣未生已來。於自相續熏其貪等。如是便無所徵諸過。若如是者。先時熏亦爾將其自熏習此併盡成陳。若不爾者如何與彼作生因耶。出世之智𨿽不曾得。但以墮在自相續中。所有似說二無性智。共許從此熏習之處而作生因。此聞之熏是極淸淨。法界等流之體性故。法界卽是如來法身。我法二無性解。是法界所流果。法謂法身。界卽因也。是出世間諸法之界。謂能持彼熏習性故。及斷煩惱所知二障所有餘習。名極淸淨。其聞熏習。是似彼果。彼爲增上緣而得生起故。同彼體性故。如有說云。諸初發心菩提薩埵所有正聞熏習種子。𨿽曰世間。應知卽是法身所攝。室羅縛迦鉢羝迦佛陀應知卽是解脫身攝。是故定知。𨿽是世間而能親作出世間心之種子也。說法之義似相分識。𨿽現是無。而從其章依其句義。顯彼所有相屬道理。示以一篇類諸餘頌咸亦同耳。於此斷章𨿽無支分爲令解了。若爾何過此併成陳。如於其後先亦同然。但是墮在自相續中。以其貪等而熏著之。若如是者卽從先生種子而得生起。彼復從先。彼更由先。斯乃薩婆石揭。盡從陳種而生。所執新生便成無氏。據此便能立有先世。

天授初眼識定從餘識來識性故應知猶如於後識假令滅定起心彼亦攝居宗內以理性同無不定過諸心心起法共許四緣生爾立最初心何謂等無間

心心起法從四緣生。阿毘達磨理成決定。爾者汝之所許最初起心。何者是其同無間緣。亦非在他相續之中。所有心聚與自心聚。爲緣應理。少多不同故。更有定理。諸生有染論自地煩惱。今汝所許生有染心。便非自地煩惱。縱於三世境生理不能成。且非過去。不曾經故。亦非未來。由想曾經起願求故。復非現在。由其意識自在而起。便成無有聾盲等故。復爲五根及諸趣命根皆是異熟。汝便非異熟。奇異善談經。然而說云。內五有熟養。故知眼等五根異熟性成五趣。亦是異熟體性。略詮爲量故。有說。具壽諸那洛迦。由其漏惱現前力故。遂便造作生捺洛迦業。令數增長。具壽謂身語意曲穢濁業。命終便於可惡賤處令其異熟色受想行識被極煎煮。異熟生已名那洛迦具壽。此中離彼法外。無別那洛迦而可得也。言彼法者。卽是異熟生塞建陀義。此處聚言。非無差別。此義卽是遮其實。我能馳諸趣義准應知。意但攝取別異聚也。所云異熟生者。有情名體。𨿽不差殊爲明有異熟者。謂五聚內善惡無記不是趣性。非是熟報。若彼亦是趣體者。卽應現造生捺洛迦。諸不善業或數增長。此卽應名那洛迦。爲此諸識趣之體性。但是無覆無記。名爲有情。於對法中亦如是說。又云。命根是毘播迦。思擇命根必定但惟是其異熟。然瑜伽論要立諸法皆異熟識。曾無一法越異熟性故。然汝新起有情論者。便成根等不是異熟。彼新有情生受後受所有諸業。先非有故。現法受業。當爾之時弗容有故。由殊勝等因乃無故。亦復便成餘所作業令他招報故。奇異善談經者。將斯戲調意欲道渠。不善經論呈自胸臆。違阿笈摩故。

手杖論一卷

