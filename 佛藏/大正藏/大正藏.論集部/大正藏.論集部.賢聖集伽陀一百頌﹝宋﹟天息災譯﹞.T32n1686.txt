賢聖集伽陀一百頌

西天譯經三藏朝散大夫試鴻臚少卿明教大師臣天息災奉詔譯

西天譯經三藏朝散大夫試鴻臚少卿明教大師臣天息災奉詔譯

稽首一切出世間三界最尊功徳海智火能燒煩惱垢正覺我今歸命禮稽首能拔生死嶮普竭憂惱貪癡海破彼塵勞罪業山我今歸禮妙法寶稽首一切佛稱讚八聖道行作莊嚴無爲禪定漸圓明我今歸禮聖眾寶內宮寶藏諸樓閣金玉摩尼種種光眞珠瓔珞廣莊嚴百千天人恒遊履若得安居天界中修嚴佛寺獲斯報信心歸敬於三寶給施財帛精舍中受彼人天快樂已當得涅盤寂滅果精舍年深多摧壞重修嚴飾供佛僧常獲快樂住人天亦得涅槃寂滅果若於精舍施園林座具衣服湯藥等復遇惡世飢難時施彼眾生飲食物如是而獲無邊福及得智者七聖財消除一切惡道苦永受大富無窮盡諸佛如來行住處若人到已生恭敬承事供養兼聞法深信修學依戒行當獲廣大無邊果譬如大海渺渺深以器較量算不及福徳因緣亦如是若人修建於佛殿寒熱風雨不能侵最先獲證寂滅法圓滿一切隨意願若人塑畫於佛像憂惱疾病得解脫復得生天勝妙身大智吉祥及尊貴若人重修於佛像當得堅牢無病身長壽色力諸相圓後得涅盤寂靜樂憂惱諍訟皆滅除勇猛辯才人稱讚調伏諸根而策勤一切莊嚴眾所敬若人修諸佛像等遠離過失得生天富貴端嚴眾所欽一切福徳皆具足破損塔廟若重修彼人無病身圓滿一切世間可愛果種種隨心皆具足若造佛像及佛塔形量至小如麥粒不惟天上與人間決定爲王受快樂有色無色生亦爾富貴無邊不可量當離生老病死苦究竟菩提佛果圓若於塔廟安舍利及畫佛像而供養得彼智光極大地善逝淨妙佛富貴安住無邊眾生界同入平等無相性若於寂靜山峯上安置佛塔及相輪形量可如指節許當生一切人天中端嚴大富色力安後作三十三天子若人以手開佛塔當獲富貴及具足身體光潔心柔軟多知性淨無瞋恨若有智者行檀度施佛塗香及白檀恭俱摩等種種香當獲廣大可愛果若人信佛生歡喜持妙香花及音樂種種供養佛如來生天而感金寶池以彼池蓮細香蘂徧身霑惹而澡浴曼那吉儞水淸淨入者塵垢自然除波濤流湧噴香冷寶岸紅蓮周匝開天等覩斯恒適意給施佛僧得此報如是功徳不可量是故諸經結頌讚名衣及上服施佛及施僧後生天界時最上天衣香靑黃種種色百千摩尼寶而用作莊嚴富貴而無量快樂亦無邊獲斯勝妙果若人生世間而得作國王具足諸色相上妙繒綵衣種種殊勝香隨身恒受用皆因施佛衣成就如斯報若有生天界種種寶莊嚴身挂珠瓔珞頭戴寶玉冠耳鐶及腕釧如是富快樂施佛莊嚴具獲天勝妙果

若作大國王身相廣嚴飾瓔珞摩尼珠玎璫聲響亮亦是三寶田布施莊嚴具智者淸淨心施佛花鬘等天上及人間恒獲於快樂復生後報中成就七覺花復生天山地而爲帝釋主與彼諸眷屬遊嬉於園林種種花供養而獲如是果琉璃眞珠寶金銀靑綠等莊嚴於繖蓋團圓如滿月若王若大臣而用覆頭頂如佛說此因施蓋獲斯報解脫貪憂惱無病恒安樂復作世間王亦是施蓋報若於佛塔廟布施於幢幡當作天輪王世上無能勝遠離一切罪於諸眾生中而爲於上首恒得人供養若人於塔廟布施鈴鐸等不生罪惡地常得梵音聲若人作伎樂琴瑟鼓吹等供養佛聖賢令聞心適悅當獲天耳根莊嚴常淸淨復得金剛慧摧壞煩惱山若發信喜心以妙色香味種種美飲食供養諸佛等當生天界中眷屬同寶座以摩尼寶器食天上妙饌飢饉刀兵劫永不生其中若人以飲食供養聖賢眾當生人天中美食常豐足種種而最上智者恒敬愛若以美妙食施彼出家者常獲富樂身辯才而長壽色力相具足施食報如是若以慈愍心施彼甘蜜水酥乳酪漿等令彼渴乏者飲之獲安樂亦得如前報若以呵梨勒林藤諸藥艸供施於聖賢當生人天中無病而長壽恒獲身安樂又彼施漿飲後得生天宮劫樹花芳盛所求隨意得寶器酒蜜等眷屬同所飲又復於劫樹能出莊嚴具妓唱天樂等悅樂天眾心甘露復隨身施飲獲斯報若人設齋食當得生人天遠離於貧寒長命足財寶若以象馬等車乘及輦輿供施佛如來當得大神通若施鞋襪等恒生上族家常有象馬車永離貧辛苦師長等有病若人懃承事當於一切處所求皆成就若施座具等當生於天上不受苦辛勤常坐上妙座敷設臥具施生天恒快樂身相廣端直無畏人稱讚修種雜園林嚴飾諸屋宅施人令遊止身心生適悅當招歡喜園天人遊行處與諸天女等嬉戲受快樂若於炎熱時而作陰涼施當感優曇鉢尼俱菩提樹復後得生天恒受五欲樂井泉及池沼修飾令嚴淨濟彼渴乏人普皆令充足後報得生天或生於梵世種種受快樂復證寂滅果若以鉢多羅布施於三寶當生一切處富貴而快樂於彼世間中尊髙徳最上復感諸眾生恒時而供養智者若施刀當得生天上智慧極聰利永不值刀兵若人施其針智慧恒猛利能斷諸煩惱證彼寂靜道佛說若有人塑畫於佛像生於天界中身體眞金色淸淨光如日而諸天人眾天男及天女恒時而歸命若彼智慧人善能說法施天上人間生智徳力具足恒受於快樂永離憂悲苦於其後有身得證寂滅道若彼諸有情書寫妙法寶當得宿命智富貴恒安樂而滅一切罪經彼俱胝劫不墮於地獄及與鬼畜生若彼有智者掃灑結壇場旋繞散香花恒時而供養後生於人間及生於天上恒受於富貴復證寂滅故若以長明燈供養佛賢聖生彼人天中三眼常淸淨慧眼與天眼及於肉眼故又彼施燈者常得生天上口亦不瘖瘂耳眼無聾眇又彼施燈者非惟三眼淨能於正覺法一切悉通達智者若施財供養有徳眾沙門婆羅門少施獲多報廣得順道財長時而受用又彼行施者食施畜生類所獲於福徳而成於百倍若以財食等布施於罪人功利漸加殊獲福成千倍若施持戒人福獲千百倍供養無心人得益百俱胝若人施有學及彼無學者所獲於福徳比前而最上若施佛如來當生於天上大富永不斷恒受於快樂乃至盡輪迴而證寂滅法我集此一切佛說伽陀經略明於福報普令生信受假使千光日吉祥照大地夜分滿月輝能開靑蓮花水天毘沙門帝釋那羅延上首諸天等俱因行施得日行於虛空上下普皆照能活諸物命時至亦無常帝釋四天王并及諸天眾福壽窮盡時而入死冤口憂悲苦惱火不住被焚燒是故勸汝等觀察無常身遠離欲渴心勿耽人天樂須臾不久長皆歸於散壞我發淨信心捨離虛幻樂常詣於佛前合掌而親近以自大菩提而作解脫主

賢聖集伽陀一百頌

