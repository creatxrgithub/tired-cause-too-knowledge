涅槃經本有今無偈論一卷

天親菩薩造

陳世眞諦三藏於廣州譯

解純陀疑問。論曰﹕多弟子已成熟﹐純陀未成熟﹐佛爲純陀未成熟故﹐顯示大般涅槃﹐講說大經﹐受大功徳﹐爲成熟故來拘尸那城。云何純陀而有疑心﹖有二因緣﹕一﹑見同相未見別相生疑心﹔二見別相不見同相故。起疑心者﹐如遙見杌﹐疑爲是人﹑爲是杌﹖若見烏鳥集上﹐鹿從其下過﹐知是杌非人﹔若見舉手挑衣者﹐知人非杌。別相不見同相生疑心者﹐如空不共相是常住﹐如見地不共相是無常。聲聞者不共相﹐於聲聞不共相生疑﹐爲同空是常住﹑爲同地是無常﹖凡夫爲同相故起疑心﹐聲聞緣覺爲別相故起疑心。凡夫爲有生法故起疑心﹐聲聞緣覺爲無生法故起疑心。純陀不爲此二種故起疑心﹐爲欲利益眾生故生此疑。如此大菩薩﹐那得於佛生疑﹖於此大會大有外道聚集﹐有外道說佛死而更生﹐復有說如燈盡火滅﹐復有說佛滅後有盡有不盡。爲釋此疑故﹐佛說偈﹕

「本有今無﹐本無今有﹐三世有法﹐無有是處。」

佛爲二乘故說偈。煩惱生得﹐聖修得。凡夫性生得﹐聖性修得。煩惱縛生得﹐解縛修得。生死生得﹐涅槃修得。本生今修﹐本是生﹑今是修。爲二乘作此解說不謗大乘﹐爲大乘作此解說是謗大乘。此是不相應大乘﹐誰能令相應大乘﹖是故我等依義選擇思惟義﹐不依語言不選擇思惟語言﹐爲修行大乘者說。過三種義﹐顯了別義﹐言本有今無﹑本無今有﹑三時有。是三種義無有﹐無有是處。何故三種義不成就﹖若本有今無者﹐一切如來等則無解脫。何以故﹖性不定住故﹐以前有後無故。一切眞有亦無﹐眞有俗有亦無。何以故﹖眞有前後無異故﹐俗有無本故﹐是故眞俗二義不成就。於此二義不明了﹐僧佉外道亦如是說因中有果﹐譬如乳有酪生酥等﹐是增益僧佉等義。若本無礙﹐現在時中誰能爲障﹖若汝思惟妨礙因緣和合爲障者﹐是義不然。何以故﹖前後無異故。若今不障﹐本時何故不障﹖有何道理﹐本不依因緣生﹐後依那因緣滅﹖所言本者﹐以何法爲本﹖爲初起﹑爲當相續爲本﹖若初起爲本﹐初不爲因緣所生﹐後如初亦不爲因緣所生。若如是﹐說十二因緣法如如義﹐皆悉已破﹐則同外道說無因義。若相續爲本者﹐相續亦不定。何以故﹖分分不定故。云何相續爲本﹖是故一切有生之法﹐說本無因。如此說者則無道理。本無今有者﹐若前是無本而今有﹐有者則無得解脫者﹐前煩惱未起則是離解脫﹐而後生煩惱則無解脫。若前無今有者﹐最極無生當應得生﹐如空生花。若汝思惟一則無因。是義不然。何以故﹖如屋與花﹐二同是未有﹐何故因緣生屋﹑不因緣生花﹖等是無故。是義無道理。若本無生而今得生﹐則破本義。是義不然。何以故﹖初生是本故。若汝思惟因緣﹐是初生則非初﹐是故生非是本。是亦不然。何以故﹖汝意欲破本有故﹐欲立因緣本者。是故不過本故﹐前未有法因云何生﹖若其生者爲具足生﹑爲分分生﹖若具足生者﹐爲一時生﹑爲前後生﹖若一時生﹐則因果同時不可分別。若果後生﹐因在前滅﹐誰生後果﹖如煮熟鷄而復作聲還生。若具足者﹐何用觀因﹖若分分生者﹐亦同前失。是故本無今有﹐欲安立因﹐是義不然。

三時有者﹐無有是義。若有是三世者﹐爲一義徧三世﹑爲一一義各各三世﹖如此二義並皆不然。何以故﹖若一義徧三世者﹐不得一世有三。何以故﹖相妨礙故。若義依時﹐則過去未來分分無窮。若時依義﹐義一故則無三世。離義故則無別時﹐是故三時皆不成就。若一物徧三世者﹐是物則不可說名。何以故﹖一物二成就故﹐若爾生死涅槃則是一。若各各世有者﹐三世各自有﹐如現世能生果﹐過去未來何意不能生﹖若具能生﹐則無一人得解脫者。若不能生過去未來﹐誰斷果報﹖言過去未來是有者﹐爲體故說有﹑爲用故說有﹖若爲體說有﹐云何可破而爲三分﹖若爲用說有者﹐過去滅﹑未來未生﹐云何起用﹖若汝思惟三世是有爲能說﹐三世不爲能說﹑三世不爲體說。若同有體﹐一則有能﹑二則無能﹐是義不然。若汝思惟爲時節有﹐能﹑不說能。知芭蕉一生果﹐不能重生。義亦不然。何以故﹖義不定故。此三時誰之所有﹖若有因生﹐難則無窮﹔若無因生﹐則時節義不成就。若汝思惟未來是前﹑現在是中﹑過去是後﹐作三世者。何以故﹖未來力逼出故現在﹐現在力逼出過去。如恒河水﹐未來水逼現在水﹐現在水逼過去水。若一世成就﹐則三世成就。是義不然。何以故﹖水是同時﹐處所別故。故說三時三世有義﹐是故不然。無無是處者﹐如小乘說無是處﹐如外道說無是處。破小乘外道如是﹐偈義一破邪義﹑二立正義。破邪義者﹐依語言說。立正義者﹐依於義說。所言正義者﹐本有今有﹐過於三世﹐是名正義。本有今有者﹐從初發心至得涅槃﹐一味無異﹐不依生因﹑不依滅因﹔有則淸淨﹐凡夫法不能染﹑聖人法不能淸淨。若起四重五逆不能令減﹑若修慧斷惡不能令增。若有見得淸淨眼﹑若有見得毒惡眼﹐依方便則過語言道及一切思惟﹐不可說不可思惟攝受因果非因非果。是地非數量一時能分別﹐是諸佛如來境界﹐生死涅槃是地逆順故﹐若逆是生死﹑若順是涅槃地。是前際﹑是後際﹐是發心地﹑是金剛後心地﹐破一切見﹑淸淨一切見﹐一切眾生應當受用﹐如來一體最歸依處﹐攝受一切寶。是大涅槃過三世者﹐爲用說涅槃功徳。何者過三世﹖爲生故分別三世。涅槃無生故﹐不可分別。三世者﹐未生得生﹑已生卽滅。涅槃無滅故常住﹐是故自在。以自在故﹐是故最樂。爲體故說淸淨﹐爲用故說常樂我。自體故淸淨﹐對生死故常樂我。復次有二種義﹕若本有今有﹐則是常見﹔若過三世﹐則是斷見。若二義待來﹐離斷常是中道。如是俗諦眞諦相待故﹐有如是十二因緣眞實。何以故﹖離二邊是眞十二因緣。若能善解﹐卽見如來現在於世﹐是故如來說十二因緣是如來身。於眞俗二諦﹐以不二故﹐是十二緣眞佛道。如是偈有二義﹕一則對因義﹐斷於邪道﹔二﹑理得義﹐顯示實。如是二義﹐是如來事﹐依大智﹑依大慈悲。

五常義﹕一﹑無窮常﹔二﹑無起常﹔三﹑恒在常﹔四﹑湛然常﹔五﹑無變常。無窮常者有十﹕一﹑因無邊故常﹔二﹑眾生無邊故常﹔三﹑大悲無邊故常﹔四﹑四如意足無邊故常﹔五﹑慧無邊故常﹔六﹑恒在定故常﹔七﹑安樂淸涼故常﹔八﹑行於世間八法不能染故常﹔九﹑甘露寂靜遠離四魔故常﹔十﹑性無生故常。因無邊者﹐無量劫來捨身命財﹐爲攝持正法。正法旣無邊際﹑無窮盡﹐此卽以無窮之因﹐得無窮之果。果卽三身也。

二無起常者﹐依前際﹐非本無今有﹐不爲意生身所生故。三恒在常者﹐依後際﹐離不可思議死壞故。四湛然常者﹐依中際﹐不爲無明煩惱病所破壞故。五無變常者﹐過三際﹐不爲無漏業果報所變異故。第三恒在離死﹔第四湛然離病﹔第五無變者﹐初地至如來地通名無窮。從八地至如來名無起﹐從九地至如來亦分得名爲無變常者。正論五義﹐併在佛地。

諸行無常﹐是生滅法﹐生滅滅已﹐寂滅爲樂。

三藏闍梨解旨云﹕諸行無常者﹐諸行卽是色心諸行﹐行於三世中也。無常自有五義﹕一﹑失滅無常﹔二﹑相離無常﹔三﹑變異無常﹐亦名迴轉無常﹔四﹑有分無常﹔五﹑自性無常。所言失滅者﹐如百年報盡壽命失滅也。二相離無常者﹐卽是骨肉離散也。三變異者﹐如骨色初白﹐後變爲鴿色也。迴轉者﹐卽轉白爲鴿色。四有分無常﹐如根塵識三事未和合時﹐名爲本無無常﹐已有還無名爲滅壞﹐卽是已有還無。無常根塵識共聚﹐總名爲有分也。五自性者﹐爲有前四義故﹐名爲自性無常也。是生者﹐是未來世生也。滅法者﹐是過去世已滅法也。生滅者﹐是現在世也。而現在攝生滅者﹐生而卽滅﹐故云生滅居現在也。言寂滅爲樂者﹐若言滅法爲樂﹐此義不然。何以故﹖爲有現在滅是過去﹐已滅法爲殘﹐以有殘故非樂也。若滅現在生滅爲樂者﹐此事不然。何以故﹖爲有未來生是現在世殘故﹐有殘故非樂也。若言未來生是常者﹐此義不然﹐生必有滅﹐故非常也。若能令未來應生法而不得生﹐乃可爲樂耳。寂滅爲樂﹐卽其義也。上三句明生死有爲法故無常﹐後一句辨涅槃是無爲法故常住。

涅槃經本有今無偈論

