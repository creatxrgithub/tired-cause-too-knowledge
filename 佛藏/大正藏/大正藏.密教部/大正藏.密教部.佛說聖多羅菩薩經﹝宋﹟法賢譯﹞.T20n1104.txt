佛說聖多羅菩薩經

西天譯經三藏朝散大夫試光祿卿明教大師臣法賢奉詔譯

西天譯經三藏朝散大夫試光祿卿明教大師臣法賢奉詔譯

如是我聞。一時佛在香醉山五髻乾闥婆王宮。彼有種種鼓樂弦歌出微妙音。

爾時世尊處大殿中。與諸菩薩摩訶薩眾俱。復有諸大聖眾皆來集會。所謂有學無學諸聲聞眾。并無量無邊天龍夜叉乾闥婆阿脩羅迦樓羅緊那羅摩睺羅伽人非人等。復有無量無邊成就持明持金剛者。金剛手及忿怒王持明王百千等眾。復有具種種持明寶髻佛頂輪王等眾。復有宿曜并母鬼母鬼主。及諸釋梵大自在天那羅延天慶自在天大黑天神童子天夜摩天水天風天四天王天并五通仙人等。俱來在會作廣大供養。圍繞承事合掌恭敬。

爾時世尊處於眾會。譬如須彌顯于大海。是時五髻乾闥婆王。與七十二百千乾闥婆女。作種種妓樂來詣佛所。到已頭面禮足。繞佛三匝却住一面。合掌向佛而作是言世尊我今願聞利益之事。惟願世尊爲我宣說。彼聖多羅菩薩。卽是諸佛如來之慈心。是大明王降魔最勝。是大持明是大輪王。廣顯甚深具大勢力。惟願世尊悲慜於我及天人阿脩羅等。常得利益獲安樂故。宣說聖多羅菩薩一百八名。爾時世尊受五髻乾闥婆王請已。讚言善哉善哉乾闥婆王。汝能問於如來如是之義。令諸天人一切眾會。得大利益獲安樂故。汝當諦聽善思念之。我今爲汝次第宣說。時彼乾闥婆王聞佛語已受教而聽。

爾時世尊爲彼乾闥婆王及一切眾會。先說聖多羅菩薩陀羅尼曰。

那莫三滿多那哩始﹝二合﹞毘藥﹝二合一﹞薩哩嚩﹝二合﹞怛他﹝引﹞誐帝﹝引﹞毘踰﹝二合引二﹞阿囉曷﹝二合﹞訥毘藥﹝三合三﹞三藐三沒提﹝引﹞毘藥﹝二合四﹞那謨﹝引﹞婆誐嚩帶曳﹝二合引五﹞阿哩也﹝二合﹞多囉曳﹝引六﹞唵﹝引﹞薩哩嚩﹝二合﹞怛他﹝引﹞誐多﹝引七﹞怛他多部﹝引﹞多酤﹝引﹞致﹝八﹞波哩戍提沒提﹝引﹞薩哩嚩﹝二合﹞怛他﹝引﹞誐多﹝九﹞薩哩嚩﹝二合﹞達哩摩﹝二合﹞多﹝引十﹞誐誐那阿末羅尾戍馱﹝引﹞達哩摩﹝二合﹞帝﹝引十一﹞摩賀﹝引﹞那野波哩嚩﹝引﹞哩莎賀﹝引十二﹞

爾時世尊說此陀羅尼已。復爲乾闥婆王及一切眾會。宣說多羅菩薩一百八名。而說頌曰。

是多羅菩薩本從阿字生或生諸行相不生亦不滅是相如虛空虛空性生故隨應現本相相一多無礙色相現無邊善寂體純一常現幻化相密語眞實語攝大眞實理眞實行常行施於無所畏寂靜常除恚離諸怖畏苦善破煩惱籠能解三有縛苦海悉永離成就法能爲自他俱成就惟施最上法總持自在王亦從總持生施總持大義相應大自在心意具相應不卽相應相相應相不離定意常不動有動皆寂然常處蓮華座亦從蓮華生目淨如靑蓮常爲眾生目淸淨最殊妙慈眼視眾生佛慧眼無漏具純一大悲常發大悲心常行大悲行亦從大悲生常具大悲心難伏垂悲愍以悲普徧降所有苦惱者除苦令歡喜法施甘露味濟苦獲安樂苦海意淸涼是名自在母普世爲照耀妙容熾盛光眾寶珠髻冠淸淨光圓滿摩尼眞珠飾髪髻色紺靑螺文相右旋莊嚴無爲體不善者令善一切願皆圓無諭莊嚴身善意亦善逝寂靜常安樂大力如意通六念具六通得諸波羅蜜善說四諦法開迷大辯才幻化苦海中現行幻化相持劍破煩惱弓箭與三叉鉢致仗及槍都摩囉爍帝沒誐囉金剛種種諸器仗觀視所持箭悉施無所畏手擲金剛杵現作無礙通能伏外敵軍表剎現幢相具大智慧力善破勇猛軍諸闇煩惱銷魔冤賊悉破如日銷昏冥是爲上最勝善度輪迴海最上大吉祥實際住惟眞名聞稱普徧常施愛敬願自勝復勝他歡喜施常行微妙最善寂是卽如來智普仰如意珍戒相具足持以戒行正道梵音甚微妙三世最上音微妙一響聲如虛空大藏善生諸世間無諍依怙者三乘爲依怙依行行三乘解脫三乘教諸佛依三乘五面亦五眼依五智性生正覺成菩提卽是大正道一切種種相殊妙淸淨身皆隨應現生照世如宿曜自能達彼岸亦善渡他人隨意化百千巧攝諸善義百千福具足純一化世間善捨一切財種種幻化相世間大自在吉祥諸天尊持妙靑色蓮具戒施諸願樂善常寂靜大靜慧焰光諸惡障永除是一切魔主度難與安樂無等平等心鬭諍悉永除善離怖畏死部多主宰母示作夜叉王現身爲大龍具百頭千目百舌大惡相眞實無畏心勝種具百千地天善持世常樂無畏語疾疫毒永除殊妙大光明無垢常淸淨一切世間母持法利世間最勝灌頂王所作皆已辦具十波羅蜜十地位常居藏顯十法乘十大眞實理住十金剛句表剎十法成十智除闇冥觀世自在眼具大妙色相等虛空無邊或現五通仙具戒自在相離欲身應供寂靜道常安正覺所讚揚是多羅菩薩

爾時世尊說此頌已。告乾闥婆王及一切眾會。此是多羅菩薩一百八名。我已爲汝宣說。汝等應當至心。受持此多羅菩薩一百八名及陀羅尼。過去未來諸佛已說當說。爲一切眾生利益悲慜故。若有善男子善女人發至誠心。於淸旦時或爲自他。誦此多羅菩薩一百八名并陀羅尼。乃至默念。或用匹帛爲幀。或於淨壁依法。以最上妙色畫菩薩像。或用檀香木作菩薩形。以淸淨心隨意成辦。然後於菩薩像前設種種供養。一日三時合掌作禮。依法至心而作觀想。誦此一百八名及陀羅尼。此多羅菩薩具大勢力。最上吉祥求銷諸罪。善破魔軍於初中善。而能施彼成就之法。若復有人發至誠心。持念一徧七徧乃至二十七徧當念誦時不闕文句。是人一切富貴吉祥之事及成就法。隨願獲得永無障礙。得諸賢聖隱其本身常作擁護。又復得天龍夜叉釋梵護世那羅延天大自在天。并母鬼主大黑天神頻那夜迦慶自在天等。乃至得諸佛菩薩緣覺聲聞一切忿怒王大威徳明王等咸作是言。善哉善哉善男子。汝等具於諸佛菩薩之行。當生蘇珂嚩帝佛剎。是時五髻乾闥婆王。歡喜踊躍心生信重。卽從座起自解己身。無價瓔珞金銀眞珠摩尼珍寶種種嚴身之具。供養於佛合掌恭敬。瞻仰世尊而說讚曰。

善哉世尊甚奇善逝常以悲心救護一切而能爲我及於眾會說此最上眞實之義

爾時世尊說是經已。彼諸菩薩摩訶薩。及諸聲聞并持明者。大忿怒主一切明王。諸天人眾及五髻乾闥婆等。聞佛所說皆大歡喜信受奉行。

佛說聖多羅菩薩經

