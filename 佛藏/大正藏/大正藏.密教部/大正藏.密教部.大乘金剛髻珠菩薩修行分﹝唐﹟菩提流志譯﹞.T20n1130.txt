大乘金剛髻珠菩薩修行分一卷

大唐天竺三藏菩提流志譯

爾時普思義菩薩摩訶薩。白佛言世尊。云何菩薩修行悟入此三摩地。佛言善男子。如無悟入是名悟入。亦當如我修菩提時之所悟入。普思義菩薩白佛言。世尊云何如來所修悟入。惟願說之。佛言善男子。往昔有王名曰金剛髻珠。在於寂靜園林之處。結加趺坐正念思惟。如是住時。於座右邊忽然出生一大蓮華。其華微妙眾寶合成。所謂龍繞堅固栴檀以爲其莖。閻浮檀金以爲其葉。摩尼寶珠以爲其鬚。甄叔迦寶以爲其臺。爾時眾寶最勝蓮華臺上。忽然化生悉陀太子。結加趺坐安詳而起。下蓮華臺於王右邊膝上而坐。爾時金剛髻珠大王。歡喜愛念悉陀太子。卽將及八萬四千王子。俱詣彼佛法界摩尼山日光明王如來阿羅訶三藐三佛陀所。聽受正法。得聞如是法界繒髻與金剛如來心品三摩地已。得五神通。云何名爲法界繒髻與金剛如來心品三摩地耶。爾時法界摩尼山日光明王如來。當爲演說。卽此枳羅句金剛句。法句印句。理句相應句。密句持句。承事句轉句。馳走句速疾句。顯示句明呪句。說此品句已。繫縛眾魔。抧羅繫縛印繫縛句。繫等一切諸句悉入慈句。無所諍論。是名法界繒髻與金剛如來心品三摩地。是彼法界摩尼山日光明王如來演說。善男子汝知之不。昔稱摩尼寶金銀所成世界者。今楞伽摩羅耶山城是。其摩尼寶金銀所成世界。是彼法界摩尼寶山日光明王如來佛剎。善男子是金剛髻珠大王。曾於摩尼寶金銀所成世界日光明王如來佛剎。作千世界轉輪聖王。豈異人乎。卽金剛手菩薩是。善男子是髻珠大王。於其剎中爲轉輪王。有百億子。豈異人乎。今十方諸來菩薩是。皆爲聽聞法界繒髻與金剛如來心品三摩地法故。善男子汝應知之。時薩婆悉陀太子有二十八大丈夫相。皆得成就。何以故我身卽是悉陀太子。曾於髻珠大王微妙音聲園苑之中。其王正念端坐思惟。而於右邊龍堅栴檀甄叔迦寶蓮華臺上忽然化生。卽往彼佛法界摩尼寶山日光明王如來所。得聞法界繒髻與金剛如來心品三摩地法門。從是已來。我於無量億那由他百千如來所。承事供養。爲聞法界繒髻與金剛如來心品。未曾忘失。從彼已來。經無量億那由他百千劫。常憶念以三昧力故。一劫憶念百劫千劫百千劫。我亦憶念未曾忘失。成劫亦憶念。壞劫亦憶念。成壞劫中間。我亦憶念。乃至億那由他百千劫。亦常憶念。於一如來所。憶念百如來千如來百千如來。乃至不可說不可說如來。俱胝那由他如來。亦常憶念。於諸如來阿羅訶三藐三佛陀所。已得法界繒髻與金剛如來心品法門。未曾忘失。爾時世尊欲重宣此義。而說偈言。

我念過去世無量無數劫見諸淸淨剎金寶海莊嚴摩尼淨土王號曰金剛髻有大自在力統領千世界乃至十千界更無能過者具足千億子能破諸怨敵皆具二十八丈夫之色相朝參大王所王子那由他歡喜園林中池榭悉嚴麗莊飾諸寶具爲供世間燈見在諸如來平等咸勸請普眼大導師是最爲初首我親奉承事爲聞正法故次有普賢佛次有華燈佛次有金剛燈次有大燈佛次有最勝燈次有法燈佛次有功徳燈次有寶燈佛次有寶幢燈次有財燈佛次有髻燈佛次有寂燈佛次有妙燈佛次有聲燈佛次有香燈佛次有味燈佛次有月燈佛次有日燈佛次有威光燈次有蓮華燈次有摩尼燈次有竭闇燈次有姓燈佛次有種族燈次有世間燈次有法王燈次有勝燈佛次有殊勝燈次有梵光燈次有光明燈次有因燈佛次有燈燈佛次有新燈佛次有積燈佛次有智燈佛次有賢善燈次有戒燈佛次有忍辱燈次有精進燈次有禪定燈次有般若燈次有施捨燈次有大慈佛次有大悲佛次有大喜佛次有大捨佛次有正住佛次有功徳住次有威徳住次有勝燈住次有最勝佛次有議論佛次有梵處佛次有人間佛次有天王佛次有大乘佛次有最勝佛

佛子如是等如來名號。各於一劫中出現於世。我皆承事如供塔廟。皆爲希求此三摩地。佛子次復彼諸劫過。復過十不可說不可說諸佛剎土微塵等量。於大劫中有佛。號摩尼山日光明王如來。最初出現我親承事。爲希求此三摩地故。次復有號金山髻如來。次復有法界摩尼金剛山頂燈王如來。我亦承事。次復有號金山摩尼峯日髻如來。我亦承事。次復有離垢摩尼燈如來。次復有法界摩尼金剛頂燈如來。次復有金剛王如來。次復有虛空等摩尼金剛如來。次復有福徳山金剛號如來。我亦承事。次復有種族燈王如來。次復離垢金剛燈手王如來。次復金剛燈如來。次復有金剛如來。次復離垢光明金剛如來。我亦承事。次復有精進金剛如來。我亦承事。次復有俱利奢金剛如來。次復有金剛髻如來。次復有俱那含金剛如來。次復有金剛藏如來。次復有金剛月如來。我亦承事。次復有海月如來。次復有菴俱舍金剛如來。次復有普徧摩尼金剛髻如來。次復有那羅延金剛如來。次復有離垢月如來。次復有法愛如來。次復有法眞如來。次復有法音聲如來。次復有甘露音聲如來。次復有甘露月如來。次復有甘露金剛如來。次復甘露華如來。次復甘露名稱如來。次復甘露日如來。次復甘露光明如來。次復甘露出現如來。次復法輪音聲光明出現如來。次復雷聲光明如來。次復有震旦香如來。次復善香如來。次復善光如來。次復普藏如來。次復有普頂如來。次復有日月如來。次復善商主如來。次復有金山光明如來。次復有音聲光明如來。次復有決定無所住地如來。次復有勝幢如來。次復有出現威光如來。次復大焰如來。次復寶焰如來。次復有大眞如來。次復有日月光如來。次復有栴檀香出現如來。次復有師子幢如來。次復有蓮華光如來。次復有金決定摩尼山光明日光王如來。是等如來我皆承事。善男子如是我爲求此法門故。一劫憶念百劫憶念。千劫憶念百千劫亦憶念。成劫亦憶念壞劫亦憶念。成壞劫中間亦憶念。乃至不可說不可說成壞劫。億那由他百千劫。我亦憶念。善男子我百佛亦憶念千佛百千佛亦憶念。乃至不可說億那由他百千佛亦憶念。是諸如來阿羅訶三藐三佛陀所。此法界繒髻興金剛如來心品三摩地。於彼聽聞。我皆供養承事。我此三摩地終不忘失。是故佛子。若有善男子善女人。三業淸淨此三摩地應當願求。若有樂明義者色聲香味觸相者。愛法義者愛辯才者。樂神通者樂名聞者。樂端正者愛呪術者。應當於此三摩地受持供養廣爲人說。若有四眾比丘比丘尼優婆塞優婆夷。天龍夜叉揵闥婆阿修羅迦樓羅緊那羅摩睺羅伽人非人等。及釋梵護世等。應當希求。何以故。此法門者平等攝取苦惱眾生。如地寶藏。是愛樂法財者。是大光明鑑了墮無明闇者。是欲入涅槃道者之大電光。此之法門愚者之聰慧。佛子此法門者。入一切諸佛法中。佛子譬如三千大千世界。以七寶滿中作一分。若有人聞此法門。積集善根福徳果報增勝於彼。且置三千大千世界七寶爲分。若恒河沙三千大千世界六道眾生。若有人勇猛威力。成就彼眾生界。所須樂具悉皆與之。恭敬尊重復經無量百千萬億那由他歲。其一切眾生滅度之後。復當爲造七寶妙塔。如是福徳無量無邊。若有聞此法門。功徳勝過於彼。且置恒沙六道一切眾生之事。若恒沙三千大千世界中。諸有隨信隨法行種性八人。諸須陀洹斯陀含。阿那含阿羅漢。諸辟支佛。是人於無量劫百千俱胝那由他劫。恭敬給與衣服臥具湯藥。及須愛樂受用之物。皆悉與之。乃至般涅槃後爲造寶塔。髙千由旬。諸寶鈴网莊嚴其塔。晝夜六時盡。心供養此諸塔廟。若有聞此法門。積集善根福徳資糧。勝彼功徳。復置三千大千世界六道四生。又置三千世界隨信行隨法行八人。初果至第四果及緣覺等。乃至三千大千世界中。諸大乘菩薩摩訶薩。及諸如來應等正覺。供養如前。亦置是事。若恒河沙三千國土普徧雲雨海等世界。其中道場所能積集。與金剛等菩薩摩訶薩及諸如來應等正覺。此大丈夫思惟挍計。以所愛樂衣服臥具飲食湯藥種種供養。彼諸菩薩摩訶薩及諸如來。供養尊重恭敬讚歎。經無量歲無量百千億那由他歲。及無量百千億那由他劫。無量壞劫無量成劫無量成壞劫。乃至不可說不可說佛剎微塵等那由他劫。已能獲得金剛心定。及諸如來應等正覺入般涅槃。造七寶塔寶蓋鈴网。乃至髙出梵世。若有男子女人。聞此法門。能積集福徳善根資糧。勝前所得。佛子今更爲汝說以譬諭。由此諭故。丈夫聰慧者於此所說能得解了。起深重信不生誹謗。於如是等解法師所。應起尊重希有愛樂如向於佛。佛子譬如有人。於恒河沙三千界中。所有佛剎土微塵等六道眾生胎卵濕化。及隨信行法行種性八人。初果至第四果獨覺。乃至於佛所行道場積集福徳。諸菩薩摩訶薩及諸如來應正等覺。悉奪其命及破壞諸塔。佛子復有丈夫。成就眾生及諸一切聲聞辟支佛。及彼一切菩薩所行道積集資糧。與金剛俱如來心定。及已得者。諸如來應等正覺。現在位者。悉作供養華香旛蓋諸味飲食俱陀那食種種備具。及般涅槃後。以作七寶塔。乃至髙至梵世。蓋网鈴鐸莊嚴。如是二人罪福差別。論其昇降遠近多少。乃至不可說不可說成壞劫等不得其邊。佛子若有人。聞如是福非福果。於此法門深生重信。所有善根積集資糧。定爲最勝。不得其邊。復次若復有人。誹謗此法門。其罪最大至不可說。不得其邊。若有人隨喜信受。所得福報亦最廣大。於須彌山微塵劫說不可盡。佛子我今更作譬諭諸。有智者。能得解了入此法門獲大利益。何者是耶。佛子譬如有人。以一毛析爲百分。以一分毛於大海中取一滴水。於汝意云何。二水之中。爲毛取水多耶。爲海中水多耶。普思義言。一毛之水不足爲言。海中在者其水甚多。無量無量。佛言佛子。我所說福非福者。如毛取水。其未說者如海中水。應如是知。

爾時普思義菩薩復白佛言。世尊我𨿽智淺。聞此法門違順之教成大利益。復更思惟生多疑心。願爲說之。佛言善哉善哉隨意諮問。普思義言。世尊我見沙門若婆羅門。及餘外道遮邏迦波利波斫迦尼健子等。如是之類。或炙身苦行或竪雙脚或復屈膝。以衣纏脚蹲踞而坐。或兩石相擊取穀而食。或以灰塗身或投髙巖。或臥刺上或入大水及火等法。或食牛糞或翹一足。或竪兩臂或但食菜。或食稗子或食樹葉。或冷水浴或恒河水受用洗浴而爲戲樂。如是等人皆欲乞求解脫之法。愚夫頑嚚乃至如是果報云何。世尊有諸撿挍知事等類。因生憍慢憙怒自在縱愚夫勢。不能了知所作之業善惡因果。應與不與不與而與。迴攺稱意以爲勢力。如是等類果報云何。世尊復有一類同修出家。不能恭敬有徳業者。多畜門徒不時教誨。應不應作犯與不犯。是有爲法是無爲法。是世間法是出世法。又自不解不令他解。世尊是業成就當生何道。復次世尊或復有人。不能敬重父母師長。不護家族尊者。當生何處。世尊復有一類行貪嗔癡及等分者。其人業報復生何道。世尊復有殺盜邪淫。妄言綺語兩舌惡口。嫉妬嗔恚邪見等業。當生何處。復有一類作呪術法不從師受自妄出法。當生何處。世尊復有一類愚癡之人。越三摩耶自在作法。當生何處。世尊以我思惟見聞。如是心不能了。惟願爲說解釋我疑而生利益。

爾時如來。卽便稱歎普思義菩薩摩訶薩言。善哉善哉又復歎言。善哉善哉普思義。如是三歎。汝爲利益憐愍世間諸眾生故。又復開演至理因緣甚深之業作如是問。我當爲汝分別解說。汝當諦聽善思念之。普思義言。願樂欲聞。佛言普思義。若有沙門婆羅門。及諸外道遮邏迦波利波斫迦尼健子等。如是炙身苦行雙竪其脚衣纏而坐。兩石擊穀而爲食法。以灰塗身糞穢埋身惟出其頭。稱解脫法。或臥棘刺投於深水。五熱炙身或投大火。或食牛糞常翹一足或竪兩臂或專食菜。或食稗子或食樹葉。或冷水洗忍寒求淨。或浴恒河而稱解脫。彼諸愚癡專執爲理。聞其正法而生誹謗。我當說其後受果報。佛子其有蹲踞纏衣服者。至大蓮華地獄之中。其兩石相擊手自食者。當生駝驢之中。若灰塗身歡樂爲道者。當生食吐毘舍闍鬼中。若投髙巖者。當生水羅剎中。若以糞穢埋身惟出其頭執爲道者。生刀劍林大地獄處。若投入於水爲解脫者。當生摩竭大魚腹中。若五熱炙身。當墮大火地獄。若食牛糞爲淨解毒。當墮猪道。自食其糞。次後復生餓鬼之中。若翹足誦呪執爲道者。當作鑊脚夜叉。若竪兩臂舉向頭上爲解脫者。當作竪髪餓鬼。若惟食菜樹葉稗子。當作駱駝驢象牛羊等身。若以冷水及恒河中取凍爲道者。當墮寒氷地獄。若有如是外道等類。執爲正道起諸業行。生於十六及三十二諸地獄中。復有作撿挍者。或以自在或以無智。或以勢力或不羞恥。彊相侵奪。或應與此而。將與彼或施物交互輕生攺換。將與於人。或以冬施僧物而夏與之。或夏之物而冬與之。或速之物而遲與之。或有多物而速用盡。諸如是等皆違至理。命終之後當生。十六及三十二地獄之中。其於獄中所受形體隨業各異。或於一身生無量頭面亦差別。或馬面駝面象面猪面鼠狼面。錯魚面低彌魚面鮎忙魚面吉羅魚面。瞿﹝木﹡柰﹞娑面猫狸面烏鵲面黃狐面。野干面猨猴面百歲虫面百足虫面。水牛面羆面螭面師子面虎狼猫牛面。兔面羊面鷲面狗面。餓鬼渴面羅剎怒面諸惡禽獸使人怖面。如是可畏極惡之類。於一身上有諸頭面。此等業果生於利刃刀劍地獄。轉動其身備受諸苦。極痛苦猛酷苦。慘毒苦奪命苦。受是諸苦其罪未畢。經爾所俱胝那由他百千劫。生生受身皆亦如是。或一頭下百千身分。一一身上百千億頭。一一頭中百千億舌。一一舌間有百千億熾熱猛焰。鐵犁牛等耕盡其舌。如是千百億身。各各皆有百千億戶虫。唼食其身渴飲其血飢食其肉。飢渴苦逼拔其心肝而噉食之。如是受報經無量歲。至無量劫乃至不可說不可說億那由他劫。過是已後。卽復更生海羅剎身。或時經過如須彌山微塵等劫。復生飢渴餓鬼之中。其中復經淨居諸天三萬六千劫。若以人間算數論之。卽不可說不可說劫。從餓鬼中捨身。方作畜生之身駝驢猪狗。其經人間算數十千歲。爲眾合地獄一日夜。經於地獄百千億那由他歲已。生於人間惡種姓家。人所憎惡人所毀辱。旃荼羅家押油家竹作家。貧窮苦極。如是等家而生其中。生生之身常患腹大水腫惡病。爲人輕賤。極麁惡身極復羸瘦。復多貪食食無飽足。手足不具諸根多闕。身體班駁性復癡頑。如是展轉難得出離。佛子是故知事之人諸撿挍主。不如法者。當得果報必定不虛。固當用心司存其事。佛子復有如是一類出家之者。偃蹇憍慢。或尊重者之所驅使。或爲承事。由是得貪利養名聞而不恭敬有徳業者。又不能爲和上所應作事。亦復不能修行別解脫戒。是故常當思念。云何令我大得名利。若百若千侍從圍遶。若入寺入村城邑聚落及以王都。於諸同住及以依止不能教誡。又不爲說輕重戒律。旣自不解不令他解。自不調伏寧靜隱密。云何能令他人調伏寧靜隱密。無有是處。自壞善根令他同住。依止等人亦壞善根。如是之人命終卽共墮於羂索地獄。一劫流轉受苦。以淨居天日月算數。若人間歲滿足千劫。其同住依止。生於十六眷屬地獄及水羅剎。常被鞭闥洋銅灌口。佛子是愚癡人。當生是處。佛子復有不順輕慢應對於父母者。當生鸜鵒鳥中。若不知尊重父母師長。當生大聲駱駝之中。若有輕慢沙門婆羅門等。當生長項孔雀之中。若有不尊敬家長者。當生瘖瘂猪羊之中。若行貪穢色欲之者。生三惡趣。復生人中諸根短闕。若行嗔恚。當生四趣或閻羅界。若行癡者亦復如是。乃至等分罪報如上生無斷絕。殺生之人。當墮地獄畜生餓鬼閻魔羅界。若生人中得二種報。一者短命二者多病。若偸盜者墮於三趣。若生人間得二種果。一者貧窮二者共財不得自在。邪淫之人乃至邪見。墮三惡趣及閻羅界。得受人身皆二種報。一短命二多病。於一切處一切時中常不安隱。佛子如是業報當知分明。佛子復有一類持呪之人。不從師受三摩耶法。自作法呪。彼卽毀謗三代如來。卽被毘那野迦之所殘害。其諸呪法亦不成就。得虛妄罪。佛子以不從師不解三摩耶故。彼持呪人自陷及他。卽爲欺誑十方三世一切諸佛。

爾時普思義菩薩摩訶薩。於世尊前欲重宣其義。以偈頌曰。

善現色相具成就持呪無畏大仙王最初惱習巧斷除如月破闇我稽首人天中主眾所依自在堅固金剛力能破怨敵煩惱縛及諸魔軍悉摧伏陰魔死魔自在等一切降滅無有餘證得四住無畏法無礙解脫名爲佛往昔曾作太子時離垢化生時感現於日光王如來所最初聞此三摩地終不捨離於精進爲求如此三昧王如是展轉遇諸佛數過須彌微塵等以天妙物諸香華供養無量大導師精進希求心不懈願獲證入三摩地捨於身肉及手足豐樂翫具及王位常以給施於貧乞爲求三摩難得法千萬須彌微塵佛承事具修菩薩行未曾輒起厭倦心常當重發上精進於冬分時修苦行淨持禁戒諸律儀有施供物若侵用或迴時日及別僧當捨自身得異身於一身出無量頭一一頭如彌婁山長舌生如連鉤鎖一一頭中舌如是百俱胝犁耕其舌一一身中出諸虫數如彌婁微塵等飢渴熱惱燒逼身還各唼食其身肉諸罪業報如是類象形馬形及猪形師子猫羆猨猴形展轉遞相食其肉此是罪業惡果報毒蛇猛盛嗔怒起烏與薰胡野干等狗及鷲鳥俱羅羅瞿捺娑共餘惡鳥食此惡業諸眾生所經成劫及壞劫無量成壞之劫數食噉諸惡業眾生眾合地獄甚切惡劍葉猛利及黑繩冷熱解散其支節熾然燒煮罪業者大叫羂索如利刃及黑繩索亦復爾腐其身肉磨榨之鋸截上下諸骨節慘切纏縛苦燒煮造惡業者殷重心飢火燒逼互相食受於燒獄滿一劫復半劫中墮畜生成劫之時生人間常生貧賤極惡處下劣種姓旃陀羅終不生於貴勝族身常斑駁多白癩以罪果報諸色類或生夜叉餓鬼界復常生於旃陀家雙盲或眇或聾啞或癵躄等由罪累生輒諸根不具足或手足杌或都無語言倒錯心迷惑此果皆由業所致或生叫喚黑繩獄或一劫中及半劫如是色類諸苦報罪業緣生獲此果若得施物迴別異若施夏中迴冬分乘此業生八難中彼諸難中甚嚴酷亦生十六諸眷屬諸苦燒煮甚可畏形類十八或二十皆以業緣受惡報若生輕慢父母心不敬尊者及老宿命終之後墮畜生諸飛鳥等鸜鵒類上下中人不尊敬命終之後生畜生或生長項孔雀中爲於父母不孝養不敬國徳諸尊人命終之後生畜生大聲駱駝及驢中若有輕慢於父母墮於猪驢食不淨若有聰慧諸智者達於生死此彼岸應當尊重敬父母以爲無上大福田生於大富正信家若有輕慢諸徳業護法諸天當捨離諸惡鬼神得其便夜叉之眾來驚怖若有輕慢於父母生生常處貧窮家一切時中受輕毀復生頑癡奴僕中若有輕慢於父母終無少選得安樂妻子親識皆逼惱又無飲食得充飽舉國飼之常不足生餓鬼形極惡報若有輕慢於父母當必生於海羅剎色身如赫焰火然日夜恒食熱鐵汁若有輕慢於父母及諸耆宿尊徳者常爲世人所厭離所有妻妾心亦然如是種種惡色類說之窮劫不可盡若不作過於尊者是名聰慧有智人三種貪嗔癡不生身口意業常安樂若嗔惡心斷生命墮四趣中長受苦劫盜邪淫及妄語惡口兩舌無義語貪嗔恚癡諸業果終不得於人中樂淸淨心中施財寶常當守愼諸戒業修習忍辱無退轉精進不懈入禪定般若鑑了常遠離是必當得薩婆若終不犯於邪淫欲常遠離於口意過是則當得大導師而爲眾生演正法嗔恚之心不暫有離魔繫縛及邪見不久當作世間燈十善明法化一切若偸盜人及邪見當來生於針口虫綺語兩舌惡心者常以語言壞正見若有習行外道法投身髙巖臥棘刺如是邪見施財物當得少分資生報施與修習正向者必獲無盡大果報若欲成就三道場皆應教授從師學諸有不從教授者虛妄作法非眞實以不尊重導師故不能行用曼荼羅若欲最上依最勝大普集經實法中三界最勝廣博場金剛種族摩尼寶蓮華白象諸髙貴諸佛於中運自在大勝自在殊法寶最上月鬘金剛髻寶鬘及以日光鬘及法周羅摩尼頂一切皆入金剛鬘擁護神呪皆由是常當念誦無斷絕念念卽能滅罪障日夜三時相續呪決定利益無有疑或在髙處河岸邊諸神靈廟勝妙處艸野塚間寧靜謐決定常恒乞食食由是成就曼荼羅如教如說稱要道彼眞實義得相應必當獲成大義理三十二種功成就以持得實道場法是名不損成等要卽是三種曼荼羅護摩護沙百徧成由是成最曼荼羅終不有疑念決定最勝法中常深信愼勿誦於質多呪亦不敬禮諸邪神若不禮事餘聖神是作三等曼荼羅若常不損害他命亦不破壞於他心由以離呪魅著人卽能成就曼荼羅若衣羖羊及惡食惡心損壞誦諸呪所作呪法皆不成彼卽退失成呪法有常護彼金剛杵不食油麻華餅等智者應作最勝呪是呪法義應當成若有不取師教授毘那野迦速疾著若能從師而作呪爲諸如來灌其頂不損害他不著魅是名三等曼荼羅智者謙心說理趣於尊卑類心平等於諸世間眞成就以得平等眞實呪於多人中虛妄言東西南北行不利所作事業不稱心彼不應說呪成就薄福之人起過患毘那野迦所損害若能彩畫呪法成燒香燈明如法者呪法成就品類是彼等皆由慈業辦第一不殺成就業有慈有悲眞實者召請十方諸呪王明說決定實利益以諸供具實體性諸持呪者修習之彼諸呪者有聰慧彼應成就曼荼羅三十三天吉祥處同等三種三摩耶我應品類呪法成其福徳力不可說若有造作第一者曼荼羅所說理趣如其淨信作法成三種三摩地相應以明呪壞於三界於三界呪皆成就精勤用功彌加行所作呪法皆得成金剛杵形畫相似及以蓮華形相好應於露地曼荼羅彩畫界道用珠珍智者若如法成就是名實眞廣利益畫壇不畫金剛杵不畫佛形及佛子持呪制吒及制徵毘那野迦及使者杜吒杜底緊伽羅應在像前咸畫成隨其力分恭敬信奉獻爾所諸導師上味施與制吒等及毘野迦令歡喜諸持呪仙應設供成就如法佛像前普皆於彼曼荼中畫於佛前如法作安置道場諸門戶應畫毘那野迦像應畫守護地方神復畫諸山持呪仙合掌皆於佛前住如是呪神二十八一一方面各圖七日月天形呪神形守護持者令成就東面畫作因陀羅南面畫作烏尸羅西面畫作日沒山北面畫作於香山諸山畫作呪仙座合掌向佛像前住鎖繫毘那野迦項住在持呪大仙前使者纏手執鐵索於呪法作擾亂相緊那羅有三十二一一方面各有八淸淨壇中畫作形若成就佛壇法者千燈千華爲莊嚴千香水瓶雜供物篳篥琴瑟及箜篌笙笛簫鼓諸音樂長笛方響諸樂器諸天神有愛樂者於佛像前來鼓擊又張種種諸羅网種種諸妙色界道種種寶瓶供如雲能成曼荼勝妙法若爲毘那野迦著彼人終不成勝法速疾失壞諸呪力勤行力用亦不成不行諸定離修習不應勝壇得成就是愚癡人作是法終不能成上勝利若能依教作壇法已能滿足十二年專誦持呪不餘業於髙險岸及淨處以呪力能滅諸罪若欲誦呪及壇處常以粳米乳酪等晝夜各以三時誦誦時盡力限徧數月八十五及滿月修行習作曼荼羅必當卽得勝成就若有思惟分別者成就最勝理趣經掘地一丈取淨土將泥淨地作壇法淸淨洗浴著淨衣如法至心繫念誦或三四肘七七肘取淨好土作淨壇應請大乘妙勝經作法能獲大饒益

大乘金剛髻珠菩薩修行分

