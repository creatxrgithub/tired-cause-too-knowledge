佛說十二佛名神呪校量功徳除障滅罪經

佛說十二佛名神呪校量功徳除障滅罪經

隋天竺三藏法師闍那崛多譯

如是我聞。一時婆伽婆。住王舍城耆闍崛山中。與大比丘眾千二百五十人俱。復有菩薩大眾一萬二千人俱。阿逸多菩薩爲首。

爾時世尊告彌勒菩薩言。彌勒東方去此佛剎有十不可說諸佛剎億百千微塵等。過諸佛剎有一佛土。名曰解脫主世界。彼世界內有一佛。名曰虛空功徳淸淨微塵等目端正功徳相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來阿羅訶三藐三佛陀。現在隨心欲行逍遙在處說法。若善男子善女人。犯四重五逆誹謗三寶。及犯四波羅夷。是人罪重假使如閻浮履地變爲微塵。一一微塵成於一劫。是人有若干劫罪。稱是一佛名號禮一拜者。悉得滅除。況復晝夜受持讀誦憶念不忘者。是人功徳不可思議而彼佛世界中有菩薩名無比。無障礙王如來授彼菩薩記。當得成佛。號豪相日月光明華寶蓮華堅如金剛身毘盧遮那無障礙眼圓滿十方放光照一切佛剎相王如來阿羅訶三藐三佛陀善逝世間解無上士調御丈夫天人師佛世尊。

彼東方復有佛。名曰一切莊嚴無垢光如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

南方有佛。名曰辯才瓔珞思念如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

西方有佛。名曰無垢月相王名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

北方有佛。名曰華莊嚴作光明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

東南方有佛。名曰作燈明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

西南方有佛。名曰寶上相名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

西北方有佛。名曰無畏觀如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

東北方有佛。名曰無畏無怯毛孔不竪名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

下方有佛。名曰師子奮迅根如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

上方有佛。名曰金光威王相似如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。

爾時佛告彌勒。若有正信善男子正信善女人。稱此十二諸佛名號之時。經於十日當修懺悔一切諸罪。一切眾生所有功徳皆隨喜勸請。一切諸佛久住於世。以諸善根迴向法界。是時卽得滅一切諸罪。得淨一切業障。卽得具足成就莊嚴一切佛土。成就具足無畏。復得具足莊嚴身相。復得具足菩薩眷屬圍遶。復得具足無量陀羅尼。復得具足無量三昧。復得具足如意佛剎莊嚴。亦得具足無量善知識。速得成就如上所說不增不減。在於煩惱中行阿耨多羅三藐三菩提。而得端正可憙果報。亦得財寶充足。常生大姓豪族種姓之家。身相具足亦得善和眷屬圍遶。爾時世尊重宣此義而說偈言。

若有善男子若善女人等受持此佛名生生世世中得他人愛敬光明威力大生處爲人尊於後得成佛

佛復告彌勒。若有善男子善女人。若當受持此佛名者。亦須誦此陀羅尼呪。

多絰他﹝一﹞阿企﹝二﹞摩企﹝三﹞三曼多目企﹝四﹞燥帝育羯帝﹝五﹞尼陸帝﹝六﹞尼陸帝鉢脾﹝七﹞三摩余祇﹝八﹞質多毘跋帝﹝九﹞阿企﹝十﹞摩企﹝十一﹞摩陀禰﹝十二﹞毘拔帝﹝十三﹞三漫多求禰﹝十四﹞薩底耶羅彌﹝十五﹞育吉帝﹝十六﹞鉢育吉帝﹝十七﹞醯利彌利摩私隸﹝十八﹞阿喃迷﹝十九﹞遮迷﹝二十﹞頞質智﹝二十一﹞末質智﹝二十二﹞步支﹝二十三﹞阿羅醯﹝二十四﹞婆休眵﹝二十五﹞遮逾伽羅醯﹝二十六﹞醯摩婆帝﹝二十七﹞殊帝摩帝﹝二十八﹞達摩眞帝﹝二十九﹞周多朋枳﹝三十﹞阿毘差脾﹝三十一﹞阿羅陀婆叉彌﹝三十二﹞娑揵陀毘拔帝﹝三十三﹞那摩薩婆﹝三十四﹞佛陀菩提薩多脾毘耶﹝三十五﹞悉田妒漫帶波陀﹝三十六﹞佛陀提瑟帝多﹝三十七﹞

受持此呪者得值六十億現在十方佛常憶念是人一切受生處常遇善知識心欲所願者一切皆吉祥誦此陀羅尼常生諸佛前微妙蓮華上化生不受胎正念正行意增長智慧等一聞悉總持所聞不忘失受持此呪者獲得如是福誦此佛名者彼人所生處遠離諸惡道速得生善處得陀羅尼定最妙最勝處受持不忘失乃至於菩提皆由諸佛名及以陀羅尼若人施七寶滿千萬億剎受持此佛名福報過於彼行於菩提行恒常識宿命遠離諸眾難卽得自在處常生有佛剎值佛聞正法得於信行心得是信心已常卽供養佛值佛聞法已心生大歡喜得見諸佛已持妙供養具供養於諸佛受持佛名者千萬諸億劫捨離生死罪速成於佛道若人能至心七日誦佛名得於淸淨眼能見無量佛能持此佛名卽得無量福是人所生處天人常恭敬若人持佛名千萬億劫中不被他毀辱一切世界中名聞悉流布若人持佛名千萬億劫中天人常供養無有毀之者速得成佛道若人持佛名不生怯弱心智慧無諂曲常在諸佛前若人持佛名彼人所生處天龍諸夜叉乾闥緊那羅修羅迦樓羅及摩睺羅伽人與非人等常供養是人若人持佛名世世所生處常生富貴家丈夫相具足無有慳妬心猛健好布施身體諸毛孔常出諸妙香口中諸齒間復出氛氳香天赤栴檀香及諸餘香气千萬億劫中常香無斷絕世世所生處其聲如梵天亦如迦陵頻命命等諸鳥持法王名者其福亦如是若人持佛名七寶華中生其華千億葉威光相具足若人持佛名父母諸眷屬和顏無諍訟永不生別離若有諸女人受持此經者捨離女人形轉生智男身得男子身已卽成於菩提轉無上法輪隨意入涅槃若人持佛名刀杖不能害水火不焚漂縣官不能殺若人持佛名眾魔及波旬行住坐臥處不能得其便若人持佛名世世所生處身通遊虛空能至無邊剎面覩於諸佛能問甚深義彼等無量佛卽知其心意爲說微妙法授彼菩提記得聞授記已心生大歡喜卽於諸佛教決定無有疑彼諸佛世尊所說甚深法其人聞法已受持永不失於後得成就六度及諸地無畏諸力等眾相及諸好佛剎及眾生任意隨所取生於彼剎中速能成正覺轉無上法輪隨意入涅槃若有善男子及善女人等受持此經者如上說功徳若持此經者謹愼莫放逸聞如前福業若滿於一劫若減於一劫常須勤讀誦不生懈怠心我勅有如是此等諸佛者常住功徳藏虛空雲中王常住於彼處若人聞佛名一劫減一劫聞已生敬心彼是最健人亦是大智慧亦是人中最亦是健丈夫於世大名聞是故我今言彌勒當聽我有大智慧人巧解方便者常勤不放逸恒近善知識得聞此經典後趣菩提道

佛說此經已。彌勒菩薩摩訶薩。及諸菩薩眾大比丘眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說歡喜奉行。

佛說十二佛名神呪校量功徳除障滅罪經

