新譯仁王般若經陀羅尼念誦軌儀序

新譯仁王般若經陀羅尼念誦軌儀序

大興善寺翻經沙門慧靈述

我皇帝聖徳廣運仁育羣品。亦旣纂曆吹大法螺。刊梵言之輕重。警迷徒之耳目。偉矣哉。迺辟興善寺大廣智三藏不空。與義學沙門良賁等一十四人。開府魚朝恩翰林學士常衮等。去歲夏四月。於南桃園再譯斯經。秋九月詔資聖西明。百座敷闡。下紫微而五雲抱出。經長衢而萬姓作禮。阡郭充滿猶墻堵焉。稽緇衣覽靑史。自摩騰入漢僧會遊矣。瑞法之來莫與京者。經云若未來世有諸國王。建立正法護三寶者。我令五方菩薩往護其國令無災難。又云五菩薩自於佛前發弘誓言。我有陀羅尼能加持擁護。是一切佛本所修行速疾之門。若人得聞一經於耳。所有罪障悉皆消滅況復習誦而令通利。佛卽讚言若誦持此陀羅尼者。我及十方諸佛悉常擁護。諸惡鬼神敬之如佛。不久當得阿耨菩提。則知此陀羅尼。字母之根底眾瑜伽之藪澤。如彼水木歸其本源。故菩薩演之王者建之。黎人念之諸佛讚之。俾爾昌而熾俾爾福而利。於可以見聖人之心。其益旣弘其軌亦妙。苟于誠不克曷降之以嘉。三藏是以譯具多之文。良賁法師乃受從簡素。始夫處所方便終其觀行儀則。修爲十門第以位次。一一昭著庶無懵焉。凡我道俗將保厥躬遂求願。踐菩提之路登仁壽之域者。何莫由斯之道哉。

仁王般若念誦法一卷

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時佛告波斯匿王。今爲王說仁王護國般若波羅蜜多持明之法。王當諦受一心善聽。先明入道場儀軌。

若諸仁王爲求息災。先須沐浴著新淨衣。若法行王者受近住戒。應起殷重大乘之心。欲求成就不惜身命。於無邊有情廣起悲願濟度之心能如是者速得成就。入道場已五體投地。徧禮法界一切三寶右膝著地懺悔三業一切罪障。勸十方佛轉正法輪。請諸如來久住於世。隨喜三乘所修福智。以我某甲所修功徳。悉皆迴向無上菩提。願共法界一切有情。所求悉地速得滿足。次結跏趺坐。如其闕緣不得澡浴。二手塗香發慇重心。結淸淨印。兩手當心虛心合掌如未敷蓮華誦眞言曰。

唵娑嚩﹝二合﹞婆﹝引﹞嚩輸﹝入﹞鐸﹝引﹞薩嚩達磨﹝引﹞娑嚩﹝二合﹞婆嚩輸度撼

誦此眞言三徧。正誦之時運心廣布。一切諸法本來淸淨。是故我身亦悉淸淨。卽閉目運想。徧滿虛空一切諸佛菩薩道場眾會。執持種種上妙香花。三業至誠頭面禮敬。

第一結佛部三昧耶印

兩手當心。內相叉作拳。並竪二大拇指誦眞言曰。

不出聲誦此眞言三徧。下皆准知。於頂上散。由結此印契誦此佛部三昧耶眞言故。十方法界一切諸佛。悉皆雲集徧滿虛空。加持行者離諸障惱。三業淸淨所修行願速得成就。

第二結諸菩薩部三昧耶印

兩手當心如前作拳。左大拇指屈於掌中誦眞言曰。

準前誦三徧。於頂上散。由結此印契誦此諸菩薩部三昧耶眞言故。卽得觀自在菩薩等。十方法界一切菩薩。悉皆雲集徧滿虛空。加持行法行者三業淸淨無諸災難謂諸菩薩承本悲願。令所求者皆悉滿足。

第三結金剛部三昧耶印

右如前印舒左大拇指。屈右大拇指於掌中。誦眞言曰。

准前誦三徧於頂上散。由結此印契誦金剛部三昧耶眞言故。卽得十方法界一切金剛現威怒身。如雲而集滿虛空界。加持行法行者。三業堅固猶如金剛。謂彼聖者承佛威神以自願力。大則護持國界令無災難。小則乃至一身令無諸厄。

第四結護身印

又用三部所結印契。及誦眞言五處加持。謂額左肩右肩心喉五處。於頂上散。卽成被金剛堅固甲冑。由此加持徧行者身。威光赫﹝亦／火﹞一切諸魔作障惱者。眼不敢覩疾走而去。

第五結辟除印及金剛方隅寶界印

右以前金剛部印契。誦彼眞言繞壇左轉三匝。卽能辟除大力諸魔隨佛菩薩。若有隱者遠去他界。隨心大小右轉三匝。卽成金剛方隅寶界。諸佛菩薩尚不違越。況障惱者能得其便。於頂上散。

第六結請聖眾降壇印

右用前三部印契及誦眞言。以大拇指向身招請。三徧三招。卽前滿空三部聖眾。各依本位不相障礙。寂然而住頂上散。

第七獻閼伽香水印

右以兩手持捧摩尼寶器盛香水。置於眉間誦眞言曰。

準上誦三徧。運心廣布。次第普浴一切聖眾。於頂上散。由獻閼伽故。從勝解行地乃至法雲地。於地地中十方法界諸佛菩薩。皆悉加護諸佛灌頂。

第八獻寶座印

右以兩手當心虛心合掌。二大拇指及二小指。相附少屈。餘之六指各散。微屈如開敷蓮華。眞言曰。

由結印契及誦眞言。所獻寶座令諸聖眾皆如實受用。則令行法行者至果位中。獲得金剛堅固寶座。

第九結普供養印

右以兩手合掌。五指互交以右押左。置於心上誦眞言曰。

娜莫三曼多沒馱﹝引﹞南﹝引﹞薩嚩他欠﹝平﹞烏娜誐﹝二合﹞諦薩頗﹝二合﹞囉呬﹝引﹞﹝牟﹡含﹞誐誐曩﹝上﹞劍娑嚩﹝二合引﹞訶

由結此印誦眞言故蓮心廣布。周徧法界諸佛菩薩道場海會。普雨一切諸供養具。初誦一徧。塵沙寶器滿盛塗香普塗聖眾。誦第二徧。種種花鬘普徧莊嚴。誦第三徧。燒種種香普徧供養。誦第四徧。雨諸天中上妙飲食。置於寶器普徧供養。誦第五徧。雨諸摩尼以爲燈明普徧供養。諸佛菩薩由誦眞言加持力故。所獻香等於諸海會悉皆眞實聖眾受用。行法行者於當來世常獲是報。

第十結般若波羅蜜多根本印

又以兩手背相附。收二頭指。以二小指屈於掌中。以大拇指各押二指頭。置於心上。誦經中陀羅尼七徧。由結此印誦陀羅尼故。行法行者自身卽便變成般若波羅蜜多菩薩。而爲一切諸佛之母。其菩薩像結跏趺坐白蓮華上。身黃金色。眾寶瓔珞徧身莊嚴。首戴寶冠繫冠白繒。兩邊垂下。左手當心持般若梵夾。右手當乳作說法印。以大拇指押無名指頭。卽想菩薩從頂至足身諸毛孔。流出光明作種種色。徧滿法界。一一光中化無量佛。徧虛空界諸世界中。普爲眾生當根宣說般若波羅蜜多甚深之法。皆令悟解。住三摩地行法行王作此觀已。頂上散印。手持數珠置於掌中。合掌當心。誦眞言曰。

誦此三徧加持數珠頂上戴已。然後當心。左手承珠右手移珠。念念相應住佛母三昧。觀心莫間斷。誦一百八徧或二十一徧。誦眞言曰。

娜謨囉怛娜﹝二合﹞怛囉﹝二合﹞夜野﹝一﹞娜莫﹝引﹞阿哩夜﹝二合﹞吠﹝無蓋反﹞﹝口﹡路﹞者娜野﹝二﹞怛他﹝引﹞櫱多﹝引﹞夜囉訶﹝二合﹞諦﹝三﹞三貌三沒馱﹝引﹞野﹝四﹞娜莫阿﹝引﹞哩野﹝二合五﹞三滿多跋捺囉﹝二合引﹞野﹝六﹞冒地薩怛嚩﹝二合引﹞野﹝七﹞摩賀薩怛嚩﹝二合引﹞野﹝八﹞摩賀迦﹝引﹞嚕抳迦﹝引﹞野﹝九﹞怛儞野﹝二合﹞他﹝十引﹞枳穰﹝二合﹞娜鉢囉﹝二合﹞儞﹝引﹞閉﹝十一﹞惡乞叉﹝二合﹞野句勢﹝十二﹞鉢囉﹝二合﹞底婆﹝引﹞娜嚩底﹝十三﹞薩嚩沒馱﹝引﹞嚩路枳諦﹝十四﹞諭誐跛哩儞澁跛﹝二合﹞寧﹝十五﹞儼避﹝引﹞囉努囉嚩誐﹝引﹞係﹝十六﹞底哩野﹝三合﹞特嚩﹝二合十七﹞跛哩儞澁跛﹝二合﹞寧﹝十八﹞冒地質多散惹娜儞﹝十九﹞薩嚩﹝引﹞毘曬迦﹝引﹞毘色訖諦﹝二合二十﹞達磨娑﹝引﹞誐囉三步諦﹝二十一﹞阿慕伽室囉﹝二合﹞嚩儜﹝二十二﹞摩賀三滿多跋捺囉﹝二合﹞步彌﹝二十三﹞涅﹝奴逸反﹞哩野﹝二合﹞諦﹝二十四﹞尾野﹝二合﹞羯囉拏﹝二十五﹞跛哩鉢囉﹝二合﹞跛儞﹝二十六﹞薩嚩悉馱﹝二十七﹞娜麼塞訖哩﹝二合﹞諦﹝二十八﹞薩嚩冒地薩怛嚩﹝二合二十九﹞散惹娜儞﹝三十﹞婆誐嚩底﹝丁以反引三十一﹞沒馱﹝引﹞麼諦﹝三十二﹞阿囉嬭迦囉嬭﹝三十三﹞阿囉拏迦囉嬭﹝三十四﹞摩賀鉢囉﹝二合﹞枳穰﹝二合三十五﹞播囉弭諦娑嚩﹝二合引﹞賀﹝三十六﹞

如是依前至心誦念。徧數足已。卽頂戴數珠置於本處。結三摩地印橫舒兩手以右押左。置於臍下。端身閉目頭少微屈專注心上。諦觀圓明鏡智上縱廣一肘。漸徧法界。布字行列右旋次第觀。一一字光明徹照。從外向內至於地字。從內向外漸觀諸字。周而復始。至第三徧心善寂定。了了分明觀所詮義。不生不滅一一平等。皆徧法界非動非靜。定慧雙運永離諸相。卽是般若波羅蜜多三摩地觀。從此却結般若波羅蜜多印。誦陀羅尼七徧。於頂上散。次結普供養印。如前運心次第供養。對聖眾前。以向所修所生功徳。盡將資益所求諸願。爲國爲家利他滿足。然後迴施眾生。迴嚴淨土迴向實際。迴求無上菩提。願共有情速至彼岸。次結前結界印。誦前眞言三徧左轉卽成解界。次結前三部印。誦前眞言三徧。皆以大拇指向外撥之。卽成發遣聖眾各歸本土。行者作禮而去。如常經行。受持讀誦大乘勿散動也。如是五更至於晨朝以爲初時。從日午後至於未時爲第二時。從黃昏後至於中夜爲第三時。從中夜後至於五更爲第四時。如是時中各依本數。精勤不怠一切他敵自然降伏。一切災難永不復生。爾時波斯匿王聞佛說已。卽從坐起作禮圍繞。歡喜踊躍信受奉行。

仁王般若念誦法一卷

