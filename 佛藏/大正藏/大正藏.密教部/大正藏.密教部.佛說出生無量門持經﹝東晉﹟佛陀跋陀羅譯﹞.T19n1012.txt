佛說出生無量門持經

東晉天竺三藏佛陀跋陀羅譯

如是我聞。一時佛在毘舍離大林精舍重閣講堂。與大比丘眾四萬人俱。爾時世尊欲捨壽行。却後三月當般涅槃。便告長老大目揵連。汝行徧告三千大千世界。聲聞比丘并緣覺道。及諸菩薩皆悉來會大林精舍重閣講堂。目連受教往須彌頂。入如意定以大音聲。徧告三千大千世界無不聞知。長老舍利弗作是念。我今亦當入如意定。普請依止閻浮提內諸比丘。皆悉來會大林精舍重閣講堂。作是念已卽如其像。入于三昧徧請諸比丘。依止閻浮提者皆來集會。爾時大林精舍重閣講堂。有三百萬比丘眾會。於是世尊告現無癡菩薩文殊師利童子。離惡趣菩薩無憂冥菩薩。離蔭蓋菩薩寂諸境界菩薩。觀世音菩薩香象菩薩。無量辯菩薩彌勒菩薩。汝等善男子行詣十方恒河沙諸佛國土。徧告諸一生補處菩薩。不退轉菩薩得不起法忍菩薩信解菩薩。皆悉來集大林精舍重閣講堂。是諸菩薩卽受教行。徧告十方恒沙佛土諸一生補處菩薩。及不退轉得不起法忍信解菩薩。皆來集會大林精舍重閣講堂。是時大林精舍重閣講堂。有八十億百千一生補處菩薩。一億百千得不退轉。三十億菩薩得不起法忍。六十億菩薩得信解脫。是諸大士一時來會大林精舍重閣講堂。爾時尊者舍利弗。見諸菩薩大眾雲集。便作是念我當承佛威神敬問世尊。令諸菩薩得離疑网。疾成甚深無閡辯才。逮聞十方恒沙剎土。諸佛說法念持不忘。疾成無上正眞之道爲最正覺。又使菩薩得四無盡淸淨法門。何等爲四。一曰眾生淨。二曰法淨。三曰辯才淨。四曰佛土嚴淨。得四最勝和悅之法。何等爲四。一曰身和悅。二曰口和悅。三曰意和悅。四曰方便和悅。疾成四種微妙持門。何等爲四。一曰出生無量門持。二曰甚深法忍持。三曰善於眾生諸根持。四曰善於眾生因果持。尊者舍利弗思惟。是菩薩淸淨無量慧地。欲令佛說。卽以是義上問世尊。於是世尊讚舍利弗言。善哉善哉舍利弗。乃能爲諸菩薩問如是義。汝舍利弗諦聽諦聽善思念之。我今當說菩薩所行疾成無上正眞之道甚深功徳。若舍利弗欲得一切智知一切法者。當學此門持當學此持句。所謂無句正句普句。成就樂說光明順道。善分別究竟分別。堅固所說堅固伊羅伊梨。伊羅悉帝旃貳。爲履上迹不動寂靜。離諸怨敵熾然永滅。出生無垢淸淨自性。巧說諸有者無所有無所著。善能降伏光明離垢。善自攝持果而大勇。得大名稱動無動。以正動難堅固善住。安隱遊無閡著開諸法門。隨順所應彊而有勢。精進勇猛得方便力。大光普照明曜無垢。意解平等普無不入。事無不逝。此善妙持諸佛所住。如是舍利弗行持菩薩。於數無數不以分別亦無所得。於諸斷法增進功徳。而無所作亦無不作。不見諸法有合有離。有起有滅。亦無去來現在之知。亦不知法有力無力。修行念佛不念相好。不念種性亦不念眷屬。不戒不定不慧。不解亦無解脫度知見念。無住無得不盡煩惱。不以知無不知。不言說法不淨眾生。不我故非彼故。不法不律不威儀。無淸淨不念身不念意。無涅槃究竟。亦不念過去當來今現在。不因己不因他。於一切法行無受者。舍利弗是名執受一切諸法隨順念佛。名爲一切諸法所入無畏持門微妙句義。一切所欲皆悉周備。名爲隨順一道三昧。亦名一切善本。不由他得種性相好。因自法生。名爲正覺度諸魔事。舍利弗是爲菩薩出生無量門持。其有聞是持者。皆於阿耨多羅三藐三菩提得不退轉。所以者何從是持。究竟一切諸佛功徳。悉能分別一切眾生之所行處。得無所得故。名出生無量門持。爾時世尊而說偈言。

法空無疑惑爲道不放逸法性無忘想是行疲得持是經如所說彼持無有盡從是生妙智疾成無上道若得此持者菩薩無所畏十方佛說法如所說悉聞一切能受持義味悉具足日生無量光持生智如是乃至無上法微妙諸持門一切從是句當善護此經正使一切人窮劫思難問悉能決定疑其智不可盡近無上道坐爲眞法王子持法者親厚常念斯經故眾生所敬重十方佛護念名稱徧十方執持此經故八十億諸佛臨終悉能見一切皆授手接此持經者若於億千劫造諸不善業一月可以除當受誦此經菩薩所興福億劫來積聚善誦此持經一月等於彼念力精進力三昧勝妙持悉皆現在前疾成最正覺三界眾生類一切悉爲魔不能令中斷修習是經者從彼誠諦說從彼究竟法從彼得成道逮得一切智昔聞是持故定光授我決恒沙等諸佛卽時悉能現欲聞十方佛所說悉能解當專習此持一切疾得成莊嚴佛國土淸淨眾成就光相及種性當從是經得得除心放逸七日專思念八十億諸佛俱來授此經不思思所思亦不思無思此思亦無思從是疾得成尊崇是經教於道莫疑惑譬如大海中不應疑無寶欲安諸天人一切願不難此爲道心生但當正意行

復次舍利弗。菩薩成就四法。疾得是持。何等爲四。厭離愛欲。不生疾心。於一切眾生施一切有。晝夜求法心不懈惓。爾時世尊而說偈言。

厭離於色欲魔界地獄緣放逸造眾惡惡令墮惡道於他不起妬不爲於名稱愍愛視眾生尊貴色端嚴眾生起怨諍皆以貪爲本是故當捨愛愛捨成妙持晝夜常樂法推異推道求專精求道者疾得成妙持

又舍利弗。菩薩復有四法。成就疾得是持。何等爲四。閑居寂志。得深法忍。不求利養。一切內外盡施無遺。是爲四。爾時世尊而說偈言。

閑居寂志佛所譽自守空靜不輕彼常樂修習深法忍如救頭然不放逸不求名譽及利養因斯造諸諂曲行處處知足如飛鳥節身損己修仁行快哉得佛教出家受具戒捨家離眾苦遵修於佛教若不得佛教出家是戒利信戒施聞慧皆悉不成就此過離佛遠是故捨貪利

又舍利弗。菩薩復有四法。成就疾得是持。何等爲四。一曰八字是義隨義悉入其中。八字者波羅婆迦闍陀賒叉。波者第一義。一切諸法無我悉來入門。羅者相好無相。如如來身入於法性。婆者愚癡之法及智慧法。隨順入義。迦者業行果報及非業行報。皆悉究竟隨順入義。闍者生緣老死皆悉隨入不生不滅。陀者一切諸持悉隨入空無相無願。賒者一切諸持皆隨順入。叉者盡一切諸法悉入於如是。如是八字是義悉入其中。二曰善書此經執持不捨。三曰半月半月誦習此經。四曰帝當供給供養持此經者。爾時世尊而說偈言。

當思八字義善書持此經半月次來誦勸發行持者一切十方恒沙國無量諸佛在其前得坐道場妙相滿當勤修習此持行

復次舍利弗。菩薩學此持者得四功徳利。何等爲四。一者十方諸佛所念。二者離諸魔事。三者惡罪業障疾得淸淨。四者無礙斷辯才皆悉成就。是爲四。爾時世尊而說偈言。

諸佛常護念眾魔不得便罪業障悉除得妙無量持

佛告舍利弗。乃昔過去無數劫時。有佛世尊號寶首焰王如來應供等正覺明行成善逝世間解無上士調御丈夫天人師佛世尊。舍利弗彼寶首焰王如來臨滅度時。有轉輪王名曰持光明。王四天下快得自在。王有太子名無念徳道。其初生時形如十六歲童子。從彼世尊得聞此持。聞此持已專精求學。經七千歲不爲睡眠之所蔭蓋。七千歲中未曾起身愛。未曾念王事。又七千歲中身不猗臥端坐正受。於是卽見九十億那由他諸佛。從其聞法皆能受持。便出家學道。九萬歲中以是無量門出生之持廣爲人說。於一生中成就八十億那由他人。立阿耨多羅三藐三菩提心。勸進教化令不退轉。彼時眾中有長者子名曰月幢。得聞是持至心隨喜。彼以隨喜善根因緣故。常得親近九十億佛。得最上持得最上處無量辯才。復於三劫親近諸佛。三劫末時月幢得佛號燈光如來應供等正覺。彼時王子無念徳道者。今西方無量壽佛是。舍利弗我亦與賢劫諸菩薩。曾聞此持聞已隨喜。以此隨喜善根因緣。除却四十萬劫生死之罪。又得親近九十億佛。是故舍利弗若菩薩摩訶薩。欲得疾成阿耨多羅三藐三菩提者。於此妙持當勤隨喜。隨喜功徳。乃至菩薩不退轉地作大因緣。況復書持受誦如說修行。一切人民莫能思量稱說其福。爾時世尊而說偈言。

聞經心隨喜書持敬諷誦天人莫能計福報之限量生生常見佛信向不迴動體解深法要疾覺無上道三昧不退減三明總持門財色常見佛乃至無上道憶念過去世長者子聞持卽見九十億那由他諸佛所求如其願得成無上道若欲疾成佛道力降眾魔欲滿百福相行此非有難如滿恒沙剎積寶以布施比書持此經終不得爲比

又舍利弗菩薩行此持者。有八大鬼是雪山之神。共護視之。其名曰勇健神彊力神。自在神雄猛神。知行神難勝神。鳩摩羅神善臂神。是爲八。彼欲令諸神來者。當澡浴其身淨其衣服。正色經行慈念眾生。思是法要如其憶念。彼諸神等尋現在前。復有八菩薩生欲行天。亦常護念。何等爲八。照明十方天子離欲行天子。慧光天子如日天子。眞諦天子願滿天子。星王天子知行天子。是爲八。是等菩薩常來護念。令彼專精疾得妙持。行是持者眞實爲本。而常恭敬當念知恩。學深法忍等觀無生無滅之法。平等持戒自護兼彼。說是法時三十二恒河沙等菩薩尋得是持。不退轉於阿耨多羅三藐三菩提。六十萬人得不起法忍。三萬二千天與人。皆發無上正眞道意。是時三千大千世界六種震動。天雨眾華普徧世界。天發伎樂不鼓自鳴。是時舍利弗白佛言。世尊當何名此經。佛告舍利弗。此經之要名出生無量門持。亦名一生補處道行。亦名成道降魔得一切智。當奉持之。說是法時尊者舍利弗。及諸十方來會菩薩。并諸眾會天與人乾闥婆阿修羅等。聞佛所說皆大歡喜。

佛說出生無量門持經

