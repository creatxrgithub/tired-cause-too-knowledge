曼殊室利菩薩呪藏中一字呪王經

曼殊室利菩薩呪藏中一字呪王經

唐三藏法師義淨奉制譯

爾時釋迦牟尼佛。在淨居天上。於天眾中跏趺正念。普觀大眾而告之曰。汝諸天子。當至心聽曼殊室利童子微妙之行。所謂壇場神呪作法。所須療病護身。第一祕密最上呪心。一切如來所共宣說咸皆稱歎。是大呪王。若有善男子善女人。能誦此呪者。則爲受持一切神呪。汝諸天眾。此大呪王無能違者。假使曼殊室利童子菩薩摩訶薩。此呪亦能隨心自在引攝將來。令使現前爲作眾事。況復諸餘菩薩。世出世間所有神呪。一切障礙悉皆除遣。有大勇猛有大威力。神驗第一。諸呪中上一字中尊。此之一字悉能成就一切事業。悉能圓滿所有善法。常在一切世出世間。呪術之上不可毀壞。是一切佛心。悉能滿足所有求願。汝諸天眾。咸皆一心聽此不可思議具大威力最上神呪。卽說呪曰。

汝等天眾。此是一切祕密中勝一字呪王。一切有情無敢違者。一切鬼神不敢親近。一切諸佛爲吉祥事。一切呪中最能成立隨意所爲。一切世間作大尊勝。於求財者有大自在能令富盛。諸瞋恚中此令慈善。於諸含識悲愍爲性。有違逆者皆悉順從。要而言之。凡有所爲悉皆成就。縱不作法入壇場等直爾誦持。手觸彼時卽便隨意。呪衣著時。人皆愛樂見者歡喜若呪齒木用揩齒時。齒疼卽差。若患眼時。取先陀婆鹽研之爲末。呪七徧已少置眼中。其痛便止。若患耳者。取象馬糞聚上地菌。并苣蕂油先陀婆鹽。各取少許呪之七徧。一處研使碎絞取汁煖之。渧耳孔中其痛便止。若有女人。將產之時。被胎所惱腹中結痛不能疾出。取阿吒留灑根或牛膝根。取無蟲水磨擣令碎。呪之七徧塗在臍下。卽能易出。若人被射。箭鏃入身不能出者。可取陳酥呪一百八徧。令彼飲之其鏃便出。若患宿食不消。腹中結痛上變下瀉癨亂畏死者。可取烏鹽或先陀婆鹽或諸雜鹽類。呪之七徧。研碎煖水令服便差。或復苦痢不能斷者。取橘柚根及榠樝根。磨擣呪之七徧。和水服之卽差。

若是石女無產生法。欲求男女者。應取阿說健陀根。以酥熟煎擣之令碎。和黃牛乳呪二十五徧。待彼女人身淨之時令飲其藥。妻莫犯他男。夫莫犯他女。未久之間卽便有娠。或復女人斷緒無子。經三五年或復多年。或被他禁呪或由厭禱。或因諸病或他所惱或遭毒藥。遇此惡緣遂無子息者。應取少許孔雀尾。安陳酥中箭之數沸。研令相得。投少石蜜量如棗許。呪二十七徧服之令盡。於後七日中日日常以石蜜和乳。每呪七徧飲之。女身淸淨諸病皆差卽便有娠。若有女人月水不息。應以阿藍部根或以藍根一握擣之。和乳熟煎呪一百八徧服之卽差。若患頭痛者。應以烏羽呪之七徧。掃拂痛處卽便永差。若人患瘧。或一日二日三日四日發者。或常熱病或暫時熱病。應以乳粥和酥呪一百八徧。食之卽差。若人被他厭魅蠱毒所中。應作反緣心。呪自己面一百八徧。觀彼病人所患便差。若人被邪鬼羯吒布單那等諸鬼所著。或小兒諸病。但是一切非人所爲共相惱者。應呪自手一百八徧。摩病人頭卽眾病皆差。若人被蛇蠍所蜇或狂狗所傷。以气急吹瘡上。呪之七七徧卽差。若有人患癩病瘦病者。應洗浴潔淨於閑靜處。常誦此呪悉皆除愈。凡誦呪之人。常須遠離惡人不淨臭穢之處不近酒肉五辛。一心受持無不驗者。若有一日常誦一徧。能護自身。若誦二徧能護同伴。若誦三徧能護一家。若誦四徧能護一村。若誦五徧能護一城。若誦百徧能護一國。若誦千徧能護四天下。以要言之略述如是。療病護身隨時利益。若更有餘所爲之事。皆隨意作無不成就。爾時諸天大眾聞佛說此一字呪王經已。歡喜奉行﹝若復有人志求解脫希大利益現望果證者當可至心依呪藏中作大呪法廣說如經﹞。

佛說一字呪王經

