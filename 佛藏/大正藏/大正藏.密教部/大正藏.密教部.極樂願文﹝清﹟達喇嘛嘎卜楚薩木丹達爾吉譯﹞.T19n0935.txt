極樂願文

清字經館行走福佑寺達喇嘛嘠卜楚薩木丹達爾吉譯

清字經館行走福佑寺達喇嘛嘠卜楚薩木丹達爾吉譯

希有為眾施行無盡徳略念能令死主難遠離恒觀有情如憶獨子者世尊無量壽佛前敬禮

釋迦牟尼歷次中善所稱讚之勝境往生極樂願文詞由慈悲故盡力說善惡被重無明障天人命為嗔械殘愛﹝糸﹡﹝索﹣糸﹢系﹞縛在輪迴獄業水飄進三有海病老苦浪多推蕩摧入死主海獸口常為不欲苦擔壓無依玷辱之號哀願與心為證見者導引困苦獨彌陀觀音大勢至菩薩並眷屬前謹禱祈為我等故與多劫曾發勝誓願莫忘如妙翅尊行虛空以慈神力而降臨

伏願自他三世。所緣二資糧海。普合一力為倚。我等臨命終時。親見接引彌陀。二大菩薩。並諸眷屬圍繞現前。爾時於佛眷屬生極專之至誠。而無斷命之苦。仍不失其信誠。並所見境界之念。將終之時。八大佛子。皆以神變來至。指引極樂之路。依教即往極樂勝境。從寶蓮中。願生大乘利根之種姓。

將生之時。一切總持及諸禪定。無緣道心。無盡辯才等。無量諸勝功徳。具足而得。即承無上導師阿彌陀佛。並十方諸佛菩薩。悉皆歡喜。願受大乘之法勅。於彼諸法之義。剎那閒如理融通。即乘無礙神變。至方廣佛剎。廣行菩薩妙行。願悉圓滿。

已生淨土之時。起諸勇猛慈悲。以無礙神變。特至穢土。為諸眾生。各如自緣。依法而教。願悉安之於諸佛稱讚清淨之道。普行希有之行。皆速圓滿。利益無邊眾生。願皆易得佛果。

願臨命終時海會繞彌陀眼前明顯見慈信盈我心將見中陰兆佛子即指教既生淨土已來化穢土眾

如此勝境。或未得生。惟願生生世世。常遇佛教。在諸經論中。契悟聞思修。願得清淨之身。

生生世世。凡見三有。皆生無益之心。而於解脫功徳。即起奪意之念。在諸佛律中。願得出家。

既出家之時。於諸惡墮。毫無所染。圓守禁戒。行至無極門中。得大菩提。願如大比丘阿閦佛。

復於世世生生。在染淨諸法中。如理融通。圓成之道。諸法文義。持不失忘之總持。願悉豐足而得。

復於生生世世。於楞嚴等諸定。肉眼等五眼。神境等六通。願一切悉得無離。

復於生生世世。以自生之力。分晰一切善惡之道。願得廣大之智慧。

於染淨諸法。細微差別。分晰如現。悉無雜濫。願得利明之智慧。

所有未悟誤悟疑心之念。將生之時。則悉滅無餘。願得速見之智慧。

以他不能測量之妙法文義不費鑽研。願得深密之智慧。

總言洩露智慧之過。及離智之文義。悉能分晰。從方便正智中修菩提行。悉到彼岸。願如至尊文殊菩薩。

如是廣大利明。速見深密之諸智慧。悉以易得。隨緣所持。折伏邪說。能令智者歡喜。緣佛說諸法中。善能分辨討論纂作。願得智者之到彼岸。

復於生生世世。凡執自利為要。於菩薩廣大行中。若生退回。悉皆斷滅。以勇猛心。更勤利他。皆到彼岸。從方便菩提中。行菩薩行。皆至無極。願如勝觀自在菩薩。

復於生生世世。修行自他兼利。摧滅諸魔外道。及諸敵時。從方便勇力中。修菩薩行。皆至究竟。願如祕密主金剛手菩薩。

生生世世。以棄怠之精進。圓菩薩之妙行自初發心。至剎那閒。亦無怠惰。而從大精進中。得勝菩提。願如無等釋迦王佛。

生生世世。息除修道之閒斷。身心之諸病。時以微題名號。即能息滅身語意之痛愆。願如藥師琉璃光王如來。

復於生生世世。如欲壽終無極。以微題名號。即能摧滅非時橫夭。願如無量壽佛。

若壽障將至之時。即見救濟無量壽以四業中。隨業現身。而為調伏。既見身已。願壽障盡消無餘。

而彼隨度現身之時。即得識知是無量壽。生無造作堅固至誠承是力故。生一切處。願得不離無量壽佛。親為知識。

復於生生世世。獲得世出世閒。諸功徳之本。具足性相大乘之善知識師。願喜悅護持。

隨持之時。於善知識師前。得生無退堅固之信。願恒使喜悅。

以善知識師指示。隨其諸教。願無不全受彼所教義。如理融化。而能修習。願得至究竟。

生生世世。於恭信因果。及厭離心。菩提妙心。並清淨見悉得融通。行無勉強嘗試之行。願常不閒斷。

生一切處。從身語意所修諸善根。普皆全為利他。蓋願成清淨菩提之因矣。

惟彼世尊妙勝果現今我若未證時願得清淨修道身世世憶念恒出家辯才禪定神通呪持無邊諸功徳藏悉得悲智無雙友速修菩提至究竟將見非時壽天相無量壽佛身明現則斷死主之勇猛願速得持無死姓我願世世無量壽親為護持大乘師於佛讚歎道理中剎那之閒無退惰棄舍眾生為自利分別之心亦不生修利他理無蒙昧方便智巧厚利他以我微念尊名號消諸侵犯罪業果轉成豐足安樂因直步上乘之階梯佛子解脫微作兆滅盡菩薩行之祟一切用度皆豐順於意微思悉圓成釋迦彌陀及慈氏文殊密主觀世音善逝眷屬實因緣是願不虛速圓成

極樂願文竟

