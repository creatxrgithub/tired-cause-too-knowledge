七曜星辰別行法﹝自翼計者氐星不當房星當也﹞

一行撰

玄宗皇帝開元初。對東兵之夜。於兵側離宮之次。于時玄宗將一行和尚相隨。一行忽作法。下諸星辰所管之鬼。悉集。被勅法所錄教治。皆得所以案問。諸星辰二十八宿神。具通所管行病鬼。總三十鬼。日夜常遊人間。依於衰者卽得醉飽。於正王之家無由得其飲食。于時錄奏玄宗。惟陛下一人受之。此法後玄宗幸蜀。有人於髙力士家傳得本。至今天下窂過之。萬金不傳。如得之日。分明依法祭之。方不失一。通遺之道莫過於此矣。副憂婆鬼王。收禁二十八宿從者諸行病鬼法。夫欲知人間疾患。皆由二十八宿管行病之所爲。此法一一通於神通。名爲西國七曜別行法。七曜卽管二十八宿。二十八宿卽管諸行病鬼王。先須記得七曜日。卽呪願曰。今日是密日等二十八宿當。角星等直日。火急爲厶乙收禁其鬼。皆須限當日令差。如違時不可。卽以鐵釘上下釘其手足。如欲知二十八宿日。但撿前十二月。是何月。得脚下日。卽皆從十五日前後。依宿次第數之。此排宿定更無失錯。十五前數之。卽十四十三。十六日後數之。卽十七十八九。其中有三十个鬼。兩宿是文星辰星。卽二十八宿中。不列此兩宿。定名但向日排之。著二十八宿。卽是。其文宿辰宿兩星。所遊行無其定止。所以不定列名。解者讀尋自會其鬼所畫時。一一皆須如法。不得見其點畫裝綵。皆須如法酒脯紙錢。一依向二十八宿脚下次第。賢者過之諸深祕之。萬金不傳。此乃通遺次道。切須保重藏之篋笥。莫遣小人得之。天道不許漏泄。此道精驗世無逾於此法也副憂婆鬼王領諸鬼眾。常遊世間造作眾生。多有疾患人壽百歲。經被此十二人同一甲。若福彊者得壽經終滿百年。命弱者卽皆被此摸所躓而死之。無其數限可哀也爾時大梵天王並諸星宿諸神等。我諸眾生等令知善惡。今當與喚鬼王。應是其間疾之者與我姓名。鬼王對行病鬼總三十人遊行無定住。常在人間衢路。凡人莫能並合二十八宿之所收管。但記得病日及祭病之時說。卽須書取其鬼直日形。並書其姓令宿直王收禁。其患人則當日須差。並依此復行用法。則無不差者。但是病皆須記所得日。一依此法禁之。其書百年之間永不敢更到門戶矣。

昴星直日其鬼名黑林尼此日是此鬼行病。忽於路側打人。倒令失音不語。當畫此鬼形書其名。於病人家中點燈一盞。以淸酒一盞白脯一疊。祭之於昴宿。其患人當日得語。更不須別求神祇。當祭之日皆言患人姓名於昴宿。再拜更不得著別言語。其宿自知。必與收禁其鬼也。

畢星直日其鬼名多知蔡是此鬼行病。令人心中悶熱如火。煩亂轉動不得忘前失後。是此鬼所爲。須煎紙錢五十貫。以淸酒白脯。取日午正南時祭。必須道患人姓名。須七徧上酒。但拜畢宿莫別言語。其患人當日差。如忽有黃衣善人來相遇。必不令入門切須禁止。依前畫鬼形釘之吉。

參宿直日其鬼名伏應參星此日是此鬼行病。令人忽惡心翻吐不止或寒熱。此鬼所爲也。以淸淨酒白脯。如法祭之參宿。言病人姓名但拜參宿。行酒九迴卽止。書其形禁之患人差。後其鬼更不敢到人門前。當祭此宿。後如有僧尼來。輒不得喚入門。令患人二十一日酒死。切須作意禁忌斷之。再三記念在心中。莫暫遺忘耳。

柳星直日其鬼名阿舍國此日是此鬼行病。令人忽言忽語如失心人。是此鬼所爲。若信患人一年之中必至于死。其鬼屬此。星記得病日。當以淸酒白脯。如法祭柳星。當日有應。當祭之時不得見妻子面。隔祭一日卽得相見。其鬼永生不敢到門前。令患人延福益壽百歲。中夭。一生永無災疫﹝矣﹞。

星宿直日鬼名萬松石此日是此鬼行病。令人行不得。或寒熱不定。是此鬼所爲。屬此星宿。以紙錢。一百貫淸酒。祭日行酒滿七徧止。不得令白衣人來縱來不須遣坐。亦不得令此人知祭法。所來者。鬼替患人代命之人也。切須知之。

張宿直日鬼名雲公其此日是此鬼行病。常愛與人家小男女作患。令人或寒或熱或水痢不止者。此鬼所爲。所病日以紙錢四十貫淸酒白脯。午時設祭。宅內點燈一盞。呪曰。小男女姓名。但道之當日差。如大人此日得病者不要祭。三日自差也。

翼宿直日鬼名行音風此日是鬼行病。常愛入人家與小男女作患。令忽食上倒失音不語。是此鬼所爲。當以淸酒白脯祭之。患人當日差。如不祭典不得此鬼名。所患者三日內必死。如知解此祭法喚其鬼名。令此宿神收禁其鬼。患男女當日差。如大人此日遇病必不畏。不畏不用求祭法。

軫宿直日鬼名當日流此日是此鬼行病忽令人乾漚吐心腸痛不止。是此鬼所爲。屬此軫宿。當以紙錢七貫淸酒白脯日午時祭。行酒七徧止。書其鬼形收禁之。當祭之日如忽有一女子來。不須喚入。如不祭此宿者七日必死。如依此法祭之壽命至於百歲。必須深信之。

箕宿直日鬼名阿之婆此日是此鬼行病。喚所人家小男女。忽患熱達夜啼哭不止。久若不知此鬼求祭之。所患男女二七日必死。當以紙錢一百貫取申時。於家中當房內點燈兩盞。以淸酒白脯祭之箕宿。其男女當日便差。如大人此日遇病。三日內自差。

女宿直日鬼名憂夜多此日是此鬼行病。令人出於路上走。獨言獨語不識好惡。是此鬼所爲。患人一年內必死。屬女宿當以紙錢二百一十貫淸酒白脯祭之。云淸女宿與收禁之紇。患人當日差。祭日忽有祭人來。切不得屬入。如不覺來。其法𨿽祭了終無功。忌之吉。

斗宿直日鬼名多居耶此日是此鬼行病。忽令人脚手不徧行季不得。皆是此鬼所爲。如不知有法。向後三年已來自差。當以紙錢三百貫文好酒白脯。取辰時於宅中病人房中。點燈七盞上酒七徧卽止。還言患人姓名拜七拜。患人一七日內行動。當日忽有僧尼到門。苦酒諮屈入必有逗遛。

嘴宿直日鬼名常無極此日是此鬼行病。令人家中無事。夫妻緣小小之事相行行破家。具是此鬼所爲。當與紙錢四十九貫酒脯祭之。但拜上酒十三徧止。不遇此祭法。其宿之家必有一人。於宅內自住而死。其祭日忽有一女人來。不得令入門。如是親眷亦不得入忌之。

角宿直日鬼名夜居山此日是此鬼行病。令人忽患寒不止。喫食不得。是此鬼所爲。屬角宿所管。當以淸酒白脯取病人患日與紙錢七貫祭之。取正午時。其病人當日差。祭星之日。忽有黃衣人來。當須苦諮屈入。必與患人相宜。良吉也。

井宿直日鬼名聞度直此日是此鬼行病。令人忽倒地置死却活。卽是此鬼所爲。如不遇此法。病人七日內須死。記得病日。當以紙錢四十九貫煎好茶祭之。惟拜此宿七拜。更不得別言語。當祭之時忽有一女人來人宅。輒不得屈入。如小男子來。酒苦淸入坐煎好茶設之。必須遣喫一口。卽病人亦差。分明記之。

鬼宿直日鬼名安小啼此日是此鬼行病。令人夢中作一女子。迫人精神間頻見。是此鬼本身多時不覺是此鬼日滋。成傳屍之病染污渾合。直取盡一家人逸相分付。三年之內病卽死切須以此法祭之。及記夢時是鬼宿。當以佛香紙錢一百貫煎好茶祭之。其鬼更不敢來相惱。皆須釘之上下永驗。

氐宿直日鬼名難苻此日是此鬼行病。忽令人朝寒暮熱。皆是此鬼所爲。屬氐宿當以紙錢四十九貫好酒白脯祭之。須脯各二行酒九徧。須至心拜宿。不得更別言語。當祭日忽有小童兒年十歲已來到門前。不得令入切須禁之。第一須記預防備之吉。

房宿直日鬼名百歲公此日是此鬼行病。令人止行之次。如背後有人相隨毛髪豎寒。是此鬼所爲不知有此祭法。不出一年內便身失精魂之疾。直至狂死路間。當以紙錢二百貫好酒脯祭之。取申時點燈以酒五盞。便但不得別言語。當祭之日忽有獨入宅。其病人更差。百歲不死。

心宿直日鬼名常夜建此日是此鬼行病。令人忽或寒或熱。一日惡一日心﹝至﹡頁﹞不下飯食。是此鬼所爲。當以紙錢一百二十貫淸酒白脯祭之。其病當日卽差。的加壽命。如不遇此法三年內必死於他鄕。

尾宿直日鬼名百黑山此日是此鬼行病。令人陰腫男女悉身動轉不得。是此鬼所爲。屬尾宿量當以黃紙錢四十九貫好酒脯祭之。其患人當日差。更不得別求神鬼。酒三盞上九徧止。祭之日忽遇有老翁來到門前。必須苦請入宅與恭禮設之。勿輕。

斗宿直日鬼名木林音此日是此鬼行病。令人夜間不敢獨行。行便步步似走制之不得。如不遇祭法。不經一年或百日內須卒。當以紙錢一百貫好酒白脯祭之。患人當日差。祭後當夜獨行無畏永不憂懼。祭日不欲女子來。禁之不可輕易。必須留之。

亢宿直日鬼名園叉鷄此日是此鬼行病。令人開眼不得。惡心寒熱起止不得。是此鬼所爲。其鬼屬亢宿。當以錢四十九貫取日午時。以好淸酒白脯祭之。如不遇此法。則病人至四十九日令死。所祭不得令有外人及小童兒來入宅。切須忌之。親故一切不得令入宅切忌。

危宿直日鬼名丘行先此日是此鬼行病。令人失却精神恰似癡人。一年之內不遇祭法禁令。患人必至於死。其鬼屬危宿。當以黃紙錢一百二十貫好酒脯祭之。當日精神平復其鬼永不敢到門。皆須釘之身上下。

室宿直日鬼名言破愛令人患水痢不止。如不遇祭法。便成惡痢必至於死。當以紙錢一百貫好酒白脯祭之。其患人當日差。其祭日忽有等獨鬼入宅者不得損之。但作方便放出不須令入。卽得忌之。

壁宿直日鬼名波由田令人於廁上倒便語不得。當以紙錢四十九貫好酒白脯如法祭之。須書此鬼形類。卽不死一七日內漸漸差。更加年壽延一百歲。切須敬之。

婁宿直日鬼名令尼居令人兩脚應骨髓痛坐臥不得。此鬼所爲。如不遇祭法其脚便失。以五色紙錢二百貫好酒白脯如法祭之。患人一七日內差行季便得。祭日輒不得令僧尼入宅切須禁之。祭了隔日卽得。

奎宿直日鬼名洪宅置令人小便不出陰陽疼痛行動不得。三日內不遇祭法。令必至於危。以黃紙錢一百二十貫好酒脯於未時祭之。過三日不差女至于死。其鬼一日遊四天下得徧覺。卽火急祭之令收禁必當差。

男宿直日鬼名獨指樓令人大小便不通或寒或熱轉動不得。如不遇祭法。三日九日內必至於死。以紙錢四十九貫好酒脯祭之。當日平復如故。三日始祭患人卽難濟﹝矣﹞。

虛宿直日鬼名常夜迪令人通體疼痛轉動不得。是此鬼所爲。別喚師人其三日內自差。以紙錢一十四貫酒脯如法祭之。當時平復如故耳。

辰星直日鬼名百破令人或寒或熱不止心頭冷。一向叫喚哭聲不絕。如不遇祭法五日內必死。以紙錢一百二十貫酒脯祭之。如前法。如至一七日祭。卽不得其功。當須死不可救也。

文星直日鬼名形奉叉令人後分疼痛如被箭射。不可忍之。起坐不得。是此鬼所爲。纔覺卽酒火急以酒脯如法祭之。當日便差。如三日外如祭。其病已入四支難療也。

勅諸星宿鬼神等。無事莫行於人間。如違者當須以法祭之。急急如律令祭星宿之法。令用脯紙錢等。一一皆依前件法。用不得欠小。如患人來差。但稱病人姓名並得病之日及時。更莫道願家口平安之語。惟知志拜星宿之形。須道患人姓名。竝須一一書取前件諸行病鬼形貌。教人眼見諸鬼形。於鬼形上下釘手。明日收禁之。患人當日差訖。與出却其釘。鬼旣得放更不敢到於門焉。每行病之次。曾被病人知此。於被禁釘之家。每相去五百步之外。走過竝不敢正眼望此宿家門。當呪願之時。一一皆須必分明道。云諸星宿竝患人某乙。望與收禁之勿令病不可。其患人及平常人。竝不得於星宿露臥。忽遇此病不知之者狂死矣。愼愼愼。

七曜星辰別行法

﹝八家祕錄云。七曜星辰別行法一卷。一行撰運請來。古徳演奧鈔等中引用之。頃日得栂尾山法鼓臺之本於洛東智積院貫首慈順僧正。與我山妙音之本對挍。各有可否。擇善者從之。然良有脫落而文義不屬之處。更請仁和寺甘露王院之本對讀。𨿽與前二本不大異。又稍有所得也。然叵以私竊漫定正誤。示異施和訓上梓。以待整治於通方之士。有疑者云。是此祭法非紙錢酒脯則不能也。是道家之所爲。又禁忌僧尼之入。豈爲佛家之說。今謂不然也。如禁僧尼等者但禁來者。更問。必不論自家也。太元帥禁兒婦來入之類亦爾也。於星供地鎭等法。亦用紙錢淸酒。實是釋門之妙術。祕宗之奧旨也。夫祕密之旨趣。寄餘道之淺近。面顯法性之深遠。如諸部護摩卽是也。又有用魚肉魚膽。或用犬肉犬骨。或取人脂已血。或取人骨尸屍。或以鵶脛蛇助骨。或以鼠狼猪鹿毛。或已甲蛇皮爲香。或毒藥犬脂爲供。或取纏屍衣。人骨爲筆犬首爲管。畫聖無動尊。或取男子屍未瘡瘢者。坐其心上而念誦。或取兵死人血。書惡人名形爲符。或以黑狗舌。和安息香爲丸。或進蚯蚓之糞。或獻犢子之糞等。經軌之說不可具舉。如是等之事皆是金口所說。而禁見聞於非器。豈其偏疑酒脯乎。金剛童子。聖無動尊。大威徳。烏樞瑟摩。太元帥。不動使者法等所說是也時享和二壬戌年夏五月豐山小池坊鑑事役務餘暇挍刻總持院沙門快道林常誌﹞。

