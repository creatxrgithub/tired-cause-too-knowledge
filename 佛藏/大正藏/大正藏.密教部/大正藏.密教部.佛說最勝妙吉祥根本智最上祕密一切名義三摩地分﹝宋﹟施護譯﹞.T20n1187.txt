佛說最勝妙吉祥根本智最上祕密一切名義三摩地分卷上

佛說最勝妙吉祥根本智最上祕密一切名義三摩地分卷上

西天譯經三藏朝奉大夫試鴻臚卿傳法大師臣施護奉詔譯

西天譯經三藏朝奉大夫試鴻臚卿傳法大師臣施護奉詔譯

爾時大吉祥最勝金剛手具一切功徳能調難調者三界中最勝最尊大無畏諸祕密部中自在爲主宰正智蓮華目眉相復如蓮於佛世尊前戲擲金剛杵復於須臾間出現無邊數金剛杵圍繞當戲擲杵時卽有俱胝眾金剛光照曜面現顰眉相勇猛大無畏威徳復殊勝調伏於一切具悲智方便自利利世間身心大歡喜得最上妙樂復現忿怒相佛世尊所作一切皆攝受普獲於利樂是時金剛手頂禮正覺尊釋迦牟尼佛合掌而白言一切眾生類愚沒生死泥起煩惱疑惑無由能解脫願哀愍利樂我及諸眾生令如理所得了知幻化网佛爲世間師願宣說正法利樂諸眾生令得無上果諸佛大三昧最上眞實智能了別眾生諸根欲性等世尊正智眾現烏瑟膩沙妙徳眞實智最上自然智了達甚深義一切廣大義無等寂靜義最上最勝義瑜伽大教中諸祕密名義聖三摩地分初中後皆善過去佛已說未來佛當說現在今世尊三世盡宣說今此幻化网我從是出生喜執大金剛善持一切明如我所得法愛樂而受持最勝堅固意住佛祕密心如眾生意樂願說最勝法滅煩惱無餘令得最勝智如是祕密主金剛手菩薩作合掌恭敬勸請而前住爾時二足尊釋迦牟尼佛從舌及面門出廣大光明普照於十方淸淨諸惡趣三界光所照四魔悉調伏復出美梵音徧聞於三界稱讚祕密主大力智金剛時佛作是言善哉執金剛吉祥最勝者勇猛金剛手汝大悲方便廣爲利世間是故勸請我說祕密法門此祕密名義妙徳根本智最勝大吉祥能伏諸魔等我今當善說汝大祕密主住最上一心諦聽佛所說時釋迦牟尼卽說如是法盡諸眞言部持明大呪部觀照三密部世間最上部世出世間部最上大印部烏瑟膩沙部如是等諸部總攝一切法是祕密名義六種大明王無二說其二是無生法句從彼而出生所謂

唵﹝引﹞嚩日囉﹝二合﹞低﹝引﹞剎拏﹝二合﹞耨珂砌﹝引﹞那﹝一句﹞鉢囉﹝二合﹞倪也﹝二合引﹞倪也﹝二合引﹞那謨﹝引﹞哩多﹝二合﹞曳﹝引二﹞倪也﹝二合引﹞那迦﹝引﹞野嚩﹝引﹞詣﹝引﹞說囉﹝三﹞阿囉跛左那﹝引﹞野帝﹝引﹞那莫

阿字爲正智諸佛從是生復爲諸勝相是最上字義大生無生義離飲食語言捨最上愛樂諸語業淸淨最上增勝貪諸眾生染行最上增勝瞋諸煩惱大怨最上增勝癡愚迷爲智障最上增勝忿大忿怒大怨最上增勝染爲諸染所纏如是貪瞋等皆最上增勝祕密妙法門通達能遠離執大智慧劍破諸煩惱頂現大色大身大相及大力大名大威徳大廣博圓滿大欲大自在大喜及大樂大愛大名稱大光大明照具一切廣大出生大智慧了知大幻化成就大幻義得大幻妙樂識根本幻网大財大施主淨戒最上持大忍辱大智發起大精進大禪定等持大慧堅固聚大方便大願大力大智海大慈平等法大悲心增上大慧悉通達大方便廣作大神通變化大行大速疾大神通自在大力大勇猛善度諸有苦大金剛執持大惡極忿怒作大怖皆畏大明破諸喑大呪最上尊大乘教濟度大乘最上教法身大徧照大寂大牟尼大明呪希有大明呪自在得十波羅蜜依十波羅蜜淨十波羅蜜十波羅蜜教十地自在尊十地善安住十智淸淨我十智淨堅固十相十種義十力寂諸根最勝眞常義十相最寂靜遠離諸戲論我及眞如淨如語眞實語如理行無異無二說二語皆住眞實際無我師子吼怖彼諸執相一切處解脫如來速疾意降伏諸勝怨如轉輪大力眾法中最上主宰及敬愛大威徳大智諸教無能勝諸語中自在無邊正語業眞實語及義宣說四聖諦隨順聲聞眾不退阿那含及彼阿羅漢漏盡諸苾芻尊上復利根勇猛諸緣覺𨿽種種出生同一眞實相皆以智慧劍斷煩惱無餘得安樂無畏善住眞實際得明行具足善逝世間解無我相可生安住二諦法出度輪迴際所作皆已辦純一智所生慧刀大猛利正法光明聚照世出世間法王法自在宣說最勝道分別成就義離諸分別相彼分別界盡顯最上法界福語福所生大智智所作當起正智想二法從是生畢竟離眾相相應定自在不動大主宰三身勝根本五身正智主五智大自在五佛冠妙嚴五眼淨無著諸佛最勝尊出生諸佛子慧最上出生正法中所作金剛一實理世主最上生虛空自然智大智大慧眼大光明徧照大智光大日智光照世燈大光明熾盛最上呪明王大呪王所作大頂眞實頂自在現眾相諸佛無我性普照無邊界於中現眾色供養大仙尊持三部明呪大三昧呪法持最勝三寶說最上三乘最勝不空索金剛索大攝金剛鉤大索大金剛能怖金剛阿閦佛卽大圓鏡智從是智所生一切方便門現大忿怒相其相有六面六眼及六臂圓滿復大力利牙而外出大惡極可怖復現大笑相百眼所莊嚴現焰鬘得迦怖畏金剛相最上心金剛廣大幻金剛最勝金剛部無諭金剛場不動一髻尊象皮爲嚴飾訶訶聲大惡呬呬聲大怖阿吒聲大笑金剛喜大聲金剛士大士金剛王大樂金剛相大喜吽字金剛智持金剛智箭執金剛利劍現金剛巧業金剛破他軍金剛火惡視金剛熾盛頂金剛大入寤百眼金剛照金剛諸嚕摩一嚕摩所攝俱胝那珂數住金剛娑囉聖金剛持鬘金剛寶莊嚴訶訶吒大聲百字金剛聲妙音聲大吼普振於三界虛空界無邊音聲亦無礙眞如無我相實際無罣礙空性離語言說廣大甚深出大法螺聲擊大法健稚佛威力無勝十方鳴法鼓無色中現色種種色殊妙眾色吉祥光現無餘影像最勝大自在三界大主宰顯示諸聖道建廣大法幢於彼三界中出現童子身或現耆年相尊長大世主佛三十二相圓滿而具足普徧三界中瞻仰生歡喜世間智功徳世間行無畏三界中最上爲主爲依怙虛空藏出生一切智智海無明藏所集三有諸結縛滅煩惱無餘出度輪迴岸戴智冠灌頂正等覺莊嚴三苦等滅除三世得解脫遠離一切障等虛空淸淨過去煩惱垢三世悉同然諸眾生大龍現功徳山頂一切得解脫如妙寶蓮華彼大如意寶眾寶中最上堅牢大劫樹最上大賢瓶利一切眾生皆方便所作淨智淨分智三昧智最上了別眾生根具三種解脫功徳智法智廣大利吉祥吉中大吉祥獲名稱廣愛具聖財大富大喜復大樂善義而善作喜稱大吉祥最勝大誓願作最上救護諸有大怖畏悉令滅無餘妙頂功徳頂最勝寂默頂五眼五髻尊五喞囉頂髻諸有大苦行執自見解脫以自所修行謂最上梵行自謂得大仙已得究竟法謂沐身外道一切見等執從梵天所生滅亦生梵天得離繫解脫無礙寂靜法證寂靜涅槃得最上圓寂了苦樂邊際貪等法滅盡無勝無比諭無相亦無著謂所得涅槃出過一切道如是等邪執皆不正解脫彼不能了知無漏種微細淸淨離塵染遠離諸過失惟正智所覺一切智通達彼一切識法無二智可觀離疑惑分別三世佛同體無初亦無後一智眼所觀如來智頂生同體而無垢語自在大語勝語最上語無勝師子吼無上無比等普現身大喜或現火鬘相或吉祥妙光大光明熾盛一切勝自在離染法最上如無勝妙藥治諸煩惱怨三界大吉祥眾星曼拏羅建立大法幢表剎十方界一廣大寶蓋徧覆於世間慈悲二種法作大曼拏羅大吉祥蓮華自在爲嚴飾最上寶蓋等周匝而莊嚴諸佛大主宰諸佛心自性諸佛大相應諸佛同一教金剛寶灌頂眾寶自在主諸觀自在王諸執金剛尊諸佛廣大心諸佛最上意諸佛廣博身諸佛眞實語金剛日大明金剛淨根本眾色熾盛光照貪等自性正覺跏趺坐說妙法心義一切智智藏正覺蓮華生眾幻化中主持明大覺尊大金剛利劍斷一切苦惱最上淸淨字金剛大法器金剛甚深義金剛慧所了具諸波羅蜜爲大地莊嚴法無我淸淨正智根本心幻化网大教一切教中主最勝金剛生最勝大智聚大普賢妙意地藏世間主諸佛大法藏現眾變化輪諸性勝自性諸性自性心無生法眾義卽諸法自性大慧剎那間證悟一切法現諸法三昧眞實大寂默現證一切佛正等正覺尊發大智光明照無我自性

佛說最勝妙吉祥根本智最上祕密一切名義三摩地分卷上

佛說最勝妙吉祥根本智最上祕密一切名義三摩地分卷上

佛說最勝妙吉祥根本智最上祕密一切名義三摩地分卷下

佛說最勝妙吉祥根本智最上祕密一切名義三摩地分卷下

西天釋經三藏朝奉大夫試鴻臚卿傳法大師臣施護奉詔譯

西天釋經三藏朝奉大夫試鴻臚卿傳法大師臣施護奉詔譯

此勝成就法能最上變化出現種種身淸淨諸惡趣與一切眾生爲主爲所依一切眾生界普令得度脫入煩惱戰陣爲勇猛堅固諸無智大怨破滅無有餘勇猛心無退威勝大吉祥現無畏色相一切皆敬伏或現威勢身百臂期剋相或復作下足按地現舞相或現吉祥臂住空而自在或一足接地成大曼拏羅或舒足一指出過梵天界當了諸變化皆一法無二諸法中自在最勝第一義種種表色等皆神力所作一切心識法從方便出生過去諸有染成三有差別彼最上空性眞實無所動如秋月初現雲暗皆淸淨法界曼拏羅貪等不能染最上摩尼寶現帝靑大靑爲最勝吉祥佛化所莊嚴現神足大步三界普振動所有三摩地正念持自性彼四念處等如實而分別開敷七覺華香聞於一切宣說八正道圓滿諸智果如來功徳海出生一切法普令諸有情成正等覺道一切眾生類無著如虛空眾生意所生眾生速疾意眾生根欲性彼一切差別了五蘊實義見五蘊淸淨一切化所作一切所化事一切化所說皆住眞實際彼十二有支十二相淸淨四聖諦教相八智所覺了十二相實義十六相眞實二十正覺相覺了一切法此等諸法相皆佛所化說出現諸化身令一切觀察於一剎那間現一切三昧於一剎那間了一切心法宣諸乘方便普利諸世間𨿽顯說三乘住一乘聖果煩惱界淸淨卽諸業界盡度煩惱海已住諸法相應煩惱隨煩惱斷滅無有餘起悲智方便自利利世間若一切想斷諸識法卽滅息眾生意境出過眾生意眾生意安住諸心法平等眾生意喜生眾生意大樂成就最勝雲能離諸雲暗三世大覺尊爲大功徳聚五蘊三時義剎那盡觀察剎那能證悟一切佛自性無著最上身是卽身實相出現諸色像大摩尼寶幢諸佛正覺尊無上大菩提說三部大呪離文字分別諸明呪勝義無文字等相五文字大空百字相亦空一切相非相及十六相等無相無所動住四禪定心一切定分通三摩地所攝三摩地勝身一切身自在化身最上身諸佛所變化十方皆自化如理度世間所有諸天主天輔并天眾及阿摩囉天乃至阿修羅如是等諸天佛神通變化一一皆調伏住諸佛三昧十方世界中一最勝導師爲大法施主廣度諸有海以慈悲二法爲堅固鎧甲執智慧劍等破煩惱大敵所有四種魔及諸魔眷屬壞善法難調正覺悉調伏天魔歸佛已悉捨我慢心作恭敬供養如來最勝師佛於三界中運神足大步開示三明法六通六念等菩薩摩訶薩過去世威力究竟波羅蜜了眞實勝慧一切我自在勝補特伽羅諭所不能諭智所不能知最上法施主宣說四印義爲利益世間出生三乘法第一義淸淨三世勝妙主諸所作吉祥妙徳勝根本

歸命金剛大施願歸命眞如實際理歸命空性勝妙藏歸命無上佛菩提歸命佛所愛樂法頂禮歸命佛智身歸命諸佛大喜王頂禮歸命佛大悅歸命諸佛正念法頂禮歸命佛大笑歸命佛所說正語頂禮歸命佛自性歸命不從諸有生歸命正智所出生歸命虛空自性生歸命出生一切智歸命最上幻化网歸命諸佛大嬉戲一切有情所稱讚是故歸命正智聚

復次金剛手菩薩大執金剛者。如我所說祕密名義。是卽一切如來智頂。一切如來智身。妙吉祥根本正智所生。諸佛最勝不共功徳淸淨圓滿。最上稱讚大喜樂法。廣大神通威徳勝義。身口意業祕密淸淨。諸波羅蜜諸地功徳。淸淨圓滿無所減失。福智所生彼一切法圓滿淸淨。此名最上無比勝義。由此法故未得果者悉皆令得。是爲一切如來無上法眼總持勝義。如實了知如理宣說。

金剛手汝今當知此祕密名義。一切諸佛威力所持。是爲最上大幻化義。諸呪法中大無能勝。最上白法圓滿淸淨。乃至一切智智身口意祕密眞實。能證一切如來正等正覺現前三昧。善入一切如來無上法界。一切魔力無能勝者。成就如來十力功徳。出過菩薩所有十力。成就一切智智出過諸智一切法所歸。普集諸佛教無垢淸淨。福智所生廣大圓滿。諸大菩薩以爲眷屬。增長熾盛𨿽處一切聲聞緣覺人天剎中。隨順彼法而常安住最上大乘。出生菩薩無邊勝行。畢竟通達諸聖道法。自得解脫已。復能出生變化一切道行不斷佛種。具大智慧住菩薩族。攝受一切最勝語業。破壞一切諸外道教。作勇健軍降伏四魔得無能勝。又能普攝一切眾生。開示聖道出生一切法。常住三摩地行四梵行。而於禪那心住一境。成就瑜伽身語意業已。得斷盡一切煩惱及隨煩惱。卽能離繫一切結縛。大智所解脫。寂靜一切心。止息一切障。斷滅一切見。遠離一切相。能閉一切不善趣門。於實諦道皆悉解脫摧生死輪。轉大法輪立大法幢。安住如來廣大法教。隨順機宜宣說諸法。速疾成就祕密行門。觀察一切菩薩自性。圓滿智慧波羅蜜門。覺了一切菩薩空性。證悟一切無二解脫。出生一切波羅蜜法。通達一切波羅蜜法。圓滿淸淨一切地位。此祕密名義總攝聲聞四聖諦法。及彼四念處乃至八聖道法。如是諸法差別。而以一心覺了無二。是名圓滿諸佛功徳。

復次金剛手菩薩大執金剛者。此祕密名義是一切眾生最勝身語意業成就行門。息除眾生一切罪法。淸淨一切惡趣。斷除一切業障。永不受生八難報處。息除八種大怖畏事。破壞一切惡夢不祥。不起一切不善境想。破壞一切極惡境界。遠離一切魔業。一切非理作意不復暫起。斷除一切我執見等。不生一切憂苦煩惱。增長一切福智善根。安住一切如來心眞實。一切菩薩祕密眞實。一切聲聞緣覺祕密眞實。一切印相明呪眞實。隨順一切如理語業正念正知。此法又能於現世中。增長智慧無諸疾病。色力具足富樂自在。吉祥淸淨增長善法。得大名稱歌詠讚歎人所愛樂。此祕密法有大利益。息除一切疾病大怖。一切邪妄使令眞實。一切不善相皆令善相。一切不勝悉使殊勝一切不祥而令吉祥。諸無主者爲作主宰。諸無依者而爲依止。諸無救者爲作救護。無歸向者爲作所歸。處暗暝者爲作燈明。無所趣者爲彼開示眞實正道。沈沒生死海者爲作舡筏眞實濟渡。爲大醫王療治眾病。以眞實慧了性無性世智眞實。照破一切癡暗盲暝。作大如意寶王隨諸眾生。有所求願皆得圓滿。又此祕密法是爲眞實一切智智妙吉祥智身。所得圓滿淸淨出現智身。眞實五眼所得六波羅蜜。眞實圓滿最上法施。無虛妄怖得十地法。安住眞實福智所生。三摩地分圓滿具足。安住一法離二法相。眞如實際離諸有色無別法性。善住禪那眞如實際。色相淸淨離諸妄相。如來自性正智出生。諸相大空色性無著於何有見。諸相離見卽得諸法。是卽眞實祕密名義。謂從無二法性出生勝義。能持說者皆亦如是。

復次金剛手菩薩大執金剛者。此妙吉祥根本智一切如來智身智頂純一無二最上最勝祕密名義三摩地分。是大摩尼寶髻莊嚴。一切教中無能勝法。若有諸修眞言行者。於此祕密眞言行門樂修習者。當須選擇吉祥勝地。隨力隨時作曼拏羅。安布毘盧遮那如來幀像隨分供養。最上一心諦實觀想。所安聖像專注繫念離諸散亂。然後以正語業日日三時。受持諷誦記念思惟。祕密明呪當持誦時。心語相應文句圓正無令雜亂。起信解心眞實作意。於此祕密眞言行門。如是修習得精熟已。卽得一切所欲如意。了知諸法最上勝義。證無礙慧無二分別信心具足。悉能了知彼三世事。復得一切諸佛菩薩來現其前。開示出生一切法門。而能照達我法自性。如是瑜伽行人旣成就已。卽能作諸變化。現執金剛大忿怒王。能調一切難調伏者。救度世間作大利益。現眾色身有大光明。復能成就一切。明呪印相三昧曼拏羅法。而作最勝大呪明王。所有一切極惡頻那夜迦。乃至魔及魔族。於晝夜中而常衛護。於一切處不現其身而常隨逐。不令諸惡伺得其便。復得一切諸佛菩薩加哀。建立一切身語意業常住正法。諸佛菩薩共所攝受。獲一切法無畏辯才。通達聲聞緣覺所有諸法。而能觀照無我自性。所有梵王帝釋。嚕捺囉天那羅延天。童子天大自在天。迦哩底迦天大黑天。難禰計說囉天。火天水天風天訶利帝等。乃至十方護世。如是等一切天眾。於晝夜中亦常衛護。令彼瑜伽行者行住坐臥常得安隱。常住三摩呬多離諸散亂。若獨止一處若入多人眾中。乃至或入王城聚落村邑巷陌空舍山林江河等處。若住若起於一切時一切所作。彼諸天等而常密護。又復晝夜若止自舍或居他處。復有天龍夜叉乾闥婆阿修羅迦樓羅緊那羅摩睺羅伽人非人等。及諸宿曜并諸鬼眾。所謂聖曜母眾七母眾。乃至藥剎尼眾囉剎西眾。必舍喞眾如是等眾。咸各與諸眷屬常來衛護。令其修習瑜伽行者。得最勝身色力堅固無諸疾病。壽命增長獲大吉祥。

復次金剛手菩薩大執金剛者。若有修習瑜伽行人。於此一切祕密名義三摩地分大摩尼寶髻。能日三時專注持誦記念勤修。而復住心觀想本尊聖像。從妙吉祥正智起變化身。出現無邊種種色相。如是觀已。不久卽現所觀色相。又復卽見諸佛菩薩。於虛空中出現無數種種色身。又復修習瑜伽行者。以是最勝法功徳故。永不復墮一切惡趣。於當來世不生卑賤種族。不生邊地不處下劣根性。不與諸根不完具者同所受生。又復不生諸邪見家。非佛剎土而不受生。佛不出世宣說正法亦不受生。永不生於長壽天中。永不生於五濁惡世。不生饑饉刀兵劫中。世世生中遠離怨對賊盜等怖。凡所生處不受貧苦。名譽稱讚所不能動。世世所生常生善族。人相具足端正圓滿。於世間中人所愛敬。常受快樂離諸憂惱。凡所生處人皆喜見。出言誠諦人所信受。世世生生得宿命智。具大財富有大眷屬。增長無盡一切眾生最上功徳皆悉具足。六波羅蜜自性功徳亦復具足。修四梵行圓滿具足。正念正知方便願力皆得具足。通達一切淸淨教法。語業自在得大無畏。凡所對論詞辯無礙。復能安慰一切眾生。如阿闍梨師長無異。昔所未聞一切法分。乃至世間一切文典。及外論等皆悉通達。得大辯才戒足壽命。淸淨圓滿。常樂出家具諸禁戒。於一切智永不忘失。大菩提心堅固不壞。出過聲聞緣覺境界。亦不樂於彼等法中。金剛手諸修瑜伽行者。獲如是無量功徳皆悉具足。速疾成就大菩提果。此祕密名義復有無量無邊大功徳分圓滿具足。假使無量劫中稱揚讚歎不能窮盡。

復次金剛手菩薩大執金剛者。諸佛如來以大悲方便出現世間。於此祕密名義已得圓滿。福智所生成就阿耨多羅三藐三菩提。普集一切佛功徳寶。無有少法而不圓滿。廣爲一切眾生。徧十方剎擊大法鼓。普令安住無上正法。諸佛所說諸法中王。所謂如是大明曰。

唵﹝引﹞薩哩嚩﹝二合﹞達哩摩﹝二合引﹞婆﹝引﹞嚩莎婆﹝引﹞嚩尾秫提﹝一句﹞達哩摩﹝二合﹞作芻﹝二﹞阿阿﹝引﹞暗惡﹝三﹞

一切法自性淸淨不生不滅一切如來智身妙吉祥淸淨根本所生。所謂。

一切如來智頂一切如來勝語自在廣大語業一切法無垢虛空淸淨法界智藏所謂。

爾時金剛手菩薩聞佛說是祕密法歡喜合掌從座起頂禮釋迦牟尼尊及彼諸佛賢聖眾最上金剛祕密主一切忿怒大明王普伸敬已作是言最上歡喜自在尊善哉善哉能善說慈悲利我及眾生成就正等菩提果佛爲世間大導師引示咸歸解脫門宣說最勝淸淨道祕密瑜伽大教王最上方廣甚深義普爲世間作利益此卽諸佛聖境界一切如來盡宣說

佛說最勝妙吉祥根本智最上祕密一切名義三摩地分卷下

佛說最勝妙吉祥根本智最上祕密一切名義三摩地分卷下

