金剛頂瑜伽略述三十七尊心要

大廣智三藏和上於含暉院承明殿道場說

大廣智三藏和上於含暉院承明殿道場說

爾時毘盧遮那如來。於須彌盧金剛摩尼寶峯樓閣。至已。金剛界如來。以一切如來加持。於一切如來獅子座。一切面安立。時大菩提心不動如來。大福徳聚寶生如來。三摩地妙法藏觀自在王如來。毘首羯磨成就一切事業不空成就如來。一切如來加持自身。婆伽梵釋迦牟尼如來。一切平等善通達故。一切方平等。觀察四方而坐。

夫修行者初發信心。以表菩提心。卽大圓鏡智紇哩娜野心。是眾生內心。安吽字爲種子。所變種子爲月輪。於輪光明中。想五智金剛杵光明照徹。卽易杵爲金剛薩埵。卽普賢菩薩之異名。此表東方阿閦如來金剛部也。卽大圓鏡智是也。次當禮南方福徳聚寶生如來。想持摩尼寶缾。想與一切如來灌頂。卽虛空藏菩薩。執摩尼寶珠。成滿一切眾生所求之願。由此福徳聚功徳。無量無邊赫奕威光。所求預滿。此乃寶生如來寶部所攝也。卽平等性智也。次禮西方阿彌陀如來。表一切如來三摩地智。由初發心便能轉法輪。辯無言說。理無涯際。語部所收。能令眾生聰明利智。此乃西方法部所攝也。卽妙觀察智也。次禮北方不空成就如來也。以大慈方便。能成一切如來事業。及以眾生事業。由毘首羯磨菩薩善巧智方便。能成就一切有情菩提心。畢竟不退。坐菩提道場。降伏眾魔。多諸方便無令沮壞。亦能變虛空爲庫藏。其中珍寶滿虛空中。供養十方微塵一切諸佛。此虛空庫菩薩。卽毘首羯磨菩薩之異名。行願所成印。傳堅固解脫之門。善能護持三密門之大印方便。此乃業部所攝。卽成所作智也。其所禮四方佛儀軌。乃至眞言。具在經中明說。應知其中方毘盧遮那佛。卽如來部也。報身圓滿。萬徳莊嚴。於須彌盧頂寶峯樓閣大摩尼寶殿。坐金剛臺。成等正覺。降伏眾魔。於諸毛孔放大光明。十方如來及諸聖眾。咸來同證。十地滿足菩薩。皆歸此會。各處本方座位。住三摩地心。皆從毘盧遮那如來心內智中。流出無量無邊祕密法門。菩薩修行相應三昧。瑜伽理智滿法界心。此大菩提五智圓滿。卽毘盧遮那如來眞如法界智。處中位也。

夫修眞言行人。須知十六大菩薩三摩地次第各各不同。於三昧耶心。差別有異。且如金剛薩埵。東方爲首。大菩提心。從初發意堅固勇猛。住三摩地智。自受用身光明赫奕。廣照無邊。執五智金剛杵。據其座位。傲慢自在。卽金剛薩埵之事。經偈曰。

奇哉大普賢堅薩埵自然從堅固無身獲得薩埵身

𨿽證薩埵正位。而見惑未除。一切有情將何引化。須行四攝法而濟度之。四攝法者何。布施愛語利行同事等。而攝取之。所以金剛王菩薩。執雙金剛鉤。用爲召集。而攝召之。卽不空王菩薩妙用也。經偈曰。

奇哉不空王金剛所生鉤由徧一切佛最勝能鉤召

𨿽有鉤召。然未具大悲之心。須發愛念一切有情。而興救護。於是金剛愛菩薩。乃執大悲之箭。能射二乘計執之心。若能所未忘。豈爲濟拔。持此大悲弓箭。亦能殺害一切煩惱。直取菩提。卽金剛愛菩薩。之行位經偈曰。

奇哉自性淨隨染欲自然離欲淸淨故以染而調伏

由斯勝行。極喜善哉。卽獲一切善法三種祕密心。善口善意善身。三善法門三業淸淨。讚善功徳無量無邊。卽善哉菩薩之本事也。經偈曰。

奇哉我善哉諸一切勝智所離分別者能生究竟喜

由斯善法。果願未圓。須臾灌頂。莊嚴瑩飾其體。卽虛空藏菩薩。持摩尼寶缾。復想一切如來發生大摩尼寶灌頂大菩薩。受位。乃至轉輪王住位時。悉皆爲之。利益恒沙。無邊福徳聚威徳自在。此乃虛空藏菩薩之福智也。經偈曰。

奇哉妙灌頂無上金剛寶由佛無所著名爲三界主

𨿽受灌頂。未獲威光。須得日輪圓光。洞照千界。所以持金剛光明之日。赫奕暉煥。皎徹無涯。𨿽有微塵數日。莫能映奪也。此乃金剛威光菩薩之照徹也。經偈曰。

奇哉無比光照耀有情界能靜淸淨者諸佛救世者

旣光明廣大。功業彌髙。錫賚酬賞。須有檀施。卽金剛幢菩薩建立。大摩尼幢上。安如意寶珠光。明照曜雨。摩尼百寶幢蓋。繒幡微妙香華。而皆施與一切有情所須隨意滿足檀波羅蜜行願。具大悲心。無量珍財。施無所施。所得無得之心。此乃金剛幢菩薩大悲願力也偈曰。

奇哉無比幢一切益成就一切意滿者令滿一切願

旣蒙施利。喜悅成心。卽獲奇特之志。發言歡喜微笑悅樂。廣度有情喜捨之心。能事備矣。此金剛笑菩薩。奇特之喜智也偈曰。

奇哉我大笑諸勝甚奇特安立佛利益常住妙等引

𨿽能滿願。由恐散動。散動具有六種散動﹝作意散動自性散動外散動內散動相散動座散動是名六種散動﹞不能制止心王。須修三摩地法。以住其心殊勝行門微妙理義大悲方便。而筏諭之。勝義菩提行願因茲頓證。此乃觀自在菩薩之悲智也偈曰。

奇哉我勝義本淸淨自然諸法如筏諭淸淨而可得

𨿽悟法圓滿。結使煩惱。仍未遣之。於是文殊師利大菩薩。般若波羅蜜圓滿。智慧無涯。遂乃操持智劍。劃斷繒网。除害四魔二乘確執之心而無所住。不居空有。永絕二邊。能斷一切有情結使之心。常住無爲智慧圓明。卽文殊般若之智慧也偈曰。

奇哉一切佛我聞微妙音由慧無色故音聲而可得

由斯斷惑。須妙法斯傳。卽纔發心卽轉法輪菩薩。住三摩地心。起大悲願行。轉正法輪。輪輻光明動。大千界。三輪淸淨。於諸曼陀羅以主宰。於諸魔所而教令之。調伏有情正受三昧。卽金剛場菩薩之智輪用也偈曰。

奇哉金剛輪我金剛勝行由纔發心故能轉妙法輪

妙法旣轉。須頓入無言語文字本空。眞如法界。平等修多羅藏。怛沙法門圓滿。悟大乘無無不開演。以茲勝法。共諸佛談論。念誦律良一代眞言備在此也。乃無言菩薩語智三摩地智也偈曰。

奇哉我祕密我名祕密語所說微妙法遠離諸戲論

𨿽通語智。而諸佛事業及眾生事業。未成就之。卽入一切業用善巧門之所成辨。廣興供養。利樂有情。以虛空爲庫藏。是中珍寶滿虛空中。給濟蒼生。五種之施令無匱乏。十方如來一切諸佛微塵剎海。普心供養。卽毘首羯磨菩薩善巧智也偈曰。

奇哉我不空我一切業多無功作佛事能轉金剛業

旣具事業。堅固精進。而妙用之。若不精修。魔卽得便而生進退。所以被精進鎧甲。持萬行修心。守護法門。令不退轉。卽慈護廣大。能除懈怠護堅猛之智。頓成究竟菩提。無不被矣。此乃難敵精進菩薩之大慈護也偈曰。

奇哉堅固甲我堅固固者由堅固無身獲得堅固身

精進旣具。天魔蘊魔。及煩惱魔等。須摧伏之。示金剛藥叉形。作可畏色。熾焰赫奕。恚怒威猛。持金剛牙安自口中。能食一切有情無始無明。及諸執見。而摧滅之。作大悲方便。而能恐怖一切如來。此乃金剛藥叉菩薩大悲方便之智也偈曰。

奇哉大方便諸佛之悲愍由有形寂靜示作暴怒形

由斯威猛。解脫之理。而助成之。三輪菩際眾生。祕密金剛而能濟度。大權方便三密加持。祕印心傳。住三摩地。一切法要而能解縛。脫苦與樂住四無量心。此乃金剛拳菩薩密印智也偈曰。

奇哉我堅縛我堅三昧耶成諸意樂故解脫者爲縛

阿閦如來於內心。證得金剛波羅蜜。入金剛三昧耶加持一切三摩地智。自受用故。從五峯光明金剛菩提心三摩地智中。流出金剛光明。徧照十方世界。淨一切眾生大菩提心。還來收一聚。爲令印一切菩薩。自受用三昧耶智故。成金剛波羅蜜菩薩形。持金剛杵於毘盧遮那如來前月輪而住。偈曰。

奇哉一切佛我堅金剛身由堅無身故獲得金剛身

寶生如來於內心。證得虛空寶大摩尼藏功徳三摩地智。自受用故。從虛空寶大摩尼藏功徳三摩地智。流出虛空寶光明。徧照十方世界。令一切眾生功徳圓滿。還來收一聚。爲令印一切菩薩。受用三昧耶智故。成金剛寶波羅蜜菩薩形。持大摩尼寶。於毘盧遮那如來右邊月輪而住。偈曰。

奇哉一切佛我名寶金剛於一切印眾堅灌頂理趣

觀自在王如來於內心。證得大蓮華智慧三摩地智。自受用故。從大蓮華智慧三摩地智。流出蓮華光明。徧照十方世界。淨一切眾生客塵煩惱。還來收一聚。爲令印一切菩薩。受用三昧耶自受用智故。成法波羅蜜菩薩形。持大蓮華。於毘盧遮那如來後月輪而住。偈曰。

奇哉一切佛法金剛我淨由自性淸淨令貪染無垢

不空成就如來於內心。證得羯磨金剛大精進三摩地智。自受用故。從羯磨金剛大精進三摩地智。流出羯磨光明。徧照十方世界。令一切眾生。除一切懈怠成大精進。還來收一聚。爲令印一切菩薩。自受用三摩耶智故。成羯磨波羅蜜菩薩形。持羯磨金剛。於毘盧遮那如來左邊月輪而住。偈曰。

奇哉一切佛我多業金剛由一成一切佛界善作業

已上四波羅蜜大菩薩堅固之體。由若虛空。無能沮壞。爲焰塵雲霧能翳空界。日月之光猶爲障礙。一切眾生。本來自性淸淨。爲客塵煩惱能所二相。纏染其心。不得自在。今此妄想。所有本體自空。了諸法不生。空有無礙。

於是毘盧遮那佛。卽住菩提心觀。徹照圓明。流出適悅。莊嚴種種供養。此乃金剛喜戲菩薩大菩提心之妙用也。於不動如來曼荼羅左邊月輪而住。偈曰。

奇哉無比有諸佛中供養由貪染供養能轉諸供養

今具喜戲供養。毘盧遮那佛。於內心流出金剛寶鬘。嚴飾其體。卽集眾寶。用爲莊嚴。寶聚光明福徳圓滿。五種施願而能滿足。於南方寶生如來曼荼羅左邊月輪而住。偈曰。

奇哉我無比稱爲寶供養於三界王勝教勅受供養

寶鬘供養已。卽毘盧遮那於內心。流出大悲方便。住三摩地心。發歌讚諷詠。而興供養已。獲得六十四種梵音住說法無礙。其音淸雅。令眾樂簫瑟箜篌。而能供養。此卽音聲爲佛事也。法利言說。本體自空。眞如凝然法界淸淨。此乃金剛歌菩薩供養語智也。於觀自在王如來曼荼羅左邊月輪而住。偈曰。

奇哉成歌詠我供諸見者由此供養故諸法如響應

𨿽具歌詠。而未獲神通。卽毘盧遮那佛於內心中。流出如來事業。及眾生事業。作善巧智及自受用智。種種供養。結金剛舞印。廣大儀軌。現大神通。妙舞莊嚴以爲佛事。微塵佛剎供養恒沙。於三昧門出入無礙。此乃金剛舞菩薩妙用也。依不空成就如來曼荼羅左邊月輪而住。偈曰。

奇哉廣供養作諸供養故由金剛舞儀安立佛供養

阿閦如來於內心中。流出焚香菩薩。供養毘盧遮那如來。其香雲海徧周法界。見聞覺知者。能生適悅。能徧入諸佛體中。悅樂歡喜。此乃金剛焚香菩薩作大佛事供養也偈曰。

奇哉大供養悅澤具端嚴由薩埵徧入速疾證菩提

香已供養。寶生如來於內心。流出微妙覺華。而奉獻毘盧遮那如來。由金剛寶蓮。其華開敷光明。厥色鮮美。福徳之聚種種莊嚴。能施有情安樂之願。此乃金剛華菩薩而妙用也偈曰。

奇哉一切佛能作諸莊嚴由如來寶性速疾獲供養

華已供養。未獲光明。卽觀自在王如來。於內心中。流出金剛智燈。承事供養毘盧遮那如來。光明照徹。獲得如來五眼淸淨。內外障色。悉咸覩見。於內智燈。照一切法。本性淸淨由若摩尼。百光千明無能映蔽。智慧之日由斯燈焉。此乃金剛燈菩薩智照也偈曰。

奇哉我廣大供養燈端嚴由速具光明獲一切佛眼

燈旣供養。未獲淸涼。卽不空成就如來。於內心中。流出金剛塗香菩薩。執持香印。供養毘盧遮那如來。此妙塗香。能除一切有情欝熱之疾。能獲如來五分法身戒定慧解脫解脫知見。莊嚴其體。亦能證得淸冷菩提之心廣大圓滿。此乃金剛塗香菩薩供養也偈曰。

奇哉香供養我微妙悅意由如來香故授與一切身

八供養已畢。四攝之事未圓。卽毘盧遮那內心中。流出金剛鉤菩薩。而召集之。夫爲鉤者。有四攝義。愛語布施利行同事。而能運度無量眾生。復有難調眾魔。而能折伏。亦能控制狂象。而皆順從。卽此大菩提心廣大圓滿。堅固猛利。決定不退。亦能召集一切賢聖。降臨道場。能滿一切眞言行菩薩。速證悉地。此乃金剛鉤菩薩召集之智也偈曰。

奇哉一切佛鉤誓我堅固由我徧鉤召集諸曼荼羅

旣具鉤義。引攝之事未圓。卽毘盧遮那佛內心中。流出金剛索菩薩。能禁制一切煩惱無明忘想昏闇之心。能縛一切苦輪。令得解脫。復能等引禪定大菩提心。一切印眾皆來聚會。微塵佛剎。咸悉降臨曼荼羅道場共作佛事偈曰。

奇哉一切佛我堅金剛索設入諸微塵我復引入此

索義旣辨。制止之理未行。卽毘盧遮那佛於內心中。流出金剛鎖菩薩。其鎖是制止之義。能閉一切諸惡趣門。起大慈悲。於一切有情而生救護。能縛一切眾印。及以如來使。俱由解脫得大涅槃。復令微塵海會如來。於此道場。住三摩地心。同密嚴佛會作大佛事。偈曰。

奇哉一切佛大堅金剛鎖令諸縛脫者有情利故縛

𨿽具鎖義制止之事。徧入理智而未圓通。卽毘盧遮那佛於內心中。流出金剛鈴菩薩。執持光明磬。而供養之。發生無量微妙之音。一切聖眾聞者靡不歡喜。諸佛惡字種子。能徧入一切如來身心中。瑩如明鏡。於無量有情身田。中大種智。能於諸佛所。捨身而作僮僕。承事供養。於三摩地中。適悅歡樂。此乃金剛鈴菩薩之妙響也偈曰。

奇哉一切佛我堅金剛入爲一切主宰亦卽爲僮僕

此乃一切如來三昧耶。鉤召引入縛調伏也。結三昧耶印已。能令修行人天諸三摩地佛性海中。適悅安樂由斯供養。

次入五如來供養法。卽入毘盧遮那佛觀。結徧照尊如來印。觀門卽身心淸淨。圓滿菩提。廓周法界。

次入虛空藏菩薩大寶印。獲得一切眾生所願滿足。無所匱乏。

次入蓮華三昧耶觀自在菩薩印。由此淸淨無染著故。獲得一切殊勝微妙之法。

次入羯磨大菩薩三摩地。能成一切如來事業。眾生事業所有修持。無不成就。此乃毘盧遮那及四大菩薩。卽同五如來也。

次當修行十六大菩薩供養。是諸大菩薩。爲供養故。各持器械之印。布在身上諸支分間。能爲如來作大佛事。

初金剛薩埵持五智金剛杵印。以表堅固勇猛菩提心。

次金剛王菩薩。持金剛雙鉤印。行四攝法。召一切如來及一切有情。無不雲集。置之右脇。以爲幖幟。

次結金剛愛菩薩弓箭之印。能令愛念一切有情。又能射二乘見執之心。置之左脇。用爲隨。一切色相無所染著。

次結娑度大菩薩歡喜印。一切如來及諸聖眾。皆善哉彈指讚歎隨喜。置之腰後。以表善哉。

次當結虛空藏大菩薩大寶印。能滿一切有情所求。皆得。置之於額。雨種種寶。亦持摩尼寶瓶。與一切如來灌頂。

次當結金剛威光大菩薩印。威光赫奕。能蔽千日。持金剛之日。面前旋轉。如轉日輪。

次結金剛幢菩薩印。由如意寶幢。能滿一切有情求願。滿足。置之直上。由若寶幢。

次結金剛笑菩薩印。能令一切賢聖諸佛海會及天仙等。靡不歡喜。置之口已上。以表大喜笑也。

次當入蓮華部三摩地。由此住觀自在菩薩觀。能令有情。於法無礙無所染污。卽持蓮華印安在口中。淸淨法音之所演化。

次當入文殊室利菩薩智慧之觀。當令有情。辦明正法持智慧之劍。能破邪山。絕二乘見執之心。住法空無相無願解脫門。安於右耳輪邊。以爲止住。

次當入法輪淸淨觀。能轉無上之法輪。三轉法輪。三大千。廣度有情。卽金剛因菩薩。持金剛輪器杖。安在左耳。以爲幖幟。

次當入無言三昧耶。一切萬法皆離言語。言語性空本來常寂。亦無所說。卽金剛語菩薩。持金剛舌。卽安在頂後以表無言。

次業部十七供養。卽金剛喜戲菩薩。能令有情適悅歡喜。持三鈷之杵。安於頂上。成就一切如來事業。眾生事業悉皆成就。

次當金剛鬘印莊嚴之事業。眾寶所成羂索寶鬘。以爲嚴飾。此印安於額上也。

次金剛歌菩薩。能成如來六十四種梵音歌讚吟詠。皆成殊勝。持箜篌之印。置在右肩。所出言音皆成妙法。

次金剛舞菩薩。神通自在。變化十方。舉動施爲無非佛事。此四菩薩。北方四親近大菩薩也。業部所管。

次結外供養菩薩印。卽金剛焚香。及金剛華金剛燈乃至塗香菩薩等。以爲十七雜供養。金剛寶印供養。能令有情所求滿願。以金剛妓樂歌讚諷誦簫瑟箜篌微妙法音。以爲供養。

次結劫樹印。能令諸有情。能滿殊勝之願。百千珍寶玩弄諸物。名衣上服凡有所須。於此樹間皆得滿足。無有乏少。

次結羯磨三昧耶印。常作思惟。於虛空中。所有一切諸如來。我皆承事供養。一一佛前。想有此身瞻禮供養。

次應入達磨三昧耶印。常作思惟。我今此身與諸佛菩薩身等。觀法實性。無有差別更無異相。卽同一切如來之身也。

次行六波羅蜜法。運度有情。於四無量心弘誓願發菩提心。卽當證悟。

次入六波羅蜜觀行。檀波羅蜜者。爲是寶部。所以亦由無住檀施。等虛空界一切有情所求之者。隨意滿願。皆施與之。復於生死之中。愍念眾生。爲救護故。悉令滿足。亦能護菩提心。未度者令度。未安者令安。亦能雨種種珍寶。廣施有情。令使圓滿富樂豐饒。令得解脫。

戒波羅蜜者。三聚淨戒。一攝律儀戒。二攝善法戒。三攝眾生戒。亦云饒益有情戒。一切戒行。皆攝律儀所管。由持戒故。獲得身口意淸淨果報。此卽同毘盧遮那如來滿法界身如如之體。亦云斷徳也。攝善法戒者。一切善法。皆屬此戒。亦云智徳。卽是毘盧遮那如來圓滿報身也。色相莊嚴。光明赫奕。據須彌頂。爲諸菩薩說大乘經是。饒益有情者。卽是釋迦牟尼如來化身也。由如來於此世界愍念有情。作變化身種種方便。救度眾生令登彼岸。卽名恩徳。由此三徳之義。總而言之。戒波羅蜜之所攝化也。

忍波羅蜜者有五義。一伏忍。二信忍。三順忍。四無生忍。五寂滅忍。伏忍配東方。信忍配南方。順忍配西方。無生忍屬北方。寂滅忍配中央方。於此五方卽五如來也。地前三賢伏忍。且初地二地三地。配於信忍。四地五地六地。配於順忍也。七地八地九地。配在無生忍。十地滿足配也。等妙覺者。配於寂滅忍。由持忍波羅蜜故。所生之處。令得端正果報眷屬圍繞。功徳廣大無量無邊。不可窮盡。見聞之者。悉皆歡喜。恭敬隨順。喜悅從心此卽忍波羅蜜之行相也。

精進波羅蜜者。若人修行。不能精進勤行苦行。至求解脫者。魔卽得便。墮在泥犁生死海中。巡環六道。無由得出。所以須被精進鎧甲。摧懈怠之魔。萬行精修。悉皆成就。威徳自在由若日輪。三千威儀八萬細行。皆由持此戒也。精進波羅蜜行相也。

禪波羅蜜者。凡人修行。心多散亂爲計屬。卽備六種散動。纏繞身心。念不安。不得解脫。所以須住心一境。更不緣異緣。於四種禪法中。住如來淸淨禪中。永除妄想。須住無住之住。常依離念之心。實相圓明。廓周法界。大菩提路由此致焉。此禪波羅蜜也。

智慧波羅蜜者。智能了別。慧乃由辨明。由如明鏡能鑑眾色。大小乘法無有差謬。除其我執二相。住大乘心。圓滿菩提。證眞如際。卽是如來平等法身。修行者結六波羅蜜印。誦六波羅蜜眞言。住六波羅蜜觀門。卽同一切如來解脫如如智也。法身。由此六種方便。卽入三空解脫門。所爲空無相無願解脫門。一切萬法舉體皆空。無一事而不眞。無一物而不實。眞空妙有。實相圓明。卽誦愚﹝口﹡皿﹞耶眞言。卽是毘盧遮那如來正體圓智也。由斯勝上之義。轉便結如來口印。住三密門觀。誦三祕密眞言。一切有情無不解脫。所出法要。迴施眾生。見聞覺知悉超三界。結四大印。誦四種眞言。誦百字明。住三摩地心。持珠念誦。持念畢已。誦種種讚歎。獻種種名華。誦百字眞言。卽入塵剎佛海。運心廣大。供養法事旣畢。則從前羯磨三十七尊印。後便結三昧契及十六大供養乃至十七雜供養。已後獻閼伽。迴向發願。然卽入三昧耶。心住三摩地觀門。念誦卽經行。息念。轉讀大乘華嚴楞伽等經。思惟佛道。國師大三藏和上。於含暉院承明殿大道場。頃因餘暇。披讀梵經。忻然熙顏。法樂虛適。開大慈之戶。誘諸童朦。大啟良緣。令使知見。我之祕教浩汗無涯。法體幽微實難窮際。今且依瑜伽教迹。略爲指南。眞言行門。爰開理趣。今說能觀。毘盧遮那佛報身是。所觀四智如來也。能觀是四方如來。所觀是十六大菩薩也。能觀是心。所觀是境。八供養及四大護菩薩等。各具能所。𨿽具能所。能所之體本空。空有之理本無。中道之心斯契。今此建立金剛界三十七尊大曼荼羅。及賢劫千佛外金剛部二十天及四十天等。此爲初原。展轉相生無量曼荼羅也。

今復建立降三世忿怒曼荼羅會三十七尊調伏法則。文殊乃至諸天外金剛部。稍異諸法。且依修證。略述指陳。於三昧耶心。出入無礙。精修理智。住菩提心。舒展無涯。廓周法界。或聚卽入金剛光明峯內。若出虛空。徧滿虛空。微塵海會如來。咸來同證。又傳心印。指示微細觀門。金剛一乘以爲心要。

又說護摩之法。獲益無窮。凡所施爲。須依師受。爐數壇所爲不同義。蘇蜜柴薪俱申妙用。至如供養香藥飲食。息災調伏法則又別。眞言加句。引入道場法事。皆依本部。亦不同其揆也。今此啟鑿。令斷眾疑依此修行。必無差謬。卽欲依經廣說。義密難申。諸餘軌儀。備在經內。且約金剛界三十七尊。修集要門。輪環鉤帶而敷演也。弟子等旣蒙法施。喜躍增深。虔恭一心。佇立而聽。依口鈔寫。而私記焉。

次入空無相無願解脫門者。所謂空者。一切法皆空。空之體亦空。空亦不可得也。無相者。地水火風男女等相。并靑黃赤白。於此十相。一切萬法舉體皆空。以爲一切相空不可得也。無願者。凡所修道。絕三界希望之心。有所願求。皆是有相。永絕妄想。斷所願求之心。無願無求。是眞解脫。由此三相空故。卽入解脫法門。悟斯正理。卽身有光明。廓周法界。卽同毘盧遮那正體智也。皆由誦愚﹝口﹡皿﹞耶眞言。結此密印。卽入三密觀解脫門。一境一心。卽當證悟。次三祕密口印。由此三密。三業淸淨。觀於此身滿法界。微塵盡是一切諸佛。於一一佛前。皆有自身。於諸佛足下。禮拜承事。供養懺悔發願四大印者。初金剛薩埵。想五智之杵。常在菩提心月輪上。其杵發無量光明。卽成菩提心智也。

第二寶印。卽虛空藏菩薩金剛福徳之聚。珍寶無窮。亦能灌頂一切如來。滿眾生願也。

次觀自在菩薩。由斯印故。能令法界淸淨。入無言觀門。於舌上。觀五智金剛光明赫奕說法無礙。卽入勝義菩提印也。第四羯磨印者。想羯磨金剛杵。結此杵印。在於月輪。心上旋轉滿法界輪。諸佛所願皆得滿足。承事供養無所闕乏。復於自身同於諸佛。一切供養無不滿願。卽虛空庫菩薩之所同事也。

金剛界瑜伽略述三十七尊心要

點之了印版原多書誤文義叵辨拙解所及且訓點之後之君子請尋善本校正之云河南金剛乘佛子淨嚴﹝四十八載﹞

