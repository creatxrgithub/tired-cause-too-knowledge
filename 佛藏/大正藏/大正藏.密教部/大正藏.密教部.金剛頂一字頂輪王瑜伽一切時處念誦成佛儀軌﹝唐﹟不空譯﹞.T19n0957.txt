金剛頂經一字頂輪王瑜伽一切時處念誦成佛儀軌一卷

金剛頂經一字頂輪王瑜伽一切時處念誦成佛儀軌一卷

特進試鴻臚卿大興善寺三藏沙門大廣智不空奉詔譯

特進試鴻臚卿大興善寺三藏沙門大廣智不空奉詔譯

稽首禮普賢諸佛轉輪王現證大菩提受名金剛界爲轉教勅輪從自頂流出大金輪明王威光逾眾日七寶具圍繞爲一切佛頂輪王之輪王纔現奇特身諸聖眾皆沒顯勝絕不共惟佛一體故則彼婆伽梵以自性智光成威曜日輪徧照無餘界摧壞諸暗暝令菩提心生復以身口意一切金剛界成佛事業輪其量同虛空徧諸有情界爍斷彼罪障妄執諸結使爲演不共法賜髻珠七寶令頓證菩提是故當歸依我依金剛頂瑜伽大教王爲修瑜伽者纂集此微妙成佛理趣門自心成等覺深奧穿能量具以善詮示無相無言法毘盧遮那佛一字頂輪王殊勝祕密法瑜伽念誦儀修此三昧者現證佛菩提傳法阿闍梨先簡擇弟子淨信決定者宿殖諸善根族姓具相好孝忠義徳備深教重三寶渴愛於大乘聞覩諸菩薩順世諸方便隨機化度事不生疑惑心樂修菩薩行勇進不怯弱護法行六度捐捨身命財無厭悔顧悋求學瑜伽教恒被大精進大慈誓願鎧欣三解脫門樂心四無量哀愍諸有情拔濟心無間乃至令成佛灌頂師若見如此勝法器以種種方便慰誘先爲說大乘祕密門三世諸如來皆因入此法速獲一切智種種開示已教發菩提心授與佛性戒金剛堅固禁當引入輪壇灌頂受職已令瞻覩聖會告示三麼耶從今至成佛莫捨菩提心敬仰阿闍梨如諸佛世尊所有言教誨應當盡奉行不尋求師短隨見煩惱行觀貪染本淨於諸同學處不生嫌恨心敬如執金剛乃至諸含識亦不應輕惱諸天神仙等皆不應禮事勿不敬淩蔑所覩一切物不應故騎驀爲有同壇內諸聖所執持親從阿闍梨對受諸儀軌印契及密言微妙三麼地輪金剛杵鈴及餘諸道具爲求成就故乃至登佛位恒持不暫捨於此教法中一字不應向未灌頂者說本尊諸教法除本受法師設諸同行人亦不得爲說縱已得成就纔說便散失現招諸殃禍中夭墮地獄是故常守護此三麼耶禁諸佛共演說眾聖皆保持應學勿違越及修外儀式洗瀨嚼齒木噉豆蔻塗香令身口香潔不應食葷雜酒肉諸殘觸常潔身淨服令內外無垢不應長爪甲居穢違教處內所謂六根用三密淨除外謂諸儀軌法香水灌沐或外緣不備卽以法淨除此理趣最勝當觀念囕字如下文廣明淨除內外垢不沐而成浴常服當淨衣蕩滌等虛空無垢如法界事理俱相應如來最稱讚修習諭迦者從師受本尊瑜伽儀軌已明了無疑惑然乃勇進修於一切時處念誦皆成就若於閑靜處名山隨意樂髙峯最殊勝或諸教所說諸佛稱讚處若舊塔殿宇或創建精室依教淨治地以牛糞徧塗極令細滑已又磨白檀香泥拭曼荼羅方圓隨大小羅列諸聖位散時花莊嚴隨力辦供具塗香閼伽水焚香飲食燈幡蓋鈴珮等陳設壇四邊若有本尊像室內面西安瑜伽者面東每初入道場想佛常住世以五輪著地如教歸命禮復諦觀諸佛徧滿虛空界側塞如胡麻卽應發是心我今普禮獻卽取香塗手結一切供養最勝出生印先如常合掌當自心卽以諸指右押左初分互相交成金剛合掌一切諸密印無非從此生故名虛空庫結印誦密言安頂上運心想自身徧禮一一如來足復捨身奉獻誦捨身眞言諸佛菩薩眾求請念加持誦一切金剛不空三摩耶諸佛事業心

oṃsarvavi唵薩嚩﹝亡可反﹞﹝下同﹞勿﹝微一反﹞

由此印密言等流自身徧十方無邊界微塵剎土中諸佛大海會咸皆有自身如羯磨菩薩於一一尊前持諸供養具捨身奉獻事皆蒙受加持悔喜勸請向依普賢行願瑜伽花嚴等卽結跏趺坐全半或輪跏皆以右押左端身定支節左手仰跏上仰右手安左卽發大悲心拔濟利安樂盡無餘有情以此性成就菩提心密言隨意念誦之發菩提勝心

a婀

由適誦密言發菩提心故摧滅諸罪障獲諸悅意樂等同一切佛超勝眾魔羅不能爲障礙應受諸世間廣大之供養復次應諦觀根塵識諸法自性本皆空又思伽他義一切如虛空虛空亦無相諸法相應故舒徧於一切誦此四句偈所覩彼彼境皆照空亦空由勝解空體自徹見本心皎潔如滿月離能取所取自性光明成菩提體堅固復從月輪內踴出大法輪金剛之所成輻輞皆鋒銳其色如檀金徧流大威光過聚塵數日依住月輪面金剛表極堅圓顯福智滿利爲無戲論斷壞諸妄執光表一切智除破諸愚瞑以是現輪形量同虛空故虛空諸如來盡入於輪內卽觀此智輪變成金輪王徧照如來身形服如素月以一切相好用莊嚴法身戴金剛寶冠輪鬘爲首飾眾寶莊嚴具種種拔飾身持智拳大印處於師子座日輪白蓮臺智拳印所謂中小名掘梅頭指柱大背金剛拳乃成右握左頭指一節面當心是名智拳印當誦此密言

bhrūṃ勃嚕唵﹝三合以此國無字同故以三字聲成一字急呼之﹞

三密纔相應自身同本尊能徧入佛智成佛猶不難獲智壽力年得一切徧行現證大菩提故名覺勝印若修此瑜伽設現造無量極重諸罪障必能超惡趣剋疾證菩提爲顯此最上甚深微密義故住此大印拳能堅執持諸佛智法海堅固不散失能成一切印故名金剛拳右執左頭指十方剎土中惟有一佛乘如來之頂法等持諸佛體是故名智拳復觀金剛輪莊嚴心月輪次結頂輪王勝身三摩耶印心額喉頂其印如前作堅金剛合掌卽並竪中指由如靑蓮葉屈頭指各安中指背上節當知印相義大指爲結跏中指像佛身名小成光焰二掌日月輪腕表師子座是故名如來勝身三摩耶當誦此密語

oṃbhūḥkhaṃ唵僕欠

此毘盧遮那佛三字密言共一字無異適以印密言印心成鏡智速獲菩提心金剛堅固體印額應當知成平等性智速獲灌頂地福聚莊嚴身密語印口時成妙觀察智卽能轉法輪得佛智慧身誦密言印頂成成所作智證佛變化身能伏難調者由此印密言加持自身成法界體性智毘盧遮那佛虛空法界身卽分印爲二金剛拳從額等引至腦後則竪二頭指每處三相繞從小指歷散如垂下天衣誦一切灌頂三麼耶寶心

trāṃ怛囕﹝二合引﹞

由此印密言卽蒙虛空界一切佛世界以金剛寶冠輪鬘繒綵等與具足灌頂爲悅聖眾故二手當心前平掌三相拍應誦此密言

hoḥ穀

由此拍掌儀輪王及眷屬適悅而愛順速滿瑜伽者意願悉地果當獲堅固體次陳供養儀奉尊并聖眾作金剛合掌儀式如前說安於自頂上誦虛空庫藏大菩薩密言當作是思惟從印中流出諸供養雲海閼伽眾香水諸天妙伎樂歌舞嬉戲等塗香花燒香飲食燈賢瓶劫樹諸寶類白拂繖臺閣寶幢幡鈴珮珠瓔帳花鬘宮殿天男女及人天所有一切受用物於此瞻部洲及十方佛土水陸諸花等人天意樂者福感并變化嬋娟花馝馞又以諸天人所有本體香和合變易香燒香塗抹香種種差別類气馥妙悅意復獻諸人天所有本體光自性及差別殊勝悅意光三世三界中一切天供養眾多種差別如金剛頂經及諸祕密教一切眾大乘契經等所說廣大供養具先奉獻本尊并眷屬等已次等引周徧十方諸世界盡虛空法界微塵剎土中諸佛大海會一一聖眾前普供養而住復觀察十方發如是願言我今請諸佛未轉法輪者願速轉法輪欲入涅槃者願常住在世復興如是念無邊諸含識淪溺於六趣由自心虛妄感種種業報壞佛性不知深可悲傷愍我今云何救復作是思惟我所積福業應用拯濟彼我由獻塗香當獲五法身願從此等流五無漏塗香磨瑩熱惱者奮破諸地獄一切劇炎承獻花故當得四八大人相復迴向此福成妙覺花臺舒光徧照觸驚覺人天趣耽著諸欲境八苦所纏逼天樂變化苦願彼諸天人菩提心敷榮獲普賢常樂我由奉焚香得佛無礙智悅澤具端嚴迴施此香雲氛馥寒水苦獻食獲法喜禪悅解脫味迴施餓鬼趣普雨諸微妙天甘露飲食願食加持食皆悉得充足永離飢渴苦慳貪惡習業獻燈得五眼以爲般若燈照曜阿修羅永斷矯誑心恚癡好鬭諍傍生鞭撻逼互相害食噉願得慈悲心常生人天路色無色界天耽著三昧味願脫此惑纏獻閼伽香水證平等性智三界法王位迴施此降注金剛甘露水灌沐水居者永離傍生趣速獲淨法身及下徹無間一切諸地獄苦具碎如塵皆成淸涼地受苦諸羣品解脫生淨土奉嬉常受悅獻笑佛憐念奏歌得法音供舞得神通奉瓶得賢瓶能滿悅意願進寶獲眾寶由貢莊嚴樹得佛衣覺樹奉幢得雨寶能徧濟貧乏供幡超勝魔獻鈴眾歸從奉瓔獲嚴具進鬘得寶冠上花得佛容復以此福聚迴施於無盡無餘有情界六趣四生等乃至以自身心口三金剛地水火風界周徧於無邊等虛空法界與一切含識悅意受用之住此無緣悲常拔濟利樂共彼同迴向願成大菩提應一切智智復作是觀察一切法皆空三輪體非有當知無所得住是三摩地能眞實拔濟獲無限福利所作速成就作是觀念時誦最勝出生種種供養藏廣大儀如來一切供養心

oṃ唵

由此密語印加持威力故縱觀想不成於諸佛海會皆有如上等諸供養雲海眞實具成就由諸佛誠諦法爾所成故次當誦本尊一百八名讚作金剛合掌當心左低身是爲敬禮儀應以美韻調唱此金剛歌次誦嬉戲密言印用前印

oṃvajrasaṃgraksaṃ唵嚩日羅﹝二合﹞﹝諸同﹞薩埵僧﹝上﹞蘖囉﹝二合﹞賀

不攺金剛掌合臂舒安額卽是獻花鬘淸雅調稱此

vajraratnamanutraṃ嚩日羅﹝二合﹞囉怛曩﹝二合﹞麼弩跢﹝上﹞囕

前印從於臍漸上至口寫是奏歌卽誦

vajradharmmagāyada嚩日羅﹝二合﹞達磨誐﹝去﹞也柰

當心右旋轉金剛合掌已復安於頂上名進金剛舞如前誦復唱

vajrakarmmarubhava嚩日羅﹝二合﹞羯磨迦路婆嚩

由陳是祕密瑜伽歌詠讚歎揚如來故成佛尚不難況求諸成就應知何以故所謂一切樂不如婆伽梵金剛薩埵樂是故速成就次以本部母佛眼印密言當心誦七徧印四或五處四心額喉頂五額左右肩心喉頂上散處各誦一徧其印如前作金剛合掌已並屈二頭指甲合並竪大各押頭指側謂佛眼密言

namaḥsamantabuddhānāṃoṃbuddhā曩莫三滿跢沒馱﹝引﹞南唵沒馱﹝引﹞rucanisvāhā路者儞娑嚩﹝二合﹞訶

由部母加持本尊并眷屬皆共喜愛念瑜伽者縱有違犯闕法等矜愍不見過亦不凌逼他持諸密語者若不作此法不得微闕少況犯三麼耶若不依瑜伽作事法念誦不對壇舍利非時處不淨輒結印念持決定獲殃咎修行諸尊者五百由旬內尊皆不降赴亦不賜悉地以輪王威徳斷壞諸法故所以一切時先作是加持何故事法儀不許非時處念誦求成就爲輪王威徳最勝無極尊不應無限約降赴非時處純淨無戲論教命不可犯是故不失期輒稱誦啟請瑜伽理趣門自心所建立自身爲本尊集諸如來體加持爲己身盡以虛空界爲宮殿安住自身處於中住本尊瑜伽聖眷屬圍繞成大曼荼羅由是故無礙又爲諸行者不達空無相如來體性故瑜伽中教王惟一平等淨觀身知空相卽是自本尊由此勝解故於一切時處念誦獲成就又作前智拳誦一字密語身觀如前說心月中輪臍現一字金色舌端亦如是則是字爲輪其輪爲轉輪持色如金容備七珍圍繞寶輪寶在前餘寶右旋置珠寶與無量摩尼眾圍繞次寶女亦與無邊婇女俱馬寶及象寶主庫藏神寶各領自眷屬無量眾待立兵寶持金剛無能勝爲師佛眼如來母共寶居八方如世金輪王具七寶眷屬如來頂輪王以佛無上寶爲眷屬圍繞作是觀念時誦本尊密語一一徧諦觀從自成佛身徧體毛孔中等流出一切世界微塵數如來身舒徧盡諸有情界拔濟利安樂爲轉正法輪現神通遊戲摧伏一切魔令現證悉地悅意受用等還來入自身住三摩地念乃至疲倦已或百八七三復結勝身印誦三字密言三七隨所宜卽取菩提珠盤置合掌內當心誦密語菩提心密語三徧或七徧捧珠安頂上誦金剛語心

raṃ囕

由以此密語加持念珠故所誦尊密語掐一珠過已一成一千徧二手當心前各撮聚五指從母初珠起一誦掐一徧與密言齊平至母珠却迴不應越母珠驀過越法罪萬千或百八一數爲常定不應有增減數限旣終畢還捧合加持放置於淨處敬珠由如佛不應輕棄觸瑜伽珠經云珠表菩薩果中絕爲斷漏線貫表觀音母爲彌陀佛以是不應越由珠積功徳速獲成就故次陳前供養復結智拳印入前三摩地觀念於一字思惟其字義諸法本無壞無塵亦無染淸淨如虛空淸淨如空故一切法無壞諸法不壞故一切法本淨諸法本淨故一切法無染諸法非染故空淨不可得觀字義相應心緣住於理不緣於其字同一體淸淨徧周於法界獲得無戲論輪王實相定乃至於一念淨心相應故獲無上正智無始積罪障頓滅無有餘十方諸如來本尊皆現前滿所希求願世間出世間一切皆與思乃至於現生成就本尊身復結身勝印誦三字密言卽觀菩提心思惟阿字門諸法本不生每作觀念時定慧應俱運且如觀婀字纔觀卽了知諸法本不生知本不生故是名奢摩地諦觀於字體是毘婆舍那此名爲雙運諸觀皆如是又結勝身印於心額喉頂各一掣印開誦此解脫心

bhrūṃ勃嚕唵﹝二合﹞目

由此印密言聖眾得離縛各歸於本宮修習瑜伽者至於解脫地復結佛眼印誦佛母密言如前加持身又用本部中無能勝明王密言印自身五處如前法八指右指左掌內各交合大指開微屈少離頭指側誦此心密言

huṃ吽﹝短呼﹞

由作此加持於一切時處魔冤不能侵虎狼諸毒虫惡心人非人盡無能陵屈如來初成佛於菩提樹下以此印密言摧壞天魔軍若入便易處用觸身忿怒烏芻瑟摩印右手如常拳翹大指加持五處如先說誦此心密言

oṃṭruka唵特嘞﹝二合﹞迦

由作此加持入一切穢處魔障不得便次明念誦時瑜伽教王中如來所稱讚無有時方處當知不令間四時或三時二時乃至一無間一切時三謂晨午昏加夜半成四二時謂晨暮一時隨得暇從初乃至終皆依此儀軌或無壇淨室隨處作念誦先當觀囕字淨身及淨處安字於頂上發智火焚燒身處無灰燼淸淨如虛空纔住此三昧百劫積重罪一念頓蕩除夫人三摩地不計身心相及分別色等但諦觀一境由是法加持淨二界空空卽於虛空中觀婀字成殿如忉利天宮又於寶殿內如前初觀念婀字成心月次第不復殊是佛不空體所疑不淨者皆觀覽字焚由此法界心密言威力故所淨如法界當知囕字義所謂一切法本淨無垢染諸法淸淨故淨染不可得阿字菩提心種智之本源是一切字母十方三世佛所說一切法無非此字體纔念卽同稱一切如來法於眼觀此字卽能成天眼餘四悉具足諸根例可知乃至於鐵石安布諦觀念能動及成金此性成密言三世佛法教皆廣明此字其義說難窮粗陳其大略所謂餘諸字皆瞻於梵字非是隨方文念誦旣終畢迴於其福聚普令諸有情如我無有異復敬禮三寶悔喜勸請向出外轉大乘乃至一四句印塔修眾善以此積福業加持資糧故悉地速現前又演略儀軌如先誦婀字用發菩提心左趺押右股右足安左股是如來結跏卽結智拳印身勝及灌頂拍掌已又陳金剛合掌儀誦唵字供養又部母加持住智拳念誦終畢如前儀又說略儀軌先用一切佛部心印密言印五處或四其印以八指右押左相叉交合於掌內並竪二大指著右頭指側誦一切佛心

oṃjīnaji唵爾曩仍﹝入聲﹞﹝而孕反﹞

適以印此明加持自身時便同諸佛身卽部母加持作智拳念誦坐如前全跏或作輪王坐交脚或垂一乃至獨膝竪輪王三種坐或作普賢跏左掌承右腿右趺鎭左髀普賢跏乃成是等坐隨意卽金剛合掌誦唵字供養數限畢復陳智拳誦一字晝用部心印夜以佛眼印印五處作護復次又開演極略念誦儀爲修瑜伽者不好樂多法或眾世務迫用廣法恐闕先結智拳印卽勝身加持次陳供養儀卽便作念誦亦無所闕少若更極驅迫恐間闕時分但作智拳印誦本尊密言七徧或三徧卽任行住坐隨意作念誦若執珠記數一百八未滿中間不應語若要語當觀囕字於舌上縱語不爲間或惟結身勝大三摩耶印便念誦亦得支分皆不闕何故此二印獨用成具法以纔結智拳能攝諸如來入住處隨順勝身三麼耶適結此印時一切印已成十方三世佛所說之密印盡在此印中又一切如來同一聚密合成此一法身更無有二相諸佛皆隨喜菩薩咸敬奉天龍人非人攝伏而歸命由如是義故不待諸印助一成一切印若如常念誦當依廣儀軌不應執此義而生懈怠心我於諸瑜伽大祕密經中搜括至綱要略集金輪王速成佛理趣瑜伽儀軌竟

一字頂輪王瑜伽念誦儀軌一卷

