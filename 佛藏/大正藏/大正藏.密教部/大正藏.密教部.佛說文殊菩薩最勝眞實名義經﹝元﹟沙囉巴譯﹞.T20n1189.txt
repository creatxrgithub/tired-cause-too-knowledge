佛說文殊菩薩最勝眞實名義經

光祿大夫大司徒三藏法師沙囉巴奉詔譯

光祿大夫大司徒三藏法師沙囉巴奉詔譯

吉祥持金剛能調難調伏勇猛勝三界自在祕密主目若靑蓮葉面滿如蓮華執持金剛杵以手擲復擲化現顰眉等無邊執金剛亦有降惡魔威猛大怖畏放大杵焰光拋擲金剛杵大悲大智慧方便利羣生或踊躍歡喜或現忿怒相皆遵諸佛教躬詣世尊所頂禮婆伽梵如來正等覺合掌心恭敬蹲踞而白言徧主願慈愍饒益我等故當以幻化网令我證菩提無智諸愚癡煩惱困苦溺亦爲如是等剋證無上果究竟正等覺世尊調御師了達三摩耶諸根性欲等智身婆伽梵大頂言詞主大智所出生文殊智慧埵宣揚最勝名深廣寂靜義大法無等倫初中護皆善過去佛已說未來佛當說現在佛今說三世皆如是大教幻化网持密金剛手無量眾歡喜惟願宣妙音佛說祕密語我等能受持決定心堅固至成等正覺爲滅諸煩惱斷除愚智故隨順差別機願說最勝法密主金剛手仰白世尊已至成而合掌恭敬住面前爾時釋迦佛最上兩足尊而於面門中大舒廣長舌徧滿三界中降伏四魔眾爲除惡趣故惟然示微笑復出美梵音徧聞於三界稱讚祕密主大力金剛手汝以大悲心廣爲利羣生殷勤勸請說文殊智義名淨除諸罪垢最上大義利讚言金剛手善哉大善哉爲汝祕密主我今當善說一心應諦聽惟然婆伽梵爾時釋迦佛開示祕密法持密明呪種觀照三部種世出世間種徧照世大種大印最上種烏瑟尼沙種

伽陀言詞主六種密呪王不二相應生宣說無生法

阿阿﹝引一﹞壹醫﹝引二﹞嗢污﹝引三﹞伊愛﹝引四﹞烏奧﹝引五﹞暗惡﹝緊呼六﹞悉提﹝二合﹞埵﹝口﹡紇﹞哩﹝二合﹞帝﹝一句﹞惹﹝引﹞拏穆哩﹝二合﹞帝囉舍普﹝緊呼﹞馱﹝二句﹞母馱囊﹝三句﹞怛囉﹝二合緊呼﹞陀股囉﹝二合﹞帝囊﹝四句﹞唵嚩日囉﹝二合﹞帝剎拏﹝二合﹞覩﹝緊呼﹞珂砌﹝引﹞怛﹝一句﹞鉢囉﹝二合﹞惹﹝引﹞拏穆哩﹝二合﹞陀夷﹝二句﹞惹﹝引﹞拏伽﹝引﹞耶﹝三句﹞縛﹝引﹞吉﹝引﹞輸嚩﹝二合﹞囉﹝四句﹞

如是婆伽梵菩提阿字生阿字爲最勝大義微妙字大生無生義遠離於言相音聲殊勝因能顯諸言相大貪大供養眾生皆歡喜大嗔大供養諸煩惱大怨大癡大供養癡心除愚癡大忿大供養大忿大怨害大欲大供養能除諸愛欲大欲及大樂大喜及大染大色及大身大相及大兒大名大廣博廣大曼茶囉持大智慧劍勝大煩惱鉤大名大美譽大光大明照善智持大幻大幻成義相大幻最妙樂大幻施幻化大施最上尊尸羅持爲最大忍辱堅固大精進勇猛大禪住正受大般若持身大力大方便大願大智海大慈性無量大悲身殊妙般若具大智善巧大方便大神變大力勇健大速疾大神變徧聞大力大敵怨摧壞三有山執持金剛杵威猛大勇健大怖作大畏尊者最勝種上師密呪尊安住大乘理大乘理最勝

已上三十七菩提曼荼囉讚金剛菩提心八十六名計二十四頌。

大毘盧遮那大寂大牟尼從大密呪生大祕密理性得十波羅蜜住十波羅蜜淨十波羅蜜十波羅蜜理十地自在尊十地安隱住十智淸淨我十智淨堅固十相十利義牟尼十力尊周徧成利益具十大自在無始無戲論我及眞如淨眞語與實語如語不異語不二說無二安住眞實際無我獅子吼振外道惡獸行游於有義如來速疾意勝勢勝冤勝大力轉輪王眾師眾中勝眾尊大自在大勢咸崇重大教無能勝語主言詞巧主宰無邊詞實語演實義宣說四聖諦不退阿那含聲聞辟支佛𨿽種種出生同一眞實相漏盡阿羅漢離欲勝根境無畏得安樂淸涼無煩惱圓滿明行足善逝世間解無我不執我安住二諦理超出輪迴際所作皆已辦純一智所生慧刀而破壞正法法王光徧照於世間法王法自在宣說最勝道成就諸義利離諸分別相分別界無盡顯微妙法界具福修福聚智慧出大智正智了無有修集二資糧常普勝相應禪定意微妙示身相不動三身勝根本正覺五身性周徧五智性五佛妙寶冠五眼淨無著增長諸正覺最勝諸佛子智不生三有法能斷輪迴金剛一實性生作有情主虛空自然生大慧大智火大光而徧照智光大熾盛世燈大智炬大威大光明明王大神呪密呪大義利大頂希有頂虛空現眾相諸佛無我性具世歡喜眼增長種種色供讚大仙尊持三部密呪最上三寶尊說最上三乘不空羂索勝執持金剛索金剛鉤大索

已上毘盧遮那佛曼茶囉讚淸淨法界智一百八名計二十四頌令三句。

能怖金剛怖六面忿怒王六眼六臂力骨相咬利牙百面大笑相焰鬘徳迦王金剛力怖畏金剛稱及心大幻金剛腹金剛主能生金剛藏虛空不動一髻尊身披大象皮訶訶聲大惡﹝呬呬聲大怖大笑哮吼聲﹞金剛喜笑聲金剛大菩薩金剛王大樂金剛相大喜金剛呪吽吽執持金剛箭利劍斷煩惱金剛金剛相金剛破他軍熾盛金剛眼銛利熾盛髪雨大金剛雨百目金剛眼身具金剛毛金剛毛徧身金剛爪銛利金剛藏皮堅金剛殊勝鬘金剛妙莊嚴訶訶吒大聲六字金剛聲文殊大音聲徧徹於三界乃至虛空界音聲最殊勝

已上不動佛曼茶囉讚大圓鏡智七十一名計一十頌。

無我眞如性實際無文字談空大牛王深廣大法音吹於大法螺擊大法健稚不住於涅槃十方鳴法鼓無色現妙相意生種種色眾色吉祥光現無餘影像最勝大名譽三界大自在住最上聖道興建大法幢三界童子身耆年世主相或三十二相端嚴勝三界了達世間師世間師無畏爲世作依怙救護而無上受用虛空藏一切智智海劈破無明﹝穀﹣禾﹢卵﹞摧壞生死网淨除諸煩惱出度輪迴海戴智灌頂冠莊嚴正等覺斷除三種苦得三種解脫遠離一切障住等虛空性超出煩惱垢三世悉同然諸眾生大龍現功徳山頂解脫諸煩惱勝住虛空道持大如意寶眾寶中最上廣大成劫樹最上大賢瓶饒益諸眾生隨宜而利樂淨通非淨通時三摩耶通了達眾生根善巧三解脫功徳通法通廣大利吉祥吉祥最吉祥名稱吉祥譽止息踊躍喜大﹝朕﹣月﹢日﹞復大樂恭敬而承侍喜稱大吉祥大施最勝尊微妙堪歸依大怖最上怨消除諸驚怖尸棄室﹝口﹡龕﹞呢若胝路垂髻五面五頂髻五維髻嚴花圓頂大懃息持最上梵行苦盡大苦行淨住喬答摩梵行知梵行涅槃證梵行離縛解脫身解脫寂靜性證寂滅涅槃速得妙圓寂決斷苦樂邊盡遠離諸欲無勝無等倫無顯亦無著不易隨用徧無漏微細種無塵離塵淨離失無過愆善覺悟佛性一切智通達超過識法性無二智可觀圓成無分別三世正覺行正覺無始終最初佛無因一智眼淸淨如來妙智身大說自在說勝說說法王無上無比等無勝師子吼普觀咸欣喜殊勝威光鬘妙光吉祥相手光徧熾盛爲大良醫師能除諸病苦亦是妙藥樹對治諸病怨端嚴超三界星宿曼茶囉周徧十方界普建大法幢及張大傘蓋慈悲爲道場吉祥蓮華舞徧覆大寶蓋諸佛大威光持諸正覺身諸佛大相應諸佛同一教金剛寶灌頂眾寶自在主世間自在主諸執金剛尊一切佛大心而住諸佛心一切佛大身亦是諸佛語金剛日大明金剛月淨光離貪等大貪眾色熾盛光正覺跏趺坐持佛勝義法正覺蓮華生攝持徧知藏持諸幻化王持明大覺王金剛劍大利淸淨最勝字大乘斷煩惱大器金剛法金剛甚深義金剛慧了義圓滿波羅蜜佛地爲莊嚴淸淨無我法智月殊勝光大懃幻化网一切教中主最勝金剛座盡持諸智身大普賢妙慧地藏持世主諸佛大法藏化輪持種種諸性最勝性諸性持自在無生法羣義持諸法自性大慧剎那間覺了一切法現證一切法能仁眞實際安住淸淨性成正等正覺一切佛現前大智焰光明

已上無量壽佛曼茶囉讚妙觀察智二百七十五名計四十二頌。

隨身成妙義淨除諸惡趣救諸羣生尊度脫諸眾生獨破煩惱陣摧壞愚癡慢智勝持吉祥堅持可畏相運動百手臂舉足舞蹈相吉祥百手臂周徧虛空舞或以一足案盡彼金輪際或舒足一指徧覆梵天界一義無二法勝義法無壞種種表色等心識俱相續於有相空性二種染著心捨離三有染成三有大樂猶如淸淨雲亦如秋皎月妙如初日輪指甲赤銅光寶冠帝靑色寶髪大紺靑吉祥摩尼光莊嚴化身佛震動百世界神足具大力正念持自性念住正定王七覺妙花香如來功徳海了知八聖道成正等覺道一切眾生類無著如虛空眾生意中生速應有情意了知諸根境奪諸有情意了五蘊實義見五蘊淸淨安住出生際善巧而出生住向出生道普示出生法拔十二枝根十二相淸淨四聖諦義相八智從覺生十二眞實義十六相實性二十正覺相諸佛皆了知諸佛變化身出現無量數一念皆現證剎那了諸義種種方便乘爲利有情故𨿽說三乘法住果惟一乘煩惱界淸淨盡除諸業界已渡諸苦海相應行所生煩惱隨煩惱習气盡斷除大悲智方便有義利有情斷除諸想義諸識法盡滅緣諸眾生意了達眾生心安住眾生意隨彼心趣入滿足眾生意令眾生歡喜成就竟無亂遠離諸謬解三義無疑智眾義三徳性五蘊義三時一念能分別剎那證菩提持諸佛自性無身身妙身了解身實際出現諸色像如意大寶幢

已上寶生佛曼茶囉讚平等性智一百四名計二十四頌。

諸佛悉了達無上大菩薩大呪離文字大呪三種性出生密呪義大點離文字大空五字門圓點空百字一切相非相十六半半點無支超算數住四靜慮上通達定支分了知定本因三昧身最上受用身最勝化身亦復然持佛變化性普徧十方界化度諸有情所有天中天天主非天主長生天主師降魔大自在超出三有難惟一天人師名聞徧十方爲大法施主以慈悲二法爲堅固甲冑執智劍弓箭破煩惱賊軍降伏大惡魔盡除四魔難亦降諸魔部正覺救世間應供應讚禮恒時當親近恭敬堪承事稽首最上師一步越三界徧伏虛空界三明淨無垢六道六念等菩薩摩訶薩神通超出間智慧到彼岸智證如如性自他覺圓滿大補特伽羅諭所不能及智所不能知最上施法主宣示四印義人天堪恭敬引導三乘法淸淨最上義三界大賢分具足諸吉祥妙徳勝吉祥

已上有義成就佛曼茶囉讚成所作智九十五名計一十五頌。

歸命金剛大勝施歸命眞如實際理歸命頂禮空性生歸命無上佛菩提歸命頂禮佛所愛歸命頂禮佛所欲歸命頂禮佛欣喜歸命頂禮佛大悅歸命頂禮佛正念歸命頂禮佛喜咲歸命頂禮佛正語歸命頂禮諸佛心歸命頂禮從無生歸命頂禮諸佛生歸命頂禮虛空生歸命頂禮智所生歸命最上幻化网歸命諸佛大嬉戲歸命一切一切智歸命頂禮正智身

已上結讚大圓鏡智淸淨法界智妙觀察智平等性智成所作智如次各一頌。

金剛手執金剛菩薩摩訶薩。我今說此文殊智菩薩摩訶薩淸淨不共最勝名義者。是諸世尊一切如來眞實智身。汝應生大無上歡喜淸淨信解之心。所有身語意密未得究竟淸淨圓滿。及諸地位波羅蜜門福智資糧。於最上義未了解者令得解了。未得證者令得證故。乃至一切如來法藏悉能攝持。是故我今分別解說。皆爲開發究竟解悟而爲攝受。金剛手執金剛菩薩摩訶薩。我以一切祕密呪本然法性。於根本性而爲攝受。

金剛手執金剛菩薩摩訶薩。汝今當知最勝名義。是一切智智淸淨身語意三祕密門。眞實能證一切如來正等正覺大三摩地。善入一切如來無上法界。是諸勝勢降伏魔力。成就如來十力功徳。具一切智一切種智諸法聖教。成就諸佛淸淨圓滿福徳智聚。出生一切諸大菩薩聲聞緣覺三乘聖種。亦令人天安住大乘諸菩薩行。入正聖道皆得解脫不斷佛種。復能增長菩薩聖眾調伏外道。摧壞四魔攝持眾生。決定成熟同歸聖道。住三摩地行四梵行。而於禪那心住一境。成就瑜伽身語意業。亦能斷除根本煩惱及隨煩惱。卽能離繫一切結縛。解脫諸蘊息諸散亂。出生資具普濟困苦。關惡趣門開解脫道。不復趣入輪迴生死。轉大法輪建立如來正教法幢旗幡傘蓋。安住如來廣大法教。速疾成就一切菩薩祕密行門。復能覺了勤修三昧一切菩薩。相應般若波羅蜜多了智菩薩空行無二。具足一切波羅蜜藏。圓滿一切淸淨佛地。得四眞諦聖智現前。一心安住四正念處。乃至圓滿諸佛功徳。

金剛手執金剛菩薩摩訶薩。此最勝名義能除一切眾生身語意業諸惡罪垢。亦能遠離一切惡趣。及得斷除一切業障。永不復生八無暇流息除八怖破諸惡夢一切怪相。消滅呪呾鬼魅留難。及離一切眾魔怨結。增長善根福徳利益。不復暫起非理作意。斷除一切增上我慢我執見等。不生一切憂悲苦惱。亦是一切如來心藏。了知如實菩薩密行。了知成諸聲聞緣覺大祕密行相印明呪。了知如實最勝法義。正念正知生大智慧。住安樂行色力自在。獲得吉祥安隱淸淨最妙盛事得大。名譽美妙句偈稱揚讚歎。亦能消除一切疾病及大恐怖。若復有人欲得淸淨卽得淸淨欲得淨除卽得淨除。欲得富饒卽得富饒。欲得吉祥卽得吉祥。欲得歸向作所歸處。未得道者令得道位。無救度者而爲救度。無覆護者令得覆護。欲求國土令得國土。欲依仗者而爲依仗。渡生死海爲作舟航。能除病苦作大醫王。於取捨法爲了別智。亦爲智光照破惡見愚癡暗蔽。

文殊智菩薩摩訶薩。猶如意寶隨其所欲利益一切皆令圓滿。如實了知一切智智。具足五眼修諸財施無畏法施六波羅密。得四無畏安住十地。大福智藏三摩地門皆得圓滿如實了知法性無二。如實了知色相差別。如實了知種種億數色相淸淨。如來自性悉皆空故。此最勝名義無二法義。若有受持開示顯發。則能利益一切眾生。令離邪見煩惱稠林。

金剛手執金剛菩薩摩訶薩。婆伽梵文殊智菩薩摩訶薩。一切如來智身最勝尊重無二名義如佛頂髻大摩尼寶。若善男子善女人樂修習者。依此最勝祕密行門。每日三時記念思惟句偈義理。文句圓正受持讀誦無諸錯亂。眞實知法爲人解說。依各各名一一諦觀文殊菩薩智身。住普門行一心信受得勝解心。了知諸法最上勝義證無礙智。悉能了達彼三世事及無始時。復得一切諸佛及諸菩薩來現其前。出生開示一切法門。一切諸佛及諸菩薩。以身語意於根本性眞實攝受。一切諸佛及諸菩薩。共所加持饒益攝受。獲一切法無畏辯才。通達聲聞羅漢緣覺所有諸法。而能觀照無我自性。調伏諸惡大忿怒王執金剛等。救度世間作大利益。化現種種無量身相。有大光明具諸威力。復能成就一切呪印。現證三昧曼茶囉法。所有一切密呪明呪。諸大明王諸惡魔類頻那夜伽諸惡魔怨般當機囉大無能勝。於晝夜中而常衛護。復有梵王帝釋嚕陀羅天那羅延天童子天大自在天迦哩底迦天大黑天儺底計說羅天焰摩天王水神火神毘沙門天訶利帝母乃至擁護十方世界神。於日夜中常當衛護。若行若住若坐若臥若睡若覺﹝或處禪定或出禪定﹞一切時中常當衛護。或獨居止成居闠鬧或居王城聚落村邑巷陌空舍四衢門廂山林江河一切住處。若淨若穢放逸等處。恒當衛護常得安隱。復有天龍夜叉乾闥婆阿修羅迦樓羅緊那羅摩睺羅迦人非人等。及諸宿曜集主母眾七母鬼眾藥叉女眾毘舍遮女眾一切鬼母。如是等眾并諸眷屬。增長壽命獲大吉祥。

金剛手執金剛菩薩摩訶薩。若有於此最勝名義如佛頂髻大摩尼寶。每日三時精進無懈。專一受持書寫讀誦正念思惟。文殊菩薩摩訶薩智身色相具足。由是力故不久速見菩薩化身。又復得見諸佛菩薩住虛空中化現無量種種色身。此大有情永不復墮一切惡趣。當來不生卑賤種族。不生邊地諸根不具。又復不生諸邪見家。亦不受生無佛剎土。生值佛國不捨正法。永不生於長壽天中。不生飢饉鬭戰劫中。不生五濁惡世。生生世世遠離王難盜賊怨對。不生貧窮及困苦處。不聞輕賤毀謗惡語。生生世世生賢善家尊貴人中。圓滿色相端嚴具足。於世間中無不愛敬。凡所生處人皆喜見。出言誠實人所信受。得宿命智有大眷屬。具大財富增益無盡。最上功徳皆悉具足。六波羅密及方願智力自性功徳亦復具足。修四梵行圓滿具足。正念正知於諸議論無有怖畏。言詞明了辯才無礙。無懈怠心知足少欲復能安尉一切眾生。如阿闍黎師長無異恭敬。承事工巧技藝神通智等。外論教典若文若義。昔所未聞悉皆洞達。戒足壽命諸行淸淨。常樂出家圓滿近圓於一切智。永不忘失大菩提心。不復趣入聲聞羅漢緣覺境界。

金剛手執金剛菩薩摩訶薩。此最勝名義具足無量無邊功徳故。復能出生如是無量無邊種種功徳之聚。金剛手執金剛菩薩摩訶薩。若善男子眞實受持最勝名義者。當知是人究竟福徳智慧資糧。速疾圓滿諸佛功徳。不久成證阿耨多羅三藐三菩提。安住世間不般涅槃。爲諸眾生徧十方界。建大法幢擊大法鼓。作大法王演說無盡無上妙法。卽說呪曰。

唵﹝引﹞薩哩嚩﹝二合﹞達哩摩﹝二合引一句﹞阿婆﹝引﹞嚩﹝二句﹞娑嚩﹝二合﹞婆﹝引﹞嚩﹝三句﹞尾秫﹝緊呼﹞馱﹝引四句﹞嚩日羅﹝二合﹞遏阿﹝引﹞暗噁﹝五句﹞鉢囉﹝二合﹞訖利﹝二合﹞帝婆哩秫﹝緊呼﹞馱﹝引六句﹞薩哩嚩﹝二合﹞達哩摩﹝二合﹞曳覩陀﹝七句﹞薩哩嚩﹝二合﹞達他﹝引﹞誐多﹝八句﹞惹那迦﹝引﹞耶﹝九句﹞曼祖室利﹝十句﹞婆哩秫﹝緊呼﹞帝﹝引﹞馱﹝引十一句﹞穆婆﹝引﹞陀﹝引﹞曳帝﹝十二句﹞阿阿﹝緊呼十三句﹞唵﹝引﹞薩哩嚩﹝二合﹞達他﹝引﹞誐多﹝口﹡紇﹞哩﹝二合﹞陀耶﹝一句﹞訶囉訶囉﹝三句﹞唵﹝引﹞吽﹝引﹞﹝口﹡紇﹞哩﹝二合﹞婆伽梵﹝三句﹞惹那穆哩﹝引二合﹞帝﹝四句﹞婆﹝引﹞訖﹝引﹞濕伐﹝二合﹞囉﹝五句﹞摩訶﹝引﹞婆﹝引﹞拶﹝六句﹞薩哩嚩﹝二合﹞達哩摩﹝二合七句﹞伽伽拏﹝八句﹞阿摩辣素婆哩秫帝怛﹝引九句﹞達哩摩﹝二合﹞馱覩惹﹝引﹞那伽哩婆﹝二合﹞阿﹝十句﹞

爾時吉祥金剛手歡喜踊躍而合掌稽首頂禮婆伽梵世尊如來正覺等復次尊者祕密主大金剛手忿怒王共同一切大眾等讚歎祕密作是言世尊我等皆歡喜善哉善哉能善說慈悲利益及眾生成就正等菩提果佛爲世間大導師引示咸歸解脫道宣說幻化网妙理皆是淸淨微妙道最上方廣甚深義普爲世間作利益此是諸佛聖境界一切如來盡宣說

佛說文殊菩薩最勝眞實名義經

湖州路歸安縣大慈隱寺住持白雲宗宗攝沈明仁於至大二年十二月初九日延慶司官海音都延慶使特奉皇太子令旨江南白雲宗送經來的沈宗攝回去有將最勝眞實名義經佛說白傘蓋陀羅尼經佛說壞相金剛陀羅尼經這經本好生刊板印造交。

皇太子殿下宿植善根深通佛教敬遵令旨依上刊雕流傳天下。仰祝

至大三年三月日白雲宗宗攝沈明仁謹題

