大乘方廣曼殊室利菩薩華嚴本教閻曼徳迦忿怒王眞言大威徳儀軌品第三十

大乘方廣曼殊室利菩薩華嚴本教閻曼徳迦忿怒王眞言大威徳儀軌品第三十

爾時金剛手大藥叉將。在彼眾會從座而起。偏袒右肩右膝著地。於佛世尊合掌禮敬。而白佛言世尊。曼殊室利童眞不廣說閻曼徳迦忿怒王。我觀未來有情。如來涅槃後佛教隱滅。大恐怖末法之時。無聲聞緣覺遠離佛剎。護持正法故法界久住故。制伏一切難調悖逆僞王故。不利益三寶者。菩薩善巧以此不思議法。治罰調伏滿足故。以不思議法成熟離惡趣故。於佛法磨滅時。令住持佛法者依法教。持誦閻曼徳迦忿怒王皆悉決定成就。不益於佛教有情及悖逆僞王。於佛教不益者有情。應用閻曼徳迦忿怒王非餘類者。爾時世尊默然入遊戲神通加持三昧。曼殊室利菩薩亦寂默而住。一切集會眾六種震動。天眾皆悉驚忙惶怖。一切天龍阿修羅王。及諸母天一切曜等并天人眾。彼等震動心生苦惱。惡心布單那暴惡者。並皆歸依法王教及祕密主藥叉金剛手大威徳。及歸依曼殊室利童眞眞言三麼耶。彼等咸作是言。曼殊室利願垂哀愍救護。我等被此忿怒眞言燒爍。我輩皆受楚苦悶絕擗地。時大威徳以曼殊室利童子形。而作是言。

諸天等勿怖藥叉羅剎娑及諸修羅眾我說三昧耶無能違越者人非人鬼神及諸部多等汝等發慈心咸念正等覺法王兩足尊釋師子仁王彼佛說眞言佛頂佛眼等於三界中輪光聚勝髙頂最勝頂眞言蓮華手觀音聖觀自在尊毘俱胝多羅名稱明妃尊白衣及大白野輪嚩底時威徳馬頭尊蓮華族明王最勝佛流出一字轉輪王眞言中主宰應念天中天明主大威猛大忿閻曼徳亦念觀自在從心起悲愍先佛故宣說多羅救有情觀自在所說住悲三麼地聖者現女形是菩提薩埵行於菩提行於諸千世界復於無數剎遊歷諸苦難拔濟諸有情持妙色女容調伏皆令順安立菩提乘爲諸菩薩說應念金剛手勤勇眞言王持族麼莫鷄三界應供者鉤鎖彌佉羅金剛拳名稱忿怒妙月黶靑棒恐怖形如是使者眾忿怒名天師金剛族最勝若念便加護世間中香象菩薩大威徳得大勢菩薩大威徳長子普賢端嚴尊是時若憶念遠離諸恐怖復當常憶念寶賢大自在最勝藥叉王聲聞緣覺眾咸皆離諸怖若供養彼等卽得大加護廣果及福生色無色諸天離欲大威徳供養三寶者淨信於佛教彼皆無所有友非友怖畏則名三昧耶諸眞言難越此忿怒中勝閻曼徳所說徧護諸有情一切天人眾咸皆生歡喜各住於本誓佛子皆稱讚聞此凌忽言藥叉主忿怒於彼時振動無數千世界忿怒王無益何故諸佛子而已先宣說忿怒王威徳調伏暴有情在於大眾中髙聲而告令金剛手言已棄擲金剛杵則彼大威徳妙音智慧尊童子形嗤誚復作如是言勿惡大藥叉金剛手威徳我所說此聖怒王大自此我今授與汝恣意而廣說汝豈盡能述忿怒王威徳是汝所任持如在身中現攝召咸來集心明復問答不能現變化忿怒阿尾奢聽汝廣宣說除捨三摩耶不澡浴耽眠隨順於愛欲塗油貪盥飾瞋怒心常恒棄捨勝眞言不淨信佛教疑惑於正法惡行不淨信於妙法僧寶謗毀心散動穢污於三寶非淸淨境界不密眞言教常穢無哀愍天室寺道場於中穢污行如是諸類等忿怒皆摧壞破三昧耶禁不知相應明乃至微虧行忿怒皆治罰人間一切處不可免放逸放逸心染著若毀三昧耶忿怒王得便愚夫一切處隨順於放逸修行眞言者應離欲解脫如聲聞緣覺忿怒王能逼曼殊悲愍心說如是語已諸佛難思行及菩薩大威作如是語已寂默而安住

爾時吉祥大威徳金剛手菩薩。旣蒙印可踊躍歡喜。復引手捫持金剛杵。

