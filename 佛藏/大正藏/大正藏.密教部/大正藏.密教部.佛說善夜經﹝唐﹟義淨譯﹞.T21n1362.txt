佛說善夜經一卷

唐三藏法師義淨奉制譯

如是我聞。一時薄伽梵。在王舍城竹林園所。去斯不遠有一苾芻住溫泉側。時有一天顏貌端嚴光明殊妙。過初夜分詣苾芻所。彼天威光周圓赫奕。悉皆照耀普徧溫泉。合掌禮敬在一面坐。白苾芻言大徳。仁頗先聞善夜經不。苾芻答曰我未曾聞如是經典。復問天言仁先知不。天曰我亦不知。苾芻曰誰有知者。天曰無上慈父在竹林園。仁今可往詣彼請問。如佛所說當奉行之。說是語已忽然不現。時彼苾芻至天曉已。詣世尊所頂禮雙足。在一面立白言世尊。昨夜有天過初更後。來詣我所。光明照曜周徧溫泉。而問我言。仁頗先聞善夜經不。我言未聞。我問彼天仁先知不。答言不知。我復問言誰有知者。彼言無上慈父在竹林園。仁可往問。如佛所說當奉行之。說是語已忽然不現。我緣斯事故來至此請問世尊。佛告苾芻汝識彼天不。答言不識。汝今當知彼是三十三天勝妙天子威徳大將名曰栴檀。爲欲利益諸眾生故。來覺悟汝問是經名。時彼苾芻復白佛言。世尊我今願聞善夜經典。惟願世尊哀愍爲說。爾時世尊告苾芻言。此善夜經具大功徳。若有聞者能斷煩惱速證菩提。汝應諦聽善極作意。吾當爲說。過去諸法不應追念。未來諸法亦不希求。現在諸法勿生染著。如是行者名眞解脫。爾時世尊卽說頌曰。

過去不應念未來不希求於現在時中皆如法觀察妄想心難遣智人應善觀宜可速勤修焉知至明日由彼死王眾與汝鎭相隨是故我牟尼善夜經今說常願諸有情離苦獲安樂不造諸惡業恒修於眾善

爾時世尊爲欲利益一切眾生。令於長夜得安隱樂離諸障惱。於生生處增長善根。常遇三寶不墮惡趣。復更說此陀羅尼曰。

怛姪他毘尼婆﹝引﹞喇儞跋柁摩單滯摩膩儞﹝打﹣丁﹢致﹞﹝打﹣丁﹢致﹞﹝打﹣丁﹢致﹞﹝打﹣丁﹢致﹞瞿里健陀里旃茶里摩登祇﹝上﹞薩囉爛帝莫呼剌膩攝鉢利斫羯囉婆﹝引﹞枳攝伐里莫訶攝伐里步精揭﹝巨列﹞儞儞弭儞名揭儞訖栗多﹝引﹞儞莎﹝引﹞訶﹝引﹞僧拽體﹝天移﹞曇﹝去﹞頞﹝口﹡束﹡頁﹞伽帝捺囉伽帝謗蘇迦波﹝引﹞裔劫布得﹝都洛﹞迦波﹝引﹞裔答布檀泥﹝去﹞莎訶

若有苾芻苾芻尼鄔波索迦鄔波斯迦及餘善男子善女人等。於此善夜經中。若一伽他若一句呪。讀誦受持供養尊重。明解其義爲他演說。當知是人於一切時無諸災厄。亦無抂橫及諸衰惱。能知過去七生之事。亦不忘失大菩提心。決定能趣涅槃正道。若有善男子善女人。受持讀誦此善夜經者。於未來世所生之處。必定當得宿住之智。常受尊貴安隱快樂。復說頌曰。

此人一切時無有枉橫事由造順時業永離非時死擁護諸眾生令離病憂怖不祥及惡夢險路常安隱若男子女人戴持此經者具相人敬重所願皆圓滿若於身語意所有諸不善由此經威力終無有惡報若水火王賊雷電毒害等怨家戰諍時念經皆得脫又復有明呪若能讀誦者於一切時中長善滅諸惡

怛姪他儞弭尼民達哩窒哩盧迦﹝引﹞盧枳儞窒哩輸攞陀唎儞惡矩比姪哩底奴麗矩都軍底矩都屈此雞﹝口﹡栗﹞底矩比儞擁護擁護我某甲於一切恐怖處於一切疾病苦痛處於一切憂愁相惱處於一切毒蟲毒藥處於一切鬼魅厭禱處於一切王賊水火處於一切猛獸驚怖處於一切謗讟言訟處於一切怨家鬭諍處於一切身意惡業處所有語業四過處於一切厄難危亡處并執金剛神常衛護我某甲并諸眷屬莎﹝引﹞訶﹝引﹞

恒姪他呬里呬里弭里弭里畢舍脂鉢拏攝伐里止里莎訶

爾時世尊說是經已。時彼苾芻及諸大眾。人天八部諸鬼神等皆大歡喜信受奉行。

佛說善夜經

