受菩提心戒儀一卷

開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉詔譯

開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉詔譯

弟子某甲等稽首歸命禮徧虛空法界十方諸如來瑜伽總持教諸大菩薩眾及禮菩提心能滿福智聚令得無上覺是故稽首禮

弟子某甲等十方一切剎所有諸供養花鬘燈塗香飲食幢旛蓋誠心我奉獻諸佛大菩薩及諸賢聖等我今至心禮

弟子某甲等今對一切佛諸大菩薩眾自從過去世無始流轉中乃至於今日愚迷眞如性起虛妄分別貪瞋癡不善三業諸煩惱及以隨煩惱違犯他勝罪及餘罪愆等毀謗佛法僧侵奪三寶物廣作無間罪無量無邊劫不可憶知數自作教他作見聞及隨喜復依勝義諦眞實微妙理聖慧眼觀察前後中三際彼皆無所得自心造分別虛妄不實故以爲慧方便平等如虛空我悉皆懺悔誓不敢覆藏從今懺已後永斷不復作乃至成正覺終更不違犯惟願十方佛一切菩薩眾哀愍加護我令我罪障滅是故至心禮

唵薩嚩跛波捺賀﹝引﹞曩嚩日囉﹝二合﹞野﹝引﹞娑嚩﹝二合引﹞賀﹝引﹞

弟子某甲等從今日以往歸依諸如來五智三身佛歸依金剛乘自性眞如法歸依不退轉大悲菩薩僧歸依三寶竟終不更歸依自利邪見道我今至心禮

弟子某甲等一切佛菩薩從今日以往乃至成正覺誓發菩提心

今所發覺心遠離諸性相蘊界及處等能取所取執諸法悉無我平等如虛空自心本不生空性圓寂故如諸佛菩薩發大菩提心我今如是發是故至心禮

最上乘教受發菩提心戒懺悔文

弟子某甲等。歸命十方一切諸佛諸大菩薩大菩提心爲大導師。能令我等離諸惡趣。能示人天入大涅槃。是故我今至心頂禮。

弟子某甲等。十方世界所有一切最勝上妙。香花旛蓋種種供養。奉獻一切諸佛菩薩。至心頂禮。

弟子某甲等。自從過去無始已來。乃至今日。貪瞋癡等種種煩惱。及忿恨等諸隨煩惱。惱亂身心。廣作一切身業不善殺盜邪淫。口業不善妄言綺語惡口兩舌。意業不善貪瞋邪見。種種煩惱。無始相續纏染其心。令身口意造罪無量。或殺父母殺阿羅漢。出佛身血破和合僧。毀謗三寶打縛眾生。破齋破戒飲酒食肉。及食五辛。如是等罪無量無邊。不可憶知。今日誠心發露懺悔。一懺已後。永斷相續更不敢造。惟願十方一切諸佛諸大菩薩。加持護念。能令我等罪障銷滅。

弟子某甲等。自從今身乃至當坐菩提道場。於其中間。歸依如來無上三身。歸依方廣大乘法藏。歸依一切不退菩薩僧。歸依佛竟。歸依法竟。歸依僧竟。從今已後更不歸依二乘外道。惟願十方一切諸佛。證知我等。至心頂禮。

弟子某甲等。始從今身。乃至當坐菩提道場。於其中間。誓發無上菩提心。

眾生無邊誓願度福智無邊誓願集法門無邊誓願學如來無邊誓願事無上菩提誓願成

今所發心。復當遠離我法二相。顯明本覺。眞如平等鏡智現前。得善巧智。具足圓滿普賢之心。惟願十方一切諸佛諸大菩薩證知我等。至心頂禮。

南無東方阿閦佛南無南方寶生佛南無西方阿彌陀佛南無北方不空成就佛南無淸淨法身毘盧遮那佛

受菩提心戒儀一卷

