佛說彌勒菩薩發願王偈

內閣掌譯西番蒙古諸文西番學總管儀賓工布查布譯

內閣掌譯西番蒙古諸文西番學總管儀賓工布查布譯

梵語阿﹝喇﹞鴉黑﹝厄答﹞喇巴呢﹝達哈﹞阿納喇﹝阿﹞雜﹝阿﹞。

佛告阿難。夫彌勒菩薩摩訶薩。往昔誓行菩提行時。晝夜六時。偏袒右肩。右膝著地。合掌恭敬。而發如是願文。

敬禮一切佛及具天眼仙菩薩摩訶薩并諸聲聞眾令避惡趣﹝土﹡遂﹞而示涅槃路引入無老死敬禮菩提心我由無明心所作一切罪今於佛面前懺悔盡無餘自我三業門所積資糧福是我普慧種願我道無盡十方諸國中所有供養佛佛昔隨喜者我今皆隨喜懺悔一切罪隨喜諸善根敬禮一切佛願得大智慧十方一切處所有大菩薩止於十地者請速等正覺旣證圓覺心降伏諸魔軍爲利諸有情願請轉法輪以大法鼓音度眾生苦際願經無量劫常住世說法祈運大悲智慈濟諸有情陷溺貪欲澤恩愛所纏縛眾生被障礙諸佛不憎捐慈悲諸含識拔出三有海一切三世佛所行諸道法我今皆隨學願證菩提道同登六彼岸度六道眾生證得六神通願成無上道無生及本源無處無自性悟此眞空理無智亦無得無命無眾生無背無取向願達無我法卽等大仙佛願不住二執所攝一切物爲利益眾生不悋行布施物種侈靡盛我應用豐足物性等空寂圓滿布施度所受止作品無瑕最淸淨及無癡矜慢圓滿戒律度如地水火風四大無觸背侵犯靡瞋恨圓滿忍辱度發心始終勤恒喜不懈弛身心勇猛力圓滿精進度調伏正定聚如幻三摩地金剛禪那等圓滿靜慮度三種解脫門三時平等法聞思修明了圓滿智慧度諸佛所稱讚熾盛光赫奕勤修菩薩行圓滿自他志行此菩提道名稱慈氏子圓滿六度行超於十地位

我以此善願眾生命終速往兜率宮受生皆於見法閣卽爲慈氏之長子十地自在降閻浮證得十力大位時願受妙法甘露味圓滿佛行盡無餘從此命終承願力卽得上生兜率天忻慶奉事慈氏尊速得承授菩提記

阿難。當知慈氏菩薩摩訶薩。如此以實善巧修淨行業。道路平順。而獲無上菩提。成等正覺。成就眞實大方便門。

按此經於漢藏未見。而番本亦無出。然西國諸賢。頗有註解。且普同作爲恒常功課。與華嚴行願品。三十五佛行願品。稱爲三種大懺願。愚略擬之。蓋初自梵文譯時。或于彌勒上生下生等經。節取切要者也﹝多分唐竺法護所譯。彌勒菩薩下生經相近﹞今時海內淸寧。三教並盛。資用不乏。人民向善者多。近來常聞修建龍華會者。憶爲或有欲持誦者。因特譯出漢文。便於信氏誦讀仰祈。

