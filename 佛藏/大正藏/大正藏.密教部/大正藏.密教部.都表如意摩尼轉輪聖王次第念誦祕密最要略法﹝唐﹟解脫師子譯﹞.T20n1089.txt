都表如意摩尼轉輪聖王次第念誦祕密最要略法

都表如意摩尼轉輪聖王次第念誦祕密最要略法

解脫師子譯

相貌品第一

我今當說思惟法三種眞言而次第初用大心外加持第二根本復想內第三小心內外通應可存心無錯亂如是三道妙眞言安立行者明王地若有修此三昧耶須具七種殊勝相猶如輪王持七寶王四天下皆降伏次說順諸念誦法復擇淸淨吉祥地或在山間及池邊或在伽藍精室處或佛舍利神塔中應可存心辦諸俱先以持地如教命復次安置本尊者行者自須敷已座尊面西方在目前行者像前面東坐淸淨沐浴香塗身兼著新淨妙衣服又持種種供養具步步想八葉蓮華存想變地無濁穢加持護身入精室安置像前而念誦

大心密言品第二

先用大心眞言王澡浴洗淨結護法呪水灑身加持衣復須想念皆成就如此五種隨次第都用大明及本印

想水白色猶如甘露又想自身垢穢煩惱受此水已一切塵勞皆悉落盡洗浴畢已應須洗淨取土少許加持七徧隨時洗淨然後著衣

我今此身被金剛甲依法訖已卽須灑身用水一掬加持七徧散灑其身想虛空中雨諸寶華徧滿世界便須護身結此密印誦持七徧印於七處心及兩肩兩眼兩膝散於頭上

若結壇界開於四門不應結界若作結護皆須用心

根本密言品第三

復說根本軌儀法想念奉請大聖王誦此密言及結印一一自想往彼山存心頂禮而奉請迎引尊者入道場復用遏伽而授與香華飲食及塗香燈蓋幢幡兼藥等如法供養彼明王想念供養尊者已隨便持珠誦密言悔先世過及發願至誠端坐觀明王

行者像前端坐思惟。存心諦觀布多勒伽山眾寶莊嚴華果茂盛。

其山頂上聖者宮殿本在其中應想聖者安坐殿中殊妙供具莊嚴其身行者於此心想之中自往彼山迎誦尊者引入道場於壇中心蓮華臺上安置聖者

於新銅器或用白瓷器盛香水奉於聖者便誦眞言復想此水聖者受已徧灑四方及灑妙身

行者細觀尊灑水已。三千大千世界猶如瑠璃內外明徹中無一物。

奉遏伽已次復供養香華飲食塗香末香燈蓋之事一一加持眞言及印

供養畢已。於本尊聖者前悔謝其身呵責己過。

次復發願隨心所求悉皆陳說於其想中結壇三門惟留西門復結大界身外四方周匝鋪置及虛空界次用塗香塗手臂上然後念誦

執念珠以珠熏香。二手合掌再三頂戴作如是言。

我念存心承事聖者持此密言惟願尊者不捨大悲莫違本誓發弘誓願速現一切妙莊嚴身我若見已現身卽得證法雲地常侍尊者不離左右發此願已便誦根本祕密眞言曰

曩﹝上﹞謨﹝引﹞阿﹝去引﹞囉怛曩﹝上二合﹞怛囉﹝二合﹞夜﹝長引﹞野﹝一﹞曩﹝上﹞莫阿﹝去﹞哩野﹝二合引﹞嚩路枳帝﹝三﹞濕嚩﹝二合﹞囉野﹝四﹞冒地薩怛嚩﹝二合引﹞野﹝五﹞摩賀薩怛嚩﹝二合引﹞野﹝六﹞摩賀迦﹝去﹞嚕抳﹝去﹞迦﹝去﹞野﹝七﹞怛儞野﹝二合﹞他﹝去八﹞唵﹝九﹞左訖囉﹝二合﹞嚩底﹝十﹞進跢末抳﹝去十一﹞摩訶跛納冥﹝二合十二﹞嚕嚕底瑟吒﹝二合十三﹞入嚩﹝二合﹞囉﹝十四﹞阿訖羅灑﹝二合﹞野﹝十五﹞吽﹝引﹞泮吒﹝十六﹞娑嚩﹝二合引﹞賀﹝引﹞

誦此眞言。於七日中滿三十萬徧。聖者卽現持誦人前。隨心所求皆得成就。

若常持念每日三時時別念誦一千八徧或百八徧如是數滿三十萬徧卽成悉地時別皆作迎送之事付囑等法

唵嚩囉曩﹝上﹞娜跛納冥﹝二合﹞進跢末尼﹝上﹞摩賀入嚩﹝二合﹞囉吽﹝引﹞泮吒娑嚩﹝二合引﹞賀﹝引﹞

小心密言品第四

復說最勝小心王能成一切諸悉地三業齊用結妙印誦祕眞言而付囑又於想中除結界次奉遏伽灑四方後責已過深慚愧引大聖者還本宮安置尊者彼殿已辭別自念還本方

又復行者每持誦已須作付囑結此密印及誦眞言付囑聖者作如是語所有徧數及持功夫付囑尊者惟願尊者受取守護莫令散失又想手印猶如寶藏一切徧數安在藏中授與聖者聖者受已置蓮華中作付囑畢亦須悔過發弘誓願然後復作聖者還宮引送之法卽除結界復取香水散灑四方及奉聖者便當引送復結密印及誦眞言又想自身還送聖者至於本宮安置殿中聖者坐已自須辭去却還本方

此中密印相貌我今說之。初作大印用種種塗香塗於手臂。然後結印頂戴當心合掌。二小指及無名指。鉤在掌中。其二頭指押中指背第二節上。二大指並竪。

此是大心眞言密印要須共用所作加持其祕密言各誦七徧各印印之或擲或止要當想成一一如法不得就中心緣餘境隨順世法行住坐臥安在諸佛甚深境界若有行者修此法者不久卽成一切種智

第二根本眞言印

以二手腕相著。當在胸前。其十指並散。二小指及二大指並竪猶如蓮花形。亦依前法印之止之。惟有迎請母指來去。

第三小心眞言印

以二手虛心合掌猶如未開蓮花。若付囑時依前想念。發遣尊者開二大指。此小心密印通蓮花部一切處用。我今於大蓮花部三昧耶中略出此祕密甚深念誦次第。其修行者不得錯傳如護眼目。若能如是。一切聖者皆大歡喜憶念此人。一切善神日夜常護不離左右。

成就世間出世間除災護摩念誦品第五

我今順於蓮花部略說如意摩尼輪能勝諸部最祕密成就世法出世法念誦都有四種相行者諦聽我說之初作息災加持法第二增益福智成第三隨心愛念法第四降伏一切怨此四種持護摩事上中下法次第陳若欲成就息災者先發安忍慈悲心須求無上妙覺地莫樂聲聞二乘心復若求成就大事要當先作轉障法又取白檀十六指一持一燒稱己名數至百八或千八本所求願皆滿足行者若除他病時或滅國中大災厄或自他災及畜生應可存心請大聖於其一一大城門想中各安本尊者種種殊妙寶莊嚴思惟六臂如盡說又想眉間出白光徐徐廣引徧世界一切眾生所有殃悉皆頓謝無所有或想此光入我身一切罪障皆滅盡罪滅福生以加持復勤念誦便成就

增益福徳品第六

我今略說福生法大慈悲故順有情菩薩分身徧一切隨彼眾生所樂心又復安立諸珍藏種種法門各不同百千萬國所隨者一一勤求皆悉成或說相法或無相隨順眾生性所趣建立佛法護世界大聖力勢不思議奉現一法速超越於一法中復現三三部各別有三種就中最初是攘災諸部攘災略說已次當增益今說之若求長壽及財寶復樂聰明聞持門或求宿命知前後或欣現世力如龍若爲自作增益福先須每喫三白食若求長壽身無患作一火爐蓮華形深淺方圓皆一肘又取五淨塗其中復取蘇密及檀木一呪一燒稱己名數至百八一千八乃至三千隨前儀若有先世極重業不過萬徧悉皆除除滅罪已增福智卽得無病及命長若爲他故作此事但稱彼名法則同行者如法作存心每日晨朝取柳木呪滿八百便嚼之不久一月或三月卽能開心得聰明作護摩用小心呪念誦根本大眞言我此略說增益福無福眾生速加持莫論作此數種法但願長命大護身若能每日持千八現世卽得宿命通日夜殷勤恒修習所求悉地無不成又若服藥求色力根本眞言加持之念誦十萬滿足已每須空服取服之三七五七復過七力同九龍等無差若持延年甘露藥或得一劫過中劫若持藥艸求成就過於諸部以得成牛酥雌黃雄黃等須持一物置壇中白月一日或十五初夜起首念誦之一期持誦勿間斷及現三相惟限之初現煖相成聰智第二煙相隱其軀第三火現昇空去此得成就大仙人悉地牛酥應當服雄黃等藥用塗之我今說此增益訖行者努力守護之

隨心憶念品第七

我今復說隨順事人與非人及畜生又取鹽和大麥麫所求隨心作其形男左女右從脚興須用賓鐵刀細截每日三時各百八乃至千八自隨心若欲羅遮令憶念所造形持稱彼名護摩亦須念名號不過八百卽隨心若攝諸龍作隨順先作一龍似蛇形若欲祈雨須靑色復若澇時應赤色燒火須用乳汁木不過三日卽成之作法應須至誠意就中不得懈慢心若攝諸天藥叉等隨類各各稱本名若有怨家令歡喜念誦亦得轉彼心或作護摩或持誦上中下品怨家別上根福報三百徧中下無福再稱之隨心念誦我略說智者應須諦思惟一切部中總攝盡祕密最要蓮華心

阿毘遮嚕迦品第八

我今稽首彼大聖爲現種種方便門護佛法故現忿怒降伏破滅聖法人此中火爐須三角用燒雌木兼濕薪若作此法須黑月或用一日及月頭露體樂幽及忿怒大聲持誦稱彼名惡酥惡油擲爐底不滿千八自然成降伏鬼神卒暴者應可復燒禮嚕根或燒苦楝或生木麫和人血復作形一截一呪百八徧不過三日卽調柔若復降伏滅法者加意供養大明王用諸毒藥燒爐中又取濕薪作護摩於三日中八百徧令彼惡人卽迴心復若不作護摩事持誦根本眞言明所欲降伏一切者句句皆須稱彼名其數復滿八百徧彼卽自來尊敬之依法略說此調伏行者應須諦思惟甚深祕密口訣法次第念誦都攝門若能承侍此尊者不是一生種善根曾經無量諸佛所修習菩提究竟門就中若值善知識一生卽入不壞門我若廣說此功徳無量億劫歎無窮今已略陳此少耳行者精心勤修之

都表如意輪儀軌

