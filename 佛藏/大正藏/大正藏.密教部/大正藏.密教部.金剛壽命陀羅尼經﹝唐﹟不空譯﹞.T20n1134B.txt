金剛壽命陀羅尼經

特進試鴻臚卿大辨正大廣智三藏奉詔譯

特進試鴻臚卿大辨正大廣智三藏奉詔譯

爾時毘盧遮那如來。於色界頂第四禪成等正覺。卽下須彌山頂。於金剛寶樓閣。盡虛空徧法界一切如來皆悉雲集。前後圍繞異口同音。惟願世尊轉妙法輪甚深祕密。所謂金剛界輪。降三世教令輪。徧調伏法輪。一切義成就輪。如是四輪從毘盧遮那心出。一一輪皆有三十七聖者。一一眞言一一三摩地。一一契印威儀軌持。大悲願力。於雜染佛剎。於淨妙世界。或隱或顯。轉輪利樂度諸眾生各各不同。毘盧遮那佛。受諸如來請已。欲轉法輪。時卽入三摩地。觀見摩醯首羅大自在天。剛彊難化執持邪見。非我寂靜大悲之身堪任調伏。於是世尊入悲怒三摩地。從胸臆間出現五峯金剛大菩提心。流出四面八臂威徳熾盛奇特難覩降三世金剛菩薩身。徧禮毘盧遮那如來及一切諸佛。惟願世尊示教於我。何所作爲。佛告降三世菩薩。汝今降伏彼難調伏諸大天等。令悉歸依諸佛法僧發菩提心。尋卽降伏一切諸天。盡皆歸依佛法僧眾。惟大自在天。特大威徳而生拒敵。降三世菩薩種種苦治乃至於死﹝左踏大天右踏天后﹞於是毘盧遮那如來。入大悲愍三摩地已。卽說金剛壽命陀羅尼。復入金剛壽命三昧耶。及結密印加持摩醯首羅天王。還復得甦重增壽命。歸依諸佛發菩提心。灌頂受記證得八地位。金剛壽命眞言。

oṃvajrayuṣaisvāhā唵嚩日囉﹝二合﹞諭曬薩嚩﹝二合﹞訶﹝引﹞

佛告執金剛菩薩。若有善男子善女人。受持念誦每日三時時別千徧。過現所有惡業因緣短命夭壽。由持此眞言故信心淸淨。業障消滅更增壽命。若有修習三摩地者。現生不轉父母生身。獲五神通陵空自在。

次當誦護身被甲眞言曰。

oṃddhāṃvajrayuḥ唵砧﹝讁簪反﹞嚩日囉﹝二合﹞欲

次當觀yaḥ欲字。光明晃曜徧照。成大金剛壽命菩薩。次以四字明引請菩薩。降入壇中受諸供養。四字密言曰。

jaḥhūṃvaṃhoḥ惹吽鑁斛

金剛壽命陀羅尼經

延寶四年五月。寫栂尾藏本。律師淨嚴天明元辛丑年寫宇治慧心院本。慈忍今年得件本令寫之。挍勘以印版。蓋此經者。前經之略出。爲不堪者惟示眼精。非是別本也。和州長谷寺寓居劬勞釋快道記

