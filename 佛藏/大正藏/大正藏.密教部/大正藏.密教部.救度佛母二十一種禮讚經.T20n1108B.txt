救度佛母二十一種禮讚經

波答拉勝境綠色答﹝嘛﹞字生三世佛業母頂嚴無量光祈并眷屬臨

諸天非天頂髻嚴恭敬跪捧兩足蓮度諸窮苦中之母致禮救度佛母前

綠色

唵敬禮多哩速疾勇咄多哩者除怖畏咄哩能授諸勝義具莎訶字我讚禮

赤色

敬禮救度速勇母目如剎那電光照三世界尊蓮華面從妙華中現端嚴

白色

敬禮百秋朗月母普徧圓照無垢面如千星宿俱時聚殊勝威光超於彼

黃色

敬禮紫磨金色母妙蓮華手勝莊嚴施精勤行柔善靜忍辱禪定性無境

黃色

敬禮如來頂髻母最勝能滿無邊行徳到彼岸盡無餘勝勢佛子極所愛

金色

敬禮怛囉吽字母聲愛方所滿虛空運足徧履七世界悉能鉤召攝無餘

赤色

敬禮釋梵火天母風神自在眾俱集部多起屍尋香等諸藥叉眾作稱歎

靑色

敬禮特囉胝發母於他加行極摧壞展左踡右作足踏頂髻熾盛極明耀

紅色

敬禮都哩大緊母勇猛能摧怨魔類於蓮華面作頻眉摧壞一切冤家眾

紅色

敬禮三寶嚴印母手指當心威嚴相嚴飾方輪盡無餘自身熾盛光聚種

紅色

敬禮威徳歡悅母寶光珠鬘眾光飾最極喜笑覩怛哩鎭世間魔作攝伏

靑色

敬禮守護眾地母亦能鉤召諸神眾搖顰眉面吽聲字一切衰敗令度脫

金色

敬禮頂冠月相母冠中現勝妙嚴光阿彌陀佛髻中現常放眾妙寶光明

赤色

敬禮如盡劫火母安住熾盛頂髻中普徧喜悅半趺坐能摧滅壞惡冤輪

靑色

敬禮手按大地母以足踐蹋作鎭壓現顰眉面作吽聲能破七險鎭降伏

白色

敬禮安隱柔善母涅槃寂滅最樂境莎訶命種以相應善能消滅大災禍

白色

敬禮普徧極喜母諸怨支體令脫離十字呪句妙嚴布明呪吽聲常朗耀

黃色

敬禮都哩巴帝母足躡相勢吽字種彌嚕曼陀結辣薩於此三處能搖動

黃色

敬禮薩囉天海母手中執住神獸像誦二怛囉作發聲能滅諸毒盡無餘

金色

敬禮諸天集會母天緊那羅所依愛威徳歡悅若堅鎧滅除鬭諍及惡夢

黃色

敬禮日月廣圓母目覩猶勝普光照誦二喝囉咄怛哩善除惡毒瘟熱病

靑色

敬禮具三眞實母善靜威力皆具足藥叉執魅尾怛辣都哩最極除災禍

若有智者勤精進至心誦此二十一救度尊處誠信禮是故讚嘆根本呪每晨早起夕時禮憶念施諸勝無畏一切罪業盡消除悉能超越諸惡趣此等速能得聰慧七俱胝佛所灌頂現世富貴壽延安當來趣向諸佛位有時誤服諸毒物或自然生或合成憶念聖尊眞實力諸惡毒藥盡消滅或見他人遭鬼魅或發熱病受諸苦若轉此讚二三七彼諸苦惱悉蠲除欲乞男女得男女求財寶位獲富饒善能圓滿隨意願一切障礙不能侵佛母尊聖救度母及諸十方三世中所有諸佛并弟子我今一心敬讚禮花香燈燭及香水妙食妓樂等供養實獻卽於意所現皆願眾聖樂納受自從無始直至今十不善及五無間由心煩惱故所造一切罪惡皆懺悔聲聞緣覺諸菩薩乃至凡夫諸有情三世所積諸福善我皆隨喜盡無餘隨諸有情一切愿宜其種種差別智應其大小通常類勸轉一切妙法輪從今直至輪迴空請常住世不涅槃爲苦海中諸眾生悉願聖母慈眼觀我今所集諸福善皆成無上菩提因惟願不久於眾生證得無上引導師尊聖佛母具大悲於我一切諸眾生速淨諸障滿資糧願令獲得證菩提直至無上菩提位世世獲得常安樂於修菩提一切處一切間斷諸魔祟疾病一切天壽類並諸惡夢不利相八怖一切惱害事願令急速盡消除世間及於出世間一切善樂於豐足增盛一切饒益事願令獲得自然成精進修行法增盛修汝常得見聖顏悟入空義菩提意願令暫如朔月增彼佛眾會咸淸淨我時於勝蓮華生親睹如來無量光現前受我菩提記我從住世所修佛三世一切佛業母一面二臂身綠色願執優婆花吉祥佛母體微妙云何及於眷屬共壽量境界及於號云何願我等皆亦復然讚祝爾尊微善力我等隨方所在處病魔貧爭盡消除善祥增長祈皆賜

禮供世尊母我以所積善世界諸眾生皆生極樂界

棄身過莊嚴相好棄語過獲頻伽音棄意過證一切智成勝吉祥功徳瑞

聖救度佛母二十一種禮讚經竟

