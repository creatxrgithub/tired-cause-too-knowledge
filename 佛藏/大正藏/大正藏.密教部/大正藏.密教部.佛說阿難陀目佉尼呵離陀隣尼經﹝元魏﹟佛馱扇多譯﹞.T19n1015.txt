佛說阿難陀目佉尼呵離陀隣尼經

佛說阿難陀目佉尼呵離陀隣尼經

元魏北印度三藏佛馱扇多譯

聞如是。一時佛遊於維耶離大叢樹間。有精舍名交露莊嚴。與大比丘眾三十萬人俱。時佛欲放軀命。自期三月當般涅槃。爾時佛告賢者摩訶目揵連。令到三千大千國土。盡呼其中聲聞辟支佛種。及發摩訶衍者皆使來會。目犍連卽時受教。稽首佛足作禮而去。自以功徳便一舉足蹈須彌頂。承佛威神卽坐思惟。當作何三昧令三千世界聞我請音。應時三昧尋如所念。十方一切徧聞其聲。時有百萬比丘來會精舍。賢者舍利弗復發念言。我亦當三昧。欲知閻浮利內比丘所在遠近令聚。則如所念應亦皆集及知處所。時有四十萬比丘來會精舍。佛復告不現相菩薩。軟首菩薩。棄諸勤苦菩薩。出一切憂冥菩薩。除一切蓋菩薩。一切尊自在菩薩。其音廣聞徧見普安菩薩。眾香手菩薩。一語報萬億音菩薩。慈氏菩薩等。善男子汝去到十方如恒沙等諸佛國土。盡呼其中發菩薩意已。得阿惟越致及未得者。已得無所從生法忍及未得者。皆令來會交露精舍。十菩薩等各受佛教稽首而去。徧到十方恒沙國土。爾時八十億百千一生補處菩薩來會。億百千阿惟越致菩薩來會。三十億得無所從生法忍菩薩來會。六十億淨意解脫菩薩來會。初發大意及應法作者不可計數悉皆一類持佛威神。各從十方飛來到此。爲佛作禮都會共坐。時舍利弗見菩薩眾品第差異所住不同。而一等類俱飛來會。卽驚怖言。將佛功徳神力所致。用何等故來會如是。於是舍利弗卽起離坐。爲佛作禮長跪叉手白佛言。我所疑怪今欲問佛。使會菩薩令得直信。聞佛所說各得其所。恒沙等佛所說經法。當令一切皆平等聞及得淸淨。令無數人種種所問皆能報答。行何法行常不失意。疾得無上平等之道。最正覺乎。

佛言善哉善哉舍利弗。乃爲諸菩薩摩訶薩故。欲問其義快如是乎。佛言諦聽善持思之。吾當爲汝深加解脫。令一切聞疾得無上平等之道最正覺也。佛語舍利弗。是菩薩等已得應此陀隣尼卷已。照明諸法悉爲一切諸法作導。所以者何用世間人故也。

佛語舍利弗。菩薩有四事用得是法。何等爲四。一者身所行常謹勅。二者口所言常至誠。三者意所念常柔順。四者善權方便救護一切。是爲四事。用得是法也。

佛語舍利弗。菩薩復有四事得不可盡空身慧。何等爲四。一者以淸淨住。燒諸勤苦解散疑垢。度脫一切世間人民。二者以淸淨住持諸經法導利一切。三者以淸淨住所作功徳饒益一切。四者淨諸國土過度一切使得佛法。是爲四事。空身淨住慧不可盡也。

佛語舍利弗。菩薩復有四事。持陀隣尼目佉用入生死令疾逮得。何等爲四。一者陀隣尼目佉因世名色使疾得淨法。二者陀隣尼目佉入其忍辱。三者陀隣尼目佉悉入一切思想之根。四者陀隣尼目佉入一切所爲善惡之法使疾逮得。是爲四事。疾逮得此陀隣尼目佉也。佛言菩薩其欲逮得阿難陀目佉尼呵離陀隣尼。當先曉覺四十八名。何等四十八。

阿攱﹝無爲﹞默攱﹝不爲﹞三曼陀目攱﹝普門﹞悉提﹝精勤﹞尼律提﹝寂滅﹞波羅捭﹝照光﹞伊隸﹝順教﹞劫卑﹝常念﹞劫般陀離﹝所念﹞沙離﹝妙術﹞沙羅颰離﹝妙句﹞嘻羅﹝有心﹞嘻隸﹝無意﹞嘻栗隸﹝心無所念﹞栴提﹝解脫﹞遮羅泥﹝行者﹞頗遮泥﹝無動﹞阿蘭泥﹝他餘﹞涅勿提﹝無脫﹞涅誓提﹝無生﹞尼阿羅捭末離﹝無垢行﹞輸他泥﹝嚴淨﹞波羅紇陀颰泥﹝無往﹞暴披捭之兮﹝名聞﹞阿霜祇﹝離有﹞曇彌﹝無礙﹞維弗羅佉揩捭﹝調定﹞僧揭棧﹝長光明﹞姪提離﹝甚勇﹞摩訶姪提離﹝大勇﹞夜蛇披提﹝嗟歎句﹞頞遮離﹝不可動﹞末遮離﹝不動﹞三末遮離﹝等動﹞提羅刪提﹝次堅﹞羞絺提﹝諦往﹞阿霜迦捭呵離﹝無礙行﹞三曼陀目攱﹝普尊﹞尼呵羅述提﹝精勤行﹞須彌﹝須彌﹞耽披颰提﹝住遮﹞羝羅﹝序﹣予﹢單﹞彌﹝堅彊力﹞﹝序﹣予﹢單﹞摩颰提﹝得彊力﹞摩訶佉揩子﹝大光明﹞捭富羅賴彌﹝長照明﹞薩和呂﹝少／兔﹞揭提﹝生所護﹞阿那叱祇﹝無斷﹞陀隣尼目佉貳那提﹝無有﹞

佛告舍利弗。菩薩當念陀隣尼。如是若脫法若不脫法。不作是作。亦不知亦不了。於其中不有所增。亦無所減。亦不見脫亦不見不脫。亦不見起亦不見滅。亦不見當來過去今現在。亦不見來亦不見去。亦不求佛亦不轉意。亦不相好亦不種好。亦不眷屬亦不有戒。亦不三昧亦不智慧。亦不解脫亦不見解脫慧。亦不坐行亦不無所得。亦不垢除亦不慧亦不無慧。亦不教授亦不淨一切。亦不有我亦不有人。亦不爲法亦不精進。亦不行亦不淸淨。亦不身亦不心亦不口亦不當來。亦不過去亦不今現在亦不自爲身亦不爲他人身。如是舍利弗是法。名一切法中無上最法。亦撿斂諸法。亦入一切法中。是名爲念諸佛法。是陀隣尼名法之猛。略聚一切法。是名明解章品。淨一切人滿足諸願。令得名聞覺意三昧。是名悉自成本功徳。是名法種積藏發諸意根。令甚尊重相好嚴莊無能動者。若天魔來亦不能壞。無能奪者無能近者。如是舍利弗其有菩薩。聞是阿難陀目佉尼訶離陀隣尼。爲已得阿惟越致及無上平等之道。何以故於是諸佛所行。皆已具足爲一切作行。破壞五道生死及諸疑結。使疾得陀隣尼也。佛爾時說偈言。

莫作念言空法莫輕言得不得直信法莫中疑則疾得陀隣尼恐爲是空所縛分別空得佛疾是要慧無崖底速得近陀隣尼菩薩持陀隣尼爲總攝諸法則聞十方佛道教及智慧皆悉得了尼呵陀隣尼譬如日大光明受諸佛名決法淨受持得法解此目佉陀隣尼諸所有現在前於諸法最爲上悉等護世間人令十方人非人一劫中問慧義應悉爲解所疑其劫竟智不盡若受信於經道精進持中正法近一生補其處卽得爲法王子若持是陀隣尼則爲哀一切人名聲徧閻浮利爲世尊所稱譽其有持是經者臨壽終皆悉見八十億拘利佛申手授生尊處有學是陀隣尼千億萬劫數中所作罪惡邪冥一月中皆滅盡若菩薩作福施萬億劫不懈惓不如學陀隣尼一月中徳停等具受說陀隣尼悉得諸三昧慧已得意不復轉當得佛有國土有供事是經者使三界作魔行欲嬈亂壞其意終不能動搖是一切空得曉了用是生無數佛如是語無有異陀隣尼不可盡於是處聞是事提惒竭授我決如恒沙數等佛於其時便悉見諦奉持是經卷一切願皆疾得入諸佛國土法隨所宜能化度常淸淨諸佛國於眾僧無瑕穢問名深幽妙法是經卷悉能知於淫逸皆已無於思惟有七覺八十億諸佛等陀隣尼悉持與常止心莫念非不當念愼莫念如是念莫不念後得徳不可量常當了是經事愼莫令有狐疑如人行入大海終不言寶難得受福徳天人樂如是事終不遠亦當疾逮得佛以是故念莫離

佛告舍利弗菩薩有四事行。疾得陀隣尼法。何等爲四。一者遠離世間愛欲。二者不說他人長短人亦不得其便。三者有所來索不逆人意。無所愛惜與後不悔。四者晝夜精進常志求諸法。是爲四事。舍利弗菩薩行是。疾得陀隣尼。佛爾時說偈言。

遠眾惡離色欲作罪行墮地獄無三毒災不生捐所愛得是經不嫉妬於他人不自歎其族親常等心於一切於身體大端正常捐棄身所樂於世間無瞋諍不與人共從事便逮近陀隣尼於晨夜常精學於外道無所冀當作是求上法陀隣尼自然現

佛語舍利弗。菩薩有四事行。疾逮得是陀隣尼。何等爲四。一者獨在空閑處。二者住深法忍。三者若有饋遺不以喜。四者不愛惜軀命。何況財寶。是爲四事舍利弗。菩薩行是疾逮得。陀隣尼佛爾時說偈言。

在空閑念正法不輕慢於他人生死境如戴火得人身當作行常持意在深忍於財寶足而已坐宗室起等意不偏厚其種姓但供養佛與法住善力越世難卽毀形下鬚髪便得徳入微妙當知空及世事以是故棄所有愚行者貪財利無戒忍及智慧

佛語舍利弗。菩薩復有四事行。疾得是陀隣尼。何等爲四。一者有八品字。開入智慧解黠中。何等爲八。一名爲波。以一切著法使入空法中。二名爲羅。如來若現相好不現相好。以法身入諸法中。三名爲婆。若癡法黠法使入解慧法中。四名爲迦。知諸殃罪所歸趣使入功徳福中。五名爲闍。知生老病死卽於是入無色中。六名爲陀。視諸地世間皆空不驚怪入無願中。七名爲舍。休息諸法使入淸涼法中。八名爲叉。知一切法空是爲八。復有四事。一者常思念八品字。二者若書是經當諦書之。三者若持是經當諦持之讀至十五日。四者當如法行念八品字。是爲四事。舍利弗菩薩用是行。疾得陀隣尼。佛爾時說偈言。

常當念八品字書持卷諦奉行十五日讀莫離勸一切求佛道要當學開化人得智慧疾近佛悉徧見十方佛皆爲現在前立

佛語舍利弗。菩薩復有四事。念陀隣尼得法利。何等爲四。一者常爲十方佛世尊所念。二者所作爲魔不能壞其意。三者宿命諸罪皆爲消盡。四者初不斷至誠之說諸所問皆能發遣。是爲四事。舍利弗菩薩得陀隣尼法利。佛爾時而說偈言。

爲諸佛常所念魔不能得其便所作罪卽消滅爲一切解所疑

佛語舍利弗。過去久遠世所經劫無央數。復倍無數長遠難極不可復計劫。爾時世有佛。號寶具足有徳行王如來。過四道不受平等覺安。定於天上號天中天。其佛爲一切說法無能過者。臨般涅槃時有金輪王名曰陀樓。主四天下其子字無念。名聞具足年十六歲。是時太子行到佛所。聞彼佛說陀隣尼經。聞已歡喜卽得是經。得已諷學常念奉持。精進不睡脇不在席七千歲。不念愛欲七千歲。不念財寶七千歲。不問他事七千歲。常獨處止意不傾動七千歲。爾時皆聞九十九億不可計佛說智慧法聞已。便棄國捐王行作沙門。九萬九千歲奉行阿難陀目佉尼呵離陀隣尼。復爲一切說。在一世中教化世間人民。令八十億萬那術人。皆使發無上平等道意。逮得阿惟越致。時復有長者子名月英。於大眾中聞是陀隣尼。聞已勸助持。是勸助歡喜福徳到九十萬億佛剎。供養諸佛成立功徳。於爾所佛國皆得諸陀隣尼。卽逮得一生補處。作飛行菩薩。佛語諸菩薩。於是三劫中供養爾所佛。過三劫已當逮得無上平等之道最正覺。爾時長者子月英者卽提惒竭佛是也。王陀樓子無念名聞具足者。卽阿彌陀佛是也。佛語舍利弗。我於颰陀劫中。與諸菩薩說陀隣尼。其聞是經有代歡喜。用勸一切者。其所施作以勸助福。超越四十萬劫不復勤苦。後當得道自恣其意。如復供養九千萬億佛已。當得無上平等之道最正覺也。

佛語舍利弗。若有菩薩最後得聞是陀隣尼。奉持勸助代歡喜者。其徳如是。若有菩薩因歡喜徳。若以慈心爲經墮淚衣毛起者。皆當逮得無上平等之道。引著阿惟越致中。方便書若持若學若諷若誦若讀。舍利弗如是輩福不可量。不可稱不可說。一切人民無能計無能極者。佛爾時說偈言。

若聞已加勸助及書持諷誦讀諸天人計其徳無能知福祐極所生處常見佛於深經得慧證堅持法無能動便疾得明解覺常定意不增減諦不失陀隣尼無色想立相好爲世雄無有上長者子聞是經所生處識宿命常得見無數尊如所願卽得佛若欲疾得佛者及速離於眾魔欲得百功徳相常念是得不久如恒沙世尊剎滿其中珍寶施不如是書持者譬諭之適停等

佛語舍利弗。若有菩薩持意念學陀隣尼時。有山名醯摩槃。有八鬼神止其中常共擁護之開人志意。何等八。一名勇彊鬼神。二名照明十方鬼神。三名多所饒益鬼神。四名龍王大力鬼神。五名至誠行鬼神。六名能調不調鬼神。七名童男鬼神。八名快臂鬼神。是爲八神名。若學是經欲令神來者。淨自洗沐著新衣服。當經行時常持慈意。向諸一切却乃端心。讀陀隣尼當從是經堅奉持之。則疾開解得智慧也。爾時鬼神卽在前立。

佛語舍利弗。復有八菩薩在欲天上。常等護人民授與經道。何等八。一名照明十方天子。二名世明天子。三名智光天子。四名日光天子。五名上審天子。六名滿所願天子。七名星王天子。八名習行意天子。是爲八天子名。常等護人民勸念持是經者。令疾定意得陀隣尼。求是經者常當精志念陀隣尼教。一法奉行無虧經戒。所語至誠其行亦爾。常當孝順於諸尊者。視一切人如佛無異。諸所愛重不以輕心。常念反復卽得善報。乃逮深忍眼及得見無所從生法。

佛說經已。三十二恒沙等菩薩悉逮得陀隣尼立不退轉地。六十億天子得無所從生法忍。三萬二千天與人發無上平等道意。爾時三千大千國土爲六種震動。雨於天花箜篌樂器不鼓自鳴。時舍利弗前問佛言。惟世尊是名何經云何奉行。佛言舍利弗。是經名阿難陀目佉尼呵離陀隣尼。疾使人民得一切智。佛說經已。舍利弗及十方無數菩薩。天與人乾沓和阿須羅及持世者。皆歡喜前稽首佛足作禮而去。

佛說阿難陀目佉尼呵離陀隣尼經

