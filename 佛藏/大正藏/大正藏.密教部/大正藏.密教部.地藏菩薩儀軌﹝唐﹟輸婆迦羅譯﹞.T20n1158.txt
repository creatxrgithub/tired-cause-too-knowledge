地藏菩薩儀軌

中天竺輸婆迦羅奉詔譯

爾時釋迦牟尼佛。在﹝彳﹡去﹞羅提耶山。與無量諸地藏菩薩十俱胝比丘比丘尼及天龍八部諸鬼神俱無量百千大眾圍繞而爲說法。爾時大眾中有一大士名曰地藏。偏袒右肩右膝著地。合掌恭敬白佛言。我說神呪欲利益一切眾生。惟願世尊欲說神呪。慈哀聽許。時佛告地藏菩薩言。汝等速說利益一切有情。

爾時地藏菩薩騰虛空讚歎歸命世尊。在空中亦現無量神通。以神口說呪曰。

唵闇摩他﹝口﹡闇﹞摩爾俱苾俱苾三曼多娑婆賀

纔說此呪。十地等大菩薩。失本心迷惑。天龍八部藥叉鬼神驚走倒地。日月星宿失光隱蔽空。雨寶華繽紛。窮劫說呪力不可說盡。

次說畫像法。作聲聞形像。著袈裟端覆左肩。左手持盈華形。右手施無畏令坐蓮華。復居座大士像頂著天冠著袈裟。左手持蓮華茶。右手如先令安坐九品蓮臺﹝傳云九品者九重也亦云八葉中臺也﹞。

次說印呪印二羽三補吒。戒方內掌來去。呪曰。

次總說總印。二羽三補吒。進力立來去。呪曰。

次請讚印。二羽三補吒。進力來去次撥遣以觀手禪進彈。

復說成就法。若念得大福徳。持阿迦木護摩七萬徧。若念得五穀成就。以稻實華護摩。若念他人福徳。取得其家竈土護摩。若念得髙位二徳。以比哩華護摩。若念生生世世怨敵伏。以苦練木護摩。若念惡靈邪家伏。以毒味護摩。若念顚狂痾病除愈。蓮實艸護摩。三萬徧。若念滅罪生善生身後生極樂以艸護摩三萬徧。若念惡人呪咀還著本人。以苦艸投火中護摩三萬徧。若念得無量榮果俸祿。白華鳥艸護摩三萬徧。若念三昧辨財徳者。以骨婁艸護摩三萬徧。若念化度一切眾生令離苦得樂。以白芥子護摩三萬徧。若念化度無佛世界眾生。以尸迦艸護摩三七萬徧。若念枯田畠五穀生者。加持古蔓菁。加持散。若愁萬病者。牛膝艸護摩三萬徧。若愁三陰四熱種種病。以降乾各門艸護摩。若夫妻不和者。比罪艸護摩三萬徧和合。若惡友善友相違者。藤葉艸護摩三萬徧。若白月八日十四日。十五日以上法修必得成就。

地藏菩薩儀軌

