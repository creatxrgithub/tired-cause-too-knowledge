舍利弗陀羅尼經

梁扶南三藏僧伽婆羅譯

如是我聞。一時佛住毘舍離國大林精舍。與大比丘眾一千二百五十人俱。爾時佛念。却後三月當入涅槃。卽告長老目揵連。汝當至千世界。告比丘僧令到佛所。是時目連受佛教旨。於一念間到須彌山頂。發大音聲徧告一千世界。爾時大林精舍有四十億萬比丘眾。俱到佛所頂禮佛足退坐一面。

爾時長老舍利弗一心思惟。我當以神通之力。徧令三千大千世界有比丘眾處。皆使集此大林精舍。卽以神通。徧令三千大千世界。若聲聞眾若緣覺眾若菩薩眾一時來集。到已頂禮佛足。

爾時世尊於一念頃。告諸菩薩。其名曰善見菩薩。文殊師利菩薩。除惡趣菩薩。斷闇冥菩薩。出一切境界竟菩薩。伏諸蓋菩薩。觀世音菩薩。香象菩薩。樂說頂菩薩。彌勒菩薩。善男子汝當到於十方恒河沙等諸佛世界。有諸菩薩一生補處菩薩。阿鞞跋致菩薩。已得無生法忍菩薩。汝當徧告皆來集此。是時諸菩薩聞佛此語。答言善哉善哉。卽便受教。於一念頃。以神通力徧集十方恒河沙等諸佛世界一切菩薩。皆悉集此大林精舍。百千三十萬億那由他。一生補處菩薩。阿鞞跋致。已得無生法忍菩薩。百千萬億那由他一生補處菩薩。三十萬億那由他不退無生法忍菩薩。一切皆集俱禮佛足却坐一面。

是時舍利弗見諸菩薩大眾一心思惟。我今當問如來正徧知所未聞法。以此問故諸菩薩等。當得無疑當無障礙樂說智慧。當聞恒河沙世界諸佛說法。乃至未得阿耨多羅三藐三菩提。常憶宿命。當得菩薩四種淸淨。云何爲四。眾生淸淨。法淸淨。樂說淸淨。佛土淸淨。復得四妙好法云何爲四。身妙好口妙好。心妙好生處妙好。復得入四種陀羅尼門云何爲四。謂無盡受持陀羅尼門。入眾生諸根方便陀羅尼門。業果報方便無礙陀羅尼門。深法忍陀羅尼門。如所思惟次第發問如寶摩尼珠。白佛言世尊。我今欲次第發問。令諸菩薩徳行淸淨。惟願世尊當爲我說。佛告舍利弗諸菩薩摩訶薩。若欲到一切諸法而無所著者。當說此呪。

脩尼脩啟摩啟沙萬多母啟育底尼育底尼鹿底婆羅鞞喜﹝吳音﹞隸柯羅波柯羅波死娑隸婆羅婆底喜羅喜履喜隸喜履隸喜羅喜隸際﹝吳音﹞底遮婆彌遮羅遮羅禰遏多底阿羅禰尼摩第尼跋多禰尼持耶底尼訶隸比摩隸輸婆禰婆羅尼履底雉波禰婆婆毘呵婆禰婆阿僧祇陀弭毘富蠟婆羅鞞僧柯羅里沙禰地隸地地隸摩訶地地隸耶奢婆底珊遮隸阿遮隸摩遮隸婆摩遮隸地履陀地宿婆恥底阿僧伽毘訶隸阿僧伽尼訶隸尼訶羅毘摩隸尼訶羅輸頗尼持梨他須弭娑他弭婆他摩婆底摩訶波羅陛娑曼多婆羅陛毘富羅波羅陛毘富羅賴沙彌娑羅多木唘薩婆多羅阿﹝少／兔﹞伽底阿那支第陀羅尼陀羅尼尼柁多瞿諦隸莎呵

舍利弗。若有菩薩修行此陀羅尼呪。不思惟有爲無爲法。不說此法不觀此法。不著此法不作此法。不爲得此法不斷此法。不爲增減不見相應法不相應法。不見生滅不見三世。不見退法不見聚散法。亦無所說惟修念佛。不念色不念相好不念非相好。不念戒不念非戒。定慧解脫解脫知見亦如是。不念種姓親友眷屬。住處非住處至非至。不分別陰界入。不念智非智。不念自他淸淨。眾生淸淨非眾生淸淨。不爲自義不爲他義。不念三業淸淨。不念現在未來行淸淨。舍利弗此謂念佛。名取入一切諸法。名得一切諸法行方便陀羅尼。亦名修行第一義。亦名滿所樂此定。名一向爲得菩提。亦名一切善根不由他修行法藏性。亦名覆相好陀羅尼。亦名覓方便陀羅尼。亦名度魔陀羅尼。舍利弗此陀羅尼無邊行願。若當來菩薩得此義。成不退轉阿耨多羅三藐三菩提。當速得無上道。何以故此是一切諸佛功徳藏。此是分別諸眾生行。故此陀羅尼名無所得行。爾時世尊說此祇夜。

汝等莫樂著一切諸法空於諸佛菩提亦莫起分別不計一切法有過及無過若能修此行速得陀羅尼聽此修多羅無盡亦無滅習智慧眾具當得無上道菩薩受持此陀羅尼法門能聞十方佛所說微妙教次知第一法文字及句義如日月光明徧照無不盡菩薩了諸法其相亦復然此陀羅尼門攝一切諸法眾生有疑惑一切諸問難持陀羅尼者悉皆能解說於此菩薩智未曾有退減此是佛眞子速得至菩提持陀羅尼者諸佛之所念眾生所尊重持陀羅尼故現身能得見八千萬億佛諸佛手所摩慰諭令安隱能於一日月受持陀羅尼億千劫中罪一切皆滅盡於無數劫中修習諸功徳一月陀羅尼功徳等於彼一切諸天魔無有能留難持此陀羅尼定慧諸功徳一切諸佛法悉皆能總持說陀羅尼門有人決定信於未來世中必得無上道昔者然燈佛聞陀羅尼故爲諸佛所記成道號然燈樂於一念頃見恒河沙佛亦樂知十方諸佛所說法受持陀羅尼悉得果所樂其人必有力淨諸佛國土光明及相好眾事皆具足無相無所著不求餘果報惟願與眾生速得無上道是故汝今日修行勤聽受未來必定得無上三菩提

佛告舍利弗。若菩薩成就四法當得陀羅尼。云何爲四。不樂愛欲。不嫉妬。於一切眾生能捨一切。日夜思惟諸法無有惱恚。舍利弗若菩薩成就此四法得此陀羅尼。爾時世尊說此祇夜。

愛欲嫉妬是魔王法當入地獄行人應捨財法二種以施眾生日夜思惟不起惱恚若能如是得陀羅尼

復次舍利弗。若菩薩成就四法得此陀羅尼。何等爲四。修阿蘭若行。持深法忍。不樂利養名聞。所受之物一切能捨乃至身命菩薩成就此四法得陀羅尼。佛說此祇夜。

修行阿蘭若善人所讚歎身心寂不動常住於林中燒頭不放逸藥起深法忍名聞及利養一切無所著淸淨無染心以求無上道能捨諸所重妻子及身命不生悔悋心終當歸磨滅菩薩勤精進修上四種行如上陀羅尼不久必能得

復次舍利弗。若菩薩成就四法得此陀羅尼。云何爲四。入八字義云何八字。婆字入一切諸法無我義。羅字入相好無相好法身義。娑字入二義愚人法智人法義。闍字入生老病死不生不老不病不死不生不滅義。舸字入度業果報義。他字入持陀羅尼法度空無相無作法界義。沙字賒摩他毘婆舍那。賒摩他毘婆舍那者。入如眞實一切法義。屣字入一切諸法念念生滅。不盡不破本來寂靜故。此八字義可知可入。此謂初入義。此陀羅尼法總名書已當受持此第二入義。此法總名當半月半月誦憶此第三入義。菩薩當以此陀羅尼教化讚歎今他歡喜。此第四入義。舍利弗以此四法。令菩薩得此陀羅尼。佛說此祇夜。

書寫及受持思惟上八字半月常習誦教化諸眾生得近無上道最勝智慧處常見諸如來亦聞說妙法

若有諸菩薩。受持陀羅尼。獲四功徳云何爲四。十方諸佛世尊常所護念。不爲魔王之所障礙。身口意惡悉皆滅除。得無盡樂說。舍利弗若有菩薩受持陀羅尼。得此四種功徳。佛說此祇夜。

有諸佛護念眾魔不能沮三惡業消滅樂說辯無邊

爾時佛告舍利弗。乃往古昔無數阿僧祇劫。是時有佛名寶吉光王如來應供正徧知。十號具足。出興於世教化眾生。此佛滅度有轉輪聖王。名持光明七寶具足。彼王有子名不可思議功徳吉。年十六歲。彼佛滅後聞說此陀羅尼。卽於七萬世中不睡眠懈怠。七萬世中不貪王位。不惜身命及餘財物。七萬世中未曾寢臥一向坐禪。常聞九十億萬那由他諸佛所說法。旣聞法已佛記出家。過九十萬世得陀羅尼名取無邊門。得已爲眾生說於一生中。教化八十億百千萬那由他眾生令住不退地。當得阿耨多羅三藐三菩提。是時眾中有長者子名曰月蓋。從彼聞說取無邊門陀羅尼。聞已隨喜。以隨喜功徳爲九十億萬佛之所授記。汝於受持陀羅尼中最爲第一。一切眾生聞汝所說悉皆愛樂。諸有問難無能壞者。汝於來世過三阿僧祇劫。教化諸眾生皆得阿耨多羅三藐三菩提。舍利弗於汝意云何。彼時不可思議功徳吉王子。豈異人乎卽無量壽佛是。長者子月蓋然燈佛是。舍利弗我昔及諸菩薩。聞說此陀羅尼聞已隨喜。以此善根四百萬劫不生惡趣。是故舍利弗若菩薩摩訶薩。樂速得菩提。當隨喜此取無邊門陀羅尼及勤精進。何以故菩薩成就住不退地。當得三菩提故。何況有人書寫讀誦受持解說。惟除諸佛無能說此功徳邊際。佛說此祇夜。

過去無數劫有寶吉如來出世化眾生有無量利益彼佛涅槃後有轉輪聖王子名功徳吉年始十六歲於如來滅後聞說陀羅尼卽於七萬世無睡眠懈怠不貪著財物王位及身命聞九十億萬那由他諸佛所說妙法門一心能聽受如來卽記彼過九十萬世得陀羅尼法名取無邊門得已爲人說利益無數眾皆令住不退無上三菩提長者子月蓋聞說陀羅尼起隨喜功徳諸佛爲受記汝受陀羅尼是最爲第一若爲他人說無不愛樂者若人有問難無有能破壞汝於未來世過三僧祇劫所可化眾生當得無上道長者子月蓋然燈如來是先所說法師卽無量壽佛我及諸菩薩昔聞陀羅尼四百萬劫中不生諸惡趣菩薩若欲得無上徧知道當勤行精進隨喜陀羅尼所以然者何住不退轉故若能隨喜者功徳已如斯何況書讀誦解說其義者假設有七寶滿恒沙世界如此布施福不可得相比是故有智人應當勤精進聽受陀羅尼以求無上道

舍利弗若菩薩受持此陀羅尼。有八夜叉住在雪山。日夜守護爲增壽命。云何爲八。勇猛夜叉。堅固夜叉。自在夜叉。那羅延力夜叉。法用夜叉。不可繫夜叉。曲齒夜叉。善肩夜叉。舍利弗是八夜叉。常守護彼受持陀羅尼人。若淨洗浴著新染衣。常習經行。於諸眾生不生害心。常自思惟此總持法。彼諸夜叉速來守護。復有八大菩薩在欲天住。彼當護念受持陀羅尼者。其名曰光明菩薩。慧光明菩薩。日光明菩薩。教化菩薩。令一切意滿菩薩。大自在菩薩。宿王菩薩。行意菩薩。彼諸菩薩得陀羅尼。若菩薩得陀羅尼當成實願知恩。菩薩若持陀羅尼當得眞實法與眾生共之。若菩薩受持陀羅尼當具足功徳。成就深慧。佛說此法三十百千億那由他菩薩。得此取無邊門陀羅尼。不退阿耨多羅三藐三菩提。八毘婆羅數諸天及人。發阿耨多羅三藐三菩提心。長老舍利弗白佛言世尊。云何名此經。云何受持。佛告舍利弗。此經名取無邊門陀羅尼。汝當受持。亦名菩薩一向所行。汝當受持。亦名除一切諸魔。汝當受持。亦名得一切智。汝當受持。爾時舍利弗及諸菩薩。天龍夜叉揵闥婆阿修羅迦樓羅緊那羅摩睺羅伽人非人等。聞佛所說歡喜奉行。

舍利弗陀羅尼經

