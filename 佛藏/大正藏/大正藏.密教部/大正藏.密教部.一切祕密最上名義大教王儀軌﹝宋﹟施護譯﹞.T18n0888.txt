一切祕密最上名義大教王儀軌卷上

一切祕密最上名義大教王儀軌卷上

西天譯經三藏傳法大師賜紫沙門臣施護奉詔譯

西天譯經三藏傳法大師賜紫沙門臣施護奉詔譯

五身作者如是生不見眾生決定身亦復不見決定心觀想諸佛亦如是若欲頂禮佛大士應當頂禮自實智佛智自智本同源祕密性中無二相若了一切無我生所生卽是無二智愛非愛中得解脫彼頂禮相無所有法非已生非現生已生已謝現無住觀想諸佛相亦然應當頂禮自實智愛非愛本無分位隨眾生心而動亂染種煩惱過失中悉成一切相應事眾生有身故有苦此苦所因心所生若有於心善覺了卽能出離一切苦十方三世一切佛毘盧遮那一佛攝彼一切佛證覺圓故現佛身救生死爲利一切眾生故悲心起作方便事因性平等旣相應果性由斯而出現果眞實故平等住彼因眞實示求相於中若有實求心卽長輪迴諸種子相應法從相應生隨所愛法不可得有得乃是一法存彼卽不離分別相正念觀佛無所緣正念觀法法相應自他二行亦復然佛二足尊常所說自相如實安住已想入諸佛影像中正念觀佛得相應故諸佛雲從此現自相如實安住已想入金剛法性中正念觀法得相應起大法雲而普徧相者所謂幖幟義破者卽是破相心四種卽相幖幟門能破煩惱爲最上自身卽是諸眾生自心卽攝一切法法無我中得相應諸魔由斯而自滅自心如實證覺已彼所覺心不可得自心如實正了知而諸魔心亦如是相應相應性和合是性求生不可得觀想諸佛若相應是故我卽同諸佛三摩地智所出生平等一切佛自性佛相應行旣非無從相應心得佛性若於妙性有所見彼麁染性不能除於性無性若差殊而觀想心卽分別不可以性觀於性是中觀亦無所觀觀想及性二俱無由心動轉故差別非眾生境非佛境是中非佛非眾生眾生自心卽佛心覺了無佛無佛智若於因性如實見果性如實亦復然此卽三摩地智門無二相應平等行諸法因性不可得諸法果性亦復然實智觀故性本眞此卽相應平等行法本無因而觀因法本無果而觀果若於因果有所觀是卽自心而起著觀因當觀實智因觀果當觀祕密果祕密無二相應中應當如是自觀察若能了知眞實性卽知祕密中祕密甚深祕密旣了知乃成最上相應行若於愛境中平等卽是非愛境自性愛非愛境諸相中如來𨿽觀而無見相應行者相應生非無表了無分量自智若入淸淨門諸佛如來卽淸淨由是身語心出生祕密無二相應行量初四種表了門謂卽相應四印法羯摩印爲身密印法印名爲語密印大印卽是心印門三昧耶印印一切觀想諸印印諸法卽祕密主三相應自性如實得正知三摩地智善施作由身語心善表了起諸教相種種事然其不離三密門巧業金剛故安立五部如來眞實智卽是祕密無上智祕密四印若相應能作相應語悉地地水火風四大種卽是所說四密印四印平等若相應四種明妃皆合集佛眼菩薩爲地大摩摩枳尊爲水大白衣菩薩爲火大多羅菩薩爲風大東方帝釋天地大西方水天爲水大南方火天爲火大北方風天爲風大當知帝釋天黃色壇相四方作增益水天白色壇相圓作息災法應如教火天赤色壇三角作敬愛事如本儀風天黑色壇弓形忿怒心作降伏事從四大種所出生四種事業如其次轉此四種事業輪最上悉地皆圓滿息災當依佛眼法增益蓮華金剛法敬愛毘盧遮那法降伏金剛忿怒法初夜當作息災法平旦作彼增益法日中應作降伏法中夜作於敬愛法息災賢聖像白色增益賢聖像黃色敬愛賢聖像赤色降伏賢聖像黑色當知三摩地智生最上悉地諸事業觀想諸佛本淸淨一切佛事皆成就中方毘盧遮那佛四方金剛界如來想五部主眞實身一切所作皆成就於心復想大明妃相應者持相應法能生一切諸佛身此是金剛界佛母世間貪瞋癡三毒卽是金剛界如來由佛祕密淸淨門了彼三毒成無毒卽於貪瞋癡三毒獲得三界中自在諸佛大士破毒心觀想卽是諸佛智若了諸佛離貪心菩提心從貪性出復能出生普賢行貪心卽是佛如來若了諸佛調伏心微妙智從瞋性出復能出生一切智瞋心卽是佛如來若於自心能覺了光明從彼癡性出復能出生一切佛癡心卽是佛如來若了諸佛無我心諸親友從我見出復能出生一切佛慈心卽是佛如來諸佛愛爲普觀照諸佛慈悲爲法語一切無畏卽大施此名諸佛敬愛法布施相應歡喜地持戒具足離垢地忍辱堅固發光地精進勤策焰慧地禪定無見現前地妙慧了知難勝地具大方便遠行地勝力圓成不動地誓願增廣善慧地智修成就法雲地惟佛如來妙智身是名十一地圓滿十聖修十波羅密十力自在諸行圓如是超過十地已佛相應法然後得飲金剛水成正覺法甘露味卽相應等同無邊一切佛一切取捨皆遠離本來淸淨相應法飲金剛水淨亦然法甘露味適其心金剛弟子亦如是本來淸淨卽菩提而菩提心然後得菩提心主若安住應知菩薩卽如來如理獲得解脫句而菩提心無有上若住金剛薩埵心現生成就相應法羯摩三密三昧門得三昧眼常觀照眾生界趣廣無邊彼三昧母持無盡三金剛體善安住三昧耶印印一切三密三昧法印門而語金剛不厭離於彼一切世界中廣說乃至踰始多大印心密若相應而心金剛不厭離三界一切所愛道廣說乃至踰始多徧知一切所愛門一切隨應受無著金剛薩埵所出生妙踰始多一切印於彼所行若相應一切印中自在用最上祕密相應行出生三摩地智門是中我見若不生不稱吽字爲警覺不假身業有所作布壇結印造塔像不假語業持呪明及讀誦法亦應捨不於心業有動想輕易尊重等無差如是三業得相應求佛菩提此爲要殺盜染妄四種法於中勿起防護心若起遮防分別生應知卽染常淸淨禪定中作護摩事及諸所作無異想身語心密本相應此卽最上廣大行若欲成就諸明句及一切處欲相應應當專注起一心觀想一切佛法性所有十八不共法此卽名爲諸佛法於中常起觀想心諸佛菩提得成就四禪四定滅盡定如是諸定皆獲得是中常離有得心而佛菩提方成就所有菩薩法門中彼三十七菩提分是中觀想若淸淨能爲世間作利益世間所有變化心觀想眞實而不動彼從空性所出生此卽名爲金剛智復從法無我出生無二眞實最上智而最上智卽法性此卽名爲大法界當知法界自性者卽金剛智所成心金剛諭定所出生此卽名爲金剛界最初微妙智相應此相應心極廣大一切如來種智生此卽毘盧遮那佛修行行者最上門慈相應行極廣大無漏眞實不動心此卽名爲阿閦佛隨攝眾生善施作悲相應行極廣大利益眾生和合心此卽名爲寶生佛最上大乘離垢染喜相應行極廣大淸淨光明瑩徹心此卽名爲無量壽覺了一切眾生類善捨心中極廣大不空無上妙用心此卽不空成就佛無上菩提三昧法是法名爲金剛智從金剛智所出生此卽金剛勇菩薩善以最上金剛鉤普能鉤召一切佛一切金剛部中王此卽金剛王菩薩善以最上敬愛法普能敬愛一切佛大愛心亦不捨魔此卽金剛愛菩薩一切諸佛悉歡喜稱讚善哉善所作得彼諸佛歡喜已此卽金剛善菩薩不空無礙大珍寶出生是寶等虛空普施諸佛及眾聖此卽金剛寶菩薩智離無明故淸淨諸行無著亦復然解脫光明大光照此卽金剛光菩薩於解脫道如實證得一切相所成智以正法幢爲大幢此卽金剛幢菩薩菩薩心悅出大息卽大相應金剛笑普令一切佛歡喜此卽金剛笑菩薩諸法淸淨如來性悉能證悟諸佛法能與諸佛大相應此卽金剛法菩薩大乘妙慧極鋒利能斷一切煩惱種能破智障亦復然此卽金剛利菩薩大士大乘微妙因隨順如來語輪轉由佛語故轉法輪此卽金剛因菩薩智慧莊嚴淸淨語遠離一切分別聲妙音振響法相應此卽金剛語菩薩智慧莊嚴淸淨業隨起一切化相門諸勝事業悉能成此卽金剛業菩薩正念觀佛相應法隨順菩提心所行正心遠離於餘乘此卽金剛護菩薩利牙食噉罪業者滅諸煩惱義亦然煩惱盡故妙用成此卽金剛牙菩薩金剛身語心三密能盡纏縛諸邊際智住眞如實性中此卽金剛拳菩薩

一切祕密最上名義大教王儀軌卷上

一切祕密最上名義大教王儀軌卷下

一切祕密最上名義大教王儀軌卷下

西天譯經三藏傳法大師賜紫臣施護奉詔譯

西天譯經三藏傳法大師賜紫臣施護奉詔譯

布施波羅蜜多法卽是金剛大嬉戲遊戲自在常淸淨此卽金剛戲菩薩持戒波羅蜜多法卽是金剛妙寶鬘莊嚴身意悉淸淨此卽金剛鬘菩薩忍辱波羅蜜多法卽是金剛妙歌詠善集正法嗢陀那此卽金剛歌菩薩精進波羅蜜多法卽是金剛妙旋舞非久得成佛菩提此卽金剛舞菩薩大慧波羅蜜多法卽是金剛最上香徧一切處廣無邊此卽金剛香菩薩禪定波羅蜜多法卽是金剛殊妙華蓮華不染泥中生此卽金剛華菩薩勝願波羅蜜多法卽是金剛廣大燈徧一切處悉照明此卽金剛燈菩薩方便波羅蜜多法卽是金剛妙塗香一切惡香悉淸淨此卽金剛塗香尊一切如來大方便分別四種祕密相一切羯磨大方便此卽金剛鉤菩薩相應行者菩提行是卽最上金剛杵而彼堅固勝妙性此卽金剛鎖菩薩一切法本無所生本來淸淨虛空等而此法語眞實體此卽金剛鈴菩薩觀悉無上菩提心最上佛性所從來建立波羅蜜多名此卽薩埵金剛尊大慧波羅蜜多淨四攝法門從是生而四攝法利無邊此卽寶金剛菩薩眞實波羅蜜多淨卽大波羅蜜多生祕密法門平等智此卽法金剛菩薩金剛波羅蜜多淨卽四波羅蜜多王一切施作悉相應此卽羯磨金剛尊大智波羅蜜多淨金剛波羅蜜多性一切祕密普相應由是出生十二相當知金剛手出生一切三昧祕密印二種堅固金剛拳此卽名爲羯磨印無我平等智出生無相無礙無我見一切染愛悉淸淨此卽金剛手菩薩此說金剛染因緣卽是金剛無上智染法復是淨蓮華華卽金剛妙法智若了自種出自相卽一切佛同此攝二種變化若相應金剛薩埵眞供養大智了知自種子悲愛二法卽和合二處相應住等持以無二法破二性平等安住曼拏羅從是出大相應法戲笑言說及歌舞皆是佛語方便門自他二行相應中現諸眾生利益事自性光明本淸淨此卽心月曼拏羅貪本淸淨如蓮華諸煩惱怨悉除斷最初語言所表示此卽大輪曼拏羅自性光明本淸淨而菩提心無有上成諸眾生利益事此卽妙月曼拏羅智慧淸淨所莊嚴從彼金剛諭定生解脫光明平等光此卽日輪曼拏羅五佛平等若相應五智和合諸作用五眼淸淨善觀視此卽五佛曼拏羅金剛杵能破一切執鉤表示相應行而彼金剛勝妙箭善哉善作歡喜事寶等莊嚴悉具足日光發生大明照建立金剛勝妙幢此卽開發金剛笑巧業金剛一切性法爾不破相應行現利牙相得相應一切印契皆成就四種明妃普相應嬉戲行住而無礙那哩所紡新妙線依其分量善秤界當住身語心觀想而以智線作界道依法安布曼拏羅四方四門四樓閣四線等量分壇隅禰踰賀及尾提相半全瓔珞并寶拂七寶華鬘等嚴飾壇中安布妙蓮華心曼拏羅爲最上樓閣卽是眞實智智峯髙顯而起立觀彼壇相外四方一切有情周徧出慈悲喜捨四種心此卽表示四種線所說四線若平等於法正念卽相應若一切見不解脫由智線故而得脫壇中蓮華所莊嚴卽表最上淨戒行四方中心五牆界卽表信等五勝根曼拏羅門周徧說卽表八解脫法門四門所有四樓閣是卽表於四正斷其壇所有四尾提是卽表於四念處而彼四種禰踰賀是卽表於四神足七寶華鬘妙莊嚴是卽表於七覺支四門八柱所應知是卽表於八聖道由彼三摩地智故能令二障得解脫壇中所有妙寶拂是卽表於勝道智壇中全分瓔珞者卽表全斷諸煩惱瓔珞體卽是勝智故諸煩惱能除斷所有半分瓔珞者卽表半斷諸煩惱自他二行相應故蓋纏煩惱半分斷無我平等如虛空無貪妙智復最上貪心淨故亦無二此卽名爲智莊嚴若以無貪得菩提菩提卽與貪心異菩提心體旣無差是故貪無貪不二世間貪無貪二種應以方便善觀想印成就法從貪生及餘一切皆成就若住世間調伏心乃起相應平等行不調伏心旣淸淨此卽貪亦是供養所有廣說諸行相是卽分別境界相若住身語心印門所印卽是眞實智觀想此印若相應於諸印中常自在而此印法若了知觀想諸印皆成就於諸境界相和合知已相應平等行如其諸相若相應一切悉地皆圓滿一切祕密中幖幟右卽表示於慧門左爲悲門義亦然如其所表常觀想二手相合結印時卽表二種三摩地二足所有幖幟相卽表自他二利行五指平等若相應表莊嚴五曼拏羅五佛現成正等覺其所表示如次第中指卽表虛空生頭指表示地天壇無名指及大小指水大風天壇如次於臍輪處觀想時表示金剛界佛母若復於心作觀想卽表薩埵金剛尊眉間表示寶金剛頸上表示法金剛頂表羯摩金剛尊如其所表善觀想五佛現成正等覺五智圓滿皆成就五種色相若相應五曼拏羅而出現若於前聲有所聞是卽表於前名句如其後聲有所聞此卽表示於後義又於前聲有所聞此卽表示於因義如其後聲有所聞此卽表示於果義諸佛世尊無二法是中因果不可得根本無性法門中是故諸法皆常住自心覺了卽是佛能覺所覺心亦忘諸佛如來境界中而菩提心無有異一切眾生光明性於一切處相平等而眾生性本淸淨菩提由斯而建立於心無動善關鎖而堅固性自成就髻中想住等引心被甲護身常勇健所有諸佛正了知金剛語卽是如來二處三摩鉢底門毘盧遮那佛無異法中十二歲那哩所說卽是佛如來十六歲者卽表示金剛手等十六尊二十歲者諸禰尾卽是祕密二十天作二十種供養事彼二十眾應如次自那囉者本部生卽是所說自大明他那囉者別部生卽是所說他大明眞實了知諸所作心曼拏羅爲最上作諸供養要專精當以身語心供養自金剛杵蓮華合二處平等而出生觀自種相卽佛相金剛薩埵眞供養半全瓔珞寶拂等諸莊嚴相如前說此中曼拏羅分量應十二或十六肘次復漸增二十肘曼拏羅相當周徧合用二十五肘時卽作二十五肘量於曼拏羅門中分九分分布如儀軌隨應分布禰踰賀曼拏羅門善思察內曼拏羅平等作曼拏羅半禰踰賀如是不離九分中曼拏羅隅善安布壇中四方所應用四尾提相當安布五色和合若相應五曼拏羅爲嚴飾五眼觀視淨諸惡五色卽是五如來五佛平等法相應地分五色莊嚴相當於五曼拏羅中想安五佛依方位五種功徳悉周圓五色卽五三摩地其壇中心地淸淨月愛摩尼光妙色東方地相大靑色南方黃色如儀軌西方赤色隨所應北方曼﹝口﹡爾﹞瑟吒色諸處皆用尾提相惟門中道勿應用壇中毘盧遮那佛想現水精月光相彼一切佛同一攝此卽無畏眼如來東方觀想阿閦佛出現帝靑光明相一切金剛同一攝此卽金剛眼如來南方觀想寶生佛出現閻浮金光相諸佛普攝利眾生此卽光明眼如來西方觀想無量壽出現蓮華色大光從法智生大無畏此卽蓮華眼如來北方不空成就佛出現摩竭色光相普攝眾生亦同生此卽慈愛眼如來復次曼拏羅中想諸佛勝妙無上智從虛空界所出生最上妙月曼拏羅中想諸佛影像已次想佛眼菩薩尊淨目修廣面端嚴月愛摩尼光妙色身諸相分皆圓滿一切明妃中最上觀想手持於大輪普令三界悉敬愛次想成就事業智是智等於虛空界虛空金剛中出現最上妙月曼拏羅中想諸佛影像已次想摩摩枳聖尊淨目修廣面端嚴靑優鉢羅華色相身諸相分皆圓滿虛空幻化最上尊手持靑優鉢羅華普令三界悉歸命次想菩提淸淨智是智等於虛空界虛空金剛中出現最上妙月曼拏羅中想諸佛影像已次想白衣菩薩尊淨目修廣面端嚴蓮華摩尼光妙色身諸相分皆圓滿祕密金剛法智尊手持赤優鉢羅華得一切佛常觀照次想金剛禪定智是智等於虛空界從是虛空所出生最上妙月曼拏羅中想諸佛影像已次想多羅菩提尊淨目修廣面端嚴最上黃金光妙色身諸相分皆圓滿明妃自在嬉戲尊手持黃優鉢羅華一切眾生悉歸命

唵﹝引﹞嚕嚕塞普﹝二合﹞嚕﹝一句﹞入嚩﹝二合﹞羅﹝二﹞底瑟吒﹝三二合﹞悉馱路﹝引﹞左儞﹝四﹞薩哩嚩﹝二合引﹞囉他﹝二合﹞娑﹝引﹞達儞莎﹝引﹞賀﹝引﹞﹝五﹞

唵﹝引﹞商葛黎﹝引一句﹞扇﹝引﹞底葛黎﹝引﹞﹝二﹞瞿吒瞿吒﹝三﹞瞿吒儞﹝四﹞伽﹝引﹞多野伽﹝引﹞多野﹝五﹞瞿致儞莎﹝引﹞賀﹝引﹞﹝六﹞

唵﹝引﹞葛致﹝引﹞﹝一﹞尾葛致﹝引﹞﹝二﹞儞葛致﹝引﹞﹝三﹞葛啗葛致﹝引﹞﹝四﹞葛嚕﹝引﹞吒尾哩曳﹝二合引﹞莎﹝引﹞賀﹝引﹞﹝五﹞

唵﹝引﹞多﹝引﹞黎﹝引一句﹞覩多﹝引﹞黎﹝引﹞﹝二﹞覩黎﹝引﹞莎﹝引﹞賀﹝引﹞﹝三﹞

如是四菩薩四種大明。總攝祕密身語心業。諸供養中是眞供養。金剛三密普護一切。於一切處常所出生。一切所作無不成就。此相應法自性淸淨。諸修相應行者。當如實知如實所作。卽得眞實成就。何以故此相應行。從祕密智所出生故。是卽般若波羅蜜多方便三摩地智。由是一切事業悉能成辦。一切輪迴悉得淸淨。如最上寶自體光明常所照耀。輪迴淸淨亦復如是。又若相應行者。於此相應法門能善修習。卽是金剛界中大愛樂者。復能圓滿解脫大智。四祕密法亦得成就。如諸佛所說此名大智者。

一切祕密最上名義儀軌卷下

