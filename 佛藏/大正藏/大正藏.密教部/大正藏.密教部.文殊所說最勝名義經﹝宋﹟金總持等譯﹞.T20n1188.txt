文殊所說最勝名義經

宋西天三藏明因妙善普濟法師金總持等奉詔譯

宋西天三藏明因妙善普濟法師金總持等奉詔譯

歸命妙吉祥所說最勝義金剛掌菩薩降伏諸魔眾身湧徧三界祕密王自在目若靑蓮葉面如蓮華敷執持金剛杵以手擲復擲現大忿怒相威振十方界金剛手菩薩亦持金剛杵精進相微妙勇猛降諸魔大智利羣生化億數金剛或踴躍歡喜或現忿怒相頂禮佛世尊合掌心恭敬願令法久住作眾生依怙常於幻网中引接菩提路無智愚癡人困苦煩惱者救護令解脫皆護最上果世尊調御師常住大三昧能了諸法性根境亦如是如來智慧身烏瑟膩沙相文殊大智者智觀善出生甚深微妙義大法無等倫於初中後善名義爲最勝過去佛已說未來佛當說現在佛今說三世皆如是於大幻网中能度諸羣品金剛掌菩薩歡喜伸讚歎佛說眞密語我今能受持決定心堅固至成等正覺演說祕密法引導諸眾生起無漏智慧煩惱盡無餘金剛手菩薩合掌住佛前爾時釋迦佛最上兩足尊舌相眞實語淸淨微妙音普流於世間四種魔不現徧滿三界中梵音美讚歎如來祕密王宣說大法要善哉金剛掌善哉金剛手爲作利益故大智得成就最上大義利滅除諸罪垢文殊大智者願聽如是義善哉大導師方便爲宣說爾時釋迦佛開示祕密法攝持大明呪謂持明呪部世出世間部周徧世界部大印諸法部烏瑟膩沙部六種大呪王相應無有二出生伽陀法我今故宣說

安住心智觀如來三業轉唵字金剛利能斷諸苦惱文殊大吉祥智慧妙觀察宣說祕密門自在王神呪

歸命佛世尊出生菩提智遏字一切中爲大最上義出生大有情離心離言相及一切音聲一切光明相此摩訶大貪一切眾生著摩訶大瞋恨一切苦惱因摩訶大愚癡眾生心深入摩訶大忿怒是爲大怨害摩訶大愛樂心種種見著大欲及大樂大喜及大染大色及大身大相及大貌大名及大施大圓滿道場持大智慧劍斷大煩惱网大顯及大稱大光及大明大幻作幻師大幻義成就大幻化染欲大幻化見网大布施殊勝大持戒攝受大忍辱執持大精進勇猛大禪定安住大智慧出生大方便大願大力及大智大慈法無我大悲深妙行大慧大勇猛大施大方便大神通智力大威徳勇健大熾盛大力大流轉除斷大金剛祕密大忿怒威猛大怖畏能除大最勝明王大乘最上行大乘法增長大毘盧遮佛大寂默牟尼出生大呪部成就祕密法依十波羅蜜修習殊勝行得十波羅蜜淸淨妙法門十種波羅蜜如來本眞智十地自在行十地安隱住十智淸淨身十智功徳聚十相十義利牟尼十力尊十相廣大行周徧悉圓滿如來淸淨身非實亦非假眞語與實語如語不異語無二非無二如實際安住處於無我義猶如獅子吼威振諸外道眾魔皆驚怖一切眞空行如來親所證勇猛破怨敵是名爲最勝大力轉輪王最上尊重者咸生恭敬心了法無差別演說大乘教讚歎無邊義如來眞實語無實亦無虛誘接諸羣迷皆得不退轉聲聞及緣覺佛乘菩提果種種空無著如實而了知漏盡阿羅漢離欲勝根境盡諸煩惱結無畏得淸涼如來無所著明行足善逝世間最上士調御十號尊無我慢貢髙眞實心安住遠離於輪迴億劫修勝行所作皆已辦智慧心決定世尊大法王演說微妙法周徧於世間教化諸眾生以最殊勝行成就諸義利作大引導師令離諸疑惑盡諸眾生界悉獲安隱地檀戒忍進禪熏修爲福藏智慧波羅蜜熏修爲智藏方便及願力隨順修二藏圓滿行眾善常普徧相應禪定意微妙示身相不動法報化三身五佛五種智五佛嚴寶冠五眼照世間應現一切佛令眾善增長所修智慧力能斷諸輪轉金剛堅固身眞實不思議毘盧遮那佛大智光熾盛自然虛空中湧出智慧光徧照諸剎土一切如來身明王大神呪勝義悉成就大烏瑟膩沙普放淨光明照一切佛身彼佛咸恭敬瞻仰心歡喜威儀皆具足供養伸讚歎牟尼大金仙安住三部呪三昧呪現前三寶最殊勝三乘及引導不空羂索部執持金剛索及持金剛鉤示現忿怒相降伏諸魔怨大忿怒明王六面現六眼一身生六臂口出大利牙手執紺迦羅臂纏百毒蛇名焰鬘徳迦亦名除障王現大怖畏相執金剛利刃種種相差別化金剛眷屬徧滿於虛空大儀徳忿怒不動尊明王一髻髪蓬亂身掛大象皮時發大笑音呵呵呬呬聲艸木皆搖動現大笑明王有大威徳力金剛大菩薩金剛王大樂金剛相大喜金剛呪吽吽金剛弓及箭手持金剛劍煩惱皆除斷堅固及利用此金剛最勝熾盛金剛焰熾盛金剛眼金剛大色相金剛焰百眼金剛毛銛利示現鬭戰相金剛現指爪億數鋒堅利金剛殊勝鬘金剛妙莊嚴金剛笑音聲字門有六種文殊大音聲徧徹於三界乃至虛空界音聲皆徧徹如實而了知一切法無我離文字語言同眞際法性譬如大牛王作大音聲吼吹於大法螺擊於大法鼓建廣大法幢作廣大音聲不住於涅槃悲愍諸眾生十方虛空界無色非無色種種色心中能了一切法猶如大圓鑑徧照盡無餘化諸天人眾三界得自在住平等聖道湧現於法幢普於十方界示現童子相或現沙門相或現老人相或三十二相端嚴甚微妙智慧徳行者阿闍梨法師度一切眾生相應成正覺了達虛空界一切智智海破壞無明网摧滅流轉輪永離諸煩惱速達於彼岸以智水灌頂莊嚴妙寶冠斷除三種苦離一切纏縛得三種解脫成正等正覺常於三界中利益諸眾生圓滿淸淨行功徳悉增長離一切有著安住眞實際持大如意寶爲最上導師現大相相應作最上賢瓶饒益諸眾生護念如赤子淨通非淨通時分三昧通了達正定通眾生根境通功徳通法通得三種解脫淸淨吉祥事心歡喜踴躍五面及五頂五山嚴飾相大喜及大樂大慶及大欲決定眞實法吉祥最勝尊殊勝微妙行利益諸眾生爲降伏魔怨消除諸驚怖尸棄室﹝口﹡龕﹞呢惹胝路垂髻剃髪及頭陀著大淨行衣持最上梵行大婆羅門眾灰身喬答摩修持大苦行證淸淨涅槃寂然得解脫能持大淨行安樂無染著決定斷苦樂盡遠離諸欲無失亦無得無顯亦無著一切行無穢是謂婆羅門菩薩修正行意識淨無垢離染無怖畏善覺悟佛性智解如來地能知過去法無智亦無色亦無有疑惑照見三世佛法本來無著覺法離繫縛慧眼照無礙如來妙智觀說法自在王以最勝法義悉除諸諍論猶如師子王能伏於眾獸眾生咸欣仰如來尊重相文殊妙智光熾盛皆徧照灌頂法王子最勝名義師能爲大良藥消除諸病苦舒白毫相光照耀於三界乃至十方剎普建大法幢及張大傘蓋爲慈悲道場蓮華大寶蓋徧覆諸如來一切佛法性一切佛相應一切佛平等爲最勝尊重金剛智灌頂吉祥自在王一切世自在最勝金剛王一切佛大心一切佛智行一切佛大身一切佛妙辯金剛日大光金剛月大明熾盛皆徧照十方眾生界佛金剛堅固佛勝義法生佛蓮華吉祥成就一切智佛持大幻法佛持大明呪金剛劍大利斷諸煩惱結金剛法大器金剛法最勝金剛慧出生圓滿波羅蜜佛地爲莊嚴淸淨法無我正智心明了幻网種種事金剛能除斷煩惱盡無餘

文殊所說最勝名義經卷上

文殊所說最勝名義經卷下

宋西天三藏明因妙善普濟法師金總持等奉詔譯

宋西天三藏明因妙善普濟法師金總持等奉詔譯

菩薩妙智身出生諸善利譬如大地中生種種利益一切佛智藏流出大法輪一切法自性一切自性生於一剎那中出生諸法義卽得大智慧覺了一切法深入諸三昧安住平等理諸法悉淸淨成正等正覺一切佛現前歡喜義成就大智焰光明滅除諸罪垢一切眾生中作最上利益苦惱爲怨賊智慧能戰勝精進殊勝相微妙大吉祥手臂長百肘舉足作無蹈一足按金輪下至地絕處一足覆梵際但見指爪甲最上勝自在法義無差別現種種色相起於方便智周徧十方界利益無窮盡已離輪迴染得三種大樂猶如淸淨雲亦如秋皎月如日離雲翳熾盛大光明帝釋大靑寶莊嚴色最上及大如意珠亦爲妙莊嚴所現神通力震動百世界住念處正勤神足及根力七覺妙意華了知八聖道趣正等菩提如來功徳海諸眾生蘊聚猶如於虛空諸眾生心行種種相差別了知諸根境五蘊悉皆空五蘊義淸淨諸行無億數了知諸行相安住實際中十二緣生法體性皆淸淨四無量眞乘八智從覺生了內根外境十二眞實義祕密十六分覺道二十種如是最勝義諸佛皆了知佛現無數身常在於三昧諸眾生心行剎那能了知三乘方便門淸淨行微妙覺法無自性住於一乘道盡諸煩惱結出流轉苦海離繫縛稠林種種諸苦等方便智大悲能普徧饒益攝受諸有情令悟無生忍一切眾生心了境界淸淨一切眾生心平等無差別一切眾生心歡喜生愛樂令離於散亂成就諸功徳通達三世法一切智慧義五蘊性本空三世皆如是一念生信解卽見諸佛性諸法自性生佛身本無著樂見諸佛身種種莊嚴相樂聞佛菩提最上眞實義大呪離文字大呪三種性泯覩離文字出生一切呪泯覩百字門五字門大空祕密十六種從泯覩中生葛羅非葛羅過去有四種禪義生億數一切作非作通達一切禪了知根本定三昧身最上報化身亦然普徧十方界化度諸眾生最後天中天吉祥最勝者爲天人導師降伏諸魔眾如帝釋天王能作大布施度一切眾生出煩惱稠林十方皆讚歎惟一無有二以大慈悲法爲精進甲冑智慧爲弓劍滅除煩惱賊最勝威神力眾魔皆怖畏降伏魔怨已興廣大供養稽首最上師諸佛護世者頂禮伸讚歎親近而奉事十方虛空界供養亦如是文殊大吉祥菩薩摩訶薩具六通三明六念皆圓滿現大神通力智慧到彼岸遠離於輪迴永得不退轉勇猛大精進了知一切法大補特伽羅得超最上地以智慧法雨普潤諸眾生宣示四法印引導於三乘淸淨最上義能作大吉祥菩薩所稱讚成就金剛尊眾生無億數瞻仰歸命禮歸命大空藏讚歎大空藏歸命佛覺道讚歎佛覺道歸命諸佛身讚歎諸佛身歸命佛欣悅讚歎佛欣悅歸命佛功徳讚歎佛功徳歸命諸佛念讚歎諸佛念歸命佛喜笑讚歎佛喜笑歸命諸佛語讚歎諸佛語歸命佛所愛讚歎佛所愛歸命諸佛生讚歎諸佛生歸命佛智生讚歎佛智生歸命佛戲舞讚歎佛戲舞歸命一切智讚歎一切智性空及幻网歸讚亦如是

爾時金剛掌菩薩摩訶薩。金剛手菩薩摩訶薩。白佛言世尊。如來智觀一切智身甚深微妙。文殊菩薩摩訶薩。爲欲利益一切眾生。說此淸淨最勝名義。若諸眾生未淨三業。令於佛地波羅蜜門福智藏中。攝持三業圓滿淸淨。於最上義未了解者令得了解。乃至一切諸佛法藏。皆爲開發令得悟解。出生眾善爲功徳門。復次金剛掌菩薩摩訶薩金剛手菩薩摩訶薩言。此最勝名義出生一切淨地波羅蜜法祕密神呪圓滿成就一切智智諸功徳海。淨身語意三祕密門。觀想諸佛正等正覺。成就佛智大三摩地。一切如來淸淨法界。最勝十力破壞魔怨。具一切智一切種智。根本方便饒益眾生。福徳智藏淸淨圓滿。出生菩薩聲聞緣覺。二乘聖種一切人天。安住大乘諸菩薩行。入正聖道皆得解脫。復能增長菩薩善根。攝受一切外道異論。威徳摧伏四種魔怨。令諸眾生同歸聖道。解脫繫縛離諸散亂。具足一切諸善事業。斷除輪迴得眞聖道。以妙香華幢幡傘蓋。普徧供養一切如來。速得成就諸呪部門。於諸菩薩生愛樂想。相應般若波羅蜜多。了知菩薩空行無二。具足一切波羅蜜藏。圓滿一切淸淨佛地。得四眞諦聖智現前。一心安住四正念處。乃至具足諸佛功徳。復次金剛掌菩薩摩訶薩金剛手菩薩摩訶薩言。此最勝名義經。能除一切眾生身語意業不善罪垢。令得遠離一切惡道。及得斷除一切業障。八難怖畏皆得消除。離惡眠夢獲大吉祥。及離一切諸魔怨結。修諸善根福徳利益。斷除一切增上我慢。永離一切苦惱輪轉。一切佛心了知如實菩薩密行了知如實。三乘聖智了知如實。一切呪印了知如實。最勝法義生大智慧。住安樂行色力自在。獲得淸淨大吉祥事。歡喜踴躍以妙句偈。稱揚讚歎此名義經。亦能消除一切疾病及大恐怖。若眾生心有所樂欲。至心誦持最勝名義悉得如意。欲得淸淨卽得淸淨。欲得救護卽得救護。欲得富饒卽得富饒。如漂溺人得獲濟度。未得道者令得道果。乘般若舟到菩提岸。如大醫王能除眾病。以方便智救護眾生。愚癡暗蔽悉得永離。猶如意寶隨其所欲。利益一切皆令圓滿。文殊菩薩摩訶薩。如實了知一切智智。具足五眼六波羅蜜。得四無畏安住十地。大福智藏三摩地門皆得圓滿。如實了知法性無二。如實了知色相差別。如實了知種種億數色相淸淨。如來自性悉皆空故。此名義經無二法義。若有受持開示顯發。則能利益一切眾生。令離邪見煩惱稠林。復次金剛掌菩薩摩訶薩金剛手菩薩摩訶薩。白佛言世尊。文殊師利菩薩摩訶薩。及一切如來智觀無二。此名義經最勝尊重。如佛頂中大摩尼珠。若善男子善女人依此最勝祕密呪門句偈義理。每日三時受持讀誦解說書寫。利益眾生顯示三乘普令悟入。爾時文殊師利菩薩摩訶薩。說此最勝名義。欲令眾生一心信受。得勝解心了達一切最上法門。修無住行具足智慧。淸淨三業發菩提心。一切諸佛諸大菩薩。普皆示現平等法門。令諸眾生皆得悟入。大金剛掌菩薩現忿怒相。以大威力降伏魔怨。普皆利益一切眾生令得安樂。顯示祕密三昧道場一切呪印。引導眾生入正定聚圓滿無餘。大明呪王除諸障難。消伏魔怨具大威徳。於晝夜中常當擁護。童眞菩薩梵王帝釋。嚕陀羅神那羅延天。大自在天并子歌哩底計大黑天神。難底計說囉大神焰魔天王。水界大神毘沙門天王賀哩帝母。於晝夜中常當擁護。若行若住若坐若臥一切時中。諸佛菩薩威神加護。一切諸佛及諸菩薩。饒益攝受彼諸眾生。身意語業皆得淸淨。一切羅漢聲聞緣覺。護念攝受彼諸眾生。於一切法得無所畏。如是最勝名義聖法。於諸經中最爲上首。若能於此信解受持。是人則爲得菩提道。或處禪定或居闠鬧。或入王城聚落之處。江河園林一切住處。於晝夜中常當擁護令無怖畏。天龍八部人及非人。乃至毘舍遮女并諸眷屬。常當擁護是諸眾生。令離諸惱得大安隱。復次金剛掌菩薩金剛手菩薩言。此最勝名義經。如佛頂珠最上微妙。功徳殊勝不可思議。每日三時受持讀誦。正念思惟精進無懈。於佛菩提速能趣入。復白佛言世尊。文殊師利菩薩色相具足觀察思惟。以大願力度脫眾生。或於空中現一切佛。一切菩薩種種化身。隨順眾生所樂示現。演說微妙甚深句義。引導眾生遠離惡趣。不生卑賤不墮邊境。生不醜陋不墮邪見。常生佛剎聽聞正法離無想處。不生饑饉鬭戰劫中。不生五濁及賊難處。不生貧窮及困苦處。不生非法妄說句偈爲求名聞。生賢善家尊貴人中。圓滿色相端嚴具足。見者歡喜無不愛樂。得宿住通大尊重相具大威徳。布施持戒忍辱精進。禪定智慧方便願力。慈悲喜捨四無量心具足圓滿。及於一切工巧技藝。讚詠外書皆得了解。出家求道於一切智心無散失。了達三乘諸法義利。此經功徳出生無量智慧無量善法。若善男子善女人。受持讀誦解其義理爲人演說。當知是人於如來藏中得佛功徳。不久當證最上菩提。具一切智一切種智。安住世間振大法鼓建大法幢。作大法王演大法呪。卽說呪曰。

唵﹝引﹞薩哩嚩﹝二合﹞達哩摩﹝二合引﹞阿婆﹝引﹞嚩娑嚩﹝二合﹞婆﹝引﹞嚩尾秫馱嚩惹囉﹝二合﹞遏阿暗噁

一切法相自性淸淨。所謂一切如來智身。文殊菩薩淸淨出生。呪曰。

噁薩哩嚩﹝二合﹞怛陀﹝引﹞誐多紇哩﹝二合﹞捺野喝囉喝囉唵﹝引﹞吽﹝引﹞紇哩﹝二合﹞

文殊菩薩語自在王。廣大宣說一切法性。猶如虛空圓滿淸淨。法界智藏呪曰。

爾時金剛掌菩薩摩訶薩金剛手菩薩摩訶薩。歡喜踴躍恭敬合掌瞻仰如來。諸佛聖眾大祕密王。隨喜稱讚廣大道場。爾時釋迦牟尼佛。讚金剛掌菩薩金剛手菩薩言。善哉善哉。汝能顯示文殊所說諸佛祕密最勝名義。利益安樂一切眾生。汝等不久當得阿耨多羅三藐三菩提。得大解脫於幻网中作大導師。以大淸淨甚深妙義開發引導。令諸眾生入佛境界。我今證明。汝等所說最勝名義。此經於一萬六千大祕密教智慧藏中。次第流出爲三摩地輪。摧伏魔怨消除煩惱。度諸眾生遠離輪迴到菩提岸。

文殊所說最勝名義經卷下

