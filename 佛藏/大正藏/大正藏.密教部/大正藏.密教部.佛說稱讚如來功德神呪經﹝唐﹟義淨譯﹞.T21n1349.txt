佛說稱讚如來功徳神呪經一卷

佛說稱讚如來功徳神呪經一卷

唐三藏法師義淨奉制譯

如是我聞。一時薄伽梵在王舍城鷲峯山頂。與大苾芻眾千二百五十人俱。菩薩摩訶薩萬二千人俱。皆是賢劫大菩薩眾。爾時世尊於此眾中。告慈氏菩薩摩訶薩曰。今現在十方諸佛如來勝妙吉祥名號。若有善男子善女人。於此如來名號。憶念受持一心恭敬。所有業障報障破戒重罪悉皆除滅。勝妙善根眞實功徳。勸請隨喜迴向發願一切功徳。永不退轉菩提之心。我今欲說汝應諦聽。

爾時世尊復告慈氏菩薩。東方去此過十不可說百千億數微塵佛土。有佛世界名妙眞珠。彼國有佛。號曰虛空功徳目淨無垢光徳相蓮花焰瑠璃色寶體香上妙供養以眾妙彩而爲嚴飾頂上肉髻妙相無邊日月光明願力莊嚴變化莊嚴廣大莊嚴法界髙勝無染寶王正徧知如來。授一無比菩薩記。彼佛滅度次當成佛。號曰毫相殊勝猶如初日燈光月焰波頭摩花身色如金滿虛空界光明廣大無礙莊嚴圓光十方普照一切無不明了幢相旗王正徧知如來。

佛言慈氏。當知若有善男子善女人。能於此諸佛名受持禮拜專心恭敬。於十日中自說罪咎。復以勸請隨喜迴向發願勝妙善根。所有業障報障破戒重罪悉皆消滅。𨿽處生死未免流轉。而不退失求菩提心。所生之處族姓尊貴。遠離貧窮邊地下賤。六根圓滿眾人愛敬端正無比。常值善友不遇惡人。諸有願求悉皆隨意。財寶榮位無不遂心。命終之後生諸佛國。先作如是禮懺事已。至心讀誦此陀羅尼。卽說呪曰。

呾姪他惡契莫契三曼多目契騷鞞欲帝陀泥三摩瑜祇質多鞞跋多惡契目契薩多陀泥毘吠帝三曼多寠泥﹝去﹞薩多曷羅謎目帝鉢唎目底呬囇密麗牟薩麗阿三謎談謎阿至麗末至麗菩提曷囉膩薄呼掣摩愈揭喇呬辛底謗計醯摩伐底樹底伐底達摩震帝阿躃欹箄曷囉敵箄塞建陀毘薄帝莎訶

六十億大仙皆受持此呪彼常念不散現在十方住於所在生中常值善知識所有悕望者應念皆隨意現前見諸佛而在蓮華座常持此呪者具相而化生念定皆安隱智慧日增明所聞能受持諸句義不忘若持諸佛名是世歸依處不墮於惡趣常生善道中此人由佛力常得殊勝處乃至證菩提妙行常修習佛土多千億黃金滿持施若人持佛名福聚多於彼斯人合供養隨其所在生恒生富貴家勇健施無悋一切諸香气天赤栴檀香經多百億劫常從其口生若人舍宅中寫佛名供養眷屬常安隱無諸惱亂事若人常誦持長壽并無病恒逢於善友臨終不亂心如來功徳聚福量難思議智人應誦持當勤莫放逸

爾時薄伽梵。爲慈氏菩薩并諸大眾。說是經已。慈氏菩薩等及諸苾芻人天大眾。聞佛所說。皆大歡喜頂受奉行。

佛說稱讚如來功徳神呪經一卷

