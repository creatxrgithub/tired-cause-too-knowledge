十八契印

從師獲灌頂。旣蒙印可已不久當成就。弟子具此相方可爲傳授此。卽如意寶。能成就諸事業。如經說處所。山間及流水淸淨阿蘭若隨樂之澗谷。離諸厄怖難。隨力嚴供具。行人面於本方拜禮本尊。次禮餘方佛。以五輪著地。如教之敬禮。雙膝長跪已。合掌虛心住誠心。盡說陳三業一切罪。

我從過去世流轉於生死。今對大聖尊盡心而懺悔。如先佛所懺我今如亦是。願垂加持力眾生悉淸淨。以此大願故自他獲無垢。

唵薩嚩﹝二合﹞婆嚩輸馱薩嚩達磨薩嚩﹝二合﹞婆嚩輸度唅

次對本尊前。結跏趺坐或半跏趺坐。起大悲心。我修此法爲一切眾生。速證無上正等菩提。先磨諸香以用塗手。然後結於佛部三昧耶陀羅尼印。以二手虛心合掌。開二頭指屈輔二中指上節。二大指屈輔二頭指下節。其印成。置印當心想於如來三十二相八十種好。分明如對目前。至心誦眞言七徧。眞言曰。

由結此印及誦眞言故。卽警覺一切如來。悉當護念加持行者。以光明照觸。所有罪障皆得消滅。壽命長遠福慧增長。佛部聖眾擁護歡喜。生生世世離諸惡趣。蓮華化生速證無上正等菩提。

次蓮華部三昧耶以二手虛心合掌。散開二頭指二中指二無名指。屈如蓮華形安於當心。想觀自在菩薩相好具足。誦眞言七徧於頂右散眞言曰。

唵跛娜謨﹝二合﹞納婆﹝二合﹞嚩﹝引﹞也娑嚩﹝二合引﹞訶﹝引﹞

由結此印及誦眞言故。卽警覺觀自在菩薩等持蓮華部聖眾。悉皆歡喜加持護念。一切菩薩光明照觸。所有業障皆得除滅。一切菩薩常爲善友。

次結金剛部三昧耶印以左手翻掌向外。以右手掌背安左手背。用左右大指小指。互相鉤如金剛杵形。安置於當心想金剛手菩薩。誦眞言七徧。頂上左散之。眞言曰。

唵嚩日盧﹝二合﹞納婆﹝二合﹞嚩﹝引﹞也娑嚩﹝二合﹞訶﹝引﹞

由結此印及誦眞言故。卽警覺一切金剛部聖眾。加持擁護。所有罪障皆悉除滅。一切病苦痛不著身。當得金剛堅固之體。

次結護身三昧耶以二手內相叉右押左。竪二手中指。屈二頭指如鉤形。於中指背勿令相著。並二大指押無名指卽成。印身五處。所謂額。次右肩。次左肩。次心。次喉。於頂上散。各誦眞言一徧。眞言曰。

唵嚩日羅﹝二合﹞銀儞﹝二合﹞鉢囉﹝二合引﹞捻跛跢﹝二合引﹞也娑嚩﹝二合﹞訶﹝引﹞

由結此印及誦眞言加持故卽成被金剛甲冑。所有毘那夜迦及諸天魔。作障礙者退散馳走。悉是見行者光明被身威徳自在。若居山林及在險難皆悉無畏。水火等災一切厄難。虎狼獅子刀杖枷鎖如是等事皆悉消滅。見者歡喜命終已後不墮惡趣。當生諸佛淨妙國土。

次結地界眞言印右無名指入左無名指小指內。右中指入左中指頭指內。左亦如之。餘指並頭相拄。卽想印成火焰金剛杵形。以大指著地掣之。一掣一誦至三便止。隨意大小標心。卽成堅固地界。眞言曰。

唵枳里枳里縛日羅﹝二合引﹞縛日里﹝二合﹞部律﹝二合半音﹞滿馱滿駄吽發吒﹝半音﹞

由結此印及誦眞言加持地界故。下至水際如金剛座。天魔及諸障者不爲惱害。少加功力速得成就。

次結方隅金剛牆眞言印準前地界印。開二大指竪之側如牆形。想印如金剛杵形。右遶身三轉標心大小。卽成金剛堅固之城。諸佛菩薩尚不違越。何況諸餘難調伏者。毘那夜迦。及毒蟲利牙爪者不能輔近。眞言曰。

唵薩羅薩羅縛日羅﹝二合﹞鉢羅﹝二合﹞迦﹝引﹞羅吽﹝引﹞發吒﹝半音﹞

行者次應想。於壇中八葉大蓮華上有獅子座。座上有七寶樓閣。垂諸瓔珞繒綵幡蓋寶柱行列。垂妙天衣周布香雲。普雨雜花奏諸音樂。寶瓶閼伽天妙飲食摩尼爲燈作此觀已而誦此偈。

以我功徳力如來加持力及以法界力普供養而住

次結大虛空藏普通供養印以二手合掌。以二中指外相叉。以二頭指相柱。反蹙如寶形。結印成已誦眞言四徧。普通供養眞言曰。

由誦此眞言加持故。所想供養供具眞實無異。一切賢聖眾皆得受用。

次應結寶車輅印二手內相叉仰掌。頭指橫相柱。以二大指各捻頭指根下。想七寶車輅金剛駕御寶車。乘空而去至於本尊極樂世界。誦眞言三徧。眞言曰。

唵都嚕都嚕吽

由此眞言印加持故。七寶車輅至本尊國土。想本尊及諸聖眾眷屬圍繞乘寶車輅。至於道場虛空而住。

次結請車輅印準前印。以大指向身。撥中指頭。誦眞言三徧。眞言曰。

娜麼悉底羅野﹝四合﹞地尾﹝二合﹞迦﹝引﹞喃﹝引﹞﹝一﹞怛他﹝引﹞蘖多﹝引﹞南﹝引﹞﹝二﹞唵嚩日朗﹝二合﹞銀儞野﹝二合引﹞羯利沙﹝二合﹞也娑嚩﹝二合引﹞訶﹝引﹞

由結此眞言印加持故。聖眾從本土來至道場空中而住。

次結請本尊三昧耶降至於道場印。二手內相叉作拳。左大母指入掌。次右大母指向身招之眞言曰。

唵爾曩爾迦﹝半音﹞唵阿盧力迦﹝半音﹞唵嚩日羅特勒迦﹝半音﹞阿蘖車阿蘖車娑嚩﹝二合﹞訶

由此眞言印加持故。本尊不越本誓故。卽赴集於道場。

次應辟除諸作障者。結蓮華部明王馬頭觀自在菩薩眞言印。二手合掌。屈二頭指二無名指。於掌內甲相背。竪開二大指。以印左轉三匝。心想辟除諸作障者。一切諸魔見此印已。退散馳走。以印右旋三匝。卽成堅固火界。眞言曰。

唵阿蜜里﹝二合﹞都納皤﹝二合﹞嚩吽發吒﹝半音﹞娑嚩﹝二合﹞訶

次結上方金剛网印準前牆印二大指捻二頭指下節。誦眞言三徧。頭上右轉三匝便止。眞言曰。

唵尾娑普﹝二合﹞羅捺落﹝二合﹞乞叉﹝二合﹞嚩日羅﹝二合﹞半惹羅吽發吒

由此网印眞言加持故。卽成金剛堅固不壞之网。

次結火院密縫印以左手掩右手背。竪二大指誦眞言三徧。右繞身三匝。想金剛牆外火院圍繞。眞言曰。

次獻閼伽香水眞言印二手捧器。想浴聖眾足。誦眞言三徧。眞言曰。

曩莫三滿多沒馱﹝引﹞南﹝引﹞誐誐曩娑莽﹝引﹞娑莽娑嚩﹝二合引﹞訶﹝引﹞

由獻閼伽香水故。行者三業淸淨洗滌煩惱垢。

次結獻蓮華座印二手虛心合掌。舒開左右無名指中指頭指屈如微敷蓮華形。在寶樓閣內。想諸聖眾及本尊各坐本位。眷屬圍繞了了分明。誦眞言三徧。眞言曰。

唵迦麼攞娑嚩﹝二合引﹞訶﹝引﹞

由結花座印誦眞言故。行者當得十地滿足。當得金剛之座。

次結普供養印二手合掌。以右押左交指卽成。誦眞言三徧。想無量無邊塗香雲海花鬘雲海燒香雲海飲食燈明等雲海。皆成淸淨廣多供養普供養。眞言曰。

曩莫三滿多沒馱﹝引﹞南薩縛他﹝引﹞欠搵娜蘖底娑頗﹝二合﹞羅呬﹝牟﹡含﹞誐誐曩﹝引﹞劍娑嚩﹝二合﹞訶﹝引﹞

十八契印者。傳云惠果和尚製。或云弘法大師作。今按三十帖冊子目錄云。大聖歡喜天經一卷﹝不空譯末有十八道頸次第﹞。又云。梵字十八道眞言。以此思之。大師據件二本記之乎。

一莊嚴行者五種淨佛蓮金及被甲二者結界法二種一地結二金剛牆三者莊嚴道場二道場虛空普供養四者勸請法三種送車請車亦奉請五者結護法三種當部明王网火院六者供養法三種閼伽花座普供養初二供養別供也惟別奉獻本尊供後一供養總供也獻本尊及諸聖眾總六別十八軌則是名十八契印耳生起次第如何者欲入祕密總持門先須調淨莊嚴身旣身調淨莊嚴者亦應加持淨界地旣界地加持事修者當須莊嚴於道場旣亦道場莊嚴者應請本尊大聖尊旣得奉請聖尊者勇猛精進結護法結護內外無障礙然後當致供養也不起于座成悉地

