請觀音經疏

隋天台智者大師說

弟子頂法師記

此經從人法以標名。人是至慈之大士。法是至良之神呪。人有二義。一通二別。別是觀音之勝名。通是菩薩之嘉號。別又二義。一能二所。請字。是標能感之羣機。觀世音三字。是標能應之聖主。法有二義。一用二體。消伏毒害明其力用。陀羅尼明其正體體有二義。此間名爲能持能遮。持於三義。遮於二邊。用卽爲三。一事二行三理。事者虎狼刀劍等也。行者五住煩惱也。理者法界無閡無染。而染卽理性之毒也。故言從人法以標名焉。經前玄義五重﹝云云﹞。名者從人法以爲名。靈知寂照法身爲體。感應爲宗。救危拔苦爲用。大乘爲教相。名者眾經皆有通名別名。此經人法等是別名。經之一字是通名。所以有此通別者。三義往簡。一教二行三理。教者。聲聞不同諸部名異。異故是別。然同是佛口所說。非餘弟子人天所作。是名通約。行者。入道多途非惟一種。觀門有異修習亦殊。是故言別。契道之時同歸一理。是故論通。理者。理是一法多諸名字。或云眞如實際實相。阿黎耶識種種名字。名字旣異所以稱別。同名一理是故論通。今就別名復爲二。一人二法。人法相成豈得相離。今欲令易解故作兩釋。先明於人。次明於法。人者卽爲二。一能請之人。二所請之人。請之一字是標。能請之人卽是有機之徒感於菩薩。觀世音三字。標所請之人。今明能請有三義。一爲自故請。二爲他故請。三護正法故請。並出下文。如斯那等是自請。如月蓋是爲他請。七言偈是護正法請。復次自請是攝善法戒。爲他是攝眾生戒。護法是攝正法戒。若得意只三請還是一法。何以故。如欲使自身戒定慧明淨。卽是攝善法。若己定慧淨能利益他。卽是攝眾生界。是故華嚴云。心佛及眾生是三無差別。故知三法是一也。今作三者。隨行者意逐其傍正。或時自行爲正。餘二傍﹝云云﹞。自請復爲三。一延請。二祈請。三願請。爲他護法。皆具延祈願三請也。此之三請。只是機感之因。用延祈願三請。卽對三業。延卽屈伸俯仰。延致之義。卽身業請。祈卽發口干求。卽口業請。願卽要心處所。卽意業請。皆出下文。如五體投地是身業。四行偈明大悲覆一切是口業。一心一意是意業。復次延卽是請人。祈是請法。願是總人法。今就延請又爲三。一標心請。二約行請。三約證請。標心者。如域意祈求專誠致請。機成則感大聖也。行請者。如人𨿽不標心。但其三業無瑕身口純淨。大士自然感應。證請者。如其修念佛三昧現前時。十方諸佛悉皆現前。身業旣具此三請。口意亦爾。合有九請。自旣有九。爲他三業亦有九。護法三業亦有九。三九二十七。足前十二合有三十九請。能請旣有三十九。能所合辯卽有七十八種也。能請之人卽是十法界眾生。十界之中九界論請。佛界須料簡。第三明所請之人。卽是觀世音也。此又爲二。一通二別。別卽觀世音三字。通卽菩薩兩字。亦約此通別明三義。教行理。教者菩薩皆具眾徳普修萬行。爲逗物設教各立一名。如文殊以妙徳爲稱。彌勒以慈心爲名。此菩薩以觀智標號。至論三徳妙理。亦不異無緣之慈。一切種智但逗物宜聞。各舉一名耳。各舉故論別。從初地至後等覺。同是因地故稱通約。行者萬行皆修趣。舉一行爲首。如五百比丘各說身因。亦如三十二菩薩各說入不二法門。是故論別。同入無生至理。此處不殊故言通約。理者無相一理。多諸名字。名字各異所以亦異。是故言別。異名異說不離於理。是故言通。今釋別名得觀世音稱者。卽爲二。一總釋二別釋。總釋又二。一破二立。破者觀是能觀之智世是所觀之境。從境智得名。今問。此境智爲當自境故境。自智故智。爲當是由境故智。由智故境。爲當是境智合故境。境智合故智。爲當非境非智故智。非境非智故境。若自境自智。此是自生等。此之四執皆如中論所破。墮在自他四句中。復次有此四見故。具有六十二見。見故是受。受有三受。三受故有三苦。樂受則愛。苦受則恚。不苦不樂則癡。三毒等有名等分。從此四分開出八萬四千塵勞。卽是集諦。以集故能招感生死。苦報不窮卽苦諦自生。見中具六十二見。四分煩惱八萬塵勞。苦集流轉。餘三見亦爾。故經言。眾生處處著。卽四見所起苦集也。今時人尚不識自中所起苦集。何能破他生共無因等。諸見苦集。以其不識四句中苦集故無道。無道故無滅。故令生死浩然。是故不用第二立者。今所明境智。非自非他共無因等。畢竟空寂言語道斷心行處滅。何境何智之可論。有所依則有所著。若無四執則無所依倚。無所依倚則無受。無受則無集。無集則無苦。問若如是者亦無道滅。答如此破四執之見。故知句句中九十人使。名識病名苦集。於四見無滯閡。名識道知。四見皆是污穢。五陰是見依。色不淨不受名爲念處。勤斷見增道。名四正勤道品等。又正勤心覺了四執卽佛寶。了達法性卽法寶。與實相和合卽僧寶。如此觀時四諦三寶宛然假名。以無所住心。四悉檀意赴物機宜。假設方便而論境智。則有四種。一因緣境智。二假名境智。三四悉檀境智。四不思議境智。因緣者。或從自生他共無因等四種因緣。而明境智故。經言。一切法從緣生也。二假名者。若實者則不可立。以其浮虛不實。假名施設。如破瓶斬首等。但有名字。故云。是字不住亦不不住無所有故。故名假名境智也。赴緣四悉檀者。法眼明了深識機宜。逐其樂欲便宜對治。第一義而爲立名。則以出假名道種智中所明境智。不思議境智者。法界之理。𨿽無境智之二而論境智。故經言。不思議智境。不思議智照。境智不二不相妨閡。此之四種。欲擬四教所明境智也。今觀世音。久袪四執慈悲普被。應物立名而辯四種之號也。故經言。我於三乘亦無志求。欲求聲聞﹝云云﹞。第二別釋者。又爲二。一明境二明智。今言境者。卽是三諦三境。一因緣俗諦境二眞諦境。三中道第一義諦境。此之三境爲智所觀卽爲四。一者觀因緣觀。觀俗諦麁事。二者觀因緣俗諦麁細。空無所有無非幻化。卽是入空觀。三者分別俗諦。萬物方圓長短四微好醜細事無滯。卽是出假觀。四者觀眞俗之實相。是中道第一義諦觀。故涅槃云。十二因緣有四種觀。中論偈云。因緣所生法。卽空卽假卽中之謂也。但此之四觀。終是三諦之境。問俗諦何獨開爲二觀耶。答俗境有麁細故開爲二。又問俗有麁細爲二觀。眞亦淺深亦應二觀。答俗是事故得爲二。眞是理。理則無二。是故不開。約此四觀。亦明自觀化他護法標心行證等觀﹝云云﹞。次明智者。又爲二。初明智義。二通對諸法。今明智義者。觀因緣俗是世智。亦名名字智。亦明等智觀。因緣空觀。亦名二諦觀。亦名一切智出假觀。亦名平等觀。亦名道種智。中道觀者。亦名一切種智。世智是世間之智。但有名字凡聖通用。但此智不能出生死。菩薩觀因緣時。於此觀中具行六度慈悲喜捨。來成勝解具一切法。然後坐道場。三十四心斷煩惱。如旃延子所明菩薩義。卽是三藏境智。觀音若觀因緣空。不同二乘取證。有善方便𨿽行於空不住於空。而修萬行慈悲喜捨。成滿誓願。從初心斷結乃至十地爲如佛。卽通教境智觀音也。若觀假名不同通教。但從空出。此中明知空非空破空出假。以四悉檀具修萬行。斷除塵沙無知之惑。登初地斷無明。乃至十地行滿。卽是別教境智觀音也。圓教中道者。不同別教。次第觀理斷無明。此乃稱理之觀。理旣三諦之境。觀亦三智之觀。從初至後三諦圓觀。初住已能五住圓除。乃至四十二地無明究竟。稱爲妙覺觀音。約此法門圓觀三諦故。稱圓教境智觀音也。第二通對諸法者。此之三智亦對五眼。照俗諦麁報色。名肉眼。照俗諦細報色。名天眼。照眞名慧眼。照假中諸道根性有別。一切藥病塵沙法門。名法眼。照眞俗之實相。名佛眼。此眼觀三法是一。而異名開合。四觀五眼三智﹝云云﹞。此之三智。今合四教。因緣法是三藏教。卽空是通教。出假是別教。中道是圓教。如是廣類通諸經論。異名法相。皆融會入三智之法。無不收攝﹝云云﹞。世者。卽是十法界。差別隔異故言世。世是色。色卽觀。世身四心是意。卽觀世意。音是機。卽觀世音一界之中。有自他護法。自中有延祈願。延中有標心行證等。一界有三十九。十界有三百九十觀也。次釋通名。言菩薩者。具名菩提薩埵摩訶薩埵。菩提名道。薩埵名成眾生。摩訶言大。釋論云。菩薩初發心。誓度於一切。能忍成道事。不動亦不破。是心名薩埵。以菩提是成就眾生。道有種種。成因緣道。空道。第一義道。道語則通。通稱爲菩薩也。又於諸道中又言通別。若直修因緣道。止是人天乘。此道則通。若能起慈悲。誓願萬行莊嚴是菩薩道。此道則別。今菩薩徧觀諸道。徧行諸行。無不周普。豈有捨一取一。經言。五眼具足成菩提。然菩薩於諸道。亦不作難心苦心。亦不分別。我行是道不得是道。分別出自前人之情。希向旣殊修行。爲機亦異感降不同。若作三藏教。學者自感三藏之觀音。乃至一心具萬行。學者自見圓教觀音。故經言。隨諸眾生類。爲之立異字也。他人問。三業俱觀。身口若爲觀。答聖觀智觀。前人身口非是身口。觀前人也。意謂通亦得第二釋。法卽消伏毒害陀羅尼也。消伏者。消名消除。伏名調伏。故經言。消除三障無諸惡。五眼具足成菩提。但除其病。不除其法。譬如蛇虺有毒。但除消其螫蠆令不侵人。不可殞命也。伏者調善令堪乘馭。伏三障之毒。爲入道之門。隨應得度而度脫之。故不須斷。復次消有二義。一消除。二消滅。卽對斷煩惱入涅槃。不斷入涅槃也。伏亦二義。一除伏。二平伏。亦對斷不斷也。如金剛般若云。如是降伏其心。降是消義。具二種消伏。是二種伏也。毒卽三障。文有三番明呪。初云淨三毒根。卽煩惱障。次云破惡業。卽業障。次云遊戲五道及八難苦。卽報障。通論三障其相如是。但別明不無輕重之殊。卽用三呪。消伏其病也。歷四教十法界。除三障陀羅尼者。如釋論云。陀羅尼中無閡陀羅尼。最大三昧中王三昧。最大此翻言能持能遮。持者。持名持義。行證化他正法等。遮者。遮三障。遮三障名消持名。義爲伏呪。卽是願也。經者教也。如舊釋。此對四詮教﹝云云﹞。餘四重玄義﹝出餘疏﹞感應爲宗者。以十法界眾生三業爲機。備於四句﹝云云﹞。分文爲三。從如是至令得無患。是序分。第二從爾時佛告長者。至如除重雲生諸佛前。名正說分。第三從佛說是已去訖文。名流通分。或時正說訖。後番呪令不橫死爲正說分。今依前生起三段如別文。今就序爲三。次序由序述敍。居一說之初名次序。神光駭集名由序。言論激發名述敍。引例﹝云云﹞。三序之中復有通有別。諸經同有次序故名通。由藉各異故言別。如是者如舊解。大林者。是第一義。包含二諦故名大。萬徳叢聚故名林。精者無八倒故名精。如涅槃觀色不淨。因滅是色獲得常色。一陰通除八倒。五陰合除四十倒名精。空於二邊畢竟空故名舍。亦是住十八空理故名舍。重閣者。重空觀也。空生死涅槃也﹝云云﹞。就第一列聲聞有五﹝云云﹞。如鍊眞金。是總歎﹝云云﹞。澄卽歎定。靜卽歎慧。具足身心諸定也。色界四禪爲身定。無色四空爲心定。前三背捨是身定。後五背捨是心定。故知得解脫者。身心澄靜也﹝云云﹞。第二列菩薩眾﹝云云﹞。大智去有六句。前四是約因歎。後二是隣果歎。大智者。是慧莊嚴名爲解。亦名爲目。調伏諸根名福莊嚴。名爲行亦名爲足。目足備故入淸涼池。若約四種明智者。三藏以四諦智爲大智。通教以空慧爲大智。別教以道種智爲大智。亦可二諦智爲別大智。圓教以一切種智爲大智。一切種智亦有一切智。此是總別之異名。例如四諦十六諦。四六不同。二乘義一切智﹝云云﹞。本行者。若修行爲語從行以入理。理則爲本。若化道者從本起行。如般若中百二十條勸學。欲得佛法皆學般若。般若卽是諸行。故知般若是行本。如如意珠出生眾寶。若無此慧解。則不能起行要。因有解立行故智爲行本。皆成者還約四種論成。非但解成。亦是行滿具足﹝云云﹞。調伏者。是明福徳故。大經云。福徳莊嚴者。所謂六波羅蜜。智慧莊嚴者。所謂從一地乃至十地智慧。今依諸度以釋。調伏諸根義也。如金剛般若明檀義。初約眼根辨法相謂不住色布施。若住色此名眼慳。捨色名檀。檀義攝三。資生無畏法故。約檀明義餘度自顯。又經云。福徳莊嚴者。有爲有漏。此卽斥無方便者。亦是福徳不趣菩提因。實相慧導此福徳以成正覺。以有慧故。眼色三事皆空。若是但空。復成聲聞無方便空。菩薩以不可得空。是空亦空無染不著。而能於眼空中慈悲方便。行諸萬行通達佛道。導成福徳趣於菩提。但眼之本不空不有。卽是正因佛性。了此眼不可得空。卽是了因佛性。能捨一切塵勞而行。布施事中諸用功徳。卽緣因佛性。約此眼根。明三般若三解脫三法身。在眼中亦約四位。調伏諸根義。於色中不起惡不染。卽因緣中不著色。眼中檀義。若知色空如幻。卽通教中調伏眼。捨二十五有檀義。知色假名。分別一切色諸法相。而不爲諸惑所惑。卽別教調伏眼。卽出假捨無知障明檀義。若知色非色不二本性常淨。卽中道調伏。乃至諸根調伏﹝云云﹞。如思益云。不爲六塵所傷名尸。能忍違從之境名忍。於因緣六塵不染名生忍。於空中不著違從名法忍。出假名中不著違從名法忍。圓教中違從不著名中道忍。捨六塵不染六根名精念。念入道名進。亦於四位中明不雜辨精進﹝云云﹞。離憂喜苦樂諸根故名禪。初禪離憂根得覺支。二禪離苦根得喜支。三禪除喜得樂支。四禪除樂得不苦不樂。得捨支。是名眼根中得禪。若如大乘菩薩眼根入正受。耳根三昧起。卽是於六根具禪般若者。根塵識三事是不可得。了達究竟盡卽般若。如是於眼中方便修六度。具佛威儀者。卽八相成佛道之威儀。論四位中智慧覺了。得八相義而非具。但名隣果。等覺方是具也。心大如海如論四位所約。各有大義而非究竟。今中道正觀具三義。廣深含眾流乃名大海。今正智照十法界相名廣。徹眞源故名深。攝萬法故名受流。正觀乃名大也。列名皆的的中道觀判名也。寶卽實相實智也。月卽虧盈。半滿方便權智也﹝云云﹞。月光約智斷二徳也。跋陀云賢首。等覺是眾賢位極故。佛聖首聖極故﹝云云﹞。第三列凡夫眾。卽有八部。名四種眾。當機。是五百及後得道者。發起。是月蓋舍利弗等。影響。是上列二萬及八部中權者。結緣者。是當時無益。後世得度人也。又作乘急戒緩四句﹝云云﹞。第二由序者。從毘舍離去是由藉序。就此爲二。一病相。二明病由。文中說因之與病。乃是假事表理。豈可止就事解而不深推。卽具兩釋。就事舍離翻爲廣嚴。具如淨名疏中釋。明諸病者及病相。不出此國也。病相。卽是眼赤如血耳膿等。是也。此病相是五根之相。眼主肝。耳主腎。鼻主肺。舌主脾。口主心。化爲麁澁。是身根病相。如人食惡食。納腹內爲病。卽是主身根。以五根病故。意識昏迷故云如醉。卽是意根病。良由五根不利。致五根病惱。亦可是病從五根入五臟傷壞。病由者卽是五。夜叉惡鬼爲是鬼故。致令國人疾惱故。言病之所由。就理釋者。法界之國無邊名廣。性善莊飾是嚴義。十種行人不出法界。十者分段有八。一受苦報人。二修世間善法。三修聲聞。四修緣覺。五修六度。六修通教。七修別教。八修圓教。此八在分段未斷惑。造心之始各修諸法。而有愛見之惑。致六塵傷壞。六根而致病也。變易土二人。卽是分段盡來。入別位三十心中。或入圓位初住中。此二人地地之中皆有愛見。若別教有淨妙五欲之愛。四句見佛性不融之見。圓教有佛愛菩提愛順道愛。四門見佛性等見。皆是愛見義。由是見故。於五根中。謂色是常是無常等。四執謂是事實。餘妄語。而作四執之解推理之心。皆是病義。於五根推理名爲夜叉。生五見故名爲眼。鉤牙惡業從下向上。傷害於人。吸人福徳智慧精气。以是惡業故言面黑如墨。第三敍述序者。從城中有長者去爲三。一敬儀。二敍病。三請如文。耆婆是世醫。妙術不救者。就世間妙術爲四。一因緣事相中明妙術。卽醫方神仙禁呪等術。二空見外道無因無果。謂此爲是爲術也。亦有亦無非有非無。外之妙術。此四種妙術。世醫所不能救治。愛見之病故。令五眼不明。五分之身羸損福慧之精消歇。五見愛夜叉所蠱害。故請觀音﹝云云﹞。第二從爾時佛告長者。名爲正說。三序旣足。弄引義成。是故正須利益。故言正說。就此爲五。一示能除毒害人方所。二勸長者三業祈請。三因光見佛三聖降臨。四具﹝木﹡豦﹞枝淨水。五說呪治病有生起意﹝云云﹞。就初示方所爲二。一示方所。二列名歎徳。言不遠者。西方去此二十恒河沙。何故言不遠。一解云。於凡是遠於聖不遠。今解不爾。若機緣未熟。𨿽近而遠。若機緣熟。𨿽遠而必應。故言不遠。西方者。佛法之中乃非時方。數陰持入所不攝。但隨俗故亦有時方使人信受。言西者。若依五行。西卽是金。金王決斷剛直之義。若對四諦卽道諦。道是能通。用智慧見理。此言彼有大智觀音。能以無閡陀羅尼消此之毒。故西方用表道諦也。又解云。日從東出而入於西。此明東土釋迦能發生物善。西方之佛能斷除眾生之惑。生滅兩機在此二土。故言西方也。無量壽者。佛有二種無量。一生身無量。此則有量之無量也。二法身無量。此是無量之無量也。今釋迦彌陀。俱是法身之無量。此化緣短故。故生身是有量。彼佛化道長非人天所知。故生身是無量。而實有數也。耆闍凜師解云。釋迦爲應。彼佛爲眞。執應不能除毒害見。眞則能消伏毒害。今不用此解。但此土西土同是應佛。淨穢相形故有優劣。若作眞語不復得移動。辨其優劣。若彼是眞佛土應極淨。此則不可。若作本迹語。此爲迹彼爲本。本迹相傳。望此語則寬。𨿽然今亦不用。那知釋迦是迹無量是本。二佛各有本迹。那互爲本迹。此又不可。今明此土爲穢彼卽爲淨。今穢國眾生見思毒害。欲借淨土來破其病。是故請於彼佛。國土相形互爲優劣。破惑互有消除。如十種行人。作意祈請方法不同。是故觀音十種垂應有異。此亦十種。西方十種。祈請十種。消伏毒害也。問何意請彼佛耶。答此土請釋迦。爲消伏之因。彼佛二菩薩爲外緣。因緣應在二佛。故勸令請。又就彼佛。表如來法身實相之境。觀音表中道正觀之智。大勢表福徳神力熏修。但聖人皆具三徳無不具足。今各據一門的當爲語。三人各從一法標名。今欲消伏毒害。必須勝境顯發法身。亦須智慧照了除惑。亦須福徳資成智慧。是故三聖俱請。問若三聖俱請何意。獨標題稱請觀音。答正言智慧。是除毒之對治。對治義彊總略爲言。故止標一人。得意具三義也。恒以大悲者。是歎也。三聖俱有大悲俱憫俱救。然而別說如來。以大悲爲法身之境。觀音爲智照。大勢爲福力冥熏。然而皆具悲憫救濟也。第二從汝當五體投地去。勸示祈請。申三業之機。大聖乃當常欲濟拔。爲外緣無創之者毒不得入。應須內因。故令運三業爲機也。事解五體投地者。眾生之本體。一義同父母。是故虔恭尊敬歸投於地。表欲報恩之相。理解地是一實相。若與薩婆若相應心合。故名爲投地。若離薩婆若名不投地。如人謙卑恭謹。是則投地致禮。與常理合。若傲慢逆理禮則不施。今明五體卽表五陰。左脚是色。右脚是受。左手是行。右手是想。頭是識。何故爾。受是心神之法。爲陽如右脚。戒是色法。無作冥密。如陰表左脚。故言左陰右陽也。想是推晝前境。是陽如右手。行是思數如陰表左手。頭爲識者。五識在頭能了別故對頭。若離薩婆若。而起五陰者。此是平倚五體。不歸命觀音。毒害不消名爲惑。是故沈淪生死。爲五受陰所害。若依薩婆若心地者。卽得五分法身之五陰戒。是防護七支故。是色陰定。是受者。如經說。三昧是正受。定意開出故定。是受陰慧是悟。虛智卽想陰。解脫卽是行陰。行陰招累故。解脫無累。對之解脫知見。卽是識陰。識陰能了別故。以五分法身。代生死之五陰。故涅槃云。因滅是色獲得常色。乃至受想行識亦復如是。卽是薩婆若心。故名五體投地。五體歸命能令毒害消伏。名之爲解脫。則出生死蕭然累表。故言五體投地也。燒香散華者。香卽薰馨。遮掩臭穢。表於智慧斷結毒害。香卽智慧也。亦是止善。散華表定。定是福徳莊嚴。如華能嚴飾彫麗故。用華以表定。亦名行善。復次華以表慧。何以故。華是可見法。慧是照了見理之法。用華以對慧香。以對定者。香是冥熏對定。有寂靜之義。故用對定。何故作此互判。此是通釋。定中有慧。慧中有定。若別對者。法身皆名爲慧。此中豈得無定。七淨之法皆名爲華。此中豈得無慧。而別對定慧也。故言化訓滅五陰拔斷十二根。復次燒香對無作善。無作因作而發。不須更作任運常起。亦如人受戒。作意發得無作。任運常能破惡。如燒香時止用火爲緣。卽便煙香任運徧滿。故用香對無作善。華以手散。若不運手華則不散。此對作善。若不作善則不生。旣表無作作兩善。定慧亦爾明。此約十種行人故用對此﹝云云﹞。合消伏毒害意。繫念是勸意業。所以先意後口者。先須域意然後口宣。言繫念卽是默念之請。作禮卽是延請。口請佛卽是祈請也。繫念之法若能調和不風不喘不气者。名之爲息。十息爲一念。凡百息爲十念。能如是者。下根人卽得心定亂止。中根人得細住。上根人卽得未到地定。於未到定喜發諸禪及諸無漏。或於此定見十方佛。念佛三昧乃至一切禪。多約未到定發得也。卽將此數息。約十種行人。若數息調適。能令身心安靜四大調和。卽是消伏果報上毒害。若數數時。能令善心開發惡心調伏。煩惱惡業俱息其世者。卽是人天數息。若觀此所數數息。是風气四大之彊者。故言此身無住風力所能。風气卽是法色也。能觀之心王。卽是識。領受此數卽是受緣想。此數卽是想。其餘諸數卽是行。數息中具五陰。卽是四念處觀。名聲聞數息。若觀息是過去無明因緣所成。致現在果報。息三世因緣。卽是緣覺人數息。若觀息不保不愛無所著名檀。不於數息起不善名尸。能安忍耐此數息名忍。念念相續名精進。知色數法在緣。不謬亂名定。照了數法分明分別是風是喘識邪正。是智慧無相等慧。卽通教數息。別修數息不定空不定俗。中道佛性前後觀之。卽別教數息。若圓觀此息非空非假。一心三諦圓說。卽圓教數息也。第三因光見佛爲二。一見佛。二三聖降臨。今言於光中者。卽是釋迦放法身之光。如如智慧之光。照了因此法身。得見應身也。如來神力者。或可是釋迦力。或可如來。只是眞如之法。此眞如有神力。乘此神力而來。故言神力。不動舍離。至實相之法界廣嚴之處。住此地憫眾生爲除毒害。城卽法界取其防非。禦敵之用爲城門。卽不二門。住此門不動。令眾生得入此門。到法性城也。金色照者。如如卽智。還照如如境。第四卽具楊枝淨水者。此是勸具兩因。正爲機感也。楊枝拂動。以表慧。淨水澄渟以表定。楊枝又二義。一拂除。卽對上消義。二拂打。卽對上伏義。又拂除對消滅之消。二拂打卽對消除。淨水二義。一洗除。卽對消義。二惺悟。卽對伏義。水又四義。一洗除。二潤漬。三惺悟。四安樂。洗除對消滅之消。潤漬對消除之消。惺悟對除伏之伏。安樂對平伏之伏。復次洗除對消伏毒害大悲拔苦。是慧義。潤漬是大慈與樂。是定義。惺悟是慧義。安樂是定義。明此約十種行人自各有定慧。拔苦與樂各有消滅伏義。例作﹝云云﹞。舊約此經文。爲懺悔方法。制爲十意常所行用。八意出在經文。一一檢取。一莊嚴道場。二作禮。三燒香散華。四繫念。五具楊枝。六請三寶。七誦呪。八披陳。九禮拜。十坐禪。釋此十意備作事理﹝云云﹞。第五從大悲觀世音而說呪曰。去爲三。初從此去訖平復如本。明消伏毒害。是破煩惱障。第二從世尊重請觀音去。至如鷹隼飛。明破惡業障。第三從繫在囹圄去訖現前見佛。說六字章句已去。破六道治六根。俱是破報障。通論三障。皆是毒害。皆是煩惱。皆是惡業。皆是報法。若別論不無輕重。分爲三障。三處經文悉具三障之語。今就別明義。判三呪破三障。此有兩義。或有人三障而悉須三呪破之。自有人𨿽具三障。而煩惱最重。若破煩惱。餘障弱者自消。或業重或報重。是故隨其彊者破之。弱者隨去。或有人𨿽破煩惱業報猶在。如羅漢𨿽破子縛。而猶有償狗齧除者。例爾。或除一障餘者皆除。如經言。若斷一法我證汝得阿那含果。所謂貪也。非是斷一能得此果。乃是斷其重者。輕自隨滅。復次三呪治三障對三根人。初呪對上根十種人煩惱毒害。次呪破中根十種人惡業毒害。後呪破下根十種人果報毒害也。毒害之名。通此三根。能害法身慧命故。今從別義。更立破煩惱破惡業破報之名。就理無勝劣。行人修進便宜而爲勝劣。類如法華三周說法。通名開三顯一。初說當開權顯實之名。第二第三亦復如是。而論別更加法譬因緣。卽此三番呪。通別之意也。自有人取後一番呪爲正說。卽是兼於總別。而治三障也。若不取後呪爲正說者。只於前三呪之中各作正旁。卽兼得總別意也。今就初呪爲五。一勸三業爲機。二歎呪體用。三正說呪。四明行者得益。五舍離人平復。就勸機爲二。一經家敍。二正三業致請。三稱三寶。是通爲眾生作消伏之所。觀音是別緣。是故請三寶。復有通別。所以三稱。或可欲除三障故。或可表三周說呪故。或可表三釋故。須三稱也。三業如文﹝云云﹞。四行偈爲二。初二行正請。後二行結請。初爲二。前一行總請。後一行別請。初一句標自請。次三句自他請。苦厄者約十種行人。皆云苦厄﹝云云﹞。不獨苦在身上。眼赤耳膿之厄也。大悲覆一切者。非止覆舍離城中之苦。亦是覆十法界人。故言一切也。普放光者。卽是請大智光明爲調伏柔善。滅除無明癡闇卽消除。如華嚴又放光。或除慳除恚等。種種所治。今此智光。亦治十種行人之毒害也。無明旣盡如覆大地。卽頓除惑。次第除十人惑。卽漸除惑也。次別請。卽是別標三障殺害苦者。卽是毒害惡業也。由毒害故。所以招苦報。是故言害歷十種行人中明惡業毒害也。如魔喜來惱行者。或將空來破其有中修行。令墮二乘。害其菩提之善。或將散善布施來。破其空無相無漏善。令墮人天中。皆是害義。二障如文。必來是欲降施大樂者。請大慈大慈調伏柔善大樂故。前是大悲拔苦是消滅義。若世間苦報得除。亦名爲樂。人天善成亦名爲樂。如是等分有樂義。而不名大至得常樂。圓教之理方名爲大樂。能請語長遠。故知不止請於舍離城報苦一種也。次二偈語慈父者。十種行人。皆名眾生世間。而有父子義者。同有佛性。如來藏理是正因性。昔經世世相隨。或作諸功徳低頭舉手。隨從化道。卽是緣因性。但未有了因。而今結縛得滅。爲說消除毒害平復如本。豈非了因性。三種天性相關得爲父子。故請云。世間慈悲父。免我三毒苦。當知請父甚廣。豈止事中報障耶。病除爲今世樂。未來當得道爲涅槃樂。未來有餘涅槃。爲今世樂。無餘爲後世樂。十種人當分得道爲今世。究竟涅槃爲後世。餘諸樂非大樂。究竟方是大樂也。第二稱歎神呪爲二。一歎呪體。二明用。從白佛必定去。是歎體。卽是實相正觀之體。非空非有。遮於二邊之惡業。持於中道之正善。名實相呪體也。此體具於三徳。不縱不橫。文云。三世諸佛陀羅尼印。卽是法身實相之徳。必定卽是師子吼決定說般若。吉祥卽眾苦永得盡。普令各解脫。以此三徳歎陀羅尼體也。又必定名師子吼。消滅拔苦義。吉祥是善利之詞。是調伏與樂義。故大品云。是大神呪大時呪無等等呪。呪只是願。佛說法時願眾生如立是呪也。譬如螟蛉故。諸經皆是呪也。中道之呪遮於二邊。伏空伏有。破於二邊滅空滅有。卽是消滅伏之。亦有餘伏平伏等意﹝云云﹞。呪亦是願。亦是禁呪。呪誓亦是呪術。術法盡與十行人。毒害相應密能消伏。諸佛祕要不可思議也。三世佛印。卽是實相印。印定諸經。故名呪體也。聞此呪者卽是明用。如不識藥。未知其良。若不明用。何知力彊。苦盡是消滅。得樂是調伏。遠八難是消滅。得念佛定是調伏。調伏柔善感見諸佛。乃至有見無見。四見橫計不順於理。皆名惡業。二乘空中所見。三藏四門。通教四門。皆未順理亦是惡業。今此中道神呪悉能消伏。當知此呪神用廣遠。第四持者得福。如文。第五平復如本。約十行人明如本。此報身無明之病。今病除如本。本修世善之心。無惡業之害。五塵之病。今還復人天善本。修四諦求涅槃。以無見愛今得前心。故言平復。乃至圓教亦爾。本是法性淨照。起五住妄惑之病。卽病除與法性等。故言如本。第二從爾時世尊憐憫去。是破惡業呪。就此爲三。一如來重請。二觀音奉命說。三佛述成。今言佛請者。非是自請。是爲他護法耳。請字有二音。若作淨語可施於下。如天子請百官。又經題呼爲淨。可施凡下。若作請語重兩語。隨意消息。今意重說消伏毒害呪者。從通爲言。又破惡業呪者。從別受稱。如前﹝云云﹞。第二正說呪爲二。一正說呪。二明力用。一說呪言承佛力者。承於如如大覺之力也。更稱三寶義同前。一切怖畏者。卽復爲二。一總明呪力用。二別釋。今言一切怖畏者。一歷十種行人。各各有怖畏也。二作惡鬼虎狼者。例如金光明初地至十地。皆有虎狼師子之難。此中十人乃無事中虎狼。約煩惱法。爲虎狼也。別釋者。從破梵行人去也。十惡業者。十惡是性戒。受與不受俱是罪不同。其餘遮制等戒。如比丘艸木戒。受者犯得罪。不受犯不得罪。今取性重者。呪力能令淸淨輕者。例滅設者。有二義。一假設設。二者但設設。性淨之理本無惡業。今起惡業。皆是虛假。實來破虛皆使淸淨。故言設。此明除虛妄之假也。但設者。但有一法。是業種類所攝者。無問重輕。此呪皆能破之令淸淨。大品設有一法過涅槃者。亦如幻化。此條然言無。如十九界等。畢竟不可得。今言假設。不妨有浮虛之樂。與大品設語。乃同復爲異﹝云云﹞。現前見佛者。見佛三昧爲種。地獄人念佛時。感見形質不同。乃至人中所見。二乘通別等菩薩。所見各異。凡約十行人明見佛不同。三昧觀法亦異﹝云云﹞。從佛告阿難去。是第三佛述成就此爲四。一述功能。二勸行法方軌。三引證。四結成功能。就明功能中。能除二種患難。身無患心無病。從凡夫地乃至等覺。猶一生在皆有身心。於分段中具三塗身心。人至第四禪爲身病。四空有心病。故知苦樂隨身至四禪。憂喜隨心至有頂。若聲聞五方便人。具足身心之患。須陀洹𨿽見諦思惟尚在。乃至羅漢有餘時身病尚在。習气不忘亦是心病。緣覺亦爾。六度通教亦爾。若斷分段生變易者。此就無作四諦中。五分法身深淺優劣。無明住地心惑重輕。乃至餘一生在。三賢十聖住果報。豈非是身。乃至欲得佛無上報。皆是身患無明未盡。佛性不了皆是心病。故經云。因滅是色獲得常色。方無身病。因滅受想行識。獲得常受想行識。方無心病。還將此身心兩患。約十種行人﹝云云﹞。火從四面來。此是外火。節節疼痛是內火。事解如文。理解外來者。是見惑橫計而生。故言外來。四面卽是有無四見等。此見焚燒見諦解。故言燒身。龍是神靈之物。卽表法王。自在設教如龍雨。雨除見惑如火滅。卽是信行人。節節疼痛是思惟惑。附理生如須陀洹人。已得無漏理解。而猶有思惑。故言內火。節節卽是思惟所斷九品。欲界九品。四禪四空等處處九品。豈非節節也。前一作信行。龍王降雨。今龍卽是無漏心王。發得禪定法水。滅思惑火也。明此約十種行人分段。見思可解變易旣有。菩薩勝妙五欲。此中自有無作界外見思。例作火義至一生在﹝云云﹞。穀貴饑饉者。事解五穀不收爲饑。菜蔬不生爲饉。譬解者。遠聖不聞道爲饑。近則爲飽。無正慧爲饑。無助道爲饉。如法華饑餓羸瘦。此則事中。乃至人天善。皆例饑飽義。若二乘非饑者。法華不應云從饑國來。此則小乘爲饑。大乘爲飽。約十人傳作﹝云云﹞。王難者。分段用四魔爲難。變易用十魔爲難。乃至一生在。亦有魔故。言三魔已盡。惟有一分死魔在。惡獸是惡業。盜賊是六根六塵。迷路是邪僻。牢獄是果報。果報二種。一者約諸道明報獄。如人得天往﹝云云﹞。二者當分受身爲獄。亦約十行人。杻械是定慧障。枷是權實障。鎖是得業繩等也。海是生死。或云法性。妄想動法性故。波浪爲難。夜叉羅剎是見思。毒藥是理境。如四見取理不得而成毒故。法性亦名毒藥。亦名甘露。刀劍是無常。三界皆爲無常所遷﹝云云﹞。第二從此陀羅尼灌頂去。是勸如法行。經三。一正勸。二示法用。三得益。灌頂者。事解云。輪王欲授位太子。取四海水淋太子頂。而委以天下。故云灌頂。若案十地云。佛授十地菩薩記。以法性海水。淋十地法王子頂。名爲佛受職。故稱灌頂也。今明此義。凡有十種人。智有頂可見。佛但法性。無見頂者。餘人少分智慧理。極不能思度。名之爲頂。若得陀羅尼呪被灌之。卽能得進解行轉深。名爲灌頂。如是約十種人。皆有頂義。皆有被灌之義。惟妙覺身最髙極不可復灌。能以陀羅水。普灌十種人頂。此十地之頂也。齋者齊也。齊身口業也。齊者只是中道也。後不得食者。表中道法界外更無別法也。中前得啖而非正中。此得明表前方便。但似道之中。得有證義。故得啖也。亦是表中道法界外有法也。不啖肉者。是無緣大慈也。故不啖眾生。緣法緣皆有分齊。此無緣無分齊故不得啖也。灰者五停心觀也。五辛苦辣。是五陰苦諦也。葷气是五陰中有集諦也。污穢五陰苦集也。十方佛是十法界皆有佛性。七佛是七覺分。第三從佛告阿難有一女人去。是引證。非是獨證。此段亦通證於前。如文﹝云云﹞。第四從此呪功徳三障永盡。是結成功能如文。第三從若有眾生囹圄去。是第三番呪除報障。此卽爲四。一明說呪之由。二正說呪。三稱歎功用。四結成。第一所由及第二正說如文。第三歎功用。文爲三。一明六道六字章句用。二明修因六字章句用。三明六根六字章句用。他釋六字者。或言稱三寶名。是六字章句。此配六字乃足。而不見文中有標章結句之言。或三寶爲三字。觀世音爲三字。此於誦持爲便。上文不標章結句。若以此六字者。處處皆有此義則通。今皆不用。今明六字章句者。案經文有標章結句起盡之文。約義爲便。明六字章句。今案經對六道六妙六根等。以明六字章句。如大經對二十五。有明二十五三昧。今對六道明六字章句。成消伏六道之害毒。於義爲便。所以明此三種章句。此三種六字。凡有三處六出。初明果報。六字章句者。說偈竟卽云。若有四部聞六字章句去。便廣說六道中拔苦功用之事。後結句云。若有聞此六字章句。次明修因。六字章句者。如斯那聞六字章句觀心心脈者。廣明六妙。後卽結云。此大精進勇猛寶幢六字章句三。明六根六字章句者。從舍利弗在寒林中。斯那問眼。眼與色相應。云何攝住者。廣明六根。後卽結云。聞此六字障句。數息繫念淨行之法。此卽三種起盡文義冷然。故依此爲判也。第一明六道六字章句者。六道是果報法故。六道是六字門。一道之中分別有無量種。卽是章句。觀音又照六道實相。得陀羅尼究竟旨歸。如大經云。二十五有有我不耶。答云有我。我卽佛性。諸佛菩薩窮此理性。於諸道中而得自在故。能以陀羅尼力。消除六道三障之毒害。今此中偈但列五道名。若依舊解五道者。但合脩羅爲一鬼道。若開卽成六道。今文正明脩羅爲一道。復明餓鬼道。而不辨天道。不知是翻者脫落。不知更有別意。今斟酌者。或可天道苦少。且明下五道耳。故不論六。又長行中。則有六道義。何以故。如云從迷失道徑去。乃至婦人生難此是人道。此呪巍巍能免地獄餓鬼畜生脩羅等苦。卽是四惡道。八難者。卽長壽天是一難。此語卽攝天道。故具六道。又偈中云。普教一切眾令離生死苦。若爾者一切之言。卽是攝得六道﹝云云﹞。今約六道段中爲四。一明拔六道苦惱難。二明得失。三說偈。四結如文。從今世後世不吉祥事永盡無餘。是明失也。從持戒精進皆悉具足。是明得也。又二義。一明得念定總持諸法。次明得見佛得旋陀羅尼。得陀羅尼者。勘法華經明位卽齊佛。如無生忍。此卽似初境界﹝云云﹞。第二從王舍城斯那去。明修因六字。此爲二。一通二別。通中又爲二。一略觀心心脈者。若事解。只赤肉之心一身之主。由是心脈。能開出一切脈。能開之心一身之主。由是心脈。能開出一切脈。以通成一身。具如通明觀﹝云云﹞。此卽是因緣釋。心義若空。共一切世間中。無不從心造。心如工畫師。造種種五陰。種種五陰由心故有。心無故一切法亦無。心不有一切法不有。心空故一切法空﹝云云﹞。𨿽一切法空。而有諸脈名字假名差別。從一心脈。乃至無量諸脈。皆能通達而無滯閡。此卽達心脈。是假名故。一切法皆是假名﹝云云﹞。心脈若定是空。空不可假。心若定是假。假不可作空。當知心脈不空不假。當知一切諸脈亦不空不假。如是則遮於二邊。兼照空假。卽是圓觀心脈。如是三觀歷十種行人﹝云云﹞。今約經文作三觀者。若有能觀卽有所觀。能所合故卽是因緣觀也。使想一處。卽是入空觀也。見觀世音。卽是出假觀也。卽得解脫者。卽是中道觀也。而又云。得阿羅漢者。此約十種行人。小乘大乘明羅漢無咎﹝云云﹞。第二從端身去。是廣明也。依禪法明﹝云云﹞。二十五種方便。俱有事理兩解。今正取調五事。明調色息心三方便。是此文正方便意。原身之始。始於三事。眾生不知三事故名迷。達三事故名解。今爲修此六字故。須方便調此三事。從端身是調身。正心是調心。心气相續是調息。端身是約戒。正心是約定。气相續是約慧。此明戒定慧調三事。約世間陽上陰下。隨世俗故。右陽居下右陰處上者。欲將定靜之法。鎭於陽散也。世俗旣有威儀。此卽是以戒法。禁約麁獷。卽對戒也。二陽動相陰靜相。以靜鎭動。是制亂方便。卽對於定。三者右表方便。屬權而居下。左是實智居上。是則自權而顯實。此卽表慧。此戒定慧。還約十種行人﹝云云﹞。舉舌向腭爲防難故。爲止言語故。從一至十是數門。成就息念不外向是隨門。不澁不滑調和得中是止門。下去是三門如文。赤肉心起一脈。生四大脈趣四支。各起十脈合四十脈。一支十脈復起百脈。就根本合四百四十脈。今但取四支。四十爲言也。又取頭十脈。就根本四脈。故言十四脈。止應舌至鼻。諭如江海通流。若是肝气靑肺白脾黃腎黑。惟有心赤而不見。是略耳。諸气來會鼻。失本色故如琉璃。息細八寸亦是定將散。表八正道此中六妙門。凡應有十科意。今只是一相生妙門也。若此中觀者。只是通明觀也。從佛告此大精進去。是別明六妙門。前六妙門通凡夫。三乘共觀故言通。今三乘未合故。別觀六妙門也。第一明聲聞六妙門者。卽爲二。一從大精進去。是歎六妙門。從汝等善聽去。是勸。勸文爲二。一勸。二受行。今明勸者。當自攝身明戒端坐正受。是定觀苦。是明慧苦者。只報身是苦聚。生來無主爲空。命盡故壞。取此爲次也。若無常爲初。取念無常也。五門者。此有三種。一五處止爲五門。卽五輪禪也。此經云。於節節間皆令繫念。卽是其義。二五方便。爲五門禪。今明念佛一門。餘者數息不淨因緣慈心等。而毘曇無念佛。但云界方便破我見。足數息等爲五門。今明界方便。乃是因緣觀。破斷常等見。而猶闕念佛。是故用念佛等爲五門。此經文云。得念佛定。卽是其義。三無常苦空無我寂滅五門。卽如此文。苦空無常是其義也。若五輪爲五門。一向是繫念於色屬定。若無常等爲五門。一向就理是慧。若五方便合用定慧。復次開五停心觀爲六妙門。開息方便出隨止二門。何以故。數息有三種也。合不淨慈心兩方便爲一觀門。因緣方便是還門。念佛是淨門。何故爾。念佛有法身佛。法身卽是空理淨故也。又合五方便六妙門爲三障。數息是報風。故屬報障。慈心不淨因緣。治此三障各有三。如數息是覺觀。覺觀三種卽有三治﹝云云﹞。恚有三種欲。有內外﹝云云﹞。癡有斷常性﹝云云﹞。業有浮沈惡境﹝云云﹞。如是治法。亦有三治之具。如禪門﹝云云﹞。今經不用此等治。但明一空無相如幻如化。以入實際徧治之﹝云云﹞。第二從寒林中卽是受行。又爲二。一奉行得意。二斯那聞下。簡三乘人六門。寒林者。卽是無漏淸涼也。金是慧。三乘人同入第一義法性理。故如金。第二斯那問。卽是第三番。六字章句意也。眼見色卽有三種。初一念時是獨頭。無明一念轉。卽與相應無明共起。若順色卽愛違卽瞋。平平卽起無記。事中攝住者。但數息不令三種心起。卽是也。理中論。若根塵爲因緣析。此因緣分分無常生滅。以見理者。卽如毘曇見有得道也。若觀根塵淨虛不實空平等見理。卽是見空得道。若觀根塵無明因緣諸行老死。卽是緣覺人。攝住此六根不次第。於義無失。今言色香味觸與細滑相應者。五根微細皆寄身根法塵。意根若領納法塵時。身已虛有諸觸備至。故言色香等。與細滑相應。細滑卽身也。六根例作理釋。通別圓意﹝云云﹞。地無堅者。如實故言無堅。通教觀地如幻如鏡像。有堅又四句。責責見細理隣虛。是有見空。卽是無見。乃至四句。深著不可捨。皆名爲堅。今蕩此四執。除此四過。求不可得故。言地無堅。水不住四句故。風無閡者。豈無四句質閡。是身出火者。慧解脫人但有無漏火。俱解脫人備有事理火。慧人燒子縛身因。俱解脫人燒果縛身果。見十方佛。是聲聞破惡成辟支佛。住不退是菩薩。言服者。結成意也。

請觀音經疏

