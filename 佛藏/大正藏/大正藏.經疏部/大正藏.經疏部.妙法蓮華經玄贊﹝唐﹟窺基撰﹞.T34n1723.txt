妙法蓮華經玄贊卷第一﹝本﹞

大慈恩寺沙門基撰

蓋聞至覺權眞乘物機而誕迹﹐靈樞擅妙應羣品以揚筌﹐振融山而秀大千﹐騰委海而津八萬﹐靉慈雲而廣庇﹐驟法雨以遐淸﹐滋兩木之分華﹐潤三艸之殊茂。然以幼商倦於綿險﹐始循誘於化城﹔稚子翫於羬軒﹐竟照晉於犪駕。由是摧十軍之聖后﹐解髻上之明珠﹐建八諦之醫王﹐授掌中之妙藥﹐藻掞眾筌之表﹐邃軼百宗之外﹐籠七地而孤榮九分﹐冠五乘而獨頴千古。大矣哉﹗揚一實而包總太虛﹐振兩權而遺羅萬象﹐豈可以溟輸類其深旨﹑妙髙方其峻躅者乎﹗

首稱「妙法蓮華經」者﹐藻宏綱之極唱﹐旌一部之都名。「序品第一」者﹐鏡義類之鴻標﹐顯異筌之別目。法含持軌﹐綰羣祥以稱妙﹔華兼秀發﹐總眾美而彰蓮﹔體﹑業俱陳﹐法﹑諭雙舉﹐半﹑滿之途已曉﹑取捨之路方著。經者爲常爲法﹐是攝是貫﹐常則道軌百王﹐法乃徳摸千葉﹐攝則集斯妙理﹐貫又御彼庸生﹐庶令畢離苦津﹐終登覺岸。序者﹐由也始也﹐陳教起之因由﹐作法興之漸始。品者﹐類也別也﹐區玄旨而異類﹐派幽筌而彙別。第者﹐次也居也。一者﹐極也首也。經有二十八類條貫眞宗﹐此品次居極首﹐故名第一。

經「如是我聞」。贊曰﹕初釋經文略以六門料簡﹕一敍經起之意﹐二明經之宗旨﹐三解經品得名﹐四顯經品廢立﹐五彰品之次第﹐六釋經之本文。

第一敍經起意者﹐略由五義﹕一爲酬因請﹐二爲破疑執﹐三爲彰記行﹐四爲利今後﹐五爲顯時機。酬因請中有二﹕一酬因﹐二酬請。

初酬因有六﹕一酬行因﹐二酬願因﹐三酬求因﹐四酬持因﹐五酬相因﹐六酬說因。佛果不可虛成﹐必由業行方得﹐行不孤起﹐必願資生。行願𨿽復自興﹐無緣不能獨會﹐𨿽逢緣以求重﹐非率爾而果成﹐要由持學始能得果﹐得果旣圓將陳應物。表經宗之深妙﹐先現大相之因﹐大相旣彰理須敷唱﹐故標佛本出世爲一大事故也。由此酬因具斯六義。

酬行因者﹐﹝方便品﹞中准論釋經八甚深云﹕「佛曾親近百千萬億無數諸佛﹐盡行諸佛無量道法﹐勇猛精進名稱普聞﹐成就甚深未曾有法﹐難解法者如來能知﹐隨宜所說意趣難解﹐一切聲聞﹑辟支佛所不能知。」八甚深者﹐一受持讀誦甚深﹐二修行﹐三果行﹐四增長功徳心﹐五快妙事心﹐六無上﹐七入﹐八不共聲聞辟支佛所作住持甚深。經惟有六﹐無第六第八﹐至下當知。諸佛道法旣盡行之﹐具行一乘種智之因方得佛果﹐故今酬因說斯妙法勸脩因行。

酬願因者﹐﹝方便品﹞云﹕「舍利弗善聽﹗我本立誓願﹐欲令一切眾﹐如我等無異。如我昔所願﹐今者已滿足﹐化一切眾生﹐令入於佛道。」﹝壽量品﹞云﹕「每自作是念﹐以何令眾生得入於佛道﹑速成就佛身。」若昔因中﹑若今果位﹐皆每發願令眾生猶如我身得入佛道﹐故酬本願而說此經﹔亦令眾生發此願故﹐行願相符致出世故。

酬求因者﹐﹝天授品﹞云﹕「吾於過去求《法華經》無有懈倦﹐於多劫中常作國王﹐求大菩提曾不退轉。擊鼓宣令四方﹐時有仙人來白王言﹕我有大乘名『妙法蓮華經』﹐若不違我﹐當爲宣說。王聞仙人言歡喜踊躍﹐卽隨仙人供給所須﹐乃至以身而爲床座身心無倦﹐奉事仙人經於千歲﹐爲求法故令無所乏。爾時王者今我身是﹐時仙人者今提婆達多是。」以佛過去願行𨿽成必由緣會﹐恒重此經﹐於善友所專事求之。故今宣說令生求重。

酬持因者﹐前八甚深中﹐第一佛曾親近百千萬億無數諸佛名受持讀誦甚深。初依菩薩供五恒佛﹐第二依菩薩供六恒佛﹐第三依菩薩供七恒佛﹐第四依菩薩供八恒佛﹐值多善友長時受持。又釋迦如來過去自爲常不輕菩薩﹐於威音王佛滅後行不輕行﹐臨終之時聞虛空中說《法華經》二十千萬億偈﹐悉能受持。卽得如上六根淸淨﹐更增壽命二百萬億那由他歲﹐廣說此經。命終之後﹐得值二千億佛皆號日月燈明﹐常持此經。以是因緣又值二千億佛同號雲自在燈王﹐亦於此諸佛法中受持此經﹐常獲如上六根淸淨﹐其常不輕卽我身是﹐故爲往時常持此經﹐今者說之勸常受持。

酬相因者﹐旣成佛已將說此經﹐先爲菩薩說《無量義經》﹐次入無量義處三昧。天雨四華﹑地振六種﹐四眾瞻仰﹑八部歡喜﹐放豪光以遠矚﹐眾見此已疑生。彌勒發問﹐文殊告言﹕「如我惟忖﹗今佛世尊欲說大法﹐雨大法雨﹑吹大法螺﹑擊大法鼓﹑演大法義。我於過去曾見此瑞﹐放斯光已卽說大法﹐乃至廣說。今日如來當說大乘經﹐名『妙法蓮華』。」三世諸佛將說此經必先有此種種大相﹐不同餘經﹐餘經無此初大相故。相旣非常故須說此﹐卽將說此經先現大相。先現大相者﹐爲說此經故也。

酬說因者﹐下云「諸佛如來惟以一大事因緣故出現於世﹐乃至廣說。無聲聞弟子但教化菩薩﹐究竟令得一切種智。」故三世諸佛成道究竟必說一乘﹐皆是因中方便趣求。修學𨿽滿未曾演說﹐今時機會不可虛然﹐故趣宿因說斯妙法。上來義類經文甚多﹐恐厭繁廣故略指述。

後酬請者﹐如經中說﹐菩薩初生卽行七步﹐放大光明徧照十方﹐四顧觀視作師子吼﹐而說偈言﹕「我生胎分盡﹐是最末後身﹐我已得解脫﹐當復度眾生。」作是誓已身漸長大﹐遊出四門見老﹑病﹑死及沙門相。旣問識已﹐欲捨親屬求無上果。中夜觀察﹐見諸伎人后妃婇女﹐狀如臭屍深可厭患﹐卽命車匿令被楗低﹐諸天捧足夜半出城﹐行十四由旬﹐到跋伽婆仙人所住林中﹐以刀剃髪﹐持妙寶服貿鹿皮衣﹐遣車匿歸報父王已。於熙連河側六師外道所﹐爲降伏彼﹐六年苦行﹐懃苦過彼﹐日食麻麥﹐厭其非道遂食乳糜。受吉祥艸﹐詣菩提樹坐金剛座﹐以智慧力降伏魔軍﹐證大菩提永出三界。是時三千大千世界主及餘天等﹐來詣佛所請轉法輪﹐化佛讚揚勸且權說﹐時機未熟且說方便未說實法。今旣合宜﹐鶖子等請說乘權實之境﹐文殊等請說乘安樂之行﹐彌勒等請說身眞應之果。故下經云﹕「我始坐道場﹐觀樹亦經行﹐於三七日中﹐常思惟是事。乃至尋念過去佛﹐所行方便力﹐我今所得道﹐亦應說三乘。作是思惟時﹐十方佛皆現梵音慰諭我﹕善哉釋迦文﹗隨諸一切佛﹐而用方便力。」由是方便且說三乘。今機宜熟﹐鶖子等請演暢眞宗顯斯一實。故下經云﹕「汝已慇懃三請﹐吾今豈得不說。」﹝安樂行品﹞中﹐文殊發請﹐世尊廣說四安樂行。﹝壽量品﹞中亦復如是﹐彌勒三請﹐佛言﹕汝等當信解如來誠諦之語。三徧勸信﹐方說身之眞應﹐故爲酬請說是《法華》。

破疑執中有二﹕一破疑﹐二破執。破疑者﹐佛自成道惟記菩薩當得菩提﹐不說聲聞有得佛果。聲聞等疑永不作佛﹐故舍利弗深自感傷失於如來無量知見﹐乃至廣說。而今從佛聞所未聞未曾有法﹐斷諸疑悔﹐諸小菩薩昔聞大乘﹐亦疑菩薩獨得菩提﹑聲聞無分﹐或不定性諸小菩薩﹐疑佛菩提己亦無分。由是三乘俱有疑网。由此經云﹕「聲聞若菩薩﹐聞我所說法﹐乃至於一偈﹐皆成佛無疑。」又云﹕「諸求三乘人﹐若有疑悔者﹐佛當爲除斷﹐令盡無有餘。」又云﹕「菩薩聞是法﹐疑网皆已除﹐千二百羅漢﹐悉亦當作佛。」此中破疑亦兼破悔﹐昔悔修小不得作佛﹐今聞得作悔所以除﹐知小乃爲大之因故。疑通三乘﹐悔惟小有﹐以寬攝狹﹐但說破疑不說除悔﹐至後卷中當釋差別﹐故爲破疑說斯妙法。

後破執者﹐聲聞有二﹕一決定種姓﹐得聲聞果定入無餘身灰智滅。故諸經云﹕「餘人善根涅槃時盡﹐菩薩善根不爾。」二退已還發大菩提心﹐初是定姓﹑後不定姓。然《瑜伽》及《法華論》說聲聞有四﹕一決定種姓﹐亦名趣寂。二增上慢﹐此是凡夫得第四禪謂阿羅漢。三退已還發大菩提心﹐亦名不定種姓。且法華會得記﹐聲聞名退菩提心﹐舍利弗等皆是此類﹐故經自云﹕「告舍利弗﹕我昔教汝志願佛道﹐汝今悉忘﹐而便自謂已得滅度。」《優婆塞經》說﹕「舍利弗修大乘道經六十劫﹐因施眼故﹐大行難成退求小果。」鶖子亦言﹐世世已曾從佛受化。﹝化城諭品﹞說十六王子所教化眾生過去結緣之始﹐由是故名退菩提心﹐非不定姓皆是退類﹐亦有昔日未求於大﹐今者但從小果趣大﹐不定姓故。四者應化﹐應化非眞。《攝大乘》說﹕「諸大菩薩及佛等化示爲聲聞﹐引實聲聞向大乘故﹐富樓那等卽其類也。」《法華論》云﹕「此中惟爲二聲聞記﹐謂退心﹑應化。其趣寂者及增上慢﹐佛不與記﹐根未熟故。」菩薩與記﹐𨿽復總言﹕汝行菩薩道當得作佛﹔論言與記令發心故﹐退菩提心正當根熟﹐爲說一乘正破其執。應化非眞﹐無執可破﹐示相可爾。其增上慢旣是異生﹐根現未熟﹐故佛不與記。菩薩與記者﹐卽常不輕爲具因﹐記令信有佛姓﹐復漸發心脩大行故。其趣寂者旣無大乘姓﹐何得論其熟與不熟﹖應言趣寂由無大姓﹐根不熟故佛不與記。菩薩與記具理姓因﹐漸令信大﹐不愚法故。非根未熟後可當熟﹐故非菩薩與記﹐令發趣大乘心﹐言當作佛。菩薩願心方便化之令生信意﹐如《般若經》「我皆令入無餘涅槃﹐非皆入盡」﹐菩薩記於趣寂亦爾。若許趣寂同增上慢﹐不但不得名爲趣寂﹐甚違諸教﹐義不相叶。由趣寂者與增上慢合一處說﹐翻譯之主同言根未熟令其發心﹐正義應言趣寂根未熟故不與記﹐菩薩與記令發信解大乘心故﹔增上慢者根未熟故佛不與記﹐菩薩與記令發趣向大乘心故。若趣寂者後亦作佛﹐違《涅槃》等處處教文。

菩薩亦二﹕一者頓悟﹐二者漸悟。漸悟有二義﹕一者若從得二乘果發心向大名爲漸悟﹐由生數小或全無故。若從二凡而歸於大卽頓悟攝﹐未曾悟證二乘果故。生數猶多不名漸悟﹐故《涅槃經》但說聖人八萬劫等﹐不說異生迴心劫數。二者但從曾發二心曾修二行﹐來歸大者皆名漸悟。具彼姓故修彼行故﹐聞思悟解亦名爲悟﹐何必證悟﹖況復亦有生數小者﹐謂已定生卽此生時及一坐順決擇分等。經據劫定但說聖人﹐何妨異生有生數小者﹖此經所說一乘之理﹐論𨿽言爲二聲聞說謂退心﹑應化﹐法華一會正惟爲退菩提心說﹐兼亦爲應化﹐滿慈子等亦在會故。若准《攝論》合以十義說於一乘﹐義兼爲三理亦無失﹐決定種姓不愚法故﹐不定種姓迴求大故﹐其應化者爲化記故。𨿽亦可爲二菩薩說﹐正宗惟爲漸悟者說。故下經云﹕「菩薩聞是法﹐疑网皆已除」﹐義兼頓悟於理未爽。《攝論》十義解一乘云﹕「爲引攝一類﹐及任持所餘﹐由不定種姓﹐諸佛說一乘。」所引攝一類卽退菩提心聲聞。及任持所餘卽漸悟菩薩﹑退菩提心聲聞﹐執著小果自謂究竟故。舍利弗言﹕我悉除邪見﹐於空法得證﹐爾時心自謂﹐得至於滅度。迦葉亦言﹕佛令我等出於三界得涅槃證﹐於菩薩法不生一念好樂之心。此皆昔時執著小意。卽《攝論》云﹕「三種練磨心﹐斷除四處障﹐緣法義爲境。」四處者﹕一二乘作意﹐二諸疑離疑﹐三於所聞思法中言我能然餘不能爾﹐四於骨瑣乃至菩提執著分別。二乘作意者﹐執二果爲極故﹐爲斷此執而說此經﹐漸悟菩薩執佛菩提於己無分﹐欲生退敗還住二乘﹐爲任持此而不令退。又復頓悟諸小菩薩﹐執惟已依大乘修行可得成佛﹐已住聲聞不得作佛。今破此執﹐顯二乘非極﹐住二乘者亦得作佛﹐故說是經。由此《攝論》斷四處言一二乘作意﹐二言我能然餘不能爾﹐卽此二種諸疑離疑﹐卽是前也。

彰記行中有二﹕一彰記﹐二彰行。初彰記者﹐佛自成道未爲聲聞授菩提記﹐今爲授記故說是經。故下經云﹕「我設是方便﹐令得入佛慧﹐未曾說汝等﹐當得成佛道。所以未曾說﹐說時未至故﹔今正是其時﹐決定說大乘。又迦葉言﹕又今我等年已朽邁﹐於佛教化菩薩阿耨多羅三藐三菩提法﹐不生一念好樂之心﹐我等今於佛前聞授聲聞阿耨多羅三藐三菩提記﹐心皆歡喜得未曾有。」又云﹕「或說修多羅﹑伽陀及本事﹑本生﹑未曾有。亦說於因緣﹑譬諭并祇夜﹑優婆提舍經。」惟爲聲聞說此九部﹐不說授記﹑方廣﹑自說﹐故此以前未爲授記﹐今爲授記故說是經。

後彰行者﹐今說菩薩一乘之行﹐一乘正是菩薩行。故下經云﹕「有佛子心淨﹐柔軟亦利根﹐無量諸佛所﹐而行深妙道﹐爲此諸佛子﹐說是大乘經。」又云﹕「聲聞若菩薩﹐聞我所說法﹐乃至於一偈﹐皆成佛無疑。」又云﹕「舍利弗﹗諸佛如來﹐但教化菩薩﹐諸有所作常爲一事故。」要由修福﹑慧﹐照有﹑空﹐尋教詮﹑究玄理﹐眞解起﹑悟一乘。又且一乘有因有果﹐因卽七地四菩薩行﹐下隨所應並皆具配﹔果卽佛位菩提﹑涅槃。在三身中此皆攝盡。又三周說一乘﹐明一乘境﹐﹝安樂行品﹞等明一乘行﹐﹝壽量品﹞等明一乘果﹐明境欲發聲聞心﹐明行令修菩薩行﹐因此方期佛果功徳﹐故爲彰菩薩行說是《法華經》。

利今後中有二﹕一利今﹐二利後。初利今者﹐法華一會所有凡聖﹐宜聞法華而得益故﹐此有二類﹕一果記利﹐二現證利。果記利者﹐卽爲三機世尊三周說一乘義﹐會二破二以利益今。﹝方便品﹞下至﹝譬諭品﹞鶖子得記八部喜讚已來爲第一周。經云﹕「諸佛世尊惟以一大事因緣故出現於世﹐乃至諸佛以方便力於一佛乘分別說三。」故舍利弗聞是說已﹐﹝譬諭品﹞中深生領解﹐佛述成已便得授記。其﹝譬諭品﹞中舍利弗請下佛說譬諭﹐并﹝信解品﹞﹑﹝藥艸諭品﹞﹑﹝授記品﹞爲第二周。﹝譬諭品﹞云﹕「如來亦復如是﹐爲一切眾生之父﹐乃至舍利弗以是因緣當知諸佛方便力故於一佛乘分別說三。」大迦葉等聞是說已﹐﹝信解品﹞中方生領悟﹐﹝藥艸諭品﹞佛重述成﹐﹝授記品﹞中佛便爲大迦葉﹑須菩提﹑摩訶迦旃延﹑大目犍連四人授記。其﹝化城諭品﹞﹑﹝五百弟子授記品﹞﹑﹝授學無學人記品﹞爲第三周。﹝化城諭品﹞初說大通智勝佛事令其憶念﹐復云﹕「諸比丘﹗若如來自知涅槃時到﹐乃至但是如來方便之力﹐於一佛乘分別說三。」富樓那等聞是說已﹐於﹝五百弟子授記品﹞中深生領解﹐佛述成已便爲五百弟子及學無學人授記﹐卽是利今聲聞眾也。經出六處示現授記﹕一者別記﹐舍利弗及四大聲聞眾所知識﹐名號不同故與別記。二者同記﹐富樓那等五百人千二百人﹐同一名故俱時與記。三者後記﹐學﹑無學等非眾所知識﹐共同一號就下根中後時與記。四無怨記﹐示現如來無怨惡故﹐與提婆達多記。五通行記﹐顯示女人在家出家修菩薩行皆證佛果﹐故與比丘尼及天女記。此上五記說今時益皆如來記。六具因記﹐常不輕菩薩禮拜讚歎言「我不輕汝﹐汝等皆當作佛」﹐示現眾生皆有佛性故﹐此之一種菩薩與記﹐說往時益。初三及第五利聞《法華》記﹐餘之二種非由聞此記。然前五記並名利今﹐卽果記利也。然諸聲聞授記以後﹐受變易生﹐相狀體義至後當知。

現證利者﹐復有多種﹐如﹝提婆達多品﹞𨿽龍宮涌出龍女道成皆由法華﹐非靈山會益﹐略而不說。惟有龍女成道演說法時﹐娑婆世界菩薩﹑聲聞﹑天龍八部﹑人與非人皆遙見彼龍女成佛﹐普爲時會人天說法﹐心大歡喜悉遙敬禮。無量眾生聞法悟解得不退轉﹐無量眾生得受道記﹐無垢世界六返震動﹐娑婆世界三千眾生住不退地﹐三千眾生發菩提心而得受記﹐合四位益。﹝分別功徳品﹞有十一位得證﹐一位發心。佛說是如來壽量長遠時﹐六百八十萬億那由他恒河沙眾生得無生法忍﹐千億菩薩摩訶薩得聞持陀羅尼門﹔復一世界微塵數菩薩摩訶薩得樂說辨才﹐一世界微塵數菩薩摩訶薩得百千萬億無量旋陀羅尼﹐三千大千世界微塵數菩薩摩訶薩能轉不退轉法輪﹐二千國土微塵數菩薩摩訶薩能轉淸淨法輪﹐小千國土微塵數菩薩摩訶薩八生當得﹐四四天下四生當得﹐三四天下三生當得﹐二四天下二生當得﹐一四天下微塵數菩薩摩訶薩一生當得阿耨多羅三藐三菩提﹔復有八世界微塵數眾生皆發阿耨多羅三藐三菩提心。如說﹝藥王品﹞﹐八萬四千菩薩得解一切眾生語言陀羅尼。說﹝妙音品﹞﹐八萬四千人得現一切色身三昧﹐四萬二千天子得無生法忍﹐華徳菩薩得法華三昧。說﹝觀音品﹞﹐八萬四千眾生皆發無等等阿耨多羅三藐三菩提心。說﹝陀羅尼品﹞﹐六萬八千人得無生法忍。說﹝妙莊嚴王本事品﹞﹐八萬四千人遠塵離垢得法眼淨。說﹝普賢勸發品﹞﹐恒河沙等無量無邊菩薩得百萬旋陀羅尼﹐三千大千世界微塵等菩薩行普賢道。前之五記記當得佛﹐此二十五類現證因位﹐並是利今﹐故說法華後利後者﹐散席以後因《法華經》所獲功徳皆是利後。﹝隨喜功徳品﹞說第五十人一聞《法華經》能隨喜者功徳﹐過於布施四百萬億那由他三千大千世界眾生金銀七寶﹐又勝令得阿羅漢果。若往僧房須臾聽《法華經》者﹐生生常乘象馬車乘七寶輦輿及乘天宮﹔若復分坐令他聽者﹐生生常得帝釋坐處梵王坐處﹔若復勸人往聽法華﹐生生常與陀羅尼菩薩共生一處終不瘖瘂﹐乃至當來見佛聞法信受教誨。﹝法師功徳品﹞說若善男子﹑善女人受持是法華經﹐若讀﹑若誦﹑若解說﹑若書寫﹐是人當得八百眼功徳﹐千二百耳功徳﹐八百鼻功徳﹐千二百舌功徳﹐八百身功徳﹐千二百意功徳﹐以是功徳莊嚴六根皆令淸淨。乃至﹝普賢品﹞云﹕「若有後世受持讀誦是經典者﹐是人不復貪著衣服﹑臥具﹑飲食﹑資生之物﹐所願不虛﹐亦於現世得其福報。」是以《遺教經》言﹕「所應度者皆已度訖﹐其未度者皆亦已作得度因緣。」故由說此而與未來作大利益﹐是名利後故說是經。

顯時機中有二﹕一顯時﹐二顯機。初顯時者﹐諸佛設教略有二種﹕一頓﹐二漸。頓卽被彼大機﹐頓從凡夫以求佛果﹐如《勝鬘經》所說一乘﹐一乘是權﹑四乘實故。漸卽被彼從小至大機﹐如此經中所說一乘﹐一乘是實﹑二乘權故。此經多被從彼二乘以求佛果﹐多是漸教大乘所攝。古有釋言﹕教有五時。第一時者﹐佛初成道爲提謂等五百賈人但說三歸五戒十善世間因果教﹐卽《提謂》等五戒本行經是﹐未有出世善根器故。第二時者﹐佛成道竟三七日外﹐十二年中惟說三乘有行之教﹐未爲說空﹐卽《阿含》等小乘經是。第三時者﹐佛成道竟三十年中﹐說彼三乘同行空教﹐卽《維摩》《思益》《大品》等是。第四時者﹐佛成道竟四十年中﹐說有一乘猶未分明演說佛性常住實相﹐尚說無常佛果以爲眞實﹐卽《無量義》《法華》等是﹐以前未明一乘義故﹐此中猶未分明演說常住佛性故。第五時者﹐謂雙林中說諸眾生悉有佛性常住佛教﹐卽《涅槃經》《大悲經》等是。乍觀可爾﹐理卽不然。《提謂經》說五百賈人將受五戒先懺悔彼五逆十惡謗法等罪﹐得四大本淨﹑五陰本淨﹑六塵本淨﹑吾我本淨﹐時提謂等得不起法忍﹐三百賈人得柔順忍﹐二百賈人得須陀洹果﹐四天王等得柔順忍﹐三百龍王得信忍﹐自餘天等皆發無上道意﹐十億天人皆行菩薩十善。提謂長者滅三界苦得不起法忍﹐卽是初地或第八地。又《普曜經》第二七日提謂等五百賈人獻佛麨蜜﹐佛與授記﹕汝於來世當得作佛名曰齊成。云何但言第一惟是世間教也﹖但爲此日猶未分明說三乘者同所觀諦﹐故未名轉法輪﹐至五比丘時方名轉法輪。次第二時十二年中惟說有教者﹐覺愛難云﹕成道五年說《大般若》正明實相﹔又第七年爲八菩薩說《般舟三昧經》﹐正明眾生五陰本空﹔又第九年說《鴦掘摩羅三昧經》﹐第十年中說《如來藏經》﹐皆明涅槃佛性深理。又《提謂》《普曜經》並明菩薩行﹐又與賈人授記成佛﹐明初成道已說大乘。又成道竟第二七日說《十地經》﹐又《大般若》云﹕「佛在鹿野轉四諦輪﹐無量眾生發聲聞心﹐無量眾生發獨覺心﹐無量眾生發阿耨多羅三藐三菩提心﹑行六波羅蜜﹐無量菩薩得無生法忍﹑住於初地二地三地乃至十地﹐無量一生補處菩薩一時成佛。」云何乃言第二時惟說三乘有教﹖是知一雨普潤稟解不同﹐不可說佛教必有先後。今依古義且破二時﹐後餘三時並如古人破﹐乍𨿽可爾理卽不然﹐恐厭文繁且略應止。依今新經﹐頓教大乘但惟一時﹐與一大機不從小起﹐教被惟一﹐故漸次大教乃有三時。《解深密經》中「佛爲勝義生菩薩依於三性說三無性皆是徧計所執性已。勝義生菩薩深生領解﹐廣說世間毘濕縛藥﹑雜綵書地﹑熟蘇虛空諸譬諭已﹐世尊讚歎善解所說。勝義生白言﹕佛初於一時在波羅痆斯仙人墮處施鹿林中﹐惟爲發趣聲聞乘者﹐以四諦相轉正法輪﹐𨿽是甚奇甚爲希有﹐一切世間無能轉者﹐而於彼時所轉法輪有上有容﹐是未了義﹐是諸諍論安足處所。世尊在昔第二時中﹐惟爲發趣修大乘者﹐依一切法皆無自性﹑無生無滅﹑本來寂靜自性涅槃﹐以隱密相轉正法輪﹐𨿽更甚奇甚爲希有。而於彼時所轉法輪﹐亦是有所容受﹐猶未了義﹐亦諸諍論安足處所。世尊于今第三時中﹐普爲發趣一切乘者﹐依一切法皆無自性﹑無生無滅﹑本來寂靜﹑自性涅槃無自性性﹐以顯了相轉正法輪﹐第一甚奇最爲希有。于今﹐世尊所轉法輪無上﹑無所容受﹐是眞了義﹐非諸諍論安足處所。」依此經文﹐《阿含經》等爲第一時﹐總密說有﹐不明有者有其何性。《大般若》等爲第二時﹐總密說空﹐不明空者亦空何性。《華嚴經》等爲第三時﹐顯了說有有依他﹑圓成﹐亦顯了說空空所執性。故《善戒經》等云﹕「有爲無爲名爲有﹐我及我所名爲空。」《金光明經》亦說三法輪﹐謂轉﹑照﹑持。轉四諦法﹐以空照有﹐非有非空可任持故。《涅槃》亦言﹕「初有醫師教人服乳﹐由純服乳國人多死。後有醫師說乳爲毒教並令斷﹐國人並差。後王有疾﹐問藥所宜。醫更藥方以乳和藥。王瞋問彼﹕汝先所說乳爲毒藥﹐何故今者令和藥服﹖醫答王言﹕前爲純服國人多死﹐常純服之故說爲毒﹐恐不能斷總令斷之。案實理者有病宜服﹐有病不宜﹔王今此病宜和藥服﹐正所應可。佛言﹕我法亦復如是。」《法華》亦言﹕「我等內滅自謂爲足﹐惟了此事更無餘事」﹐初時教也。「我等若聞淨佛國土﹑教化眾生都無欣樂」﹐第二時教也。「佛亦如是﹐現希有事﹐知樂小者﹐以方便力調伏其心乃教大智﹐我等今日得未曾有﹐非先所望而今自得」﹐第三時教也。卽同《金光明》《解深密》等三時教也。若以偏圓機宜漸次﹐教但三時非一五等﹐不可難以一雨普潤三艸不同教惟有一﹔其頓悟之機一果之證﹐卽依此理無三時之教。若機成漸次﹐大從小生教定有三﹐應機說故﹐將理會教名爲一雨﹔將教就機﹐說三乘法﹐或三或一﹐理不相違。此經三周說一乘處﹐多被聲聞﹐先說《般若》已教其空﹐破彼有病﹔彼不愚法旣信解已﹐今說第三時令其歸趣﹐亦化頓悟因得發心﹐流通分中證獲無生也。如前所說亦通頓教﹐是知一雨滋益別故﹐爲顯第三時眞實之教故說此經。

後顯機者﹐依《涅槃經》惟有一機。故彼經云﹕「師子吼者是決定說﹐一切眾生悉有佛性。」又云﹕「眾生亦爾悉皆有心﹐凡有心者悉皆當得阿耨多羅三藐三菩提。」此經亦云﹕「十方佛土中﹐惟有一乘法﹐無二亦無三﹐除佛方便說﹐但教化菩薩﹐無聲聞弟子。乃至廣說﹐若聲聞若菩薩﹐聞我說法皆成於佛。」依此惟有一大乘性。此經旣說一乘被彼大乘根性﹐然性有二﹕一理性﹐《勝鬘》所說如來藏是﹐二行性﹐《楞伽》所說如來藏是。前皆有之﹐後性或無﹐談有藏無說皆作佛。依《善戒經》《地持論》中惟說有二﹕一有種姓﹐二無種姓。彼經論云性種姓者﹐無始法爾六處殊勝展轉相續﹐此依行性有種姓也。無種姓人無種性故﹐𨿽復發心懃行精進﹐終不能得無上菩提﹐但以人天善根而成就之﹐卽無性也。此被有性非被於無﹐此依行性以說有無﹐已下多依行性而說﹐理性徧有故﹐依有非無勝劣異故。天親《攝論》亦言﹕「上乘﹑下乘有差別故﹐菩薩﹑聲聞各分三藏。」又處處說如來十力中﹐有根上下智力﹐此卽上乘菩薩藏攝﹐被上根故﹐依有非無﹐依異非同﹐以通就別。此經又言﹕「爲求聲聞者說應四諦法﹐爲求緣覺者說應十二因緣法﹐爲求菩薩者說應六波羅蜜法。」此經說一乘﹐卽爲求菩薩者說應六波羅蜜法。此經下文﹝妙莊嚴王品﹞八萬四千人遠塵離垢﹐亦可言被聲聞傍利益故﹐有無俱彰大小類別﹐依同非異以別攝通。《涅槃經》言﹕「譬如病人有其三種﹕一者若遇良醫不遇良醫決定可差﹐卽菩薩也。二者若遇卽差﹑不遇不差﹐卽二乘也。三者若遇不遇決定不差﹐卽一闡提。」此經亦言﹕「輪王﹑釋﹑梵是小藥艸﹐聲聞﹑緣覺是中藥艸﹐大小菩薩名大藥艸。」隨逆次第亦同《涅槃》。今此惟被菩薩性人﹐先𨿽是聲聞後作菩薩故﹔又亦可言被彼聲聞﹐如前已說依有非無通別類異。又《大般若》「善勇猛菩薩言﹕惟願世尊哀愍我等﹐爲具宣說如來境智﹐若有情類於聲聞乘姓決定者﹐聞此法已速能證得自無漏地﹔於獨覺乘姓決定者﹐聞此法已速依自乘而得出離﹔於無上乘姓決定者﹐聞此法已速證無上正等菩提。若有情類𨿽未已入正性離生﹐而於三乘姓不定者﹐聞此法已皆發無上正等覺心。」諸論𨿽說聖亦迴心﹐今說不受變易生死﹐以迴心者故﹐言未入正性離生。此經被彼大乘定性﹑聲聞定性﹑及不定性﹐如前已引﹐然無被彼獨覺機文﹐有無雙彰以通從別。又《勝鬘經》言﹕「譬如大地持四重擔﹕一大海﹐二諸山﹐三艸木﹐四眾生。如是攝受正法善男子﹐堪能荷負四種重任﹐謂離善知識無聞非法眾生﹐以人天善根而成就之﹔求聲聞者授聲聞乘﹔求緣覺者授緣覺乘﹔求大乘者授以大乘。」此被大乘可及聲聞﹐非餘二姓﹐依有非無通別類異﹐現當非有。《楞伽經》云﹕「佛告大慧﹕有五種種姓證法。一聲聞乘姓﹐二辟支佛乘姓﹐三如來乘姓﹐四不定乘姓﹐五者無姓謂一闡提。此有二種﹐一者焚燒一切善根卽謗菩薩藏﹐二者憐愍一切眾生﹐作佛盡一切眾生界願﹐是菩薩也。若眾生不入涅槃我亦不入。大慧白言﹕此二何者常不入涅槃﹖佛言菩薩常不入涅槃﹐非焚燒一切善根者﹐以知諸法本來涅槃﹐不捨一切諸眾生故。」此經被聲聞及如來乘姓﹑不定乘姓及一闡提中大悲菩薩﹐非獨覺性及斷善者﹐有﹑無並說﹐通﹑別類異﹐現斷畢無。又《大莊嚴論》云﹕「有五種姓﹐初四同《楞伽》﹔第五有二種﹕一時邊﹐二畢竟。時邊卽暫時﹐畢竟謂無因。」此經被前四﹐中除獨覺及第五姓﹐依有及無﹐當成﹑不成﹐通﹑別類異。《瑜伽》又說有五種姓﹐前四同前﹔第五惟一謂無種姓。此經被彼與《莊嚴》同。若以一乘爲宗﹐惟被有菩薩姓不被惟聲聞姓﹐一雨所潤三艸各別﹐可被聲聞。《瑜伽》等云﹕「無間道能遠塵﹐解脫道能離垢﹐證此勝智名法眼淨﹐卽是見諦預流果等」﹐故知非說一乘之處亦被聲聞。經會旣有﹐故作此通﹐爲被機宜說是經也。

第二明經宗旨﹐此方先徳總判經論有其四宗﹕一立性宗﹐《雜心》等是﹐立五聚法有體性故。二破性宗﹐《成實論》是﹐破法有體惟有相故。三破相宗﹐《般若》等是﹐破法相狀亦成空故。四顯實宗﹐《涅槃》《華嚴》《法華》等是﹐顯於眞實中道義故。此經卽是第四宗也。且古經論宗致極多﹐舊四《阿含》及《僧祇律》大眾部義﹔《三彌帝論》上座部義﹔《舍利弗阿毘曇》《梵网六十二見經》正量部義﹔《四分律》是法藏部義。此等經論復是何宗﹖然《文殊問經》及《宗輪論》說小乘有二十部﹐謂大眾部﹑一說部﹑說出世部﹑雞胤部﹑多聞部﹑說假部﹑制多山部﹑西山住部﹑北山住部﹑說一切有部﹑雪轉部﹑犢子部﹑法上部﹑賢胄部﹑正量部﹑密林山部﹑化地部﹑法藏部﹑飲光部﹑經量部﹔并大乘二﹐合二十二宗。今依文判教﹐教但有三﹔若以類准宗﹐宗乃有八。教但三者﹕一多說有宗﹐諸《阿含》等小乘義是﹐𨿽多說有亦不違空。二多說空宗﹐《中》《百》《十二門》《般若》等是﹐𨿽多說空亦不違有。三非空有宗﹐《華嚴》《深密》《法華》等是﹐說有爲﹑無爲名之爲有﹐我及我所名爲空故﹐此等三教如前引文。

宗有八者﹕一我法俱有﹐犢子部等。二有法無我﹐薩婆多等。三法無去來﹐大眾部等。四現通假實﹐說假部等。五俗妄眞實﹐說出世部等。六諸法但名﹐說一部等。七勝義皆空﹐《般若》等經﹐龍樹等說《中》《百》論等。八應理圓實﹐此《法華》等﹑無著等說中道教也。《成實論》義﹑經部師宗﹐卽當第四現通假實﹐𨿽差別義合二十二﹐據理全差莫過此八。然《華嚴》云﹕「如來以一語言中演說無邊契經海。」《無垢稱經》言﹕「佛以一音演說法﹐眾生隨類各得解。」《無量義經》言﹕「我成道來四十餘年﹐常說諸法不生不滅不去不來﹑無此無彼無得無失﹐一切無相﹐但由眾生悟解不同得諸果異。」《法華》亦言﹕「一雨普潤﹐三艸二木生長不同。」《優婆塞戒經》言﹕「三獸渡河﹐得淺深別。」《攝論》亦言﹕「如末尼天鼓﹐無思成自事。」故知諸教本無差別﹐由機不同遂分大小頓漸之教。此經且當大漸之教﹐此依化誘聲聞以歸於大﹐名之爲漸。﹝妙莊嚴王本事品﹞中﹐八萬四千人遠塵離垢得法眼淨﹐卽初果等。﹝壽量品﹞中﹐八世界微塵數眾生發阿耨多羅三藐三菩提心。﹝普門品﹞中﹐八萬四千眾生皆發無等等阿耨多羅三藐三菩提心﹐可成頓教。故知頓﹑漸無別教門﹐隨機以分﹐故此通也。半﹑滿二教﹐滿宗所收﹐生﹑法二空通二教攝﹐有作﹑無作可貫兩門﹐世俗﹑勝義隨應分二。𨿽知通旨宗義若斯﹐隨別所明一乘正爲宗也。故下文言﹕「今此經中惟說一乘﹐而昔於菩薩前毀訾聲聞樂小法者﹐然佛實以大乘教化」﹐故此定以一乘爲宗。一乘之義﹐至﹝方便品﹞「一大事因緣」中當廣分別。

第三解經品得名者﹐且經題目妙法蓮華經名者﹐梵云「薩達摩奔荼利迦素呾攬」﹐「薩」者正妙之義。故法護云「正法華」。羅什云「妙法蓮華」。「達磨」﹐法也。「奔荼利迦」者﹐白蓮華也。西域呼白蓮華爲奔荼利迦﹐故新經說靑黃赤白四色蓮華﹐云殟鉢羅華﹑拘某陀華﹑鉢特摩華﹑奔荼利華﹐如次配之。蓮者芙蕖之實﹐花者華也﹐華美曰花也。「素呾攬」者﹐經。義應云妙法白蓮華經。所以下云放白豪光駕以白牛﹐白是眾色所依根本﹐一乘乃是諸乘本故。梵本無別白字﹐故總云蓮華。然此經中鶖子三請惡人退席﹐已後方說一乘深旨﹐多依因果理智以名法華﹐開佛知見﹐雙歎顯理智﹐法﹑報二身二種無上﹐令生欣趣。示佛知見是法身理﹐示同令證﹔悟佛知見是報身智﹐勸其脩悟。此上三種歎顯佛果法﹑報二身﹐涅槃﹑菩提理智二訖。入佛知見是此二因﹐行一乘因趣極果故。等賜牛車是一乘因﹐得如是乘與諸子等。日夜劫數自在遊戲是因乘故﹐滅去化城引至寶所是一乘果﹐大般涅槃名寶所故。與《辨中邊》三種無上亦不相違。能詮之教名權方便﹐所詮智慧名眞實乘。眞實乘中欲令二乘行因趣果﹐故說因果名爲法華。故本論解﹝方便品﹞言﹕「自此已下明所說因果相﹐由此正取一乘行果名爲法華。」若依論解《無量義經》十七名中﹐第十六名妙法蓮華。蓮華有二義﹕一出水義﹐所詮之理出離二乘泥濁水故。二開敷義﹐以勝教言開眞理故。前爲理妙﹐後爲教妙。又彼諸名第十四名亦名一乘﹐故知法華亦通教﹑理﹐欲令菩薩觀機授道。故說教﹑理正名無量義﹐傍亦名爲法華。﹝方便品﹞云「諸佛智慧甚深無量﹐其智慧門難解難入」。論自釋言﹕「有二甚深﹕一證甚深﹐謂佛智慧所證智也。二阿含甚深﹐謂智慧門卽詮彼教﹐欲拂二乘令生驚心故。」從無量義處定起﹐初以教﹑理名爲法華﹐總攬諸文據實而說﹐教﹑理﹑行﹑果俱是一乘﹐皆名妙法蓮華。教﹑理妙法如次前說。行妙法者﹐論釋入佛知見云﹕「令證不退轉地﹐示現與無量智業故﹐正是佛果之因乘也。」﹝譬諭品﹞云﹕「我身手有力﹐當以衣裓机案從舍出之。」復云「惟有一門而復狹小」﹐又云「我𨿽於此所燒之門安隱得出」﹐大乘因行名之爲門﹐正所行處故。二乘之因悲智所誘﹐名衣裓机案﹐隨宜出處故。上來三乘猶居分段三界宅﹐故未與車名。又云「得如是乘令諸子等日夜劫數常得遊戲﹐與諸菩薩及聲聞眾﹐乘此寶乘直至道場」﹐故知出宅無漏因行正名一乘﹐自在不繫無所依求。故﹝方便品﹞云﹕「盡行諸佛無量道法。」論云﹕「修行甚深」﹐故知佛果能成之行亦名法華。果妙法者﹐論解開示悟云「無上義﹑因同義﹑不知義」﹐卽是佛果涅槃﹑菩提。下云「諸法寂滅相不可以言宣」﹐故知佛果眞理亦名一乘。又云「說佛智慧﹐故諸佛出於世」﹐故知佛果正智亦名一乘。由此總言大乘教﹑理﹑行﹑果俱有出二乘濁水蓮華之徳﹐教有能敷妙理之功﹐理有所敷出水之力﹐行有因敷趣果之相﹐果有結實爲因之能故也。然則法藉諭明﹑微由著顯﹐故假奔荼利之花實況薩達摩之果因﹐法旣囊括四義﹐花亦包羅四徳。法四義者﹐契祕賾之微筌﹝教也﹞﹐叶幽機之玄旨﹝理也﹞﹐尅上乘之奧業﹝行也﹞﹐圓至覺之眞宗﹝果也﹞﹐美無不殫故稱爲妙。華四義者﹐菡萏披敷以見蓮﹐類教踰揚以悟旨﹔芙蕖秀出於靈沼﹐諭理頴超於小運﹔舉蘤開而得實﹐譬因嚴而果滿﹔標實結爲華﹐本顯佛智爲乘源﹐故假諭蓮華斯有由矣。准此理應法四如華亦應爲勝﹐然觀經意𨿽具有四﹐﹝方便品﹞意彰昔日教權說三﹐今此會中理實惟一﹐佛所得法甚深難解﹐有所言說意趣難知﹐故以佛智對誘二乘﹐教﹑理二種取譬蓮華﹐拂彼二乘令眞聖者同取一乘﹐令假聖者避席而去﹐三請已後許其正說一大事因緣爲法華正體﹐卽取行﹑果以爲法華﹐開﹑示﹑悟爲果﹐入爲因行故﹐故《無量義》解蓮華出水有二義﹐初不可盡解頓悟菩薩性出二乘﹐後諭聲聞入眾中坐﹐顯彼依教觀一乘理成漸悟故﹐亦如菩薩常坐蓮華﹐傍爲二乘兼說教﹑理﹐或《無量義經》爲菩薩說﹐對眾生性﹑欲以辨無量﹐欲令菩薩以教﹑理二逗生機﹐故論解十七名中﹐惟教﹑理二以解蓮華﹔此經化彼二乘發心求大﹐惟行﹑果二以名蓮華。又復此經化二乘者以歸於大﹐令知教權設三﹑理體惟一﹐發心修行終成佛果﹐故教﹑理﹑行﹑果俱名蓮華﹐教﹑行並開敷﹐理﹑果俱出水故。下十七名中更當分別。若但以眞如爲其妙法一乘之體﹐蓮華二義出水﹑開敷諭寬法狹﹐理必不然﹐況論釋名非解於此﹐法卽是妙﹐是蓮之華﹔持業﹑依主二釋如次﹐亦可大法之妙是依主釋﹐此妙法如蓮華亦持業釋。今此不欲別解蓮華﹐故非相違釋﹔若理爲妙﹑經但是教﹐言妙法蓮華經卽依主釋。妙法是教﹑經亦是教﹐言妙法蓮華經卽持業釋。若妙法是理﹑經亦是理﹐言妙法蓮華經亦持業釋。妙法是教﹑經是理者﹐亦依主釋﹐依順體義﹑處中因﹑出世報﹐依人依法﹐依法依諭﹐以爲其名﹐如《宗輪》說。﹝序品﹞等義並如音訓。

其品得名者﹐經有二十八品﹐謂﹝序品﹞﹑﹝方便品﹞﹑﹝譬諭品﹞﹑﹝信解品﹞﹑﹝藥艸諭品﹞﹑﹝授記品﹞﹑﹝化城諭品﹞﹑﹝五百弟子授記品﹞﹑﹝授學無學人記品﹞﹑﹝法師品﹞﹑﹝見寶塔品﹞﹑﹝提婆達多品﹞﹑﹝勸持品﹞﹑﹝安樂行品﹞﹑﹝從地涌出品﹞﹑﹝如來壽量品﹞﹑﹝分別功徳品﹞﹑﹝隨喜功徳品﹞﹑﹝法師功徳品﹞﹑﹝常不輕菩薩品﹞﹑﹝如來神力品﹞﹑﹝囑累品﹞﹑﹝藥王菩薩本事品﹞﹑﹝妙音菩薩品﹞﹑﹝觀世音菩薩普門品﹞﹑﹝陀羅尼品﹞﹑﹝妙莊嚴王本事品﹞﹑﹝普賢菩薩勸發品﹞﹐於此諸品總爲四例﹕一義爲名有十五﹐二義爲名有十﹐三義爲名有一﹐不定爲名有二。一義爲名有十五中復爲四例﹐從法爲名有四﹕﹝方便品﹞﹑﹝信解品﹞﹑﹝持品﹞﹑﹝陀羅尼品﹞﹔從諭爲名有三﹕﹝譬諭品﹞﹑﹝藥艸諭品﹞﹑﹝化城諭品﹞﹔從人爲名有四﹕﹝法師品﹞﹑﹝提婆達多品﹞﹑﹝常不輕菩薩品﹞﹑﹝妙音菩薩品﹞。其法師品有法之師從人名中﹐法卽是師以法爲師從法名中﹐隨應可悉。從事爲名有四﹕﹝序品﹞﹑﹝授記品﹞﹑﹝從地涌出品﹞﹑﹝囑累品﹞。二義爲名有十中復有三例﹐從人法爲名有八﹕﹝授學無學人記品﹞﹑﹝如來壽量品﹞﹑﹝法師功徳品﹞﹑﹝如來神力品﹞﹑﹝藥王菩薩本事品﹞﹑﹝觀世音菩薩普門品﹞﹑﹝妙莊嚴王本事品﹞﹑﹝普賢菩薩勸發品﹞。能所爲名有一﹐﹝分別功徳品﹞。因果爲名有一﹐﹝隨喜功徳品﹞。三義爲名有一﹐﹝五百弟子授記品﹞。五百者數﹐弟子者人﹐授記者事﹐故成三義。不定爲名有二﹕一﹝安樂行品﹞﹐二﹝見寶塔品﹞。安樂之義通因果故﹐其見之義通見﹑現故。安樂在因﹑見者現也﹐卽一義名中。若安樂在果﹑見者見也﹐卽二義名中。思准可悉﹐且依總類以辨得名﹐得名所從至品當釋。

第四顯經品廢立者﹐案此經根本﹐秦姚興時﹐鳩摩羅什所翻二十七品﹐無﹝提婆達多品﹞。沙門道慧《宗齊錄》云﹕「上定林寺釋法獻﹐於于闐國得此經梵本﹐有此一品。瓦官寺沙門法意﹐以齊永明八年十二月譯出此品﹐猶未安置《法華經》內。至梁末有西天竺優禪尼國沙門拘羅那陀﹐此云家依﹐亦云婆羅末陀﹐此云眞諦﹐又翻此品﹐始安﹝見寶塔﹞後。復有燉煌沙門竺法護﹐於晉武之世譯《正法華》﹐其﹝提婆達多品﹞亦安在﹝見寶塔品﹞後。」什公本無之者﹐古傳解云﹕蔥嶺已西多有此品﹐已東多無﹐什公旣在龜茲故無此品。若爾﹐法獻於于闐國如何得此品﹖于闐亦在蔥嶺東故。又有解云﹕塔品命持﹐而持品應命言勢相接﹐而忽間以天授﹐則文勢疎斷﹐什公恐末葉多惑所以刪之。若爾卽取捨眞文並由羅什﹐刪繁好醜併在一人﹐斯爲未可。釋道安以翻經者多略經文﹐乃作五失三不易云﹕「結集之羅漢兢兢若此﹐末代之凡夫平平若是。攺千代之上微言﹐同百王之下末俗﹐豈不痛哉﹗」故﹝天授品﹞梵本皆有。又﹝天授品﹞顯已重法爲床以求﹐經力勢大龍宮涌出﹐經威速疾龍女道成﹐讚勸於人﹐何不此後卽有﹝持品﹞﹖但知梵本有之﹐而什公本闕﹐隨本翻譯故無此品﹐旣非以東西判定﹐亦不可義越刪之﹐但是什公梵本差脫﹐邊國訛鄙多脫錯故。又此經中﹝囑累品﹞安在﹝神力品﹞後者﹐古有解言﹕什公善得經意﹐所以不安經末置在前者﹐﹝囑累品﹞中令分身佛各還本土﹐若安經末則至說經竟始令分身各還本土﹐未還已前此土猶淨﹐妙音來日何事被誡於此土中勿生下劣之想。又下方涌出旣普稽首分身﹐東土妙音不應獨頂禮多寶﹐觀音奉珠不應但爲二分﹐分身諸佛何過不蒙。又﹝囑累﹞一品旣明付囑﹐﹝藥王﹞等品受命弘宣﹐以此而推不應居後﹐所以什公安於前也。上來所說乍𨿽可爾﹐窮其旨趣理有八違﹕一眾本相違難。晉時竺法護所譯《正法華》﹐及隋時崛多﹑笈多二人所添《法華》中﹐此﹝囑累品﹞並安在經末。二論經相違難。《法華論》中說修行力略有七種﹕一持力﹐﹝法師品﹞﹑﹝安樂行品﹞﹑﹝勸持品﹞示現。二說力﹐﹝神力品﹞示現。三行苦行力﹐﹝藥王品﹞示現。四教化眾生行苦行力﹐﹝妙音品﹞示現。五護眾生諸難力﹐﹝觀世音品﹞﹑﹝陀羅尼品﹞示現。六功徳勝力﹐﹝妙莊嚴王本事品﹞示現。七護法力﹐﹝普賢菩薩品﹞及後品示現。旣言護法力﹝普賢﹞及後品示現﹐明知﹝囑累﹞令居經末﹔若不爾者﹐﹝普賢品﹞後更有何品﹖又﹝神力品﹞後卽明﹝藥王﹞﹐餘皆依次﹐故知﹝囑累﹞合在經終。三諸教不同難。餘經囑累並在經終﹐何故此經獨在前說﹖四二事乖角難。若以令分身佛還此土便穢﹐妙音來日故被誡者﹐﹝囑累品﹞中亦令多寶塔還﹐何故觀音奉珠猶爲二分﹖五兩命不齊難。若分身多寶並各遣還﹐何故分身卽還﹐多寶佛塔猶在﹖若言命多寶塔還可如故﹐但是閉塔者﹐若爾﹔何故《正法華》云可還本土﹖六塔無還處難。又分身諸佛﹐釋迦命去初卽言歸﹐多寶佛塔迄至經終更無還處。七淨穢有殊難。又以妙音被誡便非淨土﹐故知分身各已還國者﹐分身佛集之日﹐何故各命侍者手捧蓮華並詣靈山﹐持散佛上變淨土時﹐諸山皆無通爲佛國﹐五道亦盡﹐何有靈山詣佛持散﹖又文殊海會將至此間﹐預在靈山忽有華現。八眾喜乖情難。又﹝囑累品﹞令分身佛還塔時不去﹐若非經末方囑累者﹐阿修羅等皆大歡喜何太早生﹖旣非聞法寶以喜生﹐乃是見客佛去以歡喜慰﹐深成可怪﹔但是先放神力故現淨土﹐由此土本穢恐妙音兼見本土穢相而生譏毀﹐所以被誡﹐非妙音至﹑分身已還而土惟穢﹐如𨿽淨土還見靈山﹐變不惟淨兼見穢故﹐上見下故﹐何因不許二佛同坐妙音致禮﹖觀世音奉珠禮贈此二化主﹐別意不通餘佛﹐只如﹝天授品﹞中文殊龍宮而出﹐獨禮塔中二世尊足﹐是時分身未還本土﹐文殊于時不禮分身﹐故知歸奉意別﹐何得例使通歸﹖故知﹝囑累﹞合在經終﹐歡喜奉行並居彼故。又﹝觀音普門品﹞本皆無頌﹐或有安者後人添足﹐俗每疑云﹕若佛說者﹐云何頌言「具足妙相尊﹐偈答無盡意」﹐此乃經家結集爲偈。如《勝鬘經》云﹕「卽生此念時佛於空中現」等﹐從前偈後乘便爲偈以生後偈﹐中間文短長行不便﹐理亦應通。又有疑云﹕若佛說者何故偈云呪咀諸毒藥還著於本人﹐豈佛世尊返害生命﹖昔亦致惑曾問先師慈音妙大雲義﹐大師勘梵本旣具此頌﹐正云梅怛剌耶末那﹐應言慈意非慈音也。故定有之。又有無失﹐乃是應宜而爲調伏﹐如巧獵師善取罷熊﹔亦如良醫善用反藥﹐初𨿽有損後必爲益﹐非後爲損而初益之。有頌旣不乖宗﹐設無亦何違理﹖又隋時所添經中﹐莊嚴幢菩薩問無盡意﹐觀音名所由﹖無盡意菩薩徧觀觀音過去願海﹐告莊嚴幢而說於偈。若爾﹐云何偈言世尊妙相具﹖我今重問彼具足妙相尊偈答無盡意﹐文旣相違﹐故知差舛。又彼經﹝藥艸諭品﹞加其後半﹐論釋兩諭破執乘一﹐彼說乘同﹐日光爲諭﹐《正法》《妙法》兩經俱無﹐論又不解四從三逆﹐有爽通途無順成理﹐彼經又以﹝陀羅尼品﹞安在﹝神力品﹞後﹐違二本經及論次第。又云﹕﹝富樓那﹞及﹝法師﹞二品初皆脫少。旣無誠文﹐理難依信。又云﹕合有二十七品﹐以﹝天授品﹞與﹝寶塔﹞同品﹐四本違三﹐寔爲未可。

第五彰品次第者﹐凡欲說法必先警覺羣情﹐機集緣和乃可應物宣暢。陳說之漸﹐初名序品。序品旣說次辨正宗﹐眾旣集而未閑﹐須陳宗以訓誘﹐法說一乘爲實﹐略開二運爲權﹐言一實而導彼歸途﹐顯二權而令斯返迹﹐智揚善巧妙應上根﹐語演神功津冥邃理﹐故次有﹝方便品﹞。上根領悟﹑佛重述成方有授記﹐應有領﹑述及﹝授記品﹞﹐良以鶖子獨頴不可孤明﹐領述授記文小略故﹐﹝譬諭品﹞初寄其領﹑述及爲授記。中根之類𨿽聞法說猶未能解﹐不因曉諭無以解生﹐故有﹝譬諭品﹞。智者因諭領慧隨生﹐故有﹝信解品﹞。𨿽少信解尚未深知﹐爲破疑情重成其意﹐故有﹝藥艸諭品﹞。四大聲聞旣深領解﹐記其當果﹐故次有﹝授記品﹞。上中二性𨿽復解生﹐下根之徒猶無悟相﹐必假丁寧之說﹑欣資鄭重之訓﹐說過去結緣之始覺照其心﹐述彼所得涅槃本非眞滅﹐令歸寶所趣大涅槃﹐故次有﹝化城諭品﹞。髙名之輩因說卽解﹐應有信解復重淨心﹐良由三徧慇懃領解﹐文略印亦不廣不別生品。先陳髙名當果之相﹐故有﹝五百弟子授記品﹞﹔下位之儔時漸亦達﹐爲之授記﹐故有﹝授學無學人記品﹞。三根並悟說利已周﹐將使遠代同規﹐歎人美法令弘大義﹐故有﹝法師品﹞。依法修學﹐若法若人可師範故﹐破小執而成大道﹐會權旨以入眞宗﹐信學旣希﹐歸崇亦尠。多寶現塔﹑分身佛集﹐勸長時明信證說不虛﹐故有﹝見寶塔品﹞。𨿽他佛說證信此經﹐未顯自尊勸人歸仰﹐故顯身作國王爲重此經﹐於彼怨家爲床求法﹐亦顯經威廣大度龍宮眾極多﹐法力速成化龍女以成道﹐故有﹝提婆達多品﹞。旣現自他俱爲寶重﹐威弘用速﹐慇懃勸勉﹐聞經菩薩皆受教而願持﹐故有﹝持品﹞﹐若依論本言「勸持品」﹐此經無「勸」﹐因前勸而今持﹐故名「勸持」理亦無爽。其有末代行法多越軌摸﹐今示儀方令易宣暢﹐法旣易行自離傷毀﹐故有﹝安樂行品﹞。八恒菩薩聞妙道以願持﹐佛時不許﹐明已有持弘者﹐遂有六萬恒沙菩薩久離毀傷先願弘宣﹐勸發時會﹐故有﹝從地涌出品﹞。眾見涌出﹐謂此化而非眞﹑父少子老﹐疑非釋迦所化﹔今明我道久成﹐所化故宜非小﹐爲釋此疑難﹐故有﹝如來壽量品﹞。報佛之身現壽量而長遠﹐法身之體亦方便以宣揚﹐故知釋迦由來化質﹐佛徳深妙﹐聞信者多﹐利益旣弘功徳無量。今明時眾差別獲益﹐故有﹝分別功徳品﹞。時宜所益𨿽已具陳﹐有能隨喜福亦不小﹐故有﹝隨喜功徳品﹞。傍人隨喜尚獲福多﹐正能宣闡功徳彌眾﹐故有﹝法師功徳品﹞。法師持經必當作佛﹐毀法師者獲罪無量﹐引己爲證故有﹝常不輕品﹞。如來勸說福事俱多﹐恐眾生疑謂佛虛唱﹐欲顯己言不謬﹐何得誑汝眾生﹐縱神力以示之﹐故有﹝如來神力品﹞。藥王昔者殉命持經﹐說彼本緣勸勉時會﹐故有﹝藥王菩薩本事品﹞。流行正法此彼之土皆通﹐藥王已此土加揚﹐故召妙音令他方傳授﹐故有﹝妙音菩薩品﹞。眾生持經多諸障難﹐必假普示諸法門大悲救護﹐故有﹝觀世音菩薩普門品﹞。𨿽念觀音憑人救難﹐未持神呪仰法威加﹐欲令廣有威靈﹑持經易所成濟﹐故有﹝陀羅尼品﹞。持經之力不簡怨﹑親﹐經福所資常生勝所﹐欲明古今相卽以勸弘於妙旨﹐故有﹝妙莊嚴王本事品﹞。𨿽此土他土皆有弘經﹐未有此方他方俱爲勸勵﹐故有﹝普賢菩薩勸發品﹞。讚勸旣周化緣已畢﹐慇懃付授遠使流通﹐故有﹝囑累品﹞。此依《正法華》及論﹐﹝囑累品﹞居後釋其次第﹔若﹝神力品﹞後卽說囑累﹐人情曲解未契通途也。

法華玄贊卷第一﹝本﹞

大治五年庚戌三月廿三日奉讀受於善明房得業已了僧覺印之。

保安三年十月十二日移點﹐今以興福寺圓如房之本爲之左點爲正﹝云云﹞。

妙法蓮華經玄贊卷第一﹝末﹞

沙門基撰

◎第六釋經本文者﹐古遵法師云﹕「二十八品分爲二文﹕初之一品明如來起化由序﹐餘二十七品辨其正化﹐﹝序品﹞陳其始由﹐正化明其利益﹐迄至經末皆有益故。」吉藏師云﹕「初一品名序分﹐次十五品半名正宗﹐至﹝分別功徳品﹞初格量頌末以來﹐明乘權﹑乘實﹑身權﹑身實爲正宗故。鶖子三請明乘權﹑實。彌勒三請明身權﹑實﹐彼頌第二長行聞此壽量信解功徳無有限量﹐及下十一品名流通分。」淨法師云﹕「初一品名序分﹐次十九品名正宗﹐﹝神力品﹞下有八品名流通。」𨿽有此判﹐不釋其所由也。今爲二解﹕初一品名序分﹐次八品名正宗﹐正說一乘授三根記﹐根本所爲皆已獲益﹐化彼二乘出濁水故。此經下云﹕「今此經中惟說一乘﹐而昔於菩薩前毀訾聲聞樂小法者﹐然佛實以大乘教化。」又﹝提婆達多品﹞「智積菩薩白多寶佛可還本土」﹐故知事了方始請還﹐明知說一乘處﹐正是經宗。若不說一乘但獲益處皆正宗者﹐﹝普賢品﹞中無量菩薩得陀羅尼﹐三千世界微塵數菩薩行普賢道﹐亦是不說一乘而獲益故﹐皆應正宗。若爾﹐卽古遵師乃爲指南。又事旣未了﹐如何智積中路請還﹖或并﹝法師品﹞半八品半爲正宗﹐以﹝法師品﹞初﹐授餘現座凡聖見聞隨喜者﹐當菩提記故。﹝持品﹞𨿽授現座比丘尼記﹐因請持經佛便與記﹐仍言前已總與記訖﹐更不說一乘﹐故非正宗。餘十九品總名流通﹐讚證受命付令行故。或初序分如前無別﹐從﹝方便品﹞下至﹝持品﹞合十二品﹐明一乘境﹐﹝安樂行品﹞﹑﹝從地涌出品﹞此之二品﹐明一乘行﹐﹝如來壽量品﹞下至﹝常不輕品﹞﹐合此五品說一乘果。說境令知乘之權實﹐勸應捨權而取於實﹐聲聞悟此遂便得記﹔說行令知因之是非﹐勸應學是而除於非﹐學者由斯從地涌出﹐說果令知身之眞化﹑證之果因﹐勸識於化求證於眞﹐漸獲因﹑果二位勝徳﹐菩薩知此遂便道證﹐具顯果﹑因所成勝徳。﹝神力品﹞下皆名流通示相付囑﹐稟命行故﹐此等所由皆至下釋。

論說﹝序品﹞有七種成就﹐成就者具足圓滿之義﹐欲明序中具足七義﹐七義圓滿餘經無故。一序分成就﹐始述通由具圓滿故﹐山城圓滿表勝餘故偏得序名﹐實七皆序。二眾成就﹐「與大比丘眾」下是﹐一數﹑二行﹑三攝功徳﹑四威儀如法住圓滿﹐勝餘經故。三如來欲說法時至成就﹐「爲諸菩薩說大乘經」下是﹐先說《無量義經》具十七名﹐勝餘經故。四所依說法隨順威儀住成就﹐「佛說此經已結跏趺坐」下是。依止定﹑器﹑眾生世間﹐此三種法餘經無故。五依止說因成就﹐「爾時佛放眉間光」下是﹐見能照﹑照境﹑所照等事生希有心﹐餘經無故。六大眾生現前欲聞法成就﹐「爾時彌勒菩薩作是念」下是﹐𨿽問一人多人欲聞生希有心﹐餘經無故。七文殊師利答成就﹐以宿命智現見過去因果相﹐成就十種事如現在前﹐是故能答﹐餘經無故。七中分二﹐初二通序﹐後五別序。通序有五﹕一總顯已聞﹐二說教時﹐三說教主﹐四所化處﹐五所被機﹐此入眾成﹐序成但四﹐「如是我聞」卽爲初也﹐爲令生信顯已聞故。論本但說序二成就﹕一者城﹐二者山。此二處勝與餘經別﹐所以偏說﹔聞時及佛不異餘經﹐𨿽經具有不別標勝。

「如是我聞」等﹐以三門分別﹕一說之所由﹐二立之所以﹐三正釋其文。說所由者﹐如大術等經說其本緣﹐佛臨涅槃時﹐佛命有疑當問﹐時優婆離﹑阿﹝少／兔﹞樓馱教阿難請問四事﹕一佛滅度後諸比丘等以誰爲師﹐二依何處住﹐三惡性比丘如何治罰﹐四一切經首當置何言。佛教之云﹕我滅度後﹐以波羅提木叉爲汝大師﹐依戒而行﹔依四念處住安處其心﹔惡性比丘梵檀治之﹐梵檀默然故不應打罵﹐但默擯故﹔一切經首當置「如是我聞」等言。後阿難結集還依佛教﹐廣述所由皆如經說。立之所以者﹐爲令眾生生信順故。《智度論》云﹕「如是我聞﹐生信也。信受奉行﹐生智也。信爲能入﹑智爲能度﹐信爲入法之初基﹐智爲究竟之玄術﹐信則所言之理順﹐順則師資之道成﹐由信故所說之法皆可順從﹐由順故說聽二徒師資建立。」於此信中略爲十釋﹕一趣極果之初因﹐依《仁王》等經趣聖位之初因﹐故四十心以信爲首。最初發起大菩提心須具十徳起三妙觀﹐大菩提心以善根爲自體﹐以善友爲緣﹐以不退屈而爲策發。善根卽信﹑精進﹑念﹑定﹑慧。故《攝大乘》云﹕「淸淨增上力﹐堅固心勝進﹐名菩薩初修﹐無數三大劫。」二入諦理之基漸﹐諸論皆說將入聖位有信根﹑信力。有信根﹐故萬善因此而生﹔有信力﹐故四魔不能屈伏﹐因此經初創令生信。三通妙眞之證淨﹐能越惡道離賤貧因﹐故入聖已證四不壞信﹐信三寶故能越惡道﹐由信戒故離賤貧因﹐故論亦說有信現觀。四荷至徳之喜依﹐《毘婆沙》說信者食法味之嘉手﹐學佛法者如大龍象﹐以信爲手﹑以捨爲牙﹑以念爲頸﹑以慧爲頭﹐於其兩肩擔集善法。象所飲噉以鼻爲手﹐故學佛法者最初生信。五聖七財之元胎﹐法財初故﹐學者大商﹑元規法寶﹑教獲聖財﹐故初生信。《顯揚論》云﹕「七聖財者﹐謂信﹑戒﹑聞﹑捨﹑慧﹑慚﹑愧﹐信卽一焉。六善本因之淑路﹐善法本故。」《瑜伽論》云﹕「入諸善法﹐欲爲根本﹑作意所生﹑觸所集起﹑受所引攝﹑定爲增上﹑慧爲最勝﹑解脫爲堅固﹑出離爲後邊。欲爲本者起希望故﹐作意所生數警覺故﹐觸所集起和心心所對勝緣故﹐受所引攝領在心故﹐定爲增上心微寂故﹐慧爲最勝擇善惡故﹐解脫爲堅固息纏縛故﹐出離爲後邊覺道滿故。」信旣爲欲依﹐故最初令起。七啟機門之勝手﹐接教手故﹐《俱舍論》云﹕「拔眾生出生死泥」﹔又後陳正宗爲佛教手﹐序令生信爲眾生手﹐兩手相接出淤泥故。又《智度論》云﹕「如人有手﹐至於寶山隨意所取﹐若其無手則空無所得。」有信心人入佛寶山得諸道果﹐若無信心𨿽解文義﹐空無所獲。八湛心水之淸珠﹐令心淨故﹐《成惟識》云﹕「信如水珠能淸濁水」﹐能治不信性渾濁故。九建名道之良資﹐宣尼云﹕「兵﹑食﹑信三﹐信不可棄﹐自古皆有死人無信不立﹐如大車無輗小車無軏﹐人而無信不知其可。」十頴衷誠之佳傅﹐《春秋》言﹕「苟有明信﹐澗嵠沼沚之毛﹑蘋蘩薀藻之菜﹐可薦鬼神﹑可羞公王﹐而況君子結二國之信。」此中十義﹐初八依眞﹑後二依俗﹐故經首置「如是」﹐經義親從佛聞﹐離增減失﹐爲令眾生起信樂心順修學故。

正釋其文者﹐《佛地論》說﹕「如是之言﹐依四義轉。一依譬諭﹐如有說言﹐如是富貴如毘沙門﹐如是所傳所聞之法﹐如佛所說﹐定無有異﹐定爲利樂方便之因﹐或當所說如是文句如我昔聞。二依教誨﹐如有說言﹐汝當如是讀誦經論﹐此中『如是』﹐遠則佛之教誨﹐近則傳法者之教誨也﹔或告時眾﹐如是當聽我昔所聞。三依問答﹐謂有問言﹕汝當所說昔定聞耶﹖故此答言『如是我聞』。四依許可﹐如有說言﹕我當爲汝如是而思﹐如是而作﹐如是而說﹐謂結集時諸菩薩眾咸共請言﹕如汝所聞當如是說。傳法菩薩便許可言﹕如是當說如我所聞﹔或信可言﹕是事如是﹐謂如是法我昔所聞此事如是﹐齊此當說定無有異。由四義故經初皆置『如是我聞』。」眞諦三藏云﹕「微細律明﹐阿難昇座集法藏時﹐身如諸佛具諸相好﹐下座之時還復本形﹐勘集藏傳亦作是說。眾生三疑﹕一疑佛大悲從涅槃起更說妙法﹐二疑更有佛從他方來住此說法﹐三疑彼阿難轉身成佛爲眾說法。今顯如是所說之法﹐我昔侍佛親所曾聞﹐非佛更起﹑他方佛至﹑轉身成佛。爲除此疑﹐故經初言『如是我聞』。」

結集之緣如藏章說。《注法華》云﹕「如是者感應之瑞﹐如以順機受名﹐是以無非立稱。眾生以無非爲感﹐如來以順機爲應﹐傳經者欲顯名教出於感應﹐故建言『如是』。」《注無量義》云﹕「至人說法但爲顯如﹐惟如爲是﹐故言『如是』。」寶公云﹕「以離五謗名爲如是。第一句﹐如是此經離執有增益謗。第二句﹐如是此經離執無損減謗。第三句﹐如是此經離執亦有亦無相違謗。第四句﹐如是此經離執非有非無愚癡謗。第五句﹐如是此經離執非非有非非無戲論謗。」光宅云﹕「『如是』﹐將傳所聞前﹐題舉一部也。如是一部經﹐我親從佛聞﹐卽爲『我聞』作呼轍耳。」梁武帝云﹕「『如是』如斯之義﹐是佛所說故言如是。」長耳三藏云﹕「如是有三﹕一就佛﹐三世諸佛共說不異名如﹐以同說故稱是。二就法﹐諸法實相古今不異故名爲如﹐爲如而說故稱爲是。三就僧﹐以阿難聞望佛本教﹐所傳不異故名爲如﹐永離過非故稱爲是。」由此同說﹐稱理無謬﹐所傳不異故經可信。以上合有一十五釋。

言「我聞」者﹐傳法菩薩自指己身﹐言如是法親從佛聞﹐故名我聞﹐非謂「我」者定屬一人。我謂諸蘊世俗假者﹐然我有三﹕一妄所執我﹐謂外道等所橫計我。二假施設我﹐謂大涅槃樂﹑淨﹑常﹑我﹐除二乘倒彊施設故。三世流布我﹐謂世共傳天授﹑祠授等。今傳法者隨順世間指自稱我﹐不同前二﹐卽是無我之大我也。

諸佛說法本除我執﹐何故不稱「無我」乃言「我聞」﹖

有四義﹕一言說易故﹐若說無我通蘊處界﹐知此說誰。二順世間故。三除無我怖故﹐言無我者﹐爲誰修學﹖四有自他﹑染淨﹑因果﹑事業等故﹐所以稱我。

有三義﹕一示不乖俗﹐宗𨿽顯眞﹑語不乖俗﹐理𨿽顯妙﹑言不乖麁﹐欲顯眞諦不離俗故。二我者主宰自在之義。《集法傳》云﹕「有三阿難﹕一阿難陀﹐云慶喜﹐持聲聞藏。二阿難跋陀﹐云喜賢﹐持獨覺藏。三阿難伽羅﹐云喜海﹐持菩薩藏。但是一人﹐隨徳名別。」由是阿難﹐多聞﹑聞持﹑其聞積集﹐三慧齊備文義並持﹐於三藏教總持自在﹐若稱名字𨿽順正理﹐無於諸法得自在義。由斯稱我不噵阿難。

三「我」者親義﹐世間共言「我見﹑我聞」﹐此將爲親證。若言「阿難聞」﹐或非親聞從他傳受﹐今顯親聞世尊所說非是傳聞﹐破他疑网故不稱字但言「我聞」。「聞」謂耳根發識聽受所說。今廢耳別﹑就我總稱﹐故云「我聞」。𨿽依大乘根﹑識﹑心所對境和合方名爲聞﹐然根五義勝於識等﹐故根名聞。根五義者﹐所謂依﹑發﹑屬﹑助﹑如根。如根者﹐如根明昧識亦明昧﹐若但聞聲可惟在耳﹐旣緣名義便在意中。故《瑜伽》言﹕「聞謂比量」﹐耳根名聞者﹐親聞於聲﹐與意爲門意方聞故﹐以二爲門熏習在總﹐因聞所成總名爲聞﹐廢別耳﹑意總名「我聞」。

慶喜于時親亦見覺知佛所說﹐何故但言「我聞」不言「我見」等﹖

有三義﹕一欲證深理要先聞法﹐名等詮義非色等故。二此界以聲而爲佛事﹐聲爲所依名等有故。三希證菩提要聞熏習﹐由聞熏習成出世故。由斯經首不說「見﹑覺﹑知」﹐惟說「我聞」。據實于時亦見佛說﹐諸餘佛土以光明等而爲佛事﹐可言見等﹐於此義中應生分別。

爲佛說法言我能聞﹐爲佛不說言我聞耶﹖

有二解。一者龍軍等言﹕「佛惟有三法﹐謂大定﹑智﹑悲。久離戲論曾不說法﹐由佛慈悲本願緣力﹐眾生識上文義相生﹐此文義相𨿽親依自善根力起﹐而就彊緣名爲佛說﹐由耳根力及自意變故名我聞﹐以爲體性。故無性云﹕隨墮八時﹐聞者識上﹐直﹑非直說﹐聚集顯現﹐以爲體性。彼自難云﹕若爾﹐云何菩薩能說﹖」彼論初言﹕「薄伽梵前﹐已能善入大乘菩薩﹐爲顯大乘體大﹐故說﹝攝大乘品﹞﹐故爲此難。」論復自答﹕「彼增上生故作是說﹐譬如天等增上力故﹐令於夢中得論呪等﹐故經亦言﹕始從成道終至涅槃﹐於其中間不說一字。如母齒指﹐子生喚解。」二者親光等言﹕「佛身具有蘊﹑處﹑界等﹐由離分別名無戲論﹐豈不說法名無戲論﹖謂宜聞者善根本願緣力﹐如來識上文義相生﹐此文義相是佛利他善根所起﹐名爲佛說﹐聞者識上𨿽不親得﹐然似彼相分明顯現﹐故名我聞。」世親說言﹕「謂餘相續識差別故﹐令餘相續差別識生﹐彼此互爲增上緣故。由此經說﹕我所說法如手中葉﹐未所說法如林中葉﹐如末尼﹑天鼓無思而作事故。」此中二解隨彼兩文﹐綺互解釋。應知說此「如是我聞」﹐意避增減異分過失﹐謂如是法﹐我從佛聞﹐非他展轉顯示。聞者有所堪能﹐諸有所聞皆離增減異分過失﹐非如愚夫無所堪能。諸有所聞或不能離增減異分﹐結集法時傳佛教者﹐依如來教初說此言﹐爲令眾生恭敬信受﹐言如是法我從佛聞﹐文義決定無所增減﹐是故聞者應正聞已﹐如理思惟當懃修學。

贊曰﹕第二說教時分也。此有二義﹕一法王啟化機器咸集﹐說聽事訖總名一時。二說者﹑聽者共相會遇﹐時分無別故言一時﹐機感﹑應化時無別故。初就剎那相續無斷說﹑聽﹐究竟假名「一時」。此有二解﹕一者道理時﹐說﹑聽二徒𨿽惟現在﹐五蘊諸行剎那生滅﹐卽此現法有酬於前引後之義﹐卽以所酬假名過去﹐卽以所引假名未來﹐對此二種說爲現在﹐此過未世並於現在法上假立﹐卽說﹑聽者五蘊諸法剎那生滅前後相續﹐事緒究竟假立三世﹐總名一時﹐非一生滅之一時也。二者惟識時﹐說﹑聽二徒識心之上變作三時相狀而起﹐實是現在﹐隨心分限變作短長﹐事緒終訖總名一時。如夢所見謂有多生﹐覺位惟心都無實境﹔聽者心變三世亦爾﹐惟意所緣﹐是不相應行蘊﹐法界法處所攝。此言一時﹐一則不定約剎那﹐二則不定約相續﹐三則不定約四時六時八時十二時等﹐四則不定約成道已後年數時節名爲一時﹐但是聽者根熟﹑感佛爲說﹐說者慈悲﹑應機爲談﹐說﹑聽事訖總名一時。不定約剎那等者﹐聽法之徒根器或鈍﹐說時𨿽短﹑聽解時長﹐或說者時長﹑聽者亦久﹐於一剎那猶未能解﹐故非剎那。亦不定約相續者﹐由能說者得陀羅尼﹐說一字義一切皆了﹐或能聽者得淨耳﹑意﹐聞一字時一切能解﹐故非相續。由於一會聽者根機有利有鈍﹐如來神力或延短念爲長劫﹐或促多劫爲短念﹐亦不定故﹐總約說﹑聽究竟名爲一時。亦不定約四時六時八時十二時者﹐一日﹑一月照四天下﹐長短﹑暄寒﹑近遠﹑晝夜諸方不定﹐恒二天下同起用故。又除已下上諸天等﹐無此四時及八時等﹐經擬上地﹑諸方流通﹐若說四時等流行不徧故。亦不定約成道已後年數時節者﹐三乘凡﹑聖所見佛身報化﹑年歲短長﹑成道已來近遠各不同故。經擬三乘凡聖同聞﹐故不別說成道已後若干年歲。然諸經中有說相續者﹐此經下云「說是法華經滿六十小劫」﹐卽其事也。有說四時者﹐《涅槃經》言「二月十五日」。有說六時八時十二時﹐卽《涅槃》云「於其晨朝嚼楊枝時」﹐《金剛般若》云「飯食訖收衣鉢洗足已敷座而坐﹐日正午時」﹐《上生經》云「於初夜分舉身放光」﹐《遺教經》云「於其中夜寂然無聲」。有說成道已後年數時節者﹐《十地經》云「第二七日於他化自在天王宮摩尼寶藏殿內說華嚴經」﹐又《法華經》云「三七日中思惟是已﹐趣波羅柰轉四諦輪」﹐又《無量義》此經等云「我成道來四十餘年」等。𨿽有是說﹐隨一方域化土眾生聞見結集﹐且作是言﹐仍非初總題說法時﹐是故俱應總說一時。

處中有淨穢﹐隨機定說處﹐時中凡聖殊﹐何容不別說﹖

說處標淨﹑穢﹐淨﹑穢可定知﹐說時有短﹑長﹐聖﹑凡不可准﹐一會機宜有利有鈍﹐長時短時如何定准﹖故處可定說﹐而時但總言「一時」。

贊曰﹕第三說教主也。梵云「佛陀」此略云「佛」﹔有慧之主﹐唐言「覺者」。覺有三義﹕一自覺﹐勝凡夫﹐凡夫不自覺故。二覺他﹐勝二乘﹐彼不覺他故。三覺行圓滿﹐勝諸菩薩﹐菩薩𨿽復修於二覺﹐行未滿故。《佛地論》云﹕「具一切智﹑一切種智﹐能自開覺亦能開覺一切有情﹐如睡夢覺﹑如蓮花開﹐故名爲佛。」一切智者﹐能自開智﹐如睡夢覺智。觀於空智﹑理智﹑眞智﹑無分別智﹐如所有也。總相而言﹐斷煩惱障得。一切種智者﹐覺有情智﹐如蓮花開智。觀於有智﹑事智﹑俗智﹑後所得智﹐盡所有也。總相而言﹐斷所知障得。准諸經梵本﹐皆稱本師名薄伽梵﹐佛教安置以此一言含諸徳故﹔翻譯之主﹐意存省略﹐隨方生善故稱佛名。

此三身中何身所攝﹖

准處准機﹐應聲聞而爲化佛。准文准器﹐教菩薩而卽報身。感者根品不同﹐應現故通報﹑化。王城﹑鷲嶺﹐劫盡火燒﹐鶖子聞經﹐卽化佛也。我土安隱﹐壽量長遠﹐文殊在中﹐卽報身也。應化非眞佛亦非說法者﹐推功歸本卽法身也。所以《稱讚大乘功徳經》住法界藏﹐明法身說。《佛地經》等住寶華王十八圓滿﹐乃報身說。此經王城迹卽化佛說。據理而言﹐實通三佛﹐應物現身非定一故。《楞伽經》中說三佛身說法各別﹐皆說法故。由此劬師羅長者﹐覩三尺以發心﹐五百婆羅門見灰身而起信﹐無邊身之菩薩窮上界而有餘﹐住小聖之凡夫觀丈六而無盡。今顯主尊教隨定勝﹐初標教主令生喜心。

贊曰﹕第四所化處也。遊化﹑居止目之爲住﹐住者居止遊化安處之義。居止在山﹑遊化在城中﹐佛依此中遊化安處。古人因此解聖﹑天﹑梵﹑佛等住﹐住名𨿽同﹑義意全別。語邃義幽之處曾不屬心﹐名同理別之文虛張援據﹐此爲未可也。梵云矩奢揭羅補羅城﹐唐言上茅城﹐摩揭陀國之正中﹐古先君王所都之處﹐多出勝上吉祥茅艸﹐因以爲名。崇山四周以爲外郭﹐西通狹徑﹑北闢山門﹐東西長﹑南北狹﹐周一百五十餘里﹐內宮子城周四十里﹐羯尼迦樹徧諸道路﹐華含殊馥色爛黃金﹐暮春之月林皆金色。宮城北門外有窣堵波﹐是提婆達多與未生怨王共爲親友﹐放護財醉象欲害如來﹐如來指端出五師子﹐醉象騧伏之處﹔次此東北有窣堵波﹐是舍利子逢馬勝比丘得初果處﹔次此正北不遠有大深坑﹐是室利毱多此云勝密﹐火坑﹑毒飯欲害佛處。宮城東北行十四五里﹐至姞栗陀羅矩吒山﹐唐言鷲峯亦謂鷲臺﹐接北山之陽﹐孤標特起﹐旣栖棲鷲鳥﹐又類髙臺﹐空翠相映濃淡分色﹐佛成道後向五十年﹐多居此山廣說妙法。舊云耆闍崛山﹐乃云靈鷲山﹐鷲鳥於此食人屍﹐名靈鷲山訛而略也。頻婆娑羅王爲聞法故興發人徒﹐自山麓至岑峯跨谷陵巖編石爲階﹐廣十餘步﹐長五六里﹐路有二窣堵波﹐一謂下乘﹐卽王至此徒行以進﹔二謂退凡﹐卽簡凡人不令同往。其山頂東西長南北狹﹐臨崖西埵有甎精舍﹐髙廣奇製東闢其戶﹐如來在世多居說法。今作說法之像﹐量等如來之身﹐精舍東有長石﹐佛經行所履也。傍有大石﹐髙丈四五周三十餘步﹐是天授遙擲擊佛傷足出血者也。其南岸下有窣堵波﹐佛說《法華經》處。山城北門行一里餘至迦蘭陀竹薗﹐薗東有窣堵波﹐未生怨王分得舍利建之供養。竹林薗西南行五六里﹐南山之陰﹐大竹林中有大石室﹐是大迦葉波結集法藏之處。竹林薗北二百餘步至迦蘭陀池﹐池西北二三里餘﹐至曷羅闍結利呬城﹐唐言王舍﹐外郭已壞無復遺堵﹐內城𨿽毀基趾猶存﹐周二十餘里面有一門﹐初頻婆娑羅王都在上茅宮城﹐編戶之家頻遭火害﹐一家縱逸四隣罹災﹐不安其居眾庶嗟怨。王曰﹕我以不徳人庶遭患﹐修何徳業可以攘之﹖羣臣白言﹕大王徳化黎庶不謹﹐請制嚴科以懲後犯﹐若更有犯遷之寒林。寒林者棄尸之所﹐俗謂不祥之地。人絕遊往﹐便同棄尸。彼旣恥居﹐當自攝謹。王遂其言以施嚴令﹐乃先宮內自失火害。王曰﹕我其遷矣。乃命太子監攝留事﹐自遷寒林。吠舍釐王聞住於野﹐集軍來伐﹐邊候奏聞﹐王遂建城而居﹐以王先舍於此﹐故稱王舍城焉。有云至未生怨嗣位已後方築此城﹐乃更爲髙厚﹐非新築也。至無憂王遷都波吒釐﹐以王舍城施婆羅門﹐故今城中無復凡庶﹐惟婆羅門咸千家矣。古人有說﹕山城爲王舍城﹐有九億家﹔或云置千王於此。皆謬也。王都旣在王舍﹐佛住鷲峯﹐城山兩處雙彰自他﹑二化俱說﹐利緇﹑素故。論云﹕「序分成就者﹐此法門示現二種義成就﹕一者一切法門中最勝故﹐如王舍城勝餘一切城舍故﹐城乃摩揭陀國之正中﹐人王之所都處﹐表一乘乃三乘之中道﹐法王之所住境城旣勝餘城故﹐經勝餘經故也。二者示現自在功徳成就故﹐如耆闍崛山勝餘諸山﹐顯此法勝故﹐俱蘇摩城旣是山城﹐近於王舍乃有多山﹐此山獨勝髙而顯故﹐表法髙顯出過二乘﹐自在巍巍功徳滿故。」或如城勝餘城﹐無麗物而不出﹔法勝餘法﹐無嘉徳而不具﹔山勝餘山﹐爲好鳥之所栖止﹔法勝餘法﹐爲上人之所止遊故。復云妙諭通教﹑理﹐或教妙如城含妙理故﹐理髙如山出二乘故﹐所以此經在王城居鷲嶺﹐有所表矣。般若通貫五門﹐舍衛豐其四徳﹐故多居彼不依餘處。金生麗水東俗所傳﹐提河有金西土咸悉﹐生死如河流不竭故﹐涅槃如金可寶重故﹐旣河中而有金﹐表生死中而有圓寂﹐故於阿利羅拔提河邊說涅槃也。各有所表由來遠矣。古說﹕此經合居四處﹐初在靈山﹐二塔涌空中﹐三佛集淨土﹐四﹝囑累品﹞中分身佛還後居穢土。今解處三﹑說惟在二。處有三者﹐無復還穢。﹝囑累﹞居後分身方還﹐迄至經終皆惟淨土﹐復還變穢說經便訖。淨﹑穢惟二﹕一初在靈山穢土﹐二分身佛將集佛便變淨﹔并塔涌空﹐處有三也。說惟在二﹐初在地上靈山創會﹐爲二乘等宣暢一乘﹔後塔涌空分身佛集﹐釋迦與多寶同座勸信此經﹐迄至經末佛令各還﹐說經事訖佛方居地﹐以後更不說《法華》﹐故知說處但惟有二。今標創會故說山城﹐住標化處﹐佛說化身﹐欲令三乘欣樂同故﹐顯佛悲深﹐乘﹑身俱妙﹐能於穢處而施化故﹔若標報佛及顯淨土﹐恐二乘眾疑非已分不能修故﹐由此但顯穢處﹑化身。

贊曰﹕七成就中﹐自下第二眾成就也。眾成就以五門解釋﹕一顯來意﹐二彰權實﹐三定多小﹐四明次第﹐五依論解。

來意有五﹕一爲證信。標聽眾者﹐助成慶喜聞法可信。眾疑有三﹕一疑慶喜自談﹐二疑從他傳聞﹐三疑餘人所說。今顯同聞﹐證經可信。《智度論》云﹕「說時﹑方﹑人令生信故」。二爲顯徳。如天帝釋諸天圍繞﹑大梵天王梵眾圍繞等﹐今顯法王諸聖圍繞。三爲啟請。利物之方必應所欲﹐次第宣唱先因後果﹐身是果體﹑行是因性﹑乘爲所學﹔﹝方便品﹞下鶖子三請爲乘權實故﹐顯令捨權就實之境﹔﹝安樂行品﹞文殊固請﹐正明捨權就實之行﹔﹝壽量品﹞中彌勒三請﹐爲身權實故﹐顯捨權就實之果﹐因緣之經令除法慢。若不因請企意難生﹐故聲聞請境一乘正逗彼根悟﹐菩薩請行及果讚﹐證﹑因亦利之。四爲當機。退菩提心者三根領悟﹐三周說一乘﹐菩薩領悟說壽量等﹐隨類獲益。聲聞凡夫遠塵離垢發菩提心﹐彼聖者類迴向大乘﹐菩薩凡夫疑网皆遣證眞達聖﹐聖者菩薩得無生法忍等當得菩提﹐故爲三機說斯妙法。五爲引攝。當時眾集﹐爲引當時﹐餘生發心經具陳者﹐爲引今時眾生發意﹐若無勝侶淨信不生。《佛地論》云「列菩薩者﹐輔翼圓滿﹔天龍等者﹐眷屬圓滿」﹐淨土尚然何況穢剎﹗上來五義並爲來意。

二者彰權實。如《佛地論》一處化佛淨穢土中﹐聲聞等實﹑菩薩爲權﹔報土之中﹐菩薩爲實﹑聲聞等權。今此化﹑報俱有﹐隨應兩實二權。初列靈山化佛﹐菩薩在中爲權﹐眾生見於劫盡淨土常安﹐壽量無邊﹐報身報土聲聞等眾非實。況多寶﹑分身悉爲化現﹐准知報﹑化﹑權﹑實理彰。論中旣說有化聲聞﹐滿慈等是﹐自餘化眾﹐多寶﹑分身等也。

三定多少者﹐初有十五眾﹕一髙名大徳眾﹐二無名大徳眾﹐三尊重諸尼眾﹐四內眷諸尼眾﹐五聖徳難思眾﹐六帝釋諸天眾﹐七三光四王眾﹐八二自在眾﹐九色界諸天眾﹐十龍眾﹐十一緊那羅眾﹐十二乾闥婆王眾﹐十三阿修羅眾﹐十四迦樓羅眾﹐十五人王眾。

復有六眾﹕一多寶﹐二分身﹐三龍宮﹐四涌出﹐五妙音﹐六普賢。此眾二徒﹐聞法證法﹑行法持法﹑說法護法有差別故。此中有六門異﹕一三乘無獨覺﹐獨覺多分出無佛世﹐教𨿽被彼時無果成﹐故不在會﹐《仁王經》中卽具有之﹐下文亦陳有求彼者。二三界無無色界﹐光照有緣可來聞法﹐彼界光所不及﹑機亦不熟﹐所以不來﹐《仁王》亦有。三五趣無地獄﹐光𨿽照彼﹐無緣不來。來有二義﹕一光照﹐二有緣。地獄光臨﹐無緣不至﹐無色並闕﹐所以不來。一乘進習必假容豫之身﹐地獄苦逼無暇可習。《陀羅尼經》本息眾苦﹐威力所致﹐地獄亦來。此經進善﹐彼無容暇﹐故彼不來。所以光照者﹐令見生厭故﹐令彼見光發心苦息故。四四眾無優婆塞優婆夷﹐下威儀成就中具列﹐初文略故。五八部無夜叉及摩睺羅伽﹐下亦具有。六二王無轉輪聖王﹐惟有小王﹐下亦具有﹐此後三無﹐下明所依威儀成就中﹐一切具列。

四明次第者﹐初眾分四﹕一聲聞眾﹐二菩薩眾﹐三八部眾﹐四諸王眾。或內護﹑外護爲次﹐內護中聲聞﹑菩薩爲次﹐聲聞中僧﹑尼爲次﹐僧中有名﹑無名爲次﹐尼中尊重﹑眷屬爲次﹔外護中八部﹑人王爲次。八部中天﹑非天爲次﹐天中地居﹑空居爲次﹐地居中帝﹑臣爲次﹐空居中非禪主﹑禪主爲次。後眾次第者﹐證法眾﹑開塔眾﹑經利廣大眾﹑持法無邊眾﹑他方行法眾﹑他方勸持眾。初眾之中聲聞居先菩薩居後者﹐《佛地論》𨿽釋﹐今爲四解﹕一形相不同﹐聲聞出家形同諸佛﹐菩薩不爾。二處有近遠﹐聲聞近佛﹑菩薩遠之。三戒徳有殊﹐聲聞出家持出家戒﹐菩薩不爾﹐隨類化生故。四欲令菩薩於聲聞所捨憍慢故。然《華嚴經》《羅摩伽經》《炬樓王經》《和休經》《大五濁經》﹐先列菩薩後列聲聞﹐以徳大小明先後故。

五依論釋解眾成就﹐中有四﹕一數﹑二行﹑三攝功徳﹑四威儀如法住。數成就者﹐謂大眾無數故。總談無數﹐論各別標﹐謂萬二千人等。行成就中有四﹕一諸聲聞修小乘行﹐依乞食等自活﹐以比丘等爲名。二菩薩修大乘行﹐求覺利有情﹐以菩提薩埵爲目。三菩薩以神通力隨時示現﹐能修行大乘﹐如跋陀婆羅等十六人﹐具足菩薩不可思議事﹐由不定故﹐而能示現優婆塞等四眾之形說爲菩薩。四出家人威儀一定﹐不同菩薩﹐由此定故說爲比丘。攝功徳成就者﹐十六句歎聲聞徳﹐十三句歎菩薩徳等是。然本論中不別標牒﹐文義顯故。威儀如法住成就者﹐爾時世尊四眾圍繞等是。明其四眾繞佛威儀恭敬聽法而住相故。𨿽各禮佛亦是威儀﹐非聽法相﹐故此不說。十五眾中合爲三類﹐菩薩﹑聲聞具四成就﹐其有學﹑無學及比丘尼具三成就﹐不歎徳故﹔餘天等具二﹐無行﹑無徳。論說眾成中﹐合有四成就﹐不言一一皆具四種。

然經明眾成中有二段﹕初別明十五眾﹐後明威儀。初中復二﹕初別列眾﹐後明禮佛各各退坐。十五眾中分二﹕初明內護眾﹐後明外護眾。內護眾有二﹕初明聲聞﹐後明菩薩。聲聞有二﹕初明比丘﹐後明尼眾。比丘中有二﹕初有名髙徳﹐後無名大徳。初中有三﹕一標類舉數﹐二歎徳﹐三列名﹐此初也。有二成就﹕一數﹐二行。

「與」者兼﹑并﹑共﹑及之義。龍樹釋言﹕「一處﹑一時﹑一心﹑一戒﹑一見﹑一道﹑同一解脫道﹐是名爲共。」

「大比丘」者﹐《智度論》云﹐三義解大﹐諸眾中最大﹐大障礙斷﹐大人恭敬。眞諦三釋﹕一勝大﹐學﹑無學人中勝。二體大﹐功徳智慧極髙廣。三數大﹐萬二千人。今合爲六﹕一數大﹔二離大﹐大障斷故﹔三位大﹐大阿羅漢故﹔四徳大﹐如經所說故﹔五名大﹐名稱遠聞故﹔六識大﹐大人大眾所知識故。梵云「苾芻」訛云「比丘」﹐由具五義所以不翻﹕一曰怖魔﹐初出家時魔宮動故。二言乞士﹐旣出家已乞食自活故。三名淨持戒﹐漸入僧數應持戒故。四云淨命﹐旣受得戒﹐所起三業以無貪發﹐不依於貪邪活命故。五曰破惡﹐漸依聖道滅煩惱故。

「眾」者僧也。理﹑事二和得眾名也。三人已上得僧名故。

贊曰﹕此歎徳也。經有六句﹐新翻及舊論中有十六句云﹕「皆是阿羅漢﹐諸漏已盡﹐無復煩惱﹐得眞自在」。論云﹕「心得自在﹐心善解脫﹑慧善解脫」。論云﹕「善得心慧解脫﹐如調慧馬」。論云﹕「心善調伏亦如大龍﹐已作所作﹑已辦所辦﹐棄諸重擔逮得己利﹐盡諸有結正知解脫。」論云﹕「善得正智﹐心解脫至心自在﹐第一究竟。」論有三釋﹕一上上起門﹐二總別相門﹐三攝取事門。

上上起門者﹐由上句故下句得起﹐或由下句上句方起﹐起非惟一故名上上起。論以第二句釋初句云﹕「諸漏已盡故名阿羅漢」﹐卽是論言「應已永害煩惱賊故名阿羅漢」。

漏以五門分別﹕一釋總名﹐諸論皆云「煩惱現行令心連注﹐流散不絕名之爲漏」。如漏器漏舍深可厭惡﹐損污處廣﹐毀責過失立以漏名﹐此惟現行﹐無復煩惱是種子故﹔據實通種。二列名﹐漏有三種﹕一欲漏﹑二有漏﹑三無明漏。三出體﹐欲界見道四十煩惱﹐四諦一一皆具十故﹐并修道六﹐謂貪﹑瞋﹑慢﹑無明﹑身見﹑邊見。此中除五無明﹐餘四十一根本煩惱并忿﹑恨等二十隨惑並名欲漏﹔色無色界以無瞋故﹐各四十一﹐於中各除五癡﹐合七十二根本煩惱﹐并色界諂﹑誑及二界憍﹐合此四小隨惑﹑十六大隨煩惱說名有漏。三界合有十五無明﹐名無明漏。四離合癈立﹐欲惟散地惟有漏地﹐通五趣地﹐具四生地﹐不善﹑有覆無記二性惑地﹐所以獨立爲一欲漏﹐上界俱定﹐通無漏地﹐一趣一生一性煩惱﹐由此合立爲一有漏。無明力增通相應﹑不共﹐爲前二所依﹐以具十一殊勝事故離諸惑立。五得名所從﹐𨿽知三界一切煩惱應皆名有漏﹐漏於三有有之漏故。下界煩惱多緣欲起﹐從勝爲名﹐說爲欲漏﹔上界諸惑更無別勝﹐得其本名名爲有漏﹔無明不以餘法爲名﹐彰自行相名無明漏。此漏非一故名爲諸。然依《瑜伽》更有別釋﹐繁故且止。以第四句釋第二句云﹕「得眞自在故名諸漏已盡」﹐由證眞無爲﹑漏盡自在﹐故名諸漏盡。以第二第三句釋第四句云﹕「以盡無煩惱故名得眞自在」﹐盡者諸漏已盡﹐無煩惱者無復煩惱﹐由現種惑無故得眞自在。亦有本言「以無煩惱故名得眞自在」而無「盡」字﹐惟第三句釋第四句。又以第五第六句釋第四句云﹕「以善得心解脫善得慧解脫故﹐名得眞自在」﹐以離定障名心解脫﹐離性障故名慧解脫。又離無明﹑貪愛等體名慧解脫﹐彼相應心得離縛故名心解脫。由離此二﹐證獲無爲得眞自在。以第二句釋第三句云﹕「以遠離能見﹑所見故名無復煩惱」﹐煩惱體惟取種子﹐遠能見者離相應縛﹐離所見者離所緣縛﹐以離現行諸漏二縛故名無復煩惱。或復單釋﹐能見者執我心﹐所見者所執我﹐由無能執我見心故﹐所執我相當情不現﹐名離二見。前諸漏盡是總無煩惱﹐此無煩惱是別無我見。我見爲本﹐諸漏生故﹐故不相違。以第五第六句釋第七句云﹕「以善得心﹑慧解脫故名心善調伏」﹐故如良馬其性調順。以第九第十兩句釋第八句云﹕「亦如大龍者﹐行諸惡道如平坦路﹐無所拘礙」﹐應行者已行﹑應到處已到﹐故新經云「已作所作已辦所辦」﹐故如大龍﹐由已作道諦﹑已辦滅諦﹐所以如龍。如龍威徳﹐𨿽行生死險阻之處﹐如平坦路﹐無所拘礙﹐不爲生死而所留難﹐生死因果皆已盡故﹐滅﹑道滿故。論單釋第九句云﹕「應作者作﹐人中大龍已對治降伏煩惱怨敵」﹐道諦滿故﹐能降集諦煩惱怨敵。論單釋第十句云﹕「所作已辦者﹐更不復生﹐如相應事已成辦故」﹐苦諦已盡滅諦滿故。以第九第十句釋第十一句云﹕「離諸重擔者﹐已作所作已﹑辦所辦﹐後生重擔已捨離故。」由滅﹑道圓﹐便捨後身生死諸法﹐名棄重擔。以第十一句釋第十二句云﹕「逮得己利者﹐棄捨重擔證涅槃故」﹐卽以涅槃爲己利故。以第十二句釋第十三句云﹕「盡諸有結者﹐已逮得己利﹐斷諸煩惱因故」﹐煩惱爲生死因﹐名爲有結﹐三有之結也。已逮得涅槃己利故﹐所以能盡三有之結﹐生死之因能和合苦﹐能結故名結。此有九種﹕謂愛結﹑恚結﹑慢結﹑無明結﹑疑結﹑見結﹑取結﹑嫉結﹑慳結﹐由此九種數數現起﹐損惱自他﹐招當苦增﹐偏立爲結。以第二句釋第十四句云﹕「正智解脫者﹐諸漏已盡故」﹐以諸漏盡正智能證無爲解脫﹐名智解脫。單釋第十五句云﹕「至心自在者﹐善過見道﹑修道智故」﹐住見﹑修道心未自在尚有惑故﹐由成上諸句至無學道一切惑盡心自在位。以第十四句釋第十六句云﹕「第一究竟者善得正智心解脫故﹐善得神通﹑無諍三昧等諸功徳故」﹐成到彼岸之聲聞也。

准上論文惟有三句﹐以下釋上名上起﹐謂以第二句釋初句﹐以第四句釋第二句﹐以第九第十句釋第八句。此以所起名起﹐上卽起名上起﹐若能起名起﹐上之起名上起﹐此類非一名上上起﹐准論惟有七句以上釋下名上起﹐謂以第二句釋第三句﹐以第五第六句釋第七句﹐以第九第十句釋第十一句﹐以第十一句釋第十二句﹐以第十二句釋第十三句﹐以第三句釋第十四句﹐以第十四句釋第十六句﹐此以能起名起﹐上卽是起名上起。若以所起名起起之上名上起﹐此類非一名上上起﹐准論惟有三句單釋﹐謂第九第十第十五句﹐或第三句亦是單釋。有二句不釋﹐謂第五第六句。有一句以上釋下﹐亦以下釋上﹐謂第四句。總說頌曰﹕「下釋上有三﹐上釋下有七﹐三單二不釋﹐一通於上下﹐或上釋下有六﹐四單二不釋。」今依此經文﹐十六句中惟總有六句﹐以下釋上有一句﹐謂以諸漏已盡釋初「皆是阿羅漢故」。以上釋下有二句﹐謂以諸漏已盡釋「無復煩惱」﹐又以逮得己利釋「盡諸有結」﹐自餘闕故當句自釋。

「漏」如前釋﹐惟取現行一切煩惱﹐此諸漏已盡名阿羅漢者﹐卽是應已永害煩惱賊義解阿羅漢﹐故入十地得阿羅漢名。「無復煩惱」者﹐論云遠離能見﹑所見故名無復煩惱。煩惱種子得煩惱名﹐此可由彼雙離所緣相應現行二縛﹐諸漏皆盡﹐無復更有煩惱種子能重斷故﹐名爲遠離能見﹑所見﹔或總漏盡﹐別執亦亡﹐故遠二見﹐名無復煩惱。「復」者重也﹐種子斷故無復重生。由斷生死流轉法故﹐名棄重擔﹐故能逮證涅槃己利。「逮」音﹝徒載反﹞如音訓釋﹐至也及也﹐卽由逮得有餘依涅槃己利故﹐能永盡三有之因九結煩惱。由上漏盡以下四句﹐彼阿羅漢﹐善過見道﹑修道智﹐故得心自在﹐離性﹑事障八解脫滿﹐亦得名爲心得自在。文旣闕小﹐不可次第依論解釋﹐但可總取論之大義以釋經文﹐諸有智者當自詳矣。

第二總別相門者﹐謂皆是阿羅漢者﹐是總相門。餘十五句是別相門。阿羅漢者總名「應」義﹐「應」有十五義﹐諸漏已盡下是。一應受飲食等供養恭敬等者﹐卽諸漏已盡堪爲福田。二應將大眾教化一切﹐無復煩惱離名利等故。三應入聚落城邑等故﹐得眞自在非爲欲境所牽惑故。四應降伏外道等﹐心善解脫具智辨故。五應以智慧速觀察法﹐慧善解脫了諸法故。六應不遲速說法﹐如法相應不生疲倦﹐如調慧馬善稱心故。七應靜坐空閑處﹐飲食﹑衣服等一切資生不積不聚﹐小欲知足﹐猶如大龍離闠鬧故。八應一向行善行不著諸禪﹐已作所作﹐常進修故。九應行空聖行﹐已辦所辦﹐我我所非有故。十應行無相聖行﹐棄諸重擔﹐觀滅理故。十一應行無願聖行﹐逮得己利﹐不願生死故。十二應降伏世間禪定淨心﹐不生味著二有界定﹐盡諸有結﹐乃至於二界禪不生愛味故。十三應起諸通殊勝功徳﹐正智解脫﹐解脫謂神通故。十四應到第一義功徳﹐至心自在證無爲故。十五應如實知同生眾得諸功徳﹐爲利益一切眾生第一究竟故。波羅蜜多聲聞廣度眾生令同己利得功徳故。第八修行不息﹐十二於禪不著﹐是二別意。恐厭文繁略相配囑﹐其間義意隨解可知。應說頌曰﹕「受﹑將﹑入﹑降﹑以﹐中﹑靜﹑行善行﹐空﹑無相﹑無願﹐伏﹑起﹑到﹑實知。」經中六句惟有十五句中第一應受妙供﹐第二應將大眾教化﹐第十一應行無願聖行﹐第十二應降伏世間禪淨心﹐第十四應到第一義﹐次第配下五句﹐初阿羅漢是總句故。

第三攝取事門者﹐以十五句攝取十種功徳事﹐爲示現可說果﹑不可說果故。此中意說﹐十五句中攝十種功徳事﹐爲顯阿羅漢所得有爲可說果﹑無爲不可說果﹐有相﹑無相﹐麁﹑細異故。下隨應配﹔一攝取得功徳有二句﹐謂諸漏已盡﹑無復煩惱﹔纏及隨眠二惑若在﹐不能攝取功徳﹐由二惑亡故能攝取功徳。二攝取諸功徳有三句﹐謂得眞自在﹑心善解脫﹑慧善解脫。此三句中得眞自在一句降伏世間功徳﹐世間之心不得自在﹐種種惑嬈﹔由得眞自在故永離惑嬈。心善解脫﹑慧善解脫二句﹐降伏出世間學人功徳﹐學人未得離二縛故。三攝取不違功徳有一句﹐謂心善調伏﹐隨順如來教行故﹐猶如良馬善隨人心。四攝取勝功徳有一句﹐亦如大龍有大威靈﹐神力圓滿故如龍也。五攝取所應作勝功徳有一句﹐謂應作所作。所應作者依法供養恭敬﹐尊重如來故﹐非財供養名所應作﹐正行法供養者是所應作﹐彼已皆作此道諦法行供養佛故。六攝取滿足功徳有一句﹐謂已辦所辦﹐滿足學地故。所學之地皆滿足故﹐得滅諦滿。七攝取過功徳有三句﹐謂棄諸重擔﹐逮得己利﹐盡諸有結。初句過愛故﹐生死重擔莫過貪愛﹐今已過故。次句過求命供養恭敬等故﹐諸求供養恭敬皆爲資命﹐今得己利已證涅槃﹐過於邪命求利養等。後句過上下界﹐已過學地故。有結者謂九結﹐今已過有學之地﹐過上下界故盡諸有結。八攝取上上功徳有一句﹐謂正智解脫。解脫者無爲果﹐諸徳之中最上上故。九攝取應作利益眾生功徳有一句﹐謂至心自在。由得神通得心自在﹐及自內心離繫縛故攝取利益之行。十攝取上首功徳有一句﹐謂第一究竟﹐謂波羅蜜多聲聞堪到彼岸﹐勝餘鈍類故。應說頌曰﹕「初二名攝取﹐次三攝諸徳﹐順勝作滿足﹐如次配四句﹐三句名攝過﹐過愛﹑命二界﹐上上﹑利﹑上首﹐各一名攝徳。」此經六句﹐攝取十徳中惟攝三徳﹕一攝取功徳有二句﹐謂諸漏已盡﹑無復煩惱。二攝取過功徳有二句﹐謂逮得己利﹑盡諸有結﹐過求邪命﹐及過邪二界。三攝取應作利益眾生功徳有一句﹐謂至心自在。阿羅漢是總﹐所以不取﹐惟下十五句攝功徳故。《成惟識》中﹐阿羅漢有三﹕應已永害煩惱賊故﹐應受世間妙供養故﹐應不復受分段生故。上上起門攝應永害賊無分段生﹔總別相門攝應受妙供養﹔攝取事門非彼三攝﹐彼三但約決定義說﹐一切阿羅漢不過三種故﹝攝取事門惟俱解脫到彼岸者之所成故。又上上起門永害煩惱﹐總別相門堪受妙供﹐攝取事門無分段生死宗義配之﹐非理定爾。新翻經云「除阿難陀﹐獨居學地」﹐此中略文﹞。

贊曰﹕此下第三列名﹐有二﹐初別列名﹐後結名髙。此二十一人中﹐或有以出家前後爲次第。《報恩經》說﹕「初度五人﹐次度耶舍門徒五十﹐次度優樓頻螺門徒五百﹐次度伽耶門徒三百﹐次度那提門人二百﹐次度鶖子門徒一百﹐次度目連門人一百﹐合舉大數成一千二百五十人。」或有行徳大小爲次第﹐如迦葉在第二列﹐鶖子在迦旃延上列等﹐隨應不定。《無垢稱經。弟子品》以徳辨爲次第﹐以命問疾要假智辨方堪對揚故。《十二由經》「初成道二年度五比丘﹐三年化迦葉兄弟三人﹐五年度目連」﹐機宜不同﹐諸部結集誦經異故。《無量壽經》云「了本際者﹐卽阿若憍陳如」。梵云阿若多憍陳那﹐憍陳是婆羅門姓﹐那是男聲﹐阿若多是解義﹐初悟解故。《因果經》中具說度憍陳那﹑優樓頻螺﹑伽耶﹑那提四人所以。初太子踰城之後﹐父王乃命內外親族合有五人營衛太子﹐五人交諍修苦樂行以爲道眞。太子誡撿依諸外道修苦樂行以過彼行﹐皆非正術﹐捨食乳糜﹐受吉祥艸覺樹成道。後趣鹿園度此五人﹐初轉法輪﹐佛問解﹑未。五人之中陳那先報我今已解﹐淨居等天亦言已解﹐因以爲名名之爲解。憍陳之姓乃眾多﹐以解標名﹐那是男聲以男簡女﹐故復云那。《大般若》云「解憍陳那」。梵云摩訶迦葉波。摩訶﹐大也。迦葉波者姓也。此云飲光。婆羅門姓。上古有仙身有光明﹐飲蔽日月之光。迦葉是彼之種﹐迦葉身亦有光能飲日月﹐以姓爲名故名飲光。大富長者之子﹐捨大財﹑姓出家﹐能爲大行﹐少欲知足行杜多行﹐大人所識故標大名簡餘迦葉。如《因果經》第三卷并彌勒疏﹐具陳上二姓之所因。次三迦葉皆飲光種﹐兄弟三人﹐梵云鄔盧頻螺﹐言優樓訛也﹐此云木瓜。當其胸前有一癃起猶如木瓜。又池中龍亦名木瓜﹐從彼爲稱故以爲名。伽耶山名﹐卽象頭山﹐亦云城﹐城近此山故名伽耶城。梵云捺地迦﹐言那提訛也﹐此是河名。《正法華》云「上時﹑象﹑江三迦葉」也。然《因果經》說此三人皆近河邊修道﹐佛作神通化之入法﹐以大者胸上有木瓜癃﹐或從池龍﹐第二從山﹐第三從河以爲名也。

贊曰﹕梵云奢利弗呾羅﹐言舍利弗者訛也。舍利云鶖﹐卽百舌鳥亦曰春鸚﹐弗呾羅言子﹐以母才辨諭如鶖鳥﹐此是彼子﹐以母顯之故云鶖子。又云過去身爲瓦師﹐值釋迦佛發願願作釋迦弟子﹐不但今者﹐亦符往願﹔復名優波提舍﹐以能論議故兼得彼名。

梵云摩訶沒特伽羅﹐言大目乾連者訛也﹐此云大採菽氏。上古有仙居山寂處﹐常採菉豆而食﹐因以爲姓。尊者之母是彼之族﹐取母氏姓而爲其名﹐得大神通﹐簡餘此姓故云大採菽氏。從父本名俱利迦﹐亦云拘﹝匕／示﹞﹡﹝入／米﹞多﹐先云俱律陀訛也。《大般若》云「舍利子﹑大採菽氏」﹐此二因緣如彌勒疏。

梵云摩訶迦多衍那﹐云迦旃延亦訛也。《大般若》云「大迦多衍那」﹐此云大剪剃種男﹐剪剃種者是婆羅門姓。上古多仙﹐山中靜處﹐年歲旣久鬚髪稍長﹐無人爲剃﹐婆羅門法污剃髪故。一仙有子﹐兄弟二人俱來觀父﹐小者乃爲諸仙剃之﹐諸仙願護後成仙貴。爾來此種皆稱剪剃。尊者身是男子威徳特尊﹐簡餘姓故云大剪剔種男。又西方亦有取母姓者﹐今顯是父姓故置男名。古云「繩扇」﹐母戀此子不肯攺嫁﹐如繩繫扇故名繩扇﹔眞諦云「思勝」﹐皆非也。

梵云阿泥律陀﹐此云無滅﹐佛之黨弟。云阿﹝少／兔﹞樓馱訛也﹐應作﹝而／而﹞﹡﹝少／﹝色﹣巴﹞﹢兄﹞字﹐不知﹝少／兔﹞字所出。

劫賓那者﹐此云房宿﹐佛與同房宿﹐化作老比丘爲之說法﹐因而得道﹐故云房宿。或云房星﹐房星現時生﹐故云房星。

贊曰﹕梵云笈房鉢底﹐此云牛相﹐憍梵波提訛也。過去因摘一莖禾﹐數顆墮地﹐五百生中作牛償他﹐今𨿽人身尚作牛蹄牛呞之相﹐因號爲牛相比丘。

梵云頡麗伐多﹐此云室星﹐北方星也﹐祀之得子因以爲名﹐離波多訛也。有云假和合﹐卽《智度論》說二鬼食人事也。

梵云畢藺陀筏蹉﹐此云餘習﹐言畢陵伽婆蹉訛也。五百生中爲婆羅門﹐惡性麁言﹐今𨿽得果餘習尚在﹐如罵恒河神﹐故名餘習。

梵云薄矩羅﹐此云善容﹐言薄俱羅訛也。毘婆尸佛入涅槃後﹐有一比丘甚患頭痛﹐善容時作貧人﹐持一呵梨勒施病比丘﹐比丘服訖病卽除愈。由施藥故九十一劫天上人中受福快樂﹐今生婆羅門家﹐其母早亡﹐遂遇後母方便殺之﹐經五不死﹐後求出家得阿羅漢。出家八十曾不患頭痛﹐目不視女人面亦不入尼寺﹐不爲女人說一句法。後無憂王巡塔布施﹐知其少欲但施一錢﹐塔踴置地猶尚不受方知少欲。如《付法藏傳》說此因緣。

梵云摩訶俱瑟恥羅﹐此云大膝膝蓋故﹐俱絺羅訛也。此舍利弗舅氏﹐因共佛論悟解得果﹐如律中說。

贊曰﹕梵云難陀﹐此翻爲喜﹐根本乃是牧牛之人。因問佛牧牛十一事﹐知佛具一切智﹐獲阿羅漢﹐甚極聰明音聲絕妙。

梵云孫達羅難陀﹐此云艶喜﹐孫陀羅訛也。艶是妻號﹐色美端嚴無比名艶﹐喜是自名。簡前牧牛難陀故言艶喜﹐艶之喜故。是佛親弟﹐身長一丈五尺二寸﹐佛到本城二日度之。大勝生主之所生也。

梵云補剌孥梅呾利曳尼弗呾羅﹐此云滿慈子﹐云富樓那彌多羅尼子訛也。滿是其名﹐慈是母姓﹐母性其慈﹐今取母姓﹐此滿尊者是慈女之子﹐或滿及慈俱是母號名滿慈子。

梵云蘇補底﹐此云善現﹐舊云須菩提﹑翻爲善吉非也。

梵云阿難陀﹐此云慶喜﹐但言阿難﹑翻爲歡喜亦訛也。世尊成道內外咸慶﹐當喜時生故名慶喜。

梵云羅怙羅﹐此云執日﹐舊言羅睺羅﹑翻爲障蔽非也。

此中九人﹐摩訶迦葉﹑舍利弗﹑大目乾連﹑摩訶迦旃延﹐阿﹝少／兔﹞樓馱﹑富樓那彌多羅尼子﹑須菩提﹑阿難﹑羅睺羅。如《說無垢稱經。聲聞品》疏第三四卷廣說所由﹐恐繁不述。

贊曰﹕結名髙也。論云「諸王﹑王子﹑大臣﹑人民﹑帝釋﹑梵天王等﹐皆識知故。又復聲聞﹑菩薩﹑佛等﹐是勝智者皆善知故﹐名眾所知識。」初解貴賤大眾所知﹐後解大小聖眾所識。《無垢稱》云「皆爲一切眾望所識」﹐含此兩義﹐舉二十一例取餘人﹐故名爲「等」。皆名「大」者﹐論自解云﹕「心得自在﹐到彼岸故。所言『等』者﹐以阿羅漢等非阿羅漢﹐由阿難陀是初果故。」

贊曰﹕二無名大徳眾也。戒﹑定﹑慧三正爲學體﹐進趣修習名爲有學﹐進趣圓滿止息修習名爲無學﹐惟無漏法爲體。

贊曰﹕三尊重諸尼眾也。梵云摩訶鉢剌闍伏底﹐此云大勝生主。佛母有三﹐此爲小母。大術生佛七日命終﹐此尼養佛﹐大術姊妹之類故號爲姨母。大勝生主本梵王名﹐一切眾生皆彼子故﹐從彼乞得因以爲名。又一切佛弟子名爲大生﹐三乘聖眾名爲勝生﹐由養佛故爲大勝生。大勝生之主名大勝生主﹐𨿽從彼乞得亦以義爲名。舊云波闍波提﹑名大愛道﹐皆訛略也。度此因緣﹐如律中說。

贊曰﹕四內眷諸尼眾也。梵云耶戍達羅﹐此云持譽﹐耶輸陀羅訛也。形容美麗近遠聞知﹐生育羅睺天人讚詠﹐故名持譽﹐「譽」美稱也。相傳釋云﹐是乾闥婆女﹐彼生兒爲樂神﹐生女爲玉女也。若稱玉女何得有子﹖又佛出家後﹐持譽父母欲得將還﹐明非玉女。《未曾有經》《須達拏經》《瑞應經》皆云羅睺是瞿姨之子。佛有三夫人﹕一瞿姨﹐二耶輸﹐三鹿野﹐各有二萬婇女。瞿姨無子是玉女﹐彼經從長母爲名﹐亦無過失。又經云佛有三子﹕一善星﹐二優婆摩耶﹐三羅睺。故《涅槃》云「善星比丘﹐菩薩在家之子」。

上二尼眾各得出家﹐道行久成希聞妙法﹐有緣皆至眷屬俱來。

法華經玄贊卷第一﹝末﹞

保安三年二月八日﹝丁酉﹞書始﹐同廿八日本末合二卷書了。法隆寺僧覺印之。

同年十月十五日移點已了﹐以興福寺圓如房本爲之。法隆寺僧覺印以左點爲正。

長承三年﹝甲寅﹞四月十五日﹝壬午﹞﹐同寺僧良勝一徧奉□已了﹐教授之師覺印了

妙法蓮華經玄贊卷第二﹝本﹞

沙門基撰

贊曰﹕第五聖徳難思眾。文有三﹕一標類舉數﹐二歎徳﹐三列名。此初也。梵云菩提薩埵摩訶薩埵﹐略云菩薩摩訶薩。菩薩修行略有二門﹕一自利﹐大智爲首﹔二利他﹐大悲爲先。菩提﹐覺義﹐智所求果﹔薩埵﹐有情義﹐悲所度生。依弘誓語故名菩薩。以二爲境名爲菩薩﹐有財釋也。又覺是所求果﹐有情是自身﹐求三菩提之有情者﹐故名菩薩。或菩提是所求果﹐薩埵者勇猛義﹐不憚處﹑時求大菩提﹐有志有能﹐故名菩薩。二皆依主。又菩提卽般若﹐薩埵謂方便﹐如是二法能利能樂一切有情﹐故名菩薩﹐亦菩提亦薩埵。或及初解皆持業釋。摩訶﹐大也。薩埵﹐如前。今此菩薩位居八地已上﹐爲簡前小及二乘位﹐故言摩訶薩。無著《般若論》云﹕「諸菩薩有七種大故﹐此大眾生名摩訶薩埵﹐如菩薩地說。」下大乘章中別當具列。

贊曰﹕自下第二歎徳﹐有十三句﹐論以二門釋﹕一上支下支門﹐二攝取事門。支者分義﹐上支分謂總相﹐下支分謂別相﹐故論云﹕「應知阿耨多羅三藐三菩提不退轉者﹐是總相﹔餘是別相。」此總相也。無上正覺﹐體卽佛果所有五法﹐謂淨法界﹐及四智心品。無著《金剛般若論》說「阿耨多羅三藐三菩提顯示菩提﹑及菩提道」。阿耨多羅此顯菩提自相﹐解脫相故。三藐三菩提顯示菩提者人平等相﹐以菩提法故得知是佛。《大智度論》說「智﹑及智處俱說名般若﹐菩薩地說菩提﹑菩提斷皆名菩提」。故阿云無﹐耨多羅云上﹐三云正﹐藐云等。又三云正﹐菩提云覺﹐卽是無上正等正覺。此有四覺﹕一無上覺﹐是總也﹐卽顯菩提﹑淸淨法界。二正覺﹐簡外道邪覺故。三等覺﹐簡二乘但了生空偏覺故。四又正覺﹐簡菩薩﹐菩薩因覺未滿﹑果位非正覺故。此顯菩提道卽四智品﹐下一覺字貫通上四﹐由具下三一切莫過﹐超徧等諭﹐眞理所覺名無上覺。然諸經論多說眞理名無上菩提體﹐以根本故。今此雙取佛果理﹑智俱名無上菩提﹐於此二果俱不退轉。云何不退轉﹖由具下十因不退轉﹐故於佛果能不退轉﹐決定當證念念進修名不退轉。退者失也。轉者動也。八地以上任運進修於大菩提﹐修習不退無煩惱故﹐亦復不爲一切有相功用所動﹐名不退轉。由此八地名不動地﹐相用煩惱不能動故。

不退有四﹕一信不退﹐十信第六名不退心﹐自後不退生邪見故。二位不退﹐十住第七名不退位﹐自後不退入二乘故。三證不退﹐初地以上卽名不退﹐所證得法不退失故。四行不退﹐八地已上名不退地﹐爲﹑無爲法皆能修故。今此菩薩皆八地已上故﹐言於無上正等覺不退轉﹐定當證故﹐故不退者非卽不轉。

又不退有二﹕一已得不退﹐初地卽得﹔二未得不退﹐八地方得。無上正覺是未得法故﹐八地以上能不退轉﹐情祈正覺心進不動﹐法駛流中任運轉故﹐名不退轉﹐此不退者卽是不轉。

贊曰﹕下別支分﹐有十二句﹐以十種示現分二﹕初九自利﹐後一利他。初九又二﹕初八有爲徳﹐後一無爲徳。初中又二﹕初五福慧﹐後三悲智。初五又二﹕初三內行﹐後二善緣。初中有三﹕初一熏修自利﹐次一利他﹐後一利法。善緣二中﹐初一遇緣修行﹐後一讚美除疑。三悲智中﹐初一慈悲﹐後二智慧﹐此中有三﹐一住聞法不退轉﹐謂皆得陀羅尼﹐陀羅尼者此云總持﹐總持有二﹐一攝﹑二散。攝者持也。此卽聞持﹐聞於文義任持不忘﹐卽所聞之能持名之爲攝。聞卽總持﹐體念﹑慧也。《十地經》云﹕「八地以上菩薩於一切法能堪﹑能思﹑能持。」彼論解云﹕「堪謂聞慧﹐思謂思慧﹐持謂修慧﹐於一修慧分三用故。」散者施也。此有四種﹕一法﹐二義﹐三能得菩薩忍﹐四明呪﹔施與眾生故。此中二種﹐初是能持﹐卽聞持是﹔後是所持﹐餘四種是。復分爲二﹕一自利﹐聞持等也﹔二他利﹐法義等四。因﹑果別故。

二樂說不退轉﹐謂樂說辨才。辨才卽是四辨﹑七辨而樂說故。四辨者卽四無礙解﹕一法無礙解﹐二義無礙解﹐此二如次卽是解教﹑理無滯智。三詞無礙﹐解卽解諸方言音無滯智﹐四辨說無礙解﹐卽說法等七辨無滯智。七辨者﹕一捷辨﹐須言卽言﹐無謇吃故。二迅辨﹐懸河湕泠﹐不遲訥故。三應辨﹐應時應機﹐不增減故。四無疎謬辨﹐凡說契經不邪錯故。五無斷盡辨﹐相續連環終無竭故。六凡所演說豐義味辨﹐一一句言多事理故。七一切世間最上妙辨﹐具甚深如雷淸徹遠聞等五種聲故。四無礙解至﹝方便品﹞釋﹐多以後得智及正體智爲體外緣起故。

三說不退轉﹐謂轉不退轉法輪。法輪是所說﹐常說此不退轉法故﹐謂轉如前四位二種不退轉法﹐名轉不退轉法輪。又《彌勒所問經》云﹕「說自分功徳名轉不退法輪﹐說外分功徳名轉不轉法輪。」又說智名不退﹐說福名不轉。又說般若名不退﹐說方便名不轉。又說有爲事名不退﹐說無爲理名不轉。此法如輪故名法輪。輪有三義﹕一圓滿義﹐八正道等﹐轂﹑輞﹑輻等皆圓滿故。二不定義﹐佛從見道轉生修道﹐從修道後生無學道﹐自得此已復爲他說﹐安置聖道於他身中﹐如是展轉他得聖已﹐復爲他說﹐諭輪不定故名爲輪。三摧壞義﹐蟷蜋拒轍輪能摧之﹐聖道在心能摧煩惱﹐能摧未伏能鎭已伏﹐如王輪寶故諭如輪。法輪有五﹕一輪自性﹐擇法覺支﹑正見等是。二法輪因﹐能生聖道教﹑聞﹑思等。三輪眷屬﹐聖道助伴五蘊諸法。四法輪境﹐聖道所緣四諦等理。五法輪果﹐因道所證菩提﹑涅槃。轉者說也。法旣名輪說亦稱轉﹐今隨所應說八地後行不退位此五法輪﹐故名爲轉。又此五體卽是四法。教﹑理﹑行﹑果皆名法輪。轉者動也顯也﹑運也起也。動宣言教顯揚妙理﹐運聖道於聲前﹑起眞智於言後﹐圓摧障惱名轉法輪。下﹝方便品﹞當具顯示。

贊曰﹕此有三句﹐初之二句合爲第四依止善知識不退轉﹐供養無量百千諸佛﹐於諸佛所殖眾徳本﹐論名殖眾善根﹐以己身心業依色身攝取故。菩薩修行莫過身心﹐今舉殊勝色身之業供養諸佛﹑深植徳本﹐攝取己之身心一切所有善業。供養有十。﹝菩薩地﹞說﹕一現前供養﹐於對現前佛設利羅及制多等﹐一切三寶親面供養。二不現前供養﹐於餘佛制多等作佛等想修不現前供養。三現前不現前供養﹐現對前時復作是念﹕「一佛制多等法性卽三世十方諸佛制多等法性﹐故我今者現前供養一佛制多等﹐卽是供養三世十方佛制多等。」修現前不現前供養。四於如是所﹐惟自供養。五若起悲心以隨力物施貧苦等﹐願彼安樂令他供養。六俱供養﹐自旣作時復勸教他作此供養。七財敬供養﹐以華香等敬問禮拜﹐乃至以珍寶等修財敬供養。八廣大供養﹐卽以財敬長時多妙﹐乃至淨念迴向菩提﹐自力集財從他求得﹐發願想化爲百千身﹐恭敬禮拜﹐一一化身出百千手持散華香﹐出百千聲歌讚功徳﹐復出百千妙莊嚴具而爲供養﹐於瞻部洲乃至十方﹐所有供養普生隨喜﹐𨿽少用功而興無邊廣大供養。九無染供養﹐不以輕慢﹑矯詐﹑放逸﹑不淨等物﹐修無染供養。十正行供養﹐若有須臾修四無量﹐乃至少時信忍離言眞如法性﹐起無分別住無相心﹐卽爲守護菩薩淨戒﹐乃至修行四攝事等。修正行供養﹐應念此爲最上最妙﹐過前供養百千萬倍不可比諭。修供養時應念﹕如來是大福田﹑具大恩徳﹐有情中尊﹑難遇獨出﹑眾義依止。如佛旣爾﹐於法﹑僧亦然。如《幽贊》上卷說。「殖」種也積也立也。眾通平﹑去二音。

五斷一切疑不退轉﹐常爲諸佛之所稱歎。「爲」者使也被也。由諸菩薩八地已上﹐位至斷於理﹑事疑盡﹐煩惱﹑所知二疑俱盡﹐故第八地名決定地﹐乃被諸佛常所稱歎。或由佛歎能斷眾疑﹐眾疑菩薩住於何位﹐及所得證。今顯上位及所得證﹐故除眾疑。

六爲何等事說彼彼法﹐入彼彼事不退轉﹐謂以慈修身。論云「以大慈悲而修身心」﹐此釋所由。諸菩薩爲何等事﹐外爲他說法﹐內入證諸法﹖以大慈悲熏修身心﹐拔苦與樂故﹐顯行二利但爲慈﹑悲﹐不由餘事。慈悲各有三﹐如下當說。

七入一切智如實境界不退轉﹐謂善入佛慧。此言顚倒﹐應云入如實境界之一切智不退轉﹐卽入觀照智﹐與下第九別﹐若依論文便無異也。

八依我空﹑法空不退轉﹐通達大智達二我無智也。

九入如實境界不退轉﹐到於彼岸窮實性故。

贊曰﹕此有二句﹐合爲一句。

十應作所作住持不退轉﹐名稱普聞無量世界﹐故能住持佛法令法不滅。眾生聞名信向修學﹐能度無數百千眾生﹐故名應作所作﹐菩薩所應作謂利眾生故。上來上支。下支門下明攝取事門。論有二釋。論攝取事門者﹐攝取諸功徳事。

初番釋云﹕示現諸菩薩住何等淸淨地中﹐因何等方便﹐何等境界中作所應作故﹐此爲總標。論下牒釋十三句中﹐應分爲三﹕於無上正等正覺不退轉一句﹐是住何等淸淨地中﹔次有十句是因何等方便﹔後之二句是何等境界中所作應作故。論牒釋中惟解初二句標﹐不釋第三句何等境界中作所應作。地淸淨者﹐八地以上三地﹐無相行寂靜淸淨故﹐此中以無相理名無上正等正覺故。後三地皆於無相行任運寂靜離障淸淨名不退轉﹐非諸垢染有相等之所退轉故。第二句因何等方便者﹐有四種﹕一攝取妙法方便﹐任持妙法以樂說力爲人說故。此攝三句﹐任持妙法者皆得陀羅尼。由得聞持任持妙法令不捨離﹐住在自心持之不忘故名任持。以樂說力者樂說辨才故﹐爲人說者轉不退轉法輪﹐爲人說此不退輪故。

二攝取善知識方便﹐以依善知識作所應作故。此攝三句﹐以依善知識者﹐供養無量百千諸佛﹐作所應作者﹐於諸佛所植眾徳本﹐徳本卽善根﹐是所應作故﹐由此常爲諸佛之所稱歎。

三攝取眾生方便﹐以不捨眾生故。此攝一句﹐以慈修身﹐由以大慈悲熏習身心﹐故能不捨一切眾生﹐常能救度。

四攝取智方便﹐以教化眾生令入彼智故。此攝三句﹐善入佛慧通達大智到於彼岸﹐由自有三智能令眾生攝取三智故。自成三智者是諸眾生攝取三智之因﹐初智知如實智﹐自利智也。次智是知事智﹐利他智也。後智是眞理智﹐智實性也。論中惟解此初標二句﹐不釋何等境界中作所應作。此攝二句﹐名稱普聞無量世界﹐是何等境界﹔能度無數百千眾生﹐是所應作。由菩薩具三智等故﹐名聞遠振十方世界﹐能於此無量世界境界中﹐度百千眾生作所應作﹐度眾生者是諸菩薩之所應作故。此初番訖。第二復次云﹐復有攝取事門﹐示現諸地攝取勝功徳﹐不同二乘功徳﹐故此二句爲總標。

下自別釋二句者﹐一示現諸地﹐二攝取勝功徳。不同二乘功徳﹐故十三句中初四句是示現諸地﹐後九句是攝取勝功徳。初四句示現諸地者﹐皆於無上菩提不退轉一句是第八地故﹐次二句是第九地﹐次一句是第十地。故論下釋示現諸地云「八地無功用智不同下上故」﹐不同下者﹐下功用行不能動故﹔不同上者﹐上無相行不能動故﹐自然而行故。上者勝行﹐無相行也﹔下者劣行﹐功用行也。惟識釋不動地云「相用煩惱不能動故」﹐此論解不退轉﹐謂功用不動﹐無相行不動﹐任運進修﹐空﹑有雙證﹐不爲二動名不退轉。於九地中得勝進陀羅尼門﹐具足四無礙解自在故﹐九地得聞持等滿名爲勝進﹐具足七辨等爲他說法。前第三地𨿽得聞持猶未圓滿﹐今說滿位﹐於第十地轉不退轉法輪﹐得受佛位如轉輪王子﹐以八九十地同示現諸地故。論自結云「下之九句名攝取功徳﹐上之三地皆同得之」。

釋第二攝取勝功徳者﹐示現依何處﹖依何心﹖依何智﹖依何等境界行﹖依何等能辨故﹖此有五句﹐論爲初標﹐下自別釋依何處攝三句﹕供養無量百千諸佛﹐於諸佛所植眾徳本﹐常爲諸佛之所稱歎。論云依善知識處所故。依何心者攝一句﹐以慈修身﹐論云我依度眾生心教化﹐畢竟利益一切眾生故。諸菩薩所作皆云我以度眾生爲心故。言我依眾生心﹐由畢竟能利益一切諸眾生故。依何智者攝三句﹐善入佛慧﹑通達大智﹐到於彼岸。論云依三種智﹕一授記密智﹐爲眾生說深密義智﹐記者記別﹑解釋之義﹐卽佛慧也。二諸通智﹐以大神通利益眾生智﹐卽通達大智。三眞實智﹐證眞如智﹐卽到於彼岸﹐彼岸卽眞理故﹐能到者智證之義。依何等境界行者﹐名稱普聞無量世界一句也。諸世界有二﹕一器﹑二有情﹐皆是菩薩修行所行之境界。依何等能辦者﹐能度無數百千眾生。菩薩以三智於彼界中能辦何等事﹐謂能度眾生﹐隨合別配後之二句﹐論乃解云依何等境界行﹐依何等能辦者﹐卽三種智攝應知者﹐文意謂以三智於世界境中能辦利益眾生事用故﹐言三種智攝。此翻意略不能具顯﹐其意必爾。

贊曰﹕下列名﹐爲二﹕初列﹑後結。合有十八菩薩﹐皆以願行爲名﹐分爲七對。此中初三拔苦與樂對。

曼殊室利云妙吉祥﹐與眾生樂﹐是北方常喜世界歡喜藏摩尼寶積佛﹐聞名能滅四重等罪。又云過去爲龍種上智尊王佛﹐當來亦言成佛﹐《華嚴經》說在此淸涼五臺山﹐與一萬菩薩俱。阿縛盧枳帝濕伐邏耶云觀自在﹐觀三業歸依而拔眾生苦﹐略云觀音。《觀音授記經》云﹕「阿彌陀佛滅度後次當作佛﹐名普光功徳山王佛。此佛滅已﹐大勢至菩薩次當作佛﹐名善住功徳寶王佛。」「得大勢」者﹐所至之處世界振動有大威勢﹐眾生遇者自然苦息﹑獲大勝樂﹐有前二能。

贊曰﹕此二自利他對﹐自行常勤他利不倦。

贊曰﹕此三濟貧救對﹐寶掌濟貧苦眾生﹐手中出寶。藥王爲大藥樹救治王諸疾。勇施一人通能二事﹐勇出財﹑藥﹐財﹑藥俱攝。

贊曰﹕此三導明破闇對﹐寶月能導智明如月可重。月光破諸癡暗猶如月光。滿月能爲二事。

贊曰﹕此二神通小大對。由作神通警策有緣皆令發意﹐能動百千世界名大力。能動無數世界名無量力。

贊曰﹕此二離染進善對﹐越三二界離染也﹔越者離度義。颰陀婆羅云賢護﹐護守善法令不失故。

贊曰﹕此三世間出世間對。彌勒姓慈﹐拔離生死世間。寶積﹑導師引至彼岸出世。寶積引至菩提﹐菩提法寶積而與之。導師爲大導師﹐引至涅槃圓寂。故此三別合成七對。

贊曰﹕此結也。肇公云「此皆菩薩無生身﹐無生身者無處不生故言無生﹐無生故塞三界門﹐無處不生故垂形六道。」

贊曰﹕上明內護五眾﹐下明外護十眾。於中人非人爲二﹕非人中天﹑非天爲二﹐天中欲﹑色界爲二。欲界有三﹕一帝釋﹐二四王﹐三自在﹐此初也。或地居﹑空居爲二﹐地居中帝釋﹑四王爲二﹐此初也。梵云釋迦提婆因達羅﹐釋迦姓也﹐此翻爲能﹔提婆天也﹔因達羅帝也。正云能天帝。釋提桓因云天帝釋﹐俱訛倒也。此在妙髙山頂而住﹐三十三天之帝主﹐過去字憍尸迦﹐此云繭兒﹐名阿摩揭陀﹐此云無毒害﹐卽摩揭陀國過去帝釋修因之處用爲國名﹐彼國古名致甘露處﹐卽劫初帝釋與阿修羅戰﹐以山爲﹝禾﹡﹝替﹣曰﹢貝﹞﹐﹝禾﹡﹝替﹣曰﹢貝﹞乳海﹐得甘露致於此地﹐因以爲名焉。帝釋往昔有三十二人以爲同伴﹐有善法夫人﹑圓生夫人﹑歡喜夫人﹑設支夫人同修勝業﹐故生天中﹐有善法堂﹑圓生樹﹑歡喜園﹑阿修羅女﹑設支夫人﹐此等因緣如《宗輪疏》。

贊曰﹕此四王眾﹐三光乃是四王天攝﹐更無別天。有經﹕觀音名寶意作日天子﹐卽此寶光。大勢至名寶吉祥作月天子﹐卽此名月。虛空藏名寶光作星天子﹐此名普香。日宮火精作﹐徑五十一踰繕那。月宮水精作﹐徑五十踰繕那。星亦水精作﹐極大者十八乃至小者四俱盧舍﹐一俱盧舍三里餘﹐此並空中旋繞四洲。四大天王﹕東方持國﹑南方增長﹑西方醜目﹑北方多聞。居妙髙之半腹第四層級﹐亦住七金山之頂。三光四天髙下去地四萬踰繕那﹐壽量形相如餘處說。

贊曰﹕下空居天﹑夜摩天﹑覩史多天名自在天子﹐得異熟果隨意所念勝下二天﹐下二天果依樹而得﹐今隨欲得﹐名爲自在。樂變化天﹑他化自在天名天自在天子﹐不樂異熟果﹐樂自樂他變爲樂具而受用之﹐名大自在。又解他化天主名自在天﹐第四禪主名大自在天。又自在天是帝釋臣﹐大自在天是帝釋之師﹐若後二解無四空居欲界天也。

贊曰﹕此色界天。梵云索訶﹐此云堪忍﹐諸菩薩等行利樂時﹐多諸怨嫉眾苦逼惱﹐堪耐勞倦而忍受故﹐因以爲名。「娑婆」者訛也。初禪大小等於欲界一四天下﹐一千初禪始等二禪﹔二禪爲火災頂﹐一千二禪始等三禪﹔三禪爲水災頂﹐一千三禪始等四禪﹔四禪爲風災頂﹐乃是三千大千世界﹐號爲娑婆世界也。故娑婆界主大梵王﹐卽第四禪主。梵摩云寂靜﹑淸淨﹑淨潔皆得﹐亦云梵潔也。今惟言梵﹐但略云爾。「尸棄」者﹐火災頂卽初禪主﹐火災尖頂故。「光明」者﹐二禪主小光﹑無量光﹑極光淨天主故﹐等表三禪主也。然《大般若》五百七十云﹕「堪忍界主持髻梵王」﹐故尸棄者頂髻也﹐卽持髻梵王是堪忍界主﹐梵王之別名﹔光明是餘禪主。

贊曰﹕下明非天眾﹐有五﹕初龍眾也。第一名喜﹐次名賢喜﹐此二兄弟善應人心﹐風不鳴條﹑雨不破塊﹐初能令人喜﹐後性賢令喜﹐故以爲名。「娑伽羅」者﹐卽醎海之龍。「和修吉」者﹐此云九頭﹐繞妙髙﹐食細龍之類也。「徳叉迦」者﹐此云多舌﹐舌有多故﹐或由嗜語故名多舌。「阿那婆達多」者﹐此云無熱惱﹐無熱惱池之龍﹐離三熱惱故。一非火沙所爍﹐二無風吹衣露形﹐三無妙翅鳥所食。無此三種所生火惱﹐名無熱惱。《華嚴經》云﹕「大地菩薩爲此池龍﹐興大悲雲蔭覆一切眾生﹐離苦法門而得自在﹐於鱗甲中流出諸水日夜無竭﹐濟瞻部洲諸有情類。」「摩那斯」者﹐此云慈心﹐《華嚴經》云﹕「將降雨時先雲七日﹐待眾事了﹐然後始雨﹐故名慈心。」「優鉢羅」者﹐此云紅蓮華﹐居池爲名。

贊曰﹕梵云緊捺洛﹐此云歌神﹐「緊那羅」訛也。初歌四諦﹐次歌緣起﹐次歌六度﹐後歌一乘﹔或初三種歌三乘之教行﹐後一歌一乘之理果﹐故名持法﹔或歌一乘教﹑理﹑行﹑果如次配之﹐隨佛所說一會之法所宜歌故﹐如世樂音歌君徳故。

贊曰﹕「樂」音五孝反。梵云末奴是若颯縛羅﹐此云可意音﹐亦名如意音。樂者令人愛樂也。《正法華》云﹕「一名柔軟天子﹐二名和音天子也。」梵云健闥縛﹐此云尋香行﹐卽作樂神。「乾闥婆」訛也。西域由此呼散樂爲健闥縛﹐專尋香气作樂乞求故。樂中有二類﹕一非絲竹也﹐鼓磬之類﹔二是絲竹﹐簫箏之輩。非絲竹之下者名樂﹐上者名樂音﹔絲竹之下者名美﹐上者名美音。或此同前歌神音曲﹐如次同彼。

贊曰﹕梵云阿素洛﹐此云非天。索洛者﹐天之異名﹔阿之言非﹐以多諂詐無天行故名曰非天﹐如人不仁亦名非人。《瑜伽》《佛地論》說爲天趣攝﹐《雜心》名鬼趣﹐《正法念經》是鬼畜趣﹐《伽陀經》說鬼畜天三。有云羅睺阿修羅是師子兒﹐畜生所攝。今依大乘《瑜伽》爲正。此有五類﹐一極弱者在人間山地中住﹐卽今西方山中有大深窟﹐多是非天之宮。以下四類《十地經》說。二妙髙山北大海之下二萬一千由旬有羅睺宮。三次下二萬一千由旬有勇健宮。四次下二萬一千由旬有華鬘宮。五次下二萬一千由旬有毘摩質多羅宮。准此已下八萬四千深於須彌矣﹐與《起世經》相違﹐彼說須彌東西去山一千由旬外有毘摩質多宮﹐縱廣八萬由旬﹐七重城等是別聚落﹐亦復無失。羅睺此云執日﹐非天與天鬭時﹐將四天王天先與其戰。日月天子放盛光明射非天之眼﹐此爲非天箭鋒﹐以手執日障蔽其光﹐故云執日。今爲第四應知﹐初列婆稚者﹐舊云被縛﹐非天前軍爲天所縛。正云跋稚迦﹐此云團圓﹐《正法華》中最勝是﹐卽當勇健。次執日後與天鬭時﹐有勇健力。䟦陀縛義﹐此非被縛。「佉羅騫馱」者﹐佉騫皆去聲﹐馱平聲呼﹐古云廣肩膊﹐形貌更大﹐次勇健後﹐當華鬘是。梵云吠摩質呾利﹐此云綺畫﹐明文其身﹐或云寶錦用冠其服。云「毘摩質多羅」訛也。此爲最大天帝釋之婦公﹑舍支之父﹐說此因緣如《宗輪疏》。

贊曰﹕梵云揭路荼﹐此云妙翅鳥﹐羽色妙不惟全金故。舊云「迦樓羅翻爲金翅鳥」皆訛謬也。《增一阿含》說﹕「佛告諸比丘﹕有四生妙翅鳥﹐謂卵﹑胎﹑濕﹑化。有四生龍亦卵﹑胎﹑濕﹑化。比丘當知﹐若卵生鳥欲食龍時﹐上鐵叉樹自投於海﹐是時此鳥以翅闢水令兩向分﹐而取卵生龍出而食之。設欲取胎生龍等﹐鳥卽喪亡。如是胎生鳥惟食胎﹑卵二生龍﹔濕生鳥食前三生龍﹐於化生龍﹐設欲食者鳥卽喪亡。化生鳥能食四生龍。設使龍身而事佛者﹐是妙翅鳥不能食噉。所以者何﹖如來恒行慈﹑悲﹑喜﹑捨四等之心﹐是四等心有大筋力﹑有大勇猛﹐不可阻壞﹐故妙翅鳥不能食之。故諸比丘當行四等之心。」今此次第卽四生鳥。亦云大威徳者﹐諸龍怖故威徳廣大﹐大身兩翅相去三百三十六萬里﹐大滿腹恒食飽﹐如意頷下有珠。

贊曰﹕此人王眾﹐佛以住此王城說法故獨舉之。梵云吠題呬弗呾多﹐古云思惟子﹐今云吠是勝義﹐題呬云身﹐卽東毘提訶之名。彼毘提訶男聲中呼﹐此吠題呬女聲中呼。此是山名﹐亦是彼山中神名﹐從彼乞得因以爲名﹐「韋提希」訛也。梵云阿社多設咄路﹐此云未生怨﹐「阿闍世」訛也﹐未生以前已結怨故﹔亦名折指﹐由造逆業﹐聞小乘經懺悔已後﹐猶墮拍毱地獄﹐後得獨覺果。《涅槃經》云﹕「闍王不遇耆婆﹐來月七日當墮地獄﹐聞大乘經懺悔已後不墮地獄。」又有經云﹐懺悔已後得柔順忍。以母標名﹐故言韋提希子阿闍世王。如《涅槃經》等具陳其事。

贊曰﹕列眾中第二明其儀軌。尊敬情深﹐各禮佛足方受正法退坐一面。

贊曰﹕眾成就中文段爲二﹕上來列眾﹐此明佛所威儀。論解眾成就中有四﹐上已解三﹐此爲第四。「四眾」者﹐古云魔﹑梵﹑沙門﹑婆羅門﹐此說色欲二天之勝﹑人中上首。故顗師云﹕一影響眾﹐在座默然﹔二發教眾﹐如鶖子與彌勒三請是﹔三當機眾﹐稟教悟解﹔四結緣眾﹐時未悟解結後因緣。又有四眾﹐謂聲聞﹑菩薩﹐並客﹑舊二眾。古人疏有多義﹐然此後文。又觀四眾比丘﹑比丘尼﹑優婆塞﹑優婆夷爲四﹐周迴曰圍﹐坐匝稱繞﹐進財行爲供﹐有攝資名養﹐修謹曰恭﹐崇仰曰敬﹐敬甚曰尊﹐尊深曰重﹐是理談美曰讚﹐觸事諭徳曰歎。論解有四﹕一眾圍繞﹐二前後﹐三供養恭敬﹐四尊重讚歎。論牒經同此經之中少前後義﹐今准應言。爾時世尊爲諸四眾前後圍繞﹐供養恭敬尊重﹐讚歎文方具足。其前後者﹐各見佛對其前爲之說法﹐卽以面向爲前﹐所不向爲後﹐望一一人皆有前後﹐不以方處爲前後也。

贊曰﹕此卽第三如來欲說法時至成就。略有三義﹕一依人﹐先爲菩薩說大乘經﹐名「無量義」﹐後爲聲聞方說一乘。二依利﹐先以一乘利他教理化根熟菩薩﹐後以一乘自利行果方化初根迴心聲聞。三依法﹐先談法體後談功能﹐故未說《法華》已前先說《無量義》﹐名爲時至。「大乘經」者﹐此是通句﹐餘是別句。《十二門論》六義名大乘﹕一出二乘﹐二佛最大此乘能至﹐三佛之所乘﹐四能滅大苦與大利樂﹐五觀音等大士所乘﹐六能盡諸法源底。《攝大乘》云「亦乘亦大故名大乘」﹐卽萬行是﹐或乘大性故名大乘﹐卽眞如是﹐乘運載義。無著《金剛般若論》說七種大﹐名𨿽少別﹐義與對法第十一同。對法云「卽此乘性由與七種大性共相應故名爲大乘。一境大性﹐以菩薩道緣百千教爲所緣故彼名法大。二行大性﹐具二利故彼名心大。三智大性﹐了二無我故彼名信解大。四精進大性﹐三大阿僧企耶修習百千難行行故﹐彼名淨心大。五方便善巧大性﹐由具智悲不住生死及涅槃故﹐彼名資糧大。六證得大性﹐成就十力四無畏等諸功徳故﹐彼名果報大。七業大性﹐窮生死際建立佛事故名爲大乘﹐彼名時大。」乘體根本卽眞如理﹐是無相故﹐與《勝鬘》同。《勝鬘經》云﹕「一乘卽大乘﹐大乘卽佛性﹐佛性卽涅槃界」﹐末通萬行亦乘亦大。七大性體﹐通有爲故﹐至一乘章當具顯示。此爲總句﹐「名無量義」等三句﹐是所說大乘經別名﹐《正法華》中惟有二句﹐論牒經有十七名﹐正合論文應云﹐爲諸菩薩說大乘經﹐名無量義﹑最勝經典﹑大乘方廣﹑教菩薩法﹑佛所護念﹑諸佛祕法﹑諸佛徳藏﹑諸佛密處﹑能生諸佛﹑諸佛道場﹑諸佛法輪﹑堅固舍利﹑善方便﹑宣說巧一乘﹑第一義處﹑妙法蓮華﹑最上法門。論云﹕「一無量義者﹐成就字﹑義故﹐以此法門說彼甚深妙境界法故﹐深妙境界卽佛最勝之境界故﹐能詮教法說彼義故﹐教亦無量﹐由此字教及所詮義皆名無量。」《無量義經》云﹕「以諸眾生性欲無量﹐故其所說法亦無量﹐法無量故義亦無量﹐義無量者從一法生﹐其一法者卽是無相。如是無相﹐無相不相﹐無相不相名爲實相﹐菩薩摩訶薩安住如是眞實相已﹐所發慈悲﹐明諦不虛﹐於眾生所眞能拔苦﹐苦旣拔已復爲說法﹐令諸眾生受於快樂。善男子﹗菩薩若能如是修一法門無量義者﹐必得疾成無上菩提。善男子﹗譬如一種子能生百千萬﹐百千萬中一一復生百千萬數﹐如是展轉乃至無量。此經典者亦復如是。從於一法生百千義﹐百千義中一一復生百千萬數﹐如是展轉乃至無量無邊之義﹐是故此經名無量義。」論不惟取所生教理名爲無量﹐無量之體卽眞智境。體能成就﹐成就彼字﹑義故。

二最勝經典﹐此於三藏中最勝妙藏故。

三大乘方廣﹐無量大乘法門﹐隨大乘眾生根機之法﹐此經具有住持成就故。

四教菩薩法﹐爲化根熟菩薩隨彼法器而能成就﹐不化二乘等故。

五佛所護念﹐依佛有此依餘無故。

六諸佛祕法﹐此法甚深惟佛所知﹐祕是藏義故。

七諸佛徳藏﹐諸佛功徳禪定之藏﹐在此經故。

八諸佛密處﹐若根未熟非法器故﹐而不與之。

九能生諸佛﹐聞此法門能成報化身菩提故。

十諸佛道場﹐此法門能成無上菩提非餘經故﹐能顯諸佛法身智故。

十一諸佛法輪﹐破諸闇故。

十二堅固舍利﹐三佛如來功徳法身﹐此經具有而不壞故。

十三善巧方便﹐依此法門得成佛已﹐復爲眾生說天人等五乘之法﹐成佛智慧巧方便故。

十四宣說一乘﹐顯示如來無上菩提究竟之體﹐二乘非究竟故。

十五第一義處﹐此法門卽是如來法身究竟住處故﹐佛之法身名第一義﹐此法身住處名第一義處。

十六妙法蓮華﹐論有二釋﹕一出水義﹐以所詮義名華﹔二華開義﹐以能詮教名華﹐卽證智甚深﹑阿含甚深也。出水有二義﹕一出水義﹐不可盡出離小乘濁泥水故﹐此談華體﹔頓悟菩薩性離泥水﹐法體性常故不可盡﹐此談一乘理性﹐出二乘故名出水。二復有義﹐蓮華出泥水諭諸聲聞入如來大眾中坐﹐如諸菩薩坐蓮華上聞說無上智慧﹑淸淨境界證如來密藏﹐此意說言﹐菩薩坐蓮華上聞說無上智慧﹑境界﹐能證如來甚深密藏﹐聲聞迴心已去得入大眾中坐﹐亦如菩薩坐於蓮華聞說慧﹑境亦證密藏。前解菩薩頓悟體出﹐此解漸悟後時用出﹐正以教理化諸菩薩﹐傍化二乘故作此說。華開義者﹐眾生於大乘中起懸崖想﹐心怯弱故不能生信﹐開示如來淨妙法身令生淨信。

十七最上法門﹐攝成就故。攝成就者﹐攝取無量名句字身﹐頻婆羅﹑阿閦婆等偈故。此爲根本﹐攝餘一切名句字義故﹐名爲最上。此乃所詮﹐是餘能所詮最上法之門﹐能詮亦是餘能所詮法之門﹐由攝一切名句字等故。頻婆羅是小乘五十二數中第十八數﹐阿閦婆是第二十數﹐此是餘大乘經教偈頌數﹐此皆能攝故名法門﹐卽是二十千萬億偈。論云「十七句中此是總句﹐餘是別句。」此經但有三﹕一無量義體用勝故﹐二教菩薩法化根熟故﹐三佛所護念依佛有故﹐三義增勝故偏說之。

其《無量義經》第十六亦名妙法蓮華﹐今說《無量義經》竟入無量義處三昧﹐從三昧起方說此經﹐亦名妙法蓮華﹐二名何別﹖

有五解﹕一云蓮華有二時得名﹐如蓮華未出水時性能出水故﹐亦名蓮華。彼經亦爾﹐說彼智慧之性能出於水﹐性能開敷時猶未化二乘趣一乘故。今者此經正化彼入大乘之位超出二乘﹐如蓮華出水已亦名蓮華﹐彼經正名「無量義」﹐傍名「妙法蓮華」﹐正逗菩薩﹐傍令聲聞聞之信解不愚於法後方化入﹔此經正名「妙法蓮華」﹐亦得傍名「無量義」﹐正化聲聞入一乘故﹐時﹑位有殊體性無二﹐故將說此經先入無量義處三昧。二云《無量義經》名「法華」﹐與此名﹑體無二。彼時惟教菩薩﹐未有二乘趣一乘故﹐說教理所依眞如妙理正名「無量義」﹐傍名「妙法蓮華」﹐此時化彼二乘趣一乘故﹐說能依行果正名「妙法蓮華」﹐如出水故﹐傍亦得名「無量義」也。三云彼據智慧體名「法華」﹐此約智慧功能名「法華」﹐會二歸一故。四云又彼以教理名爲蓮華﹐菩薩已修一乘之因趣一乘果故﹐不爲說行果一乘名爲「法華」﹐由但不知應病與藥之教理故﹐但說教理名爲「法華」。今此會中二乘未能應病與藥﹐故不爲說教理蓮華﹐但爲彼說行果二種﹐名爲「蓮華」﹐令趣入故。故下經云「乘此寶乘直至道場」﹐因行華也。「惟以佛之知見示悟眾生等」﹐果蓮華也。又開示悟入中﹐論自解云「開者無上義﹐示者同義﹐悟者不知義﹐入者令入不退轉地義」﹐前三爲果﹑後一爲因。《勝鬘》亦爾﹐惟說一乘因果名一乘故。五云彼以教理二種名爲蓮華﹐此經對彼二乘教理行果竝名蓮華﹐義周圓故如前已說。前三義釋彼此體同﹐後二義釋此寬彼狹﹐由此義故彼《無量義經》惟以二義名爲「無量」﹕一法﹑二義。論云成就字﹑義故。字者教法﹐義者所詮。彼《無量義經》云「以眾生性欲無量故法亦無量﹐法無量故義亦無量﹐義無量者從一法生﹐其一法者卽是無相。」然今此經𨿽初讚理教﹐後文多以行果名爲蓮華實體。上下諸處經文﹐亦通教理行果故﹐後解爲善。法華旣爾﹐一乘亦然﹐准此應悉。

贊曰﹕下文第四所依說法隨順威儀住成就﹐住者依止安處之義。此明依止安處說法所依威儀隨順說法之軌則也﹔此正應言住說法所依隨順威儀成就。說無量義經訖結加趺坐﹐表智處深理方可說法﹐如說《般若》先住對面念後起方說經。坐有二相﹕一降伏坐﹐以左押右﹔二吉祥坐﹐以右押左。今將說法作吉祥坐。「加」者重也﹐卽交重足坐。有爲「跏」者﹐不知所從。此明依止安處何等軌儀而說於法。今依三種軌儀﹕一依三昧成就﹐故入於三昧身心不動是﹔二依器世間﹐天雨四華地六動是﹔三依眾生世間﹐四眾八部歡喜等是。入定證眞﹑起通警物﹑眾生喜仰故此分三﹐不惟安坐名爲威儀。梵云三摩地﹐此云等持﹐平等持心而至於境﹐卽是定也。云「三昧」者訛也。觀無相理定名無量義處三昧﹐處謂處所﹐無量義者無量義教所詮眾義﹐因眞理生故說眞理名之爲處。論解一依三昧成就有二義﹕一者成就自在力身心不動故﹐謂若不入三昧有分別動搖﹐於此不能證說自在﹐今入三昧身心不動離於分別動搖﹐於法便得能證說自在故﹐云成就自在力﹐身心不動故。二者離一切障隨自在力故﹐謂得入三昧離諸定障﹐隨順於法證說自在﹐若有定障於證及說不自在故。論次別釋前自在力有二﹕一隨順眾生不見對治攝取覺菩提分法故﹐釋初自在力﹐謂諸眾生不能任運見無漏對治道﹐思覺方得﹔今佛亦爾﹐隨順眾生不能任運見對治道﹐今亦入定思惟攝取﹐覺察無漏對治道菩提分故。二爲對治無始世來堅執煩惱故﹐釋隨自在力﹐堅執煩惱謂分別動搖﹐分別動搖故是非心起﹐是非心起故愛恚惑生﹐愛恚惑生故諸業起﹐諸業起故眾苦轉﹐今爲治此分別動搖法執之心﹐故入三昧離堅執惑。論又解云「由入定故能動世界﹐及知過去無量無邊劫事﹐不入定者神變不起﹐不知過去世﹐示相故也。」

佛無不定心﹐行住恒在定﹐不起滅定而現威儀﹐何須今入﹖

有十義﹕一入出隨緣﹐動﹑靜利物故。二若不入定無由放光現諸瑞故﹐若不入定恐非佛瑞。三欲說法時示審機故。四顯法殊妙故入定觀﹐令尊重故。五顯慧必由證理入定方能起之﹐師範後學令修定﹑慧故。六示定﹑慧滿﹐說法示慧滿﹑入定顯定滿故。七者爲末世軌﹐說法必先自靜心故。八者示善思惟聰明之相﹐亦令餘人審諦事故。九入定現瑞發三問答故﹐不爾便無彌勒等問。十顯示三密﹐入定意密﹐放光等身密﹐說法語密故。頌曰﹕「隨﹑瑞﹑審﹑妙﹑師﹐滿﹑未﹑思﹑問﹑密」。

將說《法華》何故須入無量義定﹖何因不入法華三昧﹖

卽如將說《般若》亦先入定﹐《能斷經》云﹕「端身正願住對面念後方說經」﹐此亦如是﹐先入無量義三昧後說《法華》﹐法華體卽無量義故。法華三昧卽無量義三昧﹐《無量義經》爲菩薩說﹐《法華經》爲聲聞說﹔無量義談體﹐出生無量義﹐法華談功能﹐能出二乘﹐體﹑能𨿽殊其實無二﹐故將說《法華》先入無量義三昧。下文亦有悟法華三昧﹐不言悟無量義三昧者﹐但是隨機濟物之要﹐宜逐便匠生之巧用﹐名𨿽有二體實不異。又教﹑理﹑行﹑果異故﹐如前。又先觀察眞如法體﹐後說因果功能法華。

贊曰﹕下明器世間有二﹕一雨華﹐二動地。今此雨華。「曼陀羅」者﹐此云適意﹐見者心悅故。「曼殊沙」者﹐此云柔軟﹐華體柔軟亦令見者離諸剛照礦三業故。「摩訶」大也。新翻經云「適意華﹐大適意華﹑柔軟華﹑大柔軟華」﹐如次卽是此之四華﹐欲明法悅諸人心﹑調三業也。亦有云天雨爲「芋」音。華有五徳﹕一掩蔽臭惡﹐表聞法已障垢雲銷。二嚴淨國土﹐表聞法已眾善飾身﹐故下經云「而此世界悉皆嚴淨」。三敷榮見臺﹐表佛將欲開闡一乘。四華後菓結﹐表聞經已後得菩提。五香气遠騰聞者歡悅﹐表內徳周備名滿十方﹐眾生聞者莫不崇仰。惟雨此華非餘華者﹐表聞此經發心歡悅﹐離執二乘硬彊心故。又將開一乘教理行果爲其眞實﹐亦開二乘四法以爲權迹故。雨四華亦爲度四生﹑興四念住﹑修四正懃﹑獲四神足﹑行四法迹﹑證四諦理﹑截四流﹑斷四繫﹑去四軛﹑得四妙智﹑悟四涅槃﹑證於四徳故。雨此四華不增不減﹐散佛以申供養﹐表佛四事已周﹐及眾以蔭羣生﹐顯眾當亦成四。

贊曰﹕釋迦所王三千大千名佛世界﹐此皆普動﹐故言普佛世界皆動﹐此動處也。下頌中言而「此世界六種震動」﹐故知惟是動釋迦界非十方界。或此普動與光照同﹐不爾放光何故乃寬﹑動界乃狹﹖下文據近﹐顯化此界捨權就實故﹔若依初解惟此界動﹐明捨權就實故。「震」者動也起也。六動有三。《長阿含》說﹕一六時動﹐謂入胎﹑出胎﹑出家﹑成道﹑轉法輪﹑入涅槃﹐今時動者轉法輪時。二六方動﹐《大般若經》第八袟說﹕謂東涌西沒﹐西涌東沒﹐南涌北沒﹐北涌南沒﹐中涌邊沒﹐邊涌中沒﹐今或是此。三六相動﹐《大般若》說﹐謂動﹑涌﹑震﹑擊﹑吼﹑爆﹐搖颺不安爲動﹐鱗隴凹凸爲涌﹐或六方出沒名涌﹐隱隱有聲爲震。舊云自下昇髙爲起﹐今云有所扣打爲擊﹐砰磕發響爲吼。舊云令生覺悟爲覺﹐今云出聲驚異爲爆。此各有三﹐名十八相動。《般若經》云「謂動﹑等動﹑等極動﹐乃至爆﹑等爆﹑等極爆。」但爾小動名動﹐諸處通動名等動﹐徧大傾動名等極動﹐餘皆准知。今此舉總但名六動﹐惟是十八變中一振動也。《勝思惟梵天經》說有七因﹕一驚怖諸魔﹐二令時眾不起散心﹐三令放逸者而自覺悟﹐四令念法相﹐五令觀說處﹐六令成就者得解脫﹐七令隨順問正義。今亦可爾故示動相。

贊曰﹕此眾生世間有四﹕一四眾﹐二八部﹐三二王﹐後結歡喜。梵云鄔波索迦﹑鄔波斯迦者﹐鄔波近也﹐迦云事﹐索是男聲﹐斯是女聲﹐以諸男﹑女成就戒者﹐堪可親近奉事比丘﹑比丘尼眾故﹐云近事男﹑近事女。古云優婆塞﹑優婆夷名淸信男﹑淸信女﹐訛也。「夜叉」者﹐此云勇健﹐飛騰空中攝地行類諸羅剎也。羅剎云暴惡﹐亦云可畏﹐彼皆訛音﹐梵語正云藥叉邏剎娑。梵云莫呼洛伽﹐此云大腹﹐大蟒田蛟腹行之類﹐「摩睺羅伽」訛也。餘如前說。

轉輪聖王有四﹐《仁王經》頌言﹕「十善菩薩發大心﹐長別三界苦輪海﹐中下品善粟散王﹐上品十善鐵輪王﹐習種銅輪二天下﹐銀輪三天性種性﹐道種堅徳轉輪王﹐七寶金光四天下。」此與餘經三種姓別﹐亦與《十地經》金輪位異﹐應會釋之。如《正法念經》第二﹐《瑜伽》第四廣說業果等相﹐隨其所應感得金﹑銀﹑銅﹑鐵四輪七寶等物而爲化也。覩神變之希奇得未曾有﹐發勝心以冥道歡喜合掌﹐澄情寂聽故一心﹐冀發金言故觀佛。

贊曰﹕下第五依止說因成就。論有二釋﹕一云彼諸大眾現見異相不可思議事﹐如來應爲我說﹐渴仰欲聞生希有心﹐名依止說因成就﹐是故放大光明示現諸世界中種種事故。夫佛說法必爲濟生﹐生發希渴之心名爲說因﹐此將說法所依止因﹐因生希渴而爲說故﹐放光遠照異相難知﹐大眾覩光遂興正念﹐佛將爲說渴仰冀聞﹐旣生希有之心次應當爲說法﹐是故放光能生眾生渴仰心﹐故名爲說因。二云先示現外事六種震動等﹐後示現此法門內證深密法故﹐所以先現神通外事﹐表佛說此法門乃是由內證深密法﹔又由內證深密﹐所以外現神變﹐神變旣彰表佛將說所證之法﹐故名說因。𨿽先雨華動地﹐未是殊絕之能﹐今放神光希奇更甚﹐由內證深密故外現難思。由此說因﹐獨標斯瑞﹐此中有三﹕一放光﹑二照境﹑三所見﹐此初也。「眉」者面首之媚﹐表所說勝大乘完媚。「間」謂兩中﹐表說中道。「白」爲眾色之本﹐顯此法是三乘之源﹐所以諭白蓮華﹑白牛馳駕也。「豪」者長毛﹐亦有爲豪毛也。《觀佛三昧海經》第一云﹕「太子時舒長五尺﹐樹下長一丈四尺五寸﹐成佛已長丈五尺﹐有十楞現﹐中外俱空旋之圓卷如秋滿月﹐分明晈色映雪珂﹐圍如三寸。」光有七義﹕一令生淨信知是勝人﹔二破暗瞑癡愚併蕩﹔三能導明引出世故﹔四表內發智光﹔五濟眾苦﹐由放光照眾苦息除﹔六警羣情﹐由覩光明有緣皆至﹔七令厭色境﹐諸眾生等貪生死之境久沈生死﹐覩佛光明遂厭生死之色故佛放光。《涅槃》從面門而放四光﹐《上生》舉佛身而縱金色﹐今從眉間放其白光﹐各有表矣。神境智通有十八變﹕一振動﹑二熾燃﹑三流布﹑四示現﹑五轉變﹑六往來﹑七卷﹑八舒﹑九眾像入身﹑十同類往趣﹑十一隱﹑十二顯﹑十三所作自在﹑十四制他神通﹑十五能施辨才﹑十六能施憶念﹑十七能施安樂﹑十八放大光明。雨四華者自在之變﹐振六種者振動之變﹐此放光者流布之變﹐見六道等示現之變﹐下﹝神力品﹞當具顯示。

贊曰﹕第二照境也。一世界者一三千界﹐照萬八千佛之世界惟照東方者﹐西域以東爲上﹐表《法華經》惟被佛性大乘機根不被餘性﹐故不照餘。譬如日出先照髙原﹐佛日亦爾﹐先照根熟故舉東方﹐有所表矣。《正法華》中亦照東方﹐殊無照彼餘方之文。「萬」者數盈滿﹐「八」者數不足﹐表此說一乘眞實之盈滿﹐顯彼二乘權迹之不足。又「萬」表涅槃寶所萬徳﹐「八」表菩提牛車八正﹐由此二體皆一乘故。此經將演此經能至﹐聞者圓成﹐故惟照爾不增不減。下照地獄者﹐表有苦而皆拔﹔上至天者﹐勸有樂者而求一乘。慈悲普廣有緣皆照﹐地獄眾生𨿽不至會﹑𨿽無容預之心﹐亦照令其苦息。梵云阿鼻至﹐此云無間。無間地獄﹐八地獄中此最下故﹐受苦不輟故名無間。梵云捺落迦﹐此云苦器﹐亦云不可樂﹐亦云非法行處﹐造非法行處也。在於處處﹐今言地獄﹐從本大處以爲言耳。梵云阿迦抳瑟揥﹐此云質礙究竟﹐阿迦質礙義﹐抳瑟揥究竟義﹐阿迦尼訛也。色究竟天有形之頂﹑光可至處﹐不照無色彼無處故。「靡」者無也。傍照一萬八千﹐上下括於五趣無不周徧﹔振動惟在此界﹐偏警有緣﹔放光遂至一萬八千﹐顯明權實故也。亦如光照五趣皆蒙﹐緣集聞經惟在四趣。

贊曰﹕下明所照有七﹕一六趣﹑二佛﹑三法﹑四四眾﹑五菩薩﹑六入涅槃﹑七起塔。此七分三﹕一覩生死沈淪﹐二覩三寶出現﹐三覩滅後行化﹐欲令欣厭以發心故。此生死沈淪六趣眾生﹐以六門分別﹕一釋名﹑二出體﹑三開合﹑四處所﹑五壽量﹑六因果相。

釋名者﹐六者數名﹐趣謂所趣。五蘊假者起煩惱業所歸趣處﹐立以趣名﹐帶數釋也。《地持》云「所受自然故名爲天」﹐《俱舍》云「光潔自在神用名天」。《涅槃經》云「以多思故名之爲人」。《雜心》云「意寂靜故名之爲人」。《雜心》云「以從他求﹐又常飢虛恐怯多思故名餓鬼」。《俱舍》云「以傍行故名爲傍生」﹐或名畜生﹐畜者育畜之義﹐人之資具﹑人所畜養之生﹐故名畜生。梵云捺落迦﹐此云苦器﹐如前已釋。那落迦﹐此云惡者﹐造惡之者生苦器中﹐故名苦器。無地獄名﹐處所不定﹐非惟地故。《地持》云「增上可厭」﹐《雜心》亦云「不可樂故名爲地獄」。梵云阿素落﹐此云非天﹐前已解訖。

出體者﹐六趣皆以第八異熟識而爲自體﹐無覆無記性攝﹐故《惟識》云「此第八識是界﹑趣﹑生﹐施設本故」。又云「此識足爲界﹑趣﹑生體﹐無勞別執有實命根」。又有情流轉五趣﹑四生﹐然趣﹑生之體卽異熟識故。

開合者﹐六趣總爲一﹐謂一期生死。次開爲二﹐謂善趣﹑惡趣﹐分段生死﹑變易生死。或開爲三﹐謂三界。或開爲四﹐謂四生﹑四有。四有者﹕一生有﹑二本有﹑三死有﹑四中有。及四種生死﹕謂方便生死﹑因緣生死﹑有有生死﹑無有生死。或開爲五﹐謂五趣﹐除阿素洛。或開爲六﹐如此文等說有六趣。《雜心》非天鬼趣所攝﹐《瑜伽》《佛地》天趣所攝﹐《正法念經》鬼﹑畜生攝。《伽陀經》中鬼﹑畜﹑天攝。今依大乘惟天趣攝﹐以《瑜伽》《佛地》爲正﹐行多不實諂詐爲先﹐不同諸天直實行故﹐名曰非天﹐如人不仁亦名非人﹐不言非鬼非畜生故﹐今此離之故分爲六。或開爲七﹐謂七有﹐五趣及業有﹑中有。或開爲九﹐謂九有或九有情居。或開爲二十五有﹐如下當說。餘門如下第二卷經火宅頌中當釋。《瑜伽》第四﹑《正法念經》亦具陳述﹐此說萬八千界六趣之生於此悉見。

贊曰﹕此覩三寶出現有三﹕一佛﹑二法﹑三僧。僧中有二﹕一聲聞﹑二菩薩﹐此聲聞中有其四眾。論云「修行者未得聖果﹐得道者已得聖果」﹐四眾之中有此二類﹐因目覩佛身耳便聞法﹐並見彼眾隨佛修行。

贊曰﹕此菩薩也。「因緣」者是所以義﹐謂爲求出生死速證佛果成就眾生﹐爲此因緣修菩薩道﹐或爲嚴淨佛土成就眾生修菩提分行菩薩道﹐或爲修四攝六度行菩薩道﹐如是等種種所以。「信解」者﹐信而且解﹐住地前位未得聖果。「相貌」者﹐三業相儀﹐行菩薩道貌儀也。應爲「貌」字﹐「貌」「猊」皆非。住於十地已得道果﹐由種種所由行菩薩道故入二位。又「因緣」者外遇良緣值善友也﹐善知識者是大因緣故。「信解」「相貌」是內修行﹐內修行中內心行名信解﹐身語行名相貌﹔心觀妙理名信解﹐捨頭目等名爲相貌。「行菩薩道」者﹐論云「依四攝法教化眾生方便攝取」﹐故信解﹑相貌皆是行菩薩道。四攝法者﹕一布施﹐如後當釋。二愛語﹐常說悅意﹑諦實﹑如法﹑別義之語﹐遠離頻蹙含咲先言﹐命進問安隨宜慰愈﹐見有昌盛而不自知覺善法增而申慶悅﹐說佛法教恒爲勝益﹐於已怨仇起淸淨意﹐於極癡者誓除疑惑﹐於眞福田諂誑惡行都無嫌恨修難愛語﹐欲除障蓋爲說先作﹐心調善者爲說諦法﹐多放逸者誨令出離﹐有疑惑者談說決擇﹐依四淨語起八聖語。三者利行﹐由愛語故先示正理﹐隨所學處悲無染心勸導﹑調伏﹑安處﹑建立﹐能令獲得現利財位﹑後利出家﹐俱利離欲﹑輕安﹑解脫。習近惡友未植善根﹐著大財位深極放逸﹐外道僻執邪見誹謗﹐常起八纏十惡業者﹐於此一切皆能開解起大悲心﹐𨿽受大苦心無勞倦倍生歡喜﹐𨿽處財位最勝第一﹐而自卑屈如僕如奴﹐如旃茶羅如孝子等。無染無僞眞實哀憐慈愍之心﹐永不退轉。四者同事﹐以此義利若勸他學亦自修學﹐教他知已所修同事﹐善根堅固不生退轉﹐令作是念﹕「此所教我定有利樂﹐彼自行故。」不爾便言﹕「汝自不善﹐何能教我﹖汝且於他諮受此事。」故須自行。菩薩利他行𨿽無量﹐舉此四攝攝一切行﹐故不論餘﹐章義如《無垢稱疏》第二卷。

贊曰﹕此覩滅後行化﹐有二﹕一入滅﹑二起塔。梵云波利抳縛諵﹐此云圓寂﹐卽是圓滿體寂滅義﹐「涅槃」訛也。涅槃以六門分別﹕一體﹑二名﹑三得時﹑四得人﹑五能障﹑六入意。體者﹐涅槃有四﹕一自性淸淨涅槃﹑二有餘依涅槃﹑三無餘依涅槃﹑四無住處涅槃﹐此四之體卽大般涅槃﹐有三﹕一總四之體皆一眞如﹐眞如具三方成涅槃﹐能生圓覺名摩訶般若﹐體覺性故﹐在二乘身不生圓覺﹐非爲覺性﹑不名般若。《大智度論》云﹕「說智及智處皆名爲般若」﹐故《華嚴》云﹕「自性淸淨心亦名無師智」。二出所知障名爲法身﹐《勝鬘》云﹕「在纏名如來藏﹐出纏名法身」﹐在二乘等不名法身﹐非功徳法所依止故。三眾苦都盡離二死故名爲解脫﹐在二乘等分段死盡﹐𨿽離二縛非圓解脫﹐然二乘者亦微得此﹐三乘同坐解脫之床﹐由此二乘亦名得涅槃﹐然非大涅槃﹐義不具足故。又依《涅槃經》第二卷﹐大涅槃要三事具足名入大涅槃。般若能證二空之智﹐法身卽是所證二理﹐解脫卽是由智證理。障盡所得假擇滅﹐體如伊字三點。涅槃亦爾﹐由智證法身而得擇滅﹐法身爲本依之有二故﹐如伊字二點在上﹑一點在下。別不成者﹐三事條然有其別體﹐許別時得理亦不成。三事涅槃不異不一要俱時得方名入故﹐縱不成者般若爲最下品﹐解脫爲次中品﹐法身爲次上品﹐三法俱時三品而得﹐此亦不成。竪上下名縱﹐傍前後名橫。若三別體前後證之理亦不成﹐由起大智證法身理﹐離縛解脫﹐三事不一不異名入大涅槃﹐非如二乘執三別體有其三品﹐前後別得﹐或俱時得﹐成入涅槃。餘別出體釋名等義如《惟識》第十卷抄。今明彼佛示入無餘﹐非入大涅槃﹐初得成佛彼已得故。所應度者此已度訖故入涅槃﹐其未得度者亦皆爲作得度因緣﹐故起寶塔供養舍利。梵云設利羅﹐體也。「舍利」者訛。窣覩波云髙顯﹐言「塔」訛也。

又論本科照境已下文云﹕「依器世間者﹐傍照萬八千﹐竪朗下二界是。眾生世間者﹐所見六趣眾生是。數種種者﹐下云示現種種觀故﹐卽餘五所見﹐觀見此中種種事故。」論開爲四﹕一者食﹐謂所見佛資長義﹐任持義是食義﹐然資長眾生殊勝善法﹐住持眾生善根不壞﹐故佛名食。又云是示現依止住食﹐若爾菩薩八地以上﹐對法亦名示現住食﹐應入此攝。又受用義是食義﹐受用法樂能食故名食。二聞法﹐如名可知。三修行﹐謂四眾修行得道﹐及菩薩行菩薩道者。四者樂﹐謂所見入滅﹐生滅滅已彼寂爲樂故。又樂有五﹕一自性樂﹐二因樂﹐三苦對治樂﹐四受斷樂﹐五無惱害樂。此復有四﹕一出離﹑二遠離﹑三寂靜﹑四覺法。此入涅槃是後四中寂靜樂也。示現種種觀者﹐此顯寶塔無數恒沙觀知此故。又觀見此種種事故名種種觀量。種種者解下頌中入涅槃已起七寶塔﹐寶塔髙妙五千由旬等是。又重科所見七事云﹕「六趣眾生是具足煩惱差別﹐佛下足六事具足淸淨差別﹐具足淸淨差別中有佛﹑法﹑弟子差別﹐示現三寶差別故﹐弟子中復乘差別﹑聲聞﹑菩薩二乘別故﹐卽此淸淨中有世界有佛﹐見三寶者名爲有佛﹐有世界無佛見入涅槃﹐及爲起塔名爲無佛。」

法華玄贊卷第二﹝本﹞

保安三年十月十九日移點已了﹐以興福寺圓如房之本﹐法隆寺僧覺印爲令法久住爲之。

妙法蓮華經玄贊卷第二﹝末﹞

沙門基撰

贊曰﹕第六大段大眾現前欲聞法成就。文段有三﹕初彌勒示相懷疑﹐次眾人實生心惑﹐後慈氏雙申兩意。發問先因﹐彌勒道滿當主因成﹐現世逢緣不少﹑植業良多﹐豈復覩豪光而不知﹑觀等持而不了﹐但是示有不知之相﹐發問以警羣情﹐故名彌勒示相懷疑。眾人以根﹑地人下﹐不測大聖之徵祥﹐觀外相以疑生﹐故名眾人實生心惑。彌勒挾自他之兩意發問﹐文殊一人徵先所由﹐故爲第三段也。初中有四﹕一牒瑞徵因﹐二舉奇詢答﹐三推功上徳﹐四謙己方陳﹐此初文也。妙用無方曰神﹐神通轉異名變﹐外應羣物立以瑞名﹐瑞卽信也符應也。此問放光有何符應﹖所以牒說因以爲問。

贊曰﹕此舉奇詢答﹐牒隨順威儀住以爲問。入三昧﹐三昧理深名不可思議﹐動地雨華名現希有事﹐或雨華﹑動地﹑放光﹑遠照﹑外應物機皆名神變。牒瑞徵因所攝﹐惟入三昧名爲希有事﹐誰能答者詢訪答人。

贊曰﹕文殊師利等推功上徳﹐「我今當問」者謙己方陳。文殊師利道果久成﹐示居因末紹佛法王之位﹐獨得法王子名﹐已曾親近得遇良緣﹐供養諸佛深植徳本﹐進財進行名供養故。文殊師利住第四依供養八恒﹐並前三依合值二十六恒河沙佛故﹐必應見此希有之相。謙己不知﹐我今當問。論云﹕「問於一人﹐多人欲聞生希有心﹐是故惟問文殊師利。」心多未了疑出多人﹐解在非多答惟在一。論云﹕「示現佛與弟子互相隨順﹐證﹑說等法皆不相違。」爲現大相因故者﹐大相謂所說妙法﹐因謂神變﹐今現瑞相爲說之因。又大相者卽現瑞相﹐瑞相卽因﹐與所說法爲因故。又因者所以﹐問現神變等大相之所以也。何故惟問文殊不問餘人﹖有二法故推於文殊﹕一現見諸法﹐文殊證知諸法故。二離諸因緣﹐自心成就彼法故。謂文殊師利離諸搆畫﹐及離比知並從他聞之因緣故﹐所以推之。示現種種瑞相者﹐示現彼彼事﹐事非一故名爲彼彼。如彼事現沒住滅﹐所見六趣眾生現在彼生死中沒﹐名爲現沒﹔所見佛﹑法﹑四眾並諸菩薩﹐現在彼住名爲現住﹔見佛入涅槃﹐並爲起塔﹐現在入涅槃﹐故名現滅。所見七事無不攝盡。或住卽現在﹐滅卽沒無﹐見入涅槃并爲起塔名滅沒﹐所餘五事皆名現住。論以文殊能記彼事﹐是故問之。文殊師利所作成就因果成就﹐所作者謂彼所修作法﹐此有二種﹕一福徳﹑二智慧﹐內徳滿也。因成就者謂一切智成就。緣卽放光﹑雨華﹑動地﹐外徳滿故。重復釋言因者相也﹐謂現大瑞相﹐此因之果者謂所說大法﹐文殊外因旣滿﹑內徳復圓﹐故能知佛亦說妙法果﹐故今推問。

贊曰﹕眾人實生心惑也。是佛光明牒說因放光﹐神通之相牒威儀中雨華﹑動地。外相眾人共覩﹐所以牒之生疑﹐入定非眾所知﹐所以不牒爲問﹐以根﹑人﹑地並居下故不能測知佛之入定﹐旣不知入于何定﹐亦依何處以生疑﹐故不問也。

贊曰﹕下第三段雙申兩意發問先因有二﹕初長行﹐後重頌。長行有二﹕此初雙申兩意。

贊曰﹕此後發問先因。「而有此瑞」﹐總也。「神通相」者﹐牒威儀中雨華﹑動地。「放光明」等﹐牒說因也。彌勒挾自﹑他以爲問﹐覩外瑞而共同故﹐雙牒瑞以生徵﹐不牒入定以爲問﹔外人不疑入定﹐下亦不頌入定故也。「悉見彼佛國界莊嚴」者﹐論總解經意云﹕「種種佛國土者﹐示現彼國土中種種差別﹐示現爲化四眾﹑六趣眾生所現穢國﹐及淨妙國土無煩惱眾生住處﹐爲化十地菩薩所現淨國。於彼國土佛爲上首者﹐諸菩薩等依佛住故﹐佛於二國得自在故。」長牒前文﹐所以所見之中先說佛爲上首。凡說重頌有十所由﹕一爲利﹑鈍兩根﹐二爲前後兩眾﹐三爲直﹑曲兩樂﹐四爲難﹑易兩解﹐五爲眞﹑俗兩隨﹐六爲取﹑捨兩分﹝長行取善﹑頌文捨惡﹞。七爲標﹑釋兩則﹝長行標﹑頌文釋﹞。八爲智﹑辨兩殊﹝長行智無盡﹑頌中辯無盡﹞。九爲解﹑持兩異﹝長行爲解法﹑頌中爲持法﹞。十爲說﹑行兩別﹝長行爲樂說者﹑頌文爲樂行者﹞。頌此十曰﹕「利鈍與前後﹐直曲難眞俗﹐取捨及標釋﹐智辨解說行。長行與頌六義不同。廣略或有無﹐合離與前後﹐文質並隱顯﹐是曲直差別。」至下文中一一當顯。

贊曰﹕梵云伽陀﹐此翻爲頌﹐頌者美也歌也。頌中文句極美麗故﹑歌頌之故。訛略云偈。此祇焰頌﹐進詮體義劣於名句﹐退爲所依不及聲文﹐故於百法不別建立。然以聲上屈曲爲體﹐卽名句文更無別性﹐不同小乘頌依於文及文士者﹐此乃室盧迦三十二字處中頌也。凡有六十二頌﹐分之爲二﹕初五十四頌頌前瑞相﹐後八頌頌正興問。初中復三﹕初一頌頌前說因中放光能照﹐次三頌頌前威儀中雨華動地等﹐後五十頌頌說因中照境所見。此初也﹐先頌放光﹑後頌雨華﹐六不同中前後不同﹐隨文便故。

贊曰﹕下三頌頌威儀中三事﹕一頌半雨華﹐半頌動地﹐一頌四眾歡喜。此頌雨華﹐不頌入定﹐自知不問﹐眾亦不疑。長行四華﹐此頌二者﹐合﹑離不同﹐華爲栴檀﹐香風似赤白檀﹐香气可遠聞故悅可眾心。地皆嚴淨乃與長行有無不同。

贊曰﹕初二句頌動地﹐後一頌頌四眾歡喜。

贊曰﹕下五十頌頌照境所見﹐分齊爲二﹕初一頌半頌照境﹐後四十八頌半頌所見。此頌器世間﹐卽照境也。「皆如金色」顯可重故﹐光𨿽白色表一乘爲本﹐所照如金彰一乘可重﹐或示現諸佛淨土之相﹐令修一乘外果之因﹐故如金色﹐至下當知。下文殊頌中亦現淨土故﹐或豪𨿽白﹑光乃金色。

贊曰﹕下四十八頌半頌所見六事﹐前七事中不頌入滅。文分爲六﹕初一頌半頌六趣眾生﹐次半頌頌見佛﹐次六頌半頌聞法﹐次一頌半頌四眾﹐次三十一頌半頌行菩薩道﹐後七頌頌滅後起塔。此初也﹐卽眾生世間中﹐具足煩惱差別。生死是總﹐通惑﹑業﹑苦﹔所趣是別﹐卽六趣果。或所趣果體卽生死﹐以業﹑煩惱﹑假者有情爲能趣故。經自釋言「善惡業緣受報好醜」﹐受報好醜是所趣果﹐善惡業緣爲能趣因﹐由善業爲異熟因﹑貪等爲潤緣﹐受人天好總報﹔人天好總報﹐行善眾生所歸處故。由惡業爲異熟因﹑貪等爲潤緣﹐受三惡趣醜總報﹔三惡趣醜總報行﹐惡眾生所歸處故﹐名爲所趣。於此悉見中有業﹑煩惱﹐名爲能趣。外器世間名趣資具﹐內異熟果名爲所趣。如有頌言﹕「獸歸林藪﹐鳥歸虛空﹐聖歸涅槃﹐法歸分別。」卽以所歸爲所趣﹐假者有情以善惡趣爲生死所趣。論明具足淸淨差別﹐卽數種種。

贊曰﹕此半頌明見佛。師子卽聖主﹐聖主卽諸佛﹐以下釋上。無畏自在名師子﹐冥眞洞俗名聖主﹐眾聖之主卽諸佛也。

贊曰﹕下六頌半頌聞法﹐分二﹕初三頌半頌聞四辨﹐後三頌頌聞三乘。此卽初也。初半聞義無礙﹐一頌聞法無礙﹐一頌聞詞無礙﹐一頌聞辨才無礙。義深名「微妙」﹐上乘名「第一」﹐義無礙解也。教離垢染名「淸淨」﹐善順人心名「柔軟」﹐法無礙解也。契理名「深妙」﹐應機名「樂聞」﹐妙順諸方名各於世界﹐詞無礙解也。種種因緣法之道理﹐以無量諭諸譬況也。法諭雙開略有二義﹕一照明佛法﹐二開悟眾生﹐辨才無礙解也。

贊曰﹕此聞三乘﹐聲聞﹑獨覺﹑菩薩如次配此三頌﹐「厭」音於艶反﹐厭淤猶足而不欲復爲也。有作「厭」於鹽反﹐飽也。

贊曰﹕此一頌半頌見四眾。因結於前﹐便明覩彼四眾修行得道相狀眾多。「見聞若斯」結前所見﹐「及千億事」明見四眾。今此經中宗明一乘﹐不能具列餘四眾行﹐故例眾多。「我今略說」﹐上明聲聞﹑下明菩薩﹐卽乘差別。

贊曰﹕下三十一頌半頌行菩薩道﹐分三﹕初一頌頌種種因緣﹐次十七頌頌種種相貌﹐後十三頌半頌種種信解。前長行中以外緣內行說凡至聖階降先後﹐今頌先依外緣﹑後明自行﹐自行以勝劣爲前後﹐相貌者十地無漏有漏雜修﹐次第修六波羅蜜行﹐信解者惟有漏修﹐亂修非次第﹐勝劣旣殊故前後別。然修六度略有三位﹐見道以前﹐初劫之中﹐於一行中惟修一行﹐亂修有漏卽此信解。初地至七地﹐滿第二劫中﹐於一行中修一切行﹐有漏無漏二皆雜修。八地至十地﹐滿第三劫中﹐一切行中修一切行﹐純無漏修﹐後二劫修卽此相貌。《十地經》言﹕「初地行檀乃至十地而修智度﹐於餘度中隨力隨分非不修習」﹐故此相貌卽十地修﹐有次第故﹑行廣大故。信解卽是見道已前﹐行非勝故﹑說亂修故。此頌因緣。「恒沙菩薩」者﹐梵云殑伽﹐訛略云恒﹐河神之名﹐河從彼稱﹐殑音其矜反﹐去聲也。經中說恒河沙爲諭﹐無熱惱池出四大河﹐此卽一也。一由沙多﹔二由世人共爲福水﹐入洗罪滅沒死生天﹔三𨿽經劫壞名字常定﹔四佛多近此宣說妙法﹔五眾人共委﹐故多爲諭﹐仍取初出池口方四十里沙以爲諭。

贊曰﹕下十七頌頌相貌﹐中分二﹕初十五頌頌六度﹐次習二益圓成。後之兩頌八風不動﹑三悲接物。頌六度中分六﹕初六頌施﹐次二戒﹐次一忍﹐次一勤﹐次二定﹐後三慧。此施有三﹕初四外財﹐次一內外﹐後一內財。外財四中﹐一施七寶﹐次施八珍﹐次施成度﹐後施雜物。

七寶中﹕一金﹐《說文》「金有五色﹐黃爲其長﹐久﹝卄／墾﹞不生﹑百練不輕﹑徙革不違。西方之行出於土﹐從土左右﹐所以金字象金在土形」﹐今亦聲也。二銀﹐白金也。三珊瑚﹐紅赤色石脂﹐似樹形。四眞珠﹐卽赤眞珠。《佛地論》云﹕「赤虫所出﹐或珠體赤名赤眞珠」。五摩尼者﹐如意神珠。旣無琉璃﹐便開珠二。六車璩﹐梵云牟娑洛揭婆﹐靑白間色。七馬瑙﹐梵云遏濕摩揭婆﹐此云杵藏﹐或言胎藏者﹐堅實故也。色如馬腦﹐故從彼名作馬腦字。以是寶類故字從玉﹔或如石類﹐字或從石。此七不同﹐隨方所重﹐如《上生疏》。

次頌八珍﹕一金剛。二諸珍﹐帝靑﹑大靑之類。三奴﹐古者罪人﹐役官入賤爲奴﹐或爲仅字。四婢﹐女之卑稱。五車﹐輿輪之總名。夏后氏奚仲所作﹐古音居﹐言行所以居人﹐今車舍也﹐言行者所居如舍。六乘﹐駕也﹐謂可乘者﹐《周禮》「乘﹐載也」﹐謂象馬之徒。七寶飾輦﹐輓車人在前引之。古卿大夫亦乘﹐自漢已後天子乘之﹐故今天子皇后所乘車曰輦。八寶飾輿﹐余據余居二反﹐《說文》「車輿也」。又車無輪曰輿﹐乘也載也。有作「輿」﹐非也。皆以珍嚴﹐故言「寶飾」。

次一頌施成度義。《成惟識》云「具七攝受方成度相﹐若闕便非」。應說頌曰﹕「安住﹑與依止﹐意樂﹑及事業﹐巧便﹑向﹑淸淨﹐度成由此七。」此中但舉一迴向菩提﹐餘六准而可悉。「願得佛乘三界第一」卽迴向意。次一雜物﹐「駟」音息利反﹐古人四馬一乘逐也﹐可以馳逐﹔房星四謂之天駟﹐故人效之。「欄」鈎欄也﹑門遮也。欄﹑闌皆得。有作蘭香艸也﹐非此義。「楯」音食尹時名二反﹐闌檻也。縱曰檻﹐橫曰楯。「華」音戶華反。依此俗釋﹐黃帝與蚩尢戰於涿鹿之野﹐常有五色雲气金枝玉葉止於帝上﹐有花蘤之形﹐因而作華蓋﹐華美之蓋也。據實理釋﹐西域暑熱﹐人多持蓋以花飾之﹐名爲花蓋﹐華是花音也。「軒」音虛言反﹐安車也。曲輈轓車耳。以物增嚴名爲飾也。有作「幰」飾虛偃反﹐布張車上禦熱名幰。車四馬駕﹐傍飾欄楯﹑上施華蓋﹐張幰嚴飾﹐以爲布施。

上四外財﹐次一內外。身等爲內﹑妻子爲外。次一惟內﹐施而心欣。施有五相﹐至心及信心﹑隨時﹑自手施﹑如法行﹑捨物﹐是名施五種﹐卽七攝受中第四事業。不應施亦五相﹐不淨﹑亂眾生﹑惱害眾生物及壞淨心者﹐皆不應施與。卽五相中如法施也。施有五利﹕親近﹑恒樂見﹑宗敬﹑好名聞﹑復作後時因﹐是名施善利。此上皆如《發菩提心經》說。於此施中應起四智﹕一若有財心不樂施﹐起覺悟智﹔二財尠闕心不樂施﹐起忍苦智﹔三財悅意心不樂施﹐起知倒智﹔四欣世果而行施者﹐起不堅智。施以無貪及彼所起三業爲性﹐如﹝菩薩地﹞說。

贊曰﹕此二頌戒。戒有三種﹕一律儀戒﹐卽七眾所受﹔二攝善法戒﹐所修三乘一切善法﹔三饒益有情戒﹐卽利有情三業萬行。《勝鬘經》云﹕「波羅提木叉毘尼出家受具足爲大乘故說」。﹝菩薩地﹞言﹕「律儀戒者捨輪王位如棄艸葉﹐出家受具足等﹐皆名律儀戒」﹐故此所說卽律儀戒。律儀戒爲本方有後二﹐若破律儀三戒俱捨﹐故四波羅夷皆律儀戒。此明初出家方能受具足等﹐故說最初律儀戒也。有本言「披法服」﹐「披」音敷羈反﹐方言披散也﹐今亦梙著之義﹔今正應言「而被法服」﹐「被」音皮義反﹐服用被帶之義。出家寬曠猶如虛空﹐在家迫迮猶如牢獄﹐故說出家持戒有五利﹕一十方佛護念﹐二捨命時歡喜﹐三持戒者爲親友﹐四功徳圓滿﹐五生生常得戒成其性。《智度論》說「戒爲徳瓶」﹐卽此第四。頌曰﹕「護念終歡喜﹐戒友功徳圓﹐生常戒成性﹐是名戒五種。」

贊曰﹕此一頌忍。讀誦經典﹑思惟法義﹑諦察法忍﹐舉難偏說﹐攝餘二忍謂耐怨害忍﹑安受苦忍。

贊曰﹕此一頌勤。此通被甲攝善二種﹐略無利樂有情精進。精進有五﹕謂被甲﹑加行﹑無下﹑無退﹑無足﹐卽經所說有勢﹑有勤﹑有勇﹑堅猛﹑不捨善軛。最初發起猛利樂欲名被甲﹐次起堅固勇悍方便名加行﹐次爲證得不自輕蔑亦無怯懼名無下﹐次能忍受寒熱等苦於劣等善不生喜足名無退﹐次能證入諸諦現觀等欣求後後勝品功徳名無足。二乘究竟道欣大菩提故﹐諸佛究竟道樂利樂他故﹐初一名被甲﹐後四名攝善﹐此中合名「勇猛精進」。

贊曰﹕此二頌定。離憒鬧故常處空閑。由安住靜慮故深修禪定﹐引發靜慮故得五神通。由辦事靜慮故讚諸法王﹐此三必由離欲方得。

贊曰﹕下三頌頌慧。此一加行智﹐妙達實相故智深﹐音樂不壞故志固。又思慮遠故智深﹐不休息故志固。加功能問﹐聞並能持。

贊曰﹕此二頌頌二智。定慧具足﹐根本後得二智滿故。後得智中以諭講法﹐講法有四意﹕一欣樂說法﹐二化諸菩薩不化二乘﹐三破十魔眾﹐四而擊法鼓。擊法鼓者開權顯實﹐至下當知。魔羅云破壞號也﹐略云魔。名波卑夜﹐云惡者﹐波旬訛也。《雜藏》中佛說魔軍有十﹐今爲頌言﹕「欲﹑憂愁﹑飢渴﹐愛﹑睡眠﹑怖畏﹐疑﹑毒﹑及名利﹐自髙輕慢彼﹐汝等軍如是。一切無能破﹐我智箭定刀﹐摧坏瓶投水。」或正智擊眞如﹑後智擊俗理﹐說法發響令眾得聞﹐此六度中皆具二利。然以布施惟明利他﹐後慧通彰二利﹐中四但說自利略無利他之說﹐實非無也。

贊曰﹕下二頌八風不動﹐三悲接物。二頌如次﹐此八風不動。「宴」音焉見反﹐安也息也。有作「晏」字﹐焉澗反﹐亦默也。八風者﹕一利﹑二衰﹑三毀﹑四譽﹑五稱﹑六譏﹑七苦﹑八樂。今此但舉於四生喜﹐得財﹑位﹑名﹑利。面讚爲譽﹐背讚名稱﹐適悅名樂。於此四中菩薩不以爲喜﹐恭敬之言義貫通故。翻此四種衰﹑毀﹑譏﹑苦亦不生憂﹐身心寂然語言宴默離八風故﹐此如《瑜伽》第二袟解。

贊曰﹕此三悲接物。悲謂拔苦﹐有情緣悲緣有情起﹐行有多種生亦無窮﹐偏舉一行濟重苦生﹐故言放光濟地獄苦﹐餘二悲行﹕法緣﹑無緣﹐准此亦成﹐下當具顯。

贊曰﹕下十三頌半頌地前凡夫信解行道﹐六度亂脩卽爲六也。一頌勤﹑一頌戒﹑一頌半忍﹑二頌定﹑五頌施﹑三頌慧。此勤也。飲食知量﹑減劣睡眠﹐初夜後夜覺悟瑜伽﹐《遺教》亦言﹕「初夜後夜亦勿有廢﹐中夜誦經以自消息﹐無以睡眠因緣﹐令一生空過無所得也。」「甞」試也﹐謂暫爲之﹔今不暫爲故言未甞。經行林中﹐西域地濕疊塼爲道﹐於中往來消食誦經﹐如經布綃之來去﹐故言經行。此乃策勵脩四正斷﹕於已生惡不善法脩律儀斷﹐於未生惡不善法修斷斷﹐於已生善法修防護斷﹐於未生善法修修習斷﹐以求佛道。故《華嚴》云﹕「佛子善諦聽﹐我說如實義﹐或有速出要﹐或有難解脫﹐若欲求除滅﹐無量諸過惡﹐應當一切時﹐勇猛大精進﹐譬如微小火﹐焳濕卽能滅﹐於佛法教中﹐懈怠者亦爾。譬如人鑽火未出﹑數休息﹐火勢隨止滅﹐懈怠者亦爾。譬如淨火珠﹐離緣而求火﹐畢竟不可得﹐懈怠者亦爾。譬如明淨日﹐閉目求見色﹐於佛教法中﹐懈怠者亦爾。」由初發心精進爲最﹐信爲欲依﹐欲爲精進依故。此但以精進爲首﹐十信心中信後精進故。

贊曰﹕此一頌戒。三業威儀常無缺減﹐勿輕小罪以爲無殃﹐水渧𨿽微漸盈大器﹐深見怖畏及慚愧故。「淨如寶珠」者﹐一內外無瑕﹐二戒徳圓備﹐三威光晃曜﹐四眾所愛樂。由此鵝珠被縛艸繫﹐捨身雁墮知事之前﹐龍生伊蘭之樹﹐瓶隨所欲﹐律儀爲本故也。

贊曰﹕此一頌半耐怨害忍。少得謂多得﹐名增上慢。恃族姓﹑色力﹑聰叡﹑財富﹑道徳﹑名譽﹐得髙勝他遂行打罵。菩薩以五種觀皆悉能忍﹕一親屬想﹐二惟法想﹐三有苦想﹐四無常想﹐五攝受想。頌曰﹕「應觀彼害者﹐親屬﹑惟有法﹐有苦﹑及無常﹐攝受﹑故應忍。」上來略標﹐並廣如《幽贊》﹐恐繁不述。「捶」音之累反﹐擊也。「打」音頂。

贊曰﹕此二頌定。所離有四﹕一戲謂分別戲論﹐二咲謂談謔﹐三離自愚癡﹐四離惡眷屬﹐離親屬尋故。不離有二﹕一翻第四親近善緣﹐二一心除亂翻前三種。故《遺教經》云﹕「汝等比丘﹐當離憒閙獨處閑居﹐思滅苦本。若樂眾者卽受眾惱」﹐廣說如經。

贊曰﹕此五頌施。分三﹕初三頌四事施﹐次一頌上妙施﹐後一頌意樂施。「四事」者﹐飲食﹑湯藥﹑衣服﹑臥具。「肴」者﹐非穀而食之曰肴。「肴」菹也﹐應作「肴」字。食也啖也。菜之類是。亦云荳實。「膳」具食也。今時美物亦曰珍膳﹐俗解肴膳肉也。今則不然﹐菩薩設以供養佛故應爲「膳」字﹐有作「餚饍」非也。「旃檀」者﹐赤謂牛頭栴檀﹐黑謂紫檀之類﹐白謂白檀之屬。上妙施中﹐父﹑母﹐病法師﹐最後身菩薩﹔設非證聖者﹐施果亦無量。又云若有戒足𨿽羸劣﹐而能辨說利多人﹐如佛大師應供養﹐愛彼善說故相似故﹐以淸淨好園林施。意樂施中有六意樂﹕一廣大﹑二無厭﹑三歡喜﹑四恩徳﹑五無染﹑六善好。此中有三﹕一歡喜﹑二無厭﹑三善好﹐卽求無上道前施四事卽廣大施﹐荷彼前恩名恩徳施﹐三時無悔不爲染雜名無染施。以飲食施足法食故﹐不墮飢饉劫故﹔以醫藥施當得法藥無諸病故﹔以衣服施得七寶衣﹐柔和善順具慚愧故﹔以臥具施當具資緣入空寂舍慈悲室故﹔以園林施當住覺苑總持園故﹐及得無漏法林樹故﹔以華施得七覺華故﹔以菓施得四聖果故﹔以浴池施當得捨垢八解池故。

贊曰﹕此三頌慧。初一後得智﹐法施無盡故。《迦葉經》云﹕「若恒沙世界﹐珍寶滿其中﹐以施諸如來﹐不如以法施﹐施寶𨿽福多﹐不及一法施﹐一偈福尚勝﹐況多難思議。」次一正智﹐證無相故。「二相」者分別也。無二相者卽是餘經不二法門﹐如彼三類說不二義﹐地前學作有相無相﹑利他自利﹐二智行故﹐後一加行求正道故。「教」音古孝反﹐訓也示也。「詔」音諸耀反﹐導也﹐謂教導之。詔照也。闇於成事卽有所犯﹐以此示之使照然可見。又有本作「教招」﹐教無平音﹐「招」誘進也。

贊曰﹕下第六段有七頌頌起塔。有二﹕初一頌供養舍利﹐後六頌造塔供養。後文分三﹕初三頌造塔嚴飾﹐次一頌八部供養﹐後二頌顯造塔殊勝。又七頌分二﹕初五頌頌長行﹐後二頌結造塔勝。初中復二﹕初四頌菩薩供養﹐後一頌八部供養。菩薩供養復二﹕初一頌供養舍利﹐後三起塔。准此頌文﹐長行應言供養舍利起七寶塔。此初也。

贊曰﹕此三頌起塔﹕一頌數﹐一頌量﹐一頌嚴。﹝菩薩地﹞說﹕「若佛滅後造一或多佛制多等而爲供養﹐當獲無量大福徳果﹐受大梵福﹐無數大劫不墮惡趣﹐亦獲無上菩提資糧。」梵云踰繕那﹐限量義﹐訛云由旬。《俱舍》頌云﹕「極微﹑微﹑金﹑水﹐兔﹑羊﹑牛﹑隙塵﹐蟣﹑虱﹑麥﹑指節﹐後後增七倍﹐二十四指肘﹐四肘爲弓量﹐五百俱盧舍﹐此八踰繕那。」十六里餘﹐若依餘經乃四十里。「縱」音卽容子用二反﹐竪也。「廣」橫也。古爲從字﹐切韻惟有縱﹑蹤﹑﹝車﹡從﹞三字。有本作「從」﹐不知所出。俗解南北曰縱﹐東西曰橫。「露」謂不覆﹐「幔」謂覆也。顯所莊嚴或露或覆﹐下寶塔品當具釋之。此明報土寶塔之量﹐上位所見﹔不爾﹐此洲詎安多塔﹖有云幔幕也。在傍曰帷﹑在上曰幕﹐幕覆也。露謂覆露﹐同諸經文﹐珠交露蓋。有作「縵」字﹐繒帛無文﹐非是幔體。「寶鈴和鳴」聲和調也。

贊曰﹕此明八部供養。

贊曰﹕此二頌結造塔勝﹐因造塔故國界殊特﹐塔逈髙嚴﹐眾寶綵飾﹐如天帝釋圓生樹王花開之時﹐端嚴絕比﹐逈光諸樹﹐故以爲諭。

贊曰﹕下大文第二段﹐有八頌頌請﹐分二﹕初四頌牒奇興問﹐後四頌推事請答。初中復二﹕初二頌牒近遠兩立奇﹐後二頌舉見二事問。此初也。初頌牒見近奇﹐後頌牒見遠奇。

贊曰﹕此二頌舉見二事問。初頌牒自他之兩見﹐後頌舉此彼之被瞻。疑意若斯﹐放光何故﹖此被瞻者欣我問故﹐彼被瞻者希仁答故。

贊曰﹕下推事請答﹐分四﹕初一頌推時請答﹐次一頌推事請答﹐次一頌舉事極大﹐後一頌正請彼答。此初也。四眾欣渴冀聞勝道﹐願決令喜今正是時﹐凡說法者必逗機故。

贊曰﹕初頌推二事請答﹕一妙法﹑二授記。後頌明事極大﹐見佛及淨土﹐此非小緣故。

贊曰﹕正請彼答。惟見瞻仁﹐獨悕仁答。前瞻此彼問答之者雙瞻﹐此獨瞻仁願決眾之疑网故也。

贊曰﹕下第七文殊師利答成就。論云﹕「文殊師利以宿命智﹐現見過去因果相成就十種事﹐如現在前﹐是故能答﹐非比度非構虛能答也。」論云﹕「因相者﹐文殊自見已身於彼彼佛土修行諸行﹐是今時之因菩提因行故﹐果者過去所依自體。」論云﹕「文殊自見已身是過去妙光法師﹐於彼佛所聞此法門爲眾生說﹐是前前世過去之果﹐果謂所依自體﹐非是所見因之果也。彼因者今時佛果之因﹐彼果者乃是過去無量生因之果。」大分爲三﹕初標名總告﹐次正答所徵﹐後有二頌語眾勸知陳佛今說。此卽初也。

贊曰﹕正答所徵也。然依論本﹐此答之中成就十事﹕第一現見大義因﹐卽此文是。第二「諸善男子我於過去」下﹐現見世間文字章句甚深意因。第三「諸善男子如過去無量無邊」下﹐現見希有因。第四「次復有佛亦名日月燈明」下﹐現見勝妙因。第五「其最後佛未出家」下﹐現見受用大因。第六「佛滅度後妙光菩薩持妙法蓮華」下﹐現見攝取諸佛轉法輪因。第七「日月燈明佛八子皆師妙光」下﹐現見善堅實如來法輪因。第八「是諸王子供養無量」下﹐現見能進入因。第九「其最後成佛者名曰燃燈」下﹐現見憶念因。第十「彌勒當知爾時妙光菩薩」下﹐現見自身所逕事因。因者所以文殊現量智見其事證其所由﹐以答彌勒﹐故說爲因。或此十事多居往代﹐爲今時因﹐故名爲因。此十因中總爲五對﹕一義教對﹐二希勝對﹐三轉嗣對﹐四堅進對﹐五他自對。配經十相如次應知﹐此中總分爲四﹕一示相籌量答﹐二舉古成今答﹐三指陳別事答﹐四古今相卽答。初二後一如文次第﹐自餘中間七因總爲指陳別事﹐至文當知。今此卽示相籌量答。「惟」者思也念也謀也。「忖」者度也。論名現見大義因成就者﹐

義者義理﹐成於八種大義理之所由﹐所由因也。八大義者﹐經有五句﹐論有八句﹐應言欲說大法﹐雨大法雨﹐擊大法鼓﹐不斷大法鼓﹐建大法幢﹐燃大法炬﹐吹大法螺﹐演大法義。論中第七方說不斷大法鼓﹐今以義推故第四說亦不相違。雨大法雨﹐二皆宇音﹐或初芋音。吹有二音﹐昌爲尺僞二反﹐今從初反。「螺」音落過反﹐水蟲也﹐或作蠃字。論云﹕「疑者斷疑﹐卽欲說大法欲破先疑住外凡位令進修故﹐已斷疑者增長淳熟彼智身故。卽雨大法雨﹐先住內凡而無疑者﹐滋善萌芽令入聖位欲增善故。」此本論意上下相連鉤鎖相起以釋經文﹐下皆准知。論云﹕「根熟者﹐爲說二種密境界﹐謂聲聞菩薩二密境界﹐二句示現﹐卽擊大法鼓﹑不斷大法鼓﹐以遠聞故次第配之。」卽明今者開往聲聞乘爲權密境界﹐顯今所說菩薩乘爲實密境界﹐名二密境界﹐令根熟者捨權取實﹐故論云﹕「入密境界者﹐令進取上上淸淨義故﹐卽建大法幢﹐建立菩提妙智極髙顯故。猶如於幢由知權實有捨有取﹐行大乘行得菩提智離障淨故。」論云﹕「進取上上淸淨義者﹐進取一切智現見故﹐卽然大法炬。」旣得眞智建立菩提﹐照於眞境證涅槃故﹐如炬照物。論云﹕「取一切智現見者﹐爲一切法建立名字章句義故﹐卽吹大法蠡﹐旣得眞境必須說教義﹐教詮一切法故﹐名爲一切法建立名字等﹐如俗作樂﹐曲終滿位吹大螺吼。今旣得果事圓滿位﹐爲他說法亦復如是。」故《涅槃》說「吹貝知時」。論云﹕「建立名字章句義者﹐令入不可說證智轉法輪故﹐卽演大法義﹐說於教者﹐令所應度入於證智﹐成轉法輪摧於煩惱。」此八句中分爲四對﹕一破惡進善對﹐二開權顯實對﹐三得智證眞對﹐四說法利生對。如是循環名爲法輪。自旣得果﹐欲令有情證聖眞智破滅煩惱。論旣鉤鎖解經﹐故此相乘爲對可披解意。尋釋來由﹐經有五句惟二對半﹐有破惡進善﹑說法利生﹑開權一門﹔自餘顯實﹑得智證眞﹐文對皆闕﹐仍不次第﹐讀者應知。

贊曰﹕下現見世間文字章句意甚深因者﹐此說大教故﹐教是世間戲論名字章句故。意者意況﹐說教之所以也。卽是舉古成今答。文中有三﹕一舉過去﹐二結成今﹐三釋其意。此初也。

贊曰﹕此釋其意。放光何意﹖欲令聞知難信法故。昔說二眞﹑今談一實﹐令捨舊極取今新極﹐故名難信。不但信難﹐義旨亦難。

贊曰﹕下有八因總爲二文﹕初長行﹐後偈頌。長行分二﹕初七因指陳別事答﹐後一因古今相卽答。初文分三﹕初一讚揚希有答﹐次一顯後勝妙答﹐後五委陳同事答。初讚揚希有答﹐論名現見希有因﹐無量時不可得故。於中有四﹕一讚時久遠希﹐二讚佛名號希﹐三讚法勝妙希﹐四讚生利答希。此卽初也。論云﹕「不可思議不可稱不可量者﹐示現過彼阿僧祇劫不可得故。」梵云阿僧企耶﹐訛云阿僧祇﹐言無數也。《俱舍論》說﹕「第五十二數﹐從一積十至此數極﹐名阿僧祇﹐本數六十﹐餘八傳忘。」《華嚴經》說百二十數﹐此乃第一百一十二。劫臘波略名爲劫﹐此云分別﹐時分分別之義。「不可思議」者﹐過情計之境。「不可稱」者﹐過言議境。「不可量」者﹐非諭算境。今經云「無量」者﹐過算分諭分。「無邊」者﹐過時分。「不思議」者﹐過情計分﹔卽同《般若》過四分也。﹝菩薩地﹞說劫有二種﹕「一日夜年數﹐二阿僧祇劫」。《瑜伽》復說﹕「或說一增減爲一劫﹐謂飢饉﹑疫病﹑刀兵﹔或有二十劫爲一劫﹐謂梵眾天﹔或四十爲一劫﹐謂梵輔天﹔或此六十爲一劫﹐謂大梵天﹔或此八十爲一劫﹐謂火災劫﹐少光天數此壽命二劫﹔或七火方一水災劫﹐謂極光淨天﹔或八七火﹑一七水災方一風災劫﹐謂徧淨天。數此至不可數爲一阿僧祇。」凡經此三大阿僧祇劫修因方得作佛﹐並賢劫等合有十類劫之差別。古《攝論》文或地前分三﹐十地各分三﹐合成三十三阿僧祇劫﹐七地已前爲小﹐八九十地爲中﹐地前爲大。𨿽有此等劫量不同﹐今依本論﹐法華一會所說諸劫多依五種﹕一夜﹑二晝﹑三月﹑四時﹑五年。今依無量無邊不可思議之阿僧祇年﹐非餘大劫也﹐欲顯諸佛無數大劫時一出故﹐文殊所見極大遠故。

贊曰﹕此讚佛名號希。「日月燈明」是別名﹐「如來」已下是通名。日有二能﹕一導明﹑二成就。月有二能﹕一除熱﹑二淸涼。燈有二能﹕一破暗﹑二傳照。顯佛能導迷至覺﹐成器熟根﹐除煩惱之熱﹑得涅槃之涼﹐永破愚癡﹑化生傳法﹐表別名希有也。依《瑜伽》八十三解十號云﹕一如來﹑二應﹑三正等覺﹑四明行圓滿﹑五善逝﹑六世間解﹑七無上丈夫調御士﹑八天人師﹑九佛﹑十薄伽梵。如來者初總序﹐是下九號之總序也。《涅槃經》云﹕「如過去諸佛所說經法﹐六波羅蜜﹑三十七品﹑十一空等來至菩提﹐故言如來。」且今釋迦﹐如過去諸佛﹐依諸教法修六度等行﹐觀十一空等理﹐來至菩提果﹐故言如來﹐卽報身佛。《般若》云﹕「如來者無所從來亦無所去﹐故名如來。」卽法身佛。《成實論》云﹕「乘如實道來成正覺故名如來。」義𨿽略得﹐非此宗義。論云﹕「應正等覺﹐謂永解脫一切煩惱障及所知障故」。

阿羅漢者﹐此正云應。《成惟識》云﹕「應已永害煩惱賊﹐應無分段生﹐應受妙供養。」如前本論釋經有十五義﹐是《瑜伽》及此經但取害煩惱賊名阿羅漢﹐永斷所知障名爲正等覺。故《瑜伽》云﹕「阿羅漢是共徳﹐正等覺下是不共徳。」舊云正徧知﹐卽正覺﹑等覺﹑正等覺﹐如次簡外道﹑小乘﹑菩薩三種。

明行圓滿者﹐卽明行足﹐明謂三明﹕一宿住隨念智明﹐二生死智明﹐三漏盡智明。行謂遮行﹑行行。行行謂淸淨三業現行正命。又四種增上心法現法樂住是住行﹐此二是行行攝。密護根門是遮行。此二行及三明皆圓滿﹐由此如來顯示三不護﹑無忘失法﹐由不造過﹐得世間靜慮﹐遮自苦行。此中由不造過者﹐三業淸淨故﹐卽三不護密護根門故﹐無忘失法得世間靜慮﹐現法樂住﹐遮自苦行也。故言明行圓滿。

善逝者﹐謂於長夜具一切種自利﹑利他二功徳故。逝者往也。謂成菩提已﹐於生死長夜具一切種二利功徳善事往矣。故名善逝。

世間解者﹐有情及器二世間中皆善通達故﹐由悟入有情世間依前後際宿住生死智﹐依一切時八萬四千行差別故﹐卽知三際眾生心行差別﹐及善了知器世間等﹐於東方等十方世界無邊成壞善了知故。又於一切世間諸法自性﹑因緣﹑愛味﹑過患﹑出離﹑能趣行等皆善知故﹐謂知自性果也。因緣﹐因也﹐此爲總句﹐餘四四諦如次配之。

無上丈夫調御士者﹐舊云無上士調御丈夫﹐智無等故無過上﹐故名無上﹔於現法中佛身具相好﹐是大丈夫﹔又多分調御無量丈夫最第一故﹐極尊勝故﹐由此後釋。舊云無上士調御丈夫。

天人師者﹐以彼天﹑人解甚深義勤修正行有力能故﹐餘趣不能故不稱師。

言佛陀者﹐謂畢竟斷一切煩惱﹑所知﹑並習气﹐現等正覺﹐證得無上正等覺故﹐卽具二智覺自他也。

薄伽梵者﹐舊云世尊﹐坦然安坐妙菩提座﹐任運摧滅一切魔軍﹐大勢力故卽破四魔。如《佛地論》頌﹕「自在﹑熾盛﹑與端嚴﹐名稱﹑吉祥﹑及尊貴﹐具足如是諸六義﹐應知總名爲薄伽。」薄伽者聲也﹐梵謂具徳﹐若有爲此薄伽聲﹐自能破四魔﹐必具六徳﹕一自在義﹐永不繫屬諸煩惱故﹔二熾盛義﹐炎猛智火所燒練故﹔三端嚴義﹐三十二相等所莊嚴故﹔四名稱義﹐佛之勝名無不知故﹔五吉祥義﹐恒起方便利有情故﹔六尊貴義﹐世出世間咸尊重故。今名世尊﹐闕前五義。

贊曰﹕下讚法勝妙希。八十三云﹕「具十徳也。一初善﹐謂聽聞時生歡喜故。二中善﹐謂修行時無有艱苦﹐遠離二邊依中道行故。三後善﹐謂極究竟離諸垢故﹐及一切究竟離欲爲後邊故。」法性離垢故﹐能學之者亦離垢故﹐修行究竟得果離垢。故《智度論》云﹕「讚布施爲初善﹐讚持戒爲中善﹐讚二果報生天淨土名後善。復說聲聞﹑獨覺﹑大乘亦名三善。」《寶篋經》云﹕「知苦斷集名初善﹐修正道名中善﹐證滅名後善﹐是名聲聞初﹑中﹑後善﹔若不捨菩提心﹐不念下乘﹐迴向一切智是名菩薩初中後善。」今依《瑜伽》爲正。四文巧﹐此云「其語巧妙」﹐謂善縎綴名身等故﹐及八語具皆圓滿故。五妙義﹐此云「其義深遠」﹐謂能引發利益安樂故。六純一﹐此云「純一無雜」﹐謂不與一切外道共故﹐惟佛法有﹑外道所無。七圓滿﹐此云「具足」﹐無限量故﹑最尊勝故﹐義豐且勝故名圓滿。八淸淨﹐謂自性解脫故﹐依一剎那自體解脫故﹐或法自性解脫故。九鮮白﹐謂相續解脫故﹐設多剎那亦解脫故﹐或學之者亦解脫故。十梵行﹐謂八聖道支滅諦名梵﹐道諦名行﹐與滅爲因﹐此具八道名梵行相。當知此道由純一等四種妙相所顯說故﹐是梵行相此中第六純一無雜﹑第七具足﹑第八淸﹑第九白﹐餘如文可解﹐准義配同新經所說。

贊曰﹕下讚生利益希。有佛出世惟說一法或不說法﹐今說三乘故名希有。「應」音於興反﹐又於證反﹐應當應契﹐隨其機器說法契應﹐根﹑法相當故。眾生根性有下﹑中﹑上﹐總知四諦染淨因果﹐由最劣故名得聲聞﹔總知生死十二因緣因果﹐次勝名得緣覺﹔能行二利總﹑別俱知﹐脩行以六度﹐究竟作佛﹐名爲菩薩﹐當成種智。辟支迦佛陀者﹐此云獨覺﹐略云辟支佛。

贊曰﹕下第二顯後勝妙答。論名現見勝妙因﹐以諸佛菩薩自示現受用勝名姓等﹐故名勝妙。文有四妙﹐此中有二﹕一名同妙﹐二姓同妙。「頗羅墮」者﹐婆羅門十八姓中之一姓也。

贊曰﹕此有二妙﹕一號同妙﹐二法同妙。略說三善貫餘七徳。

贊曰﹕下第三段委陳同事答。有五因﹕一受用大因﹐二攝取諸佛轉法輪因﹐三善堅實如來法輪因﹐四能進入因﹐五憶念因。於中有二﹕初一因佛在宣揚﹐後四因滅後行化。

受用大因者﹐論云﹕「是時王子受勝妙樂﹐各捨出家﹐復彼大眾於爾許時不生疲倦心故。」此解受用因中文之大意有二受用﹕一在家受欲樂﹐二出家受法樂。此文有四﹕一示相同今﹐二唱滅異卽﹐三當成佛記﹐四現入涅槃。

示相同今有六﹐無初序分成就﹐餘六同此序品之事。此下第一同今眾成﹔第二「是時日月燈明」下同今時成﹔第三「說是」下同今威儀成﹔第四「爾時如來放眉間」下同今說因成﹔第五「彌勒當知爾時會中有二十億菩薩」下同今欲聞成﹔第六「時有菩薩名曰妙光」下同今答成。同眾成中有二﹕一在俗﹑二出家。在俗有三﹕一標有子﹐二列八名﹐三明王化。此初也。法爾諸佛必先有子﹐後方出家﹐爲降世間受樂者故示現欲樂不可寶故﹐顯佛能具丈夫徳故。

贊曰﹕此列八名。分爲四雙﹕一大智大悲雙﹐二了有了空雙﹐三進善破惡雙﹐四達僞知眞雙﹐如次配之。

贊曰﹕此明王化。無一世界有二輪王﹐如何今言各領四天下﹖今解八子相繼統領﹐非一時也。然以義通﹐劫減佛興﹑劫增輪王方出﹐如何彼佛有子而作輪王﹖此乃應紹輪帝王四天下﹐如釋迦佛應爲金輪王﹐非正已受﹐劫漸減故﹐由此增至八萬歲儴佉方出。第十劫初減彌勒方出﹐輪王命長故見彌勒。或此報佛與化佛殊﹐報佛未必於減劫出﹐故可有子得作輪王。妙光化八子堅固菩提得入八地﹐故知報佛亦爲菩薩先說無量義竟﹐爲聲聞後說法華﹐如《鼓音王經》阿彌陀佛有妻子故。

贊曰﹕下明出家。有三﹕一形隨眞侶﹐二行出塵中﹐三得遇良緣﹐堅修福慧。此初也。捨輪王位如富者脫屣﹐趣出家如貧人得寶﹐寬曠無依去羈网故。

贊曰﹕行出塵中也。旣發大心恒勤持戒﹐能宣妙理皆爲法師。發心者住定﹐梵行者持戒﹐法師者具慧﹐三藏備矣。

贊曰﹕得遇良緣堅修福慧也。

贊曰﹕第二同時成也。夫說《法華》必先說《無量義》﹐故名時至﹐示爲菩薩說也。

贊曰﹕下第三同威儀成。有三﹕一佛入定﹐二器世間﹐三有情世間。此初也。

贊曰﹕有情世間也。

贊曰﹕第四同說因成。有三﹕一放光﹐二照境﹐三所見﹐「如今所見是諸佛土」是也。

贊曰﹕第五同欲聞成。有二﹕一樂欲聞法﹐二欲知光緣。此初也。

何故釋迦放光現瑞﹐四眾生疑﹐樂欲聞法知光緣由﹐燈明說法乃言菩薩與今不同﹖

此依本位總名四眾﹐彼說發心並名菩薩。又此舉劣者但言四眾﹐彼舉勝眾故言菩薩。下頌中云「爾時四部眾乃至是事何因緣」﹐故知影顯。如經說八子以爲眾成﹐舉勝者故。又彼實是菩薩化言四眾﹐報身化故﹔此實是四眾﹐化身化故。

贊曰﹕欲知光因緣推覓答者。「爲」音通平﹑去皆得。

贊曰﹕第六同答成。有四﹕一傳燈眷屬﹐二因說此經﹐三時節短長﹐四大眾安樂。此初也。

贊曰﹕第二因說此經。釋迦說《法華》﹐因彌勒等問﹐文殊爲答。燈明說《法華》﹐因大眾樂欲﹐妙光爲答。故頌中言「佛從三昧起﹐讚妙光令喜」﹐卽因妙光說《法華經》。又釋迦今化四眾樂聞﹐因鶖子方說﹔燈明往化菩薩樂聞﹐因妙光方說。今佛從定起正告鶖子﹐聲聞眾中隨深智慧與佛相應﹔彼佛從定起正告妙光﹐菩薩眾中隨深智慧與佛相應。此爲聲聞﹐彼爲菩薩。其《妙法蓮華》亦名「教菩薩法」﹑「佛所護念」﹐與《無量義經》名字不殊﹐但以體義﹑利頓漸機﹐所望有異報化事殊﹐不名無量義﹐如前已解。然彼示現化諸聲聞亦無有失﹐或說化身實化聲聞﹐說餘勝事卽說報佛﹐亦無失也。

贊曰﹕第三時節短長。論解﹕旣以日月年等爲劫﹐故名爲小﹐不可別生分別。但是佛觀根熟應物時長﹐眾樂情深亦能久聽翫﹐法樂之心極﹐所以謂如食頃﹐如俗觀碁斧柯便爛。

贊曰﹕第四大眾安樂﹐法食資持禪悅生樂﹐盡業縛之麁重﹐何得生於懈倦焉。懈懶﹑倦疲也。有作「惓」﹐無所從。

贊曰﹕上來合是示相同今﹐此卽第二唱滅異卽。佛之入滅不同二乘﹐示現同之言入無餘﹐所應化了故尋唱滅。沙門息義以得法故﹐暫爾寧息﹐亦息惡也。正言室羅磨拏﹐或室摩那拏﹐此云功勞﹐謂修道有多功勞也。婆羅門﹐淨行義。

贊曰﹕第三當成佛記。有二﹕一標﹑二記。此初也。含持眾善故名徳藏。

贊曰﹕此授記也。多陀如義﹐阿伽度來義﹐阿羅訶應義﹐三正義﹐藐等義。又三正義﹐佛陀覺義﹐卽是如來﹑應﹑正等覺﹐十號之中初三號也。《增一阿含》云﹕「佛告比丘﹕諸佛出世必爲五事﹕一轉法輪﹐二度父母﹐三無信之人立於信地﹐四未發菩薩意令發菩薩意﹐五授當佛記。」此中亦爾。其佛三號多分依斷﹑恩﹑智三徳如次以明﹐故不說餘。

贊曰﹕第四現入涅槃。何故入滅﹐要於中夜﹖於生死夜證寂靜故﹐如《涅槃經》。

贊曰﹕上來合是受用大因﹐佛在宣揚。自下四因滅後行化﹐卽分爲四﹐此卽攝取諸佛轉法輪因﹐論云「法輪不斷故」。

贊曰﹕第三善堅實如來法輪因也。論云﹕「佛滅度後無量時說﹐故教化之令其堅固﹐卽入八地。」堅固乃是不退義故﹐不爾如何今已成佛﹖或入初地得不壞信名堅固故。

贊曰﹕第四能進入因。論云﹕「彼諸王子得大菩提故﹐供養者修財﹑法行﹐諸佛者所遇良緣﹐要遇良緣深修妙行方成佛故。」

贊曰﹕第五憶念因。論云「爲他說法利益他故」。文分爲二﹕一八子成佛﹐二八百弟子成佛。此初也。理應此文屬前能進入因﹐但以別明成佛者名﹐故合入此。

贊曰﹕下八百弟子成佛有二﹕一染因﹐二淨因。此初也。內妙業不純﹐外多貪聲譽﹐故號求名。論云﹕「汝號求名﹐示現知過去事故﹐不爾便成指斥他失。」

贊曰﹕此明淨因。福﹑慧雙植得遇良緣﹐三業修習財﹑法供養﹑身恭敬﹑意尊重﹑語讚歎。論云「種諸善根﹐復示現得彼法具足故。」

贊曰﹕上委陳同事答﹐下明古今相卽答。自身所﹝這﹣言﹢至﹞事因也。論云「以文殊自身受勝妙樂故」。此中有二﹕一卽人﹐二卽法。此初也。

贊曰﹕此卽法總結答也。

贊曰﹕下有四十三頌﹐頌前指陳別事古今相卽﹐不頌初二因﹐後有二頌不入答中。第三語眾勸知﹐非頌前義﹐由此還分爲二﹕初四十頌頌指陳別事﹐後三頌頌古今相卽。長行指陳別事有七因分三﹐今不頌次復有佛等勝妙因﹐故頌六因﹐但分爲二﹕初二頌頌讚揚希有﹐後三十八頌頌委陳同事。讚揚希有中此亦有四﹕初二句頌時﹐次二句頌名﹐次一句頌法﹐後三句頌生利益。

贊曰﹕下三十八頌委陳同事中五因分二﹕初二十九頌頌受用大因佛在宣揚﹐後九頌頌餘四因滅後行化。初中分四﹕初二十頌半頌示相同今﹐次四頌頌唱滅異卽﹐次二頌半頌當成佛記﹐後二頌頌現入涅槃。初二十半示相同今中有六﹕初一眾成﹐次一時成﹐次二頌半威儀成﹐次十頌半說因成﹐次一頌半欲聞成﹐後四頌答成。此初也。上二句頌在俗﹐後二句頌出家。

贊曰﹕第二時成。

贊曰﹕下第三有二頌半威儀成中有二﹕一頌入定﹐一頌半器及有情世間。此初也。

贊曰﹕器及眾生﹐世間也。此中合有五﹕入定﹑雨華﹑作樂﹑供養﹑地動﹐與長行前後有無廣略不同。「一切諸佛土卽時大震動」者﹐亦惟日月燈明佛國震動﹐非十方界﹐前云「而此世界六振動」故﹐今此燈明佛國一切皆動﹐化身報身下位非一﹐可言諸佛。

贊曰﹕下十頌半說因成有三﹕二句放光﹐二句照境﹐九頌半如今所見是諸佛土。此初二也。

贊曰﹕下九頌半如今所見中有五﹕初半頌六趣眾生﹐三頌見佛﹐一頌聞法﹐一頌見四眾﹐四頌見菩薩﹐不頌入滅起塔。此初也。處謂所趣報﹐是業因所歸處故。或處謂道理﹐善因感善果惡因感惡果﹐有是理故。或處謂處所﹐受善惡果之處所也。

贊曰﹕下三頌見佛分三﹕一見淨土﹐一見供養﹐一正見佛。此初也。釋迦光照皆如金色﹐日月燈明琉璃頗梨色者﹐欲顯大乘純一可重故惟金色﹐眾徳圓備故種種色﹐互影彰故。梵云吠琉璃﹐略云琉璃﹐有種種色。頗胝迦云水精﹐亦云水玉﹐或云白珠﹐訛云頗梨﹐「梨」力私反。《智度論》云﹕「出山石窟中﹐過千年氷化爲頗梨。」西方暑熱土地無氷﹐何物化焉﹖此但石類﹐處處皆有。

贊曰﹕此二頌中初見八部供養﹐後見佛也。

贊曰﹕此聞法也。佛放光自映﹐或眾映佛﹐此方遙見如琉璃中現金像說法也。

贊曰﹕此見四眾。

贊曰﹕此四頌見菩薩種種因緣﹑信解﹑相貌﹑行菩薩道﹐惟頌信解﹐亂修行故。一頌勤﹑戒﹐欲顯在家﹑出家並得行菩薩行﹐故言比丘﹐或稱菩薩﹐精進徧策﹐戒是學本﹐故初舉之。一頌施﹑忍﹐言「等」者﹐施﹑忍非一﹐類有多故。一頌禪定﹐一頌智慧。

贊曰﹕下一頌半頌第五欲聞成也。長行云「二十億菩薩樂欲聞法」﹐此言「四部」﹐互相顯故。前據發心﹐此未發故。

贊曰﹕下四頌第六答成。長行有四﹐此文有二﹐初二頌因說此經﹐後二頌時節短長﹐略無傳燈眷屬大眾安樂。此初也。「適」近也始也。纔從定起能引眾生至菩提位﹐出世智慧照達眞俗名世間眼。

贊曰﹕時節短長也。

贊曰﹕上頌示相同今﹐下四頌頌第二唱滅異卽。分三﹕二頌唱滅﹐一頌誡勸所化﹐一頌大眾悲惱。此初也。化緣旣終便唱今滅。

贊曰﹕此誡勸所化﹐精進爲出世之根﹐放逸爲生死之本﹐理須修斷﹐況乎諸佛億劫方遇﹐今旣得遇而不修斷者哉﹗故經云諸佛出現樂﹑演說正法樂﹑僧眾和合樂﹐同修勇進樂。

贊曰﹕大眾悲惱也。世間空虛﹑眾生福盡故生悲惱。

贊曰﹕下二頌半第三當成佛記﹐有二﹕一頌勸勿生憂﹐有當來佛可依投故﹐示同入滅實常樂故﹔後一頌半正明授記。此初也。

贊曰﹕此授記也。

贊曰﹕第四二頌現入涅槃中﹕初一頌現入涅槃﹐後一頌見失良醫精勤慕道。

贊曰﹕上二十九頌頌受用大因佛在宣揚﹐下有九頌頌餘四因滅後行化﹐分四﹕初一頌攝取諸佛轉法輪因﹐次一頌善堅實如來法輪因﹐次一頌能進入因﹐後六頌憶念因。此初也。

贊曰﹕此第二善堅實如來法輪因。若依小乘於三無數劫﹐逆次逢勝觀﹑燃燈﹑寶髻佛﹐初釋迦牟尼初劫初逢釋迦牟尼佛﹐更逢七萬五千佛。第二劫初逢寶髻佛﹐更逢七萬六千佛。第三劫初逢燃燈佛﹐更逢七萬七千佛。第三劫滿百劫修相好業﹐初逢勝觀佛﹐卽毘婆尸。由翹足讚歎底沙超於九劫﹐所以經中往往言過去九十一劫有毘婆尸佛。若依大乘﹐第四依菩薩供養八恒河沙諸佛﹐始今解涅槃十六分義。古來配在第十地中﹐今亦未定﹐只言八恒河沙﹐何必卽是第十地也。眞諦釋言﹕「初劫遇五恒﹐第二劫逢六恒﹐第三劫逢七恒河沙佛。」所以今言得入八地﹐仍言當見無數諸佛。

贊曰﹕此第三能進入因﹐後得作佛故。

贊曰﹕此第四。後有六頌憶念因﹐分二﹕初一頌憶八子﹐後五頌憶八百弟子。此初也。

贊曰﹕下五頌憶八百弟子﹐分二﹕初二頌半憶染因﹐後二頌半憶淨因。此初也。寶族姓以爲貴﹑愛利譽以爲先﹐所習多廢故號求名﹐具六失故﹐如文可知。「懈」音古隘反﹐懶也倦也。「怠」音徒亥反﹐亦懈也疲也。或作「駘」亦疲也慢也墮也。第二貪著已得利名﹐第三更求未得名利。「族」云類也。《周禮》「四閭爲族」﹐鄭玄「百家也」。

經「亦行眾善業﹝至﹞其數無有量」。贊曰﹕頌淨因﹐有二﹕初五句憶淨五因﹐後五句憶淨二果。

贊曰﹕上四十頌頌指陳別事﹐下三頌頌古今相卽。有三﹕初一頌卽人﹐次一頌卽法﹐後一頌結成。此初也。

贊曰﹕此卽法。

贊曰﹕此結成也。放光警覺﹑有緣皆集﹐眾見此已深生渴仰﹐起此神變表法非虛﹐顯證深密﹐故名放光助實相義。

贊曰﹕上四十三頌頌長行﹐下之二頌大文第三語眾勸知陳佛今說﹐有二﹕初一頌明佛說法雨道芽生令進善也﹐後一頌明佛說法令求道者疑惑皆除斷滅眾惡。此初也。

贊曰﹕此斷疑也。此後二頌雨大法雨﹐說大法也。

妙法蓮華經玄贊卷第二﹝末﹞

保安三年四月四日書了﹐法隆寺僧覺印之。同年十月廿二日移點了﹐興福寺圓如房本。法隆寺僧覺印爲令法久住爲之﹐以左點可爲指南﹝云云﹞。

妙法蓮華經玄贊卷第三﹝本﹞

沙門基撰

方便品

略開三門﹕一來意﹐二釋名﹐三出體。來意有三﹕一者依八品爲正宗中﹐蓮華有出水﹑開敷之二徳﹐妙法具果秀﹑行竦之兩能。又經下言今此經中惟說一乘﹐故以破二﹑會二歸於一乘爲法華之正主﹐故三周說逗彼三根。此品初說一乘爲利鶖子﹐鶖子上根最初於﹝譬諭品﹞中領解﹐佛爲述成授記﹐乃至天子說偈竟﹐是第一周。﹝譬諭品﹞中舍利弗請﹐我今無復疑悔下﹐佛說譬諭利彼中根﹐中根四人信解佛說﹐﹝藥艸諭品﹞爲重述成﹐便爲授記﹐是第二周。﹝化城諭品﹞說往結緣化城不實﹐利彼下根﹐滿慈子領﹑佛印述訖﹐便授五百及學無學記﹐是第三周。自下更無說一乘處﹐故但一乘是法華體。今旣眾集緣和警之已畢﹐機器符會正可陳宗﹐且法說一乘利上根性﹐故﹝序品﹞後﹝方便品﹞來。二者依十九品爲正宗中﹐﹝方便品﹞下初十二品明一乘境﹐﹝安樂﹞﹑﹝涌出﹞明一乘行﹐﹝如來壽量﹞至﹝常不輕﹞合此五品明一乘果﹐說境令知乘之權實﹐勸應捨權而取於實﹐聲聞悟此遂便得記。於中分三﹕初之八品正明權實﹑三根得記。次之三品歎人美法﹑勸募持行。後﹝持﹞一品稟命捨權持行實法。科初八品與前無別﹐故﹝序品﹞後﹝方便品﹞來。三者論云﹕「自此已下示現所說因果相﹐此意從前﹝序品﹞之後﹐明經宗旨所說因果體相相狀。」此有三釋﹕一云所說諸佛智慧爲果﹐能詮智慧教門名因﹐如門爲入室之所由﹐故教爲顯理之處﹐蓮華但說二義因﹑果﹐故卽智﹑詮。二云三請已後明一大事﹐開﹑示﹑悟﹑入﹐前三爲果﹑後一爲因﹐正是一乘之宗旨﹐初揚智門之意﹐欲發鶖子等疑﹐令其固請說一乘故﹐蓮華二義𨿽解《無量義經》﹐果秀因開﹐此亦未爽通理﹐由此卽以開示悟入爲果及因。三云初智及門﹐門因智果﹐開示悟入三果入因﹐教﹑理﹑行﹑果俱法華故﹐令識昔者教行方便說三﹐今談乘體理果惟一﹐聽三乘之教﹑解一乘之理﹐行三乘之因﹑證一乘之果﹐法華意也。如前已釋﹐此品具明經所說宗因之與果﹐故﹝序品﹞後﹝方便品﹞來。

釋名者﹐「便」方連反﹐今爲去音。佛智有二﹕一眞實智﹑二方便智。眞實智有二﹕一者實法﹑二者實智。實法亦二﹕一體實﹐謂有爲無爲﹔二眞實﹐謂眞如妙理。實智亦爾﹕一如體實智﹐卽觀體實無漏眞智﹐對凡妄智不知名實智﹐根本﹑後得二智俱是。二證眞實智﹐惟正體智﹐此有五對﹕一對知妄名實智﹐二對知事名實智﹐三對知相名實智﹐四對知詮名實智﹐此之四種實智皆是惟觀第四眞智﹐餘四所對如次皆是四世俗智。五對知權智名實智﹐謂一乘理﹑智﹐對知二權智﹐此依證智以第四眞智對後三俗智﹔若依趣入智﹐以第三眞智對第三俗智。

方便智有三或四﹕一進趣方便﹐謂見道前七方便智﹐進趣向果名爲方便﹐所學有則曰方﹐隨位修順宜曰便。二施爲方便﹐謂方便善巧波羅蜜多﹐後智妙用能行二利故名方便。此則有三﹕一教行方便﹐言音可則曰方﹐稟教獲安名便﹔二證行方便﹐空理正直曰方﹐智順正理名便﹔三不住方便﹐莅眞入俗曰方﹐自他俱利名便。上三皆是第二施爲。三集成方便﹐諸法同體巧相集成故名方便。且眞如中具恒沙佛法﹐以智爲門﹑以識爲門皆攝一切故。﹝菩薩地﹞云﹕「此法善巧成﹐是故名方便」。《十地》云﹕「總﹑同﹑成﹑別﹑異﹑壞﹐以總對別之方便也。」苞總有則曰方﹐以少含多名便。四權巧方便﹐實無此事﹐應物權現故言方便﹐謂以三業方便化也。此對實智名爲方便﹐利物有則曰方﹐隨時而濟名便。此體卽於施爲中出﹐更無別義﹐故體惟三。

今此有三﹕一接下方便惟引於下﹐二顯上方便惟顯深妙﹐三通彰方便徧於上下。一接下方便者﹐此經下云「十方佛土中惟有一乘法﹐無二亦無三﹐除佛方便說」﹐又云「正直捨方便﹐但說無上道」﹐於前四中權巧方便也。此乃有三﹕一身方便﹐執持糞器而著垢衣﹐伽耶成道等是。二語方便﹐下云「我此九部法入大乘爲本」﹐又趣波羅柰轉四諦法輪等是。三意方便﹐下云「尋念過去佛所行方便力﹐我今所得道亦應說三乘」等﹐是上同古佛下順有情。《佛地經》云「成所作智起三業化」﹐正與此同。依此解云﹐施爲可則曰方﹐善逗機宜曰便。《往生論》云「正直曰方﹐外已爲便」﹐方是方術﹐便謂穩便﹐便之方名方便。二顯上名方便者﹐《無垢稱》云「有方便故解﹐無方便故縛」﹐此經下云「我設是方便令得入佛慧﹐一切諸如來以無量方便度脫諸眾生」﹐入佛無漏智初設方便顯後佛智故﹐卽四方便中施爲方便﹐理妙可則曰方﹐巧用能顯曰便﹐其義深遠其語巧妙﹐便通教理﹐方之便名方便。三通彰方便﹐下經大眾疑云「何故世尊慇懃稱歎方便而作是言﹕佛所得法甚深難解﹐有所言說意趣難知」﹐方便是總﹐下二句別。「佛所得法」是顯上﹐明今一實﹔「有所言說」是接下﹐彰昔三權。又云「佛悉知是已以諸緣譬諭言辭方便力令一切歡喜」﹐接下顯上二皆通故﹐卽十二種方便喜巧波羅蜜多﹐隨應配攝﹐方者統情機之法軌﹐便者濟物理之要宜﹐方謂方軌方法﹐便謂要便宜便﹐情謂有情﹐機謂機要﹐統攝機情機要之軌法名方﹐貫人貫法故﹐物謂人物﹐理謂道理﹐濟益人物道理之要宜名便﹐濟人益法故﹐此言意顯濟人益法之軌則故言方便﹐亦方亦便故名方便。由此義推乃通三釋。三種合是十二種方便善巧波羅蜜多﹐隨應配攝。《瑜伽》四十五說十二種中﹐初六依內脩證﹐後六依外成熟。內六種者﹕悲心顧戀﹐了知諸行﹐欣佛妙智﹐不捨生死﹐輪迴不染﹐熾然精進。外六種者﹕令以少施等善感無量果﹐令以少戒等力引大善根﹐憎聖教者除其恚惱﹐處中住者令其趣入﹐已趣入者令其成熟﹐已成熟者令得解脫。此中接下卽外成熟﹐此中顯上卽內成熟﹐此中通彰合是內外一十二種。十二種中爲成後四﹐復脩六種方便善巧﹕一隨順會通﹐將爲說法﹐先現軟美可愛身語令生愛敬﹐於法起樂﹐漸次爲說﹐彼不解空密意言教﹐一切諸法無性無事無生無滅如幻夢等﹐如理和會﹐彼經不說一切法體都無所有﹐但無所執可說自性﹐據第一義非其自性﹐旣彼性事都無所有﹐有何生滅﹖又如幻夢非如顯現﹐又非彼事都無所有﹐故說如幻令彼了知。二共立要契﹐見有來求﹐先共立契令知恩徳供養恭敬持淨戒等﹐然後與之。三異分意樂﹐共立契已彼不速行﹐以利益意先許不與﹐先爲親友隨順化導﹐彼不依學現憤恚相﹐所作乖違詐不隨益﹐此等權時外現棄捨﹐非內意樂不爲救拔。四逼迫所作﹐有自在力於親屬等能正教誡﹐不知恩徳毀戒等者﹐或斷所求﹑驅擯訶捶﹐令正脩習。五施恩報恩﹐於曾彼所有大恩徳﹐彼期酬報勸令脩善名大報恩。六究竟淸淨﹐果道滿已住知足天﹐乃至下生成等正覺﹐令生欣樂﹐往生隨下﹐請轉法輪廣爲饒益。此中方便卽是六中隨順會通﹐會昔三權通今一實﹐《決擇》《惟識》又說有二種﹕一拔濟方便善巧﹐卽外六種﹔二迴向方便善巧﹐卽內六種。如其所應皆此所攝。

出體性者﹐方便乃智以慧爲性﹐無分別智內冥眞境﹐後得智中利他說法﹐能起方便之妙用故﹐以後得智爲性﹐《惟識》等說後五波羅蜜多皆後得智爲性故﹐其能所詮性又各別﹐因智爲顯﹔今從根本故智爲性。

下釋本文﹐第一周中有四﹕初世尊曉諭﹐次鶖子領解﹐次如來述成﹐後佛爲記別。同中下根文各四故﹐此四之中初一卽﹝方便品﹞﹐後三皆在﹝譬諭品﹞中。佛曉諭中論判爲五﹕初歎法勝妙分﹔「吾從成佛」下﹐第二歎法師功徳分﹔「爾時眾中漏盡阿羅漢」下﹐第三大眾定疑分﹔「佛告舍利弗止止不須復說﹐若說是事一切世間皆當驚疑」下﹐第四定記分﹔「舍利弗諸佛出於五濁惡世」下﹐第五斷疑分﹐法爲佛師﹐人由法以成徳﹐人爲能顯﹐法假人以弘宣故。初歎法妙﹑後歎人勝﹐諸聲聞等於自所證已爲決定﹐聞歎所說遂有疑生﹐故有定疑分。佛心所爲先已定訖﹐唱止邀其固請﹐亦令惡人退席﹐旣爾分明解釋其義﹐故有定記分。眾人之內聞前所說又有疑者﹐佛爲重解﹐故有斷疑分﹐遂成五分。或分爲二﹕初歎法及師妙﹐眾遂疑生﹔後佛更爲定記解釋﹐眾復疑生重釋此疑﹐故分二也。

一品之中今科爲四﹕初二深先唱警察羣生之心﹐次四眾驚疑發揚鶖子之情﹐三開斯實相啟彼權門﹐四勸發喜心令欣作佛﹐品末三行頌是。

贊曰﹕二深先唱警察羣生之心。文中有二﹕初長行﹑後偈頌。長行有二﹕初歎所證所說法妙﹐「吾從成佛」下歎如來身能證能說法師勝妙﹐初中有二﹕初總標勝妙﹐後「所以者何」下釋斯勝妙。初中復二﹕初顯自在從定而起﹐後告鶖子正陳所說。「安」者徐也﹐「詳」者審也。論云﹕「以如實智觀從三昧安詳而起﹐起已告舍利弗者﹐示現如來得自在力故﹐如來入定無能驚寤故。觀無量義處定名如實智觀﹐佛定殊勝﹐入已餘人不能驚佛令從定起﹐非佛自出餘不能令出﹐故自從定起。又顯於定中入出縱任得自在故﹐卽由二義故從定起。𨿽是無量義處三昧﹐多是第四禪﹐功徳勝故。不告餘人獨告舍利弗者﹐隨深智慧與如來相應故﹐謂舍利弗聲聞之中最爲上品﹐智慧利根一聞卽解最先悟入﹐佛凡說法必應機根﹐由彼智慧最爲第一﹐根法相符故名相應。相應者隨順義﹐非是智慧相似名爲相應﹐根合佛法名相應﹐故不告菩薩。」論有五義﹕一爲諸聲聞所作事故﹐妙法蓮華爲聲聞說﹐聲聞所作捨於權乘非菩薩故。二爲諸聲聞迴向大菩提故﹐令其發心趣大果故。三護諸聲聞恐怯弱故﹐若告菩薩卽諸聲聞謂此一乘非爲已分﹐心生怯弱不能進脩﹐今告聲聞令除此意﹐是汝等分除怯弱心。四爲令餘人善思念故﹐令餘聲聞善思念之﹐其舍利弗已蒙佛告﹐我是彼流亦應被告﹐深生信仰起脩學心。五爲諸聲聞不起所作已辦心故﹐昔諸聲聞謂所得滅果滿證圓所作已辦﹐今歎法妙告彼不知﹐令捨小心。菩薩於五事全不相應﹐故𨿽利根佛不正告﹐傍告無爽﹐告三乘人有疑悔者令皆斷故﹐正告不定性兼任持所餘故。

所歎之法略有二種﹕一者智慧﹐二智慧門。故論云﹕「有二甚深﹕一證甚深謂智慧﹐二阿含甚深謂智慧門。」智慧門者卽能詮教﹐智慧甚深卽所詮理。梵云阿笈摩﹐此名爲教﹐或翻爲傳﹐上古諸佛傳至今故。此甚深義通教及理﹐然理正得甚深之名﹐門深乃稱難見覺等。二乘不知亦通此二﹐自餘別屬理教二法﹐論意如此。論說智慧者謂一切種﹑一切智智義故﹐一切智人之智名一切智智﹐體通性相名一切種﹐卽佛果位涅槃﹑菩提﹐或一切智者無分別智﹐重言智者是後得智﹐義者境也﹐卽一切智智之境﹐故名一切智智義。何謂彼境﹖謂一切種﹐一切種者謂若空若有﹑有爲無爲﹑有漏無漏﹐若教若理名一切種。種謂種類﹐法體種類眾多非一﹐攝一切盡名一切種﹐謂此一切種是一切智智之境﹐卽此一切種境名爲所詮之智慧也。

今以理窮﹐智慧有五﹐攝一切法盡方名一切種。一智慧性﹐謂眞如﹐故下經云「惟佛究竟盡諸法實相」。論自釋云「如來藏性爲體﹐攬法成人﹐人之所成卽是智慧」﹐故引下爲證。二智慧相﹐卽無漏﹐能觀正體後得二智爲體﹐下云「方便知見皆已具足盡思共度量不能測佛智」等是。三智慧伴﹐塵沙萬徳有爲功徳是﹐下云「如來知見廣大深遠﹐無量無礙力無所畏皆具足」等是。四智慧因﹐謂能詮教及萬行是﹐下云「其智慧門難解難入」。論云阿含甚深﹐又論引經云「如來能說一切法﹑種種言詞」﹐又云「盡行諸佛無量道法」等是。五智慧境﹐謂若空若有﹑有爲無爲﹑眞俗諦境﹐下云「如是相如是性」等是。今智慧門旣是方便﹐能詮教深故所詮理深﹐卽餘四慧。義𨿽可爾﹐然依諸教﹐五甚深中多惟慧性眞如爲體﹐以阿含甚深卽昔三教﹐故證甚深卽一乘體﹐無上甚深是大菩提﹐故《勝鬘經》中說「一乘體惟眞如故」﹐卽﹝化城品﹞之寶所也。今此經中依實勝慧﹐惟取智性智相爲體﹐菩提菩提斷皆名菩提﹐智及智處皆名般若﹐攝一切故。火宅牛車卽智相故﹐牛車言作﹐各與一故﹔寶所舊有﹐卽智性故﹐眾共取故﹔示悟知見卽是二故﹐由此有故餘三自成﹐下云「一大事因緣」卽惟此二。若因若果﹐謂此智慧是一乘眞理﹐其智慧門是三乘權教﹐總標實權理教二別﹐欲令二乘捨權取實行因證果﹐故《勝鬘》由此說二乘等四智究竟得涅槃者是佛方便﹐欲令捨二權而取一實故。其證甚深﹐論有二義﹕一體妙﹑二難了。體妙者﹐論云「證甚深有五種」。難了者﹐論云﹕「又甚深者﹐一切聲聞辟支佛所不能知故。」其五甚深﹐古來惟依眞如解﹕一者義深﹐差別義也﹔二者體深﹐自體性也﹔三內證深﹐正智內證﹑餘智不得故﹔四依止深﹐法界法性諸佛本故﹔五無上深﹐體最勝故﹐謂大菩提卽是所證無上正等正覺果也。若兼觀照智性﹑智相合名五證﹐義甚深者其義甚深﹐謂正智如之用故﹔體甚深者謂眞如﹐法本性故﹔內證甚深者重顯正智﹐內冥如故所以名深﹔依止深者重顯眞如﹐一切徳本所以名深﹔無上深者謂大菩提﹐大菩提者如來所證阿耨多羅三藐三菩提。無著《金剛般若論》云﹕「無上菩提是法身理﹐三藐三菩提是報身智」﹐故卽通顯此之二種﹐體過一切所以名深﹐此爲本意。

若通義解﹐或隨所應所詮﹐四慧皆有義﹑體﹑證﹑依四深﹐或智慧相﹑性﹑伴﹑境四法﹐如次配初四種甚深﹐惟無上深在大菩提﹐諸徳主故。又非諭所諭﹑思議所思議故名甚深。上來解深惟在智慧不通慧門﹐准論解經﹐慧門亦有五﹕論名總句阿含深故卽五難是﹐無量者智性﹑智相﹑智伴﹑智境如其次第﹐體徧﹑用寬﹑徳備﹑法廣﹐如空無限﹑徳數無窮﹐終必無盡﹐故名無量。然今但說智性﹑智相二種智慧名爲無量﹐體﹑徳﹑作用皆具無限﹐無窮盡故。其門甚深亦有二義﹕一體妙﹑二難了。體妙者﹐論引經云﹕「其智慧門難見﹑難覺﹑難知﹑難解﹑難入﹐具彼五難。難了者﹐二乘不知故。一由智義深故其門難見﹐二由智體深故其門難覺﹐三由智內證深故其門難知﹐四由智依止深故其門難解﹐五由智無上深故其門難入。」以教五難別配智慧五種甚深。又智有二﹕一凡﹑二聖。凡有二智﹕一現﹑二比。凡現智不知名難見﹐比智不知名難覺。聖智有二﹕一有漏﹑二無漏。有漏世俗智不了名難知。無漏智有二﹕一根本﹑二後得。初無漏智不知名難解﹐後無漏智不知名難入﹐入者證解。今此經中惟有二無漏智﹐不知故言難解難入﹐總顯證﹑教二難了﹐云「一切聲聞﹑辟支佛所不能知﹐惟佛能知故。」佛今所以歎二深者﹐論自解云﹕「爲諸大眾生尊重心﹐畢竟欲聞如來說故﹐爲下將說一乘眞實佛所得法甚深難解之由漸故﹐先歎智深﹐彰下所歎有所言說意趣難知二乘爲權之由漸故﹐先歎門深﹐令其發心希所聞也。不爾惟應歎智慧深﹐總攬萬徳以成佛故。」

贊曰﹕此釋前標阿含甚深。此中有二﹕初徵﹑後顯。「所以者何」者﹐佛所得法所謂解脫﹐三乘同坐解脫之床﹐二乘亦得﹐方便言教亦已依學﹐如何今說此之二種﹐二乘不知不見。又此徵意﹐佛之智慧二乘未得﹐可名甚深其智慧門﹔二乘已得﹐何名甚深﹐云二乘不知﹖若依初解所以者何﹐所得解脫三乘𨿽同﹐般若﹑法身﹐相﹑性智慧﹐彼所未得﹐汝定不知﹐且智慧門彼亦未了﹐故此以下但解阿含八種甚深﹐欲顯二乘尚不能知教之甚深﹐況佛智慧。依第二解所以者何﹐前徵教門深所以者﹐今當具顯﹐故此已下但顯教深。論牒經有八句﹐今此文惟六句﹐准論應言﹐佛曾親近百千萬億無數諸佛﹐盡行諸佛無量道法﹐勇猛精進名稱普聞﹐成就甚深未曾有法﹐難解法者如來能知﹐隨宜所說﹐意趣難解﹐一切聲聞﹐辟支佛所不能知﹐加今經中第六句難解法者如來能知﹐加第八句一切聲聞﹑辟支佛所不能知﹐故成八深。第一句佛曾親近百千萬億無數諸佛者受持讀誦甚深﹐此顯世尊經三大劫供養二十六恒河沙佛﹐於彼諸佛所受持讀誦此法門故﹐所以甚深﹐非如彼二乘略卽能解﹐故名甚深。第二句盡行諸佛無量道法者﹐脩行甚深﹐諸佛福智二利道行皆盡行故﹐非如二乘略脩因故﹐名爲甚深﹐下皆准知。第三句勇猛精進者﹐果行甚深﹐果謂果決﹐精純勇捍堪耐勞倦所作皆成名爲果決﹐或由精進所作善成﹐今獲勝果名果甚深﹐一句投火半偈捨身﹐六年苦行七日翹足﹐非不專精懃勞得故。第四句名稱普聞者﹐增長功徳心甚深﹐由名遠振凡聖普聞﹐勗勵已身懃加脩斷﹐自功徳心倍加增長﹐或名遠振他聞之故﹐皆悉增長功徳之心﹐一切聞知故成甚深。第五句成就甚深未曾有法者﹐快妙事心甚深﹐由所成法是未曾有快妙勝事﹐能成之心亦爲快妙﹐快妙心說故教難知。第六句難解法者﹐如來能知者無上甚深﹐由極難解法如來能知﹐故此法門得成無上﹔或難解法體卽無上﹐惟佛能知﹐故是甚深。第七句隨宜所說意趣難解者﹐入甚深﹐入甚深者名字章句意難得故﹐佛自住持入解此意﹐不同外道自不能解何令他解﹐說因緣法極甚深故。入有二義﹕一難入解佛自解故﹐二隨宜所說令他入法故﹐意趣難解名爲甚深。第八句一切聲聞辟支佛所不能知者﹐不共聲聞﹑辟支佛所作住持甚深﹐不同二乘所作外利所作﹑內利住持故成甚深。上來總說﹐由近諸佛﹐受持﹑讀誦﹑脩行﹑果決﹑增長功徳心﹑證快妙事﹑成無上法﹑故隨宜說﹑難可得解﹑二乘不了﹐其智慧門名爲甚深難解入故﹐況佛智慧非甚深哉﹗

贊曰﹕上歎所證﹑所說法勝妙﹐下歎如來能證﹑能說法師勝妙。依論牒經﹐次下應云﹕何以故﹖舍利弗﹗諸佛如來自在說因成就故。舍利弗﹗如來成就種種方便﹑種種知見﹑種種念觀﹑種種言詞。此上爲總﹐下釋上言。舍利弗﹗吾從成佛已來﹐於彼彼處廣演言教﹐無數方便引導眾生﹐令離諸著等。展轉意言﹐由如來身於所證理成就自在說因圓滿﹐是以今說所證智慧及智慧門﹐二皆甚深。何等名爲說因成就﹖謂種種方便﹑種種知見﹑種種念觀﹑種種言詞﹐此中初三合名因緣。因緣﹐道理也。言詞﹐名譬諭﹐言詞多說諸譬諭故。准論解經﹐「譬諭」以上名爲總句﹐「廣演」以下名爲別句。展轉訓釋﹐論有三解﹕初論自別釋初四句﹐次論以經下諸句兩番配此四句﹐其後二番中﹐初三義一處明﹐第四義一處明。

初番別解云﹐如來成就四種功徳故﹐能化度眾生。一往成就﹐謂種種方便從兜率天退﹐乃至示現入涅槃故﹐能往十方起難思化﹐八相成道利益眾生﹐權巧智用故名方便。八相者﹐《大般若經》第五百六十八卷說﹕「一從兜率天沒卽入胎相﹐二嬰兒﹐三童子﹐四苦行﹐五成道﹐六降魔﹐七轉法輪﹐八入般涅槃。」何故示現八相者﹖彼經云﹕「爾時最勝天王復白佛言﹕云何菩薩行深般若﹐爲度有情示現諸相﹖佛告最勝﹕甚深般若相不可得﹐諸菩薩相亦不可得﹐但由方便善巧威力﹐爲有情類示現入胎乃至涅槃種種化相。諸天計常謂無墮落﹐是故菩薩爲破彼執示現入胎﹐因令彼天起無常念﹐世間最勝於欲不染﹐尚有墮落﹐況餘天眾而得常耶﹖故勿放逸勤加精進繫念脩道﹐如見日輪尚有墮沒﹐卽知螢火不得久住。復有諸天放逸著樂﹐不脩正法恣情遊戲﹐𨿽與菩薩同處天宮﹐不往禮拜不諮受法﹐各作是念﹕今旦受樂明詣菩薩當受法寶。共相謂言﹕我與菩薩常此同住﹐修行﹐何晚﹖是故菩薩如救頭燃﹐破放逸行示現墮落。如是示現有二因緣﹕一令諸天離放逸故﹐二令有情咸得見故。乃至第八復有諸天人樂聞圓寂﹐菩薩爲彼示現涅槃。」《攝大乘論》第九卷中有少差別。《華嚴經》中示現十相﹐皆廣如彼。

二教化成就﹐謂種種知見示現染淨諸因故。由具知見﹐於化身中能示現有一切染因集能招苦﹐一切淨因道能證滅﹐或示現染淨諸法道理。因者所以﹑道理義故。前能現身﹐此於身中示有諸法染淨道理。論下解此與第四別﹐此依證法﹐彼依說法故。

三功徳畢竟成就﹐謂種種念觀﹐以說彼法成就因緣如法相應故。此意說言﹐以說種種念觀等法﹐彼念觀等佛皆成就﹐如所說法本末因緣皆相應故。言相應者﹐契會證義。

四說成就﹐謂種種言詞﹐以四無礙﹐依何等何等名字章句﹐隨何等何等眾生能受﹐而爲說故。依何等者﹐何等義也﹐卽義無礙解。何等名字章句者﹐何等之名字章句﹐法無礙解也。隨何等者﹐隨何等方眾生言音而爲說故﹐卽詞無礙解。何等眾生能受爲說者﹐何等眾生根器能受﹐佛便爲說﹐辨才無礙解也。此四之中﹐第一能起化身八相成道﹐第二能示現有染淨諸法道理﹐第三如所說法皆畢竟得﹐第四具四無礙。由佛法師具此四種說因成就成勝妙故﹐其所說法亦爲勝妙。論解四句已﹐重解第二句第四句差別云﹕「教化成就依證法故﹐說成就者依說法故﹐依自所證苦集滅道染淨道理次第爲他說﹐名第二教化成就。依說法說﹐義法詞辨次第爲他說﹐名第四說成就﹐皆無亂故。」或前四種﹐第一句是化身徳﹐第二句是報身徳﹐第三句是法身徳﹐第四句四辨具足﹐由此三身四辨具足故能起說。三身具故智慧甚深﹐四辨具故慧門甚深﹐故此因緣卽前三種﹐方便﹑知見﹑念觀三也。譬諭卽是種種言詞。

贊曰﹕上依論文一番別釋總四句已﹐論復第二以下經句配此四句﹐此卽第一種種方便。次下「所以者何」﹐如來方便知見波羅蜜皆已具足﹐爲第二種種知見。次「舍利弗如來知見至解脫三昧」﹐爲第三句種種念觀。次「深入無際乃至本末究竟等」﹐爲第四句種種言詞。論𨿽以下經文別配上總四句﹐然初以兩番釋上三句已﹐復以兩番釋後一句﹐彼論文長﹐乍披難解﹐應依此讀。此中初番釋云﹕「復有義﹐種種方便者﹐示現外道邪法種種過失﹐諸佛正法種種功徳故。如經『舍利弗吾從成佛已來﹐廣演言教無數方便引導眾生﹐於諸著處令得解脫。』」文𨿽少異﹐大意亦同。釋無數方便更有四番﹕一方便者方便令入諸善法故﹐二斷諸疑故﹐三令入增上勝智故﹐四依四攝法攝取眾生令得解脫故。此六釋中迴邪入正﹑進善破惡﹐自入勝智﹑令他解脫﹐如次配之。以此方便引攝將導一切眾生令離諸著﹔著者執本﹐愛染生死之根本故。論云﹕「諸著者﹐彼彼處著﹐或著界﹑著地﹑著分﹑著乘。著界者著三界。著地者著戒取﹑三昧初禪定地﹐乃至非想非非想﹑滅盡定地﹐卽以九次第定爲地﹐戒取﹑見取執此三昧故名著地。著分者著在家分已同類﹐作種種業邪見等故﹔著出家分名聞利養﹐能起種種覺察煩惱等故。著乘著聲聞乘樂持小戒求四果等故﹐著於大乘著利養供養恭敬等故。由著分別觀種種法相乃至分別佛地故。」

贊曰﹕此第二句。論初番云﹕「復種種知見者﹐自身成就不可思議境界﹐與聲聞﹑菩薩故﹐如經『舍利弗﹗如來知見﹑方便到於彼岸故』﹐到彼岸者勝餘一切諸菩薩故。」文少不同﹐義意無別。「知見」者﹐眞俗二智體﹐根本智名知﹑後得智名見。「方便」者﹐此智妙用方便善巧﹐由自成就不思議境界﹐故具知見與聲聞等名爲方便。「波羅蜜」者到彼岸義﹐明佛成就二勝智體﹐故能成就不可思議境界﹐已到彼岸勝餘一切﹔由具方便二智妙用﹐復能令他到於彼岸﹐故能以此不可思議境界知見﹐亦與聲聞菩薩。

贊曰﹕此第三句。論初番云﹕「復種種念觀者﹐如經『舍利弗﹗如來知見﹐廣大深遠無障無礙﹐力﹑無所畏﹑不共法﹐根﹑力﹑菩提分﹐禪定﹑解脫﹑三昧﹑三摩跋提﹐皆已具足故。』」文意大同﹐多少有別。今言知見﹐廣者無邊﹐大者無上﹐深者難測﹐遠者時長窮未來故。此上乃是諸徳總句。二智爲性故云知見﹐又此諸徳亦是二智眷屬所攝故云知見。「無量」已下諸徳別句。依此經文﹐「無量」者四無量﹐卽論牒經無障也。「無礙」者四無礙解。「力」謂十力﹐「無所畏」者四無所畏。論本牒經中不共法﹐十八不共法也。「根」謂五根﹐「力」謂五力﹐「菩提分」謂三十七﹐此上四種經本所無。「禪」謂色界四靜慮﹐「定」謂四無色定﹐「解脫」謂八解脫﹐「三昧」者謂三三昧﹐「三摩跋提」謂九等至﹐此之一種經本亦無。論牒經中有十三門﹐今此經中合有八門功徳名爲念觀﹐體卽明記之慧解﹐故不可廣解。義門各應略爲分別﹐四無量以五門分別﹕一列名﹑二釋名﹑三辨行相﹑四出體性﹑五辨差別。列名者﹐謂慈無量﹑悲無量﹑喜無量﹑捨無量。釋名者﹐一緣無量境﹑緣一切有情起此四故﹔二起無量行﹐行解亦復極廣大故﹔三感無量果﹐得大梵福成如來故﹐名爲無量﹔四者是數﹐帶數釋也。辨行相者﹐法界有情總爲三類﹕一無苦無樂者﹐無倒與樂名慈﹐無瞋爲體。二有苦者﹐拔苦名悲﹐不害爲體。三有樂者﹐助喜名喜﹐不嫉善根爲體。復於無苦無樂者起離癡想﹐於有苦者起離瞋想﹐於有樂者起離貪想﹐平等欲令離諸惡故名捨。令捨惡故﹐善捨爲體。出體性者﹐合以三法﹐謂無瞋﹑不害及捨﹐不嫉體卽無瞋﹐無別法故。辨差別者﹐此各有三﹕一有情緣﹐作有情想﹔二者法緣﹐不見有情惟作法想﹔三無緣﹐復於諸法離分別心﹐作眞如想故名無緣﹐或法無量緣諸教法。此三之中﹐初共外道﹐次共二乘﹐後惟菩薩。初三安樂﹐後一利益﹐感果可知。與大慈﹑大悲﹑大喜﹑大捨有差別者﹐彼惟實觀惟佛所起﹐緣三界生﹐并無癡俱﹐此通假實通凡聖起﹐緣界不定﹐非無癡俱。

四無礙解以三門分別﹕一列名﹐二辨相﹐三出體。列名者﹕一法無礙解﹐二義無礙解﹐三詞無礙解﹐四辨才無礙解。辨相者﹐法謂能詮名句文教﹐義謂所詮眞俗諦理﹐詞謂諸方音聲﹐辨才謂七種辨才。緣此四智無所拘礙﹐名無礙解。有多差別﹐如﹝決擇﹞﹑﹝菩薩地﹞及《十地論》說。出體者﹐此四卽以無漏後得智爲體﹐非證眞故﹔義無礙解亦通正智﹐初地分得﹐九地任運離障圓成﹐佛果滿足。

十力略以五門分別﹕一辨名﹐二出體﹐三行相﹐四次第﹐五諸門。辨名有二﹕一列名﹐二釋名。列名者﹐一處非處智力﹔二自業智力﹐《大般若》五十三名業異熟智力﹔三靜慮解脫等持等至智力﹐彼名靜慮解脫等持等至雜染淸淨智力﹔四根勝劣智力﹔五種種勝解智力﹔六種種界智力﹔七徧趣行智力﹐彼名徧行智力﹔八宿住隨念智力﹔九死生智力﹔十漏盡智力。釋名者﹐初總﹑後別。總名力者﹐能摧怨敵義﹐不可屈伏義。《瑜伽。菩薩地》第四十九﹑五十﹐及﹝決擇﹞五十七﹐《菩薩藏經》第五﹐《顯揚》第四﹐《對法》第十四﹐《大般若經》皆釋此相﹐與一切種利樂有情功能相應﹐畢竟勝伏一切魔怨﹐大威力故說名爲力﹐故以威勢能摧難屈名力。《對法》云「善降眾魔善記問論﹐故名十力。十者是數﹐力用不同有此十種﹐故名十力。」依六釋中帶數釋也。釋別名者﹐因果相當名之爲處﹐若不相當名爲非處﹐故《瑜伽》云﹕「淨不淨果非不平等﹐如實轉因是名爲處。」處者建立義﹐依義起義能建立果爲依﹐能起於果法故﹐因立處名。不平等因與上相違﹐是名非處。於此二種﹐一切智﹑無滯智﹑淸淨智﹑離增上慢名之爲智﹐力義如前。各自所作三世三業﹐或順現受或順生受﹑順後受﹑不定受名爲自業﹐於此正知名自業智力。此於善惡業異熟果中而生智解﹐亦名業異熟智力。靜慮者四靜慮﹐解脫者八解脫﹐等持者一切有心定﹐等至者一切有心無心定﹐於此正知名靜慮解脫等持等至智力。此等諸定通有漏無漏﹐加名雜染淸淨。根者信等五根﹐此耎中上名爲勝劣﹐於此正知名根勝劣智力。若從他信以爲其先﹐或觀諸法以爲其先﹐成耎中上。愛樂勝解名種種勝解﹐於此正知名種種勝解智力。若廣建立種種姓﹐或一乘或三乘或四乘或五乘﹐或貪瞋癡等分行等﹐乃至有情八十千行名種種界﹐界是姓故﹐於此正知名種種界智力。若卽如是諸趣門中隨順正行﹐如貪行者修不淨觀等名徧趣行﹐或趣一切五趣之行﹐或諸外道沙門婆羅門﹐各各異見品類諸行﹐或此世他世無罪趣行名徧趣行﹐於此正知名徧趣行智力﹐能於徧行諸趣之行而了知故﹐亦名徧行行。若於種種有情眾中﹐四方名字假設安立品類差別﹐隨先過去所有自體八言說句﹕一如是名﹐二生類﹐三種姓﹐四飲食﹐五受苦樂﹐六長壽﹐七久住﹐八壽量邊際。於此八中隨念六種略所行行﹐有無量種宿住隨念。六略行者﹕一呼召假名﹐二剎帝利等色類差別﹐三父母﹐四飲食方軌﹐五興衰﹐六壽量。此等宿住是過去境﹐住宿世故﹐於此宿住而起隨念念俱行智﹐名宿住隨念智力。諸有情類臨欲終沒名爲死時﹐住在中有名爲生時﹐於善惡趣死時生時皆能正知名死生智力。一切諸法漏及隨眠無餘永斷﹐名爲漏盡﹐於此正知名漏盡智力。智者是體﹐力是作用﹐然智卽力更無別性。此中宿住隨念相應智力﹐是隣近釋。自餘最初處非處乃至漏盡是所觀境﹐智力是能觀智。處非處乃至漏盡之智力﹐皆依主釋。宿住是境﹐隨念相應智力是能觀﹐亦依主釋。

二出體者﹐﹝決擇分﹞五十七云「佛具知根﹐慧根爲體」﹐《對法論》云「若定若慧﹐及彼相應諸心心所」﹐﹝菩薩地﹞云「謂總五根爲其自性」。𨿽復三文不同﹐然體有五﹕一最勝體﹐故﹝決擇分﹞佛具知根慧根爲性。二引生體﹐故《對法》云若定若慧。三剋實體﹐﹝菩薩地﹞云五根爲性﹐由慧勝故﹐且說十力慧爲自性﹐所以但言處非處等智力﹐不言信力精進等力﹐依此卽會﹝決擇﹞文訖。四相應體﹐《對法》又云「及彼相應諸心心所四蘊爲性」。五眷屬體﹐五蘊爲性﹐定共﹑道共無漏色等助爲體故。此𨿽無文﹐理必應爾﹐遮犯戒垢助摧怨故。餘之三門如《無垢稱疏》第二卷說。

四無所畏以五門分別﹕一辨名﹑二出體﹑三行相﹑四次第﹑五諸門﹐亦如《菩薩藏經》第五﹑《大般若》五十三﹑《顯揚》第四﹑《瑜伽》五十﹑《對法》十四。辨名有二﹕一列名﹐二釋名。列名者﹐一正等覺無畏﹐二漏盡無畏﹐三障法無畏﹐四出苦道無畏。釋名有二﹐一總﹑二別。總者﹐四是數名﹔無所畏者﹐於此四處能自了知坦然無畏﹐心無怯劣無所疑慮都無驚懼﹐故名無畏。別名者﹐正覺諸法﹑等覺諸法﹐名正等覺。諸煩惱漏種現俱斷﹐故名漏盡。說障礙法﹐染必爲障﹐故言障法。說出離道﹐諸聖修習決定出苦﹐名出苦道。於此四中得無所畏﹐皆依主釋。出體性者﹐五十七云﹐以信﹑進﹑念﹑定﹑慧及具知根爲性。《對法》云「若定若慧及彼相應諸心心所」﹐又言「若起作用後得智爲性﹐若住自性正智爲體」。此體有五﹐據勝二智爲體﹐發起定﹑慧爲體﹐談實五根爲體﹐相應四蘊爲性﹐眷屬五蘊爲體。行相者﹐如經言「世尊自稱我是正等覺者」﹐復有沙門或非沙門從他方來﹐佛慰勞言安樂住不﹖乞食得不﹖遂於此中有立難云﹕言正等覺無所未知﹐今問於他一何相返﹖我於此難正見無由﹕得安穩住無怖無畏﹐自稱我處大仙尊位。所以者何﹖攝受來者令發勝心﹐聞佛慰問發道心故﹐欲令諸人審諦於事﹐佛知尚問﹐況餘不知﹖亦爲後人作其軌範﹐見來發心應爲引攝﹐非佛不知﹐仍言等覺。又如經言﹐我諸漏盡。後時天授行諸惡行﹐佛常罵之﹔執日調順﹐佛常耎語。遂有難言﹕言諸漏盡煩惱並亡﹐呵叱天授﹑愛語執日﹐貪﹑瞋未滅漏寧盡耶﹖一何乖返﹗我於此難正見無由﹕得安穩住無怖無畏﹐自稱我處大仙尊位﹐天授譬之惡馬﹐楚毒方調﹐若不叱呵返言怖我﹔執日諭之慧象隨逐人心﹐故以耎言卽能調順﹐非有貪瞋漏不盡也。又如經言﹐佛爲弟子說障礙法﹐染必爲障﹐復不遮彼預流一來有妻子等。遂有難言﹕染必爲障﹐聖畜妻子一何乖返﹖我於此難正見無由﹕安穩無怖處大仙位﹐邪行障諸聖道﹐畜妻障離欲道﹐初二果人旣未離欲﹐性戒久成故除邪行﹐不斷妻子斯有何失﹖故諸染法非不障也。又如經言﹐我爲弟子說出離道﹐諸聖修習決定出離﹐決定通達﹐復有無學迦留陀夷埋足糞壞﹐鴦掘魔羅獄火焚身。遂有難言﹕聖道久脩望離眾苦﹐無學旣還受苦﹐何用修道之爲﹖一何乖返﹗我於此難正見無由﹕安穩無怖處大仙位﹐實得無學苦果定亡﹐爲現因必有苦報﹐由此聖者有現受苦起後教故﹔或苦異熟無學不受﹐惡業盡故﹐有必障果不成無學。彼言無學受彼苦者﹐現居有學猶未離欲﹐定成無學故與其名﹐縱得神通非不還等﹐世五通故。或無學苦非是業招﹐諸異熟苦必已出故﹐如《涅槃經》第二十九解三時業﹐至無學位排諸惡業一切不受﹐說未入聖名爲定業﹐其入聖已不名定業﹐廣如彼說﹐故阿羅漢定無苦果。後之二門亦如《無垢稱》第二卷疏。

禪謂色界四靜慮﹐謂初有尋有伺靜慮﹐第二離尋伺喜﹐第三離喜樂﹐第四已離喜樂捨念淸淨靜慮。

定是四無色﹐謂空處﹑識處﹑無所有處﹑非想非非想處。

解脫﹐謂八解脫﹐以三門分別﹕一列名字﹐二顯行相﹐三出體性。列名字者﹐依《瑜伽》第十二﹑十五﹑七十三﹐﹝攝事分﹞第四﹐并《對法》十三﹐《顯揚》第四﹑第二及第二十﹐《菩薩藏經》第四等說﹕一有色觀諸色解脫﹐二內無色想觀外諸色解脫﹐三淨解脫身作證具足住﹐四空無邊處解脫﹐五識無邊處解脫﹐六無所有處解脫﹐七非想非非想處解脫﹐八想受滅解脫身作證具足住。顯行相者﹐《俱舍》第二十九說﹐內有色想觀外諸色名初解脫﹐內未伏除見者色想﹐觀外諸色以爲不淨﹐名觀外色。今則不然﹐准《對法》文﹐初修業者﹐身在欲界已離欲界欲﹐未依無色定伏除見者色想﹐未離色界欲故。若久習業已離色界欲﹐見者色想安立現前﹐而觀欲界一切所有內外諸色作光明想﹐由前三解脫引發勝處﹑徧處等故﹐卽觀勝處所攝少多等色作光明想﹐由除變化障故作光明想﹐不除貪欲故不作不淨想。《瑜伽》惟云未得無色定﹐未離色界染﹐觀外諸色﹐是初解脫者﹐惟依初業說故。第二解脫﹐《俱舍論》說﹐內已伏除見者色想﹐惟觀外境而爲不淨﹐名內無色想觀外諸色。大乘不然﹐准《對法》云「久習業者﹐已依無色定伏除見者色想﹐初習業者見者無色想安立現前﹐而觀外色作少多等想﹐不同於初觀內外色皆作光明﹐未自在故。」今此惟觀已離欲色作少多等名觀外色﹐已離染故立以外名﹐觀心漸勝故稍略觀。故《瑜伽》云「又不思惟彼想明相﹐但於外色而作勝解﹐卽觀少多等不作光明等﹐若於是處已得離欲說彼爲外﹐故惟觀彼已離染色名之爲外。又由初解脫觀色不言外﹐其內有色亦不言內﹐通緣內外根塵等色作光明想﹐故今此第二內有色﹐有根等色故﹐其觀外色﹐惟觀外塵作少多等﹐不緣根等作少多等故。」《瑜伽》又云「無色界定不現在前者﹐此說觀外色不依無色定﹐無色定不能緣外色故﹐或已離色界欲﹐不依無色定伏除色想﹐但依色界定﹐見者無色想而現在前﹐故作是說。」上二解脫初作光明想﹐後作少多想﹐初寬後狹兩觀有殊。《顯揚》二十說﹐此二解脫除變化障﹐爲於變化得自在故。變化旣通﹐四靜慮有故﹐初二解脫通依四靜慮﹐初作多依﹐初二定有但在根本非近分地﹐彼欣趣脩都無通果﹐此容預脩有通果故﹐不同《俱舍》初二靜慮能除欲界初靜慮中顯色貪故作不淨觀。第三解脫﹐《俱舍論》說﹐淸淨相轉作淨光明鮮﹐行相轉故﹐惟第四靜慮離八災患心澄淨故﹐餘地𨿽有相似解脫而不建立﹐非增上故。今者大乘謂如有一已得捨念圓滿淸白﹐以此爲依修習淸淨聖行圓滿﹐於內淨不淨諸色已得展轉相待想﹑展轉相入想﹑展轉一味想﹐是第三解脫行相﹐謂待諸淨色﹐於餘色中謂爲不淨﹐非不相待﹐若惟見一類淨與不淨二覺無故﹐是名初想。又於淨中不淨性所隨入﹐於不淨中淨性所隨入﹐由於被障薄皮所覆﹐共謂爲淨之中現有三十六種不淨物故﹐是第二想。如是展轉﹐總一切色合爲一味淸淨想解﹐是第三想﹐乃名成就。惟第四靜慮地有捨念淨故﹐論說超過諸苦樂故﹐一切動亂已寂靜故﹐善磨瑩故﹐餘地不然故惟第四﹐此亦內無色想而觀外色。由前已說故略不論﹐而立異稱。

次四無色解脫﹐《俱舍論》說以四無色定善爲性﹐非無記染﹐已解脫故﹐亦非散善性微劣故。近分解脫道亦得解脫名﹐無間不然﹐所緣下故﹐彼要背下地方名解脫﹐故多說根本者﹐近分非全故。今者大乘皆已離自地欲﹐依自根本地重觀自地境﹐思惟勝解﹐令障更遠﹐引生勝徳。謂如有一於彼空處已得離欲﹐卽於空處思惟勝解﹐是名空處解脫行相﹔於彼識處已得離欲﹐卽於是識思惟勝解﹐是名識處解脫行相﹔於無所有處已得離欲﹐於識無邊處思惟勝解﹐是名無所有處解脫行相。空識二名﹐自地所緣行相爲稱﹐無所有處以識無有爲自地名﹐故於識處思惟勝解﹐於有頂地已得離染﹐更不於餘而作勝解﹐乃至徧於想可生處﹐卽於是處而作勝解﹐無所有處名想可生處﹐今緣此無所有心心所名非想非非想處﹐故徧於此思惟勝解﹐至下當知。上說離染依無學說﹐故《瑜伽》云﹕「前七解脫於已解脫而生勝解﹐身證者得。」若依《惟識》有二師說﹐一云伏初定已上染得滅定﹐二云伏第四定已上染得滅定。無所有處已下染可有伏義﹐令障轉遠引生勝徳﹔有頂一地定未能伏。故《瑜伽》第十二﹐空識二解脫﹐有說離自地染言。上之二地無說離自地染字﹐有學無學影略說故﹐惟在根本亦非近分。滅盡解脫大小俱說﹐卽滅盡定而無行相﹐棄想﹑受故。然將入時有二行相﹐謂依非想非非想處及無相界想﹐初脩﹑久熟二入明故。

出體性者﹐《俱舍論》說﹐前三無貪性﹐眷屬五蘊性﹐次四無色定善爲性﹐第八滅定性。大乘之中七十三卷解五法中云﹐世間出世間正智爲體﹐有漏者以分別中世間正智爲體﹐無漏者卽無分別智及後得智﹐惟慧爲性﹐緣色非色及眞如境﹐離諸定障引生勝徳﹐非餘能故。若相應體﹐初七以四蘊爲性﹐眷屬五蘊性﹐故《對法》云﹕「若定若慧及彼相應諸心心所﹐無色界中計有定道無表色故﹐第八解脫以二十二法種子上厭心功能爲體﹐卽不相應行蘊所攝。」三昧梵語﹐此云等持﹐卽三等持﹐謂空﹑無相﹑無願﹐三等持至下當釋。《般若》五十三「三境俱同俱緣空故」。然依論引經更有五徳﹐恐繁不述。論重釋上三句中﹐復第二番釋次上三句云﹕「又第一成就可化眾生依止善知識故﹐謂能引導有菩提性可化眾生未發心者﹐令依善友離諸著故﹐名爲方便引導眾生。第二成就根熟眾生﹐令得解脫故﹐謂令久脩已發心者得解脫故﹐名方便知見波羅蜜。第三成就﹐力﹑家﹑自在淨降伏故﹐謂佛內成種種功徳﹐是故外能屈伏煩惱﹑蘊﹑死﹑天魔﹐名之爲力﹔其禪定等皆是世尊所栖止處﹑名之爲家﹔由力自在故能降伏﹐由家自在故淨諸障。又由栖止禪定等爲家故﹐得自在神通業等﹐由成無量無礙力等故﹐能淨諸障﹑降伏外道等﹐名如來知見廣大深遠。」依論本重兩番釋經上三句已。次以經下七句釋上第四標句種種言詞﹐亦兩番解﹕初配經﹐後重釋。

贊曰﹕以七句釋第四言詞。此經惟有初之五句﹐第六句闕﹑第七句少﹐至文當悉。論云﹕「第四說成就有七種﹐此卽初句種種成就﹐理事﹑空有﹑世出世間﹑未曾有法皆深入故﹐洞曉無涯故﹐能起彼種種言詞。」「際」涯畔也。

贊曰﹕此第二句。論名語言成就。佛得五種美妙音聲﹐說諸法故。《大智度論》說﹐五種音聲從佛口出﹕一甚深如雷﹐二淸徹遠聞聞者悅樂﹐三入心敬愛﹐四諦了易解﹐五聽者無厭能辨有漏無漏等義。甚深如雷名種種分別諸法﹐諦了易解名巧說諸法﹐諸法之言通上分別﹐慈悲愍念聽者無厭﹐名言詞柔軟﹑淸徹遠聞﹑聞者悅樂﹑入心敬愛名悅可眾心。初三各一﹐後一攝二。

贊曰﹕此第三句。論名相成就。然論牒經無「取要言之」以下﹑「佛悉成就」以上文﹐惟有「止」以下文。論云﹕「有法器眾生心已滿足故名相成就。法器有二﹕一眞﹑二假。眞卽舍利弗等﹐假謂增上慢者。爲眞法器眾生﹐聖心已滿者﹐心樂妙法唱止現相﹐令其邀請。佛今所唱止不須說何等法耶﹖爲假法器眾生﹐自謂聖心已滿足者﹐心不樂法﹐在座未去﹐唱止現相令其起去﹐諸法解脫我已得訖﹐更有何法止不說耶﹖故名爲相。如世間人共會一處﹐亦有樂聞﹑不樂聞語時﹐能語言止不須說﹐說之何益﹖令樂者請話﹐不樂者起去。今爲前眞者令問取一乘﹐故名爲相。」

贊曰﹕此第四句。論名堪成就。本無徵詞﹐一切可化眾生知如來成就希有功徳堪能說法故﹐謂舍利弗等善根熟者﹐名可化眾生﹐知佛成就第一希有難解功徳堪說法故。

贊曰﹕此第五句。論名無量種成就說不可盡。實相者謂如來藏法身之體﹐性不變故﹐佛智具知此實相體﹐窮源底故名爲究盡。不但成就有爲萬徳﹐無爲萬徳佛亦究盡﹐故言無量種成就說不可盡。此經脫第六覺體成就﹐如來能知一切法﹐佛自證得故。亦少第七隨順眾生意爲說脩行法成就﹐如來能說一切法故﹐此經所言「所謂諸法如是相」等是。此第七所說諸法﹐佛所現見無所不見﹐上來初番論解經中言詞七句已。論第二番復以七句解種種言詞﹐配此七句云﹕第一種種法門攝取眾生入於佛法故﹐深入無際。第二令不散亂住故﹐以教貫眾生﹐令不散亂專心住境希欲聞故﹐遂能種種分別諸法。第三令取故﹐令根熟者問取一乘故﹐唱止不須說。第四令得解脫故﹐令根熟者皆得解脫故﹐佛成就難解之法。第五令彼脩行成就得對治法故﹐令脩行者得於眞際性對治法故﹐能究盡諸法實相。第六能令脩行進趣成就故﹐令脩行者進趣成就﹐得淨妙智﹐由此如來能知諸法。第七令得脩行不退失故﹐令彼脩行得滿足者﹐復爲他說不失利益故。佛能說一切法要﹐由佛自成此七種故﹐能令眾生漸隨所作。以論配上經文七句﹐鉤瑣相起如理應知。初四住權﹐次二住實﹐後一外化。何故配經方便﹑知見﹑念觀三句作第三番釋也﹖論云﹕「又與教化成就者﹐依證法故如是次第﹐謂方便者﹐令根未熟可化眾生令依善友﹔其知見者﹐根熟眾生令得解脫﹔其念觀者﹐解脫眾生令成力﹑家諸功徳故。」此依次第證法而說教化眾生﹐何故配經言詞七句作第三番說也﹖論云﹕「依說法說故﹐如是次第如次前說。」次第可知恐繁不述﹐是故論云﹕「又與教化成就者﹐依證法故。又說成就者﹐依說法故。」此二種法如向前說。論云﹕「依此二種法有何次第﹖依之而得脩行者問證及說次第而依修行。」卽彼前文句再說應知者﹐前論再說方便﹑知見﹑念觀三種﹐依證次第再解言詞七句次第﹐依說次第故如是次第。說旣如是﹐依之修學卽證次第﹐結前義也。勸學者知﹐或此料簡初番別解四句中﹐第二教化成就。第四說成就二種差別。

贊曰﹕此顯第七句。佛所說法依證而說﹐故論引經有五句﹐謂何等法﹑云何法﹑何似法﹑何相法﹑何體法。論有四釋﹕第一番依捨權就實乘解﹐初說三乘名何等法﹔次於一一乘起種種事說﹐名云何法﹔次依三乘門修行淸淨﹐名何似法﹔次明三乘惟一相故名何相法﹔後究竟惟一佛乘無二乘體﹐故名何體法。第二番依展轉訓釋法。何等法謂有爲無爲法﹐云何法謂因緣﹑非因緣等﹐以因緣生釋有爲﹐非因緣生釋無爲。何似法謂常﹑無常法等﹐以常釋非因緣生﹐無常釋因緣生。何相法謂生等三相法﹑不生等三相法﹐以有生等法釋前無常﹐以不生等釋常。何體法謂五蘊體﹑非五蘊體法﹐五陰卽生等﹐非陰非生等。第三番但解後三句﹐惟依有爲解﹐其初二句不異於前﹐所以不解。論云﹕「何似法者﹐謂無常﹑有爲﹑因緣法﹔何相法者﹐謂可見相等法﹔何體法者﹐謂五陰能取所取﹐五陰是苦集體故﹐亦是道諦故。」如論可解。第四番依說法法用說﹐何等法者﹐謂以名句字身說故﹔云何法者﹐依如來所說之法而說之故﹔何似法者﹐能教化可教化眾生故﹐何相法者﹐依音聲取故﹐謂令聽者依於音聲取所詮法故﹔何體法者﹐假名體法相故﹐𨿽令依聲取所詮法﹐法性離言故。所詮者假名體法非稱法實﹐不令依文便生執著。然今經文恐人不解﹐翻譯之家遂依第二展轉訓釋法而釋。然少不次﹐以義正之不違聖教﹔若別義釋﹐便是人情非爲聖教。如是相﹑如是性合是第一何等法﹐相是有爲﹑性是無爲故。如是體者是第五何體法﹐謂五蘊體非五蘊體故﹐合而爲文。如是力﹑如是作者合是第三何似法﹐力謂常法﹐常法有力能故﹔作謂無常法﹐有造作故。如是因﹑如是緣﹑如是果﹑如是報合是第二云何法﹐因﹑緣﹑果﹑報之中﹐有爲是因緣所生法﹐無爲非因緣所生法。建立果義名因﹐成辦報義名緣﹔親得果名因﹐疎得果名緣﹔四果名果﹐異熟名報。如是本末是第四何相法﹐生等三相法是末﹐體是事故﹔不生等三相是本﹑體是理故。究竟等者﹐重解理本﹐法性究竟也。本論牒經更有何等﹑云何﹑何似﹑何相﹑何體﹐佛重以此顯前五義更無別理。

法華經玄贊卷第三﹝本﹞

保安三年十月廿四日移點已了﹐以興福寺圓如房本。法隆寺覺印爲令法久住爲之。以左然可爲正云云。

妙法蓮華經玄贊卷第三﹝末﹞

沙門基撰

贊曰﹕下二十一頌分之爲二﹕初十七頌半頌前二妙﹐後三頌半勸發信心﹐顯今說實。初中復二﹕初二頌總頌二妙﹐後十五頌半別頌二妙。此卽初也。初一頌總歎法師妙﹐後一頌總歎法妙﹐總歎佛身及所成徳﹑法體妙也。

贊曰﹕下十五頌半別頌二妙﹐於中分二﹕初十四頌頌法妙﹐後一頌半頌法師妙。初中分五﹕初一頌頌讀誦﹑修行二深﹐次一頌頌果行﹑增長功徳心﹑快妙心三深﹐次一頌頌無上深﹐次一頌半頌入深﹐後九頌半頌不共二乘住持甚深。此初也。不頌標文但頌八深﹐「本從無數佛」受持讀誦甚深也﹐「具足行諸道」修行甚深﹐由此二故其智慧門難見難了。

贊曰﹕此頌果行﹑增長功徳﹑快妙心三深。由精進勇猛於無量劫行此諸道﹐果行甚深﹔善名遠振增功徳心﹔道場得果我悉知見﹐故名快妙心甚深﹐甚深希有法皆成就故。

贊曰﹕此頌無上甚深。性謂道理﹐相謂事義﹐前脫此文﹔難解法者如來能知﹐今此文有。

贊曰﹕此頌入甚深。甚深者﹐佛所說法名字章句﹐意難得故﹑卒難入解﹐故名爲人。又佛自住持是深法中﹐故名爲入。不同外道𨿽說諸法﹐自不能入。由佛世尊說因緣理﹐惟佛自入﹑餘不能知﹐意趣難解故名入深。論云﹕「佛自住持不同外道﹐說因緣法甚深故。」此經云「是法不可示﹐言詞相寂滅」﹐因緣道理絕語言故﹐諸眾生類無能得解﹐除諸菩薩信力堅固者﹐初地已上得四種證淨﹐信佛﹑法﹑僧﹑戒故﹐能信法妙﹐而未圓證如是二妙。故此下云「不退菩薩亦不能知」﹐不能知者﹐不能圓證﹐非不信知。𨿽見道前比信亦知﹐非證信故﹐旣非堅固所以不說。

贊曰﹕下有九頌半頌不共二乘所作住持深。中分三﹕初四頌頌聲聞不知﹐二頌頌辟支不知﹐三頌半頌菩薩不知。長行但有二乘不知﹐因顯彼不知﹐亦說菩薩不知。聲聞不知中分三﹕一頌半總頌一切聲聞不知﹐一頌別頌皆如利根鶖子不知﹐一頌半別顯皆如利根鶖子并餘弟子共度不知。此卽初也。曾近善友﹑諸漏皆盡﹑住阿羅漢﹐此最後身有是三徳﹐其智慧力不堪能知。

贊曰﹕此明世間皆如鶖子利根第一﹐盡情思共度量亦不能知。旣不知佛智﹐故智慧門難解難入。「盡」音茲引反﹐任也窮也﹔或秦引反﹐本盡之盡。「思」音息字反﹐無息茲反﹐不爾便與度量無別。

贊曰﹕十方利根皆如鶖子并餘弟子﹐亦滿十方共度﹐亦不知。

贊曰﹕此頌辟支不知。辟支望聲聞名利根﹐麟角望部行亦名利根﹐亦復不知。若未入聲聞決擇分善而作獨覺便成麟角﹐入決擇分已後作者皆成部行。在解脫分未定生時可成麟角﹐生數多故﹐已定生者亦成部行﹐生數少故。

贊曰﹕下三頌半菩薩不知。中分二﹕初二頌半凡菩薩不知﹐一頌十地上聖亦不能知。此初也。新發意菩薩具六種徳﹕一親近﹑二達義﹑三善說﹑四數眾﹑五一心﹑六長時﹐測度亦復不知。「剎」梵云剎多羅﹐此云田﹐田土也。有云國亦云土﹐義譯之耳。字書本無此字﹐《說文》作﹝利﹣禾﹢桼﹞﹐楚乙反﹐刀割物聲﹐黍音七聲也。

贊曰﹕此地上聖不知。或初二頌半七地已前不知﹐初地已上亦名新發意﹐證發十種心故﹔後一頌八地以上不知﹐亦名不退故。前門甚深有此八種﹐今第八中歎佛智者﹐顯智深故其門亦深。或十五頌半別歎法妙中初六頌歎智門妙﹐准前科配﹐其中末後一頌半頌不共深故﹐次八頌頌歎智深﹐三乘不知佛智慧故﹐准義科頌則可知矣。

贊曰﹕此一頌半頌總歎法師妙﹐無別頌也。

贊曰﹕下三頌半勸發信心﹑顯今說實。中分二﹕初一頌半惟告鶖子顯今說實﹐後之二頌普告二乘顯初方便。此初也。汝旣未證我之所說﹐於我所說當生信心。

贊曰﹕此二頌普告二乘﹐爲二﹕初頌普告至涅槃者﹐後頌顯佛化以三乘之意﹐由處處著﹐著界地故﹐引之令出﹐且說三乘﹐理惟有一。此會惟有聲聞極果﹐緣覺卽無﹐故言及求緣覺乘﹐聲聞不爾。

贊曰﹕下第二段四眾驚疑發揚鶖子之請﹐有三﹐三度請故﹑佛止亦三﹐止皆居前﹑請皆在後。論釋三止云﹕「初止爲相﹐令問取一乘﹔次止欲令大眾推覓深境﹐渴仰欲聞﹔後止欲令惡人退廗﹐至下當知。」又三請中初挾自他疑故請﹐次陳大眾於餘佛所已植因故請﹐後述自他已從今佛化堪聞故請。論五段中自下第三大眾定疑分﹐於自所證心生決定﹐於佛所說遂有疑生。若依驚疑發鶖子請﹐請旣有三﹐文隨三段﹕初止旣屬前唱一乘﹐二止攝屬此請文中。初請分二﹕初大眾疑﹑後鶖子請。論說第三定疑分有三﹐云﹕「自此以下依三種義示現﹐一決定義﹑二疑義﹑三依何事疑義。」初二義在大眾疑中﹐依何事疑義在鶖子疑中。大眾疑有二﹕初標疑眾﹑後申疑意。此初也。

贊曰﹕下申疑意﹐有二﹕初牒所疑緣由﹐後正申定疑。此牒佛前所說疑緣由。佛所得法甚深難解者﹐牒佛前說諸佛智慧甚深無量﹔有所言說意趣難知者﹐牒佛前說其智慧門難解難入。此二深故﹐二乘不知。初是顯上﹐後是接下﹐合名方便。何故佛歎﹖此爲疑意。

贊曰﹕下申定疑﹐謂到於涅槃已上名爲決定義﹐於自所證有爲無爲果法決定久已無疑﹐而今不知是義所趣名爲疑義﹐謂於前說佛所得法甚深難解﹐有所言說意趣難知中﹐而今不知是所說義何所歸趣﹑意趣如何﹑說何宗趣﹖故名疑義。「趣」音七句七俱二反﹐今從初反。謂疑意云﹐若說解脫我已得之﹔又說難知﹐意說何法﹖故論云﹕「決定義者﹐有聲聞方便證得深法作決定心﹐於聲聞道中得方便及涅槃證故﹐如是二種法示現有爲無爲法故。」如經「爾時大眾中乃至亦得此法到於涅槃」。言二法者﹐謂方便及涅槃證。方便者有爲﹐能證生空智道。涅槃者謂無爲﹐所證空理。於此能得能修﹐此二中得決定故。論云﹕「疑義者﹐謂聲聞辟支佛不能知故﹐是故生疑」﹐如經「而今不知是義所趣」故。

贊曰﹕下鶖子請中有二﹕初長行﹑後偈頌。長行分二﹕初申疑﹑後請決。此初也。依論﹐下是第三依何事疑義。依何事疑義者﹐如來說聲聞解脫與我解脫不異﹐三乘同坐解脫床故﹐是以生疑。生疑者﹐生因中疑。因謂所由﹐云何如來數數宣說甚深境界﹖前說甚深﹑後說甚深不同聲聞﹐聲聞與佛解脫旣等﹐更何不同﹖除此已外不同何法﹖於此所由而生疑惑。大般涅槃有其三事﹕摩訶般若﹑解脫﹑法身。解脫𨿽同﹐般若﹑法身卽是佛之智慧性相一乘果體﹐彼所未得﹐四眾不解﹐所以生疑。如經「爾時舍利弗乃至而說偈」故。何因者﹐何道理所以﹖何緣者﹐何事緣由緒﹖「諸佛第一之方便」﹐此爲總句﹐下別顯此。「甚深微妙」卽佛智慧﹐「難解之法」卽智慧門﹐牒前二故。此中疑者是法執類﹐異熟生攝。

贊曰﹕此請決牒。自旣未聞﹐四眾疑起﹐故願佛說。「敷」施演說也。

贊曰﹕十一行頌中分四﹕初三頌半頌前問中稱歎諸佛第一方便﹐甚深微妙難解之法﹔三頌頌前四眾咸皆有疑﹔一頌半頌我自昔來未聞自疑﹔三頌頌請惟願世尊敷演斯事。初中分三﹕一頌半頌前佛自告申﹐如來知見廣大﹑深遠﹑無量﹑無礙等法師妙﹔一頌頌前所得難解所說難知法妙也﹔一頌合頌歎法及法師妙﹐無問而自說。此初也。「慧日大聖尊」者﹐以佛智慧猶如日故。《涅槃經》言﹕「譬如日初出﹐光明甚暉炎﹐旣能還自照﹐亦滅一切暗。」佛之二利亦復如是﹐《增一阿含經》說﹕「日出有四事﹕一者日出之時眾暝皆除﹐二農夫作務﹐三百鳥悉鳴﹐四嬰兒啼哭。佛告諸比丘﹕若日出時眾暝除者﹐諭佛出世除去癡暝靡不照明。農夫作務者﹐人民之類普共田作﹐此譬檀越施主隨時﹐供給衣服飲食床廗臥具病緣醫藥。百鳥鳴者﹐譬如髙徳諸法師等能爲四眾說微妙法。嬰兒啼哭者﹐此諭獘魔見佛出世心大愁惱。」亦如經中讚佛偈言「如來金色如山王﹐亦如日出照世間﹐能拔眾生長夜苦﹐故我頂禮三界王」﹐故今讚佛云慧日也。「久乃說是法」者﹐成道多年不曾顯說﹐今方說之﹐故云久也。此上二句標﹐下一頌頌佛前說種種念觀。

贊曰﹕上半頌頌前所得難解菩提涅槃智慧甚深﹐後半頌頌前所說難知智門甚深﹐以二乘不知故皆無能問者。

贊曰﹕上半合頌歎二妙無問自說﹐從三昧起便卽告故﹐第三句法妙﹐第四句法師妙。

贊曰﹕下三頌四眾疑﹐有二﹕初一頌頌聲聞無學有學之疑﹐二頌頌緣覺等眾願佛說。疑諭如网﹐羅生難出。「猶豫」者﹐《說文》「隴西謂犬子爲猶﹐猶性多豫﹐在人前故﹐凡不決者謂之猶豫。」《爾雅》云「猶如麂善登木﹐郭璞云﹕健上樹也。」

贊曰﹕此頌自疑﹐自先得智爲是果法﹐爲是因道﹖若是果者﹐所得已滿今何所讚﹖若是因者﹐更欲趣求因所成故。前說眾人於自所得生決定心於佛說疑﹐今者鶖子無決定義﹐於自所得亦生疑惑。又前剏聞﹐於自猶定﹐今重思慮﹐於自所得亦有疑生﹐故不相違。

贊曰﹕下頌請說﹐分二﹕初一頌頌聲聞弟子請﹐後二頌頌餘眾請。此初也。稟佛言教聖道方起﹐教從口出故名口生﹐簡異胎藏精血成故。

贊曰﹕頌餘眾請。此土佛出無轉輪王﹐故說諸國轉輪王至。「具足道」者﹐大乘理故。

贊曰﹕下第二段有二﹕初止﹑後請。此止也。論下第四解定記分﹐記謂記別﹐分明記別深密之義名爲記別﹐卽十二部經中名記別經。記別經有三﹕一記弟子謝往過去徳失差別﹐二授諸大人成佛記別﹐三分明記別深密之義。如下十二分教章中具說﹐此卽第三記別經也。論云﹕「自下依四種事說﹕一決定心﹐二因授記﹐三取授記﹐四與授記。決定心者﹐佛心本來已有決定所爲之人﹐由此便有後止及說﹐是以決定心論不配屬經﹐通下文意故。」論云﹕「云何決定心﹖已生驚怖者令斷驚怖﹐爲利益二種人故﹐如來有決定心。」驚怖有五﹕一損驚怖﹐如所聞聲取以爲實﹐謗無大乘而作是言﹕如來說言阿羅漢究竟涅槃﹐我畢竟取如是涅槃﹐是故阿羅漢不入涅槃。此卽決定種姓聲聞。聲聞者所聞教聲取之以證究竟實果﹐我畢竟已取如是涅槃﹐果已究竟謗無大乘﹐不堪聞今爲說大乘。若聞今說彼非究竟﹐卽驚疑阿羅漢皆畢竟無入涅槃者﹐反道疑生故名爲損。二多事驚怖﹐以大乘眾生生如是心﹕我無量無邊劫中﹐行菩薩行久受勤苦﹐生驚怖心起取異乘心故﹐謂不定姓地前菩薩。住大乘中已經多劫行菩薩行﹐名爲多事﹐恐彼起心退趣異乘故﹐今爲說令其不退。三顚倒驚怖﹐分別我我所身見不善法故﹐謂根未熟定姓凡夫﹐煩惱尢重不堪爲說﹐若爲說者更生煩惱﹐顚倒驚怖。四悔驚怖﹐謂若爲說﹐大徳舍利弗我不應證如是小乘法﹐自止小果歸向大乘﹐卽以悔心名爲驚怖。五誑驚怖﹐謂若爲說﹐增上慢者作如是說﹕云何如來誑於我等﹖自謂道滿更無餘故。聲聞有二﹕一定姓﹐二不定姓。凡夫有二﹕一未得謂得﹐二具重煩惱。菩薩有二﹕一退位﹐二不退位。定姓聲聞卽損驚怖﹐不定姓聲聞卽悔驚怖﹐未得謂得凡夫卽誑驚怖﹐具煩惱凡夫卽顚倒驚怖﹐退位菩薩卽多事驚怖。不退位菩薩非此五中﹐捨權就實欣趣佛位﹐方爲說一乘故﹐此說一乘不逗彼器。論云﹕「正爲利益二種人故﹐如來有決定心﹐謂多事及悔。利益悔者引攝一類故﹐利多事者任持所餘故。今此唱止及下正說﹐佛心先定爲此二人﹐餘非正爲﹐卽是十義說一乘中初二義也。」觀此文意﹐多事一種不說有驚﹑說卽無驚﹐自餘四種說卽有驚﹑不說無驚﹐故論總言已生驚怖令斷驚怖。因授記者﹐如經「止止不須復說乃至天人皆當驚怖」﹐卽下二止文等是因﹐應爲聞者之二義﹐不堪爲聞者之退廗﹐故名爲因。因授記皆生驚怖﹐有三種義﹕一欲令大眾推覓甚深境界故。二欲令大眾生尊重心畢竟欲聞故﹐此上是應爲聞者之二義。三爲令增上慢者離法座而去故﹐卽是不堪爲聞者之退廗。今此第二止﹐但爲應爲聞者之二義。第三止方爲不堪聞法之退廗。其取授記﹐如經「爾時世尊」下卽許可攝受﹐許當爲說是。「與授記」者﹐如經「佛告舍利弗」下正爲解釋一乘等是。定記四中﹐初決定心唱止及爲說之所由﹐次因授記但是止其請之所由﹐取記許爲開釋﹐與記正示陳說。今言驚疑﹐令爲應聞者驚張疑惑﹐推覓深法尊重欲聞。

贊曰﹕下第二請。論云「示現過去無量佛已教化眾生」。初長行﹑後偈頌。長行有二﹕一總請﹑二堪聞。此請也。

贊曰﹕此堪聞﹐有三因﹕一遇良緣曾見諸佛﹐二性聰叡諸根猛利﹐三解識眞義智慧明了﹐故能聞信。

贊曰﹕此頌可知。

贊曰﹕下第三段﹐初止﹑後請。止中有二﹕長行及頌。此初也。因不堪聞法者之退廗也。恐增上慢得世第四靜慮便謂阿羅漢果﹐而生誹謗﹐當墮地獄﹐名墜大坑﹔此皆凡夫故墜大坑﹐非聖有學。《瑜伽論》說﹕「一切聖人知自得果﹐無自謂得後位聖果﹐增上慢故﹑無邪見故﹐更不造業入地獄故。」諸論所言增上慢比丘得世第四靜慮﹐後命終已﹐由謗解脫起邪見故生地獄中﹐卽此類也。

贊曰﹕法妙難解﹐下愚聞之起謗﹐旣不敬信﹐所以恐墜大坑。

贊曰﹕下第三請。初長行﹑後偈頌。長行有二﹕初總請﹑後堪聞。鶖子利根自知宿命﹐亦能曉他往世從釋迦已曾受化﹐根成道滿聞必能信﹐生死長夜安穩饒益﹐故今請說。

贊曰﹕下四頌中有三﹕初一頌自稱長子以請決﹐次一頌半陳眾久從佛化以請說﹐後一頌半兼陳自他聞法悟解卽生歡喜以請說。此初也。佛於二足多足無足一切中尊﹐今云兩足尊﹐於三類中兩足爲貴﹐能入道故。謂人天類﹐佛亦兩足﹐故言兩足尊。聲聞眾中鶖子第一﹐故名長子。

贊曰﹕此一頌半陳眾久從佛化﹑宿因今熟﹐故請佛說。

贊曰﹕此一頌半兼陳自他聞法歡喜﹐以請佛說。

贊曰﹕論第四段定記分中﹐自下第三取授記也。許可攝受而爲說之。故論云﹕「取受記者﹐以舍利弗等欲得受記﹐如經『佛告舍利弗汝已三請﹐豈得不說』等﹐許攝受取故。」若依自科﹐下第三段開斯實相﹐啟彼權門﹐於中有二﹕初明二記﹐後「五濁」下方破四疑。二記爲二﹐初取記中有二﹕初許可攝受﹑後惡人退廗。此初也。﹝菩薩地﹞云﹕「夫聽法者聆音囑耳﹐掃滌攝持。」《智論》亦言﹕「聽者端視如飢渴﹐一心入於語義中﹐踴躍聞法心悲喜﹐如是之人可爲說。」「端」直審也。若不誡彼羣情令其審聽﹐恐心不定慧解不生﹐故勅審聽。

贊曰﹕下惡人退廗﹐有四﹕一明去﹐二不止﹐三快勅﹐四敬諾。初中復二﹕初標﹑後釋。此標也。

贊曰﹕下釋起去所由﹐此自徵云難得有五﹕一得人身難﹐二生中國難﹐三具諸根難﹐四值佛出難﹐五聞正法難。五千之徒已具初四﹐何故將說妙法避廗而起去耶﹖此去之所以者何謂也﹖今釋有二意﹕一罪根深重﹐二有增上慢。此「輩」者補配反﹐羣黨也。《說文》「軍法發車百兩爲一輩」﹐《廣雅》等翻輩亦類也。《玉篇》部比類也。「罪」者﹐可毀可嘖可怖可厭之義﹐若因若果可毀厭者皆名爲罪。若依小乘﹐此罪眾多﹐重者有三﹕一煩惱障﹐二業障﹐三異熟障。一切煩惱總爲二類﹕一數數起名勤二起而猛名利。分爲四句﹕一勤而不利﹐二利而不勤﹐三亦勤亦利﹐四不勤不利。今取初及第三句名煩惱障﹐五無間業名業障﹐三途八難名異熟障。此之三障障入聖道﹐名爲重罪。今依大乘﹐障有二種﹕一煩惱障﹐二所知障。所知障者﹐隨其所應障入大乘聖位﹔煩惱障者﹐隨其所應障入三乘聖位。依《佛地論》﹐煩惱障有三﹕一者一百二十八煩惱并隨煩惱﹐二所發業﹐三所得果。此意所說是彼品類總名爲障﹐非據重者。依《大般若》﹐重障有四﹕一煩惱障﹐二業障﹐三異熟障﹐四法障。煩惱障者﹐一百二十八根本煩惱﹐及彼等流諸隨煩惱﹐隨其所應能障聖者皆名此障﹐若具有者隨其所應障彼聖故。業障者﹐依《薩遮尼乾子經》有五種逆﹕一破塔壞寺焚燒經像﹐竊盜及用三寶財物。二謗三乘法言非聖法﹐障礙留難隱獘覆藏。三於一切出家人所﹐若有戒無戒持戒破戒打罵訶責﹐說其過失禁閇窂獄﹐或脫袈裟逼令還俗﹐責役驅使債其發調斷其命根故。《大集經》言「說一破戒比丘過失﹐過出萬億佛身血」。四殺父﹑害母﹑殺阿羅漢﹑出佛身血﹑破和合僧。五起大邪見謗無因果﹐長夜常行十不善業。此之五種惟於大乘名五逆業障。亦有說七等﹐不過此五﹐所以不說。異熟障者﹐謂能障聖道諸異熟果﹐卽三惡趣﹑八無暇等。其間佛前佛後難應云法前法後﹐是佛法前後不得聖故。法障者﹐謂於宿世障他作善造匱法業﹐於此生中不得聞法﹐匱乏正法﹐謂五果中等流﹑增上二果所攝。罪根深重者感匱法業﹐是罪根故現不聞法﹐是罪體故﹐卽第四障也。「慢」者﹐《玉篇》輕悔也﹑不畏也﹑倨也。或爲「嫚」字﹐《切韻》欺爲謾﹐緩爲慢﹐恃己陵他髙舉爲相。《瑜伽》等說慢有七種﹕一慢﹐二過慢﹐三慢過慢﹐四我慢﹐五增上慢﹐六卑慢﹐七邪慢。初慢者﹐謂於劣計己勝﹐或於等計己等。過慢者﹐謂於等計己勝﹐或於勝計己等。慢過慢者﹐謂於勝計己勝。我慢者﹐恃所執我髙舉爲相。增上慢者﹐己實少徳謂己多徳。卑慢者﹐謂他多分勝己﹐計己少分劣他。邪慢者﹐己全無徳謂己有徳。今增上慢卽是第五己實少徳﹐謂己多徳。得世間涅槃禪定等故﹐未多得謂多徳﹐未多證謂多證。得謂有爲道﹐證謂無爲滅。此是增上慢相﹐非全未得而今謂得。若不爾者﹐便非增上慢相﹐乃是第七邪慢相故。有此煩惱障及前法障二種力故﹐不堪聞法。

五千之輩旣不堪聞﹐何因目矚神光﹑耳聆妙唱﹐覩天華而晏默﹑觀地動而無驚﹖

放光動地未革庸心﹐演妙宣難便乖淺意﹐聞序中之問答爲大漸之初﹐因聽宗內之深陳乃增迷而復謗﹐所以折摧枝葉扇拂糟糠。

贊曰﹕二不止也。「默」靜也﹐俗作默。諸論皆云有二決定佛力不非﹕一受異熟決定﹐二作業決定。罪根深重者受果定類﹐增上慢者作業定類。由此五千從座而起﹐佛𨿽神力亦不止之。又乍可令去﹐不墜大坑﹔不可止之﹐令興重業﹐故不止也。彼若發心定業可轉﹐其心不易佛力不排。

贊曰﹕三快勅也。風驚秕落﹐霜殞貞存。佛許說而驚其心﹐振威神而令起去﹐故以枝條退爲佳唱﹐貞實住而許說﹐輕薄虛疎故譬枝葉﹐敦重堅固乃同貞實。「佳」音古膎反﹐善好也。「膎」音戶佳反﹐南人謂膎脼也。

贊曰﹕四敬諾也。「惟」音弋誰弋水二反﹐敬諾之詞。「然」音如延反。順從稱「願樂」﹐爲希解之意﹐「欲聞」亦冀聽之心。

贊曰﹕此下明與授記爲之解釋也。論云﹕「有六種﹕一未聞令聞﹐此等文是。二者說﹐『舍利弗﹗諸佛隨宜所說』下是。三者依何等義﹐『所以者何﹖諸佛世尊惟以一大事』下是。四者令住﹐『舍利弗﹗如來但以一佛乘故爲眾生說法』下是。五者依法﹐『舍利弗﹗一切十方諸佛法亦如是』下是。六者遮﹐『舍利弗﹗十方世界中尚無二乘』下是。」未聞令聞者﹐歎法希有顯令聞故。說者﹐明所說法意難知事。依何等義者﹐謂未聞令聞﹐及方便所說。依何等義﹐謂依佛所得深難解法。住者﹐勸令來住一乘之中。法者﹐十方三世佛所共行儀軌法式。初隨宜說﹐意令久後取佛種智。遮者﹐遮破二執﹑遮遣二眞﹐令歎法希。未聞令聞有三﹕一歎希﹐二舉諭﹐三勸信。此卽初二。此若頻說無智不欣﹐時乃說之愚智同樂。梵云鄔曇鉢羅﹐此云瑞應﹐金輪王出大海減少﹐金輪路現其華乃生﹐應金輪之御世名瑞應華﹐此《法華經》法輪王出﹑生死海減﹐一乘道顯方演說之﹐故舉爲諭歎法希有。鶖子往劫曾所未聞﹐今者令聞令渴仰故。

贊曰﹕此勸信也。智解局者未能證達﹐故標不虛勸其生信。

贊曰﹕下第二段明說﹐有二﹕初標﹑後釋。此標也。

贊曰﹕此釋也。論釋種種因緣者﹐謂三乘法﹐彼三乘法惟名字章句說﹐非有實義故﹐以彼實義不可說故。此中意說﹐我以方便說三乘法﹐此法惟有名字章句無別三體﹐隨宜說三﹐非二乘等思量能解﹐惟佛能知。此說前標智門難了﹐三乘實義卽是眞如﹐不可說故。下依何等﹐卽佛智慧。

贊曰﹕自下文第三依何等義﹐有二﹕初略標﹑後廣解。此初也。因前文起﹐故假徵顯有何所以﹖言辭難解惟佛知也﹐依何等義作如是說﹖「諸佛世尊」者﹐總苞十方三世諸佛。「惟以一大事」者﹐事物﹑體事﹑事義﹑道理隨應皆得。爲此大事因緣﹐所以出現世間﹐自稱徳號廣利眾生﹐不爾便如二乘入滅。由此大事﹐故隨宜說意趣難知。

贊曰﹕下廣釋﹐有二﹕初別顯﹑後釋意。別顯有三﹕一徵﹑二釋﹑三結。此徵也。

贊曰﹕此釋大事體﹐卽知見。諸佛出世爲此大事﹐四義明之﹕謂開﹑示﹑悟﹑入。論云﹕「後一大事者﹐依四種義應知。佛知見者﹐如來能證﹐如實知彼義故。此有三釋﹕一云法性眞如名爲如實﹐法眞性故卽是所證﹐義理﹑境界俱名爲義﹐正智之體名爲能證﹐能知義理證眞境故﹐卽此能證正智及所證眞如﹐能所知見並名知見。如爲知見之性﹐智爲知見之用﹐知見性相俱稱知見。」無著《般若論》云﹕「無上菩提是法身﹐正等菩提是報身。」《解深密經》云﹕「菩提﹑菩提斷俱名爲菩提。」《智度論》云﹕「說智及智處俱名爲般若故。或知謂正體智﹑見謂後得智﹐是二是用﹐能照眞俗二種境故。此二本性卽是眞如﹐合名知見﹐將性就相故名知見﹐欲令二乘求種智故。」《勝鬘》云﹕「一乘卽佛乘﹐佛乘卽大乘。」《攝大乘》云﹕「亦乘亦大故名大乘﹐萬行是也。或乘大性故名大乘﹐眞如是也。」故知一乘佛果乘﹐體通理及智﹐契當宗義﹔火宅牛車意在智用﹐說牛車等我所作故﹔險途寶所意在智性﹐稱化作城非寶所故﹐由此合二並名知見。

本論云﹕「何者爲四﹖一開者無上義﹐除一切智智更無餘事故﹐一切智者佛也。又言智者﹐根本﹑後得智﹐此二是用﹐此二智性卽是眞如。若用若性合名爲智﹐一切智人之智名一切智智。又一切智者根本智﹐重言智者後得智﹐舉此二智攝於智性眞如妙理。又一切智者智用菩提﹐又言智者智性涅槃﹐二種如來藏﹐今顯此二悉皆無上﹐歎勝令欣。」然此菩提體是有爲本有種子﹐多聞熏習因修生長﹐體卽四智。《楞伽經》云﹕「阿梨耶識名空如來藏﹔具足熏習無漏法故名不空如來藏。藏識有漏虛妄不實﹐故名爲空﹔能含一切無漏種﹐故名如來藏。」四智種子體是無漏﹑非虛妄法﹐由近善友多聞熏習漸次生長﹐當成四智。四智之因名不空如來藏﹐藏是含藏﹐因性義故。猶如種樹生長圓滿。其涅槃性體是無爲﹐本來而有自性淸淨﹐後逢善友斷障所顯﹐𨿽一眞如逢緣證別﹐名四涅槃。《勝鬘經》云﹕「有二種如來藏空智﹐謂若離若脫﹑若斷若異一切煩惱藏﹔不離不脫﹑不斷不異不思議如來藏。煩惱有漏虛妄不實﹐能覆眞如﹐名空如來藏。涅槃無漏體是無爲非虛妄法﹐由近善緣斷諸煩惱﹐漸次智起方便顯證﹐名爲涅槃。體性非空因空所顯﹐空之性故﹐煩惱覆位名不空如來藏。」藏是覆隱因性義故﹐故在煩惱纏裹之位名如來藏。出煩惱時名爲法身﹐卽此法身因空所顯﹐空本性故﹐亦名空如來藏。如刀提耶掘寶顯得﹐阿賴耶識及諸煩惱名如來藏者﹐卽《涅槃》云「未得阿耨多羅三藐三菩提時﹐善不善法皆名佛性。」《無垢稱》云「僞身種姓﹐七識住﹑貪欲﹑瞋恚﹑愚癡﹑十不善業道爲如來種等﹐文非一故﹐卽前菩提名爲報身﹐報身修生﹑法身修顯﹐法身證因證故﹐報身生因生故。」前藏有四﹕一能含藏藏﹐謂阿賴耶識如庫藏等﹔二能生徳藏﹐謂報身種子如穀種等﹔三能覆藏藏﹐謂煩惱等如土覆物﹔四能顯徳藏﹐謂法身佛性如金性等。大位而言﹐所知障斷證佛報身菩提圓滿﹐煩惱障斷證佛法身涅槃圓滿﹔諸佛出世欲令眾生斷所知障及所發業并所得果﹐一切俱盡圓證菩提﹐開知見相使得淸淨﹐障盡智圓名淸淨故。欲令眾生斷煩惱障及所發業并所得果﹐一切俱盡圓證涅槃﹐開知見性使得淸淨﹐障盡理顯名淸淨故。緣此知見故出世間。開者出生顯證之義﹐出生菩提證涅槃故。除此二種更無餘事勝過二法﹐故名無上。

二示者﹐同義﹐以聲聞﹑辟支佛﹑佛三乘法身平等。法身平等者﹐佛性法身無差別故。《涅槃經》云﹕「譬如乳牛有種種色﹐及搆其乳置之一處白色無異﹔佛性亦爾﹐眾生𨿽有種種不同﹐佛性無別。」此意說言﹐三乘法身本來平等﹐眾生不知﹐不肯修證法身圓滿。諸佛出世﹐欲示眾生﹐此佛知見之性﹐三乘同有平等無二﹐令同證滿以成法身。

三悟者﹐不知義﹐以一切聲聞﹑辟支佛不知彼眞實處故。不知眞實處者﹐不知究竟惟一佛乘故。如下「有人至親友家醉酒而臥﹐以無價珠繫衣裏等﹐彼初不覺後悟方知」﹐此意說言﹐二乘不知究竟惟一佛乘﹐體卽菩提四智﹐所以不修報身圓滿﹔佛出世者欲令眾生悟於究竟惟此一乘佛菩提智﹐令修生長。

上來三種——開者雙顯法身﹑報身﹑涅槃﹑菩提二種無上﹐歎勝令欣﹔示者別顯法身涅槃三乘無二本來而有﹐令其修證﹔悟者別顯報身菩提第一究竟本有種子﹐令修果生——俱明果中斷徳﹑智徳﹐旣證此二﹐利樂眾生﹑應物現形﹐應機說法﹐卽是化身及他受用﹐名爲恩徳。

四入者﹐爲令證得不退轉地﹐示現與無量智業故。上三總﹑別𨿽顯佛果無上﹑同﹑勝﹐未知如何可能證獲。今顯能證能得之因﹐故名爲入。依此本論初地已上名不退地﹐佛果位中一切智智體用大故名無量智。業者因也。佛出爲說初地已上能得佛果一切智因﹐故名爲入。佛說此因﹐欲令二乘有學﹑無學﹐及初地前﹑證初地上不退轉地﹐入變易生修種智因﹐觀察智性入佛二果。此四意言﹕佛出世者﹐欲令眾生斷二障盡﹐開佛菩提﹑涅槃知見﹐使證淸淨﹐歎二無上勸令欣故﹔示法身同有令使證故﹔悟所不知惟一佛乘智令修生故﹔旣顯佛果菩提涅槃殊勝體性﹐并顯其因令其趣入。謂佛出世意說一乘若果若因﹐令諸眾生修因證果皆作佛故﹐更不爲餘。前歎智慧及智慧門﹐卽是一乘教之與理﹐今說行﹑果﹐故知總說一乘四法名爲法華。或不退者﹐八地以上行不退故﹐諸論說受變易生故。𨿽二乘迴心未卽至彼地﹐三乘俱同﹐後決定得出分段死﹑入變易生﹐故作是說。又二乘者煩惱不退﹐經三大劫俱名不退地。又一乘者修行一乘﹐若信若位若證若行﹐今於此中皆令入故﹐並名不退。或此果因一乘實體﹐是前所說諸佛智慧﹐其智慧門卽前所說三乘權教﹐令二乘者捨權取實﹐行一乘因趣一乘果﹐是此本意。

上來所說總別果因以解四種﹐准下三世佛法之中﹐不說初開﹐惟說示﹑悟﹑入﹐故知但應如此說善﹐示悟別顯二果已周﹐不假標故﹐舉此二種攝佛一切有爲無爲萬徳盡故。此﹝方便品﹞法說一乘惟爲上根﹐由此通辨若因若果菩提涅槃以爲一乘。﹝譬諭品﹞中爲中根者但說於悟﹐牛車菩提智徳一乘﹐由惟迷因智不迷因理﹑果智理故。﹝化城諭品﹞爲下根者但說於示﹐寶所涅槃斷徳一乘﹐由迷果理不迷果智﹐因理智故各隨所宜斷除彼障﹐令其進入偏說一乘﹐或爲中下互說因果智理二門﹐影顯令解。惟此一品通明因果覺寂一乘﹐理義周備﹐故本論中具解此品﹐餘品但總釋其大意不異此故﹐若解此品便解一部矣。然勘下文﹐牛車在果﹐卽是菩提﹐下文但明因中之智﹐三乘乘此至道場故。又理𨿽然﹐諸經論中多說涅槃理性智慧以爲一乘﹐一乘本故如《無量義》。

第二解云﹐今此四義總依佛性法身智體以爲一乘。《涅槃經》言﹕「大事者所謂佛性。又畢竟有二﹕一莊嚴畢竟﹐二究竟畢竟。莊嚴畢竟者謂六波羅蜜﹐究竟畢竟者一切眾生所得一乘﹐一乘者卽是佛性﹐以是義故我說一切眾生悉有佛性﹑悉有一乘﹐無明覆故不能得見。」故知佛性卽是知見﹐卽是一乘。說諸眾生悉有佛性名之爲開﹐曲宣分別名之爲示﹐此是法佛性﹑此是報佛性﹑此是因性﹑此是緣性﹑此是理性﹐此是行性﹑此是善根人性﹑此是不善根人性﹐此等名示。故《涅槃》云﹕「如貧女舍內多有眞金之藏﹐家人大小無有知者﹐時有異人善知方便﹐乃至卽於其家掘出眞金之藏﹐女人見已心生歡喜生奇特想宗仰是人。善男子眾生佛性亦復如是﹐一切眾生不能得見﹐如彼金藏貧女不知。善男子我今普示一切眾生所有佛性﹐善方便者卽是如來﹐貧女卽是一切無量眾生﹐眞金藏者卽佛性也。」種種分別令其生解名之爲悟﹐勸物起修令其入證名之爲入。若依此解﹐﹝譬諭品﹞中牛車各與﹐吾爲汝造﹐便非此義。

第三解云﹐其前三種卽依佛果大般涅槃三事解之。《涅槃經》第二卷云﹕「我今當令一切眾生﹐及以我子四部之眾﹐悉皆安住祕密藏中﹐我亦復當安住是中入於涅槃。何等名爲祕密之藏﹖猶如伊字三點﹐若並則不成伊﹐縱亦不成﹐如摩醯首羅面上三目乃得成伊﹐三點若別亦不得成。我亦如是﹐解脫之法亦非涅槃﹐如來之身亦非涅槃﹐摩訶般若亦非涅槃﹐三法各異亦非涅槃﹐我今安住如是三法爲眾生故名入涅槃﹐如世伊字。」此中意說﹐梵本伊字上有二點下有一點﹐似倒品字。並者橫也﹐謂前後證。縱者竪也﹐謂有三品。世說縱橫﹐卽此竪﹑並皆非伊字﹐三點別安亦非伊字﹐要三和合不縱不橫亦不離別﹐和合三點不一不異﹐如大自在天面上三目﹐額上有一眉下各一。佛入涅槃亦復如是﹐摩訶般若者能證之智﹐如來身者所證法身﹐解脫者由能證智證所證理法身之時﹐二障滅盡二死﹐當來後有不續﹐更無繫縛﹐假名擇滅﹐卽是解脫。故《雜集》云「滅諦有三﹕若能滅﹑若所滅﹑若滅性」﹐卽是此三大般涅槃﹐般若在上爲能證道﹐如額上目﹐法身﹑解脫並在其下是所證故﹐猶如眉下所有兩眼﹐以智證理令後惑苦皆斷不生名入涅槃﹐是佛安住祕密之藏﹐不同二乘智了生空﹐不是大慧理﹐但生空無我之理不名法身﹐𨿽得惑種及分段死少分不生之假擇滅﹐不得習气及智障滅分段﹑變易二死俱盡之勝解脫﹐如縱如橫非大涅槃﹐身灰智滅彼名爲入﹐無現身智何得稱大﹖佛今不爾故名爲大﹐稱爲祕藏。古人有解﹐但依眞如以爲三事名大涅槃﹐便無入義﹐常住不壞爲利有情以智證眞﹐惑苦解脫方名爲入﹐是佛意故﹐不同二乘無有身智乃名爲入。故佛自言「假使烏﹑角﹐鵄乃至永入於涅槃」等。今作此解善順彼經﹐審讀經文當自悉知。摩訶般若卽開佛知見﹐故論說言「除一切智智更無餘事﹐一切智者證二空智﹐重言智者證諸有智﹐此最勝妙故名無上﹐更無過故」。法身卽是示佛知見﹐故論說言「三乘平等佛性法身無差別故」。解脫卽是悟佛知見﹐二障俱亡二死皆盡是眞解脫﹐二乘惟得一障一死盡滅無餘﹐不知於此﹐故論說言「二乘不知眞實處故令其悟也」。上來三事卽是證入大般涅槃﹐此必有因更說入義﹐故論說入示現不退轉地與無量智業也。佛出於世欲令三乘有情皆修不退地業﹐安住祕密藏﹑入大涅槃﹐不爲餘也。此與涅槃名字𨿽殊﹑體性無別﹐一切皆欲行因證入佛果位故。若作此解﹐旣契化城之趣寶所﹐亦合火宅之御牛車﹐一乘體徳旣曰大般涅槃﹐法報二身正覺之與圓寂﹐一一總攝周備﹐亦何理而不彈﹖今此三解﹐惟取所詮智慧名曰一乘﹐能詮之教門卽次前說也。隨宜所說意趣難解故﹐又以蓮華諭於妙法﹐必兼開敷之與秀出﹐果秀因敷亦無乖爽。然《勝鬘》等經及此下文多說眞理以爲一乘﹐乘之本故﹐實通二種﹐於義苞盡。開示悟三明佛果乘﹐入之一種明佛因乘﹐因乘𨿽通三無數劫﹐今此惟取第二劫後﹐論說令證不退位故﹐《楞伽經》中十地分爲三種意生身故﹐如別章說。又後品言聲聞﹑緣覺﹑不退菩薩乘此寶乘直至道場。《勝鬘經》言﹕「無明爲緣﹑無漏業因﹐有阿羅漢﹑辟支佛﹑大力菩薩三種意生身生。」初地已前實居三界分段死中﹑未出火宅﹐猶在門中當爲燒故﹐不與一乘之名﹔或八地後名不退地。《瑜伽論》說八地後爲意生身故﹐得決定故。

二乘無學羊鹿果位亦居分段﹐應在門中如小菩薩﹐應非出宅﹖

談其分段應非出宅﹐餘依永滅已得涅槃名居門外﹐不同於彼。

何故二子趣於牛羊鹿稱出宅﹐大子趣於牛菩薩未出宅﹖

二乘惑種盡得滅稱出宅﹐初劫惑猶行﹐如何稱出宅﹖又七地分段盡此一生亦名出宅﹐二乘同故。已前卽非﹐猶多生故﹐如有學類﹐故出宅已方上牛車。然此經文初開之中初總標勝致﹐使得淸淨之言﹔後三別顯﹐故略不說。

贊曰﹕此釋於前有何意況﹖眾生身中悉有佛性﹐故所教化但化菩薩﹐所爲所作常爲此事﹐惟以佛之知見示悟眾生。論第二番釋示悟入云﹕「又示者﹐爲諸菩薩有疑者﹐令知如實修行故。謂有菩薩疑無佛性不肯修行﹐今示所化但化菩薩﹐令知三乘同有佛性﹐斷彼疑故如實修行。又悟入者﹐未發菩提心者令發心故﹐此解悟義﹔已發心者令入法故﹐此解入義﹐明因果盡。」又重釋悟入云「悟者令外道眾生生覺悟故﹐復入者令得聲聞果入大菩提故﹐迴邪入正捨權取實故。」

妙法蓮華經玄贊卷第三﹝末﹞

保安三年四月廿三日書了﹐法隆寺僧覺印之。

同年十月廿六日移點已了﹐以興福寺圓如房本爲之﹐以爲令法久住。覺印之東北院讀本﹐點本﹑校點又了﹝云云﹞。

妙法蓮華經玄贊卷第四﹝本﹞

沙門基撰

一乘之義正是經宗。今且略以五門分別﹕一出體性﹐二釋名字﹐三明說意﹐四彰差別﹐五問答辨。

體性者略爲三類﹕一總含體﹐二隨勝體﹐三眞實體。

一總含體者﹐一切無漏﹐若種若現﹐有爲﹑無爲﹐若因﹑若果﹐根本﹑方便﹐能成佛徳皆名一乘﹐一乘卽大乘﹐大乘卽無上乘﹐故《勝鬘》云「一乘者卽大乘」也。此本論云「開是無上義」﹐《辨中邊論。無上乘品》有三無上﹕一正行無上﹐謂十度﹐隨修差別有六正行﹔二所緣無上﹐有十二種所緣﹔三修證無上﹐謂種姓修證等十種修證﹐通攝一切菩薩所有境行果。故《勝鬘》又云「阿羅漢辟支佛有恐怖﹑有歸依﹐四智不究竟﹐名向涅槃界」﹐又云「正法住﹑正法滅﹑波羅提木叉﹑毘尼﹑出家﹑受具足﹐此六法爲大乘故說」﹐故知一切根本方便﹐一切無漏若種若現﹑有爲無爲﹑若因若果﹐能成佛徳並名一乘﹐三種意生身皆入初地故。

二隨勝體﹐此有六類﹕一攝事歸理體﹐《涅槃》《勝鬘》等中多以法身﹑眞理﹑佛性名爲一乘﹐故《勝鬘》云「一乘者卽大乘﹐大乘者卽佛乘﹐佛乘者卽涅槃界。」又云「於恒沙劫行六波羅蜜﹐不如有人聽受讀誦乃至執持經卷﹐何況有人爲他廣說」﹐以有爲行比無爲乘故。《涅槃經》言「一乘者卽是佛性」﹐此滅化城至於寶所﹐惟以眞如﹑法身平等名爲一乘。

二攬餘歸智體﹐亦以眞智名爲一乘﹐上文自云「方便知見皆已具足﹐不退諸菩薩其數如恒沙﹐一心共思求不能測佛智」﹐智體多是正體﹑後得。若在因位智劣識彊﹐在果位中智彊識劣故。

三隱劣從勝體﹐下經自云「說佛智慧故﹐諸佛出於世﹐惟此一事實﹐餘二卽非眞﹐是法住﹑法位﹐世間相常住﹐於道場知已﹐導師方便說」﹐﹝分別功徳品﹞云「有爲無上正等菩提﹐於八十萬億那由他劫行五波羅蜜﹐不如有人一念生信﹐所得功徳不可比諭」﹐由以佛果理智二種名爲一乘﹐理凝本有﹐離纏而號涅槃﹐智照新生﹐果圓而稱正覺﹐乃四徳之鴻源﹑三明之妙本﹐故揚爲彼智見出現於世﹐以理智二爲一乘體﹐智性智相合名爲智。

四二運用廣體﹐惟以因智名爲一乘﹐火宅諭中與諸菩薩及聲聞眾乘此寶乘直至道場﹐惟因行故。

五勝出分段體﹐通取因果出分段死所有理智以爲一乘﹐開示悟入四義之中前三爲果二﹐後一爲因二﹐如前已說﹐故略不論。《勝鬘》亦云「如取爲緣有漏業因續後有者﹐而生三有﹐如是無明習地爲緣﹑無漏業因﹐有阿羅漢﹑獨覺﹑已得自在菩薩三種意生身生」﹐故意生身所乘之乘名因中二﹐《攝大乘》中萬行﹑眞如俱名大乘故。

六引攝殊勝體﹐以詮旨二名爲一乘﹐教隨物設趣妙難知﹐理假智冥體深頗測﹐故﹝方便品﹞初以所詮智慧﹑能詮教門名爲一乘﹐《無量義經》十七名中彼第十四亦名一乘。由此蓮華﹐論有二義﹕一體出水﹐二能開敷。初諭智慧﹐後諭慧門。若但以眞如爲一乘﹐得出水之一義﹑失開敷之二能。然今蓮華旣具四義﹐何獨法惟二種﹖

三眞實體者﹐根本大乘教﹑理﹑行﹑果﹐及能入大乘方便四法﹐皆名一乘﹐咸有運載之功能故。根本教者﹐此品初云「其智慧門難解難入」﹐本論釋言「阿含甚深」。華開敷義以諭妙法﹐下文亦言「法華經藏深固幽遠」等﹐《攝大乘》云「阿毘達磨大乘經」等。方便教者﹐此品下云「或說修多羅﹑伽陀﹐及本事﹑本生﹑未曾有﹐亦說於因緣﹑譬諭﹐並祇夜﹑優婆提舍經﹐我此九部法入大乘爲本﹐隨順眾生說﹐以故說是經。」《勝鬘》亦云「正法住等爲大乘故說此六處」﹐故小三藏皆大方便。根本理者﹐謂法性眞如﹐六度等行乘此眞理能有所往﹐故名大乘。此經上云「諸佛智慧甚深無量」﹐下文亦云「是法住﹑法位﹐世間相常住﹐於道場知已﹐導師方便說」﹐本論亦云「念觀者﹐謂大乘人觀法無我眞如法界等故無性﹐亦云或乘大性故名大乘」﹐《辨中邊》說眞如法界名所緣無上。方便理者﹐謂四諦理﹐二乘所觀皆方便理﹐故《勝鬘》云「聲聞知有作四聖諦﹐佛知無作四聖諦」﹐《涅槃》亦言「聲聞有苦有諦而無有實﹐菩薩具有」﹐本論亦云「念觀者﹐聲聞觀人無我等﹐由此二理皆理一乘」。根本行者﹐謂六度等菩薩萬行﹐﹝菩薩地﹞說七地所修四菩薩行﹐安樂行品皆菩薩行。又云乘此寶乘直至道場﹐卽行大乘。《攝大乘》云「亦乘亦大故名大乘」。《辨中邊》說十波羅蜜名正行無上。方便行者﹐《勝鬘》亦云「正法住等爲大乘說」﹐依三藏教進善滅惡修無漏行﹐皆行大乘。《法花論》云「方便者﹐聲聞觀蔭﹑界﹑入﹐厭苦離苦。菩薩修六度﹑四攝﹑二利行﹐由此二行皆一乘故。」根本果者﹐佛身所有菩提﹑涅槃﹐卽前所說法報二身﹑理智二見故。下經云「說佛智慧故﹐諸佛出於世﹐惟此一事實﹐餘二則非眞」﹐又云「是法住﹑法位﹐世間相常住﹐於道場知已﹐導師方便說」。又﹝壽量品﹞所說法﹑報﹑化身皆果一乘。《辨中邊》說十修證中﹐第七淨土﹑第九佛地﹑第十示現菩提﹐方便果者﹐二乘所有菩提﹑涅槃。此經下言「汝等所行是菩薩道」﹐羊車﹑鹿車爲求牛車﹐出於火宅方便施設﹐中路化城爲至寶所息處故說二﹐惟有一非餘。《勝鬘》亦云「聲聞緣覺四智不究竟﹐名向涅槃界」。言得蘇息處﹐四智究竟得涅槃者﹐是佛方便﹐故二乘果亦是一乘。由頓悟者正學根本教理行果﹐兼爲伏化二乘者故亦學方便教﹑理﹑行﹑果﹔其漸悟者初學方便﹐後迴心已方學根本﹐所學法同初後全別﹐故知但有二種佛性﹑理智二因﹐無漏現﹑種﹐有爲﹑無爲﹐根本﹑方便所有教﹑理﹑行﹑果能成佛者﹐皆一乘體。兼取有漏地前功徳及十地者﹐助爲一乘﹐未乖正理。《法華經論》及餘教中﹐隨依於此三種體中一門出體﹐未必攝盡﹐若依此解﹐總含諸文無不盡矣。

然此體性合有五門﹕一詮旨分別﹐通教及理﹔二因果分別﹐通行及果﹔三智福分別﹐通福及智﹔四覺寂分別﹐通滅道諦菩提涅槃﹔五二利分別﹐通自利利他。此說一乘﹐故義通貫。若言佛乘﹐舉果攝因名﹔若云菩薩乘﹐舉因攝果稱﹐名便不通﹐義可兼有。又由行者修習二智正體﹑後得觀於二理生空﹑法空﹐斷於二障煩惱﹑所知﹐息於二死分段﹑變易﹐證於二果菩提﹑涅槃﹐圓得二滅無餘﹑無住﹐行於二利自利﹑利他﹐稱果滿也。所斷二障集諦所攝﹐所息二死苦諦所攝﹐所修二智所證菩提道諦所攝﹐所觀二理﹑所得二滅﹑所證涅槃滅諦所攝﹐所行二利滅道諦攝﹐合此滅﹑道名爲一乘。故此本論解遮中云「無二乘者﹐無二乘涅槃﹐惟佛如來證大菩提﹐究竟滿足一切智慧名大涅槃﹐惟一佛乘故。」《涅槃經》中旣以摩訶般若﹑法身﹑解脫三事圓滿名大涅槃﹐故此一乘二諦爲體。

釋名字者﹐乘是運載義﹐故《廣雅》云「乘駕」也﹐《周禮》云「乘載」也﹐運載行者至彼岸故﹐故此經云「乘此寶乘直至道場」﹐《攝論》亦云「六度萬行亦乘亦大﹐法性眞如所乘大性﹐事﹑理俱能運載行者﹐自運運他至於彼岸皆名爲乘。」

因行能自運﹐至果可名乘﹐佛果自運息﹐應非是乘體﹖

有五義﹕一者運載以名乘﹐因中通二運﹐至果廣運他﹐由此亦名乘。二者體﹑能通二運﹐能﹑體並名乘﹐果中體有能﹐非無亦乘攝﹐如割名爲刀﹐有能卽刀攝﹐非要廣現割﹐有能非是刀。佛果徳體能爲二運﹐非要廣用方名爲乘。三者二乘惟自運﹐小尚得乘名﹐況佛廣運他﹐何理非乘攝﹖四者因中理智能雙運﹐二用勝故得名乘﹐果中理智因修成﹐因乘種類亦乘攝。五者因中二運常增進﹐作用現勝得名乘﹐果中自運窮未來﹐令他增進得乘稱。初之四義隨他不正答﹐後之一義隨自正義答。故《對法論》云「自他並利所依止」。一有三義﹕一簡別故名一﹐二破別故名一﹐三會別故名一。簡別故名一者﹐昔日說三﹑今時說一﹐故知所詮理極一而爲實﹐能詮之教二卽稱權﹐無別二理以爲極也。無我﹑解脫𨿽悉皆等﹐然至佛果方名爲極﹐故所詮理佛智名一﹐非別簡三﹐惟無二極故。論解遮云「無二乘者﹐無二涅槃體。然經云『我設是方便﹐令得入佛慧』﹐又云火宅之內許以三車﹐出門已後但與牛車。又云『雇其除糞經二十年假名爲子』﹐故二乘者是後眞子付家事因。又以果一簡別因三﹐卽有二簡﹕一理簡教﹐二果簡因。『汝等所行是菩薩道故』﹐破別故名一者﹐二乘不知二爲方便﹐執二乘果以爲眞極﹐今說二涅槃但爲化城﹐說二菩提但是羊鹿權教所設﹐非是二果所得所證菩提涅槃眞勝極也。破彼情執有二果極﹐故說爲一﹐卽經所言『諸求三乘人﹐有懷疑网者﹐佛當爲除斷﹐令盡無有餘』﹐鶖子亦言『然我等不解方便隨宜所說﹐初聞佛法遇便信受﹐乃至斷諸疑悔』﹐迦葉亦言『又今我等得涅槃證﹐於菩薩法不生好樂之心』」。《攝論》亦云「斷除四處障﹐二乘作意等」﹐卽是此執。本論末後亦云「方便品有五分示現﹐破二明一不說破三等。」或有說言﹐破三執故非惟破二﹐如薩婆多執佛化身以爲眞佛﹐今說爲化故破三執。此亦不然﹐《法華》但以自修所得一乘爲宗﹐會破彼乘令入於一﹔非以所知一身爲宗﹐會破彼身令入一身。又無執彼化身爲極趣求至彼﹐更不趣求餘身﹔今破彼執令求一身﹐故但破執二乘爲極﹐不破執彼二身極也。亦有解云﹐聞昔說三執三皆極﹐今說一極故破三執﹐此乃地前菩薩起故。若破執大極﹐還爲說一乘﹐更增其病﹐何名爲破﹖又未出宅許以牛車﹐旣亦破大後出宅與﹐是何等車﹖若言與白牛﹐棄本黃牛故﹐旣爾卽應捨頓學漸﹐黃﹑白牛相因行何殊﹖旣還本牛明不破大﹐若執一極不違趣大﹐何須破之﹖執二爲極不趣大故可須破也。若隨位得卽執爲極﹐未見趣大乘因中有此執﹐設爾許亦破﹐卽應破無窮﹐由此但破執二爲極。又非破執四乘爲極﹐爲無種姓說人天乘﹐解有四乘不執極故﹐執二爲極不異破二﹐無執人天乘爲極者﹐執者不解乘﹐解乘不執故。若一對四﹐一是方便乃應破一執而歸四乘故。亦非破五﹐執不定乘同執三故。由此《勝鬘》惟云「阿羅漢﹑辟支佛﹐有恐怖﹑有歸依﹐言得四智及涅槃者是佛方便」。此經亦云「惟此一事實﹐餘二則非眞。」密遣二人息處說二﹐羊鹿非眞不說三言﹐從勝至劣數﹐佛乘第一﹑獨覺第二﹑聲聞第三﹔無第二獨覺﹑無第三聲聞﹐非無三乘之中大乘體極。勘梵本云「無第二第三」﹐今翻之略故云「無二亦無三」也。此有難言﹐經說別體三寶﹐不破別體而歸一體﹐何故破二乘而歸一乘﹖此亦不然。若執別體三寶爲極﹐亦同破之。若別相三寶體﹐亦無三極故﹐𨿽爾亦無求住別體﹐然可會之入於同體﹐廣如經說。非權實宗﹐會別故名一者﹐教理行果皆有根本及以方便﹐會漸悟者先二乘中所修成得教理行果爲大方便﹐依此本論初地已上離分段死﹐見道已前教理行果爲不退地之根本因。

總依諸文會一有四﹕一者會教﹐《無垢稱》云「佛以一音演說法﹐眾生各各隨所解」﹐此經下云「一雨普潤三艸二木生長不同」﹐此會教同而機有異﹐三乘取教有偏﹑普故。二者會理﹐《寶性論》云「如﹝少／兔﹞﹑馬﹑象三獸度河﹐河性無差得有淺深」﹐又下經云「譬於髙原穿鑿須水﹐若見乾土知水尚遠﹐若見濕土知水不遠﹐若見於泥知水極近﹐水性無差得之有異」﹐此會理同而證有異﹐三乘證理有圓﹑缺故。三者會行﹐鶖子自言爲是究竟法爲是所行道﹐佛自亦言我設是方便令得入佛慧﹐《勝鬘》亦言「此六處爲大乘故說」﹐故知行同而修有異﹐三乘修行有分﹑全故。四者會果﹐此經下言「息處故說二﹐中路設化城﹐爲引至寶所方爲究竟處﹐爲求牛車出於火宅﹐權設羊﹑鹿後皆與牛」﹐《勝鬘》亦言「聲聞﹑緣覺四智不究竟﹐名向涅槃界」﹐卽會二乘菩提涅槃若理若智皆歸一乘﹐故知果同而證有異﹐三乘取果有初後故。𨿽依諸教總會此四﹐然《法華》中顯會教理﹑密會行果。會教理者﹐卽前所標諸佛智慧及智慧門﹐一雨普潤﹐會教也﹔牛車寶所﹐會理也。此以所詮名之爲理﹑非要眞如﹐欲顯所得甚深難解﹐有所言說意趣難知﹐道場所得法﹐無能發問者﹐我意難可測﹐亦無能問者﹐亦顯法華開方便門顯眞實相﹐卽是法華開敷秀出。密亦通會行﹑果二同﹐我設是方便﹐令得入佛慧﹐乘此寶乘﹐直至道場﹐卽會行故﹐中設化城爲至寶所卽會果。故《勝鬘經》中顯會行﹑果﹐「六處正爲大乘故說」﹐正會行故﹔「二乘四智非爲究竟名向涅槃界」﹐卽會果故。《勝鬘》正說一乘因果故﹐顯會行果﹑密會教理。法華正顯昔權今實﹐故顯會教理﹐令其修證﹐密會行果。由此一乘據實通會教理行果﹐總解諸文於理名矣﹐故云會別名之爲一。此經正取一乘因果爲眞乘體﹐教爲方便﹐故不相違。今此小義𨿽未動於智海﹐如愚所知頗亦絕於今古﹐博識深智當自詳之。三義之中初二解通定性﹑不定性﹐後一多惟依不定性﹔大乘無上𨿽卽一乘﹐非經所須﹐故略不說。

明說意者﹐《攝大乘》云「爲引攝一類﹐及任持所餘﹐由不定種姓﹐諸佛說一乘﹐法﹑無我﹑解脫﹐等故姓不同﹐得二意樂化﹐究竟說一乘。」此中十因﹕一爲引攝一類不定種姓聲聞獨覺﹐令依大乘般涅槃﹐故法華一會多爲此類說於一乘。《法華論》名退已還發大菩提心﹐由鶖子等昔皆求大退修小果﹐名退還發﹐非諸不定姓皆退還發心﹐此應名不定種姓。二爲任持所餘﹐不定種姓地前菩薩﹐第六住前猶在退位﹐恐於大乘精進且壞退依二乘般涅槃故﹐故此經云「菩薩聞是法疑网皆已除」﹐本論亦言「如來爲二種人正與解釋」﹐此二皆是不定種姓﹐爲此二種故說一乘。三法等故﹐行乘𨿽異﹐所趣眞如無差別﹐故《法華論》說多與此同。四無我等故﹐若有眞實補特伽羅可有乘別﹐我旣無異故說一乘。五解脫等故﹐三乘並於煩惱障中而得解脫﹐解脫無差別故。六姓不同故﹐二乘之中不定種姓有差別故﹐此聲聞身具有聲聞及佛種姓﹐由有此姓故說一乘。第七佛於有情得同自體意樂﹐故言我卽是彼﹑彼卽是我﹐我旣成佛彼亦成佛。第八二乘於佛得同自體意樂﹐同名菩薩得受記別故﹐謂於此會佛與二乘授佛記別﹐爲令攝得如是意樂﹐我等與佛平等無二。又此會上有諸菩薩與彼名同﹐因得記別故。佛一言含二種益﹐謂二乘者得同佛自體意樂﹐及諸菩薩得受記別。九化故﹐如世尊說﹐汝等苾芻我憶往昔﹐無量百返依聲聞乘而般涅槃﹐云何已成佛﹐後依二乘而般涅槃﹐卽爲調伏所化聲聞。佛菩薩等自化其身爲彼同類﹐於無餘依現般涅槃﹐經百千劫耽寂滅酒醉逸而臥﹐後從彼起現受佛記﹐令諸不定種姓二乘盡作是心﹕往昔耆尊入涅槃者﹐今皆復起現受佛記﹐況我今者不希作佛而入涅槃﹖今此會中富樓那等卽其類也。《法華論》中爲化聲聞授記卽此﹐是故亦爲降彼二乘者慢﹐我亦得汝之涅槃故﹐廣如《楞伽》說﹐阿羅漢入無餘涅槃經百千劫﹐耽三昧酒醉逸而臥﹐後從彼起方發大心﹐皆佛菩薩之所化作。若不爾者﹐實入無餘涅槃身智都盡﹐後從彼起法從何生﹖故知是化。十究竟故﹐由過此外無別勝乘﹐依理究竟最爲殊勝﹐故說爲一。今此會中依論但與二人記別﹐一不定姓﹑二應化者。爲不定姓者﹐卽第一第二第八少分﹐爲應化者卽第九義及餘少分﹐說於一乘﹐非全撥其無定性﹐故此一乘是密意說。《解深密經》云「相﹑生﹑勝義無自性﹐如是我皆已顯示﹐若不知佛此密意﹐失壞正道不能往。依諸淨道淸淨者﹐惟依此一無第二﹐故於其中立一乘﹐非有情性無差別」﹐於定﹑不定﹑有性﹑無性合說一。故《涅槃》亦言「一乘一道四果聖人皆得作佛﹐不解我意故﹐但應如是所說善」。今此十義說於一乘﹐《法華論》中無此具足﹐《顯揚》說六因﹑《莊嚴論》八義說於一乘﹐不過此十﹐故不敍之。

第四彰差別者﹐此說一乘﹐與《勝鬘》《涅槃經》所說一乘差別之相﹐此通理﹑智﹐彼惟佛性﹐此惟攝入﹑彼通出生﹐此惟有性﹑彼通無性﹐此惟不定性﹑彼通定性﹐此多說教﹑理﹐彼多說行﹑果﹐此說一乘爲實二乘爲權﹐彼說一乘爲權四乘爲實。故《勝鬘》云「若如來隨彼意欲而方便說﹐惟有一乘無有餘乘等也」。與《無量義經》所說一乘辨差別者﹐如釋名中已廣解釋﹐是差別相﹐及第五問答辨等﹐皆如別章不繁具舉。

贊曰﹕此與記中第四令住一乘﹐以此一乘爲眾說法﹐都無第二獨覺﹑第三聲聞﹐從勝至劣爲次第故﹐不以修習淺深難易爲次第也。故此經中第一周云「餘二則非眞」﹐第二周云「密遣二人」﹐第三周云「息處故說二」﹐不說於三﹐故知不是總無三乘﹐但應如今所說義也﹐會彼所修教理行果爲今大因﹐勸住大乘。

贊曰﹕自下第五依法顯今釋迦依一切佛說法軌則﹐初說方便後說眞實﹐勸彼生信引他成已。大文有三﹕初明十方佛法式如是﹐次明三世佛法式如是﹐後明我由此法式亦如是。此初也。𨿽離三世更無十方﹐離於十方更無三世﹐橫竪有殊故分差別。《攝大乘》云「人趣諸有情﹐處數皆無量﹐念念證等覺﹐故不應退屈」﹐由此現在十方佛亦無窮﹐法式皆同。

贊曰﹕下明三世佛法式﹐有二﹕初別明三世法式﹐後結所爲皆同。初中有三﹕初過去﹐次未來﹐後現在。三中各二﹕初明佛說法法式同﹐後明所度眾生得道同。此明過去佛法式同。初以種種因緣等說法爲方便者﹐皆爲後得一佛乘﹐故本論云「方便者小乘中觀陰﹑界﹑入﹐厭苦離苦得解脫故﹐大乘中諸波羅蜜﹑四攝法﹐攝取自身他身利益﹑對治法故。」「因緣」者﹐本論於其六義第二說中解故﹐指前云如向所說種種因緣者﹐謂三乘法﹐彼三乘惟名字章句說﹐非有實義故﹐以彼實義不可說故。「譬諭」者﹐如依牛有乳﹑酪﹑生蘇﹑熟蘇乃至醍醐﹐醍醐爲第一﹐小乘如乳﹑大乘如醍醐故。此譬諭明大乘無上﹐諸聲聞等亦同大乘無上故。聲聞同者﹐示諸佛如來法身之性同﹐諸凡夫聲聞辟支佛等法身平等無差別故﹐在此譬諭示現。此中意說﹐凡夫如牛﹐聲聞如乳﹐辟支如酪﹐小菩薩如生蘇﹐大菩薩如熟蘇﹐佛如醍醐﹐醍醐爲第一﹐佛乘亦爾。由本一牛腹中乳性展轉增勝乃至醍醐﹐故從凡夫乃至成佛相貌有差﹐體性平等本無二也。今此經文惟有此三﹐本論釋經更有念觀﹐念觀者於小乘中人無我等﹐於大乘中眞如﹑法界﹑實際﹑人無我﹑法無我等觀故。此經以方便﹑因緣﹑譬諭﹑言詞爲次第﹐本論釋經以譬諭﹑因緣﹑念觀﹑方便爲次第故。今引釋與論不同﹐學者應悉。

贊曰﹕此明過去已度眾生得道皆同﹐初𨿽作二乘﹐後皆作佛﹐得一切種智。一切種智卽佛正智﹐種別能知一切法故﹐正是牛車。

贊曰﹕此明未來佛法式同。

贊曰﹕此明未來當度眾生得道皆同。

贊曰﹕此明現在佛法式同﹐饒益者利益之﹐安樂者與樂也。拔苦與樂﹑與智與福﹑與世出世果﹑與小果大果﹐如次配之。

贊曰﹕此明現在眾生得道皆同。

贊曰﹕此結所爲。所爲眾生究竟之時﹐但爲菩薩當作佛故﹐往因發心所修諸行﹐皆向大故皆名菩薩。所爲法者皆爲一乘﹐以佛知見示彼眾生故﹑悟眾生故﹑欲令眾生入佛知見道故。經文無開﹐以總義故。示義如前論更不解﹐復解悟者﹐令外道眾生生覺悟故迴邪入正﹐復解入者﹐令得聲聞果者入大菩提故迴小向大。本論一番開解無上義﹐二番解示同義﹐有疑修行。三番解悟不知義﹐未發心令發令外道生覺悟。四番解入﹐入不退位﹐已發心令入法﹐令得聲聞者入大菩提。且隨文別﹐第一番配在正解大事之中﹐第二番配在結大事文中﹐第三配在依法之中。論文並於大事中解﹐理亦無失。

贊曰﹕此明我由斯法式亦如是﹐惟佛有種種勝解智力故﹐知諸眾生種種欲﹔有徧趣行智力故﹐知深心所著﹐著謂所樂著所修行也﹐或卽情欲所起樂著﹐卽眾生處處著引之出﹐故並是勝解智力所知。有種種界智力故﹐知其本性﹐旣知不定種姓界欲所修故﹐初說三乘爲方便﹐今說一乘爲究竟﹐皆爲眾生得一佛乘﹑一切種智故。上文皆言得一佛乘﹑一切種智﹐故知種智卽一佛乘。

贊曰﹕此第六遮﹐尚無第二獨覺乘﹐何況第三聲聞乘也。由此經云羊車﹑鹿車爲求牛車出於火宅﹐故惟破二﹐不說更別破牛車故﹐此無二乘涅槃﹐體究竟故。論云「無二乘者﹐無二乘涅槃﹐惟佛如來證大涅槃﹐究竟滿足一切智慧名大涅槃﹐三事體義皆具足故。二乘不然﹐惟假擇滅﹐無大智法身﹐非諸聲聞緣覺等有大涅槃法﹐惟一佛乘故。」「一佛乘」者﹐依四種義如前已說﹐論以與授記中六義配﹐如前所說。何等法乃至何體法等五義﹐何等法者﹐謂前第一未聞令聞﹐謂說未曾有法令聞故。云何法者﹐謂第二說﹐初以方便種種言詞﹑譬諭說故。何似法者﹐謂前第三依何等義﹐惟爲一大事故。何相法者﹐謂第四令住一乘﹐隨眾生根器有於佛性故﹐令住諸佛法故。何體法者﹐謂第六遮﹐遮無二體惟一乘體﹐卽是諸佛如來平等法身也。三乘因果﹑觀行不同可有差別﹐非此所遮﹔今所遮者﹐遮無二種法身之體﹐三乘眞如法身同故﹐非謂遮無二乘體故﹐一切皆無。以此義理推論可解﹐不爾論文稍隱難解。惟無第五諸佛法式﹐故以餘五次第配之便可解矣。

贊曰﹕就第三段開斯實相啟彼權門﹐中有二﹕上來已解取與二記﹐下第二段破四種疑﹐論科五分中﹐下第五斷疑分。論說四種疑者﹕一何時說﹐二云何知增上慢﹐三云何堪說﹐四云何不成妄語。此破初疑。論云﹕「諸佛如來於何等時中起方便說法」﹐謂佛於何時中初說二乘權﹐後明一乘實。此下答中有二﹕初標五濁時出﹐後明所由。此初也。

五濁義以五門分別﹕一釋名﹐二出體﹐三對治﹐四廢立﹐五相攝。

釋名者﹐濁者滓穢義﹐如食滓穢﹑下惡可污﹐名之爲濁。此言意說﹐劫增之時三災漸輕煩惱轉薄﹐眾生向好﹑惡見漸微﹐命根轉長﹑漸漸向勝﹐以上好可欣名之爲淸。眾生無苦化佛不出世﹐諸化佛出世必向劫減﹐小災漸起煩惱轉厚﹐眾生向惡﹐染見漸盛﹑命根轉短﹐漸漸向劣﹑下惡可厭﹐故立濁名。五者是數﹐帶數釋也。釋別名者﹐皆持業釋﹔或以別簡總﹐亦依主釋。

出體者﹐《地持論》云﹕「謂今世人多皆短壽﹐極長百歲﹐是名命濁。」此以本識名言種子由業所引功能差別命根爲體﹐善業力弱命根漸短﹐由殺生業之所感故﹐若諸眾生不識父母﹐不識沙門婆羅門及宗族尊長﹐不脩義理﹐不怖不畏今世後世惡業果報﹐不脩惠施不作功徳﹐不脩齊法不持禁戒﹐是名有情濁。𨿽第八識名爲有情﹐今說由近惡外緣故﹐五薀假者作惡無善名有情濁﹐合以第八識及五薀爲性。若此眾生增非法貪﹐或惠刀劍成施器杖﹐諍訟鬭亂諂曲妄語﹐攝受邪法及餘惡不善法﹐是名煩惱濁。除五見外﹐所餘一切煩惱﹑隨煩惱皆煩惱濁體﹐此非法貪惠刀劍等令行殺害﹐或慳好財但捨刀劍﹐因非法貪諍訟等起﹐乃至及餘惡不善法﹐通攝一切煩惱﹑隨煩惱盡。由性數習﹐逢惡境牽煩惱尢重﹐若於今世法壞法沒﹐像法漸起邪法轉生﹐是名見濁。此以五見而爲體性﹐多近外道惡見數生﹐若飢饉劫起﹑疾病劫起﹑刀兵劫起﹐是名劫濁。此以色薀四塵爲體﹐或通五薀﹐仍是不相應時爲其體﹐依四五薀而建立故﹐煩惱增多惡業尢重﹐便招惡果三災遂生。

對治者﹐謂隨其相說對治法﹐《智度論》中立四悉檀﹐「悉檀」宗也﹐一世界悉檀﹑二各各爲人悉檀﹑三對治悉檀﹑四第一義諦悉檀。劫濁﹑眾生濁﹐世界悉檀治之﹐識器世間眾生世間悉皆虛幻﹐厭怖脩道卽永離故。命濁以各各爲人悉檀治之﹐識知人由善業所得脩持淨戒行不殺等命自長故﹐或爲三乘之人各說自乘之法﹐令得自乘涅槃之果﹐便除生死所有命濁。煩惱濁﹑見濁﹐對治悉檀治之﹐脩習隨應對治之道令不起故。由三悉檀破五濁故﹐入第一義證會眞宗。

廢立者﹐何故惟立五濁﹐不增減耶﹖答﹐眾生有二﹕一惡行﹐謂在家白衣﹔二邪行﹐謂出家外道。白衣無慧﹐煩惱增時名煩惱濁﹐外道邪解﹐浪推求時立爲見濁。又諸鈍惑名煩惱濁﹐諸餘利惑名爲見濁。由此二因得當果時﹐離合不同復分二濁﹕合二內果名眾生濁﹐惡眾生故﹔合二外果總名劫濁﹐惡器具故。劫謂時分﹐時無別時﹐依法辨故。劫濁故以惡器爲體﹐此惡眾生及與外果﹐𨿽復總陳是二濁果﹐未辨何者正惡果體。今顯根本故立命濁﹐或內惡果名爲命濁﹐外惡果者名爲劫濁。此惡因果由誰而有﹖謂惡眾生﹐故名眾生濁。由此五濁據增行相﹐欲令生厭故偏說五。

何故惑苦名爲障﹐今離以爲濁﹐業亦是障攝﹐不立於濁中﹖

障是礙義﹐三皆是礙﹐礙聖道故。濁滓穢義﹐業濁義微故不立濁。又劫中刀兵亦卽業濁﹐劫濁寬故從寬爲名﹐立亦無爽。

相攝者﹐《薩遮尼乾子經》立十二濁﹕一示現劫濁﹑二示現時濁﹑三示現眾生濁﹑四示現煩惱濁﹑五示現命濁﹑六示現三乘差別濁﹑七示現不淨國土濁﹑八示現難化眾生濁﹑九示現說種種煩惱濁﹑十示現外道亂濁﹑十一示現魔濁﹑十二示現魔業濁。善男子諸佛國土﹐皆是出世功徳莊嚴﹐具足淸淨﹐無有諸濁﹐如是過失﹐皆是諸佛方便示現﹐爲利眾生惟言示現﹐故知業等亦可立濁。此十二濁惟大乘有﹐隨佛化土勝劣二法示現立之﹐開合不同﹐五濁惟據穢土相增義門乃通大小乘有﹐其劫及時卽劫濁﹐眾生及難化眾生卽眾生濁﹐煩惱及說種種煩惱卽煩惱濁﹐命卽命濁﹐外道亂卽是見濁﹐此八濁卽五濁﹐餘之四種謂三乘差別﹐不淨國土﹑魔及魔業非五濁攝﹐五濁據勝惟實雜染﹐十二濁通能化能障﹐佛示現故。若依《毘尼母經》﹐五濁中無見濁立業濁。若依彼經﹐煩惱及業各合爲一﹐果中分三﹕一正報體﹐謂命濁﹔二內報體﹐謂眾生濁﹔三外果體﹐謂劫濁。障據類同﹐合立三障﹐或并法障﹔濁據滓穢﹐或合或開隨機不同﹐遣生厭怖﹐不可爲難。《十地論》第一卷云﹕「淸淨者不濁義﹐濁有六種﹐離此諸濁故名淸淨。一不欲濁﹔二威儀濁﹔三蓋濁﹔四異想濁﹐起妬勝心破壞心故﹔五不足功徳濁﹐善根微少﹐於彼說中心不樂住﹔六癡濁﹐謂愚癡等。」此惟據行濁﹐不通依諸法﹐有六對治故﹐離懈怠故﹐嚴故﹐淨故﹐堅固故﹐功徳具足故﹐智具足故﹐此六所治故立六濁﹐不須和會。餘如別章﹐恐繁且止。法爾佛出必五濁時﹐故言諸佛出於五濁惡世。

何因彌勒八萬歲時生﹐釋迦佛百歲時出﹖

願力異故﹐俱是濁世並化三乘﹐初權後實並化身故。若諸報佛及化佛中﹐不化二乘﹐初權後實未必濁時佛方出世。若化二乘初權後實﹐必濁時出﹐惡生難化漸入道故。此言濁者﹐入減劫中漸生此五卽名濁時﹐故彌勒佛初減八萬漸向五濁方出世﹐故非要人壽三二十歲小災起時方名劫濁﹐故諸論云「劫減佛興世﹐劫增時轉輪王」。

若劫減時佛方出世﹐劫增輪王﹐何故儴佉與彌勒同世﹖又佛不出家當爲輪王﹐日月燈明八子皆統四天下也。

儴佉劫增時出﹐命長故逢彌勒﹐非彌勒佛不減時出。又佛不出家應爲金輪之位﹐非定作也。燈明八子義理亦同﹐彼是報身故無此失。此說金輪必劫增出﹐銀銅鐵輪王出時不定﹐是以無憂王世﹐佛滅百年﹐鐵輪王也。

贊曰﹕下釋五濁佛出所由﹐牒指前標所說五濁﹐故言如是。「劫濁亂時」者﹐牒前劫濁﹐飢饉﹑疫病﹑刀兵起時﹐「眾生垢重」牒眾生濁。垢謂六垢﹐污染身心點染不淨名之爲垢﹐增彊難破名之爲重﹐一害﹑二恨﹑三惱﹑四諂﹑五誑﹑六憍﹐於有情所樂爲損惱名害。由忿爲先結怨不捨名恨。已追往惡觸現違緣心便佷戾﹐多發囂暴凶鄙麁言蛆螫名惱。此三以瞋爲體。爲网冒他或藏已失﹐或取他意﹐矯設異儀險曲名諂。爲獲利譽矯現有徳詭詐名誑﹐謂矯誑者心懷異謀多現不實邪命事故。此二貪﹑癡二法爲體。於自盛事深生染著醉傲名憍﹐以貪爲體。由諸眾生六垢重故﹐不識沙門﹑不修善法故眾生濁。慳貪嫉妬卽煩惱濁。耽著已得財法不能惠捨﹐祕吝名慳。於諸未得有及有具﹐希欲名貪。慳𨿽卽貪﹐已得未得染希別故﹐分成二門。「嫉」音秦悉﹑秦血﹑辭栗三反﹐或作「愱」「﹝言﹡疾﹞」毒害也。殉自名利﹑不耐他榮﹑妬忌憂慼﹐名爲嫉妬。嫉𨿽卽妬﹐緣他正法名體稱嫉﹐緣他榮樂名利稱妬。《說文》《玉篇》云「害賢曰嫉﹐害色曰妬。」「成就諸不善根」者﹐不善根有三﹕謂貪﹑瞋﹑癡。由具二義立不善根﹐一是根本煩惱能生他故﹐簡諸隨惑不得立之。二徧六識有過失深廣﹐餘慢見疑非不善根惟意有故。由具此二義惟三名不善根。根者出生義﹐生惡緣故﹐亦卽煩惱濁。惟說三濁不說見命濁者﹐劫濁攝命﹐由飢﹑兵﹑疾命多短故﹔煩惱濁攝見﹐及舉不善根煩惱之本攝一切煩惱故。由於彼時人天減少﹑惡道增多﹐眾生難可卒以大乘而可教化故﹐以智方便於一佛乘分別說爲三令漸入道﹐故下經云「但讚佛乘眾生沒苦不能信受」﹐故方便說。

贊曰﹕自下釋第二疑。第二疑云﹐如來旣不爲增上慢人說者﹐云何知彼是增上慢﹖文中有三﹕初顯非眞二乘聖相﹐次顯增上慢者相﹐後結成二眞聖相。此初文也。聲聞辟支眞聖趣寂﹐若遇佛者多不愚法﹐其不定姓可迴心者﹐不問近遠必能聞知佛化菩薩事故名。自謂是眞二聖﹐而得遇佛﹐都不聞知化菩薩事﹐非佛聖弟子﹐亦非眞二聖。

贊曰﹕此顯增上慢者相。凡夫得第四禪﹐未離三界染﹐自謂眞二聖﹐是阿羅漢最後之身究竟涅槃﹐不求正覺心不信向﹐是增上慢。

贊曰﹕此結成二聖相。但是眞聖而遇我者﹐趣寂多是不愚法人﹐𨿽不能行聞之亦信﹐不定種姓理信脩覺故眞二聖﹔若不信者必無有是處﹐彼非道理故。其趣寂者不能證入﹐初猶未信名損驚怖﹐返道疑生後必信之成不愚法﹐故此結云「不信一乘無有是處」。

贊曰﹕自下釋第三疑﹐云何堪說﹖謂有疑云﹐從佛聞法而起謗心﹐云何如來不成不堪說法人﹖此意說言﹐亦有趣寂眞實二聖而愚法者﹐聞法起謗﹐亦不聞知但化菩薩事﹐卽是世尊不能得化。何故佛不成不堪說法人﹖旣成不堪說法人﹐翻結之曰﹐如何世尊可堪爲眾生說法﹐而稱種智也﹖故佛答言﹐除佛滅度後現前無佛﹐𨿽眞趣寂而遇我者﹐多不愚法﹐皆定聞知化菩薩事﹔若不遇我而趣寂者﹐有愚於法﹐卽不能知但化菩薩。此文有三﹕初標﹐次釋﹐後結成。此初也。

贊曰﹕此釋前標。我滅度後以無良緣善方便誘﹐諸趣寂中多愚於法﹐於此等經受持解義乃爲難得﹐不解意故﹔故我滅後有眞二聖﹐不聞不知但化菩薩。

贊曰﹕此結成前義。此愚法者﹐若我滅後更遇餘佛方便說化﹐於此法中便得決了﹐故亦能知但化菩薩﹔不逢佛者卽有不知﹐是故我今非不堪說等。故《瑜伽》云﹕「若已建立阿賴耶識﹐依無色界亦入滅定﹐信有藏識不斷絕故。」或復此疑非疑趣寂﹐卽疑增上慢旣不化得﹐云何世尊不成不堪說法人﹖故此釋言﹐我在必化得除我滅後等。

贊曰﹕此下釋第四疑云﹐前說三乘今說爲一﹐今說法異﹔今說法異﹐云何世尊不成妄語﹖故佛答言﹐我已證解﹐汝全未知﹐行位未到﹐但當一心信我所說﹐汝創發心初可信故﹐阿羅漢迴心經二萬劫﹐始至三大阿僧祇劫初信心之位故﹐但應信勿生疑惑。佛語無妄﹐理惟一乘﹐不定種姓究竟成果智﹐亦惟一乘無二乘。故《般若論》云「佛說四事無虛妄者﹐菩提﹑授記﹑小乘﹑大乘」﹐今卽大乘及授記﹐故成不妄語也。此品初首初歎法妙及法師妙﹐已有定疑分﹐於定記分有此四疑﹐初疑於與記上生﹐於何時中初說方便﹐後說眞實。旣第二疑於取記上生﹐有增上慢從坐起去故。云何知是﹖若依初解﹐第三疑於因記上生﹐佛心本定爲二人說﹐不爲愚法﹐故生此疑﹐云何堪說﹖若依後解﹐亦取記上生﹐第四疑於一切上生﹐初說﹑後說自相違故﹐云何不成妄語﹖

贊曰﹕下有一百二十一頌中﹐後之三頌入品第四段﹐勸發喜心令知作佛﹐卽初一百一十八頌頌前長行第三開斯實相啟彼權門﹐分二﹕初一百一十五頌頌前二記﹐後之三頌頌破四疑。初中復二﹕初四頌頌取記中惡人退席﹐後一百一十一頌頌與授記。四中初一頌頌增上慢﹐後之三頌頌罪根深重﹐四頌如次慢﹑犯﹑覆﹑障﹐此頌慢也。出家之人道證爲首﹐少得謂多﹑得多起增上慢﹔在俗男子多計著我﹐自恃髙心﹐故生我慢﹔在俗女人多生卑慢無恃勝道﹐少計著我﹐隨順夫朋亦懷不信。

贊曰﹕下三頌頌罪根深重﹐犯戒﹑覆罪﹑法障別故。此犯戒也。少犯爲缺﹑多犯爲漏﹐可毀責故。壞戒名缺﹐壞見名漏﹐或煩惱漏起仍不見覺﹐自恃髙心﹐戒中旣云除增上慢﹐自稱得聖﹐方犯重罪﹐故此尢過﹐不是尸羅不淸淨故三昧不現前攝。今言犯戒﹐總相而說﹐不知犯相。

贊曰﹕覆罪也。玉內有病爲瑕﹐玉外有疾爲玼﹐犯戒亦爾。世譏嫌如玼﹐內起過如瑕﹐身語過如玭﹐卽缺也﹔內心過如瑕﹐卽前漏也。犯性罪名瑕﹐犯遮罪名玼。其玉外病應爲「玼」字。今爲疵者﹐法內之人有煩惱病﹐如玉有瑕﹐諭﹑法合說。疵者病故護惜不陳﹐覆藏己失。酒滓曰糟﹐極沈濁故。米糩名糠﹐輕無用故。不但小智﹐背法自行﹐佛威拂之令避廗去﹐恐聞妙法誹謗增罪﹑於彼無益﹐故威逼之令其起去。

贊曰﹕法障也。夙造匱法業﹐法障在身﹐不堪聞法﹐故尠少也。「鮮」﹑「尠」俱得。

贊曰﹕下第二段一百一十一頌﹐頌與授記。長行有六﹐今亦分六﹕初六頌頌說﹐次七頌半頌令住﹐次一頌半頌遮﹐次十八頌半頌依何等義﹐次七十頌半頌依法﹐後七頌頌未聞令聞。於六不同中前後不同﹐故頌曰﹕「六說七半住﹐次一頌半遮﹐十八半何等﹐七十半七二。」初六頌說中分二﹕初四頌半頌「所以者何」下釋文﹐後一頌半頌前標中「隨宜所說意趣難解」。初中復三﹕一頌頌「無數方便」﹐二頌頌「種種因緣譬諭言詞」﹐卽譬諭﹑因緣﹑念觀﹑方便也。一頌半頌「演說諸法」。此初也。前長行中標云「諸佛隨宜所說」﹐釋中云「我以無數方便」﹐今此頌釋云「諸佛所得法無量方便力」者﹐前後影彰﹑他自互顯﹐亦不相違。

贊曰﹕頌種種因緣等﹐於中有二﹕初頌知機﹐後頌因緣譬諭﹐心所念行道徧趣行也。「諸欲」者﹐種種勝解也。「諸性」者﹐種種界也。「先世善惡業」者﹐處非處及自業也。說佛有五智力﹑種種念觀也﹐能知眾生此之五種故﹐以因緣譬諭言詞方便說法皆令歡喜﹐釋前種種言詞所由。

贊曰﹕一頌半頌演說諸法。依諸處說十二部經次第﹐一契經﹐經云「脩多羅」﹔二應頌﹐經云「祇夜」﹔三記別﹐此中無﹔四諷誦﹐經云「伽陀」﹔五自說﹐此中無﹔六緣起﹐經云「因緣」﹐七譬諭﹑八本事﹑九本生﹐三名同此﹔十方廣﹐此中無﹔十一希法﹐經云「未曾有」﹔十二論議﹐經云「優婆提舍經」。於此義中以三門分別﹕一辨相﹐二釋名﹐三差別。辨相者﹐契經有二相﹕一通﹑二別。《涅槃經》云﹕「從如是我聞乃至歡喜奉行﹐如是一切名脩多羅」﹐攝十二盡﹐名通相也﹐以教貫理及攝生故。《對法論》云﹕「謂以長行綴緝略說所應說義﹐名爲契經﹐此惟長行名爲別相﹔偈頌便非﹐別契經攝。」

應頌有二相﹕一爲益後來﹐二顯前未了義。《對法》等云「謂諸經中或中或後以頌重頌前長行義﹐名益後來」。又云「不了義經應更頌釋﹐長行𨿽說﹐義未了故﹐名顯前未了義」。《涅槃》惟說初之一義。

記別有三相﹕一記弟子死生因果﹐二分明記深密之義﹐三記菩薩當成佛事。《對法》等云「謂於是處聖弟子等謝往過去﹐記別徳失生處差別」﹐此記弟子死生因果。又云「又了義經說名記別﹐記別開示深密義故」﹐卽此第二記深密義。故此本論云﹕「授記有四﹕謂決定心﹑因﹑取﹑與記等。」《涅槃經》云﹕「如來爲諸大人授記﹐汝阿逸多﹗未來有王名曰儴佉﹐當於是世而得成佛﹐名曰彌勒﹐是記別經」﹐此卽第三記當成佛。

諷誦相者﹐《顯揚》等云「謂諸經中非長行直說﹐然以一句結成﹐或以二句三四五六句等說﹐並爲諷誦」。

自說相者﹐《瑜伽等》云「謂於是中不顯請者﹐爲令當來正法久住﹑正教久住﹐不請而說﹐並名自說。」

緣起有三相﹕一因請而說﹐二因犯制戒﹐三因事說法。《對法論》云﹕「因緣者﹐謂因請而說﹐又有因緣制立學處」﹐卽初二義名爲緣起。《涅槃經》言﹕「如諸經偈所因根本。如舍衛國有一丈夫﹐羅网捕鳥得已還放﹐世尊知其本末因緣而說偈言﹕『莫輕小罪﹐以爲無殃﹐水渧𨿽微﹐漸盈大器。』是名緣起。」卽是第三因事說法。

譬諭相者﹐《瑜伽論》云﹕「謂諸經律所有譬諭而說諸法。」

本事相者﹐《瑜伽論》云﹕「謂除佛本生﹐宣說前際若人若法諸所有事。」《涅槃經》中惟說往法﹐如我出世所可說法名曰界經﹐﹝牛﹡句﹞樓秦佛名甘露鼓﹐﹝牛﹡句﹞那含牟尼佛名曰法鏡﹐迦葉佛時名分別空。不說往人﹐據實通也。

本生相者﹐《顯揚論》云﹕「謂於是中宣說世尊在過去世﹐彼彼方所若死若生﹐行菩薩行﹑行難行行﹐是名本生。說佛爲菩薩時若身若行﹐皆本生故。」《涅槃經》中惟說菩薩往身﹐不說菩薩往行﹐作鹿作熊作麞作菟﹐乃至廣說作金翅鳥等。

方廣有二相﹕一說菩薩道﹐二法廣多﹐極髙大故﹑時長遠故。此通聲聞亦有方廣﹐今取《涅槃》具二爲正。

希法相者﹐謂諸經中宣說諸佛及聖弟子八眾所有共不共徳﹐及餘最勝殊特驚異之法﹐是爲希法。《涅槃經》中惟說佛事﹐如佛初生卽行七步﹐放大光明徧照十方﹐彌猴獻蜜﹑白狗聽法﹐魔變爲靑牛行瓦鉢間﹐令相棠觸無所傷損。但說弟子及非弟子希有之事﹐皆名希法。

論議有二相﹕一佛自說﹐二弟子說。《瑜伽論》云﹕「謂諸經典循環研覈摩呾理迦﹐一切了義經皆名摩呾理迦﹐謂於是處世尊自廣分別法相。又聖弟子已見諦迹﹐依自所證無倒分別諸法體性﹐此亦名爲摩呾理迦﹐亦名阿毘達磨。」今此且引攝義周文﹐其餘偏教恐繁不引。

釋名者﹐先釋總名﹐先徳翻爲「十二部經」﹐部含二義﹕一部﹝衣﹣〦﹢矢﹞﹑二部類。此是部類﹐十二義類有差別故。古人疑云十二部﹝衣﹣〦﹢矢﹞經﹐由此道士說三十六部﹐老莊之徒各爲一部。今言「十二分教」﹐分謂分段﹐文義差別有十二分段故。又云「經」者乃濫契經﹐今翻爲「教」﹐十二通稱﹐更無所濫﹐帶數釋也。釋別名者﹐總爲三類﹐應頌﹑諷誦﹑自說﹑緣起﹑希法﹑方廣﹐此之六名惟依主釋﹐應重述頌乃至方理之廣故。論議一種惟持業釋﹐論體卽議故。或諷誦亦持業釋﹐可諷可誦故﹐不同應頌﹐彼頌是教﹑此誦是言故。契經﹑記別﹑譬諭﹑本事﹑本生﹐此之五名通持業﹑依主兩釋﹐能契卽經﹐契理之經﹐乃至本體卽生﹐本世之生故。

差別者﹐一體差別﹐二教差別。體差別者﹐應頌之中定無諷誦﹐諷誦之中定無應頌﹐初後別故﹑單重別故。本事之中定無本生﹐本生之中定無本事﹐師﹑資別故。此之四部惟具十一﹐所餘八部皆具十二﹐隨其所應有前所說差別相故。《涅槃經》云﹕「始從如是終至奉行皆脩多羅」﹐故通十二﹔別相卽無﹐惟取長行爲契經故﹐二偈便非。自餘七教皆具十二﹐准此可知。其應頌中具十一者﹐﹝譬諭品﹞云「舍利弗來世成佛普智尊號名曰華光﹐當度無量眾」﹐卽有記別之應頌也。應頌之中亦有自說﹐﹝方便品﹞云「世雄不可量﹐諸天及世人﹐一切眾生類﹐無能知佛者」﹐卽是自說之應頌也。應頌之中亦有緣起﹐﹝方便品﹞云「舍利弗善聽﹐諸佛所得法﹐無量方便力﹐而爲眾生說」﹐卽是因緣之應頌也﹐因鶖子請而說法故。應頌之中亦有譬諭﹐「譬如長者﹐有一大宅﹐其宅久故﹐而復頓獘」等﹐卽是譬諭之應頌也。應頌之中亦有本事﹐﹝序品﹞中云「彼佛滅度後﹐懈怠者汝是﹐妙光法師者﹐今卽我身是」﹐卽是本事之應頌也。應頌之中亦有本生﹐﹝常不輕品﹞云「彼時不輕﹐卽我身是」﹐卽是本生之應頌也。應頌之中亦有方廣﹐﹝方便品﹞云「十方佛土中﹐惟有一乘法﹐無二亦無三﹐除佛方便說」﹐卽是方廣之應頌也。應頌之中亦有希法﹐﹝化城品﹞云「大通智勝佛﹐十劫坐道場﹐佛法不現前﹐不得成佛道」﹐卽是希法之應頌也。應頌之中亦有論議﹐﹝壽量品﹞云「眾生旣信伏﹐質直意柔軟﹐一心欲見佛﹐不自惜身命﹐時我及眾僧﹐俱出靈鷲山﹐我時語眾生﹐常在此不滅﹐以方便力故﹐現有滅不滅」﹐此卽論議之應頌也。自餘三教皆具十一﹐准此應知。然此經中具十二分﹐一部皆是契經通相﹐重宣此義處並是應頌﹐諸爲授記解深義處皆是記別﹐﹝化城品﹞中東方梵天以偈頌言「世尊甚希有﹐難可得值遇﹐具無量功徳﹐能救護一切」等﹐皆是諷誦。﹝方便品﹞初卽是自說﹐故前偈云「無問而自說﹐稱歎所行道」﹐鶖子三請﹑彌勒三請等﹐所說權實處皆是緣起。﹝譬諭品﹞等皆是譬諭。說諸弟子過去事處皆是本事。自說佛身過去事處皆是本生。說一乘處皆是方廣。說現神通處皆是希法。﹝壽量品﹞中佛自往復說三身相﹐可名論議。

教差別者﹐一大全小九﹐卽此經文。小乘惟無授記﹑自說﹑方廣三種﹐不遮大乘有十二分。二小全大九﹐《涅槃》第三云「護大乘者受持九部」﹐彼除因緣﹑譬諭﹑論議﹐不遮小乘有十二分。三大全小十一﹐《瑜伽》三十八云「方廣一分惟菩薩藏﹐所餘諸分有聲聞藏。」四大一小十一﹐《瑜伽》八十五云「除方廣一分﹐餘名聲聞乘相應契經。」何故此文大全小九﹖依授弟子得成佛記名爲記別。說聲聞無﹐彼先未求大菩提故﹐譬如以寶示其愚人﹐愚人便咲。聲聞聞記亦復如是﹐故說爲無﹐非記別弟子謝往死生之事亦無。又聲聞乘多聞淺法﹐若不待請而卽爲說﹐憍慢便生﹐言無自說其實亦有。又聲聞人但證小果不得正覺﹐理非至極行不苞弘﹐說無方廣﹐其實亦有正法廣陳之方廣也。故此頌中惟爲聲聞說於九部﹐理通十二。《涅槃經》中小全大九者﹐因犯制戒說爲因緣﹐菩薩無犯故略云無﹐非無因請因事說法之緣起也。夫說譬況開中下根﹐至如鶖子利根上品尚多不待諭﹐況諸菩薩多分不待﹐故說爲無﹐理亦有也。又大菩薩性皆利根﹐舉宗便解﹐不假徵詰方生慧心﹐說無論議﹐理實非無。又護法者多誦素呾纜藏﹐緣起譬諭多調伏藏﹐論議多是對法藏攝﹐故言大惟九﹐理非無十二。《瑜伽》三十八大全小十一者﹐小乘亦記弟子謝往﹐及不待請佛悲深故﹐具有記別及自說等﹐故有十一。無方廣者﹐不求正覺﹑說理麁淺﹐名之爲無﹐實亦有也。《瑜伽》八十五文與前無別。然以十一說爲聲聞﹐對之方廣說爲菩薩﹐非菩薩藏無餘十一﹐皆是隨於一別之義說數不同﹐理實聲聞菩薩二藏皆具十二。今隨所要且略分別﹐自餘廣釋如章應知。

贊曰﹕此一頌半頌前標中隨宜所說意趣難解﹐略由五義﹕一鈍根難悟﹐二樂小怖大﹐三耽生死不怖出世﹐四逢緣不修﹐五現眾苦迫。由此五義爲說涅槃﹐以鈍根故著於生死﹐𨿽逢諸佛往日已化﹐不行大乘深妙之道﹐由行惡故退還受苦﹐由勸離苦故初爲說二乘涅槃﹐故﹝信解品﹞最初逢佛退流生死﹐後化二乘﹐正與此同。

贊曰﹕下第二段有七頌半﹐第四令住﹐中分四﹕一頌標﹐一頌釋﹐半會﹐一頌勸住。此初也﹐初設二權﹐爲令究竟入於佛慧住一乘故。

贊曰﹕此釋前標﹐會於已前﹐汝根未熟未悟大乘不堪爲說﹐汝今根熟正是其時﹐故爲說也。同﹝化城品﹞云「諸比丘﹗若如來自知涅槃時到﹐眾又淸淨信解堅固﹑了達空法深入禪定﹐便集諸菩薩及聲聞眾爲說是經﹐世間無有二乘而得滅度﹐惟一佛乘得滅度耳」。

贊曰﹕下四頌半會﹐中分三﹕一頌顯小法非眞說爲大本﹐一頌半顯大法勝妙爲勝人說﹐二頌結成勝妙人法勸捨非妙人法。此初也。隨順初機說此九部﹐爲入大本非究竟也﹐故應住大。

贊曰﹕顯大法勝妙爲勝人說﹐勸捨劣法勿成惡人﹐頓悟漸悟一切菩薩皆名佛子。此有五徳﹕一心淨﹐專求大乘佛之智慧非樂下劣﹐除二障故。二柔軟下心耐勞倦﹐堪能作大業﹐精勤不息故。三利根﹐性多拔苦樂與他樂﹐一切均平聞法速入。四無量﹐諸佛所久遇良緣恒自磨瑩。五而行深妙道﹐齊修福慧寶規眞覺。《發菩提心經》說具十種法堪發菩提心﹕一親近善友﹐二供養諸佛﹐三修習善根﹐四志求勝法﹐五心常柔和﹐六遭苦能忍﹐七慈悲淳厚﹐八深心平等﹐九愛樂大乘﹐十求佛智慧。皆此五攝﹐心淨攝二句﹕愛樂大乘﹐求佛智慧﹔柔軟攝二句﹕心常柔和﹐遭苦能忍﹔利根攝二句﹕慈悲淳厚﹐深心平等﹔無量佛所攝二句﹕親近善友﹐供養諸佛﹔行深妙通攝二句﹕修習善根﹐志求勝法。有具此五徳﹐成十法之子﹐方爲說大乘令其發趣。

贊曰﹕結成勝妙二勸捨非妙二﹐記五徳人來世成佛﹐以深心念佛脩持淨戒故。念佛有二﹕一語念﹐二心念。或心緣事佛﹐願救希成﹐智念理身﹐求證滅障﹔定慧旣爾﹐又持淨戒﹐三學旣成故爲之記。此等聞得佛﹐順心故歡喜﹐佛旣知心﹐故爲說大。

贊曰﹕此勸住也。讚法聞益勸住大乘。

贊曰﹕此第三段﹐一頌半頌第六遮。「無二」者﹐無第二獨覺乘。「無三」者﹐無第三聲聞乘。從勝向劣佛乘爲初﹐此據眞理無二極乘﹐除方便說﹐方便說中可有三故﹐以假三名引導生故。用假羊鹿之名引生出於火宅﹐非有實二以度眾生。此說二乘涅槃菩提俱無實體﹐並稱假名﹐然涅槃可證而縛除﹐種智不成以無覺﹐故化城入之以息苦﹐羊鹿有名而不登。

三事稱大般﹐但得解脫言入城﹐二空智名牛﹐但得生智上羊鹿。

解脫諸苦息﹐方名入化城﹐種智二乘無﹐故不上羊鹿。又解脫二乘同息苦﹐彼亦分得與入名﹐眞智種類獨佛圓﹐𨿽亦分得不名上﹐理實無別。又惑障因果彼皆除﹐解脫化城稱暫入﹐智障因果彼不滅﹐二車種智不言登。

贊曰﹕下第四段有十八頌半﹐頌第三依何等義﹐中有二﹕一頌半頌標一大事﹐十七頌頌開示悟入。此初也。佛之智慧如前所說﹐合有五種﹐今此多說佛果二法﹐菩提﹑涅槃﹐智性﹑慧用合多智慧﹐或惟眞智不取眞如。佛出世者爲顯此一令生欣趣﹐惟此一實﹐究竟極果勝妙無上﹐餘之二乘體非眞極究竟勝妙﹐故經下文以前五度校量此經﹐不說般若故﹐終不以小乘濟生。或此一事多說智性﹐《涅槃經》中師子吼說﹐佛性卽空﹐空卽智慧﹐由此智性亦名智慧。今此多取初解爲正﹐二乘無故。旣言餘二則非是眞﹐故知不是破三會三以歸於一。

贊曰﹕下十七頌頌開示悟入﹐中分四﹕一頌開﹐五頌悟﹐一頌入﹐十頌示。此初也。大乘合取眞理﹑正智﹐假者佛身恒安處此涅槃菩提名住﹐住卽依止安處之義﹐所得惟是法身眞理。或大乘者惟取眞理﹐正智證會名之爲住﹐以此法身萬徳具足眞徳性故﹐故佛報身如其所證法身眞理﹐還以無量定慧莊嚴﹐定卽福也﹑慧卽智也﹐攝持一切有爲徳盡。內冥眞理﹐涅槃已滿﹐眞智遂生﹐具福慧嚴﹐菩提復滿﹔自徳旣圓﹐故以二法開於眾生名之爲度﹐顯二體性是無上故令生欣樂。

贊曰﹕下有五頌悟中有三﹕一頌半顯平等﹐二頌半顯勝徳﹐一頌令悟。此初也。「無上道」者正智勝故﹐「無上大乘」者眞理勝故。一「無上」言貫通二處﹐二皆平等﹐無能所取﹐無有自他物我異故。又「大乘」者卽無上道﹐運用勝故﹐佛旣證此平等理智﹐何有自他物我二別﹖內智若不平等自取大乘﹐外智不平等令他取小﹐則墮慳法﹐貪求名利惑旣未盡﹐何名證得正覺大乘廣運一切﹖此爲不可。

贊曰﹕下二頌半顯勝徳﹐有二﹕初一頌半顯內離染無所畏徳﹐後一頌顯外莊嚴說實法徳。此初也。「若人信佛」初發心也。「歸佛」者後脩正行﹐如來不爲欺陵輕賤而不授大純化以小﹐亦不誑逗﹐初許與大後不與之。所以者何﹖以佛亦無貪惜大乘誑而不與﹐亦無嫉妬畏彼證大而欺网之﹐由斷一切法中惡故。惡者煩惱﹑業﹑苦﹐生死惡法已永斷故。旣無如上所說諸事﹐正智圓滿﹐故於十方都無所畏﹐作師子吼﹐我是一切智者﹑一切見者﹑平等化者。若有上事﹐惡旣未盡智果未圓﹐如何於十方能作無畏吼﹖故俗中云父聞子健恨不殺身﹐自外何悋﹐故無貪嫉。

贊曰﹕顯外莊嚴說實法徳﹐形骸相好端嚴其身﹐身光智光復能朗﹐照器及眾生二種世間﹐由此眾人皆尊敬我﹐名世間解。若內有染外無此相﹐外現此相明內無染﹐故我今者說實相印。實相印者﹐謂卽二空大乘之理﹐以此理印印大教故。大教決定勝實非權﹐如小乘中說三法印印定教法。

贊曰﹕此一頌令悟﹐汝應如我悟先所不知大乘眞智。我昔立誓願﹐令一切眾生與我無異﹐願令悟故。願以信﹑欲﹑勝解爲性。

贊曰﹕此一頌令入﹐今者果滿遂昔願心﹐故化眾生入於佛道。道者因義﹐令入八地或初地上不退轉位﹐佛之因故。

贊曰﹕下有十頌頌示﹐有二﹕初八頌示初不同﹐後二頌示後還同。初中復三﹕一頌示不同意﹐六頌示不同相﹐一頌結不同。此初也。若教眾生盡以大乘﹐智者可爾﹔無智愚人錯學亂行﹐心迷不信﹐疑惑誹謗﹐便返增惡﹐不能領受﹐亦如覆﹝木﹡盃﹞水於坳塘致﹝木﹡盃﹞卽膠故﹐由此返增愚人之咎﹐故不純以大乘教化。

贊曰﹕下有六頌示不同相﹐中分二﹕初一頌標無善有惡故不同﹐後五頌釋有惡無善故不同。此初也。未曾脩善本﹐卽是出世方便善根﹐無始𨿽起多分暗劣﹐惟生得善無無漏因﹐由著五境堅執不捨﹐以此爲緣癡便發業﹑愛便潤生。故諸生死生老死支一切苦惱苦樹增長﹐由無出世方便善本﹐有癡愛二以爲其因﹐著五欲境不肯捨故﹐發業無明多由迷內發﹐潤生貪愛多緣五欲生﹐今據欲界無明發業通言著欲﹐說重處故。

贊曰﹕下五頌釋有惡無善故不同﹐中有二﹕初四頌有惡故不同﹐後一頌無善故不同。初中復二﹕初一頌半由處俗塵五欲沈沒故不同﹐後二頌半求邪出離錯行亂學故不同。此初。由諸欲故純起不善業墜墮惡趣﹐由雜業故輪迴六趣備受諸苦﹐四生生長皆有業故﹐三苦八苦五苦迫故﹐偏指一生現苦爲論﹐故言受胎之微形﹐世世常增長。微者劣也。胎謂胎藏﹐不淨纏裹可厭可惡﹐微劣生故。《瑜伽論》說初受生者本居中有﹐中有極長七日命終﹐極多不過七七日住﹐造惡業者中有如黑羺光或陰暗夜﹐造善業者如白衣光或晴明夜﹐隨當生相所住無礙﹐見已同類及當生處﹐造惡業者眼視不淨伏面行﹐往天趣者向上仰面﹐往人趣者傍面而行﹐若造不律儀生地獄中見昔同類﹐喜樂馳趣遂被拘礙﹐純苦鬼界傍生亦爾。若餘雜業﹐隨業善惡何處生長﹐於其父母隨男隨女生憂生喜以潤當生﹐攬父母之遺體﹐迷醉之時便被拘礙。一七日內名羯剌藍﹐此云雜穢﹐父母不淨共和名雜﹐深可厭惡名穢﹐若已結凝箭內稀故。二七日內名頞部曇﹐此云疱﹐猶如豌豆瘡疱之形﹐表裏如酪未至肉故。三七日內名閉尸﹐此云凝結﹐猶如就血稍凝結故﹐西域呼就血云閉尸﹐若已成肉仍極柔軟。四七日內名健南﹐此云凝厚﹐漸凝厚故﹐若已堅厚稍堪摩觸。五七日內名鉢羅賖佉﹐此云形位﹐猶如埿團﹐五分相連一身四支﹐內風向外擊生根形差別相故﹐卽前肉團增長支分相現。六七日內名髪毛爪位﹐髪毛生故。七七日內名具根位﹐五根圓滿明盛顯故。至此初復方釣三月﹐種種成就﹐若不增減。如是合經三十八七日﹐在腹圓滿﹐更經四日﹐頭趣向下﹐雙足向上﹐胎衣遂裂﹐逼趣產門﹐種種眾苦于時迫迮﹐或由先業母食灰鹽﹐子髪毛稀尠﹔或由先業母食煖熱﹐子黑黯色﹐或赤色生﹔或由先業母食冷食或近寒室﹐子多頑白﹔母習淫欲﹐子多疥癩癬病等生﹔母多跳躑威儀不憗﹐子支缺減繚戾不安。男居右脇倚腹向脊﹐女居左脇倚脊向腹﹐隨於父母生愛染故﹐初旣攬父母不淨以爲身﹐後以母之不淨以資長﹐現緣旣爾故業不善﹐百惡所感三十六物不淨爲體﹐如是惡身不可愛樂﹐輪轉不窮名世世增長。

贊曰﹕此二頌半求邪出離錯行亂學故不同。初一頌半明起身邊邪見成六十二見﹐後之一頌因起見戒取所餘惑生。或初一頌總明起五見﹐後一頌半別明起五見。彼諸眾生無始已來﹐薄徳少福故爲苦所迫﹐𨿽祈出要不悟邪正﹐錯入外道不正見中﹐錯行錯學名爲邪見﹐五見皆邪﹐此依後科非要撥無方名邪見。邪見煩惱拘礙眾生﹐難可出離不能解脫﹐名爲稠林﹐此爲總見﹐後方別顯。「若有若無」等者﹐此有二解﹐依後科者﹐五見之中四見爲有﹐皆執有故﹔邪見爲無﹐多撥無故﹐「等」言顯示種種煩惱。若依初科﹐「邪見稠林」者撥無邪見。「若有」者﹐執我後身爲有﹐常見也﹔「若無」者﹐執我後身爲無﹐斷見也。此二爲邊見﹐等取身見﹑見取﹑戒取﹐由六十二見以邪見﹑邊見二爲自體﹐故別舉之。以餘二見而爲眷屬﹐依於身見以爲根本﹐如六十二見章廣述。云何六十二見﹐頌曰﹕「二四八十劫﹐見生死徧常﹐梵餘大種心﹐戲憤恚一分﹐有色有邊等﹐各死生想地﹐一種小無量﹐純樂等有想﹐卽有色邊等﹐生無想俱非﹐人欲天色界﹐四無色斷滅﹐從無想天沒﹐尋伺計無因﹐憶上下傍俱﹐壞劫有邊等﹐怖無知行諂﹐懷怖戇矯亂﹐人欲天欲樂﹐四靜慮涅槃。」此諸見中幾前際過去攝﹑幾後際未來攝﹐幾現在通二際中攝﹖徧一分﹐無因﹐邊矯亂前際﹐所餘四十四﹐皆後際見攝。此六十二經論俱言邪見﹑邊見二見所攝﹐誰幾見攝徧﹑一分各四﹐有想成十六﹐無俱非各八﹐七斷皆邊見。卽彼二無因﹑邊邪﹑亂各四﹐五現涅槃論﹐皆邪見所攝。由執神我起我見已﹐便起如是六十二見﹐後起見取﹐執見等法爲勝爲因﹔又起戒取﹐執戒等法爲因爲勝。著此妄法曾不肯捨﹐我慢自恃矜誇自髙而陵薎他﹐互於所師諂曲相讚矯求名利﹐心何曾實﹖以具如是﹐耽欲著邪故不堪任卽化大法。

贊曰﹕此一頌無善故不同。善人皆修四親近行﹕一親近善友﹐二聽聞正法﹐三如理思惟﹐四如說修行。此等惡人千萬億劫不聞佛名﹐何得親近一切善友﹖旣不見佛亦不聞法﹐旣無聞慧入法初因﹐思惟脩習理不可得故。如是人甚爲難度﹐如何初首卽教大乘﹖

贊曰﹕此結不同。由如此故爲設方便﹐初示涅槃且令苦息。

贊曰﹕上顯初不同﹐此二頌示後令同。勸捨解脫身取佛法身﹐所說二乘涅槃猶如化城﹐是非眞滅﹔法從無始性常寂故﹐卽是自性淸淨涅槃﹐性離言法非今新有﹐如寶所者乃是眞滅。眞滅旣爾﹐故行道已來世證此法本性滅﹐得成佛道﹐我本智慧巧用方便﹐初開二權後示一實﹐總名開示三乘之法。

法華經玄贊卷第四﹝本﹞

保安三年七月二十九日以興福寺圓如房本移點已了﹐法隆寺僧覺印爲令法久住爲也。

妙法蓮華經玄贊卷第四﹝末﹞

沙門基撰

贊曰﹕下第五段七十頌半﹐頌第五依法﹐有三﹕初一頌半頌十方佛法﹐次三十八頌半頌三世佛法﹐後三十頌半頌我亦如是。此初也。旣惟一無二乘﹐云何破三以歸一﹖

贊曰﹕下三十八頌半頌三世﹐中分三﹕初二十七頌半頌過去﹐次六頌半頌未來﹐後四頌半頌現在。初中有二﹕初四頌半頌佛說法初權後實﹐後二十三頌頌眾生聞法皆究竟得一切種智。初中有四﹕一頌佛多﹐一頌開權﹐一頌顯實﹐一頌半釋開權顯實之意。此初也。

贊曰﹕明初開權。

贊曰﹕明後顯實。

贊曰﹕釋開權顯實之義。知諸眾生未能頓學一乘教故﹐識其根﹑欲故﹐初以權方便助顯一乘﹐後令入實。又菩薩根性有二﹕一不定性﹐二定性。爲不定性初權後實﹐顯暢一乘﹐前二頌是﹔爲定性者說頓教一乘﹐此文是也。謂知眾生心性頓欲故﹐以異方便不從權取實顯助一乘﹐一乘者第一義諦眞如等是。初三後一是權實之方便﹐頓說一乘故名異方便。

贊曰﹕下二十三頌頌眾生聞法究竟皆得一切種智﹐爲三﹕初二頌佛在﹐次二十頌滅後﹐後一頌結。此初也。逢佛﹑聞法﹑修行六度四攝無量等﹐名種種福徳﹐修佛之因菩薩行故﹐皆已成道。

贊曰﹕下二十頌頌佛滅後﹐分五﹕一頌慈心﹐四頌半造塔﹐六頌半造像﹐七頌供養﹐一頌稱佛。此初也。有善剛彊非菩薩﹐心柔軟非善亦非菩薩﹐要善而耎方菩薩心﹐順理益物極柔和故。「已成佛道」﹐植佛因故。後文且據佛滅之行﹐後難作故﹐是別行故﹔非是佛在作此諸行﹐而非佛因﹐在易修故。准上六度佛滅後行﹐是總行故亦成佛道。

贊曰﹕下四頌半造塔成佛﹐分二﹕初四頌明造塔﹐後半頌結。初文有三﹐初二頌造塔數多八珍嚴瑩﹐次一頌九物爲塔﹐後一頌下至戲笑劣物爲塔。此初也。《佛地論》數七寶無玫瑰﹐仍琉璃與珠別﹐珠謂赤眞珠。今此若以琉璃爲珠卽爲七寶﹐不爾故八﹐琉璃與珠別故。頗梨多白紅色﹐車渠靑白間色﹐馬腦有多色﹐或純白﹑或純靑黃﹑或眾色間﹐玫瑰赤色。《說文》「火齊珠也」。一曰石之美好曰玫﹑圓好曰瑰﹐餘者可知。《增一阿含經》中佛告諸比丘﹕我今當說四梵之福﹕一若有信心善男子等未曾起塔處能起於塔﹐二補持故寺﹐三和合聖眾﹐四佛初成道諸天人等請轉法輪﹐是名四梵之福。比丘白佛﹕梵福多少﹖佛言﹕四天下及六欲天所有福徳﹐猶不如一梵王之福﹐故勸造塔當得菩提。

贊曰﹕此一頌九物爲塔。「石廟」者石佛堂﹐古云支提﹐今云制多﹐翻爲靈廟﹐應作廟字﹐廟貌也。《白虎通》《玉篇》「云先祖尊貌所在﹐故謂之廟。」「木櫁」者﹐《字林》「香木」﹐《切韻》作「榓」﹐《玉篇》作「櫁」﹐其樹似槐而香極大﹐伐之五年始用﹐若取其香皆預研﹐久乃香出。

贊曰﹕初一頌下至戲咲劣物爲塔﹐後半頌結之。論云「聚沙爲佛塔已成佛道者﹐謂發菩提心行菩薩行者﹐所作善根能證菩提﹐非諸凡夫及決定種姓聲聞﹑未發菩提心者之所能得故﹐如是乃至上文及下小低頭等亦如是。」

贊曰﹕下六頌半明造像﹐中有二﹕初五頌造﹐後一頌半結。初中分四﹕一頌刻彫﹐二頌十物嚴飾﹐一頌綵畫﹐一頌戲作。此初也。明作佛像非作餘像﹐故言爲佛﹔爲求作佛﹑爲思敬佛﹐故名爲佛。又說爲佛而作諸像﹐爲莊嚴佛故名爲佛。《造像功徳經》說﹕「造像得十一種果﹕一世世所生眼目淨潔面目端正﹐二生處無惡﹐三常生貴家﹐四身體姝好紫磨金色﹐五常豐珍翫﹐六生賢善家﹐七後生爲王王中最勝﹐八金輪化王﹐九後生梵天壽命一劫﹐十不隨惡道﹐十一後生之中還重三寶﹑喜持妙物復造功徳」﹐一之梵福多四天下大海十倍。

贊曰﹕此二頌十物嚴飾作像。《切韻》「鈆卽錫也」。有云「錫﹐銀﹑鈆之間」﹐《玉篇》「靑金也」。

贊曰﹕此頌畫佛。

贊曰﹕此頌戲作。

贊曰﹕此結也。「具足大悲心」者﹐凡所作善﹐必帶悲心方成到彼岸﹐故成佛道。

贊曰﹕下有七頌明供養﹐有二﹕初五頌半明供養﹐後一頌半結成。初中有五﹕一頌四物供養﹐一頌半音樂供養﹐一頌歌唄供養﹐一頌華供養﹐一頌身業行敬供養。此初也。《發菩提心經》云﹕「若以華施﹐得七覺華故﹔以香施﹐得五分法身香故﹔以幡施﹐得陀羅尼轉眾惡故﹔以蓋施﹐獲四無量覆眾生故。」《業報差別經》說各得十徳。

贊曰﹕此以音樂供養。「樂」音五覺反﹐以生樂故﹐亦慮各反﹐黃帝世伶倫作樂﹐《說文》「五聲八音之總名」﹐《禮記》「干戚羽毛謂之樂」。鄭玄云「八音克諧謂之樂。」「鼓」動也鳴也﹐凡出音曰鼓﹐今木有皮動之卽鳴。「角」者曲形而似角。「貝」者螺也﹐《涅槃經》吹貝知時。「簫」管也﹐《玉篇》「編小管所吹」﹐又箾也。「笛」七孔籥﹐俗名直﹐《玉篇》「五孔竹笛﹐羌笛三孔」。「琴」禁也﹐君子守正自禁﹐神農所作。箜篌﹑琵琶相可知矣。「鐃」如鈴而大﹐《玉篇》「小鉦也」。軍法十長執鐃﹐五人爲伍﹐五伍二十五人爲兩﹐兩司馬執鐸。銅拔兩扇相擊出聲﹐有作「鈸」無所從﹐或爲「跋」字。《發菩提心經》云﹕「音樂﹑女色不以施人﹐亂眾生故」﹐此供養佛故不相違﹐如金藏中音樂供養事。

贊曰﹕此以歌唄供養﹐當得大士梵音聲故。梵云婆陟﹐此言讚歎﹐「唄匿」訛也。陳思登漁山聞巖岫誦經﹐淸婉遒亮遠谷流響﹐遂擬其聲而製梵唄﹐故今俗中謂之漁梵﹐冥合西域三契七聲聞俱胝耳等所作也。

贊曰﹕此以華供養。與前四事中華施何別﹖彼專善心﹐此以散心﹐故不相違。略言供養畫像﹐供養餘像亦得。

贊曰﹕此明身業行敬供養。上歌唄是語業也。其能發心卽是意業﹐自餘皆是外財供養﹑三業行供養。

贊曰﹕結成供養。

贊曰﹕此稱佛作佛﹐且舉一稱尚得作佛﹐何況多稱﹖如《藥王藥上經》云「我常稱五十三佛名故﹐今得作佛」﹐卽其事也。

贊曰﹕頌眾生聞法得種智中﹐此爲第三結成佛道。

贊曰﹕下六頌半頌未來法﹐中分二﹕初三頌半標同今說實﹐後三頌重釋前義。初中有三﹕一頌標同初方便﹐一頌半標後成說實﹐一頌釋前所由。此初也。

贊曰﹕此頌標後成說實﹐令聞法者皆得作佛﹐佛及眾生二俱合說。

贊曰﹕釋前所由﹐由本願故。

贊曰﹕下三頌重釋前義﹐有二﹕初一頌明初方便皆爲一乘﹐後二頌明悟三性諸法歸趣所以如此。此初也。

贊曰﹕明悟三性諸法歸趣﹐所以初權後說一乘。眞如妙理體性常住﹐佛能證知﹐徧計所執生法二我體性是無﹐佛證無我理故﹐亦知此無﹑是凡虛妄執。「佛種從緣起」者﹐無漏依他報佛種子﹐因緣所生從緣所起﹐因脩作故。由證眞理斷能執心染分依他﹐知所執無﹐從於淨分依他因緣修佛種者爲一乘故。何者一乘﹖重顯常法卽圓成實﹐「法住法位」者﹐眞如住在諸法之中﹐體性常有名爲法住。法有染淨﹐離染得淨分位顯之﹐故名法位。相者體性﹐世間本體卽是常住眞如實性﹐一乘體也。於金剛座道場之中﹐知此諸法本體性已﹐於無名相法中﹐導師方便以名相說﹐一切法中略有二種﹕一空﹑二有。空無差別總立一性﹐名徧計所執有。法有差別﹐分之爲二﹕一者常﹐二者無常。常者名圓成實性﹐無常者爲依他起性。依他起性復分爲二﹕一有漏﹐二無漏。有漏爲依他起性﹐無漏爲圓成實性。今依前門。無常爲依他﹐依他有漏皆悉除斷﹐就中但取無漏無常淨分依他﹐究竟滿位成菩提故﹐故言佛種從緣起也。意顯能證常住法性眞如無我理故﹐乃能了知二我爲無﹐依於善友修習智慧﹐從緣起法菩提覺滿﹐爲證一乘眞如妙理﹐妙理卽是法住法位世間常住相。大般涅槃於道場中旣證知已。今爲眾生方便說之令欣趣證﹐今此依他卽菩提﹑圓成卽涅槃合成一乘﹐圓成勝故獨名一乘。由斷有漏依他起性﹐遣徧計所執﹐證此二果。由了依他﹑所執性故﹐初說《阿含》次說《般若》﹐純有﹑空教名爲方便。今三俱說﹐故名眞實。三性之義如別章說。

贊曰﹕下有四頌半頌現在﹐有三﹕初一頌半標﹐一頌開權顯實﹐二頌顯意。此初也。

贊曰﹕此初開權﹐後還顯實。

贊曰﹕此顯初權後實之意。「眾生諸行」者總句﹐心行相也。下是別句﹐或勝解也。「心所念」者﹐徧趣行也。「業力」者自業也。「欲力」謂勝解也。「性力」謂種種界也。「精進力」者謂處非處等。或精進等體卽性力﹐以種性體卽五根故﹐下一力字貫通上也。「根利鈍」者﹐根勝劣力也。佛有此智力﹐能知之故﹐所以初權後還眞實。前未來佛由悟三性﹐此現在佛由知眾生﹐互相影顯﹐故初方便後說眞實。

贊曰﹕下三十頌半頌我亦如是釋迦同﹐中分二﹕初二頌標﹐後二十八頌半廣釋。此初也。初頌今實﹐後頌昔權﹐皆令歡喜漸入道故。

贊曰﹕下廣釋﹐分二﹕初二十一頌半頌初以三乘方便誘引﹐卽長行云「知諸眾生有種種欲深心所著﹐隨其本性以種種因緣譬諭言辭方便力而爲說法」﹔後有七頌頌今說眞實﹐卽長行云「如此皆爲得一佛乘一切種智故」。卽頌初權後實之義。就初文分四﹕初三頌半見生處危難﹐次三頌思救不可得﹐次十一頌半請念設權方﹐後三頌半正說三乘化。初中有二﹕一頌無善﹐二頌半有惡。此初也。《般若經》說佛有五眼﹕一肉眼﹐非脩定生﹐四大所造﹐或長養﹑或異熟﹐淨色爲性。二天眼﹐斷於定障﹐修習所起﹐惟是長養﹐四大所造淨色爲性。三法眼﹐觀事有慧。四慧眼﹐觀空理慧。五佛眼﹐因積而果圓﹐攬前四爲體。龍樹解云「如四大河流至天池通名大海﹐如是四眼流至佛果通爲佛眼。」初二體色﹐次二體智﹐後一通二。又言人等有肉眼﹐天等有天眼﹐二乘有慧眼﹐菩薩有法眼﹐佛有佛眼﹐由此說五。《瑜伽》十四說有三眼﹕一肉眼﹐能照顯露無障礙色﹔二天眼﹐能照隱顯有無障色﹔三慧眼﹐能照一切種若色非色。法眼體慧合慧爲一﹐不同色眼境有隱顯﹐故略不論。佛眼卽前四眼﹐或談因非果﹐故亦不說。《華嚴經》說十眼﹕一肉眼﹐見一切色﹔二天眼﹐見死此生彼﹔三慧眼﹐見諸眾生諸根差別﹔四法眼﹐見一切法第一義﹔五佛眼﹐見佛十力﹔六智眼﹐分別了知一切種法﹔七光明眼﹐見一切佛光明﹔八出生死眼﹐見涅槃法﹔九無礙眼﹐見一切法無有障礙﹔十普眼﹐謂見法界平等法門。十中第一是五中第一﹐見諸色故﹔此中第二是前第二﹔此中第三第五第六第七第九五眼是前法眼﹔此第四第八是前慧眼﹐見眞諦故﹐或第四第八第九三眼是前慧眼﹐俱見理故﹔第十普眼是前佛眼﹐普見法界平等性故。「以佛眼觀」者﹐以五眼中佛眼觀也﹔十中佛眼不見眾生見十力故。六道眾生無始不修福智二因﹐未獲七種聖財及人天七法財﹐謂施﹑戒﹑忍﹑勤﹑定﹑慧﹑方便﹐故無福及慧。

贊曰﹕下二頌半有惡﹐爲二﹕初一頌半現苦沈溺煩惱增多﹐後一頌設求出要而行邪行。此初也。世間犛牛由自愛尾藏身護尾﹐人貪其尾遂殺其身﹔眾生亦爾﹐貪著五欲以自藏身﹐遂以貪愛而自獘敗﹐反自獘困墜墮惡道。有本云「自蔽」﹐蔽掩障也。如犛牛愛尾以獘其心遂致喪命﹔眾生亦爾﹐貪愛蔽心。犛牛﹐《說文》「西南夷長髭牛也」。有作「猫」字﹐人間捕鼠者﹐非此中義。有作「猫」﹑「﹝牛﹡苗﹞」﹐不知所從。

贊曰﹕設求出要而行邪行﹐佛有神通威勢及以智慧斷苦之法而不求趣﹐翻墮外道邪見网中﹐行諸身苦行以捨生死苦﹐此爲未可﹐所以六年麻麥尚不證於菩提﹐坐臥荊棘何容得於道果﹖如狗逐塊﹐塊打轉多﹐豈同師子逐人非塊。

贊曰﹕下三頌思救不可得﹐爲三﹕初半頌思起因行﹐一頌得果已思﹐一頌半思救不可得。此初也。見諸眾生有此二緣遂起悲心﹐發心修行思惟將救。

贊曰﹕得果已思﹐佛成道已樹下經行﹐觀樹喜自道圓﹐經行思惟利物。又觀樹心凝妙理﹐經行想化羣生。又觀樹想蔭四生﹐經行思施福慧。諸經說佛成道已後說法時節各各不同﹐此云三七日﹐《彌沙塞律》三昧七日﹐與《十地經》同﹐七日不說法﹐顯示自受法樂故﹐爲令眾生增愛敬故。律及薩婆多傳過六七四十二日方說法﹐梵天來請﹐憍陳如等根方熟故。又有說云﹐夏安居後方度五人。《十二由經》成道後二年方度五人。《智度論》說五十个七日不說法。此皆諸部宜見不同﹐未可和會。然今解者﹐大乘以《法華》爲正﹐此說通行四諦法輪故三七日。若惟說大乘法輪﹐《十地》爲正﹐第二七日說十地故。

贊曰﹕思救不可得﹐有四因故﹕一法深難解﹐二根鈍難救﹐三著樂難捨﹐四癡盲難悟﹐云何可度﹖

贊曰﹕下十一頌半請念設權方﹐中分四﹕初二頌諸天請說﹐次三頌示相思惟﹐次四頌半化遇良緣﹐後二頌念隨權誘。此初也。「大自在天」色界天也。今對三乘﹐法爾說法皆待請故。《智度論》云﹕「淨居天勸出家﹐四天王獻鉢﹐帝釋獻寶座﹐梵王請轉法輪﹐佛初不許﹐梵王說有三根﹐重請慇懃﹐佛方許之初說三乘。」《勝天王般若》云﹕「四天王等獻鉢﹐天帝釋獻座﹐佛爲受之﹐各見獨爲受之﹐皆發勝心。」然下大通智勝惟梵王請﹐此說通諸天者﹐彼舉勝類﹐非無餘天請彼佛也。

贊曰﹕下三頌示相思惟﹐有二﹕初二頌卽說大乘﹐眾生有損﹔後一頌且說三乘﹐眾生有益。此初也。以諸眾生處俗現在苦中﹑出家妄行苦行﹐無暇頓能信大乘法﹐若爲說者返生誹謗疑惑破壞﹐脫生不信却墮惡道。又在俗者沒苦故不信﹑外道出家者破法故不信﹐旣有此損﹐寧不說法疾入涅槃﹐何得翻損諸眾生也。卽同《智論》初不許也。

贊曰﹕且說三乘﹐眾生有益﹑同諸佛故。此同《智論》重請方許。

贊曰﹕下有四頌半﹐化遇良緣﹐有三﹕初一頌半佛現讚揚﹐次半頌勸同諸佛﹐後二頌半引己爲證後實初權。此初二也。十方佛現歎佛稱善﹐讚第一師得無上法﹐勸隨諸佛後實初權。釋迦能姓﹐牟尼寂號﹐今略言文如音訓說。法爾隨喜﹐皆云善哉﹗

贊曰﹕下二頌半引己爲證後實初權﹐中有三﹕初一頌引己爲證﹐次一頌釋此所由﹐後半頌結歸眞實。此初也。引已初時說三乘也。

贊曰﹕此釋所由﹐及結歸眞實﹐以不定人創在凡夫﹐小智樂小無欣大意﹐不信自作佛﹐故初說三乘﹔𨿽復初權﹐後必眞實﹐但化菩薩。

贊曰﹕下二頌念隨權誘﹐分二﹕初頌聞之敬讚﹐後頌思順彼行。此初也。有本云「稱南無諸佛」﹐應從「喜稱」爲正﹐正言納慕亦言納莫﹐此云敬禮。若言伴談或言伴題﹐此云禮拜﹐舊云和南訛略也。

贊曰﹕思順彼行也。旣遇良緣勸我權化﹐思生濁劫應順彼行。

贊曰﹕下三頌半正說三乘化﹐分三﹕初一頌半正起權化﹐次一頌三寶遂興﹐後一頌會成今古。此初也。梵云婆羅痆斯﹐云波羅柰訛也。中印度境﹐往昔此地有兩羣鹿各五百餘﹐佛爲一羣鹿王﹐提婆達多復爲一王。時此國王畋遊原澤﹐菩薩鹿王前請王曰﹕大王狡獵中原縱獠飛矢﹐凡我徒屬命盡斯晨﹐卽日腐臭無所充膳﹐願欲次差日輸一鹿﹐王有割鮮之膳﹑我延旦夕之命。王善其言迴駕而返﹐兩羣之鹿更次輸命。提婆羣中有懷孕鹿﹐次當就死﹐白其王曰﹕身𨿽應死﹐子未次也﹔願暫差替﹐誕訖當往。鹿王怒曰﹕誰不寶命﹖雌鹿歎曰﹕吾王不仁﹐死無日矣。乃急告菩薩﹐菩薩鹿王曰﹕悲哉﹗慈母之心恩及未形﹐吾今代汝。遂至王門﹐道路之人傳聲唱曰﹕彼大鹿王今來入邑。都人士庶莫不馳觀。王之聞也﹐以爲不誠。門者白王﹐王乃信然。王曰﹕鹿王何遽來耶﹖鹿王曰﹕有雌鹿當死﹐胎子未產﹔心不能忍﹐敢以身代。王聞歎曰﹕我人身鹿也﹐無慈育之心﹔爾鹿身人也﹐有代命之徳。於是悉放諸鹿不復輸命﹐卽以其林爲諸鹿藪﹐因而謂之施鹿林焉﹐鹿野之號自此而興。初薩縛喝剌他悉陀﹝唐言一切義成﹐古曰悉達多﹐訛略也﹞太子踰城之後﹐棲山隱谷亡身殉法﹐淨飯王乃命家族三人舅氏二人曰﹕我子一切義成捨家脩學﹐孤遊山澤獨處林藪﹐故命爾曹隨知所止。內則叔父伯舅﹑外則君而且臣﹐凡厥動靜宜知進止。五人銜命相望營衛﹐因卽懃求欲期出離﹐每相謂曰﹕夫修道者苦證耶樂證耶﹖二人曰安樂爲道﹐三人曰勤苦爲道﹐二三交諍未有以明。於是太子思惟至理﹐爲伏苦行外道﹐卽麻麥以支身。彼二人者見而言曰﹕太子所行非眞實法﹐夫道也者樂以證之﹐今乃勤苦非吾徒也。捨而遠遁思惟果證。太子六年苦行未證菩提﹐欲驗苦行非眞﹐受乳糜而證果﹐斯三人者聞而歎曰﹕功垂成焉今其退矣﹐六年苦行一旦捐功。亦捨而去。於是相從求訪二人﹐旣相見已匡坐髙論更相議曰﹕昔見太子一切義成﹐出王宮就荒谷﹐去珍服被鹿皮﹐精勤勵志貞節苦心﹐求深妙法期無上果﹐今乃受牧牛女乳糜﹐敗道虧志吾知之矣。無能爲也。彼二人曰﹕君何見之晚歟﹐此猖蹶人耳﹗夫處乎深宮安乎尊勝﹐不能靜志遁迹山林﹐棄轉輪王位爲鄙賤人行﹐何可念哉﹗言增磣切。菩薩浴尼連河坐菩提樹﹐成等正覺號天人師﹐寂默宴然惟察應度﹐思曰﹕彼欝頭藍子者證非想定﹐堪受我法。空中諸天尋聲報曰﹕欝頭藍子命終已來經今七日。如來歎惜﹕斯何不遇﹐垂聞妙法遽從變化。重更觀察有阿藍迦藍﹐得無所有處定可授至理。諸天又曰﹕命終已經五日﹕如來再歎愍其薄祐。又更諦觀誰應受教﹐惟施鹿林有五人者可先誘導。如來爾時起菩提樹趣鹿野園﹐威儀寂靜神光晃曜﹐豪含玉彩身瑩金色﹐安詳前進導彼五人。斯之五人遙見如來﹐互相謂曰﹕一切義成彼來是﹐歲月遽淹﹐聖果不證﹐心期已返﹐故尋吾徒﹔宜各默然﹐勿起迎禮。如來漸近威神動物﹐五人忘制拜迎問訊﹐侍從如儀。如來漸誘示之妙理。相傳解云﹐言五人者﹕一陳如﹔二十力迦葉﹔三頞鞞﹐有云卽馬勝比丘﹔四跋提﹔五摩訶男拘利。應勘《婆沙》。何故惟五人﹖有云迦葉佛時同學九人﹐四人利根已前得道﹐五人鈍根故今始悟﹐願逢釋迦佛出成道故。又經云「釋迦過去作大魚身﹐願先食我者先度。五人先食故先度之。」又經云「六人曾供養佛﹐五人取稻華供養﹐一人待熟﹐五人初悟一人在後﹐卽須跋陀羅。」又卽五夜叉食慈力王肉也﹐五人中陳如得初果﹐四人在四善根﹐至夏初方得道。《西域記》云「夏安居畢方得道迹」。法寂滅相卽是眞如﹐不可言宣性離言故﹐無名相法以名相說﹐名方便力趣波羅捺爲五人說。

贊曰﹕三寶遂興也。此法輪義﹐略以五門分別﹕一出體﹐二釋名﹐三轉相﹐四差別﹐五三乘。

出體者﹐《俱舍論》第二十四說「所說沙門性﹐亦名婆羅門﹐亦名爲梵輪﹐眞梵所轉故﹐於中惟見道﹐說名爲法輪﹐由速等似輪﹐或具輻等故。」卽於此中依見道﹐世尊有處說名法輪﹐如世間輪有速等相﹐見道似彼故名法輪。謂見諦道速疾行故﹐有取捨故﹐降未伏故﹐鎭已伏故﹐上下轉故﹐具此五相似世間輪。故《顯宗》云﹕「如聖王輪取前捨後﹐見道亦爾﹐捨苦等境取集等故。」此意顯示﹐見四諦理必不俱時﹐如聖王輪降未伏故﹐尊者妙音作如是說。如世間輪有輻等故﹐八聖道支似彼名輪﹐謂正見﹑正思惟﹑正懃﹑正念似世輪輻﹐正語﹑正業﹑正命似轂﹐正定似輞﹐故名法輪。寧知法輪惟是見道﹐憍陳那等見道生時說名已轉正法輪故。天親論主依經部宗破薩婆多言﹕「三轉行相非惟見道﹐如何可說﹖惟於見道立法輪名﹐是故惟應卽此三轉十二行相﹐所有法門名爲法輪可應正理。云何名轉﹖由此法門往他相續令解義故。或諸聖道皆名法輪﹐於所化生身中轉故﹐於他相續見道生時﹐已至轉初故名已轉。」此有釋言﹐初說見道名爲法輪﹐非薩婆多正義﹐《雜心》亦敍不正義云﹕「牟尼說見道﹐速疾名法輪。《俱舍》復言﹕或諸聖道皆是法輪等﹐此是薩婆多師本意。」故《顯宗》云﹕「毘婆沙師本意﹐總說一切聖道皆名法輪﹐以說三轉三道攝故。於他相續見道生時﹐已至轉初故名已轉﹐非惟見道以八聖道支獨名法輪﹐妙音所說非正義故。」《成實論》說﹕「初轉生聞慧﹐第二轉生思慧﹐第三轉生修慧。」亦無十二行相﹐惟作一空行。今者大乘總貫諸文﹐法輪有五﹕一輪自性﹐謂擇法覺支﹑正見﹑正智等。《瑜伽》九十五云﹕「正見等法所成性故說名法輪﹐自他三轉通見及脩無學道故。諸聖慧眼能摧煩惱說名輪故。」《俱舍》亦言﹕「一切聖道名法輪故﹐或體惟取八聖道支﹐具轂﹑輞﹑輻圓滿義故。正見﹑正思惟﹑說名爲轂﹐是根本故。正語﹑業﹑命說名爲輻﹐因轂有故。正念﹑勤﹑定說名爲輞﹐攝錄餘故。不同小乘﹐此八聖道別脩行相𨿽在脩道﹐體實通餘見無學道﹐世尊應無八聖道故。」二法輪因﹐謂能生後聖道諸教﹐聞﹑思﹑脩等。《無量義經》十七名中亦名法輪故﹐諸經論中說佛教法名法輪故。《俱舍》亦言﹕「此卽三轉十二行相﹐所有法門名法輪故。」《瑜伽》亦說「三周十二行相﹐名得所得之方便故。前爲後因﹐合爲果因﹐故名爲方便。」又云「三周正轉﹐見﹑脩﹑無學隨其次第﹐智﹑見現觀名爲方便。」三輪眷屬﹐謂諸聖道助伴五蘊。《瑜伽》等說﹕「聖所愛戒及信等法﹐助觀增明﹑助道除惑﹐非正斷故。」四法輪境﹐謂四聖諦﹑十二因緣﹑三性等法。《瑜伽》又說﹕「爲得所得﹐所緣境者謂四聖諦。」此經亦說「大通智勝轉十二因緣」﹐《解深密經》說「依顯了相﹐說三無性皆依徧計所執已名法輪故」。五法輪果﹐《瑜伽》又說「爲得所得者﹐謂大菩提」﹐後文又說「四沙門果所攝受﹐聲聞﹑菩提﹑獨覺菩提﹐若諸如來無上菩提是法論果。」《瑜伽》又說「三周十二行相﹐名得所得之方便」﹐又云「三周正轉﹐見﹑脩﹑無學隨其次第﹐智﹑見現觀名得方便﹐故菩提涅槃名所得果。」然此五體不過四種﹕一教﹑二理﹑三行﹑四果。

釋名者﹕一名梵輪﹐如來﹑應供是梵增語﹐彼所轉故亦名梵輪。二名法輪﹐法者可軌持義﹐正見等法所成性故﹐說名法輪。輪有四義﹕一圓滿義﹐具轂﹑輞﹑輻﹐或擇法覺等﹐體用周備名之爲輪。二摧壞義﹐此四種法﹐若伏﹑若斷﹑若助﹑若正﹐未斷煩惱皆能摧故。三鎭遏義﹐已伏煩惱令勢遠故。四不定義﹐從自見至自脩﹐從自脩至自無學﹐從自無學智發言教﹐他從言教解於諦理﹐他從諦理起於正行﹐他從正行起於果智﹐如是展轉復爲他說﹔如轉輪王所有輪寶﹐能降未伏諸煩惱故﹐能鎭已伏諸煩惱故﹐往復往故。《瑜伽論》說「當知世尊轉所解法置於阿若憍陳如身中﹐此復隨轉置餘身中﹐彼復隨轉置餘身中﹐以是展轉隨轉義故說名爲輪。」法卽是輪﹐持業釋也。「轉」者動也顯也﹑運也起也。動宣言教顯揚妙理﹐運聖道於聲前﹐起眞智於言後﹐圓摧障惱名轉法輪﹐所轉卽法輪﹐法輪之轉﹐二釋皆得。

轉相者﹐九十五說由五種相轉法輪者﹐當知名爲善轉法輪﹕一者世尊爲菩薩時﹐爲得所得所緣境界﹔二者爲得所得方便﹔三者證得自所應得﹔四者得已樹他相續﹐令於自證深生信解﹔五者令於他所證深生信解。此意總說化身化相﹐自證果時令聲聞等亦有所證﹐不依菩薩報身成義﹐或亦依實菩薩轉義﹐總依始終究竟作論﹐不依一會得成三轉。所緣境者謂四聖諦依安立諦﹑非安立諦依於三性﹐皆此攝故。得方便者﹐謂卽於此四聖諦中三周正轉十二相智﹐此自三周轉法輪相﹐爲得無上菩提因故。最初轉者﹐謂昔菩薩入現觀時﹐如實了知﹐是苦聖諦﹐廣說乃至﹐是道聖諦﹐於中所有現量聖智能斷見道所斷煩惱﹐爾時說名眞聖慧眼。卽此由依去來今世有差別故﹐如其次第名智明覺。此說一智總名法眼﹐有三行相名智明覺﹐非於一諦別起四智﹐由眞見道惟一剎那﹐不同小乘上下別觀﹐依詮證滅說通三世﹐非是滅諦通三世有。第二轉者﹐謂是有學﹐以其妙慧如實通達﹐我當於後猶有所作﹐應當徧知未知苦諦﹐應當永斷未斷集諦﹐應當作證未證滅諦﹐應當脩習未脩道諦﹐如是亦有四種行相﹐如前應知。第三轉者﹐謂是無學﹐已得盡智無生智故﹐言所應作我皆已作﹐謂我已徧知未知苦諦﹐乃至廣說﹐我已脩習未脩道諦﹐亦有四行類前應知。

此差別者﹐謂前二轉四種行相是其有學眞聖慧眼﹐最後一種是其無學眞聖慧眼。觀此文意﹐初轉之時﹐見道以前加行智位﹐𨿽知四諦但是轉因猶非正轉﹐未摧壞故﹐由此但名損力益能﹐轉位所攝。入見道中眞無間道正名爲轉﹐正斷惑故。其解脫道及相見道亦名初轉﹐𨿽不斷惑﹐斷麁重故﹑鎭已伏故﹑亦非別知四諦相故。此後脩道未斷惑前﹐所起行相應徧知等﹐是正轉相﹐正起眞智乃至金剛心﹐斷諸煩惱亦此轉攝﹐起別行相但擬趣聖﹐斷惑道故﹐折伏正斷俱名轉故。至其無學解脫道後﹐起我已作所應作智﹐後更不斷﹐但鎭已伏無降未伏。然見道前𨿽有伏道不與轉名﹐非無漏故﹐前無無漏故不同脩。如是菩薩自爲三轉﹐初轉在見道名印相轉﹐次轉在脩道名應脩轉﹐後轉在無學道名已作轉﹐一一轉時於一一諦生四行相﹐三轉竪論成十二相﹐如是四諦合四十八﹐不過十二以數等故﹐總名三轉十二行相。《俱舍》亦說眼﹑智﹑明﹑覺﹐別觀諦故﹐彼以法忍﹑法智﹑類忍﹑類智﹐如次爲四。若作此釋﹐所作八諦觀於一一諦便無四行相。或忍﹑智一一皆具四行相﹐照境分明者名眼﹐對治無知名智﹐對治無明名明﹐對治邪覺名覺。不同於此證得自所應得者﹐謂得無上正等菩提﹐謂卽雙取菩提﹑涅槃﹐前爲後因﹐前無間道爲解脫道因。此說菩薩自三周轉法輪之果﹐或說法身涅槃眞理名無上菩提﹐起無學位菩提報身已作之智﹐證法身故。《俱舍論》等無佛自轉樹他相續令於自證生信解者﹐謂如長老阿若憍陳如﹐從世尊所聞正法已﹐最初悟解四聖諦法﹐又答問言我已解法。從此已後如前所說究竟行相﹐五皆證得阿羅漢果生解脫處。此說世尊自得道故﹐復爲於他三轉法輪﹐同《俱舍》說三周循歷四聖諦故﹐謂此是苦﹐乃至此是道﹐是名初轉﹔謂此應徧知﹐乃至此應脩習﹐是第二轉﹔此已徧知乃至此已脩習﹐是第三轉。如次顯示見道﹑脩道﹑無學道三﹐此是佛爲他三轉者﹕初名示相﹐示四諦相故﹔次名勸脩﹐勸脩諦行故﹔後名作證﹐爲作證明知彼滿故。由彼憍陳最初悟解入見道已﹐佛問彼言﹕汝已解耶﹖彼答﹕已解。故得解名。第二第三轉已﹐遂得阿羅漢﹐生解脫智處﹐證得無爲果﹐是名轉在他身。於佛所證深生信解﹐最後令他於他所證生信解者﹐謂如長老阿若憍陳那﹐起世間心﹕我已解法。如來知已起世間心﹐阿若憍陳已證我法。地神知已舉聲傳告﹐經於剎那瞬息須臾其聲展轉乃至梵世。世間心者緣事之心﹐非要散心。此前第四樹聖道於他五人身中﹐令於佛自所證深生信解。第五令他地神等知阿若憍陳所證深生信解。差別者﹐𨿽轉四諦﹐法相不殊﹐三乘之人各各證果﹐聲聞姓人已於三生或六十劫先脩習已﹐聞佛所說﹐依蘊﹑處﹑界證四諦理﹐名聲聞法輪。獨覺姓人已於四生或於百劫先脩習已﹐聞佛所說﹐依十二緣起脩證四諦﹐名獨覺法輪。菩薩姓人已於一大阿僧祇劫先脩習已﹐聞佛所說﹐依三性等證四諦理﹐名菩薩法輪。不爾﹐三乘俱觀四諦﹐俱時證聖﹐有何差別﹖《大般若》云「世尊初於波羅柰國轉四諦法輪時﹐無量眾生發聲聞心證聲聞果﹐無量眾生發獨覺心﹐無量眾生發起無上正等覺心﹐證於初地二地三地﹐乃至一生當得菩提。」故知鹿野創轉三乘通行法輪﹐若不爾者第二七日已說十地﹐何故不名轉法輪也﹖彼非三乘同所脩故﹐不與初轉法輪之名﹔然實他身三時智起﹐亦有經生而證聖果名三轉者﹐其解憍陳等佛於鹿苑一時之間令其次第得此三果﹐名爲三轉。《無垢稱經》云﹕「三轉法輪於大千﹐其輪能寂﹑本性寂﹐希有法智天人證﹐三寶於是現世間」﹐卽此經言便有涅槃言音出現﹐及阿羅漢法之與僧三寶現也。佛爲佛寶﹐涅槃﹑及言﹑果法教法名爲法寶﹐阿若多等名之爲僧﹐阿羅漢者卽是陳如。復言僧者﹐餘之四人住有學故﹐能證智﹑所證諦卽行﹑理法寶﹐四法已周。並佛及僧﹐能化﹑所化旣有體出﹐合名三寶出現世間。

三乘者﹐佛及菩薩並以聲聞。說法令他得智斷惑﹐可名轉法輪﹐獨覺不爾。《涅槃經》言﹕「緣覺說法﹐不能令人得燸等法」﹐由聲聞等不識藥﹑病﹐不與聲聞轉法輪名﹐理亦何爽。

贊曰﹕結會今古。非但今日方讚涅槃永盡眾苦﹐久來常說﹐故古同今。

贊曰﹕下有七頌﹐今說眞實頌如是皆爲得一切種智。中分四﹕初二頌根熟來逢﹐一頌念之應度﹐三頌正說眞實﹐一頌結成法儀。此初也。我見先以權教度者﹐曾於佛所已聞權教﹐善根熟故﹐今來逢我。故上文云「是會眾生曾見諸佛﹐亦曾見釋迦」﹐今總言諸佛。

贊曰﹕念之應度﹐爲說佛慧令生脩學﹐今根已熟何得不教﹖

贊曰﹕下三頌正說眞實﹐分二﹕初一頌明鈍不堪授﹐後二頌明利則堪授。此初也。有五過失不堪受大﹕一鈍根﹐聞法不解﹐或阿顚底迦﹔二小智﹐𨿽復聰明情見不廣﹐或趣寂者﹔三者著相﹐謂起計執空﹑有二相﹐錯學亂行﹐或不定種姓﹐執有非空根未熟故﹔四憍者﹐恃己盛事﹐諸富貴者醉逸縱任﹐或根未熟有性凡夫稟性醉逸﹔五慢者﹐恃己陵他﹐五千之輩﹐或復具起七種慢等諸煩惱者﹐不能信大﹐不應授與。

贊曰﹕此明堪授。初頌明捨權就實﹐後頌除疑記。得喜者喜無量﹐不嫉眾生成佛事。「無畏」者決定義﹐作師子吼理決定故。「於菩薩中」者對勝人前故﹐二乘發心皆菩薩故。依眞實理說一乘道名爲正直﹔不隨機權說有三故名捨方便﹔但說無上一乘之道﹐卽顯今直惟說一道非於餘故。地前頓悟菩薩疑自獨得菩提聲聞無分﹐不定種姓菩薩疑於佛果自亦無分﹐欲退向小﹐故今聞法此疑皆除﹔現前名髙千二百聲聞﹐疑不得作佛﹐今正爲說悉當作佛﹐涅槃由此說須陀洹八萬劫乃至辟支十千劫到﹐到於十信初發心也。此等脩行極爲遲鈍﹐不如初脩始業菩薩﹐此據不定﹐非諸二乘皆定作佛。故《涅槃》第三十四云﹕「我於一時說一乘一道一行一緣﹐能爲眾生作大寂靜﹐永斷一切結縛愁苦苦及苦因﹐令一切眾生到於一有。我諸弟子不解我意﹐於大眾中唱如是言﹕如來說須陀洹乃至阿羅漢皆得佛道等故。」

贊曰﹕結成法儀也。大乘妙理體無分別﹐三乘不異悉皆作佛﹐故說之也。

贊曰﹕下第六段有七頌﹐頌前第一未聞令聞﹐分四﹕二頌法說四希﹐二頌半諭顯二希﹐一頌半勸信﹐一頌歎結。此初也。一佛出希﹐二說法希﹐三難聞希﹐四能聽希。佛出希者﹐如賢劫千佛﹐今第九住劫已四佛出﹐後第十劫彌勒佛出﹐至第十五劫有九百九十四佛出﹔此劫壞已﹐鶻盧支佛獨王一劫﹐經十二劫後始有星宿劫﹐千佛中初淨光稱王佛出﹐後更三百劫空過無有佛﹐故佛希也。如迦葉佛住壽七日不說此法﹐及今釋迦成佛四十年方說此經﹐故是說希。常處八難﹐叵與佛相逢﹐故難聞希。𨿽逢出日﹐更聞小乘不希大法﹐故能聽希。

贊曰﹕諭顯二希也。一頌頌法出希﹐一頌半頌聞讚希﹐聞法及讚歎過優曇華故。行眞法行﹐則爲供養三世佛故﹐自聽聞﹑教他聞﹐合名聞法﹐慶慰聞此云歡喜﹐讚歎聞此云讚﹐行此四種皆眞行故。

贊曰﹕勸信勿疑。

贊曰﹕歎結深妙﹐此爲諸佛祕藏勝道。

贊曰﹕下第二大段有三頌﹐頌破四疑﹐分三﹕初一頌佛何時出化以三乘﹐出五濁世﹔次一頌云何知增上慢﹐若我弟子自謂阿羅漢﹐不信此法無有是處﹔一頌云何堪說﹐除佛滅後現前無佛。此初也。

贊曰﹕頌釋云何知增上慢。當來惡人不信此法者多是增上慢﹐不但增上慢﹐所餘惡人亦不能信﹐佛在慢者上已說相﹐滅後難知﹐故此獨舉。

贊曰﹕頌釋云何堪說﹐有具四徳﹕一慚﹐崇重賢善﹐復顧自身羞恥過罪﹔二愧﹐輕拒暴惡﹐復顧世間羞恥過罪﹔三淸淨﹐內外無瑕﹐棄世名利﹔四志求佛道不顧二乘﹐能信此經不愚法類乃可爲說。設愚法者﹐若遇餘佛便得決了一乘道也。

贊曰﹕此中三頌頌品第四大段﹐勸發喜心令欣作佛。初一頌半明佛法皆同﹐不學不了﹔後一頌半勸知生喜欣求作佛﹐如文可解。

法華經玄贊卷第四﹝末﹞

大治五年庚戌十月二十六日乙未申時﹐藥師寺善明房得業奉讀受已了﹐覺印之。

同年十月三十日以興福寺圓如房之本移點已了﹐覺印本者皆點本也﹐以此可悉之也。

妙法蓮華經玄贊卷第五﹝本﹞

大慈恩寺沙門基撰

譬諭品第三

來意有二﹕一鶖子上根聞法說而已悟﹐四人中性必假況而方知﹔上已化於上根﹐下將曉於中性﹐故此品來。二論云「自此已下爲七種具足煩惱性眾生﹐說七譬諭﹐對治七種增上慢﹐及爲三種染慢無煩惱人三昧解脫見等染慢﹐卽爲治此說三平等」。又云「餘殘修多羅明十無上義」﹐此意總顯下有二十六品明此三義。七譬諭在七品﹕一火宅諭此﹝譬諭品﹞﹐二窮子諭﹝信解品﹞﹐三雲雨諭﹝藥艸品﹞﹐四化城諭﹝化城品﹞﹐五繫寶珠諭﹝五百弟子授記品﹞﹐六解髻中明珠諭﹝安樂行品﹞﹐七醫師諭﹝壽量品﹞﹐隨其次第各在一品。三平等有九品﹕一﹝譬諭﹞﹑二﹝授記﹞﹑三﹝五百弟子授記﹞﹑四﹝授學無學人記﹞﹑五﹝法師品﹞﹑六﹝持品﹞﹑七﹝提婆達多品﹞﹑八﹝常不輕﹞﹑九﹝見寶塔﹞。初之八品皆有授記說初乘平等﹐後﹝見寶塔﹞中合說生死涅槃法及身二種平等。其十無上有二十一品﹐初九無上有七品﹕一﹝藥艸諭﹞﹑二﹝化城﹞﹐此有第二第三兩無上﹔三﹝五百弟子授記﹞﹑四﹝見寶塔﹞﹑五﹝安樂行﹞﹑六﹝涌出﹞﹑七﹝壽量﹞﹐此有第八第九兩無上。上七品中除第二第七﹐自餘五品各一無上﹐餘殘修多羅是第十無上﹐謂餘十四品並是第十無上。於中有二力﹕一法力﹑二修行力。法力有三品﹕一﹝分別功徳﹞﹑二﹝隨喜功徳﹞﹑三﹝法師功徳﹞。修行力中復有七力﹐合十一品﹕一持力有三品﹐一﹝法師﹞﹑二﹝安樂行﹞﹑三﹝勸持﹞。二說力有一品﹐謂﹝神力﹞。三行苦行力亦一品﹐謂﹝藥王品﹞。四教化眾生行苦行力亦一品﹐謂﹝妙音﹞。五護眾生諸難力有二品﹕一﹝觀音普門﹞﹑二﹝陀羅尼﹞。六功徳勝力有一品﹐謂﹝妙莊嚴王本事﹞。七護法力有二品﹕一﹝普賢﹞﹑二﹝囑累﹞。後十無上是初七諭﹐三平等殘名爲上殘﹐故本論中解七諭三平等已云「餘殘修多羅明無上義」。第十無上是前九種無上之殘﹐名爲下殘﹐故本論中解第十無上云「十者勝妙力﹐無上餘殘修多羅說」。

殘有二義﹕一者文殘﹐曾未說故﹔二者義殘﹐前𨿽已說義猶未盡﹐所望別故今復說之名爲義殘。恐文繁長故略不說﹐至下品中一一疎釋。其﹝藥艸﹞﹑﹝化城﹞﹑﹝五百弟子﹞﹑﹝寶塔﹞﹑﹝持品﹞﹑﹝安樂行﹞﹑﹝壽量﹞七品﹐或文或義﹐重說之故。其七諭者﹐謂凡夫有學名有煩惱﹐有七種增上染慢﹐爲對治此說七譬諭﹐如執化城以爲眞城﹐卽是所求世間三摩跋提將爲眞滅﹐執無學滿故更無所求。二乘無學名無煩惱人﹐有三種法執染慢﹐彼三昧解脫見等法執望二乘𨿽不名染﹐此迴心已卽名菩薩﹐法執染此菩薩名染無煩惱慢。論翻「顚倒」﹐義意如此。無上義者﹐於大乘中可說有之﹐餘乘卽無。由此三乘說有差別﹐教﹑理﹑行﹑果等有異故。論引佛言不離我身是無上義﹐故二乘中不說此義﹐不能解故。由此無上卽是一乘教﹑理﹑行﹑果﹐隨其所應配諸品取。七種具足煩惱眾生者﹐第一求勢力人起第一顚倒求功徳增上慢﹐以世間諸煩惱熾然而求天人妙境﹑果報﹐爲此說火宅諭。富貴自在名爲勢力﹐謂諸凡夫求此天人妙境外果并內果報﹐不知煩惱熾然燒煮﹐爲此說火宅諭﹐天人勢力煩惱燒煮如火宅故。世尊今者說有二車﹐卽是世間善根三昧﹐菩提假解令其出宅﹐後令漸入佛大涅槃﹐故論云「第一人者以世間種種善根三昧功徳﹐方便令戲﹐後令入涅槃故。」此中不說解脫道中正證生空擇滅眞智名爲世間三昧假解﹐此是羊鹿非是車體﹐從彼觀後入世間定觀前所證﹐以心麁故不見正智及生空如﹐乃見惑﹑業﹑後苦不生﹐心便變作涅槃想解。正智所證根本觀中所得擇滅﹐下名化城﹐不說假觀所變爲城﹐不息苦故。今說後時後得智位能變想解﹐名爲世間善根三昧﹐輕安﹑喜樂種種功徳﹐假名羊鹿﹑假名種智與之遊戲﹐後化一乘方令入於佛大涅槃﹐至佛位中能入牛車卽是二智﹑卽是菩提﹐所入涅槃卽是寶所﹐後化城諭二乘執彼惑苦不生故爲涅槃﹐理實涅槃解脫道中是正智證﹐故說入化城眾商皆倦息。前後諸智皆悉不能了一切法故﹐實非種智﹐說羊鹿車有名不見登﹐說此世間三昧善根﹐與令遊戲故。二乘執此以爲二車﹐實非車體﹐如二乘者所起四顚倒﹐正觀不然﹐後方想解﹔緣此起執﹐化城亦爾。今爲對治求勢力人顚倒求功徳增上慢﹐說此車諭﹐故此品來。此餘諸義各至品釋。

解品名者﹐「譬」者況也類也﹐《玉篇》云「比類以相曉」。「諭」者開也曉也﹐《玉篇》云「曉也諫也」。今舉世間之近迹況類出世之深致﹐以開未語用曉前迷﹐曉諭之譬名譬諭品﹐或譬卽諭名譬諭品。

釋妨者﹐一問﹕此以諭曉理名譬諭品﹐前直以法彰應名法品。答﹕前後相例理實應然﹐立者不同何詳所以﹐但以方便者法中之別義﹐譬諭者況中之通名﹐通﹑別旣殊得名遂別﹐未可相例。二問﹕何故七諭惟此獨名﹐餘兼別稱﹖答﹕諭𨿽有七﹐此最初故﹐𨿽標總稱卽自別名﹐餘品不單名譬諭故。三問﹕中根領﹑記別標信解﹐上根領﹑記理應別開﹐何故此品之初寄明鶖子領記等事。答中根﹑領﹑記文廣義長﹐所以別開﹐鶖子不然故寄此說。又因鶖子領記啟請方陳諭況﹐故在此初寄明領記。

贊曰﹕就此品中大文分二﹕初鶖子聞法領喜述成得記﹐後佛廣以譬諭化彼中根。初文屬前第一周法說一乘。初周有四﹐上法說訖﹐自下第二鶖子聞法領解﹐自責而生喜﹐於中有二﹕初長行﹑後偈頌。長行有二﹕初標聞法以喜生﹐後釋歡喜之所以。此初也。依俗間釋﹐「踊」蹺也﹐「躍」跳也﹐蹺足跳者喜之極也。聞眞道以起權故踴躍﹐稱悅所希之意故歡喜﹐表發大心故卽起﹐心契所說故合掌﹐一心請益瞻仰尊顏啟本所懷故言白佛。「法音」者大乘言教也。曾所未聞﹐得未曾有。又由三義所以歡喜﹕一聞佛說法心安如海﹐知佛非魔所以歡喜﹔二聞今一實解昔三權﹐三爲一因所以歡喜﹔三聞佛說千二百羅漢悉亦當作佛﹐所以歡喜。

贊曰﹕下釋歡喜之所以﹐有四﹕一失大法以興嗟﹐二處小階而起歡﹐三喜今聞而惱盡﹐四知佛子而道成。此初也。「豫」者入也關也。《玉篇》「預﹐先辦也備預也早也。」《切韻》「若逸﹐作豫﹐正應爲預。」《爾雅》爲「預﹐逮﹑及與也。」古文爲「與」﹐《左傳》云「公必與焉。」「感」者激也。「傷」者歎也。昔聞菩薩如是受記之事我等不入﹐昔聞授記之流不及授記之事﹐所以感激恨切﹐傷歎失於如來五種知見﹐或失如來智性﹑智相之知見也。

贊曰﹕下處小階而起歎﹐有二﹕初歎住小﹐後自責躬。此初也。「常」恒也。「每」者數也﹑屢也﹐非一定辭。「入」者證也。「法性」者謂人無我眞如﹐彼同證故。我與菩薩俱能證入無我眞如﹐云何如來獨以小乘而見度脫﹖或性謂體﹐同入佛法體類之中。有本作「嘗」﹐謂曾經也。

贊曰﹕下自責躬﹐有三﹕初標﹐次釋﹐後成。此標也。「咎」謂罪失﹐我之愆過﹐「咎」音巨久反﹐字從人﹑各﹐人各相違卽成過咎。

贊曰﹕此釋所由。所因者﹐成大菩提之因行也﹐謂於七地四菩薩行﹕一菩提分﹑二波羅蜜﹑三諸神通﹑四成就有情。故迦葉言「於菩薩法﹑遊戲神通﹑淨佛國土﹑成就眾生心不好樂」﹐故正覺因卽此四行。「待」者承望﹑渴仰﹑希須之義。鶖子自言「若我等輩承望﹑希須﹑渴仰無上正覺之因﹐佛必以大乘而見度脫﹐但由我輩於大因中不生希待﹐所以世尊不以大乘而見濟度。」或因謂菩提心﹐略爲三種﹕一厭離有爲﹐二求菩提﹐三深念眾生﹐卽如是住﹑如是修行﹑如是降伏其心。

贊曰﹕此成自責。然由我等不解佛之方便隨宜所說諸法﹐初聞卽信卽便受行﹐思惟取證﹐故佛不以大乘度脫﹐由此是我輩之咎也。

贊曰﹕喜今聞而惱盡。「剋」者專也。昔來修小﹐專自悔責不求於大。又疑菩提於己無分不生欣趣﹐或復自身已得解脫與佛無差﹐聞佛今說佛所得法甚深難解﹐二乘不了疑佛爲魔﹐今旣聞說一實三權﹐知昔脩小爲大之因﹐所以悔斷知己作佛﹑菩提有分﹐所得解脫是佛方便﹐故疑亦斷﹐心開意解身意泰然。「泰然」者安泰怡然之貌﹐旣無疑悔故快安隱﹐疑悔若生恒不安隱﹐何得泰然﹖「斷」者徒管反﹐截也絕也﹐又都亂反﹐今從初。

疑生分別﹐入見卽除﹐悔多憂俱﹐離欲便捨。如何鶖子今二方除﹖

煩惱之疑﹐預流卽盡﹔煩惱伴悔﹐離欲已除。今法執之類﹐異熟生疑﹐如阿羅漢疑黑鹽之輩﹔於事之疑﹐惡作名悔未爽於理。此惡作體卽是善愧﹐輕拒暴惡故﹐或卽是厭慧﹐俱無貪之一分也﹐亦卽省察心心所故。但是悔相性必麁動﹐故離欲捨﹐離欲有悔必是惡作﹐以悔名說從果爲名﹐豈離欲已而不厭惡。

贊曰﹕知佛子而道成也。《瑜伽》八十四有六句﹐謂「是大師子﹐佛腹所生﹑佛口所生﹑佛法所生﹑佛法所化﹑得法等分。」《勝鬘》云「得佛餘財」﹐此有四句。《瑜伽》解云「初是總句﹐後五別句。」腹所生者﹐簡去異生卑劣子故﹐得聖智慧佛腹親生﹐非如異生是佛養子﹐一切眾生皆佛子故﹐佛不親生非腹生故﹐從佛法所生﹐爾乃是眞生。又二乘等非從婦生子如婢生子﹐故下經云「若如我子」﹐初地菩薩生如來家﹐證法界故﹐是婦生子﹐已前非是婦所生子名非腹生。今發大心當爲菩薩法界中生﹐總言腹生。佛口所生者﹐從說法音而誕生故﹐體卽聞慧﹐緣教生故。佛法所生者﹐如理作意﹑法隨法行之所生故﹐體卽思﹑脩二慧所攝﹐緣理緣教隨應生故。佛法所化者﹐從法身路而得成立相似法故。法身路者﹐謂諸菩薩福﹑慧二因﹐我亦如是﹐彼從二因中而成立故。法身有二﹕小乘大乘二義異故。得法等分者﹐受用無漏法之財寶相似法故。法謂法寶﹐或七聖財﹐謂信﹑戒﹑聞﹑捨﹑慧﹑慚﹑愧等者相似。分者餘分﹑分類﹐諸佛菩薩能用法財﹐我今亦然﹐與彼相似﹐亦得受用無漏法寶之餘分故﹐隨其所應在二乘位﹐望異生中已教一重﹐眞是佛子。今作菩薩﹐望二乘位又教一重﹐眞佛子等可如理釋。彼又解云「如是諸句顯示增上生圓滿及父相似法生圓滿﹐後五句中前三句顯增上生圓滿﹐後二句顯父相似法生圓滿。增上生者自體勝生﹐父相似法生者襲父遺體用父家財﹐並相似故。增上生中初句遮器過失﹐佛正智腹所生﹐遮世間中依於胞胎惡器生故。第二句遮精血不淨所生﹐佛口所生﹐非以精血爲自體故。第三句遮其欲貪非正法生﹐凡夫由欲貪資潤而有﹐非正法生﹐今從正法所生﹐非由欲貪非正法之所生故。第四句顯自體相似之法﹐從法身路而得成立﹐襲繼法身自體殊勝﹐如襲婆羅門種性成立尊貴。第五句受用相似之法﹐受用無漏佛之法財﹐如世受用父母資什。」此中有四﹐闕第二句﹐合化及生總爲一句﹐昔住權中非眞佛子﹐今求實位方是腹生﹐是此經文之大意也。故《攝論》云「非如二乘無智婢子」。又有義云﹐以上四段別配領前開﹑示﹑悟﹑入四義如次﹐細尋法體理未必然。

贊曰﹕二十五頌半分二﹕初二頌半頌標﹐二十三頌頌釋。初文有二﹕初一頌頌標中得未曾有心喜疑除﹐後一頌半釋得未曾有彰憂悔盡。此初也。昔疑自身於佛無分﹐今聞得作所以疑除。疑損眾生難可出離﹐故諭於网。

贊曰﹕釋得未曾有彰憂悔盡。謂我昔來所蒙佛教﹐謂住於小更不得大﹐所以憂悔﹔聞說此經﹐今日乃知不失大乘﹐彼昔所脩大乘因故﹐由此悔盡。佛音希有妙用能除眾生煩惱障之憂惱﹐我𨿽漏盡﹐今者聞之亦能伏除法執憂惱。此中憂者憂不作佛﹐一云卽是法執之憂﹐離欲不捨﹐如畢藺陀筏蹉麁惡語習﹐法執不捨故﹐同前疑悔隨應亦爾。二云實是憂者﹐卽惡作俱厭賤捨受﹐以憂名說﹐或法執類無記﹑善憂﹐離欲不捨﹐憂相應惱﹐惱卽憂悔﹐非煩惱也。

贊曰﹕下頌前釋﹐分四﹕初二頌半處小階而起歎﹐次五頌半失大法以興嗟﹐次十四頌喜今聞而惱盡﹐後一頌知佛子而道成﹐與前長行前後不同。故初中有二﹕初一頌半歎居小位﹐後之一頌頌所歎事。此初也。「嗚呼」者嗟歎詞。「云何自欺」者﹐欺者輕也。歎自小智住證於小不求大位﹐謂己無分名自欺輕。

贊曰﹕此一頌頌所歎事。「無漏法」者法性眞如。「入」者證也。理𨿽同證俱稱佛子﹐無智可能當來作佛爲眾演說一乘正道。

贊曰﹕下五頌半失大法以興嗟﹐中分二﹕初三頌半所失大法﹐後之二頌明自興嗟。初中復二﹕初之二頌內外莊嚴徳﹐後一頌半名利髙廣徳。初中復二﹕初一頌具相降魔徳﹐後一頌好滿不共徳。此初也。「金色三十二」者﹐佛身紫磨金色故。

三十二相者﹐依《大般若經》第三百八十一「佛言﹕善現﹗云何如來三十二相﹖善現﹗一世尊足下有平滿相﹐妙善安住猶如奩底﹐地𨿽髙下隨足所蹈﹐皆悉坦然無不等觸。二世尊足下千輻輪文﹐輞轂眾相無不圓滿。三世尊手足皆悉柔軟﹐如都羅綿勝過一切。四世尊手足一一指中間﹐猶如雁王咸有鞔网﹐金色交絡文同綺畫。五世尊手足所有諸指﹐圓滿纖長甚可愛樂。六世尊足跟廣長圓滿﹐與趺相稱勝餘有情。七世尊足趺脩髙充滿﹐柔軟妙好與跟相稱。八世尊雙腨漸次纖圓﹐如翳泥耶仙鹿王腨。九世尊雙臂脩直傭圓﹐如象王鼻平立摩膝。十世尊陰相勢峯藏密﹐其猶龍馬亦如象王。十一世尊毛孔各一毛生﹐柔潤紺靑右旋宛轉。十二世尊髪毛端皆上靡右旋宛轉﹐柔潤紺靑嚴金色身甚可愛樂。十三世尊身皮細薄潤滑﹐塵垢水等皆所不住。十四世尊身皮皆眞金色光潔晃曜如妙金臺﹐眾寶莊嚴眾所樂見。十五世尊兩足﹑二手掌中﹑頸﹑及雙肩﹐七處充滿。十六世尊肩項圓滿殊妙。十七世尊髆腋悉皆充實。十八世尊容儀洪滿端直。十九世尊身相脩廣端嚴。二十世尊體相縱廣量等﹐周匝圓滿如諾瞿陀。二十一世尊頷臆并身上半﹐威容廣大如師子王。二十二世尊常光面各一尋。二十三世尊齒相四十齊平﹐淨密根深白逾珂雪。二十四世尊四牙鮮白鋒利。二十五世尊常得味中上味﹐喉脈直故﹐能引身中諸支節脈所有上味﹐風﹑熱﹑淡病不能爲雜﹔由彼不雜﹐脈離沈浮延縮壞損擁曲等過﹐能正吞咽津液通流﹐身心適悅常得上味。二十六世尊舌相薄淨廣長﹐能覆面輪至耳髪際。二十七世尊梵音詞韻和雅﹐隨眾多少無不等聞﹐其聲洪震猶如天鼓﹐發言婉約如頻迦音。二十八世尊眼睫猶若牛王﹐紺靑齊整不相雜亂。二十九世尊眼睛紺靑鮮白﹐紅環間飾咬潔分明。三十世尊面輪其猶滿月﹐眉相晈淨如天帝弓。三十一世尊眉間有白毫相﹐右旋柔軟如覩羅綿﹐鮮白光淨逾珂雪等。三十二世尊頂上烏瑟膩沙髙顯周圓猶如天蓋。善現﹗是名三十二大士相。」依此經文總說頌言﹕「等輻柔网纖﹐跟趺腨臂密﹐毛生靡潤滑﹐皮金七肩滿﹐髆儀脩廣齊﹐師子光具齒﹐牙味舌音睫﹐睛輪豪相蓋。」若依《瑜伽》﹐與此不同。《瑜伽》之中仍說因業﹐恐繁且止。如彼應言﹕「等輻纖跟細﹐网摩膊不傴﹐勢身光上靡﹐生金滑七處﹐師子肩充直﹐具齒無隙鮮﹐頷廣味聲靑﹐牛王頂豪相。」此總以彼眼耳身男四根依處并舌根爲體。十力解脫如前已解。鶖子自歎同共一佛法而不得此事。

贊曰﹕好滿不共徳也。八十種妙好者﹐《般若經》言﹕「善現﹗云何如來應正等覺八十隨好﹖善現﹗一世尊指爪狹長薄潤光潔鮮淨如華赤銅﹐二世尊手足指圓纖長傭直柔軟節骨不現﹐三世尊手足各等無差於諸指間悉皆充密﹐四世尊手足圓滿如意軟淨光澤色如蓮華﹐五世尊筋脈盤結堅固深隱不現﹐六世尊兩踝俱隱不現﹐七世尊行步直進庠序如龍象王﹐八世尊行步威容齊肅如師子王﹐九世尊行步安平庠序不過不減猶如牛王﹐十世尊行步進止儀雅猶如鵝王﹐十一世尊迴顧必皆右旋如龍象王舉身隨轉﹐十二世尊支節漸次傭圓妙善安布﹐十三世尊骨節交結無隙猶若龍盤。十四世尊膝輪妙善安布堅固圓滿﹐十五世尊隱處其文妙好威勢具足圓滿淸淨﹐十六世尊身支潤滑柔軟光悅鮮淨塵垢不著﹐十七世尊身容敦肅無畏常不怯弱﹐十八世尊身支堅固稠密善相屬著﹐十九世尊身支安定敦重曾不掉動圓滿無壞﹐二十世尊身相猶如仙王周匝端嚴光淨離翳﹐二十一世尊身有周匝圓光明於行等時恒自照曜﹐二十二世尊腹形方正無欠柔軟不現眾相莊嚴﹐二十三世尊臍深右旋圓妙淸淨光澤﹐二十四世尊臍厚不窊不凸周匝妙好﹐二十五世尊皮膚遠離疥癬亦無黶點疣贅等過﹐二十六世尊手掌充滿柔軟足下安平﹐二十七世尊手文深長明直潤澤不斷﹐二十八世尊脣色光潤丹暉如頻婆菓上下相稱﹐二十九世尊面門不長不短不大不小如量端嚴﹐三十世尊舌相軟薄廣長如赤銅色﹐三十一世尊發聲威震深遠如象王吼明朗淸徹﹐三十二世尊音韻美妙具足如深谷響﹐三十三世尊鼻髙脩而且直其孔不現﹐三十四世尊諸齒方整鮮白﹐三十五世尊諸牙圓白光潔漸次鋒利﹐三十六世尊眼淨靑白分明﹐三十七世尊眼相脩廣譬如靑蓮華葉甚可愛樂﹐三十八世尊眼睫上下齊整稠密不白﹐三十九世尊雙眉長而不白緻而細軟﹐四十世尊雙眉綺靡順次紺瑠璃色﹐四十一世尊雙眉髙顯光潤形如初月﹐四十二世尊耳厚廣大脩長輪埵成就﹐四十三世尊兩耳綺麗齊平離眾過失﹐四十四世尊容儀能令見者無損無染皆生愛敬﹐四十五世尊額廣圓滿平正形相殊妙﹐四十六世尊身分上半圓滿如師子王威嚴無對﹐四十七世尊首髪脩長紺靑稠密不白﹐四十八世尊首髪香潔細軟潤澤旋轉﹐四十九世尊首髪齊整無亂亦不交雜﹐五十世尊首髪堅固不斷永無﹝土﹡帝﹞落﹐五十一世尊首髪光滑殊妙塵垢不著﹐五十二世尊身分堅固充實逾那羅延﹐五十三世尊身體長大端直﹐五十四世尊諸竅淸淨圓好﹐五十五世尊身支勢力殊勝無與等者﹐五十六世尊身相眾所樂觀嘗無厭足﹐五十七世尊面輪脩廣得所皎潔光淨如秋滿月﹐五十八世尊顏貌舒泰光顯含咲先言惟向不背﹐五十九世尊面貌光澤熈怡遠離頻蹙靑赤等過﹐六十世尊身支淸淨無垢常無臭穢﹐六十一世尊所有諸毛孔中常出如意微妙之香﹐六十二世尊面門常出最上殊勝之香﹐六十三世尊首相周圓妙好如末達那亦猶如天蓋﹐六十四世尊身毛紺靑光淨如孔雀項紅暉綺飾色類赤銅﹐六十五世尊法音隨眾大小不增不減應理無差﹐六十六世尊頂相無能見者﹐六十七世尊手足指約分明莊嚴妙好如赤銅色﹐六十八世尊行時其足去地如四指量而現印文﹐六十九世尊自持不待他衛身無傾動亦不逶迤﹐七十世尊威徳遠震一切惡心見喜恐怖見安﹐七十一世尊音聲不髙不下隨眾生意和悅與言﹐七十二世尊能隨諸有情類言音意樂而爲說法﹐七十三世尊一音演說正法隨有情類各各令得解﹐七十四世尊說法咸依次第必有因緣言無不善﹐七十五世尊等觀諸有情類讚善毀惡而無愛增﹐七十六世尊所爲先觀後作軌範具足令識善淨﹐七十七世尊相好一切有情無能觀盡﹐七十八世尊頂骨堅實圓滿﹐七十九世尊顏容常少不老好巡舊處﹐八十世尊手足及胸臆前俱有吉祥喜旋起徳相﹐文同綺畫色類朱丹。善現﹗是名八十隨好。善現﹗如來﹑應﹑正等覺成就如是諸相好故﹐身光任運能照三千大千世界無不徧滿﹐若作意時卽能普照無量無邊無數世界。然爲憐愍諸有情故﹐攝光常照面各一尋﹐若縱身光卽日月等所有光明皆常不現﹐諸有情類便不能知晝夜半月月時歲數﹐所作事業有不得成。佛聲任運能徧三千大千世界﹐若作意時卽能徧滿無量無邊無數世界﹐然爲利樂諸有情故聲隨眾量不減不增。善現﹗如是功徳勝利﹐我先菩薩位﹐脩行般若波羅蜜多時已能成辦﹐故今相好圓滿莊嚴﹐一切有情見者歎喜﹐皆獲殊勝利益安樂。如是善現﹗菩薩摩訶薩行深般若波羅蜜多時﹐能以財法二種布施攝諸有情﹐是爲甚奇希有之法。」三十二相由行五修﹕一發心﹐二長時﹐三無間﹐四慇重﹐五無餘﹐之所感得﹐如《瑜伽論》三十七說。

十八不共法以五門分別﹕一名﹐二體﹐三行相﹐四差別﹐五諸門。名者﹐一身無誤失﹐二無率暴音﹐三無種種想﹐四無不定心﹐五無忘失念﹐六無不擇捨﹐七欲無減﹐八念無減﹐九精進無減﹐十定無減﹐十一慧無減﹐十二解脫無減﹐十三身業隨智慧行﹐十四語業隨智慧行﹐十五意業隨智慧行﹐十六知過去世無著無礙﹐十七知未來世無著無礙﹐十八知現在世無著無礙。

體者﹐合以八法爲體﹐謂思﹑想﹑欲﹑勝解﹑念﹑定﹑慧﹑懃﹐廣如《無垢稱疏》第二卷解。二乘所無﹐名不共法。論云「上二偈示現何義﹖舍利弗自訶責身﹐我不見諸佛﹐不往佛所聞法﹐不供養恭敬諸佛﹐無利益眾生事﹐未得法退﹐是故舍利弗訶責自身。」上釋自訶責之意。下論自牒解呵責意及經頌文﹐兩參雜釋合有八句﹐其間五句解自責詞﹐自餘三句解經頌義。不見者﹐不見諸佛如來大人相生恭敬供養心故。自呵無修大因﹐遂不能見諸佛之相恭敬供養故。不往者﹐示現教化眾生力故﹐顯佛能化眾生而我不往佛所。上二句解自責言。金色光明者﹐見佛自身異身得無量功徳故﹐此解經中金色之言﹐由見佛故我之自身於異身得無量功徳果故﹐聞者能利益一切眾生故。此解責中不聞言﹐若聞能作利生事故。力者﹐眾生有疑﹐依十力斷疑故﹐此釋經中十力之言。供養者﹐示現能教化眾生力故﹐此解自責中不供養佛言﹐佛能化眾我應供養﹐昔者何故不供養也。十八不共法者﹐遠離諸障礙故﹐此解頌中十八不共法義。恭敬者生無量福徳﹐依如來教得解脫故﹐證人法無我諸法平等故﹐此解自責中不恭敬言﹐若恭敬生無量福證平等故。是故自訶﹐我從昔來未得此法﹐於此法中遂生退心。是名失大法而興嗟也。不作此解論極難知。

贊曰﹕名利髙廣徳也。自欺賤故常自思惟﹐失佛此徳不敢求大﹐自誑負故得小爲足。

贊曰﹕明自興嗟也。初頌欲問於佛爲失大乘﹑爲當不失﹖後頌釋疑。此以常見佛惟讚菩薩不讚我故﹐所以疑生籌量此事。

贊曰﹕下十四頌頌喜今聞而惱盡﹐中分二﹕初十二頌半頌斷疑悔﹐後一頌半頌快得安隱。初中復二﹕初五頌頌昔悔除﹐後七頌半頌今疑滅。初中又二﹕初一頌標悔除所由﹐後四頌正明悔除。此初也。由聞佛聲隨宜說法意趣難知﹐無漏難思所得難解﹐令二乘眾捨隨宜教﹐至佛所得道場深法﹐旣令悔除故名無漏。

贊曰﹕下四頌除悔﹐中分二﹕初一頌半敍昔捨邪以歸正﹐後二頌半敍今識小以向大。此初也。本事珊闍耶外道領一百門徒﹐後歸佛出家證人空理﹐得阿羅漢稱梵志師﹐名爲拔邪得證空法。

贊曰﹕下二頌半敍今識小以向大﹐於中分二﹕初一頌識知小﹐後一半知眞大。此初也。昔時不識謂眞滅故。

贊曰﹕知大爲眞滅。得作佛時﹐內具諸相好﹑外爲眾生歸敬﹐方成永盡二種生死更無有漏﹐故知大乘是爲眞滅。

贊曰﹕下七頌半頌今疑滅﹐分二﹕初一頌結前悔盡﹑生後疑除所由﹐後六頌半正釋疑除。此初也。

贊曰﹕下六頌半正釋疑除﹐復二﹕初一頌敍疑生所由﹐後五頌半正釋疑滅。此初也。佛昔說三乘﹐我已得訖﹔今說爲一﹐與本說乖﹐說我所得非眞果滅﹐故心中驚﹐謂佛是魔惱亂我心﹐此疑於事名異熟生﹐不疑於理故非煩惱。或前憂﹑疑皆示相起﹐非在鶖子猶有憂﹑疑。

贊曰﹕下五頌半釋疑滅﹐中有四﹕一頌顯佛言巧心安﹐所以疑斷﹔二頌明三世佛同說方便﹐所以疑斷﹔一頌解佛說同﹐所以疑斷﹔一頌半知佛與魔道迹不同﹐所以疑斷。此初也。佛說有二﹕一法說﹐二諭說。「種種緣」者法說道理﹐「種種諭」者比況說也。外現此二巧言說法﹐內心安固如海不動﹐所以疑斷。言詞不巧﹐理﹑諭乖宗﹐心有動搖智迷眞境﹐內﹑外可阻疑便難滅﹔今則不然﹐所以疑斷。

贊曰﹕此明三世諸佛同說方便﹐所以疑斷。初頌過去﹐後頌未來﹑現在二世﹐初皆方便﹑後方眞實﹐卽領前品三世佛同。眾說道乖可令疑起﹐羣聖同範今疑故滅。

贊曰﹕此解佛說同﹐所以疑斷。「從生及出家」身方便也。「得道」者意方便也。「轉法輪」者語方便也。初說三乘同三世佛教﹐故言亦以方便說法。三業乖張可令疑起﹐色心相順所以疑除。又始﹑末說乖可令疑起﹐初後語順故令疑滅。

贊曰﹕知佛與魔道迹不同﹐所以疑斷。魔說乖眞所以疑起﹐佛語符妙由此疑滅。

贊曰﹕下合十四頌﹐喜今聞而惱盡﹐中分二﹕上十二頌半斷疑悔訖﹐此一頌半快得安隱。慈悲接引故出柔軟音﹐如雷隱震以說玄理故名深遠﹐淸徹如迦陵聲極可愛樂故甚微妙﹐離名利等諸瑕穢事﹐說一乘義故名演暢淸淨法。「暢」謂遠也明也。心旣大喜疑悔永除﹐捨昔處權之心﹑取今住實之智。實謂一乘﹐今所求證﹔權謂二乘﹐昔方便也。

贊曰﹕此頌第四知佛子而道成。今我爲佛子當作菩薩﹐從佛大乘言教所生﹐旣修大因定當作佛﹐外爲天人所敬能轉無上法輪﹐究竟惟說一乘﹐故能教化菩薩。

贊曰﹕第一周中自下第三如來述成﹐同﹝藥艸諭﹞重述成故。於中分三﹕初陳往遇﹐次述今逢﹐後顯還令依前取實。此初也。「曾二萬億佛所爲無上道常教化汝等」者﹐《優婆塞戒經》言﹕「舍利弗曾六十劫行菩薩道﹐有婆羅門從其乞眼﹐鶖子與之。彼得眼已投之於地﹐雙足踐踏罵詈而去。鶖子悔恨遂退大心。」此說彼時故昔教汝﹐二萬佛所以爲善友常化大乘﹐鶖子彼時亦隨受教。

贊曰﹕此述今逢。退大心已後﹐佛知怖大情局小果﹐化以聲聞令證無學﹐漸導誘之名爲方便﹔證生空理無漏智起﹐住佛法內名我法中﹐從佛法所生爾乃是眞生故。且如鶖子退姓﹐大姓近生而遠熟﹐所以初發大心而中退﹐小姓近熟而遠生﹐所以中發小心而證果。初教發於大意﹐爲令證實之因﹔中求小而果成﹐爲令捨權之漸也。

贊曰﹕下顯還令依前取實﹐分二﹕初談創興實意﹐爲修權而忘實﹔後顯令憶本心﹐說《法華》而復本。此初也。「我昔教汝志願佛道」者﹐創興實意也。「汝今悉忘而便自謂已得滅度」者﹐爲修權而忘實也。未證聲聞果前未得無漏宿命之智﹐𨿽六十劫練根得聲聞無漏﹐宿命智所知猶近故。昔修大乘汝今悉忘﹐便謂所得是實滅度﹐不肯進修。前卷請中﹐世世已曾從佛受化﹐今言忘者此中有四解﹕一自憶從佛修小﹐佛說教大悉忘。二佛說初教大乘今忘﹐自憶中途學小從化。三鶖子自憶﹑他人不憶﹐今寄之說他人﹐故言悉忘。四前說佛加故憶﹐今談自心故忘。亦不相違。

贊曰﹕令憶本心說《法華》而復本也。初化小機而向大﹐名爲聲聞而說大乘《妙法蓮華》﹐迴心已後名教菩薩之法﹑佛所護念﹐故知妙法蓮華亦傍名無量義等也。體性功能有別﹐對機顯理有殊﹐分爲二經故耳﹐如初卷說。

贊曰﹕第一周中下第四段佛爲授記﹐有二﹕初爲授記﹐後人天供養讚歎迴向。初復分二﹕初明授記﹐後有一頌結會令欣。初文有二﹕初授因記﹐後授果記。此初文﹐有四﹕一時節過無邊劫﹐二外遇良緣值若干佛﹐三奉持正法﹐四具行利生。要因行滿果方成故﹐未入十信尚二萬劫﹐況起心後時節應遠﹐故此第一先說劫多方遇諸佛﹑得入大劫持正法等。

贊曰﹕下明果記﹐有二﹕初長行﹐後偈頌。長行有六﹕一內徳成滿﹐二外土莊嚴﹐三說法同今﹐四劫名異卽﹐五輔翼勝劣﹐六法住短長。此初也。目覩雨華放光﹑耳聞法華智光﹐又外飡祕法﹑內發智光﹐因斯二義故名華光。夫記佛名理非一准﹐且如釋迦﹑彌勒因覩彼佛以爲名﹐鶖子最初假見聞而立稱。《智度論》云﹕「三百比丘脫衣上佛舉手爲相﹐記名大相如來。又千天子見佛土莊嚴而發淨意﹐記名莊嚴王佛。」又彼﹝舌相品﹞「十萬億人見十方菩薩來以華供養﹐發心得記﹐佛名覺華﹐劫名華積。」如是等類不可一准﹐或此皆是初所逢佛﹐後遇此緣因符往願。

授記略以六門分別﹕一授記所由﹐二誰能授記﹐三誰所授記﹐四授記差別﹐五釋妨難﹐六聲聞類異。授記所由略由五義﹕一論云爲生聲聞決定心故﹑非成就法性故﹐非已證得二空法性而爲授記﹐令生決定趣向大乘故爲與記。二論云顯佛法身性平等故﹐有爲有異故說三乘﹐眞理旣同法身無異。三爲除菩薩久疑心故﹐久疑聲聞不得作佛﹐今聞授記故久疑滅。四爲欣佛者見此授記﹐欣自當得行佛因故。五說一乘十義所以﹐卽是此中授記所由。

能授記中有三﹕一所依﹐二記體﹐三記用。所依卽能授記者﹐六處示現﹐五是如來記﹑一是菩薩記。如來記者﹕一別記﹐二同記﹐三後記﹐四無怨記﹐五通行記。菩薩記者名具因記﹐如﹝常不輕品﹞示現禮拜讚歎﹐言「我不輕汝﹐汝等皆當作佛」﹐示諸眾生皆有佛性故﹐記其當來佛之名字惟佛與記﹐餘聖不能﹐不能別知當佛名字國土等故﹐下人不能知上事故﹔若諳含與記﹐菩薩亦得﹐具佛性因故。此經旣爾﹐一切經中能授記者不過此二。記體謂後得世俗智。記用謂言教﹐惟他受用﹑變化身等﹐五蘊之中隨應爲體﹐十地菩薩﹑三乘異故。

所授記有二﹕一所依﹐二體性。所依卽是所授記者。論云﹕「有六處示現﹕一別記﹐舍利弗﹑大迦葉等四大聲聞﹐眾所知識名號不同﹐故與記別。二同記﹐富樓那等五百人﹑千二百人﹐同一名故﹐俱時與記。三後記﹐學無學等共同一號﹐𨿽亦下根非眾所知﹐故後與記。四無怨記﹐與提婆達多記者﹐示現如來無怨惡故。五通行記﹐與比丘尼及天女記者﹐示現女人在家出家修菩薩行者﹐皆證佛果故。六具因記﹐示諸眾生有佛性故。」此之六記﹐別記在﹝譬諭品﹞及﹝授記品﹞中﹐同記在﹝五百弟子受記品﹞中﹐後記在﹝授學無學人記品﹞中﹐無怨記在﹝提婆達多品﹞中﹐通行記在﹝法師品﹞及﹝持品﹞中﹐具因記在﹝常不輕品﹞中。以理而推﹐異生未發心及發心已後﹐二乘不定性及諸菩薩﹐此之四人名所授記。法華一會爲化捨權而就實故﹐無爲十地菩薩授記。談昔古事﹐故有未發心前具因記別﹐惟有異生發心已後但聞法華無一不成佛﹐是及不定姓二乘之記﹐更無餘也。因體卽是無漏善根﹐通現及種。因所得果體通五蘊﹐多是化身及他受用者﹐顯慈悲故﹑顯徳髙故﹑有差別故﹑有化眾故﹐下諸記別當具顯示。

授記差別者﹐《首楞嚴經》中「佛告堅意菩薩﹐授記凡有四種﹕有未發心而與授記﹐有適發心而與授記﹐有密授記﹐有得無生法忍現前授記﹐是名四種。惟有如來能知此事。」《寶雲經》中亦同此說。《瑜伽》四十六說略由六相﹐蒙諸如來於無上正等菩提授與記別。何等爲六﹕一安住種姓未發心位﹐二已發心位﹐三現在前位﹐四不現前位。此上四種同《首楞嚴》﹐彼密授記卽不現前在密處故﹔或得無生忍名現前﹐未得者名不現前﹔或身在座名爲現前﹐身不在座名不現前﹐下第四卷與同記中有不在會﹐佛令傳記是。五有定時限﹐謂爾所時當證無上正等菩提。六無定時限﹐謂不宣說決定時限而與授記。今舍利弗卽當第二第三第六﹐已發大心﹑現佛前住﹑無定時限故。《涅槃經》言「須陀洹八萬劫到﹐乃至阿羅漢二萬劫到﹐辟支佛十千劫到」﹐所言到者到阿耨多羅三藐三菩提心﹐故知經爾所劫方到十信初心﹑始入初劫。﹝菩薩地﹞言「迂迴修行不如初心始業菩薩﹐耽寂滅味極深重故」。由此今言過無量劫方始供養若干千萬億佛行菩薩道等。有三決定﹕一種姓定﹐遇緣便能證於正覺﹔二發心定﹐發大心已更不退轉﹔三不虛行﹐定得自在已於利有情終不空過。初在地前﹐五種菩提中發心菩提故﹔次在初地﹐證發心故﹔後在八地。今依初定故與授記。

釋妨難者﹐論云「彼聲聞等爲實成佛故與記別﹐爲不成佛與授記也﹖若實成佛者﹐菩薩何故於無量劫修集無量功徳﹖若不成佛者﹐云何虛妄授記﹖」此意難言。若聲聞等但住百劫等練根修聲聞行﹐卽實得成佛而與記者﹐菩薩何故於無量劫修集無量功徳方得成佛菩提﹐少因已能實成佛故。若聲聞等𨿽修少因不得成者﹐何須今者虛妄記耶﹖論自答言「彼聲聞授記者﹐得決定心﹐非成就法性故」﹐此意說言﹐令聲聞等得決定成佛心進修妙行﹐非已證會成就二空法性眞理而與授記。論又解云「如來依三乘平等說一乘法﹐以如來法身與彼聲聞法身無異故與授記﹐非卽具足修行功徳故與授記。十地菩薩成就法故功徳具足﹐諸聲聞人功徳未具足故﹐是以菩薩修無量行方得菩提﹐聲聞未修無量功徳﹐但令得定成佛之心故與授記」。

聲聞無學永盡後有﹐云何爲記經三大劫當得菩提﹖

《顯揚論》說「依變化身非業果身」﹐故不違理。《成惟識》說「卽是變易生死別名」﹐此意說言﹐未發心前現身有限﹐由受記後發大誓願求大菩提度有情類﹐便入邊際無漏勝定﹐資昔所作感今身業﹐令其長時與果不絕。此所資業﹐由無漏資﹐展轉微妙舊麁異熟﹐已後微細廣大殊妙異於本故﹐猶如變化﹐由此變易異於舊時名變易生死﹐數數資長乃至成佛﹐由彼分段生死𨿽皆永盡﹐說過三百由旬化作一城﹐變易未盡說更二百由旬方至寶所故。分段生死𨿽皆永盡﹐受變易生乃至作佛﹐趣寂聲聞便無此事。故《勝鬘》云「無明住地爲緣﹑無漏業爲因﹐有阿羅漢﹑辟支佛﹑大力菩薩三種意生身生。」廣如《瑜伽》《佛地》《惟識》別章等說。

聲聞類異者﹐論云聲聞有四﹕一決定﹐二增上慢﹐三退菩提心﹐四應化。如來與二授記﹐謂應化﹑退菩提心者﹐除決定﹑增上慢者﹐根未熟故﹐如來不與記。菩薩與記﹐菩薩與記者方便令發心故﹐常不輕記是。此言未熟者﹑增上慢者﹐可爾﹔趣寂畢竟不熟﹐云何言未熟﹖「未」者不也。准理應云趣寂之人不愚於法﹐信根未熟佛不與記﹐不分明記當來之世得作佛故﹔菩薩與記﹐奄含記別有理佛性故﹐方便令發信大乘心。增上慢者﹐信向根未熟﹐佛亦不分明記別當來成佛之事﹔菩薩亦爲奄含記別﹐方便令發信向之心。今合爲文言根未熟﹐非趣寂者當亦可成佛。《莊嚴論》云「餘人善根涅槃時盡﹐菩薩善根不爾」。《涅槃經》中說「須陀洹等皆得成佛﹐名不解我意」﹐故知趣寂定不作佛。應化聲聞者﹐有人言卽舍利弗四大聲聞上根﹑五百中根﹑學無學下根。今解不爾﹐《華嚴經》初說有舍利弗是應化﹐後入﹝法界品﹞舍利弗將六千弟子從自房出﹐文殊師利爲說十法乃發菩提心﹐卽此中授記者﹐故非應化也。舍利弗獨是上根聲聞﹐四大爲中﹐五百等爲下﹐准下經言富樓那等是法華一會應化者也。如《攝論》十義一乘中解化﹐與《楞伽》等經同﹐聲聞多劫入涅槃﹐飲三昧酒醉逸而臥﹐後從定起發心向大等﹐是諸佛菩薩之所化作﹐誘餘類故。

贊曰﹕下第二外土莊嚴﹐化淨土也。文有其十﹐此中有五﹕一國號﹐名離垢﹐純善所招無六垢故。二土相﹐其土平正心離髙慢﹐於勝劣二中無怖無蔑﹐離諂慢故。三淨穢﹐淸淨嚴飾眾生心淨故佛土淨。四安免﹐安隱豐樂﹐無殺盜打罵病刀飢饉三惡因故。五善惡﹐天人熾盛﹐由無外他惡知友故﹐分別煩惱一切不行便無惡道﹐人天乃盛。

贊曰﹕此文有五﹕六嚴飾﹐瑠璃爲地﹐心無瑕故。七路住﹐有八交道﹐修八齊戒八聖道故﹐東西有四南北有四名八交道﹐或東西有八南北亦八﹐從一方爲名﹐或八方之道名八交道﹐如道方九軌曰逵。八道嚴﹐金繩界道﹐行四總持之所感故。九林藪﹐七寶行樹﹐修七聖財持七支戒故。十菓實﹐常有華菓﹐恒修七覺八解脫因所增長故。

贊曰﹕下第三說法同今﹐有二﹕初明同今﹐後釋所以。此初也。以同今故名爲「亦以」﹐「𨿽非惡世」非穢土也。旣言淸淨﹐明化淨土。

贊曰﹕此釋所以。據實釋迦亦由本願﹐今隱願力但出惡世﹐欲明諸佛行利不同。我出惡世教化眾生﹐初以方便後以眞實﹐故以三乘﹔華光如來願意普資﹐所以惟稱本願如此。欲令眾生知彼佛時無惡眾生發願生彼﹐順本所習調伏二乘說三乘法﹐非化惡生初權後實。

贊曰﹕下第四劫名異卽﹐初標﹑後釋。

贊曰﹕下第五輔翼勝劣﹐有二﹕初別解徳﹐後總結之。初文有十﹐此有一徳眾聖難量﹐如栴檀林栴檀圍遶也。

贊曰﹕此有二徳﹐二瑞華應足﹐其心常履九淨華故。《顯揚論》第三云﹕一戒淨﹑二心淨﹑三見淨﹑四度疑淨﹑五道非道智見淨﹑六行智見淨﹑七行斷智見淨﹑八無緣寂滅淨﹑九國土淨﹑前七卽七淨華﹐如彼廣說。三妙因久植﹐非初發心﹐善根熟故。

贊曰﹕此有二徳﹕四善緣昔遇﹐發大願故。五名稱髙遠﹐眾所識故。

贊曰﹕此有三徳﹕六佛智恒求﹐欣大覺故。七外化久成﹐具慈悲故。八內鑑斯備﹐無迷謬故。法義之門教也﹐法教之門義也﹐二釋皆得。

贊曰﹕此有二徳﹕九姓純無憍﹐不誑諂故。十心勤不退﹐行位髙故﹑直心是道場故。質直﹐煩惱所不動﹐故志念堅固。

贊曰﹕下第六法住短長﹐有四﹕一佛壽﹐二生壽﹐三授當佛記﹐四記正像法。此初二也。釋迦眾生薄福少慧﹐佛壽故短﹑生壽故長﹐留殘第五分壽施未來弟子﹔華光如來所化眾生﹐福慧自脩不假佛與﹐故佛壽長﹑眾生壽短。又釋迦眾生薄福無感﹐故佛壽短﹐不感佛故﹔華光眾生多福有感﹐故佛壽長﹐感佛化故。

贊曰﹕自下第三授當佛記﹐有三﹕初記時﹐二正記﹐三國土。此初也。「過十二劫」者﹐佛壽劫滿方授記故﹐精進成就名爲堅滿。

贊曰﹕此正明記。「華足」者寶華承足﹐由聞《法華》爲因﹑成佛果圓滿﹐故名爲華足﹔由開《法華》行安樂行﹐故名安行。有云安徐而行名爲安行。此非善釋。何佛慞惶猖獗行也﹖「多陀阿伽度」如來也﹐「阿羅訶」應也﹐「三藐三佛陀」正等覺也。新經云「如來﹑應﹑正等覺」﹐古云「如來﹑應供﹑正徧知」。

贊曰﹕此明國土﹐亦如華光佛之國土﹐行法華因所招致故。

贊曰﹕自下第四記正像法。若佛正法﹐教﹑行﹑證三皆具足有﹔若佛像法﹐惟有教﹑行﹐無證果者﹔若佛末法﹐惟有教在﹐行﹑證並無。稟教﹑行行﹑證果不同﹐故釋迦佛正法短﹑像法長﹐不度女人﹐正法像法各一千年﹐由度女人正法減半故。今華光正像年等﹐𨿽有三乘菩薩類多﹐故名大寶﹐𨿽有四眾﹐女人持戒﹐不減正法。

贊曰﹕下十一頌半﹐分二﹕初十頌半頌前授記﹐後之一頌授記中第二段結會令欣。前因記有四﹑果記有六﹐今總分三﹕初一頌頌果記中內徳莊嚴﹐次一頌頌因記﹐後八頌半頌果記四義。此初也。「普智」者﹐一切智﹑一切種智具二普故。

贊曰﹕此頌因記﹐有二﹕一遇良緣﹐二具菩薩道。計亦有時﹐「過無量劫」入後頌中﹐故此惟二。

贊曰﹕下頌果記四義﹐分四﹕初半頌頌劫名異卽﹐次一頌半外土莊嚴﹐次兩頌輔翼勝劣﹐後四頌半佛壽短長﹐不頌說法同今。此初二文也。外土莊嚴有六﹕一名﹑二淨﹑三地﹑四界﹑五樹﹑六華菓。不頌餘四。

贊曰﹕此輔翼勝劣﹐有四﹕一不退﹑二外化﹑三值善友﹑四植妙因。不頌餘六。

贊曰﹕下四頌半佛壽短長﹐有四﹕一頌半佛壽﹐半頌人壽﹐一頌半正像法時節﹐一頌舍利流行﹐不頌授記﹐加供養舍利。此卽初二。此中應言於最後身爲王子時﹐棄國捨榮出家成道﹐文言倒故﹐先說王子棄國捨榮﹐方言後身成於佛道﹔或此文意﹐於無量生身爲王子棄國捨榮﹐末後身中方成佛道。

贊曰﹕此頌正像法時節﹐晝夜月時年爲劫故。

贊曰﹕此頌舍利流行并結。

贊曰﹕此第二段結會令欣﹐化其心定令求佛果。「倫」類也﹐亦疋也﹐「疋」配也。言兩足尊無類無配。

贊曰﹕爲授記中下第二段諸天供養讚歎迴向﹐於中有二﹕初四眾八部供養﹐後諸天供讚。此初文也。表蒙佛恩如佛衣覆﹐亦上表當成佛果之時爲他說此覆蔭眾生﹐故以衣供。故下文云「有持此經卽爲佛衣之所覆」也。

贊曰﹕下諸天讚供﹐有二﹕初供﹑後讚。供中復二﹕初衣華供﹐後伎樂供。初衣華供有二﹕初供養﹑後靈相。此初也。「以華供」者﹐表聞法華當得佛果故。

贊曰﹕此靈相也。「住虛空」者﹐顯聞《法華》超出四生心凝妙理。「迴轉」者﹐俯循三界情悲蠢物。

贊曰﹕伎樂供養也。因聞法聲而悟道﹐故作音樂﹔表脩因而方果滿﹐故雨天華。

贊曰﹕下讚歎﹐有二﹕初長行﹐後偈頌。此中惟牒二時法輪以比大小﹐對不定姓權實相形故﹐據實亦比般若空教﹐此爲中道名最大輪。

贊曰﹕下六頌半分四﹕初二頌顯昔說小今大﹐一頌半歎法勝妙﹑隨喜﹐二頌舉他明自作佛生喜﹐一頌迴向。此初也。「五眾」者﹐梵云般遮塞建陀﹐此云五蘊﹐具十一種積聚義故名之爲蘊。今名爲眾﹐眾是聚義﹐或言五陰﹐皆乖正名。依三科中五蘊之法以辨四諦﹐故知初權。今此會說捨權就實﹐難解之法言少能信﹐權實相違法深奧故。依《大般若》初轉法輪三乘入道﹐今據顯相但度聲聞﹐故言五眾以明權法。「深奧」者﹐祕藏也﹐大乘妙故。

贊曰﹕歎法勝妙﹐深生隨喜。「隨」者順也﹐順佛教行故。

贊曰﹕舉他明自作佛生喜。佛記他作佛﹐彰我亦得作﹐故知佛道實叵思議﹐方便隨宜令我解了。「叵」者不可也。「反」正爲乏﹐反可爲叵﹐皆字意故。

贊曰﹕迴向佛果﹐成波羅蜜﹐法供養故﹐卽是方便善巧智也。

法華經玄贊卷第五﹝本﹞

保安三年初冬晦日﹐以興福寺圓如房本出寫移點已了﹐法隆寺僧覺印之本者皆點本也﹐又朱或本者﹐點本付或本也﹐又中○滅也﹐左右正或本﹐又ウラモフ字也﹐皆可悉之。

妙法蓮華經玄贊卷第五﹝末﹞

沙門基撰

贊曰﹕上來第一周法說權實化上根訖﹐下第二周諭說權實化彼中根。大文分四﹕初佛以諭化﹐二﹝信解品﹞中根領悟﹐三﹝藥艸諭﹞佛重述成﹐四﹝授記品﹞爲之授記。上根聰叡不假多陳﹐下根三聞無勞廣說﹐故化中品文義俱繁。初文有二﹕初鶖子請﹐後佛說利。鶖子𨿽解﹐今復請者﹐略有三因﹕一益同類故﹐二利他行故﹐三順佛化故。前者法說已慇懃三請﹐今日已解故作是釋。初文分三﹕初陳自決﹐次述他疑﹐後正申請。此初也。

贊曰﹕此述他疑以用也。「有無見」者邊見也﹐依我見生故等取邪見﹐此邊﹑邪見攝六十二外道所起﹐今顯依言捨邪歸正﹐故此偏說。又等餘三見及諸煩惱并所發業﹐佛昔說我法能離現前所見苦果生老病死等﹐究竟涅槃。由欲滅果必先斷因﹐是等諸人用佛此言能離苦因我見等訖﹐定知當苦更不復生﹐證得涅槃已得決定。今復聞佛說令捨權就實﹐皆墮疑惑而起疑義﹐彼各不能知自得作佛﹐不知先所證得是何法耶﹖爲是究竟法﹑爲是所行道﹖又以已同用已斷苦﹐因果不生故。

贊曰﹕此正申請。因緣有二義﹕一所由﹐二道理。今請世尊﹐陳述由理。

贊曰﹕下佛說利﹐大文分三﹕初總略指答﹐爲許說之由﹔次「舍利弗若國邑」下﹐正說法諭令其開曉﹔後偈中云「告舍利弗﹕汝諸人等皆是吾子﹐我則是父」下﹐勸信此經欣當佛智。初復分二﹕初明已說總略指答﹐後更陳告爲許說由。此初也。初說方便爲眞實之漸﹐初化聲聞爲菩薩之因﹐卽﹝方便品﹞云「知諸眾生有種種欲﹐隨其本性﹐以種種方便而爲說法﹐如此皆爲得一佛乘一切種智故」﹐卽是昔說於權今說於實﹐所以如此爲化菩薩﹐由此稱故釋所以也。故名總略指答。

贊曰﹕此更陳告爲許說由。「然」猶必爾﹐亦如是也。然可﹐許說也。

贊曰﹕下第二段正說法諭令其開曉﹐初長行﹑後偈頌。長行有三﹕初陳諭﹐次合說﹐後結答。「以是因緣當知諸佛方便力故」下是。諭中有二﹕初諭昔權﹐後諭今實。「時諸子等各白父言父先所許」下是。諭昔權中有四﹕初三界佛有諭﹐二「多諸人眾」下五趣危亡諭﹐三「長者見是大火」下見設權方諭﹐四「爾時諸子聞父所說」下依言免難諭。初文有六﹕一處所﹐二家主﹐三老小﹐四產業﹐五宅相﹐六門戶。此中有三﹕國﹑邑﹑聚落﹐處所也。旣說三乘明知化佛﹐化佛但王三千國土﹐國大而寬諭大千界﹐邑中而次諭中千界﹐聚落最小諭小千界﹐從大中小如次諭故。《廣雅》云「聚落﹐居也。聚﹐聚也。人所聚居。落亦庭院也。」「有大長者」者﹐家主也。以下諭說除問答中有八長者﹐初五諭化身﹐諸子在宅故﹔後三諭化及他受用身﹐三乘諸子並出宅故。其下問答諭中有五長者﹐並合諭化及他受用﹐如世長者有三種類﹕一可稟承長者﹐平均識達善斷是非﹐諭佛悲普慧圓妙決疑网﹔二者可耆敬長者﹐年邁閭邑尊威莫對﹐諭佛道髙羣聖神通罕匹﹔三可親輔長者﹐資什華豐隨須精足﹐諭佛福智俱滿利樂平備﹐智﹑斷﹑恩徳各諭如次。「其年衰邁」此老少也。衰猶熟老﹐邁謂遠歸﹐諭佛久修智見聖果圓熟﹐成道老遠方歸涅槃﹐非說今生通彰前位。

贊曰﹕此中有三﹕一明產業﹐有四﹕一財富﹐諭七聖財滿故。二田﹐諭智斷二種生徳處故。三宅﹐諭諸眾生異熟本識﹐故說本識亦爲宅識。如世國王四海爲家光宅天下﹐佛亦如是﹐以諸眾生而爲其家﹐體卽本識。故《無垢稱》云「諸有情土是爲菩薩嚴淨佛土」﹐眾生無量故言多有。頌中惟指一人﹐故言有一大宅﹐或如一六合而光宅﹐故此言多。下言有一﹐亦如等視眾生猶如一子﹐或此約眾生各別故言多有﹐下依佛爲其主故言有一。其實此宅一多無別﹐以由異熟識爲家﹐是故宅中堂閣朽故災難紛起。若說禪定名之爲家﹐如何有災說朽故等﹖家宅便別。四「僮僕」下合說中諭佛神通縱任自在故﹐又諭佛示現起諸煩惱。《無垢稱經。菩提分品》云﹕「煩惱爲賤隸僕使﹐隨意而轉」﹐如來能以煩惱爲賤隸﹐甚輕鄙之﹑驅筞斷滅﹐亦以爲僕使隨意而轉﹐愛語羅睺﹑叱呵調達﹐利眾生故。下以智慧﹑神通爲佛身手之力﹐故今僮僕非定神通。《說文》「男有罪爲奴曰僮﹐女仕從於嫁曰僕。又給使也馭役也。」「僕」又「﹝仁﹣二﹢付﹞」也﹐附著於人。「童」獨也﹐今爲「僮」字。五「其家廣大」﹐宅相也。本識爲家﹐准下合說周三界故﹐或無始有﹐或復含容一切種子變爲三界﹐體通二死故言廣大。其家卽宅﹐名別體同。六「惟有一門」﹐門者出宅之所因﹐此長行中於諭及合總有五門﹕一此中所說惟有一門﹐二所燒之門﹐三狹小之門﹐四今在門外﹐五以佛教門出三界苦。初四門在諭內﹐後一門在合中。門有二種﹕一中大正門﹐惟一乘教行﹔二邊小側門﹐惟二乘教行。五中初三惟說中大正門﹐體卽一乘之教行故﹔後之二門中邊﹑大小﹑正側之門﹐並名爲門﹐體卽三乘之教行故﹐能出三界變易宅故﹐所以初門名之爲一﹐不名爲三。第二佛從所燒之門安隱而出﹐不從二乘教行中出。第三而復狹小不容二乘﹐故知初三門惟一乘教行。第四三車俱在門外﹐豈是二乘亦出一乘教行之外。第五見諸眾生以佛教門出三界苦得涅槃樂﹐然後等與大車﹐卽是二乘俱已出門﹐以此故知後二通於中邊﹑大小﹑正側俱名爲門。與前不同所望義別﹐亦不相違。餘門之義至彼文中一一當釋。今說二利行圓寬容出二死處﹐故門稱一不說餘二﹐此說出三界之戶﹑非入淨土之門﹐彼以大空﹑無相﹑無願解脫爲所入門﹐所望別故。此以教對理﹑以因對果名之爲門﹐彼以智對境名之爲門。又此望三界名之爲出﹐若望淨土亦名爲入﹐體是一故。此明出三界門﹑不明入三界門﹐入三界門﹑煩惱及業﹐所望異故亦不相違。

贊曰﹕下五趣危亡諭﹐有四﹕一人眾甚多﹐二宅宇危朽﹐三諸方災起﹐四眾子遊居。此初也。五趣種子名言所熏﹐業招各異類別名五﹐隨其所應各爲有支﹐善惡業種十種業道之所招感名爲五百﹐謂十業道中各有自作教他﹑讚勵慶慰﹑少分多分全分﹑小時多時及與盡壽﹐各別十十﹐脩作資感﹑立五百名﹐或十業道各由十惑之所發潤名爲五百。此等諸種處本識內名住宅中﹐由此種子以爲因故﹐五趣輪迴眾苦不息。

贊曰﹕宅宇危朽有四﹕一堂閣諭色﹐二牆壁諭想﹐三柱根諭行﹐四梁棟諭受。其宅卽識能持此四﹐下言「久故而復頓獘」﹐故此如次卽是惟明餘四種蘊四識住也。「堂閣朽故」者﹐堂諭身根大而爲主﹐閣諭諸根依附身有﹐攬不淨以資持﹐久自生滅名朽故﹐朽爛故惡也。「牆壁隤落」者﹐「隤」音杜回反﹐牆墜下也。《切韻》作「墤」泰山基隤。《玉篇》作「隤﹐落駮也」。《切韻》作「穨」﹐暴風也﹐作頹禿也。若﹝片﹡崔﹞﹝自﹡貴﹞﹐舍破也。《說文》亦作「穨﹐從禿貴聲」﹐經亦爲「墤」。此二皆古文。外御爲牆﹐內捍爲壁。想蘊外變諸像如牆﹐內變爲像如壁。虛而不實﹐遠自遷流名隤落。「柱根腐敗」者﹐行蘊之中法有眾多﹐其最勝者謂命根﹐身之主故﹔如舍之柱﹐與餘爲根。性是朽破名腐敗﹐腐朽敗破也。腐與父同聲﹐應言府敗或云撫敗﹐如里名勝母曾子不入。「梁棟傾危」者﹐棟者竪﹝林﹡犬﹞﹐梁者橫梁﹐內異熟果受爲本如棟﹐外增上果受爲末如梁﹐梁棟依柱而有﹐果受依命根﹑業故有﹐臨將崩落故名傾危﹐傾倒危落也。又《爾雅》云「杗瘤」謂之梁屋大梁也。《說文》「棟﹐屋極也。」棟﹐中也﹐居屋之中者﹐諭受所持之法。所以《瑜伽》第十六引經頌言「諸色如聚沫﹐諸受類浮泡﹐諸想同陽焰﹐諸行諭芭蕉﹐諸識猶幻事」也。日親之所說「諸行一時生亦一時住滅」﹐無垢稱亦言「色如聚沫不可撮摩﹐受如浮泡不得久住﹐想如陽焰從渴愛生﹐行類芭蕉都無有實﹐識如幻事顚倒所起」。如《瑜伽。攝異門分》釋。若說皮﹑肉﹑筋﹑骨舒緩變異等事﹐配此四句。如何三界皆具有之﹖上二界中無此事故。何故﹖煩惱能燒之火及所依宅﹐三界具諭﹐及說所燒異熟果諭﹐惟在欲界人趣等中﹐六欲天中尚說無彼皮肉壞故﹐故但應如此中所說。又解下合諭中爲度眾生生老病死﹐卽似配此﹐據實四相徧五蘊有。下云大火從四面起﹐四面准經是四相故﹐如是此中但是四蘊。或是病等﹐取欲界法以諭三界異相苦果爲令生厭﹐苦因煩惱三界通諭﹐亦不違理﹐至下頌中當廣具顯。

贊曰﹕諸方災起也。徧於五蘊名周匝﹐念念同起名俱時﹐無端而有名欻然﹐煩惱隨生名火起﹐令其五蘊成雜染性﹑不淨苦性﹑無常我性﹐五蘊徧壞故名焚燒舍宅。「欻」許音勿反﹐暴起貌﹐《玉篇》「欻﹐忽也」。《蒼頡篇》猝起也。此意說言徧緣五蘊念念無端生起煩惱﹐煩惱所增﹑煩惱所縛﹐故五蘊身成不淨﹑苦﹑無常﹑無我﹐燒總及別﹐故言焚燒舍宅。舍言卽攝堂閣等盡故。如因舍宅火災得生﹐如由火災復壞舍宅﹐兩相因起牙相增盛﹐卽因五蘊生諸煩惱﹐復因煩惱增長五蘊﹐兩相因有亦復如是﹔或徧生老病死﹐皆有煩惱﹐故以爲諭。

贊曰﹕眾子遊居也。𨿽五趣眾生﹐皆是佛子﹐等視眾生愛無偏故。然諸異生如乞養子﹐若有三乘無漏種子能紹父位﹐正生﹑側生方名眞子﹐故惟言三不說四五。依《華嚴。賢首品》十諭菩薩﹑二十諭獨覺﹑三十諭聲聞﹐各脩自乘十種法行﹐三慧所攝﹐及十業道資無漏種方得果圓﹐故言若十二十或至三十﹐由具一姓二姓三姓有差別故﹐名十二十及以三十。以此經中被根姓故﹐各依自乘修十法行資其種姓﹐故立十名。前五趣種順本識故﹐名止住中﹔三無漏種寄依本識﹐名在此宅。

贊曰﹕下第三見設權方諭﹐有四﹕一見苦悲生諭﹐二「舍利弗是長者」下示大不悕諭﹐三「爾時長者卽作是念」下思方拔濟諭﹐四「父知諸子先心各有」下正說三乘諭。「悲生」者﹐謂佛昔在菩薩等位十六王子時﹐故此前言「曾於二萬億佛所長教化汝等」﹐亦前品言「爲是眾生故而起大悲心」等。「示大不悕」者﹐十六王子曾化大乘彼便中退﹐前品亦言「我所得智慧﹐乃至如斯之等類云何而可度」。此前亦言「我昔教汝志願佛道汝今悉忘」。「思方拔濟」者﹐見退已後思方救之﹐前品亦言「尋念過去佛乃至亦應說三乘」。「正說三乘」者﹐近更施化令住二乘﹐前品亦云「卽趣波羅柰乃至法僧差別名」﹐此前亦言「我以方便引導汝故生我法中」﹐正與彼同﹐不但同此亦同窮子﹐至下當知。初文有二﹕初說悲生﹐後陳悲事。此初也。「大火」者﹐煩惱及隨煩惱。「四面」者﹐五蘊皆有生﹑住﹑異﹑滅前後四位。《阿含經》云﹕「生爲東方﹐住爲南方﹐異爲西方﹐滅爲北方」﹐諭日出沒配四方故﹑因此四位生煩惱故。或身﹑受﹑心﹑法緣起四倒﹐由此四緣生倒根本﹑自性﹑等流一切煩惱及隨煩惱。「大驚怖」者﹐父覩火起恐燒子而驚魂﹐佛見惑興慮損生而悲意。

贊曰﹕此陳悲事。我𨿽已出﹐諸子可悲。「所燒門」者﹐一乘教行﹐多諸怨嫉誹謗不信﹐障難破壞煩惱所礙﹐名所燒門。故下經云「此法華經多諸怨嫉」﹐我昔因位依一乘教觀二空理﹐修二利行證二眞智﹐出分段生入不退地﹐名於所燒門安隱得出已乘寶乘至道場訖。而諸眾生處處生著﹐著界著地著分著乘﹐由此貪著放縱嬉戲曾不思量﹐以比量智覺﹑現量智知﹑曾不驚嗟疑怪﹐亦不怖畏厭患生死﹐因火煩惱害身﹐生死果苦現痛切已﹐殊無厭患生死之意﹐不求出世無證滅心﹐故前品云「不求大勢佛及與斷苦法」﹐如此眾生甚可悲愍。故《華嚴》云「譬如有人惟有一子愛念極重﹐忽有人來割截其身支節手足﹐慈父見已悼惻悲念。諸佛菩薩若見眾生造惡業緣﹐煩惱結故入三惡道受無量苦﹐見是事已卽痛心悲念亦復如是。」又《無垢稱》言「譬如長者惟有一子﹐其子得病父母亦病﹐今亦如是。」「嬉」音許宜反﹐美也遊也。今從遊義﹐亦云虛已反樂也。《蒼頡》《玉篇》「戲咲也」。《說文》作「僖樂也」。「切已」者﹐「切」迮也迫也﹐亦割也。

此中經云「我於此門安穩得出」﹐出在子前﹐何故下言「我及諸子若不時出」﹐與子同時﹖

下文自言「長者聞已驚入火宅」﹐合中自言「爲利眾生而生三界朽故火宅」。《涅槃經》言﹕「譬如長者其家失火﹐長者見已從舍而出﹐諸子在後未脫火難﹐長者爾時定知火害﹐爲諸子故還旋赴救不顧其難﹔諸佛菩薩亦復如是﹐𨿽知生死多諸過患﹐爲眾生故處之不厭﹐是故名爲不可思議。」故復示現與子同出﹐佛實前出。

贊曰﹕第二示大不悕諭﹐有四﹕初思大乘果化﹐二「復更思惟」下念大乘因化﹐三「作是念已」下隨示大乘行化﹐四「父𨿽怜愍」下無悕取大之化。此初也。諸佛智慧名大乘果﹐教所詮故﹑佛果徳故。「裓」音《說文》「從衣﹑戒聲﹐宗廟奏戒樂」﹐《玉篇》「古來反﹐戒也」。今傳釋云孤得反﹐衣襟也。不知所從。然今女人衣有前裓可當衣襟﹐天仙之衣應是彼類。《季節》音衣裓也﹐從衣﹑戒聲。案卽是几。「身有力」者謂二眞智﹐佛以智爲體故。「手有力」者謂六神通﹐外作用故。佛作是思惟﹐我悉具足此二勝徳﹐二乘種姓眾生𨿽無修行大乘求出宅意﹐當以智慧之用几案頓授中根眾生圓覺﹐以神通之用衣裓頓拔下品眾生眾苦﹐抑逼眾生從三界舍出而救度之耶﹖以上根菩薩者能行一乘因出於三界﹐如彼大子能自從門出﹐此中不說。今此但說化不定姓二乘者故﹐中根獨覺不能行一乘因﹑不假佛神力﹐但應藉佛智慧之用﹐如彼中子不能從門﹑不假人手﹐但授几案令其自昇從舍而出﹔下根聲聞不能行大乘之因﹐亦不能用佛智慧力﹐應與之神通﹐如彼小子不能從門﹑不能昇案﹐但以衣襟裹之而出。故下合云「如來亦復如是﹐乃至有大神力及智慧力﹐具足方便智慧波羅蜜」﹐故知神通者手力也﹐外別用故﹔智慧者身力也﹐內總用故。依身有手﹑依智起通﹐故下文不次應依此配﹐下言方便卽衣裓﹑几案二力作用﹐彼旣不能修行大行﹐我用此二力頓授二乘﹐令得出苦成大覺耶﹖彼旣不能修行大行﹐但欲此二方便頓拔濟於彼耶﹖此前生事﹐亦卽今生道成已後觀樹經行﹐於三七日思惟是事。

贊曰﹕下第二念大乘因化。上思果化已不可得﹐應以因化﹐因化有三﹕一念初不能依大教行﹐二若起誹謗沈縈惡道﹐三念示眾苦密說大乘。此初也。是二種死三界之舍﹐惟有一介大乘正門爲出之處。菩薩大性能具行之﹐二乘之性現熟不能依大教出﹐設爲彼說彼不能行。不容彼行名爲狹小﹐不容獨覺者行名狹﹐不容聲聞者行名小。譬如大海𨿽寬無量﹐不宿死屍亦名爲窄﹐一乘因行𨿽廣無邊﹐不容二行故名狹小。

贊曰﹕若起誹謗沈縈惡道。眾生𨿽有出世種子﹐未起現行尚名幼小。「稚」者小也。「未有所識」者﹐未起現智達於大乘深妙佛法﹐戀著三界﹐若卽爲說大乘﹐由著三界返生誹謗更起惑業﹐或當隨落﹐永沈難處﹔順行得出﹐誹謗永沈﹐以不定故名爲或當。爲煩惱損名爲火燒﹐此意若卽爲說一乘﹐耽生死故﹐破法不信却墮惡趣。此前生事﹐今生亦爾﹐故前品云「若但讚佛乘乃至墮三惡道等」。

贊曰﹕念示眾苦密說大乘。「爲」音榮危反﹐敷也施也。又榮僞反﹐助也因也。南人多平﹐敷陳害事﹔此人多去﹐先𨿽火害因彼助說。「怖畏事」者﹐蟲鬼叢雜舍已燒等。密說大乘者﹐念試速出﹐𨿽知彼類不能信學大乘理﹑行爲今證因﹐故思密說。

贊曰﹕第三隨示大乘行化﹐卽前所言「世世已曾從佛受化」﹐亦卽是前「我昔教汝志願佛道﹐汝今悉忘」﹐亦下所言「十六王子初結因緣」﹐今陳生死甚可怖畏﹑大乘可樂﹐故名具告。

贊曰﹕下第四無悕取大之化﹐有二﹕初不悕信﹐後不驚厭。此初也。由耽生死﹐不肯信學大乘理﹑行﹐此說初聞大乘言教而不能依理﹑行修學﹐返退生死名不信受。受者領納﹐信者證入﹐不能依行證入大理名不信受﹐非全愚法﹐初順習故。

贊曰﹕此不驚厭。「驚」怪也﹐「畏」怖也。不驚舍壞五蘊危苦﹐不畏火焚煩惱燒煮﹐了無出苦悕作佛心﹐亦不識知煩惱爲燒身之火﹐不知五蘊爲生死之舍﹐不了眾苦等逼迫永虧聖道爲己身之失。失者煩惱所惱﹑眾苦所迫﹐虧於聖道之作用也。如爲火燒﹐宅宇衰壞﹐失財產等所起損惱名爲失。「故東西馳走」者﹐東諭善趣﹑西諭惡趣﹐勝﹑劣殊故名爲東﹑西。輪迴五趣耽湎四生﹐𨿽見佛聞法﹐無求作佛之意﹐故言走戲視父而已。

贊曰﹕自下第三思方拔濟諭。「我及諸子若不時出」者﹐有解云﹐以眾生病故菩薩亦病﹐眾生出故菩薩亦出。實久已出﹐非始今日與子俱出﹐正釋此者﹐釋迦化身出家成道入於涅槃﹐今身方現出於火宅﹐諸聲聞等今遇佛者﹐亦於今時在釋迦世方出生死故言時出﹐佛實居先﹐是故前言「我𨿽於此安穩得出」。

贊曰﹕下文第四正說三乘諭﹐有二﹕初知機﹐後正說。此初也。「知子先心各有好」者﹐三乘種姓隨機各別﹐所宜聞法卽是各各爲人悉檀。知先心者﹐是根勝劣﹐智力及勝解智力之所知也。「知各所好種種珍玩」者﹐隨其自果諸功徳法﹐卽徧趣行智力之所知也。「珍」寶﹐「玩」弄也好也﹐戲弄也。有作「翫習耽好」之字﹐皆非。超出有漏名奇異物﹐隨得必寶故言樂著。

何故與城不言先好﹐今此與車乃言先好﹖

車是徧趣行﹐機學可言好﹐城但是息苦﹐非生不名好。車是修生﹐城是修顯﹐故車說好﹑城無好言。又影顯彰俱好無失﹐知其欲退卽好城也。

有爲徳相可別知﹐車說奇玩之相﹐無爲之徳一相總故﹐但說於化城。又二無異﹐城中說有門樓堂宇﹐卽珍玩故。

贊曰﹕此正說﹐有三﹕初總告令取﹐次別示三車﹐後正勸出與。若不依言出取三果﹐後必永劫生死沈淪﹐故言憂悔。此初文也。三車在門外﹐可取以遊戲﹐第二文也。由形貌有小大﹐飱受有小多﹐渡水有淺深﹐力用有彊弱﹐如次諭顯根性﹑稟教﹑證理﹑行能﹐有三輩故。行能卽是斷惑等用智力功能。又羊多附人﹑鹿多靜處﹑牛能負運具有二能﹐各各隨勝以爲諭也。此爲第三依處有喧靜﹐羊鹿二車有名施設﹐不見不登故。此乃以二乘小﹑中種智爲體﹐若以涅槃爲體應卽化城。下言已入息除眾苦﹐云何不見車後時從父索﹖若以二乘所得生空無漏智爲車體﹐彼亦已登﹐云何言不得﹖故知虛指二乘所得有漏後得智﹑世間三昧名爲種智﹐稱二車體﹔有名不見亦不登遊﹐不能分別證諸法故。又顯彼有假涅槃說云已入隱﹐彼有生空菩提智不能分別法﹐不與車號﹑不與登名﹐惑苦已滅故智障未斷故。彼所證得世間禪定﹐虛指爲車名得出門﹐爲漸入大乘因證大涅槃位。故本論云「第一人者﹐以世間種種善根三昧功徳方便令戲﹐後令入涅槃」﹐故三乘之教合名爲門﹐理出教外故名門外。又此門者三乘因行﹐果出因中故言門外﹐此中定取分別種智以爲車體﹐故經數言「究竟令得一切種智」﹐亦乘亦大名大乘義。

何故﹝方便品﹞﹐權﹑實﹐理﹑智﹐因﹑果雙彰﹐下之二周﹐理﹑智﹐因﹑果各互偏說﹖

乘有權﹑實﹐實有因﹑果﹐果有智﹑理﹐三種別故。不知權﹑實﹐取﹑捨之事不成﹔不識果﹑因﹐能﹑所趣法不立﹔不閑理﹑智﹐何有菩提﹑涅槃﹔智﹑斷不圓﹐何成道滿﹖所以初周化利雙盡玄宗﹐中根一聞漸知權﹑實﹐取﹑捨𨿽辨未識取因﹐故說三車令識一乘之行﹐隱果中之覺寂﹑說因內之智車﹐祕因位之理乘﹑遣修生於種智﹐理漸解故﹑智未閑故。下根𨿽再聞權實及與因智﹐果理猶迷﹐更彰理有假﹑眞﹐說本令其取捨﹐隱果中之智品﹑藏因位之雙嚴﹐應機不同三周少異﹐一乘因﹑果說偏備故﹐果中覺﹑寂示圓缺故。大慧﹑法身說具闕故。《地持論》中說有四車﹐此三加象諭四涅槃﹐乘於大性名爲大乘﹐非諭三智。《涅槃經》中說有二車﹐譬如國王調御駕駟﹐欲令驢車而及之者無有是處。此以半﹑滿相形﹐非以三機運別﹐亦不相違。《優婆塞經》說三獸渡河﹐諭理同證異。《智度論》中說三獸被圍﹐諭三乘眾在生死圍﹐用力出圍有其大小。又說三人得道﹐諭三乘證果有其濶狹。各據一義﹐亦不相違。「汝等可速出隨宜當與汝」﹐第三文也。今此略作五番問答。一問﹕智中有虛﹑實﹐三種並名車﹐理中有假﹑眞﹐城名徧三種﹐何故大涅槃不名爲城名寶所也﹖答﹕息處﹑具徳殊﹐眞﹑滅名寶所﹐車本運至果﹐能運並名車。又已息﹑當求別﹐當求不名城﹐運載總名車﹐近遠皆車攝。二問﹕二乘學智﹐果分羊﹑鹿﹐二乘學滅﹐果化二城﹖答﹕息處說二實有二城﹐對實說假故合名一。《涅槃經》言「聲聞之人以小涅槃而般涅槃﹐緣覺之人以中涅槃而般涅槃」﹐故知息處亦說二城。今以所斷障同﹑生空理同﹑假擇滅同﹐由此三義同故化城名一。若菩提車鈍﹑利根性不同﹐依佛﹑自出不同﹐藉教﹑觀理不同﹐觀諦﹑緣起不同﹐四果﹑一果不同﹐練根﹑時節不同﹐說法﹑神通不同﹐由此七義別說羊﹑鹿。又無爲無別故說一城﹐有爲有別故說羊﹑鹿﹐但說無爲惟言一城﹐以智顯滅可說二城﹐不相違也。三問﹕何故化城立於險道﹐乃至車引乃言門外﹖答﹕息苦名爲城﹐半路盡城中設﹐無漏離繫縛﹐車體言門外。又分段死無變易在﹐化城初盡中道設﹐理出於教果出因﹐二車故在於門外。又二死以對明﹐化城中路設﹐一死以對辨﹐二車在門外﹐理實相似。四問﹕何故與車而言遊戲﹐及其與城乃言安坐﹖答﹕涅槃可證﹐城言安坐﹐菩提可生﹐故言遊戲﹐無爲﹑有爲二果別故。又城相必住故言安坐﹐車相運動故言遊戲。五問﹕何故化城勸其前入﹐今說車諭令速出來﹖此於第三文正勸與中爲難。答﹕化佛住生死﹐是以勸前入﹐談眞佛在果﹐故云速出來。又勸行因以證果故勸前入﹐先住果以招命故令出來。又勸子住城故言前入﹐令取父果故言出來。又勸證涅槃所以言入﹐令生覺智所以言出。如說如來及與善逝﹐住因﹑住果所望別故。

贊曰﹕自下第四依言免難諭﹐有二﹕初子免災難﹐後父遂心安。此初也。「適」者稱悅﹐稱悅三乘所欣心故﹐名爲適願。「心各勇銳」心精進也。「勇」者進﹑「銳」者利﹐善精進也。「互相推排」身精進﹐亦語精進也。「排」﹝怡﹣台﹢允﹞推也﹐推亦讓也。「推」音尺隹反﹐無土雷反﹐身業遞相力勵及語業相勸勵﹐名互推排﹐爭修行業名競馳走﹐齊希免苦名爭出宅。

贊曰﹕父遂心安也。離災度難名安穩出。「四衢道」者四諦理也﹐三乘並觀四諦理故。《大般若》中說四衢道爲四諦故﹐離煩惱障出分段生。無擁名露﹐各有所依果滿之位名地﹐以智安處證之名坐。分段生死當五蘊苦﹐惑﹑業皆盡或斷或伏﹐離三障故名無障礙。適父本意故泰然﹐見子超危故歡喜。二乘之人得阿羅漢﹐斷諸煩惱住有餘依涅槃﹐大乘之人已入初地得無住涅槃﹐伏諸煩惱離分段死﹐名露地坐無復障礙。

贊曰﹕上諭昔權下諭今實﹐有二﹕初諭授實﹐後諭釋疑﹐下問答是。初中有四﹕初諸子索三﹐二父但與一﹐三釋成父志﹐四越子本心。此初也。「玩」者戲弄﹐「好」音呼到反﹐愛也﹔或呼老反﹐善也宜也美也。隨三乘機﹐皆於佛所﹐專意希求自乘妙智﹐義同於父各索其車。二乘之人離分段死已得解脫﹐證於四諦入於化城已名出宅。專於佛所聞思修習種智﹐了達求證諸法名索羊﹑鹿。菩薩之人依此本論﹐初地已上𨿽離分段﹐未證解脫不名入城﹐不疲倦故不入有餘﹐不說菩薩入化城故﹐入無住涅槃亦息分段死﹐縱名入城未乖通理。若爾亦應許上羊﹑鹿﹐故知但如初解爲善﹐已伏煩惱出分段死﹐亦證四諦﹐亦名出宅坐四衢道﹐求佛妙智亦名於父索其牛車。

三子並出分段﹐二乘獨稱入城﹐大子亦言出苦﹐應亦得稱入城﹖

無倦不厭苦﹐大子不入城﹐伏惑離分段﹐亦得稱出宅。若說入城便無是難。

若其大子不入城者﹐何故大子上車不入城﹐中﹑小二子入城不上車﹖

厭苦求息中﹑小入城﹐大不厭苦故不稱入﹐息處故說二﹐明大不入城。

門外設於車﹐車中許三種﹐中路設化城﹐何因但說二﹖

二車對大因﹐門外三車設﹐權城對實果﹐中路化城施。理應相似﹐所對別故﹐施設不同﹐實應齊也。又種智彼無﹐勸學大﹐門外設三車﹐有餘涅槃大不求﹐中路二城設﹐設入無住﹐不名爲假﹐非化城故。

三車俱索﹐彰希學於智圓﹐二滅不希﹐應不求於苦息﹖

得果自然證滅﹐入城不說悕須﹐妙智必假更脩﹐出宅故車須索。又居小得城故不須索﹐種智未得所以索車。若作此解﹐二乘入化城﹐未得車須索﹐菩薩不入城﹐亦須索寶所﹐此義可然。大乘之往寶所理亦須索﹐對化城而不索﹐所以不論﹐以每專求卽是索也。經文但說父勸令知爲諸眾生不請友故。古相傳云﹐城爲實化息苦所以不索﹐車是虛指所以索之。若作此解﹐車離城而別有﹐索與不索義殊車體。古解卽城化﹐城類車須索。又有解云﹐車發初機故虛指﹐城防中退故實化。此亦不然。何者﹖初機索車之時已出宅故。又體不別﹐虛﹑實何殊﹖應說車﹑城體是何法。又有解云﹐城亦應索﹐化不一途所以不說﹐謂下經云「爾時導師知此眾人已得止息﹐無復疲倦堪能前進」﹐卽是索城。此乃索寶所非索城也。𨿽引此文﹐義終難解﹐應細尋之。應云下文「知其疲懈爲化作城」﹐卽是索也。或解﹐車諭無餘涅槃﹐住果未得故須索﹐城諭有餘涅槃﹐住果已得故不索。若爾﹐菩薩今旣索車﹐亦應已得有餘﹑未得無餘﹐求無餘故稱索﹔二乘無餘任運定得﹐何須脩索﹖故但應如前義﹐所說涅槃二乘無差別﹐故羊﹑鹿應無。

贊曰﹕此文但與一﹐分四﹕一標與車﹐二明嚴飾﹐三顯牛相﹐四彰儐從。此初也。佛果牛車以四智中一切種智爲性﹐卽後得智﹐因車以妙觀察智﹑平等性智二智中種智爲體﹐𨿽五智慧皆是一乘﹐今此但取菩提相中種智爲體﹐一切智者寬狹𨿽殊三乘共有﹐其種智者分別四諦各無量相﹐非二乘所知名不共徳﹐故經數言「究竟令得一切種智」﹐無分別智導此種智車﹐義如前牛非正車體﹐如表﹑無表𨿽俱是戒﹐從僧受時及後持時惟說無表﹐表戒一念更不相續﹐作白四羯磨和合得故﹑從僧乞時已得表故。表𨿽是本﹐惟取無表名持犯戒。此車亦爾﹐前一大事𨿽取理智﹐本智﹑後智總爲一乘﹐今者惟取後智名車﹑本智名牛﹐不說於理以爲車體﹐後化城中以眞對化﹐乃說假擇滅以爲化城﹐說大涅槃眞如妙理而爲寶所﹐各據一義名爲一乘﹐事乘﹑理乘﹑有爲乘﹑無爲乘別故。羊﹑鹿車體已如前辨﹐車體旣爾﹐所餘萬徳屬莊挍故。若同《涅槃》及《勝鬘》說﹐惟取眞如以爲車體﹐如何各賜諸子一車﹖又寧說有別徳嚴相﹐如何牛駕其疾如風﹖如何可言我有如是七寶大車﹐其數無量﹐應當等心各各與之。然小﹑中子亦出門已﹐𨿽未得牛車爲說大教﹐或當定得名之爲與﹐非時已得所詮智體﹐如與明珠未得體﹐故《勝鬘經》等三種意生身卽三子也。此說初地名不退地。又頓悟者又大乘因行﹐從初發心𨿽亦是車﹐今取八地已去不退因行﹐七地已前猶有分段﹐故下經云「聲聞﹑緣覺﹑不退菩薩乘此寶乘直至道場」﹐﹝方便品﹞解入卽不退轉地故。今取前解﹐初地已上離分段死名不退地﹐名乘一乘﹐《楞伽》由此初地已上名三種意生身故。

贊曰﹕下明嚴飾﹐有十﹕此中有四﹕一形量﹐二嚴飾﹐三攝御﹐四珮鐸。「髙廣」者形量也﹐諭佛種智體髙三界﹑用廣十方﹐照化俱能﹐徧法界故。「眾寶莊挍」者嚴飾也﹐方徳所成智爲本故。「周匝欄楯」者攝御也﹐御外不入﹑攝內不出﹐卽四總持﹐御諸惡而不生﹑攝眾善而不散。「四面懸鈴」者珮鐸也﹐周徧四生﹐說七辨以弘濟。

贊曰﹕此有二嚴﹕五髙覆﹐六眾瑩。「張設幰蓋」者髙覆也﹐以四無量廣蔭羣生如幰蓋故。「雜嚴飾」者眾瑩也﹐慈﹑悲﹑喜﹑捨各有有情﹑法及無緣種種眾行﹐助嚴飾故。

贊曰﹕此有四嚴﹕七交絡﹐八垂瓔﹐九敷設﹐十安枕。「交絡」者四弘願也。凡所脩行皆發四大願﹕一以此善根願共眾生﹐未離苦者願令離苦。二未得樂者願令得樂。三未發菩提心斷惡脩善者﹐願發菩提心斷惡脩善。四未成佛者願早成佛﹐願如寶繩交絡諸行令當得果﹐勝決定故邪見暴風不能傾損。又《勝鬘》言「攝受正法攝一切願」。《瑜伽》等說「總有二願﹕求菩提願﹑利樂他願」。「垂諸華纓」者垂纓也。卽是四攝﹐垂攝四生﹕一布施﹐二愛語﹐三利行﹐四同事。「華」音有二﹕花及華﹐飾纓以花飾﹐或華飾之纓也。「重敷婉莚」者﹐「敷」陳設也。有作「綩綖」﹐「綩」音《字林》一遠反﹐《玉篇》綩﹐紘也﹔紘﹐冠也。今應作「婉」婉美文章﹐「綖」者席褥﹐應作「莚」字﹐《切韻》「綖者冠上覆」﹐《玉篇》「冠前後而垂者名綖」。今取文縟華氈之類綩綖以爲茵蓐﹐不知義何所從﹐故字應從「婉莚」。古有解言﹐靜慮爲綩綖﹐心常安處故。四禪上下異﹐故名爲重敷。此理不然。《無垢稱》云﹕「四靜慮爲床﹐淨命爲茵縟」﹐身語意業皆無貪﹐發心恒遊處﹐常行淨命離五邪命﹐三業俱爾名爲重敷。「安置丹枕」者﹐安枕也。古解涅槃能息生死﹐今釋滅定能息攀緣﹐倚之疲解故名安枕﹐旣安車上明非涅槃﹐但取滅定。枕有仙丹﹐枕之增壽﹐故名丹枕﹔無漏滅定亦復如是﹐增聖道故。此理不爾。西域無故。謂枕赤色﹐內貯綿疊外以赤皮故名丹枕。亦有解云﹐體卽無漏信等五根﹐扶持聖者由如枕故。

贊曰﹕下顯牛相﹐有七﹕一白牛﹐體卽根本無分別智﹐導引種智車﹐如牛引車故。白者眾色之本﹐如白蓮華表經﹐諸乘本故﹑萬徳主故。牛王有三徳﹕一降怨徳﹐能斷二障故﹔二端嚴徳﹐眾徳莊嚴故﹔三運載徳﹐濟度自他故。故諭於牛不說象馬﹐馬如大乘俊頴﹐不比小乘驢車之鈍﹐故《涅槃經》云「以馬駕車」﹐其象以形徳大故﹐方牛﹑鹿﹑羊之形徳小﹐無住涅槃最爲勝故﹐由此《善戒經》以象駕車。今以牛有三徳故﹐大乘車駕以白牛。二膚充﹐正智之中內徳圓滿故。三色潔﹐三障永盡﹐戒徳具故。四形體姝好﹐《字林》「姝」好貌也。《方言》趙﹑魏﹑燕代之間謂好爲姝﹐《詩》云「靜女其姝」﹐傳及《玉篇》「美色曰姝」﹐有作「侏」字﹐莊也好也。「好」音呼老反﹐善宜美也。相好圓明人天敬愛故。五有大筋力﹐一徧馳無方﹐智力圓徧無理不殫。二涉險不疲﹐能化十方入生死險無諸勞倦。三逢怨必勝﹐破一切障降生死故。具此三義名大筋力。六行步平正﹐二理雙證導生後智﹐怨﹑親不二故。七其疾如風﹐正智體性一剎那中徧緣法界﹐大悲所繫內圓眾徳外化羣生﹐無遲滯故。初地以上能速進脩觀空觀有﹐不稽留故﹐性𨿽捷利然事雍容。此上七徳有非根本﹐正智之用由之而有﹐故得彼名。

贊曰﹕下明儐從﹐以二智爲先﹐萬行﹑神通﹑六度﹑四攝﹑覺分﹑解脫﹑煩惱利生之法﹐皆隨之起﹐名多僕從。又《佛地經》云「佛有無量天龍藥叉人非人等常所翼從」﹐亦名僕從。有解車體惟大般涅槃﹐所餘眾飾或性功徳﹑或相功徳。其牛體者卽是二智﹐引於車故。前解爲正﹐如前已非。

贊曰﹕第三釋成父志﹐有三﹕一標富有﹐二念均平﹐三釋所以。此初也。「充滿」溢盈也。種種諸藏有爲無爲體能含義﹐或二藏三藏教能含理﹐今取所藏以給諸子。

贊曰﹕此念均平﹐有二﹕初不應與小﹐後皆應與大。「今此幼童」下是假想念也。「無極」者無窮極也。說二種智名下劣車。由有種姓先發大心名爲幼童。堪當作佛故名吾子。悲心不二名愛無偏。七聖財飾名七寶車。各自脩智圓﹐有爲智非一﹐名其數無量﹐故應平等爲心﹐隨根而授﹐名各與之﹐普授大乘不宜差別。「童」音徒紅反。今謂童子﹐古謂之僕。古作「僮」字﹐今謂僕隸。《玉篇》「幼童迷昏未冠之稱」。

贊曰﹕此釋所以。「匱乏」盡也。以此一乘假使徧授一佛國土五道眾生﹐有性﹑無性﹑定﹑不定姓﹐尚不匱乏﹐何況惟與有大乘性及不定種姓佛之眞子﹐恐不足耶﹖

贊曰﹕第四越本子心。旣言各乘﹐明知各各自得種智﹐不同化城眾共同入。

贊曰﹕上諭說實﹐下諭釋疑。卽是前卷云「汝等當信解佛之所說﹐言不虛妄」﹐謂眾疑云﹕佛初說三﹑後但說一﹐前後旣別﹐云何佛不成妄語人耶﹖故此釋之。文中有三﹕一問﹑二答﹑三印。此卽初也。

贊曰﹕下答有二﹕初標﹑後釋。此標也。凡夫離欲伏諸煩惱名免火難﹐離三惡趣極苦逼迫名全軀命﹐未免人天當於火宅全軀命故。「免」音亡辨反﹐黜也﹐《玉篇》赦也脫也解也去也。今依《玉篇》。

贊曰﹕下釋有二﹕一免難已非虛﹐二況與其大乘。此初也。但全身命出三惡道﹐生人天中已遇珍寶﹐何況免難拔出人天三界火宅。

贊曰﹕下況與其大乘﹐有二﹕初不得小非虛﹐不違先意故﹔後況得其大乘而成虛妄咎。此初也。初標﹑後釋。先心謂假設﹐許與其三車﹐今𨿽不得小﹐不違先假意。心境不相乖﹐故非成虛妄。

贊曰﹕況得大乘﹐而成虛妄﹖

贊曰﹕下第二大段合說﹐有二﹕初合昔權﹐後合今實﹐「舍利弗﹗如彼長者見諸子等安穩得出」下是。初文有四﹕一三界佛有合﹐二「爲度眾生生老」下五趣危亡合﹐三「見諸眾生爲生老病死」下見設權方合﹐四「舍利弗﹗若有眾生內有智性」下﹐依言免難合。初諭有六﹕一處所﹐二家主﹐三老少﹐四資產﹐五宅相﹐六戶牖。今合有五﹐不合戶牖。此文有二﹕初一切世間合處所﹐二父合家主。「世間」者卽有情世間及器世間﹐《無垢稱》云「諸有情土是爲菩薩嚴淨佛土」﹐故以此二種世間名佛國土。人爲邦本﹐本固邦寧﹐光宅天下故。「父」者生育之義﹐令諸眾生生長善根﹐紹佛父位故名爲父。

贊曰﹕下第三合資產也。此合多田﹐「怖畏等盡」合斷田﹐「無量知見」合智田。怖畏有五﹕一不活畏﹐由分別我資生愛起﹔二惡名畏﹐行不饒益有怖望起﹔三死畏﹐由有我見失壞想起﹔四惡趣畏﹐不遇諸佛惡業所起﹔五怯眾畏﹐見已證劣﹑他勝所起衰惱憂患﹐謂破家滅亡種種眾苦。已上合說生死苦果﹐無明闇蔽癡多增故﹑惑業本故。此是苦因﹐不了去來今﹐如次配無明﹑暗蔽﹐或迷三寶如次配之。由證理斷惑永盡無餘﹐故諸無爲斷徳圓滿﹐成就知見智徳滿也。

贊曰﹕下合財富無量﹐內徳智慧及善巧方便並已具足﹐到彼岸故﹐已上總是合資產也。若依《無垢稱》﹐煩惱爲僮僕﹔或依此文﹐神通外化以爲僮僕﹐智慧驅策故因說之。

贊曰﹕第四合其年衰邁。老人之相愍念逾深故大慈大悲﹐所作無癈故常無懈倦﹐凡作皆審思量觀察﹐有始有終都無中癈﹐故務規勝法恒求善事。此中卽說恩斷智徳﹐如次配前三種長者。自他雙益表久脩因﹐悲智滿故。

贊曰﹕第五合宅相﹐亦合多宅﹐徧三界故。爲利五趣示於中生﹐故前諭云「我及諸子若不時出」﹐卽爲眾生示居生死﹐示於今身方從宅出﹐此明入宅之所以也。亦有解云﹐利益者卽戶牗﹐佛爲利益故入宅﹐眾生依利益而出宅﹐卽一乘教行故。

贊曰﹕第二大段合五趣危亡諭﹐本諭有四﹕一眾多﹐二宅朽﹐三災起﹐四子居。今合亦四﹕一爲度眾生合人眾甚多﹐二生老病死憂悲苦惱合宅宇危朽﹐三愚癡暗蔽三毒之火合諸方災起﹐四教化令得三菩提果合眾生遊居。生老病死憂悲苦惱﹐諭四蘊中無常及苦﹐宅宇危朽一一皆有生老病死。若次第配宅宇危朽﹐義稍難知﹐或宅壞中所有過失﹐據實宅朽理通三界﹐故配四薀義如前說。今以欲界四相遷流之過失名顯三界苦﹐爲令眾生厭生老病死深故﹐乃說生老病死宅壞過失。不爾何故諸方災起﹐通三界煩惱共宅宇危朽﹐惟明欲界苦果﹖「眾子遊居中有大姓」者﹐名爲長者婦生眞子。未發心前名三界子﹐發心已後漸得菩提。

贊曰﹕下文第三大段見設權方﹐合上諭有四﹕一見苦悲生﹐二示大不希﹐三思方拔濟﹐四正說三乘。此合亦四﹕初合悲生。第二「舍利弗﹗佛見此已便作是念我爲眾生之父」下﹐合示大不希。第三「舍利弗﹗如彼長者𨿽復身手有力而不用之」下﹐合思方拔濟。第四「而作是言汝等莫得樂住三界」下﹐合正說三乘。合初諭中有二﹕一悲生﹐二所悲事。此中「見諸眾生」合悲生也。「爲生老病死」下合所悲事。所悲事中初合苦相﹑後合樂著﹐「眾生沒在其中」下是合苦相中初明欲界七苦﹐後「如是等種種諸苦」﹐明色無色界。色無色界皆具第八﹐略攝一切五取薀苦。明欲界苦有四﹕一四相交侵﹐二五欲乖競﹐三慳貪燒逼﹐四諸趣輪迴。前三現世苦﹑後一後世苦。又四相交侵卽是四苦﹐五欲乖競﹑慳貪燒煮卽求不得苦﹐五趣輪迴中方明愛別離苦﹑怨憎會苦并種種眾苦﹐卽是略攝一切五取薀苦﹐如是總攝八苦盡矣。此文卽是四相交侵﹑五欲乖競。前諭中見因火以驚心﹐此合中見苦果而悲意﹐互相彰發皆可嗟故﹐前因後果俱逼迫故﹐皆可悲故﹐俱可厭故﹐對法云「生苦者眾苦所依故﹐眾苦逼迫故」。九月十月處胎藏間﹐如在糞穢坑中長受寒熱等種種眾苦﹐生熟藏間如兩山迫逼﹐正趣產門其苦難堪﹐乍出風飄如刀割錐刺﹐不覺失聲﹐廢忘已前所有事業名爲生苦。老苦者﹐時分變異故苦﹐身分沈重諸根熟昧﹐皮膚緩皺行步軀曲﹐寢膳不安﹐起坐呻吟喘息气逆﹐所爲慢緩爲人所輕﹐世情彌篤世事皆息﹐名爲老苦。病苦者﹐四大變異乖適故苦﹐百節酸疼四支苦楚﹐能壞一切安穩樂事﹐如雹損苗頓傷興盛。由此經言如人壯美王妃竊愛遣信私通﹐王便捉獲挑其眼目﹐截其耳鼻刖其手足﹐形容頓攺爲人惡賤﹐病苦所逼已是難堪﹐更爲人所惡亦復如是﹐此名病苦。死苦者﹐壽命變壞故苦﹐風刀解支節無處不苦痛﹐張口太息手足紛亂﹐翻睛咀沫捫摸虛空﹐汗液交流便洟雜落。《涅槃經》言「死者於險難處無有資糧﹐去處懸遠而無伴侶﹐晝夜常行不知邊際﹐深邃黑暗無有燈明﹐入無門戶而無所處﹐𨿽無痛處不可療治﹐往無遮止到不得脫﹐無所破壞見者愁毒﹐非是惡色而令人怖﹐叫在耳邊不可覺知﹐是名死苦。」昔𨿽假之沐浴必歸不淨﹐昔𨿽假以塗熏必歸臭穢﹐昔時王位財寶榮盛﹑親族婦妾萬億﹐于時頓捨獨往後世無一相隨﹐臥置床枕橫尸偃仰﹐父母妻子椎胸哽咽﹐眾人號慕披髪拍頭﹐𨿽生戀仰之悲終致永分之痛。或埋殯墳陵肉消骨腐﹐或有露尸以施身肉﹐禽獸螻蟻交橫摣掣﹐或以火焚臭烟蓬﹝火﹡孛﹞﹐四面充塞人所嗟傷﹐悲慟絕聲咸歸故里﹐惟餘灰燼獨從風塵﹐平生意气獨處陵雲﹐一旦長辭困沾霜月﹐爲妻孥而鬭諍﹐競財利以紛披﹐捔名族以結怨酬﹐爭榮華而害他命﹐奄然長逝永落昏途﹐獨受作惡之殃﹑妻子安然恣逸。昔時作惡祇爲妻孥﹐及落三塗何期獨苦。深可悲哉深可悲哉﹗可不誡矣可不誡矣﹗是名死苦。憂悲苦惱﹐《稻芉經》云﹕「追感往事言聲哀感名爲憂﹐追思相續名爲悲﹐苦事逼迫名爲苦﹐煩惱纏縛名爲惱。」《十地經》云﹕「死別離時﹐愚人貪著心熱名憂﹐發聲啼哭名爲悲﹐五根相對名爲苦﹐意根相對名爲憂﹐憂苦轉多名爲惱。」亦以五欲財利故受種種苦者﹐鳥由食以亡形﹐人由財以喪命。《無量壽經》云﹕「世間之人無田宅而生欲亦憂﹐有田宅而慳守亦憂﹐五欲財利皆悉如是﹐懼五家之橫侵﹑恐四隣之枉奪﹐所以生苦。」

贊曰﹕此慳貪燒逼諸趣輪迴也。已得之財貪著﹐未得之物追求﹐故生眾苦﹐前之五欲亦卽是此求不得苦。《金剛般若論》中解施七寶滿恒沙界﹐不如持經一四句偈云「因財生煩惱﹐如世界微塵﹐乃因持經滅此煩惱﹐故施財福小持經福多」。五趣輪迴之苦至頌當釋。貧窮困苦惟在人間﹐愛難﹑怨會通人天﹐有彊力天子入天宮內﹐奪其妻子驅出自宮等是也。如《瑜伽》第四具說諸天五趣等苦。地獄等相頌中當說﹐以人天中境界殊妙﹐多有愛別離苦﹑怨憎會苦﹐所以偏說﹐應廣引《瑜伽》以注此處﹐與非天鬭事等。

贊曰﹕上來欲界具有七苦﹐現在後世五趣等苦具有三苦﹐色界惟有壞苦﹑行苦﹐有樂﹑捨故﹐《對法》引經「色界有壞苦」云入變壞心﹐無色但有行苦一苦無樂受故。欲界具八苦﹐上界無前七。

贊曰﹕下合樂著﹐不以比智覺﹐不以現智知﹐不驚其果﹑不怖其因﹐不總厭苦﹑不求解脫﹐由此馳流善惡趣間不曾以之爲患﹐譬愚戇之戲糞壤﹐若癡騃之墮炎鑪﹐未以塵坌爲羞﹐豈以火燒爲痛者也。

贊曰﹕下合示大不希。前諭有四﹕初思大乘果化﹐二念大乘因化﹐三隨示大乘行化﹐四無希取大之化。此合有三﹐不合隨示大乘行化﹕初合初諭﹐次「舍利弗如來復作」下合第二諭﹐「所以者何」下合第四諭。「佛智慧樂」者合身有力﹐若以机案頓拔獨覺諸苦。「令其遊戲」者合手有力﹐以衣裓頓拔聲聞眾苦﹐此義意言﹐且以佛果智慧及大神通二之妙用﹐頓拔二乘出苦來耶。

贊曰﹕合念大乘因化。舍惟一門菩薩能出﹐若我頓授智慧﹑神通﹐爲說大因以化二子﹐捨說三乘之方便者﹐二乘器小不能依行得度眾苦﹐門旣狹小或當墮落。此意亦合密說怖事﹐無令爲火之所燒害。

贊曰﹕合無希取大之化也。佛慧旣深何由能解﹖二乘智淺故不悕取。

贊曰﹕下第三大段﹐合思方拔濟﹐有二﹕初諭﹑後合。此初也。不用智慧身力亦不用神通手力﹐但以言說方便勸勉濟度諸子﹐出宅已後方與大車﹐顯佛爲緣自脩妙行方出生死﹐故申勸勉﹐非由佛力自不修因可得佛故。「勉」勗勵也。有本作「免」﹐非此義也。

贊曰﹕此合說也。攝智及通﹐但行方便勸脫三界﹐佛如良醫應病與藥﹐但方便教知欲如何﹐良醫豈得刀﹑手割除腹中之病不與藥耶﹖

贊曰﹕下第四大段﹐合正說三乘﹐有四﹕初勸厭三界﹐二勸取三乘﹐三引已爲證﹐四讚乘勝徳。此初也。「三界火宅」內體也。「麁獘五塵」外境也。勸離內外之苦﹐果體勿生貪著﹐由貪著故煩惱燒煮苦痛轉生﹐勸捨惡因﹐𨿽有妙果體內金剛身﹑外細五塵淨土眾相應起欣求﹐而未明說。

贊曰﹕引己爲證。「保」者當也信也證也。「任」者保也安也可也持也。與汝當可爲保信證明﹐安可任持言可保﹐言終不虛也。「汝等但取勿生疑惑」﹐三乘之法實是好法﹐我爲汝保﹐汝但取之勤加精進﹐如世買物無人保信知物非眞﹐有保買之當知勝物﹔三乘亦爾我能保之﹐生死非眞我不能保也。

贊曰﹕讚乘勝徳。初明不同生死﹐後明乘之勝徳。此初也。生死聖訶﹑三乘聖歎﹐生死繫縛煩惱所增爲不自在﹐三乘無漏故非繫縛乃名自在。有漏之法名爲有依﹐異熟果依因有﹑異熟因依果成﹐有漏生死勝者人天﹐可有所求謂三種求。三乘不然非所求取﹐無過失而求之﹐非無失而不求。三求者﹕一欲求﹐二有求﹐三邪梵行求。《瑜伽論》說墮欲求者﹐一切皆爲三種欲生﹐更無增減。三欲生者﹕一現住欲塵生﹐謂人及知足天已下。二自變欲塵生﹐第五欲天。三他變欲塵生﹐第六欲天。墮有求者一切皆爲三種樂生﹕一離生喜樂灌灑其身﹐二定生喜樂灌灑其身﹐三以離喜樂灌灑其身﹐初二三定如次配之。於不苦不樂寂靜生處起退求者﹐極爲尠小﹐故第四定不立爲生。邪梵行求者﹐謂諸外道求四無色以爲涅槃解脫處故。今非此三求﹐故名無求。𨿽有梵行求﹐以無漏故﹐卽是無上正梵行求﹐非邪梵行求故。

贊曰﹕下明乘之勝徳﹐正乘乘已仍以五根﹑五力﹑七覺﹑八道﹑四禪﹑九定﹑八解脫﹑三三昧等而自娛樂﹐便得無量安穩快樂﹐豈似生死多諸苦耶﹖

贊曰﹕下第四大段﹐合依言免難。三乘分三﹐一一有二﹕初法﹑後合。此初文也。各有四力﹕內智性者﹐因力也﹐性種姓故。從佛世尊者﹐善友力也﹐佛爲緣故遇佛﹐不遇佛初必依佛法方得發心名善友力。聞法信受﹐作意力也﹐習種姓故。慇懃精進﹐資糧力也﹐以勤爲首攝一切行。依因﹑善友﹑作意﹑資糧四勝力故﹐專自修行求於涅槃﹐名聲聞乘。聞法自行不能化他名爲自求﹐非不求佛作於弟子。《瑜伽》釋云「諸佛聖教聲爲上首﹐從師友所聞此教聲﹐而證聖果故名聲聞」﹐聲之聞故﹐依主釋也。下﹝信解品﹞云「以佛教聲令一切聞故名聲聞」﹐亦依主釋或有財釋。前通定姓﹑後不定姓﹐此求涅槃者所學之種智名爲車體﹐非以涅槃爲車體也。此文略故下應准知。

贊曰﹕此但三力﹐略無因力。「求自然慧」者﹐不求與佛同時出世﹐非見佛已方得果故。如有經言「釋迦出世﹐五百獨覺從山中出來至佛所」﹐故《仁王經》中有獨覺眾﹐先成道訖後遇世尊﹐非如聲聞佛處得道﹐故名精進求自然慧﹐能證道也。「樂獨善寂」者是獨覺義﹐出無佛世得能證道﹐獨自善證寂滅理故。又以此慧深知諸法因緣者﹐是緣覺義。故《瑜伽》云「或觀待緣而證聖果故名緣覺﹐觀十二緣起而證果故。」辟支佛者﹐此名獨覺﹐此有二類﹕一部行﹐二麟角。初可見佛﹐後必不見。故《華嚴》云「菩薩在兜率天﹐將下生時有十相現﹐第三於右手掌放大光明﹐名嚴淨世界﹐三千界中若有獨覺﹐遇斯光已速入涅槃。若不入者﹐佛光力故移置他方諸佛國土﹐不得見佛。」明知獨覺滿百劫者成於麟角﹐不爾部行。若從聲聞解脫分位作獨覺者﹐成麟角諭﹐可得百劫﹐時猶長故。入四善根作獨覺者乃成部行﹐時餘少故。獨證者﹐覺待緣而覺﹐皆依主釋。

贊曰﹕初法說中有二﹕初解大乘﹐後解菩薩乘。此初也。「一切智」者﹐觀空智也﹐三乘同有。「佛智」者﹐觀有事智﹐惟佛獨成。由自覺生此二智故﹐名自然智﹐不待他緣名無師智﹐或智性名自然智﹐智相名無師智。求此知見眷屬力無畏等以爲內徳﹐外能利生愍念與樂﹑利益拔苦﹐前慈後悲。解行弘廣名爲大乘﹐大乘之名如前已解。

贊曰﹕釋菩薩乘及諭也。菩薩者三乘通稱。若求於此加名摩訶薩﹐是大有情故﹐餘不得名。無著《般若論》云﹕「由與七種大性相應加名摩訶薩」。求智者菩﹑愍念者薩﹐此三乘中各有一種一姓﹑三種二姓﹑一種三姓﹐定不定姓種類別故。初後發心得果不定﹐如大迦葉若不遇佛應爲獨覺﹐由遇佛故今作聲聞﹐舍利弗等思准可知。

贊曰﹕下第二大段合今說實﹐中有二﹕初合說實﹐後合釋疑。前諭有四﹐今但合二﹕初合釋成父志﹐「是諸眾生」下是﹔後合父但與一。文不合諸子索三﹑越子本心。初文復二﹕初舉前諭﹐後以法合。諭中有二﹕初見子得出其心泰然﹐「自惟」已下合成父志﹐意可知也。

贊曰﹕下合父志亦二﹕初合見子得出其心泰然﹐後合釋成父志。此初也。以教爲門而出火宅三界險道﹐以行爲門而入涅槃之果﹐此中但有出宅教門﹐不說行門﹐教亦能入﹐能入理故﹐此但說出不說於入﹐亦可說言得涅槃樂卽名爲入。

贊曰﹕此合釋成父志。子旣無差應等與大乘﹐何有獨令菩薩得佛滅度﹐不與二乘﹖應等以佛大般涅槃而滅度之。「不令」者無令義﹐無令一菩薩得﹑餘二乘人不得。

贊曰﹕下合父但與一﹐有二﹕初明車體﹐後明車徳。此初也。「悉與諸佛」者﹐二乘不定及菩薩姓﹐等與佛乘之禪定﹑解脫等﹐一乘莊挍萬善備故﹐略舉爾所娛樂之具。

贊曰﹕此明車徳﹐此一乘車所有莊飾娛樂之具皆是。一離雜染相﹐一無漏種類﹐若因若果聖所稱歎﹐能生眾生無漏淨妙第一之樂﹐諸徳本故。五樂之中無惱害樂﹐無惱四中第三覺法﹐第四寂靜二樂所攝﹐不同二乘羊鹿之車所有功徳﹐非皆離雜染亦非純無漏﹐諸聖𨿽有不歎生樂﹐非第一故﹐此名大乘。

贊曰﹕下合釋疑﹐有二﹕初舉諭﹐後釋疑。此初也。前諭有三﹕謂問﹑答﹑印。今但總說印可無餘﹐寶物莊嚴萬徳備故﹐安隱第一離災障故。

贊曰﹕下合有二﹕初標﹑後釋。此標也。

贊曰﹕此釋也。我之一乘功徳無量﹐能與眾生受用無盡﹐但諸眾生或有有性或有無性﹐或有定性或有不定性﹐或初樂小後方樂大﹐由是不盡皆能領受﹐所以我昔初說三乘今說一實﹐故非虛妄﹐漸誘法故。

贊曰﹕大文第三結答也。由上所說道理因緣﹐於一乘之體分別說有三教﹐於一極果說有三因﹐實無三體﹑三果極也。

法華經玄贊卷第五﹝末﹞

保安三年五月十二日書了﹐法隆寺僧覺印之。

同年十一月四日以興福寺圓如房本移點畢﹐覺印本者皆點本也﹐有相違者以朱出之﹐付朱可爲指南歟﹗黑正書本也﹐此朱不付自本正故。此點本髙名本也﹐可祕之﹐卽五本交也。

妙法蓮華經玄贊卷第六﹝本﹞

大慈恩寺沙門基撰

贊曰﹕下頌。總有一百六十五頌﹐分之爲二﹕初八十四行半頌頌前法諭﹐後「告舍利弗汝諸人等皆是吾子我卽是父」下有八十行半頌﹐是第三大段﹐勸信解於此經﹑欣當成之佛智。初中有三﹕初六十五頌半頌上諭說﹐次十八行頌頌上合說﹐後一行頌頌前結說。以是因緣十方諦求更無餘乘﹐除佛方便是也。初六十五頌半頌諭說中分二﹕初五十三行半頌諭昔權﹐後十二行頌諭今實。初文分四﹕初半頌頌三界佛有諭﹐第二有三十二頌半頌五趣危亡諭﹐第三有十四頌見設權方諭﹐第四有六頌頌依言勉難諭。初諭長行有六﹐今但頌二﹕一家主﹐一宅相。前云多有田宅﹐「此中有一大宅」者﹐三釋如前。

贊曰﹕第二三十二頌半五趣危亡諭中長行有四﹐今分爲三﹕初三頌宅宇危朽﹐次半頌人眾甚多﹐後二十九頌諸方災起﹔不頌第四眾子遊居。宅宇危朽中分二﹕七句通明三界五蘊無常﹐五句別明色身無常﹑無我﹑不淨﹑空義。「宅久故」者﹐竪而論之識蘊無始念念生滅﹐猶如幻事﹐名爲久故。橫而論之亦成頓獘﹐非漸漸滅。「獘」者敗也壞也。「堂舍髙危」者﹐色蘊無常﹐以舍替閣髙必易傾﹑危必不安﹐猶如聚沫不堅實故。「柱根摧朽」者﹐行蘊無常念念遷謝﹐業盡都死故名摧朽。「摧」者折倒朽毀壞也﹐如芭蕉故。「梁棟傾斜」者﹐受蘊無常﹐旣失正受何可安哉﹖如浮泡故。「基陛隤毀」者﹐亦卽行蘊業思名基陛﹐以安命根之柱故也。「隤」者墜下﹐「毀」者壞也。行攝法多﹐業果二別﹐故開爲二句。

贊曰﹕「牆壁圮坼」者﹐想蘊無常。「圮」音父美反﹐毀也覆也。「坼」音恥格反﹐裂也。《玉篇》「分也」。已上七句﹐合明三界五蘊無常﹐隨應有處皆如是故。已下五句別明色身無常等義﹐三句無常﹑一句無我﹑一句不淨﹐由此三義是故成空。「泥塗」諭肉。《切韻》「塗﹐鞔覆也」。「阤」者隤也毀落也。「阤」音池爾反。《說文》「奮衣作褫」。《切韻》「山崩曰陊」。《玉篇》「折薪隨其木理作阤」。或有爲「褫」﹐不知所從。今應爲「阤」。《廣雅》「﹝毤﹣八﹢ㄙ﹞﹣毛﹢ㄆ﹞也」。《方言》「壞也」。《說文》「山崩曰阤」。或爲「陊」。「覆苫」諭皮膚聊亂而且墜。《爾雅》「白蓋謂之苫」。編白蓋爲之覆屋曰苫。「椽梠」者﹐「梠」音力舉反﹐桷端木﹐今謂雀梠。「差」音楚宜﹑楚佳二反。「脫」音徒活反﹐又吐活反。諭骨節﹑筋脈相連無常。椽旣差矣﹐骨節無常﹔雀梠亦脫﹐筋脈無常。《瑜伽》第十九引經頌言「有城骨爲墉﹐筋肉而塗飾﹐其中有貪恚﹐慢覆所任持。」

慈氏釋言城謂八識﹐骨充塼石﹐筋代繩絍﹐肉當塗鞔﹐形骸爲墉周匝圍繞。此城中有四種惡法之所任持﹐二是在家起﹐謂貪與瞋﹐二是外道起﹐謂慢與覆。在家由著欲﹐惡行相應﹐於正法中尚不信受﹐況能修善﹖設有勸說﹐反生瞋恚。外道恃惡說法而生憍慢﹐不能自然趣三寶所﹔三寶往化彼﹐由覆故尚不悔過發露諸惡﹐況能信解修諸善法﹖二種心城尚不能入﹐況能取爲已有﹖《涅槃》亦言「是身如城﹐血肉筋骨皮裹其上﹐手足以爲却敵樓櫓﹐目爲竅孔﹐頭爲殿堂﹐心王處中﹐故以肉爲泥塗﹑皮爲覆苫﹑骨筋爲椽梠。」以上色身無常之法。「周障屈曲」者﹐「障」音之尚反﹐《說文》「障隔也﹐蕃隔曰障」。《玉篇》「之讓﹑之楊二反。有作璋﹐擁塞隔界也」。此諭無我。宅中周匝有障﹐屈曲難越。明知無我﹐若有我者純一無曲﹐亦無障故。「雜穢充徧」諭不淨也。若欲界身三十六物所充滿故。由此三義故亦成空。

贊曰。下第三段有二十九頌﹐諸方災起﹐分三﹕初十七頌半總明虫鬼交加變怪之相﹐次十頌半別明虫鬼叢雜紛起所由﹐後有一頌結成上難。總明變怪卽是總辨十煩惱相﹐別明紛起卽是別明三界惑相。長行災起惟說火焚﹐今加虫鬼說諸惡相﹐欲令眾生厭怖深故﹐如三毒等毀責之故立種種名。初中分三﹕初有六頌明怪鳥毒虫稍遲鈍故﹐諭貪等五﹔次十頌明靈神異鬼稍捷利故﹐諭於五見﹔後一頌半通結此二。初中復二﹕五頌半別明﹐半頌結之。初文分五﹕初半頌諭貪﹔一頌半諭瞋﹔一頌諭癡﹔一頌諭疑﹔一頌半諭慢。此初二也。此中配屬無別教文﹐但行相相應卽義相配﹐順古且然。論本不釋理未必爾﹐義符順故未必不然。貪愛有四﹕一現有愛﹐二後有愛﹐三貪喜俱行愛﹐四彼彼喜樂愛。皆據別行相﹐以現可見故。「鷲梟鵄鵰」如次配上品四愛﹐「烏鵲鳩鴿」如次配下品四愛。或性鈍貪﹑現怪貪﹑大力貪﹑動身貪﹑非法貪﹑發語貪﹑卑下貪﹑多淫貪﹐如次配八。八鳥多貪﹐故以爲諭。瞋諭有十一﹕一蚖﹐音愚袁反﹐又五丸反。依《遺教經》﹐黑短蛇也。《漢書》「玄蚖」﹐韋昭解曰﹕「玄﹐黑﹔蚖﹐蜥蜴也」。崔豹「蛇醫也﹐大者長三尺﹐其色玄紺﹐善魅人。蠑蚖﹑蜥蜴﹑蝘蜓﹑守宮﹐四種別名。」《玉篇》「蛇醫也。在舍爲守宮﹐在澤爲蝘蜒。」准此《遺教》應言「黑蚖」。錯爲「蛇」字。今解蚖有二﹕一蜥蜴﹐二黑短蛇。故《遺教經》言「睡蛇旣出乃可安眠」﹐故彼不錯﹐但名黑蚖非蠑蚖也。有爲「黿」﹐愚袁反﹐謂是水虫惡性之物。理亦不然。彼爲「黿」字非此「蚖」故。二蛇﹐自餘凡蛇也。三蝮﹐蝮蛇也。《爾雅》「蝮蚖博三寸﹐首大如擘﹐江准以南謂虺爲蝮﹐有牙最毒﹐鼻上有針。一名反鼻蛇﹐色如綬文﹐文間有鬣﹐大者七八尺﹐螫手則斷手。嶺南多有。」四蝎。五蜈蚣。《字林》「蝍蛆甚能制蛇」。綠身赤足者良﹔黃足者不堪用﹐人多炙之令赤非眞。六蚰蜒。江南大者卽蜈蚣。七守宮。山東云「﹝虫﹡束﹞﹝虫﹡﹝不／見﹞」﹐陜以西謂壁宮﹐以血塗女人臂﹐必有私情洗之不落﹐可以守宮。亦云在石爲蜥蜴﹐在澤爲蝘蜓﹐在舍爲守宮﹐通名蠑蚖﹐八百足。九鼬。余救反。《切韻》「虫名﹐似鼠作鼬﹔獸名﹐似猿作貁」。《玉篇》「貁﹐似貍﹐搏鼠」﹐與《切韻》別。「鼬﹐似鼫啖鼠」﹐亦呼爲鼪鼠。由此經本有作「鼬」作「貁」。依《字林》作「狖」﹐古文作「𨿽」非但余救反﹐亦余季反﹐建平名也。《山海經》「鬲山多蜼」﹐郭璞云﹕「似獼猴﹐面大﹐蒼黑色﹐尾長四五尺﹐似獺尾﹐頭有兩岐。天雨卽自倒懸於樹以尾塞鼻。江東養之捕鼠﹐爲物捷健。」《爾雅》「蜼仰鼻而長尾」。今依《切韻》作「貁」字。此乃猿類﹐狀如狗形﹐此非惡性﹐故不取之。應作「鼬」字﹐與貁同﹐去聲呼﹐乃是黃﹝要／曰﹞之儔﹐性能傷殺﹐其形小也。依古文作「蜼」。若依《玉篇》作「﹝豸﹡由﹞」。依《字林》作「狖」。有作「狖」﹐不知所從。十貍。野猫也。應作「貍」。無「狸」字。《說文》云「從豸﹑里聲」。十一鼷鼠。《說文》「小鼠」。《玉篇》「有螫毒﹐食人及鳥獸﹐𨿽至盡不知亦不痛。」《春秋》所云「食郊牛角者」﹐今謂甘口鼠﹐此等多毒故以諭瞋。瞋之別相緣十事生﹕一己身﹐二所愛有情﹐三非愛有情﹐四過去怨親﹐五未來怨親﹐六現在怨親﹐七不可意境﹐八嫉妬﹐九宿習﹐十他見。總瞋爲一﹑別行爲十﹐合配十一。隨煩惱中忿恨等五名「諸惡虫輩」﹐逢緣生起名「交橫馳走」。又猛利瞋﹑被惱瞋﹑報怨瞋﹑現相瞋﹑害毒瞋﹑不斷瞋﹑嫉妬瞋﹑煩惋瞋﹑私切瞋﹑損殺瞋﹑潛計瞋﹐如次配之。「交橫馳走」﹐結上瞋也。

贊曰﹕此諭於癡。三十六物如尿屎等﹐癡增上故寶著其身﹐如蜣蜋虫集其惡處不覺不淨﹐耽迷生死愚於三際﹐起七九種故名諸虫﹐類非一故﹐如《瑜伽》第九說。「臭處」者﹐不可愛樂﹑可厭賤皂。「臭」謂惡气。「處」音昌與反﹐息也﹐謂惡气息。《切韻》又云「鵄恕反」。《玉篇》「居也﹐止也」。旣作去音﹐便惡處所。

贊曰﹕此諭疑也。「狐」音扈都反。《玉篇》「妖獸﹐鬼所乘」。狐有三徳﹐其色中和﹐小前大後﹐死必守丘。野干﹐色靑黃如狗﹐羣行夜鳴﹐聲如狼﹐能緣木巢於危巖髙木。狐形稍大﹐野干形小﹐而兩形相類大小有殊﹐故《禪經》云「見一野狐﹐又見野干」。狼可知矣。此疑三寶三世三界﹐故說三獸。「咀」音慈呂反﹐又鋤呂反。「嚼」音在爵反。《玉篇》「咀﹐唅也﹑味也﹑唶也」。或爲「齟」字。「嚼」﹐噬也﹑噍也﹑茹也。唅之名咀﹐噬之名嚼。以足躡履名踐蹋。斷筋骨名﹝齒﹡齊﹞。傷皮肉名齧。「﹝齒﹡齊﹞」音在諸反﹐甞至齒作嚌。不知「﹝齒﹡齊﹞」字所從﹐恐錯爲「﹝齒﹡齊﹞」﹐應作「﹝齒﹡來﹞」齧﹐齧挽曰﹝齒﹡齊﹞。其﹝齒﹡齊﹞有作截音﹐未詳。「齧」音五結反。「噬」齩也。多噬爲齧﹐至齒爲嚌﹐由此骨肉遂致狼藉。疑發於口如咀嚼﹐心疑諦理如踐蹋﹐疑苦集之軟法如﹝齒﹡齊﹞甞至齒﹐疑滅道之堅法如齧傷皮肉﹐因此生死之尸狼藉擾攘。

贊曰﹕初一頌半諭慢﹐後半頌結之。慢有七九名羣狗﹐多因疑生故名由是。「搏」擊打也。「撮」持取也。「搏」音補各反﹐手擊也。《玉篇》「拍也﹑捬也」。「撮」音子活反﹐手取也。《釋名》「撮﹐卒也﹐謂暫卒取之」。《玉篇》「與四圭曰撮同」﹐謂三指撮也。手把作「攥」﹐子括反﹐今非彼義。髙舉陵他名搏﹐望他順已名撮﹐卑劣慢不如於他如飢羸﹐闕小悕望故。心𨿽髙而悚慄名障惶﹐觸緒事生名處處﹐心恒不足如求食﹐皆卑慢相。心慢蔑他名鬭諍﹐身起慢相名摣。「摣」音側加反﹐《釋名》「摣﹐叉也」﹐謂五指俱往叉取。《玉篇》「五指捉擊也﹑把也」。《切韻》「以指按作戲」。「掣」音尺制反。《字書》「牽也」。《玉篇》「引而縱之」。又尺析反﹐曳也﹐謂五指捉曳。指按而曳撦攞引縱﹐或復向前而咬名摣﹐卑身就他故。向後而挽名掣﹐我慢却偃踞故。有作「﹝齒﹡﹝虎﹣儿﹢且﹞」字﹐《說文》「齒不正也」﹐非此義。語起慢言名啀齜嘷吠﹐聚露脣齒名啀齜﹐出聲大吼名嘷吠。「啀」音五佳反﹐犬鬭也。「齜」音士佳反﹐齒不正作齜﹝齒﹡﹝虎﹣儿﹢且﹞﹐開口見齒作齜啀。又不知「喍」字所出。皐者熊虎聲﹐《玉篇》「咆也」。「咆」鳴也。「若哭作號」﹐結其舍恐怖變狀如是。

贊曰。下十頌明靈神異鬼諭於五見。分五﹕初三頌半諭邪見﹐二頌半諭戒取﹐一頌半諭身見﹐半頌諭見取﹐兩頌諭邊見。初中分二﹕一頌總諭邪見自體﹐二頌半諭差別行相。此初也。「魑」刃知反﹐「魅」美祕反。《說文》《玉篇》「老物精也」。《通俗文》「山澤怪謂之魑魅」。張平子《西京賦》云「山神﹐虎形﹐名魑。澤神﹐猪頭人形有尾﹐名魅」。「魍」音文兩反。「魎」音良獎反。《通俗文》「木石變怪名魍魎」。《春秋》及《玉篇》云「水神也」。添夜叉﹑惡鬼﹐總有五類。諭邪見緣﹑撥五門緣﹑撥五法心心所等有五行相﹐謂謗因﹑果﹑作用﹑實事及非四見諸餘邪見。損傷善法﹑毀壞良田﹐無所不生名處處有。損害逾廣﹐如噉人肉。

贊曰﹕下二頌半差別行相。中分二﹕初一頌明由邪見生鈍煩惱亦由煩惱復生邪見﹐後一頌半明由邪見生諸惡見及不善行。所餘煩惱名爲虫獸。「孚」音撫夫反﹐信也。《玉篇》「姥伏也﹐卵孚也﹑生也」。《通俗文》「匹付反﹐卵化曰孚」。《廣雅》「孚﹐生也」。《方言》「鷄伏卵而未孚是也」。「乳」音濡主反﹐又而遇反。《蒼頡篇》《玉篇》「乳謂養子也」。「生」𨿽平﹑去二音﹐應從平音。《玉篇》「生產進也﹐生養造也。因物造變謂之生」﹐產亦生也。鳥養卵名孚﹐獸養子名乳。由邪見故長諸煩惱如孚乳﹐生諸煩惱如產生﹐逐撥五門之邪見。煩惱別別生長名各藏護。藏護者資養義。或諸煩惱虫獸之屬﹐生長邪見名自藏護等。

贊曰﹕明由邪見生諸惡見及不善行。諸惡見等如夜叉﹐日日增長名競來。因起煩惱更生惡行名爭取食。食是資長義﹐故惡身行滿名食旣飽。邪見轉多名惡心轉熾﹐遂形於語名鬭諍聲。三業惡行邪見所增﹐損害彌多名甚可畏。故由邪見生三惡行﹐非由邪見親發身語﹐因勢遠生故作是說。

贊曰﹕下二頌半諭戒取。中分二﹕初一頌半諭總行相﹐後一頌諭別行相。此初也。然諸古師先無正文多取小乘以解戒相﹐今依新文大乘義解﹐學者應知。「鳩盤荼」者可怖畏鬼﹐此諭戒取。重執隨順諸見戒生﹐不緣餘法﹐如踞土埵。《字林》「蹲﹐坐虛也」。「踞」音居御反﹐垂足實坐﹐倚也亦蹲也。「埵」音丁果反﹐小土聚隅也﹑堅土也。《玉篇》「丁戈反﹐小塊累也﹐亦堅土也﹑堁也」。有作「堆」音﹐聚土也。非也。若單執戒爲勝因生取﹐名離地一尺﹔執順戒之禁爲勝因生取﹐名二尺。或執爲勝﹐如一尺﹔更執爲因﹐如二尺。戒取必須具此二相﹐不爾是邪見所攝。不須別配上界二取﹐不說餘惑通上界故。𨿽執欣求出世滅果﹐去生人天名往﹐還沈惡道名返﹐常沈生死﹑虛功苦行名遊行﹐執爲最勝乖背正道名縱逸﹐執爲正因染著生死名嬉戲。

贊曰﹕別明行相也。外道所求涅槃解脫非眞勝法。生死可惡諭如於狗﹐得彼戒禁猶如兩足﹐涅槃因故﹐如足戒禁別故稱兩。或執爲勝﹑爲因名兩。堅著戒禁如捉狗足﹐執行順己如撲足倒。「撲」音蒲角反﹐倒也。《通俗文》「爭倒曰撲」。有作「朴」﹐音普卜反﹐打也。《玉篇》「擊也﹑手搏也」。今非此義﹐亦非「朴」字。宣揚苦行及彼涅槃以示眾生﹐如令失聲。執著若戒若禁能到涅槃﹐如以狗足加狗之頸。以此安處而修苦行以求涅槃﹐義同怖弄於狗耽翫不捨﹐𨿽苦謂樂﹐以娛己情故名自樂。

贊曰﹕此諭身見。俱生身見無始恒行﹐故名長大。分別起者與不善性無慚愧俱﹐諭如裸形。裸是露義﹐無羞恥故。無明所覆名黑﹐迷無正理名瘦。堅執五蘊曾不暫輟﹐名常住中。諸煩惱因之而起﹐我語取因此而生﹐名發惡聲。處處廣起我見滋長﹐如叫求食。

贊曰﹕諭見取也。其頭如山﹑咽喉極小如針許大﹐不堪受食﹔見取亦爾﹐執自見等爲因爲勝謂大如山﹐不受他見如針極小。

贊曰﹕下二頌諭邊見﹐分二﹕初頌諭總行相﹐後頌諭別行相。此初也。「首如牛頭」﹐頭有二角﹐一邊見中含常﹑斷故。常﹑斷必依我見後起﹐如依牛頭有二角故。「或食人肉」諭斷見也﹐損害善深由執斷故﹐全不肯脩如食人肉。「或復噉狗」諭常見也﹐不妨善生損害淺故猶如噉狗。

贊曰。諭別行相也。因此邊見生六十二見中四十七見﹐如髪蓬亂。因此見故共諸外道互相非斥﹐如殘害兇險。外道妄見名兇險﹐故兇惡險阻也。無正教食及正理水以資長故﹐如飢渴所逼。內心旣爾﹐外發聲計著如叫喚﹐身急隨之行如馳走。

贊曰﹕此結成也。外道起煩惱虛妄顚倒故﹐如夜叉餓鬼。在俗起煩惱耽著無知故﹐如諸惡鳥獸。牒上所明﹐由起彼故不達正理。貧無智慧如飢急﹐在俗徧生﹑老﹑病﹑死四位。處處遇惡緣以惑生﹐如飢急四向。外道不得正視涅槃因門﹐妄行苦行而觀正理﹐如看窓牖﹐不正行故。如是諸難恐畏無量﹐略說苦惑。諸難尚爾﹐況諸惡業理諭何窮。「闚」有作「窺」﹐小視也。凡相竊視﹐南楚謂之窺。

贊曰。下十頌半別明虫鬼叢雜紛起所由。有三﹕初二頌明主在無災﹑主無災起﹐次一頌明由火焚蕩宅宇崩摧﹐後七頌半屬此紛披虫鬼擾攘。此初文也。「屬」音之欲反﹐屬謂由屬。意說菩薩因位在宅﹐及成佛已在世利物﹐生死煩惱災難便息。佛入涅槃﹐菩薩隱沒物益寢息﹐生死煩惱災難遂生。亦由主在宅中嚴治脩織勗勵子息﹐災難不生﹔主若離家無人脩飾﹐旣無勗勵子息放逸﹑災起宅崩。故三界宅﹐由佛若在災難不生﹐由佛若無災難斯起﹐故言屬于一人﹐諭佛菩薩也。不由外道惟由佛法﹐故言一人。又「屬」音時燭反﹐屬謂攝屬。三界皆是佛之所有﹐說佛爲主﹐並屬佛故。「其人近出」﹐入涅槃隱﹐離三界生﹐名爲近出﹐如宅無主。「忽然火起」諭諸煩惱損敗身器﹐如火損舍。應爲「屬」字。無端而有﹐名忽然火起。從生至死觸途皆起﹐名四面一時。因此發生無量惡業﹐名焰俱熾。

贊曰。由火焚蕩宅宇崩摧。「棟梁」者受蘊。「椽」者骨節是色蘊。「柱」是行蘊。「爆聲」者諭生苦。「爆」音博教反﹐火深烈也。又普駁反﹐《說文》「灼也」﹐謂披散起。《玉篇》「補角﹑蒲角﹑頗角三反﹐灼也﹑熱也」。亦爲「曝」字﹐憤起也。古作「﹝暴﹡皮﹞」「曝」二形同。「震裂」者諭老苦。震者驚擗之義﹐老苦在身如雷驚擗﹐甚可怖故。或爲「振」字。「摧折」諭病苦﹐摧殘身命衰折盛壯。「墮落」諭死苦﹐壞壽命故。生老病死并柱﹐合是行蘊無常。於三蘊後﹑想蘊之前明四相者﹐欲明生等徧五蘊故。「牆壁崩倒」諭於想蘊內外無常。上來受﹑色﹑行﹑想四蘊無常﹐在識宅有。前文已明宅中火起﹐總說五蘊有生﹑老﹑病﹑死﹐無常敗壞深可厭患。

宅中災難俱是煩惱﹐何故或說爲火﹑或說爲虫鬼耶﹖

燒迫身心諭之於火﹐無知損害譬之虫鬼。欲令驚怖厭深﹐所以種種爲諭。識爲所依﹐諭之於宅﹔煩惱依起﹐故譬火虫。四蘊俱是能依﹐故說由火摧落﹐不說虫鬼亦依火遊。

贊曰。下七頌半屬此紛披虫鬼擾攘。有三﹕一頌半諭欲界災﹐三頌半諭色界災﹐二頌半諭無色界災。此初也。「諸鬼神等」者﹐諭欲界出家外道﹑在家俗人。眾苦所逼遂揚聲大叫等者﹐等取虫獸。故《十地論》云﹕「外道知生﹑老﹑病﹑死﹐生厭故揚聲大叫。」今通在家。又在家起貪等鬭諍﹐外道起諸見鬭諍。「揚聲大叫」此爲總句。由起貪等性鈍煩惱﹐如鵰鷲等﹔由起諸見疾利煩惱﹐如鳩盤荼等。此爲別句。𨿽苦所逼揚聲大叫。在家俗人癡愛故生惱﹐出家外道以苦欲捨苦﹐此皆名爲周慞惶怖不能自出。「周慞」者怱恾驚懼也。又爲「章」字。「周」流也﹐周流周徧驚懼不安之狀。下有惶怖應爲周章﹐由下悶走已爲周章。此應爲「慞」﹐體亦卽怖惶。「怖」者驚懼﹐故惶悚怖怕也。此依初揚聲大叫解。若依後解﹐在俗及外道起利鈍惑常鬭諍故﹐以此怱遽於生死﹑驚忙於旦夕﹐豈知惑火以焚燒﹑虫鬼毒之傷害而求出離者也。設欲求出﹐無方自得。

贊曰﹕下三頌半諭色界災。有三﹕一頌諭俗人外道俱生彼界﹐一頌諭𨿽有淨定折伏煩惱煩惱還起﹐一頌半諭𨿽求離欲執彼爲勝煩惱復生。此初也。色界定深猶如孔穴。在俗生彼如虫竄之。外道鬼生﹐故言亦住。「竄」音七亂反﹐逃也。《玉篇》「藏﹐蔽也」。

贊曰﹕此諭𨿽有淨定折伏煩惱煩惱還起。聖人有淨定煩惱不生﹔彼𨿽有淨定無眞福慧﹐名薄福徳﹐更爲貪﹑癡﹑慢﹑疑﹑身﹑邊見等煩惱所燒﹐名爲火逼。不能斷滅此等煩惱﹐仍起見取互相非斥﹐名相殘害。執自勝道如飲血﹐緣見細故。起戒取堅執如噉肉﹐緣事麁故。「噉」音土敢反﹐食也。或作「啖」音屯敢反。

贊曰﹕𨿽求離欲執彼爲勝﹐煩惱復生也。「野干」者﹐欲界疑。「之屬」者﹐所餘煩惱。「並已死」者﹐先伏斷故。由取定爲勝﹐起色界中愛﹑見﹑慢﹑疑等種種煩惱﹐名大惡獸。此展轉增長﹐如競來食噉。惑火旣炎﹐燒炙彌廣﹐因定生惑不可愛樂如臭烟。臭烟繁欝名﹝火﹡蓬﹞﹝火﹡勃﹞。「﹝火﹡蓬﹞」音薄紅反。惟有「蓬峯」二字﹐气如蓬亂。應爲「蓬」字。有作「熢」字。依《玉篇》卽熢火之熢﹐亦無蓬音。「﹝火﹡勃﹞」音蒲沒反﹐大也﹑盛也。若塵起作「﹝土﹡孛﹞」。火香作「馞」。今之臭气馞馞如蓬繁亂﹐或气臭大勃起如蓬。有作「﹝火﹡孛﹞」字﹐不知所出。徧四定生﹐無一處非有﹐如四面充塞。

贊曰。下二頌半諭無色界災。初一頌半諭下三地惑﹐後一頌諭生有頂地惑。此初也。「蜈蚣」等類諭彼凡夫﹐爲下色界惑火所燒﹐求生無色如走出穴生下三處。「鳩盤荼鬼」諭彼外道。外道多執二上地以爲涅槃。撥諸凡夫不執以爲殊勝涅槃﹐因凡起惑如鬼見虫隨取而食。食者資長義﹐隨逐彼生惑更增故。

贊曰﹕此諭有頂煩惱。生彼外道名爲餓鬼。三有頂故﹐名頭上。煩惱更生﹐名火然。無正教食﹑法水充濟﹐名飢渴。煩惱所逼﹐如熱惱。恒不安處﹐名周章。周章是周流義。還淪五趣﹐名悶走。有本爲「障」是惶怖義。上來說諭﹐意令厭怖種種變名﹐智者應悉。

贊曰﹕此文第三結成上難。難旣眾多﹐不能具述。「眾」音有二﹕職隆﹑之仲二反。

贊曰﹕下第三大段有十四頌﹐見設權方諭。長行有四﹐此中亦爾。初三頌見苦悲生諭﹐次五頌示大不悕諭﹐次三頌思方拔濟諭﹐後三頌正說三乘諭。初文有二﹕初二頌頌見苦﹐後一頌頌悲生。見苦中初二句諭佛出三界﹐次一頌半諭更聞眾生處難所悲之事。此初文也。「主」者﹐親也﹑上也﹑典也﹑領也﹑守也。門有二種﹕一教門﹐二行門。佛住果中出因門外﹐卽是位居妙理﹐亦是理出教門一乘門也﹐故言門外。由長行言「我𨿽能於此所燒之門安隱得出」﹐今言在外立﹐有四義﹕一住待之狀﹐待子出宅故﹔二將行之貌﹐將行入救故名爲立﹔三立者不行之相﹐待機熟而垂濟﹐故未卽行﹔四立者起成之義﹐眾生在生死﹐未起未成佛如坐﹐佛已起而成﹐故立也。

贊曰﹕此諭聞眾生處難。前長行云「長者見是大火」﹐﹝方便品﹞云「我以佛眼觀」﹐今言聞者有二義﹕一自﹑他影彰﹐不但自見眾生沒苦﹐亦聞他三世佛所傳說親﹑疎相顯。二眼覩苦生﹐親故名見﹐法待機濟﹐疎故與聞名。無始已來放縱馳流﹐起煩惱分別﹐名先因遊戲。受三界苦果﹐名來入此宅。從無始來因惑﹑業故感於識等﹐背理乖眞義名來入。入者處義﹐非先出故今始名入。彼修解脫分卽名爲出﹐良爲不修故名爲入。三乘種姓未發現行﹐設發大心退求小果﹐名稚小。「稚」音直利反﹐幼弱也。愚癡所蔽﹐名無知。於此苦果放逸六情﹐名歡娛。貪染諸境﹐名樂著。

贊曰﹕此頌悲生諭。入宅救之悲生名驚。隨順生死﹐名入火宅。由此入故後亦與子同時方出﹐循環赴救不顧其難﹐名宜救濟﹐應時濟故。

贊曰﹕下五頌諭示大不悕。有二﹕初四頌密示眾苦以授大乘﹐後一頌無怖取大。初復有二﹕初一頌半總告惑﹑苦還生﹐後二頌半別告惡處令厭。此初也。「說眾患難」者﹐宅壞火災﹑虫鬼紛擾。「惡鬼」者外道諸見。「毒虫」者白衣餘惑。此二爲緣﹐所生一切煩惱災火連綿不息。「蔓莚」者連續之貌。有解上去﹑下平呼﹐旣如艸蔓﹐亦如莚廗之長也。或爲「延」﹐如艸蔓延長連續不斷。或「蔓」亡怨反。「莚」餘戰反。《西京賦》云「其形蔓莚」。《廣雅》「蔓﹐長也。莚﹐徧也」﹐二皆去聲呼之﹐如野火連綿勢長不斷絕之義。因宅火生﹐名火蔓莚。因火宅壞﹐名苦。次第相續不絕﹐此意顯示因惑生苦。緣生之中無明﹑行後﹐有識等五。愛﹑取﹑有後﹐有生﹑老死。因苦生惑生死相續無斷絕期。觸﹑受後﹐有愛﹑取。老死後﹐還有無明﹐故說生死名爲輪轉。

贊曰﹕此別告也。「毒蛇」等瞋也。「夜叉」惡業也。「鳩槃荼」戒取也。「野干」疑也。「狗」慢也。「鵰鷲」貪愛也。「百足之屬」如是等種種煩惱也。旣乏法食﹐飢渴故生惱﹐惱急紛披甚可怖畏。「覩其惑相」此是苦難極惡處所﹐已不可樂﹐況大火因所感燒之果宅﹐晝夜煎迫﹐何可貪哉。或復如是煩惱﹑虫鬼擾攘﹐惡相苦已難處﹐況此乃是損害燒煮。今後世中災難大火不作此解﹐虫鬼卽火﹐何所差別﹖難處有二義﹕一難可安處﹐《詩》云「莫我遑處」﹐處﹐居也﹑安也。二苦難處所。

贊曰﹕此一頌無悕取大。

贊曰﹕下第三段有三頌﹐思方拔濟諭。有二﹕初一頌轉益悲生﹐後二頌正思拔濟。此初也。眾生受苦煩惱增長﹐轉益菩薩之悲心也。

贊曰﹕正思拔濟也。「妉」者樂著。「湎」者醉亂嬉戲縱逸。餘意可知。「妉」「媅」皆丁含反﹐愛樂也。翫著作「耽」。三字皆得。「湎」音無兗反﹐亦嗜著也﹑亂也。古文「﹝酉﹡面﹞」。有作「媔」「愐」﹐不知所從。「﹝酉﹡面﹞」《說文》「妉於酒也」。

贊曰。下第四段三頌﹐正說三乘諭。分三﹕一頌總告許車﹐一頌陳車在外﹐一頌說車所從。此初也。

贊曰﹕陳車在外也。果出於因門﹑理逾於教外﹐故言出門外。車體無漏不繫名外。若離三界無施化處故﹐在三乘門外也。佛住宅外﹐故呼子出。義如前釋。

贊曰﹕說車所從也。涅槃寶所﹐無爲先有﹐不言我作﹔車是菩提﹐有爲之體﹐所以言作。作是起義﹐「牛車」種智﹐由教﹑行生﹐故名爲作。羊鹿二車名教施設﹐亦言我作。𨿽並是作﹐牛車作體﹑羊鹿作名﹐故皆名作。稱機而濟﹐名隨意樂。

贊曰。下第四大段有六頌半﹐頌依言免難諭。分二﹕初一頌半子免災難﹐後五頌父遂心安。此初也。「卽時奔競」者﹐互相勸勉。「馳走而出」者﹐精進勇猛也。「到空地」者﹐隨其所應離三障﹑處二空之地﹐卽二乘無學及入初地。出分段死之苦難也﹐無復生故。惡果名苦﹐惡因名難。

贊曰﹕下有五頌﹐父遂心安。分二﹕一頌半見已自慶﹐三頌半喜極告他。此初也。「四衢」者﹐四諦理也。子旣出住四衢﹐父遂坐師子座﹐得無畏故﹑表心安故。由此次言「爾時諸子知父安坐」﹐故師子座是父座也。善適父心故言快樂﹐卽是昔者得菩提。後生猶在因數﹐說法時示將垂濟﹐義同將行救待於子﹐所以言立。今子果滿已出火宅﹐父無行待心安稱坐。

贊曰。下三頌半﹐喜極告他。分二﹕初二頌明諸子昔日在難﹐後一頌半明我今救得稱心。此初也。善根難起﹐名生育難。「育」者長養。無明長蔽﹑善根不大﹐名愚小無知。沈沒三界﹐名入險宅。或昔教化而今悉忘﹐故名爲小來入火宅。在俗驅驅﹐如多毒虫。外道邪學﹐如魑魅可畏。煩惱熾盛﹐如大火猛焰。逢緣卽生﹐如四面俱起。

贊曰﹕此明我今救得稱心自喜慰情﹐復告他人知自意快。

贊曰。已上五十三行半頌﹐頌昔說權方﹔下第二段有十二行頌﹐頌今說實。長行有四﹐今此亦然。初三頌諸子索三﹐次一頌半釋成父志﹐次六頌父但與一﹐後一頌半越本子心﹐前後不同故。初文分二﹕初一頌半標索三車﹐後一頌半牒先父許。此初也。體父之意無憂慮﹐故言知父安坐。

贊曰。牒先父許﹐故敢承望。當機學時願垂賜與。「惟」者敬諾之辭。敬諾於父﹐用悕三乘。

贊曰。第二釋成父志也。長者大富﹐有爲﹑無爲庫藏眾多﹐周給一國猶用不盡﹐何況諸子。故以珍實而作大車﹐教之脩習果滿生故。總而言之﹐一切種智無漏五薀爲此車相。捨無常色獲得常色﹐受﹑想﹑行﹑識亦如是故。若說眞如爲此車體﹐卽是寶所﹐云何言作﹖化城教設﹐亦可說言我所化作﹐豈說寶所亦是作也﹖牛車旣作﹐明體菩提。

贊曰﹕下第三段有六頌﹐父但與一。分四﹕初四頌裝挍﹐次一頌牛相﹐次半頌儐從﹐後半頌總標與車。初有九嚴﹐此中有六﹕一總嚴。二欄楯。三珮鐸。四交絡。五鬘蓋﹐眞珠羅网是也。「施」音式枝反。六華纓﹐以金華飾纓﹐故名金華諸瓔﹐更非別物。

贊曰。此有三嚴﹕七雜嚴﹐眾綵等是。八茵蓐﹐《說文》「車中重廗」﹐卽長行「綩莚」也。《切韻》云「茵者褥也」。蓐者艸褥﹐褥作艸華之文。或以艸爲褥名爲茵蓐。有作「裀」者﹐《玉篇》「衣身也」。若作「鞇」﹐虎皮也。《釋名》云「文鞇﹐車中所以坐者﹐用虎皮爲之﹐有文綵﹐因以下輿相連著」。「蓐」三蒼「薦」也﹐應作「茵蓐」字。「繒」通五色綾錦之屬。「纊」者軟綿之類。將此綾錦﹑軟綿之類作其茵蓐﹐故知蓐作艸華之文。九覆葩﹐卽替丹枕。長行取滅定﹐倚息疲倦﹔此取善巧﹐智用徧在淨命茵蓐之上﹐故諭覆癿。所望別故亦不相違﹐此有六徳﹕一神用無方名上妙。二微密難知名細。三積功累行用因華作﹐脩習所成名﹝疊﹡毛﹞。「﹝疊﹡毛﹞」音徒協反﹐《切韻》「細毛布也」。今謂不然﹐別有﹝疊﹡毛﹞華織以爲布﹐今白﹝疊﹡毛﹞是﹐毛作者褐也。四逈過一初神徳難思名價直千億。五自性澄皎名鮮白。六體離二障名淨潔。以上六徳後智妙用﹐徧被淨命之中﹐名覆褥上。

贊曰﹕此牛相。有四徳﹕一白牛﹔二肥壯﹐卽膚充也﹔三筋力﹔四端美。

贊曰。上半儐從﹐下半標與。「儐」音必刃反﹐相也。《玉篇》「導也」。出接賓曰儐﹐入贊禮曰相。又儐﹐進之也﹑陳也﹐或作「檳」。今前導爲儐﹐後隨爲從。以上所說車之相貌與長行同﹐具牒指數。與前異者﹐隨文略解。諸有讀者應對長行一一解釋﹐恐繁且止。

贊曰﹕第四越子本心也。「遊四方」者﹐諭化四生。得智覺故嬉戲﹔得滅理故快樂﹔獲神通故自在﹔離諸障故無礙。或自在有十﹕一財﹐二心﹐三壽﹐四業﹐五生﹐六勝解﹐七願﹐八神力﹐九法﹐十智﹔如餘處說。復有四自在﹕一相﹐二土﹐三智﹐四業﹔今皆獲得。

贊曰﹕上六十五頌半頌諭說﹐下十八頌頌合說。准前爲二﹕初十一頌頌合昔權﹐後有七頌頌合今實。合昔權有四﹕初一頌頌合三界佛有﹐次三頌頌合五趣危亡﹐次五頌半頌合見設權方﹐後一頌半頌合依言免難。此初文也。同前長行。

贊曰﹕下第二有三頌﹐合五趣危亡。分三﹕初一頌合人眾甚多﹐眾子遊居﹐無種姓者𨿽不同眞子﹐亦養子故﹔一頌合宅宇危朽﹔一頌合諸方災起。此初文也。深著世樂﹐起惡深也。亦有本云「深著五欲」﹐取初爲正﹐通三界故。無有慧心﹐無善意也。

贊曰﹕初一頌宅宇危朽。五蘊俱爲四苦所逼﹐遷謝變攺。後一頌諸方災起﹐徧生老病死四位之中﹐皆有猛火煩惱熾然。「熾」音處志反﹐盛也。

贊曰﹕下第三有五頌半﹐合見設權方。分三﹕初三頌合見苦悲生﹐次一頌合示大不悕﹐後一頌半合正說三乘。無思方拔濟。初復有三﹕初一頌明自出宅﹐次一頌宅屬於我﹐後一頌明己力能。此初也。證涅槃故寂然﹐出生死故閑居。常在定中﹐深放曠故。「安處林野」﹐定是功徳之叢林故。如有頌言﹕「象王居曠野﹐放暢心無憂﹐智者處山林﹐逍遙寂靜樂。」

贊曰﹕宅屬於我﹐生皆我子。

贊曰﹕明己力能﹐非餘能也。

贊曰﹕一頌合示大不悕。「教」者訓。「詔」者明。𨿽明訓之﹐不信大乘﹐耽欲深故。或云「教招」﹐「招」者誘也﹐明白引訓故。

贊曰﹕合正說三乘也。

贊曰﹕第四合依言免難。心決定者不疑四諦﹑得證眞諦﹐具六通者得阿羅漢﹐餘二果可知。論說不退住初地已上﹐出分段生故。三明者﹐宿命明﹑天眼明﹑漏盡明﹐如次能知去來今世除三際愚。所知勝故﹐三獨稱明。

贊曰﹕下有七頌頌合今說實。分二﹕初兩頌合父但與一﹐後五頌歎乘徳勝。此初也。

贊曰﹕五頌歎乘勝徳。分四﹕初一頌歎乘四徳﹐次一頌聖所稱歎﹐次一頌娛樂之具﹐後兩頌第一之樂。此初也。此有四徳﹕一微妙深勝故﹐二淸淨離障故﹐三第一最勝故﹐四無上莫過故。

贊曰﹕聖所稱歎。不但佛悅而可歎之﹐亦可爲眾生三業俱歸仰。

贊曰﹕頌第一之樂。「日夜劫數常得遊戲」者﹐三乘俱登初地已上﹐乘此一乘種智﹐經兩阿僧祇方至佛位。若二乘者乘無漏教及有漏乘﹐一大阿僧祇方入初地。如是總名日夜劫數。三種意生身乘此無漏寶一乘故﹐直至道場佛之位矣。菩提﹑涅槃薀生道處﹐名爲道場。或乘種智之因乘故﹐至佛位中大般涅槃之道場也﹐或至佛果眞如道場。此乃因乘﹐方至果乘。由是上來總說教﹑理﹑行﹑果俱是乘體。

贊曰。頌長行中大段第三結答之文「當知諸佛方便力故﹐於一佛乘分別說三」。以是上來所說理故﹐於十方界而諦審求﹐更無二乘之體﹐除佛方便教說有三﹔亦更無三極果之體﹐除說其因方便有三。

贊曰﹕正諭化中大文有三﹕上來已總略指﹐答爲許說之由﹐及正說法諭令其開曉。自下第三有八十行半頌﹐勸信解於此經﹑欣當來之佛智。有二﹕初有十四頌半﹐顯法有權實﹐令捨權取實﹔後有六十六頌﹐示人之是非﹐令學是除非。初中復二﹕初二頌明父子情深見苦能拔﹐後十二頌半正顯權﹑實﹐令其取捨。此初也。「累」音力委反﹐積也。

贊曰。下十二頌半正顯權﹑實﹐令捨權取實。中有二﹕初一頌半總標昔權今實﹐後十一頌別顯今實昔權。此初也。我𨿽先說汝等滅度﹐但能盡彼分段生死以得涅槃﹐後有不續。其變易生非別業招﹐不障無學入無餘故﹐此隱不說﹐汝之滅度而實不是大般涅槃實滅度也。汝等所應更脩作者﹐惟佛智慧﹐性爲法身﹑相爲大慧﹐智證理故二障不生﹐便得解脫名大涅槃﹐三事具足故。

贊曰﹕下十一頌﹐今實﹑昔權。中有二﹕初九頌半明今實昔權﹐後一頌半結之。初中復二﹕初二頌顯今實﹐後七頌半顯昔權。此初也。

贊曰﹕下七頌半顯昔權。中有二﹕初六頌明權四諦﹐後一頌半釋得權處。初文有四﹕二頌苦諦﹐一頌半集諦﹐一頌半滅諦﹐一頌道諦。此初也。「深著愛欲」者﹐所愛內身﹑所欲外境皆苦諦故。初頌說苦諦﹐意不棄世諦而入眞諦故。後頌眾生歡喜﹐故得入聖得未曾有。「眞實無異」釋苦是諦﹐諦是實義。《遺教經》言﹕「佛說苦諦﹐不可令樂﹐是實苦故。」

贊曰﹕此集諦也。「苦因」者集諦﹐業﹑煩惱也。「道」者因義﹐卽體﹔集諦﹐苦諦因故。又說道諦﹐斷於集故。

贊曰﹕此滅諦也。貪爲苦本﹐本在苦生﹔若滅貪本﹐苦果便滅。「所依止」者苦果身也。爲滅集苦﹐說滅諦也。

贊曰﹕此道諦也。由道證滅﹐離苦縛故。名證涅槃﹐得解脫也。

贊曰﹕釋得權處。初二句問﹐後四句答。但離虛妄煩惱﹑業﹑苦﹑分段生死﹐名得解脫﹐證得有作四聖諦故﹐未得二障﹑二業﹑二死皆都滅盡﹔一切解脫法空﹐無作四聖諦故。有作四諦者﹐分段生死爲苦諦﹐業﹑煩惱爲集諦﹐有無餘依涅槃爲滅諦﹐生空智品以爲道諦。無作四諦者﹐變易生死爲苦諦﹐所知障爲集諦﹐無住涅槃爲滅諦﹐法空智品爲道諦。故《勝鬘》云如﹕「是八聖諦﹐非諸聲聞﹑緣覺所知。」

贊曰﹕明今實昔權中第二結也。此意有二﹕一佛說二乘住權﹑未實滅度﹐斯人未得無上道故﹔二「我意亦不欲令二乘住權」者﹐卽至無餘之滅度也。意欲令取大般涅槃無上之道﹐不令住權便究竟滅。

贊曰﹕上十四半明法之權實﹑令捨權取實﹐下六十六頌示人之是非﹑令學是除非。分四﹕初二頌半明我識根器所以能說﹐汝等不識勿妄宣傳。次八頌明信者位髙﹐皆久植徳本。次三十六頌半無智之人不信罪相。後十九頌於有智者應爲說之。初中復二﹕初一頌我識根器所以能說﹐後一頌半汝等不識勿妄宣傳。此初也。「爲法王故」通識藥﹑病﹐「於法自在」別識法藥﹐安隱眾生。別識根器﹐能應機說﹐故現世間。

贊曰﹕此明汝等不識勿妄宣傳。「法印」者一乘妙理﹐印大乘教令決定故。我爲利益故說此印﹐汝旣不識藥之與病﹐勿妄傳授恐禍生故。

贊曰﹕下第二段有八頌﹐信者位髙﹐皆久植徳本。中有六頌﹕一頌位髙能信﹐一頌半往遇佛緣曾聞方信﹐一頌半若有能信汝之所說卽見我等﹐一頌智深能信識淺不能﹐一頌決定姓二乘所不能信﹐後二頌不定姓二乘方順生信。此初也。有聞此經心生隨喜﹐身心二頂敬而信之﹐當知是人住不退地。阿鞞跋致﹐此云不退﹐亦有本云阿惟越致﹑阿毘跋致﹐從阿鞞跋致爲正﹐餘音訛也。信﹑位﹑證﹑行四不退中皆能爾故﹐根機熟故。

贊曰﹕第二昔遇佛緣曾聞方信﹐有宿因故。

贊曰﹕第三若信汝說則見我身﹑比丘﹑菩薩﹐三寶無異故﹐三寶同體故。若別體者﹐當必見故﹐見之因故。我等皆欲令聞此法﹐理無別故。

贊曰﹕第四智深能信﹐理深妙故。淺識不能﹐謂愚凡夫。

贊曰﹕第五決定二乘所不能悟﹐乖本心故。不愚法者可有信義﹐無順修行。

贊曰﹕第六不定姓二乘方順生信。汝最上根尚信我語方漸證入﹐況餘不定聲聞姓耶﹖菩薩聞之﹐能思擇入。「尚」音常兩反﹐《玉篇》「時亮反」。「庶」幾也﹑且也。

贊曰﹕下第三段﹐三十六頌半﹐無智之人不信罪相。有二﹕初二頌﹐外道凡夫若有七惡﹐應勿爲說﹔後三十四頌半﹐脫其爲說﹐彼懷不信﹐惡因果相。初中有二﹕初一頌具四惡應勿爲說﹐後一頌具三惡亦勿爲說。此初也。四惡者﹕一憍﹐恃族姓色力聰叡財富而醉逸者。二慢﹐具七慢以陵人﹐少徳謂多﹐五千之輩。三懈怠﹐放逸縱蕩而無厭者。四我見﹐外道之徒。若深厭生死欣求出世﹐自卑尊人下心愛法﹐翹懃不縱逸﹐遣惑觀無我﹐信順此經方應爲說。故具四惡不應爲說。下皆准知。

贊曰。此有三惡﹕一淺識﹐詐現聰明﹑識達不遠。二深著五欲﹐在家五欲耽醉身心煩惱重者。三聞不能解﹐愚鈍凡夫無種姓者。愚法定姓二乘之屬﹐皆勿爲說。

贊曰﹕下三十四頌半﹐脫其爲說﹐彼懷不信﹐惡因果相。有二﹕初四頌半不信故種惡因﹐後三十頌不信故受惡果。初復有二﹕初一頌不信故善滅﹐後三頌半不信故惡生。此初也。滅有漏因名斷世間種﹐滅無漏因名斷佛種。由信此經﹐初熏有漏善種子﹐故生於人天受勝妙樂﹐資長無漏法爾種子後漸入聖。新生無漏﹐展轉乃至成佛之果﹐故信此經能爲世間近人天因﹑遠成佛因﹐當來成佛利樂無邊。若自不信﹐毀謗障礙﹑不令流行﹑令他不信﹐豈非斷於二類種耶﹖乃爲挑壞天人眼目﹐或斷一切世間之佛種﹐損破無漏種子法故。由此經說﹐若有勸發菩提心者佛種不斷﹐故謗此經斷菩提心名斷佛種﹐法不行故亦斷法種﹐旣不發心不證聖道亦斷僧種。今從勝說﹐惟斷佛種。

贊曰。下三頌半不信故惡生。有二﹕初二頌於法不信起三惡業﹐後一頌半於人不信起四惡行。此初也。「頻蹙」者身不信相﹐若蹙眉作顰。今云頻者﹐數數蹙。亦併也﹐眉併一處。「蹙」音子六反﹐迫也。亦作「﹝跳﹣兆﹢﹝戚／且﹞」。「疑惑」者心不信相。「誹謗」者語不信相。此中應言﹐若佛在世若滅度後﹐其有誹謗如斯經典﹐或復頻蹙而懷疑惑﹐汝當聽說此人罪報。文中倒也。

贊曰﹕於人不信﹐起四惡行也。於四人不信﹕一讀﹐二誦﹐三書﹐四持。理准總﹐應於行十種法行人邊俱起不信﹔此中略故﹐但舉四人起四惡行。四惡行者﹕一輕賤﹐二憎嫌﹐三嫉妬﹐四結恨。略說此四最輕罪因﹔其實打罵﹑殺縛﹑盜劫﹑誹謗說過﹑忿害等惡皆重罪因﹐略而不舉﹐當聽其果。

贊曰﹕下三十頌由不信故受惡果相。分二﹕初二十八頌明不信果﹐後二頌結成。初中復二﹕初二十二頌別歷三趣受異熟果相﹐後六頌總歷四趣受增上﹑等流二果之相。初中有三﹕一頌半受地獄果相﹐次十頌半受畜生果相﹐後十頌受人中果相。不說餓鬼﹐餓鬼多由貪生﹐不信此經生貪者少故。略而不說﹐實非無也﹐下文亦有。前第一卷說五趣﹐以六門分別。上已釋三門﹕一名﹐二體﹐三開合訖。今更辨餘三門﹕一處所﹐二果相﹐三壽量。處所者﹐捺落迦有三﹕一根本﹐二近邊﹐三孤獨。根本卽是八熱﹑八寒。八熱者﹕一等活﹐二黑繩﹐三眾合﹐四號叫﹐五大號叫﹐六燒燃﹐七極燒燃﹐八無間。此八苦器﹐處所縱廣皆十千由旬。八寒者﹕一皰﹐二皰裂﹐三喝哳沾﹐四郝郝凡﹐五虎虎凡﹐六靑蓮華﹐七紅蓮華﹐八大紅蓮華。此下三萬二千踰繕那有等活﹐等活下四千踰繕那有黑繩等七。如是以下六捺落迦相去皆隔二千由旬。其八寒地獄皆小於熱地獄。此上所說根本地獄。有義地獄上下重疊﹐略計無間底去地并有十二萬八千由旬。此釋不然﹐妙髙去水下但說八萬卽踞金輪﹐定不可爾。故有釋言﹐此下過三萬二千由旬有等活﹐等活下四千有餘七﹐餘七傍相﹑當非上下。初寒與等活齊﹐初寒下二千有餘七寒﹐七寒亦傍相﹑當非上下。其八地獄廣十千由旬﹐不說上下。《瑜伽》但言「此下三萬二千有等活﹐等活下四千有餘那落迦。初寒在等活傍﹐此下二千有餘寒那落迦。那落迦處廣十千。」不別說上下相去皆四千﹐及一一地獄皆十千。故《婆沙》有二說。《俱舍》乃云「下過二萬至無間底﹐極爲淺近」﹐近邊卽是八熱門外面各四門。《俱舍》說爲十六增也﹐謂煻煨屍糞鋒刃烈河。孤獨卽是山間壙野樹下空中﹐或一或多受罪之處。傍生之類本居大海﹐流住餘處。《正法念》說下過五百由旬有琰摩王國﹐後流餘處。人住四大洲八中洲﹐一一各有五百小洲﹐以爲眷屬。天住六欲﹑色﹑無色界。四大王眾天居妙髙山半腹之中第四層級。《俱舍》說住初金山頂。三十三天住妙髙頂﹐自餘諸天皆漸次住已上空中。須彌山頂去下八萬踰繕那﹐已上諸天皆去地一倍。夜摩天去地一十六萬﹐知足天去地三十二萬﹐除無雲天乃至已上皆准當知。無色界天在欲色界隨先入定處而便受果故。非天根本住在妙髙山北北海之下。餘傍小者隨在四洲。如前已說。

受果相者﹐謂那落迦有情多分受用極治罰苦﹐傍生有情多分受用相食噉苦﹐餓鬼有情多分受用極飢渴苦﹐人趣有情多分受用匱乏追求種種之苦﹐天趣有情多分受用衰惱墜沒之苦。八熱地獄受苦相者﹐一等活苦相﹐謂彼有情多共聚集﹐業增上所生種種苦具次第而起﹐更相殘害悶絕躃地。次虛空中有大聲言﹕「此諸有情可還等活可還等活。」次彼有情歘然復起﹐如前苦具還受殘害。由此因緣長時受苦。乃至先世所造一切惡不善業未盡未出。二黑繩苦相﹐謂彼有情多分爲彼所攝獄卒以黑繩拼之﹐或爲四方﹑或爲八方﹑或爲種種圖畫文像。彼旣拼已﹐隨其處所若鑿若斲﹑若斫﹑若剜﹐由如是等種種因緣長時受苦﹐業盡方出。三眾合苦相﹐謂彼有情或時展轉聚集和合﹐爾時便有彼攝獄卒驅逼令入兩鐵羺頭大山之間。彼旣入已兩山迫之﹐旣被迫已一切門中血便流注。如是兩鐵羝頭﹐馬頭象頭師子頭虎頭亦爾。復令和合置大鐵槽中壓之如壓甘蔗﹐旣被壓已血便流注。復和合已﹐有大鐵山從上而墮。令彼有情躃在鐵地﹐若斫﹑若刺﹑或擣﹑或裂。旣被斫刺及擣裂已血便流注。長時受苦﹐業盡方出。此苦有三﹕一兩山迫﹐二鐵糟壓﹐三鐵山墮。四號叫苦相﹐謂彼有情尋求舍宅便入大鐵室中﹐彼纔入已卽便火起﹐由此燒燃﹑極燒然﹑徧極燒然。旣被燒已﹐苦痛逼切發聲號叫。長時受苦﹐業盡方出。五大號叫苦相﹐與此差別謂彼室宅其如胎藏﹐苦旣過前發聲遂大。六燒燃苦相﹐謂彼獄卒以諸有情置無量踰繕那三熱大鐵熬上﹐左右轉之﹑表裏燒薄。又如炙魚﹐以大鐵串從下貫之徹頂而出﹐返覆而炙﹐令彼有情諸根毛孔口中悉皆焰起。復以有情置於如前大熱鐵地﹐或仰或覆﹐以三熱大鐵椎或棒或打或築﹑徧打徧築。令如肉摶。長時受苦﹐業盡方出。此苦有三﹕一左右燒薄﹐二鐵串貫炙﹐三鐵棒推打。七極燒燃苦相﹐與前差別謂以三支大熱鐵串從下貫之﹐徹其兩膊及頂而出﹐由此眼耳鼻口毛孔猛焰流出。又以三熱大銅鐵鍱徧裹其身﹐又復倒擲如前。三熱彌滿灰水大鐵鑊中而煎煮之﹐其湯湧沸﹐令此有情隨湯飄轉或出或沒﹐令其血肉及以皮脈悉皆銷爛﹐惟骨璅在。尋復漉之﹐置熱鐵地上﹐令皮肉血脈復生如故﹐還置鑊中。餘如大熱那落迦說。長時受苦﹐業盡方出。此苦有三﹕一三支串貫﹐二鐵鍱纏裹﹐三熱湯煎煮。八於無間大那落迦﹐所受苦相﹐謂於東方多百踰繕那三熱大鐵地上﹐有猛熾火刺騰焰而來刺彼有情﹐穿皮入肉斷筋破骨﹐復徹其髓燒如脂燭﹐如是舉身皆成猛焰。如是餘方火刺亦爾。由此彼有情與猛焰和雜﹐惟見火聚從四方來﹐火焰相雜無有間隟﹐所受苦痛亦無間隟。惟聞苦痛號叫之聲﹐知有眾生。又以鐵箕盛滿三熱猛焰鐵炭而簸揃之﹐復置熱鐵地上令登大熱鐵山﹐上而復下﹑下而復上。從其口中拔出其舌﹐以百鐵釘釘而張之﹐令無皺攝如張牛皮。復更仰臥熱鐵地上﹐以熱鐵鉗鉗口令開﹐又以三熱大熱鐵丸置其口中﹐卽燒其口及以咽喉﹐徹於腑藏從下而出。又以洋銅而灌其口﹐燒喉及口徹於腑藏﹐從下而出。所餘苦惱如極燒然。長時受苦﹐業盡方出。此苦有六﹕一四方火刺﹐二鐵炭揃簸﹐三上下鐵山﹐四鐵釘釘舌﹐五令吞鐵丸﹐六洋銅灌口。今此略說麁顯苦具﹐非於大那落迦中無餘苦具。上說根本八熱苦相。

近邊苦相者﹐一一大那落迦皆有四方四岸四門。鐵牆圍繞﹐從四門出。二門外皆有四園﹕一謂煻煨﹐煻煨齊膝。彼諸有情出求舍宅遊行至此﹐下足之時皮肉筋骨並卽銷爛﹐舉足還生。二謂屎糞﹐屎糞爲泥。此諸有情爲求舍宅從前出已﹐漸漸遊行陷入其中首足俱沒﹐又於泥內多有蠰矩吒虫﹐身長一尺嘴白頭黑﹐穿皮入肉﹑斷筋破骨﹐取髓而食。三鋒刃園。此別有三﹕一銛刃路﹐有利刃劍仰刃爲路。彼諸有情從前出已遊行至此﹐下足之時皮肉筋骨悉皆銷爛﹐舉足之時還復如故。二劍葉林。彼諸有情從前出已往趣彼陰﹐纔坐其下微風遂起劍葉墮落﹐斫截其身一切支節﹐便卽躃地。有黑黧狗﹐揸掣背胎而噉食之。三鐵刺林﹐有鐵設柆末梨林狀如皂莢刺樹。彼諸有情從前出已便來趣之﹐由狗等趁遂登其上﹐當登之時一切刺鋒向下而刺。彼欲下樹﹐嘴復迴向上貫刺其身﹐徧諸支節。爾時便有鐵嘴大鳥﹐上彼頭上或上其髆﹐探啄眼精而噉食之。四烈河園。有廣大河﹐沸熱灰水彌滿其中。彼諸有情尋求舍宅﹐從彼出已來墮此中﹐猶如以豆置之大鑊﹐燃猛熾火而煎煮之﹐隨湯騰湧周旋迴沒。於河兩岸有諸獄卒﹐手執杖索及以大网﹐行列而住﹐遮彼有情不令得出。或以索羂或以网漉﹐復置廣大熱鐵地上﹐仰彼有情而問之言﹕「汝等今者欲何所須﹖」彼答言﹕「我今竟無覺知﹐然爲種種飢苦所逼。」時彼獄卒卽以鐵鉗鉗口令開﹐便以極熱燒然鐵丸置其口中。餘如前說。若彼答言﹕「我今渴苦。」獄卒卽以洋銅灌口。長時受苦﹐業盡方出。其孤獨那落迦所受苦相﹐處所𨿽小﹐種種苦具無不具足。如《妙吉祥問大採菉豆子經》廣說其相。

八寒相者﹕一皰那落迦﹐受生有情極重廣大寒觸所觸﹐一切身分悉皆卷縮猶如瘡皰。二皰裂那落迦﹐猶如皰潰﹐膿血流出其瘡卷縮。三喝哳沽﹑四郝郝凡﹑五虎虎凡﹐此三那落迦﹐受罪有情苦音差別以立其名。六靑蓮華那落迦﹐由重廣大寒苦觸所觸﹐一切身分悉皆靑瘀﹐皮膚破裂或五或六。七紅蓮那落迦﹐過此靑已色變紅赤﹐皮膚分裂或十或多。八大紅蓮那落迦﹐謂彼身分極大紅赤﹐皮膚分裂或百或多。

其傍生趣﹐更相殘害。如羸弱者爲諸彊力之所殺害。受種種苦。以不自在他所驅馳﹑多被鞭撻﹐與彼人天爲資生具。由此因緣具受種種極重苦惱。

其餓鬼趣略有三種﹕一由外障礙飲食﹐二由內障礙飲食﹐三飲食無有障礙。由外障礙飲食者﹐由習上品慳故生鬼趣中﹐常與飢渴相應﹐皮肉血脈皆悉枯槁猶如灰炭﹐頭髪蓬亂﹐其面黯黑﹑脣口乾焦﹐常以其舌舐略口面﹐飢渴慞惶處處馳走。所到泉池﹐爲餘有情手執刀杖及以羂索行列守護﹐令不得趣。或彊趣之﹐便見其泉變成膿血﹐自不欲飲。如是等名由外障礙飲食。由內障礙飲食者﹐謂彼有情咽或如針﹑口或如炬﹐或復頸癭﹑其腹寬大。由此因緣﹐縱得飲食無他障礙。自然不能若噉若飲﹐如是等名由內障礙飲食。此前文說其咽如針﹐皆是此輩。飲食無有障礙者﹐謂有餓鬼名猛焰鬘﹐隨所飲噉皆被燒然﹐由此常受飢渴大苦。復有餓鬼名食糞穢﹐或有一分食糞飲尿﹔或復一分惟能飲噉極可厭惡生熟臭穢﹐縱得香美而不能食﹔或有一分自割身肉而噉食之﹐縱得餘食竟不能噉。如是等輩是名飲食無有障礙。

其人趣中多受是苦﹐謂俱生飢渴匱乏苦﹐小來貧窮故。所欲不果匱乏苦﹐麁疎飲食匱乏苦。逼切追求攝受匱乏苦﹐爲他卑下﹑被主逼切等苦。時節變異若寒若熱匱乏苦。黑闇等中障所作事業皆悉休廢匱乏苦。又受變壞老病死苦。由那落迦等中謂死爲樂﹐故於彼趣不立爲苦。

其天趣中無解支節苦﹐而有死墮苦。如經中說有諸天子將欲沒時五相先現﹕一衣垢染現﹐二華鬘萎顇﹐三兩腋汗流﹐四身便臭穢﹐五天及天子不樂本坐。時彼天子偃臥林間﹐所有婇女與餘天子共爲遊戲﹐彼見此已生大憂苦﹐復受陵篾悚慄之苦。由有廣大福聚成就及廣大五欲天子生時﹐所餘薄福諸舊天子見已惶怖受大憂苦。此上所說通六欲天。其下二天又受斫截破壞驅擯殘害之苦。由與非天共戰諍時﹐天與非天互相違拒﹐卽執四仗——謂金﹑銀﹑頗胝﹑琉璃——共相戰鬭。爾時諸天及與非天﹐或斷支節﹑或破其身﹑或復致死。若傷身斷節﹐續還如故﹔若斷其首﹐卽便殞歿。天與非天互有他勝﹐然天多勝﹐力勢彊故。然其彼二若爲他勝﹐卽退入自宮。己之同類竟不慰問﹐由此因緣便懷憂慼。若天得勝﹐便入非天宮中﹐爲奪其女起此違諍。若非天得勝﹐卽入天宮﹐爲求四種蘇陀味故﹐共相戰諍。復有彊力天子纔一發憤﹐諸劣天子便被驅擯出其自宮。是故諸天受三種苦﹐謂死墮苦﹑陵篾苦﹑斫截破壞殘害驅擯苦。上說欲界苦﹐色無色界有情無是等苦﹐由彼有情非受苦器故。然由麁重苦故說彼爲苦﹐有煩惱故﹑有定障故﹑於死及住不自在故。由此三界皆有苦故﹐不可愛樂﹐惟無漏界一切麁重諸苦永斷﹐是故惟此是勝義樂。上說果相。

其壽量者﹐贍部洲人壽量不定﹐彼人以三十日夜爲一月﹐十二月爲一歲。或時壽無量歲﹐謂成壞劫。或於一時壽八萬歲﹐謂住劫初減時。或於一時壽重漸減﹐乃至十歲三災起時。東毘提訶人壽增定二百五十歲﹐西瞿陀尼人壽增定五百歲﹐北拘盧洲壽定千歲。

又人間五十年是四天王眾天一日一夜﹐以此數爲月﹐以此月積爲年﹐彼壽五百歲。人間百歲是三十三天一日一夜﹐以此數爲月年﹐壽命千歲。如是乃至他化自在天﹐日夜及壽各增前倍。又四天王眾天滿足五百歲﹐是等活大那落迦一日一夜﹐卽以此積爲月年﹐彼壽五百歲。如是以三十三天壽量成黑繩地獄壽﹐以時分天壽量成眾合壽量﹐以知足天壽量成號叫壽量﹐以樂變化天壽量成大號叫壽量﹐以他化自在天壽量成燒然壽量﹐極燒然壽量半中劫﹐無間地獄壽一中劫。謂如從八萬減至十歲﹐十歲復增至八萬歲﹐名一中劫﹐是無間劫量。非天壽量如三十三天。傍生餓鬼壽量不定。

又寒地獄於八熱大地獄次第相望﹐壽量近半。近邊﹑孤獨二地獄中﹐壽量不定。上說欲果五趣壽量﹐梵眾天壽二十中劫一劫﹐梵輔天壽四十中劫一劫﹐大梵天壽六十中劫一劫﹐少光天壽八十中劫二劫。以上諸天壽量相望各漸倍增﹐惟除無雲﹐當知彼天壽減三劫。空無邊處壽二萬劫﹐識無邊處壽四萬劫﹐無所有處壽六萬劫﹐非想非非想處壽八萬劫。上來所說除北拘盧洲﹐餘一切處悉有中夭。𨿽一切化生﹐身死皆無滓穢。然卽今時人鬼傍生皆有滓身﹐天及地獄與識俱沒無滓穢身。然《正法念》等說一百三十六地獄者﹐八大地獄一一皆有十六近邊四門園觀﹐計有一百二十八所﹐并根本八都計合成一百三十六﹔不數八寒及孤獨處﹐若計此者地獄甚多。《瑜伽論》云「此下過三萬二千有等活」﹐明知地獄在此洲下。小乘說不同﹐若依《正法念經》﹐在須彌山下有大地獄。上說壽量。

其身量者﹐贍部洲人身量不定﹐或時髙大﹑或時卑小﹐然隨自肘三肘半量。餘三洲人亦隨自肘三肘半量﹐身或髙大。四天王天身量如一拘盧舍四分之一。三十三天身量復增一足﹐一足者一拘盧舍分爲四分﹐一分中半名爲一足。帝釋身量半拘盧舍﹐時分天身量亦半拘盧舍。此上欲天身量﹐當知漸漸各增一足。梵眾天半踰繕那﹐梵輔天一踰繕那﹐大梵天一踰繕那半﹐少光天二踰繕那。以上諸天各漸倍增﹐惟除無雲﹐應知彼天減三踰繕那。無色無形﹐不說身量。然論復言「色無色天變身萬億﹐共立毛端空量地界」。《仁王經》列無色界眾。《阿含經》說無色界天淚下如春細雨﹐佛邊側立皆是化作﹐隨時大小非業果身。其大地獄中身量不定﹐若作若增長極重不善業﹐感身廣大﹐餘則不爾。其寒地獄﹑獨一﹑近邊﹑傍生﹑餓鬼亦爾。諸非天身量如三十三天﹐此說根本非天。若在此洲﹐身量便小不定。略依要義分別諸趣﹐餘一切義如理當知。

釋經文者﹐梵云阿鼻至﹐此云無間。《瑜伽》云「以彼受苦無間隟故﹑火無間故﹐由謗經故。具受一劫﹐一中劫也。命極至此劫盡﹐更生。如是展轉至無數劫。」《般若經》中說謗大乘故﹐此方地獄盡生於東方﹐如是展轉徧十方獄﹐十方獄盡還生此中。故此說云如是展轉至無數劫﹐非但惟墮無間獄中﹐亦墮餘處﹐此中偏舉一重處故。此𨿽一業﹐從初受爲名﹐但名生報。三乘通逆﹐謂殺父﹑害母﹑殺阿羅漢﹑出佛身血﹑破和合僧。其《薩遮尼乾子經》說大乘五逆﹕一破塔壞寺﹑焚燒經像﹑盜用三寶財物。二謗三乘法﹐言非聖法﹐障礙留難隱蔽覆藏。三於一切出家人所﹐有戒無戒持戒破戒﹐打罵呵責﹑說其過失﹑禁閉窂獄。或脫袈裟逼令還俗﹐責役驅使債其發調﹐斷其命根。四謂殺父﹑害母﹑出佛身血﹑殺阿羅漢﹑破和合僧。五起大邪見謗無因果。長夜常行十不善業故﹐今不信此經﹐入無間獄已﹐如是展轉乃至無數。《俱舍論》說﹕「五逆之中破僧最重﹐定受無間一劫之苦。」今乃過彼﹐故言劫盡更生等。

贊曰。下第二段有十頌半﹐受畜生報。有四﹕初三頌半受狗野干果﹐二頌受駝驢果﹐二頌受野干果﹐三頌受蟒身果。此初也。「畜」音丑救反﹐六畜也。又許救反﹐養也。許郁﹑丑六二反﹐聚也。今從初二。大乘一業能感多果﹐從初爲名﹐皆彼果故。此中言「從地獄出當墮畜生」等﹐下准此知。「﹝乞﹡頁﹞」音苦骨反﹐三蒼頭禿無毛。《通俗文》《切韻》「白禿也﹐音同窟」。又﹝乞﹡頁﹞瘦者﹐皮肉乾枯之貌。下有枯竭﹐故前釋善。今此「﹝乞﹡頁﹞」字﹐或讀作五鎋反﹐應爲髻字﹐仍未詳音。「梨」音力脂反﹐《方言》「面似凍梨」。有作「黧」字﹐《玉篇》「力奚反﹐黑也﹑老也」。《字林》「黑黃也」。《通俗文》「斑黑曰黧」。或作「梨」字﹐亦色斑駁也。全黑爲黮。「黮」有二音﹐一徒感反﹐與禫同﹐﹝馬﹡弇﹞黮色。又他感反﹐桑之葚之色也。若靑黑色作「黤」﹐於檻反。「嬈」音奴了反﹐惱也。戲相擾作嬲。擾亂作嫪﹐奴巧反﹐《玉篇》「嬈或作擾音﹐戲弄也」。狗有十果﹕一﹝乞﹡頁﹞﹔二瘦﹔三色黧黮﹔四疥癩﹔五觸嬈﹐嬈打惱也﹔六人所惡賤﹐「惡」音惡故反﹔七常困飢渴﹔八骨肉枯竭﹔九生被楚毒﹔十死被瓦石。此等惡果各應說因之所招感﹐恐繁故止。

贊曰﹕此二頌駝驢果。此有四果﹕一負重﹐二杖捶﹐三念食﹐四無知。「駱」音洛﹐亦爲駝。有作「駱」﹐馬色也﹐非此義。「駝」「駞」皆得。

贊曰﹕受野干果。有四﹕一疥癩﹔二無一目亦無雙者﹐若偏信小乘惟不信大乘故無一目﹔三打擲﹔四致死。

贊曰﹕受蟒身果。有五﹕一身大﹔二聾﹔三騃﹐「騃」音五駭反﹐癡也﹔四無足﹔五小虫食。有作「踠」﹐音於阮反﹐今此體屈﹐故應作「踠」。有作「宛」﹐於遠反﹐《玉篇》「宛﹐小孔也﹐四方髙中下曰宛」。《切韻》「屈艸自覆也」。本非宛轉字﹐故應從「踠」。「唼」音《玉篇》所甲反﹐鳧雁口食曰唼。今旣入口﹐應作「咂」﹐子答反。古作唼者卽鳥食﹝嗹﹣車﹢庚﹞喋字﹐「﹝嗹﹣車﹢庚﹞」音所甲反。「喋」音丈甲反。《字林》唼血亦作唼。

贊曰﹕下有十頌﹐得惡人果。有二﹕初七頌有惡報﹐後三頌無善果。初中有四﹕三頌惡形容﹐一頌無依託﹐二頌薄福祐﹐一頌橫罹殃。此初也。有十七果﹕一鈍。二矬﹐昨和反﹐短也。三醜陋﹐盧候反﹐亦醜也。四癵﹐力員反﹐手拘病﹐乃是字﹐應從此﹔有作「攣」﹐非此義﹐乃是綴鷹拘也。今旣是病﹐應作「癵」字。五躄﹐必益反﹐手拘名癵﹑脚跛名躄。有作「癖」﹐腹中癖病﹐非脚跛。六盲。七聾。八背傴﹐於武反﹐背曲不申也。九人不信。十口臭。十一鬼著。十二貧窮。十三下賤。十四他使﹐所里反。十五多病。十六痟瘦﹐「痟」音相焦反﹐渴病名。十七無依怙﹐胡古反﹐恃也。或開瘦爲一﹐瘦病與痟病別便成十八。上來一頌意業果﹐一頌語業果﹐一頌身業果。由意爲導首﹐引痤陋等故。

贊曰﹕無依託也。「附」音符遇反﹐近也。有二果可知。

贊曰﹕薄福祐。有二果可知。

贊曰﹕橫罹殃也。「抄」音初教反﹐或作「𥘤」或作「鈔」。《玉篇》「抄﹐掠也﹑彊取物也﹑竊私也」。「橫罹」非理來也。

贊曰﹕下三頌無善果。有三﹕一頌不見佛﹐一頌不聞法﹐一頌常根缺。此初二也。

贊曰﹕此根缺也。初頌有一﹐佛前後難。第二有六難﹕地獄﹑畜生﹑餓鬼﹑北洲﹑長壽天﹐爲生難處。世智辨聰難﹐爲狂聾心亂永不聞法。第三頌有一﹐諸根不具難。合有八難﹐故無善也。

贊曰﹕下有六頌﹐總明歷四趣受增上等流果。分四﹕初半頌地獄﹐半頌餓鬼﹐一頌畜生﹐四頌惡人。此初三也。「園觀」者﹐古段反﹐樓觀也。若舍作舘。「餘惡道」者﹐餓鬼等也。以謗正法﹑慳貪自居﹑不順脩學﹐故生鬼趣。前據此少﹐故不別說。

贊曰﹕下四頌惡人果。有四﹕一頌惡嚴﹐一頌惡服﹐半頌惡狀﹐一頌半惡行。此初二也。瘖亦瘂﹐不能言也。有作「喑」﹐《字林》「喑喑也」。「唶」音子夜反。「瘂」有作「啞」﹐《字林》「乙白反﹐笑聲也」。《切韻》「啞﹐口不能言」。「疽」音七餘反﹐亦癰也。

贊曰﹕此惡狀及惡行也。「深著我見」﹐癡增上故。貪瞋可知。

贊曰﹕上二十八頌明不信果﹐此二頌結成。

贊曰﹕六十六頌﹐示人之是非﹐令學是除非。中有四﹕上已三段﹐下第四段有十九頌﹐於有智者應爲說之。有二﹕初十七頌應爲說相﹐後二頌結之。初中有三﹕初一頌半從來未發心驗有佛種姓乃可爲說﹔次十頌半𨿽已發心有六度習乃可爲說﹔後五頌𨿽有性﹑習﹐復能有重法求法之心方可爲說。此初驗﹐有六徳﹕一利根﹐聞速解故。二智慧﹐別是非故。三明了﹐不迷暗故。四多聞﹐先有學植故。五彊識﹐精彩齊爽故。六爲說法華。好求佛道非求餘道﹐樂超塵俗﹐或性求覺路不樂愚迷﹐乃可爲說。

贊曰﹕𨿽已發心有六度習。中有六﹕一頌半曾種施習﹐一頌精進習﹐一頌半定習﹐三頌戒習﹐一頌半忍習﹐二頌慧習。此初也。曾見佛故久種施習﹐可爲說之。此下所驗隨舉是事﹐如﹝菩薩地﹞勘撿說之。

贊曰﹕初一頌懃。一頌半定也。

贊曰﹕此三頌戒習。初一頌半捨惡近善緣﹐﹝安樂行品﹞當說其相。後一頌半堅持淨戒﹐「潔」音古屑反﹐亦淸也。

贊曰﹕初一頌半忍習﹐後二頌慧習也。質直安受苦忍﹐常愍耐怨害忍﹐敬佛諦察法忍。

贊曰﹕下五頌復能求法重法。分二﹕初二頌半專求大乘﹐後二頌半諦求大乘。此初有二﹕初一頌求法頂受﹐後一頌半不求餘經。「餘經」者﹐小乘經也。《善戒經》說﹕「內學大乘未究竟﹐不得學餘乘﹑餘四明論。若內究竟﹐於日日中二分學大乘內明﹐一分學餘經。」此中全不許學餘經一偈﹐依初學者令專求故﹔久學兼脩。

贊曰﹕此明諦求。有二﹕初一頌諦求﹐後一頌半不求。外典至心不輕﹐捨外道教乃可爲說。至誠感神﹐剋念作聖故。

贊曰﹕於有智者應爲說。中有二﹕上來應爲說相﹐此乃結之。

法華經玄贊卷第六﹝本﹞

保安三年十二月四日﹐以興福寺圓如房之本移點已了﹐法隆寺僧覺印令法久住﹑往生極樂也。

妙法蓮華經玄贊卷第六﹝末﹞

沙門基撰

信解品

三門分別﹕一來意﹐二釋名﹐三解妨難。來意有二﹕一云鶖子上根﹐聞法說而喜領﹔四人中品﹐承諭曉而忻悟﹐故﹝譬諭﹞後﹝信解品﹞生。二云論解七種具足﹐煩惱性眾生有七增上慢﹐爲對除此說七譬諭。中前品爲第一求勢力人起顚倒求功徳增上慢﹐求人天妙境界果報﹐爲此說火宅諭。此品爲第二。求聲聞解脫人一向增上慢﹐云我乘與如來乘無別﹔以如是顚倒取對治專求聲聞解脫﹐爲此說窮子諭。前以無爲乘及後乘無異說乘是一﹐勸令入於大乘﹐彼便迷執。今說如長者之比窮子﹐有爲乘及初乘是異﹐勸令捨於執著。故前品後有此品生。

釋名者﹐略有四門﹕一除疑名信﹑破迷名解。「解」音鞵買反。四人昔疑自不作佛﹐故於菩提心不喜樂﹐便於正覺亦不能悟﹐由斯在坐身體疲懈。旣聞諭說同前鶖子﹐疑悔皆除﹐故稱信解。信卽忍欲之淨心﹐解乃印希之妙智。信已作佛﹐解佛說意。二信除不信﹑解破不解。昔卽解三而不信一﹐或信三而不解一﹔今乃解一而亦信三﹐解三而亦信一。心淨復知﹐故名信解。信卽能了之心淨﹐解乃所達之理明。解深信淺﹐初後並說。由信故爲入大乘之基﹐由解故作證眞宗之本﹐兩能雙舉故名信解。信卽印順所聞之名﹐解乃悟趣權實之稱﹐於權於實俱信俱解。三信顯由他﹐解明自悟。前云其餘聲聞信佛語故隨順此經﹐非己智分﹐故顯由佛四人方信。旣有信已自比解生﹐故名信解。信則順他以心淨﹐解乃顯己而能知於人。於法並信並解。四信﹑解二言各有所簡。鈍根正見信而不解﹐利根邪見解而不信﹐利根正見亦信亦解﹐鈍根邪見不信不解。又初心凡夫信而未解﹐十地菩薩證解已信﹐地前趣入由信而解﹐一闡提輩不信不解。今爲雙簡﹐是信之解﹐非信不解﹑非解不信﹐信而解故名爲信解。皆取第三句。信者定趣之淨心﹐解乃悟會之深智。於教於理俱信俱解﹐是比解故。隨增義者解教實權之趣﹑信歸一乘之旨﹐於理未證故不說解。以義通論俱緣教理﹐亦信亦解持業爲名。

解妨者﹐依《毘婆沙》說﹕聲聞有三品﹐上根惟一﹐謂舍利弗﹐獨六十劫曾練根故﹔中根亦一﹐謂大目連﹔所餘聲聞皆屬下性。何故今時四人領悟並爲中品﹖答﹕鶖子先悟﹐未爽彼宗。四人中根﹐何乖此理﹖望聲聞以比況﹐中品獨是目連﹐發向大性以歸心﹐兼四人而何爽﹖且如悟空善現﹑辨說滿慈﹑持律婆離﹑頭陀迦葉﹐各有一勝﹐何必齊能﹖故四皆中﹐未乖眞趣。

何故七諭論名窮子﹐經中題品乃言信解﹖

信解爲本﹐方能說諭。論從破病窮子爲名﹐經從根本法名信解。名據勝立﹐未勞爲例。

贊曰﹕此品大文有三﹕初敍四人之喜敬﹐次申四人之領述﹐後陳四人之荷恩。下頌中云「世尊大恩」下是。初中有二﹕初明歡喜﹐後明虔仰。此初也。「慧命」者﹐應云具壽﹐世俗之徒皆愛身恒之壽﹐聖者之輩並寶智慧之命﹐歎願雙成故言具壽﹐單言慧命義便闕也。又眞諦「般若名淨命﹐據斷徳﹔惠命﹐據智徳」﹐今言具壽﹐雙顯智斷二徳﹐單言惠命義闕也。餘三以姓爲稱﹐簡小以大標名﹔善現以徳彰題﹐但以慧命標徳。近聞諭說得未曾有﹐遠聞授記復生歡喜﹐踊躍義通近遠俱說。或未曾有法卽是授記。

贊曰﹕此明虔仰﹐表有九義﹕一從坐起﹐表從二乘發大心故。二整衣服﹐表具任持菩薩戒故。三偏袒右肩﹐表作一乘吉祥事故。四右膝著地﹐表降昔執二乘心故。五一心﹐表專求大不受餘經一句偈故。六合掌﹐表心冥佛說識權實故。七曲躬恭敬﹐表自身心皆俯順故。八瞻仰尊顏﹐表心觀教理﹐覩法化二身故。九而白佛言﹐彰信解故。

贊曰﹕下第二段申四人之領述。初長行﹐後偈頌。長行有三﹕初法領﹐次諭領﹐後合領。法領有二﹕初彰昔不悕﹐後顯今獲得﹐「我等今於佛前」下是。彰昔不悕者﹐佛昔說權﹐我得權故﹐法華會前未悕得證一乘實法而當作佛。今獲得者﹐今聞一乘當得作佛﹐領佛初權後實化故。初文有二﹕初略﹑後廣。此略有四﹕一居僧之首﹐望重位隆。二年並朽邁﹐齒過力屈。三自謂已得涅槃﹐苦盡心泰。四無所堪任﹐性拙情疎。由此四義不復志求﹐無勝進意故昔不悕。

贊曰﹕下廣不悕。初談往事﹐後釋所由。此初也。初中復二﹕初但脩自行。佛說般若等時﹐惟念空﹑無相﹑無作等﹐是後不樂大乘﹐於菩薩法等是。世尊往昔爲諸菩薩說般若時久﹐我不欣悟﹐身有勞倦﹐遂作三觀。其空攝二行﹐謂空﹑無我﹐觀眾生爲空。無相攝四﹐滅諦四行。觀涅槃爲無相。無作卽是無願﹐攝所餘十行﹐苦諦下二﹑集道各四﹐觀諸有爲一切無願。此通有漏無漏﹐三慧所攝﹐不言三昧故。餘義皆如《瑜伽》第十二略纂釋。此依聲聞三種觀說﹐不說菩薩觀也。於菩薩法﹐謂三十七菩提分法﹐略爲七位﹕一四念住﹐身﹑受﹑心﹑法﹐以慧爲體﹐謂由念力慧於境住。二四正斷﹐謂律儀斷﹑斷斷﹑防護斷﹑脩習斷﹐以精進爲體﹐精進起用能脩斷故。三四神足﹐謂欲﹑勤﹑心﹑觀﹐以定爲體﹐爲此四種而脩定故。四五根﹐謂信﹑勤﹑念﹑定﹑慧﹐如名以五爲體﹐出生善故。五五力﹐體卽五根﹐難屈伏故﹐離根別立。六七覺支﹐謂擇法﹑精進﹑喜﹑念﹑定﹑捨﹑輕安﹐三是別境﹕擇法﹑念﹑定﹔三是善數﹕勤﹑捨﹑輕安﹔一是徧行﹐謂喜。七八聖道支﹐謂正見﹑正思惟﹑正語﹑正業﹑正命﹑正念﹑正定﹑正精進。其正思惟以慧爲性﹐能發語言通佛有故。正語﹑正業以無瞋癡所發身語爲體﹔無貪所發名爲正命﹐離五邪命故﹐俱以無表色思爲體。餘如自名。三十七種合體有九﹐一慧﹑二精進﹑三定﹑四信﹑五念﹑六喜﹑七捨﹑八輕安﹑九無表色。徧行有一﹐謂喜。別境有三﹐謂念﹑定﹑慧。善有四﹐謂信﹑勤﹑捨﹑輕安。色法有一﹐謂無表。如《無垢稱疏》﹐菩薩所脩與聲聞異﹐故菩提分名菩薩法。第二遊戲神通者﹐《華嚴經》說﹕「菩薩有十法名遊戲神通﹕一現捨天壽﹐二現受生﹐三現爲童子種種戲咲﹐四現作出家﹐五現作苦行﹐六現向菩提樹﹐七現降魔﹐八現樂寂靜成無上道﹐九現轉法輪﹐十現入涅槃。」與論所說八相有異。第三淨佛國土者﹐《無垢稱經》第一有十八種因﹐合爲八類﹐謂發起無上菩提心﹑純意樂﹑善加行﹑增上意樂﹐此四各如自名。六度爲六﹐合名止息。四無量﹑四攝事﹑巧方便﹑菩提分﹐此四合名發起。凡所脩善皆脩迴向﹐此如自名。說息無暇﹑自守戒行﹑十善業道﹐此三名寂靜。彼經﹝香臺品﹞說八﹕一思於有情作諸善事不希善報。二思代彼受苦﹐我之善根悉迴施與。三思於有情其心平等心無罣礙。四思於有情摧伏憍慢敬愛如佛。五信解增上﹐於未聞經無疑無謗。六於他利養無嫉妬心﹐於己利養不生憍慢。七調伏自心﹐常省已過不譏他犯。八恒無放逸﹐常勤脩善。此是八法無毀無傷﹐從此命終生餘淨土。廣如淨土章中所說。第四成就眾生者﹐外化利物諸利他行。此中卽是七地四菩薩行﹐謂菩提分行﹐此名菩薩法。諸神通行﹑波羅蜜行﹐此名淨佛國土﹑成就有情行。於此四種大乘之中﹐不生一念好樂之意﹐無堪趣故。

贊曰﹕此釋所由。有二﹕一道已滿﹐無苦心安﹔二年已邁﹐齒過力屈。故於大法旣非己望﹐無一樂心。

贊曰﹕顯今獲得。獲得大乘﹐當作佛也。有三﹕一得記心領﹐總領初周。二聞法生喜﹐別領諭說。此二領悟。三慶獲善利﹐無量珍寶卽大乘也。

贊曰﹕下別陳諭。有二﹕初總談說諭﹐後正陳諭詞。此初也。以佛前言諸有智者以諭得解﹐故今亦以諭領佛意。

贊曰﹕下陳諭詞。有二﹕初諭昔不悕﹐後諭今獲得﹐「復經少時父知子意漸已通泰」下是。卽是初諭昔住權而不悕﹐後諭聞今實而獲得。初文有六﹕一最初發心諭﹐二「捨父逃逝」下退流生死諭。三「年旣長大」下中還見佛諭。四「父每念子」下不肯脩大諭。五「父遙見之而語使言」下化以二乘諭。六「世尊爾時長者有疾」下示大不悕諭。此卽初文。初之四段同前所說﹐二萬佛所化以大乘。第五段方便引導生我法中。第六段法華會前爲說般若﹐但念空等不生欣樂。今獲得中方是令憶本所行道﹐爲說法華。「幼」者弱﹐「稚」者小。最初爲十六王子時﹐教發大心尚密說故﹐未廣脩行名爲幼稚。

贊曰﹕第二退流生死諭也。《對法》引經云﹕「若有成世間增上品正見﹐𨿽經歷千生終不墮惡道」。彼據上品最初發心﹐今說下品發心﹐是以退流生死。心未堅固﹑不專樂佛﹐名爲捨父。背教違理﹑常行惡行﹐諭如逃逝。逃者避也﹐逝者往也。行也去也。「他國」者生死也﹐久不可樂故。佛法爲自國﹐久令安樂故。《涅槃經》中以佛法爲他國﹐非己分故﹔生死爲自國﹐是己分故。以此以彼﹐相待不同﹐此以有性及發心已後爲自他﹐彼以無性及未發心前爲他自﹐亦不相違。前𨿽以三界總爲佛之大宅﹐今以爲他國者﹐染﹑淨體殊﹐國分他﹑自。又依凡說亦不相違。又依大悲生死爲宅﹐若依大智乃稱他國。下諭說中總有五國﹕一久住他國﹐二遇向本國﹐三乃徧他國﹐四經歷國邑﹐五并會親族國王大臣。初及第三以生死爲他國﹐第二以佛法爲本國﹐第四亦總說佛法說法利寬如國﹐第五卽人王之國﹐或諭佛法國之四眾。「或十乃至五十」者﹐馳流五道﹐名言種子各十業道之所資故。

贊曰﹕下第三段中還見佛諭。卽是未退大菩提心前更重見佛﹐世世已曾從佛化故﹐此前逢佛皆化大乘。文有其三﹕初子長還國﹐次父先求覓﹐後子遇到城。此初也。於中有六﹕一根性漸成﹐年旣長大﹐習種姓也。二未脩福﹑慧﹐加復窮困。三輪轉四生﹐馳騁四方。四規出苦道﹐以求衣食。五聞思慧心由種姓逼﹐日日善生漸漸遊行。六幸逢佛法﹐遇向本國。初教發大心。𨿽退流生死﹐今者還遇﹐佛法內住。順昔所脩﹐名到本國。「馳奔」騁走也。

贊曰﹕第二父先求覓。有三﹕一求子止城﹐二資財甚眾﹐三客利豐廣。此初也。「父」者化身。佛𨿽先來已經化導﹐眾生自退﹐故名先來。「求子不得﹐中止一城」﹐生死中也。「城」者大乘。《無垢稱經》云「爲護法城」﹐今以大乘法爲城也。將說大乘﹐以教發心﹐故城諭大乘法。

贊曰﹕下資財甚眾。有八。此中有二﹕一七寶﹐諭七聖財豐足。二有爲倉﹑無爲庫﹐諸徳悉皆盈溢。《博物志》云﹕「松脂入地千年化爲茯苓﹐茯苓千年化爲虎魄﹐一名紅珠。」《廣志》曰﹕「此物生處﹐其上及傍不生艸木﹐深者八九尺﹐大如斛﹐削去上皮﹐中成虎魄﹐有汁。初如桃膠﹐凝堅乃成其器。西方人用以爲盌。」

贊曰﹕此有六種﹕一調伏煩惱爲僮僕﹐驅策隨心故﹔二方便善巧爲臣佐﹔三妙願及力爲吏民﹔四五通爲象馬﹔五五乘爲車乘﹔六八萬四千眾行爲牛羊無數。

贊曰﹕此客利豐廣。眞俗諦教名入出利﹐入佛法中出生死故。或三乘教名出﹐出生死故﹔人天教爲入﹐入生死故。令善漸生故名爲息﹐息者長生之義。爲愍眾生﹐教被生死﹐故徧他國。三乘聖眾處處宣揚佛之正法﹐名商估賈客。宣尼云「求善價而估之」﹐卽同於此。此類非一﹐名眾甚多。「商」者﹐《說文》「行賣也」﹐《玉篇》「通四方之珍異曰商旅」。有作「商」﹐商量也﹐非此義。「估」音公戶反﹐字書無此字﹐惟《爾雅》郭璞音義釋言﹕「注中商賈作此字」。《切韻》「估﹐市稅也。賈者坐賣也」。《周禮》九軄﹐六曰司市﹐掌以商賈以通貨賄。鄭玄﹑《玉篇》「通物曰商﹐坐賣曰賈」。《白虎通》曰「商之言商﹐商其遠近﹐通四方之物以聚之也。賈者固也﹐言固物以待民來﹐求其利也。賈亦通語耳」。故《左傳》荀﹝勞﹣力﹢﹝乞﹣乙﹢止﹞之在楚﹐鄭賈人褚中以出之。《史記》陽翟賈人﹐往來販賤賣貴是也。客通名耳。

贊曰﹕子遇到城。內道三乘﹐名爲聚落﹐此爲總句。所有說法﹑神通之事﹐名爲國邑。此中意說﹐徧遊內道以求出要﹐名遊聚落。前文已說子長還國歸佛法訖﹐故知聚落不通外道。或聽說法之淺深﹐或觀神通之勝劣﹐名歷國邑。國寬諭說法﹐邑小諭神通。識眾聖以否藏﹐還至佛法大乘教內名到父城。依後解云﹐幸逢佛法﹑初聽大乘﹐名到父城﹐佛自住大乘故。卽是中途還逢大乘。

贊曰﹕第四段不肯脩大諭。有四﹕一父恒念子﹐二子見驚走﹐三父令急捉﹐四子遂憂惶。初文有二﹕初總明思念﹐後別明思念。此初也。「五十年」者﹐馳流五道。「未曾向人說如此事」者﹐我自昔來未曾對眾說我曾教發大乘心﹐今者常念望欲與之大乘財寶及一乘樂﹐但竊思念不彰於言﹐悔不早覓子教﹑恨子不早覓我﹐故名悔恨。

贊曰﹕下別思念。有二﹕初念付財﹐後念己樂。此初也。修行日久道先圓故﹐名爲老朽。福慧無窮﹐故多財物。𨿽有菩薩﹐未化聲聞令繼佛位﹐故言無子﹔或子少故亦名無子。一旦終沒示入涅槃﹐大乘財物悉皆喪失﹐彼機未熟無所委付權實之法﹐是以悲深每恒念子。

贊曰﹕此念己樂。無子付財﹐所以憂慮﹔子脫順領﹐豈不樂哉。「坦」音他但反﹐安和之義。

贊曰﹕下第二段子見驚走。有三﹕初到父門﹐次明見父﹐後明却走。此初也。「傭」音餘封反﹐亦賃也賣也。身心精進以求出要﹐心如傭賃展轉﹐非是本心﹐故求大乘。種姓所排幸至大乘﹐名遇到父舍。以大乘種子近生遠熟﹐故幸初逢。於中更值了義大乘﹐名到父舍。大乘教行能詮於理﹑能證於果﹐名之爲門。彼時未能專求普習行行證果﹐但知總相﹔片聽少教﹑脩微少因﹐名爲門側。時未全能聽習大教行大乘行﹐示當亦聽行﹐故名爲立。片時安處﹐名之爲住。又小機未會於大﹐不名正入其門。微亦信習﹐故名門側。上來乃以佛法爲國﹐於中一切大乘爲城﹐大乘之中眞實了義中道大乘名爲父舍。卽以教﹑行名之爲門。

贊曰﹕下明見父。有七。此文有二﹕一見父安坐﹐二貴賤承奉。由去大乘不退位遠﹑去眞理遠﹐義名遙見。佛以四無畏爲床﹐亦四靜慮爲床。以無貪﹑無瞋爲寶机﹐以承戒足﹐戒學迹故。具戒學者爲婆羅門﹐慧學者爲剎利﹐定學者爲居士。又大乘﹑獨覺﹑聲聞三乘之眾恭敬圍繞。

贊曰﹕此文有二﹕一嚴飾身體﹐三念住爲珠瓔﹔二臣佐供衛﹐妙願及力爲吏民﹐示現調伏煩惱爲僮僕﹐心持四攝爲執白拂﹐體潔除垢故。不離身心﹐名侍左右。

贊曰﹕此中有三﹕一莊嚴外物﹐二出內財產﹐三結類尊髙。四無量爲寶帳﹐七淨爲華﹐總持爲幡。五分法身及妙定潤其身心﹐如香水灑地。教他以七覺﹐如散眾華。外用萬行以爲嚴瑩﹐如列寶物。上名莊嚴。外施法財名出﹐身自蘊徳名內。取以釋內﹐內自取故。與以釋外﹐外與他故。又出內如前﹐眾生機熟名取﹐佛應時化名與。上爲出內。「有如是等」下結類尊髙。「灑」音《切韻》「所綺反﹐掃也落也」。又所買反﹐《通俗文》「以水斂塵曰灑」。《玉篇》「汛也﹐汛音思見反﹐散也」。此是初現化身淨土勝妙之相﹐故子見走。未見報身﹐亦非穢土。

贊曰﹕此明却走。有三﹕一悔來﹐二起念﹐三疾走。此初也。「見」者比知﹐非眼見﹑非智證﹐以聞思比知也。十力﹑無畏﹐名大力勢。或以眼見佛大神通﹐名見力勢。非己能脩﹑非己能證﹐故懷恐怖。此見化身淨土之相。由勸作佛﹐思不能行﹐求之當證﹐名悔來至此。

贊曰﹕此起念也。「王」者法身王。「等」者報身。等是相似義。或王者法之王﹐王等者如世之王。非我精勤之所能證﹐名非傭力得物之處。「貧里」者二乘也。「不如往彼勤苦身心縱任有地」﹐地卽依止生長道處。「肆」音息利反﹐伸也陳也。伸陳役力﹐得自縱任義。福慧可求﹐名衣食易得﹐若久住大乘。佛脫彊抑勸我脩作非我所樂﹐此乃未退大前作此思念。「彊」音巨良反﹐抑也﹔或其兩反及其亮反。

贊曰﹕此疾走也。自揣不能修行大行﹐速退大心規求作處﹐名疾走去。此時猶未住二乘中。

贊曰。自下第三父令急捉。有三﹕一見喜﹐二念生﹐三令捉。此初也。識大乘姓﹑近生緣熟﹐故見生喜。

贊曰﹕念生也。「而忽自來」﹐其根熟故。「甚適我願」﹐順本心故。「我𨿽年朽」﹐道成久故。「猶故貪惜」﹐大悲深故。愛子情戀﹑大悲深重﹐故言貪惜。

贊曰﹕令捉。有二﹕初追﹑後捉。理本絕言﹐以言顯之不稱正理。教名傍人﹐一乘教也。或行可脩名爲正主﹐教且開悟故名傍人。悲心疾起﹐名爲急追。令入大乘順先所習﹐名曰將還。悲教急化﹐故言使者疾走往捉。

贊曰﹕自下第四子遂憂惶。有三﹕一子驚愕﹐二使逾急﹐三子悶絕。此初也。心不悕大行﹐名驚愕。「愕」音五各反﹐亦驚也。心口不伏﹑脩行求退﹐名稱怨大喚。我情不欲大﹐名不相犯。無端彊授我之大乘﹐名何爲見捉。

贊曰﹕此使逾急。悲心擊故教被彌切﹐抑令修學﹐名彊牽將還。用爲今時入大乘之因﹐所以逼之﹐非佛于時不知根器而抑將還。

贊曰﹕子悶絕也。情不樂大﹑無所傷犯﹐名念無罪。不令我學小﹑返拘以大乘﹐名被囚執。菩薩苦行實難可行﹐過己力分﹑恐將苦己﹐名必定死。心彌不樂﹐名轉惶怖。休心不學退入生死﹐名悶絕躄地。「地」者﹐生死處故。「擗」音房益反﹐撫心也。今旣倒地﹐正應作「躄」。亦有作「僻」﹐邪僻之義﹐非此中理。

贊曰。下第五段化以二乘諭。有六﹕一教發權心﹐二「窮子歡喜」下彼興小意﹐三「爾時長者將欲誘引」下令脩脫分﹐四「爾時窮子先取其價」下子遂依行﹐五「其父見子愍而怪之」下勸入善根﹐六「卽時長者更與作字」下便成聖位。初文有二﹕初令放﹐後使放。令放有二﹕初標﹐止被大化教發權心﹔後釋所由。此初也。子行猶遠﹐名父遙見﹐昔者已云遙見父故。且止大教暫示勿被﹐故言不須。莫抑授大乘令脩大行﹐名勿彊將來。用二乘權巧三歸五戒之教以被其心﹐如冷水灑面。且令悔滅制伏十纏之惑﹐暫息八難之苦得生人天。少漸厭苦復本所忻﹐名得醒悟。停授大乘﹐莫復與語。「醒」醉除也。此時似醒入聖眞悟。

贊曰﹕釋令放意。識聲聞性遠生近熟﹐名知意劣。自徳甚大彼怯能成﹐名爲子難。「豪」健也。《淮南子》「智出萬人謂之豪」﹐亦爲「﹝敖／力﹞」字。「難」音奴旦反﹐患也痾也。知有大姓﹐名審知子。堪當繼位﹑隱密潛化﹐名爲方便。未告大眾云先我化有大乘因﹐言是我子。

贊曰﹕此使放也。大教停被﹑任學二乘﹐名隨所趣。

贊曰﹕第二彼興小意。適本機宜﹐故歡喜。初發小心﹐故名得未曾有。從生死中發趣二乘菩提之意﹐名從地起。「往至貧里以求衣食」﹐二乘功徳少故名貧里﹐規無漏法名求衣食。

贊曰﹕第三段令修脫分﹐說五停心﹑念處等故。文有二﹕初密遣二人﹐後二人依教。初中有三﹕一遣二人﹐二令傳語﹐三擬問答。此初也。實無二體﹐設有二乘之教﹐故言密遣。方便之教但化二乘﹐故言二人。智慧狹劣﹐名色憔悴。神通不大﹐名無威徳。或教偏故色悴﹐理闕故無威。或自徳闕而稱悴﹐他利寡而無威。此皆發小心後﹑初教行二乘行時。《廣雅》作「憔悴」﹐《切韻》三蒼作「顦顇」。「愁憂」﹐患也病也﹐《玉篇》亦作「悴」﹐憂也傷也。

贊曰﹕令傳語也。教令彼聞﹐名汝詣彼。方便漸化﹐故言徐語。二乘學地﹐名爲作處。無漏之法勝過初教人天之善﹐名倍與直。彼心能遂而修學者﹐勸來修學﹐名使作也。

贊曰﹕此擬問答。彼設若問修行何法﹖答言除糞﹐斷煩惱也。修行大乘如作寶器﹐學小乘者猶如除糞﹐不但行能斷惑﹑教亦助斷。借威勢故﹐故言供作。

贊曰﹕二人依教也。以教扣機如求窮子﹐以法稱器令彼聞知﹐故言得之。述斷煩惱﹐名陳上事。

贊曰﹕此第四段子遂依行。「先取價」者﹐初發二乘菩提之心學聞思慧﹐此眞勝徳﹐名爲取價。後位方始作五停心﹑念處觀等﹐漸折伏煩惱﹐名尋除糞。「與」者爲也。順用佛言﹐故名尋與。

贊曰﹕自下第五勸入善根。有三﹕一心傷﹐二身近﹐三共語。此初也。愍無相好﹑福慧﹐怪無求大之心。

贊曰﹕下身近。有二﹕一見子﹐二身同。此初也。除糞已上是遠世化﹐解脫分滿位﹔見子愍已後是近世化﹐創教令入四善根位。異前解脫分﹐名爲他日﹐況此皆是多劫脩行。分位旣異﹐故別說時。知根未熟潛施密化﹐又不以大乘教被﹐但以二乘生空教化﹐故言於窓牖中﹐不正視故。「牖」者﹐導也向也。將成道時方向鹿園相見﹐此乃猶未是今生事﹐故名遙見。或由彼去聖位尚遠﹐亦名遙見。未得勝福﹐故名羸瘦。「羸」弱也。不得勝智﹐故名憔悴。煩惱名糞土﹐惡業名塵坌。「坌」音蒲悶反﹐塵穢也。﹝土﹡孛﹞土曰坌﹐苦果名污穢﹐合此三種皆名不淨。

贊曰﹕此身同也。化身具徳﹐相好圓明﹑居淨土中﹐子見驚走﹔今現穢土﹑穢垢塵身﹐化相隱之﹐如脫瓔珞嚴身之具﹐亦如神力隱身常光但放一尋。非佛勝身﹐相好但爾﹐名脫上服。相同有漏﹐名著麁獘垢衣。示有煩惱﹑惡業﹐如塵坌身。先說權教﹐名爲右手﹐用之先故。「除糞器」者﹐二乘因行伏煩惱故﹐以教詮顯義同手執。佛自示同斷煩惱行﹐說權教故。

贊曰﹕下共語。有二﹕初總與語勸勉﹐後別與語教示。此初也。示怖眾苦﹑慈悲接引﹐如狀有所畏。示現﹑教導﹑讚勵﹑慶慰﹑勸行精進﹐名語勤作。此乃世世從佛化時﹐故得近子。

贊曰﹕下別與語教示。有三﹕一不令西東﹐二隨須卽與﹐三假稱父子。此初也。「咄」音當沒反﹐《說文》「相謂也」﹐字書「吐也」﹐今取相謂呼也。勿復退墮却入生死修外道法﹐名勿餘去。「加汝價」者﹐與汝脩慧四善根故﹐加於前位聞﹑思慧故。

贊曰﹕此隨須卽與。瓫器謂禪定﹐米麵謂解脫﹑勝處﹑四無量等因定所有諸功徳也。此位亦學﹐分脩習故。鹽醋謂生空本﹑後有漏二智﹐猶如鹽梅調和諸味﹔此智亦爾﹐調功徳故。決意忻趣﹐勿生疑難。「老獘使人」者﹐二乘之五通﹑四種神足作用弱故﹐立老獘名。以與汝等﹐汝可勤學以自安意﹐此說利根超得果者。次第得果者﹐瓫器謂初未至定﹐米﹑麵謂四諦﹑五根﹑五力等觀﹐鹽醋謂生空無我等行相。老獘使人四神足等﹐曾解脫分位所脩之法。

贊曰﹕假稱父子也。初標﹑後釋。我道滿名老﹐汝道軟如少。父子之情旣切﹐眷念之意逾深。旣以如父子之言﹐亦何憂於困乏﹐亦不自輕己。專求出要名無欺﹐身常精進名無怠﹐心無煩惱瞋恨語無怨惡之言﹐此卽折伏三業惡也。汝已能爲方便諦觀折伏煩惱﹐名都不見汝有如此惡。如餘外道家脩行之作人﹐亦都不見汝有諸惡。如我佛家初心凡夫之作人有所欺怠者﹐自今已後汝旣近聖﹐如諸聖人我所生子亦無有異。未得見諦仍非眞子﹐且名如子。

贊曰﹕自下第六便成聖位。有三﹕一初入聖﹐二住修道﹐三成無學。此初也。住凡位如假兒仍非是兒﹐入聖已是眞兒方號爲兒。故便作字﹐轉親近故。此住初果。

贊曰﹕住修道也。此明金剛道前﹐𨿽得入聖欣於此遇﹐自知不及諸菩薩故﹐尚自謂是客作賤人。於二十餘年﹐諭二乘位。一一皆具無漏十法行﹑十業道故﹐常令除糞恒斷煩惱。或二十年者﹐加行﹑無間二位之中伏斷除惑。或住修道﹐斷上下界諸俱生惑﹐五下分結﹑五上分結二類斷故。或無間解脫道﹐斷種﹑麁重二位別故。

贊曰。此明金剛道後。成無學已得親近佛﹐識達生空同得解脫﹐名相體信。入學佛法出利羣生﹐無怖無染﹐名無障難。又心相體信﹐入﹑出二利亦無疑難。尚住二乘生空之理﹐不悕大果﹐名止本處。「是本所求」﹐所學處故。

贊曰﹕下第六大段示大不悕諭。有二﹕初明示大﹐後明不悕。初文復二﹕初標﹑後釋。此初復二﹕初知時﹐後正告。「有疾」者﹐十二年後眾生煩惱展轉增多﹐眾生病故佛亦有疾。此於法華會前﹐知入涅槃時近﹐所應度者皆將度訖﹐名知死不久。菩薩﹑如來有爲無爲一切功徳﹐名倉庫盈溢。「溢」滿也。其中大乘許多﹑二乘許少﹐如來許多﹑菩薩許少﹐無爲許多﹑有爲許少。「所應取者」自利萬徳﹐「所應與者」利他萬徳。「汝應諳識」悉應知之。述自先心當體此意﹐卽令諳識大乘義旨﹑二利萬徳。此乃爲說大般若等﹐令其識達大乘道理﹐而未付之教發大心﹐故奄含言當體此意。

贊曰﹕此釋示大。如世父子身𨿽有異心事不殊﹐佛與二乘爲不異者﹕一解脫等﹐二生空眞如等﹐三意樂等﹐佛得眾生平等意故。宜加用心求解大法﹐無令漏失勿忘不學。

贊曰﹕下明不悕。有二﹕初領而不悕﹐後猶住本處。此初也。須菩提等法華會前領解空義﹑守護大乘﹐不愚於法知大乘理﹐然無一念發大乘心﹐無悕佛果大乘法食一飡之意。故前說言「不生一念好樂之心」。「悕」音虛機反﹐亦應作「希」﹐希願也。

贊曰﹕此猶住本位。「然其所止」﹐猶住二乘﹐二乘劣心亦未能捨。

贊曰﹕下第二大段﹐諭今獲得。有二﹕初父付﹐後子獲﹐「世尊是時窮子」下是。父付又二﹕一知時到﹐二集眾付。此初也。「經少時」者﹐般若會後﹑法華會中少長進故﹐名爲漸已。以解二空其意弘遠﹐名爲通泰。「通」者開達﹐「泰」者安泰。「成就大志」者﹐昔發大心近生遠熟故。「自鄙先心」者﹐悔昔住小也。「鄙」者輕嫌﹐輕嫌先時脩小乘心。故鶖子先言「我等同入法性。云何如來以小乘法而見濟度。是我等咎非世尊也。每自剋責。」正與此同。

贊曰﹕下集眾付。有二﹕一命集﹐二正告。此初也。今法華會去涅槃時纔有五年﹐名將臨命終。昔退大聲聞之子﹐會菩薩之親族。國王等四﹐諭四眾也﹐或如自名卽實彼類。

贊曰﹕下正告。有二﹕初牒昔﹐後告今﹐「忽於此間」下是。牒昔有三﹔初牒最初發心﹐次牒退流生死﹐後牒權中餘四久事。謂中途遇佛不肯脩大﹐化以二乘示大不悕﹐此卽初也。二乘作佛其事極難﹐故自宣之不遣餘說。最初我爲十六王子時﹐教之發大心﹐彼之善根我口所生﹐從佛法音而得生故。從佛法所生﹐爾乃是眞生故。

贊曰﹕牒退流生死也。「某城」者大乘也。最初一逢已教發趣大乘之心﹐若定性大乘及上品發心未必退沒﹐今說不定姓及下品發心故。彼已復經退流生死﹐故名某城。捨吾逃走。「伶」音郎丁反﹐與「零」同。《切韻》「伶者樂人」﹐非此所明。「俜」音匹丁反﹐三蒼云「伶俜猶聯翩也」。亦孤獨貌﹐《切韻》「若行不正作竛竮」。「竛」音郎丁反﹐「竮」音普丁反﹐亦作彾﹝彳﹡甹﹞。又行不正作跉﹝跳﹣兆﹢丁﹞。跉﹝跳﹣兆﹢丁﹞卽令﹝打﹣丁﹢聖﹞音。今多作「跉跰」﹐不知所說。有解云﹐跉跰﹐足履危險之貌。亦有本作「跉俜」字﹐此是孤單之狀。或躡五趣危險辛苦﹐或孤單辛苦馳流五趣﹐捨佛等父母﹐故名曰孤單。義𨿽可然﹐不知何據。其「跰」音亦補諍反﹐與「迸」同。跉不正﹐迸散也﹐亦非此義。此中意言﹐捨父母走﹐常有不安﹐失侶孤危﹐行不能正﹐怖懼辛苦。

贊曰﹕此牒權中餘四久事。中途旣遇我﹐我極諳委﹐世世從我所教化故。由此諳憶自他兩名。「昔住本城」者﹐中途逢時還教大乘。故舍利弗脩行經六十劫方退就小﹐中間許時逢教大乘﹐故我住本城。「懷憂推覓」者﹐慈悲深故如似懷憂。見不肯脩大乘﹐方便化以二乘﹔彼𨿽得果﹐慈悲深故復示其大﹐而彼不悕。如是種種名爲推覓。

贊曰﹕此告今也。《佛地論》說﹕「法華會上不定種姓根機成熟﹐應捨分段受變易身﹐迴心向大。」故言於此會遇得之﹐感應相符故。昔曾化以大乘﹐故言實是我子等。我之菩提﹑涅槃財物﹐子所應得﹑是子所有﹐先所利他之出﹑自利之內功徳。是子所知。我今皆付。

贊曰﹕此子獲也。識自先來無心規佛﹐何期根熟﹐任運聞經當得作佛﹐名本無心有所悕求﹐佛果實藏自然而得。

贊曰﹕下第三段合領。有二﹕初合昔不悕﹐後合今獲得﹐「今我等方知世尊於佛智慧」下是。初文有五﹕第一合初發心﹐二「世尊我等以三苦故」下合退流生死﹐三「迷惑無知」下合不肯修大﹐四「今日世尊令我思惟」下合化以二乘﹐五「然世尊先知我等」下合示大不悕。不合第三中還見佛。中間逢佛亦是佛子﹐初逢亦子﹐故略不說。前諭具陳世世從化﹐前已有故。此初文也。子義如前。初教發心實住凡位﹐故言似子﹐似聖眞子。或此總相﹐說諸二乘似菩薩子。佛常說二乘亦是佛子﹐故鶖子前言「今聞法華方知眞佛子」。

贊曰﹕二合退流生死。三苦者﹕一苦苦﹐二壞苦﹐三行苦。謂苦受自相﹐及順苦受若根﹑若境并相應法。五蘊一分是苦苦性﹐乖緣逼迫名之爲苦。此苦卽苦﹐故名苦苦。卽八苦中前之五苦皆名苦苦。樂受自相及順樂受若根﹑若境并相應法﹐於孌壞位能生憂惱﹐故名壞苦。又由愛故令心孌壞﹐亦名壞苦。五蘊一分是壞苦性﹐卽八苦中愛別離苦﹑求不得苦﹐皆是壞苦。捨受自相﹐及順捨受若根﹑若境并相應法﹐或於一時由前二苦麁重所隨﹐不離前二﹐無常易脫所隨逐故﹐名爲行苦。不惟捨受獨名行苦﹐有漏五蘊全是行苦﹐卽八苦中略攝一切五取蘊苦皆是行苦。如《惟識》第八緣生之中。諸文不同﹐由退流故受此生死。或此不說昔日退流﹐但總相言三苦逼迫受諸熱惱。

贊曰﹕三合不肯修大。愚癡名迷﹐猶豫名惑。樂小法故不肯修大。

贊曰﹕四合化以二乘。有二﹕初依佛語得之不多﹐後敍小情遂以爲足。此初也。「思惟」者﹐思修諦觀。「蠲」亦除也。蠲除戲糞斷煩惱障﹐勤加精進多劫專心﹐得至涅槃。「一日價」者﹐所獲不多。大涅槃體三大劫得﹐名無數價﹔今六十劫卽得解脫﹐豈非涅槃一日之價。又大涅槃三事圓滿﹐名無數價。今乃惟得解脫﹐不得大慧法身﹔解脫之中惟得惑障解脫﹐不得智障解脫﹔惟得離分段生死解脫﹐非得離所知障及變易解脫﹐豈非涅槃一日之價。涅槃之體卽解脫故。

贊曰。此敍小情遂以爲足﹐窮賤心故。

贊曰﹕自下第五示大不悕。有三﹕初知我樂小﹐佛不說我得﹐故不悕。二自得涅槃﹐謂已滿足﹐故不悕。三但爲菩薩說﹐不正爲我說﹐故不悕。此初也。「著獘欲」者﹐樂惡悕求小乘也。佛知樂小﹐觀根未熟遂放捨我﹐不分明爲我說我亦有佛分﹐故我不悕。佛無不擇捨﹐故擇而捨我。

贊曰﹕自得涅槃謂已滿足﹐故不悕也。「以方便力說如來智慧」者﹐初說方便權教﹐意顯眞實一乘佛之智慧。由我已得涅槃價故﹐所以自謂滿足已爲大得﹐不知實事佛之智慧﹐所以不悕。

贊曰﹕但爲菩薩說﹐不正爲我說﹐故不悕。有二﹕初標﹑後釋。此標也。此說般若因佛智慧加持力故﹐隨我等輩爲菩薩說﹐不正爲我說﹐我等於此故不志願。故《瑜伽》云「惟爲發趣求大乘者說諸法空」﹐正同於此。

贊曰﹕釋第三不悕。知我樂小﹐以方便力分明爲我正說二乘之法﹐不正分明爲我等輩說﹐亦應宜聞甚深般若。佛但奄含總相﹐隨我宣說般若等經﹐我等不知身有佛分﹑有佛種故眞是佛子修學般若。由此愚故﹐所以不悕大乘法也。

贊曰﹕下合今獲得。有三﹕初知佛不慳大乘故得﹐次知佛惟以大乘化故得﹐後結領今得。此初文也。初標﹑後釋。文意可知。領﹝方便品﹞云「若人信歸佛﹐如來不欺誑﹐亦無貪嫉意﹐斷諸法中惡」故。今知佛不慳﹐但我自樂小﹐不能學大乘。若有樂大乘心﹐佛則爲我說﹐以不慳故。「悋」音力進反﹐鄙悋也。若惜作悋﹐惜已悋﹐故作鄙悋。

贊曰﹕此知佛惟以大乘化故得。今此經中惟說一乘﹐故知但以一乘爲宗﹐不說一身以爲宗也。昔時毀呰聲聞﹐但爲化菩薩﹐令學一乘故。佛意旣然﹐故我今得﹐卽領前言「如是皆爲得一佛乘﹑一切種智」故。今此本言「說於大乘」﹐今此經中。亦有本言「說大乘法」﹐於此經中義勢相似。

贊曰﹕此結領今得。「佛子得」者﹐菩薩所得一乘因果。我今聞經發心求趣﹐如彼所得皆已得之﹐決定得故名皆已得。菩薩昔時初發心位﹐如我今日﹐彼旣究竟得﹐故我亦然﹐名皆已得﹐理無異故。

法華經玄贊卷第六﹝末﹞

保安三年五月二十一日書寫了﹐法隆寺僧覺印之。

同年十二月六日以興福寺圓如房之本移點已了。本者皆點本也﹐以朱書之也﹐爲令法久住﹑往生極樂。僧覺印爲之。

大治六年辛亥正月二十九日丁卯申時奉傳授善明房得業已了。

妙法蓮華經玄贊卷第七﹝本﹞

沙門基撰信解末偈記

贊曰﹕長行四人同領﹐頌領獨迦葉者﹐最年大故﹑敍眾意故﹑影彰餘人亦頌說故。下有八十六頌半﹐分二﹕初七十三行半頌頌前三文﹔「世尊大恩」下十三行頌﹐屬品中第三段荷佛恩深。初文有三﹕初二頌頌法說﹐次四十一頌頌諭說﹐後三十頌半頌合說。此初也。不頌昔日不悕﹐惟頌今時獲得。初一頌半頌聞法聞記二事﹐後半頌獲得。

贊曰﹕下第二段﹐四十一頌頌諭說。中分二﹕初三十四頌頌昔不悕﹐後有七頌頌今獲得。初中有六﹕初半頌最初發心諭﹐次一頌退流生死諭﹐次七頌中還見佛諭﹐次十四頌不肯修大諭﹐次九頌半化以二乘諭﹐後二頌示大不悕諭。此初也。

贊曰﹕第二退流生死諭。「周流」者經歷義。「諸國」者五趣也﹐總名他國。

贊曰﹕下第三段﹐有七頌中還見佛諭。長行有三﹕子長還國﹐父先求覓﹐子遇到城。今此惟頌父先覓子﹐不頌餘二。二文入後第四段中﹐文穩便故。此中有四﹕一頌求子止城﹐二頌半資財甚眾﹐一頌客利豐廣﹐二頌半往來者多。此初也。「四方求」者﹐隨入四生求之。「疲」者劬勞﹐示相以求於子。「頓」停也﹐停住大城。

贊曰﹕二資財甚眾。造宅者起慈悲心﹐立舍者顯空勝義。或「造」者起也﹐宅卽舍﹐謂慈悲心。「五欲」者五種樂﹐或淨法界等五法。「娛」者樂也。「輦」者眞諦﹐法王獨乘﹔「輿」者俗諦﹐諸人共乘﹐勝劣異故。「車乘」者五乘﹐「田業」者智斷﹐餘文可知。

贊曰﹕三客利豐廣。「商」賈也﹐通四方之珍異曰商﹐坐賣曰賈。「估」市稅也。行曰商﹐坐曰賈﹐客名通上。往來六趣以利羣生曰商﹐住淨土﹑人﹑天以化物曰賈。徧三界厘市行其稅利曰估。利豐客廣﹐故徧三界皆有佛法。

贊曰﹕四往來者。「多王」者﹐愛念仁王敬故﹑豪族宗重臣庶崇故。由此因緣﹐四眾八部往來者多。

贊曰﹕下第四段有十四頌不肯修大。有四﹕初二頌父恒念子﹐次九頌子見驚走﹐次一頌半父令急捉﹐後一頌半子遂憂惶。此初也。年邁益念﹑道久悲深﹐夙夜惟念六返觀故。

贊曰。第二有九頌子見驚走。中有三﹕初三頌遇到父舍﹐次二頌半所見父相﹐後三頌半見已驚走。初中有二﹕初一頌半遊求﹐後一頌半困到。此初也。「索」音所戟﹑蘇各二反﹐乞也﹐亦求也。國邑之義﹐長行已解。「有所得」者﹐遇佛法中眞實善友。「無所得」者﹐虛假知友。

贊曰﹕困到也。法食不足故飢﹐妙行不圓故疲。或起惡見﹐損壞深故生瘡﹐不堅持戒﹐損壞淺故生癬。妄生見解﹐不專持戒。「到父城」者﹐遇入大乘。「傭」賃。「展轉」者﹐勤力求法也。「至父舍」者﹐入中道大乘也。

贊曰﹕二所見父相也。「門內」者﹐理居教內﹐果在因內。昔望生死名居門外﹐今望涅槃故住門內。「計算金等」者﹐諸聖作論﹐分別計度法聖財故。「出內財產」者﹐行二利用也。「注記券疏」者﹐諸師作疏﹑修撰文記等。「注」者丁住反﹐注記也。《切韻》「注﹐之戍反﹐水注也﹐非注記」。《廣雅》「注﹐亦之諭反﹐注疏也﹐識也解也」。《通俗文》「記物曰注」。今亦作「注」。

贊曰﹕三見已却走。分二﹕初一頌半悔來﹐二頌却走。此初也。

贊曰﹕却走也。「逼切」迫慼也。

贊曰﹕第三父令急捉。「默而識之」者﹐未曾對眾陳說聲聞過去逢我﹑是我之子﹐名默而識之。

贊曰﹕第四子遂憂惶。退大不修却住生死﹐名悶躄地。若行大行﹐乖本求意﹑與死不殊﹐名必當見殺。何用大乘無漏衣食一旦至此。

贊曰﹕下第五有九頌半化以二乘諭。長行有六﹐此中有四﹐不頌初二。初三頌令修脫分﹐次一頌子遂依行﹐次四頌半勸入善根﹐後一頌便成聖位。初中復二﹕初二頌遣使﹐後一頌傳語。此初也。「愚癡」者無明。「狹劣」者意少。「眇目」者視不正。《說文》「一目少也」。目匡陷急曰眇﹐眇小也。爲二乘說安立諦教﹐能詮顯﹑義不圓﹐名爲眇目。所詮生空理短﹐故名矬。無法身功徳﹐醜故名陋。神用不廣﹐故名無威徳。

贊曰﹕二子遂依行。除煩惱糞﹐淨五蘊舍。

贊曰。三有四頌半勸入善根。長行有三﹐此亦有三﹕初一頌心傷﹐次一頌身近﹐後二頌半共語。此初也。

贊曰﹕下共語。長行有二﹐此亦有二﹕初半頌總與語勸勉﹐後二頌別與語教示。後文有二﹕初一頌半隨須卽與﹐後半頌假稱父子。「塗足油」者﹐西方人庶例多塗跣﹐時旣溫熱塵坌頻沾﹐至必洗足以油塗之。今言足者﹐卽四神足﹕欲﹑勤﹑心﹑觀。油謂八斷行﹐卽欲﹑精進﹑信﹑輕安﹑正念﹑正知﹑思﹑捨。初三爲加行﹐輕安攝受身心﹐正念﹑正知爲繼屬﹐不忘所緣安心一境故。有放逸生如實了知﹐故思﹑捨爲對治﹐策心持心二種力故。已生沈掉能遠離之﹐名塗足油﹐如去風痺﹐斷障染故。或足謂戒﹐油謂六支﹐受學學處善能防護別解脫律儀﹐軌則所行皆具圓滿﹐見微細罪生大怖畏﹐滋潤戒故法食旣充﹐無貪瞋癡薦席亦厚。《無垢稱》云﹕「四靜慮爲床﹐淨命爲茵蓐」。淨命卽是無貪所起身語二業﹐故以無貪爲薦席也。在茵蓐下﹑床之上故。「薦」音作見反﹐亦蓆也。《玉篇》「獸之所食艸也」。又床薦﹐所以同薦藉也。「廗」音詳石反﹐《玉篇》「蓆﹐廧亦反﹐廣多也」。《切韻》爲「廗」。假稱父子﹐又以軟語若如我子。「若」者如也﹐如我入聖之眞子也。此乃見道已前。

贊曰﹕四便成聖位。文中惟有無學﹐漸令入出并彰修道。二十年中常令除糞﹐名執家事。過是以後心相體信入出無難﹐然其所止猶在本處﹐影顯見道名之爲兒。文中略故。

贊曰。示大不悕諭也。大乘二利𨿽使令知﹐名爲出入。「猶於門外」者﹐大乘教行之因門外。「止宿艸庵」者﹐猶住二乘。「庵」音烏含反﹐小艸舍也。有作「菴」﹐菴閭艸﹐非舍也。自念以貧爲事業﹐都無大乘事業之分﹐無一悕意不求大乘。

贊曰﹕下第二大段有七頌﹐顯今獲得。前諭中有二﹕初五頌父付子﹐後二頌子獲得。初復有二﹕初一頌半知機集族﹐後三頌半正付家事。此初也。

贊曰﹕下三頌半正付家事。有五﹕初半頌初教發心。半頌退流生死。半頌化以二乘﹐或在人天彼方根熟﹐或在加行﹑無間兩道﹐或斷五下﹑五上分結二位之時﹐故言見子已二十年。或說得有學﹑無學果。一頌昔退大乘今得相遇﹐根機熟故。一頌正付。

贊曰﹕子獲得也。有爲功徳﹐名爲珍寶。無爲眞如慈悲心等﹐名爲舍宅。又識達本識當成鏡智﹐亦知一切三界眾生皆已舍宅及獲珍財﹐故生歡喜。

贊曰﹕下第三大段有三十頌半頌合說。中分二﹕初二十頌半頌昔不悕合﹐後有十頌頌今獲得合。初合中長行有五﹐不合中還見佛。今此頌中惟頌示大不悕合﹐餘略不頌。前長行中示大不悕有三﹐今此亦爾﹕初二頌頌初﹐知我樂小佛不說我得故不悕。次有八頌頌第三﹐但爲菩薩說不正爲我說故不悕。後十頌半頌第二﹐自得涅槃謂已滿足故不悕。此初也。未曾說言汝等作佛﹐於佛妙智我亦有分﹐但說我等得諸無漏是聲聞弟子﹐故我不悕。

贊曰﹕下有八頌頌第三﹐但爲菩薩說﹑不正爲我說﹐故不悕。中分六﹕初一頌佛勅﹐次一頌半我依佛教﹐次一頌他依我言﹐次一頌佛授他記﹐次一頌半正爲菩薩﹑不爲我說﹐後二頌法諭雙結。此初也。佛三業加﹐密勅令說般若等經。

贊曰﹕四佛授他記。言「諸佛」者﹐顯一切佛法皆同﹐故非惟一佛。亦是過去曾於餘佛所受化故﹐不爾一佛云何言「諸」。故前說言「曾從諸佛聞方便所說法」。

贊曰﹕五正爲菩薩﹑不爲我說﹐故我不悕。

贊曰﹕法諭雙結。文意可知。

贊曰﹕下第三有十頌半頌第二自得涅槃謂已滿足故不悕。中分二﹕初二頌標自滿不悕﹐後八頌半釋。此初也。「內滅」者謂內自身滅諸煩惱﹑證得涅槃﹐惟能了此以爲究竟﹐更無自餘外利他事﹐故不欣大。

贊曰﹕下八頌半釋。中分三﹕初三頌半於佛境智起三解脫門觀﹐自謂滿足故不悕﹔次四頌自謂得道已報佛恩﹐𨿽爲他說而自不悕﹔後一頌結佛不爲說故不悕。此初也。初三頌空無相觀﹐後一頌半是無願觀。諸法皆空﹐空觀也。二我旣無﹐何有生等故。次下說無生滅等六種所無﹐並無相觀。捨離貪著不貪一切﹐遂於佛智亦不貪求﹐是無願觀。由聞般若密意所說空無相願﹐遂錯悟解作此三觀自得涅槃﹐後作此解謂是究竟﹐故不悕大。

贊曰﹕二有四頌﹐自謂得道已報佛恩﹐𨿽爲他說而自不悕。中分二﹕初二頌半謂報佛恩﹐次一頌半𨿽爲他說而自不悕。此初也。驗此文意住有餘依涅槃迴心向大﹐非住無餘依涅槃界。

贊曰﹕𨿽爲他說而自不悕也。

贊曰﹕三佛不爲說故我不悕。簡擇於我觀根未熟故見捨我﹐未曾勸進令修大乘說有實利﹐故我不悕。初「不勸」者據今生來﹐非曾不勸﹐久已勸故。

贊曰﹕上二十頌半頌合昔不悕。下有十頌﹐合今獲得有二﹕初三頌法諭對明﹐初教方便﹑後說眞實﹔後七頌明我今獲得。此初也。一頌半諭﹐一頌半法。

贊曰﹕下七頌明今獲得。中分三﹕初一頌半總辨今得非先所望﹐次三頌始于今日方名得果體﹐後二頌半方名得果用。此初也。

贊曰﹕二始于今日方名得果體。初一頌總辨先得果非眞﹑今得是實。「道」謂證智﹐「果」謂無爲。後二頌今得果是實。由前因證於中初頌持戒因得報﹐後頌梵行滿得大果﹐皆以勝昔。

贊曰﹕三方名得果用。初一頌得眞實聲聞之名﹐利他用故﹔後一頌半得眞阿羅漢稱﹐實福田故。卽顯住小非眞聲聞﹐亦非眞是阿羅漢也。

贊曰﹕已上七十三頌半頌前長行。自下品之第三段有十三頌荷佛恩深。分二﹕初六頌半總明恩深難報﹐後六頌半別明所難報事。初中復二﹕初一頌半明佛慈悲深故難報﹐後五頌明行供養事而不能報。此初也。時長處廣行滿心勤﹐苦己利人情深叵答﹐昊天之恩蓋在於此。

贊曰﹕下五頌明供養事。中分二﹕初二頌六種內財不能報﹐後三頌四事外財并以起塔亦不能報。此初也。

贊曰﹕四事外物不能報也。二頌四事﹐一頌結之。

贊曰﹕下六頌半明所難報事。於中有三﹕初二頌半總明佛能爲下劣事﹐於取相凡夫能隨宜爲說﹔次二頌能知欲樂及勝解而爲說法﹔後二頌能知根熟未熟爲說三乘。此初也。藏報身之實徳﹑顯化相之權形﹐隱妙理之玄宗﹑揚麁義之疎教﹐不居淨土﹑處此穢方隨逐凡夫﹐豈非難報。

贊曰﹕二能知欲樂勝解而爲說法也。「志力」者勝解故﹐不隨自意廣演玄微﹐乃遂他情唱斯方便﹐豈非難報。

贊曰﹕三能知根熟未熟爲說三乘。或麁或細﹑或實或權﹐觀根初後以施爲﹐豈非恩深而難報者也。

藥艸諭品

來意有四﹕一者前爲上根初周法說﹐鶖子法領﹐佛法述成﹐後方授記。今第二周旣爲中根諭說﹐四人諭領﹐今佛還爲以諭述成﹐後方授記﹐故此品來。二者論說對治七慢中﹐第三有大乘人一向增上慢﹐言無別聲聞辟支佛乘。爲對治此故說兩諭﹐前﹝譬諭品﹞爲對治凡夫求人天妙果﹔次﹝信解品﹞爲治二乘有學執我乘與如來乘等﹐不求佛乘。今此品爲對治大乘人一向慢言無別二乘﹑惟有一乘。故彼論言「第三人者﹐令知種種乘異﹐諸佛如來平等說法﹐隨眾生善根種子而生牙故」。意顯一雨𨿽同﹐三艸二木生長各異﹔佛教𨿽同﹐三乘﹑二聖發脩亦別﹐有爲機器各各別故﹐亦有決定二乘者故﹐由機性殊稟潤別故。故《勝鬘》云﹕「攝受正法善男子堪荷四擔」﹐《涅槃》亦言﹕「我於一時說一乘一道﹐乃至弟子不解我意﹐說須陀洹等皆得佛道」﹐廣說如餘。依人運載﹐教等名乘。佛法𨿽同﹐機脩有異﹐故說此品。三者﹝方便品﹞初標智及門二皆甚深名爲一乘。前﹝譬諭品﹞說乘有三﹑體惟有一﹐四人領解實一假三﹐會智慧深。今此會門﹐門卽阿含﹐教同機異名會其門。如說四諦﹐三根俱聞﹐依蘊﹑處﹑界﹑緣起﹑三性﹐賴脩有異名曰三乘。故知教同而機異也﹐故此品來。四者十無上中云﹐第一爲顯種子無上故說雨譬諭。十無上者並是七諭﹐三平等殘。然於其中有是文殘﹑有是義殘者﹐此是義殘非是文殘也。七諭之中已有雨諭﹐十無上內又更重說﹐仍名爲殘。前說雨諭普潤三艸﹐三艸旣別令知乘異。今說雨諭所潤三艸之中形於二艸﹐佛種名大艸﹐自位相形加名二木﹐所望義別名爲義殘。或是文殘﹐謂小中大艸﹐文是雨諭破乘同病﹐諸樹大小隨上中下各有所受。此雨諭是種子無上﹐前後文別故是文殘。此大種子得雨滋潤﹐體用弘廣﹐後得果殊﹐故名無上。論引經言「不離我身是無上義﹐惟大乘有﹐名不離故。若種若現﹑若因若果𨿽皆不離大乘。」今顯大乘無漏種子以爲因本﹐成佛身故。爲顯此種子無上﹐故此品來。

釋名者﹐去疾神功名藥﹐稟潤之形名艸。有藥非艸﹑有艸非藥﹑有艸有藥﹑非艸非藥﹔所諭亦爾。教﹑理﹑行﹑果俱名爲藥。今取行藥稟教脩生﹐不取餘石藥﹐不能生長故。世出世種能生長者俱名爲艸﹐今取人天善種﹑三乘智因是藥之艸﹐違害惡故﹔不取生死惡道種艸﹐不稟正法而滋長故。意辨三乘種別﹐稟教成其異乘﹐不欲普明諸種﹐故以藥艸爲目。是藥卽艸﹐持業釋名。以別簡通﹐是藥之艸﹐依主釋也。以此爲諭﹐名藥艸諭。若云﹐此品下明藥及艸諭故名藥艸諭﹐非藥卽艸者﹐豈一切艸皆取諭耶﹖由此故知今說爲善。此以二義爲諭﹕一如艸性異﹐稟雨滋其類別﹔三根本異﹐稟教成其三乘。二如艸稟性各不相知﹔三根亦爾﹐不能知他五乘種異﹐謂乘無別﹐故以藥艸爲諭。

論解七諭及十無上皆云雨諭﹐何故題品云藥艸諭﹐不言雨諭品﹖

論說能滋之法以顯所諭﹐故以雨諭爲名。經取能諭之體以破彼疑﹐故標藥艸。倒者以乘無別爲病﹐破者以機有別爲破﹐故假所潤藥艸以況所滋根性﹐由此不標雨爲譬諭﹐亦不雙舉雨艸二性爲品。

據實而言理應雙舉﹐但以正法之設本破生病﹐生有乘同之疾﹐故以艸異破之﹔無上顯體尊髙﹐未是破於生病﹐故以藥艸爲品﹐不以木等標名。艸寬木狹﹑艸小木大﹐顯通三乘不惟於大﹐顯潤生長不惟成熟。故有解云﹐藥者是雨﹐法藥能滋﹔艸者是機﹐所滋生性﹔以藥諭法﹑以艸諭機﹐二旣雙彰﹐便無難矣。文𨿽不然﹐理亦何爽。又前譬諭品有所厭火宅﹑所欣三車﹐二合譬諭但可總言﹔此以所潤機殊﹑破彼執一之病﹐故惟以藥艸爲諭。

贊曰﹕此品之中大文分三﹕初讚印﹐次「迦葉當知」下陳述﹐後品末二頌結成說實爲授記之漸。此初也。先讚印﹐後更歎訝。言合理故善哉﹐義契眞故印。顯彼所言尚未窮徳﹐故更自歎佛同長者﹐以小可諭於大。汝同窮子聖徳微﹐亦許同﹐故讚且印。「誠」信也敬也。信如所言﹐敬如說故。佛徳難思﹐說之叵盡。

贊曰﹕下陳述。分二﹕初長行﹐後偈頌。初文有二﹕一陳說﹐二結成將臨﹐偈云「如來知是一相一味」下是。初中有三﹕一法述﹐二諭述﹐三合述。法中有四﹕初佛興於世﹐二法利羣生﹐三受道有殊﹐四不能自達。此初也。於法自在﹐所說不虛﹐故興於世導利含蠢。

贊曰﹕二法利羣生。以大悲智﹐方便善巧離名相法能善說之﹐以利羣生。所說之理亦契至於佛智境地﹐說合證故。「到」者至合之義﹐或教順於理﹑理順於行﹑行順於果﹐故言到於佛果地也﹐以此普滋所應化故。

贊曰﹕三受道有殊。由識空有法之所歸究竟眞性﹐及知眾生心行所趣﹐故能令彼各得生長。《無垢稱經》云「有無所趣﹐意樂所歸」﹐故所歸趣卽是三性﹐究竟歸趣故卽眞如﹐心所趣者卽是所欣徧趣之行。於理智中達之無礙﹐或由佛達法及眾生心行﹐故能受道令三乘別。

贊曰﹕四不能自達。佛於諸法能究竟盡﹐故能識根性﹐初與三乘﹑後示眾生佛之智慧。眾生不爾﹐何理能知自性他性﹖下諭及合皆有此勢﹐故作四科。又有釋言﹐法述有二﹕初總明於法自在所說不虛﹐後「於一切法以智方便」下別顯不虛。別顯不虛中有四﹕一能開菩提﹑涅槃二體﹐開曉眾生之心﹐「以智方便而演說等」是﹔二能顯眞如以示眾生﹐「法之所歸」是﹔三能悟菩提智故﹐「以悟眾生通達無礙」是﹔四自曾能入亦令他入﹐「示一切智慧」是。𨿽作此解﹐順上一乘觀此下文乃成別意。又別顯不虛四者﹕一窮法實性﹐二能知空有﹐三知生心樂﹐四能示權實。「以智方便」等者﹐法實亡言﹐以言顯說名智方便。此智方便所說之法𨿽非卽眞﹐然與佛智所證之法亦復無別。「地」者依止﹐佛智所觀依止之處﹐眞境名地。意言佛說眞﹑俗諦理﹐合契到於佛智境地﹐體無異故﹑合實法故。或教能順理﹑理能順行﹑行能順果﹐故到佛地﹐一切智者是佛智故。「如來觀知」等者﹐此能知空﹑有諸法所歸﹐謂徧計所執﹑依他﹑圓成三性法也。或所歸趣者卽眞如理﹐諸法究竟所歸處故。「亦知眾生深心所行」者﹐謂知心行及彼深心之所樂行﹐卽是眾生心及所徧趣行達之無礙。「又於諸法」等者﹐旣達諸法究竟明了﹐故能顯示眾生智慧﹐三權一實令生欣證。此上意言﹐所說契智境識法空有性﹐解生心行所應學道﹐故能示眾生佛之智慧令其歸入。由此四義所說不虛﹐所說不虛故佛智無邊。汝何能說﹖佛知諸法﹑識眾生心﹐故能初權後說實法﹐眾生稟之成五乘別。眾生無是功徳智慧﹐不識法體及眾生心﹐云何能知法之權實而執三乘無有差別。

贊曰﹕下諭說。中分二﹕初總諭﹐後別諭。此初也。「土地」已前諭能有所生﹐已下諭所有。「三千大千」彰所依器﹐一佛化境。於中有四﹕一山﹐《玉篇》「艮爲山﹐山﹐產也﹐宣气散生萬物」。二川﹐貫穿通流﹐水也。三谿﹐《爾雅》「水注川曰谿」。四谷﹐古鹿反﹐《玉篇》亦餘玉反﹐水注谿曰谷。《說文》「泉之通川曰谷」。諭大千中有四生類。此等土地所有之中﹐卉卽三艸﹑木卽二木。「卉」音許貴反﹐百艸總名﹐亦眾也。卉及木皆有藂﹑林﹐意顯艸木各有眾多。此𨿽眾多﹐就中世出世善法種子諭於藥艸。五乘種子體類各別如種類若干﹐相用有殊如名﹑色各異。色者形貌亦色類義。

贊曰﹕下別諭。有四﹕一法王出世諭﹐二說教普滋諭﹐三稟潤各異諭﹐四不自覺知諭。「密雲彌布」是初諭也。「徧覆」以下是第二諭。化身隱實﹐八相漸現潛爲廣利﹐如雲密而彌布﹐非卒暴雲﹐不爲災故。雲有十徳﹐頌中自釋。一化佛化三千大千同時出現﹐聲亦徧彼﹐故言徧滿大千世界。

贊曰﹕下第三段稟潤各異諭。有二﹕初一雨所滋﹐後稟潤各異。初文有三﹕一總標﹐二橫滋﹐三竪長。此初也。「一時」者﹐應機熟故。「等澍」者﹐一音演說各隨解故。「澍」音之戍﹑時遇二反﹐時雨也。今從初反。其澤普洽﹐利滋同故。「洽」音候交反﹐霑也徧徹也﹐調和徧灑之義。卉木林藂﹐諭如前釋。「藥艸」諭善根。

贊曰﹕此橫滋也。三乘性異﹐破乘同病﹐根性有三﹐故分三種。《涅槃經》云﹕「譬如病人有其三種﹐一若遇良醫及以不遇﹐決定可差」﹐卽此大艸。「二若遇卽差﹐不遇不差」﹐卽此中艸。「三若遇不遇定不可差」﹐卽此小艸。此三乘中各有稟教﹑理﹑行﹑果四而生長者﹐故皆說有根莖枝葉。依教證理﹑依理起行﹑依行得果﹐如根莖等生次第故。又依勝劣果﹑行﹑理﹑教如次配之。又解此三之中皆有四法﹕一種性﹐二發心﹐三修行﹐四得果。此四通三﹐如次配之﹐橫名三乘﹑竪名四類﹐類依性有故說爲橫。亦有說四﹐卽是勝解﹑見﹑脩﹑無學﹐此義不徧﹐小艸中有﹐故不取之。

贊曰﹕此竪長也。論惟說大木不離我身﹐是種子無上義。大艸中分大小樹﹐不退位前名爲小樹﹐不退位後名爲大樹。此有二義﹕一云﹐七地以前名爲小樹﹐八地已上名爲大樹﹐具四不退故。准下頌文但於二木分上中下﹐故合二木以分三品﹐謂五地已前名下﹐創得三摩跋提樂意生身故﹔六七八地爲中﹐得覺法自性意生身故﹔九十二地名上﹐得種類俱生無作行意生身故。有義不然﹐初地已前是何品攝﹐豈非小木﹖若依此義﹐初地已前名下﹐純有漏修故﹔初七地名中﹐有漏﹑無漏二雜修故﹔八地已後名上﹐純無漏修故。二云﹐初地已前名小樹﹐初地已上名大樹﹐證不退故。大小二樹各有下中上者﹐十住﹑十行﹑十迴向爲小樹三﹐十信卽是初發心住攝﹐四決擇分善根卽第十迴向攝。由此《華嚴》但說三十位﹑不說十信﹐發心住中成八相故。亦不說四善根﹐法界無量迴向中住四觀故。但說舍利弗修道經六十劫退﹐卽是至第六住滿﹑未入第七不退住中﹐故知十信更無別位﹐由此但說三十三阿僧祇。地前爲三﹐不說四故。《對法》等說﹐初劫滿已修四善根﹐不說時長﹐別劫修故。故四善根十迴向攝。大樹三者﹐初二三地名下﹐相同世間故﹔四五六地名中﹐方同出世故﹔七八九十地名上﹐超過世間二乘道故。若說三艸皆有下中上者﹐小艸之中﹐說人爲下﹑欲天爲中﹑色天爲上。中艸三者﹐七方便爲下﹑聖有學爲中﹑無學名上。前是橫貫三乘﹐今乃竪通三位。

贊曰﹕稟潤各異也。能滋教一﹐所滋卉木各有差別。「生」諭初心﹐「長」諭後習﹐「華敷」諭聞教修行﹐「菓實」諭證理得果。「敷」音撫夫反﹐開也陳也。由各受潤﹐隨其種性生長華菓各各不同﹐以教對理而忘其機﹐或以教對後不定性等成熟之根﹐名爲一雨亦名一音﹐所說理法惟一相故﹐退性究竟並作佛故。以教對機忘其理法﹐或對初機未成熟位﹐而有所運﹐名爲三乘﹐亦名三車。隨彼機宜﹐初傍引法說而有三﹐故以教含行名爲三藏﹐詮戒﹑定﹑慧行差別故。若以教含理﹑對機而說﹐名爲二藏﹐謂菩薩﹑聲聞藏。《阿闍世王經》亦名三藏﹐謂菩薩﹑獨覺﹑聲聞藏也。今以教對理及後機一﹐名一雲雨﹐滋彼三機稱其種性名爲三乘。現理有所對之機﹐明乘有異。教對機﹑理以明攝義立其藏名﹐將顯理之教以運載機﹐立其乘稱。是二差別。

贊曰﹕下第四不自覺知諭。三乘種性依一眞理﹑一地所生﹐依一佛教﹑一雨所潤。如諸艸木稟潤𨿽別﹐不自覺知﹐亦不知他稟潤生長。此解似疎﹐尋合當悉。

贊曰﹕下第三合述。亦四﹐一一有二﹐初皆舉法﹐後皆諭合。此合法王出世也。

贊曰﹕此第二合說教普滋。不但身徧﹐聲亦徧故。

贊曰﹕下第三合稟潤各異。有二﹕初法說﹐後諭合。初中有四﹕一自標召集﹐二他聞普至﹐三佛應導利﹐四生聞獲益。初中有二﹕初自標唱﹐後召他集。標唱有三﹕一唱徳號﹐二唱利用﹐三唱知見。此初也。

贊曰﹕此唱利用。能滿四願。「度」者離越義。「解」者斷修義。一未離苦者願令離苦﹐二未斷惡修善者願斷惡修善﹐三未得安樂者願得安樂﹐四未成佛得涅槃者願成佛得涅槃。《瓔珞經》說「知苦﹑斷集﹑證滅﹑修道爲四弘願」﹐亦卽是此。此中四種﹐苦﹑集﹑道﹑滅如次配之。

贊曰﹕此唱知見。有三﹕一唱三明﹐二唱二智﹐三唱三法。知今後世﹐唱三明也。已見名今﹐現去皆今故。一切知是眞智﹐一切見是俗智。或初是二智﹐後是五眼。知﹑開﹑說者﹐知諸境﹑開諸行﹑說諸果。知正邪﹑開善惡﹑說斷修。又知大乘﹑開獨覺﹑說聲聞。又異生﹑有學﹑無學。又邪﹑正﹑不定三聚﹐三根﹑三科﹑三世﹑三寶﹑三毒﹑三徳﹑三界﹑三漏等。又識生死﹑示邪正﹑說通塞。又悟知諸道﹑能略開﹑能廣說。如次配之。道有一種﹐謂一乘一道﹔有二道﹐善惡趣﹑世間出世間。乃至十業道等﹐皆如理知。

贊曰﹕上標唱﹐此召集。

贊曰﹕第三佛應導利。爲利說大乘﹐爲鈍說二乘。爲利說二艸﹐爲鈍說小艸。爲精進說修行﹐爲懈怠說十念生西方等。

贊曰﹕第四生聞獲益。有二果﹕一世間果﹐現世安穩﹑後生善處﹐如法以理受於果報﹐不行非法﹐名以道受樂。二出世果﹐離障入道。或無種性令得前果﹐有種性者令得後果。又菩薩道有二﹕一增上生道﹐二決定勝道。隨次應知。斷二障故﹐任力得道。

贊曰﹕此合前法稟潤各異。

贊曰﹕下第四合。有二﹕初法﹑後諭。法中初標﹑後釋。此標也。初佛說﹐後生聞。「一相」者﹐無異相故﹑無相相故。《大般若》七十三說﹕「諸法皆同一相﹐所謂無相」。《無量義經》云﹕「常說諸法不生不滅﹑無此無彼﹑一相無相」。「一味」者﹐一無漏味。勝資益味﹐無別體故。《勝鬘經》云﹕「一相一味﹐謂明解脫味」。𨿽說種種諸法不同﹐究竟皆歸一眞如相﹑一無漏味﹐歸實性故。何者是一相一味之體﹖謂解脫惑﹑業﹑苦相﹐離所知障分別之相。不同無漏有爲起盡體寂滅相。所說諸法究竟不離涅槃智性﹐能達此者竟究至於一切種智得菩提故。又佛所說理惟一相﹐究竟順契中道智故。眾生聞之﹐隨順受持﹑讀誦﹑脩行﹐得成三艸二木差別﹐不自覺知。

贊曰﹕下釋前標。有三﹕初明總知﹐次明別知﹐後結佛知﹑眾生不知。此初也。種相有爲類別﹐體性無爲理本。又心行作用爲種相﹐心法體性名體性。

贊曰﹕此明別知。有四﹕一三慧所緣﹐二三慧行相﹐三三慧體﹐四以何行得何果﹑以何教得何理。此四類法皆佛所知﹐但說藥艸﹐故惟說此不說知餘。

贊曰﹕此結佛知﹑眾生不知。「地」謂種子﹐或是心等行相體性總名爲地。不同前地﹐彼謂一眞。彼說佛教﹐名爲一雨。一眞法界﹐名爲一地。其中四生﹐名卉木等。三乘五乘﹑有性無性﹐佛悉知之﹐眾生不知。

贊曰﹕舉第四諭﹐合成前法。

贊曰﹕陳述。有二﹕上陳說訖﹐下結成前。有二﹕初明佛知深﹑爲生淺說﹐後讚成迦葉能解深義。此初也。「終歸於空」已前明佛知深﹐空之性故。體卽眞如﹐非空不空。「觀眾生心」已後爲生淺說能契深理。二障雙圓便成種智﹐將護彼意不卽爲說一切種智﹐且說二乘﹐故佛與聲聞由此成異。

贊曰﹕此讚成迦葉能解深義。初標﹑後釋。

贊曰﹕下頌合有五十四頌半﹐其五十二頌半重頌前義﹐後之二頌入品第三段結成說實爲授記之漸。初中分二﹕初五十一頌頌前陳述﹐後一頌半頌前結成。陳述之中復分爲三﹕初四頌頌前法述﹐次十頌半頌前諭述﹐後三十六頌半頌前合述。初中有二﹕初三頌頌前第一佛興於世﹐是諸法之王﹐所說不虛﹔後之一頌頌第四不能自達。初中有三﹕一標法王所說不虛﹐二明如來說法希有﹐三重成前說。此初也。「破有」者﹐能破一有﹐謂三界﹐爲一業有之所有故。或破二有﹐本有﹑中有。或破三有﹐卽是三界。或破四有﹐謂生有﹑死有﹑中有﹑本有﹐新翻經論名前時有。或破五有﹐卽是五趣。或破七有﹐謂五趣﹑業有﹑中有。或破九有﹐謂卽九地九有情居。或破二十五有﹐頌曰﹕

「四域四惡趣﹐梵王六欲天﹐無想天淨居﹐四空及四禪。」

或破有者﹐執有三乘無別體心。或此頌中初句法身﹐次句報身﹐下半化身。

贊曰﹕此明如來說法希有。「默」者緘默。「務」者趣疾﹑怱遽﹑專好。緘默一三實權之妙﹐不樂趣疾﹑怱遽﹑專好﹐急卽陳述﹐必待生機方可說故。

贊曰﹕此成前說。恐有疑悔﹐爲永失故﹐不好速說。

贊曰﹕此頌第四不能自達。由佛明了究盡諸法﹑知眾生根﹐隨他欲樂勝解等故﹐爲他說法令得正見﹐而諸眾生不能自知上中下性。文因前起﹐稱是故言。

贊曰﹕下第二段有十頌半頌前諭述。分三﹕初三頌合說初二諭﹐法王出世諭﹑說教普滋諭﹔次六頌半頌第三稟潤各異諭﹔後之一頌頌不自覺知諭。初中有二﹕初一頌總頌前二諭﹐後二頌別釋雲徳。猶如大雲起於世間﹐初諭也。徧覆一切﹐第二諭也。頌雲有七徳﹕一慧雲含潤﹐如慈心龍起雲含雨七日住﹐待農夫作了方始下雨。諭佛慈雲內含萬徳﹐待生機而降迹﹐應器熟而宣揚。二電光晃耀﹐諭化導明。身光智光徧照一切。「晃」音胡廣反﹐光也。「曜」音弋笑反﹐照也。三雷聲遠振遠驚羣生﹐諭佛出生諸魔恐怖。四令眾悅豫。「豫」喜逸也。眾喜雲興﹐悅當蔭覆﹐諭見佛出欣將說法舟航五趣。五日光掩蔽﹐諭除煩惱。《華嚴經》說掩邪見日故。六地上淸涼﹐諭令有情居生死地得涅槃故。七靉靆垂布﹐如可承攬。有解靉者昧義﹐靆者黑色。「愛」「逮」音同﹐昧闇黑色﹐故名靉靆。又《廣雅》「靉靆猶翳薈」。「翳薈」﹐雲興盛貌。《通俗文》「雲覆日爲靆靉」。諭佛降靈﹐慈悲興盛﹐作大模軌﹐令生欣樂﹐當得作佛﹐故如承攬。承攬乃是可得之狀。「攬」音盧敢反。若手取作「掔」。《說文》作「攬﹐撮持得也」。菩提𨿽復不可以身心得﹐如可似得﹐非正得也﹐以智證故。今更加三﹕一次前文說起於世間﹐悲四生故。二龍能起之﹐法報二身現此化故。三能澍甘雨滋潤萌牙﹐諭能說法益一切故。并經有十。

贊曰﹕下第二段有六頌半﹐稟潤各異。有三﹕一頌雨功能﹐次二頌半所滋長體﹐後三頌所滋長用。此初也。《涅槃經》說﹕「佛於眾生不觀種性乃至下賤僮僕﹐惟觀眾生有善心者卽便慈念﹐如師子兒殺於香象﹐殺兔亦爾」﹐不生輕心故名普等。「四方俱下」﹐徧四生故。「充」滿﹑「洽」霑灑也。

贊曰﹕此明所滋之體。初一頌總﹐次一頌半別滋種性。「百穀」者﹐「穀」續也。楊泉《物理論》云﹕「梁者黍稷之總名﹐稻者粇糯之總名﹐薺者眾豆之總名。三穀各二十合爲六十﹐蔬菓之實助穀各二十﹐凡爲百穀。故《詩》曰『播厥百穀』。《周易》『百穀麗于地』是也。」百穀﹑甘蔗﹑萄葡三事﹐以諭中大二艸三乘﹐有種性故。「蔗」音之夜反﹐「萄」音徒刀反﹐或作「桃﹝王﹡匋﹞」。張騫西域使還﹐得安石榴﹑葡桃﹑胡桃。《廣志》云「葡桃有白黑黃」。此是小艸無種姓人﹐得生人天。如乾地普洽﹐無出世種故。總結上云三乘藥艸﹑大小二木有種姓者﹐因此雨故普得滋茂。此依別義以配其諭。亦有本言山川險谷﹐其苗稼者卽是百穀。《說文》「艸生於田曰苗」。《蒼頡》《玉篇》「禾之未秀曰苗」﹐苗而不秀是也。禾之秀實曰稼﹐莖卽爲禾﹔又云在野曰稼。前解苗﹑稼爲異﹐諭因﹑果別﹔後解苗卽是稼﹐但諭總穀。

贊曰﹕此明所滋長用。有二﹕初二頌稟閏生長﹐後一頌稟閏鮮澤。上中下等三品不同惟在樹中﹐稱其大小者﹐大小二木並有三故。根莖枝葉四義如前﹐此等各有華之與菓﹑皆有光色﹐外作用故。華總諭因﹐菓總諭果﹐餘文可知。

贊曰﹕此頌第四不自覺知。所閏是一﹐稟教同故﹔而各滋茂﹐有差別故。三乘眾生竟不自覺所得功徳﹐故知三乘實有差也﹐智有異故﹑如三艸故﹑如二木故。

贊曰﹕下第三段有三十六頌半頌前合說。文分爲二﹕初二頌頌初二合﹐餘三十四頌半頌前第三稟﹝門﹫壬﹞各異合﹔不頌第四不自覺知合。此初也。

贊曰﹕下第二段三十四頌半頌稟閏各異合中長行有四﹐今此惟三﹕初四頌半自標召集﹐次九頌佛應導利﹐後二十一頌生聞獲益﹔惟無第二他聞普至。初中有二﹕初三頌半標﹐後一頌召。此初也。𨿽有種性﹐未曾聞法﹐乏法名爲枯槁。「槁」亦枯也。

贊曰﹕下第二段有九頌﹐佛應導利。中有五﹕初二頌佛說勝法﹐次一頌爲大乘因﹐次二頌半平等說法﹐次一頌半專爲利益﹐後二頌不簡好醜。此初也。正法味甘﹑能療煩惱之疾﹐故諭甘露。

贊曰﹕二爲大乘因。設說二權﹐皆爲大乘一切種智故。

贊曰﹕三平等說法。物我斷故﹐無有彼此。愛憎斷故﹐無怨親心。不慳法故﹐我無貪著。不嫉妬故﹐亦無限礙。故爲一多平等說法。卽亦前云「若人信歸佛」﹐偈意同也。

贊曰﹕四專爲利益。去來坐立﹐佛三威儀﹐略無臥也﹐利樂時故。或去謂示入涅槃﹐來謂示成正覺﹐坐謂說法利生﹐立謂待生機熟﹔終不疲勞生於厭怠﹐慈悲深故。

贊曰﹕五不簡好醜。不擇種姓貧富貴賤﹐但觀善根卽爲說法﹐如殺兔等。

贊曰。下第三段有二十一頌﹐生聞獲益。分三﹕初九頌半法諭合說稟閏有殊﹐性異﹔次三頌半法諭合說稟閏滋茂﹐因異﹔後八頌法諭合說稟閏成實﹐果異。初文有二﹕初八頌法﹐後一頌半諭。初文復二﹕初一頌總標﹐後七頌別顯。此初也。「住諸地」者﹐謂三乘十地﹐謂乾慧地﹑種性地﹑八人地﹑具見地﹑薄地﹑離欲地﹑已辦地﹑獨覺地﹑菩薩地﹑如來地。旣下別說三艸﹐故此前說三乘共行十地。或凡夫地﹑有學地﹑無學地﹑菩薩地﹑如來地。或此所說三乘之地﹐卽是無性﹑二乘種性﹑及大乘性﹐隨彼分位卽名爲地。

贊曰﹕下七頌別顯。中分二﹕初四頌三艸﹐後三頌二木。此初。有三﹕一頌小艸﹐二頌中艸﹐一頌大艸。無種姓人與人天樂﹐名爲小艸。《善戒經》云「無種姓人但以人天善根而成熟之」。或七方便亦名小艸﹐二乘名中艸﹐菩薩名上艸﹐亦卽《勝鬘》所荷四生。無聞非法眾生卽小藥艸﹐中間二乘卽中藥艸﹐菩薩卽是大藥艸﹐卽是《涅槃》三病人也。

贊曰﹕此明二木。初一半小﹐後一半大。卽於大艸分爲此二﹕地前爲小木﹐伏疑決定﹐知作佛故﹔十地名大木﹐得二利故﹑證不退故。非行不退﹐義准二乘﹐未成無學亦名中艸。三意生身據決定者﹐惟說無學﹐迴心已後受變易生﹐位決定故。不同有學﹐故此不論。未入聖位及無種姓可名小艸﹐准此地前不名小木。若爾﹐何攝﹖故前解善。或七地前名爲小木﹐八地已後名爲大木。此言不退﹐行不退故。一切菩薩名大艸者﹐《智度論》云﹕「譬如雷震﹐小鳥聞之悉皆驚怖﹐孔雀聞之卽爲舞踏」﹐故名大艸。因釋二木分位不同﹐諸經論中說得菩提理不一准。《大般若》第七十四說五種菩提。《金剛般若》云﹕「實無小法得佛菩提。若有小法得菩提者﹐燃燈佛則不與我授記」。復有教言﹐初發心時便成正覺。此經下言「八生乃至一生當得菩提」。亦有說言﹐三大劫脩方登正覺。諸師於此眾義不同。《瑜伽論》說﹕「劫有二種﹐一日月歲數」﹐卽此論說晝夜月時年。「二阿僧祇劫。諸能超者惟超前劫。無超後者」。故依此義﹐若據無爲﹑眞如﹑無相﹐實無小法可得菩提﹐《般若經》宗說無爲故。初地菩提發心便證﹐此證發心﹐非如種性發心。與此經同﹐八生乃至一生當得。或此經中據證發心﹐論解證得初地菩提﹐故其初發心卽登正覺者﹐種性發心菩提因故。三大劫脩得菩提者﹐無上菩提﹑果滿菩提﹐大劫脩故。亦不相違。佛果廣大非小因成﹐若更異思深乖正道。故《涅槃》言「說佛難成與速授記﹐說佛易成與遲授記」。

贊曰﹕此諭說稟閏有殊﹐性異。

贊曰﹕下三頌半法諭合說稟潤滋茂﹐因異。初一頌半諭所說少如海一滴﹐後二頌法諭合說滋茂因異。「滴」下歷反﹐《通俗文》「靈滴謂之凝」。《切韻》作「滴」。有作「渧」﹐丁計反﹐水下也﹐非此義。

贊曰﹕下有八頌﹐法諭合說稟閏成實﹐果異。有二﹕初六頌半法說﹐後一頌半諭說。初文有三﹕初一頌總頌能令得果滿足﹐亦是別頌令小艸果滿﹔次二頌中艸﹔後三頌半大艸。此初也。「世間充足」謂人天滿。

贊曰﹕明中艸也。因人天生漸得道果﹐二乘滿也。

贊曰﹕明大艸也﹐大艸卽二木。初一頌半小木﹐後二頌大木。

贊曰﹕此諭合前稟﹝門﹫壬﹞成實﹐果滿。

贊曰﹕此第二段頌前結成。我同諸佛初權後實﹐汝等信受故極希有。

贊曰。品第三段結成說實爲授記之漸。聲聞所行成佛遠因﹐故是菩薩所行方便之道。論云「汝等所行是菩薩道者﹐謂發菩提心。退已還發者﹐前所修行善根不滅﹐同後得果。」故二乘脩是大乘之遠方便因﹐名菩薩道。

授記品

來意有二﹕一鶖子上根﹐聞法說而悟解﹐佛卽爲記﹔四人中性﹐聞諭說而方解﹐故佛與記。二論云﹕「爲三種無煩惱人染慢﹐說三平等。初說乘平等﹐故與授記。上來佛說乘體有異﹐便有無學執乘定異﹐爲此記別﹐顯乘平等﹐故此品來。」如﹝譬諭品﹞已釋。

差別者﹐可記法有三﹕一體性是有﹐二勝有當果﹐三勝人勝理﹑大因大果。體性有者可記﹐無者不可記﹐如十四不可記。理事本無﹐故不可記。問有體者可爲之記。《華嚴經》說﹐有始無始是無記﹐佛不爲答。有一比丘問十二因緣自作他作﹖無明自起是無始義﹐名爲自作﹔更從他起是有始義﹐名爲他作。佛種種訶﹐如人爲毒箭所中﹐但應請醫拔之﹐不須問其箭之所以。故有體者可記﹐無者不可記。勝有當果者可記﹐無者不可記﹐如善不善法。《成惟識》云「記謂善惡」﹐有殊勝自體及當果可記故名爲記﹐無記不然﹐故不可記。勝人勝理大因大果者可記﹐非者不可別記﹐卽記別經記弟子生死者﹐勝人故﹔記深密義者﹐勝理故﹔記當成佛者﹐大因大果故。其劣人劣理小因小果者名不可記。今此乃是此第三中大因大果﹐故爲之記﹐非前二全﹑後一少分。又此授記差別有多﹐或記一種﹐謂十二分教中授記經。或說二種﹐《涅槃經》說「若有聞說﹐隨順樂入﹐速得成佛﹔心生輕賤﹐授以遲記。若言佛道難得﹐久受勤苦然後乃成﹐爲此人故授以速記。又善根熟者授以速記﹐善根未熟授以遲記。厭惡生死﹑欲早證菩提﹐智增上者﹐授以速記﹔樂處生死化度眾生﹐悲增上者﹐授以遲記。」又有二種﹕一總記﹐二別記。《智度論》有三﹕一自知他不知﹐爲利自故不爲利他﹔二他知自不知﹐爲利他故﹔三自他俱知﹐行二利故。又有四種﹐如前已說。或說五種﹐卽此經中如來自記。或說六種﹐並如前﹝譬諭品﹞初說。

釋名者﹐「授」音承秀反﹐爲也﹑與也﹑付也。「記」者﹐決也﹑別也﹑驗也﹑識也。爲決了當果﹐爲分別其當來果相﹐與驗其因﹑記識當果﹐故名授記。此品明彼事﹐故名授記品。

贊曰﹕此品之中大文分二﹕初爲四人現前記別﹐後品末有二頌半標當授記﹐爲第三周說法之由。初復有二﹕初爲大迦葉記﹐後爲三大聲聞授記。初文又二﹕初長行﹐後偈頌。前長行有二﹕初因記﹐後果記。此初也。外遇良緣﹑內修妙行。「覲」見也。如文可知。然觀上下授記之人﹐應爲四句﹕一在小無勝劣﹐在大卽有之。如五百弟子同是無學﹐故小無勝劣﹔前後成佛轉次授記﹐故大有勝劣。二在小有勝劣﹑在大無勝劣﹐如學﹑無學人。在小﹐學與無學勝劣有殊﹔同時成佛故﹐在大無勝劣。三小劣而大勝﹐如阿難在學地得預流果﹐在羅睺前成佛。四小勝而大劣﹐如羅睺是無學﹐在阿難後成佛。今此四人不依根性﹐論位次者在小無勝劣﹐同無學故在大有勝劣。迦葉覲三百萬億佛﹐須菩提覲三百萬億那由他佛﹐迦旃延初覲八千億佛﹑後二萬億佛﹐大目揵連初覲八千諸佛﹑後值二百萬億佛。供養諸佛多小不同﹐故知作佛亦有前後。《涅槃經》說﹕「第四依菩薩供養八恒河沙佛」﹐今說小者﹐退心之人非樂廣行﹐且就一地位遇佛多少而與授記﹐非但爾所。亦不相違。今以此准《涅槃經》說「須陀洹人八萬劫到﹐乃至阿羅漢二萬劫到」者﹐以根性齊﹑修行遲速相似者說﹐不約根異行殊者說。今以根﹑行﹑利鈍﹑遲速故成四句﹐不爾義旨極爲相違。

贊曰﹕果記有七。此記自體。覩豪光而生明慧﹐聽法義而瑩金光﹐況久修因金光自飾﹐故名光明。

贊曰﹕此有三。一國名﹐以光爲徳故﹔二劫名﹐眾行莊嚴故﹔三壽量。

贊曰﹕此中有六。一土相﹐有七﹕一雜嚴﹐二無惡﹐三平正﹐四寶地﹐五樹﹐六繩﹐七華。准前鶖子﹐知因識果。「礫」沙也﹑小石也。「坑」虛也﹑塹也。或作「硎」﹐坎陷也﹑小壘也。「堆」聚土也。「阜」陵也。《玉篇》「髙平曰陵﹐大陵曰阜。土也﹑肥也﹑厚也﹑長也。」

贊曰﹕此中有二。一眷屬﹐二無魔。迦葉性﹑行調順﹐頭陀學戒﹐不慢於人﹑不壞善事﹐故𨿽有魔﹐皆護佛法。

贊曰﹕下十二頌半。分三﹕一頌半標告﹐十頌半頌記﹐半頌結之。此初也。

贊曰﹕下頌記。十頌半中分二﹕初二頌半頌因記﹐後八頌頌果記。此初也。

贊曰﹕下果記。中有四﹕初半頌自體﹐三頌土相﹐三頌眷屬﹐一頌半壽量。此初二也。土相有八﹕一無惡﹐二地﹐三樹﹐四繩﹐五香﹐六華﹐七莊嚴﹐八平正。其香一種﹐長行所無。戒香因具﹐故果多香。萬行滿脩﹑莊嚴亦足﹐然與長行前後不同。

贊曰﹕此眷屬也。一頌半菩薩﹐一頌半聲聞。

贊曰﹕初一頌半壽量﹐後半頌結之。

贊曰﹕下第二段三人授記中初請﹑後授。請中初長行請儀軌﹐後頌正請。此初也。「悚」者怖也﹑懼也。「慄」者戰也﹑謹也﹑敬也﹑戚也。心求記果不敢專輒﹐旣怯威嚴所以戰懼。

贊曰﹕下七頌分三﹕初二頌讚請﹐次四頌諭請﹐後一頌結請。此初也。初一頌讚﹐後一頌請。

贊曰﹕下諭請。分二﹕初一頌半諭﹐後二頌半請。此初也。小乘匱乏大乘之法﹐名爲飢國。佛之一乘﹐名爲王膳。今者得聞﹐名爲忽遇。疑己無分不敢脩行﹐名未敢食。佛與授記﹐名得王教。因授記後領納大乘﹐修行大行欣當作佛﹐名方敢食。

贊曰﹕此請也。聞佛音聲說一乘理﹐總言我作佛﹐如見王食。未蒙別記﹐受領脩行欣當佛果﹐名未敢食。蒙別授記﹐如蒙王教。卽望脩行欣當作佛﹐名之爲食。

贊曰﹕此結請也。

贊曰﹕下別記三人。初文有二﹕長行及偈。長行有二﹕初因﹑後果。此因記也。

贊曰﹕下果記。有九﹐此自體記。解法體相空但有假名﹐故名名相。或名與相二義俱空﹐故名名相。名卽名假﹐相卽受﹑法二種相假。

贊曰﹕此中有三﹕一劫﹐空理爲寶故﹔二國﹔三土相。土相有五﹕一土平﹐二地﹐三樹﹐四無惡﹐五華淨。「丘坑」者《玉篇》「地髙曰丘﹐大塚曰丘」。

贊曰﹕此中有二﹕一人居其處﹐由內達理﹑外感珍寶﹔二眷屬。

贊曰﹕此有三﹕一壽量﹔二佛﹐住空﹐以解空故﹔三利益。

贊曰﹕下十二頌。分二﹕初一頌標告﹐後十一頌正告。此初也。

贊曰﹕下正告。分六﹕初三頌果﹑因合記﹐一頌半土相﹐三頌眷屬﹐一頌佛化﹐一頌聽眾﹐一頌半壽量。此初也。有三﹕一頌名﹐一頌因﹐一頌形。

贊曰﹕下三頌眷屬。分二﹕一頌半菩薩﹐一頌半聲聞。

贊曰﹕初一頌佛化﹐後一頌聽眾。

贊曰﹕下迦旃延記。長行分二﹐准前初因記中有二﹕初明初時﹐後明後時。初時有二﹕初佛在﹐後滅後。此初也。

贊曰﹕滅後有二﹕「合成」已前造塔眾華﹐已後供養。「玫瑰」者火齊珠也。「抹香」者﹐若手﹝撤﹣育﹢言﹞摩作「抹」﹐細壤土作「抹」。塗飾作「瀎」。今旣別有塗香﹐故應作「𡊉」。《玉篇》「粖者﹐亡達﹑亡結二反﹐粥糜也」。碎香如糜﹐故作「粖」。碎香如細壞土﹐應作「𡊉」。

贊曰﹕此明後時供養於佛。值良緣已﹐方具菩薩所行之道內自修行。

贊曰﹕果記。有六﹐此自體也。迦延過去曾掃僧地﹐身常金色容儀閑雅﹐今復目覩毫光﹑耳聽法光﹐故名閻浮金光。廣如《樞要》度鉢代多王事。瞻部那提是樹名﹐在此洲無﹐熱池岸側。有經在此洲北岸﹐近樹下有紫金光映獘日月。

贊曰﹕此惟一土相。有五﹕一平正﹐二地﹐三樹﹐四繩﹐五華。迦延端正見者歡喜﹐由掃地因故。外土相﹐見者歡喜。

贊曰﹕此中有四﹕一無惡趣﹐二多人天﹐三眷屬﹐四壽量。

贊曰﹕下七頌爲二﹕一頌標告﹐六頌正告。此初也。

贊曰﹕下記有二﹕初二頌因記﹐後四頌果記。此初也。

贊曰﹕四頌果記。爲四﹐此中有二﹕初一頌土相﹐後一頌福田。

贊曰﹕此中有二﹕初一頌自體﹐後一頌眷屬也。

贊曰﹕第三目連記中文段同前。因記有二﹕初初時﹐後後時。初時有二﹕初現在﹐後滅後。此現在也。

贊曰﹕此滅後。有二﹕初造塔﹐後供養。

贊曰﹕下果記。有七﹐此自體。「多摩羅跋旃檀香」者﹐多是性義﹐阿摩羅者無垢義﹐聲勢合故遂略去阿字﹐跋馳羅是賢義﹐略但云跋﹐旃檀香是唐音﹐卽是性無垢賢旃檀香佛。由大目連煩惱輕微名性無垢﹐仁徳如香可熏名賢旃檀香佛。

贊曰﹕此中有三﹕一劫名﹐二國名﹐三土相。土相有四﹕一平正﹐二地﹐三樹﹐四珠華。

贊曰﹕此中有三﹕一多善趣﹐二眷屬﹐三壽量。

贊曰﹕下頌記。有十頌﹐分二﹕初五頌因記﹐後五頌果記。因記有二﹕初三頌佛在﹐後二頌滅後。此初也。初一半遇良緣﹐後一半修妙行。

贊曰﹕此滅後行。長表金剎以金爲剎﹐梵云掣多羅。彼土更無別幡竿﹐卽於塔覆鉢柱頭懸幡。今云「剎」者聲訛也。有所表故﹐名爲長表。

贊曰﹕下五頌果記。有六﹐此中有四﹕一國名﹐二自體﹐三佛壽﹐四善趣。

贊曰﹕此有二﹕一眷屬﹐二法住量。

贊曰﹕下品第二段標當授記﹐爲第三周說法之由。中有二﹕初一頌半標當記﹐後一頌許當說。此初也。

贊曰﹕此許說也。警告其心﹐令聽法故。

妙法蓮華經玄贊卷第七﹝本﹞

保安三年十二月八日移點已了﹐以興福寺圓和房之本﹐法隆寺僧覺印。

爲令法久住﹑往生極樂爲之。本ト者皆點本也﹐本﹝ニモ﹞入﹝リ﹞者□付也﹐異樣也。

妙法蓮華經玄贊卷第七﹝末﹞

沙門基撰

化城諭品

來意有四﹕一者上中根類聞法得記﹐下根之徒猶未明解﹐故陳過去已結大乘之緣﹐并說現在小果化城之諭。陳往因令其證實﹐述今果令其捨權﹐遣生覺解方可爲記﹐故此品來。

二者論解爲對治七種具足煩惱性眾生﹐有七種增上慢中第四有定人﹐實無而有增上慢﹐以有世間三昧三摩跋提﹐實無涅槃而生涅槃想﹐對治此故說化城諭。又云第四人者﹐方便令入涅槃城故。涅槃城者﹐諸禪三昧城。過彼城已﹐令入大涅槃城。故有定人者﹐彼已得定諸有學凡夫人﹐今說往事令憶念故。此所起慢﹐或欲界分別﹑或上界煩惱。三昧城者﹐謂有學凡夫專心所求﹐在無學身盡無生智後﹐世間禪定所變解脫離能變無﹐總名三昧。此定有漏﹐名爲世間。此中意說﹐佛說三事名大般涅槃﹐三乘同得擇滅解脫﹐卽是無學解脫道中所證生空理。由此後時惑苦不生﹐名爲解脫。佛說此解脫名爲化城。生空智證名爲暫入﹐以息眾苦故言方便入涅槃城﹐後引至寶所方至大涅槃城。二乘之人加行智求變作此相﹐至於無學解脫道中正證解脫﹐都無分別種種之想。出解脫道後﹐世間定心重緣所得﹐以心麁故不知眞智所證之法﹐但見加行所求涅槃解脫相狀便謂涅槃﹐謂有實滅。豈非彼解是世間定﹐故言以有世間三昧﹐實無涅槃而生涅槃想。凡夫有學聞此假解﹐不識知故﹐謂有實涅槃﹐起堅執心作意欣趣。故今破之﹐說彼所證猶如化城﹐尚爲不實﹑不應趣求﹐況在無學假所變耶。如二乘人所起四倒正智證生空猶未起執﹐後時觀前正智行相不親得故﹐乃見加行所求行相﹐便謂爲眞遂起四倒。此亦如是﹐非無漏心及世間定皆是法執﹐出彼心後方起執故。此護法義。

若安慧師﹐卽無學位解脫道等諸無漏心﹑世間定心﹐皆有法執﹐所證擇滅名爲化城。餘人求之﹐理增上慢。論說具足煩惱性眾生所起﹐故非無學。又有釋言﹐此是世間凡夫所執所得世間三摩䟦提﹔六行所得假非擇滅謂眞涅槃。佛說二乘無學所得擇滅涅槃方便令入﹐猶如化城﹐中路息苦﹑擬向寶所﹐尚非眞滅﹐況汝凡夫所得世間假解三昧﹐執實滅耶﹖有學之人不起此執﹐凡夫有故。下言導師知無疲倦卽滅化城﹐云向者大城是我化作﹐說化滅化破執二乘涅槃實城﹐爲滅凡夫所執城故。此中應如護法等解。

三者十無上中第二示現行無上﹐故說大通智勝如來本事。大乘菩提難得﹑行亦難成﹐非如二乘菩提疾得﹑行亦易修﹐故說大通智勝佛十劫坐道場方得菩提事。此爲文殘﹐說古事故。或說大通佛事者﹐說佛自身彼時修行爲十六王子﹐今始得菩提。又諸聲聞彼時發心﹐今時方熟。故大因行非卒修成﹐名行無上﹐不說大通佛之行也。卽將說今﹐要先說古﹐𨿽以今果爲品號﹐其因亦在其中明﹐故此品來。

四者十無上中第三示現增長力無上﹐故說商主諭。前說化城知非眞滅﹐未說商主能長商人能引至於佛果寶所﹐今此說之﹐故此品來。此乃義殘﹐非文殘也。

釋名者﹐禦寇安神之所曰城﹐本無而有曰化。禦寇者息生死之疲﹐安神者證恬寂之樂﹐故諭於城。佛假權施﹐名之爲化﹐城卽是化﹐名曰化城。今是諭﹑法﹐此品廣明﹐名化城諭品。

解妨難者。

此品所明乃有二義﹕一大通往事﹐卽行無上﹔二說化城今事﹐卽增長力無上。何故惟以化城爲名﹐不以佛事爲目﹖

正教之說本除生病﹐生有本無而有增上慢﹐執非擇滅爲眞﹐今說擇滅爲化除之﹐令捨漸進寶所﹐故以化城爲品﹑不以佛事爲品。《正法華》名「往古品」﹐謂顯過去佛曾教化發大乘種﹐令其憶念爲今熟因﹐望其意解引入大乘非正破病﹐故今此經不以往古爲品號。又化城果今現得﹐大通事在往因﹐以顯果爲品名﹐不以隱因爲品稱﹐亦無失也。

贊曰﹕下第三周爲下根說。准前二周亦爲四段﹕此品佛以諭正化﹐第二後品之初滿慈領悟﹐第三後品之中次領悟後云「爾時佛告諸比丘汝等見是」下佛重述成﹐第四「諸比丘富樓那亦於七佛」下爲之授記。初文有二﹕初說宿因令念退大以就小﹐後「諸比丘若如來自知涅槃時到眾又淸淨」下﹐顯今果令知捨權以取實。初是說古因緣﹐令自了達往修大因退住小果﹐論名行無上說大通如來本事。後是述今得果﹐論名爲破有定人實無而有增上慢﹐又爲示現增長力無上故說商主諭。說初發大心﹐令今取大果﹔次說後果爲化﹐令今捨小果。由此分二﹐初文有二﹕初說過去因緣結會佛自身事﹐後「諸比丘我等爲沙彌時各各教化」下﹐明過去結緣會弟子事。此意總明過去曾化﹐已結大乘之緣﹐令生信解。故爲此解。初文復二﹕初一長行﹑一偈頌明大通佛去今久近﹐後「佛告諸比丘大通智勝佛壽」下正明彼事。初長行有二﹕初明彼佛久近﹐後顯已能見。初中復二﹕初總告﹐後問答。初中有四﹕一時﹐二名﹐三國﹐四劫。此初也。

贊曰﹕下問答。有三﹕一問﹐二答﹐三明久近。問中有二﹕初挍量﹐後問。此初也。「種」音之隴反﹐「磨」音莫个反﹐「若」莫波反。應作「摩」﹐「摩」研也﹐鬼作「魔」﹐尼作「𡡉」﹐病作「﹝膺﹣倠﹢﹝林／﹝ㄇ﹫人﹞」﹐都無「磨」作摩音。

贊曰﹕此明久近。下前塵盡﹐取此著塵﹑不著塵界總以爲墨﹐一塵一劫﹐彼佛滅度更多於彼。其「抹」者以手摩也。

贊曰﹕此顯已能見宿命智知﹑慧眼見故。

釋迦修行不越三祇﹐何故塵劫極多﹐彼時猶稱王子﹖

意趣有四﹕一平等意趣﹐謂佛說言我於爾時曾名勝觀﹐法身平等故。二別時意趣﹐謂願生極樂皆得往生﹐暫聞無垢月光佛名定於菩提得不退轉。三別義意趣﹐謂說諸法皆無自性無生滅等﹐本來涅槃。四眾生意樂意趣﹐謂於一善根或讚或毀﹐令增進故。今此依於平等意趣說餘佛事﹐卽是我身身平等故。若不爾者﹐云何乃言爾許劫數﹖又善心相續劫滿三祇﹐諸心通論﹐何妨爾劫在彼佛時猶稱王子﹖又依晝夜月時年﹐何妨許時釋迦自身三僧祇劫內﹖

贊曰﹕七頌﹐分二﹕初五頌頌久時﹐後二頌頌能見。初復分二﹕初一頌告佛名﹐後四頌告劫數。此初也。

贊曰﹕此告劫數。

贊曰﹕此頌能見也。

贊曰﹕下第二段正明彼事。以下諸長行方頌有文﹐初會自身事。文有四﹕第一佛壽成道﹔第二「其佛未出家時有十六子」下轉正法輪﹔第三「爾時十六王子皆以童子出家」下子繼傳燈﹔第四「諸比丘我今語汝﹐彼佛弟子十六沙彌」下會成今佛。初文有三﹕一明佛壽﹐二法難得﹐三說得道。此初也。

贊曰﹕下明法難得。有四﹕一不現前﹐二諸天敷坐﹐三散華﹐四作樂長時。此初也。報身成道理實爲難﹐化身成道何妨化現﹐今他報身示相起也。論云欲顯菩提難得故。依《華嚴經》有十事故坐於道場﹐始從震動一切佛剎﹐乃至自善根力悉能受持一切眾生故坐道場。破諸魔軍亦有十義﹐始從五濁惡世眾生互相征伐欲顯菩薩功徳力故﹐乃至順五濁世諸眾生故示現降魔。不爾﹐魔怨有何勝力與大菩薩﹑如來競力﹖又釋迦佛破魔軍﹐諸部不同﹐有說成道後方破魔軍﹐依《涅槃經》亦作此說﹔有說破魔後方成道。經文現有此二說﹐故此佛破魔後方成道。此事不定﹐隨示現故。又彌勒佛於出家日卽得成道﹐釋迦苦行先經六年﹐今此成道十劫空坐﹐皆是示相不同﹐不可一其所以。

贊曰﹕二敷坐。《勝天王般若》說「諸天各獻一座﹐佛爲受之﹐坐取菩提。以神力故合爲一座﹐令彼諸天各惟見佛納己之座以取菩提﹐發心歡喜﹐不見納受餘座而坐。」故此亦言諸天作座﹐非共造一。

贊曰﹕三散華。華積如須彌﹐明知他受用身也。

贊曰﹕四作樂。「伎」音渠倚反﹐藝也﹐女樂作妓。有作「伎」﹐立也。經文乘便﹐故說乃至終恒樂供養。

贊曰﹕下第二大段轉正法輪。有二﹕初供養請轉﹐後「爾時大通智勝如來受十方諸梵天請已」下許可爲轉。初文有二﹕初明十六子供養請轉﹔後明梵天王供養請轉﹐親族現前故﹑非親族不現前故。初文又二﹕初詣佛供養﹐後請轉法輪。初文復二﹕初明詣佛﹐後明禮讚。詣佛有五﹕一明佛子﹐二明往詣﹐三母送﹐四祖送﹐五詣意。此初也。他受用身有父母等﹐《鼓音王經》說「阿彌陀佛父名月上﹐母名殊勝妙顏」﹐有子有魔等。化七地已前有分段死﹐故有父母等﹔化八地已上有變易生﹐理無此事﹐不死生故﹑他受用身得與金輪俱出故。此佛祖轉輪聖王。

贊曰﹕三母送﹐四祖送。「涕泣」者﹐他禮反﹐目出淚曰涕﹐無聲出淚曰泣。

贊曰﹕第二禮讚。有二﹕一身禮﹐二語讚。八頌爲三﹕初一頌半讚佛願滿勝徳﹐次二頌讚佛修因勝徳﹐後四頌半申歸禮意。此初也。吉謂吉祥﹐善事滿故。

贊曰﹕二讚修因勝徳。「一坐十小劫」者﹐《華嚴經》說有十種坐﹕一轉輪王坐﹐與十善故﹔二四天王坐﹐欲於一切世界諸佛正法行自在故﹔三帝釋坐﹐於一切眾生行自在故﹔四梵天王坐﹐自心他心得自在故﹔五師子坐﹐分別演說甚深義故﹔六正法坐﹐欲明總持﹑諸力﹑辨故﹔七堅固三昧坐﹐究竟大菩提故﹔八大慈坐﹐令惡心者悉歡喜故﹔九大悲坐﹐能忍一切諸苦惱故﹔十金剛坐﹐降伏眾魔諸外道故。今此乃是堅固三昧﹐金剛坐故。「靜然」者﹐身定也。「心憺怕」者﹐心定也。「憺」音徒濫反﹐《說文》「安也靜也﹐謂憺然安樂」。《切韻》「靜應爲憺﹐無味作淡﹐恬靜作惔憺」。《玉篇》「憺﹐音徒敢反﹐靜也安也」。有作「惔」﹐《說文》徒甘反﹐憂也﹐非此中義。《字書》作「倓」﹐亦徒濫反。「怕」音疋白反﹐亦靜也。《玉篇》「無爲也」。憺怕則是安靜之義。有作「淡泊」﹐無味也﹐非此中義。

贊曰﹕三有四頌半申歸禮意。有二﹕初一頌標佛得道我等獲益﹐後三頌半釋其所由。此初也。

贊曰﹕下釋所由。有二﹕初二頌明諸眾生不近善友輪迴受苦﹐後一頌半遇益故歸禮。此初也。「常苦」苦諦﹐「盲冥」集諦﹐「不識苦盡」道諦﹐「不求解脫」滅諦﹐於此四諦都不能識﹐天眾損減﹑從闇入闇﹑不聞佛名。「冥」音莫經反﹐暗也。《玉篇》「莫定反﹐夜也昧也」。「冥冥」者﹐蔽人目令無所見。

贊曰﹕遇益故歸禮。

贊曰﹕此下第二請轉法輪。初長行﹐後偈頌。此初也。安隱與樂﹐憐愍拔苦。

贊曰﹕下四頌半﹐分三﹕初一頌佛具內外徳故請﹐次一頌半有大利益故請﹐後二頌明佛識達故請。此初也。「倫」匹也等也。

贊曰﹕二有大利益故請。

贊曰﹕三明佛識達故請。此知五種﹕一所念﹐卽欲樂﹑勝解﹔二所行道﹐徧趣行﹔三智慧力﹐卽根勝劣﹔四宿命﹐卽宿住力﹔五業﹐卽自業智力。其欲樂卽所念﹐修福卽業﹐故略舉此攝餘五力。

贊曰﹕下梵天供養請轉法輪。有二﹕初神光動照﹐後供養請轉。初文有三﹕初動十方世界﹐次光照幽冥﹐後動照梵宮。此初也。

贊曰﹕光照幽冥﹐卽二世界鐵圍山間。

贊曰﹕動照梵宮﹐爲供請之漸。

贊曰﹕下供養請轉。大文分五﹕一東方﹐二東南方﹐三南方﹐四例六方﹐五上方。除後二方﹐餘一一中文皆分四﹕一覩光驚議﹐二尋光詣佛﹐三禮讚請轉﹐四默然許之。初文有二﹕初眾梵驚問﹐後一天請求。此初也。此皆通四禪梵王。或惟初禪請轉法輪﹐梵福量故。此文有三﹕一光﹐二念﹐三議。

贊曰﹕此一天請求。諸天之中具威徳者﹐將生之時光明先現﹐故此疑言爲大徳天生。

贊曰﹕二尋光詣佛。有二﹕初持宮﹑華以推覓﹐後見佛﹑眾以忻然。此初也。

贊曰﹕見佛眾以忻然也。

贊曰﹕下第三段禮讚請轉。有二﹕初供養﹐後請轉。初長行有二﹕初歸禮散華﹐後獻宮請納。此初也。

贊曰﹕四頌﹐分三﹕初二頌讚五徳﹐次一頌陳來由﹐後一頌請納受。此初也。

贊曰﹕初頌來由﹐後頌請納。

贊曰﹕此請轉法輪。

贊曰﹕第四大段佛默然許。問﹕何故涅槃時默然不受他供﹐今者默然遂許他說﹖古解以佛顏有舒斂﹐請者覺許﹑不許。又云以佛身光表知受與不受。又云佛初成道時自唱號言「凡時默然受請﹐涅槃時默然是不受請」。又受食理須呪願﹐默然知佛不許。許說默已順請﹐不假出言而許。

贊曰﹕第二東南方。大文亦四﹕初眾梵驚議。

贊曰﹕此一天請求。

贊曰﹕第二尋光詣佛。有二﹕初持宮﹑華以推覓﹐後見佛﹑眾以忻然。

贊曰﹕下第三段禮讚請轉。有二﹕初供養﹐後請轉。此長行供養。

贊曰﹕四頌半讚。分四﹕一頌讚禮﹐一頌半歎希有﹐一頌歎爲眼目﹐一頌歎爲慈父。此初也。「迦陵頻伽」﹐妙音鳥也﹐以聲柔軟淸亮哀雅﹐故以爲諭。

贊曰﹕歎希有也。

贊曰﹕初一歎眼目﹐後一頌慈父。

贊曰﹕此請轉也。歎佛生益﹑忍善者增益﹐謂入聖道﹐其義可知。

贊曰﹕第四大段佛默然許。

贊曰﹕第三南方。准前有四﹐此覩光驚議。有二﹕初眾梵驚議﹐後一天請求。

贊曰﹕第二尋光詣佛。有二﹕初持宮﹑華以推覓﹐後見佛﹑眾以忻然。

贊曰﹕下第三段供養請轉中初供養﹐後請轉。此初也。初二頌半歎佛﹐後一頌請受。

贊曰﹕請轉中初長行﹐後偈頌。文意可知。

贊曰﹕第四大段﹐佛默然許。

贊曰﹕第四﹐例餘六方。事意同前﹐恐繁故例。

贊曰。第五上方。有三﹐無第四許﹐此卽覩光驚議。有二﹕初眾梵驚議﹐後一天請求。

贊曰﹕第二尋光詣佛。有二﹕初持宮﹑華以推覓﹐後見佛﹑眾以忻然。

贊曰﹕下第三段供養請轉。有二﹕初供養﹐後請轉。初中又二﹐此長行也。

贊曰﹕十頌半﹐分四﹕初七頌半讚佛徳﹐次一頌見佛生喜﹐次一頌請納﹐後一頌迴向。初中有二﹕初二頌標﹐後五頌半釋。此初也。初頌歎能拔苦﹐後頌歎能與樂。「免」音無遠反﹐引也﹐作「挽」。有作「勉」﹐亡辨反﹐勗勵也。《國語》云「父勉其子﹐兄勉其弟」﹐猶勤彊也。「萌」音莫耕反﹐芽也始也﹐冥昧貌﹐眾無知也。《漢書》「氓﹐羣黎也」。涅槃名甘露門﹐謂聖道或理名甘露﹐教名爲門。

贊曰﹕下五頌半釋。中有二﹕初四頌半生死輪迴﹐後一頌釋佛能拔。初中又二﹕初二頌受苦果﹐後二頌半行惡因。此初也。

贊曰﹕此行惡因﹐意可知也。文有二﹕初二頌半在家行惡行﹐後一頌外道行惡行。「樂」謂人天樂果﹐「樂想」者謂樂因。又樂者所取樂境﹐樂想者能取樂之想。又樂謂樂受自體﹐樂想謂苦對治樂﹐謂寒熱等暫息滅時假名樂故。

贊曰﹕此一頌釋佛能拔。

贊曰﹕二明見佛生喜。

贊曰﹕第三段一頌請納。第四段一頌迴向。

贊曰﹕此讚請轉也。一頌讚﹐一頌請。

贊曰﹕上明供養請轉﹐下第二段明許可爲轉。有四﹕一標許可爲轉﹐二明餘所不能﹐三彰所轉之法﹐四顯生聞獲益。此初也。三轉有二﹕一自﹐二他。今爲他轉﹐非佛自轉。此苦聖諦﹐名示相轉﹔此應徧知﹐是勸修轉﹔此已徧知﹐是作證轉。此行法輪以移動運﹐是轉義故。是一一轉﹐令聞法者發生無漏眞聖慧眼。隨其次第﹐於去﹑來﹑今苦諦之中﹐生智﹑明﹑覺。如是一轉總別四行﹐三轉諦諦皆有十二行相。然數等故﹐但說三轉十二行相。三轉如次顯示﹐令入見﹑修﹑無學等三。如前第四卷疏中解。

贊曰﹕二明餘所不能﹐未正證故。惟佛可爲一切師故﹐知一切故。

贊曰﹕下彰所轉輪之境﹐於此生智名行法輪。法輪境有二﹕一四諦﹐二十二緣。此初也。且舉示相﹐餘例可知。四諦略以五門分別﹕一出體﹐二釋名﹐三廢立﹐四釋妨﹐五諸門。

出體者﹐《對法》等說﹐有情世間及器世間﹐諸有漏法性逼迫故﹐皆是苦諦。集有二義﹕一招感異熟無記果義。《對法》等說﹐謂諸煩惱及所起業名爲集諦。《惟識》等說﹐十二支中五亦集諦攝﹐業煩惱性故﹐餘無記法皆非集諦。然惟說愛爲集諦者﹐由最勝故。二爲因能得有漏果義。卽諸有漏在內身中﹐三性諸法能爲依因﹐有異熟者皆是集諦。《瑜伽》等說十二支中逆觀老死有二種因﹕一者麁生﹐謂卽生支﹔二者細生﹐謂愛﹑取﹑有﹐乃至觀前齊識退還﹐此等皆名老死之集。故知依因﹐無記等法亦名爲集﹐不說非支亦名爲集。眞如﹑擇滅﹑不動﹑想受滅﹐諸無爲名爲滅諦。《對法論》說眞如﹑聖道﹑煩惱不生名爲滅諦。此說滅依﹑能滅﹑滅性﹐正智所證眞如境上有漏法滅﹐假實合是滅諦之相。無漏五蘊名爲道諦﹐對法等說﹐資糧道﹑加行道﹑見道﹑修道﹑究竟道皆名道諦﹐依道自性及道眷屬以顯道諦。由此四諦攝諸法盡﹐故《涅槃經》「迦葉問言﹕如佛一時入申首林﹐取小樹葉告諸比丘﹕『我已所說如手中葉﹐所未說法如林中葉。』而言四諦攝諸法盡。若攝盡者﹐則是已說一切法盡﹐云何言未說如林中葉﹔若不攝盡者﹐應有五諦。世尊告言﹕四諦攝盡﹐然總說言此是苦諦﹐二乘不能知分別諸苦有無量相﹐非諸聲聞﹑緣覺所知﹔乃至道諦亦復如是。」此中意說﹐然𨿽四諦攝諸法盡﹐巨細分別二乘等不知﹐故言未說﹐非有五諦。依詮顯實﹐眞如亦是滅諦所攝﹐故《對法》言「滅性正是滅諦所攝」。《涅槃》亦說「四諦所攝」﹐故言二乘有苦有諦而無有實﹐菩薩具有﹔餘三亦然。癈詮談旨卽非滅諦﹐故《瑜伽》中四諦之外說非安立諦。上依種類總說四諦﹐若依法體有麁有妙﹐能知之智有上有下。《勝鬘》依此說有八諦﹐謂有作四聖諦﹑無作四聖諦。如是八聖諦非二乘所知。卽新翻經云「安立諦﹑非安立諦」。有作四聖諦者﹐分段生死十二因緣名苦﹐煩惱及業名集﹐擇滅名滅﹐生空智品名道。無作四聖諦者﹐變易生死五蘊名苦﹐所知障名集﹐無住涅槃名滅﹐法空智品名道。如前已說。今依總相或依分段轉四諦輪﹐爲二乘故。

釋名者﹐「四」者是數﹐「諦」者實義﹐惟聖知實﹐故名四聖諦。苦眞是苦﹐更無異苦等。五十五云﹕「諦義云何﹖如所說相不捨離義。由觀此故到淸淨究竟義是諦義。」帶數釋也。苦者逼迫﹐煩惱所生義。集者招感﹐能生苦諦義。滅者寂靜義﹐彼俱寂靜義。道者通因﹐能成三義。三義者﹐此中苦事﹑苦理﹑苦如﹔乃至道諦有三亦爾。苦事名諦﹐持業釋。餘二名諦﹐依主釋。理﹑如二種﹐與其苦事𨿽非一異﹐然此皆非逼迫等故。

廢立者﹐九十五云﹕「苦諦如諸病體﹐集諦如諸病因﹐滅諦如病生已而得除愈﹐道諦如病除已令後不生。諸有病者詣良醫所﹐但應尋求爾所正法﹔諸有良醫亦但應授爾所正法﹐是故更無第五聖諦。諸佛如來拔大毒箭無上良醫﹐亦但宣說爾所正法。又如療病者知病﹑病因﹑病除之法﹔觀生死苦﹑苦因﹑苦滅﹑滅法亦爾﹐故復說言趣苦滅行。」

釋妨難者﹐五十五說﹕「何因故說知苦﹑斷集﹑證滅﹑修道四差別耶。答﹕由彼苦諦是四顚倒所依處故﹑爲除顚倒故﹐應徧知苦。旣徧知已﹐卽徧知集﹐由彼集諦苦諦攝故。𨿽徧知苦﹐仍爲集諦之所隨逐﹐故須更說永斷集諦。言觸證者是現見義﹐由於滅諦現前見故﹐不生怖畏﹑愛樂攝受﹐是故須說觸證滅諦。若勤修道乃能成辦所說三義﹐是故次說修習道諦。何故四諦如是次第﹖由此故苦爲初﹐如此故苦爲次﹐此二攝黑品究竟﹔由此故樂爲第三﹐如此故樂爲第四﹐此二攝白品究竟。譬如重病﹑病因﹑病愈﹑良藥。又如遭苦次第建立聖諦。如諸世間曾所遭苦﹐卽於此處先發作意。次於遭苦因﹐次於苦解脫﹐後於解脫方便發起作意。」

諸門分別者﹐以十門分別﹕一幾蘊所攝﹖三諦五蘊更互相攝﹐滅諦不爾﹐彼寂靜故。二誰各幾行﹖答各四如次﹐謂無常﹑苦﹑空﹑無我。因﹑集﹑生﹑緣﹐滅﹑靜﹑妙﹑離﹐道﹑如﹑行﹑出。三何故苦諦爲四行﹑觀爲除四倒﹖無常除常倒﹐苦除二倒謂樂﹑淨倒﹐空無我除我倒﹐集諦四觀除四愛故。由依常倒起後有愛﹐次依樂﹑淨二倒起貪喜俱行愛及彼彼希樂愛﹐次依我倒起獨愛。滅爲四觀﹐四種愛滅之所顯故。道爲四觀﹐由能證彼四愛滅故。四誰解脫門攝幾行﹖五入諦現觀有幾種﹖六三乘觀諦有何差別﹖七此四諦爲世俗爲勝義﹖五十五涅槃惟勝義﹐六十四對非安立惟世俗攝﹐實通二種。八諸諦相攝。九苦有幾種﹐餘三亦爾。十虛空﹑非擇滅﹐何諦所攝﹖並如《瑜伽》《對法》《惟識》《顯揚》等抄說﹐恐繁故止。

贊曰﹕下明十二緣起。此有雜染﹑淸淨﹐雜染﹑淸淨皆有順逆觀。此中有二﹕舉雜染順觀及淸淨順觀﹐例雜染逆觀及例淸淨逆觀。此卽染順觀也。生死相生﹐故例染逆觀。

贊曰﹕此淸淨順觀。初斷生死﹐故例逆觀也。十二緣起以六門分別﹕一出體﹐二釋名﹐三緣相﹐四依世﹐五諸緣生攝﹐六染淨順逆。

出體者﹐無明支體﹐煩惱障中正取分別及兼任運愚癡爲體。《成惟識》云「此中無明惟取能發﹑正感後世善惡業者」﹐又云「正發業者惟見所斷﹐助者不定。能發行者方是此支」。通相應﹑不共﹑纏及隨眠。行支體通善及不善身﹑語﹑意業。惟感總報及通感總﹑別﹐二業爲性。惟別報業則非行支﹐故《惟識》云「卽彼所發乃名爲行」。由此一切順現受業﹑別助當業皆非行支。亦通現﹑種﹐色﹑思爲體。識支惟取第八異熟識種爲體﹐故《惟識》云「此中識種謂本識因﹐惟取行支所集異熟第八識種﹐初結生故﹔總異熟故﹐惟在種位不取現行」。有處說通前六識身﹐汎明一切識身爲論﹐及依當來現起分位說有現行﹐乃至受支亦復如是。名色支體﹐《成惟識》云「除後三因﹐餘因皆是名色種攝」。後之三因﹐如名次第卽後三種。此說五支不相雜亂﹐於一剎那爲行所集緣起支說﹐謂異熟六根種名六處支。異熟觸受種名觸受支﹐除本識種及此三種﹐餘諸異熟蘊種皆名色支。契經又說﹐名謂非色四蘊﹐色謂羯剌藍等者。依當起時分位前後﹐於因中說雜緣起支﹐不爾如何得通五蘊﹖或汎通說一切名色﹐《惟識》又依雜體說云「或名色種總攝五因﹐於中隨勝立餘四種」。六處與識總別亦然﹐愛支惟是中下品貪。此𨿽通緣內外二果﹐諸論多取緣外境愛增上果生。取支通用一切煩惱以爲自體﹐全界煩惱皆結生故。若能取﹑若所取﹑若所爲取﹐所爲取中隨順煩惱不取餘法。有處惟說愛增名取。《惟識》會云「𨿽取支中攝餘煩惱﹐而愛閏勝﹐說是愛增。且依初後分愛取二﹐實攝餘惑。」愛﹑取二支通現及種﹐俱能閏故。有支體卽行等六支爲愛﹑取閏﹐轉名爲有。有說惟業。《惟識》會云﹕「此能正感異熟果故」。有說惟五﹐《惟識》復云﹕「親生當來生老死位﹐識等五故。此惟種子﹐能有果故」。生支體者﹐《成惟識》云「始從中有至本有中﹐未衰變來﹐皆生支攝。諸衰變位總名爲老。身壞命終乃名爲死。此三支體皆通五蘊﹐惟是現行異熟果攝。」有處亦說通種子者﹐如《緣起經》﹐能所引生一時而有﹐次第宣說義類無別﹐非是二支亦通種子。憂悲苦惱因老死起﹐非是支攝。《十地經》云﹕「死別離時﹐意根相對名憂﹐五根相對名苦﹐出聲啼哭名悲﹐愚人心熱名惱。在下二界具色等支﹐無色不然。隨所應有。」

釋名者﹐《瑜伽》有五釋﹕一云由煩惱繫縛﹐往諸趣中數數生起﹐故名緣起﹐依緣字起字釋名。二依託眾緣速謝滅已﹐續和合生故名緣起。此依剎那義釋名。簡大眾部等十二緣起是無爲法﹐亦簡正量部一期四相。三眾緣過去而不捨離﹐依自相續而得生起﹐故名緣起。如說此有故彼有﹐此生故彼生﹐非餘。今依此義以釋緣起。此有故彼有者﹐顯無作緣生義。此生故彼生者﹐顯無常緣生義。非餘者﹐惟由有緣﹑果法得有﹐非緣有實作用能生果法﹐亦非無生法爲因故﹐少所生法而得成立。四數數謝滅﹑復相續起﹐故名緣起。此依數壞數滅義釋。五於過去世覺緣性已﹐等相續起﹐故名緣起。如世尊說﹐我已覺悟等起宣說。卽由此名展轉傳說﹐故名緣起。又云離有情義﹐無自然我故。乃至自業所作義是緣起義﹐於餘相續不受果故。又《對法》及《緣起經》各十一釋。《對法》又云「無作緣生故﹐無常緣生故﹐勢用緣生故。初二如前。無明緣行等者﹐顯勢用緣生﹐𨿽復諸法無作無常﹐然不隨一法爲緣故一切果生﹐諸法功能各差別故。」

緣相者﹐無明有二﹕一眞實義﹐愚通下中品﹔二異熟﹐愚惟是上品。此之二愚皆緣內身異熟果起。行有二種﹕一善﹐二不善。或分爲三﹕一不動﹑二福﹑三非福。此爲有分熏習所攝。識等五種名言熏習﹐此五無記﹐勢力羸劣﹐不能自生﹐處所未定﹐要待有分熏習方起。由下品愚發不動業﹐由中品愚發於福業﹐由上品愚發非福業。隨發業已遂集識等五支種子﹐攝屬於行﹐有當生處﹐卽是當來生老死種種位定。無五體前後差別之相﹐依當起位說因爲五。故《惟識》云﹕「謂緣迷內異熟果愚﹐發正能招後有諸業爲緣﹐引發親生當來生老死位五果種已﹐次依迷外增上果愚緣境界受﹐發起貪愛﹐緣愛復生欲等四取﹐愛﹑取合閏能引業種及所引因﹐轉名爲有。自從中有至本有中未衰變來﹐生支體起﹐衰變命終老死支現﹐憂悲苦惱種種隨生。」此說由迷內身無明﹐緣異熟受能發諸業﹐遂集當來生老死位五支種子﹐有當生處。復由迷外境界無明﹐緣境界受起愛及取﹐閏前行等六支種子﹐近有後果﹐轉立有名。自後五支現行遂起﹐名生老死。是名緣起爲緣之相。《瑜伽》復有三釋﹐相生次第如《瑜伽》說。

依世者﹐《成惟識》云「十因二果定不同世﹐要生後報方名爲支﹐現報非故」。謂過去十支因﹐現在二支果﹔現在十支因﹐未來二支果。因中前七與愛﹑取﹑有或異或同。生報定同﹐後報便異﹐謂過去七﹑現在三﹑未來二故。若二三七各定同世者﹑生﹑老死二支﹐愛﹑取有三﹐及前七支各定同世﹐勢相生故﹑力相似故。

諸緣生攝者﹐《攝論》第二云「若略說緣起有其二種﹕一分別自性緣起﹐謂依阿賴耶識諸法生起﹔二分別愛非愛緣起﹐謂十二緣起於善惡趣﹐能分別愛非愛自體爲緣性故。」今此正說後一緣起﹐義亦攝前不正明之。復說三種﹐此二之中加受用緣生。《辨中邊》云「一則名緣識﹐第二名受者﹐此中能受用﹑分別﹑推心所。」受用緣生卽六轉識﹐亦此義攝﹐非正辨之。《瑜伽》復說四種緣生﹕一能引﹐謂無明﹑行﹔二所引﹐謂識等五﹔三能生﹐謂愛﹑取﹑有﹔四所生﹐謂生﹑老死。《集論》說識亦是能引﹐識中業種名識支故﹐異熟識種名色攝故。《緣起經》說識支通能所引﹐業種﹑識種俱名識故﹐識是名色依﹑非名色攝故。《俱舍》第九復說四種﹕一者剎那﹐二者連縛﹐三者分位﹐四者遠續。云何剎那﹖謂剎那頃由貪行殺具十二支。癡謂無明﹐思卽是行﹐於諸境事了別名識。識俱三蘊﹐總稱名色。住名色根說爲六處。六處對餘和合有觸。領觸名受。貪卽是愛。與此相應諸纏名取。所起身語二業名有。如是諸法起卽名生。熟變名老﹐滅壞名死。今者大乘﹐八識俱起﹑煩惱齊生﹐與彼不同。理應思准。復有說者﹐剎那連縛如品類足﹐俱徧有爲﹐非同前義。十二支位所有五蘊皆分位攝﹐卽此懸遠相續無始﹐說名遠續。大乘業同﹐未爽通理。

染淨順逆者﹐《對法》第四云﹕「雜染順逆故﹐淸淨順逆故」。雜染順逆者﹐或依流轉次第說﹐謂無明緣行乃至生緣老死﹐順次第說﹐此說生死次第相生。或依安立諦說﹐謂老死﹑老死集﹑老死滅﹑老死趣滅行﹐如是乃至行﹑行集﹑行滅﹑行趣滅行﹐作四十四智。無明無因﹐故非四十八﹐智種闕故。此爲後觀。於前加行亦作七十七智﹐謂緣現在生而有老死﹐非不緣現在生而有老死。現在自身自已作故便成二智﹐緣過去生﹑緣未來生亦各二智﹐合以成六。觀無始來一切老死皆緣於生﹐未來𨿽未起容有雜染還滅義故﹐今觀雜染﹐故成二智。此三際中初智觀果有因﹐顯其所由。第二智觀果有因非不決定﹐破外妄計無因等生。第七卽觀前所不攝諸有漏慧﹐徧知義故。卽法住智徧知三世緣起教法﹐名支不攝﹐以爲第七。前六眞實智﹐此一法住智﹐合成七智﹐異生聖者俱有此智。今是見道已前凡位觀行﹐此後方入四十四智﹐四十四智近四諦故﹐住教等法是聞慧故﹐名法住智。如實義而知是思﹑修慧﹐名眞實智。此有漏觀﹐故名雜染。文惟有順而無逆也。淸淨順逆者﹐謂無明滅故行滅乃至生滅故老死滅﹐順次第說﹐此依斷位次第而說。由誰無故老死無﹐由誰滅故老死滅﹐乃至由誰無故行無﹐由誰滅故行滅。此依得果究竟位觀﹐逆次第說﹐文惟有順而無逆觀。廣如《幽贊》下卷﹐恐繁故止。𨿽無現前成獨覺者﹐令證聲聞亦說此緣﹐依之說諦亦成三周十二行相。

贊曰﹕第四顯生獲益。有二﹕初明獲益﹐後明眾多。初中復二﹕初明初會﹐後明第二第三第四會事。此初也。「受」者著也﹐不貪著一切法﹐故得心解脫。心解脫者﹐由無明等煩惱解脫故﹐成慧解脫相應之心﹐不復緣境起於煩惱﹐名心解脫。或禪定名心﹐能住心故﹐得俱解脫名心解脫。

贊曰﹕此明第二第三第四會也。彌勒三會說﹐釋迦不說會﹐利益生機各不同故。

贊曰﹕此明眾多。上明聲聞法輪﹐故無菩薩。

贊曰﹕下第三大段﹐子繼傳燈。有五﹕初出家啟請﹔二「爾時彼佛受沙彌請」下許可正說﹔三「說此經已卽入靜室」下諸子傳燈﹔四「大通智勝佛過八萬四千劫」下佛起讚歎﹔五「佛告諸比丘是十六菩薩」下所化常益。初文有二﹕初諸子出家啟請﹐後臣佐隨從出家。初中復三﹕初明子徳﹐次明啟請﹐後明請意。此初也。有六徳﹕一已超羈网出家爲沙彌﹐二聞法速悟諸根通利﹐三性情鑑達智慧明了﹐四久遇良緣曾供養佛﹐五堅持勝戒淨修梵行﹐六志希大果求正等覺。

贊曰﹕初明啟請。昔說小乘法輪利益聲聞乘訖﹐我意求大﹐請說大乘法輪。後明請意﹐我等志願大乘正法如來之知見﹐佛自證悉﹑佛自證明﹐願爲我說。

何故前請﹐王子在前﹔今爲說法﹐王子居後﹖

贊曰﹕此明臣佐隨從出家。初請﹑後許。

贊曰﹕下第二段許可正說。有五﹐此中有二﹕初將說法時待機熟﹐故過二萬劫﹔二陳所說法妙法蓮華。妙法蓮華正爲聲聞﹐無量義經正爲菩薩。何故此中爲諸菩薩說於法華﹖如前日月燈明因妙光法師﹑二十億菩薩樂欲聞法中釋。

何故轉二乘法輪名爲三轉十二行相﹐大乘不爾﹖

理應如是。但以聲聞者一坐可有成見及脩無學道義﹐菩薩不爾﹐由是不同。此說十二緣﹐亦依四諦故。

贊曰﹕第三沙彌領悟。

贊曰﹕此中有二﹕第四三根領悟﹐第五說法時節。上根菩薩聞之信受﹐中根聲聞亦有信解﹐下根餘類皆生疑惑﹐是法華經難信解故﹑下根眾生機未熟故。爲今時漸﹐故說彼時有疑惑者。

贊曰﹕下第三段諸子傳燈。有三﹕一佛入寂定﹐二諸子說法﹐三所度多少。此初也。知子根熟﹐令子傳燈﹐故入寂定。

贊曰﹕諸子請法利益旣眾﹐說法時長。

贊曰﹕所度多少。示教利喜﹐卽新翻經云示現﹑教導﹑讚勵﹑慶喜。《顯揚》第十二更加令離欲﹐謂訶毀諸行令離愛染﹐名令離欲。示現四種眞實道理名爲示現﹐已得信解令正受行名爲教導。若彼退屈策發令進名爲讚勵﹐彼隨法行讚令忻悅名爲慶喜。彼更有釋﹐恐繁且止。今此說四﹐除初離欲。此與示現俱令脩行﹐信解別故﹔譯家疎脫﹐義必應然。五漸化法故﹐義准定然。

贊曰﹕下第四段佛起讚歎。有二﹕初昇座讚歎﹐後勸人親信。此初也。讚歎有七﹕一希有﹐二根利﹐三智明﹐四近聖﹐五脩行﹐六受持佛智﹐七開示眾生。

贊曰﹕此勸人親信。初標勸親近﹐後釋令信受。

贊曰﹕下第五段所化常益。有三﹐此中有二﹕初常說法華﹐二所化常益。常益有二﹕一與菩薩俱﹐二聞法信解。

贊曰﹕第三釋成常義。顯今法華會上﹐皆是彼時常益眾生。眾生世世常爲友益﹐益猶未盡﹐生下結會之由漸也。

贊曰﹕下第四大段會成今佛。有二﹕初標成佛現利羣生﹐後顯異名成佛處所。此初也。

贊曰﹕此顯異名成佛處所。阿閦者﹐無動義﹐故相用煩惱等一切不動故。「閦」音初六反。若齊作「珿」﹐直貌作「矗」﹐廉謹狀作「齪」﹐不知「閦」字所出。「須彌頂」極尊髙故。「師子音」示無畏故。「師子相」示降魔怨故。

贊曰﹕常證法性名虛空住﹐恒寂生死名爲常滅。得大自在名帝相﹐能生羣聖名梵相。

贊曰﹕阿彌陀云無量壽﹐慧命長故。度世苦惱﹐常起悲故。多摩羅跋栴檀香﹐云性無垢賢香。眾徳莊嚴﹐名須彌相。

贊曰﹕能施法雨﹐名雲自在。極廣覆蔭﹐名雲自在王。能破生死﹐名懷怖畏。能寂三業生死囂煩﹑證寂默理﹐名釋迦牟尼﹐此云能寂。故娑婆世界﹐此云堪忍。此土眾生不孝父母﹑不敬沙門﹐行十惡業道﹐日夜增長三塗八難無量辛楚﹐菩薩於中堪忍苦惱而行利益﹐名爲堪忍。

贊曰﹕上會佛事﹐下會弟子事。有二﹕初正會弟子事﹐後「我滅度後復有」下釋疑難。初文復二﹕初明昔化﹐後「爾時所化」下正結會之。初文復二﹕初明昔化﹐後「是諸人等」下明住小所以。此初也。本化大乘﹐於今有住聲聞地者﹐然於法華會前常爲說《般若》等經﹐方便密化大乘﹐然彼不知我之所化事。

贊曰﹕此明住小所以。是人退性﹐不定姓攝﹐宜以權化令漸入道。以佛智慧難信難解故﹐非卒能學﹐故我化之初權後實。

贊曰﹕下釋疑難。謂有難言﹕若諸聲聞皆當作佛﹐其遇佛者蒙佛教化可當住佛﹐佛滅度後有求聲聞不聞是經﹐不覺不知菩薩之行廣大弘遠﹐於自所證有爲﹑無爲二功徳中﹐作有餘涅槃滅度想﹐求當入無餘涅槃﹐是人云何當得作佛﹖故下釋之。文有其三﹕初牒所疑之人﹐次釋彼亦作佛﹐後解所由。此牒所疑聲聞也。

贊曰﹕此釋彼亦作佛。「我於餘國作佛﹐更有異名」者﹐《菩薩處胎經》說﹕「從此滅度﹐於十方面各三十二姟諸佛國土而復成佛教化眾生。」下醫師諭中具顯是義。是人𨿽生滅度之想﹐求入無餘涅槃﹐於我有緣﹐我以神通接引於彼﹐遇我得聞是經。或是凡夫﹑若是有學﹐求有無餘涅槃﹐將此涅槃謂實滅度之想﹐求入證此二種涅槃﹐脩二乘行﹔種姓所排﹑慈悲所引﹐生彼遇我求佛智慧﹐或我從此餘國作佛﹐是人於我生滅度想﹐謂我入無餘﹐我引至彼令求佛智。此說於我有遇緣者。或𨿽於我無此因緣﹐亦蒙他佛及菩薩等接引教化﹐聞是經典當得作佛。亦有潛化成就此人﹐說法化導令向大乘。今說顯化於我有緣﹐故說於彼求佛智慧。或𨿽於餘佛有緣往彼﹐平等意趣故亦說是我。

贊曰﹕此解所由。由一佛乘究竟滅度﹐無異二乘究竟體故。方便說教可有三乘﹐或惟一極果體方便說有三因。因言長理。其《涅槃經。髙貴徳王品》「云何涅槃﹖云何大涅槃﹖聲聞﹑緣覺﹐八萬劫﹑六萬劫﹑四萬劫﹑二萬劫﹑一萬劫所住﹐名爲涅槃。無上法王聖主住處﹐名大涅槃。」古人解云﹐二乘諸果經爾所時入彼無餘涅槃﹐後起迴心﹐便引《楞伽》菩薩佛等化作文﹐經爾所時耽三昧酒醉﹐然從彼起迴向大乘。今解不然﹐彼二乘位經爾所時脩行向大者﹐彼於先時未迴心前﹐所應證得有餘涅槃者名爲涅槃﹐法王所得名大涅槃﹐非二乘者。諸有學位已經八萬劫乃至四萬已入涅槃﹐亦非無學入無餘依身智並無﹐入涅槃已便起身智﹐經二萬劫等脩行大行。﹝信解品﹞云「我等長夜脩習空法。乃至住最後身有餘涅槃﹐則爲已得報佛之恩。」《莊嚴論》云「餘人善根涅槃時盡﹐菩薩不爾。」其二乘者入無餘涅槃善根若盡﹐同《莊嚴論》﹐云何經一萬劫等脩行始入十信﹐後經三無數劫方得菩提﹖本識旣無﹐無識持種其身都盡﹐將何脩行﹖誰得菩提﹖入無餘已若有善根﹐非但違教亦違正理。身智旣在﹐云何名爲無餘涅槃﹖不同如來無漏依在﹐名有餘依﹔有漏依盡﹐名無餘依。《勝鬘》亦言「二乘得涅槃者是佛方便」。《成惟識》云「不得無住﹐故名方便﹔或住有餘迴心向大﹐不得無餘﹐名得方便。」《涅槃經。病行品》云「須陀洹人天七返斷結入於涅槃﹐是人未來過八萬劫當得成阿耨菩提。斯陀含人一往來斷結入於涅槃﹐未來過六萬劫得阿耨菩提。阿那含人不還﹐未來過四萬劫當得菩提。阿羅漢人過二萬劫當得菩提。辟支佛人過十千劫當得菩提。」彼經又云「過八萬劫當得阿耨多羅三藐三菩提心﹐非成正覺﹐名得菩提。」古師解云﹕阿羅漢曾經七生者﹐以須陀洹名說﹔曾經二生者﹐以斯陀含名說﹔曾經上界生者﹐以阿那含名說﹔不經生而藉教者﹐以阿羅漢名說﹔不經生而得獨覺﹐以辟支佛名說。此前三人﹐凡身得果﹑聖身涅槃﹔後之二人﹐凡身得果﹑凡身涅槃。逕多生者鈍﹐所以經寂時多﹔經生少者利﹐所以逕寂時小。所經八萬劫﹐引菩提留支解﹐仍以悲想八萬劫爲一日夜﹐積此歲數成大劫。彼壽無量大劫﹐過此已後方始發心。驗之釋之未爲典據。經釋須陀洹者﹐七生斷結得入涅槃﹐是須陀洹經八萬劫始得大菩提心。十信初位﹐誰言八萬劫住於涅槃﹖此阿羅漢﹐名須陀洹。經八萬劫始得發心﹐甚成可咲。又若入無餘﹐身依永盡﹐云何無因而後起耶﹖不爾無餘說是何義﹖若如佛入無餘涅槃﹔有漏永盡更得無漏﹐無漏旣圓何不名佛﹖若斷縛盡名入無餘﹐身智不亡﹐無餘何在﹖有依身故﹐無餘﹑有餘二種何別﹖種種推徵﹐義難符信。然《涅槃經》「須陀洹人八萬劫」等﹐義如前說﹐實是彼果﹐非阿羅漢以彼名說﹐亦非阿羅漢有經生者。若彼經意但總說阿羅漢人﹐實有學人發心向大﹐復經幾時﹐應《涅槃經》無有學中而迴心者。由此應以《涅槃等》經同《瑜伽》等最爲善說。

法華經玄贊卷第七﹝末﹞

同年十二月十日移點已了﹐以興福寺圓如房之本。法隆寺僧覺印﹐爲令法久住﹑往生極樂爲也。髙名點本也。與□摺本校﹝云云﹞。

妙法蓮華經玄贊卷第八﹝本﹞

沙門基撰

贊曰﹕上說宿因﹐令念退大以就小﹔下顯今果﹐令知捨權以取實。文分爲三﹕初法﹐次諭﹐後合說故。初文有二﹕初明今實﹐後釋先權所由﹐「比丘當知」下是。初文又二﹕初知機熟﹐後說一乘。此初也。機熟有五﹕一涅槃時到。眾生機熟﹐恐佛涅槃聞卽深信。二眾又淸淨。煩惱輕微﹐漸離染故。初說三乘出於濁世﹑眾生垢重﹐今久化之漸令離垢﹐故名淸淨。三信解堅固。證解﹑證信二皆堅固﹐非可阻壞。四了達空法。空法有二﹕一生空﹐二法空。生空爲所證﹐法空爲所知﹐已證生空後聞般若﹐知法空故。五深入禪定。四禪九定能入出故﹐此依退已還發大心聲聞等說。要此五具足﹐方會二權而歸一實﹐異則不然。

贊曰﹕此說一乘。乘旣說四而爲了義﹐說一而爲方便。《解深密》云﹕「相﹑生﹑勝義無自性﹐如是我皆已顯示。若不知佛此密意﹐失壞正道不能往故。」於其中立一乘﹐非有情性無差別。《勝鬘》亦云﹕「攝受正法善男子等﹐堪能荷負四種重任逾彼大地﹐謂無聞非法眾生以人天善根而成熟之。」卽是此說三中小艸。求聲聞者授聲聞乘﹐求緣覺者授緣覺乘﹐合是中艸。求大乘者授以大乘﹐卽是大艸。又云「若如來隨彼意欲而方便說﹐惟有一乘無有餘乘。」故知據理說一爲權﹑說四爲實。《解深密》云「非有情性無差別故。」今此經中爲化退已還發大心﹐故說一實而二是權﹔待根機熟五緣具足﹐方說無有二乘而得滅度﹐惟一佛乘得滅度耳。《涅槃經》中說﹐諸聲聞皆得作佛﹑皆不作佛。世尊並言不解我意。故能如是了知經意﹐亦應善順佛菩薩心。然今此會多皆退性﹐故說一實而二爲權。

贊曰﹕此釋先權所由。以方便智證入眾生根性﹑勝解﹐由意樂小﹑本著五欲﹐我且拔除生死苦故﹐授以小法令離五欲。五欲卽是緣五境貪﹐故先說涅槃設化城以息苦。旣得涅槃已﹐是人若聞今說一乘引至寶所﹐卽便信受。

贊曰﹕下諭說。中有二﹕初諭昔權﹔後諭今實﹐「爾時導師知此人眾」下是。初文有四﹕第一初將離險諭﹐第二「所將人眾」下中途方退諭﹐第三「導師多諸方便」下爲設化城諭﹐第四「是時疲極之眾」下眾倦皆息諭。前﹝信解品﹞諭昔權有六﹐今此卽彼﹐然無初二﹔以初退時﹐猶未向小﹑未設化城﹐所以今略﹐惟同後四。或此第一初將離險﹐卽攝彼第一﹑第三﹔此中第二卽攝彼第二﹑第四﹐此後二諭卽攝彼後二﹐開合有殊義亦無別。初諭有四﹕一欲過惡處﹐二將往寶方﹐三商主諳途﹐四方行引導。此初二也。「五百由旬」者﹐《正法華》云「五道生死名險難惡道」。「曠」空也﹑疎也﹑久也﹑遠也。「絕」者逈也。生死之中本無聖智者﹐如空疎久遠﹑絕逈無人﹐甚可驚懼。「五怖畏等」名怖畏處。今又解者﹐《正法華》中出險道體﹐非釋彼數。言五百者﹐分段生死有惑﹑業﹑苦爲三百﹐變易生死有無明﹑苦爲二百﹐十煩惱﹑十業道所感十品類果皆互相資故﹐合言五百﹐下言過三百由旬設化城故。若以五道﹐數卽爲五﹐過三惡道始入見諦﹑未見化城﹐云何稱入﹖故應依後釋。「珍寶處」者﹐大般涅槃佛果位也﹐諭越生死險方至佛位故。

贊曰﹕此中有二﹕商主諳途方行引導也。「導師」謂佛﹐此具五徳﹕一聰性利根故﹐二慧擇是非故﹐三明鑑眞俗故﹐四達無不知故﹐五善知險道通塞之相。「道」謂諸趣。「通」謂斷五住。「塞」謂起二障。惑﹑業有而爲塞﹐苦因盡而爲通。方行引導﹐文意可知。

贊曰。此第二中途方退諭。修大乘因未過六十劫﹐倦修菩薩行﹐名中路疲懈。大行難修艱辛備歷﹐名爲疲極。以倦時長﹐名爲疲極。懼聖行海﹑怯有進修﹐復名怖畏。由怖行大﹐名爲怖畏。不能進求大菩提果﹐經三大劫前路猶遠。退大不學﹑還住生死﹐名今退還。此乃義說。非實二乘昔時白佛方退住小。

贊曰﹕此下第三爲設化城諭。有四﹕一假思念﹐二設化城﹐三勸住勿怖﹐四說入城益。此初二也。《攝大乘》云﹕「如末尼天鼓﹐無思成自事」。𨿽無勉勵思﹐亦有任運思﹐𨿽無實思假稱思故。諸佛常六返﹐晝夜觀眾生﹐義如思故。「過三百由旬」者﹐若言五趣爲五百者﹐此過分段生死﹐出三界故。或令永出三惡趣爲三百﹐如五下分結身見等三後時說故﹐實初已斷。分段𨿽亦出於人天﹐變易猶爲人天趣攝﹐不名爲出。若依正說﹐分段生死有惑﹑業﹑苦﹐離此三故﹐名過三百由旬。涅槃在於無學位故。「化作一城」者﹐本論云「諸禪三昧城﹐過彼城已﹐令入大涅槃城﹐故佛言施設﹐本無實體故言化作。彼證滅心相應禪定﹐俱輕安樂能息麁重﹐佛教之得名爲化作。滅理無二﹐對種智車故名爲一。又𨿽是假﹐人各有殊﹐以假義同故名爲一。又以機學二乘證殊故﹐下偈云息處故說二。以假對眞﹐眞旣不二﹐假寧不一﹖此諭有餘涅槃。惑業斷故當苦不生﹐實得無餘﹔餘身智在未與證名﹐後身智亡方名爲證。如想受滅無爲﹐據終滿處說。」

贊曰﹕此中有二﹕勸住勿怖﹔說入城益﹐「若入是城」下是。不須怖大而不肯修﹐且入此城隨意所作﹐任力所修息眞顯意。密設權方入益有二﹕一得安穩樂而息眾苦﹐二向佛位後漸可修。

贊曰﹕此第四眾倦皆息諭。有二﹕初在有學稱心歡喜﹐言歎心歡規免險道﹔後成無學解脫道位前入化城﹐得有餘滅生已度想﹐越生死故﹑離苦集故﹐變易生死實未離故﹐言生已度想生安隱想﹔得無學故﹑證滅道故﹐未得大涅槃眞安隱故﹐言生安隱想﹐遂生四智﹕我生已盡﹑梵行已立﹑所作已辦﹑不受後有。《勝鬘》云﹕「阿羅漢不成就一切無量等功徳故﹐言得涅槃」﹐又言「四智究竟得蘇息處者﹐是佛方便有餘不了義說」。故此化城是佛權設。正起生空智﹑證生空理﹐後惑不生名爲入城。當此之時無此二想﹐後入世俗定却觀前位遂生此想﹐涅槃假滅二乘證故﹐言前入於化城。二車種智本來無﹐二子出宅車不上﹐車是不繫出宅而索﹐城於路施故言前入。此等妨難皆如前說。

贊曰﹕下第二段諭今說實。有二﹕初標滅化﹐後正告眞。「滅化」者引至大乘﹐說二乘涅槃是假擇滅﹐故言滅化﹐非是實以神力滅彼化城。此中語言「向者大城我所化作」﹐指說化城卽是滅故。「去寶處近」者卽告眞也。𨿽復無學﹐迂迴修大因﹑行遲於頓悟﹐望有學迴心乃極疾﹐故言在近。

贊曰﹕下合說。中有二﹕初合昔權﹐後「若眾生住於二地」下方合今實。初文有三﹕初合初將離險﹐次「若眾生但聞」下合中途方退﹐後「佛知是心」下合爲說化城。不合第四眾倦皆息﹐欲明權實二道﹐不欲正明苦息事故。此初也。「去」者向涅槃。「度」者越生死。

贊曰﹕此合中途方退。若但讚佛乘﹐眾生不能以是得度﹐久受勤苦故遂便退失﹐佛道長遠倦時長故﹑久受勤苦怖行大故。

贊曰﹕此合爲說化城。怯弱大乘﹑下劣樂小﹐故於中道說二涅槃。二機所學﹑二智所證﹐名二涅槃。二涅槃體但是有餘﹐非說有餘﹑無餘爲二。前言一城以假對眞﹐化是一故﹐以理對事理無異故﹔今對根機修因證智名二涅槃﹐亦不相違。

贊曰﹕下合今實。有二﹕初法說滅化告眞﹐後合說滅化告眞。此初。分二﹕初說彼非眞﹐後說二乘意。「汝等所作未辦」者﹐《勝鬘》云﹕「阿羅漢﹑辟支佛有餘生法不盡故有生﹐有餘梵行不成故不純﹐事不究竟故當有所作﹐不度彼故當有所斷﹐以不斷故去涅槃界遠。」所作未辦卽當有所作﹐道聖諦也。猶有法空道諦之智﹐當所作故。舉此攝餘亦應所學。汝之梵行已立滅諦之智﹐證有餘涅槃之地﹐近於佛慧﹐所得非眞。有餘梵行不成故不純﹐謂所知障未滅﹑無住涅槃猶未得﹐故當觀察籌量苦集。二智亦復非眞﹐故所得涅槃非眞實也。況初說二乘﹐意云但是如來方便之力。

贊曰﹕此合說滅化告眞。

贊曰﹕下四十九頌半。分二﹕初三十頌半﹐頌前初說宿因﹐令念退大以就小﹔大通智勝如來事十九頌﹐頌顯今果﹐令知捨權以取實化城諭事。初文復二﹕初二十八頌半頌昔因緣﹐後之二頌結誡勿怖。初復分二﹕初二十七頌半頌會自身事﹐後一頌頌會弟子事。初文長行有二﹕初說佛滅久近﹐後正明彼事。今惟頌後﹐初已頌訖。彼事﹐長行有四﹐今此亦然﹕初四頌明佛壽成道﹐第二次十三頌轉正法輪﹐第三次九頌半子繼傳燈﹐第四後有一頌會成今佛。初中有二﹕初三頌法不現前﹐後一頌明佛成道。不頌佛壽。初中復二﹕初一頌法不現前﹐後二頌華樂供養。此卽二文﹐不頌敷座。長行惟有梵天雨華﹐此加八部。

贊曰﹕明佛成道。

贊曰﹕下第二段十三頌轉正法輪。有二﹕初八頌請﹐後五頌正轉。請中有二﹕初三頌十六子請﹐無供養也﹔後五頌諸梵王請。此初也。

贊曰﹕下五頌梵王請。初三頌東方﹐後二餘方。此初也。文亦有四﹐准前可知。

贊曰﹕餘方請也。

贊曰﹕下五頌正轉。有二﹕初二頌許可正說﹐後三頌眾生獲益。此初也。「無明至老死皆從生緣有」者﹐此釋長行無明緣行﹑行緣識﹐乃至生緣老死義。此言生者不是生支﹐是能生生。此言有者不是有支﹐是有無有﹐謂如行支從無明支能生緣故方有﹐其識支體從前行支能生緣故有﹐乃至老死從前生支能生之緣故有。不是無因﹑不平等因之所生起﹐皆從緣生故。卽顯無明從老死能生之緣故有﹐輪轉無窮故名緣起。

贊曰﹕眾生獲益也。初頌第一會﹐次頌第二會﹐後頌第三第四會。「姟」音古哀反﹐數也。《風俗通》「十千曰萬﹐十萬曰億﹐十億曰兆﹐十兆曰京﹐十京曰姟。」猶大數也﹐卽前長行六百萬億那由他。那由他﹐姟也。

贊曰﹕下第三段子繼傳燈。長行有五﹐此中有四﹕初二頌出家啟請﹐次二頌半佛許正說﹐次有四頌諸子傳燈後﹐有一頌所化常益。此初也。惟無第四佛起讚歎。「營衛翊從」卽臣佐也。

贊曰﹕第二佛許正說。

贊曰﹕第三諸子傳燈。有三﹕初一頌佛入寂定﹐次二頌諸子傳燈﹐後一頌所度多少。

贊曰﹕第四所化常益。

贊曰﹕第四大段會成今佛。上來四段二十七頌半﹐合是第一會自身事。

贊曰﹕此第二大段。一頌會弟子事﹐合二十八頌半頌昔因緣退大就小。

贊曰﹕第二大段結成今說誡勿驚怖。上合三十頌半說宿因緣﹐令念退大以就小大通佛事。

贊曰﹕下第二大段有十九頌﹐頌顯今果令知捨權以取實化城諭事。分二﹕初十一頌半頌諭說﹐後七頌半頌合說﹐不頌法說。初文復二﹕初九頌頌昔說權諭﹐後二頌半頌今說實諭。初文有四﹕初三頌初將離險諭﹐次一頌中途方退諭﹐次四頌爲設化城諭﹐後一頌眾倦皆息諭。此初有三﹕初一頌道險多難﹐次一頌欲過路遙﹐後一頌導師濟難。「多毒獸」者煩惱惡業果也。「無水」者無佛法教。「無艸」者無佛理義。佛大導師在生死險濟眾人難。

贊曰﹕第二中途方退諭。

贊曰﹕下第三有四頌爲設化城諭。分三﹕初一頌起念﹐次二頌化作﹐後一頌勸入。此初也。

贊曰﹕第二化作也。「城郭」者有餘涅槃。城卽是郭。其中眾生畢竟空﹐爲舍宅。《無垢稱》云「思空勝義舍﹐覺品華莊嚴﹐總持爲園苑﹐大法爲林樹﹐九定爲渠流﹐八解爲浴池。」三解脫門爲重門﹐重門卽髙樓閣。髙逾外道﹐生死表故﹑入空舍故。眞實諦法爲男﹐生空眞智是﹔慈悲心爲女﹐撫養羣生故。依《無垢稱經》以釋此義。

贊曰﹕第三勸入也。

贊曰﹕第四眾倦皆息諭。

贊曰﹕此第二段頌今說實諭。初一頌標滅化﹐後一頌半正告眞。

贊曰﹕下第二大段有七頌半﹐合說。中分二﹕初二頌半頌合昔權﹐後有五頌頌合今說實。此初也。初半頌初將離險﹐次一頌中途方退﹐後一頌爲設化城。

贊曰﹕下有五頌頌合今說實。有三﹕初一頌標今說實﹐次三頌勸捨權就實﹐後一頌結之。此初也。

贊曰﹕此勸捨權以就實。初一頌半勸捨權﹐後一頌半勸取實。

贊曰﹕此結成前。

五百弟子受記品

來意有四﹕一者上根之徒一聞法而便記﹐中根之輩再聞法而與記﹐今下根之儔三周聞法旣能悟解所以與記﹐故此品來。二者論云「爲除七種具足煩惱性眾生有七種增上慢中﹐第五無定人於下劣心﹐生虛妄解﹑起增上慢﹐爲此說繫寶珠諭。謂彼散亂心實無有定﹐過去𨿽有大乘善根而不自覺知﹐彼不求大乘﹐於下劣心生虛妄解以爲第一乘﹐對治此故說繫寶珠諭。」故論又云「第五人者﹐顯示過去善根﹐令憶念教﹑入三昧故。此是有學及凡夫未得定心﹐執二乘道以爲究竟﹐不知過去大乘善根﹐今令入定憶念彼時大乘善根﹐如醉酒臥密繫寶珠﹐故此品來。」三者十無上中第四令解無上﹐說繫珠諭。謂說往緣令生覺解﹐知有大乘善根妙寶﹐故此品來。是義殘也。四者論解授記有六處示現﹕一別記﹐舍利弗及四大聲聞是。二同記﹐富樓那等五百及千二百﹐共同一號非眾所知﹐俱時與記﹐故此品來。然滿慈名法明﹐餘名普明﹐明義同故﹑多同名故﹐名爲同記。

釋名者﹐「受」音植酉反﹐《玉篇》「容納也領也得也」。「五百」者數﹐「弟子」者人﹐「受記」者事﹐從三以得名。五百弟子受納佛記﹐記之受名受記。依主釋也。

十無上中七諭之中皆言繫寶珠﹐何故不以爲名﹐以受記爲目﹖

根熟發心卽爲記別﹐後方說諭繫於寶珠。從初爲名﹐故名受記。

上根等領並在記前﹐何因五百領悟在受記後﹐謂繫寶珠是五百弟子之領悟也﹖

上﹑中不待受記﹐聞說而便領解﹔下根稟性旣遲﹐因記方生喜意。喜意旣發﹐方申領悟。故與前二領解不同。又下根滿慈已前領悟﹐五百下品記訖更申明本意﹐領悟深重﹐非時始領﹑先已領故。

此品之中滿慈及一千二百同皆得記﹐何故惟記五百爲名﹖

有四解﹕一云五百在會﹐現前得記﹐千二百人有不在會﹐不現前故。二云五百佛自與記﹐千二百人佛於偈中令傳爲記。三云五百人佛與別記﹐謂轉次授記等別說其相貌﹔千二百人佛但總記﹐不別顯相。四云其五百人能生領解﹐說繫寶珠諭﹔千二百人無別領悟﹐滿慈一人少故不說。故但以五百爲品名﹐以全數故﹐不以千二百等爲品號﹐數不全故。

贊曰﹕此品大文分三。第三周說法有四﹐已上佛說﹐故下有三﹕初滿慈心念領解﹐次「爾時佛告」下世尊發言印述﹐後「諸比丘富樓那亦於七佛」下正爲授記。一人爲首餘亦理同﹐略舉一隅三隅返故。初文有二﹕初明領解﹑虔恭﹐後明心念領解。初文復二﹕初明所領﹐後明虔恭。此初也。所領有四﹕一領說法﹐近領化城寶所﹔遠領﹝方便品﹞下初權後實。二領授記﹐近領﹝授記品﹞末云「我諸弟子威徳具足﹐其數五百皆當授記﹐於未來世咸得作佛」﹔遠領鶖子已下授記。三領宿世因緣﹐近領十六王子近事﹐遠領鶖子﹝方便品﹞云「世世已曾從佛受化」﹐﹝譬諭品﹞言「我昔教汝志願佛道」。四領神通﹐近領前品中設化城﹐是神境智作證通﹐中語能化設之大通佛十劫坐於道場﹐震動十方放光遠照十方﹐梵王觀光來集等事﹔遠領釋迦初時召集﹐動地雨華放光遠照﹐乃至﹝方便品﹞云「作此思惟時﹐梵音慰諭我﹐善哉釋迦文」等﹐皆是諸佛之神通也。

贊曰﹕此明虔恭。有八﹕一得希法﹐二心淨﹐三踊躍﹐四從坐起﹐五到佛前﹐六禮足﹐七却住﹐八瞻仰。

贊曰﹕此明心念領解。初讚佛上徳﹐後申一心領解。領解之情謂知及欲﹐事旣非一﹑能深且廣﹐言不能宣﹐佛知我心﹐何假具述。

贊曰﹕下第三周第三大段﹐世尊發言印述。有三﹕初問眾見不﹐次「我常稱其」下歎其今徳﹐後「汝等勿謂」下談其往徳。此初也。見是識義﹐非是眾人眼所不見﹐但意不識徳行如何。又見者看義﹐現前立住汝等看不﹖又𨿽眾見﹐未必存心﹐今欲說其徳行﹐問眾見不﹐欲令眾生熟視瞻覩聽察徳行﹐故言見不。

贊曰﹕下歎今徳。有二﹕初歎人﹐後歎徳。歎徳有二﹕初總﹑後別。此歎人及總歎徳。

贊曰﹕此別歎徳。有五﹕一助宣正法﹐二能於四眾示教利喜﹐三能釋佛法﹐四利益同行﹐五言辨髙峻。「饒」多也。「豐」厚也益也餘也。

贊曰﹕下談往徳。有十﹐此中有二﹕一護助宣法﹐爲護法城﹐受持正法﹑攝受正法﹔二成勝人。

贊曰﹕此有四徳。一解二空﹐卽空觀有故﹔二得四辨﹐住善慧地故﹔三常審宣說﹐順所證故﹑離所詮故﹔四無疑惑﹐理﹑事二疑並已盡故。

贊曰﹕此有三徳。一具神通﹐法雲地中大事業故﹔二修梵行﹐常持菩薩三聚戒故﹔三隱行大利﹐以小乘法利益眾生。

贊曰﹕此中一徳。故《攝論》云「化故說一乘」﹐卽佛菩薩化作聲聞﹐引接同類令發大心。亦卽《楞伽》云「經於多劫耽三昧酒﹐醉後從彼起方發大心。勸餘聲聞﹐我無量百返曾於聲聞無餘依涅槃而般涅槃﹐以彼非眞滅﹐我從彼起﹐故於今者還發大心。汝等云何今猶住小。」如是等義﹐如前一乘章。此徳有二﹕一利他行﹐化他令立無上菩提﹔二卽由利他成自利行﹐爲淨佛土常作佛事。

贊曰﹕下第三周第四大段正爲授記。有二﹕初授滿慈記﹐後授五百記。初記又二﹕初記因﹐後記果。記因有六﹐此初﹐記成勝人。「七佛」者卽過去七佛。前劫有三﹐謂毘鉢尸佛﹑尸棄佛﹑毘濕縛浮佛。賢劫有四﹐謂迦路迦村陀佛﹑迦路迦牟尼佛﹑迦葉波佛﹑釋迦牟尼佛。辨賢劫等義﹐並如《彌勒上生疏》說。此爲總陳過去七佛。「今於我」者﹐現在別陳。

贊曰﹕此有二記。一護助宣法﹐二化立菩提。

贊曰﹕此有三記。一常勤﹐二利生﹐三具菩薩道。

贊曰﹕下果記。有六﹐此名號也。明解法義﹐故名法明。

贊曰﹕下第二土相。有二﹕初顯﹑後結。顯中有六﹐此中有二﹕一寬狹﹐二相狀。相狀有三﹕一寶地。二地平。「陵」者《玉篇》「大阜也﹐又丘陵塚也。」「澗」水名也。廣深四尺卽名爲溝。「壑」谷也深也坑也虛也窟室也。三臺觀。

贊曰﹕此中有一﹐有善無惡。有四﹕一天近﹐二相見﹐三無惡道女人﹐四無欲化生。

贊曰﹕此中亦一﹐人天之相。有七﹕一得通﹐二身光﹐三飛行﹐四志固﹐五精進﹐六智慧﹐七相好。

贊曰﹕此惟有一﹐謂食任持。此說二食﹐《佛地經》說二﹐廣大法味喜﹑樂所持。《無垢稱》云「旣飡不死法﹐還飲解脫味」。餘經說四﹐謂段﹑觸﹑思﹑識。《攝論》說四﹕一不淸淨﹐二淸淨﹐三淨不淨﹐四示現依止住食。《增壹阿含經》說九食﹕四是世間食﹐五是出世間食。何等四種世間之食﹖謂段食﹑觸食﹑思食﹑識食。廣說其相。云何五種出世間食﹖一禪食﹐二願食﹐三念食﹐四八解脫食﹐五喜食。常共專念除捨四種世間之食﹐求於五種出世間食。無漏之法破裂有漏﹐非有漏食﹔有漏之法違害無漏﹐非無漏食。實各名食。暫爾資持可假名食﹐究竟卽非。此及《佛地》《無垢稱經》惟說無漏非有漏食﹐餘處說四惟有漏食非無漏食。《阿含》說九﹐通二種食。《攝論》說四﹐依人辨食﹐非是法食。異佛地法味所生喜樂卽此法喜。此依初得惟在意識﹐欲界緣教但言喜食﹔彼依後時亦通六識﹐通色界有故開喜樂。此合名喜﹐適悅同故﹔彼但約外緣不說禪悅﹐禪悅卽是輕安樂食。此通說內緣故兼說禪悅﹐此依初得惟在意識但喜名食﹔彼《無垢稱經》假實有爲無爲二勝爲食﹐解脫苦故名解脫食﹐眞如理性名不死食﹐二永資益故偏說之。餘經說四謂段等者﹐惟說有漏能長气力﹑能長喜樂﹑能長希望﹑能攝諸根大種造色并壽與煖相續不壞。又身﹑受﹑法﹑心﹐此四如次長有漏身﹐觀入念住故但有四。《阿含》說九﹐有漏﹑無漏二合說故。後五之中﹐禪﹑喜二種卽此二食﹐能長法身﹐資益勝故所以偏說。願﹑念﹑解脫𨿽亦實有資長之義﹐彼名爲食﹐以非殊勝﹐通一切有﹐緣外﹑內生﹐劣於法﹑禪﹐故此等經略而不說。

贊曰﹕此中惟一﹐謂三乘眷屬。菩薩三徳﹐聲聞三徳。

贊曰﹕此有四記。一劫﹐二國﹐三壽﹐四塔。

贊曰﹕二十一頌半。分二﹕初十二頌頌上佛印述﹐後九頌半頌正爲記。初文又二﹕初七頌頌歎今徳﹐後五頌頌歎往徳﹐不頌問眾。理𨿽但頌今徳﹐文勢似頌一切應化弟子。初文有三﹕初二頌半標舉﹐次三頌釋成﹐後一頌半結略。此初也。

贊曰﹕釋成。有二﹕初一頌半示住聲聞去佛道遠化諸眾生﹐後一頌半示現處小實淨佛土。

贊曰﹕此結略也。

贊曰﹕下五頌頌往徳。有十種﹐此中有三﹕一護法﹐二勝人﹐三多聞有智慧﹐長行所無。

贊曰﹕此中有七。一能說﹐二得通﹐三具無礙解﹐四識根﹐五說淨法﹐六爲大益﹐七淨佛土。

贊曰﹕下九頌半頌授記。中有二﹕常二頌半因記﹐後之七頌果記。此初。有六﹕一供佛﹐二宣法﹐三淨佛土﹐四說法﹐五利生﹐六護法。

贊曰﹕下果記。有二﹕初五頌半頌記﹐後一頌半結略。此初。有四﹕一自體﹐二國名﹐三劫名﹐四土相。「菩薩眾甚多」下皆土所攝﹐准前所說故。

贊曰﹕結略也。觀此文意﹐授八地已上報佛土記。

贊曰﹕下第二大段五百人記。有四﹕一心悕﹐二許可﹐三正記﹐四悔領。此初也。

贊曰﹕三正爲記。有二﹕初現前記後頌中末﹐後一頌半不現前記。初文有二﹕初長行﹐後偈頌。長行有二﹕初陳如﹐後五百。此初也。

贊曰﹕此記五百。有二解﹕一云卽千二百中五百也﹐二云別也。前解爲正。「迦留陀夷」此云黑光。「優陀夷」此云出現。「周陀」此云蛇。「奴莎伽陀」﹐正云娑婆揭多﹐此云善來。餘如前釋。

贊曰﹕十一頌﹐分二﹕初九頌半頌現前記﹐後一頌半頌不現前記。初九頌半頌前記中﹐六頌頌陳如記﹐後三頌半頌五百記。初中有五﹐此文有二﹕一頌時﹐一頌半自體。

贊曰﹕此中有三﹕一句國土﹐二頌一句眷屬﹐後一頌住壽。

贊曰﹕此五百記。有三﹕三句自體﹐一頌一句傳記﹐一頌半結類。

贊曰﹕此第二段不現前記﹐授千二百人中不在會者。

贊曰﹕第四悔領。有二﹕初標歡喜悔責﹐後申言悔責。此初也。

贊曰﹕下申言悔責。有二﹕長行﹑偈頌。長行有二﹕初自責﹐後領解。此初也。初標﹑後釋。

贊曰﹕領解。有二﹕初諭﹑後合。諭中有二﹕初領昔權﹔後領今實﹐「於後親友會遇見之」下是。初文有三﹕一領初將離險﹐二「其人醉臥」下領中途方退﹐三「起已遊行」下領爲設化城﹔不領第四眾倦皆息。此初也。卽十六王子等所最初相逢。「有人」者自諭己身。「親友家」者諭前王子眞善友故。「友」同志也親也。《禮記》云「僚友稱其俤﹐執友稱其仁」﹐鄭玄「僚友﹐同官﹔執友﹐同志。」前以佛法爲國﹑大乘爲城﹑中道大乘爲舍﹐今此家者卽是彼舍﹐從生死中往佛法故。時猶凡夫﹐煩惱未斷無明所纏﹐惛醉迷心當寢生死﹐𨿽遇佛法猶名醉臥。是時王子此化緣息﹐餘處行化﹐名官事當行。亦如汎駃舟而東邁﹐矚凝沼而西流﹐其實不行﹔自行背眞﹐遂謂佛去。《華嚴經》說有十種行﹕一聞法行﹐二說法行﹐三不隨貪瞋癡行﹐四欲界行﹐五色無色界三昧行﹐六義法行﹐七一切趣行﹐八一切佛剎行﹐九菩薩行﹐十成滿諸佛行。隨應當釋。此爲十方法王佛法而往他化﹐故言官事當行。「以無價寶珠」謂大菩提心。寶珠有三﹕一水淸﹐二如意﹐三吐金。吐金有三﹕一下品吐﹐一得千倍﹔二中品吐﹐一得萬倍﹔三上品吐﹐一得無量倍。諭於一乘能出三乘﹐從小至大如次配之。水淸總諭佛法﹐淸煩惱故。如意諭大菩提心﹐隨求皆滿故。今取此爲諭。「衣」謂意識﹐「繫」謂熏習。教之發心已﹐他方行化﹐名與而去。

贊曰﹕第二領中途方退。當時猶爲煩惱惛醉﹐𨿽臥大乘親友之舍﹐不自覺知有菩提心珠。《惟識》引經﹐惛醉纏心曾無醒覺﹐彼以末那相應無明名爲醉體。今以第六不共無明正爲醉體﹐在異生位起遊行故。

贊曰﹕第三領爲設化城。旣退大心起規勝法﹐名爲遊行。遂至二乘佛法之中﹐名爲他國﹐非曾生長故﹑昔在生死名自國故。處大乘中﹐名親友舍。若發心已佛法內人﹐以佛法爲自國﹑生死爲他國﹐故前說言「久住他國五十餘年」。未發心前佛法外人﹐以生死爲自國﹑佛法爲他國﹐卽此文是﹐亦同《涅槃經》所說也。或以大乘爲父舍﹑小乘爲他國﹐求正法味名爲衣食。勵己精勤以規正法﹐名勤力求甚大艱辛。此在二乘因位捨五欲樂﹐放逸具故少有所得﹔二乘菩提更不進求便以爲足﹐生已度想﹑安隱想故。

贊曰﹕下第二段領今說實。有二﹕初領滅化﹐後領說實。此初也。何故爲求無漏衣食而枉至於二乘地耶﹖如是艱辛得小果利﹐此非實耳。

贊曰﹕下領正說實。有三﹕初說剏遇﹐次責住權﹐後令取實。此初二也。「五欲樂」者卽五安樂﹕一自性樂﹐二因樂﹐三受斷樂﹐四苦對治樂﹐五無惱害樂。或佛果五法﹕淸淨法界及四智品。或是大乘無漏五蘊﹐謂戒身等。我昔爲令汝得此樂﹐故繫無價珠菩提妙因熏汝之心識﹐衣裏現在。責住權云「而汝不知」﹐虛自憂勞以求自利﹐法執不滅不求五樂﹐甚爲癡也。

贊曰﹕此令取實。「貿」音莫候反﹐換易也。交易物爲「貿」字﹐從貝從卯﹐「卯」音酉。有作「貿」﹐《玉篇》「歌雅反﹐人姓也」﹐非此義。今從莫侯反﹐不知「貿」字所出。「以貿易」者﹐用初心小寶珠親近諸佛﹐聞熏正法更增善根﹐易取大乘上位福智。大如意珠﹐貴珍寶也﹐一得已後常可如意無所乏短﹐眾徳滿故。

贊曰﹕下合。中有二﹕初合領昔權﹐後「今者世尊」下合領今實。初文亦三﹐此合初將離險。

贊曰﹕二合領中途方退。

贊曰﹕三合領爲設化城。修行規覓聖法財寶之時虛費功力﹐名資生艱難。「艱」土難治也。《釋名》「艱﹐根也﹐如物根耳」。「難」憚也﹐人所忌憚。「得阿羅漢」謂得道滿﹐少謂爲足。昔因本願﹐今者猶在﹐今時熟故。

贊曰﹕下合領今說實。有二﹕初合領滅化﹐後合領說實。此初也。示二涅槃爲佛之因﹐故言令汝種佛善根﹑示涅槃相。

贊曰﹕此合領今說實。喜得未曾有。

贊曰﹕十二頌半﹐分二﹕初二頌半頌悔責﹐後十頌領解。此初也。初一頌標禮﹐後一頌半自責。

贊曰﹕下頌領解。爲二﹕初六頌頌諭領﹐後四頌頌合領。初復爲二﹕初四頌頌領昔權諭﹐後二頌頌領今說實諭。領權爲三﹐此文有二﹕初七句領初教發心諭﹐次一句領中途方退諭。從生死中至大乘舍﹐故名爲往。法財無量﹐故名大富。以教法爲膳﹑菩提心爲珠﹐𨿽遇大乘猶無明醉﹐故臥不覺。

贊曰﹕三領爲設化城諭。退大已後從生死起﹐往二乘國。

贊曰﹕領今說實諭。初頌示往因滅化顯眞﹐後頌明生歡喜。𨿽現未富當富諸財﹐未得五欲如得無異。如見樹居白鷺﹐表水非無故。

贊曰﹕下四頌合領。有二﹕初二頌頌合領昔權﹐後二頌頌合領今說實。此初也。初一頌頌合領初將離險﹐次半頌頌合領中途方退﹐後半頌頌合領爲設化城。

贊曰﹕二頌合領今說實。爲二﹕初一頌頌合領滅化顯眞﹐後一頌頌以生歡喜。

授學無學人記品

來意有二﹕一者下根之徒﹐略有二類﹕名髙之輩前品與記﹐名非髙輩此品與記﹐故此品來。二者佛與記中﹐上與同記﹑此與後記﹐故此品來。

釋名者﹐趣求進習名學﹐進習止滿名無學。今佛與彼記﹐名授學無學人記品。

解妨者﹐問﹕何故爲中根記合爲一品﹐爲下根記分二品耶﹖答﹕髙名之記﹕一異﹑二同。滿慈﹑陳如二類別故。非髙名輩﹐一同﹑二異。二千﹑阿難等﹐兩類別故。由此兩類﹐分成二品﹔中性不然。髙名之中滿慈爲化﹐下名之輩阿難爲化故也。

贊曰﹕此品有二﹕初眾自希望﹐後佛爲記別。初文有二﹕初二人希請﹐後二千希請。初中復二﹕一心念﹐二申言。此初也。

贊曰﹕下申言。有三﹕初陳已有分以歸佛﹐次述二人合記所由﹐後正申請。此初也。

贊曰﹕此述二人合記所由。

贊曰﹕此二千希請。「袒」音徒旱反﹐裼也。肉袒﹐脫膊也。

贊曰﹕下第二段佛爲記別。有三﹕初記阿難﹐次記羅睺﹐後記二千。初記有四﹕一佛記﹐二眾疑﹐三佛知告之﹐四阿難證說佛記。初長行有八﹕一佛名﹐二因行﹐三利益﹐四國名﹐五土相﹐六劫名﹐七住壽﹐八讚歎。此初也。由持法藏﹐智如海深而叵測﹐名如山髙而難仰﹐名山海慧。所得神通縱任專擅﹐名自在。無所障礙﹐故名通王。

贊曰﹕此有四記﹕一利益﹐二國名﹐三土相﹐四劫名。

贊曰﹕此一頌因記﹐後四頌果記。

贊曰﹕果記。有六﹕初半頌名﹐次一句土相﹐一句國名﹐半頌利益﹐半頌讚歎﹐二頌住壽。利益眾生修佛因行。

贊曰﹕下第三佛知告之。有三﹕初說始因﹐次陳後行﹐後結得記。此初也。《俱舍論》說「釋迦初逢釋迦發心」﹐如彼頌曰「於三無數劫﹐逆次逢勝觀﹐燃燈﹑寶髻佛﹐初釋迦牟尼。」今說中途隨一所逢之佛﹐非最初也。

贊曰﹕此陳後行及結得記。故《華嚴》云﹕「譬如貧窮人﹐晝夜數他寶﹐自爲半錢分﹐多聞亦如是」等。故不惟多聞便能超越﹐要行助故。卽彼經云﹕「若欲求除滅﹐無量諸過惡﹐應當一切時﹐發勇猛大精進」。亦不惟彼行卽得菩提﹐要假多聞爲導引故。復如經云﹕「多聞能引樂﹐多聞攝眾善﹐多聞捨無義﹐多聞得涅槃」﹐故知此文據一相論四意趣中眾生意樂意趣﹐於一善根或讚或毀化不定故。然諸佛因行﹐初地已往徳力皆齊﹐成佛之相亦復如是﹐但以本願有異宜見不同故有差別。故此結言本願如是。

贊曰﹕第四阿難證說。有二﹕初經家敍證﹐後彼自陳說。此初也。

贊曰﹕彼自陳說﹐顯自位髙。示化爲侍﹐故言方便。

贊曰﹕下第二羅睺羅記。長行有四﹕一名﹐二因﹐三例前﹐四繼嗣。此初二記。

贊曰﹕此後二記。「蹈」音徒倒反﹐《玉篇》「踐也履行也」。《釋名》云「蹈﹐道也﹐以足踐之﹐如道。」

贊曰﹕四頌爲四﹐一常爲我子﹑二爲諸佛子﹑三陳密行﹑四說勝因。此初二也。佛有三子﹐此大云長。

贊曰﹕此後二也。尊者留身瞻部不入涅槃﹐卽今西方時有見者。

贊曰﹕第三爲二千記。有四﹕一佛見問﹐二阿難答﹐三正記別﹐四二千喜領。此初也。「柔軟」者調順根熟。「寂然」者心澄妙理。「淸淨」者非惑所惱。「一心」者更不異思。

贊曰﹕下記。長行有二﹕一記因﹐二記果。此初也。

贊曰﹕下果記。有二﹕一名同﹐二餘同。

贊曰﹕五頌爲五。此有二﹕一頌標﹐一頌因。

贊曰﹕此有三﹕一頌標名同﹐一頌名﹑土等同﹐一頌神﹑用名同。長行所無。

贊曰﹕第四二千喜領。

法華經玄贊第八﹝本﹞

保安三年十二月十六日以興福寺圓如房本法隆寺僧覺印移點已了。爲令法久住﹑往生極樂也。

本者皆點本也﹐以朱付朱﹐此者書本自體也﹐爲相違也。

妙法蓮華經玄贊卷第八﹝末﹞

沙門基撰

法師品

來意有三﹕一者上來最初一品序述因由﹐次有八品名爲正宗。前引﹝信解品﹞云「今此經中惟說一乘」﹐此品又云「開方便門顯眞實相」﹐卽以一乘正爲經宗﹐逗二乘者不定姓。又并授記訖後十九品名爲流通﹐流通此經非正逗二乘退大心者﹐更無開權顯實正說一乘之處。𨿽此品及﹝持品﹞漸有八部比丘尼等授記﹐因言總記﹐非更說一乘進令修學而與記故﹐皆是流通。流通之中分之爲三﹕初之四品讚重流通﹐讚法讚人可尊可重令生喜仰﹔次之七品學行流通﹐學弘此經正行﹑助行令無傷毀﹔後之八品付受流通﹐示相付囑﹑稟命行故。亦卽三周說流通也。

餘經流通文少義略﹐今此經內因何廣哉﹖

此品下云「我所說經無量千億﹐其中此經最難信解﹐諸佛祕要常自守護﹐從昔已來未曾顯說」﹐義旨深遠生信者少﹐故此流通多於餘經。又化大機易可成熟﹐化迴心類稍難信解﹐故多流通種種勸勵。

初之四品讚重流通中﹐初三品讚重﹐後﹝持品﹞流通。初三品中﹐﹝法師﹞一品顯於此經若人若法俱可尊重可軌可模﹔﹝寶塔﹞一品顯法可重﹐說此經處塔涌聞法﹔﹝天授﹞一品𨿽亦明法﹐意明能弘經人其人可重﹐爲重法故於其人所不悋軀命以身爲床。其﹝持﹞一品旣矚此三﹐讚重義廣﹐遂願弘通。故此四品名讚重流通。餘二流通至文當釋。此乃最初品之來意。

二者說十九品名爲正宗。初十二品明一乘境﹐中分二﹕上來八品正明權實三根得記﹐次下四品歎人美法勸募持行。科判四品不異流通﹐故此品來。

三者論中有七諭﹑三平等﹐十無上第十示現勝妙力無上故﹐餘殘脩多羅說﹐卽是論云「已下示二種力﹕一法力。二修行力。法力有五﹕一證﹑二信﹑三供養﹑四聞法﹑五讀誦持說。初四俱﹝彌勒品﹞﹐卽﹝分別功徳品﹞及﹝隨喜功徳品﹞是﹐俱告彌勒故。後一﹝常精進品﹞﹐卽﹝法師功徳品﹞是﹐告常精進故。修行力有七﹕一持力﹐二說力﹐三行苦行力﹐四教化眾生行苦行力﹐五護眾生諸難力﹐六功徳勝力﹐七護法力。持力有三品﹐﹝法師﹞﹑﹝安樂行﹞﹑﹝持品﹞。初﹝法師品﹞總明能持﹑所持人之與法﹐次﹝安樂行﹞明持經者所修行法﹐後﹝持品﹞明能持者﹐故三皆名持力。」上辨權實正逗二乘之機﹐未說能持所持可尊可重﹐今明此義故此品來。

釋名者﹐可軌可持名之爲法﹐可習可範目之爲師。此教可軌﹑此理可持雙名爲法﹐此法可習名爲法師。故《涅槃》云﹕「諸佛所師﹐所謂法也」﹐《遺教經》言﹕「波羅提木叉是汝大師」。此品之中讚經可重﹐法卽是師故名法師。此法爲法師﹐能學法者可爲摸範訓匠羣物﹐有法之師名爲法師。此人﹑法師﹐此品廣明﹐名法師品。品下雙說法及學者並名法師﹐義通爲勝。

爲佛前﹑佛後弘持此者並名法師﹐爲但滅後﹖

俱名法師。此中多以滅後名爲法師﹐其現在得弟子之稱﹐然現得記﹐此中亦說名法師故。又以現在受持者易﹐略而不說﹔滅後持者甚爲難故﹐所以獨得法師之名。又現習學者名爲弟子﹐其八部等亦名法師。

﹝持品﹞亦持此經﹐又亦可軌﹐何故此品獨名法師﹖

𨿽標總稱﹐卽是別名﹐無別能故。餘品更有別義可名﹐況於此中雙歎人﹑法俱可師故。又﹝持品﹞現在說法名持﹐此說滅後勸歎勝能﹐名法師品。

此品亦有授記﹐何故不名授記品﹖

贊曰﹕此品之中大文分二﹕初一段長行及頌明人法師﹐後一段長行及頌明法法師。初文有二﹕初明對佛現前法師﹐後明不對佛前法師。此初也。以藥王久持此經﹐燃身供養故呼藥王。名因藥王告八萬者﹐意正告彼﹐授彼記故。所記眾中有八部﹑四眾﹑三乘類別。《辨中邊論》有十法行﹐於一一行皆有四行﹕一自作﹐二勸他﹐三讚歎﹐四慶慰。今隨喜者卽是讚歎﹐舉一例餘。「由小善根得菩提」者﹐只如日光初﹝出﹡月﹞卽有去暗之功﹐智景創暉遂有斷癡之勢﹔亦如雲霞始布有資萬卉之能﹐慈悲肇興帶蔭羣生之气故也。隨喜一句當得菩提﹐信學此經定證何惑。

贊曰﹕下明不對佛前法師。有二﹕初明聞已傍隨喜者﹐後明正行六種法師。此初也。正樂聽聞功徳無量﹐今但舉一聞隨喜者﹐例餘自作﹑勸他﹑慶慰功徳何窮。又上解初學法師﹐下解久學法師﹐大菩薩故。

贊曰﹕下明正行六種法師。有二﹕初明正行六種法師悲願來此﹐後「我滅度後能竊爲一人說法華經」下明六種法師可尊可種。初中復二﹕初明於一句偈法行﹐後「何況盡能受持」下明於多法行。初中復二﹕初標行六行者於諸佛所成就悲願生此人間﹐後「若有人問何等眾生」下顯是勝因來世作佛。初中復二﹕初明六種法師﹐後明悲願來生。此初也。六法師者﹐一受持﹑二讀﹑三誦﹑四解說﹑五書寫﹑六供養。此明初五法師於經一偈行﹐後一法師行供養行﹐於經一偈及於一卷皆行供養。「種種」下財供養也。始從敬視如佛乃至合掌恭敬﹐合有十三。其尊重敬視如佛意業﹐合掌恭敬身業﹐二種內財﹔前隨喜語業﹐餘是外財。十法行者﹐謂書寫﹑供養﹑施他﹑聽聞﹑披讀﹑受持﹑正開演﹑諷誦及思﹑修。此舉易行且說六種。其餘四種﹕施他﹑聽聞﹑思惟﹑修習﹐應皆行之﹐難故不說。於經卷云供養﹐餘五於一偈者互影彰故﹑輕重異故﹑易難別故。

贊曰﹕此明悲願來生此間﹐計位觀因不應來故。

贊曰﹕下顯是勝因來世作佛。有二﹕初標﹑後釋。此初也。

贊曰﹕下釋。有二﹕初顯人尊可爲供養﹐後顯位髙悲願生此。此初也。「瞻」視也﹐「奉」敬也。深契佛心﹐妙達理故。由是勝因當得成佛﹐利益大故。

贊曰﹕此顯位髙悲願生此﹐能說此經是聖者故。不爾﹐云何名大菩薩﹖或卽凡夫久修學者﹐簡異二乘及初學者﹐名大菩薩。菩薩名通﹐二乘人有及初學故。或成就發心菩提當得勝果﹐已成因故能說是經。

贊曰﹕此明於多法行﹐捨淨業果淨土﹑天上及上二界而不往生﹐生此處故。《智度論》云﹕「不退菩薩深愛法故﹐聞則深心身毛皆竪。念佛慈悲則惻愴泣淚﹐若聞深法則大歡喜。譬如軍敗怖懼倒地悶絕死者﹐親族見之欲知活者﹐以杖鞭之則起隱軫﹐不起隱軫卽知不活。菩薩亦爾﹐若聞說佛功徳妙理﹐歡喜毛竪色異悲泣﹐當知此輩必得菩提﹔異此聞經都無異相﹐當知此輩無菩提分。」《般若論》云﹕「福不趣菩提﹐二能趣菩提」﹐何況於此盡能受持﹐非大菩薩無是哀愍。

贊曰﹕下明六種法師可尊可重。文分爲二﹕初明五可尊﹐後釋所以。五可尊者﹕一說者爲佛使﹐二毀者罪過佛﹐三讀誦佛莊嚴﹐四在處應讚禮﹐五應四事供養。此初也。三業順佛故成佛使等。使者意業﹐遣者語業﹐事者身業。又傳佛教名使﹐用佛語名遣﹐同佛行名事。世尊三業所爲所作﹐皆以此法利眾生故。竊說一句當同佛業﹐公然多說理愜佛行。

贊曰﹕二毀者罪過佛﹐惡世損多故。《大集經》云﹕「毀罵犯戒比丘﹐過出萬億佛身血」。《大般若。勝天王會》云﹕「若殺大千界微塵數佛得罪尚輕﹐毀謗此經罪過於彼﹐永入地獄無有出期」。今毀讀誦者亦復如是﹐若損害佛不損二利行﹐佛不生惱故﹔損讀誦者損二利之行﹐生煩惱故。又𨿽毀佛﹐佛無愛憎﹐不廢說經利益彌廣﹔若毀讀誦者﹐爲有怨親﹐廢其修習。又罵佛甚爲難﹐罵讀誦者甚爲易﹐誡其勿爾故作是說。又佛在時眾生根勝﹐𨿽有罵佛不退善心﹐𨿽自損深損他淺故﹔佛無已後眾生垢重﹐毀持經者﹐一切聞已多退道心﹐自他損重故作是說。《華手經》云﹕「若人壞亂菩提心者﹐乃爲毀滅一切眾生大法光明﹐罪過五無間﹐五無間逆不毀壞一切佛法故﹐毀菩提心者則爲毀壞一切佛法。」又佛滅後依法讀誦甚爲難有﹐能爲惡世眾生善友﹐故毀罵者罪過罵佛。「呰」音茲此反。毀作訛。《玉篇》「口毀曰呰呵也」。

贊曰﹕三讀誦佛莊嚴﹐具佛眾徳故。讀誦此經當具相好等一切莊嚴﹐故《華嚴經》說﹕「菩薩有十種莊嚴﹕一大慈莊嚴﹐救護一切眾生故﹔二大悲莊嚴﹐堪忍一切故﹔三大願莊嚴﹐所可發願悉究竟故﹔四迴向莊嚴﹐建立一切諸佛功徳妙莊嚴故﹔五功徳莊嚴﹐饒益一切眾生故﹔六波羅蜜莊嚴﹐度脫一切眾生故﹔七智慧莊嚴﹐除滅一切眾生煩惱愚癡闇故﹔八方便莊嚴﹐出生善門諸善根故﹔九一切智心堅固不亂莊嚴﹐不樂異乘故﹔十決定莊嚴﹐於正法中滅疑惑故。」《勝鬘經》說﹕「攝受正法善男子荷負重任﹐不但持經者能擔四生﹐亦爲佛肩之所荷擔。佛所重故﹑稱佛心故。」「爲」有二義﹕一作﹑二被﹐上來被義。言作義者﹐卽是自肩﹐亦擔如來肩所荷擔大菩提也﹐卽爲荷擔阿耨菩提故。「荷」音胡歌反﹐《玉篇》「又何可反﹐擔也揭也負也。」

贊曰﹕四在處應讚禮﹐人尊處勝故。五應四事供養﹐眞實福田故﹑堪受妙供故。「饌」飲食也﹑具食也﹐或爲「撰」字。

贊曰﹕此釋所以。由此《法華》最深密﹐故不付阿難﹐惟付藥王等﹐極祕密故。譬如用毒爲藥大醫所堪﹐小師不能﹐故付菩薩不付聲聞。化聲聞故﹐故說此時須臾得聞﹐當得究竟大菩提也﹐言契眞故﹑自得果故﹑令他得故。

贊曰﹕下十六頌﹐分三﹕初二頌總敍法師可尊﹑應可供養之所由﹐次十三頌頌前法師之徳﹐後一頌結成法勝故人可尊。此初。分二﹕初一頌得任運智卽眞智性二空眞理﹐後一頌得眞智相。「一切種」卽後得智。「及智慧」卽根本智﹐分爲二故。勸自受持并供持者﹐於自然智但勸供養﹐明自受持得之何惑。

贊曰﹕下十三頌頌前法師之徳。中分二﹕初三頌歎法師勝﹐後十頌頌可尊可重。此初。爲三﹕初頌佛使﹐次頌捨淨土﹐後頌隨願自在。

贊曰﹕下十頌頌可尊可重。分二﹕初四頌正歎法師可尊可重﹐後六頌校量罪福勸生尊重。初四頌爲二﹕一頌重說法﹐三頌重受持。此初也。以說法者自然必得勝妙果報﹐故略讚之。如契經說﹐若有戒足𨿽羸劣﹐而能辨說利多人﹐如佛大師應供養﹐愛彼善說故相似。《俱舍》亦云「父母﹑病法師﹑最後身菩薩﹐設非得聖者﹐施果亦無量。」

贊曰﹕此三頌重受持﹐一頌勸敬﹑一頌供養﹑一頌佛使。演說讀誦等皆是受持。

贊曰﹕下六頌挍量罪福勸生尊重。爲二﹕初二頌挍量罪﹐後四頌挍量福。此初也。

贊曰﹕下四頌﹐分二﹕初二頌對佛挍量﹐後二頌聞法挍量供養。此初也。讚佛易故心輕利少﹐讚持者難故心重利多。自他有多少故﹐如前准解。

贊曰﹕此以聞法挍量供養﹐財供﹑法供有優劣故﹐法供養者謂聞法故。

贊曰﹕第三大段顯法勝故人成可尊。

贊曰﹕下第二段明法法師中﹐初長行﹑後偈頌。長行有三﹕初明法難信解勿妄宣傳﹐次「在在處處若說若讀者」下明是法身舍利應可供養﹐後「若有善男子善女人﹐如來滅後欲爲四眾」下明說法儀則。初中復二﹕初明法法師深妙﹐後明由此人法師復成勝徳。初中復二﹕初法難信解﹐後勿妄宣傳。此初也。三世經中此難信解﹐令捨權以就實﹑無生而有生﹐故知難信。道理幽玄迂迴而方證﹐故知難解。

贊曰﹕下勿妄宣傳。「妄授與人」已上誡之勿傳﹔「諸佛」已下釋其所以。佛常自守未曾顯說﹐今方說之。佛在自說﹐聲聞之中猶有怨嫉增上慢者尚起避席﹐況佛滅後誹謗不信。

贊曰﹕此明由法﹐其人法師復成勝徳。有七勝徳﹕一佛衣覆﹐柔和忍辱具慚愧故﹑爲佛慈悲之所覆故。二佛護念﹐由此根熟﹐佛善護念諸菩薩故。三有大信﹐四有志願﹐以欲勝解而爲自體。五有善根﹐六佛共宿﹐同住慈悲心﹑思空勝義舍故。七佛手摩頭﹐佛教被心﹐佛所記別佛攝受故。

贊曰﹕下明是法身舍利應可供養。有二﹕初明是法身舍利﹐後明用此人成法師亦爲勝徳。初中有二﹕初標﹑後釋。標中有五處﹕一說處﹐二讀處﹐三誦處﹐四書處﹐五經卷住處。十法行中供養﹑施他﹑聽聞﹑受持﹑思量﹑修習﹐不離此四處故。「所以者何」下釋中有二﹕初顯是全身舍利﹐後應爲供養。明理﹑智二皆圓滿故﹐卽是具足法身﹑報身。由此返照開示悟入佛之知見﹐通取菩提﹑涅槃﹐理﹑事雙盡矣。是以佛教造像﹐書法身舍利安於像中﹐云「諸法從因生﹐如來說是因﹐彼法從緣滅﹐大沙門所說」﹐是爲法身舍利。故《無量義經》云「亦名堅固舍利」。准《金光明經》﹐如如﹑如如智名法身﹐故經有處卽有全身。

贊曰﹕下明由此人成法身亦爲勝徳。有四﹕一禮供此塔得近菩提﹐二見聞此經善行勝道﹐三見聞此經得近正覺﹐四聞經驚疑新學﹑具慢。此初也。趣向法身故﹐此近初發心菩提。

贊曰﹕二見聞此經善行勝道﹐是正因故。已入劫數名行善行。文有七行﹕一見﹐二聞﹐三讀﹐四誦﹐五書﹐六持﹐七供養。故知說思修等眞爲善行。

贊曰﹕三見聞此經得近初地正覺。有三﹕一法﹐二諭﹐三合。此初也。「若聞」是聞慧﹐「信解」思慧﹐「受持」修慧。

贊曰﹕此諭也。「有人」諭學出要者﹐渴乏諭在生死﹐無正法水。「須水」者﹐論云「諭佛性水﹐成大菩提故」﹐卽教所詮之理性﹐初地菩提須規求也。「於髙原」者﹐廣平曰原﹐諭佛正法覆四生羅萬像﹐出過眾道之先﹐難可登陟說爲髙原﹔卽以生死外道之教名平川﹐平川之中有髙原故。「穿鑿求之」者﹐鑿者鏨也穿也﹐以妙慧爲先﹐三業爲作具﹐簡擇推尋求菩提故。「猶見乾土」者﹐卽昔日權二乘教迹。全無大乘之相﹐名知水尚遠。「施功不已」者﹐二利不息故。「轉見濕土」者﹐謂逢般若空教大乘﹐有菩提之勢﹐與濕土名。「遂漸至泥」者﹐諭聞此經教。「知水必近」者﹐論云「受持此經得佛性水﹐成阿耨多羅三藐三菩提故﹐近於所詮佛智慧也。」卽顯二乘教爲遠﹑大乘教爲近﹐空教爲疎﹑中道教爲親。

贊曰﹕下合。有二﹕初標﹑後釋。此標也。聞﹑解﹑習三如次三慧﹐十法行中初八聞慧﹐次一思慧﹐後一修慧。

贊曰﹕此釋所由。大菩提法有因有果﹐有近正因﹑有遠傍因。教理行果﹑智性智相﹑五種智慧並屬此經﹐由經得故﹑此經攝故。「開方便門」者﹐卽攝遠﹑傍﹐昔說二乘教理行果﹔「顯眞實相」者﹐攝近﹑正因﹐今說一乘教理行果﹐一切皆盡﹐故並屬此經。又「深固」者﹐深謂妙而難測﹐固謂不可破壞。佛所攝受佛所祕藏﹐如王齒印非餘人物故。「幽遠」者﹐大劫修因﹐妙智證故。非佛不克﹑無人能到﹐窮眞本源﹐今化菩薩故謂開示。

贊曰﹕四聞經驚疑新學﹑具慢﹑初學菩薩﹑凡夫﹑聲聞故﹐初聞便驚﹑思起疑惑﹑修行怖畏﹐名爲新學及增上慢﹐未入三位。

贊曰﹕下第三大段明說法儀側。有二﹕初教示儀軌﹐後若依我軌儀佛便隨順。初文有三﹕一問﹐二示﹐三結。此問也。

贊曰﹕下示。有二﹕初標﹑後釋。此初也。

贊曰﹕此釋也。恒常安處寢息身心於慈悲﹐故名爲室。維摩以空爲舍﹐理究竟處自利舍故。此明於事﹐說法利他舍故。前第二卷漸次遊行遂到父舍﹐以中道大乘爲舍。以中﹑外相形名之爲舍。彼是教舍﹑此是行舍﹐亦不相違。心行調順堪耐心勞苦﹐名柔和忍辱衣﹐外物不侵故。耐怨害﹑安受苦﹐如次配之。崇賢善﹑拒惡法﹐三乘通行﹐以慚﹑愧爲上服。今說惡人﹑苦境不撓大乘別行﹐故說和忍爲衣﹐亦不相違。又柔和之體卽慚﹑愧故。安身心於空境﹐覩三事以漭然﹐名空爲座。維摩以四靜慮爲床﹐彼據智所生依﹐以靜慮定爲床﹔今據智所緣依﹐以法空爲床﹐亦不相違。大慈悲﹐有觀也﹔衣﹑座二﹐空觀也﹐謂生空﹑法空如次。依《十住毘婆沙》「說法處師子座有四法﹕一先應恭敬禮拜大眾然後升座﹔二眾有女人應觀不淨﹔三威儀瞻視有大人相﹐顏色和悅人皆信受﹐不說外道經書心無怯畏﹔四於惡言問難當行忍辱。復有四法﹕一不輕自身﹐二不輕聽者﹐三不輕所說﹐四不爲利養。」《對法》《顯揚》《瑜伽》等中皆有問難說法等相﹐應廣如彼。

贊曰﹕下若依我軌儀佛便隨順。有三﹕一令聽﹐二得見﹐三令不忘念。此初。有三﹕一令化人集眾﹐二化四眾令聽﹐三令八部往聽。

贊曰﹕此令得見及不忘念。「逗」音徒鬭反﹐逗留也﹐又住也止也﹐作「豆」音。亦有作「竇」字﹐教能竇繹義故。「逗」音《說文》「大句反﹐又土豆反」﹐今從徒鬭反。有作「﹝言﹡竇﹞」﹐不知所從。

贊曰﹕下十八頌半﹐分二﹕初十六頌半頌前所說﹐後二頌明能說﹑能受二俱益相。初文有三﹕初一頌頌難信解勿妄宣傳﹐次四頌頌法身舍利中人近菩提﹐後十一頌半頌說法儀軌。此初也。

贊曰﹕下四頌頌法爲舍利中人近菩提。有二﹕一頌半諭﹐二頌半合。此初也。「燥」音蘇浩反﹐亦乾也。

贊曰﹕此二頌半合也。

贊曰﹕下十一頌半說法儀軌。中有二﹕初二頌半頌儀軌﹐後九頌頌佛隨順。此初。有二﹕一頌半標教﹐一頌釋之。

贊曰﹕下九頌頌佛隨順。分六﹕初一頌明行忍行﹐次三頌明我在餘國令化四眾供養聽法﹐一頌爲作衛護﹐二頌現身令憶念﹐一頌具徳方見佛﹐一頌令八部聽法。此初二也。

贊曰﹕一衛護﹐二令憶念。「寂寞」者空無貌。一見佛具是徳者﹐具是忍辱﹐寂處讀誦一令八部聽。

贊曰。此第二大段明能說﹑能受二俱益相。初頌能說者益﹐後頌能聽者益。「罣」障也。「礙」止也。

見寶塔品

來意有四。一者論云「爲除三種無煩惱人染慢說三平等。三慢者﹕一信種種乘異﹐二信生死﹑涅槃異﹐三信彼﹑此身異。三平等者﹕一乘平等如前已說﹔二爲除信生死﹑涅槃異﹐故現多寶如來塔﹐入涅槃已後現身故﹔三爲破彼此身異﹐顯多寶佛攝一切佛身。」論云略者﹐多寶如來身一體示現攝取一切佛身故。由身平等﹐但說一身攝諸佛身。又顯自他身無差別故﹐十方分身佛集身無異故﹐彼身卽我身。由後二義故此品來。二者論云「十無上中第五示現淸淨國土無上﹐示現多寶如來塔。多寶塔涌分身佛集﹐佛放一光﹐見於東方五百萬億那由他恒河沙等國土頗梨爲地﹐又佛變八方各四百萬億那由他國土爲淨﹐示佛國淨。顯今法勝﹐不惟穢土以化生﹐亦於淨佛國土以施化。」佛國由來淸淨﹐故此品來。此爲義殘。三者初四品明讚重流通﹐上﹝法師品﹞顯於此經若人若法皆可尊重﹐今此一品顯法可尊﹐但說經處多寶必聽﹐以爲靈證﹑勸發信心﹐故此品來。四者《智度論》云﹕「有佛出世﹐無人請說便入涅槃者﹐如《法華經》多寶世尊﹐無人請故便入涅槃。」後佛化身及七寶塔﹐證《法華》故一時出現。阿難傳經以同聞爲證﹐佛說此經以佛爲證﹐故此品來。𨿽傳此解﹐意旨難知。多寶旣滅﹐作塔無請﹐如何有眾﹖

釋品名。佛體所居名塔﹐眾珍所成名寶塔﹐以寶成故名寶塔。或塔如前﹐寶謂多寶﹐多寶佛之塔。或多寶及塔二名俱舉﹐故名寶塔。「見」音戶練反﹐顯現也。所現卽寶塔﹐名現寶塔。「見」音又古電反﹐見覩也。由塔上升﹐眾人皆覩﹐所見卽寶塔。寶塔之見﹐故名見寶塔品。

解妨難者﹐依論此品旣明淨土十方佛集﹐何故不以爲品名﹖答﹕因塔上昇希開﹐必召佛集﹑將安諸佛﹐所以變爲淨土。塔現爲因方有佛集變爲淨土﹐證經爲驗﹐惟在見塔﹐故以爲名。問﹕何故不於淨土爲二乘說﹐說已證法方有淨土﹖答﹕欲顯二乘後迴趣大﹐初在穢方後居淨土。

贊曰﹕下文初長行中有二﹕初塔湧﹐聞法證經勝妙﹔後將至﹐「頌云爾時多寶佛於寶塔中分半座」下﹐募眾說經方陳付囑。初文復二﹕初塔湧﹐印說證經之可信﹐故塔未開。多寶便歎﹐如前所說者皆眞實故﹔後塔開聽說﹐證經之可重﹐「爾時四眾見大寶塔住在空中﹐又聞塔中」下是。初塔爲證﹐後身爲證﹐證教﹑證理次第證故。初文有三﹕一支提應現﹐二靈祇敬奉﹐三歎佛神功﹑印經妙徳﹐「爾時寶塔中出大音聲」下是。初文有五﹕一標有塔﹐二明分量﹐三涌住﹐四嚴相﹐五所至。今此有初三。然論解十無上中第五示現淸淨國土無上﹐故示現多寶如來塔。中有九﹕一一切佛土淸淨﹐二塔﹐三量﹐四略﹐五住持﹐六示現無量佛﹐七遠離穢不淨﹐八多寶﹐九同坐。此說﹝多寶品﹞中九種所由各有表故。一佛土淸淨者﹐解下光照見於十方﹐各五百萬億那由他恒河沙等佛國﹐頗梨爲地等淸淨土。二塔者﹐解此塔現所由。三量者﹐解此塔髙下縱廣量﹐或所見淨土量﹐及十方各變量。四略者﹐此釋何故略﹐惟一多寶佛證﹐更無餘佛證耶。五住持者﹐解下佛答大樂說﹐此塔有多寶全身舍利住持所由。六無量佛者﹐解下釋迦十方各無量分身佛集所由。七遠離穢不淨者﹐解下釋迦變此娑婆世界爲淸淨﹐復更兩重八方各變二百萬億那由他國爲淸淨﹐亦無大海江河山等所由。八多寶者﹐解佛名寶所由。九同坐者﹐解下釋迦﹑多寶二佛同坐所以。顯各有表﹐論陳不依經之次第﹐隨義總釋。論云「塔者示現如來舍利住持故」﹐謂佛舍利全在塔中﹐表佛法身全在此經﹐故須塔涌。不爾﹐但佛現﹐何須塔涌耶。「髙五百由旬」者﹐論云「量者示現一切佛土淸淨﹐勝出世間善根所生﹐故大而且淨﹔世間善根生﹐非淨而小」。故《佛地經》云﹕「勝出世間善根所起﹐五者五根﹐百者百行﹐百行業道各資五根﹐方始得故﹑髙五趣故」。「縱廣二百五十由旬」者﹐出二十五有故。「從地涌出住虛空中」者﹐塔在東方﹐言涌出住空者﹐表佛涅槃已出生死﹐今還處世以濟眾生﹐生死﹑涅槃二無異故。又「涌出」者表說一乘超二乘故。「住虛空」者﹐表教詮於眞理空故。

贊曰﹕下明嚴相。有二﹕初明八嚴﹐後重明幡蓋嚴相。此初也。外嚴寶塔﹐表內佛身及法華經皆有功徳以爲嚴飾﹕一「種種嚴」諭萬徳具。二「五千爛楯」諭信﹑進﹑念﹑定﹑慧力。各以百行業道資長方成五百﹐各除十惡故成五千。三「龕室千萬」表禪定甚多。「龕」音口含反﹐龕塔也。一曰龍貌﹐非此義﹐今從初。《玉篇》作「龕﹐枯耽反﹐受也盛也取也」。四「幢」表智徳髙顯。五「幡」表諸總持轉滅諸惡。六「瓔」珞表三念住。七「寶鈴」表四辨。八「出香」表修五分法身﹐證眞滅惑卽是無垢賢栴檀香﹐徧四生中滅諸煩惱能證眞如。

贊曰﹕此重明嚴飾幡蓋之相。表具七聖財故。

贊曰﹕此所至也。表髙出四生之上以垂化故。

贊曰﹕此靈祇敬奉。有二﹕初三十三天雨華﹐後八部供讚。

贊曰﹕此歎佛神功﹑印經妙徳。有二﹕初歎﹑後印。如文可知。

贊曰﹕下第二段塔開聽說﹐證經之可重。有三﹕初辨因由﹔次明開塔﹐「是時大樂說菩薩以如來神力故白佛言」下是﹔後明見讚﹐「卽時一切眾會皆見多寶如來於寶塔中坐」下是。初文有二﹕初請﹑後答。請中有二﹕初眾人心請﹐後樂說言請。此初也。

贊曰﹕下答。有三﹕初標﹐次釋﹐後結。此初也。論云「住持者﹐示現諸佛如來法身自在身力故﹑化相法身自在力故。全身在塔住持﹐表佛法身自在力故」。在此經教﹐全身住持。

贊曰﹕下釋。有四﹕一佛身﹐二本願﹐三誡勅﹐四願遂。此初也。何故一多寶爲證非多佛耶﹖論云「略者﹐多寶如來身一體﹐示現攝取一切佛身故」。卽是一身攝一切佛身﹐身平等故﹔亦顯一乘攝諸義盡。何故多寶爲證非餘佛耶﹖論云「多寶者﹐示現一切佛土同寶性故」。欲明事中報化佛等土同爲寶性﹐亦表所詮理妙淸淨無差別故。

贊曰﹕二陳本願。

贊曰﹕四願遂也。

贊曰﹕上辨因由﹐下明開塔。有四﹕一請﹐二答﹐三重請﹐四許開。此初也。

贊曰﹕下答。有二﹕初陳多寶本願﹐後召化佛。此初也。彼佛說經塔涌爲證﹐塔開佛現化佛爲證。又我塔開﹐假分身以邀重﹔我今證說﹐明此經而可信故。願彼佛分身佛集方可塔開。

贊曰﹕此召化佛。問﹕一佛所化不越三千。何故分身徧十方界﹖答﹕隨順初見﹐且說三千所化﹔上位不同﹐何得分身不廣﹖又身無異﹐他卽我身。

贊曰﹕下許開。有二﹕初集分身﹐後正開塔﹐「爾時釋迦牟尼佛見所分身佛悉已來集」下是。初文有四﹕一此光照去﹐二彼佛言來﹐三變土延賓﹐四持華慰主﹐「是時諸佛各在寶樹」下是。

佛之分身聖心極鑑﹐何必要須光照方始言來﹖

佛之分身不假光而應集﹐但以欲令此生遠見﹐故放光以照之。又若不召而來﹐眾生不知佛之神力﹐爲令知佛神力及所說而可重故﹐放光照之。言「一光」者﹐表說一乘﹐無餘二故。此光照去中有二﹕一東方﹐二例餘方。初文有六﹐此初﹐見佛。問﹕何故須現無量佛耶﹖論云「示現彼此所作業無差別故」。彼此佛業教化眾生﹐初權後實﹐所作同故。

贊曰﹕此文有三﹐一土相﹑二眷屬﹑三覆蓋。何故須照一切佛土淸淨耶﹖論云「示現諸佛實相境界中種種寶間錯莊嚴故﹐表一乘中具萬徳故」。「幔」音莫半反﹐在傍曰帷﹑在上曰幔。若覆作鞔﹐武安反。幔上安网以寶爲之﹐如幔之飾﹐故言网幔。

贊曰﹕此文有二﹐一說法﹑二助化。

贊曰﹕第二彼佛言來。

贊曰﹕第三變土延賓。有四﹕一變大千﹐二佛便坐﹐三又廣變﹐四佛方安。初中復二﹕初變土﹐後移人。此初。有三﹕初現淨﹐次滅穢﹐後香華林。「藪」者散木爲林﹐澤無水曰藪。何故變穢爲淨耶﹖論云「示現一切佛國土平等淸淨故﹐釋迦爲惡眾生現故」。有此不淨﹐如無垢稱說。

何故多寶塔昇不變淨土﹐分身佛集始變淨土﹖

多寶示順二乘﹐現居穢土之相﹔分身爲順菩薩﹐所以始變淨土。又多寶順二乘之往位﹐故居穢土﹔分身順二乘之後成﹐故居淨剎。主變有三時﹐客坐有二位。

何故主人須三變土﹖

欲顯分身佛數多故。又顯次第至三極者﹐顯此一乘三乘極故﹐又顯本穢凡夫位也。初變大千表至聲聞﹐次變二百萬億那由他國表至獨覺﹐後更變二百表出二乘至一乘位極滿足故。

欲令三變至於道故。

再證《法華》﹐文義深故。又并多寶﹐卽是三坐﹑三證﹑三變。

贊曰﹕此移人。根熟堪聞故留﹐無緣不堪故去。

贊曰﹕第二化佛便坐。有三﹕初佛﹑侍俱來﹐次樹﹑座之相﹐後佛座不足。此初二也。

證經開塔不假侍人之能﹐傳訊﹑軌儀一人足辦。

何故淨名待客座假燈王﹐釋迦延賓侍者無坐﹖

贊曰﹕此佛坐不足。

贊曰﹕下第三又廣變。有二﹕初一變二百﹐後一變二百﹐已到﹑未到佛有異故。初文有五﹕初變土量﹐二變惡生﹐三變淨相﹐四變惡土﹐五變土嚴。此初也。放光警覺﹑有緣召佛﹐十方皆照。坐﹑佛必須齊等﹐設座惟在八方。

贊曰﹕變惡土也。亦有解云﹐下言令菩薩於鷲峯山散花者﹐不變會處故﹐所以上言惟留此會。此理不然。上言惟留此會﹐眾堪聞法故。五趣皆移﹐豈復待客變土爲淨﹐獨留山處雜穢以示於客﹖必無此事﹐據實山處亦變令無。下言令於山中散花者﹐說舊山處故。又以淨覆穢名之爲移﹐未發心見穢﹑已發心見淨。隱穢彰淨名之爲移﹐移相移心故。但言移諸天人置於他土﹐不言移惡處置他土故。設諸人天﹐亦似移故。又下文殊龍宮將出花現山中﹐何處有山﹖已移之故。《大般若經》第三卷云「三千大千世界﹐蘇迷盧山﹑大蘇迷盧山﹑輪圍山﹑大輪圍山」﹐大蘇迷盧卽成上位﹐佛土中有。

贊曰﹕變土嚴也。「寶交露幔」者﹐幔以承露﹐以寶交雜飾於露幔。又以寶交飾或顯露﹐或以幔覆之。又以寶交雜覆露於幔﹐皆名露幔。

贊曰﹕此第二變二百。文亦如前。

贊曰﹕下第四佛方安處。有三﹕初一方安﹐次例餘方安﹐後徧滿安。此初也。

贊曰﹕例餘方安及徧滿安。

贊曰﹕集分身中。有四﹐此爲第四持華慰主。有二﹕初明遣使﹐後明例遣。恐文不同﹐故更重例﹕初舉一方諸佛﹐後例七方。初文有三﹕初告去處﹐次令傳語﹐後教散花。「齎」音節稽反﹐持遣也。《切韻》作「齎」。「掬」音渠竹反﹐取也。物在手﹐應作「匊」。

贊曰﹕下正開塔。有三﹕初事訖住空﹐次時眾起覩﹐後釋迦正開。此初也。塔湧在空﹐故隨塔住。

贊曰﹕佛正開也。作吉祥兆﹐故用右手。「鑰」音以灼反﹐《玉篇》「門鍵也」。《說文》「關下杜也」。《方言》「關東謂之鍵﹐關西謂之﹝門﹫龠﹞」。「鑰」是古字耳﹐有「作籥」。《字林》「書俗作僮﹐笘也」。何承天《纂文》云「關西以書篇爲書籥」﹐非此義。

贊曰﹕第二大段開塔聽說﹐證經之可重中﹐下第三段明見讚。有二﹕初見身聞言﹐後讚歎散華。此初也。

贊曰﹕讚歎散華。

贊曰﹕長行中下第二大段募眾說經﹑陳方付囑。有三﹕初塔中同坐﹐次眾處空中﹐後勸說付囑。初文有二﹕初命﹑後坐。此命也。

贊曰﹕此坐也。問﹕何故二佛同坐一座﹖論云「示現化佛﹑非化佛﹑法佛﹑報佛等﹐皆爲成大事故」。卽爲成一大因緣﹐又表三乘同坐一乘之床﹐眾生亦同一乘座故。

贊曰﹕下眾處空中。有二﹕初請﹑後引。此初也。

贊曰﹕此引住空。表聞一乘住佛果故。

贊曰﹕勸說付囑也。此乃釋迦之所募勸﹐准偈當知。

贊曰﹕下四十八頌﹐分二﹕初十二頌頌前塔湧聞法證經勝妙﹐後三十六頌頌前募眾說經陳方付囑。初中復二﹔初一頌半塔涌印說獎勸眾人﹐後十頌半開塔聽說以勸眾人。此初也。

贊曰﹕下開塔聽說以勸眾人。有二﹕初二頌因緣﹐後八頌半頌開塔﹐不頌前第三見讚。此初也。梵云阿僧企耶﹐此云無央數。「央」盡也。有作「鞅」﹐於兩反﹐《說文》「頸靼也」﹐非此中義。「靼」音之列反。此本「在在所往」﹐有云「在在所住」﹑「在在已住」。復言所住﹐文義便重﹐故應從此﹐言在在所往﹐所往至處及所在處也。

贊曰﹕下頌開塔。分四﹐初三分身集意。一頌變土﹐二頌半佛坐﹐二頌顯身出香利生住法。此初二也。

贊曰﹕佛坐也。「炬」音其呂反﹐《玉篇》「束薪灼之」。

贊曰﹕顯身出香利生說法。或釋迦自出﹐或分身出香。乍長讀文似分身出香﹐長行但有釋迦燒香以待客﹐非客出香以設主﹐故此應知非定客出。如風摧枝﹐化人從已﹐如風靡艸易可成故。

贊曰﹕下三十六頌頌前募眾說經陳方付囑。中分三﹕初九頌半陳募說經﹐次十九頌對比勝劣﹐後七頌半重募諸人結成勝行。初中有三﹕初三頌半募持﹑讀﹑誦者令其自誓﹐顯現在佛知彼之心﹔次四頌募護法者令其自願﹔後二頌募說法者﹐「卽爲見我」等﹐勸令發願。此初也。

贊曰﹕募護法者令其自願。分四﹕一頌募護法﹐一頌護法卽爲供養我及多寶﹐一頌說多寶護法﹐一頌護法卽供養化佛。

贊曰﹕此二頌﹐一頌募說法者﹐卽爲見我身多寶及化佛﹔一頌勸令發願。

贊曰﹕下十九頌對比勝劣。中分六﹕初五頌對比說難﹐次二頌對比書難﹐次二頌對比讀難﹐次二頌對比爲一人說難﹐次三頌對比聽難﹐後五頌對比持難。此初也。初四舉易﹐後一對比此經難信難解難入。理智深妙故陶練難成﹐不同前四神通可得。「擲」音直炙反﹐投也﹐古作「擿」。

贊曰﹕此對比書難。「把」音蒲巴反﹐或作「爬」﹐搔也掊也。今取「掊」音薄友反。

贊曰﹕此對比爲一人說難。

贊曰﹕此對比聽難。

贊曰﹕下五頌對比持難。中分二﹕初三頌對比﹐後二頌結成持勝。此初也。

贊曰﹕下七頌半重募諸人結成勝行。分五﹕一頌半募持邀誓﹐一頌半順佛心﹐一頌半順正行﹐一頌紹佛位﹐二頌利世間。此初也。

贊曰﹕順正行也。梵云杜多﹐此言除棄﹐訛云頭陀。此有十二﹐如《瑜伽。聲聞地》說。

贊曰﹕此紹佛位。決定信厚﹐名淳善地。有本爲「純」字﹐惟是善也。

贊曰﹕此利世間。初一是智眼﹐後一應受供。《華嚴經》云﹕「若以三千大千界﹐頂戴一劫中不動﹐彼之所作未爲難﹐信是法者爲甚難。大千塵數眾生類﹐一切供養諸樂具﹐彼之功徳未爲難﹐信是法者爲殊勝。若以掌持十方剎﹐於虛空中住一劫﹐彼之所作未爲難﹐信是法者甚爲難。十佛剎塵眾生類﹐一切供養諸樂具﹐彼之功徳未爲難﹐信是法者爲殊勝。」

法華經玄贊卷第八﹝末﹞

天承元年﹝辛亥﹞四月廿四日﹐法隆寺三經院﹑藥師寺善明房得業仁奉讀受了。

同年十二月十九日以興福寺圓如房之本移點已了。僧覺印爲令法久住﹑往生極樂也。

妙法蓮華經玄贊卷第九﹝本﹞

大慈恩寺沙門基撰

提婆達多品

來意有三﹕一者論解六記中第四無怨記云「與提婆達多記者﹐示佛世尊無怨惡故」﹐故此品來。二者四品讚重流通中此爲第三﹐顯持此經人可尊重﹐不悋軀命以求此法﹐於怨家所以身爲床﹐故此品來。三者顯此經妙用利益無邊成道亦疾﹐卽是海會大眾龍女成道﹐故此品來。

釋名者﹐「提婆」天也。「達多」授也。佛之黨弟﹑斛飯王之子﹐從天乞得﹑天授與之﹐故名天授。

解妨者﹐此品亦明龍宮涌出﹑龍女成道﹐何故惟以天授爲名﹖答﹕天授良緣乃釋迦之師傅﹐餘𨿽顯勝徳﹐非佛自事故﹐不以爲品名。又從初立名天授往事﹐龍宮古涌出等現事故。問﹕何故龍宮涌出﹑龍女道成不別爲品﹐合天授耶﹖答﹕文殊順緣之善友﹐非違己之良緣﹔天授不然﹐顯經可重﹐故以違緣爲品目﹐勸人持經﹐不以順緣爲品名。俱經良友﹐故合爲品。

贊曰﹕此品大文分二﹕初明天授與佛自身違緣善友﹐欲顯但能持經﹐不問怨親皆是善友﹔後明文殊與一切眾生順緣善友﹐說經益多速疾之力。初復分三﹕初明佛昔重法以求經﹔次明天授由經當來作佛﹐「告諸四眾提婆達多」下是﹔後結聞經獲益﹐「佛告諸比丘未來世中」下是。初文有二﹕初明往昔求法﹔後明結會今古﹐偈後文是。初中復二﹕初長行及偈明求法﹐後二頌求法所由。初長行分三﹕初明求法﹐次明仙許﹐後明隨順。求法有三﹕初明求法﹔次明修行﹔後明訪求﹐「擊鼓宣令」下是。此初也。「惓」音渠眷反﹐正應作「倦」﹐《玉篇》「懈也劬也極也止也」。亦作「券」字。或作「惓」﹐不知「惓」字所從。

贊曰﹕下明修行。有四﹕一位髙能下﹐二劣心能勝﹐三難財能施﹐四難位能捐。此初二也。

贊曰﹕此後二也。「時世人」下難位能捐﹑難財能施中﹐初施意﹑後所施。所施中初外財﹑後內財。「捐」棄也癈捨也。在君爲政﹑在臣爲事﹐今棄君政﹐非己任也。

贊曰﹕下明隨奉。有二﹕初難行能爲﹐後難事能久。此初也。「乃至」者﹐中間所經無量事業﹐謂打罵之曾不退等。

贊曰﹕五頌半頌前﹐中分三﹕初二求法﹐一頌半仙許﹐二頌隨順。此初也。「推」擊也﹐有作「槌」都迴反﹐槌樀也。字從木追。有作「搥」直淚反。關東謂搥﹐關西謂棏。「棏」音竹革反。「槌」「樀」並非經義。

贊曰﹕此仙許也。「阿私仙」者﹐此云無比。

贊曰﹕此隨順也。「蓏」作「瓜」音讀﹐《玉篇》「菓謂桃李之屬﹐蓏謂瓜瓞之屬」。又有核曰菓﹐無核曰蓏。又木實曰菓﹐艸實曰蓏。又木上曰菓﹐地上曰蓏。

贊曰﹕此二頌求法所由﹐勸示勤學。

贊曰﹕此明結會今古。有二﹕初結會﹐後領荷。領荷有二﹕初領十一別徳﹔後領二種別徳﹐謂成覺﹑度生。

贊曰﹕下明天授由經當來作佛。行損害故近𨿽沈沒﹐由經力故當成勝果。《無垢稱》云「示現作魔王者﹐多是不可思議解脫菩薩。惟有香象能與香象捔力鬭戰﹐非驢所堪。」故知天授示現爲也。授記有二﹕初記現在﹐後記滅後。現在有四﹕一自體﹐二界名﹐三住壽﹐四利益。

贊曰﹕此記滅後。有四﹕一法住﹐二起塔﹐三供養﹐四利益。

贊曰﹕下第三段結聞經獲益。信心不疑當具五徳﹕一不墮三惡趣﹐二生佛前﹐三常聞此經﹐四生人﹑天受樂﹐五佛前化生。凡難有八﹐謂三惡趣爲三﹐四生佛前佛後﹐五諸根不具﹐六邪見世智辨聰﹐七邊地卽攝北洲﹐八長壽天。《成實論》說四輪摧八難﹕一住善處﹐謂生中國﹐除五難﹐謂三惡趣﹑邊地﹑長壽天。二依善人﹐謂遇佛﹐除生佛前佛後。三發正願﹐謂正見﹐除邪見﹑世智辨聰。四宿植善根﹐除諸根不具。今言「不墮地獄」等者﹐離三途難。「生佛前」者﹐除生佛前後。「常聞此經」﹐除邪見﹑世智辨聰。「生人﹑天受樂」﹐除諸根不具。「佛前化生」﹐除邊地﹑北洲及長壽天。

贊曰﹕下品第二大段﹐明文殊順緣﹐善友說經益多速疾。中分四﹕初智積請歸﹐二釋迦留止﹐三文殊涌出﹐四智積談議。此初也。驗此文意﹐智積請歸明說經訖﹐故知八品正宗爲勝。

何故白多寶﹐釋迦留待。

侍者請還故白多寶﹐賓主之道釋迦留之。

贊曰﹕二釋迦留止。

贊曰﹕下第三文殊涌出。有二﹕初涌出詣山﹐後下華致敬。此初也。

初標經首及答彌勒並在會中﹐何故此言龍宮涌出﹖

利益多端﹐去住咸益。佛創說一乘便卽隱而不現﹐今爲證驗方出龍宮﹐此亦何失﹖從海涌出﹐傍詣靈山。

贊曰﹕此下華禮敬。旣致禮世尊﹐亦慰問菩薩。

分身旣在﹐不獨兩尊﹐何故文殊獨禮二聖﹖

逐近偏歸﹐未必要須普禮﹔相隣致敬﹐不假普禮分身。又現前易禮﹑遠處難歸﹐故知東土上人偏禮二聖﹐觀音奉珠但爲兩分﹐分身猶在亦復何愆。

贊曰﹕下智積談議。有二﹕初辨所化多少﹔後辨所化遲速﹐偈後「智積問」下是。初顯二益﹕一所度眾﹑二所化難﹐皆從聲聞以入大故。後亦二益﹕一道成速﹐二轉惡身。去畜生之貌﹑轉女人之質﹐皆是經力所致然也。初文有六﹕一問化多少﹐二答數無央﹐三龍宮涌出﹐四文殊指示﹐五智積讚揚﹐六文殊告化。此初也。「仁者」﹐《周禮》云「仁者有六徳﹕一曰仁」﹐鄭玄「愛人以及物曰仁﹔上下相親曰仁﹔貴賢親親曰仁﹔殺身成人曰仁﹐仁忍也﹔好生惡殺曰仁﹔善惡含忍曰仁。」

贊曰﹕答數無殃。「須臾」者﹐《玉篇》云「俄頃也」。有云﹐自當證知﹐聲不及此。

贊曰﹕龍宮湧出。有二﹕初湧出詣山﹐後文殊化徳。

贊曰﹕下辨所化遲速。有四﹕初智積問﹐二文殊答﹐三智積疑﹐四龍女現。此初也。

贊曰﹕文殊答。有十六徳﹕一龍﹔二女﹔三小﹔四慧利﹔五知根﹔六得總持法﹐此聞持也﹔七得定﹔八了法﹔九得不退﹔十辨才﹔十一慈念﹔十二具徳﹔十三迅辨﹔十四所說深遠﹔十五仁慈謙沖﹔十六和雅。如上此女速至菩提。「剎那頃」者﹐時之極小也。《俱舍論》說「百二十剎那﹐爲怛剎那量﹐臘縛此六十﹐此三十須臾﹐此三十晝夜﹐三十晝夜月﹐十二月爲年﹐於中半減夜。」華嚴經說「十信菩薩八相成道」﹐今或說此勸示眾人。《伽耶山頂經》「淨光天子問有幾發心﹖文殊答有四﹕一證發心﹐謂入初地﹔二行發心﹐次六地﹔三不退發心﹐八九地﹔四一生補處發心﹐謂第十地。」今此龍女或卽第四發心﹐化爲龍女﹐小而能學法華﹐速得菩提。勸獎眾人﹐非爲實爾。《文殊問菩提經》云﹕「此四中﹐初過聲聞﹐次過獨覺﹐次過不定地﹐後安住定地。」據增勝爲論﹐不違前經。《法印經》菩提心有七﹐《發菩提心論》有十發心﹐﹝菩薩地﹞有四緣十種發心﹐恐繁且止。

贊曰﹕智積疑也。有四﹕一時長﹐二行廣﹐三處徧﹐四意大方得菩提﹐故生疑也。

贊曰﹕下龍女現。有四﹕一龍女現讚﹐二鶖子申疑﹐三龍女道成﹐四時眾獲益。此初。有二﹕初現已歸敬﹐後以頌讚歎。三頌半中﹐初二半讚﹐後一申誠。此諷誦偈。

贊曰﹕下鶖子申疑。有二﹕初標﹑後釋。此初也。

贊曰﹕此釋。有三﹕一穢身不得﹐能依勝法依勝人故﹔二時少不得﹐果妙大故﹔三障礙不得﹐離障無礙方圓覺故。《超日明三昧經》說「上座比丘謂慧施曰﹕不可女人身得成佛道。有三事隔﹑五事礙故。何謂爲三﹖在家從父母制﹐出嫁從夫制﹐夫亡從子制。」亦同俗書三從之義。五礙同此﹐卽彼經云「不得作梵天者﹐奉淸淨行無有垢行﹐修四等心善達四禪﹐及昇梵天淫恣無度﹐乃爲女人﹐故不得作梵天。不得作帝釋者﹐勇猛小欲乃作帝釋﹐雜惡多態爲其女故。不得作魔王者﹐十善具足尊敬三寶﹐奉事父母謙順長年﹐乃作魔王﹔輕慢不順毀失正教﹐爲女人故。不得作輪王者﹐行菩薩道慈愍羣萌﹐供養三尊﹑先聖﹑師父乃作輪王。主四天下﹐化行十善﹐尊崇道徳﹐爲輪王故﹔無有淨行﹐爲女人故。不得作佛者﹐行菩薩心愍念一切﹐大慈大悲被大乘甲﹐消五蔭化六衰﹐行三三昧解二無我﹐證無生忍體達一切﹐乃得成佛﹔女無此事﹐故不得成。」﹝菩薩地﹞言「一切女人成就煩惱﹑諸染污智﹔諸佛不以惡身能證無上大菩提﹐故說女人不得作佛。」

贊曰﹕下龍女道成。有二﹕初獻珠發諭﹐後示現道成。此初。有四﹕一獻珠﹐二返問﹐三直答﹐四結諭。

贊曰﹕示現道成。有二﹕一見因﹐二見果。

贊曰﹕下時眾獲益。有四﹕一喜禮﹐二得益﹐三無垢界動﹐四眾會信受。此初也。

贊曰﹕彼土眾生得益也。

贊曰﹕無垢界動。有二﹕初明見動﹐後明此益。由見彼動便證道果。

持品

來意有三﹕一者初科四品明讚重流通中﹐初之三品讚重人﹑法勸人流通﹐此之一品時眾奉持。二者依十二品明一乘境﹐中分三﹕上來初八品正明權實三根得記﹐次上三品歎人美法勸募持行﹐此﹝持﹞一品稟命捨權持行實法。故此品來。三者論云「持力有三﹐謂﹝法師品﹞﹑﹝安樂行品﹞﹑﹝勸持品﹞。﹝法師﹞通能所持﹐﹝安樂行﹞惟所持﹐此品惟明能持。」故此品來。

釋名者﹕「持」者住令不壞﹐書寫﹑供養乃至修行皆名爲持﹐非惟十中一受持也。前明募說亦讚書讀等人﹐今此云持﹐故知持通十行﹐令法久住﹑眾生利益﹐總名持故。亦有經題名爲「勸持品」﹐本論亦言「勸持品」﹐因前佛勸而令持之﹔或此品中﹐佛顧菩薩亦卽勸持。理𨿽未爽﹐然經多分單名「持」品。

贊曰﹕此品大文分三﹕初二萬菩薩請此方持﹐以眾生等多諸惡故﹔次四類聲聞請他方持﹐此處難化不能堪故﹔後顧八十萬億那由他菩薩﹐此彼俱持力勢大故。初文有三﹕初請護持﹐次明惡人﹐後明不怖棄命持經。此初也。

贊曰﹕此明惡人。有六﹕一世惡﹐二生惡﹐三根性惡﹐四煩惱多惡﹐五貪名利惡﹐六不欲解脫惡。增不善根卽多煩惱。

贊曰﹕此明不怖棄命持經。由具六惡𨿽難可化﹐我不怖之應攝受者而攝受之﹑應折伏者而折伏之﹐棄命持法。

贊曰﹕下第二段四類聲聞請他方持。有三﹕初五百﹐次八千﹐後尼眾。此初也。

贊曰﹕此八千請。初標﹑後釋。此國有八惡﹐願於餘國持經。一處惡。二人惡。「獘」困極也。又作「嫳」音扶列反﹐輕薄易怒貌。「獘」姎也﹐「姎」音於悅反。三慢惡。四徳惡。五瞋惡。六濁惡﹐近外道故起諸見也。七諂惡﹐「諂」諛也佞也﹐傾身似有下也﹐睎意噵言謂之諂﹐身語諂也。八心不實﹐口有心無。《智度論》云﹕「世間眾生善好者小﹑獘惡者多﹐或𨿽行善貧賤鄙陋﹔或𨿽富貴端正而行不善﹔或樂布施而乏資財﹔或富有財慳貪自獘﹔或見宴默無說﹐便謂憍髙不爲卑下接物﹔或見卑下引接恩慧普滋﹐便謂欺誑諂曲﹔或見能善言論﹐便謂恃此小智憍慢﹔或見質直無僞﹐便共欺誑調挵﹐將爲癡鈍陵辱﹔或見調善柔軟﹐便共蹴踏罵毀﹔若見持戒修行﹐便謂所行矯異輕賤不敬。如是十種獘惡眾生實難教化。」爲此等輩難可教化﹐願他國持。《法鼓經》中「迦葉白言﹕世尊﹗我終不能攝受惡人﹐寧以兩肩荷負須彌至百千劫﹐不能堪忍聽彼惡人犯戒滅法﹑謗法污法非法音聲。世尊﹗我寧屬他爲他僕使﹐不能堪忍聽彼惡人犯戒背法﹑違法壞法非法音聲。世尊﹗我寧頂戴大地山海經百千劫﹐不能堪忍聽彼惡人犯戒滅法﹑自髙毀他非法音聲。世尊﹗我寧恒受聾盲瘖瘂﹐不能堪忍聽彼惡人毀犯淨戒﹑爲利出家受他信施非法音聲。世尊﹗我寧捨身疾般涅槃﹐不能堪忍聽彼惡人毀犯淨戒螺聲之行﹐而身行諂曲口言虛妄﹐如是諸惡非法音聲。」故此聲聞不願於此持《法華經》。

贊曰﹕下第三段尼眾請持。有二﹕初授記﹐後持經。初文有二﹕初二類得記﹐後二類喜領。初文復二﹕初母﹑後妻。初中復二﹕初請﹑後記。此初也。佛之小母﹑母之雁行﹐故稱姨也。

贊曰﹕下記。有二﹕初問﹐後授記。此初也。梵云喬答摩﹐此云日炙種﹐亦云甘蔗種。男聲中呼﹐佛是釋迦姓之本望也。今云喬答彌﹐於女聲中呼﹐日炙甘蔗種是佛母故﹐以彌聲呼。訛云憍曇彌。若毀之曰泥土種﹑牛糞種﹐故曰彌。瞿曇﹐姓。廣此所因﹐如《西域記》。

贊曰﹕下記中初彰已說與授因記﹐後受果記。此初也。

贊曰﹕此正記果。初姨母﹐後傳記。

贊曰﹕下妻。有二﹕初念﹑後記。此初也。

贊曰﹕此記中初因﹑後果。果中初體﹑後壽。

贊曰﹕此二類喜領。初長行﹐後頌。

贊曰﹕下第三段顧八十萬億那由他菩薩持。中有二﹕初佛視﹐後請持。此初也。以身加之發起眾心﹐令持經故﹐所以視之。故論本中名「勸持品」﹐以身勸故。

贊曰﹕下請持。長行有三﹕一讚徳﹐二念請﹐三言請。此初二也。徳中初位次﹐「阿惟越致」此云不退﹐八地已上。後「轉法輪」下是所成徳。心念有二﹐如文可知。

贊曰﹕此言請中初請持﹐略有七行﹐無施他﹑聽聞﹑供養三行﹐易而略之﹔後請護。

贊曰﹕下有二十頌。分三﹕初一頌標當說﹐次十八頌釋當忍受﹐後一頌結誓。此初也。

贊曰﹕下十八頌釋當忍受。中分二﹕初十六頌行忍持﹐後二頌勸說持。初文有四﹕一頌罵打忍﹐九頌半慢謗忍﹐三頌毀辱忍﹐二頌半擯默忍。此初也。「罵」音莫下﹑莫霸二反。「詈」音力智反﹐詈亦罵也。今解惡言及之曰罵﹐誹毀呪咀曰詈。

贊曰﹕下九頌半慢謗忍。有三﹕一頌舉慢相﹐次七頌誹謗忍﹐一頌半結成忍。此初也。邪智故﹑世智辨聰諂曲故﹐讚朋所事。餘之二慢﹐其相可知。

贊曰﹕下七頌誹謗忍。中有四﹕二頌顯惡人﹐一頌明假行﹐二頌誹謗行﹐二頌說惡行。此初也。梵云阿練若﹐此云閑寂處﹐離村一俱盧舍﹐六百餘步。

贊曰﹕此明假行。

贊曰﹕此誹謗行。

贊曰﹕此說惡行。「誹」音府謂反﹐亦謗也。《玉篇》「甫違反」。「謗」音補矌反﹐《玉篇》「毀也詛也」﹐對人說其惡也。

贊曰﹕結成忍也。

贊曰﹕下三頌毀辱忍。分三﹕一所忍事﹐一忍辱意﹐一結護持。「鎧」音苦愛反﹐甲也。

贊曰﹕此擯默忍也。爲此經故擯出我者﹐我當忍之。擯﹐斥逐也。

贊曰﹕此二頌勸說持。

贊曰﹕此結誓也。

安樂行品

來意有五﹕一者初科三流通中﹐上來四品讚重流通﹐自下七品學行流通﹐學弘此經正行助行令無傷毀。𨿽已讚重﹐若不說所學能行弘經之行﹐末世多難頻生傷毀不能弘通﹐故說七品學行流通﹕一﹝安樂行﹞﹐二﹝湧出﹞﹐三﹝壽量﹞﹐四﹝分別功徳﹞﹐五﹝隨喜功徳﹞﹐六﹝法師功徳﹞﹐七﹝常不輕﹞。其﹝安樂﹞一品﹐所學弘經之行﹐﹝湧出﹞等六﹐能行持經之人﹐人由法以成徳﹐法藉人以弘宣。若無所學之行﹐其人何由建徳﹐故﹝安樂品﹞爲所學行﹔若無能行之人﹐其法無因廣布﹐故﹝湧出﹞等爲能行人﹐故前品後此品來也。二者後科十九品爲正宗﹐中有三﹕上來十二品明一乘境訖﹔次下二品明一乘行﹐此﹝安樂行品﹞明所行行﹔後﹝湧出品﹞明能行人﹐故次此二品來。三者爲除七染慢中第六集功徳人﹐謂有功徳人說大乘法﹐而取非大乘增上慢﹐爲此說髻中明珠與之。求三乘果者名集功徳人﹐昔𨿽總相爲說大乘﹐彼心未定退趣一乘而將爲勝﹑取非大乘﹐說功勳小但賜餘物。如今旣發心定欣大乘﹐建功旣大﹐故解明珠與之。論云「第六人者說大乘法﹐以此法門一乘與之﹐令二乘同十地行滿。今者如來密與解釋。如解明珠與之。」此品明之﹐故此品來。四者論解第十無上七力中持力者﹐謂﹝法師﹞﹑﹝安樂行﹞﹑﹝持品﹞。此﹝安樂行﹞是所持行﹐前﹝持品﹞旣明能持﹐必有所持之行﹐故此品來﹐卽四安樂行文是。此是文殘﹐前說明珠是後文故。五者論云「六者示現說無上故﹐說髻中明珠與之。以此法賜如解珠與﹐所說之法更無上故。」𨿽文有異﹐俱說珠故﹐是前義殘﹐故此品來。

釋名者﹐離危怖曰「安」﹐適身心爲「樂」。威儀可軌﹑語言有則﹐心除諂慢之流﹐志蘊慈悲之品﹐緣涉靡輟名之爲「行」。安樂是果﹐行是因義﹐安樂之行是依主釋。若修因時離諸危怖﹐適悅身心名安樂行﹐卽持業釋。「行」通平﹑去﹐行此經時獲安樂故。

釋妨難者﹐問﹕此品亦明解寶珠事﹐何故不爲品名﹖答﹕因明勝行讚經勝徳﹐非欲對機正明珠事﹐故但以此安樂行爲名。

贊曰﹕此品之中大文分二﹕初啟請﹐後開示。此初。有二﹕初讚揚希有﹔後請說軌儀﹐云何後世無傷損說。

贊曰﹕下開示。有二﹕初告所問因安樂四行﹔後於品末頌中有二十一頌半﹐因便總告果安樂之相﹐「讀是經者常無憂惱」下是。初告有三﹕一標答﹐二顯答﹐三結答。其後顯安樂果﹐頌次前一頌半「我滅度後」下是。此卽初文。「四法者」下四段文﹐皆有長行及偈﹐各是一行。一正身行﹐二正語行﹐三意離諸惡自利行﹐四心修諸善利他行﹔由此四行攝諸行盡。由質直故無惡不離﹐自利行滿﹔由慈悲故無善不生﹐利他行滿。經從勝說第三質直﹑第四慈悲﹐實皆通也。准下經文﹐初身行中亦明心行者﹐教行之時其心安住空有之門﹐由住二門以爲根本引餘行生﹐非是初行亦通於心。初行惟明離惡身行﹑修善身行﹐故於四行中皆應說有空﹑有二種。惟在初行中說空﹑有行者﹐例餘三行皆應具有﹐故住空﹑有二種﹐是修四行之通運身心。四名法者﹐法謂軌持。法是所依﹑三業能依﹐此二俱是所行之行。安謂安處﹐住者依止﹐能行行者安處三業﹐依四行中名安住四法。或法者因義﹐要諸菩薩先觀人法三事體空﹐遂能身離邪惡之儀﹑語合正善之則﹐滅諂誑之想﹑起慈悲等之心﹐息自瘡疣離他譏毀﹐大教弘而未已﹐多生益而無墜﹐此中之大意也。又前﹝法師品﹞「入如來室」﹐卽此第四大慈悲心。「著如來和忍之衣﹐坐如來法空之座」﹐是此第一通行。滅妄想於空門﹑起眞心於有府﹐故可以身語調而利濟﹑心意順而道圓﹐是此之所由也。

贊曰﹕釋身行。中有三﹕一標行處親近處﹔二別釋﹔三結之﹐於末後五句頌是也。或有經本爲長行者﹐今取作頌﹐爲正此標也。「處」謂處所﹐卽前法也﹐三業諸行所依行處﹑可親近處。「行」謂遊息或復道理。如世說言﹕「汝向何處行在﹖」意言何道理中行在。其說經者﹐於一切時心常遊息此處所中﹐或安心神於是道理處所中故﹐故名行處。「親」謂親輔﹐「近」謂習近﹐「處」義同前。行者身心所應親輔﹐所習近處名親近處。行謂內所行﹐寢息身心行。親近謂外境﹐外緣所狹習。是此二種麁相差別。身行有親疎﹑有總別﹐獨名親近處﹔餘三不爾。但爾總得安樂行名。

贊曰﹕別釋。中分二﹕初明行處﹐後親近處。行處卽是四行通因﹐起四行時應依此門而方起也。行處有三﹕一問﹐二釋﹐三結。此初也。

贊曰﹕下釋。有三﹕初修有行﹐次修空行﹐後雙拂二行。此初也。惟修有行﹐以非空﹐滯生死而無所證﹔惟修空行﹐以非有﹐滯涅槃而無所利﹔顯成無住﹐空﹑有雙觀﹐不同凡夫及二乘也。同《無垢稱》「行不住道」。又惟修有行﹐以非空﹐妄想以之而更長﹔但習空行而非有﹐眞心無因而不生。故滅妄想於空門﹐起眞心於有府﹐有﹑空雙觀方成中道﹐卽是此之行處也。有行有四﹕一住忍地﹐且如說法之時﹐怨害能容﹑苦逼能受﹑諦法能印。二柔和善順﹐身隨妙行﹑語起善言﹑心無惡想﹐外離麁獷名曰柔和﹐內契玄宗名爲善順。三而不卒暴﹐卒謂卒爾﹐暴謂縱橫。終不卒爾縱橫。非理三業舉措旣未圓善﹐一一起時皆須審諦安徐思念﹐智爲前導然後動發﹐見可而進﹑知難而退﹐名爲不卒。設思而起亦不非理﹐名爲不卒暴。「卒」音麁沒反﹐若倉猝作「猝」。「猝」音《切韻》「則沒﹑子出二反」﹐俱非此用。《玉篇》爲「倉卒」﹐亦爲「猝」字。「暴」音薄報反﹐古作「﹝武﹡﹝戶﹫巾﹞」字。四心亦不驚﹐設於大義曾所未聞﹐他所詰徵違宗返己。供養﹑親近﹑打罵﹑疎背﹑名利﹑威勢﹑毀辱﹑擯默﹑利衰﹑毀譽﹑稱譏﹑苦樂﹐於此一切安固不動﹐心亦不驚。故有頌言﹕「諸佛常遊於世間﹐利樂一切有情類﹐八法熱風邪分別﹐不能傾動不拘礙。」或住忍辱地總句﹐語常柔和﹑善順身安而不卒暴﹐內心恒亦不驚﹐三業順此理而行於有﹐何經弘而見擁﹖忍辱名地者﹐地是所依生長之義﹐以忍爲依生長善故﹐諭之於地。又云從諭爲名﹐行忍之時如地而忍順違不動﹐故鑿深谿而不怒﹐搆崇堂而不愛﹐遇萬物而皆載﹐任徳用而逾大。掘擾發於甘泉﹐種蒔竟無希賚﹐故行三忍標以地名。熟思熟思﹐可謂菩薩摩訶薩矣。或地是位義﹐於一切位常行忍故。

贊曰﹕此修空也。行者分別執著之義﹐於法無所行者﹐於一切法中惟見眾生及法皆空而不分別。執著爲有﹐而觀諸法如實相者﹐旣觀我﹑法二空爲門﹐復觀諸法如來藏性。法之眞理如實體相﹐我法體無名之爲空﹐其如來藏名爲空性。不觀二空門﹐不見空眞性﹐故此二種同名空觀。

贊曰﹕上來所觀空有﹐恐滯空有之中﹐故今雙觀拂﹐謂𨿽觀空而亦不行滯著空中﹐謂𨿽觀有而不分別滯著有中﹐應俱無住而明觀法。若有所住者則爲非住﹐故下頌𨿽依人法二空解此二種﹐總是於法而無所行攝﹐於理無違。又復於法無所行觀諸法空﹐頌言不行上中下法﹐有爲無爲故。亦不行不分別﹐如次不行我﹑我所執﹐觀眾生爲空﹐頌言亦不分別是男是女等。由觀此二我﹑法爲空﹐便證二空如實之性。又於法無所行者﹐謂不行所說法中惟觀實相眞如。亦不行者﹐不行我能說中。亦不分別所授化者﹐卽觀三事法﹑人二種體性爲空﹐而觀眞如實相爲有。又一切法有二﹕一妄﹑二眞。於諸妄法應無所行﹐捨諸妄故﹔於法眞性應常觀察﹐求證達故。𨿽作此行﹐亦不作眞智行﹐於實相爲有﹔亦不作俗智行﹐於分別爲空。故《般若》云「應無所行而行」﹐是名爲行。不行故無所不行﹐不分別故無所不分別﹐不行不分別故妄幻皆除﹐無所不行不分別故眞際咸達。由此雙修照辨一切﹐於事依他住忍地等﹐於理成實觀如實相﹐所執人﹑法皆照爲空。

贊曰﹕下明親近處。有二﹕一問﹑二釋。此問也。

贊曰﹕下釋。有二﹕初離外惡緣不可親近處﹐返顯不離外善緣可親近處﹐卽是人境。後外觀眞法可親近處﹐返顯外觀妄法不可親近處﹐卽是法境。互影顯彰﹐卽分爲二。然觀眞法應通餘行﹐通引四故﹐寄初行明不惟初行。初文有二﹕初釋﹑後結。「離諸惡緣」﹐初修戒行。「常好坐禪」﹐次修定行。後親近處觀空境等﹐方修慧行。初文分三﹕初四爲一段﹐次一爲一段﹐後五爲一段。初中復二﹕初明離四﹐後明不離。此中三離﹕一損害緣﹐二惡見緣﹐三壞亂緣。菩薩𨿽復普化羣生﹐始行之人應爲簡擇﹐非久學者亦復如是。又此許令說法導利﹐但和其光﹐不得隨順同塵交好﹐所以離之。遮初不遮後﹑遮同不遮異﹑遮順不遮違﹑許化不許好﹐故不相違。「若近王等惟自增損」﹐如《律》中說﹐若入王宮有十種過。吳王同輦一代爲榮﹐秦主讓妻千齡受恥﹐外道邪人恒伺法短﹐故律不聽自手與食﹐況應親近﹖「尼揵子」者﹐離繫外道也。「文筆經書」者﹐詩歌之類爲文﹐碑誌之屬爲筆﹐書者周禮六藝。五曰六書﹐謂象形等。「書」著也﹐著於竹帛等﹐如音中解。今舉彼類﹐西方與此不同。「路伽耶陀」者﹐先云惡答對人﹐正言路迦也底迦﹐云順世外道。逆路伽耶陀者﹐先云惡徵問人﹐正言縛摩路迦也底迦﹐云左順世外道。執與前乖者﹐名左順世也。下一者﹐言貫上二處。那羅等者﹐文畫其身。變現戲者﹐作世幻術等。「兇」音許容反﹐惡也。《玉篇》「肝鞏反﹑恐懼也」。今此從初。有作「凶」﹐危咎也﹐惡不過也。《阿含經》言「智者常懷憂﹐如似獄中囚﹔愚者常喜悅﹐猶如光音天。掉戲之人﹐如無鉤象﹑穴鼻駝牛﹐難可禁制。」又偈云「汝已剃髪著染衣﹐執持瓦鉢行乞食﹐云何樂著戲咲法﹐旣無法利失功徳。」由此不應相扠撲等。「扠」音丑佳反﹐以拳加人。又作「摑」字。「撲」音蒲角反﹐應作「撲」字。

贊曰﹕第四惡業緣。旃陀羅﹐云屠者﹐不律儀也。正言旃荼羅﹐此云嚴幟。惡業自嚴行持標幟﹐搖鈴持竹爲自標故。此中舉六﹔雜心有十二﹐謂屠羊﹑養鷄﹑養猪﹑捕魚﹑捕鳥﹑獵師﹑作賊﹑魁膾﹑守獄﹑呪龍﹑屠犬﹑伺獵﹔《涅槃經》十六﹐牛羊猪雞爲利故買﹐肥已轉賣﹐爲利故買﹐買已屠殺﹐卽爲前八﹐九鉤魚﹑十獵師﹑十一劫奪﹑十二魁膾﹑十三捕鳥﹑十四兩舌﹑十五獄卒﹑十六呪龍。《對法》第八有十四﹕屠羊﹑養猪﹑捕鳥﹑捕魚﹑獵鹿﹑罝﹝少／兔﹞﹑劫盜﹑魁﹝魅﹣未﹢會﹞﹑害牛﹑縛象﹑立壇呪龍﹑守獄﹑讒構﹑好爲損等。此文意說﹐意思廣重損害寔深﹐計利養命終身不輟﹐皆名不律儀﹐故言好爲損等﹐故此經言諸惡律儀。「畋」音徒賢反﹐取禽獸也。又徒見反﹐地平畋畋﹐今從初。有作田﹐爲田除害也。「漁」音語居反﹐亦捕也﹐應作「漁」。《玉篇》「漁﹐語去反﹐捕魚也。又作漁。」「漁」又作「魚」﹐非也。

贊曰﹕此明不離。許和光而化之﹐不許同塵﹐故不親狎。

贊曰﹕此第二段﹐初離後不離。第五劣友緣﹐《涅槃經》言「菩薩怖畏二乘﹐如惜命人」﹐《寂調音天子所問經》云﹕「佛告文殊師利﹕譬如有人飢渴羸瘦﹐寧忍飢渴終不食於雜毒之食。菩薩亦爾﹐寧慳嫉破戒惡口懶墮志念無智﹐終不悕求二乘果地。佛告天子﹕如貪人食是輪王毒﹐故二乘者持戒精進﹐卽是菩薩破戒懶墮﹐故不應親近﹔來爲說法﹐不悕親俠利養恭敬。」

贊曰﹕下第三段。初離第六長染緣﹑第七非器緣﹑第八譏呵緣﹑第九非軌緣﹑第十散亂緣﹔後明自行。五離中此文有二﹕第六長染緣﹑第七非器緣。《十誦律》云﹕「譬如熟食人之所食﹐一切女人亦復如是﹐令人愛著不能捨離。」《智度論》云﹕「淸風無形猶可捉﹐蚖蛇含毒猶可觸﹐女人之心難可得。執劍向敵猶可勝﹐女賊害人難可禁。」《四分律》說﹕「數往白衣家有五種過﹕一數見女人﹐二見數相親﹐三轉親俠﹐四便生欲想﹐五或時致死次死苦惱。故應遠離。」五種不男者﹐謂生便﹑除去﹑嫉妬﹑半月﹑灌灑。由有二過﹐男女煩惱恒俱行故。好人難得﹐非法器故不應親近。

贊曰﹕此中有三﹐第八譏訶緣﹑第九非軌緣﹑第十散亂緣。《瑜伽論》言﹕「應離十四垢業﹐藏隱六方﹐遠四惡友﹐攝四善友。」離十四垢業者﹐《長阿含》云﹕「身語惡業有四﹕殺﹑盜﹑邪淫﹑妄語﹐不依此四作諸惡事。惡因有四﹐謂貪﹑瞋﹑癡﹑慢﹐不依此四起惡業。離六損財法﹕一耽酒﹑二博戲﹑三放蕩﹑四迷著伎樂﹑五惡友相損﹑六漸隨彼說。此六之中各有六種﹐如是合名十四垢業。」藏隱六方者﹐《長阿含》說﹕「羅悅城中有長者子名曰善生﹐積世相傳於淸旦時恒禮六方﹐令六方神常護家業所作諧偶。忽然值佛﹐問﹕有是法不﹖佛答言﹕有。與汝不同。父母爲東方﹐師長爲南方﹐妻子爲西方﹐親友爲北方﹐僕使爲下方﹐沙門髙徳爲上方。六方之中各有五事。」言常藏隱在此六中﹐不生憍舉隨其所應。若能住此六方之中﹐故言藏隱。遠四惡友者﹐《長阿含》說﹕「一者如親惡友﹐畏而伏之實無親意。二者美言惡友﹐言順意違。三者敬順惡友﹐心𨿽敬順然於所作善惡皆從無相諫心。四者同事惡友﹐爲惡事伴﹐或同飲酒﹑博戲﹑淫逸及歌舞等。」此四之中各各有四﹐言四可惡而常遠之。攝四善友者﹐長阿含說﹕「一止非善友﹐惡事相止故。二慈愍善友﹐苦事相怜故。三利人友﹐樂事相與故。四同事善友﹐善事相同故。」一一之中各各有四﹐皆廣如彼﹐不能繁引。

贊曰﹕此修定行及結也。「常離闠閙獨處閑居」﹐誡初學者應自靜住﹐誡久學者身𨿽處鬧心常靜故﹐理實四行諸惡皆離﹑諸善皆修。且談說經多所起者﹐故上下文惟說惡行以勸修習﹐非惟爾許﹐說經比丘於餘戒行已具持故。上明人境﹐下明法境。

贊曰﹕第二親近處。學慧行中有二﹕初教觀﹐後結之。教觀中﹐初空觀﹑後有觀﹐眞俗二諦觀也。空觀有十八句﹐爲三釋﹕一云此中惟觀徧計所執空﹐顯眞如無相一體之法﹐下有觀方教作俗事觀。十八句中分爲八類﹐此有二類﹕初三句依三性以顯眞﹐由眞體妙自性難知故依詮顯。初句依徧計所執無以顯﹐人法皆空故。第二依圓成實性﹐第三依依他起性﹐染法顚倒﹑眞如淨法不顚倒故。次三句依常住以顯眞。有爲有三品﹐中品可遷動﹐可隨下品退敗﹑可隨上品進轉﹔無爲不爾。

贊曰﹕此有三類。初一句離二得以顯眞如﹐太虛空無能得﹑所得性故。次一句舉內證以顯眞如﹐名言不及﹐惟智證故。次三句非有爲以顯眞如。《涅槃經》言﹕「無因緣故名無生﹐以無爲故名無出﹐無造業故名無作。」此名無起﹐體非因緣生﹐非體先有從他新出﹐亦非從業新所起作。

贊曰﹕此有三類。初二句離詮旨以顯眞﹐無名相故。次一句離妄法以顯眞﹐無妄能取﹑所取相故。後四句舉體妙以顯眞。《大品經》說超三世故無量﹐越十方故無邊﹐離惑障品名無礙﹐離所知障品名無障。此中總顯法性眞如是如實相﹐無所執人法﹐亦非依他顚倒之體﹐體性常住非二得得﹐故惟內智證﹐非因緣造﹐離名離義離能所取﹐非三世十方攝﹐無惑智二障。應以此理而觀眞性﹐卽前所云於法無所行﹐而觀諸法如實相。或初三句顯我﹐如實性故﹑大自在故。次三句顯常﹐無進退故。次七句顯樂﹐無生等故。次五句顯淨﹐離妄三世十方等故。由對二性故成四徳。或初六句空行境﹐次五句無相行境﹐後七句無願行境﹐同觀眞如起三觀故。

贊曰﹕此有觀也。上觀一切法眞空以起欣﹐此觀一切法妄有而生厭。但徧三界五趣四生一切法境﹐皆作是觀﹐以因緣有﹐從二障倒﹑或四七倒﹑或心亂倒生﹐故說爲有﹔非眞實有﹐深生厭捨。《仁王經》言﹕「世界虛幻起﹐譬若虛空華﹐如影實皆無﹐因緣故誑有。」《攝論》亦言﹕「亂相及亂體﹐應許爲色識﹐及與非色識﹐若無餘亦無。」心逢俗境應作是觀。或此釋伏難﹐謂有難言﹕若此性空語言道斷﹐云何復說爲空等耶﹖由待從彼顚倒所生﹑虛妄有法﹐說爲空性﹐非空體有﹐空亦空故。《中論》頌云﹕「若有所不空﹐應當有所空﹐所空不可得﹐何況得於空。」由此卽答空亦無體。此依三論﹐非中道宗。又有解云﹐此待妄有顚倒生法﹐故說爲空非空定空。言因緣者﹐因由緣藉之義。《無垢稱》云﹕「說法非有亦非無﹐一切皆待因緣立。」此意說眞﹐非體實無﹐但非體定空﹐但除其病而不除法故。

贊曰﹕初二十七行半頌前﹐中分二﹕初二十三行頌頌前二處﹐後四頌半頌得安樂果。初中復二﹕初一頌半勸示﹐後二十一頌半頌前二處。此初也。

贊曰﹕下頌二處。分三﹕初十三頌半頌外人境有法二處﹐次二頌半頌初內有空法行處﹐後五頌半頌外眞法境親近處。長行中初說行處﹐次說親近處。親近處中﹐初離外妄有﹑後觀外眞空。今頌初離外妄親近處﹐次方明內行處﹐後頌外眞法親近處。乍觀文勢﹐初雙頌行﹑親近二處﹐結文雙結故。然初文內無行處文﹐但以頌言「於此惡緣無所畏心﹐無所悕望而爲說法」﹐義由柔和及善順等﹐方無怖畏無所悕望名爲行處。故文雙舉﹐實惟近處。十三頌半外親近處﹐中分二﹕初十二半頌近處﹐後一頌結。初文復二﹕初六頌半頌離五緣﹐後六頌頌離四緣﹔不頌散亂緣。初復分二﹕初四頌半頌離﹐後二頌不離。此初也。初一頌半離四緣﹕一損害﹐二壞亂﹐三惡業﹐四惡見。後三頌離一緣﹐謂劣友。前開後合﹐亦非次頌。

贊曰﹕頌不離也。由觀空有以遊止心﹐故無畏等名爲行處。

贊曰﹕此六頌頌離四處﹐一長染﹑二非器﹑三非軌﹑四譏訶。文分爲五﹕一頌長染﹑非器二緣。二頌重頌惡業。「魁」音苦迴反﹐師也。「膾」音古外反﹐割也﹐細切爲膾。「衒」音戶練反﹐行賣也自媒也。一頌重頌壞亂長染。一頌頌非軌。「屏」音必郢反﹐蔽也。若隱僻作「偋」﹐音卑政反﹐又蒲定反。一頌譏訶。「里」者﹐五家爲隣﹑五隣爲里。二十五家﹐里居也。方居一里之中。乞食法有十三種﹕一住正戒﹐二住正威儀﹐三住正念﹐四住正見﹐五依法﹐六依時﹐七依處﹐八依次﹐九離貪﹐十離取著﹐十一離瞋惱﹐十二離麁獷﹐十三離憍慢心。此中初四住正乞食﹐次四住軌則﹐後五捨煩惱。如經廣說。乞食爲二事﹕一爲自資﹐行正道故﹔二爲利生﹐具檀捨故。受者施者各成六度﹐所以行乞。《纓珞經》乞食爲二十事。《寶雲經》說隨所乞得分爲四分﹕一分擬與同梵行者﹐一分擬施貧下乞兒﹐一分擬施水陸眾生﹐一分自食。然以一食供養諸佛及眾賢聖﹐然後自食﹐當懷食想﹐如食曠野子肉等﹐願得法身離諸過失﹐念報施主恩如是想食。又如《無垢稱》說大迦葉問疾﹐無垢示之。

贊曰﹕結也。無所畏等名爲行處﹐離惡外緣名爲近處。

贊曰﹕此頌有空法行處﹐初頌法空﹑後一頌半生空﹐前說二處卽有觀故。頌更不頌住忍辱等。

贊曰﹕此五頌半頌外眞法親近處。爲三﹕初一半頌十八句中生法二空離有爲無爲﹐次二頌如山心定﹐後二頌亂頌餘句。隨其所應﹐如義應知。

贊曰﹕此四頌半明安樂果。分二﹕初一頌半標﹐後三頌釋。離過非故所以無怯。「怯」畏也劣也多畏也。

贊曰﹕第二正語行。有三﹕初標勸﹐次別示後﹐五頌顯安樂果。此初也。

贊曰﹕下別示。長行有二﹕初離惡﹔後脩善﹐「善脩如是安樂心故」下是。初離七惡﹐此卽初四。《智度論》云「善人相者不自讚毀不讚毀他」。「若毀法」者﹐《百諭經》說「如二人洗父之脚﹐互相誹毀便令損折。」

贊曰﹕此離三過。「怨」音於願反﹐無平音。又屈者作「冤」﹐枉作「惌」﹐屈艸自覆作「宛」﹐故無也。「嫌」音戶兼反﹐心不平也。非但獨離爾所語惡﹐隨說經要且說爾所﹐下皆准知。明善亦爾。

贊曰﹕此脩善。有三﹕一順意爲說﹐二各以大乘﹐三令得種智。

贊曰﹕十六頌半分二﹐初十一頌半頌前﹑後五頌安樂果。頌前分八﹐此文有二﹕一頌安座處﹐一頌半軌儀。「著新淨衣」﹐浣故名淨。《正法華》云「淨潔被服」。此下復云「內外俱淨」。有作新染﹐非也。

贊曰﹕第三若逢緣至和顏爲說。

贊曰﹕第四問答。得所令他得利益。

贊曰﹕初一頌第五自除惡染﹐後一頌半第六示其所說。嬾墮是放逸﹐與懈怠別。

贊曰﹕初一頌第七自不悕求﹐後一頌半第八教安心想。《智度論》云「大慈怜愍爲眾說法﹐不爲衣食名聲勢力﹐大慈悲故﹑心淸淨故﹐得無生忍。」如有頌言﹕「多聞辨智巧言語﹐美說諸法轉人心﹐自不如法行不正﹐譬如雲雷而不雨。博學多聞有智慧﹐訥口拙言無巧便﹐不能顯發法寶藏﹐譬如無雷而不雨。不廣學問無智慧﹐不能說法無妙行﹐是獘法師無慚愧﹐譬如小雲無雷雨。多聞廣智美言語﹐巧說諸法轉人心﹐行法心正無所畏﹐如大雲雷澍洪雨。法之大將持法鏡﹐照明佛法智慧藏﹐持誦廣宣振法鈴﹐如海中船渡一切﹐亦如蜂王集諸味﹐說如佛言隨佛意﹐助佛明法度眾生﹐如是法師甚難值。」得入旃檀林而但取其葉﹐旣入七寶山而更取水精﹐有人入佛法不求涅槃樂﹐返求利供養﹐是皆爲自欺。故令不悕而爲說法。

贊曰﹕此五頌安樂果。分三﹕一頌標﹐二離惡﹐二獲善。

贊曰﹕第三意離諸惡自利行。長行中有二﹕一示行﹐二示果。示行有二﹕初教離惡﹔後教脩善﹐「當於一切眾生」下是。離惡有四﹐此爲初二。初行有三﹐並意業﹐一離嫉妬﹑二離諂曲﹑三離誑詐。第二行「不相非」下皆語業。

贊曰﹕後二離惡﹐一不惱他﹑二不戲論。「爭」音側莖反﹐捔也。「諍」鬭也。二皆得。

贊曰﹕脩善。有三。一脩意業﹐住三想中﹔二修身業﹐恭敬禮拜﹔三脩語業﹐平等說法少說貴說。

贊曰﹕安樂果中有四﹕一無惱亂﹐二得善友﹐三得眾聽﹐四轉入法。此四果皆與前行相應﹐恐文繁廣故略不說。

贊曰﹕六頌分三﹐初二離惡﹑次三脩善﹑後一勸脩。此初也。初頌離七惡以質直﹐後頌離三過以傳授。「僞詐」不實也。「蔑」音莫結反﹐《說文》「相輕侮也」。《切韻》無也。若輕作「蔑」。

贊曰﹕明脩善。分三﹕初一於生脩四行﹐次一敬菩薩﹐後一於佛起父想。

贊曰﹕此勸脩也。

贊曰﹕第四心脩諸善利他行。長行中分三﹕初明行法﹐次「文殊師利是菩薩等」下明安樂果﹐後「於無量國」下歎經勝妙。初文有二﹕初教慈悲﹐後教作念。此初也。行法緣慈欲與法樂﹐故於在家出家起慈。此於菩薩種姓中起﹐不怖生死苦﹐故於非菩薩謂一闡提二乘等身多怖眾苦﹐故起悲心﹐行眾生緣悲及法緣悲﹐其實慈﹑悲二類雙運。今據增上﹐亦不相違。《華嚴經》說﹕「佛子﹗菩薩有十種大悲常觀眾生﹕一觀無所歸依﹐二隨逐邪道﹐三貧無善根﹐四長寢生死﹐五行不善法﹐六欲縛所縛﹐七在生死海﹐八久遠長病﹐九無欲善法﹐十失諸佛法。」

贊曰﹕下教作念。有二﹕初念惛迷﹐後念化導。此初也。「失如來方便隨宜說法」者﹐卽《法華經》開昔逗小說三乘﹐示今逗大明一實。不近善友耳不曾聞﹐心曾不知不自覺悟。又不問人﹐設聞不信﹐𨿽信不解﹐惛迷之相。

贊曰﹕此念化導。謂所化人今𨿽不聞等﹐後彼住於九地或是七地或凡聖地﹐或隨何方域地﹐我成佛已必當引之住大乘法中。

贊曰﹕下明安樂果。分二﹕初總標無失離諸危怖﹐後明有得勝果安樂。此初也。

贊曰﹕下明有得勝安樂果。有二﹕初明得三徳﹐後釋所由。此初也。一得名利﹐二諸天隨侍﹐三問難歡喜。

贊曰﹕此釋所由。義深故佛護﹐佛護故有得。

贊曰﹕下歎經勝妙。有二﹕初標勝妙﹐後諭合成。此初也。

贊曰﹕下明諭合成。有二﹕初諭﹑法合昔授權方﹔後諭﹑法合今施實教﹐「如轉輪王見諸兵眾有大功者」下是。初文復二﹕初諭﹑後合。諭中有五﹕一法王施化諭﹐二眾魔拒逆諭﹐三聖者伏除諭﹐四隨功授道諭﹐五末賜此經諭。此初也。「彊力」者﹐勝生死故。輪王有四﹐如《瑜伽》說「金輪望風順化﹐銀輪遣使方降﹐銅輪振威乃伏﹐鐵輪奮戈始定。」法身﹑自受用﹑他受用﹑化身如次配諭。今化二乘旣是化佛﹐卽取鐵輪王爲諭﹐起兵戰故。「威勢」謂神通智慧。「諸國」謂生死業惑。「降伏」者斷滅義。

贊曰﹕眾魔拒逆諭。分段﹑變易生死﹐及煩惱﹑所知障品﹐三種魔類並示現天魔等﹐名諸小王。拒逆佛化﹑難可除斷﹐名不順命。

贊曰﹕聖者伏除諭也。象﹑馬﹑車﹑步四名種種兵。諭聲聞﹑緣覺﹐各有有學﹑凡聖。令其伏斷﹐名往討伐。

贊曰﹕隨功授道諭。有二﹕初歡喜﹐後賞賜。此初也。除斷惑障﹐並分段生﹑死三魔之類﹐非伏天魔及所知障品三種魔軍﹐名戰有功。順契佛心﹐故大歡喜。

贊曰﹕賞賜。有三﹕初諭無爲功徳﹐合中言賜涅槃城故﹔次諭內有爲行徳﹐五根﹑五力等﹔後諭差別果徳﹐禪定﹑解脫等。如次配經三个「或」字。總相配諭。或斷徳生空理如田﹐眾生畢竟空爲宅﹐因中擇滅如聚落﹐無學果滿擇滅涅槃如城邑﹐慚愧忍辱爲衣服。五分法身﹑六恒住爲嚴具﹔禪定解脫等爲種種珍寶﹔七聖財爲金銀等﹔六通爲象馬車乘﹔生空智爲奴﹐驅策現前故﹔八勝處爲婢﹐勝伏所緣故﹔十徧處等爲人庶﹐處處徧滿故。

贊曰﹕末賜大乘諭也。明珠卽是法華大乘﹐是佛心首所持﹐故言髻中。見功猶小﹐不斷智障品之四魔﹐法華會前尚住權智未爲說此。「王眷屬」者謂大菩薩。「必驚怪」者﹐見不順機而說妙法﹐故生疑怪。

贊曰﹕下合。亦五﹐此合法王施化。

贊曰﹕此合眾魔拒逆。

贊曰﹕此合聖者伏除。

贊曰﹕此合隨功授道。初喜﹑後賜。「禪定等」者﹐合諭中下二「或」字。「涅槃城」者﹐合初「或」字。准前諭配﹐義可知也。

贊曰﹕下諭法合今施實教。有二﹕初諭法合今與實﹐卽論第六集功徳人增上慢﹔後諭合與第一﹐卽十無上中說無上也。初文有二﹕初諭﹑後合。此初也。「諸兵眾」者謂十地菩薩也。實破四魔﹐破分段故。旣小能破變易四魔﹐爲說無量義經亦名妙法蓮華。二乘聖者隨其所應﹐全破分破分段三魔﹐當必能破變易四魔﹐發心悕大當必破故。如世軍將功勳小者﹐待施功而愛賞﹐志意驍雄﹐預賜勳傭之旨獎進其心﹐故說爲與。此猶未入十地之位﹐且賜明珠之教﹐入十地已分破變易四魔﹐乃賜明珠之體。

贊曰﹕下合。有二﹕一喜﹑二與。此初也。此明已破分段四魔﹐更起大心當破變易﹐有大功勳﹐故佛歡喜與此法華。非是一切但破分段四魔﹐不發大心﹐當破變易四魔﹐名大功勳者﹐而皆賜此經﹐趣寂聲聞不與之故﹐退心有學亦與之故。或復今者且據退心二乘無學﹐已破分段四魔﹐名大功勳﹐不說趣寂。四魔有二﹕一分段﹑二變易﹐如破魔章說。今隨要者﹐分段三魔體性可悉﹐欲界第六他化天子名曰天魔﹐變易三魔理亦可知﹐八地已上諸大菩薩示現爲天魔。故《無垢稱》云﹕「示現爲魔王者﹐多是不可思議解脫菩薩﹐惟有龍象能與龍象爲戰諍故。」如前已說。然彼降位降時不同﹐如《理趣疏》。今依《大集經》說﹐知苦﹑斷集﹑證滅﹑脩道﹐如次能壞蘊﹑煩惱﹑死及與天魔。復次觀有漏皆苦﹑諸行無常﹑諸法無我﹑涅槃寂靜﹐如次壞蘊﹑煩惱﹑死及天魔。復次觀空﹑無相﹑無願﹐具此三已迴向菩提﹐如次壞四。復次觀身﹑受﹑心﹑法﹐如次壞四。《智度論》云﹕「菩薩得道故破煩惱魔﹐得法性身故破蘊魔﹐得道及法性身故破死魔﹐常一心入不動三昧故破天魔。」

贊曰﹕此明與之。此經是佛之因﹐多饒怨謗﹐而今與之﹐如解明珠。

贊曰﹕此諭合與第一﹐卽說無上。有二﹕初所詮理最先故得無上。

贊曰﹕此能詮教最先故無上。

贊曰﹕合初十四頌半頌第四行。中分二﹕初四頌頌安樂行﹐後十頌半頌經勝徳。初文有二﹕初一頌總標﹐後三頌別頌。此初也。「哀」慈也。「愍」悲也。

贊曰﹕此三別頌。一頌一句頌起慈悲﹐一頌三句頌起思念。

贊曰﹕下十頌半頌經勝妙。中有二﹕初四頌諭﹐後六頌半合。此初也。初三頌諭權﹐後一頌諭實。權有三諭﹕一王﹐二功﹐三賜。

贊曰﹕下六頌半頌合。中分二﹕初三頌半頌合昔權﹐後三頌頌合今實。此初也。今亦惟有三﹕一頌半法王﹐一頌功﹐一頌賜。「說此諸經」者﹐說此會已前經。

贊曰﹕此合今實。有二﹕一頌半頌合今實﹐一頌半頌合與第一。

贊曰﹕此第三段結成四行。

贊曰﹕下二十一頌半是第二大段明通安樂果。中分三﹕初四頌半明寤時果﹐次十六頌明夢中果﹐後一頌結前果。此初也。一頌半自體無六惡﹐一頌眾生敬慕天爲僕使﹐一頌外三惡不侵﹐一頌無畏聰慧。

贊曰﹕下夢中果。分五﹐此初二文。初一半見佛﹐後一半見自說法。

贊曰﹕此六頌半見佛授記。曲分爲四﹕一頌半見佛說法﹐二頌身處證悟﹐一頌標記﹐二頌正授。

贊曰﹕此二頌半見身寂靜脩行見佛。

贊曰﹕此四頌見身捨俗成道。分四﹕一頌見脩行﹐一頌成道﹐一頌半利生﹐半頌入滅。

贊曰﹕此結前果。

法華玄贊卷第九﹝本﹞

保安三年十二月廿一日以興福寺圓如房之本移點已了。法隆寺僧覺印爲令法久住﹑往生極樂也。本者皆點本也﹐以朱付左﹐借名所所﹐或本也。

妙法蓮華經玄贊卷第九﹝末﹞

沙門基撰

從地涌出品

來意有三﹕一者七品明學行流通中﹐前之一品明所學行﹐下之六品明能行人。能行人中分四﹐此之一品正明現在具安樂行流通之人。﹝壽量﹞及﹝分別功徳品﹞因釋此疑展轉生起﹔﹝隨喜﹞及﹝法師功徳品﹞明助正依安樂行流通之人所得功徳。﹝常不輕品﹞明佛自身往居因位行安樂行﹑行忍辱等流通此經﹐今得佛果﹐勸諸眾生應勤脩學﹐故此品來。二者兩品明一乘行中﹐前品明所行行﹐此品明能行人﹐故此品來。三者論云「七者示現教化眾生無上故﹐地中涌出無量菩薩摩訶薩。此中明佛已曾教化無量菩薩行此四行﹐涌出持經﹐勸諸眾生云何不學」﹐故此品來。

釋名者﹐「涌」謂上昇﹐「出」謂顯現﹐從地上昇而顯現﹐名從地涌出品。《玉篇》「涌﹐騰也」。涌如水上騰﹐故應作「涌」。「踴」跣也﹐非騰義。

解妨者﹐何故不言從傍來﹐乃言從地踴出﹖答﹕明依四行以持經﹐踴出生死之地故。又明不離此界佛曾所化﹐已超生死之地故。不言從傍來﹐但說從地踴出。

贊曰﹕此品之中大文分四﹕一他土請持﹐二如來不許﹐三此方踊出﹐四菩薩疑生。此初也。

贊曰﹕如來不許。有二﹕初止﹑後顯。且說極多﹐故言六萬﹐實非惟爾。顯佛化功止他不許﹐縱令他護亦有何愆。

贊曰﹕此方涌出有八﹕一從地踴出﹐二昇空讚禮﹐三神力促時﹐四眾人共見﹐五導師省問﹐六世尊慰答﹐七四人隨喜﹐八如來讚之。初文分五﹕一地裂﹐二聖踴﹐三相好﹐四住處﹐五羣輩。此初二也。表破生死故地裂﹐顯趣菩提故踊出。

贊曰﹕此相好及住處﹐行安樂行所得果故。相好證眞性﹐而得一乘故住空。

贊曰﹕此羣輩。有三﹕一來由﹐二列數﹐三結之。列數有八輩﹕一恒河沙﹐二分恒沙﹐三那由他﹐四萬﹐五千﹐六百﹐七十﹐八單。

贊曰﹕第二昇空讚禮。有三﹕一詣塔﹐二禮足﹐三敬讚。

贊曰﹕第三神力。促時有三﹕一讚長時﹐二受亦久﹐三促時。本論說此經所說劫﹑晝夜﹑月時年﹐此以晝夜合數﹐不廢二十五日成五十小劫﹐或復五十日﹑五十月及時年﹐讚徳逾深時長可悉﹐受讚神力亦等。讚時神力變其本心﹐聖通延促光景﹐眾生愛法已是忘疲﹐況聖冥加輒生勞厭﹐故諸四眾謂如食頃。法食資持﹑神通制御﹐故經多劫年命不虧。

贊曰﹕第四眾人共見。

贊曰﹕下第五導師省問。有四﹕一列名﹐二徳行﹐三直省﹐四偈問。此初二也。行髙勝廣﹑離惡進善﹐故名四種。

贊曰﹕三直省﹐四偈問。《玉篇》「訊﹐問也辭也言也」﹐執問﹑通問曰訊。

贊曰﹕第六世尊慰答。有二﹕初標﹑後釋。釋中有三﹕一見佛樹善﹐二卽便受化﹐三迂會亦從。初𨿽不從﹐後亦從也。初二讚菩薩﹐後一說聲聞。或初二說迂會﹐後一說趣寂。「不愚法」者﹐入解佛慧﹐非入證也。

贊曰﹕第七四人隨喜。

贊曰﹕第八如來讚之。

贊曰﹕下品第四大段菩薩疑生。分八﹕一心念﹐二語演﹐三他問﹐四傍答﹐五讚許﹐六正答﹐七眾念﹐八申請。此初也。

贊曰﹕下語演。有十九頌半。分三﹕初一頌總申疑請﹐次十六頌半請所疑事﹐後二頌申眾疑意。此初也。

贊曰﹕下請所疑事。分五﹕二頌來處﹐九頌來數﹐二頌化行﹐二頌半國名﹐一頌不識。此初。有三﹕一來由﹐二讚徳﹐三來處。

贊曰﹕來數。有三﹕一頌總﹐七頌別﹐一頌結。

贊曰﹕此化行。有五問。

贊曰﹕此不識也。

贊曰﹕第三段申眾疑意。

贊曰﹕第三他問。

贊曰﹕下第五讚許。有二﹕初讚﹑後許。此初也。阿氏多﹐云無能勝﹐彌勒名也。「阿逸多」訛也。

贊曰﹕下許。有二﹐此長行。「被精進鎧」﹐鎧謂兵甲兜鍪﹐令心勇銳欣樂聞法。心不退轉﹐名堅固意。以義深遠﹐恐其疑退。此說四力﹕一者慧力﹐卽﹝壽量品﹞如來祕密法﹑報二身﹐智性﹑相故。二神通力﹐卽彼神通﹐佛化身也。三奮迅力﹐決定所作也。「奮」音俯問反﹐揚也。「迅」音息晉反﹐又松閏反﹐疾也。今從後反。師子將欲決定所作﹐必先奮迅頓巽身毛﹐疾揚其身後方定作﹔明我今決定說自所作三身妙事。四威猛力﹐正作所作﹐示所有威制伏摧破﹐摧破自餘不信者故。或由智慧故奮迅﹐由神通故威猛。或智慧者法﹑報二身﹐下三化身﹐神變﹑記心﹑教誡三輪﹐如次之功用也。

贊曰﹕初二頌勸勿生疑﹑許可爲說﹐後二頌顯佛實語﹑誡一心聽。

贊曰﹕下第六正答。有三﹕初告我化﹐次明住行﹐後末後一頌結勸生信。此初也。

贊曰﹕下明住行。有六﹐此有二﹕一住處﹐二解經。「通利」聞慧﹐「思惟」思慧﹐「憶念」脩慧。

贊曰﹕此有四﹕一樂靜﹐二精進﹐三樂深智﹐四求無上慧。

贊曰﹕七頌半頌前。中分五﹐此一半頌標佛化。

贊曰﹕初一半頌樂靜﹐後一頌精進。「憒」音古對反﹐心亂也。「鬧」音奴効反。不靜爲鬧﹐亦爲「鬧」字。

贊曰﹕初一頌半住處﹑深智﹐後二頌結成我化。於此伽耶處所﹐昔來所化﹐非今現在伽耶。如言常在靈山﹐非山常在﹐在山處故。此城亦爾。

贊曰﹕結勸生信。

贊曰﹕第八申請。有二﹕初長行﹐有三﹕初舉事難﹐次舉諭難﹐後正申難。初文有二﹕初舉成道處所﹑年歲﹐後正申難。此初也。「伽耶城」者﹐極險固﹐少居人﹐惟婆羅門減有千家﹐此並仙人之族胤也。不事公王貴庶宗仰﹐城居勝彊舉國咸悉。卽在摩竭提國之內境﹐佛菩提樹次南極近﹐故言不遠。又言伽耶是佛生處﹐是迦維羅國之都城。佛於摩揭陀國菩提樹下成道﹐俱中天竺﹐相去極近﹐故言不遠。「得大菩提從是已來始過四十餘年」者﹐於此義中略有二說﹕一者有諸部說﹐十九出家﹑三十成道。《本起因果經》說十九出家。《思惟無相三昧經》說三十成道。《智度論》說「佛臨涅槃告須跋陀羅﹐我年十九出家已求佛道﹐出家已來過五十歲。」不說成道之時。佛實年八十矣。此有解云﹐十九出家﹐後五年事仙人行樂行﹐六年行苦行﹐三十成道﹐故告須跋陀羅過五十歲。《智度論》中用於此義﹐卽依此說。今言成道四十年者﹐纔年七十矣。二者亦有諸部及大乘中說﹐二十九出家﹐三十五成道。《增一阿含》《中阿含》《雜阿含》《出曜經》《和須密論》並說二十九出家﹐《悲華經》《善見論》並說三十五成道。《本起經》云﹕「佛欲出家﹐指耶輸腹云﹕却後六年汝當生男。遂懷羅睺。」佛六年苦行﹐成道之夜羅睺始生。但言羅睺六歲在胎﹐不說十一年在母腹﹐故知二十九出家﹑三十五成道﹐六年之內兼脩樂行﹐阿藍迦藍處坐得無所有處定﹐欝頭藍子處學得非想處定。菩提留支法師引經偈云﹕「八年作嬰孩﹐七年作童子﹐四年學五明﹐十年受五欲﹐六年行苦行﹐三十五成道﹐四十五年中﹐教化諸眾生。」眞諦三藏及和上《西域記》等﹐並說二十九出家﹑三十五成道。《金光明經》說佛壽八十。今言成道過四十餘年﹐卽年七十有五。並初成道年合四十一年﹐名過四十。

贊曰﹕下正申難。有二﹕初申三事﹐後結難信。申三事者﹕一時小事大﹐二時促眾多﹐三時短徳勝。此初也。已至上位當成菩提﹐名事大也。

贊曰﹕時促眾多也。前言「於此少時」﹐貫下兩文。

贊曰﹕時短徳勝。觀其久來逢緣樹善﹐非少時脩。

贊曰﹕結成難信。由此三事難信佛化。

贊曰﹕下第二舉諭難。「色美」諭佛相好莊嚴﹐「髪黑」表佛設年八十而無老相。於一切時好﹐巡舊處故。《大般若》說八十種好中云﹕「常小不老﹐好巡舊處」。「年二十五」﹐表佛𨿽出生死﹐示居二十五有。以上表佛成道極近。設年八十但如二十五指百歲人﹐表所化菩薩徳髙位遠﹑百福莊嚴。云我生育令其道長﹐是事難信。

贊曰﹕下第三正申疑。有三﹕初牒所疑事﹐次「今日」下正申疑意﹐後「我等𨿽復」下申疑所由。此初。有二﹕初牒佛成道時促﹐後牒菩薩七徳甚大。菩薩七徳者﹕一脩時長﹐二勤精進﹐三定自在﹐四得神通﹐五久脩梵行﹐六能習法﹐七巧問答﹔故爲人寶。

贊曰﹕申疑所由。有三﹕初明自能通﹐次申他惑起﹐後正請除決。𨿽自無疑﹐示相不了﹐請決我疑。信隨宜說﹐信成就故。達佛所知﹐證成就故。佛言不虛﹐四無謬故。

贊曰﹕下十四頌﹐分三﹕初五頌頌舉事難﹐次二頌頌諭爲難﹐後七頌頌申疑請。此初。有三﹕一頌出家時近﹐三頌菩薩徳髙難信﹐一頌眾大請決。

贊曰﹕此頌諭也。「髪白面皺」者﹐此與長行互相影顯。父言色美髪黑﹐具相巡舊之徵﹔子稱髪白面皺﹐久脩猶缺之狀。髪白有聖道久脩之徵﹐面皺帶相好未圓之兆故也。「皺」音側救反。

贊曰﹕下七頌頌申疑請。分二﹕初四頌牒所疑事﹐後三頌正申疑請。此初。有三﹕初半頌佛成道近﹐次三頌讚菩薩有十徳﹐後半頌明住處。

贊曰﹕正申疑請。爲四﹕初半頌自無疑﹐次半頌他有惑﹐次一頌疑者失﹐後一頌正申請。

壽量品

來意有五﹕一者七品學行流通中﹐﹝踴出﹞下六品能學行人中分四﹐第二段﹝壽量﹞及﹝分別功徳﹞﹐因釋前疑展轉生起。前明踴出皆言佛化﹐位髙眾大時會生疑﹔今辨法身本無起滅﹐化佛近成﹑報身久證﹐化於此眾何所疑哉。故從﹝踴出﹞後明﹝壽量品﹞。二者十九品爲正宗中﹐下之五品明一乘果。中分二﹕初二品明已滿果﹐後三品明未滿果。初中又二﹕初正明已滿果﹐後辨時眾因此證獲不同。故此品來。三者論說對治七慢之中第七無功徳人﹐於第一乘不集善根而不取﹐爲第一增上慢。爲對治此﹐說醫師諭。論又云第七人者根未熟﹐爲令熟故示現涅槃量。現在未集善根者名根未熟﹐令集諸善根希取第一乘﹐示現佛入涅槃分限名量﹐令集善根後方調化。醫師旣在此品﹐故此品來。四者論云八者示現成大菩提無上故﹐示現三種佛菩提。三身在此﹐故此品來。此爲文殘﹐七諭之中惟說後文醫師﹐不說初文三佛故。五者第九示現涅槃無上故﹐說醫師諭。除七慢中說醫師者﹐化根未熟示現入滅令其根熟﹔今說醫師現佛入涅槃﹐化滅實不滅﹐非如二乘滅而爲滅﹐故名無上﹐此乃七諭之中義殘也。

釋名者﹐「如來」者﹐法﹑報﹑化身之通名。「壽」者所受之命。「量」謂齊限。此品明三種佛身命體齊限﹐任法性﹑隨願緣﹑應羣機﹑受自體。今明此三佛命之齊限﹐故名如來壽量品。「壽」音植酉反。「量」音呂張反﹐謂貶量校量佛壽量﹐褒貶計校籌度三佛之壽命。或力讓反﹐義如前釋﹐故名壽量品。

解妨者﹐何故不以醫師爲品名﹐以壽量爲品號﹖答﹕因三身之壽命﹐方假諭於醫師﹐故從本壽量爲名﹐不以醫師爲品號。又難﹐初科品云﹐先陳壽量﹐除根未熟不集功徳之人增上慢。何故非是法華正宗乃是流通分攝﹖答﹕當機應時卽熟一乘﹐正逗聲聞故爲正宗﹔示滅後化初根未熟﹐故非正說。故𨿽說於壽量﹐不授記於聲聞﹔故𨿽說於醫師﹐亦無聲聞授記。以此智積前者請歸﹐不爾中途請還何速﹖由斯此品但是流通﹐說爲正宗便無是妨。

贊曰﹕此品有三﹕初釋迦三勅﹐次彌勒四請﹐後如來正告。此初也。三身妙體位在果窮﹐上智猶不能測﹐下愚何因可解﹖恐彼心疑口謗﹐因法而有毀傷﹐故勅丁寧方申正說。亦恐耳不專於法教﹐意不矚於玄宗。又眾生性鈍聞不能解﹐令法入心故﹐再三告示說三身﹐故爲三告。

贊曰﹕此彌勒四請。佛旣慈悲三告﹐大眾何得虛然﹐故加四請表悕法心重。三告示說三身﹐四請三身各四﹐祈四徳﹑悕四智﹑濟四生﹐是此意也。

贊曰﹕下如來正告。初長行﹐中分二﹕初勅聽標示﹐後正說壽量。此初也。「三請」者從初也。「祕密」者﹐法﹑報二身深妙體故。「神通」者化身應物現故。佛所藏護名祕﹐義深難解名密﹐妙用無方曰神﹐體無障擁名通。此之二體威勢難屈﹐故名爲力。又《對法》等說有四祕密﹐於方廣中佛之祕密皆應決了﹕一令入祕密﹐謂爲聲聞說色等有﹐爲令無怖漸入聖教﹐非一切有。二相祕密﹐謂依三自性說一切法皆無自性﹑無生滅等﹐破所執有相說之爲無﹐非一切無。三對除祕密﹐佛爲對除諸過失故說種種教﹐且除八障說最上乘﹕一除輕佛﹔二除輕法﹐故說我曾名勝觀如來法身無別故﹔三除懈怠﹐如說願生極樂世界皆得往生等﹔四除小善生喜足﹐於一善根或讚或毀﹔五除貪行﹐稱讚佛土富樂莊嚴﹔六除慢行﹐稱讚諸佛或有增勝﹔七除惡作悔脩善障﹐說於佛等𨿽行輕毀然彼有情亦生天趣﹔八除不定性障﹐令捨聲聞下劣意樂﹐記大聲聞當得作佛﹐又說一乘更無第二。四轉變祕密﹐如說覺不堅爲堅﹐善住於顚倒極煩惱所惱﹐得最上菩提。如是等隱密名言解之令異。此中祕密卽是第三對除祕密﹐由輕佛徳及貪慢行者說他佛身以爲自體﹐稱讚佛故。如下經言「於此中間說燃燈佛」等﹐如是皆以方便分別。言神通者﹐所化多眾﹐神力化之令生發意。

贊曰﹕下正說壽量。准論爲二段﹕初明菩提無上﹐後諸善男子。「我本行菩薩道所成壽命」下﹐重顯報化二身差別之相﹑涅槃無上。初文之中論分三段﹐示現三佛菩提故。一應化菩提﹐隨所應見而爲示現故。如經皆謂如來出釋氏宮去伽耶城不遠﹐坐於道場得阿耨多羅三藐三菩提。故卽此文是。二者報佛菩提﹐十地行滿足得常涅槃。如經善男子我實成佛已來﹐無量無邊百千萬億那由他劫故。次下文是。三者法佛菩提﹐謂如來藏性淨涅槃﹐常恒淸淨不變故。如經如來如實知見三界之相﹐乃至不如三界見於三界故。「所以者何」下文是。此依初無上﹐具有三身以爲三義。佛身增減諸教不同﹐或總名一佛寶﹐或分別爲二。《佛地論》說﹕一生身﹐二法身。法身﹑實報皆名法身﹐實功徳故﹔他報﹑化身俱名生身。又《般若論》說二﹕一眞佛﹐二非眞佛。初是法身﹐後餘二身或分爲三﹐卽此所說三佛菩提。或說四種﹐《楞伽經》說﹕一應化佛﹐二功徳佛﹐三智慧佛﹐四如如佛。初是化身﹐中二是報身﹐後一是法身。《金光明經》又說四種﹕一化非應﹐佛爲物所現龍鬼等形﹐不爲佛身﹐名化非應。二應身非化﹐謂地前菩薩所見佛身依定而現﹐非五趣攝﹐名應非化﹐卽四善根所見一大千一應身也。三亦應亦化﹐謂諸聲聞所見佛身﹐現見脩成﹐故名爲應﹔見人同類﹐故名爲化。四非應非化﹐謂佛眞身﹐前三是化﹑後是法報。《佛地論》亦說四﹕一受用非變化﹐謂自受用身﹔二變化非受用﹐謂變化身化地前類﹔三亦受用亦變化﹐謂他受用身化十地菩薩﹔四非受用非變化﹐謂法身。《華嚴經》說有十佛﹕一無著佛﹐安住世間成正覺故。《佛地論》名現等覺佛。二願佛﹐願出生故。彼名弘誓願佛﹑三業報佛﹐信成就故﹐諸行皆因且說一信﹔彼名業異熟佛。四持佛﹐隨順世間不斷絕故﹔彼名住持佛。五涅槃佛﹐示滅度故﹔彼名變化佛。六法界佛﹐於一切處無不現故。七心佛﹐善安住故。此上二名同彼。八三昧佛﹐成就無量功徳無所著故﹔彼名定佛。九性佛﹐善決定故﹔彼名本性佛。十如意佛﹐以普覆故﹔彼名隨樂佛。前五世俗佛﹐後五勝義佛。隨其所應三身所攝﹐前五是化身攝﹐以名世俗故。法界一種是法身攝﹐本性一種通法及受用﹐餘三一向是受用故。論云此五是勝義故﹐𨿽法及受用不同形前變化﹐皆勝義也。勘《無垢稱。觀如來品》經及疏。《楞伽經》言﹕「大慧﹗法佛說法離攀緣﹑離能觀所觀﹑離所作相量故等。大慧﹗報佛說一切法自相同相故﹐因自心現熏習相故﹐亦說譬如幻師幻作種種形像。諸愚癡人取以爲實﹐而彼諸像實不可得﹐是名分別虛妄法體。大慧﹗化佛說施﹑戒﹑忍﹑精進﹑禪定﹑智慧﹐蔭﹑界﹑入等法。」《般若論》云﹕「應化非眞佛﹐亦非說法者」等﹐推功歸本惟法身故﹐彼經宗說眞法身故。乘文便故略明佛義﹐三身成佛如《彌勒疏》﹐別義如《佛地》及《惟識》並《法苑》說。𨿽說佛身增減不同﹐今以類論莫過二種﹕一眞﹑二化。地前菩薩及二乘見﹐名爲化身﹔報﹑法二身名爲眞身。由此理故﹐明三佛菩提中分二﹕初明三乘所見其所疑身﹐後明三乘所不知眞身。此初也。

贊曰﹕下明三乘所不知眞身。分三﹕初標成道來久﹔次解成道已來時節﹔後結成前說﹐「如是我成道已來甚大久遠」下是。此初也。論釋惟說報身成道﹐據實報身脩生覺滿名成﹐法身脩顯證圓名成﹐亦有何失。此中𨿽標報身成久﹐後釋亦顯法身體義。

贊曰﹕下解成道已來時節。有二﹕初分明說報佛菩提﹐成道來久爲物說近﹔「後諸善男子如來所演經典」下密說法身﹐由證此故成道實久﹑應物權現。初是能證智﹐後是所證理。智﹐斷二徳﹐智及智處﹐如次明故。初文有三﹕初舉諭問﹐次彌勒等答﹐後佛廣釋。此初也。

贊曰﹕此彌勒等答。有三﹕一總陳無量﹐二明二乘不知﹐三結無邊。有云「阿惟越致」﹐應從「阿鞞跋致」﹐不退轉地。

贊曰﹕下佛廣釋。分二﹕初告報身成道實久﹐後「諸善男子於是中間」下告化身釋彼疑難。初文有二﹕初明成道來劫﹐後明恒所住處。此初。有二﹕初標明告﹐後釋劫多。

贊曰﹕明恒所住處也。自受用身實徧法界﹑相狀難見﹐仍隨小情以釋自體﹐舉用顯之云別所在﹐有起用處身卽在故。亦如虛空廣徧無礙之處相彰﹐實報﹑法體俱圓證之處便顯﹐故自報身舉用別顯。又說導利十地菩薩他受用身﹐舉他所知以明成久﹐非自報也。

贊曰﹕下告化身釋彼疑難。有三﹕初標釋﹐次別釋﹐後「諸善男子如來見諸眾生」下結釋。此初也。他眾有疑云﹕成道旣久常此教化﹐中間所有燃燈﹑毘婆尸等成道入滅說法度生﹐復是誰耶﹖今標釋云﹕於是中間說燃燈佛等成道入滅﹐如是皆以智慧方便善巧分別說於他佛﹐非離我身別有彼佛。

贊曰﹕下別釋疑。有二﹕初明所由﹐後「隨所應度」下顯差別。此初也。由諸眾生發心脩行願見佛者﹐名爲來至我所。觀五根利鈍差別﹐爲利根者說成道久﹐爲鈍根者現成道近﹔爲利說成正覺﹐爲鈍現入涅槃﹔爲利現大身﹐爲鈍現小身﹔爲利說深法﹐爲鈍說淺法。各隨所應﹐感現差別。

贊曰﹕此顯差別。由諸來者根性異故﹐世尊自說名字不同﹐成道已來久近年歲大小身量不同﹐此爲成道並現入滅示相不同﹐說一二乘三四乘法方便不同﹐應可彼心皆令歡喜。只如澄空璧彩洞皎無涯﹐任水旋光暉華有極﹐水淸而月影便現﹐水濁乃月影便沈﹐全﹑破器現不同﹐暗﹑明猶來有別。此乃報﹑化之差別也。此文二釋﹕一者不廢釋迦實成道久﹑化現新成﹐二者何廢四意趣中平等意趣﹑四祕密中對治祕密﹐除輕佛法障并破慢行說他爲自﹐稱讚諸佛或有增勝﹐不爾燃燈佛前誰受記別﹖此亦化現﹐何所相違。

贊曰﹕此結釋也。善少故徳薄﹐罪多故垢重。應小器而近登正覺﹐對大根實成道已久。方便化生令入道故﹐時時現出令渴仰故。

贊曰。下第二密說法身由證此故﹐成道實久應物現權。有三﹔初標﹐應物說示不同皆不虛唱。次釋﹐由證法身故能現此﹐據實眞理本無此事。後「以諸眾生」下釋應物現權所由。此初。有三﹕一標﹐二顯﹐三結不虛。「說」謂言說。「示」謂示現。「身」卽內體。「事」謂事業。說己身者﹐謂說我身曾爲薩埵王﹑尸毘王等。說他身者﹐如說彌勒往爲一切智光仙人﹐阿彌陀佛作法藏比丘等。示己身者﹐現爲釋迦身自出世﹐勝鬘遙請佛現空等。示他身者﹐現爲毘鉢尸佛出現世間﹐開塔現多寶佛等。示己事者﹐現爲釋迦降魔成道說法現通等事業。示他事者﹐示作大通智勝現通動地放光成道等事業。爲度眾生能現此事﹐皆實不虛。

贊曰﹕由證法身故。然眞理本無此事也﹐有何所以能爲說示﹐皆不虛也﹐由如實見此眞理故。此有五句﹐如實見言貫通五處。初句依妄處以顯法身。論云「三界相者﹐說眾生界卽涅槃界﹐不離眾生界有如來藏相之性故。﹝方便品﹞云世間相常住﹐卽此是也。」第二句依常淨以顯法身。論云「無有生死若退若出者﹐謂常恒淸淨不變故。退謂沈淪﹐出謂離繫﹐或卽生滅。謂生死法有退有出﹐眞無此事。故是常淸淨。」第三句依不卽不離以顯法身。論云「亦無在世及滅度者﹐謂如來藏眞如之體﹐不卽眾生界﹑不離眾生界﹐無在世故不卽眾生界﹐無滅度故不離眾生界。」第四句依離四相以顯法身。論云「非實非虛非如非異者﹐謂離四種相﹐四種相者是無常故。生相實有﹐滅相是虛﹐住相爲如﹐變相爲異﹐法身無彼故四皆非。」第五句依佛內證非凡所得以顯法身。論云「不如三界見三界者﹐如來能見能證眞如法身﹐凡夫不見。是故經言﹐如來明見無有錯謬。」論解此惟屬第五句﹐乍似總結以上諸句。此句說言如來正智能分明見﹐不如三界之妄相﹐而能證見三界之體性眞如法身﹐故言如來明見無錯。

贊曰﹕下釋應物現權所由。「種種性」者界也。「欲」者勝解。「行」謂心行。「憶想」謂徧趣行。由此等故﹐佛事無廢種種說示。前說報身實成道久﹐佛眼觀其諸根利鈍故說示不同﹔此說法身實無諸相﹐由隨眾生性欲等異故說示不同。

贊曰﹕明三乘所不知眞身中第三結成前說。

贊曰﹕上明菩提無上﹐下第二大段重顯報化二身差別之相﹑涅槃無上。中分二﹕初法說二身常住起滅﹐後諭說二身常住起滅。初文復二﹕初明二身常住起滅﹐後「又善男子諸佛如來法皆如是」下﹐釋成前說法爾不虛。初文復二﹕初明報身隨眾生界及本願力皆無盡故壽命常住﹐後明化身隨眾生身及意樂故現有起滅。此初也。本行菩薩道時﹐願度眾生盡方入無餘﹐以眾生界無盡期故﹐今得果圓願行無萎﹐故壽不盡復倍上數。

贊曰﹕下明化身隨眾生身及意樂故現有起滅。有三﹕一標﹔二釋﹔三成﹐「是故如來以方便說」下是。此初也。然今報身非實滅度﹐便虛唱言當取滅度﹐此乃化相方便示現化眾生爾。

贊曰﹕下釋。有二﹕初明本性惡﹐後明更生惡。此初也。本惡有六﹕一薄徳不能感得勝人勝法﹐二不種善根無因可果生﹐三貧窮無財無法意小志劣﹐四下賤自輕蔑身﹐五著欲煩惱惛醉﹐六入於憶想妄見网中邪詐聰明錯行亂學。

贊曰﹕此明更生惡。有五﹕一憍恣放逸﹔二懷厭﹐不樂親近攝受﹔三懷怠﹐懈怠所纏不能自察﹔四不生難遭之想﹐見佛不生希遇之心﹔五不生恭敬心﹐不起渴慕脩隨順業。此說由彼本性惡故﹐見佛更生初三種惡故﹐不生難遭之想﹑恭敬之心。

贊曰﹕下成。有三﹕初標﹐次釋﹐後結。

贊曰﹕釋成前說法爾不虛。此意說言﹐報身法爾願度一切眾生皆盡﹐常住不滅。法爾化身隨順眾生愛憎欣厭﹐示有生死。《涅槃經》說﹐如來不入涅槃。偈言﹕「假使烏﹑角鵄﹐同共一樹栖﹐猶如親兄弟﹐爾乃永涅槃。假使蛇﹑鼠﹑狼﹐同處一穴遊﹐相愛如兄弟﹐爾乃永涅槃。假使一闡提﹐現身成佛道﹐永受第一樂﹐爾乃永涅槃。如來視一切﹐猶如羅睺羅﹐云何捨慈悲﹐永入於涅槃﹖」對前三諭一一應說此後一頌﹐恐厭文繁故總說一。然則入大涅槃三事圓滿﹐二乘之所未得。化相入滅﹐從此滅已他方復化﹐於此復生。身智旣不永無﹐豈同二乘入滅﹖由此故名涅槃無上。

贊曰﹕下第二段諭說二身常住﹑起滅。有二﹕初諭說常住﹑起滅﹐後諭問答辨此不虛。諭有十二﹕一善達機宜諭﹐二慈矜起化諭﹐三觀機道隱諭﹐四逢緣惑起諭﹐五濟生成道諭﹐六見佛咸欣諭﹐七應機說法諭﹐八根熟道成諭﹐九未熟厭法諭﹐十令悕示滅諭﹐十一戀佛愛法諭﹐十二得聖見佛諭。此初也。只如二乘練根相對﹐生少得者爲鈍﹑生多得者爲利﹔勤墮相對﹐生少得者爲利﹑生多得者爲鈍。今說後對。此初二諭﹐合是初生見佛俱教發心。第三第四諭﹐合是第二生根熟勤脩者﹐不失本心而漸脩﹔未熟懶墮者﹐失本心而復退。第五第六第七第八第九諭﹐合是第三生根熟勤修者﹐見釋迦佛而無學滿﹐卽發大心受變易生﹔未熟懶墮者﹐𨿽見今佛而猶未證﹐住凡夫位。第十第十一第十二﹐合是第四生昔根未熟懶墮者﹐值彌勒佛並皆得道﹐亦發大心先受變易生﹔根熟勤得道者﹐亦得見彼佛。故言並令得見。彌勒卽我﹐異名說故。或總說三生﹐初四諭是。初生﹐佛初現涅槃﹐彼不見佛便起煩惱。次五諭是第二生﹐是釋迦佛中現涅槃﹐根熟勤修道者住有學位﹐漸斷煩惱名爲除愈﹐非皆斷盡成無學道﹔其根未熟墮者﹐猶住凡位而猶未證。後三諭是第三生﹐根熟勤者並得無學﹔未熟墮者亦得有學。此二末後俱見釋迦並發大心﹐故授記中無學﹑有學並皆雙有。爲此等類示有涅槃﹐是此中諭之大意也。良醫具四徳﹕一識病體﹐二識病因﹐三識病滅已不生﹐四識病滅已更生。《涅槃經》云﹕「大慈愍眾生﹐故今我歸依﹐善拔眾毒箭﹐故稱大醫王。世醫所療治﹐𨿽差還復生﹐如來所治者﹐畢竟不復發。世尊甘露藥﹐以施諸眾生﹐眾生旣服已﹐不死亦不生。」故以良醫諭之於佛。智慧者識觀生死﹐聰達者應機垂濟﹐明練方藥能諳教及理﹐善治眾病謂更無發者﹐同醫四徳。

贊曰﹕二慈矜起化諭。有二乘種方稱爲子﹐故言十二十﹐兼菩薩性﹐爲不定故。言至百數﹐脩百行故﹐初教發心位也。

贊曰﹕三觀機道隱諭。眾生根機時猶未熟﹑他方機會﹐化身遂隱往他方化﹐或往淨土﹑穢土行化﹐名爲餘國。

贊曰﹕四逢緣惑起諭。無佛已後﹐因惡知識煩惱遂起﹑迷醉其心﹐名飲他毒藥宛轉生死之地。《涅槃經》言﹕「貧窮無救護﹐猶如困病人﹐無醫隨自心﹐食所不應食。眾生煩惱病﹐常爲諸見害﹐遠離法醫師﹐服食邪毒藥。」根熟未熟𨿽俱起惑﹐根不熟者惑重退流﹐根已熟者惑輕脩行。

贊曰﹕五濟生成道諭。昔日所化示居生死之家﹐此緣方熟故爲現身﹔或昔化境本住名家。

贊曰﹕六見佛咸欣諭。初喜﹑後請。「失本心」者﹐謂根未熟﹐失淨起染。「不失心」者﹐得本淨心﹐諸根熟類。「歡喜」意業﹑「禮拜」身業﹑「問訊」語業﹐三業歸依﹐請說法要。「更賜壽命」﹐今乞慧壽。

贊曰﹕七應機說法諭。有二﹕初求妙巧之方﹐後施善權之教。依三世佛教法經方﹐內求好理藥﹐並求好行艸。其戒定慧學﹐名色香美味。或息惡務善﹐利生三法無所闕少﹐名皆具足。如次配之。智慧簡擇義同於「擣」﹐播揚麁妙義同於「篩」。令前三學﹑三行相隨順行﹐名爲和合。學者惑滅﹐勸之服行。

贊曰﹕八根熟道成諭。謂諸根熟得道之輩。色香二種諭福及慧﹐得道兩釋如前已解。「愈」音以主反﹐差也﹐應作「癒」。《玉篇》作「愈﹐益也勝也」。心憂爲「惥」﹐病差爲「癒」。

贊曰﹕九未熟厭法諭。有二﹕初不肯服﹐後釋所由。卽根未熟﹐𨿽初少求法﹐後不肯脩行﹐煩惱深故而厭於法。

贊曰﹕十令悕示滅諭。有三﹕初念設權方﹐次教留遺法﹐後示言入滅。此初也。煩惱深故妙教不遵﹐應設權方令其脩服。

贊曰﹕教留遺法也。道成旣久寄言衰老﹐入滅時近今留教在。汝可依行煩惱必滅﹐故勿憂患。

贊曰﹕示言入滅還隱前化名至他國﹐遣言教使唱言入滅云汝父死﹐父實不滅暫息化故。

贊曰﹕十一戀佛愛法諭。有二﹕初念佛慈哀﹐思己孤子﹔後悲感依教﹐惑苦皆除。此初也。初是念佛﹐後是戀法。佛在慈悲救濟救護使無惑苦﹐今旣佛滅無依無怙孤子何賚。

贊曰﹕此悲感依教惑苦皆除。加行諦觀名爲醒悟﹐入聖依服惑苦皆除。「毒」諭煩惱﹐「病」諭眾苦。

贊曰﹕十二得聖見佛諭。若令得聖二乘無學而見佛者﹐入變易生死﹐見佛化身淨土久住﹐義同來歸而令彼見。或爲地前得入十地報土見佛﹐此𨿽化佛上位階降﹐理准亦爾。

贊曰﹕此諭問答辨此不虛。一問﹐二答﹐三成。此說化身如醫示死﹐報身如父實體常存。涅槃之義如別章說。

贊曰﹕二十五頌半﹐分二﹕初二十頌半菩提無上﹐後五頌涅槃無上。初文有三﹕初十頌半明報化二身﹐次八頌明報化二土﹐後之二頌結勸無疑。初復有三﹕初三頌報化二身﹐次六頌報身佛無緣不見﹑有緣得見﹐後一頌半結報身佛見與不見所由。此初也。初二頌報﹐後一頌化。

贊曰﹕下六頌明報身佛無緣不見﹑有緣得見。中有二﹕初一頌無緣不見﹐後五頌有緣得見。此初也。眾生顚倒自不見佛﹐況加神通隱令不見﹐恐見生過神通蔽之。亦如日月自明﹐盲者不覩是盲者過﹐非日月咎。

贊曰﹕下五頌有緣得見。爲二﹕初二頌待生根熟有緣﹐後三頌現身說法。此初也。有七緣根熟﹕一修供養行﹐二生渴仰心﹐三信伏不謗修行﹐四質直離憍渴等﹐五柔軟慈悲堪耐﹐六一心欲見專念希逢﹐七不惜身命輕身重道。

贊曰﹕現身說法。有二﹕初半頌現身﹐後二頌半說法。說法有二﹕初一頌說身在此現有涅槃﹔後一頌半化入涅槃他方利益﹐於靈山處現﹐或現有靈山。

贊曰﹕結報身佛見與不見所由。

贊曰﹕下八頌明報化二土。有二﹕初五頌報化土相﹐後三頌無緣不見﹑有緣得見淨土所由。初文有五﹐此初二也。初頌住處﹐次頌眷屬。「劫盡」者化土。「安隱」者淨土﹐菩薩天人常在會中。

贊曰﹕此中有三﹕一土相﹐一供養﹐一離怖。化土憂怖苦惱充滿﹐淨土離之。土相之中有事﹑有功徳﹐如《無垢稱》總持園苑﹑大法林樹等﹐皆當准說。其淨土義如別章說。論云「我淨土不毀而眾見燒盡者﹐報佛如來眞實淨土﹐第一義諦攝故﹐非如化土世俗諦收。」「樂」音有二﹕一盧各反﹐縱賞也﹔二五教反﹐遊縱勝處可生欣樂。

贊曰﹕下三頌無緣不見﹑有緣得見。分二﹕初一無緣不見﹐後二有緣得見。此初也。有惑﹑業﹑報﹑法四障故﹐不聞三寶名。有三障名罪眾生﹐業障名惡業。

贊曰﹕有緣得見。爲二﹕初頌修三因見佛居淨土﹐後頌見佛壽有短長。修三因者﹕一功徳﹐二柔和﹐三質直。身語意三業修善利生﹐滅惡三種﹔或戒定慧學﹑或施戒修﹐如次應知。爲應恒見說壽無量﹐爲不應恒說佛難值。

贊曰﹕結勸無疑。慧光照疑﹐度一切故﹔久修業得﹐以此悲願故壽命長。

贊曰﹕下五頌涅槃無上。有二﹕初一諭﹐後四合。此初也。「狂子」謂根未熟者。

贊曰﹕此四頌合爲四﹕一現身異﹐一爲惡生﹐一說法異﹐一願作佛。

分別功徳品

來意有三﹕一者二品傍釋﹝涌出﹞疑中前說權實兩佛﹑理智二身﹐總萬徳之鴻基﹑綰三明之極體﹐窮神盡妙﹐聞之者悟心﹑契智﹑符眞﹐融之者道證。今明階位﹐故此品來。二者果五品分二中﹐初二品明已滿果﹐因前品正明已滿果﹐此品辨時眾因此證獲不同﹐故此品來。三者論解十無上中第十勝妙力無上﹐餘殘脩多羅說。論復自云「自此以下示現法力及修行力。法力卽經之威神﹐修行力卽能所行之勝徳。法力者有五門﹕一證﹐二信﹐三供養﹐四聞法﹐五讀誦持說。」證謂諸菩薩中聞﹝壽量﹞者有十一位證聖。信謂八世界微塵數菩薩發心信解。供養謂天雨華等。此上三門皆在此品初。聞法謂此品中後二長行偈﹐並﹝隨喜品﹞中聞法隨喜者。讀誦持說謂﹝法師功徳品﹞明讀誦持說等人所獲功徳。至文當解。論自解云﹕「初四門﹝彌勒品﹞示現﹐皆告彌勒故。後一﹝常精進品﹞示現﹐惟告常精進故。由此法力惟攝三品。其修行力攝十一品﹕一﹝法師﹞﹐二﹝安樂行﹞﹐三﹝持﹞﹐四﹝神力﹞﹐五﹝藥王﹞﹐六﹝妙音﹞﹐七﹝觀音﹞﹐八﹝陀羅尼﹞﹐九﹝妙莊嚴﹞﹐十﹝普賢﹞﹐十一﹝囑累﹞﹐合十四品﹐皆是第十勝妙力無上。」由明證﹑信﹑供養三種﹐故﹝壽量﹞後有此品來。

釋名者﹐「功」謂功勞聞法力用﹐「徳」謂道徳體卽福慧。由聞妙法功力所得之徳﹐故名功徳。「分」音府文反。「別」音方列反﹐或作「莂」﹐或作「﹝言﹡別﹞」﹐此辨釋義。或「分」音扶問反﹐「別」音憑列反﹐分別諸功徳事。此品辨釋分別彼功徳事﹐故名分別功徳品。

解妨者﹐何因聲聞聞實﹑權而悟領﹐乃爲授記﹔菩薩聞眞﹑化而解知﹐不爲記別﹖答﹕菩薩之記佛已數彰﹐但說證因不說當果﹔聲聞初悟作佛事難﹐因證未成且記當果。問﹕何因說乘權實﹐菩薩記﹑證雙無﹔說身眞化﹐聲聞記﹑證俱闕﹖答﹕菩薩先知權實﹐但聞身而道證﹔聲聞未證化﹑眞﹐惟聞乘以得記。菩薩無取捨﹐聲聞未證故。問﹕初科云﹐何故說權實以記聲聞﹐乃爲宗旨﹔說眞化以證菩薩﹐乃屬流通﹖答﹕法華開誘正對權實以陳宗﹐不說眞應﹐豈說身以爲宗旨﹖但是因前﹝涌出﹞釋彼眾疑﹐而非開誘之標﹐故非宗也。

贊曰﹕品分爲二﹕初一長行頌明時會獲益現前階降﹐後諸長行與頌明校量勝劣後時利益。初文有四﹕一標時益﹐二佛告益﹐三供養益﹐四頌受益。此初也。

贊曰﹕下佛告益。有二﹕初明證得﹐後明信發。初文有二﹕初之六門依位證得﹐後之五門依生證得。此初也。依論﹐法力五中此中有三﹕一證﹐初十一位是﹔二信﹐八世界發心是﹔三供養﹐雨華等是。依義殊勝﹐論作此解﹐無領受故。無生法忍﹐本論說初地﹐據初得位。長時在七地﹐相續在八地﹐圓滿在佛地。無生是境無所執﹐生法者是教﹐詮無生教。地前昔聞未能智證﹐今智證印﹐名無生法忍。「忍」印證義。卽三無生﹕徧計所執名相無生﹐依他起性自然無生﹐圓成實性惑苦無生。聞持在三地﹐《佛地》等說故。《十地論》說在五地﹐三地離定障﹐五地定自在故。樂說辨才在五地﹐解五明論辨才具故。《惟識》等說在第九地﹐據成滿故。旋陀羅尼在七地。「旋」音似泉反﹐還也。若如水迴作「漩」﹐辭選反﹐又似泉反。今從還旋。還旋巡空及有情中﹐行覆蔭故﹐七地長時無相及觀有情故。《彌勒上生》說彌勒得在第十地﹐據成滿故。不退法輪在八地﹐具四不退故。淸淨法輪在十地﹐無相離障爲淸淨體。又此是功徳法﹐但隨義說證﹐不須次第配地。

贊曰﹕此之五位依生證得。論云「此得初地菩提離分段死﹐隨分得見眞如佛性﹐名得菩提﹐非得果滿佛位菩提。」亦有釋言﹐依《涅槃經》﹐八生是四恒人﹐解十六分中之一分義﹔四生是五恒人﹐解八分義﹔三生是六恒人﹐解十二分義﹔二生是七恒人﹐解十四分義﹔一生是八恒人﹐解十六分義。𨿽有此釋言八恒是第十地﹐今依本論得初地菩提﹐不說得佛位﹐故不作是釋。

贊曰﹕此明信發。

贊曰﹕第三供養。有七﹕一雨華﹐二雨香﹐三作樂﹐四雨嚴具﹐五燒香﹐六菩薩上天﹐七歌讚佛徳。末尼珠𨿽適心而未勝﹐如意珠最勝。香來非下﹐故說九方。

贊曰﹕第四領受益。十九頌分三﹕初二頌聞法歡喜﹐次十五頌頌益瑞﹐後二頌結成歡喜。此初也。

贊曰﹕下十五頌益瑞。中分三﹕七頌證﹐一頌信﹐七頌供養。此初。有三﹕初三頌位證﹐三頌生證﹐一頌結。

贊曰﹕頌供養。有二﹕初一標頌歎﹐後六供養。供養有七﹕初半雨華。一半雨香。「繽」音敷賓反。「紛」音撫云反。《玉篇》「繽紛﹐亂也」。半頌作樂。半頌雨衣。一頌燒香。一頌半上天。半頌歌讚。

贊曰﹕結成歡喜。諸具善根者聞佛名故﹐助佛無上心﹑修行順佛心。或令彼具善根﹐助彼眾生生無上心﹐名爲助也。

贊曰﹕下第二段校量勝劣明後時益。中分二﹕初長行及頌聞﹝壽量﹞生隨喜信解益﹐生下於一部中隨喜功徳﹔後一長行頌聞﹝壽量﹞解持讀誦益﹐生下於一部中法師功徳。初解隨喜者﹐後正修行者。初長行有三﹕初總明信解﹐次校量勝劣﹐後顯無退。此初也。隨喜功徳﹐後得菩提﹐何量之有﹖

贊曰﹕此校量勝劣。其一乘體卽有爲慧及無爲智﹐所以除般若﹐以最勝故。此經𨿽說出生一乘﹐體性寬備。勝鬘一乘𨿽通攝入﹐惟無爲慧以爲一乘﹐故彼恒河沙劫行六波羅蜜﹐不如有人手執經卷﹐不說除般若。故知此經通取理﹑智以爲一乘﹐二乘理﹑智會歸一故。若惟取眞理﹐同勝鬘經以爲一乘﹐亦應總以六度校量﹐通出生義﹐何故除慧﹖天親《金剛般若論》說「數﹑力﹑無似勝﹐無似因亦然」。一數勝。二力勝﹐勝時故。三無似勝﹐勝諭故。四因勝﹐勝因果故。此文有二﹕算數﹑譬諭。乃至餘二亦不及之﹐故言乃至。

贊曰﹕此顯無退。信﹑位﹑證﹑行隨應無退。

贊曰﹕十九頌半﹐分二﹕初十四頌校量﹐後五頌半明能信者﹐不頌初一。初復有二﹕初十二頌行五度﹐後二頌校量一信。初中復三﹕一頌標﹐十頌五度﹐一頌結成。此初也。

贊曰﹕下十頌五度。中分五﹐此三頌貧施。弟子者﹐聲聞也。田有三種﹕一尊勝﹐二貧苦﹐三中容。父母恩田﹐初尊勝攝。今供初田﹐田﹑恩兩勝。如是等中攝醫藥故﹐四事便具。

贊曰﹕一頌戒﹐二頌忍﹐一頌勤。

贊曰﹕此三頌定。

贊曰﹕此一頌結成也。

贊曰﹕此二頌校量一信。

贊曰﹕下五頌半明能信者﹐分三﹕一頌信者﹐三頌發願﹐一半結成。發願有二﹕一總﹐二別此。初二也。

贊曰﹕結成也。具有六徳﹕一深心竭情愛法﹐二淸淨不求名利﹐三質直﹐四多聞﹐五總持﹐六解佛語。方信無疑。

贊曰﹕下第二段解持讀誦益。長行中有七﹕一行者功徳無邊能生種智﹐二行者爲見報身淨土﹐三行者卽爲頂戴於佛﹐四行者卽爲已起佛塔僧坊供養﹐五行者兼行六度自利疾得種智﹐六行者兼行六度利他爲趣道場﹐七行者所在處應起塔供養。此卽初文。有二﹕初聞﹝壽量﹞起無上慧﹐後於一部起聞持等能生種智﹐當必得故。

贊曰﹕二行者爲見報身淨土。有四﹕一見報佛﹐二見淨土﹐三見菩薩眾﹐四結成。前當必見故﹑見解佛智如報佛故﹐此以智見非以眼見。

贊曰﹕三行者卽爲頂戴於佛。聞經隨喜已深信解﹐況讀誦受持。敬重佛故﹐名爲頂戴。

贊曰﹕四行者卽爲已起佛塔僧坊供養。有三﹕初標﹐次釋﹐後結。此初也。

贊曰﹕下釋。有二﹕一略﹑二廣。此略也。「全身在此」卽爲起塔﹐「眾學所歸」卽爲僧坊。受持讀誦眞行供養﹐故說卽爲此二供養。

贊曰﹕下廣釋。有二﹕初釋則爲起塔供養﹐後釋則爲造僧坊供養。此初也。有三﹕一量﹐二具﹐三時。是人定超於欲界故﹐且舉極小至於梵天。微能行者善根小故﹐舉小爲諭﹐內法供養勝外財故。

贊曰﹕此釋則爲造僧坊供養。有二﹕初少指﹐後多指。少指有四﹕一數﹐二量﹐三僧住﹐四資具。「三十二」者﹐安四方僧﹑生八道故。「八多羅」者﹐修八解脫故。一多羅樹髙七仞﹐相傳解一仞七尺﹐八多羅樹計可知矣。餘各有表﹐隨義應悉。「如是僧坊堂閣」下是多指﹐卽是造如前僧坊﹐顯數多也。

贊曰﹕五行者兼行六度自利疾得種智。有三﹕初法﹐次諭﹐後合疾成種智。

贊曰﹕六行者兼行六度利他爲趣道場。「道場」謂正等覺性。前是菩提﹐此是涅槃。有二﹕初明六度利他﹐後結已趣道場。此初也。造塔僧坊供養者﹐財施。讚三乘者﹐無畏施。說此《法華》者﹐法施。餘戒﹑忍﹑安﹑勤﹑慧如次利他。忍中同止耐怨害忍﹐忍辱無瞋安受苦忍﹐志念堅固諦察法忍﹐得深定﹑勤攝善﹐皆爲利他故。

贊曰﹕結已趣道場。趣眞及化二道場故。覺樹自榮﹐如生樹故。

贊曰﹕七行者在處應起塔供養。

贊曰﹕十九頌半﹐分五﹕初一頌標﹐指前三﹔次七頌半頌前第四﹐卽已起塔僧坊供養﹔次三頌頌第五﹐行者兼行六度自利疾得種智﹔次三頌頌第六﹐行者兼行六度利他爲趣道場﹔後五頌第七﹐行者在處應起塔供養。此初也。

贊曰﹕下七頌半頌第四。中分二﹕初四頌半卽爲起塔供養﹐後三頌卽爲起僧坊供養。此初。有三﹕二頌造塔﹐一半供養﹐一頌結。

贊曰﹕卽爲起僧坊供養。

贊曰﹕頌前第五兼行六度自利疾得種智。但論一施﹐不說五度。

贊曰﹕頌第六兼行六度利他爲趣道場。恭敬於塔廟﹑謙下諸比丘等﹐皆精進度。

贊曰﹕頌第七在處應起塔供養。分四﹕一半敬如佛﹐一頌知道成﹐一半應起塔﹐一頌佛遊處。

法華玄讚卷第九﹝末﹞

保安三年六月二十一日書了。法隆寺僧覺印之。

同年十二月二十四日以興福寺圓如房之本移點已了。覺印爲令法久住﹑往生極樂爲之。

朱本者皆點本也。左借名□有□他本也。點本髙名書也﹝云云﹞。

天承元年﹝辛亥﹞五月二十一日奉傳受藥師寺善明房得業已了﹐攝釋并抄出﹐傳受已了。僧覺印之。

妙法蓮華經玄贊卷第十﹝本﹞

沙門大乘基撰

隨喜功徳品

來意有三﹕一者七品學行流通中﹐後六品明能行人﹐分四﹕自下第三有二品﹐明傍修行及正依行功徳多少。此品明傍修行之福﹐故此品興也。二者一乘果中﹐上二品明已滿果﹐自下三品明未滿果﹐分二﹕此品明傍修隨喜福果多小﹐後二品明正依行福果多少。故此品興。三者論云法力有五﹐前已明三﹐此爲第四聞法﹐指如﹝隨喜功徳品﹞說。由從他聞能生隨喜﹐故名聞法。此品廣明﹐故品來也。

釋名者﹐「隨」者順從之名﹐「喜」者忻悅之稱﹐身心順從深生忻悅﹐以此爲因生功徳果。此品廣明﹐故名彼品。隨所聞思修皆生隨喜心﹐論經從初﹐但說聞故。

解妨者﹐此品不但自生隨喜﹐亦教勸人﹐何故不名勸人之品﹖答﹕從本爲名﹐因自隨喜方勸人故。又二俱是隨喜所攝﹐故合爲名。

贊曰﹕品文分二﹕初彌勒請﹐後世尊答。此初。有二﹕長行﹑頌故。

贊曰﹕下世尊答。分三﹕初挍量爲問﹐次彌勒答﹐後佛告成。初文復分三﹕初明能隨喜者﹐次明所挍量境﹐後「於汝意云何」下正以爲問。初文有二﹕一明初首隨喜者﹐二指所挍量後隨喜者。初文有三﹕一明初者﹐次明往處﹐後明展轉。「巷陌」者﹐《玉篇》云「東西爲陌」。陌﹐道也。

贊曰﹕下所挍量境。中有四﹕一生數類﹐二所施具﹐三年歲﹐四得道。此初三也。生類中有二﹕一別示﹐有五﹕一六趣﹐二四生﹐三形類﹐四想殊﹐五足異。此等義門如別章說。「閻浮提金」者﹐瞻部樹名﹐此洲之北岸近樹水下有紫金﹐光映蔽日月﹐故以爲名。二「如是等」結。

贊曰﹕此令得道。有二﹕初起念﹐後化導。

贊曰﹕此彌勒答。世果已多﹐況令得聖。

贊曰﹕下佛告成。有二﹕初成第五十﹐後成第一者。此初也。隨喜一念當得菩提﹐所化眾生倍於上數﹐故福爲多。令得阿羅漢﹐不能成佛廣濟眾生﹐故福爲劣。如挍量佛梵音聲相。

贊曰﹕下成第一者。文分爲五﹕初總明初人隨喜功徳勝前無比﹐二往聽聞隨喜之果﹐三勸聽分座隨喜果﹐四受教往聽隨喜果﹐五舉劣成勝。此初也。

贊曰﹕此第二聽聞隨喜果﹑第三勸聽隨喜果﹐亦得六通﹑金剛寶座。此據世果﹐非出世故。病得臥聽﹐此據非病。處寬但勸坐﹐處窄分坐勸。

贊曰﹕下第四受教往聽隨喜果。有三﹕初明得好善友﹐次明福慧莊嚴﹐後見佛聞法。此初也。得解法伴爲善友也。

贊曰﹕下福慧莊嚴。利根﹐智慧也﹐餘皆是福攝。福中有五﹕一聲相﹐二口相﹐三鼻相﹐四面相﹐五眾相。百千萬世通下諸果。口相有五﹕一气﹐二舌﹐三齦齶等無病﹐四齒無六惡﹐五唇無十惡。「不褰縮」者﹐「褰」舉也﹐「縮」短也﹐或作「莤」字。「不麁澁」者﹐有細潤也。「不瘡胗」﹐「胗」音居忍反﹐唇上瘡謂之胗﹔又之忍反。今從初。有作「緊」﹐緊縵﹐非瘡胗也。「不喎」者﹐口不戾也。「喎」音苦蛙反。

贊曰﹕此鼻及面相。「﹝月﹡扁﹞」音方顯反﹐應作「匾」字。「﹝月﹡弟﹞」音湯嵆反﹐應作「﹝匚﹫虎﹞」字。匾﹝匚﹫虎﹞﹐薄也。「曲戾」魯帝反﹐乖也。「窊曲」者﹐「窊」音《玉篇》「於瓜﹑烏瓜二反﹐凹也耶下也」。「曲」枉也細小也。

贊曰﹕十八頌﹐爲二﹕初八頌傍隨喜﹐後十頌正隨喜者。此初。有三﹕初二頌標隨喜者﹐次五頌挍量﹐後一頌結成。

贊曰﹕下十頌正隨喜者。分五﹐此有二﹕一頌總明初人隨喜﹐五頌受教往聽隨喜。

贊曰﹕此有三﹕初二頌聽聞隨喜﹐一頌勸聽分坐隨喜﹐一頌舉劣成勝。

法師功徳品

來意有三﹕一者六品能行人中前明傍人能修行者福﹐未明正能行法師之福﹐今正明之﹐故此品來。二者下二品明正依行福果多少中初品總明得果多少﹐後品引已證成得者﹐故此品興。三者論解法力有五﹐第五讀誦持說﹝常精進品﹞示現﹐此品佛告常精進持說等功徳﹐故此品來。

釋名者﹐依法修行可爲軌範﹐故名法師。惟能行者﹐非所行法。此品明法師之功徳﹐故名法師功徳品。

解妨者﹐何故前﹝法師品﹞佛告藥王﹐﹝寶塔﹞﹑﹝天授﹞告諸菩薩并天人四眾﹐﹝安樂行品﹞獨告文殊﹐﹝如來壽量﹞﹑﹝分別功徳﹞﹑﹝隨喜功徳﹞獨告彌勒﹐此法師品告常精進不告餘耶﹖答﹕﹝法師品﹞明人﹑法二師。藥王過去不悋軀命以弘經法﹐以法爲師身爲法師﹐是故偏告。﹝寶塔﹞法證﹑﹝天授﹞人證﹐勸示眾人故總告之。﹝安樂行品﹞明離毀傷三業善行﹐文殊每勸修行﹐多爲眾生善友﹐自亦以行爲先﹐故偏告文殊。﹝壽量品﹞明三佛菩提﹐﹝分別功徳﹞明道證階降﹐﹝隨喜功徳﹞挍量勸示希求佛果﹐自非位齊正覺﹑智階大聖﹐何由識眞化之幽微﹑察道徳之圓證﹖故此三品獨告彌勒。此之一品亦合告之﹐以常精進名﹑行雙符﹐故惟偏告。行五師之妙行﹐獲六千之勝徳﹐非直自行修成﹐曩劫亦復非常精進而不可證﹐豈由懈逸之所剋成﹖故偏告於常精進也。

贊曰﹕大文分三﹕初告修行法師差別﹐次顯所得功徳多少﹐後顯六根殊勝果用。此初也。據實法師總有十種﹐此略說五﹕一持﹐二讀﹐三誦﹐四說﹐五寫﹔例餘供養﹑施他﹑聽聞﹑思惟﹑修習﹐亦皆法師。初三易而不論﹐後二難而不說﹐舉中五種例難﹑易故。

贊曰﹕此顯所得功徳多少。初辨﹑後結。古有二解﹕一云﹐十善爲本﹐一善皆有九善助成﹐各成十行。十行各有自作﹑教他﹑讚歎法勝及讚行十善者﹐合成四百。此四各有上﹑中﹑下修﹐合千二百。耳﹑舌﹑意三﹐聽聞﹑談說﹑心得法義﹐修行力勝﹐具足三品各千二百。餘三根劣都無上品﹐故惟八百。若依十善爲首修成此徳﹐餘經亦爾﹐六根功徳亦應如是﹐何但此經﹖二云﹐六根各有百福﹐一一皆以十善莊嚴﹐合成一千。六根合此總有六千﹐三根勝故增得二百﹐三根劣故各減二百。古解引《正法華》及《莊嚴論》六品各一千﹐眼﹑鼻﹑身三併與二百﹐其數何也。又百福者﹐十十善因所感之果。今以因助﹐未見所由。今正解者﹐本論之中惟說三根各千二百﹐餘三各八百﹐不得將《莊嚴論》例同此經。又未勘彼二文﹐今且爲四釋﹕一者於此經中修十法行﹕一書寫﹐二供養﹐三施他﹐四聽聞﹐五披讀﹐六受持﹐七開演﹐八諷誦﹐九思惟﹐十修習。於此十中一一相資轉成百行﹐百行各四﹕自作﹑教他﹑讚勵﹑慶慰﹑合成四百。各有三品而修習之﹑成千二百。三根勝故具千二百﹑三根劣故而無上品各惟八百。二者因於此經十法行中﹑一一皆以十善資助﹑如是十十具足成百。自作﹑教他﹑讚勵﹑慶慰合成四百。三品修習成千二百﹐三根勝劣增減同前。此經勝妙獨成此徳﹐餘經不然故無此徳。此文略故說五法師﹐其實十種﹐一一爲首﹐餘行助成﹐皆獲爾徳。又依此經﹐六根皆惟說五法師非十種者﹐今有二解﹕一云﹐此五法師一一兼修十善﹐卽成五十。自作﹑教他﹑讚勵﹑慶慰﹐五十各四卽成二百。一一根門𨿽皆二百﹐眼﹑鼻﹑身劣﹐並有耳﹑舌﹑意三助之。自類不相助﹐故并本成八百。耳﹑舌﹑意勝故能引三助﹐故耳﹑舌﹑意成千二百。二云﹐未見文說﹐不可虛卜。經云「以是功徳莊嚴六根皆令淸淨」﹐論云「諸凡夫人以經力故得勝根用﹐未入初地位」。如經以父母所生肉眼﹐見於三千大千世界如是等故﹔有解在於十住十行十迴向中﹐非於十信﹐力猶弱故。今解惟在四善根位﹐以其肉眼見大千故﹐解脫分位未能如是。解脫分位見一洲之化佛﹐決擇分位見大千之化佛﹐卽如經云「三千大千一化佛境」﹐故知決擇分方見大千界。不爾﹐一化佛境說誰所見耶﹖論云「又六根淸淨者﹐於一一根中悉能具足見色聞聲知香味觸等﹐諸根互用故。」眼見者聞香能知﹐如經釋提桓因在勝殿上﹐五欲娛樂在殿上坐。色應眼見鼻能知故﹐乃至說法故聞香知者﹐此是智境鼻根知故。說法應智知﹐以鼻根知故﹐此義有二﹕一云﹐諸根互用惟在十地。《惟識》等云「得自在位諸根互用﹐一根發識緣一切境」﹐故非地前可名自在諸根互用。其前所說見聞大千通地前位﹐初地已上見百世界﹐非惟三千故。又初地上實見一百三千大千﹐據一化佛境且言見大千﹐於理無爽。二者﹐諸根互用得大自在惟在十地。《惟識》等是。若加行力分亦得者﹐地前亦得。故此本論說地前得﹐在凡夫言﹐許通於下互用中故。前凡夫位得前功徳﹐今初地上諸根互用﹐故非地前有互用也。

贊曰﹕下第三段別顯六根殊勝作用。初眼。長行有三﹕一肉眼非通﹐下皆准知﹔二所見近遠﹔三見業報。

贊曰﹕五頌﹐分四﹕一勅聽﹐一數﹐二近遠﹐一眾生及結。小教說二乘天眼見大千﹐今說持經力凡夫眼見大千﹐初地菩薩見一百大千世界﹐六根功徳多少不同﹐所得境界大千無別。修因勝劣果徳不同﹐識用不差大千咸等。又徳是內成﹐由因增咸﹔境是一化﹐外取量同。只如二乘傍取﹐遂有二千三千。宿命﹑天眼﹐所知過﹑未俱成八萬。又如初地天眼見百大千﹐勝二乘等﹔宿命﹑生死但知百劫﹐劣二乘等﹐不可一例。

贊曰﹕耳。長行有四﹕一徳量﹐二境量﹐三所聞差別﹐四結勝。差別有七類﹕初十二雜起聲﹐次十二六對聲﹐次八八部聲﹐次三三災聲﹐次三惡趣聲﹐次二出家聲﹐後四聖人聲。﹝菩薩地﹞說「勝解行位久修菩薩﹐無驗呪術用皆驗」﹐故六根淸淨必在地前凡夫上位﹐非於下中。

贊曰﹕十八頌﹐分三﹕初一標﹐次十四頌上﹐後三結勝。此初也。

贊曰﹕第二頌上。十四頌﹐分四﹕初八頌欲界聲﹐次一頌半色界聲﹐次一頌半出家聲﹐後三頌賢聖聲。「十方世界中禽獸鳴相呼」者﹐依一三千界中十方四天下世界﹐非數大千界爲十方。又得三千是凡夫耳﹐此是十地乃至佛位﹐故得十方亦不相違。

贊曰﹕鼻。長行有四﹐此中有二﹕一徳量﹐二境量。上下旣遠﹐云何能知﹖若根遙知﹐不至取故。壞根不壞境﹐若至能取﹐豈一切香皆就根耶﹖論云「此是智境鼻根知故。定智遙知﹐依鼻根取﹐故名聞香﹐非鼻實能離中取境。又諸根互用﹐鼻尚見色﹐況依眼耳之智不取大千香耶。得假似香非得實體﹐許離取體壞境性故。」

贊曰﹕此中有二﹕第三差別﹔第四結成﹐「𨿽聞此香」下是。差別有二﹕初凡﹑後聖。凡中復二﹕初欲界﹐後色界。欲界復二﹕初非天﹐後天。非天有二﹕一境物﹐二生身。天亦有二﹕初境物﹐後天身。色界云何有香﹖此通果香﹐非業果也。《華嚴經》云「菩薩鼻根聞無色界宮殿之香」﹐此據依形通力所變﹐彼據似形定力所變﹐故不相違。然《瑜伽》云﹕「勝定果色當知惟有顯色等相﹐以彼香等生因闕故﹑又無用故者﹐依託色界爲定本質﹐變定境者卽無香﹑味﹐依欲境有。又加行心劣生因闕無﹐因彊則有。菩薩有﹐二乘無。聖人有﹐凡夫無。佛弟子有﹐外道等無﹐以劣弱故。」然《瑜伽》云「勝定果色於一切色皆得自在」﹐故知定果通變一切。

頌曰﹕三十頌﹐分三﹕初一頌標﹐二十八頌上﹐後一頌結。二十八頌上﹐中分二﹕初二十三凡香﹐後五聖香。凡香復二﹕二十一頌欲界香﹐二頌色界香。欲界分二﹕初七略明人天香﹐後十四頌廣明人天香。初復有二﹕五頌略頌人中境物及眾生香﹐後二略頌天中眾生及境物香。十四頌廣明香中分二﹕初九人中香﹐後五天中香。人中有三﹕初二境物香﹐次五眾生香﹐後二伏藏香。五頌眾生中﹐初二現生香﹐後三隱生香。五頌天中分四﹕一華﹐二宮﹐一天﹐一戲。五頌聖中分四﹕二比丘﹐一菩薩﹐一佛﹐一眾生。

贊曰﹕舌。長行有三﹕一徳量﹐二根用﹐三舌具用。此初二也。此無境量﹐何故不同鼻根能知三千﹖旣不能知﹐云何功徳成千二百﹖舌根應亦得甞三千界味﹐但以頌文說舌具用聲徧大千﹐故不說甞味。香離質而可有﹐味離質而便無﹐故不說得三千界味。經中亦說佛有鼻﹑舌通過於眼﹑耳。

贊曰﹕下舌具用。分五﹕一巧說法﹐二多眾來聽﹐三得供養﹐四近賢聖﹐五擁護說法。多眾來聽有三﹕一天﹐二龍等﹐三四眾來聽。

贊曰﹕八頌半﹐分二﹕初一舌根用﹐餘舌具用。舌具用分四﹕一半巧說法﹐三眾來聽﹐一供養﹐二賢聖護。

贊曰﹕身。長行有四﹕一徳量﹐二喜見﹐三境量﹐四差別。差別有三﹕一器界﹐二上下﹐三賢聖。

贊曰﹕七頌半﹐分五﹕一喜見﹐一半獨見﹐一半境量﹐二半差別﹐後一結勝。差別有二﹕一半境﹐一賢聖。

贊曰﹕意。長行有七﹕一徳量﹐二遠廣﹐三無窮﹐四順理﹐五境量﹐六顯勝﹐七眞實。無窮中一月四月等﹐且舉月時之分齊。差別中心之所行所取境界﹐心所動作三性行相﹐心所戲論言說分別諸法性也。或身語意如次配之。

贊曰﹕十一頌﹐分五﹐此中有三﹕初一頌半遠廣﹐半頌無窮﹐二頌差別。

贊曰﹕第四有四頌頌眞實。分四﹕一能持﹐一不忘﹐一如說﹐一無畏。

贊曰﹕第五有三頌顯勝。分三﹕一顯勝﹐一喜敬﹐一巧說。恐文繁廣﹐大分科判與長行別﹐應各配悉。

常不輕菩薩品

來意有四﹕一者能學行人𨿽有六品﹐分爲四段﹐此爲第四﹐明佛自身往居因位行安樂行﹑修忍辱等﹐流通此經﹐當得安樂﹔今說此經﹐勸勵時會﹐故此品來。二者三品明未滿果中﹐前明行行六根淸淨﹐未知得者實誰是耶﹖今說自身往行彼行得六根淨﹐勸勵時會﹐故此品來。三者欲顯行安樂行威勢無比﹐我爲不輕行安樂行﹐眾生于時行損害我﹐初𨿽受苦還由我力並得佛道﹐況親自行而不作佛﹖今說此緣以利時會﹐故此品來。四者論說六種記中﹐此明具因菩薩與記﹐故此品來。

釋名者﹐「常」者恒義﹐「不輕者」恭敬義。觀他四眾具佛性因﹐勸他修行必得作佛﹐三業恒時虔恭敬仰﹐故名常不輕。

解妨者﹐何故此品獨告得大勢﹖欲明經之威神﹐能令順修行者疾得作佛﹐違經惡人亦能速拔其苦﹐故惟告彼不告餘人。問﹕此品亦明威音王佛﹐何故惟以不輕爲名﹖答﹕佛因彼說﹐非正明故。

贊曰﹕品文分四﹕初牒前違順所生罪福以示眾人﹐第二別顯於說經持經之人違順人相﹐第三結會今古以示眾人違順之相﹐第四結勸眾人除違行順。此初也。罪如前﹝譬諭品﹞﹐功徳如次前品。

贊曰﹕下第二別顯於說經人違順人相。有三﹕初標時節﹐次所遇佛﹐後顯能行違順人相。此初二也。所遇佛中有二﹕一初佛﹐二後佛。初佛有六﹕一名﹐二劫﹐三國﹐四說法﹐五壽住﹐六涅槃。「諸佛同名威音王」者﹐顯說《法華》音聲如王尊勝﹐有大威勢﹐能令眾生獲大利樂﹐卽常不輕臨終所得。此《法華經》廣饒益是。

贊曰﹕下顯能行違順人相。中有八﹕一惡人益勢﹐二善士增勤﹐三語加能忍﹐四身害能受﹐五善名旣起﹐六勝果遂生﹐七惡人從化﹐八善士增道。此卽初也。

贊曰﹕第二善士增勤。有三﹕一標名﹔二釋名﹔三彰行﹐「而是比丘下」是。「菩薩比丘」者﹐顯是菩薩而非比丘﹔若是比丘而非菩薩﹐皆非此行﹐初不可怪﹐後犯戒故。「我深敬汝等不輕慢」者﹐有佛本性﹐住種姓故﹐此敬報身如來藏也。「皆行菩薩道當得作佛」者﹐有種姓者若起習性﹐發心修行必得佛故。又依法身如來藏故﹐一切皆有我深敬汝。若行菩薩道﹐發起修習報身如來藏者﹐當得作佛。《無畏徳女經》說﹕「菩薩爲度憍慢瞋惱諸眾生等﹐令彼得起迴向之心﹐又爲長眾生諸善根本﹐是故菩薩禮諸眾生。」

此初四眾凡逢皆禮﹐禮比丘尼及與白衣﹐豈不犯耶﹖

菩薩比丘不作是禮﹐禮卽有犯。今作是禮﹐所以不犯﹐菩薩於性罪必持﹑遮罪有犯﹐勸利大故。若但比丘非菩薩者﹐禮卽有犯﹑不禮無犯。又禮四眾而不犯﹐獨禮一而便虧。又敬佛性非禮身故﹐旣不專讀誦﹐亦不專禮拜﹐二事兼故。新學比丘禮維摩足﹐未有知故﹑非舊學故。然有解言﹐其此比丘不行讀誦﹐但爲禮拜。若爾﹐應言不讀誦經﹐何用「專」字﹖故知不專讀誦﹐亦不但行禮拜﹐是此中意。

贊曰﹕第三語加能忍。初語加﹐後能忍。

贊曰﹕第四身害能受﹑第五善名旣起。此上正是四十心位。

贊曰﹕第六勝果遂生。有三﹕一聞法能持﹐二六根淸淨﹐三增壽說法。若常不輕不先披讀像法之中法華經者﹐豈於臨終聞卽能持﹖先不修因﹐果如何起。已前禮拜是四十心位﹐聞法根淨四善根位。增壽命故得大善寂﹐漸爲理觀觀眞理故。

贊曰﹕第七惡人從化。有二﹕一惡人從化﹐二所化轉多。大神通力增壽根淨﹐樂說辨力憶偈說法﹐大善寂力漸爲諦觀聞法解理。

贊曰﹕第八善士增道。有五﹐此文有四﹕一遇佛說法﹐二遇佛持誦﹐此二在凡四十心位。由如此故﹐三得六根常淨﹐便入初地﹔四除五怖畏﹐得四無畏。故知常得六根淸淨﹐入初地中。菩薩理應住生死以化物﹐常值佛者未入十地﹐不遇諸佛如破漏船﹐自不能度安能度人。如以少湯投大氷池﹐初𨿽少消後還氷積﹐煩惱未離不遇佛者利生亦爾﹐故增自行必須遇佛。《華嚴經》說十地中言﹕「是菩薩得歡喜地﹐所有怖畏卽皆遠離﹐所謂不活畏﹑惡名畏﹑死畏﹑墮惡道畏﹑大眾威徳畏。何以故﹖是菩薩離我相故尚不貪身﹐況所用物﹐是故菩薩無不活畏。心不希望恭敬供養﹐我應供養一切眾生供給所須﹐是故菩薩無惡名畏。遠離我見無我相故無有死畏。又作是念﹐我若死已﹐所生必見諸佛菩薩。是故無有墮惡道畏。我所志願無與等者何況有勝﹐是故無有大眾威徳畏也。」若依論釋﹐無畏有二﹕一菩薩無所畏﹐二佛無所畏。佛無所畏﹐正等覺等是。今是菩薩無所畏﹐一爲眾生說法無所畏﹐一切聞能持故﹑得諸陀羅尼故﹑常憶念不忘故。後三並名在大眾中說法無所畏﹕一﹑知一切眾生欲﹑解﹑因緣﹐諸根利﹑鈍﹐隨其所應而爲說法故。二﹑不見十方有來問難﹐令我不能如法答者﹐不見如是少許相故。三﹑一切眾生聽受問難﹐隨意如法善能決斷一切疑故。離前五怖畏﹐得此四無畏入於初地﹐後入八地方離怖因。

贊曰﹕第五緣修道滿入諸地後﹐更得見佛說是經典。

贊曰﹕下第三大段結會今古以示眾人違順之相。分二﹕初會不輕﹐後會四眾。此初。有二﹕初會身﹐後會法。

贊曰﹕此會四眾。有三﹕初會初行惡行果﹔二會中途從化果﹐「畢是罪」下是﹔後會古今眾。

善現聲聞猶住無諍之行﹐將護眾生而爲利益﹔何故菩薩彊記四眾令他打罵招斯罪報﹖

﹝菩薩地﹞言「菩薩常以安隱樂教化眾生﹐非安隱樂如實知之﹐隨力方便教令斷除。若初苦而後安﹐彼𨿽憂惱要當饒益﹐是則菩薩依巧方便。若初𨿽樂而後不安﹐彼𨿽憂苦不欲去之﹐以方便力要爲斷除。何以故﹖後必樂故。」今者不輕觀初𨿽苦﹐後還化導令入道故。如大良醫觀病重者﹐要先發其病﹐後與藥令差。亦如捕魚師巧出泉魚﹐如大獵師巧出熊羆。知因瞋有益﹐令彼瞋度之。知因貪有益﹐令彼貪而度之。如化淫女恣而後度。二乘不能﹐故住無諍﹔現𨿽除諍﹐不能究竟除他諍故。菩薩自證無諍眞如﹐拔彼諍根﹐畢竟還令彼亦證此眞理無諍故。初𨿽起諍﹐後還令滅諍﹐是行大無諍。不同二乘現小無諍﹐故無妨也。

贊曰﹕第四大段結勸眾人除違行順。有二﹕初經利大﹐後勸流通。

贊曰﹕十九頌半頌後三段。分三﹕初十頌於說經人違順之相﹐次三頌半結會今古以示眾人違順之相﹐後六頌結勸眾人除違行順。此初。有二﹕初一半所遇佛﹐後八頌半行違順者。行違順者中分五﹕初三惡人益勢善士增勤﹐次一語加能忍身害能受﹐次二勝果遂生﹐次一惡人從化﹐後一半善士增道。不頌善名旣起。「罪畢已」者﹐惡罵﹑加害轉重令輕﹐先業罪故。

贊曰﹕結會今古。分二﹕初半會身﹐後三會眾。

贊曰﹕結勸眾人除違行順。有四﹕初二前化諸人﹐一是經難聞﹐一此經希說﹐後二勸勿生疑。

如來神力品

來意有三﹕一者三流通中此下八品付受流通﹐示相付囑稟命行故。﹝神力﹞﹑﹝囑累﹞付囑令行﹐餘之六品受命流通。付囑分二﹕一作神通令信付囑﹐二手摩頂令行付囑。今此卽初。付囑於他恐不生信﹐故作神通放光等示﹐令知世尊有大神通﹐久不妄語﹑出言諦實﹐令生信解方以言付﹐故此品來。二者依第二科中上來初一品是序分﹐次十九品爲正宗訖﹐自下八品是流通分。﹝神力﹞﹑﹝囑累﹞勸信付授﹐後之六品稟命流通。勢與前同﹐下更不述。三者論云「修行力有七﹐第二說力有三種法門。﹝神力品﹞中示現﹐顯佛世尊有此神力﹐故能說法皆實不虛﹐勸示眾生﹐故此品來。」

釋名者﹐分身能寂俱號「如來」﹐妙用無方曰「神」﹐威勢能摧爲「力」。分身等佛各現妙用莫可方比﹐威勢能摧邪見不信以勸生信。如來神力此品廣明﹐名如來神力品。

解妨者﹐問﹕﹝湧出﹞佛曾所化﹐何假現通信生﹖答﹕﹝湧出﹞久信不假神通﹐勸發初機須現神力。又信有淺深﹑付有輕重﹐若不現通以付﹐恐付猶輕﹔若不更令信深﹐彼信尚淺。希法易行﹐故現神力。問﹕何故此經付屬要現神力﹐餘經付屬無此事故﹖答﹕此經祕密會二歸宗﹐餘經不然﹐故現神力。

贊曰﹕品文分二﹕初湧出請﹐後如來付。此初。有二﹕初標﹑後釋。不但欲以濟他﹐兼希自行﹐故請當說。不爾﹐「亦言」便爲無用。「眞」謂眞實﹐「淨」謂離染﹐「大法」謂一乘。身恭﹑語演﹑述心三請。

贊曰﹕下文有二﹕初長行﹐後偈頌。長行中復二﹕初現神力﹐後言付囑。初文有七﹕一標現神力﹐二出舌放光﹐三謦欬彈指﹐四地皆振動﹐五彼見歸依﹐六合蓋成帳﹐七世界通一。此初也。略爲三義故現神力﹕一爲顯經勝徳以勸流通﹐此下長行「佛告上行等菩薩」是。二爲悅眾生令生信故﹐初一行頌是。三見諸菩薩發願流通﹐順諸佛心故現神力﹐第四頌是。

贊曰﹕下第二段出舌放光。有三﹕一釋迦出舌放光﹐二分身出舌放光﹐三明時節。此初二也。古徳相傳有七神力﹕一出舌﹐二放光﹐三謦欬﹐四彈指﹐五地動﹐六合蓋﹐七變土。今加爲八﹐謂示現﹐卽令他方遙見於此。六通之中初神境通﹐有二﹕一能變﹐二能化。能化謂無而忽有﹐謂化身﹑化語﹑化境。能變謂轉換舊質﹐此謂十八變﹕一震動﹐地六動等也﹔二熾燃﹐身之上下出水火等﹔三流布﹐放光漸照此彼展轉等﹔四示現﹐示現他方諸界趣等種種事物﹐令諸眾會皆悉遙見﹔五轉變﹐轉地爲金﹑水爲酪等﹔六往來﹐於一切處縱身往來一切無障﹔七卷﹑八舒﹐能卷大入小﹑舒小令大﹐以一芥納於須彌﹑展一毛充於法界等﹔九眾像入身﹐能以諸世界內身毛孔等﹔十同類往趣﹐應物現形爲說妙法﹐事訖還沒令不識知﹔十一顯﹑十二隱﹐於大眾中隱沒自身復令顯現﹔十三所作自在﹐謂轉有情令其往來﹐及己身等默語一切皆得自在﹔十四制他神通﹐謂佛﹑菩薩﹑二乘聖凡﹐漸次皆能制伏下位所現神通﹔十五能施辨才﹐施七四辨﹔十六能施憶念﹐於法失念能施憶念﹔十七能施安樂﹐爲說法等拔除危怖﹑疾疫﹑災患﹐得諸安樂﹔十八放大光明﹐能放一光頓照無量國作大利樂事。此八神力﹐第一出舌是第八舒﹐第二放光是第十八放大光明﹐第三謦欬此卽能化﹐無而忽有故非十八變。或此及第四彈指是第十三所作自在﹐第五地動是第一震動﹐第六令他方見此是第四示現﹐第七合蓋是第七卷﹐第八通爲一土是第五轉變﹐轉多爲一轉穢爲淨故。今佛出舌者﹐論云「令憶念故﹐信佛所說。如佛入婆羅城乞食不得﹐後出城已逢一女人施佛臭飯﹝米﹡定﹞汁。佛記當果。時有婆羅門深生不信﹐佛出舌示﹐彼方信佛所記不虛。」凡舌至鼻際尚不妄語﹐況覆面輪。廣如經說。「至梵世」者﹐有語表故﹐上無語故更不至上。「放光」者﹐警覺有緣破癡暗故。「一一毛孔」者﹐表此經慈悲﹑一乘平等顯皆備故。「無數光」者﹐具萬徳故。「徧十方」者﹐覆一切故。由多寶佛已證經訖﹐更不現通﹐但化佛示現。

贊曰﹕此明時節。愚者心迷謂是小時﹐智者情解滿百千歲﹐轉換其心令彼不覺。又報化之利有殊﹐聖凡之見有別。又佛現神力實百千歲﹐佛神力令眾生不覺。然促不延時爲論﹐但說世尊八十入滅。又聖凡眾所聞𨿽同﹐經時證道獲悟全別﹐亦不相違。

贊曰﹕第三段謦咳彈指﹐第四段動地也。論云「謦咳者說偈令聞故。旣聞聲已﹐如實修行﹐不放逸故。」論云「彈指令覺悟者﹐令修行者覺悟進修故。」「地動」者﹐警策十方未發心者令發心故。「謦」音去挺反﹐《玉篇》「咳也聲也」。「欬」音苦愛反﹐《玉篇》「逆气也」。

贊曰﹕第五彼見歸依。有三﹕一覩見生欣﹐二空聲教示﹐三依言敬禮。

贊曰﹕第六合蓋成帳﹐第七世界通一。初散華﹐後成帳。「散華」者﹐聞《法華經》。「合成蓋」者﹐三乘初殊﹐後成於一﹐覆蓋一切此界生故。「世界通一」者﹐智心無礙﹐淨土不殊﹐惟有一乘更無餘故。上表神力八種不同﹐論惟解三﹕出舌﹑彈指﹑謦咳之義﹐餘經有五﹐非勝不釋。三多餘經無﹐從勝釋之。又此三種正付囑用所以偏釋﹐餘通非正故不說之。

贊曰﹕下言付囑。有五﹐此中有四﹕一結前神力無量難思﹔二爲囑累說徳難窮﹔三顯四種皆此經說﹐一權實之道﹑二神通之力﹑三佛所藏理﹑四智慧深事﹔四結成勸授。

贊曰﹕第五勸隨喜供養。初標﹑後釋。釋由四義故應供養﹐法身妙理此中具故﹐蘊道處名道場﹐成道處﹑得菩提處﹑說法處﹑涅槃處﹐道場總也。下三別釋。

贊曰﹕十六頌﹐分二﹕初四頌神力﹐後十二頌付囑。此初。有三﹕一頌標現意﹐二頌五神力﹐一頌順佛心。

贊曰﹕下十二頌付囑。中分三﹕二標無窮﹐八半別歎﹐後一半結勸。此初也。歎持經者福以勸眾人。

贊曰﹕此別歎。爲五﹕一半見佛﹐二歎喜﹐一得法﹐一半能說﹐二半能益。能說之中﹐諸法義者﹐義無礙﹔名字﹐法無礙﹔言辭﹐詞無礙﹔樂說﹐辨才無礙。四無礙滿﹐如風無礙。

贊曰﹕下結勸也。

囑累品

來意有二﹕一依今時經品次第者﹐付囑有二﹕上已神力令信付囑﹐此是摩頂令行付囑﹐故此品來。二者依本論﹐此品於﹝普賢品﹞後說﹐故論云「護法力者﹐謂﹝普賢品﹞及後品示現。」此手摩頂﹐佛自護法令其流行﹐故此品來。

釋名者﹐「囑」謂付託﹐「累」謂重疊﹐再三付託令其護持﹐故名囑累品。託應作「噣」。付應作「囑」。

解妨者﹐爲以一手摩諸菩薩頂﹐爲諸菩薩各一手摩耶﹖答﹕一手一時﹐神力大故。各一手摩﹐妙用周故。然諸菩薩各見獨摩﹐由此深心依言領受。

贊曰﹕品文分四﹕一如來付囑﹐二菩薩敬受﹐三令塔等還﹐四眾皆歡喜。初中有三﹕初三業加持﹐付囑令行此經﹔二「若有眾生不信受者」下﹐若不信受此經﹐令行餘經﹔三「汝等若能如是」下﹐結成勸意爲報佛恩。初文又三﹕初以手摩頂付令流布﹐廣作饒益﹔次復摩頂付令受持﹐普令聞知﹔後釋所以﹐勸令演說。此初也。初二段以身語加﹐後一段意業加。此初。「以右手摩」者﹐示大吉祥故。龍樹解云﹕「餘經非祕密﹐惟《法華》祕密說二乘作佛﹐惟大菩薩能用行之﹐如大良醫方能用毒。」

贊曰﹕復手摩頂付令受持普令聞知。至三摩者﹐令受殷勤﹐法皆三故﹑傳燈之法必重付故。

贊曰﹕下釋所以勸令演說。意業加持有三﹕一明己三不善根已盡﹐能施智慧﹔二顯佛能爲大施主﹐勸隨勿慳﹔三教以施化﹐令得佛慧。此初也。慈悲故無瞋﹐與樂故拔苦﹐無慳悋故無貪﹐何曾惜法﹖無所畏故無癡﹐作決定說故能與。佛智﹐種智也﹔如來智﹐一切智也。此二任運﹐無師而得﹐名自然智。或前二有爲智﹐後一無爲智名自然智。

贊曰﹕顯佛能爲大施主勸隨勿悋。《成實論》說﹕「慳有五種﹕一住處慳﹐二家慳﹐三施慳﹐四稱讚慳﹐五法慳。住處慳者﹐於已住處生慳念言﹕我獨住此令我自在﹐不用餘人。此有五種﹕一於未來諸善比丘不欲令來﹐二於已來諸善比丘瞋恚不喜﹐三欲令早去﹐四藏僧施物不欲與之﹐五於僧施物生我所心計爲恩徳。是人於彼共有法中尚不能捨﹐何況自身所有諸物﹖故於解脫終無有分。家慳者﹐於往還家生慳想言﹕我於此家常獨入出﹐不用餘人﹔設有餘人﹐令我最勝。此亦有五﹕一白衣有不吉事與之同憂﹐二彼有利事與之同喜﹐三喜白衣有勝富貴﹐四斷受者令不得施﹐五生其家爲廁中鬼及諸惡處。施慳者﹐於他施物生慳悋想﹕令我於此獨得施物﹐餘人不得﹔設令與之﹐勿復過我。此亦有五﹕一常乏資生﹔二令施者不得爲福﹔三令受者不得財利﹔四毀訾善人﹔五心常憂惱故當生地獄﹐設生人天常處貧薄。稱讚慳者﹐於他稱讚生慳悋心﹐令獨讚我莫讚餘人﹐設讚餘人莫使勝我。此亦有五﹕一聞讚餘人心常憂動﹐二訾毀善人﹐三自髙卑他﹐四常被惡名﹐五於未來百千世中無有淨心。法慳者﹐於正法中生慳悋想﹕令我獨知十二部經﹐莫使他知﹔設令他知﹐莫使勝我。又自知義祕而不說。此過有七﹕一所生常盲﹐二常愚癡﹐三多怨中生不得自在﹐四退失聖胎﹐五諸佛怨賊﹐六善人遠離﹐七無惡不造。」由有如是種種過失故﹐勸勿慳也。世尊能行三種捨故﹐與一切生是大施主﹐故應學我。

贊曰﹕教以施化令得佛慧。

贊曰﹕若不信此經令行餘經。謂遇二乘化此妙法﹐如其不信﹐且說般若大乘深法調伏其心﹐後化此法。

贊曰﹕結成勸意。佛意欲令人作佛﹐故設種種門。

贊曰﹕第二大段菩薩敬受。分爲二段﹕三業﹑敬領。

贊曰﹕第三大段令塔等還。自此已後更無還處﹐故知此品應在經終。

贊曰﹕第四大段眾皆歡喜聞讚法勝。付授丁寧﹐所以歡喜﹐非見遣化佛等還所以歡喜。准此故應席便散也。天親菩薩釋《伽耶山頂經》「歡喜奉行」有三義﹕一說者淸淨﹐以於諸法得自在故﹔二所說法淸淨﹐以如實證知淸淨法體故﹔三所依說法得果淸淨﹐以得淨妙境界故。如經「皆大歡喜信受奉行」。

藥王菩薩本事品

來意者﹐上之二品旣明付授﹐下之六品受命流通。准本論文分之爲五﹐藥王自行苦行力以流通﹐妙音教化眾生行苦行力以流通﹐觀音﹑陀羅尼護眾生諸難力以流通﹐妙莊嚴王功徳勝力以流通。普賢﹑囑累護法力以流通。囑累旣在前陳﹐護法但惟有一。藥王時𨿽在會﹐說其過去燒身燃臂自行苦行以流通正法﹐利益時會﹐故此品來。

釋名者﹐「藥」者能去疾之神功﹐「王」者有自在之威力﹔「本」者因由﹐「事」者體業。今此菩薩願爲藥樹﹐療八塵之痼疾﹑除七漏之深痾﹐勢力無雙威神罕匹﹐故名藥王菩薩。今此品中敍彼本因修行之事﹐以利時會﹐名藥王菩薩本事品。

解妨者﹐問﹕菩薩願力神功皆等﹐何故惟此獨名藥王﹖答﹕論功據行﹑果實無差﹐願利﹑修因昔亦微別。只如救生拔苦行願菩薩皆同﹐觀音獨得救名﹐藥王何妨偏勝。

贊曰﹕此品之中大文分六﹕初宿王華發問﹔二如來爲答﹔三「若復有人以七寶滿三千大千」下﹐讚經妙徳﹔四「宿王華若有人聞是藥王菩薩本事品者」下﹐歎勝付授﹔五時眾獲益﹔六多寶讚揚。此二俱在品末。此初文有三﹕初問﹐次請﹐後辨請意。宿王華問者﹐宿世已來持《法華經》﹐如王自在。故《寶雲經》說﹕「菩薩有十法名大藥樹﹐譬如藥樹名曰善見。若有眾生得其根莖枝葉華菓﹐亦有見色聞香甞味得觸﹐遇此十法病皆除愈。菩薩亦爾﹐從初發心﹐爲諸眾生有種種煩惱病﹐有依施戒忍勤定慧而得活者﹐有依見法﹑有聞聲﹑有知味﹑有同事而得活者。菩薩隨應導利令益﹐故說菩薩名爲藥樹﹐能除煩惱病得慧命活故。」「遊」者遊化﹐利益方法﹑濟利眾生是。「若干等」者﹐問苦行差別﹐燒身燃臂供養正法是。

贊曰﹕下如來爲答。有四﹕一敍時﹐二明佛﹐三顯修行﹐四會古今。此初二也。佛中有七﹕一名號﹐二眷屬﹐三住壽﹐四無惡﹐五土相﹐六莊嚴臺樹﹐七所說經法。

贊曰﹕下第三修行。有三﹕一精進得定﹐二供養佛法﹐三供養舍利。此初也。得此定已能隨樂現身﹐初地卽得﹑八地自在。十平等中能隨眾生所樂示現﹐初地得故。《無垢稱經》亦有此菩薩。

贊曰﹕下第二供養佛法。有七﹕一喜念供養﹐二入定起通﹐三又思不足﹐四燃身供養﹐五光明遠照﹐六諸佛同讚﹐七燃身時節。此初也。

贊曰﹕二入定起通。有三﹕初入定雨華﹐二雨栴檀﹐三雨海此岸香。

贊曰﹕三又思不足。

贊曰﹕四燃身供養。有三﹕一服香油﹐二明年歲﹐三正燃身。

贊曰﹕此中有二﹐第五光明遠照﹑第六諸佛同讚。同讚中有三﹕一標眞讚﹐二比挍讚﹐三結成讚。

贊曰﹕第七時節。有二﹕初默﹑後時。

贊曰﹕明修行中下第三供養舍利。有十四﹕一生處﹐二說法﹐三啟白﹐四詣佛﹐五付囑﹐六入滅﹐七起塔﹐八思告﹐九燃臂﹐十利益﹐十一眾生悲惱﹐十二自誓﹐十三願滿﹐十四感生瑞應。此初也。

贊曰﹕三啟白。初白前事﹐後白請往。初文有三﹕一論佛在。二得總持三聞勝法。「甄迦羅」等者﹐《俱舍論》第十二卷說「數有六十﹐忘失餘八。以十漸積至第十六名矜羯羅﹐第十七名大矜羯羅﹐第十八名頻跋羅﹐第十九名大頻跋羅﹐第二十名阿芻婆﹐第二十一名大阿芻婆。」此總三種﹐卽是十六﹑十八﹑二十數也。

贊曰﹕四詣佛。有三﹕初往﹐次讚﹐後白。

贊曰﹕五付囑。有四﹕一唱滅﹐二法付﹐三界付﹐四體付。依《僧祇律》有舍利者名爲塔婆﹐無舍利者說爲支提。《瑜伽》等中若有舍利名窣堵婆﹐若無舍利但名制多。無「塔婆」稱﹐訛也。

贊曰﹕六入滅也。《華嚴經》云﹕「究竟佛事已﹐有十種義示現入大涅槃﹕一明一切行悉無常故﹔二明一切有爲非安隱故﹔三明涅槃趣最安隱故﹔四明般涅槃遠離一切諸怖畏故﹔五以諸人天樂著色身明色身無常是磨滅法﹐令彼求住淨法身故﹔六明無常力彊不可轉故﹔七明有爲法不自在故﹔八明三界法悉如坏器無堅牢故﹔九明般涅槃最爲眞實不可壞故﹔十明般涅槃遠離生死非起滅故。以此十義示現涅槃。」

贊曰﹕七起塔。有三﹕一悲戀﹐二燒身﹐三起塔。此他受用﹐故量極髙。

贊曰﹕八思告。有二﹕初思﹑後告。

贊曰﹕此中有五﹐九燃臂﹑十利益﹑十一眾生悲惱﹑十二自誓﹑十三願滿。

贊曰﹕第十四感生瑞應。有三﹕一因由﹐二瑞應﹐三得未曾有。

贊曰﹕下第二大段如來答中第四會古今。有三﹕初會﹐次歎﹐後勸。

贊曰﹕下品第三大段讚經妙徳。有四﹕一挍量勝﹐二「譬如」下比諭勝﹐三「此經能救」下作用勝﹐四「若人得聞此法華經若自書」下無邊勝。此初也。

贊曰﹕第二比諭勝。文中有十﹕一幽廣勝﹐二髙顯殊勝﹐三了達勝﹐四除惑勝﹐五威勢勝﹐六自在勝﹐七出生勝﹐八契理勝或名人法勝﹐九二利勝﹐十圓徳勝。其契理勝中有法有人。計此人文應最後說﹐文便故來。「須陀洹」云預流﹐預聖流故。「斯陀含」云一往來﹐惟有一生往來生死﹐便成應果﹐名爲一來。「阿那含」云不還﹐欲界業盡﹐必不還生於欲界中﹐故云不還。

贊曰﹕下第三作用勝。有三﹕一法﹐二諭﹐三合。此初有三句﹕初能除惑業﹐次能除苦果﹐後能滿善願。又發心修行得果爲三﹐又總別離惡攝善爲三。

贊曰﹕此諭說。有十二﹕一充願﹐二道成﹐三具慚愧﹐四得導師﹐五得歸趣﹐六越生死﹐七除煩惱﹐八得智慧﹐九獲聖財﹐十有承稟﹐十一知寶所﹐十二破癡暗。隨其所應﹐配前三句。

贊曰﹕此合說也。離苦痛﹑除眾苦﹐爲初句。解生死縛謂除惑業﹐爲第二句。不合於前充滿其願。或除當苦﹑現苦﹑苦因﹐如次配之。

贊曰﹕第四無邊勝。有二﹕一聞書功徳無邊﹐二供養功徳無邊。得無邊邊﹐不得有邊邊﹐故名佛不得。

贊曰﹕下品第四段歎勝付囑。有七﹕一標聞勝﹐二轉女身﹐三生淨土﹐四隨喜獲福﹐五正明付囑﹐六令守護﹐七勸供持。此初二也。

贊曰﹕三生淨土。有五﹕一生淨土﹐二離煩惱﹐三得神通﹐四見多佛﹐五佛遙讚佛。遙讚中有五﹕一歎福無邊﹐二歎徳無邊﹐三能破煩惱﹐四共爲守護﹐五明最勝方便攝引﹐云菩薩慧無與汝等。

贊曰﹕此中有二﹐第五正明付囑﹑第六令守護。守護中﹐初標﹑後釋。「後五百歲」者﹐《大集經》云﹕「佛滅度後初五百年解脫堅固﹐第二五百年禪定堅固﹐第三五百年多聞堅固﹐第四五百年福徳堅固﹐第五五百年鬭諍堅固。」皆以五百年爲類記之﹐故言滅後後五百歲。或正法五百年﹑像法一千年﹐於像法後其初末法五百年中。

贊曰﹕第七勸供持。有三﹕一散華﹐二心念﹐三結成。

贊曰﹕品第五段時眾獲益﹐第六段多寶讚歎。

法華玄贊卷第十﹝本﹞

保安三年十二月十二日以興福寺圓如房本法隆寺僧覺印移點已了。

本﹝ト﹞者皆此點本也﹐髙名書也云云。爲令法久住﹑往生極樂也。

妙法蓮華經玄贊卷第十﹝末﹞

大慈恩寺沙門基撰

妙音菩薩品

來意者﹐論云「教化眾生行苦行力者﹐妙音品示現。妙音現居東土﹑密在此方﹐本傳法華教行苦行﹐今放光召集以示眾人﹐勸發勝心弘通經法﹐故此品來。」

釋名者﹐「音」謂音聲﹐「妙」謂殊妙。昔住因中好設樂以供佛﹐今居果位善說法以利生﹐雙彰業﹑徳以標其名﹐故稱妙音菩薩。此品明彼事﹐故名妙音菩薩品。

解妨者﹐何故須召妙音以爲此品﹖答﹕藥王此方苦行自勸眾生﹐未有他土上人他方勸說﹐故召妙音遠方行法勸他苦行﹐故須召之。

贊曰﹕品文分四﹐一神光往召﹑二妙音來至﹑三事訖還國﹑四時眾得道。初文有二﹕初放光﹐後所至。此初也。放肉髻之光﹐彰召大人之相﹔放眉間之光﹐表爲此經故命。

贊曰﹕此所至。有三﹕一方處﹐二佛國﹐三結照。佛國有三﹕一國名﹐二佛號﹐三化利。

贊曰﹕下品第二大段妙音來至。有三﹕一彼來﹔二「於是妙音不起于座」下﹐至此﹔三「爾時華徳菩薩白佛」下﹐化行。初文復四﹕一敍徳﹐二請來﹐三佛誡﹐四承勅。敍徳復四﹕一勝因早植﹐二善友夙逢﹐三般若先圓﹐四等持已滿。此卽初三。

贊曰﹕四等持已滿。有二﹕初列十六等持﹐後結無量。一「妙幢相」者﹐如幢髙顯眾徳莊嚴。二「法華」者﹐達一乘理。三「淨徳」者﹐斷障染得勝徳。四「宿王戲」者﹐宿謂星像﹐王謂自在﹐戲謂遊樂。謂得自在能現眾像﹐猶如星宿常入遊戲以利眾生。五「無緣」者﹐謂滅盡定或無所緣定﹐離攀緣故。六「智印」者﹐謂眞如空理爲智印故﹐或以智爲印刊定是非眞妄等故。七「解眾生語言」者﹐發詞無礙解定。八「集一切功徳」者﹐謂集福王定。九「淸淨」者﹐能生七淨﹑九淨﹑四淨等故。四淨者﹐所依淨﹑所緣淨﹑心淨﹑智淨。十「神通遊戲」者﹐能起大神通故。十一「慧炬」者﹐照明眞俗諸境界故。十二「莊嚴王」者﹐能具內﹑外二莊嚴故。十三「淨光明」者﹐放神光故。十四「淨藏」者﹐含眾徳故。十五「不共三昧」者﹐不共二乘得故。十六「日旋」者﹐如日明朗巡照四生故。此皆第十地菩薩之所遊履﹐多第四定﹐以殊勝故。

贊曰﹕三佛誡。有四﹕一總誡﹐二敍他劣﹐三彰自勝﹐四結誡。此中但論自勝﹑他劣以爲誡之。如《思益經》中思惟梵天菩薩欲來娑婆世界﹐日月光佛告思益言﹕汝應以十法遊於彼土。一於毀於譽心無增減﹐二聞善聞惡心無分別﹐三於愚於智等以悲心﹐四於上下眾生意常平等﹐五於供養﹑輕毀心無有二﹐六於他闕失不見其過﹐七見種種乘皆是一乘﹐八聞三惡道亦勿驚懼﹐九於諸菩薩生世尊想﹐十佛出五濁生希有想。《無垢稱經》香臺佛誡大勢類同。

贊曰﹕四承勅。有三﹕如來之力﹐總也﹔後二別也。

贊曰﹕下第二至此。文有十一﹐此初﹐豫來華現。

贊曰﹕第二文殊問由。

贊曰﹕第三佛說所以。

贊曰﹕第四文殊問行。有三﹕一問福慧﹐二問入何定﹐三依定方能見。請通力加被﹐來令我得見﹔示相不知﹐實久已識。

贊曰﹕第五釋迦垂答。

贊曰﹕第六多寶召命。

贊曰﹕下第七妙音至此。有四﹕一來數﹐二所經﹐三身相﹐四至此。卽初二文。

贊曰﹕第三身相。有八徳﹕一目淨﹐《無垢稱經》云「目淨修廣妙端嚴﹐皎如靑紺蓮華葉」﹔二面圓晈﹔三身色﹔四莊嚴﹔五威徳﹔六光明﹔七相具﹔八堅固。

贊曰﹕第八下臺禮問。有二﹕初禮獻﹐後請問。請問有四﹕一問佛身有五句﹔二問眾生有七句﹔三問魔隨化有一句﹔四問多寶有二句﹕一問來﹐二起居。

贊曰﹕第九請見多寶。多寶﹑釋迦𨿽同塔坐﹐神力映蔽令其不見﹐故請見之。

贊曰﹕第十釋迦爲請﹐十一多寶讚揚。

贊曰﹕下大段第三明化行。有五﹕初華徳問因﹐二如來具告﹐三讚問修定﹐四佛後答之﹐五時眾獲益。此初也。

贊曰﹕下第二如來具告。有五﹕一示往因﹐二會今果﹐三久遇諸佛﹐四廣行利行﹐五結答所由。此初。有三﹕一佛﹐二行﹐三結。

贊曰﹕三久遇諸佛。

贊曰﹕下第四廣行利行。有二﹕初在此方﹐後在十方。此初。有四﹕一標現身說法﹐二別顯現身說法﹐三結成化者﹐四智慧無損。別顯現身說法中有二﹕一隨宜現十八類身說法﹐二爲拔苦難現身說法。

贊曰﹕此在十方現身說法。有三﹕初標例在十方利益﹐二隨根所宜現身說法﹐三結成身說。

贊曰﹕第五結答所由。

贊曰﹕第三讚問修定﹐第四佛復答之。

贊曰﹕明化行中第五時眾獲益。由聞化行﹐曲獲勝利。

贊曰﹕品第三段事訖還國。有三﹕一標還國﹐二所經相﹐三至已白益。

贊曰﹕品第四段時眾得道。都聞一品﹐遂獲勝益。

觀世音普門品

來意者﹐論云「救眾生諸難力者謂觀世音﹐﹝陀羅尼品﹞示現。觀音救未發心眾生難﹐令離眾苦發心持經。陀羅尼救已發心持經者難﹐令離苦持經。又觀音以天眼﹑天耳﹑他心三通護持經者難﹐陀羅尼二聖二天十神以明呪護持經者難。又觀音念人救難﹐陀羅尼誦法救難。持經之力已離眾難﹐若不加以易救之方﹐恐難修持經之業﹐故以易功助成難業以勸持經﹐故此品來。」

釋名者﹐「觀」音古寬反﹐又古段反﹐今從初。「觀」者察義﹐俯救悲慧。「世」者可破壞義﹐體卽生死有情世間。「音」謂音聲有情語業﹐世間有情起音聲以歸念﹐菩薩以大悲慧俯觀隨救﹐名觀世音。正義應云觀自在。諸三業歸依﹐必六通垂化﹐無暇危苦飛輪摧拔﹐作不請友爲應病醫﹐攝利難思﹐名觀自在。「菩薩」如前。「普」者平等徧滿義。「門」者入出之由處。諸三業歸依﹐必六通垂救平等﹐示此出苦入樂所由處所﹐故名普門。神通﹑記說﹑教誡三輪﹐爲離苦之處所作入寂之因由﹐是普門體。然有苦者多發聲以歸念﹐大悲者必應念以臨拯﹐故名觀音。此品廣明﹐故名觀世音普門品。

解妨者﹐問﹕菩薩大悲觀苦卽救﹐何故待念後方垂愍﹖答﹕生無心而佛救﹐大聖之所不通﹔自發意而悕緣﹐羣聖之所同範。先因自業後方藉緣﹐自旣不修緣何所作﹖故待歸念方始救之。設𨿽自脩未解方便﹐要假良友示苦方滅。問﹕一切菩薩皆有此能﹐何故觀音獨包彼號﹖答﹕本願不同﹐利事別故。紹繼無量壽佛﹐當作寶光功徳山王佛﹐故偏舉之。

贊曰﹕品文分四﹐一問答名因﹑二問答化行﹑三持地讚歎﹑四結成時益。初二文有頌。初文有三﹕一問名因﹐二答字義﹐三挍量持名功徳勝劣。此初也。「無盡意」者﹐《阿差末經》說「行六度四攝等種種行﹐誓度眾生。眾生界盡﹐菩薩之意乃盡﹔眾生未盡﹐菩薩之意無盡﹐故名無盡意。」《十地經》中以十盡句成諸大願﹕一一切眾生界盡﹐二世界盡﹐三虛空盡﹐四法界盡﹐五涅槃界盡﹐六佛出世界盡﹐七如來智界盡﹐八心所緣界盡﹐九佛境界智入界盡﹐十世界轉法輪智轉界盡。且如眾生界盡我願乃盡﹐如是眾生界不盡我願亦不盡。乃至第九佛智證入一切境界都盡﹑第十轉法輪智轉諸法盡﹐我願亦不盡。《無垢稱經》云﹕「𨿽得佛道轉於法輪﹐而不捨於菩薩之道﹐是名菩薩行。」故此菩薩名無盡意。𨿽諸菩薩願行皆同﹐諸號有殊﹐願各別故。欲明此經能令行願皆亦無盡。問名者欲令憑念以息苦﹐問行者欲令修行以希樂。

贊曰﹕下答字義。有三﹕初語業歸依﹐以天耳通尋聲拔濟﹔次「若有眾生多於淫欲」下﹐意業歸依﹐以他心通觀心拔濟﹔後「若有女人設欲求男」下﹐身業歸依﹐天眼通觀色拔濟。初文有三﹕初總標有苦稱名卽脫﹐次別顯有厄稱名皆脫﹐後結告威神巍巍若是。此初。卽是三途八難一切苦難﹐只如法琳歸命免七日之刑﹑濟﹝悾﹣工﹢隹﹞歸依脫三刀之害。《瑜伽》第九說業有二﹕一定異熟業﹐謂故思業若作若增長業﹔二不定異熟業﹐謂故思已作而不增長業。八十九說諸作不增長業﹐若無追悔不修對治﹐尚可受果名增長業﹔若追悔等名不增長業。或先增長業由追悔等名不增長業﹐如未生怨未追悔前名增長業﹐追悔已後名不增長業。第六十說依未解脫者建立定受業故。言解脫者﹐謂世道伏斷﹐乃至得聖成無學等。卽同《涅槃經》未入佛法名決定業﹐若入佛法名不定業。《對法》第七說有五故思造﹕一他所教勅﹔二他所勸請﹔三無所了知﹔四根本執著﹐謂三毒蔽心猛利執著所起諸業﹔五顚倒分別﹐謂勝無罪所行惡業。於此五中後之二種若作若增長﹐非不受異熟﹐以思重故﹔前三𨿽作而不增長﹐不必受異熟﹐以思輕故。此言作者﹐謂起作諸業令其現行。增長者﹐謂令習气展轉增長。由此但說故思業惟有五。《瑜伽》第九說除十種﹐餘名故思﹕一夢﹐二無知﹐三無故思﹐四不利不數﹐五狂亂﹐六失念﹐七非樂欲﹐八自性無記﹐九悔所損﹐十對治所損。除此十外﹐餘皆增長。卽《瑜伽》第九說增長業有六者是。其十不增及六增長﹐不越《對法》三不增﹑二增﹐離合依位分多少故。《對法》又說決定有三﹕一作業決定﹐由宿業力感決定身﹐於此生中必造此業﹐朝限決定終不違越﹐佛等神力亦不能救。二受異熟定卽順定受業﹐果定當受時未定故﹐不爾佛出應無造惡惡趣眾生。三分位定﹐謂順三時分位定業﹐若業道攝者名順定業﹐加行﹑後起通定不定。又未悔未對治等名決定業﹐已悔已對治等名不定業。《瑜伽》第十說三業﹕順現﹑順生﹑順後受業。第六十說四業﹕一異熟定﹐二時分定﹐三二俱定﹐四二俱不定。《惟識》亦說四﹐謂三時及不定。《顯揚》第九說五種﹐謂順三時及受報定﹑作業決定。皆如《瑜伽》第九略纂說﹐恐繁且止。

故念觀音良緣滋潤﹐自心悔愧苦惱皆脫。亦有釋言﹐其不增長及不定業可得轉滅﹔其三時決定業及報定時不定者﹐但能令輕非全令滅盡。《金剛般若》云﹕「先世罪業應墮惡道﹐由持經故爲人輕賤﹐先世罪業卽爲消滅﹐當得菩提。」不云全滅。又《賢愚經》鴦掘摩羅𨿽得阿羅漢﹐爲現業有果故爲火所燒。又說迦毘羅城除一童子﹐自餘男女盡是初果聖人﹐不應爲彼瑠璃所殺。其決定造業﹐佛尚不排﹐況受果耶。在解脫人名不定者﹐依不定業說。此亦不然。若得阿羅漢一切不善盡﹐何業受果耶﹖在初二果不善未盡﹐不障彼果﹐何妨亦受。《般若經》中不說滅盡舉心微者﹐至誠懇切受持彼經一切不受。若不爾者﹐五無間罪皆決定業﹐未生怨王如何悔已一切不受﹖《十地論》云「一感報定﹑二作業定﹐諸佛威神所不能轉」者﹐說自不發悔愧之心﹑不入聖道者﹐業果決定﹐非悔愧已可名定業。《法句經》言﹕「非空非海中﹐非入巖穴間﹐無有地方所﹐脫之不受難。」亦據不逢佛菩薩等起悔愧心而入道者決定業報。由此《業報差別經》說﹕「若業增上心作無慚無愧﹐作已更作無心攺悔﹐是業決定。若業非增上心作﹐𨿽作惡業常懷慚愧﹐是業不定。」但知諸業非悔非道之所損伏﹐可有受果﹔被損便無受果之義。然經說指鬘及阿羅漢猶受業果者﹐時猶住凡或初二果﹐今身必定得阿羅漢從當爲名﹐非受果時名阿羅漢。又遇良緣﹐要自發心﹑悔愧入聖道﹐罪業方排。𨿽遇良緣﹐無心悔愧亦不入聖﹐乃至諸佛亦不能轉。迦毘羅城釋種被殺﹐𨿽得初果﹐別報業在初果不排。又非聽聞大乘悔愧懇切深心﹐故受先業﹔脫聞大乘勵懇深悔亦不被殺。得阿羅漢一切不受﹐設有被殺非業果故﹐不爾指鬘殺人滿千惟少於一﹐云何得聖﹖又無悔愧及伏斷滅諸罪業者﹐有情便無得受聖期。由此故知初說爲善﹐應同《涅槃》《瑜伽》爲正。

贊曰﹕下第二別顯有厄稱名皆脫。有七段﹐分二﹕初三﹐火﹑水﹑風三災﹔後四雜災。此初也。火大小俱傷﹐念名一切不燒。水深方可損﹐故得於淺處。輕風不損﹑重者方傷﹑黑風必損於人﹐所以偏說逢遇﹐設風非黑何妨亦損。風中有四﹕一求寶遇風﹐二善人教念﹐三免災難﹐四結名因。「船」舟也。「舫」音有二﹐府妄反﹑補浪反﹐《玉篇》「亦舟也」。併兩舟爲舫。

贊曰﹕此四雜災。一刑罰不傷﹐二非人不害﹐三撿繫解脫﹐四怨賊不損。在手曰杻﹐在脚曰械﹐卽桎梏也。木在項名枷﹐鐵在項﹑腰名鎖。「撿」者攝錄。「挍」也察也。「繫」者牢﹐「閉」拘也縛也。《智度論》云﹕「如風不入實﹐如水不上行﹐虛空不受害﹐無業亦如是。」如何無罪橫被囚殃﹖此據現在不作名爲無罪﹐非先不作。火宅頌言「謗經之人﹐若他返逆﹑抄劫竊盜﹐如是等罪橫羅其殃。」由先謗經故知有罪。怨賊不損中有四﹕一經難處﹐二勸念名﹐三依命﹐四解脫。《首楞嚴經》「佛告堅意﹕有一藥樹名曰滅除。大軍鬭時有無量人爲毒箭中﹐是時良醫持藥王樹用塗鼓面﹐於眾人中擊之出聲﹐無量毒箭一時自拔。」諸佛菩薩住首楞嚴三昧力故﹐有人稱名憶念之者﹐無量罪垢自然除滅﹐如一醍醐能愈眾患。

贊曰﹕結告威神。「巍巍」大貌。

贊曰﹕此意業歸依﹐以他心通觀心拔濟。有二﹕初觀三意﹐後結威神。且舉三毒﹐非惟爾所﹐一切煩惱念皆滅故。

贊曰﹕此身業歸依﹐以天眼通觀色拔濟。拔濟有二﹕初觀二身業﹐後結福勸持。非惟爾業﹐且逐情舉。

贊曰﹕第三挍量持名功徳勝劣。有四﹕一問﹐二答﹐三成﹐四結。本論挍量六十二恒河沙佛﹐此經復云「六十二恒河沙菩薩」。此有二解﹕一云﹐經是論錯。菩薩﹑菩薩而爲比挍﹐何得以佛比量菩薩﹖只如《十輪經》中但以地藏比量彌勒﹑文殊﹑觀音﹐亦不比量諸佛。若不爾者﹐應佛功徳少於菩薩。二云﹐依論亦無爽。觀音久已成佛﹐不捨菩薩行故示爲菩薩﹐何得不比如來﹖只如觀音成佛﹐功徳國土勝無量壽﹐一切佛身豈勝劣耶﹖故知但是勸信之語。𨿽經比挍菩薩﹐論解設比諸佛﹐亦無過咎。二俱無失。論解成中有二釋﹕一信力﹐二畢竟知。信力有二﹕一求我身如觀音﹐畢竟信故。謂求我六十二億恒河沙佛身與觀音﹐信心無異﹐所求聖數多少𨿽殊﹐功徳無別﹐因心等故。二者生恭敬心。如彼功徳﹐我亦畢竟得故。謂如彼觀音身久已成佛﹐故智慧功徳。我六十二億恒河沙佛亦畢竟得此諸佛功徳﹐信佛菩薩功徳不異故。此二是信力。初不觀境多少勝劣但信心等﹐後觀境多少𨿽殊﹑功徳無別﹐恭敬信心亦無有二﹐故福無別。第二畢竟知者﹐決定知法界故。此由觀音已得畢竟知法界﹐故與佛無異。能證法界平等無二﹐故成福等。法界卽法性﹐入初地菩薩能證一切佛菩薩等平等身故﹐平等身者謂眞如法身。況十地滿﹐是故受持觀世音名﹐與六十二億恒河沙佛功徳無別。不爾﹐菩薩豈勝佛耶﹖且將爾許讚勸發心。《十輪經》第一卷說﹕「假使於彌勒﹑妙吉祥﹑觀自在﹑普賢之類而爲上首﹐殑伽沙等諸大菩薩﹐於百劫中至心歸依稱名﹐念誦禮拜供養求諸所願﹐不如有人於一念頃至心歸依﹑稱名念誦﹑禮拜供養地藏菩薩﹐求諸所願速得滿足。」又復如是末代眾生於諸有緣所宜聞故﹐所以偏讚。不爾菩薩亦應勝佛﹑等位菩薩應有勝劣。

贊曰﹕下第二大段問答化行。有四﹕一問﹐二答﹐三奉獻﹐四結告。此初也。「遊」者自利﹐卽是神通。「爲說法」者﹐教化他利。「方便之力」者﹐謂上二種是。智慧巧用﹐應物心以濟拔。

贊曰。下第二答。有三﹕初身化說法﹐次結前勸示﹐後能濟急難。此初也。合十九種分爲八類﹕應聖身有三﹐應天身有六﹐應君臣有五﹐心平性直﹑語實行敦﹑齒邁財盈﹐名爲長者。守道自恬﹑寡欲蘊徳﹐名爲居士。處位莅人﹐名曰宰官。應四眾有一﹐應婦女有一﹐應童男女有一﹐應八部有一﹐應執金剛神有一。手執金剛﹐觀音異像。

贊曰﹕此中有二﹐一結前勸示﹑二能濟急難。檀度有三﹕一財﹐二無畏﹐三說法。說法﹐法施也﹔濟難﹐無畏施也﹔令得珍寶等﹐財施也。

贊曰﹕第三奉獻。有七﹕一白佛﹐二奉獻﹐三觀音不受﹐四申白請受﹐五佛勅令受﹐六觀音受之﹐七轉施供養。福田難遇故﹑施順道理故﹑眞正行故﹑求菩提故﹐名爲法施。不受有三﹕一少欲﹐二法爾﹐三轉施。恐乖彼心﹐所以不受。《大莊嚴論》偈曰﹕「若能展手施﹐此手名嚴勝﹐受者能縮手﹐嚴勝復過彼。若言我施與﹐是語價難量﹐受者言我足﹐難量更過彼。」《天請問經》佛亦說言﹕「施者名得利﹐受者名失利。」是故菩薩不爲受之。愍四眾故爲受之者﹕一令隨喜﹐二令學行拔苦惱故﹐名爲愍之。

贊曰﹕下重頌前名﹑行二義。分二﹕初一頌問﹐後二十五頌答。此初也。但問名因﹐兼答化行。

贊曰﹕下佛告。中分四﹕初三頌總標許說﹐次十二頌正答名因﹐次三頌答化行﹐後七頌歎徳勸歸。此初。分三﹕初一頌敍答總標應諸方所名﹑行雙說﹔次一頌談往因行﹑發願﹐逢緣長劫修行不思議行也﹔後一頌許陳名﹑行。耳目曾經﹐心念無謬﹐定能滅苦。

贊曰﹕此十二頌正答名因。分九﹕一除火難。一除水難。二除山難。二除刀難。一除拘摯難。一除詛詈難﹐「呪」囑也﹐以善惡之辭相囑曰呪﹔「詛」阻也﹐使人行事阻限於言﹐有作「咀」﹐咀嚼也﹐非此義。如巧醫師初動其病後令痊癒﹐故初著本人後令發勝意。一除非人難。二除惡獸難。一除天災難。「雲雷鼓」﹐雷鼓西域呼爲雲聲。「掣電」此方解云陰陽激耀。《釋名》云「掣﹐引也。電﹐殄也。」謂乍見卽殄滅。關中名覢電﹐吳人謂﹝石﹡﹝韱﹣﹝人﹡人﹞﹢十﹞磾。上息念反﹐下大念反。「雹」者﹐鄭玄注《禮記》「陽爲雨﹐陰气脇之﹐凝而爲雹。」

贊曰﹕此答化行。一頌總標除苦﹐一頌能現諸身﹐一頌別示除苦。

贊曰﹕此後七頌歎徳勸歸。分六﹕一標五觀勸願常瞻。有本作「當」非也﹐現常願之﹐非當始願。一明大智能滅災難。一明法施能除煩惱。大悲制戒如似雷震﹐言警勸也。《方言》戒備也。古文作「誡」。慈意普覆如妙大雲。有本作「慈音」者﹐此寫錯也﹐梵云梅呾利末那故。一無畏施﹐能除怖畏。一明財施能除貧苦﹐猶如海潮必定應時﹐能滅諸苦。因經起念此有五音﹕妙音與樂﹐觀音拔苦﹐梵音深淨﹐潮音應時﹐勝音出世。後二勸念﹝禮能滅苦厄也﹞。

贊曰﹕品第三段持地讚歎。《寶雲經》「菩薩有十法名爲持地三昧﹕一如地廣大無量無邊﹔菩薩亦爾﹐功徳﹑智慧﹑莊嚴﹑願行無量無邊。二如地眾生依止﹐各隨所欲稱意拯給周濟無礙﹔菩薩亦爾﹐六度眾具皆悉與之心無限礙。三如地無好惡加報不忻無恨﹔菩薩亦爾﹐育養眾生如不望報。四如地天注雲雨普皆容受無不堪持﹔菩薩亦爾﹐一切諸佛興大悲雲普澍法雨﹐如其所說悉能容持。五如地一切艸木叢林及與眾生行住坐臥皆悉依之﹔菩薩亦爾﹐一切眾生修行善趣﹑二乘學法﹑涅槃﹐皆因菩薩而有。六如地一切種子依生﹔菩薩亦爾﹐一切善業天人種子皆依菩薩而得生長。七如地能出一切眾寶﹔菩薩亦爾﹐功徳善寶一切樂具皆出菩薩。八如地出眾妙藥能療眾病﹔菩薩亦爾﹐能出一切法藥﹐能除一切諸煩惱病。九如地風不能動﹐繩蚋蜂蝎不能虧損﹔菩薩亦爾﹐一切內外諸緣逼惱不能擾動。十如地師子哮吼龍象雷電不能驚怖﹔菩薩亦爾﹐一切外道九十五種所不能動。具此十事﹐菩薩名爲持地三昧﹐得持地三昧故名爲持地。」或修持十地名爲持地。言「自在」者﹐《攝論》《華嚴》皆說十種。《華嚴》云﹕一壽自在無﹐邊劫住故。二心自在﹐出無數定入深智故。三莊嚴自在﹐能嚴一切剎土故﹔《攝論》名眾具自在。四業自在﹐隨時受報故。五生自在﹐於一切剎示現生故。六解脫自在﹐見一切界諸佛滿故﹔《攝論》名勝解自在。七欲自在﹐隨時剎土成菩提故。八神力自在﹐示現一切神變故。九法自在﹐示現無量無邊法門故。十智自在﹐於念念中示現覺悟如來十力無所畏故。然與《攝論》解釋小殊。行六度得﹐廣如《攝論》。今此卽神力自在﹐普示諸門故。

贊曰﹕第四段結成時益。

陀羅尼品

來意者﹐論云「爲護眾生諸難」﹐如前已釋。

釋名者﹐梵云陀羅尼﹐此云總持﹐念﹑慧爲體﹐以少略密無義文字﹐神力加持威靈莫匹﹐摧邪殄惡﹑樹正揚善﹐故名陀羅尼。此品明之﹐故名陀羅尼品。

解妨者﹐問﹕總持有四﹐爲得法﹑義﹑辨才﹑詞無礙解。如次說四﹐此說何者﹖答﹕上來長行法﹑義持﹐今此呪持﹐爲護前二所以明之。無得無生忍﹐總持也。

贊曰﹕品文分三﹕初明持經之福﹐次明神呪之方﹐後明時眾獲益。此初。有二﹕初問﹑後答。答中有三﹕一返問﹐二直答﹐三佛說。

贊曰﹕下明神呪之方。有五﹐合爲三類﹕初二聖﹐次二天﹐後十神。此初聖。有四﹕一標﹐二說﹐三結勝﹐四佛讚。

贊曰﹕第二聖。有四﹕初標﹐二功能﹐三正說﹐四結勝。

贊曰﹕下二天。中初文有三﹕初標﹐次說﹐後結勝。「毘沙門」者此云多聞﹐四天王中北方之天也﹐常讚佛法。

贊曰﹕第二天王。有三﹕初標﹐次說﹐後結勝。此卽東面天王。

贊曰﹕此十神。有七﹕一標名﹐二請說﹐三正說﹐四勸勿惱法師﹐五更說偈諭罪﹐六請身護﹐七佛讚揚。有三﹕初總讚﹐次別讚﹐後勸讚。

贊曰﹕品第三段時眾獲益。

妙莊嚴王本事品

來意有二﹕一者論云「功徳勝力者﹐﹝妙莊嚴王品﹞示現。此明淨藏﹑淨眼持《法華經》﹐因圓道著﹐功徳勝力迴邪見之父王﹐得當來之佛記﹐皆由《法華》功徳之力。說彼本緣利益時會﹐故此品來。」二者前﹝妙音品﹞明華徳菩薩請問妙音所得三昧﹐因此自得法華三昧。今妙莊嚴王卽是華徳﹐未得三昧已前爲妙莊嚴﹐本著邪見。今明二子勸說父王﹐爲善知識不簡怨親﹐以示眾人令弘此經﹐故此品來。

釋名者﹐在俗皇貴﹐妙珍綺以飾容﹔迴邪入正﹐勝法寶而瑩體﹐故名妙莊嚴王。宿世因緣﹐故名本事。

解妨者﹐問﹕此品正明淨藏﹑淨眼爲善知識﹐何故不以爲品名耶﹖答﹕由功徳勝﹑迴邪入正﹐妙莊嚴王身非二子故﹐𨿽爲善友﹐父藉功徳身入正故。又前華徳卽妙莊嚴﹐欲會彼身﹐故以爲品。又淨藏﹑淨眼卽藥王﹑藥上﹐前已明藥王﹐恐題名濫故不說之。

贊曰﹕品文分四﹐一敍本緣﹑二會今古﹑三勸人歸禮﹑四結成眾益。初文復四﹕一敍時﹐二標佛﹐三明菩薩父子﹐四廣顯由緒。此初二也。

贊曰﹕三明菩薩父子。

贊曰﹕下第四廣明由緒。分四﹕一讚二子之徳﹐二明時佛說法﹐三「時淨藏淨眼」下二子化父。四「其王卽時以國付弟」下出家獲益。此初。分三﹕初標成福智﹐次別列四徳﹐後列七定。四徳者﹕一六度。二方便善巧﹐有十二﹕悲心顧戀﹑了知諸行﹑欣佛妙智﹑常處生死輪迴不染﹑熾然精進﹐此六爲內。令以少善感無量果﹑令以小力攝大善根﹑憎聖教者除其恚惱﹑處中住者令其趣入﹑已趣入者令其成熟﹑已成熟者令得解脫﹐此六爲外。三四無量。四三十七道品。「諸三昧中淨」者﹐斷障證眞故。「日星宿」者﹐如日大破﹑如星種種破諸暗故。「淨光」者﹐放大光故。「淨色」者﹐現諸妙色故。「淨照明」者﹐照佛法故。「長莊嚴」者﹐證得功徳無萎歇故。「大威徳」者﹐起神通故。

贊曰﹕第二明時佛說法。

贊曰﹕第三二子化父。有五﹕一啟母請詣佛﹐二母令子化父﹐三稟教行化﹐四「彼時妙莊嚴王後宮八萬四千人」下信心歸佛。五「爾時彼佛爲王說法」下佛應導利。此初。有二﹕初標﹑後釋。「爪」音側挍反﹐正應作「爪」。又作「抓」者﹐《玉篇》「搯也刮也。」爪之搔物曰抓﹐𨿽聲同﹐非指爪。

贊曰﹕二母令子化父。

贊曰﹕第三稟教行化。有九﹕一二子恨生﹐二母令念父﹐三順言卽化﹐四父見喜問﹐五二子具答﹐六父陳欲往﹐七報母請出﹐八母遂許之﹐九白親詣佛。此初也。

贊曰﹕二母令念父。

贊曰﹕第三順言行化。初標﹐次釋﹐後結。

贊曰﹕第四父見喜問﹐第五二子具答。

贊曰﹕第六父陳欲往﹐第七報母請出。報母請出有二﹕初報父信心﹐後請出家。出家寬曠﹐諭虛空也。如契經說「孔雀𨿽有色嚴身﹐不如鴻鶴能遠飛﹐白衣𨿽有富貴力﹐不如出家功徳勝。」《十輪經》說「瞻博迦華𨿽萎悴﹐猶勝諸華鮮潔時﹐破戒惡行諸苾芻﹐猶勝精進諸外道。」由此二子請母出家。

贊曰﹕第八母遂許之﹐第九白親詣佛。有三﹕初標請﹐次釋請﹐後結請。

贊曰﹕子化父中第四信心歸佛。有三﹕初明道器堪成﹐次二子善化﹐後諸人詣佛。此初二也。道器成中有四﹐一後宮﹐二淨眼﹐三淨藏﹐四夫人。

贊曰﹕此諸人詣佛。

贊曰﹕二子化父中﹐下第五佛應導利。有四﹕一佛善說法﹐二王解珠施﹐三王念佛色﹐四佛問記成。此初二也。

贊曰﹕第三王念佛色﹐第四佛問記成。佛問記成中﹐初問﹑後記。記中有六﹕初因﹐二體﹐三國﹐四劫﹐五眾﹐六土。

贊曰﹕廣明由緒中下第四出家獲益。有六﹕一出家﹐二修行得定﹐三昇空白佛﹐四歎印廣陳﹐五下空讚願﹐六說已而出。此初二也。

贊曰﹕第三昇空白佛。有三﹕初昇空﹐次正白﹐後結歎。

贊曰。第四歎印廣陳。有三﹕初明宿因方遇善友﹐次釋善友利益之義﹐後彰善友二子之因。此初也。

贊曰﹕此釋善友利益之義。有二﹕初彰示教利喜令證大菩提果﹐後顯令得見佛發菩提心因。《善戒經》及﹝菩薩地﹞云﹕「親近善友者戒無穿缺。多聞﹑修證﹑哀愍﹑無畏﹑堪忍﹑無倦﹑言詞辨了﹐名善友相﹐求施利樂於此正知。有力﹑善權﹑饒益不捨﹑大悲無儻﹐名爲善友。所作不虛﹑威儀圓滿﹑言行敦肅﹑無倦無嫉﹑儉畜隨捨﹑諫舉令憶﹑教授教誡﹑能爲說法﹐是名善友﹐可爲依信。有病無病愛敬供侍﹐翹問迎禮修和敬業﹐四事什物不闕應時﹐謹敬承事問聽無動﹐名爲親近。」《涅槃經》言﹕「善知識者﹐謂佛﹑菩薩﹑辟支佛﹑聲聞人中住方等者。何故名善知識耶﹖善知識者能教眾生遠離十惡﹑修行十善﹐以是義故名善知識。復次善知識者﹐如法而說如說而行。云何名爲如法而說如說而行﹖自不殺生教人不殺生﹐乃至自行正見教人行正見。若能如是則得名爲眞善知識。善男子﹗如空中月﹐從初一日至十五日漸漸增長﹔善知識者亦復如是﹐令諸學人漸遠惡法﹑增長善法。」依《華嚴經》「菩薩有十種善知識。何等爲十﹖一能令安住菩提心﹐二能令修習善根﹐三能令究竟諸波羅蜜﹐四能令分別解說一切法﹐五能令安住成熱一切眾生﹐六能令具足辨才隨問能答﹐七能令不著一切生死﹐八能令於一切劫行菩薩行心無厭倦﹐九能令安住普賢行﹐十能令深入一切佛智。」又善知識是我父母﹐生長一切諸善根故。又爲良藥﹐療眾病故。又爲眼目﹐作導明故。又爲日月開照出世正覺路故。乃至廣說是全梵行化令見佛﹐名是大緣。令發無上大菩提心﹐名是大因。由此因緣令證佛果﹐名作佛事。

贊曰﹕此彰善友二子之因。

贊曰﹕第五下空讚願。有二﹕初讚五徳﹐後發六願。此初也。「紺」音古暗反﹐靑赤色也。晈如靑紺﹐蓮華葉故﹐紅環絞飾故言靑赤。「頻婆菓」者﹐色丹且潤﹐故以爲諭。

贊曰﹕下發六願中﹐初總讚佛法﹑後別發六願。若教若誡二種所行處所皆悉安隱﹐眾生離惡而攝善故。

贊曰﹕第六說已而出。

贊曰﹕下第二段會今古。

贊曰﹕下第三段勸人歸禮﹐初歎﹑後勸。

贊曰﹕品第四段結成勝益。《對法》第九等云﹕「無間道能遠塵﹐解脫道能離垢﹐由二滿故﹐得法眼淨﹐證初果也。」

普賢菩薩勸發品

來意者﹐論云「護法力者﹐﹝普賢品﹞及後品示現。﹝囑累品﹞佛自三周付囑護法﹐此品菩薩勸發眾人護法﹐故此品來。」

釋名者﹐仁慈慧悟曰「賢」﹐徳利周備名「普」﹐此由內證一眞﹑外成萬徳﹐所以徳利周備﹑仁慈慧悟﹐故名普賢。《般若理趣》云﹕「一切有情皆如來藏﹐普賢菩薩徧自體故。」由證普徧賢善之理﹐能證之道名爲普賢。故《華嚴》云﹕「普賢身相依於如如﹐不依佛國。」或由內證此普徧賢理﹐外彰三業無所不賢﹐故名普賢﹐此乃自利徳爲名也。誘獎名勸﹑導生爲發。訓誘獎導令信導生﹐名爲勸發﹐此乃利他徳也。此品之中明普賢菩薩勸發信心持經入道﹐故名普賢菩薩勸發品。

解妨者﹐何故普賢來勸﹐非餘來耶﹖答﹕欲明信順道證一乘﹐三業舉措無不賢故。

贊曰﹕品文分六﹕初普賢來軌﹐二啟白聞經﹐三佛告四法﹐四普賢勸發﹐五釋迦讚勸﹐六時眾獲益。此初。有四﹕一從東而來﹐二所經之相﹐三從來徒屬﹐四到已歸禮。《華嚴經》云「普賢身相依於如如﹐不依佛國」﹐《智度論》云「普賢菩薩一一毛孔﹐常出諸佛世界及諸菩薩﹐徧滿十方以化眾生」。無的住處﹐今云從東方來者﹐就一化身所應見聞眾生爲論。《寶雲經》說﹕「菩薩摩訶薩有十種法名善能作化﹕一於一佛國身不動﹐而能徧諸佛剎諮請說法。二於一佛國不動﹐能徧一切佛國聽受深理。三於一佛國不動﹐能徧供養十方諸佛。四於一佛國不動﹐能徧諸佛國莊嚴菩提悉皆具足。五於一佛國不動﹐而一切佛國初成佛時坐於道場菩提樹下﹐恭敬供養尊重讚歎。六於一佛國不動﹐能以自身現一切佛土﹐坐於道場現成佛道。七於一佛國不動﹐能現一切佛土轉於法輪。八於一佛國不動﹐能現一切佛土入於涅槃。九於一佛國不動﹐能爲一切佛土應受化者悉現其身。十菩薩得無作神通﹐於一切十方佛土不作變化想﹑不作神通想﹐隨諸眾生所應現者悉皆現之。」驗此普賢久已成佛﹐示現爲菩薩勸修妙行。《無垢稱》云﹕「𨿽得佛道轉於法輪﹐而不捨於菩薩之道﹐是名菩薩行故。」

贊曰﹕第二啟白聞經。有二﹕初來意﹐後請疑。謂佛在日法尚難得﹐滅後無主如何得經﹖得聞﹑思﹑修生信順故。又佛在﹐眾生惑輕業薄﹐可得是經﹔滅後﹐眾生業厚惑重﹐如何得經﹖由難信難聞﹑難思難修故。

贊曰﹕第三佛告四法。有三﹕初標﹐次顯﹐後結。一「爲諸佛護念」者﹐謂要根熟。《般若論》云「善護念諸菩薩﹐爲根熟菩薩說﹐根未熟者聞名未得﹐根熟便能得教及理。」二「殖眾徳本」者﹐要先雙修福﹑慧二因﹐起信等根方得聞等。三「入正定聚」者﹐正見決定。四發大悲心救濟眾生。初是資糧道﹐能聞能思﹔次是加行道﹐能修定觀﹔次是見道﹐能證深理﹔後是修道﹐能習能證。依此四位各增上故。又外遇佛護﹑內修善本﹐決定不謗﹑慈悲廣大﹐並在地前﹐方能於經教﹑理雙得。然依《瑜伽》﹐正定聚者要入初地。此說不爾。

贊曰﹕下第四普賢勸發。有四﹕一明護持﹐二與現益﹐三「若但書寫是人命終當生忉利天上」下與後益﹐四「有如是等功徳利益」下結勸發心。此初也。《大集經。月藏分》說「佛滅度後初五百年解脫堅固﹐第二五百年禪定堅固﹐第三五百年多聞堅固﹐第四五百年造塔寺等福徳堅固﹐第五五百年鬭諍堅固。」此有三釋﹕一云﹐今當第三五百年多聞堅固﹐依於大乘正法一千年﹐正法之後故言後五百年。二云﹐今當第五五百年﹐此中所言後五百歲﹐當最後故。依上二解﹐此前此後有受持經﹐𨿽非不護﹐此後時中人多獘惡﹐信者爲難﹐故須擁護。三云﹐世尊記別時分﹐一一種類各五百歲﹐皆名滅後後五百歲。於此諸時菩薩皆護﹐由擁護中《十地論》說有三護法﹕一護教法﹐書寫讀誦爲他演說故﹔二護行法﹐思惟修習於修行時﹐有諸障難攝受救濟故﹔三護證法﹐三佛菩提攝此證法﹐教化轉授故。卽顯菩薩正法之時護此三法﹐猶有證故。像法之中護教﹑行法﹐更無證故。末法之後但護教法﹐又無行故。《禪法祕要》非大乘宗﹐不須和會。《悲華經》及眞諦所云「如來滅後後五十年」﹐理恐文錯。有云﹐滅後人年五十歲時﹐故不相違。

贊曰﹕下第二與現益。有三﹕初明三品修與益異﹔二「若法華經行閻浮提」下﹐明經行於世是普賢力﹔三「若有受持讀誦等」下﹐能行之者與普賢行合。初文之中﹐初下品受持爲護﹔次「是人若行」下﹐中品受持爲護﹔後「世尊若後世」下﹐上品受持爲護。此初。有二﹕初標一切惡法惡人不得其便﹐後別明十二非人亦不得便。「伺」音相吏反﹐《玉篇》「﹝口／└／日﹞釐反﹐奄也候也」。「﹝門﹫視﹞」覘﹐「伺」視也。

贊曰﹕此中品受持爲護。有四﹕一讀時爲護﹐二思時爲護﹐三忘者令憶﹐四見者增進。增進有三﹕一見而喜進﹐二得定﹐三得總持。「法音方便」者﹐說法之加行智定。

贊曰﹕此上品受持爲護。有五﹕一教其軌則三七日精通﹐二令見授道聞法得總持﹐三惡者不損﹐四正說神呪﹐五結己之力。「求索」者﹐須《法華》人﹐或凡所善願有規求者﹐於三七日一心精進者。《普賢觀經》明行法有五﹕一三七日卽見﹐二七七日得見﹐三一生得見﹐四二生得見﹐五三生得見。此中古說上品精進一七日見﹐乃至第五品修三生方得見。又此不定﹐初見劣身可一七日﹐乃至三生得見勝身﹐修異長時方見勝故。「精進」者﹐彼說六法﹕一莊嚴道場﹐二洗身淨潔﹐三六時禮拜﹐四啟請六師﹐五晝夜讀誦大乘經典﹐六思惟甚深空法道理。作是觀時卽見普賢﹐能滅百萬億阿僧祇生死重罪。未見六師文﹐今且釋者﹐釋迦佛爲和上﹑文殊師利爲阿闍梨﹑彌勒菩薩爲教授師﹑十方佛爲證者﹑十方菩薩摩訶薩爲同法侶﹑普賢菩薩爲懺悔戒主﹐方可懺悔受三聚戒等﹐如此啟請方見普賢。

贊曰﹕第二經行於世是普賢力。

贊曰﹕第三能行之者與普賢行合﹐故佛摩頂。

贊曰﹕下第三與後益。爲三﹕下品修生忉利等天﹐中品修受持等生夜摩等天﹐上品修千佛授手等。此初。有三﹕一但書生處﹐二迎相﹐三身狀。生下四天亦下品生﹐略而不舉。

贊曰﹕此中品。修受持等﹐生夜摩天及上二天﹐不見佛故。文略無果。

贊曰﹕此上品修。「千佛授手」等﹐有四﹕一千佛授手﹐二令無怖畏﹐三往生處﹐四見菩薩。前來所說三品修生﹐且舉一相非盡實理﹐實理十法行一一之中皆有三品﹐只如中品已有受持乃至解義﹐上品亦有隨自修習有上下故﹐如說而行各有下上﹐今但於中品說有﹑上品便無﹐據一相說。上十法行﹐《辨中邊》說前八是聞慧爲下品﹐第九是思慧爲中品﹐第十是修慧爲上品。於聞慧中書寫供養施他爲下﹐易故﹔聽聞披讀諷誦爲中﹑受持開演爲上﹐難故。又修一二三行爲下﹐二四五六行爲中﹐三七八九十行爲上﹐類望異故。

贊曰﹕普賢勸發中第四結勸發心。有二﹕初顯勝勸行﹐後護法令行。

贊曰﹕下品第五段釋迦讚勸。有三﹕初讚美普賢﹐次讚持經者﹐後於行者違順之相。此初。有三﹕一讚護助經﹐二歎其願行﹐三護持名者。歎願行有三因﹕一自利﹐二利他﹐三歎修人。

贊曰﹕下讚持經者。有四﹕一順佛行﹐二離眾惡﹐三當得出世﹐四定厭生死。此初。有六﹕一爲見佛﹐識理﹑智﹑化三種身故﹔二爲親聞法﹐解教意故﹔三爲供養佛﹐法供養故﹔四爲佛讚﹐契佛本心佛隨喜故﹔五爲佛手摩﹐佛教被心爲授記故﹔六爲佛衣覆﹐則爲具足慚愧柔和忍辱等故。

贊曰﹕離眾惡。有五﹕一厭世榮樂﹐二不好惡緣﹐三心善調淨﹐四滅除煩惱﹐五少欲修行。不好惡緣中有三﹕一邪行﹐二惡業﹐三外道手筆伎藝也。心善調淨有三﹕一質直﹐二正念﹐三福徳。滅除煩惱中有三﹕一除三毒﹐二滅嫉妬﹐三去三慢。少欲修行中亦三﹕一少欲﹐二知足﹐三修普賢行。

贊曰﹕第三當得出世。有五﹕一向道場﹐二破魔眾﹐三登正覺﹐四轉法輪﹐五昇法座。

贊曰﹕第四定厭生死。有二﹕一不貪資什﹐二得現果報。

贊曰﹕品第五段釋迦勸讚中﹐下第三段於行者違順之相。有五﹐此中有二﹕一毀者無眼﹐毀淨法眼故﹔二歎者現報﹐心﹑田俱勝故。

贊曰﹕此中有二﹕一說過者癩病﹐二輕咲者得罪。三勸生恭敬心。輕咲得罪有十病﹐如文可知。「繚戾」者﹐「繚」音力小反﹐繞也﹐《說文》惟有了達﹑蓼菜﹑目精﹑朗瞭﹐更無了音字。有二「燎」字﹐一燎炙﹑二繚繞。今從力小反。「角睞」者﹐「睞」音洛代反﹐《玉篇》「童子不正也﹐視也﹑內﹝目﹡﹝弓／一﹞也。」

贊曰﹕品第六段時眾獲益。有二﹕初獲益﹐後奉行。

基以談遊之際﹐徒次博陵﹐道俗課虛﹐命講斯典﹐不能脩諸故義﹐遂乃自纂新文。夕制朝談﹐講終疏畢﹐所嗟學寡識淺﹑理編詞殫﹐經義深賾拙成光讚﹐兢兢依於聖教﹑慓慓採於玄宗﹐猶恐旨謬言疎﹐寧輒枉爲援據。此經當途最要﹐人誰不贊幽文﹖旣不能默爾無爲﹐聊且用申狂簡。識達君子幸爲余詳略焉。仍爲頌曰﹕

「已採眾經要行﹑理﹐略贊一乘眞法義﹐片言契實施羣生﹐願共速成無上果。」

妙法蓮華經玄贊卷第十

調露貳年九月﹐在西京大慈恩寺翻經院智論師房寫落後之書﹐弘繹師之雅迹﹑勢大王之髙操﹑美小王之媚好﹐在書數定﹐仍不在心。別未期間忽焉遷化﹐神𨿽逝矣餘風尚存﹐每講疏給屢傷追念。惟願乘斯福善三會初登﹐藉此熏修方上品汎眞如海﹑遊波若船﹐悲苦有情智涅槃樂﹐窮無窮界﹑盡無盡生﹐咸滅苦因俱登樂果。

保安三年﹝壬寅﹞七月十一日﹝丁卯﹞申剋書寫了﹐法隆寺住僧覺印之。

願以書寫妙法華﹐所釋大乘慈恩記﹐大師父母并七世﹐乃至法界速成佛。

始自去年正月下旬之比﹐藥師寺善明房得業□□□□了爲往生極樂利益□□□。

保安三年臘月十三日以興福寺圓如房之本移點已了﹐爲令法久住﹑利益人天爲之。

此點本﹝ハ﹞髙名本也﹐又本﹝ト﹞者皆點本也﹐以朱付之﹐墨皆書也﹐可悉之﹐末學迷歟。

大正十五年七月二十日對照覺印五師之點本加一交了﹐此日講壽量品了。夏安居講三經﹐末學法隆貫主定胤。

