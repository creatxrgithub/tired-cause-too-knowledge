般若波羅蜜多心經幽贊卷上

大乘基撰

贊曰。今爲有情結習所蔽。敬受邪教誹毀大乘。於空有經如言計著隨印所解互生厭希。設希出要親依善友由各迷方邪亂授學。懼廣文海初不趣求。𨿽樂略經而不能了。於眞俗諦競說有無心境法中遞生取捨。令正法義眞謬具分。信學有情皆獲利樂。依先所授略贊中道。如解深密經中佛依徧計所執。說一切法皆無自性無生無滅。本來涅槃相生勝義三無性已。時勝義生菩薩白佛言。世尊佛初惟爲趣聲聞者轉四諦輪。𨿽甚希奇然未了義。是諸諍論安足處所。次復惟爲趣大乘者轉隱密輪。說一切法皆無自性無生無滅本來涅槃。𨿽更希奇猶未了義。亦諸諍論安足處所。今爲發趣一切乘者轉顯了輪。無上無容是勝義中眞了義教。非諸諍論安足處所。金光明經說此三法名轉照持。輪摧破名。具遮表故。由諸有情迷法實相起造惑業淪生死海。大聖法王證法自性善巧方便。應彼機宜離言法中以言顯說。欲令隨獲中道實相。故有頌言。

諸佛或說我或時說無我諸法實相中無我無非我

餘經復說。佛以一音演無邊義。眾生隨類各得解等。旣猶天鼓應念發聲。亦類末尼如求雨寶。應物𨿽設種種法門。智見純和未生乖競。佛涅槃後因彼大天人法糺紛初封著有。如有頌曰。

應審觀佛教聖諦說爲依如採沙中金擇取其眞實

聖龍猛等爲除有執採集眞教究暢空宗。如別頌曰。

眞性有爲空如幻緣生故無爲無有實不起似空華

彼言。世俗可說法有。依勝義諦一切皆空。𨿽此眞空性非空有。寄詮勝義理皆性空。有情由是次生空見。無著菩薩復請慈尊說中道教。雙除二執。而說頌言。

虛妄分別有於此二都無此中惟有空於彼亦有此故說一切法非空非不空有無及有故是則契中道

彼言。世俗說我法有依勝義諦惟此二空。𨿽佛爲破執空執有總相宣說諸法有空。或說諸法非空非有。名字性離空有雙非。勝義寄詮有空有有。故慈尊說。有爲無爲名之爲有。我及我所稱之爲無。非說有空法皆空有。觀斯聖意空有無乖。法離智詮何空何有。對機遣病假說有空。後諸學徒隨文起執。己之所解謂契中宗。他之所知將爲謬說。今贊經義申其兩端。妙理是非智者當了。般若波羅蜜多者大經之通名。心經者此經之別稱。般若之心經也。三磨娑釋依士爲名。蘇漫多聲屬主爲目。𨿽此心經亦名般若。彼總此別故但名心。般若慧義。古釋有三。一實相謂眞理。二觀照謂眞慧。三文字謂眞教。今釋有五。第四眷屬謂萬行。第五境界謂諸法。福智俱修有空齊照。尋詮會旨究理解生。慧性慧資皆名般若。能除障習證法眞理。眾徳之首萬行之導。𨿽獨名慧攝一切法。波羅者彼岸義。古說有二。謂菩提涅槃。今釋有五。一所知。二教。三理。四行。五果。蜜多者離義到義。由行般若離諸障染。境盡有無解窮六藏。義洞眞俗業備二因。覺滿寂圓斯昇彼岸。體用兼舉故立此名。然所修行具七最勝。方可得名波羅蜜多。一住菩薩種姓。二依大菩提心。三悲愍有情。四具行事業。五無相智所攝。六迴向菩提。七不爲二障間雜。若行慧等一切善業。隨闕此一非到彼岸。此在初劫名波羅蜜多。在第二劫名近波羅蜜多。在第三劫名大波羅蜜多。佛果位中更無異稱。今包因果故舉通名。心者堅實妙最之稱。大經隨機義文俱廣。受持傳習或生怯退。傳法聖者錄其堅實妙最之旨別出此經。三分二序故皆遺闕。甄綜精微纂提綱蹟。事𨿽萬像統卽色而爲空。道縱千門貫無智而兼得。探廣文之祕旨標貞心以爲稱。經者津妙理之格言。掖迷生之恒範。欲令隨證或依或說般若貞實而說此經。故以心目。如瑜伽論水陸華等十地等經。

贊曰。勝空者言今此經中略有二分。初觀自在等破二執顯二空。後菩提薩埵等歎二依得二利。大經云。佛告舍利子。菩薩摩訶薩行般若波羅蜜多時。應如是觀。實有菩薩不見有菩薩。不見菩薩名。菩薩自性空菩薩名空。故今標菩薩令彼不見。故破生執而說生空。如應者言。今此經中總有三分。初觀自在等標上人修行勸示發心。次舍利子等陳機感者名述理垂諭。後菩提薩埵等彰依學之徳歎獲勝利。或初令練磨。次斷除四處。後離苦圓證。練磨有三。今標菩薩先修行人勸示發心。初練磨也。謂聞菩提廣大深遠。若生退屈應練磨心。彼觀自在昔初發意。具諸煩惱於無明殼建立勝心。捨身命財求佛智慧。興大勇猛已成等覺。我亦應爾勵己增修。不應自輕而生退屈。觀者察義。府救慧悲。自在者無滯義。拔濟妙用。諸有慇淨三業歸依。必應所祈六通垂化。無暇危苦飛輪摧伏。作不請友爲應病醫。攝利難思名觀自在。又觀者照義。了空有慧。自在者縱任義。所得勝果。昔行六度今得果圓。慧觀爲先成十自在。一壽自在。能延促命。二心自在。生死無染。三財自在。能隨樂現。由施所得。四業自在。惟作善事及勸他爲。五生自在。隨欲能往。由戒所得。六勝解自在。能隨欲變。由忍所得。七願自在。隨觀所樂成。由精進所得。八神力自在。起最勝通。由定所得。九智自在隨言音慧。十法自在。於契經等。由慧所得。位階補處道成等覺。無幽不燭名觀自在。但言觀音詞義俱失。菩提薩埵略言菩薩。菩提卽般若薩埵謂方便。此二於有情能作一切利益安樂。又菩提者覺義。智所求果。薩埵者有情義。悲所度生。依弘誓語故名菩薩。又薩埵者勇猛義。求大菩提精勤勇猛故名菩薩。又修行者名爲薩埵。求三菩提之有情者故名菩薩。有具悲智徧行慈愍。紹隆淨剎府救穢方。機感相應故惟標此。或處上位諸具大心妙慧成就皆觀自在。或指示此令矚曰觀。非住西方來遊此者。彼大經中不別顯故。

贊曰。勝空者言下破法執而說法空。大經次言。不見般若波羅蜜多。不見般若波羅蜜多名。般若自性空。般若名空故。如應者言。顯由學慧方照性空。示先所修法。第二練磨心也。謂見菩薩萬行難行。若生退屈應練磨心。我無始來爲求世樂尚能備受無義眾苦。況求菩提。爲出生死度有情類生怯劣心。此深般若彼已修學。我亦應爾省己增修不應退屈。彼舍利子先發大心因施眼故退求小果。恐今更退勸示練磨。所言行者。勝空者言。若依世俗。欲證出世無分別智無倒觀空。要學能遣一切所緣聞思慧等。學照空者卽名爲行。若依勝義。由無所得無分別故都無所行是名爲行。無垢稱說。不行是菩提無憶念故。大經亦言。不見行不見不行無自性故。今言行者。都無所行是名爲行。非有行義。或有密取餘義釋言。若無所行無所不行是則爲行。若有所行有所不行非爲行也。復有異釋。動念攀緣爲生死根非爲行也。懲心絕慮爲出世本是名爲行。如應者言。譬如幻士而有所作。𨿽無實作非無似者。待因緣聞信學證說曾無暫捨。然無分別不見行相是謂行義。非都無行。以病說除非除法故。若本無法可行可除。卽愚法者稱已成覺。說有迷悟深自毀傷。翳花體空可不資療。翳旣非有如何假除。翳旣不除初無眞眼。由何勝義照花體空。若無所行無所不行。有情無明無所不明。應從無始一切皆明。其先未明今明誰也。便同異道無所不爲。背理乖宗何成覺慧。若絕攀慮卽是眞行。應無想等皆眞聖道。徒設受持厭捨造修。可諦思惟疾除邪謬。今言行者。𨿽行而不見行。非無行義。由此經說不見行不見不行。假有所行實無行故。不爾惟應說不見行。復言不見不行有何詮理。是故定應如後所說。然佛果徳殊勝無邊。非廣大修無由證得。故依此義而說行者。要具大乘二種種姓。能於五位漸次修行。二種姓者。一本性住種姓。謂住本識能生無漏本性功能。二習所成種姓。謂聞正法等熏習所起。云何應知有本性住種姓依之修習大菩提因。若性樂施好讚勸他。無罪事中應時爲說。他債不狂受寄無差。大財寶中心無耽著。若性成就軟品惡業不極損他。作惡速悔常行慈愛。知恩報恩。凡所規求不以非法。樂修福業輕罪重怖。見聞受苦過於自身。善事好同惡法樂遠。於諸僮僕甞無苦言。於徳有徳恒生讚仰。若被他害無反報心。他來諫謝速能納受終不結恨不久懷怨。若性翹勤夙興晚寐。凡事勇決樂爲究竟。大義無畏不自輕蔑。若於法義性審思惟。好樂寂靜愛慕出離。所作無忘於怨慈愍。若性總慧凡學易成。離惡事中有力思擇。性不能起上煩惱纏造無間業斷善根等。設生惡趣便能速出亦不受於猛利大苦。𨿽受微苦發增上厭於苦有情深生悲愍。若見有此施等麁相纏蓋輕微麁重薄﹝苟﹡苟﹞。應知定有菩提本性。然由未遇眞實善友爲說菩提。𨿽遇爲說顚倒執學方便慢緩善根未熟故處生死。若入五位所修無邊勝善法種名習所得。五位者何。一資糧位。從初發起大菩提心。乃至始修四尋思觀住四十心皆此位攝。一信等十心。一信二精進。三念。四慧。五定。六施亦名不退。七戒。八護。九願。十迴向。二十住。一發心。二治地。三修行。四生貴。五方便。六正心。七不退。八童眞。九法王子。十灌頂。三十行。一歡喜。二饒益。三無恚。四無盡。五離癡。六善現。七無著。八尊重。九善法。十眞實。四十迴向。一救護眾生。二不懷。三等一切佛。四至一切處。五無盡功徳藏。六隨順平等善根。七隨順等觀一切眾生。八如相。九無縛無著。十法界無量。二加行位。從資糧後四種等持。一明得定。二明增定。三印順定。四無間定。三通達位。從四定後初地初心眞相見道。四修習位。從見道後至金剛定十地修道。十地者。一極喜。二離垢。三發光。四焰慧。五極難勝。六現前。七遠行。八不動。九善慧。十法雲。五究竟位。金剛定後解脫道中三種佛身。四妙圓寂。圓滿佛果。𨿽知五位云何修行。諸修行者欲證菩提作大利樂。要先發起大菩提心方興正行譬如大海初有一滴能爲諸寶作所住處。最初發心亦復如是。五乘善法皆因此生。又如世界初始漸起卽爲荷負諸眾生因。此心亦爾。能爲五趣無量種類荷負依止。又如空界無不含容。大菩提心亦復如是。徧空有爲皆厭離故。如空菩提皆求證故。盡空眾生皆深念故。此初發心𨿽爲下劣一念福聚尚說難盡。況經多劫發心修行利樂功徳。因何發心。一者見聞佛等神力。二者聞說菩薩藏教。三者見聞佛法將滅。念言法住能滅大苦。四者末劫多見眾生癡無慚愧慳嫉憂苦惡行放逸懈怠不信。念言濁世多起如是惡煩惱時。我當發心令餘學我起菩提願。由此便發大菩提心。將欲發心先具十勝徳起三妙觀。十勝徳者。親近善友。供養諸佛。修集善根。志求勝法。心常柔和。遭苦能忍。慈悲淳厚。深心平等。信樂大乘。求佛智慧。三妙觀者。一厭離有爲。謂觀生死惡趣無暇等眾苦逼迫。自身之中五蘊四大能生惡業。九孔常流臭穢不淨。三十六物之所集起。無量煩惱燒煮身心。如沫如泡念念遷流。癡覆造業六趣輪迴。諦審思惟深心厭捨。二求菩提。謂觀佛果相好莊嚴。法身本淨。具戒等蘊力無畏等無量勝法。成二妙智慈愍眾生。開導愚迷令行正路。諸有情類遇皆除惱。見是功徳修集希求。三念眾生。謂觀眾生癡愛所惑受大劇苦。不信因果造惡業因。厭捨正法信受邪道。四流所流七漏所漏。𨿽畏眾苦還爲惡業。而常自作憂悲苦惱。愛別離苦見已還愛。怨憎會苦覺已彌怨。爲欲起業生苦無厭。求樂犯戒。懷憂縱逸作無間業。頑蔽無慚謗毀大乘癡執生慢。𨿽懷聰敏具斷善根。妄自貢髙常無攺悔。生八無暇匱法無修。𨿽聞不持翻習邪業。得世妙果謂證涅槃。受彼樂終還生惡趣。見是等輩深心悲慜。次應發心如是發願。願我決定當證無上正等菩提。能作有情一切義利。或隨意樂諸佛之名如釋迦佛初發希願。如有頌言。

於三無數劫逆次逢勝觀然燈寶髻佛初釋迦牟尼

淸淨增上力堅固心勝進名菩薩初修無數三大劫

先起信精進念定慧根除伏障染。次發大願常逢善友以爲勝緣。𨿽遇惡友方便爼壞終不棄捨大菩提心。所修善法運運增長以不退屈而爲策發。齊是名爲最初修行。依如上說初發心已卽名趣入無上菩提。預在大乘諸菩薩數於生死海作出限量。勇猛定當速登彼岸。次應修行。此有二種。一略。二廣。略復有三。一境。二行。三所得果。猶昔不知眞妄境界。起煩惱等因受眾苦。今正翻彼故亦有三。由此最初應審觀境。旣知善惡修斷行成。因行旣圓果徳便證。諸佛聖教𨿽復無邊。說修行門不過三種。故修行者應依此學。云何名爲所觀境界。謂初觀察從緣所生一切色心諸心所等似空花相誑惑愚夫名依他起。愚夫不了於斯妄執爲我爲法諭實空花性相都無名計所執。依他起上我法本空。由觀此空所顯眞理譬若虛空名圓成實。諸所知法不越有無無法體無。但可總說名計所執。橫徧計心之所執故。有法體有理應分別。諸有爲法名依他起。緣生事故。一切無爲名圓成實。法本理故。或有漏法名依他起。性顚倒故。諸無漏法名圓成實。非顚倒故。知境界已應修正行。一因聞所成。二因思所成。三因修所成。此三𨿽通福慧二種一切功徳。然行根本甚深綱要。勝義易入應時無等。離諸過者徧觀詳審惟識爲最。漸悟頓悟小乘大乘無不依說此深理。故華嚴經說。

心如工畫師畫種種五陰一切世間中無法而不造如心佛亦爾如佛眾生然心佛及眾生此三無差別諸佛悉了知一切從心轉若能如是解是人見眞佛身亦非是心心亦非是身起一切作用自在未曾有若人欲求知三世一切佛應當如是觀心造諸如來

智度論說。菩薩復作是念。三界所有皆心所作。以隨心所念皆悉得見。以心見佛以心作佛。心卽是佛心卽我身。心不自知亦不自見。若取心相悉皆無智。心亦虛妄。皆從無明出。因是心相卽入諸法實相。故惟識觀最爲第一。識者心也。由心集起綵畫爲主。獨立惟名攝所餘法。惟言爲遮所執我法離心而有。識言爲表因緣法性皆不離心。顯法離心決定非有名爲惟識。非謂一切惟一識心更無餘物。善友惡友諸果諸因理事眞俗皆不無故。計所執性惟虛妄識。依他起性惟世俗識。圓成實性惟勝義識。是故諸法皆不離心。如有頌言。

鬼傍生人天各隨其所應等事心異故許義非眞實於過去事等夢像二影中𨿽所緣非實而境相成就

此等處處說惟有心。恐厭文繁故略應止。今詳聖教所說惟識。𨿽無量種不過五重。一遣虛存實。觀徧計所執惟虛妄起都無體用。應正遣除。觀依他圓成諸法體實二智境界。應存爲有。如有頌言。

名事互爲客其性應尋思於二亦當推惟量及惟假實智觀無義惟有分別三彼無故此無是則入三性

遣者空觀對破有執。存者有觀對遣空執。今觀空有而遣有空。有空若無亦無空有。以彼空有相待觀成純有純空誰之空有。故欲證入離言法性。皆須依此方便而入。非謂空有皆卽決定。證眞觀位非有非空。法無分別。難思議故。說要觀空方證眞者。謂卽觀彼徧計所執我法空故入於眞性。眞體非空。此惟識言旣遮所執。若執實有諸識可惟。旣是所執亦應除遣。諸處所言一切惟識。二諦。三性。三無性。三解脫門。三無生忍。四悉檀。四嗢拕南。四尋思。四如實智。五忍觀等。皆此觀攝。二捨濫留純。𨿽觀事理皆不離識然。此內識有境有心。心起必託境界生故。但識言惟不言惟境。識惟內有境亦通外。恐濫外故但言惟識。又諸愚夫迷執於境。起煩惱業生死沈淪。不解觀心勤求出離。哀愍彼故說惟識言。令自觀心解脫生死。非謂內境如外都無。由境有濫捨不稱惟。心體旣純留說惟識。故契經說。心意識所緣皆非離自性。故我說一切惟有識無餘。餘經復說三界惟心。制一處等皆此觀攝。三攝末歸本。心內所取境界顯然。內能取心作用亦爾。此之二法俱依識有。離識體本末法必無。三十頌言。

由假說我法有種種相轉彼依識所變此能變惟三

成惟識說變。謂識體轉似二分。相見俱依自證起故。解深密說。諸識所緣惟識所現。攝相見末歸識本故。所說理事眞俗觀等多皆此觀四隱劣顯勝。心及心所俱能變現。但說惟心非惟心所。心王體勝。所劣依王。隱劣不彰惟顯勝法。故慈氏說。

許心似二現如是似貪等或似於信等無別染善法

無垢稱言隨心垢淨等。皆此觀攝。五遣相證性。識言所表具有理事。事爲相用遣而不取。理爲性體應求作證。故有頌言。

於繩起蛇覺見繩了義無證見彼分時知如蛇智亂

餘經說。心自性淸淨。諸法賢聖皆卽眞如。依他相識根本性故。又說。一諦。一乘。一依。佛性。法身。如來藏。空。眞如。無相。不生不滅。不二法門。無諸分別。離言觀等。皆此觀攝。如是所說空有。境心。用體。所王。事理五種從麁至細展轉相推惟識妙理。總攝一切。以聞思修所成妙慧而爲觀體。明了簡擇。非生得善。若欲界觀惟有聞思。色界觀中通聞修慧。無色界觀但修無餘。無漏觀修。義通前二。此諸惟識從初發意四十心中。聽聞思惟但深信解。隨所遇境。依教思量令彼觀心漸漸增勝。未能修位觀二取空。𨿽少入修猶非正勝。於加行位四等持中起四尋思。審觀所取若名若義自性差別假有實無。起如實智於能取識徧知非有故。聖慈尊教授頌言。

菩薩於定位觀影惟是心義想旣滅除審觀惟自想如是住內心知所取非有次能取亦無後觸無所得

此位菩薩𨿽得修觀。猶帶相故未能證實。通達位中無分別智於所緣境都無所得。理智旣冥心境玄會。有空之相時不現前惟識眞理方名證得。故本頌言。

若時於所緣智都無所得爾時住惟識離二取相故

非不見眞如而能了諸行皆如幻事等𨿽有而非眞

至此位中名達法界。住極喜地生如來家。自知不久成無上覺。於修習位修有差別。初四地中眞俗惟識各各別證。於第五地方少合觀。然極用功未常任運。至第七地觀眞俗識𨿽得長時而有加行。八地已上無勉勵修。任運空中起有勝行。至究竟位𨿽更不修念念具能緣眞俗識。所修有二。一現行。二種子。於初二位有漏三慧皆通二修。種修無漏。通達位中無漏修慧。通現種修。有漏惟種。在修習位七地已前有漏無漏皆具三慧。通現種修。八地已上有漏惟種。無漏三慧。通現種修。於究竟位有漏皆捨。𨿽惟無漏然具現種。所言修者。令觀種現展轉增勝生長圓滿。有自在者下亦修上。未自在者不能上修。此惟識修總攝諸行。諸行皆依惟識修故。此略修行果相云何。有漏修者能感世間一切妙果。無漏修者永滅諸障得大菩提。窮盡未來廣生饒益。此說別得。若互相資容得一切。說略修已。云何廣修。此亦有三。一所學處。二修學法。三能修學。最初應知所學之處。次應依彼如是而學。然後方成能修學者。故三皆是菩薩行攝。初所學處略有五種。一所化處。謂應了知三乘不定阿顚底迦種姓差別。如應成熟。二利行處。若純自利如爲已樂求財受用。爲慳法故追訪受持。爲生天樂持戒修行。求有染果供養三寶。爲貪利譽自說己徳令他脫難還自攝受。耽定味等捨利有情。若純利他如以邪見修行施等。以無因見缺行說法。此等純利皆應除斷。無罪二利應善勤修。三眞實義處。謂於如所有性。盡所有性。世間所成。道理所成。二障淨智所行眞實等。隨應修斷。四威力處。謂神通威力。六到彼岸能斷慳等。乃至與當來果善法威力。爲利有情堪忍大苦。四生信委八相現化。逆胎盲等遇皆饒益等俱生威力。法界有情處時法器普能了知。神通化境徧無邊界等共不共威力。知此五力應正勤修成自佛法。五菩提處。謂智斷等一切功徳。應徧了達希當果證。如是五處最先應達所化機宜。方應發起利他勝行。次知實義可斷可修。於威力門修成自利。後於果位無上菩提愛樂希求精勤修證。知學處已次應修學。修學法者。初於三寶功徳。佛菩薩威力。諸眞實義。無倒因果。應得義利。得此方便。善言善說契經等中。淨信勝解決定喜樂。次應求法。當於一切佛法內論因論聲論醫論工論。應正勤求。應云何求。於佛正法應住猛利愛重求聞。設爲聽聞一句善法。路猶鐵地尚歡喜入。何況欲聞多善言義。𨿽愛自身及諸資什。比愛正法非爲譬諭。無足無倦深信柔和。心直見直愛徳愛法。往法師所無詰難心。惟作妙寶。慧眼。智明。勝果。無罪。悅意之想。深生敬重無髙慢心。不作壞戒。卑族。醜陋。拙文。鄙句。異意之想。惟爲求善非顯己徳。不爲名利而求正法。應時殷重恭敬聽聞。勿起損害順求過心。於其自身亦不輕蔑。惟爲求解。專精屬耳掃滌攝持。何義故求。於內明處爲自修習利悟於他。於因明處爲伏邪論安立正道。於聲明處爲令信樂典語眾生深生敬等。於醫方明處爲息眾病安樂眾生。於工業明處爲以少力多集珍財廣生饒益。要於此五次第勤求。無障智生資糧速滿。次應爲他宣說正法。說五明處隨應利樂。云何而說。謂應安住如法威儀。不爲無病處髙坐等而說正法。諸佛菩薩敬重法故。令他於法極珍敬故。應無間說。勿作師拳。隨眾所欣次第標釋無慳悋想名隨順說。於有怨者應住慈心。於行惡者住利益心。於有樂放逸有苦下劣者。應住利益哀愍之心。不起嫉妬自讚毀他。不希名利恭敬讚歎而爲說法。次應修行。於佛所制有罪三業善能遠離。所聞事業無倒修行。獨居閑靜思所聞法。無間殷重觀察稱量。未知求知。已知勿忘。未達推佛不生誹謗。恐無慧目直心彊信。善知密意異說無動。於離言境專注繫心。離諸戲論無擾亂想。修奢摩他毘鉢舍那。次應教授。應觀於彼心根意樂。隨宜爲說處中之行。令其捨棄增上慢等。次應教誡。應遮有罪開許無罪。諸現行事暫行犯者如法諫誨。若有數犯。起無染異親善意樂呵擯令憶。下犯權時。上犯永擯。勿令犯者多攝非福。能正行者慈愛稱歎。謙沖曉諭令喜增修。次安三業。先以財物饒益有情。令聽所說奉教行故。於有癡者當行愛語。令其攝受瞻察正理。拔出不善勸安善處。於正事業應共修行。令所化生無他說故。次修波羅蜜多。施卽捨位無貪三業。凡行布施。若惟令樂不作善利。或非利樂俱不應與。若惟善利而非安樂。或俱利樂皆應施與。若希財物恣彼所須。規諸斷心應隨自在。若求刀等爲自他害。非己財物。媒媾他人。食等有虫。無義樂具。殺害物法。邪作天祀。水陸眾生損殺處所。怨希仇隟。病冀非宜。饞嗜數求。愁憂規損。抑奪卑物。樂惡求位。奪施施他。卒暴損餘。自違學處。怨親等所生分別心。許勝與劣。許多與少。或懷異意。生憤濁心。施已稱楊說恩。向彼撩擲所捨。邪厭惡求。妄興邪施。執爲善淨。他之所引。怖自貧窮。餘殘及穢與出家者。曾不告白竊施非法。不合儀物持以惠捨。數求還往親附攝屬。依世名譽。求報恩果。規餘敬歎。意劣限量。初少誑與後便傾敗。乖離屬己。自怠策他。不依來者次第均給。心不悅淨。後生悔惱。求眞與假。先未運心。不應其時乖儀散亂。蚩咲輕弄令生愧赧見。來嚬默研求不與。外道覓過求佛正法。衒賣祕藏業未成法。此等有過皆不應爲。與上相違一切應作。財寶若乏應思來者。一是安樂非貧苦類。二是危苦無依怙等。揆己財足俱應遂願。少應善遣安樂來求。知有懷慳或先貧乏。寄之樹福。方便導利言。無損費仍爲饒益。我有珍財隨汝取施。愼勿令彼求者空還。我若施時。汝應隨喜令懷悅意施種漸生。見來求相知樂應與。若有矯詐欺誑乞求。掩過勿傷稱滿其願。令無羞愧歡喜而往。有初欺誑後始覺知。勿舉勿訶但生悲愍。彼誤於我起此愆違。我懷喜心令彼無罪。若無財寶隨己所能。如法經求令施無闕。於佛正法巧妙宣揚。令諸有情隨應習施。見常惠捨應教數求策施者心。勿令尠闕惡供朋黨不敬忘念。知餘有法應求轉施。或書寫與。若見餘無更寫無力。當應思審我非慳所蔽別礙勝須耶。若有慳礙卽應施與。由施癡瘂尚應無悋。況令闕乏妙智資糧。若無慳礙但爲勝須。思施彼時爲滅煩惱。爲念生類。爲滿智因。觀無煩惱。見若不施增智資糧。當豐巧慧。亦爲愛念此及餘生。若施彼時便惟念此。如是不施非違淨戒。善設軌儀曉諭發遣。若畜財寶。爲作淨故心應奉施諸佛菩薩。𨿽畜寶財猶住聖種。恒思此福令常增長。如佛菩薩所寄護持。若觀施時不稱正理。應言賢首此是他物不許施汝。慰諭發遣。或持餘財恭敬倍施。令知施者非慳故然。知此經等或非己物。於有怨苦徳恩有情。應行慈悲喜捨而施。若有四障不能惠捨。應起四智而對除之。一有財寶心不樂施。應思由先曾未串習。今不彊捨後更增背。故力勵修生覺悟智。二財尠闕心不樂施。思此匱乏障施因緣。應起悲心。自受貧苦。見施利益生忍苦智。三財悅意心不樂施。思此耽著虛妄顚倒。應覺能生當來眾苦。故力勵捨生知倒智。四𨿽行施惟欣世果。當疾通達是邪果見。應觀諸行皆不堅牢離散速盡。不生欣樂惟求菩提生不堅智。應居閑靜起淳厚信。數數緣念多妙財寶。以意解力施諸眾生。故少用功生無量福。於所寶愛能自開捨。設艱辛得亦勿慳悋。信心恭敬自手應時不損自他。而行惠捨。此有三種。與淨妙物廣修財施。拔除恐怖修無畏施。勸修善業而行法施。速疾而與不作稽留。非彼疾望如速捨者。隨有卽施非積方捨。於彼謙下無競無慢。戒卽受學淨戒三業。凡修淨戒。正受淨意犯已還淨敬念無犯。正受有犯。觀他起愧。淨意有犯自顧生慚。故能護戒。還淨敬念。由前二故離諸惡作。初二後一能不毀戒。犯已還淨能還速出。卽妙無量饒益大果勝利淨戒。在家出家俱修三種。一律儀戒。謂卽七眾所受律儀。住出家者捨輪王位如棄穢艸。不希天欲。況餘財位。尚厭勝果。況卑賤事。勤更修餘。非戒爲足。離惡言念。設起速悔。漸爲拘撿正理言念。聞難行事心不驚怯恕己勤修。不伺他非常察己過。見諸凶暴悲心攝受。害觸無恚勿行呵擯。有過悔除誓更勿犯。少欲喜足堪忍眾苦。不掉不躁威儀寂靜。離矯誑等諸邪命法。二攝善法戒。謂受戒後爲大菩提所集善法。依戒獨處起聞思修。尊所敬事病所慈愍。說施善哉。徳施讚嘆。於善隨喜。諸善迴向發願供養。精勤護戒。飲食知量密護根門。初後夜中常生覺寤。親依善友勿顧身財。於惡法中皆不忍受。善知因果乃至捨障。便能漸次住十度中。三饒益有情戒。於諸有情無倒事業皆爲助伴。病者供侍。盲者啟導聾者撝義。啞者曉像。迷示遇途。疲施安息。缺支者惠以荷乘。愚駭者誨以勝慧除彼纏等。解他勝蔑勸斷慳惡。教獲珍財令信聖教盡結離苦。守恩思報見讚善來。歡慰吐誠談謔設座。隨答名利等增非劣。怖者救護。憂者開解。恒備資財隨求卽與。初爲依御後方濟給。若自匱乏巡覓與之。有眾同用自無隱費。數數應行教授教誡。除無利行餘隨他轉。非訶違犯終不惱他。亦不輕誚令生愧赧。不彰他屈。不自貢髙。不極親近。非不親近。亦不非時親近於彼。不毀他愛不讚他憎。非情交者不吐實誠。不屢希求不乖先諾。是名無量大功徳藏。若諸菩薩先於菩提發弘願已欲勤修學。於能開授如法請受。時彼菩薩令求受者生殷重心專念長養。爲正開授。若無授者。於佛像前如法自受。此後數思菩薩應作。非所應作聽聞解釋契經本母。若𨿽聰慧廣說乃至謗菩薩藏不應從受。不信謗毀亦勿開示。如住淨戒具大功徳。彼誹謗者亦成大罪。言見未捨終不免離。非惟他勸及爲勝他。自慧思擇起堅固受。有四他勝處法。一爲名利恭敬自讚毀他。二從求財法慳悋不與。三害惱歸謝不捨怨結。四謗菩薩藏樂宣像法自信隨他。犯此不堪增長淨意攝大資糧。相似菩薩非眞菩薩。略由二緣捨此淨戒。一捨無上菩提大願。二上品纏犯他勝處。下中纏犯不捨淨戒。數犯四種都無慚愧。樂犯爲徳名上纏犯。非一暫行卽名爲捨。若無二緣。𨿽轉餘生淨戒不捨。餘生忘失𨿽數更受覺寤戒念。非新受得。住此戒者於佛法僧及安造處。應日日中隨應供養。下禮一拜。少讚四句。極生一信隨念實徳。無令空度恭敬策勤。勿生大欲厭捨名利。敬侍耆徳依理酬對。赴如法請。受無染施。捨無染法。於性遮罪應等護持。若爲利他隨應現起。應住正命。三業寂靜。毀厭生死欲欣涅槃。惡聲稱譽自護淸雪。陳謝侵犯不酬嗔弄。無染管御。時量倚眠離愛談謔。卑下求法斷除五蓋。不毀二乘。善究菩薩藏方學聲聞藏。精閑佛法方習外論。上聰敏者於日日中二分學內一分學外。猶如辛味而習近之。法可信愛方以利樂。聞如理法勵意往聽。巧依文義敬歎法師。乃至現通能正引攝。如是一切若心狂亂重苦所逼。未受淨戒及住十地皆無違犯。與上相違當知有犯。若上纏犯。或三或多解諸乘者如法悔滅。悔已更受。下中纏犯對一發露。現前若無可對滅者。淨意自誓更勿重犯。由此於犯還出還淨。依此修習得三滿業。一行滿。由無缺犯三業淸淨。二意滿。爲法出家求大菩提。乃至不爲當來異熟。三因滿。昔行妙業今得勝果復能修善。豈非安樂。與此相違衰損危苦。爲持淨戒捨大財位。乃至命終無少缺犯。恒不放逸亦不誤犯。由此生生常獲五利。一爲十方諸佛護念。二捨命時住大歡喜。三持戒者常爲親友。四功徳藏成就圓滿。五生常得戒戒成其性。爲住其心成就佛法利有情故專精勿犯。忍卽於境所有無嗔精進審慧。此有三種。一耐怨害忍。謂遇他害應作是思。此我先業。今若不忍更作苦因。便非愛己成自縛害。又自他身性皆行苦。彼無知故增害我身。我旣有知寧增彼苦。聲聞自利尚不苦他。我旣利他應忍他害。作此思已應修五想。一念彼於我無始長時或爲親屬或爲我友。應捨怨害住親善想。二念託眾緣惟行。惟法都無有我。誰爲怨害。應捨有情住惟法想。三念彼生長自性無常。我極報怨不過斷命。誰有智者於彼身命生死法中而欲更殺。尚不應起染濁之心。況復加害。應捨常堅住無常想。四念衰盛者皆爲三苦恒所隨逐。我今於彼應設方便令永捨離。何容更苦。應斷有樂住有苦想。五念求菩提本爲生類。應與義利攝受爲親。何容今者返加怨害。應捨於他住攝受想。自無憤勃不報他怨。亦不隨眠流注相續。故於怨害皆能忍受。二安受苦忍。若逄事苦應作是思。我從無始愚癡過失。爲求諸欲尚受眾苦。況求菩提成大事業。縱經百千俱胝大苦亦應忍受。況小苦哉。若於一切四事什物尠獘稽侮不生憂惱。世法衰毀乃至病死。住四威儀。爲攝受法。正毀形貌。著壞色衣。自兢攝。行乞求。棄非法財。絕淫欲樂。修善。利益。如法。勤劬。皆能忍受。精進匪懈求大菩提離異染心勿生退轉。三諦察法忍。於三寶等串習淨智善安勝解故。於羸劣卑賤有情。自居尊貴臣隸等所。怨親中等皆能忍受。眾前屏處晝夜往來。乃至疾臥三業修習。於有損惱由忍故離。於有所求由忍故與。恒作饒益先後無異。非一益已捨而不益。怨所速謝。怨謝速受。勿令於己生疲極心。不堪忍所起上慚愧。審觀由忍現世安樂。能除不善引安樂因臨終不悔。後生善趣無怨無讎。證無上覺。亦見不忍所有苦果。自作教他讚勵慶慰。精進卽是修善品時勇悍三業。此略有三。一加行精進。謂修善前心生勇悍先擐誓甲。我今爲脫一有情苦。以千大劫等一日夜或復過此百千倍數。常處地獄方證菩提。我之勇悍亦無退屈。何況所經時短苦薄。於此能起少分信解尚長無量大菩提因。何況成就。故修善位無少怯劣。二攝善精進。謂此能引能滿眾行。一切分別煩惱異論苦觸不動。殷重乃至離慢而行。世尊恒時稱讚精進。故能滿善疾證菩提。三饒益有情精進。謂卽前說利樂有情種種策勵。如是遠離身資什想。盡眾同分無間無癈。平等通達功徳相應。不緩不急無倒修習。能令染法不生斷滅。亦令白法新生廣大。三業淨三慧增。無捨無退無下無倒勤勇而行。有勢有勤有勇堅猛不捨善軛。猛利樂欲等修無倦。如滅頭燃疾斷煩惱。法隨法行。護己利他靜慮卽是聞思爲先心一境性。此有三種。一現法樂住靜慮。謂離分別惛掉愛相。能生輕安寂靜等持。二引發神通靜慮。謂能引住神通等持。三饒益有情靜慮。謂爲利樂所有等持。由依靜慮能成呪術息災厄。除眾病致甘雨拔怖畏。施財位與飲食。諫誨放逸造應作事。神通記說教誡變現。乃至放光息除眾苦。亦能永斷一切重障。慧卽於境如理簡擇此有三種。一於所知隨覺眞慧。謂於無我眞勝義中平等明覺。二於五明三聚妙慧。謂攝受此能速圓滿智資糧覺。三作有情諸義利慧。謂助伴等俱行妙覺。學內明處淨慧爲依。示現愚癡教導放逸讚勵怯弱慶慰勤修。次修四攝事。一者布施。如上已訖。二者愛語。常說悅意諦實如法引義之語。遠離嚬蹙含笑。先言命進問安。隨宜慰諭。見有昌盛而不自知覺善法增而申慶悅。說佛法教恒爲勝益。於己怨仇起淸淨意。於極癡者誓除疑惑。於眞福田諂誑惡行。都無嫌恨修難行愛語。欲除障蓋爲說先作。心調善者爲說諦法。多放逸者誨令出離。有疑惑者談說決擇。依四淨語起八聖語。三者利行。由愛語故先示正理。隨所覺處悲無染心勸導調伏安處建立。能令獲得現利財位後利出家俱利離欲輕安解脫。習近惡友未植善根。著大財位深極放逸。外道僻執邪見誹謗。常起八纏十惡業者。於此一切皆能開解起大悲心。𨿽受大苦心無勞倦倍生歡喜。𨿽處財位最勝第一。而自卑屈如僕如奴如旃荼羅如孝子等。無染無僞眞實哀憐。慈愍之心永不退轉。四者同事。以此義利若勸他學亦自修學。教他知已所修同事。善根堅固不生退轉。令作是念。此所教我定有利樂。彼自行故。不爾便言。汝自不善。何能教我。汝且於他諮受此事。次供養三寶。一於對現前佛設利羅及制多等所親面供養。二於餘三世十方佛制多等作佛等想修不現前供養。三現對前時復作是念。一佛制多等法性卽三世十方諸佛制多等法性。故我今者現前供養一佛制多等。卽是供養三世十方佛制多等。修現前不現前供養。若佛滅後造一或多佛制多等而爲供養。當獲無量大福徳果。受大梵福無數大劫不墮惡趣。亦滿無上菩提資糧。四於如是所惟自供養。五若起悲心以隨力物施貧苦等。願彼安樂令他供養。六或俱供養。七以花香等敬問禮拜。乃至以珍寶等修財敬供養。八卽以財敬長時多妙乃至淨心迴向菩提修廣大供養。九不以輕慢矯詐放逸不淨物等。修無染供養。自力集財從他求得。發願想化爲百千身恭敬禮拜。一一化身出百千手持散花香。出百千聲歌讚實徳。復出百千妙莊嚴具而爲供養。於贍部洲乃至十方所有供養普生隨喜。𨿽少用功而興無邊廣大供養。應起善心眞歡喜心精勤修學。十若有須臾修四無量。乃至少時信忍離言眞如法性。起無分別住無相心。卽爲守護菩薩淨戒乃至修行四攝事等。修正行供養應念。此爲最上勝妙。過前供養百千萬倍不可比諭。修供養時應念。如來是大福田具大恩徳。有情中尊極難遇。獨出眾義依止。於法於僧供養思念隨應亦爾。當獲大果。說不能盡。次應親近善友。戒無穿缺。多聞。修證。哀愍。無畏。堪忍。無倦。言詞辨了。名善友相。求施利樂。於此正知。有力善權。饒益不捨。大悲無儻。名爲善友所作不虛威儀圓滿。言行敦肅。無矯。無嫉。儉畜隨捨。是名善友可爲依信。諫舉。令憶。教授。教誡。能爲說法。是名善友於所化生爲善友事。有病無病愛敬供侍。翹問迎禮修和敬業。四事什物不闕應時詣敬承事問聽無動。名爲親近。次修無量。法界有情總爲三類。一無苦無樂。二有苦。三有樂。於此三類慈悲喜捨。於其十方初有情類欲求樂者。作有情解無倒與樂。名有情緣慈。作惟法想假說有情。名法緣慈。復於諸法離分別想。名無緣慈。於有苦者欲拔苦故修有情緣悲。於有樂者助彼喜故修有情緣喜。於無苦無樂者起離癡想。於有苦者起離嗔想。於有樂者起離貪想。平等欲令離諸惑故名有情緣捨。餘並同前。三無量中。初共外道。次共二乘。後惟菩薩。初三安樂。後一利益。次修慚愧。若有應作而不隨之。隨不應作。於覆己惡。己可悔事隨逐不捨。應顧內身羞恥非法遵崇賢聖寶重善法修起於慚。外顧世軌羞恥惡名輕侮凶頑拒憚惡法修起於愧。次修堅力。禁制染心勿隨惑轉。𨿽遭大苦修行無苦。怖畏無動勇猛思擇堅持自性。次觀世間命濁有情濁煩惱濁見濁及以劫濁厭離憐愍。見器成壞修無常想。觀自內身六界集起假立名性。而不堅執。年徳耆尊迎敬問禮。如父母想。二俱相似訊慰談論。如兄弟想。俱卑劣者慈愛勸修。如男女想。處尊見卑終不戾﹝怡﹣台﹢發﹞。縱懷資給攝受隨順。若識不識有病無病貴賤貧富。一切等心爲友爲朋。無怨無隙。設有違犯終不斥諱。勿令須臾住不安樂。離十四垢藏隱六方。遠四惡朋攝四善友。分財平等。他物不規。審觀財寶稱直買賣。彼若不解無枉豪釐。次修四依。惟求於義不依飾文。起敬愛故。惟依於法不依說者。心住理故。惟依了義經不依不了義經。無疑慮故。惟依於智不依於識。證決定故。以要言之。四無礙解乃至四妙總持三十二相業乃至一切種妙智。皆是菩薩正所應學。以身語意普爲有情於一切時歡喜無變。不損惱他。惟見功徳眞實寂靜。心善決定不悕異熟等。修一切種皆令現行。不淨觀等乃至三十七種菩提分法。菩薩𨿽與二乘別修而不作證。皆如經說。次應修願。總發一種攝一切願。謂攝受正法。復有三願。一於生生得正法智。二無厭心爲眾生說。三捨身命財護持正法。復有四願。一未離苦者速離。二未得樂者疾得。三未發心斷惡修善者發心斷惡修善。四未成佛者早得成佛。復有五願。一者發心最初願得無上菩提。二者受生願。願生善趣隨順饒益。三者所行願。願正思擇修諸善業。四者正願。願攝一切菩薩功徳若總若別所有正願。五者大願。此有十種。願當獲得上妙供具供養諸佛。願護正法傳持不斷。願如諸佛八相現化。願行一切菩薩正行。願普成熟一切有情。願諸世界皆能示現。願能淨修一切佛土。願諸菩薩同趣大乘。願所修行皆不虛棄。願當速證無上菩提。欲令所修果廣大故修一一行皆發此願。如上所說一切願行四十心中通所修法。位別修者。初發心住學十種法。供養佛。讚菩薩。護眾生心。親近賢明。讚不退法。修佛功徳。願生佛前。修習三昧。讚離生死。爲苦歸依。亦修十力。如是餘位各有二十別所修法。廣如經說。然此位中多修散行。少亦修定未以制伏。將入加行位。前方便中先修三三摩地。諸法有二。謂有非有。有爲無爲名之爲有。我及我所名爲非有。於妄生死依他有爲可厭逆故。修無願三摩地。於眞涅槃圓成無爲正願樂故。修無相三摩地。於我我所徧計所執非有事中無願無無願故。修空三摩地。此若但言空無願相。通有無漏三慧定散。言三摩地。通有無漏。惟修非散。言解脫門。惟是無漏。亦修非散。此位所修准義應悉。次修四種法嗢拕南。欲令有情淸淨故說。一觀諸行皆是無常。有生滅故。二觀無常皆悉是苦。具逼迫故。三觀涅槃性相寂靜。離苦縛故。四觀諸法皆都無我。無主宰故。修方便已。次於加行煗頂二位修四尋思。忍世第一法修四如實智。卽修空相修自利已。通修五無量起利他善巧。爲饒益故初觀六十四種有情。依處受化次觀十方世界差別。有情在彼染淨可得次觀善等諸法類異。卽此有情有堪任勢力修解脫苦者次觀五十五種所調伏差別。要由善巧令得解脫次觀隨應調伏方便。於加行位修二利。已於初地中以無漏觀證達理事。名眞相見。無少散修。如略行中已略解相。從此位後於十地中修十勝行斷十重障證十眞如。十勝行者。謂前施等六到彼岸。又加方便願力智度。一切妙行皆此十攝。方便善巧有十二種。悲心顧戀。了知諸行。欣佛妙智。樂處生死。輪迴不染。熾然精進。此六爲內。令以少善感無量果。令以少力攝大善根。憎聖教者除其恚惱。處中住者令其趣入。已趣入者令其成熟。已成熟者令得解脫。此六爲外。如是十二總束爲二。一迴向。二拔濟。願有五種。此總爲二。一求菩提。二行利樂。力有十種。總攝爲二。一思擇。二修習智。證諸法安立淨智。此亦有二。一受用法樂。二成熟有情。於前所說施等諸行。十地所修過前增勝。謂總求身及支節等以無染心而隨彼欲。若求爲過。寧以百千身命布施終不遂彼。施意若淨。現利眾生有乞身支。魔等興惱。癡狂心亂。皆不應與。若愍食吐等活命眾生。應數吐食等而行布施。一切有恩未諭親屬。𨿽已曉諭求者凶殘害等。妻孥將爲僕隸。皆不應施。與上相違應行惠捨。寧犯性罪自墮地獄。終不令他逆業成就。審起思惟心非不善。深生慚愧憐愍殺之。暴惡宰官方便黜廢。劫守盜財奪廢隨還。無屬繼心求非梵行。方便隨許令種善根。出家菩薩皆不應爾。爲拔他難起虛誑語。令離惡朋說離間語。遮越正略出麁惡語。引攝機宜行雜穢語。由此便生無量功徳。或現神通示諸惡趣怖之令見永離不善。若無信等問事不答。示相現通令怖信等。行楚利行令得利益。若遭苦迫能無異想證諦察忍。勇悍無倦。能住殊勝甚難思度十力種姓所有等持。命終不捨還生欲界。能起勝義平等徧滿將正已覺。由此能知諸法無我。調伏方便。境界無礙。於攝事中或有隱己功徳威力是他同事而不顯現。或化怖畏生狗等中非他同事而自顯現。所作善根猶可搖動爲令堅住實現同事。若行放逸二種俱非。於供養中由於佛等得平等故具足珍寶。或以神通化爲無量珍寶眾具。乃至禮拜持散讚揚十方三寶眞行供養。修無量中得有情平等。證俗眞故作證修習。卽悲無量亦名大悲。緣微細苦。長時修習。猛利發起。極淸淨故。修此心時卽修一切菩薩悲心。悲意樂淨。故於諸有情獲極親厚愛念恩徳無厭代受有堪能心。聲聞已得菩提究竟。深遠厭心不如菩薩悲前行心。由此熏修無少內外而不能捨。乃至妙慧無不能入。菩薩菩提由悲建立。故於生死堪忍眾苦。又於十地各有別修。謂初布施乃至第十神通作業。此等隨應皆十行攝。惟說十度不增減者。頌曰。

障富貴善趣不捨諸有情於失徳減增令趣入解脫障施等諸善無盡亦無間所作善決定受用法成熟

十種障者。隨修十度十地所斷俱生無明。又有十障。謂異生性乃至諸法未自在障。十眞如者。一徧行。由此能得自他平等。二最勝。由此徧修同出離行。三勝流。由此求法不顧身命。四無攝受。由此乃至法愛亦皆轉滅。五類無別。由此得十意樂平等淨心。六無染淨。由此能知緣起無染無淨。七種種無別。由此知法無相不行契經等種種法相中。八相土自在所依。由此圓滿證無生法忍不見染淨一法增減。九智自在所依。由此圓滿證無礙解。十業自在所依。隨欲化爲利樂事故。一切菩薩應以四相修前諸行。一者善修。皆悉決定委悉恒常無罪修作。二者善巧。令獲義利修瑩律儀所受當滿應機說法。三者饒益。能以利樂別總隨與。四者迴向。三門積集去來今世所有善根一切攝取以淳一味妙淨信心迴求菩提不悕餘果。應以七相憐愍有情。非怖畏彼。如理勸授。無厭倦心。不待他請。無所悕望。遭害不捨。平等無限。如是一切名所學法。三世菩薩勤修此等。曾當現證無上菩提更無增減。諸出家者離攝親屬。棄世業務。能行梵行。捨證圓滿。住淨戒中出言減信。諸在家者無是眾徳。誠大尊髙眞勝殊勝。

般若波羅蜜多心經幽贊卷上

般若波羅蜜多心經幽贊卷下

大乘基撰

知所學法如是修已。何相名成能修學者。種行具修成十二住。總攝一切菩薩皆盡。此後方得無上菩提第十三住成圓滿果。頌曰。

種姓勝解行極喜增上戒增上心三慧無相有功用無相無功用及以無礙解最上菩薩住最極如來住

一種姓住。猶未發趣無上菩提。於餘住中惟有因轉。相如前說。二勝解行住。從初發心乃至初地。由前修相於自住中𨿽已得淨爲得淨故而修正行。起分別慧勵意修作。成苦遲通行勉勵說法。隨力亦能現正覺等利益安樂。於前諸行或未普學。諸相未成。意樂未淨。三極歡喜住。卽是初地。如前白品并十大願皆現圓滿。由此轉名淨勝意樂。超過異生地證正性離生。生如來家成佛眞子。紹隆佛種得諸平等。離諸諍害獲實證淨。知於菩提我已隣近。證二空理成二妙智。生大歡喜行十法淨修住。謂信。慈悲。惠捨。無倦。知諸論。解世間。修慚愧。堅力持。供養諸佛。於九住法專精求趣。多爲輪王王此洲界。調伏慳垢。乃至願我恒處最尊爲有情依作諸義利。或樂精進淨信出家。瞬息須臾證百三摩地。以淨天眼於諸佛國見百如來。變化住持皆能解了。神力能動百佛世界。身亦能往放大光明普令他見。化爲百類利百有情。若欲留身得百劫住。見前後際各百劫事。證百法門。化爲百身。身皆能現百菩薩眷屬。四增上戒住。卽第二地。由前住中十意樂住淨得入此住。性戒具足。少邪業道諸惡犯戒亦不現行。況中上品。能善了知業道因果。自及勸他行諸淨業。於有情苦得大哀愍如實觀照。廣見諸佛善根淸淨。多爲輪王王四天下。止息犯戒。一切威力過前十倍。五增上心住。卽第三地。由前作意解了通達。復由十淨心得入此住。能通達諸行有情大菩提。亦正推求脫苦方便諸煩惱纏無障礙智。淨法界中無分別慧。辨此智見勝三摩地。於菩薩藏精進多聞。不惜身命捨諸所愛。無有師長不誓承事。教誓皆行。身誓受苦。但聞一頌勝得大千充滿妙寶。聞佛一句法能引正等覺淨菩薩行。勝得釋梵護世等果。設有告言。我有一句法能引正等覺淨菩薩行。汝若能投大火坑者。當爲汝說。菩薩歡喜踊躍言能。正使火坑等三千界。爲聞法故我從梵天尚能投入。況小火坑。爲求佛法尚應久處大地獄中。況餘小苦。聞已便能法隨法行。能引住世間靜慮等至等。復還棄捨隨願受生。多作釋天帝化他令斷欲貪。威力過前百千之數。六覺分相應增上慧住。卽第四地。由前求多聞成十法明得入此住。得十成熟智。修菩提分法能斷薩迦耶見等一切執著。離訶毀業修讚美業。心轉調柔功徳隆盛。安住尋求修治地業。圓滿意樂勝解界性。聖教怨敵不能傾動。多作蘇夜摩天王化除薩迦耶見。威力過前俱胝之數。七諸諦相應增上慧住。卽第五地。由前十平等淸淨意樂得入此住。以十方便觀察諸諦。正毀諸行悲愍有情。攝受資糧勤修正願念慧行等。皆得增長離異作意。以諸方便成熟有情。一切工巧皆能引發。多作珊都使多天王化捨一切內外邪法。八緣起相應增上慧住。卽第六地。由前十種法平等性得入此住。覺悟緣起生解脫門。一切邪想皆不能動。爲益有情攝受生死。智。悲。隨逐無所著智。般若波羅蜜多住現前。證得無量勝三摩地。意樂不壞餘不能奪。多作妙化天王化除一切增上慢等。威力過前百千俱胝之數。九有功用無相住。卽第七地。由前十種妙方便慧所引世間進道勝行得入此住。達佛境界無間缺修。一一剎那證十度等菩提分法。有加行行一切圓滿極。淨住前導猶名有染工巧智滿超二乘三摩地境。念念能入滅盡定能現菩薩甚希奇業。多作他化自在天王能授二乘現觀方便。威力過前俱胝百千之數。十無功用無相住。卽第八地。由前十種入一切法第一義智得入此住。以前所修四如實智。今得淸淨成無生忍。斷四災患愛甚深住。蒙諸如來覺悟勸導授與無量引發門智神通事業。悟入無量分身妙智得十自在。隨受勝利。多作初靜慮天王。創入此住第一剎那。所有福智一切威力。過前諸住所得一倍。第二剎那過前二倍。至十地滿運運增長。說不能盡。十一無礙解住。卽第九地。由前於甚深住不生喜足。復於智殊勝性愛樂隨入。起智加行宣說諸法。說法所作皆如實知。成大法師具無礙解。多作第二靜慮天王。十二最上成滿菩薩住。卽第十地。前無礙解徧淸淨已堪爲法王受法灌頂。得離垢等無量等持作佛所作。得一切佛相稱法座身諸眷屬。得大光明證利有情佛事妙智逮得無量解脫陀羅尼門神通大念等無數功徳。多作過色究竟大自在天王。菩薩道滿資糧周備。從佛大雲堪領廣大微妙法雨。自如大雲同現等覺。普雨法雨殄息塵埃。令善稼穡生長成熟。此一一住所斷所修所證功徳非餘住無。依各圓滿故別建立。勝解行住趣無相修。所作狹小有缺不定。次後六住獲無相修。所作廣大無缺決定。後之四住圓證淸淨領受修果。所作無量。勝解行住信等第六心。信生不退不斷善根。十住第七心居位不退不作二乘。至極喜住所證不退永無忘失。至無功用無相住修行不退。任運進修皆求種智廣行利樂。故留諸惑助願受生。由此不說斷煩惱相。生有五種。一除災生。由願自在爲大魚等濟諸飢乏。爲大醫藥救諸疾病。爲大善巧善和諍鬭。爲大國王如法息苦。爲大天神斷邪見行。爲火爲水爲乘爲船爲種種物息除災患。二隨類生。願自在力於傍生等惡類中生彼所行惡而自不行。彼不行善而自行之。如入酒肆能立其志。入諸淫舍示欲之過。爲說正法除彼過失。三大勢生。稟性生時壽量形色族姓貴富最爲殊勝。能除眾生輕慢等過。四增上生。受十王果自在化導隨所應生。五最後生。此生資糧已極圓滿。如慈氏等生婆羅門大國師家。如釋迦等生剎帝利大國王家。能現等覺作諸佛事。復以四相攝受有情。一者頓普。初發心位普頓攝受一切有情。皆爲眷屬隨力饒益。二者增上。若爲家主。勸識恩惠孝養父母。妻子等所隨時愍給。僕隸等所終不逼切而能堪忍。病等瞻療愛語慰諭猶如自身。不生賤想。若爲國王。不行刀杖以法理化財利饒益。依本土田而自食用不行侵掠。視諸眾生如父如子。所言誠諦不行欺詐。勸捨諸惡教修諸善。三者攝取。平等無儻不希名利秉事。徒眾等無染攝受於自義利。正教修習。非邪加行而陷逗之。四者隨時。諸有情類下中上品。長短少時方堪淨故隨應成熟而行攝受。此十三住七地所攝。一種姓地。二勝解行地。三淨勝意樂地。此之三地卽初三住。四行正行地。卽次六住。五決定地。卽第十住。墮在第三決定中故。六決定行地。卽第十一住。七倒究竟地。卽第十二第十三住。因果二中皆究竟故。此前所說諸菩薩行。𨿽有無量不過四種。一波羅蜜多行。則六十度。二菩提分行。三十七品四尋思等一切妙行。三神通行。卽六神通。四成熟有情行。卽所調伏界調伏方便界無量。如上所說若所學處。若所學法。若能修學。皆菩薩行。勇猛熾然依前修學不見行相。是名爲行。此所行法云何名深。勝空者言。妙理玄邈不可思議。二乘不能曉。凡夫所不測。故名爲深。如應者言。眞諦智境超言議道。非諭所諭微妙難知。備三無上具七大性。體業利樂一切殊勝。白法溟海妙寶泉池。非大菩提爲法界主無由相稱。故所修學皆名爲深。應勤趣證。或此一切諸菩薩行眞如實相難可圓證。智慧觀照難可獲得。詮教文字難可悟說。萬行眷屬難可成就。有空境界難可通達。以慧爲首餘性或資皆名般若。故並名深。云何名時。勝空者言。若依世俗。信學修證求照達空。若依勝義。悟法體空修行般若。事緒究竟總名爲時。如應者言。無上菩提廣大深遠。非少積因可能證獲。於前所說十二住中。若日夜等時分算數。一一住中經多俱胝百千大劫。或過是數方證方滿。若以大劫超過一切算數之量。總經於三無數大劫方得證滿。經初無數大劫於一行中修一行。故證極喜住。經第二無數大劫於一行中修一切行。證無功用無相住。以意樂淨決定勇猛。後經第三無數大劫一切行中修一切行。證如來住。此常精進非不爾者。若上勇猛如翹足等。或有能轉眾多中劫或多大劫。決定無轉無數大劫。故知因位決定經三無數大劫修行圓滿方證菩提。五種彼岸皆能到故。此意卽說修五般若三劫分位。或隨自心變作分限事緒究竟總立時名。若達空時惟正智證。旣修學位通攝所餘。獨覺利根尚經百劫。況求作佛無多劫因。

贊曰。此顯由行甚深般若得正慧眼。達空名照。謂色受等諸有爲法。皆有三世。內外。麁細。劣勝。近遠。積聚名蘊。此五。謂色。受。想。行。識。等言等取處等諸法。勝空者言。前破能觀執顯能觀空。今破所觀執顯所觀空。若癡所蔽迷勝義理。於蘊等中妄執爲有。如處夢者見境現前。若正了知勝義諦理。不生執著。如夢覺位了境非有。故行般若便照性空。如應者言。𨿽修一切皆行般若。證眞遣妄由慧照空。故此偏說。此中空言卽三無性。謂計所執本體非有相無自性。所以稱空。諸依他起。色如聚沫。受諭浮泡。想同陽焰。行類芭蕉。識猶幻事。無如所執自然生性。故亦名空。圓成實性因觀所執空無方證。或無如彼所執眞性。故眞勝義亦名爲空。據實三性非空非不空。對破有執總密說空。非後二性都無名空。說一切空是佛密意。於有及無總說空故。如世尊說。

相生勝義無自性如是我皆已顯示若不知佛此密意失壞正道不能往

又此空者卽眞如理。性非空有因空所顯。遮執爲有故假名空。愚夫不知執五蘊等定離眞有。起相分別。今推歸本體卽眞如。事離於理無別性故。由此經言。一切有情皆如來藏。一切法等皆卽眞如。說有相事則無相空。令諸有情斷諸相縛。眼類有五。一肉眼。非定所生大造淨色。二天眼。因定所起大造淨色。三慧眼。照理空智。四法眼。達教有慧。五佛眼。前四覺滿總得佛名。今在因位慧眼達空明了矚觀。故名照見。然此空性資糧位中聽聞思惟。多惟信解。在加行位方純修觀。𨿽皆名照猶帶相故而未證眞。住十地中起無漏觀。通達眞理方實照空。至如來位照見圓滿。知離言境假名爲空。𨿽此空言通空我法。逗舍利子惟說法空。我執久亡不假空故。或復我執依法執生。但觀法空我隨空故。此所說空𨿽體無異。而依事顯亦有差別。如大經中或說十六。謂內空。外空。內外空。大空。空空。勝義空。有爲空。無爲空。畢竟空。無際空。無散空。本性空。相空。一切法空。無性空。無性自性空或說十七。加無所得空。或說十八。又加自性空。或說十九。別加所緣增上及互無空。或說二十。於十八中離無散空爲散空。無變異空。離相空爲自相空。共相空。釋初頌曰。

能食及所食此依身所住能見此如理所求二諦空爲常益有情爲不捨生死爲善無窮盡故觀此爲空爲種姓淸淨爲得諸相好爲淨諸佛法故菩薩觀空補特伽羅法實性俱非有此無性有性故別立二空

贊曰。勝空者言。此上略說破二執顯二空能度眾苦。旣照性空離諸分別。如蛾出﹝雨／虫﹞永離纏裹。便度苦厄疾證涅槃。𨿽依勝義無度無得。隨世俗中有度有得。如應者言。由照性空能越生死顯先修益。第三練磨心也。謂觀轉依深妙難證。若生退屈應練磨心。世間有情行麁施等。於命終位尚招勝果。況我今修無障妙善。當來不證度苦轉依。如彼行慧已度苦厄。捨麁重依得無麁重。我亦應爾。勵已增修不應自輕而生退屈。度者越也脫也。苦謂三界有情及處。卽業煩惱所生所起。理實有漏無非是苦。此略有三。諸有漏法性墮遷流逼迫不安。皆名行苦。世間諸樂必歸壞盡緣合纏憂。俱名壞苦。性已逼迫更增楚切。難忍重生皆名苦苦。此苦卽厄災難義故。苦或八苦。住胎出胎俱受逼迫。眾苦根本名生苦。時分朽壞名老苦。大種衰變名病苦。壽命衰沒名死苦。不愛現前名怨憎會苦。所愛乖離名愛別離苦。所希不遂名求不得苦。諸有漏行名略攝一切五取蘊苦。厄謂八難及諸危怖小三災等。由未照空。境相拘縛心起分別。發煩惱業五趣苦生。旣見三種無性爲空。或照蘊等卽眞如空。分別不生。惡果隨滅。故諸苦厄皆能越度。如有頌言。

相縛縛眾生亦由麁重縛善雙修止觀方乃俱解脫

據實照空亦度惑業。體寬現果惟說度苦。卽此空相資糧位中聞思等照。初十心位第六心後信心不退。不斷善根便永伏度極重苦厄。故經頌言。

若有成世間增上品正見𨿽經歷千生終不墮惡道

至十住中第四住後麁無明等皆始不行。方能伏度惡趣苦厄。生貴住說除滅煩惱永盡無餘。捨離生死能出三界。緣起經說。外道異生諸行。皆以四愚爲緣。內法異生若放逸者福不動行。三愚爲緣。不放逸者所有諸行。我不說以無明爲緣。故知此後伏離惡趣一切苦厄。第七住後更不退位伏離二乘所應苦厄。至通達位初證眞空後能永度三惡趣八處無暇貧疾等種一切苦厄。或有亦能永離三界分段苦厄怖煩惱故。有八地後方離此厄。七地已前留煩惱故。第十地終照空圓滿。一切有漏種子永除。變易死等苦厄皆盡。至如來位利樂眾生。或時示現非實如是。此觀自在猶未成佛由照空故當必皆除。勸示發心言度一切。

贊曰。勝空者言。生由法立。法卽生因。此廣生空。法空後顯。如應者言。下陳機感者名。述理垂諭。示彼勝行除四處也。義段有三。初舍利子等。總告彰空。次是故等。別結所空。後以無所得故。釋成空理。梵云舍利。唐曰春鶖。由母辨才指諭爲號。顯彼所生故復稱子。母因能論子假爲名。樹正摧邪少聞多解。昔楊知見最初悟入。今演性空呼而垂諭。惟說勝教以統法顯是理皆空。獨告上人以攝機卽時眾咸告。彼𨿽秉告而未悟空。先勸練磨方除四處。

經曰。色不異空空不異色色卽是空空卽是色。

贊曰。謂四大種及此所造。卽十色處及法處色。性皆變現總立色名。勝空者言。下廣法空。大經說言。所以者何。色自性空。不由空故色空非色。色不離空。空不離色。色卽是空。空卽是色。此破二種執。色不異空空不異色者。破執世俗所取色外別有眞空。不悟眞空執著諸色妄增惑業輪轉生死。今顯由翳所見花色目病故然。非異空有故。依勝義色不異空如聖教說。因緣生法我說空故。色卽是空空卽是色者。破愚夫執要色無位方始有空。於色於空種種分別。今顯依勝義色本性空。迷悟位殊義彰空色。如何色滅方乃見空。如翳見花自性非有。豈要花滅彼始成空。故於色空勿生封執。應除倒見究竟涅槃。由此二句經作是言。色自性空非色滅空。如應者言。若依勝義諸法皆空都無有者。初𨿽可爾理未必然。眞俗相形俗無眞滅。色空相待色滅空亡。故非本來色體空也。勝空者言。據實此空非空不空。翻迷對色悟說色空。非此空言卽定爲空。空亦空故。如應者言。若因緣色自本都無。應諸愚夫先來智者。是則凡聖互是聖凡。自處師資實爲誰迷。勝空者言。煩惱成覺分。生死卽涅槃。塵勞之儔爲如來種。諸眾生等本來寂滅。豈非愚夫先卽智者。如應者言。若許色事有異空理。可捨色迷而求空悟。旣空本色。智卽爲愚。求智捨愚豈非顚倒。且厭生死求趣涅槃。苦樂不殊。求之何用。愚夫生死已得涅槃。聖者更求極成邪妄。勝空者言。俗事迷悟求聖去凡。眞理色空何成取捨。如應者言。若許事別亦說卽空。俱勝義中自成矛楯。應未悟者知色卽空。其已悟者不悟空色。精勤聖者可愍可傷。懈怠愚夫可欣可樂。如世尊言。云何菩薩隨順會通方便善巧波羅蜜多。若諸有情於佛所說空性經典。謂一切法皆無自性皆無有事無生無滅皆如幻夢。於是等法不能解了。菩薩爲彼如理會通。應告彼言。此經不說一切諸法都無所有。但說諸法所言自性都無所有。故說諸法皆無自性。𨿽有一切所言說事依止彼故諸言說轉。然彼所說可說自性。據勝義諦非其自性。故說諸法皆無所有。彼一切法所言自性理旣從本都無所有。當何所生當何所滅。故說諸法無生無滅。又如幻夢非如顯現如實是有。亦非一切幻夢形質都無所有。如是諸法非如愚夫言說串習勢力所現如實是有。亦非一切諸法勝義離言自性都無所有。由此悟入一切諸法非有非無。猶如幻夢其性無二。故說諸法皆如幻夢。如是菩薩普於一切諸法法界。不取少分不捨少分。不作損減不作增益。無所失壞。若法實有知爲實有。若法實無知爲實無。如是開示是名菩薩隨順會通方便善巧。此經意說。一切愚夫如言所執實有可說諸法自性。如實幻夢皆無自性。都無有事無生無滅。非無聖智眞俗諦境離言法性。非如幻夢形質亦體都無名無性等。達所執無名悟非有。達聖境有名悟非無。故言菩薩不取少分不捨少分無知爲無有知爲有。若依勝義法體都空無少有者。作此會通便非善巧。稱悟非無不捨少分。亦徒施設乃爲損減失壞正理。由此故知。此經意破先執色有故說色空。空者無也。非法性空。愚夫所執當情色相本性非有。若執非空及色滅無方成空體。旣成二倒。故應雙遣顯色事理非如所執。勿起妄情生顚倒見。妄情旣斷所執色亡。故斷依他遣計所執。如翳旣滅不見空花。二乘外道執實作用因緣生法性都非有。故聖說言。因緣生法我說皆空。非謂依他如幻之色亦皆空也。故有頌言。

虛妄分別性由此義得成非實有全無許滅解脫故

聖教又說。諸法不自生亦不從他生。亦不從共生非不從二生。𨿽無所執作用因緣。而有功能緣可得故。此若無者應無俗諦。俗諦無故眞諦亦無。依誰由誰而得解脫。或此空者卽法性空。若執徧計所執諸色及依他色定異眞有。眞俗定別極成迷亂。今顯二色性卽空如無相無爲非詮智境。應捨二執求趣眞空。故攝歸空雙除妄見。法性之色體卽眞相。不異卽空。此復何惑。聖說二諦各有淺深。彼互相形皆有眞俗。有俗俗俗。有俗俗眞。有眞眞眞。有眞眞俗。卽俗眞俗。眞亦俗眞。有俗有眞俗無眞滅。旣非無色而獨有空。亦非色空定不異卽。故眞空與色非異非不異。非卽非不卽。今遮定異等惟說不異卽。此不異卽言亦非不異卽。辯中邊說。

無二有無故非有亦非無非異亦非一是說爲空相

今說色空互相顯者。令義增明破疑執故。前說觀自在教練磨心。今說色空等令除四處。一者二乘作意狹劣欣厭不樂利他。二者於大乘中顚倒推求及起疑惑。三者於聞思等言我能然種種法執。四者現前安立骨瑣色等乃至菩提執著分別。今說色等不異卽空。令捨二乘劣作意等得無分別出世行成。

贊曰。恐彼疑執惟色不異空。惟色體卽空餘法不爾故。以受等亦例同色。能領納境起苦樂捨名受。能取於境有相。無相。小。大。無量。無少所有分齊名想。思造善惡無記分位及餘心所等遷流名行。心意識三皆能了別並通名識。謂四識住及能住識。如色而領。如領而知。如知而作。如作而了。故色受等如是次第。然由世執我事有五。謂我身具。我受用。我言說。我造作。我自體。今顯是蘊惟法功能。無實自性非我我所故。惟說五不減不增。愚夫不知爲破我執於非蘊中假說爲蘊。遂執爲有。故今對破並說爲空。二十論云。說無有情我。但有法因故。等者。等取下處界等五種善巧。然大經言。色空乃至菩提亦空。設有一法過涅槃者。我亦說爲如幻如化。故此等言通攝一切。勝空如應二皆准釋。大經次言。受想行識自性空。不由空故。乃至廣說。受想行識卽是空。空卽是受想行識何以故。此但有名謂爲菩提。謂之爲空。此但有名謂之爲色受想行識。

經曰。舍利子是諸法空相不生不滅不垢不淨不增不減。

贊曰。前告法體空。今告法義空。是諸法者。指前對空色受等法。本無今有名生。暫有還無名滅。障染名垢。翻此名淨。相廣名增。翻此名減。勝空者言。依世俗諦。許色等有。可有生等。依勝義諦。色等本空。如何空中更有生等。故生滅等空相皆無。如應者言。徧計所執及依他上自然生法本性空無。法性色等體卽空理。皆無如彼二乘等執生等位別。故說空相不生滅等。又若有執有爲遷流定有生滅。無爲在纏出纏位別實有垢淨。未證眞位及證眞已有爲無爲互有增減。如是定執皆所執故體相都無。寧如彼執有爲生滅。無爲垢淨。通二增減。如見陽焰執爲實水。此水本空何有生等。非無陽焰似水生等。又設難言。若攝歸性依他色等皆卽空如。彼有生滅此亦應爾。今義答言。如太空中色𨿽生滅而空相無。如是依他𨿽有生滅眞空不爾。復有難言若一切法皆卽眞空。空相徧在貪等垢染信等淨中。如應垢淨。今義答言。如太空中有色染淨空相不爾。如是諸法𨿽有垢淨而空相無。故有頌言。

非染非不染非淨非不淨心性本淨故由客塵所染

或有難言。若法皆眞無別相者。甘露聖教旣有增減。眞空應爾。今義答言。如太空中色相增減空相不然。如是聖教𨿽有增減而空性無。皆由事理體相別故。若一切法惟眞如空。如何得有生滅等事。以上總說非但色體不異卽空。色上生等諸差別義亦不異卽空。今遮通別且略舉三。而實空相亦不一等。大經次言。如是自性無生無滅無染無淨。菩薩如是修行般若波羅蜜多時。不見生滅不見染淨。何以故。但假立客名別別於法而起分別。隨起言說如如言說如是如是生起執著。菩薩修行般若波羅蜜多時。於如是等一切不見。由不見故不生執著。

贊曰。勝空者言。上以色等體義總對於空明不異卽。恐義不明。令觀純熟別結空中所無之法。乘前起結說是故言。此言通下諸所無法。如應者言。三乘通修五種善巧。謂蘊。處。界。緣起及諦。隨彼所應爲遠近觀。由二乘等皆隨執有。今對說無。所執空中體義俱寂。故所執蘊其性都無。然佛方便於有爲中施設爲蘊。破五我事漸令入眞說爲善巧。非謂實有。故經頌言。

如星翳燈幻露泡夢電雲諸和合所爲應作如是觀

有爲之法尚非定蘊。所執蘊等何理成眞。法性空如故非蘊相。是故空中都無五蘊。大經次言。復次舍利子。諸菩薩修行般若波羅蜜多時。應如是觀。菩薩但有名。般若波羅蜜多但有名。色受想行識但有名。乃至廣說。

贊曰。此說空中無十二處。勝空者言。佛權方便說有處等引令入眞。旣入眞已依眞實義故說皆空。如應者言。惟由根境能與六行爲生長門。說爲處義。然以世間相見。問訊。塗香。受膳。侍給。分別故。佛說處次第如是。因位眼耳不至能取。鼻舌身三至方能取。意卽八識。果俱不定。眼耳用勝。天得通名。變化非眞。惟欲色界。下地諸識有依上者。業。緣。通。定。法力皆生。諸位隨應用有勝劣。如次九八七五緣起。色謂顯。形。表。聲謂執受。不執受。俱大種所生。香謂俱生。和合。變異。味謂苦。酢。甘。辛。醎。淡。觸謂四大及此所造。法謂無對色及餘心所。不相應。無爲。初五惟二。餘通異熟。長養。等流。異熟惟欲色。後二通三界。色。聲。有表。意。法通三。十色皆惟無記及善。卽離依有假立造名。一切皆通有漏無漏。二十頌曰。

依彼所化生世尊密意趣說有色等處如化生有情

此說佛爲妄執有我久沈生死不肯趣求。非處法中說之爲處。如遮斷見密說化生。引令入眞除捨我執。二乘等不了方便言說。執爲實有。今顯所執性本都無。因緣法中旣非實處。法性空理亦無處相故。乘前義而結處無。大經次言。眼處但有名。乃至法處但有名。眼處空乃至法處空。

贊曰。此說空中無十八界。勝空者言。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界名十八界。今舉無初後例中間十六界。世俗故說有。勝義故皆無惟有假名。自性空故。如應者言。由根及境能持六識。彼復自持因果性義名之爲界。前處次第識界隨生。故十八界次第如是。能取於境是六內界相。眼等所取是六外界相。依根緣境似境了別是六識界相。此中意界卽心意識。心謂第八識。持種受熏趣生等體。善無覆性。能變身器爲有情依。有三位名。一我愛執藏位名阿賴耶。此翻爲藏。能藏所藏執藏義故。二善惡業果位名毘播迦。此云異熟。善不善業所招集故。三相續執持位名阿陀那。此云執持。能執持身不失壞故。意謂第七識。染執我相爲有漏依。淨常平等。性善有覆。亦三位名。一我執相應位名有覆末那。緣阿賴耶執爲我故。二法執相應位名無覆末那。緣毘播迦執爲法故。三思量性位但名末那。緣阿陀那等起思量故。能緣所緣短長平等。故七八識各有三名。初二名皆有漏。後一名通無漏。識謂餘六。如自名顯。皆通三性。至佛位中轉異熟識名圓鏡智。九諭影像於中現故。隨應初地轉二末那名平等智。能具十種平等性故。三乘見位轉第六識名妙觀智。隨應具足十勝用故。轉前五識名成事智。起十化業滿本願故。因多分別以識爲主。果皆決斷標智爲名。此前八識卽七心界。四智惟善。並法界攝。三照有空具眞俗智。成事照有俗智非眞。圓鏡平等恒不動搖。初恒徧觀名一切智。妙觀成事有時間斷。𨿽此四智皆具眾徳。而隨相增起攝不定。然佛說法有略廣門。於蘊義中略說色識。處界隨廣。蘊廣心所。處界皆略。爲愚三故。蘊說有爲。處說二取。界增取體。機欲待故。破我能持施設爲界。二乘等不了便執爲實。所執都無。餘非實界。故乘前義亦結此無。

經曰。無無明亦無無明盡乃至無老死亦無老死盡。

贊曰。勝空者言。上無遠觀。下無近觀。此無獨覺隣近所觀。故契經言。爲求獨覺者說應十二緣起法。又說。無明乃至老死惟有假名。自性空故今說爲無。盡者空也。空亦空。故說無無明盡乃至無老死盡。十二緣起有空俱無。例餘皆爾。今影顯之。如應者言。慈氏尊說此於染淨皆有順逆。雜染順觀依於生死流轉法說。逆依世間加行法說。淸淨順觀依於根本斷障法說。逆依斷已重觀法說。雜染順觀者。初知體性具十二支。一無明。謂迷內外愚。二行。謂福非福不動。三識。謂異熟識。四名色。謂五蘊。五六處。謂六根六觸能對境之勝劣。七受能領境之苦樂。八愛。謂三界貪。九取。謂煩惱。十有。卽行至受六支種子由愛取潤能有後有。十一生。謂苦果現起。十二老死。謂衰變終沒。次觀由癡發起邪行。能集當來隨業果識。五蘊相起諸根圓滿。觸受境界種子感果。耽著希求。煩惱滋長。潤前業等。五趣苦生老死憂悲之所隨逐。故契經言。無明緣行乃至生緣老死。識等五支因無次第。依當起位說爲後緣。雜染逆觀者。依初習位安立諦說。謂老死苦。老死集。老死滅。老死趣滅行。乃至隨應歷觀諸諦。由老死支苦諦所攝。於緣起中先逆觀察。以三種相觀老死支。一細因緣。二麁因緣。三非不定。感生因緣名細。謂愛。取。有。生自體名麁。謂生支。由此二生而有老死。當來老死細生爲因。現法老死麁生爲因。除二生體餘定無能與老死果。名非不定。𨿽觀老死苦諦。至愛於後際苦并彼集諦未爲喜足。遂復觀察後集因緣現在眾苦。謂徧逆觀受觸六處名色與識。觀未來苦是當苦諦。觀彼集因是當集諦。觀未來世苦之集諦由誰而有。知由從先集所生起識爲邊際現法苦有。旣知從先集所生起。不應復觀此云何有。由識名色譬如束蘆展轉相緣無作者等。是故觀察齊識退還。如是順逆觀察苦集。惟十支已。次觀滅諦。始從老死乃至無明。云何一切皆當滅盡。謂由不造無明爲緣新業行故彼苦方滅。次更尋求證此滅道。憶昔師授於緣起法世間正見念智現前。如是數觀令見增長。是名雜染順逆觀察。淸淨順觀者。由先已集正見資糧。能於諸諦漸次獲得有學無學淸淨智見。能無餘斷無明及愛。諸無明觸爲緣生受亦復隨斷。於現法中證慧解脫。受。相應心。貪愛煩惱得離繫故證心解脫。無明斷故應生諸行識乃至受皆不得生。是故經言。無明滅故行滅。乃至觸滅故受滅。彼受不生無由起愛。由斯復說。受滅故愛滅乃至愁歎憂惱皆滅。惟有識等淸淨鮮白住有餘依般涅槃界。名爲證得現法涅槃後有漏盡住眞常迹。名無餘依般涅槃界。淸淨逆觀者。旣斷滅已還逆觀察。由誰無故老死無。由誰滅故老死滅。知由無作緣生種子現行二生無故老死無。無常緣生二生滅故老死滅。如是乃至知由無作緣生發起纏隨眠三無明無故行無。無常緣生三無明滅故行滅。是名淸淨順逆觀察。有依順染不說生支。機欲待故。說逆惟九。以業爲識非集緣故。或觀十一。無明無因智種闕故。世尊如是方便施設令獨覺等獲自菩提。而彼不了妄執有實染淨緣起。今說彼無令捨執著。於雜染品惟說無無明乃至無老死。於淸淨品惟說無無明盡乃至無老死盡。各但無順而例無逆。舉無初後例中亦無。故第六地𨿽作此觀。尚執有實流轉還滅。第七地中方除生滅障。生者順染。卽此所無無明乃至老死。滅者順淨。卽此所無無明盡乃至老死盡。其所無者。謂無所執作者常住二種緣生。非無功能緣起滅理。以契經言不壞世諦入於勝義。無造受者業不亡故。依他旣非定緣起相。眞理亦非無明等滅。故並無之。若善惡業一切都無。契經惟應說法非有。何容繁長言亦非無。待因緣故諸法成立。自事旣重故應詳究。

贊曰。勝空者言。前無獨覺近觀。此無聲聞近觀。故契經言。爲求聲聞者說應四諦法。又說。四諦惟有假名。自性空故。然上兼下此亦餘境。於緣起中亦修諦觀。故緣起後方說諦無。如應者言。勝鬘經說安立四聖諦非安立四聖諦。如是八聖諦非二乘所知。分段生死名苦。煩惱及有漏業名集。擇滅名滅。生空智品名道。麁顯施設淺智所知名安立諦。變易生死名苦。所知障及無漏有分別業名集。自性淸淨無住涅槃名滅。法空智品名道。微隱難知非麁淺境名非安立諦。總合說者。有漏逼迫皆苦。招感後有名集。故無記法皆非集諦。此卽略說生死果因。四種涅槃名滅。無漏有爲爲證滅路名道。此卽略說出世果因。如療病者知病。病因。病除。除法。觀生死苦。苦因。苦滅。滅法亦然。惟聖知實名爲聖諦。或隨觀察二空眞如不作別觀名非安立遠觀四諦各有四行。謂無常。苦。空。無我。因。集。生。緣。滅。靜。妙。離。道。如。行。出。由苦諦行能除四倒故有通局。爲入眞門。近加行觀不惟觀苦。觀非安立方入眞故。於非苦等中佛說爲苦等。聲聞等不了如言起著。今破彼執故說爲無。依他定非苦集等相。眞理何由有彼差別。由此並無。故第五地𨿽作此觀尚執有實染淨麁相。第六地中方除染淨障。染者有漏。卽此所無苦集二諦。淨者無漏。旣此所無滅道二諦。

贊曰。勝空者言。上無聲聞近觀。此無菩薩近觀。能證道名智。所證境名得。有能證智可有所得。證智非有所得亦空。如契經言。爲求菩薩者說應六波羅蜜多法。惟言無智得。總合說故。若法非空。初有所行後可有得。法旣非有。初無所行後何有得。故大經言。一切智空乃至無上菩提亦空。如應者言。菩薩眞觀惟非安立。故總說近亦無智得。如有頌言。

依識有所得境無所得生依境無所得識無所得生

無分別智證眞如位。心境冥合平等平等。能取所取一切皆無。後得智中離諸相縛無虛妄執。亦離二取。復有頌言。

由識有得性亦成無所得故知二有得無得性平等

餘位執種猶未斷。故觀不分明謂有二取。破實能取故說無智。破實所取復言無得。又於二法俱遮二取。別遮二取說爲無得。能所得故。遮有妙用故言無智。照斷能故。此釋皆除徧計所執。依他幻事非定智得。眞如體寂都無二相。故依三性皆說爲無。非眞智生一切非有。說智及智處俱名般若。眞無相取不取相故。

贊曰。勝空者言。前說是故空中無色等者。𨿽結成上色不異空無生滅等。而未釋色等無之所由。今顯空中無法所以。若色等中體少是有。應依勝義有少所得。旣都無得故本皆空。如大經言。自性空故一切皆空。如應者言。辯中邊言。菩薩正修十善巧觀。一蘊二處。三界。四緣起。五處非處。六根。七世。八諦。九乘。十有爲無爲。由舍利子漸悟大乘故。此俱無三乘通。別。近。遠。加行。根本六種。二眞觀位證法事理。所執六相都無所有。依他圓成非定六相。故以無得通釋上無。如大經言。色等諸法無所得。故甚深般若亦無所得。

經曰。菩提薩埵依般若波羅蜜多故心無罣礙無罣礙故無有恐怖遠離一切顚倒夢想究竟涅槃。

贊曰。勝空者言。上破二執廣顯二空。下歎二依彰獲二利。此歎因依斷障染利。依卽前說行之異名。罣者障。礙者拘。恐者畏。怖者懼。未依慧悟。滯色等有拘溺眾苦畏懼恒生。有虛妄顚倒及生死夢想。由斯欣樂究竟涅槃。旣依般若達色等空。便無拘礙。苦畏。倒。想。以色生死卽涅槃故。何假虛求究竟圓寂。故依般若一切遠離。如應者言。下彰依學徳歎獲勝利。離苦圓證也。此歎菩薩因位修益。菩薩常時緣說文字學起觀照。尋觀實相修持眷屬。不妄求知一切境界。名依般若。罣謂煩惱障。不得涅槃故。礙謂所知障。不得菩提故。或罣卽礙。俱通二障。恐怖者謂五怖畏。一不活畏。由分別我資生愛起。二惡名畏。行不饒益有悕望起。三死畏。由有我見失懷想起。四惡趣畏。不遇諸佛惡業所起。五怯眾畏。見已證劣他勝所起。顚倒者謂七倒。一想。二見。三心。四於無常謂常。五於苦謂樂。六於不淨謂淨。七於無我謂我。於後四種妄想分別名想倒。忍可。欲樂。建立。執著名見倒。心倒者謂煩惱。此有三。一根本。謂愚癡。二體性。謂邊執見一分。戒禁取。見取及貪。薩迦耶見。三等流謂餘煩惱。夢想者未眞智覺恒處夢中。由斯佛說生死長夜。夢由想起故名夢想。前之七倒由妄想生。處夢而行故名夢想。或前諸倒皆生死因。此夢想者卽生死果。如處夢中多矚身境。故偏於果標夢想名。梵云涅槃。唐言圓寂。卽體周徧性湛然義。𨿽眞如性無二無別。依緣盡證說有四種。一自性淸淨涅槃。謂一切法實相眞如。二無住處涅槃。謂大悲慧常所輔翼。出所知障淸淨眞如。三有餘依涅槃。謂集諦盡所顯眞如。四無餘依涅槃。謂苦諦盡所顯眞如。有處依初說。諸凡聖平等共有。一切有情無生滅等。本來涅槃。有依第二說。諸菩薩住無。所住。及聲聞等不得涅槃。有依後二說。三乘者同得解脫。此中總說。由諸菩薩依般若故。悟三無性。及因我法二空所顯一切空故。其心不爲二障所礙五怖所恐七倒所纏夢想所惑。便能究竟契證涅槃。或諸菩薩由依般若。勝解行位資糧道中。漸伏分別二障現行。於加行道。能頓伏盡。亦能漸伏俱生二障。心無罣礙。見道位中。斷分別執隨願速滿。無有恐怖。於修道位。解行廣增斷諸顚倒。遠離一切生死夢想。當無學道究竟涅槃。四位所彰從增說故。又極喜住。一切惡趣諸煩惱品。及所知障在皮麁重皆悉永斷。能令煩惱皆不現行。心無罣礙。最初證得無漏智故。無功用無相住。一切能障無生法忍諸煩惱品。及所知障在膚麁重皆悉永斷。一切煩惱皆不現前。無有恐怖。因從果名。果已斷故。最上成滿菩薩住。一切煩惱習气隨眠。及所知障在骨麁重皆悉永斷。入如來住。名爲遠離顚倒夢想。卽是二障三住所斷。由斯佛位究竟涅槃。

經曰。三世諸佛依般若波羅蜜多故得阿耨多羅三藐三菩提。

贊曰。勝空者言。上歎因依斷障染利。下歎果依得菩提利。三世者去來今。諸佛者非一故。梵言佛陀。此略云佛。有慧之主。唐言覺者。得謂獲證。阿云無。耨多羅云上。三云正藐云等。三又云正。菩提云覺。末伽名道。此不名也。無法可過故名無上。理事徧知故名正等。離妄照眞復云正覺。卽是無上正等正覺。大智度論說。智及智處俱名般若。三世覺者由依此故證智達空名得正覺。或惟空性說名菩提。如來妙體卽法身故。如應者言。出生死而慧悟。如從夢覺。契法性而敷闡。諭若花開。成眞俗智具自他覺。慧行俱滿。標以佛名覺慧圓滿𨿽更不修。然持不捨濟有情類。故亦說佛依於般若。或依卽修。佛由因位依行般若得正覺故。此彰五法。一淨法界。卽佛法身眞如涅槃。具眞性相微妙功徳。由觀空理所得果故。餘之四智謂有爲徳。卽是所證受用佛身。修自利因所得果故。爲大菩薩所現淨相廣大佛身。名他受用。爲二乘等現淨穢相不定佛身。名爲變化。俱利他因所宜現故。自受用身具百四十不共實徳。謂諸如來三十二種大丈夫相。八十隨好。四一切種淸淨。十力。四無所畏。三念住。三不護。大悲。無忘失法。永害習气。一切種妙智。及八解脫。八勝處。九次第定。十徧處。四無量。三解脫門。三無生忍。三十七種菩提分法。五眼。六通。四無礙解。無諍願智。恒住捨性。十八佛不共法。乃至一切智。種智無量功徳。說不能盡。他受用身及變化身亦具有此相似功徳故。有爲功徳四智所攝。以智爲主名菩提智。法身眞如名菩提斷。如契經言。菩提智菩提斷俱名菩提。由此故知皆稱菩提。假者名佛。卽總假者證得別法。故說諸佛依得菩提。如是總攝諸功徳盡。智斷圓滿名無上覺。異生邪智。簡名正覺。二乘分智。簡名等覺。菩薩缺智。簡復名正覺。惟佛圓證獨得全名。金剛分言。一切諸佛從此經出。一切如來從此經生。是故三佛俱是菩提。理趣分說。信學此經速能滿足諸菩薩行。疾證無上正等菩提。故三菩提皆由此得。

經曰。故知般若波羅蜜多是大神呪是大明呪是無上呪是無等等呪。

贊曰。勝空者言上已別顯因果二依斷得二利。下文總歎般若勝用。乘前起結名曰故知。妙用無方曰神。無幽不燭曰明。最勝第一名無上。無類可類名無等等。大師祕密妙法紀綱。顯正摧邪除惡務善。靈祇敬奉賢聖遵持威力莫加。故名爲呪。如應者言。梵云陀羅尼。此曰總持。略有四種。一者法。以略教含廣。二者義。以略義含廣。三者能。得菩薩無生法忍。慈氏尊說。

納慕薄伽筏帝﹝一﹞鉢剌壞波羅弭多曳﹝二﹞呾姪他﹝三﹞室囇曳﹝四﹞室囇曳﹝五﹞室囇曳﹝六﹞室囇曳細﹝七﹞莎訶

此呪神力廣說如經。念慧二能具含萬徳。順此古說總立呪名。此乘前結法義二持起下呪持。說故知也。由此總持出過異生。聲聞。獨覺。菩薩四道。或文字妙用。觀照圓鑑。眷屬勝益。實相無諭。或四皆通。故此般若名神等呪。或此般若是大神者。乃至是無等等者之所說呪。勸諸學者皆於此經修十法行。慈氏頌言。

謂書寫供養施他聽披讀受持正開演諷誦及思修行十法行者獲福聚無量勝故無盡故由攝他不息

贊曰。前明具徳。此明破惡。信學證說皆除眾苦。故大經言。能於此經行十法行。一切障蓋皆不能染。𨿽造一切極重惡業。而能超越一切惡趣。假殺三界一切眾生。終不由斯墮於地獄。傍生。鬼界。設住一切煩惱叢中。而猶蓮花終不爲染。常與一切勝事和合。於法。有情得無礙智。能善悟入諸平等性。自他忿等皆能調伏。現世怨敵咸起慈心常見諸佛得宿住智。所聞正法總持不忘。諸勝喜樂恒現在前。常勤精進修諸善法。惡魔外道不能稽留。四天王等常隨擁衛。終不橫死枉遭衰患。諸佛菩薩恒共護持。令一切時善增惡減。於諸佛土隨願往生。乃至菩提不墮惡趣。速能滿足諸菩薩行。疾證無上正等菩提。隨心所願無不成辦。所以王城四眾纔誦念而魔伏。天宮千眼始受持而怨潰。況復深衷懇己因植果圓。不拔五趣以爲師。跨十方而爲主未之有也。

贊曰。除疑勸信重說此言。何有棄大寶輪王之位。處寂林而落飾。稱慈父法王之尊。踐眾道而提譽。對諸龍象導彼天人。誑誘羣生誠爲未可。所以經言。如來是眞語者乃至不異語者。故應信奉勿起驚疑。

揭諦揭諦波羅揭諦波羅僧揭諦菩提莎訶

贊曰。前說法義二持𨿽勸信學。欲令神用速備更說呪持。佛以大劫慧悲難修誓行加略文字。意趣深遠教理幽。廣不易詳贊。

般若波羅蜜多心經幽贊卷下

貞應三年﹝甲申﹞正月十五日爲助先師眞歸上人餘業敬彫摸畢兼以此功令故權大僧都重信蕩流轉妄執趣菩提正道及自他羣類同開眞解矣。願主性如

