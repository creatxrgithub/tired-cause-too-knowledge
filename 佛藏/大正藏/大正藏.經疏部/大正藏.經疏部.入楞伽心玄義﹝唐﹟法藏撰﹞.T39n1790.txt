入楞伽心玄義一卷

西明寺沙門法藏撰

將釋此經十門分別。一教起所因。二藏部所攝。三顯教差別。四教所被機。五能詮教體。六所詮宗趣。七釋經題目。八部類傳譯。九義理分齊。十隨文解釋。

初教起所因者。先總後別。總謂一事法華云。如來惟爲一大事因緣出興于世。謂開示悟入佛之知見。解云。佛意欲令以己所得授與眾生爲本意也。二別顯者謂諸聖教起必賴緣緣乃多端數過塵算。智論云。如須彌山非無因緣。非少因緣而令震動。般若教起亦復如是。廣如彼說。今別顯此經略顯十義。一順古。二滿願。三機感。四破惡。五迴邪。六殄執。七酬問。八除疑。九顯實。十成益。初順古者謂如下文。過去諸佛亦曾於此山頂說五法三性八識二空內心所證。我亦同彼。是知未來諸佛亦同此說。此則如大王路三世同遊也。二滿願者。謂佛過去曾見古佛。說內證法因則立願。今旣成佛。酬滿本願亦說斯法。下文云。佛告大慧。如來本願力故當爲汝說。三機感者。謂諸菩薩及此城中諸夜叉等根熟宜聞。上感如來應機說法。如下文中羅婆那王勸請品說。四破惡者爲破諸羅剎等毒惡心故。斷諸殺生食肉等故。如彼品說。五迴邪者。爲破四宗諸外道等。令邪執永盡歸正見故。如下廣說。六殄執者。爲破二乘諸法執見。乃至令彼定性二乘亦向無上大菩提故。具如下說。七酬問者。謂酬大慧等百八問故。及酬隨事別別問故。竝如文顯。八除疑者。但初學菩薩聞諸大乘經所說深義。未能決了生三種疑。一聞畢竟空執無因果。二聞如來藏具足功徳。疑同外道神我。三聞說能所心境。執無惟識。今明眞空其必不壞幻有。性徳舉體不礙眞空。虛妄之境皆從心現。爲破此等多種疑故。具如下說。九顯實者。爲顯大乘根本實義。所謂五法三性八識二空。莫不皆於自心如來藏立。爲學大乘者生正見處正信。正行由此成就。皆如下說。十成益者。令諸菩薩始從正信終至正證。斷障得果。坐寶蓮華成最正覺。略顯由此十種因緣故令此教興。

第二明藏部所攝者。教旣興已。次辨此教何藏所收。略辨三義。初就三藏。二約二藏。三約十二部。先就三藏者。一修多羅。此云契經。謂契理契機。契經卽藏。持業立名。二毘柰耶此云調伏。謂調治三業制伏惡行。調伏之藏。依主立名。三阿毘達摩此云對法。謂簡擇妙理明了對智。對法之藏。依主立名。二明所攝者。於此三中正惟契經藏攝。以涅槃中始從如是終至奉行。惟契經故。或亦對法藏收。以瑜伽云世尊自說循環研覈。明了法相爲摩怛履迦。摩怛履迦此云本母。卽對法之異名。此經旣有問答研覆。故知亦是對法藏攝。若據遮酒完調心行。亦有調伏義。此說應知。二明二藏攝者。謂前三藏通大小乘故。攝論云。由上下乘差別故。立菩薩聲聞二藏。以諸緣覺有藉教者。亦是資聲悟道。俱入聲聞藏攝。有不藉教者。但由思修得果。亦不立藏故。彼論中不立緣覺藏。又就所證所得理果。不異諸聲聞故。惟立二藏。又據教行少異聲聞藏。亦別立藏。如普超三昧經及入大乘論。三乘名爲三藏。今此經者惟是菩薩收。下文亦說諸小乘義兼攝。應知三十二部中何部攝者。或惟一部以瑜伽中惟方廣部是菩薩藏。餘眷屬聲聞故。或三部攝。謂方廣希法授記。餘九是小乘故。如法華說。或九部攝。除論義因緣譬諭。餘九是大乘故。如涅槃第三說。或具十二部攝。謂於大乘中自具十二故。或十二所不攝。以小乘亦具十二非攝此故。如法華云。受持十二部未足爲難。信受此經是則爲難。或於大乘三藏十二總所不攝。以理超言外。故經云言說別施行。眞實離文字。又云二夜中間不說一字。以言卽無言攝。無所攝故。

第三顯教差別者。自佛法東流。此方諸徳分教開宗。差別紛糺難備說。及西方諸師所說差別竝如華嚴記中說。若依此經宗及通諸教種類相收。或四或五。今且辨四。一有相宗。二無相宗。三法相宗。四實相宗。釋此四宗略以六義。一就法數。初宗立七十五法。有爲。無爲。執實之法。如小乘說。二破彼前宗所立法相。蕩盡歸空。性無所有。二空眞理相想俱絕。如般若等經中觀等論。三法相宗中。立三性三無性有爲無爲色心等百法。皆依識心之所建立。如深密經瑜伽等論說。四實相宗。會前教中所立法相。莫不皆依如來藏緣起稱實顯現。如金作嚴具。如此楞伽及密嚴等經起信寶性等論說。二就心識者。初宗但說六識。二無相宗明六識空。更無別立。法相宗立八識。然皆生滅不同眞性。四實相宗明前八識皆是如來藏隨緣所成。亦生滅亦不生滅性相交徹。鎔融無礙。各如本部經論所明。三約緣起法。初宗說有。二說爲空。三亦空亦有。謂徧計空依他有。四非空非有。謂相無不盡故非有。性不礙緣故非空。理事俱融二邊雙寂。不妨一味。二諦宛然。四就迴小者。初宗一切二乘總不成佛。二宗中定性二乘亦不成佛。不定性中已入見道則不迴心。自下位中可有迴心入菩薩道。三宗中定性不迴。不定種性乃至羅漢竝許迴心入大。四宗中定與不定一切俱迴。謂定者要入涅槃然後方迴。不定者卽身迴也。五就乘者初宗惟三無一。二宗亦三亦一。謂三顯一密也。四宗惟一無三。謂一乘究竟悉成佛故。六就持法人。其初宗是達摩多羅等論師所持。二龍樹提婆等所持。三無著世親等所持。四馬鳴堅意等所持。更有餘宗餘義。廣如華嚴記中說。此經於上四中。第四所說通亦具前。準思可見。

第四教所被機。於中有二。初簡機後擇器。初者此經及餘俱說。眾生有五性差別。一菩薩種性。二緣覺性。三聲聞性。四於上三乘不定種性。五定無三乘性。若依權教大乘有二義。一於此五中惟菩薩種性及不定性是此所爲。餘皆非器。以性各定故。二亦兼爲令於自位。各得利益。終不能獲入大乘益。若依實教大乘有其三義。一現所被。謂菩薩種性及不定性。二轉生被。謂定性二乘要入涅槃後受變易身。方入大乘。如須陀洹八萬劫乃至辟支十千劫等。如涅槃說。又法華云。彼人𨿽生滅度之想。入於涅槃。而於彼土求佛智慧﹝云云﹞。智論云。有妙淨土出過三界。阿羅漢當生其中。彼論亦引此文也。三遠被。謂無性眾生障重難入。旣有佛性久久會當入此法中。如佛性論及寶性論說。又涅槃中凡諸有心皆有佛性等。是故五性皆是所爲。悉皆當得大菩提故。二擇其器者。𨿽有種性然由現起障業差別。於此乘法有器非器。於中非器有五。一無信心故。謂尚不信有未來業果。是以廣造惡業。何況信有菩提涅槃。是難非器。二著有故。謂知有業果不造諸惡。修諸善品求人天報。樂著三有不求出離故。亦非器。三邪求故。謂𨿽求出離於外道邪見以求解脫。執見在懷根機未熟。此亦非器。四劣求故。謂𨿽捨外道而求二乘。根若未熟亦非其器。五錯求故。謂𨿽學大乘不了眞空。妄取斷滅。或執有緣起。求彼性空。於此圓融無障礙法拒逆不受。遂成非器。次辨法器亦有五重。一證器。謂大菩薩聞此法已卽便證入故。二行器。謂地前菩薩觀此實法以成正行故。三解器。謂初心菩薩依此實法順理生解。以成正見。依此起行速成大益。四信器。謂依此法生淸淨信。發菩提心不求名利。直心趣向。受持領納。習解習行亦得爲器。勝鬘經中正智有三種。一如實智。當此證器也。二隨順法智。當此解行器也。三仰權智。當此信器也。彼云惟佛所知非我境界。但當信向故同此也。五通器。謂前五非器隨其根熟悉皆當得入此法故。

第五能詮教體者。通論教體。略辨十門。一名句能詮門。二言聲詮表門。三聲名合詮門。四聲名俱絕門。五通攝所詮門。六徧該諸法門。七緣起惟心門。八會緣歸實門。九性相無礙門。十圓明具徳門。初名句能詮者。若約小乘婆沙論中。亦以名句文等次第行列等爲能詮教體。若大乘中維摩等經。亦以文字以爲詮表。此經下文隨相亦爾。惟識論云。名詮自性句詮差別。文卽是字。爲二所依。準釋應知。二言聲詮表者。若小乘中依發智論。十二部經以佛音聲語音語路用以爲性。名句文等顯佛教作用。若大乘中以名句依聲假立無別體性。是故惟以音聲爲性。維摩經云。以音聲爲佛事。三聲名合詮門。若小乘中由前兩說諸徳合爲此第三句。若依大乘十地論中。說者以二事說。聽者以二事聞。謂音聲及名句。耳識聞聲同時意識領解名句。又維摩云。諸佛音聲語言文字而作佛事。四聲名俱絕者。此義小乘無。以彼法執不歸空故。若大乘中音聲文字當相卽空。無所有故終日說法未嘗說也。經云。其說法者無說無示。又云如幻說等。良以無說之說。是如幻說前三句顯之。說卽無說。𨿽說性空。此第四句顯之。合此四句爲一教體。是故離有離無竝超情表。是謂大乘眞實教體。五通攝所詮者。瑜伽論云。依契經體略有二種。一文二義。文是所依義是能依。此二俱是所知性。解云以義因文顯故說能依性空如幻。準前應知。六徧該諸法者。非但以此聲名及義。然亦徧該色香味觸及默然等。竝成詮表。如下文揚眉動目等。及維摩云。諸佛威儀進止無非佛事。嗅香食飯皆得三昧。性空幻有無礙準前。七緣起惟心者。此上所說諸教法等。莫不皆是惟心所現。是故俱惟識爲體。然有二義。一約本影有無。二說聽相攝。前中四句。一惟本無影。如小乘說。但有心外無惟識故。達摩多羅論師所立。二有本有影。謂由眾生聞法善根增上緣力。擊佛心中利他種因。於佛智上有文義相生。名本性相教。由佛此教增上緣力。擊聞法者漏無漏種。於聞者識上有文義相生。爲影像相教。是故本在心外影在心內。以此宗許眾生心外有佛色聲諸功徳故。護法等論師皆立此義。三惟影無本。謂離眾生心佛果惟有如如及如如智。大悲大願增上緣力。令彼所化根熟眾生心中現佛色聲說法。無有心外如來色聲竝相功徳。龍軍論師及堅慧論師等竝立此義。四非本非影。謂前心內所現之影離心無體。是故本影俱無所有。龍樹提婆多立此義。二說聽相收者。亦有四句。一所化眾生無別自體。以如來藏爲眾生體。佛智證此以爲自體。是故眾生舉體皆在佛智中現。佛性論第二卷如來藏品云。一切眾生悉在如來智內。故名爲藏。以如如智稱如如境故。一切眾生決定無有出如如境者。竝爲如來之所攝持。故名所藏眾生。爲如來藏。解云。由此當知。所化眾生舉體全在佛智中。況所說教。是故惟以佛心爲體。二能化諸佛無別自體。證眞之智同眞。一味眾生虛妄攬眞爲性。是則佛體在眾生心內。依體起用。佛色聲等旣從眾生心體中起。還在眾生緣起心中。是故諸佛色聲等事尚是眾生心內之事。況言教等。是故一切惟眾生心。三由前二義不相離。故無礙雙現。謂佛心中眾生聽眾生心中佛說法。眾生心中佛爲佛心裏眾生說法。是故全攝各無障礙。四佛惟眾生心佛相盡也。眾生惟佛心眾生相盡也。旣形奪兩盡說聽雙亡。何教體之有。此上四句合爲一事。全此全彼。卽有卽無無障無礙。思之可見。八會相歸性者。以妄計卽空緣起無性。經依此義說一切法卽眞如也。又云。文字性離。是則解脫。以相虛未嘗。不盡。性實未嘗不顯。是故終日說未曾說也。九性相融通門者。謂虛相盡而不礙存。眞性現而不妨用。是則相卽眞而相不壞。眞卽相而眞不變。性相雙融二而無二。經云。眾生卽法身法身卽眾生。法身眾生義一名異。然義一之旨宜深思之。十圓明無礙門者。先開後合。開者於一教法開爲二門。一眞性平等。二虛相差別。其眞性有二義。一隨緣義。二不變義。經云。不染而染染而不染。是此二義也。其虛相亦有二義。一不存義。二不壞義。經云諸法無所有如是有世界卽非世界是名世界等是此義也。二合者。亦有二重。一以眞中隨緣義。與相中不壞義合爲一義。是眞不異俗。以眞中不變義與相中不存義合爲一義。是俗不異眞。二眞中不變義。相中不壞義。眞乖俗故是非一義。眞中隨緣義相中不存義。俗乖眞故是非一義。以眞中隨緣未嘗攺變。卽性不攺。無不隨緣。隨緣不攺。一味無二。亦由相中存亡不二。致令眞俗亦一亦異及非一非異。思之可見。大乘法味意在於斯。

第六所詮宗趣者。語之所表曰宗。宗之所歸曰趣。通辨此經宗趣有十。一或說無宗。二或惟妄想。三或自覺聖智。四或說一心。五或開二諦。六三無等義。七或以四門法義。八或以五門相對義。九立破無礙。十顯密自在。初無宗者。謂辨諸法性相圓融。心言路絕。旣無所立故不可辨宗。經云。一切法不生者。不應立宗。五分論多過故。是故以無宗爲宗。此語亦不受爲趣。二或以妄想爲宗者。以妄想有二義。一病二藥。病謂執見。但是虛妄之想。是所對治故是病也。藥謂佛語眾生言。汝起有無見皆是妄想。眾生聞已卽離彼見。故是藥也。但由佛說於妄想還治妄想之病。是故惟以妄想二字消釋一部經文。以妄念若起卽是妄想。遂令妄念止息。卽到此經處故以爲宗。是故以妄想爲宗。妄盡爲趣。三以自覺聖智爲宗者。非直覺一切法惟是自心悉皆平等。亦復覺此能覺智之自體如理一味。妙絕能所離覺所覺。故下云。無有佛涅槃。遠離覺所覺。覺在初心滿在佛果。經文具辨。故以爲宗。是故舉覺爲宗。覺泯爲趣。四或說。一心爲宗者。以辨諸法皆由心現。謂習气內擾。妄境風起吹擊心海。濤波萬端。莫不皆是心之所現。下文所說𨿽有多門。莫不皆顯此惟心義。故以爲宗。是則舉惟心爲宗。心盡爲趣。下文云。無心之心量我說爲心量。五二諦爲宗者。謂開前一心以爲二諦。卽心相差別染淨緣起。凡聖區分以約俗諦。心體平等染淨相盡。一味無二名爲眞諦。此中眞俗相對有其五義。一相違義。二相害義。三相順義。四相成義。五無礙義。初者謂談眞違俗。以違俗生滅故。順俗則違眞。以乖眞一味故。如水靜波動。理必相違。若不爾者二諦雜亂。此是非一門也。二相害者。非直二理相違。亦乃互奪其體。謂要由泯俗令盡。眞性方顯。亦由覆眞令隱俗相得成。如舉水波無不盡。取波水無所遺。全體互奪二諦方立。若不爾者則二諦別體不成非一。此則非異之非一門也。三相順者。謂此盡俗之眞要不礙俗立。以眞非斷空故。此覆眞之俗要不礙眞顯。以俗是虛幻故。如盡波之水必不礙波。以水非木石故。動水之波要不隱水。以波虛無體故。若不爾者各乖本位。二諦不成。上是非一之非異門也。四相成者。非直相順纔不相違。亦乃全體相與方各得成。謂眞是理實故必不違緣。舉體隨隱而成俗。以俗是事虛故必不乖理。舉體相盡而顯眞。如虛波攬水成。水徹於波相則無波而非水。成波乃名水。則波徹於水體。無水而非波。動靜交徹二諦雙立。若不爾者理事不融。二諦俱壞。此非異門也。五無礙者。合前四句所說。爲一無礙法界。是故卽眞卽俗卽違卽順卽成卽壞。圓融自在同時俱現。聖智所照無礙頓見。是謂二諦甚深之相。經意在此。故以爲宗。觀此成行。用以爲趣。六以三無等義爲宗趣者。一無上境。二無等行。三無等果。初者謂前二諦所觀之境。依此令成悲智等行。行滿究竟得智斷果。如攝論十殊勝義釋。論師攝爲此三。謂初二殊勝爲無等境。以所知依是第八識。及所知相是三性。俱是所觀故。次六殊勝爲無等行。以四尋。思觀。六度。十地及三學等俱是正行故。後二殊勝是無等果。以彼果卽是菩提。彼果斷是涅槃。俱是所得故。今此經中上下所辨不出此三。故亦同彼以爲宗趣。七以四門法義爲宗趣者。一五法。二三性。三八識。四二空。初謂凡聖心境隨緣爲五。剋其自實不離三性。三性所依惟有八識。八識義立方顯二空。或亦依空性以立諸識。束八識以爲三性。開三性以爲五法。是則依本起末。凡聖區分不離二空。性惟一味。是故於此四義或隨觀一門。卽起信生解行成得果。或二或三乃至具四。開合無礙。以成正見。大乘法相不越於此。此經盛說故以爲宗。餘義至文當辨。八五門相對爲宗趣者。一教義相對。設教爲宗以義爲趣。要令尋教得其義故。二理事相對者。謂就義中緣起事相。意令趣入眞性故。三境行相對者。說眞俗諦境。意欲令成無二正行故。四比證相對者。於行中近說地前次行。意在入地深證。五因果相對者。謂令菩薩順行萬行。令成佛果菩提。此上十事五對。於此一部通皆備足。故爲宗趣。九立破無礙者。此經所破略有三位。一邪見外道。二法執二乘。三謬解菩薩。其外道者。謂宗六師乃至九十五種皆悉隨機以理徵破。務令捨邪歸正。如經可知。二二乘二部乃至十八皆亦隨此破其所執。務令捨小歸大。亦如文顯。三謬解菩薩聞說眞空將謂斷滅。聞有業果謂實非空。聞此二說將謂別體。今並授以正理令捨妄歸眞。亦如文顯。所立亦三。一萬法惟心通治三病。二惟一眞性如來藏法。三以不動眞性而建立諸法。或亦泯事歸理理現而事不壞。二攬理成事。事立而理不隱。三理事圓融。不二而二。此法若立無惑而不遣。卽立無不破也。障盡方證。卽破無不立也。是則立破之破非破也。破立之立非立也。立破形奪雙泯無寄。經意在此故以爲宗。是則立破爲宗無寄爲趣。十顯密自在門者。但入法根器有其二種。一純二雜。爲彼純器直示法體令修證得果。若爲雜器以覆相密語。亦言異意異。名爲密意。如下文。二夜中間不說一字。四種平等此佛。卽彼五無間業。證大菩提。如是非一。是則教有顯密不同。理無隱現差別。隨機顯密。經至八萬四千。其次統收猶爲一百八句。若攝末以歸本。惟是一心。眞如是歸心一性不礙百八宛然。散說八萬四千不失一心平等。良以本末無二圓通無礙。是故以顯密爲宗。泯二爲趣。深性宗趣包括多塗。略舉十門顯斯一部宗趣之義。略辨如是。

第七釋題目者。略以十義釋。一翻名。二指事。三顯用。四顯徳。五表法。六辨行。七表玄。八開釋。九合辨。十解品。初翻名者梵言楞伽。此云難入亦云險絕復云可畏亦曰莊嚴。阿伐哆陀羅此云下入。以梵語中下入上入悉有別名。惟從上下入別有此名。如入菩薩等。解四卷者。翻爲無上。此甚訛也。勘諸梵本及十卷中。都無寶字。十卷中翻爲入者。當名也。二指事辨者。有二義。此摩羅耶山居南海中。孤峙削成故名險絕。二山頂有城迴無門戶。名爲難入。非直山無入路。亦乃城絕戶扉。惟有神通者飛空下入方預其中。故名此城以爲難入。佛及大眾應機降迹。故名爲入。卽從天及處用以題名。羅剎居中復名可畏。眾寶校飾。復曰莊嚴。三顯用者有二義。一城爲難入。佛能入之。二羅剎難化。入中化之。果用垂降至此二難。故云入難入也。四顯徳者。謂一心眞性周絕四句。逈超情表猶崖城絕戶故云難入。垂言巧辨宣示悟入。故云能入。此卽教入義而義現也。五表法者有三義。一城表理玄。二羅剎表障重。三入顯行成。行成離羅剎之障。證難入之城。對法論中轉依略有三義。一轉成。謂行成也。二轉離。謂滅障也。三轉顯。謂證理也。此中三義當知亦爾。六辨行者。謂眞理性融掩絕圖度。聖智玄悟妙證相應。故云入難入也。此則以智入理也。七表玄者。謂自覺聖智舉體是眞。更無餘智能證此眞故。名難入。還令卽眞之智證此卽智之眞。此卽無入入。入而卽無入。名難入也。八開釋者開此一題爲六義三對。一通別一對。謂入楞伽經是一部通名。勸請品是當篇別目。二就前通中教義一對。入楞伽是所依所詮。經之一字是能起能詮。三就所詮之中境智一對。謂楞伽是所入之境。入是能詮之智。是故開之有此三對。九合辨者。謂難往之入故卽依處難顯佛力也。且依義顯教依理顯徳。依境顯行。皆依主釋也。難卽入故境智不殊。持業釋也。入之難及入卽難二。翻前可知。二合教義者。謂詮入楞伽之經。則教依義立。或依入楞伽城方宣此教。則經名依處而立。皆依主釋也。若文字性離。是則解脫。教卽義故持業釋也。或處能表義。經卽處故亦持業釋。十釋品名者。勸謂勸發。請謂求請。卽請佛親降其處。勸演內證法輪。又亦勸請是一悟。謂諸佛降赴。諸佛說法。品中明此。故以爲名。問準餘經應題序品。何不爾耶。答若望爲經由致理是序品。但以品內事別或題異號。如華嚴妙嚴等。何故四卷都名佛語心品者。準下文此經一部俱是楞伽心也。佛語者準梵語正翻名爲佛教。於佛教楞伽中。此爲中心要妙之說。非是緣慮等心。如般若心等。此是滿部之都名。非別品目。

第八部類傳譯者。先明部類依所見聞有其三部。一大本有十萬頌。如開皇三寶錄說。在于闐南遮俱槃國山中。具有楞伽等十本大經各十萬頌。二次本有三萬六千頌。如此所翻諸梵本中皆云三萬六千偈。經中某品卽備答一百八問。如吐火羅三藏彌陀山。親於天竺受持此本。復云西國現有龍樹菩薩所造釋論。解此一部。三小本千頌有餘。名楞伽紇伐耶。此云楞伽心。卽此本是舊云乾栗太心者訛也。其四卷本就中人更重略之耳。言傳譯者其四卷本。宋元嘉年中天竺三藏求那跋陀羅。於丹陽祇洹寺譯。沙門寶雲傳語。慧觀筆受。其十卷本後魏季天竺三藏菩提留支。於洛陽永寧寺譯。今此一本卽大周聖曆元年于闐三藏實叉難陀。於神都佛授記寺譯華嚴了。尋奉勅令再譯楞伽。文猶未畢。陀駕入京令近朝安置淸禪寺。麁譯畢猶未再勘。三藏奉勅歸蕃。至長安二年有吐火羅三藏彌陀山。其初曾歷天竺廿五年。備窮三藏尢善楞伽。奉勅令共翻經沙門復禮法藏等。再更勘譯。復禮輟文御製經序。讚述云爾。其四卷迴文不盡。語順西音。致令髦彥英哲措解無由。愚類庸夫彊推邪。解其十卷𨿽文品少具。聖意難顯。加字混文者泥於意。或致有錯。遂使明明正理滯以方言。聖上慨此難通。復令更譯。今則詳五梵本。勘二漢文。取其所得正其所失。累載優業當盡其旨。庶令學者幸無訛謬。

第九明義分齊者。先義後文。義者然此經中義理浩汗。撮其機要略顯十門。一緣起空有門。二諸識本末門。三識體眞妄門。四本識種子門。五佛性徧通門。六二乘迴心門。七行位卷舒門。八障治無礙門。九違順自在門。十佛果常住門。初者於緣起性。此土南北諸師各執空有。不足爲會。但西域淸辨論主依般若等經習龍猛等宗。造般若燈及掌珍等論。確立比量辨依他空。護法等論師依深密等經習無著等宗。造惟識等論。亦立比量顯依他不空。後代學人智光戒賢繼其宗致。傳芳不絕。今謂不爾。前龍樹中觀無著親釋。提婆百論世親注解。以龍樹所辨明有不異空。無著所說明空不異有。是以二士相契冥合爲一。非直理無違諍。亦乃仰稱龍樹爲阿闍梨。後代論師爲時澆慧薄。聞空謂斷因果。聞有謂隔眞空。是以淸辨破違空之有。令蕩盡歸空。方顯卽空之有。因果不失。護法等破滅有之空。令因果確立。方顯卽有之空。眞性不隱。此二士各破一邊共顯中道。此乃相成非相破也。若不爾者無著世親何不破於龍猛等論。而還造釋讚述彼空。後人不達其旨隨言執取各互相違。非直俱不見理。更增鬭諍。得謗人法罪。何者謂怖空恐斷勵力立有。不了幻有是不異空之有故。是故乖空則失於有。失於有者良爲取有。旣失空失有。而謂立有。此是情有非是法有。豈非具謗眞空幻有。以己所見情有之法稱爲佛說。是亦謗佛。異有立空。當知亦爾。眞空必不異有。立滅色之斷空。謂爲眞空。此是不了惡取空。故性中不了眞空。稱爲佛說。是故亦爲人法雙謗。或有說言。依他有故非無。徧計空故非有。將爲中道者。此乃語是非有非無。見乃是有是無。二見常存將爲中道。亦謗人法。或說。斷無名爲非有。無有可對名曰非無。此亦語是非有非無。見是斷滅空見。或說。緣成似有故非無。無實體故非有。此亦語是非有非無。見乃惟是假有之見。此竝惟攺其語而不破其見。莫若緣成幻有舉體蕩盡卽有非有也。攬蕩盡眞空以爲幻有。卽空非空也。以卽空之有卽是卽有之空。泯然一味中道。俱離以有卽空卽是空卽有故。是故非有不墮於空見。非無不墮於有見。是則二見雙盡。然無二法體如不二法門品盛明此事。緣起空有應如是知。

二諸識本末者。有二義。一據二分。二就八識。初者論師或說。相見二分各別種生。但相由而起。俱不離識故說惟心。有說相分皆是見分所現。無別種性。云前說識所緣惟識所現故。如三摩地所行影像。又經云。從心相生與心作相。是故隨見分行解帶彼相。見生故說惟識。今依此經皆是心現。但隨其相異說有彼種。理實皆與見分無別。二就八識者。諸論皆說。前七轉識𨿽依第八。然各自種生。非卽第八。以識變識無實用故。今依此經非謂第八變起七轉。但彼七轉皆攬第八爲體而起。如攬水成波波無異水之體。下經云。於藏識海境界風動轉識浪起。故知皆以第八爲體。不爾豈浪異水別有自體。波浪同諭深思可見。諸餘異說會釋可知。三識體眞妄門者。有說。此第八識從業等種子辨體而生。是異熟識。生滅有爲。如瑜伽等說。有說是如來藏隨緣所成。如金作環釧。密嚴經云。如來淸淨藏世間阿賴耶。如金與指環展轉無差別。準此第八舉體是眞如。此二說若爲和會。今釋有二。一約法。二就教。法中此識本末融鎔。通有四句。一攝本從末門。惟是有爲生滅等法。二攝末歸本門。則惟是如來藏平等一味。三本末無礙門。起信論云。不生不滅與生滅和合。非一非異。名阿賴耶識。下經云。如來藏受苦樂與因俱。若生若滅。準此本末合舉。用以爲體。四本末俱泯門。謂形奪兩亡理事無寄。下經云。不壞相有八。無相亦無相等。解云。然此四句合爲一心。是故經論各隨說一。於理徧通。如惟辨嚴具金無所遺。惟顯於金嚴具不失。雙存本末。法未曾二。俱泯性相。不礙雙在。若虛心融會隨說皆得。若隨言執著觸事成礙。二就教會者。或得名不得義。如小乘中。但聞阿賴耶名。或得名得一分生滅義。如瑜伽等。三或得名得全分義。如楞伽密嚴起信等。四或得義不存名。亦如楞伽同性經等。亦如維摩默住以顯不二等。四本識種子門者。有二義。一辨種子新熏本有。二辨種子與識同異。初者有說。種子皆是新熏。要是所生方能生故。或說皆是本有。以從無始無初際故。或說。諸種子熏非熏如無漏種子。無始來而有熏習故。若非本有初生無漏後無因故。此亦難解。以不離過故。過有三種。一此種應常。以非所化故。猶如虛空。二定不能生果。以不從因生故。猶如眞如。三應同外道從冥生初覺。冥非因生故。如是等過皆不能離。若爾初無漏法從何因生。今總通釋。謂。無始無明與如來藏合爲習气海。通爲一切染淨法因。是故凡一種子皆有四義。一就所依用本非新。二據能依。用新非舊。三由前二義合爲一種。四二義同體。形奪俱離。是則於一種子或熏非熏俱不俱等。隨說皆得無所障礙。又由習气海中有帶妄之眞。名本覺。爲無漏因。多聞熏習爲增上緣。或亦聞熏與習海合爲一無漏因。梁論云。多聞熏習與本識中解性和合。一切聖人以此爲因。又習气海中有帶眞之妄。爲染法因。餘準同前。是故染淨等種各具四義。準上可知。二種子與識同異者。或說種子是實非假。寄本識中不同識體。謂種通三性。識惟無記。或說假而非實。以離本識無別體故。或說通二。以體同本識用各別故。今釋。種子但是本識功能差別。更無別體。是故生起現行亦與本異。如海爲波因隨風緣大小起浪差別。然於海中求差別因了不可得。而能隨緣起差別。識海亦爾。隨境界風生諸識浪。識中浪因無若干狀。而能爲因生果差別。故論云。種子但是本識功能。準釋可知。五佛性徧通門者。有說。一切眾生中有一分無佛性者。如五性中。一分半有佛性。餘定無佛性等。如瑜伽等說。有說。一切眾生悉有佛性。惟除艸木。如涅槃楞伽等。如此二說。今竝和會。然有二義。一就法。二就教。法中於一佛性融通隱顯有其四義。一就執非有門。如小乘中。隨於法執總不說有大菩提性。二隨事虧盈門。如瑜伽等中。但就法爾種子有爲無漏爲菩提性。是故不說普徧眾生。三約理徧情門。如此經及涅槃等凡諸有心皆有佛性。是故眾生無非有心。有心無非有性。以心必有性。性必爲因。背凡成聖。若爾何故前教定說有無佛性耶。佛性寶性二論自釋。爲一闡提謗法罪重。依無量時故作是說。非謂究竟無淸淨性。四相想俱絕門。如諸法無行經。解佛種性皆離名離相離見離念。具如彼說。二就教者。佛性論第二卷末云。若一切眾生悉有佛性。何故如來經中說有一分無般涅槃眾生。但如來說法有二種。一了義。二不了義。汝不應執不了義。解云。此是天親菩薩論主良斷可定百篇也。六二乘迴心門者。有說。定性二乘定不迴心向大菩提。如深密經等。有說。一切二乘究竟悉皆得大菩提。如法華等。今會此二說亦有二義。一法。二教。法中前經約就此生定入涅槃。必不迴心故作是說。後經縱入涅槃後必當起趣大菩提。由根有利鈍法有遲疾。如經八萬六萬乃至十千等。此經三昧酒所醉等﹝云云﹞。二約教者。或一切二乘皆不迴心。如小乘說。或諸二乘不定性者。未入見道亦有迴心。餘竝不迴。如大般若及淨名經等。或諸二乘定種性者一切不迴。不定種性縱得羅漢而許迴心。如深密等經。或諸二乘定與不定。一切皆迴。但有入滅不入滅遲疾差別。如法華涅槃楞伽密嚴等說。良由教有淺深前後差別。故以末後方爲了教。餘如前說。七行位卷舒門者。然有二義。先位。後行。位中有五句。一舒。二卷。三俱。四泯。五圓。初者謂比證賢聖因果位別。始從十信十解十行十迴向十地階降。從微至著從淺至深。次第相成方至究竟。具如經論說。二卷者。有二義。一依華嚴五位相收。十信滿心卽具後四位。餘之四位各攝諸位。以緣起相由故。事隨理融。故廣如彼說。二依此經諸地相卽云十地。卽爲初。初卽爲八地。乃至無所有。何次。又思益經云。得諸法正性者。不從一地至於一地。不從一地至於一地者。此人不住生死涅槃中。又華嚴說。十地差別如空中鳥迹。解云。此竝就理融事同理。無二故作是說。三俱者以前二說不相離故。卽舒常卷卽卷恒舒。自在無礙雙融俱現。或本智就實而卷。後智就機而舒。二智寂用無礙動靜雙融故俱現也。四泯者。謂卷舒相奪兩相俱盡。以二智相泯同眞一味俱不存也。五圓者。謂前四義不相離故合爲一法。無礙俱現。或卽位非位。非位卽位。卷位卽舒。舒位卽卷。同一圓明無礙法。餘準可知。二行者亦有五義。一舒。謂十度次第修。二卷。謂一念具萬行。三俱。謂前二義無礙雙現。四泯。謂行契眞而俱盡。五圓謂一行具前四。無礙圓明俱現。竝準可知。八障治無礙門者。亦有五義。一障。二治。三俱。四泯。五圓。初中障有五義。一覆眞所知深厚難斷。二虛妄卽空體無所有。三俱者具前二義。障義方成。謂若不覆眞則是智非障。若不體空則是眞非障。是故具此二義障義方立。四泯者。謂體無不空。理無不障。同體相奪則非空非障。五圓者。謂具前四義。合爲一障。是則恒障理而理不隱。體常空而理不現。就障空有無二。就理卽隱顯無二。障卽眞非眞。理卽妄非妄。又卽眞之妄方能翳眞。卽妄之眞方爲妄翳。思之可見。二治者。謂無漏聖智亦有五義。一照。二寂。三俱。四泯。五圓。初者。謂無漏智起照一切法。同一眞如證契相應。二寂者。謂此性證智非眞契同眞性。亦乃內證自體。是故此照未嘗不寂。若不爾者豈可此智惟見諸法同眞而智獨非眞耶。顯是則由照證眞眞證亡照。三俱者。謂內眞亡照而不礙照。朗然圓照而不礙寂。是故由證故有照。由證故亡照。以無照誰證存照乖證。四泯者。亦由前二義不相離。故互相形奪寂照俱泯。是則就照非照非不照。就寂非寂非不寂。竝思之可見。五圓者。合前四義爲一聖智。圓明具徳寂用自在。難可名目。思之可見。三俱者。謂障治相對。無漏智起諸惑種滅。如秤兩頭低昂時等。亦如築卽碑碑卽築。麁說𨿽爾若依十地論非初非中後。如是斷惑又不見惑性眞。是迷不成斷。若見惑性眞惑無不成斷。是故由智照非照。由惑斷非斷方乃爲智斷。若不爾者。見有惑可斷。是惑而非智。若見惑性空是智而非惑。是則見有惑之智。此智亦須斷。諸惑之性空。此惑不須斷。經云。若人欲成佛勿壞於貪欲。又云。煩惱卽菩提等。此竝就智見惑性相盡無斷。方爲實斷也。四泯五圓準釋可知。九違順自在門者。有四義。一顯。二名。三用。四法。初顯者。善行順理不善違。順相顯可知。二名者。然有二義。一言違意順。謂如云不作五無間不得大菩提。二言順意違。謂如外道修善背於解脫。又如調達五邪法等。三約用者。謂菩薩留惑增修大行。攝論云。諸惑成覺分等。經云。一切眾魔及諸外道皆吾侍也。此則𨿽惑而順也。有漏善品趣向人天。違出離道。此則𨿽善而違也。四約法者。諸惑就實無非稱理。如云煩惱卽菩提等。善亦準此。善法存相亦有乖眞如。住事布施不到彼岸。惑亦準此。思益云。如來或說淨法爲垢。惑法爲淨。謂貪著淨法爲垢。見垢法實性爲淨。解云。由前四義。是故或違順相分。或卽違常順。卽順恒違。或卽順非順。卽違非違。理恒不離。思之可見。十佛果常住門者。先總。後別。初者或有處說。三身俱常。謂法身凝然報化相續。或有處說。三身俱無常。謂法身離不離報化生滅等。或有處說。法身是常報化無常。或有處說。報亦常。謂修生大智證眞同性。亦不思議常。下經具顯。若爾何故惟識等論云。生者必滅。一向記故。修生佛果豈得無有剎那滅耶。解云。此四記就相麁說。生者必滅是就凡夫分段生死。非約佛果證理功徳。何以故。若言佛果修生卽令有滅。亦應滅者復生。是分別記。謂有煩惱者生。無者不生。佛果旣無煩惱。剎那滅已應更不生。則便斷滅。當知不爾。故知佛地大智內同眞性。一味平等機感所須智用無盡。如置鹽水器無不消盡。然其醎味未曾有失。佛智證眞相無不盡。本願應機時未曾失。是故下文佛果大智皆非剎那。乃至廣說。二別顯者。然此修生功徳與本性通有四義。一或惟修生以功行不虛故。二或惟本有以無不契眞故。三或修生之本有。以法身爲了因所顯故。四或本有之修生以無分別智從眞如所流故。如金嚴具。亦有四義。一或惟嚴具金無所遺。二或惟眞金具無不盡。三金之嚴具以金顯具。明嚴具殊勝。四嚴具之金以具顯金。明調練之金方堪作具。是故於一金莊嚴具四義融通。嚴具無二。隨舉一門無不收盡。佛果理智當知。亦爾。或攝本有以立修生。說爲無常。或攝修生以同本有。無二是常。或互全收而不壞二義。亦常亦無常。或形奪而兩亡。二義雙泯。卽非常非無常。於一佛果四義圓通。或就理隨說皆得。或就情隨取皆失。佛果正理應如是知。

入楞伽心玄義一卷﹝終﹞

