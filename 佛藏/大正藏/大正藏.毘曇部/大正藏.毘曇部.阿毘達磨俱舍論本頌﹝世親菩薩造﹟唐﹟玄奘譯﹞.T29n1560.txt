阿毘達磨俱舍論本頌﹝說一切有部﹞

世親菩薩造

三藏法師玄奘奉詔譯

分別界品第一﹝四十四頌﹞

諸一切種諸冥滅拔眾生出生死泥敬禮如是如理師對法藏論我當說淨慧隨行名對法及能得此諸慧論攝彼勝義依彼故此立對法俱舍名若離擇法定無餘能滅諸惑勝方便由惑世間漂有海因此傳佛說對法有漏無漏法除道餘有爲於彼漏隨增故說名有漏無漏謂道諦及三種無爲謂虛空二滅此中空無礙擇滅謂離繫隨繫事各別畢竟礙當生別得非擇滅又諸有爲法謂色等五蘊亦世路言依有離有事等有漏名取蘊亦說爲有諍及苦集世間見處三有等色者惟五根五境及無表彼識依淨色名眼等五根色二或二十聲惟有八種味六香四種觸十一爲性亂心無心等隨流淨不淨大種所造性由此說無表大種謂四界卽地水火風能成持等業堅濕煖動性地謂顯形色隨世想立名水火亦復然風卽界亦爾此中根與境卽說十處界受領納隨觸想取像爲體四餘名行蘊如是受等三及無表無爲名法處法界識謂各了別此卽名意處及七界應知六識轉爲意由卽六識身無間滅爲意成第六依故十八界應知總攝一切法由一蘊處界攝自性非餘以離他性故類境識同故𨿽二界體一然爲令端嚴眼等各生二聚生門種族是蘊處界義愚根樂三故說蘊處界三諍根生死因及次第因故於諸心所法受想別爲蘊蘊不攝無爲義不相應故隨麁染器等界別次第立前五境惟現四境惟所造餘用遠速明或隨處次第爲差別最勝攝多增上法故一處名色一名爲法處牟尼說法蘊數有八十千彼體語或名此色行蘊攝有言諸法蘊量如彼論說或隨蘊等言如實行對治如是餘蘊等各隨其所應攝在前說中應審觀自相空界謂竅隙傳說是明闇識界有漏識有情生所依一有見謂色十有色有對此餘色聲八無記餘三種欲界繫十八色界繫十四除香味二識無色繫後三意法意識通所餘惟有漏五識惟尋伺後三二餘無說五無分別由計度隨念以意地散慧意諸念爲體七心法界半有所緣餘無前八界及聲無執受餘二觸界中有二餘九色所造法一分亦然十色可積集謂惟外四界能斫及所斫亦所燒能稱能燒所稱諍內五有熟養聲無異熟生八無礙等流亦異熟生性餘三實惟法剎那惟後三眼與眼識界獨俱得非等內十二眼等色等六爲外法同分餘二作不作自業十五惟修斷後三界通三不染非六生色定非見斷眼法界一分八種說名見五識俱生慧非見不度故眼見色同分非彼能依識傳說不能觀被障諸色故或二眼俱時見色分明故眼耳意根境不至三相違應知鼻等三惟取等量境後依惟過去五識依或俱隨根變識異故眼等名依彼及不共因故隨根說識眼不下於身色識非上眼色於識一切二於身亦然如眼耳亦然次三皆自地身識自下地意不定應知五外二所識常法界無爲法一分是根并內界十二

分別根品第二﹝七十四頌﹞

傳說五於四四根於二種五八染淨中各別爲增上了自境增上總立於六根從身立二根女男性增上於同住雜染淸淨增上故應知命五受信等立爲根未當知已知具知根亦爾於得後後道涅槃等增上心所依此別此住此雜染此資糧此淨由此量立根或流轉所依及生住受用建立前十四還滅後亦然身不悅名苦卽此悅名樂及三定心悅餘處此名喜心不悅名憂中捨二無別見修無學道依九立三根惟無漏後三有色命憂苦當知惟有漏通二餘九根命惟是異熟憂及後八非色意餘四受一一皆通二憂定有異熟前八後三無意餘受信等一一皆通二惟善後八根憂通善不善意餘受三種前八惟無記欲色無色繫如次除後三兼女男憂苦并餘色喜樂意三受通三憂見修所斷九惟修所斷五修非三非欲胎卵濕生初得二異熟化生六七八色六上惟命正死滅諸根無色三色八欲頓十九八漸四善增五九得邊二果七八九中二十一阿羅漢依一容有說成就命意捨各定成就三若成就樂身各定成就四成眼等及喜各定成五根若成就苦根彼定成就七若成女男憂信等各成八二無漏十一初無漏十三極少八無善成受身命意愚生無色界成善命意捨極多成十九二形除三淨聖者未離欲除二淨一形欲微聚無聲無根有八事有身根九事十事有餘根心心所必俱諸行相或得心所且有五大地法等異受想思觸欲慧念與作意勝解三摩地徧於一切心信及不放逸輕安捨慚愧二根及不害勤惟徧善心癡逸怠不信惛掉恒惟染惟徧不善心無慚及無愧忿覆慳嫉惱害恨諂誑憍如是類名爲小煩惱地法欲有尋伺故於善心品中二十二心所有時增惡作於不善不共見俱惟二十四類惱忿等惡作二十一有覆有十八無覆許十二睡眠徧不違若有皆增一初定除不善及惡作睡眠中定又除尋上兼除伺等無慚愧不重於罪不見怖愛敬謂信慚惟於欲色有尋伺心麁細慢對他心舉憍由染自法心髙無所顧心意識體一心心所有依有緣有行相相應義有五心不相應行得非得同分無想二定命相名身等類得謂獲成就非得此相違得非得惟於自相續二滅三世法各三善等惟善等有繫自界得無繫得通四非學無學三非所斷二種無記得俱起除二通變化有覆色亦俱欲色無前起非得淨無記去來世各三三界不繫三許聖道非得說名異生性得法易地捨同分有情等無想無想中心心所法滅異熟居廣果如是無想定從靜慮求脫善惟順生受非聖得一世滅盡定亦然爲靜住有頂善二受不定聖由加行得成佛得非前三十四念故二定依欲色滅定初人中命根體卽壽能持煖及識相謂諸有爲生住異滅性此有生生等於八一有能生能生所生非離因緣合名身等所謂想章字總說欲色有情攝等流無記性同分亦如是并無色異熟得相通三類非得定等流能作及俱有同類與相應徧行并異熟許因惟六種除自餘能作俱有互爲果如大相所相心於心隨轉心所二律儀彼及心諸相是心隨轉法由時果善等同類因相似自部地前生道展轉九地惟等勝爲果加行生亦然聞思所成等相應因決定心心所同依徧行謂前徧爲同地染因異熟因不善及善惟有漏徧行與同類二世三世三果有爲離繫無爲無因果後因果異熟前因增上果同類徧等流俱相應士用異熟無記法有情有記生等流似自因離繫由慧盡若因彼力生是果名士用除前有爲法有爲增上果五取果惟現二與果亦然過現與二因一與惟過去染污異熟生餘初聖如次除異熟徧二及同類餘生此謂心心所餘及除相應說有四種緣因緣五因性等無間非後心心所已生所緣一切法增上卽能作二因於正滅三因於正生餘二緣相違而興於作用心心所由四二定但由三餘由二緣生非無次第故大爲大二因爲所造五種造爲造三種爲大惟一因欲界有四心善惡覆無覆色無色除惡無漏有二心欲界善生九此復從八生染從十生四餘從五生七色善生十一此復從九生有覆從八生此復生於六無覆從三生此復能生六無色善生九此復從六生有覆生從七無覆如色辯學從四生五餘從五生四十二爲二十謂三界善心分加行生得欲無覆分四異熟威儀路工巧處通果色界除工巧餘數如前說三界染心中得六六二種色善三學四餘皆自可得

分別世界品第三﹝九十九頌﹞

地獄傍生鬼人及六欲天名欲界二十由地獄洲異此上十七處名色界於中三靜慮各三第四靜慮八無色界無處由生有四種依同分及命令心等相續於中地獄等自名說五趣惟無覆無記有情非中有身異及想異身異同一想翻此身想一并無色下三故識住有七餘非有損壞應知兼有頂及無想有情是九有情居餘非不樂住四識住當知四蘊惟自地說獨識非住有漏四句攝於中有四生有情謂卵等人傍生具四地獄及諸天中有惟化生鬼通胎化二死生二有中五蘊名中有未至應至處故中有非生如穀等相續處無間續生像實有不成不等故非譬一處無二並非相續二生說有健達縛及五七經故此一業引故如當本有形本有謂死前居生剎那後同淨天眼見業通疾具根無對不可轉食香非久住倒心趣欲境濕化染香處天首上三橫地獄頭歸下一於入正知二三兼住出四於一切位及卵恒無知前三種入胎謂輪王二佛業智俱勝故如次四餘生無我惟諸蘊煩惱業所爲由中有相續入胎如燈焰如引次第增相續由惑業更趣於餘世故有輪無初如是諸緣起十二支三際前後際各二中八據圓滿宿惑位無明宿諸業名行識正結生蘊六處前名色從生眼等根三和前六處於三受因異未了知名觸在淫愛前受貪資具淫愛爲得諸境界徧馳求名取有謂正能造牽當有果業結當有名生至當受老死傳許約位說從勝立支名於前後中際爲遣他愚惑三煩惱二業七事亦名果略果及略因由中可比二從惑生惑業從業生於事從事事惑生有支理惟此此中意正說因起果已生明所治無明如非親實等說爲結等故非惡慧見故與見相應故說能染慧故名無色四蘊觸六三和生五相應有對第六俱增語明無明非二無漏染污餘愛恚二相應樂等順三受從此生六受五屬身餘心此復成十八由意近行異欲緣欲十八色十二上三二緣欲十二八自二無色後二緣欲六四自一上緣初無色近分緣色四自一四本及三邊惟一緣自境十八惟有漏餘已說當說此中說煩惱如種復如龍如艸根樹莖及如糠裹米業如有糠米如艸藥如花諸異熟果事如成熟飲食於四種有中生有惟染污由自地煩惱餘三無色三有情由食住段欲體惟三非色不能益自根解脫故觸思識三食有漏通三界意成及求生食香中有起前二益此世所依及能依後二於當有引及起如次斷善根與續離染退死生許惟意識中死生惟捨受非定無心二二無記涅槃漸死足齊心最後意識滅下人天不生斷末摩水等止邪不定聚聖造無間餘安立器世間風輪最居下其量廣無數厚十六洛叉次上水輪深十一億二萬下八洛叉水餘凝結成金此水金輪廣徑十二洛叉三千四百半周圍此三倍蘇迷盧處中次踰健達羅伊沙馱羅山朅地洛迦山蘇達梨舍那頞濕縛羯拏毘那怛迦山尼民達羅山於大洲等外有鐵輪圍山前七金所成蘇迷盧四寶入水皆八萬妙髙出亦然餘八半半下廣皆等髙量山間有八海前七名爲內最初廣八萬四邊各三倍餘六半半陿第八名爲外三洛叉二萬二千踰繕那於中大洲相南贍部如車三邊各二千南邊有三半東毘提訶洲其相如半月三邊如贍部東邊三百半西瞿陀尼洲其相圓無缺徑二千五百周圍此三倍北俱盧畟方面各二千等中洲復有八四洲邊各二此北九黑山雪香醉山內無熱池縱廣五十踰繕那此下過二萬無間深廣同上七捺落迦八增皆十六謂煻煨屍糞鋒刃烈河增各住彼四方餘八寒地獄日月迷盧半五十一五十夜半日沒中日出四洲等雨際第二月後九夜漸增寒第四亦然夜減晝翻此晝夜增臘縛行南北路時近日自影覆故見月輪缺妙髙層有四相去各十千傍出十六千八四二千量堅手及持鬘恒憍大王眾如次居四級亦住餘七山妙髙頂八萬三十三天居四角有四峯金剛手所住中宮名善見周萬踰繕那髙一半金城雜飾地柔濡中有殊勝殿周千踰繕那外四苑莊嚴眾車麁雜喜妙地居四方相去各二十東北圓生樹西南善法堂此上有色天住依空宮殿六受欲交抱執手笑視淫初如五至十色圓滿有衣欲生三人天樂生三九處如彼去下量去上數亦然離通力依他下無升見上四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞贍部洲人量三肘半四肘東西北洲人倍倍增如次欲天俱盧舍四分一一增色天踰繕那初四增半半此上增倍倍惟無雲減三北洲定千年西東半半減此洲壽不定後十初叵量人間五十年下天一晝夜乘斯壽五百上五倍倍增色無晝夜殊劫數等身量無色初二萬後後二二增少光上下天大全半爲劫等活等上六如次以欲天壽爲一晝夜壽量亦同彼極熱半中劫無間中劫全傍生極一中鬼月日五百頞部陀壽量如一婆訶麻百年除一晝後後倍二十諸處有中夭除北俱盧洲極微字剎那色名時極少極微微金水兔羊牛隙塵蟣虱麥指節後後增七倍二十四指肘四肘爲弓量五百俱盧舍此八踰繕那百二十剎那爲怛剎那量臘縛此六十此三十須臾此三十晝夜三十晝夜月十二月爲年於中半減夜寒熱雨際中一月半已夜於所餘半月智者知夜減應知有四劫謂壞成中大壞從獄不生至外器都盡成劫從風起至地獄劫生中劫從無量減至壽惟十次增減十八後增至八萬如是成已住名中二十劫成壞壞已空時皆等住劫八十中大劫大劫三無數減八萬至百諸佛現世間獨覺增減時麟角諭百劫輪王八萬上金銀銅鐵輪一二三四洲逆次獨如佛他迎自往伏諍陣勝無害相不正圓明故與佛非等劫初如色天後漸增貪味由惰貯賊起爲防雇守田業道增壽減至十三災現刀疾饑如次七日月年止三災火水風上三定爲頂如次內災等四無不動故然彼器非常情俱生滅故要七火一水七水火後風

分別業品第四﹝一百三十一頌﹞

世別由業生思及思所作思卽是意業所作謂身語此身語二業俱表無表性身表許別形非行動爲體以諸有爲法有剎那盡故應無無因故生因應能滅形亦非實有應二根取故無別極微故語表許言聲說三無漏色增非作等故此能造大種異於表所依欲後念無表依過大種生有漏自地衣無漏隨生處無表無執受亦等流情數散依等流性有受異大生定生依長養無受無異大表惟等流性屬身有執受無表記餘三不善惟在欲無表徧欲色表惟有伺二欲無有覆表以無等起故勝義善解脫自性慚愧根相應彼相應等起色業等翻此名不善勝無記二常等起有二種因及彼剎那如次第應知名轉名隨轉見斷識惟轉惟隨轉五識修斷意通三無漏異熟非於轉善等性隨轉各容三牟尼善必同無記隨或善無表三律儀不律儀非二律儀別解脫靜慮及道生初律儀八種實體惟有四形轉名異故各別不相違受離五十八一切所應離立近事近住勤策及苾芻俱得名尸羅妙行業律儀惟初表無表名別解業道八成別解脫得靜慮聖者成靜慮道生後二隨心轉未至九無間俱生二名斷正知正念合名意根律儀住別解無表未捨恒成現剎那後成過不律儀亦然得靜慮律儀恒成就過未聖初除過去住定道成中住中有無表初成中後二住律不律儀起染淨無表初成中後二至染淨勢終表正作成中後成過非未有覆及無覆惟成就現在惡行惡戒業業道不律儀成表非無表住中劣思作捨未生表聖成無表非表定生得定地彼聖得道生別解脫律儀得由他教等別解脫律儀盡壽或晝夜惡戒無晝夜謂非如善受近住於晨旦下座從師受隨教說具支離嚴飾晝夜戒不逸禁支四一三如次爲防諸性罪失念及憍逸近住餘亦有不受三歸無稱近事發戒說如苾芻等若皆具律儀何言一分等謂約能持說下中上隨心歸依成佛僧無學二種法及涅槃擇滅是說具三歸邪行最可訶易離得不作得律儀如誓非總於相續以開虛誑語便越諸學處遮中惟離酒爲護餘律儀從一切二現得欲界律儀從根本恒時得靜慮無漏律從諸有情支因說不定不律從一切有情支非因諸得不律儀由作及誓受得所餘無表由田受重行捨別解調伏由故捨命終及二形俱生斷善根夜晝有說由犯重餘說由法滅迦濕彌羅說犯二如負財捨定生善法由易地退等捨聖由得果練根及退失捨惡戒由死得戒二形生捨中由受勢作事壽根斷捨欲非色善由根斷上生由對治道生捨諸非色染惡戒人除北二黃門二形律儀亦在天惟人俱三種生欲天色界有靜慮律儀無漏并無色除中定無想安不安非業名善惡無記福非福不動欲善業名福不善名非福上界善不勤約自地處所業果無動故順樂苦非二善至三順樂諸不善順苦上善順非二餘說下亦有由中招異熟又許此三業非前後熟故順受總有五謂自性相應及所緣異熟現前差別故此有定不定定三順現等或說業有五餘師說四句四善容俱作引同分惟三諸處造四種地獄善除現堅於離染地異生不造生聖不造生後并欲有頂退欲中有能造二十二種業皆順現受攝類同分一故由重惑淨心及是恒所造於功徳田起害父母業定由田意殊勝及定招異熟得永離地業定招現法果於佛上首僧及滅定無諍慈見修道出損益業卽受諸善無尋業許惟感心受惡惟感身受是感受業異心狂惟意識由業異熟生及怖害違憂除北洲在欲說曲穢濁業依諂瞋貪生依黑黑等殊所說四種業惡色欲界善能盡彼無漏應知如次第名黑白俱非四法忍離欲前八無間俱十二無漏思惟盡純黑業離欲四靜慮第九無間思一盡雜純黑四令純白盡有說地獄受餘欲業黑雜有說欲見滅餘欲業黑俱無學身語業卽意三牟尼三淸淨應知卽諸三妙行惡身語意業說名三惡行及貪瞋邪見三妙行翻此所說十業道攝惡妙行中麁品爲其性如應成善惡惡六定無表彼自作淫二善七受生二定生惟無表加行定有表無表或有無後起此相違加行三根起彼無問生故貪等三根生善於三位中皆三善根起殺麁語瞋恚究竟皆由瞋盜邪行及貪皆由貪究竟邪見癡究竟許所餘由三有情具名色名身等處起俱死及前死無根依別故軍等若同事皆成如作者殺生由故思他想不誤殺不與取他物力竊取屬己欲邪行四種行所不應行染異想發言解義虛誑語由眼耳意識并餘三所證如次第名爲所見聞知覺染心壞他語說名離間語非愛麁惡語諸染雜穢語餘說異三染佞歌邪論等惡欲他財貪增有情瞋恚撥善惡等見名邪見業道此中三惟道七業亦道故惟邪見斷善所斷欲生得撥因果一切漸斷二俱捨人三洲男女見行斷非得續善疑有見頓現除逆者業道思俱轉不善一至八善總開至十別遮一八五不善地獄中麁雜瞋通二貪邪見成就北洲成後三雜語通現成餘欲十通二善於一切處後三通現成無色無想天前七惟成就餘處通成現除地獄北洲皆能招異熟等流增上果此令他受苦斷命壞威故貪生身語業邪命難除故執命資貪生違經故非理斷道有漏業具足有五果無漏業有四謂惟除異熟餘有漏善惡亦四除離繫餘無漏無記三除前所除善等於善等初有四二三中有二三四後二三三果過於三各四現於未亦爾現於現二果未於未果三同地有四果異地二或三學於三各三無學一三二非學非無學有二二五果見所斷業等一一各於三初有三四一中二四三果後有一二四皆如次應知染業不應作有說亦壞軌應作業翻此俱相違第三一業引一生多業能圓滿二無心定得不能引餘通三障無間業及數行煩惱并一切惡趣北洲無想天三洲有無間非餘扇搋等少恩少羞恥餘障通五趣此五無間中四身一語業三殺一誑語一殺生加行僧破不和合心不相應行無覆無記性所破僧所成能破者惟成此虛誑語罪無間一劫熟隨罪增苦增苾芻見淨行破異處愚夫忍異師道時名破不經宿贍部洲九等方破法輪僧惟破羯磨僧通三洲八等初後皰雙前佛滅未結界於如是六位無破法輪僧棄壞恩徳田轉形亦成逆母謂因彼血誤等無或有打心出佛血害後無學無造逆定加行無離染得果破僧虛誑語於罪中最大感第一有思世善中大果污母無學尼殺住定菩薩及有學聖者奪僧和合緣破壞窣堵波是無間同類將得忍不還無學業爲障從修妙相業菩薩得定名生善趣貴家具男念堅固贍部男對佛佛思思所成餘百劫方修各百福嚴飾於三無數劫各供養七萬又如次供養五六七千佛三無數劫滿逆次逢勝觀然燈寶髻佛初釋迦牟尼但由悲普施被析身無忿讚歎底沙佛次無上菩提六波羅蜜多於如是四位一二又一二如次修圓滿施戒修三類各隨其所應受福業事名差別如業道由此捨名施謂爲供爲益身語及能發此招大富果爲益自他俱不爲二行施由主財田異故施果差別主異由信等行敬重等施得尊重廣愛應時難奪果財異由色等得妙色好名眾愛柔軟身有隨時樂觸田異由趣苦恩徳有差別脫於脫菩薩第八施最勝父母病法師最後身菩薩設非證聖者施果亦無量後起田根本加行思意樂由此下上故業成下上品由審思圓滿無惡作對治有伴異熟故此業名增長制多捨類福如慈等無受惡田有愛果種果無倒故離犯戒及遮名戒各有二非犯戒因壞依治滅淨等等引善名修極能熏心故戒修勝如次感生天解脫感劫生天等爲一梵福量法施謂如實無染辯經等順福順解脫順決擇分三感愛果涅槃聖道善如次諸如理所起三業并能發如次爲書印算文數自體善無漏名妙染有罪覆劣善有爲應習解脫名無上◎

◎分別隨眠品第五﹝六十九頌﹞

隨眠諸有本此差別有六謂貪瞋亦慢無明見及疑六由貪異七有貪上二界於內門轉故爲遮解脫想六由見異十異謂有身見邊執見邪見見取戒禁取六行部界異故成九十八欲見苦等斷十七七八四謂如次具離三二見見疑色無色除瞋餘等如欲說忍所害隨眠有頂惟見斷餘通見修斷智所害惟修我我所斷常撥無劣謂勝非因道妄謂是五見自體於大自在等非因妄執因從常我倒生故惟見苦斷四顚倒自體謂從於三見惟倒推增故想心隨見力慢七九從三皆通見修斷聖如殺纏等有修斷不行慢類等我慢惡作中不善聖有而不起見疑所增故見苦集所斷諸見疑相應及不共無明徧行自界地於中除二見餘九能上緣除得餘隨行亦是徧行攝見滅道所斷邪見疑相應及不共無明六能緣無漏於中緣滅者惟緣自地滅緣道六九地由別治相因貪瞋慢二取並非無漏緣應離境非怨靜淨勝性故未斷徧隨眠於自地一切非徧於自部所緣故隨增非無漏上緣無攝有違故隨於相應法相應故隨增上二界隨眠及欲身邊見彼俱癡無記此餘皆不善不善根欲界貪瞋不善癡無記根有三無記愛癡慧非餘二髙故外方立四種中愛見慢癡三定皆癡故應一向分別反詰捨置記如死生殊勝我蘊一異等若於此事中未斷貪瞋慢過現若已起未來意徧行五可生自世不生亦徧行餘過未徧行現正緣能繫三世有由說三有境果故說三世有故許說一切有此中有四種類相位待異第三約作用立世最爲善何礙用云何無異世便壞有誰未生滅此法性甚深於見苦已斷餘徧行隨眠及前品已斷餘緣此猶繫見苦集修斷若欲界所繫自界三色一無漏識所行色自下各三上一淨識境無色通三界各三淨識緣見滅道所斷皆增自識行無漏三界中後三淨識境有隨眠心二謂有染無染有染心通二無染局隨增無明疑邪身邊見戒見取貪慢瞋如次由前引後生由未斷隨眠及隨應境現非理作意起說惑具因緣欲煩惱并纏除癡名欲漏有漏上二界惟煩惱除癡同無記內門定地故合一無明諸有本故別爲一漏瀑流軛亦然別立見利故見不順住故非於漏獨立欲有軛并癡見分二名取無明不別立以非能取故微細二隨增隨逐與隨縛住流漂合執是隨眠等義由結等差別復說有五種結九物取等立見取二結由二惟不善及自在起故纏中惟嫉慳建立爲二結惑二數行故爲賤貧困故徧顯隨惑故惱亂二部故又五順下分由二不超欲由三復還下攝門根故三或不欲發起迷道及疑道能障趣解脫故惟說斷三順上分亦五色無色二貪掉舉慢無明令不超上故縛三由三受隨眠前已說隨煩惱此餘染心所行蘊纏八無慚愧嫉慳并悔眠及掉舉惛沈或十加忿覆無慚慳掉舉皆從貪所生無愧眠惛沈從無明所起嫉忿從瞋起悔從疑覆諍煩惱垢六惱害恨諂誑憍誑憍從貪生害恨從瞋起惱從見取起諂從諸見生纏無慚愧眠惛掉見修斷餘及煩惱垢自在故惟修欲三二餘惡上界皆無記諂誑欲初定三三界餘欲見所斷慢眠自在隨煩惱皆惟意地起餘通依六識欲界諸煩惱貪喜樂相應瞋憂苦癡徧邪見憂及喜疑憂餘五喜一切捨相應上地皆隨應徧自識諸受諸隨煩惱中嫉悔忿及惱害恨憂俱起慳喜愛相應諂誑及眠覆通憂喜俱起憍喜樂皆捨餘四徧相應蓋五惟在欲食治用同故𨿽二立一蓋障蘊故惟五徧知所緣故斷彼能緣故斷彼所緣故對治起故斷對治有四種謂斷持遠厭應知從所緣可令諸惑斷遠性有四種謂相治處時如大種尸羅異方二世等諸惑無再斷離繫有重得謂治生得果練根六時中斷徧知有九欲初二斷一二各一合三上界三亦爾餘五順下分色一切斷三於中忍果六餘三是智果未至果一切根本五或八無色邊果一三根本亦爾俗果二聖九法智三類二法智品果六類智品果五得無漏斷得及缺第一有滅雙因越界故立九徧知住見諦位無或成一至五修成六一二無學惟成一越界得果故二處集徧知捨一二五六得亦然除五

分別賢聖品第六﹝八十三頌﹞

已說煩惱斷由見諦修故見道惟無漏修道通二種諦四名已說謂苦集滅道彼自體亦然次第隨現觀苦由三苦合如所應一切可意非可意餘有漏行法彼覺破便無慧析餘亦爾如瓶水世俗異此名勝義將趣見諦道應住戒勤修聞思修所成謂名俱義境具身心遠離無不足大欲謂已得未得多求名所無治相違界三無漏無貪性四聖種亦爾前三惟喜足三生具後業爲治四愛生我所我事欲暫息永除故入修要二門不淨觀息念貪尋增上者如次第應修爲通治四貪且辯觀骨瑣廣至海復略名初習業位除足至頭半名爲已熟修繫心在眉間名超作意位無貪性十智緣欲色人生不淨自世緣有漏通二得息念慧五地緣風依欲身二得實外無有六謂數等入出息隨身依二差別轉情數非執受等流非下緣依已修成止爲觀修念住以自相共相觀身受心法自性聞等慧餘相雜所緣說次第隨生治倒故惟四彼居法念住總觀四所緣修非常及苦空非我行相從此生煖法具觀四聖諦修十六行相次生頂亦然如是二善根皆初法後四次忍惟法念下中品同頂上惟觀欲苦一行一剎那世第一亦然皆慧五除得此順決擇分四皆修所成六地二或七依欲界身九三女男得二第四女亦爾聖由失地捨異生由命終初二亦退捨依本必見諦捨已得非先二捨性非得煖必至涅槃頂終不斷善忍不墮惡趣第一入離生轉聲聞種性二成佛三餘麟角佛無轉一坐成覺故前順解脫分速三生解脫聞思成三業殖在人三洲世第一無間卽緣欲界苦生無漏法忍忍次生法智次緣餘界苦生類忍類智緣集滅道諦各生四亦然如是十六心名聖諦現觀此總有三種謂見緣事別皆與世第一同依於一地忍智如次第無間解脫道前十五見道見未曾見故名隨信法行由根鈍利別具修惑斷一至五向初果斷次三向二離八地向三至第十六心隨三向住果名信解見至亦由鈍利別諸得果位中未得勝果道故未起勝道名住果非向地地失徳九下中上各三未斷修斷失住果極七返斷欲三四品三二生家家斷至五二向斷六一來果斷七或八品一生名一間此卽第三向斷九不還果此中生有行無行般涅槃上流若雜修能往色究竟超半超徧歿餘能往有頂行無色有四住此般涅槃行色界有九謂三各分三業惑根有殊故成三九別立七善士趣由上流無別善惡行不行有往無還故經欲界生聖不往餘界生此及往上生無練根并退先雜修第四成由一念雜爲受生現樂及遮煩惱退由雜修五品生有五淨居得滅定不還轉名爲身證上界修惑中斷初定一品至有頂八品皆阿羅漢向第九無間道名金剛諭定盡得俱盡智成無學應果有頂由無漏餘由二離染聖二離八修各二離繫得無漏未至道能離一切地餘八離自上有漏離次下近分離下染初三後解脫根本或近分上地惟根本世無間解脫如次緣下上作麁苦障行及靜妙離三不動盡智後必起無生智餘盡或正見此應果皆有淨道沙門性有爲無爲果此有八十九解脫道及滅五因立四果捨曾得勝道集斷得八智頓修十六行世道所得斷聖所得雜故無漏得持故亦名沙門果所說沙門性亦名婆羅門亦名爲梵輪眞梵所轉故於中惟見道說名爲法輪由速等似輪或具輻等故三依欲後三由上無見道無間無緣下無厭及經故阿羅漢有六謂退至不動前五信解生總名時解脫後不時解脫從前見至生有是先種性有後練根得四從種性退五從果非先學異生亦六練根非見道應知退有三已未得受用佛惟有最後利中後鈍三一切從果退必得不命終住果所不爲慚增故不作練根無學位九無間解脫久習故學一無漏依人三無學依九地有學但依六捨果勝果道惟得果道故七聲聞二佛差別由九根加行根滅定解脫故成七此事別惟六三道各二故俱由得滅定餘名慧解脫有學名爲滿由根果定三無學得滿名但由根定二應知一切道略說惟有四謂加行無間解脫勝進道通行有四種樂依本靜慮苦依所餘地遲速鈍利根覺分三十七謂四念住等覺謂盡無生順此故名分此實事惟十謂慧勤定信念喜捨輕安及戒尋爲體四念住正斷神足隨增上說爲慧勤定實諸加行善初業順決擇及修見道位念住等七品應知次第增七覺八道支一向是無漏三四五根力皆通於二種初靜慮一切未至除喜根二靜慮除尋三四中除二前三無色地除戒前二種於欲界有頂除覺及道支證淨有四種謂佛法僧戒見三得法戒見道兼佛僧法謂三諦全菩薩獨覺道信戒二爲體四皆惟無漏學有餘縛故無正脫智支解脫爲無學謂勝解或滅有爲無學支卽二解脫蘊正智如覺說謂盡無生智無學心生時正從障解脫道惟正滅位能令彼障斷無爲說三界離界謂離貪斷界斷餘結滅界滅彼事厭緣苦集慧離緣四能斷相對互廣狹故應成四句

分別智品第七﹝六十一頌﹞

聖慧忍非智盡無生非見餘二有漏慧皆智六見性智十總有二有漏無漏別有漏稱世俗無漏名法類世俗徧爲境法智及類智如次欲上界苦等諦爲境法類由境別立苦等四名皆通盡無生初惟苦集類法類道世俗有成他心智於勝地根位去來世不知法類不相知聲聞麟諭佛如次知見道二三念一切智於四聖諦知我已知等不應更知等如次盡無生由自性對治行相行相境加行辦因圓故建立十智緣滅道法智於修道位中兼治上修斷類無能治欲法智及類智行相俱十六世俗此及餘四諦智各四他心智無漏惟四謂緣道有漏自相緣俱但緣一事盡無生十四謂離空非我淨無越十六餘說有論故行相實十六此體惟是慧能行有所緣所行諸有法性俗三九善依地俗一切他心智惟四法六餘七九現起所依身他心依欲色法智但依欲餘八通三界諸智念住攝滅智惟最後他心智後三餘八智通四諸智互相緣法類道各九苦集智各二四皆十滅非所緣總有十謂三界無漏無爲各有二俗緣十法五類七苦集六滅緣一道二他心智緣三盡無生各九俗智除自品總緣一切法爲非我行相惟聞思所成異生聖見道初念定成一二定成三智後四一一增修道定成七離欲增他心無學鈍利根定成九成十見道忍智起卽彼未來修三類智兼修現觀邊俗智不生自下地苦集四滅後自諦行相境惟加行所得修道初剎那修六或七智斷八地無間及有欲餘道有頂八解脫各修於七智上無間餘道如次修六八無學初剎那修九或修十鈍利根別故勝進道亦然練根無間道學六無學七餘學六七八應八九一切雜修通無間學七應八九餘道學修八應九或一切聖起餘功徳及異生諸位所修智多少皆如理應思諸道依得此修此地有漏爲離得起此修此下無漏惟初盡徧修九地有漏徳生上不修下曾所得非修立得修習修依善有爲法依諸有漏法立治修遣修十八不共法謂佛十力等力處非處十業八除滅道定根解界九徧趣九或十宿住死生俗盡六或十智宿住死生智依靜慮餘通贍部男佛身於境無礙故身那羅延力或節節皆然象等七十增此觸處爲性四無畏如次初十二七力三念住念慧緣順違俱境大悲惟俗智資糧行相境平等上品故異悲由八因由資糧法身利他佛相似壽種姓量等諸佛有差別復有餘佛法共餘聖異生謂無諍願智無礙解等徳無諍世俗智後靜慮不動三洲緣未生欲界有事惑願智能徧緣餘如無諍說無礙解有四謂法義詞辯名義言說道無退智爲性法詞惟俗智五二地爲依義十六辯九皆依一切地但得必具四餘如無諍說六依邊際得邊際六後定徧順至究竟佛餘加行得通六謂神境天眼耳他心宿住漏盡通解脫道慧攝四俗他心五漏盡通如力五依四靜慮自下地爲境聲聞麟諭佛二三千無數未曾由加行曾修離染得念住初三身他心三餘四天眼耳無記餘四通惟善第五二六明治三際愚故後眞二假說學有暗非明第一四六導教誡導爲尊定由通所成引利樂果故神體謂等持境二謂行化行三意勢佛運身勝解通化二謂欲色四二外處性此各有二種謂似自他身能化心十四定果二至五如所依定得從淨自生二化事由自地語通由自下化身與化主語必俱非佛先立願留身後起餘心語有死留堅體餘說無留義初多心一化成滿此相違修得無記攝餘得通三性天眼耳謂根卽定地淨色恒同分無缺取障細遠等神境五修生呪藥業成故他心修生呪又加占相成三修生業成除修皆三性人惟無生得地獄初能知

分別定品第八﹝三十九頌﹞

靜慮四各二於中生已說定謂善一境并伴五蘊性初具伺喜樂後漸離前支無色亦如是四蘊離下地并上三近分總名除色想無色謂無色後色起從心空無邊等三名從加行立非想非非想昧劣故立名此本等至八前七各有三謂味淨無漏後味淨二種味謂愛相應淨謂世間善此卽所味著無漏謂出世靜慮初五支尋伺喜樂定第二有四支內淨喜樂定第三具五支捨念慧樂定第四有四支捨念中受定此實事十一初二樂輕安內淨卽信根喜卽是喜受染如次從初無喜樂內淨正念慧捨念餘說無安捨第四名不動離八災患故八者謂尋伺四受入出息生靜慮從初有喜樂捨受及喜捨樂捨惟捨受如次生上三靜慮起三識表心皆初靜慮攝惟無覆無記全不成而得淨由離染生無漏由離染染由生及退無漏次生善上下至第三淨次生亦然兼生自地染染生自淨染并下一地淨死淨生一切染生自下染淨定有四種謂卽順退分順住順勝進順決擇分攝如次順煩惱自上地無漏互相望如次生二三三一二類定順逆均間次及超至間超爲成三洲利無學二類定順逆非上無用故惟生有頂聖起下盡餘惑味定緣自繫淨無漏徧緣根本善無色不緣下有漏無漏能斷惑及諸淨近分近分八捨淨初亦聖或三中靜慮無尋具三惟捨受初下有尋伺中惟伺上無空謂空非我無相謂滅四無願謂餘十諦行相相應此通淨無漏無漏三脫門重二緣無學取空非常相後緣無相定非擇滅爲靜有漏人不時離上七近分爲得現法樂修諸善靜慮爲得勝知見修淨天眼通爲得分別慧修諸加行善爲得諸漏盡修金剛諭定無量有四種對治瞋等故慈悲無瞋性喜喜捨無貪此行相如次與樂及拔苦欣慰有情等緣欲界有情喜初二靜慮餘六或五十不能斷諸惑人起定成三解脫有八種前三無貪性二二一一定四無色定善滅受想解脫微微無間生由自地淨心及下無漏出三境欲可見四境類品道自上苦集滅非擇滅虛空勝處有八種二如初解脫次二如第二後四如第三徧處有十種八如淨解脫後二淨無色緣自地四蘊滅定如先辯餘皆通二得無色依三界餘惟人趣起二界由因業能起無色定色界起靜慮亦由法爾力佛正法有二謂教證爲體有持說行者此便住世間迦濕彌羅議理成我多依彼釋對法少有貶量爲我失判法正理在牟尼大師法眼久已閉堪爲證者多散滅不見眞理無制人由鄙尋思亂聖教自覺已歸勝寂靜持彼教者多隨滅世無依怙喪眾徳無鉤制惑隨意轉旣知如來正法壽漸次淪亡如至喉是諸煩惱力增時應求解脫勿放逸

說一切有部俱舍論本頌一卷

