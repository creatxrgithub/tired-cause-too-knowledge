佛說大乘入諸佛境界智光明莊嚴經卷第一

佛說大乘入諸佛境界智光明莊嚴經卷第一

西天譯經三藏朝散大夫試光祿卿傳梵大師賜紫沙門臣法護等奉詔譯

西天譯經三藏朝散大夫試光祿卿傳梵大師賜紫沙門臣法護等奉詔譯

一時﹐世尊在王舍城鷲峯山半月妙峯法界殿中﹐與大苾芻眾二萬五千人俱﹐皆阿羅漢﹐一切漏盡離諸煩惱﹐心善解脫﹑慧善解脫﹐如大龍王﹐諸所應作修作已辦﹐去除重擔逮得己利﹐盡諸有結心智解脫﹐諸心自在到於彼岸﹐阿若憍陳如等十八大聲聞﹐而爲上首。復有七百二十萬俱胝那庾多菩薩摩訶薩眾﹐其名曰﹕妙吉祥童眞菩薩摩訶薩﹑財吉祥菩薩摩訶薩﹑覺吉祥菩薩摩訶薩﹑藥王菩薩摩訶薩﹑藥上菩薩摩訶薩等﹐是諸菩薩皆悉善轉不退轉法輪﹐悉於寶積方廣正法而善請問﹐住法雲地其慧髙廣猶若須彌﹐善能觀察一切法空無相﹑無願﹐無生﹑無起﹑無性﹑照明廣大﹐甚深法理善威儀道。而諸菩薩皆是各各世界百千俱胝那庾多諸佛如來遣來至此﹐悉能出生諸神通事﹐安住諸法自性淸淨。

爾時﹐世尊卽作是念﹕「此諸菩薩摩訶薩眾具大威徳﹐爲求法故﹐從殑伽沙數等大威徳世界﹐迅疾如風來此集會。我今應爲開明宣說廣大正法﹐或現光相廣大照曜。復令此諸菩薩摩訶薩眾﹐於此會中聞所說法請問其義。」爾時﹐世尊卽放光明﹐徧照十方不可思議如微塵等三千大千世界。

卽時十方一一方分﹐各有十佛剎不可說如微塵等百千俱胝那庾多菩薩摩訶薩眾來此集會﹐一一菩薩各現不可思議菩薩所有神通﹐而來到佛會已﹐各以不可思議妙色供養而供養佛﹐各各處自願力出生蓮花座中瞻仰世尊。是時﹐法界殿中自然出現大寶蓮花藏師子之座﹐縱廣正等阿僧祇俱胝由旬次第髙顯﹐以眾光明摩尼寶所成﹐以電光明摩尼寶而爲界道﹐不思議光明摩尼寶爲蓮花莖﹐無比諭摩尼寶而爲間錯﹐超越譬諭光明摩尼寶作殊妙鬘﹐自在王摩尼寶网垂覆其上﹐竪立種種光明摩尼寶蓋及寶幢幡。而彼大摩尼寶蓮花藏師子座上﹐普徧出現十阿僧祇百千俱胝那庾多光明﹐其光普照十方世界。

是時﹐十方一一方分﹐有十佛剎不可說微塵數等百千俱胝那庾多天﹑龍﹑夜叉﹑乾闥婆﹑阿修羅﹑迦樓羅﹑緊那羅﹑摩睺羅伽﹐帝釋﹑梵王﹑護世天等﹐皆來集會。是中或有處寶樓閣﹐與不思議百千俱胝那庾多天女眾等奏妙音樂﹔或處妙花所成樓閣﹑或處龍堅旃檀香所成樓閣﹑或處眞珠所成樓閣﹑或處大金剛寶所成樓閣﹑或處金剛光明摩尼寶所成樓閣﹑或處渾金所成樓閣﹑或處一切光明積集摩尼寶王所成樓閣﹑或處自在王摩尼寶所成樓閣﹑或處如意寶所成樓閣﹑或處帝靑摩尼寶所成樓閣﹑或處大海之中淸淨莊嚴普徧光明大摩尼寶所成樓閣﹐皆有阿僧祇不思議百千俱胝那庾多天女眾等﹐奏妙音樂乘空而來。到佛會已﹐皆以不思議無等比超越分量諸妙供養。供養佛已﹐各各於自願力出生座中瞻仰世尊。

時此三千大千世界﹐悉成閻浮檀金殊妙色相﹐自然出現種種摩尼寶莊嚴樹﹑妙衣服樹﹑龍堅旃檀香樹﹐妙寶所成電光明摩尼寶网垂覆其上﹐竪立寶蓋及寶幢幡。其諸樹間皆有阿僧祇百千俱胝那庾多天女﹐執持半身眞珠瓔珞﹐或復執持摩尼寶鬘。

時彼大摩尼寶蓮花藏師子座中﹐自然有聲說伽陀曰﹕

「人中王來就此座﹐本從福力所出生﹐普令眾願悉圓成﹐勝二足尊願攝受。此我身相寶所成﹐中一寶謂蓮花座﹐隨其意樂人中尊﹐能滿諸願救世者。今此寶成蓮花座﹐於此世間最殊妙﹐爲俱胝眾說法門﹐聞者皆令得此座。汝身出現千光相﹐普徧照曜諸世間﹐我觀此相歡喜生﹐願佛今就我此座。速就座已攝受我﹐此座數有八俱胝﹐今自然智牟尼尊﹐登座普攝諸羣品。」

爾時﹐世尊從本座起﹐卽於寶蓮花藏師子座上加趺而坐﹐普徧觀察一切菩薩人天大眾﹐爲諸菩薩欲當宣說最上妙法。

爾時﹐一切大菩薩眾咸作是念﹕「若我今時得聞妙吉祥童眞菩薩請問如來﹑應供﹑正等正覺不生﹑不滅甚深正法﹐斯爲慶幸﹗」

爾時﹐妙吉祥童眞菩薩先在會中﹐知諸菩薩摩訶薩眾心之所念﹐卽從座起﹐前白佛言﹕「世尊﹐如佛所說不生﹑不滅﹐此所宣說當是世尊何法增語﹖」卽說伽陀而伸請問﹕

「不生與不滅﹐此是佛所說﹐大慧相云何﹐於此中宣演﹖若法不生滅﹐卽無見無因﹐佛大牟尼尊﹐復云何宣說﹖此十方菩薩﹐諸佛故遣來﹐求大智法門﹐願尊說正法。」

爾時﹐世尊讚妙吉祥童眞菩薩摩訶薩言﹕「善哉善哉。妙吉祥﹗汝今善能請問如來如是義理。如汝意者﹐廣爲多人作大利益﹐悲愍世間令其修行普得安樂﹐復能利樂諸天人眾。今此所來諸大菩薩摩訶薩眾﹐爲得佛地故不生恐怖﹐是處施作亦無所畏﹑復無驚悚。妙吉祥﹗彼等皆得實智所攝。如來今此說如是法﹐所謂不生﹑不滅。妙吉祥﹗不生滅者﹐此說卽是如來增語。譬如吠瑠璃寶成大地相﹐於彼所成大地相中﹐而有忉利天中帝釋天主所居之處大廣勝殿。而彼天主常處其中受天五欲﹐勝妙快樂﹑嬉戲自在。彼諸天眾呼彼閻浮提中若男﹑若女﹑童男﹑童女一切人眾﹐謂言﹕『善來﹗汝等且觀帝釋天主大廣勝殿﹐天主於中受勝妙樂。汝等來此廣行布施﹐修作福事﹑積集戒行。汝等當知﹐今此帝釋天主所居大廣勝殿神通具足﹐汝等宜應修作福事﹐願當獲報如彼天主﹐安處天宮受勝妙樂。』是時閻浮提中﹐若男﹑若女﹑童男﹑童女一切人眾﹐見此吠瑠璃寶所成大地帝釋天主大廣勝殿﹐見已合掌﹐執持香花向空散擲﹐作如是言﹕『願我等當來亦獲是相﹐如帝釋天主居廣勝殿﹐受勝妙樂嬉戲自在。』然彼人眾而悉不知影像對現瑠璃大地﹐忉利天中帝釋天主大廣勝殿淸淨所成猶如影像。妙吉祥﹗彼帝釋天主以廣行布施﹐修作福事﹑積集戒行﹐宿善根力廣成熟故﹐感彼天中勝妙宮殿。妙吉祥﹗而彼吠瑠璃地本無所有﹐忉利諸天及彼帝釋天主所居大廣勝殿亦無所有﹐皆是淸淨所成影像對現而亦常在﹐而實不生﹑亦復不滅。

「妙吉祥﹗一切眾生亦復如是﹐以淸淨心如實觀想﹐如來卽爲對現身相﹔復以如來威神力故﹐令諸眾生得見如來。然本無實不生不滅﹑無性非無性﹑無見非無見﹑非世間非非世間﹑無狀貌非無狀貌。妙吉祥﹗一切眾生但以如來對現影像而爲所緣﹐散擲香花﹑衣服﹑妙寶而爲供養﹐作如是言﹕『願我當來獲勝妙報﹐同彼如來﹑應供﹑正等正覺。』彼諸眾生求佛智故廣行布施﹐修作福事﹑積集戒行﹐迴向願當得如來智。

「復次﹐妙吉祥﹗又如吠瑠璃寶所成大地﹐帝釋天主對現影像﹐無動轉﹑無領受﹑無戲論﹐無分別﹑不離分別﹐無計度﹑不離計度﹐非思惟作意﹐寂靜淸涼﹑無生﹑無滅﹐無見﹑無聞﹑無嗅﹑無味﹑無觸﹑無想﹐無施設﹑無表了。妙吉祥﹗如來﹑應供﹑正等正覺亦復如是﹐無動轉﹑無領受﹑無戲論﹐無分別﹑不離分別﹐無計度﹑不離計度﹐非思惟作意﹐寂靜淸涼﹑無生無滅﹐無見﹑無聞﹑無嗅﹑無味﹑無觸﹑無想﹐無施設﹑無表了。如是等如來無所生趣向﹐諸所對現皆如影像﹐隨諸眾生信解差別﹐現諸色相壽量分限﹐但爲成熟信解力故。是菩提器彼眾生者卽爲對現﹐隨其意樂﹑隨其信解﹐令諸眾生得聞法要﹐如所樂欲知三乘相﹐如所樂欲悉得解脫。

「妙吉祥﹗又如忉利天中帝釋天主﹐以福力成辦故﹐有大法鼓出妙法音﹐處虛空中大廣勝殿上﹐彼諸天子極目徹視﹐不能觀見。妙吉祥﹗彼大法鼓﹐若或忉利天中諸天子眾﹐耽媔嬉戲﹑五欲自娛﹑心生放逸﹐而不樂入善法堂中歌詠法音﹐或時帝釋天主五欲娛樂﹐亦復放逸﹐不處法座爲眾說法﹐彼大法鼓﹐處虛空中極目徹視﹐超眼境界不可觀見﹐自然出聲令諸天子開明警覺﹐謂言﹕『諸仁者﹗色﹑聲﹑香﹑味﹑觸是無常法﹐汝等今時勿生放逸﹐無令速疾離失宮殿﹔諸行是苦﹑諸行皆空﹐諸法無我﹐勿生放逸﹐此苦蘊滅﹑佗趣復生。汝諸仁者﹗宜當精勤歌詠正法﹐遊戲法園﹑求法眞實﹑愛樂正法﹐於正法中隨念作意﹐卽得不離天中五欲娛樂。』妙吉祥﹗然彼大法鼓﹐無分別﹑無離分別﹐超眼境界不生不滅﹐出語言道﹑離心意識。其大法鼓所出法音﹐令彼天眾常所開覺驚怖迷亂﹐卽入善法堂中歌詠正法﹐遊戲法園﹑求法眞實﹑愛樂正法﹐於正法中隨念作意﹐天趣歿已勝處受生。又復帝釋天主﹐入善法堂處于法座﹐爲諸天眾宣說法要。若時與彼阿修羅眾﹐而共鬭戰天眾或負﹐彼大法鼓自然出聲﹐阿修羅眾驚怖迷亂馳走而去。妙吉祥﹗然彼法鼓亦無我相﹐復無言說自然隱歿。大法鼓者﹐無所觀矚﹐住於眞實﹐無心﹑無思﹐無相﹑無色﹑無聲﹑無性﹐亦復無二超眼境界。

「妙吉祥﹗以彼忉利天中諸天子眾宿善業故﹐有大法鼓出妙法音﹐令彼天眾一切嬈亂隨煩惱等皆悉寂止﹐彼大法鼓而亦常在﹐然其無心亦無所思﹐無相﹑無色﹑無聲﹑無性﹐亦復無二。如來﹑應供﹑正等正覺亦復如是﹐無見﹑無觀﹐然亦常在﹐而無我相﹑無心﹑無思﹐無相﹑無色﹑無聲﹑無性﹑超眼境界﹐但隨眾生宿善業報﹐隨其信解爲說法音﹐令其開曉聞法音故﹐使諸眾生一切嬈亂隨煩惱等皆得寂止﹐彼法音聲當知卽是如來音聲。妙吉祥﹗是法音聲而無其實﹐如來但爲一切世間權巧施設﹐隨諸眾生宿善業報﹐如來乃爲出法音聲﹐隨諸眾生各各意樂而生解了﹐爲令一切眾生皆得安樂﹐諸放逸者咸皆警悟。妙吉祥﹗一切眾生聞法音已﹐皆願當得如來身相。彼新發意菩薩及諸愚夫異生﹐但以如來善法出生而爲所緣﹐令其得聞如來法音。妙吉祥﹗如來﹑應供﹑正等正覺所說不生﹑不滅甚深法理﹐應如是知。

佛說大乘入諸佛境界智光明莊嚴經卷第一

佛說大乘入諸佛境界智光明莊嚴經卷第二

佛說大乘入諸佛境界智光明莊嚴經卷第二

西天譯經三藏朝散大夫試光祿卿傳梵大師賜紫沙門臣法護等奉詔譯

西天譯經三藏朝散大夫試光祿卿傳梵大師賜紫沙門臣法護等奉詔譯

「復次﹐妙吉祥﹗譬如炎夏向殘雨際﹑初月時景方來﹐以諸眾生宿業報故﹐此大地中﹐一切種子﹐禾稼﹑藥艸﹑樹林而悉成長。時虛空中﹐大風吹擊﹑大水流注。是時﹐大地而悉滋養。閻浮提中一切人眾﹐見是相已﹑咸生歡喜﹐其心適悅﹐想此世間有大雲起。妙吉祥﹗而此空中有大水蘊流注大地﹐是時﹐閻浮提中一切人眾﹐卽作是念﹕『今此大地﹐大水流注﹐豈非此中有大雲起﹖』作是念已﹐咸發是言﹕『奇哉﹗大雲降注﹐大水充滿大地﹗』妙吉祥﹗而彼大水非雲所有﹑非雲施設﹐但以大風吹擊﹐故有大水充滿大地。卽彼水蘊﹐以其眾生宿業報力﹐隨時隱沒﹐風所攝持﹑風所破散﹐如雲注水。妙吉祥﹗但由眾生宿業報故﹐乃於空中大水流注﹐非雲所有﹑非雲施設﹐雲無所生﹑非從心入﹐離於來去。彼善根成熟諸菩薩摩訶薩及聲聞緣覺諸異生等亦復如是﹐謂由彼等隨智所樂﹐積集勝行種善根故﹐如來﹑應供﹑正等正覺出現世間﹐爲諸眾生示涅槃道對現無礙﹐如來處於天人眾中﹐諸有所說名字建立悉無別異。妙吉祥﹗應知如來於天人眾中所出音聲﹐而無其實都無所有。妙吉祥﹗如來無相離諸相故﹐無方處不離方處﹐無實所成﹑無生無滅﹐如來爲諸天人世間﹐隨宜對現廣說正法悉充足已﹐而彼新發意菩薩及諸愚夫異生﹐以宿善業報樂涅槃法而化度者﹐不見如來有所對現﹐皆謂如來入大涅槃。妙吉祥﹗如來若生若滅﹑悉無所有﹐以佛如來不生滅故。如來﹑應供﹑正等正覺本來寂靜﹐如來無實﹔如其大水﹐所緣無實﹑雲亦無實﹐無生無滅﹑雲無實故﹐乃於世間假施設有。如來諸有說法所緣﹐亦復如是﹐而無其實﹑不生不滅本來如是。如來﹑應供﹑正等正覺﹐於是無生法中﹐爲諸世間假名安立。

「妙吉祥﹗又如大梵天王勝中最勝﹐於十三千大千世界百三千大千世界中而得自在﹐日日觀察一切天眾﹐下至四大王天乃爲邊際。以其大梵天王徧於諸天常觀察故﹐彼彼一切諸天子眾﹐各各天中五欲娛樂﹐彼娛樂已鼓吹歌音﹐復止息已捨諸樂事﹐各各合掌尊重恭敬﹐瞻仰梵王目不暫捨﹐諸天子眾各各願求大梵王出現世間成熟善根。是時﹐大梵天王於須臾頃卽爲出現。若此大梵天王天報滅時﹐別有大梵天王安立宮殿﹐若十若百三千大千世界之中﹐以宿願力故而得自在﹔彼諸天子亦以宿世善根成熟故﹐感彼大梵天王日日觀察一切天眾﹐乃至大梵天王於須臾頃卽爲出現。妙吉祥﹗彼大梵天王都無所有﹑無處所﹐無動轉﹑悉空無實﹐無文字﹑無音聲﹐無說﹑無性﹑無思﹑無相﹐離心意識﹑無生﹑無滅﹐爲彼諸天子眾隨宜對現﹐以其大梵天王宿世善根願力所建立故﹐諸天子眾宿世善根亦成熟故。然彼諸天子眾﹐亦不作是念﹕『今此大梵天王諸所化現於空自在﹐無有實﹑無文字﹐無音聲﹑無說﹐無性﹑無相狀﹐非思惟﹑離心意識﹐無生﹑無滅。』

「妙吉祥﹗如來﹑應供﹑正等正覺亦復如是﹐於空自在﹐無有實﹑無文字﹐無音聲﹑無說﹐無性﹑無相狀﹐非思惟﹑離心意識﹐無生﹑無滅。如來﹑應供﹑正等正覺﹐但以宿昔菩薩行願力等所建立故﹐又以彼諸新發意菩薩及一切聲聞緣覺﹑諸愚夫異生等宿昔善根成熟建立故﹐如來乃以百千種相而爲莊嚴出現世間﹐皆如影像﹐無處所﹑無動轉﹐亦無新發意菩薩﹑無一切聲聞緣覺愚夫異生﹐亦無如來於空自在﹐無有實﹑無文字﹐無音聲﹑無說﹐無性﹑無相狀﹐非思惟﹑離心意識﹐無生﹑無滅。妙吉祥﹗以諸法空故﹐如來身相乃有百千種相而爲莊嚴﹐現起如來諸威儀道﹑設諸法用﹐隨諸眾生種種信解說廣大法﹐其所說法令諸眾生一切嬈亂隨煩惱等皆得寂止。如來平等﹐於一切處住平等捨﹐離諸疑惑亦無差別。妙吉祥﹗以是緣故﹐當知不生﹑不滅﹐皆是如來方便增語。」

「如來無生法本常﹐一切法與善逝等﹐有所執相乃愚癡﹐無實法於世間轉。如來所成如影像﹐一切善法皆無漏﹐一切皆徧佛眞如﹐三種影像世間現。

「復次﹐妙吉祥﹗如日光明行閻浮提﹐從東方出﹐先照須彌山王﹐次照鐵圍山﹑大鐵圍山﹐次照餘諸大山﹐次照黑山﹐次照一切髙顯地方﹐次照一切此閻浮提低下地方﹐然彼日光悉無分別﹑不離分別﹐非思惟﹑非不思惟﹐離心意識。又日光明無生﹑無滅﹐無諸相狀﹐以離相故復無作意﹐離作意故無諸戲論﹐離戲論故無諸損惱﹐離損惱故﹐非此非彼﹑非髙非下﹑非縛非解﹑非有智非無智﹑非有煩惱非離煩惱﹑非眞實語非虛妄語﹑非此岸非彼岸﹑非平非不平﹑非水非陸﹑非尋伺非離尋伺﹑非色非非色。

「妙吉祥﹗爲由大地有髙下中容故﹐光明照亦下中上影像差別。如來﹑應供﹑正等正覺亦復如是﹐無生﹑無滅﹐無諸相狀﹐以離相故復無作意﹐離作意故無諸戲論﹐離戲論故無諸損惱﹐離損惱故﹐非此非彼﹑非髙非下﹑非縛非解﹑非有智非無智﹑非有煩惱非離煩惱﹑非眞實語非虛妄語﹑非此岸非彼岸﹑非平非不平﹑非水非陸﹑非一切智非非一切智﹑非尋伺非離尋伺﹑非積集非不積集﹑非有念非無念﹑非思惟非離思惟﹑非意生非非意生﹑非名非非名﹑非色非非色﹑非說非非說﹑非表了非無表了﹑非見非無見﹑非眼境非非眼境﹑非開導非不開導﹑非得果非不得果﹑非分別非不分別﹑非離分別非不離分別。

「妙吉祥﹗如來日輪光明﹐於三界中普徧照曜﹐所照亦無中邊障礙。如來所放智日光明﹐先照菩薩深固大山﹐次照住緣覺乘諸眾生等﹐次照住聲聞乘諸眾生等﹐次照善根深固信解眾生﹐次照著邊執者及邪定聚眾生。如來所放智日光明﹐但爲成熟長養諸眾生故﹑出生未來因故﹑增長善法語故。如來平等﹐於一切處住平等捨﹐離諸疑惑亦無差別。妙吉祥﹗如來智日光明不作是念﹕『此眾生類具大信解﹐我當爲說廣大之法。此眾生類不爲說法﹑亦不分別。此類眾生具菩薩信解﹐此類眾生具緣覺信解﹐此類眾生具聲聞信解﹐此類眾生有善意樂﹐此類眾生下劣邪意。』又復不作如是思惟﹕『此大信解眾生﹐我當爲說菩薩之法。此中信解眾生﹐我當爲說緣覺之法。此下信解眾生﹐我當爲說聲聞之法。此善意樂及正見眾生﹐我當爲彼淸淨意樂。乃至住邪定聚諸眾生等﹐隨其所樂當爲說法。』如來智日光明不生如是種種分別。何以故﹖如來智日光明﹐照破一切分別徧計及分別所起。妙吉祥﹗當知爲諸眾生種種意樂有差別故﹐如來智日光明所照亦復差別。

「復次﹐妙吉祥﹗又如大海之中﹐有能圓滿一切意樂大摩尼寶﹐置髙幢上﹐隨諸眾生所有意樂﹐自然有聲令其知覺隨意皆得。然彼大摩尼寶﹐都無分別不離分別﹑非心非離心﹑非思惟非不思惟﹑離心意識。妙吉祥﹗如來亦復如是﹐無分別不離分別﹑非心非離心﹑非思惟非不思惟﹑離心意識﹐無能取無所取﹑無當得無已得﹑無差別諦﹐無貪﹑無瞋﹑無癡﹐無實無虛﹑非常非無常﹑無光明非無光明﹑非世間非非世間﹑無尋無伺﹑無生無滅﹑非思惟非離思惟﹑無自性無自性空﹑無出無入﹑無性可取﹐無言說﹐言說斷故﹔無喜愛無離喜愛﹐喜愛斷故﹔無數量﹐離數量故﹔無趣類無趣類所向﹐諸趣斷故。一切所行而悉斷故﹐無見﹑無觀﹑無所取﹐非容受非不容受﹑非和合非不和合﹐無分別﹑無計度﹐無障礙﹑無表示﹐非染非淨﹐無名﹑無色相﹐無業﹑無業報﹐無過去﹑無未來﹑無現在﹐無少法可得﹐無文字﹑無音聲﹐離諸音聲故﹐無相狀離諸相故﹐非內非外亦非中間而有所得。妙吉祥﹗如來智寶深心淸淨﹐安置大悲最上勝幢﹐隨諸眾生意樂信解﹐出妙音聲隨宜說法﹐令諸眾生咸得解了。如來平等﹐於一切處住平等捨﹐離諸疑惑亦無差別。

「復次﹐妙吉祥﹗如響應聲﹐隨彼響聲眾生知覺﹐是聲無實﹐非過去﹑非未來﹑非現在﹐非內非外亦非中間而有所得﹐無生無滅﹑非斷非常﹐非有智非無智﹑非有慧非無慧﹑非明非非明﹑非解脫非不解脫﹑非有罪非無罪﹑非念非無念﹑非有住非無住﹑非坐非不坐﹐非地界非水火風界﹐非有爲非無爲﹑非戲論非離戲論﹑非有造作非無造作﹑非見非無見。無文字無音聲﹐超越音聲故﹔非稱量﹐出過稱量故﹔無相狀﹐離諸相故。非寂靜非不寂靜﹑非長非短﹑非思非無思﹑非狀貌非無狀貌﹑非世間非非世間﹐諸見自性空﹐無念﹑無作意﹑無尋﹑無伺﹐離心意識﹐一切處平等﹐離諸分別出過三世。

「妙吉祥﹗如來所出種種音聲﹐皆如響應﹐但隨一切眾生種種意樂﹐乃出音聲隨宜施設﹐令諸眾生皆得解了﹔如來亦然﹐非過去﹑未來﹑現在﹐非內非外亦非中間而有所得﹐不生﹑不滅﹑不斷﹑不常﹐非有智非無智﹑非有慧非無慧﹑非明非非明﹑非解脫非不解脫﹑非有罪非無罪﹑非念非無念﹑非有住非無住﹑非坐非不坐﹐非地界非水火風界﹐非有爲非無爲﹑非戲論非離戲論﹑非見非無見。無文字無音聲﹐超越音聲故﹔非稱量﹐出過稱量故﹔無相狀﹐離諸相故。非寂靜非不寂靜﹑非長非短﹑非思非無思﹑非狀貌非無狀貌﹑非世間非非世間﹐諸見自性空﹐無念﹑無作意﹐無尋﹑無伺﹐離心意識﹐一切處平等﹐離諸分別出過三世。

「妙吉祥﹗如來隨諸眾生種種信解﹐種種意樂﹐出妙音聲隨宜說法﹐令諸眾生咸得解了。譬如世間依止於地﹐由地安立﹐一切樹林﹑藥艸悉得生成廣多增長﹐然彼大地都無分別不離分別﹐一切處平等﹐無差別分別﹐離心意識。一切眾生亦復如是﹐依止如來﹐皆由如來之所安立﹐一切善根悉得生成廣多增長﹐所謂聲聞乘﹑緣覺乘﹑菩薩乘﹐及餘外道﹑梵志﹑尼乾陀等﹐一切邪外總略﹐乃至邪定聚眾生﹐彼彼所有善根﹐皆悉依止如來安立﹐悉得生成廣多增長。然佛如來都無分別不離分別﹐一切分別非分別所緣作意皆悉斷故。

「妙吉祥﹗如來﹑應供﹑正等正覺﹐離心意識﹐無尋伺﹑無觀示﹐無思惟﹑無作意﹐於一切處住平等捨悉無差別。譬如虛空﹐於一切處﹐無髙無下亦無差別﹑無生無滅﹐非過去﹑未來﹑現在﹐無色相﹑無戲論﹐無表示﹑無繫著﹑無稱量﹑無比諭﹐無安立﹑無所取﹐超眼境界離心意識﹐乃至超越諸語言道﹐於一切處悉無所住。

佛說大乘入諸佛境界智光明莊嚴經卷第二

佛說大乘入諸佛境界智光明莊嚴經卷第三

佛說大乘入諸佛境界智光明莊嚴經卷第三

西天譯經三藏朝散大夫試光祿卿傳梵大師賜紫沙門臣法護等奉詔譯

西天譯經三藏朝散大夫試光祿卿傳梵大師賜紫沙門臣法護等奉詔譯

「復次﹐妙吉祥﹗眾生相狀有下中上故﹐乃謂虛空有下中上。如來﹑應供﹑正等正覺亦復如是﹐一切處平等無差別分別﹐無生無滅﹐非過去﹑未來﹑現在﹐無色相﹑無戲論﹐無表示﹑無施設﹐無覺觸﹑無繫著﹐無稱量過諸稱量﹐無比諭超越比諭﹐無住﹑無取﹐超眼境界﹑離心意識﹐無狀貌﹑無文字﹑無音聲﹑無作意﹐無出無入﹐無髙無下﹑超言境界﹐於一切處隨知隨入﹐但爲眾生有下中上性﹐故見如來有下中上。妙吉祥﹗如來亦不作是念﹕『今此一類下品信解眾生﹐我當爲現下品身相﹔此之一類中品信解眾生﹐我當爲現中品身相﹔此之一類上品信解眾生﹐我當爲現上品身相。』如來說法亦復如是﹐但以一音爲眾生說﹐隨眾生類各得解了。如來又復不作是念﹕『此類眾生下品信解﹐我當爲說聲聞乘法﹔此類眾生中品信解﹐我當爲說緣覺乘法﹔此類眾生上品信解﹐我當爲說菩薩乘法。』如來又復不作是念﹕『此類眾生信解布施﹐我當爲說布施波羅蜜多法﹔此類眾生信解持戒﹑忍辱﹑精進﹑禪定﹑智慧﹐我當爲說彼等諸波羅蜜多法。』如來於諸法中不生分別。何以故﹖如來法身畢竟無生﹐如來以無生故﹐不以名色宣說隨識而轉﹐如來於剎那間暫無分別﹐如來具無盡相﹐盡際實際皆決定故﹐是卽一切法平等際。如來﹑應供﹑正等正覺一切處平等﹐無下中上差別分別﹔一切法平等﹐無下中上差別分別﹐亦復如是。何以故﹖以一切法無所得故。

「妙吉祥﹗若一切法無所得卽一切法平等﹐若法平等卽法常住﹐若常住卽無動﹐若無動卽無依﹐若一切法無所依止卽心無所住﹐心無住故卽無生而生。若如是觀卽心心所轉而不顚倒﹐彼不顚倒心卽如說而得﹐若如說而得卽無戲論﹐若無戲論卽無所行﹐若無所行卽無流散﹐若無流散卽無聚集﹐若法無流散卽法性無違﹐若法性無違卽一切處而悉隨順﹐若一切處隨順卽法自性無動﹐若法自性無動卽法自性乃有所得﹐若法自性有所得者卽無有少法而可決擇。何以故﹖當知因緣所生性故。若因緣生性卽畢竟無生﹐若畢竟無生卽得寂靜﹐若得寂靜卽一切法作意悉同無依﹐若一切法作意悉同無依卽都無依止﹐若無依止卽無得無非得﹐若無得無非得卽得法常住﹐若得法常住卽深固法相應﹐若深固法相應卽無有少法可住亦無佛法。何以故﹖覺了空性故。若覺了空性﹐卽是菩提。如是空﹑無相﹑無願﹑無造作﹐無著﹑無生﹑無取﹑無依﹐悉覺了故﹐卽是菩提。菩提者與深固法相應﹐相應之名由是建立﹐是故無髙無下法相應﹐無作非無作相應﹐無縛無解相應﹐無一性無多性相應﹐無來無去相應﹐是卽深固法相應。若深固法相應﹐彼卽無所相應﹐亦無所斷﹑復無果證。何以故﹖心法本來自性明亮﹐但爲客塵煩惱之所坌污﹐而實不能染污自性。若自性明亮卽無煩惱﹐若無煩惱卽無對治﹐謂以對治煩惱皆悉斷故。所以者何﹖無已淨﹑無當淨﹐不離淸淨本來如是。若淸淨卽無生﹐若無生卽無動﹐若無動卽斷諸喜悅﹐一切所愛皆亦斷滅。若諸愛滅彼卽無生﹐若法無生卽是菩提﹐若菩提卽平等﹐若平等卽眞如。若眞如卽一切有爲﹑無爲法而悉無住﹐若眞如中無彼有爲及無爲法卽無二施設﹐若有爲﹑無爲法無二施設彼卽眞如。若彼眞如卽無異眞如﹐若無異眞如卽無種類眞如﹐若無種類眞如卽無來眞如﹐若無來眞如卽無去眞如﹐若無去眞如卽如所說眞如﹐若如所說眞如卽無生眞如﹐若無生眞如卽無染﹑無淨﹐若無染﹑無淨卽無生﹑無滅﹐若無生﹑無滅卽涅槃平等﹐若涅槃平等卽無生死亦無涅槃﹐若無生死亦無涅槃﹐卽無過去﹑未來﹑現在﹐若無過去﹑未來﹑現在﹐卽無下﹑中﹑上法﹐若無下﹑中﹑上法﹐彼卽是眞如﹐眞如之名由是建立。此說眞如亦名實性﹐此說實性亦名如性﹐此說如性亦卽眞如。眞如與我而本無二亦無種類﹐無二義者卽是菩提﹐菩提者覺了義。此所說義﹐卽是證入三解脫門之智﹐宣說一切法智﹐解入一切法三世平等﹐一切法無破壞義。此所說義卽是無義﹐無音聲﹑無記說﹐無詮表及詮表所起﹐此說名智﹐所謂﹕義隨知智﹑識隨知智。此說智義卽是如性智義﹑識隨知智義﹐如是勝義卽是法性﹐彼法性義卽是義隨知智﹑識隨知智﹑勝義隨知智。如其法性卽如其義﹐若法性卽法住性﹐法寂靜性﹐彼法寂靜卽無所轉﹐若法無轉卽文與義而悉平等﹐若文義平等卽無二之義平等﹐若彼義平等義識亦平等﹐此卽是爲入無二門平等之智。由是世俗﹑勝義而悉平等﹐世俗義平等故卽空義平等性平等﹐若空性義平等故卽補特伽羅平等性平等﹐若補特伽羅平等故卽法平等性平等﹐若法平等故卽信解平等性平等﹐若信解平等彼覺了故卽是菩提。

「妙吉祥﹗若於色平等性有著有礙者﹐卽於眼有礙﹐以色及眼自性智無所礙故﹔若於諸見有著有礙者﹐卽於身有礙﹐以諸見趣身中自性空智無所礙故﹔若於不深固作意有著有礙者﹐卽於法光明有礙﹐以深固作意伺察諸法自性空智無所礙故﹔若於疑惑垢染有著有礙者﹐卽於解脫有礙﹐以信解解脫如實之智無所礙故﹔若於懈怠垢染有著有礙者﹐卽於現證堅固精進有礙﹐以如所說法覺了之性無所礙故﹔若於諸障有著有礙者﹐卽於七覺支法有礙﹐以無障解脫智無所礙故。應知一切法自性淸淨﹐但由因緣和合而轉。而諸菩薩當善了知一切法中染因﹑淨因﹐若染因﹑若淨因皆淸淨已卽無所住﹐謂我所起及見所起是染因﹐入無我法忍辱是淨因﹔我我所見是染因﹐於內寂靜外無所行是淨因﹔欲瞋害尋是染因﹐慈悲喜捨﹑入伺察法忍辱是淨因﹔四顚倒是染因﹐四念處是淨因﹔五蓋是染因﹐五根是淨因﹔六處是染因﹐六念是淨因﹔七不正法是染因﹐七覺支法是淨因﹔八邪法是染因﹐八正法是淨因﹔九惱處是染因﹐九次第定是淨因﹔十不善業道是染因﹐十善業道是淨因。總要而言﹐一切不善作意皆是染因﹔一切善作意皆是淨因。若染因﹑若淨因﹐彼一切法自性皆空﹐無眾生﹑無壽者﹑無養者﹑無補特伽羅﹑無主宰﹑無攝受﹑無所作﹐如幻無相內心寂靜。若內寂靜是卽徧寂﹐若徧寂卽自性﹐若法自性卽無所得﹐若無所得卽無依止﹐若無依止卽如虛空。當知染﹑淨彼一切法與虛空等﹐然彼虛空亦不壞法性。何以故﹖妙吉祥﹗是中無有少法可得若生若滅。」

妙吉祥白佛言﹕「世尊﹗若爾者﹐如來取證菩提﹐皆謂何乎﹖」

佛言﹕「妙吉祥﹗如來以無根本無住故得菩提。」

妙吉祥言﹕「何名根本﹖復何名住﹖」

佛言﹕「妙吉祥﹗有身爲根本﹐依虛妄分別而住。諸佛如來以菩提平等故﹐卽是一切法平等智﹐是故說名無根本﹑無住﹐如來以如是故現成正覺。妙吉祥﹗當知諸法寂靜﹑近寂。何名寂靜﹖何名近寂﹖內謂寂靜﹑外謂近寂。何以故﹖以眼空故﹐我我所自性亦空﹐此名寂靜﹔知眼空已﹐色無所取﹐此名近寂。以耳空故﹐我我所自性亦空﹐此名寂靜﹔知耳空已﹐聲無所取﹐此名近寂。以鼻空故﹐我我所自性亦空﹐此名寂靜﹔知鼻空已﹐香無所取﹐此名近寂。以舌空故﹐我我所自性亦空﹐此名寂靜﹔知舌空已﹐味無所取﹐此名近寂。以身空故﹐我我所自性亦空﹐此名寂靜﹔知身空已﹐觸無所取﹐此名近寂。以意空故﹐我我所自性亦空﹐此名寂靜﹔知意空已﹐法無所取﹐此名近寂。

「妙吉祥﹗菩提自性明亮﹐心自性明亮。以何因故說自性明亮﹖謂卽自性無染污故﹑與虛空等﹐虛空自性而悉周徧﹐如虛空性﹐畢竟自性本明亮故。

「又妙吉祥﹗菩提無入﹑無出。何名無入﹑無出﹖謂無攝取﹐故名無入﹔謂無棄捨﹐故名無出。如來證解無入﹑無出﹐如所證解卽同眞如﹐無此無彼﹐以一切法離彼此故﹐是故如來現成正覺。

「又妙吉祥﹗菩提無相亦無所緣。何名無相及無所緣﹖謂眼識無所得﹐此名無相﹔色無所觀﹐此名無所緣。耳識無所得﹐此名無相﹔聲無所聞﹐此名無所緣。鼻識無所得﹐此名無相﹔香無所嗅﹐此名無所緣。舌識無所得﹐此名無相﹔味無所甞﹐此名無所緣。身識無所得﹐此名無相﹔觸無所覺﹐此名無所緣。意識無所得﹐此名無相﹔法無所分別﹐此名無所緣。妙吉祥﹗此等皆是諸聖境界﹐所有三界非聖境界﹐由是應行聖境界故。

「又妙吉祥﹗菩提非過去﹑未來﹑現在﹐三世平等故﹐三輪斷故。三輪者﹐謂過去心不轉﹐未來識無取﹐現在意無動。彼心意識設有所住﹐而無分別不離分別﹐無計度不離計度﹐無過去已作﹑無未來領納﹑無現在戲論。

「又妙吉祥﹗菩提非身得﹐無所爲故。非身得者﹐謂卽眼識無所了知﹐耳﹑鼻﹑舌﹑身﹑意識無所了知﹐以非心意識所了知故﹐卽是無爲。此說無爲﹐謂卽無生﹑無住﹑無滅三輪淸淨。如其無爲﹐於有爲法應如是知。何以故﹖一切法無自性故。以法無自性﹐卽法無有二。

「又妙吉祥﹗菩提是無差別句。何名無差別﹖復何名句﹖謂無想是無差別﹔眞如是句。無住是無差別﹔法界是句。無種種性是無差別﹔實際是句。無所緣是無差別﹔無動是句。空是無差別﹔無相是句。無尋伺是無差別﹔無想是句。無求願是無差別﹔無眾生是句。眾生無自性是無差別﹔虛空是句。無所得是無差別﹔無生是句。無滅是無差別﹔無爲是句。無所行是無差別﹔菩提是句。寂止是無差別﹔涅槃是句。無所取是無差別﹔無生是句。

「又妙吉祥﹗菩提者非身可證。何以故﹖身𨿽有生﹐無思﹑無動﹐如艸木瓦礫﹐其心如幻﹐空虛不實無所造作。妙吉祥﹗若於身心如實覺了﹐卽是菩提。世俗所行非勝義諦。何以故﹖勝義諦中無身無心﹑無法無非法﹐無實無不實﹐無眞無妄﹐無語言無非語言。一切法是菩提。所以者何﹖菩提無處所﹐非語言詮表﹐猶如虛空無處所故﹐亦無造作﹑無生﹑無滅﹐非語言詮表。如來以菩提無處所﹐無造作﹑無生滅﹐無詮表故﹐如實如理審伺察時﹐彼一切法悉無言說。菩提亦復如是﹐如實伺察時亦無言說。何以故﹖語言無實故﹐無生滅故。

「又妙吉祥﹗菩提無所取﹑無含藏。何名無所取﹖何名無含藏﹖了知眼故名無所取﹔色無所得名無含藏。了知耳故名無所取﹔聲無所得名無含藏。了知鼻故名無所取﹔香無所得名無含藏。了知舌故名無所取﹔味無所得名無含藏。了知身故名無所取﹔觸無所得名無含藏。了知意故名無所取﹔法無所得名無含藏。如來以是無所取﹑無含藏故﹐現證菩提。證菩提已﹐於眼無所取﹑色無所得﹑眼識無住﹔耳無所取﹑聲無所得﹑耳識無住﹔鼻無所取﹑香無所得﹑鼻識無住﹔舌無所取﹑味無所得﹑舌識無住﹔身無所取﹑觸無所得﹑身識無住﹔意無所取﹑法無所得﹑意識無住﹔以識無住故﹐乃名如來﹑應供﹑正等正覺。

「又妙吉祥﹗當知眾生有四種法而住於心。何等爲四﹖謂色﹑受﹑想﹑行﹐一切眾生而住其心。謂以眾生於四法中心有住故﹐如來乃說不生﹑不滅﹑無所了知﹐建立菩提名之爲空。以菩提空故﹐卽一切法空﹐如來亦空﹐以是空故現成正覺。妙吉祥﹗非爲空故取證菩提亦空﹐當知法中有一理智﹐所謂空性。以菩提不空故卽菩提無二﹐是故菩提及空悉無種類。何以故﹖彼一切法本無二故﹐無狀貌﹑無種類﹐無名無相﹑離心意識﹐無生無滅﹑無行無不行﹐亦無積集﹑無文字﹑無忘失﹐由如是故﹐乃說諸法空無所取﹐此中所說非勝義諦﹐謂勝義諦中無法可得乃說名空。

「妙吉祥﹗譬如虛空故﹐此說虛空者﹐謂無言故名爲虛空。妙吉祥﹗空亦復如是﹐此所說空﹐謂無言故名之爲空。若如是解入卽一切法無名﹐以無名故彼一切法假名施設。妙吉祥﹗名者不在方不離方﹐如名不在方不離方故﹐於法名字乃有所說﹐其所說法亦不在方不離方﹐彼一切法亦復如是。如來了知本來如是﹐不生不滅﹑無起無相﹐離心意識﹑無文字﹑無音聲﹐如所了知亦然解脫。妙吉祥﹗當知一切法無縛﹑無解。」

佛說大乘入諸佛境界智光明莊嚴經卷第三

佛說大乘入諸佛境界智光明莊嚴經卷第四

佛說大乘入諸佛境界智光明莊嚴經卷第四

譯經三藏朝散大夫試光祿卿傳梵大師賜紫沙門臣惟淨等奉詔譯

譯經三藏朝散大夫試光祿卿傳梵大師賜紫沙門臣惟淨等奉詔譯

佛言﹕「妙吉祥﹗菩提者與虛空等﹐謂以虛空無髙﹑無下﹐菩提亦然無髙﹑無下﹐由是如來成等正覺。𨿽成正覺﹐亦無少法如微塵許若髙若下諸所施作﹐此如是法若如是﹐知卽是實智。妙吉祥﹗以何義故名爲實智﹖謂一切法了無根本﹑無生無滅﹐彼無實性亦無所得﹐若有實性卽是滅法﹐彼𨿽有生而無主宰復無攝受。妙吉祥﹗若無主宰﹑無攝受法卽是滅法﹐此等諸法若生若滅﹐當知皆是緣法所轉﹐亦非此中有少法可轉﹐然佛如來不於諸法說斷滅相。

「復次﹐妙吉祥﹗菩提者卽是如說句。以何義故名如說句﹖如說句者卽是菩提。如其菩提﹐色﹑受﹑想﹑行﹑識亦然﹐而不離眞如﹔如其菩提﹐眼﹑耳﹑鼻﹑舌﹑身﹑意﹐色﹑聲﹑香﹑味﹑觸﹑法處亦然﹐而不離眞如﹔如其菩提﹐眼界﹑色界﹑眼識界﹐耳界﹑聲界﹑耳識界﹐鼻界﹑香界﹑鼻識界﹐舌界﹑味界﹑舌識界﹐身界﹑觸界﹑身識界﹐意界﹑法界﹑意識界亦然﹐而不離眞如﹔如其菩提﹐地界﹑水界﹑火界﹑風界亦然﹐而不離眞如。此等諸法如是施設﹐其所施設謂蘊﹑處﹑界﹐由是如來成等正覺﹐所成正覺離顚倒法。如其先法﹐後法亦然﹑中法亦然﹐前際不生﹑後際不去﹑中際性離﹐此如是法是卽名爲如所說句。如其一法﹐多法亦然﹔如其多法﹐一法亦然。妙吉祥﹗若一性若多性皆無所得﹐若有相﹑若無相﹐無入無住。何名爲相﹖何名無相﹖所言相者﹐謂卽生起一切善法﹔言無相者﹐謂一切法無所得故。又相者﹐謂卽心無所住分位﹔無相者﹐卽無相三摩地解脫法門。又相者﹐卽一切法思惟稱量算數伺察﹔無相者﹐謂出過稱量。何名出過稱量﹖謂識法無故。又相者﹐卽有爲伺察﹔無相者﹐卽無爲伺察。

「復次﹐妙吉祥﹗菩提者卽是無漏無取。何名無漏﹖何名無取﹖無漏者﹐謂離四種有漏之法。何等爲四﹖一者欲漏﹐二者有漏﹐三者無明漏﹐四者見漏。無取者﹐謂離四種取著之法。何等爲四﹖一者欲取﹐二者見取﹐三者戒禁取﹐四者我語取。如是四取﹐悉由無明暗蔽﹑愛法滋潤﹐互相取著。妙吉祥﹗若或本初於我語取根本﹐能了知者卽我淸淨﹐我淸淨已隨知一切眾生淸淨﹐由我淸淨故卽彼一切眾生淸淨﹐若一切眾生淸淨卽法無二﹑無二種類﹐彼無二義卽無生﹑無滅。妙吉祥﹗若無生﹑無滅卽無心意識可轉﹐若無心意識可轉卽無分別﹐若無分別卽深固作意相應無明不能發起﹐若彼無明不發起者卽十二有支亦不生長﹐若十二有支不生長者卽法無生﹐若法無生卽法決定﹐若法決定卽調伏義﹐若調伏義卽是勝義﹐若其勝義卽離補特伽羅義﹐若離補特伽羅義卽不可說義﹐若不可說義卽緣生義﹐若緣生義卽是法義﹐若法義卽如來義。如是所說﹐若見緣生卽能見法﹐若能見法卽見如來﹐彼諸所見﹐若其如理審伺察時﹐是中亦無少法可見。妙吉祥﹗何名少法﹖謂心所緣。若無心所緣卽無所見﹐由如是法故如來成等正覺﹐平等故平等。

「復次﹐妙吉祥﹗菩提者﹐是淸淨義﹑無垢義﹑無著義。何名淸淨﹖何名無垢﹖何名無著﹖謂空解脫門卽是淸淨﹔無相解脫門卽是無垢﹔無願解脫門卽是無著。無生是淸淨﹔無作意是無垢﹔無起是無著。自性是淸淨﹔圓淨是無垢。明亮是無著。無戲論是淸淨﹔離戲論是無垢﹔戲論寂止是無著。眞如是淸淨﹔法界是無垢﹔實際是無著。虛空是淸淨﹔寥廓是無垢﹔廣大是無著。了知內法是淸淨﹔外無所行是無垢﹔內外無所得是無著。了知蘊法是淸淨﹔界法自性是無垢﹔離諸處法是無著。過去盡智是淸淨﹔未來無生智是無垢﹔現在法界安住智是無著。妙吉祥﹗此如是等﹐淸淨﹑無垢﹑無著諸義﹐於一句中普能攝入﹐謂寂靜句。若寂靜卽徧寂﹐若徧寂卽近寂﹐若近寂卽寂止﹐若寂止此說卽是大牟尼法。

「復次﹐妙吉祥﹗如其虛空﹐菩提亦然﹔如其菩提﹐諸法亦然﹔如其諸法﹐眾生亦然﹔如其眾生﹐剎土亦然﹔如其剎土﹐涅盤亦然。妙吉祥﹗此說卽是涅盤平等﹐爲一切法畢竟邊際淸淨之因﹐無對治離對治因﹐本來淸淨﹑本來無垢﹑本來無著。如來了知彼一切法如是相故﹐現成正覺﹐然後觀察諸眾生界﹐建立淸淨﹑無垢﹑無著遊戲法門﹐以是名字於諸眾生大悲心轉。

「復次﹐妙吉祥﹗云何是菩薩所行﹖菩薩勝行﹖謂若菩薩無盡無不盡﹑無生無不生﹐於畢竟盡相無所領受﹐然亦不壞畢竟無生。妙吉祥﹗菩薩若如是行﹐是爲菩薩勝行。

「復次﹐妙吉祥﹗菩薩於過去心已盡﹐此無所行﹔未來心未至﹐此無所行﹔現在心無住﹐此無所行。菩薩於其過去﹑未來﹑現在諸心悉無所著﹐菩薩若如是行﹐是爲菩薩勝行。

「又復布施之法﹐諸佛如來與諸菩薩﹐而無其二無二種類﹐菩薩若如是行﹐是爲菩薩勝行。持戒﹑忍辱﹑精進﹑禪定﹑智慧亦復如是﹐諸佛如來與諸菩薩﹐而無其二無二種類﹐菩薩若如是行﹐是爲菩薩勝行。

「又﹐妙吉祥﹗菩薩不行色空﹑不行色不空﹐菩薩若如是行﹐是爲菩薩勝行。何以故﹖色卽是空﹑色自性空﹐受想行識亦復如是﹐是故不行識空﹑不行識不空﹐菩薩若如是行﹐是爲菩薩勝行。何以故﹖謂心意識無所得故。妙吉祥﹗此中無少法可有﹐若知若斷﹑若修若證﹐悉無所有。由如是故﹐此說名盡。如是乃爲畢竟盡相﹐若畢竟盡卽無所盡﹐無盡亦無盡。何以故﹖如所說盡故。若如所說盡﹐彼卽無法可盡﹐若無法可盡卽是無爲﹐若無爲卽無生亦無滅﹐若佛出世﹑若不出世法性常住﹐以法住故卽是法界﹐如法界住故智無所轉亦非無轉﹐以智無轉非無轉故﹐如是法理若悟入者﹐卽得無漏﹑無生﹑無滅﹐此名漏盡。妙吉祥﹗是故當知﹐𨿽復世俗音聲文字總聚施設﹐是中無有少法若生﹑若滅。」

爾時﹐妙吉祥童眞菩薩摩訶薩卽從座起﹐偏袒右肩右膝著地向佛合掌﹐以妙伽陀伸讚歎曰﹕

「無形顯色無狀貌﹐是中無滅亦無生﹐無住亦復根本無﹐無所緣尊今讚禮。以無住故無出入﹐亦復無彼諸分位﹐已能解脫六處門﹐無所緣尊今讚禮。一切法中無所住﹐有性無性皆遠離﹐諸行平等得圓成﹐無所緣尊今讚禮。已能出離於三界﹐虛空平等性中住﹐世間諸欲不染心﹐無所緣尊今讚禮。三摩呬多常安處﹐行住坐臥亦復然﹐諸威儀事妙肅成﹐無所緣尊今讚禮。平等而來平等去﹐平等性中妙安住﹐不壞平等性法門﹐無所緣尊今讚禮。大聖善入平等性﹐諸法皆住等引心﹐徧入無相妙法門﹐無所緣尊今讚禮。大聖無住無所緣﹐定中髙積慧峯峻﹐普徧諸法得圓成﹐無所緣尊今讚禮。眾生威儀及色相﹐語言音聲亦復然﹐普能示現剎那間﹐無所緣尊今讚禮。大聖已離於名色﹐於蘊界法亦普斷﹐復能善入無相門﹐無所緣尊今讚禮。大聖善離於諸相﹐諸相境界亦遠離﹐已能善入無相門﹐無所緣尊今讚禮。無所思惟無分別﹐淨意亦復無所住﹐無諸作意無念生﹐無所緣尊今讚禮。譬如虛空無含藏﹐已離戲論無所著﹐其心平等復如空﹐無所緣尊今讚禮。譬如虛空無中邊﹐諸佛法性亦如是﹐已能超越三世門﹐無所緣尊今讚禮。諸佛猶如虛空相﹐卽此虛空亦無相﹐已能解脫事及因﹐無所緣尊今讚禮。一切法中無依止﹐如水中月無所取﹐無我相亦無音聲﹐無所緣尊今讚禮。大聖不依止蘊法﹐界處諸法亦復然﹐已能解脫顚倒心﹐無所緣尊今讚禮。大聖已離於二邊﹐亦復斷除於我見﹐法界平等得圓成﹐無所緣尊今讚禮。色相名數已解脫﹐亦復遠離不正法﹐無取無捨平等心﹐無所緣尊今讚禮。已能超越諸魔法﹐一切法中悉通達﹐妙入無障礙法門﹐無所緣尊今讚禮。正智不說諸法有﹐亦復不說諸法無﹐無語言道無發生﹐無所緣尊今讚禮。聖不依止於二法﹐久已摧折我慢幢﹐解脫二無二法門﹐無所緣尊今讚禮。所有身語意過失﹐大聖久已普除斷﹐不可譬諭不可思﹐無所緣尊今讚禮。大聖無轉無發悟﹐一切過失悉遠離﹐智爲先導徧所行﹐無所緣尊今讚禮。無漏淨念最微妙﹐實不實法悉了知﹐亦無繫著無思惟﹐無所緣尊今讚禮。大聖於心無所緣﹐而能徧知一切心﹐亦無自他想念生﹐無所緣尊今讚禮。無所緣中有所緣﹐於一切心不迷著﹐無障礙法已圓明﹐無所緣尊今讚禮。大聖於心無所緣﹐亦復自性無所有﹐無心平等得圓成﹐無所緣尊今讚禮。大聖不依於智法﹐而能徧觀諸剎土﹐一切眾生行亦然﹐無所緣尊今讚禮。智者於心無所得﹐是中亦復畢竟無﹐於一切法正徧知﹐無所緣尊今讚禮。知一切法皆如幻﹐卽此幻亦無所有﹐已能解脫幻法門﹐無所緣尊今讚禮。正覺𨿽行於世間﹐亦不依止於世法﹐復無世間分別心﹐無所緣尊今讚禮。大聖於彼空中行﹐由空所成空境界﹐空與非空聖所宣﹐無所緣尊今讚禮。現大神通起化事﹐悉依如幻三摩地﹐離種種性徧入門﹐無所緣尊今讚禮。了知非一非多性﹐若近若遠無所轉﹐無髙無下平等心﹐無所緣尊今讚禮。金剛諭定現在前﹐一剎那中成正覺﹐徧入無對礙法門﹐無所緣尊今讚禮。𨿽知涅盤無所動﹐亦於三世善調伏﹐具足種種方便門﹐無所緣尊今讚禮。於彼一切眾生類﹐善解智慧及方便﹐然亦不動涅盤門﹐無所緣尊今讚禮。大聖無相無發悟﹐已離戲論無對礙﹐無我故無對礙心﹐無所緣尊今讚禮。已離疑惑無過失﹐無我我所亦復然﹐於一切處正徧知﹐無所緣尊今讚禮。

佛說大乘入諸佛境界智光明莊嚴經卷第四

佛說大乘入諸佛境界智光明莊嚴經卷第五

佛說大乘入諸佛境界智光明莊嚴經卷第五

譯經三藏朝散大夫試光祿卿傳梵大師賜紫沙門臣惟淨等奉詔譯

譯經三藏朝散大夫試光祿卿傳梵大師賜紫沙門臣惟淨等奉詔譯

「稽首十力度煩惱﹐稽首廣大施無畏﹐善住不共諸法中﹐稽首世間尊勝者﹐稽首能斷眾結縛﹐稽首已住於彼岸﹐稽首救世諸苦尊﹐稽首不住於生死。普徧通達眾生行﹐於一切處離意念﹐如蓮不著於水中﹐淨空寂默常親近。聖師種種無上句﹐稽首無緣度染海﹐普徧善觀諸相門﹐於諸願求無所有。佛大威力不思議﹐猶如虛空無依止﹐稽首廣持勝徳門﹐稽首猶如妙髙勝。」

爾時﹐世尊讚妙吉祥童眞菩薩摩訶薩言﹕「善哉善哉﹗妙吉祥﹗如是如是﹗妙吉祥﹗勿於諸佛起色相見﹐勿於諸法謂其無相﹐勿謂諸佛獨居法界﹐亦勿謂佛處大眾中﹐當知諸佛無見無聞﹑無所供養無供養者﹐諸佛如來無有少法若一性若多性而可施作。亦勿謂佛得菩提果﹐亦勿謂佛有法可現﹐無見﹑無聞﹑無念﹑無知﹐佛亦無言已說現說當說諸法。亦非諸佛現成正覺﹐亦無有法能成正覺﹐亦非諸佛斷染證淨﹐設有所作離見聞覺知。何以故﹖妙吉祥當知﹐一切法本來淸淨故。

「復次﹐妙吉祥﹗汝等當知此經功徳不可思議﹐若有菩薩以三千大千世界微塵等數一切眾生﹐普令建立成緣覺果﹐然於此正法不生信解。若有菩薩於此正法生信解者﹐其所獲福比前福蘊廣多無量﹐何況自書或教人書﹐所得福蘊倍復增勝。

「又﹐妙吉祥﹗若復有人以三千大千世界所有一切眾生之類——若卵生﹑若胎生﹐若濕生﹑若化生﹐若有色若無色﹐若有想若無想﹐若非有想若非無想﹐若二足若四足﹐若無足若多足——彼如是等諸眾生類﹐普令建立皆得人身﹐得人身已悉令發起大菩提心。發大菩提心已﹐一一菩薩於不可思議殑伽沙數佛剎土中﹐爲微塵等諸佛菩薩并聲聞眾﹐以飲食﹑衣服﹑坐臥之物﹐病緣醫藥及諸樂具﹐供給供養經殑伽沙劫﹐彼彼諸佛入涅盤後﹐造七寶塔廣一由旬髙百由旬眾寶界道﹐摩尼眞珠殊妙嚴飾﹐竪立種種寶幢幡蓋﹐自在王寶妙网垂覆種種莊嚴。若復有人深心淸淨﹐能於如是入諸佛境界智光明莊嚴甚深正法﹐聞已信解或復悟入﹐起淸淨心少略乃至一四句偈爲人演說﹐此所獲福不可稱數﹐現證佛智成辦福行殊勝事業﹐比前菩薩布施福蘊﹐百分不及一﹐千分不及一﹐百千分不及一﹐千俱胝分不及一﹐百千俱胝分不及一﹐算分數分及譬諭分乃至烏波尼殺曇分﹐皆不及一。

「又﹐妙吉祥﹗若有在家菩薩於阿僧祇殑伽沙數諸佛菩薩及聲聞所﹐以其飲食﹑衣服﹑坐臥之具﹑病緣醫藥﹐經阿僧祇殑伽沙劫供給供養。或有出家菩薩戒行淸淨深心具足﹐於其一切牛畜聚中﹐少略乃至施以一食﹐此獲福蘊比前福蘊﹐百分不及一﹐千分不及一﹐百千分不及一﹐千俱胝分不及一﹐百千俱胝分不及一﹐算分數分及譬諭分乃至烏波尼殺曇分﹐皆不及一。

「又﹐妙吉祥﹗若三千大千世界如微塵等出家菩薩﹐若行具足深心淸淨者﹐一一菩薩於十方世界阿僧祇殑伽沙數諸佛菩薩及聲聞所﹐以其飲食﹑衣服﹑坐臥之具﹑病緣醫藥﹐經阿僧祇殑伽沙數劫中供給供養﹐彼諸菩薩所獲福蘊其數無量。若有菩薩或在家者或出家者﹐戒行具足深心淸淨﹐於此正法聞已信解﹐若自書寫或教人書﹐此所獲福比前菩薩布施福蘊倍復增勝﹐百分不及一﹐千分不及一﹐百千俱胝﹑算數﹑譬諭﹐皆不及一。

「又﹐妙吉祥﹗若有菩薩以三千大千世界滿中七寶﹐經三千大千世界微塵數劫﹐布施供養佛菩薩等。若有菩薩於此正法﹐少略乃至一四句偈﹐能解入者此所獲福﹐比前福蘊百分不及一﹐千分不及一﹐百千俱胝﹑算數﹑譬諭﹐皆不及一。

「妙吉祥﹗且置如上經三千大千世界微塵數劫布施福行。妙吉祥﹗假使阿僧祇殑伽沙數等諸菩薩﹐一一菩薩皆於阿僧祇殑伽沙數佛剎土中﹐以閻浮檀金所成諸妙寶樹及殊妙衣服﹐普徧光明眞珠摩尼寶网垂覆﹐自在王摩尼寶所成樓閣﹐以電光明摩尼寶而爲界道﹐竪立殊妙幢幡寶蓋﹐圓滿作已﹐普爲阿僧祇殑伽沙數佛世尊等日日供養﹐如是經于阿僧祇殑伽沙劫修布施行。或有菩薩於此最上甚深正法生信解已﹐少略乃至一四句偈﹐爲餘菩薩如理宣說令其解入﹐此獲福蘊比前菩薩布施福蘊﹐百分不及一﹐千分不及一﹐百千俱胝﹑算數﹑譬諭﹐皆不及一。

「又﹐妙吉祥﹗正使三界成已﹐所有一切地獄﹑餓鬼﹑畜生趣中諸眾生類﹐若有在家菩薩爲彼地獄﹑餓鬼﹑畜生趣中一切眾生普令救拔﹐得出離已皆悉建立成緣覺果。若有出家菩薩於諸牛畜聚中﹐少略乃至施以一食﹐此所獲福無有稱量。

「又﹐妙吉祥﹗正使十方所有一切佛剎土中﹐不可說俱胝那庾多百千如微塵等出家菩薩﹐一一菩薩於十方世界﹐一一方分皆有十佛剎不可說俱胝那庾多百千如微塵等諸佛世尊﹐彼一一佛并諸菩薩聲聞大眾﹐經十佛剎不可說俱胝那庾多百千微塵數劫﹐以飲食﹑衣服﹑坐臥之具﹑病緣醫藥﹐爲彼一一諸佛如來﹐於日日中以十佛剎不可說俱胝那庾多百千如微塵等世界充滿自在王摩尼妙寶布施供養。若有菩薩於此正法生信解已﹐於其牛畜聚中少略乃至施以一食﹐此所獲福比前菩薩布施福蘊﹐百分不及一﹐千分不及一﹐百千俱胝算數譬諭﹐皆不及一。何以故﹖今此正法若得聞者﹐卽得不退轉諸大菩薩大智印故。

「又﹐妙吉祥﹗若有菩薩能爲十方一切世界一切眾生﹐悉令建立皆住隨信行地﹔若有菩薩爲一眾生建立令住隨義行地﹐此所獲福無有稱量。

「又﹐妙吉祥﹗若有菩薩能爲十方一切世界一切眾生建立令住隨義行地﹔若有菩薩爲一眾生建立令住隨法行地﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住隨法行地﹔若有菩薩爲一眾生建立令住須陀洹果﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住須陀洹果﹔若有菩薩爲一眾生建立令住斯陀含果﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住斯陀含果﹔若有菩薩爲一眾生建立令住阿那含果﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住阿那含果﹔若有菩薩爲一眾生建立令住阿羅漢果﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住阿羅漢果﹔若有菩薩爲一眾生建立令住緣覺之果﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令住緣覺之果﹔若有菩薩爲一眾生建立令發大菩提心﹐此所獲福無有稱量。

「又﹐妙吉祥﹗若有菩薩能爲十方一切世界一切眾生﹐建立令發菩提心已﹔若有菩薩爲一眾生建立令住不退轉位﹐此所獲福無有稱量。

「又﹐妙吉祥﹗正使菩薩普爲一切眾生﹐建立皆住不退轉位﹔若有菩薩發淸淨心﹐於此最上甚深正法生信解已﹐能自書寫若教人書﹐或復爲他廣大宣說﹐少略乃至令一眾生於此最上甚深正法信解悟入者﹐所獲福蘊無量無數不可稱計。」

「若有諸菩薩﹐供十俱胝佛﹐受持正法門﹐極盡時邊際﹐復於甚深典﹐愛樂而聽受﹐此福廣無邊﹐果報中最勝。若有諸菩薩﹐神力往十方﹐十俱胝佛所﹐親近而供養﹐徧禮人中尊﹐最上諸正士﹐悲愍諸眾生﹐增長眾利樂。今此甚深經﹐諸佛共宣說﹐若能爲他人﹐須臾敷演者﹐是卽佛教中﹐善開發淨信﹐彼所獲福果﹐廣大復最勝。諸佛大悲愍﹐宣示此正法﹐如廣大燈明﹐普照人天界。中有猛利慧﹐及具大力者﹐能發信解心﹐速得成佛果。如是善逝教﹐若有得聞者﹐聞已復爲他﹐展轉而宣演。如爲彼諸佛﹐最上人中尊﹐入大無餘依﹐淸淨涅盤已。能建立寶塔﹐增聳復殊妙﹐眾寶所莊嚴﹐髙踰有頂際。竪立勝幡蓋﹐寶鈴出妙聲﹐上徹有頂天﹐嚴好而廣大。若有諸菩薩﹐愛樂此經典﹐於如是相中﹐聞已發淨信﹐於彼淸淨處﹐安布是正法﹐此所獲福蘊﹐廣大而最勝。若有諸菩薩﹐受持此正法﹐廣爲他流通﹐滌除悋法垢﹐此所獲福蘊﹐功徳勝無量﹐趣求大菩提﹐隨願而獲得。此甚深經典﹐諸佛之所宣﹐諸大菩薩眾﹐多受持宣演。十方一切佛﹐悉於虛空界﹐普現諸佛身﹐令一切瞻仰。」

佛說此經已﹐妙吉祥菩薩摩訶薩﹐并餘無數不思議不可說諸菩薩眾﹐及大聲聞﹐一切世間天﹑人﹑阿修羅﹑乾闥婆等﹐聞佛所說皆大歡喜﹐信受奉行。

佛說大乘入諸佛境界智光明莊嚴經卷第五

