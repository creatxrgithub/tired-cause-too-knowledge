佛滅度後棺斂葬送經﹝一名比丘師經﹞

失譯人名今附西晉錄

一時眾祐遊於華氏國。阿難以人定時﹐白眾祐言﹕「眾祐滅訖之後﹐棺斂尊身﹐其禮云何﹖」

眾祐曰﹕「且自憂身﹐無憂佛也。吾滅度後﹐當有梵志﹑理家盡禮葬送。」

阿難言﹕「其禮云何﹖」

重曰﹕「願聞儀則。」

眾祐曰﹕「聖帝崩時﹐以劫波育﹝疊﹡毛﹞千張纏身﹐香澤灌上令澤下徹﹔以香﹝卄／積﹞身﹐上下四面使其齊同﹔放火闍維﹐撿骨﹑香汁洗﹐盛以金甕。石爲﹝番﹡瓦﹞瓳——縱廣三尺﹐厚一尺——四邊上下各安一枚﹐金甕置中。跱剎懸繒具供所應﹐起土爲塔﹐華香供養。

「佛當踰彼。所以然者﹐吾自無數劫﹐以四等弘慈﹐行六度無極﹐經緯十方拯濟羣生﹐功徳隆赫﹐成斯如來﹑無所著﹑正眞道﹑最正覺﹑道法御﹑天人師﹐至尊難齊。各以把土供養塔者﹐其福無量。

「末世穢濁﹐民有顚沛之命﹐財有五家之分。吾以是故﹐留舍利并鉢以穰世顚沛之禍﹐安祐眾生。爲宗廟像令民覩﹐則沙門以經導化未聞﹐令生者永去牢獄之酷﹑死者免三塗之罪﹐必獲昇天。若爲佛廟﹐當令踰彼矣。」

佛言﹕「吾鉢者﹐四天大王之所獻也﹐合四以爲一。佛所食器﹐羣生愼無以食矣。

「滅度之後﹐諸國諍之﹑民心邪荒﹑賤命貴淫﹑背孝尊妖﹐鉢當變化現五色光﹐飛行昇降﹐開化民心。黎庶覩之﹐追存佛徳﹐去愚卽明﹐順用正教﹐皆興廟寺﹐旌表佛徳。

「轉當東遊﹐所歷諸國凶疫消歇﹑君臣康休﹑穀帛豐穰﹑欣懌無患﹐終遠三塗﹐皆獲生天。極東國王仁而有明﹐鉢當翔彼。王崩之後﹐其嗣淫荒﹐廢眞從邪。民心亦爾﹐覩鉢無肅敬之禮。天﹑龍見之﹐悲喜迎鉢還海供奉。

「王亡尊鉢﹐憂忿交胸﹐布告諸國﹕『購鉢千金。』連年募之﹐令出首尾。民貪重賞﹐徧索不得。時有賤人﹐其名曰師﹐僞作比丘﹐饕餮酒食﹐妻居育子。當醉提兒詣宮門言﹕『吾知鉢處。』王聞大喜﹐請沙門入﹐曰﹕『鉢所在乎﹖』對曰﹕『先以金來。』王賜金千斤。師曰﹕『惟沙門當盜之耳。』

「卽下書考推諸沙門。其毒酷烈﹐臣民覩之靡不怨王。王曰﹕『爾爲誰沙門乎﹖』答曰﹕『吾師事佛。』王曰﹕『佛有何戒耶﹖』師曰﹕『有二百五十戒。』

「王曰﹕『首戒云何﹖』

「答曰﹕『第一當遵慈。仁普惠恩及羣生﹐視天下羣生身命若己身命﹔慈濟悲愍﹐恕己安彼﹐道喜開化﹐護彼若身。潤逮艸木﹐無虛杌絕也。』

「王曰﹕『善哉﹗佛之仁化懷天裹地﹐何生不賴焉﹖』

「『二當遵淸。無積穢寶﹐尊榮國土﹐非有無篡﹔艸芥之屬﹐非惠不取。』

「王曰﹕『善哉﹗斯可謂淸白者也。』

「『三當遵貞。心無存淫﹑口無言調﹐僞聲邪色﹐一不視聽。覩彼婦人﹐以母﹑以姊﹑以妹﹑以女﹐寧就燔身無爲淫亂。』

「王曰﹕『善哉﹗摸眞景淨﹐佛化爲首矣。』

「『四當愼言。無兩舌﹑惡罵﹑妄言﹑綺語﹑前譽後毀﹑證入無辜﹑蠱道鬼妖﹑厭禱呪咀。寧就吞炭﹐不出毒聲也。』

「王曰﹕『善哉佛化。惴惴慓慓﹐愼言乃如茲乎。』

「『五當絕酒。夫酒者﹐令君不仁﹑臣不忠﹑親不義﹑子不孝﹑婦人奢淫﹐厥失三十有六﹐亡國破家靡不由茲。寧飲毒而死﹐不酒亂而生矣。』

「王曰﹕『善哉﹗佛之明化令吞徳懷道﹐滅于眾惡﹑興于諸善﹔淸淨爲身﹑淡泊爲志。經化令仁﹐而爾教吾令殺﹔戒云守淸淨﹑無貪﹐而爾偸金﹔戒云無淫﹐而爾畜妻﹔戒當盡誠﹐而爾虛譖沙門﹐云其盜鉢﹐令吾罪無辜﹔戒無嗜酒﹐而爾醉來。外諸沙門有具斯五徳爲髙行者不乎﹖』

「答曰﹕『其爲凶穢﹐甚於吾矣。』

「王問有司﹕『諸沙門何以爲業﹖』

「對曰﹕『分衛無度﹐其爲眾穢﹐甚於彼師矣。』

「王曰﹕『佛戒有二百五十﹐仁過仁儀﹗淸等太素﹗貞齊虛空﹗信若四時﹗明跨日月﹗緣得斯類篡法服﹑偸應器﹑僞爲沙門﹐亂正眞乎﹖一戒不奉﹐而云二百五十。』勅有司曰﹕『佛淸淨廟﹐賢聖所宗﹔非鳥獸之巢窟。逐出穢濁者﹐無令止佛廟矣。』

「國之君子欲興利廟﹐惟無快賢處中宣佛神化者﹐抆淚而止。自斯大道陵遲﹐神化日衰。」

佛告阿難﹕「吾𨿽滅度後留鉢及舍利﹐若有賢者肅心奉養﹐終皆昇天。」

阿難言﹕「千歲之末﹐鉢現神徳變化若茲﹐豈況無上正眞道最正覺之靈化乎﹖」

佛說經時﹐天﹑龍﹑鬼神﹑王臣四輩﹐靡不哽咽﹐稽首而去。

佛滅度後棺斂葬送經

