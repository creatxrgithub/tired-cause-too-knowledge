佛說優塡王經

西晉沙門釋法炬奉詔譯

一時佛在拘深國﹐王號曰優塡。拘深國有逝心﹐名摩回提﹐生女端正華色世間少雙。父覩女容一國希有﹐名曰無比。鄰國諸王羣僚豪姓靡不娉焉。父答曰﹕「若有君子容與女齊﹐吾其應之。」

佛時行在其國﹐逝心覩佛三十二相八十種好﹐身色紫金巍巍堂堂光儀無上﹐心喜而曰﹕「吾女獲匹。」歸語其妻曰﹕「吾爲無比得婿。」促莊飾女將往也。夫妻共服飾﹐其女步瑤華光﹐珠璣瓔珞莊嚴光國﹐夫妻共將女至佛所。妻道見佛迹相好之文光彩之色﹐非世所有﹐知爲天尊﹐謂其夫曰﹕「此人足迹文理乃爾﹐非世所聞斯將非凡﹐必自淸淨無復淫欲﹐將不取吾女﹐無自辱也。」夫曰﹕「何以知其然﹖」妻因說偈言﹕

「淫人曳踵行﹐恚者操指步﹐愚者足躘地﹔斯迹天人尊。」

逝心曰﹕「非爾女人所知﹐汝不樂者便還歸。」乃自將女詣佛所﹐稽首佛足﹐白佛言﹕「大人勤勞教授﹐身無供養。有是麁女﹐願給箕箒。」

佛言﹕「汝以女爲好耶﹖」

答曰﹕「生得此女顏容實好世間無雙﹐諸國王豪姓多有求者不以應之。竊見大人光色巍巍非世所見﹐貪得供養故﹐宜自歸耳。」

逝心曰﹕「從頭至足周徧觀之無不好也。」

佛言﹕「惑哉肉眼﹐吾觀之﹐從頭至足無一好耶。若頭上有髪﹐但是毛象馬之尾亦皆爾也﹔髪下有髑髏﹐但是骨屠家猪頭骨亦爾也﹔頭中有腦者如泥鯹臊送﹐鼻下之著地莫能蹈者﹐目者是脆決之純汁﹐鼻中有涕﹐口但有唾﹐腹藏肝肺皆亦鯹臊﹐腸胃膀胱但成屎尿腐臭難論﹐腹爲幃囊裹諸不淨﹐四支手足骨骨相拄筋連皮韜﹐但恃气息以動作之﹐譬若木人機關作之﹐旣畢解列其體節節﹐相離手足狼藉。人亦如是﹐有何等好而云少雙﹖昔者吾在貝多樹下﹐第六魔天王莊飾三女﹐顏容華色天中無比非徒此論﹐欲以壞吾道意﹐我爲說身中穢惡﹐卽皆化成老母形壞不復﹐慚愧而去。今是屎囊欲何所戀﹖急將還去﹐吾不取也。」

逝心聞佛所說﹐忽然慚恥無辭復言﹐又白佛言﹕「若仁不取者﹐更以妻優塡王可乎不﹖」佛不答焉。逝心卽送女與優塡王﹐王獲女大悅﹐拜父爲太傅﹐爲女興宮﹐伎樂千人以給侍之。王正后師事佛﹐得須陀洹道。此女譖之於王﹐王惑其言以百箭射其后。后見箭不懼﹐都無恚怒﹐一意念佛慈心長跪向王﹐箭皆繞后三匝還住王前﹐百箭皆爾。王乃自驚暢然而懼﹐卽駕白象金車馳詣佛所﹐未到下車避從步進稽首佛足﹐長跪自陳曰﹕「吾有重咎在三尊﹐所以彼淫妖從欲興邪﹐於佛聖眾每一惡念﹐以箭百枚射佛弟子﹐如事陳之覩之心懼﹐惟佛至眞無量之慈﹐白衣弟子慈力乃爾﹐豈況無上正眞佛乎﹖我今首過歸命三尊﹐惟佛弘慈原赦其咎。」

佛笑曰﹕「善哉王﹗覺惡悔過﹐此明人行也﹐吾受王善意。」

王稽首﹐如是至三﹐佛亦三受之。王又頭面著地﹐退就坐曰﹕「稟气匈頑忿戾自恣無忍辱心﹐三毒不除惡行快意﹐順女妖邪不知其惡﹐自惟壽終必入地獄﹐願佛加哀﹐廣說女惡魑魅之態﹐入其羅网尠能自拔﹐吾聞其禍必以自誡﹐國民巨細得以攺操。」

佛言﹕「用此問爲﹖且說餘義。」

王曰﹕「餘事異日說之不晚﹐女亂惑意兇禍之大﹐不聞其禍何緣遠之﹖願佛具爲吾釋地獄之變及女人之穢。」

佛言﹕「具聽﹗男子有淫之惡﹐却覩女妖。」

王曰﹕「善願受明教。」

佛言﹕「具聽﹗男子有四惡﹐急所當知。世有淫夫﹐恒想覩女思聞妖聲﹐遠捨正法疑眞信邪﹐淫网所綶沒在盲冥﹐爲欲所使如奴畏主﹔貪樂女色﹐不覺九孔惡露之臭穢﹐渾沌欲中﹐如猪處溷不覺其臭快以爲安﹐不計後當在無澤之獄受痛無極﹔注心在淫﹐噉其涕唾翫其膿血﹐珍之如玉甘之如蜜﹔故曰欲態之士。此爲一惡態也。又親之養子懷妊生育﹐稚得長大勤苦難論﹐到子成人懼家竭財膝行肘步﹐因媒表情致彼爲妻﹐若在異域尋而追之﹐不問遠近不避勤苦﹐注意在淫捐忘親老﹐旣得爲妻貴之如寶﹐欲私相娛樂惡見父母﹐信其妖言或致鬭訟﹐不惟身所從生孤親無量之恩。斯謂二惡態也。又人處世勤苦疲勞躬自致財﹐本自誠信敬道之意﹐尊戴沙門梵志之心﹐覺世非常﹐布施爲福。取妻之後﹐情惑淫欲愚蔽自擁﹐背眞向邪專由女色﹐若有布施之意﹐𨿽欲發言相呼女色﹐絕淸淨行更成小人﹐不識佛經之戒禍福之歸﹐苟爲淫色投身羅网﹐必墮惡道終而不攺。斯謂三惡態也。又爲人子不惟養恩﹐治生致財不以養親﹐但以東西廣求淫路﹐懷持寶物招人婦女﹐或殺六畜淫祀鬼神﹐飲酒歌舞合會之後﹐至求方便更相招呼﹐以遂奸情﹐及其獲偶喜無以諭﹐淫結縛著無所復識。當爾之時惟此爲樂﹐不覺惡露之臭穢地獄之苦痛﹐一則可笑二則可畏﹐譬若狂犬不知其非。斯謂四惡態也。」佛言﹕「男子有是四惡﹐用墮三塗﹐當審遠此態免苦耳。復聽說女人之惡。」佛便說偈言﹕

「已爲欲所使﹐放意不能安﹐習施於非法﹐將何以爲賢﹖欲爲畜生行﹐以欲還自殃﹐溷虫在臭中﹐不知爲處難。如虫在冥中﹐不知東以西﹐結著於淫欲﹐惡此亦虫論。淫旣不見道﹐日夜種罪根﹐現世君臣亂﹐上下爲迷昏﹐王法爲錯亂﹐正法爲迷樊﹐農夫捨常業﹐賈人爲珍連。現世更牢獄﹐死復入太山﹐當受百種毒﹐其痛難可當。洋銅灌其口﹐山連笮其身﹐此輩有百數﹐難可一一陳。常在三惡道﹐宛轉如車輪﹐若世時有佛﹐而已不得聞。女人最爲惡﹐難與爲因緣﹐恩愛一縛著﹐牽人入罪門。女人爲何好﹖但是屎尿囊﹐何不諦係視﹐爲此而狂荒﹖其內甚臭穢﹐外爲嚴飾容﹐家有含毒蝎﹐劇如蛇以龍。譬如錦韜牟﹐羅縠綶鋒鋩﹐愚者覩其表﹐翫之以自殃。智者覺而捨﹐癡者致死傷﹐淫欲亦如是﹐抱刃以自喪。覩新卽厭故﹐所樂亦無常﹐言爲刀斧截﹐笑爲棘以荊。內懷臭穢毒﹐飾外以華香﹐癡人貪其味﹐不惟後受殃。譬若鴆毒藥﹐以和甘露漿﹐所向無不壞﹐飲之皆仆僵。亦如薪得火﹐艸木被重霜﹐覩表不計裏﹐是爲最非詳。女毒甚於是﹐艸乃見形傷﹐絕欲以求道﹐故有淫欲情。其形甚易見﹐癡人情不絕﹐羅网四面張﹐去道如絲髪。人本淸淨種﹐如魚處深淵﹐智者乃自覺﹐著网不得還。欲网甚於是﹐結縛甚欲堅﹐投身置荊棘﹐可得脫其身。譬若飢猿猴﹐望見熟甘果﹐專心投色欲﹐是輩百向墮。亦如魚食鉤﹐飛蛾入燈火﹐愚者見歡喜﹐不惟後受禍。」

佛說如是﹐優塡王歡喜﹐卽以頭面著地﹐白佛言﹕「實從生以來不聞女人之惡乃爾﹐男子悖亂隨之墮罪﹐但不知故不制心意。從今已後終身自悔﹐歸命三尊不敢復犯。」爲佛作禮﹐歡喜而去。

佛說優塡王經

