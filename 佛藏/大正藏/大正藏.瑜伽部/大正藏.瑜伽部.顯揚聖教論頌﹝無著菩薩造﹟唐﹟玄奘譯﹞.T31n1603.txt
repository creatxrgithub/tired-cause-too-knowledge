顯揚聖教論頌

無著菩薩造

三藏法師玄奘奉詔譯

攝事品第一

善逝善說妙三身無畏無流證教法上乘眞實牟尼子我今至誠先讚禮稽首次敬大慈尊將紹種智法王位無依世間所歸趣宣說瑜伽師地者昔我無著從彼聞今當錯綜地中要顯揚聖教慈悲故文約義周而易曉攝事淨義成善巧無常苦空與無性現觀瑜伽不思議攝勝決擇十一品一切界雜染諦依止覺分補特伽羅果諸功徳九事心心所有色不相應無爲界謂欲色等及與三千界煩惱業生性雜染相應知諸諦有六種依止八與二覺分有眾多最初三十七智與解脫門行迹及止觀居處及所依發心與悲愍諸行通達性地波羅蜜多菩薩行攝事及彼陀羅尼三摩地等門諸無量作意眞如作意相信解不思議廣大阿世耶應知諸自數隨信行等七復八種應知及極七反等退法等有六軟根等七種在俗及出家聲聞乘等三可救不可救入方便等九生差別故二復由諸界別應知十三種果斷有五種徧知及淸淨淨果界菩提無學由自數斷多因故斷建立斷所從由作意依修及得斷次第斷差別應知及斷相利益如是如所說復應知多種無量諸解脫勝處與徧處無諍妙願智無礙解神通諸相好淸淨及諸力無畏不護與念住永斷諸習气無忘失妙法及如來大悲佛不共徳法一切種妙智當知前九事初爲二所依次二後六種攝雜染淸淨染依差別故淸淨所緣故心不流散故正修方便故彼位差別故言說等因故彼果故徳故數次第惟爾欲思量無量諸問答差別由諸佛語言事與相攝故句迷惑戲論住眞實淨妙寂靜性道理假施設現觀方所位分別作執持增減闇語所覺上遠離轉藏護簡擇與現行睡眠及相屬諸相攝相應說任持次第所作境瑜伽奢摩他與觀諸作意教授徳菩提聖教若欲正修行徧知等功徳由十種法行及六種理趣

攝淨義品第二

諸論中勝論亦善入瑜伽淸淨義應知由具四淨徳攝一切義故彼外不壞故易入故入已行不失壞故諸佛說妙法正依於二諦一者名世俗二者名勝義初說我法用爲隨餘故說七種及四種眞如名勝義自性義建立數次第善巧想差別應知顯蘊世俗義五三法眞實彼復四應知及四種尋思四種如實智三自性成立差別業隱密方便攝別異是各有多種聞十二分教三最勝歸依三學三菩提爲有情淨說聞歸學菩提六三十二五隨名數次第如應廣分別聖行無上乘大菩提功徳異論論法釋應知各多種殊特非殊特平等心利益報恩與欣讚不虛方便行不顚倒方便退墮與勝進相似實功徳善調伏有情諸菩薩受記墮於決定數定作常應作最勝法應知諸施設建立一切法尋思及如實徧智并及諸無量宣說果利益大乘性與攝菩薩十應知建立諸名號執因中有果顯了有去來我常宿作因自在等害法邊無邊矯亂見無因斷空計勝淨吉祥名十六異論功能無體性攝不攝相違有用及無用爲因成大過論體論處所論據論莊嚴論負論出離論多所作法體釋文義法起義難次師說眾聽讚佛略廣學勝利諸地相作意依處徳非徳所對治能治略廣義應知

成善巧品第三

於諸蘊界處及眾緣起法處非處根諦善巧事應知身者自在等無因身者住流轉作諸業及增上二種於身者等起實我所住持流轉者作者及諸增上義染污若淸淨起七種愚癡對治此應知攝七種善巧妄計我身者依止諸根住於境界迴轉受用愛非愛言說所依住作者有覺者由於差別蘊總見一身者迷惑初因故計常因無因我住持諸根能觸及能受從此死生處計有流轉者法非法作者及彼果增上於修習邪行計爲染污者於修習正行妄計解脫者佛未出於世如是愚癡轉由佛現世間說七種善巧知世等別故能除一合想卽離與解脫眾生不可得多種及總略共有差別轉增益損減智蘊善巧應知見三因生故說名界善巧從無始自種多種種生起由此及於此取者不可得依自智成故能除下劣性知諸觸諸受由二種生門依止於觸故當知處善巧知法處天處後後所依止由世俗諦故了知二種性知未斷無常因能生諸果自相續相似名緣起善巧眾生不可得而有捨續者由了達甚深四種緣起故不作不趣得二餘體不轉淨見無餘業非我自在二如是智能知處非處善巧於自果定處異此說非處於能取生住及染污淸淨無理我觀餘於彼果增上於如是方便名爲根善巧謂於取生住染淨增上故二自性苦故合故不應理由無因有因及五種譬諭如是隨覺故應知諦善巧隨覺未曾見未受義因緣當知諸善巧差別二十三異攝論爲先後最極淸淨

成無常品第四

無常謂有爲三相相應故無常義如應六八種應知無性壞轉異別離得當有剎那續病等心器受用故變異應當知十五種差別所謂分位等八緣所逼故下界具一切中界離三門具三種變異上界復除器無性義無常徧計之所執所餘無常義依他起應知諸無常皆苦眾苦所雜故迷法性愚夫得爲害不覺由彼心果故生已自然滅後變異可得念念滅應知心熏習增上定轉變自在影像生道理及三種聖教生因相違故無住滅兩因自然住常過當知任運滅非水火風滅以俱起滅故彼相應滅已餘變異生因相違相續斷二相成無相違世間現見無法及餘因非身乳林等先無有變異亦非初不壞最後時方滅位思煩惱分非常變異故此若無變異受作脫非理功能無有故攝不攝相違有用及無用爲因成過失自性變異相有無不應理無差別無常有差別五失無相亦無因非自性恒異先無有變異我應常解脫常造不應理由二三因故財有情增上極微非常住無常爲彼依次第差別轉諸受等異故當知覺無常於無常無智四顚倒根本當知世上道愚癡力轉增由放逸懈怠見昧乏資糧惡友非正法當知無智因不如理作意憶念前際等相似相續轉於無常計常生初後中間取三有爲相無常調伏智當知由二因彼見有六種及緣起四種自種故非他待緣故非自無作故非共用故非無因

成苦品第五

生爲欲離因滅生和合欲倒無倒厭離彼因爲苦相依三受差別建立三苦相故說一切受體性皆是苦當知行性苦皆麁重隨故樂捨不應理同無解脫過利深等障礙依進住乘空執著性下劣顚倒及染污如癰疥癩等三受之所依彼能發三觸取樂等隨轉自相自分別不安隱苦性五十五應知三苦之所攝界緣身等趣種類諦三世時命品異故引眾苦差別未離欲色等三種地應知欲界一切種色無色除二世俗有二種勝義謂徧行二緣通上地當知無現染非無色重擔徧行天麁重及諦最後邊餘七上隨縛當知生等苦各五種差別苦麁重相應三苦所依止最後與最後各四苦所依謂生生根本及苦性變壞三世之所攝二緣苦非上所說餘諸苦皆欲界應知失念無功用亂不正思惟不正了愚癡及由放逸等昧故羸劣故及起放逸故相續斷絕故忘念轉應知昧故放逸故保重現法故不信當苦故無功用發起相似相續轉對治妄分別串習總取故起四種顚倒界別緣起別位別次第別及相續差別當知各多種信解與思擇不亂心厭離見修及究竟又如前十一纏疑不樂離沈惡趣餘趣下劣行所起徧獨眾苦盡

成空品第六

若於此無有及此餘所有隨二種道理說空相無二甚深相應知取捨無增減差別有眾多如彼彼宣說惟假過失故蘊無我過故我無身過故三我不應理如主火明空形異依他過無常無業用非因非有我我惟應是假譬諭不可得七諭妄分別無見者等三若如種無常作者應成假如成就神通應世俗自在我如地如空應無常無性應如二無作分明業可得能燒及能斷惟火等所作我於見等具非如刀火等如光能照用離光無異體是故於內外空無我義成如世間外物離我有損益內𨿽無實我染淨義應成位思煩惱分無常變異故我常無轉易受作脫應無法性從緣生展轉現相續有因而不住變異故名轉如身牙河燈有種種作用我常無變異轉還不應理依我起名想見二種過失是故徧一切實我性都無爲言說易故隨順世間故斷除怖畏故顯得失二故率爾覺亂起世間現可得覺爲先作業有十種過失覺我因功用自在等各二有因及無因當知十種過不審決徧行增益及無事於事怖妄見譬諭五應知無體及遠離除遣依三種對治諸縛想十六種差別自性與執著不開解失念一切徧一分愚差別流轉法住求自心住自心除縛怖無二染淨證得眞空理修差別十八或有毒無毒對治五種執略二種應知修果應當知三菩提功徳依止轉依性所作事成就

成無性品第七

三自性應知初徧計所執次依他起性最後圓成實三無性應知不離三自性由相無生無及勝義無性非五事所攝此外更無有由名於義轉二更互爲客於名前覺無多名及不定於有義無義轉非理義成取己立名故餘卽不能取如眾生邪執增益爲顚倒由熏起依他依此生顚倒如是互爲緣展轉生相續自性與差別有覺悟隨眠加行名徧計又當知五種分別有八種能生於三事分別體應知三界心心法由二縛所縛堅執二自性故二縛解脫正無得無見假有所依因若異壞二種雜染可得故當知依他起相麁重爲體此更互緣生非自然是有故說生無性非決定有無一切種皆許通假實二性世俗說爲有宣說我法用皆名爲世俗當知勝義諦謂七種眞如圓成實自性二最勝智義無有諸戲論遠離一異性淸淨之所緣常無有變異善性及樂性一切皆成就實勝義無性戲論我無故依他無彼相亦勝義無性依三相應知建立五種相彼如其所應別別有五業法執故愚夫起彼眾生執彼除覺法性覺法我執斷於依他執初熏習成雜染無執圓成實熏習成淸淨雜染有漏性淸淨則無漏此當知轉依不思議二種眞實及自體寂靜與功徳一切不思議當知由四道聲聞有二種趣寂趣菩提依止變化身趣無上正覺諸聲聞轉依厭背修所得菩薩方便修無二智依止不住生滅故諸佛智無上利樂諸有情不思議無二

成現觀品第八

當知現所觀下中上品事有漏及無漏未見未受徧出世間勝智能除見所斷無分別證得惟依止靜慮極慼非惡趣極欣非上二處欲界人天佛出世現觀未離欲倍離及已離欲者獨一證正覺最勝我所生非我爲智因亦非自取境我非自現觀執愛自我故無常有境界待緣智生起斷麁重等三故依心現觀已成熟相續或聽聞正法自然極如理作意故現觀繫念於所緣精勤修靜定增上善根力證聖覺道分從是入見道無漏正見起永斷於三結證現觀應知𨿽惡趣雜染計所起惑斷境見導師等隨生三所攝由先世間智簡擇諦究竟於諦無加行決定生起相智境和合相於所知究竟當知諦現觀於十種決定我性無三有不滅無有二無分別無怖自斷中決定發起證等流成滿次第四又法住智等次第八應知無悔住所緣如實見境界道所依無惑純差別行斷三淨攝應知戒淨及心淨境界依止道說爲慧淸淨知身等因緣善達於三世次了知四苦復八苦應知從是正觀諦起十六行智爲治四顚倒後後之所依從是轉修習於心總厭離諦簡擇決定究竟覺生起從此無加行解脫智三心一百一十二煩惱斷十攝此證菩提分六種淨智相行無分別故隨所作建立菩薩在此位先修勝因力於自他身苦起平等心性是大我意樂於自性無得廣意樂當知二性無分別次上十六行淸淨世間智對治界地故究竟事成就此現觀差別或六或十八相勝利眾多隨經論廣說

成瑜伽品第九

般若度瑜伽等至無分別一切一切種無有分別故一切一切種三相與三輪謂名相染淨及俱非二種於法及法空無二種戲論無分別無窮此上非應理若都無所取無慧亦無度俱成取離言爲順非無用

成不思議品第十

九事不思議由依止五處有五種因故得失俱三種不應思不記當知由四因非定一甚深引無義相住不思我有無成二過失故於他亦二失不應思一異二𨿽不依見成故不應思不思如是生三過所隨故善趣與惡趣二作者非定過去善惡業處事等難思眞如無漏性成所作義利靜慮者如來無譬自在故外道所宣說能引無義利非理遠四處無記不應思非處勤功用毀謗於大我不修淸淨善故成三過失遠離不思議思可思議處具八種功徳故如理應思諸佛之所說徧知等無違五因二因故於此不應思

攝勝決擇品第十一

數相別有處邊際與生起想善巧攝等勝決擇諸事心性有二種異熟及與轉初阿賴耶識種子二應知執受初明了種子業身受無心定命終無皆不應理所緣境相應更互二因性識等俱流轉雜染污還滅所依境界力建立心差別復由七種行難了相應知所緣無自在住惡所依止隨緣力所轉心繫縛應知散亂及安住六種十五種緣境界六等所治心非一依多境了別各爲自業生心法不應思相似境轉故引心三分別領位審了相得失等營爲名作意等業上界無香味大造隨可得極微無自體非實有七事微和合不離善惡無自然三相想外無法處色十二當知不相應皆假施設有假有性六種彼皆二過故三過因非五因相略繫合相依處差別建立有多種心所緣等故淸淨所緣故四種離繫故建立八無爲三界應當知十二相差別所治及能治惟能損伏種法王海醎味欲惡趣長壽多世界共一各二種因緣意相應四惑徧行而俱起無記最後滅隨所生彼性一切生相續現起及與緣隨眠境麁重各差別二十隨順自生故種子故事故生四過失故不淨三因故業思及思已差別有十三彼果六三位業決定五種自業等四種此先熟亦四復九種當知卽二種差別命終定不定中殀由六因明了位三心中有或有無依餘有所緣染污心生起於四種生中及三界五趣當知世俗諦意解義及說淨所緣彼性方便名勝義當知是四種染淨之所攝未見未經受如病病滅因當知是四諦各四相四行徧知等四種因果性差別彼覺無乖諍法爾證亦然諦三種惟善復二種應知當知七依止三種所依性彼善巧二種四句等廣說靜慮數障分及彼廣建立遠離於苦動後後分勝異近分喜有動惟初能盡漏亦二種緣聲八等至捨八現法安樂住能入於現觀讚說想解脫四種因當知愛味等當知十種六三種退相續障治各多種差別利根及生轉當知無有退依下地發定離欲後生故依二乘大乘由二十七相正方便當知建立於覺分身等三差別彼影像隨觀由聞等三智念法無迷惑彼所治九種作意當知二修差別有三二種無失壞爲斷於沈掉相應道二種觀察捨煩惱及爲盡三愛爲斷增上慢味所依顚倒及三心趣入修習於念住由根等差別建立五惟二假設五應知三事成圓滿證轉依不起二因果無退三因故斷常三果三因記建立諸功徳由十七增上彼差別無邊治所治障故思惟義樂苦作意及安住艱難與相貌殊特非殊特種性如來說多佛與二乘五種及十種六六種道理諸佛妙功能彼果土淸淨解脫與法身等不思無上𨿽不用加行先願力所引依無爲發起所作無二相宣說諸事法別解脫分別諸法相十一是經律本藏諸相與斷滅無失壞方便彼二果差別是諸經略義略說瑜伽道緣所聞正法奢摩他與觀依影像成就

顯揚聖教論頌

