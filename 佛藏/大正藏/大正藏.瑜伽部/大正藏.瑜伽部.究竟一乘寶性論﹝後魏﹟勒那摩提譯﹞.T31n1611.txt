究竟一乘寶性論卷第一

後魏中印度三藏勒那摩提譯

教化品第一

我今悉歸命一切無上尊爲開法王藏廣利諸羣生諸佛勝妙法謗以爲非法愚癡無智慧迷於邪正故具足智慧人善分別邪正如是作論者不違於正法順三乘菩提對三界煩惱𨿽是弟子造正取邪則捨善說名句義初中後功徳智者聞是義不取於餘法如我知佛意堅住深正義如實修行者取同於佛語𨿽無善巧言但有眞實義彼法應受持如取金捨石妙義如眞金巧語如瓦石依名不依義彼人無明盲依自罪業障謗諸佛妙法如是諸人等則爲諸佛呵或有取他心謗諸佛妙法如是諸人等則爲諸佛呵爲種種供養謗諸佛妙法如是諸人等則爲諸佛呵愚癡及我慢樂行於小法謗法及法師則爲諸佛呵外現威儀相不識如來教謗法及法師則爲諸佛呵爲求名聞故起種種異說謗法及法師則爲諸佛呵說乖修多羅言是眞實義謗法及法師則爲諸佛呵求利養攝眾誑惑無智者謗法及法師則爲諸佛呵佛觀如是等極惡罪眾生慈悲心自在爲說法除苦深智大慈悲能如是利益我說不求利爲正法久住

究竟一乘寶性論佛寶品第二

佛體無前際及無中間際亦復無後際寂靜自覺知旣自覺知已爲欲令他知是故爲彼說無畏常恒道佛能執持彼智慧慈悲刀及妙金剛杵割截諸苦芽摧碎諸見山覆藏顚倒意及一切稠林故我今敬禮

究竟一乘寶性論法寶品第三

非有亦非無亦復非有無亦非卽於彼亦復不離彼不可得思量非聞慧境界出離言語道內心知淸涼彼眞妙法日淸淨無塵垢大智慧光明普照諸世間能破諸曀障覺觀貪瞋癡一切煩惱等故我今敬禮

究竟一乘寶性論僧寶品第四

正覺正知者見一切眾生淸淨無有我寂靜眞實際以能知於彼自性淸淨心見煩惱無實故離諸煩惱無障淨智者如實見眾生自性淸淨性佛法僧境界無閡淨智者見諸眾生性徧無量境界故我今敬禮

眞如有雜垢及遠離諸垢佛無量功徳及佛所作業如是妙境界是諸佛所知依此妙法身出生於三寶

究竟一乘寶性論一切眾生有如來藏品第五

究竟一乘寶性論一切眾生有如來藏品第五

問曰。云何得知一切眾生有如來藏。答曰。偈言。

一切眾生界不離諸佛智以彼淨無垢性體不二故依一切諸佛平等法性身知一切眾生皆有如來藏

體及因果業相應及以行時差別徧處不變無差別彼妙義次第第一眞法性我如是略說汝今應善知

自性常不染如寶空淨水信法及般若三昧大悲等淨我樂常等彼岸功徳果厭苦求涅槃欲願等諸業大海器寶水無量不可盡如燈明觸色性功徳如是見實者說言凡夫聖人佛眾生如來藏眞如無差別有不淨雜淨及以善淨等如是次第說眾生菩薩佛如空徧一切而空無分別自性無垢心亦徧無分別如虛空徧至體細塵不染佛性徧眾生諸煩惱不染如一切世間依虛空生滅依於無漏界有諸根生滅火不燒虛空若燒無是處如是老病死不能燒佛性地依於水住水復依於風風依於虛空空不依地等如是陰界根住煩惱業中諸煩惱業等依不善思惟不善思惟行住淸淨心中自性淸淨心不住彼諸法陰入界如地煩惱業如水不正念如風淨心界如空依性起邪念念起煩惱業依因煩惱業能起陰界入依止於五陰界入等諸法有諸根生滅如世界成壞淨心如虛空無因復無緣及無和合義亦無生住滅如虛空淨心常明無轉變爲虛妄分別客塵煩惱染菩薩摩訶薩如實知佛性不生亦不滅又無老病等菩薩如是知得離於生死憐愍眾生故示現有生滅佛身不變異以得無盡法眾生所歸依以無邊際故常住不二法以離妄分別恒不執不作淸淨心力故法身及如來聖諦與涅槃功徳不相離如光不離日

究竟一乘寶性論無量煩惱所纏品第六

萎花中諸佛眾蜂中美蜜皮糩等中實糞穢中眞金地中珍寶藏諸果子中芽朽故獘壞衣纏裹眞金像貧賤醜陋女懷轉輪聖王焦黑泥模中有上妙寶像眾生貪瞋癡妄想煩惱等塵勞諸垢中皆有如來藏花蜂糩糞穢地果故獘衣貧賤女泥模煩惱垢相似佛蜜實眞金寶牙金像王上妙寶像等如來藏相似

問曰。華佛譬諭爲明何義。答曰。言萎華者諭諸煩惱。言諸佛者諭如來藏。偈曰。

功徳莊嚴佛住於萎華中淨天眼者見去花顯諸佛佛眼觀自法徧一切眾生下至阿鼻獄具足如來藏自處常住際以慈悲方便令一切眾生遠離諸障礙如朽故華中有諸佛如來天眼者見知除去萎華葉如來亦如是見貪煩惱垢不淨眾生中具足如來藏以大慈悲心憐愍世間故爲一切眾生除煩惱花葉

問曰。蜂蜜譬諭爲明何義。答曰。言羣蜂者諭諸煩惱。言美蜜者諭如來藏。偈言。

上妙美味蜜爲羣蜂圍遶須者設方便散蜂而取蜜如來亦如是以一切智眼見諸煩惱蜂圍遶佛性蜜以大方便力散彼煩惱蜂顯出如來藏如取蜜受用猶如百千億那由他諸虫遮障微妙蜜無有能近者有智者須蜜殺害彼諸虫取上味美蜜隨意而受用無漏智如蜜在眾生身中煩惱如毒虫如來所殺害

問曰。糩實譬諭爲明何義。答曰。言皮糩者諭諸煩惱。言內實者諭如來藏偈言。

穀實在糩中無人能受用時有須用者方便除皮糩佛見諸眾生身有如來性煩惱皮糩纏不能作佛事以善方便力令三界眾生除煩惱皮糩隨意作佛事如稻穀麥等不離諸皮糩內實未淨治不任美食用如是如來藏不離煩惱糩令一切眾生煩惱所飢渴佛自在法王在眾生身中能示以愛味除彼飢渴苦

問曰。糞金譬諭爲明何義。答曰。糞穢譬諭者諸煩惱相似。眞金譬諭者如來藏相似偈言。

如人行遠路遺金糞穢中經百千歲住如本不變異淨天眼見已徧告眾人言此中有眞金汝可取受用佛觀眾生性沒煩惱糞中爲欲拔濟彼雨微妙法雨如於不淨地漏失眞金寶諸天眼了見眾生不能知諸天旣見已語眾悉令知教除垢方便得淨眞金用佛性金亦爾墮煩惱穢中如來觀察已爲說淸淨法

問曰。地寶譬諭爲明何義。答曰。地譬諭者諸煩惱相似。寶藏譬諭者如來藏相似。偈言。

譬如貧人舍地有珍寶藏彼人不能知寶又不能言眾生亦如是於自心舍中有不可思議無盡法寶藏𨿽有此寶藏不能自覺知以不覺知故受生死貧苦譬如珍寶藏在彼貧人宅人不言我貧寶不言我此如是法寶藏在眾生心中眾生如貧人佛性如寶藏爲欲令眾生得此珍寶故彼諸佛如來出現於世間

問曰。果芽譬諭爲明何義。答曰。果皮譬諭者諸煩惱相似。子芽譬諭者如來藏相似。偈言。

如種種果樹子芽不朽壞種地中水灌生長成大樹一切諸眾生種種煩惱中皆有如來性無明皮所纏種諸善根地生彼菩提芽次第漸增長成如來樹王依地水火風空時日月緣多羅等種內出生大樹王一切諸眾生皆亦復如是煩惱果皮內有正覺子牙依白淨等法種種諸緣故次第漸增長成佛大法王

問曰。衣像譬諭爲明何義。答曰。獘衣譬諭者諸煩惱相似。金像譬諭者如來藏相似。偈言。

獘衣纏金像在於道路中諸天爲人說此中有金像種種煩惱垢纏裹如來藏佛無障眼見下至阿鼻獄皆有如來身爲令彼得故廣設諸方便說種種妙法金像獘衣纏墮在曠野路有天眼者見爲淨示眾人眾生如來藏煩惱爛衣纏在世間險道而不自覺知佛眼觀眾生皆有如來藏爲說種種法令彼得解脫

問曰。女王譬諭爲明何義。答曰。賤女譬諭者諸煩惱相似。歌羅邏四大中有轉輪王身諭者。生死歌羅邏藏中有如來藏轉輪王相似。偈言。

譬如孤獨女住在貧窮舍身懷轉輪王而不自覺知如彼貧窮舍三有亦如是懷胎女人者諭不淨眾生如彼藏中胎眾生性亦爾內有無垢性名爲不孤獨貧女垢衣纏極醜陋受苦處於孤獨舍懷妊王重擔如是諸煩惱染污眾生性受無量苦惱無有歸依處實有歸依處而無歸依心不覺自身中有如來藏故

問曰。摸像譬諭爲明何義。答曰。泥摸譬諭者諸煩惱相似。寶像譬諭者如來藏相似。偈言。

如人融眞金鑄在泥摸中外有焦黑泥內有眞寶像彼人量已冷除去外泥障開摸令顯現取內眞寶像佛性常明淨客垢所染污諸佛善觀察除障令顯現離垢明淨像在於穢泥中鑄師知無熱然後去泥障如來亦如是見眾生佛性儼然處煩惱如像在摸中能以巧方便善用說法椎打破煩惱摸顯發如來藏

究竟一乘寶性論爲何義說品第七

問曰。餘修多羅中皆說一切空。此中何故說有眞如佛性。偈言。

處處經中說內外一切空有爲法如雲及如夢幻等此中何故說一切諸眾生皆有眞如性而不說空寂

以有怯弱心輕慢諸眾生執著虛妄法謗眞如實性計身有神我爲令如是等遠離五種過故說有佛性

究竟一乘寶性論身轉淸淨成菩提品第八

淨得及遠離自他利相應依止深快大如彼所爲義

向說佛法身自性淸淨體爲諸煩惱垢客塵所染污譬如虛空中離垢淨日月爲彼厚密雲羅网之所覆佛功徳無垢常恒及不變不分別諸法得無漏眞智

如淸淨池水無有諸塵濁種種雜花樹周匝常圍遶如月離羅睺日無雲翳等無垢功徳具顯現卽彼體蜂王美味蜜堅實淨眞金寶藏大果樹無垢眞金像轉輪聖王身妙寶如來像如是等諸法卽是如來身

無漏及徧至不滅法與恒淸涼不變異不退寂靜處諸佛如來身如虛空無相爲諸勝智者作六根境界示現微妙色出乎妙音聲令嗅佛戒香與佛妙法味使覺三昧觸令知深妙法細思惟稠林佛離虛空相

如空不思議常恒及淸涼不變與寂靜徧離諸分別一切處不著離閡麁澁觸亦不可見取佛淨心無垢

非初非中後不破壞不二遠離於三界無垢無分別此甚深境界非二乘所知具勝三昧慧如是人能見出過於恒沙不思議功徳惟如來成就不與餘人共如來妙色身淸淨無垢體遠離諸煩惱及一切習气種種勝妙法光明以爲體令眾生解脫常無有休息所作不思議如摩尼寶王能現種種形而彼體非實爲世間說法示現寂靜處教化使淳熟授記令入道如來鏡像身而不離本體猶如一切色不離於虛空

世尊體常住以修無量因眾生界不盡慈悲心如意智成就相應法中得自在降伏諸魔怨體寂靜故常

非言語所說第一義諦攝離諸覺觀地無譬諭可說最上勝妙法不取有涅槃非三乘所知惟是佛境界

究竟一乘寶性論如來功徳品第九

自利亦利他第一義諦身依彼眞諦身有此世諦體果遠離淳熟此中具足有六十四種法諸功徳差別

佛力金剛杵破無智者障如來無所畏處眾如師子如來不共法淸淨如虛空如彼水中月眾生二種見

處非處果報業及於諸根性信至處道離垢諸禪定憶念過去世天眼寂靜智如是等諸句說名十種力

處非處業性眾生諸信根種種隨修地過宿命差別天眼漏盡等佛力金剛杵能刺摧散破癡鎧山牆樹

如實覺諸法遮諸閡道障說道得無漏是四種無畏於所知境界畢竟知自他自知教他知此非遮障道能證勝妙果自得令他得說自他利諦是諸處無畏

譬如師子王諸獸中自在常在於山林不怖畏諸獸佛人王亦爾處於諸羣眾不畏及善住堅固奮迅等

佛無過無諍無妄念等失無不定散心無種種諸想無作意護心欲精進不退念慧及解脫知見等不退諸業智爲本知三世無障佛十八功徳及餘不說者佛身口無失若他來破壞內心無動相非作心捨心世尊欲精進念淨智解脫知見常不失示現可知境一切諸業等智爲本展轉三世無障礙廣大智行常是名如來體大智慧相應覺彼大菩提最上勝妙法爲一切眾生轉於大法輪無畏勝妙法令彼得解脫

地水火風等彼法空中無諸色中亦無虛空無閡法諸佛無閡障猶如虛空相如來在世間如地水火風而諸佛如來所有諸功徳乃至無一法共餘世間有

足下相平滿具足千輻輪跟傭趺上隆伊尼鹿王踹手足悉柔軟諸指皆纖長鵝王网縵指臂肘上下傭兩肩前後平左右俱圓滿立能手過膝馬王陰藏相身傭相洪雅如尼拘樹王體相七處滿上半如師子威徳勢堅固猶如那羅延身色新淨妙柔軟金色皮淨軟細平密一孔一毛生毛柔軟上靡微細輪右旋身淨光圓匝頂上相髙顯項如孔雀王頤方若師子髪淨金精色諭如因陀羅額上白毫相通面淨光明口含四十齒二牙白踰雪深密內外明上下齒平齊迦陵頻伽聲妙音深遠聲所食無完過得味中上味細薄廣長舌二目淳紺色眼睫若牛王功徳如蓮華如是說人尊妙相三十二一一不雜亂普身不可嫌

秋空無雲翳月在天及水一切世間人皆見月勢力淸淨佛輪中具功徳勢力佛子見如來功徳身亦爾

究竟一乘寶性論自然不休息佛業品第十

於可化眾生以教化方便起化眾生業教化眾生界諸佛自在人於可化眾生常待時待處自然作佛事徧覺知大乘最妙功徳聚如大海水寶如來智亦爾菩提廣無邊猶如虛空界放無量功徳大智慧日光徧照諸眾生有佛妙法身無垢功徳藏如我身無異煩惱障智障雲霧羅网覆諸佛慈悲風吹令散滅盡

帝釋妙鼓雲梵天日摩尼響及虛空地如來身亦爾

如彼毘琉璃淸淨大地中天主帝釋身於中鏡像現如是眾生心淸淨大地中諸佛如來身於中鏡像現帝釋現不現依地淨不淨如是諸世間鏡像現不現如來有起滅依濁不濁心如是諸眾生鏡像現不現天主帝釋身鏡像有生滅不可得說有不可得說無如來身亦爾鏡像有生滅不可得說有不可得說無如地普周徧遠離髙下穢大琉璃明淨離垢功徳平以彼毘琉璃淸淨無垢故天主鏡像現及莊嚴具生若男若女等於中見天主及妙莊嚴具作生彼處願眾生爲生彼修行諸善行持戒及布施散花捨珍寶後時功徳盡地滅彼亦滅心琉璃地淨諸佛鏡像現諸佛子菩薩見佛心歡喜爲求菩提故起願修諸行

如毘琉璃滅彼鏡像亦滅無可化眾生如來不出世琉璃寶地淨示現佛妙像彼淨心不壞信根芽增長白淨法生滅佛像亦生滅如來不生滅猶如帝釋王此業自然有見是等現前法身不生滅盡諸際常住

天妙法鼓聲依自業而有諸佛說法音眾生自業聞如妙聲遠離功用處身心令一切諸天離怖得寂靜佛聲亦如是離功用身心令一切眾生得證寂滅道於彼戰鬭時爲破修羅力因鼓出畏聲令修羅退散如來爲眾生滅諸煩惱苦爲世間說法示勝禪定道

聾不聞細聲天耳聞不徧惟智者境界以聞心不染

知有起悲心徧滿世間處定持無垢藏佛雨淨穀因世間依善業依風生雲雨依悲等增長佛妙法雲雨

譬如虛空中雨八功徳水到醎等住處生種種異味如來慈悲雲雨八聖道水到眾生心處生種種解味

信於妙大乘及中謗法者人遮多鳥鬼此三聚相似正定聚眾生習气不定聚身見邪定聚邪見流生死秋天無雲雨人空鳥受苦夏天多雨水燒鬼令受苦佛現世不現悲雲雨法雨信法器能得謗法有不聞

天雨如車軸澍下衝大地雹及礔礰石金剛爆火等不護微細虫山林諸果樹艸穀稻糧等行人故不雨如來亦如是於麁細眾生相應諸方便般若悲雲雨諸煩惱習气我邪見眾生如是種類等一切智不護

知病離病因取無病修藥苦因彼滅道知離觸修等無始世生死波流轉五道五道中受樂猶如臭爛糞寒熱惱等觸諸苦畢竟有爲令彼除滅降大妙法雨知天中退苦人中追求苦有智者不求人天自在樂慧者信佛語已信者知苦亦復知苦因觀滅及知道

梵天過去願依諸天淨業梵天自然現化佛身亦爾梵宮中不動常現於欲界諸天見妙色失五欲境界佛法身不動而常現世間眾生見歡喜不樂諸有樂

從天退入胎現生有父母在家示嬰兒習學諸伎藝戲樂及遊行出家行苦行現就外道學降伏於天魔成佛轉法輪示道入涅槃諸薄福眾生不能見如來

如日光初出普照諸蓮華有同一時開亦有一時合佛日亦如是照一切眾生有智如華開有罪如華合如日照水華而日無分別佛日亦如是照而無分別

日初出世間千光次第照先照髙大山後照中下山佛日亦如是次第照世間先照諸菩薩後及餘眾生

色智身二法大悲身如空徧照諸世間故佛不同日日不能徧照諸國土虛空不破無明闇不示何知境放種種諸色光明雲羅网示大慈悲體眞如妙境界佛入城聚落無眼者得眼見佛得大利亦滅諸惡法無明沒諸有邪見黑闇障如來日光照見慧未見處

一時同處住滿足所求意摩尼寶無心而滿眾生願自在大法王同住於悲心眾生種種聞佛心無分別

譬如諸響聲依他而得起自然無分別非內非外住如來聲亦爾依他心而起自然無分別非內非外住

無物不可見無觀無依止過眼識境界無色不可見空中見髙下而空不如是佛中見一切其義亦如是

一切諸艸木依止大地生地無分別心而增長成就眾生心善根依止佛地生佛無分別心而增廣成就佛聲猶如響以無名字說佛身如虛空徧不可見常如依地諸法一切諸妙藥徧爲諸眾生不限於一人依佛地諸法白淨妙法藥徧爲諸眾生不限於一人

究竟一乘寶性論校量信功徳品第十一

佛性佛菩提佛法及佛業諸出世淨人所不能思議此諸佛境界若有能信者得無量功徳勝一切眾生以求佛菩提不思議果報得無量功徳故勝諸世間若有人能捨魔尼諸珍寶徧布十方界無量佛國土爲求佛菩提施與諸法王是人如是施無量恒沙劫若復有人聞妙境界一句聞已復能信過施福無量若有智慧人奉持無上戒身口意業淨自然常護持爲求佛菩提如是無量劫是人所得福不可得思議若復有人聞妙境界一句聞已復能言過戒福無量若人入禪定焚三界煩惱過天行彼岸無菩提方便若復有人聞妙境界一句聞已復能信過禪福無量無慧人能捨惟得富貴報修持禁戒者得生人天中修行斷諸障悲慧不能除慧除煩惱障亦能除智障聞法爲慧因是故聞法勝何況聞法已復能生信心我此所說法爲自心淸淨依諸如來教修多羅相應若有智慧人聞能信受者我此所說法亦爲攝彼人依燈電摩尼日月等諸明一切有眼者皆能見境界依佛法光明慧眼者能見以法有是利故我說此法若一切所說有義有法句能令修行者遠離於三界及示寂靜法最勝無上道佛說是正經餘者顚倒說𨿽說法句義斷三界煩惱無明覆慧眼貪等垢所縛又於佛法中取少分說者世典善言說彼三尚可受何況諸如來遠離煩惱垢無漏智慧人所說修多羅以離於諸佛一切世間中更無勝智慧如實知法者如來說了義彼不可思議思者是謗法不識佛意故謗聖及壞法此諸邪思惟煩惱愚癡人妄見所計故故不應執著邪見諸垢法以淨衣受色垢膩不可染

愚不信白法邪見及憍慢過去謗法障執著不了義著供養恭敬惟見於邪法遠離善知識親近謗法者樂著小乘法如是等眾生不信於大乘故謗諸佛法智者不應畏怨家蛇火毒因陀羅礔礰刀杖諸惡獸虎狼師子等彼但能斷命不能令人入可畏阿鼻獄應畏謗深法及謗法知識決定令人入可畏阿鼻獄𨿽近惡知識惡心出佛血及殺害父母斷諸聖人命破壞和合僧及斷諸善根以繫念正法能解脫彼處若復有餘人誹謗甚深法彼人無量劫不可得解脫若人令眾生覺信如是法彼是我父母亦是善知識彼人是智者以如來滅後迴邪見顚倒令入正道故三寶淸淨性菩提功徳業我略說七種與佛經相應依此諸功徳願於命終時見無量壽佛無邊功徳身我及餘信者旣見彼佛已願得離垢眼成無上菩提◎

◎論曰。第一教化品。如向偈中已說。應知此論。廣門有十一品。中則七品。略惟一品。初釋一品。具攝此論法義體相。應知偈言。

佛法及眾僧性道功徳業略說此論體七種金剛句

此偈明何義。言金剛者。猶如金剛難可沮壞。所證之義亦復如是。故言金剛。所言句者。以此論句。能與證義爲根本故。此明何義。內身證法無言之體。以聞思智難可證得。猶如金剛。名字章句以能詮彼理中證智。隨順正道。能作根本故。名爲句。此復何義。有二義故。何謂二義。一難證義。二者因義。是名爲義。金剛字句應如是知。

又何謂爲義。何謂爲字。義者。則有七種證義。何謂七義。一者佛義。二者法義。三者僧義。四者眾生義五者菩提義。六者功徳義。七者業義。是名爲義。是故經言。又第一義諦者。所謂心緣尚不能知。何況名字章句故。所言字者。隨以何等名字。章句。言語。風聲。能表。能說。能明。能示。此七種義。是名爲字。是故經言。又世諦者。謂世間中所用之事。名字章句言語所說故。又此七種金剛句義。如諸經中廣說應知。應云何知依佛義故。如來經中告阿難言。阿難。所言如來者。非可見法。是故眼識不能得見故。依法義故。如來經中告阿難言。阿難。所言法者。非可說事。以是故非耳識所聞故。依僧義故。如來經中告阿難言。阿難。所言僧者。名爲無爲。是故不可身心供養禮拜讚歎故。依眾生義故。如來經中告舍利弗言。舍利弗。言眾生者。乃是諸佛如來境界。一切聲聞辟支佛等。以正智慧不能觀察眾生之義。何況能證毛道凡夫。於此義中惟信如來。是故舍利弗。隨如來信此眾生義。舍利弗。言眾生者。卽是第一義諦。舍利弗言。第一義諦者。卽是眾生界。舍利弗言。眾生界者。卽是如來藏。舍利弗言。如來藏者。卽是法身故。依菩提義故。經中說言。世尊言阿耨多羅三藐三菩提者。名涅槃界。世尊言。涅槃界者。卽是法身故。依功徳義故。如來經中告舍利弗言。舍利弗。如來所說法身義者。過於恒沙不離不脫不思議佛法如來智慧功徳。舍利弗。如世間燈。明色及觸不離不脫。又如摩尼寶珠。明色形相不離不脫。舍利弗。法身之義亦復如是。過於恒沙不離不脫不思議佛法如來智慧功徳故。依業義故。如來經中告文殊師利言。文殊師利。如來不分別。不分別無分別。而自然無分別。如所作業自然行故。如是等名略說七種金剛字句。總攝此論體相應知。是故偈言。

七種相次第總持自在王菩薩修多羅序分有三句餘殘四句者在菩薩如來智慧差別分應當如是知

此偈明何義。以是七種金剛字句。總攝此論。一切佛法廣說其相。如陀羅尼自在王經序分中三句。餘四句在彼修多羅菩薩如來法差別分。應知云何序分有初三句。彼修多羅序分中言。婆伽婆平等證一切法。善轉法輪。善能教化調伏無量諸弟子眾。如是三種根本字句。次第示現佛法僧寶。說彼三寶次第生起成就。應知餘四句者。說隨順三寶因。成就三寶因。應知此明何義。以諸菩薩於八地中。十自在爲首。具足得一切自在。是故菩薩坐於道場勝妙之處。於一切法中。皆得自在是故經言。婆伽婆平等證一切法故。以諸菩薩住九地時。於一切法中。得爲無上最大法師。善知一切諸眾生心。到一切眾生根機第一彼岸。能斷一切眾生煩惱習气。是故菩薩成大菩提。是故經言。善轉法輪故。以諸菩薩於第十地中。得住無上法王位。後能於一切佛所作業。自然而行。常不休息。是故經言。善能教化調伏無量諸弟子眾故。彼善能教化調伏無量諸弟子眾。卽彼經中次後示現。是故經言。與大比丘眾俱。如是乃至復有無量菩薩眾俱。如是次第。善能教化聲聞位地及佛菩提。善能調伏一切煩惱。如是畢竟有無量功徳。又說聲聞菩薩諸功徳已。次說諸佛如來不可思議三昧境界。又說諸佛如來三昧境界已。次說無垢大寶莊嚴寶殿成就。又說大寶莊嚴寶殿成就已。次說大眾雲集種種供養讚歎如來。雨種種衣。雨種種華。雨種種香。如是等。示現佛寶不思議事。應知又復次說妙法莊嚴法座。又說妙法莊嚴法座已。次說法門名字及示現功徳。此明法寶功徳差別。應如又復次說諸菩薩摩訶薩迭共三昧行境界。示現種種功徳。此明僧寶功徳差別。應知又復次說如來放大光明授諸菩薩摩訶薩太子法王位職。又復次說與大無畏不怯弱辯才。又復讚歎諸佛如來第一功徳。又復次說最上第一大乘之法。示現如實修行彼大乘故。於法中證果卽彼三寶無上功徳次第差別。序分中義大都已竟。應如是知。已說自在王菩薩修多羅序分中三寶。次說佛性義。有六十種法。淸淨彼功徳。何以故。以有彼淸淨無量功徳性。爲淸淨彼性。修六十種法。爲此義故。十地經中。數數說金。以爲譬諭。爲淸淨彼佛性義故。又復卽於此陀羅尼自在王經中。說如來業已。次說不淸淨大毘琉璃摩尼寶諭。是故經言。善男子。譬如善巧摩尼寶師。善知淸淨大摩尼寶。向大摩尼寶性山中。取未淸淨諸摩尼寶。旣取彼寶。以嚴灰洗。嚴灰洗已。然後復持黑頭髪衣。以用揩磨。不以爲足。勤未休息。次以辛味飲食汁洗。食汁洗已。然後復持衣纏裹木以用揩磨。不以爲足。勤未休息。次後復以大藥汁洗。藥汁洗已。次後復更持細軟衣。以用揩磨。以細軟衣。用揩磨已。然後遠離銅鐵等鑛毘琉璃垢。方得說言大琉璃寶。善男子。諸佛如來亦復如是。善知不淨諸眾生性。知已乃爲說無常苦無我不淨。爲驚怖彼樂世眾生。令厭世間。入聲聞法中。而佛如來不以爲足。勤未休息。次爲說空無相無願。令彼眾生少解如來所說法輪。而佛如來不以爲足。勤未休息。次復爲說不退法輪。次說淸淨波羅蜜行。謂不見三事。令眾生入如來境界。如是依種種因。依種種性。入佛法中。入法中已故。名無上最大福田。又復依此自性淸淨如來性故。經中偈言。

譬如石鑛中眞金不可見能淸淨者見見佛亦如是

向說佛性有六十種淨業功徳。何謂六十。所謂四種菩薩莊嚴。八種菩薩光明。十六種菩薩摩訶薩大悲。三十二種諸菩薩業。

已說佛性義。次說佛菩提。有十六種無上菩提大慈悲心。

已說佛菩提。次說諸佛如來功徳。所謂十力。四無所畏。十八不共法。

已說功徳。次說如來三十二種無上大業。如是七種金剛句義。彼修多羅廣說體相。如是應知。問曰。此七種句有何次第。答曰偈言。

從佛次有法次法復有僧僧次無礙性從性次有智十力等功徳爲一切眾生而作利益業有如是次第

已說一品具攝此論法義體相。次說七品具攝此論法義體相。解釋偈義應知歸敬三寶者。此明何義。所有如來教化眾生。彼諸眾生歸依於佛。尊敬如來。歸依於法。尊敬如來。歸依於僧。依於三寶。說十二偈。初明佛寶。故說四偈。

究竟一乘寶性論卷第一

究竟一乘寶性論卷第二

後魏中印度三藏勒那摩提譯

◎佛寶品第二

佛體無前際及無中間際亦復無後際寂靜自覺知旣自覺知已爲欲令他知是故爲彼說無畏常恒道佛能執持彼智慧慈悲刀及妙金剛杵割截諸苦芽摧碎諸見山覆藏顚倒意及一切稠林故我今敬禮

無爲體自然不依他而知智悲及以力自他利具足

此偈略明佛寶所攝八種功徳。何等爲八。一者無爲體。二者自然。三者不依他知。四者智。五者悲。六者力。七者自利益。八者他利益。偈言。

非初非中後自性無爲體及法體寂靜故自然應知惟內身自證故不依他知如是三覺知慈心爲說道智悲及力等拔苦煩惱刺初三句自利後三句利他

此偈明何義。遠離有爲。名爲無爲。應知又有爲者。生住滅法。無彼有爲。是故佛體。非初中後。故得名爲無爲法身。應知偈言。佛體無前際。及無中間際。亦復無後際故。又復遠離一切戲論虛妄分別。寂靜體故。名爲自然。應知偈言寂靜。故不依他知者。不依他因緣證知故。不依他因緣證知者。不依他因緣生故。不依他因緣生者。自覺不依他覺故。如是依於如來無爲法身相故。一切佛事無始世來。自然而行常不休息。如是希有不可思議諸佛境界。不從他聞。不從他聞者。不從師聞。自自在智無言之體而自覺知偈言自覺知故旣自覺知已。然後爲他生盲眾生。令得覺知。爲彼證得無爲法身。說無上道。是故名爲無上智悲。應知偈言旣自覺知已。爲欲令他知。是故爲彼說無畏常恒道故無畏常恒道者。明道無畏是常是恒。以出世間不退轉法。如是次第又拔他苦煩惱根本。如來智慧慈悲及神力如是三句刀金剛杵譬諭示現。又以何者。爲苦根本。略說言之。謂三有中生名色是。又何者爲煩惱根本。謂身見等。虛妄邪見疑戒取等。又名色者。是彼所攝所生苦芽。應知如來智慧慈悲心等。能割彼芽。以是義故。說刀譬諭。偈言佛能執持彼智慧慈悲刀故。割截諸苦芽故。又邪見疑所攝煩惱。見道遠離。以世間智所不能知。稠林煩惱不能破壞。如世間中樹林牆等。彼相似法以如來力能破壞。彼以是故。說金剛杵諭。偈言及妙金剛杵故。摧碎諸見山覆藏顚倒意及一切稠林故。此六種句如來莊嚴智慧光明入一切佛境界經中次第顯說應知。應云何知。彼經中言。文殊師利。如來應正徧知不生不滅者。此明如來無爲之相。又復次說無垢淸淨琉璃地中帝釋王身鏡像現等。如是乃至九種譬諭。皆明如來不生不滅。又言。文殊師利。如來應正徧知。淸淨法身亦復如是。不動不生。心不戲論。不分別不分別無分別。不思無思不思議。無念寂滅寂靜。不生不滅。不可見不可聞。不可嗅不可嘗。不可觸無諸相。不可覺不可知。如是等句。皆說寂靜差別之相。此明何義。明佛一切所作事中。遠離一切戲論分別。寂靜自然。次說餘殘修多羅。彼中說言。如實覺知一切法門者。此明如來不依他故證大菩提。又復次說如來菩提有十六種。是故經言。文殊師利。如來如是如實覺知一切諸法。觀察一切眾生法性不淨有垢有點奮迅。於諸眾生大悲現前。此明如來無上智悲。應知文殊師利。如來如是如實覺知一切法者。如向前說。無體爲體。如實覺知者。如實無分別佛智知故。觀察一切眾生法性者。乃至邪聚眾生。如我身中法性法體法界如來藏等。彼諸眾生亦復如是無有差別。如來智眼了了知故。不淨者以諸凡夫煩惱障故。有垢者以諸聲聞辟支佛等有智障故。有點者以諸菩薩摩訶薩等依彼二種習气障故。奮迅者能如實知種種眾生可化方便。入彼眾生可化方便種種門故。大悲者成大菩提得於一切眾生平等大慈悲心。爲欲令彼一切眾生如佛證智。如是覺知證大菩提故。次於一切眾生平等轉大法輪常不休息。如是三句能作他利益故名爲力。應知又此六句次第。初三種句謂無爲等功徳。如來法身相應示現自利益。餘三種句所謂智等示現他利益。又復有義。以有智慧故證得第一寂靜法身。是故名爲自利益。又依慈悲力等二句轉大法輪示現他利益。已說佛寶。次明法寶。

究竟一乘寶性論法寶品第三

論曰。依彼佛寶有眞法寶。以是義故次佛寶後示現法寶。依彼法寶故說四偈。

非有亦非無亦復非有無亦非卽於彼亦復不離彼不可得思量非聞慧境界出離言語道內心知淸涼彼眞妙法日淸淨無塵垢大智慧光明普照諸世間能破諸曀障覺觀貪瞋癡一切煩惱等故我今敬禮

不思議不二無分淨現對依何得何法離法二諦相

此偈略明法寶所攝八種功徳。何等爲八。一者不可思議。二者不二。三者無分別。四者淨。五者顯現。六者對治。七者離果。八者離因。離者偈言。

滅諦道諦等二諦攝取離彼各三功徳次第說應知

此偈明何義。前六功徳中初三種功徳不思議不二及無分別等。示現彼滅諦攝取離煩惱。應知餘殘有三句。淨顯現對治。示現彼道諦攝取斷煩惱因。應知又證法所有離名爲滅諦。以何等法修行斷煩惱名爲道諦。以此二諦合爲淨法。以二諦相名爲離法。應知偈言。

不思量無言智者內智知以如是義故不可得思議淸涼不二法及無分別法淨顯現對治三句猶如日

此偈明何義。略明滅諦有三種法。以是義故不可思議。應知以何義故不可思議。有四義故。何等爲四。一者爲無。二者爲有。三者爲有無。四者爲二。偈言非有亦非無。亦復非有無。亦非卽於彼。亦復不離彼故。滅諦有三種法。應知者。此明何義。滅諦非可知。有三種法。何等爲三。一者非思量境界故。偈言不可得思量。非聞慧境界故。二者遠離一切聲響名字章句言語相貌故。偈言出離言語道故。三者聖人內證法故。偈言內心知故。又滅諦云何不二法者。及云何無分別者。如不增不減經中如來說言。舍利弗如來法身淸涼。以不二法故。以無分別法故。偈言淸涼故。何者是二而說不二所言二者。謂業煩惱。言分別者。所謂集起業煩惱因及邪念等。以知彼自性本來寂滅不二無二行。知苦本來不生。是名苦滅諦。非滅法故名苦滅諦。是故經言。文殊師利。何等法中無心意意識行。彼法中無分別。以無分別故不起邪念。以有正念故不起無明。以不起無明故。卽不起十二有支。以不起十二有支故。卽名無生。是故聖者勝鬘經言。世尊。非滅法故名苦滅諦。世尊。所言苦滅者。名無始無作無起無盡離盡。常恒淸涼不變自性淸淨。離一切煩惱藏所纏。世尊過於恒沙。不離不脫不異不思議佛法畢竟成就。說如來法身。世尊。如是如來法身不離煩惱藏所纏。名如來藏。如是等勝鬘經中廣說滅諦應知。又以何因得此滅諦如來法身。謂於見道及修道中無分別智三種日。相似相對法應知。偈言。彼眞妙法日故。何等爲三。一者日輪淸淨相似相對法。以遠離一切煩惱垢故。偈言淸淨無塵垢故。二者顯現一切色像相似相對法。以一切種一切智能照知故。偈言大智慧光明故。三者對治闇相似相對法。以起一切種智對治法故。偈言普照諸世間故。又以何者是所治法。所謂依取不實事相。虛妄分別念。生貪瞋癡結使煩惱。此明何義。愚癡凡夫依結使煩惱。取不實事相。念故起於貪心。依瞋恚故起於瞋心。依於無明虛妄念故起於癡心。又復依彼貪瞋癡等虛妄分別。取不實事相。念起邪念心。依邪念心起於結使。依於結使起貪瞋癡。以是義故。身口意等造作貪業瞋業癡業。依此業故。復有生生不斷不絕。如是一切愚癡凡夫。依結使煩惱集起邪念。依邪念故起諸煩惱。依煩惱故起一切業。依業起生。如是此一切種諸煩惱染業染生染。愚癡凡夫不如實知。不如實見一實性界。如彼如實性。觀察如實性而不取相。以不取相故。能見實性。如是實性諸佛如來平等證知。又不見如是虛妄法相。如實知見。如實有法眞如法界。以見第一義諦故。如是二法不增不減。是故名爲平等證智。是名一切種智。所治障法應如是知。以起眞如智對治法故。彼所治法畢竟不復生起現前。偈言能破諸曀障覺觀貪瞋癡一切煩惱等故。又此得滅諦如來法身。因於見道中及修道中無分別智。廣說如摩訶般若波羅蜜等。修多羅中言。須菩提。眞如如來眞如平等無差別。如是等應知。已說法寶。次說僧寶。

究竟一乘寶性論僧寶品第四

論曰。依大乘法寶。有不退轉菩薩僧寶。以是義故。次法寶後示現僧寶。依彼僧寶故。說四偈。

正覺正知者見一切眾生淸淨無有我寂靜眞實際以能知於彼自性淸淨心見煩惱無實故離諸煩惱無障淨智者如實見眾生自性淸淨性佛法僧境界無閡淨智眼見諸眾生性徧無量境界故我今敬禮

如實知內身以智見淸淨故名無上僧諸佛如來說

如實見眾生寂靜眞法身以見性本淨煩惱本來無

此偈明何義。以如實見本際。以來我空法空應知。偈言正覺正知者。見一切眾生淸淨無有我。寂靜眞實際故。又彼如實知無始世來本際寂靜無我無法。非滅煩惱證時始有。此明何義。此見自性淸淨法身。略說有二種法。何等爲二。一者見性本來自性淸淨。二者見諸煩惱本來寂滅。偈言以能知於彼自性淸淨心見煩惱無實故離諸煩惱故。又自性淸淨心本來淸淨。又本來常爲煩惱所染。此二種法於彼無漏眞如。法界中善心不善心俱。更無第三心。如是義者難可覺知。是故聖者勝鬘經言。世尊。剎尼迦善心。非煩惱所染剎尼迦不善心。亦非煩惱所染。煩惱不觸心。心不觸煩惱。云何不觸法而能得染心。世尊。然有煩惱有煩惱染心。自性淸淨心而有染者。難可了知。如是等聖者勝鬘經中廣說。自性淸淨心及煩惱所染應知。又有二種修行。謂如實修行。及徧修行。難證知義。如實修行者。謂見眾生自性淸淨佛性境界故。偈言無障淨智者如實見眾生自性淸淨性佛法身境界故。徧修行者。謂徧十地一切境界故。見一切眾生有一切智故。又徧一切境界者。以徧一切境界。依出世間慧。見一切眾生乃至畜生有如來藏應知。彼見一切眾生有眞如佛性。初地菩薩摩訶薩以徧證一切眞如法界故。偈言無閡淨智眼見諸眾生性徧無量境界故。如是內身自覺知。彼無漏法界無障無閡。依於二法。一者如實修行。二者徧修行。此明何義。謂出世間如實內證眞如法智。不共二乘凡夫人等應知。此明何義。菩薩摩訶薩出世間淸淨證智。略說有二種。勝聲聞辟支佛證智。何等爲二。一者無障。二者無礙。無障者。謂如實修行。見諸眾生自性淸淨境界。故名無障。無閡者。謂徧修行。以如實知無邊境界。故名無閡。此明何義。偈言。

如實知見道見淸淨佛智故不退聖人能作眾生依

此偈明何義。又依初地菩薩摩訶薩證智。淸淨見道不退地乘。能作見彼無上菩提淸淨勝因應知。偈言如實知見道見淸淨佛智故。此初地證智。勝餘菩薩摩訶薩布施持戒等波羅蜜功徳。以是義故。菩薩摩訶薩依如實見眞如證智。是故能與一切眾生天龍八部聲聞辟支佛等作歸依處。偈言不退聖人能作眾生依故。

問曰。以何義故。不明歸依聲聞僧寶。答曰。菩薩僧寶功徳無量。是故應供。以應供故。合應禮拜讚歎供養。聲聞之人無如是義。以是義故。不明歸依聲聞僧寶。此明何義。偈言。

境界諸功徳證智及涅槃諸地淨無垢滿足大慈悲生於如來家具足自在通果勝最無上是勝歸依義

此偈明何義。略說菩薩十種勝義。過諸聲聞辟支佛故。何等爲十。一者觀勝。二者功徳勝。三者證智勝。四者涅槃勝。五者地勝。六者淸淨勝。七者平等心勝。八者生勝。九者神力勝。十者果勝。觀勝者謂觀眞如境界。是名觀勝偈言境界故。功徳勝者。菩薩修行無厭足不同二乘少欲等。是名功徳勝。偈言功徳故。證智勝者。證二種無我。是名證智勝。偈言證智故。涅槃勝者。教化眾生故。是名涅槃勝。偈言涅槃故。地勝者。所謂十地等。是名地勝。偈言諸地故。淸淨勝者。菩薩遠離智障。是名淸淨勝。偈言淨無垢故。平等心勝者。菩薩大悲徧覆。是名平等心勝。偈言滿足大慈悲故。生勝者。諸菩薩生無生故。是名生勝。偈言生於如來家故。神力勝者。謂三昧自在神通等力勝。是名神力勝。偈言具足三昧自在通故。果勝者。究竟無上菩提故。是名果勝。偈言果勝最無上故。此明何義。有黠慧人。知諸菩薩功徳無量修習菩提。無量無邊廣大功徳。有大智慧慈悲圓滿。爲照知彼無量眾生性行稠林。猶如初月。惟除諸佛如來滿月。菩薩摩訶薩。知諸聲聞乃至證得阿羅漢道。少智慧人無大悲心。爲照自身。猶如星宿。旣如是知。欲取如來大滿月身。修菩提道。而當棄捨初月。菩薩起心禮拜供養。其餘星宿聲聞辟支佛者。無有是處。此復何義。明爲利益一切眾生初始發起菩提之心。諸菩薩等已能降伏不爲利益他眾生身爲自利益修持無漏淸淨禁戒乃至證得阿羅漢果聲聞之人。何況其餘。得十自在等。無量無邊功徳菩薩摩訶薩。而同聲聞辟支佛等少功徳人。無有是處。以是義故。經中偈言。

若爲自身故修行於禁戒遠離大慈心捨破戒眾生以爲自身故護持禁戒財如是持戒者佛說非淸淨若爲他人故修行於禁戒能利益眾生如地水火風以爲他眾生起第一悲心是名淨持戒餘似非淸淨

問曰。依何等義爲何等人。諸佛如來說此三寶。答曰。偈言。

依能調所證弟子爲三乘信三供養等是故說三寶

此偈明何義。略說依三種義。爲六種人故說三寶。何等爲三。一者調御師。二者調御師法。三者調御師弟子。偈言依能調所證弟子故。六種人者。何等爲六。一者大乘。二者中乘。三者小乘。四者信佛。五者信法。六者信僧。偈言爲三乘信三供養等故。初釋第一義。第一第四人歸依兩足中最勝第一尊佛。示現調御師大丈夫義故。偈言依能調故。爲取佛菩提諸菩薩人故。偈言爲大乘故。爲信供養諸佛如來福田人故。偈言信佛供養故。以是義故。說立佛寶。偈言是故說佛寶故。已釋第一義第一第四人。次釋第二義。第二第五人歸依離煩惱中最勝第一法。示現調御師所證功徳法故。偈言依所證故。爲自然知不依他知深因緣法辟支佛人故。偈言爲中乘故。爲信供養第一妙法福田人故。偈言信法供養故。以是義故。說立法寶。偈言是故說法寶故。已釋第二義第二第五人。次釋第三義。第三第六人歸依諸眾中最勝第一諸菩薩僧。示現調御師弟子於諸佛如來所說法中如實修行不相違義故。偈言依弟子故。爲從他聞聲聞人故偈言爲小乘故。爲信供養第一聖眾福田人故。偈言信僧供養故。以是義故。說立僧寶。偈言是故說僧寶故。是名略說依三種義。爲六種人故。諸佛如來說此三寶。偈言依能調所證弟子爲三乘信三供養等是故說三寶故。又爲可化眾生令次第入。以是義故。依於世諦示現明說立三歸依。此明何義。偈言。

可捨及虛妄無物及怖畏二種法及僧非究竟歸依

此偈明何義。法有二種。何等爲二。一所說法。二所證法。所說法者。謂如來說修多羅等名字章句身所攝故。彼所說法證道時滅如捨船栰。偈言可捨故。所證法者。復有二種。謂依因果二種差別。以依何法證何法故。此明何義。所謂有道有爲相攝。若爲有爲相所攝者。彼法虛妄。偈言及虛妄故。若虛妄者彼法非實。若非實者彼非眞諦。非眞諦者卽是無常。若無常者非可歸依。又復若依彼聲聞道所得滅諦。彼亦無物猶如燈滅。惟斷少分諸煩惱苦。若如是者則是無物。若無物者云何爲他之所歸依。偈言無物故。僧者凡有三乘之人。三乘人中依聲聞僧常有怖畏。常求歸依諸佛如來求離世間。此是學人所應作者。未究竟故。猶進趣向阿耨多羅三藐三菩提故。所言怖畏者。云何怖畏。以阿羅漢𨿽盡有漏而不斷一切煩惱習气。彼於一切有爲行相。極怖畏心常現在前。是故聖者勝鬘經言。阿羅漢有恐怖。何以故。阿羅漢於一切無行怖畏想住。如人執劍欲來害己。是故阿羅漢無究竟樂。何以故。世尊依不求依如眾生無依彼彼恐怖。以恐怖故則求歸依。如是阿羅漢有怖畏。以恐怖故歸依如來。故彼若如是有怖畏者。彼人畢竟爲欲遠離彼怖畏處求無畏處。以是義故依遠離彼怖畏之處。名爲學者當有所作欲得阿耨多羅三藐三菩提無畏之處。是故聲聞法僧二寶是少分歸依。非究竟歸依。偈言二種法及僧非究竟歸依故。此明何義。偈言。

眾生歸一處佛法身彼岸依佛身有法依法究竟僧

此偈明何義。如向所說。諸佛如來不生不滅寂靜不二。離垢法身故。以惟一法身究竟淸淨處故。又三乘之人無有救者。無歸依者。以惟有彼岸無始本際畢竟無盡。是可歸依恒可歸依。所謂惟是諸佛如來故。如是常恒淸涼不變故可歸依。聖者勝鬘經中廣說應知。問曰。以何義故佛法眾僧說名爲寶。答曰。偈言。

眞寶世希有明淨及勢力能莊嚴世間最上不變等

此偈明何義。所言寶者有六種相似。依彼六種相似相對法故。佛法眾僧說名爲寶。何等爲六。一者世間難得相似相對法。以無善根諸眾生等百千萬劫不能得故。偈言眞寶世希有故。二者無垢相似相對法。以離一切有漏法故。偈言明淨故。三者威徳相似相對法。以具足六通不可思議威徳自在故。偈言勢力故。四者莊嚴世間相似相對法。以能莊嚴出世間故。偈言能莊嚴世間故。五者勝妙相似相對法。以出世間法故。偈言最上故。六者不可攺異相似相對法。以得無漏法世間八法不能動故。偈言不變故。問曰。依何等法有此三寶。而依此法得有世間。及出世間淸淨生起三寶。答曰。爲彼義故說兩行偈。

眞如有雜垢及遠離諸垢佛無量功徳及佛所作業如是妙境界是諸佛所知依此妙法身出生於三寶

如是三寶性惟諸佛境界以四法次第不可思議故

此偈明何義。眞如有雜垢者。謂眞如佛性未離諸煩惱所纏。如來藏故。及遠離諸垢者。卽彼如來藏轉身到佛地得證法身。名如來法身故。佛無量功徳者。卽彼轉身如來法身相中。所有出世間十力無畏等。一切諸功徳無量無邊故。及佛所作業者。卽彼十力等。一切諸佛法自然常作無上佛業。常不休息常不捨離。常授諸菩薩記。彼處次第有四種法不可思議。是故名爲如來境界。何等四處偈言。

染淨相應處不染而淸淨不相捨離法自然無分別

此偈明何義。眞如有雜垢者。同一時中有淨有染。此處不可思議。不可思議者。信深因緣法聲聞辟支佛於彼非境界故。

是故聖者勝鬘經中。佛告勝鬘言。天女。自性淸淨心而有染污難可了知。有二法難可了知。謂自性淸淨心難可了知。彼心爲煩惱所染亦難了知。天女。如此二法。汝及成就大法菩薩摩訶薩乃能聽受。諸餘聲聞辟支佛等。惟依佛語信此二法故。偈言染淨相應處故。及遠離諸垢者。眞如非本有染後時言淸淨。此處不可思議。是故經言心自性淸淨。自性淸淨心本來淸淨。如彼心本體。如來如是知。是故經言。如來一念心相應慧。得阿耨多羅三藐三菩提故。偈言不染而淸淨故。佛無量功徳者。謂前際後際於一向染凡夫地中。常不捨離眞如法身。一切諸佛法無異無差別。此處不可思議。是故經言。復次佛子。如來智慧無處不至。何以故。以於一切眾生界中終無有一眾生身中而不具足如來功徳及智慧者。但眾生顚倒。不知如來智遠離顚倒起一切智無師智無礙智。佛子。譬如有一極大經卷。如一三千大千世界。大千世界一切所有無不記錄。若與二千世界等者。悉記二千世界中事。若與小千世界等者。悉記小千世界中事。四天下等者。悉記一切四天下事。須彌山王等者。悉記須彌山王等事。地天宮等者。悉記地天宮殿中事。欲天宮等者。悉記欲天宮殿中事。色天宮等者。悉記色天宮殿中事。若與無色天宮等者。悉記一切無色界天宮殿中事。彼等三千大千世界極大經卷。在一極細小微塵內。一切微塵皆亦如是。時有一人出興於世。智慧聰達具足成就淸淨天眼。見此經卷在微塵內。作如是念。云何如此廣大經卷在微塵內而不饒益諸眾生耶。我今應當勤作方便破彼微塵出此經卷饒益眾生。作是念已。

爾時彼人卽作方便。破壞微塵出此經卷饒益眾生。佛子。如來智慧。無相智慧。無閡智慧。具足在於眾生身中。但愚癡眾生顚倒想覆。不知不見不生信心。爾時如來以無障閡淸淨天眼。觀察一切諸眾生身。旣觀察已作如是言。奇哉奇哉。云何如來具足智慧。在於身中而不知見。我當方便教彼眾生覺悟聖道。悉令永離一切妄想顚倒垢縛。令具足見如來智慧在其身內與佛無異。如來卽時教彼眾生修八聖道。捨離一切虛妄顚倒。離顚倒已見如來智。與如來等饒益眾生故。偈言不相捨離法故。及佛所作業者。同一時一切處一切時。自然無分別。隨順眾生心。隨順可化眾生根性。不錯不謬隨順作佛業。此處不可思議。是故經言。善男子。如來爲令一切眾生入佛法中故。無量如來業作有量說。善男子。如來所有實作業者。於彼一切世間眾生。不可量不可數。不可思議不可知。不可以名字說。何以故。以難可得與前眾生故。以於一切諸佛國土不休息故。以一切諸佛悉平等故。以過一切諸世間心所作事故。以無分別猶如虛空悉平等故。以無異無差別法性體故。如是等廣說已。又說不淨大毘琉璃摩尼寶珠譬諭言。善男子。汝依此譬諭。應知如來業不可思議故。平等徧至故。一切處不可呵故。三世平等故。不斷絕三寶種故諸佛如來𨿽如是住不可思議業中。而不捨離虛空法身。𨿽不捨離虛空法身。而於眾生隨所應聞名字章句爲之說法。𨿽爲眾生如是說法。而常遠離一切眾生心所念觀。何以故。以如實知一切眾生諸心行故。偈言自然無分別故。依此妙法身出生於三寶者。偈言。

所覺菩提法依菩提分知菩提分教化眾生覺菩提初句爲正因餘三爲淨緣前二自利益後二利益他

此偈明何義。此四種句。總攝一切所知境界。此明何義。初一句者。謂所證法應知。以彼證法名爲菩提。偈言所覺菩提法故。第二句。菩提依菩提分知者。以諸佛菩提功徳能作佛菩提因故。偈言依菩提分知故。第三句菩提分教化者。以菩提分令他覺故。第四句眾生覺菩提者。所化眾生覺菩提故。此四種句次第不取相。依此行故。淸淨菩提出生三寶應知。偈言所覺菩提法依菩提。分知菩提分教化眾生覺菩提故。以一句因三句緣故。如來得阿耨多羅三藐三菩提。以得菩提者。十力等諸佛如來法。三十二種諸佛如來作業。依如來業眾生聞聲。依彼法故。得淸淨因緣出生三寶應知。是故偈言初句爲正因餘三爲淨緣故。

究竟一乘寶性論卷第二

究竟一乘寶性論卷第三

後魏中印度三藏勒那摩提譯

一切眾生有如來藏品第五

論曰。自此已後餘殘論偈。次第依彼四句廣差別說應知。此以何義。向前偈言。

眞如有雜垢及遠離諸垢佛無量功徳及佛所作業如是妙境界是諸佛所知依此妙法身出生於三寶

此偈示現何義。如向所說。一切眾生有如來藏。彼依何義故。如是說偈言。

佛法身徧滿眞如無差別皆實有佛性是故說常有

此偈明何義。有三種義。是故如來說一切時一切眾生有如來藏。何等爲三。一者如來法身徧在一切諸眾生身。偈言佛法身徧滿故。二者如來眞如無差別。偈言眞如無差別故。三者一切眾生皆悉實有眞如佛性。偈言皆實有佛性故。此三句義。自此下論依如來藏修多羅。我後時說應知。如偈本言。

一切眾生界不離諸佛智以彼淨無垢性體不二故依一切諸佛平等法性身知一切眾生皆有如來藏體及因果業相應及以行時差別徧處不變無差別彼妙義次第第一眞法性我如是略說汝今應善知

此偈示現何義。略說此偈有十種義。依此十種說第一義實智境界佛性差別應知。何等爲十。一者體。二者因。三者果。四者業。五者相應。六者行。七者時差別。八者徧一切處。九者不變。十者無差別。初依體因故。說一偈。

自性常不染如寶空淨水信法及般若三昧大悲等

自在力不變思實體柔軟寶空水功徳相似相對法

此偈明何義。向說三種義。彼三種義。次第依於自相同相。如來法身三種淸淨功徳。如如意寶珠虛空淨水。相似相對法應知。此明何義。思者依如來法身。所思所修皆悉成就故。後半偈者示現何義。偈言。

有四種障礙謗法及著我怖畏世間苦捨離諸眾生

闡提及外道聲聞及自覺信等四種法淸淨因應知

此偈明何義。略說一切眾生界中有三種眾生。何等爲三。一者求有。二者遠離求有。三者不求彼二。求有有二種何等爲二。一者謗解脫道無涅槃性。常求住世間不求證涅槃。二者於佛法中闡提同位。以謗大乘故。是故不增不減經言。舍利弗。若有比丘比丘尼優婆塞優婆夷。若起一見若起二見。諸佛如來非彼世尊。如是等人非我弟子。舍利弗。是人以起二見因緣。從闇入闇從冥入冥。我說是等名一闡提故。偈言謗法故。闡提故。遠離求有者。亦有二種。何等爲二。一者無求道方便。二者有求道方便。無求道方便者。亦有二種。何等爲二。一者多種外道種種邪計。謂僧佉衛世師尼揵陀若提子等。無求道方便。二者於佛法中同外道行。𨿽信佛法而顚倒取。彼何者是。謂犢子等。見身中有我等。不信第一義諦。不信眞如法空。佛說彼人無異外道。復有計空爲有。以我相憍慢故。何以故。以如來爲說空解脫門令得覺知。而彼人計惟空無實。爲彼人故。寶積經中佛告迦葉。寧見計我如須彌山。而不用見憍慢眾生計空爲有。迦葉一切邪見解空得離。若見空爲有。彼不可化令離世間故。偈言及著我故。及外道故。有方便求道者。亦有二種。何等爲二。一者聲聞。偈言怖畏世間苦故。聲聞故。二者辟支佛。偈言捨離諸眾生故。及自覺故。不求彼二者。所謂第一利根眾生諸菩薩摩訶薩。何以故。以諸菩薩不求彼有如一闡提故。又亦不同無方便求道種種外道等故。又亦不同有方便求道聲聞辟支佛等故。何以故。以諸菩薩見世間涅槃道平等故。以不住涅槃心故。以世間法不能染故。而修行世間行堅固慈悲涅槃心故。以善住根本淸淨法中故。又彼求有眾生一闡提人。及佛法中同闡提位。名爲邪定聚眾生。又遠離求有眾生中。墮無方便求道眾生。名爲不定聚眾生。又遠離求有眾生中。求離世間方便求道聲聞辟支佛。及不求彼二。平等道智菩薩摩訶薩。名爲正定聚眾生。又除求於無障礙道大乘眾生。餘有四種眾生。何等爲四。一者闡提。二者外道。三者聲聞。四者辟支佛。彼四眾生有四種障故。不能證故。不能會故。不能見如來之性。何等爲四。一者謗大乘法一闡提障。此障對治。謂諸菩薩摩訶薩信大乘故。偈言信法故。二者橫計身中有我諸外道障。此障對治。謂諸菩薩摩訶薩修行般若波羅蜜故。偈言及般若故。三者怖畏世間諸苦聲聞人障。此障對治。謂諸菩薩摩訶薩修行虛空藏首楞嚴等諸三昧故。偈言三昧故。四者背捨利益一切眾生捨大悲心辟支佛障。此障對治。謂諸菩薩摩訶薩修行大悲。爲利益眾生故。偈言大悲故。是名四種障。障四種眾生。爲對治彼四種障故。諸菩薩摩訶薩信修行大乘等四種對治法。得無上淸淨法身。到第一彼岸。何以故。依此四種淸淨法界修習善法。此是諸佛隨順法子於佛家生。是故偈言。

大乘信爲子般若以爲母禪胎大悲乳諸佛如實子

偈言信等四種法淸淨因應知故。又依果業故。說一偈。

淨我樂常等彼岸功徳果厭苦求涅槃欲願等諸業

略說四句義四種顚倒法於法身中倒修行對治法

此偈明何義。彼信等四法。如來法身因此能淸淨。彼向說四種法。彼次第略說對治四顚倒。如來法身四種功徳波羅蜜果應知。偈言略說四句義故。此明何義。謂於色等無常事中起於常想。於苦法中起於樂想。於無我中起於我想。於不淨中起於淨想。是等名爲四種顚倒應知。偈言四種顚倒法故。爲對治此四種顚倒故。有四種非顚倒法應知。何等爲四。謂於色等無常事中生無常想苦想無我想不淨想等。是名四種不顚倒對治應知。偈言修行對治法故。如是四種顚倒對治。依如來法身。復是顚倒應知。偈言於法身中倒故。對治此倒說有四種如來法身功徳波羅蜜果。何等爲四。所謂常波羅蜜樂波羅蜜我波羅蜜淨波羅蜜應知。偈言修行對治法故。是故聖者勝鬘經言。世尊。凡夫眾生於五陰法起顚倒想。謂無常常想。苦有樂想。無我我想。不淨淨想。世尊。一切阿羅漢辟支佛空智者。於一切智境界及如來法身本所不見。若有眾生。信佛語故。於如來法身起常想樂想我想淨想。世尊。彼諸眾生非顚倒見。是名正見。何以故。惟如來法身。是常波羅蜜樂波羅蜜我波羅蜜淨波羅蜜。世尊。若有眾生於佛法身作是見者。是名正見。世尊。正見者是佛眞子。從佛口生從正法生。從法化生得法餘財。如是等故。又此四種如來法身功徳波羅蜜從因向果。次第而說淨我樂常應知。云何次第從因向果。謂誹謗大乘一闡提障。實無有淨而心樂著取世間淨。此障對治。謂諸菩薩摩訶薩信大乘修行證得第一淨波羅蜜果應知。於五陰中見有神我諸外道障。實無神我而樂著取我。此障對治。謂諸菩薩摩訶薩修行般若波羅蜜。證得第一我波羅蜜果應知。此明何義。一切外道執著色等非眞實事。以爲有我。而彼外道取著我相。無如是我相虛妄顚倒。一切時無我。以是義故。說言如來如實智知一切法無我到第一彼岸。而如來無彼我無我相。何以故。以一切時如實見知不虛妄故。非顚倒故。此以何義。以卽無我名爲有我。卽無我者。無彼外道虛妄神我。名有我者。如來有彼得自在我。是故偈言。

如淸淨眞空得第一無我諸佛得淨體是名得大身

此偈明何義。得大身者。謂如來得第一淸淨眞如法身。彼是諸佛如來實我。以得自在體。以得第一淸淨身。偈言諸佛得淨體故。以是義故。諸佛名得淸淨自在。偈言是名得大身故。以是義故。依於此義諸佛如來於無漏界中得爲第一最自在我。又復卽依如是義故。如來法身不名爲有。以無我相無法相故。以是義故。不得言有。以如彼相如是無故。又復卽依如是義故。如來法身不名爲無。以惟有彼眞如我體。是故不得言無法身。以如彼相如是有故。依此義故。諸外道問。如來死後爲有身耶。爲無身耶。有如是等。是故如來不記不答。諸聲聞人畏世間苦。爲對治彼畏世間苦。諸菩薩摩訶薩修行一切世間出世間諸三昧故。證得第一樂波羅蜜果應知。辟支佛人棄捨利益一切眾生樂住寂靜。爲對治彼棄捨眾生。諸菩薩摩訶薩修行大悲。住無限齊世間。常利益眾生。證得第一常波羅蜜果應知。是名諸菩薩摩訶薩信及般若三昧大悲四種修行。如是次第得如來身淨我樂常四種功徳波羅蜜果應知。又復有義。依此四種如來法身名爲廣大。如法界究竟。如虛空盡未來際。此明何義。信修行大乘。是故諸佛如來常得淸淨法界到第一彼岸。是故說言廣大如法界修行般若波羅蜜。是故諸佛如來成就虛空法身。以器世間究竟無我。以修行虛空藏等無量三昧。以是義故。於一切處一切法中皆得自在。是故說言。究竟如虛空。以修行大悲。於一切眾生無限齊時。得慈悲心平等。是故說言盡未來際。又此四種波羅蜜等住無漏界中。聲聞辟支佛得大力自在。菩薩爲證如來功徳法身第一彼岸有四種障。何等爲四。一者緣相。二者因相。三者生相。四者壞相。緣相者。謂無明住地。卽此無明住地與行作緣。如無明緣行。無明住地緣亦如是故。因相者。謂無明住地緣行。卽此無明住地緣行爲因。如行緣識。無漏業緣亦如是故。生相者。謂無明住地緣依無漏業因生三種意生身。如四種取。緣依有漏業因而生三界。三種意生身生亦如是故。壞相者謂三種意生身緣不可思議變易死如依生緣故有老死。三種意生身緣不可思議變易死亦如是故。又一切煩惱染皆依無明住地根本。以不離無明住地。聲聞辟支佛大力菩薩。未得遠離無明住地垢。是故未得究竟無爲淨波羅蜜。又卽依彼無明住地緣。以細相戲論習未得永滅。是故未得究竟無爲我波羅蜜。又卽緣彼無明住地。有細相戲論集。因無漏業生於意陰未得永滅。是故未得究竟無爲樂波羅蜜。以諸煩惱染業染生染未得永滅。是故未證究竟甘露如來法身。以未遠離不可思議變易生死常未究竟。是故未得不變異體。是故未得究竟無爲常波羅蜜。又如煩惱染。無明住地亦如是。如業染。無漏業行亦如是。如生染。三種意生身及不可思議變易死亦如是。如聖者勝鬘經言。世尊。譬如取緣有漏業因而生三有。如是世尊。依無明住地緣無漏業因。生阿羅漢辟支佛大力菩薩三種意生身。世尊。此三乘地三種意生身生。及無漏業生。依無明住地有緣非無緣。如是等勝鬘經中廣說應知。

復次以聲聞辟支佛大力菩薩三種意生身中無淨我樂常波羅蜜彼岸功徳身。是故聖者勝鬘經言。惟如來法身是常波羅蜜樂波羅蜜我波羅蜜淨波羅蜜。如是等故。此明何義。以如來法身自性淸淨離一切煩惱障智障習气故名爲淨。是故說言。惟如來法身是淨波羅蜜。以得寂靜第一自在我故。離無我戲論究竟寂靜故名爲我。是故說言。惟如來法身是我波羅蜜。以得遠離意生陰身因故名爲樂。是故說言。惟如來法身是樂波羅蜜。以世間涅槃平等證故。故名爲常。是故說言。惟如來法身是常波羅蜜。又復略說有二種法。依此二法如來法身有淨波羅蜜應知。何等爲二。一者本來自性淸淨。以因相故。二者離垢淸淨。以勝相故。有二種法。依此二法如來法身有我波羅蜜應知。何等爲二。一者遠離諸外道邊。以離虛妄我戲論故。二者遠離諸聲聞邊。以離無我戲論故。有二種法。依此二法如來法身有樂波羅蜜應知。何等爲二。一者遠離一切苦。二者遠離一切煩惱習气。此以何義。云何遠離一切苦。以滅一切種苦故。以滅一切意生身故。云何遠離煩惱習气。以證一切法故。有二種法。依此二法如來法身有常波羅蜜應知。何等爲二。一者不滅一切諸有爲行。以離斷見邊故。二者不取無爲涅槃。以離常見邊故。以是義故。聖者勝鬘經中說言。世尊。見諸行無常。是斷見非正見見涅槃常。是常見非正見。妄想見故。作如是見故。以是義故。依如是向說法界法門第一義諦。說卽世間法名爲涅槃。以此二法不分別故。以證不住世間涅槃故。是故偈言。

無分別之人不分別世間不分別涅槃涅槃有平等

若無佛性者不得厭諸苦不求涅槃樂亦不欲不願

以是義故。聖者勝鬘經言。世尊。若無如來藏者。不得厭苦樂求涅槃。亦無欲涅槃亦不願求。如是等此明何義。略說佛性淸淨正因於不定聚眾生能作二種業。何等爲二。一者依見世間種種苦惱。厭諸苦故。生心欲離諸世間中一切苦惱。偈言若無佛性者不得厭諸苦故。二者依見涅槃樂悕寂樂故。生求心欲心願心。偈言若無佛性者不求涅槃樂亦不欲不願故。又欲者。求涅槃故。求者。悕涅槃故。悕者。於悕求法中不怯弱故。欲得者。於所求法中方便追求故。及諮問故願者。所期法中。所期法者。心心相行。是故偈言。

見苦果樂果此依性而有若無佛性者不起如是心

此偈明何義。凡所有見世間苦果者。凡所有見涅槃樂果者。此二種法。善根眾生。有一切依因眞如佛性。非離佛性無因緣故起如是心。偈言見苦果樂果。此依性而有故。若無因緣生如是心者。一闡提等無涅槃性。應發菩提心。偈言若無佛性者不起如是心故。以性未離一切客塵煩惱諸垢。於三乘中未曾修習一乘信心。又未親近善知識等。亦未修習親近善知識因緣。是故華嚴性起中言。次有乃至邪見聚等。眾生身中皆有如來日輪光照。作彼眾生利益。作未來因善根。增長諸白法故。向說一闡提常不入涅槃。無涅槃性者。此義云何。爲欲示現謗大乘因故。此明何義。爲欲迴轉誹謗大乘心不求大乘心故。依無量時故。如是說。以彼實有淸淨性故。不得說言彼常畢竟無淸淨性。又依相應義故。說一偈。

大海器寶水無量不可盡如燈明觸色性功徳如是

佛法身慧定悲攝眾生性海珍寶水等相似相對法

此偈明何義。以有三處故。次第有三種大海相似相對法。於如來性中依因畢竟成就相應義應知。何等三處。一者法身淸淨因。二者集佛智因。三者得如來大悲因。法身淸淨因者。信修行大乘器相似相對法。以彼無量不可盡故。偈言佛法身故。海相似相對法故。集佛智因者。般若三昧珍寶相似相對法。偈言慧定故。珍寶相似相對法故。得如來大悲因者。大慈悲心水相似相對法。偈言悲攝眾生性故。水相似相對法故。又修行智慧三昧門寶相似相對法。以彼無分別不可思議有大勢力功徳相應故。又修行菩薩大悲水相似相對法。以於一切眾生柔軟大悲得一味等味相行故。如是彼三種法。此三種因和合。畢竟不相捨離。故名相應。後半偈者。示現何義。偈言。

通智及無垢不離於眞如如燈明煖色無垢界相似

此偈明何義。有三處次第三種燈相似相對法。於如來法界中依果相應義應知。何等三處。一者通。二者知漏盡智。三者漏盡。此以何義。通者。有五通光明相似相對法。以受用事能散滅。彼與智相違。所治闇法能治相似相對法故。偈言通故。明故。知漏盡智者。無漏智煖相似相對法。以能燒業煩惱無有餘殘。能燒相似相對法故。偈言智故煖故。漏盡者。轉身漏盡色相似相對法。以常無垢淸淨光明具足相無垢相似相對法故。偈言無垢故色故。又無垢者。以離煩惱障故。淸淨者。以離智障故。光明者。如自性淸淨體。彼二是客塵煩惱。如是略說六種無漏智。離煩惱無學身所攝法。於無漏法界中彼此迭共不相捨離。不差別法界平等畢竟。名相應義應知。又依行義故。說一偈。

見實者說言凡夫聖人佛眾生如來藏眞如無差別

凡夫心顚倒見實異於彼如實不顚倒諸佛離戲論

此偈明何義。向明如來法界中一切法。眞如淸淨明同相。依般若波羅蜜無分別智法門等。爲諸菩薩摩訶薩說。此以何義。略明依三種人。何等爲三。一者不實見凡夫。二者實見聖人。三者畢竟成就如來法身。是名三種行應知。應云何知。謂取顚倒。離顚倒。離戲論。如是次第。此以何義。取顚倒者。謂諸凡夫三種虛妄想心見故。偈言凡夫心顚倒故。離顚倒者。以聖人遠離虛妄想心見故。偈言見實異於彼故。離戲論者。正離顚倒及諸戲論。以煩惱障智障及煩惱習气諸佛如來根本永盡故。偈言如實不顚倒諸佛離戲論故。自此以下卽依此行。餘四種義廣差別說應知。又復卽依彼三種人依時差別故。說一偈。

有不淨有淨及以善淨等如是次第說眾生菩薩佛

體等六句義略明法性體次第三時中說三種名字

此偈明何義。謂向所明無漏法性。如來廣說種種法門。彼諸法門略說依於六種句義。所謂攝聚體因果業相應及行偈言體等六句義略明法性體故。於三時中次第依彼三種名字畢竟應知。偈言次第三時中說三種名字故。此以何義。謂不淨時名爲眾生。偈言有不淨故。不淨淨時名爲菩薩。偈言有淨故。於善淨時名爲如來。偈言及以善淨故以是義故。不增不減經言。舍利弗。卽此法身過於恒沙。無量煩惱所纏。從無始來隨順世間生死濤波去來生退名爲眾生。舍利弗。卽此法身厭離世間生死苦惱。捨一切欲。行十波羅蜜攝八萬四千法門。修菩提行。名爲菩薩。舍利弗。卽此法身得離一切煩惱使纏。過一切苦。離一切煩惱垢得淨得淸淨。得住彼岸淸淨法中。到一切眾生所觀之地。於一切境界中更無勝者。離一切障離一切礙。於一切法中得自在力。名爲如來應正徧知故。偈言如是次第說眾生菩薩佛故。自此以下卽依彼三時。明如來法性徧一切處故。說一偈。

如空徧一切而空無分別自性無垢心亦徧無分別

過功徳畢竟徧至及同相下中勝眾生如虛空中色

此偈明何義。所有凡夫聖人諸佛如來。自性淸淨心平等無分別。彼淸淨心於三時中次第於過失時。於功徳時。於功徳淸淨畢竟時。同相無差別。猶如虛空在瓦銀金三種器中平等無異無差別一切時有。以是義故。經中說有三時次第。如不增不減經言。舍利弗。不離眾生界有法身。不離法身有眾生界。眾生界卽法身。法身卽眾生界。舍利弗。此二法者義一名異故。自此已下。卽依此三時。明如來法性徧至一切處。依染淨時不變不異。有十五偈。此等諸偈略說要義應知偈言。

諸過客塵來性功徳相應眞法體不變如本後亦爾

十一偈及二次第不淨時煩惱客塵過第十四十五於善淨時中過恒沙佛法不離脫思議佛自性功徳本際中間際及以後際等如來眞如性體不變不異

如虛空徧至體細塵不染佛性徧眾生諸煩惱不染如一切世間依虛空生滅依於無漏界有諸根生滅火不燒虛空若燒無是處如是老病死不能燒佛性地依於水住水復依於風風依於虛空空不依地等如是陰界根住煩惱業中諸煩惱業等住不善思惟不善思惟行住淸淨心中自性淸淨心不住彼諸法陰入界如地煩惱業如水不正念如風淨心界如空依性起邪念念起煩惱業依因煩惱業能起陰入界依止於五陰界入等諸法有諸根生滅如世界成壞淨心如虛空無因復無緣及無和合義亦無生住滅如虛空淨心常明元轉變爲虛妄分別客塵煩惱染

此虛空譬諭偈示現何義。明如來性。依不淨時法體不變。偈言。

不正思惟風諸業煩惱水自性心虛空不爲彼二生自性淸淨心其相如虛空邪念思惟風所不能散壞諸業煩惱水所不能濕爛老病死熾火所不能燒燃

此偈明何義。如依邪念風輪起業煩惱水聚。依業煩惱水聚。生陰界入世間。而自性心虛空不生不起。偈言不正思惟風諸業煩惱水自性心虛空不爲彼二生故。如是依邪念風災。業行煩惱水災。老病死等火災。吹浸燒壞陰入界世間。而自性淸淨心虛空常住不壞。如是於不淨時中器世間相似相對法。諸煩惱染業染生染有集有滅。諸佛如來無爲之性。猶如虛空不生不滅。常不變易示現法體。此自性淸淨法門虛空譬諭。如陀羅尼自在王菩薩修多羅中廣說。應知彼經中言。諸善男子。煩惱本無體。眞性本明淨。一切煩惱羸薄。毘婆舍那有大勢力。一切煩惱客塵。自性淸淨心根本。一切諸煩惱虛妄分別。自性淸淨心如實不分別。諸佛子。譬如大地依水而住。水依風住風依空住。而彼虛空無依住處。諸善男子。如是四大地大水大風大空大。此四大中惟虛空大以爲最勝。以爲大力。以爲堅固。以爲不動。以爲不作。以爲不散。不生不滅自然而住。諸善男子。彼三種大生滅相應。無實體性剎那不住。諸佛子。此三種大變異無常。諸佛子。而虛空界常不變異。諸佛子。如是陰界入依業煩惱住。諸煩惱業依不正思惟住。不正思惟依於佛性自性淸淨心住。以是義故。經中說言。自性淸淨心客塵煩惱染。諸善男子。所有邪念。所有煩惱業。所有陰界入。如是諸法從於因緣和合而生。以諸因緣壞散而滅。諸善男子。彼自性淸淨心無因無緣故。無和合不生不滅。諸善男子。如虛空界。自性淸淨心亦復如是。如風大界。不正思惟亦復如是。如水大海。諸業煩惱亦復如是。如地大界。陰界入等亦復如是。是故說言。一切諸法皆無根本。皆無堅實。無住無住本。根本淸淨。無根本故。已說不淨時中依無分別相。自性淸淨心虛空界相似相對法。已說依彼起不正念風界相似相對法。已說依不正念諸業煩惱因相水界相似相對法。已說依彼生陰界入果相轉變地相似相對法。未說彼焚燒死病老等諸過患相火相似相對法。是故次說偈言。

有三火次第劫燒人地獄能作種種苦能熟諸行根

此偈明何義明此三法。老病死火。於不淨時中不能變異彼如來藏。是故聖者勝鬘經言。世尊。生死者。依世諦故說有生死。世尊。死者諸根壞。世尊。生者新諸根起。世尊而如來藏不生不死不老不變。何以故。世尊。如來藏者。離有爲相境界。世尊如來藏者。常恒淸涼不變故。已說依不淨時不變不異。

菩薩摩訶薩如實知佛性不生亦不滅復無老病等菩薩如是知得離於生死憐愍眾生故示現有生滅

老病死諸苦聖人永滅盡依業煩惱生諸菩薩無彼

此偈明何義。明此老病死等苦火於不淨時依業煩惱本生。如世間火依薪本生。以諸菩薩得生意生身。於淨不淨時畢竟永滅盡。以是義故。諸業煩惱等常不能燒燃。而依慈悲力故。示現生老病死。而遠離生等。以見如實故。以是義故。諸菩薩摩訶薩依善根結使生。非依業煩惱結使生。以依心自在力生。依大悲力現於三界。示現生示現老示現病示現死。而彼無有生老病死諸苦等法。以如實見眞如佛性不生不滅。是名不淨淨時。如修多羅中依愛無漏業根本煩惱廣說應知。如如來於大海慧菩薩經中說言。大海慧。何者能住世間善根相應煩惱。所謂集諸善根無有厭足故。以心願生攝取諸有故。求見一切諸佛如來故。教化一切眾生心不疲惓故。攝取一切諸佛妙法故。於諸眾生常作利益故。常不捨離樂貪諸法結使故。常不捨離諸波羅蜜結使故。大海慧。是名諸菩薩摩訶薩世間善根相應煩惱。依此煩惱諸菩薩摩訶薩生於三界受種種苦。不爲三界煩惱過患之所染污。大海慧菩薩白佛言。世尊。此諸善根以何義故說名煩惱。佛告大海慧菩薩言。大海慧。如是煩惱。諸菩薩摩訶薩能生三界受種種苦。依此煩惱故。有三界。非染煩惱三界中生。大海慧。菩薩以方便智力。依善根力故。心生三界。是故名爲善根相應煩惱而生三界非染心生。大海慧。譬如長者若居士等惟有一子。甚愛甚念見者歡喜。而彼一子依愚癡心因戲樂故。墮在極深糞廁井中。時彼父母及諸親屬。見彼一子墮在大廁深坑糞中。見已歔欷悲泣啼哭。而不能入彼極深廁糞屎器中而出其子。

爾時彼處眾中更有一長者子。或一居士子。見彼小兒墮在深廁糞屎井中。見已疾疾生一子想。生愛念心不起惡心。卽入深廁糞屎井中出彼一子。大海慧。爲顯彼義說此譬諭。大海慧。何者彼義。大海慧。言極深井糞屎坑者。名爲三界。大海慧。言一子者。一切眾生。諸菩薩等於一切眾生生一子想。大海慧。爾時父母及諸親者。名爲聲聞辟支佛人。以二乘人見諸眾生墮在世間極大深坑糞屎井中。旣見彼已悲泣啼哭。而不能拔彼諸眾生。大海慧。彼時更有一長者子一居士子者。名爲菩薩摩訶薩。離諸煩惱淸淨無垢。以離垢心現見無爲眞如法界。以自在心現生三界。爲教化彼諸眾生故。大海慧。是名菩薩摩訶薩大悲。畢竟遠離諸有。畢竟遠離諸縛。而迴生於三界有中。以依方便般若力故。諸煩惱火不能焚燒。欲令一切諸眾生等遠離諸縛。而爲說法。大海慧。我今說此修多羅句。依諸菩薩心。爲利益一切眾生。得自在力而生三有。依諸善根慈悲心力。依於方便般若力故。是名示現淨不淨時。又菩薩摩訶薩以如實智知如來法身不生不滅故。得如是菩薩摩訶薩功徳法體。此修多羅句向前已說。自下次說大毘琉璃摩尼寶諭。佛言。大海慧。譬如無價大毘琉璃摩尼寶珠。善治善淨善光明。墮在泥中住一千年。彼摩尼寶經千年後乃出彼泥。出已水洗。洗已極淨。極淨洗已。然後極明。卽不失本淸淨無垢摩尼寶體。大海慧。菩薩摩訶薩亦復如是。如實知見一切眾生自性淸淨光明淨心而爲客塵煩惱所染。大海慧。諸菩薩等生如是心。彼諸煩惱不染眾生自性淨心。是諸煩惱客塵虛妄分別心起而彼諸菩薩復生是心。我今畢竟令諸眾生遠離客塵諸煩惱垢。爲之說法。如是菩薩不生怯弱心。轉於一切眾生生增上力。我要畢竟令得解脫。菩薩爾時復生是心。此諸煩惱無有少體。菩薩爾時復生是心。諸煩惱無體。諸煩惱羸薄。是諸煩惱無有住處。如是菩薩如實知諸煩惱虛妄分別而有。依邪見念而有。以正見者。諸煩惱垢不能得起。菩薩爾時復生是心。我應如實觀諸煩惱更不復生。以不生煩惱故。生諸善法。菩薩爾時復生是心。我若自起諸煩惱者。云何而得爲諸煩惱所縛眾生說法令離諸煩惱縛。菩薩爾時復生是心。以我不著諸煩惱故。是故得爲諸煩惱縛眾生說法。我應修行諸波羅蜜。結使煩惱相應善根。爲欲教化諸眾生故。又復云何名爲世間。以三界相似鏡像法故。此明何義。依無漏法界中有三種意生身應知。彼因無漏善根所作名爲世間。以離有漏諸業煩惱所作世間法故。亦名涅槃。依此義故。聖者勝鬘經言。世尊。有有爲世間。有無爲世間。世尊。有有爲涅槃。有無爲涅槃故。又有爲無爲心心數法相應法故。故說名爲淨不淨時。此義於第六菩薩現前地說。彼諸漏盡無障礙般若波羅蜜解脫現前修行大悲。以爲救護一切眾生故。不取證。如寶鬘經中依漏盡故說入城諭。彼經中言。善男子。譬如有城。縱廣正等各一由旬。多有諸門路嶮黑闇甚可怖畏。有人入者多受安樂。復有一人。惟有一子愛念甚重。遙聞彼城如是快樂。卽便捨子欲往入城。是人方便得過嶮道到彼城門。一足已入一足未舉。卽念其子尋作是念。我惟一子。來時云何竟不與俱。誰能養護令離眾苦。卽捨樂城還至子所。善男子。菩薩摩訶薩亦復如是。爲憐愍故修集五通。旣修集已垂得盡漏而不取證。何以故。愍眾生故捨漏盡通。乃至行於凡夫地中。善男子。城者諭於大般涅槃。多諸門者。諭於八萬諸三昧門。路嶮難者。諭諸魔業。到城門者。諭於五通。一足入者。諭於智慧。一足未入者。諭諸菩薩未證解脫。言一子者。諭於五道一切眾生。顧念子者。諭大悲心。還子所者。諭調眾生。能得解脫而不證者。卽是方便。善男子。菩薩摩訶薩大慈大悲不可思議。如是善男子。菩薩摩訶薩。大方便力。發大精進起堅固心。修行禪定得證五通。如是菩薩依禪通業善修心淨無漏滅盡定現前。如是菩薩卽得生於大悲之心。爲救一切諸眾生故。現前無漏智通。而迴轉不取寂滅涅槃。以爲教化諸眾生故。迴取世間。乃至示現凡夫人地。於第四菩薩焰地中。爲自利益善起精進。爲利益他。善起堅固心漏盡現前。於第五菩薩難勝地中。依止五通自利利他。善熟心行無漏滅盡定現前。是故於第六菩薩地中。無障礙般若波羅蜜起漏盡現前。是故於第六菩薩現前地中。得漏盡自在。說名淸淨。是菩薩如是自身正修行。教化眾生令置彼處。得大慈悲心。於顚倒眾生生救護心。不著寂滅涅槃。善作彼方便現前世間門。爲眾生故現前涅槃門。爲菩提分滿足故。修行四禪迴生欲界。以爲利益地獄畜生餓鬼凡夫種種眾生。示現諸身。以得自在故。已說依不淨淨時不變不異。次說依善淨時不變不異故。說二偈。

佛身不變異以得無盡法眾生所歸依以無邊際故常住不二法以離妄分別恒不熱不作淸淨心力故

不生及不死不病亦不老以常恒淸涼及不變等故

以常故不生離意生身故以恒故不死離不思議退淸涼故不病無煩惱習故不變故不老無無漏行故

此偈明何義。明如來性於佛地時無垢淸淨光明常住自性淸淨。以本際來常故不生。以離意生身故。以未來際恒故不死。以離不可思議變易死故。以本後際來淸涼故不病。以離無明住地所攝故。若如是者。不墮三世。彼則不變。是故不老。以離無漏業迴轉故。又復偈言。

有二復有二復有二二句次第如常等無漏境界中

此偈明何義。常恒淸涼及不變等。此四種句。於無漏法界中次第一一句二二本二二釋義差別。如不增不減修多羅中說言。舍利弗。如來法身常。以不異法故。以不盡法故。舍利弗。如來法身恒。以常可歸依故。以未來際平等故。舍利弗。如來法身淸涼。以不二法故。以無分別法故。舍利弗。如來法身不變。以非滅法故。以非作法故。

已說不變異。次說無差別。無差別者。卽依此善淨時本際以來畢竟究竟自體相善淨如來藏無差別故。說一偈。

法身及如來聖諦與涅槃功徳不相離如光不離日

略明法身等義一而名異依無漏界中四種義差別

此偈明何義。略說於無漏法界中依如來藏有四種義。依四種義有四種名應知。何等四義。偈言。

佛法不相離及彼眞如性法體不虛妄自性本來淨

此偈明何義。佛法不相離者。依此義故。聖者勝鬘經言。世尊。不空如來藏。過於恒沙不離不脫。不思議佛法故。及彼眞如性者。依此義故。六根聚經言。世尊。六根如是。從無始來畢竟究竟諸法體故。法體不虛妄者。依此義故。經中說言。世尊。又第一義諦者。謂不虛妄涅槃是也。何以故。世尊。彼性本際來常以法體不變故。自性本來淨者。依此義故。經中佛告文殊師利。如來應正徧知本際以來入涅槃故。又復依此四義。次第有四種名。何等爲四。一者法身。二者如來。三者第一義諦。四者涅槃。以是義故。不增不減經言。舍利弗言。如來藏者。卽是法身故。又復聖者勝鬘經言。世尊。不離法身有如來藏。世尊。不離如來藏有法身。世尊。依一苦滅諦說名如來藏。世尊。如是說如來法身無量無邊功徳。世尊言。涅槃者。卽是如來法身故。後半偈者。示現何義。偈言。

覺一切種智離一切習气佛及涅槃體不離第一義

此四種名。於如來法身無漏界中一味一義不相捨離。是故𨿽復有四種名。而彼四義不離一法門。不離一法體。此以何義所證一切法。覺一切智。及離一切智障煩惱障習气。此二種法於無漏法界中不異不差別不斷不相離。以是義故。大般涅槃經中偈言。

無量種功徳一切不思議不差別解脫解脫卽如來

以是義故。聖者勝鬘經言。世尊。言聲聞辟支佛得涅槃者。是佛方便故。此明何義。言聲聞辟支佛有涅槃者。此是諸佛如來方便。見諸眾生於長道曠野遠行疲惓。恐有退轉。爲止息故造作化城。如來如是於一切法中得大自在大方便故。故明如是義。世尊如來應正徧知證平等涅槃。一切功徳無量無邊不可思議淸淨畢竟究竟。此明何義。依四種義。畢竟功徳諸佛如來無差別。涅槃相無上果中佛及涅槃。一切功徳不相捨離。若離佛地果中證智。更無餘人有涅槃法。示現如是義。依一切種智。於諸佛如來無漏法界中譬諭示現。此明何義。寶鬘經中畫師譬諭。示現具足一切功徳應知偈言。

如種種畫師所知各差別彼一人知分第二人不知有自在國王勅諸畫師言於彼摽畫處具足作我身國中諸畫師一切皆下手若不闕一人乃成國王像畫師受勅已畫作國王像彼諸畫師中一人行不在由無彼一人國王像不成以其不滿足一切身分故所言畫師者諭檀戒等行言國王像者示一切種智一人不在者示現少一行王像不成者空智不具足

此偈明何義。以是義故。寶鬘經言。善男子。諦聽諦聽。我今爲汝說此譬諭。善男子。譬如三千大千世界所有眾生悉善知畫。其中或有善能泥塗。或能磨彩。或曉畫身不曉手足。或曉手足不曉面目。時有國王。以一張疊與是諸人而告之言。凡能畫者皆悉聚集。於此疊上畫吾身像。爾時諸人悉來集聚。隨其所能而共作之。有一畫師。以緣事故竟不得來。諸人畫已持共上王。善男子。可言諸人悉集作不。不也。世尊。善男子。我說此諭其義未顯。善男子。一人不來。故不得言一切集作。亦不得言像已成就。佛法行者亦復如是。若有一行不成就者。則不名具足如來正法。是故要當具足諸行名爲成就無上菩提故。又此檀等諸波羅蜜一一差別。惟是如來所知境界。如來知彼種種差別無量無邊應知。以彼算數自在力等不能思議故。以對治彼慳等諸垢。是故得成淸淨檀等諸波羅蜜。又以修行一切種一切空智及種種三昧門。於第八菩薩不動地中不分別一切菩薩地。無間無隔自然依止道智。修行得無生法忍。成就具足如來無漏戒。成就一切功徳。於第九菩薩善慧地中依阿僧祇三昧陀羅尼海門。攝取無量無邊諸佛之法依止。解一切眾生根智。成就無量無邊功徳空智。得無生法忍。於第十菩薩法雲地中依止一切如來現前蜜智智。成就無量無邊功徳聚。得無生空法忍。次後得諸三昧。斷一切煩惱障智障。依止諸解脫門智。成就淸淨彼岸功徳。具足得一切種一切空智。以如是等四種地智中非聲聞辟支佛地。以彼聲聞辟支佛等去之甚遠。以是義故。說彼四種成就不差別涅槃界。是故偈言。

慧智及解脫不離法界體無差涅槃界日相似相對

此偈明何義。以何等慧以何等智。以何等解脫。彼三不離法界實體。明彼四種功徳成就無差別涅槃界。偈言無差別涅槃界故。爲彼四種義次第故。有四種相似相對法應知。何等爲四。一者佛法身中依出世間無分別慧。能破第一無明黑闇。彼光明照相似相對法應知。偈言慧故。日相似相對故。二者依智故。得一切智智知一切種。照一切事放光明羅网。相似相對法應知。偈言智故。日相似相對故。三者依止彼二自性淸淨心解脫。無垢離垢光明輪淸淨。相似相對法應知。偈言解脫故。日相似相對法故。四者卽此三種不離法界。不離實體。不相捨離。相似相對法應知。偈言不離法界體故。日相似相對故。是故偈言。

不證諸佛身涅槃不可得如棄捨光明日不可得見

此偈明何義。以如向說無漏法界中無始世界來諸佛法身中無漏諸法一切功徳不相捨離。以是義故。遠離如來無障無礙。法身智慧離一切障。涅槃體相不可得見。不可得證。如離日光明無日輪可見。以是義故。聖者勝鬘經言。法無優劣故得涅槃。知諸法平等智故得涅槃。平等智故得涅槃。平等解脫故得涅槃。平等解脫知見故得涅槃。是故世尊說。涅槃界一味等味。謂明解脫一味故。

究竟一乘寶性論卷第三

究竟一乘寶性論卷第四

後魏中印度三藏勒那摩提譯

◎無量煩惱所纏品第六

向說如來藏十種義示現次說煩惱纏以九種譬諭

此偈明何義。向依如來藏說無始世界來彼法恒常住法體不轉變。明如來藏有十種義。自此以下依無始世界來煩惱藏所纏。說無始世界來自性淸淨心具足法身。以九種譬諭明如來藏。過於恒沙煩惱藏所纏。如修多羅說應知。九種譬諭者。如偈說言。

萎華中諸佛眾蜂中美蜜皮糩等中實糞穢中眞金地中珍寶藏諸果子中芽朽故獘壞衣纏裹眞金像貧賤醜陋女懷轉輪聖王焦黑泥模中有上妙寶像眾生貪瞋癡妄想煩惱等塵勞諸垢中皆有如來藏

此偈示現何義。自此以下依此略說四偈句義。餘殘譬諭五十四偈廣說應知。此四行偈總略說。彼廣偈中義應知。又依彼義。略說二偈。

華蜂糩糞穢地果故壞衣貧賤女泥模煩惱垢相似佛蜜實眞金寶牙金像王上妙寶像等如來藏相似

華蜂等諸諭明眾生身中無始世界來有諸煩惱垢佛蜜等諸諭明眾生身中無始來具足自性無垢體

又復略說此如來藏。修多羅中明一切眾生界從無始世界來客塵煩惱染心。從無始世界來淨妙法身如來藏不相捨離。是故經言。依自虛妄染心眾生染。依自性淸淨心眾生淨。云何自心染。依自心染有九種諭。謂萎華等應知。偈言。

貪瞋癡相續及結使熏集見修道不淨及淨地有垢萎華等諸諭說九種相對無邊煩惱纏故說差別相

此偈明何義。略說有九種煩惱。於自性淸淨如來法身界中。如萎華等九種譬諭。於諸佛等常外客相諸煩惱垢亦復如是。於眞如佛性常客塵相。何等以爲九種煩惱。一者貪使煩惱。二者瞋使煩惱。三者癡使煩惱。四者增上貪瞋癡結使煩惱。五者無明住地所攝煩惱。六者見道所斷煩惱。七者修道所斷煩惱。八者不淨地所攝煩惱。九者淨地所攝煩惱。此如是等九種煩惱。以彼九種譬諭示現應知。此明何義。世間貪等眾生身中所攝煩惱。能作不動地業所緣。成就色界無色界果報。出世間智能斷。名爲貪瞋癡使煩惱。偈言貪瞋癡相續故。又增上貪瞋癡眾生身中所攝煩惱。能作福業罪業行緣。但能成就欲界果報。惟有不淨觀智能斷。名爲增上貪瞋癡等結使煩惱。偈言及結使故。又阿羅漢身中所攝煩惱。能作無漏諸業行緣。能生無垢意生身果報。惟如來菩提智能斷。名爲無明住地所攝煩惱。偈言熏集故。又有二種學人。何等爲二。一者凡夫。二者聖人。凡夫身中所攝煩惱。初出世間心見出世間法智能斷。名爲見道所斷煩惱。偈言見道故。聖人身中所攝煩惱。如先見出世間法修道智能斷。名爲修道所斷煩惱。偈言修道故。又不究竟菩薩。謂從初地乃至七地所攝煩惱。七住地中所對治法。八地已上三住地中。修道智能斷。名爲不淨地所攝煩惱。偈言不淨故。又畢竟究竟菩薩身中所攝煩惱。八地已上三地修道智所對治法。金剛三昧智能斷。名爲淨地所攝煩惱。偈言及淨地有垢故。是名略說九種煩惱次第。萎華等九種譬諭。我已廣說應知。又復卽此九種煩惱。依八萬四千眾生行故。有八萬四千煩惱差別。如如來智無量無邊故。有如是無量無邊煩惱纏如來藏故。言無量煩惱藏所纏如來藏。是故偈言。

愚癡及羅漢諸學及大智次第四種垢及一二復二如是次第說四凡一聖人二學二大智名爲不淨地

此偈明何義。此九種譬諭。於無漏界中如是次第四種譬諭。及第五譬諭。後時二二煩惱諸垢依。煩惱垢染故。言不淸淨。又復云何知此九種貪等煩惱。於萎華等九種譬諭相似相對。又云何知如來藏於諸佛等九種譬諭相似相對。偈言。

依佛神力故有彼眾妙華初榮時則愛後萎變不愛如華依榮悴有愛有不愛貪煩惱亦爾初樂後不樂羣蜂爲成蜜瞋心嚙諸花瞋恚心起時生種種苦惱稻等內堅實外爲皮糩覆如是癡心纏不見內堅實猶如臭穢糞智觀貪亦爾起欲心諸相結使如穢糞譬如彼地中種種珍寶藏眾生無天眼是故不能見如是自在智爲無明地覆眾生無智眼是故不能見如子離皮糩次第生芽等見道斷煩惱次第生諸地以害身見等攝取妙聖道修道斷煩惱故說獘壞衣七地中諸垢猶如胎所纏遠離胎藏智無分別淳熟三地知諸垢如泥模所泥大智諸菩薩金剛定智斷萎華至泥模如是九種諭示貪瞋癡等九種煩惱垢垢中如來藏佛等相對法如是九種義以三種體攝

此偈明何義。謂依法身自性淸淨心如來藏等三種實體。有諸佛等九種譬諭相似相對法應知。三種實體者偈言。

法身及眞如如來性實體三種及一種五種諭示現

此偈明何義。初三種諭示現如來法身應知。三種譬諭者。所謂諸佛美蜜堅固。示現法身。偈言法身故。一種譬諭者。所謂眞金示現眞如。偈言眞如故。又何等爲五種譬諭。一者地藏。二者樹。三者金像。四者轉輪聖王五者寶像。能生三種佛身。示現如來性。偈言如來性故。又法身者。偈言。

法身有二種淸淨眞法界及依彼習气以深淺義說

此偈明何義。諸佛如來有二種法身。何等爲二。一者寂靜法界身。以無分別智境界故。如是諸佛如來法身。惟自內身法界能證應知。偈言淸淨眞法界故。二者爲得彼因。謂彼寂靜法界說法。依可化眾生說。彼說法應知。以依眞如法身有彼說法。名爲習气。偈言及依彼習气故。彼說法者。復有二種。一細二麁。細者。所謂爲諸菩薩摩訶薩演說甚深祕密法藏。以依第一義諦說故。麁者。所謂種種修多羅祇夜和伽羅那伽陀憂陀那尼陀那等。名字章句種種差別。以依世諦說故。是故偈言。

以出世間法世中無譬諭是故依彼性還說性譬諭如美蜜一味微細法亦爾修多羅等說如種種異味

此偈明何義。諸佛美蜜及堅固等三種譬諭。此明如來眞如法身有二種義。一者徧覆一切眾生。二者徧身中有無有餘殘。示現一切眾生有如來藏。此以何義。於眾生界中無有一眾生離如來法身在於法身外。離於如來智在如來智外。如種種色像不離虛空中。是故偈言。

譬如諸色像不離於虛空如是眾生身不離諸佛智以如是義故說一切眾生皆有如來藏如虛空中色以性不攺變體本來淸淨如眞金不變故說眞如諭

此偈明何義。明彼眞如如來之性。乃至邪聚眾生身中自性淸淨心。無異無差別。光明明了。以離客塵諸煩惱故。後時說言。如來法身如是以一眞金譬諭。依眞如無差別。不離佛法身故。說諸眾生皆有如來藏。以自性淸淨心𨿽言淸淨而本來無二法故。是故經中佛告文殊師利言。文殊師利。如來如實知見自身根本淸淨智。以依自身根本智故。知諸眾生有淸淨身。文殊師利。所謂如來自性淸淨身。乃至一切眾生自性淸淨身。此二法者。無二無差別。是故偈言。

一切諸眾生平等如來藏眞如淸淨法名爲如來體依如是義故說一切眾生皆有如來藏應當如是知

佛性有二種一者如地藏二者如樹果無始世界來自性淸淨心修行無上道依二種佛性得出三種身依初譬諭故知有初法身依第二譬諭知有二佛身眞佛法身淨猶如眞金像以性不攺變攝功徳實體證大法王位如轉輪聖王依止鏡像體有化佛像現

此偈明何義。餘五種譬諭。所謂藏樹金像轉輪聖王寶像譬諭。示現生彼三佛法身。以依自體性如來之性諸眾生藏。是故說言。一切眾生有如來藏。此示何義。以諸佛如來有三種身得名義故。此五種諭能作三種佛法身因。以是義故說如來性因。此以何義。此中明性義以爲因義以是義故。經中偈言。

無始世來性作諸法依止依性有諸道及證涅槃果

此偈明何義。無始世界性者。如經說言。諸佛如來依如來藏。說諸眾生無始本際不可得知故。所言性者。如聖者勝鬘經言。世尊。如來說如來藏者。是法界藏。出世間法身藏。出世間上上藏。自性淸淨法身藏。自性淸淨如來藏故。作諸法依止者。如聖者勝鬘經言。世尊。是故如來藏是依是持是住持是建立。世尊。不離不離智。不斷不脫。不異無爲。不思議佛法。世尊。亦有斷脫異外離離智有爲法。亦依亦持亦住持亦建立。依如來藏故。依性有諸道者。如聖者勝鬘經言。世尊。生死者依如來藏。世尊。有如來藏故。說生死。是名善說故。及證涅槃果者。如聖者勝鬘經言。世尊。依如來藏故有生死。依如來藏故證涅槃。世尊。若無如來藏者。不得厭苦樂求涅槃。不欲涅槃不願涅槃故。此明何義。明如來藏究竟如來法身不差別。眞如體相畢竟定佛性體。於一切時一切眾生身中皆無餘盡應知。此云何知依法相知。是故經言。善男子。此法性法體性自性常住。如來出世若不出世。自性淸淨本來常住。一切眾生有如來藏。此明何義。依法性依法體。依法相應依法方便。此法爲如是爲不如是。不可思議。一切處依法依法量依法信。得心淨得心定。彼不可分別。爲實爲不實。惟依如來信。是故偈言。

惟依如來信信於第一義如無眼目者不能見日輪

此偈明何義。略說一切眾生界中有四種眾生。不識如來藏如生盲人。何等爲四。一者凡夫。二者聲聞。三者辟支佛。四者初發菩提心菩薩。如聖者勝鬘經中說言。世尊。如來藏者。於身見眾生非其境界。世尊。如來藏者。於取四顚倒眾生非其境界。世尊。如來藏者。於散亂心失空眾生非其境界故。此明何義。身見眾生者。謂諸凡夫。以彼凡夫實無色等五陰諸法而取以爲有我我所。虛妄執著我我所慢。於離身見等滅諦無漏性甘露之法。信亦不能。何況出世間一切智境界如來藏能證能解。無有是處。又取四顚倒諸眾生者。所謂聲聞辟支佛人。以彼聲聞辟支佛等應修行如來藏常。而不修行如來藏以爲常。以顚倒取一切法無常。修行如來藏無常。樂無常修行。以不知不覺故。應修行如來藏樂。而不修行如來藏以爲樂。以顚倒取一切法皆苦。修行如來藏苦。樂苦修行。以不知不覺故。應修行如來藏我。而不修行如來藏以爲我。以顚倒取一切法無我。修行如來藏無我。樂無我修行。以不知不覺故。應修行如來藏淨。而不修行如來藏以爲淨。以顚倒取一切法不淨。修行如來藏不淨。樂不淨修行。以不知不覺故。如是聲聞辟支佛等。一切不能如實隨順法身修行。以是義故。第一彼岸常樂我淨法。非彼聲聞辟支佛等所知境界。如是樂顚倒無常苦無我不淨相等。彼如來藏非其境界。如是之義大般涅槃修多羅中。池水譬諭廣明此義應知。彼經中言。迦葉。譬如春時有諸人等在大池浴乘船遊戲。失琉璃寶沒深水中。是時諸人悉共入水求覓是寶。競捉瓦石艸木沙礫。各各自謂得琉璃珠。歡喜持出乃知非眞。是時寶珠猶在水中。以珠力故水皆澄淸。於是大眾乃見寶珠故在水下。猶如仰觀虛空月形。是時眾中有一智人。以方便力安徐入水卽便得珠。汝等比丘。不應如是修集無常苦無我想不淨想等以爲眞實。如彼諸人各以瓦石艸木沙礫而爲寶珠。汝等應當善學方便在在處處常修我想常樂淨想。復應當知。先所修集四法相貌悉是顚倒。欲得眞實修諸想者。如彼智人巧出寶珠。所謂我想常樂淨想故。又散亂心失空眾生者。謂初發心菩薩。離空如來藏義。以失變壞物修行。名爲空解脫門。此以何義。初發心菩薩起如是心。實有法斷滅後時得涅槃。如是菩薩失空如來藏修行。又復有人以空爲有物。我應得空。又生如是心。離色等法別更有空。我應修行令得彼空。彼人不知空以何等法是如來藏。偈言。

不空如來藏謂無上佛法不相捨離相不增減一法如來無爲身自性本來淨客塵虛妄染本來自性空

此偈明何義。不減一法者。不減煩惱。不增一法者。眞如性中不增一法。以不捨離淸淨體故偈言不相捨離相不增減一法故。是故聖者勝鬘經言。世尊。有二種如來藏空智。世尊。空如來藏。若離若脫若異一切煩惱藏。世尊。不空如來藏。過於恒沙不離不脫不異。不思議佛法故。如是以何等煩惱以何等處無。如是如實見知名爲空智。又何等諸佛法。何處具足有。如是如實見知名不空智。如是明離有無二邊如實知空相。此二偈中明如是義。又眾生若離如是空智。彼人則是佛境界外名不相應。不得定不得一心。以是義故。名散亂心失空眾生。何以故。以離第一義空智門無分別境界不可得證不可得見是故聖者勝鬘經言。世尊。如來藏智名爲空智。世尊。如來藏空智者。一切聲聞辟支佛等。本所不見。本所不得。本所不證。本所不會。世尊。一切苦滅惟佛得證。壞一切煩惱藏。修一切滅苦道故。如是此如來藏。以法界藏故。身見等眾生不能得見。已說以身見相對治眞實法界未現前故。又如是出世間法身如來藏。非顚倒眾生境界。已說以無常等世間法對治出世間法界未現前故。又如是自性淸淨法界如來空藏。非散亂心失空眾生境界。已說以煩惱垢客塵染。空自性淸淨功徳法不相捨離。出世間法身得名故。此明何義。又依一味等味法界無差別智門觀察出世間自性淸淨法身。是名如實知見眞如。是故經說。十住菩薩惟能少分見如來藏。何況凡夫二乘人等。是故偈言。

譬如薄雲中見虛空有日淨慧諸聖人見佛亦如是聲聞辟支佛如無眼目者不能觀如來如盲不見日所知一切法有無量無邊徧虛空法界無量智能見諸如來法身充滿一切處佛智慧能見以無量智故◎

◎究竟一乘寶性論爲何義說品第七

問曰。眞如佛性如來藏義住無障閡究竟菩薩地。菩薩第一聖人亦非境界。以是一切智者境界故。若如是者。何故乃爲愚癡顚倒凡夫人說。答曰。以是義故。略說四偈。

處處經中說內外一切空有爲法如雲及如夢幻等此中何故說一切諸眾生皆有如來性而不說空寂以有怯弱心輕慢諸眾生執著虛妄法謗眞如佛性計身有神我爲令如是等遠離五種過故說有佛性

諸修多羅中說有爲諸法謂煩惱業等如雲等虛妄煩惱猶如雲所作業如夢如幻陰亦爾煩惱業生故先已如是說此究竟論中爲離五種過說有眞如性以眾生不聞不發菩提心或有怯弱心欺自身諸過未發菩提心生起欺慢意見發菩提心我勝彼菩薩如是憍慢人不起正智心是故虛妄取不知如實法妄取眾生過不知客染心實無彼諸過自性淨功徳以取虛妄過不知實功徳是故不得生自他平等慈聞彼眞如性起大勇猛力及恭敬世尊智慧及大悲生增長五法不退轉平等無一切諸過惟有諸功徳取一切眾生如我身無異速疾得成就無上佛菩提

究竟一乘寶性論身轉淸淨成菩提品第八

論曰。已說有垢如。自此以下說無垢如應知。無垢如者。謂諸佛如來。於無漏法界中遠離一切種種諸垢。轉雜穢身得淨妙身。依八句義略差別說彼眞如性無漏法身應知。何等爲八偈言。

淨得及遠離自他利相應依止深快大時數如彼法

是名八種句義。次第一偈示現八種義者。何謂八種。一者實體。二者因。三者果。四者業。五者相應。六者行。七者常。八者不可思議。實體者。向說如來藏不離煩惱藏所纏。以遠離諸煩惱轉身得淸淨。是名爲實體應知。偈言淨故。是故聖者勝鬘經言。世尊。若於無量煩惱藏所纏如來藏不疑惑者。於出無量煩惱藏法身亦無疑惑故。因者。有二種無分別智。一者出世間無分別智。二者依出世間智。得世間出世間依止行智是名爲因。偈言得故。果者。卽依此得得證智果。是名爲果。偈言遠離故。業者。有二種遠離。一者遠離煩惱障。二者遠離智障。如是次第故名遠離。如是遠離自利利他成就。是名爲業。偈言自他利故。相應者。自利利他得無量功徳。常畢竟住持。是名相應。偈言相應故。行常不思議者。謂三種佛法身。無始世界來作眾生利益常不休息。不可思議。偈言依止深快大故。以是義故。略說偈言。

實體因果業及以相應行常不可思議名佛地應知

又依實體依因。於佛地中及得彼方便因故。說三偈。

向說佛法身自性淸淨體爲諸煩惱垢客塵所染污譬如虛空中離垢淨日月爲彼厚密雲羅网之所覆佛功徳無垢常恒及不變不分別諸法得無漏眞智

佛身不捨離淸淨眞妙法如虛空日月智離染不二過恒沙佛法明淨諸功徳非作法相應不離彼實體煩惱及智障彼法實無體常爲客塵染是故說雲諭遠離彼二因向二無分別無分別眞智及依彼所得

此偈明何義。向說轉身實體淸淨。又淸淨者略有二種。何等爲二。一者自性淸淨。二者離垢淸淨。自性淸淨者。謂性解脫無所捨離。以彼自性淸淨心體不捨一切客塵煩惱。以彼本來不相應故。離垢淸淨者。謂得解脫。又彼解脫不離一切法。如水不離諸塵垢等而言淸淨。以自性淸淨心遠離客塵諸煩惱垢更無餘故。又依彼果離垢淸淨故。說四偈。

如淸淨池水無有諸塵濁種種雜花樹周匝常圍遶如月離羅睺日無雲翳等無垢功徳具顯現卽彼體蜂王美味蜜堅實淨眞金寶藏大果樹無垢眞金像轉輪聖王身妙寶如來像如是等諸法卽是如來身

貪等客煩惱猶如濁水塵無分別上智果法如池水示現佛法身一切諸功徳依彼證智果是故如是說貪如濁水塵淨法雜垢染可化諸眾生如繞池藕花禪定習气潤遠離瞋羅睺以大慈悲水徧益諸眾生如十五日月遠離雲羅网光明照眾生能除諸幽闇佛無垢日月離癡雲羅网智光照眾生除滅諸黑闇得無等等法能與妙法味諸佛如蜜堅遠離蜂糩障眞實妙功徳除斷諸貧窮能與解脫勢故說金樹諭法寶眞實身增上兩足尊勝色畢竟成故說後三諭

又向說以二種智依自利利他業。何者爲二。一者出世間無分別智。二者依出世間無分別智。轉身得身行因遠離煩惱。得證智果故。又何者是成就自利。謂得解脫遠離煩惱障遠離智障。得無障礙淸淨法身。是名成就自身利益。又何者是成就他利益。旣得成就自身利已。無始世來自然依彼二種佛身。示現世間自在力行。是名成就他身利益。又依自利利他。成就業義故。說四偈。

無漏及徧至不滅法與恒淸涼不變異不退寂淨處諸佛如來身如虛空無相爲諸勝智者作六根境界示現微妙色出於妙音聲令嗅佛戒香與佛妙法味使覺三昧觸令知深妙法細思惟稠林佛離虛空相

略說二種法業智應當知滿足解脫身淸淨眞法身解脫身法身二及一應知謂無漏徧至及究竟無爲煩惱盡無漏及習气滅故無閡及無障智徧至應知無爲以不滅實體不失故不失名爲本恒等句解釋對於恒等句有四失應知死無常及轉不可思議退以無死故恒以常故淸涼不轉故不變寂靜故不退彼究竟足迹淨智白法體具足色聲等示現於諸根如虛空無相而現色等相法身亦如是具六根境界

此偈明何義。經中說言。如虛空相諸佛亦爾者。此依第一義。諸佛如來淸淨法身自體相不共法故。作如是說。以是義故。金剛般若波羅蜜經言。須菩提。於意云何。可以三十二大人相成就得見如來不。須菩提言。如我解佛所說義者。不以相成就得見如來。佛言。如是如是。須菩提。不以相成就得見如來。須菩提。若以相成就觀如來者。轉輪聖王應是如來。是故非以相成就得見如來故。此明何義。以依如來第一義諦淸淨法身明如是義。又依相應義故。說二偈。

如空不思議常恒及淸涼不變與寂靜徧離諸分別一切處不著離閡麁澁觸亦不可見取佛淨心無垢

解脫身法身示自利利他依自利利他彼處相應義一切諸功徳不思議應知以非三慧境一切種智知諸眾生佛體細故非聞境第一非思思以出世深密世修慧不知諸愚癡凡夫本來未曾見如盲不矚色二乘如嬰兒不見日月輪以不生故常以不滅故恒離二故淸涼法性住不變證滅故寂靜一切覺故徧不住不分別離煩惱不著無智障離閡柔軟離麁澁無色不可見離相不可取以自性故淨離染故無垢

此偈明何義。虛空譬諭者。明諸佛如來無爲諸功徳不離佛法身。於所有諸有得不可思議勝大方便業勝大悲業勝大智業。爲與一切眾生樂相無垢淸淨三種佛身。所謂實佛受法樂佛及化身佛。常不休息常不斷絕。自然修行。以爲利益一切眾生應知。以不共餘人惟諸佛如來法身相應故。此明何義。以依此身相應諸行差別故。說八偈。

非初非中後不破壞不二遠離於三界無垢無分別此甚深境界非二乘所知具勝三昧慧如是人能見出過於恒沙不思議功徳惟如來成就不與餘人共如來妙色身淸淨無垢體遠離諸煩惱及一切習气種種勝妙法光明以爲體令眾生解脫常無有休息所作不思議如摩尼寶王能現種種形而彼體非實爲世間說法示現寂靜處教化使淳熟授記令入道如來鏡像身而不離本體猶如一切色不離於虛空

向說佛法身及一切種智自在與涅槃及第一義諦不可思議法應供等功徳惟自身內證應當如是知彼三身差別實法報化等所謂深快大無量功徳身明實體身者謂諸佛法身略說五種相五功徳應知無爲無差別遠離於二邊出離煩惱障智障三昧障以離一切垢故聖人境界淸淨光明照以法性如是無量阿僧祇不可數思議無等諸功徳到第一彼岸實法身相應以快不可數非思量境界及遠離習气無邊等佛法次第不離報受種種法味示現諸妙色淨慈悲習气無虛妄分別利益諸眾生自然無休息如如意寶珠滿足眾生心受樂佛如是神通力自在此神力自在略說有五種說法及可見諸業不休息及休息隱沒示現不實體是名要略說有五種自在如摩尼寶珠依種種諸色異本生諸相一切皆不實如來亦如是方便力示現從兜率陀退次第入胎生習學諸伎藝嬰兒入王宮厭離諸欲相出家行苦行推問諸外道往詣於道場降伏諸魔眾成大妙覺尊轉無上法輪入無餘涅槃於不淸淨國現如是等事世間無休息宣說無常苦無我寂靜名方便智慧力令彼諸眾生厭離三界苦後入於涅槃以入寂靜道諸聲聞人等有是虛妄相言我得涅槃法華等諸經皆說如實法般若方便攝迴先虛妄心令淳熟上乘授妙菩提記微細大勢力令愚癡眾生過嶮難惡道深快及以大次第說應知初法身如來第二色身佛譬如虛空中有一切色身於初佛身中最後身亦爾

自此以下。卽依如是三種佛身。爲樂眾生利益眾生。略說二偈。

世尊體常住以修無量因眾生界不盡慈悲心如意智成就相應法中得自在降伏諸魔怨體寂靜故常

棄捨身命財攝取諸佛法爲利益眾生究竟滿本願得淸淨佛身起大慈悲心修行四如意依彼力住世以成就妙智離有涅槃心常得心三昧成就樂相應常在於世間不爲世法染得淨甘露處故離一切魔諸佛本不生本來寂靜故以常可歸依故言歸依我初七種譬諭如來色身常後三種譬諭善逝法身常

此偈明何義。諸佛如來依法身轉得無上身。不可思議應知。依不可思議故。說二偈。

非言語所說第一義諦攝離諸覺觀地無譬諭可說最上勝妙法不取有涅槃非三乘所知惟是佛境界

不可得思議以離言語相離言語相者以第一義攝第一義攝者非思量境界非思量境者以無譬諭知無譬諭知者以最勝無上最勝無上者不取有涅槃不取是二者不取功徳過前五種譬諭微細不思議如來法身常第六譬諭者以得自在故如來色身常

究竟一乘寶性論如來功徳品第九

論曰。已說無垢眞如法身。次說依彼無垢眞如法身一切功徳。如摩尼寶不離光明形色諸相。如來法身無量無邊自性淸淨無垢功徳。亦復如是。以是義故依佛功徳。次說二偈。

自利亦利他第一義諦身依彼眞諦身有此世諦體果遠離淳熟此中具足有六十四種法諸功徳差別

於自身成就住持諸佛法故攝第一身爲他身住持諸如來世尊故有世諦體佛無量功徳初身攝應知十力四無畏大丈夫相等彼受樂報體第二佛身攝

此偈明何義。明十力等六十四種佛身功徳。此云何知。依彼義故。略說二偈。

佛力金剛杵破無智者障如來無所畏處眾如師子如來不共法淸淨如虛空如彼水中月眾生二種見

自此已下功徳品中餘殘論偈。依此二偈次第示現彼十力等六十四種如來功徳。如陀羅尼自在王經廣說應知。初依十力故。說二偈。

處非處果報業及於諸根性信至處道離垢諸禪定憶念過去世天眼寂靜智如是等諸句說十種力名

如實覺諸法遮諸閡道障說道得無漏是四種無畏於所知境界畢竟知自他自知教他知此非遮障道能證勝妙果自得令他得說自他利諦是諸處無畏

佛無過無諍無妄念等失無不定散心無種種諸想無作意護心欲精進不退念慧及解脫知見等不退諸業智爲本知三世無障佛十八功徳及餘不說者佛身口無失若他來破壞內心無動相非作心捨心世尊欲精進念淨智解脫知見常不失示現可知境一切諸業等智爲本展轉三世無障閡廣大智行常是名如來體大智慧相應覺彼大菩提最上勝妙法爲一切眾生轉於大法輪無畏勝妙法令彼得解脫

足下相平滿具足千輻輪跟傭趺上隆伊尼鹿王𨄔手足悉柔軟諸指皆纖長鵝王网縵指臂肘上下傭兩肩前後平左右俱圓滿立能手過膝馬王陰藏相身傭相洪雅如尼拘樹王體相七處滿上半如師子威徳勢堅固猶如那羅延身色新淨妙柔軟金色皮淨軟細平密一孔一毛生毛柔軟上靡微細輪右旋身淨光圓匝頂上相髙顯項如孔雀王頤方若師子髪淨金精色諭如因陀羅額上白毫相通面淨光明口含四十齒二牙白踰雪深密內外明上下齒平齊迦陵頻伽聲妙音深遠聲所食至喉現得味中上味細薄廣長舌二目淳紺色瞬眼若牛王功徳如蓮華如是說人尊妙相三十二一一不雜亂普身不可嫌

此佛十力四無所畏十八不共法。三十二大人相。略集一處。是名六十四種功徳應知。偈言。

六十四功徳修因及果報一一各差別寶經次第說

此偈明何義。向說諸佛如來六十四種功徳因果差別。依此次第寶女經中廣說應知。又復依此四處。次第有四種諭。謂金剛杵及師子王。虛空譬諭水中月等。有九行偈。依彼九偈。略說偈言。

衝過無慈心不共他無心故說杵師子空水中月諭

處非處果性眾生諸信根種種道修地過宿命差別天眼漏盡等佛力金剛杵能刺碎散斫癡鎧山牆樹

諸如來六力次第三及一所知境界中離三昧諸障及離餘垢障譬如破散截鎧牆及樹等亦重亦堅固亦不可破壞如來十種力猶如彼金剛故說金剛杵

譬如師子王諸獸中自在常處於山林不怖畏諸獸佛人王亦爾處於諸羣眾不畏及善住堅固奮迅等

知病苦知因遠離彼苦因說聖道妙藥爲離病證滅遠離諸怖畏善住奮迅城佛王在大眾無畏如師子以知一切法是故能善住一切處不畏離愚癡凡夫二乘及淸淨以見我無等於一切法中心常定堅固何故名奮迅過無明住地自在無閡處是故名奮迅

地水火風等彼法空中無諸色中亦無虛空無閡法諸佛無障礙猶如虛空相如來在世間如地水火風而諸佛如來所有諸功徳乃至無一法共餘世間有

聲聞及空行智者及自在上上微細法故示現五大諸眾生受用如地水火風離世離出世故說虛空大三十二功徳依止法身有如世間燈炷明煖及色相相應無差別諸如來法身一切諸功徳無差別亦爾

秋空無雲曀月在天及水一切世間人皆見月勢力淸淨佛輪中具功徳勢力佛子見如來功徳身亦爾

三十二功徳見者生歡喜依法報化身三種佛而有法身淨無垢遠離於世間在如來輪中眾生見二處如淸淨水中見於月影像是三十二相依色身得名如摩尼寶珠不離光色相色身亦如是不離三十二

究竟一乘寶性論自然不休息佛業品第十

論曰。已說無垢諸佛功徳。次說諸佛如來作業。彼諸佛業自然而行常不休息。教化眾生應知。此依略說。有二種法自然而行。以是義故。依諸佛業自然而行。常不休息常作佛事故。說六偈。

於可化眾生以教化方便起化眾生業教化眾生界諸佛自在人於可化眾生常待處待時自然作佛事徧覺知大乘最妙功徳聚如大海水寶如來智亦爾菩提廣無邊猶如虛空界於無量功徳大智慧日光徧照諸眾生有佛妙法身無垢功徳藏如我身無異煩惱障智障雲霧羅网覆諸佛慈悲風吹令散滅盡

以何等性智何者何處時作業無分別是故業自然以何等根性諸眾生可度以何等智慧能度諸眾生又以何者是化眾生方便眾生以何處何時中可化進趣及功徳爲果爲攝取彼障及斷障諸緣不分別進趣謂十地功徳因二諦果謂大菩提攝菩提眷屬彼障謂無邊煩惱及習气斷障謂大慈及大悲心等是名一切時常種種因緣如是等六處次第說應知如大海水寶空日地雲風諸地如大海智水功徳寶菩提如空界廣無中後邊爲利益眾生二種業如日能悉徧照知一切眾生界皆有如來性如地中伏藏猶如彼大地體安固不動爲利益眾生見彼我無別客塵煩惱等本自無體性一切皆虛妄如雲聚不實起大慈悲心猶如猛風吹煩惱智障盡如彼雲聚散化事未究竟故常在世間從本際以來自然不休息

問曰。如向所說諸佛如來不生不滅。若如是者卽無爲法。無爲法者不修行業。云何自然不休息常教化眾生事。答曰。爲示現彼諸佛大事斷諸疑惑。是故依彼不可思議無垢淸淨諸佛境界。示現大事故。以譬諭說一行偈。

帝釋妙鼓雲梵天日摩尼響及虛空地如來身亦爾

依此一行修多羅攝取義。偈九種譬諭。自此以下廣說餘殘六十六偈應知。又復依彼廣說偈義。九種譬諭略說彼義。及以次第廣說如來無上利益一切眾生修行究竟。以十九偈解釋應知。偈言。

遠離一切業未曾見有果爲一切疑人除諸疑网故說九種譬諭彼修多羅名廣說此諸法彼修多羅中廣說九種諭彼名智境界快妙智莊嚴有智者速入具足佛境界說彼天帝釋琉璃鏡像等九種諸譬諭應知彼要義見說及徧至以離諸相智身口意業密大慈悲者得離諸功用心無分別寂靜以智故無垢如大毘琉璃帝釋等譬諭智究竟滿足故究竟寂靜以有淨智慧是故無分別爲成種種義故說釋等諭爲成彼義者說九種見等離生離神通諸佛現是事是名爲略說種種義譬諭先諭解異後後諭解異前佛體如鏡像如彼琉璃地人非不有聲如天妙法鼓非不作法事如彼大雲雨非不作利益而亦非不生種種諸種子如梵天不動而非不淳熟如彼大日輪非不破諸闇如彼如意寶而非不希有猶如彼聲響非不因緣成猶如彼虛空非不爲一切眾生作依止猶如彼大地而非不住持一切種種物以依彼大地荷負諸世間種種諸物故依諸佛菩提出世間妙法成就諸白業諸禪四無量及以四空定諸如來自然常住諸世間有如是諸業一時非前後作如是妙業

究竟一乘寶性論挍量信功徳品第十一

論曰。向說四種法。自此已下明有慧人於彼法中能生信心。依彼信者所得功徳。說十四偈。

佛性佛菩提佛法及佛業諸出世淨人所不能思議此諸佛境界若有能信者得無量功徳勝一切眾生以求佛菩提不思議果報得無量功徳故勝諸世間若有人能捨摩尼珠珍寶徧布十方界無量佛國土爲求佛菩提施與諸法王是人如是施無量恒沙劫若復有人聞妙境界一句聞已復能信過施福無量若有智慧人奉持無上戒身口意業淨自然常護持爲求佛菩提如是無量劫是人所得福不可得思議若復有人聞妙境界一句聞已復能信過戒福無量若人入禪定焚三界煩惱過天行彼岸無菩提方便若復有人聞妙境界一句聞已復能信過禪福無量無慧人能捨惟得富貴報修持禁戒者得生人天中修行斷諸障非慧不能除慧除煩惱障亦能除智障聞法爲慧因是故聞法勝何況聞法已復能生信心

身及彼所轉功徳及成義示此四種法惟如來境界智者信爲有及信畢竟得以信諸功徳速證無上道究竟到彼岸如來所住處信有彼境界彼非可思議我等可得彼彼功徳如是惟深信勝智欲精進念定修智等功徳無上菩提心一切常現前以常現前故名不退佛子彼岸淨功徳畢竟能成就五度是功徳以不分別三畢竟及淸淨以離對治法施惟施功徳持戒惟持戒餘二度修行謂忍辱禪定精進徧諸處慳等所治法名爲煩惱障虛分別三法是名爲智障遠離彼諸障更無餘勝因惟眞妙智慧是故般若勝彼智慧根本所謂聞慧是以聞慧生智是故聞爲勝

又自此已下明向所說義。依何等法說。依何等義說。依何等相說。初依彼法故。說二偈。

我此所說法爲自心淸淨依諸如來教修多羅相應若有智慧人聞能信受者我此所說法亦爲攝彼人

依燈電摩尼日月等諸明一切有眼者皆能見境界依佛法光明慧眼者能見以法有是利故我說此法

若一切所說有義有法句能令修行者遠離於三界及示寂靜法最勝無上道佛說是正經餘者顚倒說

𨿽說法句義斷三界煩惱無明覆慧眼貪等垢所纏又於佛法中取少分說者世典善言說彼三尚可受何況諸如來遠離煩惱垢無漏智慧人所說修多羅以離於諸佛一切世間中更無勝智慧如實知法者如來說了義彼不可思議思者是謗法不識佛意故謗聖及壞法此諸邪思惟煩惱愚癡人妄見所計故故不應執著邪見諸垢法以淨衣受色垢膩不可染

愚不信白法邪見及憍慢過去謗法障執著不了義著供養恭敬惟見於邪法遠離善知識親近謗法者樂著小乘法如是等眾生不信於大乘故謗諸佛法

智者不應畏怨家蛇火毒因陀羅霹靂刀杖諸惡獸師子虎狼等彼但能斷命不能令人入可畏阿鼻獄應畏謗深法及謗法知識決定令人入可畏阿鼻獄𨿽近惡知識惡心出佛血及殺害父母斷諸聖人命破壞和合僧及斷諸善根以繫念正法能解脫彼處若復有餘人誹謗甚深法彼人無量劫不可得解脫

自此已下依於說法法師生敬重心故。說二偈。

若人令眾生學信如是法彼是我父母亦是善知識彼人是智者以如來滅後迴邪見顚倒令入正道故

自此已下依彼說法所得功徳。以用迴向故。說三偈。

三寶淸淨性菩提功徳業我略說七種與佛經相應依此諸功徳願於命終時見無量壽佛無邊功徳身我及餘信者旣見彼佛已願得離垢眼成無上菩提

依何等法說依何等義說依何等相說如彼法而說如彼義而說如彼相而說彼一切諸法六行偈示現護自身方便以七行偈說明誹謗正法故有三行偈六偈示彼因以二偈示現於彼說法人深生敬重心大眾聞忍受得彼大菩提略說三種法示現彼果報

究竟一乘寶性論卷第四

