大乘法界無差別論

堅慧菩薩造

大唐于闐三藏提雲般若等譯

稽首菩提心能爲勝方便得離生老死病苦依過失

菩提心略說有十二種義。是此論體。諸聰慧者應如次知。所謂果故因故。自性故。異名故。無差別故。分住故。無染故。常恒故。相應故。不作義利故。作義利故。一性故。此中最初顯示菩提心果。令見勝利。次卽說彼所起之因。然後安立。此出生相。及顯異名而無差別。於一切位無有染著。常與淨法而共相應。不淨位中無諸功用。於淸淨位能作利益。一性涅槃應知。如是十二種義今此論中次第開闡。何者名爲菩提心果。謂最寂靜涅盤界。此惟諸佛所證。非餘能得。所以者何。惟佛如來能永滅盡一切微細煩惱熱故。於中無生永不復生意生諸蘊故。無老此功徳增上殊勝圓滿究竟無衰變故。無死永捨離不思議變易死故。無病一切煩惱所知障病及與習气皆永斷故。無苦依無始時來無明住地所有習气皆永除故。無過失一切身語意誤犯不行故。此則由菩提心。爲最上方便不退失因一切功徳。至於究竟而得彼果。彼果者卽涅盤界。何者爲涅盤界。謂諸佛所有轉依相不思議法身。以菩提心是不思議果因。如白月初分故今頂禮。復次頌曰。

能益世善法聖法及諸佛所依寶處如如地海種子

復次菩提心如地。一切世間善苗生長所依故。如海一切聖法珍寶積聚處所故。如種子一切佛樹出生相續之因故。如是已說菩提心果。云何此因。頌曰。

信爲其種子般若爲其母三昧爲胎藏大悲乳養人

復次云何此因積集。應知如轉輪王子。其中於法深信爲菩提心種子。智慧通達爲母。三昧爲胎藏。由定樂住一切善法得安立故。大悲爲乳母。以哀愍眾生。於生死中無有厭倦。一切種智得圓滿故。云何自性。頌曰。

自性無染著如火寶空水白法所成就猶如大山王

復次應知此菩提心因積集已。有二種相。謂離染淸淨相。白法所成相。離染淸淨相者。謂卽此心自性不染。又出客塵煩惱障得淸淨。譬如火摩尼寶虛空水等爲灰垢雲土所覆翳時。𨿽其自性無所染著。然猶遠離灰等故。令火等得淸淨。如是一切眾生自性無差別心。𨿽貪等煩惱所不能染。然猶遠離貪等故。其心得淸淨。白法所成相者。謂如是自性淸淨心。爲一切白法所依。卽以一切白淨法而成其性。如說須彌山眾寶所依。卽以眾寶而合成故。云何異名。頌曰。

至於成佛位不名菩提心名爲阿羅訶淨我樂常度此心性明潔與法界同體如來依此心說不思議法

復次此菩提心。永離一切客塵過惡。不離一切功徳成就。得四種最上波羅蜜。名如來法身。如說世尊如來法身。卽是常波羅蜜。樂波羅蜜。我波羅蜜。淨波羅蜜。如來法身卽是客塵煩惱所染自性淸淨心差別名字。又如說。舍利弗。此淸淨法性卽是法界。我依此自性淸淨心。說不思議法。云何無差別。頌曰。

法身眾生中本無差別相無作無初盡亦無有染濁法空智所知無相聖所行一切法依止斷常皆悉離

復次此菩提心。在於一切眾生身中。有十種無差別相。所謂無作以無爲故。無初以無起故。無盡以無滅故。無染濁以自性淸淨故。性空智所知以一切法無我一味相故。無形相以無諸根故。聖所行以是佛大聖境界故。一切法所依以染淨諸法所依止故。非常以是雜染非常法性故。非斷以是淸淨非斷法性故。云何分位。頌曰。

不淨眾生界染中淨菩薩最極淸淨者是說爲如來

復次此菩提心。無差別相故。不淨位中名眾生界。於染淨位名爲菩薩。最淸淨位說名如來。如說。舍利弗。卽此法身。爲本際無邊煩惱藏所纏。從無始來生死趣中生滅流轉。說名眾生界。復次舍利弗。卽此法身。厭離生死漂流之苦。捨於一切諸欲境界。於十波羅蜜及八萬四千法門中。爲求菩提而修諸行。說名菩薩。復次舍利弗。卽此法身。解脫一切煩惱藏。遠離一切苦。永除一切煩惱隨煩惱垢。淸淨極淸淨最極淸淨。住於法性。至一切眾生所觀察地。盡一切所知之地。昇無二丈夫處。得無障礙無所著一切法自在力。說名如來應正等覺。是故舍利弗。眾生界不異法身。法身不異眾生界。眾生界卽是法身。法身卽是眾生界。此但名異非義有別。云何無染。頌曰。

譬如明淨日爲雲之所翳煩惱雲若除法身日明顯

此復云何。於不淨位中。現有無量諸煩惱。而不爲染。譬如日輪爲雲所覆而性常淸淨。此心亦爾。彼雜煩惱但爲客故。云何常恒。頌曰。

譬如劫盡火不能燒虛空如是老病死不能燒法界如一切世間依虛空起盡諸根亦如是依無爲生滅

復次云何。於此現有生老死。而言是常。譬如虛空𨿽劫災火起不能爲害。法界亦爾。是故經言。世尊。生死者但隨俗說有。世尊。死者諸根隱沒。生者諸根新起。非如來藏有生老死若沒若起。世尊。如來藏過有爲相。寂靜常住不變不斷故。云何相應。頌曰。

如光明熱色與燈無異相如是諸佛法於法性亦然煩惱性相離空彼客煩惱淨法常相應不空無垢法

復次云何未成正覺。而言於此佛法相應。譬如光明熱色等與燈無有異相。諸佛法於法身亦如是。如說。舍利弗。諸佛法身有功徳法。譬如燈有光明熱色不離不脫。摩尼寶珠光色形狀亦復如是。舍利弗。如來所說諸佛法身智功徳法不離不脫者。所謂過恒河沙如來法也。復次如說有二種如來藏空智。何等爲二。所謂空如來藏。一切煩惱若離若脫智。不空如來藏。過恒河沙不思議諸佛法不離不脫智。云何不作義利。頌曰。

煩惱藏纏覆不能益眾生如蓮華未開如金在糞中亦如月盛滿阿脩羅所蝕

復次眾生法身。卽與如是功徳相應。何故無有如來徳用。應知此如蓮未開。諸惡見葉共包裹故。如金墮廁。在於覺觀糞穢中故。如滿月被蝕。我慢羅睺所執取故。如池水被濁。貪欲塵土所混雜故。如金山被翳。瞋恚泥垢所封著故。如虛空被覆。癡愚重雲之所蔽故。如日未出。在無明習气地中故。如世界未成。在六處水大藏中故。如雲無雨。相違緣現前故。總爲頌曰。

如蓮金等未開顯佛體客塵翳亦然是時功徳不自益反此則能爲大利

如池無垢濁如蓮大開敷亦如上眞金洗除眾糞穢如虛空淸淨朗月星圍繞離欲解脫時功徳亦如是譬如日明現威光徧世間如地生眾穀如海出眾寶如是益眾生令從諸有脫了知諸有性而起於大悲若盡若不盡斯皆無所著佛心如大雲住於實際空三昧總持法甘雨隨時降一切諸善苗因此而生長

此偈中義與前相反。應知則是淸淨法身。遠離客塵眾患故。成就自性功徳故。證斯法者則名如來應正等覺。於常住寂靜淸涼不思議涅盤界。恒受安樂。爲一切眾生之所歸仰。云何一性。頌曰。

此卽是法身亦卽是如來如是亦卽是聖諦第一義涅盤不異佛猶如冷卽水功徳不相離故無異涅盤

若如來法身異涅盤者。經中不應作如是說。如彼頌曰。

眾生界淸淨應知卽法身法身卽涅盤涅盤卽如來

復次如有經言。世尊。卽此阿耨多羅三藐三菩提名涅盤界。卽此涅盤界名如來法身。世尊。無異如來無異法身。言如來者卽法身也。

復次應知。此亦不異苦滅諦。是故經言。非以苦壞名苦滅諦。言苦滅者。以從本已來無作無起。無生無滅。無盡離盡。常恒不變無有斷絕。自性淸淨。遠離一切煩惱藏。具足過恒河沙不離不脫智不思議諸佛法。是故說名如來法身世尊。卽此如來法身。未離煩惱藏。說名如來藏。世尊。如來藏智。是如來空智。世尊。如來藏者。一切聲聞獨覺。本所不見本所不證。惟佛世尊。永壞一切煩惱藏。具修一切苦滅道之所證得。是故當知。佛與涅盤無有差別。譬如冷觸不異於水。復次應知。惟有一乘道若不爾者。異此應有餘涅盤故。同一法界豈有下劣涅盤勝妙涅盤耶。亦不可言由下中上勝劣諸因而得一果。以現見因差別果亦差別故。是故經言。世尊。實無勝劣差別法證得涅盤世尊。平等諸法證於涅盤。世尊。平等智。平等解脫。平等解脫見。證得涅盤。是故世尊。涅盤界者名爲一味。所謂平等味解脫味也。

大乘法界無差別論

此論丹藏與國宋二藏不同。此則丹本。有五字四句二十四頌。間挾七言一偈。離爲十二段。段段各釋。吾祖賢首疏。所釋者。此本也。按彼國宋兩本。有七字四句二十偈。一舉並出。後方次第釋之。其初偈曰。法界不生亦不滅。無老病死無蘊過。由彼發勝菩提心。是故我今稽首禮者是也。今按開元錄。及賢首疏。並以此論爲單譯。而國宋兩本與此丹本文𨿽有異。義則無殊。必是開元之後。後代重譯也。但未詳何代何人之譯。此須待勘。二藏直以爲提雲般若譯者錯耳。

