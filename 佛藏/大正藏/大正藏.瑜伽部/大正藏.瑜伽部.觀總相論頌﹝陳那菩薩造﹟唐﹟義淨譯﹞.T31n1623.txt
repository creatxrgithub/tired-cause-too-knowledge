觀總相論頌一卷

陳那菩薩造

三藏法師義淨奉制譯

諸有樂略者彼已顯方隅若有愛煩文爲彼說總相由聲及義智俗言爲本者是觀總相言此頌聲及義謂聲并義二此中二種智名聲兼義智彼爲根本者謂卽於因義由諸世間說以聲義智本是故勒爲頌聲義及智義故略造斯論問名義連屬是俗說爲本何以故今云但惟辦聲義答曰不如此縱有連屬聲惟名與義二諸有許共相所詮及能詮此中理印持咸攝入於此謂不相離性方許相連屬故今不別說由能詮名等惟局連屬門了彼所詮義故以總相性方得解了者後當以廣說故惟聲義智連屬道理成有餘復意樂此中名義二有三種差別謂聲并義二

觀總相論頌一卷

