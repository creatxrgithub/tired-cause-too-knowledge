辯中邊論頌一卷

彌勒菩薩說

三藏法師玄奘奉詔譯

辯相品第一

惟相障眞實及修諸對治卽此修分位得果無上乘虛妄分別有於此二都無此中惟有空於彼亦有此故說一切法非空非不空有無及有故是則契中道識生變似義有情我及了此境實非有境無故識無虛妄分別性由此義得成非實有全無許滅解脫故惟所執依他及圓成實性境故分別故及二空故說依識有所得境無所得生依境無所得識無所得生由識有得性亦成無所得故知二有得無得性平等三界心心所是虛妄分別惟了境名心亦別名心所一則名緣識第二名受者此中能受用分別推心所覆障及安立將導攝圓滿三分別受用引起并連縛現前苦果故惟此惱世間三二七雜染由虛妄分別諸相及異門義差別成立應知二空性略說惟由此無二有無故非有亦非無非異亦非一是說爲空相略說空異門謂眞如實際無相勝義性法界等應知由無變無倒相滅聖智境及諸聖法因異門義如次此雜染淸淨由有垢無垢如水界全空淨故許爲淨能食及所食此依身所住能見如此理所求二淨空爲常益有情爲不捨生死爲善無窮盡故觀此爲空爲種性淸淨爲得諸相好爲淨諸佛法故菩薩觀空補特伽羅法實性俱非有此無性有性故別立二空此若無雜染一切應自脫此若無淸淨功用應無果非染非不染非淨非不淨心性本淨故由客塵所染

辯障品第二

具分及一分增盛與平等於生死取捨說障二種性九種煩惱相謂愛等九結初二障厭捨餘七障眞見謂能障身見彼事滅道寶利養恭敬等遠離徧知故無加行非處不如理不生不起正思惟資糧未圓滿闕種性善友心極疲厭性及闕於正行鄙惡者同居倒麁重三餘般若未成就及本性麁重懈怠放逸性著有著資財及心性下劣不信無勝解如言而取義輕法重名利於有情無悲匱聞及少聞不修治妙定善菩提攝受有慧無亂障迴向不怖慳自在名善等如是善等十各有前三障於覺分度地有別障應知於事不善巧懈怠定減二不植羸劣性見麁重過失障富貴善趣不捨諸有情於失徳減增令趣入解脫障施等諸善無盡亦無間所作善決定受用法成熟徧行與最勝勝流及無攝相續無差別無雜染淸淨種種法無別及不增不減并無分別等四自在依義於斯十法界有不染無明障十地功徳故說爲十障已說諸煩惱及諸所知障許此二盡故一切障解脫

辯眞實品第三

眞實惟有十謂根本與相無顚倒因果及麁細眞實極成淨所行攝受并差別十善巧眞實皆爲除我見許於三自性惟一常非有一有而不眞一有無眞實於法數取趣及所取能取有非有性中增益損減見知此故不轉是名眞實相無性與生滅垢淨三無常所取及事相和合苦三種空亦有三種謂無異自性無相及異相自相三無我如次四三種依根本眞實苦三相已說集亦有三種謂習气等起及相未離繫自性二不生垢寂二三滅徧知及永斷證得三道諦應知世俗諦差別有三種謂假行顯了如次依本三勝義諦亦三謂義得正行依本一無變無倒二圓實世極成依一理極成依三淨所行有二依一圓成實名徧計所執相分別依他眞如及正智圓成實所攝流轉與安立邪行依初二實相惟識淨正行依後一於蘊等我見執一因受者作者自在轉增上義及常雜染淸淨依觀縛解者性此所執分別法性義在彼非一及總略分段議名蘊能所取彼取種子義名界能受所了境用門義名處緣起義於因果用無增減於非愛愛淨俱生及勝主得行不自在是處非處義根於取住續用二淨增上因果已未用是世義應知受及受資糧彼所因諸行二寂滅對治是諦義應知由功徳過失及無分別智依他自出離是乘義應知有爲無爲義謂若假若因若相若寂靜若彼所觀義

辯修對治品第四

以麁重愛因我事無迷故爲入四聖諦修念住應知已徧知障治一切種差別爲遠離修集勤修四正斷依住堪能性爲一切事成滅除五過失勤修八斷行懈怠忘聖言及惛沈掉舉不作行作行是五失應知爲斷除懈怠修欲勤信安卽所依能依及所因能果爲除餘四失修念智思捨記言覺沈掉伏行滅等流已種順解脫復修五增上謂欲行不忘不散亂思擇卽損障名力因果立次第順決擇二二在五根五力覺支略有五謂所依自性出離并利益及三無染支由因緣所依自性義差別故輕安定捨說爲無染支分別及誨示令他信有三對治障亦三故道支成八表見戒遠離令他深信受對治本隨惑及自在障故有倒順無倒無倒有倒隨無倒無倒隨是修治差別菩薩所修習由所緣作意證得殊勝故與二乘差別

辯修分位品第五

所說修對治分位有十八謂因入行果作無作殊勝上無上解行入出離記說灌頂及證得勝利成所作應知法界中略有三分位不淨淨不淨淸淨隨所應依前諸位中所有差別相隨所應建立諸補特伽羅

辯得果品第六

器說爲異熟力是彼增上愛樂增長淨如次卽五果復略說餘果後後初數習究竟順障滅離勝上無上

辯無上乘品第七

總由三無上說爲無上乘謂正行所緣及修證無上正行有六種謂最勝作意隨法離二邊差別無差別最勝有十二謂廣大長時依處及無盡無間無難性自在攝發起得等流究竟由斯說十度名波羅蜜多十波羅蜜多謂施戒安忍精進定般若方便願力智饒益不害受增徳能入脫無盡常起定受用成熟他菩薩以三慧恒思惟大乘如所施設法名作意正行此增長善界入義及事成此助伴應知卽十種法行謂書寫供養施供聽披讀受持正開演諷誦及思修行十法行者獲福聚無量勝故無盡故由攝他不息隨法行二種謂諸無散亂無顚倒轉變諸菩薩應知出定於境流味沈掉矯示我執心下劣諸智者應知智見於文義作意及不動二相染淨客無怖髙無倒知但由相應串習或翻此有義及非有是於文無倒似二性顯現如現實非有知離有非有是於義無倒於作意無倒知彼言熏習言作意彼依現似二因故於不動無倒謂知義非有非無如幻等有無不動故於自相無倒知一切惟名離一切分別依勝義自相以離眞法界無別有一法故通達此者於共相無倒知顚倒作意未滅及已滅於法界雜染淸淨無顚倒知法界本性淸淨如虛空故染淨非主是於客無倒有情法無故染淨性俱無知此無怖髙是於二無倒異性與一性外道及聲聞增益損減邊有情法各二所治及能治常住與斷滅所取能取邊染淨二三種分別二邊性應知復有七謂有非有邊所能寂怖畏所能取正邪有用并無用不起及時等是分別二邊差別無差別應知於十地十波羅蜜多增上等修集所緣謂安界所能立任持印內持通達增證運最勝修證謂無闕不毀動圓滿起堅固調柔不住無障息此論辯中邊深密堅實義廣大一切義除諸不吉祥

辯中邊論頌

