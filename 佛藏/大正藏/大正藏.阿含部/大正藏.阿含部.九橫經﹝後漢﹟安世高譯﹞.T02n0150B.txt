佛說九橫經

後漢安息國三藏安世髙譯

佛在舍衛國祇樹給孤獨園。佛便告比丘﹕「有九輩九因緣﹐命未盡便橫死。一者爲不應飯爲飯﹐二者爲不量飯﹐三者爲不習飯飯﹐四者爲不出生﹐五者爲止熟﹐六者爲不持戒﹐七者爲近惡知識﹐八者爲入里不時不如法行﹐九者爲可避不避。如是爲九因緣﹐人命爲橫盡。

「一﹑不應飯者﹐名爲不可意飯﹐亦爲以飽腹不停調。

「三﹑不習飯者﹐名爲不知時冬夏﹐爲至他國郡﹐不知俗宜﹐不能消飯﹐食未習故。

「四﹑不出生者﹐名爲飯物未消﹐復上飯﹐不服藥吐下﹐不時消。

「五﹑爲止熟者﹐名爲大便小便來時﹐不卽時行﹐噫吐啑下風來時制。

「六﹑不持戒者﹐名爲犯五戒﹐殺﹑盜﹑犯他人婦﹑兩舌﹑飲酒﹐亦有餘戒﹐以犯便入縣官﹐或絃死﹐或捶杖利刃所斫刺﹐或辜飢渴而終﹔或以得脫﹐從怨家得手死﹐或驚怖念罪憂死。

「七﹑爲近惡知識者﹐名爲惡知識﹐已作惡便反坐。何以故﹖坐不離惡知識故﹐不覺善惡﹐不計惡知識惡﹐態不思惡知識惡。

「八﹑爲入里不時者﹐名爲冥行﹐亦里有諍時行﹐亦里有縣官長吏追捕不避﹐不如法行者﹐入里妄入他家舍中﹐妄見不可見﹐妄聽不可聽﹐妄犯不可犯﹐妄說不可說﹐妄憂不可憂﹐妄索不可索。

「九﹑爲可避不避者﹐名爲當避獘象﹑獘馬﹑牛犇﹑車﹑蛇虺﹑坑井﹑水火﹑拔刀﹑醉人﹑惡人﹐亦餘若干惡。如是爲九因緣輩﹐人命未盡當坐是盡﹐慧人當識當避是因緣﹐以避乃得兩福﹐一者得長壽﹐二以長壽乃得聞道好語言亦能行。」

佛說九橫經

