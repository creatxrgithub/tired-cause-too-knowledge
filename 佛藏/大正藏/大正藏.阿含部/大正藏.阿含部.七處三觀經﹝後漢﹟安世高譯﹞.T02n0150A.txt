佛說七處三觀經

後漢安息國三藏安世髙譯

﹝一﹞

一時﹐佛在舍衛國祇樹給孤獨園。佛告﹕「比丘﹗」比丘應﹕「然。」

佛言﹕「比丘﹗七處爲知﹐三處爲觀﹐疾爲在道法脫結﹐無有結﹐意脫從黠得法﹐已見法自證道﹐受生盡﹐行道竟﹐作可作﹐不復來還。」

佛問比丘﹕「何謂爲七處爲知﹖是聞比丘﹐色如本諦知﹐亦知色習﹐亦知色盡﹐亦知色滅度行﹔亦知色味﹐亦知色苦﹐亦知色出要﹐亦至誠知。如是痛癢﹑思想﹑生死﹑識如本知諦知﹐亦知識習﹐亦知識盡﹐亦知識盡受如本知﹔亦知識味﹐亦知識苦﹐亦知識出要﹐亦知識本至誠。何等爲色如諦如所﹖色爲四大﹐亦爲在四大虺所﹐色本如是如本知。何等爲色習如本知﹖愛習爲色習﹐如是色習爲知。何等爲知﹖色盡如至誠知﹐愛盡爲色盡﹐如是色盡爲至誠知。何等爲色行盡如至誠知﹖若所色爲是八行﹐諦見到諦定爲八﹐如是色盡受行如至誠知本。何等爲色味如至誠知﹖所色欲生喜生欲生﹐如是爲味如至誠知。何等爲色惱如至誠知﹖所色不常苦轉法﹐如是爲色惱如至誠知。何等爲色要如至誠知﹖所色欲貪能解﹐能棄欲能度欲﹐如是爲色知要如至誠知。

「何等爲痛癢﹖能知六痛癢﹕眼栽痛癢﹐耳鼻口身意栽痛癢﹐如是爲知痛癢。何等爲痛癢習﹖栽習爲痛癢習﹐如是爲痛癢習。何等爲痛癢盡知﹖栽盡爲痛癢盡知﹐如是爲痛癢盡知。何等爲痛癢盡受行﹖若受八行﹐諦見到諦定意爲八﹐如是痛癢如盡受行爲道。何等爲痛癢味識﹖所爲痛癢求可求喜求﹐如是爲痛癢識味爲知。何等爲痛癢惱識﹖所痛癢爲不常敗苦惱意﹐如是爲痛癢惱識。何等爲痛癢要﹖所痛癢欲能活爲愛﹐能斷愛貪爲自度﹐如是爲痛癢要識如諦知也。

「何等爲思想﹖識爲身六思想﹕眼栽思想﹐耳鼻口身意栽思想﹐如是是六識思想。何等爲思想習識﹖栽習爲思想習﹐如是爲思想習識。何等爲思望﹖惡便望苦會得是故﹐我爲說捨身惡行﹐若比丘已捨身惡行﹐便得利便得安隱。是故我爲說捨身惡行﹐口意亦如上說。」

﹝二﹞

一時﹐佛在舍衛國﹐行在祇樹給孤獨園。是時處到佛已﹐到佛禮便坐﹐已坐問佛﹕「何等不守不守身﹖何等不守不守口聲﹖何等不守不守意﹖」

佛便說﹕「給孤獨家意不守身行﹐亦不得守口聲行﹐亦不得守心行﹐亦不守己行﹐不守身己行﹐不守口聲己行﹐不守心身行便腐﹐聲說便腐﹐心行亦腐﹔已腐身行聲行心行便不善﹐死亦不善受亦不善處。譬諭迦羅越﹗若樓若堂屋不覆﹐若使雨來﹐柞亦漬椽亦漬壁亦漬﹐已漬壁亦腐椽亦腐柞亦腐﹐譬如是。迦羅越﹗己意不守﹐身行亦不守﹐口行亦不守﹐念行亦不守﹐己意聲身不守便不善﹐死便不善受便不善處。」

迦羅越便問佛﹕「何等爲守令得身守﹖何等爲守令得口守﹖何等爲守令得念守﹖」

佛告迦羅越﹕「意已守﹐身口念索守﹐己身守己口守己念守﹐便身不腐便聲不腐便念不腐﹐已不腐身行﹐已不腐聲行﹐已不腐念行﹐死時得善死得善受得善處。譬諭﹐迦羅越﹗若樓若堂屋上覆蓋﹐若便雨來﹐柞亦不漬椽亦不漬壁亦不漬﹐已不漬壁亦不腐椽亦不腐柞亦不腐﹐如是譬諭。意以守﹐身亦守口亦守﹐己意身口守﹐便死時善死便善受持便得善處。」

「不守意者﹐邪疑故﹐亦睡眠故﹐魔便得自在。如是但當守意﹐若欲諦行但當見諦行﹐亦當知內出已﹐不墮睡眠﹐便得斷苦本。」

﹝三﹞

一時﹐佛在舍衛國﹐行在祇樹給孤獨園。佛告比丘﹕「有三輩人。何等三﹖一輩眼不見﹐二輩一眼﹐三輩兩眼。無有眼爲何等﹖世間比丘有人無有是眼因緣﹐我當爲未得治生﹐當爲治生﹐無有是意已得﹐亦復妄用﹐亦無有是眼﹐我當爲布施﹐我當爲作福﹐令我從是因緣後世善樂﹐亦從是上天無有計﹐是名爲無有眼。一眼人名爲何等﹖世間比丘一眼者﹐有如是眼﹐令我未得財當爲得﹐已得財當爲莫折減﹐但有是眼無有是眼﹐我當爲幻布施﹐當從是因緣得上天﹐無有如是眼﹐是名爲一眼。兩眼名爲何等﹖世間比丘有人有是眼﹐令我未得財產當爲得致﹐已致得當爲莫折減﹐有如是眼﹐亦復有是眼﹐令我行布施﹐令從是因緣上天﹐亦有是眼﹐是名爲兩眼人。

「從後說想盡識﹐栽盡爲思想盡識﹐如是爲思想盡識。何等爲思想盡受行識﹖是爲八行識識﹐諦見到諦定意爲八﹐如是盡思想受行識。何等爲思想味識﹖所爲思想因緣生樂得意憙﹐如是爲思想味識。何等爲思想惱識﹖所爲思想不常盡苦轉法﹐如是爲思想惱識。何等爲思想要識﹖所思想欲貪能解﹐欲貪能斷﹐欲貪能自度﹐如是爲思想要識。

「何等爲生死識﹖爲六身生死識﹐眼栽生死識﹐耳鼻口身意栽行﹐如是爲生死識。何等爲生死習﹖栽習爲生死習識。何等爲生死盡識﹖栽盡爲生死盡識。何等爲生死欲盡受行識﹖爲是八行識﹐諦見至諦定爲八﹐如是爲生死欲滅受行識。何等爲生死味識﹖所爲生死因緣生樂喜意﹐如是爲生死味識。何等爲生死惱識﹖所有生死不常盡苦轉法﹐如是爲生死惱識。何等爲生死要識﹖所爲生死欲貪隨欲貪能斷欲能度﹐如是爲生死要識。

「何等爲識身﹖六衰識﹐眼栽識﹐耳鼻口身意栽識﹐如是爲識識。何等爲識習﹖命字習爲識習﹐如是習爲識。何等爲識盡受行爲識﹖命字盡爲盡識﹐如是爲識盡。何等爲識盡受行爲識﹖八行﹐諦見至諦定爲八﹐如是爲識盡欲受行如諦識。何等爲識味知所識﹖因緣故生樂生喜意﹐如是爲味生爲味識知。何等爲識惱識﹖所識爲盡爲苦爲轉﹐如是爲識惱識。何等爲要識﹖所識欲貪能活欲貪能度﹐如是爲要識。

「如是比丘﹗七處爲覺知。何等爲七﹖色習盡道味苦要﹐是五陰各有七事。何等爲三觀﹖識亦有七事﹐得五陰成六衰﹐觀身爲一色﹐觀五陰爲二﹐觀六衰爲三﹐故言三觀。比丘﹗能曉七處亦能三觀﹐不久行修道斷結﹐無有結意﹐脫黠活﹐見道見要﹐一證受止﹐已斷生死意行﹐所作竟﹐不復來還生死﹐得道。」

佛說如是﹐比丘歡喜受行。

﹝四﹞

一時﹐佛在舍衛國﹐行在祇樹給孤獨園。佛便告比丘﹕「有四著。何等爲四﹖一爲欲著﹐二爲世間著﹐三爲見著﹐四爲癡著。亦有四離不著﹐離欲不著﹐離世間不著﹐離見不著﹐離癡不著。」從後說絕﹕

「欲見著癡繞﹐從是因緣在世間﹐亦從是受身﹐若能捨欲亦得離世間﹐見亦得斷﹐癡亦得滅﹐是得通樂見在﹐亦無爲從一切著﹐不復著亦不復隨生死。」

﹝五﹞

一時﹐佛在舍衛國﹐行在祇樹給孤獨園。佛便告比丘﹕「思想有四顚倒﹐意見亦爾。從是顚倒爲人身矇爲綜爲人意撰﹐不能走爲走﹐今世後世自惱﹐居世間爲生死不得離。何等爲四﹖一爲非常爲常﹐是爲思想顚倒﹑爲意顚倒﹑爲見顚倒。二者以苦爲樂。三者非身爲身。四者不淨爲淨﹐爲思爲意爲見顚倒。」從後說絕﹕

「非常人意爲常﹐思苦爲樂﹐不應身用作身﹐不淨見淨﹐顚倒如是﹐意業離﹐便助摩不宜欲得宜﹐今致老死。譬諭犢母﹐已有佛在世間﹐念天上天下得道眼度世﹐便見是法除一切苦﹐亦說苦從生亦度苦﹐亦見賢者八種行通至甘露﹐已聞是法者﹐便見非常苦非身﹐亦身已不淨見不淨﹐便無所畏﹐得樂見世﹐得無爲﹐從一切惱度世無所著。」

﹝六﹞

一時﹐佛在舍衛國﹐行在祇樹給孤獨園。佛便告比丘﹕「四施爲人同心。何等爲四﹖一爲布施﹐二爲相愛﹐三爲利﹐四爲同利。第一說布施爲何等﹖無極布施不過於法。第二相愛﹐不過於數﹐聞經亦開意。第三利不過不信令信﹐教人上﹐不持戒者令持戒﹐不學者令學﹐慳者令布施﹐愚者令黠﹐牽出入正道。第四同利﹐極同利無有過阿羅漢﹐阿那含﹑斯陀含﹑須陀洹亦爾﹐持戒者同利。」從後說絕。

﹝七﹞

一時﹐佛在舍衛國﹐行在祇樹給孤獨園。佛告比丘﹕「有四行法輪﹐令天亦人從是四輪行﹐若墮人天﹐是輪法行便得尊一得豪﹐從善法行。何等爲四﹖一爲善羣居。二爲依賢者。三者知諦願。四爲宿命有福行。」從後說絕﹕

「善羣居依賢者﹐爲知諦願宿命行﹐爲樂得無有憂﹐得善自在。」

﹝八﹞

一時﹐佛在舍衛國﹐行在祇樹給孤獨園。佛告比丘﹕「人有四輩。有人自護身不護他人身﹐有人護他人身不自護身﹐有人亦不自護亦不護他人﹐有人亦自護亦護他人。」

佛說如是。

﹝九﹞

一時﹐佛在舍衛國祇樹給孤獨園。佛告比丘﹕「人有四輩。有人自護身不護他人身﹐有人護他人身不自護身﹐有人亦不自護亦不護他人﹐有人亦自護亦護他人。是人不自護亦不護他人﹐是最下賤人﹔護他人不自護是勝上﹔若人自護不護他人是勝上﹔若自護亦護他是勝上。若如是人最第一。」

佛說如是。

﹝一〇﹞

一時﹐佛在舍衛國﹐行在祇樹給孤獨園。佛告比丘﹕「有四輩雲﹐第一但有雷無有雨。第二但有雨無有雷。第三亦無雨亦無雷。第四亦有雨亦有雷。譬諭如雲﹐人亦有四輩﹐一者人但有雷無有雨。二者但有雨無有雷。三者無有雷無有雨。四者亦有雷亦有雨。何等人爲有雷無有雨﹖是間比丘一人但說經﹐上亦說善﹐中亦說善﹐要亦說善﹐有行分別﹐但要具行見要﹐亦自不知法﹐亦不知法法如行﹐是人名爲但有雷無有雨。何等爲但有雨無有雷﹖是間有人亦不說法經﹐上亦不說善﹐中亦不說善﹐要亦不說善﹐亦無有行分別﹐亦不要具行不見要﹐但意在法中行和利行﹐亦如法﹐亦受法法行﹐亦同行隨法﹐是人爲但有雨無有雷。何等爲無有雨亦無有雷﹖爲不說經﹐上亦不說善﹐中亦不說善﹐要亦不說善﹐分別亦不說﹐善要具行亦不說﹐善法亦自不解﹐到法亦自不行﹐是人名爲無有雨無有雷。何等爲亦有雨亦有雷﹖是間有人說經法﹐上亦說善﹐中亦說善﹐要亦說善﹐分別亦說善﹐要具行亦自解﹐法到法法亦知﹐行亦說﹐善亦自在法中解﹐到法法行亦自知解﹐是人爲亦有雨亦有雷。」

﹝一一﹞

一時﹐佛在舍衛國﹐行在祇樹給孤獨園。佛便告比丘﹕「有四舍。何等爲四﹖一者爲舍舍﹐二爲守舍﹐三爲護舍﹐四爲行舍。何等爲舍舍者﹖念來不受不聲舍曉離遠﹐若以瞋恚亦從欺不聲舍曉離遠﹐是名爲舍舍。何等爲守舍者﹖眼已見色。不受相不觀相﹐若從因緣見惡生。若從因緣見癡﹐若從因緣見不可意﹐若從因緣見獘惡意起。便自守受行福﹐守眼耳鼻口身意。爲如法不受相﹐如上說﹐是名爲守舍。何等爲護舍﹖是間比丘比丘已生所非一善相﹐若紅汁膖脹﹐若狐犬半食﹐若血流赤﹐若靑黑腐﹐若骨白﹐若髑髏﹐熟諦視視﹐善護令意莫失善相﹐是名爲護舍。何等爲行舍﹖是間比丘比丘覺意行離故﹐別分故﹐分別遠故﹐如是到至觀覺意﹐是名爲行舍。」從後說絕﹕

「守舍亦護亦行﹐是名爲四舍﹐諦說如是﹐賢者行是不中止﹐爲盡苦得道。」

佛說如是﹐弟子起禮佛受行。

﹝一二﹞

一時﹐佛在舍衛國﹐行在祇樹給孤獨園。佛告比丘﹕「若比丘有四行﹐不自侵要近無爲。何等爲四﹖是間比丘比丘持戒行戒中﹐律根亦閉至自守意﹐飯食節度﹐不多食不喜多食﹐上夜後夜常守行﹐是爲四行。比丘不自侵亦近無爲。」從後說絕﹕

「若比丘立戒根﹐亦攝食﹐亦知節度﹐亦不離覺﹐如是行精進﹐上夜後夜不中止。要不自侵減﹐要近無爲。」

﹝一三﹞

一時﹐佛在舍衛國﹐行在祇樹給孤獨園。佛便告比丘﹕「若賢者家中居法行侵四家得歡喜。何等爲四﹖一者父母妻子﹐二者兒客奴婢﹐三者知識親屬交友﹐四者王天王鬼神﹑沙門婆羅門。」從後說絕﹕

「父母亦監沙門亦婆羅門﹐天祠亦爾﹐居家信祠﹐若干人故﹐能事持戒親屬﹐亦彼人見在生者﹐亦不犯天王親屬﹐亦自身一切人亦受恩。如是居黠生﹐是聞善行得豪﹐亦名聞現世﹐無有說盡﹐後世上天。」

﹝一四﹞

一時﹐佛在舍衛國﹐行在祇樹給孤獨園。是時﹐他婆羅門到佛已﹐到佛便問佛起居﹐已問起居便問佛﹕「何因緣﹐賢者﹗今世人少顏色無有力﹐多病少壽不大豪﹖」佛報告婆羅門﹕「今世婆羅門非法貪世間﹐橫欲行意墮非法﹐以是輩人自洿念墮非法﹐橫墮貪非是是習者﹐便從是因緣日月不正行﹔已不正行﹐便星宿亦不正行﹔已星宿不正行﹐便日月亦不正﹐時歲亦不正﹔已時歲不正﹐便漏刻時不正﹔已漏刻時不正﹐便有橫風﹔已有橫風﹐便天不時時雨墮﹔已天不時時雨墮﹐便若人種地便不時﹐生熟得不如意﹔已不時生熟﹐所穀若人食﹐若畜生飛鳥﹐便少色﹑少力﹑多病﹑少命﹑少豪﹐是爲﹐婆羅門﹗本是因緣﹐今世人少色﹑少力﹑多病﹑少命﹑少豪。」便婆羅門持頭禮佛﹕「已覺知﹐從今已後﹐自歸佛﹑自歸法﹑自歸比丘僧。」

佛說教如是。

﹝一五﹞

一時﹐佛在舍衛國﹐行在祇樹給孤獨園。佛便告比丘﹕「五福時布施。何等爲五福﹖一者遠來布施﹐二者爲欲去布施﹐三爲病瘦布施﹐四爲穀貴時布施﹐五爲嘗新﹐未自食當爲上﹐與持戒者行者﹐從後自食爲福。」從後說絕﹕「黠人時與信﹐行無有慳意﹐時與賢者淨意無有疑﹐福從無有量。」

佛說如是﹐比丘受行歡喜。

﹝一六﹞

一時﹐佛在舍衛國﹐行在祇樹給孤獨園。佛便告比丘﹕「賢者布施有五品。何等五﹖一者爲賢者信與布施﹐二爲多與﹐三爲自手與﹐四爲時與﹐五爲不侵他人與。」

佛復告比丘﹕「信與布施得何等福﹖信與者﹐爲得與者爲得富多﹐所有多財產﹑多珍寶﹑多可意﹑多好器物﹐世間亦信信者﹐是比丘信布施福。何等爲多與富﹖如上頭說﹐亦從父母得愛敬難﹐兄弟亦敬難﹐妻子亦敬難﹐兒從奴婢亦敬難﹐知識邊人亦敬難﹐五種親屬皆敬難﹐是比丘從多與福。自手與﹐得何等自手與爲富﹖如上說﹐亦爲家中所有意得樂﹐得第一可﹑第一衣﹑第一床臥具自意得樂﹐色聲香味細滑自意得樂﹐是比丘爲從自手與得福。何等爲時與福﹖時與福者﹐爲富如上說﹐亦命欲盡時﹐財產珍寶物現在對﹐如意不散四面﹐是比丘時與福。何等爲比丘不侵他人行布施福﹖不侵他人持戒行布施者﹐爲富如上說﹐若有所從精進治生﹐自從手臂勤力﹐寒苦致犯治得﹐便從是無有能橫奪福者﹐縣官盜賊水火皆不能得害﹐亦無有用費不可意﹐是比丘不侵他人行布施福。」從後說絕﹕「信多自手與時與﹐不侵他人賢者布施﹐如是從與施﹐得樂無有極分別﹐行福亦分別。」

﹝一七﹞

一時﹐佛在舍衛國﹐行在祇樹給孤獨園。佛便告比丘﹕「若人意在五法中﹐設使聞佛法教﹐不應除塵垢﹐亦不得道眼。何等爲五﹖一者若惱說經者﹐二者若求便﹐三者若求窮﹐四者聞亦邪念意著他因緣﹐五者亦無有自髙意﹐令所聞分別好醜。若人意隨是五法﹐設使聞佛說法﹐不應自解塵垢﹐亦不應生法眼。」

佛復告比丘﹕「有五法﹐若人意在五法﹐卽聞佛所教行法﹐爲應自解塵垢﹐亦應得道眼。何等爲五﹖一者無有惡意在說經者﹔二者亦不求經中長短﹐有疑問解休﹔三者意亦不在色﹐意亦不在他因緣﹔四者亦自有黠意能解善惡﹔五者分別自知﹔是五法。若人意隨是五法﹐能得自解塵垢﹐一爲不惱說經者﹐二爲不求經中長短﹐三爲不求窮﹐四者爲亦不邪念﹐五爲亦自有黠意﹐能分別白黑。」

﹝一八﹞

一時﹐佛在舍衛國﹐行在祇樹給孤獨園。佛便告比丘﹕「五行見一。何等爲五﹖若行者有行者﹐是身從頭至手足﹐上髪頭腦皮﹐如有滿若干種不淨相﹐觀是身有髪﹑毛﹑爪﹑齒﹑血脈﹑肌肉﹑筋骨﹑脾﹑腎﹑大腸﹑小腸﹑大小腹﹑大便﹑小便﹑淚﹑汗﹑洟﹑唾﹑肝﹑肺﹑心﹑膽﹑血﹑肥膏﹑髓﹑風﹑熱﹑頂﹝寧﹡頁﹞﹐若有是計是爲第一念到見一。若行者復計如上說﹐意不動在他如上說意念﹐是賢者第二行見一。若行者復觀是﹐如上說受識行﹐計是識爲今世耶﹖爲後世耶﹖若行者有是意﹐是爲第三行見一。若行者念計如上說﹐爲計觀識今世﹑後世無有止處﹐若行者覺是計﹐是爲第四行見一。若行者計如上說﹐人有識人計是事﹐是人今世﹑後世無有止處﹐已不得淨觀一﹐若行者有是意解是計﹐爲第五淨行見一。」

﹝一九﹞

一時﹐佛在舍衛國﹐行在祇樹給孤獨園。佛便告比丘﹕「五因緣﹐比丘﹗令人眼不止﹐爲生癡﹑爲壞黠﹑爲惱人﹐令不得無爲。何等爲五﹖一者愛欲﹐二者瞋恚﹐三者睡眠﹐四者五樂﹐五者疑不信。」

﹝二〇﹞

一時﹐佛在舍衛國﹐行在祇樹給孤獨園。是時﹐佛告比丘﹕「步行有五徳。何等爲五﹖一者能走﹐二者有力﹐三者除睡﹐四者飯食易消不作病﹐五者爲行者易得定意﹐已得定意爲久。」

﹝二一﹞

一時﹐佛在舍衛國﹐行在祇樹給孤獨園。佛便告比丘﹕「若有比丘五法行﹐能在山上亦澤中居﹐能艸蓐居臥。何等爲五﹖一者能持戒不犯﹐攝守學戒﹔二亦能攝根門守行﹔三亦能行精進﹐亦有精進力﹐親不離要﹐不捨精進至得道﹔四已受佛律自曉了﹔五聞經亦易解諦。若行者受是五法﹐如上說能得居山上亦澤中。」

﹝二二﹞

一時﹐佛在舍衛國﹐行在祇樹給孤獨園。是時﹐佛告阿難﹕「一切﹐阿難﹗我說身不可行惡﹐口意亦爾。」

阿難便白佛﹕「一切身口意不可行惡﹐人不止爲作﹐從是作望幾惡﹖」

佛告阿難﹕「爲五惡。何等爲五﹖一爲自欺身﹐二者爲亦欺他人﹐三爲語時上下不可賢者意﹐四爲十方不名聞﹐五爲已死墮地獄。」

佛復告阿難﹕「一切﹐阿難﹗身善行﹐我教爲可作﹐口意亦爾。」

阿難復白﹕「佛說一切身善行我教當爲行﹐口意亦爾。人亦行是行﹐欲望幾福﹖」

佛告阿難﹕「爲五福。何等五﹖一爲不自欺身﹐二爲亦不欺他人﹐三爲語言上下可賢者意﹐四爲十方名聞﹐五爲已死上天。」

﹝二三﹞

一時﹐佛在舍衛國﹐行在祇樹給孤獨園。佛便告比丘﹕「有五惱﹐人人相依可。何等爲五﹖若比丘人人相依可已﹐有時依有過﹐便比丘僧不欲見﹔出便相依者﹐念所我相依者﹐比丘僧便出不欲見。便愛著意不欲至比丘聚﹐我何以當復至比丘聚﹐便不復行﹔已聚不復行﹐便不復見比丘聚﹔已不復見比丘聚﹐便不聞法﹔已不聞法便不墮法﹐便離法便不在法﹐是比丘第一惱人人相依。二者亦有比丘若人所愛者﹐所愛者人亦有犯過便比丘聚﹐便有過者最著下坐﹐便愛者意計我所愛者﹐爲比丘聚最著下坐﹐我不復爲至比丘聚﹐爲比丘聚最著下坐﹐我不復爲至比丘聚﹐中亦如上說。三者持鉢袈裟至他國。四者棄戒受白衣。五者自坐愁失名﹐亦如上說。」

佛說如是。

﹝二四﹞

一時﹐佛在舍衛國﹐行在祇樹給孤獨園。是時﹐佛告比丘﹕「五惡不忍辱。何等爲五﹖一者多怨﹐二者多讒﹐三者多不可意﹐四者十方不名聞惡行﹐五者已命盡身墮惡地獄﹐是爲五惡不忍辱者。」

佛復告比丘﹕「有五善忍辱者﹐爲無有怨﹐爲無有讒﹐爲無有不可意﹐爲有十方名聞﹐爲命盡生天上。」

﹝二五﹞

一時﹐佛在舍衛國﹐行在祇樹給孤獨園。是時佛告比丘﹕「有五惡﹐不耐行者人﹐不耐行者人。比丘﹗何等爲五﹖一者爲從不耐者爲麁﹐二爲急性﹐三爲已後恨﹐四爲無有愛多憎﹐五爲身命盡墮地獄﹔倒是爲淨。」

佛說如是。

﹝二六﹞

一時﹐佛在舍衛國﹐行在祇樹給孤獨園。佛便告比丘﹕「象有五相﹐爲應官﹐爲中王用﹐爲可王意﹐爲象引王隨法中。何等五﹖一者聞受﹐二者能住﹐三者能鬭﹐四者能走﹐五能自守。何等爲﹐比丘﹗宮象自守﹖若象入軍中﹐前足能鬭﹐後足尻背腹肩項鼻能自護﹐如是名爲自守。若比丘五因緣具﹐便應禮名聞﹐便應從人受叉手﹐便福地無有極。何等爲五﹖聞受爲一﹐能爲二﹐受爲三﹐行爲四﹐守爲五。何等爲口中味﹐身中細滑﹐意中所念﹐能制不受相﹖如是比丘﹗比丘能自守﹐爲守六衰。第二者爲禪﹐第三受爲忍辱﹐第四能爲持戒﹐第五聞受爲精進。行者有是五事﹐便應名聞﹐便應從人受叉手﹐便福地無有極﹐弟子聞可意受。」

﹝二七﹞

一時﹐佛在舍衛國﹐行在祇樹給孤獨園。佛告比丘﹕「惡不依他人有五。何等爲五﹖一者不依者意不解﹐二者依意曲離﹐三者自意不解﹐四者犯道行﹐五者不受佛嚴教。五善依他人﹐不相疾者好意解﹐解意不墮亂自意﹐解天下等意行﹐後來者與眼。」

佛說如是。

﹝二八﹞

一時﹐佛在舍衛國﹐行在祇樹給孤獨園。彼時佛告比丘﹕「諸畏是謂爲欲。比丘﹗謂諸苦是謂爲欲。比丘﹗諸疾病是謂爲欲。比丘﹗諸結是謂爲欲。比丘﹗諸瘡是謂爲欲。比丘﹗諸染泥是謂爲欲。比丘﹗諸著是謂爲欲。比丘﹗諸墮母腹中是謂爲欲。

「比丘﹗何以故諸畏爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗以是故諸畏爲欲。

「比丘﹗何以故諸苦爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗以是故諸苦爲欲。

「比丘﹗何以故諸病爲欲﹖用世間癡人爲貪欲所泆所縛﹐用現世不得脫諸畏﹐後世亦不得脫。比丘﹗以是故諸病爲欲。

「比丘﹗何以故諸結爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。以是故諸結爲欲。

「比丘﹗何以故諸瘡爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗以是故諸瘡爲欲。

「比丘﹗何以故諸染泥爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗以是故諸染爲欲。

「比丘﹗何以故諸著爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗以是故諸著爲欲。

「比丘﹗何以故諸墮母腹中爲欲﹖用世間癡人爲貪欲所泆﹐爲貪欲所縛﹐用現世不得脫諸畏﹐後世亦不得脫。比丘﹗是故諸墮母腹中爲欲。」佛以說是﹐從後說絕﹕

「畏苦病結瘡是謂爲欲﹐癡人爲是所縛已﹐可色從彼墮母腹中﹐上頭所說﹐比丘正意已知莫離諸畏﹐爲深黠人度彼﹐當觀世間生老行展轉。」

「瘡有八輩﹕一爲疑瘡﹐二爲愛瘡﹐三爲貪瘡﹐四爲瞋恚瘡﹐五爲癡瘡﹐六爲憍慢瘡﹐七爲邪瘡﹐八爲生死瘡。」

﹝二九﹞

一時﹐佛在舍衛國﹐行在祇樹給孤獨園。佛便請比丘﹐比丘至﹐佛便說是譬諭﹕「比丘人有腫之歲﹐若干歲聚便爲所腫﹐九孔﹑九痛﹑九漏﹐從所孔所漏所渧所走﹐但爲不淨出﹐但爲不淨走﹐眞惡難惡出流走腫。比丘爲是身四因緣﹐名是四因緣身者﹐爲九孔﹑九痛﹐爲九漏從所漏所渧所走﹐但爲不淨出﹐但爲不淨流﹐但爲臭惡出流走。如是比丘﹗爲因緣腫﹐可慚﹑可怖﹑可畏﹑可學﹐如是比丘﹗」

佛說如是﹐比丘受行歡喜。

﹝三〇﹞佛說積骨經

一時﹐佛在王舍國雞山中﹐便告比丘﹕「人居世間一劫中生死﹐取其骨藏之不腐﹑不消﹑不滅﹐積之與須彌山等﹔人或有百劫生死者﹐或有千劫生死者﹐尚未能得阿羅漢道泥洹。」

佛告比丘﹕「人一劫中合會其骨與須彌山等﹐我故現其本因緣。比丘﹗若曹皆當拔其本根﹐去離本惡﹐用是故不復生死﹐不復生死﹐便得度世泥洹道。」

﹝三一﹞

一時﹐佛在舍衛國﹐行在祇樹給孤獨園。佛告諸比丘﹕「有九輩因緣﹐人命未盡便橫死。何等爲九﹖一爲不應飯﹐二爲不量飯﹐三爲不習飯飯﹐四爲不出生﹐五爲止熟﹐六爲不持戒﹐七爲近惡知識﹐八爲入里不時不如法行﹐九爲可避不避。如是爲九因緣﹐人命爲橫盡。」諸比丘聞佛語﹐歡喜作禮。

「何等爲不應飯者﹖名爲不可意飯﹐亦爲以飯腹不停諷﹐是名爲不應飯。

「何等爲不量飯者﹐名爲不知節度﹐多飯過足﹐是名爲不量飯。

「何等爲不習飯飯者﹖名爲不知時﹐冬夏爲至他郡國﹐不知俗宜﹐不能消飲食﹐未習故﹐是名爲不習飯飯。

「何等爲不出生者﹖名爲飯物未消﹐復從上飯﹐不服藥吐下﹐不時消﹐是名爲不出生。

「何等爲止熟者﹖名爲大便小便來時不卽行﹐噫吐嚏下風來時制之﹐是名爲止熟。

「何等爲不持戒者﹖名爲犯五戒﹐殺﹑盜﹑犯人婦女﹑兩舌﹑飲酒﹐亦有餘戒以犯便入縣官﹐或彊死﹑或得杖死﹑或得字亦餓便從是死﹔或以得脫外﹐從怨家得手死﹐或驚怖念罪憂死﹐是爲不持戒。

「何等爲近惡知識者﹖名爲惡知識﹐以作惡便及人。何以故﹖坐不離惡知識故﹐不覺善惡﹐不計惡知識惡態﹐不思惟惡知識惡行﹐是名爲近惡知識。

「何等爲入里不時者﹖名爲冥行﹐亦里有譊譊諍時行﹐亦遇縣官長吏出追捕﹐不避不可避行者﹐入里妄入他家舍中﹐妄見不可見﹐妄聽不可聽﹐妄犯不可犯﹐妄說不可說﹐妄憂不可憂﹐妄索不可索﹐是名爲入里不時不如法行。何等爲可避不避者﹖名爲當避獘象獘馬﹑牛犇車馳馬﹑蛇虺坑井﹑水火拔刀﹑醉人惡人﹐亦餘若干﹐是名爲可避不避。

「比丘﹗如是爲因緣﹐九人輩命未盡﹐當坐是盡。黠人當識是﹑當避是因緣﹐以避乃得兩福﹐一者得長壽﹐二者以長壽乃得聞道好語善言﹐亦能爲道。」

﹝三二﹞

聞如是。一時﹐佛在舍衛國﹐行在祇樹給孤獨園。是時﹐佛告比丘﹕「二人世間難得。何等二人﹖一者前施人者﹐二者有返復不忘恩。」

﹝三三﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世間難得。何等二人﹖一者所不可爲行恩﹐二者受恩復報恩。」

﹝三四﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世聞難得。何等二人﹖一者得得聚﹐二者得得不駐遣。」

﹝三五﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世間易厭。何等二人﹖一者得得聚守﹐二者得得遣去。」

﹝三六﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世間難得。何等二人﹖一者人飽﹐二者能飽。」

﹝三七﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世間難得。何等二人﹖一者布施意無有悔﹐二者比丘從正得無爲。」

﹝三八﹞

一時﹐佛在舍衛國﹐行在祇樹給孤獨園。是時﹐佛告比丘﹕「二人世間難得。何等二人﹖一者離垢慳意﹐家中行牧手手易與﹐常樂成布施等分布施﹐二者比丘從正得無爲。」

﹝三九﹞

聞如是。一時﹐佛在舍衛國﹐行在祇樹給孤獨園。是時﹐佛告比丘﹕「二人世間難斷難勝。何等二人﹖一者家中居﹐施衣﹑飯食﹑床﹑應病瘦藥﹐所用當與﹐二者若比丘信不用家﹐舍行一切身﹐舍斷愛却受﹐向無爲﹑不離無爲。」

﹝四〇﹞

一時﹐佛在舍衛國﹐行在祇樹給孤獨園。是時﹐佛告比丘﹕「二淸白法能得觀世間。何等二﹖一者媿﹐二者慚。設是世間無有是二法﹐爲不得分別若父若母﹑若兄若弟﹑若男女﹑若從學若師﹑若君若大人。設有是世間不正﹐譬如牛馬象鷄猪狗亦畜生﹐但觀是淸白二法故﹐媿亦慚故﹐爲得分明爲父爲母﹑爲兄爲弟﹑爲男女﹑爲從學爲師﹑爲君爲大人。設有是世間不正﹐譬如牛馬象鷄猪狗亦畜生﹐但觀是法淸白故﹐爲得分別。」

﹝四一﹞

一時﹐佛在舍衛國﹐行在祇樹給孤獨園。佛便告比丘﹕「舍身惡行﹐何以故﹖能得舍故。若不能得舍身惡行﹐佛亦不能說舍身惡行。可得舍身惡行﹐是故﹐我爲說舍身惡行者﹐不舍身惡行﹐便絕無有財產﹐亦不行布施﹐是墮兩侵﹐眼在但無所見﹐從是墮地獄﹐無有眼到彼間處﹐不自守者﹐名爲一眼。盜獘態兩舌﹑妄語﹐但有財產﹐但世間自樂﹐致法非法諛諂﹐致大多財﹐亦不自樂﹐亦不布施﹐已墮地獄一眼處。兩眼者最第一法。致治生﹐自所有自食亦布施﹐從是行福自在﹐如不黠自食亦施﹐得時上天常不離法。無有眼亦一眼﹐但當遠莫近﹐黠人但當校計兩眼﹐兩眼第一﹐今世﹑後世。」

佛說如是。

﹝四二﹞

一時﹐佛在舍衛國﹐行在祇樹給孤獨園。時賢者阿難行至佛﹐已到禮佛﹐便白問佛﹕「世間世何等爲世﹖說是何等爲世﹖」

「是世﹐阿難﹗爲三﹐一爲欲世﹐二爲色世﹐三爲不色世。亦若人所致罪令復得﹐是名爲世。若阿難﹗欲致罪無有﹐欲世亦無有。阿難﹗報佛不離是。」

佛便告阿難﹕「是阿難﹗罪爲地識﹐爲種欲﹐爲愛癡﹐爲冥﹐已癡人無有眼﹐便惡行﹐已惡便識在惡﹐墮欲世。若阿難﹗色行人不致色﹐世亦無有。」

佛復重告阿難﹕「不致是有不﹖」

佛復告阿難﹕「是行地識﹐爲種欲爲愛癡爲冥﹐癡冥爲中﹐行識便在中止﹐是爲色世有。阿難﹗不色行福故有不色世﹐若無有不色行﹐亦無有不色。」

「從是行﹐阿難﹗便爲福地﹐識種欲愛癡冥已﹐人有癡便無有眼﹐已不大了眼故﹐爲無有色﹐上識便名爲無有色世。」

﹝四三﹞

一時﹐佛在舍衛國﹐行在祇樹給孤獨園。是時﹐佛告比丘﹐比丘應﹕「惟然。」佛便說﹕「信者有三行﹐令從行信淨可。何等三﹖一者欲見明者﹐二者欲聞經﹐三者離垢慳意﹐家中居牧費﹐直手分布與﹐成布施等意。」從後說絕﹕

「欲見明者﹐當樂聞經﹐亦除垢慳﹐是名爲信。」佛說如是。

﹝四四﹞

一時﹐佛在舍衛國﹐行在祇樹給孤獨園。是時﹐佛告比丘﹐比丘應﹕「惟然。」佛便說﹕「有三安善樂﹐若慧者欲求是﹐當爲護戒。一者欲名聞法俱相隨護戒﹐二者欲財樂俱可意惠﹐欲得者當護戒﹐三者念是身受﹐更身欲度世上天慧﹐欲得者當護戒。」從後說絕﹕

「慧者當護戒﹐欲得三願名聞亦利後世﹐欲樂天上是說處﹐若慧能習是事如上說﹐是世間得樂淨。」

﹝四五﹞

一時﹐佛在舍衛國﹐行在祇樹給孤獨園。佛便告比丘﹕「世間有三大病﹐人身中各自有。何等爲三﹖一爲風﹐二爲熱﹐三爲寒﹐是三大病。比丘有三大藥﹐風者比丘大病﹐麻油大藥﹐亦麻油輩。熱大病者﹐酪酥大藥﹐亦如酪酥輩。寒大病者﹐蜜大藥﹐亦如蜜輩。是比丘三大病﹑是三大藥。如是﹐人亦有三病共生共居道徳法見說﹐何等爲三﹖一者欲﹐二者恚﹐三者癡。是比丘三大病有三大藥﹐欲比丘大病者﹐惡露觀思惟大藥﹐恚大病﹐等慈行大藥﹐癡大病﹐從本因緣生觀大藥﹐是比丘三大病者三藥。」

佛說如是。

﹝四六﹞

一時﹐佛在舍衛國﹐行在祇樹給孤獨園。佛便告比丘﹕「有三惡本﹕貪爲一惡本﹐恚爲二惡本﹐癡爲三惡本。以貪爲惡本﹐慳亦貪本﹐以慳不得離慳﹐便身行惡﹑口行惡﹑意行惡﹐是名亦惡。以慳便身不諦受﹐是心不諦受﹐是亦惡本。以慳著慳﹐便自壞身﹐亦壞身奇﹐亦兩壞是亦惡﹐以慳便不知﹐自身亦不知﹐奇亦不知﹐兩是亦惡。以慳著慳﹐奇欲施﹐若殺﹑若係﹑若縛﹑若滅亡﹑若論議﹐是亦惡﹐以慳著﹑慳奇﹑欲施苦以施﹐若殺﹑若係﹑若縛﹑若滅亡﹑若論議﹐受心喜心得如願﹐是亦惡。如是人比丘﹐名爲不時說﹐亦名不如非法說﹐亦名不止惡說。何以故﹖比丘﹗是人不時說﹐亦名不止惡說﹐但比丘﹐自身亦奇爲欺﹐自癡復增癡﹐若人說至誠﹐知不欲受至誠﹐若人說不至誠﹐不可意說病﹐是不是﹐如是我無有﹐是故如是人名爲惡﹐說不至誠﹐不致好非法說﹐不止惡說。如是人比丘﹐慳從慳因緣多非一﹐麁惡法從是致﹐恚癡從是致亦如是。如是人從後若干非一﹐貪恚癡﹑麁惡非法﹐布覆開滿拘﹐今見如是法說止苦﹐更并憂惱畏壞身望墮惡。譬諭﹐比丘﹗如樹前芽栽﹝夫﹡夫﹞拮布覆閉滿封﹐如是非一﹐若干貪恚癡不好能法﹐亦爲己布覆閉滿封﹐如是爲見在苦﹐止苦憂惱自燒己身墮惡。

「有三福好本﹐一爲不貪好本﹐二爲不恚好本﹐三爲不惑好本。若不貪﹐是亦好﹐若不慳﹐身行好行﹐口行好行﹐心行好行﹐是亦好﹐身諦受﹐口諦受﹐心諦受﹐是亦好。若不念自身侵﹐若不念奇身侵﹐若不念兩侵﹐是亦好。若不慳亦不連慳﹐若自身知﹐若奇身知﹐若兩知﹐是亦好。若不慳﹐若連若不奇﹐人爲有苦有憂﹐不若令有若殺﹑若斫﹑若捶﹑若讒﹑若亡﹑若論議﹐是亦好。若不慳﹑若不著慳﹑若不令奇﹐人若憂﹐不令有若殺﹑若斫﹑若捶﹑若讒﹑若亡﹑若論議﹐心不受﹐心喜﹐令奇﹐人如願﹐是亦好。如是人名爲時說﹑如說﹑福說﹑法說﹑止惡說﹐是亦好。何以故﹖比丘﹗如是人名爲時說﹑如說﹑法說﹑止惡說﹐爲自知態亦知餘態﹐不匿不覆。若自知愚癡﹑憍慢亦餘態﹐若覺發人說不匿﹐受言不言我不知﹐或人不至誠作論議﹐卽時自曉意報是事﹐我無有不至誠﹐無有是我亦無有是爲﹐是故人時說﹑如說﹑福說﹑法說﹑止惡說﹐不慳慳因緣亦如是非一。若干好法﹐從是致死無有恚﹐亦如是無有癡﹐亦好從是致﹐如是比丘人非一﹐若干貪恚癡﹑獘惡法已舍已﹐更不復生﹐爲見法安行﹐無有苦﹑無有惱﹑無有憂﹑無有熱﹐已壞身便望好處。譬諭﹐比丘﹗如樹前芽栽﹐﹝夫﹡夫﹞拮便布覆閉滿封。若有人來不可﹝夫﹡夫﹞拮﹐不欲令有不駐﹐不欲令隱﹐不欲令通﹐便﹝夫﹡夫﹞拮掘根﹐便斷本﹔已斷本﹐便斷枝﹔已斷枝﹐便破碎﹔已破碎﹐便劈﹔已劈便風暴燥﹐風暴燥已﹐便火燒﹔已火燒﹐便作灰﹔已作灰﹐便大風颺﹔亦投彼河中﹐爲是﹝夫﹡夫﹞拮。從是本因緣已﹐已斷本﹐上下不復見﹐後不復生﹐如是不比丘自如是譬﹐上人行者亦如是非一。若貪恚癡﹑獘惡法已舍﹐已便不復生﹐爲見法安行﹐無有苦﹑無有惱﹑無有憂﹑無有熱﹐已壞身便望好處。」

﹝四七﹞

一時﹐佛在舍衛國﹐行在祇樹給孤獨園。佛便告比丘﹕「四行爲黠所有﹑爲賢者所知﹐非愚者所知﹑慧者可意。何等爲四﹖布施﹐比丘﹗黠人知﹑賢者知﹐慧者可可者﹔不欺﹐比丘﹗一切天下所黠知﹐如上說﹔孝事父母﹐比丘﹗所黠知﹐如上說﹔作沙門﹐比丘﹗所黠知﹐如上說﹔法行道﹐比丘﹗所黠知﹐亦賢者知﹐愚人所不知﹐黠者可。」從後說絕﹕「自知有布施﹐不欺﹑制意﹑自守﹐亦孝父母有守行﹐是事一切爲黠者行﹐如是可見成就﹐便世間得淨願。」

