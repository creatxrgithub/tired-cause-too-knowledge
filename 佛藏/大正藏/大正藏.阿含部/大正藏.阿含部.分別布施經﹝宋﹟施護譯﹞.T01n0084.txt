佛說分別布施經

西天譯經三藏朝奉大夫試鴻臚卿傳法大師臣施護奉詔譯

西天譯經三藏朝奉大夫試鴻臚卿傳法大師臣施護奉詔譯

一時佛在釋種住處迦毗羅城尼拘陀樹園﹐與苾芻眾俱。爾時有一苾芻尼名摩訶波闍波提﹐持新﹝疊﹡毛﹞衣來詣佛所。到佛所已頂禮佛足退住一面﹐卽白佛言﹕「世尊﹗此新﹝疊﹡毛﹞衣我自手作﹐奉上世尊﹐惟願納受﹐令我長夜得大利樂。」

爾時佛告摩訶波闍波提﹕「汝可持此﹝疊﹡毛﹞衣施諸大眾﹐所獲勝利同供養我等無有異。」

是時摩訶波闍波提苾芻尼﹐重白佛言﹕「我本發心﹐惟爲世尊故造此衣﹐願佛納受﹐令我長夜得大利樂。」如是三復慇懃勸請﹐佛亦如是三復答言﹕「但當平等施諸大眾﹐所獲勝利與我無異。」

是時尊者阿難﹐侍於佛側見是事已﹐前白佛言﹕「世尊﹗此摩訶波闍波提苾芻尼﹐是佛之親﹐有大恩徳﹐惟佛自知。此所奉衣﹐佛爲納受﹐今正是時﹐令摩訶波闍波提於長夜中得大利樂。」

佛言﹕「阿難﹗如是﹐如是﹗此摩訶波闍波提是吾之親﹐有大恩徳﹐我亦自知。今自手造衣來施於我﹐甚爲難事。何以故﹖阿難當知﹗所有補特伽羅能起淨信心﹐歸依佛法僧者甚爲難事﹔又復能持不殺﹑不盜﹑不淫﹑不妄﹑不飲酒等近事戒法﹐如是補特伽羅轉復難作。何況於佛世尊﹐合掌恭敬而行布施﹐施已淨信於佛無疑﹐及法僧伽亦無疑惑﹐乃至苦集滅道四聖諦理﹐永斷疑見。阿難﹗今此摩訶波闍波提苾芻尼﹐能起淨信心歸依佛法僧﹐受持不殺﹑不盜﹑不淫﹑不妄﹑不飲酒等近事戒法﹐而能於佛及法僧伽﹐乃至苦集滅道四聖諦理﹐已斷疑惑﹐此苾芻尼難作能作﹐佛亦自知。

「阿難﹗有十四種較量布施。何等十四﹖一者﹑於病苦人而行布施﹔二者﹑於破戒人而行布施﹔三者﹑於持戒人而行布施﹔四者﹑於離染人而行布施﹔五者﹑於須陀洹向而行布施﹔六者﹑於須陀洹果而行布施﹔七者﹑於斯陀含向而行布施﹔八者﹑於斯陀含果而行布施﹔九者﹑於阿那含向而行布施﹔十者﹑於阿那含果而行布施﹔十一者﹑於阿羅漢向而行布施﹔十二者﹑於阿羅漢果而行布施﹔十三者﹑於諸緣覺而行布施﹔十四者﹑於如來﹑應供﹑正等正覺而行布施。阿難﹗汝今當知﹕施病苦人獲二倍福﹔施破戒人獲百倍福﹔施持戒人獲千倍福﹔施離染人獲百千倍福﹔施須陀洹向獲無量福﹐何況須陀洹果﹔施斯陀含向獲無量福﹐何況斯陀含果﹔施阿那含向獲無量福﹐何況阿那含果﹔施阿羅漢向獲無量福﹐何況阿羅漢果﹔施諸緣覺獲無量福﹐何況如來﹑應供﹑正等正覺﹔如是名爲較量十四種布施功徳。

「復次﹐阿難﹗當知布施大眾有其七種﹕一者﹑施佛現前諸苾芻眾﹔二者﹑施佛滅後諸苾芻眾﹔三者﹑施佛滅後苾芻尼眾﹔四者﹑施佛滅後苾芻﹑苾芻尼二眾﹔五者﹑施佛滅後遊方行化諸苾芻眾﹔六者﹑施佛滅後遊方行化苾芻尼眾﹔七者﹑施佛滅後遊方行化苾芻﹑苾芻尼二眾。如是名爲七種大眾﹐當行布施。

「復次﹐阿難﹗當知有四種布施淸淨。何等爲四﹖一者﹑能施淸淨卽無受者﹔二者﹑所施淸淨卽無受者﹔三者﹑能受淸淨卽無施者﹔四者﹑所受淸淨卽無施者。阿難﹗何名能施淸淨卽無受者﹖謂由施者不取其相﹐卽身業淸淨﹑口業淸淨﹑意業淸淨﹐正命淸淨﹐見亦淸淨﹐如是具足卽無施相﹐以無施故卽無受者。若施者有所見相﹐卽身口意三業不淸淨﹐命亦不淸﹐淨見亦不淸淨﹔若離是相﹐卽施者受者二皆淸淨。

「又復﹐何名所施淸淨卽無受者﹖若受者身業不淸淨﹑口業不淸淨﹑意業不淸淨﹐命不淸淨﹐見不淸淨﹐卽有所施相﹔若受者三業淸淨﹐命淸淨﹐見淸淨﹐如是具足卽無所施相﹐由離相故卽所施淸淨。

「又復﹐何名能受淸淨卽無施者﹖若受者身口意三業不淸淨﹐命不淸淨﹐見不淸淨﹐卽有能受相﹔若離是相卽無施者。

「又復﹐何名所受淸淨卽無施者﹖謂由施者三業淸淨﹐命淸淨﹐見淸淨﹐卽無所施﹔由離施故卽無所受﹐是故所受淸淨。阿難﹗若能如是了知﹐卽得四種布施淸淨。」

爾時摩訶波闍波提苾芻尼﹐聞佛宣說種種布施法已﹐卽持是衣施諸大眾﹐是時諸苾芻眾卽爲納受。

佛告阿難﹕「於當來世若有信心善男子等﹐能於大眾起淨信心而行布施者﹐當知是人獲福無量﹐何況於今現在行施﹖」

爾時尊者阿難及摩訶波闍波提苾芻尼聞佛說已﹐歡喜踊躍﹐信受奉行。

佛說分別布施經

