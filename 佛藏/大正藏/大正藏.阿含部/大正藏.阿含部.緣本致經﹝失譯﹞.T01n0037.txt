佛說緣本致經

失譯人名今附東晉錄

一時﹐佛在舍衛國祇樹給孤獨園。佛告諸比丘﹕「愛訒深有﹐榮色未起﹐爲纏沒住﹐亦有本栽﹐非無緣致。愛有耽荒﹐本致熟在﹐狂醉爲受﹐不明觀解﹐是名癡本。

「癡緣所生﹐亦爲有本。何等爲本﹖眩曜色聲﹐五蓋馳惑﹐斯生癡本矣。

「五蓋蔽冥﹐致影沈吟﹐亦爲有本。何等爲本﹖三惡種牽﹐斯謂爲本。

「三惡栽習﹐亦爲有本。何等爲本﹖不攝根識﹐斯亦爲本。

「不攝根識﹐緣致有本。何等爲本﹖謂非所應念﹐專候不已﹐斯謂本也。

「非應所念﹐亦從本緣﹐不爲無本。何等爲本﹖不從正信﹐迷於所向﹐斯謂本也。

「不信從謬﹐亦有緣致﹐非爲無本。何等爲本﹖惡師所引﹐非法聽受﹐斯謂爲本。

「非正失聽﹐亦有緣本。何等爲本﹖違背賢聖英俊之聚﹐斯謂爲本。

「乖錯賢俊緣致違背﹐亦爲有本。何等爲本﹖失於戴仰虛心集樂﹐斯謂本矣。如是﹐比丘﹗夫失賢眾淸髙之聚﹐身口意行視聽惑滿﹐胸心閉塞矣。以非法見﹐信向毀矣。正道負背則邪見增﹐邪見增則內攝喪﹐內攝喪則三惡興恣﹐三惡興恣則五蓋盈滿﹐五蓋盈滿則癡本足﹐癡本足則愛受盛﹐以斯轉種增著猗有﹐塵染無際矣。

「度世明慧﹐昇于脫要﹐亦爲有本。何謂度世智慧解脫之本﹖七覺法妙﹐謂爲致本。

「七覺鏡照﹐亦爲有本。何等爲本﹖謂四意止﹐斯則覺本。

「四意靜止﹐由從有本﹐非無有本。其義焉在﹖謂淸淨潔妙﹐其行在三。

「三淸淨行﹐亦爲有本﹐非無有本。本義爲何﹖謂守攝諸根﹐斯則爲本。

「守攝諸根﹐亦爲有本﹐非無有本。本義爲何﹖謂鏡鑑玄照﹐斯爲本念矣。

「本念照往﹐亦爲有本﹐緣致入正。何等爲本﹖本念造勝﹐謂之樹信。

「信亦有本﹐不爲無本。何等信本﹖謂多聞經道次第典要﹐斯謂爲本。

「聞於經法﹐亦爲有本﹐不爲無本。何等聞法﹖謂賢行澄淸業眞者也。

「賢者淸淨﹐亦爲有本。何等爲本﹖謂俊行淸眞潔白之聚。

「如是﹐比丘﹗賢者集勝依附明哲﹐奉事多聞能致信本﹐信本已立便得正念﹐正念已樹守攝諸根﹐根守已建登三行淨﹐已三淸淨便四意止﹐四意止立便七覺意﹔七覺意成立﹐是卽無爲解脫度世。」

佛說緣本致經

