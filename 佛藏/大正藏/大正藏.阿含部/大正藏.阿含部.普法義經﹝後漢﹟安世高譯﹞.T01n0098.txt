佛說普法義經

後漢安息國三藏安世髙譯

一時﹐佛在舍衛國祇樹給孤獨園。是時﹐賢者舍利弗﹐請比丘聽說法﹐上頭亦善﹐中央亦善﹐要亦善﹐善解分別具淨除﹐聽賢者行﹐名具法行﹐當爲聽﹐善心諦念。比丘應如賢者言﹐從賢者舍利弗聽。

賢者舍利弗﹐便說十二時聚會﹐能致賢者道。「何等爲十二﹖一爲自能教身﹐二爲亦能教餘﹐三爲隨人中﹐四爲隨賢者中﹐五爲根足﹐六爲不隨世間業﹐七爲見賢者喜﹐八爲佛亦有﹐九爲亦說法﹐十爲已說法能受﹐十一爲能聽外受﹐十二爲如得能依方施。是爲賢者十二時聚會。爲得賢者道﹐從是行。

「若經欲說異人者﹐當爲是二十品說。何等爲二十﹖一爲善說﹐二爲多說﹐三爲前後說﹐四爲次第說﹐五爲歡喜說﹐六爲可說﹐七爲解意說﹐八爲除慚說﹐九當爲莫訶失說﹐十爲調說﹐十一爲應說﹐十二爲莫散說﹐十三爲法說﹐十四爲隨眾說﹐十五爲等意說﹐十六爲助護意說﹐十七爲莫窮名聞故說﹐十八爲莫利事故說﹐十九爲莫從說自現﹐二十莫從說調餘。若賢者比丘﹐欲爲餘人說﹐當爲是二十品說。」

舍利弗復謂比丘﹕「欲聞法者﹐當有十六業。何等爲十六﹖一當爲有時可聞﹐二當爲多聞﹐三當爲向耳聽﹐四當爲事﹐五當爲莫平訶﹐六當爲莫訶失﹐七當爲莫求長短﹐八當爲法恭敬﹐九當爲說法者恭敬﹐十當爲莫易法﹐十一亦莫易說法者﹐十二亦莫自易身﹐十三一向心﹐十四莫餘意﹐十五正持心﹐十六覺一切念可聞法正。

「若賢者欲得聞法﹐當爲案是十六行可聞法。何等爲十六﹖一爲時時可聞法﹐二爲可多聞法﹐三爲耳聽可聞法﹐四爲事可聞法﹐五爲不得訶可聞法﹐六爲莫求短可聞法﹐七爲敬法可聞法﹐八爲敬說經者可聞法﹐九爲莫易法可聞法﹐十爲莫易說法者可聞法﹐十一爲莫易自身可聞法﹐十二爲一向心可聞法﹐十三爲莫有餘意可聞法﹐十四爲正橫意可聞法﹐十五爲一切一意可聞法﹐十六爲念定意可聞法。

「若賢者欲得聞法﹐當爲案是十六比可聞法。已聞法如上說﹐便生信可意﹐從是致到無爲。已聞如是法﹐便生賢者愛無所欲﹐最從是致無爲。已聞如是法﹐便生喜意愛﹐爲從是致無爲。已聞如是法﹐便捨惡著意爲定意﹐爲從是致無爲。已聞如是法﹐得捨疑見復明﹐爲最將至無爲。已聞如是法﹐便見陰無所有﹐便見陰空﹐便見陰輕﹐以見便意解﹑便意淨﹑便意止﹑便意解脫﹐如是爲從是致無爲。已聞法如是﹐一切世間行見空﹐不復往住﹐便愛盡離滅﹐便可無爲意轉意止得解脫﹐爲從是致無爲。已聞法如是﹐意欲行相從行獨坐斷妄﹐得第一願﹐爲從是致無爲。已聞如是法﹐爲淨眼見四諦﹐爲從是致無爲。已聞如是法﹐爲滿行﹐爲從是致無爲。已聞如是法﹐賢者道弟子爲不惱說者﹐亦從聞得樂﹐亦不犯教法﹐亦隨安隱﹐自所求欲滿便﹐爲是十法﹐所從黠行致。何等爲十﹖一爲若善知識﹐二爲若善戒﹐三爲若善同學﹐四爲若知受意﹐五爲若受教﹐六爲若問﹐七爲若聞經﹐八爲若聚說經﹐九爲若驚怖因緣得驚怖﹐十爲己羞驚怖本觀是時本觀。便斷一切惡法﹐能斷從本觀已能却是法﹐便定意得自在﹐皆從本觀故﹐如是諦從本已捨道弟子。

「便可行十思想。何等爲十﹖一爲念不淨思想﹐二爲非常思想﹐三爲以非常爲苦思想﹐四爲以苦爲非身思想﹐五爲穢食思想﹐六爲一切天下不欲樂思想﹐七爲念死思想﹐八爲不明思想﹐九爲却意思想﹐十爲滅思想。

「念不淨思想﹐賢者﹗爲隨十四邪法。何等爲十四﹖一爲本聚共居失意﹐二爲本聚見貪﹐三爲疾欲﹐四爲不淨思想不知義行﹐五爲不能得觀不淨﹐六爲行惡業人共從事﹐七爲不識是者﹐八爲不事﹐九爲不問﹐十爲不守根﹐十一爲食不知足﹐十二爲上夜後夜不墮行﹐十三爲不能獨坐思想﹐十四爲如有不能得觀非常思想。

「賢者﹗爲隨世間欲非常苦思想者﹐爲隨六惡法。何等爲六﹖一爲不足﹐二爲不精進﹐三爲不信﹐四爲欲﹐五爲不欲閑處坐﹐六爲不得如有觀苦非身思想者。見身雜穢食思想者﹐爲味愛不行著﹔一切天下不欲樂思想者﹐以世間萬物貪欲可行爲耶﹔死思想﹐爲隨命離行明思想。賢者﹗爲隨十一邪﹐何等爲十一﹖一爲疑﹐二爲不念﹐三爲麁身﹐四爲睡瞑﹐五爲過精進﹐六爲離精進﹐七爲妄喜﹐八爲怖﹐九爲非一思想﹐十爲無有計﹐十一爲熟觀色。却思想者爲欲令離道﹐滅思想者﹐若意在法令離道。是所﹐賢者﹗令離道﹐未壞欲壞﹐爲三法多。何等爲三﹖一爲欲﹐二爲斷﹐三爲坐行。

「不淨思想﹐賢者﹗爲行十四法多。何等爲十四﹖一爲本聚不共居﹐二爲止意﹐三爲不見本聚﹐四爲自守﹐五爲不疾欲﹐六爲淨思想不想隨﹐七爲淨思想不觀﹐八爲世間行人不欲共﹐九爲不欲受世間行﹐十爲自守根﹐十一爲食知足﹐十二爲上夜後夜行不睡瞑﹐十三爲厭欲獨坐﹐十四爲如有觀不淨想行多作。賢者﹗從是行爲斷愛欲。非常想行多作爲﹐從是斷愛欲﹔非常苦想﹐已習已行已多作爲﹐從是斷瞢瞢﹔苦非身想﹐已習已行已多作爲﹐從是所見身斷﹔穢食想﹐已習已行已多作爲﹐從是斷愛﹔所世間不樂想﹐已習已行已多作爲﹐從是斷世間﹔端正死想﹐已習已行已多作意﹐著壽從是斷﹔明想﹐已習已行已多作﹐從是致黠見。却想﹐已習已行已多作﹐從是斷愛﹔滅想﹐已習已行已多作﹐從邪得離。如是諦受﹐賢者﹗道弟子。

「賢者﹗道弟子爲有二十法﹐令不得隨道。何等爲二十﹖一爲不行道共居﹐二爲不問﹐三爲所行不知所應﹐四爲瞢瞢﹐五爲惡行﹐六爲貪意﹐七爲多事﹐八爲寡精進﹐九爲相壞自歸﹐十爲形﹐十一爲求矜﹐十二爲顚倒﹐十三爲失意﹐十四爲貪﹐十五爲不善羣共居﹐十六爲不守根門﹐十七爲飯食不知足﹐十八爲上夜後夜不應行﹐十九爲不喜思惟獨坐﹐二十爲如有不觀。是二十事﹐賢者﹗令離道。未斷欲斷者﹐有十一法爲多﹐何等爲十一﹖一爲欲﹐二爲得﹐三爲見便﹐四爲有瞻﹐五無有費﹐六爲勝﹐七爲得法相﹐八爲隨﹐九爲問﹐十爲獨自守﹐十一爲如有觀。如是正已合。

「賢者﹗道弟子爲二十法多。何等爲二十﹖一爲行道共居﹐二爲問﹐三爲所行知所應﹐四爲不瞢瞢﹐五爲互行﹐六爲不在貪﹐七爲少事﹐八爲不捨精進﹐九爲無有橫﹐十爲不隨形﹐十一爲不求矜﹐十二爲不顚倒﹐十三爲守意﹐十四爲不貪﹐十五爲善羣共居﹐十六爲守根門﹐十七爲飯食知足﹐十八爲上夜後夜能行﹐十九爲喜思惟獨坐﹐二十爲如有觀。

「若已是﹐賢者﹗當復二十二時處﹐已作沙門行道者爲疾是處當爲觀。何等爲二十二﹖一爲已受不端正﹐二爲已爲異業﹐三爲我命依他人﹐四爲至命盡當爲求衣飯食病瘦藥臥具﹐五爲至命欲已覆﹐六爲至命人間身欲樂﹐已作沙門爲疾觀是﹔七爲莫爲我身傷壞﹐八爲能得獨樂空中﹐九爲不隨罪受食﹐十爲莫爲我身失戒﹐十一爲莫爲我黠﹑同道爲我論議﹔十二爲令我道應四徳課中﹐得令我命盡時﹐設同道者有問﹐令我得說﹐莫令我卽時暫欲行道者當觀是﹔十三爲令我得觀陰非常﹐十四爲令我得觀陰無所有﹐十五爲令我得觀陰不重爲意還依止脫﹐行道者急觀是﹔十六爲令我世間行空﹑不著﹑愛盡﹑離﹑滅﹑無爲﹐爲意觀﹐喜受止﹑得脫﹐已離形疾時處當爲觀﹔十七爲生者從生未得度﹐十八爲老從老未得度﹐十九爲病從病未得度﹐二十爲法當死從死法未得度避形急當觀是﹔二十一爲一切我愛﹐共會當別離﹑或亡或人取去或死﹑不得久住﹐已避形當爲急時處分別觀﹔二十二爲各自從行得﹑各自從行本﹑各自從行受苦﹑各自作善惡﹐從所行受﹐已避形當爲急時處觀。以是二十二行﹐已習已行已多作﹐爲滿沙門﹐亦行者所思。」

「已沙門所行者思滿﹐便能滿七思。何等爲七﹖一爲常行不止得入﹐二爲不轉﹐三爲不爭﹐四爲直念﹐五爲不起憍慢意﹐六爲但在世間求衣食﹐七爲止意得自在。是爲﹐賢者﹗所意心識從長無有數日夜﹐爲色聲香味細滑﹐爲在世間不能得制故﹐已能制得止﹐便入甘露種。

「已當爲是﹐賢者﹗二十種行﹐未得道者﹐當爲恐意。何等爲二十種﹖一者無有入空﹐二爲不學死﹐三爲投渚﹐四爲信畏方﹐五爲不知不畏方﹐六爲不知道﹐七爲不得定意﹐八爲後世苦﹐九爲賢者難得會﹐十爲開世間門世間人無有異﹐十一爲未作橋梁令得中避獄﹐十二爲未解惡處﹐十三爲普疑無有數﹐十四爲未得作世間要﹐十五爲不黠癡時死﹐十六爲甲不能爲乙故作﹐十七爲不作者亦不應作﹐十八爲不作亦無有吉凶﹐十九爲已作不得忘﹐二十爲但自行有﹑但自行隨﹑但自行本﹑但自行歸也已。若人自行善惡在所有﹐但當爲受行﹐器世間人﹐當從是恐意。

「已從是二十因緣﹐意惡復惡﹑恐復恐﹑却離復却離﹐爲有二十種行意疾止。何等爲二十﹖一爲念意想意便疾止﹐二爲意中知意疾止﹐三爲意已一意疾止﹐四爲正想知意疾止﹐五爲正止想意疾止﹐六爲從正起想意疾止﹐七爲攝想意疾止﹐八爲助想意疾止﹐九爲守想意疾止﹐十爲行四意止意疾止﹐十一爲四斷意意疾止﹐十二爲四神足意疾止﹐十三爲離不可行意疾止﹐十四爲當近行處意疾止﹐十五爲當有依從學意疾止﹐十六爲當諷誦亦有解意疾止﹐十七爲當有悲傷意意疾止﹐十八爲當有多道喜意疾止﹐十九爲當識事意疾止﹐二十爲當行是意疾止。如是正使﹐賢者﹗道弟子﹐爲當有十一橫﹐當識是。何等爲十一﹖一爲聚會﹐二爲多食﹐三爲多事﹐四爲多說﹐五爲多睡瞑﹐六爲喜部行﹐七爲樂共居﹐八爲助樂身﹐九爲輕﹐十爲貪淫﹐十一爲不善郡縣。居是﹐賢者﹗所橫未斷﹐當爲斷已。

「當復學十互。何等爲十﹖一爲定意互﹐二爲定止互﹐三爲定起互﹐四爲止互﹐五爲制互﹐六爲護互﹐七爲本互﹐八爲護橫互﹐九爲方便互﹐十爲入互。如是入互者﹐道弟子爲有十三徳﹐何等爲十三﹖一爲已念如來便得喜信故生喜﹐二爲法亦爾﹐三爲學者亦爾﹐四爲自持戒亦爾﹐五爲他人持戒亦爾﹐六爲自身得亦爾﹐七爲他人得亦爾﹐八爲自身施亦爾﹐九爲他人施亦爾﹐十爲道多除苦﹐十一爲世間多說經令得思﹐十二爲從無有數行惡還﹐十三爲從無有數善法行令入生喜﹐已信能有喜種。如是喜﹐道弟子當依四法行﹐令五法滿。何等爲四法依﹖一爲法依﹐二爲欲依﹐三爲更進依﹐四爲獨坐依莫餘欲著。

「何等爲五法滿爲道用﹖一者爲喜﹐二者爲愛﹐三者爲依﹐四者爲樂﹐五者爲定。

「如是喜行者﹐道弟子爲能得滅八瘡。何等爲八﹖一爲欲瘡﹐二爲瞋恚瘡﹐三爲愚瘡﹐四爲憍慢瘡﹐五爲愛瘡﹐六爲癡瘡﹐七爲利恭敬名聞瘡﹐八爲疑不了了瘡。行者已爲是﹐八瘡能沒能滅﹐便爲得度世。」

「不學十法。何等爲十﹖一爲不學直見﹐二爲直治﹐三爲直聲﹐四爲直行﹐五爲直有﹐六爲直方便﹐七爲直念﹐八爲直定﹐九爲直度﹐十爲直黠。以是十不學法﹐從是因緣﹐得直相逢﹐便捨五種直﹐六種隨一守四猗﹐不少諦已捨厄﹐不著求止﹐身行止﹑聲行止﹑心行止﹐意慮度﹐最黠度無有餘﹐已行足名爲最。賢者﹗是所賢者﹐後意心識﹐從遠來不作不聚不復會便盡﹐是要斷苦。

「上頭所說﹐賢者聽說法﹐上亦善中亦善要亦善﹐有利有入﹐最具淨并淨說要道﹐名爲具利法因緣是。所上頭說﹐爲是故說。」

賢者舍利弗說如是。比丘至心受﹐如是念所說。

佛說普法義經

