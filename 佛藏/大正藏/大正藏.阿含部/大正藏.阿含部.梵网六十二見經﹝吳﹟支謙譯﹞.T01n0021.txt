佛說梵网六十二見經

月支優婆塞支謙譯

一時﹐佛遊於俱留國﹐與大比丘眾千二百五十人俱。爾時﹐異道人須卑及弟子梵達摩納﹐隨佛及比丘僧。異道人須卑﹐謗佛無央數﹐及謗法﹑比丘僧﹔弟子梵達摩納﹐嗟歎佛及法﹑比丘僧無央數。是師弟子便共諍言﹐各自非其所說﹐常隨佛比丘僧受請。是時﹐佛從俱留國﹐往至舍衛國﹐止在祇樹給孤獨園。時﹐諸比丘會於迦梨羅講堂上﹐坐共議言﹕「是事當云何﹖異道人須卑﹐及弟子梵達摩納﹐常隨佛及比丘僧受請。異道人須卑﹐謗佛及法﹑比丘僧無央數﹔弟子梵達摩納﹐嗟歎佛及法﹑比丘僧無央數。」

佛徹聽遙聞諸比丘共議說是事﹐佛便起往至講堂。佛則坐﹐佛問諸比丘言﹕「屬者會迦梨羅講堂﹐所議何等﹖」

諸比丘白佛言﹕「向者會共議言﹕『異道人須卑﹐及弟子梵達摩納﹐常隨佛及比丘僧受請。異道人須卑﹐謗佛及法﹑比丘僧無央數﹔弟子梵達摩納﹐嗟歎佛及法﹑比丘僧無央數。』」

佛言﹕「善哉﹗諸比丘﹗會常當行二事。何等爲二﹖一者說法﹑二者思惟。」

佛告諸比丘﹕「若有謗我及法﹑比丘僧﹐汝曹不瞋恚念惡愁憂者爲善﹔若有謗我及法﹑比丘僧﹐卿曹便瞋恚愁憂者爲有衰。比丘﹗若有嗟歎我及法﹑比丘僧者﹐汝便當不喜﹐亦不愁憂﹐亦不憘﹔憘者﹐汝便有衰。若復有謗我及法﹑比丘者﹐汝意便當念言﹕『彼人所說﹐非至誠言﹐佛無有是事。』比丘﹗若有嗟歎我及法﹑比丘僧者﹐汝當念言﹕『實有是事。』所以者何﹖其少知者但有誡不能多聞者﹐便嗟歎佛。」

諸比丘問佛言﹕「何所是少知但有誡不多聞嗟歎佛者﹖」

佛言﹕「其人說言﹕『佛不殺生﹐無怨結﹐不持刀杖﹐教人爲善﹐慈哀一切及蜎蜚蠕動之類﹔亦不取他人財物﹐但欲布施﹐心亦念布施﹐見人劫掠人者哀念之﹔身自行淸淨﹐不入人罪法。修淸淨梵行﹐樂淸淨行﹔不樂惡愛欲之法﹐亦不妄語。所言至誠﹐樂實無虛﹐世間人皆信其言﹐無有異意﹐亦不妄念。不兩舌﹑傳語﹑鬭人﹐若有諍者和解﹐各令安隱﹔不罵詈﹐亦不惡口。所說令眾人歡喜﹐但說善不欺言。知時至誠﹐有義行法﹐所言柔軟﹔不坐髙綺好牀﹐亦不著香花﹔不聽歌舞﹔不飲酒﹐亦不著金銀珍寶。常以法食食不失其時﹔不受男女奴婢。不絕生穀﹐亦不受鷄羊猪﹔無有舍宅﹐亦不市買﹔不行斤斗寸尺欺侵人。皆離於刀杖撾捶恐怖人。

「『譬如異道人﹐貪著食﹐以是比著行﹐多居穀食酒畜生衣被醫﹔沙門瞿曇﹐皆無是。

「『譬如異道人﹐受人信施食﹐以是故常作癡業﹐徐行出入﹐誹謗嫉妬﹐但欲得自恭敬﹔佛常離是癡業。

「『譬如異道人﹐受人信施食﹐畜﹑聚落﹑舍宅﹑穀食﹑樹木﹑果蓏﹑菜園﹐自取食之﹔佛皆離是事。

「『有異道人受人信施食﹐在髙廣綺牀上臥起﹐以金銀好畫之上布施﹝袖﹣由﹢延﹞﹐及諸象馬畜生諸飛鳥之毛﹐以布座上﹔佛皆離是事。

「『譬有異道人﹐受人信施食﹐便共相問言﹕「王者云何﹖賊云何﹖兵云何﹖鬭云何﹖大臣云何﹖郡國縣邑云何﹖女人云何﹖淫妷者云何﹖」說世間事﹑說開事海事﹔佛皆離是事。

「『有異道人﹐受人信施食﹐行虛現實應﹐表裏不相副﹐示光法明﹐以求財利﹐常貪鉢﹔佛皆離是癡見。

「『有異道人﹐受人信施食﹐便共諍訟言﹕「我知法律﹐卿不知法律﹐卿爲邪見﹐豈能知法耶﹖我爲正見。」語言前後顚倒﹕「我爲正見﹐卿則見邪﹔卿爲負﹐我得勝﹔卿惡﹑卿邊。」至無復受其言﹐「卿當學行﹐爲有保任不﹖」佛離是畜生果。

「『有異道人﹐受人信施食﹐常行摴蒱博掩﹐便言﹕「我以得鞬橛兜摴蒱君犢塞盧。」佛皆離是事。

「『有異道人﹐受人信施食﹐便沐浴以雜香塗身﹐自莊嚴﹐以鏡自照﹐持髙繖蓋﹐著履結髪﹐以珠珞毦﹔佛皆離是事。

「『有異道人﹐受人信施食﹐常行現惡事﹐便持手鬭足﹐以頭面相觸﹐鬭象馬牛羊﹑鬭男子女人及小兒﹑鬭鷄猪鴨﹔佛皆離是邪惡見。

「『有異道人﹐受人信施食﹐作畜生業﹐以自給活﹐別知刀矛弓箭﹑別相男女大小﹑別知相象馬牛羊﹔佛皆離是事。

「『有異道人﹐受人信施食﹐作畜生業﹐以自給活﹐作男女小兒醫﹑作象馬牛羊之醫﹔佛皆離是事。

「『有異道人﹐受人信施食﹐作畜生業自給活﹐作鬼神事﹑作衣被﹑作自醫﹑作女人座醫﹑作呪嬈。女人往來之時﹐持艸化作美食﹐與人食之﹐便詐隨索好物﹐化盧服與人﹐能令飛行﹔佛皆離是事。

「『有異道人﹐受人信施食﹐以作畜生業自給活﹐持藥與人使吐﹔佛皆離是事。

「『有異道人﹐受人信施食﹐以畜生業自給活﹐呼人言使東西行﹐呪令共鬭諍訟﹐相撾捶人﹐墮人著地﹐呪女人使傷胎﹐以葦呪著人臂﹔佛皆離是事。

「『有異道人﹐受人信施食﹐以畜生業自給活﹐持薪然火﹐呪栗皮毒蒲萄子作烟﹐呪鼠傷殺人﹐學呪知人生死時﹔佛皆離是事。

「『有異道人﹐受人信施食﹐以畜生業自給活﹐一人言當大雨﹐一人言當小雨。一人言米穀當豐熟﹐一人言不熟。一人言米穀當貴﹐一人言當賤。一人言當大病疫﹐一人言不。一人言當有賊來破壞此國﹐一人言當有大死亡。一人言當有崩王﹐當有立王﹐一人言地當大動﹐一人言不。一人言月當蝕﹐一人言月不蝕。一人言日當蝕﹐一人言日不蝕。一人言日從東西行﹐一人言從西東行。一人言月星宿﹐從東西行﹐一人言從西東行﹐用是故有吉凶﹐一人言用是故日月星宿﹐從東西行。一人言用是故日月星出﹐一人言用是故日月星入。一人言雲當覆日﹐一人言當出於雲﹐一人言天當淸無雲。佛皆離是事。

「『有異道人﹐受人信施食﹐以畜生業自給活﹐一人言此國王當往破彼國﹐彼國王當來破此國﹐一人言此國王車馬畜少。爲人解夢﹐呪人使不能語﹐令人口噤﹐爲人書取其價﹑爲人持校計取其價﹐分別好惡色取其價。佛皆離是事。』」

佛言﹕「沙門一飯﹐暮不食﹐以時食﹐離不時食。行知止﹐足於衣鉢﹐食取足而已。所行至處﹐皆齎衣鉢自隨身。譬如飛鳥所行至處﹐兩翅隨其身﹐比丘亦如是。於衣被飯食﹐鉢取足而已﹐所行至處﹐衣鉢皆隨身﹐比丘亦如是。受賢者誡奉行﹐自觀身﹐不諍訟﹐思惟道﹐所作安諦。見色不作想﹐亦不互相見鬭人變者。續寂寞﹐不癡亂﹐諸不可意惡不善之法﹐不能亂其志﹐皆護眼根。是爲比丘奉賢者誡品。賢者如是寂定根門於內﹐不念鬭亂﹐飯食取足而已。食亦不多亦不少﹐適得其中﹐常爾一食不增減﹐趣支命不用作筋力﹐但欲令身安不苦痛﹐有气力得定行。若有當來比丘﹐當以是賢善﹐奉行戒﹐當以是賢善。飯食取足而已﹐思惟道﹐初夜後夜行道﹐應妙不傾動行道念。晝日若坐﹑若經行﹐不念惡法。初夜若經行﹑若坐。中夜猗右脇累兩足而臥﹐意卽念起常欲見明。後夜復坐念道﹐若經行不念惡法。

「若入郡國縣邑分衛﹐明旦起著衣持鉢﹐入郡國縣邑分衛﹐皆護身諸根常念著意。分衛訖出﹐飯食已﹐澡手洗足去鉢﹐便入在獨夜坐﹐若空閑樹下﹑若露處山間巖石間﹑若艸屋水所盪處﹐正坐不左右顧視﹐離世間癡意念行不作惡意﹐以慈心哀傷一切人民及蜎飛蠕動之類。意亦不念惡﹐去愛欲﹐去離睡眠﹐常念疾得定﹐行意而不念睡眠。去離猶豫眾想﹐不說惡亦不作想﹐內意寂定﹐去離外疑﹐去離眾想。行不行惡法﹐意亦不念眾想﹐皆棄五蓋及塵勞意。譬如人舉息錢﹐行賈作如意﹐還本償息常有餘末﹐饒足自活﹐其人自念心亦歡喜。譬如人久行作奴婢﹐得脫奴身﹐出入自在﹐自念言﹕『我本作奴﹐今得脫爲民。』其人自念﹐心亦歡喜。譬如人拘閉牢獄﹐遇赦得脫﹐其人自念﹐心亦歡喜。譬如人得重病﹐連年累歲﹐遭遇良醫﹐攻治得愈﹐有气力行步出入飯食﹐其人念言﹕『昔時病累歲﹐今得除愈﹐有气力飯食出入。』其人自念亦歡喜。譬如人持重財﹐經過惡道﹐財物畜甚安隱得至善道﹐其人自念亦歡喜。比丘亦如是﹐去離五蓋﹐譬如負債以償拘閉得脫﹐久病除愈﹐奴免爲民﹐經過惡道以脫﹐是心歡喜。」

佛言﹕「其少知或不多聞者﹐便謗如來。」

佛言﹕「我所解法深妙﹐我所知所了者﹐賢者弟子聞者便嗟歎如來。」佛言﹕「何所是深妙之法﹐我所可了知﹖賢者弟子聞之便嗟歎如來。」

佛言﹕「若有異道人﹐於過去劫中﹐見過去事﹐於無央數道﹐各各學其事﹐知其中事﹐皆在十八見中。若有異道人﹐於當來劫中﹐見當來事﹐學當來事﹐於無央數道﹐各各了其事﹐皆在是四十四見中。彼異道人﹐於過去劫中﹐見過去事﹐於無央數道﹐各各了其事﹐悉在十八見中者﹐有異道人﹐行常見常﹐自爲世間說有常﹐在是四見中。」

佛言﹕「其異道人﹐何以在四見中﹖各見常說﹐自爲世間人說有常。若有異道人﹐斷愛欲行禪﹐卽如其像三昧正受﹐能念過去二十劫事。其人言﹕『我與世有常。所以者何﹖我知過去劫成敗時﹐不知當來劫成敗時。』其人便念﹕『知過去事﹐捨當來事。』是爲第一見。第二若有異道人﹐斷愛欲﹐卽如像三昧正受﹐能念當來四十劫事。其人言﹕『我與世有常。所以者何﹖我不知過去劫成敗時﹐但知當來劫成敗時。』其人便捨過去事不知之﹐念當來事﹐是爲第二見。第三若異道人﹐斷愛欲﹐精進行寂﹐卽如其像三昧定意﹐念過去當來八十劫事﹐其人便言﹕『我與世有常。所以者何﹖我知過去﹑當來劫成敗時。』其人便念過去﹑當來之智﹐是爲第三見。第四若有異道人﹐精進寂一心﹐行斷惡行﹐卽如其像三昧定意﹐念寂根住癡念。其人自爲世間說﹕『有常。所以者何﹖我不知過去劫成敗時﹐亦不知當來劫成敗時。』是爲第四見。所可謂異道人﹐說常見常﹐自爲世間人說有常者﹐皆在是四見中﹐不能復過上。如來皆知﹐是復過是上微妙知﹐是以不誡之﹐離於誡得無爲。如來知痛痒所更樂盡滅﹐知所從起﹐佛見以無所受意善解。」

佛言﹕「我所解法﹐深奧深照﹐若有賢者弟子聞之便嗟歎佛。其有異道人﹐於過去劫中﹐見過去事﹐念過去事﹐於無央數道﹐各樂說知其中事﹐皆在十八見中。其異道人何﹖謂於過去劫中﹐見過去事﹐念過去事﹐於無央數道﹐各樂說知其中事者。若有異道人﹐各說常見常﹐各自爲世間人說有常﹐皆在四見中。其異道人何﹖謂說常見常﹐爲世間人說常。其劫壞敗時﹐下人民便上生第十二阿衛貨羅天上。劫壞敗時﹐其天福徳薄﹐命盡展轉來下。有梵天在上虛空中生﹐便於彼爲大尊﹐梵自謂﹕『我皆作諸事﹐於其上尊﹐爲一切作父﹐解義千人之上。』其梵天自念言﹕『當於何所得人來生此﹖』適發意頃﹐餘下人卽解生其上。爾時其梵天﹐因發見言﹕『我皆化作是諸人。』其人民亦自生見言﹕『梵天皆化作我曹。所以者何﹖梵天先生﹐我曹後生﹐是故化我曹。』其先生梵天﹐最端正好潔﹐威神巍巍。其餘諸天﹐隨法福徳薄﹐命盡皆稍稍下生人間﹐行精進﹐離愛欲﹐行一心﹐卽如其像三昧定意﹐念昔所生處。其人言﹕『上先所生梵天得常在﹐終不轉移亦不死。常在尊上梵天﹐化作我曹﹐非常轉移死。』是謂爲說常非是﹐是爲第一見。第二若有異道人﹐彼有梵天﹐發見如是言﹕『其有色法痛痒思想行識﹐是法爲常﹐亦不轉移不死﹐其有地種﹑水種﹑火種﹑風種﹑空種﹐此非常不堅固。』其梵天人﹐祿相福徳薄者﹐終亡來下生人間。其人精進﹐離愛欲﹐一心﹐卽如其像三昧定意﹐念昔梵天。是其人言﹕『彼色法痛痒思想行識﹐其法常堅固﹐此人間地種﹑水種﹑火種﹑風種﹑空種﹐是法非常﹐無堅固有終亡。』是爲第二見。第三若有異道人﹐所說何﹖謂有天名幾陀波屠﹐在其上相娛樂﹐快樂以後﹐常不復念身病著牀﹐其人法祿相福徳薄﹐終亡下生人間﹐其人行精進﹐離愛欲﹐一心﹐卽如其像三昧定意﹐念昔所生處﹐其人便言﹕『彼天人相娛樂快樂者﹐得常在﹐不動轉終亡。此人間相娛樂﹐非常無堅固﹐有終亡。彼天有常﹐此人間無常。』是爲第三見。第四若有異道人所說﹐有天名散提﹐彼居上共止頓﹐平相向﹐生瞋恚離本座﹐其天人祿相福薄者﹐終亡下生人間。其人行精進﹐離愛欲﹐一心﹐卽如其像三昧定意﹐念昔所生天上﹐其人言﹕『彼諸天共止相娛樂者﹐得常在堅固不終亡。我生人間者﹐非常無堅固﹐有終亡。彼天有常﹐我人間無常。』是爲第四見。」

佛言﹕「諸異道人﹐各各所說有常﹐各各爲世間人說有常者﹐皆在是四見中﹐不能過是四見。佛皆知是﹐復過是上絕妙知﹐是以不譏亦不毀﹐得無爲。佛知痛痒更樂﹐知方便所從起﹑起以見﹐佛無所受意善解﹐佛所知法﹐深奧深照﹐我悉了。若有賢者弟子聞知之﹐便嗟歎如來。若有異道人﹐於過去劫中﹐見過去事﹐念昔時行﹐於不可計道﹐各樂說解知其事﹐皆在十八見中。其道人所知何﹖謂有異道人言﹕『我於此自然生﹐不從他方來生。』念無所從生見﹐謂本無世間﹐今有世間。皆在二見中。其異道人所知何﹖謂言﹕『我於此自然生﹐不從他方來生。』念無世間﹐今有世間者﹐有天名無想﹐入無有思想﹐無有痛痒。其天人若念思想﹐祿相福徳便薄盡﹐終亡來下生世間。其人行精進﹐離愛欲﹐一心定意意﹐卽如像像其三昧﹐不能復念昔時所從來生。其人便言﹕『本無有世間﹐今適有世間。我昔時無﹐今自然生。』是第一見。第二若有異道人﹐意念癡﹐其癡人念言﹕『本無世間﹐今適有世間。我本無﹐今自生有。所以者何﹖我本無﹐今自生有﹐是謂爲本無有世間。』是爲第二見。其異道人所可﹐謂我本無所從來生﹐念無所從生見﹐謂本無世間﹐今適有世間者﹐皆在是二見中﹐是二見不能復過上。佛皆知是﹐復過其上絕妙知。是以不譏亦不毀﹐得無爲。佛知痛痒所更樂﹐知方便所從﹑起以見﹐佛無所受意善解。」

佛言﹕「我所知法﹐深奧深照﹐我悉曉了之。若有賢者弟子﹐聞知者便嗟歎佛。若有異道人﹐於過去劫中﹐見過去事﹐念昔時行﹐於可計道﹐各樂說解知其事者﹐皆在十八見中。有異道人﹐一人言我所見有崖底﹑一人言我所見無崖底﹑一人言我所見有崖底無崖底﹑一人言我所見不有崖底亦不無崖底﹐皆在是四見中。其異道人所知何﹖謂若有異道人﹐行如是﹐自爲世間人說有限﹐我所言至誠﹐其餘者爲癡虛妄言。自爲世間人說無限﹐作是說﹕『有言﹐我與世間有限無限﹐我與世亦不有限亦不無限者。後亦爲虛妄語﹐作是說者爲誑語。所以者何﹖我所見世間有限。』是爲第一見。第二若有異道人﹐所知何﹖謂言﹕我所行所見無限﹐謂知我與世無限。其異道人﹐見如是﹐行如是﹐謂我與世無限﹐其人說言﹕『我與世無限﹐我至誠﹐其餘者爲癡。反言﹕「我與世有限無限﹐我與世亦無有限亦不無限。」作是說者爲誑語。所以者何﹖我與世無限。』是爲二見。第三若有異道人﹐所知何﹖謂其異道人見如是行﹐謂﹕『知我與世有限無限﹐我所言至誠﹐其餘爲癡虛妄語。反言﹕「我與世有限無限﹐我與世亦不有限亦不無限。」作是說者爲誑語。所以者何﹖我與世有限無限。』是爲第三見。第四若有異道人﹐所知何﹖謂其人言﹕『我念如是行如是見﹐謂知我與世亦不有限亦不無限﹐我所言者至誠﹐其餘者爲癡虛妄語。反言﹕「我與世有限﹐我與世無限﹐我與世有限無限。」作是說者爲誑語。所以者何﹖我與世亦不有限亦不無限。』是爲第四見。」

佛言﹕「諸異道人﹐有言有限﹑有言無限﹑有言有限無限﹑有言亦不有限亦不無限﹐我及世間者﹐皆在是四見中﹐不能復過是四見上。佛皆知是﹐復過是上絕妙知。是以不譏不毀﹐得無爲。佛知痛痒所更樂﹐知方便所從起﹐不受著﹐佛善解。」

佛言﹕「我所知法﹐深奧深照。若有賢者弟子聞知之﹐便嗟歎佛。若有異道人﹐於過去劫中﹐見過去事﹐念昔所生處﹐於不可計道﹐各樂說解其事者﹐皆在是十八見中。各異道人共諍說﹐所言各異﹐若有問事者﹐便共諍﹐所言各異﹐言﹕『教我某當如是﹐教彼人當如是﹐教餘人當如是﹐教人當如是不如是。』皆在是四見中。其異道人共諍說﹐所言各異者何﹖謂各有異道人﹐見如是行如是﹐言﹕『我不知亦不見﹐爲有後世爲無後世﹔我不知﹐一切無有後世﹔我亦不見﹐我所可不見不知不念是事﹐如我所說﹐不如餘者所說。』其人獨語自用﹕『我所見至誠﹐其餘爲癡。』」

佛言﹕「受取癡邪見人﹐身死至泥犁惡道。若有沙門婆羅門﹐所行多知﹐黠慧解說﹐其義諦觀﹐所語無異﹐名聞遠方﹐棄捐他見﹐來到其所﹐安諦問之﹐不能發遣﹔其異道人﹐死墮惡道。是爲第一見。第二若有異道人所知何﹖謂其異道人﹐見如是所說如是﹕『我不知爲有善惡之殃福﹐亦不知爲無善惡之殃福﹐我亦不知亦不見。』若作是語﹕『有善惡之殃福我爲著﹐無善惡之殃福我爲離著﹐若我不著爲轉還受。』若沙門婆羅門﹐所行多知﹐黠慧解說﹐其義諦觀﹐所語無異﹐名聞遠方﹐棄捐他見﹐來到其所﹐安諦問之﹐不能發遣。其異道人疑﹐恐畏來問﹐若有問者﹐便共諍說﹕『教某人當如是﹐教餘人當如是。當如是不如是﹐亦當如是不如是。』是爲第二見。第三若有異道人﹐所知何﹖謂其異道人﹐所見如是所說如是﹕『不我知何所善何所惡﹖當行何等不行何等﹖何所惡道﹑何所善道﹖何所是現世寶﹑何所是後世寶﹖常當作何等行爲苦﹑當作何等行爲樂﹖』若有沙門婆羅門﹐所行多知解﹐其義諦觀﹐所語無異﹐名聞遠方﹐棄捐他見﹐來到其所﹐安諦問之﹕『何所善惡當行﹖不行何等﹖何所善惡之道﹖何所是現後世寶﹐常當作﹖何等行爲苦樂﹖』來問之﹐不能發遣﹐恐畏惡道﹐若有問事者便共諍﹐所言各異﹕『教某人當如是﹐教餘人當如是﹐教人當如是﹐亦當如是不如是。』爲第三見。第四若有異道人﹐所知何﹖謂其異道人意念癡﹐若有問事者﹐便共諍﹐所言各異﹕『教某人當如是﹐教餘人當如是﹐當如是不如是﹐亦當如是亦不如是不如是﹐亦當如是亦不如是。』是爲第四見。所謂異道人共諍﹐亦說各異﹐若有問事者﹐便共諍語﹕『教某人當如是﹐教餘人當如是﹐當如是不如是﹐亦當如是亦不如是。』者﹐皆在四見中﹐不能過是四見上﹐佛皆知是﹐所知復過上絕妙知。是以不譏亦不毀﹐得無爲。佛知痛痒更樂﹐方便知所從起﹐佛現所受意善解。」

佛言﹕「我所知法﹐深奧深照﹐我悉了。若有賢者弟子聞知者﹐便嗟歎佛。若有異道人﹐於過去劫中﹐知過去事﹐念昔時行﹐於不可計道﹐各樂說解其事者﹐皆在是十八見中﹐是十八見不能復過上。佛如是所知﹐復過上絕妙知﹐是以不譏亦不毀﹐佛現無所受意善解。」

佛言﹕「我所知法﹐深奧深照﹐我悉了。若有賢者弟子聞知之﹐便嗟歎佛。若有異道人﹐於當來劫中﹐見當來事﹐念當來事﹐行不可計道﹐各樂解說其事者﹐皆在四十四見中。其異道人所知何﹖謂於當來劫中﹐知當來事﹐行不可計道﹐各樂說解其事。若有異道人﹐行想見想﹐自爲世間人說想﹐在十六見中。其異道人所知何﹖謂行想見想﹐爲世間說想﹐在十六見中。其異道人﹐所見如是行如是﹐有我色爲有後世想﹐言﹕『我至誠﹐其餘爲癡。』是爲第一見。若有異道人﹐言﹕『無色爲有我﹐無後世。』言﹕『我至誠﹐其餘者爲癡。』是爲第二見。若有異道人﹐行想見想﹐自爲世間人說想者﹐言﹕『有色無色有我﹐我所語至誠其餘者爲癡。』是爲第三見。若有異道人﹐言﹕『亦不有色亦不無色爲有我﹐我至誠﹐其餘者爲癡。』是爲第四見。第五若有異道人﹐言﹕『有限爲我﹐我至誠﹐其餘者爲癡。』是爲第五見。第六若有異道人﹐言﹕『無限爲有我﹐我至誠﹐其餘者爲癡。』是爲第六見。第七若有異道人﹐言﹕『有限無限爲有我﹐我至誠﹐其餘者爲癡。』是爲第七見。第八若有異道人﹐言﹕『亦不有限亦不無限爲有我﹐我至誠﹐其餘者爲癡。』是爲第八見。第九若有異道人﹐言﹕『一想爲有我﹐我至誠﹐其餘者爲癡。』是爲第九見。第十若有異道人﹐言﹕『少思想爲有我﹐我至誠﹐其餘者爲癡。』是爲第十見。第十一若有異道人﹐言﹕『種種思想爲有我﹐我至誠﹐其餘者爲癡。』是爲第十一見。第十二若有異道人﹐言﹕『無央數思想爲有我﹐我至誠﹐其餘者爲癡。』是爲第十二見。第十三若有異道人﹐言﹕『一樂爲有我﹐我至誠﹐其餘者爲癡。』是爲第十三見。第十四若有異道人﹐言﹕『苦爲有我﹐我至誠﹐其餘者爲癡。』是爲第十四見。第十五若有異道人﹐言﹕『苦樂爲有我﹐我至誠﹐其餘者爲癡。』是爲第十五見。第十六若有異道人﹐言﹕『亦不苦亦不樂爲有我﹐我至誠﹐其餘者爲癡。』是爲第十六見。」

佛言﹕「其異道人﹐行想見想﹐自爲世間說想者﹐皆在是十六見中﹐不能復過上。佛皆知是﹐所知復過上絕妙。佛知是﹐以不譏亦不毀﹐得無爲。佛知痛痒更樂﹐知方便所從起﹐佛現無所著受意善解。」

佛言﹕「我所知法﹐深奧深照﹐我悉了。若有賢者弟子聞知之﹐便嗟歎佛。若有異道人﹐於當來劫中﹐見當來事﹐念昔時行﹐於不可計道﹐各樂解說其事﹐悉在四十四見中。其異道人何﹖謂若有異道人﹐行無常見無常﹐自爲世間人說無常﹐悉在八見中。其異道人所行何﹖謂行無想見無想﹐自爲世間人說無想。其異道人﹐見如是行如是﹐有色爲有我無想﹐死無後世。言﹕『我至誠﹐其餘者爲癡。』是爲第一見。第二若有異道人﹐所知何﹖謂行無想見無想﹐自爲世間人說無想﹐謂﹕『無色爲有我無想﹐死無後世﹐我至誠﹐其餘者爲癡。』是爲第二見。第三見若有異道人﹐言﹕『有色無色爲有我無想﹐死無後世﹐我至誠﹐其餘者爲癡。』是爲第三見。第四見若有異道人﹐亦非有色亦不無色﹐爲有我及世﹐死無後世﹐我至誠﹐其餘者爲癡。是爲第四見。第五見若有異道人﹐言﹕『我爲與世有限﹐我至誠﹐其餘者爲癡。』是爲第五見。第六見若有異道人﹐言﹕『我與世無限﹐我至誠﹐其餘者爲癡。』是爲第六見。第七見若有異道人﹐有限無限﹐我至誠﹐其餘者爲癡。是爲第七見。第八見若有異道人﹐言﹕『亦不有限亦非無限﹐我至誠﹐其餘者爲癡。』是爲第八見。」

佛言﹕「若有異道人﹐於當來劫﹐見當來事﹐所知言各異﹐皆在四十四見中。其異道人﹐所知何﹖謂見無想行無想﹐亦不無想見﹐謂知我與世無有想﹐皆在是八見中。第一見若有異道人﹐見如是行如是﹐有色爲有我﹐亦不有想亦不無想﹐死有後世﹐我至誠﹐其餘者爲癡。是爲第一見。若有異道人﹐言﹕『有色無色爲有我﹐亦不有想亦不無想﹐死有後世﹐我至誠﹐其餘者爲癡。』是爲第二見。第三見若有異道人﹐言﹕『有色無色爲有我﹐亦不有想亦不無想於後世﹐我至誠﹐其餘者爲癡。』是爲第三見。第四見若有異道人﹐亦不有色亦不無色爲有我﹐亦不有想亦不無想於後世﹐我至誠﹐其餘者爲癡。是爲第四見。第五見若有異道人﹐言﹕『有限爲有我﹐亦不有想亦不無想於後世﹐我至誠﹐其餘者爲癡。』是爲第五見。第六見若有異道人﹐言﹕『無限爲有我﹐亦不有想亦不無想於後世﹐我至誠﹐其餘者爲癡。』是爲第六見。第七見若有異道人﹐言﹕『有限無限爲有我﹐亦不有想亦不無想於後世﹐我至誠﹐其餘者爲癡。』是爲第七見。第八見若有異道人﹐言﹕『亦不有限亦不無限爲有我﹐亦不有想亦不無想於後世﹐我至誠﹐其餘者爲癡。』是爲第八見。」

佛言﹕「若有異道人﹐亦不有想亦不無想行﹐亦不有想亦不無想見﹐亦不有想行亦不有想見﹐皆在是八見中﹐不能復過是八見上。佛皆知是﹐所知復過上絕妙知﹐是以不譏亦不毀﹐得無爲。佛知痛痒所更樂﹐方便知所從起﹐佛現無所著意解脫。」

佛言﹕「我所知法﹐深奧深照﹐我悉了。若有賢者弟子聞知﹐便說佛功徳。」

佛言﹕「若有異道人﹐當來劫見當來事﹐於無央數道﹐所知言各異﹐皆在四十四見中。其異道人﹐所知何﹖謂若有異道人﹐言﹕『無行無有見﹐無有人念空知。』皆在七見中。其異道人﹐言﹕『無行無有見﹐無有人念空者﹐所知何﹖謂若有異道人﹐見如是如是諸我色四大﹐父母所生﹐以飲食而長﹐在非常沐浴衣﹐身死在地﹐骨節解墮﹐別離異處﹐風吹其身﹐破碎壞敗﹐以後世不復生死﹐如是便滅盡。』是爲第一見。第二見復有異道人﹐言﹕『死非如此破敗﹐更有我復過其上。何所是我踰上者﹖其我者﹐色天及欲行天﹐彼我者若死壞敗﹐後世不復生死。』是爲第二見。第三見若有異道人﹐言﹕『我者死非如此壞敗﹐更有異我﹐復過其上。其我者色無意故﹐彼我若死壞敗﹐後世不復生死。』是爲第三見。第四見復有異道人﹐言﹕『我者非如此死壞敗﹐更有我復過其上。其我者何﹖謂其我皆過諸色想天﹐悉踰瞋恚想天﹐念種種無央數虛空知行。其我若死壞敗﹐後世不復生死。』是爲第四見。第五見復有異道人﹐言﹕『我者不如死壞敗﹐更有我復過其上。其我者何﹖謂其我皆諭一切虛空知天﹐無央數名識知天。所念行其天﹐若不壞敗時﹐後世便不復生死。』是爲第五見。第六見復有異道人﹐言﹕『我者不如此死壞敗﹐更有我復過其上。其我者何﹖謂皆踰一切識知天﹐不復著﹐名無識知念行。其天我者死壞敗﹐後世不復生死。』是爲第六見。第七見復有異道人﹐言﹕『我者非如此死壞敗﹐更有我復過其上。其我者何﹖謂皆踰一切無識知天。其天人無想有想念行。其天我者死壞敗時﹐後世便不復生死。』是爲第七見。」

佛言﹕「所可謂異道人行滅壞見無行無有想無人念空﹐皆在是七見中﹐於七見中不復能過上。佛皆知是﹐所知復過其上絕妙知﹐是以不譏亦不毀之﹐得無爲。佛知痛痒所更樂故﹐便知所從起﹑起以現﹐佛無所著意善解。我所知法﹐深奧深照﹐悉了知。若有賢者弟子聞知﹐便說佛功徳。」

佛言﹕「若有異道人﹐於當來劫中見當來﹐於無央數道﹐所說各異﹐皆在四十四見中。復有異道人自說﹕『今現念行無爲﹐現在見無爲。』若人至其所﹐便爲說﹕『現在無爲。』皆在五見中。有異道人﹐見如是﹐說行亦爾﹐其在殿舍自快﹐以五欲自娛樂。其人言﹕『我現在得無爲。』是爲第一見。第二見復有異道人﹐言﹕『不如餘者言有我﹐現在無爲也﹐更有現在得無爲。何謂現在無爲﹖若比丘離欲﹐脫惡不善之法﹐意念行善安樂﹐便第一禪。其人滅盡﹐我者後世不復生死﹐是我現在得無爲。』是爲第二見。第三見復有沙門道人﹐復言﹕『不如餘者所說﹐不用此我現在得無爲﹐更有現無爲﹐復過其上。何謂現在無爲﹖其比丘滅意內寂定﹐其志一不念亦不行﹐三昧喜樂﹐便行第二禪﹐其人滅盡現在得無爲。』是爲第三見。第四見復有沙門道人言﹕『不如餘者言﹐不用此我現在得無爲﹐更有現無爲﹐復過其上。何謂現在無爲﹖其有比丘﹐喜離淫妷悅觀行﹐常寂悅身行如賢者﹐所觀行常安﹐便行第三禪。』是爲第四見。第五見復有沙門道人﹐言﹕『不如餘者言﹐不用此現在得無爲。更有現在無爲﹐復過其上。何謂現在無爲﹖其有比丘﹐斷樂斷苦﹐無有昔時可意不可意﹐亦不苦亦不樂﹐常奉淸淨﹐便行第四禪。其人現在得無爲滅盡﹐以後世不復生死。』是爲第五見。」

佛言﹕「所可謂有沙門道人﹐說現在無爲﹐見現在無爲者﹐念現在無爲者﹐皆在是五見中﹐不能復過是五見上。佛皆知是﹐所知復踰上絕妙知。是以不譏亦不毀﹐得無爲。佛知痛痒所更樂﹐方便知所從起以現﹐佛無所著意善解﹐我所知法﹐深奧深照﹐我悉了知。若有賢者弟子聞知之﹐便說佛功徳。」

佛言﹕「彼異道人﹐念常見常﹐爲人說﹕『我世有常在。』是四見中者﹐用不知示現﹐故不得道行精進。乃知是習因緣﹐不習因緣﹐用是成因緣﹐用是不成因緣﹐不得其處。」

佛言﹕「彼異道人說上中行各現所各自爲人說世常﹐在二見中者﹐用不知不見不得道行精進﹐乃知是習因緣﹑不習因緣﹐用是成因緣﹐不得其處。」

佛言﹕「若有異道人﹐各念常見常﹐各爲人說﹐我與世有常﹐在四見中者﹐用不知不見故不得道﹐習因緣﹑不習因緣﹐是用因緣成﹐用是因緣不成﹐不得其處。」

佛言﹕「彼諸異道人﹐有言有限﹐又言無限﹐有言有限無限﹐又言亦不有限亦不無限﹐我及世﹐在四見中者﹐用不知不見不得道行精進﹐乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人共諍言﹐所說各異﹐在四見中者﹐用不知不見故﹐不習道行精進﹐乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人﹐說想行想﹐爲人說﹕『我與世有想。』在十六見中者﹐用不知不見故﹐不得道行精進﹐乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人﹐念無想見無想﹐爲人解說我與世無想﹐在八見中者﹐用不知不見故﹐不得道行精進。乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人﹐亦不念想亦不無想﹐爲人說﹕『我與世無想。』在八見中者﹐用不知不見故﹐不得道行精進。乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人說滅壞﹐常爲人說﹕『我與世滅壞。』在七見中者﹐用不知不見故﹐不得道行精進。乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「彼諸異道人﹐說現在無爲﹐見現在無常﹐爲人說現在無爲﹐在五見中者﹐用不知不見故﹐不得道行精進。乃知是習因緣﹑不習因緣。用是因緣成﹐用是因緣不成﹐不得其處。」

佛言﹕「若有異道人﹐於過去劫中﹐見過去事﹐於無央數道各各異﹐在十八見中。彼諸異道人﹐於當來劫中﹐見當來事﹐於無央數道﹐所說各異﹐在四十四見者﹐合皆在是六十二見﹐往還其中﹐於彼住在﹐厥中生俱會行﹐於网中生死不得出。」

佛言﹕「譬如工捕魚師﹐若捕魚弟子﹐持尛目网下著小泉中﹐下以便前住若坐﹐其人念言﹕『水少﹐諸魚浮游﹐皆上网上。』往往在其中不得出。」

佛言﹕「如是諸異道人﹐於過去劫中﹐見過去事﹐識昔時行﹐於無央數道﹐所說言各異﹐在十八見者﹐若有異道人﹐於當來劫中﹐見當來事﹐念說當來事﹐於無央數道所說各異﹐在四十四見中者﹐皆在是六十二見往還﹐於其中住﹐在其中生死﹐俱合會行﹐在羅网中不得出。」

佛言﹕「比丘﹗佛身皆斷諸著﹐常在厥住。諸天及人民悉見﹐佛般泥洹後不能見也。」

佛說是經時﹐三千大千世界六反震動。爾時﹐那耶和留比丘﹐在佛前住﹐以扇扇佛。於是賢者那耶和留﹐長跪叉手白佛﹕「未曾有天中天﹗是經深﹐乃如是深照﹐天中天﹗是經名爲何等﹖云何持名﹖」

佛告那耶和留﹕「拘樓秦佛﹑如來﹑無所著﹑等正覺說是經時﹐名爲『法网』﹔迦葉佛﹑如來﹑無所著﹑等正覺說是經時﹐名爲『見网』﹔今我亦說是經﹐名爲『梵网』。」

佛說如是。諸比丘皆歡喜﹐前爲佛作禮而去。

佛說梵网六十二見經

