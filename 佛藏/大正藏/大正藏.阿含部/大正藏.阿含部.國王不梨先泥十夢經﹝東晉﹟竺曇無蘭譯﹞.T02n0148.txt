國王不梨先泥十夢經

東晉西域沙門竺曇無蘭譯

一時﹐佛在舍衛國祇樹給孤獨園。時﹐國王不梨先泥﹐夜臥夢見十事。何等十事﹖一者夢見三瓶併﹐兩邊瓶滿气出相交往來﹐不入中央空瓶中。二者夢見馬口食﹐尻亦食。三者夢見小樹生華。四者夢見小樹生果。五者夢見一人索繩﹐人後有羊﹐羊主食繩。六者夢見狐坐於金床上﹐於金器中食。七者夢見大牛還從犢子飲乳。八者夢見四牛從四面鳴來相趍欲鬭﹐當合未合不知牛處。九者夢見大陂水﹐中央濁四邊淸。十者夢見大谿水流正赤。王夢見是事已卽寤﹐大恐亡其國及身妻子。王明日卽召公卿大臣及諸道人曉解夢者﹐問言﹕「昨夜臥夢﹐見十事如是﹐夢卽寤﹐恐怖意中不樂﹐誰能解夢者﹖」諸道人中有一婆羅門言﹕「我能爲王解之﹐恐王聞者愁憂不樂。」王言﹕「如卿所覩便說之﹐勿有所諱。」婆羅門言﹕「王夢者皆各惡非吉事﹐當取所重愛夫人﹑太子及身邊親近侍人奴婢﹐皆殺以祠天﹐王可得無他﹔王有臥具及著身珍寶好物﹐皆當燒以祠天﹐如是者王身可得無他。」

王聞婆羅門解夢如是﹐王卽大愁憂不樂﹐却入齋房思念是事。王有正夫人名摩尼﹐到王所問王言﹕「何爲入齋房愁憂不樂﹐我身將有過失於王耶﹖」王言﹕「汝無過於我﹐自愁憂耳。」夫人復問﹕「王用何等故愁憂﹖」王言﹕「汝莫問我﹐聞者令汝不樂。」夫人復言﹕「我是王身半﹐設有善惡王當語我﹐云何不相語耶﹖」王便爲夫人說﹕「我昨夜夢見十事﹐夢已卽寤﹐我大愁憂恐怖﹐恐亡我國及身妻子。我召羣臣公卿諸道人﹐爲說所夢十事﹐有婆羅門爲我解夢言﹕『當取所愛重夫人﹑太子及邊親近侍從人奴婢及白象名馬﹐皆殺以祠天﹐及所臥具著身珍寶皆燒祠天﹐王身乃可得無他。』我用是故愁憂不樂耳。」夫人言﹕「王莫愁憂﹗如人買金磨石好醜善惡其色自見於石上﹐今佛近在精舍去國不遠﹐何以不往問夢意﹖如佛所解當隨之。」

王卽勅左右羣臣﹐嚴駕而出﹐到佛所徐步徑﹐王下車前到佛所﹐以頭面著佛足﹐却坐白佛言﹕「我昨夜夢見十事﹕一者夢見三瓶併﹐兩邊瓶滿气相交往來﹐不入中央空瓶中。二者夢見馬口食﹐尻亦食。三者夢見小樹生華。四者夢見小樹生果。五者夢見一人索繩﹐人後有羊﹐羊主食繩。六者夢見狐坐於金床上﹐於金器中食。七者夢見大牛還從犢子乳。八者夢見四牛從四面鳴來相趍欲鬭﹐當合不合不知牛處。九者夢見大陂水﹐中央濁四邊淸。十者夢見谿水流正赤。我所夢如是﹐寤卽恐怖﹐恐亡我國及身妻子﹐惟佛爲解所夢十事﹐願聞教誡。」

佛言﹕「王莫愁﹗王夢者皆無他﹐王所夢迺爲後世當來之事﹐非今世。」佛言﹕「後世人當不畏法禁﹐淫妷貪利嫉姤不知厭足﹐少義理無慈心﹐喜怒不知慚愧。」

佛言﹕「第一﹑夢見三瓶併﹐兩邊瓶滿气出相交往來﹐不入中央空瓶中者﹐後世人豪貴者﹐自相追隨不視貧者﹐王夢見三瓶併﹐正謂是耳。王莫恐莫恐﹗於王國於太子於夫人皆無他。」

佛言﹕「第二﹑王夢見馬口食﹐尻亦食者﹐後世人作帝王及大臣﹐廩食縣官俸祿復採萬民﹐不知厭足﹐王夢見馬口食尻亦食﹐正謂是耳。王莫恐莫恐﹗於王國於太子於夫人皆無他。」

佛言﹕「第三﹑夢見小樹生花者﹐後世人年未滿三十而頭生白髪﹐貪淫多欲年少彊老﹐王夢見小樹生花者﹐正謂是耳。王莫恐莫恐﹗於王國於太子於夫人皆無他也。」

佛言﹕「第四﹑王夢見小樹生菓者﹐後世女人年未滿十五﹐便行嫁抱兒而歸﹐不知慚愧﹐王夢見小樹生果﹐正謂是耳。王莫恐﹗於王國於太子於夫人皆無他。」

佛言﹕「第五﹑夢見一人索繩﹐人後有羊﹐羊主食繩者﹐後世人夫壻出行賈作﹐置婦於後﹐便與他家男子交通﹐食其財物﹐王夢見一人索繩者﹐正謂是耳。王莫恐﹗於王國於太子於夫人皆無他。」

佛言﹕「第六﹑王夢見狐坐金床上﹐於金器中食者﹐後世人下賤更尊貴有財產﹐眾人敬畏之﹐公侯子孫更貧賤﹐處於下坐飲食在後﹐王夢見狐坐金床上於金器中食﹐正謂是耳。王莫恐﹗於王國於太子於夫人皆無他。」

佛言﹕「第七﹑王夢見大牛還從犢子乳者﹐後世人無有禮義﹐母反爲女作媒﹐誘恤他家男子與女交通﹐賣女求財物以自供給﹐不知慚愧﹐王夢見大牛還從犢子乳者﹐正謂是耳。王莫恐﹗於王國於太子於夫人皆無他。」

佛言﹕「第八﹑夢見四牛從四面鳴來相趍欲鬭﹐當合未合不知牛處者﹐後世帝王長吏及人民﹐皆無至誠之心﹐更欺詐愚癡瞋恚不敬天地﹐用是故雨澤不時﹐長吏人民請禱求雨﹐天當四面起雲雷電有聲﹐長吏人民咸言當雨﹐須臾之間雲散雨去爲不墮。所以者何﹖帝王長吏人民﹐無有忠正慈仁故。王夢見四牛鳴來相趍﹐當合未合不知牛處者﹐正謂此耳。王莫恐﹗於王國於太子於夫人皆無他。」

佛言﹕「第九﹑王夢見大陂水﹐中央濁四邊淸者﹐後世中國當擾亂治行不平﹐人民不孝父母不敬長老﹐邊國面當平淸﹐人民和睦孝順二親﹐王夢見大陂水中央濁四邊淸者﹐正謂是耳。王莫恐﹗於王國於太子於夫人皆無他。」

佛言﹕「第十﹑王夢見大谿水流正赤者﹐後世諸國當忿爭﹐興軍聚眾更相攻伐﹐當作車兵步兵騎兵共鬭﹐相殺傷不可稱數﹐死者於路血流正赤﹐王夢見大谿水流正赤﹐正謂是耳。王莫恐﹗於王國於太子於夫人皆無他。」

佛言﹕「王夢見者﹐皆爲後世當來之事﹐非今世事﹐王莫恐愁憂也。」

王卽長跪言﹕「得佛教﹐心卽歡喜﹐譬如人持小器盛膏﹐膏多器小﹐更求大器盛之﹐安隱不復恐﹐今我受佛恩得安隱。」王卽爲佛作禮﹐還歸宮中重賜正夫人﹐皆奪諸大臣俸祿。王言﹕「我從今以後不信諸異道人及婆羅門所語。」

國王不梨先泥十夢經

