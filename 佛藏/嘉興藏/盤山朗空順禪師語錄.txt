嘉興大藏經盤山朗空順禪師語錄

盤山朗空順禪師語錄

侍者實性記錄

康熙二十九年歲次庚午十月十五日樂邑饅首莊龍泉寺院主寶三請住結制。

入山門偈雲山門不大大千著下大家同行切道向什麼處去聻舉拄杖云直通佛剎進佛殿云大雄寶殿佛居中央彌勒未到且道是什麼人當機聻舉拄杖云釋迦現前進禪堂云。

禪堂不寬內居三千宣揚法化利益人天且道利益人天一句作麼生道舉拄杖云入意吉祥入方丈云維摩丈室大家到此誰人擔荷某甲當機且道當機一句作麼生道喝一喝云出入由己。

監院寶三領眾居士請小參升座師拈疏云佛祖同源人天贊仰凡聖交參如何指示舉疏云大眾還會麼其或未然卻請維那宣疏畢師指座云四眾臨筵選佛場開正令當行以何爲證喝一喝便登座拈香雲此一瓣香千聖難明三賢未曉信手拈來爇向鑪中端爲祝延今上皇帝聖躬萬歲萬歲萬萬歲伏願家邦寧靜疆界平安享堯舜之風樂羲軒之化又拈香雲此一瓣香天地同根萬物一體信手拈來爇向鑪中專爲滿朝文武槪國公卿及本郡官僚髙增祿位共證福果此一瓣香穩如盤石堅似須彌信手拈來專爲十方善信施財齋主等眾道心堅固福壽崇增此一瓣香根盤大地葉覆娑婆信手拈來爇向鑪中端爲供養盤山古中盤正法堂上上了下宗先老和尙用酬法乳之恩當報出塵之徳斂衣就座維那白椎云法筵龍像眾當觀第一義師云選佛場開不二法門十方龍象共參尋會中若有仙陀客直須棒下驗分明會中還有具眼納僧麼出來歟拄杖相見僧問昔日給孤長者布金磚請世尊說法今日眾善信請和尙升座是同是別師云千江有水千江月萬里無雲萬里天進云和尙說得是什麼法師云莫謗老僧進云三心不可得畢竟得那一个心師喝一喝進亦喝師云再喝喝看進復喝師云一掉便上乃云人能弘道非道弘人道非物外物外非道道不遠人人自遠矣若論佛法本無言句但有言說都無實意佛說十二部經一時會盡明爲噇酒糟之漢於自己分上本無交涉豈不聞經中云無眼耳鼻舌身意無色聲香味觸法何以故凡所有相皆是虛妄想父母未生已前淨裸裸赤灑灑纖塵不玄猶如虛空三界惟心萬法惟識使一切之人活卓卓的不落窩舊𨿽然如是現前一句作麼生道喝一喝雲路逢劍客須呈劍不是詩人莫贈詩白椎云諦觀法王法法王法如是拽拄杖下座。

彌陀會上會頭趙國器領眾信等請小參僧問梵王太子出生時一手指天一手指地周行七步目顧四方是何意旨師云惟吾獨尊渾身手眼進云眾居士請和尙說法於古人說法是同是別師雲海底泥牛吼山頂木馬嘶進喝師打乃云覿面相呈無餘事千林落葉進歸根𨿽然不掛系毫相照徹光明曜古今寂滅場中離色相眞空界內絕纖塵天地同根元一體說於知音著眼聽會中若有英靈客直下承當莫沈吟佛法從來無兩樣只是時人不認眞𨿽然如是還有知音者麼師舉拄杖云可憐世間愚盲者錯過如來正法輪卓拄杖下座。

胡各莊美亭和尙領眾設齋請小參僧問事法佛法卽不問三玄三要請師宣師云次第問上來僧云如何是第一玄師云父母未生前僧云如何是第二玄師云說法利人天僧問如何是第三玄離相絕言說進云如何是第一要師云个中無作造進云如何是第二要師云泥牛解倒爵進云如何是第三要師云問答了也乃云步步踏著毗盧頂亦非自己淸淨身玄機妙用原無相祖師肝膽向人傾迷之亦無失悟之亦無得迷悟兩俱忘半夜日頭出驚起海底泥牛踏翻潭底明月南山老虎咬死大虫北海鱉鼻吞卻毒蛇折栴檀片片皆香截瓊枝寸寸是玉舉拄杖云大眾會麼識取鉤頭意莫認定盤星舉宋太宗問僧近離什麼處僧云臥云庵來帝曰臥云深處不朝天因甚到此僧無語雪竇代云難逃至化大眾還識得太宗與僧問答麼其或未然聽取山僧頌出龍吟雲霧起虎嘯鼓淸風片雲橫谷徑雀鳥盡迷蹤下座樂邑信尼瑞光領眾善女等請齋小參云大道無形自相親拈提拂子活似龍會中若有仙陀客時下承當驗假眞問答不錄乃云今日臘月八道心个个發搬柴及運水收拾速辦炸龍肝及鳳髓豆角代菜瓜分咐木人作石女捧香茶作些無米飯供養老釋迦且道釋迦在什麼處聻大眾知得竊麼其或未然待某甲漏个消息大眾請看師喝一喝云釋迦來也下座。

樂邑永盛庵

康熙三十九年歲次庚辰隆冬十月十五安居住靜孟春元旦朔一日爲監院維那領法住靜小參。

一元初復始萬像又更新春光滿地楊柳嫩萬物發生色更鮮如何是更鮮一句家家門上貼紙錢此時好个元旦節大千老幼賀新年新歲且止拈源流云本性彌陀自現成拈來親手附西眞念佛切了人我相橫出直入解脫門。

又拈源流云西來大意何須尋伸手拈來附於人囑咐自如休放意橫身無處不稱君乃云把住牢關不放流放開一綫任優遊無孔笛中藏六律一聲驚起釣魚舟參透玄關通一竅靈云見花便悟道誰知碧眼老胡僧至今到惹傍人笑笑不笑个中消息誰知道舉拄杖云這爲萬物之主有時孤峯頂上獨立有時虛空背上經行有時酒肆淫房遊戲有時佛宮魔國縱橫且道大眾還有知音者麼我道知音一个無總有知音待何如幹達奏樂迦葉舞原來習气更不除下座。

齊各莊觀音庵隆冬道場監院輝月期主白典寰請小參示眾隆冬以過復臨春節看破幻化境時節不饒人長安大道少人行功徳林中福慧深百尺竿頭進一步著衣喫飯悟家珍見色明心方是道聞聲有響悟來音寒梅吐白玉凍柳綻黃金覺知殘臘去物我體同春鳥聲音嘹喨驚醒夢中人收拾能工種須用白牛耕大家同努力培種有秋成收倉余入庫生生用無窮稱著明輪月莫錯好光陰且道錯个什麼師舉如意云舉目臺頭看紅日正當空下座。

走馬浮﹝李桂楊瑞﹞鮮設會領眾請小參問答不錄乃云相逢莫道話頻頻直指如來淨妙身拈來物物非他物分明說與知音人佛法從來無髙下那管城池於山林動止施爲明祖意到家何須用工程妙覺明心含太虛眞空實相絕纖塵坐斷千差無回互一念純眞總是渠𨿽然如是現前一句作麼生道聻到者方知就裏事个中誰是知音人喝一喝下座。

桑園莊王良祿發心造佛恭就端陽佳節請佛升座開光小參乃云今朝五月五家家插艾虎門上貼靈符安享如意福恭就靈應節請佛升寶闕放開無量光普照恆沙界說法利人天凡聖自鑑別佛法無兩樣本來無二說若論佛法大道不論僧尼道俗貧富貴賤老少賢愚四生六道蠢動含靈皆有佛性何故是法平等本性無二萬法一如苦辣酸甜爲人自著搬柴運水好用工夫人人本有个个不無寥寥獨坐穿衣體露心空月朗照破骷髏無來無去無是無非𨿽然如是現前一句作麼生剖露聻若道个山是山水是水僧是僧俗是俗不免撈籠了後人若道山不是山水不是水僧不是僧俗不是俗亦不免埋沒了後人且道畢竟作麼生道師舉如意云若向只裏會得去與諸佛諸祖把手並行同來同去豈不快哉𨿽則如是今日開光一句作麼生道聻喝一喝云普視恆沙界光明徧十方。

馬城廒侯貴亭設會請小參雲長安大道少人行功徳林中福慧深百尺竿頭進一步喫飯穿衣悟家珍冬初秋末時光易過日月交竄時時催奪樹凋葉落體露金風海闊天髙月明秋夜淸淨本然周徧沙界本來自性不生不滅若能內亡己見外了法空內外一如全體卽心全心卽佛到這里與諸佛諸祖同一鼻孔說什麼生死去來相干𨿽然如是獨超物外一句作麼生道聻白雲本是無心客萬里長空一色天馬城廒觀音庵慶贊彌陀聖誕侯永寰領合會等眾請小參乃云今日十一月十七欣逢彌陀聖誕期眾舉誠心恭奉賀略具酬觴了心基分咐木人辦石女卽收拾龍的肝鳳的髓三腳驢兒一隻腿黃花木耳香油炸豆腐面觔有箔焠趙州茶金牛飯奉邀三世諸聖賢彌勒主當來佛不離釋迦倍彌陀大家齊赴瓊林筵隨心如意笑哈哈速奉出滿盤托奉獻諸位老摩訶嘗嗞味莫錯過苦辣酸甜輕重多且道大眾有嘗著嗞味的麼其或未然師云待山僧於大眾下个住腳紅椒惡辣辣淸醋酸澑澑。

小參乃云凡夫外道執邪見不達本心棄空著有二乘聲聞不了自體棄有著空大道心人不空不有隨順覺性衲僧活計別是一番道理行路步步得踏著說話句句的道著喫飯粒粒嚼著睡覺全身得臥著且到大眾還有行路步步踏著的睡覺有全身臥著的喫飯粒粒嚼著的麼其或未然山僧不惜唇皮與大眾下个注腳喝一喝云大道本無男女相有相身中無相身下座。

樂邑白衣庵實祥信尼領合會信女請正月十五小參乃云今日元霄好時光凡聖稽手个个忭緣感天官均賜福觀音出手降吉祥山僧登座普利人天且道說个什麼昔日世尊不拈花迦葉未微笑普天匝地兒孫誰明向上一竅談玄說妙龍吟虎嘯說悟說迷埋沒眞機參禪悟道虛空也笑到這里那許你說玄說妙只要你頭頭頂戴虛空步步腳踏實地豈不聞世尊云佛子住此地則是佛受用經行及坐臥常在於其中舉拂子云大眾還會麼𨿽然如是末後一句作麼生道喝一喝云眞空實相原無相雲散長空月當天呵呵大笑下座。

樂邑麥港村觀音庵住持祿元持戒會頭史應元領眾慶誕請小參云今月十九淨瓶插柳善財持鞭師子哮吼萬像森羅同誠稽首且道說个甚麼呵今日觀音降誕諸聖臨筵大家同誠稽首慶贊大慈大悲波羅揭諦從聞思修入三摩地震海潮音應人間事大士一時伸出千手眼大地羣生沾恩力如母視子慈現前虔誠均感皆如意且道大悲千手眼那个是正眼聻大眾會得麼其或未然師喝一喝云觀音妙智力能救世間苦。

張問相爲薦嚴父請小參業識忙忙幻海遊妄貪塵境斷東流枉張名勢今何在芳名處處俱不周示爾雄心且放下愛欲事業一筆勾𨿽然如是脫卻羅籠一句作麼生道咄云翻身直如蓮花藏百億光中任自由。

佟釗等爲薦嶽考於二相公請小參雲遊魚幻海遊逐浪任漂流幸遇垂釣客直上寶蓮舟去逝先亡還識安樂處麼咦萬重云消散一月照九州。

於大官爲薦祖母請小參云妙寶原來李實明享壽六十餘八春齋戒守節有主宰慈仁志向丈夫叢離卻恩愛了色相無生國中絕纖塵天上人間皆由己寂滅光中樂無窮且道正當恁麼時如何指示春光不在花枝上已恁鷓鴣啼樹紅。

金寶嘴寺明一薦慈母趙氏請小參其中大意本來活借殼方生慈仁婆三賢四徳菩薩體大事方周今了脫指爾方便路莫戀恩愛山逍遙劫外境別是一人間𨿽然如是尊靈畢竟在什麼處聻有水皆含月無山不戴云。

侯天寵等爲薦慈母請小參云龜毛三尺五拂盡紅塵土大地絕消息處伴淸風舞舉如意云若向只裏會的無去無來無生無死直下便同諸佛其或未然待山僧與汝傍通一綫露个消息復舉拂子云灤河波浪水自古向南流。

爲侯四知亡母小參請秉拂云舉起金剛劍劈破人我山突出淸霄外處處任安閒直下轉身一句如何施設喝一喝云面南看北斗日午打三更。

爲顯奇兄秉拂云顯上座莫沈吟擊碎疑團劫外淸平且道報本還山一句是如何擲拂子云隨流認得妙何處不縱橫以拂揮案下座。

爲新戒默修秉拂云好个默修一聞回頭便登戒器當下方休聽吾囑咐更莫胡憂咄通身不掛絲毫相人間天上任悠遊。

爲隱悟秉拂云昔本不迷卽今何悟截斷兩頭當陽顯露且道又無迷又無悟畢竟顯露个甚麼喝一喝雲長安大路坦然平一超直入如來戶。

爲文殊和尙秉炬云法弟本是京都人爾今卻到三韓住愚兄爲汝道分明莫要忘卻來時路以火炬圓相云紅鑪煙裏了無生寂滅光中常獨露攛下火炬爲明上座起龕以拄杖擊龕一下云打破虛空界明暗兩無干獨露眞常體長短任方圓現在一句又作麼道舉拄杖雲起爲實明起棺鳳有巢龍有窩頂門具眼方覷破舉足踏翻生死窟通身盡是蓮華國起秉炬雲實明聽吾言萬事莫牽連直入紅鑪內煉成金剛圈還識的落處麼攛下火炬云爍破白雲天。

爲於二相公秉炬云身系娑婆苦難言只因恩愛欲鎖纏助汝一輪三昧火了卻生前業識愆以火炬打圓相云若向這里開正眼光明直透九重天。

中元節眾請煉枯骨舉火炬云四生六道苦當刑因貪癡愛墮己身今日幸遇無遮會累劫愆尢一火焚忤逆十惡從放下各獲如意認常眞以火炬打圓相云會麼當場識取眞面目莫錯如來正法輪。

段弘機爲薦祖母請起棺以拄杖擊棺云打破生死關獨出無爲相徧界絕遮欄直入蓮華藏且道大家還知弘機祖母落處麼咄云洪浪不離綠水波白雲依舊靑山上。

居士有驢聞道者覆地而死師見送埋便云脫卻驢皮袋放下業肝腸隨心自在去何須不了然咄但能不貪他財物西天東土總蓮邦。

爲張義公母贊靈秉如意云來時有路本無一物去時無蹤體伴虛空打破幻化境恩愛各西東隨心得自在別是一天宮且道張門老夫人尊靈畢竟落什麼處咄欲識日出東山迎風閣方知月落西江無底船。

爲劉肇疆等薦父秉如意云舉起如意徧通知囑付劉道好消息打碎夢幻恩愛境逍遙物外入無爲且道作麼生無爲師秉如意良久云本來原無相處處皆眞如。

爲汪相公薦父汪公天壽秉如意云汪公天壽自思量莫縱自性休顢頇打破幻化塵勞境跳出現前生死關相伴隨心如意客爲人何處不了然從今休踏無益路處處盡是極樂天欲知尊靈皈向路藕花開放滿河香。

爲奉然師覺靈秉如意云只个眞如意擊得虛空碎獨露無爲身親到如來地且道𨿽然如是老和尙覺靈向何處去欲知覺靈向何處摩著鼻子不離嘴。

爲崔秉鈞等薦母秉如意云擊得塵勞破了卻人間過邁出恩愛山何處不極樂且道崔門胡老夫人向什麼處去喝一喝云行雲歸去嶺落月不離天。

與劉澤弘母俎氏小參乃云休致女莫言男拂子底下聽法言打破幻化了恩愛逍遙獨步極樂天且道俎氏尊靈何處去也師喝一喝云欲知尊靈何處去靑蓮開放滿河香。

爲周啟楨母呂氏小參云呂氏靈魂仔細聽音打破愛网涅槃早登面見彌陀極樂親證且道如何是極樂義旨喝一喝云靈山會上逍遙客天上人間自在仙。

爲吾法兄輝和尙贊靈小參云偶見吾兄眞可嘆也吾與兄一體雙背气力相應今日倒卻剎竿豈不慟哉咦一喜一悲眞可恨也生來偏彊手提一根短棒行動獨戰虛空打破天羅地网踢碎地獄深坑放曠人間天上處處不讓一人法門橫行霸儻今日剎竿倒卻怎麼不不彊有心官報私仇咦舉棒忽然手軟且道吾法兄尊靈畢竟向什麼處去聻喝一喝云玉出昆崗明歷歷珠稱夜光處處彰。

爲湛琳圓寂小參云湛琳湛琳汝才是人人天榜樣那个不尊了開人我境擊碎生死關逕上逍遙路親到涅槃山且到還山一句作麼生道聻師默然良久云寂滅場中離色相眞空界內絕纖塵。

爲湛琳舉火炬乃云人生幻化臭皮袋眞常不在人不愛助汝火光三昧力了卻從前三祗債火光隊裏速翻身淸淨處處無隔礙大眾省得麼其或未然師喝一喝云雲散霧消見日明風淸月朗難遮蓋。

朗空順禪師系永平府昌黎縣人氏姓趙父諱國新母王氏弟兄四人自幼齋素學道後蒙佛門道人明輝姓張俗師引進投叩盤山古中盤正法寺上了下宗老和尙傳授三皈五戒復賜話頭余親領受曉夜不放一日正坐之間偶然得意自覺暢快曰虛空境界莫思量大道淸幽理更長翻身直上菩提路滚出雲門天外天其後父母雙亡棄俗出家投師削髮於萬善寺受戒參禪於盤山一日於本師上了下宗和尙禮足師云汝一向在外作甚麼事聻順云弟子常作本分事師曰那个是汝本分事你將你的本分寫四句話來我瞧順提筆寫曰佛佛佛無的說誰是你那是我兩腳一般大鞋襪一般穿步步踏實地頭頭頂靑天師見之默然未語師命順隨至關東盛京二載老和尙圓寂之時慈悲不辜負一點勞苦許附住靜。

弟子實性尼實祥等同刊

盤山朗空順禪師語錄終

了宗見禪師法嗣

盤山瑞亭晟禪師灤州李氏子幼而出家中年持戒參禪於盤山古中盤參父母未生前本來面目忽然有省師以法拂付囑日後上堂僧問如何是西來大意師曰頭頂靑天腳踏實地進云不會師打一杖云如何是你腳跟下事僧禮拜而退師曰你這無用漢達摩西來一字無傳少林九載嘴掛松山神光三拜猗位立一花五葉利人天黃梅付衣讓祖磨磚楊岐驢子普化顚看來這夥英雄漢盡是止渴更加鹽且道如何施設聻喝一喝云靑山綠水眞如性翠竹黃花般若禪上堂師曰老僧從來不談禪饑來喫飯困來眠閒看云片片悶聽水潺潺逢場作戲由我樂要笑謳歌聽自然觀山玩水非分外寂默喧嘩不礙禪有人問我西來意水在長江月在天𨿽然如是喝一喝云勿謂無心云是道無心又隔一重關下座。

小參今朝臘月八處處綻梅花云消星月現依舊滿天涯祖師西來意百艸頭上加舉拂子云還識這个麼其或未然更聽一頌昔日釋迦奔雪嶺今朝打七單饑冷堅固久長無退心爾與釋迦無二種小參冬月黃鐘說小參普勸堂中眾髙賢晝夜打坐穿心冷二時粥飯不堪餐多辛苦用意參究竟父母未生前不著一番寒徹骨難得梅花徧地鮮上堂師曰今朝二月十九處處慶賀老叟檀那大設齋筵恭請吾師開口舉拄杖云識得這个麼眾無語師云對眾拈出一一從頭俱漏泄不是西來意亦非祖師訣且道畢竟是个甚麼喝一喝云萬里一條鐵上堂師舉拄杖云說法不如這个好杖頭處處知音少識得渠儂老婆心當下不怕閻君老不行惡不修好不用聰明並機巧心中但得無是非妙訣現成不用找𨿽然如是也要大家共知以拄杖打圓相云會麼上堂舉潙山問香嚴汝在白丈先師會下問一知十問十答百你今將親切處道一句看連道數句潙山不許香嚴求和尙說破師曰說破後人罵我香嚴退歸本寮將舊日所看文疏揀一句相對並無嘆云畫餅不充饑盡情燒了泣辭潙山到中國師座下應一執事一日除艸拾瓦礫擊竹忽然大悟焚香遙禮潙山作偈云一擊忘所知再不假修持動容揚古路不墮悄然機處處無蹤迹聲色外威儀諸方答道者減言上乘機此是古人不肯自欺若論人人本有个个不無不肯下▆參究嘴吧吧說到窮劫與自己全無交涉參要實參莫學虛頭古云一寸光陰一寸金寸金難買寸光陰寸金使去還可得光陰錯過再難尋珍重珍重上堂師曰萬古碧潭空界月再三撈捷使應知中秋月中秋月過了十五光明卸有時圓有時尖尖是圓相隱圓是尖相玄若人識得玄中意不須登山問普賢光輝無明暗八面透玲穿一顆心珠明歷歷晝夜不住自盤還盤走珠珠走盤如如一色大小圓若問老僧其中意喝一喝月掛長空照不偏上堂師曰今日是我生行年六十九幼時未省省貫在江湖走幾番南嶽天臺幾番江湖渡口後到京都持戒方知收心保守一朝掛錫盤山相見鐵面老叟一擊疑團粉碎豁爾當下開口擡頭面睹靑松黃鶯宛轉翠柳春融處處花開今日方知本有𨿽然如是今日居士耆舊同與山僧慶壽一句作麼聲道良久云个个眉毛眼上橫誰解南辰藏北斗上堂師曰至理無言因言現理理契言絕斯爲道矣此一事三賢上未明斯十聖那能答此且道許甚麼人會聻喝一喝不著一番寒徹骨怎得梅花滿天香下座小參指靈云話日月如梭又如梭諸翁急步莫蹉跎古今多少名利客限到臨頭莫柰何君不見水共山靑山不動水亦然昨日桃李花開綻不覺池內放紅蓮疾惺惺莫顢頇直下識得無生旨天宮佛國任舒然且道不涉程途一句又作麼聻喝一喝向這里薦取。

瑞亭晟禪師法嗣

盤山普濟院美亭義禪師撫寧曹氏子幼而出家中年持戒參禪參禪經行忽觸諸行無常是生滅法有省後遇師問路逢答道人不將語默對速道速道脇下便拳師以法拂付囑後日上堂僧問如何是道師曰徧界不覆藏僧又問畢竟在甚麼處師打杖云痛處找僧擬議師曰不其人若論此事人人本有个个不無𨿽任麼說大道不屬有無知見覓卽不得咦人人本有用無邊鑑地輝天本如然處處綠楊堪系馬家家有路透長安上堂當軒獨坐覿面無私說一句徧通三藏卓一卓聲振三千放去則徧滿法界收回則在一微塵不收不放又作麼聲喝一喝天上有星皆拱北人間無水不潮東上堂石虎吼聲喧木馬驟山川泥牛吐雲霧金雞露機關𨿽然如是到家一句又作麼聲喝一喝云欲入無爲海須登般若船上堂此時提正令獨露上乘關動靜施爲非分外言談語默達本源鴨鳴鵲噪眞如性犬吠雞鳴般若禪喝一喝云千江有水千江月萬里無雲萬里天上堂三覺原來是本因橫拈倒用我爲尊無來無去行慈濟同入今辰教化門𨿽然我是法王於法自在也不殺活縱放也不倒用橫拈有時則山頭鼓浪有時則海底揚塵把住則乾坤失色放開則世界光輝不把不放又作麼聲良久云會麼半夜玉女穿靴坐天明石童戴帽蹲上堂師曰離四句絕百非殺活縱放在臨時一朝直入如來地無限祥雲繞翠幃喝一喝云常自寂滅相不可以言宣上堂師曰向上宗非所說老僧今日又饒舌那論東土與西來一一從頭俱漏泄不是禪不是戒亦非觀音並彌勒有人問我是何宗茶條杖子當頭楔喝一喝下座上堂師曰我有些微用不窮放光動地我也能關東直隸行洪化早入無爲不二門休蹭蹬莫放松擬議不容落下風喝一喝云等閒坐斷乾坤廓拄地撐天繼祖燈上堂師曰打破水晶宮露出珊瑚樹𨿽然如是也要大家共知論語云子曰仁遠乎哉我欲仁斯仁至矣放而不求則遠遠矣返而求之卽此而在矣金剛經云有人發阿耨多羅三藐三菩提心應如是住如是降伏其心大家看來儒釋二教相去多遠聻喝一喝云反聞聞處聞自性家家屋裏觀世音上堂師曰語默言談非分外經行坐臥最相親無來無去眞如體三世如來獨自尊若有會得下个住腳不會與你道破去也喝一喝云露柱放光忙不徹燈籠普照大乾坤。

