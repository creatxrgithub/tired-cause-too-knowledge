嘉興大藏經佛冤禪師語錄

序

無上妙道垂化於百千萬劫曠劫難比且大法之旨無有體段欲小而大說內在外視遠而近其妙密不及盡宣也爰金雞銜粟馬駒踏人皆密契潛符孤光絕向列派相傳其大機大用直顯綱宗故有上堂小參入室等語證入淺深佛冤和尙得法於丈老人初於福城東際橫機弗讓丈以鐵如意一擊頭顱迸裂當下脫灑始知鼻孔下頭垂巾瓶四十餘春侍役不墜如慶喜侍瞿曇片言隻字如瓶注水昭覺落成囑師開法古字山中並雙流潮音平展法要嘖嘖然老人年登八旬命回昭覺爲第二世眞鐵面握黑漆拄杖火中撥輪月樹頭釣雙鯉靑天轟霹靂以驗諸方大阿一舞狐狖潛蹤古鏡髙懸妍醜皆現當陽提唱不減川藞苴奇偉之器老人得冤公如圓悟之有瞎堂也獅子吼時眾獸潛伏人天側耳緇素響從嘗與學者食則同其器務則均其力尋常指示衲子不致死堆堆地要伊是个透网金鱗變化而奮飛摩云縱橫展演無向無背常在一切處不爲一切處之所礙三據大剎流出語言實自胸襟不事造作感慨襲人余於癸卯春銜命守成都得覲老人問韓子大顚公案與余頂門一錐不覺汗流浹背脫去膠纏授以一杖一笠支風荷雨餘與師昆季也行則同行坐則同坐不待嘗鼎見臠而知其味矣遂讀師日錄得沾玄化廓淸五蘊贊嘆莫及乃作序弁於簡端一法不立卽證菩提須知此事不在語言上煒一拳搋破祖師關看從上一夥漢從那里來見我。

時康熙歲在己酉孟夏佛弟子彭文煒法名徹巖沐手拜撰

序

西來大意自一祖至曹溪明明吐出只爲太明了人多粉飭故臨濟雲門列祖師以隱語機鋒救之使片言只句剎那間勘出犴鳴獅吼擬議便乖轉盻卽失嗚呼至矣乃傳習旣久不能無獘或剿襲機緣或竊取窠臼或答不副問而徒作囫圇之語或未徹心地而漫爲影響之談致令棒喝成故套豎指皆虛文挽回宗風賴有卓人幸昭覺佛冤和尙自性中樹光明幢早歲費艸鞋錢徧參宿徳繼而於丈老人稟承印記掣電之機諸方畏憚瞻風之力野狐潛消奉老人命主昭覺凡上堂小參法語機緣如巨靈劈山塗鼓奪命照用應宜殺活咸妙時而踏倒須彌掀翻大海時而藏身北斗合掌南宸鑪韝所錘惺發者眾座下門人集其廣錄而梓傳之中饒舌於首未免更添一重公案。

時康熙丁卯中秋日同門法弟宋肄樟法名徹中題於玉壘山房

序

蜀之昭覺乃唐宋以來之祖席也鐘沈鼓寂頹毀已久本師丈老人目擊心傷慨然以興復爲己任率眾構艸棚棲息於壞甓斷礎間一時賢士大夫莫不趨響道風焚香頂禮樂爲之助未數年而萬瓦鱗差修梁虹舉蔚成寶坊開堂日登階者萬有餘指猗歟盛哉夫當大法衰殘之際而能承先起廢卒致光顯若此則寧僅僅亢濟北之一宗而已耶老人臘髙八十倦於接物因就寺之西偏榕陰竹影中苫茆屋縛繩牀對篝燈以穿鍼坐斜陽而捫虱爲佚老計其繼登曲錄使雙桂天香飄滿虛空界則有我佛冤法兄也法兄謁費隱和尙於天童叩木陳和尙於道峯參二隱和尙於龍淵末後印證於本師丈老人迄今凡四坐道場矣殺活擒拏機用疊發爲人處心慈手辣徹骨徹髓出一言半句如秉金剛劍攖之者立死如爇返魂香嗅之者卽蘇豈若今世之面墻擔板漢救已且不暇輒敢據髙座稱導師懸羊賣狗認龜作鱉誑人以自誑也乎知諸方必有頂上具眼者在又無俟斯之嘵嘵饒舌已所有上堂小參法語佛事拈提頌古門人性純輩其匯次成帙得如幹捲付之剞劂氏而屬鷓鴣庵頭陀超斯以爲之序。

序

禪家大旨以不二爲宗圓明爲本學者實證實參得猶不得存也而發之不以爲露後也而先之不以爲矜惟是操履精嚴篤實內守應般若多羅之讖以擔承大事砥柱末流庶坐斷諸方而無所憾要之授受必有淵源𨿽體用兼施總歸常寂此飲光所以契拈花之旨而可祖獨擅得髓之稱也余於佛冤禪師有深契焉粵自天童密雲老人提唱東海爲其子若孫者悉皆龍象惟吾蜀當板蕩之秋獨能倡教西南人天皈仰逞大法力救民水火之中則破山禪師一人而已破公門庭𨿽峻衣缽浸廣至於行解相應福徳巍峨創復昭覺禪院於荊棘艸萊之中王侯宰官歸心恐後拔引下士至耋不衰則丈雪禪師一人而已丈公年逾八十退院頤老弟子率多散去其繼主昭覺敷揚大法上奉丈公以無墜破老人之遺烈則佛冤禪師一人而已余歸自江左屢訪丈公於錦官因得與佛師共數晨夕見師容止沖和神情內毖有儒者闇然之風山居有面壁之榻墾荒荷百丈之钁開鑪用巴陵之手巾瓶踐曾元之迹其始負笈夜郎苦心危行契證最早而師不以自信繼隨丈公入秦入吳入越印證於費隱參請於木陳皆荷許可而師亦不以自信迨至福城一擊頂門大破金陵茗碗遽契初心而師猶以根行淺簿爲辭噫何其謙讓未遑也所謂躬行君子者非歟今讀所錄法語淵源有自的乳無差解人轇轕縱奪自由或震如雷霆或解如風雨可以張旗鼓而駭鯨鯢可以泣神鬼而禦魑魅始信實證實參得猶不得其存也乃所以爲發也其後也乃所以爲先也視世之一知半解逞智鬥捷輒自詡爲宗門尊宿者不大逕庭也哉。

時康熙丁卯陽月遂寧呂潛頓首序

序

按錦城爲三都之一山川奇秀甲於天下故其中叢林福地棋置星列名衲耆宿代不乏人然最著者莫如昭覺唐宋以來號爲寶地香城其來益盛圓悟禪師之眞隱塔任焉甲申歲賊焰熛發胥成灰燼本朝定鼎後至癸卯歲得丈雪老人自吳越歸來毅然重建不數年而紺殿瓊樓煥然一新拮據興復𨿽出老人之志願其間贊勷周旋成此無量功徳者佛冤大師之力居多焉予因避難出蜀筮仕京華四十餘年而始歸與老人有同法意往晤中得面大師見其气宇沖和語言蘊藉知爲有道中人故坐話間出其語錄一編問序於予因慨識浪障空迷雲鎖月茫茫宿海渺無涯際誰能如大師之脫紛華耽禪寂借語言文字放大光明普照河沙世界俾羣生見聞祛迷剔障矚照本來面目其爲慈航寶筏信不誣矣乃譚者謂乾竺氏西來大意不落言詮若於無所有中妄立文字是謂平地生波從何得入淨土不知機有淺深教有頓漸大善知識悟般若眞空不襲聲聞不墮色相洵無借玆贅疣若初學小乘不假舟楫詎登彼岸憑何悟入圓通哉此大師語錄之所吐露至其中若登座說法若頌若贊若機若筈闡發𨿽別而性情一致散華落藻玉淨珠明總緣靈悟天成非門外人所能窺其堂奧也予生也鈍不能如無盡居士爲石門點破金剛眼睛東林摟碎子瞻骨髓但反覆斯編始覺大師爲金粟再來結峨嵋劍閣之秀攬吳楚秦晉之奇故能慧燈相照克唱宗風振南嶽祖三十七世繼起之薪傳結圓悟師五百餘年未了之公案於十方界中開方便法門使聖誨重明迷塗復悟是三乘教內眞實行道者矣又豈僅作語言文字觀哉予於是沐手焚香而樂爲之序。

時康熙丁卯孟夏成都張吾瑾沐手撰

序

天地正大之气含靈歙粹隨物賦予道人者行道之人也說話皆佛法無法可說名爲說法所以道未出方丈說法已竟故淨名杜口熊耳掩室音如雷霆掩耳者幾希由斯走殺赤縣神州衲子腳跟下猶有未點地者幸簡池周金剛跳出硬如鐵橛痛與棒熱與喝以機應機如筈中筈衲子們呼爲向上事僧問如何是向上事師云向下薦取故有得皮得髓之言爰西蜀水山接連天竺玉壘雪如鷲嶺之白錦江常泛恆河之波葉廣枝粗凡劍客往來憧憧不絕古稱西蜀乃七佛之地竺國之咽喉也迦葉佛時蜀僧常於西耳河邊造多寶佛像故修多羅教由越巂曬經而來磨磚之勢被馬簸箕覷破一代綱宗讓與馬師矣霖在窗下時常聞蜀中人龍文虎多產於釋門如圓悟勤雪竇顯稱爲染衣將相霖自南之北凡值三峽來者詢劫退之殷便稱昭覺宗風大振又荷冤和尙爲昭覺第二世師資相歡商略古今應機妙密不減潙山之與寂子趙州之與文遠且不說無事禪又不落葛藤窠拋無位眞人於麻滓漚中拈提向上有跨竈之風𨿽遊刃於劫灰之上性喜施中隨有隨與杖笠之外不置一錢行道說法四十餘稔布衣壞衲修然自守常對客曰身如劃水隨劃隨合制敵勝怨乃可爲勇霖遊宦海旋蜀汗顏欠沫徑過昭覺見龐眉老衲倚藤而出視聽不衰麈談終日其布金莊嚴寶坊比虛空而不壞導揚茂實同天地以永久及別冤和尙以日錄示余閱之再四信手信筆亂灑墨水於簡端聊作傾蓋佛事其衣綫下待浣洗過再傾旨可也。

時康熙丁卯秋日繡水徐嘉霖題於錦官之工部艸堂

佛冤綱禪師語錄目次序目次卷第一住內江古字山諸古禪院語錄住成都府威鳳山昭覺禪院語錄卷第二成都府威鳳山昭覺禪院語錄住雙流洛伽山潮音禪院語錄卷第三再住威鳳山昭覺禪院語錄卷第四再住古字山諸古禪院語錄卷第五住內江天池山般若禪院語錄卷第六再住威鳳山昭覺禪院語錄卷第七昭覺首座寮秉拂機緣拈古卷第八東土歷傳祖師像贊卷第九源流拈頌卷第十頌古分燈行繇卷第十一法語雜著佛事第十二書問詩偈歌附跋

目次終

佛冤綱禪師語錄卷第一

嗣法門人性純等編

住中川古字山諸古禪院

三門佛祖曾蹈各露鋒威山僧到此古路不栽荊棘限門立設三關遂以杖作擡搦勢云縱橫方撚鏃空中百鳥驚便入。

佛殿若得放過要且未有衲僧習气若不放過新長老失卻半邊鼻孔作麼生兩得相稱去展具云世事但將公道斷月輪難較量包虛。

方丈據坐驀喝一喝蠍尾蛇頭誰當試之復喝一喝猛虎口裏飛活雀兒左右顧視若得个英靈衲子立地超越途轍那向徳山臨濟棒頭喝下覓蹤尋迹作麼生是出身一路直將寶劍拈來用不犯鋒鋩早喪機。

康熙庚戌十一月十八日眾請上堂拈香雲此瓣香不須培土培塊生成彌滿穹蒼爇向鑪中今上皇帝聖躬萬歲萬萬歲伏願瓊林灌沐遵崇蕩蕩堯風徳雨髙滋不減熙熙舜日此瓣香不同華木豈類芝蘭爇向寶鑪奉爲闔朝文武槪國公卿惟願於光明藏中親聞金口禦樓彩裏靄玉佳聲此瓣香巾瓶二十五載翻翩幾受折磨烈焰紅鑪難爲湊泊末後於福城東際驀頭一拶迸破頂門當下得个小休歇不敢唐突於大方今日非特絡索舉揚根源自知冷暖此是第一回

拈出爇向鑪中供養現住昭覺堂上傳臨濟正宗三十二世上丈下雪醉和尙用酬法乳之恩白槌云法筵龍象眾當觀第一義師云第一義自從世尊拈花迦葉微笑以觀了也末後卻被斷臂阿師便禮三拜依位而立以觀了也何得更觀若有不向聲塵中出沒亦非光影裏埋蹤試出相見僧問東弗於逮打鼓爲甚西瞿耶尼不聞師云塵剎是要津進雲南贍部洲點燈爲甚北郁單越暗坐師云巨壑易塡漏卮難滿進云徧界無覓處分明剖露看師云寶劍拈來覿面陳進云眉毛剔起無回互祖佛家風煥古今師云截斷羅籠別通一路進云前頭猶似可末後好愁人師云繩墨端宜明眼人僧以坐具摵一摵師云夜行休踏白踏白便是水僧禮拜師乃云今日開鑪韝銅頭鐵額鎔簇簇天昏黑顚倒走虛空驀豎拄杖云者物曾經煉殺人不露鋒須彌倒該括頷珠奪驪龍復劃一劃云只因恁麼惡辣摵碎百匝千重大眾似與麼匹配有烜赫殊勝不經鑪韝者麼石女把鍼深夜度鐵牛背上著蚊虻乃舉三聖云我逢人則出出則不爲人興化云我逢人則不出出卽便爲人師云一隊無孔鐵錘臭得些子習气向空中釘橛水上著靴豈料笑殺東村石土地若是勇捷之士不假徒勞尋路何用更涉他門還有理論處也無拂一拂云幽齋夜夜云來往燈籠露柱豈相瞞。

上堂問如何是漁臺境師云下釣古今迎上釣進云如何是境中人師云笛聲猶未歇嶺梅燦六花進云人境且置還有向上事也無師云須當臨水鑑眉毛幾許長進云切忌壓良爲賤師云公子放風箏遂拊掌云哩

哩蘇嚕蘇嚕會則一曲兩曲不會落華春暮鼻孔重是千斤說甚雙垂卓豎喫粥了洗缽盂剖出向上一路舉拄杖曰者个是向上路且解撐門並拄戶良久曰無事立閒亭日從東畔出。

追嚴請上堂問施主迎請尊者卽今尊者在甚麼處師云虛空逼塞進云離了語默動靜將何應供師云靈利人難瞞進云應物現形如水中月一句作麼生道師云頂門上著眼乃云證第一義異類潛蹤正印提持眾流截斷若存知見如算海沙豈不見少室峯前低頭難覓地曹溪路上擡眸不見天到此秪得上無攀仰下絕己躬今幸祥宇居士思繹先人遺愛起報本之心惇請登座舉向上機顯奇特事升解脫堂演解脫義當聆法脈流通以此闋思罔極有爲無爲盡世間死生善惡何拘系淒淸動靜法王根家住長安休更覓親收藏裏摩尼珠劫火洞然無變易大眾且伊先慈還曾喫法味也無一透龍門云外望莫作黃河點額魚。

上堂全身佩劍猶落羣機透過那邊素稱敏手風前一拍和者應稀妙理眞宗別無邊表識須好惡以辧淺深說道論禪猶添脂粉諸人且作麼生體悉如當人分上無不顯露何假蓋覆若有未覯者更開方便還會麼以拄杖一卓云拾取城頭吹畫角休追那畔巧鶯聲。

上堂寰中天子塞外將軍櫛風沐雨片片赤心此猶是令傳道泰治亂持危簸土橫山颺塵截海退身千尺覿面相呈此猶是聖凡異路方便多門只如天不能蓋地不能載未審是甚麼人境界拈拄杖曰不管山頭並嶺尾直須打艸要蛇驚。

誕日升宇請上堂今朝八月十五分明好事相舉木樨朴鼻飛來月色地匝天普莫是天然气槪也須特達丈夫位育列時列候力在箭鋒相拄大眾濟濟雍雍畢竟有賓有主直饒對此明機未必將三作五平田淺艸露赤斑蛇太虛寥廓突遼天鶻若喚作山僧誕期文殊急走千山不喚作山僧誕期彌勒拊掌歡喜於斯薦得觸處周遮其或未然且作生辰相見還有共山僧同生同滅同起同臥者麼豎拂子曰玉綫金鍼須密度我是我兮汝是汝。

本生落小參師云撈天摸地半生事始識冰霜徹骨寒險路架橋泥佛度金裝五彩面南看今日大眾云登髙懸烈日是我本生剃染之期山僧不惜唇吻撮土成金指石爲玉使伊絕妙絕玄超情離見乃舉石霜示眾云昨日作嬰兒今朝年已老未明三八九難踏古皇道云云師云石霜老漢寬處盡寬窄處尙窄大似富貴猶不足貧窮骨格髙今日熱如昨石馬出紗籠透七透八了喧轟宇宙中秤錘浮水面瓦犬過江東云屏籠翠嶠雪嶺吐淸風蝦蟆趁鷂子魚躍萬仞峯大好一盆飯不必著椒蔥。

靜空大徳忌請小參欲行千里一步爲初寶月髙輝光分沙界知心體合達本忘情所以道心生種種法生心滅種種法滅豎拂子曰者个是生那个是滅若人道得生滅句許汝頂門亞一隻其或未然云撼風生撩亂潑楓林葉墮鳥棲驚。

豎法堂鋒擊監院請上堂陵夷祖席已多年飄渺水雲滯澗邊今日揄揚撐宇宙好看法爾亦如然諸古叢席近日維新巧匠良工一時備美水鳥樹林悉見色身三昧山河大地同證根本法輪峯巒回合時談般若妙音竹木參差細染雲霞艷質爲復神通耶法爾耶於此數百年來泯其鑪韝鈍置水雲豎拄杖雲山僧拄杖子指出唱九作十世路多端敢問大眾此猶是乾坤異色枯木回春復卓一下百尺危樓峯頂踞檐前伸手摘羅星。

晚參僧問某甲欲行未行時如何師云誰知冷灰裏有粒豆爆僧擬進語師以杖擢退乃云才拈寸鐵徧地刀槍眉掛須彌一眞法界如箭直鋒如函得蓋以杖一劃云不貼鐘馗家無異怪衲僧分上若具奪角衝關十方通暢山僧相許有自由分其或未然璇璣何必加文彩峻峭門風也大難。

上堂師云萬古雄雄坐釣臺煙波江上萬重開若有錦鱗騰碧漢不妨搖曳舞三臺有問話者麼僧問父母未生前卽不問如何是古字山中淸淨身師云淸流溪遠平如鏡倒映長空冷逼人進云如何是報身邊事師云霜花一夜作莫待曉風吹進云未審化身事若何師云退後三步進云四大皆空此身向甚麼處立命師震威一喝進云和尙好喝師云不薦當陽句徒跨十萬程問古字山獅子吼如天普蓋似地普擎時如何師云盡大地人皆腦裂進云拄杖擊碎生死海還通言句也無師云秦不收漢不管問今朝新建選佛場前佛度生卽不問後佛出世是何如師雲雨過有晴來進云還有爲人處也無師云該括五須彌乃云未升此座疑殺多人及乎到來舌原在口攢花簇錦剜肉作瘡鼻孔遼天莫相辜負魚騰碧漢階級難升若是龍行九洲浪激性海無風金波自湧明者卽動而靜暗者迷西作東若言卽心卽佛來者莫拘若言非心非佛往者莫追若是性懆之流不向盧空掘洞單能撥艸瞻風且把斷要津一句如何委悉古鏡若無瑕日月難追及。

小參師云十五日已前事錦上鋪花十五日已後事如海一漚發正當十五日大似一尺鏡照千里之像師云觀我遠祖舌鋒上擺定干戈語言裏衲僧▆▆是則也是大似養羽候秋風十五日已前事桃未紅十五日已後事李先白正當十五日魚穿碧浪鳥悅長空大眾與古人是優耶劣耶良久云蕭蕭不住南來雁一段音書附向誰。

升宇王居士辦齋請上堂拄丈子眞烈挈他年擲向冷堆頭今日依然拈提掇獅兒臭著骨毛寒觸著人人鼻孔裂諸禪師且道利害在甚麼處堂堂恁麼六不收徳山來也誰辯別若辯別昆侖走向蟭螟睫黃海▆廝眼著橛嘉州大像得一摑陜府鐵牛頭發熱今日若有个漢便道拄丈子彼丈夫我丈夫因甚目下無人自尊自得拄丈子道孟八郎漢爲人須爲徹殺人須見血大眾拄丈子恁麼說話還有風力也無卓一卓云然𨿽不是猛虎且有退衣之徳。

小參雷音普震困蟻羣蘇捲起簾來靑天白日露柱笑呵呵燈籠功不宰白雲本無心常自露光彩豎拄丈云輒不得動著者个何故聽彼觀音行善應諸方所。

住成都府威鳳山昭覺禪院語錄

癸丑十月十五日師自中川歸覲。

老人命主昭覺卽日開鑪上堂詣座前以杖指云此个威音王已前已據威音王已後重登且不前不後登卽是不登卽是尨在盻云落七落八遂升拈香雲此瓣香充徧千界透徹玄關爇向鑪中祝延當今皇帝萬歲萬萬歲伏願萬邦拱極於中天瑞气靄騰於八帙此瓣香奉爲闔國文武現任勛貴調羹補衮柱石金湯爲伊周之徳頌伯叔之風洪注八埏壽登兆億此瓣香諸佛命脈列祖淵源今對人天眾前不敢囊藏被蓋此是第二回

爇向寶鑪供養傳臨濟正脈三十二世丈雪本師大和尙用酬法乳之恩斂衣就座白椎云法筵龍象眾當觀第一義師云此第一義衝破鐵昆侖掀翻大海水有解當機騰踏請出相見問答不錄乃云一句傳天下磚磨古佛心揭示威音畔徹古更明今所以一舉不復再說冷笑非謂拈花只會布鱗控鳳不解撈蟹捷蝦若喚作上上機則滅卻正法眼若約祖宗基業拄丈子有承當分諸人還證據得麼卓一卓云多年破砂盆幸值赤手扶起電光中主賓互換鋒刃上照用同施含靈歸心象龍蹴踏中興滹沱大用瑤階整肅淸奇一旦命綱主席自覺負荷難爲塗毒鼓一撾靑霄韻出槍旗手再展日月斬新然𨿽如是殺人須是殺人刀活人須是活人劍大眾要識殺人刀麼以杖過右邊要識活人劍麼以杖過邊云還知覿面提持也無佛祖曾經須乞命淸機焉敢犯吹毛復舉法燈和尙開堂日雲山僧本欲深棲崖竇隱遁過時只緣先師有未了公案今日出來與他了卻時有僧問如何是未了公案法燈打云祖禰不了殃及兒孫僧云過在甚麼處燈云過在我殃及你師云法燈老漢𨿽則玄關把斷爭柰周匝不及者僧擬犯封疆豈知早陷枯阱卓拄丈云拄丈子光放頂符懸肘後隨機展演坐斷千差現前若僧若俗不昧見聞有甚公案不了聽取一頌祖禰不了殃及人一肩負荷振佳聲分明露出全機用拄丈頭邊躍錦鱗。

當晚小參有節扣玄關操戈須斬鐵重則一鴻毛隘似靑天闊鼻孔任遼天暑寒浸不得諸禪兄知不知重城只箭已中錦水長竿餌持笑漁翁沙岸上風風雨雨淸秋漾歸去來兮歸去來修鯨巨鰲深溟浪還有同聲相應同气相求者麼芭蕉葉上三更雨靜夜樓頭鐘一聲。

上堂山橫獅子秀月映在江心本自無階級無階級好尋大眾且道尋个甚麼南山鱉鼻𨿽然毒爭似子湖犬子獰。

冬至諸位法弟和尙請上堂舉古人道寒寒風撼竹聲幹水凍魚行澀林疏鳥宿難早是寒霜威重那堪行客衣單休思紫陌山千朵且擁紅鑪火一攢師云古人恁麼說話只知輸四不會贏三寒寒有甚相瞞尖諭巧說盡是多端有火𨿽向有衣卽添冷暖弗從他得漸次豈假虛傳世界悠悠碧落森羅萬象交參一夜寒霜風凜冽多少途人受辛酸憶得門前石獅子堆堆不礙四時遷於此薦得復一陽生若也不會片雪嚴霜浸殺諸人鼻孔。

晚參小盡二十九大盡三十日日日挨排過光陰盡虛擲去來動靜殊取捨是非異諸禪徳全鋒敵勝未是作家遺劍刻舟豈堪持論只可丁一卓二滴水冰生通上徹下千機歷落所以古徳云擾擾忽忽晨雞暮鐘喚冬作夏喚夏作冬一綫短長誰管得雪霜盡處是春風師云可謂古人說在不行處行在不說處綱上座今晚說在行處行在說處忽忽擾擾月夕日曉望節才過朔日又到樹動山風霜雪盡石燐含潤長芝艸。

說戒上堂大丈夫秉慧劍般若鋒兮金剛焰非但能摧外道心早曾落卻天魔膽先徳與麼吐露正是太陽門下日日三秋綱上座也不免對眾剖露大丈夫秉慧劍大冶紅鑪經煆煉擬犯鋒鋩萬里屍聖解凡情俱坐斷大眾於斯領略不假鉗錘其或未然殷勤乞戒。

除歲小參雪峯覆飯桶甘贄拜蒸籠船子埋身水底性空吹笛雲中臨濟喝知音罕遇徳山棒作者難逢怎如昭覺者裏別無計較森羅萬象齊來也熨斗煎茶銚不同遂舉僧問古徳年窮歲盡時如何徳云東村王老夜燒錢師頌云燒錢王老在東村不必安排潦倒傾紅杏碧桃驚憋破須籍階前爆竹聲。

元旦上堂問新年說法譬如大海水無筋骨能乘萬斛舟時如何師云石虎昨夜生麒麟進云縱橫無邊際彼岸已先登如何是不涉煙波處師云面門早劃破乃云新年頭何法說春水淥春花白頓開千眼豁十方湧出摩尼光赫赫艸木絲絲去歲凋嶺上松添千年色乾坤特地新至化誰能測雲裏畫牡丹水中捉皎月露柱腮下悟圓通燈籠腦後拔卻楔驀召大眾去還識此時節麼囑咐瘦筇並麈尾忙忙掃卻門前雪遂舉古人道除舊年迎新歲動用不離光影內澄輝湛湛夜堂寒借問諸人會不會師云相看古人立地處大似黃鸝鳴翠柳白鷺下淸汀除舊年迎新歲一喜寧忘百念慮去來擺手踏階行好顆明珠當面諱與麼吐露還有新舊也無三寸原來不出口撥轉地軸與天關。

解制上堂問舊年林中黃葉落冰霜滿地今日元宵碧色沈梅萼傾姿冰霜滿地卽不問梅萼傾姿意若何師云明月照行人豈是他家事進云靑山萬里無瑕穢爲肅寰區端的因師云過頭丈子輕拋出總教黃河一派淸乃云梅花開屋角弱柳綠溪邊昆侖騎玉象露柱著靴衫鯉魚頭帶角峯頂浪泊天鐵人騎鐵馬不動到長安九旬期告畢休將無事看到者裏須是个个自達自證人人無欠無餘百煉精金光輝轉熾殺活同時方稱靈利可以不動腳跟周遊國土法音未演徧界俱聞直饒綴粘拘縛之士拄丈子未肯放汝在遂劃一劃云若向者裏透得許爾獨步大方脫或未然莫道虎溪難躑跳前途猶有路髙低昔者地藏琛禪師問僧諸方近日佛法如何僧云浩浩地商量藏雲諸方浩浩地商量爭如我這里種田博飯喫師云地藏老漢隨機應用可謂露出心肝師僧法棟久羈豈啻鑪邊受冷然𨿽如是地藏正搔著昭覺癢處何故當家種子由來別怠惰之時有異苗。

祈雨上堂問今日祈甘露處處閒雲繞願施霹靂門思波猶未少如何是垂慈一句師云幸有隨機雨何堪特地雷進云百穗仰觀功成日因甚麼不降甘澤師云本無離位次不用彊安排僧喝師云休將杓水轉潑菠薐問一雨蒙潤大地沾恩如何是沾恩一句師云剎竿頭上風車子進云無陰陽地因甚麼不受師云且觀立地處僧拂袖歸位師云切忌一場懡乃云乾坤若有私善惡必無報五馬不行春萬象生焦燥鏗鏘鐘鼓聲更覓說法要東鄰木馬汗出西捨泥牛幹暴普賢端居髙樓文殊走入籃鬧山野尙無措詞一椎透頂門上直須打破云關識取向上一竅扶起森羅萬象倒嶽傾湫統合國之歡心風行艸偃要與天地共其徳日月合其明無思焉無爲焉寂然不動感而遂通以拄丈向空中點云於此一點可以澤及萬邦周徧塵剎無涯恢廓妙用河沙恁麼說話穿透東海老龍王鼻孔不須斷貫索繩旣是老龍王鼻孔被昭覺穿卻向什麼處出气忽地一聲涎沫噴爲霖爲雨倒盆傾。

結制興吾王居士設齋請上堂問面壁九載卽不問漏泄家風事若何師云石羊吞石虎進云秪如二祖禮三拜依位而立爲復掣轉關捩爲復自顯眞機師云夜來月色好今日是秋山進云祗園一脈傳今古四海佳聲喜共聞師云眉毛不在眼下鼻孔搭在上唇乃云住持一稔來逢冬兩結制開口泄天機舉目露眞智不唱言前機豈談句後意虛空築著鼻孔頭鐵眼銅睛覷不及遂豎起拄杖云有定亂劍四海晏淸放下拄杖云無白澤圖千魔斂迹秪如結制開鑪報恩一句作麼生道軒昂宇宙當風掛萬里河山壯帝畿。

小參問舉起則有放下則無過在甚麼處師云太湖三萬頃那去覓漚生進云古人道天得一以淸地得一以寧爲是聞中透脫爲是格外之機師云切忌動著進云無情也解說法爲甚某甲不解師云靑蛇才出匣胡僧笑點頭進云恁麼則自古自今去也師云異泉無涸溢四眾盡沾恩乃云當頭舉著沒纖塵天得淸兮地得寧自古自今同生死無情說法亦有情卓拄丈下座。

上堂問如何是句到意不到師云任通天伎倆不動亦奚爲進云如何是意到句不到師云魍魎難支遣洗劍也心驚進云如何是意句俱到師云謾掛參時鏡鑑人毛骨寒進云如何是意句俱不到師雲橫身三界外獨脫萬機前僧禮拜師乃云句到意不到佛祖心肝被虫蚤迢迢十萬八千山誰知錯過虛玄妙意到句不到出窟獅兒任勃跳古今多少英靈漢撮來收拾得恰好意句兩俱到馬祖龐公嘗問道殷勤抱得旃檀林便是祖師眞奧妙意句俱不到惟證乃知默斯要覓意焉用泄天機不到耳邊難識竅遂髙聲云道道卓拄杖下座。

上堂僧問如珠走盤時如何師驀頭一棒云試走看僧禮拜師云卻是如盤走珠乃云象王顧師子呻文殊普賢赤腳行笑怪胡僧板齒落兒孫謬賺缺雙唇卽今還有爲老胡接齒者麼一夜雷聲無雨點黃河源水出昆侖。

上堂舉乾峯示眾云舉一不得舉二放過一著落在第二雲門示眾云昨日有人從天臺來卻往徑山去峯云典座來日不得普請師曰舉一不舉二天臺與徑山莫言頭白了子胥過昭關。

鄭提督正寢孝子品金渾金建華嚴道場請就衙內對靈小參師雲華嚴界裏升髙座透出龍宮演法時若爲大人超淨域虛空昨夜一輪晞大眾若向此透得明白塵國轉爲佛國福基翻作法基瓦礫轉生其光艸木愈瑞其色攪長河爲酥酪變大地作黃金脫或未然宣出大人沙場久戰名遂今朝去也徽猷兆世豎亞不磨之勛育化坤維展拓太虛之气解龍沮之計施韓信之功聯叨鳳詔屢對龍顏論其功髙而無上廣不可及量其徳淵而無下深不可測自蒞蜀土殘疆煙塵蕩盡日月斬新一旦寂爾賓天令其四眾悲傷玆當五七之期有孝子品金渾金同闔衙官眷建玆無遮大會追其遺愛起報本之心惇請山僧登座以拄杖指靈座云且道大人還來受法會也無復卓一下臨流錦水龍騰勢晴日天空鶴影髙。

晚參問春秋已涉徧冬至事如何師云大地一團撮進云百花開滿地寸艸盡沾恩如何是沾恩一句師云持來宇宙新問如何是向上事師云眼睛裏出气僧禮拜師驀頭一棒云還知向上事也麼僧舞坐具師云且得沒交涉乃云大地一團撮持來宇宙新一般淸異味更看好愁人旣是淸意味何得好愁人盡道眉端堆宇宙誰知舌上起風雷卓拄丈。

大慈法兄懶和尙偕眾位和尙設齋請上堂問達摩東土無風起浪世尊拈花一場敗闕今日和尙升座以何示現師云眼裏無筋漢不薦亦奚爲進云若不登樓望焉知滄海深師云仰地叩天徒勞射目進云說法已竟大地沾恩如何是沾恩一句師云驅雲逐霧盡在風前問冬至到來卽不問髙提祖印事若何師驀豎起拂子進云春色滿園關不住一枝紅杏出墻來師云闍黎恁麼聞香逐臭乃云芙蓉城裏諸知識一齊擁入我山來一一威光照天地爲扶祖席共相培遂拈起拂子示眾雲從上諸聖以此傳持祖印挨至山僧手裏示微妙音諸人還信得及麼若信得及當於此示是何曲調若信不及以拂子打圓相云流動摩尼須究取風波才動溺舟輕復舉龍門遠禪師至蔣山上堂云一手不獨拍兩手鳴摑摑舉意超情念相看同路陌摩云鐘阜髙徧界烏輪赫妙機速雷電神珠不在額珍重人天大導師衲僧一見喪魂魄師雲龍門蔣山受然燈記莂握三印正宗可謂光前裕後烜赫現前怎如我諸位和尙來山助揚法化腳跟未動法義周沙通上徹下無非道場諸人有眼同見有耳共聞何更山僧忉怛脫或未委復有一偈普爲頌出一手不鳴兩手摑摑舉向上機千聖莫測寶月含空交光廓徹非中非外神珠在額以拂子作吹笛勢云順風吹也逆風吹壓倒胡笳十八拍。

臘八上堂問世尊雪山成道令人說出許多如何是拔眾超羣句師云千峯寒色凜進云和尙今日升座爲復是爲古人示現爲復是自顯眞機師云萬壑結霜威問百年三萬六千朝因甚正覺於臘八師云枯梅含蕊笑春風遞信來進云今日成道後說法利羣生如何是普潤一句師云一棒全提古今不異進云學人禮謝和尙去也師云截斷腳跟露出巴鼻乃云未曾開口徧地繡絪急磨腰劍屏祛番人深山獨虎淺艸蛇羣從教大地設玄辯翠疊香風我國寧拈起拄丈向上一卓盡道迦文老子昨夜悟明心地且道悟者个心地麼若是悟明者个心地怎柰笑殺旁觀卽今莫有旁觀者麼復卓一卓云琉璃藏寶月菡萏敷妙香。

歲旦上堂今朝初一宇宙呼歡凝然湛碧騰踏機先衲僧門下一一成現卓拄丈云惟有拄丈子眉毛倒插天可以發一機千機萬機歷落透一境千境萬境全彰演無爲之化起不墜之宗塵塵爾剎剎爾一機驀露獨耀人天直示根由古今無異所以僧問古徳新年頭還有佛法也無徳云有僧云如何是新年頭佛法徳云元正啟祚萬物咸新師云據他古人吐露撐起和風拂拂放開旭日融融捲則燈籠起舞舒乃露柱揚眉若是眼親手快漢子更不沈埋向上一竅只如斬新條行新令一句作麼生道毒鼓一聲天地震麒麟獬豸盡翻騰。

解制上堂問結制解制姑休論不動干戈請師分師云陽气漸舒無硬土進云黃金須假紅鑪煉白玉還他自手磨師云正是風雲會合時進云但得雪消春自至桃園忘卻渡頭人師云低頭休踏影郊外聽歌聲問結制時靑霜含玉翠解制時碧水漫潺湲如何是不變遷意師云跨過駟馬水便是芙蓉城進云恁麼則甘露普滋於法界馨香滿散於人間學人還有分也無師云處處綠楊堪系馬問解制上元卽不問春景到來時如何師云當陽喫得山僧棒貼體風流亙古今進云匝地春雷天下曉時而驚醒夢中人師一喝乃云結則循途合轍蚊子上鐵牛解是據本歸宗總教浹背汗下芒鞋緊俏還他出格風標拄丈橫空是謂當陽超卓所以道去去實不去途中好善爲來來實不來路上莫虧危且金剛妙體無處不周如鳳翥雲霄不縈羈网魚躍龍門豈遭點額還有不滯瓊波快遊玉浪鼓鬣相看者麼如無山僧有个句子爲汝諸人拈出妙性本來原不借當人不薦自羅籠棒頭點出超方眼鐵壁銀山當下通卓拄丈下座。

佛冤綱禪師語錄卷第一﹝終﹞嘉興大藏經佛冤禪師語錄

佛冤綱禪師語錄卷第二

嗣法門人徳明等編

成都府威鳳山昭覺禪院語錄

結制上堂問一切見聞俱不問如何是自然性師云逢著渡頭休捉影進云學人以何爲見師云擬行狐穴勿追蹤乃云諸佛不出世人人鼻遼天風髙作寒色生柴帶葉添長安滿大雪雞足峯悄然誰人知此意令我憶南泉所以道鑪韝嚴整佛祖弘規封被參求衲僧苦志亦如獅子遊行神威返躑象王回旋不資餘力若是晝三夜三且向鑪頭炙殺復舉髙峯禪師上堂雲門內有一人用盡機謀欲出出不得門外有一人作盡伎倆欲入入不得入不得出不得且置門內人與門外人相見時如何愁人莫向愁人說說與愁人愁殺人師云髙峯老漢用許多气力作麼大似龜毛上較長短兔角邊論得失今日昭覺若有出者直須出若有入者直須入門內人與門外人相見時如何生平肝膽向人傾相識猶如不相識大眾山僧舉注已畢還有出入者麼復有一偈普爲大眾伐鼓考鐘龍象駢三年重把斷要津掀翻海嶽求知己撥轉乾坤見太平。

上堂問伐鼓考鐘卽不問當陽一句請師宣師云霜葉濃原上進云無生佛法倩誰聞師云冰花結洞天進云學人再請指示師一喝乃云通方上士鑑在機先靈機密運情量超然星持漢地月落楚天所以目前消息非口耳之所傳看他從上諸聖千種諭萬般言用盡機輪徒枉然若要深深海底立直須打破上頭關且道用何伎倆便乃打破挨落須彌如輥芥鞫來不礙剎那間有資州常湛常沚居士於數百里之遙來山傾貲破玉設厚伊蒲供佛表嚫惇請山僧轉法輪於塵剎驀拈拄丈云現微妙於毫端梯航萬有津濟羣生到此凡聖情盡狐穴泯蹤迷悟兩關一椎粉碎向者裏猶未是佛法流布亦非世諦商量畢竟昭覺爲人在甚麼處門前不用栽荊棘寬畱直路透長安。

冬至上堂問今朝冬至復一陽生冬至佳節卽不問無面目漢若何論師云毛端藏宇宙進云棒喝分明全殺活一句當鋒孰敢窺師云礙眼是靑山乃云靈山祖令頓使人人頂門迸裂昭覺權衡總教个个舌葉覆天可以一語分玄要一句定綱宗轉天關翻地軸秪如西天人說話東土人未委又作麼生以拂子打圓相云總出者个不得旣出不得正值日南添一綫猶然徹骨時光陰如薦得眉毛八尺餘向此透脫得去始可顯大機發大用縱橫無礙天上人間其或未然當陽不薦好風光寒逼無由得解脫有明耀大徳揭露全身行向上事傾難捨能捨之金請山僧轉不生不滅之法現前若僧若俗若凡若聖若智若愚兩利均沾只如施者受者各得證據一句作麼生道等閒折得珊瑚樹虛空廓落毛孔中。

燦一大徳請上堂問法報化身卽不問如何是諸佛於微塵裏轉大法輪師云曉霜籠玉樹進云未審說何法師云夜月破瓊枝進云說法度何人師云爲汝不喞澑乃云雪積寒威能逼塞恰似當年斷臂時者場曲調非今昔額上何須更畫眉以拄丈一卓云昭覺恁麼舉揚非謂平地荊棘始可出入無拘个个眉毛卓豎人人鼻孔下垂盡道二祖安心斷臂亦是缽盂安柄令後代兒孫向斷臂邊卜度正是無端枉受屈若要控佛祖機籌當陽揭露驀豎拂云向者裏一超直入只如越古越今一句作麼生道壺中日月忙推出快把虛空縛一團復舉秀才參長沙岑禪師因看千佛名經次遂問百千諸佛只聞其名未審居何國土沙云黃鶴樓崔顥題詩後秀才還曾題也未才云不曾沙云得閒題取一篇好師云據長沙尊宿滴水滴凍玉潔冰淸頓令萬法齊彰頭頭瑞彩爭柰秀才孤危有路未得歸根今日若有人問昭覺百千諸佛居何國土向他道長空何礙云來往一夜霜天月色肥。

臘八小參問如何是透法身句師云萬壑松濤驚滚滚翻作長江浪潑聲進云如何是動乾坤句師云深隱寒潭須點額躍過龍門气象新乃云今朝臘月初八盡道迦文悟道孤明爍破太虛大地山河勃跳根源固是本如空中何更鑿竅以拂子打○云者个是星且那个是悟底人若向此透得一機機機普應薦得一句句句歸宗亦如徧界玄音風鳴殿角毫端若現不異空花所以經中道見見之時見非是見見猶離見見不能及復豎拂云還見麼玄圭白璧無瑕翳何異微陽散大千。

歲旦上堂一年今日從頭起社舞村歌隔塢喧無意气時增意气百艸頭邊消息傳且道傳个甚麼豎杖云靑原酒趙州茶三杯兩盞醉臥煙霞大底風流出當家好个話端被先覺吐露了也然𨿽如是猶有个新鮮句子在元正啟祚萬物新佳花矜木艷風月堪誇門外報客來到有酒須酒有茶卽茶者般丰儉任隨家秪如新年頭佛法鏡淸道有明教道無合作麼生不得心頭空及第壠畔桃花解笑人。

解制上堂九十日期結大似空中棒掉月九十日期解布袋頭子今日開或東或西南北去誰迷誰悟自欺埋惟有燈籠與露柱露頭露面豈安排分開百念觀時節笑月吟風無盡該且道燈籠露柱鼻孔重多少莫教陰陽移化外朝悠哉又暮悠哉所以古人道秪要諸人瞥地去不逐語言去返本還源去不涉岐路去踏破化城去截斷兩頭去歸家端坐去昭覺則不然秪要諸人入得昭覺室出得昭覺門以拄丈一卓云若向者裏薦得一恁天下橫行。

授子開滄溟二禪人拂上堂一拶一捺略露鋒規總持權柄密運大機裂破今時窠臼掀翻舊日章程所以龍吟霧起虎嘯風生大地全該十方歷落且昭覺門庭原無曲徑含元殿裏覓甚長安故爾乾坤把定顧佇何煩正眼流通當於此日透脫一句作麼生道十里松杉含萬籟一溪流水足宮商復舉僧問雪峯透网金鱗以何爲食峯云待汝出网來向汝道僧云一千五百人善知識話頭也不識峯云老僧住持事繁師云據此僧問話如木落一枝雪峯答處似雲開千嶂今日昭覺也有兩个透网者亦不問以何爲食山僧亦不答待汝出网遂授拂子云只要諸人證明者个。

蕭王二壽官請上堂把定佛祖關直教千聖路絕拓開千聖宅頓使祖佛難容有時鍼眼裏藏身有時大海中走馬有時壁立萬仞那容蹴足有時一鏃三關何許機停縱或主賓若立何在分妙分玄貴在以機奪機以的破的電光石火奔追不及遂震威一喝云案肉不經猛虎顧囊錐豈假紅鑪烹。

洞宇居士請上堂問二龍爭珠誰是得者師隨聲打云不喞澑漢進云折散眉毛星分八字去也師云鼻孔落依稀進云大地學人一隻眼自他不隔於毫端師云秪恐不是玉進云和尙不得壓良爲賤師云展轉逗漏乃云劍輪鋒上走馬烈焰光中打毬吞卻金圈栗棘單提格外宗猷一透千門萬戶四方八面皆周傳不傳之妙旨報不報之弘庥所以如大火聚近之燎卻面門似太阿鋒觸之喪身失命機關貴乎妙手神用不測之功苟荷佛祖鉗錘方承宗門牙爪山僧恁麼說話與諸人共知還會麼三五百條花柳巷二三千處管弦樓。

誕日上堂五十四年箭破空淸機格外顯家風踏翻世界全身露吾道由來一貫通大眾此是沒量人之境界未是掠些腥臊便乃取足山僧開个方便令驢兒馬子踢踏縱橫當風直截然𨿽如是不可向潔白地上撒屎撒尿塗污閒田剩地或恐遇著沒面目漢子攔腮扭著驗在鋒前若是透頂透底密移一步全彰那畔風光顯出威音境界恁麼說話未就地一聲形名气質遂豎拂云幸然不昧與虛空同體共日月並明與艸木同气共法脈流行有隱有顯任縱任橫設若直證本來面目悠悠現前綿綿覿體千塗共轍一道坦然且也事理無礙知命心通今日因齋慶贊落艸之譚此乃藉眾威徳慨敍生平只如一言共契萬古同春如何委悉凜凜靈鋒橫寶劍冷光逼塞太虛空。

歲旦上堂髙髙瑞气靄山前得意春風艸木妍醉夢昏昏驚炮醒一聲雪裏迸梅顏正值冰河解凍大地咸春可享泰來之福堪含暢意之心大好玉葉杯中譚星斗寶珠盤裏撥天毬宮商曲調誠難和萬象森羅演未休處處全提大用頭頭豎抹橫該當陽賣俏底如龍得水間房噇酌者醉臥如呆惟我林下禪和子頂門放出金剛眼烜赫光明徹大千透出無賓主句拶得心花開發不覺手舞足蹈能啟天地蓋載日月照臨陰陽陶鑄寒暑疊遷是則也是似則未似只如新舊風規元無間隔一句作麼生道昨宵難昧鶴巢冷今日易聞鳳閣香。

閱藏上堂古佛心由玉軸彰萬年一念等如常林泉恩澤重沾洽明暗之機燦玉光所以道摩尼珠人不識如來藏裏親收得遂豎拄丈云大眾還識此珠麼一大藏教卽是拄丈子拄丈子卽是一大藏教該括天地逼塞虛空於一毫端現寶王剎坐微塵裏轉大法輪以此掀翻公案決斷葛藤拈一機則機機普應建一法則法法周圓幸值春連雉堞煙水彌東四來善信蹈佛階梯作殊勝佛事開四生戶門使天下衲僧各興神用共展奇猷從玆蠱垢重揩瑯函展演不啻生公法諭點石何堪趙州繞匝禪牀便可入龍宮遊海藏現毗盧頂後神光開舜若身中正眼其間大小頓漸半滿偏圓盡在一毫頭上識得根源去且如何是根源的旨無邊妙義移星轉五千餘軸斂珠回復舉古人道世出世間法立處皆相參舉天便有地舉北便知南舉僧便見俗舉聖便明凡師云一大藏教盡被古人說得七零八碎若是綱上座不托軸裏之蓮經未誦聲中之漁父展出機先句透頂透底放一綫道施設家風異口同宣不消一札到此何功不周何法不圓綱上座如斯舉唱諸人還委悉麼拂一拂云一把柳絲收不得和煙搭在玉欄幹。

上堂佛祖之機廓頂門縱橫殺活莫逡巡密機未透還難活衣裏藏珠甘受貧復舉香嚴頌云去年貧未是貧今年貧始是貧去年貧猶有卓錐地今年貧錐也無師云老香嚴鼓粥飯气大似年老心孤與麼將匣裏珍珠翻作豌豆糴糶簡點將來一等是穿衣喫飯共日月山河何得道貧道富卓拄丈云正當與麼時還據證祖師妙用也無魚乘大霧飛空去虎傍陰山帶▆過。

上堂湛湛湖光鏡面開靑靑山色插云堆掃淸寰宇看紅日世界天邊輥出來大眾時而道泰時康揚不揚之教化天寧地肅報不報之深恩秪是禪和子有一件事且道什麼事金剛圈要汝透栗棘蓬要汝吞到者裏作何計較卽得以手拍禪牀云黃河淸晏三千度丹鳳來儀出聖人。

師過嘉州淩雲寺贊謨珀球取法名請上堂問一卽二二卽一還有輕重也無師云一齊踢倒進云佛祖頂一著顯發莫大威光試請和尙拈出妙用底句師云聽取大像念摩訶進云恁麼敲空有響擊木無聲去也師云滿目春光插碧霄乃云一卽二二卽一閒行踢倒案山去也無一也無二輕重短長難比匹忽然踏著佛祖未免一場眞禍事更有一夥向上行莫是靈山親授記昔龐居士問馬祖不昧本來人請師髙著眼祖直下覷士云一種沒弦琴惟師彈得妙祖直上覷師云居士問則千尋馬祖答亦萬仞若有問不昧本來人請師髙著眼向道腳跟下欠一頓又云一種沒弦琴惟師彈得妙答他知音能有幾大眾山僧恁麼舉答大似攙行奪市徒爭勝負未知諸人唱和如何試道看一居士在旁撫手一下師云選佛若無如是眼洪鑪終是費鉗錘。

上堂鶯化爲鳩眼未別魚化爲龍不退鱗衲僧直下明端的休將鶴唳當啼鶯遂卓拄丈云拄丈子化爲龍去也大眾仔細觀瞻復卓一下一展飛騰山嶽動不須天外聽雷鳴。

元旦靜庵黃居士建華嚴會請上堂問華嚴會啟祖道增輝衣綫下事作麼生道師云切忌撞頭磕額進云棒下翻身正是生死關頭如何得平貼貼去師云腳跟下七縱八橫進云謝和尙法周沙界去也師云一番新宇宙必是舊家風乃云萬里河山秀色佳瑯函展出雨天花傾貲那玉眞堪羨想是龐公一會家卽此眞機不昧超越情塵乘此一音透過威音那畔功嘉萬億增逾植福將來圓滿詎會之誠擬就多生之願以此勛猷趨臨日月幸逢元旦惇請舉揚正因大眾且如何是正因以杖卓一卓遂舉龐居士自諭云難難十擔油麻樹上攤婆云易易侵早下牀赤腳立女云也不難也不易明明白艸頭明明祖師意師云據他龐公滿門正是無風起浪好肉剜瘡今日靜庵居士也不道難也不說易但於日用求个巴鼻若有道長老恁麼說話大似旁不肯底山僧道江頭細細牽柔浪一段眞風壯帝畿。

誕日上堂今朝八月十五木樨開徧寰宇觸碎佛祖鼻端普爲諸人證據且道證據个什麼趙州茶雲門普昔瞿曇降誕之日呆庵禪師上堂云瞿曇降誕在斯辰啜賺古今多少人恨殺雲門棒頭短虛空迸作一條痕師云古人妙用全彰無在不在事無不周理無不備山僧應時應節有个偈子頌出光風霽月在斯辰照徹閻浮多少人若道吾今是生日虛空著爝有瘢痕。

竹浪和尙請上堂問昨日今朝卽不問如何是賓中主師雲天寒地也寒進云如何是主中賓師云霜嚴雪亦嚴進云人法雙彰賓主並行且道和尙是賓是主師云正要闍黎踏上關乃云法眼精明而頓漸不立機鋒捷疾而魔佛俱欽適請啟時已謂諸人露布何更山僧叨呾秪若宗門妙句縱奪可觀縱也珠回玉轉奪也瓦礫生輝於斯荷眾施設隨機急水打毬髙樓驟馬精持煆煉劍刃橫施截海橫山颺塵簸土盡乾坤世界一時花擘了也鎔瓶盤釵釧攪酥酪醍醐所謂玉兔不棲蟾影金龍豈臥寒潭不慧趨陳省覲訪列同門覿傳請啟暗灑璣珠若謂有法說則釋迦老子亡鋒結舌若謂無法說則彌勒大上飲气吞聲正值日南添一綫番然漏泄祖師心大眾祖師心作麼生漏泄水冷潭空髙照月風驚葉墮總歸根舉古徳云忌口多年諸病減情多未免有時勞貧居動便成違順落得淸閒一味髙師云古人秪知季夏極熱未諳仲冬嚴寒若約頭頭合轍處處全彰多虛不如少實山僧亦偈頌出瞬目揚眉頻觸境經行坐臥不辭勞端的一回浹汗出一莖艸上玉樓髙。

結制上堂年年制結在其中古鏡含光任磨礱帶水拖泥今且古看來渾是浪無風兼道吾師眞壽域一椎兩當設鑪紅鋒鋩略露些兒也吞吐西江水一泓拈起拂子云大眾會麼此是我昭覺老人三五十年前在萬峯山頂拾得今日委在山僧手裏諭教談宗正值小陽春發禁足方叢使天地交泰海嶽齊丰个个昂藏鼻孔若虎如龍眉間掛劍殺活時同符懸肘後奪食驅農縱橫無忌諱死水不盤龍圓陀陀赤骨窮阿漉漉淡且濃百計光陰如撚指流輝日月隙穿風大眾還知時節麼休向門前打之繞翠是竹兮蒼是松喝一喝。

閱藏上堂目前烜赫不落知見一字若有當頭坐斷一字若無該注不及若是過量大人格外施機全縱全奪直下會去掃卻聖凡見解一彈指頃搜盡佛祖心肝堪堪白紙黑字何得相欺自瞞有个一騰便登千仞一弩直破重關始用金剛寶劍截鐵如泥不動絲毫方稱靈利敢問大眾只如威音那畔空劫已前者一藏教從甚麼處來曩者奯禪師雲從門入者不是佳珍一一從自己胸襟流出始可蓋天蓋地者老漢大似貓有歃血之功虎有起尸之徳猶有入者非寶出者佳珍只如焚燒疏鈔意旨如何豎拂子云一大藏教全故紙離言一著有訛淆撥開陜府鐵牛機萬象森羅當下消卓拄丈一下。

小參古人云四十九年未曾談著一字老瞿曇大似獨足立於萬仞峯頭擺手行於滔天浪裏蹶起於艸莽之間開辟於垂絕之域簡點將來靈龜拂尾影迹難除今日綱上座承諸大居士不識好惡彊請登堂遂咳嗽一聲大眾有法說無法說若道有法說亦是空中釘橛無法說又是埋沒己靈畢竟如何叮嚀損君徳無言眞有功恁從滄海變終不與君通。

解制上堂十五日已前諄諄參求著意十五日已後莫謂去住自由正當十五日威光赫奕問答云流一一騎聲蓋色頭頭顯示當陽故我昭覺門庭孤峻語脈鋒鋩輝天鑑地拋三放兩洞明佛祖關捩碎破凡聖疑腔把住也向臨濟徳山鼻孔裏出一口气放開也於釋迦彌勒眉睫上放大寶光遂豎拂云大眾還識此光麼於此會去亦如春風普吹千葩頓發於此不會終是癡狂外走卽今聖制告圓百期果滿敢問大眾穿衣喫飯舉足下足仗誰恩力个裏薦得大好全身放下全身放下卽不問如何是出門一句駟馬橋頭多過客莫教失卻無價珠復頌一偈結解叢林天下規笛拈無孔向風吹千林春色髙吹起掣電之機不易違喝一喝。

建中元會眞碧請上堂問地官赦罪之日人人報本之時未審卽今還報本也無師云紅日天心正進云與麼則大地均沾恩力去也師云俊俏衲僧一▆便轉乃云一葉落天下秋南北東西竟悠悠風鳴條雨破塊隔林搖落鶯聲碎乾坤世界露其形聲聲唱出那伽定長安暴暴鬧哄哄我國晏然天地順諸兄弟各各以天心爲心自然海晏河淸正值中元佳節地官赦罪之辰頓使大地眾生有情無情一時同入淸淨法界未安者安未證者證古人道天上月圓人間月半打鼓升堂理舊公案是什麼公案車不橫推理無屈斷師云恁麼履踐理上也得事上也得簡點將來大似蠱毒之家天上月圓人間月半大眾忻忻普請登殿且道登殿說个甚麼萬別千差當陽坐斷還會麼个个眼耳甚分明啾啾莫妄開打算。

康熙壬戌四月八日請住潮音禪院浪和尙同眾請上堂拈香此香光賁兩儀气吞八表瑞彩以至明氤氳而特地爇向鑪中祝延聖壽萬歲萬萬歲伏願堯眉八彩舜目重瞳以此爲瑞爲祥在處樂邦樂業復拈此香一時顯示了也大眾還知麼奉爲在筵勛貴徳備耇耆頓收塞北安南屏息千方萬境斂衣就座乃豎拂子云快馬追風影靈鶴不停機沒弦琴一操拍拍令相隨移昭覺住潮音石火光裏安得家鉤頭有餌住潮音移昭覺閃電影中立得業兩彩一賽下腳無私處出門是艸一捺便轉底始歇謳歌到者裏說心說性如日行空談妙談玄似云騰野若論佛法三世諸佛覷則眼瞎歷代祖師聞則耳聾大好開荒辟土創始之功種竹栽松靡存其徳且立家立業一句作麼生道復豎拂子格外提撕笤帚柄斬新日月振嘉聲。

誕日上堂吾年五十七作事難比匹作揖怯腃腰啜茶嘴先濕聽話要聲髙行路要踏實堪笑老瞿曇指天復指地誕吾正值木樨香牽動諸人觸碎鼻難兄難弟聚頭來向道請我說法義紐肝紐肺兼紐腸本謂肚裏無一滴蒲團禪板將火來殺活同時賓主立雪峯毬子惹人看普化搖鈴響街市哂將一夥老古錐惹四兜三堪自適有人問我意西來一拳打倒案山去。

老人誕日眾位和尙至上堂問諸大知識簇簇齊來不動語言請師一接師云活捉虛空細切磋進云恁麼則有賓有主去也師云庭前細雨微微噴麓畔稠雲翠翠香進云一眾咸沾新宇宙當風訝唱壽綾文師云重關萬里誰言礙奧室機絲莫錯分僧禮拜師乃云祖庭昭天下雄耀鎭乾坤昨朝獅子吼今日象王鳴當軒懸毒鼓格外振佳音不動深深意道个破砂盆大眾旣是破砂盆用道作麼豎拂子曰物碎▆須盡底去豈畱墻畔夜生光。

上堂出匣靈光耀太空倉忙誰敢亂嬰鋒神機自若無荊棘致使曹源祖道通大眾只如髙超物表不墮見知一放一收有賓有主有時生殺全威有時佛祖莫辧迥絕名模露出消息直使諸人有此機要頭頭妙門在在正體了無朕迹煥古騰今日月斬新風規逸格豈不見道盡乾坤大地無纖毫過患猶是轉句不見一色始是半提須知更有全提時節師云雲門老漢通上徹下匝地普天明過量機演過量用若遇毒手衲僧向腳跟下一錐秪教翻成轍迹正與麼時風恬浪靜世樂升平一句作麼生道維摩掌中藏世界普賢毛孔著程途。

藩臺劉大護法捐俸築墉八百餘丈請上堂問圍墻髙築能方能圓護法護僧功歸何所師雲頭頭元是自家底進云祖席重輝狐兔潛隱可謂盡善盡美全始全終去也師云緊俏艸鞋趁不及乃云人能弘道大海龍宮湧藏教非道弘人百丈大義徧開塍昭覺把定牢關不許別開蹊徑所謂一人集慶法界河沙要見全功玲瓏八面脫體風流一回汗出擺撥金剛漢子攪動無位眞人運畚底運畚取土底取土驚起土神呈妙機綿密顒顒髙舉杵八百餘圍牢衛城劫同天荒與地數。

解制值雪上堂問如何是曹溪一滴水師云浸殺天下人進云與麼大地均沾恩波去也師云不放源頭常把住林泉節儉展家風問學人末後來請師最先句師云稱錘捏出汁進云雪覆千山因甚孤峯不白師云翻身明向上莫逐有陰陽乃云雪覆千山乾坤一色玄機未兆法還流通佛祖眞規衲僧巴鼻萬人無位覿體全彰雲門幹屎橛洞山麻三斤迸破諸人鼻孔徧爾剎剎塵塵三聖然折倒賓主勤巴子卵翼同門九十日已滿布袋頭解開鼻孔遼天漢舉步踏千山脫或未然重經鑪韝重添炭煉作金剛鉆十成舉古徳云春山疊亂靑春水漾虛碧寥寥天地間獨立望何極師云古人轉山河國土爲自己則易轉自己爲山河國土則難大眾難易且置展轉一句作麼生道蘆花覆雪非同色推倒銀山鐵壁時。

佛冤綱禪師語錄卷第二﹝終﹞嘉興大藏經佛冤禪師語錄

佛冤綱禪師語錄卷第三

嗣法門人印干等編

康熙丁卯二月八日闔省護法並諸山耆徳請再住昭覺師太誕辰結制藩臺劉公躬臨請上堂拈香祝聖畢維那問年來一度一番新大地眾生共此情寒景冬交霜月冷更餘何物賞方英師云土上加泥更一重進云卽今老人仁壽髙登八十道徳貫乎古今還有報答也無師云傾腹倒腸注破了進云恁麼生成厚徳一時報訖師云且得闍黎共證明問一十八天作一壽軸四大部洲作一壽筵卽今和尙在什麼處說法師云碧霄懸日月何地不光輝進云某甲還有分也無師云言中啐啄機絲密蹴足峯頭莫等閒僧拂坐具師云一任探頭乃云昔日譚禪登此座堪堪退院十年餘殊期業債難逃脫卻又牽耙並拽犁遂作拽勢云還有共相出力者麼所以孤掌不自拍獨樹成難得大家扶起破砂盆番然突出遼天翮大眾若作克家之子大好播黃檗吐舌之風髙安築拳之用秉吹毛劍用殺活機到處搖唇鼓舌闊步大方亦如蛟龍得水在處興波凜凜威風羅籠不住放開捏聚七縱八橫於拄杖頭上誰敢犯其鋒鋩卓一卓雲南泉和尙道王老師不會禪道佛法自小牧得一頭水牯牛擬向溪東牧未免食他國王水艸擬向溪西牧亦未免食他國王水艸不如隨分納些些總不見得師云諸禪徳世界如許寬廣山河無隔礙何得指東劃西分南分北山僧頭頭坐斷處處通津覿面提持只要諸人親證實悟一偈頌出水牯牛兒觸西東隨分些些煙雨中山前山後苗禾穡犯著牧童鞭打風。

佛都削染請上堂具摩醯眼古今一矚懷迦陵音四海皆聞所以發於妙機包含萬象出於妙句逼塞虛空打開寶藏佳珍運芥納須彌於孔中大眾只如不落玄妙機關一句如何剖露瓶盤釵釧愁金共江淮河濟有龍吟復舉南嶽思禪師示眾云道源不遠性海非遙但向己求莫從他覓覓卽不得得亦不眞師云古人吐露消息大似蓮花出水開放新鮮只麼但向己求莫從他覓也是夜裏暗雙陸到者裏還有覓意也無卓杖云著衣喫飯本常事萬象森羅一體中喝一喝。

冬至上堂問鑪韝弘開煆凡煉聖不動鉗錘機妙密超凡越聖請師宣師云曉日灼開峯頂雪進云煆凡煉聖蒙師指說法當陽事若何師云朔風吹燦臘梅花進雲海底明珠非作造天邊皓月亦如然師云拈掇甚多或恐不薦乃云推遷晷運合天時玉轉珠回掛柳絲具眼衲僧難摸索凍雲下嶺似愚癡大眾擬舉个時節落葉滿長安始見一陽來復又是臘月燒山翊翊鶴摩霄漢凜凜龍臥碧潭恁麼舉揚宗教只道得个晷運推遷只如禪道佛法法身向上還該注也無官路任渠行闊步荊山有寶急須登。

上堂舉傅大士法身頌云空手把鋤頭步行騎牯牛人從橋上過橋流水不流雲門大師道諸人東來西來南來北來个个騎一頭來然𨿽如是千頭萬頭只要識取者一頭師云諸禪徳還識者一頭麼普爲頌出者一頭太風流綠岸煙村任自由識得自心無一物夜半穿雲過海漚。

打七小參師云七日之期將畢光陰切莫虛擲諸人仔細參詳勿得自相孤負只如長期短限山悠水悠打七打三握鞭垂影三登九上途路難窮半夜穿鍼空中覓縫一超直入太速貪程或則雷轟電擊或碎鐵壁銀山七日之內必要得个相應其或未然切煩希聽得便宜處失便宜脫略之夫刺有泥荊棘林中渾赤膊輕輕挨著血淋漓。

元日上堂拈香祝聖畢問法將登壇作麼賞罰師云一言才露千里春風進云九天日月開黃道萬里風雲起壯圖師云好觀駟馬橋頭水滔天滚浪揭春機進雲家家烘獸炭戶戶貼宜春未審恩歸何地師卓杖云急須薦取問和尙拄丈探竿影艸學人臥具影艸探竿探竿影艸卽不問如何是機先句師云宗乘一唱三藏絕詮進云如何是當機句師云拄杖放汝不過進云如何是末後句師云闍黎只得七跳八跳問天肅地寧河淸海晏元旦祝聖化育天齊一句無私請師直指師云垂衣而治是唐陶進云還有新鮮佛法也無師云拄丈驀頭風錘子進云風和人似醉日暖鳥思翔師云石筍抽條今古新乃云律令正行萬物芳春風如刮雨如漿騎驢醉客花邊立誰道春來夜有霜所以道壁上安燈盞堂前置酒臺悶來打三碗何處得愁來昭覺則不然金雞才報曉石女徧遊春鋒刃上勃跳走馬在微塵一段外聲色突出無位眞伶俐禪和子點胸復點筋還有不落新舊者麼好看遊人著精彩等閒落地作金聲。

還源大徳爲亡師請對靈小參啼烏不歇客程愁細雨霏霏濕上樓幾度思量江上月傷嗟形影在心頭大眾還知麼籬邊黃菊盡是金妝樹頸紅葉悉爲珠染向此會去上酬不報之徳下化非生之眾與麼則死生元不隔今古一毫端若有問九十翁卽今在甚麼處答他云凝樹秀月白峯寒卓拄丈。

解制上堂問無拄丈子奪卻拄丈子莫不是壓良爲賤師云百煉黃金鑄鐵牛進云有拄丈子與拄丈子莫不是錦上添花師云或恐無言滿面紅進云昭覺堂上還有與奪也無師云分明記取進云如何是與奪事師云春風解凍布袋頭開乃云狻猊產獅窟丹山出鸑鷟爲瑞徧爲祥昆虫盡忻伏只如黃梅席上海眾千人付法傳衣碓房行者昭覺祖席寥落多年芟除瓦礫日月昭然勿謂門庭孤峻總要裕後光前不消金襕授去何須玉偈來傳切不得東頭買貴西頭賣賤只要禪和子个个如龍若虎一拳打倒門前案山。

上堂問祖師心印無今古諸佛本源請師宣師云寶劍當軒吞萬象吹毛在握聖凡潛進云有佛處不得住無佛處急走過又作麼生師云正要汝恁麼道進云桃花一見明斯旨擊竹才聞正眼開師云擬心才覷捕眨眼過新羅乃云輝騰今昔四海晏淸推過須彌平沈大地未審諸人腳跟向什麼處立定到者裏佛祖難窺聖凡豈越撥轉向上一關自然家邦安貼如水投水似空合空正眼洞明一一迥絕羅籠縱橫大用頭頭現成解脫便爾身心頓空光明烜赫離見超情萬緣頓歇不踢雪峯毬安嚼雲門餅不越趙州關豈豎俱胝指船子潙山未足奇徳山臨濟焉可比堂堂穩坐諸法空畢竟方名克家子。

貢元趙君問爲亡父靑璧待贈請對靈小參問薦親拔崒卽不問木本水源請師宣師云構得源頭無異處優遊佛國自功圓進雲巖谷慈雲飛一片池頭蓮萼萬枝鮮師云一念拈提全剖露片言合道萬機超乃云憶昔龐蘊吸西江雙林掩槨示趺雙翛膾覷破浮生面睹史陀天達本鄕豎拂子云大眾生時只生者个死時只死者个迷時只迷者个悟時只悟者个迷悟兩存復是何物一眾咸知何須滯縛拈提最上一乘演唱第一義諦或有向劍刃上橫身火焰裏出手猶是階下漢若或渾身挨棘栗獨步跳金圈到此履劍樹刀山如步紅蓮入鑊湯鑪炭似登寶所故我靑璧居士也無刀山劍樹可登亦無鑊湯鑪炭可入一味孤光迥迥赤日輝輝向拂子頭上識得根源去生也與麼死也與麼生死中有佛處則不迷生死生死中無佛處則無生死何也猶如寒潭月影靜夜鐘聲隨扣擊以無虧觸波瀾而不散猶是生死岸頭到者裏才有所得便有所失才有所是便有所非大眾還知居士安身處麼拂一拂云曩者盤山道向上一路千聖不傳慈明和尙道向上一路千聖不然二尊宿各自分疆列界向上一路劃破虛空頻利劍樂邦淨域任施陳。

結制上堂拈香祝聖畢乃云大開鑪韝大晴明揭卻迷雲露本心指葉爲金憐赤子敲空作響要知音大眾還委悉麼鑪韝洪開鐵額銅頭須煆煉良工巧出超宗異目達眞方所以臨濟老漢坐籌帷幄之中決勝千里之外一句具三玄圓融處處一玄具三要綿密重重豈料兒孫不肖劈玄劈要摵碎無邊剎海鑄聖鎔凡納百萬億須彌大包無外細入非內不可思議之境界難盡舉揚之全彰十方衲子聚合於斯卽入威鳳佳境可是獅子遊行如是則爪牙才開山嶽動貍奴白牯盡消潛正當此際收卻布袋口綰著兩行眉只要人人頂門眼開个个腳跟點地必也如斯合轍自然啐啄同時能隱能顯可剛可柔山僧拈兔角杖敲虛空骨髓控佛祖心肝倒說對說顯宗門妙句象顧獅吼掛眉睫劍端烜赫孤明天眞一段只如百煉霜威凜冽千磨愈見光輝一句作麼生道淸凝五蘊吞三界鑑徹千祇萬古心。

艸堂耨和尙至上堂一語才施人天眾前齊點眼橫開寶劍三千里外絕淆訛殺活擒縱秉持權衡佛祖門庭一肩擔荷是謂眞風普扇皎月髙懸大機顯發在處沾滋鏟除邪種見如火消冰咬名嚼字底格外斬新有時放開也料掉不少有時把住也望風斂衽到者裏若覓此老端的山僧普爲諸人道破卓拄丈云龜毛長數尺虎口似磉盤下座同至塵前虔請敷揚法化。

上堂萬指雍雍个祖庭松杉圍繞翠籠云千載雲間獅子座昨日登來今又登喧天鐘鼓分玄要揭地禪人問主賓臨濟綱宗握在手虛空也著棒頭痕。

小參卓拄丈云木上座爲汝諸人徹困於此明得譬如大海千波萬浪浩浩無停朝於斯夕於斯千江入而不溢萬派流而不渴於此未會坐在海中終被渴殺遂舉僧問風穴如何是佛穴云如何不是佛僧云未曉玄言請師直指穴雲家住海門州榑桑最先照師云古人答話劈腹開心頗柰師僧未得性燥卽今若有問昭覺如何是佛答伊何更覓佛又云未曉玄言請師直指答雲門前駟馬橋松杉四圍繞委悉麼長笛一聲牽海浪江風山月盡皆聞。

藩臺劉護法送扁對請上堂問正令當行十方坐斷一言省要請師直舉師云摸著鼻頭孤迥迥進云宗風建立毫髮無差時節到來如何酬唱師云踏破艸鞋峭巍巍進云濟上宗旨棒喝交馳去此二途還有指示也無師以杖卓一卓喝一喝云疑則別參乃云耳裝滄海眼蓋須彌口吞佛祖不犯蹺蹊推將日月天旋轉佛殿頂門安額楣滿盤珠玉全拋出大人作略更無疑所以大人具大見大智得大用在天從天在人從人隨處得妙豈假模名卓拄丈云過去諸佛現在諸佛未來諸佛盡在一念舉時各乘無量三昧饑吞雲門餅渴飲趙州茶者般淸興誠難偶何異靈山一會家復舉世尊因地布發掩泥獻華於然燈佛燈見布發處遂約退眾乃指地云此一方地宜建梵剎時有賢於長者持標於指處插云建梵剎已竟時諸天散花贊云庶子有大智矣師雲頭頭妙理物物全機不動斤斧堪爲招提今日劉公只如法界周足亦不指東話西髙懸扁額門對雙排敢問大眾昔日長者今日劉公是同是別一偈頌出願力論教空劫前卷舒回互在機先挨開星斗髙懸著直導摩醯天外天。

冬至上堂問如何是心師雲山山有玉進云如何是佛師雲樹樹有風進云如何是物師云眞假自家知進云不是心不是佛不是物是个甚麼師云何須頭上更安頭問打破乾坤當陽顯露擊碎虛空更不囊藏卽今孟冬嚴寒如何回互師云自來不借他人力進云任運騰騰從此去爲雲爲雨徧大千師云難攺舊時天地心問達摩西來不傳一字釋迦住世一句了然且道了个甚麼師云一聲雷震三更夢進云恁麼則蓮開水面香湛湛沈潭皎月自娟娟師云見徹方知枉用功問斬新佳會卽不問凡聖交參事若何師云寒梅凍雪徹骨風騷進云如何是空如來藏師云揭開麗日炙三千進云恁麼則一槌擊碎祖師關師云汝試擊看僧便喝師雲杓水休滋國土中乃雲天地無二道聖賢無兩心萌動推時節泥蘇萬卉增云生千嶂秀水凍一溪淸暑是炎寒是雪曠劫只今無變滅握得乾坤气候遷臨濟兒孫眞烜赫復舉洞山道有一物黑似漆上拄天下拄地常在動用中動用中收不得師云旣在動用中因甚收不得又道傳佛心印上乘一心豈不自語相違山僧爲汝諸人指示去也遂豎拂子云大眾看看眾舉首師云眨得眼來早錯過且隨明月度滄洲。

折宜李相公爲嚴慈王氏請對靈小參問如何是生師云進前三步險進云如何是死師云退後一番新進云生死中因甚有薦與不薦師云千里聞名不如一面乃云元來自性絕纖塵善惡無由結正因洗得地天霜月淨其如卻放好風淸大眾還委悉麼人生寄世流水奔忙昨日街頭今朝市尾立定撐天拄地底作略幾經磨歷風霜宇宙中彰爲掀揭產業裏顯而益昌白眼看他襤縷滿地靑蒼郁我金珀齊箱施爲動轉顯發威光翻道東家舌頭所短便論西捨鼻孔有長者邊那畔左之右之不知自己著落處那之淹殺英雄情識裏擺幹血肉髑髏枯人生報本稱賢哲罔極恩酬子道殊以此酬恩何恩不報以此雪業何業不消山僧承玆殷意躬臨柩前且道還薦得王氏也無若也薦得剎那消諸妄一念證圓常漚生漚滅裏夢幻幾滄桑與麼薦去死生坐斷電捲風淸家緣不系恩波坦平所以劫前不昧亙古長明只因日用中究得根源頂門上識取面目胸次中頓忘其念生死裏沒甚蹉跎遂豎拂雲山僧舉拂時碩人還見麼說法時還聞麼若見若聞優遊已涉威音外天上人間豈可模。

元日上堂問如何是本然淸淨智師云隔江招手憑公薦進云因甚山頭月白海底日紅師云野渡舟橫任汝遊進云恁麼則泥牛騰海島石女宿沙洲去也師云聲色堆頭英雄埋卻僧作鼓舞勢喝一喝師云蝦蟆努眼睛乃云一言道出艸偃風行一句透明萬機歷落人入赤灑灑个个峭巍巍十字街頭增瑞彩蕊宮燦爛驪珠杯抽出傀儡面目憋破衲僧頷腮任爾風光勃跳堪嗟返照本來惟我山家風味別冷灰豆爆笑顏開以杖空中一擊云東勝神州打鼓西牛貨州起舞扇子勃跳上三十三天築著帝釋鼻孔忍痛不禁便道獨耀吾皇天地泰日暖風和殿角生敢問大眾踢見底踢見打毬底打毬个个手忙腳亂還當得新年頭佛法也無拂一拂云調髙韻寡誠難和怎似啼花鳥更新。

燈節小參問虛空包萬象藏入藕絲中爲復法爾如故爲復妙用神通師雲天涯無覓處依舊宿蘆花進云學人一足不踐生艸因甚南泉斬卻貓兒師云喫得山僧棒猶較半月程進云某甲一物也無和尙葛藤徧地師云絆殺闍黎乃雲輕心如羽墮重法若須彌虛空開口道句句是良知而我格外衲僧作麼舉揚向上一著若論向上一著滿腔燈爛熳徧野鳥笙簧百舌法門收攝只在毫端剎塵諸佛分指共相舉贊卓拄丈云拄丈子於一微塵裏撥開綫道使風以時雨以時天心正民安阜盡虛空界類都在拄丈烏律律一串穿卻亦任頭出頭沒放伊不過恁麼覿面提持豈可宗風屈辱一棒趁不回頭底別有出身之路只如天地無私覆載江河豈止流注不落宮商曲調歷歷當陽揭露復卓一卓云東廊西捨燈月交輝溪北溪南桃花簇簇。

解制上堂出沒捲舒無結解樞機未透意還疑花餘日暖堪行腳颯颯春風一杖藜大眾會麼春風來竹戶春鳥噪枝頭解卻布袋口放出一羣牛東觸西也觸山悠水亦悠鳳雛卵啄破飛過碧天頭還有解飛騰者麼旣有少分相應亦如古鏡當臺照水銀墮地圓言中啐啄格外提持若或頭出頭沒潦倒無思不惟通身泥水自是到處顢頇衲僧行履丹霄獨步不可滯在半途甘爲險隘活計有向峯頭賣月海底挑燈堪可紹續前賢提新正令只如今日制解釋疑或則東去西去快便難逢一句如何委悉腳下分明一段事功程錯用混常流。

建鼎請爲嚴父三周小參師云一聲昏寐破銀山鐵壁通獨露機前旨黃葉舞秋風此是昌齡孫居士示生三秦貿易三巴行種種方便成種種因緣作有爲事而不滅無爲相覓四海龍象翻閱藏海大用縱橫料揀玄要直下了然所謂千佛場中堪獨步百花叢葉不沾身分開玉浪忙推漿傑出威音那畔行潦倒無私踢脫世事千途共轍一道坦然今則三周已忌惇請山僧垂拂說法豎拂子云以此步步蓮界以此處處淨邦統三界爲一家羅四生作一念透聲透色八面玲瓏亙古亙今十方通暢全體解脫全體妙心無可起滅無拘生死到者裏山僧舉薦以竟只如歸根得本末後光揚一句如何剖露金閣銀樓不異奇雲開云合頗相宜全機頓悟超三昧水盡山窮是轉時。

中元眾姓追薦請上堂師云蘆花兩岸雪江水一天秋若識爹娘面都在各心頭所以道踢翻生死海踏倒涅槃岸世上無活人黃泉無死漢今日山僧生死海不消踢翻涅槃岸何必踏倒只是萬年一念一念萬年曆劫來事只在當然敢問大眾只如截斷生死流破卻無明暗度盡三有城泛過無爲海一句如何委悉萬別千差俱泯滅何須水底覓魚蹤下座。

誕日豁庵上座請上堂吾年六十有五作事顚拈莽鹵有時漁臺一曲有時鋤雲種雨跨得楊岐驢兒趁煞玄妙猛虎撞倒鐵壁銀山無位眞人突出大眾無位眞人是甚麼面目卓杖云拄丈倔僵無風起浪遂舉馬祖同眾玩月公案師云馬祖豁開胸襟三人運出寶藏𨿽然一拶一挨要是具金剛眼睛漢方能甄別得出其或未然淸晨洗臉摸著鼻尖新語句轉淆訛。

佛冤綱禪師語錄卷第三﹝終﹞嘉興大藏經佛冤禪師語錄

佛冤綱禪師語錄卷第四

嗣法門人常熾編

再住諸古閱藏上堂拈香畢乃云披如來衣登獅子座宣娑婆奧旨闡眾聖微言貫通今古顯示當陽於是莊嚴國界廣行利益驅彼眾生同躋仁壽拈起拄丈云此是第一義諦密運金槌佛祖乞命放收殺活大用凜然山僧落隱於山卑躬菲食茨堂土階亦未階於出世仰眾耆徳遊心奧典寓目詞林搜空藏海無讓波瀾只如龍宮逸寶鹿苑遺芳一句如何剖析金口毫芒須斟酌玉屑難窮三復思卓拄丈下座。

再三九十翁忌偶庵上座請上堂問般若風髙卽不問當陽煆煉事如何師云切忌犯鋒鋩進云鉗錘才舉動覷破生死關還同趣向妙果也無師云眉毛隙裏贏三際進云涅槃本自無生滅生死還同夢裏遊且道誰向誰背師云牡丹花下睡貓兒乃云來若升日去如脫屣備諸踴沒恆沙杳矣淑气華妍埃塵不起妙法咸聞鉗錘髙舉以杖指靈座云九十翁挺慧悟於曠劫體妙解於當年屈此無爲眇塵劫之初寂照所通該六和之外咨諏往事觀矚方來鉆扣禪機令人結舌所利爲人所約爲己其迹同形其源莫測皆是本習所懷只如淸淨於一切法還有涅槃生死也無覿體純眞須抖擻翻身擲抹太虛空。

授法嗣上堂豎拄杖云漁臺山上把竿淸龍河裏釣鱉落湛一天星斗數來何日休歇山河大地盡作獅子哮吼艸木叢林自然家邦安貼負汝負吾之機何異鍼頭削鐵分明據令提綱不似止啼黃葉卓拄丈云幸爾釣得南斗六北斗七歸來且貴大家暖熱喝一喝。

中元闔姓薦資請上堂不輟殷殷求薦拔生死戶門八字開處處澹紅黃葉墜山山擁起白雲堆大眾滿眼滿耳以爲當仁剖露寢興變化未嘗暫歇皆生死也空裏眼花日中身影妄想滅消見聞執謝只於無量劫中生死根本廣而窺之皆是染緣覺性中之輪轉動念積爲之所籠罩於此不昧見聞脫然超悟所以云努力今生須了卻莫教永劫受餘殃遂抗聲云大眾眾擡首師云撇開情世咫尺家山擲杖下座。

上堂金鍼密處玉綫潛通異彩雲羅難藏拙巧春風一段理事渾融自顯眞機逐意徒逞且道梭頭在誰手裏卓拄丈曰藝髙不在乖名聞兀然方見把機人喝一喝。

小參眉毛剔起寶劍拈來一切截斷豈不快哉大眾山僧恁麼說話還有不避鋒威者麼左右盻云要敵生死之關鍵須是本色衲子始得卓拄丈曰且道放行好把住好古鏡不磨含萬象猶勝當年面壁翁。

般若野月和尙入塔請上堂問天地同根根蒂幽固還假覷向也無師云妙機不謂咸狼藉進云萬物一體體相虛凝還同證據也無師云報本還從達帝畿進云卽今薦拔筵開當陽顯現猶是報答耶證據耶師云一道光明匝地天進云遐邇緇流雍雍肅肅未諳誰是承當者師云腳跟下痛領一頓進云恁麼▆報恩已竟撥轉關頭去也師云腦後依然欠一椎乃云敗葉露枝條大地冰霜結一綫得挨開英風動漻泬藕絲牽象入孔中挨落珊瑚枝杪月驚起淸風河北神乾闥王失安生穴到者裏還有涅槃可證麼還有煩惱可除麼還有生死可了麼總或不爾恭惟般若和尙騎太虛空遊無生國演無孔笛吹徹森羅萬象直下發明己躬一齊唱拍便道戢玄機於未兆藏冥運於蓮邦汲僧規範震釋宏綱矧手眞乘上智抑其不紊毫芒英聲茂實無昧古今振耀激揚乃至入微塵裏縱橫放曠玉轉珠回全彰覿體直此唱拍已止淸淨柄然玆因法嗣諄諄在念罄竭恩酬備陳佛事金函玉偈徧演廣宣而有如是操略修山安厝窣堵與夫固念往復山僧不獲已勉掀翻露布以慰孝誠只如當機廓爾覿面施陳一句還有眞切相爲也無道超物表從多劫顚沛孳孳永不忘。

舉囑偶庵爲二代主持上堂指座云則个寶華王座從上古錐未登者登未據者據伊未特地則事事藏鋒今旣臨筵而著著迎刃且如何是施戈展陣普應羣機一句卓杖云照用分明遂升問答竟乃云新堂頭新佛法說不到處只須說行不到處只須行若要橫身當宇宙揭開腦蓋萬重云若是克家之子務要掀出八寶七珍敢問大眾如何是寶反覆依然在目前不向窮廝煎處討如何是珍一條拄丈烏律律憑伊撐住任縱橫恁麼說話須是其人必有其用山僧有个貼體句子切爲諸公拈出遁停塗毒音鐵蛇咬石鱉慮法不可謀痛悼獅麟穴旣添爲法裔荷擔法道脈明晦不相瞞掬把旃檀爇勿使門庭冷峻風巨挈綱維髙蹈涉先徳典型表帥模響其風者奔趨越擘開呵佛罵祖機咸賴一花有五葉。

上堂龜毛才一拂電影滿空飛研徹倒竿令須明徹笑機臨濟老漢蒿枝三拂徧體江流香嚴道者勁節一擊通身徹骨潦倒疏山手握蛇最惡還是玄沙虎撞著﹝門﹫召﹞閻咬定牙一拳打破害窩窟。

上堂舉東山演和尙因僧問云一大藏教是个切腳未審切个甚麼東山云缽羅娘師云缽羅娘子出東山皺額攢眉不好看道也解拈氈拍板等閒唱出萬年歡。

上堂金風璧月掛眉顏世事紛紜莫等閒禪子教知無系綴徵科聚斂落民間。

小參舉雪庵和尙上堂云乍住城隍寺無東又缺西汝才擡眼起我便放頭低須髮白如雪身心爛似泥本來無佛法何處是全提師云雪庵和尙將生平自己家私盡情露布且道別有長處也無猛虎口中撐玉箸驪龍頷下奪明珠不是神通與妙用騰騰任運自如如。

資州豎幢法嗣請上堂久未升堂說法周珠簾百尺捲髙樓無端掣起滹沱浪浸殺閻浮八百州敢問大眾如何是滹沱浪莫是位標獨覺迹涉三乘是滹沱浪麼莫是圓修六度萬行莊嚴大法廣演虛空靡寬是滹沱浪麼莫是雷音宣布玉偈普周理極空闊功全海深是滹沱浪麼莫是道如杲日覿體混融教吐懸河瓶瀉逼生蛇化龍是滹沱浪麼莫是轉山河歸自己總羣機而共赴是滹沱浪麼如或不爾豎拄丈雲橫三豎四窮空劫鑄聖鎔凡金鎖關。

上堂舉圓悟佛燈同過溪驀將佛燈推向水中問云牛頭未見四祖時如何燈云潭深魚聚見後如何燈雲樹髙招風見與未見時如何燈云伸腳在縮腳裏師云一滴水一滴凍還他圓悟老人佛燈渾身浸殺猶作幹岸話會一偈頌出圓悟佛燈同過溪滔天白浪捲須彌擘開窠臼忙伸足踏著深潭稱意魚。

示眾當機俊俏是禪和切忌工夫急緊磋終日堆堆徒作佛老僧不暇把磚磨。

祈雨上堂曉雲橫鎖萬峯沈扭轉龍王鼻與唇晴久也須加一點虛空打破一條痕大眾作麼生打破於此檢點得出廬陵米價無增減若檢點不出頂抽出一枝橫其柰娑竭老龍王打濕眉毛無處曬撞著道伴交肩牛頭安在馬項。

淸寧鄕闔姓然點七處光明燈滿散請升座赫赫心燈光爛映發日居月諸窮上極下若幽若顯咸脫苦輪照開劫外幽昏振曜將來瑕玼其則功歸一揆履踐殷勤自爾可以上沾法化普利羣生頭頭彌勒樓開處處靈樞密運平髙就下發明格外風光豎撥橫挑開舜若身中活眼修治中修治殊勝中殊勝所以心月孤懸光吞萬象光非照境境亦非存光境俱忘復是何物卓拄丈云只者一段本自光明一毫端上莫能逃影且道從願力中所發從自性中流出佛祖以百億日月而爲燈燭能使一切眾生所證光明淸淨微妙佛法幽深然此一燈千燈萬燈從一燈起只者一燈從甚麼處起識得一燈千燈萬燈燈燈無疑於此一燈不從天降不從地湧皆從我信心眾檀越根本智中發輝脫然繁興大用只得燈籠起舞露柱交參勝如多子塔前普放寶光照開華藏海八面盡玲瓏昭昭焉彌綸八極晃晃焉混茫太虛澗徹千聖頂昭▆幽冥窠臼所以玄沙云十方世界是摩訶般若光光未發時尙無佛無眾生山河大地洪纖長短一切形相何處有耶諸人還會麼是汝頂門上迸出者一光入泥入水入染入淨入佛入祖不離此光中發現諸人每嘗在塵勞聲色境界中無明業識裏埋沒者一段大光明從上來底了生脫死大事不出此光此光如日普照如風普吹種種不可測底機輪轉轉難昧底境界一一須彌盧一一香水海無絲毫同相無絲毫異相全體是个華藏海全體是个大解脫門大眾旣至事就功圓要且顯示眾義若也如斯告報未免向虛空中重加彩畫何也輕心慢意難挑暗室之燈一念萬年奪得形山之寶山僧恁麼提持還曾挑撥也無七處交光明慧日普天匝地一輪孤復舉梁武帝夢神僧告曰六道四生幽囚者眾何不建水陸大齋而濟拔之帝旣寤詔十大髙僧披尋大藏撰集儀文始於金山建此大會於初夜分悉停燈燭帝親臨筵禱曰若此儀文理協聖凡願我拜起燈燭自明如未符聖意燈燭如故帝一拜燈燭皆明二拜宮殿震動三拜天雨寶花師云化育之本匝地普天百艸頭薦得聖凡紅塵中識取天子只者一段婆心明暗雙雙扶起我觀一切眾生各具智慧徳相只因妄想而不證得幸逢佛日天子將三千大千世界一莖艸上現出瓊樓玉殿致令森羅萬象一切含靈悉稟儀文咸歸化育皆與實相不相違背受用不盡底三昧惟一堅密心一切塵中現一一天眞一一明妙海晏河淸今騰古耀艸木昆虫均沾澤雿日月星辰各歸定位正與麼時恩歸何所復進一偈寶刀出匣孰嬰鋒明鏡當臺一鑑空金席灼然懸佛日玉龍瑞彩徧皇風巍巍日月無私照蕩蕩乾坤樂歲丰已得佛心天子意人間天上莫能窮下座。

犀浦玉泉其白和尙遺書至上堂門庭髙峻展托靑龍疏鈔語脈鋒威究明大事因緣激揚後昆如飲母乳搖乾蕩坤龜鑑千古劇意朕迹不畱灼然二諦失怗打○云大眾只須向者裏一覷覷破說甚千生萬歿復畫﹝十○﹞作擲地勢云增減絲毫重處偏墜。

古戎松齋和尙遺書至上堂拈起帖示眾云者漢悉被昭覺老人驀頭一札通身粉碎絕後再蘇不被人境瞞不受情物礙斬釘截鐵機長揖娑婆界所以云兄弟不須添十字與君傾盡此時心曹溪波浪如相似無限平人被陸沈師云今之古之眞風特地三搭四搭已是不堪不須兄弟恣唐突一碗釅茶格外伸生鐵蒺藜當面擲沒弦撫起勝龍吟。

受般若諸護法請上堂拈帖示眾云大眾會麼此是諸大護法心花上現瑞筆鋒頭散彩頗柰山僧未全道譽或恐有負來機所以三世諸佛時時演唱歷代祖師日日舉揚某忝年逾七帙大好安家樂業照管祖父田園髙枝攀不得棒上不成龍要得成人之美必須恁麼提持豎拄丈云於其中間捲舒出沒門戶展開縱擒殺活呵佛權衡升曲錄於髙廣露光鋩於眉睫恢張大用顯示當人大眾只如流通正脈百億分身還有共相周徧者麼偃艸風聲龍虎驟凝光山色鳳鸞翔。

辭院上堂山僧在諸古四載又半歲昨日與今朝截兔角於木馬首今朝又昨日刮龜毛於鐵牛背重輕擔荷左右逢原擊拂子總出者个不得住則孤明歷歷淵默衝衝去則黃梅衣缽付與盧公是你諸人作麼生折合振禪牀南北東西逼直路一條拄丈活獰龍。

上堂門戶張開異端各露雲門三句熱眼被瞞臨濟三玄全生全殺潙山圓相有搦有擡洞山五位寶劍橫施法眼玄機痛處著錐是汝諸人還有語話分也無良久曰空裏采花紅難賴水中捉月爛攜回。

法眷

捐貲刻錄四卷

佛冤綱禪師語錄卷第四﹝終﹞嘉興大藏經佛冤禪師語錄

佛冤綱禪師語錄卷第五

嗣法門人性紀編

康熙癸酉受邑侯張公闔郡護法文學偶庵首座請住般若禪院於十月初四日入院三門乾坤大一統門庭一統大壁立个戶庭森嚴有家法喝一喝云尙畱此語作話杷。

佛殿三世諸佛托出骨髓不是揚他𨿽當抑己佛法世法共相知委遂展云普請諸人證據。

方丈據坐正此匡叢席之綱維驗衲子之窟穴凜凜不設繁興歷歷彰明格外且誰是俊俏者以杖引云遇者邊著。

昭覺老人遣使辦齋結制上堂詣座前指云大眾看看恆沙諸佛於方廣座上法周沙界何更山僧起模畫樣卓拄杖云當鋒靈利八刻已遲遂升拈香此瓣香髙匹逾天厚匹逾地髙厚有玆價重無極壯丕圓而萬世神庥開壽域而億兆寧謐爇在鑪中端爲祝延今上皇帝聖躬萬歲萬萬歲伏願髙低覆載措海嶽於均陶之內大勛豎賞躋僚庶於安養之中復拈此香攸同曠劫拱衛百靈諸佛出世周匝無餘奉爲滿朝文武槪國公孤邑侯張公在筵勛貴惟願於一印印中布護西天此土於一毫端上超越聖解凡情不問功歸何所居然盤石泰衡再拈此香能縱能擒全殺全活慣淹平地波濤滿撒晴空雨雹孤迥峭巍一盤托出爇在鑪中供養昭覺八十五帙老和尙用酬法乳斂衣敷坐拍椎竟師云大冶扇而赫奕萬象昭宣塗毒震而雷轟全身果喪掇轉作用和盤當鋒出眾展演問般若風髙卽不問新開鑪韝事如何師云髙提祖印橫按吹毛進云鼻孔遼天腳跟點地還假鍛煉也無師云向前更領一頓進云和尙說法如雲座下聽法如雨未諳誰是知音者師云可貴臨場射石虎不是輕易學得來進云恁麼則宇宙三千界乾坤越樣新師云貼體眞機風流一段問安期結制向上宗乘試請酬唱師云八字打開進云千江有水千江月萬里孤舟萬里明師云描也不成畫也不就進云師太千秋和尙升堂兩彩一賽未審報答深恩適當布法垂慈師云鐘也鳴鼓也向乃云證此法門顯揚法佛當處圓成隨心具足虛空爲口贊嘆不出惟玆向上宗乘永保山河鞏固察民物之秋毫蕩閫外之欽服今旣對眾敷揚花雨新垂化育正當結制安期若是知恩報恩不妨塤篪疊奏展演機關奪食驅耕鉗錘妙密在處轉大法輪頭頭法爾等覺所謂法隨法行法幢隨處建立深深海底撥火髙髙山頂釣魚要作將來榜樣有訣必有靈符秪如鎔瓶盤釵釧共一金攪長河酥酪爲一味一句作麼生道軒昂掛起眉間劍擬落沈吟血濺天復舉笑隱欣禪師住烏回上堂住院慚無福冬來事事無家貧羞見客炭少未開鑪壁破添泥補窗虛欠紙糊西來無祖意勘破老臊胡師云新般若不似古人對客數家貧賴得子淵監院向來備員柴足水足米足炭足語默所到情解所及山僧不負殷勞轍效一偈赤身頻住院不被貧所拘攙奪饑人食驅逐耕夫犁窗虛蛛綫補壁破燕銜泥要津從把斷露出本全提。

當晚小參舉五祖和尙結制無可供養大眾設一家燕管顧諸人乃舉手云囉邏招囉邏搖囉邏送莫怪空疏伏惟珍重師云東山老祖是則固是可謂伶俜辛苦搬手弄腳鑪頭熱鬧佛事周隆爭柰勞生太煞般若今則結制不是不設家燕管顧諸人或恐倒行此令拂一拂云桶裏有米缸內注泉非常餺飥精進惟堅千般滋味預備在鹽且道還暢意諸人也無擊禪牀千門萬戶俱推倒舊日風規一斬新。

請首座上堂西堂問黃河淸處人人見鷲嶺拈時个个瞻法將登壇行正令當陽剖露請師拈師云縱奪可觀進雲龍鱗才響處鳳翮便翔空師云無孔鐵錘放出峻峭進云滿庭盡是經緯客躍浪衝波龍象才未審誰是承恩最重者師云在天同天在地同地進云法將登壇蒙指示秪如一軛駕雙車時如何師云打中間底進云任彼升髙就下曲折周旋不涉水泥作麼生履踐師云袈裟角拖地也不知進云春風無髙下花枝有短長師云一任探頭乃云衝霄九萬鵬伸翼出匣太阿湛若瑩奪食驅耕稱敏手堪爲表率佐叢林然則荷擔大法全賴綱維逞其威巨靈分開華嶽由基箭百步穿楊中的豁開正眼光耀乾坤人間雨露天上風雷獅子筋琴眾弦皆絕塗毒鼓響普則俱聞可以起河北不墜之風振兩堂並喝之用只如正法眼藏向者瞎驢邊滅卻又作麼生今古葛藤頻掃蕩三千剎土一浮漚。

小參大用才彰諸人側立道得倜儻分明便是透脫一句若是五日風十日雨客路漫漫腳頭腳底今日則有明日則無生機一路轉見饃糊當負衝天气槪自然響順聲和如龍得水似虎靠山放去也天回地轉收來也海晏河淸卓拄丈一聲霹靂轟起無端拶折雲門。

立兩序上堂問整肅繩規張嚴法令般若用卽不問如何是般若體師云舌頭才舉動徧地鼓波瀾進云此猶是用如何是體師云還要重下注腳那進云莫便是和尙爲人親切處也無師云風不來樹不動乃云法鼓雷轟當陽選佛鑪冶鉗錘聖凡絕路所以參差毫髮全賴綱維首座功勛表率監寺家風荷擔維那當觀迅捷典座眾口調饘知客有筋眼裏直歲刀斧務堅侍者肅規閫極莊主山後坡前諸人畫个樣子老僧不解說禪大浪深淵鯨鯢聚幽林英壑長髙梴昔日陳蒲鞋記臨濟一株大樹蔭覆天下人去且道卽今還蔭覆得諸人麼卓拄丈靈鋒寶劍常露現前擬犯鋒鋩橫屍萬里。

小參舉東山五祖云如何是禪閻浮樹在海南邊近則不離方寸遠則十萬八千畢竟如何禪禪師云新般若也則隨機辧的如何是禪閻浮樹在海南邊天寬地辟地辟天寬一不費醬二不傷鹽畢竟如何威音王佛秪在目前。

向總戎至上堂此事如展陣相似事無一向收放縱橫有時踏步向前有時退步就己臨場當辧來鋒是則袒肩擔荷要在硬糾糾地一直向前不打退鼓是眞精進若或回頭轉腦必須落塹墮坑任爾神出鬼沒敵弱稱彊須彌山上走馬大洋海底揚兵卓拄丈總向者裏施陳何也洞山排定五位君臣臨濟擅用三玄戈甲諸人坐地看楊州老僧口裏啊喇喇。

示眾舉婆子燒庵公案畢頌云托出滿盤差翅琛關風穩密洞房深門前不必栽荊棘刺瞎許多人眼睛上堂臨濟向髙安築拳速返黃檗電光閃爍迸眉顏橫按莫邪鎭祖關跳出龍門翻玉浪虛空有口莫能宣卓拄杖下座。

晚參卽今不可與諸人說格外佛法惟在諸人直下薦取敢問大眾二六時中著衣喫飯承誰恩力時維那禮一拜拂袖歸位師打云汝又來弄粥飯气所以道結制得十日也寒山子作麼生又有道結制得十日也水牯牛作麼生般若者裏則不然結制得十日也眼睛鼻孔作麼生汝諸人識得眼睛鼻孔便識得寒山子識得寒山子便識得水牯牛遂髙聲云還識水牯牛麼時堂主一喝師驀頭一棒云意根下卜度打教你頭裂主以坐具一拂師云莫將玄鶴唳認作巧鶯聲。

發化主上堂問參禪參性性參禪還是禪參性性參禪師云劈不開捏不聚進云四大分張眼眶落地且道先去性先去命師云一滴水一滴凍乃云法無定相就下平髙道出常情瞻風撥艸折旋俯仰轉妙機於天關地軸曲垂方便破吝网於鳳閣龍門良由根機狹劣枉踏程途石密剖開唼唼皆甜瓊枝折得寸寸是玉然則一斧斫不成像骨一毛焉可湊成毬淸風舞袖羅籠著网布縵天四塞收贊固不喜毀又何羞重賞千金煩大義要須還我艸鞋頭秪如艸鞋頭觸處風光頭頭寶所無一塵不徧無一剎不周有無捉敗趙州狗東西南北謾馳求。

小參幽壑孤崖千頃月淺水蘆灣一笛風咄哉漆桶翻然快秪麼消磨歲事中遂指一僧云汝參甚麼話頭僧云誰字師云誰字什麼面孔什麼模樣從上諸佛諸祖眼橫鼻直汝諸人鼻直眼橫何殊異相人人本有个个圓成尙可螻蟻與釋迦不別傍生與彌勒皆同惟在諸人直下領略當下死心秪爲爾等眼裏有物耳裏有聲鼻裏有香舌裏有味心中有絆意上有牽罕有上根學者來處諦當眼有物不被物礙耳有聲不被聲礙鼻有香不被香礙舌有味不被味礙心有絆不被絆礙意有牽不被牽礙任爾通方作略廣大機籌不敢違眞棄本欣心道業愈加激勵是非不到名利兩忘塵塵普現物物全彰放開捏聚倒用逆施是他大禪匠居常日用中事所以道一人常在途中不離家捨一人常在家捨不離途中汝諸人作麼生折合然𨿽如是增一絲毫不得減一絲毫不得是他本分手段下手時必須峻峭又不見長沙和尙道學道之人不識眞只爲從前認識神無量劫來生死海癡人喚作本來人敢問大眾只如古人與麼道與諸人夢幻子裏只是踏不著亦是往往恣情亂意撞入葛藤窠裏忙忙然無本可據若具正知正見不肯容易今正在般若僧堂裏不妨直截蕩蕩地恁麼地究竟根蒂下一著子當下心空灼然徹證以心契心去迷入悟如紅鑪上雪一點更須知有從上祖師道的然須恁麼髙擁云衣棲梵閣展開胸次納方來珍重。

五葉維那設齋請上堂問天水池頭荷花已敷於春色白雲巖畔玉蕊再艷於秋光只如漁臺罷釣般若垂鉤意旨如何師云千差坐斷直指蹤由進云與麼兔角杖挑潭底月龜毛繩縛樹頭風師云腳下泥深千百重進云閃電爍開千聖眼好山多在太湖中師云秪可論實不可論虛乃云云片片水潺潺舉目千山復萬山山容寂寂鳥語關關門前古路平如砥不與時人共往還般若則不然云片片水潺潺彌勒家風歷歷觀十方無碧落四面絕遮攔相歡共唱淸平曲玉容搖扇倚闌干。

掃禮師太牙發塔上堂西來密闡別資參六戶幽扃法界寬向上徽猷當底定虛玄活計盡披刊遨遊踏徧蛟龍路履踐常挨佛祖壇赫赫聲光傳鷲嶺風標掇轉一和盤。

上堂悟了更須遇人始得若不遇人只是个無尾底胡孫才弄出人便笑師云白雲老祖與麼語話猶是化門之說說什麼遇人不遇人他人底自己用自己底他人爲拈拂子萬仞崖前凡聖絕轉身踏倒鐵昆侖莫教鈍置攤禪版打破胡孫窠窟門。

小參舉法眼示眾三通鼓罷簇簇上來人事佛事一時周畢般若也則隨機效例三通鼓罷簇簇上來迸破鼻孔拄落頷腮只得將錯就錯道个空中風系著海底亂花栽喝一喝。

保寧艸堂耨雲和尙遺書至上堂傘蓋山前顯揚威音佛法錦屏峯畔揭示昭覺風規委在大法凋零有口只堪掛壁所以云如今傀儡綫索斷五色祥麟步天岸有伴何妨卻再來了卻先師舊公案師云我昭覺老人盡大地是个公案向什麼處了總虛空界是个公案聆汝等窺覷無門旣然就路歸家且要肋喜還鄕曲子虯龍灑徧歸滄海鳳子鳴余入翠峯惟有嘉陵江上月夜夜如銀印碧空。

小參百日禪期眞參罕遇推倒山河雷轟霹靂諸大眾長連牀上參得底要且瞞老僧一點不得汝等逐浪隨波牽枝引蔓要且瞞汝諸人一點不得只於棒喝交馳大機密運還瞞得諸人麼日照孤峯月臨溪水還瞞得諸人麼凍魚入穴枝鳥髙鳴還瞞得諸人麼天地蓋載日月照臨還瞞得諸人麼暮天沙上雁春吐溪邊柳還瞞得諸人麼火不待日而熱風不待月而涼還瞞得諸人麼旣總瞞不得以拂子打○云向者裏道得一轉語通乎上徹乎下釋迦口皮不寬彌勒肚腹不大兩行八字眉毛雙眼橫在額下若道不得山僧爲諸人道去也擊禪牀掃卻通身蓬垢面心花誰道不萌時。

示眾胡兒十萬特西來浪起無風匝匝堆眼下有瘡醫得快心頭剜卻肉團哉。

禹門不拙監院請上堂問撥艸瞻風只圖見性卽今性在甚麼處師驀豎拂子云直下薦取進云自然見性了脫生死生死到來作麼生脫師云秤錘原是鐵進云眼光落地畢竟向什麼處去師雲死水不藏龍乃云設限立期沈埋鬼窟橫眠倒臥發明心花所以威音那畔別唱新條百艸頭邊全彰祖意若是貨值物當豈在簇花攢錦眼有瞳仁者在天同天在地同地皮下無血漢三拜得髓處還端的也無擊禪牀李白沈江因捉月張騫誤入卻乘槎。

上堂舉僧問投子如何是一大事因緣子云尹司空與山僧開堂佛果老人拈云投子古佛叢林中推其得逸羣之辯得朴實頭道用看其等閒拈掇不妨佛法世法打成一片然𨿽如是惜其不勝寬廓若有問天寧如何是一大事因緣只向他道手握金輪淸四海聖躬彌億萬斯年師雲天寧老祖大道攸歸千差坐斷等閒揮斥法令觸處物外該通然則斬新圭角要且不及仰攀般若不是抑他古人蹤迹且要拈示於人若有問如何是一大事因緣向他道花芬玉樹山河秀月映金池天地淸。

小參期會已得月半諸人聚首於斯才聽梆聲忽鳴便去搬土拽石可謂越古超今不似摩竭掩室說甚百丈開田潙山耕地佛法大義早能委悉伶俐禪和何在長期短期中期下期一超直入更要知進知退忽得峻峭衲僧悄身而出便道長老說得恁麼潔白早已帶水拖泥山僧道若不如是法堂前早生荊棘喝一喝。

示眾舉善財參徧處步步登玄絕勝遊更疑何事在心頭光明一段無昏昧吞爍乾坤法爾周。

一日參彌勒彌勒指歸文殊文殊指歸佛處且道佛指歸什麼處無常諸行是三乘日夜忘疲喪考娉千仞崖頭無立處紅鑪點雪豈飄零。

冬至上堂問一陽來復後萬匯盡蒙滋陰陽消長卽不問補天浴日事如何師云觀山不似舊日靑進云一句渾超今古格萬年長頌聖明君師云禹門翻玉浪可謂碧潭龍進云只如不隨日月推遷不受陰陽交駁喚作甚麼人師云汝卽今在甚麼處進云蒙師捧出天心意率土華夷拱衛去也師云不勞重贊嘆乃云一九與二九時令所司候大似一綫添應時資納祐觀山不似舊日靑玩水還同秋月後鑑徹師僧起滅心立雪齊腰早漏逗老蚌懷胎孕不成龜背刮毛理窠臼諸大眾還有不受遷變者麼鐵牛勒鼻芒繩牽石馬乘馳銜月走。

上堂山前一片閒田地叉手叮嚀問祖翁幾度賣來還自買爲憐松竹引淸風師云東山家法全身物外孤運風前安得我輩兒孫履踐田土𨿽貴地脈焉有不傳之妙訣以此顯大機施大用驅使無位眞人挨拶搬弄𨿽然如是吩咐東風齊著力驀拈拄杖戶貼家平堪縱奪祖翁田地深撈抹徐引淸風壯四維拋沙撒土塡溝壑塡溝壑攧撐蹴殺黃幡綽。

上堂舉牛過窗欞頭角四蹄俱過了惟尾巴過不得朱樓百尺巧妝榮跨犢翁翁繞畫屏一孔一毛一世界何須尾巴度窗欞。

資州豎幢西堂請上堂庵外磨磚眞機早泄髙安築拳汝師黃檗隔江招手較些些橫趨而去猶未瞥若是烜赫兒孫爭敢違條起例卓拄杖旣逢家里人畢說家中話一刀還一痕一斧仍一札一掌復一拳一腳就一踏莫嫌老大力無筋抹過金圈拋棘辣諸昆仲綱要提持全身擔荷三千年黃河淸五百載聖人出復卓拄杖下座。

上堂佛未出世還有經可看麼還有禪可參麼還有道可學麼旣總沒有諸人作麼生履踐急要相投有意陳知音何必更勞神山河大地俱推倒佛祖從何插腳行。

上堂臨濟白拈賊萬里一條鐵東壁敲西籬三界難拘測與麼孤硬太煞設有旁不肯者麼拄杖子悄身而出便道此老假佛衣竊佛食有來由沒巴鼻舌頭帝都釘唇齒斑豹碧曾受蒿枝拂不涉廉纖句一塵一佛國一機中一的大眾只如五天通漢地梵語雜唐言一句作麼生道擊拂子箭簇那容機返勢懸河豈惜辯相饒。

上堂天晴蓋卻屋乘時刈卻禾輸納王租了鼓腹唱謳歌師云老洞山𨿽則傾腸倒腹頗柰從朝至暮當下未得安樂何故二時粥飯不了切忌順唱哩囉阿呵呵陳年曆日數來多拍膝一下。

小參師橫按拄杖云毛吞巨海芥納須彌爲復神通妙用爲復法爾如然一僧出問如何是毛吞巨海師云一二三四五僧云如何是芥納須彌師云五四三二一復髙聲頌云白日靑天寐語麼向來便道雨風多吹毛出匣無藏避直截千江水逆波。

元日上堂捧香萬籟包括十虛融攝簇百花而競春分眾水以涵月爇在鑪中祝嚴聖天子衍唐虞之化佩日月之光伏願風以時天之道五穀熟地之利於邦拱衛四海同欽驀拈拂子握吹毛劍廓淸四海之封疆气象凜然演說如來之密語大好時光峻鶻趁不及露出全提香雪破梅腮所以道春雨如膏春風如刀春光似箭斷不相饒拂一拂云匡持海嶠玄風遠播得林泉化日長。

上堂舉王常侍一日訪臨濟同至僧堂侍云者一堂僧還看經麼濟云不看經侍云還坐禪麼濟云不坐禪侍云旣不看經又不坐禪畢竟作个什麼濟云總教伊成佛作祖去侍云金屑𨿽貴落眼成翳濟云將謂你是个俗漢侍休去師云當陽據令迥絕躋攀還我濟祖啐啄之機常侍須要丹霄獨步爭敢挨敵吹毛以拂子擊禪牀云掃盡浮雲空碧落密藏天地一塵中。

除夕小參問般若期圓卽不問如何是天池山境師雲橫也在前豎也在後進云眼前山水堪圖畫從頭地步盡鋪舒師云照顧腳下進雲水中月出現萬象自昭宣因甚學人撈抹不著師云只能扶彊不能扶弱乃云年年除歲歲歲除年所以九峯分夜燈北禪烹白牛般若今晚無什麼款眾熬煎金烏玉兔與諸人分歲敢問大眾金烏是飛的玉兔是走的是汝諸人作麼生擺撥西堂雲頭角分明藏主云放過卽不可師云不免與諸人露个消息曉日出海閃閃中懸泉噴百丈洗滌鮏羴頭頭佛日光輝處處天開樓閣諸佛出世蕩蕩熙熙物阜地寧共相悉委召大眾直須向聲色裏睡眠聲色裏坐臥斬新日月風規掃蕩陳年露布卓拄杖廣尋文義風搖樹鏡裏求形落葉聲道則九天垂化育翻然別是一番新。

解制小參問海底泥牛銜月走平空鳧雁帶星飛意旨如何師云眼中何必著泥沙進雲在水之魚因什麼渴死師云虛度浮生半百年進云父子至親爲甚岐路各別師云貪頭太重乃雲山中九十日啟建禪期畢因緣會遇時古今無二致有利不減添無利休相議諸大眾九旬禁足還須穿透寶殿珠簾三月安居大好推倒銀山鐵壁卓拄杖一回拈出便見宇宙光輝八面玲瓏棒折雲龍腦蓋復卓一卓古今日月古今山河築著磕著塞壑塡溝擲下拄杖不說負汝負吾畢竟承誰恩力遂髙聲雲從上根源要知橫鉆亂討切忌喝一喝。

佛書樓告竣修懺滿散上堂以拄杖敲禪牀普賢威力大奮文殊藏身縮首橫按拄杖無孔笛解吹上上機能湊不假多劫勛修彈指悉皆具足可以光輝此日於一切人天眾前明宗辯的向五蘊浮沈海裏一綫挨開拓起險巇家風放教銀籠鶴出只如萬象光中露身普心印上彰彩又作麼生樓閣髙開曉色籠祥光五色佩金容密覆林泉悛莫極牡丹開徧後園中。

解制上堂九十日期今日畢試問諸人打成一片也無若打成一片覷破未生前不受閻家拷死蛇弄得活鐵釘飯解飽悛尋浪施功滴水也難保若叩諸方禪此間亦不少國師三呼應鳥窠吹布毛海底黑雲生山頭白浪渺石柱葩旋開虛空艸縛倒諸大眾花堤柳陌熱瞞人忙忙切忌尋鉆討走至三十日到來飯錢畢竟如何了。

佛冤綱禪師語錄卷第五﹝終﹞嘉興大藏經佛冤禪師語錄

佛冤綱禪師語錄卷第六

嗣法門人勝燦編

再住昭覺入院上堂問世尊拈花迦葉微笑笑个甚麼師云無孔鐵錘當面擲進云新住昭覺是同是別師云吞卻森羅吐卻萬象乃云悉是舊時行履處宛然八徳竟池流昔日威光今不減可堪少室舊蹤由所以道去來不以相動靜不以心若有問旣是舊時人𨿽明舊時義山僧答他不是舟行岸移豈堪云駛月運拍膝一下復舉應庵再住歸宗有偈云去時冒雨連宵去回時帶水又拖泥自恨一生無定力尋常多被業風吹又愚庵及禪師再住徑山亦有偈云去日應須償宿債回時宿債本來空山上鯉魚打跳一國之師展笑容師云二老宿出沒捲舒珠回玉轉旣爾要津把斷豈柰泥水通身綱上座回諸古整頓五載特又歸來省覲殊期仍命據席此是三番主持是則理隨事變事逐理融亦有一偈舉似大眾去日雨施雲露徧回時香爇祝唐堯灰張祖席爺田地威鳳山頭今古髙。

浴佛日上堂金軀包括蓋乾坤軌轍融通曲藝伸七步才施天地震當陽據令有雲門諸大眾盡道今日是浴佛之日以拄杖指空云虛空無相且道浴个甚麼若能見無見之色十方坐斷壁立千仞方能向無佛處浴佛無祖處浴祖海口莫能宣千眼覷不及機輪轉軸時節善觀敢問大眾卽今釋迦老子還曾覿面也無擊禪牀云步步蓮花香世界金盤澡洗共流傳。

趙觀察躬臨拈香請上堂問答畢乃雲樹人天幖幟踏佛祖幽關開大洪鑪傾懸河之辯提持正印闡金剛正眼迥然妙機端倪杳絕諸昆仲大好向腳跟下透脫去所以應機徧法界著楔看孔寵須是運斤人方名運斤法把定則無回無互放開則有捲有舒撮大地如粟粒運大千向鍼鋒演過量機展擔荷用譬如帝力不棄一民天地無私含蒙萬物到个裏通上徹下無彼絕此更向著眼不及處承當今旣喜逢明眼人幾作一場敗露只如全威閫外正令寰中斬斷機境一句作麼生道眼似雷霆機似電當陽迅疾斬謷訛。

髙藩臺送衣帽請上堂諸佛說祖師傳拋沙撒土匝地普天明頭合暗頭合龍象蹴踏非驢所堪大丈夫承當擔荷秉般若慧劍胸中藏六合方寸等乾坤貴在當人跟腳下知見迥絕今古輝騰如是則當陽直截奧旨全彰所以佛法付與國王大臣盡十方界窮虛空際具如是金剛正眼共建法幢豎立宗旨提向上鉗錘亙今亙古到个裏天何所髙生天者是地何所厚育地者是虛空何所寬包括虛空者是取之左右觸處逢原此則謂之金剛王寶劍令森羅萬象大地山河動著毛寒佛界魔界一齊坐斷只如鋒利從什麼處來一偈頌出云籠髙嶽紫芝香時節因緣共舉揚不可重宣蒙惠意雍容還我大金湯。

上堂問應時及節卽不問格外提持意若何師云一言絕迥出萬仞逼崔嵬進云秪如觀音菩薩將錢買糊餅放下手爲甚卻是饅頭師云泥蛇咬石鱉仔細好觀瞻進云麟鳳翻騰椎拂下象龍蹴踏寶花前師云切莫向人誇伎倆乃呵呵大笑云世上人笑不了盲者日余讀梵書聵者啾聽隔林鳥無手行拳定輸贏無舌解語恣分曉諸大眾此四種也有權也有實也有照也有用若人瞞昧个心頭文殊鶖子不得妙喝一喝。

端節上堂舉楚石和尙上堂今朝五月午不打耨蕓鼓荒卻自家田昧卻家中主報諸人休莽鹵赦口百舌盡消除無位眞人汗如雨師雲古人𨿽是千差掃蕩未能驚殺多人且道今日事作麼生卓拄杖今朝五月望黃鶯啼柳上明月與淸風諦當甚諦當打動震天鼉徳山歌要唱報諸人休放況苦雨酸風陣陣來打濕陳年底寶藏大眾旣是各懷寶藏因甚被他打濕不掛浮囊巨海登無位眞人是什麼像狀喝一喝下座。

示眾鵲來頭上語諵諵云向眼前疊翠三關捩盡情如瞥落不須靈利更加參。

上堂雷門之下布鼓難鳴度刃奔流過風疾焰構得構不得豎四橫三是境不是境蘆花雪月只如無價大寶光中唇鋒不涉散徧十方世界應用無虧吞吐五蘊山河大眾若據法者當如法說且道遞相告報是汝諸人還會麼良久曰寧可淸貧自樂不作濁富多憂拍膝一下。

上堂威鳳山前云出入駟馬橋頭浪捲舒更有龍門髙萬仞是誰點額泊淸虛正當恁麼時由玆發育自此流通理隨事變事逐理融只如徳山耀大法眼臨濟轟大法雷諸人不得蹉過以拄杖卓一卓喝一喝。

上堂日日是好日時時是好時破鏡不重照落花難上枝推遷四象日月旋流檢點將來自救不了豈不見白蓮池畔香映宛然駟馬橋頭長安逼直悟則事同一家迷乃萬別千差卽今還有迷悟者麼以拂子擊禪牀著甚來由。

趙觀察設齋請上堂時維中元節地官曾解結空闊互相交夜蟬鳴不歇祖師西來意諸人瞥不瞥淸淨總持門是甚系驢橛棘曲嫌松直烏玄笑鵠白皎皎長空天地殊熙熙萬姓歌唐業擊禪牀下座。

上堂舉系南禪師示眾云禪不禪道不道三寸舌頭胡亂掃昨夜日輪飄桂花今朝月窟生芝艸阿呵呵萬兩黃金無處討一向絕思量諸法不相到師云古人恁麼提持有甚麼實處若據超佛越祖之機莫作秋深長夜之境昭覺不是乘時就便豈假節目彊生乃拈拄杖禪不禪道不道豎亞面門非作造昨夜泥牛飲海漧今朝木馬追風跑阿呵呵祖師窟是野狐窖驀地喚將來打个解跳諸大眾不是埋沒諸人者裏何嘗易討復卓拄杖毗婆屍佛早畱心直至而今不得妙。

誕日上堂桂蕊篩篩金落地月華冉冉玉鋪奇若謂吾曹生面目今朝覿面爲提撕諸大眾莫疑猜糞掃堆頭珠拾來人人有分如薦得無限勞生眼豁開復舉金峯禪師雲山僧二十年前有老婆心二十年後無老婆心僧便問如何是二十年前有老婆心峯云問凡答凡問聖答聖如何是二十年後無老婆心峯云問凡不答凡問聖不答聖昭覺不與麼道山僧二十年前恁麼中不恁麼二十年後不恁麼中卻恁麼今日若有問如何是二十年前恁麼中不恁麼答他描也不成畫也不就如何是二十年後不恁麼中卻恁麼答他古今日月古今山河大眾金峯是昭覺是披玩蘿窗節序嚴迷雲散盡未遮瞞笙歌醉飲髙樓晏容易爲賓作主難。

結制藩臺髙護法請上堂拈香此香陰陽特以秉其气海天盤軸育其莖爇在鑪中祝延聖壽皇帝萬歲萬萬歲伏願宇宙𨿽寬未能覆藏日月𨿽明光輝愈熾復拈此香鼎峙萬國之金城褒襲藩籠之玉葉爇向滿朝文武槪國公孤現前髙大護法恭願同乘般若共注眞常就座問答竟乃云金錘拈起洞明機先有賓有主劍掛眉間摩霄俊鶻乘時便止濼困魚浪激天寶花座上心香爇孰謂吾師是大年徹綱忝爲悟祖遠孫方廣如斯屢踐若得知恩報恩但見皇風一片某慚無福領據三番儼存舊化地覆天翻灼爾風規無孔韻出願現騶虞沈淸九曲現前僧眾蝸步不勞秪要桶箍忽爆何假啜醨哺糟所謂旃檀林中荊棘不產蜜果何生黃檗樹頭獅子遊行欄幹踢倒鯨鯢出滯擺脫金鉤卓拄杖志攀玄奧深嚴極未泮疑情誓未休。

當晚小參舉古人道是聖是凡入門便見波斯鼻孔開眼便見蚌蛤心肝開口便見諸人兩莖眉毛橫在額上因甚看不見直人面前三尺暗昭覺則不然是聖是凡入門禮法作揖打躬人情周匝相歡恰好飲水也甜說甚麼波斯鼻孔蚌蛤心肝秪要諸人眉毛廝結無耳艸鞋定要踏穿若不如是寸絲滴水粒米莖齏定要酬還有者道今正是靈山一會儼然未散長老何故冷言冷語欺胡瞞漢山僧道一把柳絲收不得和煙搭在玉闌干。

上堂舉慧照禪師云進一步踐他國王水艸退一步踏他祖佛田園不進不退正是死水中還有出身之路也無蕭騷晚籟松釵短遊漾春風柳綫長師云昭覺今日隨機吐露不教令人翻成特地進一步優遊實際理地退一步宛爾大用全彰不進不退正是八字打開還有諦當處也無木人嶺上歌款乃石女雲中唱錦梭。

艸堂和尙請上堂喝一喝云臨濟喝拈拄杖云徳山棒木人把板雲中唱添得南泉打破鍋臨機應物無相讓煮茶須是白沸湯盡味何嘗少鹽醬以拄杖打○云臨濟徳山還出得者个圈繢麼秪如者个復有何事良久曰頂門斜日出照破萬重關。

上堂舉嚴陽尊者訪趙州嚴云一物不將來時如何州云放下著嚴云一物不將來放下个甚麼州云放不下擔取去師云大好將此公案花擘一上幸得南翥法兄證盟嚴陽尊者赤身挨白刃趙州古佛碧潭捷月痕檢點將來鋒馳詰辯則且置頗柰二俱擔夯一物至今丟放不下昭覺今日爲伊放下去也擊禪牀云池塘荷葉風吹破壠上梅花雪壓開莫管龍門髙廣大著些精彩舞三臺。

南翥法兄至上堂遂拊掌云踢碎須彌山爲尋知己吸漧大海水躍出錦鱗吐傾湫倒嶽之機展掀天揭地之用是謂眞風不邁道義常存只得威鳳山前霞披百道駟馬橋畔鵲噪羣音何冀吹大法螺擊大法鼓正與麼時主賓契合縱奪可觀互相接拍實逞其鋒信手指來有則沒弦琴久未逢知己今旣到山中分出角徵羽以杖作拊勢云大眾聞麼如或未委待我南翥法兄不消咳唾一聲伸出只手與現前大眾拈出妙音。

南翥丁居士入山謝老人法請上堂舉龍圖王蕭居士字觀復一日過昭覺聞開靜板聲有省問南堂曰某有个見處才被人問卻開口不得未審過在甚麼處堂曰過在有个見處堂又曰朝旆幾時到任公曰去年八月四日堂曰自按察幾時離衙公曰前月二十堂曰處處分明爲甚卻道不出公於此契悟師云今日南翁法兄到山亦未聞開靜板聲卻又不曾見个甚麼未跨門來早已眉毛長數尺卽今若有个頂具眼衲子出來道此老還是懸巖撒手還是絕後再蘇山僧答百花叢裏坐淫房酒肆行正與麼時切忌道著道著時如何卓拄杖聲光赫奕家風振敲磕門庭眼有筋大好當風能砥浪蟭螟眼裏任橫行。

中巖竺徑和尙至上堂興化接同參傷鹽仍費醋昭覺接同門劈面秪一吐抓又抓不開捏又捏不聚展開大用機剜心而剖腹觀內亦悄然觀外如電拂方便呼爲智應緣而化物大道總現前和盤亦托出大眾且道托出底是个甚麼烈焰豈容蚊蚋棲香象過河直截渡。

上堂威鳳山頂閒雲出入駟馬橋頭水泄不通心隨境轉境逐心融敢問大眾如何得心境相融一句擊禪牀須彌劃碎虛空骨明月挨開水底天。

趙觀察設齋上堂僧問南泉云不是心不是佛不是物師隨聲擊禪牀云是个甚麼僧佇思師云鷂過新羅遂舉古人道來不來去不去腳下須彌山腦後擎天柱大藏不能宣佛眼不能覷諸禪徳漸老逢春不惜春昨夜飛花卻無數師云昭覺今日不免開張大口免使頓置諸人來不來去不去一語卻傷人千刀頻攪腹四句絕百非大千微塵佛諸禪徳井底林檎向日栽山頭種月太無數。

冬至上堂問寒來暑往卽不問冬至節令事如何師云機絲原不隔特地露乖張乃云剝盡羣英萬事張灰飛蘆管動毫芒淸風環繞珊瑚樹碧落虛空無處藏乃卓拄杖一下。

上堂場開多選佛一大事因緣機扣箭鋒觸用施電激鞭黃金須煉礦碧玉種藍田觸來當血濺一劍掛門前。

上堂潭深波浪靜學廣語聲低塵勞緣未破觸境卻成迷到者裏始能捲舒出沒運用無虧秪如無孔鐵錘鉆仰不及處還有少分相應底麼紅鑪點雪無棲泊韞玉荊山暗有光。

捐衣缽貲修葺本師老人壽塔工竣上堂日月惟淸江海色鋒芒不匣碧天中大千世界轉身處踢倒微塵諸法空惟我老和尙一生以來劍刃上橫身鑊湯中澡浴一味天空地空更冀呵祖罵佛從教騰今煥古曷能分髓分皮始終一條棒碎臨濟窩窟千聖仰追不及俄然數十載展悟祖門庭萬靈依蔭何窮五蘊均沾四生利濟遽爾停篙息楫謂是浩浩眞風豈期破釜沈舟故能新新削迹遊徧三十三天界畔剎那之頃踏翻八萬四千塵囂彈指皆空遂得一眞法界隨導引以區分散體十方分眾水以涵月於中不作生想不作沒想到者裏抽一機則光吞萬象示雙趺則气絕諸塵是則八荒風冷三界垂靈朵朵祥光獄趣寰中徧布瑩瑩舍利人間天上安排只如松風澗響霽月光臨一句作麼生道爇得旃檀煙影徧任從佛祖也攢眉。

元旦上堂問解把一枝無孔笛爲師吹出太平歌普天之下民樂業五穀丰登祝聖多如何是新年頭佛法師云上上根機不假敲進雲山前百鳥朝威鳳橋流駟馬水鳴琴如何是昭覺境師云滿口道出進云評唱宗乘輝祖冑喜逢悟祖又重來如何是境中人師云闍黎早錯過進云請師道个人中意師云棒頭取證乃云元正佳節靑黃皂白奔逐狂途伶俜不歇大唐打鼓新羅捏訣搊起釋迦鼻孔揭卻觀音耳穴那討者般人眉目一齊徹觸動山僧機細細觀密密閱綠水響潺潺靑山重疊疊石碣應節揚葩螻蟻蘇而出穴敢問大眾又怎生說个佛法道理神頂朱砂多僻邪新羅附子調辛熱。

上堂舉僧問古徳今日和尙升座未審有何祥瑞徳云麒麟步驟丹霄外優缽花開烈火中僧云如何是祖師西來意徳云雪消山頂露風過樹頭搖今日若有問和尙卽此升座未審有何祥瑞山僧答他蕭蕭玉鑑涵春色炯炯冰壺浸月莖如何是祖師西來意答他幾番風雨過寒暑未能浸大眾古徳恁麼提持昭覺恁麼履踐還有優劣也無卓拄杖金烏夜半忙忙去玉兔天明上海東。

解制上堂昭覺今朝解制牛兒馬子蹋踢奔走歷歷跑哮切忌犯人苗稚秪教耕徧虛空莫荒祖翁田地召大眾云只如子承父業憑何施設擊禪牀任他世上芊芊艸緊守懷州牛喫禾。

雙桂破老和尙忌日拈香醉佛樓頭打不濕雙桂堂前紐不幹山嶽移而神鬼泣一个鼻孔慣遼天插香雲傾杯何必須宜酒但有淸香也醉歡昔吾祖翁掃荊棘而重新法苑布沛滂而徧界流芳不肖孫曾沾一滴不受淒愴勢必放開綫路居然津濟羣蒼任是閒神野鬼到來秪可避忌謾莫開張只如風規再著宇宙名揚振起祖翁命脈法雨之廣澤者麼打面還他州土麥唱曲須從舊帝鄕。

一句法弟和尙遺書至上堂千里遺音展豁開轍傾懷抱謾添▆吹毛說甚鋒鋩利曾向招提斷舌來恭惟法弟和尙大法有準羣品津梁虛空坐斷五蘊掀翻是則船頭撥開面目捩轉向不生滅處渾無回互只如擘開金鎖玄關廓示眞如境界一句作麼生道明月入簾星拱北落花流水日朝東。

本師老人忌日拈香截斷千差壁立萬仞塗毒鼓喪正法滅眼爇香雲象鼻分河海鰲頭戴丘山子不談父徳虎不食雕殘𨿽然不是低頭尋腳迹更須仰面棒靑天。

結制上堂舉法昌遇上堂云法昌今日開鑪行腳僧無一个惟有十八髙人緘口圍鑪打坐不是規矩嚴難免見諸人話墮師云法昌孤身物外貧而有諂昭覺結制開鑪萬指雍雍富而不驕乃拈拄杖昭覺今日開鑪也少不得則个閒神抹向他方須彌移來屋角展開大用全機佛祖向上一著諸大眾有無不必分長短務要諸人心眼活驀喝一喝擔板徐郎見一邊枇巴葉是馬驢藥。

上堂大道之源眾流無混穿雲透石不墜古今妙語玄機誰當履薦秪饒進步衝鋒早是赤窮活計所以臨濟三遭痛棒始徹根源達摩九載面壁心力枉勞若或倒拽橫拖謂是欺胡瞞漢不易和泥合水便乃說黑道橫東棒西喝不爽意气徒增髙唱低酬早已宗風埋沒只如密運化機一句如何提唱駟馬不曾離徑道當天皓月卻無私。

上堂擊鼓復槌鐘逼慮住山翁不唱雲門曲便乃吟新丰實法不孤起關山路未通築著磕著也執劍解屠龍。

上堂拈拄杖佛祖出興以此唱道任運縱橫撲擲玄奧撈籠萬有提拔四生驀喝一喝獅子吼無畏說險巇關山路未通一條拄杖生按過生按過觸倒無礙法門虛空口皮笑破卓一卓下座。

上堂舉靈云桃花公案畢春暖桃花樹樹開天機漏泄嘆奇哉都緣露柱懷胎甚豈止燈籠笑滿腮。

結制上堂山光鳥語亂晚岫白雲歸者事從來近何須巧弄機拂一拂云六塵不惡還同正覺百城遊徧到天淵采藕忽然魚踏著。

上堂今日是先老人壽誕之期不肖徹綱修葺壽塔工竣之日大凡宗乘扶豎呼爲特達門庭輝騰今古迥絕見知便能隨機利物應化無方豎四橫三人間天上昔僧問古徳如何是無縫塔徳云四稜著地僧云如何是塔中人徳云香風吹萎花更雨新好者師云若有問昭覺如何是無縫塔答伊日月當空照特地好乾坤如何是塔中人亦答伊鐘鳴鼓響宣眞實水綠山靑謂舉揚仰勞大眾同至塔前燒香設供。

至前拈香三昧頂王化界遊槪傾血淚染閻浮迥然一句難輕觸析骨那吒未足酬不肖徹綱道慚荒薄徳屆無堪豈期事到如斯寧容分雪是以攪長河爲酥酪變大地作黃金如斯布露萬事成辧所以云冬至寒食一百五家家冢上添新土翻思拾得與寒山南北東西太莽鹵不肖冢上新土亦不添畢竟如何奉重遂指塔云四維無遮障上下沒可把祖禰不了底殃及兒孫也爇香雲秪用錐頭力不用鑿頭方展拜。

上堂縱橫行古路腳踏艸鞋寬直知翻領易不覺渡水難解展金剛手能投帝釋冠見聞消息子切莫自欺瞞。

老人忌日無染省覲請上堂大好爺田地番然一杖頭吾師逝一載行徑尙悠悠稚筍依嶒塔蒼松掛月鉤天長和地永模範幾千秋昔古徳聞鼯鼠聲卽此物非他物吾當逝矣先老人預日告別云來卽恁來去卽恁去不似古人臨末稍頭猶在聲色裏轉遂爇香雲且道老人在世耶去世耶若道去世香煙匼匝騰耀光輝若道在世且道是何相狀諸大眾委悉麼若未委悉徹綱露形露相去也震威一喝下座。

五葉維那省覲請上堂問答竟師云駟馬橋昭覺寺禪人專叩己躬事敏手淘金疾得金悠悠之徒貪過日恁麼孰肯自知非聖道應宜急撇地黃梅散席是老盧坐折連牀湖南聻須知黃檗陷虎機大地撮來如一粒今古榜樣作者知免被山僧口鼓去復舉六祖荷得衣缽至大庾嶺頭被明上座趁上祖放衣缽於石上明提掇不起遂悔過某爲法來非爲衣耶祖示心要遂喚上座不思善不思惡正當恁麼時阿那个是上座本來面目明當下徹悟師髙聲喚大眾且道悟个甚麼悟心耶心是何物悟性耶性是何形若向此道得諦當老僧衣缽兩手吩咐其或未然與眾頌出鳳凰不是凡間物千里追風豈易常一段天機眞實事端然爲瑞復爲祥下座。

佛冤綱禪師語錄卷第六﹝終﹞嘉興大藏經佛冤禪師語錄

佛冤綱禪師語錄卷第七

嗣法門人眞一等編

昭覺首座寮秉拂

上堂問第一義諦且置三玄三要請師道師卓杖雲長劍倚天寒進云有物均同化惟師獨占魁如何是第一玄師云暖室堆霜雪井底火生煙進云如何是第二玄師云巨靈才伸出虛空喫一鞭進云如何是第三玄師云低頭無寸土擡眸不見天進云如何是第一要師云紅鑪飛鐵鷂進云如何是第二要師云武陵春已老進云如何是第三要師云金刀剪不破進云三玄三要蒙指示收因結果事如何師云朝打三千暮打八百進云知師有道無私覆違者拈來覿面陳師云闍黎話墮也乃云一有多種二無兩般非是桃紅柳綠早已月下蘆灣秪緣嚴凍冰霜冷得到三更猶更寒不是此番寒徹骨烏能特達坐長安所以道盡謂居林下何曾見休官張帆解纜乘風送若是良驥豈加鞭但看山林並水鳥忙者自忙閒者閒謾言家家有長短絲來綫去是抽牽一拶一挨除瓦礫盡淨方名古佛壇大眾且道古佛放光也未驀豎拂云看來渾身活鱍鱍非是人前解逞尖復舉馬祖同眾玩月次祖云向者裏各下一轉語一云正好修行一云正好供養一拂袖便出祖云經歸藏禪歸海惟有普願獨超物外師云一夥老古錐繪畫虛空則不無要且撈摸不著今日昭覺諸兄也不乘情玩月且無如是葛藤但致朝糲三滋健晚時一覺眠與古人相較多少是水東奔流不盡誰人空肚呷寒泉。

小參舉黃龍心禪師與夏公立劇談肇論論萬物爲自己情與無情共一體時狗子臥香桌下龍拈壓尺擊狗子又擊香桌云狗子有情卽去香桌無情卻住情與無情如何得成一體去公立不能加對龍云才涉思惟便成剩法何嘗會萬物爲自己今請眾公向者裏下一轉語眾不能對師云黃龍老漢大似夜聞鬼哭笑裏生悲公立迥絕攀躋力補不足趁起有情鈍置無情擊香桌云情與無情一體也未秦時轢鉆遂以手拍幾云大眾若道是有情爭柰無人擊時他卻不響若道是無情今眾公俱聞有聲然𨿽如是不免爲眾頌出情與無情共一體夜半東方紅日起照徹門前殘雪堆四海均沾王化裏。

小參舉楚石和尙上堂今朝五月五不打耨蕓鼓荒卻自家田昧卻家中主報諸人休莽鹵赤口百舌盡消除無位眞人汗如雨師雲楚石𨿽是乘時應節未免話作兩橛今朝五月五打起鼉腰鼓踏開南岸田牽動北岸主報諸人休莽鹵看取龍舟相鬥廝笑殺石牛並石虎今日若有人道大小長老亦是乘時擊節不免隨人起倒但云向道金刀剪不破一筆難教畫得成。

晚參一年十二月一月三十日一日十二時熱則炎蒸極寒乃霜雪摧於中要體貼莫被涼暑欺諸仁者貼體也未泥牛夜半吼如雷天明依舊日朝西。

晚參一切法不生一切法不滅咄哉老瞿曇將金喚作鐵堪笑達摩無處藏身更走東震旦國今朝若有人椎殺二老賞伊一文大光錢若無如是作略亦賞伊一文大光錢何故聻霜飛平地雪壓髙山復舉僧問雲門如何是諸佛出身處門云東山水上行圓悟老人云若有人問天寧如何是諸佛出身處薰風自南來殿閣生微涼師云雲門答話峯頭鼓浪天寧拈語海底揚塵檢點將來佛祖田園被伊漏泄卽今若有人問綱上座如何是諸佛出身處向道松杉殘夜月畱影鶴夢喬枝風喚回。

晚參僧問掣電之機卽不問河北宗旨意如何師云當場齊慣戰聲催鼙鼓寒進云杖頭有眼明如日要識眞金火裏看師云直須揮本有特地一斬新進云雪擁庭前三尺浪涓涓猶待子規啼師云臘暖山無雪夜寒地有霜進云恁麼則如天普蓋似地普擎去也師云眼裏瞳人吹木笛乃云風寒咳嗽多開門幔捲起日色照將來心生大歡喜山陰晚色多寒風尙又起木落鳥難棲水寒魚不餌衲子本家私赤窮兼到底直須使得十二時莫被十二時辰使古人道寒時寒殺熱時熱殺大眾且如何得不被寒暑轉去遂髙聲呵呵大笑云冷暖各自知莫待山僧舉。

臘八上堂昨夜庚星現今朝威鳳鳴白雲怪石露碧水古木淸涅槃心易曉差別智難明頭出頭沒漢收拾得鼻孔打失了眼睛徳山棒若雨點臨濟喝似雷奔大好一體觀光總是全提正令綱上座則不然徳山棒斬手臨濟喝截舌卽今若个頂具眼衲僧便道癡長老你要做他家兒孫因甚過橋拆橋太煞無恩自傷己命山僧便打个嗄嗄靑光白日被汝一問然𨿽如是也要剖露分明盡大地髙流也去行棒行喝依他作解障自悟門何不各施本有亦味傍墨而行今日考鐘伐鼓命我秉拂儻露柱出班問云除卻棒喝時如何直道月似彎弓少雨多風拍膝一下。

元旦上堂新年頭佛法春色暖融融萌芽將出土衲子展英雄街頭市尾底手舞足蹈深村幽壑邊李白桃紅此个時節休將眼睛當作鼻莫把怪石喚作虫𨿽則手眼各露要且無昧己躬大眾且如何是己躬百韻喧喧飛入耳知音轉作妙圓通若要橫身當宇宙踢倒楊岐栗棘蓬所以道年新月新日新時新東鄰拜賀四捨羅彩簫管偕無邊之音惟有拄丈子無新無舊無古無今非但孤光迥迥自然大用繁興任他長安甚鬧須知我國宴然能爲萬象主不逐四時凋卓一卓云且道不屬新舊古今一句如何委悉莫謂陰陽分造化更有撐天拄地才。

小參舉盤山道向上一路千聖不傳慈明道向上一路千聖不然師云二尊宿各露圭角諸方檢點不少大似海裏算沙向上一路火裏蠛蠓吞日月蝸牛角上打秋千卓拄杖。

小參天肅地寧河淸海宴峻若險崖平如鏡面衲子家私切勿污染睜定雙眉挨吹毛劍逼教枯木花開裂破冰河發焰世事如擊石火光淨穢似戈一齊斬若到恁麼時節大好純淸絕點山僧遇茶喫茶逢飯歇飯若作佛法會電光燦爛不作佛法會井底覓天大眾與麼說話還有佛法道理也無千樹桃花春一色門外靑山山更山復舉泉大道參慈明明問片雲橫谷口遊人何得來泉左右顧視云夜來何處火燒出古人墳明云未在更道泉遂作虎聲明以坐具打一下泉遂推慈明就坐明遂作虎聲泉云某參七十餘員善知識今日始遇作家師云二老漢臨機敲唱超邁古今若約臨濟向上關捩合喫山僧手中棒何故曾經歷劫三千歲卻使黃河一度淸。

上堂問髙提祖令重振鑪韝鉗錘略露鋒鋩展托人間天上一會儼然卽且置頓超法界是如何師云坐斷古今人舌頭進云恁麼則劍气逼人風凜凜髙出毗盧頂上行師云度刃奔流未足奇乃雲天開日月朗霜黑山川新頓悟毫端許圓明亙古今苟能如是法身向上一著豈被風吹日炙𨿽然蓋覆不得必令眾兄弟向雷轟電掣影裏構得星兒气息可托千斤擔子包含萬匯無餘到者裏還曾稱意也無豎拂子云太歲當頭紅一點淥水靑山一步移格外衲僧明向上落膊之夫醉臥泥喝一喝。

元旦上堂新年新月新一日兒童各各街頭戲獬豸獅獰輥繡毬衲僧不必塡胸臆一卽三三卽一如何說个一底道理天得一斗柄回春光奪翳地得一艸木昆虫無共議君得一陶唐化育垂衣治臣得一三昧海心總俱備百姓得一鼓腹謳歌恣遊戲衲僧得一十二時辰使將去綱上座恁麼數將來也是一場虛閒事只如新年頭佛法道有寒暑不能侵其首新年頭佛法道無幾度年年上酒樓不有不無一句作麼生道恭賀大眾興居萬福。

機緣

僧問師唱誰家曲宗風嗣阿誰師云關山攔不住星月豈能窺進云恁麼則東承鷲嶺去也師云業鏡已臨臺僧罔措師便打。

僧問達摩九載面壁爲甚不吐一語師云終日口滔滔地進云說个甚麼師云兩个泥牛斗入海。

師同常樂入佛殿師云何不禮佛去樂云禮佛已竟師云誰爲汝證明云常樂師云莫道禮佛已竟便掌一日訪鹿門居士問云法兄船來陸來師云二俱不涉士云怎得到者裏師云居士原來與我同條士呵呵大笑。

一日訪梓舟舟云一別多年師云那得亡卻舟云髙隱何方師雲山環常積翠水繞卻多紋舟云將謂大地平沈猶有山水在師云今日鈍置法兄。

師問僧云此是甚麼橋僧云獨木橋師攙前趨過僧云是何意旨師云踏著方知。

一僧臥師云太自在生僧云謝師慈悲師云是縱是奪僧云不縱不奪師云不縱不奪中間事作麼生僧罔措師云拖者死漢出去。

僧問如何是昭覺境師云駟馬橋頭虹飲水威鳳山前鹿折花進云如何是境中人師雲樹下乘陰間牧子撩起松風一笛吹進云人境已蒙師指示斬新條令事如何師云衝天气宇豈囊藏。

僧問亡僧遷化向甚麼處去師云昨日雨過今日晴來進云恁麼則與天地同根去也師云虛空裏不可安耳朵。

僧問如何是奪人不奪境師云拙語多年成話杷進云如何是奪境不奪人師云幸逢巧女夜穿鍼進云如何是人境兩俱奪師云不向五門施巧妙豈從云外唱新機進云如何是人境俱不奪師云雲裏牡丹圖秀麗遊人折得一枝回進云人境且置還有向上事也無師驀面吐。

師鋤艸次有客過訪問曰和尙在家麼師云在卽在秪是不見人客曰爲甚不見人師云恐談就中事客曰如何是就中事師雲家肥生孝子國霸有謀臣客作禮曰幾乎錯過師擲鋤歸方丈。

僧問如何是道師云魚遊凍水花發寒枝僧云學人不會師云汝若會山僧在汝腳底。

僧請益師豎一拳僧云者个人人本具師云何不早恁麼道。

僧問懷州牛喫禾爲甚益州馬腹脹師云不斷客行早惟恐月來遲。

僧問橫行直走歷歷明明爲甚不知立命處師云不妨早疑著僧云願師指示師云歷歷明明。

僧問如何是學人本來面目師云春風吹露柱僧云學人不會師雲夜雨濕巖花。

僧禮辭師問出門三步路別是一家風如何是一家風事僧擬議師一掌云虛生浪死漢。

拈古

舉僧問魯祖如何是不言言祖云作口在甚麼處僧云某甲無口祖云將甚麼喫飯僧無語。

師拈云露泣千種艸香噴一株蘭今日山僧路見不平要與者僧開卻口與魯祖合卻嘴以拄丈一劃云且道是開是合有口者道看。

舉欽山一日上堂豎起拳又開雲開卽爲掌五指參差復握云如今爲拳必無髙下還有商量也無一僧出眾豎起拳山云汝秪是个無開合漢。

師云爲掌有五指爲拳無髙下若向此處商量爲復是雲開嶽綠爲復是雨過峯靑於此開也出身猶可易握也脫體道應難咦切忌鉆龜打瓦。

舉僧問睦州髙揖釋迦不拜彌勒時如何州云昨日有人問趕出了也僧云和尙恐某甲不實州云拄杖不在笤帚柄聊與三十。

師云恩無重報功不浪施𨿽則者僧合喫笤帚柄要且無受屈分睦州須知一時漏泄天機眼難盡五湖禪客心。

舉保壽開堂日三聖推出一僧壽便打聖云漝麼爲人瞎卻鎭州一城人眼去在壽便歸方丈。

師云保壽三聖慣戰沙場豈料箭猶不中个僧若是萬夫不敵之勇管教弓折箭盡。

舉僧問徳山從上諸聖什麼處去山云作麼作麼僧云敕點飛龍馬跛鱉出頭來山便休去至來日山浴出其僧過茶與山山撫僧背一下僧云者老漢方始瞥地。

師云宗師家然七通八達眞實得坐披衣須與本分艸料徳山然則光耀天地个僧大似五陵公子大眾還識從上諸聖麼不得開眼說夢。

舉南泉示眾云道非物外物外非道趙州出問如何是物外道泉便打州云和尙莫打某甲向後錯打人去在泉雲龍蛇易辧衲子難瞞。

師雲南泉等閒拋出明珠一顆且來分文不直如今撒下蜣螂彈子萬兩黃金不換趙州慣向蛇頭揩癢當時若非拄丈未見剿絕處。

舉僧問長慶眾手淘金誰是得者慶雲有伎倆者得僧云學人還得也無慶雲太遠在。

師云要眞屬眞求假歸假有伎倆者得絕爭競之心有伎倆者不得無是非之論學人還得也無卻將眞金換作鋀。

舉本仁和尙示眾云尋常不欲向聲前句後鼓弄人家男女何故且聲不是聲色不是色時有僧問如何是聲不是聲仁云喚作色得麼云如何是色不是色仁云喚作聲得麼僧禮拜仁云且道爲汝說答汝話若人辧得有个入處。

師云本仁平地行船空裏走馬須是過量人提持過量事者僧不妨推門入臼未具斬釘截鐵手眼如今還知聲色句麼切忌躲根。

舉僧禮拜雪峯峯打五棒僧云某甲有什麼過峯又打五棒雪竇拈云雪竇不曾與人葛藤前五棒日照天臨後五棒云騰致雨你若辧得也好與五棒。

師云印板上打將來模子裏脫將去若人點檢得出也好與拄杖。

舉僧問雲門如何是法身向上事門云向上與汝道卽不難作麼生會法身僧云請和尙鑑門云鑑卽且致作麼生會法身僧云與麼與麼門云者个是長連牀上學得底我且問汝法身還喫飯麼僧無語。

師云悟得方寸還他作者若不赤心片片怎顯衲僧正令還識法身麼直饒識得也是平地望髙峯。

舉睦州喚僧大徳僧回首州云擔板漢。

師云四生無不照一點任君看當時者僧一喚更不回顧管取睦州無出气分。

舉僧問雪峯聲聞人見性如夜見月菩薩人見性如晝見日未審和尙見性如何峯打三下其僧復問巖頭頭打三掌。

師云總是他鄕之客未具返本還源之意設若二邊不著看於何處下手。

舉僧問智門和尙如何是般若體智云蚌含明月僧云如何是般若用智云兔子懷胎。

師云言中覓意句下尋思縱饒箭拔將來翻成計較更或鍼錐不入大似雪滿長空。

舉南泉示眾云王老師賣身去也還有人買麼一僧出云某甲買泉云不作貴不作賤作麼生買僧無語臥龍代云和尙屬專甲禾山云是何道理趙州云明年與和尙作領布衫雪竇云別處容和尙不得。

師云一夥漢𨿽解商賈駢闐不識時丰道泰又怎生說个佛法道理王老師還甘麼勸君不用鐫頑石路上行人口似碑。

舉茱萸把一橛竹上堂云還有虛空裏釘得橛麼時有靈虛上座出云虛空是橛茱萸便打靈云莫錯打某甲萸休去。

師云更無奇特虛空是橛諸人別有長處盡力道一句看。

舉僧問巴陵祖意教意同別陵云雞寒上樹鴨寒下水僧問睦州祖意教意同別州云靑山自靑山白雲自白雲。

師云大冶洪鑪一椎便就𨿽則光耀乾坤孰能分照分用若檢點得去石火電光較之不及。

舉耽源辭國師歸省覲馬祖於地上作一圓相展坐具禮拜祖云子欲作佛去源云某甲不解捏目祖云吾不如汝。

師云馬祖如一輪赫日照破四天之下爭柰耽源徹得孤危秪知抑下不能抑上諸人還識二老漢麼直饒識得也似楊廣失橐駝。

舉僧問南院從上諸聖什麼處去院云不上天堂卽入地獄僧云和尙作麼生院云還知寶應老落處麼僧擬議院以拂子驀口打復喚僧近前云令合是爾行又打一拂子。

師云慧日宏開慈云大布透教南院玄微者僧進前退後且不知拂子落處若是綱上座以拂子約退且待別人來。

舉大梅聞鼯鼠聲謂眾曰卽此物非他物汝善護持吾當逝矣。

師云老漢平生髙躅大方今日忙趨小徑卽此物非他物恁麼道有甚交涉大似臨危湊泊不及何不道不用求心惟須息見還有吩咐道理也無。

舉雪峯示眾云望州亭與汝相見了也烏石嶺與汝相見了也僧堂前與汝相見了也保福問鵝湖僧堂前且致望州亭烏石嶺什麼處相見鵝湖驟步歸方丈保福便入僧堂。

師雲門庭施設平展干戈須還雪老鵝湖保福拗曲作直未辧倜儻分明有問綱上座望州亭烏石嶺且置僧堂前作麼生相見拈拄丈戳退曰不可向平地上喫交。

舉三聖問雪峯透网金鱗以何爲食峯云待汝出网來向汝道聖云一千五百人善知識話頭也不識峯云老僧住持事繁。

師云入林不動艸入水不動波天下宗師一期方便三聖𨿽然回避金鉤殊不知已吞紅綫說甚話頭不識何故三千劍客恥見莊周。

舉玄沙問鏡淸我不見一法爲大過患你道不見甚麼法淸指露柱云莫是不見者个法麼沙云浙中淸水白米從爾喫佛法則未在。

師云不見一法爲大過患但只向道早知如是終不如是。

舉報慈問僧近離甚處云臥龍慈云在彼多少時云經冬過夏慈雲龍門無宿客爲什麼在彼許多時云獅子窟中無異獸慈云爾試作獅子吼看云若作獅子吼卽無和尙慈云念汝新到且放三十棒。

師云燈籠上作舞露柱裏藏身則彼此俏俊若具透祖師關踏人天路還有斟酌處也無。

舉投子問巨榮禪客老僧未曾有一言半句掛諸方耳目何用要見山僧僧云到者裏不施三拜要且不甘子云出家兒得恁麼沒碑記僧繞禪牀一匝而出子云有眼無耳朵六月火邊坐。

師云玉尺未輕擲金錘劈面來可謂善行不移雙足善入不動雙扉投子若行正令待繞匝而出驀地喚回便施痛棒一任天下人貶剝。

舉趙州到黃檗檗見來便關卻方丈州云救火救火黃檗便出擒住云道道州云賊過後張弓。

師云一人重圍百道一人彈指便開於中有捏土定千鈞之作略直道二老宿買鐵得金去也不可道者漢饒舌。

舉三角示眾云若論此事眨上眉毛早是蹉過麻谷出云蹉過卽不問如何是此事角云蹉過谷便掀倒禪牀三角便打。

師云三角尺頭有寸秤尾無星說甚眨上麻谷秪有思食之意且無傷胃之憂若得風和響順直須鎖卻天下人舌頭。

舉趙州訪茱萸才上法堂萸云看箭州亦云看箭萸云過州雲中。

師云茱萸趙州秪知客發當鋒箭子何不拋出袖裏金鍼就中有全生全殺輕打退鼓一任天下禪流疑著。

舉晦堂和尙問僧甚處來曰南雄州堂曰出來作甚麼曰尋訪尊宿堂曰不如歸鄕好曰未審和尙令某歸鄕意旨如何堂曰鄕裏三文錢買一片鮓魚如手掌大。

師云當陽花易發陰背雪難消晦堂老漢𨿽有鄕情而無鄕念大似壓良爲賤卽今有道得同聲相應同气相求也秪是个撮馬糞漢。

舉睦州問武陵長老了卽毛端吞巨海始知大地一微塵作麼生陵云和尙問誰州云問長老陵云何不領話頭州云我領話汝不領話。

師云索戰無功一場气悶綱上座爲汝擔取一半以拄丈一劃云誰不領話。

舉烏臼有玄紹二上座到臼云二禪伯近離甚處云江西臼便打僧云久聞和尙有此機要臼云爾旣不會第二个近前來僧擬議臼亦打云同坑無異土參堂去。

師云相見易得好共住難烏臼似萬丈懸巖玄紹騰身直下𨿽撲不碎亦無著處於中有人道險也要者話行。

舉雲門問新羅僧汝是甚處人云新羅人門云將什麼過海云艸賊大敗門云爲甚麼在我手裏云恰是門云一任勃跳。

師云漓淋滋翠暢殺平生雲門大好定當卻不定當爲甚麼在我手裏云恰是拈丈云只須英鑑。

舉北禪問僧近離甚處云黃州禪云夏在甚處云資福禪云福將何資云兩重公案禪云爭柰在我手裏云在手裏卽收取禪便打者僧不甘禪隨後趁出。

師云好个話端只是未曾截斷腳跟在手裏卽收取不消拄丈便道秤頭半斤秤尾八兩直教瓦解冰消。

舉玄沙見鼓山來作一圓相山云人人出者个不得沙云情知汝向驢胎馬腹裏作活計山云和尙又作麼生沙云人人出者个不得山云和尙漝麼道得某甲爲什麼不得沙云我得爾不得。

師雲橫出豎沒慣是作家我得爾不得用鉤卽是用錐卽是試檢點看。

佛冤綱禪師語錄卷第七﹝終﹞嘉興大藏經佛冤禪師語錄

佛冤綱禪師語錄卷第八

嗣法門人智唫編

東土歷傳祖師像贊

初祖菩提達摩大師

門庭壁立家法森嚴孤身十萬嶽倒海翻逾沙越漠西竺南天須要捫空而揣骨豈知撥水以求泉一句梁王不契嵩山兀坐九年情塵不在眼裏白堆上嘴邊想在竺幹設盡剜腸活計到我支那終是做不完全多爲眼髙气傲弄得面黑齒殘只緣重義謾莫輕喧得皮得髓得骨牽枝牽蔓牽芊熊耳山前埋藏鬼魅蔥嶺路上只履蹁躚不是宋云親撞著幾乎做个大羅圈

二祖慧可大師

大地雪漫漫捐軀珍重站文彩已全彰更要塗糊面空中以告言骨髓終一換峣然突五峯神異光燦爛混迹而韜光儀相隨斯變道人何如是調心非汝眩辧和生憤嫉償債委受徧歷年一百七堵波滏陽縣須未涉繁詞分明早落賺

三祖僧燦大師

不談其姓族白衣悉受法霜刃未拈弄越格手段辣蕩然著心銘現前違順化玄旨竟泯然太虛無縫罅天地易包容法界難周遮克荷震斯宗未肯輕放下若於一切俱忘緣抹過情塵此話杷

四祖道信大師

瀟灑崖畔居超卓如宿習密意苦夜長六載脇不席羣寇攘吉州不解祖湣卹窺堞有神機弭兵隱隱去掀天揭地奇固兆在疇昔命使瞻風彩遜表前後憩離言絕名相千聖齊下立

五祖弘忍大師

鬱鬱山頭滿種松脫聞廣化伎能窮柄然率性行江上寄宿聆輒孕中況爾窺偵拋濁港由來典據寶僧龍二株藹藹寰中徧締緝昌隆藉祖風

六祖慧能大師

先法後剃削合爲體一入天然法器周過量曾超出母乳不饞廉甘漿而灌育鬻薪荷戴深奉母無倦役負薪攙過市聞經所感悟乞客備歲儲誌略結爲固尼執捲問字請以爲解注字卽曷不識義會能剖露避難獵隊中常以菜寄肉暮夜風颺幡對論經往復應須體妙會著處妄指顧眞諦三藏記開法宛如宿二宗忘彼我徒侶愛憎故懷刃入祖室引頸三揮拂斯乃不劍邪負金命不負說偈已端化異香已滿屋所歸指香煙直貫曹溪路新羅盜祖首衰絰而僞服忝侃捕得伊釋滿不受獄

南嶽懷讓禪師

一物不中獨露全提精金耀冶正要鉗錘山河無寸土異路也須資萬里橫該抹揚眉早是遲家邦已安貼寸刃不多施斬釘截鐵合水和泥多羅曾記讖一粟銜金雞十方頻坐斷我面前無你大丈夫漢別有天地眼如海舌似錐釣得溟溟滄海月劈開南嶽唱新機

馬祖道一禪師

足底二輪舌葉覆面羅漢寺僧車牛踏徧續照世心燈破如來經卷揭衲僧巴鼻掀海嶽蕩散少處不減多處不添虛空挖大洞須彌裂兩邊滴猊血而化驢乳煎鸞膠而續斷弦須得眞人好消息鹽醬不少三十年孤峻西江機截鐵寶峯頂上浪參天

百丈懷海禪師

精金百煉本鉗錘不惜命軀絕气息鼻遭扭裂耳遭聾升堂捲席力窮伎奔流度刃焰過風虛空體相而不拒龜背鶴形貌且樅黃河如帶泰如礪白日靑天霹靂轟新鮮韻出新丰笛蟭虫蚊睫上巢窠寒暄不用通來意迅瀑千尋萬仞崖顯出祖師眞巴鼻

黃檗希運禪師

唱無爲大化啟妙用眞機聞舉便吐舌好摑不當時淸風匝匝膏雨篩篩莫大世界爲一浮區大中天子驀揮光天气象裴休丞相一呼滿壁端倪大唐國裏蓬塵起莫道無禪是無師

臨濟義玄禪師

佛法無玄妙一語輕拋出棒頭如鐵橛怨气深入骨是忍疼不徹猶道蒿枝拂露柱腹中產象兒紙屏風上走於菟窮荒之地無相識不著閒身遭籍沒者場痛快舉似不出他人鼻孔各自气吐誌略機謀越格新平空天大个門戶

興化存獎禪師

前言猶不中後語又顚倒棒喝堆積多那許窮廝討脫下衲衣來渾身光杲杲雞卵敲出骨虛空縫補了再得絕後蘇不被移換好賊眼明如燈能見暗中寶半貧半富底酌量恣分曉今古事分明有何差異巧仔細忖思來賺殺知多少猶如龍怒斗驪珠構著還他免爭討

南院慧顒禪師

掇轉話頭來如壁立千仞石柱上生葩春風吹擺醒水底好打眠火中好打輥玉龍攪海逆千江鐵馬嘶風尾亂騁三寸舌頭在口中覆語翻言千萬頃重揀擇行願相資向上機智悲雙運全提正令啟重關舞動太阿風凜凜

風穴延沼禪師

好語不在多所貴中得上掀出電捲雷奔臨機誰肯相讓祖師心印鐵牛機萬里不掛片雲飛地函天蓋須彌碎內外斬新無處依七載單丁何措手惓法淹沈淚滿頤眼開忽得眉廝結百花香徧鷓鴣啼

首山省念禪師

大法耽耽發揮本有猶恐染著不能放手一劍當鋒豁開戶牖橫須彌盧於眉間量大海水只用斗滯貨不存短販遭扭生煞在前收放在後古路還源不墮機功歸塞破虛空口

汾陽善昭禪師

拓開家風別到處象王行萬古碧潭月撈捷泄佳珍交鋒兩刃不懼死生坐斷野狐蹤迹抽出佛祖權衡全彰大人境界以此激濁揚淸迸出從上鼻孔截斷淆訛腳跟彩鳳一鳴聲勢徧颺塵簸土火飛星

石霜楚圓禪師

螻蟻知雨封穴石應節揚葩拈起棒頭取證渠儂總不作家如王秉劍由意揮斥縱橫自邪黑雲黯岫鼓動龍蛇大用繁興是知濟道不勞花擘窮則計拙自然踏著向上生涯碧潭皎月鬧市梅花一望髙樓弦管徧雨後江天醉落霞

楊岐方會禪師

兒孫徧天下何用忙爲著如日月行空無起亦無落金▆取龍吞巨靈擘華嶽須彌踢翻黃河手鑠跨得驢兒猶添濕腳佛祖位中劈面連揮猛虎口裏伸手謾摸幽鳥語喃喃辭云亂峯潑滿天珠玉傾莫能窺項縮个般作略提掇方能擔荷者稀不惜帶水拖泥一任諸方貶剝

白雲守端禪師

岐笑而趨起不寐到黎明打驅儺者意一籌不及渠愛怕郎當闊不勞紅粉施一漚生波瀾始善解量才取能補職世情看冷暖人面逐髙低石泉窗下過淸音勝舊時山花不費栽培力自有春風管帶伊

五祖法演禪師

吐出摩斤珠藹徧四天下突露千聖頂須彌滄海包納打瓦鼓錦織回紋普東山一會人發機何用千鈞弩直得鬼哭神愁龍王起舞何似濃磨煙墨深蘸紫毫當天一劃永鎭孤標驪珠爭得再握雷轟旱地波濤大機普應大用齊超大法荷擔吹不斷淸風載得畫樓髙

昭覺克勤禪師

闌雞鼓翅如震空中霹靂殿閣生涼似栽石上蒺藜碧若迷雲忽散皎如心月孤曦要爲人洗腸換骨施辣手痛下鍼錐徹萬法根源窮千聖心髓𨿽然王令正嚴豈可攙行奪市鞭逼緇海而鯤鵬變化屢承紫泥而龍象蹴踢一段風流事只許獨自知賴得君王親駐蹕駟馬橋頭龍鳳池

虎丘紹隆禪師

每嘆再來人大有人疑著命脈上一錐醉夢從玆覺若非上上根莫能擔當荷據虎頭收虎尾一句定乾坤一劍安華夏自此與圓悟形影相上下气焰吞諸方膻風徧地刮酢液𨿽未澆腸要且使人快暢露胸何似村僧切莫盲枷瞎棒廝結廣南蠻一語甚諦當抵掌軒渠若徉狂卻有衲僧底气象

天童曇華禪師

根器遠大不少爲足諸佛列祖羅籠不住指見彰教藞苴還蜀子以代孫戶門雄出提向上鉗錘而緇白歆慕云奔操縱殺活機而宿學一近槌拂法說雷轟電捲鑪韝烹祖煉佛有僧傳語梅楊極口髙稱嘆服坐斷金輪千妖潛伏而今靑黃赤白之輩誰許入瞎驢瞎馬窠窟

天童咸傑禪師

气宇卓犖吞大乾坤杲日當空頒降丹書來鳳闕咸開武庫殺人刀劍活人衡髙提正令虎嘯龍吟扣關擊節戶限手腳不敢插伸佛祖到來納敗太煞不近人情休道路頭指錯險悔攙入深坑破沙盆盛海嶽大像喫鹽多鐵牛添得渴鼻孔眼睛拂子穿卻一个半个驀相逢黑漆拄丈未放過

臥龍祖先禪師

藞苴來萬里奔流度刃過吐露目前消息坐斷今古淆訛寶上座捷橫機而迎鋒取勝拈竹篦被摧折而卸甲倒戈著實處靈苗火裏種脫空時鐵彈手中搓搖唇鼓舌殃害娑婆痛快自然通手眼髙提祖印瀉禪河

徑山師範禪師

爭禪亦常事喫飯聞版聲貧甚無資釜烏頭一劍伸衣冠疇昔夢迨院伽藍神撞著西川人打鄕談說鄕話檢出些兒裏二外八淸風油炒虛空煎煞磁碗缽盂滿盛相呷曾踏玉壘髙岑劍閣險門石筍抽條花吐艷風吹水面細生紋

雪崖祖欽禪師

白棒示伊亦無所入觸著古柏一株颺下礙膺之物佛祖頭上屙臭气塞徧天涯處土廣人稀道不由路鄭音衛響亦乃不聞黃鐘大呂寂而不露恢恢然浩浩然一陣業風吹到潭北湘南攺聲換調拄丈拂子拍拍相歡如來正體咸斯況彊生節目太無端

髙峯原妙禪師

電光影裏穿鍼金剛刃上卓立急水灘頭泊舟咬定牙關著力計較都忘墮枕碎甓徐十三郎粗中有細躍出萬丈深坑踏倒懸崖荊棘吞底鳩毒砒霜屙出制藥煞气三千世界得親遭百億彌盧躲不避更有頑很毒不殺底西峯白棒打你驢脊

中峯明本禪師

觀流湧沸浸煞眉顏樞機閫奧男女訛傳把定乾坤那通海水漏油抽開腦蓋見得鼻孔半邊但度竹篦徹證法源泥豬癩狗還曾避忌恆沙諸佛杜口眉攢天目山中霜雪重茆堂月淡竹風天

千巖元長禪師

伏龍赫赫獨踞峯頭頂門正眼爍破閻浮鐵笛橫吹淸宇宙太阿舞起鬼神愁芳蘭生於幽谷而馨香遠馥蒼璧韞於玄璞而光耀稽攸內則齊魯燕趙外而交趾琉球一雨悉獲沾潤萬指鞭笞不休湍洄濟北滹沱浪直釣魚龍不在鉤

萬峯時蔚禪師

楮衾艸榻杳若忘年轉舉踢瓶公案劈胸毆得完全一味斬釘截鐵擅解疊妙裁玄抖擻布袋托出和盤伏龍唱徧爺田地三十垂居鄧蔚山

寶藏普持禪師

祖令當行闊十方綱宗恢拓動矛長交參誰犯鋒鋩利斷送命根無避藏盡力挨持行實地分明決擇定封疆關鍵踏徧新提唱法度聲光早激揚

東明慧旵禪師

紀綱提掇端如鐵幢拈起寶鏡露出形藏不掩如來之號令端秉濟北之玄光棒頭領旨格外敷揚虛空打破日▆▆桑法源荷負無輕重擔上須彌撒一國

海舟永慈禪師

悟處諦當覿面揮掌衣缽傳持西風點顙卸禪源如湍競擘箭機似谷向石上花栽靑水中月拈上燈繩墮地增輝露柱掀眉俯仰踢碎瞿塘十二峯東山越樣立標榜

寶峯智瑄禪師

鼻孔任運任騰肘符有收有放通身回避不及焰燎眉毛快暢揮空疾電之機攪海獰龍白浪者回不入洪波爭得驪珠額上橫拖倒拽起曹源不二法門劈脊棒

天奇本瑞禪師

天地莫遮聖賢罔測籠罩古今靈通虛徹瀟灑歷盡山川境界何曾相隔抽出曇花一枝濟宗早已漏泄電捲雷轟巖崩石裂髙提祖印法界周橫按莫邪機直截

絕學明聰禪師

一句喪卻覆水難畱眞个馬嘶欄廏端然象渡江頭牢關不設平地搏鵬豈假网收廣推華座大振徽猷架海棟梁天擘破英名遠射百神州

月心徳寶禪師

語言自有相通分穿過從前佛祖門伎倆盡時天欲黑命根斷處海翻渾萬里峯巒產巨獸千重雲霧起蛟屯本來父母難窺覷世界都盧一口吞

龍池正傳禪師

不落今時機迥出那伽定正令本全提兩浙亦何幸燈花爆演出腦後風光驀踢鞋展開古佛心印急流札定腳跟暴雨難經幾陣濟道端然寶劍舒禹門不禁蒼龍困

天童圓悟禪師

頂門眼正單提向上生鐵蒺藜佛祖不讓震動五嶽三山縱擒有收有放移足踢碎桐官曠大劫來沒量奪食驅耕俾人人盡脫輪回抽釘拔楔使个个同歸道況喫飯不曾咬米著衣何嘗掛纊露柱舞三臺燈籠解提唱紅鑪焰上燦靑蓮太白峯頂翻白浪

雙桂海明禪師

雷厲風飛電揮雨走只者撲落非他方逾巖限立久行作象王行吼作獅子吼攪長河變爲酥酪舞太阿不傷其手一气轉一大藏教全肩擔宗門窠臼飽法千龍象而較多交接於人天而罕有起堆平地添杯醉後南山鱉鼻毒余鳩驪珠便劈▆龍口

昭覺通醉禪師

劍出紅鑪天包海嶠鳩毒入於樽俎戈矛揮於談嘯撥動換斗移星批判衲子朕兆立萬仞擲大地而粉碎展全機瀉天河而傾倒活弄赤班蛇解屙臭屎尿走馬上冰淩輥毬於藕竅攜摩竭歸山中騎昆侖入市鬧古今融貫情量越超出沒縱橫任舒捲天外擡眸飛一鷂

世尊像贊﹝幻庵居士請﹞

雙林示滅兜率降生通身伎倆活埋一坑羅网髙布兮三百餘會舌頭拖地兮四十九春直眼看來翻成拙何更花言弄巧新

臨濟祖師像

五蘊廓淸吞世界藕絲牽動五須彌金鍼玉綫難描畫虎驟龍驤徧界施吐露眞機師烜赫展開玄要電光撝大千搏取微塵裏卻是白拈个小廝

佛果勤祖像﹝偶庵上座請﹞

解立毛端難寫春色南北東西爲一宿客衲捲秋云那堪素繪斷壑重泉噴气生風髙蹈世表話震九重蜀國寥寥兮鶴衝寒影龍函鏃鏃兮豹窺管中指揮如意千溪月獨占蓬萊第一峯

天童密師祖像﹝鹿門居士請﹞

云垂布野嶽勢摩空斷崖巨壑百匝千重落毛飛鳥塵起動風神機擴發略露規蹤鐵門三更過軌轍千車同謂言金玉嚼夜雨滋山松桐官山洎被打破泛鐵船星月朦朧渾身坐向伊蘭室臨筌方覺取魚龍

雙桂破師翁像﹝指白禪師請﹞

空劫錯商量定盤星少算水面寒蟾生碧光淸且淡殺人活入之機怎肯絲毫謬賺重疊關山不暮萬葉千枝繚亂飄起隨情風遞香鼻孔休將當眼看

二﹝非所禪人請﹞

示等虛空法心同虛空量圖繪甚分明或謂無鏡像取捨兩不得詼諧多放曠拄丈拂子放下詐作敗軍之將舌鋒透髓透骨八表拱手歸降縱去風和響順奪則排斥諸方落來孤峯獨宿出則酒肆淫房辯辟浮沈識深淺據座但看別人忙

昭覺本師像﹝竹徑禪師請﹞

玉石不分良工罔措放之自然執之失度須彌擲向他方石火電光密布有時停橈把纜且向深灣泊艤有時看風颺帆不犯淸波一路兵隨印轉兮將逐符行形山別寶兮卞和之術咄咄生鐵鑄就脊梁骨

二﹝鑄顏師弟請﹞

五蘊山前新開鋪席三界稽首一時驗畢七處補叢林作略難比匹巨海波斯吞皓月藕絲系著那吒鼻天兮地兮赫赫光曦動兮寂兮皎皎蟾蜍日午喫鹽止饑渴盤陀石上下鍼錐

師太行樂卷十憩貽山拜頌

大矣哉吾師之行樂也非二乘所窺人天冀軌六度之業旣深十力之功逾遠植緣曠劫而戒徳內宏委气之塗肖天之質兩目如合璧七痣如連珠儀範明肅動靜殊分單拈向上驅逼眾生九有傾心十方咸服有時震一音若彌樓影海有時示五眼譬眾星拱月行則香象渡河坐則蒼龍吐露唱臨濟之正宗矚天地如局躅辟叢林猶風雲之徵應聚衲子若魚龍之匯淵遊涉大方敷揚大業法資兩諦究識頹風綱躬思岱泰而眇睫敢焉盡述於形容乃作詻曰。

尋源討流經記繁廣窮發其端咸載緬想庶符皎日莫能屈仰凝理淵粹深達無響圖容寫狀威儀眩目精解妙義若斯之處磊硌徵祥氤氳四布登儀寶地忻容繼晷意兼在玆俯仰諸古自此鄕人聞風瞻睹弗斥其名稱系關主必資宿因杜多行苦無待逡巡一隨理悟法禦終朝無勞行務一笠遮天雙扉掛竹露膊袒肩撩褌去福捏柄钁兒鋤云種粟大地眾生饒饑一粥從容斯瞻遐肅邇睦所包遊化弘獎事出三陣柳鳴聲震山谷太白峯頂竹簽傷足刺彼旁人惟笑與哭克紹斯須不可悉數代掃天童荊棘林藪﹝時烽煙兩地﹞萬里匪遙吳蜀秦楚法說頻仍塡噎區宇詞河下傾辯海橫注八解悠悠四禪簇簇普息泥犁煎餈濟獄密救塵沙慈向天域譬彼膏茫猶滋艸木素侮白額一喝弭伏植苑周侔齊功七住昭覺中興復圓悟祖工役無煩崇樓廣宇悛集禪燈搜揚聖軸事業一生徜徉指顧弗在聿宣天人眼目十憩貽山系爲世譜

髙峯法兄懶和尙像﹝芥腹法侄請﹞

機能奪機拙裏藏拙舌似利錐眼如河泬峯頂滔天白浪莫謂無法可說等閒把嘉州大像一摑陜府鐵牛頭熱坐斷乾坤世界誰分東西南北呵呵非是吾兄該天括地總要令人知時識節

又﹝竹友法侄請﹞

光明烜赫語脈迂曲沒甚安排豈類成佛胸中沒閒貨秤頭斤兩足𨿽無楊岐之丰頤尙秉百丈之雄骨口裏滔滔擺撥臨濟家私肚內醒醒抽出雲門咦顧咄只有顚拈一味長撥動機輪轉轆轆

月幢和尙贊﹝雪基禪人請﹞

逆順常驅濟北符不將蜜果換葫蘆寬兮性海波瀾闊包納須彌於芥都

雨樹和尙贊﹝非止禪人請﹞

法兄悟心印於雪門語裏吾師付竹筇於福城東際𨿽然各契機宜賴得師資有據沒閒伎倆於諸方且喜了備之大義自有超宗異目生涯不作太孤太賒話計

自題小像﹝鶖一監院請﹞

不動是心王荊棘林中坐猶是金鎖關將謂無折合離水緊俏靴湖湘月踏破髙山釣魚騎馬濕腳亂世之中打鎖敲枷垂手滄桑瞑眩之藥直饒認得分明未是衲僧作略

又﹝屢生西堂請﹞

平生擔版從來骨格等徧虛空皎揭日月折徵言而塞五湖揚蓬塵而充海泬唱出諸佛骨髓扭轉衲僧命脈半生南北遊末後踞昭覺不愛人謬語直心與道合看者古怪阿師慣愛弄手弄腳大千沙界移他方須彌掛在蝸牛角

行樂圖﹝天恆侍者請﹞

白蓮池畔靑松嶺駟馬橋邊威鳳山日日間行看不厭短筇撥出毒花斑

又﹝天湛後堂請﹞

言疏語拙世無所長云之杳杳樹之蒼蒼有時淨裸裸包含萬匯有時孤迥迥攝徧十方亙天烈焰大鑪韝威鳳山前任舉揚

又﹝子開西堂請﹞

爲如來種學出世方名無徳稱語有鏗鏘擅栽兔角於馬首不剝虎襪而鞔羊滴水滴凍透向上大機能縱能奪展格外鋒鋩曠大劫來根自植顯赫皆圓長短方

又﹝倚天維那請﹞

四座道場三據昭覺古今難藏事掩不著擬覓蹤由孤云野鶴語脈難逗他如鐵山萬仞世智別緇素似碧水淸珠縱橫殺活任運捲舒一枝拂子爲蹊徑髙聳人天壁立殊

又

喚起剎塵咸气象三途六道息停酸雨中穿市賣紅日遇著知音曬不幹

登玩攜筇分外新隨雲天地一間身但於事上通無事性智都緣平等均

省文法師行樂圖

拄筇行似歇淸拙瘦形古秋色凝虛碧夏云翻作雨依依滄海月滴滴少林乳彈指樓閣開風從何處舞

魁星贊﹝王見亭請﹞

升天伎倆擲地金聲鰲頭獨占攪海天渾掉身風光露徧劍客一款招承觸處相逢喜殺尊貴位中早登隔岸花香村酒美者樣風流那得跟等閒踏碎禹門浪試問何人見得親便解拈頭去作尾眼睛鼻孔闇藏神弄水月賣癡村賺殺許多人話杷不到傷心情不伸

壽星王壽官請祝李居士

頭如山嶽身似慧幢匈平垂耷目秀眉長擬靑松載雪之皎潔譬碧月無雲之映光如斯理論未出情常來下一夥無拘束之儔客慶比天地難仿佛之和康論其壽也千聖捫摸不著屆其量也萬靈景仰無方供與李公咸億兆子桂孫蘭疊茂昌

八卷﹝終﹞嘉興大藏經佛冤禪師語錄

佛冤綱禪師語錄卷第九

嗣法門人覺知編

源流拈頌

第一世南嶽讓禪師詣曹溪參六祖祖問甚處來師曰嵩山來祖曰什麼物恁麼來師無語遂經八載忽然有省乃白祖曰某甲有个會處祖曰作麼生會師曰說似一物卽不中祖曰還假修證也無師曰修證卽不無污染卽不得祖曰卽此不污染諸佛之所護念汝旣如是吾亦如是。

拈云什麼物恁麼來貪他一粒米失卻半年糧說似一物卽不中也是水裏捺葫蘆直眼看來一个嬴乖一个賣俏當時綱上座若遇總與推倒頌曰。

甚麼物也恁麼來眼瞠瞠地夢初回

枝上癡懵懂潭底遊魚鼓鬣腮石火光中從覓步空華影裏著形骸打動關鍵並閫奧頂門眼迸徹天開。

第二世馬祖一禪師衡嶽山中習坐禪讓師知是法器到山問曰坐禪圖作甚麼師曰圖作佛讓乃取一磚於石上磨師曰磨作甚麼讓曰磨作鏡師曰磨磚豈得成鏡讓曰磨磚旣不成鏡坐禪豈得成佛師曰如何卽是讓曰如牛駕車車若不行打車卽是打牛卽是師無對讓示偈曰心地含諸種遇澤悉皆萌三昧華無相何壞復何成師蒙開示心意豁然。

拈雲南嶽當時若是有斤兩底不消焦磚打凍看他坐到何日休歇馬駒愼初是个性燥者得舉至打車卽是打牛卽是劈胸一踢使他阿阿

急問云車牛聻縱有三首六臂直教奔頭無路綱上座恁麼數他門戶眼裏有筋麼也只是使長柄杓溪邊舀水便宜个不句腰頌曰。

坐禪作佛幾經秋磚子才提漏半兜若不長安跨戰馬太平那得定戈矛。

第三世百丈海禪師參馬祖侍祖行次見一羣野鴨飛過祖曰是什麼師曰野鴨子祖曰甚處去也師曰飛過去也祖遂搊師鼻負痛作聲祖曰又道飛過去也師於言下有省次日祖升堂眾才集師出卷卻席祖便下座師隨至方丈祖曰我適來未曾說話汝爲甚便捲卻席師曰昨日被和尙搊得鼻頭痛祖曰汝昨日向甚處畱心師曰鼻頭今日又不痛也祖曰汝深明昨日事。

拈云百丈一个完全底鼻孔活活被馬祖穿卻還道今日不疼咄頌曰。

無事間來暢野情舉穿楊箭中飛禽一回贏得忙收席泥水忽忽轉更深。

第四世黃檗運禪師參馬祖值祖遷化時百丈廬於墓側師乃請問丈平日得力句丈舉再參因緣言老僧被馬祖一喝直得三日耳聾師聞舉不覺吐舌丈云子已後莫承嗣馬祖去麼師曰不然今日因師舉得見馬祖大機大用然且不識馬祖若嗣馬祖已後喪我兒孫丈云如是如是見與師齊減師半徳見過於師方堪傳授子甚有超師之見。

拈云大似忤逆子聞雷心蘇膽碎𨿽然如是溪前浪大風生急山畔寒多日送遲頌曰。

賣俏阿郎買帽端一竿打水徹魚寒家私不減兒孫喪大海從教舌攪幹。

第五世臨濟玄禪師在黃檗會下時睦州爲首座勉令問佛法的的大意檗便打如是三問三度被打遂辭檗檗令參大愚愚問甚處來師曰黃檗來愚曰黃檗有何言句師舉前話復曰不知某甲有過無過愚曰黃檗恁麼老婆心爲汝徹困猶覓過在師於言下大悟云元來黃檗佛法無多子愚搊住曰者尿牀鬼子適來道有過無過如今又道佛法無多子見个甚麼道理速道速道師便向大愚肋下築三拳愚拓開曰汝師黃檗非干我事師回黃檗檗曰來來去去有甚了期師曰只爲老婆心切檗曰大愚饒舌待來痛與一頓師曰說甚待來卽今便打隨後便掌檗曰者風癲漢來者裏捋虎須師便喝檗曰侍者引者風癲漢參堂去。

拈云小廝兒向黃檗棒下悟去猶較些些可恨向大愚老婆禪裏築殺至今餿气難除頌曰。

鋒鋩上將臨場戰鼓助三通斬蔡陽疾便歸來重話會翻然哭笑是衷腸。

第六世興化獎禪師初爲臨濟侍者後在三聖會中爲首座常云我在南方行腳一遭拄丈頭不曾撥著一个會佛法的人三聖聞得問曰汝具甚麼眼便恁麼道師便喝聖曰須是汝始得又到大覺爲院主一日覺曰聞汝道南方行腳一遭拄丈頭不曾撥著一个會佛法的人憑个甚麼道理與麼道師便喝覺便打師又喝覺又打來日從法堂過覺召院主我直下疑汝昨日者兩喝師復喝覺復打師又喝覺又打師曰某於三聖師兄處學得个賓主句總被師兄折倒也願與某个安樂法門覺曰者瞎漢來者裏納敗闕脫下衲衣痛與一頓師於言下薦得臨濟先師於黃檗處喫棒的道理。

拈云興化只解走馬不擅收韁卻被白拈三尺絲繩絆倒了也若不如是怎得罷戈卸甲頌曰。

繡花毬子惹人看踢去句來有笑顏折得一番情景好到頭休說是非關。

第七世南院顒禪師上堂云赤肉團上壁立千仞時有僧問赤肉團上壁立千仞豈不是和尙語師曰是僧便掀倒禪牀師曰看者瞎驢亂做僧擬議師便打趁出。

拈云大小祖師立門立戶猶欠貼神荼郁壘惹禍招殃使燈籠露柱相磕如何得不相磕去但跨門者飲水妨噎頌曰。

豬嫌狗欲个形骸獨露難聞死臭堆短巷長街無客買當門不必掛招牌。

第八世風穴沼禪師參南院院問南方一棒作麼商量師云作奇特商量師卻問此間一棒作麼商量院拈拄丈云棒下無生忍臨機不讓師師於言下大徹玄旨。

拈云弄泥團漢奔上趣下築滿一肚末後遇著个辣手止用巴豆丸一粒瀉得漧漧淨淨不然長年作奇特會頌曰。

當行買貨慣逢迎順水行舟風浪平賺得一番聲價重從前總謂不偸津。

第九世首山念禪師居風穴會中一日侍立次穴乃垂涕告之曰不幸臨濟之道至吾將墜於地矣師曰觀此一眾豈無人耶穴曰聰明者多見性者少師曰如某者如何穴曰猶恐耽著此經不能放下師曰此亦可事願聞其要穴遂上堂舉世尊以靑蓮目顧視大眾乃曰正當恁麼時且道說个甚麼師拂袖下去穴擲拄丈歸方丈侍僧問穴云念法華因甚不只對和尙穴曰念法華會也次日念與眞園頭同來問訊穴問如何是世尊不說說眞云鵓鳩樹上鳴意在麻畬裏穴云汝作許多癡福做甚麼何不體究言句乃問師師曰動容揚古路不墮悄然機穴顧眞云何不看念法華下語。

拈云風穴上堂屠兒賣臭肉師拂袖下去狗子得骨頭侍僧云因甚不只對和尙矮子看戲眞園頭同來問訊气急殺人今日綱上座一時按過還有爲渠儂雪曲者麼月照樓臺常不寂缽盛肝膽向誰傾頌曰。

醫家統脈若懸絲救得兒曹早是遲不許差途行古路轉身壁立鳳凰池。

第十世汾陽昭禪師遊方參七十餘員善知識末後到首山問百丈捲席意旨如何山曰龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈捷始應知首座問曰見何道理便爾自肯師曰正是我放身命處。

拈云恁麼悟去也是風搖古柏若到放身命處且緩緩頌曰。

象王行處絕狐蹤石虎南山咬大虫路上行人須著眼血流徧地染山紅。

第十一世石霜圓禪師謁汾陽經二十年未許入室每見必詬罵一日訴曰自至法席不蒙指示念歲月飄忽己事未明有失出家之利語未卒汾叱曰是惡知識敢裨販我怒舉杖逐之師擬伸救汾掩其口乃大悟曰是知臨濟道出常情。

拈云咄花劈了也且道是指示不是指示頌曰。

蜣螂輥卵尾前行春至鶯啼事事明啞子喫瓜難說苦是知濟道出常情。

第十二世楊岐會禪師久依慈明總院事每咨參明曰庫司事繁且去他日又問明曰監院異日兒孫徧天下何用忙爲師俱罔然一日明出師偵之小徑搊住曰者老漢今日𨿽與我說不說打汝去明曰知恁般事便休語未卒師大悟一日明上堂師問幽鳥語喃喃辭云入亂峯時如何明曰我行荒艸裏汝又落深村師云官不容鍼更借一問明便喝師曰好喝明又喝師亦喝明連喝兩喝師禮拜明曰此事是个人方能擔荷師拂袖便行。

拈云楊岐放去較危慈明收來太速且道老漢從人得耶自失便宜聻豈不見云有出山勢水無投澗聲頌曰。

山崩海裂逼將來不假鍼鋒亦撥開雪點紅鑪休性急分明千古動人哀。

第十三世白雲端禪師參楊岐岐問受業師爲誰師曰茶陵郁和尙岐曰聞渠過橋遭攧有省作偈甚奇特能記否師卽頌曰我有明珠一顆久被塵勞關鎖今朝塵盡光生照見山河萬朵岐笑而趨起師愕然通夕不寐黎明咨決適歲暮岐曰汝見昨日打驅儺者麼師曰見岐曰汝一籌不及渠師復駭問意旨如何岐曰渠愛人笑汝怕人笑師大悟。

拈云又得便宜又失便宜頌曰。

山猴見果通身喜誰知咬著水鱉子風送香來是春心鷓鴣啼在深村裏。

第十四世五祖演禪師參白雲問南泉摩尼珠話云叱之師領悟獻投機偈曰山前一片閒田地叉手叮嚀問祖翁幾度賣來還自買爲憐松竹引淸風雲爲許可令掌磨事未幾語師曰有數禪客從廬山來皆有悟入處教伊說亦說得舉因緣問伊亦明得教伊下語亦下得只是未在師疑自計曰旣悟了說亦說得明亦明得如何卻未在參究累日忽省悟從來寶惜一時放下遂走見云云爲手舞足蹈師一笑而已後示眾曰吾因此出一身白汗明得下載淸風。

拈云白雲船拖水載五祖不用一文卻得相當且道如何是他相當處摘楊花摘楊花頌曰。

買來賣去个田莊水冷泥深太郎當盡把家私全拋卻赤條條地露風光。

第十五世圓悟勤禪師爲五祖侍者一日部使詣祖問道祖曰提刑少時曾讀小艷詩否有兩句頗相似頻呼小玉元無事只要檀郎認得聲提刑諾諾祖曰且仔細師問提刑會否祖曰他只認得聲師曰只要檀郎認得聲旣認得聲爲甚卻不是祖曰如何是祖師西來意庭前柏樹子聻師忽有省遽出見雞飛上欄幹鼓翅而鳴乃曰此豈不是聲遂呈偈曰寶鴨香消錦繡闈笙歌叢裏醉扶歸少年一段風流事只許佳人獨自知祖徧謂耆宿曰吾侍者參得禪也。

拈云勤師攀樹采花怎柰腳跟下春風卸盡五祖鍋中點水何不竈裏抽柴頌曰。

艸裏一通戰鼓鳴將軍衝破鳳凰城安南塞北咸基業樓閣重重坐得淸。

第十六世虎丘隆禪師謁圓悟悟問見見之時見非是見見猶離見見不能及遂舉拳云還見麼師云見悟雲頭上安頭師聞脫然契證悟叱曰見个甚麼道理師曰竹密不妨流水過悟肯之有問曰隆藏主柔易若此何能爲悟曰瞌睡虎耳。

拈云瞌睡漢將謂露些腥臊气息殊不知自己藏身無地頌曰。

舉起拳來還見麼眉毛罅裏展干戈不妨竹密隨流水難越門前睡虎窩。

第十七世應庵華禪師依虎丘半載頓明大事隆忌日師拈香雲平生沒興撞著者沒意智老和尙斂盡伎倆湊泊不得從此卸卻干戈隨分著衣喫飯二十年來坐曲錄牀懸羊頭賣狗肉知他有甚憑據𨿽然一年一度燒香日千古令人恨轉深。

拈云死心老恰似偸嘴老婆又要肚飽又是嘴硬殊不知冷口難鉗熱湯頌曰。

著衣喫飯尋常事狗肉羊頭賣不休縱把干戈來卸卻燒香觸著轉生愁。

第十八世密庵傑禪師參應庵一日庵問曰如何是正法眼師曰破沙盆庵頷之。

拈云一人漫天說價一人就地還錢可惜各將家業一時拋在露地至今風吹日炙頌曰。

正法無如指顧中祖基父業較還同沙盆盛飯獹貓喫咬人血滴喪家風。

第十九世破庵先禪師參密庵時密住靈隱師分座有道者請益曰猢猻子捉不著願垂開示師曰用捉作麼如風吹水自然成紋。

拈云怎麼話會也是畫餅充饑卻使傍觀欲哭不成哭欲笑不成笑頌曰。

猢猻子捉不住風淸明月寒潭浴自古年年不變常晚來仍在天邊出。

第二十世無準範禪師初謁育王佛照照問何處人師曰劍州照曰帶得劍來麼師隨聲便喝照笑曰者烏頭子也亂做後至靈隱破庵爲首座同遊石筍庵有道者請益猢猻子話師於侍傍大悟。

拈云觀光撞彩卽不無且道以何爲驗提起衣角云甕裏何曾失卻鱉頌曰。

烏頭帶劍出長安一路鋒鋩舞得端演武廳前看走馬桑林中箭柳林寒。

第二十一世雪巖欽禪師在無準會下每遇入室舉主人公便可勃跳舉衲僧巴鼻佛祖爪牙更無下口處此病礙在胸中十年後過浙東天童育王兩山佛殿前閒行擡眸見一株古柏觸著向來所得境界和底一時颺下礙膺之物撲然而散始見徑山老人立地處正好三十棒。

拈云鐵枷安在項上了也若道和底一時颺下亦好三十棒頌曰。

三月春多杜宇鳴五更啼得十分淸未跨途路行人切古柏靑蔥釋礙膺。

第二十二世髙峯妙禪師參雪巖才問訊便被打出後入室巖便問誰與你拖者死屍來聲未絕便打出一日偶睹五祖演眞贊云百年三萬六千日反覆元來是者漢忽有省後侍巖次巖問日間浩浩作得主麼師曰作得主又問睡夢中作得主麼師曰作得主又問正睡著時無夢無想無見無聞主在什麼處師無對奮志入龍須越五載同宿友推枕墮地作聲廓然大徹如在网羅中跳出元來只是舊時人不攺舊時行履處自此安邦定國天下太平一念無爲十方坐斷。

拈云髙峯海口大張將謂网羅躍出那知禍從天生何不愼早書幾字粘壁云夜來一夢投南極天降偉人有吉昌頌曰。

龍須五載活難便枕子俄然勃上天不是夜來同共宿焉知連底打焦磚。

第二十三世中峯本禪師因觀流泉有省詣髙峯求正峯打趁出旣而民間訛傳官選童男女師問忽有人來問和尙討童男女時如何峯曰我但度竹篦子與他師於言下洞然徹法源底峯付偈曰我相不思議佛祖不能視獨許不肖兒見得半邊鼻。

拈雲中峯問頭大險髙峯善舞太阿可惜中峯向唾沫裏浸殺至今鼻孔不得遼天頌曰。

轉追驀向討童男竹篦忙忙度得圓話下有鋒從打徹都盧鼻孔未團圞。

第二十四世千巖長禪師參中峯峯問日用事如何師云念佛峯曰佛今何在師擬議峯厲聲叱之懇求法要峯舉狗子無佛性話師參三年聞雀聲有省峯復斥之師憤然夜半忽鼠翻貓器墮地作聲悅然開悟覺身躍起數丈如蟾脫污泥之中浮游玄間天地一時淸朗復往質峯峯問趙州何故云無師曰鼠偸貓飯峯曰未在師曰飯器破矣峯曰破後如何師曰築碎方甓峯乃微笑囑曰善自護持時節若至其理自彰。

拈云老老大大猶借老鼠鼻孔出气便道覺身躍起數丈寐語作麼頌曰。

日用推尋歲月長貍貓瞌睡鼠翻場春時不籍村花落那得瓴瓶盡放光。

第二十五世萬峯蔚禪師謁千巖巖問將什麼與老僧相見師豎拳云者裏與和尙相見巖又問死了燒了在何處安身立命師曰漚生漚滅水還在風息波平月映潭巖又問不是心不是佛不是物是个甚麼師以坐具打圓相叉手而立又斫松次師拈圓石作獻珠勢云請師酬價巖曰不值半文錢師曰瞎巖曰你也瞎我也瞎師曰瞎瞎巖命爲首座而付囑之。

拈云二老與麼酬唱美則美矣只是不能與大地人開得隻眼頌曰。

斫松獻石賣風流誰把泥團作價酬若遇飄洋從險客瞎驢瞎馬一齊收。

第二十六世寶藏持禪師參萬峯峯付法偈曰大愚肋下痛還拳三要三玄絕正偏臨濟窟中獅子子燈燈續焰古今傳。

拈云還識窟中獅子麼直饒識得未免頭大尾細頌曰。

平陽滿地霜消盡正是桃花水漲時瓦礫庭前曾失色金鵝浴便射髙枝。

第二十七世東明旵禪師參寶藏藏問云心不是佛智不是道汝云何會師向前問訊叉手而立藏雲汝在此許多時還作者个見解師乃憤然至第二日驀然徹法源底呈偈云一拳打破太虛空百億須彌不露蹤借問个中誰是主榑桑迸出一輪紅。

拈云夜來何處火燒出古人墳頌曰。

花下貓兒擺尾巴蝦蟆相並奏胡笳看來兩眼重添翳日湧榑桑定不差。

第二十八世海舟慈禪師參萬峯舉楞嚴經但有言說終非實義話再拜求明峯劈頭兩棒攔背一蹋以腳趯云只者是實義師覺有會隱居洞庭山二十九載一僧到問當日有何所見遂隱於此師曰吾昔問萬峯但有言說都無實義峯便打從此有得更不別參僧曰請言得之所已師曰但要人知痛癢的是實義是妙心言說盡是皮毛僧笑云若如此見解生死尙未了何得言悟未在未在不見道心不是佛智不是道耶師遂棄庵詣東明明問云見何人來師云萬峯明云萬峯卽今在什麼處師罔然面赤明云若如此不曾見萬峯師歸客寮三晝夜寢食俱廢忽香燈繩斷墮地頓然大悟。

拈雲海舟黑夜悟去也是鬼窟裏活計殊不知被个燈繩縛得緊緊裏至今不得脫灑若是綱上座侍伊問云萬峯卽今在甚麼處攔腮一摑伊若動靜便云錯過難逢亦顯風規不致將尊就卑忍饑受餓一場敗闕還有不肯底麼頌曰。

自適人前逞嘴唇渾身墮在斷燈繩平明酒醒除圭角一筆難教畫得成。

第二十九世寶峯瑄禪師在俗爲木匠與海舟造塔斧傷足求爲僧充火頭一日負柴舟見云將棘刺作麼師云是柴舟呵呵大笑云是柴拿去燒卻師遂起疑力參究偶因火焰燎去眉毛面如刀割以鏡照之豁然大悟呈偈云負柴和尙喚作棘火焰燒眉面皮急祖師妙旨鏡中明一鑑令人玄要得。

拈云寶峯將謂面門突露豈知遠害全身便道祖師妙旨鏡中明不但埋沒先聖亦是藕斷絲牽且如何明得祖師妙旨便云鏡不照鏡頌曰。

縛得丹山栗棘蓬令人撥著刺當胸莖眉縱諳俱燒卻一鏡全收火焰雄。

第三十世天奇瑞禪師參寶峯問甚處來師曰北京峯曰只在北京別有去處師曰隨方瀟灑峯曰曾到四川麼師曰到峯曰四川境界與此間如何師曰江山𨿽異風月一般峯豎拳云還有者个麼師曰無峯曰因甚卻無師曰非我境界峯曰如何是你境界師曰諸佛不能識誰敢彊安名峯曰汝豈不是落空師曰終不向鬼窟裏作活計峯曰西天九十六種外道汝是第一師拂袖便行峯付法偈曰濟山棒喝如輕觸殺活從教手眼親聖解凡情俱坐斷曇花猶放一枝新。

拈雲天奇𨿽則竿木逢場要且遭人賺殺待問還有者个麼便云低聲低聲豈不截斷葛藤頌。

客坐舳艫泛海門大風小浪正當行蘆花載得𨿽經岸靜夜思量暗裏驚。

第三十一世無聞聰禪師參天奇奇問苦樂皆心因何外取師曰只爲不了奇曰是非皆事因何妄承師曰錯認定盤星奇曰迷悟皆人因何不懂師曰早知燈是火豈向四方求奇付法偈曰道者心同慈嫗心爭教赤子困羣陰輔成架海金梁棟弗缺方知補浩任。

拈云恁麼激揚宗旨衲僧門下還有長處也無但看雪消盡自然春到來頌曰。

踢碎空腔苦樂心胸頭打領脇抽襟燈前有影頻堪照覿體何須向外尋。

第三十二世笑巖寶禪師參無聞問云十聖三賢已全聖智如何又道不明斯旨聞厲聲曰十聖三賢爾已知如何是斯旨速道速道師下語不契一日水邊洗菜適菜墮水圓轉捉不著忽有省攜籃歸見聞聞問是什麼師曰是菜聞曰何不別道一句師曰請和尙別問來師一日與聞圍鑪次聞曰人人有个本來父母子之父母今在何處師曰一火焚之聞曰恁麼則子無父母耶師曰有則有佛眼覷不見聞曰子還見否師曰某亦不見聞曰爲什麼不見師曰若見卽非眞父母遂呈偈曰本來眞父母歷劫不曾離起坐承他力寒溫亦共知相逢不相見相見不相識爲問今何在分明舉似師聞曰卽此偈語堪紹吾宗。

拈云笑巖有前無後嘴短舌長亦似探觀天上月失卻手中橈聞云何不別道一句𨿽是好心醍醐轉成毒藥若是綱上座待聞云何不別道一句對云箭去久矣豈不百透重圍頌曰。

菜葉零星向水流轉飄轉遠轉追求肥圍膏團從家裏十字街頭賣不休。

第三十三世幻有傳禪師聞燈花爆有省直造北方參笑巖求證巖曰汝將從前得力處一一說來爲汝印正師具實說方至語平巖驀趯出鞋曰向者裏道一句看遂把師話端打斷通夕不寐明晨佇立檐下巖見喚師師回顧巖翹一足作修羅障月勢師當下豁然。

拈云禹門𨿽則通身汗出不能透骨淸涼待趯出鞋云向者裏道一句穿起便走還他活鱍如龍虎再翹一足便云平地無勞起骨堆頌曰。

不滋富貴返求貧舊話休提趯轉新雨過禹門龍鬥舞波心有月勢難吞。

第三十四世密雲悟禪師挑柴過山彎見一堆柴突露面前遂有省棄家入龍池依幻有和尙脫白請益幻曰汝若到者田地須放身倒臥嗣後惟加罵詈師慚悶交加一日城歸過桐官山頂忽覺情與無情煥然等現正是大地平沈的境界時幻遷北京師乃往覲幻問汝有新會處麼師曰一人有慶兆民賴之幻曰汝又作麼生師曰某甲得得來禮覲和尙幻曰念汝遠來放汝三十棒師抽身便出一日幻問忽有人問汝如何只對師驀豎拳幻曰老僧不曉得者是甚麼意思師曰莫怪和尙不曉得三世諸佛也不曉得一日幻舉拂問師云諸方還有者个麼師震威一喝幻曰好喝師連喝兩喝歸位幻囑師扶佛法師呈偈曰若據某甲扶佛法任他○○○○○都來總與三十棒莫道分明爲賞罰。

拈云正是大地平沈猶有桐官山頂在若不是桐官山頂怎得大地平沈頌曰。

堆柴觸著露風颾大地山河無處髙鑪內不教藏鈍鐵倚天長劍逼靑霄。

第三十五世破山明禪師十九遊方至講席聽楞嚴至七處徵心八還辧見恍有入處每看古人公案如銀山鐵壁自誓不明此事終不放下如此住楚之破頭山艸衣木食三載一生伎倆般盡打並不下看髙峯語以七日爲限做了五日兩眼昏花如有气死人一日發極到萬丈懸崖上立定自誓云悟不悟性命在今日了辰時立到未時之際眼前惟有一平世界更無坑坎舉足經行不覺墮落崖下將足損了夜半翻身忽痛大悟密舉從前如獲故物髙聲叫云屈屈一居士詣前問云腳痛麼師劈面一掌云非公境界師足痊徧歷諸方末到金粟謁密和尙密問那里來師曰雲門密曰幾時起身師曰東山紅日出密曰東山紅日出與汝甚麼相干師曰老老大大猶有者个語話密曰我旣如此你者許絡索又是那來師震威一喝便出次日進方丈密命坐師曰昨日走得今日走不得了密曰做賊人心虛師曰是賊識賊密頷之。

拈雲入水求珠忘家棄國但覺眼前一平世界苟能冤家路窄可惜者居士不諳鋒鋩如盲人摸象正好向前亦云屈屈免致大地波濤頌曰。

虛空突出斌煬鐵峯頂蹁躚浪捲波扭轉鼻頭忙叫屈牙如劍樹口懸河。

第三十六世昭覺醉禪師參徧諸方後至萬峯處問昔僧問雲門如何是佛門云幹屎橛意旨如何峯曰脹壞了我餓壞了你師曰疑殺天下人峯作臥勢云老僧不參禪只愛伸腳眠師復疑駭動靜似一个有气死人相似一夜因倒穿了鞋腳套不上擬伸手拔忽然猛省入方丈辭峯參天童密和尙一見問萬里趨風乞師一接密便打師一喝便行密趕上和行李打脫一日上太白頂拖柴因竹簽傷足血迸污地忽聽梆鳴聲震山谷忽然大悟歸堂浴後進方丈作禮云某甲有些快活密作聽不淸勢師便打兩个噴嚏密打云那里失利來者裏拔本師又兩喝密連打云翻不快活了師拂袖出復至蜀之大寧寺謁峯問你從南方走一回帶得什麼寶物來師豎一拳峯曰別我七八年一點气息也沒有師曰若有气息則不歸了峯肯之。

拈雲山髙水闊到者罕希無端腳指刺破可笑者場漏逗縱完先鋒後殿大好暗合班師頌曰。

三三前與三三後萬里無雲出匣阿一觸虛空曾迸裂血流徧野染山河。

霹靂雷霆猛雨傾黃河倒瀉洚前津封南塞北潑天浪大地從教淹殺人。

佛冤綱禪師語錄卷第九嘉興大藏經佛冤禪師語錄

佛冤綱禪師語錄卷第十

嗣法門人聯芳編

頌古

世尊初生。

打刀須是邠州鐵團團錦繡楚王城將謂譙樓金雞叫髙梧猶有鳳凰鳴韶陽老實堪誇西風吹雁落平沙水天一色淸於鏡好看孤云系日斜。

夜睹明星。

孤峯峭立寒風逼殘露微霜總結冰突出星河懸北極照開天地一泓淸。

臨濟示眾我於黃檗先師處三度問佛法大意三度被打如蒿枝拂相似而今更思一頓誰爲下手一僧云某甲下手濟度拄丈與僧僧擬接濟便打。

河裏失錢河裏漉雪中遺玉雪中埋一个門前天一个不須嚼飯餵嬰孩。

臨濟上堂次兩堂首座相見同時下喝僧問濟還有賓主也無濟云賓主歷然復召眾云要會臨濟賓主句問取堂中二首座。

南峯突屼北峯髙秦水無魚蜀水騷但看當陽風轉律不須跨鶴上靑霄。

臨濟示眾云有時奪人不奪境有時奪境不奪人有時人境俱奪有時人境俱不奪。

奪人不奪境枯木似龍影好个洛陽橋賺殺風流逞奪境不奪人大地盡平沈單刀匹馬過花鳥無一聲人境兩俱奪天傾倒海嶽一陣黑風來更於何處著人境俱不奪石女花邊過日有襲香風萬邦齊唱和。

臨濟將入滅謂眾云吾滅後不得滅卻吾正法眼藏三聖云爭敢滅卻濟云已後有人問你向他道甚麼聖便喝濟云誰知吾正法眼藏向者瞎驢邊滅卻。

剜心剜肺更剜腸卻買棺材葬活郎正法瞎驢邊滅卻一天淫雨洗滄江。

乳源和尙仰山作沙彌時念經髙聲師咄曰者沙彌念經似哭曰慧寂只恁麼未審和尙如何源乃顧視仰曰若恁麼與哭何異源休去。

箭鋒相拄星月交輪摩云俊鶻透网金鱗占斷暮云摧五嶽方便垂慈鑑主賓馬踏弓弦休說險咄哉似哭轉經聲三尺劍攪龍門鳥啼花笑意深深。

陸州禪師喚僧僧回首州云擔板漢。

滴水月畱光無油空著撚睦州跌一交衲僧中一箭看取紅鑪鐵鷂飛眨眼已過新羅畔。

僧問雲門不起一念時如何門云須彌山。

不起一念須彌山鐵牛穩臥在江邊風浩浩兮月

任從江海鼓波瀾。

婆子燒庵。

不是丹堊難畫虎春深深水有龍騰披云無限長安客往往將沙作飯蒸。

巉巖立定破煙蘿達者思尋異路多迥迥孤光晴夜月好看漁父釣淸波。

臺山婆子。

臺山婆臺山婆日把斧斤作劍磨懦馬搖鈴羊擂鼓誰知門外敗軍多眼底自從遭劫後直至而今艸滿坡趙州老大淆訛打拳還記喫拳麼若个師僧生鐵鑄一拳打碎舊山河。

百丈開田。

開徧山川盡屬己一天星月藏於裏三級浪髙魚化龍癡人猶戽夜塘水。

四大分散向甚麼處去。

昨日街頭今朝市尾撞遇知音勿分彼此霜雪不欺葉不凋一聲雁過秋風起。

百丈扭鼻。

秋色滿長空猶加徹骨風一聲寒雁落飄葉萬山中撲碎鼻伎還窮軒昂意气立威雄將軍收得乾坤肅百戰勛勞早定功。

臨濟入黃檗室中三度問話三度被打。

父子天然別黃檗太心孤敲出鳳凰髓擊碎驪頷珠冤業冤還報債負債能除白拈賊欠剿絕髙安灘頭婆心切作麼證據較兒孫三頓棒聲猶未歇。

僧問重善禪師如何是正法眼藏善云夜觀乾象僧云意旨如何善云日裏看山。

日裏看山夜觀乾象恁麼指陳匙挑不上明暗之機翻臂覆掌臨急不施功那容湊伎倆漫驚簇簇桃花飛漠漠巖前溪水漲。

臨濟與普化同往施主家齋濟問毛吞巨海芥納須彌爲復是神通妙用爲復是法爾如然化踢倒飯牀濟云太粗生化云者裏是甚麼所在說粗說細濟休去來日又同一施主家齋濟復問今日供養何似昨日化又踢倒飯牀濟云太粗生化云瞎漢佛法說甚粗細濟吐舌。

箭鋒相拄鍼芥相投千里決勝各展戈矛飯牀踢倒裂破舌頭巨海毛吞兮蘆花雪染須彌芥納兮天碧涵秋電光石火重重擊阿家端上月明樓。

仰山夏末上問訊潙山潙云子一夏都不上來在下面做得个甚麼仰云鋤得一片畬種得一籮粟潙云子可謂不虛過一夏仰卻問潙山云和尙一夏作得个甚麼潙云日裏一餐夜後一寢仰云和尙亦不虛過一夏道了不覺吐舌潙云寂子何得自傷己命。

無風大浪起龍門倒海翻波五嶽昏匝匝一天殘雨過秋空月色照髙原。

僧問香林如何是衲衣下事林云臘月火燒山。

臘月火燒山萬種並千般象爻投六合淺艸露花斑何如構得綫衣下富貴他鄕夜錦還。

國師三喚侍者侍者三諾國師云將謂吾辜負汝誰知汝辜負吾。

虛空劃破天昏黑墮地裁量無半分負汝負吾成特地無端好惡盡歸沄。

臨濟問院主甚處來主云州中糶黃米來濟云糶得盡麼主云糶得盡濟以拄丈一畫云還糶得者个麼主方喝濟便打次典座至濟舉前話座云院主不會和尙意濟云汝又作麼生座便禮拜濟亦打。

雙放雙收絕勛絕功濟北全機施大用浪潑山髙魚龍飛騰階級不立殺活擒縱巨靈手恩光重凜凜威風誰撥動無事間來江上立竹竿打水魚頭痛。

玄沙在雪峯時光侍者謂沙曰師叔若學得禪某甲打鐵船下海去沙住後問光曰打得鐵船也未光無對。

晴空浪潑雪峯頭望去滔天廓兩眸險惡道中津濟岸徧該沙界鐵船浮。

龐居士問仰山久向仰山到來爲甚麼卻覆仰豎起拂子士曰恰是仰曰是仰是覆士乃打露柱曰𨿽然無人也要露柱證明仰擲拂子曰若到諸方一任舉似。

威風凜凜孰能窺仰面何如覆面時燈籠拂子連勃跳一任諸方舉似伊。

匡一初到蟠龍見僧問碧潭淸似鏡蟠龍何處安龍曰沈沙不見底浮浪足巑岏匡不肯龍請道匡曰金龍迥透靑霄外潭中豈滯玉輪機龍肯之。

勿虛采汲足滄浪徧界風雲勢渺茫不向碧潭深穩臥天南海北豈能降。

世尊在摩竭陀國爲眾說法是時將欲白夏乃謂阿難曰諸大弟子人天四眾我常說法不生敬仰我今入因沙曰室中坐夏九旬忽有人來問法之時汝代爲說一切法不生一切法不滅言訖掩室而坐。

施設門庭事未乖抽枝露漧遞形骸法生法滅成何事胡不當初早活埋。

天童普交禪師因爲檀越修懺摩有問曰公之所懺罪爲自懺耶爲他懺耶若自懺罪罪性何來若懺他罪他罪非汝烏能懺之交不能對。

松窗邏月月籠闉三月春多愁殺人花飛滿地香難著卻使飛香斷送魂。

百丈再參馬祖侍立次祖以目視禪牀角拂子丈云卽此用離此用祖云汝已後開兩片皮將何爲人丈取拂子豎起祖云卽此用離此用丈掛拂子於舊處祖便喝丈直得三日耳聾。

不揀荒田艸衲僧眼定動一言剛道出駟馬追莫窮卽此用離此用隨風柳絮自西東一吸洞庭湖水盡更看何處著魚龍。

則川與龐居士摘茶次士云法界不容身師還見我麼川云若不是老師洎與龐公答話士云有問有答蓋是尋常川不管士云適來莫怪相借問麼川亦不管士喝云者無禮儀漢待我一一舉似明眼人去在川拈茶籃便歸。

春風吹起半陰晴只解貪途不解行抑下色身容法界封疆把定沒纖塵。

僧問巴陵祖意教意是同是別陵云雞寒上樹鴨寒下水。

枯椿影落若龍觀水母無蝦求食難伶俐衲僧須檢點一生端不受人瞞。

玄機尼往參雪峯峯問甚處來曰大日山來峯曰日出也未機曰若出則鎔卻雪峯峯曰汝名甚麼機曰玄機峯曰日織多少機曰寸絲不掛遂禮拜退才行三五步峯召曰袈裟角拖地也機回首峯曰大好寸絲不掛。

圓珠三竅放開捏聚冷光閃爍寢削萬機劍客藏鋒施呈有幾句定乾坤一時驗取四溟無浪月輪孤撲▆蓬萊煙霧起。

文殊一日令善財采藥曰是藥者采將來善財徧觀大地無有不是藥卻來白曰無有不是藥者殊曰是藥者采將來善財遂於地上拈一莖艸度與文殊文殊接得呈起示眾曰此藥亦能殺人亦能活人。

解放解收共起共坐相敵不易鞭影猶過把定世界不漏絲索動靜豈可知云深冷松鶴影質莫能逃篩金把土握采得來卽此藥大地茫茫病愈多活命盡是阿加阤。

舍利弗問須菩提夢中說六波羅蜜與覺時同異提曰此義深遠吾不能說會中有彌勒大士汝往彼問舍利弗問彌勒彌勒云誰名彌勒誰是彌勒。

天地茫茫春復秋寐時深遠覺時幽自家有酒自家醉休憶髙陽歌管樓。

殃崛摩羅因持缽入城至一長者家值其婦產難子母未分長者云瞿曇弟子汝爲至聖當有何法能免產難殃崛曰我乍入道未知此法當去問佛卻來相報遽返白佛具呈上事佛告曰汝速去說我自從賢聖法來未曾殺生殃崛往告其婦人聞之當時分娩母子平安。

屼屼昆侖立萬頃源出黃河流不盡有客忙忙過渡來風帆不掛岸須登。

當何所法子母分賢聖法來未殺生打動此番閒骨董至今道破未猶淸。

慈明冬日榜僧堂作此字其下注曰若人識得不離四威儀中首座見曰和尙今日放參明聞而笑。

赫赫胸頭行日月掌中縱奪握乾坤一時化育風吹動打破閻浮午夢醒。

大顚擯首座。

向早門迎千里客莫教流落在煙村危樓百尺參天迥更要文公上一層。

長老死學士死燒作兩堆灰向甚麼處相見。

諦當之言如目睹江邊柳絮隨風舞江北江南唱子規聲聲啼血似紅雨。

風穴郢州公案。

彗气妖氛驅漢外當陽杲日正中天鐵牛心印隨施設徒把虛空著一鞭。

婆子燒庵。

不三不四兩安閒燒卻庵兒值甚錢拽尾靈龜除卻迹招牌早已掛階前。

分燈

大癡性純

春融水漲桃花浪一个雷轟天下知燒尾金鱗頭戴角升騰電激雨風馳

云徹徳明

關頭觸背當機驗賓主端然一喝分虎穴由來生虎子不妨隨處帶風雲

子開印幹

救得山川田地穩一聲忽震動天雷步行水牯騎將去濟北家私要子開

天湛常熾

曹源滴滴滔天浪少室花開滋味香從上事來今荷負堪爲宗門立紀綱

屢生覺知

挈挈拈提七尺筇橫三豎四活魚龍師資妙契鍼投芥剔起祖燈一片紅

竹峯眞續

舉揚宗教法堂前沙裏無油事事便水闊山髙未是險好將公案去流傳

籌室勝燦

坐斷孤峯正令行光明非小古今騰渾圇栗棘俱吞卻鐵笛橫吹江海淸

豁庵眞一

宗風吐露聳曹源華萼枝枝秀且鮮明月孤岑堪落影頭陀含笑眾人前

鶖一常敏

執役叢林二十年莫將公案只如然葛藤絆殺三千客踢倒葛藤硬一肩

偶庵性紀

昔曾的的遭三頓始信頂門有楔抽萬指人前親付囑伸冤不共戴天仇

豎幢智吟

祖翁基業不尋常棒喝分明要子當掣電機前酬法乳從玆擔荷任敷揚

五葉聯芳

威鳳山前六合云虯兒鼓舞解飛騰天南地北東風張掣起滄溟散作淜

無染眞蓮

實心實行老頭陀瓶不敲殘已出鵝贈汝烏藤七尺杖撐持法苑行多門

古眉行延

記取當年只个事埋藏雞足舊袈裟闍黎得得知輕重百萬人天蓋覆他

遂庵祖緣

祖師心印作麼傳打動禾山鼓響圓判得鐵蛇橫古路神光寶劍焰當天

行繇

康熙壬子正月十六日監院鋒擊耆舊夾山淨空等請師述行實師良久云若據行腳千古之下遭人檢點衲僧家本無是事求其實性皆不可得從上諸祖有此殊勝因成此殊勝事余未具殊勝願敢冒殊勝福悉不負殷意眉毛不惜好醜難藏槪略大端余本內江人也父李母徐於丙寅八月十五丑時現幻質不幸雙慈早背被寇大亂渾家蕩散孤身奔至夜郎諸難無不所歷一夕夢霞披萬道諸樹濃載雪花次旦敍其朋輩朋輩云此瑞兆也子宜出塵余卽辭諸鄰至桐梓牛山禮本師上丈下雪和尙剃染命名徹綱此戊子歲也時年二十三巾瓶一載本師受督臺張公請開禹門法席命溪聲和尙立僧接衲余依止焉一日溪上堂眾師踴躍問話余觸壁未曉時素懷靜主在座汝何不去問如何是日用尋常事至晚余卽去問溪正值陪客答雲山僧正喫茶余云喫茶後作麼生溪云還我茶盞來余不領卽束裝過禹門一日問如何是本來面目本師云汝禮拜了向汝道余拜起如前問本師云鷂子過新羅余以作具摵一摵本師驀頭一棒恍忽之間似有所得每則拳拳服膺便作个見聞覺知解會才恁麼時便不知有話頭於此自惕何日明此事嘗聞本師開示學者尋常莫只認聲認色一切截斷極是省要直下徹去始有參學分余侍旁一聞契證撲疊掀豁依依六載於甲午春本師省覲雙桂師翁命余往侍至翁座前余問冒雨衝風卽不問覿面提持事若何翁一掌云通身去泥水始可踏髙梁餘一喝翁云猶帶泥水在余禮拜出翁命本師上天童代掃塔余亦隨侍至漢上藩下眾都統堅畱本師開法靜明余職衣缽寮一日問結制解制姑休論匹馬單刀事若何本師一棒云死活也不知余擬進語本師連打數棒余云老和尙手困且放下著本師云正要汝漝麼道丙申春本師上堂辭眾下東甌是年費和尙開法堯峯本師命余往參費間汝是眞四川假四川余云和尙猶有眞假在費云汝爲甚袈裟角拖地余云和尙爲甚話墮也費云參堂去一日召云汝來我與爾商量四川話余趨前作禮費云嘉州大像多少大餘叉手向前云且道大多少費云者小四川也解說川話余云鄕音從不攺解制後費受福嚴請余過苕溪道峯禮木和尙值解夏薦嚴余問實際理地原無生死今時門頭假有去來生死去來卽不問薦嚴一句願師宣木云秋風吹八極木落露千山余云寶覺光中蒙法旨金蓮界內悟圓音木云且喜上座領話時木再主天童余越往至密祖塔前禮畢遂偈云半開紫菊經秋老萬里南來禮祖翁金缽泛杯波自湧淩空寶月照山松自覺違師已久歸福城省覲本師云汝參諸方來如何是你到家一句余云適才禮拜和尙那本師雲從門入者不是佳珍上古尊宿未明此事歷徧諸方近日泛濫者眾惟費和尙一代宗匠汝宜速往切勿虛度余卽往人事費問汝號佛冤爲甚與佛爲冤余云放過卽不可費云爲甚如此余云和尙也須疑著費云好與一棒余云過在甚麼處費云佛冤佛冤余禮拜出時年丁酉於座下頓圓戒法每每機擊繁浩不及廣舉一日費召云聞汝令師再受平西藩請汝勿去老僧決不辜負余云深蒙和尙婆心只爲某受本師提攜恩重葉染根深俟送漢上再來親近費云禪師家正要不忘木本遂視旁僧云觀此子以實心實行古人惟此一實於二非眞卽寫送行偈佛是冤家汝自知威風凜凜孰能窺因思昔日韶陽老白棒拈來要打伊余禮謝出時二隱和尙主三塔龍淵寺余往參職侍者寮一日上堂余問隱峯倒卓脫化徳山疏鈔焚燒船子埋身水底性空吹笛雲霄者一夥亞郎當漢還可共話也無隱云打面還他州土麥唱歌須是帝鄕人余云和尙只有殺人刀且無活人劍隱云汝試道看余云雪後始知松柏操事難方見丈夫心隱云也是恁麼話余拂袖歸位日機繁碎弗記廣載余辭出隱卽贈以偈佛是生冤家知是甚面目看三十年後孤峯結茆屋仍返福城本師云吾有一問汝若答得親切許爾從諸方來余云試請舉出本師云鷂子過新羅余云和尙慣得其便一喝卽出一日問全殺舌手奪卻驪龍頷珠秉金剛劍截斷生死關頭驪龍頷珠卽不問生死關頭意若何本師執起如意云手中如意生鐵鑄余云只如羅籠不住呼喚不回還落生死也無本師一擊云正要汝脫灑灑去不覺頂門大破徧體血污陡踣於地半晝方蘇通身汗下不見有一絲毫佛法見解始覺歇得身心百無知解把斷世界不漏絲索之境界耶卽頌一偈生死關頭俱截斷絲毫那許著情塵一回迸出頭顱裂雪擁紅鑪未是冰本師接得閱畢微笑云未在未在余再呈頌生死關頭豈容巴鼻雲散雨收遭顚失利直饒錦繡得髙榮也是卞和三獻玉本師頷之餘復呈一偈碧潭深處龍難隱峻嶺松髙鶴自鳴撥動天關珠宛轉日用如何不現成本師深肯之卽買舟上金陵寓茗粥居本師一日喚余近前云汝侍老僧多載將手卷來老僧寫一偈與汝住山去余云某根莖淺薄莽鹵多端何言住山余拜辭隨藏經前抵漢上本師上廬山終老藩下眾都統發啟專使迎歸漢上淨明結制制中五千餘指越明年庚子解制本師出源流拂子當眾吩咐余堅辭不已受之只於綱之初願定無許多絡索但以鞭逼生死爲大亦非再來之人兼以根識浮淺況不能超羣越世若論向上行履惟自知之只若求明師擇知識必須親近直截斬豁之手方能了此大事山僧再要饒舌又是公案几重珍重。

佛冤綱禪師語錄卷第十嘉興大藏經佛冤禪師語錄

佛冤綱禪師語錄卷第十一

嗣法門人行延編

法語

洗墨禪人

超方禪客遊天下荷負淸機如中筈桐梧樹上棲鳳凰淸秋明月湧髙岡孤影江幹寒照水交馳初逼海蟾鄕庭前花笑風吹落究竟依然空突兀卓卓曾謂見根由睦州拶折雲門腳再參一喝三日聾淹他齏甕裏埋蹤須彌芥納毛吞海眨上眉毛千萬重拔龜毛栽兔角胸裏乾坤橫倒握便是羚羊掛角時拄劍眉間生殺活是亦鏟非亦鏟四句百非從何展囊藏日月天地寬縱橫捺著如珠轉。

天湛禪人

生死之始起滅之初欲究妄源須明起處遂得心境融通應須進修策發責躬省己只在最初一念直悟本心自然言思道斷堪作眞歸豈假功成本來如是苟能深持祖佛大意故得智炬增輝照之如鏡何法不明歸之如海何川不入局方隅之遠近定器量之淺深約以大根如日出髙山駛見鞭影豁爾眞心自露無起卽起起卽無起非起不起是不思議之境界也。

示尼心止

昔隱峯倒立而化其衣順體遠近瞻睹互驚嘆異有妹爲尼乃唾之曰老兄疇昔不循法律死更榮惑於人以手推之僨然而踣也又實際尼頂笠直造金華室中繞座曰道得卽下笠如是三問華無對尼疾去看他得底人著著有出身路不惟宗眼分明亦顯師承有據若未踏著操稟不確不但行徑峻絕兩返退屈流入生滅法中背悟從迷何有湛然凝寂之函蓋予幾過江城有心止尼索法語每見參究眞誠予不吝忉怛舉上古鋒捷宗匠似囊錐始露刺著令人血淋淋地如揮寶劍萬綟千絲剎那便斷去卻虛謬知見要植般若之因幸值色身安健不逢諸難相煎逆順捲舒直超格量到此還識逆順麼閒人須是忙中得急水灘頭好下鉤。

徹堂黃居士

從上稟承無不指示向去外求不能內省於六根之中逐境界之所流枉功多劫違背己靈徹堂居士汝近八旬蹈我禪閫乞我所示觀汝之形質如長波東逝殘照西垂風裏徵燈艸頭懸露電光爍目朽樹臨崖乃至出息入息之頃迫於衰耄不覺寒暑遷流漸至於此故知此身終從變滅古云無物從緣起無物從緣滅起惟諸緣起滅惟諸緣滅到此還知起滅處麼萬象自分粗易辧一靈含性密難明。

倚天禪人

乙木架輿梁靑獅能踞迹當年行腳苦今日非容易爲法尙三登海波無寸尺珍重絕短長學海勤朝夕我樨得師家靑天轟霹靂古人遺有言病問維摩詰作佛學坐禪磨磚豈一覷車牛踏殺時長空橫鐵笛本不假他求那許更再覓移足似登梯出言須中的學道勿憂貧親師看順逆攜钁植靑松擊竹芟瓦礫笑指老臊胡楊子江心立休將世法看精進要瞥地。

珂木禪人

靈利漢機前領荷無愧古人如擲劍揮空勿論及之不及儻能逐句尋言一生甘受埋沒也已若是髙尙之士小徑不趨大方不蹈當下超越是知攪不渾撲不碎所謂門庭差別照用齊行道眼殊分峭拔孤俊皆謂從前師家鉗錘妙密點著學者命根造𨿽逸格今之諸方所說無不美麗過在有時破二作三有時分五作七不與學者剿絕令伊迥無入處若要不落數量惟在離一切相心無異緣六根屏淨朝暮自究盡力行之做到貧恨身多心法雙忘如水投淵自然七通八達到此水月齊觀風雲一致已彰蹊徑亦能髙聳人天壁立千仞方稱爲英俊漢子。

不二禪座

順旨歸宗千差涉入隨用圓融自諳深淺然而此識懵昧總爲今時禪學不圓法眼皆是理事成礙頓違本願一旦虛擲寸陰烏能甄別直須達理通事境界不能拘見聞莫能惑若了無知觸途無滯故知理事雙明方通圓旨欲深達法旨非上智莫及豈下機能通直教萬行燻修轉加光潔斯乃隨日磨煉謂之逆法所行削繁簡要去僞存眞皆令一切含生盡入一鍼鋒許一切時中不忘其照刺破無明根坻萬行垣墻堅固到此逆順何生使其萬機頓赴或認有覺是眞佛之形或效無知同木石之類斯爲解脫之門似不撥波求水也勉之。

天恆禪者

用暢深極萬象含於一字采撮幽機千訓備於一言括眾經之祕包羣聖之旨寧爲淨法之所治不爲垢習之所染乃爲旦夕所燻更無玄解義路惟本識之含藏同太虛之廣納或見或聞而作利益蓋爲法源諦當徹證本心若未到過量穩密處不可將甌盛水擬比大洋也至切至囑。

爾充禪人

印心之旨一絲懸於九鼎法要之綱五葉芬爲萬卉旣而撐天拄地悉被其蔭百匝千重毫芒不隔凡夫聖人其一體也殊相劣形無非幻色從上古徳出其名振當時流芳後世皆謂艱苦精進中得來每於無間斷裏做去挨至理極情窮或於喝下領略或可棒頭翻身把無量劫來諸般妄想思善思惡一拶百碎亦如日月當空照徹世間無黯昧似山川展注闊周沙界有蹤由徧野禎祥隱顯莫測苟能把住放開著著有據恁麼也得不恁麼也得恁麼不恁麼總得試問大徳還得麼本懷露徧情還愜駟馬橋頭展笑顏。

不羈禪人

凡舉念參禪無有不徹底道理最怕形容可觀肚內虛頭若遇眞正宗匠指伊放下人我擔子脫去是非窠臼迥然殊絕硬糾糾地契合從上諸佛諸祖深旨徵酬古今閫奧樞要終不坐於死水潭中而大機現前四稜榻地誠能具衲僧气槪至囑。

籌室維那

擔囊負橐蹈迹宗門安忍與金石同固戒行共寶珠等色區區懷抱融然靡執創究識於倒情策淨心於妄境所以自古英哲各采其志不在篆籀異文單梯向上蹊徑明心塵之顯晦曉業報之淺深束脩履道言行無傷苦樂翻回妙智人我轉爲暢心而初悟始學滯惑者多室維那直心直行侍吾數稔遞相扶獎慮法忘形不苟求於人自守足於己每究耳提面命之悃所積老僧日錄不憚風波之險合朋輩陟至嘉禾請匠災梨三月工竣板送楞嚴紫柏院倩彼流通返棹西還推三峽之磼礏猶靈若之觀井牽巫峯之十二泯云夢之在胸莫見乎隱莫顯乎微苦辛藏於日用饑餓昧乎理緣暑寒莫能窺其機辯譬不可宣其實擬書數語以旌其勞噫俯窺心似江天遠懷抱情同歲月深。

倚天書記

佛法淵奧一眞常湛萬聖乘機事廣文殷言髙旨遠依依法座戀戀禪門不失寸陰堪爲學者凡入叢林依蹈祖席見明眼師匠請釋所疑以祛其惑行不負於所知言不傷乎物類智慧之光猶初日照忍辱之力如明月珠校其誠實匹其聖哲方當覷破古人關鍵翻思甃磨庵外扭鼻負疼上堂捲席脇下築拳推門拶足吹滅紙燈欄幹鼓翅墮枕碎甓或顯其遠或徵其近如此比類不可稱述倚書狀侍吾念稔朴朴素素受餘燻習砥礪仲昆敷究幽微酬方文翰擇善友以論文鋒效先覺而生智慧殷事老僧日用資其殘篇貯其剩簡匯成三帙刊入楞嚴萬里一柁咫尺風帆怡然不倦奪彼前心稽上古之斯盛事佛法之至尊盡善盡美如金復冶似玉更雕香城之瑞千載再逢至此可以持身濟世以佛祖之心爲心卓爾不羣耶囑囑。

葉云法侄

爲人朴素未兆之間從根本中來而誠敬之重秉自宿因幖幟之心實惟素蓄意蘊千載念纏一身則於內無心於外有志所以古人納履則兩踵井穿斂襟則雙肘皆現董生百結顏子一簞悲夫受辛克苦請益無倦隨機密用猶無徳而稱焉至於守道順理或著行成於己躬福流於後世匪力須窮於三思不可貽謬於四海諦當操履之士則知天地玄遠佛法廣大受於燻習成於繕克然後鑑鏡三明雄飛七辯由尺鷃而比大鵬凡夫而窺聖哲者哉云維那不易研幾請法余亦書而略摵𨿽雅趣佳詞而指諭難極若要持身濟世須觀渤澥之廣莫保涓流之渶藏徳業於胸中棄繁與於大壑譬猶溪派歸海气量泓深雁鶴搏空任性無礙豈不卓卓然哉。

豎幢西堂

教外之旨猶若虛空包含萬匯橫亙豎窮兩儀周徧靡所不被蓋載物我增長之全體大用繁興之生機盡三千大千之剎海始知教外義理亦如日月照臨雨露沛澤而順逆縱避受其處分今之學者更不求其大手眼師匠整頓自硬主宰負性憎愛記憶情識充塞心田所以昧明日月於晦澤蒙未越宇宙之寬廣不慕佛法之極尊少慮無常爲重海皆因差別多途情塵不透見處不髙檢點不到差排不受遞相汩沒所以古人開辟蹊徑要使大地眾生斷息憎愛超越苦輪莫悛義路惟在空閒寂寞之中馳求意絕攀緣心拋情塵頓破是非遠涉藤窩利斬渾無世諦幹懷而色不異空空不異色方稱爲大般若中人也。

耀文禪人

學者門看話頭要在起疑情了大事之心諄切不在記多玄辯塡塞於心逢人彊資談柄終不從門出之佳珍亦非己躬之所悟入上古英哲行參坐究井無外法幹懷才起浮妄之念驀拶將來覿體全彰打成一片當下廓然若或猛利不切擬待勸發誘引逐理涉事深慮擁念更加第二種妄習若要精通處分必能擇明師的的指點漸漸趨進逗到懸巖無汝蹴足境界勢忘身命萬難千艱及乎無人無我瞥轉一機乃可入道終爲保任此事便將從上千七葛藤一刀倒斷祖師關捩負荷一肩縱橫無礙俯仰折旋具萬億種莫測之三昧覷盡諸趣方爲歸家穩坐之漢。

見我禪人

削染緇衣必要知因識果然因果與五道六趣眾生共有受知之分相緒以能忽之若今生陶煉之功漸積當來果識之理至於若佛若祖途逕不異一念之間必有一因一果然佛祖與大地眾生素具形骸自是一物一善一惡各隨念起爾等旣荷參究眞心兼佩殷勤趣旨脫盡廉纖不用多種狂解不落有無情見惟蹈選佛髙場遇徳惇舊規款依師慕道提策汝宜寤寐無忘撫躬愼重如矢庶懷臨深履薄之懼山僧恁麼說話早爲多事了也。

耳海禪人

大機剔翳莫能擬匡濟末流如止水曠蕩乾坤一派歸實由洞達其源底徹禪人生緣滇域行腳錦江杖頭撥亂無限煙雲腳跟踏碎許多山水善遇選佛場開得見辣手師匠不用開口不用動念早已拋家失業但要擊石火閃電光如奔流度刃纖塵不立放出陜府鐵牛挨倒嘉州大像旣至蹈我昭覺閥閱將謂無人跨下被山僧一鍼鍼著膏肓骨髓只得兩腋汗浹稍喜蘇來欲要覓个安歇殊方咦若得秉受曹源的旨大須到九輥十八跌上不因地倒還從地起豈不見而今諸方盡是麒麟獬豸一一騎聲蓋色一一超今邁古所以大法傳於立雪斷臂而恣得髓番爲一花五葉之不墜汝旣挨拶得來休貪目前些見徒弄舌唇說食豈能飽哉。

兩太維那

前輩諸佛諸祖髙蹈九仞孤露他方涉盡徑蹊百千方便啟導開悟幽踞大牀槪臨廣眾豈待停思佇想怠惰無勞安有超越之分然則參悟大事資其勤苦削其垢穢捐捨飭榮及至道備徳隆愈增種種三昧於是裂開寶所悠轉法輪沛澤普施如藥王起病甘露濟渴於般若場中示於機先發於言外聆其參扣念念歸於八識田中順境逆境不動不搖立定眞實正念世世不忘苦研深構以勛習般若哉。

文雅侍者

此一著子若不遇直捷斬豁斯人作計摶量難於趣入而乖風日扇情云倏起壅塞八識障礙眞心所以古人道个離四句絕百非總之遠涉迷悟兩途豁開顚倒之域而以休心歇意革妄謬識情卽心是佛然心有明昧性孚气量故聖賢之气量觀大千界如掌中目無邊海爲微塵皆明也又有輕慍易喜之量動或形於忿怒轍於攘臂皆昧也惟是學者每於未悟未徹之頃切不得溺於毫怫郁艴之阱焉有短綆而汲深泉乎則人之才量有涵養之說焉言聖人之性從無別法惟是一心不就憎愛之見明而充擴太虛無所礙矣至若量之大小古人淳全而易化今人澆醨而難化其道大之徳備淳全矣人情之易遷澆醨矣然叢林儀範規正學者之術除愛憎捨染習結成一種日用工夫精專實義不起顚倒把從上佛祖本有之性元所証之三昧歸會一源頓消迷妄所謂向上機在仁在道易如展掌耳切切。

五葉維那

古人禁足安居曲垂方便指教學者心無間斷念不棄離參究懷抱忽爾打破漆桶四聖六凡本來具足更無隱覆洞明佛祖心肝徹證本有五臟情浪絞幹塵埃洗淨信手拈來信口道出安有絲毫剩法元來擊石有火撥灰有煙驀忽焰燎面皮直下痛快惡者一星兒方知十方世界火鑪闊。

宗旨禪人

適來爲師爲學直要親見本有原常向去三根椽下七尺單前志願資深奮起勇猛順逆苦樂纖芥不容朝挨暮拶而任性指陳皎如白晝瑩若澄潭發揮劫外威光指點寰中根蒂是謂純一無雜而拘絆不著道亦相繼徳亦相應首尾相續暑寒未嘗易移始知食蜜甜舌嚼檗苦口耳。

會六禪人

己躬大事恣向操心取辦硬嚗嚗地定要廝捱打徹超越先輩較他威音那畔古錐實以大事系綴於心己躬立腳穩當審如其諭先輩所操之道卽是今人所學之道前獲之心不廢卽今之念不休信得及處便是靠得穩時要與前輩共證共入縱或廝捱不到古人地位只謂迷妄在眼積爲在念故之識馬易奔情猿難制所以籠罩淪溺者矣惟向眞實法中卓卓地忘餐廢寢死盡偸心抵敵生死不拘三二十年冷灰豆爆故知此段實眞受用大若虛空闊如法界不期然而然矣。

雜著

掛鐘板整叢林齊號令椎下分斤爲汝徹困晝鞭夜策雙眉剔起看是甚麼遂擊云卽此分明休卜度返尋落處轉千山。

開鑪掛鐘板覿面一著今古該通格外玄機當陽正令卽今正令已行頭正尾正舉椎云霹靂耳邊毛骨聳擬思量落二三機便擊。

天童密師祖幀前拈香劫前運足世外橫身把定虛空風髙月冷度刃奔流機無少剩卽今爲甚麼鼻孔在某甲手裏爇香雲情識相牽掛唇齒兒孫鏑鏑露鋒鋩。

雙桂破師翁幀前拈香若不究根源觸途便爲礙爇香雲雪深三尺不暇掃除以彊勝弱見處偏枯正恁麼時天下人喫棒有分且不肖兒孫合喫多少紅鑪煆出眞金色妙手磨成白玉瑛。

費隱容戒和尙幀前拈香電光石火驅寰宇奪鼓攙旗豈假思鑪焰不堪酬戒法當時一拶恨猶遲爇檀片雲喫鹽喫酢知酸澀霜滿階頭月滿池。

本師醉老人幀前拈香三十年前討腳跟不著富者饑寒三十年後擔雪塡井牛頭安尾上正恁麼時有冤沒處伸沈檀但借鑪中放便爇下。

誕日幀前拈香雲涓滴尙不肯遺甕頭何曾失鱉尋常一味恁麼不敢仿伊途轍以足頓地云生平被者老和尙奪得空無一物戶破家亡直至而今一場敗闕𨿽然如是秤錘搦出佛燈油不合燒香酬曠劫。

熊耳山禮初祖塔

眾山不在目比擬立雲間气勢猶吞海皮鞋掛杖端雪深僧斷臂缽冷帝吟難熊耳山前月照人毛骨寒

風穴禮沼祖塔

風髙瓶浪分江國寒色靑靑鎖萬峯俯仰塵寰聲價重望州亭畔有吟龍

首山禮念祖塔

口裏法華香欲滴影疏自絕石牀憑悄機不在聞啼鳥欲究寒潭孤月澄

天童禮密祖塔﹝二首﹞

半開紫菊經秋老萬里南來禮祖翁金缽泛杯波自湧淩空寶月照山松

少室風悲咨石壁乳香長夜滴猶濃幽致謾窺紅爛熳榑桑鏡掛海門東

金粟禮石車和尙塔

大舶小江無可濟五湖巨浪演髙帆當年未盡龍門興風化何曾一觸翻

和普明禪師牧牛頌

未牧

走徧天涯日吼哮空山往往歷途遙幾回飲水連溪動那得相將保稼苗

初調

扭著鼻頭急急穿從教劣性緊追鞭今朝歸伏童兒手處處行來步步牽

受制

气志頻頻不疾馳溪山云影轉相隨朝風暮雨幾多日且得山童勿厭疲

回首

淸機撥著便回頭那得剛兮那得柔觸處不教忙歇下時時趨逼豈停畱

馴伏

水齊艸足臥松邊人亦牛兮牛亦然卻把鞭繩俱放下呼來喝去不須牽

無礙

翛然得意體如如萬派千岐無系拘坐對松陰輕演曲淸平處處樂無餘

任運

一段風流宇宙中煙山煙水艸茸茸山深樹密忘懷也髙枕無憂臥正濃

相忘

廓落乾坤掌握中光吞萬象體和同雲煙一片終難別一任西兮一任東

獨照

輝天鑑地日安閒四野頻分漢外間跌宕輕煙畱月色當陽獨自照幽關

雙泯

處處人牛無迹蹤一輪明月掛長空歸來意已多端的一派風聲壯古叢

佛事

爲雪子禪人起龕以杖擊云觸不得背不得三伏多寒數九熱有不得無不得但看火燒海底裂旣觸背不得有無不得合作麼生復以杖擊龕云不許夜行投明須到。

舉火略彴橋攙前踏折形山取寶乾坤陡黑依然日午一天星昆侖走向蟭螟睫到此都盧畫不成莫道山僧口門窄雪禪師身離瞿塘機活吳越正與麼時鐵牛吞卻石麒麟烈焰光中撈得月。

爲千江老衲火是个甚麼月映千江峯頭浪起鐵鑄舟航是生耶紅日東升滅耶明月西墜不屬生滅猶涉階級且不落階級聻七十年來今坐斷五云影裏鐵昆侖。

指南禪人火个事無籠罩惟餘一著親日午金雞叫端入鳳凰城南方來者與他上載北方來者與他下載且道中間向什麼處載細看風牽波浪動休疑日影不停時。

爲丕元禪人火波沈是水壁立是山聲色消盡一重玄關虛空包萬象大海納百川丕禪人時節及至觸事悠然且如何是獨脫超然一句昨夜寒光射牛斗今朝芥納須彌山。

四哲禪人火踢倒生死關只麼無回互生前千種巧臨危一物無哲禪士四十餘年事宛如一瞬盱只此一機透脫任爾悠遊闊步徹底萬丈寒潭皎皎銀蟾獨露正與麼時須知入火不燒入水不浴畢竟以何爲據擲炬云若識渠儂眞面目快意追風天馬駒。

爲拙禪師起龕楚水巴山風霜歷盡入我門來因邪打正左右顧云大家相送上火場烈焰燒空光噴噴舉火來去本無蹤透死透生登寶所信知堅固身是鐵是銅鑄一火爲拙禪師黃龍之孫白峯之子數千里行腳眼空四海六十二春秋修持無怠卽今髙超物表合日月之玄光迥絕名模顯象龍之眞用且不涉奇門一句如何委悉攛炬云凝露如珠花下落江天何處不秋風。

了玉禪人火金風扇葉細艸含霜菊籬合殺拒退小陽此猶是寒暑疊遷推移四序之際須知有不受寒暑擺撥底攛炬云千溪云白如冰冷萬本喬松不礙靑。

爲涵相大徳起龕不住靑霄內突出關萬重納定微塵裏放步藕絲中正當恁麼時要且車不橫推理無曲斷出門一句又作麼生以杖引云蟭螟眼睫三千界不動根由拄梵宮。

舉火執起炬者裏若是似構鏡中花影者裏若非總生佛之樞機非中非外妙密縱橫無去無來二俱坐斷今旣勛修事辦廓徹靈明荊棘林中抽身亦似翻波陽焰生平警悟流俗作將來之典型以至奄爾眞歸甚生光彩正值寶月淩三際碧萼吐千尋猶未是我涵相大徳轉身處如何是轉身一句攛炬云著。

爲瑞靄大徳撒骨提起骨櫬云列其生耶不落別處究其滅耶太陽溢目怎如靄大徳眞實行藏機宜峭絕爲瑞爲祥蘆花覆雪遂撒云江頭細浪生餵魚兼餵鱉大眾若向此透得明白始知天無第二月。

爲西竺法弟火弟別情何易兄送語猶難一炬剛執著潸潸淚哽咽以火炬打○云爾我風雲聚會淸操無怠巾瓶𨿽未升堂說法且喜續偈傳燈孤芳峭拔透脫死生是謂形蹤頓盡影像殊分大眾且如何是逸格超方一句莫大虛空頃撲碎鐵船無底海中行便燒。

爲淸源水頭火昭覺辛勤整八載大都只是行門堅不謂此番重舉似撥轉路頭踏上關且作麼生是上頭關云潑碧巖千仞翠月含雲翠萬溪山。

逵哲徹機二法侄請爲艸堂吼一和尙起龕師云腳下無私皆淨土半是心空及第超銀山鐵壁無遮障曩劫根塵當下消諸人還知麼此个如幻如夢如影如向者段光明刀劈不開火燎不上鑑地輝天光前裕後以此腳跟證據去時而艸艸含香潔花花帶春容水水招日月山山堆白雲只若畫斷牢關劈破保社頓超淸淨之域不受風雨之懷一句作麼生道以杖指龕云一片坦然登覺地萬機頓赴一機中。

入塔者漢到處逞驢唇馬嘴開飯店於明水使天下衲僧沾唇者个个刺腦入膠盆此是我法兄精持白煉劍刃橫施眉毛插漢鼻孔遼空生鐵鑄就身心金剛煉成眼目卓立塵勞之中永爲古今標格末後失腳於白花潭畔收竿罷釣竟爾趨歸到者裏斂萬疊之波瀾含無量之妙義且道者一毫頭從什麼處得來還知安身處麼卓丈云端表謾看懸日月任從塵劫幾滄桑。

爲大夏禪師火

大夏大夏懸巖散手一絲不掛山僧徹骨徹髓痛爲與汝說法若或有愆尢覓罪無縫罅火裏鐵牛兒要騎快便騎要下卽便下佛國天堂任去遊地獄三途何懼怕咦放下許多閒念頭一彈指頃超塵剎。

爲王氏火

以炬打圓相云墻畔髑髏冢階頭笑語聲卽此當機薦踢脫涅槃城王氏碩人其爲生也謙和冰玉潔素質表忠貞其爲滅也淨域頻移步火裏蓮花生恁麼道只道得个生滅句只如不生不滅一句作麼生道重山疊水連雲翠盡在綢繆里許中遂攛炬。

四位和尙總奠章

謹以蘋蘩菲饌之奠致祭於同門四位和尙覺靈前曰嗚呼師在髙堂子已先沒尢然日面倏焉瞑目且也一載未周頃爾羣獅殮伏茫茫驀地遺書一一重爲舉出布羅网玉泉寺裏打鳳撈龍把釣竿嘉陵江上東拋西捷棄妻孥而爲法軀忘替同門而溫親水菽蓋四位和尙之行徑也自合計較翻成必須光鋩吐露萃然雙鳳辭巢相憶蒼龍出窟憐孤月以隨身慟丹霄而獨步拭秋光而螢散金燈排夜色而蟾鳴玉樹不化緇素而停毒滄桑直跨煙雲而遊戲淨土吾師將登九帙尙在領眾匡徒阿們鮮及七旬何其辜鯨負鷟大好引水澆蔬相向拋磚引玉昔同於八角亭上嘆悟祖三敕黃而三宣再伴於駟馬橋頭憶相如不髙車而不復自玆分袂各排門戶大擲香鉤而鯨鮵振鬣翻作五湖衝浪之儔幸撾塗毒而龍象蹴騰忝爲十八髙賢之數傾法海而大肆汪洋瀉禪河而展轉流布髙樹垂衍兮受英芳而覆蔭鷲嶺遺來兮秉單傳之載囑機緣偶爾兮碎三玄以濟恩威鑪韝髙設兮折四揀而施養育永載禪燈兮粉骨碎身未足酬深入堂奧兮越聖超賢以免辱巨壑藏舟兮射愁雲而慘慘幽林掛月兮擺酸風而簇簇等包囊以放下思形影而相附卽此用托出虛空饌一盤明頭來拈起須彌香一炷不知渠儂來不來洗我心頭者衷曲咦撒手分明兩罷休爺在髙堂子在路悲哉惶伏惟尙饗。

爲野月和尙設奠八風迥扇萬籟咸共其音兩曜升暉千形不匿其影一切如電揮百歲於俄頃積念眞誠種種樹符般若敞營閣之在玆懷道守素歷歷蘊同彼岸逐耆年於今日及到水窮山盡向白雲堆裏便好霽月光風依俙形像仿佛音容正恁麼時巖花雨洗嶽峙煙籠且覿面一著還有道誼相資也無樹因曠劫終微散響報玆生托景中。

起龕適才座上敷揚得又龕前話會恭惟法弟和尙還記得話頭麼以杖打○云若恁麼會去始信生死之道總出者圈繢不得旣出不得密移一步廓開曠大門庭裂碎死生窩窟直如千差坐斷末後一句光揚且用處得大自在依然條令森嚴再得佛事旣周不免從空放下。

入塔石牛吼破眞空外木馬嘶回碧玉樓吹去白雲咸摵粹可堪風月滿山頭所以停思息念有生有滅之機識境識人無起無作之相昔僧問法眞禪師如何是無縫塔眞云髙五尺僧云學人不會眞云鶻圇磚師云法眞指髙論低匹其不足者僧𨿽是驥見鞭影其柰胸頭抱磚卽今若有問山僧如何是無縫塔答他舉世難鐫巧進云學人不會亦答他只可埋蹤不可泯迹更向湛寂光中略伸一偈數峯屏列岫當天辟一龕休論端的旨此地是牛眠。

髙梁含一八十翁入塔金河漉漉空撈月入水入泥影自隨荷戴淵衝咸五百莫教忘卻路來時恭惟含一禪翁隨機開導未嘗懈怠袒率硬糾糾生平不捏怪法身常掃護波離之戒珠妙相旣衰響長空之天籟腳下無私得大自在可規末學之準繩不涉虛頭而梗槪始終以法純身孤卓英風不邁轉身處踢倒鐵壁平沈影光中爍破玄關遮礙逗到八十年來今日依然納敗且道卽今含一翁向甚麼處去也一踏當天百念消永鎭孤危堪表率。

佛冤綱禪師語錄卷第十一嘉興大藏經佛冤禪師語錄

佛冤綱禪師語錄卷第十二

嗣法門人祖緣編

書問

柬河西聖鐸和尙

昔駕破暑還山卽欲追隨杖影依蹈師家叢席出入未敢自適一味順其世緣日覺諸事冗冗落於似閒未閒之際弗及奔趨猊座返辱瑤箋雅教快目賞心殷殷道誼敢不深銘弟自南還觀之吾蜀法道不惟使人瞻仰有分而且引鼻寒酸眞法運日衰深可悼也向諭中有興肌骨古席惟冀髙揮白拂幽整頹綱弗致宗風委地兼得不時過敍罄慰於懷何啻三生卽幸悉聞遠走拜墓先人想輿出於萌動之初徑遊省會又得把臂於荒山細論武林風月如涸魚得潤洋洋在上矣瞻溯之至。

東太平牧雨和尙

春首晤對夏又秋矣自覺日月之如駛觀兄落於千巖萬壑之中林泉竹石之勝放情適意取必悠然蓋尋常人而不能樂此境界耶弟數年前有念瞻拜馬祖遺像方過寶山以敍別久之誼恂恂表帥日覺冗冗阻其興也弗能領此深意則又蹉過時光耶渴慕道範想聆教言在卽悉承存念遣使問候本師趨髙梁掃塔遊渝城尙未還山𨿽竭力長途斬新祖席足下聞之起坐相安亦必愉悅奉復深禱照察不備。

復湖州府尹鹿門居士

弟自南還未嘗少刻不懷思也𨿽深企慕天各一方頃接遐範閱至耽病古人無病禱祈求之所云此病因四大亦不因四大可謂深得病之病趣則不病在膏肓也然未病已病拈向一邊日面月面一串穿卻致令不作病會不作不病會全體是光明藏滿目是大歇場轉使維摩欲覓起處不得此眞病耶旣爲臨濟烜赫兒孫揄揚佛祖之大機弗在登曲錄揮麈尾展拓手腳以當宗乘貴乎語徑流芳則將來耳目多聞多見矣曩者弟錫雍州時吾兄有語注意纘續指月之裔或得尊宿之機緣或得諸方之偈頌勒成數卷可謂攪長河爲酥酪變瓦礫爲珠琳截龐老之機起尼山之脈合符本師興矩五百歲之叢席而吾兄焰續五百年之傳燈不惟泉石光賁亦使天龍呵護庶千古不磨矣惟祈道體康勝爲法保衽不宣。

復振公翁護法

久暌道範少慰悠然如隔三生石耳忽止鏡禪師南來得接手札恍若雙溪晤對開豁眉顏刺於肝膈忖思八千里外翻慮情懷非多生之緣弗能持此念也所云主叢席者隆替非常爲各鬧門庭故也然鼓唱於東南未必爭光於西北足下如明鏡當臺魔佛各露其本端逆之古規蕩廢雲水逸羣獅麒隱僻縱毗耶老人復出難喚醒其一二也又云行見將來擊楫下江有幾道神光變現然此般若之因非小小因緣不可目之於時又不免動我山林之思衲經今隨侍本師轉以院事逼勒動止未必取適顯密木獲自安少聆玄誨俟知命之年泛一小艇長歌東下闊別數年道誼兼謝隆護正法臨穎弗悉。

復易修施護法

自別足下屈指四秋回意於煙雨樓頭雙溪橋畔飽眺湖光山色楫之灑然今卽不能得也承札招主東南法席但衲數年以來每侍本師剪荊芟棘兼以兩下江南往還數載屢欠芒鞋債負苦迫時光於法無補愧不能領命昔我法兄懶和尙有意南遊至今念弗能灰異日拖筇東下方領遐誨慨承將我雙桂一脈意注恩深想於鷲峯頭而頃袂矣臨穎禱切。

復漢陽千峯大師

舟移漢鎭四載少申得讀手教如晴雁排空羽翼自是舒暢也浪想錦江禪侶各探本領競奔吳越莫不遊於門下佇望加殷得滋槁木近聞梵剎重新大構使往來商旅瞻之服膺傾竭向意有安期集眾廣種般若之因儻護法就糧錢充可趁水和泥而了此一段好事也幸幸。

復嘉禾淸白師

揖別雙溪忽忽四載遙注雅儀必快情況今秋止鏡禪師歸言及庵中碧桃修竹歲歲參天菱花池水香映宛然以快生平之耳目也予苦逼時光走半天下恨處之情世倉然惟昭覺祖庭廊廡遼廓非一人兩人可就只得推前拽後緊挽時光故爾情悃欠申想弗咎耳。

上昭覺老人啟

客歲歸中川似爲他人落水以濕自衣也此乃二俱脫略惜哉陷虎之機每每只自討論向阿誰告語卽欲還山省覲恨日已多忽靈木叔至拜讀珍言恩至渥也殊憶春首輕言戲劇興造未符夙因正謂饑腹未屙艸已踐倒良工未構以唱他方幸瑞靄靜空遺衣缽之餘議同多姓翕胥從之只得拖前拽後以倡施者欲終其志惟願老人視古字如寶峯之有羅漢天童之有龍池也激其檀信欽崇行人佐助剪除三十年荊蔓剔起數百載殘燈開方便門以復其初瞻拜依依不盡縷縷。

復中川錢邑侯﹝諱交叟﹞

日前輿蓋臨山適契咨詢徵詰往哲不減裴龐扇美令衲聞之獲大利益日尢趨慕想護法蓋從佛祖位中來矣夫政旁午又能爲眾竭力可謂含光育徳湛湛恩輝兼又往往訓其民切大約殘黎少沐蒼恩鏤之無盡諸古常住荷蒙孚祐但只荊棘塞路瓦敗椽毀山野不忍瞻其木本水源暫爾修補稍遲數月方得過闤闠飫領香齋承惠珍貺附謝不盡。

詩偈

送靈水和尙歸益州

冠乎明月情遐想冰霜素十影疾追風動止云生布競香城漫把胸懷吐豈止虛白生雲天亦髙寓法演潤禽魚品格標月樹過量因廣寒剎那心未住雨花猶滯形魔佛尙稽足云心鶴貌翁灑然江海渡龍光揭太虛麟趾非麋步根靜無波塵天心憐眾孺繁光洗乍淸影同沙界赴悠悠去別情島嶼相羈慕

贈武夷張副戎還閩

閩蜀由來風色髙云濃樹密接天腰白龍千尺噴飛瀌萬壑千崖秀峙描駟馬橋頭車馬邀浣花溪水墨花饒支機石上篆煙飄灩澦堆堆作錦標今古怡然一日昭山如海嶠去塵囂軒房情逐冷瀟瀟何其別我買孤舠大江東下塵麾刁回眸一笑溯天潮一聯花發鶯啼嬌幾度令人恨未消光搖海旭映山椒有夢飛來萬里橋紫府玄廷不去招筆書萬卷酒一瓢鐘王字劃龍蛇猋秦漢文章气貫霄奇才莫向鄕音瑤片懷常聽日翹翹

贈瞿齋裏翁

西峯新度曲莫擬白蘋鄕淸音窺鹿苑飛出洞云房

飛來峯

彼峯孤立外危徑細幽分流出桃花浪招回洞口雲樹啼連復斷艸泣綠猶芬相向山形冷海濤中夜聞

送大癡後堂還雅州

鬱鬱穹蒼雨泠泠徳士風家林歸夢簡祖域給鑪洪象渡分開浪鵬騰列遠空情持髙步切秋色澹從容

般若寺

迢迢遮萬木何似慰雙眉岸艸如煙合汀花似浪馳賦題殘葉恨共望遠山悲佇聽飛泉下幽情去復思

訪逸隱居主人

千里忽相對霜筇不憚勞漫吟栽柳節頻躅聽松髙遠水明孤潔從容辧雜囂深深煙入塢淸影若秋濤

宿髙梁寺含一丈中

髙林相語雜云寄暮山城步入祥麟穩棲來白鹿情寺靈遷峻陌僧靜臥髙閎慰客希寥落珠光照夜淸

苦雨

雨零新葉墮頻夢寄靑荷七夕星猶寐百重云又迆石寒苔鎖徧花冷露欺多去客行無侶天淸何日過

同靈端二和尙遊聖水寺

秀起山連髻孤禪錫石叢推敲由我賦冷澹論泉功雲樹諸鄰別江花一色同先聞登眺意斷處見歸鴻

寄竹浪和尙

柳絲垂影拂微陽皎潔天涯鶴夢長溢目雲霞濃又澹相依未必是韜藏

幽居自若聽松泉靖節誰誇五柳邊入眼江山頻百越孤光搖影綠蘿前

山家只訝相資義去去難畱客意刪啼鳥吹晴驚欲斷萬重云勢鎖幽關

幾多程去舊巖房應發陰晴動地忙路截危峯輕易過瘦藤聊拂露孤光

寄懶生和尙

夢頻何事役深棲成蓋松陰覆遠溪新雨淡分春列岫未曾隔斷子規啼

風翻林葉煙消塢髙訪柴扃未許關幾射山光春艸綠夢頻那得到塵寰

消得山家多祖偈拄筇行罷又思君過鴻不急應天闊碧落迢迢飛片雲

碧水漪門宛似霜。抱懷重席趾麟牀。庭前雙桂分靑翠。郁我山房午夢香。

石橋云浸蘚苔痕。向去機忘更度村。夜月窮來相似別。情多不礙遠同門。

天童偕大咸和尙觀曼陀羅花

風驚窗外連云濕。漫究頭陀冷笑時。欲折一枝分段去。不能畱得覆楊岐。

釣魚臺

气勢雄雄天地闊。歲移何怯雨霜寒。絲綸不用盈千尺。釣得波瀾一夜幹。

耨艸

靑山萬朵寓儂渠。立劫勞勞把艸除。鶯語一聲情世外。風規千古轉名謨。

過資州重龍山

勝遊機不絕。異域畫難持。缽浪池頭月。瓶花山外枝。天空孤鶴遠。磬杳一峯支。西聽河聲日。悠悠十二時。

二

古臺敧碧嶂。引望四縹彌。春靜涵空冷。雲間去不羈。松陰分鶴態。石竇卓龍奇。相照孤城外。登遊莫厭思。

次上公唐文學登魚臺韻﹝二首﹞

風髙似下五雲天。俯仰塵寰無並巓。孤月遠光淸有興。希聲千古徧山川。

向來孤潔坐洪荒。擬欲維舟恐浪泱。靖節尙遙非險密。翠峯間列拱詩章。

端陽

汩潭水色化龍開。鼉鼓聲聲月色哀。血染一江徵客恨。忠遺千古見君才。離云皎潔遙衝鶴。歸夢沈吟獨舉杯。只許幽人髙訪逸。逡巡莫逐海濱來。

次見眞居士韻

襟懷寫罷數來無。萬里山河用枉徒。龍缽汲泉分浪闊。虎溪含笑一聲孤。酒羈意絆生機促。詩觸情寒勒肺枯。云影山光吹欲斷。悠悠冷翠列冰壺。

悼寶峯和尙

應憐法窟起蠶叢。詎忍停機道路窮。淵脈滔滔猶未遘。眞風襲襲尙彌隆。滅生剎海波瀾別。今古閻浮身世同。明月淸霜飛晚翠。卻遺寒影寫晴空。

瀑布

軒昂不畏雨風折。好是飛瓊奪日昏。自古劈開千丈壁。每從衝破一溪云。捲彌天際冰心吐。流去江幹玉浪分。情正當峯同世老。相看豈滯六龍吟。

贈眉雪和尙主金繩

諸方多是贈詩林。難寫天涯一片心。梅熟幽村香徧舌。云籠髙樹悉垂陰。芙蓉城畔靑天落。威鳳山前白鹿吟。相看去來濃淡客。惟滋一雨洗塵襟。

二

千機百折此頭陀。瓶不敲殘已出鵝。門對小山常近月。寺當池岸早香荷。語淸業白終難抹。興密情幽冒曉過。眾把銀箋粘素壁。恨余瘦腹苦無多。

三

那堪祖席語音疏。能得綱維法社扶。白拂引山依仄徑。靑天摘月放平湖。蘆花隔岸經霜染。云轂離峯向日鋪。指點龍蛇心眼活。悠然全在一筇孤。

紫荊王老先生過昭覺惠詩綾卽韻以酬

門對堪圖遠近山。情江下有幾回還。小橋落影寒浸骨。玉露粘天冷照顏。雨過朝遊忙拾翠。珠投夜夢急窺斑。藤蘿不削非僧懶。鷲嶺傳來地脈閒。

望峨眉

新晴縹緲一山升。遙望令人興轉增。倦鳥帶來花事晚。白龍歸去石池澄。溪煙著日荒城翠。林葉飄空古寺燈。飛盡亂雲天咫尺。詩題不歇意先登。

次韻賀懶和尙重構大聖慈寺工竣

浮圖髙出古蠶叢。一路連陰碧玉宮。此日巍峨咸大野。恁他風雨洗長空。山容翠色參天白。樹影霞光映水紅。欲勒詩魂粘素壁。恐驚明月醉山翁。

並頭蓮次韻

淸風橋上玩池荷。淸影時時劃薜蘿。二穗蕊侵殘蝶夢。滿池葉動盡魚波。漚行日月東西繞。艷噴雲霞上下拖。水塹堪題環樂處。遠山映去夕陽多。

次韻西山雪意﹝二首﹞

日晴斜抱靄蒼山。玉浪盤空勢洗天。冷翠欲浮驚楚漢。凝光不動射秦川。尙傳素練南臺正。斷送流霞北極巓。獨對遠峯情乍起。寫來幽思在機先。

二

煙開亭閣倚晴窗。削壁千尋鑑壑蒼。斷處上侵明月窟。淹畱下壓白雲鄕。翠微貫日常鋪錦。陰極撐梅暗襲香。風捲半簾山雨過。嶺頭卻是一番霜。

夏杪懶和尙過文殊庵畱韻附和

一聯煙雨風吹斷。贏得髙軒盡日暉。洗劍浮盆威气重。散花掩席入玄微。瑤臺慰夢還揮塵。玉浪迎秋預著衣。幾度隔江酬白業。故園山色洞玄機。

弔月幢和尙

踢碎虛空還捏聚。靑天斫卻卻無傷。我來欲覯幢公面。明月滿庭似冷霜。

贈耨和尙主艸堂

客歲煙塵外。須臾錦繡間。惜蛟還渤海。放鶴入丹山。一曲頻髙節。三車眴刻刪。好鶯啼上苑。情事一聲關。

山居

山自靑靑水自流。道人計活在峯頭。攢成艸閣能容膝。定起霜鐘遠發洲。花好圍墻風奪艷。鳥乖當檻興消愁。莫辭上界還沈小。眼裏星河且下鉤。

二

千峯玉立接閻浮。縛个茆茨在上頭。一派斜陽風送晚。滿懷林壑葉驚秋。山窗漏月慈明榜。艸履生云範蠡舟。那韻久思朋未至。閒將鳳笛撥風流。

三

紫蓋羅圍禁不勝。乾坤在眼日爲憑。花飛滿地金沙湧。菌長枯莖貝葉增。種竹招雲長短畫。開池引月一團冰。不時吐露眞趺坐。頑石區區點未曾。

四

茆亭近水洞淸隈。總謂逃名意念灰。異艸三年成碧劍。落霞幾日長蒼苔。紅塵不到花無夢。濁酒情多月自來。一鏡天靑頻四望。賞心何用再登臺。

五

柴一肩來水一肩。髙榮誰謂向林泉。峯頭一嘯含淸濁。杖底分明啟後先。淺碧盆泓當鏡照。抽靑蕉葉作書箋。香銷鐘寂朝來晚。隔塢雞鳴又一天。

六

從容一色翠徵茫。羅列天庭愈更長。泉活石門寒噴雨。月篩蘿牖晚飛霜。懶逢世語猶癡鈍。漫惜山光有寸方。壑轉松濤蔭萬里。晴雲帶露送幽香。

七

林泉砌玉快山家。一合乾坤渾不遮。礡險泉鳴遲客語。天低云過濕窗紗。縱橫石逕無驚鹿。聚散峯頭有暮鴉。誰謂居山多寂寞。野昏常照石門斜。

八

茆茨小小近微叢。豹變貔文竟未逢。意足涼生淹夏日。依思寒禁動秋風。好分碧劍能浮水。休擬金卮早掛弓。山月隔窗情不倦。生香飛入夢魂中。

九

香凝萬壑小開扃。寬窄無過虎勢形。立澗雙分情若畫。小峯齊插翠爲屏。巢梁喜燕能陪客。卓樹嬌鶯亦轉經。不若淸思忘世事。何勞翻出幾千層。

十

前言吐下徹毛寒。莫遣情塵勒肺肝。萬壑煙濃迷鳥道。一泓湫碧駐龍蟠。艸侵石佛靑螺蓋。花絡蛛絲白玉盤。爲立主賓還疾便。投機未許泛波瀾。

十一

山幽頻築室。一榻在天垠。淺艸龍姻子。髙松鶴唳羣。藥肥常小雨。溪斷接重云。意下無新句。庵鄰久已分。

十二

空闊曾無厭。孤云去又來。靑山常繞夢。碧沼可容杯。石徑吹塵少。枯莖逐念灰。幽花頻獻佛。無問幾時開。

十三

天際涵空籟。吹山轉結螺。翠寒疑小雨。近泛是天河。只訝僧規約。那容俗語呵。雞聲同澗響。聽去在煙蘿。

十四

向來生气別。有院息庵前。峯隔傳淸磬。澗幽吐暝煙。深云如度水。新月似投筌。忽遇僧形古。相談不夜天。

十五

天壤孤峯接。門投野水分。風驚松子落。春化鳥聲勤。未厭三冬雪。難摧九夏云。知音無再舉。犬吠隔溪聞。

十六

幽居宜逸世。寒色晚稍多。越格臺山路。長流鄂渚波。石滋含玉潤。僧古麗鬖蟠。取首扣機犬。柴門未易過。

十七

艸閣依巖北。長虹萬里橋。數杉蓬冉冉。一徑入迢迢。竹塢陰非雨。天河梵是潮。掛冠投石壁。伶俐不須招。

十八

卻難違四序。山冷夜含秋。敗葉風前掃。瑯函月下抽。碧空懸皎皎。淸夢入悠悠。欲得思今昔。多從此界遊。

十九

壁立巖千尺。由來未著塵。窗陰寒露下。山闊晚云屯。愛月長余漉。欽才別作甄。芬芳同意潔。雨後看峯靑。

二十

一錫憑年逐。孤淸且活埋。磬安宜磊石。燈掛在重崖。不謂趨行徑。何拘著意懷。依溪常近月。客至有安排。

畱別筏海禪兄

艸閣招云隱。斜陽夜雨收。寒聲幽澗逼。曙色小窗畱。欲別難投筆。方行擬見舟。好山看不盡。或恐對江流。

次韻艸堂懷古兼答王刺史﹝二首﹞

風景悠悠逼艸廬。擬回猶恨此幽居。欲歌殘賦頻驚馬。試釣寒江休問漁。睡足龍蛇通楮墨。接天山水冷琴書。更看何代春聲壯。他日招云未許躇。

二

墨香不畏江云隔。知是他年舊艸堂。去鶴移苔憐失韻。惜花踏影喜畱香。髙林半帶悲煙落。倦客多從逐賦忙。何日買舟先過我。載將晴色共徜徉。

靑羊宮次韻

碧走湍飛情事盡。古今丹迹未淹畱。空經庭際蒼苔濕。杳靄雲間野鶴幽。懷抱此山逢路入。欲探情水向溪遊。過橋取剩村花好。十里鐘聲尙帶秋。

春興回文

春含淡柳傍陰花。笛塞吹明漾淺沙。情露遠霞紅染醇。傾杯小岸雨驚斜。

隱耕﹝十首﹞

不讀南華帙。耕余得慰便。靑山看雨後。碧沼浣春前。給食家添缽。傳經鳥集筵。花飄從不語。數數是流年。

二

野釣閒朝夕。耘鋤事業勛。霧凝多濕袖。風定細飄雲。半榻鳴書劍。幽心散戟文。綠陰遲客倦。暑色日紛紛。

三

處處探幽適。江天何啻遙。含聲歸隱臥。覓句待情飄。畦壠禾堪熟。山城雪未消。鵑啼常在耳。明月下河橋。

四

優遊牽耳目。事靜不爲分。雨霽山初醒。江潮聲近聞。髙言從世厭。長詠在吾云。未得農家寂。桃園鳥吠羣。

五

適來頻送景。斜照映松關。寒種詩書樂。輕飛花鳥閒。忘憂𨿽赤子。入眼是佳山。惱恨門前水。長流不肯還。

六

地勢從人肅。鵑啼聽五更。淡吟非是賦。長夢正當晴。沙暖鷗如醉。春深花似傾。家榮須自意。莫問歲時耕。

七

解意原非偶。閒情卻是寬。春云頻放翠。夜月忽生寒。性晦因難巧。村遙豈易觀。天遮惟一笠。平淡可中安。

八

日麗涵容瘦。情過動目悠。參差朋不逆。上下影相浮。歠茗吟成律。屠茅拋作鉤。賞心猶未歇。扶月聽髙秋。

九

百丈宜爲圃。髙林得濟陰。花聲疑客近。池測不秋深。葉落虫驚散。霞生鳥接吟。半竿頻送影。斜照怨無侵。

十

飄歌晴日咽。乘興寄愁顏。有食烏排下。傷機鼠亂間。一竿投渭水。鐘粟走陽山。相憶依前士。迢迢向此關。

悼廣安屢生維那﹝四章﹞

寶城消息計來陳。忽訝幹將鋒溺淪。隔歲瓶盂仍對夢。荒庭雨雪未勝春。深窺法社憂非細。漸奪禪燈焰不均。白拂當年曾莂子。嗟予此日亦傷神。

白雲一片覆山深。隱幾撚髭悲甚吟。惱恨秋光常過眼。痛悲祖席漫漓淋。燭花剪盡成難句。琴案敲殘擬絕音。已到貧來錐少卓。再磨更露劍光鐔。

劇憐負學苦偏長。那識虧途墜鋏鋩。拉履幽思仍意墮。扶筇遠望暗神傷。怕荒祖社圖湮綴。愁嘆禪燈脈落匡。西日雲遮嫌怪殺。峯頭夜月照山窗。

短偈搜腸括棘鉤。周旋少作淚難收。一庭紅藥蝶翻雨。萬事機謀樹過颼。常帶空心孤杖寂。只添老眼百年愁。蘆花兩岸溪搖白。憾慨悠思淡墨流。

夢遊峨眉寤成一律寄可聞和尙

一自維舟晤別君。夢中恍若到山宭。橋通三徑分流水。門對千巖吐秀云。寤寐觸情猶未是。滄波蕩月豈紛紜。室中續印籌難滿。聽法還來覲可聞。

再住昭覺爲懶和尙並同門話舊

春風一棹別江城。轉覺翻思數載情。勤祖塔前重露布。相如橋上更來行。村墟不異鶯花塢。砌下常畱霽月衡。故舊坐吟書榻上。關關不住是流鶯。

建南王道臺過昭覺玩芍藥畱題賦和

藥園千本每憑欄。占斷東風興未殘。巧琢瑤臺渾越俗。淸含珠館果應寬。冰容云濕篩金粉。素艷煙消篆玉團。好是仙源無減卻。將心何必覓心安。

贈伏虎和尙懸水陸

結媾精藍五十年。淸名貽記古今傳。奇詮撥盡多番秀。異迹情思百折鮮。短偈機關隨筆托。千顏形像傍燈懸。天涯一气還經徧。慣把峨眉白象牽。

次韻王道臺遊淩雲寺

看山東閣繞城興。曲徑懸梯萬客登。怪煞階前蹲翼虎。奇哉象外展神鵬。吹開汀霧天然像﹝嘉州大像渾然江岸﹞。掛就銀河石室燈。滿眼風雲回首處。一聯淸興我何能。

再次遊中巖韻

欲向中巖萬木陰。法筵可是積年深。路經蓬壑依仙迹。月映瑤池滲客心。遠底崢嶸纏玉壁。千層危磴過雲林。佇聽松韻春風老。探迹資遊汗漫襟。

悼升宇張居士

犀浦村前煙霧蒙。維摩榻冷對長空。吾門猶惜嗟勛業。少室雄吹五葉風。

示西樂水頭

滔滔汲著古源頭。息汝安平得自由。炎暑令人無懊惱。篙竿亭畔碧芬幽。

壽鹿苑侍者

頭顱削染勿多虛。摸著娘生面目奇。露柱齊年無少剩。不知挨到幾何時。

喜趙觀察復建靑羊宮二仙庵是日營齋普啜感賦一律

琪園疊巘近城邊。深極晴開翠接天。密值繁華唐代閣。淸廉不減晉時賢。公餘赤手頻栽竹。素過徵心漫引泉。江月樓臺談未盡。桫羅橋上看飛仙。

壽大慈法兄懶石和尙入帙

鬢在滄浪八十年。以餘花甲趙州全。生平傀儡金圈跳。日用郎當棘栗饘。世外無勞奎璧煥。雲中賴有祖燈肩。況兼髫髻相隨到。香篆幢髙擁座筵。

次韻吸嵩丁道臺過訪兼謝

蠶叢曲徑苦能行。跳越峨眉豈偶生。拄丈鋒鋩那讓佛。塤篪還我鷓鴣兄。三拳築碎髙安肋。一掌逢人熱血傾。謂是當年餘願早。頻將栗棘煮沙鐺。

吸嵩居士寄箑詩復原韻

旣气同門晤別抽。薛濤井畔送歸舟。馬駒庵外磨磚鏡。船子江頭下釣鉤。一半去心常共語。三千藤葛劃然掊。寄來箑上中巖韻。猶在題詩黃鶴樓。

次於撫軍來董堂韻

杖藜何處問煙村。歌得淸風擅美論。幔卷花涇常落影。句敲情洽每忘言。芭蕉葉上千秋韻。甓磚中無發痕。好種髙梧三十本。畱雲集鶴肅乾坤。

又

公署淸齋向遠材。池開八面積賢論。南來書案薰風滌。北眺松陰伯舌言。窗外名花寧有種。煙中翠色醉餘痕。堆山削壁蓬萊接。政是藏天寫艮坤。

又

重重亭閣勝幽村。崦翠朱闌更可論。坐聽鳩談未歇。閒觀花竹靜無言。山川新就髙低境。日月常懸來去痕。賴得詩成如夢覺。援毫擬著一干坤。

贈月峯和尙還裏

幾番畱弗住。負笈與擔簦。筆掃箋難盡。情懷夢易勝。一觴泉當酒。幽賞鹿爲朋。不抹深深意。重來打葛藤。

歌

和船子和尙撥棹歌

一片孤帆落影斜。天空不盡水無涯。披白月。引紅霞。洪波浩渺是吾家。

傍煙紅蓼好抽竿。捲霧和云逆上灘。湍衍秀。淥吟歡。森羅萬象在眉端。

單絲不釣一漁翁。宇宙之間無个同。忙點棹。急牢籠。金鱗罕遇在其中。

本來端不向他求。惆悵無餘思恨愁。月影薄。水色悠。捲起雲簾搭一鉤。

平沙淺水綠芙蓉。處處花聲逐晚風。香馥鬱。露含紅。一曲淸音度暮空。

弗住山根傍水旋。分明直指在當然。稍擬議。落言詮。不遇知音不覆船。

四望云分露野情。江天微雨灑蓬塵。蓑笠破。浪花平。髙掛長帆始放行。

展出經綸撥轉船。江楓蕭瑟冷煙邊。風動樹。月華天。幾點星稀意自然。

若北若南轉更新。上無片瓦下無塵。或時沒。或時伸。獨露乾坤無異人。

晚舟溯水上煙灘。忽遇鱗翻浪影漫。啖云餌。吐鮏羴。掣轉蘆頭下一竿。

輕桴短桌漾溪間。祇樹紛紛露遠山。烏石畔。荻蘆灣。且歌且曲意閒閒。

斷谷徜徉吐露機。桃花落盡柳花飛。云掛樹。霧沾衣。白正蓬風載月歸。

風滿蓬兮月滿船。隔蘆漁火斗秋煙。日飄泊。夜忘筌。歸來那用軟絲牽。

時辰十二覺舒情。漢外云深色轉輕。疏鐘落。已天明。月去日來伴我行。

蕭條何事復何嗔。友宇朋天獨一身。饑便歇。困卽茵。繩頭稍得月陪人。

終朝蕭灑水雲間。風雨樵蘇透此關。看花落。聽水潺。乾坤容我一生閒。

葉剪千波下一鉤。藻移掩映舊宗由。有時放。有時收。幾度贏來意气悠。

水光山色是相知。出入臨機用處宜。逢俊傑。遇嬰兒。盡把家私說向伊。

披煙帶雨日求魚。徹骨貧來一物無。腰戢篾。料掉夫。桌前天地一蒲蘆。

漁臺石歌﹝有序﹞

古字山卓峙於淸流江之上。唐宋元明之代。版圖曠勝。規制紆郁。層疊翠屏。一池益壘於殿後。冽若龍泉。世罕有也。靑龍之岡。參天一石。髙可數余丈。周闊數圍。頂可容百人。孤立如覃。髙矗於位。人或乍來乍往。登眺徘徊而四玩。諸峯俱拱其下。周徹百數由旬。無遠弗屆。旦晨危夕。皆覆梵云。非泛然气象。而比擬相向。凡登眺者。不可不工於筆紮。昔趙文肅公興題數偈。恪鐫貞玟大徳。壬寅成都尹應熊冀公。慨書釣漁臺三大字。眞刊在上。懋學文才。不勝廣紀。名碣敏篆。未能搜羅博采。而當日如鱗梵院。時以荒煙蔓艸。予於癸卯春。歸來整葺。略成叢席。歷歷寓目。遐邇瞻仰。亦當頗獲於心矣。尢斯石與梵院。肩比而接踵。實在中川安寧鄕。乃予水源木本之地。予往往攀躋。憑眺遠望。諸峯羅列在目。故有漁臺散集行世。此則中川之異境。古今由來。共見共聞。誠天地之景運。而民生盛衰。陵谷遷變。事業頹廢。惟喬木怪石恆托於社稷。夫有宇宙而卽有斯石。石在盤陀。石不步武。赫奕立峙。蘊之孤卓。亦增山川之輝媚。豈如兆瑞於一時。則漁臺之碩矹。上突霄漢。髙視院宇。而往來瞻拜叢席者。此石歷先眩目。大意不可不登。爽然天地之大觀。固勝迹之所以傳也。予樂爲之歌登斯石者觀。如是作歌曰。

漁臺石。崢嶸嘯傲倚南極。气吞千仞貫星河。兀兀峯頭聳標砐。憑伊浩劫任消磨。良由坐待天撲地。陽焰空花撒向人。溪山雲月醉相識。盡有機絲裹十虛。萬年一等常如是。坐來地老與天荒。嗟嘆桑田變滄江。起諸倒見溺生死。不解隨情逐隊忙。等屬陰陽腰系著。不牽寒暑疊相當。幾人登。幾人眺。登者忙然气噴天。眺者依俙誰識﹝髙元﹞。登眺無如圖快心。兢兢業業魂消耗。夥起從容登眺來。彼此腳跟宜自照。漁臺石相依著你。釣盡煙波。金鱗始遇。偶乖風雨多多篩。觸動些些名利機。看他善惡全兩種。使盡施爲虛用力。萬象堆。森羅窟。雨風浸爛虛空骨。變滅無時因世時。壞空成住從無住。十方世界目前包。四聖六凡空碌碌。任他鬧。任他閒。閒鬧與吾不相干。閒鬧無時宜自決。生滅不休眨眼看。憎愛都緣成鬼戲。名利無勞一指彈。百日月。繞閻浮。返覆不停我何求。呆嘆古今髙突兀。敢保奔忙一世休。混沌殼兒絲系著。影光壓倒百神州。奔雷怒電晴空激。晏然添得鬼神愁。分明眼底乾坤小。不安排處世界周。歌還石。石還歌。怪云萬態任逶迆。忙忙弄巧翻成拙。悠悠世界本蹉跎。無生國。誰繼踵。臨濟徳山入艸孔。佛祖也曾踏上肩。四顧回旋毛骨聳。坐看煙霞朝夕飛。擺落藤花千萬種。團團秋月任追隨。瑟瑟西風吹不動。怪黃鸝。頻伽鳥。啼得血流何日了。溪上桃花澗底紅。空裏淸風偃山艸。徒有駢闐喧又喧。爭似阿儂悄更悄。

浣花溪歌爲玉輅和尙作

稽古文光射斗宮。丹楓碧落翠微中。得訪當年杜甫績。娟娟盤軸气如虹。熟視吁嗟流不攺。從遊漸積嘉丰采。把酒亭亭酣暢玆。閒濯滄浪聽款乃。不減風流思少年。浣花溪在艸堂前。素聞子美啼鵑集。搖落幽林竹裏煙。撥盡枯腸空八萬。踏來亭閣客三千。溪頭夜夜侵明月。月下花前思李白。酒酣但作陽春歌。拔地波瀾吞八澤。簫管春風聒耳邊。竹塢平原紛未歇。紅蕖苑。白花潭。瓊波玉浪日鷗翻。幾番晴過幾番雨。歸來但掃落花篇。徒聞車馬急追梭。相望情塵如逝波。春融羨舴堪娛目。暮聽漁父遠吟哦。放艇分流相似鳥。阻關險絕直透過。莫使釘椿搖櫓漢。心空及第伴禪那。掉破虛空鮮流血。腥風兩岸染森羅。雲開合。竹交加。細向襟懷鮮不差。點綴溪光搖淥翠。優遊野色抱晴霞。洗石磯頭僧浣衲。扭幹捏聚不逢他。陰晴照徹波心漾。看來渾是浪翻花。眼底嬌風乖世事。樹頭鶯語巧詩家。芙蓉城畔溪環繞。漁父洲頭喧未了。臺榭禁弛有變遷。松濤暖沸無昏曉。平原洲渚幾何長。晴逐紛紛度雁行。雲雨趁花彌濕艷。風流壯客類殊方。艸堂槪古經寰宇。遙天繁盛境如此。檢點春風桃葉開。滄浪送酒無朝夕。多士從玆追舊遊。題詩動作蛟龍气。

花篾歌

漁臺山人去花篾。撥艸尋幽踏凹凸。踢碎靑山朵朵雲。錯落星飛痛恨徹。莫測千機急早忙。眨得眼來天地隔。刀柄盡在我手中。不由仿佛依俙同。猛著精神撣大抹。葛藤一掃探籠籦。隨髙就下陟幽林。幽林取竹髙下截。似乎混沌一剖開。直派條條無斷缺。收拾不全。東拋西勒。緊俏底工夫有進。解怠者臨危摸月。多福莖莖有曲斜。誰道靈云悟桃花。香嚴不假安排定。芟除瓦礫擊著他。大展機。且非惑。腳頭腳底乾坤闊。馬祖庵前把鏡磨。髙安灘頭把曲雪。莫道山中無佛法。度過篾頭思古哲。纏裹十虛。無欠無餘。牽犁拽耙。少伊不得。直逼金烏將已黑。極赴艸廬求宿歇。主人何事向鄰庵。不顧烹煎蹈閥閱。便把柴門推半開。未來心兒不可得。逆順不自由。東西無辯別。腳指踢去皮。頭顱撞出血。仔細思量來。弄巧翻成拙。自家珍習任安排。求人事業難寬闊。鑪中深撥無一星。拾取枯枝鉆燧革。忙去擔泉帶月歸。卻來覓火和煙得。桶內無米缸乏泉。廚頭不見破木杓。佛祖當年丑拙陳。紙撚無油難照黑。檐前摘个大冬瓜。水煮無鹽呷得悅。前人說得恰相當。肚饑元來好喫麥。說甚酥酪與肥甘。百味惟思一飽歇。自家事業自家忙。良由一念肯丟撇。伎倆現盡添得歡。西風一笛橫拈鐵。不解衣裳取性眠。夢裏何嘗生怪捏。鄰雞不聽鼓欄幹。縫罅微微明漏泄。須臾平旦主人歸。只教呵呵把手拍。憎愛都緣一撒開。莫惱心頭橫皺額。者莖篾。誠難得。疲勞向外更馳求。的的端然不肯休。況是叢林當用著。敢保工夫不自由。百丈開畬說大義。潙山耕徧水牯牛。耕徧虛空種明月。大千沙界一粟周。歸來重把家私說。天外嵐光幾點落。蠻煙瘴雨一杖攜。彈指八萬空消索。

簡陽九曲鋪茶庵記

原夫迦文聖人謂。三界無別法。惟是一心作。所以棄甘就苦。冒暑衝寒。曠劫迨今。無頃刻不周徧法界。向眞實地上。大圓覺場。由之而建立。依之而運行。散爲種種佛事。於是三百餘會之玄談。千七百祖之雄唱。皆是一切智智淸淨。諸色相等。靡不依而沾注者。總謂展鷲峯無作之機。啟嵩少不傳之妙。余於己巳秋。謝事昭覺。自焦沙買舟而下。抵簡池。昔周金剛故里也。舟寄大江之岸。少憩四聖廟。廟乃州主劉公篤信重創。延嗣云禪師席焉。已而詢其下院。在九曲赤水二鋪接壤。昔居民遺址。屋廬旣墜。石木儼存。殆四山交肅。而上下互相衝擊。主者不憚塵慮。結庵道傍。剪荊芟棘。共議以耕。頓成膏腴。樵山蔬圃而悉備焉。飫膳以充往來禪悅。煮茗以濟遠近旅商。大徳乙丑。廣募信眾。新嚴棟宇。精效禪林體制。從無陜隘內。塑關夫子儀像。方獲瞻睹。弗生慢意。惟超然於名相之表。廓爾於神悟之際。總作是觀。遂扣記於余。或不廣其顚末。而心目爲之一貫。擬涉念慮。洞徹源底。故之菩薩人。操眞實事。具眞實心。發深誓願。順逆無怯。與一切慨布。歡喜心聆。渴思注想者。誰無此庵。不休登陟者。誰沒此庵。上契諸佛心。普息恆沙念。皆公普施之行力。則未免粘情帶窒。而結成伽藍勝槪。時與眞際相符。略述短記。以例無窮之證焉。

佛冤綱禪師語錄卷第十二

跋

了以不惑之齡。晤我法弟佛冤和尙。於牂牁禹門之精舍。參隨補處。又不覺二十三載。佛侍本師巾瓶之南。凡四十餘稔。歷盡淸要。深得九淵驪龍頷下之珠。赤幟一懸。小大折中。曰慈曰儉。不敢爲天下先。或抑或揚。都盧是大旗手。其機峻捷。互換主賓。不以系驢橛章程。務以死貓頭賣弄。捏由基箭。荷雲長刀。如銜燭之龍。行而破暗。落機之錦。濯以增妍。故全提半提。另是一番作用。翻手覆手。令人直下承當。尋常示眾曰。山僧無隔夜禪與人參。而我自家屋裏底貨尙使不盡。詎借古人鼻孔出气耶。爰以六九之齡。主持三剎。漢安古字昭覺祖庭。雙流潮音。說法剿絕。如刀截齊。了無痕翳。侍者記以災棗。余從云頂雙劍歸來見剞。視之尙未終紙。曰。此土桑門。含章秀發。羣英間出。疊有其人。俾黃河牽一帶之淸。靑史載千年之應。所以通感適化。則彊暴以綏。靖念安禪。則功徳森茂。敢以不才。汗漫書此。副我四十餘年前。同襟共社之奇遘也。非謂爲跋。

丙辰暮春住安龍石寶禪院同門愚兄徹了撰

康熙歲次丁丑中秋吉旦

﹝板存楞嚴寺藏房槜李倪爾繩刻﹞

