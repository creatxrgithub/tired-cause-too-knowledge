嘉興大藏經百癡禪師語錄

百和尙語錄序

宗門之語語法也正所以語心也蓋此心法不容擬議不容限量審時度節隨因溯緣或語地或語人或語語或不語語乃稱獨步者曹溪而上莫以諭其前頌開來者太白而下反若窄其緒而不知語𨿽不同心無二心法無二法也惟心法昭而筆墨皆生動齒頰皆馨香我法兄百翁悉備而光大之有才而若無才具識而若無識捷得心印而若一無所得廣傳賢聖而若一無所傳恂恂然一舉一動皆實心一咳一吐皆實意眞不可語何嘗不語其似者似不可語何嘗必語其似者語所當語何嘗不語其眞而似似而眞者語所不當語何嘗必語其眞非眞似非似者總之千百年之血脈流傳於此一語千百世之肩荷弘護於此一語此而猶得謂一人之事業乎此而猶得謂一世之文章乎吾披閱再四爽焉若失西江之可以一口汲也茫茫大海亦復如是東山之可以小魯登也巍巍泰山亦復如是吾深羨其如是竟不知其何以如是建瓴之水萬里濯足倒峽之勢千仞振衣至於靜裏傳響冷地發焰尢在善解者迎其刃焉。

時順治辛丑歲暮春谷雨日法弟無依道人徐昌治覲周父盥題

百癡元和尙語錄序

入門喝驀頭棒滹沱宗祖垂手爲人處極直截痛快故正脈流傳愈久而愈光大百癡和尙從本師費老入棒下發明便能掀倒禪牀赤身擔荷歷數會開堂語要波瀾浩蕩機用縱橫電激雷轟星移斗換譬彼名藩宿將秉握威權而方城連帥無敢違越▆嗣法弟子若干如明覺禪師憨公今上特召入內談玄賜紫卽此益見師之鑪錘與尋嘗迥別所謂狻猊產白澤哮吼聲髙薝卜接栴檀芬芳味遠樹祖壇之赤幟揚萬古之眞風不其然乎讀玆錄者另具一隻眼始得。

時順治己亥歲暮春朔日同門法弟轢道人嚴大參焚香盥手敬題

序

百癡大師三山獅子一代馬駒現光明拳照波若眼歷坐道場素緇傾慕洵可以遠吸曹溪邇躋大白者矣曩歲吾郡超果開席金鰻靑虎之墟瓢衲麇至余獲晨夕覲侍其間竊稔師之爲人道韻淵澄辯才飆發鉗錘來學困徹婆心𨿽以轟雷激電之機而寓霽日光風之意豈秋晚以來呈身長老杜撰宗乘黃茅白艸之徒所得窺其涯涘者哉無何謝去屏迹谷水之陽華藥羅窗楓蘆翳徑余輒拿一葦從之獲睹是編妙絕語言脫離窠臼因樂序而流通焉若以這鈍漢爲濟川子韶者流能贊師一辭乎則慚愧一杯姜杏湯久巳。

順治庚子歲桂月之朔茸城學人弘尙單恂槃曇謹序

百癡禪師語錄目錄序文卷第一福建建寧蓮峯禪院語錄建寧寶峯禪院語錄卷第二建寧百山景星禪院語錄卷第三浙江杭州皇崗太平禪寺語錄杭州金山長慶禪寺語錄卷第四嘉興金粟山廣慧禪寺語錄卷第五嘉興金粟山廣慧禪寺語錄卷第六嘉興金粟山廣慧禪寺語錄卷第七嘉興金粟山廣慧禪寺語錄卷第八嘉興金粟山廣慧禪寺語錄嘉興梵勝禪院語錄卷第九江南松江明發禪院語錄卷第十松江超果禪寺語錄卷第十一再住松江明發禪院語錄卷第十二松江明發禪院語錄卷第十三福建興化蓮山國歡崇福禪寺語錄卷第十四示眾金粟首座寮秉拂卷第十五小參上卷第十六小參下入室卷第十七拈古頌古問答機緣卷第十八法語上卷第十九法語下卷第二十偈上卷第二十一偈中卷第二十二偈下卷第二十三啟疏引卷第二十四書問卷第二十五說卷第二十六跋題歌辭卷第二十七贊卷第二十八佛銘記卷第二十九行實賦序祭文卷第三十雜詠

目錄終

百癡禪師語錄卷第一

嗣法門人超宣等編

福建建寧蓮峯禪院語錄

師於崇禎辛巳年十月初七日受眾紳衿請就院開堂法座前拈疏雲珠回玉轉百匝千重佛祖綱宗盡在里許煩維那道破令四眾咸知。

指法座云寶華座最髙層誰人敢踏上頭行新長老今朝獨步廓然八面風淸。

拈香雲者一瓣香巍巍乎如天普蓋蕩蕩乎似地普擎爇向鑪中端爲祝延當今世界主皇帝陛下聖壽萬歲萬歲萬萬歲伏願舜徳逾新坐鎭金輪而致治堯仁廣運增綿神莢以無疆者一瓣香光透仲尼日月瑞應上極星辰爇向鑪中奉爲闔國審僚文資武列建寧本道本府建甌兩縣諸位髙官今日請主外護紳衿伏願克孝克勤作熙時之舟楫乃悠乃久壯法苑之幹城者一瓣香不從別處收來秪於棒頭點出直得家傾業破至今沒地藏身爇向鑪中專爲現住浙江嘉興金粟山廣慧禪寺傳曹溪正脈三十五世本師費隱容老和尙用酬法乳之恩遂斂衣就座上首白槌云法筵龍象眾當觀第一義師云好个第一義一槌打疊了也便爾罷釣理卻相應設欲添花事無不可莫有乘時唱和者麼僧問第一義佛眼難窺龍象眾作麼生觀師豎拂云這里薦進云直得上無攀仰下絕己躬師云秪恐不是玉進云曹溪波浪如相似無限平人被陸沈師云也須記取問如何是最初一句師云杲日當空僧禮拜云謝和尙指示師便打乃云當陽的旨今古該通直截根源聖凡統攝頭頭顯露物物圓成迥絕見知了無回互於此洞明得去不妨就地施設現處舉揚掀展鷲嶺家風揭開少林寶藏向霽天化日之下以與泥豬疥狗共贊升平鳳子麟兒齊彰海印𨿽然如是猶未足稱衲僧意气如何是衲僧意气三尺龍泉光照膽萬人叢裏奪髙標卓拄杖一下復舉寶壽開堂三聖推出一僧寶壽便打三聖云與麼爲人瞎卻鎭州一城人眼去在寶壽擲下拄杖歸方丈師云主寰中正令握閫外威權寶壽固是作家簡點將來只得一半若據山僧見處當時待三聖恁麼道和聲亦與一棒要見賞罰分明上首復白槌云諦觀法王法法王法如是謝詞不錄下座。

立頭首執事上堂僧問越聖超凡則不問建功立業事如何師云大家出只手進云恁麼則安貼家邦去也師云不是苦心人不知乃云獨掌不浪拍獨虎不成羣坐爲叢林主端的要弟昆弟昆旣端的也則有法必守有令當遵髙低普應左右逢原逆順場中無掛礙相看扶起破砂盆。

開鑪上堂云平地畫關牢明瞞暗騙赤身就鑪韝附熱趨炎有不假鉗錘底衲僧出眾相見僧問大地完全一个鑪看來都是火柴頭還許學人鑪邊添炭也無師云無汝湊泊處進云學人信手輕挑撥便解翻身動地流時如何師云許汝是个漢進云覿面何須親付囑揚眉早已過新羅師云話頭也不識乃云火焰爲三世諸佛說法三世諸佛在火焰裏轉大法輪這般說話知他是有耶是無耶蓮峯若放過廁坑籌子瞞殺諸人若不放過諸人又覺皮焦面赤驀拈拄杖卓云看看今日事已到頭了也頑銅鈍鐵美璞精金且入此紅鑪中千烹百煉他時成龍者躍天成蛇者攛艸各各具一種神通也信未敢相負然𨿽如是寒猿夜叫巫山月客路繇來不易行。

上堂僧問艸鞋踏破已多年拄杖橫擔萬里天跛鱉魯吞三世佛賣來不值半文錢以坐具打圓相云學人上來請和尙鑑師便打進云秪這个還有麼師又打進云少年一段風流事只許佳人獨自知師云未必心頭似口頭乃云鴟睛射日鳳尾淩空樹染霜華分外紅無位眞人攔不住誰家驀面喜相逢忽相逢門門有路路路通因憶當年臨濟老一堆屎橛動腥風遂掩鼻云欲避無從下座。

上堂僧問如何是奪人不奪境師云有約不來過夜半如何是奪境不奪人師雲閒敲棋子落燈花如何是人境兩俱奪師云千山鳥飛盡萬徑行蹤絕如何是人境俱不奪師云蓑衣竹笠翁獨釣寒江雪進云料揀已蒙師指示向上還有事也無師打云且領前話乃舉鹽官示眾云虛空爲鼓須彌爲槌什麼人打得眾無對南泉云王老師不打這破鼓法眼云但道王老師不打自然是个破鼓師雲南泉法眼總是隨隊氀漢而孰知這个鼓子完完全全縱使千槌萬槌也打伊不破蓮峯今日無事要擊一通與鹽官出气遂拈拄杖卓一卓云還聞麼復擲下云若到諸方一任舉似。

薦親請上堂欲薦生身父母須尋本有爺娘頂豁開正眼腳頭腳底全彰枯骨多年一齊鞭起覺靈不昧度以慈航直教个个達上方珊瑚樹語頻伽鳥欄楯交羅放異光所以道剎那契本三有均資一念知歸四恩總報是汝今日還委悉麼潑天大路如弦直努力勤行尙未遲。

上堂僧問如何是蓮峯境師雲門映東溪水如何是境中人師云扶筇看落花進云人境且置達摩西來意若何師豎拂云向這里薦取僧禮拜師乃云若向這里薦得也達摩祖師喚來洗腳有分天下老和尙暮打八百朝打三千窮廝煎餓廝炒上刀山履劍樹蓋是尋常三十年後有般漆桶效恁麼去就亦怪伊不得何故彼彼丈夫兒气分決然相應然𨿽如是當門不用栽荊棘致使行人惹著衣。

冬至上堂冬至月頭賣被買牛冬至月尾賣牛買被山僧牛幸有一頭且不必買被只有一領且無可賣無買無賣隨時自在直裏橫騎風流莫賽短笛沒腔信口吹金鞭遙指乾坤外大眾水牯牛來也切莫犯伊蹄角好便下座。

上堂夫宗師提唱不在繁端就一境一機一字一句著著皆出身之路只是罕遘其人事弗獲已更爲你費盡口頭黑漆拄杖有屈無叫處豈不見藥山久不升座院主白雲大眾久思示誨請和尙爲眾說法山令打鐘至座前便歸方丈主隨後問故山云經有經師論有論師爭怪得老僧看這老漢果然勞而無功秪如今日懋院主設齋請山僧升於此座鐘已打了也說已說了也又作麼生折合去良久云不可矢上再加尖也便下座。

上堂天寒人寒言端語端直下便會有甚麼難普賢牀榻近文殊境界寬其或未然無事偶從廊畔過燈籠露柱也相瞞復舉僧問香林如何是衲衣下事林云臘月火燒山師云大小香林盡力只道到這里。

臘八上堂僧問世尊才出母胎便已稱尊何故又至雪山睹明星方爲悟道師云禍不單行問今朝臘月八明星光爍爍堪笑老瞿曇觸著眼睛瞎師云汝自己分上作麼生僧喝師云好這一喝僧無語師便打乃云風剝剝骨稜稜夜靜一天星斗橫六載辛劬向這里討个合煞𨿽然拾得鼻孔未免失卻雙睛帶累閻浮多少漢直至於今描也描不就畫也畫不成殊不知總是一盲引眾盲相牽入火坑仔細思量著眞實可憐生喝一喝云男兒自有衝天志豈肯如來行處行。

上堂十五日以前彷仿佛彿神頭鬼面十五日以後依依稀稀鬼面神頭政當十五日視之弗見聽之弗聞且道是什麼物有眼辧手親底拈來一槌槌殺蓮峯賞你一錠金如無且任伊爲孽爲妖到處魔魅去也拽拄杖下座打散。

聖節上堂僧問如何是祝聖一句師云芥子城中無盡春進云恁麼則一人有慶兆民賴之師云好音在耳人皆聳乃云至尊至貴至靈至異福澤徧寰區睿算等天地於斯時也香靄金鑪簾垂玉殿班班鵷鷺稽首賀萬年之觴總總黔黎鼓腹樂無爲之化卽我林下道人𨿽居四民之外亦少此个恩力不得畢竟如何報答舉拂子云少林一曲分明在頻對堯風舜日吹擊一擊下座。

因雪上堂僧問大地山河一片雪當陽日照杳無蹤如何是無蹤一句師云換卻闍黎雙眼睛乃云有梅無雪不精神有雪無詩俗了人山僧今日向大眾面前吟一首雪詩去也片片飛來碧寒光勢接天扁舟乘興者到此勿空還顧視左右云莫有和得者麼眾無對師云且去鑪邊共度量再來方丈通个消息。

歲旦上堂拈拄杖卓云斬新條行新令凜凜威風孰敢競竊符樹幟底擬卽分身戴角擎頭底觸之失命不是彊己抑人亦非欺凡罔聖大都眞實丈夫兒脊骨繇來似鐵硬復卓一卓乃舉僧問鏡淸新年頭還有佛法也無淸云有僧云如何是新年頭佛法淸云元正啟祚萬物咸新僧云謝師答話淸云鏡淸今日失利又僧問明教新年頭還有佛法也無教云無僧云年年是好年爲什麼卻無教云張公喫酒李公醉僧云老老大大龍頭蛇尾教云明教今日失利師云二尊宿一人道有一人道無𨿽則各展家風要且未能截斷這僧舌頭在今日或有問蓮峯新年頭還有佛法也無驀頭便棒亦免伊向有無窠裏躲跟更欲如之若何但云蓮峯今日失利。

春日謝眾檀護上堂僧問如何是賓中賓師云拋卻故園春如何是賓中主師云藤條隨手舉如何是主中賓師云垂鉤取巨鱗如何是主中主師云雙眸無佛祖進云賓主蒙師指初春句若何師云艸色半含靑乃云玆當立春勝日且喜期事將畢爲愛諸老維摩用心到底貞實山僧幹索索地思量無物可以相酬記得衣內有一顆明珠不免乘時拈出對眾分付以兩手作捧珠勢云還委悉麼持去從教家大有能藏日久倍光輝遂拍手笑下座。

解制上堂盡大地是个蓮峯諸人向什麼處去盡大地被拄杖子吞卻諸人又向甚處見蓮峯這兩轉語挨得透則昔日無結今亦無解結也禪板蒲團歷落分身世界外解也芒鞋缽袋依舊不離碧山中威獰似虎活潑如龍動著些兒勢莫容是吾種艸應知是乃可稱提向上宗拈拄杖卓一卓喝一喝下座。

元宵上堂短巷長街銀花交燦遊郎舞女踏歌入云明明耀古騰今歷歷超聲越色何必福城東際始見文殊樓閣門開方參慈氏一透一切透一用一切用𨿽然此猶是曲爲權宜之談更須識有人境俱奪向上一路卓拄杖云火樹踏翻人影寂從教大地黑漫漫。

祈壽請上堂僧問耳順從心年已屆因齋慶贊句如何師云壽山千古峻雨灑愈深蒼進云可謂靈苖含秀色萬善法嘗光師云莫將鶴唳作鶯啼乃云設齋祈壽永覿面爲敷陳柏樹淩空翠桃花潠雨新年來此際春光好更有年來不盡春且道憑个什麼便乃如是舉拂子雲天道無親常與善人復舉龐居士云難難十石油麻樹上攤龐婆云易易如下眠牀腳踏地女靈照云也不難也不易百艸頭上祖師意師云父慈子孝夫唱婦隨卽不無三人但未免令人向難易不難易上作活計爭似城中王老居士偕令室陳氏一家之內和气藹然也不說什麼難易不難易似這般還有祖師意也無須知廓落全彰事一對鴛鴦畫不成。

上堂一拳拳倒黃鶴樓一趯趯翻鸚鵡洲衲僧家須與麼英特气槪乃可撐門拄戶其餘委委曲曲藞藞苴苴盡是喫死飯漢欲續濟北烜赫宗枝太遠在蓮峯不懼諸方笑怪自有護身符子分付諸人畢竟作麼生取用拈拄杖卓一卓喝一喝。

退院上堂未有常行而不住到頭云定覓山去未有常住而不行畢竟春回艸自靑爲無爲益無益子規啼血滿花枝耐行人歸未得馬大師與麼語話山僧胡亂注破了也且道今日行的好住的好良久雲長安𨿽樂不是久居便下座。

過寶蓮山緇素請上堂一機撥轉萬象平沈一句拶開千差靠倒所以道佛法本無許多省要處不消一札龐居士於馬駒言下契悟雲門被睦州推得腳折自非其人安明其事山僧借路經過亦要諸人共知畢竟還有得力句也無喝一喝。

建寧寶峯禪院語錄

師於崇禎壬午年二月十八日入院至山門基云十方無壁四面無門祥麟瑞鳳一任騰奔舉起拄杖云還識縵天网子麼。

佛殿云盡令去也瞿曇老漢亦須倒立下風若論仁義道中且禮三拜。

方丈云有者掩室有者默然𨿽則坐斷千差未免引人墮在鬼窟裏山僧要出他一頭地更不如是施張何故快入驚人浪方逢稱意魚。

上堂拈香雲此瓣香乾坤合其徳日月合其明爇向鑪中端爲當今皇帝祝嚴聖壽伏願蘿圖寶祚彌億萬年玉葉金枝亙河沙劫此瓣香王庭柱石佛國垣屏奉爲建寧諸位髙官伏願福海增深壽山益峻此瓣香得時入骨痛難忍觸著傷心恨不銷二回拈出專爲現住金粟堂上本師費隱容老和尙爇向鑪中使天下衲僧共知些兒气息上首白椎竟僧問昨日蓮峯住持今朝寶峯和尙不涉二邊請師道看師云無孔笛吹云外曲進云恁麼則頭頭非取捨處處沒張乖師云知音能得有幾人乃云未到此間不妨令人疑著及乎到來眉毛依舊烏崒嵂地向這里見得諦信得及山川艸木總屬尋常老幼賢愚一味平等同彼同此無是無非渴飲饑餐隨緣任運更說甚佛法玄妙菩提涅槃直饒臨濟當前也開臭口不得政與麼時共樂升平一句如何話會碧桃色醉千峯外社舞村歌處處春復舉法燈和尙云本欲深藏巖竇隱遁過時蓋緣淸涼老人有未了底公案出來爲他了卻時有僧問如何是未了底公案燈拈起拄杖云祖襧未了殃及兒孫僧云過在什麼處燈云過在我殃及你師雲山僧才疏徳薄微志寔欲如斯只爲受我本師之囑不可恁麼便休故𨿽山屋數間亦勉彊作這般虫豸或有忍俊不禁底出來互相激揚正好喫山僧手中拄杖因甚如此不見道祖襧未了殃及兒孫卓拄杖下座。

漈濱護法請上堂僧問應以此身得度者卽現此身而爲說法今日居士到來如何相見師云不敢相瞞進云雲月𨿽同爭柰溪山各異師云闍黎道亦著僧禮拜師云得个驢兒便喜歡乃云諸佛關樞祖師巴鼻歷落當前如大火聚驀拈拄杖云喚作拄杖則觸不喚作拄杖則背灼然此个說話實無鍼鋒許與人作道理摶量惟要夙根利智才聞舉著便乃倒轉槍頭方不辜從上牙爪政恁麼時安家樂業一句如何道寬懷共坐和風裏擺手長歌漈水濱遂靠拄杖下座。

上堂春眠不覺曉處處聞啼鳥衲僧家總道我會夜來風雨聲花落知多少十个有五雙卻數不出須知數不出底點滴幸自分明總道我會底未免等閒蹉過山僧不是拗直作曲亦非補短裁長諸人若也不甘試請當前斷看。

上堂作家宗匠俊俏禪流互賓互主全放全收橫身猛虎口揩癢毒蛇頭自是伊之嘗分初不假於他籌何以故金鏃慣調曾百戰鐵鞭多力恨無仇乃舉烏曰問僧近離甚處僧云定州曰云定州法道何似這里僧云不別曰云若不別更轉彼中去便打僧云棒頭有眼不得艸艸打人曰云今日打著一个也又打三下僧便出曰云屈棒元來有人喫在僧轉身云爭柰杓柄在和尙手裏曰云汝若要山僧回與汝僧近前奪棒打曰三下臼云屈棒屈棒僧云有人喫在臼云艸艸打著个漢僧便禮拜曰云卻與麼去也僧大笑而出曰云消得恁麼消得恁麼雪竇頌云呼則易遣則難互換機鋒仔細看劫石固來猶可壞滄溟深處立須幹烏曰老幾何般與他杓柄太無端師云呼遣雙彰機鋒互換雪竇滿口贊嘆則固是爲什麼末後又道與他杓柄太無端還委悉麼鷸蚌相持俱落漁人之手。

上堂玆者蓋爲聖龍寺裏諸禪人及眾居士臨時逼請升座山僧肚皮內並不曾打點一个元字腳然𨿽如是未可辜負來機且借拂子展些少神通去也遂豎起拂子云還見麼擊香幾云還聞麼卽此見聞非見聞無餘聲色可呈君石窗經雨莓苔濕杜宇啼髙欲斷雲復擊一擊下座。

上堂四月芳郊煙雨足今朝恰恰是初六畫堂紫燕語呢喃露出瞿曇眞面目大丈夫漢一等踏破艸鞋何不向瞿曇未降生以前直下承當認取自家境界如龍得水似虎靠山自然風颯颯地天下人沒柰汝何若隨他腳跟轉落七落八莫怪瞿曇饒舌與山僧互相熱瞞好便下座。

佛誕上堂僧問一言截斷千聖消聲一劍當前橫屍萬里聲未絕師便打僧復進語師連棒打退乃云無憂樹下生悉達九龍吐水驀頭潑千年後有老雲門白棒拈來要打殺解打殺風平浪靜乾坤闊打不殺惡艸毒花仍舊發引得一隊小嘍囉豎四橫三鬧活活鬧活活誰止遏山僧力薄每自慚深心且以奉塵剎卓拄杖下座。

請上堂萬法是心光諸緣惟▆撓本無迷悟人秪要今日了且了底事作麼生亡過尊嚴於一毫端頓超蓮界現存慈氏於萱幃內永享遐年人人喜气盈眸處處和風徧野成無量殊勝奇特作不可思議功勛苟能如是又何必山僧重說偈言呼南喚北相逢同入普光殿無相身爲盧捨那復舉西天祖師云父母非我親誰是最親者諸佛非我道誰是最道者云蓋本云父母非我親無有不親者諸佛非我道無有不道者千巖長云父母非我親我亦非親者諸佛非我道我亦非道者師云三个無孔鐵錘就中一个最重山僧則不然父母非我親眼裏耳裏絕纖塵諸佛非我道十字街頭鬧浩浩等閒覷透這重關或是或非盡靠倒盡靠倒頭頭總屬自家寶卓拄杖下座。

生日請上堂設齋之意不過爲我慶誕而已衲僧家有何誕可慶哉進一步築碎威音腦門退一步踏折彌勒脊骨不進不退坐在諸人眉尖眼睫上於此倜儻分明方知道人人有个生緣處認著依然還失路長空云破月華明東西南北從君去大小眞淨字經三寫烏焉成馬喝一喝。

端午上堂僧問丈六金身全世界一莖艸上現瓊樓一莖艸上則不問如何是端陽佳節師雲門懸蒲劍碧楞楞進云處處共知佳節好人人盡唱采蓮歌師云你還唱得麼進云五音六律一齊宣師云錯下板拍乃云五月五日端午節山僧默念眞祕訣拄杖倒將艾虎騎驚起郁壘頭破血白舌消赤口滅見者聞者悉歡悅獨有殿左緊羅王握手當胸罵不輟爲什麼太把機關都漏泄復舉文殊一日令善財采藥云是藥者采將來善財徧采無不是藥卻來白雲無不是藥者文殊云是藥者采將來善財拈一莖艸與文殊文殊提起示眾云此藥亦能殺人亦能活人師云善財解采藥文殊解用藥采用卽無差阿誰病喫著而今在山僧手中不免盡行布施遂拈拄杖下座一齊打散。

因吳漈濱居士上堂梅熟亞枝黃雲開列嶂紫以我爲隱乎吾無隱乎爾老仲尼面孔已在這里橫三豎四諸人還覷捕得麼若不然者寶峯更爲撥沒弦琴向他家里人說他家裏話乃橫按拄杖作撫琴勢云上大人丘乙己化三千七十士爾小生八九子佳作仁可知禮也良久云是什麼章句髙山流水非同調一任知音笑點頭。

上堂鹽荒米貴廚庫生塵一等茄子瓠子識甚麼苦辛寶峯無柰秪得硬撐到底仔細看來也有些兒勝過俗人且如何是勝過他處蒲團獨坐乾坤大鼻孔分明搭上唇。

上堂因意立言就言明意深深處淺淺易知淺淺處深深有味檻外一雞啼階前萬木翠此是當人眞實機灼然無忌亦無諱無忌諱汝我總同髏莫向途中摘葉枝兩眼撐開似打睡復舉仰山問潙山云如何是祖師西來意潙云大好燈籠仰云莫只這个便是麼潙云只這个是什麼仰云大好燈籠潙云果然不識師云潙山父子得則全得失則全失有道得伊得失句也許汝親見寶峯。

上堂拈拄杖云這一條活路三世諸佛共行底歷代祖師共證底現前大眾共把臂往來底旣共在此往來途中之事理合分明爲什麼路傍邊有人索取公驗無可抵對良久云假雞聲韻難謾我未肯摸糊放過關卓一卓下座。

上堂欲識寶峯寶須見寶峯人旣見寶峯人須取寶峯寶且寶峯寶作麼生取有時拄杖頭有時荒艸裏鉆之已彌堅提兮提不起能於提不起處一提提得惡元來是汝大家從前受用底𨿽然山僧猶未肯甘心更要奪卻汝在。

秋日上堂竹簟寬鋪暑气淸坐余扶策繞云行欲知大地咸秋信試聽空階葉落聲擊拂子下座。

薦嚴請上堂敲空作響喚回浪子歸家擊木無聲解使髑髏瞠眼烏龜向火通身烈焰絕遮藏碓觜生花一道馨香超劫外亡過尊靈就這里透脫去便見前溪月落大野雲收本有靈光自繇自在𨿽色聲頭上坐臥色聲不能染污𨿽生死海中優遊生死不能籠罩然山僧與麼告報大似移華兼蝶至買石得云饒禪流若善參詳騎佛殿出山門拽新羅國與占波斗額也只是家常茶飯是則固是秪如亡過尊靈且道還叫得應麼擊拂子雲天涯踏徧無尋處觸著毫端吼似雷。

中秋上堂僧問中秋節屆皓月當空家家望月未知月落何處師云一人舉首一輪明進雲月旣當空明周沙界爲什麼暗處不照師云自甘覆盆下怪伊又爭得乃云十五日以前止止不須說十五日以後我法妙難思政當十五日風淸月朗浪靜波恬東村王大伯三文錢買个糊餅喫了肚裏飽齁齁直得手之舞之足之蹈之抑揚而歌曰中庭地白樹棲鴉冷露無聲濕桂花今夜月明人盡望不知秋思在誰家山僧偶忽入耳熙熙焉陶陶焉恍神遊乎華胥之上是汝諸人還覺面門熱癢麼喝一喝。

上堂戴角披毛拖犁拽耙業債相拘牽說起令人怕旣是令人怕爲什麼个个偏要撞入這羣隊裏天网恢恢疏不漏果然是汝自招來。

請上堂僧問返照初心一點圓人間天上壽無比如何是初心一點師云分明獨露簾幃外進云還假莊嚴也無師云又且何妨進云有意气時增意气不風流處亦風流師云滿口道著乃云道遠乎哉觸事而周秪因不薦別處尋求苟薦也明鏡臺前十分光彩紫羅帳裏無限風流乾坤廓落沒涯岸任運縱橫得自由復舉龐行婆入鹿門寺作齋維那請疏意回向婆拈梳子插向髻後云回向了也便出去師云龐婆恁麼做次不妨動眾驚羣爭似淵溪吳信女足弗離閨閫中已來寶峯設供亦不待維那請疏意回向已是完成且完成一句如何道福城東際近瑞气自云臻。

重陽上堂拈拄杖卓云這里是妙髙峯頂諸人曾登陟一回也無大丈夫漢个个眼似銅鈴想必不居人後𨿽然忽有問妙髙峯頂事又作麼生抵對莫是落霞與孤鶩齊飛秋水共長天一色麼莫是昭昭於心目之間而相不可睹晃晃於色塵之內而理不可分麼若與麼抵對猶屬半途未識妙髙峯頂事在畢竟如何極力爲君說不得到頭自肯乃方親復卓拄杖下座。

上堂拈花微笑誑呼人天面壁安心無瘡剜肉黃梅夜渡自惹災殃南嶽磨磚猢猻伎倆直饒入門便棒猶是皮袋裏藏身見僧便喝總在聲塵中出沒其餘談玄嚼妙豎教明宗如竹葦稻麻何足掛齒寶峯門下無道可學無禪可參一切隨緣坐消歲月任他諸方鬧浩浩我只白眼踞靑松眾中或有知機識變底自然不相辜負脫若依前作解把纜放船爭怪得山僧。

同薦親請上堂塵世乾坤窄蓬壺日月長乘緣能擺脫舉步到家鄕家鄕旣到則無生死之名亦無垢淨之相凝然湛寂不動不搖過去諸佛現在諸佛未來諸佛盡在个裏交光相羅如寶絲网政恁麼時且道馬李二姓嚴慈還見麼若然弗見可謂一片白雲橫谷口幾多歸鳥自迷巢元上座不免借般若力爲伊點破去遂豎拂云秪這是莫沈吟人人勢至个个觀音當陽一句沒攔蓋雨過夜塘秋水深復擊香幾下座。

上堂聞名不如見面遠親不如近鄰冷地忽來添炭思量眞个可人無盡意菩薩於百艸頭上化度有情偶觸著山僧拄杖子亦相與合掌贊揚嘆未曾有且畢竟贊揚个什麼近日生菜兩文一斤白米九分一斗各自宜爾室家莫管前前後後所以道榮辱常隨騎馬客是非弗到釣魚翁汝等今日還肯如是說也無拍膝一下雲龍蛇易辧衲子難瞞。

退院上堂世人住處我不住世人行處我不行不是與人難共住大都緇素要分明古徳恁麼道可謂孤迥迥峭巍巍千古莫並其風山僧此者則不然世人住處我已住世人行處我已行而今緣盡開交也笑指前途螺髻靑倘有不肯底出來道和尙便恁麼去那秪向他道我爲法王於法自在。

到九仙獅子窟上堂獅巖路近九仙家古柏如虯絢彩霞乘興攀藤窮絕頂天風吹落杖頭花大眾那个是杖頭花試揀擇出來看良久云荒艸紆蔓人不見淒淒歸路夕陽斜。

到云居上堂僧問云居山頂一輪月未審何年照何人師云今古應無墜分明在目前進云學人已知爲什麼舉頭不見師云汝欲瞞山僧那進云痛領一棒去也師打云也少不得乃云心外無法法外無心頭頭合路不用別尋峭壁石爲鏡懸巖水作琴一段眞風我已曉銜華白鳥是知音山僧偶到這里題目盡情顯露了也莫有鼻孔遼天更進一步者麼如無還汝云居山景好明朝扶策過西岑便下座。

﹝嘉興府海鹽縣劉門朱氏法名超浩捐貲

助刻祈先嚴養朴公先慈呂氏張氏早生

蓮界者﹞

百癡禪師語錄卷第一終嘉興大藏經百癡禪師語錄

百癡禪師語錄卷第二

嗣法門人超宣等編

建寧百山景星禪院語錄

入院指山門云解脫門不二門門門相似最初一步畢竟從這里入。

佛殿云釋迦已滅彌勒未生政當恁麼時把柄在阿誰手裏撒開坐具云欲識是非面目現在。

據室云此个去處任是鐵額銅頭也須走避山僧今日人事冗忙且放過一著。

上堂指法座云須彌燈王已顯露本分事了也若要撥轉上頭關試再看依模畫樣。

拈香雲這瓣香端爲祝延今上皇帝聖壽萬安伏願弓矢櫜而璣衡潤民物阜而歷數長這瓣香奉爲滿朝文武建寧合郡尊官伏願補衮卽仲山調羹乃傳說這瓣香謂有所事則埋沒我謂無所事則埋沒他而今總遮掩不得三回拈出專爲現住金粟本師費隱容老和尙以酬法乳遂攝衣敷座上首白槌云法筵龍象眾當觀第一義師云自嘆無緣用直鉤魚蝦貪餌不相投蓑衣欲脫風前睡又恐金鱗觸釣舟莫有負命者請出眾相見僧問髙提祖印駕臨百山斬新條令一句作麼生道師便打進云宗風輝千古今朝事轉新師云且得上座領話進云秪如李居士設齋禱嗣未審和尙如何慶贊師云桂子月中落進云恁麼則麟趾振搌瓜瓞綿綿去也師云一任將花錦上添問孤峯頂上眠云辜負先聖十字街頭垂手埋沒宗風今日來赴景星意作麼生師云坐斷天下人舌頭進云直得乾坤廓落無邊際杲日當空宇宙明師云又是重說偈言乃雲從上來事迥絕言詮凜凜神威如王寶劍與麼與麼萬里人荒不與麼不與麼金鋀莫辧然事無一向山僧曲爲諸人八字打開去也遂豎起拂子云還委悉麼乾坤以此覆載日月以此照臨嶽瀆以此峙流羣靈以此生育諸佛以此出世祖師以此西來聖明以此端拱馭民士庶以此安家樂業風光廓爾徧界無遺亙古亙今絲毫弗易且應時及節一句如何道擊拂子云景星才示現八表納雍熙復舉僧問百丈如何是奇特事丈云獨坐大雄峯僧禮拜丈便打師云一問一答賓主歷然這僧禮拜𨿽非好心爭柰百丈棒頭有眼今日或有問山僧如何是奇特事秪向他道李居士禱嗣設齋僧若禮拜但云已後莫相辜負好下座上首復白槌云諦觀法王法法王法如是。

上堂僧問諸佛說不到處請師直指師舉拂子進云恁麼則未開口以前早已七華八裂也師云被汝勘破僧喝師便打乃雲松直棘曲鳧短鶴長本自成現觸處全彰百山這里不動一槍一旗秪管坐地看楊州似恁麼還稱得諸人意也無設稱得諸人意袖手傍觀阿誰不會不稱得諸人意水南石塔笑殺闍黎其或別有生涯亦只構一半在要分付缽袋子謝三娘秤銀。

冬至上堂書云令節喜屆今朝君子道長小人道消若是衲僧活計端的不在里許何也拄杖如龍活潑潑風軒竹徑任逍遙。

上堂舉一不得舉二放過一著落在第二我密雲師翁擲下拄杖云落二去也且一又如何舉將蝦釣鱉又我本師老人雲山僧舉一了也諸人如何委悉明破則不堪百山則不然舉一不得舉二放過一著落在第二遂拈拄杖卓一卓云且道是舉一耶舉二耶具眼者辧取。

臘八上堂僧問指地指天成賣俏觀星說悟更無慚悟卽不無爭柰落第二門如何是第一門師云星前薦取進云恁麼則未出母胎猶較些子師云莫隨人語好進云自有一雙窮相手不曾容易舞三臺師云是玉也大奇乃以拂子打圓相召眾云明星出現也還見麼若也見得▆落在釋迦老子圈繢裏何故爲伊道个一切眾生具有如來智慧徳相在若也不見亦落在釋迦老子圈繢裏何故爲伊道个但以妄想執著不能證得在見與不見拈向一邊又落在百山圈繢裏衲僧家尋常口吧吧地盡道知有及至結角羅紋之處便爾轉身不得畢竟病在於何秪爲未有透頂透底的時節百山今日不惜身命教諸人透頂透底去擲拂子下座。

請上堂行年五十八預慶六旬壽此念切且眞何愁天不祐菱華映水淸錦帨連山秀一句語無私分明已漏逗復舉鄭十三娘隨師姑到大潙次才禮拜起潙便問這个師姑甚處往姑雲南臺江口住潙喝出又問背後老婆甚處住十三娘▆身近前又手而立師云盡道師姑不諳大潙語脈較十三娘猶欠一步殊不知大潙家風總被這師姑勘破秪如玆者張信女隨師姑到山諸人還識他住處麼驀拈拄杖卓雲門依古岸松千朵更有寒溪玉一灣。

春日上堂學道有何方便隨時略通一綫萬紫千紅總是春大都要識東風面東風面如劈箭良久云覓則知君不可見。

聖節上堂會萬物爲自己者其惟聖人乎是故聖人在上不言而化無爲而治風以調雨以順五穀熟兆民安適當誕彌之日政普天歡忭之時共傾葵藿丹心仰祝無疆睿算一句作麼生道驀起恭身又手云皇帝萬歲萬萬歲。

歲旦上堂說新說舊未離窠臼分有分無枉費工夫須知這最初一著坐斷千差無有無可分亦無新舊可說但能於未啟口以前退步就己一踏踏得元來正月初一日是个歲旦風蕩蕩日熙熙柳綠桃紅錦繡圍無限春光收拾盡相呼相喚大家歸。

元宵上堂去歲元宵節無月亦無燈今歲元宵節燈與月俱明觀音菩薩文殊大士盡在光影裏發現是汝諸人切莫將耳朵作眼睛且如何是眼睛喝一喝云當堂不委悉猶待曉雞鳴復舉藥山謂雲巖云與我喚沙彌來巖云和尙喚他作麼山云我有个折腳鐺子要伊提上挈下巖云恁麼則與和尙出只手也師云動弦別曲告往知來藥山父子作家千古贊嘆有分山僧更與一頌燈華月彩漾悠悠可是無人解唱酬獨許嬌郎諳此意相將攜手步髙樓。

上堂汾陽門下有三種獅子一者超宗異目二者齊眉共躅三者影響音聞在今時中不敢望其超宗異目壯佛祖威風卽或得一齊眉共躅亦堪爲克家種艸若是影響音聞底向百山手裏打殺萬萬千千有甚麼過何故免教倚勢而欺人帶累世間買假不買眞以拄杖卓一卓下座。

佛涅槃日上堂生不惜莖眉死猶露雙腳一等賣風流令人常憶著休憶著年年二月十五時徧地華開紅閃爍擊拂子下座。

還山上堂僧問未有長行而不住秪如和尙出山時還曾離方丈也無師云任汝疑著進云未有長住而不行秪如今日回來時還曾離途中也無師云亦任汝疑著進云離卻去來請和尙別道一句師雲頭戴天腳履地僧禮拜師乃云負傑出之才架千鈞重弩靈機透發盡大地人躲避不過有般漢聞與麼道便鼻孔裏冷笑謂山僧慣說將無如有底話殊不知髑髏上中箭了也事弗獲已且作死馬醫亦要个个解恁麼始得復舉黃龍南禪師還山有頌示眾云去時一溪流水送來時滿谷白雲迎一身去住非去住二物無情似有情師云白雲重重流水溶溶迎來送去樂在其中山僧前月十七下山今朝初二還山這般景色豈是無耶蓋爲常住之物不敢私自己用𨿽然試效顰一偈舉似大眾去時如是去來時如是來去去來來非別物白雲流水空悠哉空悠哉數員窮衲子依舊復徘徊。

上堂千句萬句只是一句作麼生是這一句良久云父母所生口終不爲汝說便下座。

佛誕請化士上堂世尊初降生時手指天地周行七步目顧四方雲天上天下惟我獨尊好个大力量漢疋馬單槍要尋一對手可惜弗遇其人後來雲門道一棒打殺與狗喫貴圖天下太平𨿽則勇冠三軍爭柰輸機落後而今若有具與麼力量出去決戰一番百山只可擊鼓揚旗爲伊助陣且使得勝之日歌謠滿路寧不快哉遂左右顧視云有麼有麼良久云莫道無下座。

送化士上堂僧問藥山化主著賊病在甚麼處師云病在隨他語脈轉進云已後或有人恁麼問亦捨銀兩錠和尙作麼生道師云不妨說多謝乃雲遊魔宮入虎穴乃英流之願力衲子之風標風標旣立願力又堅院內事何憂不辦所以山僧今日將一條斷貫索遞與諸方化士隨去行持但有進前者鼻孔卽便穿卻豈不見佛果老人道撥轉千差向上機攙旗奪鼓不饒伊翻身踞地全生殺始是金毛獅子兒卓拄杖下座。

生日請上堂僧問父母未生前一著落在何處師豎拂子進云還有麼師雲從來秪是這个乃云窮和尙慶壽日裸形國裏贈服飾諸君太煞不知情帶累山僧面門赤大眾此是我金粟老人道底爲什麼今日拈來作自己用不見道面赤不如語直。

請上堂一葉長溪渡帆髙兩岸懸水中魚躍樹云外鳥呼天俯察頭頭妙靜觀物物玄何須來這里聽說脫空禪所以道諸人未入門時一句子已向汝舉揚了也更待興問酬答霧湧霞蒸舌頭被人掇翻眼睛被人換卻說个西祖意古佛心父母生前本來面目大似節上生節枝上抽枝要見直截根源遠之遠矣𨿽然一槪與麼去我等今日飯也無喫政當此際自慶一句作麼生道舉拂子云一枝橫亞淸波上引得遊蜂上下忙。

端午上堂時逢五月節屆端陽菇黍家家歜蘭湯處處香惟我衲僧多冷淡更無餘物可啇量然𨿽如是就中卻有个好處且道好在什麼處乃豎起拂云辟兵符長命縷總在這里若人信得及去管取千妖遁迹萬吉來臨脫或未能有寒暑兮促爾壽有鬼神兮妒爾福。

薦嚴請上堂生從何來曲沼荷花五月開死從何去乳燕呢喃語不住去去來來合本人生生死死有根據若能一念早回光便識自家安立處已故華庭姚公耆善還識得安立處也未以拂子畫一畫云脫體無依在此行蓮邦穢土莫疑慮復舉洛浦示眾云孫臏收鋪去也有卜者出來時有僧出云請和尙一卜浦云汝家爺死僧無語法眼代拊掌三下師云洛浦開大卜鋪善斷吉凶可惜這僧不還卦錢帶累傍人拊掌今日這里則不然孫臏收鋪去也有卜者出來忽孝子出云請和尙一卜秪向他道汝家爺活大眾他家爺已死爲什麼卻道活豈不聞乎七十一年名著於鄕善士之風山髙水長遂搖曳拂子下座。

上堂萬法歸一一歸何處山僧忍俊不禁向六月天下一陣大雪去也遂擲拄杖下座。

上堂七月十五日諸方盡解夏百山從本不曾結解个甚麼旣已無可解又要說个甚麼然今日特地擊鼓升堂若弗爲諸人說未免龍頭蛇尾不如且說个應時及節底話金風扇野素月流天髙柳蟬嘶遠溪水碧幾處疏砧殘夜後數聲短笛畫樓中似這般還有佛法道理也無忽然撞著个漢拍手道和尙和尙此正是龍頭蛇尾又作麼生咄百山不如是艸深一丈多少時也便下座。

中秋上堂吾心似秋月碧潭光皎潔無物堪比倫教我如何說大小寒山話作兩橛了也百山此者要別添些光彩決不學這般見解驀呈拂子云政當恁麼時且道是月耶是心耶是說耶是不說耶良久云可惜無人知此意風前令我憶南泉。

重陽上堂僧問如何是佛法大意師云今朝九月九徧地菊花香問百山峯頭更進一步時如何師云惟我獨尊僧禮拜云若不泛舟焉知海闊師云跌倒了也問重陽節屆菊蕊未舒請和尙連槌羯鼓師敲拂子進云好一部天工手師云道著也不妨乃云籬東逸菊正含金底事分明絕覆沈堪笑龍山落帽者逢人猶自醉吟吟。

請兩序上堂建法幢立宗旨必藉一二有道者協力同心互爲臂肘叢林方可振作若不如是亦難矣哉所以道欲行恁麼事須有恁麼人旣有恁麼人須行恁麼事恁麼人已見恁麼事已行畢竟完全一句如何道孔夫子云歲寒然後知松柏之後凋也卓拄杖下座。

開鑪上堂僧問百山平地起干戈處處叢林布网羅千里同風則不問無爲化象是如何師云風蕩蕩日熙熙進云恁麼則法王登寶座四眾共謳歌去也師云亦要知恩始得問選佛場開十方聚會未審和尙選什麼人爲佛師云大家有分問繇來四海平如砥如何特地鼓風濤師云爭怪得山僧進云忽然衝風觸浪時如何師云汝試施設看僧推座師打退乃云就地開鑪韝信手用鉗錘逼拶當人沒避處都要心空及第歸苟及第歸也則河海晏淸家國安怗羣靈景仰弗及諸聖贊嘆靡由政當恁麼時如何施爲動轉渾無礙一點恩波散作霖復舉趙州示眾云我向南方行腳時火鑪頭有个無賓主句直至如今無人舉著師云趙州與麼道可謂掬水月在手弄花香滿衣今日黃孝廉的的入山百山火鑪頭有个賓主句不免對眾舉出且作麼生是賓主句還委悉麼覿面相呈無向背惟人自肯乃方親。

上堂官▆▆路不禁夜行李四張三時時撞著眾兄弟似這般太平世界也實難得耐長沙岑大虫偏學惡賴到處咬人家豬狗雪峯鱉鼻更與隨羣作隊助其▆風驀拈拄杖云而今總收在山僧拄杖頭上已後分毫不敢妄動然𨿽如是無事莫將容易過古今曾誤幾人來卓一卓下座。

尼超方請上堂僧問不下笠子勘俱胝請師分明通二句師舉拂云何似生進云秪如尼撩起便行未審具什麼眼師云頂門亞一隻進云可謂千峯勢到嶽邊止萬泒聲歸海上消師云闍黎分上且喜沒交涉問大事未明如喪考妣和尙已明如喪考妣作麼師云被闍黎帶累尼問是法住法位世間相常住如何是常住相師云師姑原是女人做乃云宏機獨唱地覆天翻正令當行星飛電捲惟許超方作者始透閞牢倘或鼠膽之流望崖何啻事弗獲已未免按下雲頭道个山是山水是水男是男女是女僧是僧俗是俗各住其位各安其居有般沒鼻孔底又卻向背地裏冷笑謂百山愛說老婆禪好與三十拄杖是卽也是百山總未甘在何故驅耕奪食渾閒事帶水拖泥看轉難。

上堂僧出位擬問師云若是久經行陣者何須立地念篇章便下座。

冬至上堂僧才出師舉拂云一綫陽春曲繇來和者稀闍黎還和得麼僧雲月色和云白松聲帶露寒師云未是知音者僧佇立師云且退問如何是冬來意師云幾點梅花帶雨開僧禮拜云去也師云得閒折取一枝好乃云羣陰消剝盡忽地轉和陽葭管吹灰暖梅梢噴雨香不是世諦流布亦非佛法啇量君不見疏山老善舉揚有人參問冬來意向道京中出大黃復舉僧問趙州學人乍入叢林乞師指示州云喫粥了也未僧云喫粥了也州云洗缽去其僧有省師頌云粥罷令伊洗缽盂天風不費巧工夫時來自解翻身去萬里江山啟畫圖。

上堂明如杲日寬若太虛不可以識識不可以知知百山山裏三十年前有个奇怪精靈迸出頭來直得山崩地坼過後杳不見形蹤驀拈拄杖云看看如今又出頭來也是汝諸人還有住腳處麼便下座一齊打散。

李弘英弘彥慶父誕上堂僧問從心之歲古稱少今朝海屋喜添籌如何是因齋慶贊一句師云拄杖粼粼八尺長進云恁麼則山靈共祝無窮壽海眾同瞻壽日明師云不似山僧說得親乃云壽似虛空亙莫量壽如松柏迥蒼蒼壽猶巨海不枯竭壽比靈龜算倍長以此稱壽可謂至矣然虛空松柏猶有焦殞之期巨海靈龜豈無終盡之日不如就人人本有底鋪華錦上去也遂豎起拄杖云秪這个人人本有今古常存先天地之未先照日月之未照五行不能疊變四序難以推移如是則虛空松柏在里許巨海靈龜亦在里許卽欲覓其虛空松柏之相巨海靈龜之名了不可得旣皆了不可得要山僧滿口贊揚成个什麼要山僧不滿口贊揚又成个什麼未免鬥湊一偈再爲舉似年來七十樂怡怡英彥堂前舞彩衣一曲笙歌無限好仙桃仙李帶春飛卓拄杖下座。

上堂僧問三聖道我逢人則出出則不爲人意旨如何師雲帶水拖泥進云興化道我逢人則不出出則便爲人又作麼生師云千峯壁立進云和尙今日是出不出是爲人不爲人師云一任觀瞻進云恁麼則倒拈無孔笛吹出覓知音師便打乃舉五祖演和尙云四五百碩麥二三千碩稻好个休糧方耆婆不得妙後千巖長和尙拈云管取有錢常住不無演祖若是將無作有拔貧作富須還無明始得米不蓄一粒菜不栽一莖任渠來往者喫得飽彭亨師云二遠祖一人有錢常住一人將無作有俱稱好手百山這里有錢常住也不能將無作有也不會只可牽來補去隨分過時米亦化幾碩菜亦種幾丘任他牛與馬各自逞風流或有个漢出來道和尙與麼亦稱好手阿呵呵將謂無人下座。

新剃度請上堂未出家時信心已具十分旣出家了猛力更須百倍以百倍猛力增十分信心直至果熟功成方始無愧若是靈利底漢猶不向此中鈍置如丹霞和尙於馬祖機下領略便行何等捷要所謂惟過量人能爲過量事且今日離塵得度一句作麼生道金刀削盡娘生發皎皎冰輪頂上圓。

臘八上堂居士問世尊睹明星便悟未審悟个甚麼師云不是苦心人不知乃云六年雪嶺坐如呆忽拾明珠笑滿腮破布千重包不住忙忙拓出下山來咄這老漢可謂貴買精神賤價賣爭柰無人承當彼時若有个承當底亦何用三百餘會長收短販及至臨末梢頭本利盡行消折乎然𨿽如是不到眞窮處知他未肯休。

戒子請上堂僧問內傳心印外付袈裟諸戒師三衣已具和尙心印作麼生傳師云六耳不同謀乃云一切有心者皆應攝佛戒眾生受佛戒卽入諸佛位此區區之論也忽若無佛無眾生無心可攝無戒可受又作麼生到這里亦須是个中人始得且道个中人畢竟在什麼處安身立命還會麼生平疏逸無拘束酒肆茶坊任意遊漢地不收秦不管旋騎驢子過楊州擲拄杖下座。

謝化士上堂僧問木鯨擊破塵勞夢須是作家鐵面皮一段殷勤無別事秪爲顯發這些兒如何是這些兒師吹一吹云會麼僧作禮云恁麼則大眾有賴去也師云汝也不得無分乃雲山僧前者遣數員宿將東討西徵南擒北獲今旣各各還師凱奏豈可勞而無功未免鑄个無文印子爲伊封賞去也遂拈拄杖卓云還知印子受用處麼良久云不經汗馬邊庭苦誰信勛髙蓋代人復舉黃龍南云世間有五種不易一化者不易二施者不易三變生爲熟者不易四端坐喫者不易更有一種不易是什麼人良久云聻便下座時翠巖眞作首座藏主問云適來和尙道五種不易是什麼人座云腦後見腮莫與往來師云黃龍起模畫樣藏主撥火飛灰首座看孔下楔𨿽則一期佛事燦然可觀要且於五種不易底人未曾道著敢問大眾山僧與麼曾道著也未喝一喝。

聖節上堂玉蕊金枝龍姿鳳彩稟乾坤之秀气吸日月之精英從上大福徳人必具大力量操大威權得大受用所以靈符炳耀寶歷綿延千官劍佩趨蹌萬國梯航入貢政當此日如何是嵩祝一句舉拂子云北斗淸光遠南山睿算長。

歲旦上堂僧問元正啟祚則不問萬物咸新事若何師云大家含笑面進云可謂靈瑞符應光被大千師云陳年曆日問舊歲念九新年初一形容動靜無所不吉如何是吉底句師云三个兒童輥繡毬僧禮拜師打云莫來攔彼毬門路乃云元正啟祚萬物咸新拄杖子爲什麼依舊黑漆漆地應時納祐罄無不宜水牯牛爲什麼不甘水艸偏要犯人苗稼這兩則語有人道得山僧喚侍者另點碗茶來供養道得道不得且置秪如拄杖子與水牯牛是一耶是二耶拍膝雲路遠峯髙稀客到聚頭正好共啇量。

因雪上堂六出飄飄卷畫圖平空萬里盡堆珠烏鴉凍得嘴頭匾庭際有人立也無有般漢便云我衲僧之气宇衝天豈肯向這里住腳拾人涕唾以當平生是卽也是但要誠實履踐似恁麼虛張大口未可在不見道不是一番寒徹骨爭得梅華撲鼻香。

元宵上堂一輪桂轂當空恐被雲遮萬架花燈靜夜難防雨打須知吾人分上自有長明不滅底光光相照奕奕交羅三世佛斂眉莫措六代祖捕影無繇而今勝候旣逢不免圓卻此話遂豎拂子召眾云還委悉麼淸光萬古復千古何啻歌樓數夕看。

解制上堂把住萬重關不容走作解開一面网任其飛騰飛騰固是匪殊羽毛未必無異燕雀山雞則不問莫有遼天俊鶻試出來衝突看一僧喝拂袖而出師卓拄杖云收復云此百日期中水雲共聚有蒙贊助得見完全今旣欲各袂東西豈可靳片言分付處處風柔鴨綠鮮君家何惜杖頭錢相逢幸自識機變鼻孔莫教亂索穿。

佛涅槃日上堂如來不出世亦無有涅槃以本大願力示現自在法大眾釋迦老子住世七十餘年談經三百餘會喚作不出世得麼熙連河側槨示雙趺化火闍維阿難悲淚喚作無有涅槃得麼若果與麼會去敢保自在法驢年也未夢見且如何是自在法卓拄杖云李郁桃穠春已半繡堤黃鳥數聲幽。

上堂子規夜半啼殘月口口聲聲歸去切無柰時流不善聽枝頭枝底盡紅血盡紅血何日歇明年若弗再來啼便是人間好時節。

道舊至上堂僧問門內有君子門外君子至時如何師云玉笛橫拈信口吹進云聲應气求遐古語今朝方信不虛傳師云且莫喚鐘作甕乃雲門內有君子門外君子至東溪水漲髙北嶺山增翠政當與麼時如何玉笛橫拈信口吹淸音落落動天地復舉慈明因同道相訪升座云颯颯涼風景同人訪寂寥煮茶山下水燒鼎洞中樵後楚石拈云慈明老人家貧難辦素食事忙不及艸書只是不合將常住物作自己用師云禮數周旋不無慈明遠祖私用常住未免取笑傍人山僧此者將自己物作常住用去也遂展兩手云調味莫嫌入口淡論交還我道情濃。

師過海寧東嶽禪林悟云生日請上堂天是天地是地山是山水是水人是人物是物各安其位各遂其生與麼會去著衣喫飯蓋是尋常見色聞聲頭頭不昧然𨿽如是但可入佛不可入魔直須拶開向上玄關透出五陰區宇酒肆茶坊無掛礙魔宮虎穴任優遊獄卒夜又喚來添香運水閻羅秦廣與他握臂齊肩到這里不管涅槃生死說甚促壽延齡有時入佛也由汝有時入魔也由汝有時佛魔俱入也由汝有時魔佛俱遣也由汝是則固是而今且問諸人佛之與魔是同是別若道是同未具辧別眼在若道是別殿角鴟吻笑殺闍黎畢竟意旨如何兩行古柏當前翠一片閒雲自在飛卓拄杖下座。

追薦上堂四月十五日以前山僧有口無開處四月十五日以後大悲千手莫能量政當四月十五日薰風自南來殿閣生微涼有个信心老居士入此門中設供追薦二位先亡山僧無柰秪得髙登寶座擊大法鼓放大祥光其光普徧驚得玉皇大帝幽冥教主拱手互爲證據曰善哉善哉且喜陳氏嚴慈於一剎那頃同時解脫白藕花香藕花香味轉長若能如是見不用哭穹蒼𨿽然居士也須薦取本來父母始得秪如本來父母作麼生薦取驀豎拂子云還會麼端的一毫頭上露亙今亙古越堂皇。

超璜請上堂絳縣老人花甲子澉城徐氏一周始大心大願慶圓成明歲從頭又算起算得起超於彼水月簾前光彩多驀豎拂云究竟何曾離這里猶記當時法眞計氏曾參趙州無字話忽爾洞然透徹作偈曰逐日閱經文如逢舊識人莫言頻有礙一舉一回新看他透徹底等閒開口迥出尋常千百世後尢足敬慕是汝今日還知麼般若因該無量壽都緣累劫密修來。

師生日禪音禪果請上堂僧問萬化之源萬物之母慶會一時壽同千古如何是慶會一時師云仰之彌髙鉆之彌堅進云如何是壽同千古師云瞻之在前忽焉在後進云二語已蒙師指示果滿音圓事若何師便打進云不是法王親嫡子誰人敢進踏渠門師又打僧一喝歸眾師乃云如何是禪音古槐影裏鬧吟吟如何是禪果梅子枝頭靑朵朵性燥漢信手拈連核和皮一咬百雜碎原來禪音禪果沒兩般獨露分明秪是我是我非我無可不可現坐道場焚香擇火龍王夜賽月明珠贏得蟠桃千萬顆喝一喝。

法淨師送法被請上堂僧問織成古錦含春象一番提起一番新如何是一番新師云低垂疑步障吹起作睛虹進云今朝獅子吼徧地彩霞生師云汝向甚處躲避僧喝師便打乃云蜀錦吳綾攢成五彩金鍼玉綫挑出千行霞光斗處綺花新獅子奮來龍鳳活頭頭示現法法全該舒捲自由縱橫無礙以此供佛祖則佛祖歡顏以此耀門庭則門庭赫奕門庭赫奕也遐邇莫不具瞻佛祖歡顏也檀施已沾福利且今日在山僧分上畢竟成个什麼邊事乘時髙掛葉王座勝過諸方黑漆屏卓拄杖下座。

眾護法請上堂山中無歷日寒盡不知年行者驚相報文星滿座筵都云來祝壽壽量願彌天打鼓宣新偈焚香理舊弦此時眞慶快何用帛戔戔且合本同元一句作麼生道荊棘弗生田地好舉頭个个是金仙復舉僧問雲門如何是和尙家風門云有讀書人來報師云讀書人已在這里且作麼生與他相見擊拂云一曲鈞天云外奏五湖四海盡知音。

上堂慈悲落艸曲爲今時盡令提綱無人掃地取用期乎活變設施妙在從權所以古徳有言諸方是眞金鋪我這里是雜貨鋪汝若索眞金便與眞金汝若索皂莢便與皂莢究竟將來總非實事眞金一句則不問與汝皂莢是如何可憐昔日誨機老錯認玄泉是解粘。

劉靑西薦親上堂僧問五月石橊紅似火花開見佛事如何師云項上有光吞日月進云恁麼則蓮花國裏現全身去也師云面前何地著塵埃乃云大丈夫秉慧劍般若鋒兮金剛焰非但能摧外道心早曾落卻天魔膽永嘉恁麼道𨿽則威風凜凜劍气逼人要且不能起死回生利益一切山僧則不然大丈夫秉慧劍般若鋒兮金剛焰非但夜臺燭有光現存獲益亦靈驗然此慧劍畢竟從何處得來汝若識得來處自然光芒透發射斗淩霄有願皆酬無恩不報先慈佛國依蓮坐嚴父天宮任意遊遂拈拂子髙聲召云靑翁靑翁還信也無便下座。

上堂繞樹啼鴉雲間禮樂堆云落葉野叟文章活潑潑絕覆藏鬧叢叢無回互下士聞而大笑英流見乃知休而今若有知休底向山僧面前過正好一頓痛棒何故喫泉水貴諳地脈然𨿽如是黃金自有黃金價終不和沙賣與人。

上堂如何是法獨木橋流水活活如何是心黃鸝飛過綠楊陰法卽心心卽法萬象當前信手札心非法法非心千聖都來被陸沈若人於此領悟去一道靈明亙古今政恁麼時香雲繚繞鐘鼓交參居士鼻孔搭上唇山僧眼睛掛腦後忽欲索予言爲壽如何抵對還知麼眉毛卓朔骨撐天爲法心專久愈堅海屋有籌齊拓出大家均此賀堯年卓拄杖下座。

上堂盧捨長明鏡威音不夜燈瞿曇珠一顆彌勒杖頭繩此四種物於過現未來世人富無有餘貧無不足平等平等隨處得而用之以拂子打圓相雲山僧今日搬來奉送眾姓居士𨿽則白拈好手將公物私作人情亦可謂酌水獻花總是他家屋裏事眾中有傍不甘底試出來定奪看如無一任伊收起去也且收去後又作麼生樹下酒香畱客醉從教人喚老襄陽。

上堂物不得其平則鳴水無聲風蕩之鳴艸木無聲風撓之鳴拄杖子無聲山僧用之鳴敢問諸人拄杖子有什麼不平處卓一卓云痛打自家親骨肉叢林扛鼓返成冤。

﹝嘉興府海鹽縣劉門朱氏法名超浩捐貲

助刻祈先嚴養朴公先慈呂氏張氏早生

蓮界者﹞

百癡禪師語錄卷第二終嘉興大藏經百癡禪師語錄

百癡禪師語錄卷第三

嗣法門人超宣等編

浙江杭州皇崗太平禪寺語錄

崇禎甲申夏師在金粟首座寮受請於七月二十七日入院指山門云無鑰無封八達七通爲什麼有人到這里一似撞墻磕壁良久云隨我來也便入。

佛殿洞山麻秤一條繩楊岐驢子三隻腳自古迨今何止將錯就錯錯錯且展具蓋覆卻。

伽藍堂受囑靈峯後金湯永不忘分明何以報盡在一鑪香。

祖師堂四七二三端的瞎門風委地苦難扶兒孫赤手無他事舉香雲秪得隨流學順朱。

據室此是攙旗奪鼓之場減竈添兵之所惟許作家戰客別立生涯倘或徒勇武夫性命未免在山僧手裏卓拄杖一下。

拈疏字字曇華散彩言言濯錦成文提持向上綱宗斷盡現前公案當陽舉起有眼皆瞻若也躊躇從頭諦聽。

指法座莊嚴寶座列聖同登幸自覿面相逢須知放過不可。

拈香這瓣香恢有餘地大莫能名爇向鑪中端爲今上皇帝祝嚴萬壽伏願徳協少康立振中興之世界明逾光武丕承烈祖之徽猷這瓣香近取諸身遠及於物熱向鑪中奉爲闔郡尊官海寧縣主本山護法太史陳公銓部吳公大參陳公光祿葛公觀政張公並諸孝廉明經眾姓文學伏願廣恩波而輝佛日披忠赤以佐堯天這瓣香有時價重千金有時分文不值四回拈出熱向鑪中專爲現住金粟堂上本師費隱容老和尙用酬法乳上首白槌云法筵龍象眾當觀第一義師云要觀第一義無處可逃避誰是个中人出來相證據僧問諸佛出世大地放光和尙出世未審作麼生師云古策風髙進云人天交接四眾臨筵請師直指師便打問如何是太平境師雲山僧今日初到如何是境中人師云个个眉毛橫八字進云人境已蒙師指示還有向上事也無師云向上看僧喝師打云情知汝這一喝乃云法無住相著相乖宗道不虛行隨行得路是以古今知識運本分鉗錘握金剛寶劍於一切處開鑿人天眼目剪除衲子命根出沒捲舒悉皆自由自在矧皇崗勝境太平道場二水瀠環三橋疊拱聖天子綸音聿煥眾宰輔徳望儼然玆則請命嚴▆自當曳杖前赴豈敢囊藏被蓋正令不爲主持且主持正令一句如何道還委悉麼掀翻海嶽求知己扭轉乾坤見太平復舉三聖云我逢人則出出則不爲人興化云我逢人則不出出則便爲人師云經文緯武力扶濟北宗風還這二老漢始得𨿽然若到山僧門下每人各要一頓棒在敢問大眾那里是他喫棒處具透關眼者試請辧看。

請兩序上堂烹金琢玉予之任荷教扶宗眾力深先哲有言猶記得事難方表丈夫心。

中秋上堂僧問野老無私願歌謠樂太平如何是太平時節師云堯風澹蕩進云一輪光皎潔萬里絕瑕痕師云猶有浮雲在乃云桂魄十分圓秋光一半盡偶然憶著他拄杖聊通信驀拈拄杖卓云信已通也且道他在那里復卓一卓云莫向浮雲深處覓又憑弦管再吹開。

陳旭永修薦上堂僧問當陽拈出無私句喚醒南柯夢里人政當恁麼時淩太夫人在什麼處師雲天下人摸索不著進云可謂撒手了無男女相大千何處不風流師云賴遇闍黎證明僧禮拜師乃雲母氏劬勞恩過於蓋與載碎身不足酬般若力能賽若論此般若力完全畢備居士未起一念時已爲令先慈拔薦了也未到太平時令先慈已受薦了也又何待山僧登曲錄木鼓兩片皮始爲得哉然事無一向不免略敍數言以塞來命金飆戰葉玉杵鳴秋昔與麼去玆復何求萱室沈寥兮兒猶遠慕羅衣灑脫兮娘卻自繇一段嘗光無掩覆乘緣端不在蓮舟且畢竟在什麼處安身立命遂豎拂云還見麼切忌認影迷頭擊香幾下座。

開鑪上堂僧問古佛與露柱相交合談何事師云聾人應得聞進云三條椽下七尺單前又作麼生師云大家自摸索進云太平有制從師結腳下無私任我行師云三千里外過崖州問眼生三角頭峭五嶽不與麼來時如何師云殷勤送出荒郊外進云政與麼來時如何師便打進云杲日當空天色暖從今喜唱太平歌師云不易道將來問如何是鑪中事師云一堆烈焰貫天紅進云忽有个不受鉗錘底又作麼生招接師云腦後也須粉碎僧拂袖云男兒自有衝天志不向他人行處行師云少賣弄乃以拄杖卓一卓喝一喝云臨濟大師來也是汝諸人且作麼生與他相見有般漢聞與麼道便云幸自太平無象何用好肉剜瘡似這等見解三十年後有人索飯錢在然當鑪不避火迸忠言不避截舌斬將搴旗衲僧家尋常手段苟能於人天眾前主賓互換敲唱雙行把臨濟大師拖出頭來亂槌一頓山僧到這里終不敢壓良爲賤其或未能一者紅鑪猛焰二者信施難消是汝諸人百日期中更須仔細始得復卓一卓下座。

追薦上堂僧問生若流水死猶落花落花流水則不問薦拔一句事如何師云透脫千差路進云畢竟還有生死也無師云自己看取進云轉身時節好黃菊綻東籬師云汝作麼生轉身僧無語師云壁上畫風車乃云多年枯骨冷如冰睡熟夜臺曉未曾呈拄杖云但向棒頭開隻眼無依無倚任騰騰復舉世尊因耆婆善別音響至冢間見數髑髏遂敲一髑髏問耆婆云此生何處耆云生人道世尊又敲一云此生何處耆云生天道世尊又別敲一云此生何處耆罔知生處師云大小耆婆被世尊覿面瞞卻當時待別敲一云此生何處便云生佛道看他世尊作麼生合煞秪如玆者靈熙居士請山僧爲薦過去嚴慈及令先叔且道這三位亡靈生在何處眾中莫有知生處者麼試道道看眾下語不契師云三段不同收歸上科卓拄杖下座。

上堂僧問少室家風五傳而至曹溪支分派列門庭𨿽異根本一般政當恁麼時願聞演唱師云無孔鐵錘驀面擲進云三要印開朱點窄未容擬議主賓分如何是臨濟下事師云霹靂轟天進云鋒前有語離情謂格外玄機孰可親如何是雲門下事師云鐵旗鐵鼓進云君臣道合時雍泰回互機全不露鋒如何是曹洞下事師云綫去絲來進云一顆圓明無向背當陽拈出有多般如何是潙仰下事師云音律克諧進雲綠水靑山全體現森羅萬象笑顏開如何是法眼下事師云任汝看取進云覿面無回互臨機有捲舒和尙門下又作麼生師便打進云可謂水歸巨海波濤闊云到蒼梧气象閒師云莫來打葛藤乃云道人於世不必彊求隨緣任運觸處風流所以山僧在建州數載三次居山自有山中光景山中受用喬松萬本修竹千竿虎嘯猿啼飛泉響答無事扶筇云外望笑看紅日上髙峯迄今暫住在這里便有這里一段光景一段受用殿閣插空桑田徧野門外三橋曳曳檐前羣雀喧喧更無間事掛胸懷粥飯二時安分過同生同死底許伊鼓拍相從喫醋喫鹽底任伊背地撫掌且道憑个什麼得什麼自在頂豎亞摩醯眼天上人間不可陪。

冬至上堂僧問寒梅破玉石筍抽條君子道長小人道消喝一喝云且道還屬遷變也無師云衲僧分上無許多事進云可謂萬象之中能作主逐隊隨羣實可憐師云汝爲甚逐隊隨羣也進云不經洗耳池邊過肯信人間有是非師云又在語脈裏轉卻乃雲山僧一條拄杖尋常不欲胡亂打人秪要豎在黑暗裏令汝不覺不知忽然沒興磕著如枯漧華開冰河焰發他時異日向南頭買貴北頭賣賤也不爲分外何故時節若至其理自彰然𨿽如是若非跨竈衝樓去猶屬吾門客作兒復舉慈明於冬日榜僧堂前作此字其下注云若人識得不離四威儀中首座顧謂眾云和尙今日放參明聞而笑之師云慈明老祖於無陰陽地上畫出鳥迹虫文直得鬼泣神號蒼黃斂衽山僧此者依樣摸一本施呈敢問大眾還識得也無良久云莫謂外孫齏臼少相教舉筆亂塗鴉。

上堂眾集定乃云幸自大家肌骨好何須對鏡畫蛾眉便下座。

大佛開光上堂僧問全身示現度娑婆霜雪堆頭鳥作窠夜睹明星則不問放光動地是如何師云人天共見進云頂門正眼無藏覆爍破三千及大千師云阿誰不仰此時風進云秪如昔日雲門打殺今朝施主裝嚴古今各出只手未審是同是別師云別是一家春進云可謂將此深心奉塵剎是則名爲報佛恩師云只消這一句問佛眞法身猶若虛空應物現形如水中月今日現形也如何慶贊師云禮拜著進云今佛放光明助發實相義如何是實相義師云殿前古柏勢如虯進云某則不然師云汝又作麼生進云片石自堅君子契好花當舞太平春師云猶是這般消息乃云丹霞燒雲門打威風凜凜徧天下酬恩報徳世無倫爭似花園查大姐運出家珍願力弘裝嚴丈六金身也而今畢備爲開光就請山僧揚般若回向老年福壽康生生世世絕瀟灑並諸過去的宗親承斯善利超越者回向卽不無秪如釋迦老子是有光可開耶無光可開耶若言其有帶累山僧眉須墮落若言其無誰肯與麼發殊勝心苟非親證自己一片光明到此際未免如鼠入牛角轉身無路且如何是自己底光明呈拄杖云還見麼巍巍逼塞虛空際歷落當陽古至今卓一卓下座。

臘八上堂僧問明星已睹成饒舌今朝提起事如何師云爍破汝面門進云不惜眉毛重吐露知音能得有幾人師云灼然灼然乃云夜半逾城不安本分埋頭雪嶺自昧風光臘八觀星眼中著屑下山教化惡語傷人這个沒意智漢今日暗想將來𨿽是用盡己心笑破他口卻有一種奇特處令我徹骨難忘諸人要見他奇特處麼山僧放下面皮徹骨相爲去也拈拄杖下座打散。

爾潛居士請上堂僧問格外全提一句作麼生道師云放汝三十棒僧喝師打云直待雨淋頭進雲路逢達道人不將語默對將什麼對師又打云秪恁麼對居士問臘月初八已往臘月三十未來政當恁麼時請師直指西來意師云寒梅才破萼進云恁麼則坐斷兩頭去也師云恰是進云昔年壽聖祝聖壽今日皇崗慶太平師云還知太平消息麼士一喝便禮拜師乃云古柏垂枝翠寒梅破萼多毳衣相對立端的事如何拈起舊時氈拍板迎風共唱太平歌政當此際畢竟誰是知音者董家村裏老維摩復舉古徳拈拄杖云識得這个一生參學事畢又有云識得這个更須買艸鞋行腳師云太平則不然識得這个抵償施主有分。

上堂直釣釣鯤鯨曲釣釣龜鱉古人與麼取用可謂善酌時宜太平從來性拙秪用直釣不論鯤鯨與龜鱉隨他負命上鉤來驀豎拂左右顧視云卽今莫有上鉤著麼良久云且捲絲綸歸舊塢免教風雪冷侵衣下座。

歲旦上堂僧問昨夜狝猴還古洞勘破陷虎之機今朝雞唱五更前拋出險崖之句新故交加則固是祝聖拈香事若何師云祥雲捧日進云祥雲捧日與新年頭佛法是同是別師云莫作恁麼見解進云恁麼則乾坤育聖徳萬物共沾恩也師云喜慶有分乃云韶陽一曲臘月二十五太平移向新年頭吹唱端爲聖明禦極之初嵩祝萬壽直得風和日暖五彩雲凝鳳舞龍蟠千祥駢集人人歌至化在在樂無虞然𨿽如是且道這一曲從什麼處得來又作麼生吹唱灼然不落宮啇調自有徽音動地天擊拂子下座。

春日上堂疾如風爍如電六臂三頭千化萬變𨿽然與汝說得分明各宜親見一面莫學福州人吟詩也道雪花飛片片秪如親見面時又且如何阿呵呵動人春色不須多。

解制上堂僧問古人解制向萬里無寸艸處去今日解制未審向什麼處去師雲遠道擎空缽深山踏落花進云忽有問格外機聲前句和尙又如何答他師云痛與三十棒進雲路遠夜長休把火大家吹滅暗中行師云道得亦相應乃云霜風凜洌叵耐衲子鑪邊作隊喜得春日融和不免打開布袋出門任汝西東要具金毛气槪逢人卽便咬翻勿比韓盧逐塊他時想念歸來我宗一脈永賴良久云太平與麼道也是嫫母憐兒忘卻醜態喝一喝。

出關請上堂僧問三載無端自活埋千重百匝擊難開今朝忽斷連環鎖爛熳春光徧九垓條款已供請師一鑑師以拄杖卓一卓進云向上還有事也無師便打僧喝師復打乃云折籬障壁未是作家把纜放卅豈爲好漢須知衲僧手段實不恁麼擊開佛祖重關跳出舊時窠臼直下如戴角猛虎搖嶽驚羣奮爪獰龍衝云搏浪千聖牢籠不住萬法綴系無從政當今日功成行滿一句又如何話會彼此風流多意气相邀踏賞太平春。

陳氏行常請上堂僧問春風澹蕩春气和融底事分明則不問今朝升座意如何師云一顆圓珠常燦爛進云秪如佛法徧天下未審閨閣中還有佛法也無師云有進云恁麼則水月簾前冰骨女堅貞猶比歲寒松師云不妨被汝道著乃云三月好春光柳垂金綫長少林端的旨覿面不囊藏恁麼會莫思量本有靈明事事彰繡閣翛然忘晝永南山古柏愈深蒼復舉當時溫州陳道婆嘗徧參名宿後於長老山淨和尙語下發明作偈云髙坡平頂上盡是采樵翁人人盡懷刀斧意不見山花映水紅師云好个山花映水紅可惜無人證據太平今日爲伊證據去遂豎起拂子云還見陳道婆麼便下座。

淸明上堂淸明時節雨紛紛途路禪流聞不聞欲識祖翁何處是灼然秪在杏花村驀拈拄杖指云杏花村已在這里祖翁聻乃云萬福萬福下座。

佛誕追薦請上堂生以不生生爲生義白雲飛掛門前樹死以不死死爲死義風送落花紅滿地散離和合各隨宜根本繇來無變異但能窮究豁然明當下頓超佛祖位寶劍倚天光逼人外魔一切咸驚悸塵塵示現度迷情那有輪回惡業累如是則知釋迦老子於此日生生本不生心蓮上座於此日死死本不死生本不生無生可慶死本不死無死可追政當恁麼時且道釋迦老子與心蓮上座畢竟在什麼處安著還委悉麼不見道天上天下惟我獨尊卓拄杖下座。

師誕日結夏上堂父母未生前面目臨濟喫黃檗三頓痛棒百丈野狐巖頭末後句是汝諸人一一覷透也未若一一覷透去則不用九旬禁足三月安居更說什麼應驗蠟人如鵝護雪直得常光廓爾蕩蕩無拘盡虛空華藏剎海悉皆遊戲出入之場任是黃面婆伽十二圓覺也須倒退幾步眾中或有與麼漢出來互相激揚非惟此日佛事光增抑且慶贊山僧有分如無炎威𨿽漸逼殿閣喜生涼不妨向三條椽下東覷西覷忽然冷地覷透亦未可定。

端午上堂舉臨濟問僧甚處來僧便喝濟揖坐僧擬議濟便打又一僧來濟豎起拂子僧禮拜濟便打復見僧來濟亦豎起拂子僧不顧濟亦打徑山杲頌云五月五日午時書赤口毒舌盡消除更饒急急如律令不須門上畫蜘蛛師云大小徑山一道神符亦有个驗處只是要見臨濟太遠在且如何得見臨濟去遂拈拄杖下座打散。

上堂諸佛道不著底句太平滿口道著祖師拈不出底機太平信手拈出拈得出是何物卓拄杖雲梅雨乍晴原隰翠皇崗橋上有人行。

陳榜眼入寺上堂舉宋時徑山杲禪師因陳榜眼至舉白雲端頌楞嚴經中吾不見時何不見吾不見之處話云堂前露柱久懷胎生下孩兒頗俊哉未會語言先作賦一操直取狀元來隨後拈云敢問諸人還知師翁落處麼若知落處便識得狀元若也未知徑山爲你指出有利無利不離行市放過一著落在第二師云徑山老漢說亦說得有來由只是未了太平此者要見千載一時不免鋪花錦上去也放過一著落在第二赫奕聲光喧天震地作王室之股肱立英才之標幟鰲禁風生絕點塵返思鷲嶺有何異且今日臺旆光臨一句作麼生道撥轉如來正法輪是則名爲親受記。

上堂張空火傘熱難當何處幽陰可隱藏莫道太平無款待濃煎幾碗辣椒湯爲什麼如此要伊通身汗出徹骨淸涼忽有云某甲不喫似這等冷地坐漢病在膏肓大眾而今泛泛之流多作恁麼見解喝一喝下座。

解夏上堂木葉正驚秋解開布袋頭乾坤如許闊任汝自優遊記得昔日翠巖示眾云一夏與兄弟東語西話看翠巖眉毛在麼鉤錐在手照用同時還他老翠巖太平這里則不然何故一夏以來總不曾與兄弟東語西話兩道眉毛依舊橫在眼上諸人決定是見也然𨿽如是前途有人問著又作麼生抵對於此抵對分明方不枉太平過夏。

退院回上堂時勢兩窮自知退身有分人情恰好何妨熟處爲家掇轉古杖頭打開舊鋪面太平曲調特地重宣濟北綱宗從新整頓謾道再來半文不值須信此際後會難逢紅輪杲杲印天心灼然大智圓明體無背向寶鐸雙雙鳴殿角果爾聲和響順理絕差殊政當今日濟北綱宗卽不問汝諸人秪如太平曲調諸人還記得麼良久擊拂子云个中無限低回意貴在知音側耳聽。

中秋上堂者也之乎浪費工夫行棒行喝徧地荒蕪若是皮下有血底只消道个不必何故此夜一輪滿淸光何處無。

新剃度請上堂僧問金刀剪斷靑絲髮便是牟尼佛子孫三千威儀八萬細行則不問獨脫無依一句作麼生道師便打進云竹密不妨流水過山髙豈礙白雲飛師云誰人解此意令我憶丹霞乃云三界無安四生拘促旣離愛网須報深恩秪如深恩作麼生報莫是誦幾卷經持幾行咒麼且喜沒交涉莫是念幾徧佛燒幾炷香麼且喜沒交涉莫是出入叢林學幾句禪聽幾句教麼且喜沒交涉遂呈拄杖云爭似這个超宗越格蓋色騎聲八面玲瓏十方洞達倘能於此徹證根源直截擔荷自與乃佛乃祖握臂並行生死不憂涅槃不愛隨緣放曠應物施爲從前願力了然一切深恩報盡如是出家爲僧不亦善乎復呈拄杖髙聲召云達源達源你還肯恁麼也無後生可畏頭才白切忌空拋白了頭。

上堂天得一以淸地得一以寧君王得一而天下平衲僧得一又且如何負日晴軒成坐睡夢隨鷗鷺落江村。

辭眾上堂善始善終道人操守知進知退衲子機關機關旣別操守亦眞去住自可隨緣終無絲毫系念無系念絕疏親楖栗橫擔不顧人且向秦溪深處也偸閒笑破碧桃春。

杭州金山長慶禪寺語錄

入院至山門基云無門之門是爲法門且道路頭在什麼處以拄杖劃一劃云還見麼。

佛殿古殿苔封山色冷虛堂午寂梵聲沈釋迦老子𨿽則善於藏身爭柰新長慶未肯放過在。

方丈擦粉塗脂敗家種艸藏牙伏爪怯膽禪和直饒不涉兩途正好劈脊打趁何故據斯室行斯令。

指法座這个寶座登陟寔非容易新長慶今日又作麼生良久云自從踏斷毗盧頂幾度臨危一坦平。

拈香祝聖畢次拈香雲此瓣香多少人求之弗得多少人得之弗能用幸自可憐生亦已得而用之次第五回

供養我金粟本師費老和尙用酬法乳上首白槌竟師云秋山削玉水磨銅斜抱雲和寄此中一曲輕彈弦韻好知音誰是請相通僧問昔日太平今朝長慶太平玄旨則不問長慶宗乘事若何師云桂子正香飄進云這是和尙底如何是學人底師云你也須領取好進云數縷金繩開覺路一帆寶筏渡迷津學人已沾恩去也師云知卽得問如何是長慶境師云湖光澹蕩進云如何是境中人師云我坐汝立進云人境已蒙師指示斬新條令句如何師云與汝一頓棒乃雲長慶門前天寬地闊化螺池畔竹翠松靑頭頭顯露無私隨方任我展演所以道衲僧家絕固必乘興而住遇緣卽宗劈開摩醯正眼拋出楊岐金圈照用同時主賓互換羅龍网鳳碎鎖敲枷直教古佛眉尖放光那管法堂艸深一丈𨿽然此猶是新長慶尋常爲人處秪如人境相稱一句作麼生道碧溪流不盡千古美無虧復舉昔時長慶慧稜禪師往來雪峯玄沙二十年坐破七个蒲團不明此事一日捲簾忽然大悟作頌云也太差也大差捲起簾來見天下有人問我解何宗拈起拂子劈口打師云看他古人二十年來眞實履踐則不無若要个个依樣畫葫蘆未免遞相鈍置新長慶從來不曾坐破蒲團卽今日亦無甚蒲團與你坐破只有一座破殿數間破屋大家團圞共聚你才進前如何驀拈拄杖便打且道與古人是同是別還委悉麼莫怪渠儂多意气當年曾謁聖明君。

冬至上堂是法住法位世間相常住金山頂枯漧抽條長慶湖寒冰焰起燈籠露柱依舊寂寂無言惟有白牯黧奴互相慶賀曰且喜且喜喜个甚麼日愛霜明春信到冷梅橋畔暗香浮。

臘八尼古恆請上堂僧問雪山敗闕長慶增輝端的一句請師指陳師云逼塞虛空進云秪如昔日趙州訪二庵主主俱豎拳意旨如何師云鐵錘無孔進云今日庵主來訪長慶又作麼生師云也不較多進云可謂縱奪誇好手相逢兩作家師云不須重注破乃云云收午夜星燦長空今古恆然本無變異叵耐瞿曇不喞澑向這里刺破雙睛卻走入鬧藍中哆哆和和致令後代兒孫若男若女依模做樣列剎相望懸羊賣狗知他是眞是僞長慶到此者又覺力竭智窮跳出圈繢不得未免借木上座隨例打哄去也遂拈拄杖卓一卓云瞿曇作先鋒長慶爲殿後中間諸菩薩見聞俱歡喜歡喜則不無秪如實際尼不下笠子勘俱胝末由主一言之下能使灌溪服膺且道伊具什麼眼目得與麼英特自在有簡點得出者試來與俱胝灌溪二大老漢轉身吐气不爲分外有麼有麼良久云茫茫宇宙人無數幾个男兒是丈夫復卓拄杖喝一喝下座。

因雪上堂巽二無端夜作威天明滕六亂空飛金山突出銀千樹瓊殿妝成玉一圍知己不聞扶剡棹達流幾見臥袁扉儂家幸自生涯別得意翩翩獨振衣下座。

歲旦上堂昨朝舊歲今日新年舊歲說過底縱新也舊新年說得底𨿽舊仍新新舊說無兩般要且隨時流動驀豎拂子云看看拂子顯神通上至兜率天宮下入十八重地獄普令虛空法界情與無情悉皆合掌奔趨同聲唱和報道今年蠶麥熟禾稼宜人少病物咸熙長慶寺幾个長老別無奇能只是鼻孔遼天要肚皮飽齁齁地山僧癢處被他搔著欣欣然如登春臺如享太牢是汝諸人爲什麼不知不覺遂連擊拂子下座。

久雨上堂沃野獻新綠漫空雨點多鳥啼泥滑滑惱殺眾禪和古徳有言萬里無雲靑天也須喫棒若是久雨不晴這一棒靑天更少不得山僧與麼判斷大眾想必樂聞畢竟如何得晴去一僧云但得雪消去自然春到來師卓拄杖云分明記取。

佛涅槃日上堂二月春方半桃花開爛熳瞿曇忍不禁天外出頭看咄這老漢入大涅槃已二千六百餘年了也更於何處出頭又要看个甚麼良久云浪髙三級龍成去猶有騃人戽夜塘。

大悲生辰上堂衣內明珠女男本具胸中古鏡老少全眞秪因見倒惑生故受泥塵染污所以觀世音菩薩於當年此日示現應同體悲興無緣慈總是潦倒婆心蝦爲子曲有等念舊話漢便云白華巖上頻伽語紫竹林邊銀浪髙大士法身常顯露頭陀休用更忉忉是卽是猶隔津在且不隔底在什麼處遂以拂子敲香幾云也只在這里在這里莫沈吟家家南無觀世音桑麻數畝圓通殿豺虎是非永弗侵復敲香幾下座。

淸明上堂荒土一堆銷盡英雄壯骨紙錢半陌曲勞兒女愁腸生死事不早回頭好春光覺容易過擊拂子云會麼莫向杜鵑啼處宿沾衣血染滿山紅。

上堂恁麼恁麼揭諦揭諦不恁麼不恁麼波羅揭諦恁麼中不恁麼波羅僧揭諦不恁麼中卻恁麼菩提薩婆訶總不恁麼時如何喝一喝云大悲觀世音來也便下座。

生日上堂僧問敲鐘擊鼓請師升座如何是慶壽一句師雲惡水由來不自潑進云逢人則不出出則便爲人去也師云現成惡水莫相澆乃雲山僧未出母胎時有一則語包天括地越聖越凡記持將來不覺已經三十七載總未曾輕易與人說著而今旣蒙固請若弗爲說又成辜負不免說去也罷綠樹陰濃夏日長樓臺倒影入池塘水晶簾動微風起一架薔薇滿院香忽有个漢云和尙和尙此系古詩幹未出母胎時什麼閒事秪向他道逢人但恁麼舉良久喝一喝下座。

聖蓮爲師祝壽上堂僧問正綱肅紀則不問良誕到來是如何師云古木叢靑靄進云一種沒弦琴惟師彈得妙師云遙天浸白波進云學人也須禮拜師打云不可放過僧喝師又打乃云自笑生平無一長微貲蕩盡走他鄕當時若果能安分也免今朝起禍殃禍殃旣起帶累諸人要橫不得橫要豎不得豎是卽是就中也有許多光彩豈不見黃梅翠竹枝枝葉葉競添籌燕語鶯簧句句聲聲增勝麗微風飄寶座瑞果獻金仙一番貶駁一番新一度贊揚一度快山僧與麼告報不知面皮厚幾重試問諸人還會也無卓拄杖云撇開凡聖虛名號貶駁贊揚兩不幹。

上堂舉雪竇云世事悠悠不如山丘臥藤蘿下塊石枕頭這般底有甚用處喚起了打師云大小雪竇有棒只解打別人不知自己教阿誰打長慶道世事悠悠不如山丘臥藤蘿下塊石枕頭這般底甚有用處喚起來喫杯茶何以如此街頭趁焰紛紛是誰肯休心冷似冰。

薦父請上堂生死原無二相去來寧有兩人但能一念回機便見當體解脫驀豎拂云看看令先嚴文仲居士來也在山僧拂子頭上說道昔日忘本據今朝證舊容靈明嘗不昧端坐碧蓮中又擊拂云卻被山僧一擊遂把不住騎佛殿出山門跳上三十三天築著帝釋鼻孔直得須彌岌峇海水波騰大千世界悉皆震動敢問居士還信得及麼倘信得及不須陟岵空瞻望莫大之恩已畢酬設或未然聽取一偈新田水漲亂啼蛙無限圓通絕覆遮忽地耳根輕拶破舉頭時自見阿爺復連擊拂子下座。

請化士上堂砂盆潦倒全無力遠映連天秋水碧疇肯同心出手扶重爲古寺壯顏色壯顏色休擬測五湖煙景有誰爭自是不收收便得。

馮淸太修薦上堂生身父母恩重丘山何以補報難之又難每到年年時節好影堂空自淚闌干記得教中有一道眞言號聰明王能滅業障但肯信口熟念管取現存獲益亡過超升以至歷劫冤親多生父母亦得藉此解脫遂合掌云唵阿盧勒繼娑婆訶良久云念已念也薦已薦也畢竟伊爺娘在什麼處無生國裏惺惺不妨惺惺瞌睡隨他瞌睡若要大家相見擊拂子云總在這里看取下座。

還山上堂別去溪楓冷歸來陌柳新𨿽然歲序攺不攺舊時人舊時人旣在這里且作麼生相見搘筇側立小橋畔笑指金山爛熳春。

上堂世出世間百年夢境愛人愛物一副慈腸所貴泰而弗驕老當益壯試看南山古柏歲久亦覺深蒼政當此際隨緣一句如何話會湘簾捲起無餘事坐對梨花玩月明。

受金粟請寄辭眾云昔年八月長慶來仙友庭前花正開今年四月金粟住黃鶯聲老綠楊樹來也住也合自然當人要識同風句溪山𨿽隔共一天鼻孔眉毛廝結拄有破砂盆極力撐增輝祖道乃先務莫教鶴怨與猿驚石徑荒涼又宿鷺負我從前片片心殷勤故此力分付分付卽不無今日事作麼生臥龍奮迅碧波中靑霄直上布雲雨。

﹝嘉興府海鹽縣劉門朱氏法名超浩捐貲助刻

祈先嚴養朴公先慈呂氏張氏早生蓮界者﹞

百癡禪師語錄卷第三終嘉興大藏經百癡禪師語錄

百癡禪師語錄卷第四

嗣法門人超宣等編

嘉興金粟山廣慧禪寺語錄

師於順治戊子夏就本山首座寮受請閏四月初八入佛殿云佛之一字吾不喜聞今日又特地作甚麼金鏃慣調宜百戰冤家偏撞對頭人。

伽藍堂你卽是我我卽是你旣已出手相扶應須徹首徹尾。

祖師堂說白道黃懸羊賣狗用盡己心笑破人口帶累不肖兒孫依舊隨他羣隊走。

據室此室如縵天网子從上宗師在這里魚龍蝦蟹不知生擒了多少傳至山僧也知收藏弗得有負命者試出眾跳看。

拈護法啟增輝佛日普扇眞風須憑諸大護法筆尖上流布將來還見麼摩霄俊鶻便合乘時脫或未能聽取下面注腳。

合山疏同門出入板拍相從以何爲驗半幅全封再煩維那宣讀方信繇來意气濃。

指法座毗城借座分外干求作禮燈王自納敗闕何似這里髙突突露堂堂要上便上更無餘人敢近傍。

拈香雲者瓣香爇向鑪中端爲祝延今上皇帝聖躬萬歲萬歲萬萬歲伏願地天交泰洛書兆五福之休箕翼長明虹瑞錫萬邦之慶者瓣香奉爲闔朝文武郡邑尊官護法紳衿在筵勛貴伏願福祿深於巨海壽算等乎喬松者瓣香最初用一番勤苦如啞如聾末後蒙幾頓鉗錘透頂透底六回拈出專爲傳曹溪正脈三十五世前住此山現住天童費隱容老和尙不惟報徳酬恩且要大家委悉上首白槌云法筵龍象眾當觀第一義師云第一義作麼生觀直饒觀得已落第二義了也然陽春雪曲和者還稀社舞村歌到處合調眾中有人不妨互相證據。

僧問杲日當空照萬物此時升座是如何師云有眼者見進云眾姓有請嘗護念猶如順水開順舟師云速禮三拜進云向上單提直指法九十九峯盡點頭師云不勞贊嘆問如何是賓中主師云闍黎惟自許如何是主中賓師云腳下水泥深如何是主中主師云吹毛光燦爛如何是賓中賓師云眼裏無瞳人進云主賓道合全提露艸偃風行得自由師打云一棒賞汝問寶座新登瑞气充法王法令建綱宗當陽拈出毗盧印八面從他起疾風且道八面風來如何相接師云倚天長劍逼人寒進云奪食驅耕須用備雙行照用是如何師云照顧性命進云明頭暗頭俱棒接總不恁麼又如何師云轉見不堪進云不因大悲院裏供懸鈴普化局何圓師云知音者少進云恁麼則溪山皆點額艸木盡生光師雲閒言語乃云神光不昧萬古徽猷秪此靈鋒阿誰敢擬達摩太師不會當頭句卻向嵩山面壁九年致使末學紛紛奔南走北覓禪覓道將謂有心可安有法可付殊不知劍去久矣方乃刻舟若是个漢終不坐老鼠窟裏遞相錮鏴掀翻是非窠臼截斷今古葛藤正令全提千機頓赴譬如塗毒鼓一擊則聞者喪身又如獅子筋琴一奏則眾弦絕響且政當此際畢竟功歸何所諸人還會得麼康僧尊者竭盡神通密雲師翁徳業尢大殿堂修廣樓閣洞開眾檀護和气藹然百千佛香花環衛雕弓願掛無多事率土歌謠賀太平復舉僧問投子如何是一大事因緣子云尹司空與老僧開堂師云投子恁麼答話𨿽則朴質十分要且驚羣動眾新金粟則不然如何是一大事因緣但向他道橫吹玉笛鷗灘上九九奇巒盡點頭久立眾慈伏惟珍重下座。

立知事頭首劉超然請上堂栴檀叢林栴檀圍繞獅子叢林獅子圍繞旣共在此圍繞則或左或右各適其宜隨髙就低無可不可生死根滅我慢山摧騰踏當前光揚法化然據實論量𨿽裨益叢林固多究竟是汝自己一生受用處委悉麼令予轉憶龐居士天上人間不可陪。

上堂修行日用事無差酌水焚香供法華玉磬夜敲殘夢斷一棚蟾影漾袈裟若道恁麼非修行無有是處若道恁麼爲修行笑殺傍觀透脫兩重臼窠別有生機一路向百艸頭上倒卸槍旗元上座甘心墮拔舌地獄何故不合教壞人家男女然𨿽如是棋逢敵手難藏妙詩到重吟始見工復云時當孟夏節屆麥秋北窗豈可髙臥老農告我田疇幸遇鹽城人設供大家肚裏飽齁齁飽則不無未審將何報答驀豎兩拳安頭上雲南山水牯殷勤看汝若忙兮他便休。

結夏上堂僧問護生須是殺殺盡始安居未審殺个甚麼師云多少人疑著此事進云出匣龍泉劍紅光射鬥牛師云切忌妄通消息乃云以大圓覺爲我伽藍黃梅時節家家雨身心安居平等性智靑艸池塘處處蛙黃面老二千餘年舊制美則美矣只是諸方不宜遵行爲例引得無限平人此日此時共作鬼家活計如猢猻入布袋討什麼快活靈利衲僧聞恁麼道便乃通身踴躍掉臂而去新金粟縱有潑天手段這布袋頭一毫也用不著其或未然隨例結去也遂拈拄杖卓云結結結豎起脊梁硬似鐵疑團拶破眼睛開大地山河齊漏泄齊漏泄誰辧別千鈞擔子上肩來一回飲水一回噎復卓拄杖下座。

眾護法請上堂僧問齋主巍巍臨法座請師說法句如何師云寶鐸受風響中天耀日紅進云一回衝破鐵城關得意風流在現前師云自知較一半進云禮拜去也師云舊話不堪聞乃云一大藏教武緯文經直指人心金聲玉振與麼與麼添得眚翳落眼中不與麼不與麼食在口邊漧咽唾若是夙承記莂底亦無許多之繞輕輕捺著便行坐斷威音王透過空劫畔穿衣喫飯歷落全眞蕓閣松軒任情嘯傲故曰何似生遼天鶻萬里云秪一突畢竟如何門庭赫奕光咸賴三世翰屏四海傳復舉玉泉皓禪師因東坡居士參次便問尊官髙姓坡雲姓秤乃秤天下長老底秤泉喝云這一喝重多少坡無對師云盡道東坡大儒秤子折卻誰知玉泉老宿一秤便上當時東坡若知有轉身句敢保天下長老不柰伊秤何𨿽然也須扶起玉泉喝一喝。

端午上堂僧問年年此日是端陽應時及節句請師道師云不須戶上懸蒲劍百怪千妖盡遁藏乃云懸碧艾於扉前東村王老俗气系彩絲於鬢角五陵公子風流金粟門下不學這般去就單單駕一隻沒底鐵船先請文殊普賢把舵次請觀音勢至搖櫓頃刻之間上至三十三天下及空輪水際無一處不徧無一處不周歡喜者從他贊嘆無窮不歡喜者隨伊誹謗百出爲甚如此自從悟得空王旨是非與我不相干卽今莫有乘興而來共出只手者麼良久云錦標在握等閒奪得始驚人一曲浩歌莫學靈均沈死水下座。

中夏上堂六月初一是中夏日勢炎炎如火炙炙得禪流不柰何通身白汗如瓶瀉說什麼鎭州蘿卜重幾斤又誰管他廬陵米作麼價只要薰風匝地來自然脫體淸涼百病消化良久云有智人前莫妄傳無智人前莫廝罵。

沃雪庵上堂有句無句平地波瀾非色非心橫空劍戟拈來便用諸人向甚處出頭踏著便行諸人又向甚處摸索不若相席打令曲順時宜道个沃雪庵前新水滿趙家橋畔綠陰多僧俗統攝以同源今古洞然而靡間快活極其快活風流一任風流會麼現成美景擡眸覷免待亡羊泣路岐復舉布袋和尙云彌勒眞彌勒分身千百億時時示時人時人自不識師云大小布袋不打自招山僧此者路見不平要與他華劈一上彌勒眞彌勒少賣弄分身千百億這野狐精時時示時人費力作麼時人自不識切莫壓良爲賤或有路見不平底我要問他布袋聻擬議不來驀頭便棒。

興福院上堂直指之宗初無別法只要當人識得本命元辰而已此本命元辰靈靈不昧了了常知自幼而壯壯而老日用行持安家立業莫非全承渠力但能返照回光便見透脫分曉秪如分曉後又作麼生毗盧頂上髙髙立不被巡官暗地推。

上堂僧問竿木隨身逢場作戲學人上來請師演唱師云拍拍是令進云好語令人聳嶽音動地天師云知音罕遇乃云竿木隨身逢場作戲旣蒙固請寧敢推辭看看山僧今日向興福院中再演一劇去也遂豎起拂云還見麼卽此見非他見擊拂云還聞麼卽此聞非他聞良久放下拂云聞見旣忘復是何物就這里撥開綫路爍破機關便可與山僧把臂登堂操無弦琴唱沒腔曲使遊人韻士同賡大雅之風釣叟耕夫共賞遏云之調如斯慶贊豈不美哉所以道妙舞應知誇徧拍三臺須是大家催敢問眾中還有恁麼人麼喝一喝。

海寧慶善寺上堂僧問橫身荷眾不顧危亡忽然要津把斷時如何師云看君不是金牙作進云倘有衝風抵浪底來又作麼生師云爭解彎弓射尉遲僧再進語師云果然果然問千家托缽大眾飽參慶善一句如何指陳師云是處是慈氏無門無善財乃云花光浮古縣竹影蔭空庭晝坐淸人耳新蟬四五聲政當恁麼時且道是境耶是心耶是迷耶是悟耶是諸佛機耶是祖師西來意耶黏皮著骨底未免疑慮多端越格超宗底便解斬釘截鐵豈不見當年大慧杲於薰風南來言下脫落汗衫張無垢居士聞月夜蛙鳴忽然摸著鼻孔屈指經今數百載寧云土曠與人稀就中可有一个半个驀地知歸全身擔荷若到山僧面前這一頓黑漆拄杖也少不得是事且止回向底句作麼生道法雨普沾無少剩慶雲常覆善人家卓拄杖下座。

持缽歸上堂七佛軌儀衲僧巴鼻豬肉案頭橫三豎四大家去去復來來短巷長街無處避無處避常言開口告人難今日方信入山擒虎易然𨿽如是匹上不足匹下有餘。

請化士上堂赤衷荷眾罔顧艱危擗起布裙入泥入水金粟門下豈無其人秪爲當作等閒看故此不能容易得山僧此者權將十方世界指出幾處與汝橫行闊步活捉生擒可中有具牙爪底英靈自然如慣戰良馬聞鑼鼓聲渾身癢簇簇地政當此際竭力一句如何道但得己心堅似鐵他心𨿽鐵也須穿。

解夏超淩馮氏請上堂靈苗秀植巾幗丈夫紛華不染宴坐一鑪打掃糞堆搕獲收赤水明珠捧向諸方閒賣弄佳聲流播滿江湖且道是阿誰行履若也識得此人日消他八斗黃金供養未爲分外如無九夏功成金風葉動諸人東去西去途中忽遇著淩行婆攔胸把住切忌口裏膠生莫謂山僧不道破好復舉僧問趙州如何是道州云墻外底僧云不問這个道州云你問那个道僧云大道州云大道透長安師頌云大道透長安天晴莎艸幹秋涼更快便去去有何難可惜這僧腳步短舉頭惟見黑彌漫。

中秋上堂明月幾時有把酒問靑天古徳恁麼提唱𨿽則豪放可嘉未免當前蹉過爭似我此時此夜浮雲捲盡看朦朧直出滄溟上碧空盈手水光寒不濕流天素彩靜無風阿呵呵好大哥假饒馬師父子來也玩卽有分。

上堂昨因茂林楊居士偕令室陳氏入山設齋請升座舉揚般若懺罪祈壽山僧一夜思來算去無有个華言美句可以奉酬忽於半寐半醒時夢見古佛與露柱相交賓頭盧尊者忍俊不禁彈策而歌曰玉露零兮桂子香蛩音楚兮小窗涼消息眞兮人能委罪花謝兮鶴算長歌畢恰值風吹葉響一覺翻身原來是夢大眾昨夜與麼夢今朝與麼舉汝若道是無夢說夢未會山僧意在更或道是夢中說夢也未會山僧意在畢竟如何是夢不立非夢亦非滿院秋光澹欲滴鴛鴦飛上釣魚磯卓拄杖下座。

開鑪上堂僧問陽春節屆大展宗風四眾臨筵請師直指師云籬邊菊正開僧禮拜云可謂金粟頂上一枝秀也師云幾多遊賞客到此盡迷蹤乃云金粟今日開鑪柴火甚是猛利不許退後尋思那容進前擬議直饒生鐵鑄就底到來也須肉爛皮焦逼塞無處出气驀拈拄杖云惟有這條拄杖子從本列列挈挈沒巴沒鼻常在於其中神通及遊戲敢問諸人拄杖子有何奇特得與麼閒閒地良久卓一卓云但能於此捷承當勝似牟尼親授記復舉雪峯示眾云世界闊一尺古鏡闊一尺世界闊一丈古鏡闊一丈玄沙指火鑪云這个闊多少峯云如古鏡闊師云二大老一唱一和音律鏗然簡點將來猶被守鑪神看破何故不合向淨地上妄生節目。

上堂千僧井水一滴滴滴入諸人心肝獨桑鼓聲一聲聲透入諸人耳朵灼然與麼去猶滯半途直須一口吸漧一椎擊碎始得有般漢聞恁麼道便云某甲已吸漧了也擊碎了也似這等見解秪可瞞惑諸方若在金粟面前正好勘過了打卓拄杖下座。

上堂僧問昔日王常侍問臨濟云這一堂僧還看經麼濟云不看經侍云還坐禪麼濟云不坐禪侍云教他作甚麼濟云總教伊成佛作祖去和尙這里亦看經亦坐禪成个什麼邊事師云隨條逐例進云倘有格外人來和尙如何相待師云頂門三千腦後八百進云八臂哪吒來又作麼生師云也須喫一頓僧禮拜便喝師打云放過卽不可乃云象骨蛇子湖狗劍樹牙血盆口渾身流露沒遮藏觸著轟轟怒雷吼怒雷吼兮孰敢攖南山跳動北山驚若能拖出盡槌殺萬里塵消宇宙淸有麼有麼如無劈面來也何處回避下座以拄杖打退。

入塔上堂世尊升忉利天爲母說法目連下一十八重地獄度母艱辛仁孝之道從上賢聖莫不皆然故我原白道友於母氏存亡之日服勤送終各盡其分始也山花啼破子規血請我封龕今也霜風凜洌刮人寒請我入塔如是爲伊母說法法法全該如是度伊母艱辛頭頭得度旣然恁麼且道伊母元吉庵主安身在什麼處不在地獄與天堂佛界魔宮信步彰一道靈光無背面根塵迥脫露眞常還有與他相見者麼舉拄杖云不因這个木上座人前幾盡眼如羊復卓一卓下座。

冬至上堂僧問今朝節屆冬至透漏衲僧巴鼻如何是衲僧巴鼻師云前村荒艸裏梅放兩三花進云恁麼則前三三後三三也師云是多少僧喝師便打問羣陰剝盡一陰復來不涉陰陽一句作麼生道師云石筍暗抽條進云更有梅占百花香師云汝還折得一枝麼僧呈坐具云觸破和尙鼻孔師云自己觸破也不知乃云把定洪鈞千峯削色放開綫道萬卉回春𨿽陰消陽長之有時亦日上月下之易逝是汝諸人作麼生不爲所流轉去擊拂子云夜來云靜山銜斗捲起疏簾欲睡遲復舉潙山問仰山云仲冬嚴寒年年事晷運推移事若何仰山進前叉手立潙云情知汝答不得這話卻顧香嚴嚴云某甲偏答得這話潙云子作麼生嚴亦進前叉手立潙云賴遇寂子不會師云明投暗合綫去絲來縱奪可觀轉身有路若是山僧見伊叉手進前各與一頓趁出這里挨得身轉後代兒孫不致寂寥還會麼殺人刀活人劍。

覲周居士同夫人屠氏壽誕懺經上堂僧問香煙超出三千界燭影搖光透九霄如何是祝壽一句師云百八數珠數不足進云謝師答話師云放汝一頓棒問石女謳歌格外仙音搖海嶽木童拍手壺中云練塞天池政當恁麼時誰是知音者師云自有老維摩在進云秪如徐居士同老夫人壽誕請師升座未審將何祝壽師舉拂云傾盡此時心進云恁麼則壽莫等虛空福增於大海師云慶快之詞不妨再吐乃云金剛體露堂堂般若智照無方城頭畫角聲三美苑內寒梅破雪香便與麼直承當大家聚首向古皇弗用五千四十八福自綿延壽自長旣到這里須菩提正好喚來掇桌黃面老也只得合掌贊揚如未何妨帶累許多驢漢朝朝暮暮數墨循行數到今朝娘生日果滿功成慶吉祥且如何是慶吉祥底句委悉麼劫石可盡年不盡常在堯天日月傍復云趙州繞禪牀一匝𨿽則海藏徹底掀翻未免遭人簡責龐蘊公將家私沈湘水盡道輕財邁俗看來狼藉太多爭似金粟大眾受嚫誦經一藏還他一藏非惟無可簡責亦足見檀護自他普利功不浪施普利卽且止秪如山僧適才恁麼舉唱還契他尊意也無良久云不須特地申三祝已信髙山暗點頭。

洞明請上堂終日無事拄臨濟棒驅潙山牛搖普化鈴唱雲門曲熙熙焉皞皞焉不記月之大小歲之餘閏松巖竹塢隨箕踞以徜徉酒館茶樓或寓懷而笑罵且道此人是凡耶是聖耶若道是凡因甚解恁麼地若道是聖因甚只恁麼地通方上士一舉洞明固執之流未免疑慮山僧抖下屎腸與汝等注破去也是聖是凡無處著非凡非聖無著處人人鼻孔各遼天逆行順行合本據君不見大鵬展翅蓋十洲籬邊燕雀徒自啾啾去喝一喝。

上堂若欲參究此事如諸人要到金粟山一般行至一里便見一里境界行至廿里便見廿里境界及乎行至山中便見山中境界康橋鎖岸寶閣淩空松竹交陰鼓鐘疊響一一瞞汝不得歷歷各自分明是則固是丈室前有个門限爲什麼跳不過佛殿內有塊方磚爲什麼踏不著設或於此踏得著跳得過方許汝親到金粟大坐當軒與諸白牯黧奴於於喁喁互相賡和且畢竟賡和个什麼遂拍手云年年臘月一山捨玉梅開收拾家中寶扁舟喜再來若再來霜天皎月任徘徊是汝諸人還知金粟極力相爲處麼復拍一拍下座。

含虛化士請上堂空手出山去乘風滿載歸瞎驢艸料足相對笑微微政當此際熱鬧門庭則不無未審化者施者孰難孰易良久云難則總難易則總易復舉甘贄行者因藥山化主到門便問甚處來主云藥山來甘云來作甚麼主云抄化甘云將得藥來麼主云行者有甚麼病甘捨銀兩錠意謂山中有人此物卻回無人卽休主便歸納疏山問云子歸何速主云問佛法相當得銀兩錠舉前話已山云速送還他予著賊了也主送還甘云繇來有人遂添銀施之師云大小藥山𨿽則賊智精明看來亦覺膽小當時若是山僧秪分付庫司收入登簿云某日收甘行者買藥銀兩錠頓令行者背地裏疑殺忽有个漢出來道和尙與麼大似乞兒見小利也許他道得一半。

梅溪四眾請上堂石鞏架只箭誤陷平人鐵磨參子湖自投羅网傅大士道冠儒履浪賣風騷臺山婆驀直指程難瞞具眼這一隊男男女女各各負衝天志气分門列戶稱鄭稱楊今日卻被山僧一把捏住拋在階前了也直得赤骨﹝骨﹝歷﹣秝﹢林﹞絕安排日炙風吹藏身無地聲聲叫道人而不仁如禮何人而不仁如樂何山僧小時曾念這兩句書不覺觸著放頑隨伊分身前去且道伊分身在什麼處舉拄杖雲家住梅溪作活計相邀這里獻珍珠無端又累頭陀手描邈虛空入畫圖復卓云漏逗不少便下座。

臘八界如玉亭請上堂僧問今朝打失娘生鼻累及兒孫帶水泥播揚家醜拈向一邊未離兜率以前請師直指師云蠱毒之家水莫嘗僧提坐具云釋迦來也請師答話師云一棒遣出進云莫便是雲門棒麼師云汝試分析看僧作怕勢云幾乎喪身失命師云自彰其丑問明星未見時如何師云河淸海晏見後如何師云惱亂春風卒未休乃云鳳閣龍樓不肯住甘心雪嶺受饑寒擡眸忽契星前旨解向通衢把釣竿呈拄杖云這个是釣竿那个是釋迦老子這个是釋迦老子又喚什麼作釣竿於此明得便可大方獨步到處稱尊髙揖毗盧奴呼彌勒不邀福而福自集秦溪湧萬里之波不求壽而壽自遐金山峙千年之柏其或未然臘月初八日定是釋迦悟時節幹諸人分上什麼閒事復舉晦堂心禪師頌云瞿曇失卻眼睛時雪裏梅花只一枝而今到處生荊棘卻笑春風惱亂吹師云這四句頌從來未曾有人舉著元上座今日舉也荊棘參天腳跟下各自仔細好。

因雪上堂僧問銀世界玉乾坤大地分明絕點塵未審如何得到恁麼田地師云不是一番寒徹骨爭得風光分外新乃云瑞木飛花普賢境界示現梅梢噴玉大悲手眼全彰政當此時海天一色龍象交參不必騎驢上灞橋頓發騷思何待山陰撥夜棹始遘知音團圞坐對火鑪頭拍手髙談無義話和气藹然可掬眉稜勃勃生春可大師持刀斷臂卽不問汝諸人應庵老祖吟雪詩一句作麼生道自從舞得三臺後款乃人聆也解頤。

追薦上堂撇下娘生襪倒撐沒底舟故鄕田地好一去不回頭風颯颯浪悠悠觀音搭索勢至撩鉤現成受用多般也本有淸光觸處周𨿽然如是以拂子云更須向這里翻身始得復舉古時尼法海禪師於遷化日說偈云霜天雲霧結山月冷涵輝夜接故鄕信曉行人不知師云法海尼尋常得這著子到臨末捎頭可謂詞鋒灑脫去住自由智庵庵主在生道念堅固死後人人共知爲什麼屈指五六年至今杳不見信息咄咄咄力口希霜天雲霧結山月冷涵輝莫秪這个便是麼喝一喝云猶是封皮下座。

春日上堂冥帝乍回春信至禪翁歷歷有何謂杖藜獨立小橋頭笑問桃花開也未桃花向我道已開可惜靈云不再來一曲詞終花落盡秦山空自碧崔嵬下座。

歲旦上堂僧問如何是新歲景師云秀色溢林端如何是景中人師云來千去萬如何是格外新條師便打進云覿面相呈又作麼生師又打云還不知痛癢問年新日新萬物咸新祝聖一句請師指陳師云日月光天徳山河壯帝居進云共和謳歌去也師云未爲分外問鳳歷頒春祖令時令互顯龍天煥彩法輪日輪齊光元旦上堂如何施設師呈拄杖云孤根自有擎天勢不比尋常曲錄枝進云宗風遠播禪衲云臻未審作麼生冶鑄師便打進云恁麼則和尙拄杖子撐天拄地去也師復打乃卓拄杖云靈符在握殺活全彰祖令當行十方坐斷今日新正開封去也瞿曇達摩悉聽指揮徳嶠韶陽不敢咳嗽其餘瓦棺老漢依艸附木精靈正好朝打三千暮打八百忽有不甘底出來道幸然四海淸如鏡何必與他結怨仇山僧到這里也只得放過一著爲甚如此萬事無過和气好聊攜鬥酒話升平靠拄杖下座。

人日請上堂靈辰節屆日暖天晴佳人公子呼伴踏靑窈窈窕窕輕輕盈盈折得褪粉梅花三枝兩朵東也行西也行行至路轉峯回處驀地相逢覷著一點春光描固描不就畫又畫不成驚得黃鸝四五聲山僧與麼說話且道有佛法道理也無若道無經云一切資生產業治世語言皆與實相不相違背又作麼生分付桐鄕眾善士殷勤好向此中參。

上堂一年已減十朝光影如駒過隙慚愧我出家兒日用有何所益靈云桃趙州柏春風陣陣來是處都狼籍急須覷透本根切忌枝尋葉摘忽然本根覷透時又且如何驪珠滚起浪花粗無限平人遭點額復舉法眼因僧慧超問如何是佛答云汝是慧超僧悟入師云法眼恁麼抵對正所謂瘥病不假驢馱藥能彈何用玉絲弦這僧悟去亦覺可人簡點將來猶有事在且道是什麼事咄玄沙道底。

上元日解制並請薦亡上堂僧問今朝解制則不問雪灑元宵時如何師云惱殺夜行人乃云火樹銀花合星橋鐵鉆開暗塵隨馬去明月逐人來眾兄弟也好个快樂時節叵耐燃燈古佛與天官菩薩搖頭不肯云一切眾生皆以快樂成大苦惱輪回惡趣無有休期我等今日發慈湣心不循俗例要伊各各向大洋海裏剔起眞燈烈焰鑪中撈起全月方可超生了死任運騰騰說是語已忽然不見眾兄弟還識得他落處也無若識得他落處則人人全月現前毛孔眉尖添瑞彩在在眞燈不昧腳頭腳底露風光上與諸佛同源下與眾生合命乃至過現未來幽顯親疏亦得藉此神通當體解脫更有送行小偈一並舉似春艸碧色春水綠波解開袋口去去如何踏倒蒼龍窟趯翻野犴窠他日歸來重會面娑羅樹下舞婆娑阿呵呵方信繇來意气多喝一喝下座。

聖節上堂天地之道博也厚也髙也明也悠也久也今上皇帝聖壽亦復如是是以白玉階前歡聲震沸黃金殿下瑞气奔騰仰舜徳之無私祝龍樓之永固艸野微忱何以報端居丈室效華封。

孫信庵領眾請上堂眾生本不曾迷雨過山禽繚亂啼諸佛本不曾悟白雲常覆門前路悟迷生佛屬多端往往瞞人秪自瞞何似渴而飲饑而餐各安其位天寬地寬興來垂幕篆煙繞斜抱絲桐協韻彈只如今華亭眾善信到山亦不妨與他細彈一曲遂橫按拄杖作撫琴勢云行路難行路難萬里晴空舉目看若不聽流水爭知轉別山卓一卓雲山僧卻被諸人勘破了也便下座。

薦難亡上堂僧問生前發願死後了酬和尙肯大放慈光棒頭拯接否師云徧界不曾藏進云恁麼則亡靈蒙指示永劫侍空王去也師云好語大家知乃云在生爲善修行臨歿如何惻慘若非前報之因定是業緣所感以拄杖卓雲山僧薦拔了也已故二位覺靈就這里開眼翻身便信塵世無活人黃泉無死漢本有主人公隨方絕畔岸更說什麼病苦憂亡又奚須論刀傷斧斷寶華彌滿佛來迎九品蓮臺常顯煥復卓一卓云還見二位覺靈麼擲下云擬著卽錯便下座。

大悲生辰上堂蛤蜊藏身鷹巢示現陜右灘邊手把羅扇大小大悲惑亂人看來也是慣得其便何似年年二月十九日桃破腮柳垂綫黃鸝枝上聲聲囀面目分明不須別薦薦不薦法堂前原古佛殿只如將錢買胡餅放下手卻是饅頭又作麼生喝一喝云伶俐衲僧要見便見。

上堂盡乾坤世界在諸人眼裏諸人眼在乾坤世界中此際收拾得來諸人瞞山僧不得設或當前蹉過山僧瞞得汝諸人然𨿽如是好事不如無。

錢艸臣同夫人祈壽請上堂有徳必壽有壽必名泉溢流能遠蘭舒味自馨況當人壽量本無延促歷始劫以至來際實是現成實現成錦上鋪華仔細聽呈拂子云願得須眉如此老卻教龜鶴羨長齡復舉王常侍問臨濟云這一堂僧還看經麼濟云不看經侍云還習禪麼濟云不習禪侍云教伊作甚麼濟云總教伊成佛作祖去侍云金屑𨿽貴落眼成翳濟云將謂汝是个俗漢師云常侍已是煆過精金臨濟可謂鉗錘本色一時主賓唱和固足觀光據今日較量猶欠一著在且道那里是欠一著處具眼禪流試請辧看。

祈晴上堂僧問連朝雲霧鎖虛空把斷乾坤不露蹤今日吾師升此座杖頭點出一輪紅政當一輪突出時如何師云擺手踏新靑進云農夫齊拍掌野老任優遊師云恰是恁麼時節乃雲久雨不晴才晴又雨東捨西鄰望空叫苦一者竈無柴燒二者鍋無米煮三者菜麥爛根四者牀頭積水我出家兒髙堂廣廈𨿽則受用多般默坐思量鼻孔無處曬眼也太苦哉旣然如是普請大眾佛殿裏燒香同演蓮經妙義伏▆捲盡濃云絕點埃紅輪湧出玉樓臺普天匝地陽和气白牯黧奴笑滿腮且畢竟以何爲驗遂舉拂子打圓相云還見麼下座。

超輝顧氏請上堂僧問歷劫來事則不問薦揚一句是如何師云腳下無拘系香雲入蓋浮進云畢竟水須朝海去到頭云定覓山歸師云靈利人難得乃云無計畱春住殷勤請薦夫山僧默許可依樣畫葫蘆以手打圓相云這个是葫蘆底樣子已故承溪馬居士就在這里脫落根塵惺惺寂寂識破去來如夢幻了知生死等空華是卽是亦須撲碎始得復以手作拋勢云葫蘆撲碎了也直得淨裸裸赤灑灑無倚無依自由自在煩惱海中爲雨露黃金地上起風雷是卽是要且無有證據展兩手雲山僧一總證據去也珍重亡靈乘此時腳跟在處不虧危行人急向機先薦莫待空山叫子規喝一喝。

上堂巖頭和尙用三文錢索得个妻秪解撈蝦捷蜆不解生男育女直至如今門風斷絕山僧不用一文錢索得个妻也解撈蝦捷蜆也解生男育女直至如今門風有賴大眾要識山僧妻麼舉拂子云歷劫相隨只這是荊釵裙布我難拋。

上堂春已暮蜀魂夜半啼髙樹誰家遊子肯歸來惱殺落花紅滿路紅滿路畱不住回思年少得幾時短髮如銀無數數驀呈拄杖云惟有這个木上座赤骨律絕差互一步肩持闊一步若人解透意中玄管取堂堂全體露卓拄杖云全體露也意中玄擲下云擬籌量何劫悟。

﹝嘉興府海鹽縣劉門朱氏法名超浩捐貲助

刻祈先嚴養朴公先慈呂氏張氏早生蓮界者﹞

百癡禪師語錄卷第四終嘉興大藏經百癡禪師語錄

百癡禪師語錄卷第五

嗣法門人超宣等編

嘉興金粟山廣慧禪寺語錄

佛誕華亭蔡雲臺請上堂僧問昔日世尊初生今朝和尙升座當人分上則不問現前祥瑞是如何師云寶蓋飄空進云恁麼則頭頭顯露法法全彰師云料掉沒交涉進云法鼓一聲天地闊慶雲徧覆萬人家師云塞卻汝耳根問菩薩圓戒時如來出身處是同是別師云同則總同別則總別進云秪如雲門要打殺畢竟具什麼眼目師云也是爲他閒事長無明進云丹霞聞戒掩耳而出又作麼生師云可惜今日不遇其人進云二大老𨿽則各展家風爭柰沾池泥水請和尙別傳一令師云都與三十棒僧禮退師乃雲天淸地寧世康道泰驢名馬字何處得來釋迦老子不合向毗藍園內放屙以至臭气狼狼籍籍塞滿閻浮有棒也打他不著有水也澆他不入年年此日是渠誕辰雪屈酬恩底車載斗量何可勝計金粟𨿽然不涉這兩頭也只得曲徇時宜相席打令還知麼花過園林新蔭濃瑯玕脫筍綠叢叢閒欹枕挹薰風一甌晴雪畫樓中政當此際誰是人誰是我誰是釋迦老子誰是維摩大士性相平等鼻孔通同把手共行了無向背福源不斷華亭水壽比九峯萬古靑良久呈拄杖云拄杖子作證明去也便下座。

師生日結夏祝夫人七旬請上堂萬物一體天地同根鷺鷥騎象撞倒昆侖遊徧大千圓覺海生前總是舊乾坤山僧今日錦上鋪花一舉兩得眾中有應時應節覿體歸元者便知山僧本命元辰落處若知山僧本命元辰落處便知佛祖本命元辰落處若知佛祖本命元辰落處便知祝老夫人七十年來本命元辰落處灼然不屬男女相瑞气盈門福壽添腦後圓光山嶽髙安居常履伽藍地還有末後一句子如鼠咬鐵釘未肯容易與諸人說破且待九夏功成之際別作論量。

隱野長老請上堂三十九年前無雲萬里天三十九年後一步彊一步政當三十九袖破露出手廣慧室內添籌金粟山頭點首驀然一喝迅如雷鼠怪狐妖沒處走諸禪流還會否會則道我賣弄風騷不會道我簸揚家醜家醜風騷只自知年年初度在斯時常愛畫梁紫燕呢喃語也有對對銜花水際飛擊拂子下座。

請上堂家居修善行把手入山堂設食供淸眾信心豈易量須知信之一字乃成佛作祖基本了生脫死根由但能念念弗忘心心靡間管教懺罪罪滅求福福生豁開無爲寔相門一超直入如來地𨿽然秪如古者道心不是佛智不是道又且如何到這里十影神駒追之莫及銅睛鐵眼覷之不能汝等諸人莫有互相契證者麼良久擊拂子云昨夜珊瑚枝擊碎今朝梅雨漲前溪下座。

海寧占鰲塔院上堂一溪長水碧於螺舞棹揚帆逸興多幸遇知音相證據不須靜處薩婆訶驀豎拂云看看山僧鼓兩片皮去也道源不遠弘之在人性海非遙得之由己己得則滿眼滿耳處處現成人弘則普地普天頭頭合轍有時主賓互換走虺奔鰲有時照用齊施旋風驟雨有時慈悲落艸黃葉止啼有時倏喜倏嗔三頭兩面所以道大人行履不尋常觸著眉稜解放光萬別千差都爍破明如杲日照虛堂且如何是放底光有人識得酬償施主有分其或未然莫道不疑好遂搖曳拂子下座。

解夏上堂僧問解制一句如何指示師云緊峭艸鞋進云不解不結一句作麼生道師云鼻孔依然向下垂乃云金風颯颯來木葉蕭蕭下袋口解開時禪和要告假芒鞋兩翅生短策光相射結伴走諸方了參作話杷驀逢無眼人彼此互矜詐付囑爛如泥全身都倒卸這般魔魅多眞个可嗟訝願汝聽吾言沽哉且待價復舉世尊因自恣日文殊三處度夏迦葉擬白槌擯出才拈槌便見百千萬億文殊世尊云汝欲擯那个文殊迦葉無對師云文殊脫體風流迦葉渾身賣俏是卽是可惜放過這一槌只如不放過又作麼生黃面瞿曇沒量大也教無處可藏羞卓拄杖下座。

中秋龍華韜明禪師至上堂僧問金風滿院皓月當空化外來賓焦桐一曲且道座中還有知音同和者麼師云大眾普瞻進云踏得祖翁田地穩須知出手大家耕師云不勞闍黎贊嘆乃云午夜燈花開寅朝野鵲噪不知兆若何原是知音到知音旣到也則有禮有樂有主有賓眉端喜溢握手情親秋月團團兮應廣庭之律呂秋風

兮掃寥泬之飛塵全機大用當堂露引得禪流話轉新話个甚麼同門骨肉膠和漆世上於今見幾人。

上堂桂子放秋香莎雞泣壞墻單傳直指意覿體露堂堂諸人果與麼會去入地獄如箭射。

重陽上堂澹然金菊映秋光底事無人泛玉觴翻憶陶潛舊池上肯教和艸過重陽大小雲峯誠所謂見賢思齊焉見不賢而內自省也然𨿽如是未免埋沒當人爭似我這里秋光欲滴金菊乍開底事明露各各徘徊良久喝一喝云陶潛去後盡相識何用白衣送酒來。

陳紘世薦母上堂夜臺不復曉三載杳沈沈請我明垂示須知佛是心驀呈拄杖云急薦取謾哦吟踏翻生死海裂破有無襟騰騰腳下忘拘束腦後毫光湧萬尋且畢竟向什麼處去卓一卓云國土動搖迎勢至寶花彌滿送觀音復舉五祖演和尙室中問僧云倩女離魂那个是眞底僧下語無有契者後普融藏主頌云二女合爲一媳婦機輪截斷難回互從來往返絕蹤由行人莫問來時路師云諸人還識得普融頌意麼如未敢借古詩一首爲伊頌出客捨並州已十霜歸心日夜憶咸陽無端更渡桑幹水卻望並州是故鄕。

開鑪上堂僧問百日禪期个个放下腰包向七尺單前坐看未審看个甚麼師云七尺單前且坐看進云識得了也師云識个甚麼進云和尙眉毛眼上橫某甲鼻孔大頭垂師云與汝一棒作麼生僧一喝歸位師乃云玉將火試金將火煆不攺異常光明燦爛若是鉛汞碔砆到這里已百雜碎了也所以山僧數年來開鑪冶運鉗錘挈挈波波費盡柴炭只要求个精金上眼美玉當前爭柰土曠人稀相逢者少可中有不受屈抑底往往自謂懷金無識價抱璞枉遭刑似則固似是卽未是大眾旣似矣爲什麼卻未是何樓市物眞和僞到底行家不可瞞。

白眾出隊上堂世尊敕阿難持缽勞累他人長汀撒布袋街頭賣弄自己金粟此者勞累他人則不可賣弄自己又不能只得領十餘輩同向煙村水國布网垂鉤忽然遇著錦鯉長鯨衝風駕浪敢保滿載歸來有日在且臨行白眾一句作麼生道分手暫時各自愛法城久衛莫辭艱。

到平湖百安上堂法無定相杖藜在處起淸風道不虛行腳底隨方添瑞彩明明沒塞礙歷歷絕囊藏譬如萬頃湖光平吞羣象扁舟只釣任我優遊到這里亦何必窮妙窮玄說心說性究理究事立境立機只就當人本有上撥動星兒便見薰天炙地耀古騰今希奇中感希奇殊勝中現殊勝不惟信得滿城男女盡是金仙乃至十方世界艸木叢林總是恆沙劫千佛數脫有个漢出來道和尙與麼指陳誠所謂順水推舟借路經過若是逆風把舵陸地揚波則未在山僧只向他道闍黎大有見處然𨿽如是不因兩岸輕垂手爭識吉人藹藹多。

徐思泉病中披剃攺宅爲善護庵上堂須髮未除盡道思泉居士伽黎才搭卻是善護老僧僧相旣具正好秉智慧刀披忍辱鎧破愚癡病滅煩惱魔與從上佛祖共躅齊肩方是大丈夫漢所以道善哉大丈夫能了世無常棄俗入泥洹希有難思議𨿽然更須知有超佛越祖底漢能向無明窟子裏放無量寶光於眾生境界中作大饒益事直得乾坤大地蠢動含靈一一現千百億化身不消一捏是汝今日還解恁麼領略也無脫或未能百鳥不來年已過茫茫空作住庵人。

到龍華上堂僧問昔年粟嶺分燈今日龍華發焰主賓道合一句請師舉揚師云舞換臨溪樹歌饒向午風進云恁麼則故人相見垂目低眉師云十八灣前路行人若个知俊民居士問九十峯頭个个靑山點首十八灣畔曲曲流水朝宗未審金粟與龍華是同是別師云一點水墨兩處成龍進云如是則一堂風冷澹千古意分明師云作麼生是分明底意士云學入今日幸遇和尙師云速禮三拜士拜起雲相逢云影外獨立磬聲邊師打云這一棒放汝不得乃雲龍華殿上古佛舒光寶塔檐前祥雲散彩百步橋長懸不斷陰陽井淸濁全彰山僧今日到來秪可將常住物私做人情若要現三頭六臂手段用奔流度刃機關自有堂頭法兄在爲甚如此自出洞門無敵手得饒人處且饒人。

張澤西來上堂凜洌霜風透骨寒片帆輕曳入雲間幽懷欲與舊交論好鳥聲聲已代宣然𨿽如是未可徒然且聽木上座橫三豎四去也遂呈拄杖云秪這个一切諸佛從此出歷代祖師從此傳天下衲僧從此安身立命會中倘有明眼道流直下覷透戶牖豁開自然觸境逢緣了無窒礙或太平橋畔捷蜆撈蝦也得或黃浦渡頭隨波逐浪也得或西來庵內飽食髙眠也得或張澤街前陶凡鑄聖也得所謂得底人恁麼也得不恁麼也得恁麼不恁麼總得政當此時山僧把手共行一句作麼生道以拄杖卓云錯腳踏翻水底月奔騰驚起赤虯龍。

出隊歸上堂舉五祖演和尙云出隊半个月眼不見鼻孔忘卻祖師禪拾得个骨董且道向什麼處著一分奉釋迦牟尼一分奉多寶佛塔師雲山僧則不然出隊四十日鼻孔依然在風雨𨿽多侵珍珠贏滿載歸來不隱藏當眾爲分派一半抵冤家一半償舊債且道多寶佛塔與釋迦牟尼又將什麼供養良久云幸自慈悲弗用笑怪。

上堂喫粥了也洗缽盂去潦倒趙州討甚巴鼻且這僧爲什麼便悟無端誤聽關山曲不是徵人亦淚流下座。

行皓五旬上堂臘月初一好个消息屋後梅開千峯寒色普請諸人著眼看免教過後空相憶休相憶年年輪換有何極所以道去年如是今年如是乃至明年後年無不如是旣皆如是慶贊一句畢竟作麼生話會五十修來皓月明生生皈命婆伽國。

上堂僧問如何是奪人不奪境師云張公醉倒街頭睡如何是奪境不奪人師云舉頭不見長安路如何是人境兩俱奪師云黯淡丰山昔日秋如何是人境俱不奪師云今年禾稻熟處處見太平乃云古佛心只如今澄水浸虛碧寒風助暮砧明明歷歷無人會可笑空拋境上尋記得當時洞山問興平云如何是古佛心平云汝心便是山云𨿽然如是猶是某甲疑處平云恁麼卽問取木人去大眾洞山與麼問興平與麼答莫是慈悲落艸眞寔相爲麼且喜沒交涉莫是直截單提箭鋒互拄麼且喜沒交涉有能於此簡點得出許汝親見興平其或未然打面還他州土麥唱歌須讓帝鄕人。

臘八上堂說个觀星悟道人人口快眉揚要伊六載修行个个腰酸骨痛殊不知不入滔天浪稱意魚從何得來設或有過量底便向棒頭取證喝下承當末後波吒敢保亦免不得金粟到這里又作麼生珊瑚枕上雙行淚半是思君半恨君。

上堂金穀羅幃風流子弟玉堂錦軸蓋世英豪𨿽然軒耀誇人未免關心得失爭似我衲僧門下不越分而守不擇地而棲富貴霞千縷文章水一溪閒來倚杖峯前立笑聽華禽繚亂啼且道衲僧門下尋常得个甚麼便能如是展手云休於別處覓只向此中尋下座。

海鹽觀音寺上堂僧問樓閣新光普門示現和尙今日升座如何是爲人一句師云拄杖一條振古風進云隨處放光明去也師云汝且莫眼花乃云古鹽城外海闊波平福業堂前天髙地迥亙古亙今無向背超聲越色絕遮藏三世諸佛疊興惟此一事歷代祖師直指亦此一機參學上流夙有器骨者一聞千悟直下承當便能透生死關出有無見撒手那邊行履現身此界提持譬如獅子趯翻玉欄幹誰人羅籠得住象王掣斷黃金鎖呼喚竟不回頭政當此際驀札相逢則且止慈光普覆一句作麼生道呈拂子云八方寧謐咸歸順總在乾坤化育中復舉古徳偈云秋江淸淺時白鷺和煙島良哉觀世音全身入荒艸師云這老漢尋常神出鬼沒落艸爲人被古徳一言道盡不覺手腳俱露山僧今日未敢與他鬥富只要普使諸人共知遂以拂子敲香幾三下云還見觀世音麼便下座。

歲旦上堂僧問昨夜泥牛斗入海輕輕放過今朝木馬嘶春風惱亂當陽如何是惱亂當陽一句師打云拄杖正開封進云恁麼則鼻孔遼天去也師云腳跟下猶未點地問曹溪昨夜迎新歲雪嶺梅花吐舊香請問和尙拄杖子是新耶是舊耶師云逢人但恁麼舉進雲彩龍有角吞宇宙畫虎回頭趁入云師打云也要喫一頓在乃云佛法無人說𨿽慧不能了況復值年朝如何靜悄悄擂鼓出升堂香雲四處繞拄杖倒頭拖袈裟忘裏表問著口莫酬遙空指白鳥大眾且道金粟與麼是歡喜耶著忙耶若道是歡喜年年好年有什麼歡喜處若道是著忙我爲法王於法自在著忙个甚麼於此涇渭得出正好山門擺手寶殿鞠躬見僧賀僧見俗賀俗見白牯貍奴賀白牯貍奴如弗然者庚寅歲君所司時令又向閃電光中打輥去也遂拽拄杖下座。

鄭旦復保安薦嚴請上堂凡所有相皆是虛妄若見諸相非相卽見如來驀呈拂子云喚作拂子得麼喚作拂子是相不喚作拂子作麼生是如來就這里諦當分明三十二分爛葛藤釋迦老子運糞漢善現啟請好肉剜瘡人天奉行納敗不少直得淨裸裸絕安排千處光輝萬機歷落至於行住坐臥享福享壽享富貴多子孫悉皆承渠儂威力政當此際還識得令先嚴落處也無擊拂子云風前有路超調禦九品華開劫外春。

信庵等請上堂問師登寶座將何法指示人師云昨夜六花飛牙檐渾砌玉進云爭柰紅日當空照徧界暖烘烘師云不易道將來士拂袖歸眾師云恁麼去也乃云日融融風浩浩華亭江畔古猶今云幕幕艸茸茸金粟峯頭常顯露不是目前法亦非心外機拈出自光鮮用著更痛快與麼說話皆諸方普請會底山僧此者擬別行一路算去思來總跳不出憶得古詩有兩句頗相近堪與一切人脫卻貼肉汗衫夫免借爲流布下嵩山兮多所思攜佳人兮步遲遲松閒明月長如此君再遊兮復何時良久髙聲召云居士居士士舉首師云各須記取下座。

上元日解制上堂僧問結則水泄不通解則七通八達水泄不通則且止七通八達是如何師云擺手出山門進云恁麼則橫行宇宙無人遏十字街頭唱哩嗹師云任汝舉揚乃云栴檀林中猶有雜樹老鼠窟裏必無金毛諸人若要撥艸瞻風也須具个緇素眼且如何是緇素眼卓拄杖云燈月交光難比況行行不被影光瞞復舉天童密師翁因僧問雲水盡從今日解重樓傑閣鎖何人翁雲天無四壁僧云恁麼則艸鞋獰似虎拄杖活如龍也翁雲走殺闍黎師云一轉語這僧欲去去不得一轉語這僧欲住住不得當時若是个漢決不恁麼便休莫有去住自由者麼出來爲這僧作主與金粟相見。

上堂世尊拈花南泉指花碓觜生花露柱開花帶累山僧拄杖子夜半無端也放花驀呈拄杖云這个是拄杖子阿那个是放底花擲下云空花空花切莫眼花。

薦母請上堂百骸俱潰散臘盡寒冰泮一物鎭長靈懸空杲日明百骸潰散終歸土紙褁大虫原是虎一物長靈甚處安等閒觸著骨毛寒天衣懷與麼道完完全全今日卻被山僧注得七華八裂了也敢問諸仁者還識胡氏一物長靈麼卓拄杖云杖頭點出無瑕翳處處該通自在身。

侍者居士請上堂數日不說禪口邊生白醭齋主偶臨門隨風登曲錄曲錄旣登且畢竟說个甚麼惹山靑秦水綠金雞飛上玉欄宿看來何似布毛吹得得酬人顚倒欲𨿽然秪如龐居士道日用事無別惟吾自偶諧汝等又如何話會二六時中能返觀永言配命定多福。

心月五旬請上堂一二三四五六七七六五四三二一縱橫逆順數將來日日分明是好日去卻七拈著一八臂哪吒下手難千眼大悲辧不出說个依稀半月仿佛三星大似畫蛇添足之談更說个光吞萬象無物比倫猶是金鎞莫刮之疾何如舉止翩翩聽信前緣饑餐渴飲晏坐困眠胡盧任彼傍觀者盡道偸閒學少年良久雲山僧拄杖子爲伊推本命元辰去也遂拈拄杖卓一卓下座。

何孟甫請上堂僧問春風浩浩花含笑春雨蒙蒙艸噴靑如何是金粟境師雲藏樓外有千僧井進云一曲胡笳新意气從教大地悉知音如何是境中人師云大家聽取進云某甲會也師云會个甚麼進云但見黃鶯啼翠柳不知流出洞中春師云學語之流僧拂袖歸眾師乃云如何是佛舟裏山頭光突突如何是法廣濟橋邊鬧聒聒如何是僧娑羅樹下步騰騰三寶根源已直指尋枝摘葉我無能若人於此承當去管取胸中絕愛憎絕愛憎事事應團圞渾共聚瑞气自云凝復舉泗州僧伽大聖因問者云子何姓答雲姓何云何國人答云何國人師云有者道大聖不曾姓何不曾何國人直是好笑笑須三十年有者道大聖決定姓何決定何國人也與笑三十年有者道大聖不合說姓何不合說何國人更與笑三十年殊不知大聖如鏡照鏡似空印空汝若意識摶量早已蹉過了也委悉麼到底還他肌骨好不搽紅粉亦風流。

上堂僧問如何是西來的的意師呈拄杖云一枝別是太和春進云一句全彰眞機獨露師云可憐不遇攀花手進雲有水皆含月無山不帶云師云狼藉轉多乃云書可讀道可修浩浩塵中得自繇男效耕女效織生涯本分承誰力只者數語大有來因惟許當人就地默契方知成佛作祖也在此安家立業也在此產子育孫也在此了生脫死也在此故兪婆市油餈龐公賣竹漉從上風規凜凜今日豈是無耶政當斯際互出只手一句作麼生道但願東君齊鼓蕩年年吹入我門來。

含虛化士請上堂粒米寸絲淨檀汗血堆箱積廩化士勛勞是汝諸人也須念徳修徳知恩報恩𨿽然秪如中間有个大闡提漢禪不參道不會前街後巷開三毒華酒肆茶坊結無明果且道此人合受供養也無若謂合受供養朝禮楞嚴暮誦般若底又向甚處取食君不見毗耶彼上人謗佛毀法眾不親滿缽盛來香飯美走殺空生撲面塵拈拄杖作舞下座。

淸明上堂三月屆淸明扶筇陌上行行行興未歇半喜半疑驚舊冢添新冢歌聲和哭聲如何塵世客不早學無生且無生作麼生學喝一喝云相逢莫下馬各自奔前程。

密老和尙像開光上堂僧問正眼傳來不覆藏兒孫千古共聯芳一鋪功徳今成也願請吾師爲舉揚師打云祖不了兮殃及汝進云恁麼則輝天鑑地去也師云聲前句後一時收問鐘鳴鼓響大眾云臻寶座髙登將何指示師云七尺烏藤全正令進云如何是末後句師云且禮拜去進云到此還有事也無師打云教休不肯休直待雨淋頭進云何勞一片老婆心師云莫錯會好乃云銅棺絕頂突出雙睛情與無情煥然等現此師翁最初之光也踞六大剎丕振濟宗緇素云屯名傳紫閣此師翁出世之光也示寂通玄峯巒變白四方聞訃如喪所生此師翁末後之光也卽今若子若孫徧天徧地總是師翁不盡餘光所攝更說个飾像開光大似佛頭上屙塗污不少是汝諸人要見師翁不盡餘光麼山僧徹骨徹髓普爲點出去也拽拄杖下座一齊打散。

上堂僧問如何是當陽獨露句師云春鳥喃喃罵落花進云恁麼則意在目前也師便打乃云春事闌珊芳艸歇落紅處處聞啼鴃偶然憶著舊冤家夢破五更腸欲折大眾還識舊冤家麼佛祖是舊冤家拄杖子是舊冤家三藏十二部是舊冤家卽汝與我也是舊冤家旣是舊冤家理合各各回避爲什麼抵死不肯放捨有人道得接手句許伊主賓互換照用同時設或未能造福者獲福造壽者獲壽張公喫酒李公顚總不幹諸人星子事。

張啟英請上堂九九百百半靑半白項短二寸頭長三尺相對無言獨足行神光閃爍射衣裓應機遊戲兮大千剎土不爲寬隨物遁藏兮蟭螟眼裏不爲窄釋迦彌勒是他奴臨濟徳山空踧踖試問此者是何人擬議頂門轟霹靂拈拄杖卓一卓喝一喝。

保安上堂萬法歸一掬水月在手一歸何處弄花香滿衣及乎道个靑州布衫重七斤卻又添許多筌索英靈漢窺籓不入據鼎不嘗直向未啟口已前一扯百雜碎然後於官街大路闊步橫行使一切人危者安迷者悟如母得子如暗得燈始有共語分山僧恁麼道理上也合事上也合若有不合者佛法必無靈驗政當此際因齋慶贊底句如何話會寂寂萱幃凝瑞气嶙嶙彩筆湧祥光。

求剃度上堂流轉三界中恩愛不能捨棄恩入無爲眞是報恩者錢氏超巖孑處三十餘載棄捨恩愛已久玆從常熟得得來求度報恩又作麼生說个入無爲底道理驀拈拄杖卓云無爲門開也就這里討个入路全心卽佛全佛卽心動靜語言頭頭解脫山華紅映水弗羨陳婆家風篛笠戴欺人豈乏實際機用四恩盡報三界齊超如是功圓寧不美哉𨿽然古者道出家乃大丈夫事爲什麼女人得度試各下一轉語看眾下語不契師云可惜無人證明下座。

霞章澹月爲師慶四旬上堂僧問和尙年年慶誕未審木上座年多少師云也與山僧不較多進云恁麼則無量壽佛現也師云且莫隨語生解進云瞞某甲不得師云卻被我瞞了也僧一喝歸眾師乃豎起拂子云摩竭陀國親行此令萬派消聲千差打迸可笑飲光潦倒末後自入坑阱帶累幾許兒孫到處說性說心稱楊稱鄭金粟贏得日長無事倚欄幹望見丹裏山下秦皇廟前有一座藤褁石橋冷與碧波相映只是不許動著爲甚麼蔡三郎行年本命復舉僧問趙州和尙壽年多少州云一串數珠數不盡師云趙州有年有徳語不虛發忽若問金粟卽今年多少秪向他道羅公羞把佳絲系古路揚眉口懶開良久喝一喝云是何言歟便下座。

上堂無明卽佛性萬幅楊煙藏古鏡煩惱卽菩提千畦麥浪漲前溪也無佛性無無明鬧市紅塵信步行也無菩提無煩惱拈匙把筋隨時好隨時好須及早莫言烏兔尙堪畱蹉過一生空到老。

佛誕入塔上堂世尊未出世達摩不西來政當此際也好个太平時節迨夫王宮降誕少室流芳便見風景疊遷生死交謝一猱吠虛千猱和一家有事百家忙殿裏底麻三斤杖林山下竹筋鞭韶陽打殺狗子喫總是墮坑落塹賊過張弓金粟此者怕見斷井繩只可坐觀成敗冷地唱涼州若欲逐浪隨波實未敢在且畢竟如何晨朝登壇說戒中午普眾受齋齋前爲正宗禪徳入塔除此之外更無他事。

梅溪自慧請上堂久違碧眼胡懶讀也之乎今日請升座尋思半句無忽於狼籍堆頭拾得一本多年曆日仔細閱過元來是月也螻蟈鳴苦菜秀靡艸死王瓜生且喜應時應節有个抵塞處所以道有一句子到汝塞卻汝耳無一句子到汝啞卻我口不作平常流布莫作奇特商量參學上流未審如何通信良久云梅溪水接秦溪水儂壽山同渠壽山。

結夏上堂才結又解才解又結罕遇獰龍多逢跛鱉調是鉤頭不妙屈辱生平謂是巨貨全無太欺英傑切切切怎分雪釣竿斫盡竹重栽弗計工程得便歇復舉佛果遠祖因僧問西天結夏以蠟人爲驗未審此間以何爲驗祖云以眉毛爲驗僧云還許學人出得麼祖云更眨上看僧云只恐覷不著祖雲長底長短底短有什麼覷不著師云佛果𨿽具本分艸料未見截鐵斬釘且據實論量眉毛有什麼驗處若問金粟只向他道以眼睛爲驗待他開口進前劈脊便打下座。

香國爲袪非師入塔上堂問金粟山頭則不問先師入塔意如何師雲海神知貴不知價畱與人間光照夜國禮拜師乃云昔年此地曾同榻今日依然又到山誰謂形骸生死隔淸光歷歷不相瞞何故蓋爲伊在本師會下經受惡辣鉗錘透略是非窠臼所以生無生相死無死蹤全體是大解脫門絲毫外物難搖動迄玆安藏窣堵戶牖常扃坐斷溪云包羅風月且作麼生與伊出气卓拄杖云崚嶒寶印當空妙百匝千重錦篆新。

尼思慧請上堂僧問雲水海會則不問諸佛出身句若何師云經聲含石浪麈尾拂溪煙乃云北溟有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也大眾喚作鯤又是鵬喚作鵬又是鯤喚作卽鵬卽鯤似屬顢頇喚作非鯤非鵬未具辧別眼可中有不受人謾底出來打鼓弄琵琶欣逢兩會家也許伊綠槐樹下飽食髙眠碧石階前談天說地若或隨羣逐隊影響全無非惟取笑莊周抑亦負慚自己看看結夏今已六日也自己事畢竟作麼生良久云可憐此意希相識令我徘徊憶末山。

上堂行淸張氏請我上堂一者祈壽二者薦亡祈壽必添鶴算薦亡定往西方不是乘虛談世諦人人自有好風光這風光絕覆藏星輝彩帨月映前廊綠楊倒影池塘鬧鳥夢驚回過短墻要得母子相見麼驀豎拂云死死生生無別路時臨菱鏡謾悲傷。

送法衣上堂僧問錦上添花則不問覿體離披事若何師云拈來光宇宙進云法淨師爲和尙慶誕未審如何指示師雲水漲船髙泥多佛大進云恁麼則人天共仰大眾咸聞師云此語果不虛傳乃云迦葉攜歸雞足巓老盧持過大庾嶺何似山僧繚亂披等閒坐斷千峯頂然𨿽如是拈起衣角云且道這个今日從甚處得來若也知得來處鋪紅綴紫全彰本有靈光戛玉雕金不昧當人正眼重重無盡事事圓融如華嚴法界無邊香水海悉向這里一時開現政當此際還是山僧受用耶諸人受用耶祖月淩空圓勝智誰家松檜不靑靑。

朱承宇請上堂僧問不惑年來道力充見聞弗隔利無窮今朝四眾齊傾耳諦聽單傳向上宗如何是向上宗師卓拄杖進云向上宗已蒙指示政當慶壽意如何師云普進云與麼則道風奕奕彌寰宇壽莫綿綿滿芥城師云莫錯下名言乃云尼山不惑子輿不動我際斯年虛空簸弄兔角杖碎月敲云龜毛拂羅龍打鳳𨿽則幾處呀呀吒吒今日看來總是南柯一夢良久喝云分付諸人各自知何須亂走覓糟甕復舉僧問雲門如何是諸佛出身處門云東山水上行又僧問佛果果云薰風自南來殿閣生微涼師云扶持宗乘曲引時機還這二老漢始得金粟則不然如何是諸佛出身處驀頭便棒何故曾經大海休誇浪除卻濃煙始見山。

上堂佛法要妙作者方知治世語言不相違背二十一點骨骰子賭去有輸有贏三十二員爛木頭著來全生全殺機關截利手眼精明奇在未舉之先算出白拈之外故曰𨿽小道必有可觀者焉致遠恐泥君子不爲也且如何是君子所爲底驀拈拄杖卓云銀山鐵壁都槌碎迦葉聞風也皺眉。

上堂欲言言不及林下好商量現前山河大地明暗色空信口道來有什麼言不及饑則喫飯倦則打眠隨意受用有什麼好商量良久云昨夜三更雨過窗今朝滿地花如織。

上堂世事華開華謝人情潮去潮來惟有一尊古佛長年伴我徘徊汝且道是那一尊毗婆佛耶釋迦佛耶樓至佛耶咄莫錯認好。

﹝嘉興府海鹽縣劉門朱氏法名超浩捐貲

助刻祈先嚴養朴公先慈呂氏張氏早生

蓮界者﹞

百癡禪師語錄卷第五終嘉興大藏經百癡禪師語錄

百癡禪師語錄卷第六

嗣法門人超宣等編

嘉興金粟山廣慧禪寺語錄

舉韻峯憨璞首座上堂眉毛掛劍血濺梵天大樹垂陰淸風匝地從古已來荷佛祖綱宗用驅奪手段不得其人未敢輕舉何幸於今二難具並頭角齊彰大家扶掖叢林山川喜呈瑞气政可謂打鼓弄琵琶相逢兩會家庭前風雨足鐵幹也開花鐵幹開花則且止琵琶曲調作麼生諸人若欲辧別淸音煩詣二首座寮如法扣問。

誕日請上堂僧問鑪煙繚繞衝霄漢動地天花意若何師云髙髙處觀之不足進云恁麼則風光滿面徧界遊行去也師云低低處平之有餘進云獅子窟中獅子子爪牙未露已翻身師云也須照顧性命問昔日世尊初生六龍吐水未審和尙誕日有何祥瑞師云杲日當空薰風匝地進云大眾沾恩去也師云汝分上作麼生進云學人到這里不得不禮拜師云赤土塗牛你乃云曾騎竹馬趁雙輪屈指匆匆已四旬自笑胸懷無所有空拳捏起誑千鈞是汝諸人莫有不甘者麼有則出來掀倒禪牀喝散大眾把山僧拖下爛槌一頓以報不報之恩共助無爲之化亦顯得英靈手段悠然迥別若猶未也慶生還汝自相慶道骨撐天讓我儂卓拄杖下座。

上堂人道斑鳩拙我道斑鳩巧一根兩根柴便是家緣了普照寶與麼悟去且道了得家緣也未卓拄杖云馬上相逢無紙筆憑君傳語報平安。

上堂當陽直截不昧時機答去問來全彰奧旨頭頭迥脫法法圓成千古萬古只如斯前佛後佛無別道貴在當人略回光相眨眼自看可以克證菩提頓超方便到這里直得壽山霧湧福海川增罪垢消除冤家解釋束虛空作大棒也打他不著合聚雷作一喝也驚他不動山僧今日以此一毫勝利奉爲吳門朱老夫人六旬初度之辰伏願慧性長明享期頤之上壽邪氛莫擾懸錦帨而常新且畢竟以何爲據卓拄杖云木童把板呵呵笑玉女含笙緩緩吹。

解夏上堂采菱歌斷秋風起曲檻香淸翠帶殘慚愧九旬無法說行行坐坐暗相瞞政當此時解夏一句又如何道行滿不須驗蠟人輕包萬里任來去。

錢夫人爲子凝秀保安請上堂煒煒皇皇放放曠曠富有多般奇無兩樣明月蘆花何處尋想伊只在秋江上若人識得伊折旋俯仰不離本地風光接物應賓悉本現成受用如子得母菽水盡慈闈之歡如母得子終朝免倚閭之望家堂穩坐永絕諸殃桂秀蘭香連環弗斷所以道出世法卽世間法世間法卽出世法倘或執意區分早已白雲萬里了也還委悉麼靈山自古該嘉運瑞气常凝至善人。

追薦上堂一夢南柯不復還腳跟無礙路頭寬香雲湧起隨花現寶鏡圓明透頂寒佛爲伴祖亦安小果聲聞何處鉆自是夙生培善種故能取用樂般般此乃山僧爲超文吳公薦拔底意只如玆者時維九月序屬三秋潦水盡而寒潭淸煙光凝而暮山紫天髙地迥覺宇宙之無窮興盡悲來識盈虛之有數汝且道滕王閣上一篇古文章與山僧口中兩句閒言語還有本分相應也無擊拂子云早信靑燈原是火端然飯熟已多時。

開鑪上堂僧問大冶眞金永無變色請問和尙將何煆煉師打云只用一錘進云恁麼則棒頭有眼明如日要識眞金火裏看師云眞金在什麼處僧一喝師云七花八裂了也問如何是臨濟宗師云轟轟烈烈如何是雲門宗師云峭峭巍巍如何是潙仰宗師云圓圓陀陀如何是曹洞宗師云綿綿密密如何是法眼宗師云歷歷明明進云五家宗泒蒙師指覿面全提意若何師便打乃雲開熱惱鑪扇無明火添三毒炭運五逆錘馬面牛頭列兩旁夜叉獄卒居前後見者聞者悉興惡念惡念興時充滿虛空卽虛空體證魔王身當此之際亦無人亦無我亦無佛亦無眾生何等平等何等自在个裏承當得去許汝諸人有出身之路設或逐隊隨羣徒趁熱鬧總是焦頭爛額漢東鄰老鼠子西捨野狐兒火鑪邊喞喞啾啾撒屎撒尿瞞汝諸人去在拈拄杖卓一卓喝一喝。

請上堂父母深恩等蓋載世間補報莫能逮南無調禦大覺尊一句了然超情愛所以覲翁居士發最勝心去冬於此山中啟誦金剛經一藏酬報親恩今旣卷數周圓又逢令先君忌日特入山來禮懺請山僧升座舉揚个事且个事作麼生舉揚遂豎拂云看看黃面瞿曇走向山僧拂子頭上放五色光明說道如來者無所從來亦無所去政恁麼時天垂寶益地湧金蓮梵閣香淸虛堂響答乃至若聖若凡若男若女若長若幼總在此光明中聽黃面瞿曇摩頂授記世世生生同居佛土敢問大眾且道過去資善大夫星翁居士與黃母老夫人還在里許也無復豎拂云塵塵剎剎全身現千古令人望莫窮。

師持缽到乍城上堂不顧霜風撲面寒特來此地下綸竿鉤頭無限深深意貴在鯨鰲著眼看有麼有麼有則出來鼓鬣揚腮拏云攫浪使一切具信根者生大歡喜心作大奇特想亦何至山僧滿船空載月明去鐵笛橫吹過鵡湖然事無一向得亦隨緣幸遇緇素殷勤不免漏泄風光一上遂豎起拂云還見麼粉堞連云無滯貨四民憑此樂堯天復舉僧問古徳深山裏還有佛法也無徳云有僧云如何是深山裏佛法徳云石頭大底大小底小師云住山人說住山話可謂不失本分善用時宜今日或有問山僧城市中還有佛法也無向他道有如何是城市中佛法但云片帆飛不盡鐘磬雜笙歌且道與古徳答語相去多少。

過圓通上堂一天喜鵲迎云噪兩岸疏楓映水紅大士法身常示現何須就我覓圓通圓通旣不就我覓則人人常光現前个个壁立千仞便與麼休去豈不時淸世泰坐享升平設弗獲已於此座子上七十三八十四道个應以此身得度者卽現此身而爲說法更道个求福壽則福壽應求男女則男女應總是慈悲之故落艸之談於諸人本有圓通法門太遠在且如何是諸人本有圓通法門委悉麼踏著上頭關捩子眼聲耳色自悠悠卓拄杖下座。

平湖永壽上堂尋常一味無過朴實頭坐臥經行不敢開著口背地被人冷笑謂金粟無佛法與人商量亦無玄妙語與人咬嚼是則固是忽爾傾湫倒嶽掣電轟雷是汝諸人又向甚處措足所以道我若坐時汝須立我若立時汝須坐我若三頭六臂汝須偃息干戈我若罷釣休綸汝須鋪華錦上然後可以光輝佛日不扇宗風扶護叢林贊揚知識山僧今日與麼告報三百六十骨節八萬四千毛竅已盡情撒在諸人面前了也且不昧當機因齋敍謝一句如何道平湖城繞平湖水永壽人來永壽庵。

一音法侄請就善護上堂問昔日承師題善護今朝光降又重宣如何是善護一句師云大家在這里進云如何是善護境師云有眼者見如何是境中人師云有耳者聞進云堂堂獨露本來面座中能有幾人知師云放汝三十棒問金鐘未扣法爾如然玉磬才鳴更傳何物師云今日西風冷空中散雪花進云一音演唱善護堅持去也師云利動君子乃云道遠乎哉觸事而眞一湖平水半塢白雲聖遠乎哉體之卽神善護庵中打坐百尺竿頭翻身要識肇法師麼驀豎拂云相逢面目分明在誰道空勞蝶夢頻復舉劉鐵磨參潙山次山云老牸牛汝來也磨云來日臺山大會齋和尙還去麼山放身作臥勢磨便出去師云看他一賓一主有縱有擒劍戟全施纖毫不犯好手二俱好手作家始終作家後雪竇顯老人頌云曾騎鐵馬入重城敕下傳聞六國淸猶握金鞭問歸客夜深誰共禦街行雪竇風流冠世文彩奪人到這里只得贊嘆有分又我密師翁頌云一似戲話一似相罵得人一牛還人一馬作臥便行可知禮也淡中有味句裏呈機須還我密師翁始得山僧𨿽不敢與二老爭光亦隨例效顰一頌楊子江頭楊柳春楊花愁殺渡江人數聲羌笛離庭晚君向瀟湘我向秦。

冬至上堂羣陰剝盡一陽復生衲僧眼正天下橫行喝一喝下座。

化士回山上堂錦上添花十有八九雪中送炭百無二三何幸化士歸來正值山廚缺供拄杖匾擔齊跳黧奴白牯笑咍咍山僧此者作一家宴管顧諸人遂展兩手云且道是百味具足耶一味全無耶上根利智未啖先知中下之流直須仔細然𨿽如是不因盧至慳囊破爭得驪珠賽月輝。

臘八上堂僧問手指天地時傾倉倒廩一睹明星處展橐開囊爲復是自顯家珍爲復是飽人枵腹師云二途俱不涉進云若恁麼只是一味死貓頭塞斷大千無縫罅師云還我死貓頭來僧豎拳師云眞个賣醜乃云臘八夜中毛頭星現沒興逢之乾坤陡變三百餘會鬧啾啾屈指太平何曾見面至今荊棘難除鼠怪狐妖海角天涯都踏徧金粟寡不敵眾只可燒一瓣香念个普同供養去也何謂如此待得雪消去自然春到來。

入塔上堂一文錢與匠人帶累渠儂徹骨貧兩文錢與匠人大家出手笑欣欣三文錢與匠人可憐沒地著渾身疏山壽塔幸自造得巍巍峨峨誰知被大嶺老漢向背地推倒了也爭似金粟一座窣堵波凡有來者要入便入不用三文兩文與匠人亦不用臘月蓮花龜毛數丈直教過去尊靈千年受享現存眷屬利益咸沾𨿽然此猶是入塔底意且道行鎧庵主與智永道婆畢竟在什麼處著到卓拄杖云全身廓落無回互腳底隨方自在行。

含虛化士請上堂雪後雨雨後雪連日不舒晴龜哥凍作鱉火頭報我無柴燒庫內看看糧欲竭大眾好苦也然此乃家中之苦猶自可事更有化主途中之苦實是難堪君不見拖泥帶水聲嗚咽爬起來兮又著跌秪望檀那惠施多腳尖那管流生血而今功圓行滿日出回山領彼淨名請我升座較之忘因昧果瘠人肥己者相去天淵何如耶所以山僧不暇與他商佛法不要與他授人情惟唱个還鄕曲調聊表一片殷勤遂拍掌云大眾好快樂也忽有个漢云適才道苦今又道樂爲什麼苦樂無常隨人起倒阿呵呵誰識他柴米少時眉易皺得髙歌處且髙歌復拍一拍下座。

歲旦上堂僧問日月長輝山河永固政當恁時是如何師云一人添一歲進云野老旣知堯舜力好把絲桐徹夜彈師云大家側耳有分進云獨立堂前全意气微塵剎海一時收師打云汝還識斬新條底意麼僧呈具歸眾師乃云正月初一日不得說別事一願國王長壽二願五穀丰登三願干戈永息還有第四願且莫說且莫說良久云若不說阿誰得知不如說出也罷願禪和子剪除毛病因果分明驀忽撞著桃符神拱手告曰前三願容易指望惟第四願千佛出世亦無柰他何山僧忍不住把拄杖子當頭一摑桃符神卻走入柳眼裏藏身去矣畢竟作麼生百取十十取一砂盆共掇翻意气膠和漆法華經云此眾無枝葉惟有諸貞實卓拄杖下座。

上堂山中何所有嶺上多白雲只可自怡悅不堪持贈君古人與麼𨿽得現成受用簡點將來也太慳生何似鹽城諸信護各拖一片兩片白雲來我山中橫裝豎抹使這一夥沒鼻孔漢人人眼底忽生光个个肚皮都飽足如此之時寧不出他一頭地乎驀拈拄杖云看看山僧亦大垂只手普利汝諸人去卓一卓雲山中何所有瑞雪積庭檐要則從君要不要莫廝嫌咄這里是什麼所在說要不要委悉麼美景良辰難得再相逢擺手莫蹉跎。

春日解制上堂僧問要津把斷水泄不通布袋打開風行艸偃楖栗橫肩則不問歸家穩坐是如何師云共唱哩囉嗹進云一句迥超千聖外滿筵目擊盡知音師云闍黎試唱一句看僧喝師云不合腔調乃云元宵令節春日方臨或持彩棒鞭泥牛或擊金鉦弄獅子燈前月下秋千花架影齊輝酒肆茶樓弦管謳歌聲錯亂金粟山中靜悄悄地無泥牛可鞭亦無獅子可弄單單有條赤斑蛇汝若眼目定動便遭伊咬殺𨿽然如是我此一眾總是解弄底而今且打開布袋隨其分身變化入艸騰雲去也擲拄杖下座。

聖節上堂天申節屆六出花飄艸樹含輝乾坤一色丰登有賴瑞應斯徵凡各有心孰不圖報且如何是圖報底句呈拂子云全憑這个無私力驀指南山祝聖君。

信庵本源請上堂不負相期夙昔心三年三度入叢林爲人大抵垂慈巧處已都緣願力深金粟山頭松有韻華亭江上月無陰此時此景長如舊歸去來兮快莫禁所以山僧於往歲有一張沒弦琴已爲汝等彈過了也去載有一則現成詩亦爲汝等吟過了也逗到今日畢竟說个什麼良久云灼然若是个中人何必徽音動天地。

師持缽至梅溪上堂綠水空蒙擊畫橈枝頭好鳥弄春嬌金錢不掛藤條上閒買飛雲伴寂寥大眾山僧未到此間或有一个半个疑我如何若何及乎到來原來只平平地𨿽然如是猶賴得諸老維摩在且維摩旣在這里合作麼生舉唱擊拂子云彌陀院內古佛揚眉十字街邊行人舞袖家家風月具足處處面目全彰全彰則若老若幼本無間然具足則爲法爲人聲價愈重政當此時把手共行一句如何道千門萬戶俱敲徧收拾驪珠任往還。

請上堂靈鷲枝花不藉陽和气力曹溪滴水豈與溝澮同流而今徧界芬芳到處興波作浪遊蜂采蝶上下奔忙曲蟺長鯨髙低普應美則美矣善則未善何故爲伊不曾究本窮源徒見隨聲逐色若是英靈漢子聞恁麼道自然有生機一路等閒下一刀命根斫斷吸一口徹底傾幹然後於無影枝頭放出千紅萬紫無爲海裏湧出巨浸滔天直教曲蟺長鯨措足弗及遊蜂采蝶沒地鉆研如是之時寧不快哉驀呈拄杖云敢問諸人且道這个是靈鷲枝花耶是曹溪滴水耶有人道得山僧兩手分付設或未能自己受用去也肩挑午日行溪北旋逐春風過院西靠拄杖下座。

靈源寺上堂僧問昨日梅溪上堂今朝靈源升座去來則不問如何是靈源一滴師舉拂子進云學人則不然師云汝又作麼生進云口吐三江水胸藏萬里波師云未必心頭似口頭進云金翅劈開溟海去靑山低首笑相迎師云殿角鴟吻笑殺闍黎僧一喝師云鼓粥飯气進云大眾證明去也師云靜處薩婆訶乃云二月春光晴且麗山山湧出靑螺髻特來此地訪髙賢翠玉溪邊欣把袂所以道欲行恁麼事須遇恁麼人旣遇恁麼人便行恁麼事拖下布袋子托出破砂盆大家喜色溢眉尖戶戶無虞添福利如是則不惟不辜山僧數十餘里遠來之心抑且見山僧與諸人自從曠大劫來常在光明藏中鼻孔相拄無有移易佛法也在里許世法也在里許非佛法非世法亦在里許且明日又向什麼處去杖藜所到皆淸淨古檜寒松屬我家。

佛涅槃日上堂七十九年空開大口臨入涅槃一無所有波旬斂恨綠眉春迦葉自歸雞足守化火焚軀則不問只如腳露金棺意作麼生良久喝云若遇老雲門正好打餵狗。

大悲生辰新剃度請上堂僧問大士降生則不問削髮披緇事若何師云金刀才舉處頂上盡生輝進云菩薩枝頭甘露水頂門乍灌護淸涼師云須知未出鵡湖地早已芳名達四衢進云眞金若不經鑪冶爭得光華徹底鮮師云一任鋪花錦上進云謝師答話去也師云何必乃云芳艸地嘶金勒馬杏花天醉玉樓人勞生汩沒無窮已誰肯回頭契本眞且本眞有什麼難契但能發慷慨心啟特達志頓歇諸緣不爲物轉自然世出世間各得其宜應用臨機玲瓏八面汝看他敬溪顧居士篤信此道老而益堅玆同令室入山禮求剃度必至於契本眞而後已豈非出羣須是英靈漢敵勝還伊獅子兒乎政恁麼時直得風和日暖鵲噪鶯吟觀世音菩薩於五色云端示現說最勝妙陀羅尼俾一切見聞者隨其根性悉獲解脫如斯功徳何等圓成𨿽然今日鏟艸一句作麼生道數聲淸磬是非外兩个閒人宇宙間復舉僧問趙州如何是出家州云不履髙名不求苟得師頌云不履髙名不求苟得一句超然人天軌則堪笑而▆出家兒背地分明秪自欺趨膻逐臭如蠅蟻腳力忙忙徒爾爲。

新城能仁寺上堂僧問隨處作主遇緣卽宗行乞新城如何指示師云楖栗橫肩進云若是則一缽千家飯通身七佛儀師云汝也不妨隨例進云入廛垂手猶落今時請和尙別施機用師云當頭一頓進云不入深深巉險處那知別有亂紅飛師云且禮拜退乃云率性而行間道人隨方無礙自相親倚藜遙指鵝黃嫩撥棹長歌鴨綠新風

水鱗鱗頭頭顯露衲衣珍會中幸有知心士應見溫然笑語頻敢問諸人笑所笑者何事語則語个甚麼莫是新城如畫裏天曉望晴空麼此境現前誰不會莫是別來頻甲子歸到忽春華麼此情料掉沒交涉莫是生平未識面傾蓋若故交麼只恐扁舟歸去後明朝想憶路漫漫有人道得同風句許伊參學事辦若猶未也舌頭在山僧口中莫怪遞相熱瞞好。

上堂談玄談妙污人心田行棒行喝虛妝好漢破艸鞋幹屎橛認葉爲金舀木杓賣笊籬移賤作貴這一夥老凍儂惑亂天下人無有了期到不如三家村裏把钁頭翁見山說山見水說水見拄杖說拄杖事事現成令人易會𨿽然一槪與麼去少室正宗掃土而盡山僧此者扶彊不扶弱入這羣隊去也驀拈拄杖卓一卓喝一喝云禦怪不須懸白澤顧容何處避菱花。

聖果寺上堂吾本來玆土傳法救迷情一花開五葉結果自然成舉拂子云穿卻達摩鼻孔春山疊亂靑春水漾虛碧寥寥天地間獨立望何極卓拄杖云戳瞎雪竇眼睛殊不知人人本具連城壁个个常懷照乘珠要伊稱花稱果來作甚麼指山指水空望奚爲山僧今日借路經過決不肯學恁麼去就只要汝等家家柴足米足滿面和風饑則思療倦則打睡便可以閒消永日坐享太平忽有不甘底爲二老漢雪屈又作麼生山僧總不與之計較何故巨浪易磨海畔石勸人除卻是非難。

普云上堂春回夏至景色明媚麥畦片片靑柳岸依依翠路上行人快樂多惟我禪和子說道啼血杜鵑聲聲喚不如歸去苟歸去也浩浩塵中能作主英豪頭上逞英豪濃雲薄霧難遮掩如日麗空仰愈髙𨿽然若向山僧面前過各要喫一頓在爲甚如此有功者賞復舉龐居士問馬祖云不昧本來人請師髙著眼祖直下覷士云一種沒弦琴惟師彈得妙祖直上覷士禮拜祖歸方丈士隨後入云弄巧成拙師云直下覷與直上覷馬師歷歷合本據俊哉龐老解藏身直至於今無覓處有覓處只在這里舉拂子云還見麼下座。

超曇沈氏請上堂鶯吟繡陌燕語雕梁古殿風髙虛堂日永父母未生已前不離這个時節父母旣生已後亦不離這个時節汝若知這个時節便見毗盧正體觸處全眞般若靈光隨機普應是非一齊坐斷法眼賴以流通政當此際據令提持則且止喫飯知恩句若何萬福云臻歸善信菱花影裏現曇花。

寶月受戒上堂諸佛解脫門菩薩心地戒當陽無向背徧處絕羅籠悟之者疑綱頓除受之者魔障永息故鹽城顧老夫人以古稀歲種金剛緣以富貴身作奇特事心地戒一時具足解脫門八字打開諸佛把手以同行菩薩多方而擁護此之眞實受用皆由正信中來原不假於彊爲亦無容於外飾𨿽然如是更須知有諸佛未生菩薩未成一著子始得還委悉麼白棒打惺深夜夢舉頭寶月正當空。

佛誕彭夫人延生請上堂僧問年年四月八釋迦降誕辰因甚諸叢林把他惡水潑師云好手手中呈好手進云此間則不然師云且道作麼生進云一條楖栗逞英豪師打云謝汝證明乃云花甲年周又紀一婺光炯炯照深室𨿽然不與佛同生究竟本來原是佛是汝今日還信得及也無卓拄杖云攙前獨自承當去管取壺中歲月長復舉世尊初生一手指天一手指地周行七步目顧四方雲天上天下惟我獨尊後雲門偃云我當時若見一棒打殺與狗子喫貴圖天下太平師云世尊瞻前不顧後雲門气宇如王惜乎棒頭短金粟別無長處每到四月八隻可殿裏燒香大展坐具三拜要伊端坐受供養施主嘗安樂良久云也是就貨還錢便下座。

超瑛請上堂僧問無盡意菩薩請調禦丈夫說法利生有何功徳師云上來講贊無限良因進云恁麼則錦上鋪花去也師云向下文長付在明日乃云往世罔修現世事白雲影裏艸茸茸今生預作後生因細錦幃前花簇簇看不破處如蠶作繭自縛自纏放得下時似鶴翔空無拘無礙所以信女潘氏捨最難捨建大道場香果莊嚴理法具備𨿽不求景福而福已臻𨿽不祝遐齡而齡自衍往世現世今生後生總是畫餅充饑望梅止渴於當人分上何啻鄭州出曹門忽有个漢出來道和尙承嗣濟宗將謂有驅耕奪食之手超羣越格之談原來只解說老婆禪山僧勢不獲已再爲舉揚去也遂拈拄杖卓一卓云一元和二佛陀三釋迦是甚麼碗脫丘若是具眼衲僧水也嘗他一點不得復卓拄杖下座。

上堂梅子靑靑麥子黃鷓鴣啼罷過南墻疏簾裏爇篆香懷美人兮天一方驀豎拂云未之思也夫何遠之有。

生日覲周孝廉請上堂僧問世尊初生便云獨尊未審和尙生辰是同是別師云更出他一頭地進云可中若有个衲僧出來把住和尙又作麼生師云未必有恁麼人進云好手手中呈好手紅心心裏中紅心師便打乃云殘紅斂盡綠陰成素分安閒樂所生亦信百年終是夢何能一日便無情金毛在列威風普文旆當筵瑞气呈憶昔靈山曾聚首於今猶幸月華淸且同條共慶一句作麼生道浩蕩不隨天地老任他桑海自遷更復舉雲門拈胡餅示眾云我只供養兩浙人不供養向北人眾無語門自代雲天寒日短兩人共一碗師云雲門老漢忒殺用心無端把一片胡餅變爲毒藥金粟則不然豎起拳頭云我秪供養兩浙人不供養福建人何故免伊道我有鄕情在然𨿽如是解讀上大人自然可知禮試看化三千養成八九子良久云大小金粟今日被居士勘破。

行常六旬並爲師壽請上堂柴荒片片是寶米貴粒粒如珠砂盆半已欹側廚庫一物也無於斯時也三世諸佛口掛壁上十方禪侶啟告無門元上座到這里終不敢背地栽花虛妝好漢秪得一个半个具信心底人掇轉廬陵米價放捨固有家珍便見毛孔香生各各嘴皮笑破若道爲予祝壽似將惡水驀頭澆更云爲彼慶生猶屬外邊閒之繞殊不知予壽與彼壽非左亦非右不用說偈言法法合成就水綠山靑映畫堂淸光一道白如晝以拄杖劃一劃云六十甲子盡力打翻了也且待明年春從頭再算起。

結夏上堂夜短睡不足日長饑有餘禪和來聚首最苦是夏時𨿽然如是汝也怪我不得。

端午上堂眾濁獨淸眾醉獨醒一曲離騷孤貞耿耿汨羅負石自沈埋痛殺楚天風月冷看看山僧爲伊招魂去也驀呈拂子召眾云還見三閭大夫麼龍舟撥動如雷疾亙古彌今第一贏。

兄弟薦親請上堂讀蓼莪之章始信親恩罔極誦鶺鴒之語方知手足情深手足情深分離不可親恩罔極報答宜先且作麼生說个報答底意佛力法力戒香定香善來佛子聽我舉揚愚癡成智慧熱惱化淸涼蓮邦教主親垂手寶蓋飛幢發異光與麼說話大有人信金粟不過信不過亦無妨門前但看荊花茂便是爺娘極樂場。

上堂具足凡夫法凡夫不知具足聖人法聖人不會長街肉肆鬧市歌樓驀忽築著磕著凜凜風生如虎戴角是汝諸人還解恁麼也未恁麼不恁麼公案齊領過從教水漲船髙泥多佛大出門騰踏鬧啾啾無事還歸屋裏坐喝一喝復舉趙州問婆子什麼處去婆云偸趙州筍去州云忽遇趙州又作麼生婆連打兩掌州休去師云這婆子慣作白拈賴遇趙州放過我若當時作趙州待伊道偸趙州筍去先與兩掌直饒婆子有通天手段也一時回避不及。

因事上堂欲肩佛祖重擔莫比尋常兒戲所貴才徳兼修方能驚天震地若是基淺根浮自然看得容易縱遇拙匠相資到底淪爲廢器金粟恁麼苦口婆心畢竟意在於何喝一喝云不屬李膺門下客隨他遠跳弄蜣丸。

韋馱開光兼修薦上堂僧問靈光不昧歷劫常存因甚要憑今朝一點師云有條攀條進云薦亡一句又作麼生師云垂紳束帶無回互同立威音日月傍進云知師不落今時調拍拍原來總是歌師云去乃云三洲感應護法護人一點威光蓋天蓋地降魔寶杵本無偏私奉佛靈符全在公正作禪林之保障顯菩薩之風規此是韋馱大士生平願力莫大神通且作麼生是伊諦當處驀豎拂云向這里見得分明便識得伊諦當處識得伊諦當處便識得顧老夫人七十餘年起一念心爲伊莊嚴落處識得顧老夫人落處亦識得過去紫垣公於生死場中得大自在落處所謂前韋馱與新韋馱正眼觀來不較多今日還渠舊光彩大家共演薩婆訶是汝諸人從朝至暮舉足下足不得相辜負若有辜負者定與頂門一錘莫言不道。

解夏上堂舉東山和尙示眾云百煉黃金鑄鐵牛十分髙價與人酬庭前不有華含笑又是東山一夏休元叟端云徑山隨氀也有一頌老矣無心鑄鐵牛眼前隨分卽相酬庭前葉脫西風起且喜淩霄一夏休師雲山僧今日解夏亦依樣畫葫蘆去也力薄無能鑄鐵牛長吟短詠倩君酬庭前昨夜金梧墜報道鷗灘一夏休。

中秋上堂云淨天空夜色浮一輪明月正分秋諸人要看霓裳舞且向廣寒宮裏遊以拂子打圓相云廣寒宮開也解進步者請出來眾無語師云休休休依然立在下稍頭下座。

超璣四旬爲小佛開光修懺保子請上堂佛眞法身猶若虛空虛空何處有大小應物現形如水中月水月更開什麼光然事無一向理亦隨人忽朝發起正信心泥塵變換黃金相啟莊嚴勝會顯固有靈明宿世冤愆當前解脫累生福壽直下圓成所以道大匠無繩墨良材無曲直紅輪出海東徧界皆烜赫如是則知梁皇殿上懺摩光中郗氏以蛇身而作佛身卽凡果而證聖果早已多事了也且母子安居永不相離一句作麼生道履地戴天咸慶快萱蘭瑞气繞庭幃。

上堂夫子不識字達摩不會禪貓兒作狗子舄馬讀烏焉末季相傳無證驗窮廝炒兮餓廝煎金粟還免得此過也無以手指上雲天天。

開鑪上堂僧問舊店新開相席打令鉗錘重運煆聖煉凡精金不變則且止臨濟徳山事若何師便打進云恁麼則聞名不如見面也師又打進雲龍門浪暖翻身過霹靂何妨透頂來師復打云重加點額去僧一喝拂袖歸眾師乃云十字街頭石敢當見者如恆河沙數南方鑪頭賓主句道著者似火產蓮花衲僧家出一叢林入一保社受盡千錘萬錘打不轉有什麼用處忽有一錘便就與夫不假一錘底出來壯佛祖威光作人天眼目只此鑪韝宏開今日也不消得何故道泰弗傳天子令時淸休唱太平歌復舉天童密師翁示眾云太白山中盡有柴一株不許眾人搬老僧不是多護惜爲要諸人徹骨寒師云大小師翁𨿽則徹底婆心看來亦成護惜不肖兒孫則不然金栗山中柴沒燒隨時買兮隨時挑任他柴價貴和賤總要諸人額面焦莫是狼籍常住難爲大眾麼阿呵呵多少業識茫茫之流盡向這里錯會。

上堂出格堂堂大丈夫面門黑漆發眉粗藤條橫亞千峯上不顧西來碧眼胡與麼事記得無喝一喝云將謂吾負汝卻是汝負吾。

﹝海鹽縣▆▆▆▆▆名超鑑捐貲助刻

祈自身康泰壽命延長者﹞

百癡禪師語錄卷第六終嘉興大藏經百癡禪師語錄

百癡禪師語錄卷第七

嗣法門人超宣等編

嘉興金粟山廣慧禪寺語錄

覲周徐居士祝壽請上堂僧問貝葉全翻演薩婆祥雲繚繞法筵多政當恁麼時如何是祝壽一句師云龜鶴何能諭喬松莫與齊進云當陽句子蒙師祝海屋添籌匹似閒師云須知心地感不用話東西進云只如孝廉覲翁生平作大護法未審吾師以何報答師舉拂云會麼進云恁麼則金山永運降魔杵接踵三洲感應人師云爭柰知音者少進云某甲禮拜和尙去也師云直須頭點地乃云皇天無親惟徳是輔受人之托忠人之事蟠桃五百年一開花五百年一結果山僧今日撮來如彈指頃拓出廣慧堂前爲覲翁大護法壽令其景福如川方至鶴算如岡如陵在在處處蔭子蔭孫得不退轉地憶於春初覲翁曾有分家偈云少室一花開五葉予家內外喜同轍庭前各衍舊風雲笑傲乾坤展大業大眾還識伊展大業麼功名富貴匹似等閒佛乘禪宗欣然從事涼亭暖閣縱目所觀月渚煙柯賞心無礙覲翁與麼道山僧與麼舉大似沒孔笛撞著氈拍板汝等諸人如何酬唱良久云普天匝地祥雲起無古無今瑞气騰擊拂子下座。

冬至上堂日南長至慶無不利古幹寒梅全增意气不向熱鬧場中鬥芳菲偏於冷淡堆頭放出兩點三枝淸香旖旎禪家流莫瞌睡等閒攜手出松門撥艸尋幽足有十分雅致風蕭蕭云曳曳狹路歸來忽遇著張先生李道士又且如何向他道陰消陽復在斯時吾道大亨甚易易復舉石鞏禪師爲獵人時趁鹿從馬祖庵前過問祖還見鹿麼祖云汝是何人鞏云射獵人祖云汝一箭射幾个鞏云一箭射一个祖云汝不善射鞏云和尙善射不祖云吾一箭射一羣鞏云彼此是生命何射他一羣祖云旣知如是何不自射鞏云若教某甲自射卽無下手處師云這漢曠劫無明煩惱今日頓息鞏遂擲下弓箭投祖出家師云石鞏尋常箭不離弦到這里箭折弓銷也是偶然失彩馬大師一箭一羣固稱善發據實論量亦只得一箭一个爭如金粟箭鋒所及盡法界含靈都在手中乞命汝若弗信且看今日一箭射一羣去也遂拽拄杖下座打散。

入塔上堂僧問有物先天地無形本寂寥能爲萬象主不逐四時凋且道含有上座卽今是生耶是死耶師雲山僧終不向汝道進云只如今朝入塔意旨如何師云古之今之進云恁麼則靈光獨耀無藏覆回脫根塵任往還師云莫錯舉似人乃云生住善護庵死入金粟塔帶水自回環淸風常匼匝𨿽然還有不生不死底人且道住在何處於此見得分明含有上座受薦已竟設或未能山僧再與汝說个夢話昨夜三更睡著時忽被大力鬼帥攝至第五殿閻王面前見一靑衣童子恭身云請和尙舉揚般若山僧云諸行無常是生滅法生滅滅已寂滅爲樂童子復進云請和尙再說山僧云止止不須說我法妙難思諸增上慢者聞必不敬信便曳杖出門行未數步鑼鼓喧天驚醒翻身原來是巡照底板聲響動大眾這个夢話與今朝入塔底意有少分相應也無汝等試原原看良久云原得原不得相見莫疑猜鼻頭拽脫無羈絆方信蓮花臘月開以拂子畫相下座。

謝化士上堂僧問如何是因齋慶贊一句師雲南北山相對東西有路分進云恁麼則施者受者均沾利益去也師云重添注腳問如何是正中偏師云蒼松畱鶴舞如何是偏中正師云銀碗噴墨花如何是正中來師云垂衣空劫外如何是兼中至師云相逢多意气如何是兼中到師云鼻孔各累垂進云洞上家風蒙師指向上宗乘事若何師雲飛檐走棟進云謝師答話師云莫亂道乃云苦骨勞筋引信施披星嚼雪過殘冬叢林庶事渾依賴舉目寥寥孰與同山僧此者學些樣子爲伊酬勞去也遂舉兩手云將東弗於逮作个佛頭南贍部洲作个佛手西瞿耶尼作个佛身北郁單越作个佛腳只是不許踏著若踏著則踏殺个佛若不踏著二六時中又向甚處措足就裏擺撥得開方不受人瞞昧所以道白雲影裏笑呵呵兩手持來付與他果系金毛獅子子三千里外定淆訛喝一喝。

臘八上堂見道方修道不見復何修道性如虛空虛空何所修廣西蠻福建子川僧浙僧一隊行驢腳馬腳有眼如盲有口如啞大似好人不肯做偏要屎裏臥有般漢聞與麼道便云世尊睹明星聻殊不知世尊未入雪山以前錯了也旣入雪山以後亦錯了也及乎臘八夜睹明星又錯了也是汝諸人切莫將錯就錯好𨿽然且道元上座還有錯處也無良久云錯錯山門飛入藏樓角以拄杖卓一卓下座。

因雪上堂僧問雪花未落時如何師云好進云片片飛來時如何師云好僧禮拜師云與汝兩个好萬事一時休問瑞雪滿庭如何是乾坤一色底句師云富貴銀千樹風流玉一蓑進云野鶴歸來添意气帶得瓊花徧界香師雲乘時不玩賞日出柰伊何問斷臂安心則不問塡溝塞壑是如何師云大家共挑取進云季冬嚴寒伏惟珍重師云不如歸堂喫茶好乃云上天同雲雨雪氛氛有眼者見有耳者聞金粟無錢酟美酒盡日醉醺醺拈棒打老鼠撞倒破砂盆敢問諸人還知落處麼良久云未可全拋心一片逢人且說話三分復舉圓通秀云雪中有三種僧一者蒙頭打坐二者吮筆吟詩三者圍鑪說食師云蒙頭打坐還他擔板禪和吮筆吟詩可是嬌兒賣俏看來惟圍鑪說食底在此時較爲親切何故不見道法輪未轉食輪先轉。

追薦上堂根塵未斷灼然有死有生情識都忘隨處無來無去風光廓爾面目全彰佛祖均資人天景仰罪花凋而覺花發舉頭回萬劫之春業果謝而慧果圓轉眼破三生之夢故愼齋吳老居士七十二年前心存道合表裏一如七十二年後玉幹珠旋行蹤莫辧政當七十二鐵笛橫吹作散場一超直入如來地如是則山僧升於此座演說摩訶已是落二落三落七落八了也𨿽然也有个好處且道好在什麼處撥開彼此眸中翳驀忽相逢見自親遂豎起拄杖云還見愼齋居士麼便下座。

入塔上堂一僧才出師雲山僧今日不答話僧佇立師便打復雲山僧今日要答話一僧便喝師云何不早恁麼也又僧問設齋入塔未審聖林向甚處去師云倒握無星秤長遊不夜天僧禮拜師乃云無影樹千條萬葉無縫塔入穴七穿無須鎖掣動難開無弦琴宮商莫韻山僧今日將此四般物件送與聖林禪徳向無生國裏安居無底船中垂手有時提無文印印破毗盧面門有時挈無底籃包括須彌泰岱有時倒握無星秤稱量三十三天梵王有時橫拈無孔錘擊碎一十八重地獄不是神通妙用亦非法爾如然是汝諸人如何折合良久云臘盡春回冰已泮嶺頭梅放數枝斜卓拄杖下座。

歲旦上堂僧問昔日鏡淸有僧問新年頭還有佛法也無淸云有意旨如何師云隨他語脈走進云又僧問明教教云無又作麼生師云總與一筆勾下進云二大老𨿽則正按旁敲簡點將來未免二俱失利今日忽有問和尙未審如何抵對師云藤條驀口進云恁麼則出古人一頭地也師云莫相塗污好進云不是學人徒繾綣當今具眼更何人師云三十拄杖自領出去問豎拂拈槌則不問拈香祝聖句如何師云一元開景運五福錫黎民僧舉坐具云元正啟祚萬物咸新且道這个是新耶是舊耶師云傅大士道底進云大眾要會祝聖句直須向此見分明便拂具歸位師云不消重賣弄乃云日往月來元正首祚鳳閣鐘鳴龍樓旐布宮殿門開噴禦香嵩呼萬壽人無數於斯時也邦國賴以永康檀那賴以安阜風調雨若五穀丰登我衲僧家戴天履地受國王水土之恩到這里莫道無可報答好且如何是報答底意頻將薰陸燃金鼎願效葵丹祝聖明。

人日上堂忽悟前三吾是我又逢上七日爲人良辰美景無多遘一度思惟一度新巧勝金花縷調羹碧菜勻山家自有風流興得意歸來不惹塵諸禪徳與麼舉揚還契合少林宗旨也無良久雲天色晴明樽前柏葉休隨酒此身彊健去去莫憂行路難。

錢子玉薦嚴保嗣請上堂僧問人天普集法座髙臨向上宗乘請師舉唱師云鐵牛愛喫無根艸進云恁麼則髙提祖印當機用今古全彰向上宗師云眼裏無筋莫浪傳乃云竹戶迎春風花心滴夜雨二三向上宗四七單傳譜後來兒孫巧畫描都來不昧个中主所以雪峯毬禾山鼓普化驢玄沙虎等閒牽出眾人前萬象森羅俱起舞金粟猶記昔日時竭盡精神兮攪盡腸肚直至而今算已淸五五分明二十五報檀那好看取但得心如鐵石堅自然福壽超千古然𨿽如是還知伊令先嚴芳翁落處麼擊拂子云金閣銀臺任所之優曇馥鬱開無數。

上元日解制君美得子請上堂僧問布袋頭開如何是縱橫十字底意師云全憑七尺靑筇子收拾春風一擔挑進云恁麼則機輪轉處作者方知師云莫墮酸齏甕又淹淡醋缸進云覿面分明無向背直入千峯與萬峯師打云也須記取這一頓乃云三代禮樂備於禪林並力荷擔全在英俊故昔日之結也雍雍肅肅有主有賓住者隨汝住我不用錐錐汝今日之解也井井條條如規如式去者隨汝去我不用鉤鉤汝𨿽然鉤錐不用要且痛處難忘古徳有言一手不獨拍眾手鳴摑摑豁開三要三玄門堪與人天爲軌則金粟已知事必如斯逗到此時豈忍坐視春風不假片語分付惟冀各各虛心諦聽店面橫鋪只皂角磯頭垂釣少香綸闍黎愼重諸方去魚目無勞認作珍復舉藥山晚參云我有一句子待特牛生兒卽向汝道時有僧出云特牛生兒也自是和尙不道山喚侍者點燈來其僧抽身入眾師云藥山如登壇宿將髙豎纛旗這僧敢突出當鋒纖毫弗犯是卽是未免龍頭蛇尾金粟此者則不然我有一句子待居士生兒卽向汝道忽有僧出云居士去歲已生兒也請和尙道只向他云幸值上元正月節燈燈續焰轉光輝下座。

上堂僧問春眠不覺曉處處聞啼鳥夜來風雨聲花落知多少請問和尙還有不落底花麼師舉拂子僧作拈花勢云正是此花萬古無冬夏香繞三千及大千師云爭柰大眾笑何乃云諸佛心源毫無滲漏依而行之事事成就求子者得子求壽者得壽莫道渠儂口饒譫繇來種谷不生豆復舉藥山問僧甚處來僧云湖南來山云洞庭湖水滿也未僧云未滿山云許多時雨水爲甚未滿僧無對師云藥山意在揚波激浪可惜這僧涓滴弗存後道吾代云滿也又雲巖云湛湛地總是隨語生解背後把水相澆有甚麼用處若或金粟待這僧道未滿便與一頓痛棒打出直饒伊手眼通身也須和頭浸卻。

聖節上堂星樞電繞華渚虹流兆應至人垂慈示現丹陛飛旌趨虎拜玉卮壽酒進宸章此是當今世界主無爲致治底時節金粟此者不用說種種法門種種功徳只可佛殿燒香同大眾三呼萬歲蒲團靜鎭風檐下永日寥寥謝太平。

出關請上堂未進關以前腳踏地頭頂天旣進關以後推不行約不走逗到如今千日功圓玄關大啟一條楖栗挑盡海畔春風兩个粗拳打落云邊鐵鷂瀟瀟灑灑牙牙吒吒放去收來得自由橫拈直撞了無礙然𨿽如是忽遇著岑大虫又作麼生極目也知沒避處死生一決見英雄卓拄杖下座。

到福業寺眾鄕紳請上堂僧問珠林開曉日雉堞插淸池這是和尙隨身宮殿如何是接物利生一句師云風暖鳥聲碎日髙花影重進云與麼則人人點首个个知音去也師云闍黎分上作麼生進云不是獅子子爭敢露鋒鋩師打云輸吾一著乃云佛國人文秀華城禮樂多昔年曾寄迹今日又重過先徳有言凡所寓處或有大信心大根器者不妨時來聚晤默奏無生所以山僧此者勢弗獲已放兩拋三總非爲別事是汝諸人如何委悉驀拈拄杖云看看拄杖子騎佛殿出三門走上天寧塔與秦駐峯斗額引得楚石琦翁眨眼莫及嬴皇土地縮首靡從向梅梢影裏同聲而歌曰綠楊垂帶艸萋萋夾岸春風襯馬蹄興罷移筇歸故里隔窗靜聽鷅鶹啼恁麼說話喚作平常句也得喚作玄妙語也得喚作如來禪也得喚作祖師意也得忽有个漢出來道不得不得山僧拄杖子別有生機一路且如何是生機一路以拄杖卓云還會麼全提正令如雷疾臨濟徳山亦汗顏下座。

祝壽請上堂僧問畫閣香房雲月淨紫羅帳裏繡鴛鴦鴛鴦則不問如何是金鍼師舉拄杖進云如何是鴛鴦師便打僧作展翅勢云鴛鴦繡出請師點眼師云猶自不知僧作飛勢而出師云轉見敗露問岸柳舒金彰妙體設齋底意句如何師云靜裏乾坤大閒中日月長乃云綠暗紅稀三月節枝頭蜀魄啼聲切分明報道不如歸何用山僧重指說有一說最奇絕直如弦冷似鐵浮生花甲盡翻過袖裏驪珠光透徹是汝今日還知當前受用處麼無限籌添海屋中壽山千古自軒凸復舉秦國法眞計氏嘗參狗子無佛性話後有省作數偈呈大慧其一云逐日看經文如逢舊識人莫言頻有礙一舉一回新師云璧合珠聯是伊閨閣中物若非工於淬礪爭見徹底光鮮王氏孺人豈獨無耶但願二時勤著力等閒流露洞中春下座。

寧波沈仲華請上堂僧問開方便門示眞實相如何是眞實相師云身居本地風光裏愁擲他方世界中僧禮拜師乃云明州市上匝地祥光曹女江頭潑天玉浪髙下好山疊疊往來帆影重重布袋和尙嘗在其中放癡放憨直至而今未曾休息汝等便恁麼信去已於數百里外與金粟相見了也所以道隔江見剎竿回去腳下好與三十棒何況過江來然事無一向旣到這里金粟亦當相體裁衣曲垂方便遂豎起拂云還見麼有眼決定是見擊香幾云還聞麼有耳決定是聞聞見果爾分明何愁轉身無路鷗灘水碧盡是个有家鄕角裏雲橫不離普門宮殿華開果熟左右逢源福集壽增異同合轍政當此際家家路透長安一句則不問只如未跨船舷時與卽今所見相去多少還會麼溪巒應是有差異雲月須知總一般復擊香幾下座。

佛誕徐氏爲令郎巖生進泮請上堂父母愛子心無不至教以詩書培以禮義去齡十五入黌宮今日初八來佛地且旣來佛地合作麼生滿盤托出天香供。

佛誕私恩一並酬復舉趙州因一秀才云和尙是古佛州云秀才是新如來師云趙州與秀才正所謂愛人者人恆愛之敬人者人恆敬之後南叟茙頌云廣寒宮殿淨無埃已是逢君八字開丹桂不須零碎折等閒和樹拔將來大似錦上鋪花又多一重光彩山僧忍俊不禁再與一頌和尙古佛秀才如來同敲舊拍板把手上髙臺幾回歌笑幾回舞落落淸音動九垓卓拄杖云更記他年桃浪暖禹門躍變起風雷。

緇素爲蓮禪師作供請上堂僧問承和尙有言此方緣盡他方顯化此界身歿他界出現且道蓮禪師卽今在什麼處師云領取前話進云恁麼則信步踢翻生死窟魔宮佛國任遨遊師云重言不當喫問昔日世尊涅槃今朝蓮師示寂未審是同是別師云苦瓠連根苦甜瓜徹蒂甜乃云昨夜雷轟電掣一枝法炬吹滅驚起露柱燈籠撞入虛空迸裂貍奴白牯念伽陀少室鐵牛雙角折折折教伊有恨無處雪山僧幸與同條生隨例將龜證作鱉只如今日眾弟子入寺營齋且道蓮如禪師還來受食也無若道來爲什麼喚不應若道不來又供養个甚麼這里倜儻分明便見得蓮如禪師面目儼然現在其或未然龕前更添一分供笑殺東村李四郎。

上堂僧問檀信營齋意甚篤請師說法句如何師雲閒中有富貴壽外更康寧進云和尙只爲學人分上大眾分上又作麼生師云總不幹汝等分上事進云畢竟如何師云問取檀信去乃云尋常無事時愛揣虛空骨況值請升堂如何肯便歇山僧學个村長老念誦去也遂舉拂子作搖鈴勢雲南無佛南無法南無爛冬瓜南無干矢橛以此振鈴伸召請黃金殿上自超越回向檀那福壽康一聲長嘯乾坤闊乾坤闊活鱍鱍是則名爲眞如來諸尊菩薩摩訶薩良久放下拂子雲山僧念誦了也眾中或有出來道和尙受人之財爲人消災山僧與他半分嚫或有出來道和尙梵音淸雅令人樂聞山僧亦與他半分嚫何故不圖自他普利且貴報徳酬恩忽若總不與麼時如何喝一喝云包天括地誰能禦耀後光前只一錘。

劉伯隆修薦請上堂僧問賓主相看則不問薦超一句請師宣師云頂冠束帶儼然在九品蓮中妙果圓進云正是千江有水千江月萬里無雲萬里天師云曲盡今時孝子心不須瞻望悲風木進云代代華簪盛綿綿續祖燈師云好本天下同乃雲水綠山靑千端錦繡蛙鳴燕語一部鼓吹善觀不在雙眸解聽豈憑兩耳直下便會富有多般撩起便行奇無兩樣到這里一大藏教半點用不著到這里一大藏教字字用得著敢問諸人用不著處爲什麼卻用得著自古迨今衲僧口憤憤者似葦如麻實端的透徹者百無一二惟許大福徳大力量底漢等閒撥轉天關掀翻地軸乃可超凡越聖起死回生山僧今日以如是心說如是法普請一切有情無情同入淸淨解脫門與過去十周年大中大夫劉長源翁及誥封崔氏老夫人爲不請友同一眼見同一耳聞同一心知同一受用作殊勝利益佛事成不可思議功勛且畢竟憑个什麼道理便能如是舉拂子云只爲渠儂多意气當年曾謁聖明君。

生日上堂僧問輪珠壽算等先哲徳被瀛寰化日長如何是徳被瀛寰底意師云一條楖栗任縱橫進云和尙太狼籍了也師云卻被上座簡點進云道泰不傳天子令時淸休唱太平歌師打雲山僧只要惱亂人問金雞啄破千層浪玉兔衝開萬里云正恁麼時請師舉唱師云檐影分來半壁日鐘聲敲送一林風進云知師本具超方眼何用拈槌下釣鉤師云理合如是進云鶴頂本無朱點就鳳毛豈用彩妝成師云又多一重絡索乃云四十餘年事風流分外奇單瓢常掛壁兩鬢半垂絲麟角不多見狐涎力掃之隨他來與往問著痛加錐金粟恁麼告報猶如老鼠上天平是汝諸人贊揚一任贊揚毀謗一任毀謗毀謗獲一分功徳贊揚亦獲一分功徳毀謗獲無量罪過贊揚亦獲無量罪過且畢竟如何分辧云在嶺頭閒不徹水流橋下太忙生。

禱雨上堂僧問雷電未興時如何師雲山僧亦無如之柰進云忽然雨似傾盆時如何師云大家喜慶進云恁麼則三艸二木各得生長去也師云重說偈言乃云旱魃興災商羊不舞念彼龜田民其勞苦山池何物是眞龍解向空中注大雨驀拈拄杖云看看拄杖子化爲龍走鹽城東畔取水去也十光明龍王百光明龍王娑竭羅龍王佛生太子龍王一齊佐助油然作云沛然下雨令禾苗連秀野瑞果徧芳郊人人喜气盈眸戶戶咸歌大有然𨿽如是且道此雨從龍口出耶從龍眼鼻身出耶殊不知總不恁麼所以華嚴經云譬如大龍隨心降雨雨不從內亦不從外如來境界亦復如是諸仁者要識如來境界麼擲下拄杖云一滴能包四大海普天匝地散爲霖。

上堂三伏時臨炎威方熾惱殺禪和無處回避避作麼淸涼樹下猶嫌熱更有農人趁夏畦。

秋日喜雨上堂甘霖灑旱地況復值新秋萬木炎光澹一天翠靄浮收成洵有望提挈可無憂從本超方句諸人各自謀。

保安上堂僧問一泒曹源則不問五家宗旨請師宣師雲從頭問將來進云靑天轟霹靂陸地起波濤如何是臨濟宗師云闍黎滿口道了也進云單刀直入時如何師便打僧喝師又打進云紅旗閃爍一鏃遼空如何是雲門宗師雲山僧不須重注破進云坐斷一字關時人皆拱手師亦打進云偏正協同鍼來綫去如何是曹洞宗師云他家自有兒孫在進云當機不犯時如何師云禮拜去進云恁麼則君臣道合上下和平去也師云不幹闍黎事進云暗合機輪事理不二如何是潙仰宗師云看汝跳他不出僧打圓相雲天下老和尙亦跳這里不出師橫按拄杖僧就圓相畫一畫師拈拄杖抹卻進雲山色溪聲常光獨露如何是法眼宗師云明明任看取進云恁麼則康僧橋畔不是人間師云闍黎曾走幾遭那進云一般淸意味惟許作家知師云不如歸位著進云五家宗旨蒙師指葉落歸根意若何師復打云且道這一棒是賞汝是罰汝進云漏逗了也師呵呵大笑乃云作是思惟時十方佛皆現汝諸人從朝至暮念念思惟還曾現佛也無若道現何異病眼見空華若道不現釋迦老子豈有妄語分所以金粟十度發言九度休幾回買來還自賣逗到此際無甚閒气力與汝商量只要饑餐渴飲晏坐困眠下面有人支撐逐日挨補得過便是快樂田地是事且止保安一句作麼生道病惱頓祛他界外婺星長拱畫樓中復舉僧問玄沙備云險惡道中以何爲津梁備云以眼爲津梁僧云未得者如何備云快救取好師云據本明宗不無備老應機取則須讓山僧有問險惡道中以何爲津梁向他云以布施爲津梁更云已布施者如何向他云自無險惡。

密老和尙十周年忌日上堂六踞精藍開盡英雄活眼單提寶劍截斷邪妄藤窠名上達於帝閽澤下敷乎率土化緣旣畢示寂初秋屈指韶華奄有十載兒孫角峙个个如象驥奔騰正法流通處處似鯤鵬躍變予小子忝爲苗裔又值覲翁居士冒暑入山設供到這里合作麼生遂起身插香雲念翁之徳兮地天長仰翁之道兮日月光水有淵源兮木有本披肝瀝膽兮此瓣香瓣香已爇普請頭首大眾護法檀那同詣祖堂念誦作禮三拜。

孝廉湯禹仍請上堂世間所謂孝者不過生事之以禮死葬之以禮祭之以禮而已據山僧較驗將來用禮則不無若欲超度先親出生死海卻未在要得度親出生死海麼從上大覺世尊有个轉大法輪底樣子能爲一切人解黏去縛脫死超生今日因禹翁居士大展孝思捐淸淨己貲啟莊嚴勝會不妨乘時向人天眾前爲伊拈出然此大法輪髙而無上仰不可及淵而無下深不可測自是當人無量劫來現成受用境界直饒千佛出世各放寶光也侵占他星兒不得遂拈起拄杖卓一卓雲山僧盡力轉了也就个裏信得及去便可以截斷眾流歸家穩坐無親不度無願不酬無罪不消無福不備樹林水鳥頭頭揚解脫之音月徑風檐在在顯菩提之路是卽是也只轉得一半且道那一半畢竟倩阿誰轉豈不見道未度還須度度了度他人伏望過去尊靈現存眷屬大家共出只手好復卓拄杖下座。

壽日懺經請上堂杖頭敲轉白蘋風奇趣瀟瀟獨我儂有客到門來問道指看山頂一枝松蓋此一枝松自昔至今蔥蔥鬱鬱兀兀亭亭影動龍蛇收拾九十九峯之秀气根盤空劫透漏千七百祖之宗猷坐於斯歌於斯淸騷傑士卽不得離不得俊俏禪和悟之者物我同元迷之者云泥頓隔山僧算去推來亦不知從何甲子而生從何甲子而住且就壬辰吉歲秋仲良期借出一段風光爲印門朱孺人六旬壽所謂壽比靑松長不老枝枝葉葉總歸眞意者其在玆乎法華經云我今爲汝保任此事終不虛也敢問孺人而今祝壽懺經已竟作麼生是此事還委悉麼夢眼豁開天地闊何勞戶外覓三車。

中秋僧長伊病篤請上堂僧問年光無寄日時節至中秋政當恁麼時如何師云一輪彌滿寒秋色進云常時之月與中秋之月是同是別師云汝試具只眼看僧豎指云這个又作麼生師云蹉過了也進云蒼天蒼天師云果然果然進云和尙卻自知過師云蒼天蒼天僧喝師便打乃云平地神仙生前贏得十分耀潑天富貴死後難免一堆泥長楊古道雜荊榛牧豎樵夫過不問先徳有言昨夜蟾宮桂子開好風吹下天香來昭王白骨埋靑艸無人爲掃黃金臺到這里炎涼之態可以暫銷麼生死之心可以稍醒麼我衲僧家終日擦褲磨裙以咨參爲急務但能洞徹法源如中秋月行空皎皎瑩瑩無遮無障則生也得死也得浩浩全身難隱匿生而作死因也得死而作生因也得大用神機渾莫測覆去翻來我獨尊頭頭不離婆伽國且應時應節底句如何指陳以拂子打圓相云一輪彌滿寒秋色萬里淸輝走笛聲。

上堂鷺鷥翹足灘頭不爲無意蜾蠃抱蛉穴底終是有心金粟從來姜太公隨伊負命上綸釣若或依蝦水母逐浪吹煙縱爾得之亦成什麼邊事所以道折腳鐺兒寧自挈灌瓜何必日輪中喝一喝。

因病修殿請上堂火風地水合而爲身土木瓦磚營而成殿身病如殿之缺漏欹斜身安如殿之輝煌壯麗是故錢老夫人因致病之身發意此山修殿殿修則身安身安則福至斯皆自然而然不由勉彊者也政當恁麼時嶼城渡口指月庵前桂子花開漁舟響答總是尋常呼奴使婢穿衣喫飯底受用處但能一了一切了一明一切明管取八面玲瓏十方洞達能爲人天標榜永作佛祖奇觀且功成意滿如何慶賀擊拂子云畫梁平定香雲繞寶鐸髙懸勝日長。

開鑪上堂拈拄杖云秪這个不用則已用則千里萬里風颯颯地十方諸佛無敢違者天下老和尙無敢越者故曰撥開星火亙天紅凡聖銷鎔烈焰中非是渠儂誇好手都緣妙契本來宗然𨿽如是未免太峻生今且以目前片地爲鑪取山頭榾柮爲炭大家不費纖毫力渾身炙得暖烘烘十方諸佛拈向一邊天下老和尙放過一著粗羹淡飯聊遣時光打坐經行隨心所欲只是不許昏沈瞌睡若也昏沈瞌睡眉毛被火燎肉爛與皮焦那時怪山僧不得是事且止眾檀護入山共扶砂盆永弗相離一句如何話會三點一鉤堅似鐵奇巒九九自生輝卓拄杖下座。

印元章得子請上堂世尊拈花迦葉微笑馬祖一喝百丈耳聾爲復是鍼芥相投爲復是如虫禦木諸人還知端的麼獅子自生獅子子鳳凰應產鳳凰兒復舉雲門示眾云秪這个帶累殺人後東山空拈云雲門尋常气宇如王作恁麼說話大似貧恨一身多山僧卽不然秪這个快活殺人何故大雨方歸屋裏坐業風吹又繞山行然𨿽如是也是乞兒見小利師云二尊宿總似徐六擔板各見一邊殊不知帶累中有个快活處快活中有个帶累處若要涇渭分明須實到這田地始得。

冬至上堂淵明好種柳茂叔喜栽蓮淸懷𨿽邁俗所見各枯偏爭似山僧沒意智瀟瀟灑灑釣月耕煙向無陰陽界上插一莖艸開花結果馨香於曠劫未兆之前誰管汝地誰管汝天又誰管他冰河焰發古幹春旋是汝諸人還知落處麼卓拄杖云楊州鶴已衝霄去不用腰纏十萬錢。

上堂常住枯枯淡淡戒子落落星星偶因檀信虔請佛法私當人情爛生薑陳皂角穿心碗折腳鐺一一搬來君自領莫向背地裏小怪大驚家居古爲鑑修福世作程閒來笑指門前樹歷歲長年不攺靑復舉僧問香林如何是衲衣下事林云臘月火燒山師云香林指鹿爲馬不能令這僧覿體現前亦成虛設今日或有問如何是衲衣下事但云汝試抖擻看待伊定動連棒趁出管教伊做个一員無事道人。

臘八上堂未上雪山眉卓朔忽瞻星鬥眼瞇麻機先贏得嘴頭滑半是力耕半賣花驀豎拂云金粟裂破面皮入這行戶去也莫有乘時淸賞者試出來酬價看良久云可憐狼籍許多香不遇攀郎生受屈。

道舊至上堂撞著道伴交肩過一生參學事畢大小長慶只了得一頭山僧則不然撞著道伴交肩過還有事在且道是什麼事一賓一主電閃雷奔有眼者見有耳者聞諸人若作佛法商量入地獄如箭射。

上堂立春日鞭土牛頭頭不放過棒棒有來繇寒山拾得沿街叫滹沱老漢鬧啾啾山僧問云鬧何事他道我這條白棒打佛打祖不輕易發今日被那一夥人狼狼籍籍惱亂春風卒未休山僧卻向他云休四海幸然淸似鏡勸君莫與路爲仇。

﹝嘉興府平湖縣許門劉氏法名超翰捐貲

助刻祈鶴算延長螽斯肇慶吉祥如意者﹞

百癡禪師語錄卷第七終嘉興大藏經百癡禪師語錄

百癡禪師語錄卷第八

嗣法門人超宣等編

嘉興金粟山廣慧禪寺語錄

歲旦上堂僧問歲朝文武分班立四相來朝事若何師云共唱太平歌進云恁麼則風吹雉尾搖宮扇日照龍鱗識聖顏師云自是他分內事僧作禮云萬歲萬歲師云汝合知恩問舊年意旨則不問新年佛法是如何師云一隊兒童學簸錢乃云地泰天淸面面好山呈瑞色人康物阜家家杯酒暢春風且喜玉曆頒新尢愛金輪似舊展衲僧向上巴鼻祝聖明壽算無疆慧日照我檀那千祥畢集鴻恩敷乎邑甸百福咸臻與麼舉揚還當得新年頭佛法也無偶爾前村曳杖過南墻送出早梅香復云新年頭看采頭懸羊頭賣口頭大家團圞頭坐對火鑪頭切莫頭上更安頭無事彊出頭若也彊出頭一棒定然打破頭卓拄杖下座。

祈壽請上堂僧問檀度設齋和尙將何慶贊師云云靜三山秀天空兩鶴髙乃云康僧橋下水角裏山腰松顯露本來壽全彰福徳容自古迨今無變攺常懸明月拂淸風逐色隨聲底已作等閒遊戲鉤玄研妙底喚作小可神通殊不知道源非遠性海易窮惟許其人就地默契自然頭正尾正心空眼空所以龐公笊籬石鞏張弓兪婆餈碗長沙大虫當時極有餘態今朝尙見遺蹤金粟此者總與一齊按過分付超賓居士渾家共演眞宗寶卷攤開香正爇壽山髙拱白雲中。

上堂僧問設齋修薦和尙如何酬答師云蘇嚕蘇嚕進云還有轉身處也無師云悉唎悉唎進云法王座上獅子吼翠竹黃花古佛心師云不須更念薩婆訶乃云碧雲天淸霜地明明歷歷祖師意當人若解究根源左之右之無不是語也是默也是畫樓傑閣任遊戲一聲幽鳥韻如簧坐倚欄幹莫假寐生也是死也是極目風光何處避說甚騎箕入帝京十周年杳空垂淚滿慈迎鶖子至動搖國土顯奇異玉毫閃爍玉蓮香頂禮如來親受記然𨿽如是已故薦只水臣二居士切勿向這里躲跟更須知有向上事且向上事作麼生豈不見道無佛處急走過有佛處不得住踢脫兩途中弗居剎竿頭上翻身去以拂子畫﹝○﹫土﹞相喝一喝。

解制上堂僧問今朝解制放出許多獅象未審和尙如何降伏師擊拂子進云忽變作羚羊時如何師云隨他作去就進云老老大大被學人一吼全體俱現師云是汝好手僧喝師云不肯承當那乃云缽囊髙掛到頭云定覓山來竹杖橫擔畢竟水須朝海去然去者自去春至野花馨我不爲汝而畱住來者自來味膻蠅子聚我不爲汝而打開從教路平似砥語響如雷是龍展翅騰霄漢蚯蚓重遭腦後錘只如無去無來不涉解結底人又作麼生款待別甑炊香應弗惜明窗靜幾好安排復舉黃檗斷際禪師云汝等諸人盡是噇酒糟漢恁麼行腳何處有今日還知大唐國裏無禪師麼時有僧出云諸方匡徒領眾又作麼生檗云不道無禪只是無師師云定龍蛇作略擒虎兕機權直令千聖立下風萬象森羅齊乞命斷際遠祖可謂好手手中呈好手紅心心裏中紅心山僧今日垂示則不然汝等諸人盡是英靈漢恁麼行腳也不消得還知大淸國裏無禪師麼忽有僧出云諸方匡徒領眾又作麼生但云不道無師只是無禪且什麼處是無禪聽取一頌大用眞機不現前脂唇粉臉靠墻邊年深也解育兒女引得平人顚倒顚顚倒顚法脈於今一綫懸喝一喝。

上堂君子務本本立而道生如何是本莫道我謾汝打地和尙拈一條拄杖東打西打不曾打著个人祕魔老漢擎一把木叉東叉西叉要且無有合煞金粟可知禮也禮之用和爲貴自然發皆中節矩度可觀有朋自遠方來𨿽蔬食菜羹不敢不飽大眾金粟何似孔夫子還會麼取捨之情如未瞥莫於平地起稜層。

上堂古者道供養百千諸佛不如供養一無心道人又云莫謂無心便是道無心猶隔一重關旣是無心猶隔一重關如何勝過諸佛又如何消受供養於此見得諦去方知古人舌上起荊棘路平心不平然今日不二上座同信女行賢入山設齋總不論汝是佛是道人是有心無心是隔一重不隔一重只要普同供養了卻自己本懷便稱快活田地且作麼生是伊快活底田地擊拂子云罪花凋謝福花茂正覺光中自在行。

上堂鳥啞啞鵲唶唶犬司夜雞司晨一種靈光到頭自用各不相襲各不相知人爲萬物之靈如何知他用處委悉麼莊生濠上觀魚樂尼父臨川嘆逝波。

許錫侯祈嗣上堂心地含諸種普雨悉皆萌頓悟花情已菩提果自成善哉善哉大小能祖恰似玩弄手中明月珠令彼魚龍知性命丹山生鸑鷟獅子產狻猊棒下摩醯眼徒誇第一機快哉快哉大小杲師恰似十字街頭看廝撲爲他喝采長威風金粟此者相席打令順水行舟且貴正脈流通家聲不墜未審汝等如何趣向良久云多子塔前消息在一番提起一番新復舉僧問興化多子塔前合談何事化云一大傳虛萬人傳實師云秉殺活力劍不無興化老而今或有恁麼問但云東君回暖律華發樹南枝汝若識得來處報答檀那有分。

超瑗請上堂靈機迅發射穿凡聖髑髏智鑑晶瑩洞徹人天肝膽縱擒互換照用齊彰三玄戈甲精鮮九帶綱宗畢備此是我衲僧家尋常施設今日且拈過一邊何故只爲玆者千華釀秀萬木回春施主虔誠莊嚴勝事所以放開綫道堂中增海屋之籌逗漏風光筆底現瑤池之瑞直教人人默契本旨在在實證希奇延壽壽無有涯植福福不可量山僧慶贊已竟敢問諸人助祝又卻如何有麼有麼如無再圓前話去也樓閣門堆爛熳紅山山好鳥弄晴空逡巡不撥波心棹爭信玄關有鑰通且鑰匙在什麼處以拂子敲香幾下座。

請西堂爲監院上堂正眼豁開城市山林不異面皮掇轉人情佛法相通斯乃從上徽猷亦系今時表率奔南走北妙契機先移西就東奇出意外龍吟虎嘯風雲起賓主賴以安和道泰時淸言令行砂盆可無傾覆政當此際大家奉送一句作麼生道滿園綠竹咸抽筍一个人來監院房。

淸明上堂初七淸明三月節枝枝花染杜鵑血往來多少掃墳人荒艸堆邊空哽咽休哽咽形山上有本爺娘二六時中也須辧別忽然辧別得出時如何溢目靑蔥惟自適賒云不費杖頭錢。

周邑岐請上堂僧問若論此事終不虛也如何是此事師云帶煙千井樹和磬一樓風乃云提向上機須具向上眼說家裏話必待家里人且作麼生是家裏話還知麼仰之彌髙巍巍獨露紫金毫鉆之彌堅不動腳跟徧大千瞻前在後無位眞人已漏逗所立卓爾胡僧打落當門齒向這里構著鋒芒便見天地位萬物育總是自己妙性圓明中發現更說什麼柏樹子麻三斤喚作扇則觸不喚作扇則背所謂一句透千句萬句皆透一機通千機萬機皆通有時來廣慧堂前共彈格外之琴韻髙和寡有時登云岫山頂橫吹沒孔之笛月白風淸唱隨永享天年操縱無適不可山僧與麼道居士還肯點首也無良久云圯橋不進先生履一卷奇書未易傳。

上堂今朝三月半底事如何斷門外落花多啼鶯聲繚亂王孫一去不歸來幾度扶筇瞪目看良久云來也來也馬蹄春已足攜手步遲遲是汝諸人還見麼喝一喝。

上堂天無私則常覆地無私則常載日月無私則常照人心無私則忘彼我泯是非大道無私則融聖凡了迷悟驀拈拄杖云拄杖子列列挈挈晝夜爲諸人演無私法直得風輕日暖麥秀花香髙低塢裏喚黃鸝上下簾間飛紫燕自是諸人等閒蹉過不能直下承當而今或有个承當底我要問伊拄杖子在什麼處若謂山僧手中便是何異認驢鞍橋作阿爺下頷喝一喝。

受懿天爲僧上堂僧問是法不礙菩提路今日披緇事若何師雲光剃頭淨洗面進雲從玆割斷塵勞网共踏毗盧頂上行師云聖難知凡莫見進云四恩不妄報方顯丈夫心師云切忌亂走乃云兩期勤聚首得度在今朝蕉鹿夢初醒瓶鵝興倍饒身披百壞衲杖挈一輕包佛祖尋常事誰云去路遙且如何是不遙底去路驀豎拂云我欲仁斯仁至矣復舉三祖商那和修問鞠多尊者云汝年幾耶者云我年十七祖云汝身十七性十七耶者云師發已白爲發白耶心白耶祖云我但發白非心白耳者云我身十七非性十七也祖知是法器後三載遂爲落髮受具師云三祖徹底婆心鞠多太煞伶俐第未免說心說性誤陷平人金粟則不然待他道我年十七便云有不涉十七者是什麼人就裏答得相應缽袋子亦堪托付所以道獅兒捉兔須全力奮臂螳螂可避車。

佛誕劉氏爲令郎錫蕃鉉臣祈願請上堂城東老母與佛同生而不欲見佛每見佛來卽便回避返顧東西總皆是佛苦哉屈哉古今尊宿盡道伊气槪天然宛有丈夫之作殊不知早已墮坑落塹了也爭似鹽城朱老孺人不與佛同生而偏欲見佛每見佛來卽便供養念念心心無非是佛且畢竟如何是佛莫是七步周行稱尊獨我爲佛麼嬰孩伎倆那堪誇莫是趙州殿裏韶陽屎橛爲佛麼狼籍葛藤可截斷莫是現今相對坐立儼然爲佛麼直饒領略進前去也系傳言送語人有人道得接手句山僧大展三拜如無再舉个古頌與汝發明虎豹文章麒麟頭角燦地輝天堆山積嶽拶破面門兮蓋色騎聲迥脫羅籠兮解黏去縛罷卻干戈百艸頭秋空萬里飛雙鶚喝一喝下座。

結夏上堂殿閣風髙擺列靑巒九九娑羅樹古飛來白鳥雙雙洵檀那植福之場稱衲子安居之地頭頭無窒礙何須限三月以護生歷歷不囊藏堪笑效九旬而禁足事弗獲已將二千餘年陳規舊套整飭從新大似胡猻喫餈糕搭黏手腳然𨿽如是就中也有个脫灑處還會麼睡起南窗燕子過疏簾半捲自吟哦一杯晴雪香才了杖倚松門看綠蘿是汝諸人若要恁麼去就且待蠟人已冰時爲汝證據只如玆者檀那植福底意如何指示卓拄杖云三業頓除添福徳寸心常淨現優曇。

上堂禮拜若爲眞得髓信眾亦合傳衣默然總攝不二門啞兒可稱紹聖英靈漢子俊俏禪和須用老耆婆肘後神方莫學水潦鶴口邊訛說別行異路任汝甘艸苦黃連甜大展全機何啻砒礵良醍醐毒所以道事無一向理有多般今古平人被陸沈都緣波浪忒相似。拈拄杖卓一卓云。波浪起也。汝等擬什麼處出气。便下座。

上堂。象骨輥毬小兒子戲。明眼人前一場笑。具還有不涉兒戲者麼。自云。有昨夜風翻滿地華。天明翠鳥巢髙樹。

生日正中。送紅衣請上堂。僧問。迥出須彌頂。銜來百鳥花。學人進前請師慶賀。師云。山僧終不肯塗污自己。進云。彭祖春秋躋八百。今朝打鼓樂無生。師云。汝又要塗污山僧那。進云。某甲令轉新條去也。師云。新條聻。進云。拈出少林沒孔笛。大家齊唱太平歌。便禮拜。師打云。一棒賞汝。乃云。獻黃金。歌白雪。陳盛饌設新衣。侈侈奢奢。喧喧鬧鬧。世間禮數。則固是衲僧門下要。且不然何故黃金之獻。贏得手頭能幾時。白雪之歌。閒言徒自污人耳。盛饌陳乎。丈室無過一餐。新衣設於座前。只敷一體。到不如向拄杖子上拶透根源。便見山僧壽日。卽是諸人生辰。諸人生辰卽是山僧壽日。門門合轍。路路歸宗。不用獻黃金。而富超千古。不須歌白雪。而韻協九州。盛饌不陳而陳。歷年常飽足。新衣不設而設。羣有已咸披夫。如是恭祝予壽。可謂至且盡矣。敢問眾中。還有恁麼人麼。良久云。一舉山山齊點首。祥雲瑞鶴潑空飛。

獨露請上堂。僧問。昨朝祝誕。今日重宣。如何是重宣一句。師云。移榻對靑山。捲簾當白晝。進云。髙髙山頂立。深深海底行。去也。師云。低回。無限趣。料不與君同。問壽星騎鹿空中走。未審是誰家境界。師云。東村胡大伯。進云。恁麼則梵音含萬象。瑞气繞須彌。師云。又被風吹別調中。乃云。脫白二十餘載。建幢一十三年。佛法本無多子。饑餐渴飲。困眠恣性。老波旬詆毀我。入泥犁惡趣。眞心大檀護。贊揚我上兜率陀天。山僧聞之。如疾飆過耳。行藏用捨。各隨其緣。緣盡兮行渠不得。緣在兮。捨渠不前。可笑野狐云外望。更來躑躅擬齊肩。忽有个漢云。和尙慶生爲甚。卻恁麼說。山僧向他道慶也。慶也。畢竟如何。堂堂滿面非慚色。全賴此中不負人。卓拄杖下座。

端午上堂。納祉不消。艾旗驅邪曷用蒲劍。只有一道眞言。要汝時時熟念。如何是一道眞言。僧問。趙州狗子。還有佛性也無。州云。無恁麼念才。是狗子還有佛性也無。州云。無恁麼念便不是了也。大眾念。總一般。爲什麼。一是一不是。還知落處麼。擊拂子云。未到髙低路不識。到來夷險任橫行。復舉五祖演端午示眾云。昔有秀才造無鬼論。論就。放筆。一鬼現身。斫額云。汝爭柰我何。老僧若見。以手作鵓鳩嘴。向伊道。谷谷孤。師云。秀才筆力不靈。開眼遭鬼所魅。五祖律令如敕。就中捏怪。更多金粟。待伊現身云。汝爭柰我何。但云。一釣便上。管取斂形。杜口正論。永爲流通。

曬經上堂四十九年間。故紙千七百則。爛葛藤。疊疊堆堆。收拾不盡。狼狼籍籍。蠹蝕偏多。今朝正值六月六。普請大眾。搬出階前。風吹日曬。任彼老凍儂貪淹黑豆。誰管禪和子。穿透牛皮。是則固是。只如人人有一卷風吹不入。日曬不著底經。又向什麼處搬起。擊拂子云。頂門戳瞎金剛眼。海藏龍宮盡打開。

觀音成道日上堂。大士慈悲無掛礙。腰間拖个風流袋。現身隨類度羣生。償盡從前菩薩債。今日是伊成道之辰。諸人若要相見。且不必。補陀石上仰挹風光。紫竹林中瞻依色相。只就平田水滿。亂艸蛙鳴。拶透耳根。打翻鼻孔。便已證普門智。得大圓通。一切處踏佛階梯。一切時具最殊勝。其或未能。縱使觀音菩薩立在面前。於諸人分上。料掉沒交涉。所以道。

鳥守空。池魚從腳底過。

總不知。忽然知。碧潭深萬丈。直下取魚歸。以拄杖敲香幾。下座。

鄕紳徐印臺發願。齋僧一藏請上堂。僧問。供養百千諸佛。不如供養一無心道人。未審。百千諸佛。有何過。無心道人。有何徳。師云。逢人但恁麼舉。進云。某則不然。師云。汝作麼生。進云。大福徳人。修大福徳人受。師云。逢人但恁麼舉。問日前日後。則不問政當今日是如何。師云。拄杖閣須彌。大書仁者壽。進云。路逢劍客須呈劍。不是詩人莫獻詩。師云。直須恁麼。乃云。鑄聖陶賢手經文。緯武才長年思不遇。今日惠然來。且以何因緣而來這里。只爲奮發廣大心願。齋五千百餘眾。眾旣齋矣。則瞿曇歡喜。帝釋降祥。可以轉咎爲福了。目前之勝因。可以易危爲安。培他生之善果元辰。博厚悠久無疆。葉葉流芳法苑中。萬靈景仰咸稱快。𨿽然更須勇猛荷擔。從上佛祖所付囑底一著子始得。豈不見。陳操尙書。訪資福。次福以手畫圓相。操云。弟子恁麼來。早已不著便。那堪更畫圓相福。便歸。方丈閉卻門。看他兩兩作家。龍驤虎驟。千載之下。盡足觀光。只是主賓和气。尙欠藹然在金粟。此者值官客入山。不畫圓相。亦不閉門。但少敍寒暄。如儀頌禱。何故知音弗用頻頻。舉。自有仁風動泬寥。

秋日因西鄰善友齋。兼謝大眾持缽上堂。僧問。昨日火雲燒碧落。今朝秋色上眉稜。如何是新秋景。師云。金井梧桐一葉飄。如何是景中人。師云。个个寒毛盡卓豎。如何是人中意。師云。不吟天寶句。便話嶺南禪。進云。三問已蒙師指示。只如施主設齋。和尙將什麼酬謝。師打云。汝且領這一棒好。僧擬進語。師云。速退速退。乃云。大眾沿街。托缽子苦值爺。貧施主。負米入山家。瘠賴鄰富。然托缽所收。𨿽不甚廣。其一種堅忍之行。亦足以起懶弱而護叢林。入山所施𨿽不甚丰。其一種堅信之心。誠足以植良因而滋善果。固知信心勇發。弗論寡多。實行堅持。那拘老少。把手牽他行不去。惟人自肯乃方親。山僧數日內患寒患熱。無有气力。與汝玄妙商量。只可就本色人說个本色話。還會麼。早秋涼颼颼。暮秋熱到頭。誰家閒妄想。肯向熱前休。休休今夜黑。云消散盡。一輪桂轂碧天流。

禱雨上堂。洞山無寸艸香。林火燒山茱萸。一滴也無。馬師西江吸盡。這幾个熟睡饒譫漢。今日都用不著。惟有雲門大師道。扇子跳上三十三天。築著帝釋鼻孔。東海鯉魚打一棒。雨似盆傾。卻喜他應時應節。應時應節則且置。只如我衲僧家。尋常呼雲喚雨底手段。又向什麼處去也。若云。無恁麼事不可。所說總是虛言。若云。有恁麼事。因甚終朝漧燥燥地到這里不能倒斷一番未免笑殺田舍郎。盡云。佛法無靈驗。伏願龍神示現。一雨普滋君。爲堯舜之君俗。乃成康之俗。路不拾遺。犬不吠。謳歌共樂太平年。擊拂子下座。

解夏查門行珠請上堂。秋風蕭蕭。黃葉飄飄。解開袋口。正在今朝。驪珠衣裏裹明月。杖頭挑江南與湖北。擺手任逍遙。任逍遙。莫向雞羣輕折腰。還有一句子。諸人也須記取。齋是浴主化。福是檀那招。佛法二字。金粟盡付之。寂寥爲甚如此不消。不消。復舉龐行婆入鹿門寺作齋話。師云。龐婆入鹿門。作齋月到天心處。維那請疏意回向。風來水面時。只如拈梳子插髻。後又作麼生。卓拄杖云。一般淸意味。料得少人知。

祈壽請上堂。風飄蕙帳香雲暖。人在壺天白日遲。一局未終柯已爛。知音知後許誰知。忽有个衲僧道。和尙與麼指陳。誠非戲論。但當人壽量羅萬有。超古今。描不成。畫不就。無得無失。非促非延。直饒辯似懸河。機如掣電也。只明得屋外邊事。山僧向他道。今日賴遇上座。然𨿽如是。不因樹杪涼颸起。爭見芙蓉夾岸開。

覲周居士同眾檀護送藏經入山。上堂僧問。三世諸佛。歷代祖師。普說經律論。今日安藏事若何。師云。人人共見。進云。天上有星皆拱北。人間無水不朝東。師云。喜得上座領話。進云。佛法無多子。千古鎭叢林。師云。多了也。問檀護竭盡苦心。不惜入泥入水。只如一大藏教收不得者。如何爲他說。師云。今晨下雨。進云。卽此一句也是虛空釘橛。師云。卻被上座道著。進云。總然道著亦是熱碗鳴聲。師云。禮拜退去。僧禮拜師乃云。從上來事只在於今。好不資一毫。醜不減一毫。惟憑過量大人。當機撥轉。獨力荷肩。便見富厚完全天空海闊。然後以正法眼。照耀人世。展勝妙手。屏翰叢林。直得慧日熙熙。仁風蕩蕩。金鑪靄蔚。寶炬輝煌。佛祖合掌贊揚。外魔措足無地。大眾此𨿽本山。諸老維摩正信修徳中來。亦系時節因緣所致。苟時節因緣之未至。二十餘年營之。而不足時節因緣之已至。不數月間了之而有餘。拈拄杖卓云。而今了也。千卷萬卷但看取此一卷。千言萬言但聽取此一言。上祝皇圖。下資含識。檀那集慶。樹石增榮林下。野僧百事休問著。依然還不會是汝。諸人莫有知恩報恩者麼。復卓拄杖。喝一喝。下座。

退院上堂六載。住持全沒滋味。簡點將來。討甚閒气。何如長松下片。石邊灑灑瀟瀟。科頭箕踞。任他法道遷更。蠓蠅口沸。且臨行一曲。如何演唱。擊拂子云。囉囉哩囉囉嗹。白髮催人容易老。寬懷無事是神仙。下座。

嘉興梵勝禪院語錄

上堂。懶骨鍜成一榻。閒眠消白晝。枯腸浣出半聯。仄韻動寒潮。不管佛來祖來。說甚呼牛呼馬。洵可樂也。頭頭具足。生涯幸勿忘焉。處處彰吾寶。所是汝諸人。果能如是見。如是信解。便可休心息念。髙掛缽囊與山僧同處同行同餐同飲耕云釣月唱沒腔歌自然道泰時淸風調雨順其或隨情變換逐物升沈。敢保終年未有歇手。在且今日受齋底意如何垂示。卓拄杖云。个裏機關如解會。殊勝莊嚴萃爾躬。

祈壽上堂僧問。如何是梵勝境。師云。峯色晴天見。潮聲靜夜聞。如何是境中人。師云。坐底坐。立底立。進云。倘有格外來賓。如何相見。師云。痛賞一頓。進云。承師指出其中意。不風流處也風流。師便打。僧喝。師又打。乃云。一陽已復。五朝石筍。暗地抽條。戶外偶聞笑語。都云。小人道消。逼露娘生面孔。獨立那畔風標。祥光最是赫奕奚。須萬貫纏腰。慧命法身長不昧。壽山突出自髙超。此乃山僧爲兪門韓氏夫人祝壽底意。只如古者道。壽量等虛空。虛空如何可祝壽。徵況泰岱。泰岱如何可量。若非向這里拶透玄關。往往被十二時辰使山僧。此者使十二時辰去也。遂屈指云。子丑寅卯。辰巳午未。申酉戌亥。年年環轉無窮。眉縫倍增新彩。玉梅破蕊占春先。徹骨馨香不變攺。

化龕上堂。生如穿夏衫。死似脫冬襖。穿脫是何人。襖衫寧久保。聽予言回。頭。早自家受用。自家寶池底。金沙透水明。林間玉葉香。風掃香風掃摩尼。達哩吽癹吒射日。火輪紅杲杲。復舉。昔有庵主不安。凡見僧便云。相救。相救。洞山到彼訪之。主亦云。相救。山云。甚麼相救。主云。莫是藥山之孫。雲巖嫡子麼。山云。不敢。主合掌云。大家相送便遷化。師云。洞山自救不了。惹得惡水驀頭澆。庵主立地翻身。較來未免輸一著。爭似自英庵主遷化已兩年矣。今日於烈焰光中。不用相救。只要相送。且相送一句。作麼生道。霜華滿路侵衣裓。疋馬揚鞭莫教遲。

徐子萬爲母李氏延生請上堂。兀坐寒窗蝶夢休。藤條何事賣風流。只因寶婺星光普。攝我髙髙到上頭。上頭旣到。豈可寂默無言。且就當人本分一著。覿面舉揚去也。遂豎起拂云。秪者个輝今耀古。越聖超凡。先乾坤而不生。後乾坤而不老。不生不老。都從自己信心中流露。將來所以。四十年前。通身富貴。四十年後。滿眼兒孫。大業堂。承一人福澤無窮。瑤池會。享百歲蟠桃弗盡。靈苗智種天然異。仙李花開子萬春。山僧與麼舉揚。敢問諸人。還知落處麼。良久云。露柱燈籠添瑞色。秦山遠翠入簾靑。擊香幾。下座。

覲周居士誕日慶懺。並爲屠夫人壽。請上堂。智樂仁壽。宣尼垂訓。昭然物與民胞。橫渠立言可法。迷謬顚倒底。往往戕殘物命。弗信因果輪回。致使仁壽之風。久湮業報隨身。千生無由解免。惟我覲翁大居士。具正知見。爲法門內外護凡。生平一舉一動。與理相違者。今已洗心懺摩。並及一飲一食。有損夫羽毛鱗甲生靈者。悉皆痛滌愆。尢仗佛光而普度。卽此慈悲所感。仁恕所通。可以三障永除。自他俱利。而頓入佛祖聖賢之域也。如是求壽。則不特壽一身。而且壽一家。不特壽今時。而且壽後世。巧歷莫能算。滿天星斗煥文章。滄海未足倫萬邑。衣冠瞻禮。樂瑟琴靜。好金剛體各各圓成。牀第宴安妙蓮華。頭頭露現。𨿽然忽有个大闡提人。終日殺生。不受罪。不受懺。汝且道。壽超何劫。卓拄杖云。久參。上士提起。日朗霜淸。後學禪流。切忌山重水遠。

諭如法侄。送衣上堂。彤雲染就。金縷堆成。不假彊求。自然而至。拈來恰好。非短非長。普請諸人。應髙著眼。髙著眼莫疑。猜正令全。提徧九垓。笑看白目。瞞心漢。浪擬新條。忽振雷。

臘八上堂。天將降大任是人也。必先苦其心志。勞其筋骨。餓其體膚。恁麼說話。權猶主在天人。不得已而受之。何似當時釋迦老子。棄萬乘尊榮。直入雪山。勞形忍餓。至六載。果滿功圓。於臘八子夜睹明星悟道。而後已厥。後四十九年說法。三百餘會談經道。被西乾澤流震旦。此其莫大之任。又豈尋常所能比倫哉。吾人智慧徳相與佛無二。富貴尊榮萬不及伊。爲甚麼。貪戀快樂。弗肯力行。逗到逆境現前。各各捫膺自訴。天乎人乎。咎將安歸耶。山僧今日試與諸人作个撇脫。驀拈拄杖云。釋迦老子來也。就這里見得諦。當則不用勞形忍餓六載。三年明星夜夜燦中天。徳慧依然咸具足。倘或未能。要待梅花香撲鼻。除非徹骨一番寒。是汝諸人莫道。山僧相鈍置好。

歲旦上堂。山川舊气象。人物舊家風。忽地鴻鈞轉般般。便不同年也。新月也。新山川人物一時新。柳眼含靑。梅吐玉繡堤。畫閣起香塵。汝也新。我也新。家風气象一齊新。衣冠劍佩如星爛。滿飲椒觴語笑頻。惟有手中拄杖。長年黑漆漆也。無舊也。無新也。無秋冬與夏春。敲云撥月渾閒事。六臂相逢努目瞋。然𨿽如是。政當今日。亦恰好个用處。且作麼生用。拈來卓立寶華座。恭祝檀那福壽臻。

佛涅槃日。馬闇然追薦明妙翁上堂。問。望前望後則不問。政當望日。事如何。師云。山僧爲居士薦親。進云一物長靈何處安著。師云。千葉蓮華擎足上。進云。眉毛拶破去也。師云。更有祥光湧舌輪。進云。雷音吼動三千界。妙勝光明等月圓。師云。記取這一句。乃云。生與瞿曇同條生。死與瞿曇同日死。不生不死顯眞常。坐斷千差無彼此。春風醉碧桃。春月映流水。山僧不敢暗相瞞。爲汝闡揚明妙旨。且政當恁麼時。畢竟歸何國土。擊拂子云。靑蓮萼上標名字。瑪瑙階前結聖胎。復舉世尊臨入涅槃。文殊請再轉法輪。世尊。咄。云。吾四十九年住世未嘗說一字。汝請再轉法輪。是吾曾轉法輪耶。師頌云。四十九年來法輪何曾轉。親口出親言。有舒復有捲捲兮。點畫全無舒兮。葛藤徧滿七佛師七佛師末後依然少一槌。

承宇得嗣請上堂。僧問。玉燕投懷符吉夢。明珠入掌稱歡情。君家積善由來久。滿座春風繞樹靑。未審此時如何。師云。大家贊嘆有分。進云。信是麒麟原有種。不須摩頂試啼聲。師云。居士亦自知恩。進云。某甲到這里。別有長處。師云。汝試舉看。僧提坐具云。笑倚五云舒。老眼翹看英物早攀光。師云。舊語不須拈。問多子塔前分座。黃梅夜半付衣。從古相傳。燈燈不絕。如何是相傳底意。師豎拂云。秪憑這个。進云。恁麼則萬象森羅齊點首。人天何處不皈降。師云。闍黎莫辜負他好。進云。只如朱居士酬嗣請上堂。未審和尙如何舉唱。師云。向伊道了也。進云。可謂一枝沒孔笛。等閒吹出萬家春。師云。一任舉似。乃云。無事一身閒。有子萬事足。是以世間人殷殷祈所欲。春山靑春水綠今日。聽予酬一曲吹簫。引得鳳雛來。自是庭前多秀竹。秀竹常扶不老枝。枝枝葉葉遙相續。拍一拍。云。且道合何韻調。良久云。不幹菩薩蠻。亦非淸平樂。從教喚我作天工。佳气鬱蔥香馥鬱。復拍一拍下座。

聖墨長老出關。爲師壽上堂。瞎驢鼻孔自遼天。兩載圈欄放意眠。忽地翻身忘管帶。輪蹄踏到艸堂前。政當此時。秦溪水湧。梵勝風淸。鐘磬交參。主賓互照。是汝諸人莫有遞相鞭逼者麼。有則不妨好手手中呈好手。紅心心裏中紅心。如無。山僧自己賣弄去也。卓拄杖云。添籌海屋渾閒事。點墨成龍格外奇。

聖念四旬。兼爲師壽上堂。初夏日漸長。屋角梅垂彈。一任少叢林。佛法那怕爛。山僧贏得無事坐。石數遊魚。或有時乎。松之間。竹之畔盡道。蕭蕭散散是个噇飯癡僧。誰知浩浩肫肫。十二支幹卻解打算。解打算。汝享遐齡。我亦然不可毀兮。不可贊。何以如此體。若虛空沒涯岸。

上堂。荷布靑錢點綴山家。富貴魚翻玉浪。引牽衲子。風騷千七百則。爛葛藤隨我拈來拈去。四十四年間。歲月任他忽變忽遷。何況好友臨筵。羲輪映座竹林。倍增秀麗。檀室愈見輝煌。闡自己之堅固元辰。不須比類於龜鶴。證生前之圓明正果。無勞曲諭乎。大椿山僧恁麼告報。四六文章則不無。若論佛法徹底爲人。總未見得。且如何是。徹底爲人一句。還委悉麼。頻將越古超今。壽散與寰瀛慶瑞祥。

可權請上堂僧問。有問有答。無問無答。今日借一問。和尙還答否。師良久。僧喝。師云。且道。是答汝不答汝。僧又喝。師連打兩棒乃云。靈靈明明。淈淈

打鼓。普請看盡力。說不出。說得出。元來是汝先天物。有等漢聞與麼道。便云。我會也。及乎問伊會个甚麼。卻又無言可對。無理可伸。大眾只此無言可對。無理可伸。莫是盡力說不出底麼。山僧此者曲垂方便。不圖豎教扶宗。且要諸人安家樂業。良久云。寅朝洗面。午中飯黃熟一鑪。經一卷坐倚松窗。待月明。不隨世事滄桑變阿。呵呵也好个時節那。便下座。

上堂。一樹橊花紅噴火。數莖荷葉綠搖風。柴扉半掩無人到。獨坐香添睡鴨中。作境會也不得。作心會也不得。畢竟如何。卓拄杖云。待汝小窗幽夢醒。方知乳燕語墻東。

﹝海鹽縣錢門劉氏法名超恂捐貲助刻祈

父勉甫母馬氏超鳳偕享遐齡吉祥如意﹞

百癡禪師語錄卷第八終嘉興大藏經百癡禪師語錄

百癡禪師語錄卷第九

嗣法門人超宣等編

江南松江明發禪院語錄

入院上堂。衲僧行止沒多般。隨處安身。隨處閒。滿沼白荷觀不足。又攜竹杖到雲間。雲間旣到。是非杳忘。地闊天髙。聲和響順。翻愛當年船子。一絲獨釣寒江。更冀此日。維摩出手共扶祖道。且時節相應底句如何話。會陣陣薰風。來殿閣炎威。𨿽逼也淸涼。卓拄杖下座。

聖蓮請上堂。僧問。佛日臨筵。則不問當陽一句是如何。師云。此去嵩江不遠。乃云。一棹舞長江。爲尋格外知己。半鉤拋巨浸。要覓透网金鱗。金鱗未必全無。知己幸然巧遇。政與麼時主賓道合。水乳和同。鶴曳蘆汀。鶯吟柳陌。畢竟將何慶賀。擊拂子云。打面還他州土。麥唱歌須是舊時人。

上堂。大火西流碧。梧風動何處。疏砧驚人殘夢。山僧在這里默堆堆地。不是舌頭短。亦非關牙痛。今朝蒙眾檀那恭請。未免鼓兩片皮。顚拈倒弄。簡點將來也。似颺起碌磚擊碎鹽甕。然𨿽如此。龍生龍兮。鳳生鳳。鱗角羽毛若養成自有日。雷云相送。喝一喝。復舉趙州問僧。曾到此間否。僧云。曾到。州云。喫茶去。或云。不曾到。州亦云。喫茶去。後院主問云。和尙爲甚曾到也。云。喫茶去。不曾到。也云。喫茶去。州召院主。主應諾。州云。喫茶去。師云。趙州待客猶欠好心。明發爲人尙鄰淸淡。曾到。不曾到。總與杯茶喫。敢問大眾還甘也無。玉泉嫩筍情知少勝過。砒酥一例煎。

上堂。佛法亂如縷。人心毒若蛇。著書成敵國。同學是冤家。何似綠楊深處藏蹤迹。看長天落鶩。野渡漁槎。也不管他棚場熱鬧。也不管他棒喝交加。也不管他說眞賣假。撒土拋砂。只與麼度年華。風流一種亦堪誇。忽有个漢出來道。和尙卽今恁麼地。還是藏蹤迹耶。不藏蹤迹耶。秪對他云。教著孩兒解罵爺。然𨿽如是。事無一向。且畢竟作麼生。但得此中無芥滯。滿途荊棘放蓮花。

上堂。十方佛土中惟有一乘。法無二。亦無三。除佛方便說。如何是方便說。荒艸白楊秋日暮。數聲漁笛起滄洲。

上堂僧問。金粟峯頭曾弄險崖之句。斜涇澤畔又張利爪之威。覿面爭先請師一接。師便打。進云。某甲從此切外還更有否。師又打云。猶嫌少在。進云。欲得吾師意。重沾雨露恩。師云。也須知痛癢始得。進云。痛癢已知。和尙又作麼生。師云。大眾笑汝。進云。幹他甚事。師云。轉見不堪。進云。謝師答話。師復打乃云。塵世無間客。蝸名蠅利。競勞尋形。山有至珍徹地輝。天誰暇顧。若能豁開夢眼。便見物物全彰。擊缶拋鍬。觀音橐籥。拈香擇火。寶志家風。現前三昧已圓成。觸目菩提咸具足。以此資生立業。洞中春色滿乾坤。以此植福延年。腦後淸光吞日月。不是神通妙用。亦非法爾如然。總是汝等諸人。自悟自證底境界。山僧與麼敷陳。還落時流舊套也。無拈拄杖。卓云。一句虛含千古韻九峯象外吐新奇。

舉首座聖墨西堂。白也上堂。肘後靈符光焯焯。貔貅陣上展謀略。大千無地不皈降。是佛。是魔。都鏟卻。且道誰是其人。驀拈拄杖云。一个渾身如潑墨。一个通身似鵠白。今朝舉出大家看。兩處成龍轟霹靂。只如黑白未分時。又作麼生。與伊相見。喝一喝。

臘八祈壽請上堂。舉世尊於臘月八日明星出時。忽云。奇哉。一切眾生具有如來智慧徳相。但以妄想執著不能證得頑石空。頌云。夜半明星出現時。分明喪盡目前機。若言總具如來相。也是空拳誑小兒。師云。世尊受盡徹骨寒。還他梅花香撲鼻。頑石欲窮千里目。教人更上一層樓。爭似思勤陶居士。徳相具足。令子盈門夜夜睹明星。不用空拳相誑年年修舊業。亦無妄想拘牽。𨿽然也須薦取星前意始得。且薦取後如何。團圞共說無生話。帝力欣忘壽日長。

歲旦上堂。僧問。春風乍轉日融和。大地沾恩喜气多。元旦垂機。則不問福民護國事如何。師云。風不鳴條。雨不破塊。進云。一句迥超千聖外。九峯分翠萬年春。師云。隨汝恁麼道。乃云。皇風成一片。何處更覓封疆。華影覆千官。相逢各有劍佩。況龍樓大啟。銀燭搖光鳳歷新頒。椒葩獻頌。人人享泰來之福。物物承鴻庇之恩。無窮瑞彩映眉端。不盡歡聲騰界外。我衲僧家。豁開正眼。舉唱宗乘。佛日髙懸。君恩悉報。只如信心。檀施新年頭。設齋供眾。又作麼生。酬答令徳。自然歌燕祉勝。於把酒祝崆峒。擊香幾。下座。

上堂。立春已過十日。梅花欲開未開。幾處歌童舞女。門前去去來來。達摩眼睛。狼籍滿地。無人收拾。老龐面孔。七橫八豎。霧湧云堆。山僧拈个禿笤帚。東掃西掃。亦覺气衰力竭。只要諸人共出只手。喜色盈腮。喜盈腮。莫妄猜。但愁奇貨少。不怕不還財。且還財一句。如何道。負載不辭千里遠。楊州鶴翅響如雷。

梵勝主人請上堂。僧問。檐頭鵲噪迎賓主。檻外花香叩法筵。不是故人情誼切。焉能直到九峯前。峯前已到。請師垂示。師云。素性𨿽爲客。禪心到處家。乃云。白蓮池上客。買棹入斜涇。爲愛主中主。故通情外。情罏深。殘火暖。簾靜篆香淸。握手無多。謂腸肝徹底傾。大眾旣無多謂。且什麼處是腸肝徹底傾。擊拂子云。會麼。知音不用。徽弦奏。流水髙山意自明。

上堂。恍恍惚惚。其中有物。碧眼胡僧當前受屈。杳杳冥冥。其中有精。揭開腦蓋。拔出雙釘。舉拂云。無山得似巫山聳。何水能如河水淸。復舉簡堂機云。地鑪無火客囊空。雪似楊花落歲窮。拾得斷麻穿壞衲。不知身在寂寥中。師云。簡堂𨿽則恁麼自在。未免有些須窮乞相。明發則不然。楊花似雪輥春風。碎錦成行爛熳紅。身在寂寥誰是伴。金衣聲囀畫樓東。咄。若道恁麼爲富貴相誤。賺一船人。便下座。

君典汪氏請上堂僧問懺罪求眉壽風髙劫外春如何是劫外春。師云。松筠不向雪中老。進云。恁麼則。威音那畔分賓主。總在吾師化育中。師云。芍藥徧開苑內花。進云。因齋慶贊去也。師云。亦少汝不得問。人天交接。祖今髙懸。未審有何祥瑞。師云。岸柳垂絲日正長。進云。祥瑞已蒙師指示。機輪別轉又如何。師便打。進云。明發海中施一滴。人間天上悉沾恩。師云。切忌淹沒。乃云。覓心不可得。罪從何來。覓罪不可得。心從何起。具夙根利智底才聞。舉著向父母未生以前。當頭坐斷。獨耀眞常。便見一切處轉大法輪。一切處成等正覺。無造罪者。無受罪者。亦無懺罪與滅罪者。其或未能。山僧落第二門。重下注腳去也。覓心覓罪不可得。妙用人天渾莫測。心從何起。罪何來。古鏡分明。自染埃。信得及兮。依懺摩而障。緣淨盡見得到兮。燻善法而慧覺。花開五十春光。隨意滿壽山。湧出愈崔嵬。只如適才。二僧恁麼問。山僧恁麼答。又且如何。良久云。松筠不向雪中老。岸柳垂絲日正長。

誕日。普賢請上堂。尋常拈槌豎拂。別無他意。只要諸人知山僧是。霞漳蔡氏子本命元辰。在亥便已該通一切。灑落自由。卽山僧落處。未能盡知。忽若知得自己本命元辰。落處也不差山僧一級地。然𨿽如是。拄杖子旁觀。不禁出來。打動關南鼓。唱起徳山歌。把周天星紀。顚倒錯亂是。汝諸人又向甚處摸索。所以道五行不待。書中驗八字。那從掌上推。得失榮枯人莫測。毗盧頂坐。笑嘻嘻。還識毗盧頂麼。以拄杖卓一卓。下座。

謝兩序大眾齋上堂。僧問。昨日祝壽。今朝又作麼生。師云。不圖打艸。只要驚蛇。乃云。五音六律眾調合成。七寶八珍大家湊就。無手人提得去。穿心碗盛將來。山僧已知債重難償。且與麼歡喜稱謝。有則現前公案。特爲舉似。東鄰采豆。西捨澆秧。兩隻石虎倒臥塋傍。爲什麼。一隊蠅兒蟹子。自從竊些腥臊去後。直至如今。杳不見信息。喝一喝。

端午上堂。壁上鐘馗努目瞋。花妖艸怪盡傷神。乘時且打牛皮鼓。拶透威音那畔人。只如威音那畔人。畢竟是甚面孔。良久云。教我如何說。無物堪比倫。

請化士上堂。我手。佛手。拄杖久已。不在手。客來只是展空手。今朝告報諸人。亦要大家出只手。好手手中呈好手。且畢竟作麼生。智者點頭。定光招手。復舉道場。規和尙因化士問。促裝已辦。乞師一言。規云。好看前路事。莫比在家時。士云。恁麼則三家村裏。十字街頭。等个人去也。規云。照顧打失布袋。師云。山僧此者化士。才請促裝尙未。忽有問。某甲出來承當。乞師一言。秪向他云。善爲前路事。莫忘在家時。伊或如何若何但云。金風

。伏惟珍重。

因采菱上堂。荷葉團團團似鏡。菱角尖尖尖如錐。荷葉團團。我這里。不曾種得菱角尖尖。今日直歲。采得三籃兩籃。入口淸鮮。人人知有采菱曲調。若个唱酬。拍膝一下云。懷珠蘊玉無窮妙。未必江幹老此生。

覲周居士送方丈扁額至上堂。束龜毛爲筆用。兔角爲墨。向文彩未彰以前。書得點畫分明。如渴驥怒猊不可捉摸。人天互慶。祖室生輝。自非平昔道契神交。今日曷克至是。有人提掇得起。重賞一兩金。復舉雪竇云。客從遠方來。遺我徑寸。壁中有四个字。字字無人識。師云。山僧依模打樣去也。客從武原來。遺我睦州。板中有兩个字。字字寬且簡。分付禪流記取伊。千古珍崇耀法眼。

上堂。僧問。爲法臨筵。則不問。酬恩慶誕事如何。師云。骨相兒原天上種。蟠桃實向九秋圓。進云。恁麼則福慧雙彰去也。師云。方信山僧不負人。乃云。多子塔前分半座。風月雙淸。黃梅室內。夜傳衣。水天一色。從上佛祖的的相承。莫不本大願力。維持正法眼藏。所以兒孫徧地。葉茂流長。歷千百載。而未有窮。已然此正法眼藏。度人之寶。照世之珍。依而行之。不獨可與佛祖鬥富。卽有所求。悉皆指揮如意。且如何是如意底事。擊拂子云。三歲神駒英彩露。四句鴛侶壽山髙。復舉本師費老人。住金粟日。因祈嗣請升座。僧問。堂前露柱久懷胎。產下嬰孩頗俊哉。爲復是從天降下。爲復是從地湧出。老人云。當陽指出。僧云。未解語言先作賦。一操直取狀元來。爲復是公侯有種。爲復是獨占鰲頭。老人云。現成道將來。僧云。恁麼則。雲裏撥開金鳳鎖。棒頭點出玉麒麟。老人云。不妨據款結案。師云。這僧解織花中錦。老人能添錦上花。山僧住金粟日。錫侯許公亦祈嗣請升座。玆特到明發酬願。並爲劉氏孺人壽。有个小偈對眾奉禱。棒頭點出玉麒麟。手眼還他作者親。正與麼時咸慶快。坤儀震索一齊新。

上堂。仲冬一樹杪寒。風聲瑟瑟繞庭。黃葉亂飄。飛衲子裏頭門懶出。惟有西墩兩石人。長年不怕赤骨律。任他雨灑與霜摧。熱汗通身黑似漆。黑似漆。明如日。能爲檀那增利吉。逆數癸壬戊甲庚。倒翻角亢鬥牛室。若人於此善參詳。世出世間事已畢。且作麼生。是世出世間事還知麼。歲歲無虞樂太康。摩訶般若波羅蜜。

開鑪上堂。僧問。煆聖煉凡則不問。大開鑪韝事如何。師云。三个柴頭品字煨。進云旣是聖人。更要煆个甚麼。師云。上座眉毛且照顧。僧喝。師打云。教休不肯休。僧又喝。師復打乃云。霜淸月冷。火燼灰寒。禪和忍凍輥作一團。事弗獲。已向破鑪頭。輕輕撥出星兒之火。且喜暖气相接。柴漧艸幹。是汝諸人寧可坐在這里。說些熱鬧話。切不得心粗性躁。踏倒打翻。若打翻廚下。火工沒被單。風來仍舊鼻尖酸。卓拄杖云。山僧添炭去也。便下座。

上堂。五日一參。諸方舊例明發。頭陀舌如秤錘。逗到檀信臨門。便乃推托不開。嘴吧吧地不說心。不說性。不說直指禪。不說靈山記。秪爲當人說个日用便宜底事。且如何是便宜底事。諸惡莫作。眾善奉行。騰騰任運無黨無爭。西風刮浪如雷吼。穩坐虛舟夢亦寧。復舉臨濟示眾云。若與麼來。恰似失卻。不與麼來。無繩自縛一切時中。莫亂斟酌會與不會。都來是錯分明。與麼道。一任天下人貶剝。元叟端云。若與麼來。無繩自縛。不與麼來。恰似失卻一切時中。切宜斟酌會與不會。莫錯。莫錯。分明與麼道。是甚秦時轢。師云。山僧則不然。若與麼來。未曾失卻。不與麼來。何嘗自縛一切時中。隨分斟酌會與不會。絲毫不錯。分明與麼道。大有人笑我水潦鶴。喝一喝。

冬至舉淸首座上堂。畫短畫長。平地無端剛捏怪。掇進掇退。蕭墻徒自動干戈。明發門下。總不恁麼。何故。虎生三日气已食牛。要見牙爪相資。賴有个人。擔荷个人。遠至時節亦彰。不涉陰陽底句。如何通信。南枝忽報春消息。正眼堂堂耀古今。

臘八上堂。金輪寶位。匹如閒夜越重城。遁雪山。受盡饑寒。嘗盡苦枯。容不比舊時顏。汝看這老漢圖个甚麼。便乃如是。以拂子打圓相。喝一喝云。當時若不得這一點。六年冷坐幾乎無合殺。卽今。莫有向這一點。證得者麼。良久云。幸自無瘡勿傷之也。便下座。

祈子請上堂問。覿面爭先則不問。拈華意旨是如何。師舉拂云。秀分仙桂一枝春。進云。當陽拈出萬人前。迦葉微笑又如何。師云。覿面承當猶自可。進云。與麼則。獅兒出窟驚天地。萬象森羅耀古今。師云。正要居士恁麼道。乃云。若欲參究此事。如適才一夥捕魚人相似。知得明發門前小菱塘裏。有無數魚潛泳其中。不管水冷風嚴。瓦擲笑罵。或驚。或逐。或撒网。或垂鉤。百計千方勢必得魚。而後止然。此等人秪能捕魚。不能自捕。若教伊自捕。敢保無下手處。就無下手處。忽然下得手去。咄。原來盡大地是个魚。不獨小菱塘裏。卽小菱塘裏已全該大地魚。縱饒大地人一齊覷捕。亦且取之無盡。用之弗竭。驀呈拂子云。而今。魚在這里。還見麼。見則。不妨大家沽酒醺醺醉。短笛橫吹過釣灘。脫或未能。山僧唱个撥棹歌。爲錢森玉居士禱嗣去也。擊拂子云。許大金鱗不論錢得來。仍放綠楊邊。活潑潑。力綿綿。螽斯兆慶兮。君復然下座。

歲旦上堂。鐘已打了也。香已燒了也。聖已祝了也。歲時新舊拈向一邊。佛法有無束之髙閣。今日華山上座。設年齋大家照管匙箸。索性飽餐無事。相邀云外。望三三兩兩渡人舟。復舉香嚴閒頌云。去年貧。未是貧。今年貧。始是貧。去年貧。猶有卓錐之地。今年貧。錐也無洞。山文云。去年富。未是富。今年富。始是富。去年富。惟有一領黑黲布褊衫。今年富。添得一條百衲山水袈裟。歲朝抖擻呈禪眾。實謂風流出當家。師云。盡道香嚴。知貧不知富。洞山。知富不知貧。若約明發見處說。貧底家藏巨萬。說富底四壁囊空。就中不富不貧。隨分挨過。須還我這里始得。然𨿽如是。老不以筋力爲能。

上堂。今朝是个迎春日。𨿽然水鄕僻冷。比不得府城熱鬧。究竟春色處處無差。春興人人本具不妨。就僻冷中。權做熱鬧一場。以應時節。拈拄杖左邊。卓云。先將靈云桃。趙州柏。結个錦棚。又向右邊。卓云。次將玄沙虎雪峯。蛇綴个境致。復向中間。卓云。然後演出觀音大士普化志公。整整齊齊。互相間錯。搖鈴底搖鈴。打坐底打坐。是汝諸人不惟聞見必定喜歡。且亦知水鄕春樂別有長處。春樂已畢。鞭春一句作麼生。道。還會麼。遂拽拄杖下座。打散。

解制上堂。昔日結也不曾結。今日解也不曾解解結隨時彊立名。大都只要看頭采。卓拄杖云。頭采見也是何卦兆。良久云。加我數年。五十以學易。可以無大過矣。靠拄杖下座。

謝首座化知浴上堂。舉趙州會下二僧相推。不肯作第一座。主事白州。州云。總教伊作第二座。主事云。第一座教誰作。州云。裝香來。主事云。裝香了也。州云。戒香。定香。解脫香。師云。二僧臨事蹉過。趙老重重話墮明發。會下不用相推。第一座也教伊作。第二座也教伊作。第五六座也教伊作。香湯滚滚。廁坑邊不礙。猛虎當路坐。只如功圓行滿。又且如何。須信水漲泥多。自然船髙佛大。

淨蓮請上堂。僧問。應以比丘尼身得度者。卽現比丘尼身而爲說法。現比丘尼身則且止未審。向他說甚麼法。師云。春日晴黃鸝鳴。進云。某甲不恁麼道。師云。汝試亂說看。進云。比丘尼是女人做。師打云。觸犯不少。乃云。明發水之鄕。非舟不可渡。園花人到來。端的是何故。問禪已被纏求悟。還自誤。此去叢林多逢人。任吐露。且畢竟吐露个甚麼。陰陰夏木囀黃鸝。漠漠水田飛白鷺。大眾好語也。可惜用不合時。翻成虛設。山僧再轉一句去。飯思羹。衣思布。睡天明。坐日暮直須如珠走盤。切莫守株待兔。良久舉拂云。六華昨夜飛無數。

五旬修經懺請上堂。鄭娘叉手向潙山。聞名不如見面。龐婆拈梳插髻後。見面不如聞名。若也聞名見面。各適其宜。管取大用全彰。驚天動地到這里。還容得山僧贊嘆麼。還容得諸人議擬麼。所以道。今佛放光明助發實相義。希有諸比丘是中難比況。驀呈拄杖云。這个是實相義。且作麼生。是光明。卓一卓云。這个是光明。且作麼生。是實相義。於此見得。五十年前。妙法華中無異路。五十年後。懺摩會上有餘光。政當今年五十歲。又且如何。復卓拄杖云。昨夢壺公壺裏遊。傳聞王母壽千秋。殷勤乞得長生籙。付與馬門顧氏收。然𨿽如是。已後切莫辜負山僧。拄杖子好。

上堂。僧問。世尊不說說迦葉。不聞聞今日眾居士請升座。未審如何舉似。師云。檐聲不斷前朝雨。進云。旣是不說說因甚。和尙盡情吐露。師云。且照顧打濕袈裟。進云。也柰何他不得。師打云。卻似天晴不肯走。乃云。爲人本色全在質直。平常學道。正因貴乎堅誠猛利。堅誠猛利也。投機一句。頓入佛祖奧堂。質直平常也。迥脫千差。能培福壽基址。甘行者餵驢餵馬龐蘊公口吸西江。百艸頭邊。不二門內。正好結个無諍。保社凡聖同居。闡明發之家。風壯斜涇之气象。其或未能伊自伊汝自汝幾樹綠楊啼翠鳥。春光忽逐眼前過。且卽今投機一句。如何道。聲聞色見無差互。長嘯翛然天地寬。

佛涅槃日上堂。靈山會上拈枝花。著甚死急。多子塔前分半座。討甚來由。直饒三百餘會。弄盡伽陀。還免得涅槃也無。所以山僧怪諸人不得。諸人亦怪山僧不得。大家相對嘴盧。都收拾春風入畫圖。

聖念請上堂。桃紅柳綠。春色分明。惱人麥秀花黃。誰家有計畱住信。時光之易。邁莫逐境以蹉跎。舉古徵今。因今見古。千聖不傳向上路。得來只在腳尖頭。山僧若放過。三十年後。遭伊簡責去。若弗放過。又作麼生。道个接手句還委悉麼。天山一箭收功也。四海何愁不太平。

祈壽上堂。若論本來壽量。山僧實無啟口處。事弗獲。已說个等虛空。過須彌。包萬有。亦是周由也者。世諦流布之談。具大信根底。不用如何若何。只消就山僧無啟口處。踏翻關捩。原來等虛空。過須彌。包萬有。較之本來壽量。不爲差事。政當此時。純純常常。慧性全彰。菱華無點翳。錦帨自生香。閒向吟樓頻倚望。相隨一點婺光長。敢問大眾。莫有異口同音。爲沈門夫人慶賀者麼。擊拂子下座。

佛誕上堂。天上天下。惟我獨尊。黃面婆伽。開著恁般大口。至今合不得。打殺餵狗。貴圖太平。跛腳阿師。伸出一雙毒手。至今縮不得。撩鉤搭索。放去收來。諸方老凍儂做盡閒伎倆跳過他坑阱不得明發與麼道還得也無自云。不得。不得。何故利劍斫除人。我易勸人息。卻是非難。復舉。遵布衲浴佛次。藥山云。汝只浴得這个。不浴得那个。布衲云。把將那个來。藥山休去師云。二大老發明个事。甚生奇特。要且只得一半。我若當時作藥山。決不恁麼休去。若作遵布衲。待他道。不浴得那个攔頭便與一杓。所以道。大鵬奮展摩霄翅。誰顧崩騰六合云。卓拄杖下座。

生日劉超梵祈願上堂。盡云。今日予生日。誰識當辰。母難辰。鞠育恩深毫未報。撫膺常憶舊時人。睦州織屨子輿負薪。孝行經天孰比倫。慚愧數年幹。打哄自撐。自祝。自敷陳。敷陳已畢。居士設齋底意。又如何話會。卓拄杖云。一枝仙桂連根拔。始信文章可立身。

陸門徐氏爲師壽上堂。十畝之間道者。閒閒舟橫綠水枕跨靑山。十畝之外道者。泄泄有客到門去。彼壅滯於斯時也。乾坤合其徳。烏兔合其明。寒暑合其序。鬼神合其吉凶。何促何延。孰得孰失。不是渠儂輕賣俏。皆由默契自天眞。且天眞作麼生默契。徐氏孺人還會麼。喚起窗全曙。催歸日未西。呈拄杖云。無心華裏鳥。更與盡情啼。連卓拄杖。下座。

泰山六旬。並爲師壽請上堂。僧問。和尙將什麼作壽。師雲。水菱千葉翠。風竹萬竿淸。僧禮拜師。乃雲。水滿橫塘已吠蛙。石羊西畔兩三家。未生生後眞消息。凡聖都來較不差。旣較不差也。則汝壽還同我壽。慶人亦可慶他。借婆衫子拜婆年。色色般般無少剩。然而更須以法爲身。以慧爲命。以寬爲福。以慈爲心。方可拯濟四生。包羅九有。設或未能。幾度思歸鄕。夢覺隔窗。怕聽夜啼烏。

上堂。六月不熱。五穀不結。諸上善人。都如是說。惟有現成噇飯懶禪和卻道。今年熱比去年熱。汗流夾背。蚊虫多。破扇手中搖不徹。搖不徹。忽打折。驚起石龜飛上天。老鸛吞聲無處雪。雪雪未明。心地是炎蒸。一度臨流。一度噎。喝一喝。

上堂。祝壽一句不用別求。當前指出。在在盈眸露。冷花盈。砌風淸。雁過樓。八十輪來閒。歲月參天。古柏是同儔。且畢竟合何意旨。驀豎拂云。見麼。人有遠慮。必無近憂。

開鑪上堂。鑪韝未開此唱彼賡宛爾太平气象。鉗錘乍握。左敲右擊。依稀霸占雄風。明發歷事。有年亦知。兵者乃不祥之器。聖人弗得已而用之。但時所必至。令合當行整一旅之師。慰來蘇之望。直教个个倒戈釋甲。在在定國安邦是。卽是就中。也須尋个搭對。方顯得汝我尋常手段。還識手段麼。單刀疋馬不用。如何生擒猛將。跳出臼窠。驀拈拄杖擲下云。轉身一箭。莫饒他。下座。

上堂。僧問。有問有答。落塹沈坑。契理契機。顢頇後學。如今正令旣行。請師通个消息。師云。吹毛寶劍逼人寒。進云。動弦別曲。葉落知秋。以坐具打圓相云。未審這个堪作何用。師云。自己少賣弄。進云。不是渠儂多意气。他家曾踏上頭關。師云。切莫輕舉似人。乃云。一口吸盡西江水。魚龍蝦蟹甚處藏身。一刀殺盡恆沙佛。大地眾生何處乞命。弓弦上走馬。荊棘內安居。撥轉天關。掀翻地軸。直饒與麼去。猶未是極。則事有般。不識好惡漢便問。如何是。極則事何異。白日開眼著鬼迷。明發有一轉語。布施諸人。今冬少雨。地土漧硬。常住蘿卜頭似老鼠尾巴大。是汝二六時中。又思量咬嚼个甚麼。喝一喝。

冬至上堂。一綫陽和報小春。石頭土塊盡翻身。獨余枯木寒巖者。難作三冬暖气人。咄。這个漢。坐在冷湫湫地雪。操冰姿則不無。若是抵浪迎風。敲枷打鎖。糝花枯木上。發焰寒巖中。總未見得。明發與麼闡揚。還有爲人處也無。卓拄杖云。丈夫气宇衝牛斗。踏動鴻門兩扇開。復舉。玉泉皓至日。示眾云。晷運推移布褌赫赤。莫怪不洗。無來換替。師云。玉泉風流蓋世。出語超羣。明發此者。也要諸人知有晷運。推移布褌雪白洗也。如斯不洗不赤。且道與玉泉相去幾何。

臘八趙南泉請上堂。僧問。明星刺破眼睛時。雪裏梅花只一枝。四十九年仍說夢。知音知後有誰知。只如釋迦老子。見个什麼道理。便爾自肯。師云。不是鐵酸餡。亦非蘿卜頭。進云。卽今。夜夜明星皎皎。還許人悟也無。師云。莫屈他好。進云。若然者。學人向馬頭截角。龜背拔毛去也。師云。也許汝好手。進云。和尙亦不得無過。師打云。汝且喫棒著。進云。恩大難忘。便禮拜師。乃云。雪山頂上嘆奇哉。一點明星是禍胎。帶累兒孫無著莫。幾番倚杖自徘徊。徘徊不已。打艸驚蛇正令全提。神號鬼哭政當此際。各出只手一句。諸人試道道看。良久云。總道不得。山僧出手去也。拈拄杖下座。打退。

歲旦上堂。僧問。諸祖門庭。則不問祝聖一句。請師陳。師云。壽比須彌歡萬國。進云。恁麼則恭祝聖人無量壽。村歌社舞太平春。師云。知恩者少。負恩者多。乃云。昨夜玄沙騎猛虎。沿街咬逐子。湖狗咆聲。驚起祐公牛。縮卻尾巴丁。倒走臨濟大師。路見不平。拈一條棒。出來道。玄沙。玄沙。我識汝是釣魚船上謝三郎。爲何如此撒潑。直得頭熱面紅。不敢啟口。驀豎拂云。而今都被山僧擒下了也。報諸人聽分剖。日暖風和歲律新。太平暢飲曹山酒。

解制悟空見來請上堂。僧問。鐘板木魚發笑。燈籠露柱跳。未審是何吉兆。師云今日天晴。進云。恁麼則。鶯逢春暖歌聲滑。人遇時平笑臉開。師云。巧言不如直道。乃云。雁外天逾碧。鷗邊水自春。袋頭聊解著去住。莫隨人。何以故玉經磨琢方成器。品入淸奇始見髙。復舉教中道。若以色見我。以音聲求我。是人行邪道。不能見如來。師云。旣不以色見。聲求。畢竟如來向甚處見。卽今日升月。往夜暗晝明。鵲噪鶯吟。花紅柳綠。一一顯如來眞實體。又作麼生。說个離聲求色見底道理。這里豁開正眼。釋迦老子心肝五臟。盡情敗露了也。所以道。色見聲求也不妨。百花影裏繡鴛鴦。自從識得金鍼後。一任風吹滿袖香。卓拄杖下座。

上元日。劉勉甫同室馬氏。請到圖澤入塔上堂尼。問。五百年前正月半。今朝望日是如何。師云。祥雲繞寶座。進云。禮拜去也。師云。更有瑞气靄深村。乃云。大道全彰。因時顯露。至人無咎。與世推移。然𨿽與世推移。一段靈光終是埋沒不得。所以瓊山老宿。自宋開禧以來。於此日入大涅槃。復越兩祀。於此日住安隱地。不謂滄桑代變歲久莫稽磉盤下。忽爾翻身钁頭邊從新扶起。骨石具在。碑記猶存。有大力量人。重建窣堵波。仍請山僧。於此日樹大勝幢。演大法義。使遐邇見聞者。生希有心。發難遭想。可謂古今合轍。前後一揆。利己利人。其功溥哉。敢問諸人還識此日麼。元宵美景賜福良辰。弦管交加。花燈間錯。家家樂長春之化。个个遊不夜之衢。瓊山老宿與長爪和尙。向百千光影中。弄大神通。扭捏諸人鼻孔。於此見得。諦信得。及山僧爲伊入塔已畢。不用更說偈言。其或未然倩拄杖子描个塔樣去也。遂以拄杖打圓相云。層落落。影團團。佛祖常擁護人天共仰觀。瓊山老宿珍藏處。井畔梅花蘸水寒。卓一卓。云。萬載流傳作話端。

上堂。元宵已過兩日。城市中點燈依然熱鬧。有龍燈。鳳燈。獅子燈。花毬燈。以至鰲山走馬。千奇百怪之燈。無不莊嚴畢具。山僧昨自平湖回。思量。這里甚是寥寂。幸值熹之院主。領南橋善信到山。亦點出佛燈。祖燈。心燈。法燈。以至須彌日月歷劫長輝之燈。悉皆畢具莊嚴。政當與麼時。諸人擬向甚處。著眼舉拂子云。見麼。一燈燃照百千燈。大地山河徹底明。凡聖同由無異路。不煩鼓吹雜歌聲。良久云。有解承當者。各提取一枝。安家樂業去。遂搖曳拂子。下座。

聖節上堂。一佛出世。千佛贊揚一句。全提千祥並集。且如何是。全提一句。以拂子作舞笏勢云。海晏河淸。天子萬壽。

見宗請上堂。鳶飛戾天。魚躍於淵。大道眞體只在目前。逝者如斯。不捨晝夜。至理湛然。原無虛借。孔夫子。三百六十骨節。八萬四千毛竅。盡情揭露了也。更有个慍見底出來道。此是我家茶飯。爲什麼寶華座上拈來。當作宗乘。山僧但與一咄。云。野哉。由也。君子於其所不知。蓋闕如也。是汝諸人還知麼。良久。云。自是不知。知便得。斜涇煙景有誰爭。

上堂舉弘覺問僧。看者是什麼經。僧云維摩經覺云我不問維摩經看者是什麼經其僧言下知歸。師云。弘覺徹底婆心。這僧偶爾撞彩。簡點將來末後。猶欠一著在。山僧恁麼道。還端的也無。若到。諸方一任舉似。

上堂。無花無酒近淸明。興味蕭然是野僧。可惜這等俗漢。未曾識野僧興味在。若識野僧興味底。不論冬凋夏長。自有靈山花可拈。那管瓶罄囊空。自有曹山酒可喫。日暮啼鴉隨杖至。雨餘芳艸任盤桓。大眾且道他的是。山僧的是。良久云。差之毫釐。隔以千里。

上堂。獅子吼無畏。說百獸聞之皆腦裂。喝一喝云。若喚作獅子吼。換汝眼中睛。不喚作獅子吼。禿汝口中舌。去此二途。如何甄別。復喝云。永嘉大師來也。向諸人道。香象奔波。失卻威龍。天寂聽生欣悅。山僧驀拈拄杖。便與趁出何故。這里著他不得。且畢竟作麼生。坐石數魚無意智。狂呼童稚捉楊花。

受超果請上堂。準擬芳村。水艸齊垂頭。橫臥綠楊西。那知蹤迹難遮掩。又趁春風起耙犁。耙犁旣起。萬苦千辛。帶水拖泥。衝煙冒雨。敢問眾中莫有相救者麼。如無。山僧自作自受去也。拽拄杖。下座。

﹝海鹽縣比丘尼行定捐貲助刻祈先師

思慧早生蓮界並自身壽命延長者﹞嘉興大藏經百癡禪師語錄

百癡禪師語錄卷第十

嗣法門人超宣等編

松江超果禪寺語錄

師於順治丁酉春受請。四月初四日入院。至山門云。不勞彈指。樓閣門開。是汝諸人止可暫時經過。若要到大休歇之場。前頭猶有活路在。

佛殿。面如滿月。目如蓮。天上人間咸恭敬。顧視左右云。果是他家苗裔也。須依而行之。遂展具。

伽藍堂公平不阿。正直是與屏翰叢林。今朝賴汝插香雲。一穗薰沈兩手舉。

祖師堂。西天四七正好提瓶。東土二三喚來洗腳。新超果更敢也無。良久云。放過一著。

方丈此室甚深廣。晝夜常放五色光。惟許超宗異目底。踞坐其中等閒發。一機千機萬機頓赴出。一語千語萬語齊彰。若是影響音聞之流。必定望崖而退。卓拄杖。

拈護法。啟佛法。付與國王大臣。有力檀越。令其燈燈相續。長明不斷。且如何是。相續底意。琳瑯金薤个裏絕。無囊藏韻調宮商。各立兩邊聽取。

合山疏綠楊。古岸自在。自由因甚。被這半幅紙勾引出來。莫是冤有頭。債有主麼。向下文長。再煩讀過。

指法座頭頭彰瑞彩。步步湧階梯。旣然有路可行。誰管毗盧頂上。

拈香。此瓣香位慶龍飛。文昭虎變。爇向寶鑪端爲今上皇帝祝延萬歲。恭願執中而垂衣。致治端拱而化樂。無爲此瓣香。如山如斗。爲楫爲舟。奉爲合朝。百辟闔郡尊官名。公鉅卿遠近檀護。恭願壽基永固。爵秩髙遷。此瓣香。六回。拈出。惡聲。早已播江湄。兩處偸閒。隻影猶如埋巖壑。詎料業緣未了。依然天网難逃。爇向鑪中供養。前住徑山。現住福嚴。費隱容本師老和尙用酬法乳之恩。上首白椎竟。師云。一槌便就。溢目光輝不假。一槌光輝溢目。莫有恁麼。衲僧請出來證據。僧問。蹲釋迦於腳底。趁彌勒於風前。爲復是神通妙用。爲復是法爾如然。師云。任汝卜度。進云。定乾坤句。千聖罔知。轉剎海機。凡靈莫測。不涉妙玄。請師再示。師搖曳拂子云。看看。進云。恁麼則無邊剎境。自他不隔於毫端。十世古今。始終不離於當念。師云。且禮拜著。僧顧左右云。今日超果有齋。師云。不得忘卻。僧一喝。歸眾問。駕靑龍於白雲。影裏玩月。觀星弄金毛。於一覽樓前。驚羣動眾。神通妙用。則不問開堂說法是如何。師云。海眾齊瞻。進云。乾坤廓落無邊際。杲日當空宇宙明。師云。也須照顧頂。進云。只如門連城市。車馬駢闐。絲竹管弦。時時入耳。聲色不離。如何是。鬧中取靜一句。師云。速退。速退。進云。恁麼則。慣把一枝沒孔笛。等閒吹過汨羅灣去也。師云。天下總聞聲。進云。謝和尙答話。師噓一噓。乃云。孤峯頂上眠。云徒誇峻峭。十字街頭垂手。太煞勞攘。須知我衲僧家。腳跟活潑。無礙無拘。出處隨時不著計較。今日幸遇皇風蕩蕩。帝道平平。臺旆臨筵。明眼作證。直得向雨花殿上。八字打開一覽。樓前千差坐斷。揭示滹沱。正令闡揚少室眞猷。使一切未見者見已。見者復見。未聞者聞已聞者復聞。密契佛祖不傳妙心。頓悟父母未生面目。豈不綽綽然有餘裕哉。政當恁麼時。回。機就位一句。如何道。金鰻解聽無生法。萬象收藏碑鏡中。復舉。雪峯拈拄杖示眾云。我這个爲中下機人。時有僧問云。忽遇上上機人來時如何。峯放卻拄杖。雲門云。我不似雪峯打破這葛藤。乃拈拄杖云。我這个爲中下機人。時有僧問。忽遇上上機人來時如何。云便打。師云。縱橫殺活。豎教扶宗。還他二大老。新超果則不然。拈拄杖云。我這个爲中下機人。或有僧問。忽遇上上機人來時如何。但兩手分付。何以如此不見道。千兵易得。一將難求。下座。

立兩序。馬氏超麟。超淵。超奇。祈願請上堂。不遇雪霜。無以驗松柏之操。不逢變冗。無以見衲子之心。衲子之心已見。法令在所必行。𨿽然不攺舊家風。看看也要從頭起。驀呈拄杖云。如今從頭起也。還識舊家風麼。若也識得。則在彼在。此各安其居。若女若男。均從所願。以此列班序。同徳同心。以此扶勝幢。無偏無黨。以此祈遐壽。壽不可量。以此報親恩。恩無不報。如開武庫錯落交輝。似出摩尼靑紅互映。政當此際。大家贊助一句。如何話會。卓拄杖云。笛中一曲淸平樂。消盡人間幾許愁。

鼎叔同室朱氏請上堂。幹三連。坤六斷。羲皇卦畫。已明判。夫主唱。婦克隨。天倫樂事。兩無虧。龐婆回。向。拈梳插蘊。老沿街賣笊籬。堂堂正眼。空千古。一段風流。誰得知。誰得知。且莫疑武原也。有劉善士匹配孺人志。不違金石身心。能重法打開寶藏。現希奇希奇已。現禱祝一句。作麼生道。丹桂枝枝。香月窟。蟠桃歲歲。熟瑤池。良久云。大小超果。大有人道。伊慈悲落艸在。便下座。

佛誕日。舉陸濤法侄首座上堂。僧問。拳槌腳踢妙用無虧。應物現形隨機展演。只如安排第一座。還許無手人擎著虛空也無。師云。看他好手。進云。打破蔡州城。擒卻吳元濟。又作麼生。師云。卻是汝作家。進云。大眾證明。和尙親言出親口。師云。爲甚麼自己便承當。進云。謝師答話。師便打。僧大笑歸眾問。昔日雲門會裏。撥轉風流。今日超果堂前。全身奉重。還許某甲贊助也無。師云。汝試道。看僧向右邊打圓相云。只如未離兜率時。這个在什麼處。師云。蠱毒之家水莫嘗。僧向左邊打圓相云。那个又作麼生。師云。總與一筆勾下。進云。萬古碧潭空界月。再三撈捷始應知。師云。且緩緩著。僧連喝。師打云。放過則不可。俊民居士問。聖皇治世。列聖繁興三教並垂。則不問如何是。釋迦師。師舉拂子。如何是孔子師。師又舉拂子。如何是老子師。師亦舉拂子。進云。師範已蒙師指示。五家宗旨請師宣。師云。不妨逐一問過。進云。如何是臨濟宗。師云。白棒當頭劈。如何是雲門宗。師云。鐵鼓驀空撾。如何是曹洞宗。師云。回。互不露鋒。如何是潙仰宗。師云。唱和無生曲。如何是法眼宗。師云。靑山樹樹靑。進云。可中有个無面目漢人王。法王羅籠他不著。三教五宗收拾他不住。設到超果門下。和尙如何接待。師云。明窗靜幾好安排。士目顧左右云。大眾會麼。畢竟水須朝海去。到頭云定覓山歸。師云。須是居士始得問。世尊降誕於今日。和尙升座於目前。且道阿誰在前。阿誰在後。師云。一个鼻頭兩孔出气。進云。世尊說法四十九年。談經三百餘會。且道和尙目前說个甚麼。師云。半句也無。進云。恁麼則兩彩同一賽。个个證無爲。師云。汝自己分上作麼生。僧便喝。師打云。那里學得來。進云。昔年曾話會。今日又重新。師云。不如截斷好。乃雲。水之積也不厚。則無力以負大舟。風之積也不厚。則無力以負大翼。是故善知識出世。爲人拔楔抽釘。如水負舟。如風負翼。苟生平所積不厚。遠舉髙飛。未免有夭閼之患。豈不見。世尊初生。便乃手指天地。稱我獨尊。雲門旁觀者淸。更欲一棒打殺。與狗子喫。其气槪造詣當何如耶。山僧今日把虱上頭。抓一場佛事。也要諸人委悉。還委悉得麼。佇看陸地起波濤。始信來源出處髙。喝一喝。

居士鏡巖請上堂。月浮水面。古鏡舒光。雨滴巖前梵音說法。山僧踞坐其中。別無施設。只要大家聲和響順。形直影端。鼓拍相從。法門久賴會麼。謾道園林花已謝隔簾尙有數枝紅復舉明招到招慶有度上座問云羅山尋常道諸方盡是麨飯惟有羅山是白飯上座從羅山來卻展手云白飯請些子招打兩掌度云將謂是白飯原來只是麨飯招云棒打不死漢師云可惜羅山好白飯被明招和盤托出私作人情究竟勞而無功超果這里白飯也有麨飯也有只是不許多喫若多喫則肚裏脹穿眼睛突出敢問諸人還知落處也無連卓拄杖下座。

上堂種得多生般若根根根不昧能修今世人天福福福全彰扶護叢林克興家業四生九有賴以提攜鳳子麟孫藉斯出現如是因獲如是果一回舉見一回新此乃武原艸臣錢老檀護平日大受用處而今森玉居士同令室劉氏特發虔心遠寄信齋請山僧升於此座爲祝眉壽所謂父母之年不可不知也子道盡矣掬水分明月在手親恩報矣弄花自然香滿衣且不辜來意一句如何敷演甲子循環無滯礙香山願湊十人遊。

上堂入門解辧主中主把手同登樓外樓一曲浩歌天地小笑看身世等浮漚要識此一曲麼從上佛祖拍拍相承山僧於其中間增一毫不得減一毫不得今日信手拈來信口道出普令虛空法界情無情等與在會設齋善友躋仁壽域惟冀虛懷諦聽遂以拂子擊香鑪三下云只這是有來因六律五音和之不得髙山流水莫可比倫眼裏聞聲透悟去風光透映雨花新忽遇个漢大笑云和尙得恁麼絮那但向他道超果常師柳下惠。

上堂本性彌陀匪從外得惟心淨土豈向他求向他求轉求轉遠西天十萬路迢迢從外得旋得旋迷彌陀來也仍蹉過但能口與心聲聲相應心與佛步步不離驀忽築著磕著如子面母如暗投燈如溺遇舟如饑逢膳然後知歌臺酒榭純足寶樹蓮池狗吠驢鳴無非頻伽共命彌陀卽我待客理家處眉尖自有玉毫光我卽彌陀飲食起居時腳下常存安養地故曰參禪只爲了生死念佛亦爲了死生若就一邊挨得入兩條門路弗多爭玆因西方殿主人領眾特請升座不覺漏逗如此且據令提持一句作麼生道喝一喝云淨土當前予不立彌陀拽杖趁那方。

生日鄕紳陸筠修等請上堂一年一度慶予生一年一度催予老髼松亂髮半如絲滿目靑春何處討大眾更須知有不生不老者呈拂子云徑艸雨餘抽綬帶池荷風定掠衣香。

舉天申首座上堂牡丹𨿽好全憑綠葉扶疏竹成林跂看鳳儀現瑞文成五彩句配三玄嶺南之血脈已通濟北之家聲不墜山僧憶自鷗灘一別倏忽經八載矣今朝驀地相逢未免變嗔爲喜何以故物宜求新人宜求舊智過於師方堪傳授且畢竟傳授个甚麼當堂揭出無私意管取山山黛臉開。

端午上堂僧問一覽樓前云捧日金鰻井裏浪稽天過去未來則且止端陽一句是如何師云戶戶泛蒲酒進雲村童野老玩賞已知衲子窮途請師一接師打云急急如律令進云白棒無私恩歸有地師云負之者多問如何是超果境師云亭橋獨跨三門內如何是境中人師云白龍潭上鬥龍舟進云會則途中受用不會世諦流布未審向上還有事也無師云向下看取進云將謂無人證明師云原來原來乃云文殊手裏艸一莖能殺能活太白山中粽兩个易飽易饑新超果心不負人面無慚色門插艾符休免俗臂懸彩縷且隨時獨憐浩浩楚江水屈子深冤莫洗之敢問大眾解作一篇續騷賦也無良久雲歸去來兮歸去來黃鐘毀棄已焉哉復舉龍牙和尙云學道先須有悟由還如曾斗快龍舟𨿽然舊閣閒田地一度贏來方始休師云我不似龍牙恁麼道白龍潭上鬥龍舟此事如君有悟由奪取錦標誇得意轟轟髙出萬人頭卓拄杖下座。

沈愼齋等請上堂僧問捨淸涼辭熱惱總非本分退佛位讓圓通盡是波吒不入眾妙門何爲超果句師云朝來風色緊樹葉滿空飛乃云六月十九日觀音成道時汝且道觀音在什麼處若云普陀巖上全身現未免逐浪隨波更云西方殿裏石碑藏猶乃迷頭認影尋常千千萬萬來這里擇火燒香何曾見一人半人驀地分明覷破遂以拂子敲香鑪云於此覷破分明便見得觀音面目卽汝面目野色原無山隔斷觀音鼻孔卽汝鼻孔天光直與水相連觀音所成之道卽汝所成之道不必故鄕風景勝因緣恰好便爲家夫如是則臨機應用各適其宜利物垂慈各安其當故曰大悲者觀音之變也觀音由聞而覺始於聞而能無所聞始於無所聞而能無所不聞能無所聞𨿽無身可也能無所不聞𨿽百億身可也山僧今日與麼舉揚大似熟處難忘相席打令是汝諸人還聞麼良久云座中幸有江南客休唱鉤輈格磔聲便下座。

中秋上堂月色四時好今宵分外明南樓添庾興琢句自新淸如何是新淸底句莫是水光瀲灩浮金鏡麼借物畫描阿誰不會莫是舉杯對月影成三麼因情感觸何代無之莫是吾心似秋月碧潭光皎潔麼大小寒山善說道理好與一頓痛棒且畢竟作麼生舉拂子云人人本有眞月在不落盈虧朔晦中復舉僧問雲門一切智通無障礙時如何門云掃地潑水相公來師云掃地潑水相公來庭桂逢秋花正開若解連根倒拔去廣寒宮殿浪如雷下座。

到上海請題云居庵額上堂俊民居士問承聞灌溪和尙有言我於臨濟爺爺處得半杓末山娘娘處得半杓共成一杓如何是共成一杓底事師云喫者自知恩進云丈夫自有通天路因什麼低頭三載爲人灌園師云卻是伊具眼進云只如昔日末山今日云居是同是別師云看他別出一頭地進云可謂一枝無孔笛別是有知音師云分明記取乃云暫作茸城客來爲海上游知音商不盡同道了方休瑞塔千鄕繞長溟萬葉浮單傳眞妙訣只此莫他求諸人還會麼會則途中受用面門廓落寒光動不會則世諦流布腳下未移生鐵鑄承虛接響自饃糊急須認取通天路只如今日尼照云上座同諸檀護請山僧到這里爲立庵名還有通天路也無書出云居二大字是凡是聖任躋攀復舉無爲宗泰禪師參五祖多年不能抵對一日祖升堂顧眾云八十翁翁輥繡毬便下座泰欣然出眾云和尙試輥一輥看祖以手作打杖鼓勢操蜀音唱綿州巴歌云豆子山打瓦鼓楊平山撒白雨白雨下取龍女織得絹二丈五一半屬羅江一半屬玄武泰聞大悟掩祖口云秪消唱到這里祖大笑而歸師云五祖渾身賣俏宗泰脫體風流山僧也不解打瓦鼓也不解唱巴歌只有一个繡毬可以隨時取用驀拈拂子打圓相云鶻眼鷹睛如覷透頭陀何地著慚惶。

請慈朗法侄首座秉拂上堂僧問竹稀煙補密梅瘦雪添肥卽今龍象交參和尙將何垂示師云兩道眉毛橫掛劍進云古者道三十年後覓个漢也難得未審和尙親覓得幾个師云大眾證明了也進云不到山深處爭知雲起時師云首尾一齊收乃雲入水不避蛟龍漁父之勇也陸行不顧虎兕獵夫之勇也見佛殺佛見祖殺祖衲僧之勇也汝且道衲僧以何操略而能若是烈焰鑪中煆出來磨成鐵嘴又銅腮頂具有金剛眼生死牢關盡擊開政當今日猶子情親法門誼重向人天眾前推舉一句如何話會宏綱共振照千古方信舊痕痛處深。

開鑪上堂僧問虛空中抽骨和尙尋常設施陸地上行舟未審阿誰能得師云無面目人得進云某甲已知口是禍門師云自知較一半進云知不知且置只如今日弘開鑪冶全憑鬧熱門頭點鐵成金貴在惡辣手段會中有个頭角崢嶸爪牙全備底人和尙如何相爲師云且喜山僧有搭對進云大眾看看當陽分付機關別惟許超方作者知師云何須輕賣俏進云一枝突出難遮掩千古流芳格外奇師云也免不得問雲間士庶渴仰宗猷向上玄關請師大啟師云精金鈍鐵一齊鎔進云恁麼則通身手眼通身現徹底風流徹底知師云任汝添柴炭進云人人歡天喜地个个八字打開去也師云切忌躍冶乃云若欲舉揚宗門向上事何止鴛鴦殿前艸深一丈直得三泖之水逆流諸天雨花無路若欲落七落八說个子曰詩云何止風雨調而兒童舞直得天馬山頭獻瑞鳳凰率鳥來儀只如超果今日開鑪且道是落七落八耶是舉揚向上事耶驀拈拄杖卓云總不離這一著何故三世諸佛於此鑪中轉大法輪歷代祖師於此鑪中運風扇炭十方禪侶於此鑪中炙焰承炎遐邇檀那於此鑪中安家樂業火燒不入底臥雪眠霜棒打不回底夷溝塞壑作向上商量也得作落七落八流布也得五十年間一百年後有人箭鋒相拄超果極力爲人句也不至湮滅無聞然𨿽如是白沙翠竹江村暮還愛柴門月色新。

上堂身穿施主衣口喫施主飯將什麼報答施主寺門西田隴畔負鞍戴角底豈是別人束莖艸置在面前卻又吞吐不下所以古者道入道不通理還身復信施此之謂也有般漢聞與麼道便云端坐受供養施主常安樂似這等別造地獄著汝在更有云終日穿衣不曾掛寸縷絲終朝喫飯不曾咬半粒米似這等超果棒折亦未肯放過且畢竟將什麼報答施主蒲團夜冷鼻孔各自捫摸蠟炬搖紅眉毛急須照顧喝一喝。

馬友麟禱嗣上堂法門廣大包括無窮寂然不動感而遂通丹山鐘彩鳳吉夢協羆熊叮嚀莫自生疑慮管取門閭喜气充復舉阿難問迦葉云世尊傳金襕外別傳何物迦葉召阿難難應諾葉云倒卻門前剎竿著髙原泉頌云翡翠羽毛麒麟頭角弟應兄呼振動海嶽路遠夜長休把火門前倒卻剎竿著師雲門風紹續須是其人迦葉若不得阿難這一根剎竿今日向甚處著眼髙原老漢與麼道也是背地裏替人助喜且超果意作麼生一番提起一番新垂手長攀碧玉麟。

續庵長老請上堂問不假一言請師直指師云若非山僧幾答此話進云謝和尙去也師便打問天上有星皆拱北人間無水不朝東政當恁麼時一句作麼生道師云眞不掩僞進云古人道行住坐臥總是這个未審這个是甚麼師云曲不藏直進雲龍得水時添意气虎逢山勢長威獰師云也是現成底乃云上上上到髙處望髙髙髙處更無上南嶽天臺在下頭須彌百億難摹狀極孤危絕倚傍飛登捷走者托與重擔千鈞躡足趑趄者贈與艸鞋百緉山僧念汝孳孳似不可爲幾及且少貶焉作个榜樣遂拈拄杖雲長則七尺短則十丈擬欲思量劈春便棒。

提督標下眾官入寺齋僧請上堂僧問不用三玄戈甲不展五位旌旗如何是正令全提一句師云吹毛劍气逼人寒進云縱步踏翻毗盧頂千聖齊教立下風師云汝也須照顧面門進云恁麼則有意气時增意气得風流處且風流師云上座不妨伶俐問吹無孔笛唱太平歌且道是阿誰境界師云胡三黑四進云還許學人和也無師云許僧喝師云卻被風吹別調中進云眞金自有眞金價終不和沙賣與人師云猶帶瓦礫在乃云善言言者言所不能言善迹迹者迹所不能迹言所不能言言超文字語音之外迹所不能迹迹融形色象貌之中言迹分明頭頭合轍是故從上佛祖出世正印提持無非曲盡婆心爲一切人陳其言示其迹耳驀豎拂云這个是迹擊香幾云這个是言透脫兩重臼窠突出衲僧巴鼻如人到家家權在手風行艸偃水到渠成有時鼓角傳呼乾坤爲之黯黑有時吹毛晃耀邦國賴以奠安建立鏟除令由己出摧邪輔正法必公同敢問眾中誰是具與麼气槪者良久云一踏鴻門開兩扇樽前令我憶樊公復舉昔朱行軍入南際寺齋僧執手鑪行香雲直下是直下是時有僧云直下是甚麼行軍便喝僧云行軍是佛法中人惡發作麼行軍云汝作惡發會那僧便喝行軍亦喝云鉤在不疑之地遂呼左右認取這僧著師云一个如臥龍奮迅駕霧衝霄一个如猛虎咆哮生飆震谷隨機敲磕各有可觀大用現前不存軌則今日蒙眾官客入寺齋僧𨿽無如是問答須知別出他一頭地且因齋慶贊底句如何話會五福身膺無險畏年年勝日醉仙桃。

照云請上堂僧問戴角擎頭一覽樓前獨步吟風嘯月九峯頂上翻身轉機就位則不問倒捋虎須事若何師云彊中更有彊中手進云只如今日升座說法還許伊進身有分也無師云又且何妨進云大家出手揮今古一曲無生答太平師云敲唱任將來問呼之則來遣之則去來來去去明什麼邊事師云人從上海還接得楊州信進云只如呼不來遣不去又且如何師云汝且道中間說个甚麼僧擬進語師便喝乃云一覽樓峭峭巍巍宴坐不動碑鏡石方方正正摩蕩生光金沙灘碧碧澄澄須眉可鑑竹竿匯盤盤曲曲古樹涵靑琴瑟笙簧時時入耳風帆野鳥日日盈眸觀世音在這里隨類現身何止華亭三度幽冥主於此處拯迷破暗說甚苦海千重只爲當人坐在聲色窠中不能作主所以畢世限在見聞界內無有休期山僧此者不惜眉毛與汝做个撇脫遂豎起拂云是个甚麼良久放下云又是个甚麼甚麼甚麼沒兩般等閒覷透亦何難雲收霧捲長空淨月照波心玉一團。

徐超麟生日上堂徧一切處是這一句子一大藏教詮不及這一句子該攝一切處歷代祖師提不起汝若作一句子商量無繩自縛不作一句子商量業識茫茫山僧到者裏𨿽然口似匾擔且喜有个第二句堪爲推托還識第二句麼萬瓦嚴霜結三竿愛日紅壽山常聳翠認取主人公主人公莫認錯祥麟原只一隻角卓拄杖下座。

上堂舉僧問黃龍機云禪以何爲義機云以謗爲義楚石琦雲南湖則不然禪以何爲義以贊爲義師云說謗說贊只見一邊非贊非謗未解眞禪忽有問超果禪以何爲義但云灼然以何爲義伊若眼目定動便與老大一拳不是見人輕賣俏衲僧气槪合如斯下座。

道生薦師馬至忠求孫上堂南嶽下出一馬駒兒孫徧地天皇遺龍潭一餅蔭彼兒孫二老漢貴圖熱鬧門風簡點將來未免蝦爲子曲山僧拗曲作直重說偈言使僧安其僧俗安其俗彼此家庭有賴存亡相益均沾夫是之謂道也道不可離可離非道故君子終身由之而弗能已已夜冷蒲團收足坐一天好雨灑梅華復云布衫脫卻那邊去一念俄興此界來來去分明無異主堂堂古鑑絕纖埃絕纖埃當人記取勿浪猜。

尼慧心請上堂僧問教中道由戒生定由定生慧卽今四眾臨筵如何是起戒一句師云剎竿頭掛花幡子進云只如歸宗斬蛇南泉斬貓政當恁麼時還得戒也無師云莫謗他古人好進云恁麼則晴空霹靂驚天地雨後風生浪自消師云汝自己分上作麼生進云自有一雙窮相手未曾容易舞三臺師云一狀領過乃云燈籠侵早口吧吧露柱堂前也發花報道南山百尺井鯉魚咬斷木蘭艖白頭老父梳烏髻夜半虛空散彩霞此語灼然人易信秤錘蘸雪笑冬瓜復舉古徳云三通鼓罷簇簇上來佛法人事一時周畢淨居尼云三通鼓罷簇簇上來拄杖不在苕帚柄聊與三十師云二尊宿隨機縱奪各有可觀超果此者不拈拄杖與苕柄亦無甚佛法與人事三通鼓罷簇簇上來有問則出無問退去良久噓一聲下座。

蓮根請上堂樹末烏啞啞樓頭鳩谷谷不知何事太關情叫到西山紅日落因思昔日老瑞巖自喚自呼自應諾主人翁惺惺著百千年後還如昨良久云明眼禪流一任卜度。

上堂舉楚石琦云若據一大藏教說少一字若據祖師門下說多一字不多不少恰好處道將一句來僧擬議琦便打出師雲山僧則不然若據一大藏教說不少一字若據祖師門下說不多一字添多減少恰好處道將一句來伊若擬議亦打出汝且道楚石打底是山僧打底是試請辧看。

錢森玉祈願請上堂果滿菩提圓是什麼果花開世界起是什麼花饒汝攀摘的來未免世界荊榛七華八裂山僧此者別資一路將千年桃核下種深耕云外天香連枝毓秀只要當人信得及學得勤自然水漲船髙龍吟霧布畫堂笙鼓連宵鬧頂戴皇恩答佛恩。

請上堂臘月初七擊鼓敲鐘瞿曇未悟大眾從容叮嚀且各蒙頭睡莫待星芒落眼中只如星芒落眼有什麼不好人鬧鬧馬叢叢萬苦千辛在己躬信是業緣無避處翻思松竹引淸風然𨿽如是自古迨今到恁田地者能有幾个復舉天臺丰幹禪師往五臺次路逢一老人干云莫是文殊麼老人云豈可有二文殊於禮拜未起忽然不見師云丰幹具頂門眼卻被這漢熱瞞當時若據令而行討甚文殊耶子蒼禪人春初發意往五臺不及半路卽回還逢著文殊也無良久云文殊文殊負汝負吾。

臘八解制守靜等請上堂僧問指天指地則不問雪嶺修行事若何師云鵲巢磊頂進云恁麼則萬籟無聲星月朗一靈光透廓雙眸師云汝且道世尊在什麼處僧喝云兩眼對兩眼師云多此一喝進云某甲從這里風光去也便歸眾師乃云道本無可道亦復無可成六年撐餓眼剛謂睹明星殊不知明星未睹以前天依舊是天明星旣睹以後地依舊是地說个智慧徳相人人本具太煞顢頇更說个妄想執著證得不能未免誤賺大丈夫兒气宇如王誰肯傍戶倚門聽人處分𨿽然也須學這老漢嘗一番苦辣始得這老漢位居金輪富有四海國城妻子象馬七珍靡所不備忽覺生死無常棄如敝屣直至雪山修行受饑忍凍是汝諸人能有如是灑脫如是力量否不能如是而欲與這老漢同得同證同入同修吾未知其可也還知麼金毛獅子擺脫鐵鎖而奮迅遊行玉角麒麟掣斷錦繩而軒昂步驟吸漧三泖水踏碎九峯云共發揮劫外風規同指點寰中節令且道是阿誰境界卓拄杖云八臂哪吒無覓處莫邪光射鬥牛寒下座。

上堂僧問紅輪畢竟沈西去未審靈魂往那方師云殘夢頻驚蕉葉雨故鄕只在藕花洲進云恁麼則堂堂坐斷千差路卓卓分明絕去來師云好此一句僧喝師便打乃云薦亡無別法白棒指元因直下能開悟頭頭契本人本人旣契畢竟憑何證驗卓拄杖云吉祥地湧金蓮座胸臆光騰卍字輪。

上堂霜風鳴飄飄無事移筇出出門偶爾腳踏翻見有物焉黑如漆拈起也疑是地藏手中珠放下也卻似洞庭山裏橘報君知須委悉初三十一中九下七昨日今朝利市大吉趙州勘破臺山婆筠袁之人頭插筆咄。

上堂心隨萬境轉轉處實能幽隨流認得性無喜亦無憂牛頭獄卒羅漢聖僧日與往往來來哆哆和和總是隨流底意因甚山門內兩个大漢不肯喝云令人轉憶謝三郎一絲獨釣寒江雨。

眾護法請上堂陸首座問巍巍堂堂煒煒煌煌千聖挽畱不住萬靈瞻仰無門和尙還有慈悲處也無師云一言旣出駟馬難追進云來時翠艸婆娑去則萬林蕭索還是以境換人還是以人換境師云看汝重著力進云竿綸𨿽倦何不且待春風師云大眾普聞進云珊瑚枕上雙行淚半是思君半恨君師云愁人莫向愁人說乃云金鰻入井不輕出靑虎歸山不復來惟有鴛鴦殿上月年年夜照綠蘿苔呈拄杖云金鰻出也穿過毗盧鼻孔卓一卓云靑虎來也裂破文殊眼睛可中或遇个不顧危亡底漢走向風前硬剝剝地生擒活捉簸弄爪牙也許伊同報不報之恩共助無爲之化如無山僧騎靑虎項捏金鰻頭於十字街前髙聲大叫去且道叫个甚麼我不敢輕於汝等汝等皆當作佛。

劉允明纘功壽親請上堂一念驚疑乾坤局蹐一機透脫日月圓明證圓明之體露本有之光四相莫能推移八風吹而不動髙樓傑閣任意登臨水榭云城隨緣放曠政當恁麼時且道是佛耶是菩薩耶是羅漢耶是天仙耶有人揀辧得出慶贊檀信已畢脫或未能山僧再打葛藤去也一念驚疑乾坤局蹐究竟主翁原弗失一機透脫日月圓明歷劫傳來本現成幾次拈提自恰好這回拓出愈芳馨愈芳馨瑞气呈同入蓬壺占鶴算花開五葉樹長靑卓拄杖下座。

上堂我手何似佛手被人截斷了也我腳何似驢腳被人踏倒了也人人盡有生緣被人捉敗了也大小黃龍牢關已破計較已窮直至如今上天無路入地無門卻來山僧拂子尖上聲聲道爲法自獘一至此哉山僧按劍不平將他佛手驢腳生緣重修墻塹使竊符假雞者知近日王令稍嚴弗敢逾疆越界且憑个什麼道理便爾相助舉拂子云除著黃龍頭角外其餘盡是赤斑蛇復喝一喝。

退院上堂自嘆孤髙學未能偶於鬧市閣寒藤無緣正好賦歸去免累人心起愛憎且畢竟歸去何處委悉麼兩岸白雲待我久低回爲誦北山文。

﹝海鹽縣比丘尼超弘捐貲助刻祈生

生世世菩提心不退般若智長明者﹞

百癡禪師語錄卷第十終嘉興大藏經百癡禪師語錄

百癡禪師語錄卷第十一

嗣法門人超宣等編

再住松江明發禪院語錄

上堂舌頭在我口裏隨我說將來拄杖在我手中隨我打將去打去則棒棒無差不論是佛是魔是女是男都與按過說來則言言見諦不拘魯墳竺典醫經外史盡底掀翻衲僧家个个眼有筋皮有血闖入這般行戶帶水拖泥抵償舊債也免不得舊債償矣今日倚棹言旋同諸君逍遙自在一句如何話會寒梅漏泄先春信瘦策輕移任意看。

歲旦上堂三百六旬之始二十四气之初金雞唱早啟重扉銀燭搖紅通曙色萬姓稱觴慶賀諸侯執玉來朝相逢盡握手揚眉共坐各吟詩刻賦於斯時也政所謂天得一以淸地得一以寧君王得一而天下平衲僧得一而事事現成忽有个漢出問云如何是一山僧也不管汝新年頭驀頭便打何以如此諦觀法王法法王法如是。

出關請上堂僧問把住則眞金失色放行則瓦礫生光猶未是衲僧行履處如何是衲僧行履處師云眞金失色瓦礫生光進云將謂云生碧嶂原來月落寒潭師云識得末後句未進云爲眾竭力禍出私門師打云果然僧禮拜師乃云昔年別我把關封今日功圓脫蓋籠百里重來呈舊面桃花仍自笑春風春風起處萬井熙怡燕語鶯吟山靑水碧政當此際腳下無拘一句則不問只如福如上座所出底關是是非關耶佛祖關耶生死關耶假饒道得一一分明我這里還有向上關在且作麼生是向上關良久云險便下座。

上堂人世榮枯猶如幻夢半生心事付彼流川何用挈挈波波忍效墦間之乞且自溫溫重重甘攜陋巷之簞君不見兒童斗百艸徧處去尋討鬥罷各歸家狼籍誰與掃又不見兒童放紙鳶乘風直戾天忽朝綫索斷攧地有誰憐阿呵呵恁麼淡話我說得汝也說得只是跛腳阿師能說不能行喝一喝。

龔耀泉請上堂僧問如何是祝壽一句師云秦峯髙泖水闊進云劫外乾坤古壺中日月長師云時來天地皆同力進云春風共演無生曲總入吾門化育中師云不須舉酒問崆峒僧作禮云謝師答話師云交乃雲閒似忙蝴蝶飛飛過短墻忙似閒白鷺思魚立小灘坡老爲人眞好笑口頭三昧水彌漫且不閒不忙一句作麼生道搭起層臺著戲襖蟠桃拓出任君攀復舉僧問三角印和尙云如何是三寶印云禾麥豆僧云學人不會印云大眾欣然奉持師云印和尙眼觀東南意在西北今日或有問明發如何是三寶但云福壽春他若云學人不會但云居士欣然奉持是汝諸人切莫道明發依他作解俗气不除好。

生日馬駿卿請上堂僧問萬仞波濤駕鐵艟巍巍直入柳堤中手持百步穿楊箭用祝吾師算莫窮如何是穿楊箭師雲中進云學人代禮拜去師云穿過髑髏也不知進云風前接得秦符命月下騰騰信腳歸師雲閒閒語問四眾臨筵如何是祝贊第一句師云燕語一簾日鶯吟兩岸風進雲海屋添籌數人間幾萬春如何是第二句師云八句也有僧喝師便打乃云靑靑翠竹盡是眞如喚眞如作翠竹得麼鬱鬱黃花無非般若喚般若作黃花得麼故善言言者不以辭害意善知知者不以理廢事辭意吻合事理融通世出世間打成一片或茸城垂釣引出赤尾長腮或松下科頭還我嘲風弄月富貴不能驕貧賤不能困患難不能移當此之際且道山僧本命元辰落在何處舉拂子云流行坎止隨渠妙莫認生緣坐亥宮。

端午刈麥上堂雨過來麰匝地黃亂蛙聲裏報端陽風蒲可愛無心剪云衲相隨且力忙提起獲鐮兵已辟解開芒縷命尢長輸贏世路呼誰醒忍學村農自在方。

上堂世尊有密語迦葉不覆藏往往盡道拈花微笑是密語是不覆藏若與麼會則謂世尊不覆藏迦葉有密語亦何不可還委悉麼花發雞冠媚早秋誰人能染紫絲頭有時風動頻相倚似向階前斗不休拍禪牀云世尊迦葉來也切忌錯下名言便下座。

劉門超鳳請上堂盡十方剎海微塵同一个太平日月徧世界女男凡聖共一个無位眞人覿面相呈色聲不到當陽拓起背觸俱非惟許具夙根利智底機先領旨言外超宗徹見鋒芒拈來便用自然風飛雷厲迥異常流鳳髻拖光萱幃耀彩且道山僧與麼說還當得馬氏延生句也無卓拄杖云三萬六千朝又暮壽山髙出碧雲層。

上堂麻三斤幹屎橛趙州喫茶玄沙未徹這般說話諸方喚作餿飯殘羹殊不知百味珍饈無逾於此是汝今日亦須仔細嘗過始得且嘗過後如何麒麟閣上閒名字不博生前一笑歡。

請上堂僧問秋風颯颯吹來徧地黃金寒水潺潺妝成長流玉帶今日張門夫人請升座未審祈个甚麼師云一串數珠談不盡進云恁麼則紫綬傳金穀靑氈起舊家師云有勞重說偈言問如何是世尊不說說師良久如何是迦葉不聞聞師云上座耳聾進云寶華座上家風轉四眾齊沾雨露恩師云恁麼那僧拂袖歸眾師乃云籬外芙蓉關映水庭前桂子馥篩風老胡萬里迢迢信只此分明意莫窮會得兮笑山僧指鹿爲馬會不得兮罵山僧喚甕作鐘會與不會一總拈卻也是濕紙將來裏大虫徧身眼活觸處途通佛祖心胸都剖露海門夜半日頭紅復舉宋時張天覺公及第後因入僧寺見藏經梵夾金字整飾乃怫然歸書院夜坐長吟向氏夫人呼云官人夜深何不睡去公云正此著無佛論向應聲云旣是無佛何論之有當著有佛論始得公疑其言後訪一同列見佛龕前維摩經借歸閱次向問看何經公云維摩經向云可熟讀此經然後著無佛論公異之由是深信佛乘師雲天覺公著無佛論若非向氏夫人輕輕點撥幾乎勞而無功所謂妻賢夫必正省力已多時武原張門夫人陳氏與侗翁大檀護同心同徳屏翰禪林遐邇聞名人天贊頌今又同太夫人顧氏遠來璜溪設供較之向氏夫人軒輊何啻十倍且山僧酬謝底句畢竟作麼生展演世世生生徵壽考衣冠常立帝王傍。

海會書至上堂萬善殿中闡祖機淸風襲襲播坤維龍顏大悅親垂手榮賜伽黎策杖歸大眾我憨公首座一時際遇亦足觀光正眼看來猶少衲僧一籌在然𨿽如是也不得屈抑他何故叢林在處皆寥落輔聖深心此道先。

湯仁侯同室馬氏保嗣上堂心地生諸種因事復生理果滿菩提圓花開世界起大小般若多羅說因說果則不無若是應時及節底句則未在且作麼生是應時及節底句諸人還知落處麼呈拂云玉燕投懷惟仁是輔明珠入掌於湯有光勤禱祝勿遺忘舉心動念卽道場佇看他日岐嶷也克振家聲賽馬良。

冬至上堂羣陰互戰寒風惡葉盡千村幹索索律管忽然丁倒吹陽隨至日動寥廓動寥廓石筍抽條梅破萼漏泄能仁意旨多衲僧一任共酬酢。

臘八靈瑞請上堂不畏身中冷常憂世上寒逾城而夜遁穩坐雪山看看个甚麼一點明星當午現神頭鬼臉許多般喝一喝復舉古者云忍忍三世如來從此盡饒饒萬禍千殃從此消默默無上菩提從此得慈受深云會得此三種語好个不快活漢愚庵及云老慈受錯下名言會得此三種語好个沒量大人師雲山僧則不然會得此三種語好个披枷帶鎖漢何故莫將無事爲無事往往事從無事生。

歲旦上堂新年新月不用說新佛法只可說个好話壯人見聞且如何是好話弓櫜矢戢四海慶太平之春雨順風時萬民獲安養之利叢林因而富足僧眾賴以和融活潑潑無礙無拘步騰騰自由自在是則固是忽若山僧轉一語云福不可屢幸安不可久居得福而慮患則其福必臻處安而思危則其安可保敢問諸人是好話耶非好話耶良久云懵懂之流猶沈醉夢英靈漢子自合知機便下座。

張順橋請上堂五燈千燈從一燈起呈拄杖云只這一燈從甚麼起十歲百歲從一歲生卓拄杖云只這一歲從甚處生識得這一燈五燈千燈燈燈不異識得這一歲十歲百歲歲歲無差所以道聖賢者後天地生而知天地之始先天地老而知天地之終知終知始隨處作主正體圓明超宗越祖今日當堂舉似君切莫悠悠自莽鹵復云此數日以來雨多晴少屋壁角一堆佛法幾乎浸爛若非鹽官齋主到山因風簸颺好不困悶簸颺已竟東去西去作麼生行不得也哥哥泥滑滑也柰何。

印光請上堂僧問處處霜風凜冽个个寒毛卓豎政與麼時還許學人問話否師云也不消得進云爲什麼不消得師云自己領會好進云恁麼則竹影掃階塵不動月穿潭底水無痕去也師云人前一任舉似僧喝師云卻有些須气息進云今日親見和尙師噓一噓乃云移花種竹做成頭緒便是好經綸豢鳥餵魚稱我生機無非窮快活何待髙揮杖拂說个祖意西來更或捨此別求未免鄕關萬里是汝今日還委悉麼良久云野鶴自騰雲外去呆郎徒向樹邊蹲復舉古陸遊居士問松源云心傳之學可得聞乎源云旣是心傳豈從聞得士領解獻偈云幾度驅車入帝城逢僧一例眼雙靑今朝始覺禪家別說有談空要眼聽師云𨿽則因緣契合逞俊一時簡點將來猶欠悟在山僧若作松源棒折也未肯放過如其不然心傳之學掃地盡矣卓拄杖下座。

久雨上堂連旬陰雨潑春寒庭院花飛不耐看擊拂子云陽石急鞭雲霧散晴光浮映玉欄幹。

劉扆宣保子明慧請上堂善釣者出魚於千仞之下餌香也善弋者下鳥乎百仞之上弓良也善用者收拾鳳麟於深山大澤之外拄杖子長也汝且道拄杖子長多少有人道得兩手分付如無一枝芳艷先春信垂蔭還他自養培復舉文慧禪師生而穎異參天衣懷遇眾請益次豁然大悟懷印可云此吾家千里駒也後出世僧問如何是禪慧云入籠入檻僧拊掌慧云跳得出是好手僧擬議慧云了師云千里良駒無勞鞭影伯樂一顧凡馬羣空後有僧恁麼問果然按轡長驅也趁伊弗及趁得及亦希奇不因間世英童出爭顯中庭有白眉。

子美三省子覃鍔須四檀護請上堂世路欹嵚相逢誰現大人相荒村僻冷逆料門疏長者車不謂序屬三春碧桃風動文星入座蓽戶增輝山僧愧無一法可表殷勤且借手中拂子露个題目去也遂豎起拂子云題目露也是什麼章句就中有能坐斷要津別通消息如金毛出窟返擲自由似香象渡河截流而過全理全事卽色卽心然後知燕語鶯啼咸宣妙義霞光水影悉闡眞機自己與古聖今賢覿體混融不二古聖今賢與自己隨緣應化無差保國安家也在里許榮前裕後也在里許乃至植福延齡也在里許政當此際大眾異口同音又如何贊頌擊拂子云突兀九峯環拱翠華堂戲彩老萊多。

盛愛湖張鏡巖李天衢請上堂有佛處不得住寶鏡髙懸無佛處急走過莫邪橫按摘楊花摘楊花人從鵡湖來接得江西信報道廬山有香鑪峯瀑布泉景況可愛李謫仙騎驢遊徧忍俊弗禁拍手而歌曰日照香鑪生紫煙遙看瀑布掛長川飛流直下三千丈疑是銀河落九天好大眾恁麼詞章如何當作宗乘且江西鵡湖相去幾千里爲甚傳聞恁麼近李謫仙去此千餘年爲甚麼騎驢尙在這里見得方知山僧與眾居士久歷遠劫同在光明藏中並行不相違悖其或未能張公自喫酒李四自還錢山僧提籃盛水賣河邊總不幹諸人些子事喝一喝。

上堂以世諦法接人去落在世諦法中以佛祖機接人去落在佛祖機中以向上拈提接人去落在向上拈提中山僧佛祖機不會世諦法不通向上拈提也無有且作麼生招接良久拍膝一下雲閒持經卷倚松立笑問客從何處來。

請上堂一切甚深廣大義如來一句能演說且作麼生是如來一句瑯函滿藏蕃衍空文畢缽重科沈埋奧旨總未見如來一句在若論如來一句似天普蓋似地普擎似風普吹似日普照透聲透色非寂默可通離相離名非語言可造山僧今日借此一句爲嘉禾淩門朱老孺人六旬壽使其身安意泰食息無虞寶婺星垂籌添海屋不亦盡美盡善矣乎𨿽然只此一句畢竟作麼生道良久豎起拂云看看山僧道去也擊香幾一下復舉趙州問僧一日看多少經僧云或七八或十卷州云闍黎不會看經僧云和尙一日看多少州云老僧一日秪看一字師云十卷八卷不多不少一日一字不少不多大小趙州瞞這僧卽得瞞山僧則不得爭如朱老孺人自家屋裏看一藏兩藏又倩人看一藏兩藏藏藏圓滿字字分明其功徳寧有旣耶是汝諸人還知伊收因結果處麼菩提子徧三千界般若花開萬古春。

普賢爲師預慶請上堂僧問向上一著千聖不傳豎拂拈槌當說何法師云日暖梨花白天寒鳥語低進云應以比丘身得度者卽現比丘身而爲說法今日比丘尼身和尙作麼生說師云領取前話進云一種沒弦琴惟師彈得妙師云贈汝三文買艸鞋乃云運龜毛筆磨無煙墨展玄沙白紙三張長書傅大士偈云有物先天地無形本寂寥能爲萬象主不逐四時凋普賢菩薩騎六牙白象空中唱言善哉善哉此偈不惟壽己而且壽人不惟壽今生而且壽曠劫直得鐘山獻瑞樹頭掛絢爛之霞浦水騰波河伯效恆升之慶叵耐木上座气憤不過出來扯碎擲之堂前然後山自山水自水大士自大士普賢自普賢各不相涉依位而住去也何以如此人生相識貴知音水入水兮金博金。

劉門超鳳請上堂本有風光非男女相外覓遠求自生迷障我今不假繁詞爲汝全提壽量呈拄杖云就裏驀地透穿便如碧落無雲十虛通暢方知道剪有剪形刀有刀樣釣魚船上謝三郎原是玄沙老和尙復舉雲門云若說眞如解脫菩提涅槃是燒楓香供養汝若說佛說祖是燒黃熟香供養汝若說超佛越祖之談是燒餅香供養汝皈依佛法僧下去愚庵及云雲門气宇如王卻作座主見解普慈道若說眞如解脫菩提涅槃是將黑豆換汝眼睛若說佛說祖是將木患子換汝眼睛若說超佛越祖之談是將魚目換汝眼睛皈依佛法僧下去師云二尊宿隨機演唱各有所長山僧不敢妄分優劣未免與伊平出若說眞如解脫菩提涅槃是將白飯與汝喫若說佛說祖是將糊餅與汝喫若說超佛越祖之談是將栗棘蓬與汝喫皈依佛法僧下去然𨿽如是三十年後有人簡點山僧去在。

上堂簾捲竹風淸窗開花月異不來還憶君相見又無事遂呵呵大笑云事生了也繡幢影裏分賓主玉磬聲中闡要玄復云世間所有妙音聲無有能比如來音水流風動鳥語虫吟是世間音長弦短笛玉磬金鐘是世間音且作麼生是如來音有人道得是名親見如來其或未能善護庵打坐弄珠樓揚波我一音法侄日與森羅萬象宣演如來妙音諸人也須眼裏聞聲始得擊拂子下座。

舉蓮峯素首座上堂皇崗別我渡江去心緒離離難盡訴屈指於今二八秋道交情誼猶如故梅花百韻風月全彰玉麈一枝綱宗透露孤山室內展佛祖橫縱爪牙九座峯頭植人天淸涼大樹斯皆機契昔日正眼無差所以法演將來轉身有路諸仁者要見伊正眼及契機處麼山僧事忙不暇指陳且向堂中問首座素。

兪悅卿生日請上堂僧問如何是文彩未兆以前底消息師云向文彩未兆以前薦取進云惟此一事實餘二則非眞師云已是落二落三進云理隨事變物應機投居士初度臨筵和尙有何指示師云杖頭拓出小須彌進云面目千年舊甲子一周新師云好語原多同進云因齋慶贊禮之常然應時納祐又且如何師云道過了也進云日出曉云呈瑞气花開晚節有餘香師云任汝添彩乃云六十歲以前眉毛列兩邊六十歲以後舌頭原在口政當今年六十歲入凡入聖不減不增佛祖與眾生爲一煩惱與菩提爲一乃至鬧市之中四民浩浩並及水流風動鵲噪鴉鳴皆與自己爲一譬如明鏡當臺妍媸自現不假計較觸處現成山僧到這里只得因齋慶贊去也居士施財山僧施法財法二施等無差別常光赫奕兮已報母氏之劬勞瑞气蒸騰兮能延自己之歲月靈山一會儼然存誰道本源猶未徹忽有个漢云這老和尙尋常口頭硬似鐵爲什麼輕輕打濕嘴唇便爾軟拖拖地只向他云喫人美食談人美事敢問大眾還首肯麼喝一喝下座。

知浴悟空楊衝懷請上堂結制開鑪路從平處險參禪打坐人向靜中忙就中勉彊相爲看來似乎不必雪峯云三世諸佛在火焰上轉大法輪他是泉州子善說泉州話雲門云火焰與三世諸佛說法三世諸佛立地聽隨邪逐惡應庵云三世諸佛與火焰說法火焰燒殺三世諸佛自己眉毛還在麼明發這里火冷煙銷三世諸佛也無著處只有一橛爛柴頭待汝黑地自吹忽然吹得火發方知道說个鑪中無火時一團冷焰正騰輝深深撥出星兒現未免翻成節外枝卓拄杖下座。

冬至上堂羣陰剝盡一陽復亨枯漧花開寒水焰發汝且道無根樹子一株還解開花也無叫不應山一所還會發焰也無無陰陽地一片還有剝復消長也無若人識此三般物非惟憍屍迦通身富貴抑亦七賢女滿目光輝其或未能往往時移節換年年發白牙疏大司寇塋前兩个戴石襆頭底開口笑汝諸人莫言不道復舉法華經偈云止止不須說我法妙難思諸增上慢者聞必不敬信師云如來在世諸上慢比丘尙且若此矧末季乎然則山僧今日說說何謂也藥出金瓶因救病劍離寶匣息囂爭。

金山衛兪震宇生日請上堂天寒日短樓誰倚樹瘦江空人未回幸有兪翁修妙供團圞淨侶笑顏開笑顏旣開如何贊祝今且以金山爲父衛城爲母滄海長流爲弟昆萬象森羅爲眷屬拄杖子就中默誦眞言倒推花甲不管汝七十三八十四直教耳順心通證入本來壽量然後滋之以雨露震之以風雷凝之以雪霜照之以日月使宇內物物各遂其生各安其性胎蕃育茂果熟枝榮此般贊祝還契得尊意麼良久云翻身磕破虛空額萬別千差盡坦平。

自賢請上堂僧問法鼓如雷人天普集當陽一句請師舉唱師云梅花初破臘進云泥牛吼處天關轉木馬嘶時地軸搖師云也好个消息進云只如古人道淸淨行者不入涅槃是何意旨師云千差俱坐斷進云破戒比丘不入地獄又作麼生師云渠儂得自由進云謝師答話師噓一噓乃云難難難目前隔个須彌山卓拄杖云推倒了也易易易信口道來無不是喝一喝云汝且道是个甚麼山僧非是貶駁古人只要大家知有難中易易中難始得所以道難難莫道難信手推倒須彌山易易莫道易信口道來卻不是除非直下透根源未免隨人亂倒起且根源作麼生透去復卓拄杖喝一喝下座。

佛成道日上堂四門遊駕作瓶化病老之軀半夜逾城桓因捧揵陟之足這一隊漢引誘人家男女向窮崖雪窖中忍凍耐饑不知圖个甚麼及乎臘八觀星打失鼻孔𨿽則死地能活千載一時簡點將來翻成禍事山僧與麼批判自信彌天過患合墮拔舌犁耕是汝諸人若云將此深心奉塵剎是則名爲報佛恩也只救得一半。

歲旦上堂問文物鼎新海日髙輝光祖道乾坤有慶太平端拱樂無爲蕩蕩仁風請師說法師揮拂子進云無邊剎境歸王化一曲陽春賀聖明師云人人喜願進云歷然喝下分賓主啐啄機先越祖翁師云今日且放過問寒歷已除曉角吹來新气象歲華不攺萬民齊樂舊乾坤如何是應時一句師云汝也添年我也添進云梅破春風早竿頭消息眞師云看汝進步進云只如三聖道我逢人則出出則不爲人意作麼生師云切進云興化道我逢人則不出出則便爲人又且如何師云露進云和尙卽今還有爲人處也無師云一任卜度進云一堂風冷淡千古意分明師云了乃云大哉乾元萬物資始至哉坤元萬物資生帝王乘乾履坤尊賢重道俾萬物各資始而資生其大與至也夫孰能名之玆者三朝肇建五漏頻催火城分道擁旌旗玉佩齊趨鳴殿閣一團和气老幼交參無盡恩光叢林有賴敢問諸仁且作麼生道个祝聖底句遂豎起拂子云委悉麼美此英莖爰采爰獻聖容映之永壽於萬下座。

祈子請上堂舉西天尊者般若多羅讖云震旦𨿽闊無別路要假兒孫腳下行金雞解銜一粒粟供養十方羅漢僧師云般若多羅與麼道爲是如虫禦木耶爲是見在幾先耶姑置勿論今日省泉鄒居士寄粟飯僧要祈求兒孫以續後祀畢竟有何證驗良久云二株嫩桂久昌昌不須跨水復逢羊下座。

解制張君榮請上堂僧問結時風霜匝地解時石迸泉飛四海皆春無向背請師酬唱祖師機師以拂子作吹笛勢進云鳥啼花笑人皆委獅子遊行侶不求師云未是知音者進云只如獅子未出窟時如何師云驚天動地進云出窟後如何師云動地驚天進云出與未出時如何師云照顧性命著進云獅子吼時芳艸綠象王行處落花紅師打云向汝道不信僧一喝師云遲了八刻乃云如何是結把定咽喉無處出气如何是解放開綫道任汝優遊如何是結中解坐斷千差路分身百艸頭如何是解中結百花叢裏輥一葉不沾身這个說話莫道久參上士口似紡車就使後學初機也解屙漉漉地山僧此者平展去也天回泰運節過元宵家家月影尙婆娑樹樹銀花猶燦爛主賓贊慶共登春福之堂士女謳歌默契單傳之道萬古眞燈不昧一會靈山儼然是汝攜囊東去西去不如且住在這里何故佛法無多予自笑久長難得耐心人。

髙鳳林同室張氏請上堂向上一路千聖不傳學者勞形何處摸索事弗獲已向別峯與汝相見便有機有境立主立賓費盡唇皮通身泥水說个春到野華隨岸發秋來黃葉滿空飛其實無他只要當人直下瞥地去返本還源去踏破化城去歸家穩坐去且政當此際居士花甲年周又如何贊頌鳩杖不扶老益健團圞髙踞鳳凰林。

結春期守靜知浴同何念常等請上堂爭先角勇鬧紛紛解了冬期又結春但信是心原是佛更將何法付何人碧桃醉日鋪幹錦弱柳隨風吐萬綸卻恐客來認作境極相親處不相親喝一喝復舉龐居士頌云十方同聚會个个學無爲此是選佛場心空及第歸師云鰲頭獨占紅雪飄香選佛場中還他龐老居士明發此者十方聚會春試場開呈拂子雲山僧先拈个題目與汝擎展汝能如是見如是去及第心空也不難其或未然解名盡處是孫山吾兄猶在孫山外。

雪峯亙和尙訃音至上堂僧問法身無相示現有去來法眼無瑕光明照寂滅敢問雪峯和尙遷化向甚麼處去師云今古分明進云東家作牛西家作馬風流固有知音南頭賣貴北頭賣賤行業阿誰著價師云大眾證見進云滿地白雲關不住石前流出落花香師云哀哀進云只如和尙今日舉哀設供還得不辜同條也無師云任汝看取進云象骨峯髙常積翠螺江雲月悉光輝師云禮拜去僧一喝歸眾師乃云徳厚心慈量寬行廣開人天之眼目作衲子之紀綱在今時中惟我雪峯和尙法兄一人而已山僧昔出其門自念深恩未報刻銘五內朝夕弗忘不謂去秋法幢遽隕慧日掩光偶接訃音吁天躄地諸仁者汝且道雪峯和尙安身在什麼處若道伊不生不滅無去無來那个不知若道伊此方緣盡他方顯化阿誰不會若道只此不知不會便是雪峯和尙安身處轉覺沒交涉還委悉麼下座煩兩序大眾同到靈前設奠燒香普禮三拜。

師五旬聖念請上堂夢眼才開挨過浮生半百腳跟有據踏翻剎海三千活潑潑圓陀陀八風吹而不動峭巍巍孤迥迥劫火燒以長存入佛入魔可凡可聖且道是何人分上事以拄杖作撫琴勢云髙山流水許誰知知音獨憶鐘子期。

上堂僧問天上碧桃和露種日邊紅杏倚云栽還許攀折也無師云汝試攀折看進云西望瑤池降王母東來紫气滿函關師雲閒言長語這里用不著進云今日與師親祝壽橫吹鐵笛賀太平去也師云笑汝者多問髙升寶座四眾臨筵佛法當陽如何施設師云昨日雨今日晴進云當機覿面提覿面當機疾不犯好手更請一接師默然僧喝師云鼓粥飯气進云請接則且置諭如師遠來慶誕未審和尙還受慶也無師雲山僧不受慶進云恁麼則似庭前柏樹子去也師云靈利衲僧僧禮拜云作家宗師天然有在師便打乃云寫盡千張紙徒煩心手勞人情如太華爭似道情髙演祖與麼道山僧不與麼道何故寫盡千張紙敢辭心手勞人情不周匝爭見道情髙諸仁者要見道情髙麼春雨綿空落紅滿徑巖法侄不避水泥自武原城來爲山僧壽各各赴堂照管匙箸莫輕觸翻被伊冷地笑去在便下座。

一云卽心等請上堂問春風陣陣花狼籍祖意西來句若何師云一家有事百家忙進云威音以前無量壽未審那个是同年師云拄杖子進云恁麼則壽比須彌髙萬仞福如東海納百川師云俗气不除進云學人借花獻佛去也師云不干汝事乃云有物混成先天地生當陽覷破直下分明處士橋邊弄碧波一棹兩棹宋梅樹畔聽黃鳥四聲五聲通身灑落舉體輕盈說什麼往日來歲戊癸甲庚就透過數年更無數年後也只風光依舊鼻直眉橫且今朝諸山禪徳入院設供利己利人一句如何話會呈拂子云三泖綠九峯靑煙景寥寥孰與爭枯向大家培壽算心源湧動覺華萌擊香幾下座。

舉古門汶石首座上堂有千里之馬可以追風有徑寸之珠可以照乘碎淺薄邪流窠臼疏從上正脈淵源須是恁麼人方稱恁麼舉今日善政馬峯二長老到來豈可等閒放過霜蹄蹀躞佇看冀北羣空月影淸輝能使昆池價重不是憐兒不覺醜都緣好事大家知忽有傍弗甘云醜已露也說什麼好事也許伊是半个衲僧。

月空請上堂達摩面壁九年雪後始知松柏操可祖中庭斷臂事難方見丈夫心這兩个漢爲師爲弟有武有文明發者裏不必恁般榜樣但只遇飯喫飯遇茶喫茶也惹得同門出入夙世冤家玉笛橫吹楊樹下春來還撒舊時花復舉楞嚴經云過去諸如來斯門已成就現在諸菩薩今各入圓明未來修學人當依如是法古徳云過去諸如來且居門外現在諸菩薩更莫躊躇未來修學人快走始得師雲山僧則不然過去諸如來好與三十棒現在諸菩薩好與三十棒未來修學人亦好與三十棒爲甚如此一朝權在手看取令行時卓拄杖下座。

慧光請上堂僧問承師有言過現未來人好與三十棒未審過在甚麼處師打云汝還不知那僧喝師又打進云劍爲不平離寶匣藥因救病出金瓶師云須領這一頓始得僧連喝歸眾問孔聖五十而知天命和尙五十知个什麼邊事師云楊花落盡子規啼進云五十年前鼻孔安在何處師云我寄愁心與明月進云因甚麼今日被某甲穿卻師云闍黎好手進云是何言歟師云退去進云拽去牽來是如何師便打進云老老大大一牽便動師又打僧喝師云多此一喝乃云卽心卽佛名爲誑法非心非佛名爲謗法不是心不是佛不是物坐斷天下人舌頭誑之與謗莫甚於此且道其中還有不涉謗誑者麼驀呈拂子云頂有異峯云冉冉拂一拂云源無別泒水泠泠良久擊香幾雲遊山未到山窮處終被靑山礙眼睛擲拂子下座。

福如請上堂牛是一頭犬是一隻尋常話端各有來歷同田爲富分貝爲貧思量字義亦甚可人山僧今日不打諸方鼓笛且拈出幾个猜謎與汝等卜度去也有一字惟我獨尊有一字千尋壁立有一字紅粉蛾眉汝若卜度得出許汝明發門下暗合孫吳其或鹵莽依稀要到恁麼時大遠在敢問諸人畢竟是什麼字良久云玉篇裏看取。

﹝海鹽縣比丘尼超弘捐貲助刻祈生

生世世菩提心不退般若智長明者﹞

百癡禪師語錄卷第十一終嘉興大藏經百癡禪師語錄

百癡禪師語錄卷第十二

嗣法門人超宣等編

松江明發禪院語錄

佛誕上堂僧問污染卽不得修證則不無旣污染不得何用修證師云逢人不得錯舉進云恁麼則還他肌骨好不塗紅粉也風流師云逢人不得錯舉乃雲天上天下惟我獨尊攔頭一語逼塞乾坤攪亂三千大千世界若男若女若長若幼上天無路入地無門韶陽拈棒打殺瑯玡知恩報恩總在个裏隨波逐浪移動腳跟山彌髙而海彌昏直至於今誰能見本源要見伊本源端的處麼娘胎未入以前事月浸冰壺夜不痕。

寶嚴送紅衣請上堂裁蜀錦剪吳綾一片霞光紅簇簇間黃金環白玉通身富貴艷重重從法王寶座上拈來實渠儂信心中流出元辰初度我若添籌汝也添龍象攺觀幾回抖擻幾回快快則且置只如大庾嶺頭提不起時與今日因緣還有異同也無把手莫將容易得惟人自肯乃方親。

居士李修林同孺人王氏禱嗣請上堂僧問佛身充滿於法界普現一切羣生前求男女者得男女求富貴者得富貴今日齋主虔誠如何垂示師云半夜石麟天上至進云慈氏善財無門不現祥麟瑞鳳是處皆棲時如何師云不須摩頂試啼聲進云懷胎石女風前舞協夢神珠掌上擎師云任汝重說偈言乃云馬大師出八十四員善知識个个如鳳如龍可謂多多益善也船子和尙三十年華亭垂釣始遇夾山眾角𨿽多一夔足矣從上求法嗣者有難易多寡之不同大槪如此今之求子嗣者不猶是乎只要當人仁慈爲心寬厚爲本時時勤禱祝在在積良因便見多子塔前象獅蹴踏黃梅室內燈鏡交輝可以丕紹先猷可以克昌後裔可以享無窮之寶藏可以圓不了之勝緣政當此際大家贊慶一句作麼生道半夜石麟天上至何須摩頂試啼聲。

宗明請上堂我若廣說世諦汝便向世諦處相見要且山僧不住在世諦處我若別談玄妙汝便向玄妙處揣摩要且山僧不住在玄妙處我若神出鬼沒七縱八橫汝便向神出鬼沒處摸索要且山僧不住在神出鬼沒處旣總不與麼畢竟向甚處與山僧相見驀豎拂云世諦通也玄妙透也神出鬼沒一齊打迸也有利無利不離行市放過一著落在第二下座。

謝明覺長老齋上堂僧問海會龍吟一泒黃河淸徹底璜林獅吼千齡華嶽秀連天爲復是法乳恩深爲復是子承父蔭師云任汝鉆龜打瓦進云樂天者保天下畏天者保其國以坐具打圓相云這个如何慶贊師云此心心外更無心進云如是則法隨法行法幢隨處建立師云與汝何干僧喝師便打乃云國淸才子貴家富小兒嬌大家出只手彼此不相饒如何是出只手底意海會寺設齋明發院打鼓黧奴白牯俱登堂飯桶缽匙齊起舞良久云阿呵呵舉頭天外看誰是我般人便下座。

本鎭眾居士請上堂這漢如何少福緣瞞人瞞地復瞞天五旬徒自疲心力說向檀那不值錢旣不值錢祝他何用然𨿽如是我錯伊不錯良久云錯與不錯一總拈卻華樹重重水雲漠漠夜半鯨鐘吼似雷騃兒疑是彈星落喝一喝復舉眞淨和尙云洞山門下要行便行要坐便坐缽盂裏屙屎淨瓶裏吐唾執法修行如牛拽磨師云明發門下要行不許行要坐不許坐缽盂裏不許屙屎淨瓶裏不許吐唾執法修行如水推磨忽有个漢云眞淨接上上機和尙曲爲中下咄是什麼所在容汝恁麼說以拄杖約云速退速退便下座。

盛顯卿等請上堂落花千點隨流水啼鳥一聲送夕陽碧眼胡僧無計較九年面壁暗思量汝且道思量个甚麼莫是梁廷不契機麼莫是單傳直指之道未行麼莫是此土信根未熟紹隆不得其人麼似卽總似是則未是這里見得分明般若多羅正印任汝東搭西拋其或未然要見碧眼老胡僧何止迢迢十萬里。

自慧行富請上堂僧問壽筵洞啟鳳舞羽以呈祥彤气環流龜負圖而益算只如南極老人到來與無量壽佛作麼生相見師云莫遞相塗污好進云恁麼則人人眉宇已增新彩色慈容猶展舊風流師云更須抖擻眼中塵乃云文宣王五十而知天命蘧大夫五十而知四十九年之非山僧到這里又且如何伎倆沒星兒鬢毛蓋耳朵只貪歲月間不願私合夥知非知命兩茫然薄粥療饑自可可君不聞淡中滋味長酸梨那換頻婆果。

上堂舉趙州示眾云佛之一字吾不喜聞幻庵覺云諸人切忌恁麼會旣不恁麼會合作麼生會乃頌云佛之一字不喜聞去年依舊今年春今年春間降大雪陸墓烏盆變白盆師雲山僧則不然佛之一字吾不喜聞諸人直須恁麼會若不恁麼會又向甚處見趙州試聽一頌佛之一字不喜聞滿天星斗亂紛紛趙州老有安邦策手握金鞭賀聖君。

生日馬闇然同眾請上堂淵首座問椿庭日永佇看南極流輝壽域天開仰聽東華注算今之大誕敢祝遐齡未審師意若何師云通身是徧身是進云優曇花現三千歲此日優曇喜見開師云直饒恁麼來也是無端特地進云大哉無量壽慈示九峯前師云速禮三拜進云不是渠儂恣賣弄乾坤總屬我家春師云又是一重公案進云沒弦琴奏長生曲引得仙雛下九霄師云要汝大家齊出手問梁峯九十九尖尖尖插漢與師壽量孰髙師云也不爭多進云鹿溪九十九曲曲曲朝宗與師壽量孰遠師云也不爭多進云只如虛空爲口須彌爲舌底人許伊慶贊也無師云又且何妨進云慶贊已竟大眾證明便禮拜師云投桃報李理之必然遂與一棒乃云祝壽不用他說只就拂子頭上輕輕點出便見彌漫天地照耀古今凡聖同源我人一致靑巒舉首年年發不盡之春白鳥銜花物物顯無私之用所以道滴水福滄海微塵壽泰山豁開正法眼萬古剎那間敢問大眾拂子有何神力得與麼優遊自在會麼幾度賣來誰著價且憑倒卓掛繩牀復云眾角𨿽多不如一麟眾翼𨿽多不如一鳳若是駕險淩空奔踶敵勝還他天馬始得今者鳳麟畢集天馬又來山僧權將目前一坐具地分作四大部洲令其跳躍奔騰各各神閒意適中間所有艸木叢林蠉飛蠕動燈籠露柱羅漢夜乂或修不盡善因或造無邊惡業悉皆消融不相妨礙政當此際下水船一曲如何演唱良久云五祖道底。

解制上堂僧問薰風自南來殿閣生微涼明个什麼邊事師云脫體了無依進云學人今日小出大遇也師云只得一半進云據虎頭收虎尾不無和尙捲舒覿露機鋒如同電拂又作麼生師云與汝三十棒進云出羣須是英靈漢敵勝還他天馬駒師云大眾識汝僧一喝歸眾師乃云日長饑有餘夜短睡不足熱汗急淋淋蚊虫相嚙鏃大家搖扇取風涼何用無繩而自縛所以諸方此日結制安居明發這里解開布袋𨿽則時節偶然要且手腳便快便快則不無只如適才藏主恁麼問山僧恁麼答畢竟明个什麼邊事驢腮馬腳重重露引得傍觀笑語髙。

因換架梁舉隱野首座上堂鋤云種月還他赤手生涯脫柱換梁須讓作家匠首閒居獨善處眾爲人總不外此風光隨時施設規繩合轍綱領均條吾道藉以增輝法門得其倚賴且道是阿誰分上事舉拂子云撥開野岸腥臊起隱隱峯頭露黑斑。

尼瑩潤法孫請上堂祖禰不了殃及兒孫阿難倒迦葉門前剎竿黃檗大師聞舉一喝耳聾而吐舌這兩个漢靑天白日著鬼迷有什麼限明發幸然無星子事且喜撐門拄戶代代各有其人何以見得人從角直來依舊角直去。

度僧上堂三界無安猶如火宅眾苦充滿甚可怖畏迷戀不已永劫遭焚驀忽夢回千生解脫所以仰齋朱居士就最難割捨處起怖畏心於無可迷戀中求解脫地當堂鏟艸融三毒而唱三皈入座披衣淨五塵而修五戒蓋善根之薰習已久故信向之正念彌堅然𨿽如是莫謂此行事盡頭須知事乃從頭起從頭起呈拄杖云且看這个是什麼道理復卓一卓下座。

上堂金蕊叢叢帶露新采采烹茗賞佳辰浮杯何必須宜酒但有淸香自醉人開福云白雲老人大似巧媳婦做出無面餺飥惜乎知味者少開福效顰亦有一偈重陽黃菊未成花落帽無勞憶孟嘉但得靑山長在眼不妨流水去無涯明發此者不敢效顰只要應个時節菊迎重九滿籬金恰值諸檀入鷲林香飯擎來供一飽誰云隔地少知音。

上堂大雄白額虎南山鱉鼻蛇禪和如撞著似抵惡冤家一腳踏長尾雙拳拔利牙進前輕擬議性命委泥沙。

度亦悟爲僧上堂在家不若出家好幾个肯修好到老老到頭來能自修聲聲悔不出家早然出家何事所慕出家者何心直須擺脫一切塵勞業网打辦一副久遠肝腸抖擻舊精神奮發新志願向佛祖行說不到處踏著本地風光於我衲僧門下方有少分相應所以道一不做二不休一拳拳倒黃鶴樓一踢踢翻鸚鵡洲有意气時添意气不風流處亦風流喝一喝舉呂巖眞人因黃龍機禪師詰問云半升鐺內煮山川則不問如何是一粒粟中藏世界呂於言下契悟作偈云棄卻瓢囊摵碎琴如今不戀汞中金自從一見黃龍後始覺從前錯用心師雲飛劍脇黃龍何等丈夫气槪及乎輕輕一拶生平伎倆便爾瓦解冰消呂翁可謂大根大器英特過人者矣公美夏居士感夢示而此日爲僧其良緣固有在也政當此際如何是一粒粟中藏世界是汝亦就這里悟去要見二大老漢也不難。

歲旦上堂僧問玉曆已頒新歲月春風不攺舊山河如何是祝聖一句師云殿上風雲會壺中日月長進云恁麼則垂裳致治尊堯典野老謳歌樂太平師云大家共罄此時心問海底泥牛銜月走早已坐斷木人機因甚鏡淸道新年頭佛法有師云莫錯聽鏡淸好進云經行及坐臥常在於其中因甚明教道新年頭佛法無師云亦莫錯聽明教好進云和尙卽今是有佛法無佛法師云任汝摸索進云恁麼則機輪轉處作者方知也師云逢人但恁麼舉乃云新年頭佛法有烏鴉亂噪籬邊柳新年頭佛法無懶買朱砂畫咒符亦不無亦不有切忌隨人語脈走無中有有中無截海還他大丈夫山僧今日擊鼓升堂這些絡索置之一邊且畢竟說个甚麼卽得良久云孟春猶寒伏惟首座大眾尊體萬福。

梅友竹請上堂一年十二个月月月有个初八今朝乃其最初霜風依舊凜冽居士請我升堂臨時打點不徹未免喚六作三兼且隨圓補缺大眾還知山僧爲人處麼兩樹玉梅自主張數聲啼鳥關情切只如伊耳順之期又將何以慶頌屋後瑯玕意可人靑靑長抱歲寒節卓拄杖下座。

上堂視之不見名曰夷聽之不聞名曰希若是山僧手中拂子提起便見擊著便聞名曰拂子得麼名曰拂子則觸不名曰拂子則背李伯陽先生騎靑牛入汝鼻孔又走出僧堂前爲汝報謝曰春日融和春色明媚諸人起居各各輕利卽心上座打供結緣燈後欲往燕都去路無艱危身無險畏更有一云上座和其光同其塵互相佐助山僧隨例得些漿水錢聞得此言喜而不寐然𨿽如是要且無祖師意如何是祖師意桃花雨過亂飛紅夾岸馬蹄何處避擲下拂子云具眼禪流一任窺覷。

蓮根等請上堂僧問佛法紀綱優曇花應時輒現人天號令吹毛劍遇物卽揮政當緇素瞻依和尙如何相爲師云今晨好雨進雲只此一句時人知有腦後新機請師更資一路師云六耳不同謀僧喝師云再喝看進云不勞再勘師打云放過未可在乃云銀花爛照長春地玉鏡飛撐不夜天來往紛紛歌且舞誰人肯惜系腰錢大眾似恁般快樂時候美則美矣忽若遇今晨風飄雨灑月暗燈收又作麼生消遣所以道天上月有圓缺世間燈有晦明相逢幾許不如意兩道眉毛愁霧生山僧此者淨潔打疊去也以拂子○云只此月是心月心月原不屬圓缺復以拂子﹝中﹣口﹢○﹞﹣│﹢卜﹞云只此燈是心燈心燈原不隔晦明大千普耀無藏覆凡聖同由一路行一路行孰與爭如龍得水添意气爪牙頭角自崢嶸。

上堂僧問截鐵斬釘埋他先聖和泥合水恐負後昆去此二端如何施設師云寰中天子敕進云恁麼則不但安貼家邦亦乃把定世界師云塞外將軍令進云若不得流水多應過別山師打云汝且喫棒僧一喝禮拜師乃云荷教扶宗須具金剛眼目立身應世全憑生鐵骨頭有生鐵骨頭平地上不被紙褁麻纏聽人處分具金剛眼目棘林中一任橫來豎去盡力踏翻山僧因竹庵法孫到山未免借便風使帆普令眾人知有何以故綠園種竹抽長筍贏得新梢節節髙。

因雪上堂但參活句莫參死句雲門糊餅趙州無是死句楊岐驢子潙山牛也是死句且作麼生是活句以拄杖指云氛氛春雪潑天來璚樹瑤花繚亂開衲子怕寒休外走燒罏各自展茶杯。

兪瑞林請上堂僧問昔日臨濟問龍光云不展鋒鋩如何得勝龍光據坐意旨如何師云覿面相呈無向背進云臨濟道大善知識豈無方便龍光瞪目又作麼生師云逐浪隨風進云恁麼則鳥棲無影樹花發不萌枝也師云汝分上作麼生僧擬議師便喝乃云望州亭相見了也烏石嶺相見了也發揮空劫以前事無如此語著明自是當人蹉過山僧此者更資一路卓拄杖云處士橋邊云冉冉牧童橫笛倒丁吹。

覲周徐孝廉預慶八旬請上堂僧問璜溪靄靄祥雲起臺旆光臨繞法筵政當此時如何是永祝遐齡一句師云瑤池桃競熟海屋又籌添進云但喜優曇時一現吉人應慶固無涯師云人人共知進云只如覲翁居士佛教儒宗全身負荷未審和尙如何相接師云兩眼對兩眼進云可謂一曲鈞天云外奏知音格外盡瞻聞師云賴汝流傳乃云佛法通世法應用多方活潑潑護法兼嗣法杖藜獨步乾坤闊是凡是聖進前來驀面一拳都打殺到這里釋迦彌勒也立下風臨濟徳山退身有分說个消災懺罪可如片雪擲鑪中要見得壽延生已是千華鋪錦上山僧此者無別指陳記得昔日郭功甫居士得法白雲後到五祖請升座拈香雲這一瓣香供養我堂頭法兄禪師伏願於方廣座上擘開面門放出先師形相與他諸人描邈何以如此白雲巖畔舊相逢往日今朝事不同夜靜水寒魚不食一罏香散白蓮峯功甫是个當代名儒略觸些少腥臊便解恁麼賣弄試問覲翁居士還肯與麼出手也無出手且置看看山僧放出老人形相與諸人描邈去也舉拂子云委悉麼法乳均沾無異味兄呼弟應古今傳復有一偈少伸贊祝黃鐘律應慶芳辰气象年來分外新偕老堂前人不老五倫位上各全倫移舟匪憶松鱸味入座還憑鷲嶺春爲報蒼頭燃寶篆仰祈眉壽碧嶙峋。

一音法侄同徒皓月請上堂鐵磨參潙山不循禮法俱胝逢實際大挫英風明發門下槍旗別展任是佛來祖來無伊措足之地音公法侄敢領眾衝突重圍𨿽然正眼圓明亦有許多膽大且今年花甲方周如何稱賞卓拄杖云擊碎蟠桃核處處皆仁揮拂子云捋斷驪龍須頭頭是寶呼丰幹寒拾爲竈下之奴拈丈六金身作一莖之艸壽山崱屴如皓月以當空珊瑚樹林映紅日而杲杲紅杲杲汝若輕安我也好。

佛誕陸茂生謝九源等請上堂迦文降誕藥因救病出金瓶偃老垂機劍爲不平離寶匣簡點則彼此敗闕放過則二俱作家只如陸謝二居士助鏡臺張翁入山受戒是救病藥耶是離匣劍耶良久云蓮生火裏花開茂信在洞源好弟兄復云如何是佛泥塑木雕如何是佛幹屎橛如何是佛三腳驢子弄蹄行這个說話汝道那一句是若道前一句是後一句作麼生若道後一句是中一句作麼生明發還有爲人處也無卓拄杖云婆斯私吒落水中畢竟心肝掛樹上爲福嚴老和尙舉哀云口吞佛祖眼蓋諸方摧邪核正气宇堂皇我先師和尙三十餘年烈烈轟轟慣行此令逗到末後一著依舊輝天鑑地叢席有光如是則先師𨿽示寂滅相而實未嘗寂滅旣未嘗寂滅今日文世諦流布作甚麼豈不見道恩深徳厚難酬報刻骨鏤肝寧敢忘良久云是汝諸人還見先師也無遂燒香。

空如生日請上堂僧問麗日中天映福波而彌溢喬松卓地聳壽嶽以嶙峋此是當人本有瑞徵如何是和尙更祝一句師云闍黎滿口道了也教山僧更祝个甚麼進云將花錦上添不妨重增彩師云又太多生進云莫怪相逢多意气只緣曾謁聖明君師云自己腳跟下聻僧一喝歸位師乃云六十年前一句子道過了也六十年後一句子且緩緩著政當今年六十夜暗晝明春歸夏至啼禽驚午夢垂柳系長堤這一句子何嘗有覆藏何嘗有隔礙所貴當人時時返照念念回光忽若頂眼開自然七通八達山僧舉揚已竟可稱得壽意麼揮拂子雲谷水秦峯爭拱萃滿頭白雪愈崚嶒。

亦悟薦祖請上堂見聞覺知俱爲生死之因見聞覺知正是解脫之本鐘鳴鼓響風動云行玉皇塘與斜涇比鄰處士橋與山門相對諸人在這里上來下去總見總聞總覺總知爲復是生死因耶爲復是解脫本耶還有人辧得麼若也辧得長連牀上展缽開單若辧不得且分付與夏門亡過三位尊靈當前薦取只如薦取後如何繞亂天華飛不盡十方佛國任奔騰。

師生日龍門浜金耀南祈子請上堂僧問花明柳媚當師慈納算之辰麟現鳳來乃居士胤祥之際政恁麼時如何是功位全彰一句師云雲從龍風從虎進云一點水墨兩處成龍去也師云寒山附掌拾得呵呵進云好事大家知師云知底事作麼生進云古幹春回抽玉葉金鱗任運躍龍門師打云賞汝說好話僧喝師云只得一喝乃云作家手眼最希奇收放雙行不易知若是龍生金鳳子自然衝破碧琉璃所以百丈鼻梁搊得痛人前解笑笑啼啼臨濟棒頭喫得頑歸來便轟轟烈烈厥後師資授受代代相承蕃衍東南門庭烜耀其爲利益可勝言哉且施主禱嗣一句如何敷演修徳果能無滲漏長庚入夢莫嫌遲復舉大梅常禪師因僧問和尙見馬祖得个甚便住此山常云卽心卽佛僧云馬祖近日佛法別又道非心非佛常云這老漢惑亂天下人未有了日任他非心非佛我秪管卽心卽佛僧歸舉似馬祖祖云梅子熟也師云馬祖機輪互轉爭柰大梅中心樹子不動諸人要見梅子熟麼良久呈拂子云靑靑垂彈一枝枝記取今年四月時。

普賢請上堂僧問如何是壽者相師云荷衣侵嶽色進云此乃現成如何是壽者相師云竹杖染溪云進云錦上添花去也師云切莫世諦流布問虛空還有壽祝也無師云莫向虛空邊覓進云恁麼則法王壽量等虛空更勝千年不老松師云猶是邊覓虛空在進云當陽一句無私祝大地山河盡點頭師便打進云機前進語非容易棒下翻身更不難師云猶嫌少那乃云梅杏梢頭半染黃繰車聲急水車忙生前一句畱今古不用頭陀爲舉揚到這里說个有壽可慶大似好肉剜瘡更說个無壽可慶未免業識茫茫何如坐綠楊下倚短籬傍有無兩不立隨分度時光任他城南城北天華墜我只道也是平常旣是平常今日又特地作甚麼良久云多謝武原湛上座卻於雪上復加霜。

禱雨上座僧問火雲瀲灩赫日長經南州北縣鼓響鑼鳴未審哀求何物師以拂子作灑雨勢進云忽遇倒嶽傾湫又作麼生師云農者歌士者舞進云恁麼則慈云普覆三千界法雨均沾億萬州師云已後莫相辜負乃云萬里無片雲靑天也須喫棒好這一棒不妨應節應時若據今日看來自是同人業緣所感更說什麼喫棒不喫棒耶佛言但有國土欲祈雨者應供養三寶誦持神咒天不降雨無有是處政當此際大家竭誠禱祝一句如何話會擊拂子云娑囉娑囉悉唎悉唎願將倒瀉銀河水慰解望霓四海民擲拂子下座。

宗明生日請上堂師適有病乃勉彊升座雲山僧數日方丈內寒一上熱一上求生不得求不生不得直至如今未見寧息似恁麼自救尙且不了敢飾虛言爲人壽耶然而本來壽量當人該具不須外覓遠求立地返觀便是呈拄杖云這个是汝本來底壽量汝若返觀得去五十年前空明水碧五十年後水碧空明政當今年五十見性無別自在騰騰福源如湧溢壽嶽亦彌增卓一卓云更須就裏翻身轉拶透宗門最上層。

居士錢江聲同室劉氏懺經請上堂依經解義三世佛冤離經一字卽同魔說明發門下不解義不離經只分付諸人預先誦去誦到五千四十八文文不漏捲捲圓成十二藥叉同聲護衛八大菩薩合掌贊揚直教今日設齋施主無災無害而病障消鎔且壽且康而福慧具足此何以故藥師琉璃光如來本願功徳原如是也政當此際續命燈幡畢竟懸在何處舉拂子云剔起四山齊晃耀勝於七七演陀羅。

孝子黃廷輔薦親請上堂佛身充法界何處更有眾生罪性如虛空何地更容懺悔到這里釋迦彌勒飲气吞聲文殊普賢藏頭縮手敢問過去含可黃公與吳氏孺人還信得及麼若也信得及去不妨倒跨齊雲山吸漧三﹝邱﹣丘﹢汐﹞水直上兜率陀宮與諸仁者指白牯爲婆伽荷葉團團團似鏡配黧奴爲露柱菱角尖尖尖似錐混融物我以無遺超越去來而無作歷劫冤親當前解脫多生罪垢直下消除是事且置只如玆者節屆中元梁皇懺啟燈幡羅列玉軸橫披又作麼生說个修薦底道理卓拄杖云玉宇秋髙云外望寶華座現古優曇。

荊山薦友請上堂生爲金陵僧雲遊法忍寺忽朝發毒瘡三日便歸去去去去無尋處六年道友弗忘情請我終齋說本據且如何是本據面門出入露通紅拶著渾身滴爛膿端的个中淸淨意令人長憶謝家翁還識謝家翁麼呈拄杖云直下來也回首望笙歌原在畫橋東。

﹝海鹽縣比丘尼超弘捐貲助刻所生

生世世菩提心不退般若智長明者﹞

百癡禪師語錄卷第十二終嘉興大藏經百癡禪師語錄

百癡禪師語錄卷第十三

嗣法門人超宣等編

福建興化蓮山國歡崇福禪寺語錄

順治辛丑冬師在黃檗山受請於十一月初二日入院指山門云百千法門只此一門而入信腳行信口道有什麼隔礙披蓑月下垂綸綫忍待擎頭戴角人。

佛殿云西方大聖人原來卽是汝聚眾口饒譫覺華生碓嘴良久云何如得已而已。

伽藍堂行船看把舵使牛賴扶犁今日船牛俱到汝推我不得我也推汝不得。

祖師堂竿木隨身逢場作戲一出曲調被者隊漢攙先演唱了也新國歡未免攺換徽聲重翻板拍何故近日華樣不同。

方丈十笏橫縱容萬千獅子座一弓髙架射半个克家兒從上以來具大作用底車載斗量難以盡數山僧此際豈少也耶烹佛烹祖惡鉗錘拈提八面自光輝卓拄杖據坐。

拈請啟此是黃姓檀樾主筆尖上放出無盡底寶光光光交羅逼塞面門直得手眼通身一時回避弗及且道其中意作麼生好事大家知煩維那對眾朗誦合山疏祖禰不了累及兒孫兒孫不了殃及祖禰要明个裏端倪再請從頭讀過。

指法座坐斷毗盧頂不禮須彌燈只可聞名未曾見面諸人要見面麼看山僧步步登髙去也。

拈香這瓣香端爲今上皇帝祝延萬壽伏願巍巍聖徳乾坤大永永皇圖日月長這瓣香奉爲闔郡尊官本山檀護伏願以義以仁爲民父母不偏不易佐我金湯這瓣香早知將錯就錯便爾隨流入流次第八回

拈出專爲嘉興福嚴堂上本師費隱容先和尙使穿過鼻孔底衲僧知木有本水有源報徳酬恩理合如是上首白槌云法筵龍象眾當觀第一義師云第一義第二義正眼觀來都不是莫有善觀底向未白槌以前通个消息者麼僧問如何是三界內人師雲山僧亦在其數進云𨿽然如是某甲終不作女人拜繞師三匝師云汝畢竟作麼生僧便喝師云今日且放過乃云梁唐盛剎矩老道場歷代云仍薪傳不斷古樹陰森藏白鷺滿園香撒荔枝紅擅千載之佳名成一方之勝境往歲山僧曾駐足禮樂雍雍今朝倚杖又重臨主賓穆穆髙懸慧日人人頓悟本來人剔起心燈法法相通無別法同闡單傳之旨共登崇福之基蓮苑流芳靈山會儼然未散獅王現瑞涅槃路八字打開政當此際闔國歡喜則不無汝且道山僧額下眉毛還在麼良久云慚愧老年沒意智逢人猶自彊支吾復舉後唐莊宗皇帝問興化獎遠祖云朕收中原得一寶未曾有人酬價化云請陛下寶看帝以兩手舒襆頭腳化云君王之寶誰敢酬價師雲龍蟠鳳翥大用全彰海晏河淸天威不犯好手二俱好手作家始終作家敢問諸人還知此寶落處麼若也未知試聽一頌君王之寶價難酬凜凜威風蓋九州覿面若無宗正眼爭知此老足機籌喝一喝下座。

開鑪林杜則居士請上堂師云當鑪不避火久戰作家冷竈解添柴知音勝士若要融通互見何妨出眾舉揚僧問龍行雨至水到渠成是如何師雲山僧到院才五日乃云欲爲世間第一等人須爲世間第一等事欲明出世間第一等事須待出世間第一等人而今第一等人總在這里且第一等事作麼生鉗錘在握烈焰騰空鈍鐵精金悉從煆煉煆得過底隨他禿毫半寸可作百萬甲兵煆不過底縱使退步三千亦解衝圍直入𨿽然此猶是方便對機之談更須識有一條活路始得大眾還識這一條活路麼如未山僧不吝腕頭力爲汝等開荒去也便拈拄杖下座打散。

請蓮峯無依二首座秉拂上堂僧問龍驤虎踞是如何師云驚殺闍黎進云只如臨濟兩堂首座同時下喝又作麼生師云有耳者辧取進云恁麼則一條拄杖兩人扶師打云汝且喫一頓著進云謝師指示師云還要那問未出方丈已登寶座覿面相呈有何言句師云綠樹重陰蓋四鄰進云當機覿面提覿面當機疾師打云是什麼意旨進云杲日當空照師云蹉過也乃云瞎驢種艸天然別潦倒山翁驀鼻牽大地踏翻無寸土歸來仍臥綠苔前於斯時也直得涵江水碧壺嶠霞蒸不必竈產靑蓮處處顯無窮瑞應一任眉懸寶劍人人露本有風光輔弼叢林發揮祖道則固是只如正法眼藏因甚瞎驢邊滅卻諸仁若要辧根由問取堂中二首座。

舉昱權千指月川非光爲西堂偉庵爲後堂上堂舉一不得舉二放過一著落在第二國歡門下卻又不然一二三四五歷歷從頭舉大施法門開淸風來未已織成古錦含有象之乾坤放下藤條奏無生之律呂所以道譬如琴瑟箜篌琵琶𨿽有妙音若無妙指終不能發阿呵呵年老心孤予自笑衝樓手段看施呈遂左右顧視云諸人還首肯也無卓拄杖下座。

南山重眉禪師黃檗慧門禪師請上堂僧問門內有君子門外君子至今日君子已至和尙如何相爲師云一曲風前合調吹進云等閒突出超方眼磕著南山動北山師云人前一任舉似問兩鏡相照時如何師云瞞汝不得進云恁麼則耀古騰今去也師打云且打破來相見問如何是主中主師云大坐當軒誰敢禦如何是賓中賓師云緊束艸鞋跟如何是主中賓師雲合水和泥笑殺人如何是賓中主師云拄杖自看取進云賓主分明蒙指示如何是靈光獨耀師便打問一大藏教秪說這个且道這个是什麼師舉拂子進云只如洞山道个之字作麼生師云莫被他謾好進云信受奉行去也師云難得乃云黃檗坐願公之席賣弄風騷南山攛鱉鼻之蛇全彰意气這幾个漢𨿽則扶豎宗乘縱奪可觀簡點將來未免有是有非有利有害今日蒙二法侄入寺設供山僧且不望如是施張只要主賓一致物我雙忘猶子情深法門誼重唱雲間之妙曲彈格外之淸弦使霞漳水與九龍淵比流紫薇峯與歡喜山對峙如斯體裁方爲盡善盡美所以道一番相見一番親總是淩霄會上人海國搖光紅日近竈華仍產舊枝春敢問眾中莫有知音擊節者麼以拂子敲香鑪下座。

紫霄無依法侄同諸信官請上堂僧問古人三十年前爲什麼射得半个聖人師云只爲用力太遲進云三十年後如何射得師云不幹闍黎事進云不是苦心人不知師打云看箭進雲從前汗馬無人識只要重論蓋代功師云速退速退乃云法席虛懸千載載而今正令又重新經文緯武無他事秪要當人契本人本人旣契也則步步踏佛階梯頭頭入祖信位有時同向紫霄峯頂撐動石航而不異和泥合水有時同向涵江水底撈捷明月而不礙壁立千尋壁立千尋時𨿽示人不得近傍要且不相違背和泥合水處𨿽示人不相違背要且不得近傍忽然拄杖子突出頭來呵呵大笑云和尙恁麼舉揚可謂橫該豎抹爭柰離我這里不得山僧直得寂默無言懡而退何故將軍自有嘉聲在然𨿽如是還識仁者壽麼卓拄杖下座。

彌陀生日彌陀巖念華等請上堂僧問彌陀主人禮彌陀設齋一句是如何師云諸上善人俱會一處進云𨿽然如是何不向自己彌陀師云汝且自己會取好問旣是無量壽佛因甚今日降誕師雲藏他不得乃云西方去此不遠彌陀就在目前汝若執心狂覓迢迢十萬八千且如何是目前不遠底意豎拂云彌陀來也在山僧拂子頭上現光明云出廣長舌爲諸人普示念佛法門還見麼還聞麼若也見得精詳聞得透脫彌陀今日生辰卽汝生辰彌陀所住國土卽汝國土禽魚艸樹無一物不揚解脫之音池沼樓臺無一境不露眞嘗之相分甚穢邦淨界更何苦樂差殊政當此際諸上善人俱會一處則不問只如古者道念佛一聲漱口三日又作麼生消釋擊拂子云古路動容不墮悄下語須憑念法華。

曹山千指西堂等請上堂僧問世尊不說迦葉不聞不聞不說意旨如何師云聾人應得知進云旣然如是因甚正法眼藏向瞎驢邊滅卻師云大家吹滅暗中行進云今日西堂師請法一句又作麼生師云大眾證明了也進云一段無腔曲聲髙調轉新師云子期原是舊相識問獅子窟中無異獸如何是獅子窟師云逼塞乾坤進云象王行處絕狐蹤如何是象王行師打云還識伊鼻孔麼僧繞一匝歸位師乃云廬陵米釀曹山酒解飲寧辭八九斗十字街頭顚倒顚逢人便作金獅吼金獅乍吼逼塞乾坤羣獸潛蹤千差坐斷於其中間略通一綫路便有許多隨機示現就位拈提多寡全該髙低普應譬如春回大地月印千江自然物物上明頭頭上顯敢問大眾前恁麼爲人是後恁麼爲人是良久云但得此中無滯礙縱橫何處不風光。

雙峯月川西堂同信官賀傑庵等請上堂庵問如何是佛法大意師云兩叢荔樹當階立如何是佛法的的事師云八字眉毛覿面橫如何是我我者師舉拂云見麼進云這个是我我者師我何在師放下拂子庵禮退問面前過者知他是凡是聖師云與他一頓棒進云背後過者作麼生驗師云亦與他一頓棒進云不入驚人浪爭逢稱意魚師云汝猶嫌少那乃云化鯉成龍易陶凡作聖難難易兩關都打透髙名千古重如山孔夫子云吾道一以貫之世尊云惟此一事實餘二則非眞老子云聖人抱一爲天下式敢問大眾喚什麼作一抑三教聖人所言之一是同耶不同耶若謂是同爲甚門戶各別若謂不同爲甚語無兩般自非堂堂傑出毫髮不受人瞞底漢到這里未免滯殼迷封互相陵援且道誰是不受瞞者還委悉麼月照雙峯景色淸主中主也意分明回思張拙當年話凡聖都來共路行揮拂子下座。

楚僧良素請上堂僧問如何是百千諸佛師雲頭頂天如何是無心道人師云腳踏地進云旣然如是因甚供養百千諸佛不如供養一無心道人師云逢人切莫錯舉問放下屠刀立地成佛是如何師云須是鐵漢始得乃云支筇踏訪舊山家屋角梅鋪三五華借問个中誰辧我石人間立口吧吧還見麼還聞麼汝若不見不聞卻成辜負汝若總見總聞且道他說个甚麼汝若道無見之見無聞之聞猶是座主奴見解汝若道見而無見聞而無聞二十棒一棒也少不得英靈漢子俊俏禪和必須打破牢籠揭開正眼如象王擺脫金鎖直撞橫行獰龍奮迅九霄興雲布霧方能於法自在拔萃超羣政當恁麼時千里同風一句如何話會卓拄杖云黃鶴樓經崔顥題天下何人不相識。

西明寺若海法孫請上堂一大藏教浪湧潮翻千百葛藤溪分澗積源從何起各宜疏通得其指歸異流不混所以山僧三十年來竭盡胼胝之勞打開一條水路迨至於今鈍钁尙忙未忍釋偶逢點滴也興波𨿽然此猶是對家里人說家裏話只如東鄰石塔夜半撞倒虛空被門前金剛神喝退卻走入蟭螟眼睫上躲跟畢竟明什麼邊事良久雲長愛閩南風景暖臘初華放玉蘭香。

鏡庵自曇請上堂僧問隔壁聞釵聲是名破戒且道過在什麼處師云只爲隔壁聞釵聲進云破戒比丘不入地獄意旨如何師云得風流處且風流進云只如髙沙彌不受戒又作麼生師云出頭天外看誰是恁般人問二六時中分晝夜無陰無陽處如何師云築著磕著柯氏妙恩問趙州如何勘破婆子師云賊是小人進云婆子如何勘破趙州師云智過君子恩禮拜師舉拂云汝還勘破這个麼恩云不會師云勘破了也乃云圓通門大啟桔橰累刻不停聲寶鏡照無私壺嶠終朝相對面何必拈槌豎拂恢張本地風光鼓舌搖唇展演衲僧巴鼻但能一了一切了一明一切明歷劫至今常坦然普請歸家安穩坐便恁麼去向國歡手中黑漆拄杖還甘麼吽吽相逢莫喜無危路須信𨿽平更陷人復舉僧問趙州狗子還有佛性也無州云無又僧問狗子還有佛性也無州云有師云且道無底是有底是說無說有畢竟意在於何這里覷透機關七百二十甲子老趙州正好喚來洗腳。

妙圓請上堂治世語言與汝不相干拋開紫陌紅塵外佛法奧妙與汝沒交涉拶出落花流水邊行住坐臥喫飯穿衣且要識取無位眞人嘗在面門出入只如今閒談抵對歷歷孤明莫便是無位眞人麼咄此正是無量劫來生死根本切忌錯認好且畢竟那里是無位眞人還識得麼推戶偶驚玄鶴夢一輪羲馭印天心。

九座蓮峯公同鄕紳柯濟谷文學柯士賓等請上堂百千法門無量妙義逼塞虛空滿眼滿耳就滿眼滿耳處討个出身路頭地一聲豁然開悟不妨施機發用與奪自由扶豎綱宗摧伏魔外然後知玉屏銀管固有家風焦尾靑萍現成公案歌樓舞榭無非淸淨講堂薤葉鱗紋總屬寶華王座龐居士云十方同聚會个个學無爲此是選佛場心空及第歸今日諸大護法入山亦須恁麼一回始得山僧忍俊不禁更與一頌及第心空心空及第獨步羣中聲光弗替無孔笛拈云外吹老龐千古遙相繼且如何是相繼底事擊拂子云問取座山舊主人。

臘八尼法乘請上堂僧問瞿曇失卻眼睛時雪裏梅華只一枝卽今千枝萬枝且道是同是別師揮拂云總向這里會取進云還許看華人略展攀華手麼師云又且何妨僧作禮云不費纖毫力拈將錦上鋪師云大眾見汝禮拜乃云一星契旨迷悟齊蠲一句當風聖凡普印功圓果滿道大徳全世出世間誰能過者山僧今日向瞿曇頂上驀露鋒鋩要使人人知有以拂子○召大眾云還委悉麼錯腳踏翻泥水路樓閣門開爛熳紅復舉古雲巖問一尼云汝爺在否尼云在巖云年多少尼云年八十巖云汝有一爺年不八十汝還知否尼云莫是恁麼來者麼巖云猶是兒孫師頌云猶是兒孫不是爺雲巖老漢太周遮當時好與攔腮摑也兔叢林亂似麻。

居士林賓王翼王爲令尊六觀翁及諸親眷任中保安請上堂始從鹿野苑終至跋提河於是二中間未嘗談一字旣未嘗談一字五千餘卷甚處得來今日乃伊最初成道之辰山僧略借拄杖子發揮一上遂拈拄杖卓云是五千餘卷耶是一字都無耶這里諦當分明方知權實頓漸著著全該大小偏圓頭頭互攝三世諸佛如是出世如是成道如是說法如是度生又見一切人當此時節各發菩提心乘此因緣各達佛性義似饑逢膳似跌得扶似渡遇舟似子就父不萌枝結團圞果優缽華開劫外春復卓一卓云拄杖子騰湧虛空現十八神變去也言前契領已落二機句後摶量早遲八刻事弗獲已曲順人情亦要大家合掌佐助還會麼出身容易轉奚難仗佛光祈仕路寬且待九天垂雨潤憑君傳語報平安。

戒子請上堂僧問比丘依四念處住大闡提人依甚麼處住師云酒肆茶坊任意遊進云未審和尙如何接待師云一棒遣出僧喝師云汝不是恁麼人乃云菩薩之道無所不包菩薩之光無所不燭菩薩之戒無所不圓菩薩之願無所不備菩薩之行無所不彰菩薩之心無所不普汝等今日發菩薩心圓菩薩戒還能一一信受奉行也未忽有个大闡提人出來道衲僧家佛且不爲何菩薩之有山僧癢處被他搔著只得倚杖微微而笑何以故須髮懶除貌似癡原無佛法可傳持山堂夜靜蒲團冷衲帔蒙頭各自知拽拄杖下座。

春日上堂一年始有一年幽意自隨流水任他黃鳥共啼萬紫千紅總是是甚麼此去府城不遠人馬雜沓鑼鼓鬧喧喧地汝且看昨日粉裝底如何面孔今朝棒打底如何模樣急轉身來方丈裏通个消息三盞淸茶聊止渴莫言禮數不殷勤。

歲旦上堂僧問天得一以淸地得一以寧和尙得一正令當行正令當行則且置安邦定國事如何師云四海樂無虞進云闔國歡呼無量壽普天樂唱太平年師云現成句子任重拈乃雲長安𨿽鬧我國晏然夜深被暖正好打眠誰管地誰管天伸腳起來行一徧山童報我賀新年且新年有什麼可賀莫是汝我添歲麼莫是風和日麗堪娛物華麼莫是五穀丰登皇恩廣潤麼是則固是於我衲僧門下事總不恁麼如何是衲僧門下事擊拂子云腦蓋掇翻開正眼千差萬別盡融通。

石竺知客請上堂僧才禮拜師打云向這里道一句看僧喝師又打云再與汝一棒又作麼生僧擬議師云只得一跳乃云禮數叢林貴整齊南方不用碧玻璃客來但喚喫茶去一著當機覿面提覿面提則不無忽若遇韓大伯與汝商量趙州柏樹子又且如何大丈夫漢眼裏有筋豈可恁地甘休聽人區處石中玉解連錘擊炯炯神光透竺西復舉南院顒示眾云赤肉團上壁立千仞時有僧出云赤肉團上壁立千仞豈不是和尙道院云是僧掀倒禪牀院云這瞎驢亂做僧擬議院便打趁師雲南院坐籌據令旁若無人這僧不合彊出頭到招一場屈辱𨿽然在今時中也難得莫有爲這僧作主與南院相見者麼拈拄杖卓一卓喝一喝。

信女林明智請上堂如何是如來禪白鷺下田如何是祖師意黃鸝上樹是卽是往往人多作境會如何是如來禪撥向一邊如何是祖師意置著一處是卽是往往人多作無事會所以山僧擬開口則礙卻舌頭出他圈繢不得擬不開口則塞卻唇吻亦出他圈繢不得到這里還有轉身路也無擊拂子云九年面壁老臊胡別無毫髮可傳授。

朗如同信官張廷貴等請上堂腰懸寶劍捲舒格外乾坤肘佩靈符展拓寰中日月風行艸偃水到渠成勘驗衲僧保安家國佛祖爲之擁護外魔弗敢當鋒大眾也須是个中人始得豈不見昔日朱行軍入寺齋僧執手鑪行香雲直下是直下是時有僧云直下是什麼軍便喝僧云行軍是佛法中人惡發作什麼軍云汝作惡發會那僧便喝軍亦喝云鉤在不疑之地據這兩个作家气宇衝天韜略蓋世誠爲千古希有今日朗上座同眾尊客入寺齋僧香已行過了也汝且道直下是个什麼有人道得慶贊事畢其或未能山僧圓卻此話去龍驤虎驟迥非常直下分明共舉揚卓拄杖云一句無私歌景福年年滿酌太平觴下座。

吼庵藏主請上堂一大藏教偏圓頓漸好事不如無直指人心見性成佛好事不如無三玄四喝十智五位好事不如無吼庵公領眾設齋元長老擊鼓升座且道是好事不是好事以拂子打圓相云摩尼珠人不識如來藏裏親收得摵一摵云百雜碎了也直得光明所被上而天宮下而地獄於其中間情與無情悉皆煥然等現未審諸人如何委悉良久云解行莫問前和後吼動空山冠古今。

鄕紳黃攺庵黃十華同諸文學請上堂春風入戶靑霜老世事催人白髮多惟有當陽一著子歷劫長存不受磨只此當陽一著不在別處就在尋常起居動靜中乃至居官執政定國安家教子款賓呼奴使婢頭頭顯露物物該通但能直下承當便見無窮受用且受用底句作麼生眉懸瑞彩全彰殊勝莊嚴頂放祥光證入本來壽量逢淸時以自樂處濁世而靡驚爲九有之津梁作聖賢之依怙從上以來得恁麼受用者夫豈少哉馮給事云公事之餘喜坐禪未曾將脇倒牀眠𨿽然現出宰官相長老之名四海傳又張拙秀才雲光明寂照徧河沙凡聖含靈共我家一念不生全體現六根才動被雲遮斷除煩惱重增病趨向眞如亦是邪隨順世緣無掛礙涅槃生死等空華山僧此者略舉一二以爲證驗畢竟意在於何良久云法輪撥轉靈山會須待堯天日月人。

放生會紳衿林輝章林士表等請上堂僧問如何是國歡境師云殿依河洛數山似碧蓮心如何是境中人師云眉毛𨿽不異頭角自崚嶒進云人境已蒙師指示放生一句是如何師云鳶飛魚躍乃云仁恕之道賢聖共由福業相隨報償不昧是以放生化廣萬數叨恩大喜門開千祥集會雀銜珠而謝徳龜渡水以扶危古今典籍所載豈誣也哉只如南泉斬貓歸宗鋤蛇又作麼生理論若是越格丈夫有移山塞海底手段到這里自然得知古人用處知得古人用處亦須知山僧用處且如何是山僧用處舉起拄杖雲南竿砍盡竹重栽釣了魚兒復放去從他鼓鬣與揚鬐一天繚亂桃華雨。

智鏡徳芬請上堂僧問古人道三十年前見山只是山見水只是水時如何師雲山僧亦曾恁麼來進云三十年後見山不是山見水不是水時如何師雲山僧亦曾恁麼去僧禮拜師云卽今上座作麼生進云見山是山見水是水師云只恐不是玉是玉也大奇乃云古人道三十年前見山只是山見水只是水瞎漢好與一頓痛棒三十年後見山不是山見水不是水瞎漢亦好與一頓痛棒而今見山依舊是山見水依舊是水瞎漢更好與一頓痛棒此三頓痛棒著著有个落處汝若簡點得出便見古人不先山僧不後不先不後一場漏逗乾旋坤轉兮非可測量電閃風馳兮那容吞吐籬雀啾啾徒爾爲摩霄俊鶻自千古喝一喝云明眼衲僧切莫莽鹵。

上元日未發西堂請上堂僧問東海有聖人焉此心此理同也西海有聖人焉此心此理同也東海西海則不問如何是此心此理師云明歷歷露堂堂進云只如支那人與扶桑國鬥富還有優劣也無師云一个鼻尖兩孔出气進云恁麼則一毫頭上輕拈出百億須彌日月燈師云任汝踏翻乃云一枝箭過扶桑國半載隨流放復回今日蓮山重接手燈華月彩競時開要識這一枝箭麼未發已前親薦取聲光浩浩響如雷。

解制辭眾上堂布袋解開眉毛拆散君住莆陽我行浙岸都緣熟處難忘要了未了公案這公案如何斷斷不來各自看春到山華匝地紅上元定是正月半下座。

師過福城金雞山朗元院主請上堂僧問一粟長銜飽十方乾坤唱徹露鋒芒天然獨宿孤峯內佛祖都來沒處藏孤峯獨宿則不問玄沙不出嶺意旨如何師云腳頭磕痛也進云汾陽徧參又作麼生師云賣弄艸鞋錢進云今日有人嶺不出方亦不參和尙還肯他否師打云正好喫棒僧喝云男兒自有衝天志不向他人行處行師云也離不得這窠窟僧拂袖歸眾師乃云金雞早唱萬戶齊開紅日東升千江互映頭頭絕滲漏歷歷不囊藏可中有个聞聲悟道見色明心也許伊把手髙髙山頂上迎風坐賞福城春是卽是只如金雞未唱之先諸人作麼生聞紅日未升以前諸人向甚處見事弗獲已平展去也金雞未唱之先無聞而聞紅日未升以前無見而見無見而見是爲眞見眞見而無所不見無聞而聞是爲眞聞眞聞而無所不聞無所不聞則與一切人同聞無所不見則與一切人同見𨿽然恁麼說話於唱教門中猶較些子若是衲僧正令未可在且如何是衲僧正令卓拄杖云等閒插起摩霄翅管取軒昂自在飛。

福嚴老和尙忌拈香先師此日死猶生說个猶生亦不增一瓣香銷千古恨愧無轉語賽巴陵。

回院聖念請上堂踏徧千山萬山歸來亦忙亦閒佛法分毫無有堂前笑語般般念公請我升座相對依稀舊顏好把一枝玉笛隨風吹過蘆灣以拂子作吹笛勢云還識笛中曲麼悠悠不入落梅調能令行人盡放頑復舉僧問云蓋本云知師久蘊囊中寶今日當場略借看本云適才恰被人借去師云大小云蓋可惜太慳生若是本分宗師自然不辜來意這僧棄卻自家珍而貪人之所寶也好與笑三十年﹝終﹞。嘉興大藏經百癡禪師語錄

百癡禪師語錄卷第十四

嗣法門人超宣等編

示眾

師住蓮峯於崇禎庚辰冬就院示眾云建法幢立宗旨奮大用施大機翻佛祖臼窠截邪外羅网要須頂門亞三隻底漢子尋常刀砍不入硬剝剝地方有少分相應所以徳山凡見僧來便棒臨濟凡見僧來便喝乃至天下老和尙爲一切人解黏去縛覿面提持莫不具此風光欽此作略而豈庸庸碌碌隈槍避箭之徒所能仿佛其庶幾哉旣然如此卽今山僧示眾之初斬新條令一句作麼生道驀拈拄杖卓一卓云或聖或凡劈脊丈夫气宇峻於王。

示眾地不在廣無礙卽居眾不在多相安卽住淸茶四五盞薄粥兩三餐拄杖子有時生風起艸掉月敲云亦欲个个點頭自許知鼻孔端然只在面上閒來擺手空庭外笑對幽岑幾樹華。

示眾釋迦已滅彌勒未生現前一片光輝總在山僧眉毛罅裏有不受人瞞底出來道个通方句山僧自合知機侵占他星兒不得共或荊棘路萋萋煙嵐望轉迷切忌寒猿午夜啼復舉趙州訪茱萸至法堂上從東過西從西過東萸云作甚麼州雲探水萸云我這里一滴也無探个甚麼州以拄杖靠壁而出師云趙州固善探水賴遇茱萸暫不揚波當時若與倒嶽傾湫何處更有趙州也𨿽然秪如末後以拄杖靠壁便出爲復是定伊淺深耶爲復是截流而過耶試請斷看。

冬至示眾混蒙未剖宇宙未分當是時也不見有羣陰剝盡一陽復來更說甚小人道消君子道長瞥爾爆動生克互推人盛物蕃世移俗變致令慈明潦倒無端堂前賣俏洞山家門失睦果桌郎當據理勘評這一隊老古錐都好與三十棒卽今莫有向混蒙未剖宇宙未分已前道得一句者麼良久云直饒道得十分現成亦只是左之右之。

示眾昨日三十今朝初一數目甚分明循環無間息無間息與他覿體不相隔遂髙聲召大眾云且道他是阿誰。

臘八示眾黃面老子夜半睹明星悟道已是幹茆地上無端著把火了也後來人不善撲滅更與扇颺以至炎炎者亙天焦逼無如之柰蓮峯旣丁此末運亦要就烈焰中出手大發威光是汝諸人擬向什麼處回避喝一喝。

示眾舉臨濟問僧甚處來僧云定州來濟拈棒僧擬議濟便打僧不肯濟云汝已後遇明眼人去在僧後到三聖遂舉前話聖拈棒僧擬議聖亦打師云這僧決不從定州來若端的是定州僧何至臨濟散宅破家又累及其子乎驀拈拄杖云看看山僧今日更爲拖累去也復卓一卓云明眼人前不得錯舉。

春日示眾亦奇哉亦奇哉頭頭顯露物物全該春色滿園關不住一枝紅杏出墻來呈拄杖云紅杏出墻也還見麼若也見得可謂已帶看花眼天時人事不相辜負其或未然東君未必長畱意又遣紛紛點翠苔遂擲下拄杖。

歲旦示眾元正初一萬事大吉麈尾休拈藤條靠壁相見相邀笑語多趙州茶兮請君喫趙州茶且止只如中間底畢竟是什麼果子若眞欲滋味分明切莫向山僧借口好。

元宵示眾畫鼓連天震歡聲動地流林間無事客以拄杖○云隨例掛燈毬燈毬已掛大家急須著眼設若遲疑一陣卒風暴雨來也便打散歸方丈。

因事示眾坐深井者不識太虛之寬廓局偏見者安明正法之圓融設或遇一个半个略辧緇素未免又被風吹別調蓮峯到這里可謂雪裏梅花霧裏山看時容易畫時難早知不入時流眼多買胭脂畫牡丹然𨿽如是三十年後大有人空瓶渡水。

采茶歸示眾云乍捲雨初晴山前山後茗萼舒靑藏不得兮瞿曇面孔摘不盡兮達摩眼睛可怪無端杜鵑子獨在枝頭上喚人歸去一聲聲復舉潙山采茶次謂仰山云終日采茶只聞子聲不見子形仰撼茶樹潙云子只得其用不得其體仰云未審和尙如何潙良久仰云和尙只得其體不得其用潙云放子三十棒師云二老宿捺來拶去微露風規可謂父父子子各盡其道者也若是體用一致敢保未夢見在秪如今日大家采茶回來亦無如是問答且作麼生說个體用一致底意舉起拄杖云會麼有時卓向千峯頂劃斷飛雲不放髙。

浴佛示眾四月八日天下叢林皆浴佛且道蓮峯還有佛也無若言有汝作麼生浴若言無汝又浴个甚麼直得有不管無亦不拘拗折洞山秤鞭起楊岐三腳驢方信趙州殿裏底一道圓光爍太虛喝一喝。

示眾才坐定左右顧視云劍去久矣山僧不可作刻舟人也便歸方丈。

端午示眾蓮峯頂上白浪滔天不用一篙鐵船可渡誰勝誰負孰拙孰工看取標頭自生活計所以古龍牙云學道先須有悟由還如曾斗快龍舟𨿽然舊閣閒田地一度贏來方始休良久云諸上座休也未。

示眾說妙說玄淸時姦細行棒行喝亂世英雄英雄姦細向蓮峯門下俱要納款供招忽有傍不甘底髙聲道和尙亦是普州人只得退身三步何故具眼者難瞞。

七夕示眾一年一度喜相逢鵲駕銀河兩路通誘盡世間人乞巧多情只在數盤中乞巧且置秪如牛女相逢之際合談何事拍膝云竟日思君君不見見時仍是別時容。

示眾萬庵以小參普說當供蓮峯恰逢冷淡且不妨攀例用表殷勤遂展兩手云和盤托出了也好大眾莫嫌滋味薄相得後頭長。

拈法衣示眾此是大庾嶺頭提不起底如今從信心施主送將來𨿽則滿目光生亦覺事難逃避且道有甚麼事乃就肩披云一片彤霞飛曳曳令人千古憶風流。

示眾驢頭馬額鳥嘴魚腮尋之不可得有時還自來忽然來時如何靑天白日起殷雷復舉僧問趙州如何是祖師西來意州云庭前柏樹子師云庭前柏樹子歷歷爲君舉勘破老趙州全身在里許今日或有問山僧如何是祖師西來意亦向伊道庭前柏樹子且道與趙州相去多少。

示眾一向和泥合水者也周繇盡世界白牯黧奴滿口贊揚有分設於機思不及處言語未彰時據令而行奚翅橫屍千里萬里豈不見南泉因兩堂爭貓兒次泉提起雲道得則不斬眾無對泉便斬諸人到這里畢竟如何卽得得與不得且置還知自己是南泉麼拈拄杖卓一卓喝一喝。

示眾萬法歸一一歸何處良久豎起拂子云秪在這里在這里卻相親相親猶似不相識屋角桃花也笑人。

歲旦示眾佛法無和有年頭俱不論只將木上座卓出定乾坤乾坤旣定也則放馬歸牛兵器銷爲農器用時淸物阜萬人恭祝一人春我衲僧家三腳驢水牯牛且道歸放何處拍膝云總是國王田地上隨緣隨分納些些。

佛誕示眾世尊初生龍得水時添意气雲門打殺虎逢山勢長威獰這兩个漢𨿽則分疆勍敵旁若無人據今日看來鼻孔總在山僧手裏旣然如是山僧不妨曲陪笑面請出相見與他做个解交也免得千古之下遭人簡責遂呈拄杖召大眾云要識世尊麼者裏是卓一卓云要識雲門麼者裏是而今而後世尊不必稱尊雲門不用打殺各自照顧鼻孔和气輥成一團爭柰這兩个漢气宇如王弗肯低頭聽人處分莫怪山僧性躁翻轉臉皮掃蹤滅迹去好拽拄杖打散歸方丈。

示眾舉傅大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是俗耶士以手指衲衣師云善慧捏怪多般梁主眼中著刺當時見伊恁麼來但喚侍臣趁出也免得大梁界內誘陷平民。

城中回示眾山僧昨日入城見一隊樂人管弦雜奏聽者接踵摩肩復至街東見一家慟哭淒零過者知而弗問因思眾生貪樂不知樂是苦因自信遇苦常惺方識苦爲樂本今朝舉似禪客切莫隨境逐愛憎且向七尺單前試究此心從何起忽然究得透時再與汝說个苦樂大根由亦未遲。

秋日示眾白豆花開候金梧葉墜時寥寥思不禁倩筆寫新詩呈拂子雲山僧寫了也且道是長篇是短句良久云逢人切莫錯舉。

重陽示眾登山須到頂若不到頂爭知宇宙之寬百山山頂一座好山直饒汝登到頂也頂上猶有山在且如何是頂上之山崔巍頓落千峯勢幽邃全消萬泒聲。

發化主示眾舉古有僧半夜大叫云我悟也旁僧把住云汝悟个甚麼僧云師姑原是女人做眞淨文拈云善則甚善。賺殺多少人。卻須知有賺人處。洞山亦有个悟處。且道悟个甚麼。化主原是徒弟做。美則甚美。笑殺多少人。卻須知有笑人處。賺人笑人兩語雙陳。飽參衲子孰辧疏親。師雲山僧這里無个悟處。亦無个賺人笑人處。何故。要做便做。要化便化。毒象獰龍一齊擒下。明珠販得滿船歸。畱與叢林作話杷。

冬至示眾。冬至月頭賣被買牛。冬至月尾賣牛買被。今年冬至十八。還是賣被買牛耶。還是賣牛買被耶。試請斷看。如無。山僧自斷去也。被不賣牛不買。夜寒畱在腳邊擺。被不買牛不賣天明牽出日頭曬。放放收收得自由。木人石女咸稱快。爲甚如此。且喜頂門陽復生。孤根償盡羣陰債。喝一喝。

臘八示眾。靈云見桃。香嚴擊竹。太原聞畫角。佛果聽雞鳴。這一夥賊漢。其中有正賊。有艸賊。好與三十棒。然而賊無種相鼓籠。禍端之起。都緣釋迦老子夜半睹明星。亦好與三十棒。山僧今日於此座上。據款結案。處置分明。這三十棒卻少不得。且道是阿誰下手。眾中莫有下得手者麼。良久也直饒有也三十棒。緩緩地還汝自領出去。遂擲拄杖起身。

示眾。那畔寒梅鬥雪開。暗香浮動這邊來。鼻端觸著生機發。誰憚支筇走一回。𨿽然如是。忽若猛虎當途踞。又作麼生。喝一喝云。大丈夫漢不可向者裏便去不得也。

示眾。問來答去涉多端。鑿壁偸光秪自瞞。若是英靈皮有血。機先已透萬重關。

示眾。禪禪。低頭見地仰面見天。禪禪。饑來喫飯倦時打眠。禪禪。眉毛分八字。耳朵列兩邊。若能如是會。佛祖在目前。忽有个漢云。和尙與麼說禪。三歲孩童也解說。山僧只向他道。恰是。何故。彼此分上。易他絲毫不得。

種竹示眾。分得鄰齋竹數竿。和雲和雨插西巒。他年直遂淩霄志。引鳳來棲也不難。

栽松示眾。臨濟栽松。半爲叢林作境致。山僧栽松。愛他堅節耐歲寒。立意固自不同。究竟原無兩用。只如將鋤打地。黃檗云吾宗到汝大興於世。又作麼生。盡道憐兒不覺醜。誰知平水起波濤。

雨中化主回示眾。連日雨水泥濘。化主歸來見面。就中𨿽然不多。卻也事事成辦。是汝諸人照管。匙箸則且置。設若山灣嶺凸。被人攔奪布袋。又且如何。阿呵呵。當機一拶莫饒他。

示眾。僧堂內佛殿前。中有一寶。不方不圓。是汝諸人旣在這里來來往往。還曾收得也未。若收得的去。非惟自己潑天富貴。受用無窮。亦可以信手拈來。普濟貧乏。其或未然。須是猛著精彩。退步摸索一番。切莫東走西奔。到處被人瞞好。

示眾。睦州唆臨濟三度喫棒。已是徹底婆心。爭柰這漢搭不回頭。未免翻成鈍置。末後於大愚處輕輕一撥。便弄出許多鬼怪。殃累後昆。咄。當時若早與麼地。討甚睦州耶。卽今莫有向睦州未唆以前一咬便斷者麼。良久云。知恩者少負恩者多。

金粟首座寮秉拂

眾請秉拂。師云河邊賣水取笑傍觀。沙底壓油徒勞腕力。事弗獲已且借方丈老人威光展演一上。莫有出來敲磕者麼。僧問雨洗淡紅桃萼嫩。風搖淺碧柳絲輕。山堂兀坐無思算。連擊虛空作梵聲。旣是虛空因甚麼有聲。師云汝但恁麼舉。進云識得个中端的意。一毫頭上現乾坤。師云放過一著。問如何是奪人不奪境。師云金剛寶劍當頭截。如何是奪境不奪人。師云眉尖趯倒須彌山。如何是人境兩俱奪。師云掀翻海嶽無知己。如何是人境俱不奪。師云不動干戈見太平。進云料揀已蒙師指示。覿面相呈事若何。師便打。僧禮拜。師乃豎起拂子云。个事全提那有回互。截斷葛藤掀翻露布。丈夫猛利便擔當。自可寰中誇獨步。若於心性上駐腳。意解裏摶量。往往撞著惡聱頭。未免轉身無路。今日分明爲舉揚。莫教趙婆又酤醋。復云玆蒙方丈老人命。特爲升座。自愧機思遲鈍。戰汗不勝。惟冀兩序頭首大眾。慈悲包荒。更有一偈亦與拈出。滿目英靈勝舊時。疏才何可彊離披。秪緣業債無藏處。故逐東風繚亂吹。久立珍重。

吳稚仙請秉拂。碧紗窗內。風光本有絕遮藏。黃卷堆頭。正眼洞然無向背。何須越離庭戶。跳出澉城。來金粟山中。看娑羅寶樹嫩幹抽芽。望九九奇巒飛雲疊翠。自家境界弗隔。諸佛妙義全彰。一回舉起一回新。一度思量一度快。此何以故。皆由他靈根夙稟合乎天然。所以不假彊爲立地成現。政當恁麼時。直饒打翻獨桑鼓。驚起老康僧。與秉拂上座同登此曲錄牀。瀉傾河之辯。施掣電之機。也動他星兒不得。且因齋慶贊一句作麼生道。萬福千祥如霧集。團圞願證地行仙。

金門超兪請秉拂。僧問如何是金粟境。師云一枝松在主山頂。進云如何是金粟僧。師云魚腮馬面得人憎。乃云故園三月春將暮。桃花李花飛無數。杜宇聲聲苦勸歸。不知歸去果何處。欲知處。住住住。綠蓑衣底放毫光。靑玉案前敲活句。且作麼生是活句。亡過椿萱登九品。現存夫婦享遐齡。復舉金陵兪道婆。市油餈爲業。一日聞丐者唱蓮花落云。不因柳毅傳書信。何緣得到洞庭湖。忽大悟。以餈盤投地。夫傍睨云汝顚耶。婆掌云非汝境界。師云兪婆投盤𨿽則風流徹底。其夫傍睨未免觸犯鋒芒。何似耕而食鑿而飲。渾家不管興亡事。衲帔蒙頭晴晝長。良久云。也須是个漢始得。

秉拂。僧問獅子一吼眾獸咸伏。如何是獅子吼。師云闍黎腦門裂了也。僧擬議。師云死活也不知。乃云欲爲祖師門下客。須一一有騎賊馬。奪賊槍。殺入賊隊底手段始得。不然秪是个穿窬艸賊。無益於事。如臨濟一日侍立徳山次。山顧謂云。老僧今日困。濟云這老漢寐語作麼。山擬拈棒。濟便掀倒禪牀。恁麼方爲正賊也。眾兄弟。此去人家不遠。忽有忿不甘底來這里捉賊。又作麼生。秉拂上座自有計較。且作麼生計較。不見道大膽駕頭衝突過。小膽哀鳴告所繇。

祈壽嗣請秉拂。百病消鎔笑臉開。此行不用著疑猜。壽山一座翠千古。更有旗鈴入夢來。這四句語已盡情爲蔡老居士酬謝了也。慶贊了也。便與麼信受去。何須萬貫腰纏。一任家堂穩坐。筆尖倒卓。起學海之波瀾。慧鏡圓明。增祖燈之熾焰。乃至迎賓待客喚婢呼奴。琴瑟和諧手足舞蹈。無一刻不得受用。無一處不具眞常。𨿽然如是。猶未有人證明在。良久。驀豎拂云。孔夫子已在這里證明也。說道二三子以我爲隱乎。吾無隱乎爾。還見麼。還聞麼。卽此見聞非見聞。無餘聲色可呈君。當年山谷翻身處。桂子花開撲鼻芬。復敲香幾下座。

秉拂。一切聲是佛聲。尋常鵲噪鴉鳴。諸人爲什麼不作佛聲聽。一切色是佛色。殿前狗子尾巴搖。諸人爲什麼不作佛色觀。設或觀聽分明頭頭合轍。於我衲僧門下事。要且天淵懸隔在。豈不見臨濟禪師因睦州教問佛法大意。三度喫黃檗手中痛棒。灼然恁麼似金翅劈海直取龍吞。獅子王奮迅呀吒壁立萬仞。到這里還容說得聲麼。還容說得色麼。還容得擬議商量麼。所以靈利底漢不用如何若何。自有透脫一路。掀翻佛祖窠窟。迸出向上爪牙。縱使牛頭馬面驀地相逢。也須退步休機力在轉處。且道元上座如斯告報畢竟意在於何。曾經汗馬邊庭苦。殊愛勛髙蓋代人。

開鑪秉拂。云當鑪避火懦怯之夫。見義勇爲衲僧气槪。有麼有麼。試出來與秉拂上座相見。僧問諸佛皆從此經出。如何是此經一句。師云香煙繞寶座。進云吾師不遠百里而來。今日升座意旨如何。師云有眼者見。有耳者聞。進云知恩禮謝去也。師云放汝三十棒。乃云丹霞燒木佛寒乞兒。百丈挾灰星小架子。趙州把火叫喚土白拈。龍潭吹滅紙燈惡心行。這一隊老凍儂今日看來都用不著。何故。廣慧堂前有只現成大火鑪。暖烘烘地不必費柴費炭。萬扇千颺秪憑个無根樹輕輕安著其中便可。與諸兄弟同行同坐。同住同臥。隨時取足任性逍遙。直令見者聞者人人頂眼洞明。个个心華發現。旣然如是。無根樹卽今在什麼處。驀呈拄杖左右顧視云。莫是這个麼。良久云。且莫錯認便下座。

秉拂。下喝敲牀拈槌豎拂。覿面相呈更無別物。耳聞眼見甚分明。因甚行說俱弗得。倘能向這里信腳行去。如獰龍戲水。信口說去似猛虎嘯風。自然根境雙融。縱橫無礙。有時白鷗灘上玉笛橫吹。有時角裏山頭倚筇踞坐。有時康僧橋畔投石打破水中天。有時娑羅樹前擺手吐出驚人句。此皆已得受用三昧。不比尋常學解。將來若猶是恍惚依稀。半前半後。今日挑囊到這里。明朝負缽往那邊。見人豎拳也豎拳。見人下喝也下喝。見人著語做偈也著語做偈。及至腳跟下輕輕一拶。又覺業識茫茫。恁麼參禪赤土塗牛你。只可誑汝爺娘。有什麼用處。古徳有言。參須實參悟須實悟。閻羅大王不怕多語。所以元上座於起初結制時。每垂一言半句誘激初機。總要汝實參實悟。踏著本地風光。爭柰土曠人稀。相逢者少。今日逼不得已。口漉漉地。𨿽則眉毛落盡。鼻孔仍自昂藏。眾中新發心兄弟有識得元上座鼻孔落處。不妨出來扭捏一上。其或未然。衣裏單頭三七日內各自仔細看取。且畢竟看取个什麼。以拂子擊一擊下座。

請秉拂。淸霜地玉梅天。饑餐渴飲晏坐困眠。頭頭無掛礙。處處足生緣。三關緊密如能透。便是人間不老仙。復舉鄭十三娘隨師姑到大潙次。才禮拜起。潙便問這个師姑甚處住。姑雲南臺江口住。潙喝出。又問背後老婆甚處住。十三娘放身近前叉手而立。師云十三娘兜弓搭箭百藝隨身。若不是這師姑暗藏射垛。爭顯他汗馬功髙。玆者兪師姑領信女入山設齋。秉拂上座已識得伊住處。亦不用問不用喝。但合掌稱謝云。端坐受供養。施主常安樂。且道與大潙相去多少。

冬至秉拂。僧問牛頭未見四祖時如何。師云富貴太多。見後如何。師云貧窮徹骨。乃云丁丁卓卓灑灑落落。妙用神鋒煙菟戴角。徳山臨濟拈過一邊。外道天魔實難摸索。說个混蒙剖判陰陽消長。盡屬黃葉止兒啼。更說个冰河發焰葭管飛灰。卻又千差萬錯。若是頂門眼正。肘後符靈底出來。掀倒禪牀喝散大眾。橫身當宇宙。一句定綱宗。秉拂上座有口秪宜壁上閣。然事無一向。隨時應節。要且何妨不免趁大家和气。唱幾句村歌濫充髙聽去也。遂拍掌雲山重重云漠漠。一綫露陽春嶺頭梅破萼象骨毬普化鐸信手拋兮信手搖。个裏風流也不惡。果不惡非寂寞。常憶東村大姐嬌。淸音嘹喨動寥廓。復拍一拍下座。

尼慧眞請秉拂。學道須是鐵漢。著手心頭便判。直趣無上菩提。一切是非莫管。古人恁麼道秪得一半。元上座則不然。學道須是鐵漢。弗用前思後算。直下決烈承當。便與一刀兩段。建不建之規模。了未了之公案。豈不見當年實際尼气魁岸不下笠子勘俱胝至今聲名猶顯煥。又不見當年老灌溪眼睛。卻被末山換。三載親承半杓恩。瓣香拈出從人看。從人看。个个同條亦共貫。喝一喝云。莫謂來時別有春。等閒蹉過紅鑪鍜。

臘八秉拂。僧問昔日世尊出母胎恁麼捏怪。爲甚又觀星悟道。平地起風波。師云不是一番寒徹骨。爭得梅花撲鼻香。進云學人拈得雲門棒。打殺與狗子喫。貴圖太平去也。師云古廟石獅子。乃云六載饑寒贏得形銷骨立。一星燦爛累他眼破皮穿。漢語胡言積如山嶽。捏妖造怪誰解剿除。剿除旣無其人。腥臊便乃徧地。尿牀鬼子觸著則爲電爲雷。曲鱔盲龜乘時也衝風激浪。政當此際。秉拂上座向什麼處著到。擊拂子云。當初只道將勤補。誰信今朝弄巧成。復舉古徳云。臘八喫雞羹。才疑禍便生。溪邊楊柳影。不礙釣舟行。後傑峯和尙拈云。古徳與麼道大悟不拘於小節。未免與賊張梯引邪入正。興國則不然。臘八喫紅糟。叢林意气豪。酣酣沈醉倒。更不惹風騷。師云一个半斤一个八兩。若要循途守轍。驅邪皈正。須還秉拂上座始得。臘八喫香麋。禪和樂有餘。渾身都暖熱。不怕雪風吹。

戒子請秉拂。僧問受戒是學定坐禪是學慧。吾師舉唱宗風是定慧雙忘。學人昏鈍未明。求師當陽指出。師云三十棒自領出去。進云恁麼則釋迦老子在拄杖頭上現身了也。師云莫帶累釋迦老子好。乃云應現男女身得度者卽現男女身而爲說法。應以菩薩身得度者卽現菩薩身而爲說法。而今此身已現且作麼生是說底法。遂拈拄杖卓一卓云。南無佛陀。南無達摩。南無僧伽。總在這里放大寶光。其光從口出非靑黃赤白。是汝諸人還見也無。若也見得可謂心珠日朗性海波澄。一念圓明十方普照。寒梅綴玉無非盧捨家風。翠竹篩金盡屬能仁境界。乃至諸天拱手外道歸降。一切波羅提木叉相貌皆收攝汝不得。須知此收攝不得處便是金剛不壞之寶戒。便是生佛淸淨之本源。過去菩薩所證證此。現在菩薩所修修此。未來菩薩所學學此。又何必說持說犯說有說無。自縛自纏。然後爲受戒哉。𨿽然秪如恁麼人來與恁麼人相見。又且如何橫行直撞無拘束。一曲琵琶對月彈。

尼見修等請秉拂。擊鼓敲鐘日日升座。但恐大家不耐聽。不愁自己舌尖破。還識渠儂舌尖麼。風鈴鳴風幡動更非別物。幹屎橛麻三斤總是這个。只要當人向未開口以前退步就己一踏踏得。元來師姑是个女人做。旣到恁麼田地。任汝髙揖釋迦說甚親逢達摩。直饒鶻眼與龍睛。正好攔胸驀面唾。𨿽然如是。爭柰元上座手中辣藜未肯放過。且道元上座畢竟有什麼長處。無念無修見亦無。單單鼻孔下頭大。

印化士回請秉拂。毗盧寶印文彩燦然。提得便行了無窒礙。或孤峯絕頂閒閒嘯月棲霞。或垂手長街步步拖泥帶水。珠璣運滿載誰道從門入者不是家珍。缽盂口向天憑他豎嚼橫吞飽齁齁地。我衲僧家。尋常百事不管米價不聞。到這里也合識伊來處。且作麼生是伊來處。委悉麼。黃龍昔日曾親指。猶有眉間掛劍人。復舉雲門因僧問如何是雲門一曲。云臘月二十五。師云雲門臘月二十五。曲髙不落宮商譜。爭似今朝十五時。等閒唱出超千古。玉波騰金山舞。露柱燈籠齊聽取。更問其中意若何。枝頭惱亂風和雨。下座。

歲旦秉拂。僧問鳳歷初頒日。鴻鈞乍轉時。舊年佛法則不問。如何是新年頭佛法。師云鏡淸道底。進云恁麼則太平新气象。共睹樂欣欣。師云恰似恁麼。乃雲龍躔易朔鳳歷頒新。拈卻諸方舊話。放出無位眞人。太成現莫巡逡。个个欣添一歲春。閒探墅梅呵手折膽瓶橫亞碧如銀。

薦嚴請秉拂。僧問紅輪決定沈西去。未審靈魂往那方。師云瞻之仰之。進云孝子聞此語。因甚哭哀哀。師云淚出痛腸。進云今日所薦啟吾居士又在什麼處安身立命。師云照顧前話。進云恁麼則一句無私語萬古覺昏迷。師云兒郎說多謝。問請師登座追薦先親。若念玆可在玆否。師云恰。進云覿面無消息。臨機耀古今。師便打。乃云三十年前生而死。一道靈光沒彼此。三十年後死而生。無拘腳下任騰騰。地獄蓮宮都踏碎。人間天上系何能。政當恁麼時還識伊面目麼。透脫頂門眼一隻。霜華映水碧稜層。復舉盤山寶積禪師因出門見人舁喪歌郎振鈴云。紅輪決定沈西去。未審靈魂往那方。幕下孝子哭云哀哀。山聞之忽然大悟。師云歌郎振鈴言中有響。孝子哀哭淚出痛腸。無端帶累老盤山。十字街頭死郎罷。正所謂愁人莫向愁人說。說向愁人愁殺人。愁卽且置。只如盤山當時死底與元上座今朝薦底是同是別。於此倜儻分明。無恩不報。若猶未也。蒲團靜倚無餘事。請自回光返照看。

解制秉拂。僧問九旬已滿。本分未明。還有究竟相應也無。師云春風開竹戶。夜雨滴花心。進云學人從此無疑禮謝去也。師云未信汝在。乃云一畝之地三蛇九鼠。鼻孔通同眉毛結聚。逗到而今已值散制時節也。風和凍解柳綠花紅。眼角忽生春。腳尖都活動。南州北縣任意翺翔。狐穴獅林隨機踏倒。然𨿽如是。以拂子打圓相云。究竟何曾離這里。所以道盡十方是沙門一隻眼。見見無差。盡十方是沙門一隻腳。行行不二。行旣不二說甚去去來來。見旣無差分甚前前後後。且各歸本位一句如何話會。九九峯巒呈瑞彩。萬年圍護法王家。

入塔秉拂。生如寄死如歸。赤體條條絕所依。可笑杜鵑啼夜血。天明亂逐李花飛。生住庵死入塔。隨處安身隨處合。一把柳絲孰解收。玉欄幹上和煙搭。元上座恁麼道卻將如禪徳三百六十骨節八萬四千毛孔盡情撒向諸人面前了也。莫有識機宜底漢試出來通个消息看。一僧喝拂袖而出。師云直饒恁麼翻身去。猶隔渠儂半月程。

薦室人難亡請秉拂。同心帶結錦鴛鴦。忽地橊紅染碧裳。粉瘦胭消今已矣。郎懷耿耿未能忘。旣未能忘則設齋求薦。理所必然。元上座更不用別吐尖新多方曲引。記得古佛偈云。假借四大以爲身。心本無生因境有。前境若無心亦無。罪福如幻起亦滅。已故朱氏就向這里會去。便知生也是幻。死也是幻。生也唱隨不離是幻。死也白刃橫身亦是幻。乃至死死生生徧一切處苦樂因仍總無非是幻。從上諸聖盡在此幻海中頭出頭沒。互相激揚。六道四生盡在此幻海中流轉輪回無有休息。然𨿽如是。且畢竟向什麼處與朱氏的的相見。呈拄杖云。還見麼。萬疊雲山藏不得。覺華斜露一枝春。

秉拂。生死事大迅速無常。一息不來便同灰壤。所以汝我出家兒。須趁色力康健參究此事。莫只貪圖快樂蹉過時光。況今兵燹相仍。人民離苦。柴荒米貴。處處皆然。而我輩猶得賴佛祖余庥遵安居舊範。髙堂巨廈坐臥經行。粥飯茶湯現成受用。若不知慚識愧。信施何以能消。是用著實加鞭方見初心無負。但此事不必別求。秪在當人四大六根裏靈靈弗昧了了常知。三世諸佛歷代祖師。天下老和尙不敢正眼覷著。惟許當人直下承當。自然透頂透底。眾中有直下承當者試出來通一機轉一語。與他古人命脈相契。元上座望風展拜有分。設或未然。莫怪壓良爲賤。更下一个注腳。世事茫茫沒了期。自家活計猛提撕。忽然提到無提處。咄。這一句子要汝自道。元上座今日有口終不肯爲說破。便起身。

保子請秉拂。腦後圓光萬丈髙。誰人分上減絲毫。秪因弗信長拋卻。致使雲煙結轉牢。以拂子拂一拂云。元上座盡力拂開了也。直得純淸絕點如明鏡以含空。照燭無私似紅輪而印水。可以安家樂業。可以集祉消殃。可以種未來勝因。可以維正法眼藏。父慈子孝。各歸本然。日用行持了無異念。且本然一句如何道。須知義重恩深處。利刃剛刀割不開。

明經朱季充請秉拂。歲序星馳急。人情波底忙。千門無壽藥。一鏡有秋霜。若欲志心求解脫。除非參叩大覺王。且大覺王在什麼處。頭長三尺不是趙州殿裏底。項短二寸豈干荊叟爛冬瓜。如是知如是見如是信解。管取當前顯露觸目現成。般若智圓金剛體固。壽算重重數不盡。福資歲歲集無涯。忽有个漢出來道今日舉唱將謂有驚羣邁俗之談。原來如三家村裏王長老念誦相似。元上座心不負人面無慚色。秪輕輕向他道恰是。何以如此。還錢就貨當行家。種谷幾曾生豆麻。

﹝海鹽縣馬門顧氏法名超輝捐貲助刻祈保

先夫承溪公往生淨土並自身壽命延長者﹞

百癡禪師語錄卷第十四終嘉興大藏經百癡禪師語錄

百癡禪師語錄卷第十五

嗣法門人超宣等編

小參上

開堂晚小參。師云藥山小參不點燈。徳山小參不答話。蓮峯燈也要點話也要答。有不受人瞞底出眾相見。一僧拂袖便出。師云好个仙陀。又一僧出禮拜。師打云汝又上釣作麼。乃云有機有境有問有答。總屬情識計較邊事。若論當人眞實一著子。決不在是。故𨿽世尊出世達摩西來。亦只巧設權宜。曲爲方便。要且三乘十二部不是世尊說底。直指人心見性成佛不是達摩傳底。須知別有能說能傳者在。諸人還識得麼。尋常著衣喫飯行坐打眠。以至一靜一動無非全承渠力。旣各全承渠力。則个个分上曾受絲毫許計較也無。曾受絲毫許移易也無。所以道世尊不出世。達摩不西來。佛法徧天下。談玄口不開。且如何是徧天下底佛法。舉拂云白雲流水依然在。翠竹黃花何處無。

小參舉應庵和尙住莞山示眾偈云。三十三州七十僧。驢腮馬額得人憎。諸方若具羅龍手。今日無因到淨明。後雪巖欽和尙拈云。應庵老祖開了這般大口。至今合不得。報恩道八十餘人十七州。相看盡是惡冤仇。諸方有道不肯學。來共山僧作對頭。到這里有口卻無開處。師云二遠祖少賣弄。蓮峯亦有一偈舉似大眾。百日禪期十月開。家嘗無計可安排。人來共聚難分析。捏起拳頭趁一回。到這里大似有口欲開開不得。欲合合不得。然𨿽如是也要諸方簡點。

小參。踢萬別截千差。橫身異類意气堪誇。路見大虫云是汝。令人長憶古玄沙。遂舉百丈海禪師凡參次有一老人常隨眾聽法。丈問汝何人也。老人云某甲非人也。於過去迦葉佛時曾住此山。因學人問大修行人還落因果也無。答云不落因果。五百生墮野狐身。今請和尙代一轉語。貴脫野狐身。丈云不昧因果。老人於言下大悟。作禮云某甲已脫野狐身。師乃拈拄杖云。不落因果爲什麼墮野狐身。左邊卓一卓云過這邊著。不昧因果爲什麼脫野狐身。右邊卓一卓云過這邊著。諸人還知落處麼。若也知得蓮峯功不浪施。其或未然更聽重下注腳。復卓一卓云。墮也如是墮。脫也如是脫。何止五百生。轉轉自超越。汝這一隊野狐又來覓个甚麼。以拄杖打趁。

小參。單傳直指意。無別可籌量。梅影橫窗瘦。偸風泄暗香。卓拄杖一下云。面門拶破如相識。方信由來絕覆藏。

除夜小參。若論个事阿誰無分。只要當人用一切心便有打破漆桶底時節。堪笑今時一等不識好惡。如矮子看戲。隨人上下。貪圖些少熱鬧處。以爲宗師。以爲具眼。波波挈挈永不回頭。嗚呼。似恁麼名作參學。直參至彌勒下生。敢保未夢見在。蓮峯非是減伊聲價。但恐臘月三十日到來个个手忙腳亂。從前所有伎倆一點都用不著。驀拈拄杖云。且道拄杖子還用得著麼。良久云。夜冷魚潛休下釣。不如收卷過殘年。便拽拄杖歸方丈。

因事小參。拈拄杖云。未明這个要求明。旣明這个要求行。明行念念無時息。那有間工別較爭。所以古昔眞正道流。凡入一叢林或三百五百或一十二十。汲汲孜孜秪以己躬下事爲急。至有甘陸沈而不悔履。顚僕而弗驚者。法道之興所由來矣。迄今去聖年遙。人情變換。處處無明火熾。在在我慢山髙。欲求其己事明叢林盛。寧可及乎。諸兄弟韶光可惜。烏兔無幾。切莫學這般魔隊自錮乎生。各須努力向前認取活路。他時異日有个緊切處。方知別人替汝不得。障汝亦不得也。久立珍重。

小參。把住牢關人天莫測。裂開爪縫凡聖咸知。拘執則萬別千差。融通則得此全彼。且道是阿誰行履。試舉看。古徳一日不赴堂。侍者請赴堂。徳云我今日莊上喫油餈飽。者云和尙不曾出入。徳云汝去問莊主。者方出忽見莊主來謝和尙到莊喫油餈。師云這則公案平直甚是平直。淆訛太煞淆訛。自非拶透重關未免出身無路。蓮峯此者無莊上可到。亦無油餈可喫。隨挑野菜和根煮。旋斫靑柴帶葉燒。較之古徳相去多少。諸人還緇素得出麼。倘或未然。謾提一頌。莊上喫油餈。逢人驀面欺。莫謂胡須赤。更有赤胡須。喝一喝歸方丈。

除夜小參。爆竹聲中一歲除。西來祖意謾分疏。團圞且向漧柴火。滿面光生樂有餘。復舉北禪賢和尙示眾云。年窮歲盡。無可與諸人分歲。老僧烹一頭露地白牛。炊黍米飯。煮野菜羹。燒榾柮火。大家喫了唱村田樂。何故。免見倚他門戶傍他墻。剛被時人喚作郎。便下座歸方丈。至夜深維那入方丈問訊云。縣裏有公人到勾和尙。賢云作甚麼。那云道和尙宰牛不納皮角。賢將頭帽擲下。那便拾去。賢下禪牀擒住云賊賊。那將帽覆賢頂雲天寒且還和尙。賢呵呵大笑。師云北禪爲眾竭力。禍出私門。蓮峯則不然。人人有頭水牯牛。今夜要伊自宰。要伊自烹。喫了共唱村田樂。亦免見倚他門戶。暗地不平或有冒公人來索皮角又且如何便與。驀鼻一拽直令者漢和贓捉敗。

小參。湛湛湖光夜不收。魚蝦蟹鱉任沈浮。爭如百尺懸崖井。秪見驪龍在裏頭。驪龍倏起。雷雨後隨。兩曜失明。山河陡黑。政當此際莫有斗膽向前取頷下神珠者麼。喝一喝云照顧性命。

淸明小參。僧問如何是淸明時節。師云暗風吹弱柳。新火弄淸煙。進雲家家祭掃又作麼生。師云紙錢燒半陌。冷酒灑三巡。進云恁麼則一場春夢也。師云可憐相對懡去。猶有墦間乞祭人。乃云未出父母胞胎以前。一段光明歷歷地。旣出父母胞胎以後。一段光明亦歷歷地。大眾須知這一段光明人人本具。處凡不減在聖不增。秪爲背覺合塵迷己逐物。致使光明蒙翳弗能現前。便見有諸佛有眾生。有天堂可欣有地獄可怖。如此紛然惑亂。終無了時。到不如放下身心豎起脊骨。默地回光返照。冷眼自看。忽然看破父母未生前本來面目。似貧得寶似暗得燈。何等快活何等受用。到這里說甚麼佛。說甚麼眾生。更說甚麼天堂可欣地獄可怖。出生入死不犯毫芒。或去或畱全超曠劫。其或信根淺薄。棄厭眞修。生死到來悔將奚及。君不見荒丘新故冢累累。多少英雄富貴兒。正值淸明時節好。只添白紙繞空飛。久立眾慈伏惟珍重。

因事小參。尺管窺天。情知所見不廣。簣沙塞海。看來用力徒勞。理本乎至公。事難以妄作。因緣會遇果報自徵。急須回頭且莫錯怪。復舉子湖一夕夜深於後架叫云賊賊。一僧走出。湖攔胸捉住云。捉得也。僧云不是某甲。湖拓開云是卽是只是不肯承當。師云這僧不肯承當亦覺小膽。若是眞正解作賊底。待伊攔胸捉住。便露出白拈手段。豈不名震諸方。然𨿽如是子湖未必放過。

小參。小店新開。貴買賤賣不圖越倍本錢。只要買主便快。楊岐栗棘蓬。明州破布袋。一一橫拋在面前。無遮無蓋。乃環視左右云。莫有下顧者麼。請出來交關看。眾無對。師云寶峯今日失利。

冬夜小參。石筍抽條暗。寒梅破玉新。乘時能薦取。許是个中人。所以道欲識佛性義。當觀時節因緣。時節若至。其理自彰。大眾如今有一等禪和子。不能向枯木上生花。寒灰裏發焰。秪管死墩墩地噇飯過時。今日也恁麼。明日也恁麼。乃至盡未來日也恁麼。恁麼恁麼究竟成个什麼。若是具憤性底孟八郎漢。終不作這般去。就便於天地未開之始陰陽未判之先。直截承當認取自己本來面目。到這里方知有物先天地。無形本寂寥。能爲萬象主。不逐四時凋。大小傅大士不合將常住物華擘私作人情。好與一頓趁出。然𨿽如是。不因樵子徑。爭到葛洪家。

除夜小參。以拄杖卓一卓云。爆竹一聲乾坤震動。山魈鼠怪何處出頭。因思王老燒錢太煞膽小。可笑北禪分歲自取勾牽。百山非是屈抑先賢。秪爲門風各別。汝等諸人莫有成褫者麼。眾無對。師云不遇知音客。徒勞話歲寒。遂拖拄杖打散。

佛涅槃日薦母請小參。機先的旨。岸柳拖金。末後全提。溪桃噴火。此方旣爾他界亦然。不昧髙蹤。斬新光彩。故我佛如來昔年棄皇宮登雪嶺。觀明星悟道。脫母氏艱辛。後來於此日入大涅槃。雙跌示現。轉眼經今千百載。人間猶想舊丰儀。想卽不無。且道我佛如來卽今在什麼處。諸人若識得如來落處。便識得已故周氏先靈落處。生無生相滅無滅形。本有圓光透徹內外。然𨿽如是山僧爲伊薦拔一句又作麼生道。舉拂子云。地獄天宮畱不住。九蓮花內露全身。

開鑪晚小參。僧問紅鑪猛焰不可湊泊。鉗錘運動貴乎翻身。學人上來請和尙一接。師便打。進云恁麼則翻身去也。師連棒打退。乃舉法昌倚遇禪師示眾云。法昌今日開鑪行腳。僧無一个。惟有十八髙人緘口圍鑪打坐。師云古人垂一則語。坐斷乾坤直至於今。猶令人想其風槪。百山恰似逢此時節未免略說數句頡頏一上。百山今日開鑪。衲僧亦有幾个。不必逐隊隨羣。聽板裝模打坐。任伊灑灑瀟瀟。自然免見話墮。此是眞實相爲。那管諸方笑破。何以故。蓋諸方開鑪多則一千八百。少則三百二百。然其間半靑半白。不上不下者比比。卽欲求眞正底於十分中之一亦大難矣。若與麼到不如冷竈邊埋卻一个半个。驀忽星兒火發。便見薰天炙地。報乃佛乃祖。深恩是爲得也。且冷竈邊如何解火發去。以拂子擊一擊吹一吹云。向這里薦取。

小參。僧問如何是第一玄。師云已在言前。如何是第二玄。師云擬議隔萬千。如何是第三玄。師云掩面哭蒼天。僧禮拜。師云何不問三要。僧便問如何是三要。師打云汝要我不要。乃云屋老周圍半是茅。髙絲累滴沒開交。茶湯況又不如意。問著烏藤驀脊敲。諸禪徳還受得這般苦楚麼。然大家旣已聚頭在這里。則這般苦楚知必樂受。決不比一等泛泛之徒。專圖些少穩便打哄過日。所以密庵傑老人云。我者裏也無。禪到汝參也無。道到汝學也無。錢到汝使也無。好食到汝喫也不會順。摩捋汝只有劈胸一拳。汝若參得透。盡未來際受用無盡。看他古聖垂慈。等閒立一言半句直下如大火聚湊泊不得。眾中或有出格底漢向湊泊不得處掉轉槍頭。與他相見。百山無甚閒气力。項上有百二十斤鐵枷。且要望汝替代。因甚如此。不見道前頭猶自可。末後苦殺人。

除夜小參。一年三百六十日。看看逗到今宵畢。東村爆竹響連天。西捨紙錢光滿室。更有途中索債人。腳尖走得血流出。大眾百山幸自不曾少汝分文半文。又各各走來這里索个甚麼。良久云。不如歸去好。明日賀新年。

春日小參。僧問東君昨夜遺消息。紅白枝頭已著花。底事分明無向背。不知春思屬誰家。師云大家在里許。進云少年一段風流事。只許佳人獨自知。師云不妨慶快平生。進云撲落非他物縱橫不是塵。師云多此一句。乃雲山堂寂寞把扃開。忽報天邊春信來。瘦策閒拖吟一徧。桃英風峭逐人回。諸仁者這般光景一年一度誠不多得。直須猛著精神快著手腳。以到無疑之地方可稱汝參學本懷。如其未然。只恐有意送春歸。無計畱春住。杜宇枝頭惱亂人。落紅長見水流去。遂拽杖起身。

對靈小參。大道縱橫離男女相。一眞烜赫絕去來蹤。秪因認境漂流。以致輪回弗息。若是靈苗秀巧。不涉垢淨底人。𨿽居閨閣中亦可任運隨緣。周繇無礙。或齊眉佐助。或孑守幽貞。或布徳持齋。遐齡永享。或功成願畢撒手他方。總不外此湛寂常光。與百千諸佛同坐同行同解同證。所以道見身無實是佛身。了心如幻是佛幻。了得身心本性空。斯人與佛何殊別。卽今期逢四七。序屬三春。燕聲尋王謝堂上之巢。馬蹄踏劉阮溪邊之路。且道顧門姚氏畢竟在什麼處著到。卓拄杖云。閻浮樹下親修得。九品蓮開妙果圓。

小參。日月急如梭。人生柰老何。不諳這个事。總是妄奔波。所以有志之士要洞明此段因緣。在乎辦鐵石心眞實履踐。切不可泥於見聞。作个依艸附木底漢也。年來佛法荒涼人情懈怠。一二行腳者例無正因。或記取長言短句。在肚皮裏以爲究竟。才見人問著不論得失是非。秪管信口撒將去。或悠悠漾漾打哄過時。玩水觀山長視叢林爲驛舍。或貢髙我慢累發無明。甚至淪於邪魔傷風敗教者。不可勝數。如斯等輩實足痛心。豈不見古徳山。未遇人時气宇何等雄壯。詞鋒何等穎利。及到龍潭一點都用不著。忽於吹滅紙燭處。驀爾知歸。乃雲從今日去更不疑天下老和尙舌頭也。此是第一等行腳的樣子。又不見仰山在百丈時。尋常口吧吧地。及到潙山三問三擬答。皆遭喝出。從此發心看牛三載。一日潙山見他在樹下坐。以拄杖點背一下。他回首。潙山云寂子道得也未。他答云𨿽道不得要且不借別人口。潙山云寂子會也。此又是第一等行腳的樣子。看他古聖前賢。幸有如斯榜樣。若是養成頭角底。不在所言。倘有後進初機者。到此大宜仔細。良久喝一喝云。莫怪忠言頻逆耳。須知藥苦病堪療。

小參。若究此事如自己登髙山搏一頭猛虎相似。不論得失危亡。秪管拚命進前。極力搏將去。忽於計窮力竭。沒可柰何處。痛與一拳拳死。方可到大安樂田地。𨿽然如是更須死後弄得活底出來。插翅飛騰直教盡生佛性命都在他手裏。有麼有麼。如無山僧放這一頭猛虎咬殺諸人去也。拈拄杖打散。

因雪小參。莫道太平貧。𨿽貧實不貧。空階渾削玉。列瓦盡堆銀。莫道太平富。𨿽富實不富。忽爾轉和煦。依前卻漏逗。富亦得貧亦得。應用隨時原莫測。堪笑茫茫世路人。黃金擲去無顏色。復舉圓通秀云雪中有三種僧。一者蒙頭打坐。二者吮筆吟詩。三者圍鑪說食。師云善爲逆料人情如鏡照像毫髮弗差。但不合分作三種。似乎優劣較量。太平這里也不管汝蒙頭打坐。也不管汝吮筆吟詩。也不管汝圍鑪說食。只要各各起居輕利和气輥成一團便是出他一頭地。可謂山華不費栽培力。自有春風管帶伊。

除夜小參。僧問北禪烹牛分歲勾賊破家。東村王老燒錢不除俗气。去此二途請師速道。師云兩个栗蓬驀面擲。進云爆竹數聲消雪態。梅花幾點壯春顏。師雲閒閒語。進云舉頭天外看誰是我般人。師云獨汝一个。乃云臘月三十日到來也教山僧說个什麼卽得。若要攢花簇錦說性說心。山僧無這閒工夫。若要發用施機行棒行喝。今日且放過一著。若要烹露地白牛分歲。山僧決不圖他家富貴私做人情。若一總不與麼。又覺蹉過時光辜負大眾。思來算去。忽記得當年曾於糞埽堆裏拾得兩个幹蘿卜頭。不妨拈出爛烹和無米飯與汝諸人喫了。向榾柮鑪邊說幾句淸淡話。亦見太平家風迥別。且作麼生是淸淡話。諸人還說得麼。如說不得。山僧念个起句去也。遂操閩音唱云。王老夜燒錢。殘灰飛滿天。醉後睡一覺。明日是新年。復喝一喝云。若不喝住未免个个都學打鄕談到底去。便起身。

爲餐玄公對靈小參。爾潛居士問亡弟臨終云心無掛礙便是佛。又云無佛可成還是自語相違還是自相激揚。師云賴有居士證明。進云恁麼則亡弟已證無生。和尙今日升座又追薦个甚麼。師云有條攀條。進云大地眾生皆得度不獨亡弟自超升。師云大家嘆賞有分。天敍居士問今日董宅請和尙開示亡靈。若道亡者無靈何必開示。若道亡者有靈又何必開示。師云兩途截斷分明看。進云和尙旣已開示卽今亡者在何處安身立命。師云不離當處常湛然。士禮拜。師云覓則知君不可見。乃云茫茫世路杳無涯。忽地翩躚已到家。業果輕搖成慧果。心花豁達現曇花。楓江月浦隨緣度。寶閣銀臺應用奢。今日山僧爲證據。鞭頭撥動白牛車。白牛車且止。還識鞭頭麼。以拂子向靈前指云。秪者是。復舉道吾禪師與漸源至檀越家弔慰。源拊棺云。生耶死耶。吾云生也不道死也不道。源云爲什麼不道。吾云不道不道。回至中路。源云和尙快與某甲道。若不道打和尙去。吾云打卽任打道卽不道。源便打。師云道吾𨿽則赤心爲人。爭柰無有活變。看來一頓拳頭也是自己招得。當時待伊問生耶死耶。但髙聲喚云源闍黎。伊應諾卽云生耶死耶。伊若擬議攔胸痛與一拳。靈利漢這里挨得身轉。非惟撐門拄戶法道不致寂寥。卽棺中人亦覺凜凜有生气。然𨿽如是。在捨秪言爲客易。臨筌方信取魚難。

小參。結夏七日了也。本分事作麼生。參禪學道是汝本分事。喫粥喫飯是汝本分事。屙屎撒尿是汝本分事。行坐打眠是汝本分事。乃至應機接物語默動靜皆是汝本分事。與麼說本分事無有不知無有不會。爲什麼被人問著十个有五雙眼瞠瞠地。設或秪對得分明。更與汝掇向那邊連聲道个不是。汝又轉加疑惑。這里病在於何。秪爲平日不曾向蒲團上眞實用工以到大透徹田地耳。如昔日有一二禪者曾在閩中親近山僧。數年尋常做偈做頌如羊豎起尾巴便有百十餘顆。只是聰明知解。本分事實未夢見。山僧常對他云。須眞實用工一番切不可執此兩本閒說話便以爲足。恐已後都用不著。在他總不肯聽信。春初因事出山。明眼人前果見納敗。眾兄弟似這等鉆故紙漢。倘能於此回頭去。他時異日事未可料。若猶是沈迷弗返。縱撞到這邊那邊遇著盲瞎阿師。滿口印證。亦只是亂統禪和如麻似粟。要眞正撐持法門敢保驢年構不得也。玆值首七之期。見諸兄弟用工多不緊切。偶思量及此不覺扯來對眾葛藤。且本分事一句畢竟如何道。天气初炎汗珠尙薄。山僧說底不干汝事。直須各各自悟去好。

除夜小參。荒涼古寺千難萬難。竹爆聲響前山後山。不說違時候。欲說太無端。何如小橋畔。斷墻間幾樹。梅華淸韻好。一任躋攀。任躋攀。度歲闌。就中也有不平處。忙者忙兮閒者閒。復舉楊岐和尙云。薄福住楊岐。年來气力衰。寒風雕敗葉。猶喜故人歸。師雲山僧薄福住長慶。日與數輩搬石弄瓦。气力猶幸未衰。卽今風吹敗葉。光景亦無甚別。秪是不見有故人歸。敢問大眾阿那个是故人。還識麼。不辭向汝題名姓。但恐相逢蹉過伊。

住金粟謝眾護法。並前兩序道舊小參。僧問徳山小參不答話。趙州小參要答話。二人酬唱還有優劣也無。師云無甚優劣。進云今日新金粟又作麼生。師云與汝三十棒。進云一堂風冷淡。千古意分明。師云且道山僧是答話是不答話。僧喝。師便打。僧又喝。師又打。乃雲長慶山中住。一年口懶開。今朝居廣慧。舌上起殷雷。所以道欲識佛性義。當觀時節因緣。時節若至回避無門。按下雲頭和泥合水。便見全賓是主。全主是賓。寶劍光寒金錘影動。獨角犀牛翻跳。三腳驢子弄蹄行。前三三後三三。南斗七北斗八。淨瓶踢倒處生薑價重。人總在此會中與諸維摩大士放大寶光照天照地。同聲唱和極力贊揚。使見者聞者人人頓發心華。个个豁開正眼。政當恁麼時。敍謝一句如何話會。擊拂子云。但憑此道酬知己。自有淸風廓九垓。

秋日澉城對靈小參。本自解脫阿誰縛汝。本自淸淨何物染汝。本自圓明昧汝不得。本自具足缺少甚麼。故我稚仙翁吳老居士才髙八斗學究三車。𨿽處富貴中不爲富貴所誤。𨿽居塵勞內不爲塵勞所牽。正念眞修孜孜兀兀。法門城塹切切殷殷。及夫啟手足之際。和气藹然安寢而逝。豈非多生薰習般若能有如是操略耶。旣爾則稚翁居士已於大淸淨大解脫場中與百千佛祖具足圓明了無障礙。又何待首七之辰請山僧升於此座簸兩片皮始爲得哉。然羅漢有出陰之迷。菩薩有隔羅之惑。猶恐微瑕所玷未免借拂子神通助他末後光明去也。遂豎起拂子云。東方妙喜世界不離這里。西方極樂世界不離這里。上方兜率世界亦不離這里。乃至十方所有世界總不離這里。向這里信步行去。云柯月渚頭頭妙徳家風。水鳥樹林處處莊嚴國土。一悟一切悟一超一切超。玉樓文觸目現成。金仙眾永劫爲伴。山僧恁麼告報敢問諸人還識得稚翁居士也無。良久云不因夜靜南來雁。爭見海門今日秋。復擊拂子下座。

小參。鷗灘夜棹角裏樵歌。塔院疏鐘康橋月影。車亭邊行人沓沓。寶閣後羣鳥啾啾。無一物不爲諸人啟圓通妙門。無一時不爲諸人闡正法眼藏。何須待起期結制方始鼓兩片皮。假饒構得將來不知劍去久矣。所以古昔抱道之士未曾輕易以一言半句急於人知。逼弗得已略露鋒鋩。只要當人聲前領略赤體荷擔。年來此道傾頹。參學禪流且不必論。卽出世爲人師者。有一等眼腦不正。名利牽懷。一期未終便打發三个五个以爲叢林得人。有一等眼腦稍正。心術不端。黨援相攻揮金奪院。又有一等不識自家好惡。偏學簡點諸方。賣弄筆尖。毫無忌諱。更有一等才承付囑。便出頭來嚇鬼瞞神。自尊自大。蹉因昧果言行張乖。凡此皆是離師太早。煆煉未純。較之古先云泥何啻。山僧𨿽無个什麼勝過諸人。要且不落這幾等圈繢是。汝諸人也試甄別看。有麼有麼。如無再聽一偈。養成頭角已多年。偶爾出門被業牽。犁耙至今難擺脫。幾番痛苦叫霜天。遂拈杖噓一聲起身。

薦兄請小參。本在他鄕住。來爲此界人。無何緣已謝。當下便翻身。便翻身。明窗淨幾原依舊。玉版蕓編不是塵。珍重同胞休苦憶。覺華橫亞一枝新。且畢竟如何相見。舉拂子云。莫於他處覓。秪此露全眞。復舉龐蘊居士臨終時太守於頔公特往問候。士云但願空諸所有。愼勿實諸所無。言訖枕於公膝奄然而化。師云龐居士末後提持可謂人之將死其言也善。當時勘辧諸方底手眼向甚處去。只如石聲張居士昨臨終時遺命請山僧小參指引覺路。還是空諸所有耶。還是實諸所無耶。諸人試道道看。良久云直饒道个有無不涉句。亦猶是尋常見解。

到平湖張啟英等請小參。若論此事。如山僧未到平湖時。先蘊一个平湖光景在胸中。不知如何若何。及乎到來。原來天是天地是地。僧是僧俗是俗。男是男女是女。寺西月白鐘鼓交參。浦口舟橫漁歌互答。忽地被人問著。便可一一抵對。歷歷無差。𨿽然如是。向上還有事在。且如何是向上事。一拳拳倒弄珠樓。一吸吸漧鵡湖水。蝦蟹魚龍無處藏。從教徧界香風起。喝一喝起身。

除夜小參。僧問年窮歲盡時如何。師云忙者自忙。閒者閒。乃云一年今夜盡。萬里未歸人。大眾等。是他鄕之客爲甚麼不歸。卽欲歸也且道歸在何處。莫是金粟山中是汝歸處麼。爭柰山外又有山。莫是江南淮北蜀地閩川是汝歸處麼。法堂內大有人不肯在。畢竟如何。擊拂子云。爆竹數聲辭臘去。梅花幾點引春來。復舉徳山示眾云。今夜不答話。問話者三十棒。時有僧出禮拜。山便打。僧云某甲話也未問因甚便打。山云汝是甚處人。僧云新羅人。山云未跨船舷好與三十棒。師云敢問諸人這僧有喫棒分無喫棒分。若道有喫棒分。這僧過在甚處。若道無喫棒分。徳山因甚便打。於此緇素得出。非惟扶起這僧。抑且捉敗徳山。設或未能。千里烏騅騎得慣。還他舉鼎拔山人。

小參。驀召眾云。人人有个要緊底。且道在什麼處。若說山河大地是个閒家具。艸木叢林是个閒家具。佛祖聖凡是个閒家具。菩提涅槃是个閒家具。卽汝四大六根亦只是个閒家具。且道要緊底在什麼處。向這里覷得透。淨裸裸赤灑灑無絲毫遮障。無絲毫滲漏。則卽說山河大地爲要緊底亦得。艸木叢林爲要緊底亦得。佛祖聖凡爲要緊底亦得。菩提涅槃爲要緊底亦得。乃至汝四大六根爲要緊底亦無不得。旣都與麼得。且道要緊底畢竟是个什麼。喝一喝歸方丈。

對靈小參。僧問一句彌陀就位超薦。吾師升座將何指示。師雲山僧一句也無。進云恁麼則孝子門中添瑞彩。鷓鴣啼處百花香。師云不用麻巾拭淚眼。舉頭時自見阿爺。進云且喜亡靈超升去也。師云上座還見麼。僧喝。師云也是亂叫。乃云未達境惟心。起種種分別。達境惟心已。分別卽不生。大眾。上是天。下是地。前是廊廡。後是寢堂。喚作心得麼。若喚作心。豈有心在境外。不喚作心。又作麼生說个達境惟心不生分別底道理。向這里拶得一機通。挨得一句透。在諸佛分上絲毫無增。在諸人分上絲毫無減。便識得芳仲錢孝廉。出生入死得大自在落處。非惟識得錢孝廉落處。抑且識得諸大孝子起一誠心爲令先嚴追修落處。苟或情存限量。墮在句後聲前。不免重說偈言和泥合水去也。善來請法薦親爺。滿目風光絕覆遮。勢至彌陀齊拍手。金階寶樹屬君家。擊拂子云還信得及麼。剔脫上頭關捩子。生來死去總空花。

卓先爲寧波徐玉井修薦請小參。乾坤之內。宇宙之間。中有一寶。祕在形山。當陽信手輕拈出。閃爍光生笑破顏。道是不值分文。卻又千金價重。道是等閒易遘。卻又迥絕躋攀。以此資冥途應時超脫。以此酬故舊道義如環。鐵笛一枝無孔竅。夜深吹過綠蘿灣。復云霜風鳴剝剝。玉井忽漧枯。舉目誰爲伴。撫心只自圖。拄杖嶙峋兮。我今直指。腳跟歷落兮。汝莫相辜。諸人有知伊去處者。試出來通个消息看。良久云休休。座中賴遇江南客。何用樽前唱鷓鴣。便下座。

除夜小參。釋迦老子四十九年。橫說豎說是小脫空。達摩西來直指人心見性成佛是小脫空。天下善知識行棒行喝豎指擎拳是小脫空。且如何是大脫空。金粟到這里有口也無開處。𨿽然記得少時聽有兩句語頗相類。不免舉似諸人。臘月廿九。堂堂月亮盲子解看啞兒解唱。東村許阿八被賊偸去一頭牛。倩無腳人趕無手人捉。輕輕將髻把一揪。原來是个川和尙。大眾若向這里會去。要見大脫空也不難。莫有會得者麼。如或未會。莫怪惱亂春風卒未休。須知明年更有新條在。遂拈拄杖起身。

蔣氏率男明浩請小參。颯颯涼秋起異風。髙賢一去杳無蹤。琴書劍履依然在。觸著令人悵莫窮。然𨿽如是。也不消得。遂豎起拂云看看。仲開劉居士來也。在山僧拂子頭上放莫大寶光。現廣長舌相。其光普徧照及。百億山河。百億日月。百億國土。三世諸佛總在此光中接物垂慈。歷代祖師總在此光中隨機闡化。四生六道總在此光中出沒升沈。現前大眾總在此光中行住坐臥。腳跟點地說什麼髑髏翻身。鼻孔遼天亦何貴棺材瞠眼。智慧華開香不斷。玉樓筵上古文淸。菩提果熟利無窮。金閣池邊仙子聚。敢問諸仁者。開翁居士。旣到恁麼田地。爲復是夙承記莂耶。爲復是受薦而然耶。復豎起拂云。還委悉麼。冰姿雪骨包來久。一遇東君便吐花。

入殮請小參。桃英灑雨竹戶迎風。昨夜許氏孺人應時應節去矣。且道去在何處。天宮佛國擺手任逍遙。鐵壁銀山翻身都靠倒。是卽是若論末後光明。也須山僧助汝一著。遂以拂子點一點云。點開淸淨慧眼。復畫一畫云。劃斷生死根芽。直教釋迦彌勒飲气吞聲。文殊普賢未敢當前。覷著政當此際蓋棺一句。作麼生道。髑髏識盡能藏覆。本有靈鋒不可埋。

孝女方氏請對靈小參。紅輪畢竟沈西去。未審靈魂往那方。盤山老漢向這里打失眼睛點胸點肋直至於今無有藏處。諸人若識得盤山落處。便識得敬槐方居士。自生而少而老以及臨命終時。悉從此本有靈明施爲運用。𨿽然如是猶恐微云所蔽。未免業識茫茫。且聽山僧覿面舉揚去也。豎拂子云。秪這是不須參。二月春華映碧潭。踏著故鄕田地穩。腳跟在處現優曇。

到平湖爲煥也小參。幾年此室受香齋。今日升堂話去來。人去茫茫不復返。果然鮑老送燈臺。若是正念修行底不在此論。何故他知。如來者無所從來。亦無所去。旣無來去。則無生死。無生死。則無輪回。無輪回。則無天宮地獄。無天宮地獄。則無愛憎好醜等相。無愛憎好醜等相。誰是佛誰是眾生。卽欲覓其佛眾生名字了不可得。故我煥也上座。未出家時如是修。如是信。如是因。如是果。已出家後。亦如是修。如是信。如是因。如是果。玆於六月廿三日。自料住世不久。特修書儀。請山僧爲伊西歸日指示个安樂法門。𨿽是求搔待癢。特地多端。然亦見伊生平修行。有主到臨末梢頭能無絲毫動搖。無絲毫紊亂。所以昨者中元節屆。預知午時吉祥而逝。山僧聞之。不憚跋涉來爲伊表揚。誠可謂佛法人事一時周畢。且作麼生是安樂法門。還會麼。心正何如眼正。眼親何如手親。擊開多年漏殼。迸出無位眞人。正當此際且道煥也上座畢竟在什麼處著腳。卓柱杖云。莫向鸚湖樓上覷。堂堂隨類現全身。

﹝居士金超頓陳嘉惠吳圓潤宋圓澄捐貲助刻

祈合家平安百事如意世世生生心不退轉者﹞

百癡禪師語錄卷第十五終嘉興大藏經百癡禪師語錄

百癡禪師語錄卷第十六

嗣法門人超宣等編

小參下

對靈小參。一道孤光逼太阿。雲蒸霧掩弗銷磨。幾回收拾藏將去。猶有餘輝掛綠蘿。驀豎拂云。山僧此者盡情撒出。普請大地羣生同入此光中。與祝老夫人爲不請友。未審祝老夫人還識自己受用處麼。若也識得。可謂慧性圓明。頓超人間天上。內障外障一切障當下冰消。自冤他冤曩劫冤。卽時解脫。照徹死生無異路。了知身世本來空。山僧與麼舉揚不惟祝老夫人面目儼然抑且。大地羣生恩波有賴。是汝諸人助薦又如何道。以拂子打圓相云。夜靜月明長似晝。枝頭好鳥爲誰啼。擊一擊下座。

小參。眼豁迷雲。覷透自己本來面。胸懸古鏡。頓悟威音那畔人。任他出死入生。千回百轉。要且圓明廓落無欠無餘。所以道大人具大見。大智得大用。隨處現全身。願力千鈞重。此乃寶月顧老夫人尋常應分底事。山僧屈算將來無庸別說。秪可肝膽相照共作證明而已。若是凡夫之見。便計有生有死有得有失有苦有樂有聚有散。頭頭系絆處處乖宗。逗到識盡計窮如何解得相應。玆當入殮之際。錦花紅簇簇。孝子哭哀哀。汝且道顧老夫人與從上佛祖還有分別也無。擊拂云。一朵靑蓮捧兩足。生生擁護法王家。然𨿽如是。諸人也須髙著眼始得。復說偈云。灰飛葭管一陽來。寶月光收曉不開。盡道北堂萱室冷。那知西界佛身回。騰騰任運無拘礙。湛湛虛凝絕點埃。珍重幕前枕塊者。呼天且莫淚盈腮。

除夜小參。僧問古人烹露地白牛分歲。未審金粟有何款待。師云無核靑州棗一枚。進云恁麼則與古人相違也。師云須知別是一家風。乃云日日鬧啾啾。時時靜悄悄。展轉到今宵。一年事過了。爆聲催。霜色晶。驚起梅梢雙白鳥。可憐云外未歸人。夢眼依稀天不曉。忽然夢眼大開時如何。便是無錐貧。也甘低頭下視千峯小。復舉法昌遇禪師歲夜與感首座喫湯。次座問昔日北禪分歲曾烹露地白牛。和尙今夜分歲有何施設。遇云臘雪連山白。春風透戶寒。座云大眾喫个甚麼。遇云莫嫌冷淡無滋味。一飽能消萬劫饑。座云未審是什麼人置辦。遇云無慚愧漢。來處也不知。師云首座不避艱勞。橫身爲眾法昌私取官物。任意安排門庭施設。可觀歲夜盡覺熱鬧。金粟臂長袖短。擬欲比富諸方不能得構。只有一枚無核靑州棗。與汝等細嚼粗餐。亦免得窮廝煎餓廝炒。就中嚼得些少滋味出來。管教一飽能忘百饑也不定。

對靈小參。豎起拂云。喚作拂子則觸。不喚作拂子則背。畢竟喚作甚麼。已故義橋徐居士。若向這里覷得透去。便了知從前生幼壯老。立業理家婚男育女。波波挈挈無有休期。今日於常寂光中不見煩惱可捨。菩提可求。任運騰騰自由自在。所謂靈光獨耀迥脫根塵。體露眞常。卽如如佛。且作麼生是如如佛。諸人還委悉麼。天樂聲淸匝地聞。階前花雨正繽紛。彩幢下接金仙子。璚樹重重起瑞云。然𨿽如是。更望大眾同念摩訶爲伊資助。莫道此行力弗借。添華錦上果何妨。

董爾潛請小參。僧問不勞彈指樓閣門開。且道董父何處轉身。師云佛光從口發。天樂滿空鳴。進云三月晴風徧九垓。師云也須是耳觀眼聞始得。進云指揮如意天花落。坐臥閒房春艸深。師云任汝嘖嘖。乃云久徵老居士生平以道徳居身。仁慈濟物。若僧若俗共見共聞。玆於季春四日。不見病苦呻吟。遽爾安寢而逝。亦可謂脫然無累。灑落自由者矣。只此一著便見蓋天蓋地。亙古亙今。上與諸佛同源。下與羣生合命。頭頭不昧。無文鐵印向空拋。剎剎相通。折角泥牛連夜吼。仙樂送歸淸泰國。好風吹上紫金蓮。其受用至而且深。又豈待予言贅贅乎。事弗獲已。帶累山僧來這里。說白道黃也。是對會走路人重宣个路引。還識路引麼。五里一亭十里一鋪。遊徧大千何曾動步。花謝花開惟自知。去時不異來時路。呈拄杖云九徵老居士來也。汝且道他說个甚麼。遂敲香幾三下。下座。

爲孝廉嚴孟侯掩棺小參。以拂子擊一擊云。全機大用觸處現成。溢目淸光貫通今古。孟翁老居士未闖母胎以前。這一著子早已覷破了也。及乎處胎。示現坐享世榮。護叢林。親知識。攝大藏於方寸。逢刀劍而不傷。這一著子。居士又已覷破了也。迄今功圓果熟撒手歸家。念佛數聲異香滿室。亦總憑這一著子。騰騰任運無礙無拘。玉轉珠回絲毫弗易。所以道。適來夫子時也。適去夫子順也。安時而處順。哀樂不能入也。然𨿽哀樂不能入。還有个帶不去底合與覆藏始得。且如何是覆藏底句。復擊拂子云。貍首斑然埋幻質。芳名百世不銷磨。

小參。西孟請我薦亡靈。亡靈如何解聽法。髑髏敲醒眼睛開。腳下無私活潑潑。地獄不能拘。天宮亦透脫。拈起寶珠正覺成。是名希有眞菩薩。山僧爲唐門陳氏孺人薦了也。汝且道陳氏孺人還受薦也無。若道不受薦。所說總是虛言。若道已受薦。畢竟以何爲驗。拈拄杖云看看拄杖子作證據去也。受薦不受薦。不離本來面。業淨慧花圓。淸光凝一片。分付達觀人。切莫苦畱戀。卓拄杖云會麼。要見便見。

除夜小參。徳山棒。臨濟喝。譬如國家兵器不得已而用之。三乘十二部一切修多羅。亦似訓童蒙。熟讀上大人。要芥拾金紫無有是處。山僧際此魔彊法弱之秋。歲盡年窮之候。且不必與汝計短較長。但得與麼應節應時。各各做个灑脫衲僧。亦是一期快事。還識灑脫衲僧麼。三文錢買響火炮。小者嗚嗚大者嘯。筋斗連拋四五番。佛祖當前都不要。爲什麼不要。諸人試道道看。一僧云。男兒自有衝天志。一僧云好事不如無。一僧云富家不用買良田。又一僧云暗香春信到寒梅。師云莫有再道者麼。眾默然。師云旣無人道。徳山臨濟來也。拈拄杖打散。歸方丈。

對靈小參。踏著上頭關。地獄天宮從何而有。豁開頂眼。波旬鬼屬甚處得來。𨿽則滿目紛然雜陳。總已被伊當前坐斷。所以學道人尋常單持正念勇猛提撕。就作家鑪韝鍜煉一番。竊得些子腥臊气息。到山窮水盡時。自然著著可據。是汝今日還肯山僧與麼道也無。山僧論實不論虛。計理不計事。諸人要見濟公禪徳麼。呈拄杖云。磨今歷古絕無覆藏。要見山僧拄杖子麼。卓一卓云。石火電光不容擬議。只如濟公禪徳與山僧拄杖子。同明同暗同死同生。登大解脫門入微塵數世界海。諸人又作麼生分辧。復卓拄杖云。覿面是沒乖張。頭頭悉達本家鄕。雨過檻前寒桂影。黃昏幽鳥噪斜陽。

對靈小參。生生死死世之常。何處是人不死鄕。夢眼豁開都照了。腳跟無礙路頭長。以拂子打圓相云。已故印門朱老孺人。若就這里照了去。便見六十三年前。治家節儉卹下寬慈。險惡道中爲梁爲楫。有爲界內知果知因。只是這个消息。六十三年後。以虛空爲化境。以四大爲蘧廬。恩愛識情渾無所著。涅槃生死永不相干。亦是這个風光。風光旣普。消息又眞。逆行順行隨意自在。乃至示大妙用。顯大神通。向一毛端傾出大海水。將一莖艸納卻須彌山。種種莊嚴。種種福慧。初非分外。總屬現成。山僧今日與麼敷陳。𨿽則畫餅不堪療饑。是汝靈寂光中。也須髙著眼好。所以道外邊尋討自波吒。一念回光已到家。金相玉毫皆伴侶。團圞共坐寶蓮華。擊香幾下座。

開鑪晚小參。諸方結制四門緊密不通風。明發開鑪八面玲瓏任來往。非是事出尋常。蓋爲寮堂未備。諸人旣在這里坐臥經行。也須知緊密之中有个透露處。直得森羅萬象盡在目前。玲瓏之際有个把住時。從教十聖三賢摸索不著。設或矮子看戲隨人上下。說這邊寬那邊緊。這頭髙那頭低。要構自己眞實地。驢年亦未得在。且如何是山僧今日爲人一句。還委悉麼。不逢別者不開拳。一遇知音便分付。

許錫侯同室劉氏請對靈小參。身躋仁壽域。在在皆眞。腰佩佛祖符。頭頭無礙。興家立業。教子訓孫。克孝修行。愛人及物此是故檀越熙春劉翁八十六年前分上事。而今撒手回鄕唱沒腔曲。以拄杖畫一畫云。試問這个路頭還有差誤也無。山僧不敢分外指陳。秪就手中拄杖子當前點破。令汝歸源返本覿體承當。處生死流。不爲生死所籠罩。踞涅槃岸。不爲涅槃所拘牽。富貴華榮視如幻夢。聲色貨利等之浮漚。便乃善始善終造大解脫。大快樂底境界。旣造這等境界。則無盡光明藏現在里許。微塵數佛剎佛身亦在里許。寶座寶牀華鬘瓔珞亦在里許。琵琶箜篌獅子幢云亦在里許。以至累劫冤親多生眷屬若大若小若女若男都在里許。故曰本源未達名相萬殊。已達本源體用一致。拈拄杖卓云。山僧盡情說破了也。熙翁熙翁委悉麼。灼然古鏡無昏翳。大道何愁不易行。復舉宋時劉彥修居士曾參大慧。慧令看趙州無字士後。於柏樹子話發明作頌云。趙州柏樹太無端。境上追尋也大難。處處綠楊堪系馬。家家門首透長安。師云老彥修費盡生平腕力。也只道到這里。爭似熙翁老居士𨿽不曾參个什麼人。不曾看个什麼話。而此一點昭昭靈靈自昔迨今。何嘗少變。況徳風遠布。蘭桂盈庭山髙水長。言猶在耳。玆者期逢五七停柩在堂。孝婿孝女特請山僧遠來爲伊薦引。政當與麼時。且道伊是生耶是死耶。合哭耶不合哭耶。良久云。久參上士未舉先諳。後學初機切莫錯認。卓拄杖下座。

除夜小參。天地玄黃宇宙洪荒。个事繇來絕覆藏。趙錢孫李周吳鄭王。人人本有自支當。但能知過必攺。得能莫忘管取。云騰致雨露結爲霜。山僧恁麼說話只是小年夜禪。若是諸人大年夜禪則未在。且畢竟如何。擊拂子云。罔談彼短靡恃己長。復舉密庵傑和尙偈云。一年三百六十日。今宵正是結交頭。移身換步無多子。六合淸風來未休。師雲山僧續貂去也。一年三百六十日。今宵挨過又年頭。千鈞擔重誰能荷。汝若忙時我便休。

金翰金請爲母掩棺小參。六十七年發半皤。忽朝雷電化龍梭。慈容杳渺無尋處。本有靈光不受磨。此本有靈光在天同天。在地同地。在人同人。在物同物。不論男女老少。夙種鈍機。原自步步現成。頭頭磕著。只爲當人不能深信力行。未免念慮紛紛是非擾。擾向幻緣夢境裏輥過一生。以致前途惡報輪回都來自作自受。所以古者道。說得一丈不如行取一尺。說得一尺不如行取一寸。誠哉是言也。朱氏超升老孺人。而今還說得麼。說則千言萬語。與旨全該。而今還行得麼。行則萬里千程家鄕已到。業障報障煩惱障。似火燒冰。戒根定根智慧根。如油入面三賢十聖把手逍遙。黃面瞿曇記莂有分。如是之時。豈非汝大安身立命所在乎。安身立命卽且置。壽器掩藏意若何。卓拄杖云。上下四維沒罅縫。從教綿密弗通風。

爲獨露道人小參。六十五年前。水碧連天巍然獨露。六十五年後。天連水碧獨露巍然。政當今年六十五。水天黯黑慧日西沈。慘怛不勝。無由見面。是汝諸人還知伊去處麼。伊生平淸淡自守。節操可風。閱教參禪得大受用。山僧昔在金粟時。爲伊印證。而今四大幻軀𨿽曰已死。此一點眞心昭昭靈靈。明明了了。原非生死之所能移。亦非境界之所能隔。或現女身以化俗。或捨女身而復現他身。不妨應物垂慈逢緣作主。其於當來世中。蒙薄伽授記坐道場成正覺。自然少他一分不得。何以如此。擊拂云。逝水終須朝海去。行雲決定覓山歸。

馬日斯薦嚴請小參。僧問四大消殞一靈晏然。卽今見翁居士在什麼處。師云春風開竹戶。進云還有轉身也無。師雲夜雨滴花心。進云恁麼則一念普觀無量劫。無去無來亦無住。師云一任鉆龜。乃云尊靈何處是。尋覓杳無蹤。今日明爲指。重揚佛祖風。豎起拂云。此是釋迦老子當年用不盡底。歷代祖祖相傳至山僧。已六十九世未曾斷絕。是汝諸人果能直下覷透。管取頭頭是路法法全該。可以易龍江爲七寶蓮池。香霧入天浮蓋影。不妨撮東嶽爲如來佛剎。暖風吹樹作琴聲。異姓宗親咸登正覺。幽魂滯魄共沐恩光。且道過去見蘭馬居士。還在里許也無。擊一擊云。自從踏斷千差路。端向毗盧頂上行。復舉睦州云。大事未明如喪考妣。大事已明亦如喪考妣。師云大事未明如喪考妣則固是。爲什麼大事已明亦如喪考妣。山僧偶有一頌對眾拈出腳下靑泥頭上灰。孤吟倚杖任徘徊。行人未到三巴峽。爭識寒猿泣夜臺。

行定超弘請小參。四大分離。主人公且道向甚處去。一靈顯煥。菩薩子畢竟從這邊來。來去知無異途。死生不得拘系。棺木裏瞠眼。黃泉下翻身。豁達心花隨方示現。貝葉蓮經眞受用。層樓傑閣舊家鄕。以拄杖敲香幾三下云。思慧上座到這里。還得灑脫也無。灑脫則不無。只如玆者是伊終七之辰。柳塘日暖桃塢風和。飛飛黃鳥喚春愁。落落斑鳩鳴午寂。諸人又作麼生與思慧上座相見。會麼。面目堂堂絕蓋覆。超今越古莫能京。復敲香幾下座。

對靈小參。若人欲識佛境界。當淨其意如虛空。遠離妄想及諸取。令心所向皆無礙。要識佛境界麼。山河大地艸木叢林是佛境界。風起雲行鴉鳴鵲噪是佛境界。牛欄馬廏酒肆歌樓是佛境界。乃至一花一香一毛一滴一剎一塵無非是佛境界。良由諸人意根不淨起種種妄想種種取著。見色被色礙。聞聲被聲礙。如是所向皆礙。欲識佛境界。三生六十劫緩緩在。驀呈拂子云已故雪庵老師來也。向諸人道。若人欲識佛境界。只此莫別求。當淨其意如虛空。阿誰染污汝。遠離妄想及諸取。撥水以求波。令心所向皆無礙。孰爲證明者。未審諸人還見麼。還聞麼。若也見得精明聞得透脫。則可謂凡夫覺聲聞覺買石得云饒。如來禪祖師禪。移花兼蝶至。地獄天宮打成一片。菩提煩惱坐斷兩頭。其或未然。雪庵老師依舊入佛界裏藏身去也。汝且道雪庵老師尋常有何功用而能若是。六十七年世路行。祗林屢建自支撐。擊拂子云全憑這个薰修力。腦後圓光不變更。下座。

因事小參。若欲參究此事。如公差捉船相似識。得三叉港口十字渡頭有無數船隻往來。不管疾風暴浪勇猛進前。忽然逢著一隻小船便牢牢捉住弗肯放手。然猶未以爲足。只管東覷西捕南尋北覓。直待巨艦長艘到來。著實下个惡辣手腳。逆撐將去。把住放行權都在我。施威作福靡不由他。只如超果堂中結制。人人撐船个个捉船。捉得著者爲什麼撐不動。撐得動者爲什麼捉不著。饒汝捉得著撐得動。我還要汝打破下水。隨後與汝索舵在。良久云有麼有麼。如無山僧昨日那邊落節。今宵這里拔本。拈拄杖打散歸方丈。

冬夜小參。天不言而四時行。羣陰剝極陽復亨。地不言而萬物生。梅花破雪小窗橫。拄杖子不言而化道成。信手拈來信手用。枯荄腐艸放光明。汝且道拄杖子有甚長處。截鶴續鳧一方峻峭。鼎新革故八面崚嶒。今賢古聖憑渠力。永日寥寥謝太平。復舉洞山與泰首座喫果子次。山云有一物上拄天下拄地。黑似漆常在動用中。動用中收不得。過在什麼處。泰云過在動用中。山令掇退果桌。師云泰首座不得果子喫。盡道落節輸機。若論這一枚果子。直饒老洞山也無處下口。豈不見道常在動用中。動用中收不得。便起身。

除夜小參。十字街頭開个破絮鋪。往來攢簇者亦就商量。只是貨物郎當不堪上眼。十字街頭懸个明月珠。往來見聞者亦解擊節。只是當行罕遇著價無人。逗到歲盡年窮。各各迎新換舊。或炊無米飯。或烹露地牛。或燒王老錢。或飲屠蘇酒。頻剔寒燈長夜坐。明晨擺手賀元正。大眾且什麼處是破絮鋪。什麼處是明月珠。有眼目者各自辧取好其。或眼目不淸隨人起倒。明珠喚作破絮。破絮喚作明珠。忽然大年夜來。未審如何折合。還會麼。不經大冶紅鑪鍜。爭見眞金徹底鮮。喝一喝。

石行美預慶請小參。若據當人壽量。本無延促遷更。只緣人不惺覺。所以逐妄隨情。且作麼生是當人壽量。居士還委悉得麼。倘於此委悉得去。便見現前山河大地。艸木叢林風動雲飛。蟬吟蝶舞盡是自己。眞實體相日日如是。月月皆然。不假預修。寧屬點污。脫若未能更試舉个熟爛公案相助發機。昔龐居士問馬祖云。不與萬法爲侶者是什麼人。祖云待汝一口吸盡西江水卽向汝道。士於言下領旨。後有偈云。有男不婚有女不嫁。大家團圞頭共說無生話。秪如無生話又如何說聻。良久豎起拂子云。看看元上座說去也。復擊一擊云無生之話許誰知。子女團圞未語時。葉落空山秋正好。庚星炯炯入庭幃。𨿽然居士也須親悟親證始得。

小參。二月初八吳中風俗傳爲張大帝生辰。有請客風送客雨之說。今年此日不見卒風暴雨。兼乃日暖天晴。莫是張大帝不請客麼。莫是攺換規條麼。莫是偶爾成文麼。莫是風伯雨師不聽號令麼。這个話端𨿽則平常兩兩三三也好聚頭卜度。忽然卜度得出。爲晴爲雨渾閒事。李姓張名總一般。其或未能。張大帝與山僧手中拂子跳上三十三天築著帝釋鼻孔。東海鯉魚打一棒雨似傾盆。是汝諸人晴幹不肯走。直待雨淋頭。擬向古廟裏躲避。遲了十刻。

小參。僧問不是心不是佛不是物是个甚麼。師云不是心不是佛不是物答汝了也。僧禮拜。師雲南泉卽今在什麼處。僧無語。師便打。問狗子還有佛性也無。師云趙州道底。僧無語。師打兩棒。云無無。問萬法歸一一歸何處。師云燈臺掛露柱。僧禮拜。師云會麼。僧云不會。師云拶破汝眼睛觸翻汝鼻孔。僧無語。師亦打。問如何是諸佛出身處。師打云汝自己出身處又作麼生。進云特地一場愁。師云愁个甚麼。僧禮拜。師復打。問打七已來第五日未審眞金有幾人。師云獨汝一个。進云莫謗學人好。師云又不肯承當。乃云萬法歸一一歸何處。拋向壁角邊。父母未生前如何是本來面目。拶出山門外。不是心不是佛不是物。惟有這一句卻較些子。大眾旣不是心不是佛不是物畢竟是个甚麼。山僧今夜不惜眉毛爲諸人通个消息去也。遂打散歸方丈。

爲雨蒼姚居士對靈小參。不曾握手話平生。誰料君今別路行。琴劍塵埋檐月冷。衣衫淚濕岸雲橫。故人奠唁無尋迹。往事思量易變更。卓拄杖云且向杖頭開隻眼。九蓮仙子笑相迎。還會麼。看看山僧再打葛藤去也。華嚴經云若人欲了知三世一切佛。應觀法界性一切惟心造。所言心者如太虛空。本來淸淨無方無狀。不滅不生單傳者傳此心也。累修者修此心也。三乘聖賢所悟悟此心也。一大藏教所指指此心也。四生六道所迷迷此心也。良由此心隨緣變造。故有種種法界。三乘聖賢有三乘聖賢法界。四生六道有四生六道法界。𨿽則相去懸殊。究竟不離此一心耳。今且問雨蒼居士尋常無悟無迷。未審居何法界。直饒道个地獄天宮畱不住。娑婆安養任逍遙。簡點將來猶屬眼中翳在。因甚如此。遂以水灑云。渠儂自有淸涼處。弗效他人行處行。

小參。無禪可參是名參禪。無道可悟是名悟道。無法可說是名說法。無佛可成是名成佛。汝若謂參底是禪卽爲禪障。悟底是道卽爲道障。說底是法卽爲法障。成底是佛卽爲佛障。要見眞禪眞道眞法眞佛遠之遠矣。且如何是眞禪眞道眞法眞佛。呈拄杖云會麼。春色滿園關不住。一枝紅杏出墻來。便起身。

錢森玉同室劉氏請對靈小參。佛法大意因言而彰。意盡隻字半句不爲少。意未盡千言萬語不爲多。山僧住武原數年。實未曾與艸臣翁錢老居士相見。然於寶華王座佛法大意已兩次爲老居士舉揚了也。迄今庚子歲六月逝世。尢恐隔陰多迷不無遲滯。是以孝子孝婦等於五七將屆之辰。仍請山僧遠來舉揚个事。冀其冥冥之中有所領悟。且个事作麼生舉揚。遂豎起拂子云還見麼。擊香幾云還聞麼。已故臣翁錢老居士。若向這里一聞便透。一見無疑。則本來面目現前。本地風光顯露。如意輪隨處具足。大寶藏信手揭開。有時佛祖場中抽釘拔楔。有時人天路上布錦攢花。有時十法界藏身望之莫及。有時一毫端示現卽之愈親。𨿽曰應物隨形千化萬變。究其虛凝。正體不動不搖。是汝今日亦宜深信而力行之。方不辜山僧指引落處也。矧老居士乃衣冠禮樂之臣族。詩書文物之舊家。自先世以來多積仁徳以遺子孫。又何罪而不滅何福而不生。何佛祖而不引導乎。山僧不愧詞繁。重宣一偈。正體虛凝用自周。都緣領悟有來由。松風出壑波濤快。杲日環空瑞靄浮。只這是勿他求。力行深信己躬修。頂門眼豁沒藏覆。佛國天宮任意遊。復擊拂子下座。

金聲中月請對靈小參。生老病死誰能躲避。本來一著要知落處。落處旣知則無生死可疑。亦無老病可怖。秋月盈空秋風入戶。个是當人灑脫機不用重重別指注。敢問恆修上座還知本來一著落處麼。只這本來一著如天普蓋似地普擎。諸佛得之演說大藏教化眾生。歷祖得之行願相資隨緣度世。君王得之奄有四海和協萬邦。士庶得之修身齊家五常不昧。至於現前大眾得之銀山鐵壁八字打開。亡過尊靈得之腳底牢關一擊粉碎。且畢竟從甚麼處得起。驀呈拂子云。喚作拂子則觸不喚作拂子則背。是汝灼然喚作甚麼。就這里離四句絕百非。領略而去卻許與諸佛祖平等受用平等修持。何以故。六十七年路不差。毗尼壇演妙蓮華。今朝撒手超然去。極樂鄕中是故家。復舉恆修臨終偈云。不會參禪並打坐。單單一味念頭堅。了知萬法從心起。極樂西方只現前。師云恆修上座。尋常念佛修行。汝道伊有得力處也無。若道伊無得力處。爲甚解恁麼道。若道伊有得力處。因甚只恁麼道。大眾試定當看。如定當不出。各請靈前至心爲伊念誦一徧。

金山衛孝子楊穎公請對靈小參。僧問孝子無由得薦嚴。殷勤三請拜師前。猊座已登。乞師指示。師云腳下無羈絆。隨方得自由。進云五蘊山頭明祖意。翻身步步踏金蓮。師云謝汝殷勤說偈言。乃云朝露晨星豈能長久。堆箱積廩難免無常。執迷逐妄不知歸。猶如金山昏霧障。回光返照豁然悟。可似東海日輪紅。以拄杖敲靈幾三下云壽生翁壽生翁。急須回頭猛覷。切莫滯寂沈空。跳翻生死窟。踏倒是非叢。全機活潑舉體和融。佛國天宮隨去住。四維八面絕羅籠。如是則居士𨿽未曾會晤。卻與山僧把手並行。𨿽遷謝月餘。卻與山僧歷的相見。無量無數浮幢香水海。無量無數解脫菩提場。無量無數莊嚴樓閣云。無量無數國城善知識。總在這里同時顯現。同口贊揚。所以道五七期臨五蘊空。五殿閻王何處摸索。十千號滿十纏斷。十方佛子此地皈依。較之業識茫茫無本可據者。奚啻霄壤而已哉。良久雲山僧薦拔了也。居士受薦了也。把手並行一句畢竟有何證驗。復以拄杖敲靈幾三下云。剔撥頂門正眼開。生生世世具蓮胎。練江水湛秋光媚。各有靈犀自主裁。就此告違伏惟珍重。

孝子姚枚吉非木鍔須畹之等。請對靈小參。僧問透白雲關。裂破空中鳥迹。佩黃梅印。捉敗水底魚蹤。今則靑霜鋪錦嫩菊篩金。孝子殷勤請師升座。如何是薦揚一句。師云匝地普天無障礙。進云莫便是他安身處麼。師云分明一點座中圓。進云只如生也不道。死也不道。又作麼生。師云禮拜去。進云竭盡滄溟龍尙隱。掀騰碧漢鳳猶髙。師云孝子說多謝。乃云若論提持向上事。灼然坐斷乎千差。那有間房著白雲。佛來也請居門外。恁麼見得則無煩惱可除。無菩提可證。無眾生可度。無佛道可成。全體露堂堂。十方空索索。更擬教人參禪學道。爲人追薦往生。大似撥火覓漚。難免貽譏。作者其或尙畱觀聽。山僧落二落三去也。佛與眾生同一體。良由迷悟有差殊。悟則爲佛迷卽爲眾生。迷只迷卻悟底。悟只悟卻迷底。是故我祖西來直指人心。使人開悟。以至千七百葛藤亦爲此一著開悟。於人間有夙具靈根一言而便透脫者。有累受鉗錘而當前領略者。有懷疑弗信而發心未能者。有生前迷妄而臨沒回頭者。此不可以槪舉也。今且問子美姚翁老檀護卽今是什麼時節。如此邈茫。卽今是什麼因緣。如此自在。拶到山窮水盡。看看雲散月明解冤釋縛也。在此了生脫死也。在此轉凡成聖也。在此歷劫受用無涯也。在此抑平日所讀底書所誦底經。也在此今朝所禮底懺。所燻修底功徳也。在此在此在彼纖悉靡遺。十方世界一間房。誰分門內與門外。山僧與麼敷演可謂親切曲順孝家之情。居士驀地承當亦見直截不辜指引之意。是汝諸人還知落處麼。呈拂子云。華鬘瑪瑙階前結。靈鳥珊瑚樹裏飛。劫火洞然渠不壞。紫金光聚自巍巍。

除夜小參。今宵臘月廿九。衲僧个个知有。春風入戶多時。不用藏頭縮手。祕魔叉。寒山帚。西余獅。紫湖狗。大家拈弄大家看。莫論髙低與好醜。忽若黃涅槃老師持條竹杖作女人拜云。禪和流。聽分剖。歲盡年窮如何亂走。但向他道。老師老師合取口。汝也是蝦跳不出斗。蓮山恁麼說話還端的也無。良久云。端的不端的。僧堂有茶喫。數聲爆竹響如雷。驚起鳥雞飛上壁。喝一喝起身。

入室

僧進。師拈拄杖云。三級浪髙魚化龍。汝試向這里變化看。僧拂坐具出。師打云。也要燒尾始得。庫司進。師云。我欲取常住物爲己有。汝還肯麼。司一喝。師打云。似个賣生薑漢。僧進。師云世尊拈花意旨如何。僧云不識。師云汝也一對眼我也一對眼。爲什麼不識。僧無語。師打出。僧進。師云如世良馬見鞭影而行。汝作麼生會。僧云再加一鞭得麼。師拈棒。僧便出。僧進。師云有物先天地。無形本寂寥。且道是什麼物。僧云不會。師云會了言不會。不會言不會。僧云某甲禪堂事忙。師休去。古庵進。師云古庵內爲什麼黑漆漆地。庵云某甲不曉得。求和尙點破。師打雲山僧與汝一點。僧進。師雲龍得水時添意气。如何是添意气。僧一喝拂坐具而出。師隨後打云爭柰金翅鳥王何。園頭進。師云無根菜作麼生栽。頭云但恁麼栽。師云好个園頭。頭禮拜。師便打。香燈進。師云終日點燈那一盞因何不點。燈云與燈相照。師便打。燈云這一棒落在甚處。師又打云灼然落在甚處。金山進。師云金山磚岸慣經風浪。卓拄杖云風浪起也。汝作麼生。山擬議。師連打云和頭也浸卻。僧進。師云鴛鴦繡出從君看。不把金鍼度與人。呈拄杖云此猶是鴛鴦如何是金鍼。僧云某甲不會請和尙道。師打出。典座進。師云不用費鹽費醬向無滋味上道將一句來。座云今年春色早梅花獨占先。師云又費許多鹽醬也。座云慣得其便。師云念汝是典座。悟生進。師舉拄杖云花開見佛悟無生。如今花開也汝還見佛麼。生喝。師云這一喝落在什麼處。生無語。師打云這虛頭漢。一航進。師云萬頃煙波一航可渡。忽遇狂風巨浪時如何。航云纖毫不動。師打云爭柰淹卻了也。僧進。師橫按拄杖云髙山耶流水耶。若是知音試請辧看。僧云玎玎璫璫。師云畢竟是何曲調。僧云和尙未知音。師云卻是汝未知音。僧進。師云如何是汝本來面目。僧云不可以智知。不可以識識。師云問汝本來面目說許多道理作麼。僧復進語。師打出。朽木進。師云朽木還解開花也無。木無語。師云眞个是朽木。木禮拜。師云花落了也。戒月進。師打圓相云戒月何似這个。月無語。師云猶被黑雲遮月。又無語。師打出。僧進。師云鴛鴦繡出從君看。不把金鍼度與人。如何是金鍼。僧豎拳。師云此猶是鴛鴦。僧便出。師顧傍僧云金鍼且止秪如鴛鴦作麼生繡。僧下語不契。師云汝等旣繡不得看山僧繡出幾隻去也。遂一齊打出。堂主進。師云興化打克賓意旨如何。主云泣淚斬丁公。師云克賓爲甚便與麼去。主云含屈不少。師云忽若山僧與汝一頓又作麼生。主云情知和尙不肯放過便出。茂林居士進。師云利劍拂開天地靜。如何是利劍。士云鏟斷天下人舌頭。師云試請拈出看。士無語。師打出。少頃士復進云某甲初機不會。師云賴汝不會。汝若會山僧性命在汝手裏。卽健進。師云獅子林中獅子吼。如何是獅子吼。健震威一喝。師云猶是野犴鳴。健佇立。師拈杖打趁。健復喝出。印明進。師云世尊拈花意旨如何。明云突出難辧。師云迦葉微笑又作麼生。明云學人禮拜和尙。師云卽今事如何。明一喝而出。師云又恁麼去也。懶拙進。師云不用豎拳下喝。本分上道將一句來。拙云喫飯知飽飲水知渴。師云眾生皆有佛性爲甚趙州道狗子無。拙云一字入公門九牛拖不出。師云。趙州卽今在什麼處。拙云。兩眼對兩眼。師休去。少頃師云一隊東邊立。一隊西邊立。中間事作麼生。眾無語師遂拖拄杖打散。

﹝海鹽縣比丘尼超弘捐貲助

刻祈慧根永固壽命延長者﹞

百癡禪師語錄卷第十六終嘉興大藏經百癡禪師語錄

百癡禪師語錄卷第十七

嗣法門人超宣等編

拈古

舉世尊初生。一手指天一手指地周行七步目顧四方。雲天上天下惟我獨尊。雲門偃云我當時若見一棒打殺與狗子喫。貴圖天下太平。

拈云爲眾竭力禍出私門。

舉世尊一日升座大眾集定。文殊白椎云諦觀法王法法王法如是。世尊便下座。

拈云大似赤眼撞著火柴頭。然𨿽如是放過則彼此作家。簡點則二俱失利。具眼者請端的看。

舉世尊在靈山會上拈花示眾。是時眾皆默然惟迦葉破顏微笑。世尊云吾有正法眼藏涅槃妙心。實相無相微妙法門。不立文字教外別傳。囑付摩訶迦葉。

拈云瞿曇老子好不丈夫。直至如今藏身無地。迦葉𨿽則動弦別曲。爭柰鐵枷安在項上了也。還有免得此過者麼。直饒有也只是个淈漢。

舉阿難問迦葉云世尊傳金襕外。別傳何物。迦葉召阿難。難應諾。迦葉云倒卻門前剎竿著。

拈云盡道阿難被迦葉熱謾。殊不知迦葉被阿難勘破。

舉六祖因風颺剎幡。有二僧對論。一云風動。一云幡動。往復未契理。祖云。不是風動不是幡動。仁者心動。

拈云還知祖師落處麼。書頭教娘勤作息。書尾教娘莫瞌睡。中間一句不成文。無限相思華雨淚。

舉代宗皇帝問忠國師云。百年後所須何物。忠云與老僧造个無縫塔。帝云請師塔樣。忠良久云會麼。帝云不會。忠云吾有付法弟子耽源卻諳此事請問之。後詔問源。源乃頌云湘之南潭之北。中有黃金充一國。無影樹下合同船。琉璃殿上無知識。

拈云好个塔樣。從古至今未曾有一个半个識得。耽源與麼頌非惟欺瞞皇帝亦乃辜負國師。

舉僧問馬祖。離四句絕百非請師直指西來意。祖云我今日勞倦不能爲汝說。問取智藏去。僧問藏。藏雲何不問和尙。僧云和尙教來問。藏雲我今日頭痛不能爲汝說。問取海兄去。僧問海。海云我到這里卻不會。僧舉似祖。祖雲藏頭白海頭黑。

拈云這僧致个問頭。機關太煞險峻。自非馬師父子未免無出身之路。𨿽然還覺髑髏前著著中箭麼。

舉古徳一日不赴堂。侍者請赴堂。徳云我今日莊上喫油餈飽。者云和尙不曾出入。徳云汝去問莊主。者方出。忽見莊主歸謝和尙到莊喫油餈。

拈云賊是小人智過君子。

舉陸亙大夫問南泉云。弟子家中於瓶內養得一鵝兒。今來長大欲出此鵝。且不得打破瓶。亦不得損卻鵝。未審有何方便。泉召云大夫。大夫應諾。泉云出也。

拈雲南泉老人𨿽則善赴來機。要且未解用劍刃上事。倘或蓮峯門下便與一擊粉碎。直使全身跳出動地驚天。豈不俊哉。何故聻。爲人爲教徹。殺人須見血。

舉丹霞於慧林寺遇天大寒取木佛燒火。向院主訶云何得燒我木佛。霞以拄杖撥灰云吾燒取舍利。主云木佛何有舍利。霞云旣無舍利更取兩尊燒。主自後須眉墮落。

拈云丹霞燒木佛無端無端。院主墮須眉生受生受。𨿽然彼此各自分明。未免使人胡猜亂卜。驀呈拄杖云。木佛已在這里。卓一卓云燒卻了也。復擲下云大家照顧眉毛好。

舉僧問趙州萬法歸一一歸何處。州云我在靑州作一領布衫重七斤。

拈云。趙州與麼答話美則美矣。只是有些兒汗臭气。

舉臨濟示眾云。有一無位眞人嘗在汝等面門出入。未證據者看看。時有僧問如何是無位眞人。濟下禪牀擒住云道道。僧擬議。濟托開云無位眞人是什麼幹屎橛。

拈云。臨濟放去較危收來太速。若也識得面門出入是無位眞人。若也未識無位眞人亦在面門出入。識未識且止。幹屎橛作麼生道。

舉鼓山示眾云。鼓山門下不得咳嗽。時有僧咳嗽一聲。山云作麼。僧云傷風。山云傷風卽得。

拈云。鼓山𨿽慣習行醫。爭柰藥頭不驗。若是眞正具大方底手段。待他咳嗽一聲便與頂門一鍼。直令沈痾頓起。覓其病來處了不可得。

舉芭蕉示眾云。你有拄杖子。我與你拄杖子。你無拄杖子。我奪卻你拄杖子。潙山哲云大潙則不然。你有拄杖子我奪卻你拄杖子。你無拄杖子我與你拄杖子。

拈云。覿面提持臨機與奪。二尊宿固不妨兵隨印轉別立一家。要且勞而無功。未識當人拄杖子在。且作麼生是當人拄杖子。若也道得。非惟坐斷古人舌頭。亦乃與天下衲僧出一口气。

舉瑞巖每日自喚主人翁復自應諾。乃云惺惺著。諾。他時後日莫受人瞞。諾。

拈云。潦倒瑞巖抱贓叫屈則且置。汝道他喚底惺惺主人翁卽今還在麼。

舉洞山云一大藏教秪是个之字。

拈云。洞山恁麼道恰似三家村教順朱底措大。有甚可用處。殊不知秪這个之字。眼裏亦著他不得。

舉僧問洞山如何是佛。山云麻三斤。

拈云。向這里會得去。見洞山則易。見自己則難。旣見洞山爲甚卻不見自己。乃豎起拳云看看這个重多少。

舉僧問法眼如何是曹源一滴水。眼云是曹源一滴水。韶國師聞已豁然。

拈云。法眼只有湛湛之波。且無滔滔之浪。惜乎國師不善傍觀。無端向伊手裏淹殺。山僧則不然。如何是曹源一滴水。驀頭便棒。若是个漢自然潑天潑地別有生涯。向後兒孫亦不致寂寞。

舉首山問僧。與麼來者是什麼人。僧云問者是阿誰。山云老僧。僧便喝。山云向汝道是老僧又惡發作甚麼。僧又喝。山云恰遇棒不在手。僧云艸賊大敗。山云今日又似得便宜又似失便宜。

拈云。首山有入地之謀。這僧具衝天之略。𨿽然兩不相傷。未免二俱弄險。畢竟如何。雪後始知松柏操。事難方見丈夫心。

舉大愚芝示眾云。大家相聚喫莖齏。若喚作一莖齏入地獄如箭射。

拈云。大小大愚當門齒落也不知。

舉五祖演云釋迦彌勒猶是他奴且道他是阿誰。

拈云。諸人還識得他麼。直饒識得面目分明。正好勘過了打。

舉古者云。這一片田地分付來多時也。我立地待汝構去。法眼云這一片田地分付來多時也。我坐待汝構去。佛果云這一片田地分付來多時也。我今日當眾慶懺。

拈云。三大老發明个事𨿽則徹底婆心。未免翻成鈍置。山僧則不然。這一片田地分付來多時也。諸人又在者裏覓个甚麼。遂拈拄杖打趁。

頌古

世尊初生。一手指天一手指地。周行七步目顧四方。雲天上天下惟我獨尊。

娘生面孔人皆見。自己眉毛落不知。慚愧風前光屈突。得便宜是失便宜。

世尊於臘月八日明星出時廓然大悟。乃嘆云奇哉。一切眾生具有如來智慧徳相。但以妄想執著不能證得。

忽睹明星眼著花。錯將人世亂糊搽。知他心行虧多少。豈止區區效捷蝦。

世尊一日升座眾集定。文殊白椎云諦觀法王法。法王法如是。世尊便下座。

養兒不孝爺心苦。未散家貲已蕩偸。流落一身歸去也。悲風千古動人愁。

世尊因梵志論義以一切不受爲宗。遂云是見受否。志拂袖而去。至中途有省。回來謝過。

是見受否轉迷蒙。驀忽知非辧己躬。夾路桃花風雨後。馬蹄何處避殘紅。

世尊拈花。

鬧市颺碌磚。冤頭定打著。幸自可憐生。至今鳴嚗嚗。

女子出定。

出與不出孰眞孰假。官不容鍼私通車馬。女子瞿曇可知禮也。

法華經云是法住法位。世間相常住。

是法住法位世間相常住。云自帝鄕飛。水歸江漢去。

達摩云吾住世非久。誰得吾正宗者出來與汝證明。最後二祖出禮三拜依位而立。磨云汝得吾髓。

鐵枷欲卸力無從。逼令兒曹逐款供。拜立謾云眞得髓。洪波近處有蟠龍。

鳥窠禪師因侍者欲辭去。問云汝今何往。者云往諸方學佛法去。窠云若是佛法吾此間亦有少許。遂於身上拈起布毛吹之。者領悟。

幸然無事可相安。擬欲尋思去路難。驀地一吹風電急。山崩海裂黑漫漫。

靑原因僧問如何是佛法大意。云廬陵米作麼價。

廬陵米作麼價。有來繇沒縫罅。若於貴賤起論量。笑殺三山陳上捨。

慧忠國師一日喚侍者。者應諾。如是三喚皆應諾。師云將謂吾辜負汝。卻是汝辜負吾。

頻呼的意誰能會。老倒渾身帶水泥。何似江南三月節。空山一路鷓鴣啼。

馬祖云卽心卽佛。又云非心非佛。

收得一籮粟。造成兩樣餈。無錢隨買去。喫了便忘饑。

百丈再參馬祖。侍立次。祖視繩牀角拂子。丈云卽此用離此用。祖云汝向後開兩片皮將何爲人。丈取拂子豎起。祖云卽此用離此用。丈掛拂子於舊處。祖震威一喝。丈直得三日耳聾。

一喝透穿髑髏底。全機喪盡非關耳。轟轟烈烈海天昏。殃累兒孫鬧亂起。

南泉因兩堂爭貓。乃提起雲道得卽不斬。眾無對。泉便斬之。趙州自外至。泉舉前話。州脫艸履安頭上而出。泉云子若在卽救得貓兒也。

揭開正眼無人會。按下霜刀令已行。救得來遲都末論。貍頭依舊角崢嶸。

藥山久不升座。院主白雲大眾久思示誨。請和尙爲眾說法。山令打鐘至座前。便歸方丈。主隨後問故。山云經有經師論有論師。爭怪得老僧。

不惜從前兩道眉。全提曲引秪爲伊。分明月在梅花上。看到梅華早已遲。

黃檗示眾云。汝等盡是噇酒糟漢。與麼行腳何處有。今日還知大唐國裏無禪師麼。時有僧問諸方尊宿匡徒領眾又作麼生。檗云不道無禪秪是無師。

手握乾坤劍。胸藏日月旗。機先嘗展演。佛祖莫能窺。噇酒糟漢知不知。大唐國裏無禪師。

趙州因僧問如何是祖師西來意。云庭前柏樹子。

枝頭底意分明在。徹體還他老趙州。跛鱉盲龜如不。薦。且看投子道油油。

趙州因僧問狗子還有佛性也無。云無。

狗子佛性無。山魈冷夜呼。聽他終礙汝。識得莫冤吾。

潙山示眾云。老僧百年後向山下作一頭水牯牛。左脇書五字。云潙山僧某甲。若喚作潙山僧又是水牯牛。喚作水牯牛又是潙山僧。喚作什麼卽得。

不是潙山不是牛。煙花三月下楊州。孤帆遠影碧空盡。惟見長江天際流。

臨濟問黃檗。如何是佛法的的大意。檗便打。如是三問皆被打。遂辭檗。至大愚。言下開悟。卻回舉前話。檗云者大愚饒舌待來與他一頓。濟云說甚待來。遂打檗一掌。

白虎當頭凶未險。羅睺入命禍臨身。哪吒面目突然現。便作驢鳴狗吠人。

臨濟在黃檗栽松次。檗云深山裏栽許多松作什麼。濟云一與山門作境致。二與後人作標榜。道了以钁頭地三下。檗云𨿽然如是子已喫吾三十棒了也。濟又地三下。噓一噓。檗云吾宗到汝大興於世。

钁頭連築露鋒鋩。气宇驚羣孰敢當。知子良哉莫若父。宗風亙古自堂皇。

臨濟出世後。惟以棒喝示徒。凡見僧入門便喝。

據令聲前我獨雄。橫驅萬里疾雷風。誰知無限傷心處。敗產亡家在此中。

靈云見桃花悟道。有偈云三十年來尋劍客。幾回落葉又抽枝。自從一見桃花後。直至如今更不疑。玄沙云諦當甚諦。當敢保老兄未徹在。

桃花一見眼如盲。未徹言前事已生。路遠夜長休點火。大家吹滅暗中行。

俱胝和尙凡有所問惟豎一指。

活計些兒得便休。全身獨踞嫠峯頭。任他塞北江南亂。我只安然一並收。

興化謂克賓云。汝不久爲唱導之師。賓云不入這保社。化云會了不入。不會了不入。賓云總不與麼。化便打。云克賓維那法戰不勝罰錢五貫設饡飯一堂。次日自白槌云。克賓維那法戰不勝。不得喫飯。卽趁出院。

臨場不變驅耕手。肯諾私恩半點無。負屈誰能甘此去。太行山上賊心粗。

昔有婆子供養一庵主。經二十年。嘗令女子送飯給侍。一日令女子抱定云正與麼時如何。主云枯木倚寒巖。三冬無暖气。女子歸舉似婆。婆云我二十年只供養得个俗漢。遂發起燒卻庵。

與麼來時脫體彰。承言那許共商量。面皮拗轉前情斷。直令伊身沒處藏。

疏山問大潙。承聞和尙道有句無句如藤倚樹。是否。潙云是。山云忽遇樹倒藤枯句歸何處。潙放下泥盤呵呵大笑歸方丈。山後到明招舉前話問。招云卻使潙山笑轉新。山大悟云潙山元來笑裏有刀。

有句無句如藤倚樹。象骨峯前弄鱉鼻。樹倒藤枯句歸何處。砒礵合藥吞將去。呵呵大笑可憐生。無限平人血滿地。血滿地。疏山果爾難逃避。

巖頭作渡次。一日因一婆子抱兒來云。呈橈舞棹則不問。且道婆手中兒甚處得來。頭便打。婆云婆生七子六个不遇知音。秪者一个也不消得。便拋向水中。

一句當機削謂情。棒頭驀點古風淸。湖邊撒手空歸去。冷落孤光畫不成。

雲門因僧問如何是雲門一曲。云臘月二十五。

雲門曲調越尖新。不待聲飛繞棟塵。隔嶺幾多人錯聽。扶箏入幕鼓陽春。

雲門因僧問如何是超佛越祖之談。云糊餅。

糊餅團團驀面酬。个中滋味若爲周。衲僧到此能吞啖。佛祖當前一筆勾。

首山拈竹篦示眾云。喚作竹篦則觸。不喚作竹篦則背。且道喚作甚麼。

覿面揮來電火馳。主家立處十分危。當人不有孔明作。殺活縱橫總任伊。

問答機緣

僧問霜風撲面來時如何。師云僧堂內向火去。僧問訊出。師隨後打云更助汝一片柴。

師同心谷敍話次。谷云師後日若入地獄我來做个侍者。師云地獄汝去不得。谷云秪要師肯。師云忽遇牛頭馬面來汝將何支遣。谷無語。師云情知汝去不得。

問弓弦上走馬是什麼人。師打云灼然是什麼人。僧擬議。師又打。僧進前立。師云還在這里棲泊在。遂連打出。

師問僧甚處來。僧云菩提寺看梅花來。師云菩提本無樹。爲什麼有梅花。僧下語不契。師代云今日親到菩提。

尼問弟子累年做工夫都不得力。如今只是念佛。師云佛卽今在什麼處。尼云秪在現前。師云現前底意作麼生。尼無語。師乃打一拂子。

問如何是千年古路。師云不礙往來人。

師問僧那里來。云朝海來。師云見觀世音麼。僧無語。師打云隨波逐浪漢。

居士求開示。師舉拂云會麼。士無語。師云吾無隱乎爾。士乞偈。師書云吾無隱乎爾。一句全提明的旨。仙桂花開萬緌黃。亂鴉啼入秋林裏。君不見。昔年山谷老古錐。因玆打落當門齒。

問如何是賓中賓。師云終日外邊尋。如何是賓中主。師云艸鞋不離己。如何是主中賓。師云寒山逢拾得。如何是主中主。師打云看取令行時。

問達摩旣來東土。爲何隻履西歸。師云熟處難忘。

居士問大事未明如喪考妣。爲什麼大事已明亦如喪考妣。師云我獨於此切。

問破砂盆意旨如何。師云架上鐵燈盞。云學人不會。師云密庵過去久矣。

問古人道千里已相見。卽今相見作麼生。師云兩眼對兩眼。僧喝。師便打。僧連喝。師云三喝四喝後如何。僧無語。師復打。僧禮拜出。云識得了也。師不理。

問古路從來不須鋤。和尙今日爲什麼全身入艸。師云被闍黎帶累。

居士問若以須彌爲壽。須彌髙而有頂。未審和尙以何爲壽。師云今日念七。士禮拜云權借虛空獻法王去也。師云不勞贊嘆。

師問僧鎭州出大蘿卜頭。如何是蘿卜頭。僧豎拳云秪是這个。師云趙州。云全身亦在里許。師云放汝三十棒。

問如何是蓮峯境。師云修竹四圍。僧禮拜。師云何不問境中人。僧便問。師打云汝隨我轉。

僧入門擬問。師約住云問話須禮拜始得。僧躊躇。師云禮拜也不肯。問什麼話。出去。僧轉身而出。師連打云這里不得放過。

居士問莫謂無心云是道。無心猶隔一重關。隔那重關請師指示。師打云秪隔這一重。士云殺人刀活人劍。如何是殺活底意旨。師又打。士云棒頭有眼明如日。大地因何黑似漆。師復打云是汝眼華。

收飯僧求開示。師驀豎拳云向這里會。云離了此又作麼生。師云將謂別有在。僧禮拜。師示偈云向這里會頭頭不昧。更欲別求百千里外。禮拜去也知未知。擔荷還須骨力兒。

師問僧貴處那里。雲沙縣。師云向這里撒一把看。云弟子初機不會請和尙直指。師打雲山僧的是沙縣人。

問能死不能活時如何。師打云正好喫棒。能活不能死時如何。師又打云亦好喫棒。僧禮拜。師云汝卽今是死是活。僧一喝。師連棒打出。

問弟子初出家乞和尙指个門路。師云汝適才從那里來。雲府城來。師云已識得門路了也。僧無語。師云且坐喫茶。

二僧參。師云陣勢已圓。莫有作家戰客麼。出眾相見。一僧云某甲今日特從普明來。師云原來是个販私鹽漢。僧禮拜。師云放過卽不可。便打出。一僧云某甲不從普明來。師云爭柰公驗無憑何。亦打出。

居士問向上一路千聖不傳。如何是向上一路。師云汝且向下立。士云請慈悲指出。師云千聖不傳。

師問僧甚處住。雲天堂。師云旣在天堂爲什麼擔枷帶鎖路上走。僧無對。師云汝且道天堂主人還有罪過麼。僧亦無對。師打云這一棒合是他喫。

問和尙如何得到雪坪境。師云筍輿一隻兩人舁。云旣到雪坪未審有何祥瑞。師云白豆花開絡緯啼。云將甚麼利眾。師云看取拄杖子。

問不是心不是佛不是物。師急索云是甚麼。僧無語。師便打。僧云請和尙安名。師雲山僧爲汝安名也。遂連棒打出。

問如何是應時及節句。師雲山空松子落。

問如何是百山峯前句。師云險。

問明白處請師指示。師云此去府城不遠。

居士問如何是諸佛開口不得處。師熟視良久雲山僧亦開口不得。

問某甲要南山結茅。就和尙乞一擔棕。師云是汝挑不起。云某甲挑得。師打一拂子云作麼生。僧佇立。師云灼然是汝挑不起。

問如何是佛。師舉拄杖。如何是法。師便打。如何是僧。師又打云自己也不識。云三寶蒙師指當陽事若何。師復打。

師問僧。貴處那里。雲泉州。師云近日有人道洛陽橋。撞倒東西塔汝還知麼。云和尙尊重。師云未在更道。僧喝。師云再喝看。云不隨和尙轉。師休去。少頃。僧問和尙親從金粟來。未審金粟有何言句。師便打。云向上還有事也無。師又打。云畢竟作麼生。師復打。僧轉身而出。茶後敍話次。師云汝如今要那里去。云浙中。師云浦城關難過。云也不妨得。師云或有人與汝索公驗又作麼生。云他家自有通霄路。師云此是古人用過底。僧又云他家自有通霄路。師云假雞聲韻難瞞我。

居士問三世諸佛安身在什麼處。師舉拂云會麼。士云拂子前見拂子後見。師云莫作這般見解。士云不作這般見解是如何。師云喚作拂子得麼。士云不喚作拂子和尙喚作甚麼。師雲山僧不識。士云弟子亦不識。師云我不識汝不識親切處道一句看。士云鼻孔下頭垂。師頷之。

問一切法界海如何過。師云看取把梢人。

問久戰沙場如何功名不成就。師云不到烏江畔知君未肯休。

問如何是太平家風。師云粗拳一頓。云此外還有也無。師云負恩者多。

僧豎拳云是何宗旨請師道道。師打云與汝相見。云杓柄在金粟手裏爲甚卻在太平。師又打云汝還不知那。云可許某甲進一步否。師云許。云某甲有一問請師答。師復打。

師問僧那里人。云漳浦。師云是我鄕裏也。還帶得我鄕信來麼。云帶得來。師云何不拈出。僧豎拳。師云此猶是途中揀來底。云和尙認不得那。師休去。

居士問和尙行繇云因事逃出。未審爲什麼事。師云愁人莫向愁人說。士云但說何妨。師云說向愁人愁殺人。

問無說無傳如何是眞說眞傳。師云恰值牙痛。

因盜佛髒者。師設問云常啼菩薩賣心肝爲什麼如來不肯捨自。代云事難方見丈夫心。又旣是太平爲什麼有賊捉。代云禍入愼家之門。又劈開佛祖肝腸。正是作家手段。爲什麼喚他作賊。代云眾眼難瞞。

二僧參師云。二人同行鼻孔那个最重。一僧云和尙試定當看。師云卻是汝重些。僧云莫塗污人好。師復顧。一僧云汝又作麼生。僧喝。師云洎不問過。

問不到水窮云盡處。爭知覿面是檀郎。如何是檀郎。師雲頭不梳面不洗。

問如何是祖師心印。師云籀字不成文。如何是淸淨話頭。師云茅坑籌子七橫八豎。

問獅子出窟時如何。師云嚇殺闍黎。僧擬議。師便推出。僧次日乞偈。師示云牙如劍樹。眼如鈴突。出頭來海嶽驚。百獸聞風何避處。終須腦裂任橫行。

問七七前明不離暗。七七後暗不離明。政當七七之期明暗兩忘時如何。師云逢人但恁麼舉。云隆冬嚴寒伏惟和尙珍重。師云逢人但恁麼舉。云庭前柏樹翠蒼蒼。江上梅花春漏泄。師云逢人但恁麼舉。

問如何是和尙家風。師云客來無款待。一盞白蒿湯。僧禮拜云。勘破了也。師云上座家風作麼生。僧豎拳。師云卻是山僧勘破汝。

問南泉斬貓意旨如何。師打一棒云會麼。云斬後如何。師云汝是死漢。

師入堂呈拄杖云垂鉤四海爲釣獰龍。政當恁麼時莫有上釣者麼。眾下語不契。師云擬釣獰龍。蝦蟹也不遇。便轉身出。

又一晚舉拄杖云。拄杖子要賣與人。有要者請出來還價。一僧作掀桌勢。師云莫攙行奪市。一僧云不勞拈出。師云不是買客。一僧云勘破了也。師云勘破个甚麼。僧喝。師云勘破了也少頃云旣無人買且退去。明日再商量。

問春日鞭泥牛。過在什麼處。師云爲伊蹄角不全。云忽然蹄角俱全時如何。師云春光任踏爛。僧無語。師打云泥牛泥牛。僧禮拜。師云墮也墮也。

師問僧那里來。雲天童來。師云玲瓏巖上一句作麼生道。僧喝。師云好好借問亂叫作甚麼。僧無語。師便打。

問疋馬單槍直入時如何。師雲山僧退身三步。僧喝。師云喝後聻。僧又喝。師拈棒打。僧走出。師云何曾解恁麼來。

問一大藏教如何演唱。師云碧斑邠豹剝。當滴帝都丁。云某甲不會。師云玉篇裏看取。

問疑團擊碎時如何。師云大地一輪紅雲。龍得水時添意气。虎逢山色長威獰。師云未是汝境界。僧禮拜。師云果然果然。

師問童子明普云。汝解唱山歌麼。云不是我境界。師云如何是汝境界。云替和尙敲背。師云可惜敲不著我痛處。普連拳敲云和尙還知痛麼。師笑云這小驢兒也會亂做在。

一日收碗次。師云除卻碗內底與汝喫。云不喫。師云爲什麼不喫。雲從來不餓。少頃普喫飯。師云汝道從來不餓。卽今喫作甚麼。云和尙錯會不少。師休去。

問黃花爲什麼九月開。師云不戀秋色老。懶與羣芳同。

問一箭中的時如何。師云許汝好手。僧禮拜。師云還我箭來。僧無語。師云箭也無說什麼中的。便打出。

問丹霞燒木佛院主因何墮須眉。師雲實無此事莫謗古人好。云爭柰公案現在。師云一人傳虛萬人傳實。

師問僧貴處那里。云楊州。師云腰纏十萬貫。騎鶴上楊州。汝作麼生會。云有意气時添意气。不風流處也風流。師云卽今事作麼生。僧一喝拂袖而行。師云且來喫茶。云也不消得。師休去。

師一晚堂前大叫云。外面有賊大家快出來。眾默然不動。師云苦哉更無一个解捉賊。便歸方丈。

問廓然無聖爲甚金粟有五聖。師云官不容鍼私通車馬。

弘祖攺號英山。師問如何是英山。云巍巍獨露。師云如何是弘祖。云十年後此話大行。師云偶爾成文。云釋迦老子三藏十二部也是偶爾成文。師云汝見个什麼道理敢與麼道。祖無語。師云將成九仞之山猶欠一簣之土。

問如何是奪人不奪境。師云無汝出气處。如何是奪境不奪人。師云陣雲橫海上。如何是人境兩俱奪。師雲暮云千里色。若个不傷心。如何是人境俱不奪。師雲林中觀易罷。溪上對鷗閒。云某甲卻不恁麼道。師云情知汝恁麼也。僧進語。師便打。

新到三位參師。云三人同行必有一智。那一个是智底。僧俱無語。師云隨羣逐隊漢。

問如何是道師。云腳下看取。云如何是西來意。師云白雪飄空。僧無語。師云凍殺也不知。

居士問擡頭正眼佛祖家風。劈面提持明星意旨。如何是明星意旨。師以拂子打圓相云還見麼。士云某甲有个會處。師云作麼生會。士云三个柴頭品字煨。團圞共說無生話。師云不如禮拜好。

居士問廣額屠兒放下屠刀立地成佛。弟子卽今無刀還解成佛否。師云只要居士承當去。士沈吟。師云擬著卽差。少頃士舉偈云本來無掛礙不必云休了。風生水起波。雲散月仍皎。師云如何是仍皎底月。士又沈吟。師隨示偈云風生水起波。雲散月仍皎。句裏有淆訛。機先薦便了。君不見放下屠刀廣額兒。成佛只在剎那時。丈夫漢莫自欺。世事茫茫徒爾爲。士欣然禮退。

﹝安慶府懷寧縣信官李魯相同眾居士

捐貲助刻祈合家平康百事如意者﹞

百癡禪師語錄卷第十七終嘉興大藏經百癡禪師語錄

百癡禪師語錄卷第十八

嗣法門人超宣等編

法語上

示超方張居士

生爲世間偉男子。旣信當人分上有此一件事。須是發大勇猛大精進。向父母未生已前。直下一踏到底。如金翅劈海快取。龍吞獅兒呀吒。壁立萬仞。盡乾坤都盧是个解脫門。更無絲毫許障礙。方謂之透生死關自由自在也。獨不見古來在家學道底龐居士。乃其第一等樣式乎。他當時問馬祖云不與萬法爲侶者是什麼人。祖云待汝一口吸盡西江水卽向汝道。士於言下大悟。厥後笊籬爲業。參歷諸方。气宇何等雄壯。風神何等瀟灑。居士試自看汝的鼻孔與他有甚分別。面目與他有甚差殊。決而行之。實而証之。斷然不在彼下。若猶是今日三明日四。半前半後。根蒂弗牢。東走西奔。記些少糖言蜜語便以爲足。便以爲受用處。吾恐沒齒墮在知見网中了無透脫之期。不亦深可惜哉。故略書以示。幸毋忽。

示洪禪人

吾有大病非世所醫。且道古人具什麼病。又雲山僧不解答話只能識病。且道古人識什麼病。若會得自己病處便明古人落處。明得古人落處。至於乃佛乃祖。六道四生同一病源。亦了了知其落處。所以道是病人皆有。惟人能自知。能知則不惟無病時爲無病。卽有病時亦無病矣。但此病弗從外得。余因記昔日曾患此病。忽於熱悶中喫著一味惡生艸藥。不覺通身汗出。全體帖然。迄今藥性稍諳。凡遇獲病者悉以己驗之方療之。要不敢辜當年大醫家手段耳。只如曩者禪人以病意詢余。書答云與汝拄杖子藥頭盡情撒下了也。更欲如何若何。轉恐離藥求病。𨿽然此猶系紙上傳來之方未能頓愈其待覿面與一鍼庶有瘳乎倘又曰此病佛亦沒柰何咄咄也怪山僧不得。

示成立徐居士

萬法歸一一歸何處這一語多少省力多少徑截便與麼悟去已落第三首何況於語句中作情識限量耶殊不知當人个事原自靈明秪爲情識所障不能透脫故先聖出興逼弗得已略垂方便以示人參究名曰話頭名曰開心地鎖題子嗟見今時學道者罔測本旨句裏摶量如斯迷錮日深畢竟難了生死若眞欲了生死除非具大力量一咬百雜碎萬別千差悉皆朗然照徹始足稱宇宙間成功立志士然此亦因居士致問不覺順筆葛藤更寔認以爲法語而珍藏之平白地上聽人處分不少矣。

示聲山上人

水流風動鳥語虫鳴乃至管弦畫角悲歌斗諍之聲悉是顯發自己祕密寶藏時節信耳聞信目睹信手用信腳行無一處不周無一處不透倘要諸方口頭邊覓玄妙筆尖上討葛藤則又當面蹉過埋沒生來多少風光也𨿽然此个說話猶是曲爲權宜切不得牢把認著更須識有叫不應山一所在秪如叫不應山一所且道有聲耶無聲耶若道有聲爲甚麼叫不應若道無聲叫者是阿誰向這里豁開雙眸盡力踏倒方知五祖和尙云任運不知名輕輕著眼聽水上靑靑綠元來是浮萍。

示光禪人

英奇衲子以大道自任其卓識自然過人終不肯墮入他家淡醋甕裏若夫眼目不淸徒習幾句腐爛說話便欲速成取價遇著等閒阿師濫爲印可去後未免上行下效輕易法門眞所謂出佛身血造大妄語一盲引眾盲相牽入火坑也近來參學輩與出世爲人者比比皆是每念及此如矛刺心光禪人汝倘有意爲法門柱礎急須翻卻從前窠臼再來受煆煉始得不然秪是野犴之流相隨亂統去矣。

示詢野張居士

力究此事於二六時中硬剝剝地不爲物欲所染不爲得失所拘恁麼挨將去至日久年深忽然覷透父母未生前本來面目便見快活受用然猶未可以爲足更須撥艸瞻風覓个咬豬狗底手腳受他惡辣鉗錘方得八面玲瓏捲舒自在與唐宋諸在家勝士同其正因而不悖耳詢野居士六旬得一眞實履踐迥脫諸緣山僧偶與徵勘知於此事微有契會處惜未曾啐地一番故施機發用不無固滯因書數語以鼓其猛銳要使異時相見如旗槍對壘者流乃堪入作白雲端和尙云悟了須是遇人若不遇人恰似沒尾巴猢猻才弄出人便笑旨哉斯言。

示心禪人

不是心不是佛不是物古人與麼道三百六十骨節八萬四千毛竅一齊敗露了也直下承當底如龍得水似虎靠山若夫根機遲鈍錐札不回亦不妨將此个說話咬來咬去看畢竟是个甚麼忽於詞窮理盡沒柰何處驀地咬斷一生參學事畢然𨿽如是倘到蓮峯門下三十棒未肯放過在。

示爾杖魏居士

山僧初住蓮峯眾無有知者居士獨審實弗忘偕令兄以首謁此其善始也往來三載又荷眾等惇請出世拳拳然於心不倦此其善終也旣善始亦善終居士爲人至矣盡矣𨿽然秪如古者道汝有拄杖子我與汝拄杖子汝無拄杖子我奪卻汝拄杖子居士且作麼生會若向這里會得便知山僧與居士日在大光明藏中握臂金行𨿽千萬劫不能變又何三載始終足爲限量哉聊筆以志於後時玄默惇﹝片羊﹞孟春念二日。

示恆禪人

尋常做个粥飯主人接待來往亦須辦一點恆心勤苦維持方免過咎何況欲取佛祖無上妙道可不辦一點恆心向根蒂下切切提撕乎故古云無一法從懈怠懶惰中生又云久受勤苦乃可得成此系眞實談匪虛誑語也然無上妙道以勤苦得緇素眼目尢貴分明近有一等沒地頭底蝦蟆蚯蚓竊些少水墨便於四處興波作浪爲害爲殃參學家若不具个眼目直下與一刀兩段未免誤陷他艸窠泥窟裏輥出輥入無有了期玆者禪人年屆不惑志尙自彊遠寄白紙一張求示山僧因爲書以勸勉而終不敢好肉剜瘡若是慶贊底句則別有在秋風蕭索秋空寥廓探梅山髙歲歲如昨汝其知之靡多囑。

示柱石李居士

在家菩薩篤信斯道極力精研者甚是難得蓋塵欲煩囂名利韁鎖多不能擺撥將去故無始劫已來眞正面目日益昏迷無繇露現惟要一二具夙根底𨿽處世緣中弗爲世緣所轉把自己從前蘊不淨的胸次放在一邊牢定腳跟平實踐履以至大安穩大解脫田地然後隨其力量順其正因先知覺後知先覺覺後覺眾共推崇曰法門柱石始克當非譽也居士法號柱石兼以篤信斯道余甚欣慕不覺忉怛如此。

示牧書記

南匾頭气蓋諸方若不得雲峯一激幾向藥汞銀裏毒殺後果於慈明室中打徹趙州勘婆公案自爾橫拈倒用撥轉須彌以三關語驗學者較之在泐潭時相去何啻天淵乎大抵參學人𨿽具正知見亦要遇人如不遇人猶爲見刺所惑不能自在汝誠有志與釋迦作苗裔直須勇猛向前洞明大法使南匾頭老趙州望塵而拜也。

示梨園眾善友

盡世界是个戲場盡世界人物是个戲子盡世界人物倏而生倏而死倏而幼倏而老倏而端嚴醜惡倏而榮富困窮種種奇詭種種變幻總是个戲譜故我佛如來識破此中關目棄皇宮入雪嶺修行悟道乃至三百餘會演出五千四十八卷末後拈華示眾以正法眼藏囑付摩訶迦葉一本傳奇駭人觀聽由是四七二三疊相唱和天下老和尙莫不竿木隨身逢場作戲爲一切人指出本來眞面目以與佛祖面目相肖只如本來眞面目汝且道畢竟在什麼處若謂鬧浩浩底是靜悄悄時作麼生若謂靜悄悄底是鬧浩浩時作麼生這里挨得身轉卽心卽佛非佛非心麻三斤幹屎橛不得喚作拳頭喚作甚麼從上千差萬別悉已透穿其或未能只知事逐眼前過不覺老從頭上來𨿽欲遊戲寧可及乎玆因居士遠來求示故借筆尖頭說本色話幸自努力修持切莫如疾風過耳也。

示蓮雨上人

祖師門下事如汪洋巨海無有邊際自非負過量底人向未舉已前一口吸盡亦安能發波濤垂雨露使大地含靈坐在蓮花國裏慶快靡窮哉禪人有意爲祖師門下客須是眞實恁麼方有共語分然事無一向不免摘兩則熟爛公案與汝做个解交記得僧問智門蓮花未出水時如何門云蓮花出水後如何門云荷葉出與未出且置喚什麼作蓮花又鏡淸問僧門外是什麼聲僧雲雨滴聲淸云眾生顚倒迷己逐物不喚作雨滴聲畢竟喚作甚麼此个話端十二時中倘能猛著精彩不間閒忙動靜卜來卜去忽然卜得著便見二老宿立地處好與一頓拄杖古云佛法無多子久長難得人幸勉旃毋自退屈。

示一我李居士

天上天下惟我獨尊此黃面瞿曇初出母胎時帶來一星火種直至千百餘年受光明者固多遭焚烈者亦復不少近代參學道流每遇惡辣匠首劈頭一點非惟不知自己光明落處抑且退悔而甘卻步如是欲惟我獨尊之旨昭彰天下難矣獨不思惟我獨尊之旨人人本具个个不無苟信得及作得主硬靠卻惡辣手段受他千煆萬煉胸次漧漧淨淨無有絲毫玄妙道理驀地踏著此脈便與黃面瞿曇同一根源同一鼻孔出气盡虛空界是一我體盡虛空界是一我用正當恁時或有背地把火底如何若何切勿放過然山僧與麼道須眉不知燎著幾莖試問居士還知麼。

示恆正禪人

眞正出家兒擔囊負缽恆以己事未明爲急務決不在觀州獵縣悠漾過時故隨所住處或得一眞正善知識與己相應便志心皈向朝叩夕參無有懈倦及乎日用施爲理事接物語默動靜俯仰折旋又皆出於至恆至正之道若一絲毫虛誕焉偏曲焉則非恆正矣大抵吾人自刪須鏟發以來立品行持實不外此其餘事例匪止一端總未見十分要緊也。

示醫士姚履康

我祖西來只單傳一味艸頭方與人起死回生除病釋痼參苓杏橘非所用之後代兒孫不善醫訣將一味艸頭方添出許多君臣藥料致使藥愈多而病愈劇以至於不可救者比比皆是若是察脈通神底手段生機一路自然迥別有時以毒攻毒有時以劑遣劑有時以黑豆換人眼睛有時用砒礵活人性命決不瑣瑣屑屑東撮西拈所謂燒盡千卷書做得好盧扁者此也然此一味艸頭方畢竟是个甚麼居士契心已久山僧寧敢瞞昧昨半夜三更木上座忽然頭痛叫苦不知犯何病癥倘得靈驗艸頭方寄來妥妥怗怗爲伊醫治山僧自當備藥錢以謝試問居士還肯否。

示近徳居士

處世間能行所當行之道慈心濟物進退不失其宜者近徳也入法宅能親所可親之人純心克己始終無有異念者亦近徳也近徳之義廣矣哉居士字近徳忽欲求則語徵信余何敢執柯伐柯但就伊生平惇篤爲人處略爲舉揚以見其名實相稱卽異日不患不明斯道紅塵堆裏鬧市門頭皆伊出身截徑矣更有一偈大道分明絕覆藏惟人篤信自支當紅塵堆裏翻身轉一朵芙蕖徧界香。

示海珍禪人

達摩祖師於西竺國拾个無價奇珍便把不住航海而來遊梁歷魏要賤賣與人可惜無人識伊返成滯貨迨去少林面壁九年卻被一佯輸賊漢徹底蕩盡從此懡而逝只履翩翩熊耳山頭風淸月冷誰知這賊漢更把不住遂於此土大開店鋪誑呼閭閻以至代代相承分支列泒兒孫忤逆多用白拈手段劫去劫來而未有窮際山僧旣撞入他羣隊亦似把不住欲將此个奇珍人前賣弄有眼辧手親底急與攔胸奪卻不爲分外設或差之毫釐性命已落山僧手裏珍禪人汝之奇珍端的又在什麼處山僧且放汝過試一一拈出看。

示經廷李居士

若欲參透父母未生前本來面目不在多端秪就此父母未生前如何是自己本來面目一句恁麼參去無有不透如孔一貫顏喟然世尊拈華達摩不識以及天下老和尙舉拂豎拳行棒行喝皆顯露此本來面目也能明其旨方知儒釋無二致凡聖總同源非可以膚見較量矣。

末代道流不求妙悟只要耳朵邊聽些長言短語蘊在肚皮裏以爲佛法殊不知此乃雜毒貽害更多故眞正學道者須一切放下空嘮嘮地不退時習工夫便到悅處光景且作麼生是悅處光景靈云見桃香嚴擊竹。

示日休維那

孝爲百行之首從上佛祖莫不依而行之故石霜南歸睦州織屨盛名遠播至今猶掛人齒頰間誰謂我出家兒生身父母可拋棄耶予嘗低回往事瞻戀白雲自念欲養無由未免興悲風木然猶賴此一著朝夕報答親恩古所謂一子出家九族生天寧不信然乎日休上座汝旣知以孝爲本又幸老母在堂臨別乞數言爲徵予亦何敢相負石屋珙和尙送大維那省母偈云桶箍爆處見根源熟路重行三月天日暖北堂萱艸綠對娘莫說老婆禪只此四語今日看來覺用得著便還有末後句子且望汝永嘉回棹時向汝道似不必預搔待癢也。

示頑禪人

王夫做得純熟直下如一塊頑石風吹不入水浸不爛忽爾點頭自肯參學事畢禪人不遠數百里來乞予語切莫作等閒持去空懸諸殘壁上所貴具个決烈志气不被夙障迷沈二六時著實揣摩到無疑地應用始覺得力倘揣摩不著實縱使把須彌爲筆展虛空爲紙書得文文彩彩玲玲瓏瓏於汝分上盡是隔靴搔癢吾恐五峯巖下翠竹叢邊猶有人不肯汝在。

示黃道婆

這蓋天蓋地一著子𨿽曰人人本具亦要自己信得及作得主行得到方能覿體現前隨處受用否則未免唐喪光陰爲塵緣所障蔽終其身沒出頭分行福道人以古稀之年於此門中微有契入故其偈語眞實悉該本領在今時閨閣輩豈容易得哉昔淩行婆鄭十三娘見地透脫作用髙超嘗與諸方老宿機語敲磕千百世後尢令人驚嘆不已道人汝更須知之勉之庶不負此回相見而可稱爲女中丈夫以與世間作大榜樣也。

示仁侍者

仁侍者自己卯春偕予入閩來不憚跋涉艱辛槪以惇誠用事蓋有五年矣一日思歸欲於浙中尋个處所閉關操持己業予固知其志之可嘉亦諒其勢之不可畱也因書數語以示曰衲僧志气要擔當个事須一直到底無生貳心縱遇惡風巨浪造次顚沛不可攺元初所守及其接物待人尢貴平等攝持寬懷忍耐自然爲一切欽仰一切信服何者處己待人之道古今賢聖共繇反是則與賢聖不相侔而難以入世若夫關中日用汝自支當山僧不用喋喋也。

示具眼尼超方

欲爲宗門下超方人須具超方眼目負超方气宇用超方手段不論是佛是魔是凡是聖千般伎倆萬種神通當頭都與一摑設有分毫恐懼心退縮心則臨場對敵性命難存豈止棄甲曳兵走五十步百步已乎不見當時末山尼了然禪師因灌溪和尙問如何是末山尼云不露頂如何是末山主尼云非男女相溪喝云何不變去尼云不是神不是鬼變个甚麼溪乃服膺作園頭三載看者師僧𨿽處女流中宛有丈夫之作不妨千載後爲鑑爲龜今日或有問上座云何不變去這里下得一轉語恰好自與末山尼把臂共行眞爲具超方眼目負超方气宇用超方手段𨿽然若遇撒网底人汝又如何避他。

示勤田頭

守貴正學貴勤能勤其學功可成能正其守身可立身立而功成𨿽佛祖不過是也譬若種田先要基址牢固無有偏頗方可用力耕耘朝夕灌漑苟基址弗牢未免有崩缺之患耕耘弗力奚能獲數倍之收此道理所易明汝所素諳者汝諳之予乃書之予書之汝宜信之信之者何惟有正其守勤其學已耳。

示景暘丁居士

有祖先已來惟務單傳直指初無許多委曲鈍置後昆倘或落言詮成露布便失卻單傳直指之宗去祖先遠矣況此一件大事亙今亙古歷歷虛明從無始劫至未來際悉爲自己根本動靜起居全承他力名曰涅槃妙心又名曰當人壽量須是休歇到一念不生處迥然超絕則頭頭物物廓爾現前古人所謂運出家財一得永得受用寧有窮極耶景暘居士生平所作陰騭甚多玆以從心之歲不憚跋涉到山懇法語爲壽餘蓋深賞其虔乃不得已落言詮成露布若此然猶未也更試與拓虛空爲楮借須彌爲筆放出四大海水磨無煙墨書个仁者壽三大字一任展掛堂前令見聞人欣然仰羨拍手而歌曰春風拂檻兮華開函關老叟兮復來眷眷不忘兮予望願壽瓊酥兮一杯政當恁麼時居士又且以爲如何試道道看。

示文印禪人

祖印繇來無篆字如何文彩已全彰除非自解親提起未免隨人話短長文禪文禪且作麼生提起也直饒提得起更要汝打破來方與相見。

示鑑宗知客

古云三賢固未明斯旨十聖那能達此宗此宗旣十聖不能達汝且作麼生鑑須知衲僧手段繇來迥別吞佛祖越聖凡融古今離學解如巨靈劈太華一劈無餘長鯨吸滄溟一吸到底自非恁麼猛利恁麼力量而欲洞鑑此宗爲克家種艸甚難甚難徳山見龍潭於吹滅紙燭處知歸韶陽參睦州於掩門拶腳處契悟𨿽師家鉗錘妙密使然亦系自己夙稟英靈所致此乃宗門中第一等人汝又不妨借以爲鑑忽然鑑得他破咄徳山韶陽二老凍儂正好喚來掇茶。

示江以初

最初一著不可名模擬涉思惟劍去久矣試問以初居士到此如何轉身切莫自昧風光帶累傍人叫屈。

示張魯白

欲洞明祖翁家裏事不必更問別人別人所說底書底是他家裏事於居士分上總無干涉直須自己牢固腳跟向未生已前一覷覷透便解騎虎頭收虎尾爲如來種艸否則未免虛棄居諸被亂藤短葛引將去矣然長慶者个說話猶屬諸方舊套還有尖新句子待居士五蘊山點頭時再爲道破。

示宣首座

從上尊宿履踐此事直是透到無纖毫過患處方敢居人師位自然應用接物不失其宜收放拈提著著有據豈似而今列剎相望炫利沽名混亂正宗瞎學者眼甚至自作請書而乞住院自揚己丑而濫付人如此等輩𨿽處一方擁百十眾打板過堂亦奚益之與有所以云多虛不如少實多言不如守默古人幹幹惕惕向深山窮谷中長養聖胎钁頭邊覓一个半个報佛祖恩者大都爲此韻峯公親予有年甲申冬曾受囑矣玆移舟去長慶求書一語爲則余故以今時可痛可悼者曉之至於臨濟正脈奪食驅耕手段諒已久諳不用山僧畫蛇添足也。

示獨露道人

佛祖閫域衲僧慧命非大根器大力量者不能透入負荷得去道人數十年來屏去紛華畱心此事亦肯負荷亦有透入處但機語敲磕似欠精純更須勉旃方爲全美𨿽然閨閣之流尢不易易也山僧平日無甚沙糖蜜湯甜人口舌旣到這里一任笑殺傍觀壽誕在卽謹以如意爲贈佛法耶人事耶汝自知之不可忽不可忽。

示天申西堂

扶荷正宗要有把持有骨气孤迥迥地不比流俗阿師上人門戶希名苟利設或得一住處正宜謹守埋頭時節到來自然香飄果熟及夫接引當機辧別邪正切莫造次匹之等閒冬瓜印子東搭西搭使一等焦芽惡稗混入我法門中也汝其執此以自勗歲在庚寅夏五金粟元山僧書。

示云渡鄭居士

云渡居士與山僧素未相識偶於梅溪院中一晤宛如夙契臨別袖紙求法語以爲徵證山僧自思尋常無法與人如何有法語書與居士耶𨿽然無法之中亦有法焉無說之中亦有說焉君不見六角亭前小釣垂一溪春水綠漪漪蘭舟桂桌歌聲滑似與維摩對語時卽此是法卽此是語居士但恁麼信去方知參禪念佛相去不較多也。

示筆浪維那

一拳拳倒黃鶴樓一趯趯翻鸚鵡洲有意气時添意气不風流處也風流此遠祖白雲端和尙頌也上座是楚地人今旣已承嗣予須有恁般作略恁般機用方可爲人天眼目與從上一隊老瞎驢蹄角相肖予病後筆倦不欲多書幸自知之無隕厥聲可矣。

示香海書記

紹隆佛祖慧命以平正心術爲基本孤孤迥迥一切隨緣或遇著本色禪和深錐痛札使伊驀地知非久久推撥弗去才是好手決不可欲速見小取笑大方如布袋盛灰到處成迹若夫胸襟內流出筆尖上寫來亦要觸目光新不失單傳直指之道而後可垂繼無窮衝樓跨竈者也。

示印侍者

臨濟宗風流傳千古皆英特俊流克紹負荷決非劣根躁進者所能希幸萬一年來法窟濫觴大可憐憫金粟無甚閒气力與他角短較長惟杜口省躬圖个安靜過日足耳𨿽然一槪與麼去臨濟宗風何止掃地而盡所貴後生具老成節操毋蹈今時蹊徑便是不辜山僧呼喚處而可與異日商略大事者也。

示典鋪王奉萱

苦樂逆順境緣迷盡多少人亦悟盡多少人迷者遇逆則生苦遇順則生樂因樂起貪因苦起嗔妄業燻成轉轉弗已愈見其迷矣悟者遇逆不以爲苦遇順不以爲樂因逆修定因順修慧慧定圓融日積月累益見其悟矣然而此等境緣𨿽屬定分以智眼觀之總於吾道無所礙也且作麼生是智眼居士試向動靜閒忙中眞實體究自然寶藏豁開獲大受用政當恁時忽若有人持東平鏡趙州衫來不作貴不作賤汝又如何還價山僧立契券已定待居士討个分曉證據始得耳。

示溥西堂

六祖下南嶽讓至我徑山老人爲三十五世源源有準代代無差究其旨歸無非廓揚正眼展演全機徹底爲人直截痛快並及驚蛇打艸鬼出神偸布网張羅據款結案總從自得自悟中來所以一模脫出如鏡照鏡似空合空無半點淆訛無絲毫滲漏脈遠流長歷年而愈光大也聖墨公受囑已久玆破關入鹽省覲余乃書其從上相承大槪若此復拈一偈以盡之云正脈流傳光且大祖孫相繼振家聲个中機用天然別要在當人勉力行。

示道眉侍者

鶯吟燕語麥秀花香頭頭是道更不囊藏咄與麼說話賺殺人何故爲伊大煞成現日見日聞無有能知是道者或云道在日用日用不知只此不知處便是眞知處咄與麼說話秦山土地未肯點首在初學後生不向這里抖擻精神眞參實究往往遇苦樂愛憎境緣擺撥不下如何抵敵得生死耶僧問趙州如何是道州云墻外底又僧問南泉如何是道泉云平常心是道果欲抵敵生死且將此兩轉語刻刻提撕驀忽眉尖放光咄是什麼道好與笑三十年。

示解爲書記

古人爲法眞誠動經二三十年不辭艱苦凡所見聞有一言半句利益於身心者皆信受依而行之故末後子孫綿遠正脈光大千百世下猶令人想慕焉邇來宗風淡薄禪流多弗自信東捨挨冬西鄰度夏啾啾喞喞鼓煽是非每遇上堂小參普說等事似鴨聞雷如風過耳要明佛祖向上機撐持大法那里洎在柱上座親近予𨿽未甚久然而一片眞誠與香林遠公紙衣記錄者率相類予嘉其行遂以重荷托之至於出與不出爲人不爲人之語宜自辧取予未敢學蜾贏之負祝螟蛉也。

示果鋪宋華卿

眞實做工夫底人就所參話上打成一片𨿽在鬧市街頭著著有个轉身處驀忽不覺不知秤錘撲落方信鄭州梨靑州棗原非別物等閒搬弄出來便覺光鮮奪目騰價百倍徳山老瞎禿與汝運水添薪臨濟小廝兒正好量米打碓若或把捉弗定半信半疑卽珍貨滿前盡屬眼中靑翳生死要緊事何日了耶流光似箭鴉鬢如霜華翁華翁幸其勉諸。

示正中上座

何以止謗曰自修何以息爭曰無辧文中之言實足鑑也山僧出世十餘載膺此莫大叢林挈挈波波受盡疑忌訕謗其所以疑忌訕謗我者皆是生平自命爲護法爲宗師爪牙捷便貪利圖名與庸俗等比嗚呼法道不古世情可畏有如此哉何況汝在學地中操持未久疑忌訕謗固其宜爾但能維之以正守之以中日用活卓卓地上無忝於佛祖下無愧於朋儕自然水到渠成風行艸偃𨿽彼疑忌訕謗亦且化而爲敬信矣只如徳山臨濟出世弄个驚天動地一著子到衲僧門下不滿一笑汝且道衲僧有什麼長處忽若逢人問著也須解笑解弄始得。

示恆一知客

客來須看賊來須打忽然半夜三更人面似賊賊面似人有什麼辧處這里儱侗不分生平眼目何在倘若一齊放過性命已落他手裏了也靈利漢才聞舉著如水上捺葫蘆活轆轆地便能擒虎兕辧蛇龍鏟除佛祖命根與大地眾生爲冤爲害其或未能文殊舉起玻璃盞非惟對面懵然抑且韓大伯不禁傍觀拊掌矣恆一公以予將遠行袖紙乞書故道是語以策之時甲午季春之二日。

示文卿吳居士

生身父母人人已知本有爺娘个个不會若欲會得本有爺娘當於二六時中返究本有爺娘畢竟落在何處時節到來築著磕著覿體分明隨機露現所謂累劫冤親藉此解脫何況生身父母弗獲安居也耶文卿居士母孔氏壽登八十而逝玆欲回洞庭治喪懇求警語遂書最緊切一句以感發其痛腸庶幾風帆之下正好思惟哀慟之餘無有退悔云薦偈附後偈曰擊碎洞庭波底月翻身露出碧珊瑚從玆踏徧無生國歷歷淸光永不孤。

示照禪人

參得到說得到又須行得到行若不到則所說所參終屬虛妄如今時一等阿師希圖大剎攺易常規自以爲條令斬新森嚴莫犯及乎待人接物全然行說不相應甚至狐媚污邪傷倫蔑教克眾口以勾結貪夫乞書帖而誇張體面簡點將來成个什麼邊事然𨿽如此就中不爲所愚弄者能有幾人耶具眼禪和手段迥別設或等閒借路經過何妨倒轉槍旗一挨一拶教伊滿面羞慚方顯汝生平參學分是卽是異日有把茅蓋頭汝亦當以此而自勵也。

示隱知客

品詣衲僧不必在參禪學道上驗其生平就尋常待客迎賓一言一行或眞或僞或怠或勤便已覷破了無遺蘊矣然而寡言者未必愚利口者未必智鄙朴者未必悖承順者未必忠故善知識不以辭盡人情不以意選學者若是則品詣衲僧又豈一言一行所能攝哉隱上人出入叢林有年言行悉本端正予亦驗之甚久玆因所請聊述數語爲據忽若問參禪學道畢竟如何但矢口應曰幸自無瘡勿傷之也。

﹝海鹽縣陳氏夫人法名超慧捐貲助刻祈令郎

張雁塔髙登鶴齡彌衍並合家平安者﹞

百癡禪師語錄卷第十八終嘉興大藏經百癡禪師語錄

百癡禪師語錄卷第十九

嗣法門人超宣等編

法語下

示友荃孫居士

何物髙於天何物厚於地何物逼塞於虛空何物養育於羣類從上名公鉅儒如裴張白趙蘇黃輩皆不離富貴功名荷擔此事只恐人不自覺未免受他籠罩無繇出頭耳果能痛念迅速光陰時時著緊照破世間緣境同一空花然後將省要話頭提之又提日用應酬迎賓待客都是下手得力處忽朝藩籬剖破全體現前回顧裴張白趙蘇黃輩原來鼻孔亦秪在面上丈夫气骨豈肯讓人選佛選官莫輕蹉過惟冀力行之深造之。

示石軒侍者

國師三喚活曜臨門鳥窠一吹羅睺入命趙州斗劣不鬥勝弄假肖眞鹽官扇破索犀牛拋鉤擲釣山僧尋常待汝總無如是體裁但有事卽喚無事便休布毛自己抖擻扇子自己簸搖誰勝誰劣各人分內事各人照管而已大根器大力量底漢不消絮絮叨叨直下一踏到底管取烜天赫地若只半進半退欲圖速效以軼先賢將恐後來打入骨董隊裏不可救藥也章侍者相從數載深得予心予故書其所以然而又示其所當然者誠能依而行之則吾宗端有賴矣。

示一葦藏主

以字不成八字不是未審是什麼字一大藏教是个切腳畢竟切那个字汝旣爲吾藏主還識這个字麼華亭澤畔鶴唳鶯啼明發門前水流風動點畫時時顯露絕無亥豕差訛直下便透藏有餘輝設或疑蒙主不勝藏矣昔有僧問藏主字主良久若道伊不識字爭柰是藏主何若道伊已識字良久如何便喚作字耶山僧更爲汝頌出頌曰信腳踏翻華藏海輕移一葦度前溪瞿曇面孔曾親見个字調音總不迷。

示西孟唐居士

吾無隱乎爾先輩名儒講之甚熟爲什麼黃山谷被晦堂一拶卻茫然不知落處此豈有玄妙道理綜錯其間秪爲伊向玄妙中求所以轉求轉遠也後侍堂山行巖桂盛開堂曰聞木樨花香麼谷曰聞堂曰吾無隱乎爾可見解說話人不在多言只消輕輕點撥尼山骨髓佛祖面門悉已當前顯露山谷頓領深旨時至理彰之語信矣山僧今亦有个無隱頌奉送居士歲晚何妨醉春來尙擬遊玉梅三兩樹觸著便心休但恁麼會去晦堂山谷眼睛都在居士腳板下。

示始安禪人

情濤洶湧識浪動搖萬惑交參翳昏日甚吾知其不能安也若要能安須究本始所以先聖不忍坐視帶水拖泥多設方便教人看話頭去妄就眞至於大休大歇田地而後已夫大休大歇非安乎八境之風吹而不動二障之塵蒙而不昏十方廓爾一性圓彰佛祖聖賢弗外是矣嗟乎流光易邁時不待人世間虛名浮利一切境緣總屬夢幻汝當知之策之著寔用工便是安身得力處也。

示鍼工孫華芝

一大藏教貼肉汗衫千七葛藤禦寒破襖倘非具性燥漢向赤條條處直下承當未免返被牽纏無由解脫更或執此裁長補短打領剜襟要與本來面目相應遠之遠矣𨿽然從上也有个方便樣子可以取則今試爲汝舉看僧問趙州萬法歸一一歸何處州云我在靑州做一領布衫重七斤果能二六時中捏定拳頭咬定牙關單把這則公案密密覷捕忽地猛然覷著當知一大藏教千七葛藤猶如蜀錦吳綾回龍舞鳳倒用橫拈總是自家活計豈不謂之了事丈夫而出類拔萃者乎萃芝居士持白紙一幅求示予嘉其志向而乃爲是嘵嘵也離此別覓名言請以問之東村學究。

示闇然馬居士

英特俊流掉得源頭入手便能覷透從上老禿奴殺活人底大手段如龍戲水似虎靠山艸偃風行萬化千變著著非泛常者比蓋其靈光廓徹眼目精明一路生機初無倚傍龐蘊公一口吸西江張拙秀才一念不生全體現無垢老春天月夜一聲蛙李彌遜天津橋上忽躍馬是其人也苟非其人處紅塵鬧市中佛法世法未免打作兩截生死關終不可破尙復望施機應物與從上老禿奴相肖乎昺道人一條脊梁硬似鐵其蘊成佛作祖气槪匪伊朝夕矣玆來明發納原本契書山僧遂與親僉花押去後隨緣飲啄善自保任切莫置之冷地而辜負予也。

示冰梵上人

撫養出自父母人情之常撫養出自外祖人情之變處變而能安居常而不殆則外祖撫養之恩較之父母尢不可不報也然欲報恩當先究這報恩一念畢竟從何而起就裏勇猛提撕時刻靡有間斷忽地夢眼豁開便見自己安身落處與外祖同在光明藏中把手並行歷劫不相違背更說什麼報不報又何待索予言而能爲報乎梵上人來說及外祖撫養緣由乞數語以展孝思予故示之如此復勉一偈云孝爲入道基信是修行本修行聖可登入道恩無損君子貴溫溫謙人思蹇蹇一顆明珠掌上擎寒光洞爍千華苑。

示傅超舜

這一條潑天大路坦坦平平無有荊棘不論老少男女皆可依而行之但行貴有準過疾則易疲過徐則易弱不徐不疾不計程途步步踏前到家可卜矣只如最初一步畢竟向甚麼處下腳僧問趙州狗子還有佛性也無州云無破艸鞋脫與汝了也居士要行這條大路似此等破艸鞋穿著亦免不得。

示竺先田居士

上根利智入此門來不用摘葉尋枝只消就根蒂下一刀兩段生平積滯瓦解冰消譬夫逸驥追風瞬息千里𨿽有長鞭靡所用之得到與麼田地便解呵佛罵祖撥月敲云或淺水灘邊與牧豎漁夫同唱和或寶華座畔與銅頭鐵額結冤仇妙用神通品格意气總無過此邇來假雞惡種分布諸方者甚多若非眼目精明洞破眞僞未免茫然失宰枉受熱瞞故曰參學須帶眼眼正則所參所學俱正矣昨居士明發相見欲求數語爲究竟遂並書及政當此時忽有問居士刀在什麼處又且如何抵對不可辜負來機作恁般休去也。

示玉宇善友

凡欲殺生者當作自身觀自身不可殺物命無兩般此古徳垂示語也然正當殺生時能作自身觀者寧有幾个嗚呼殺愈多而罪愈重死死生生隨業受報互相酬償又何足怪乎玉宇丁公入丈室中乞戒殺文爲警策以懺悔前罪予應之曰汝若能懺悔前罪則殺業當下冰消矣閒文安用耶古廣額旃陀羅日殺千羊一日放下屠刀云我是千佛一數看他恁麼做次何等直捷何等气槪居士腳在肚下豈肯讓伊是則是也須踏著寔地始得。

示子還姚居士

孔經國史諸子外篇居士家尋常茶飯然而語言浩瀚章釋紜繁个中喫緊處向何處下手耶惟是當人本來一著如天普蓋似地普擎圓陀陀沒塞礙光爍爍絕囊藏就裏構著毫芒便見佛祖與己無二己與佛祖不別應用隨機頭頭始覺得力耳居士齒徳俱優兒孫滿座晝夜六時無甚閒事牽擾無甚余念系戀不此之務而更誰務乎只如最初下手處畢竟作麼生僧問雲門不起一念還有過也無門云須彌山但恁麼看。

示印先優婆夷

森羅及萬象一法之所印汝且道這一法在森羅萬象內耶在森羅萬象外耶離卻森羅萬象汝又喚甚麼作一法耶機先薦取差之毫釐句後尋思失之千里𨿽然吾今試放汝過待汝尋思得著時然後爲汝一印印定也未遲。

示定安禪人

心王不妄動六國一時通罷拈三尺劍休弄一張弓此古人定安大槪也若夫情緣躁擾意識紛馳內主弗寧顚倒迷昧欲求其定與安也詎可得乎後學初機倍加惕勵則旦夕無虛棄之工心性易明徳業日進矣捨此而別求定安方法吾未之前聞也。

示佛覺禪人

汝旣做晦珠長老侍者又是伊剃度之徒須不忘最初本志勤苦修持造到乃佛乃祖田地而後已若或央央庠庠墮在今時邪蔓惡種窩裏則無騰躍時分埋沒一生矣況爾師曾有偈示云聖箭今朝已入手尋常孰敢犯當鋒異時拈向人前放射透陽城第幾重只此數語汝之生平事業都在里許會則終身受用不會則世諦流布汝切莫作等閒得容易看空懸冷地供養便當了局今汝師去世已兩年矣離師太早不無中道拗折之虞更宜親依老宿再歷鑪錘庶幾一枝聖箭收放自由而可爲汝師出一口气者也然山僧恁麼說話𨿽是徹底婆心旁觀者未免咬齒汝其知之勉之。

示守空上座

佛眞法身猶若虛空證得虛空時汝身與佛同頭頭無滯礙處處絕羅籠我今爲汝保任此事終不虛也一枝華信足春風空翠庵中越樣紅𨿽然如是山僧已合喫三十拄杖何故不宜誤陷平人。

示爾邁秦居士

不思善不思惡政恁麼時如何是居士本來面目不思善不思惡政恁麼時灼然是居士本來面目具逸羣气槪丈夫才聞舉著如良驥顧鞭影而行又如關雲長提百二十斤刀入萬軍中取顏良不見有退怯之相方與此事相應然道無難易難易在人苟或機思遲鈍仍不妨把此話頭日日提撕日日研究歌樓舞榭鬧市空齋乃至簫鼓齊鳴車騎互發盡是觸著磕著透露風光底時節旣到與麼時節說有說無說非說是說權說實說妙說玄殺活縱橫無不在我所謂得底人恁麼不恁麼總得也爾邁居士不離世緣仕路而能研究此宗其眞實蘊藉誠亦火裏蓮花世所希覯玆欲別入京都因書數語以爲途中警策倘異日者踢翻佛祖臼窠摸著衲僧巴鼻六祖明上座自當望塵趨拜豈待馬首歸來山僧助喜已哉。

示新剃度此實

世間有三種累累殺多少人三種累者何身口累妻子眷屬累財物家火累世人迷蒙弗醒被這三種累起了許多貪嗔受了許多煩惱造了許多惡業業報輪回生死苦海中頭出頭沒不得解脫殊不知這三種累都是虛幻底四大色身食息彊健一口气不來時還由汝躲避麼現前妻子眷屬恩愛難捨一口气不來時還許汝替代麼財物家火尋常受用一口气不來時還容汝擔帶麼旣然不由躲避不許替代不容擔帶則此三種累果是累人切勿妄認戀著執爲己有直須勘破放松隨緣任運向生死事上發大勇猛精進心參透本來面目與佛祖同坐同行同修同證是乃稱世出世間大丈夫也古聖有言毀形守志節割愛辭所親出家弘聖道誓度一切人非此之謂乎元甫居士年五十六忽然勘破這三種累逐件安頓得宜遂持齋削髮披緇受戒其力量擔當大有過人者予爲取名曰超幻號曰此實蓋直許其能超幻緣而重勉以實參此事也且此事如何實參得透去聽取一偈節屆中秋月正圓善人圓頂亦如然從今力掃迷雲障萬里神光耀碧天。

示天昂續庵二上座

荷續此事寔非容易譬如負千鈞重擔向獨木橋上過寧不戰栗寒心者哉汝今旣闖入這保社去後亦宜昂藏保愼不可艸艸匆匆貪圖穩便學一等庸販之夫沽名鬻利了生平事業也囑囑。

示雪上人

世尊雪嶺修行二祖雪庭斷臂眞心卓見𨿽富貴憂患當前灼然不得而移奪所以末後光明烜天赫地孫孫子子紹續靡窮豈似而今底徒弄三寸鼠光巡門傍戶全無主張見人道好從而好之見人道惡從而惡之殊可憐憫衲僧家个个具挺特气槪旣出頭來當直截荷負以眞修爲急務莫只面前背後言行差殊如蚯蚓化龍逗到下稍依舊喫泥喫土僧問古徳云上無攀仰下絕己躬時如何徳云放下著汝且道上無攀仰下絕己躬又放下个甚麼此去倘遇明眼人一任舉似。

示一嘯藏主

眞正道流踏著向上一脈不在輕舉躁動急於人知須是二六時中硬剝剝地孤迥迥地無絲毫偏黨無絲毫倚靠因緣湊合自然水到渠成反是而欲勉彊出頭譬彼春風桃李非不可觀但穠郁欠久長耳若乃蒼松翠柏勁節髙標縱遇雪凍冰侵堅貞益見儒者有云先立乎其大者則其小者不能奪也又云欲速則不達見小利則大事不成何況爲人天師範而可欲速見小乎此等話端系上座終身樹品邊事故山僧嘵嘵及之至於全體作用縱奪施爲看汝手段活脫山僧不敢捏定一邊教印板上依模打將去也。

示玄池香燈

汝以白紙一幅求我寫畢竟求我寫个甚麼若要詩與偈此時工絕律者固有其人若要法語與文章我肚皮裏那有許多絡索若要隨意寫幾行持去供養我眞書不會艸訣未能塗污了這幅白紙也似可惜數日冗忙同汝輩搬泥墾土钁頭邊作活計且亦無這等閒工夫不如就汝本經上夜夜點火焚香朝朝折花換水驀忽火光爍破眼睛堂內聖僧自爲汝證據也況綠楊鎖岸新竹搖風曲蟺低笙田蛙怒鼓是一首好詩偈是一篇新法語是一部大文章汝不仔細推窮返來覓我死句奚裨乎𨿽然死句也解活人只恐汝當前蹉過。

示卓庵西堂

少室宗風單傳直指無甚花言巧語與人作道理摶量惟許英特之士向根蒂下打將出來自然掀天括地動眾驚羣謂之烈焰聚謂之摩尼珠謂之奮迅獅兒謂之金剛寶劍盡世出世間法靡有能過之者徳山未離蜀時眼空四海及至龍潭於吹滅紙燭處豁然大悟便將生平疏鈔擲之丙丁水潦和尙於馬祖踏下呵呵大笑云百千法門無量妙義只向一毫頭上識得根源跂步大方無如二老性躁直是俊鷂快鷹也趁他不著豈近日引蔓牽枝七叉八篆倚聲附勢煽是攻非者所能擬測其纖釐哉是故我輩道流根源旣正則發諸語言見諸行事亦無不正然而不正者容或有之間居獨處得座披衣凡此時中急宜黽勉操持以無負所舉也。

示道存禪人

入叢林親輔知識莫問院之大小眾之多寡錢谷之厚薄十年二十年衝寒冒暑捨逸就勞汲汲孜孜打罵弗退才是眞正道念參學作家然而親輔非止一端己也有以道徳親輔者有以識見親輔者有以材學親輔者有以身命力行親輔者寸長尺短各任所能要不失親輔之大體耳上人親輔隱野公甚久如上所言躬自歷過但不知三喚汝曾三應否東司頭汝曾聽說佛法否扇子旣破汝曾還犀牛兒否家肥生孝子國霸出謀臣忽地猛省一番也無難事山僧重宣數語以爲懸記親輔多年已有因萬般施設契天眞更須培養和平福方羨叢林無礙人。

示獨明堂主

裂靑衿而披壞服拋鄕井而適吳邦此个志尙未入明發門已知之矣獨惜明發門下無物與人不會與汝作冤家亦不會與汝打藤葛只有一所放牛場水足艸足非窄非寬戴角擎頭也由汝眠云踏雪也由汝而今且喜養得純熟又要捩轉鼻孔別尋去向呵呵何處非祖翁田地但犁耙上肩時較難耳古徳云寧爲其難莫爲其易兢持謹守厥後自有一段好風光也。

示西目維那

西目奕公丁酉春受羅漢囑矣秋攜囊入超果相伴結冬復隨至明發經春度夏蓋不以得少爲足而期躋閫奧力挽末學之頹風也偶一日因事告歸並倩楮先生求書數語山僧笑曰予惡乎書哉透徹從前向上機當陽拈出電光飛羅漢冬瓜印子已札破面門了也驀然坐斷孤峯頂白棒掀天振祖基汝何不信受奉行好就這里信得及行得去則孤峯頂上卽是十字街頭十字街頭卽是孤峯頂上釋迦彌勒拱手歸降臨濟韶陽吞聲飲气以之振祖基無基不振以之酬師徳無徳不酬正法眼藉此流通惡邪見由玆寢息是則今日共住之心多年猶子之誼而不勝遙望拳拳者也倘或言行相違意識相左𨿽境緣潑天潑地秪成个昧本漢有甚交涉乎古聖方冊紀載昭然時流履歷亦足殷鑑愼之愼之幸勿掩聰而出轉笑予之多言也。

示錢門超恂劉氏

身局閨閣中才二八年時便能發大信心皈依三寶𨿽家居薰習使然亦系夙根培植所致二者固缺一不可也信心旣發諸佛現前所以經云信爲道元功徳母信能必到如來地又祖師云卽心是佛心外無佛若然則信心豈容易發哉幽閒無事試將此心朝夕推究驀忽徹去方知行住坐臥穿衣喫飯呼奴使婢以及語言喜怒等處盡是佛心盡是佛法盡是自己無窮寶藏而與古昔鄭十三娘作用不移易一毫釐也。

示月川維那

宗風才舉萬里云收法令若行千峯寒色從上作家匠首皆具這个眼目這个機用所以驚天動地峻峭孤巍湊泊他不得捫摸他不著臨濟遠祖云我二十年前在黃檗先師處三度問佛法的的大意三度被打如蒿枝拂相似如今更思一頓誰爲下手時有僧出云某甲下手濟度與拄杖僧擬接濟便打蓋其平生徹證超出過量不與時輩合水和泥者比比便是正脈便是源流便是耀古騰今大人境界也後代兒孫棋分星布未免刀刀仿佛魚魯參差參學人到此若善甄別則涇渭妍醜自分耳然山僧恁麼道非惟淩辱先宗是汝覿體承當切忌喚鐘作甕。

示印明書記

顯示當人頂一著子不在多言只消輕輕撥動便已飛沙走石瞎卻人眼了也若於世間文字上搜尋妝點許多花柳枝葉𨿽茂根本枯矣是故有志衲子出入叢林要與一切佛祖結冤雪屈一切眾生釋縛去粘須是直截單提脫離窠臼方契合老胡深旨羅山云我這里秪有一口劍劍下有分身之意亦有出身之路快哉斯言知音者少隨氀趁大隊漢烏足以語此哉。

示超奇善友

人非生知貴在力學學而計之時日積之歲月未有不成者設或一暴十寒吾知其不能進矣參禪亦然時而鞭策日而揣摩歲月無虛度之功終身有實証之驗祖翁田地四至契書一一分明一一了當名爲絕學無爲閒道人也𨿽然無爲無事人猶是金鎖難且道節角在什麼處試下一轉語看。

示超慧陳氏夫人

一切眾生具有如來智慧徳相但以妄想執著而不證得此是黃面瞿曇初證初得時大開口縫爲今古人立个定案也何名智慧徳相卽當人一點常光照天照地最微最妙至虛至靈不可思議境界是也何名妄想執著卽當人日用之中隨聲逐色恣縱虛妄胡思亂想不可遏滅境界是也妄想無暫停執著無暫解智慧徳相如何得現前透露乎所以善知識見人問著不論是男是女便與劈頭拈出宿有靈根底直下知歸更不在絮絮忉忉其或未能領略父母未生前如何是我本來面目且將這个話端向行住坐臥處密密提撕刻刻窮究無絲毫間斷無絲毫起倒自然妄想不生執著融化忽地築著磕著智慧徳相覿體現前寶藏豁開受用靡盡方信黃面瞿曇眉毛亦只在眼上也譬如明鏡被塵垢所翳須假磨治之功鏡光始現未有磨治日久而塵垢日積者良由當人弗肯用力耳武原張門夫人知有此事而欲參證了悟遂因其所請書數語示之並贈號曰智幢蓋冀其智慧如幢光明特出爲今古人立个標幟也政當恁麼時喚作智慧徳相早已描畫虛空喚作妄想執著大似塗污自己明眼人前足發一笑。

示駿卿馬居士

做成佛祖底人無一念要做佛祖若有一念要做佛祖便是馳求妄想不療之疾只就自己生死事上打得透徹佛祖自然而至也近代禪流不曾參究自己事先要做成佛祖殊不知佛祖是什麼面孔是什麼長短如何做得如何成得卽此要做佛祖一念從何而起且於佛祖分中還容得著麼然與麼語話猶滯一邊未免後人據款翻案今乃再爲說曰做成佛祖底人須念念要做佛祖若念念要做佛祖則勇猛精進直踏向前不到佛祖地位不肯休歇譬如官人發意到京城幹旋要緊事業中道而還無是理也駿翁居士初不信有佛祖並不信有做成佛祖底人偶一回頭便欲學做佛祖與做成佛祖底人眉毛廝結鼻孔廝拄非具大血性大力量安能瞬息千里騰霧逸羣乎卽此學做佛祖一念試問居士又從何而起而於山僧前後兩說孰可孰否一一辧之雕弓隼旟畫戟霜刀拈來皆佛祖機皆自己受用物也所謂入得此門千足萬足再經作家鑪韝殺佛滅祖亦不難矣。

示玨峯上人

不負最初行腳志盡此身命靠著明眼宗師十載八載忽地遭他毒手所有伎倆瓦解冰消全體活鱍鱍無礙無拘便可隨處作主顯揚佛祖拈不出底生機爲一切人抽釘拔楔打鎖敲枷謂之教外別傳向上關捩趙州茶雲門餅徳山棒臨濟喝總無出此也其或東泊西飄南尋北覓非惟虛費艸鞋錢抑且雜毒入心結成痼疾不可醫治矣玨上人從鷲公法侄甚久眞實操履誠弗易得嘉平前袖紙求書予故略陳其大槪以助喜云萬庵曰比見衲子好執偏見不通物情輕信難回愛人佞己順之則美逆之則疏縱有一知半解返被此等惡習所蔽至白首而無成者多矣嗚呼古人吐句發言赤心片片汝宜痛念戒懲倍加堅固他時異日別當有好消息來也。

示體空上座

大圓鏡體本自空寂妍醜諸像隨至而彰吾人心體空寂亦復如是是故名爲體空也三世如來證此體空成正等覺十方菩薩依此體空圓修聖道無邊眾生迷此體空沈沒生死生死沈沒轉入轉深積劫輪回靡由解脫豈不大可怖畏乎於是諸佛菩薩發大慈心行大悲行出諸語言徵諸事迹種種方便種種哀憐無非救一切人去妄明眞達此體空之理耳能達其理則不離世法而卽佛法不斷煩惱而證菩提將見諸佛菩薩與汝覿體無二汝與諸佛菩薩覿體不別也體空上座老年出家實修爲眾非泛泛負空名者比因乞語遂就本號書以勗之庶幾無負此體空云。

示南玄董居士

參禪學道先從信心而發信心約有三種第一須信自己與諸佛祖本體不異第二須信佛祖畱一言半句開示人灼然有个悟處第三須信世間幻緣皆障道之本不可貪戀執著苟具如是正信將不得喚作拳頭畢竟喚作甚麼一句子時時提撕默默參究一切妄境妄想搖撼弗動管取日用得力常光現前萬別千差銷釋立盡也若或半信半疑前前後後話頭提不起工夫做不上譬諸行路十步九歇豈能容易到家乎居士正信已具又肯入我門中求指點工夫下手處但依此說篤而行之實而証之他日相見便解呵呵大笑笑山僧潦倒無能錯向筆尖下注腳也。

示沈愼齋居士

愼齋家居亭林鎭爲人謹厚奉佛精勤嘗攜諸同輩運載資糧入名山設供參禮知識深求大法風霜雨暘往還弗倦亦可謂夙有緣種濁世津梁者矣予領超果院事時曾來聚晤兩次過此以後杳不相聞也今日沒興重逢宛似隔生面孔惜乎山僧這里無大法可深求無知識可參禮不過杜門守靜與數十間漢做个穿衣喫飯僧耳汝眞要參禮知識深求大法須向七佛已前威音那畔一踏到底如虛空具含萬像於諸境界無所分別又如虛空普徧一切於諸國土平等隨入塵塵剎剎是个解脫門方稱了手否則秪是住相布施隨流起倒𨿽齋百千萬億眾皆有爲功徳邊事於大法尙隔無數層也昔有僧問甘贄行者云行者接待不易贄云譬如餵驢餵馬汝且道甘行者與麼抵對還明得大法也未思之思之。

示照明禪人

汝求法語要我寫七八句我云法語有何定準多則千句萬句也有少則一字半字也無汝若向少處商量就中卻有千句萬句恆河沙劫談不盡汝若向多處理會就中實無一字半字蟭螟眼裏著不盈除非自己一旦知非漆桶子墮未能覷破源底也今且寫七八句與汝本有靈明不分老少坐臥經行回光返照正眼豁開通身奧妙達摩瞿曇只堪一笑正恁麼時畢竟喚什麼作正眼咄。

示天衢李居士

栗棘蓬吞得下金剛圈跳得過殊不知自己是个栗棘蓬更教誰吞自己是个金剛圈更教誰跳大小楊岐飛沙走石瞎人眼睛好與三十棒這里見得通天衢路任汝往來沒孔霜柯共我吹唱反是未免局守一隅隨浩浩塵中消磨歲月矣初心之謂何而肯以自負耶。

示日本逸然禪徳

逸公長老閩產也居扶桑日久風俗語音籌之甚熟嘗念古印原夢窗諸禪宿入中國問道而徑山虛堂老人曾在此方闡化迄今語錄昭布若素若緇悉知有宗門向上事我黃檗琦法兄應長崎之請三四年來道法隆崇尊卑膜拜者爭額曰活佛嗚呼逸公首倡之誼羽翼之功豈少也哉一日遠寄書儀求福嚴本師法語並囑及索予數言附艫而去是不思大海汪洋之水而欲嘗希微一滴之味顧予又何敢向若以售耶𨿽然大海水也一滴亦水也嘗一滴之味大海之水無不同也夫法海無邊覺源浩渺佛祖眾生平等受用只因有迷有悟有妄有眞遂有生死海解脫海別路岐途種種名相若是利根逸羣之士自能一吸吸盡如神龍巨鯤衝激變化散爲雨露發爲波濤直得佛祖退避無門眾生瞻仰有分茱萸之涓滴弗存雲巖之碧湛湛地道吾之白浪滔天總不外是矣果到與麼地位不妨大家舀水傾潑一滴也由汝大海也由汝收大海歸一滴也由汝點一滴成大海也由汝奚須覿面萬千里外早與予相見了也末季參徒郵視叢林不肯自信卽日與之談大海水茫然莫測其淺深日與之嘗一滴味泛然莫辧其底止或淹沈死水或叫渴河邊或望洋以驚或持杯以酌源頭混濁支泒漧枯霄壤懸殊理無足怪玆扶桑佛日重明人人堅固善根必無此等流獘旁通密護作楫濟川予料逸公壯志殆未能已已。

示儀生邵居士

素位而行不願乎外此二語世出世間人立身應世大槪盡之矣如素富貴必行乎富貴所當行之道所謂事君保國愛民及物是也若於富貴上起貪心侈想便是願外非素位而行矣素貧賤必行乎貧賤所當行之道所謂隨緣安分不怨不尢是也若於貧賤上形諂辭乞態便是願外非素位而行矣嗟見今人解說者未解行解行者未解實且久每遇富貴貧賤境界輒悲喜交集得失縈懷尙安望所入自得而暇折節相從以咨參證悟爲究竟耶居士夙稟英聰朋遊杜絕但肯生死念頭痛切不患不明斯事帶水可舟愼勿吝棹綠楊滿路修竹成林富貴歟貧賤歟到我門時自能一一委悉。

示

上座

臨濟一宗盛行天下乃子乃孫面稟親承咸轟轟烈烈具超羣越格縛虎拏龍大手段故無論慈明楊岐汾陽大慧鉗錘惡辣構他不上卽慧溫妙道資壽法燈𨿽系女流機鋒亦難湊泊汝旣有意爲吾家種艸當善操持俾令薰天炙地彼夫儼須眉而甘巾幗者眞▆▆▆▆矣。

示隱野首座

匡徒領眾世不乏人求其具佛祖肝腸品格超卓者十無一二此無他人我勢利之心勝耳故善師者必師古而今時不足法也佛鑑曰佛眼弟子惟髙庵勁挺不近人情爲人無嗜好作事無黨援淸嚴恭謹始終以名節自立衲子罕有倫比普應惺公受囑已久偶求書法語特舉此則因緣似之至夫操縱予奪諒汝當機自能主裁山僧不用瘡瘢重著艾也。

示鐘山維那

轉天關回地軸就銀山鐵壁裏點開達摩眼睛石火電光中爍破瞿曇面孔苟非其人安明其事然亦有是其人而明其事者往往龍頭蛇尾墮落今時窠臼此不可不審也靑松之下茅屋半間芋火自煨孤孤迥迥似恁麼才見些衲僧气息龍天首肯不首肯何暇計哉。

示石竺上座

佛祖大道如日麗空初非詭異險怪之事但能直心直行無許多人我是非邪妄諂曲種種過患自然得入無住心體與佛祖大道冥合爲一也邇來禪流惡習專務輕狂𨿽綴浮華終凋元气較之直心直行者受用奚啻天淵之隔故曰佛法盛莫盛於此日衰莫衰於比時斯言有由來矣石公上座親予未久鍛煉猶疏予何敢以折腳鐺兒遽煩提上挈下然見其直心直行古朴可風佛祖大道不甚相遠他時異日靜養密修擴而充之夫豈退落人後予有遠行聚晤難必乃先委以重任令其自鞭自逼無負予懷是汝當知切勿看作等閒而忽略也。

示杜則林居士

不離富貴功名而能荷擔个事自古迨今往往有之然此人慧性皆從累劫中修來所以一出頭便具大气槪大力量機先領略句外承當眼蓋乾坤口吞佛祖卽或參隨未久工力欠純忽於不知不覺中輕輕受人點撥亦解肆語狂言發明直指之道若此者𨿽有頓漸之殊究其到家則總歸一致耳杜翁居士天資秀拔筆力精雄視富貴如秕糠等功名如甕蓋獨於向上一著夜不倒眠日不求飽孜孜汲汲以咨參見人爲急務山僧受蓮山之請嘗與盤桓來往知其气槪力量大有過人者遂不敢以待數十人之禮進退之而抑其十年前望見之誠也居士曾有語云聖人傳道示人以不易至而其道始尊又示人以不難至而其道始大山僧今日據款結案是易耶難耶尊耶大耶如魚飲水冷暖自知要且彼此不相辜負足矣更書一偈以盡之偈曰全身廓落無藏處信手掀開不二門如意指揮山月上谷城華雨任繽紛。

示止言柯居士

佛祖言教巧設多端不過方便垂慈應病與藥要諸人退步就己向夢幻殼子上啐地一番識得自家主人公而已初非別有一法實綴於人而可私相授受也所以古者道我宗無語句亦無一法與人又云向三界十方世間若有一塵一法可得與汝盡落天魔外道若然者山僧又何法之能何語之寫而嘮嘮葛藤引人生異見哉止言翁由儒入佛素行足徵偶持白絹一幅求書法語以爲究竟山僧云汝但把生平肚皮裏諸子百家文字置在一邊單看自家主人公在什麼處忽朝桶底打脫自然海印發光而諸子百家文字亦著著可據信手拈來不爲分外矣山僧與麼舉揚是有語句無語句是有法與人無法與人居士試力行深造之便知山僧佛祖與汝相去不多也。

示守緣上座

北直守公親近雪峯亙老人有年料理常住鉅細靡不關心更於老人患難之際又能挺身竭力弗避艱險而求以保全之老人遷化人皆勸公承嗣公終不自肯蓋恐蹈近時之覆轍爲少年所效尢也一日與山僧談及此事公甚有難色予調師資授受非可苟然須正大光明然後事成言順倘勉彊而曲從之非惟辜負雪峯且亦埋沒自己矣公唯唯出平日所有供招一一呈上山僧卽與一一按過他年解拈瓣香薰予鼻孔山僧與亙老人鼻孔歷劫通同汝之不辜負予者卽不辜負雪峯也囑囑。

示苞吉戴居士

苞吉居士出入佛門已久而技藝尢精奇一日持所制五色彩華兩樹拱予並索數語爲乃翁蕃林老人七旬壽予見其華枝絢爛生意宛然是眞有巧奪造化之手而非世工所能仿佛幾及也乃笑而言曰汝能制世間之華而未能制出世間之華汝能制四時不謝之華而未能制歷劫不遷之華蓋此一華枝葉繁茂徧覆大千根本堅牢滋培佛祖狀不得名不得五彩描摹不得方所趨向不得惟許汝穩穩當當勇猛精進實契實悟如剪一握絲一剪一切斷又如十字街頭撞著親爺相似快活不徹不待問人知其是否方有少分相應也誠能如是則何親而不報何恩而不酬何福壽而不日增乎更書一偈以助孝道之誠鶴髮童顏仁者壽華堂拜祝古稀年西桃南柏般般在受用還憑地上仙。

﹝海寧縣比丘尼通定同徙超聞

助刻祈慧根永固壽命延長者﹞

百癡禪師語錄卷第十九終嘉興大藏經百癡禪師語錄

百癡禪師語錄卷第二十

嗣法門人超宣等編

偈上

示念佛眾善友

一聲提起一聲親提起聲聲現本人霧散云收秋月朗海天空闊白如銀

彌陀與汝甚冤仇口角垂涎罵不休驀地豁然開正眼方知步步踏蓮舟

雪獅子

踞地掀天勢獨雄毫光遠映絕羅籠爪牙𨿽是不曾動已走狐羣入萬峯

示旻白侍者

紙襖不須勤綴補儂無好句可相爲臨機只要驀頭棒管取風流撒手歸

寄彥升陳太史時在京都

玉堂春旆擁仙官蔚若祥雲下翠巒欲展奇勛扶聖世法輪撥轉有何難

示懶顚講主

五千餘軸算奚窮華雨繽紛講席中防唾已甘辭義虎奪珠應在探驪龍孚公畫角驚殘夢徳嶠吹燈起黑風是事分明重剖析兒男若个不英雄

寄七星慧上人

七星環勢削天孤可有七星慧劍無收罷試來呈妙舞莫淹寒匣自相辜

遁庵

迥出人寰孰與同銜華野鶴覓無蹤從教門戶潑天闊千載寥寥映日紅

示歌者

三撥琵琶唱渭城喉音嘹喨遏云行何如解奏無生曲佛祖都教努眼睛

寄亦仁徐居士

亦以仁心扶祖道不難把筆判虛空大人境界如相問云外秋霞織暮紅

送亮禪人之天童

廿里松關石徑斜香風吹髮杖頭花入門辧主須端的不是成家便破家

靈石爲太學隱莘乞書扇頭

莘翁與我不相識傳得盛名入耳新玉尺在躬霜滿鬢曇華爲舌語撩人千巖松雨惺前夢一榻風光了勝因何日毗城來借座杖頭點出萬家春

魏智培送鏡

寶鏡持來一照看眉須歷的不相瞞自知撲碎全無力畱掛空山奪夜寒

送僧掩關

春風吹破碧桃腮劃地爲關且活埋他日遙思今日恨出頭仍覓對頭來

示眞蔭黃二娘

女中示現覺華開想必靈根夙帶來日用頭頭合本據千枝萬葉蔭全該

書姚其中扇頭

日上三竿睡正美隔窗華下鳥聲頻試將獨得其中趣誇與廛居無事人

示湛上人

當機一俸活如龍不落思惟擬議中就地翻身頭角露湫傾嶽倒萬千重

悼芙蓉玄密禪師﹝密初住海鹽玉芝山後回閩於芙蓉寺八月示寂﹞

擦褲磨裙幾度秋頂門眼正迥誰儔玉芝聲價千鈞重金粟衣盂一擔收盡道初升天際日那知倏變水中漚芙蓉影落無尋處長與追思血淚流

示李夫人並諸道婆

諸佛本來汝我無別念者是誰直須了徹菱花影裏廓全身一道神光賽月輪

示浩然祐然龔二居士

難弟難兄若个知萱幃日影況遲遲從今莫問鴒原苦且把塤篪合調吹

个事何岐弟與兄秪因不薦起迷情等閒覷破娘生面方信從來共路行

畱曉禪人

艸鞋踢出路迢迢準擬秋歸慰寂寥何似息心蒼靄裏隨攜鈯斧斷雲霄物求新人求舊久長難得句須透男兒駿業後頭多謾把閒情輕自疚

曉堂

午夜閉門憨打睡忽然曙色向東開金烏躍出翚檐上大坐當軒任去來

書宗驥陳茂才扇頭

白是扇黑是字黑白未分前端的在甚處二六時中著眼看莫秪茫茫無本據有本據絕疑慮不獨步追千里風瞥然又見成龍去

化米

三條篾束已多時自笑囊空力莫支一曲微吟秋色老相逢不用別思惟

示古範上人

以古爲範能範乎古迦文非師達摩非祖夜半晴天霹靂轟大虫咬殺玄沙虎阿呵呵莫莽鹵甘艸甜兮瓠子苦

示谷典座

飯桶邊菜鍋裏頭頭應是自家底玲瓏八面盡舒輝千手大悲提不起提不起兮勿辭勞動轉施爲賴爾曹有日淨瓶趯倒去居然贏得一山髙

化豆

磨盤寂寂碧雲封借問誰家意气濃但使機關常撥轉無窮受用在其中

寄猶龍李居士

維摩鼻孔知仍舊道者眉原八字分相信不須頻寄語任他竹戶鎖重云

畱洪禪人

千里來何事寬心罷此行休因微雨過洗落舊時靑忍耐身之鎧恢弘績乃成君不見法遠老卓丁丁水潑灰拋骨愈勍大抵蓮峯無別念鐵船沒底要人撐

專使送法衣至師說偈云

普天匝地承渠力耀古騰今絕覆遮旣已年來行此令何妨錦上又添花

示醫士鄒上水

醫國醫人無二道本經本阜自參觀杏林春暖花開後不假砭鍼起痼殘

寄詢野張居士

吹毛雪雪久磨礱不用當場那見功收放果能無觸住從教血濺梵天紅

送玄策侍者順昌持缽

無事室中懶喚呼退身一步是良圖龍宮虎穴親臨過始信眞機不負吾

慰王汝良喪父

趨庭竟日共商量逗到時來理自彰此地不畱椿樹影淨邦喜得藕花香千點淚九回腸是汝良心且勿忘何似而門輕劈破親爺復見露堂堂

與一化上人

鯤化爲鵬摶九萬大機大用不尋常頭陀說話無憑準簽出南華問老莊

悼雲峯朗眞和尙

巾瓶共侍有多年白鹿城離各一天宗鼎力扛魔膽喪法幢俄偃祖庭芊誰云慧日照無曲幾度臨風恨不全弟應兄呼今已矣揮毫書此斷腸篇

書陳亨如扇頭

暑甑蒸人不自由塵勞火宅較悠悠我儂示汝安身訣徹底淸風在手頭

示楊百顯

少林的旨沒差互百艸頭巓全顯露試看舊時煙雨堆眼睛突出人無數

示鄰庵僧

淩虛閣後玉千竿翠鎖金風隔岫寒不識現前活祖印終須到處被人瞞

寄鄭輝吉

夏去秋來杳雁音風檐坐睡冷沈沈錐鉤拶著還知否未可徒然負片心

示慈禪人禮普陀

爛銀髙湧響如雷大士全身現幾回要到普陀巖上見驢年保汝出頭來

示星士

有物先天不露形灼然無克亦無生如君妙算能幾个且看推排泣六丁

哭天童密雲老和尙

天下大法幢兮已折天下大法鼓兮已裂天下大法燈兮已滅祖佛見之皺眉魔外聞兮喜悅不肖兒孫又何說換手捶胸哭彼蒼淚珠點點是紅血

書孕淩小阿郎扇頭

竹馬閒騎繞畫堂咿啞聲切響瑯瑯浮雲景物何能動秪認目前爹與娘

厚庵

此庵問是何年造鐵壁銀關千萬重縱有巨靈分不破豁開戶牖在渠儂

挽天木張秀才

不羨琴書別舊遊畫樓空鎖冷湫湫龍鐘顏父吞聲哭窈窕湘筠帶淚愁愁有盡兮君無盡此界他方隨所順要見全身獨露時年年二月桃花信

示賓石居士

云爲友石爲賓一榻淸風足四鄰黃鳥囀白花新萬里長天絕點塵好景現前向汝道个中主也是何人

戒點燈

無油莫點案前燈各自相依暗地行露柱有時忽磕著夜深猶見日輪明

題佛手柑

金色如來一臂垂至今示現滿枝枝都緣接引婆心切畱待當人正眼窺

題走馬燈

通身無力腳跟浮傍著燈光趁隊遊萬轉千回跳不出何如直下把心休

爲一我居士薦母

六十餘秋信步行翻身一踏契無生不將玉珥和華插自有金梭對月鳴婦道盡母儀成果熟菩提覿面呈畢竟何爲安立處大千沙界任縱橫

贈令元徐子

妙齡便讀五經書已信天資邁二徐他日崢嶸頭角現曹溪路上莫辜余

送儲提舉廣州榮任

霜花拂袖劍光含路過江西入嶺南若遇盧公輕借問報言近日好同參

宦海不須愁浪風但憑濟物有慈艟急撐到岸無餘事萬里晴樓一望中

復海澄李四淸

一句全無多少好臨行彊索欲何爲百山賴是鄕情慣且就從前痛處錐

書允中上人扇頭

多時不打虛空鼓兩片皮間白醭生共聚英流如點首無錢任買竹風淸

復神珠余典史

髙山調古少人知雲樹蒼蒼憶子期匪爲宮商誇悅耳秪緣鄭衛結愁眉若秋晚似懸絲今不再鼓復奚時一曲遙吟君試聽白蘋風起動寒漪

示鍼工子仙

崒嵂九峯開步幛潺湲三泖織回文憑誰好手能裁剪攤向人間作見聞

寄君輔馮居士

一帶溪山列畫圖扁舟還肯駕來無石窗影拂松梢月底意深深不用酤

示鳳林髙居士

吸盡西江空所有笊籬叫賣滿街春老龐活計人能委千古無生協韻新

送靈嶽禪師皇亭住山

長安道左垂楊綠人醉春風歌一曲爭似君家曲調髙沒弦琴和聲相續聲聲引入碧雲阿坐見繞梁拂荔蘿不屬宮商與徵角水流山峙豈干他波旬乍聽駭然走徳嶠韶陽咸拱手此曲問從何處來也知冥契十年久而今正好再三彈莫謂行行識者難更冀異時重擊節聿興濟北大江瀾

登金山絕頂

倦余無事愛扶筇步到山椒思轉濃長嘯一聲云影落那知腳下有千峯

寄建寧唐司理

羽書行逼歲無休尙倚文星照建州浩浩公堂虛隱幾一聲雷震萬山頭

示尼智學

西來旨絕周遮擬別會隔天涯古木禽啼曙疏林梅放花眼觀耳聽豁然透佛祖頂較弗差豈不見昔年尼妙總已到家大慧室中聞舉油餈話震威喝出兮意气堪誇汝其依此爲標榜切忌逢人縮爪牙

送靈雨法侄

滹沱老識陣云髙三要三玄賽六韜後代兒孫都習戰白虹光拂紫金袍

長慶卽事寄韻峯蓮峯二長老

荒寺欹云半集烏我來掛笠彊支吾不衰眼力峯千筆能攪吟魂水一湖碧篆香淸欣獨得紫藤骨瘦倩誰扶皇崗勝地曾分囑爲問年深記著無

示云隱庵淨上人

裏頭不窄外頭寬淨守已經十載寒直指機將何抵對白雲深鎖玉瑯玕

寄叔晉承甫二居士

胸次能藏萬卷筆力解撼千江到底不畱涓滴說甚襄州老龐

馳求常爲物累得悟宛爾神閒芒鞋幅巾竹杖是處綠水靑山

喜憨璞維那至

劍戟鳴秋世不康買舟先我渡錢塘應知此去雲山杳詎料今來艸樹蒼倦策喜同撐破戶輪槌煩任震虛堂他時熱面輕翻轉勿作克賓孝順郎

惠上人淸明葬母回示之

生身母氏已焚埋本有親娘全不顧落落零零在頂門風吹日炙無遮護無遮護急省悟杜宇聲中花正紅淸明過了春光暮

示趙堪輿

無陰陽地在何方請自回光看莫忘識破始知來脈大龍蟠虎踞露堂堂

悼正法禪師

選佛圖成不選官聲光落落動人寰滹沱正印腰初佩景徳眞燈續自閒詎料旋嵐摧大蔭空餘鈍鳥望髙山同條誰似君知己聞訃幾回染袖斑

金粟丈室前菊花五月盛開因事有感作此

若个兒男肯自埋嘗憐近事獨徘徊黃花也愛出頭早不待秋光已徧開

薦蔡門孺人

幻寄閻浮五十三友儀慈訓兩無慚羅幃忽掩秦樓月玉鏡空斜鳳尾簪自是全身超露布更饒徧界現優曇歸根得旨分明在不藉區區作指南

和監寺四旬

四十稱彊仕風光汝自知倚筇何以贈千古襲楊岐

募鹽

馬師年年不少金粟年年要化淹殺衝浪巨鱗世出世間無亞珍重眾檀信手揮幸勿遼天髙索價

示慈帆直歲

亂雲片片幽鳥喃喃百丈野鴨趙州布衫機先親領略气宇自巉巖法有成規兮量水打碓事無一向兮看風使帆慈禪慈禪知不知若也知插鍬寂子小廝兒

送鐵鼓上座回平湖

祖域髙親日未休歸心暫且寄行舟到家句子聊相贈一喝當湖水逆流

募塑大悲菩薩像

稽首大悲神通無礙一點慈心風月莫賽要識手眼從何來行行自有知音在

寄東湖張啟英

面目分明何處是湖光瀲灩蘸空靑老來謾道無思算同我扶藜倚翠屏

送漚天禪師住靈祐

準擬相將度歲殘一鑪松火話般般投書何意山靈巧分袖頓增玉井寒羅集鳳龍君得計掀翻海嶽世殊安當年畫棟紫芝現應在今朝拭眼看

僧以訓童爲業寄之

日課虛堂八九子何如法戰化三千年來壯志還存否試聽春山泣杜鵑

壽型唐徐居士

打翻浮世間花甲坐對秦山日月髙一句全提超劫外不誇親見熟蟠桃

募裝密雲老和尙像

白棒橫拈生風偃艸面目全無起人懊惱恨不當時直下推倒若云像設所關看來重裝也好好好檀那莫惜自家寶

送慶化士

爲眾不辭筋力苦逢人定是笑顏開一航春色隨君去五月山頭望汝來

送霞章上人省母

北堂萱艸綠依依娘日倚門寒淚垂此去那堪空手獻風帆急處好思惟

送澹月上人回裏

秀水溶溶是故鄕蘭舟輕泛興何長到頭不及秦溪月靜夜無痕徹底光

離言禪師初住秦山寄之

秦駐山頭久寂寥君今倚杖气淩霄活人句已含春象陷虎機如撼怒潮目富不嫌云萬疊肚寬何用篾三條他年曲錄牀髙坐一任時流亂畫描

送達化士

象子驢兒骨力雄成羣踢踏起騷風二時艸料憑誰委細抹將來在爾躬

晦珠光西堂受囑住東山寄之

髙臥東山甘水艸不思犁耙上肩拖黃梅雨灑秧鍼秀鞭逼渾身柰若何

送隱野惺西堂住山

把住牢關綫不容放行一策任橫縱泥牛夜吼千峯月莫負山頭老凍儂

示刊字胡孝若

刀刻不入那一著亙古亙今光焯焯𨿽然點畫自分明究竟全無元字腳說甚聲聞小果到此猶迷直饒千手大悲也難摸索道人擬欲進前來引得頭陀笑滿腮但向刀未舉時開隻眼敢保盛名遠播響如雷

送圓侍者

金雞鼓翅玉欄桿落落圓音透頂寒此去不知如是否空教拭目倚層巒

寄云標關主

關中篆縷久凝溫兀坐長年不出門海藏無窮眞妙義椰身徹底盡翻掀常言頑石頭能點也信雄鵝聽解奔書咄寄君惟自肯莫將禪教作岐論

祝夫人持硨磲數珠乞偈

數珠百八白粼粼一度拈來一度新夜靜月明香篆繞曇華瑞映在當人

贈艮山道如禪徳

裊裊軒前竹堆堆架上書支藜看倦鳥坐石問遊魚不是禪道佛法亦非解脫眞如任性而行兮用無不足隨緣而寓兮樂常有餘有餘之樂許誰同獨愛艮山老道翁客到門來多意气一甌白雪起淸風

書稚躬居士扇頭

閒亭獨倚溪光曉萬里長天飛白鳥祖意西來本現成頭陀何用別之繞

示法淨蓮石二庵主

不愛鉛華誤世緣袈裟頂受禮金仙大都法念堅如石故爾眞修淨似蓮戴笠三圍機用卓灌溪半杓古今傳葫蘆有樣也堪畫好趁流光緊著鞭

送瑞可參友

目視雲霄非自了身拖泥水豈爲人超然不涉兩途去惟許同參作者親

示鋤云禪人

山前片地碧雲籠日把金鋤莫計功驀忽雲開鋤又斷海天推出一輪紅

十一月十二日蔡雲臺生辰

律應黃鐘气候淸祥麟此日墮云行人間花甲翻身過屋裏優曇覿面呈骨相巍峨神不老須眉皓白邑之英我來據本爲翁壽亙古彌今第一贏

示瑞華殷居士

鵡湖水秀且深風吹紋皺面日照影篩金解境非干境論心不是心心境兩頭都剔脫逢人無事笑吟吟

與筠修陸方伯

節鉞光中正令行當年陸亙擅家聲瓶鵝喚出遼天去八臂哪吒也努睛

薦行奇沈大娘

經中得力句臨末用得親撒手無欣厭擡頭見本人彤雲千尺拱寶樹一華新借問今何在相逢處處春

送古門貞上座回潮陽

背手打翻無字印出門又惹滿頭灰鱷溪巨浪千餘里任汝掀騰吼怒雷

示函白居士

三張白紙一函封點畫分明不露蹤要會玄沙親切意門前春水碧溶溶

示書廓黃居士

廓落全彰事如何把筆書右軍𨿽敏手到此也躊躇

書裕後信童扇頭

畫棟喃喃燕紫平畦疊疊花黃尼父文章性道今古毫無隱藏

覷透千差一貫力行裕後光前靈苗自有夙種那分弱質耆年

送湖廣三融法侄

頂門正眼無藏覆腳下風光得自由拈起堂前氈拍板髙聲唱徹楚天秋

金粟化米

九十九峯捧殿閣龍媒蹄健競頭奔不辭艸料餵他飽法戰場中解報恩

張君美求子

夢中玉燕暗飛來覺後分明喜事該總是當人心地感乘時記取莫疑猜

贈孝子褚明祥

割股醫親痛自捫人傳說亦暗驚魂至今古墓悲風起樹色依然帶血痕

薦方氏產難兼慰潞公居士

踏著無生路宛然一池熱血化紅蓮全身示現超今古寶蓋輕搖動地天誰信渠儂原不死都因夙世有良緣沈珠破鏡三春夢休讀亞之灑淚篇

送汶石晃上座回漳

拼命單刀入虎幃一枝畫戟奪先歸霞城自古多英武莫倦當機劈面揮

寄李天衢

七通八達是天衢把住放行兩不拘我有少林沒孔笛逆風試問解吹無

慰仲垣朱居士喪室

葉落秋容慘淡時故弦音斷不勝悲無聊獨倚樓中月有意空描額下眉是恁麼各自知去來聚散總權宜問伊端的歸何處佛國天宮任所之

張平玉乞題忍字

世出世間人惟有忍字好一忍百無憂家和身可保迷雲淨盡兮朗若秋空喜兆當前兮笑生春艸報君知須及早利刃心頭大險哉不依徒自添煩惱

書廓善琴戲成二絕寄之

風和夜靜月篩金獨倚危樓發妙音寂寂髙山流水趣知誰辧別伯牙心

予琴原不屬絲桐古韻冷冷響碧空一曲彈來君莫笑西幹萬里已聞風

寄太學張拱伯

月夜方塘獨叫蛙子韶撞破卻成家百千年後無消息還賴君添錦上花

送靈上人回金陵並去山東緣幹

子從天中來爲眾心已遂相見未幾時別我下層翠春風送小舟春鳥畱人意帶眼行不差履道最爲貴抉取驪龍珠辧明鴨鵠類莫學浮虛禪口快神如醉金陵古帝都東魯宣尼地杖頭休掛錢一缽任遊戲上釣有鯨鰲直須手腳利驀鼻倒騎回方名叢林使此言是與否去矣且牢記

包氏孺人二月十九日生辰

慈風不減普門士況出娘胎日月同華笑鳥啼知壽意年年飛入玉簾中

金陵曹涯庵乞題咄咄堂

人生期適志把手謾書空富貴云拖岫文章水映虹帝畿𨿽信杳佛國有閞通豎亞頂門眼逍遙興不窮

挽姚母張孺人並慰諸大孝居士

金柔火老一天淸掉轉船頭舊路行腦後有光誰蓋覆目前無阱任施呈頻伽白鶴尋常事瑤樹奇花自在生受用現成如共委哀哀不待泣風聲

示苾芻尼掩關

靜看乾坤忙裏過閒將日月上頭封關中主莫匆匆且待澄潭起臥龍

雨中聞訃

東山夜唱曲無腔忽地驚聞折勝幢遙憶去時成舊恨不堪飛雨灑蘿窗

示賣餅者

觀音菩薩將錢買何似韶陽越祖談公案兩重齊鏟卻街頭十字放癡憨

示符上座

肘後符懸五彩紅頂門眼正有全功滹沱出格丈夫漢睥睨人間孰與同

示張念先

我無法可說有說是欺瞞但看庭前竹風來響幾竿

米貴柴荒作此以勉諸子

麥薪如桂米如珠幾度思惟暗嘆吁大抵生來福徳鮮故逢此地歲年蕪沿門行乞前無路坐席偸安盡怨吾誰是同心抱義漢砂盆好好力匡扶

送曉上人之武林

窠臼不存稱快俊轉身重與頂門鍕六橋花柳春湖外閒立晴空倚杖藜

藏頭偈贈轢嚴居士

毗盧頂上金冠燦耶捨塔中玉磬淸後代兒孫諳的旨身彰五彩播寰瀛

竹西李護法寄秋詞春緒二刻兼惠壽扇復之

君是謫仙人再來秋詞春緒興悠哉鏤金句可驚神鬼敲韻聞如動地雷偶泛蘭艖示好我慚無玉版味相陪且行且止殷勤甚爰倩香山作壽杯

示陜西寶光茶頭

形山有寶絕遮藏晝夜六時放異光陜府鐵牛推不動和盤拓出自超方

空如上座生日

穠桃郁李笑春風六十年來見性同更轉劫初那畔看壽山依舊碧巃嵷

次韻復聖作沈居士

吾人有意學無生不與諸緣逐變更腦蓋當前能揭破眼光突出自圓明彤霞落鶩涵玄妙石火流云謾暗驚因憶古賢曾語此心堅磨杵亦鍼成

六尺岐嶷自在身誰甘役役混風塵船撐入海端由己岸到歸家罷問人饒舌懶翁重指注棒頭的旨越尖新英靈記取無相負勝似殷雷起臥鱗

古雪

一片虛凝白似銀不知經歷幾多春普通年事今猶在可惜庭無斷臂人

彌髙

壁立千尋望不窮無階梯處絕牢籠瞎驢一拶翻身上佛祖都教列下風

示一著上人

一畫未彰文已著象爻立亦費繁詞羲皇面目如親見解使人間十二時

慈修問大用現前時如何師便打進雲龍得水時添意气虎逢山勢長威獰師又打修乞偈師書示云

慈心原是修行本修到無修慈始眞大用現前忘軌則威獰意气在當人

贈醫士詹濟川

起疾首推醫國手度生全仗濟川才雪山藥樹華千朵今日爲君次第開

送古儀淸西堂回福州

五彩羽毛備三山气象淸仁風𨿽可貴也要待時鳴

示古莆祁奉印

祖印當中朱點窄奉行夜璧自生輝秋帆忽轉來時路回首鷗灘永不違

本崇信童因病發願出家乞題扇頭

打開塵世繁華鎖年幼已存老大心自是靈根培處好故將衣靸入叢林

病緣忽忽從何起了得起時病也無夜靜月明牽稚興勝如赤腳走南途

示浮山上座

器大不妨藏待價行髙且莫逐時污近來法道多頹靡貴在英靈正力扶

啟英居士攺號鏡巖贈之

羲皇之先有古鏡藏在巖中無少剩忽然迸出勝光明萬象森羅齊掩映此鏡非石亦非金面面玲瓏徹底深東平盡力撲不破南嶽庵前謾搜尋汝今鏡巖兮爲號我復欣欣兮實告雲收霧捲兮地闊天寬月朗湖淸兮隨人所好

示劉門超鳳馬氏

山嶽稱髙鳳麟稱瑞惟此一著在人尊貴勘破了也端的來通身五彩羽毛備羽毛備呼喚不回兮羅籠不住

送歸一上座回汾陽

筆端未果生花夢眼孔密通面壁心此去汾州有獅子解騎莫負舊叢林

閱覲周居士履歷有懷兼祝壽誕

苦樂無常幸自知榮名屣棄適相宜鱣堂不減燕山桂羔袖時藏鷲嶺錘鑑物以公明晰晰分家有偈澹猗猗黃鐘律應逢初度敢效萊人獻紫芝

紫芝年遠味逾香翁壽純兮較彼長腳下煙雲如盡淨生前面目已全彰出關聃老圖休羨揖客趙州茶獨嘗女嫁男婚能事畢風流冠世任徜徉

送倚天侍者扶乃尊靈骨回明州

一堆白骨杖頭擔子道師恩兩不慚舊隱瓶盂如記得莫戀春色在江南

示徹渠上人

渠無面目如何徹徹得渠兮始見渠萬里碧天云不翳扶桑日出海門初

﹝海寧縣比丘尼通定同徒超聞

助刻祈慧根永固壽命延長者﹞

百癡禪師語錄卷第二十終嘉興大藏經百癡禪師語錄

百癡禪師語錄卷第二十一

嗣法門人超宣等編

偈中

上南山亙信和尙

志大西江一口吞赤身無倚蕩家門昔時泒列爲孫祖今日燈聯作弟昆刻骨自知恩未報思顏欲覯意何存閩山浙水𨿽雲遠底句分明獻至尊

幾回思臥碧巖前無柰深深業力牽金粟乳親已酢矣南山義重豈辜焉人來誚我音書杳我不隨人習性偏總在法門同負荷刀開斧劈自完全

壽超慧張氏並贈望湖沈老

玉簫不用引云鸞隨唱全憑慧眼寬無事試來湖上望南堤古竹舞千竿

送漢侍者回裏

負吾忽起歸鄕思十笏軒中少一人羽翮養成且暫去采菱歌斷再相親

送禪人回閩緣幹

捉虎擒龍如猛烈登山涉水敢辭勞明年此會嫣然笑贏得吾鄕節義髙

送觀中戴居士回武原

臨岐效贈言愧我乏辭藻聊倩隴頭春一枝盟舊好淸謙世所希蘊厚身之寶去去來何期南窗日與掃君不見當年慧遠老送客已忘機行出虎溪道至今猶在畫圖中長笑笑人人笑倒

送福嚴大育藏主回武昌

擊開寶藏連環鎖瀲灩珊瑚紅萬朵自有神光照遠天更無餘物能包裏武昌城外艸萋萋黃鶴樓詩崔顥題職滿福嚴歸去也龜毛拂子露全提

化茶

睡魔百萬難挨遣只待陽坡一掬春急展信旗求助陣亭亭仙客莫逡巡

送禪人緣幹

出隊將軍气力陪乘風鏖戰莫驚猜金山主者無長策只聽凱聲動地來

送廣化啟首座

不待茶瓢觸墜時劍鋒早已掛雙眉臥龍峯頂千年事收放無人辧得伊

慧海掩關乞偈募米

立限千朝掩竹扉鉤頭竟不涉離微檀那到此能窺覷一任天華繚亂飛

壽雲間徐解人居士

人誰不樂壽徳乃壽之基修徳無疏缺就將壽可期翁今年六十壽與徳相資天馬馳淸譽鐘山毓秀芝良朋分齒祝絳老是交知一周花甲從頭算算去何嘗有盡時﹝天馬鐘山俱九峯名﹞

示福如掩關

滿架薔薇紅間白數聲蜀魄去還來祖師關捩無封鎖不待輪錘擊自開

示少葑禪徳

萬仞寒潭透底淸得閒好趁夜光行忽然失腳翻身去管取驪珠屬老成

大生馬翁臨終云赤條條地去時癸巳佛涅槃日也因令郎闇然居士持文集索偈書此挽之

性道文章君所諳橫拈玉塵作司南那知識合龍蛇歲遽爾神遊寶石龕絳服仙來迎李賀穠桃候至哭瞿曇赤條條地分明否一句無私任放憨

一句無私任放憨赤條條地絕東南焰光腦後髙千萬意气機前奪二三我道龐翁原不死人言馬帳有奇談試將流布公明眼似月當天印碧潭

二月十九日解生啟關寄之

牢關打破乾坤闊況值普門示現時腳尾腳頭莫蹉過黃鸝只在綠楊枝

送昱權熙上座回漳

一枝驀露東君令異蕊奇華結此中攜去閩南如愼重淸香錯落滿天風

送徐超麟回練川

泥多佛大言猶在水漲船髙汝自看去路不遙如舊路一天風雨撲春寒

堯峯柱書記乞寫扇頭

日面月面蘇州常州全無把柄大有來繇就地輕拋兮泥牛血濺當機拶出兮石女汗流君不見古時南匾頭泐潭座下鬧啾啾雲峯指向慈明去藥汞銀禪一筆勾勘破了孰爲儔生緣佛手起戈矛凜凜威風蓋十洲

送君階明經赴試

毛錐三寸凜靑霜一戰文場大用彰道者心機𨿽迥別也隨人看綠衣郎

送翰飛明經赴試

片帆髙掛倚春風此日臨流興不同龍首奪回贏得意輝光無負鷲山中

送獨冠禪師回漢陽時在徑山充監寺

淩霄峯頂松杉路相見不須重搊住知是者般事便休浩然一曲賦歸去去去正當四月中手攜拄杖活如龍綠楊兩岸鎖帆色浪捲長江萬里空因憶古賢乘黃鶴鶴入白雲樓索索又有趯翻鸚鵡洲風流得處且風流君系那邊人善學那邊話蠱毒盂藏鐵蒺藜拋出隨他爭怒罵以無所爭冠諸方方信監寺異時兒孫徧天下

示君錄居士

古有浮山遠稱爲遠錄公因棋解說法吏事頗精通君今號君錄欲扣西來宗慕藺乃其義職業亦相同勿云行未逮賊過後援弓

梵勝化米

批云切月弄伽陀貪嘴禪和餓殺多何似三餐粥飯足白蓮池畔任婆娑

送載民上座

芒鞋踏徧江南社杓柄短長盡數知此去人前如謗我重來定與頂門槌

勉善護尼一音法侄﹝嗣伏獅尼祗園禪師﹞

法門謬濫不堪親須髯甘爲巾幗人最愛伏獅丁此運相傳妙總是前身棒頭有眼轟天地喝下無私泣鬼神吾侄幸追勝躅也一華莫負舊園春

羽階居士呈偈有非仙非佛非儒之語次韻答

非仙非佛亦非儒只要當人著力疑忽地豁開頂眼花街酒巷任憨癡

亦仙亦佛亦云儒三教同源不用疑拶透當前機一著呵呵大笑我眞癡

示含元禪者

長安不離含元殿向外馳求路已非年少果能堅立志風光無限透斜暉

與法孫尼瑩潤

六華飛出豁雙眸便解拖槍作賊偸罪款已呈無躲處寥寥室內冷光浮

示月禪人

曹溪指月馬師玩月一隊弄影光千古系驢橛阿呵呵咄咄咄當人立地莫輕忽等閒撈取眞月來照破形山空突兀

曹門道英削髮住庵作此勉之

火裏靑蓮已種活石中白璧豈埋沈一錘擊出靈光現了悟凡心卽佛心

繡襦脫下著袈裟玉磬輕敲禮法華有問本來寂滅相對他門外亂啼蛙

示醫者

一歸何處健脾藥念佛是誰止瀉湯信手拈來眞效驗不愁人病在膏肓

示自岸禪人

九龍渡口扁舟橫幾个親從自岸登空使蘆花飛似雪隨風亂打釣魚罾

示眞禪人

爲人先宜養徳處世暫且隨緣近日山家富貴一池荷布靑錢

若不親師擇友如何去妄存眞眞妄兩頭剔脫鼻孔原搭上唇

省如上座入戒有年因舊衣破碎欲募制新衣乞偈爲引

秋深雨後冷芭蕉渾似渠儂破七條若遇淨名欽戒徳綠云裁剪一肩挑

次韻復季寅姚檀護

兩岸垂楊夾古塘蜂臺靜掩路無梁幽懷不已欣畱駐先澤都云未杳茫斷續鐘敲惺醉夢低昂杖撥起淸光毗耶室內昨親到笑指丹心向日傍

不諳靑艸夢西塘巴韻如何繞畫梁幸有仁風來普扇敢言慧日爍迷茫隨身七事滹沱令益友三宜尼父光記莂當年還記否從今無負鷲峯傍

明發化米

兩岸白蘋風一溪紅蓼月不堪飽水雲只可自怡悅畢竟如何行行問取人中傑

寄無偏禪徳

不用鑪錘萬慮歇一絲獨釣寒江月个中灑落許誰知待到璜溪爲汝說

示居士陳君典

穿衣喫飯承誰力一句全包內典書只恐當人讀不透錯冤明月照溝渠

次韻答季寅居士

靈光人本具凡聖不相侵有執見成妄無心路易尋當風摧鐵壁似日爍孤岑灑落紅塵外期談綠樹陰西鄰杓柄短北地水輪深從此難瞞昧天香拂滿襟

與白也水西堂

倒吸曹源水一滴等閒傾出漲千江乾坤總白漫漫也那少魚龍納款降

送子瞿上座回潮陽

相親未久忽攜筇默忖機先興亦濃但得鐵牛心印在鱷溪不隔小耆峯

悼尼祗園禪師

霜風吼葉屋頭寒忽訝祗林罷釣竿黃菊愁含千點淚碧溪怒卷萬重灘寥寥法道誰爲主濟濟英賢我獨看常寂光中如首肯相逢依舊不相瞞

與裕光居士

一顆驪珠鎭海紅得來原不計程功而今拈出當堂贈裕後光前在此中

示掄三居士

七尺孤筇扶夜月三年買棹過梅溪有人問我居何處向道斜涇綠水西

壽雲臺蔡居士

五福已憑洪範注寸心賽過醉吟人風前倚杖無多祝共賞壺天幾度春

十一月十九徐覲翁初度日也屠氏夫人與李氏孺人壽誕亦在先後之間因吟二章以代嵩祝

一月同堂壽者三乾坤俯仰各無慚延齡此是全眞訣不尙區區分外探

梅報先春枝吐玉人傳令徳價騰金生來受用長如許灼見天心合自心

瀉湯婆水偶成

一副熱腸徹底傾爲人原不負生平周遭可嘆無知已掉轉春光別路行

送潤庵鑑上座還粵

惠州一路如天遠去去莫忘聚話時鈯斧用磨憑手快哪吒有眼不容窺

贈松隱上座

三泖月九峯云一擔挑來贈與君解用莫嫌常住物重重衣裓惹芳芬

九峯云三泖月持壽君兮用不竭徧界氤氳徧界明腳頭腳底自超越

示吳文卿居士

空印無文字已彰幾人於此費商量丈夫肘後斜懸著焰貫威音古道傍

寄又宋孫居士

聖賢無盡書格物是頭腦驀地自回光銀山都靠倒瞿曇花文殊艸拈來拈去君家寶誰管他海桑遷歲月老一曲浩歌天下聞杏紅香滿長安道

溧陽路養田入山飯僧乞偈

打開寶藏運家珍飽築擎頭帶角人誰似路公誇好手當年廿贄一般春

送一舟濟上座回閩

琵琶合弄出尋常板拍單敲返故鄕分付山頭緩緩唱莫驚猿鶴動愁腸

爲姚門孺人壽

不須介壽歌春酒未信延年待廣成日用修持純合道松巒愈見碧崢嶸

與載民駿維那

眼開不在桶箍邊歸去何須又罰錢二月桃花紅似錦一枝分贈任流傳

勉顯實禪人書法華

年少出家兒酬恩爲急務蓮經刺血書日久心彌固此血從何來都云養有素此心何所窮願汝自參悟參悟眞兮願已周紅雲朵朵麥光浮爺娘面目分明現歷劫相隨絕去畱

寄子虛陳居士

別我璜溪春復春桃花流水宛然新何時重把綱宗話坐對樓頭喚驗人

二隱禪師書和船子撥棹歌之一於中禪人扇頭中持扇索題遂次韻二章與之

一橈撥動水中珠閃爍寒光射太虛可惜許錦鱗無吞鉤盡是小鰍魚

幾度閒探衣裏珠搖風擺雨自淸虛竿頭意會也無未得魚時誓得魚

寄稚農錢明經

一見宛然如舊識當時想亦契心人蒲團禪板深深意畱與他年作勝因

次韻答季寅居士

一寶祕形山當人識去還非拘文字相不逐歲時斑放蕩歌梅曲夷猶度釣灣塵心皆道意俗累了禪關善誘予何藉拈機佛亦頑維摩名赫奕自此徧瀛寰

壽西林鏡宗師

不負婆伽度眾心徳髙行廣振西林我來徵壽如何也一帶松杉翠色森

依舊韻爲覲周居士祝

壽量何曾落二三擬加辭飾益吾慚明公自有經天手共入蓬壺任意探

已見藍田多種玉更於祗室解揮金同堂壽者無私祝總契維摩古佛心

薦熙春劉居士

翁壽攸躋八十六徳髙蔭厚如松竹忽諳身世本來空悟入無生歸去速無生國裏好翺翔白鳥靑蓮噴異香須信此翁原不滅遺風歷歷在當陽

送壽宗位上座回漳

巍巍坐運鐵牛機誰敢奔前入突圍賴汝年來韜藝熟且看先去壯軍威

送心默藏主回莆

藏裏摩尼收一顆忽拖短策別予行幾多光彩無人見分入壺山照樹菁

芥含上人別乃翁於亂離中玆欲回臺山尋覓並爲乃翁壽書此勉之

劍戟叢中各自行父南子北可憐生白雲入眼空垂淚黃髮傷心繞夢淸去去故鄕尋父語免教終日苦思汝杖頭放出寶華光爲壽爲祥任所舉

繼庵號示胤禪人

六窗軒豁淨無塵代代傳持自本人世路從他桑海變一回嗣續一回新

勉逸泉善友掩關

坐斷江湖浩蕩春一番猛省一番親等閒認得關中主瀟灑便稱物外人放去收來無礙滯橫拈倒用愈精神昔年甘贄家風在何必區區別問津

春杪送子蒼禮五臺

閒花似錦幽鳥如簧文殊境界觸目全彰汝今欲往臺山路不憚迢遙稱獨步珍重也須帶眼行路傍蹉過人無數此理灼然惟自知杖光影動碧玻璃金毛若在云端現一拶當前莫放伊

送蜀中訒上座

芒鞋躍出錦江春久與叢林話主賓此去卓然能自立不須俯首問他人

送馬豎玉法侄

西江口吸了無餘仍向鸚湖湖上居三十六人垂手處當場捉敗莫饒渠

題畫

一庵歷歷無向背南地有松北有檜莫道山空不見人須知人在空山外

伊人王檀護賫詔回雪外上座求偈送之

玉節搖光巡楚地繡衣分彩照吳山歸來應記瞿曇囑拶透吾宗向上關

晤霞章上人

別來數夏無尋處偶爾相逢似隔生一曲漁歌君試聽綠楊梢月透湖明

次韻酬侗孩張職方

伊人儼在水之湄幾度溯洄欲見遲妙句忽從云外得淸光已自座前垂帶畱祗苑君名重釣罷江幹我願癡他日相逢無別事援毫爲賦謝庭芝

勉闇然令室印玉

長安路上緊揮鞭玉篆金龜一串穿贏得太平無事日對君莫說小娘禪

寄子懷張居士

未曾見面已相識此語從於何處明秋入鸚湖蟬欲老水光天色一般淸

惟聽上人隨黃檗隱元和尙赴日本請勉之

不懼鯨波險扶桑國上游明知爲法重豈以此身憂遠霧吞靑島綺霞弄碧流禪心無系累隨處是皇州

示篆云侍者

布毛吹起豁然歸已落渠儂第二機何似空齋春睡足坐看紅日轉薔薇

示當湖念禪人

雙塔巍峨銜彩鳳九湖瀲灩弄珠龍莫將是境名爲境蹉過西來直指宗

古淵禪師住處州連云於臘月遇難悼之

別我鷗灘五度秋連云聳日曙光浮交之以道人難料死亦何冤汝合休夙債宜償方慧祖臨危大叫憶巖頭相知最是關情切不禁低回拭淚流

淚流頻訝括溪東片片靑山染血紅生死場中如幻戲眞空界內自消融伽黎𨿽未明懸讖皮履何須借路通卓犖一燈原不斷六華和雨灑寒櫳

示尼聖念弘上座

諸方有樣予才效腳下無私汝自行撥轉一機如妙總堂堂從此播家聲

送龍華覺首座閱藏

檢盡五千四十八偏圓頓漸一齊收眉間掛起吹毛劍落落紅光射斗牛

與漳邑勝上人

香餌無多懶下鉤斜涇深處且埋頭不因同里人相訪誰信溟魚拍浪遊

覲周居士受老人密囑作投機偈有案前一拍萬法齊收之句予忍俊不禁拈出以贈

案前一拍須彌碎萬法齊收日用親此語超然誰解道分明賴是个中人个中人在溫如玉濟北眞燈已紹續莫讓襄州竹漉翁乘時演唱西江曲

送鷲法侄之臨安

戴角煙菟威勢雄人前幾度起腥風而今震吼深山去好看芙蓉正脈通

贈

湛上座

密意不曾來問我覺華已自見離披一燈分照無多事挑剔當前莫放遲

壽超輝顧氏

內省純無疚天年享不窮南窗消息好六月足薰風

次韻答煙山鐵關禪師

自從悟得棒頭禪彼此匡徒各有年短鬢含愁堆白雪空拳隨處拓靑天法衰不忍檀荊混道在惟憑薪火傳何日重逢敲板拍看君解出系腰錢

寄狷庵單護法﹝別號白燕頭陀﹞

亂雲深處艸萋萋人事天時俱不齊未解移舟瞻白燕且憑閣杖聽黃鸝言中有響非關話意外無私偶命題半个鐺兒慚腳折誰將只手共提攜

示玉峯侍者

相隨不必苦勞心小艷詩閒對月吟從此一關輕打透泥團拓出是黃金

壽子張嚴職方六旬﹝別號髻珠﹞

天生器品自威雄脫略塵緣孰與同髻內有珠親拾得目前無物可羅籠而今年已周花甲是佛是魔信手札不二門開正令行等閒抹過萬千劫阿呵呵囉哩囉龜鶴之齡未足齊其數大椿之壽安敢諭其多亙古風流亙古在笑看桑海亂消磨

茂如侍者病起

病骨支牀多半月良劑得效值初冬好將疏影橫斜句吟對鑪頭活火紅

壽鼎叔劉公同令室朱氏五帙

玉梅花泄生前夢金鼎香呈向上機五十年來同履踐壽山歷歷自光輝

與霽侖法侄

龍淵九帶碧涵天坐鎭中央闡要玄隨彼小根趨遁去楓山法脈賴君傳

月修募掩骸乞偈

一靈不昧隨方住白骨成堆沒處安若得諸仁心地好免依荒艸泣秋寒

示典座

文殊示現驀頭鏟無著通身都是眼彼丈夫兮汝亦然莫將庸解淪擔板

送千指光上座

一掌一握血一棒一條痕臨濟正法眼千古累兒孫汝今別我莆陽去水隔山遙路莫論但將此道立乾坤管取外魔喪膽魂

挽知一禪徳

昔年此地曾相見今日重來沒處尋梵閣愁聞華鶴唳禪房空鎖綠蘿陰無聲三昧推先覺不老九峯證慧心撮土焚香談半偈夕陽斜照影沈沈

題一覽樓

樓髙百尺原無亞碧棟朱軒光互射不識誰爲樓上人九峯突兀拜其下

示劍鳴上人

劍作龍鳴去光芒燦鬥牛衲僧如解用佛祖亦眉愁

題觀音石寄仁侯湯居士

石裏觀音看不見蕩之以水全身現慈悲最切度生心點滴無私宜自薦

謝封翁王邠籀

自慚無力起先宗數載眠云倦復慵忽接瑤箋傳錦鯉敢將直釣引獰龍花飄古殿檀恩重雨滴空階筆興濃最好相酬親切處壽山髙賽九峯松

寄俊民張居士

眼光爍破東西土气宇衝開南北星謾道頭陀杖子短且來收擷九峯靑

示茂林徐居士

覷透當前一著眞茂林鬧市任橫身有時拈出吹毛劍佛祖𨿽親法不親

尼照云乞名超總並示偈

梁有總持宋有妙總僉曰超之見義爲勇眼目精明機關活動大法能肩野犴震恐照禪照禪依此行眞正白拈無異種

題蓮徳堂似默容禪徳

慕修君子徳就室榜爲蓮外直常瑩淨中通絕曲偏出塵香自遠應世量尢圓來者解思義風光處處鮮

送天昂亞上座

風暖春江開曉凍買舟別我去莆川臨行一語重分付个事擔承貴力堅

答春宇周巡宰

本來人各具足茫茫業識妄馳逐妄馳不已愛憎多生死輪回如轉轂古徳垂慈立一機二六時參眞面目參之又參莫放閒話頭愈久愈純熟驀然拶出火星飛灼地烜天光簇簇雪白莫邪難比鋒外魔彊禦盡潛伏自利利他報佛恩安家定國配多福此就翁言略闡揚翁言祖意同杼柚更問當機句若何颶風昨撼庭前木

本來人各具足不分凡聖僧和俗等閒覷透這重關瀟灑風流無絆束龐老街頭賣笊籬丹霞洛浦機相觸折橋塡路禁人行奪食驅耕手段熟佛魔俱入俱鏟除超出常情如奮鵬此言惟許作者知門外禪儔徒撈捷爲汝慈悲向上陳時時努力自磨琢

示飛卿兪居士

紫燕飛回白雁飛乾坤瞬息不停機叮嚀莫入閒情解埋沒形山玉一圍

壽馬門如松孺人

峯頂長松不計秋鱗條瘦葉曲如虯我今拈出爲婆壽看與浮杯作對頭

與豈凡禪徳

聖號凡名兩不立玄言異典一齊刪到頭還汝無纖礙杖倚秋峯意自閒

壽覲周徐居士﹝別號無依道人﹞

握筆爲書仁者壽畫堂已見樂而閒無依老子安身處未必蓬萊勝此間

示中英馬居士

萬般皆是幻惟有此中眞莫負方英志勉爲過量人劍盆明大用弓箭逗家珍信手解推撥當機著著親

斷疑禪師辭世偈云船子髙蹈繼有性空我今委蛻近海之東阿呵呵鐵牛撞倒須彌頂个段風光今古同遂覆舟入水而逝作此悼之

踏翻船子續髙風鐵笛橫吹調不同想是金鱗吞餌去懶將蹤迹寄寰中

水晶宮裏恣遨遊个段風光夜不收幾度思量君在否數竿畫竹掛西樓﹝禪師善畫竹﹞

送一嘯正藏主回溫陵

識破缽囉娘一句五千餘卷閒家具春風日暖忽思歸腳下芒鞋生兩翅泉南汝舊鄕恰好隨緣住祖道於今正復亨解行莫負來時路

薦仲無劉居士並玉成宋公

撒手那邊去翁今得自由經行七寶閣坐臥一蓮舟本有靈光現無窮瑞靄浮更須髙著眼諸聖莫爲儔

凝然上座專持觀音聖號皈信者眾寄之

弭災救患風聞遠竈婦街童也咄誇爭似牛頭見四祖庵前百鳥不銜華

贈

良上座

掩關六載云何事徹底分明見本人潦倒山僧旁忍俊曇華分插滿頭春

與浣生心如二醫士

靑囊妙藥值千金起死回生功用深佛祖看來無別道大都只是活人心

寧國汪大春手制竹笠四十八員供養諸善知識並索偈

肩攜篛笠走諸方个樣團團不掩藏問是何人親蓋覆風前有路任籌量

題掌鞋善友店中

信手拈來便札用親自是見親分付衲僧到此也須照顧腳跟

壽平湖瑞垣居士八十

靑筇九節自支支正值趙州行腳時遙望湖光何所祝一毫端上拓須彌

寄慈律苾芻尼

慈以律身能應世參須帶眼莫隨流璜溪一曲如相委未合休時亦好休

蓮根上人掩關禮華嚴偈以勉之

十種玄門一眞法界行布圓融重重無礙帝网珠懸普光殿靄迷者多岐悟之便快上人蓮公嚴持淨戒就地畫牢願償宿債酌水獻花一字一拜自己功成檀那有賴更須聽餘力參爲最打破禪關是名僧大

壽庵

曠大劫來誰構造四邊界至自分明至今門戶依然在多少珍珠換不成

壽上海天際劉翁六旬

年年是好年萬木涵春麗惟有今年分外奇祥雲一朵起天際塔竿蘸影玉波明海屋籌添光倚袂說與人間共見聞願翁花甲遙相繼

﹝海寧比丘尼自寧海鹽沈門張氏

超慧助刻祈壽基永固慧性長明﹞

百癡禪師語錄卷第二十一嘉興大藏經百癡禪師語錄

百癡禪師語錄卷第二十二

嗣法門人超宣等編

偈下

示本瑞禪人

莫於門外覓三車覿體全彰妙法華我見本光瑞如此笑揮松塵動煙霞

挽居士胡萬徳

蕭颯金風入幕來貔貅隊裏一星摧寒光漸滅原常在浩气𨿽沈竟未灰莫向夜臺悲伯道且憑執紼有陳雷吾今指汝歸根處極樂蓮邦自養培

示印光禪人

午夜怒潮噴皎月重重海印發光時大開兩眼翻身去應哂祗桓老古錐

送巨峯知客

客來須看賊須打夜半三更眼不迷只此驗人端的處秋風撼動玉玻璃

示靈瑞禪人

歷劫輪傳一片地靈苗瑞艸自繽紛百千諸佛無侵礙也要耕滋力用勤

寄印西馬居士

我祖西幹傳一印不加文彩融凡聖拈來豎搭與橫拋頭正依然還尾正圖澤馬君號印西印光爍處水天齊了知無去亦無住悔殺阿師默耳提相別於今有兩載故園春色隔如海何時共舞碧蒿枝擊碎珊瑚香靉靉

送瑞章侍者覲師

古靈不解長揩背百丈門風漏泄多乘興飛帆回舊隱鞠身三拜謾如何

與徳風法孫

奪得驪珠掌上擎且將韜晦樂平生時來光彩無藏覆散與人間照夜行

示瞿庵藏林上人

瞿曇只在瞿庵裏萬徳莊嚴體自尊不動腳跟如踏著海神捧出鐵昆侖

送炳院主掩關

楊岐驢腳少一隻南北衲僧競思索我欲分明向汝言低回未免口門窄春水漲行舟春云扶短策還家就路兮函蓋乾坤畫地爲牢兮迥超今昔今昔迥超也大奇漏燈盞發芬陀枝要憑普利人天事看取精金躍冶時

壽順橋張居士

順是菩提無掛礙橋能度物絕虧危一生素行常如此百歲支幹不用推

示鐵眉上人

兩道眉懸三寸鐵衲僧气宇自昂藏相逢若解拈來用凜凜神鋒不可當

示聖初李居士

最初一著子千聖提弗起眨眼自參觀終然契妙旨泥團土塊放光輝棘徑栴林隨踐履君不見龐老西江口吸漧笊籬慣把風前舞

壽張門夫人

龍綸錫寵乾坤闊鳳髻舒光日月長最好萬般存此道隨方薰習妙蓮香

示善友羅梵彰

金彰底句莫輕忽梵語唐言譯不出信手書來要汝看衝云何似遼天鶻

送石璞上座之金陵

抱璞相投知自貴春初擺手出荊扉金陵到也深深意白浪花噴燕子磯

心曇上座同遊送之

璜溪柳色不關情趁隊琵琶街上行入耳若能通出路曇花開徧舊皇城

光嶽印鑑四長老相繼而逝慟之

未遂衝天志相呼別界行剎竿誰揭豎瓦鼎半欹傾日暮迷秋色溪寒咽鳥聲無弦琴自訴一曲淚珠盈

示思泉孫居士

流泉一派從何起無事憑欄動所思忽見源頭連底澈洗淸魔佛總由伊

座山知幻書記去教入禪勉之

重重教网忒支離講閱何能脫縶維一拶了然身獨露笑他饒舌遂公知

示行船善友

撐去撐來一小舟斜風斜雨不停畱參禪肯似勤勞力保汝先登古岸頭

衝懷楊居士晚年得子偈爲助喜並招之

老蚌何妨珠晚成君今已是快平生相邀莫負春歸約坐看東山水上行

與居士章玉亭

善醫不用吉祥藥濟世全憑惡辣方三尺竹篦無背觸拈來好與話宗綱

募換架梁

法堂無力半將頹日倚靑筇嘆幾回欲得巍然成大任匡扶還仗棟梁材

心幢上座卽巡宰周春宇也出家入戒未及兩月而逝有兒女尙幼作此挽之

田衣才掛體歸去自便便智眼應無礙心幢詎有偏華因忙裏種果向靜中圓稚子仍癡態終朝苦吁天

勉古閩石藏上人

眉尖巧奪壺山秀筆底平翻劍水波果是後生可畏也他年培養復如何

示居士何念常

佛性無常與有常兩途不著意全彰曹溪道者舌如劍殺活由他自主張

寄允明纘功劉二居士

分明此事無藏覆魚躍鳶飛闡大機言下頓開千聖眼允如仙客赴春闈

象管揮來纘祖風功成不宰卻全功娘生面目堂堂露莫畫初心負大雄

壽善友龔耀泉六帙

珠蘊昆池飛泉炳耀況復心珠至靈至妙燁燁光華絕擬倫大千剎海皆環照我今懸此珠爲汝作壽圖六十年來花甲滿光中迸出紫珊瑚珊瑚一枝長且美玉振金聲數不止驀地於斯見得親萬般總是自家底

示趙南泉居士

鋼刀立斬活貍奴陡黑乾坤鬼祟呼汝號南泉年已久還能透發此機無

挽雨辰徐文學

杜鵑花底喚歸春不見駒場似玉人也信是身非汝有果然退步獲全眞玲瓏八面纖雲淨洞照十方寶月新從此去來常自在牢騷往事謾推陳

密行爲智上人作

己事嚴持自己知神搜鬼索豈能窺南泉不是修無力略轉繩頭放過伊

示居士錢華巖

華落碧巖親切句古人覿面已相酬就中鐵壁輕翻動世出世間俱好休

示一云禪人

諸方作者令行髙棒月喝云釣巨鰲惟有山僧眞好笑間垂兩膝看春濤

壽心源上座

覓心不可得何處有源來踏著虛空竅澎騰吼似雷此理灼然要打透無分耆少與先後道人行履火燒冰誰管形山古木秀古木秀合如然磨歷風霜久愈堅慚愧當年趙老柏亭亭獨立劫初前

爾卿楊善友五旬

古賢年五十歷歷省前非人孰能無過到期各自知勤護菩提樹力刪荊棘圍表端影必直雲散月仍輝卽此壽基固不須別禱祈

示永山上人

疊巘層巒永不遷舒光常在髑髏前若於外境上尋取鐵裏芒鞋也蹋穿

示簡文禪人

空中鳥迹毗盧印水上風文貝葉書簡過分明無剩語任從潘閬倒騎驢

與武林醫士沈望湖

善財手裏一莖艸大地茫茫無處討有處討用得好十里湖光浸畫船湧金門透長安道

與靑西劉居士

玉楮牙簽獵不窮格言編寫石屏風誰知此道傳今古妙在先天未畫中

示在明苾芻尼並關中女徒松隱

禪關無內外拶透始爲親啐啄同時用孝慈合本人龐婆差一級靈照是前身江上淸風足相看莫厭貧

寄劉爾辰居士

是爾元辰不自欺著衣喫飯幸知時扁舟何日斜涇過趯出吾儂破米篩

示明所戴居士

一所閒房炯炯明主人翁自喚惺惺安家樂業風流甚不用求鵝打破瓶

書觀中居士扇頭

穿籬玉蕊暗飄香好鳥吟風白晝長粥飯二時成辦了更無餘事可商量

示自賢上座

聖賢𨿽系自家做切忌區區恃自賢退己讓人髙一著覺華何處不光鮮

夏至前有福嚴之行路過武原訪覲周居士

權爲褦襶熱中客來謁羲皇世上人雪藕冰桃如有待坐談一榻自相親

爲聖思徐居士四旬祝

臘盡春回際華堂慶令辰性天純不惑心地滌維新詩禮傳家遠恩光及物眞壽山何所證千古屬當人

示仲淸仲眞二禪人

白米淸泉從汝喫試思喫者是何人忽然蹉咬舌頭著信手拈來物物親

繇來念佛要心眞心若眞時佛自親輪罷數珠山月上碧天云淨絕纖塵

示容甫景義二善友

踏徧華亭一九峯峯峯滴翠露全容返觀自己何殊異問取諸方老凍儂

明明百艸頭明明祖師意若作景商量便落第二義第二義亦希奇南北行人知不知鶴唳灘頭如點首一簾化日自遲遲

示延平順可爲僧

莫云延劍已成龍解用時時在手中截斷多生塵業网出家方見有全功

贈

殷上座

踏著吾門向上層腳頭無礙自騰騰一枝花信秋開好贈汝攜歸奕祖燈

示金山衛萬仲居士

籬菊叢開又一秋當人豈肯混常流得閒好向金山上靜看天垂碧玉鉤

送崇上人之雪峯

廣慧堂中曾共住尋思不見廿餘春扁舟忽入煙波裏是昔人耶非昔人白水煮靑菱蒓絲和糝羹𨿽然滋味淡且以話平生平生懶骨渾無比世路交情只若此棒雨喝雷塞地天徒將趨競誇唇嘴雪峯老子道風髙隨處掀翻鼓浪濤去去彊弓如善禦側身已跨海金鰲

勉大圓上座掩關

入關容易透關難請向機先著眼看疋馬單刀輕拶過渾身無絆海天寬

示仁卿兪居士

旣已爲人溫且正此心是佛莫他求西江一曲髙千古解唱頑山也點頭

叔禎居士未能茹素而肯念佛示之

人言艸舍家風別我道空林歲月間種取菩提子一顆灼然淨染不相干

靜居上座在家修行乞示

出世還入世居塵不染塵靜中眞趣味花鳥最相親

壽覲周徐居士

九峯杖頭挑不費纖毫力挑入武原城峯峯添瑞色瑞色非靑黃亦非赤白黑如翁本有光可以燦家國家之與國燦無休瀲灩珊瑚春十洲一座壽山千古意九峯水自海東流

示宋敬溪善友

逆順場中莫掛牽且將聲佛度天年數珠翻出輪回轍閃爍神光腦後圓

云階顧居士禮法華勉之

身跨白牛車自在大千沙界任遨遊門頭戶底渾閒話笑破靈山老比丘

爲天然秉刀說偈

提起金刀白似雪頂門湧出一輪月從玆莫怕祖關牢信手推開方了徹

示常州質鐘頭

蒲牢夜半摶風吼驚發鑪神藏北斗蓋色騎聲絕見聞希奇不比常州有常州有也非閒談坐臥溪樓仔細參驀地無箍桶底脫粗拳倒築我心甘

示霜月上座

此宗要妙絕支離電拂機追已是遲慚愧老儂今落艸到頭一著不相虧

悼溫州石角山讓庵禪師

同參汝我最相知別去多年又異時石角髙提三要印瑞城忽偃四賓旗後昆失恃誰堪範老將登壇莫比追聞訃不勝重慘怛紛紛紅雨滿江湄

挽季寅姚老檀護

生死人所同猶如空閃電智者了然明去來不隔綫翁今七十三著著皆方便一榻臥春風大千都踏徧誰謂喪斯文亦夢兩楹奠我懷竊自寬疏鐘鳴竹院山髙與水長面目常相見

示眉臣上人

過現未來三十棒作家正令不虛行當人若解識機變無底船兒好共撐

送盛京海會寺弘贊定融二專使

使乎不辱命今古所揄揚是汝能然也容辭更委詳薰風涼夏日長一曲微吟綠水傍歸去燕都隨舊主報言山捨紫薇香

馳書能壯叢林色鐘阜山前憶仲安今日送回無別囑善爲道路莫愁難

示如愚禪人

能使聰明是丈夫叮嚀莫被聰明誤繇來大智原如愚默契心融養有素

贈開石毛居士﹝善丹靑﹞

淡墨濃籹信手揮水光山色不相違時人只道筆端妙那曉通身是悟機

與可光暉上座

引水無源翻舊案接花有力長新條英靈漢子知端的一片兜樓任意燒

送朗元禪人回閩

芒鞋踏破千山路來聽華亭鶴唳聲聲里許多含曲折歸家穩坐記須淸

送髻庵上人回浦城

同鄕汝與予爲說同鄕話護惜髻中珠遼天髙著價歸歟舊馬峯歷職無冬夏鞭影忽相投金鞍任倒跨方信男兒紹此宗莫大威光不借借

示安宇倪老佛

閱世隨他棋一局休心且課佛千聲說難說易龐家老不是衡陽學釣名

示荊山上人

荊山之璧連城奪席三獻楚王徒勞指摘何如一寶祕形山那畔這邊兩不隔覿體絕瑕痕光明常赫奕等閒拈出法堂前堪與人天爲準格

送江西香谷上人隨汶首座回浦城

生緣未必在西江且學柘川曲一腔夜靜寥寥無別思唱回明月照銀缸

送漳浦中立上人

梁峯九九露全機虎石重重展大威賴有吾鄕人共委不須珠撒紫羅幃

示非心禪人

任伊非佛非心去我只卽心卽佛來掃蕩閒言渾不管大梅子熟又花開

送梅舟上人回裏

梅爲楫也松爲舟越水吳山任意遊爭似故鄕田地好祖翁契券自悠悠

五日送本明禪徳

節屆天中別我行芒鞋兩翅傍風生何年竹戶重敲也坐火鑪頭話本明

隱峯

歷劫巍巍這一座幾回徧覓杳無蹤直饒指出分明在尙隔云蘿千萬重

六月十九日李門王氏孺人超華生辰

玲瓏殿閣貯薰風水鳥松弦奏不窮大士聞聲當日悟孺人降迹此時同慈心普徧恆沙外道體常存笑語中我借文言宣壽偈一華開映海籌紅

送懶拙維那

雨花堂上投機句冷地思量亦可人此去蓋頭茅一把應須謹守自家珍

示吟風禪人參一歸何處

一歸何處山窮水窮翻身拶透路路皆通路路通任從棒月與吟風

修林李居士生日兼祈嗣贈之

幾回論古與窮今千聖相傳只此心揭露眞機無隱覆掃除義路絕幽沈秦巒掛月長生畫浦木彈風劫外音還有一言須記取鳳來修竹自成林

送朴庵上人回莆住谷城山寄庵

識得心源卽便休何須負笈外邊求谷城有舊庵非寄瀨水常新石自流一钁耕煙隨分足半竿引月道情幽逢人不出出誰是此際憑君且熟籌

贈劉門明眼道婆

丈二眼釘橫拔出不虛親見作家來機絲文彩渾閒事火裏蓮花次第開

步先姚居士日課金剛經似之

擔荷如來夙有志揚鞭策馬亦因時間房獨坐燒淸篆且把經文逐捲推

送鏡心上座再禮五臺

卽心卽鏡非鏡非心當陽覷破耀古騰今頭頭合轍處處知音五臺山上云蒸飯多少行人博不慣一衲一瓢汝再遊眼睛宥被肯殊換

西巖石竺上人接眾勉之參方

日供水雲經一函不枯道念住西巖何如超出水雲外整浣靑州破布衫

與未發中堂主

荷擔个事非容易眼貴正兮機貴利更須度量放寬宏方有象龍作走使我今切實爲汝言這回不比小兒戲揚起眞風耀後先乃成特達丈夫志

沛然金居士生日

辛亥翁生我亦生爲儒爲釋不多爭好將本有光明體同向毗盧頂上行

壽一音法侄

驗眾已行金粟令傳家不減末山燈籌添海屋渾閒事自有風光最上層

寄扶曦楊護法

古來楊大年具辧龍蛇眼圓祖入門時機機解削鏟我今憶若人秉燭裁魚簡商略句中玄通身自瑟僩一朵優曇瑞世開眞風共挹有何限

與非光映西堂

獅窟掀騰已有秋爪牙迅銳出常儔他年不負今年志吼動千山戲月毬

與偉庵彰後堂

一顆驪珠照海門等閒奪得便驚羣閩川不盡彌漫也自有魚龍解吐吞

示自瑤殿主

拈香擇火事全彰誰信自身是道場歷劫至今塵不染一尊瑤佛露堂堂

嗣瀛兪居士因尊翁有恙求偈

誠心不昧能通聖孝道無虧可格天世出世間皆若是君加勤勉自延年

福嚴老人壽塔造於閩黃檗山二十春矣壬寅遷化異議紛更予以爲送歸檗山乃合正理遂力主之八月初迎宿江千梵天寺與韜明弟哭別

提綱整紀衛師龕力鏟囂爭二與三檗岫無封原共派錢塘有淚別同參此行也信須經險个裏端然不抱慚珍重而今各自慰堂堂隨處作司南

贈梵天守緣上座

爲法眞誠不顧身更加手眼異常人雪峯重擔從玆荷跂望行持春復春

示浦城程子善

團圞坐對矮梅窗一曲無生契老龐但使虛空能粉碎不須更問吸西江

檗山修蓋老人影堂偈

先師過去澤猶存水有源兮木有根一座影堂千古迹莫云今日累兒孫

送檗山惟仁監寺惟初侍者

叢林千古憶楊岐是事分明汝自知燈盞漏油能點撥芬陀華發舊山枝

鹽官扇子韻風淸今古寥寥孰與京十二峯前閒倚望犀牛頭角自崢嶸

傑庵賀居士請益似之

堂堂傑出一奇男悟得浮名落二三不願兵車馳細椏且將雲水植優曇生緣有限河之北度世無私化已南佛法今朝來問我頂天立地自家擔

妙恩問趙州勘婆話依前韻示

本有風光非女男灼然無二亦無三迷來火宅堆荊艸悟去空庭現慧曇回向不妨梳插髻提機應在眼觀南趙州勘破徒多事莫被他瞞放下擔

示鏡庵自曇上人

入海算沙只自困磨磚作鏡亦徒勞何如棒下翻身去贏得當鋒一著髙

與屏憲劉居士

俊鷂快鷹容易得還君好手自施張頭陀疏懶年來甚一枕渾忘日月長

示古臨知客

賓中主卽主中賓解轉機輪用自親臨濟屈遭三頓後至今惱亂許多人

示隋嚴禪人

田衣夜蘸梅華月一軸楞伽誦未歇如此嚴持不計春是凡是聖亦超越

與國歡檀越黃爾矩

世途變熊自轔轔擺撥還他過量人但得矢心堅且正已知綏履果該因東山日月髙無價南地風幡迥絕塵卽此是名遵聖矩何須余處問關津

戒子入城持缽杜則居士施米並寄偈有此去人間𨿽不遠眾生慳吝將如何之句求轉語於師師書云且喜維摩今日已破慳也復之

莆城結伴入遊戲此事原遵古佛儀誰是眾生慳不破月明欣載滿船歸

居士閱同戒錄作偈有戒中破戒之語亦索轉語師書云須是恁麼人始得復之

戒中破戒有誰知凡不能拘聖不爲須是恁麼人始得江城梅笛倒丁吹

示古圓副寺

庫藏奇珍咸具足磨今歷古自圓明外尋▆▆閒之繞前後三三撥不淸

與古蒼旻監寺

監寺兒孫徧天下傳來久矣成話杷蓮山何幸有其人三腳之驢顚倒跨我今與麼言逼龜而成卦我今與麼行鐵牛也合怕怕不怕他年摸著痛痕深莫把渠儂亂咒罵

示伯弘陳居士

靈苗夙植道心濃入此門來要契宗一喝一拳通活變倒拈禿帚也成龍

與儉庵穎維那

輪槌影裏翻身轉豺虎叢中縱步行扶起砂盆成大任一肩任荷亦非輕

與晦石瑛書記

知君書記本翩翩曾染諸方五味禪今日掃除都淨盡一枝橫亞望薪傳

與玄際誌書記

機先一拶透重關腳下無私任往還春到桃華濃似錦逢人莫道老僧慳

與止言柯居士﹝別號無右﹞

維摩杜口右翁止言今古一致吾無間然閒來試步蓮山上擊碎涵江水底天

示蘊中疇士柯二居士

蘊於中者形諸外古聖今賢所共知春夜一聲蛙叫月乾坤撞破在斯時

九疇熟練士人風一著當陽迥不同解向言前親薦取木樨香噴畫城中

示慧髻慧頂二上人

輪王髻珠不難得所貴當人有慧力信手拈來用莫窮深深祗樹增顏色

頂門慧眼明於日爍破威音那畔邊若个兒男甘自昧揭開此際莫牽纏

與遷思朱居士

嶺梅才破萼岸柳又垂絲遷與不遷義請君仔細思思而得一言可爲天下則

與振寰解居士

生來气宇自威雄不與尋常俗品同寶劍一揮神鬼泣聲光落落振寰中

示慧詮上人

出家若似最初志入聖超凡誠易易三藏靈詮不必提钁頭倒築壺山翠

與豫庵王居士

凡事當知豫則立況乎振旅出師時撥開畫戟佛心現北地南天任所之

示洞眞莫居士

惟玆事實余非眞直下洞明合本人兩道眉毛添瑞彩頭頭盡屬舊園春

與不遷亙維那

照用後先看變化境人定奪任施爲閩山浙水路非遠不似秤錘墜井時

挽李母何氏太夫人

撇卻塵勞當下休功成行滿孰爲儔普天月照無瑕鏡徧界蓮撐不漏舟自是去來存大道更何生死掛心頭紙錢半陌聊徇例莫笑璜溪拙北丘

與君仲吳居士

吹毛劍气逼人寒誰敢當前正眼看爭似機先輕放下大家擺手入長安

與云潛旻書記

錦標在手收功易莖艸蓋頭固守難近日祖風衰弱甚行當痛策勿偸安

與智海至知客

已契從前得力句不辜此際轉身時法門大體能提撥便是堂堂度世師

示李門超華王氏

大道不岐男女相這邊那畔自圓明當機撥著無回互一曲獅弦分外淸

示悉遠禪人

楓橋夜半鐘聲好華院簾前客棹多一段眞機都漏泄如何問我又如何

示慧生禪人

一筆蘸幹三泖水半肩挑盡九峯靑衲僧作略能如是不負來機口瀉瓶

寄修林江宜李二居士

佇立橋邊望翠云蟬琴蛙鼓鬧紛紛玉筇引得蓬壺月不憚移舟遠送君

紫竹蕭疏護短墻頭陀家計也尋常人來問道無言說坐久惟知透骨涼

寄酬伊人王護法

行道難兮守道難煙村水國自相安年來未敢通名紙多恐龍門不易攀

﹝平湖居士▆▆▆▆▆▆▆▆▆

▆慧具▆▆▆▆▆▆▆▆▆▆﹞嘉興大藏經百癡禪師語錄

百癡禪師語錄卷第二十三

嗣法門人超宣等編

啟

復彥升陳榜眼請住太平啟

伏以捲舒格外乾坤妙在主賓默契展拓寰中日月何妨凡聖交參恩大難酬功髙莫紀恭惟臺下胸藏二酉學富三車雁塔名題金薤增金蓮之耀龍綸世掌玉堂映玉筍之光迥然坐斷乎塵勞卽黃庭堅不是過矣卓爾扶持於法道𨿽郭祥正蔑以加焉爲憐祖命若絲懸忽降佳章而鼎召某樗材莫任艾口奚堪楖栗橫挑只宜直入千峯去袈裟亂搭安敢空飄一葉來但時節旣已欣逢知業債償猶未了伏願長垂只手挽回寒谷之春撥轉新弦互唱太平之曲林風震動艸樹含輝肅此寸裁敬伸布謝。

復泰微吳銓部啟

伏以旨契南泉陸亙鵝瓶出丈室機輪佛印坡公魚佩鎭山門𨿽道法之足徵亦因緣之巧遇幾回企盻莫罄私衷恭惟臺下海國舟航天庭鼎鼐膺斯文之重任咸推先覺先知繼古聖之髙蹤不離爲民爲己靑泥遠降殊勝事千目同瞻白絹斜封向上關四方獨步某鉗錘未密牙爪空張悲慧苑之將枯無計使外魔風行艸偃幸祗林之有護且試看朝暮水到渠成伏願智鑑圓明徳星洞照莊嚴畢具鳳凰橋上待一雨之春回措置得宜獅子叢中見十分之月滿荒辭肅覆希賜慈原。

復魯直陳大參啟

伏以向上眞宗匪英才而無從建立出常妙旨要碩輔而極力成褫故知道在人弘益信責由己任恭惟臺下文誇吐鳳筆挾驚龍肅气橫霜呵叱掃塵氛於萬里精華映日視瞻馳令譽於九州記莂不忘靈山金湯望重殷勤直逾濟水櫓棹功髙某濫廁空門忝承祖裔逢人沒片語一條拄杖驀頭敲接物少全恩兩个栗蓬當面擲旣已蒙屋烏雅愛且自愧澤蚊負擔所賴仗鼎命以演揚藉劍光而揮霍昂昂獅象鉤來庭際躍春風浩浩鯤鵬送去云邊施法雨仰惟丙鑑實切寅恭。

復無奇葛光祿啟

伏以海昌古寺太平慶龍鳳之綸音唐武前朝鹽老索犀牛之巧扇柰虛空鼓久已絕響致盧捨身亦已埋淹道不虛行法須弘護恭惟臺下寰中領袖雪裏喬松璞玉渾金偉矣廟廊之象器旋天干地巍哉叢社之鰲山蓋深信郁密栴林弗生荊棘乃重遺華文尺翰照我茅茨某小智多迷庸才寡斷捫胸自度實未敢直下承當應召而來豈容易等閒蹉過伏願相資濟世泛舟楫於春潮廣庇利人繼權輿乎夏屋臨楮覆謝曷盡翹瞻。

復慈畱張觀政啟

伏以靈鷲拈枝花萬紫千紅春滿界曹溪分滴水五湖四海浪稽天惟憑過量人能肩過量事恭惟臺下才優班馬宗紹孔顏玉樹聯翩近培植於曲江亭上冰壺炯澈旋洞照乎摩竭國中知濟道之風髙當機不藉三頓念祖庭之秋晚雅召爲珍八行此舉良足嘉哉是行亦所願也某潛身建嶺終慚白額之虫鼓鬣閩川實愧赤稍之鯉幸蒙臺選合就喬遷伏冀廣開不二門深入無爲域昂藏鼻孔時聞桂子香飄豁達眼睛自見菩提果熟有情俱佛大地咸新謹此奉酬曷勝悚久。

復余邑侯請住金粟啟

伏以恢弘祖道千秋紺殿湧祥光輔翼宗風萬里蒼巒呈瑞气𨿽時節因緣之巧湊亦幹旋推舉之得人恭惟臺下玉海資深金山表峻花迎墨綬堂上鳴單父之琴柳拂銅章民間識中牟之雉知誠心不異元徳秀皆當年親見老瞿曇玆者鴻翰遙臨人人寔嘆爲希有愧某駑材莫任步步猶虞夫覆車但田地似屬現成而公案終須未了戴其角披其毛分固宜也入此門行此令理安諉哉所願力重幹城盟堅鐵石擎天寶杵凜然衛正以摧邪耀日長旗隨處生飆而偃艸皇恩上祝羣品均沾肅泐荒函仰希鑑宥。

復眾位紳衿啟

伏以建正法幢賴有力檀那而庇護吹沒孔笛貴知音大士以賡揚龐蘊老之參馬師良取爾也蘇長公之翼佛印豈徒然哉恭惟列位護法臺下儒宮柱礎佛國垣屏雷云動口角玄談快乎波騰地湧星斗露筆端華彩鏗然玉振金聲不忘祖父叢林旋見靑箋之聿降總聽龍天選舉方知赤膽之無私某自愧材涼實難肩荷臨時失職恐有傷先達之明遇事寡籌又深負屋烏之愛但爲神人所協應敢弗勉彊以支當伏願徹始徹終如環如鼎肅淸魔壘俾獨桑之鼓長鳴廣集福源類千僧之泉靡竭敬裁寸答統冀鑑存。

復表聖居士乞題太父繼山徐公實略啟

萬行孝爲先古聖今賢皆系念百端信是主居塵脫俗總同途每懷雅誼而罕遘其人忽捧瑤篇而欣瞻有在恭惟門下家風素儉气海寬宏幼失怙而依乃翁不異李令伯之遭際長能文而勤厥職可稱徐孺子之箕裘自陳教誨全恩多年未報爰引別傳妙義半幅相招此人心天理所弗容泯抑佛法世情之深足慰某才猶襪綫見比管窺白棒橫拖秪堪撐閒門破戶彩華絕夢曷敢污耆宿英靈但過譽已厚蒙應從權而塞責伏望俚言勿棄大事攸關迸開額角眉毛田地現成無用叮嚀叉手拽脫娘生鼻孔神光獨耀迥然照徹幽扃至徳咸酬芳規克鑑揮毫悚久合眾贊揚。

復眾鄕紳請住超果啟

伏以龍驤虎驟文明占世出之風雲渚秀巒奇冠蓋集鉅邦之屏翰扶西幢而建豎功不浪施仰北斗以遙瞻恩歸有地恭惟列位護法臺下具調禦體現宰官身玉鑑冰淸名已榮於鳳閣金華月彩職無愧乎鵷班慣爲遊戲神通驗英靈之衲子徧入語言三昧求魁壘之耆年頂門正眼獨露堂堂向上眞機全憑卓卓如某者罔辧暗中紫碧自合龜藏未諳句裏雷鋒終慚蚊負然因時而成所舉亦重法弗爲其私拈來南匾赤斑蛇還我一場敗闕放去潙山白水牯看他八面橫驅伏願如郭朝奉之重輔演公誼存萬古似張侍郎之密契大慧物格千差選佛場開敬依嚴命希容異日面挹光儀。

復徳符王檀越啟

伏以洙泗宮墻一貫心源承道統少林牀榻別傳的旨顯家風憐末法之將頹深於默契獲知音之感遇不在多言恭惟臺下學宗東魯志慕西幹綺論粲花快如懸木鐸以驚聾聵芳儀濯柳且可秉金鎞以刮翳膜隨聲色而聲色恬然玉帶畱山於前已見矣處屏垣而屏垣儼若錦章載道誰曰弗聞乎某素負虛名全虧寔行旣已謬膺臺選理宜直下應承綠楊溪畔躲身難看今日拖泥入水寶華座上恢諧少似當年作戲逢場伏冀廣布洪恩增光輝於鹿苑修持大本首跳躍乎龍門是任匪輕所期甚鉅肅玆致謝曷盡虔瞻。

復合山禪徳啟

斜涇古岸頭頭無礙任眠云錦蓼垂楊在在相宜堪嘯月天工知不我棄人力柰已前催酬唱何如覆藏未可恭惟列位座下機鋒峻利手眼精明興古剎而護砂盆秉心至公至正謹芳規以揚祖道立志足尙足嘉气分遐投澹蕩溪光拖半幅情懷有待癡憨逸老寄千鈞某欲諉誠難含愁忍受橫拈短策且來打鼓弄琵琶出入同門莫訝新冤舊債主所願塤篪合奏膠漆彌堅闡濟北之宗風水鳥樹林咸呈獅吼續嶺南之的泒貍奴白牯盡沐鴻庥臨楮神馳並希洞鑑。

復寺鄰眾居士啟

伏以人性無殊各自具遼天鼻孔娘胎首出誰肯昧點地腳跟惟情識之易封致覺華而永謝恭惟眾居士座下三綱植本十善修基徧歷宗匠門墻山髙海闊親承作家鑪韝玉潤金輝以鷲峯記莂之心爲心拈出驚人妙句取泖水汪洋之量爲量招我瓠落村僧自知非象窟之爪牙安敢混麟兒之頭角然而徽音克布何妨掉臂而來旣已重業難逃亦宜隨緣卽就更冀豁開正眼五茸城內共燃方焰之禪燈保養靈苗一覽樓前同決未了之公案。

壽竹西李護法啟

伏以亥建小春月令玉梅綻蕊壬逢子運人間金粟現身蓋吾道之將亨乃方家所倚重恭惟臺下派傳隴右才壓吳東鶚表橫飛不辜幼學壯行之志虎文炳變實切希夷象帝之言和其光同其塵古巷舊稱無異李已知非亦知命今年新熟有蟠桃某屢感汪涵幸緣坐對辭𨿽乏外孫黃絹心竊慕秋水蒼葭敬具芹儀效呼華祝壽山聳峻莫大門總與八字打開福澥彌漫甚深法惟祈獨力肩荷。

復太史黃攺庵司理黃十華請住國歡啟

伏以咸通濟水起波濤錦鯉獰龍隨風跳躍東魯尼山懸日月祥麟瑞鳳特地飛騰拘形迹固不相侔究心源總無二致所以言足則行足師百世見聞如合轍興於唐盛於宋同堂父子貴親承恭惟大檀越黃公臺下兩聖開宗雙蓮植蔭頂門亞隻眼木樨香也已多時喝下廓全機彥節來兮誰敢近遵鷲峯之記莂無異當年慕象骨之髙蹤秪明此事某才疏學府筆愧文江𨿽爲太白之嬰兒和和哆哆主賓句未能辧別旣蒙篆丹之鼎命鹵鹵莽莽人境意且自敷陳伏願施大士法喜之珍鋤小根稗莠之種老胡有望普天樂唱滿庭芳毗室儼然闔國歡躋無量壽。

候離言禪師福省回並新住超果啟

檗云出岫一程分作兩程行浦水維舟三月挨過六月節問杖頭之始屆趨席末而未能何期善因迎入超果全提摩竭令喜瞻魁偉耆年據坐雨花堂自識英奇衲子將來蓋天蓋地隨處爲己爲人鴛軒戛玉有餘輝知落落荒緘之不我棄鰻井搖金如遠照卽戔戔束帛亦且見容唐突匪宜主臣無任。

壽覲周徐居士八十初度啟﹝時入閩未賀次年補之﹞

伏以壽域天開有徳必徵大有文華日麗人樂願與同人欲爲季代之典刑須賴老成之儀範恭惟臺座至誠不息正直無偏左核史而右核書架上煙雲增瑞色出憂君而處憂國胸中兵甲放祥光三十載衛道驅魔具丹霞劈佛之手百千朝持齋戒殺推黃面度生之心況一杖示來源先師公案現在而萬法齊收句我輩口角流傳適當趙州行腳之年已值踏雪尋梅之候忝蒙厚愛瓢囊甫渡龍津過辱連枝蘋藻未伸燕賀望髙山以自愧聽逝水而猶慚敬候九九弧辰補慶如如秩算圖懸函谷鳳麟濟濟笑看羅帳眞珠榻設毗城獅象班班遙接璃瓶寶月誰謂白頭陀落後且喜絳甲子添多。

疏引

圓照庵募建法華會疏

如來出世爲明大事因緣弟子仰瞻特現本光祥瑞除佛方便說余非眞矣是法豈思量所能解哉圓照庵周遭似斗慧上首願力同云憐火宅之無安斯要不宜久默喜髻珠之得受此經合共流通乃扳金粟名檀啟演蓮華勝會見者聞者目前薦取儼然未散靈山誦之傳之言外知歸勝過幾層寶塔度眾脫除珍禦殷全身髙跨白牛車。

造木橋引

渡河無筏咫尺成千里之遙架木爲橋從權僅數金之費𨿽價廉而工省也其用溥亦惠多焉伏祈險處示津梁且以中流作砥柱題詞不必榮司馬南來北往盡此縱橫問水應須看臥龍七錯八差憑玆融會謳歌可謂云爾病涉吾知免夫。

塑關帝像疏

忠魂貫日三界尊伏魔之封義骨撐天九州作護法之主瞻靈祠而向往豈像設以無存緣糾眾財嚴敷帝座赤兔馬嘶催葉暮散爲萬朵祥雲靑龍刀偃拂人寒疊出千重瑞气神其昭格爾永康寧。

化腐豆疏

景星院舊鋪新開未忘世禮百頭陀相席打令略顯家風適當綻菊之秋爰及燃萁之候俯看磨輪云鎖中心樹不動多時仰祈檀度波生小蚌珠拋來滿載咄嗟而辧片片皆珍軟熟於酥般般俱妙連牀上坐臥笑北禪之納皮角空口徒設空言佛殿裏燒香羨東海之比福田滴水還他滴凍。

瑞章上人募修海門寺疏﹝古名祐福天眞則禪師居之萬曆壬辰朱心泉重修﹞

繡閣連雲海門寺爲澉城巨剎香風徧地天眞老乃前代髙僧柰歲久而法苑矢枮將屋傾而梁木其壞試問毗耶庫藏彈指豁開且趁喜捨因緣從頭補葺鯨柝待潮音互吼此話終須大行燈籠與古佛交參盡云有路可上歸去來兮祐福續步武於心泉。

勸戒殺放生疏

隨業受報渠原有父母子孫攺面換頭汝莫輕羽毛鱗甲蓋由一念差錯所以累劫輪回故如來推仁恕之心示人戒殺藏典立慈悲之訓買命放生利刃沸鍋不逼臨物物登菩提覺路天空海闊任飛躍時時具活潑靈機聞是語者必欣然豈見義焉尙無勇幸積錙銖小惠共成悠久大功。

佛前燈油疏

架上安燈籠古佛徒然暗地坐殿中撞露柱禪和嘗見摸壁行蓋緣一滴也無非是到卽不點具神通遊戲者請向這里放大寶光令風雨晦冥時方信恁般是眞供養。

玄上人募片地結茅疏

踏徧江山艸鞋錢浪費不少橫拈楖栗泥團漢勘破幾多而今老倦知休何妨覓个住處一丘一壑竹籬茅舍足生涯或坐或眠紙帳梅花消客夢所賴通人出只手就中共了此良緣。

漢上人施茶疏

暑气蒸人道路往來不易薰風匝地庵亭憩茇猶多擬爲止渴結良緣特借煎茶明大意但積薪之費獨力恐以難支雪蕊之供誠衷必先普告隨丰寡從本有中拈出毗耶藏庫無虧歷晨昏向方便裏施行趙老家常仍舊个个舌頭原在口喫著應知看看白汗忽通身慶快何幸卽此是謂眞功徳安用別求廣福田。

化油麥疏

山寺燈不點𨿽然千古意分明砂盆醬也無未免一堂風冷淡兩重公案欲了眾姓檀門宜依就味調成豈讓馬大師年年獨富和瓶掇起方知老投子滴滴皆眞勝事旣逢歸恩有地。

齋單引

山堆海積淨名本有家風虎驟龍驤衲子尋常意气欲向桶籮邊現成受用須憑庫藏內盡底掀翻大糊餅信手拈來鐵饅頭和盤托出直教橫吞豎咬自然飽足知恩設或東倒西歪猶較懶融百步。

蓮峯修造疏

爲梁爲棟最初要幾許苦心乃奧乃堂到底有無窮受用敢雲雨灑不入果然露逗太多黃面老面孔加泥碧眼胡眼睛打濕若諳个中端的卻請是處重新片片蓋將來雙柏階前彰麗采頭頭撐得住一蓮峯頂壯光風恩大難酬祉臻曷旣。

齋單引

千家托缽以遊腳跟未穩百鳥銜華無路墻塹太牢爭似我雲水飽參一任夫人天送供日日盂中兩度濕作舞莫問金牛時時毛孔十分馨踢牀何須普化謾道不諳盧陵米價敢云已了檀信飯錢勝事如斯見食輪法輪之嘗轉良緣有在知他寶自寶之足珍。

因事諭眾引

法昌搬羅漢開鑪門庭不曾寂寞遠公依葉縣掛搭气骨何等孤勍昔有其人今期仰止所以太平乍住日用喜得隨緣毳侶相親庶事各宜體貼粗羹淡飯與麼過枯守勿嫌冷語閒言且暫銷道交爲重如是心專翼久自然化熟風行倘或逐妄馳求圖他屋裏柴堆焰寧可攜囊別去任我堂前蔓艸深。

指宗遙至同募萬人緣造橫雲山靜室疏

綠葉鋪陰此地距城十八里橫云入幕小椽僅架兩三問也知鷦寄可以容身但恐象遊未堪駐足向鬧市推開施藏誰敢問楊州萬貫之纏就空山補出軒廊只廣求檀度百文之賜眾緣滿矣禪火暗隨漁火動揚眉豎指不外吾宗一會儼然月光遙映泖光寒酌水獻花願成汝佛。

化鍋引

飯是米做鍋是鐵鑄衲僧家若个不會及乎要米做飯要鐵鑄鍋十个有五雙無下手處然𨿽如是毗耶城裏老維摩筆尖上卻解點鐵不妨小心問著自然鑄就將來也並說偈曰南泉打破風流甚長慶風流鍋也無欲得風流時徹底圓成一句是良圖。

修長慶疏

惟玆長慶禪寺實古稜祖道場山色深蒼宛似錦屏列映湖光澹蕩依然玉鏡平鋪獨惜運替僧殘所有盡已沈淪矣更慮年深殿朽過者疑將傾壓焉欲成法席以鼎新須仗淨檀而普護捐金倒廩想胸懷不讓給孤走棟飛檐看气象比嚴捨衛共祝無疆聖壽同證正等菩提。

請某禪師住長慶疏

山號小金竹松交翠寺名長慶鐘鼓猶存爲先賢肇迹之區實不肖棲身之地豈期業風吹出致使列壑爭嘲蕙帳無人云關誰主某人標姿本色聲價逸羣久依廣慧法門弗起異志甫續天童嫡泒慰我同寅擬欲移錫往他方竊願攀轅臨此土化螺池畔再垂灑潤之恩淘米嶺頭重施霹靂之手幸捐謙柄勿履巽牀。

能仁寺募書本藏經疏

黃面老四十九年口勞舌沸末後拈提只一花歷代祖千七百則短葛長藤究竟渾無元字腳久參上士未舉先知直下打翻全超露布豈在披文逐句靡靡然以當生平也乎𨿽然若欲博古窮今亦須時稽歲覽所以瑯函玉軸漲學海之波瀾異藻奇葩增祖庭之秀麗誰道貪淹黑豆漢到頭總屬自家珍玆有某上座者戒珠淨朗徳寶溫醇始發夫廣大心願行此殊勝事伏冀英賢垂只手於一毫端示現三車直教衲子豁雙睛坐微塵裏嘗轉萬卷皇恩仰報佛法流傳古柏枝頭撐出無私新日月能仁寺內別開有象小乾坤功不唐捐福莫可量矣敬書側理代懇檀那。

云上人募靜室疏

短策橫拖幸然雲遊萬里芒鞋踏破幾乎擔閣半生擬憑片瓦以蓋頭爭柰卓錐而無地仰天長嘯知眾毛之必成毬挾疏希幹隨大力之獨肩荷山色溪光明祖意放身倒睡始自今朝鳥啼花落悟機緣異世他因終期報徳。

募塑出山相引

餓眼生花猶可事嘴頭賣俏豈堪論從玆擺手下山去攪得三千海嶽昏旣然如此又要裝塑他作甚麼不見道珊瑚枕上雙行淚半是思君半恨君。

金粟志寺引

十方通暢毗離丈室露眞風八字打開捨衛講堂懸慧日澹澹秋光欲滴明明春色無私固知肯構之緣不從偶爾深信主持之道端的在人夫豈曰法席初興徒誇一時壯麗抑亦望箕裘繼起毋墮千載具瞻云爾。

僧引

有寺以居僧一榻靑松盡多佳趣有僧以主寺千年紺殿不掛俗塵或顯異他方而開迷破暗或豎幢此地而演教弘宗名上達乎紫垣徳徧及於寰宇盡道密雲彌布豈徒然哉僉曰佛日重光誠確論耳故錄出以爲圓顱者鑑庶相沿可無菜腹之譏。

法引

古鑑當臺從本纖埃不立靈珠在握分明觸處皆眞良由諸人向外以奔馳故致先聖垂慈而應藥驀頭便棒家風已漏逗十分片語相提旨要寔玲瓏八面都教汗衫脫卻看他漆桶光生灑灑瀟瀟翠竹黃花彰大意孤孤迥迥云堆艸畔任橫身。

文引

字挾風霜於今豈無燕許篇連月露誰家肯讓蘇黃而況寓物舒懷緣時紀事歲遷代往藉以存眞碑斷苔深因玆核實甚矣文之關系鉅也乃稽余什爰匯成編丹篆橫吞敢卜斯文未泯靑錢屢選願資寶剎長新。

知浴疏

無位眞人幹屎橛淸淨法身滴爛膿臭气薰天誰與掃狼狼籍籍起腥風金粟便與麼休去大似眼不見爲淨事弗獲已且分付化士於毗耶城中隨機叩募倘得公案圓成任他幹屎橛滴爛膿亦可一一屏除去矣有力英檀試向這里共出只手看。

募石砌大殿前月臺引

把住牢關已是艸深三尺放開綫道何妨石砌滿庭冀長者之多仁成無窮之勝利入門便見非惟古佛家風太煞分明坐地思量且喜衲僧鼻孔有處曬朗。

重修佛殿疏

丹霞燒佛徳山折殿機用全彰古今罕見金粟膽小無能只要翻新局面畫棟雕甍光彩多白鷗灘上看靈變阿呵呵給孤長者代不乏人夫何妨一其心行其善而與象子麟兒並力法戰者乎。

徑山齋單引

峯奇水秀千百餘秋之气運亙古常新鳳舞龍翔八十七代之宗風於今再振磨盤邊數堆云鎖缽盂內徹底冰淸若要毛孔生香須藉淨名翁傾箱倒橐果肯筆尖打發隨他菩薩子直裹橫挑暮扣焉朝參焉喫飯忽然咬著砂敢報君以多福船來也陸去也相逢不用束條篾知義出乎丰年。

募長生田引

大仰種畬百丈開田先徳風規竊願效之但山前片地四至界總屬他人而舊閣券書中心樹僅存在我故與其間閒而坐守孰若款款以希求勝事共成膏腴有賴則常住無罄懸之患衲子識稼穡之艱檀信滋福田之果舉一明三因三見一是乃名爲長生者矣若曰化不易施不易喫者亦不易非予所知。

重修明發疏

明發院到處知名彥深翁開荒肇建一灣春渚已露舌上廣長兩岸綠楊堪比身中淸淨時逢鼎革事有轍更香積衰而野蘿覆地苾芻鮮而丈室堆塵予於去夏居此間放下蒲團暫成鋪席詎柰人心猶不足拋來瓦礫未當奇珍欲期舊棟增輝且看布金檀護入寶山莫使空手斜涇之鐘磬常聞爲巨廈必得工師濟北之禪燈弗替个个同培般若種家家樂享太平年。

﹝二十三卷終﹞嘉興大藏經百癡禪師語錄

百癡禪師語錄卷第二十四

嗣法門人超宣等編

書問

答玄密禪師

己卯春屏迹蓮峯日以洗花刪竹爲事而世間交際意外因緣非敢問也因念友朋聚首不能多時兩地各天徒增浩嘆回思昔之攜籃采筍杖策尋齏坐對靑燈琢磨詩史今悉付之夢幻中矣足下出金粟住玉芝奕奕聲光較予十倍第未識鞭麟撻鳳之外亦向兩湖繡石邊想望予否某上座來閩接讀法音知起居勇啖如常且欣且慰老人千萬斤重擔得足下一肩負荷可以無憂而樹幟摧魔竊有賴於足下也。

答峻初嚴居士

自信錄一冊句句從本分中流露將來非數載苦工灼然知有者不能爾但舊套未除新條尙萎恐欲刻出行世難聳時流視瞻若謂是冊已經明眼簡過殊不知師家接引初機原具種種方便此意弗明秪管實執爲是則操履無有進益終其身編言立句如斯而已近見負此病者甚多故不惜口道破幸加詳審。

答漈濱吳檀護

董巖參壽昌機語弗契寶峯晤野衲气味相投非此工而彼拙也時節因緣有至未至耳況壽昌曾垂記云去後二十年才好遇人才有汝說話分昨臺下云屈指恰二十年善知識記人不謬心甚信之卽此益見臺下之不辜負壽昌矣所問三教宗旨數條具答如左銀杏陰濃想不吝曳杖入山再與擁膝拍肩尙論千古也。

答孝廉陳次升

嫩菊盈籬轉盼綠楊夾岸矣山堂寂坐偶憶前言確信眞誠在今希有所貴終始勿忘向光車駿馬鬧場中拶進一步便是心空及第底人而與從上裴楊諸大老同其正因乃貧衲厚望也春風漸老候謁未能以道自彊爲君三誦。

與修上人

佛法大有只是牙痛筆尖稍倦不欲多書適得靑州布衫待汝歸來奉送著得恰好又恐加一重矣愼愼。

答州牧唐瑞芝

太平坐享幸爾無虞杵護之功仰賴弗淺入春以來想福履迪吉倍增而此事精研尢所企望宋趙悅道聞雷有省作偈云默坐公堂虛隱幾心源不動湛如水一聲霹靂頂門開喚起從前自家底敢筆出爲臺下頌萬無曰多口阿師拾人涕唾竟擲之案下也。

答靈熙徐居士

世路荊榛咫尺千里思之弗得悵也如何偶臥病牀頭忽聞有炊臼之戚生耶死耶不道不道惟冀鼓盆以自寬毋致過慟可矣未審居士信得及否。

答州牧吳萬爲

大慧老人用一條竹篦勘驗龍蛇如大火聚近則燎身如太阿劍觸則失命至於出言吐句又如巨澥長江一瀉萬千里不可止遏在今匡徒領眾者安得仿佛其庶幾耶來偈四則言言據本句句歸宗大慧之面目儼然金粟之門庭有賴敬服敬服白鳥描空黃花點徑山中一段眞趣頗與隍市不同何時命駕靑舸共拾殘蕉敗柿寫此磊落胸懷亦世出世間人仰天俯地極暢快事也。

與韻峯首座

因緣未至不妨靜以待時況世境紛更遠行又何可亟乎上座宜三思之。

答仲木吳居士

子驚翁人山施鍼神技妙手誠如臺翰所云惜僅宿兩宵未免掣風負顚者有彼此弗均之嘆昨澉城一僧來知稚老急爲玉樓文召去哲人旣萎叢林何不幸耶𨿽然脫體無依稱獨步大千世界盡風光稚老此行料出於尋常萬萬矣火雲鼎沸努力健飯外弗多祝。

答胞兄明吾居士

一別二十春每以不得相見爲恨豈骨肉友於之誼世外人果恝然耶山遙水阻前盾後戈鱗雁無蹤芒鞋故此疏澀耳祐弟至須髯戟張非復少年面貌坐久細談且喜且駭疑其似隔生也故鄕風景想已蕭索殆盡𨿽曰鑊湯無冷處然吳越重地差較勝之人命無常如石火水漚倏忽變滅願吾兄痛念生死大事旦暮勤修余惟守分隨緣恬淡過日足矣先父母墳社尙圖我國晏然移筇拜掃倘有便音幸乞再示以慰我。

答子谷蔡居士

捧讀手教正觸著貧衲近日痛處然身貧道不貧諒居士必有以自解也。

答茂甫李善友

來書所供甚是詣實但旣知盡大地是自己眞性爲何到別處參問卻開口不得方知居士未曾透脫卽有所見亦是暫時岐路非究竟也若是透脫底人自然觸物應機頭頭不滯更說什麼病根及開示工夫種種語乎而今而後居士不必別覓玄妙話頭只就此不得喚作拳頭畢竟喚作甚麼一句子時刻捱將去管取透脫有日在呵呵若到金粟相見手中拄杖也須痛飫一頓山僧恁麼道試問居士還甘也無。

答可光上座

上座掛錫金雞夙昔住山本懷於今始愜矣然旣是金雞因何不能展翅向這里下一語恰好則不用躍涉間關而已侍吾左右了也心緒繁冗未能縷陳料來僧亦解說。

與敬明柯總府

龜旌所指九十九峯頭鈍綠頑靑頓添新彩惜握臂不多時有失繾綣至今衷腸猶覺怏怏然臺臺現宰官身久爲禪林領袖諒不以區區世禮見責異日者於精藍鬧市中驀面相逢與共談毗耶法門又是野衲意外望矣拙刻二種公事之暇幸少覽焉臨楮無任虔禱。

答蓮峯長老

慧圓賫書儀至方知吾徒春初受孤山之請以一瓣香遙謝我矣大慧杲寄福勝長老偈云眞人十八界元空三十一人同姓呂分付遊山各占山三十一人又同處謹筆爲吾徒慶但當今叢席鬼混者多授受之際必加嚴愼法語拈頌秀色可餐更冀用心酌量削去汗漫所刊濟宗尊宿錄甚善非令祖蓮山老人具大願力曷肯如是乞序且緩緩未可潦艸當俟識見精明文詞超卓者爲之餘言弗贅。

答道安禪師

去春聞足下有閩中之行作寄懷詩一律未曾呈覽秋初夏末方知錯傳而法駕已移湧泉入楓山矣臺南美景古聖隱現之區非足下福徳全彰如何得履斯地予自離武原入明發水鄕僻冷權爲避迹埋頭兼以嚴統書興洞宗囂訟亦深嘆末法之淩遲無力砥柱故爾甘心寥寂也邇來安禪結制實違本懷不過慰答檀那了个名色豈能與足下較量哉玆因附書上謝率爾具陳其餘縷縷所欲言者似不必言抑亦置之言外可也。

答陸濤法侄

予自離鷗灘以來精神衰倦懶於應接一入斜涇看風帆野水魚鳥上下此樂無極得做宇宙間閒人足矣不意賢侄誠心厚意以超果重任見招數日思惟鬱鬱弗快蓋深以道徳未備佛法未透爲己憂而覆轍之虞恐貽傍觀笑怪況此重任一荷百事盡在我躬予囊空如洗得力者稀人境生疏世緣淺薄此時此際固不能安然坐視賢侄亦豈能安然坐聽乎卽請自作主張毋煩推舉使予仍舊優遊於綠楊芳艸畔是生平志願也古尊宿中峯天如輩材徳俱優尙不肯爲住持絆予何人敢與名位緣境力爭耶世故紜紛變換莫測中有不盡言處溥首座能言之惟冀賢侄默察之。

答季寅姚居士

茸城水秀羣彥所鐘愧無佛印手段拈出此瓣香者來諭云云予顏孔厚矣斜涇舊隱時常系念夏五後因種禾事屆買棹一行𨿽溪光樹色依然而階上綠苔覺長數寸擬欲南來謁敍又恐天气炎蒸不敢作褦襶子故二宿而棹已旋也令公郎佳作次韻酬呈日夕起居萬祈珍重保愛。

與爾邁秦居士

驪駒在道行色匆匆𨿽乏遠贐之金敢效贈言之愛所願塵中作主忙裏偸閒大事頓明好音聿降而病懶頭陀不至樓前索寞也。

與昊東張司理

濃花繡滸斑竹成林知是臺下逃名處會心處安身處如雷灌耳有自來矣尊駕至偶因客司失裁以致貧衲頻頻扣問是聞親而見疏也不反貽笑大方乎超果爲茸城巨剎向不度徳量力就此中插腳其負疚於古聖今賢者甚多然隨緣而去未敢偸安且待雪凍冰枯別看梅開消息天熱乞容秋涼拜候拙錄呈上幸賜以五丁之斧。

答煙山鐵關禪師

別處別時恍焉如昨其柰鴻音之杳隔也世變之滄桑也彼此形顏衰老不可復問矣斷翁去春過訪道及足下交誼厚情於不才謬加獎渥予何寸長千百里外徒懷愧感而已夏杪到鹽得翰教於沈翁家並辱尊刻法偈捧讀數帙光彩射人乃幡然慶曰龍池有子矣法道之崇興宜哉蹉跎一載未便覆謝令侍者至喜如天降來因思斷翁之不辜所托亦足見予之不辜所酬也二十年前舊交零落殆盡何日坐聆塵談開我蔀塞臨風無任悵悵。

答湧卍斷疑禪師

煙山某侍者來十二月未酬之書與二十年未盡之誼且喜酬矣盡矣肝膽可少無疚矣然非足下受托直指旁通恐雲間僻隅似非便路又不知蹉過幾時謝謝湧卍鄰鄕靜養爲最予𨿽身居鬧市此心常在蘿靑冰碧間何者攀緣富室曳裾朱門予所不能也酷暑珍調敢就尊言上祝。

答豎玉馬居士

火雲爍石度日如年法偈遙頒似惠我一帖淸涼散熱病頓瘳矣東土𨿽習染成風然南金自南金沙礫自沙礫隨彼之來權以應之未有不適宜者也若云大冶所施則吾豈敢天臺回幸卽鼓華亭之楫庶幾山中好光景好趣味我得細聆而與汝山中老人隔江相見也。

與鮮子胡太學

別來許久忽移杖子度茸城覺武原如隔天上生平親知皆未能委悉致問非惟世相之罵門且亦自己多生愧悚也昨有僧至知尊夫人已轉兜率陀天驚而又喜其所喜者無他以尊夫人修善勝報應如是耳弔慰之私曷敢違眾惟祈節哀順變照破人間生死事是乃第一受用處也秋淸月冷再晤何時臨楮不勝惓望。

答云將徐居士

某材疏識淺百無寸長偶讀佳章遽爾奉答眞所謂向雷門而擊布鼓多見其不知量也辱承過譽諄諄益深自愧若門外漢之云此亦臺下溫謙厚徳𨿽然盡大地是个解脫門更於何處分內外乎一笑。

與西林二隱禪師

聞法體乖和已逾半月想亦春夏之間爲眾竭力所積感而致者足下善能調攝像龍欣躍多矣撐持叢林大都汝我各有不如意處齒痛應知齒痛人卽此之謂十九日明發回準擬奉候中途遇卒雷暴雨衣衫漂濕弗及登岸世事之相違每如此可嘆也新刻請政余容面晤傾倒。

與轢嚴居士

拜違丈室芙蓉四度花開矣佇望愈切消息愈疏所賴有不可疏者以法乳同源之道義在也足下眼目精明久樹滹沱旗幟諸方老宿敲磕殆盡予深知仰▆時欲瀝膽披肝柰爲向者若輩懷黨與之私互相▆陷偶眉尖頭覷破遂爾撥棹東歸從此以去住明發應超果挈挈波波自憐業債未滿然究論將來實非予疏慵本願也中元前老人到山足下道履淸安都已備悉他日借路經過尙圖謁敍叢社荒寒言之於邑足下其何以教我。

答孟衍王居士

讀臺下雪參偈如珠玉珊瑚滿盤托出直得富兒貧子个个立地贊揚自非宗教俱通安能描畫逼眞若是乎𨿽然此猶落第二著若夫向上一著須就未舉筆未動舌之先描畫將來方爲好手只如未舉筆未動舌之先又如何描畫得花前霽後閒尋徧露出虛堂冷暖人卽此是謂眞描畫矣。

答鍔須姚居士

南榜已放𨿽云康了居士亦當作塞翁失馬觀也大抵富貴功名自有定分何須焦慮聽之於天可耳異日者必以吾言爲然。

與駿卿馬居士

入冬以來一副枯腸甚是疏淡昨忽沾以濃煎厚味𨿽然毛孔香生而舌根已被換轉矣如何如何城居無事尙冀過我齋頭坐談淸話間消白晝也。

答狷庵單居士

客冬辱頒翰教因數時人事冗忙弗及裁答去後未幾忽遭不測之波又來超果坐候賴佛光庇護驀地瓦解冰消否則此身受累歲底無寧席矣燈前雨落艸舍寂寥偶簡出翰教讀之再三深荷盛意不能忘也然臺下脫略世緣精勤百倍且亦痛領先輩鑪錘入正知見钁頭邊事豈敢相欺乎白燕庵嫩梅老竹流水平欄總是揚眉豎指之儔何等現成何等自在如元者鈍駑匪材只宜荒村寄迹茸城蹴踏似實難堪臺下其照諒我耶佳刻鏗金珍畱榻左爲詠吟之助不揣巴詞聊以志感幸惟莞而削之依依山斗遙望神馳。

答大慈印山禪師

別後音耗杳然毋論甬東鄮嶺諸峯如在天外卽海苔一味亦久不夢見矣忽於寂寞鄕中捧讀手教並接厚饋向所謂如在天外者今已目前久不夢見者今已親嘗也謝謝履襪二事聊答先施大法任躬惟應接毋倦是禱。

答道安禪師

臺南古稱法窟聞足下頗愜素懷柰何波臣作祟驅一隊鐵額漢挺身直入盡底搜空予料此時退鼓不打𨿽有全機大用亦無如之何矣然以足下道眼徳量觀之吉凶禍患烏足以動其心今又移入福泉舊居恐此地精藍藉足下重來興復未可知也超果近城繁雜予去夏勉彊赴就臘月戒期圓卽回中間不如意事甚多弗能詳悉百里匪遙參晤有日旦夕當洗耳以俟佳音。

復朱元甫居士

去秋入超果門來削髮披緇雲間僧俗相識者咸謂元甫決烈丈夫能捨難捨得果成功跂足可待也今秋仲廿五日忽接手札讀之不覺駭愕是何其負初心半塗而廢乎然魔障重纏已知勢弗獲免火坑久戀恐生後悔之端從此以去仔細行持作福修善亦系在家佛子爲人喫緊處余則山僧不必言且無庸言矣良藥苦口幸加詳察。

寄鏡巖張居士

悟空回知居士遭無妄之災受盡勞擾想於今已釋然矣予嘗思世間多有不平事以居士之生平言行純篤尙且蒙污若是是豈前因後果夙債須償故逃脫弗得乎錢財倘來物人生虛幻影但能一一照了則𨿽陰霾滿眼於鏡巖分上何傷也勉之勉之。

與闇然居士

予在明發有年同法乳弟昆並無一信及一人至者惟煙山西林湧泉大慈湧卍數輩尊宿而已今湧卍已入涅槃余則山川阻隔不能時常聚晤每思及此爲之惻然水鄕僻遠世景繁難種靑菱采白菊看芙蓉映水聞月桂飄香一段淸幽亦足隨緣自樂較之區區名利逐臭尋膻者知夐絕萬萬矣邇來宗唱弗古善知識多以攀緣爲佛事求書薦引倚勢悠揚始則賄托私行謀居大剎究則無財受辱滿面慚惶嗚呼使果能滿面慚惶也還許伊具些須气息惟其不能轉見醜耳山僧此言蓋實有爲而發因悟空來故得再遣是楮也普納度牒官府暫爾停畱竊恐行之不果令堂尊恙安否超恂法語寄去否並問。

寄日斯馬居士

圖川話別僅爾兩年靜言思之如隔世事令侄至知近日所作村居三十韻句句精奇惜未獲睹全璧諒不吝手錄一稿以見示也衡門之下可以棲遲十畝之外桑者泄泄非居士其誰乎敬占五言絕奉贈云一笛秋風老千家晚照多此中眞樂處桑海柰伊何然耶否耶均付之一處耶予有厚幸矣。

復海會憨璞長老

召對賜紫乃唐宋以來帝王盛典厥後寂寂無聞矣今皇上聖哲英明畱神宗乘駕幸海會卽詔汝入萬善殿咨問佛法大意汝能隨機應答理諭善導聳動宸聰賜紫歸寺此爲法門增光可喜也子蒼賫書儀語錄至又言汝立職兩序處眾以和無越分無驕心無敗事兢兢業業知進知退不爲利誘不爲名拘不爲物忤此眞正撐持法門體裁可喜尢甚法門下衰趨名逐利者覓一施主稍發信心便登門拜謁況蒙九重之寵錫沐上國之恩庥而恬澹安適寧有幾人乎予數年間眼不耐見耳不耐聞只得向水國煙村藏頭露尾且亦自料力無能爲也潭深魚聚樹髙招風愼旃哉其勿以予爲念。

寄一舟上座

腳債已息偶爾獲个住處隨分安居盡有餘適切莫起貪妄想此山望見那山髙也人心如漏卮幾時能滿足靜以待之勤以修之嚴以守之佛祖龍天自然不甘瞞昧耳別去數年音信杳絕適杭城老僧來知尙在海濱靜室深恐冷落不過故發是言以相勸勉也春閒撥璜溪一棹何如。

寄俗兄明吾並梓弟

漳海安危不測人窮物耗數年尢甚吾兄與弟如何飄蕩得過擬欲移策南行完全未了事業頓覺進止兩難肝腸俱痛況當藂社寥寂之秋住庵者困於庵住院者困於院七手八腳自給無餘誰能百順滿前坐享莫大福報乎侄兒長成倘肯脫俗離塵共嘗甘苦亦可以酬親恩佛徳而不忝所生也臨書三囑。

寄韻峯首座

別後未知寄迹何處杲禪人來方喜在壽寧回龍也迄今計之又四易星霜邈無信息矣近聞山祟作擾面門創傷此系夙生報緣不由躲避惟冀以太虛襟度隨順世情於漚花露電之隙深躋聖賢堂奧𨿽患難顚沛匹如間也頂脈公掛瓢天隱亦聞逝世諒相去弗遠必爲料理後事者出嶺有時故先附楮慰問。

寄韜明禪師

兩夏絕往來未能一字奉候甚歉甚愧蓋由世禮蕭疏道情脫略有倦於參謁應酬耳頃晤古璧翁挑燈夜坐談及舊交落落彼此一方惟足下宿福所鐘十八灣頭舟騰浪湧直令人欣然抵掌也剞劂氏孝若胡君刀法精工素所任用如龍華欲刊全錄似捨渠不足以效勞者無因至前渠安敢爾毛生之薦竊代爲之幸深鑑微忱而使之就試他日考功奏績印板上打出畫畫光標始信予言非浪舉也。

寄茂林徐居士

薰風自南來殿閣生微涼二語卻應時應節但不識穿衣喫飯之際曾一回汗出否曾寒毛卓豎否曾徹體淸涼否饒居士一一與麼我還要問汝天寧老人鼻孔落在何處呵呵客冬有入璜溪之約何往返金粟遺失前言參學道流豈盡作髙低冷暖態耶想讀此必大笑而釋之矣。

寄南玄董居士

斜涇僻壤辱臺駕賁臨詢及宗門向上事當時行坐晤對卽知是夙有根器人也別後世途紛擾弗獲續奉淸談心甚懸念越見上人至述居士篤信之切參究之眞而能就塵緣作用中擺撥淸楚此寔難得然猶冀著鞭角勇勿計工程必親履大休歇田地方爲了當諒居士根器厚趣向髙與前輩無異決不中道而止耳玆因便羽乃貢數字問候何日布帆張風來以慰我。

復桐庵上座

來書疊至足見爲道之誠慕予之急也但恐過急則易疏而爲道之誠似有未盡耳上座罷講歸禪气宇魁岸一旦放下復子坐我山中須辦个久遠心著實琢磨始成法門重器夫何年月未終幾番起倒卽此觀之是不急於爲道而急於爲人也其取疏不亦宜乎禪門如巨澥轉入轉深若非深入數層機用何能活脫識見何能超卓語言何能峭利佛祖公案何能透熟上座旣不把予作等閒看予又安敢使上座作容易得思之思之彼湖西關外獐頭鼠目之徒豈少也哉至於求記文以爲禪宗住山張本予靜地思量卻難假筆閒房半榻糲食三餐待上座到恰好時節自有人來證據住山張本在是矣外此予罔之知。

又

此事不在語言文字上汝若向語言文字上東搜西索總於此事毫無干涉也古黃山谷蘇長公輩文章冠世學問驚人如何被晦堂諸老輕輕一拶便茫然不知下落卽徳山和尙善疏經論眼空四海如何到龍潭吹滅紙燭處打失雙睛點頭自肯此豈記持誦閱依文解義之境界哉須知吾人腳跟下有一段奇特大事必透頂透底脫略一回方可與佛祖把臂並行作法門忠臣孝子而爲一切人抽釘拔楔者也來書云云枝葉亦稱繁殷本根惜乎未實若本根已實則不敢輕笑眇目跛足者之呈頌做偈也彼明招雲門非獨眼跛足乎若本根已實則不敢狂譏披衣據座者之掠虛哄騙也彼𨿽少眞金豈盡鉛汞乎若本根已實則不敢以雲門餅趙州茶洞山麻爲世法通佛法也彼覿面提持之旨要人直下知歸豈世法二字所能擬乎若本根已實則不敢以有時恁麼有時不恁麼爲混亂外道有時總不恁麼爲落空外道也彼機輪互換妙用全彰鳥嘴魚腮窺覷莫及豈胡穿謬鑿所能注解乎臨末又舉二祖云了了常知言之不可及汝且道了个甚麼知个甚麼言之不可及者又是个甚麼而今而後可將生平學問撇之汪洋抖擻精神單就本根上討个端的才有說話分所謂未悟以前句句用不著旣悟以後字字用得著者此也其或仍前妄想杜撰支吾我道猶隔江那邊更那邊在呵呵山僧婆心甚切上座錯會太多山僧已開方便門上座自入偏蹊徑幸加詳察時不待人截斷葛藤無煩垂念。

復扶曦楊護法

咫尺天涯每動落月屋梁之想不知何日得再坐春風玉樹中也瑤翰下頒兼隆厚貺茅茨生色感佩良深竊思臺下抱逸羣之資如明鏡止水事物之來弗受昏昧尙望於應接紛擾之間一翻翻轉則𨿽塵垢俗緣著著是出身路著著是佛法妙用處也又何待擬心脫去朝夕周旋始爲快哉玆因修書上謝故敢僭言及此諒宏懷遠識必不見罪季春漸暄祈順保憨公髙郵過歲社前已渡西江矣並附聞。

復覲周徐居士

抱痾廿日筋血衰微𨿽稍飲粥湯而風寒尙怯也金粟衣塔之造竹樓直筆之刻足下羽翼捍禦之功大有裨於法門世教此不惟老人常寂光中踴躍萬倍卽若輩之鉤緣越分納賄陰謀者亦可竄首汗顏矣同門知與不知姑勿計論足下但盡其心行其道便出尋常一頭地求塔銘系叢林大體予調理得早月初當來武原一晤遲則徑去福嚴諒尊駕此行亦免不得力疾頓謝。

寄杜則林居士

昨蒙臺駕入山惠顧艸樹竹石精彩百倍且亦相見宛如舊識而一段眞篤至情令人景慕此乃夙緣之有幸也別後三復瑤篇气局豪雄議論通暢𨿽蘇長公楊內翰不能過者但曹溪源流拈頌半入世套更須仔細研磨就伊骨髓命脈上點出便見機用縱橫殺活在我方與一派老禿奴蹄角相肖庶不辜今日際遇根由耳居士奇偉蓋世撥著自知落處諒千錘百煉無容山僧下手也然此亦因居士深信斯道故敢斗膽冒瀆倘芻言弗棄竿頭進步蓮山法社喜得一知音人互爲唱和夫豈讓曾參之惟迦葉之笑已哉試期畢再祈面晤吾當於玉蘭花下拂席以待。

寄興教惟誠法侄

分袂多年彼此須鬢半白矣滄桑世界無限淒其而鶴松峯一片地得賢侄以爲福主敝鄕善信何幸之甚也予寄迹浙中未能旋裏秋仲扶先師靈龕入葬檗山私心稍已寬解柰海陬遷徙跋涉虞艱潦倒杖頭又被業緣纏住不令人大揶揄乎捨弟侄來知法履康安洪鑪正焰𨿽塵談弗獲坐對而風光所屆諒必遠映我莆川也臘盡春回到漳日近相逢一句賢侄其有以慰予。

﹝海鹽居士劉貽我湯惟聲敬宇衝宇省初

信女羅氏倪氏捐貲助刻祈百事如意﹞

百癡禪師語錄卷第二十四終嘉興大藏經百癡禪師語錄

百癡禪師語錄卷第二十五

嗣法門人超宣等編

說

慈云說

云一爾或爲濃云則地黯天昏或爲寒云則冰枯雪凍或爲閒雲則海晏河淸或爲祥雲則民安國泰然未有如慈云之普覆且久者所以我佛世尊開方便門隨機設教人目之曰慈云曰法雨蓋言其澤之及人者深而化之洽物者廣也吾儕有出塵之姿常爲慈云所庇苟不思自庇而且戕其所庇則爲濃爲寒者至焉是豈云之罪哉古鹽云禪人丐予書予故出慈云說以示之𨿽然慈從何起雲從何來試更下一轉語。

潤庵說

玉藏山而石潤珠在淵而川潤金饒箱而屋潤人而有仁義道徳則睟面盎背心廣體胖其爲潤也不旣多乎惠州鑑維那求予易號書云潤庵蓋直示以存養之功而善致其潤者也由是推之一艸一木一沙一丘皆一潤庵也一身一鄕一家一國亦一潤庵也充而至於萬象森羅微塵剎海無一非潤庵也三世諸佛歷代祖師以及人仙鬼畜林林總總俱在一潤庵中往來不礙變化無窮也當叢社搖落之際人物枯槁之秋不念自潤潤他爲眞實地則誠異乎吾所聞者矣勉之哉。

拳峯說

山之髙而秀者爲髙峯居中而傑出者爲中峯幽邃深奇重重而屏衛者爲萬峯拳峯之義何居也意者眼界豁開羣峯拳小歟意者人境雙彰物我無二歟意者如借指諭月因拳以見峯歟又意者機用現前神通莫測如巨靈之劈太華俱胝之喝石巖歟不然拳峯之義果何居也予爲汝易號拳峯思其義而不自解今乃以不可解之義重爲演說汝試執此以徵之友朋或有善代予解者則拳峯之義了然定千古矣書至此適一長者曳竹杖而前予且喜且嘆曰拳峯來也遂擲筆。

圓機說

世尊四十九年拖泥帶水權說實說如珠走盤如盤走珠此其機之最圓者也徳山見僧便棒臨濟見僧便喝快如奔流度刃疾焰過風此其機之最圓者也趙州柏樹子洞山麻三斤楊岐金剛圈五祖鐵酸餡萬種千般不可湊泊此又其機之最圓者也圓機之義大矣哉汝號圓機倘亦有意於此直須掀翻窠臼掃絕廉隅迷悟兩忘與奪自在不泥一途方便轉身異類中行熾然作用而靡涉思惟弗動眞機而圓應法界夫如是始實見爲圓機也設或拘之執之局限之株守之則全體不能現前施爲不能超卓要與從上佛祖把臂共行太遠在上人聞是說欣然再拜曰某𨿽不敏請事斯語遂並爲之書。

瞬伊說

武原目上人以瞬伊號徵予說予返詰之曰瞬伊何說也說之安能乎上人曰某讀香嚴偈云吾有一機瞬目視伊說蓋取諸此也予曰若是則子已解說矣奚待予嘵嘵爲𨿽然瞬者是誰伊又是誰如謂瞬自瞬伊自伊似屬兩个如謂瞬不關伊伊不關瞬太煞瞞頇如謂伊必待瞬猶是捏目見空華如謂瞬必待伊已是無端成特地如謂穿衣喫飯是伊行住坐臥是伊則一瞬而伊在不瞬而伊亦在也如謂溪聲山色是伊華笑鳥啼是伊則離瞬以見伊不可離伊以言瞬亦不可也子說瞬伊當何所辧焉上人默無以應予舉筆示之並書是說以貽之於是大笑而去。

一舟說

舟能濟人亦能溺人能溺人者非吾所謂舟也吾所謂舟以智慧爲航以道徳爲櫓以平等爲舵以慈忍爲篙春潮雨急不足驚其心野渡風飄不足幹其慮安安坦坦無系無拘普度羣生共登彼岸此之一舟不亦善乎嗟乎時異勢殊人情洶湧求其能自濟者鮮矣尙望濟人耶因惻然歌曰塵世茫茫兮汩沒未休利名牽挽兮日夕勞求誰爲愛河砥柱兮截斷眾流福城濟藏主兮汝今易號其毋忘此一舟。

淸響說

攪而不濁之謂淸觸而能應之謂響識淸響之義者可以了然會心矣然則花翻蝶舞水動魚行竹葉吟風松梢墜露皆淸響也奔潮浩浩伐木丁丁鐘鼓交參村歌互答皆淸響也乃至迅雷震地白雹飛空獅子咆哮須彌岌峇亦皆淸響也故曰根塵旣銷空覺圓淨剎剎塵塵歸吾妙性內無所著外無所依淸響不存聽將安寄克聖上人乞庵名於予予甚愛乎淸響而書是額以贈蓋竊取夫從聞思修之意云庵去梵勝咫尺許予每興至卽攜諸子坐於古梅下剨然長嘯杳不知塵世之所之。

晦名說

夫名不彰於當世識者譏之矧庸人乎而子獨以晦名稱何哉雉以文而見罹龜以甲而刳腹士以華言美辯而永處困窮皆共不善晦也善晦者蓋有道焉抱闇然之徳而不炫守潛龍之位而不悔深藏密用與世相宜𨿽禍福患難弗得而奪也嗚呼今之浮囂靡實沽求令譽者豈少也耶半窗風雨兀坐無聊偶念及此感慨系之因援筆徵名而略爲是說。

松隱說

華亭之東南有松隱裏焉相傳赤松子隱於此故名裏有寺亦名松隱蓋因地而著也上人號松隱其玆地之所生耶寺之所出耶抑慕赤松子遺風而欲存名以核實耶噫是大不然吾聞松之爲木森森也磥砢多節歲寒不渝用之髙堂可以充梁棟藏之深谷可以飽煙霞泉石樂與爲鄰竹梅常與爲友上人之意殆有取爾乎且就華嚴法界諭之松而必於隱理法界也隱而必於松事法界也松卽隱隱卽松理事無礙法界也隨所有而無一物非松隱事事無礙法界也法界之旨旣彰則指一松而隱非狹也擴大地虛空爲松隱非廣也非狹非廣無古無今了了明明自由自在然則松隱之稱又豈易得者哉上人倘具有別說請無隱以語我。

克聖說

克聖有三義焉克者能也謂其養到功成而能詣乎聖也克者勝也謂其機用全彰而超越乎聖也又克者去也謂其絕學無爲萬法俱泯而不立乎聖也子於三義當何所取耶然非能聖不可以超聖非超聖不可以去聖由漸入頓有淺有深異泒千差合歸一致豈若今之杜拗阿師妄自尊大爲克聖也乎顧名思義責在爾躬日往月來幸勿蹉過忽若問克聖之工從何下手山僧驀頭便棒而已此外別無所知。

沛然說

牛蹄之涔不足以語水鷗集之渚未可以諭流何者勢窮而源淺也若夫長江巨河波聲浩浩沛然莫禦異泒咸歸其爲勢與源也不旣遠且深乎夫道猶水也通天地亙古今循復無際流行而不竭者也人而由道亦當由其大者發猛銳之心秉堅忍之性勇往直前如鯤鯨吸川涓滴靡剩始可稱爲摟空如來藏拶碎祖師關越格大丈夫也孟子有云舜聞一善言見一善行若決江河沛然莫之能禦何況無上大道而可蠡測杯酌以求之耶居士字沛然予書是說請質之蓋有微意焉更爲歌曰大道之源兮遠且深天荒地老兮不屬浮沈願歸來兮力自任掀翻萬疊千潯兮直透昆侖積石而無負乎予最初心。

瑤臺說

居士字瑤臺者蘇之洞庭人也余聞夫瑤宮玉闕列仙所居中有瑤臺臺下有瑤池池邊有瑤樹瑤花瑤艸映發其間坐而樂之撫瑤琴酌瑤觴淸虛寂寂歲月不與凡塵同居士想亦慕此乎然而竟以瑤臺立義何說也瑤者取其內外晶明無瑕無玷臺者取其崇髙壯麗不倚不偏卽髙明之名證髙明之實博厚悠久配地配天意在是歟今吾佛世尊之教至髙至明細而塵毛大而法界罔不由之而建立誠能推本有髙明悟入世尊至髙至明之教則十方剎土任汝縱橫淨梵金仙皆汝伴侶較之瑤臺之樂相去又幾何耶故曰瑤臺者自心之瑤臺也自心現前瑤臺隨處現前矣倘有髙明勝予者居士請爲廣其說。

古石說

吾閩人景公奉長崎隱和尙之命往姑蘇省覲偶寄瓣香以古石號匈予說予思夫江郎片石髙而古者也三山虎石怪而古者也黃梅墜腰之石與新昌鐫佛之石亦何嘗不古然皆有年代可摹形名可擬稱曰古石未見全奇公所謂古殆異是乎是石也非方非圓非靑非白非隱非顯非柔非堅獨踞曠劫之初超出威音之外巨靈神力劈破無從摩醯眼睛覷捕莫就惟洞徹法源者頗測其仿佛而纏情縛識之流𨿽日與提掇終不可幾及也嗟乎予之言古石者止此耳諸方門庭浩浩諒非一端公盍廣求之以畢其說倘若問如何是古石底意大小百頭陀當機尙有轉語在。

傑峯說

卓立不羣曰傑岧峣獨秀曰峯峯而以傑稱則又超出眾峯之外矣惟人亦然稟天地之气具萬物之靈峭峭巍巍孤孤迥迥向佛祖行說不到處與奪縱橫自由自在此其傑之尢也信根旣深把捉旣定就語言文字上東嚼西咬驀忽洗面摸著鼻盡將自得不傳之妙方便轉作爲人此其傑之次也若夫生無傑才莽莽蕩蕩輕蔑因果甘處凡庸譬猶撮糞積成塿阜徒增穢臭要望崚嶒傑出驢年去古有傑峯愚西安余氏子也參止巖悟道偈云夜半忽然忘月指虛空迸出日輪紅後開法福慧龍象駢臻禪人今自易號爲傑峯意亦羨此歟幸刪舊染而毋徒飾乎虛名。

耳融說

新蛙吠月嫩竹敲風步出松門之外靜坐片時悠然若有所得也因思此方眞教體淸淨在音聞從聞證入獲大圓通剎剎塵塵渾融無礙古聖人垂慈闡化顯意立言利益功綦深哉良由眾生顚倒迷己逐物𨿽本聞眞聲日常現前非是耳邊蹉過便覺胸中凝滯欲其旋聞返本了了融通詎可及耶禾能仁聞禪者字耳融偶寄一紙需予說予懶甚麾筆硯半春矣乃舉向之所得者以相告非僅曰文辭已也願熟聞而思之。

戒月說

予過吳門之堯峯戒月禪人以字號求予說予曰戒如瓔珞珠亦如淨滿月珠月本圓明古聖如是說然而戒有時而破滅月終不可滅月有時而晦缺戒終不可缺故非戒無以見月之全非月無以諭戒之潔月禪人宜緊切眉毛剔起細參觀眞月現前光透徹𨿽然山僧與麼指陳也是證龜成鱉。

紹中說

天下之大本曰中得其中則無偏倚之差亦無太過不及之獘而大本立矣是以堯執中舜用中孔子時中道統相傳見聞私淑總無非紹此中也況吾佛祖至中之道一路平坦浩然大均授受同堂親承面稟見聞者未易窺其奧私淑者莫敢繼其蹤邇來大本倒置中道欹傾紫色奪朱鄭聲亂雅此無他紹之不得其人故耳上人號紹中其可弗顧名思義而深求所以紹之之實乎予因是亟爲說也不以贈而以規。

靈璧說

鐘山之璧灼以罏炭三日三夜色澤不變得乾坤之靈气也漢武帝築招靈閣有二神女各畱一玉釵元鳳中宮人謀欲碎之明旦開匣化白燕升天此非壁之靈乎若吾心之靈璧則異是神光獨耀迥脫根塵本自圓成不假雕琢靈山三百餘會之玄談西東千七百祖之絕唱皆以此璧豎爲光明幢運爲般若舟融爲善見藥使暗者燭危者濟病者瘳執者化無一方不徧無一處不周而無一物不照攝也嗟夫眾生背覺迷眞塵垢日積致本有壁光弗能露現亦可怪矣子所謂靈璧吾已知其在此而不在彼𨿽然至寶無私未容終祕請以示之玉人。

剖微說

堯峯副寺號剖微者丙申秋會於山之照軒以白紙一張索字說予沈思數日而竟莫得其解也返棹華亭知欲辭之不可乃謬爲解曰諸法從本來常自寂滅相夫寂滅相非微乎有物先天地無形本寂寥夫無形寂寥非微乎三世諸佛於此微中證入而不宰其功歷代祖師於此微中了悟而弗睹其狀參玄上士於此微中咨究而罔測其蹤由若然則子之欲剖微也又向何處下手耶今再謬爲解曰世尊拈花迦葉微笑馬祖一喝百丈耳聾此其善剖微者也龍潭吹滅紙炬而徳山洞徹臨濟喫黃檗三頓痛棒向大愚肋下還拳此其善剖微者也以至須彌山木上座破砂盆娘生褲三腳驢子弄蹄行八角磨盤空裏走並及五君臣四賓主三玄九帶十智同眞等語如利劍轟雷莫可紀極皆其善剖微者也子欲剖微能就是而學之則無微而不剖無剖而非微矣外此而別求剖微之道實非予所知也倘若曰予之所說俱爲剖微錯下注腳耳阿呵呵夫復何憾。

自牧說

不借人力謂之自善爲調制謂之牧能卑謙以自牧則在在無虧頭頭合轍矣君亦知牧牛乎鞭之勒之馴之伏之毋使犯苗稼故我宗門有牧牛之說梁山有十牛之頌至今參學人皆藉此以爲口實也石鞏禪師居馬祖會下在廚作務次祖問子在此作麼鞏云牧牛祖云牛作麼生牧鞏云一回入艸去驀鼻拽將來祖云子眞牧牛也看他古人眞實踐履𨿽尋常作務之頃未嘗須臾忘此道豈若近代師僧迷昧自己向外馳求無捍禦調護之功而終其身坐沈黑水乎上人號自牧予見夫頭角崢嶸乃爲略申其義並說偈曰自牧牧自莫分一二依而行之更有何事。

淨云說

捲舒萬變蔽日排空世間之云也若有一毫未淨則大地山河尙存點污起滅不停妄緣日積吾心之云也若有一毫未淨則生來死去終屬輪回是故知識出興於世或示語言或主棒喝種種方便總爲諸人開迷雲現慧日以與天下共見耳雲開日現卽淨云之說也吾儕依知識之教亦當思所以淨吾心之云吾心之云旣淨如獲舊物如歸故家心戶洞明性天恢廓而爲雲從云等語皆歷歷有據矣禪人號淨云予乃說淨云之義如此。

常關說

是室坐堯峯法堂後一座三間未有額予爲題常關二字問者曰據師立意其亦門𨿽設常關效陶公之賦歸去來乎曰不然也予所謂常者常而不常不常而常也常而不常如烏兔麗天東出西沒而弗變其位不常而常如江湖行地東流西注而弗易其波也予所謂關者關而不關不關而關也關而不關如皇畿帝殿防衛甚嚴而任人來往不關而關如懸巖窮谷仰瞻甚邇而絕人躋攀也今且以虛空爲堂奧以日月星辰爲戶牖以森羅萬象爲幾筵包法界而不見其寬入微塵而不見其狹時而行个中沒途程時而住全身常獨露時而坐花落鳥銜過時而臥多生大夢破則此常關也固非鬼輸神運之所能成又非趙老黃龍之所能測而竊符假雞之輩寔無容擬議於其間矣問者唯唯而退予遂書是說附之亦以見常關之一驗云。

一月說

予嘗徙榻坐於璜涇上當門月滿素彩流波時而俯仰嘯吟竟忘其倦睡也未幾陰雲四起靉叇浮空向之皎皎淸光欲覓絲毫無有矣有禪客從旁嘆曰異哉物態之變遷世境之夢幻人心之昏翳其亦如此月乎予曰子知月之爲月而莫知非月之月知非月之月而莫知眞月之月眞月之月非色像不可得而見可見非眞月矣非境緣不可得而及可及非眞月矣故靈山話月曹溪指月馬祖玩月寒山比月究實將來總落第二月也然第二月與第一月初不離乎眞月惟許當人念念圓融心心靡間向形名未兆以前豁爾開悟大千晃耀絕藏覆萬別千差悉貫通譬如一月印千江江無受月之意千江印一月月無分照之心夫乃信眞月𨿽不可見而無所不見眞月𨿽不可及而無所不及無所不及而無所不見則𨿽物態變遷世境夢幻人心昏翳於眞月庸何傷焉上人號一月是必有得於眞月之妙而非水中撈月者比因索字說遂筆此以對復爲歌曰眞月團團不滯空兮迷雲蕩蕩杳無蹤兮古聖今賢直指同兮安得四海九州士惜影駒而銳用功兮。

耳澄說

夫眼之見色隨色起想則眼被色礙矣耳之聞聲隨聲起想則耳被聲礙矣有所礙卽有所緣緣愛生貪緣憎生瞋常住眞心昏濁日固吾知其未能澄也然而澄必於耳何說也娑婆世界以音聲爲佛事琴瑟琵琶箜篌鼓樂人之所樂聞也且以人之六根惟耳根最利隨所聞而入之澄澄湛湛不動不搖卽妄全眞應時解脫無處而非常住心無處而非淨明體矣由是推之六律五音澄耳之具也松籟風濤澄耳之譜也鳥啼蟻鬥蛙吠驢鳴澄耳之官也兒笑婦罵鬼哭神號山動雷轟川騰谷應澄耳之節奏也只爲耳不善澄澄不關耳遂至種種蹉過習焉不之察耳若夫古隱聞讓國而洗耳臨淵隔壁聞墜釵而籍名破戒此猶泥耳澄之迹非吾所謂澄也耳澄上人得虔老三絕而進乎禪者也學以成之悟以通之自澄澄人於玆可卜矣是故書耳澄之說以贈。

心遠說

堂而以心稱示近也示近則非遠矣孔夫子云仁遠乎哉我欲仁斯仁至仁者心也仁不遠心可言遠耶又云道不遠人人之爲道而遠人不可以爲道道本乎心者心道不遠心尙可言遠耶然則堂何以心遠稱也我佛如來於初生時手指天地雲天上天下惟我獨尊指此心也已而棄皇宮入雪山苦行六年觀星悟道悟此心也厥後說法度生三百餘會一花拈出付囑飲光亦說此法付此心也故知心也者橫亙十方豎窮三際包羅萬象收攝四生非體狀所能比陳非方隅所能趣向非途程所能限數非五彩所能畫描則其謂之遠者宜也法華經云深固幽遠無人能到登斯堂也必有恍然會心立臻其極者矣西東列祖燈燈相傳傳此心也以至臨濟喝徳山棒祕魔叉趙州柏總無非發明此心也然而毫釐錯謬未免凡聖岐分更或見刺不除動成情識窠臼則其謂心之果遠者誰曰不宜也子思子云知遠之近可以入徳登斯堂也必有擴光明正大之體而合儒釋爲一家者矣若乃心遠地偏鬧中取靜至夫遠爲營遠爲慮欲箕裘繼紹無忘創始之艱難此作堂者之遠心當別有在予不敢以瑣瑣計也居士徐姓號拜言華亭人因舉堂之義以質予而乃爲是說。

英山說

山之英者曰天目曰雁蕩茂松苞竹泉石幽奇皆人所遠慕而願見也反是而荒童不堪指之爲英難矣人之英者曰名賢曰豪雋道徳文章充內盎外皆世所願學而樂聞也反是而愚險百出名之爲英亦難矣然英山之說自古有之予不敢匿古之有而借以圓汝名易汝號豈無意也耶因引聲以相告曰維山之英巋然秀榮人與山類責任匪輕毋墮厥志毋閉厥明愼而修之大事可成。

淡生說

人之生也多喜濃而惡淡故道情世味分焉世味濃則道情自薄世味淡則道情自親君子小人之殊相去僅一間耳吾以是知君子之眞能淡也語其道淡而不厭推其行淡而可久品曰淡品交曰淡交原憲之獘衣顏回之陋巷尼父之蔬食飲水一堂風冷淡千古意分明何嘗有絲毫許爲生累哉矧我輩毀形棄俗欲學佛祖無上妙道而可不向淡中求乎是故茅茨土室淡於居也瓶缽隨緣淡於食也破衲毿冬夏弗易淡於身也澹乎耳音樂雜陳而不聞澹乎目靑黃互映而不見澹乎意百孔千瘡而不幹其慮澹乎心吉凶憂患而不撓其神以此透生死關關關悉透以此唱無生曲曲曲咸新以此洗多生罪垢如火燒冰以此建生平大功似花鋪錦甚矣淡之利益深也莊周子云達生之情者不務生之所無以爲若務生之所無以爲非惟不能達生抑且戕其生矣然予今日與麼說已費鹽醬不少予號淡生亦當思所以眞淡者庶幾無忝此生也。

大閒說

閒到無可閒處方爲大閒然欲大閒必自大忙始朝也忙暮也忙一句話頭力抵當行也忙坐也忙行行坐坐似迷方起居食息也忙忙如人負債遇追償驀然拶出火星發大地山河放異光橫按莫邪全正令外魔斂手盡驚惶夫如是則朝也閒暮也閒日升月落水潺湲行也閒坐也閒拄杖一條任往還起居食息也閒閒玉管吹風過浦灣弓櫜羽戢心王靜六國煙淸萬慮安此名絕學無爲者不假忙中偸少閒然則此大間也佛祖之境界賢聖之規標寬等太虛寂寥屹似泰山不動豈坐消白晝弗肯就勞以自疏散於事物之表者所可同日語哉並說偈曰大閒上人慕大閒直須步步莫放閒不到大閒未是閒閒無間處始閒閒。

格非說

客有以格非之義問予者予曰天下事理是與非相對有非中之非有是中之非有非非是是中之非識此義者可以言格矣格者去也如世間聲色貨利無明顚倒等容易迷亂人者皆非中之非去之可也格者正也如當人智慧徳相爲妄想執著所蒙蔽而不能證得者皆是中之非正之可也格者至也如機先展演格外提持有非佛非心非凡非聖非禪非道之語爲上士英流所擬測而莫窺涯涘者皆是是非非中之非至之可也若夫孟氏之言格非特就格君言也格者感也至誠以感動之盡力以扶持之必使君歸於仁義正道而後已𨿽然格君原自格己始也未有己不格而能格君者也故曰大人者正己而物正也客欣然作禮而退華亭修上人號格非偶索字說亦卽書此以對而終不復贅一辭云。

卓云說

卓云吾不知何說也詩云倬彼云漢昭回於天說蓋取諸此乎然而卓之與倬字義弗相侔也間竊爲妄計之云卓立太虛中或聚或散或捲或舒或萬疊如峯或一碧如海百變千化人莫測其端也自在自由人莫羈其迹也羈之不可測之莫能云之所以爲云者卓立之體原未嘗移動也吾人卓立天地間聚散捲舒曷有定止故應物無心如雲溶溶出岫也悠揚有態如雲遠映空林也浮視繁華如雲隨風過隙也因時濟世如雲爲雨從龍也甚而卓住云窩嶺上只堪自怡悅卓居云外云來閒兮我也閒就使無錐可卓白雲深處好藏身假饒共卓無人出手合招云爲伴若然卓云之說又豈容易計哉上人往矣其有指是說而不以爲然者當至心請問。

恆修說

南人有言曰人而無恆不可以作巫醫孔夫子云得見有恆者斯可矣然則恆者人之所難能也亦人所不可不能也何況恆於修乎故修不恆不謂之眞修恆不修不謂之眞恆世尊棄王宮入雪嶺六年苦行只此恆修也西天四七東土二三天下老和尙燈燈紹續長明弗替只此恆修也闡揚三乘十二分教大小偏圓種種方便如器貯水涓滴靡遺只此恆修也稟十重四十八輕戒法防非攝善饒益有情只此恆修也乃至導一切人念佛茹齋放生止殺衾影無愧寤寐坦如總無過此恆修也嗟乎今時學道者但聞直指單傳不加修證咸以聰慧之資望塵領荷撥無因果蔑視威儀滯識執情迷妄日積修且烏有又安見其恆哉雲間毗盧閣主人號恆修者蓋以三聚爲宗而恆於修者也名實相稱黑白共欽偶來斜涇索予字說遂因其所能者筆以贈之若謂依文解義徒事空談非惟不識荊抑亦笑予唐突矣。

敏求說

好古敏求聖賢之道人非聖賢曷容輕躁依而行之期躋閫奧大事有成照用俱到此敏求之說也知是說者入世間孝親敬長悉盡其義求宜敏出世間尋師擇友朝扣暮參悉盡其道求又宜敏或入世不能盡其義出世不能盡其道惟以安閒浮惰爲務名曰麟楦亦名曰馬裾夫奚益哉後生可畏諒不蹈此覆轍好古敏求當於是說有進焉。

半隱說

大隱居廛小隱居山半隱者意在非山非廛之間乎若然亦淺視夫半隱矣宇宙間人物器具林林總總不能獨居其全各有其半之理存焉如士能讀而不能耕農能耕而不能讀鳶能飛而不能躍魚能躍而不能飛舟可以泛水而不能陸行車可以陸行而不能泛水極而推之天地日月覆載照臨不能無缺陷故曰天地無全功日月無全照至人無全能萬物無全用若然則隱又豈能全隱哉且夫半亦非長短數目所能限也寸有寸之半尺有尺之半仞有仞之半乃至廣之百千由旬有百千由旬之半半已備全之機全已包半之妙石鞏張弓架箭射半个聖人中峯參妙翁許窺半邊鼻孔嘗情莫之測神鬼莫之知若然則半隱卽全隱也全隱卽半隱也夫豈名爲隱而實非隱身爲隱而心非隱蒼黃反覆終始參差以與貪夫同流取飛柯之折輪作山移話柄乎卓庵公結茅淮上額曰半隱蓋深念出世度生衲僧急務沈寂自了佛所譏呵姑借此寓言耳予揣其意而貽是說則謂之無隱也亦可。

一門說

萬法同歸之謂一凡聖同由之謂門門而非一則出入多岐未能轉身就緒一而非門則程途尙遠無繇入室登堂門卽一一卽門个中別是好乾坤知其一門可以不立矣孰爲門孰爲一寬若太虛明似日得其門一可以不設矣雲間應上人禮誦蓮經取一門自號因質其義曰予之一門以慈悲爲梁平等爲礎智慧爲柱忍辱爲關世界未有以前胞胎未具之始已當前顯露八字打開久矣何待今日運斧斤加雕飾牽枝引蔓以污吾門乎予嘉之乃就伊言而說偈曰未有世界早有此門當前顯露雕飾不存百千佛祖藉以居尊上人知也予復奚言。

無依說

凡世間物必有所依無所依則無以自立故本乎天者親上本乎地者親下親卽依之至也獨宗門一著則異是夫此一著名不得狀不得傳不得擬不得汝欲名之狀之傳之擬之盡屬情識依通知見解會要到無依田地萬里崖州古來特達之士皆實到無依田地隨機應用活潑玲瓏有時吞卻十方虛空使有情無情無出頭分有時放出山河大地任森羅萬象徧界縱橫有時取恆沙劫壽量爲自己壽量而不見其多有時撮千百億國土爲自己國土而不見其廣所以臨濟遠祖云無依道人是諸佛之母佛從無依生若悟無依佛亦無得所謂一剎那間遊履三眼國土入諸佛世界入眾生世界入諸魔世界乃至徧入一切眞俗淨穢等世界而不著不礙者總是自己無依道人玩弄神變遊戲三昧放去收來得大自在處也如未實到無依田地錯將佛法知見解會舌勞口沸障塞悟門其烏足以語此哉武原覲周居士契道已久我本師和尙曾以一杖一偈與之別贈一號曰無依道人予見而謂之曰旨哉無依願爲君說厥後思惟無依二字亦系假立對待之談況復立號安名就假立對待中說假立對待乎然事無一向今日之說不惟以踐前言而且以祝翁壽也翁壽原從無依建立也倘或曰佛從無依生壽從無依建立似是有依矣明發頭陀口掛壁上也不定。

劍光說

古之名劍甚多曰靑萍曰紫電曰龍泉曰太阿曰幹將曰莫邪皆有光光能射斗無不利利可剸犀善用者定國安邦而有餘不善用者全身遠害而不足若乃破生死之魔斷貪嗔之网摧憍慢之幢截邪外之種光同日月日月不能掩其光利資佛祖佛祖不能虧其利者自非般若爲鋒金剛爲焰歷劫傳持一口慧劍未足以當此武林耀上人字劍光其名劍之光耶抑慧劍之光耶光卽且置劍今何在擬議不來劍去久矣因筆是說而繼爲之嘆曰慧劍在握光燭天兮殺活臨時正令傳兮佛祖護念誰弗然兮子其善用而無刻舟求之深淵兮。

﹝海鹽縣比丘尼超弘同徒明原捐

資助刻祈道心堅固壽命延長者﹞

百癡禪師語錄卷第二十五終嘉興大藏經百癡禪師語錄

百癡禪師語錄卷第二十六

嗣法門人超宣等編

跋題

跋血書華嚴經

楚文上人以一滴娘生血書此大部經卷酬佛深恩其願力可謂勤且至矣予偶借閱過見夫紅雲絢爛紫霧蒸騰恍若置身於華藏世界海與毗盧彌勒文殊普賢同樹赤城旗幟又若與善財童子遊歷南方參訪諸善惡知識共演唱最妙陀羅故曰一念普觀無量劫無去無來亦無住如是了知三世事超諸方便成十力果能大家恁麼信去个个成佛已畢更有什麼佛恩可酬眾生可度者乎然杜順法師云懷州牛喫禾益州馬腹脹天下覓醫人炙豬左膊上且道這四句偈還與華嚴意旨有相應也無若道無杜順法師爲甚如是說若道有楚上人爲何不並書在這里臨安紙貴頭陀一狀供招倘遇明眼作家也只胡盧而釋。

跋血書法華經

雅上座發大勇猛精進心於自己指端放出紅蓮華色光明書此七軸法寶報答佛恩復持來示余求跋數語余應之曰不能也豈不見經中道是法非思量分別之所能解旣非思量分別之所能解汝如何書得汝旣書不得余又如何跋得書不得跋不得向此處挨拶將去便見盡虛空法界是一部經無邊香水海是一滴血則此要書要跋底又向什麼處著乎雅上座唯唯有間余曰吾跋已竟也遂呼管城子書之。

跋陳宗煥手書法華經

生身母氏歸何處七軸蓮經墨正濃書罷案頭翻數徧猶如古木動悲風以此報恩亦已足矣然其中有一句子完完全全居士實未曾書著且道是那一句忽地筆尖倒卓硯水奔騰娘生面孔儼然獨露方信祖師道本來眞父母歷劫不相離豈曰報之云乎時碧梧葉捲紅蓼花開某道人謹跋。

跋梵网經

盡十方世界是个网子盡世界人物是个坐网底人此网非密非疏卽不得離不得但能於節目未分時把定要綱輕輕一扯百雜碎便爾透脫無依全身獨露刀山劍樹任其逍遙餓鬼畜生隨類而往莫道閻羅大王佛祖都來摸索不著若猶未也且認此牢固腳跟謾自說大話好。

題金剛經

若見諸相非相卽見如來若見諸相非相不見如來喚教中說底是便背卻宗喚宗中說底是又違卻教明上人汝若向這里明得三十二分不消一捏佛及須菩提總是提瓶挈笠漢所謂眞能受持此經者語寔不虛其或取黃卷赤軸以爲然未免觸途成滯驢年討甚快活哉。

題祥禪人所藏五祖演和尙語錄

擒龍捉虎攫霧拏云手段髙超不可湊泊至其念聰明咒唱綿州歌則又風流迥特今古罕聞此東山一宗盛行天下也祥禪人汝且道我與麼說還說得著麼如弗以爲然試請諸方批判。

題中峯和尙梅花詩

幻住老祖於度竹篦子句下洞徹源底灼然如新篁參天气槪不倫凡卉若夫梅花百詠特其餘技耳比見叢林學者各抄襲一冊以爲腰囊至寶將謂幻住老祖面目全在於是吾恐常寂光中必莞爾笑曰此等瞎阿師亦太辜負予也。

題禪林寶訓後

勢利人我在古昔不少此輩今之叢席上下以勢利人我互相欺淩者醜惡較來尢甚而道徳仁義又何必問其能與否也三復斯編應知無地縮頸。

題韓愈論佛骨表後

如來大頭腦昌黎何曾夢見故其所論佛骨表亦只就事迹較量聳動天聽所謂夏虫不可以語冰者毋怪其然。

題東坡所畫古梅墨刻

大丈夫秉貞勵操飄然獨立不受世累拘染者有如此梅余觀此梅坡老一生爲人仿佛之筆尖上百載後聞風者能無興起乎。

題葉泰交所書地藏院答問錄

泰交葉居士不循本分以種種言句呈解於我老人好與三十棒我老人閱之不依本分鉗錘復以種種言句增其繩索亦好與三十棒今居士又欲求數語於蓮峯冠諸編首蓮峯更爲種種分剖亦未免好與三十棒𨿽然如是此九十棒中也有權也有實也有照也有用簡點得出者秪這一錄皆爲剩語將來把火燒卻不爲分外假如依稀恍惚半信半疑鼻孔總在我老人掌輪裏且不得學蓮峯恁麼說話三十棒自領去莫帶累葉居士好。

題王右軍墨刻筆陣圖

於一毫頭上布出龍蛇陣略屈折縱橫莫不指揮如意蓋有神乎筆墨中妙於筆墨外者使若君而禦侮城壘可無虞矣竹窗神倦令人目擊奮然。

題伏龍和尙與無用貴長老書後

意得恁麼正詞得恁麼厲無明和尙𨿽則徹底憐兒抑亦有爲而發獨惜是刻已久今人猶未之知不然何紛紛覆轍至此。

題十牛圖

梁山老漢做个十牛頌子可謂慈悲之故落艸之談後來人錯下手腳更畫此十牛樣子致使吠影承虛者將謂有恁麼事異端並起邪法難扶苦哉急宜畀之丙丁免梁山在鼻孔裏冷地發笑。

題文上人所藏密老和尙語錄

臨濟雲山僧無一法與人秪是治病解縛汝取山僧口裏語不如休歇無事去看他極力舉揚如吹毛寶劍直截單提不容擬議大非鉤章棘句爭求實法者所能仿佛二十九傳至我密雲師翁於祖道將墜之秋用一條白棒生擒活捉鏟削枝蔓是又儼然臨濟再出也數年間法化大行兒孫徧地其所鏤行語錄𨿽遐陬僻壤莫不家有而珍崇之文禪人汝亦曾向此錄中別具隻眼麼若徒數墨循行驢年未夢見在。

題蔡翁臣農卽事後

這老措大二十年來不避艱險爲法場旗幟海內聞風久矣玆欲寓迹於農與諸耕夫牧豎钁頭邊大作佛事其意抑何如也余觀臣農卽事詩譬猶夜泉飛壑淸韻泠然直令人一唱三嘆古云綠樹重陰蓋四鄰靑苔日厚自無塵科頭箕踞長松下白眼看他世上人噫嘻是豈足以見蔡翁哉。

題祈遠唐孝廉所惠東坡屏刻

歐陽公作醉翁亭記筆力瀟灑景趣逼眞足稱文中佳畫元祐間東坡爲擘窠大書重以勒石是記與書兩美並垂千古又豈菜肚阿師所容易識哉憶予騎竹馬時曾閱此刻津津弗置今偶拾之維摩手裏得非有感而然耶花懸靜幾日映疏欞命侍僧展開一覽悠然想見二老之面目猶在。

題唐孝廉所惠曹羅浮畫冊

世界畫景也世界人畫中人也夫孰爲假孰爲眞乎矧翠竹蒼松原非外境白雲流水總是天機等閒描畫將來亦有無限神通妙用吾知居士必不以案頭玩物擲予也𨿽然秪如描不成畫不就底一著且道落在何處具眼髙流試指出看。

題徵禪人所書濟宗尊宿語

這一隊老古錐尋常瞞神嚇鬼說出許多絡索余當年不識好惡以至手錄再三今盡擲之無有矣徵禪人汝又不識好惡從新錄過並將予所說底絡索參雜其間得無證父攘羊令明眼者揶揄我耶然𨿽如是且喜余有个推托處如何是推托處待長慶山點頭時卻向汝道。

題自書儒宗要覽

山居淸暇偶閱古人書錄成此帙蓋亦熟處難忘匪故喜綺艷語也圓通秀謂黃庭堅曰汝以艷語動天下人淫心不止馬腹中正恐生泥犁耳矧我輩尙欲從事斯乎讀者宜知之。

題畫牡丹

牡丹稱花中富貴世酷愛之愛而畫畫而蓄蓄而不忍置固其宜也若夫芳蘭噴幽谷勁竹挺寒巖富貴𨿽弗及牡丹品韻則有獨勝者不識墨士遊人曾畱意否吾謂世情亦然。

題張玉可手卷後

顧虎頭寫金粟如來影光明照寺張僧繇畫龍於安樂壁上破屋升天佳手通神千古莫比玉可翁其得虎頭衣缽爲僧繇苗裔耶不然何筆墨靈妙之若斯也獨惜予質醜陋面目可憎今日不著便卻被伊塗抹一上簡點將來三十棒應先自喫還有三十棒畢竟放伊弗過爲甚如此有功者賞。

題盧生黃粱夢記

邯鄲一枕歷盡榮華五十載覺來黃粱炊尙未熟呂翁豈徒以此窒盧生大欲耶蓋爲愚如盧生者甚多特借盧生喚醒之耳柰何人不自知反笑盧生是使乾坤成長夜而開睛作夢竟茫茫無了期也吾因取是記表而出之。

跋諸子和戴觀中詩卷後

我此一隊牛兒馬子常在月下風前潑狼潑賴盡大地人無收拾得不意被个沒面目書翁用些須艸料誘出鞭逼直得各各倒身撒尿臭气薰天山僧聞之忍耐不禁連聲髙叫云快活快活何故金鏃慣調思百戰冤家偏撞對頭人然𨿽如是也須護惜蹄角好。

題雪仙梅軸

梅至老而幹愈古骨愈堅香愈遠亦花卉中一大丈夫也是故予非好畫也乃愛梅也愛梅不妨與此畫並好也懸諸座右以自警並愧今之老不丈夫者。

題扇中蘆雁

覺範洪題宋迪平沙落雁圖云湖容秋色磨靑銅夕陽沙白光蒙蒙翩翻欲下更嘔軋一十五五依蘆叢西興未歸愁欲老日暮無雲天似掃一聲風笛忽驚飛羲之書空作行艸誠所謂有聲畫可與宋迪無聲句比隆者也今觀此扇中畫雁或飛或宿出沒於長蘆淺渚間生意眞機勃勃欲動畫乎詩乎有聲無聲吾不得而名之矣商飆披拂正當斯時汝宜默誦大悲神咒以呵護之不然恐逐隊成羣潑天飛過去也。

題月侍者畫扇

玉斧修成搖動浮光侵幾席生綃巧制揭開飛翠冷簾幃何況孤峯幻出怪樹增奇遠淡近濃難可指目此二語作畫扇會也得不作畫扇會也得所以道白雲影裏神仙現手把紅羅扇遮面急須著眼看仙人莫看仙人手中扇。

題郁上人所藏神宗皇帝禦札墨刻後

王錫爵掌內閣事神宗有手詔數十幅問安慰諭以至立儲釋謗言言委婉字字典型蓋一時君聖臣良心同道合𨿽上古都兪之風不是過矣此札勒石藏之禦書樓已久王氏子孫襲爲世寶今宗廟禾黍陵寢荒榛恐欲求之非易易汝宜謹守毋使仙官六丁負之而趨太平景象末季無由想見也。

題徳孚手卷後

鐘繇書如羣鵝戲海羲之書如龍跳天門張芝書如漢武欲仙自古至今傳者數數矣新安徳孚翁以善書著諸名公鉅紳皆有題記予不諳字訣其敢作閒言語塗糊耶八法森嚴涵霧雨六書磊落燦珠璣敬拈套句爲翁贈。

題沈其璋牡丹畫軸

國色千般媚天香一種奇花如牡丹富貴極矣然而春開夏茂秋脫冬枯不免隨時變換何似此幅之妖冶長存日與閒華翠羽相爲上下而無有輕折態耶試懸諸堂前令彼識者共鑑。

題澹禪人柳軸

眉葉翻風舞絲條映日靑行人休盡折畱取蔭長亭古徳與麼道予卻不與麼道何故未有伊下手處在而今若要下手且向此無聲黃鸝著眼聽始得。

題淵禪人所藏曹太史栴檀林墨迹

獅子窟中必無異獸栴檀林內必無雜木然在今法運澆漓異獸之廁於獅窟雜木之混於栴林者不可勝數峨雪太史特爲鐵老書此三字意固有在非徒誇譽己也淵禪人汝旣得是藏而寶之且畢竟以何者爲栴檀何者爲林乎設或荊棘橫生切忌切忌。

題朱秀峯白雲仙徑畫扇

其徑幽而深其樹髙而古白雲冉冉迥絕去來之蹤綠水潺潺了無動靜之相二仙人於此逍遙快樂或欲叱石成羊耶抑欲畫江爲路耶秀峯居士日與伊晤對何不問取一轉語好伊若云曾經丹化後隨分樂閒身咄咄此是現成句子三十烏藤教伊自領去。

題祖庚上人畫扇

儼和尙偶於夜間山頂坐次忽雲開見月大嘯一聲灃陽東居民明晨疊相推問直至藥山其徒云昨夜和尙山頂大嘯李翺贈詩有選得幽居愜野情之句可謂詩中畫矣玆仲和張翁依襲數語爲祖禪點出奇巒偉木筆筆通神得非畫中詩乎予不善畫亦不善詩然見人之善畫善詩者必加獎譽蓋以其得裁成造化手也炎威劫汗想對此而毛骨冷然。

題郭嗣夫所藏金書金剛經塔軸

瞿曇老扯出如許葛藤不過蕩相破執使其了解究竟別無他說後來人不善剿除更於葛藤上牽枝引蔓疊成此个塔樣用泥金爲書層層欄楯湊合佛字𨿽曰住相未忘然而精巧異常誠非算數譬諭所能及也正當與麼時喚作經又是塔喚作塔又是經喚作非經非塔似屬瞞頇喚作卽塔卽經大煞儱侗英俊上流向聲求色見之外驀地覷透捨衛風光儼然在目若猶未也黃金自有黃金價終不和沙賣與人。

題海翁狎鷗圖

海翁好鷗日之海上與鷗遊鷗來從者百數其父欲取玩明晨鷗飛舞不下矣所謂機心起則萬境交紛機心忘則萬境俱寂大小海翁被這羣鷗看破千古翻成笑話此圖如舊且道伊機心起耶機心忘耶呵呵海翁又添一个也。

跋路養田所乞諸方齋僧偈及署眾名號捲後

以六十九歲老翁運些須艸料到處餵驢餵馬心其堅乎願亦切矣竊怪夫受餵者各各打濕嘴唇未免鼓粥飯气帶累許多茄子瓠子無地竄身不知是誰之過明發頭陀隨例也得一分且如何爲伊折合去阿阿

啞子喫苦瓜看來覺有滋味。

題山君獻鹿圖

晉郭文山遊忽有虎張口向前如求救狀文視口內橫骨以手探去之虎至明日銜一鹿於庭報謝嗚呼獸類之猛厲者莫如虎尙且知恩報恩今之人面虎彎殺羿弓者視此寧不少愧乎洪生筆畫劉子笥藏謂無所感激而然吾弗信也。

題湧卍果禪師畫竹

湧卍性喜竹亦喜畫竹予諗其故答云此君能耐歲寒耳客冬寄予一幅並書絕句云贈君把作任公釣釣盡魚龍東海湄湧卍秉心固別有在也未幾訃音已至顧竹追思不覺墮淚後之得者謂湧卍所長僅爾爾則誤賺一船人。

題項王小紀

蓋世拔山威風凜凜至垓下之會乃作兒女泣態何其不丈夫也大都人至痛切處必有難爲情者古徳云將軍莫老江山恨近日江山不姓劉觀此亦可以釋然矣。

題萬上人所畫墨蘭

宋社旣墟有太學生鄭思肖者精墨蘭不畫土根無所憑借或問之則曰地爲元人奪去汝不知耶忠義滑稽無出此老然而素縑半幅卽其所憑借處又何須畫土方稱全蘭乎予乃笑問者之多事而知萬公之意與他迥別也。

題墨刻金剛經卷後

般若體性人人具足住相受持便墮虛妄迦文舌頭太煞入泥入水引得須菩提望空啟告至今未解鏟絕幹初居士又將此印板上款詞各處首呈轉見外揚家醜住相受持耶人人具足耶明發筆禿無能且待諸方霹靂手判斷。

題中峯和尙與大覺長老書後

泰定叟以中峯之命疊屍大覺而不欲師一山亦可謂苟徇世諦昧其所繇來矣若非中峯至公至正至嚴至明力卻之善諭之其不爲顚倒而濫受者幾希而今世漓俗薄何止奉金請拂以院易嗣究竟源混脈衰終身無受用處徒然貽笑千古也此書關系法門甚鉅凡我匡徒領眾者各宜鏤心勿令輕淺禪流謬蹈覆轍。

題仲玉畫扇

突入雲山幾萬重茅檐斜倚綠陰濃我來借問無言說想契維摩不二宗似耶眞耶請明辧之。

題湧卍畫竹並楓山小帖後

斷翁老有餘興興之所到長竿短幅任意發揮蓋得其瀟灑疏逸之性而以筆端遊戲三昧者也楓山此帖𨿽云見獵猶喜亦是因時救獘後之觀者當體取前人言行落處則幾矣。

題五十三參繡軸

昔文殊謂善財童子云汝今見我得根本智未得差別智可以南遊於是歷一百一十城參五十三善知識差別門庭一一透過解行俱圓成正等覺𨿽然眞善知識不離自家道在己求豈從外覓若見得這个善知識五十三員總是路傍閒漢其或未能恁麼承當五十三員有前有後芒鞋緊峭何妨逐位參來故經云善知識者長諸善根譬如雪山長諸藥艸善知識者是功徳處譬如大海出生眾寶由親近善知識能勇猛勤修一切智道由親近善知識能於一微塵中說法聲徧法界甚矣善知識之利益人深也彥先印居士有親近善知識大心乃以白絹數幅繡五十三參聖像展捲披閱但覺煙雲燦爛五彩成章文殊善財普賢彌勒與諸童男童女仙人國王勝熱婆羅山樹等神盡在一鍼鋒上明明示現只如鍼鋒未舉以前五彩未彰之際這一隊老古錐又向何處相見彥翁彥翁也須自家證悟始得。

題東山穎正禪師遺稿

東山一生爲人謹厚寬卹有古尊宿之風惜發用未徵遽爾坐化是豈功名美器造物固吝不與人全哉今所錄拈頌遺稿尙在吾篋笥中彼鹵莽輕狂麟楦自冒者狼狼藉藉視此又何如耶。

題永禪人所書文文山正气歌後

宋鼎已遷文山被執𨿽人力不可以奪天工而正气一歌當與天地相終始永禪人特書此爲學徒法帖想亦感之深慕之切歟不然藻繪其辭鏗鏘其韻目前案上豈少也哉。

題諸葛武侯出師表後

鞠躬盡瘁死而後已義膽忠肝千古人臣榜樣昔湛堂準老聞衲子讀此表豁然開悟具足無礙辯才汝且道在那一句嗚呼不究其本而摭其末𨿽日聞日誦亦奚以爲也。

題畫黃雀

麼麼成羣花枝拂拂欲動不知從何處飛來吾家有活貍奴切莫令伊覷見記取記取。

題費和尙所授十八尊者揭厲圖

這一隊漢竭盡生平伎倆出沒於鯨波浩渺之中驅神役怪與諸蝦鱉魚龍同爲伴侶𨿽小乘根器不無黃檗研脛之虞而在末法觀之誘掖正教之功灼然少他弗得此軸從何人畫來福嚴先師竟以畀我焚香三閱心意豁如回視今之沈迷苦海未能自由者奚翅天淵而已耶。

題無依法侄所藏迂叟林君手畫紫山壽軸

紫霄多奇巖怪石莆士紳皆知重之餘謂重不在山在乎山中人耳法侄公受囑歸來日與二三子踞虯松遊碧洞掬水烹茶談無義話何嘗認此爲重卽其壽量亦合眞性本源上越虛空遠超曠劫夫豈尋常筆墨所能形容增飾哉然則林君之意聊寄泰岱於毫芒使八極頂目者按圖索居究明大事若謂只此足以重公非惟貽笑山靈而公且啞然自笑矣。

題十華黃先生所畫壽松軸

此軸自莆陽蓮公帶來懸之虛堂見其怪節古枝凜凜昂昂有歲寒不凋之象眞近代名筆也辛丑秋入閩應國歡請而獲聆謦咳方知乃翁自爲傳神一幅雲箋成一部實錄矣予壽云乎哉。

題野色秋聲圖

夜間無事坐聽亂蛩喞喞聲覺明月淸風殊多冷致但負愁腸者不堪入耳耳因憶曩日李君所贈手卷飛潛萌植種種奇幻乃搜出披閱而筆識之亦以見野色秋聲動人情思之不誣也。

題杜則居士秋吟後

牢騷不平之气發而爲秋吟百篇字字幽閒句句慘落及問其所以不平者何事卽杜翁亦瞿然而不自解天乎人乎夫誰與共白此心哉。

題老和尙在淮永寧寺所寄手札後

此老以私心謀主大剎法綱廢墮言行乖張眾所共知我老人書此數語警之有不欲形於筆要伊淸夜揣量之句眞所謂父爲子隱直在其中者也其如昏沈弗悟竟至隕亡悲夫。

題莊子畫像

漆園一書大都以脫形骸齊物我一死生證虛無爲極致所以立意幽玄出言放曠令人無處捉摸今夏君能寶其書並繪其肖像晨夕而崇奉之是必有默契於中而與此老共作逍遙遊耶不然何景慕之篤若此。

歌

知足歌

能知足能知足知足時時無不足無不足時只自知聊將知足歌一曲靑山腰白茅屋左有長松右有竹最愛我來住此中悠悠蕩蕩忘拘束春知足夏知足薰風遲日任相逐衣裏圓珠閃爍光世間寶換吾弗欲秋知足冬知足桂子開過梅又馥纏身破衲暖烘烘勝似綺羅千萬軸淡齏羹瓔珞粥跳下繩牀炊正熟喫得肚皮飽彭亨呼童曳杖入雲谷艸茸茸花簇簇石可漱兮泉可掬人世輸贏夢半生嗟見時流不知足不知足蓬門變作黃金閣巍然數仞猶嫌低營盡東西及南北不知足饔飧積至千鐘粟袖手堂前猶道無升斗錙銖也削剝不念君與親不信罪與福秪要妻兒骨肉肥誰管村農掩面哭不論是與非不顧榮與辱轟轟趁卻好威權那知性命風前燭風前燭容易卜看來總是空勞碌爭似儂家歲月間一缽一囊隨分足能知足能知足我今與汝歌一曲汝如有意知足時請聽此曲效知足

快活歌

眞快活眞快活快活道人活鱍鱍請君這里立片時暫聽我歌眞快活行快活竹杖閒閒隨手撥或步峯巓或水濱一聲長嘯乾坤闊住快活新築茆堂軒且豁靑山列似錦屏開又有云妝紫霧抹坐快活蒲團獨倚自超越直饒佛祖恁麼來都叫張三與孟八臥快活木枕中間半葛怛幾度天明尙起遲流鶯徒向耳邊聒不苦饑不畏渴渴則提瓶汲瀑花饑便燃鐺煮肥蕨不管熱無衣不怕寒無裰熱則松下扇涼風寒便鑪邊燒榾柮榮辱窠是非闥當甚儂家臭皮襪放曠常如癡兀人這些喚做眞快活我見世人少快活終日忙忙煩惱殺只爲貪戀弗肯休故此志气受拘奪富也不快活貴也不快活富貴有時能失脫功也不快活名也不快活功重名髙背負筈無常催生死決馬面牛頭相逼拶盈箱金玉子孫多閻老案前難救拔趁韶光聽我說識取此中眞快活快活快活眞快活不信任從鬧活活

采茶歌

有茶有茶山之陽小者提籃大執筐葉葉枝枝不覆藏挨身直入侵衣翠信手拈來帶露香一聲幽鳥韻如簧

有茶有茶山之中采采無多在己躬放下籃兒滿樹空旋爲入焙驚楡火又待炎鑪吼浪風趙州公案此君通

天目古松歌﹝有引﹞

孝廉鄭平子禾梅溪裏中仁厚有徳人也耋年植天目松一株奇古可愛令郎云渡公求賦贈之。

天目之山崇而幽天月之松勢如虯怒濤響入半空息葉葉枝枝撐鬥牛誰爲移植先生宅卓立庭前髙十尺勁質蒼姿敢耐霜古之今之爲標格我想此松有令名此松奇古如先生先生性與此松合培養終年不攺更對松吟兮倚松坐萬象森羅拍手和眞趣一團若个知只知鼻孔下頭大穠桃郁李笑春風轉眼飄西又墜東爭似此松色愈翠朝朝綠霧紫霞籠此松可比先生壽皓發渥容眉目秀先生徳行已過之人間天上純無疚我來此地獲觀光溢耳淸音絕覆藏但願此松長不老先生不老較松長

秋軒水月歌

秋水磨銅碧且淸秋月一輪透水明瀲灩波光千萬里白蘋紅蓼渡頭生我今臨軒歌水月水月歌兮聲嗚咽亂蛩喞喞訴空庭如助予懷傷久別別雙親兮三十春殘碑古道雜荊榛歲時不向塋前掃慚憶當年負米人別昆友兮二十夏韡韡棠花開復謝雁足無書烽火傳陟崗瞻望淚交瀉水也月也何所分故鄕此處絕相聞水中有月秋容好月下悲秋欲斷魂斷魂魂斷情難已莫辜秋月映秋水安得同歌水月秋團圞坐對秋軒裏

采菱歌

我愛橫塘北之東菱葉隨波綠且紅雨過亂雲天欲暮白花點點灑空蒙我愛橫塘西之北寒浸玻璃菱乍熟利刺尖尖尖似錐靑苞半是紫苞肉童子汝來采勿憂瓦舟輕撥放中流采之又采忘疲倦瀉入疏籃水面浮嫩者剝開味鮮美老者和莖帶角煮大家相視樂欣欣饑可療也渴可止菱兮菱兮汝當知蘊玉含珠正遇時菱兮菱兮汝當知頭角崢嶸正遇時竊怪夫世間英人達士多有老死江湖而不得用之

春思歌爲亦庵邵公作

弱絮暗風吹動新花髙日爍開年年春事長如許倚杖任徘徊解倦響泉在架寬愁玉液盈杯此中樂趣君知也何待遠朋來

香桂歌

蕭颯金風入戶涼幾株老桂綴新黃月中分出無雙種世上贏來第一香道者倚欄頻對立芬芳陣陣侵衣褶翻云此境是先天十聖三賢覷不及覷得及兮只自知鼻端有竅徹玄微相逢莫盡輕攀折蹉過當前直指機

木庵歌爲和禪人作

刳木以成庵森羅萬象盡同參就庵以名木露柱燈籠光簇簇木卽庵庵卽木當陽直截無私曲庵非木木非庵擬議進前落二三禪人木庵取爲號个裏何曾有作造且待庵中木點頭寥寥超出古皇道

長松翠竹歌爲季寅姚檀護壽

君不見鬱鬱南山百尺松根條錯落似盤龍年深易結香脂珀節勁能欺臘月冬又不見當時渭川千畝竹亭亭解散瑯玕束繁陰翠籜拂雲霄在處酬人顚倒欲松竹風髙絕比倫先生徳厚自嶙峋予懷松竹無窮盡預慶先生七十春七十繇來得者少先生得已爲標表童顏矍鑠弗扶筇兩耳聲通雙眼晶此系眞誠歷劫修長松翠竹合端由繞樹歌兮日未暮願先生聞之心源洞徹與壺翁諗老而同流

懶頭陀歌

好懶頭陀眞个懶上天下地無人管髼松白雪亂頭抓不剪隨他長與短衣穿衲破兮縱拾斷麻也懶縫面垢形污兮縱酌淸泉也懶浣問伊教教弗知問伊禪緩款款禿帚倒閒苔封塵滿三竿日遠未翻身紫芉噇時八九碗懶頭陀懶頭陀上天下地無如何就中也有奇特處風前解唱大小脫空歌

雙鳩谷谷歌

有鳥有鳥名斑鳩營巢傍我屋檐頭桑條日暖雛方出翅羽未成計未周朝谷谷兮暮谷谷哺雛那倦飲和啄豈知虐性黑貍奴來毀其巢食其肉雙鳩飛去小雛亡谷谷孤孤痛斷腸誰無父母誰無子汝反張牙快倚廊吁嗟乎物類不仁何至是聽呼孤谷越悲傷

臺仙歌﹝有引﹞

臺仙者武原扆宣劉君別號也劉君慕晨肇采藥之遇圖爲行樂有純陽子指路其上並自題十一韻言言灑脫予見而美之歌曰。

劉阮采藥忘歸路石徑梯斜天薄暮忽見桃花水一溪胡麻飯出香無數中有人焉婉且英翠鬟玉佩踏雲行殷勤接入碧紗洞通了仙情合世情及返兒孫已七代茫茫誰復辧精彩繼訪靈蹤不可尋山桃水影空相對此事希奇今古傳臺仙夙契亦欣然輸錢付與丹靑手描繪收歸半幅箋劍笠隨身何處去呂翁直指勿疑慮松間月色夜濤寒步步分明該本據該本據絕躋攀桃源未必在深山但得塵心長止息透穿仙佛萬重關

石馬歌

石馬雕鞍橫古路往來騎玩人無數白楊蕭瑟撼天風疑是奔騰嘶日暮泉下茫茫去不回功名富貴已焉哉可憐石馬空長在辜負英魂泣夜臺夜臺泣何似生前酌緩急緩急生前非所宜死後相思亦奚及君不見銅雀淒涼荒艸堆狐貍鼾臥誰收拾

破屋歌次惟庵和尙韻

無依道人無檢束出頭占住一間屋𨿽然此屋破難堪六戶虛凝皆具足春去秋來不記年萬般取用信前緣惺惺長在屋中坐饑卽餐兮困卽眠阿呵呵勿露乖天工豈肯亂差排惟有矢心行正道古今賢聖是吾儕

春雨歌

春雨淋兮春水深柴如玉兮米如金米如金兮沒處尋下民何咎兮上天何心

辭

和陶淵明歸去來辭

歸去來兮此日回頭得所歸長翛然以自適轉覺夢而奚悲信先聖之不遠知往祖之堪追識生死其如幻嘆世路以多非謝名場之局蹐登萬仞而振衣窮幽玄以淨盡歷坐對於隱微寂寂空庭雞犬飛奔有客至止扣我柴門芳儀莫卽雅韻攸存明日在天斜照盈樽望江山之麗眼眺松竹以怡顏捲湘簾而縱步觸處遇而皆安提衲僧之巴鼻撥向上之機關或拾葉以畱題或倦枕以昂觀興方來而弗禁似久出之轅還愛纖塵之莫染樂吾樂以盤桓歸去來兮願竟此爲佳遊非天工之可就殫人力而難求勿慕浮雲之喜勿懷饑渴之憂煮藜羹以度歲洵有待乎良儔勞生役役猶不系舟情未忘於朝市其胡能老林丘俄炙手而張雀看逐浪以隨流幾蓋棺而瞑逝埋黃土以暫休已矣乎曰歸曰歸正其時去矣兔烏不可畱茫茫遊子擬安之魚以水爲命人以家爲期鋤四山之榛棘護靈苗以漑耔覿面來而非物信口道而非詩明明了了無餘事除夕到也復奚疑。

甲申夏國難遂庵感而歸耕賦歸去來辭贈之。

歸去來兮遂庵居士得所歸憫飄搖之世故懷禾黍以興悲竭精誠而莫展幸前哲其可追修敝廬於僻壤杜是是而非非腴田家之風味效新沐以更衣聽天緣而自適無蹈患及防微春雨淋漓水碧長奔一犁一笠荷出衡門牧兒踵後老牯具存有飯在簋有酒在樽隨飽腹以寄傲掀虯髯以壯顏歌南山而拊缶信行樂之足安思插鍬之慧寂與己事而相關任居諸其變遷嘗默坐以深觀夏耐溽而蕓蕪秋披霞而刈還賽勾龍以畢歲覯婦子之桓桓歸去來兮願終身乎此遊徐稚曾自耕而食王通亦不仕而求皆知幾之遠見故得意而忘憂賴斯門之可入盍托告夫朋儔人情巇險如浪壓舟昔日瓊宮玉殿今朝野樹云丘誰抱慚而識愧力砥柱於中流但迷蒙而弗返借聲勢以閒休已矣乎吾吐斯言匪其時見者聞者悉厭畱惟有遂庵獨得之務農以爲業不忮以爲期培祖翁之片地趁良辰而壅耔明钁頭之的旨敲月下之淸詩葛巾鶴氅翩然也羲皇以上復奚疑。

予自癸酉離鄕迄今二十餘載矣先人馬鬣伯仲鴒歌每念及之殊爲惋惻況值萬姓流離風景不可復問乎因托父老招言而賦歸去來辭以答其意。

歸去來兮霞漳父老招我歸遺萬金之尺素言婉切而含悲嘆荊花之非舊責二親之不追問世間與世出果孰是而孰非汝方袍以受供人無食亦無衣胡忍心而背義不念昔之艱微羣變紛紛朝住夕奔拋妻上路推幼出門廩箱掠盡屋宇灰存胸多鬱結飲少歡樽泉聲苦而亂耳樹色慘以羞顏閱數行之遠寄思坐臥而奚安惇天倫於孝友實道誼所攸關病懨懨其未已假書籍以淸觀輪歲祀於五指過三七而不還鬢垂霜而莫保敢恃質以寬桓歸去來兮願束裝乎此遊馬祖曾返漢州去予豈異是而弗求𨿽津途之險阻兼兵革之殷憂但矢堅以前進毋慮患於寡儔仙關有馬劍水有舟登東羅之梵閣蹈印石之荒丘望梁峯之倒影汲龍井之甘流掃先塋以植木友於篤而心休已矣乎汝招我歸斯其時故鄕不可以久畱越地吳天任適之修身爲寶立本爲期各隨報緣之定分常懷善果以勤耔力咨參而證悟聽記莂之新詩世出世間如了了方袍受供復奚疑。

﹝海鹽縣比丘尼超巖蕭山縣比丘尼超順捐貲

助刻祈壽基永四智慧常明者﹞

百癡禪師語錄卷第二十六終嘉興大藏經百癡禪師語錄

百癡禪師語錄卷第二十七

嗣法門人超宣等編

贊

釋迦文佛像﹝依上人請﹞

三界羣生迷眞遂妄貪嗔愚癡歷劫遮障苦海漂沈永無出望是故我佛如來以大定慧力攝伏眾魔於菩提樹下爲人天之榜樣稽首拜言非謗非誑要見如來不動尊分明月在秋江上

出山相

眼睛餓得火光出鼻孔依前向下垂何事鬧藍來賣弄咄哉好與驀頭槌

栴檀瑞像

面黃似蠟髻湧如藍出位迎佛半癡半憨意气贏千萬風流落二三引得優瑱親努目不知誰是老瞿曇咄今日令予大弗甘

觀音

立慈示悲尋聲救苦如日麗空無處不普圓通門啟妙難思五五分明二十五

覆頂跣足蓮瓣爲舟不是多般捏怪亦非賣弄風流噫安得五濁眾生脫離苦海而與之同證同修業債償來方始休﹝蓮舟﹞

爲憐濁惡現新妝七軸蓮經賺馬郎去後不存金鎖骨陜灘爭見好風光﹝馬郎婦﹞

千竿紫竹林兩片靑蘿石獨坐意寥寥見聞原不隔善財童去禮何方鸚鵡鳥來空躅躑想是眾生界盡時畱將後代爲標格﹝獨坐﹞

窈窕丰姿舉世莫賽活捉錦鱗街頭叫賣了度生心償菩薩債可惜相逢識者稀辜伊走入支那界﹝魚籃婦中懷楊居士請﹞

眼能聞耳能視一點慈心普天匝地招白鳥以飛翔乘獅王而遊戲鍼鋒影裏露全身發綫縫中闡實義要識渠實義麼幸自現前何處回避﹝發繡觀音騎獅子像﹞

維摩

臥疾毗耶憂心怲怲一榻翛然無欠無剩噫若非曼殊請問不二門誰知汝是个啞病

關聖帝

心存蜀漢气壓孫曹𨿽事功一時未就實節義千古彌髙秋風拂拂春水滔滔夜靜常聞偃月刀紫金光映綠徵袍﹝楊衝懷居士請﹞

朝陽對月

無事欣逢日暖天襖穿斜引竹鍼聯聯得好欲垂肩那里猶來少半邊

眞月現前不展眸貪淹黑豆幾時休老骨董計未周何如衲帔早蒙頭

達摩

不契蕭梁旨而皮合識羞煙波折葦渡敗闕當風流冷地坐幾經秋賺煞神光落一籌至今熊耳猿啼月多少聞聲掩淚愁

个事徧界難逃明珠誰無一顆看汝擬意西來情知已是負墮說甚傳法度迷不顧口門招禍只履攜歸路未遙塔尖寂寂靑煙鎖

問著便云不識看汝何嘗有悟由幾處受人毒害想汝未必有眞修悟非悟修非修因甚麼花開五葉徧界香浮秪憑一副心腸直解與鸞鴞作對頭﹝悟修香燈請﹞

心頭似火熱有話難分雪獨自淒淒出鳳城折蘆踏泛江心月江心月色明江上微風生無端變作參天棘殃累行人恨不平﹝傳印上座請﹞

葦可折江可渡單傳底意無回互八十翁翁入屋場眞誠不比兒童步若云只此便是伊何異東行問西路﹝童子請﹞

跨水復逢羊汝師明受記如何便遺忘闖入大梁地機先齟齬兮浪翻楊子江心句下鋒芒兮截斷神光只臂骨皮分盡葬空山蔥嶺呈身捏怪異老胡老胡當時若遇个中人三十棒料不輕恕﹝緝明禪人請﹞

單提玉斧破天荒萬苦千辛已備嘗就使經年成滯貨劈頭一語定宗綱﹝宗禪人請﹞

面粗齒缺膽大心堅遠來震旦磨盡風煙接引當機如飛鵬劈澥掃除義路似云漢章天此小乘根器之所不及而名曰直指見性教外別傳花開葉茂從玆起垂蔭流芳億萬年

來也不可拒去也不可招從他覷破壁風月自寥寥何以如此羊羹𨿽美眾口難調﹝月典座請﹞

開甘露法門破六宗邪見泛潑天重溟上梁王寶殿心正體正不順人情气髙格髙難以近面少林九載冷湫湫賴遇知音通一綫一綫通汝之功雪霽春山華自紅

旣已橫身截流何用回頭轉腦不如掩六龜藏惜取自家珍寶且作麼生是伊珍寶珊瑚樹林日杲杲

梁城已見幾魏邦不受詔穩坐山之陽無竿下直釣釣得妙錦鱗跳冷地思量眞好笑﹝妙禪人請﹞

二祖

臂斷將心覓又無更云安竟受糊塗滿天風雪年年在獨惜當時不丈夫

三祖

覓罪不可得罪休恙亦休隨方無掛礙風月任優遊

四祖

解脫門開阿誰縛汝一拶了然歸便能說道理誘栽松老者以再來辭貞觀綸詔而不起山頭如蓋紫雲多橫枝秀出更無比

五祖

破頭山頂松千樹撇去甘爲無姓兒末後一場眞好笑黃梅枝向嶺南垂

六祖

倩人書壁巧郎當惹得渾身沒處藏又向番禺艸裏輥倒教小賊驗眞贓

寒山拾得

重巖遁迹冷淒淒錯把巖前亂葉題興未罷日沈西隔山又聽鷓鴣啼

欲掃無塵塵轉多腕頭力盡柰他何暫縮手唱哩囉筒裏余渣再喫過

布袋

橫拖布袋癡憨莫賽拋出礫磚大似捏怪等个人來人不來自買依然還自賣

睦州

重瞳其目七星其面語若懸崖機如掣電大履標城妖氛膽戰韶陽老宿𨿽鰲山成道之兒而最初得力亦曾受夫惡鍜煉

仰山

小釋迦大和尙秪這○甚模樣賺殺人挑不上好與他三十棒

趙州

十八破家老心未訖三寸軟綿絡人骨出見王無力下繩牀所有供招俱詣實攝攝敕敕夫是之謂趙州古佛

普化

竟日長街把鐸搖臨行苦口急相招早知汝是脫空漢三十烏藤定不饒

臨濟

崚嶒鐵面輕翻轉便作風顚弄虎騎正令全提雷電激驚天動地小廝兒

長慶

蒲團兀坐長如夢忽捲簾幃始見天萬象分明身獨露驚羣一句古今傳

徳山

盤結孤峯气勝獰龍一條白棒佛祖不容

船子

獨泛孤舟撥浪遊芙蓉夾岸普天秋吹漚細鮒徒吞餌擺尾金鱗未上釣忽一个自點頭綸竿不用便知休急將船子掀翻卻萬古華亭映水流

蜆子

神廟紙堆夜宿江邊日捷蜆蝦不圖成佛作祖只貪快活生涯酒臺盤句酬人問想是當時眼著花

西余端

老漢爲人瞥脫胸無些少藤葛月明好唱漁歌筋斗全拋快活不顧勢位因緣兩見僧妖便撻金毛彩服露光輝萬載千秋阿剌剌

湖隱濟書記

半似頑皮半似顚袈裟時抵酒樓錢奴郎一隊無相識湖月隨他腳踏穿

雪巖

中徑山之毒無藥治之方十年來礙膺不散偶一日暗室生光六處著戲衫兮拍拍是令九州傳利劍兮凜凜如霜凜如霜徹骨寒梅撲鼻香

密雲老和尙﹝梵上人請﹞

金作齒鐵爲肝白棒生光射斗寒正令行持兮人天不敢冷覷全機展演兮佛祖亦遭熱瞞梵禪梵禪看他與汝有何干若要相干且莫離卻鉤頭認定盤

六建法幢風行艸動濟北令嚴震東價重作萬世之慈帆醒羣生之醉夢也有幾等師僧蹉過伊明明跳出覓糟甕﹝慈帆直歲請﹞

坐斷通玄峯吸漧龍池水金粟堂前云匝天黃檗山頭波浪起末後無端入四明育王太白任縱橫聲光昺耀垂今古濟道中興孰與京﹝闇然昺居士請﹞

握摩竭靈符行滹沱正令收盡鳳麟入彀中萬別千差都打迸所以天下人瞻之仰之畏之聞之如月映波澄雷鳴谷應稽首師翁大慈尊末世建法幢者夫誰得而與並﹝素月上人請﹞

密和尙費和尙同幀﹝鏡監寺請﹞

蔣三郎何二伯夙世冤家相逢路窄巍巍乎簸匝地之腥風蕩蕩乎起參天之荊棘直至於今刀斧劈不開依舊聚頭在這里說黃道白且畢竟說个甚麼無言童子上髙山釣下鯉魚長八尺

費隱老和尙

數珠連擊頭顱裂直下分明似鈍鐵慣把金錍刮翳膜諸方聞見少歡悅入龍宮掃虎穴虎子龍兒常在列幾度峯髙望儼然傷心之恨如何泄

正眼圓明全機卓犖牙上抽牙角中出角三十年來弄虎騎腥風布處搖山嶽近已遷化入闍維舍利盈盈光奪目是修耶非修耶且畱與天下人描邈﹝福嚴自修直歲請﹞

奮獅子威展巨靈手辟謬驅邪敲鉗解杻爲法門之功臣作奕代之山斗是故四海之內皆仰瞻焉知其臨濟正傳三十一世而名垂不朽者也﹝可光暉上座請﹞

雪峯亙信和尙﹝常覺禪徳請﹞

運平等心行不犯令化溢八閩人天共慶謂是雪峯再來吾亦稽首而聽命何以故三十年前曾受恩胸中一掬淸如鏡

峨嵋柴立禪師﹝晦名上座請﹞

未跨金粟時腦門已者箭忽地惡風吹鑪錘幾百煉禪幾背翻兮眼開法場機疾兮掣電𨿽與我同條生惜乎不曾見面休見面峨嵋山月半輪秋自有才郎勤眷眷

晉垣道士鏡容

寶鏡無纖翳回頭請自看驀然親覷破端的不相瞞不相瞞凜凜罡風何足問佛祖都教沒處鉆

日休法侄乞題母像

孤貞以自持擺脫塵勞鎖一句活彌陀聲聲不離我葉落忽歸根去來適其可要問是何人溫州南泉果

勉甫劉居士行樂﹝縮一腳﹞

體厚如山神凝似水隨順天眞一經教子入世有權衡宜家無彼此功名祿利匹之間江國淸風匝地起起起伸腳原在縮腳裏

馬氏孺人超鳳﹝有拂子珊瑚及隨侍者﹞

經不看佛不念玉塵垂方牀寒光白艷艷將謂汝是繡鳳之儔誰知近日也有靈驗有靈驗珊瑚花發十洲春分付小鬟休按劍

夏仰明居士﹝執杖拂鶴立其傍﹞

非俗非僧不援不陵誠心可掬鶴算彌增玉筇麈拂頻拈弄說法莫云尙未能

呂本仁居士

收盡春風入畫圖翹然鶴立不嫌孤想君已把西江吸懶向人談有與無

陳希聖道人

靑松落落白石鑿鑿孰爲其儔惟童與鶴洞門深鎖兮欲開不開聖易橫披兮似讀非讀然𨿽如是若要个裏分明且究取夫羲皇未畫已前底一著

徐穎初三界圖

上是天下是地萬象森羅各安本位撮來總置一毛頭出死入生無處避普請諸人著眼看莫自紛紛說難易

耆善華庭姚公像

望之儼然峨冠博帶卽之也溫如蘭斯馤邑裏知欽庭闈永賴問何以能立善爲大嗚呼噫嘻孰謂善人不得而見之桂子華開玉露垂悠悠令我有所思

祖仲嵩居士

貧而樂道敬以持身事親主孝奉佛尢純落筆成章兮如春江之濯錦發言有緒兮似繭室之抽綸可惜當時天年不假至今二十餘載猶令予想慕其爲人山蒼蒼水鱗鱗懸起髙堂秪此眞一番相見一番親

玄冶居士至日乞題小影

髙超物表气宇堂皇翛然獨坐掩卷思量有思量沒思量羣陰剝盡玉梅香化日光添一綫長

界如老者

這漢生平不會捏怪信杖頭禪償念佛債護眾心切兮得休未休稟戒珠圓兮似邁非邁如此行持世所難故遠近聞風者咸合掌而稱快吾願汝常在堂中受子若孫燒兜樓沈水之香朝朝禮拜

覲周居士行樂﹝有二女侍側﹞

苔蘚綠杏花紅倚蒲無語笑春風筆未舉韻已工不在多情窈窕中且道伊落在甚處懸掛髙堂請見聞隨喜者下一轉語

屠氏宜人行樂

寶鴨篆煙起空庭晏坐時个中無限意惟有此花知

李氏丁氏二孺人

瑯玕下磐石間香裊裊意閒閒花鳥無情情自曠春光影裏露全顏

一杯綠乳醞春香午夢初回晴晝長啼鳥飛飛過短墻石方牀坐久風生徹體涼

方氏唐氏二孺人

手攜如意珍神凝無所慮惟有小侍兒相隨來復去去何處日用頭頭合本據

滿園春色人皆見格外風光若个知倚盡朱欄不忍去低回欲語步遲遲

朱順川居士

石盤古樹色蒼滿袖和風帶艸香書一卷琴一囊獨酌閒消春晝長其醉鄕逸叟耶抑末世流狂耶

姚其中行樂

不與萬法爲侶不與千聖同條骨格超於物外淸光倚乎泬寥云曳曳艸蕭蕭石牀閒坐手相交歷劫主翁本姓姚

亦庵居士持先尊邦瑞邵翁行略請贊

文質彬彬言行慥慥古之今之無人能到惟此瑞翁深入閫奧中有眞樂外絕嗜好惇篤天倫捐貲慰勞默契死生同歸大道咄淸風凜凜何時休一任阿戎倒跨竈

蔣思橋萬年松芝圖

咄這老翁生平朴直𨿽則面目儼然與我素不相識旣不相識我又如何贊得灝灝蒼松蓋紫芝一條拄杖承渠力

如蓮姚氏

七十餘齡密修善行孤貞自持如蓮淸淨表曰如蓮名實相應世有斯人可歌可慶且道而今安在哉千華影裏佩圓鏡

臨鵡孫司空眞贊

獨立堯天日月傍苦冰潔檗世之綱而今歸去玉樓也落落遺聲萬古香

祝老宜人

生閥閱之家不爲富貴誤持躬節可風履險心無怖蒲牀獨倚海天寬掌上輪珠千萬數秪此便成大覺仙何須別覓菩提路

楚文上人行樂﹝有玄孫侍側﹞

石壁倚山隈虯松襯綠苔相隨無片語舉步任徘徊然𨿽如是他時若與我撞著還要問汝手中拂子何處得來

印世和同室人行樂﹝上有佛像﹞

香馥鬱花爛熳奉佛茹齋一心不亂從前惡業盡消磨本有靈光無畔岸政與麼時且道阿誰證明請汝二人擡頭自看

予夢中有持行樂乞題內畫一人冠帶與羽士對坐旁注云不樂居官予信筆爲贊及醒而記之

仕途孔窄公愛其寬有一道士相與盤桓叩步虛之雅調學九轉之仙丹嗚呼噫嘻旣知如是何不戴星披氅逍遙廣漠之鄕而乃博帶峨冠華堂穩坐者乎

盧榮卿偕室人行樂

夫左唱婦右隨徳音孔美倫序無虧古柏蒼兮非雪霜之所挫蟠桃熟兮豈歲月之所移華欄倚徧晴空闊白鳥無心那得知知不知一杯香醞莫辭推

道庵朱居士﹝別號靜眞﹞

以靜爲眞以眞爲靜眞則無偏靜乃善應玉麈揮秋丹楓滿徑夫誰能明其心見其性而與道庵居士同坐怪石之中或歌或詠者也

通衷小影

秋風

秋艸茸茸倚牀默坐樂在其中函經半折寶鴨微紅六十餘年利益無窮問是何人楊氏通衷

行深行珠二行樂

是僧不僧是俗非俗大有來由全無面目間房晝永意深深欸乃一聲山水綠

珠輪手中佛在何處輪之又輪自合本據一樹芭蕉入座靑年年弗逐秋風去

雨辰徐居士

不涉眾緣風流儒雅香篆一鑪坐古梅下呼稚子以烹泉笑吟吟而盈把彼伊人兮其夙有靈根普薰般若者也吾烏能知之又何敢效東村翁敲磚打瓦

思泉元錫二居士

紅塵鬧市何如石上松間百計營生不若矢心念佛汝旣慕其所以然吾亦與其所以然因憶一陽來正好寒風吹綻玉梅天

書不讀琴不彈恬而慮靜而觀掀開鐵壁撞倒銀山全身獨露無遮蔽長嘯一聲天地寬寬寬從今那肯受人瞞

西林霞書記乞題小影

是僧依稀是俗仿佛癖嗜煙霞懶深入骨徧遊叢社而不肯參禪逆掐數珠而不喜念佛似這等擔板阿師那堪寄迹西林好與粗拳趁出且道趁出後又作麼生仰看俊鶻翅摩霄萬里重云只一突

爾潛董居士﹝坐峻石上有鹿在傍﹞

峻捷機鋒崢嶸頭角不倚不偏如山如嶽趁瞎驢隊兮吹滅雙徑眞燈踞獅子巓兮下視千崖野鹿予見且聞之乃合掌贊嘆曰誠所謂蘇黃再出者也試問具眼禪流到此如何名邈

爾穆居士﹝竹下坐﹞

其中不偏其外無飾孰爲良朋劍書在側予素聞風而未相識休相識綠竹猗猗已悠然想見君子之徳

靑西劉居士﹝有童子執杖侍立﹞

靜倚蒲團忘歲月丰神凜似梅稍雪衲衣麈拂半頭陀鶻眼龍睛難辧別石巖蒼流水洌歷歷眞機已漏泄分付髫童且莫言藤條放下爲伊說

伯玄君宰二檀護總軸

居塵不染遇物有容塤篪合調兄友弟恭角裏峯頭豁開正眼白鷗灘畔扶護眞宗而今同入無生國裏又豈世相之所能封一灣流水繞靑松千古令人望莫窮

仲璘居士

生平無別嗜愛讀古人書得意忘言處經天力有餘力有餘水月居中莫負渠

鏡宗師行臥二幅

喬松萬本修竹千竿山中景況地闊天寬伊誰之老步履桓桓短策扶爲伴晴霞笑共看半點紅塵飛不到無窮妙用見還難難難只在當人方寸間

無事於心打睡休孰爲蝴蝶孰爲周勞勞人世長如夢何似渠儂得自由

鮑念齋小像

松以紀年木以象福芝以徵名石以存朴翁立其間意气閒閒可瞻可仰何易何難因憶古人有言兮大方無外誰相到空笑重云鎖翠巒

沈其璋同室人行樂﹝有侍女焚香﹞

無麝自然香有花當面插乾徳與坤儀唱隨常恰恰坐對朝云兮問何所思且聽猊鑪兮爲汝說法

賈門任氏

本有彌陀阿誰少欠五十三年念無可念危欄靜倚碧梧中白玉毫長光焰焰

朱承宇得子持行樂索題

如石之堅如松之茂隨唱無虧操持有素一枝桂子手中拈天香已向秋前度呵呵不須繁詞善自保護

表聖居士持太父繼山徐公實略請贊

修髯丹頰碩面方頤公之天畀偉姿也倜儻樂施出券予人公之卹裏憐貧也申浦要路廣築虹梁公利世之福澤遠且長也至若捨地建剎畱心梵唄知四山以將頹守一眞而不昧則尢了了明明超脫乎生死之外者焉詩曰髙山仰止景行行止吾因是慕公之徳光莫蓋也孝子順孫其庶幾哉百年永賴也

堯峯闃如老宿像

天資素朴戒行溫醇治身以法處眾無垠賣生薑於祗樹方榮之時瀝膽披肝已過廿夏扶叢席於狂瀾旣倒之後勞筋苦骨爰有四春五十六年歸去也一鋪功徳流布至今莫比倫堯岫風髙松竹翠兒孫憶著轉光新

一化小影

華亭舟不泛愛坐古松畔杖笠數珠三從來一以貫謂非汝兮綽有丰頤謂是汝兮全無涯岸是汝非汝總撥開教予下筆如何贊咄且畱與明眼人判斷

朗天居士像

頭頂冠手拈拂道人儒君子佛窈兮冥兮中有精恍兮惚兮中有物是何物前途若遇蔡三郎切忌抱贓叫屈

培生居士船居小影

不釣名與利不慕公與侯翩然一葦獨酌小江頭書爲枕月爲鉤生平心事付東流其玄眞之仙友歟抑甫裏之髙儔歟

君典陳公同室人汪氏行樂

質直好義自慊無欺瑟琴合調舉案齊眉達者之徽音已素聞於閭裏孺人之懿行且允協乎庭帷誠可謂二難並四美宜又何必香靉叇而現瑞花馥鬱以呈奇山僧盡情贊了也還有一句要汝證知團圞打透西江話賽過襄州龐笊籬

悅卿居士偕室孫氏

同心同徳樂水樂山知幾知止亦雅亦閒處塵勞不爲塵勞所縛守資業不爲資業所瘝吾見其人矣夫誰與之班一樹梅花開似雪年年常自映芳顏

梅友竹居士

獨坐撚須是這个面目對客閒談亦是這个面目識得這个面目著著頭頭不錯經供法華香焚黃熟實行無虧眞快哉千古髙名梅友竹

戈綸如居士同孺人顧氏

儒冠儒服眉目全彰坐維摩之丈室入孔氏之宮墻吾未知其爲人如何也但見後之來者念念而不忘念不忘九帶鸚湖拖綠長

不看經不念佛獨坐無言面門突兀其月上之儔耶抑淩婆之匹耶玉簾捲起自分明一道淸風常拂拂

仁侯居士持先君湯公像請題

我聞封翁字曰耀之一生傑卓百行首推寬兮待眾嚴兮課兒名英碩彥來仰來師至其丹心耿耿守變不移則又屹立乾坤之表非神鬼所能知是故峨然冠博然帶猶具先朝之儀範而存萬古之風規者也

松溪葉泰交持先孝廉士章翁行狀請贊

先生之學兮篤且眞先生之徳兮孝且仁先生之履危兮不變先生之示寂兮尢親四事具如實錄所載兮予亦何云秪就夫松溪之水兮極一毫端爲先生書出堂中不盡春

楊穎公爲先嚴壽生翁請贊

倚蒼松下坐白石間丰神灑落意气悠閒謂是古之人兮爲何示生此土謂是今之人兮爲何速返靈山要透非今非古句直須覷破本來顏夜靜月明天似晝海門長掛舞衣斑

恆修上座自書行樂有不像不像裝模做樣之句臨終後徒孫乞贊依此爲題

汝道不像我道不像眞像之眞是這模樣緊捏數珠放閒拄杖一句彌陀六時嘹喨落落西方何處尋分明近在腳尖上

監寺等畫師頂相畱金粟常住請贊

這漳州子自作去就荊棘栽門虛空鑿竇輕道法似鴻毛視婆伽如敵寇所以年四十而見惡於人齷齪之聲不可隱覆是大神咒是大明咒是無上等等咒打落雙牙和血吞白眉灘上峯眉皺

烏藤在手七橫八縱指貓兒爲狗子逼死蛇作活龍建水閩鄕不肯住偏來武林管界露出白拈之蹤今日被人捉到這里果然欲避無從避無從累及金山老韻峯﹝長慶宣首座請﹞

癡癡憨憨顚顚倒倒拔蓮峯蓮偸寶峯寶住景星罵雨呵風入長慶鋤云斬艸更有太平曲調新金粟堂前唱愈好唱愈好休懊惱一肩重擔足千鈞分付錦山聰長老﹝憨璞聰首座請﹞

道悟不悟心安未安一言成禍患滴水起波瀾鯉湖日永壺嶠云寒圖畫分明要自看惺惺著諾莫受人瞞

在家厭姓蔡出家學無賴馬嘴托驢腮當年屈突蓋結衲子之生冤作叢林之禍害如此爲人甚可憎好與三十藤條趁去百千里外鱷溪銀浪潑天髙且看掀翻會不會﹝潮州古門貞長老請﹞

離鄕二十載兩鬢半垂絲力掃怪狐隊閒調健象兒信我者謂是天然俊俏不信我者謂是徹底愚癡信與不信且憑伊無孔笛吹君自去嘉聲早已播漳湄﹝漳州汶石晃長老請﹞

心不負面無慚增多減少放兩拋三或棹孤舟於淺渚長溪看白鷗之泛泛或扶短策於風亭月榭聽紫燕之喃喃與麼自由自在大有人冷地裏弗甘𨿽然待他甘堪作甚麼丈夫气骨本巉巖萬種千般獨力擔﹝華亭聖墨溥首座請﹞

胸無點墨頷有微須威儀破盡五戒不持卜住鷗灘平欺河陽婦子退居梵勝抹殺臨濟小兒是伊非伊切勿學伊雁宕山前逢詎諾一枝短笛叮嚀付與逆風吹﹝溫州無文印長老請﹞

面前一點白不是水兮便是石無端指出令人猜擬議頂門轟霹靂似這等大驚小怪底阿師那堪描繪福城東爲叢林之標格𨿽然汝有十丈還汝百尺就中交易最公平知音須讓當行客﹝福州白也水西堂請﹞

離福建心未休住浙江腳難去妄想滿肚皮無明無著處故與其烘烘熱鬧誘得蟻聚蠅趨何如悄悄潛藏免使神偸鬼覷坐斷深山咬菜根熟眠不管東窗曙﹝漳浦壽宗位長老請﹞

身似木鵝口如野鶩麈尾藤條全提獨露謂渠是善人耶嫉惡者甚多謂渠是惡人耶歡喜者無數咄三十年後有識得破底一任流傳胡揮亂注﹝獨露淩道人請﹞

是牛無角是馬欠蹄福輕業重負擔牽犁盡笑渠歡喜忍受誰復知天道不齊風

艸萋萋因憶建州山景麗夜深常聽野猿啼﹝建寧勤禪人請﹞

咄這癡漢眞个懶惰無法與人東倒西坐旣無法與人因甚教汝參不得喚作拄杖喚作甚麼踏破鸚湖水底天方信燈光原是火﹝平湖法淨上座請﹞

乞兒囊本空隨分自來去逢魚鱉懶下曲鉤攪滄溟慣用折箸報諸人莫輕遽分明只在此山中誰道云深不知處﹝云深禪人請﹞

如意奇珍不借借爲誰坐在長松下淸閒一味足家風免落人間作話杷﹝明吾蔡居士請﹞

瘦骨稜稜貧眸炯炯不思閩邑荔花香且愛吳江楓葉冷存禪人須猛省擬問道如何白棒當頭打﹝古吳道存上人請﹞

禪不參道不會一个破米篩隨口胡亂對幾處開堂誑惑人看來何止彌天罪

頭髼松耳卓朔有佛祖機無人天福𨿽自雲渡水空瓶也只是將錯就錯錯錯一任啞羊胡錐亂卜

不安本分流落天涯口沒飯噇身欠衣遮略做些兒活計卻又勾賊破家終日抱頭叫屈說甚簇錦攢花而今懊惱知無及秪得橫縱弄爪牙

肚皮甚窄眼眶極大大處諸輩弗如窄時不打便罵所以醯雞蚊蚋湊泊之者難隨他醋甕艸窠中經冬度夏虛堂獨坐笑吟吟自有驪珠光照夜

癡僧癡僧百無一能連遭痛棒海裂山崩突出哪吒而見聞悉厭憎法門掃滅不畱後孰謂堂堂繼祖燈﹝眾禪人請﹞

我倚筇汝攜笠隨步行無緩急淸風襲襲滿衣裾任是俊鷂趁不及咄﹝鏡如請自像隨行﹞

不立少室庭前雪不賣新州市裏樵一味疏疏散散全無崎崎峣峣如此稱佛祖苗裔未可爲今古風標拈來把火架空燒免向鸚湖起怒潮﹝平湖雪樵上人請﹞

抹過二三打翻四七一味虛頭全無眞實似恁麼爲人如何敢入淨名之室咄明眼道流須委悉﹝茂林居士請﹞

方履科頭衣半肩非儒非佛亦非仙英靈若也知端的勝似楊州跨鶴錢﹝楊州照云上座請﹞

浩浩古燕都巍巍海會寺更著這阿師落落何所爲謂知道錯答佛是破米篩謂達禪爭柰舌如鐵秤錘至簡至常無奇無異明覺聰公承嗣伊想亦當年沒處避一瓣淸香通

九重且喜而今出口气﹝盛京海會寺明覺憨璞公再請﹞

溥博如天淵泉如淵人皆類是我不能然局促肚腸慈悲渾無半點虛疏眼孔佛法只見一邊授記知休想得果待驢年就中也有些須閒古怪珠光分燭若耶川﹝會稽大珠天申齡首座請攺號淵堂﹞

眉間三尺劍歷歷自光艷大用與全機縱橫無少欠無少欠極靈驗白蓮花發古蒲中九座峯頭云瀲灩圖畫收藏又展開祖風父業絕瑕玷﹝興化九座山蓮峯素首座請﹞

黑漆眼睛白楊皮面彎匾擔弓架蓬蒿箭用處七髙八低收時千化萬變老石鞏不敢比倫阿修羅難與力戰要力戰但向未發以前捉敗伊方可扶起剎竿平分半院﹝未發中堂主請﹞

兩浙去扶犁八閩來拽耙渾身落水泥年老不知卸爭如曹嶼死貓頭至今無人能著價有著價變作明珠光照夜﹝曹山千指光西堂請﹞

汝形汝相如月臨川描之畫之只見一邊雙峯疊疊萬木田田隨時飽食與安眠養成羽翮車大大浙右雲間任踏穿﹝雙峯月川卽西堂請﹞

權衡在手操縱自由聲光昱昱佛祖爲仇只此是渠眞面目生緣端不在漳州﹝漳昱歡熙西堂請﹞

憨憨癡癡百無所知只圖懶散愛討便宜偶住蓮山寺思量剝荔枝分付古蒼旻上座花開果熟莫辜伊﹝蓮山古蒼監寺請﹞

玉融風雅誰無分蓮嶠家聲各自知一破米篩輕拓出簸翻須是偉男兒﹝福淸偉庵彰後堂請﹞

撒破网羅靈鳳是伊本經別無拈弄也有魚與蝦偏來入齏甕入齏甕春雷啟蟄羽鱗動﹝靈鳳寺玄際誌書記請﹞

不諳石室書不討竺西與問著豎空拳嘴頭如鴨匾恁麼行藏實可憎業緣到也誰能免分付當人各自踐﹝石竺嵩上座請﹞

這个老漢別無奇特驀遇知音相得永得流水兮韻淸髙山兮增色而今杖拂不須拈且坐毗城效一默默默畱與人天爲軌則﹝杜則林居士請叉手趺坐﹞

家私蕩盡貧無所依偶然一飽頓忘百饑似這般漢有甚罕稀亦罕稀金雞倒插摩霄翅突兀和云自在飛﹝金雞山可光暉堂主請﹞

不效時流搖狗尾身居鬧市心如水一聲長嘯海天寬颯颯無風波浪起波浪起誰能止分付泉南人急須翻到底﹝溫陵一嘯藏主請﹞

這漢鼻直眉橫不會裝模做樣撞見識貨行家村歌也解演唱唱甚麼鏡水蓮花臘月開藕根抽出百三丈﹝冬季鏡水庵蓮根上人請﹞

活人要用刀傷人弗償命只這惡冤家是凡兮是聖有簡點得出者拄杖不在好與三十苕柄其或未然上來簇簇任豪雄鼓罷營前且聽令﹝尼聖念上座請﹞

慧不如妙喜福不如中峯拆籬而補壁指西復牽東描他來供養笑倒老吳儂還有一般輕口過說人只愛采芙蓉﹝福如上座請﹞

這漢倔彊過人不曾諸方納敗獨有一處郎當低頭錯禮三拜而今年老心孤也學貴買賤賣引得旁觀者多都來丹描墨畫休描畫碧天連水水連天認取普賢大境界﹝普賢上座請﹞

﹝松江府金山衛居士兪悅卿捐貲助

刻祈壽命延長合家大小平安者﹞

百癡禪師語錄卷第二十七終嘉興大藏經百癡禪師語錄

百癡禪師語錄卷第二十八

嗣法門人超宣等編

佛事

戊寅冬師在金粟爲西堂掛板拈楗云佛祖眼睛衲僧鼻孔這里分明薦得便已八穴七穿其或未然元上座符到奉行代新此令去也乃鳴楗云霹靂一聲催電急獰龍猛虎任翻身。

蓮峯掛鐘板古人事弗獲已建立芳規以此爲叢林號令蓮峯有條攀條依而行之𨿽然如是喚作鐘板則觸不喚作鐘板則背畢竟喚作甚麼遂擊云向這里聽取。

百山掛鐘板祖師門下令不虛行敲骨取髓截鐵斬釘任是哪吒忿怒到此亦須肅淸且道以何爲驗擊一擊云多少分明。

太平掛鐘板聲前一句絕淆訛未舉先諳己較多若向輪槌動處覓無毛鷂子過新羅𨿽然把柄在山僧手中今日卻少不得。

明發掛鐘板權衡佛祖號令人天只此一著今古如然塞卻耳根齊聽取從教萬里息狼煙。

開鐘板鐵額銅頭來不窮山山跳躍起腥風欲知正令全提處鳴楗云盡在於今一擊中。

爲彌勒開光街頭拖布袋太煞勞攘逢人乞一文希圖小利何似這里當門踞坐等个人來令此常住富饒亦覺榮前耀後所以道汝也恁麼樣我也恁麼樣本有光明各自知灼然不在筆尖上然𨿽如是事因叮囑起遂舉筆點之。

爲福如封關矢志修行佛祖關不妨開已復閉休心息念死生事要期絕後再蘇適當三月暮春之時正是千差坐斷之候蒲團靜倚那管堤畔落華紅古鏡重磨隨他階前痕蘚綠直教綿綿密密人天窺覷無門便乃卓卓巍巍立地轉身有路且卽今爲汝封鎖一句如何道叮嚀莫昧關中主任運縱橫樂自由。

啟關三載活埋腳跟分明點地今朝放出鼻孔仍舊遼天西來意不用別尋桃花竹外夾春水向上關無勞舉似鼓角城頭雜夜鐘政當此際試問福如上座還解與山僧相見也無踢脫臼窠忘管帶堂堂古路任君行。

爲操舟志一火靑楊岸白蘋汀一隻孤舟任汝撐撐到計窮與力盡煙蓑雨笠露雙睛且如何是雙睛呈炬云還見麼從此翻身去風光徧界騰。

本月火以火炬打圓相雲天上月水中月看看何似這時節淸光爍破點云無試問本禪徹未徹若也徹此去逢人有口莫說。

超燈入塔呈骨云人從杭州來卻往天臺去畢竟明什麼宗旨於斯薦得可謂千燈朗耀無遮護雲月溪山任去畱然𨿽如是也不得屈抑他何故爲伊有个藏身處在且如何是伊藏身處遂送入云秪這是。

楊州僧火生來著褲思悠悠死去拋衣不暫畱一道紅光懸腦後任從騎鶴上楊州。

輝禪人火風搖翠竹雨灑幽岑个事呈露輝古耀今與麼去莫沈吟烈焰光中力用深堪笑到家人不識灰飛火滅亂搜尋。

心蓮禪人起龕秪是舊時行履處何須坐地暗思惟杖頭爲作指南轍且趁輕風信步歸遂拽杖引之。

舉火不是心不是佛不是物是个甚麼灼然與麼會去便見五蘊山頭涅槃路四方八面絕遮欄紅蓮花向火中發爍爍神光射斗寒畢竟還有證據也無攛炬云看。

慧園頭火金鋤在手大地任掀翻木杓隨身靑黃悉普潤此是汝園頭分上事爲什麼問著鎭州蘿卜幾斤重卻又茫然不知良久云直饒知行到水窮煙起處也須照顧兩莖眉。

指月入塔捧骨云汝解指月我解捧月沒興相逢輝光漏泄欲得不漏泄處麼放下深藏請自看從教萬古黑漫漫。

山陰二際火不拘前後際透出死生關借問今何在吳溪與越山且道吳溪越山有什麼好聻歲歲春風醉碧桃鷓鴣啼入深林裏𨿽然擲下炬云我還要照汝面皮厚多少。

林叟入塔白石爲牀黃金爲奧深固幽遠無人能到而今到也合作麼生當軒默唱胡笳調翠竹松風滿院涼。

了心勤舊火呈炬云若道這个是心則不能了若道這个非心亦不能了離卻是非兩途別有透脫一路秋風淸秋月皎夢眼大開天色曉空心赤腳唱歌歸岸上行人已不少遂攛下火炬。

慧然入塔欲得入處須明个出處已明出處須得个入處𨿽然出入不同要且各有本據紅蓼夾岸兮白鳥銜來石塔淩空兮亂雲飛去自家受用自家知一任傍人冷眼覷。

收飯僧火終日途路波吒今朝放身倒臥匾擔折卻兩頭方知飯是米做到這里還免得山僧煆煉也無擊炬云頂門敲著焰離離休覓江西馬簸箕﹝江西人﹞。

谷梅入塔浙水閩山時行時止究竟安身不如這里無縫塔掣開荊棘林爬起突出寒梅玉一枝谷風習習何窮已。

明空火明空明空擬學屠龍逗到此際技竭力窮吾今直示汝端的要火攻吹毛劍上起腥風任從血噴梵天紅﹝此僧嘔血而逝﹞。

進米頭火盡力踏踏不著盡力篩篩不出明知不是米中虫且道畢竟是何物山僧此者助汝末後一段光明去也呈炬云還委悉麼爍破面門憑這个隨方進步莫遲遲。

舟中爲尼元吉起龕一葉扁舟泛碧溪乘風來到小園西岸頭接手人皆見古路依依望不迷以拄杖擊龕三下云隨我來隨我來。

舉火冰淩上走馬火焰裏翻身當年尼無著慣用此等手段是汝今日還會得麼若弗然者看山僧轉大法輪去也。

入塔不須彈指八字打開堂堂無礙請汝入來目斷千差路風髙七寶臺露柱燈籠齊喝采撞破虛空笑滿腮。

缽羅入塔層落落影團團無縫塔樣見亦何難爲什麼雪竇老人道澄潭不許蒼龍蟠山僧今日通一綫請汝仔細裏頭看看看缽羅華搭玉欄幹淸光在處逼人寒。

用常入塔塔戶豁開無遮無壅喚汝夢回寒光影重疏籬香一枝繡谷琴三弄倚欄無語笑東風闔國人來傾不動爲甚如此佛子住此地卽是佛受用。

尼性良入塔以拄杖指云秪這去處非窄非寬天風浩浩翠玉珊珊我今令汝得入直與千聖同觀若同觀个个圓光腦後寒誰云徧界髑髏幹。

歲夜爲了然火爆竹連天響夢回撒手歸從玆無檢束觸處盡光輝呈炬雲光輝生也了禪聻良久擲下云相見𨿽多識者稀。

照慈入塔不愛春風花柳鮮歸來別創一壺天無根樹下吟吟笑買月賒云那論錢大眾此是照慈尼今日受用處莫有識得者麼遂送入。

鑑虛入塔三界無安猶如火宅惟此一門可以自適𨿽然綿密弗通風古往今來絕間隔絕間隔光奕奕放下靈骨云不妨常在於其中洞鑑虛空雙眼碧。

亡僧火自惺自諾主人翁南北東西路路通一副皮囊無著處殷勤付與丙丁公。

尼入塔擺壞黃金索倒騎老牸牛無生國裏去露尾復昂頭休休何似橫眠芳艸地不令人見轉風流。

無生火言下合無生同於法界性若能如是解通達事理竟無生禪人還能如是解也無以火炬指云面前一陣紅光起腳底騰騰任去來。

尼普徳等入塔生同居死共塔本有威光明來暗合白雲冉冉兮千重綠樹依依兮百匝演出無腔曲調新十方世界任騰踏然𨿽如是還識最初入門一路麼放下靈骨云恰。

亡僧火白葦蕭蕭滿目秋故鄕歸去有何求死柴觸著渾身焰一道寒光射鬥牛。

道機火諸佛妙道堂堂浩浩歷祖玄機峭峭巍巍惟許當人默契方與他覿體不違諸佛道且止如何是歷祖機遂攛炬云我喚作火汝不得喚作火。

四眾入塔女是女男是男淸風衣裏裹明月杖頭擔返本歸元總一體那分緇素與二三政當此時普同受用一句如何道千差路坐斷處處見瞿曇。

長沙雪幻火不憶長沙春艸肥卻來這里坐漁磯而今要會轉身句看取紅鑪片雪飛。

直牲火一回入艸去驀鼻拽將來忽地鉤繩脫呵呵笑滿腮政當此際直饒道个人牛俱忘底消息也未免末後火鞭劈面催。

休徹達眞化士入塔赤手扶砂盆艱辛弗避全身荷大眾誘掖多方此是汝二人尋常分上事而今化緣旣畢驀爾歸眞烈焰焚軀斬新光彩移身換步則且止窣堵安藏是若何分明一對黃金骨不必栴檀取次雕。

正宗禪徳入塔煙霞生背面星月繞檐楹無縫塔樣古人已分明向汝道破了也𨿽然如是亦須親到一回始得且親到後作麼生竟日不知塵世事長年占斷白雲鄕。

南翔祛非師入塔拈起金錘擊開寶藏突闖南翔依模畫樣末後一機令人惆悵歸去來兮白鷗灘上且入塔底句如何指陳通身在里許通身不在里許。

徳水火呈炬云汝號徳水此名智火火水並行無可不可燒斷生死根浸爛愚迷鎖白雲飛盡海天寬露出珊瑚紅朵朵。

自能火自能自能生緣福淸日間不肯去直待夜中行𨿽一鉤秋月淡如水看來何似這把火立地分明遂攛炬云還見麼。

鑑明自能入塔呈左手骨云這个是秀水鑑明呈右手骨云這个是福淸自能鄕音𨿽似不同調畢竟時來共路行且行到這里又作麼生木落秋空山色瘦倚欄回顧塔稜層遂送入云各須記取。

舟中爲從心師起龕不住中流不居兩岸獨露本容人天共贊然𨿽如此猶未是到家極則處要識到家極則處麼再進幾步始得拽拄杖引之。

舉火多年皮袋橫拖豎搭未能忘一道靈光暗室迷途俱爍破自非具大力量底人向撒手臨行之際直下踏翻終不能自由自在從公從公還得自由自在也無攛炬云毫端觸著如雷吼剎土悠悠任所之。

入塔此一片無陰陽地多少人在這里貴買賤賣𨿽然契券甚分明中心樹子猶屬我拈拄杖卓云看看今日八字打開盡情付與去也珍重全身放下時耀後光前永弗變。

尼至善火全機不露頂眞相非女男識得个中主相隨好住庵且末後一句又如何道脫體無依活卓卓火光起處現優曇。

眾僧入塔祖師意如來禪兩層塔上六角亭前不會嚴風凍雪會也白日靑天會與不會拈向一邊倚墻靠壁成羣隊得安眠處且安眠遂提靈骨送入云各歸本位著。

行鎧入塔一句彌陀課百萬算來心口總徒勞而今拋向乾坤外贏得團圞塔影髙山僧與麼道是肯諾語點罰語請向這里商量看。

廣接火蹈水不能溺履火不能燒衲僧家尋常本分是汝今日爲什麼卻向水中死還知麼雙手撥開生死路得隨流處且隨流。

入塔个中無異路四面不通風此境誰人到令予嘆莫窮寰宗上座今日旣到這里也合作麼生閉門那管天長夜自有靈光爍杖藜。

寧波達信火父母生來達一信拆開著著是封皮今朝索性都焚卻去問明州老古錐莫是還汝本地風光麼咄咄且莫錯認。

園花火頭火往日汝燒柴今日柴燒汝須知汝與柴自倒還自起一道祥光匝地飄突露面前好看取解看取棲身不在園花裏。

化棺世尊化火爇金棺普化沿街乞直裰二大老漢惑亂天下人無了時簡點將來好與三十痛棒含有上座逝世兩年𨿽未敢與彼爭衡要且髑髏上生光棺木裏瞠眼總不見得且如何是眼光呈火炬云委悉麼靈明洞燭三千界處處風流現本人。

入塔汝與他共住他是汝同鄕斬新一句子聚首好商量山蒼蒼水泱泱檻外金雞唱庭前竹戶涼通身慶快渾無比不用尋思蹈上方遂送入云汝其知之永勿忘。

吳愼齋入塔鏟彩韜光不等閒洞中春色異人間想伊自有安身訣坐斷千山與萬山山僧先爲通个入路去也遂捧靈骨送入。

聖林入塔離黃浦渡入聖賢林超聞越見亙古亙今且如何是亙古亙今底句白雲連塔影空翠鎖庭陰瑞云入塔云出山中去依舊山中住去住𨿽無常頭頭合本據有本據若爲慮春風笑盡桃李花垂楊三月亂飛絮。

爲蓮如禪師掩龕舉起拄杖云尋常覓這个不得入手忽地入手究竟不曾用著天之報施善人何其嗇歟𨿽然此方緣盡他方顯化此界身歿他界出現大善知識以形骸爲逆旅以死生爲晝夜世相縱然有去來本體分明不變動故我蓮如法弟和尙廓頂門眼懸肘後符帶水拖泥苦心爲眾一生功行著之叢林迨至末後全提果爾十虛坐斷政所謂解脫門開無掩蔽人間天上任逍遙是卽是切莫被旁觀者覷破且作麼生不爲所覷破去遂掩龕云淬得七星光燦爛等閒收向匣中藏。

起龕要止便止要起便起本自現成阿誰替汝。

秉炬有響敲空無聲擊木拆二爲三喚五作六曾受我老人錘韝數番所以解吐出珠璣十斛今日移身換步行灼然合笑不合哭諸人要會不合哭底意麼沒弦琴韻迥靑霄一朵紅蓮火裏浴。

達信入塔烏藤七尺全提處白骨一堆放下時是信吾今已達了風前展閱任思惟且畢竟思惟个甚麼喝一喝便轉身。

宗朗入塔宗門事甚奇特朗如日星凡聖莫測惟許俊俏禪流一踏踏翻到臨末稍頭自然省力且正當恁麼時如何不須他處覓家山只此便是安樂國。

定生火昨日不定今日定昨日不生今日生趁此火光三昧走魔宮佛土任翻騰且發腳在什麼處以火炬擊云只在這里﹝此僧素患風魔﹞。

爲煥也文掩龕十方剎土要汝腳下親行一道靈明阿誰掩覆得住拈來靜裸裸舉起峭巍巍綿密悉包容渾淪自成現於斯時也靜以善應風行水上之文感而必通月映軒前之竹未見者令伊見未聞者令伊聞出格惟憑作者知八字打開無不可然𨿽如是事無一向看看山僧與汝出手去也遂掩云萬別千差都坐斷凡名聖號一齊收。

爲照源定生篾作等入塔曹源水無定止一波才生千波競起沒底籃兒盛將來飲者如何直教死是汝諸人今日作麼生安置照破髑髏藏處穩大千沙界等浮漚。

卓先火佛法汝也有只是舌頭短今朝撒手行更討什麼碗一枝烈炬足秋風莫道生平志未滿良久云卓先卓先倘若再來吾尙可遲汝。

大圓寮主火病臥柴牀一歲餘稜稜骨立齒牙疏而今倩得金風便歸去故鄕合自如且那里是伊故鄕拋炬云看取鑪頭眞火色方知腳下有芙蕖。

武昌純止火晴川歷歷漢陽樹芳艸萋萋鸚鵡洲風物撩人君莫羨得休休處且休休良久云休休一朵曇華插汝頭遂攛炬。

人塔出無礙入無礙一顆明珠和月賽渾身衣裓惹天香無在之中無不在且畢竟在何處咄若道這里便是未免賺殺一船人。

二僧入塔恆如自恆如超塵自超塵今朝同到此各各露本眞無縫罅中拶開縫罅沒藏身處直下藏身眉稜閃爍光千丈射透威音那畔人。

爲長伊入塔時直歲先安靈骨師云直歲已爲汝入塔了也教山僧來這里作甚麼然𨿽如是也要互相證明好且證明後如何磕著頭頭契本有蓮花端的臘中開。

盲僧火終日扶墻摸壁行翻身一踏契無生雲山海月藏何處浩浩常光覿面呈敢問諸人還委悉麼良久云盡道渠儂看不見誰知有眼更如盲。

爲鏡如監寺掩龕一片眞誠輔弼叢林年弗倦半生勤苦周遊廛市境偏多慧眼𨿽曰未圓要且風光何曾少欠玆乃末後全提坐斷千差底時節是汝諸人還識他落處也無卓拄杖云不離當處常湛然覓則知君不可見。

起龕疾如風明似鏡拶向前無坎阱𨿽則尋常出入分明也要山僧與汝打正遂引之而出。

舉火楊岐驢子三隻腳百億山河都踏著今朝趁出贈君騎火鞭頭上光閃爍豎起炬云這个是火鞭那个是驢子鏡監寺還會麼急須薦取奔騰去莫待驊驑向後追。

入塔知事爲疏山造塔風暖鳥聲碎山僧爲知事入塔日髙華影重論法固不相侔窮理且無二致政當此際畢竟如何是伊安身所在卓拄杖云返照本來塔一座普天匝地愈崚嶒。

無瑕火卞璧無瑕光連四座山僧未敢輕許到此也須試過且作麼生試拋炬云全憑一把漧柴火。

一山入塔春日融和春光明媚撒手歸來住安樂地安樂地旣住也則無解脫可欣亦無生死可悸妙用全機不覆藏一山卓落乾坤翠。

云虛入塔生如浮雲過太虛死似一漚歸巨海生死𨿽然無了期靈明歷劫不遷攺不遷攺且從這里覓安身也勝人間別光彩。

無波火波也無討什麼水水也無討什麼波無波無水風濤起陸地行舟曾柰何呈炬云看看水中火發也要會大洋海裏剔金燈且待山僧先下手。

鐵航藏主火東山一句缽羅娘今日爲君重舉揚掇轉好風航到岸頭頭無礙是家鄕𨿽然擊火炬云切不得忘卻這里。

到海塘爲自英火未到這里汝瞞我不得旣到這里我瞞汝不得且道這里是什麼所在還知麼浩浩潮音迅海東騰騰烈焰爍虛空死骷髏上開生眼優缽華舒臘月紅然𨿽如是更須識有向上一路乃攛炬云去去。

到圖澤爲宋瓊山大師入塔五百年前閒骨董五百年後沒處尋忽地掀翻重示現拈來節節是黃金政與麼時素緇畢集塔戶已開萬井煙淸宇宙寬一溪水繞龍蛇動呈靈骨召眾云還見瓊山大師麼無縫塔中常自在歷磨今古愈光輝。

敏樹藏主火以字不成八字不是注腳分明賴汝會去火星爆動便翻身左之右之合本據何以見得攛炬云人道敏政地道敏樹。

湖廣瑞印火印水印泥印空爭如一印印火衝開勝熱門頭迸出奇花瑞果隨他楚地與吳天逆行順行無不可且憑个甚麼便乃若是以火炬擊云劈面來也切忌竄躲。

省如勤舊火秋風涼秋夜長未歸客思故鄕而今歸也故鄕在什麼處向這里委悉去如如不動省得多少腳力翻笑六十八年在世上挈挈波波一十五載住叢林孜孜懇懇石火電光容易過水流雲散總徒勞且正當此際以何相贈遂舉炬打圓相雲團圞拓出大圓鏡照透珊瑚千萬枝佛祖到來都不見豁然還汝自家知。

馬門陸氏如松掩龕生從何來死從何去來去分明有本可據花開花謝現全身玉鳳夜棲無影樹恭惟某人尋常節儉治家義方訓子寬慈待下和睦卹鄰事上井井可觀理上頭頭不錯更能皈崇三寶嚴守毗尼禮演蓮經夙夜匪懈此邦戚彥同稱爲淑丈夫凡我緇流共目曰女居士不謂金飆戰葉陣雁驚寒幻軀忽厭於人問鼻注垂胸而坐逝腳跟穩實隨處自在自由智鑑虛圓灼然毋固毋必旣到這般田地說个生來死去解脫眞如聖號凡名天宮佛國總於老孺人分中了弗相干涉也然𨿽如是還有个帶不去底且作麼生覆藏好遂起身掩龕云綿綿密密不通風似隔銀山千萬重惟許當前知有者方堪於此覓眞蹤卓拄杖一下。

起龕故園𨿽好不是久居今日權宜急須退步一條古道無紆曲且傍秋光趁我行。

掩壙富貴榮華何足恃人生百歲渾如寄南柯一夢不歸來受用全憑這片地大眾還識這片地麼有者道是長夜室此屬世諦之談有者道是金粟堆亦系一隅之見殊不知總是馬門老孺人耀古騰今蔭庇兒孫底大境界也只如玆者親朋互送笙鼓齊鳴全身奉重一句作麼生道以土撒云圖川四面咸圍繞福澤悠深孰敢忘。

爲尼廣大行修化柩泥牛耕破三更月木馬嘶回萬劫春端的个中無異路要行須問熟諳人呈火炬云已故某某二上座還諳个中端的也未尋常發廣大心作福修行持戒念佛到臨末稍頭自一一用得著旣一一用得著死髑髏上開眼睛不妨輝天鑑地臭棺木裏回生气可以越色超聲佛祖根源一串穿透衲僧命脈收攝無遺且今朝烈焰闍維之辰這一錠墨一錠珠未審阿誰略價良久擲下炬云別寶饒他闕齒胡其餘相見不相識﹝舊有一錠墨一錠珠之號﹞。

尼若木起棺鈍置多時汝也愁篝燈艸座冷颼颼今朝門裏出身矣安樂邦中任去畱卓拄杖引之。

舉火現比丘尼身奮大丈夫志叩單傳之正宗撥心地之迷翳此是汝當年欲了未了底事且底事作麼生了豎起炬云還見麼烈焰堆頭髙著眼眉尖湧放紫金光。

爲恆修掩柩矯若驚龍翻如渴驥這老漢筆端三昧尋常大有過人逗到路轉峯回一總束之髙閣山僧權將虛空爲紙寫个無字封皮更就此普化直裰爲伊捲而藏之所以道休至休時正好休不令人見轉風流燈籠拶入天臺去無限祥光起髑髏卓拄杖云收。

淨念園頭火一钁生涯閒田地力耕幾徧半瓢活計大蘿卜收出許多能事已見有徵轉身何愁無路政當此際歸根得旨底意還委悉麼攛炬云聖念凡情都淨盡紅光射透洛伽山。

養蒙居士火盡世界是个光明藏盡虛空是个解脫門無起滅可求無生死可出所以汪大居士昔年全體與麼來如水中現流云之影今朝全體與麼去似沙上遺過雁之痕北縣南州不相掛礙西幹東土回絕遮攔且山僧到這里如何爲伊結斷擊炬云會麼一星火迸雙眉焰尢品蓮開六月香。

銘

竹杖銘

叔旋顏公性不苟合予聞之耳根熟矣偶一日會予金粟以杖請銘爲之銘曰。

鳳爲鄰松爲友中虛外圓節而不苟是故君子持之可以永久

衣銘

無戀爾新無捐爾故新故相形逢天之怒

履銘

堂堂大道爾行爾證舉止安詳無入蹊徑

方竹杖銘﹝祝夫人請﹞

直不自矜方可爲則世世生生全承他力

藤杖銘﹝顧夫人請﹞

質美而堅象古而圓汝其藉此於萬斯年

石枕銘

蘿庵遠上人得石枕一方形甚奇異予借假寐冷然可愛屬之銘曰。

山骨斫成煙痕猶在倚以快眠冰涼十倍蝶夢何戀仙遊不礙汝其愼藏毋令攧碎

禪板銘

觸之又非背之不得萬象平吞虛空逼塞佛祖淵源人天軌則歷劫相隨只是這賊

缽盂銘

隨緣無礙應物有方七佛儀式迥絕遮藏奉行信受久也勿忘

如意銘

收放在我全無諱忌惟其已然是名如意

木瓢銘

文於外虛爾中隨方應物以運乎無窮

古鏡銘

其質則古光弗韜也體正而圓成塵不染一毫也寂照嘗存皓魄之髙也是故當軒鑑之吾知夫萬像莫能逃也

端硯銘

美哉玆石蒼乎其色毛君之鄰墨子之國計壽以年端貞比徳是故爲銘置於座側

筆銘

傾河之辯非子莫施遊龍之勢非子莫宜淸無俗品綽有丰姿吾今與子日用不離

經史銘

閱其書如見其人見其人宛獲其心好學以力行𨿽多而不厭也了悟以參觀知所証之無憾也吾尢恐夫侮文者弗以此爲念也故銘之僭也

竹銘

予所居丈室各有竹或千或百翠色交加坐賞其問神淸思遠以是知此君不可無也銘曰。

直而不鉤剛而有節出而以時用而各別虛心之英特立之傑余意靡窮作如是說

紙帳銘

不營布幔不羨紫羅秪此數幅迥妙於他絢兮霞條倚岫湛兮桂轂臨波任捲舒其在我隨歲月以長過阿呵呵夫是之謂風流道叟非世所能科者也

室中銘

一室居中澹然若水戶牖玲瓏呼之卽惟坐臥經行無人至止除卻淸風皓月而已

香鑪銘

有口不說有耳不聞居而冷寂體自超羣忽朝火爆香雲徧燻我銘我則舉似諸君

舟銘

濟川渡世汝力居多岸已到矣招招柰何

記

金山長慶寺記

杭之長慶者故老傳爲稜禪師發迹地也禪師鹽官孫氏子未謁雪峯靈云時先住此山鄕人煮螺螄斷尾而食師丐之擲諸池中仍復活池在寺西不盈仞水洌而甘至今有沒尾螺焉主峯曰小金山端重秀麗松竹參空龍脈亦甚奇旺由山門而入過小橋古梅數株與殿廡相聯絡後有淘米嶺前有長慶湖皆自禪師昉也丙戌夏予遊玆寺𨿽鐘鼓依然在架而堂傾殿圮苔蔓艸深已不堪極目矣因以避兵之故秋半入院時木樨盛開同諸子芟除瓦礫筧水治蔬極喫力處卽極適意處也爾珍黃公爲我言曰佛法隆替其在人乎自稜師去後數百餘年不聞正音今得和尙主席使聾者聰盲者矚夢者醒頑者化山門之光一方之幸也吾懼來者昧其本因請爲記之予曰稜禪師坐破七蒲團捲簾大悟人人各具自性亦當發眞歸元同稜禪師之悟方不辜山僧立記意也若夫丐熟螺以復生恐好事者爲之烏足記信然而今人後人能因小信以求其大悟則又不容不記也。

鷗灘夢記

予在金粟之四年時當秋夜月光如晝登樓坐對康橋上嘖嘖有人吹短笛唱山歌恍別造一世界也倦而就寢夢遊重城見巨臺髙可丈許額曰屈屈院字甚大筆畫明亮丐者居之夢中忖云屈屈字義奇矣哉意貧窮無告之夫皆含愁負屈也復至芳園花木殷茂主園者贈朱橘八九枚爲予囑曰汝收握之宜仔細不然參乎吾道一以貫之曾子曰惟予夢中又忖云此何說也意下文有子出二字欲予仔細收握之而莫令子出也寤而思惟似是非是蹉跎兩夏不覺憮然曰予其離此山乎屈屈者二屍出也二屍出應予出院也蓮禪師與和監寺龕俱送外園闍維非二屍出歟收握宜仔細是明示予以住院仔細也住院仔細可保八九年不然子出矣秋八月退院出山而始信前夢之不誣也夫元叟夢徑山龍君持金匙舉食數凡十有八叟後主席實十八春秋卽庵始登云居夢伽藍神告以一粥緣之語明晨參退因二僧斗很悉遭斥逐此豈夢之無靈乎大抵事之攸關於身與眾者有所感感必後應有所幾幾必先兆予之兆應已徵矣謂爲眞夢也可謂爲非夢也可謂爲夢中說夢也可謂爲無夢說夢也可遂記之以勉來玆。

松江壽生庵重裝韋馱緣起記

歲在疆圉作噩之冬聖制告圓予乃謝事超果歸隱斜涇矣臘月念有三日忽因不測危風吹到茸城杜家灘畔壽生庵卽所暫寓處也庵距城里許創造未久有韋馱大士金甲銷磨盔帶脫落主人一門公書半偈粘諸壁上問其故則曰此大士不知從何處來亦不知從何年始偶於黃浦川中乘風漂沒舟人朱某者撈而得之十八早送入小庵今正第六朝也占卜甚靈所祈應驗主人爲我卜云浪靜波恬永保貞吉翌晚果然予遂發意獨力裝修之竊思患難憂危弗宜苟免散離聚合本乎因緣菩薩尙爾況於人耶方大士之始成也供之奉之奚啻萬千及其變也飄之蕩之幾鄰焦釜予遭逢玆變殆猶是耳然大士非遭變不能到此庵而見予予非遭變不能到此庵而嚴飾大士機會相符患難相卹似若相爲助焉乃議者曰大士有靈政當溺水時靈安在吾師無過政當遭變時過何多此等權宜妙用秪可爲有智者言不可爲淺識者道也於是乎作緣起以記之。

﹝海鹽縣比丘尼超良捐貲助刻祈生

生世世菩提心不退般若智長明者﹞

百癡禪師語錄卷第二十八終嘉興大藏經百癡禪師語錄

百癡禪師語錄卷第二十九

嗣法門人超宣等編

行實

眾請說行實師雲山僧自來不曾參歷諸方無甚行實可說秪是與我本師相見一二機緣人共知之亦無庸說也眾固請不已師乃云據山僧生緣是福建漳州漳浦縣蔡氏子父從誠字紫海母鄭氏幼習儒怙恃繼失依次兄明吾居住年二十功名不就每思世累拘牽便有超然欲脫之意癸酉五月間因事逃出憩同安邑邸夜夢有人呼曰時至矣速回去卽晨起身未數里雷雨大作走向古廟躲避遇眞戒師同念果翁亦來避雨見其言行純篤遂偕入長泰縣石獅巖禮求剃髮就今想之此雨不是等閒乃山僧出世緣起也設若頃刻蹉過飄泊無休日矣居月餘師令詣泉州報親寺禮亙信關主主具大眼目一見甚爲珍賞山僧於念誦作務之暇嘗披閱禪關策進有萬法歸一一歸何處話亦覺默默地自忖自疑然只在語句上鉆研意解裏卜度卽有傳本師開堂錄至者言及棒喝接人山僧尙未肯信甲戌春主指往福州黃檗參本師時年二十四矣進堂數日問松陰連古岫鳥語徹飛泉如何是山中境本師云這里是黃檗山僧雲翠竹風敲簾不捲任他龍象自縱橫如何是境中人本師打一棒云會麼山僧云人境雙忘安身立命在什麼處本師連棒打出次日呈偈本師閱畢豎拳云向這里道看山僧無語本師復連棒打出自此把一歸何處底話頭置在一邊單看這連棒打出時畢竟是什麼意旨逾兩月越加猛銳本師上堂山僧亦出眾致問本師入堂亦嘗舉話驗山僧其零碎機緣頗多總於自己分上如隔靴搔癢也冬開鑪隨眾入室本師云動弦別曲葉落知秋汝作麼生會山僧呈坐具本師云是什麼時節作如此去就山僧擬開口本師連棒打出歸堂躍然有省直下如山崩海裂湧出一輪紅日相似乙亥春解制本師命掌書記一日問庭前柏樹子意旨如何山僧豎指本師云離了此又作麼生山僧云和尙將謂別有在亙信關主出關參本師一日同侍次本師問主云如何是佛主抵對本師復顧山僧云汝作麼生道山僧云破米篩本師頷之冬主爲西堂山僧入方丈爲記錄侍者明年春本師退院山僧相隨住建寧蓮峯及溫州法通寺一日小參豎拳云只者个描也描不成畫也畫不就汝等作麼生會眾呈偈山僧亦書進云分明這个畫描難壁立千尋突眼看不惜眉毛通一綫卻教少室髑髏寒本師問如何是通一綫山僧豎拳本師休去戊寅七月本師受海鹽金粟請立山僧期內領西堂職一日侍次本師云寂然不動感而遂通汝作麼生會山僧珍重便出又一日本師云如何是逆水之波山僧進前作掀倒禪牀勢本師拈拄杖山僧亦出又一日本師云我看汝這幾時恰似傷弓之鳥如何是金翅鳥直取龍吞山僧亦進前作掀倒禪牀勢而出解制後付拂回閩卽在蓮峯住靜迨辛巳冬蒙眾檀護惇請就院開堂亦自量才力弗及勉彊一期而已誰知我本師婆心更熱到底不容躲避乃於臘月中囑不昧師賫書云汝旣出頭擔个擔子日用行持須是鄭重亦要直操到底不可比山僧在學地浪費精神未至老年先言告倦源流一幅法衣一頂付汝與後學表信云云故山僧於壬午二月間又擔个擔子到寶峯百山窮精極神未敢歇手甲申春到浙江金粟省覲本師舉爲首座秉拂秋海寧榜眼陳公同諸紳衿請住皇崗太平寺乙酉夏國變仍歸金粟丙戌秋移入杭之長慶蓋爲避亂計也丁亥冬本師天童結制招山僧再居金粟首座寮秉拂戊子四月本師以金粟無主不得兩頭照管乃回山料理而護法紳衿鳴鐘集眾卜之韋天得吉遂請主金粟焉閏四月初八入方丈數載柴荒米貴所有微貲悉充常住癸巳秋覲周居士率眾檀送藏經入山次日辭眾退院寓居梵勝甲午五月住松江明發丁酉夏赴超果寺請冬戒期圓卽回此半生行略大槪也諸上座光陰可惜時不待人各須努力精勤認取轉身活路若以予爲容易得而欲依樣畫葫蘆非惟誤賺將來抑山僧罪過不知重多少矣。

賦

狂風賦

丁酉六月十九日天風大作羣木摧折及晚稍息予登一覽樓上四望寂寥惻然有感乃爲賦曰。

維大塊之噫气來裊裊兮涼生車炮云兮忽起天色變而翳明似奔濤之怒捲若雷鼓之震驚旋飛沙以拔木翻杜屋而茅傾鳥叫號以失怙魚亂穴其不寧爾乃封姨罷戰水光浮面艸樹停酸心怡目眴陟一覽之危樓對鴛鴦之寶殿窗四啟而寂寥望九峯而未見因思風性險且凶人性凶險與風同風凶險而易息人凶險其難窮隨情波以湧激背慧日之煦融安得太和元象盎然在萬物熙熙兮共坐春宮

學道賦

大道淵然極妙極玄旣離義路那涉言詮大道不二最簡最易凡聖同元惟▆乃至譬猶良禾在畦必假鋤犁美玉藏璞必需剖鑿匪剖鑿無以獲希世之珍匪鋤犁無以收盈車之谷靈云見桃花太原聞畫角長慶坐破蒲團盧公腰石自縛皆志道以先驅而孜孜乎力學其視利養也輕如微塵其尊知識也重如所親嘆隙駒之疾邁痛生死之沈淪任百千艱阻而不幹其慮歷造次顚沛而不撓其神夫是之謂學道也故曰人患學之弗精不患道之弗明苟學精而明乎道何佛祖之不可成少不學道有目而盲壯不學道業識紛更老不學道抵死無能富與貴而不學道墮陷火坑貧與賤而不學道牛馬縱橫然則學可少也哉勉之勉之爲規爲則未有天生之釋迦自然之彌勒幸毋曰今之人不及古之人而暴棄浮游喪身於聲色貨利之城

墓梅賦

黑帝司權萬▆木凍惟汝孤貞喚回春夢疏影橫斜暗香浮動胡不徙倚於山之陽水之涘鑑賞遊人而乃點綴乎殘碑下荒艸傍比鄰翁仲謂時弗可爲耶曾見野樹欣欣而向榮謂勢莫之何耶也有女蘿緣髙而簸弄嗟彼雪骨冰姿隴頭客兮斷送若其占百華之魁𨿽居冷寂而名愈馨任鼎和之職者捨汝而復誰與用

漁笛賦

天髙云淨月冷江空何處漁父系舟浦東橫短玉兮嗚咽奏落梅兮驚鴻添孤客之離恨感故鄕之靄蒙予乃起而問曰子其有情思耶間斷續而寫怨似秋雨之滴疏桐彼囅然笑曰予惡乎情思哉一蓑一笠我樂無窮得魚酤酒樂在其中各隨心所觸發夫奚閞一笛之風遂鼓枻前去茫茫兮不知其終

雞鳴賦

物不得其平則鳴雞亦有不平歟胡乃昂頭鼓翅喔喔咿咿警幽窗之睡夢際風雨而弗辭意者人而無文汝頂華冠以示麗人而無勇汝對勁敵以前驅人而無仁汝見飲啄相呼喚人而無信汝能守夜自知幾是故逖公聞而起舞佛果聽而悟道渻子養而徳全處宗談而學到合韻節之淒淸通妙義之閫奧若夫假聲脫難系火奔羌斯皆狡詐之謀取勝一時又何足關予之懷抱

序

親恩必報序

寒云四起六花繚亂捲簾凝睇忽興罔極之思油油然不自遏也大枯上人至倒身三拜出袖中手卷求序欲回故里以殯雙親其殆先得我心不約而同者乎予應之曰嗟嗟子眞痛念父母哉離鄕十餘載未能以抔土覆親骸貧也非罪也偶爾言歸不遠數千里仰藉於友朋檀度情也非貪也麥舟助葬古風猶存脫驂賻人先聖所重寂寂此行知必有以相信矣枯東魯某氏於賦性剛直不妄攀緣蓋親近予有年也予嘉其孝行之誠故疾呵凍硯泚筆而爲之序。

壽王氏夫人六十序

有賢母而後有賢子是賢子之實非賢母弗成也有賢子而後有賢母是賢母之名由賢子益著也然則賢母世所甚難而賢母之子又豈可少乎姚江得魯邵公爲其母太夫人王氏六帙求文於予予不知文亦不能文也𨿽然竊心慕焉夫勤操秉志機杼不忘太夫人所以修己也儉約經營井然有法太夫人所以治家也下榻畱賢壺觴芬潔太夫人所以享賓也義方訓重勉爾攻書太夫人所以教子也至若親異子婦一體垂慈太夫人卹眾之心無畦畛也晨夕課經折華獻果太夫人奉佛之念無少衰也能以己意發明內典太夫人之智識通敏足嘉也不以兩耳側聆人過太夫人之徳量渾融可尙也何況天資精巧理傭工而纖悉中程手藝奇超制膏膻而邇遐合轍閨中麟鳳耶女中丈夫耶徛歟休哉𨿽古之賢母蔑以加矣予聞之徳厚者天必假以年養深者神必錫以福天而假之以年何患乎年之不永也神而錫之以福何慮乎福之不崇也福崇年永出於自然苟欲取片語增飾之亦猶之乎棄本而尋枝向河而售水也但邵公之言曰天下未有無至性之人抑豈有無至性之文者夫予也具至性人也倘其言之有當於性則𨿽不知文不能文無不可爲文用也言而無不可用則試用之以壽夫至性之人並以質之求至性之文者又斷斷乎其可也時方酷旱田龜河涸適雷電交馳甘霖聿降農者謳於野士者慶於庭商者悅於市予亦喜甚因出門倚杖而爲之歌歌曰久旱得雨水淙淙兮枯苗勃長人心通兮天道好生歲云丰兮修徳樹徳利用洪兮吾以此爲太夫人壽壽無窮兮。

壽華宇六十序

昭陽大荒落之歲葭月旣望華翁朱老居士六旬初度日也南極流輝東華注算良賓輻集玉樹森庭瞻斯景者得無意乎予素非深知翁也而曷敢以壽翁然嘗聞之翁兮行已是篤是恭翁兮守法無疚無慵翁兮奉親甘旨克孝翁兮卹裏和睦有容翁治內兮夫道足則翁訓子兮嚴愛可風翁之果輕財兮捨地建剎翁之勤事佛兮慕教歸宗如是者皆爲造壽之基入壽之奧又何必以函關圖畫羨聃老之遺蹤今請質之華翁其以予言爲何如耶翁𨿽笑而不言予固已深知之矣復爲歌曰六十花年一周已明歲從頭再算起算到期頤上壽時霜天夜靜月如水此眞修非偶爾聃老何曾說姓李更須返照本來人大千晃耀無倫比。

季寅居士自紀篇序

姚季翁生平無所嗜好每於風亭月塢攜二三親朋以耕詩釣酒爲樂蓋其賦性仁厚簡易使然也嗚呼噫嘻此亦天下之快人矣順治乙未夏出自紀篇示予予思夫天下之窮人者不多得天下之窮而觭觭而幸者尢不多得也何也觭而益窮天所以處家傑之道窮而益觭人所以答上帝之心天與人合心與道俱危必假安何幸之有𨿽然不可謂不幸也今天下之佩玉垂魚富且貴者比比富貴而固守守而獲存者十無二三以翁之篤於孝友世居閥閱家而能以善自牧以窮自勵較之若人相去奚翅云泥乎我故曰天下之窮人觭人幸人乃天下之快人也嗚呼噫嘻我其知翁翁其諒我矣敬爲序。

送道洵禪徳住庵序

處世無別法要在修身以行道耳道之所在一人可也千百人可也千百人共聚髙堂大廈不爲榮一人獨宿竹窗茅舍不爲寂道之所不在於己且無所補尙復望率眾爲人哉所以古風穴單丁十載老汾陽影不出山乃至列剎相望象舞龍騰者班班皆是是豈避喧樂靜之流販利圖名之輩所能蠡測其萬一乎道洵公堯峯久住爲眾之念廣而彌殷丙申冬擬欲移錫於常州碧澤藥師庵蓋近日新結茆處也庵距城五十里川樹如帶可以棲遲誠能推其道而行之則予言亦當有後驗矣。

金粟志山圖序

山居兌位寺向震方川岫繞圍竹松掩映蓋自康僧闡化名始著赤烏之天沿至宋代宏新時復榮禦墨之賜殿閣崇而華幢動苾芻聚而梵唄淸廣濟橋邊招靑舸以系纜捨暉堂內約黃絹以題辭元丰之藏紙炳如▆設之毫光示現若夫鯨音夜吼魚柝晝鳴岸柳垂煙峯蘿擺月在在超聲而越色人人就路可還家況值國運昌明濟宗再振慈云密布不異鷲嶺當年法雨普沾盡歸曹源一滴象龍伏而野犴逃奔枝榦繁而本根永固所以按今稽古知興廢之有期列勝紀遊識傑靈之▆重圖畫儼然在目匪僅曰壯麗是瞻匯輯偶爾成文敢質諸大賢共鑑因忘固陋用弁簡端。

景云二會語序

楓山靜和尙與予爲莫逆交往▆秦川者數載永公法侄時在座下譬如精金美璞善自韞藏然而光彩逼人蚤已覘其品詣不凡矣某年秋偶閱開堂二會語言鋒秀利絕去支離機用縱橫悉合本據且喜且嘆曰是錄也後輩同班未有能出其右也我楓山和尙以歷劫堅剛之心歷盡煙波費盡鉤餌不意此巨尾錦鱗被渠活捉仍放之九龍淵上打雨衝風誠可爲楓山法門慶也予材涼徳薄言曷足重但因師而愛其徒亦因子而尊其父姑筆片詞玷諸編首具眼髙賢試珍讀下文當以予言爲不謬。

送祖庚上座回鸚湖薦母序

生事死葬世禮之常然亦有禮盡而心未盡者有心盡而禮未盡者此不可以一槪論也予幼失怙恃生無以爲事死無以爲葬心禮俱廢敢言常耶風松雨柏寒蛩夜砧笙鼓悲歌慘焉心動嗚呼噫嘻悔奚及矣丁酉孟秋之五日苾芻尼行慧三周忌辰子登公▆人預書緣起入丈室拜求數言並出萍廬詠冷堂▆二帙予見其字字血淚句句痛腸所謂遙望白雲歸夢杳幾回惆悵對靑巒者令人不忍極目矣乃書以慰之曰子欲乞言以薦母太贅哉居家慕道費產飯僧母已自薦也念佛勤誠病危弗替母已自薦也索浴焚香驗知時至母已自薦也結跏西向佛裏收音母已自薦也了復贅一言以爲薦不亦贅中之贅乎𨿽然求薦者子之心也心有所不忍薦之可也侍龕兩載持缽資身以至負骨隨行如禮供奉總是不忍之心所流旋焉不容遏者也心與禮俱盡回視予之讀蓼莪而空寫恨感風樹而徒興懷者又何啻天淵也耶子往矣鸚湖水滿雁翮秋飛本有現娘堂堂露現慧果曇花眞受用天宮佛國舊家鄕母瞞子不得子瞞母不得其有向不得中道得得者請再贅一轉語。

送妙上座偕兄回裏序

夫以立志慕道之士而能隨所親以外遊則乾坤之曠蕩山川之秀麗人物之奇偉風俗之富贍誠足豁見聞而增意趣如是其爲遊也不大資裨乎間或有苟於遊濫於遊匪儔黨與雜學擠坑以至終其身無出脫者何也立志不篤慕道不堅也獨玄上座偕胞兄心公背閩鄕尋知識自雁宕而天臺而新昌杭之靈隱天竺湖之道場報恩蘇之靈巖瑞光腳尖所歷將幾處景況收拾入缽囊中矣最後來松江明發聚首三載互相羽翼更不起纖毫異見其篤於立志堅於慕道爲何如哉一日秋風颯颯篛笠欲飛心公拜辭伊亦偕往予乃爲誦棠棣之章曰棠棣之華鄂不韡韡凡今之人莫如兄弟況法門情義倍加一層乎此去隨緣飲啄安分而居骨肉相扶老病相卹勝幢相助毋聽傍言而少懈毋縱己性而輕離是則予所殷殷致囑者也憶予志學年前父母喪亡弟昆散處至今鬢髮斑然求一面而不可得汝有幸對牀共被之規同气連枝之理諒已籌之甚熟必不效山僧潦倒自誤生平空作世出世間一薄情負義人也。

一擊序

悟上人舊號守靜今乞易爲一擊而並索予序予曰昔香嚴擊竹作聲豁然大悟因有頌云一擊忘所知更不假修持動容揚古路不墮悄然機此一擊之義所由傳也汝能於一擊中親切承當諦寔領荷則與香嚴老子覿體混融無分毫隔礙而碧眼黃頭亦嘗在其間弗敢相瞞昧矣然後知一言一指一拈一境皆一擊也一棒一喝一挨一拶皆一擊也風厲雷奔鳥啼花落以至翻騰海嶽鼓撼乾坤皆一擊也苟或迷雲翳其光世音雜其耳𨿽瑯玕萬本東擊西敲徒付之等閒奚悟焉葛藤未了並說三偈以盡之當陽一擊千聖軌則大小香嚴捉敗這賊半天紅日啟晴檐倏忽之時都黯黑當陽一擊超聲超色堪笑香嚴枉勞气力也有仰山不肯伊剛言夙習記持得汝號一擊勿妄猜工夫原自靜中來豁然大悟全機用活把香嚴碎作灰。

毛開石松泉畫軸序

山之泉固多而求其瀑布飛流者常少山之松無數而求其懸崖偃蓋者實難是故白虹下飲澗寒劍倚天立範希文摹其形勢之髙也錯落千丈松虯龍盤古根李謫仙狀其枝榦之巧也至夫黃檗詠之臨濟栽之趙州指之價老悟之皆於吾道有深入而非僅曰泉與松已也開石毛公大都王輞川後身也庚子夏手繪一軸持來贈予予張之虛堂素壁波光勃勃欲動耳畔如聞風濤蕭颯聲依稀乎神遊匡廬之上泰岱之間以與往聖今賢相晤對而不知其歲月之易邁桑海之變更矣毛公曰吾借此爲師壽予笑曰謂爲予壽是增一壽者相也且莫爾爾也遂囑筆而序庶幾良賓韻士還就此中別具隻眼云。

鵲巢序

斜涇予暫隱處也有綠楊數株焉春日晴和鵲銜木巢其上雛未脫鴝鵒小鳥相與呼羣而擾奪之不久亦飛去嗚呼天道之變遷人情之械巧物類之紛更於玆見矣當其呼羣擾奪之時或喧或止如斗如爭夫豈不欲生而又生安而且久乎得之未幾失之隨後回思向之聚族而謀者恃奚爲耶所以古徳云人不可有恃恃勢則心日傲恃權則心日暴恃福則心日驕恃才則心日慢恃智則心日枝恃術則心日詐恃貨則心日貪恃力則心日狠人猶如是矧於物乎然則今之恃才勢以謀叢席而無大小之分者亦猶奪巢之鴝鵒也偶獨輪上人來有感而爲之序。

闇然居士乞塑母像序

昺道人欲塑母像奉祀於圖澤之庵而來請問予予曰人孰無母汝以像設祀之後效者不幾多乎道人曰吾母所以可祀者有三生而持戒禮經勤孜不怠死而知時削髮鼻注垂胸卽他人之母不過望子立業榮家以享富貴而吾母甘守淡泊能隨子專心入道崇重法門今日之舉非思報劬勞之萬一乃以啟後效者之信心也予曰若是則像設未立淸名已播人間矣然以要言之盡道而行全在子也苟摩耶之聖而悉達不能操堅牢願力爲大法王佛母之名安寄縱有賢如孟母而子軻不能繼志述事以恢前業賢母之名又誰傳乎道人躍然起曰謹受教予因援筆就其所言序之並爲歌曰立像祀親有取爾兮母子俱賢疇相禦兮以道自彊吾尢望達人俊乂共成此舉兮。

黃檗時默公七十三歲序

甲戌春予入檗山參先師卽知有默公耆宿之徳與名矣厥後分手二十餘年閩浙各天無由親炙而默公耆宿之徳與名尙依依在胸中不忍少釋也辛丑秋扶先師靈龕歸葬檗山默公出道來迎觀其容貌光滋舉止矍鑠是非所積者厚而所養者深乎一日焚香煮茗懸壽章四幅於堂之左右請予往讀皆諸大禪師爲伊七旬初度祝語也予乃笑而言曰公年少出家慕道嚴守毗尼眾所知也龍藏下頒公偕同列輔弼山門晨夕弗倦眾所知也歷請五世住持闡揚斷際宗旨公謙虛自若毫無畔岸眾所知也惇睦弟昆課督孫子公縱遇頑悍不假辭色而人自悅服亦眾所知也若是者又何以壽章爲豈壽章能有益於公乎抑公之徳與名必藉壽章以傳乎吾謂壽章𨿽不能有益於公而公之壽愈髙也公之徳與名𨿽不藉壽章以傳而公之徳與名愈顯也一代中間能有幾人然則予今日之詞又烏容已哉於是援筆而爲歌曰時兮默兮至人原不泥乎迹默兮時兮君子能與物推移惟公之徳與名兮原弗易其毫絲譬如金烏射戶兮四壁光陸離亦如迅雷吼谷兮萬馬爭奔馳公之壽莫可量兮十二峯髙曷足奇以其勵風化而繩佛祖兮公之徳與名也夫誰敢而湮沒之。

祭文

祭父母文

維順治十五年歲在著雍閹茂桐月哉生明日寓華亭出家不肖男某謹以蘩蘋之供致祭於先考某君先妣鄭氏之靈曰生我者父鞠我者母深恩罔極曷日忘之憶自齠齔之年抱詩書而就傅期終身以恃怙勵學業於有成未幾歲月駥奔父母相繼而逝嗚呼父母其竟棄我也耶不肖此時淚眼悲零愁魂索寞嘆音容之杳邈思欲覯而無由然而何所裨也成人在卽族謝貲殘千里孤遊家鄕夢斷四時八節無以爲祀片紙寸香無以爲酬嗚呼人子之待父母果如是乎厥後危裏偸安死中得活僧倫濫廁法服更披苦骨勞筋而堅以入道輸肝瀝膽而切乎爲人屈指已閱三旬歷年將及半百兵戈塞路又不能匍匐以掃墳塋風木關懷徒悵望白雲而空灑涕嗚呼父母之所以育子者其果願如是也耶𨿽然此正父母之願而吾願已至也吾願已至而吾之所以報答父母者亦已至也春花陰陰春水沈沈獻花酌水聊表吾心靈其有知來格來歆。

祭福嚴費和尙文

佛法寢衰兮人心日漓捨眞趨僞兮茫乎未有已時誰爲作中流砥柱兮當玆世而僅見吾師師紹滹沱正派兮垂機發用如電捲與星馳歷坐十大名藍兮羅龍鞭鳳慣施妙密之鉗錘出金錍以刮諸方翳膜兮言言見諦九鼎不移斥狂謬而著嚴統兮禪門千載爲鑑爲龜況復事上以孝兮待下以慈處眾有道兮應物無私變荊榛而琳宮紺殿兮使往來賢聖皆得其倚毗予方恃終身矜式兮庶蹈履少補而弗虧豈期慧燈遽滅大廈傾危乾坤黯黑艸樹淒悲己闍維而舍利駢疊兮獨予後至慚罪譴之難推拜瞻影堂而捧靈骨兮捫膺自咎咿咿似失哺之嬰兒爰酌語溪之水爰陳泣血之詞師靈不昧尙其鑑之吁嗟乎旣不能代師殞亡以酬報萬一縱淚枯腸斷兮奚禪。

又

師道大行如日如星獅弦振響如雷如霆迷者以悟醉者以醒盲者以矚病者以寧多士濟濟武緯文經名通帝座化達重溟夫何法運之竟替乃使我等而伶俜酸心兮慘惻血淚兮飄零願師再來於此母戀兜率之廷庶魔孽不敢復作而祗林有賴永存萬古之儀刑。

入塔祭文

嗚呼師生於萬曆癸巳之年而終於順治之辛丑春秋六十有九不可謂不髙也鉗錘後學徹困婆心大闡宗風名喧畿甸師之法道不可謂不行也一樹垂云榦枝普蔭列剎相望各自稱雄師之子子孫孫不可謂不多也嗚呼師事畢矣師願遂矣然而我等猶不能已已者以師之骨石未獲歸土也是故仲秋月朔執紼登途霞嶺崎嶇𨿽兵戈弗避也浦南路轉黯淡灘危舟楫驚顚𨿽艱苦弗辭也及乎到玉融入檗岫靑蔥溢目殿閣淩空禮窣堵之靈神唱還鄕之曲調我等微忱其庶幾乎賴以少慰也玆當孟冬吉旦乃師就葬之期撮土焚香請師安置獅翻鳳舞坐看十二峯頭諒師不以爲間也地久天長時來九龍潭畔諒師不以爲寂也祖燈發焰人人履萬福之堂叢席無虞个个契全彰之旨諒師不以爲迂也若是者師在常寂光中其必默許我也師默許我而今而後我等微忱其庶幾乎無愧而可以謝諸仁人也嗚呼。

祭雪峯亙信和尙文

滹沱之道不墜兮得密祖崛起而再昌我老人續芳踵於後兮歷三十餘祀而大有光兄其爲老人入室眞子兮曾契機乎黃檗萬福之山堂踞數名剎以鞭笞龍象兮兒孫气宇个个如王予𨿽忝同門出入兮昔優沐恩義而未敢忘自丁丑夏蓮峯分手兮浙水閩鄕天各一方迨今庚子春暮兮望猶未見而徒懷憂傷不謂訃音遐降兮使我驚惶拜讀遺編兮愁淚滿眶嗟梁摧而木壞兮慟叢社之淒涼願兄去而復來兮力扶末運於垂亡載矢斯詞載燻斯香俎白雲明月爲供兮徙倚璜溪之傍誰謂兄不予饗兮予其證兄法身之常在而無隔乎夕陽野樹之微茫。

祭兄明吾居士文

同根骨肉如塤如篪念予孤幼惟兄是依予及長大厥際流離零丁艱苦寤寐含悲兄日遠覓何處見之謂予歿矣號天淚垂天不我棄路遇明師指引世出似病得醫磨裙擦褲以悟爲期灰頭土面數載於斯建州憩錫信寄兄知兄攜梓弟弗憚憂危間關萬里一會無疑春初往浙兄屆相違過此以往桑海變奇沈魚杳雁夢遘猶希昨接鄕翰傳兄逝遺二兒孱稚老嫂在帷潸然出涕自信命衰水長天闊行蹤莫追煮茗以奠尙冀鑑玆嗚呼噫嘻哀兄者誰。

祭韻峯首座文

嗟乎公從予有年矣相尙以道相印以心區區世禮何足論也公操鈯斧於景星峯頂誅茅種粟恬澹自安復移破笠於長慶堂前密煉潛鞭與眾共守蓋其生平惇重木訥有逾於吾而吾之所以日夕望公者此中不能已已也胡爲乎天嗇其緣而奪其志一入回龍遽爾永訣寒猿叫月落葉悲霜羽翼無羣水雲失怙公固知去來之有數予亦信聚散以隨時然而猶對閩南太息者良由此中不能已已也嗟乎。

祭晦珠光西堂無文印藏主文

印也東甌光也金浦結伴參方誼同甘苦下太白玲瓏之巖撾鷗灘獨桑之鼓一語投機繩予繼祖盡謂英年可畏如日初暉佇看大用現前活擒兕虎胡造物之忌盈乃瞬息而千古驪珠晦彩兮赤水無光鐵印拋空兮篆文失譜已矣乎昔亦聞尼父之悼喪予痛矣哉今且假招魅而歌些楚於以罄生死未忘之交情於以悵醇醨朴散之莫補。

祭二姊文

汝於予女兄也少而吁喁長焉笄適予時稚弱不諳生離之苦及父母俱亡汝亦奄然死別矣蒼天蒼天夫何使我至此極也汝有夫不得其主汝無兒誰與爲祀風朝雨夜月落烏啼慘慘淒淒遊魂奚托撫膺痛慟淚灑千行山海路遙荊榛莫問此予今日所爲酌奠而望汝之來也嗟乎修短弗齊同歸於盡死其可免耶惟冀了生達死捨妄還眞悟身世之漚花駕慈航於彼岸是則予殷殷而寄情於梵唄者汝知之乎知哉。

祭獨露馮道人文

公生閥閱之家而配武原劉君爲耦劉君早喪公貞淨自持履不逾閫此公婦徳之足稽也公茹素戒殺屏去環鈿又能佩服中峯大慧之言而磋磨匪懈此公夙根之有據也乙酉國變家私遭劫蕩空公苦守荒塋參究彌篤此公患難之不渝也予住鷗灘公入眾乞授菩薩儀範一機默契祖印荷擔予爲公字獨露而名超淩此公淵源之所自出也未幾公長往矣予不復見公矣公其現女身與七賢女共處耶抑捨是身而更現他身於諸法界作佛事耶予懷無盡予思無窮果摘園內香燃鼎中公其有靈來享兮於以見方外道情善終而且善始公其有靈不享兮亦以見方外遺意全始而且全終。

﹝會稽弟子明玙捐資助刻

祈智慧聰達壽命延長者﹞

百癡禪師語錄卷第二十九終嘉興大藏經百癡禪師語錄

百癡禪師語錄卷第三十

嗣法門人超宣等編

雜詠

挽海鹽徐長善令室朱節烈孺人

節義須眉若个知況復香閨簪珥兒居恆無事見猶少況值干戈騷動時乙酉之年秋八月孺人避難丰山窟忽然旗鼓疾喧天士女丰山相枕歿孺人匿艸偶遭擒盡擲腰間所佩金若輩弗義欲淩逼自誓生來秪此心厲齒惡言當面罵頭挨白刃沒驚怕冰肝雪操凜松筠血染羅襦魂已化金風蕭瑟雨淒淒古木慈烏徹夜啼𨿽似爲伊▆灑淚烈光直與日光齊因思昔日斷臂女一種堅貞差足伍又思昔日張睢陽臨危不變威如虎死忠死節無兩般爲婦爲臣孰易難大抵時窮節乃見丹靑炳蔚任人看

偕諸子遊覲周居士南園次韻

小圃交南郭搘筇亦可觀荷分兩沼秀戶挹一天寬坐久香生袂神淸夢不寒主人知我也相對有餘歡

詠蟬

先天鐘介性托隱最髙枝飲食無求世行藏各待時風吟千古韻冠制萬人師嗟彼螳螂者委身徒爾爲

瓶梅

呵折一枝古垂瓶冷掛窗暗香浮玉案疏影戰銀缸入夢羅仙近傳音驛使降雪茶烹數碗坐飲卻成雙

題子陵釣臺

身世浮雲勘破了富春臺上獨垂綸淸風凜凜今猶在不見南宮畫里人

邸中卽事

斷雲縷縷送歸鴉影入平池捲落花理策思量何處好須知乘興卽爲家

慧上人山居

芒履錢償盡歸來老此山無求能自樂不慍可長閒縱筆疏簾捲依蒲小戶閞相看超語默細刷鷓鴣斑

題八駿圖

骨相原非凡丹靑妙入神遠看疑欲驟近睨覺生瞋幸免鹽車泣休將玉勒陳堂前憑賞鑑具眼是何人

山居八首

我生疏散百無能秪愛螺靑髻萬層拂石倚藤成坐睡隔溪猿叫後山應

巖泉渴飲十分甜何用嘩街滋味添淨盡肺腸如有得竿竿嫩玉色侵簾

數筆晴峯翻舌本半鉤曉月抵詩媒句成寫罷憑誰和多謝花禽特意來

布衲多年破懶補紙衾新折薄還溫良朋遠訊甘分讓獨擁寒鑪燎木根

也知迂闊世難愜猶幸淸皚我不貧栗芋熱煨常飽足負暄摩腹待何人

紫燕巢成春腳遠流鶯韻老日頭長庵居但得隨緣遇消遣鑪中數穗香

相逢盡道住山好不見幾人解住山胸次塵多眼力朽縱閒間也未閒閒

百歲韶光如電閃堪憐炎世聚蠅糝到頭不及野僧閒家在白雲殊勝崦

雙髻峯

側立巍巍逼太虛彤雲翠玉想衣裾山靈也愛嬌姿好綰起雙鬟待月梳

船居和韻三首

年來得趣迥人間一葉爲家到處閒順水停橈疑止岸回瀾急棹恍移山魚吞纜影忘香餌荻舞波光映病顏莫道舟中無所事隨時撥著上頭關

不憂歲月長和短但放輕舟水上行野渡云收層閣現荒村路斷小橋橫自眠自醒頻搖弄無住無拘絕送迎可怪華亭蓑笠叟賤將佛法作人情

世路營求各有時船居原不假媒梯烏輪桌擊江心湧雨綫蓬牽嶽面齊取水爲羹宜左右逢津宿岸任東西悠然兀坐更深處一曲漁歌了悟迷

閒行

寒庭半夜雨臨曉起晴風突兀山流翠婆娑花噴紅支筇欣獨賞琢句苦難工忽聽催鯨吼擡頭日已中

懷金浦舊友

不見梁峯友因循十五秋常爲吟古賦獨自倚危樓雁字排空遠楓丹趁水流何時陪夜話令我此心休

壽云庵居士六旬﹝其尊翁逝世月日時俱同﹞

十笏軒中一鑑明寶書半折篆香淸不停歲月周花甲無限風光動徳庚母難父艱恩已報時同日洽願彌貞函關老叟遐圖在敢借云庵作頌聲

送資福靈機禪師回漳葬親兼附家信

霞漳此去三千里況值炎蒸五月時爲痛華堂親骨冷故將云捨杖頭移鶴齡巖畔靑楓茂烏石城中紫荔垂愧我欲歸歸未得空餘半幅慰鄕思

集唐句題畫

秋染棠梨葉半紅山山倒影石屏空蕭然門巷無人過誰肯休心老此中

矮雞冠花

巨頂凝丹莎艸齊和風鬥唱碧窗西可憐賞玩人無耳口口道伊不解啼

夢遊明聖湖

我愛西湖景垂楊泛扁舟昔年秋裏到今日夢中遊嶽廟英魂動蘇堤紫气浮誰爲驚枕覺翅鳥一聲幽

長慶化螺池

古聖垂慈巧人間丐熟螺池靈軀復活艸邃育偏多斷尾刀痕現昂頭石砌摩往來聞見者誰識舊恩波

因山中亂寄黃爾珍居士

世亂攜羣入遠山山中又亂擬何還拂藤常憶無身話閉口深談不二關月桂飄香秋況好溪蘋吐白鳥聲閒殷勤寄訊龐眉佛且各隨時展笑顏

竹蝦蟆

綠玉根邊已露形更加雕畫示全生逢人欲跳淸波上猶自低回努眼睛

題遠塵禪人茅庵

結茅煙靄裏一衲了平生路僻塵來遠身閒夢入淸修篁侵戶綠曲澗掛簾明借榻髙談笑腸肝徹底傾

贈海鹽余明府

靈鷲山中記莂人今來示現宰官身花迎墨綬仁風普月印琴堂徳政淳竹馬孩童知姓字射雕將士羨威神吞舟豈久容涔足佇看烏臺響畫輪

寄金吾徐伯玄

生來壯骨自摩霄萬里乘風駕碧潮未遇蚤如雷灌耳相逢恰似玉纏腰瓶鵝翅展君懷切篆鴨香浮野興饒別後晝長聊假寐時吹好夢到山椒

寄胞兄楷榕並弟梓二首

最苦同根生時來各路行廿春魚信冷萬里棣風淸毛鬢知非舊語音想已輕對牀何日可雨夜亂蕉聲幾度荊花下惓惓望遠峯雲飛思甚邇路阻去奚從黃卷消殘晝靑燈夾梵鐘相酬聊藉此免使墨箋濃

題扇中畫蘭送平湖含虛師

懸崖花數朵風葉自翩翩秀色不難繪眞香未易傳騷遊半醉夢卑弱盡攀緣掌握君能否相隨莫棄捐

覲周居士園中鐵幹海棠六月重開請題

維摩願力自頻頻再現金山砥柱身噏筒時當三伏暑故園花發數枝春妝成老幹非無意睡足香腮更快人物象冥搜眞罕有應君家出石麒麟

和云渡秋亭吟三首

一帶溪光碧映亭呼移瓦鼓傍疏欞只因竹裏秋聲好偏愛畱人仔細聽

何處颼颼入我亭驚飛亂葉拂窗欞篆畦未冷依蒲坐耳畔𨿽多不厭聽

乾坤何似一空亭證得空時任倚欞無限秋聲收拾盡勞人未許此中聽

因僧戲象棋將棋子下火口占一律

不識娘生第一籌爭先決勝幾時休兵車已犯田單策象馬難逃赤帝愁炮響數聲輪焰火士行無路爛焦頭將軍借問今何在笑汝諸人折勁矛

送定修上人化菱

碧溪秋映小菱鮮采采人歸載滿船可是無錢能買否一番風信任君傳

遣懷六首

無事憨僧野興添客來不語口如鉗萬般度日惟淸淡一枕涼風愛黑甜任性已將鷗鳥狎通方何礙俗流嫌是誰委悉月中意且莫區區認指尖

綠陰濃護夏無炎兀坐間房養靜恬火芋熱煨思懶瓚筆華空夢愧江淹絲懸祖命奚堪問虺毒人心不待占但得小園秋色好任他宿雨夜侵簾

交多締廣是非添寂寂柴門謹自鉗嚼盡黃連須耐苦逢他白蜜莫戀甜煙汀弄笛子常分月渚橫絲汝不嫌此境現成如解會淨瓶趯出一峯尖

禪家近日好趨炎爭似渠儂況味恬石臼有泉新米搗山廚無菜淡齏淹知音難得子期調直道徒煩太卜占最是關情雙紫燕朝朝暮暮覷疏簾

碧天映水畫圖添水色天光不用鉗倚杖細看忘我我憑欄妙悟意甜甜目前是道非干謗法外無心謾比嫌爲報參玄諸上士中途照管艸鞋尖

新秋一雨洗威炎小隱便宜事事恬曾見鼎鐘隨日盡未聞石嶼被潮淹荷衣橡食池爲鑑紙帳蕓窗瓦作占卻笑兒童善戲謔飛螢輕撲點吾簾

金粟八詠

角裏樵歌

蒼杉萬本石嵌空日有樵人弄曉風柯爛不知天地老歌喉一轉振林中

鷗灘雨棹

剩雨殘雲過碧灘咿啞響擊水光寒遙驚兩岸鷗無數飛入蘆花雪一團

康橋步月

波心瀲灩月華明禪倦何妨橋上行淸影隨人來復去踏翻銀漢寂無聲

茶鎭晴嵐

濃堆霧气潑人衣午近陽和一帶晞最好前岡新似畫橋邊漠漠酒旗飛

寶閣松風

層閣玲瓏勢倚霞篆煙繚繞軸三車松濤入耳來何處疑是天宮散寶花

金山踏翠

九九螺峯拖髻長金巒掠翠峙中央瘦筇幾度緣云上秀色侵衫亦自香

車亭晚眺

閒來策立小空亭四顧桑畦疊亂靑夕照光斜檐影動隔溪吠犬入疏欞

塔院疏鐘

畱云石塔近芳郊夜靜華鐘緩緩敲驚盡夢回無著莫起看曙色上松稍

送俊生羅居士

一貫儒門旨趣奇毛搜膚索豈能知良哉尼父當陽句快矣蘿▆上月時國器從來難隱覆筆花猶幸已離披金風▆▆▆﹝柅﹣匕﹢辛﹞陣奪取鰲頭更是誰

能仁卽事

新城鎭口唐朝寺我愛春光倚杖來梵閣髙臨溪水秀仙橋遠望杏花開期人不至情何已待月相隨笑幾回昨夜風聲更迅惡牀頭夢斷曉鐘催

賦得雨中春樹萬人家

髙絲累日潑天昏偶步林東窈窕門噀霧新條爭滴翠思晴弱鳥釀啼痕屐聲雜沓江邊路簾影疏蒙竹外村看罷詩成風馭急低回猶自把須捫

中秋前夜雨有感

準擬中秋玩月明天工巧吝可憐生無情最苦芭蕉雨一枕瀟瀟夢不成

素娥何事懶窺人累我連宵語似嗔淸興不來云影濕挑燈空刷雨前春

桂輪髙隱覓無蹤敢借他郎一笛風吹盡陰霾光彩露人人踏入廣寒宮

晴山晚眺和觀中居士韻

古木陰中云影絕夕陽洞裏梵音歇扶筇獨自倚崚嶒遠望鷗灘飛一葉

亦見伊人喜步陵長吟短詠意更殷爭如我曲合松風不落平平仄仄韻

淸響庵

小捨僅容膝予寬動所思衛篁聲墜露莊蝶影翻池操比冰尢潔名如鏡不移貪懦聞可起何必畏人知

白荷軒

地僻荷光澹一軒有令名姿爲甘自素品乃聖之淸香膩隨風遠危盤向日擎非眞君子至未敢許相迎

萬爲居士以予退居梵勝贈詩四章次韻酬之

自入庵來無別事豁開夢眼笑虛空粗拳熱喝渾拋卻不識阿誰繼祖蹤

幾樹冰梅隔塢開暗香浮動寶華臺个中眞樂知惟我也有行行賺入來

掛笠鷗灘近六年一條白棒顯單傳是眞是假人應辧淺壑何曾沒釣船

此身權閣綠蘿庵春月秋花映碧潭寄語城中髙隱者莫忘餘夢在東南

依前韻酬云公許居士

已謝浮名來學懶不將咄字彊書空睡餘一策桑門外好趁飛花覓鳥蹤

綠玉垂陰掃不開結跏坐也石爲臺癡僧果有眞癡趣惟識眞癡肯到來

支撐道法已多年究竟原無道可傳堪笑五湖雲水客偏從陸地問漁船

梵勝淸幽是此庵芙蕖香散滿澄潭維摩有意來相訪一榻翛然聽指南

復依前韻酬覲周居士

鑠金銷骨因多日薄霧濃云不礙空幸有擎天過量漢等閒吹去滅無蹤

門接秦山兩片開疏簾日暖倚香臺不知何處風聲鬧浩浩潮音入耳來

希圖院子買多年此輩機關早已傳憶昔玄沙名冠世如何只在釣魚船

大地撮來只一庵一庵明白印空潭撩鉤搭索予無用坐北隨他喚作南

蓮上座寄還湯婆戲成一律

別去知無恨歸來任所親仍將新熱意憐取舊愁人雪凍連衾臥更殘入夢春老禪淸淨供端的是伊眞

謝觀之師惠竹

不可居無竹就君乞數竿移來籠日暮種去帶云寒入座聲猶細成林勢易看根由胡敢昧一曲望中彈

題畫二絕

重重茅舍屬君家坐倚秋空日未斜遠岫深巖人不到楓丹亂點賽桃花

獨掩柴扉忘歲月一腔心緒向誰說巖前瀑布是知音終古流鳴無間歇

賦得有約不來過夜半

相期今夕至握手話平生竹響疑敲戶虫吟轉系情樓頭憑萬疊戍角徹三更負我知何事無聊寐不成

晝寢

一枕南窗靜陶然入睡鄕桑麻民自老雞犬路攸長已得虛中趣能於世外忘生今但爾爾何必傲羲皇

送糧船善友

綠柳垂煙兩岸橫片帆髙掛碧波平帝都咫尺人來也且聽歡天動地聲

寄懷道安禪師﹝誤傳入閩﹞

一日三秋久三秋又若何戀君慧眼正締我道情多秦水卜云吉閩山擾莫過歸來應有望倚檻醉靑荷

月蝕有感

一天朗碧四無聲何物潛來噬月明玉鏡藏輝遊子散金波失艷小魚驚居髙必忌原常理道大難容合世情究竟云邪不勝正本光仍舊自縱橫

到海鹽同友人齋於覲翁大業堂吳萬老作詩相贈次韻酬之

我生亦自性疏慵移近華亭第九峯落葉堆云太古意啼鴉繞樹少林宗偶垂綸釣前溪過可有塤篪合調逢握手坐談忘夜寐眉尖勃勃露春容

寄爾成董善友

乾坤老我數年春亂髮飛飛半似銀棹入華亭路不遠知誰肯憶舊時人

朗發十詠

晴樓野望

小構危樓鄰百尺飛檐畫棟涵虛碧風和日暖四無雲不禁登臨呼嘖嘖登臨自是有奇觀溢目靑黃天地寬爲問何人扶老興橫吹短玉拂波瀾

幽篁聳翠

我愛繁陰栽鳳尾數竿拖綠蘸川渚亭亭也有勢幹霄搖曳窗前如解語語非所語語轉深焚香坐對思沈沈耳根拶入無遺漏千古堅貞續正音

澄潭魚泳

散盡迷霾玉宇淨橫塘一帶淸如鏡就中育得錦鱗多或現或潛依自性新荷密藻不隨流適意忘機春又秋分付漁翁休擲釣相邀濠上問莊周

堤柳朝煙

爛熳春光二月節金絲裊裊枝頭泄千條萬緒綰行人莫待行人輕拗折朝來滴翠鎖寒煙黯淡猶如欲暮天羌笛一聲歸去好流鶯空訴繡堤前

古橋夜月

誰架長虹晴臥影碧天夜靜蟾光冷光交映處兩無心影互呈時宜自省上南下北艸萋萋過者不將石柱題但見橋環流水急年年催送月沈西

菱塘秋雨

秋入長涇淸且紫苞菱熟白花少忽然天際餞濃云一枕瀟瀟驚破曉柴門犬吠客船過稚子風流戴綠蓑欲采未終斜雨疾菱歌罷唱復如何

斜陽斷碑

兩片殘碑橫古道龍章鳥篆埋荒艸九原人去不歸來哭九原人今已老西山日斂半邊紅返照苔痕剝落空幾度摩挲閒寫恨色絲句失數行中

葵圃春云

春葵雨後聯畦綠一葉兩莖風味足素澹𨿽非肉食謀淸幽只許懶翁獨懶翁倒钁招白雲白雲飛映自繽紛繽紛謾逐他山去畱伴東園護菜根

十里鐘聲

千鈞重器系禪剎晨暮輪敲一百八聲出因風韻愈長聞者似向耳邊發是耳非耳辧得親妙性圓明現本人堪笑奔忙名利客更於醉夢起貪嗔

叢桂飄香

五株仙友中庭立玉葉婆娑珠露濕秋半競開金粟花芬芳何處可收拾因憶當年老晦堂機先一撥旨全彰而今此道寥寥甚那管天宮噴麝香

雞冠花一枝二色者

空階卓立斗西風艷色淸姿迥不同疑是珊瑚銀綫結還如珠幰彩霞籠無聲解起逖君舞具徳何關渻子功爲問此時誰共賽蘆花白對蓼花紅

舟中九日

九日堯山別舊遊孤筇相伴寄行舟茱萸帆外斜風插黃菊檣邊蘸水流人事𨿽非遐古意天時猶似去年秋扣舷一曲停飛雁也勝傳杯落帽儔

水居八首

庵居已卜水之濱風月寥寥足四鄰閒是閒非渾不管自由自在一輕身

一帶晴霞紅掠水千竿勁節翠扶墻飯餘散步無多事笑指歸鴉送晚涼

丁東玉馬迎風響活潑金魚戲藻來眼見耳聞如了徹不須黃檗問三回

茭蒲不剪沿河繞菜麥饒收得地肥老我生涯如是去日移短策拄斜暉

風行遠渚文章富春入平原錦繡多取用便宜誰解會村童合調唱山歌

自愧胸無千畝竹且添手種一池菱人來問道在何處舉似區區瞥未曾

餵魚索飯非干喜逐鳥拋磚豈是嗔道者隨時取適意毫無嗔喜累他人

兩岸垂楊夾小舟春來秋去任優遊時人要識水居樂謾把他居系念頭

復超果眾檀護

不知三泖闊移杖度茸城蚊負憐無力龍吟歉未精矞云幸入幬法苑有餘榮何日重攀軾遙承花雨傾

與博也徐居士

生平未識今相見風度溫然似故交應世無心同倦鳥隨方得妙笑懸匏樓髙百尺晴天闊月轉初更閒夢拋起坐思量情不禁一篇先寄倩君敲

鴛鴦殿

雙飛不泛小銀塘殿角盤回刷羽光傳是道人履化後至今遺樣作鴛鴦

遊雨花堂似佛雨上人﹝堂系霜竹所建﹞

禪余無一事策杖過西廊霜竹連雲翠雨花匝地香淸虛理自得吟對興偏長何羨空生坐釋天布異光

祖能張廣文閱前作和韻入寺再晤酬之

偶憶九齡度低回獨倚廊淸風扶杖至白雪滿筵香學以工夫進妙因悟入長收藏傳不朽笥篋有餘光

上林子受李居士亦和前韻入寺相訪酬之

燕山行不到喜晤雨花廊坐憶如相識言談有異香謫仙衣缽在坡老韻風長莫問杯舟渡此光是汝光

和酬季寅姚居士

天涯踏徧覓知音僅有仁翁意气深三載道交不我棄一朝話別覺多欽茸城入後拖肩重傑閣登時展捲吟最苦淸風明月夜夢魂常繞綠楊陰

次韻復吳旭如居士

柴門盡日掛煙蘿懶向街前布袋拖豈意業風隨杖至來看花雨落庭多亭橋瀉影千家近碑鏡舒光萬指摩慚愧耆山成舊隱事忙不及撥舲過

次韻復姚敏旃居士

斜涇帶水類曹溪我愛淸幽結侶棲忽地頓驚身似客隔天仍怪路多迷雨餘無伴鋤荒艸午際誰人聽粟鸝寄語英賢休負我時來扶策繞長堤

送祗園師之金陵

一帆春色動行舟君去金陵覓舊遊臨別不須歌折柳丈夫風骨自悠悠

與貝多庵云幢禪徳

問君日用事如何玉几香淸貝葉多收盡泖峯供筆料繡幢垂帶影婆娑

槿籬竹屋道人家云去云來似串花飯罷經行無限思枯筇閒倚夕陽斜

鍔須臣哉二居士次姚季翁前韻二章見贈答之

三三兩兩盡同音想亦多生宿契深話到極時機自透詩由悟後價增欽云階月窟無纖滯翠竹黃花供嘯吟從古達人皆證此浮名未必礙淸陰

和酬云將徐居士

偶來掛錫古之堂總是維摩淨妙光突兀九峯增眼翠回環三泖滌心涼自慚無力呈獅吼還愛將身作蠖降莫大檀恩何以報婆伽座爇乳沈香

次前韻復祇六趙居士

繇來入室與登堂不離當人本有光杏苑琴鳴談性道梅溪水灑自淸涼君期奧義從頭剖我愛多生宿習降因憶古賢無隱句分明秋到木樨香

復敏旃居士次來韻

襪綫拆來無寸長那堪承諭妙蓮香風淸倚檻看題壁午倦拋書入夢鄕消渴有由君不遠好音忽慰水之陽何時再理茸城棹坐到鐘敲月滿牀

倩玉善友精墨蘭似之

不向深林覓化工筆尖分出兩三叢知君別有生機巧淸影長垂紉佩中

九日遇雨有感

暫有登髙興同於石上吟豈期終日雨滴瀝滿山陰菊酒誰攜至萸茶空自斟天時不可問人事亦傷心嗟彼浮生者胡爲營慮深隨緣消白晝飲水勝黃金

己亥夏送徐覲周居士入京會試

君恩如海闊新例策賢良莫憚風塵苦且隨姓字彰宦情𨿽久淡壯志豈尋常鵬化扶搖日靈筇賜上方

俗兄明吾居士分手二十八春矣秋抄擬入閩會晤適接位上座書云已去世三載也哭之

萬里戎旗信不聞幾回拭淚嘆離分衾連雨夜卜今歲夢阻春塘入逝云手足情孤誰似我妻兒影孑慘思君𨿽然生死人難避未免區區供水芹

桂花盛開口占二句請眾續

天香老桂放秋時不許傍人折半枝﹝自續云﹞若解連根倒拔去洞簫最好月宮吹

次韻酬子覃盛居士

髙參僅隔小蘆城未到遙如萬里泓昨日扁舟輕泛泛欣逢學海綠波生

苔徑無人路自通縱觀飛鳥寫晴空銀鉤鐵畫行行露一塵玄言衍此中

千竿翠玉已成林不效徽之向外尋有客到門同嘯詠白雲流水意深深

愛涼夜坐入眠遲瓦鼓團團移復移得句忽題三兩首疏鐘初度月明時

中秋無月並泖川有警紀懷

幾番待月彊登樓待得中秋卻負秋弦管音銷空萬戶旌旗色暗迅千流有懷莫寄渾如病無興蕭然半似愁曲枕假眠成獨問誰人覺悟此生浮

普明寺落成和轢嚴居士韻

蕭條古寺久無僧此日逢君快復興金碧交輝狐兔遁花香四布象龍增人言緣就隨時轉我道功髙自願弘不朽業傳秀水地何如倚杖笑同登

募修造

水淺不藏魚林疏不宿鷺如何疏淺居獅子可容步深必浚其源密須嚴爲護同風自有人寧惜祗金布

