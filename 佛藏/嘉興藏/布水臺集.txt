嘉興大藏經布水臺集

布水臺集序

天童山翁禪師忞公以密雲嫡子坐大道場無舌說法有聲如雷施藥樹味擊塗毒鼓有寂子小釋迦之目賈其餘勇作爲詩文如湧身云如灌頂水文人學子用世間智測度咸以爲杼山晝石門範之流亞余頃讀其全集爲之心開意解久之沈吟低回欷歔煩醒而不能捨然也大慧杲禪師有言予𨿽學佛者然愛君憂國之心與忠義士大夫等所謂忠義士大夫者魏國張公徳遠橫浦張公子韶輩也當是時賊檜挾滔天之勢把持和議忘北轅之仇甘左衽之辱妙喜以壞衣髹發之人敢於左袒子韶抗權姦之議而觸冒其鋒刃故魏國銘之曰嗟師何爲拳拳忠孝欲迪羣迷俾趨正教惟其忠誠惻怛之至根抵種性槎牙肺腑𨿽至於砍臂斬頭亦將怡然順受如斷蕅根如解膠革於毀衣焚牒乎何有於乎薦嚴之疏龍髯馬角之深悲也新蒲之錄玉衣石馬之遐思也春葵玉樹之什空坑崖海之餘恨也徵諸妙喜以言乎其道則相符以言乎其志則相協以言乎其時世則宋世所謂忠義士大夫迢然不可再見獨有一禪者孤撐單出流連涕泗於陸沈滄海之餘斯尢難矣於乎軍國荊弓也宗社鄭璧也吾君吾父秦燕楚凡也天穹廬地松漠今之人何其廣大而禪者如是之隘也東家食西家宿今之人何其圓通而禪者如是之固也山河葶藶世界陶輪有漏微塵十方銷殞今之人何其大覺大悟而禪者如是之取著也豈惟禪者哉琉璃之誅釋種也世尊樹下拒諫而阿難愁悶慟哭開寶之師東山蘄春肉身爲故國而泣血天寶之亂荷澤編管殘衲興檀度以濟師是又何今之人廣大而佛祖之隘今之人圓通而佛祖之固今之人大覺大悟而佛祖之取著也妙喜之言曰好善惡邪之志與生俱生永嘉謂縱使鐵輪頂上旋定慧圓明終不失敢直下自信不疑吾忞公其幾矣乎三世諸佛是三世中有血性男子不忠不義之人埋沒此一點血性謂之焚燒善根斷滅佛性披毛戴角刀途血路相習以爲固然是可以爲人乎如是而爲文巧言綺語譚玄說妙如刻人糞作栴檀形是可以爲文乎公同體大悲惻然憐湣以爲今世之所崇尙者士大夫也故現忠義士大夫身而爲說法士大夫之所崇尙者文字也故又現聲名文句身而爲說法有人於一言半句汗下毛豎畱得此一點血性在人世間卽是不斷佛種斯卽公出世爲人全提正令之綱宗也於乎公欲廣度河沙眾生盡皆作佛而汲汲然磨牙礪齒先教之以所以爲人夫焉有不能爲人而能爲佛者乎。

海印弟子虞山錢謙益槃譚謹書

布水臺集序

布水臺集者山翁和尙之禪之餘之所爲集也禪者之言曰行於心爲禪然則禪有餘乎荷大法者無執懷勝業者不滯繇山翁和尙之禪而深之莫非余也暢之以一詣包之以兼弘繇山翁和尙之餘而大之莫非禪也或者曰儒之學依於實禪之教說乎虛實故自形其不足而虛則嘗見其有餘儻所謂大道是邪非邪予智不足以知山翁和尙之禪知其餘者甚矣山翁和尙之禪之似吾儒也今夫先王之所秩聖人之所訓其要歸於正君臣定父子不離明倫察物者近是是故父子者人之始也君臣者人治之大者也吾嘗覽乎山翁和尙之集矣祝聖人而悼天子一篇之中三致意焉壽有疏薦有文如歌如泣君臣之義也諸如靖揚雅推之也義僕傳廣之也其爲翼孝說養母文篤於親也進而之於師有父道焉稱道勿絕所謂孝也繇師而上之百世之師身焉象焉譜焉經焉堂焉塔焉不忘祖禰之意也爲死者言狀自文林公傳自廣陵先生而下爲生者言牘自復古南詩自送以直而下悟發感寄婉而有歸無諍之篇有懷之什兄弟朋友之誼也甚矣山翁和尙之禪之似吾儒也或又曰天下之道儒者實之然而多實則多累是故亂之以生死撓之以得喪及其敝也至於悖聖人之言廢先王之服蔑君親之恩棄昆朋之族禪者卽不然死生則一之得喪則齊之泊然無所起於心而澹然無所系於世虛之謂也是以累盡而理存天屬𨿽離而孝不違世典已謝而敬不失故曰守儒之說實天下之虛可以處治世通禪之學虛天下之實可以處亂世嗟夫此又有爲言之也予智不足以知山翁和尙之禪而謂山翁和尙之禪之似吾儒者固其餘也。

四明流寓雲間包爾庚題

布水臺集總目序一序二卷第一風雅詩卷第二詩卷第三詩卷第四詩卷第五詩卷第六序卷第七序卷第八序卷第九序卷第十碑銘卷第十一記卷第十二傳卷第十三塔銘卷第十四塔銘卷第十五塔銘卷第十六行狀卷第十七表奏疏文疏啟銘提詞卷第十八贊卷第十九贊卷第二十贊卷第二十一贊卷第二十二書卷第二十三跋卷第二十四說引卷第二十五祭文見聞雜記卷第二十六警語規約卷第二十七尺牘卷第二十八尺牘卷第二十九尺牘卷第三十尺牘卷第三十一尺牘卷第三十二尺牘

布水臺集總目﹝終﹞

布水臺集卷第一

住明州天童寺匡廬黃巖沙門道忞著

風

春葵風

乙酉之役處士孫開遠舉義嘉禾戰沒孤城詩以誄之。

藹藹春葵向日而傾曾我禦誰則匪臣

交交桑扈晨去其枝靑靑子佩悠悠我思

願言思子章服生儒蒿目神京奮挺大呼

南風不競北馬蹺蹺孤城絕援聲淒夜刁

鼓兵以出白日爲黃結纓戰沒豈曰國殤

彩仗云旗歸神天上在帝左右招之或降

相韓五世博浪椎秦子胡爲者捨生取義殺身成仁

中原血戰四海交腥鴛湖湜湜濯其潢涇百祀流馨

春葵八章六章四句二章五句。

玉樹風

玉樹旌孝節也淸師入邗謝女希韞與母張氏同赴井子宸救之母絕宸不忍去死焉長子朝出護墟墓遇害於途於陛季子也感母兄之變亦悲憤而沒故作此詩以哀之。

謝家玉樹鬱鬱邗溝華開瓊萼五葉綢繆有風自北折屋傾舟飄然墜之香潔誰儔

溫恭薦婦朝夕斯寅腥埃撲面何以潔身有冽者泉托彼澄鮮孰能芳桂蕭艾同捐

宸也亢宗文心雕龍死母生護卒嬰凶鋒天何以醉何神不庇捨彼驕人維此胥忌

摯爾希韞靜女其姝令儀令色淑愼維圖靑鋒是佩用戒不虞見危授命終殞厥軀

迅雷遄呼親懼則然忍看黃沙昏晦無天朝奔墟墓齊思見賢誰曰爾正而斃戈鋋

陛幼孝友性自天成蘭芽方茁風雨交攖呼兄不至聽母無聲悠悠千載閉此愁城

彗孛經天白晝宵昏煤山龍去誰從如雲嗟爾謝樹實繁有柯我心孔懷是用作歌

玉樹七章章八句。

雅

靖楊雅

皇臨命鄭公陽備淮海卒靖淮海之亂也。

皇臨孔章昭玆若監靡有爾勞皇不爾鑑仁則爾柔威則爾悍哀我東人惠此良翰

良翰伊何維鄭中州嵩嶽之靈申甫之儔我東曷棘於邗之溝宛宛周道四方來遊

來遊來王髙車大航盜思襲矣舞戈以狂以偵以誘裏我姦佌不畏爾元俾民流徙

我翰戾至載安載集募玆拳勇弁爲武什毋啟爾戎毋俾爾翼旣訓乃稽盜偵斯得

旣獲盜偵我姦卒俘正之皇刑往卽爾誅爾誅爾悍我柔我恃闔胡不悛覆狂以喜

翰曰吁哉其饑而嘩予而父母愧不而家乃陟其疆乃造其廬大降厥心畢叩且歔

民之歔矣亂斯沮矣民之舞矣盜斯逋矣其曰未逋憂我厥骯孰躋我圉以泳大康

莫此大康維翰實崇式崇式庸維皇之忠維忠於皇厥猷翼翼秉皇之彜訓於南國

烈烈東南我翰營之湯湯江淮我翰淸之旣淸而彌王道之夷於萬斯年皇以治之

皇臨九章章八句。

韓城雅

韓城嘉瀚遠朱鎭君宦生潮陽復建節於其地也。

溥彼韓城瀕海之陽蜃蛟所宮鱷族維彊昌黎作牧文運開張濟濟多士賓於有唐

化雨千春誰承遺則在帝神宗朱侯洵直去詠甘棠來歌九罭乃誕嗣君天鑑有徳

維此嗣君五色麟祥允文允武萬里騰驤纘戎顯考載鎭南荒四郊以靖海波不揚

鎭君出遊虎纛龍旗釃酒臨江橫槊賦詩敷其文徳率服島夷來獻其琛赤豹黃羆

嵩髙誕申玄鳥生契矧伊鎭君萬夫之傑潮水泱泱鳳臺嵲嵲允矣九苞式生丹穴

韓城五章章八句。

詩一

送以直愚禪師之雲間謁董太史乞黃檗和尙塔上之銘

間生亞聖人湣世垂髙格奮迹光黃間其道苦如檗怒罵恣憑陵佛祖驚且易盡渠神通來个个遭點額住世八十霜重譯流聲光疾彼投名者蛻委息影藏丰碑久不豎天龍嘗嘆傷愚公邵武輩派出臞仙王投簪叩籌室一笑登其堂爲覓先師骨洪波泛渺茫持向雲間去索取回天章太史聲名重文章繼子長書之擘窠字寶以金玉相千載頌明徳景行永不忘

送元白可公出天童

靑眼當初最直錢等閒不把費君前朅來相見出新篇拍案槌呼感往年豈爲君詩動百千爲君眉底裏雲煙春風吹翮又翩翩刷羽臨岡問所先予意言之君亦然咄嗟爲祝予思賢予思何在西之偏汾水滔滔淸且漣三十白來足不緣泊然亭箸蛻而仙古人細事尙光鮮何況其中大者焉君聽予歌志欲鐫予歌未卒予心捲法門大事悲若塡君不惜予誰共憐

送鹽梅鼎禪師住南嶽

大鳥髙舉摶風翔千里之行月聚糧嗟彼屈蠖動求臧進退猶如抵籓羊我友鼎公气摩蒼雙瞳射得烏欲藏龍象三千蹴道場角蹄鐵硬數公彊叢林號予難比方方公眼惱足相當吳山越水已十霜打包別我上衡陽衡之髙兮南極旁回雁峯前日月長金雞粟供僧中王山君自此壽而昌聞道年又告天荒君去須教喜若狂叢生茅茨構君堂黃華白水獻壺漿待君果熟時飄香奔走鈞天亟躋蹌君不見大鳥髙舉摶風翔

黃巖山居卽景十六絕

黃巖寺

絕攀緣處路初入解轉身時岫始開排闥溪光金布地厭檐山色玉成臺

寨雲峯

嶄顏不宿野盤客寂莫難畱冠蓋羣日暮林號狐兔遠開關只合延歸云

行龜峯

嘉林不住況潛淵脫體全彰界外天自信生來能越格六藏何用小家禪

犀牛峯

不耕祖父閒田地肯守寒巖異艸生觸處尙嫌頭角快又披風雨入髙崢

雙劍峯

雙垂天末落羣峯日照寒芒血暈重在昔虛空曾剖判至今風雨尙磨礱

鶴鳴峯

惜傷羽翰遠江潯集老南天萬歲岑翹首不無華表恨戛然猶似發長吟

香鑪峯

甄陶不費列中天信是安排造物先皎皎冰輪傳夜燭霏霏薄霧散朝煙

紅石巖

丹巖嵌壁切云霓誰信通天步有梯蹋著始知來處迥虛空撲地萬山低

羅漢巖

巖背靑峯月上遲森森白晝走魈魑雲長深鎖虎長嘯何似當年護定時

空生石

石中空可居人而上平如砥建閣其巓曰空生因遂得今名。

盡道孤危曾不立誰知大地自空擎欲看樓閣空中見請向虛空背上行

鷂子石

憑髙岸立志霄摩豈易雄心付薜蘿對月端懷天上兔臨風恰欲過新羅

姊妹石

尋眞偶共話煙巒幾度秋霜鬢未殘何事玉容人易老冰心端不似伊寒

瀑布水

聊將一綫放渠開不覺流通露布來莫怪險崖能箭急江湖聲落已如雷

龍潭

山外淸溪門外庵幾人親自到龍潭腥風況復吹長壑望眼何當迷曉嵐

淸源池

古志雙劍峯頂有淸源池生蓮華大如車輪而雍熙間瀑布流下紅蓮一瓣長三尺闊一尺三寸。

劍脊池開佛國蕖劈流曾下雍熙初靈根一瓣天然別借問東林種似無

布水臺

落處分明誰解看爲伊覿面示來端因髙就下誠難惜透頂還他徹骨寒

哭廣陵三我蔣先生

何當仙苑促云鞃濁世應難奏廣陵天上少微淪月堀人間白璧掩霜稜方嗟後死來無幾未意先刑去復增吟就短章仍浩嘆臨書不覺淚如謄

初住黃巖松壑弟許爲持缽乞浠上歲杪以兵荒見困寄次韻復之

望君如渴路思梅蹋淩猶登布水臺鶴骨未看云外至鱗音但說苦中來自慚省己躬難勝敢道求人口易開且喜畱將空缽在免忝日後償他哀

顧我靑山住已殘幾回風雨憑前闌未將玉筍參天出且等蒼松柰歲寒大地斸開畬片片虛空撲碎月團團三條篾更牢加束不爲閒情便解寬

淸宜巖竇飽宜村二比難兼共一爲愛孤峯畱晚照幾忘寒瀑瀉微湲山光澹澹交眉睫松韻悠悠送耳根歠罷蒿湯茶步步不知天子若爲尊

壽匡山照法師六帙﹝四首﹞

靑山未住早居庵謾道春光過二三兜率尙然畱缽袋閻浮故自放癡憨每惺頑石推先覺爲賣靑松老翠嵐成就逝多非一一且攀千歲作司南

看輕沙界等纖漚傲骨欺霜別出頭未肯虛空言老大那從甲子問春秋啝哆快合嬰兒行雪白胸鋪古澗流卻笑年來難捉摸生緣更復道蘇州

但見山靑復又黃誰知果熟自飄香山河百二拱髙座華雨繽紛灑石牀太乙峯騰標月指蘆華浪湧接人航無能九里沾河潤願頌千秋法水長

少同師席誼同仁白髮相看一笑新毛骨奇君眞是豹角蹄慚我苦非麟更翻歲月思前事別轉峯頭爲故人把手共攜天外望海山落落何嶙峋

同諸子度歲黃巖賦得通字

共有淩霜節相依話夕窮威儀聲色外形影寂寥中故衲寒輕荷新條綠暗通何須千嶂放已見歲成功

歲朝喜雪

帝歷頒新日瑤光塹玉臺限催殘臘去敕辦好春來舉世傳淸白何山受點埃誰知林下士生眼碧如苔

歲朝雪後見晴柬曹源大中二公

六出臨初節依然曉堇丰和兆以協艸木怒方娠日月同今古寒暄送故新置身天地外自見宇無塵

春宵雪霽步月

碧落初開雪後天長空如洗月漫川山形有貌分髙下樹影無支落正偏寒重春風猶刺骨光交午夜不成眠披衣起步中庭裏何似蛟宮玉殿前

春前五日寄懷惟一道兄

塞鴻將北燕南圖寄問寒暄近復如怯凍未開新歲筆折梅先發去年書莫嫌韻短句方絕須信懷深海有餘驛使怕傳春信後計程隔夜到君廬

春朝喜搴玉孫居士見訪出登廬山歌飄然有出塵之志別後復寄廬陵殘雪圖次韻速之

恐妨春信到山家竹塹疏籬戶未遮何來天外雲中客玉骨如梅雪綻華眉間隱隱五嶽气顧之四壁流靑霞須臾慷慨出長言牽曳西峯寒影邪山峻光寒君自回魚箋明日復傳來水墨作雪祇淺深半覆江天未盡開誰云紙上幻空碧自是君胸藏山澤山澤可藏亦可移心眼胡爲冷復赤世路風波莫等閒絕險幾人去復還君之來處坦且平千山況復破春顏人生急景如風度待等回頭已遲莫爲君一夜索枯吟巖前拈出截流句不見瞿曇語殃我住久矣君不住

用前韻招搴玉孫陽江

化鶴仙人歸故家華表空看艸色遮千載何勞嘆陳迹過眼還同浪裏華君不見巖前一派煙嵐色聚作風雲散作霞閒情故爲立斯須半蒼半黃夕陽斜丈夫作事莫徘徊寬限遲君燕子來桃華水蘸武陵春古洞門將半掩開君之眉澹千山碧君之懷深彭蠡澤問君山華火欲然血點支頭爲誰赤孤蹤何似白雲間日上月下任往還有時捲歸滄海宿有時淺抹靑山顏空生巖畔危梁度猿鳥幾回怨春莫無限遊人盡迷蹤況驚足底險崖句待君來時通一綫別峯相見畱君住

送愚拙二禪人之雲間

曉生鳳子出丹山彩翎一搏入雲間千年俊鷂趁不及食牛之气何間閒虎子鳳子種性同榑搖況復起天風一啄三泖便好歸日月之下皆樊籠歸來歸來將爾去天百尺之危峯摘星辰而啖之千秋萬歲何終窮

秋日寄懷介子黃居士

碧流淸徹漱江蒓上下同風只白蘋時事況逢秋葉落轉教天際憶眞人

玉局文章都尉禪脫空師語亦碑傳無人過與價三百贏得雙眸貫五天

壽空林禪師五十

新驚短鬢入霜豪保社爭傳老白袍是行便堪人藻鑑無言不應古風騷何如世年千朝酒說甚天寒百衲裯姜桂從來晚益烈願同寶掌壽吾曹

毅宗烈皇帝哀詞

擾擾勞生罪日繁九重聞已懈天恩云車自去狩玄圃玉曆誰傳守帝籓山鎖諸陵驚落翠月明深院怯黃昏至尊勘破興亡夢觸處應知達本元

袈裟吟十一首

孤光橫罩覺山涯十界通身入一家莖縷蘸幹生死海何人出得者袈裟

全封一幅絕邊涯稱體人人古式家緋早縱岐誰欠少過勞雞足護袈裟

識靑布幔裏生涯傀儡俳場盡作家黠過靈山偏落節袗衣換得獵袈裟

祖關終古罕窺涯動著知君惡口家卻笑跛師能解道鐘聲咬破了袈裟

襤襂半聽逐云涯日炙風吹道者家可怪春寒人不禁朝陽日日補袈裟

盡將格則做生涯誰信風流出當家但看堂前三下版何人不起整袈裟

棒頭點出者生涯排闥春山曉入家一句風前何所似東京王長老袈裟

走聲當世徧天涯若个門風壁立家寂莫芙蓉冷似鐵民衣曾卻禦袈裟

天書三降紫雲涯拭目眞人笑帝家雪刃臨頭剛不顧淸風千載起袈裟

煙蓑一漿旁江涯風雨蘆灣處處家打點莫霞來日好趁晴且得曬袈裟

垂鉤獨泛海東涯爲有長鯨足猒家十轄絲綸拋未盡敢辭銀浪捲袈裟

重陽前一日初度絕學銓商尊玄二上座以詩見壽次韻復之

靡吾一日占仁先經緯無聞綴錦篇去日早驚毛有二來朝且喜菊猶鮮材艱繼祖慚前哲道足傳燈憶後賢何日三臺誇徧拍萬年歡佇奏師弦

法社垂秋惜莫涼吾生何以恰廝當揮戈未返魯陽日披霧先看豹變章慧命從來空作壽背肩若个鐵爲梁不辭玉露凋楓葉珍重黃華送晚香

禪門四超方

斗海泥牛去絕聲亂峯千疊向刀耕不期黃葉疏雲水何意玄言落翠崢碑版尙空專甲字江湖偏譒隱山名堪嗟無限方墳客春艸年年帶雨生﹝龍山﹞

天華講得墜如戔誰信心工巧莫詮回首虛空眞露布轉身嶽色正排連尢滋謾語嘗同社盍逐靑峯入莫煙髙躅不知懷近遠龐眉尙說政和年﹝亮公﹞

得意西江一句幹庵居占斷古仙壇空山歷準黃爲紀石庫書饒夢不餐熟爛何人堪下口摧殘祇自倚深寒至今幽討禪棲處風急云仍白晝攢﹝大梅﹞

海國江天寄漫遊目前蕩盡與誰侔滿船載月收綸晚一桌扶風送客稠垂手寧誇紅錦套傳家贏得綠蓑裘爲人更入洪波裏春曉吳江凍不流﹝船子﹞

送峻書記之大梅住山

弔古予恆憶大梅蘿龕爾況藉云隈荷衣應待深秋剪松食須連曉露裁將指隨流人得妙急徵嚼碎核還來眞風要見當年社莫謾投荒又一回

又擬梅送之

落英銷歇步餘芳條例新攀豈故常不羨傲霜華有韻最憐濺齒果堪嘗景邀明月來還沼香引淸風待襲裳珍重好收殘核子更鋤煙雨種斜陽

次答趙將軍玉韻﹝十四首附來韻﹞

世事於今難問天十方諸佛也徒然不如身逐浮雲去圍繞山翁自在禪。

男兒壯志薄雲天羨甚奇勛勒燕然拈起威音前一箭千重甲透祖師禪

長靑自古一般天才動風雲便不然變態中知無別界鋒刀頭坐少林禪

長安奕出又番天我國誰知自晏然寶殿苔生王不坐區區終日熾然禪

避秦謾說洞中天劫火空居尙洞然百艸頭邊春薦得鑊湯鑪炭裏安禪

畫角聲催欲莫天八千義勇總淒然法身卻有驚殘夢晝夜山河信說禪

謾言掘地討靑天仰射徒勞亦復然箭後分明饒有路誰惺北斗面南禪

粟散曾觀電裏天大千何異泡如然興亡不管蜀魂恨一例消歸法喜禪

纖兒撞壞女媧天局破難完自古然野老摧心長飲泣哀聲只恐到三禪

倒翻大海洗靑天火徳吹教死復然撥亂才方成至治曹溪不說太平禪

山河不見漢家天仗劍何勞問計然掇轉乾坤歸有道赤松子去好逃禪

旬始忍看晝竟天長錟一埽壯君然殺人不眨將軍眼作佛還他血性禪

帝化旁分閫外天蘇途四海誼當然問君何日昆陽戰倚馬長書露布禪

聖哲從來不問天數歸陽九豈其然鬧籃扶出眞天子大地從教定似禪

黃茅霧塞綠楊天一霎云收便皎然依舊大明依舊日江山不動本來禪

丙戌孟秋送黃梅二司馬歸楚﹝諱日芳之熉﹞

九死從君再造朝誰知風雨正飄颻黃冠未奪孤臣願楚魄尢煩弟子招千里關山收夕夢百年心史付重漻采薇我亦理歸楫匡阜期聽夜壑潮

箕子歸周孔子仁君之處義亦申申獨傷有策能先祖堪嘆靡階可哭秦轡正勾芒猶念楚風悲搖落豈思蒓遙天永恨如何釋請向空王問了因嘉興大藏經布水臺集

布水臺集卷第二

住明州天童寺匡廬黃巖沙門道忞著

詩二

次金華宋學士靈峯畱題詩

梵宮別啟一禪天龍象知奔代幾千繞洞春來秦社裏起霖云宿屋頭邊明心謾詫香嚴竹說義仍多百丈田物外精藍誰共匹藏修好把祖風肩

靈峯卽景十八絕

五磊山

五峯岌岌繞靑冥佛首天冠差足並人在上方杳靄中誰知盡蹋毗盧頂

象王峯

儼趨帝釋騰金脇彷駕日輪降碧霄立處難將涯際測見河誰道卻能漂

師子峯

勢欲翻身天上輥﹝髟／吒﹞髿直探萬峯頭金毛忽變西風裏五嶽蒼黃四海秋

石城岡

金墉千雉疊崔嵬跳溪山盡勒回飛渡只堪峯頂月中宵曾上女▆來

九曲嶺

通霄路接水雲趨只恐方來落半途畱得轉身吐气處爲人直殺卻成紆

峻水巖

髙原更激數千盤險設天關豈固闌貴欲淸聲喧海嶽等閒不把眾流看

濯錦溪

錦江春色羨華陽誰浣淸溪曳許長想是天孫誇妙手冀同野逸賽文章

淸玉澗

不因秋色忝寒翠豈爲春山照影明澄靘自來光璱璱衝撞還聽佩琤琤

羅漢潭

澄印須眉宛若鐫名標聖者更何緣大都海眼光通透應供諸龍得自便

白龍潭

靈湫共說玉龍蟠月老風髙誰下綸長見銀光生碧落爲霖知是挾云還

洗缽池

平如鏡面湛如藍飯罷臨池日有三是我是渠親勘破方知安柄趙州憨

象眼泉

無熱池南象口通紺泉眼復迸靈峯靑天漫自誇澄湛爍破還他一鑑中

砥柱石

滔滔萬壑下西峯力砥中流气岸雄只欲狂瀾趨正道不知立老幾春風

鷹窠石

幽棲髙托千尋石眼界橫將宇宙空肯構不仍凡羽族門庭別是一家風

眠牛石

頑皮似鐵骨如剛鼻孔渾侖管帶忘祇爲祖翁田地好從教臥月更眠霜

望海亭

四壁排空山浪浮夜觀星漢曉蜃樓十洲自出重檐下豈是山僧闊兩眸

三石門

崇閎壁削鐵關峨顧佇才生點額多剛跨門來三喫險家風端的險如何

梅華徑

瞻風似入眾香國顧影還疑度雪山廿里溪窮仙苑出卻驚羽化蛻人間

次畣同參見壽詩二首

十年風雨晦明州白髮如君較一籌已濯冷光分桂馥敢因黃落等茭繇方隅迷久知東北世路驚多識咎休山澤何勞移後夜行藏今已付虛舟

從驅苦不緣已將身世等郵傳臥龍應霈甘霖雨老馬常嘶薄暮煙慚遜綠楊舒化日冀同黃菊玩涼天切思況幸叨三益寡過寧煩又數年

有以出家寒命題者次韻和之

詎於落魄運吾丁道本孤危合自行見說拘鄰方命去竟忘乳鵲就衣生玄微亦盡無錐卓冰檗屢嘗有骨淸千聖己靈曾不重萬緣何慮得嬰情

又和茅屋雪

茅齋斗大雪平鋪仿佛擔簦又五湖自笑風陵如葉脫何勞粉飾著珍塗薶身有半思嵩少洞腑無遮想佛圖最快禪余諷後夜披帷便把昔賢呼

和勝因靜拄杖歌

共有穿雲度水杖山形怪甚吾家樣十洲無地問生緣挈老人天神愈壯明如日黑似漆孤標動越今時格並肩佛祖較難齊超步迷途寧著力峭巍巍活卓卓敲風打雨休驚愕乾坤吞卻化龍時大地潛蹤何處摸論權實分照用掠得些兒恣播弄等閒機變盡渠來拶著靑天須叫痛似雷吼絕謂情敲彈拍拍總無生玄關謾自誇金鎖一擊管教地聲牚圓蓋拄厚坤擬犯鋒芒早滅門香海攪將成雜毒大用從來軌不存

靈峯山歌

靈峯山超方外出沒煙雲常自在親到方知立處髙頭頭趯著虛空背側橫看饒景況天然非覆亦非仰靈苗無種石田生枯木糝華雪裏放盡羣巒俱撲落風前雨後更明廓岧峣自出天外頭持載寧煩巨鰲腳山中人活計寬耕云種月恰相便攜將鍬子隨方掘放下鋤頭當枕眠慵話禪懶論道剎竿免爲他人倒長思迦葉好門風安似而今生捏造負非人勝非己紅白支支春色裏等平一道浩然均片念橫分生死始最現成誰忌諱動著鋒芒全不是伎倆徒勞費若干胸襟流出較些子松濤響谷口音韻致難將語脈尋流水髙山樵牧唱汝邊密在意何深驀相應同本得萬象光吞日月黑法法由來顯自家金毛奮迅何疑惑貪程客錯路多班荊且聽靈峯歌一句了然超百億百億千般柰汝何

和石頭回艸庵歌

艸庵問我何年止虛空未兆艸庵起地無陰陽樹無根叫不應兮山並水籠古絡今只等閒旋嵐偃嶽常如是來不禁造者陡相諧何人得共偶芻狗哮哮吠天明木雞夜夜震淸吼酬萬象寧煩口平懷一味家常有堪嘆兔烏兩彈丸磨盤終古繞庵走纖塵不立非攢聚佛國天宮那足諭直饒松竹可憐生日引淸風幾百度吹毛銛利絕疑憂細切嶺雲恣刃遊大地撮來如粟粒四溟歸卷一豪頭靡涉喧豈拘幽曉夜堂堂六不收月圓當戶猶虧照雪覆孤峯尙出頭尊貴自來曾不墮乾坤那慮缺金甌艸庵歌歌誰酬丰幹須是拾寒儔曠大劫來無變異个中何地著春秋

又

普賢牀榻晴空止文殊境界千波起了事道人家如何軒窗四面臨山水山水頭頭露本眞動靜閒忙無不是昧己徒我山陡空弄機關若木偶瓢笠誰惺掛樹梢吟風大作師子吼嚙鏃機噇空口敢訶佛亦不知有葫蘆棚上弔冬瓜撈月笊籬緣壁走眾角謾勞山積聚一麟自足師弦諭啾啾耳畔亂蠅聲何似松風天外度柴牀疊足百無憂時蹋白雲深處遊樹密中心田地穩界行孰敢錯絲頭狐蹤絕鹿羣幽趁將佛祖一欄收別甑香炊鐵酸餡無底籃盛死貓頭雙眸炯炯澄如海大千世界等輕甌曲無腔若爲酬幸有山童調古儔枯木龍吟霜夜後撲空香霧滴淸秋

用前韻索諸禪賡和

頭陀論劫艸庵止不數華開世界起都盧圓裏盡十虛朝宗那計山與水門外非無宿人多究竟承恩只者是到元平陟還陡千差坐斷信難偶指乾坤頭倒卓揮斤艸木盡吟吼祖佛流祇一口雲霄目視更何有蚍蜉把住大風輪海底泥牛銜月走嚼碎虛空還捏聚超情之見誰能諭神通卻訝少林僧雪浪崩濤一葦度悲生懊惱爲君憂棄宅拋家向外遊不信從來成現事幾多頭上更安頭歸來好出潛幽干戈不動陣云收風景故園常似昔覓得終非是木頭琳瑯謾數闌干竹叮當且聽語風甌我歌畢俟君酬千斤大法貴同儔把手登堂相顧藉護持直到未央秋

和靈澄禪師山居詩十一律

因僧問我西來意我話山居不記年松韻數來淸素耳寒威幾度厭窮肩三冬自足鑪頭火一道常飛砌下泉受用天然無盡藏爲誰幹慮蹋峯前

因僧問我西來意我話山居不記年寒透梅香曾撲鼻暖回衲謝幾松肩有腔詠出風敲竹無簡招來月到泉寂寂柴門春半掩鳥銜華落碧巖前

因僧問我西來意我話山居不記年懶弄白拈輕巧手頻揩生鐵鑄成肩和云共住郎當屋雜麂分嘗古澗泉理亂關誰秦且漢支頤常自地鑪前

因僧問我西來意我話山居不記年瓢笠自藏丹嶂腹靑黃幾換碧巖肩冷灰豆爆煨蹲鴟瓦缶雷鳴煮瀑泉萬仞孤峯頭壁立雲霄目視孰賓前

因僧問我西來意我話山居不記年未肯上流同濯足詎容孤嶼共攀肩幕天席地三椽屋酌古準今一掬泉兩眼盡驚空佛祖誰憐霜雪飽風前

因僧問我西來意我話山居不記年云面多看垂雨腳煙眉少見隱霞肩有文品字生火無漏銅壺響汐泉晝夜熾然譚萬象何妨白醭口堆前

因僧問我西來意我話山居不記年竹補前秋遮澗足松忝今歲護岑肩息心祇用三條篾漱齒曾饕萬斛泉慚愧金鱗撈碧嶂星河落落眾峯前

因僧問我西來意我話山居不記年薪續繩牀曾折腳筇支仄廠近垂肩梧緣鳳托畱朱實澗爲龍蟠蓄漫泉三尺寒松隨手植夜濤今已響庭前

因僧問我西來意我話山居不記年帶雨耕春泥沒脛穿林歸洞筱支肩鋤荒剔出陰涼樹斫筧流通濯漑泉風起千山林葉響一聲石虎嘯巖前

因僧問我西來意我話山居不記年斗海泥牛泯浪迹抽條石筍老紈肩每當芋熟思懶瓚常自云眠想谷泉百鳥不來人不見天書那得賁巖前

因僧問我西來意我話山居不記年詎以棲髙空四目卻緣蕩盡亢雙肩壞成剎海榮枯樹消息人間瀱汋泉曠大劫收彈指內誰岐後後更前前

哭竹林晦夫和尙

狂波正倚障回瀾砩響忍聞一夜殘淮海潮鳴千社泣金山浪打六羣歡盲龜尙自艱浮木桂桌誰同接險湍堪嘆衢昏良導隱無能爲勸少停鑾

懷師子尊者

謾言牙爪眾超羣誰解橫身劍下分從賦淵明歸去操勁弦千載羨師筋

懷天童開山義興禪師

插莖茆見寶云甍端信神功過五丁世遠不知師道大叢林千古說長庚

月犯士夫倍自憐況勞薪水下瑤天閒名謝作靑山累太白峯髙豈浪傳

詠史二﹝有序﹞

唐末天下大亂巢賊入余杭上雙徑眾風雨散時住持法濟禪師獨危坐不起賊怒力揮三劍牀毀而師無損賊惶懼施金帛懺謝而去。

三劍撝來盡落空黃巢謾自逞英雄偸心肯向機前死管取靑天血濺紅

視我如卿劍亦然空華那索淨眸前三刀自落渠魁魄神用何關別有玄

二月十九爲寶慶南禪師五旬賦此壽之

華發誰云此日髟大悲聊示受生朝功勷法社終難老道振林泉應不雕洞雪雅宜方越徹摩云未見亞杭標區區甲子何須論芳躅會看百世昭

山家十事

春耕

呼雨雲鳩喿上林山家早動曉疇心古黃金待親耕出泥水寧嫌此際深

采茶

春衣不惜罥香荊爲撥煙霞叩玉英百艸頭邊如薦得等閒入手總芳馨

割麥

何意滿車復滿篝稽勛不在麥黃秋翻思多少荒唐者徒佃空言冀有收

插秧

靈苗翻茂貴重栽捏聚何妨復裂開步步消歸還就己靑陰不禁潑天來

夏耘

燻風乍扇綠盈郊秀發寧緣在蔉穮要見吾家眞種艸直須豪忽不相饒

理蔬

冬種波菱夏種瓜莫言生計太周遮園蔬一飽曾千足方信酥酡未並他

灌園

本分生涯在己躬何緣長自冒天功桔橰不事身心械幾度擔泉夜月中

刈薪

靈焰誰將續莫朝參天棫朴恃長鉊逢人若話其中事報道山莊亦欲燒

打稻

抖擻早已落通身只爲從前力用臻那貴紫羅珠徧攃普天敢保沒饑人

牧牛

大地耕翻總賴渠功成不宰樂何如金鞭擲卻山童後惟有髙空月照阹

插田漫賦

宗說年來已猒商開畬且種及時秧圓伊疾下三三點雁字俄分密密行會看千岐成子粒詎爭九穗發殊祥生涯況喜便愚拙桃李從君競奏芳

哭雲門雪大師﹝時大師欲開戒期廣孝具徳以蔬果致兵▆期生謂世方荒亂母得集眾啟▆張禁於寺師遂封鐘版曰當此世界更欲何﹞

丁亥八月十九日師示微疾次日封鐘版親書一紙示眾云小兒曹生死路上須逍遙皎月冰霜曉喫杯茶坐脫去了至二十六日酉時果索茶飲口唱雪華飛之句奄然坐逝。

剩有淸商又罷弦徽音寂寂黲人天泛同身世呱兒戲輕等死生逆旅傳雪曲一聲歸去後遺言半偈話來先獨憐皎月冰霜曉景倒閻浮照尙偏

風流雅足厭當時气岸孤騫老不衰只有罵人三寸舌曾無諂佛兩行眉山川澹蕩緣淸嘯艸木蕤葟爲解頤七眾同瞻波利樹凋零何止五天悲

葛藤樁子徧閻浮金井梧偏墜早秋﹝車參﹞轕忍看狐兔塞翺翔空憶鳳麟遊若邪瑟瑟聲如怨秦望蕭蕭色自愁業海無能還逝水淸波返乞桌慈舟

贈董山人﹝有序﹞

廣潤擅山川之勝美蓋二方乎象潙之間而難爲仲季者也乃越在荒陬闇汶不章予甚惑焉己丑夏言如董君爲釐革山門居然宅中圖大矣賦以贈之以見董君之道足以輔相陰陽有如此者。

車輪卜得法王居師表叢林天下模潙水源長合肉山香嚴寂子豹斕斑瑞雲遠接天臺脈迢遞崇岡三五百峻極霄然忽洞開橫峯側嶺爭翔回石城包絡輪圍小纖悉其餘難紀考有云嵩少眞相似又道曹溪差足擬千載胡爲閱世多淑靈不發如之何南來有客須眉古五嶽煙雲隨步武趼足相山不憚賒造門告我勿咨嗟金鍼一撥山河轉大地頓彰眞本面司馬頭陀術固仙眼光君爍四洲天

送濟書記緣化三吳

常州濟禪者風流實瀟灑趯蹋破芒鞋往來貫保社培塿小諸方下視篾如也去歲造靈峯謁我古蘭若衝突駕頭來箭後還兼瓦活將死雀兒喝起雲間打相隨入天臺徙倚石城下古壁切靑冥曠懷觀大野驚濤日夜流疊巘如奔馬因思山海倫髙深非聊且誓玆息浪遊萬緣俱放捨此行胡爲哉山門日以赭一木不虞艱牚拄欲支廈鐘磬久聲沈冀鑿銅山冶妙相剝苔斑黃金思重瀉西告鄭三哥東投王大姐驢腳尙未伸佛手先已閜大智會有人知音寧患寡不間富千金豈嫌貧一把佛殿倒騎歸廚庫傾還疋鈯斧待他年一斫靑天苴

遭世亂離時艱目擊濡豪賦感以勛諸禪

虺蜴哀時化百凶難具論千家無靜郭七戶少完村旁水愁攖攫循山畏噬吞何依佛蔭者不念大慈恩

悼亡僧

負笈趨東下星霜歷幾時道芽悲不衍靈肄苦先萎有業會須償無生安可期悠悠三界獄咄咄好長辭

壽玉齊耿兵憲﹝先中秋一日爲公初度之辰﹞

桂輪不放景同圓玉骨夌霜肯自憐道覺斯民知任鉅文傒後死應天全大千掌拓虞金粟三峽詞傾擬謫仙普見門中聊示一人天曷以問生緣

弘深悲願夙來承𨿽現宰官卻似僧海印妙持王令甲禪心髙寄碧崚嶒眼同曉漢秋初霽襟共瀟湘雪後澄常把釋迦黃葉示菩提誰夢記然燈

隱富光黃昔有譚耿宗世顯逮君三書香無窖開黃甲玄悟有根發妙曇攬轡澄淸來漠北隨車霖雨到江南三詞幸勿嫌封祝仁者如君壽豈慚

挽介子黃居士﹝有序﹞

江陰黃介子明之聞人也久參天童先師於禪學洞有所窺申酉之變兩都失守帝後賓在遐天麥秀黍離子實傷之因陰圖爲恢復之舉事敗見執證獄石頭城時匍伏栫棘尢爲要門禪者題予肖像凡一百二十言其詞曰憶自黃巖嗣席天童踞先覺堂卓卓孤峯楔以楔出毒以毒攻蛇吞鱉鼻虎咬大虫正令全提孰敢嬰鋒出語成詠百折不窮佛果衙官大慧附庸糠秕之導往來愚衷國難以來蹤迹西東兄遊天外我戲圓中世出世間皆大英雄不負先師舊衲蒙茸眉毛結共鼻孔气通曹溪正脈臨濟眞宗是木上座亦號山翁粵三日將決矣復作絕命之章曰劍樹刀山掉臂過長申兩腳自爲摩三千善逝原非佛百萬波旬豈是魔潦倒不妨天亦醉掀翻一任水生波夜來夢作修羅手其柰雙丸忽跳何以一破箑書寄興福牧雲禪師然後坐脫圓中於乎禪師洎予皆出先師之門子當死生顚沛超然無累固以奇矣復於同門之眾獨予二人若眷顧不能忘予哀子孤忠且慶子學佛之有靈因次韻十章哭之詞不一而足也聞禪師章先有八則又先得我心之所同然者矣。

同學禪流生按過毗陵爭說老維摩全輕三藏果頭佛稍重靈山大集魔推倒須彌寧有礙吸漧香海已無波閻羅縱布巡官手天外橫身柰若何

誰之神宇得君過云日雅宜自蕩摩互換機能欺佛祖倒行令足懾天魔騎鯨幻入蟭螟眼捉月光搖碧漢波功絕淩煙誠可嘆名標靑史意如何

交臂天童事以過南來新雁揣還摩拈華早笑迦文佛伺意寧容障蔽魔只欲魚龍知性命還將折箸攪滄波君臣義重千秋紀不審人間定案何

虞夏寧傷忽已過首陽風範若爲摩金塵在眼人迷佛白日當天我辧魔但信蜀魂原不死肯憐楚魄已隨波驅車欲上西州路肝膽爲君痛裂何

深惜陽光晦蝕過炎精直把血心摩自矜有口能吞佛且喜無心得障魔桌入蘆華收晚釣文生霞綺動秋波溯洄幾結從君思不禁水天一色何

力盡孤城百戰過千將猶自手搓摩精忠貫日消燐火正气彌天伏怨魔馬祖休言心卽佛永明謾說水猶波滿船載月空歸去萬古光昭柰汝何

掉臂玄關直透過何勞關吏勘還摩毛輪吹落燈明佛夜杌平除黑暗魔劍刃鋒頭間作戲紅鑪焰裏碧生波炎岡孰謂能焚玉柰有丹心不朽何

幾家薤露挽聲過拊臆爲君長痛摩九夏心空曾選佛一朝劫盡不降魔爲畱日月光天徳因挽江河濯世波壯志未酬先蹉跌百身我願彼蒼何

指冠無發可衝過搔首靑天俯又摩義重不知生共死身輕那顧佛兼魔撥云直揭中天日鼓腹橫吞業海波堪嘆末流眞五濁激揚無計挽君何

三際輕彈一指過漚生剎网詎堪摩覺中蕩蕩元無佛夢裏昭昭屬有魔一任靑鋒橫割水不妨陽焰細翻波雙丸幸有天公管珍重無勞問若何

淨權相居士爲孀母七旬乞言賦此以壽

萊衣舞看幾回翔峻節嚴持七十霜曾事空王爲弟子久依佛日注歸航心緣寶號聲聲徹口吐靑蓮瓣瓣香壽擅靈椿隨世相眞常體實逾金剛

壽金剛庵主人五十

凡聖難期普化儔倒翻筋斗入閻浮莖茅插處瓊樓見香餌拋時錦串收玉偈滔滔騰舌上深機密密展梭頭無生韻出淸霄外那論霜華點鬢稠嘉興大藏經布水臺集

布水臺集卷第三

住明州天童寺匡廬黃巖沙門道忞著

詩三

贈緣幻法主﹝有序﹞

法主蜀人精練三學尢嚴律部卯齋煉臂三十年無虛日矣吳興道山累葉祖庭也替於明而義學者始得俎豆其間自師嗣席乃不惑遊議毅然復古謀諸檀越遂挽予於越之大能仁院度予旣肯可卽日攜杖笠過別峯予所見知法主者如此賦以贈之髙其行誼爲可風也。

凡落今時盡底刊衲衣彊半逐云殘食才接得玄沙气臂日常然淨藏檀護戒眞如鵝護雪虞名直侶鶴虞彈宅心更有難企及法道爲公起祖壇

莖齏庵詠爲聖月錢居士賦

不傍髙丘不傍溪隨宜斗室卓村西聖賢勘破渾如夢身世嘗多澹似齏甕裏沈酣悲小蚃山頭淸餓笑商齊一莖我自千般足春至華香鳥又唬

過吳江宿艸庵畱題壁間

數椽小小構孤村菱芡交加水到門四壁天垂宜晚望可中落日大如盆

雜詠

秦宮灰燼漢蒿藜隆準王孫嘆莫之夢想不懷兜率好衲僧誰道失便宜

盆子無功又禍民興朝只應漢眞人燐膏添得滿原火報主何如一死榮

瀛國爲僧全後尼大元於宋豈偏私興亡自古有天命斬艾徒多曷爾爲

負固移師伐不臣情原迫挾況蒸民元元總在君王宥何辜累囚婦子嬰

浹旬九日苦霖蒸一日贏來半日晴蹋步溪橋休更問聽頻葉落也心驚

辛卯九月予與靈巖儲侄禪師俱以弘法嬰難至明年春仲質獄東甌溪山險遠辛苦歸來卽事賦感漫成三十韻

其然甘露門稱二雅合楊岐調一腔失路不分天近遠衡陽飛去雁雙雙

聰明深察口雌黃近死或吾莫汝傷壑桂塗蘭同蹸折擬騷幾待問蒼蒼

不羨名髙共斗齊牽犁抴耙笑同畦翻憐一海分東北黃髮番番隔望夷

靈山佛法付王臣弘護寧知非善因白簡卻遭閒論議禍從天降豈由人

天然茅廣住山翁吏事誰閒遠錄公風靜碧潭云去後秋空那倩水磨礱

非無籌策恿規圖冒昧貪生不丈夫借爾紅鑪千尺焰黃金煆就玉珊瑚

千盤未動徵車輻百曲先撐入漢槎運會生當凶有百風波險惡不須嗟

壯者肩囊少者隨師生八九日登逵山陽僕尙傳千古風割馬頭剩有思

爲緣一字入公門喫盡波查不用論桃放出莊明十里無因歸主亦銷魂

山城無處不兵騷野坫荒涼半沒蒿日落孤亭悲旅況還傷春燕樹泥巢

官橋墅柳短長亭去國饑民倍旅萍差喜眼前生計復寒煙隴上麥靑靑

云昏白晝盡愁添那更官催程限嚴雁蕩好山看不諦籃與驀過老僧巖

一宿永嘉待質偵喧傳士女早傾城金槍何事仍懼難活佛由來浪得名

公庭羅織焰如山誰道人心只等閒一自頑皮經烈火丹砂信有九回還

阿旁那得性從容無猒庭觀鬼亦忪卻笑停囚偏長智三關歸去設黃龍

骨堆平地起何來五百生前薀業胎報得兩籌靑竹篦懷春石女產麟孩

似還未是定淆訛屈棒有人早喫何我自不偏渠不黨蒿枝長想拂滹沱

鈇辱衮榮總是虛泣麟譏鳳待何如惜來鸞翼甌傷去侃論曾聞李拙予﹝李公諱惟越溫人也仕明官至掌科﹞

帝座何緣犯客星鼾呼禦榻睡嚴陵乾坤老我千山走回首富春百念興

法社危如漢祚傾興朝每憶禹諸丞揚舲擊盡中流楫誰羨煙波釣子陵

錢塘歸桌始停綄還向臬司禮問官囚執可憐三界獄無生幾个話團圞

絲縣命若爲傳衣古聖當之亦暗欷危險路還千里外龐眉驚作錦榮歸

杜鵑風雨亂枝頭行盡江南麥未秋譚笑對淸往昔債百城還怪一生遊

往業今酬莫浪箋投身鄴縣豈徒然任公不遠拋香餌爭引魚龍出坎淵

勞生待砭痛加鍼結得冤仇海樣深縣首尙銜師子恨弄潮人定死潮心

九年壁觀苦生涯積怨誰知是禍階毒藥到頭甘自飲累人千載又皮鞋

投閣區區墜子云膏明自著燼來焚短檠果克光長照敢惜如今世所云

忘身爲物語呶呶垂手何人肯棄拋驚死華亭歸去客蹋翻船子打翻橈

支解忍仙幸自甘大千身命捨瞿曇薀空端的誰爲我手刃春風也太憨

大千朽故宅方燎漧艸誰擔入不燒得失未忘情見在渾鋼打就額頭焦

畏泄春光口欲緘語梁無那燕喃喃盡情說似人難解珍重休將空夢函

次畣樓霞浪禪師﹝附來韻﹞

常憶此宗百怨門橫身爲物錯其根六遭服毒曾無我千古皮鞋空斷魂賺殺不妨頭角異明來卻喪我兒孫如今奇有驢三腳弄景偏令海嶽渾。

揭地風翻白下門參天劍故列牙根直將身命扶宗教那顧人天喪膽魂似我難方曇晦杲如君眞个仲謀孫龍泉謾說雙薶獄光射斗杓漢亦渾

壬辰夏五賦壽聞聞上人六十

甲子巡周三百六龐眉豈是乏同儔塵勞桎梏人如蝟一衲奇君百慮休

延促時因情念別念情消處古今空寥寥天地余雙眼似火橊看萬井紅

三歲觀河六十均塵沙劫豈異今身年年五月蕅華漾時有香風散白蘋

贈光福妙髙臺法師

臺占妙髙迥更幽蘿龕鎖斷太湖秋靑松難並春華賣頑石空教亂點頭

贈賓化禪人

何緣化外盡來賓主作塵中蓋有因無米能炊香國飯平教大地沒饑人

九日過婁其章胡給諫以詩見訪次韻復之

六宇同昏颯颯秋堯天尙憶奉宸遊批鱗直遂檻曾折擊楫歌長響若收且混樵漁尋野客幸移門徑近滄洲最憐此日茱堪看無柰黃華懶上頭

蕭蕭落木競隨秋獨泛玄槎象外遊信意冥鴻惟我適彌天沆瀣許誰收飲酣陶令心非酒樹掛壺公春滿洲墻塹固然勤白社更勞一擊破關頭

楓入吳江處處秋輕舠快挾傍仙遊橫揮麈落三無漏縱布詞傾六不收捩轉夷亭通汐浦鑠幹婁水見瀛洲箭鋒莫怪能相拄布袋盛錐合出頭

癸巳三月十九之作

蒼梧望斷翠與塵愁聽子規十度頻艸木爭承新雨露園陵誰弔故君臣曾因血詔傳三月每蹋芳郊怯又春欲得悠懷消息盡東風休遣到平津

漢移魏易晉羈俘殉國吾皇曠代無靈爽飫聞誅賊子陟降時說警神都昭昭日月宣明徳閃閃風雷下使符獨恨聖神嬰巨禍哭將滄海淚爲枯

聖主焦勞十七秋誰憐君國共分憂補天莫展女媧手營堀偏工狡兔謀舊壘僅存空社燕新魂無暇問湘流河山破碎何人過地老天荒恨未休

閻浮天子電中觀今古興亡半局殘會見銅駝埋晉代早驚玉闕毀長安金甌欲破羣毛泣泰嶽將崩一柱難稽首大行皇帝舄不須誤國罪千官

若干大澤嘆龍亡豈只吾君賦恨長畢命臺城梁武帝隕身忉利頂生王幹城乍湧浮幢界蝸國相爭古戰場萬歲山呼忞忭拜奉攀玉輅上慈航

題畫

喬林簇擁裏羣山門掩淸陰白晝閒應有逃空人打睡惜無排闥一開關

題入山圖

千曲淸溪路百洄孤筇直上此巖隈好思船子臨岐話莫入西山更不回

題千仞岡侄水月居

屈曲溝原數版橋臨門水接大江潮名山何處堪招隱玉在秋林艸自夭

次答麗祖方居士

古今見謝時三世同帷幄達法本惟心境緣何好惡如彼運斤人鼻端恣揮霍良由物我捐豈曰心眼廓黃海有奇士澄襟江漢濯千聖思汰剛今時盡裒落無乃心慍煩聊解不爲藥

癸巳年冬死心堂建叔則李寶應以詩見贈次韻復之

布金煩長者論道愧瞿曇幸傍香嚴室無勞虎護龕出誰能不戶北槪認爲南歇處聊相指分燈恐未堪

又

欲識娘生面須空鏡裏天緬懷神共王超步力還綿依眞多礙俗在欲孰行禪邈哉林下士猗與渭濱賢

別唐人韋蟾贈商山隱僧詩二十五絕﹝附原韻﹞

商嶺東西路欲分兩間茅屋一溪云師言耳重知師意人是人非不欲聞。

歲月頻將落葉分亂峯不禁鳥辭云耳根喝斷馬師後未信人間別有聞

山林無意市朝分十步溪來五步云一自千峯歸臥後木雞夜夜曉窗聞

天南地北一區分爲雨爲晴幾片雲拽得虛空雙耳脫難陀絕聽卻能聞

山泉筧到小廚分飯罷經行復聽云老大惺惺能矍鑠聲由觀察不由聞

日掩柴門過未分乍開薄暮爲歸云根塵似雪消春水只用心聞不耳聞

四序窅忘至與分生涯一钁日鋤云了知撲落非他物不猒啼鵑帶血聞

險韻無朋久不分拋來詩思冷秋雲光通淨極如何也砌下蟻聲鬥虎聞

鑪篆煙消夜欲分一聲鶴唳動寒云空山響畣元無我過誤誰云是蓄聞

鐵頭茅屋一間分半屬山僧半屬云今古寥寥空四壁不知何法得畱聞

等將三世剎那分出沒還如松際云萬里神光圓頂後不由聲響豈由聞

電拂羣宗泯別分空雙白眼視流云千差坐斷三更月攪海風號亦可聞

劫外今時總不分孤筇一畫斷天云髑髏識未全銷盡枯木龍吟豈易聞

深溪杓子妙難分不舀淸風便舀云色後聲前忘借借眼根還作耳根聞

春冰泮後澗流分好鳥山山喚暖云頂戴春光無厚薄好音分得大家聞

藤華落盡綠筠分閃閃人間逼火雲山茨何煩嘲熱客從無剝啄到扉聞

炎涼世態暮朝分山捨悠悠只白雲黃狖自啼霜自落今秋不易去秋聞

千峯葉落岫難分塞雁尢迷楚澤云將謂山家消息斷淸香別有一枝聞

事事山家有寸分澗畱明月樹畱云興來不發蘇門嘯逸響恐驚天上聞

淸風明月兩無分邀到山家共伴云風卻多情翻夜籟月窗幾度送淸聞

隔岸家山到莫分幾多谷口鳥迷雲等閒蹋著來時路依舊溪聲不斷聞

無心待把祖燈分浪走禪流駛若云競向海門遙悵望何如一見越千聞

爻象未彰兆已分祖機唱出更和云心華不審誰開燦鼓打南天北地聞

宮商調合作家分瞥爾情生萬里云魯祖經年長面壁靑霄韻出幾人聞

溪橋蹋斷祖源分一笑風前起白雲火發新羅唐土熱從來濟道出常聞

金沙混處焰鑪分噫气沖開南嶽雲一曲無生連韻唱總教大地入圓聞

除夜慧光知浴六十詩以壽之

臘盡人間甲子終晨光來日更融融淨華折得春無數定水長年洗太空

乙未春孟值止水明侍者四十初度念其相從最久賦而志喜亦志感也

靑鬢相依古越州霜豪又見一莖抽八還古教心心照九載巾瓶事事周般若海同今日泳金剛種已百生收風規自著休方我老大徒傷鶴髮稠

大威上人六十詩以壽之

戒耨身田定水盈叢叢忍艸競頭生春光六十人間度知著伽黎是幾身

住老庵居歲月深階前道樹半云侵抽條結綠年年事還喜歲寒不攺心

壽吳爾世母貞淑胡孺人

撫就遺孤祀克承短檠幾對夜深燈瓊芳不共閒華老三壽何勞頌作朋

螓首孀居白髮稠丈夫心見事難秋須眉堪笑風塵客一姓從人不到頭

妙體金剛諭莫方那從甲子記春王古今一念銷鎔盡未羨蓬壺日月長

丙申秋日壽經國王居士五十

海籌添得十洲春穰穰丰年萬室均封祝謾勞三獻頌普天同此慶佳辰

休驚百歲半消磨三際由來一剎那去日還同今日日昔人何事驗觀河

浮瓜沈李日長悠詩酒賓朋樂事稠放卻楊州騎去鶴人間且住五千秋

何年海上遇安期傳得仙方善自頤五十貌如三二十卻疑王遠是君師

壽徳輝何君六十

爭奇晚翠賦瑤華君鬢蒼蒼我嘆嗟孝可作忠惟護母才堪謀國僅施家綸收渭水辰方早日挽長戈景已斜漢自需人馮自老白雲蒼狗類如麻

晦中明上座曾親炙先師密老人於天童復爲山僧監廣潤道峯二山院事今住臺州未久頓興法輪古寺於野田蔓艸之間嘉其有道行詩以贈之

叢林戶說老耆年小試天彭結有緣不蹈西山髙隱躅肯隨保社拍盲禪油油懶向時流道莫莫還爲智者宣佛手未申驢腳展法輪早見佛燈然

伏枕吟

八月有事武林歸度錢塘病大作舟過山陰依止故人六度庵中偃臥焉恐其將至於漸因求木直裰子不覺漫吟遂成九絕。

鶴骨病來瘦可憐自知身半入黃泉四方衫子爭免得佳話何人解共圓

熱發如登萬仞山一回著腳一辛酸幾多喫盡羊腸苦依舊將身試險巒

五度經來況抱痾雅情轉覺故人多堪憐彼此染霜葉只恐相將欲去柯

晃晃靑燈掛戶楹幾回冷眼覷還明大梅何事貪聞鼠拋卻常光認物聲

中秋十載客途看此夜懷深出戶難獨喜淸光曾不減萬千人尙倚闌干

一息懨懨絕所思隱幾塔若坐忘時有人卻問生和死點首與他自合知

老僧病到骨稜嶒從者病來亦莫興攢簇果然俱不得何常爾病我肩承

轀涼車子雜鮑魚愁斷祖龍去國殂我已無家天外客何山不可窆寒顱

垂竿幾待錦鱗來便欲將身入水薶我有三三金鳳子散爲霖雨樂何涯

贈天石施居士

神鐘河嶽器難評屬受靈山願獨宏衛植金堤匡我法文滋豹霧變羣英才髙眼自空當世意廣心宜小渤瀛何日臥龍潭起蟄沛將霖雨惠蒼生

丁酉眾爲山僧卜壽藏於玲瓏巖下作西巖隱詩三十絕

謝事天童十一秋重來晚暮更何求攜將朽骼依先子返本或當正首丘

師子原開在水西南山敢望北山齊胡家曲共丁年唱尢喜臘鈞六二時

綢繆未雨得從容誰逼生蛇便化龍我亦幹城如蜃結玉礱金鎖待關空

非心非佛難名邈魄邪魂兮莫浪猜華落華開誰是主謾勞鬼伯苦相催

何邦歸去待何年卻把閻浮九土穿撐起空王空界月從教任運落前川

盡空法界一方墳身後身前孰與論可嘆投湘人去後大招不起遠遊魂

牛頭沒了馬頭回滑似泥鰍上舞臺不信遼東華表鶴去家千載始歸來

誰搬雜劇不收場燭燼中宵好主張休俟臺空人散去牛山徒有淚千行

億須彌積多生骨窖掘浮幢未足埋憑仗涅槃山色好大家歸築臥云齋

揣空出骨鑿空藏此地無金十二兩堪笑人生恆倒置幾多剜肉作成瘡

暢他紅爛好平窺風日幾經炙又吹特地開窀圖掩卻水晶甕裏著波斯

雞峯未死先趨滅熊耳埋藏後脫空我本不來今不去且栽松竹引淸風

休嗤死了仍全活欲活先須死一場多少生前無活路隧泉擬見本生娘

特石何須費裹包閒名深愧未全剿他年只恐成狼藉普請諸人力下鍬

明是百年需用物南陽畫虎卻成貍何如太白親拈出窣堵髙髙八尺奇

一二三文起話端屍骸徧地露疏山天童著意爲收拾匠作依工取次還

本來纖芥物全無平地何須起骨都只爲巧遮人世眼假銀城卻賣單於

紫雲如蓋覆金幢無盡眞燈照一缸枯骨謾云空點綴法身元是一枯樁

山藏力負壑能趨惟有賴頑是者驢一道神光同皎月枝枝撐著玉珊瑚

麓眠云子千山曉松入風聲萬壑哀謾道來時無口說須知淵默卻如雷

云攢白晝暮煙迷無縫誰言號難提充國黃金都蕩盡還他密室爛如泥

帶質兼文式樣髙煙霞星月足相招臨池摹得同眞本傳到諸方亦古標

重峯仰對臥龍蒼古記喧傳在上方論劫山靈長護惜底因蒙昧發天藏

玲瓏髙倚卓巖根竅穴分明正眼存怪道當年吾祖傑等閒呼作破砂盆

深藏玄豹淺來麙萬本修篁百尺杉天設鸞溪爲玉塹城包太白更巖巖﹝左溪名凰下以鳳凰曾下此溪也﹞

我師南院祖東山咫尺禪宮仙梵寒心賞不多天子至龍臍隨葬耳隨安﹝東山密庵傑祖塔也南院密雲悟和尙塔也皆在望中﹞

淸溪流碧界煙嵐錯雜松篁覆一龕幸是髙巖人共矚不勞碑版揭朝簪

鬱蔥佳气布香曇洞壑平如古泐潭慚愧兒孫成隊出令人轉憶大莊嚴

吉祥殊勝口難評陰亥偏宜丙合程術果形家眞不謬一燈終古應長明

攪海狂風吹不入溪華流出洞中春方來欲識西巖隱好向南天看北辰

壽法起嵩乳和尙七十

望重諸方臘日髙飲人以徳倍醇醪植扶宗教東山謝培養眞元五柳陶漁浦萬家焚業网赤梢千尾奮金鰲欲知化雨沾羣匯頌說長河沸似濤

寧宇居士與淮北嵩乳和尙同庚七十因隱書記爲其乞言詩以壽之

法起嵯峨東海東生緣甲子喜君同泗州大聖空爲量著意香華歲歲供

一日諳機早百齡春秋況復閱多庚劫空前事如相委須信當生卽不生

布水臺集卷第三嘉興大藏經布水臺集

布水臺集卷第四

住明州天童寺匡廬黃巖沙門道忞著

詩四

戊戌暮春十九之作

融和最喜艷陽天無那春歸泣杜鵑芳艸天涯生欲徧愁心畏向玉階前

繞梁燕子語呢喃何事東君去不還艸木光生春老大空畱雨露在人間

功成靈武上皇歸興慶宮前事卻違十二龍斿天路杳吾皇神慮自通微

華冠久卸萬年牀玉漏聲沈古殿涼徒有九州神禹迹蔀葑何自戴恩光

優曇無歷計春秋吹盡天香不斷頭尙冀母忘悲願力還從兜率下閻浮

春杪送隱書記歸山陽省嵩乳和尙

綠甸春畦正好商因師抱恙促歸韁郁洲愁斷雲千里豈憚吳山越水長

杜宇催歸日未斜計程半月可還家春風此去猶無恙看徧江南江北華

壽林谷禪師六十

碓觜曾開臘月華階前道樹幾抽芽鑑湖水渺空心眼秦望峯髙漱齒牙不打諸方閒鼓笛詎爭盧老破袈裟人間甲子渾忘卻一任西窗日又斜

中夏瀛侍者歸雲間慶母七十因其乞言書此以壽

甲子重添又十霜綠因春老漸垂楊芳菲謾謂今將歇雨蓋荷擎日正長

華鈿雨洗春妝淨火吐橊瓶照睫新有相身中無相相不同劫石共爲燐

三遷教子繼儒傳有子誰俱聽出纏俾續法王眞慧命陳母較似孟母賢

永嘉以燮王山人過天童爲眾禪寫予照三月因其東歸賦餞以詞

家住雁湖緊比鄰由來山水得情眞長書大士消余習閒寫名緇托隱淪想逸當年無道子思玄此日失波臣從君繪就玲瓏石減盡巫峯十二神

送楚源禪人還粵

爲流大法到炎方萬里徵途曉夕忙來冒南薰歸冒雪此心端共楚天長

贈南海實行上人

劉漢曾參知聖禪昔王何似二南賢芒鞋日上黃金殿譚落天華積檻前

贈嶺南月千上人

三犯重溟到五羊寶林開徧覺華香從來大法流東粵髙頡還宜智者頑

哭循州若干寧禪師

雁斷衡陽十五秋驚聞此日動離憂山藏誰謂能移壑白露橫江失▆舟

太白堂前艸眾刪嘉君意气獨閒閒多年賦就還鄕曲卻怪今朝唱大還

從無佛處解成佛已見炎方佛一尊遮莫剛彊難化度還爲唱滅勵頑昏

火宅先君出瘴濆歸鄕化俗愧遲君蘭舟復住中流楫瘴海誰開接地云

太衝黎居士行年八十而集徳存誠如衛之武公敬壽以詞用志企仰之思也

命濁奇逢壽大椿尢欣五趣見天人操觚欲頌生平迹厥美難將十百陳差可龐公車並軌未容有道步同塵微君福徳持衰世敢保閻浮總化燐

赴召上京不及應曹溪之命寄復嶺南二王諸宰輔

金地遙招已點頭天書旋忽降龍樓神光幸是同今古日日與君對碧眸

贈靜香周觀察﹝諱荃﹞

鮮烹大國藝通神小技詩文畫可人休怪毗耶能慧巧大千手擲若陶輪

過淮河弔金龍四大王

丹心只擬挽天河洗淨乾坤穢濁多靈爽千秋殊未化肯憑險惡作風波

見聖謠三章

曾聞護國頌仁王何幸勉勉見我皇論道至忘天子貴乎拈公案細商量

嚴陵加足不稱臣光武包荒爲故人喝下疏僧承顧笑千秋法社詠皇仁

豁達雅方漢祖雄禦人以禮法堯躬鉤章擬欲歌明徳浩浩如天嘆莫窮

上賜禦畫山水圖﹝有序﹞

己亥閏三月。

上傳敕天童召忞赴京命卽萬善殿安禪結制上不時出宮就見忘其位貌待若賓朋間於論道之餘抵掌而譚天下之事則靡不周知曲盡一日出數軸示忞曰此朕數年前遣病時作也遂以山水一葡桃一賜忞焉墨光澹蕩筆意蕭疏殆騷人韻士揣摩半生而未臻其閫者上獨優爲之昔班固作漢書稱昭帝十四能知上官桀之詐今上十四總攬乾綱肅淸海甸不假霍光之輔一皆出自宸斷尙以萬機餘暇博綜帝典王謨旁及百世家言旣承精一之傳復探西來大意至若詩文小技筆墨余長猶善且美若此竊謂中古帝王未有聰明睿智如今上者也忞艸莽餘生得奉天顏已屬厚幸乃皇皇手澤輒以見遺他日持歸藏之太白名山顧不成禪叢千秋佳話哉敬拜手颺言爲識其歲月云爾。

一幅吳綾禦墨鮮半含秋水半春煙崩騰瀑布疑匡阜澹遠村墟似輞川寵賚固非龍惱缽手遺全勝始丰田名山歸奉天龍護佳話應知百祀傳

上語及先師每僅生不同時之嘆因出處士曾鯨所繪道影喜動龍顏遂命供奉王國彩臨摹二幅備極莊嚴賜藏天童其原本畱中供養。

異世奚殷聖主虔道兮師大徳師全空生寫就趺巖石瑞相摹成下二天彷聽雷音宣寶座儼驚法雨灑當前通身兩處分朝野不盡眞燈耀帝幹

上命供奉王國彩重摹幻質畱供闕庭駕臨方丈禦覽一過爲添數筆遂覺生肖宛然。

馘黃項槁貌支離任是僧繇巧聚眉底費九重親手澤爲畱七眾好風規三毛幸已仍加頰四面何勞更顯奇堪笑古錐成骨董萬年淩閣永傳持

上詢先師語錄因偕直說進呈禦覽徹宵豁然神契卽日依忞疏請賜同大藏流通。

微言師亦遠睿智獨明眞旣發終宵嘆旋教曠典新瑯函光吐月玉軸曉生春大義昭星日昏衢息夜燐

上詰天童何義爲述其由兼請寺額上下弘法圓照眞覺法慶諸顏俾忞自定乃遵首二字焉。

名山希寵錫聖主尙勞謙兩字從髙揭諸顏聽自拈瑤章侵玉漢天樂動危檐太白標弘法名同實共兼

上問祖山初見何人雲天童先老和尙上忽動容因問有何機緣云以工夫不切實爲叩蒙賜痛棒云有什麼不切實上曰適生晚暮恨不及見此老耳忞曰四海五湖皇化裏先師亦安能出得陛下大威光也上曰得三五年有个會處當自見渠忞曰誠如天言。

皇封彌浩浩函蓋廣於天當寧來何暮先師往豈前瞥爾親薦得一會自儼然今古無畦岸天言信不愆

上所居孚齋門書生死事大壁書莫道老來方學道孤墳盡是少年人之句爲語忞曰每對此輒萬緣寢削因進曰少年讀李卓吾才等待便千萬億劫了也卽日出家上曰亦請老和尙大書用以自警。

君王方鼎盛怛化切斯須緣以大人覺益之良士瞿情封千界落心月一輪孤不住無生地蓬瀛詎所圖

贈慶雲李欽差

三朝歷事股肱臣鴛鷺班常近紫宸夙福信由多劫種報來麟趾更振振

贈範宇張欽差

少壯從龍佐辟疆忠勤事事得君王法門護念尢無倦屬受靈山信不忘

贈春雨雷欽差

殷憂王事知忠愛淸白傳家驗後昌桂馥蘭馨方楚楚三槐應早植君堂

爲成茂成漧李大君少君制字孟祥仲謀賦贈

人言將相都無種我愛孟祥有父風飛鳥固然今已盡良弓畱待射天熊

鳳生鸑鷟虎生彪生子如君一仲謀記取他年麟閣上絳侯題後亞夫侯

上庶兄敬一主人於朝罷時間從問道終日無倦容短章以贈嘉其好善忘勢敏而嗜學有賢士之風無貴人之習焉。

帝子寵來必肆奢翩翩誰得似君嘉菲躬動若同寒素超俗思將類島霞學富淮南匪假托藝方松雪自名家幾回臨漪亭邊過忘卻西窗日又斜

贈普濟上人

當年博施病陶唐普濟何緣眾口揚久隱西山稱逸士今開藥室號醫王補虛只用參苓散導滯還加蔻朴湯起死應知有活法一回汗出自淸涼

題別山普應禪師所畫白菜

何意呈身在玉堂淩秋幾度傲冰霜自憐碧藻堪同潔未肯時饈遠遜香澹泊能明君子志粗疏不入貴人腸平懷一種天然趣細嚼方知道味長

上於庚子孟春爰下罪己之言一切修禳諸事敕俱停止特於四月八日嚴修水陸道場九晝夜以忞生遐陬未之或見也。

慚受天恩渥驚聞佛事開在資心意廣不惜大官財仙梵淩空際天眞降九垓爲僧今半百恍誤蹋瑤臺

上於四月二十七日命遊南苑觀新建徳壽寺敕近臣就玄靈官寢殿設齋管待極其隆渥。

南苑策遊騎駿奔走侍臣宮庭排盛燕山海列名珍飽徳誠無盡酬章愧莫陳願歌天保詠回祝向丹宸

上念忞將別去後會難期自簡宣紙數十幅命作大小行楷畱宮上亦劈窠書敬佛四大字賜忞謂彼此展視有同面晤云。

惜別君王重多愁會晤難何由能縮地長此共盤桓托意存千古畱思寄墨翰正虞風雨夕未易等閒看

上於幹淸宮所祀關壯繆親示良工雕刻黃金鎧甲寶玉爛然蓋經三年而始就者因余歸太白賜作山門護法。

帝重關夫子肖形百寶裝海山憐去轍歸護敕維匡漢室猶堪托髡徒豈足襄名藍標太白千載倚金湯

上亟稱內臣張斐然與供奉虞世瓔一學顏歐一學鐘王皆妙得其家風因拈案頭敕書展視曰此張斐然筆也遂命天岸升子朗誦其文至忞法名上曰不當犯諱但爲國體所屈忞曰君臣之分無所逃也上曰心殊不安。

幻質同殊劣虛名等聖凡馬牛呼不惜君國體何巉盛世尊耆徳天王式艸巖山林叨履戴寧越蓋與函

上再擇夏五旣望聽忞䢐徵尢不忍遽離如是促席晤譚於風晨雨夕者旬有餘日無倦怠之意焉。

徵帆驚遂掛離思浩無涯風雨晨兼夕乘輿遣復排寧云忘勢位直己外形骸我後誠髙朗微躬若措懷

上問忞幾時再來晤朕忞云待皇上三十或狗馬未塡溝壑當來敬致封祝上云老和尙定與趙州齊年忞云審如慈旨尙得恭慶我皇八十也時曹學士在側進曰皇上固然萬壽無疆我師亦合寶掌千齡忞曰果爾則忞當百度來京矣上爲大笑。

逝水嗟難復朝宗詎所艱趙州如可匹寶掌不須攀六度登黃閣千回覲聖顏坐添長壽考金口自宣頒

奉旨還山畱別別山普應禪師﹝有序﹞

禪師之遇主於巷也會上出狩冀北登景忠山之石室時禪師在焉因命陛見愛其住山枯槁嘉嘆之久後上攺萬善爲禪室特自景忠起師至卽抗疏還山上益嘉嘆與假一月旋命內臣竇從芳賫詔召師住萬善禪室當是時上於學佛之徒甚生敬信而學佛者日開奔競之端上由是猒之獨師晏坐萬善八載至再錫師名顧無所覬覦其間上始知學佛之徒有髙世獨立者歲在己亥涼秋九月予奉詔來京住萬善方丈八閱月於禪師行藏至悉也今庚子夏五得請還山念世無知禪師者爲制七言二律聊述其槪兼志畱別之意焉。

再四陛辭兪復畱吐殘橊火上官舟不堪回首君恩重難割永懷道誼綢歸意盛長方似夏離情黲黮早如秋願言保愛珍明徳日對堯眉逾趙州

越鳥翩翩向故山歸飛獨恨睽宸顏固慚八載葵傾日尙羨嚴城晝掩關多嗜利名叢物議誰膺寵錫等雲間回天不藉揮戈力法社殷憂未可刪

次韻畱別春平吳上谷﹝附原韻﹞

曉望承明捧表歸靑門悵別柳依依雅知兩足稱黃面不羨重瞳賜紫衣道大津梁隨地湧身輕杖缽領雲飛入山更定南宗後又報丹書下翠微。

祖印髙縣世共知曾將因果決狐疑濟源骨肉中興後燕市魚龍雜奏時淸淨身爲尊宿報廣長舌作帝王師灞橋祖帳羣公在戲把終南隱士嗤。

菩提未許是眞歸極目寥寥盻絕依天女並驅摩詰室雲山只蓄了元衣吸將鄱水連江盡走使磨盤掠漢飛何日相逢煙靄裏佳譚更不涉離微

著手胸頭便了知前身金粟更何疑心空膴士休官日智決烏臺選佛時勞侶不妨俾給侍尼幹且喚是吾師風流乞徧歌姬院下士從教謗復嗤

無家客欲擬何歸爲有林泉得便依山采蕨炊纓絡粥池栽荷補水田衣頑心友石秋同冷野杖聯云曉共飛篆縷消來淸晝永更驅萬象話玄微

鬼神莫覷詎容知詔下丹楓也自疑尙想靑猿來暮日還思黃獨正香時巍巍破額風難繼濯濯芙蓉志可師千載嶺存司馬悔悔來那得怪相嗤

上於十五日淩晨單騎禦萬善門敕忞乘馬並轡而行親送百餘步已回輦矣復馳至北苑門握手而別。

艸莽臣何徳皇情眷若琛分攜重握手回策復言心愁豈關山遠悲因愧感深生平珠玉淚一瀉百壺斟

登舟南邁有感而作

從別九閽後傷心已百端憫玆弱者肉猒彼虎而冠聖主憂民切黔黎見徳難爲詢金紫客因孰國委官

舟至臨淸十月不雨矣水涸塗見長年束手無策時護送天使欲遂棄舟余示以九重徳意關帝威靈果爾河水驟滿抵東昌大雨由是獲濟

大川稱利涉水涸桌爲亭卒地潮生浦俄然漢起霆雨沾天子澤威顯帝君靈萬國通輸運皇心亦載寧

過分水龍王廟讀永樂朝開河宋尙書禮公碑碣

大禹功成後嘉君著令猷力排南旺水分接萬川流裕國非當世福民歷萬秋往來簫鼓客請一問祠頭

由京國抵吳越水程四千有奇官舟所過瞻敬皈依者傾市井

遠涉關河道驚聞聳百城聚觀如堵立稽首若潮砰由上尊崇意發渠向慕情乃知君子徳風動小夫傾

和天封佛慈祥蜜蜂頌凡六十首

瞥過寒巖異艸時春光溢目載途歸芳菲不盡隨髙步彩鳳長疑焰裏飛

憧憧雲水共生涯浩浩紅塵不入衙蹋得自來田地穩隨緣到處可爲家

頓悟華情立構時根元不涉況支離香飄反惹尋香客蜜在汝邊更覓脾

四天爍破眼飛光豈爲尋枝摘葉忙入到芳叢無剩句白拈𨿽巧不相當

相隨唱拍合絲桐向上何曾有句通直就春光前見諦得來不在樹頭紅

千家籬壁透穿時一一行從鳥道歸俏措有誰堪得似無毛鐵鷂刺天飛

競落槐都天一涯人甘同夢已開衙進幢髙豎摩天幟要與荒夫作法家

東風撮得指彈時調變何勞論坎離霹靂手還操化母屋愚只見蜜生脾

相須摩厲候晨光波劫長因口眾忙家業掙來忘管帶兒孫輩輩足支當

寧資飲露托髙桐手眼圓明觸處通一抹華林芳欲竭歸來勝唱滿江紅

直從天外得來時泥水罕曾一涉歸擎到眾香回上院出鑪金彈驀頭飛

阿閻深沈罕測涯幾多遊漾欲窺衙旃檀不雜伊蘭種一拶魂消似喪家

酸回梅子遜甜時香積持來話亦離何似春光搏在手淸涼一味爽人脾

風流雅自布聲光劍俠羞爲刺客忙暗地傷人無毒口神鋒怯見勇夫當

黃見秋桑碧見桐髙超迹絕水雲通問渠妙旨從誰得萬綠叢中一點紅

按下雲頭落艸時去華就實務眞歸鑪錘控得綿還密奼女能驚撲地飛

不入靑峯便海涯詎爭法會啟官衙相隨萬指皆英特久擅門風壁立家

變金攪酪亦需時春色誰烹總化離怪得鶯梭勤織作錦章只富詩人脾

無復空華礙眼光肯同碌碌世流忙掀翻海嶽從來事縱遇風波自抵當

列剎何關戲剪桐化儀傳得古今通一般法令霜嚴甚鑪韝轟轟不斷紅

端如郢手運斤時不動芳心得俊歸眼底若非空意馬神馳華徑鶻難飛

行藏多在碧天涯投刺誰幹宰輔衙惟有中山能醉客尋常貨入五侯家

密意深深一掐時羣芳入手影離離風流醞藉瀟疏甚道味天然解腐脾

發機眞若電飛光箭括來時猱捷忙好煉銅頭生鐵額娘生袋子倩誰當

春蘭秋菊夏荷桐異卉投來成大通自信色香元不損那驚風雨亂殘紅

金穀園開袖拂時綃襟彷帶禦香歸天生邁種非輕薄怪逐山云得競飛

山谷搜窮掠水涯徵車獵獵日投衙閒身只爲勞生苦成了家兮又散家

不說鹽梅鼎和時雪山膩艸總拋離如何妙勝天甘露淸味難醫濁世脾

虛名滿世競秋光槐筴黃時有底忙偏是婆心能爲物自詒辛苦自甘當

身世付將爨後桐瑤臺有路碧霄通步虛一曲仙階轉吹落梅華五月紅

聲色堆頭驀過時華阡拾得錦叢歸腳底自來空索索琉璃衝破壁梭飛

不隨尊貴墮邊涯華柳場中戲作衙贏得淸香聞上界別無濁富可傳家

香魂追到護歸時霞蔚云蒸色轉離何用魏丸誇大藥文園𨿽渴潤生脾

雪消春谷媚陽光步馬蘭臯逐隊忙菌桂申椒同紉結信芳誰道只吾當

謾誇瑞應遠來桐徳合黃裳吉自通九里未言河潤廣千家彩賽萬枝紅

錯過當機正是時空山長自怨春歸羣芳收得先鳴鳺雁帶秋聲任晚飛

由來立地迥超涯滯貨尢嫌燕處衙塵內可居巖可托危闌長厭萬人家

杳絕音書雁足時得來佳信自南離春光萬國供庖膳羨甚空王俸猒脾

畏懷鳩毒負流光春到華阡曉夕忙誰惜寸陰能自奮揮戈返曰銳斯當

血盡啼鵑綠散桐克期九夏證圓通蠟人坐看如冰結信有蓮華透雪紅

幾人浪暖碧桃時躍馬天衢得意歸一見華枝春入袖風雲騰蹋怪髙飛

活計從前未有涯何勞膏脂潤私衙自從識得東風面信手拈來便起家

幸然采掇盡今時詎意烹微更出離總爲人天存正命不將雜毒壞伊脾

豈爲門頭逐影光長因垂手入廛忙沾嘗一滴焦枯潤接待誰資蓄種當

葉飄金井不驚桐爲有先天化理通華艸縱埋幽徑裏林園又見一枝紅

不似夭桃一見時髙枝趠得稱心歸堵觀百萬徒仰羨腳蹋靑雲已遄飛

皇風自信絕疆涯幾度華封競構衙行道迹同春徧入雲山那怪盡爲家

圓通令證舌根時蜜果先將苦換離甜透中邊陳口角不知若个快心脾

天涯到處有風光占斷華前自不忙大地撮來還似粟靈山拈出未廝當

幾艷春桃幾隕桐目前萬象一光通家常只麼隨牽補誰貴天葩曜日紅

皇華簡命賦將時遠募招搖入貢歸豈比鑿空張博望遼天只說泛槎飛

七金千子布天涯井井官司各有衙祇奉一人敷密化山河一統大唐家

君臣道合慶同時彼稷何須嘆黍離堪笑首陽淸餓客采薇擬欲療荒脾

宅中圖大古稱光吁咈巖廊燮理忙化就黃金充一國華胥未易黑甜當

分官非放故居桐帝化須教萬國通最喜禦園春色密巖臺處處匝千紅

丹心不審賦何時死義相看等若歸遮莫靈均忠未化芳魂散作九天飛

化外乾坤別一涯蘭臺分攝百司衙金甌數卽逢陽九粟散常稱帝者家

適當君國播遷時中露難堪見瑣離若教三春能寫怨蜀魂啼血更傷脾

東風吹律轉崇光按部傳餐不是忙細柳營邊時一過還聽玉佩響丁當

魚躍鳶飛異子桐王來土徳世亨通百華謾謂多開落歲歲常看二月紅﹝山海經子桐山下有魚鳥翼而能飛出入有光見則天下大旱﹞

送宗符華知藏歸嶺報己亥曹溪之命

法昌倚遇漳州權去就全無機獨便邵武英敏親折挫涪翁矍鑠气爲朘才賢不易生天地二妙同鄕豈偶然各挺孤標稱傑特靈鐘淑气定山川華禪策杖來漳浦落落淸風飲儕伍不羨千間起五羊因緣輻輳嘉能吐揚帆直破五湖煙撥桌歌長路四千淺水灘頭不浪泊百城吳地盡還憐一登太白軒眉宇四顧天光開畫譜巨壑蒼茫浸麓跟丘陵黑子何須數幽深轉步入玲瓏閟密重玄萬竅通咄咄仰瞻難取足芒鞋從此猒飄蓬斯行曷遽理歸航苦海茫茫惜瘴鄕爲接淸關橋下水灑教熱惱頓淸涼漳州子思何長法流佇看沐炎方他年理取石頭斧一斫南天開大荒莫令權公與遇公英聲浩浩獨自擅淸漳嘉興大藏經布水臺集

布水臺集卷第五

住明州天童寺匡廬黃巖沙門道忞著

詩五

世祖章皇帝哀詞﹝有序﹞

先帝遇忞誼同師友禮越君臣曾辭闕幾何時哀詔遽頒仁王旣沒生民與法社俱失所天寧不嘆傷況忞受知特叨其深者𨿽然世相無常先皇早有明鑑故爾一期殫慮徹證無生忞尙以區區世相動哀悲不亦愚乎然且不已於言誠恐時流著於世相未諳先皇承願而來扶宗翊教撥亂世反之正一朝能事旣畢泊然歸休之故所以比類連詞闡發幽隱以曉惑夫韓生之說者非僅爲忞一人感恩地也。

憶奉徵書覲紫旒齋宮就見意綢繆幾回咨決傾前席不禁生平話盡頭百簋陳餐忘日昃六龍返駕見星稠﹝上一日巳牌卽駕至方丈坐逮夕昏乃有饑色忞請回官用膳時上譚鋒正銳及駕還夜漏已傳籌矣﹞鑾音聽隔三冬後何意驚聞晏玉樓

其二

武緯文經七歲君大風歌後復橫汾藝從細論追元晉學自幽求徹典墳酒徳戒荒師禹遠﹝上一日同忞對譚時學士王熙在坐忞問學士還喫素否上曰朕爲渠戒酒尙不能堅持況喫素邪忞遂問上酒量何如上曰可飲燒酒六升因觀古訓詆呰酒失從此涓滴不嘗﹞孝躬盡瘁法周勤﹝上因太后痘疹未愈齋素三月藥必躬親﹞堯眉還向山眉結國匱民窮念若焚﹝上一日語忞近日在宮焦愁殊甚忞問其故上曰兵興賦重民不堪命而國用匱乏無措是以爲憂﹞

其三

洞開四目舜諸瞳天鑑髙垂度亦洪孝重鯫生翻野紀﹝忞進孝子黃尙堅萬里尋親紀上極嘉嘆卽命詞臣譯爲滿字以便禦覽﹞才憐下士念尢侗﹝上一日出名士尢侗集示忞因嘆其才髙不第位居下僚復爲上官論斥李廣數奇豈不誠然忞言君相能造命上旣知侗何難擢用上曰久有此心﹞間譚思廟長揮涕因說嘉魚亟嘆忠﹝明臣熊魚山諱開元﹞惠我生民須哲後堪嗟莫挽鼎湖龍

其四

大集前盟矢不寒仁王今現禦眞丹離宮寶相巍巍奉別館禪流浩浩安民瘼未穌傷正切僧寮時簡病尢看﹝駕至萬善殿必詣禪堂簡閱諸僧聞有疾卽至其所視問以爲常﹞劫風飄擊須彌折梵海忍聞一夜幹

其五

嗜道濃於渴飲甘大圓再世不虛譚宸衷攸赫崇山臆鳳閣何沈樂幻庵﹝山臆禦字幻庵禦號皆忞所議者﹞難挽歸思縣太白尙期駐蹕省江南﹝上以忞決意歸山因語忞朕待四海瘡痍稍起將巡幸江南必入天童親看老和尙﹞山陵一旦先頹嶽幾許林泉色盡黚

其六

普天同此戴堯陰光燭偏多照翠岑不次三衣頒大內﹝上賜忞服玩之外凡頒三衣前後計十一頂﹞半千一供費南金﹝上爲忞將遊南苑徳壽寺特命禦茶禦膳二衙門官於玄靈官就上行殿豫治丰齋以待費金計五百三十兩﹞方辭鳳輦歸巖竇又報山亭接玉音﹝忞歸山五月上已二次遣官存問﹞尙憶詔工摹幻影傳宣中夜賜觀臨

其七

人生知己信難忘況辱紫宸遇倍常因祖致尊低禦首﹝忞四世祖笑巖和尙靈塔距京西郊五里隧道卽昌平大路上知忞修葺因詢其地且曰朕得便當一瞻謁後遊西山親詣窣堵圍繞作禮﹞爲嗣推愛揀名坊﹝上因忞還山特畱門人本月本晰在宮卽日傳旨擇城南善果隆安二大剎出帑金三千兩俾之開法﹞文珍徳壽標螭碣字重師蕘榜玉堂﹝徳壽寺記師蕘堂額忞奉旨撰著適合上意嘉嘆不已﹞九事畱中仍奉供傷心最痛去思長﹝忞辭上上爲揮涕隨命中官畱忞衣拂杖笠蒲團數珠之類凡九事供存大內﹞

其八

臨岐再晤訊何年朝露曾酬恐溘先馬齒尙然存皂櫪龍斿遽爾陟瑤天孤墳盡少箴常揭學道休遲墨未湔﹝上座右大書莫道老來方學道孤墳盡是少年人之句以自警惕﹞弓劍徒添朝士淚無生誰信話來圓

其九

萬幾稍暇卽參咨黃屋身居貴不知煬廣休言師智者無憂今見拜沙彌﹝上因董后仙遊作十旬佛事凡道場中一槪緇流悉皆敬禮﹞山河影謝龍蹖碎日月光騰雨洗熹﹝上語詞臣王熙周漁朕因馬蹶知解頓忘聞雨聲得大自在﹞顧命從容何足道天宮歸去預知時

其十

位寄輪王行向人先皇智證越前倫揭開羅縠明眞旨洞徹生緣了有身本是大悲聊示現何妨法界徧梁津慈云知又他方布望失來穌痛我民

雨不時

怪來無正諷當年底事天心近亦偏入夏云雷空悵望深秋月畢苦同纏徒有寒蛙生竈內更無稚穗斂郊前生民何計存余孑直寫愁懷問昊幹

壽錢唐彥遠父胡老居士六十有五

滄桑再見占耆年樣若孩心未鑿前弔古每懷林處士幾回招鶴陸祠邊

介眉壽進武林春曾晰有參不猒貧人侶湖波常浩浩鶯華二月醉方新

三月養蠶四麥禾仲春天气正融和鷓鴣唱徹鄰封酒潦倒尊前笑語多

杭州生長半天堂黃髮奇君壽益康蠟屐慣遊三竺寺老扶謾說倩仙郎

少因學佛備知儒彥遠名喧動帝都父子不傳明有訣無生話共莫躊躇

世祖章皇帝禦書佛字頌﹝有序﹞

順治庚子夏五餘辭闕還山。

上畱門人月晰二子在京開法仲秋上卽景山作十旬佛事薦嚴董后命二子就隆安善果選僧元潤等二十四眾入壇禮誦上朝夕臨幸嘉其精虔各書大佛字賜之壬寅晰居佛日予得徧觀感上隆遇三寶演爲二十四頌表章其事諸禪乞題敬書下方。

天章寵賚勝天球奎壁何如覺義稠一幅開張無量相龍光長此貴林丘

生知獨擅信吾皇一揭洪名萬聖彰頓使河沙齊匿耀墨華奚啻夜生光

正覺山前見處周金仙托出降龍樓畫沙誰問鐘王體大總持門一字收

分明劈破又渾侖妙體全彰萬徳尊天上人間惟一佛聖非聖智孰能揄

離名離相絕安排五眼難窺孰鑑裁獨有君王神智別一塵一點一如來

紫羅不事撒珍珠寶覺皇皇散帝都萬象森羅歸海印寰中信據有靈符

忽忽慈容印指端身云倏爾布眞丹靈山一會儼然拄何事魯儒費仰鉆

康莊不蹈卻旁趨邪徑常牽入險嵎王道平平縣象魏直標正覺與歸途

作君作牧作明師肯假魏丸自誑欺一字染神爲道種金剛食少會穿皮

九土同瞻奉一人雪山入後又楓宸難將尊貴分黃閣只揭芳名播萬春

至尊掌上定山河彤管揮來似劈窠杲杲千邦仰佛日崦嵫再復不須戈

法門印定大毗盧一字弘宣海墨枯休向楮豪商腕力丕承丕顯百王謨

黃金塔湧梵天齊功徳有爲落徑蹊何似頂王三昧句髙標魏闕醒羣迷

千靈萬聖總包涵長爲人天作指南那更輪王親掌示華枝林再現優曇

阿字全該大般若善財參徧豆生芽玉堂底事輕拈出煙水深憐浪子家

拈來不礙眾同看寧比中原寶影寒未達九重深密意依前見易識還難

六七歌揚眾藝門門中字字妙難論貫華試問誰爲縷我後頒宣信獨尊

夜夜朝朝起倒隨卻因相習故依希明威示以常攸赫咫尺天顏孰可違

問佛昔人畣慧超君王賜佛惠何饒黃金殿上能領略勝步蟾宮碧玉霄

天王華屋羨嵯峨佛寶親頒復若何龍袖拂開千聖眼靈山授記不爲多

從降閻浮國土來波旬嫉妒闡提猜天王不動降魔杵祇把金仙禦手擡

當年子夜逾重城六載星輝覺道成今日皇宮仍舉步魚紋不蹋禦街行

脫卻袗衣云是佛更翻殿裏復名誰九重自是忘尊貴如弟如兄表顯伊

非然逐色便隨聲天子何人鬧市明一字光通無相佛案頭獲敕不多爭

總頌

同分寶殿禦鑪前散作人間瑞世仙回首夕陽云冉冉一光東照萬斯年

題虞山顧伯永飯僧愼保籍

不奇白手卻成家半飯緇流事可嗟田徳兩爲孫子積貽謀千載羨君嘉

孫曾誰保祖爺田浪作馬牛實枉然一捨千生長受用良哉伯永永牢堅

播遷寧古半江南天忌丰盈受禍譚渙散休云終致福析薪爲子且輕擔

錢子纘曾哀詞

叔世多凶禍何緣子亦招愆無中散悔罪入正平條魑魅生求過蕙蘭苦獨天良由往業致報盡自逍遙

贈獄司兪文叔

橫身爲物典刑司大士多方運智悲痛惻有生均愛命井憐赤子入無知深沈怨雨難開霽郁幕愁雲且拂披何日於公門廣辟三槐今已動鎡基

寄懷東來堂敬一主人

朝回日夕話西宮一別丹飄數見楓徒托夢遊來上國無緣丰韻挹髙空三星共照河山異兩地相看艸樹同剩有深衷言不盡那堪迢遞付春鴻

人世徘場戲不如髙明勘破在當初金門尙睹千官仗遼海今縣萬里車豹變多君方霧隱荷殘老我著霜餘此生奉塵知何日夢寐尢思一握裾

秋日接息齋金太傅過訪之音漫成寄復

林下喧傳見一人宰官元是比丘身衮衣日補三千扣蓮觀長修十二辰樂道雲棲門弟子諱稱世祖老元臣千旟倘過云深處巖桂尢堪共晤神

仲秋登西徑山訪山幢禪師

故人髙臥在西峯入訪煙霞知幾重千尺飛流鳴險竇百玄鳥道出危桻譚空佛祖淸蘿月笑落風雷起澗龍謾辱小山招隱賦幽期已共桂開穠

壽息齋金太傅七旬

聖眷方隆亟退休髙風想見二疏流早期蓮界憑歸仗誰問赤松可寄遊戒滿不招天道忌息囂深砭世趨浮進修況造從心日愧把荒言更禱丘

次畣皇士陳太僕見壽之章

久付勞生一夢中何當玄韻下秋空吹歔未數三春雨披拂尢如九夏風旣得眞人爲獎藉應知吾道不終窮感深峻阪垂長顧伏櫪尢思一奮雄

寧遠地禪師以無妄罹災將有質獄上都之行書告同人共襄資斧

骨堆平地起何因去國蕭蕭萬里身越石父賢誰共惜脫驂尢自想伊人

十年行道祇空囊縲紲堪嗟去路長肥瘠休將秦越視一家有事百家忙

飛來殃禍出私門甘作忍仙不計論麟自傷郊我自泣天涯剩有此心存

金粟密雲彌布之扁爲住僧繼起抹以塗雅賦感五章

飲水思源倩自斟潑天門戶戴誰陰披云往頌尢昭揭烈祖徽猷可抹黔不是幾希亡夜息何緣梟獍恣狂心應思黮食桑條者鴃舌還能報好音

我家布袋許誰開見爾臺山做出來似海吞流貪不息如蠶食國欲難裁鳩居巢構還陵鵲棘傍巖叢便剪梅於爍先師功浩大美流芳躅豈容灰

贊之莫及毀奚從道大吾師天壤充未信修羅能障日敢嗤燐火謾燒空宇寰浩浩欽遺化公姓囂囂觸祖翁爛盡通身殷有鑑休將狂肆博災凶

橫拖楖栗下通玄掣電轟雷啟法筵未睹佛來天啟內誰知僧到赤烏前師音震響騰三界象步趨風走八埏振起滹沱嘲艸賊謾勞含血噴靑天

慢山突兀可齊蒼悠謬其如道最荒杓卜華中饒脈脈浪傳天子善岐黃狐非師類宜驚吼燈近陽明應失光稱祖大師何典據向魋自外孔丘墻

壬寅季冬重掛前扁以匾爲子谷居士所書因詳述先師法道興起之由用旌其勞志不忘也

密雲彌布識西幹最喜光昭筆似椽兩處飛龍成一點三方化雨潤多千碎魔不動金剛杵伐異惟翻鐵舌禪從此話行金粟後祖燈長照萬斯年

讀靈巖繼起告先師密老人文五章

至性生來不近情橫拈白棒打玄賓顏騂罔護金門容舌短寧寬透网鱗以己狐行非鳳舉方人像步作鴟蹲先師道望聞朝野只手何人可掩旻

一橛誰訾毀極粗無端口糞撒蟾蜍當年辟妄曾聲罪今日翻空又捏虛賊肆劭心凶已著好深莽腹禍仍儲嗟師億劫長修行冤對如何孽未除

孝名爲戒特戕倫妄語因之亦弗遵白地贓誣欺死者平空碗脫賺生人豬揩金壁還增色桀射靑天枉費神心行可憐如此輩也叨檀脂潤姦唇

佩恩酬徳古今同獨爾包藏別有衷可是師資諧水乳便當報答等仇戎翁誠念子情偏渥孫曷於翁口肆訌三代斯民尢尙在矯誣只合蠱蒙童

紙上傳來祀寂音不妨背馬丐牛歆播囂豈急亡家子勃愬何堅躍冶金未睹超師明有作全因望上起豺心黃龍久絕嗟還續若果烹魚我漑鬵

壬寅冬季月印上人同諸檀以金粟挽余因得淸理叢社因其乞言書以贈之

華開金粟啄羣鶋法窟皇皇暫穴狙種類招來方熾盛朋從散去孰驅除宗存趙氏功非曰淚灑秦庭哭有胥共說丹心同月皎一輪淸徹印江湖

悟禪耆徳少參先師往來金栗天童老不忍去感而賦贈

毿破衲步龍鐘歲上鹽官歲甬東食徳爲君懷報者幾回拊臆嘆獅虫

贈子谷蔡居士

黃坡有士坡仙流墻塹吾宗世莫儔吳越令行憑孰舉一人南指自君求肉身佛下通玄寺金栗山橫般若舟爲法不將軀命惜赤貧如憲樂如丘

贈旦巖日上座

血盡春鵑謾自傷殷周夢裏說興亡丈夫心作先天祖電拂金輪萬世王

十年禾黍動悲秋我法瀾頹更可憂再睹中天縣慧日揮戈端自想英流

贈覲周徐居士

場屋親經八十來心空一第萬緣灰笊籬倒握襄陽柄撈捷淸風知幾回

贈稚升董居士

廣慧心空印福嚴得名得地道無嫌門開不二何人過一默羣眞口盡鉗

爲素爲緇事共家儒冠道靸不袈裟法空埽盡維摩室天女從教日雨華

子谷居士取因沙掩室之義界一僧寮爲關偈以贈之

金粟毗耶絕往還通身十界總爲關目前諸法空來後搏取娑婆擲等閒

一室頹然榻僅容須彌廣座置重重何緣眾聖長相對見壁情關盡落封

把關豈爲遠諸塵心不生時萬法泯收卷大千藏一粟蟭螟眼裏蹋芳春

壽濟慧曹道人七旬初度﹝子覲請﹞

金風謖謖響庭梧華發萱齡老益敷彩戲長看誇妙舞絳桃誰問熟方壺籌添海屋禧微共類錫蘭芳徳報殊眉壽稱觴羅膝下周遭想見玉扶疏

癸卯夏五上雪竇爲同門奇和尙封塔賦感兼贈山夫正侄

千峯坐斷幾秋霜髙燭忍看照影堂正眼流通端在子家聲還共瀑聲長

壽休寧秀峯李居士七旬口占

內景黃庭曾不事頤眞葆素得天全從來仁者靜乃壽黃海一枝松萬年

壽萬善殿都監融通超上座五旬

染秋華發半凝霜力弼禪叢願益剛奉重不因誠素積內監何以副君王

贈翀宇張居士

千金一諾重生平弘護吾宗念較誠是果是因君自植桂昌已見二株榮

壽濟寰上人六旬加五

一句彌陀口不停神鸞久已猒仙經銀臺謾謂頻相接金換也須越百齡

古屋參差水到門庵居住老勝桃源拈香擇火無餘事惟看修篁長子孫

近市三彎百不賒蕭疏門徑度年華庭前柏子垂垂實客至濃煎且當茶

海嶽許居士乞題竹杖

心空久已著叢林髙節淩雲志入深偶出爲君扶且伴葛坡休放去爲霖

壽孫母朱道人七旬初度﹝子直庵浩維那請﹞

柏舟賦就節淩霜聽子離塵更義方不慕三槐髙宅第惟期九族有津梁眞歸自識菩提路日觀長縣無量光身世勘來同幻泡從教木末掛殘陽

壽靜香周居士六旬初度

薦得觀河見不遷梅林華發任年年逆推甲子從來事掌置庵羅玩大千

家無薛券倩誰焚彈鋏歌魚客若云餉眾祇憑香積借老維摩現孟嘗君

樂歸智者壽歸仁水活山靈性自親齊楚勛名何足論淸閒贏得鶴隨身

過龍池埽幻祖塔

千里懷香謁祖庭拜瞻靈塔想儀刑禹門水漲曹溪急茗嶺嵐開天目靑澗肅只宜龍起澤云寒未許豹流腥閻浮法道承疏鑿夏后功髙可共銘

大法瀾頹際昔時孤撐獨自力堅持法昌枯澹曾聞此積翠冷嚴今見之千尺寒冰埋五頂萬方霖雨起龍池瓣香拈出還羞澀吾祖門風未易追

空山卓立寶燈然星月煙霞吐復纏獻果不時來眾猱散華長自下諸天春經雨洗光難歇夏受風磨色更鮮何日慈航還再駕一朝紅徧塔頭磚

題無錫胡節母秋紡圖

絡緯聲催夜織時茹冰志苦許誰知存孤有願從嬰後死趙何甘與臼期手口勤家還作父荻熊教子更爲師秋籬閱罷傷春艸三月龍歸事可嗤

過鹽官埽齊安國師塔

道景齊安大矣哉摳衣特特繞雲臺差排古佛思謀略辧別天人想鑑裁千雉嚴城歸海去一龕玉骨勒潮回虛空鼓再何年打夢覺勞生眼忽開

次韻贈文白範居士

知君降自謫仙來風雅場登百尺臺至徳作人誠有造髙才涉世豈無猜背尢似禹多疑虎天未喪文不死回斯道主盟終賴藉泗波長此濕秦灰

贈文園範居士

大範文章小範禪廣行施濟補堯天解人紛似家同斗排眾難如命共船起父昔曾祈死代殉兄今豈覆巢憐千秋義俠爲君譜聶政荊軻也悵然

贈魯白張居士

縣壺非炫術市隱慕前蹤赤賜經年過求羊竟日從禪心分月皎詩思減春容世鮮淸修輩如君未易逢

贈師黃陳居士

北海知名久今來見大篇春工生肺腑百代入陶甄篆得先秦法隸精後漢傳俯仰天下士好古孰鑣聯罄折嗤當世髙懷任放超匣藏三尺劍裘敝十年貂虞夏蟬雙翼興亡夢一宵天涯隨意往未易大梁招

恆止法師過訪龍池賦此以贈

道接天臺法系長妙宣文句闡金剛卽中理契消諸礙境觀心融造兩忘逸辯固能摧眾論毗尼尢復皎秋霜龍池縱到休焚疏好念汝宗正薄涼

壽湛淵淸上人

望重諸山徳亦全緇林不忝號耆年雪翎久護優波戒崖壁曾參石磬禪莖艸手拈成梵剎纖漚瞚視變桑田橋流會得無生旨誰道韶光等逝川

壽曹母顧宜人﹝子茂氿請﹞

五福駢臻未足奇精修獨羨到耆頤冰寒玉齒翻經急香燼金鑪起定遲甲子數窮三百六萬年置在晌頃時還家但得眞消息天樂迎空孰問期

過中山永壽寺示石舸語山璉琳二法孫

唾棄勛名百葉芳丈夫作事肯尋常手髙不補天殘缺慧命續將佛祖長

鐵作蘭橈石作舸乘悲長自載鯨波盲龜接盡方如願肯放蘆華傍月多

爲石舸璉孫作

居迎瀨水接秦淮浩浩玄賓萬里來無意爲人申佛手有懷築室學黃梅雲門插足推教折盧老書墻莫放回倒卻剎竿仍豎起中山長見碧崔嵬

爲語山琳孫作

須彌標險句五老挾鋒芒樹色髙低露石頭大小彰拖歸猿子健銜落鳥華香漏泄西來意惟山舌廣長靑山常舉足不廢口譚玄錦濯風和後練拖露白前朝澄方潑黛夕晦更霏煙吐出琳瑯句何人識大篇

宿馬寅公齋頭賦贈

馬氏庭多俊白眉喜見卿騷壇推執耳藝苑擅司衡墳典羅今古求羊與論評髙齋蒙下榻孺子愧平生

爲繩其蔡居士叔侄易字莘耒渭綸

耒釋有莘起佐湯斯民親見樂虞唐翻思未宰阿衡事帶雨耕春幾夕陽

漁磯坐老渭濱寒夢入飛熊始擿竿八十鷹揚終奏續蕓窗休道費研鉆

到白門埽東山海舟慈寶峯瑄二祖塔

名重東山望不低吾宗兩祖此禪棲龍嶓地迥南天盡鳳翥人髙北斗齊晃晃一燈縣慧照綿綿百祀賴縜締徘徊窣堵思幹集拜舞繞瞻忘日西

賭墅何年勝謝安慈舟髙閣在東山華陽渡口呈橈出白鷺洲前載月還一嘯淸風生萬籟乍揮玉宇幻千間欲知祖徳難磨處依舊丰碑洗蘚斑

昔人埋骨志同龕雙塔依然似對譚回主作賓尊不墮轉身就父孝何覃躬承此日思惟順面稟當年想在參食徳幾多忘徳者風規視祖若爲慚

麥秀陵原作牧樵梵宮尢見柏松喬鐘山何似東山固祖印還同天印標八葉繁昌流澤遠九重皈向毓靈饒建康王气誇今古許是吾宗不歇消

示東山翼善諸房眾

方袍圓頂越樊籠錫類何人賴祖翁門戶潑天承啟佑典刑在望可迷蒙羽生丹穴非雉類蹄產渥窪豈駱同試問南朝三百寺宗傳孰似我家風

喜華山見和尙惠顧東山賦謝

爲憐說食事蒸沙髙揭進幢老倍加深入般舟常在定切操梵行久如家會將五部成完部疊取千華作寶華何幸移筇勞我顧戒香襲得勝天葩

宿純庵沈居士園亭賦贈

別占秦溪一壑幽放懷天地任春秋攢眉白社非干酒蒿目軒車似帶愁獨愛商山矜志節不爭江左尙風流海舟祖席支那共賴近園林得寄眸

贈恆文沈居士

才兼文武幼沙場漢世嫖姚宋李綱百戰渾身都是膽七言下筆便成章護生戟有軍持掛建剎艸惟赤手將世出世間眞漢子勛名那在勒旗常

過祇陀林贈介石登侄禪師

十竹庭栽散綠陰黃金誰羨布祇林階前蟻鬥殊關聽戶外塵飛杳不侵禪笑西山耽小隱詩憐霅水事枯吟風流獨愛端師子一片冰壺道者心

登淸涼臺爲劍門謙侄禪師作

前後淸涼莫浪猜南唐古寺爲誰開宗猷昔建玄沙旨法令今傳太白雷入望江山如畫出繞闌井竈若云堆登臨久欲舒髙眼喜有家駒百尺臺

過金陵寺晤隱明綸侄禪師兼懷融澄故友舊居

廣陵別後各天涯白下欣逢況受齋錫類慚予無矩矱亢宗羨爾獨詼諧人兼黃海從云至戶正鐘山削玉排爲昔友兄曾住此嗟能繼志更興懷

過勝音禪院喜晤妙明律主

市城無意建禪林種竹標空萬劫心髙道不求緣自至一朝滿地布黃金

摶風若个遠圖南不落前三便後三慚愧瘴濱同久出一時忘卻舊鄕譚

獦獠根利大相倫鈍置年來類莫振我紹眞燈君闡律大唐天子只三人

題胡半庵書經愈患冊﹝有序﹞

半庵胡內史膝生異瘡鳳冠人面日飲豚汁三升哀號七年諸醫罔效瘡忽自言曰我唐時妃嬪盧昭容也子前世爲梁祖實害我於雒陽宮井今報子耳醫何爲內史因感袁﹝日／黽﹞事彊起矢書諸大部經爲之懺釋至華嚴四十卷而瘡平遂書不輟凡十年積經千餘卷散布諸庵寺昨過金陵半庵從予乞言敬賦其事而告來者。

椒蘭身弒報非輕誰道餘殃毒又萌推井難忘宮嬪恨覆宗若解故君情攘來神器同壞肥結下深冤似石貞寄語權豪休逞志皇天會有大公平

人面瘡生痛莫調瑯函千卷費鉛刀散華天女云方合入髓昭容怨已消不仗靈山眞法旨誰蠲夙世舊冤條信知慈力能弘護殘刻終然長苦苗

布水臺集卷第五嘉興大藏經布水臺集

布水臺集卷第六

住明州天童寺匡廬黃巖沙門道忞著

序一

戒闍黎示見錄序

一眞法性迷以執之則識海波搖而眾生是見覺而霽之則慧天朗耀而佛日攸興豎以爲十世古今橫以爲無邊剎海剎海也古今也眾生也皆所謂無盡無盡而無盡者也然則佛豈有盡乎佛無有盡而盡之寂智用三身焉所謂佛佛而體同者也寂者何卽吾人之性所謂淸淨法身也智者何卽吾人之慧所謂圓滿報身也用者何卽吾人之行所謂千百億化身也故非智無以起行非行無以圓智而滿性寂之量智圓寂滿而佛於是乎出見矣文殊表智普賢表行此二菩薩所以爲佛佛創始之師而與吾人常自偶諧者也惟眾生日用而不知而菩薩乃隱而不見𨿽隱而不見然未嘗不與眾生羣然雜處於闤闠之中或當其機緣純熟時或當其業苦殷繁時則爲其示見而破其滯名著相之情此其大較也宋南渡時臺之兜率院有戒闍黎者放浪於淳熙紹聖間其事奇其迹詭其舉止多涉神異怪誕司時復有處女周七娘者與之賡唱疊和故爲徉狂垢污之事而人益莫測其誰何也然其語言則皆曲終奏雅與佛祖修多羅了義教相發明至今臺人尢能道其遺言逸事而蚩蚩之氓因之而遷善攺過者眾矣固知二人爲文殊普賢正不必俟其命終陰有付屬而後定之也或曰菩薩是矣一見於唐則爲天臺之寒山拾得再見於宋則爲臨海之善戒周婆菩薩於臺若是般乎曰非也夫眾生之業殺爲大漁於水獵於山一舉而眾殺備焉臺蓋山海之衡而漁獵之藪也業殷苦繁菩薩安之與然則曷不爲寒拾之風雅典馴而齗齗乎其言之也曰由眾生之機感而然也譬之水與月焉菩薩月也眾生水也眾生心水澄渟則如月在寒潭淸光燁如也反是則昏冥無見矣是故感之以混濁則菩薩月見於四生六道之中作種種形與其同事開方便道度諸輪轉而菩薩非劣感之以澄渟則菩薩月見於華藏世界金色世界勝蓮華世界念念轉淸淨微妙法輪於剎那頃成熟法界海微塵數諸大開士而菩薩非勝蓋水有淸濁而月無二也於乎眾生居一塵中而不知塵塵皆毗盧遮那無盡剎海普賢示一毛孔而不知一一毛孔含眾生三昧色身然則眾生日用頭頭常在普賢毛孔中作息毗盧遮那光明內死生慈氏樓閣中出沒文殊劍刃上往來念念中與諸佛同出世證菩提轉法輪入涅槃乃昧而不覺焉此則菩薩所大哀而必欲曠濟者也戒闍黎示見云乎哉故兜率院在郡城巾子山久廢爲民業今周君霞漪復捨以歸之菩薩請僧靈文主之靈文以菩薩示見錄字畫漫滅將不可讀欲謀新剞劂氏而問序於予因次述其事以授靈文焉。

宗門寂徵錄序

結繩以往無論已自有書契以來三墳五典八索九丘乃至百王之誥誓諸子之鴻傳槪未有譚性命以語及生死者𨿽明睿如洙泗調適上遂如莊周博大眞人如關尹老聃發軫或有之其於歸途則未也由是人迷四忍家纏五蓋一奮其私智巧能以求得所欲焉耳大則龍爭虎鬥小則弱肉彊食夷考春秋二百二十四年之間蓋弒君三十六亡國五十二諸侯奔走不得保其社稷者不可勝數況其他乎豈非輪回六趣而莫知沒溺三途而罔覺者邪向使知有生死過患而殃累永劫如此將有先祖生而著鞭者沽一世之安媒千生之孽非其癡狂誰則甘之大哉大雄氏之道所以拯溺救焚以躋吾人於大安之域者至矣然自漢明至東晉安帝時大教東被逾四百年而此土學者尙未知有泥洹常住之說也遠遠公王廬山乃著法性論以明至極無變之理則又標神於佛故矢志同人僉心西境有由然矣又一百三十年達摩氏來而教外別傳之道始顯東土其道也以無相爲體無念爲宗無住爲本其歸約也以絕待妙心爲統貫其契之者不假雕鐫頓證眞常其超生越死也由本不生故今非滅所以達摩氏之宗迥出百千法門之上又六傳至曹溪則得道者且如林故其廣宣流布亦莫之與京也厥後五宗諸師間出則唱和愈髙機用愈密撥塵見佛畏漁父之棲巢擿劍揮空懼金塵之瞇目死殆欲其速朽喪殆欲其速貧於是遂有舍利流輝之杜多受譏歐阜坐脫立亡之首座見誚九峯莊生曰死生亦大矣而不得與之變張天覺亦曰出家人本爲生死事大若生死到來不知下落卽不如三家村裏省事漠以是知喪之欲速貧爲敬叔言之也死之欲速朽爲桓司馬言之也世無有若之似夫子直以爲夫子之言矣此祁仲子年超宗門寂徵錄之所由出也不然左史記事右史記言言以載道事以考行道與行略之矣而詳其寂也何居仲子若曰道與行之難詳也久矣以蔡邕之直筆止於有道一人爲無愧則有愧者眾矣道與行之難詳吾何自以徵之徵之以寂焉耳夫法久獘生物極斯反羽嘉生應龍應龍生鳳凰鳳凰生凡鳥亦其勢之必然者由達摩至於今千有餘歲吾宗雜糅殆將不可別識天壤間自有玆錄非僅丕顯西東烈祖之徽猷聿章教外別傳之迥別而今以後庶俾增上慢人知有法焉足以超生脫死如此乃不深操實履而束手待斃焉爲可恥也則其福吾人又豈淺鮮哉。

禪燈世譜序

吾祖之道之傳於諸夏也始於梁盛於唐而光顯於宋其間往往多髙文博達之士故先徳之出處與其言行之大端皆有傳記可考非直譜牒已也自元而降傳燈不修遂使一代宗匠與夫抗迹西山者同一湮沒無聞良可悲夫忞出家染指法味時卽慨然有稗官野史之志第碑殘簡缺無可捃拾思按宗圖篹爲世譜以代其志適艸創未舉會天童老人有黃檗之請因執侍入閩乃得吳君所篹與忞先心不謀而合但惜其中多錯漏附會未免無徵不信之失遂發大藏考驗禪燈諸錄取其師承有據者載之不敢以景響參合疑誤後人間有說法當世嗣代未詳者但附於其宗之末俟其詳者補之於是較勘旣的徵以往言庶幾取信將來亦循名得實之一助云爾後之君子其有繼傳燈而作者或考徵斯譜未可知也。

金剛般若波羅密經頌序

星輝午夜夢破靈山於是愾焉寤嘆一切眾生皆悉具有如來智慧徳相但以妄想執著而不自證得耳富哉言乎一代時教之淵源蓋淵源乎此矣由其如此此諸佛所以出世祖師所以西來金剛般若所以破相除執三復丁寧詞不一而足者也按是經來自白馬東馱以後代閱一十七朝語經六譯名僧達士箋而釋之者亡慮數千餘家求其反常合道卽俗明眞不支詞不蔓義如道川禪師之頌著蓋未之見焉師本昆山狄氏子初爲縣之弓級聞東齊謙首座爲道俗演法往從之習坐不倦一日因不職遭笞忽於杖下大悟遂辭職依謙謙爲攺名道川且曰汝舊呼狄三今名道川川卽三耳汝能豎起脊梁了辦个事其道如川之增若放倒則依舊狄三也師銘於心建炎初圓頂遊方至天封機契蹣庵成公卒受記莂歸憩東齋道俗愈敬有以是經請問者師爲頌之凡一百八首段分無割裂之嫌珠聯有貫穿之妙言超象外意約寰中曾不異羲文之演易天仰觀地俯察身諸乎近取物之乎遠譬放出東村白額咬殺南山大虫鸚鵡洲和岸趯翻黃鶴樓驀頭拳倒拔舜若多身之刺金鏃抽自含沙出爍迦羅眼之塵華鍼消於蒗蕩直令明明天子識從鬧市場中堂堂老僧薦諸百艸頭上儻逢得意忘言之士況有遺情達本之夫一句染神永爲道種則可謂獲輪王髻中之寶不假功勛受親友衣內之珠無煩探索者矣敬爲拈出以共同人。

準提增益法門定本序

玉齊耿公之示海州也甫浹旬卽以生平素驗之準提行法梓惠人間且以余禪者爲知佛屬一言以序之餘惟公秉憲而籓蔽南服者也民可與樂成而不可與慮始經生曲學昧通變而拘故常當山海之沸搖未聞公有問而創是焉得無讀孝經以弭亂演般若而消兵疑公於蕭若向乎哉因得詳以序之夫公家學淵源異才天授崇禎間上方薄藝文而重經濟之儒公時爲天子徵召旋以邊功僉憲遵陽矣會夏臺鼎遷有殷革命於斯時也使公不以推納自任則風鼓虺蛇惴惴生民將有載胥及溺之憂爲之安集而保厥首領者誰耶況今南北一家縱有洛邑頑民以公臨之直發蒙振落耳然公爲此而不爲彼者正以有天下者不仇匹夫匹夫有欲而不遂故求求而不得故爭爭而禍亂相尋則死亡繼之吾將以其所欲得者舉而與之彼猒其心則亦已矣夫計神州之廣大億兆之眾多統而稽之求智慧長壽者或寡至若男女若功名若財貨蓋有不顧喪元而希夫必得者矣曾是口而誦心而惟翹爾勤注爾想乃感通之簡易如斯也捨感應道交之至易而從蹈危履險之極難夫豈情理也哉使凡率土之民咸釋所難而圖夫至易則太平可以坐致萬世且享蘿圖而攘奪之禍又孰自而起之說者曰求之有道得之有命𨿽聖賢無如何乃若所爲求若所欲而如響斯應非予云昧抑舉世通惑焉而未解也余曰單醪投河三軍告醉虞虎持滿金石爲穿是遵何道哉亦惟心靈所致耳況托佛菩薩殊勝力耶是故經中佛說心力最大行般若波羅密故散此大地以爲微塵蓋地有色香味觸重故自無所作水少香故動作勝地火少香味勢勝於水風少色香味故動作勝火心無四事故所爲力大然則至人者納須彌於芥子擿大千於方外以四大海水入一毛孔未竟心力之一芒於隨意得果乎何有而驚詫乎哉曰此蓋釋部之譚孔孟之書無聞也公儒者而嗜此乎余曰道有發致𨿽殊潛相影響人有出處誠異終期則同者經不云乎佛有自然神妙之法化物以權廣隨所入或爲靈仙轉輪聖帝或爲卿相國師道士若此之倫在所變現諸王君子莫知爲誰是則山僧非釋公亦非儒非儒非釋當義何名欲知就裏根源且待虛空落地。

歷傳祖圖贊序

先師之鼎新天童也𨿽無事不周猶於說法此山者爲惓惓歲在閼逢閹茂殿宇方成卽辟函丈之東營室曰先覺者儼設其位號而祠奉之復手自制文勒玟以昭此堂所以建立之意其防微杜漸靡不刳心焉越十年餘繼典玆席每朔朝望旦尊先師遺訓必具威儀炷香展敬由是仰視榱桷俯察幾筵未嘗不竦然思憮然嘆蓋同泰之宮旣化於烽燧永寧之塔亦遷於谷王遠而潙扈雪嶠近而五山十剎處處蟻蜂是穴誰免狐兔爲丘求其人天奔走四海來同有不嵩少夫玲瓏曹溪夫雙鏡者乎夫地靈則人傑人傑故地靈木有根水有源故余益廣先師之意繪從上祖宗首自釋迦文佛至先師密雲悟和尙凡六十有七世遇歲時節臘必張掛法堂陳時食而薦奉焉示後昆無忘先徳之思或曰天童自義興開山世有哲匠而禪門由咸啟來諸家互爲住持略他人之宗祖詳自己之根源可乎余曰然老蘇不云乎譜自我作故也況由先師溯洄以上至應庵華祖則天目禮諸家之宗祖在是矣由應庵溯洄以上至石霜圓祖則淸遂諸家之宗祖在是矣由石霜溯洄以上至南嶽讓祖則寶堅諸家之宗祖在是矣由南嶽溯洄以上至達摩西祖則咸啟諸家之宗祖在是矣由達摩溯洄以上至釋迦文佛則義興法璇諸家之宗祖在是矣提綱挈領本末歸宗安在其略人詳己邪圖成禪者請贊因不揣固陋次述於左以就正大方焉。

鳴鼓錄序

趙括之譚兵也傾其父奢奢不能難長平之距趙入秦間使括代廉頗藺相如曰王以名使括若膠柱而鼓瑟括徒能讀父書傳不知合變也括竟挫敗喪師四十五萬身滅矣而邯鄲幾不脫嶽鵬舉初以部伍隸宗澤澤大奇之曰爾智勇力藝古良將不能過然好野戰非萬全計因授以陣圖嶽曰陣以後戰兵法故嘗抑運用之妙存乎一心又曰兵何嘗顧用之何如耳旨哉靡古名將𨿽我宗門亦然昔洞山價不嘗以寶鏡三昧密授曹山哉乃五世以還寥寥無聞焉何也克符道者不嘗成禠臨濟建立黃檗宗旨哉一時料揀照用玄要主賓在所親承而頌述者乃不三葉而中衰其故又何也傳之不得其人與用之不得其妙均失耳昔人謂眞淨和尙拈提今古不在雪竇之下而末流傳習卻成惡口小家皆此類也故用之而妙卽小艷情詞綿州巴歌皆足使學者銷意中之積滯出眼內之金塵如其失宜縱佛祖言教擿地作金聲其如一句合頭語萬劫系驢橛何所以先徳有言若作實法系綴他人土亦消不得又曰有祖以來時人錯會相承至今以佛祖言句爲人師範若或如此卻成狂人無智人去信知從上來事在人不在法不見道正人說邪法邪法亦成正邪人說正法正法亦成邪何謂邪人無身奉塵剎報佛恩心徒沽名弔詭以徇一己之私者皆邪也傳不云乎索隱行怪後世有述焉吾弗爲之矣矧味道餐風親飫法乳一朝懷挾胸臆創發難端至沒齒矣猶亂是飾非攘羊是誣計其厝意宅心非魔非魔所使又誰肯破滅從上壞人信根有如此者此銓上座擊忍僧之說之所由作也然則錄稱鳴鼓者何也從余命也於乎陳恆弒君邵庶人之賊父千載之下尙一二見者若踞人師位入室而操戈蓋亙億萬古春秋僅遘之忍焉沐浴請討猶之後矣鳴鼓云乎哉。

金粟反正錄序

春秋之法尊王以削僭攘外以與內然淮徐之國外矣而動循禮義則亦與焉不以其外而外之也鄭衛之邦內矣而事悖倫常則必奪焉不以其內而內之也凡所以嚴上下辧親疏定天綱立民紀以植人心於不死者寧獨尼山家法爲然舉世出世間苟違斯道未有不干名犯分而淪爲小人之無忌憚者也先師密老人六坐道場而金粟居一焉記莂同門十二人而三峯居一焉立三峯之徒子主金粟之道場名其誰曰不正言其誰曰不順哉名正矣言順矣必撥而反之正也奚爲繇其出乎正而入乎不正者也入不正柰何裂祖堂湮祖號泯祖徳媟祖稱親而髦爲疏下而陵其上天綱民紀相次崩亡不正之罪孰大於是是以天猒其衷人離其徳獨夫去嘉運來金粟之道場始復爲先師之道場焉反之時義不綦大矣哉夫旣反之可以忘言矣而錄之出也又奚爲子與氏不云乎春秋作而亂臣賊子懼吾將假是以懼夫蔑祖欺宗之賊亂之人者。

鏡麟錄序

聽訟吾猶人也必也使無訟乎孔子發爲是言其在作春秋之後乎何以明之尼山冠帝佩王法天因地使有大位焉得行其道則巍煥之功無爲之治直土苴耳逮至獲麟則家居旣老知道之終不可有行也乃由定哀以溯隱桓取魯史之舊文而筆削之善之可以爲法者則褒之以示勸惡之可以爲戒者則貶之以示懲微顯闡幽發姦摘伏凜乎若臯陶之聽訟無復有遁情者書成筆絕矣終傷夫道之不行不能措生民於默化之中並時物於行生之內故深以爲慨也或曰吾師舌奔雷電筆埽雲天爰自開法天童以來謗書充棟絕不寓目一時無情之輩卒莫得而盡其辭繼而道大光顯於時向之造爲謗讟者莫不愧畏生心焉乃今桑楡景迫反攺前之所爲於金粟也則有反正之錄於禹門也復有聲罪勘愚之說無辯而翻爲有辯何也曰反正之錄爲瀆祖也聲罪勘愚之說爲訕師也皆同室之戈而非鄕鄰之斗也曰舟愚楫罪則吾旣得聞命矣彼玄素與蕃光外也非內也何譏嫌亦不少貸也曰爲其有傷雅道而付授濫觴也曰然則孔聞之朝東魯暮西秦爲聲利以壠登視師門若傳捨返若爲之解冤而釋結則又何也曰吾爲親者諱也惡古帆介爲之以是諜諜也予又從而和之則所傷者大矣故予之所申說而諱貸者一取鏡夫麟經之法而懲創夫不法者也。嘉興大藏經布水臺集

布水臺集卷第七

住明州天童寺匡廬黃巖沙門道忞著

序二

四明雪竇山資聖寺志序

春秋一書孔子作之以爲經左丘明表之以爲傳司馬遷考古徵今网羅上下數千百年之事篹之以爲史記其間善善惡惡之條是是非非之案可以興可以觀可以感可以廣聞達識其有造於生民有功於學者甚大故此三書者實天壤間一大典故尢非羣書之可得而擬也厥後班孟堅變太史公貨殖傳爲志後世遂因之而志州誌縣誌民社其原蓋一本諸春秋然皆事拘方內徒使人增長塵勞之見耳求其摽落情封神遊八極使人超使人遠使人緣慮空而故我見則方外山林志有足多焉明州雪竇山者踞四明山心重岡復嶺千巖萬壑奔攢湧注匯於髙空然後瀑落天半下此數里皆絕壁一竇飛流噴薄如雪山由此張名竇之上一亙綠野平川宛如武陵之桃華源而資聖寺實宅中焉到門卻立回翔四顧則疊嶂倚空錦屏開畫遊者益警心駭目儼登蓬島寺建於晉盛於唐極崇於宋之諸宗稍歇於元之中葉盡毀於明之末年今之興復者則我同門石奇禪師與其弟子山夫微庵師南輩披蒙茸斬荊棘驅豺狼狐豹之族而鼎建者也道嚴恂公久掌記室不泯其師之功徳重畏此山勝迹奇觀不覯於時乃簡校山川招呼泉石按列聖之徽猷集諸宗之法要摭王臣弘護之芳躅與夫蠟屐遊筇之迹騷人韻士之篇靡不探討而論次之乃成此書心良苦矣然豈僅曰有功於此山哉予聞先佛有言曠野深山聖道場地皆阿羅漢所居世間粗人所不能見矧雪竇壤接天臺固仙眞之所來遊山君水王之所至止在昔聖師如智覺壽明覺顯皆前後住持此山固嘗著宗鏡錄百拈頌以惠來學今其書徧布叢林且流通髙駒麗之國日南海外之邦亦足占此山從來法澤之汪濊有如此矣獨宋之仁宗叨一夢遊窅然喪其天下以不獲親踐爲恨苟使今志在禦時一披覽不幾千峯寒色雪瀑飛聲恍然幾席之前可神聆而目接之與況數十世老古錐之面目具在哉吾故曰使人超使人遠使人緣慮空而故我見可補麟經左史之所未逮者非誣也讀者幸母徒作山林盛事觀焉可也。

髙峯抱朴蓮和尙語錄序

西天二十八祖秉教外別傳之旨遠自迦維東來震旦湣此方學者溺於見聞不達性本遂一埽文字支離之障直示涅槃無相妙心指南有準跂而遄歸不第黃梅無姓兒獲傳衣授法卽新州賣柴漢且浚發夫得道如林者而徑爲之岷源矣又六傳至徳山鑑臨濟玄則大作師子無畏吼音直排斥佛祖爲幻化老比丘等妙二覺爲擔枷鎖漢十地滿心爲客作兒羅漢辟支爲守古墓鬼三乘十二分教爲拭不淨故紙而後世焦芽敗種之夫從而因噎廢食殆將鐵鑪步自冒抑寧知得大機之百丈海不卯歲離塵三學該煉乎再來人之備頭陀不閱首楞嚴發明心地由是應機敏捷與修多羅冥契乎禪判官之永明智覺壽不出入馳騖於方等契經者六十本參錯貫通此方異域聖賢之論者三百家卒折三宗之異義要歸於一源而著爲百卷宗鏡錄乎況夫搜羅五教吐納三乘乃能不數他珍寶參則眞參悟而實悟因順風而疾馳載波斯之巨艦有如抱朴蓮和尙者宜乎其宗通說通開廓人天一似披雲霧而見靑霄者也獨惜其緣不酬徳行嗇於藏不獲布靉叇之慈云澍滂沱之敢澤所設耆婆法藥僅見之乎此焉然嘗一臠而知鼎味安在目全潮而始占其洪濤也哉是在通人之自得已耳至於師之行業一底乎粹美則求仲韓太史銘之最詳業與玆錄宣布久矣今其徒晝中證公復以弁首屬予者痛師門祚日衰謂予知言爲能光揚夫師也。

顯聖三宣盂禪師語錄序

世尊有密語迦葉不覆藏夫一華拈出覿體全彰果世尊有密語乎然而百萬人天咸皆罔措者何也昔者趙簡子因姑布子卿以翟妃子毋卹爲賢欲試之乃告諸子曰吾藏寶符於常山上先得者賞諸子馳之常山上求無所得毋卹還曰已得符矣簡子曰奏之毋卹曰從常山上臨代代可取也簡子於是知毋卹果賢則世尊拈華之旨蓋可心知而百萬人天且碌碌如諸子直以常山有符在焉耳故四十九年從佛口生皆如諸子而末後始以正法眼藏付屬摩訶迦葉者所謂廢太子伯魯而以毋卹爲太子者也西天無論已東國自有宗門以來師師授手皆命世亞聖大人𨿽機用羅張於李唐語言絢爛乎皇宋一如靑天霹靂旱地雷鳴南山起雲北山下雨苟非毋卹之雄略罕窺其意旨之所在者沿襲至於元明之年尊其師說而已無復神而明之之道遂使從上眞規死於繩墨千秋堂構墜之非人彼步趨尢難況奔逸絕塵得遊戲如風大自在三昧者邪三宜禪師天岸祥麟雲中逸翮茂齡悟道石筍抽洞上之條早歲分燈空華結雲門之果尢復涉南北於數千里外困風霜於二十年間始歸而遁迹化鹿山之陽會爾密澓公遷化顯聖席虛四眾挽之出世於是果熟之香風飄徧界盈科之水決而滔天遂有升堂示眾等語皆脫略窠臼鏟去塵封直欲與五祖共唱巴歌瞎堂同呼哨指乃過踐偃師之迹不許流傳一字侍者隨聞記集僅若干篇余過吼山始得讀於尼淨琦家不覺掩卷拊幾長太息曰此龍光射斗者也曷爲薶藏於此因持入天臺爲之參詳校訂復捐貲壽梓公諸同好於乎師弦絕響野於亂鳴彼黃頭乳口尙往往以禪語炫侃社況牙似劍口如盆反深自弢藏有如師者往余與師同參黃檗繼今丁亥蓋廿有餘祀始獲對譚五雲山下然皆法門當大無他及逮過顯聖觀所爲布置叢林締修堂捨亦可謂二嚴無憾者矣當丙戌之秋因事徑拂衣去不顧則視蚖蛇戀堀掩先業爲己有者何如而增上慢之從且以風流瀟散短之龍象蹴蹋抑豈跛驢所堪哉。

南嶽山茨際禪師語錄序

孔子以詩書禮樂教弟子蓋三千焉身通六藝者七十有二人至於默而識之其心三月不違仁則顏氏之子殆庶幾乎然不幸短命死矣深期所以痛悼之也故曰天喪予天喪予又曰惜乎吾見其進也未見其止也嗟嗟墓門有梅有鴞萃止矣而九苞之鳳五色之麟曾畢世而莫之遘者何其中道折翼復創於車子鋤商哉此吾於山茨禪師不能無感傷焉師出報恩老叔之門報恩髙臥磬山三十載學者非人物精奇不容廁籌室師以警敏之器英發之資茂齡親炙以迄於壯故師於報恩也固已升堂入室三拜得髓矣而報恩之於師則殆於祐之有寂演之有勤杲之有光焉會恩有東明之命雅推師出世然師心期方遠大不欲蹈襲時常住未有幾卽拂衣去深遁衡嶽初止綠蘿庵玄學多歸之以口眾艱於食復下南源三遷一依古徳枯澹住持磨礱鈯斧以砥厲方來遂有垂示拈頌若干語皆的的提持柄分者著子殊無語言文字與人咬嚼蓋與今時禾黍不陽艷競栽桃李春者迥異矣乃誤服野人之芹竟爾一朝趨寂於乎顏淵死孔子之道失傳師如永年吾宗可倚孰謂鸞鳳竄伏鴟鴞翺翔豈眞天不可與慮道不可與謀也邪𨿽然塗毒鼓聲尙未停音當有聞之而命不全活者師蓋未死吾復何憂哉。

翠巖古雪禪師語錄序

昔侃寧勇禪師出楊岐之門道聲不減雪竇至於提唱之語尢爲精峭嘗曰風鳴條雨破塊曉來枕上鶯聲碎蝦蟆蚯蚓一時鳴妙徳空生都不會都不會三个成羣四个作隊向前村後村折得梨華李華一佩兩佩可謂抖擻尿腸爲人說禪而南堂欲公尙道禾黍不陽艷競栽桃李春翻令力耕者半作賣華人則說法之難也審矣𨿽然諸佛威儀進止諸所施爲無非佛事故其示人也或有以光明相好佛身焉或有以飯食臥具衣服焉或有以園林臺觀虛空焉或有以菩薩化人菩提樹淸淨土焉或有以寂寞無言無說無示無識無作無爲焉豈僅曰語言文字乎哉獨此方眞教體淸淨在音聞故𨿽徳山臨濟棒喝交馳終亦不廢語言三昧然求其縱橫辯肆樂說無礙一以理勝不詭俗不淫陋言言見諦句句超宗非揚眉有正法眼藏點胸有涅槃妙心而能若是乎吾老矣何幸尢及見翠巖哲公禪師其人者公炙先師實當天童旺化之日一時鳳毛麟角爭相騰蹋軒昂太白之門惟公年齒最少志願獨堅鑿索斧攛晝鞭夜策汲汲皇皇不間寒暑者十年始浩然大徹先師室中箠尺極嚴許可尢審肯諾之聲未嘗爲耆年假也直以侍者參得禪爲公助喜則其屬望於公也可知已乃公方銳意住山徑爾別去遁迹亮公舊隱耕云種月一钁十霜由是洪州道俗相率捐貲贖古翠巖挽公出世爲中興第一代祖道遂顯著於時卓哉公也幻有師翁不云乎除卻釋迦老子福慧兩足有幾人焉但於本領有實證則龍天必不相負況公律身之嚴求道之切奉師之恭謹事眾之勤渠固宜龍天推出無足爲公怪者獨其問答提綱星馳電卷髮揮玄賾光闡大猷駸駸乎山谷所謂靑山白雲開遮自在碧潭明月撈捷方知鐵石崩巖霜弓劈箭不受然燈記莂自提三印正宗假令古佛出頭也下一椎定當乃足多耳惜乎先師未之見焉敬爲敍次質諸當世明眼作家。

嵩乳禪師語錄序

壽昌古佛始於大好山中翻出祖爺田地便爾耕云種月身世俱忘繼得博山爲首座相與龍吟霧起虎嘯風生由是父子之間和云唱出大震洪音而新丰一曲遂簧鼓於大江之西矣博山老人從千尋樹杪蹋著一條活路三十年來只就玄途展手鳥道接人彼學者方措足無從望巖卽退況復波瀾海闊門戶天髙羅龍打鳳獨貴超宗異目之夫縱有齊眉共躅見與師齊者在所不屑焉是以半生開法未嘗肯諾一人猗與休哉敬嚴法道誰則如師然從使門風壁立不顧雲巖路相次斷絕則余未免疑師之把住太甚也朅來淮海得讀嵩乳禪師語深喜博山有後及過山陽來靑齊則河北之彼緇若素莫不知有嵩乳禪師又莫不誦說嵩乳禪師乃知禪師之道髙徳厚而入人深也今時雛比丘之住村院而稱嗣祖沙門者彼非不印可諸方抑豈無侃社禪語哉其柰縱然生摘得終是不馨香何故余聞之大論曰多聞慧辯巧言語美說諸法轉人心自不知法行不正譬如雲雷而無雨驗諸禪師之若此雛比丘之若彼得非所重在此而不在彼也邪於乎北溟有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也彼鯤鵬之化變其誰使之然哉然則博山老人之把住也有以也夫。

徹巖歇禪師語錄序

雪嶠老人風髙一世气壓諸方至於操切叢林匡領從眾彼固夷然有所不屑也及晚暮始住雲門僅得徹巖歇公一人知明見諦行超履卓足傳語風之道無忝默識之回矣未幾出主雲門旋遷慧日俄而眞歸寂示焉昔者顏淵死孔子深傷而痛惜之曰苗而不秀者有矣夫秀而不實者有矣夫今公苗而秀秀而實矣乃零落於風雨之交摧方來不獲受其利賴焉是則爲可深惜也詩云誰能烹魚漑之釜鬵誰將西歸懷之好音況能爲公收斂遺穗食我蒸民慮無好音耳懷之固宜也故吾於古木本上座之刻是集也樂而爲之序。

湛庵常禪師語錄序

賈誼當文帝興朝之日卽發爲痛哭流涕長太息之言不無過激然治安無策則漢庭之事可計日而覘其非矣矧今日之禪門可爲痛哭流涕長太息者奚啻如賈生所謂得以三四五六籌量而數計之與口口譚空心心著有雪竇馳聲百頌峨嵋倍集千章固自謂不難陵大慧躐中峯而上之然究其本領茫無實證非但乏爲人手眼抑且無利物誠心以故髙者籠卿宰卑者結要權旣檀膏信脂可以廣招亦法社名坊可以力攫門庭焰焰意气洋洋彼且不自知其爲僧又烏知夫行解相應之爲祖哉我生不辰際玆風頹瀾倒之秋何幸尢及見夫說行俱到如吾湛庵常公禪師其人者公始親近天童先老人與今釋迦老子於往古過極無央世初發道心時同一軌轍皆以陶師承事古釋迦牟尼佛然我佛從是至二大阿僧祇劫始悟本來無有少法可得而受然燈記莂公則冥搜力索於十年之內遂得疑團打破土塊翻身不禁風磨雨洗重重覆護人天所謂行眞而解的解至而行光者非乎自後出住臺嶺一安遠方小剎殊無生情旺化冀遷大院之心然尢未足驗公生平及平禍出明夷災生無妄經大患臨大難之際直得水人毛豎石女攢眉乃公處之一如刀淩白水火毀晴空曾不少幹其懷者視彼髙籠卿宰之夫稍有利害當前則局天蹐地憂畏百端幸值風恬浪靜則髙揚己徳下視肇公者之何如存心豈非行在一處說又一邊所以說向飛龍之前行落跛鱉之後惟公則如行而說如說而行如說而行故其行也皆實際如行而說故其說也無支詞𨿽今公語僅寥寥數卷然皆一一胸襟流出六祖有言字卽不識義卽請問公則字義俱刪一以陶家輪下所眞參實悟之幹爆爆底禪與諸方來共相咬嚼而已昔黃龍恭首座住衡之華光罹有司民其衣華光旣遭回祿而恭語錄獲於灰燼中余紙皆盡而字畫無損遠近爭傳以爲般若靈驗如使般若有靈則公玆錄方將炳耀於劫火洞然之中又奚俟山僧揄揚贊說而後流傳於世哉公嗣法石奇云蓋近出雪竇之門而實遠臻天童之奧者也。

大梅法幢幟禪師語錄序

一華拈出靈山五葉芬披少室所謂直指之宗兼不立語言文字者然一洞徹法源則性海瀾翻波光際天如風穴慈明翁孫東山昭覺父子唱彌髙而和彌峻直令千秋震響寧惟一世警聞已哉沿至末流襲爲卑近探之索然者無他見解偏枯中殊不足故耳雪竇奇兄敬嚴法道座下親炙諸公多至一二十秋未卽放行輒以缽袋子付我永嘉幟侄諸方不無老凍儂尢有官情世態之疑乃今永嘉出住大梅卒能力肩祖道弘闡大猷昨者過我天童山僧諭眾特請升座舉揚親見其雷奔電埽王應金春唱提大有過人處益信奇兄眼光爍破四洲天而尢子肖我豈鳥名山中眞千里塵譚神契固有素與洪波浩渺法海瀾翻非深徹乎源底殆難矣哉其沛然若決之如斯也幟公謙退方謂山僧譽過乎情抑當世尙有髙鑑之夫其亟拈出而問之。

大潙慧山海禪師語錄序

五峯學兄發明禹海記莂通玄實爲先師首出之子適住潙山同慶寺未幾卽唱滅金陵九鼎一絲幸不中絕者賴養拙明公紹而繼之也明公種田博飯最稱孤硬而慧山海孫能於鋤畬種粟之間撼樹插鍬之際薦得己躬下事與之互相唱酬固已奇矣殆明公趨寂遺以伽黎屬令繼席在今時短販之徒方且撾鼓升堂晨不待夕乃海孫專人五千里走雪竇山中力以天下第一名藍起我奇兄和尙恂恂監院自守者十年歲挽雪竇益堅及奇兄力辭不赴則又商諸山僧山僧痛明公門祚衰薄因以繼志述事勉令住持然後瓣香拈出露其一斑則眞本色住山人實無刀斧痕者山僧旣愛其行已髙尙且喜五峯學兄之法道有寄故爲之序次如此。

巢枸集序

靈山正法眼東土破砂盆相共傳持者寧僅四七二三類皆聖眞降迹卽自曹溪散席以來凡出而主導一方建法幢立宗旨未有不見超佛祖學貫天人者於乎羽嘉不世出應龍亦間生迨夫年深代遠則山雞貌鳳者有矣孔雀充凰者有矣而世乃少圓通之利眾多徳貫之眠云於是揚化一途遂爲髙尙者所夷然不屑夫稷顏同道易地皆然如徒使情耽丘壑目視雲霄已也則處者之荒唐猶之出者之悠謬又何以生泉石光作山靈气哉余杭靈章蘊禪師者靈根慧質標格軼倫且也世未遠於黃牛居甚近乎風穴則孑爾單丁之操苦吟達旦之風固其所素習者然也獨憶三十年前余已倦遊叢席師方棄經論學參太白禪一時龍象之眾蓋三千有奇焉至若五色麟九苞鳳余直歸之師者以師气岸孤搴不可控勒故也未幾果於先師錘拂之下洞徹見元繼余出山復拉師掩關邗上故師與余相從最久締交亦甚深然師浙客孤搴余亦廣蠻杜拗相與目擊時流遂共有不出人前之語乃餘生無定力益之業風鼓吹十數年來不億毒流長河以北惡播大江之南正使海若揚波殆將流澌不盡矣惟師願屹如山不爲五欲八風之所搖撼自操鈯斧品火寒鐺階多蛙玭之衣戶鮮輪蹄之迹世人欽風慕徳惟向靑峯遙禮磬聲而已罕識其面也適當云披月嘯觸景遇緣亹亹發爲篇章輒使見者聞者恍若淸商振耳白雪投襟綿乎邈乎不禁超世獨立之想乃知師出緒餘尢能移我情況其大者乎昔有忘名古宿深隱龍山因洞山價密師伯二公披榛訪及不得已發數言酬答之故後世知馬大師一百三十人中有隱山禪師且知隱山之非徒隱也夫師之非徒隱余知之矣而天童門下復有如師者世未之或知也余故於師之所撰著亟爲論次而題曰巢枸集者蓋師榜所居吾因采而名其集亦古之制爾若夫殺靑而壽諸梓則余意非師意也。

布水臺集卷第七嘉興大藏經布水臺集

布水臺集卷第八

住明州天童寺匡廬黃巖沙門道忞著

序三

皇明歷科程墨徵序

上大殊人尼丘乙己明道徳之廣崇統仁義之條貫律天時而襲水土繼往聖而開來學蓋自有生民以來未有盛於孔子者也然其畏於匡也特自信而曉諸徒曰文王旣沒文不在玆乎則柰何不言道而言文哉豈非文卽道之華也道則文之精也文之渟蓄爲道爾道文泄宣爲文爾然則文也者豈易言哉前夫孔子之道在帝王帝王之道不可見而見於典謨誥誓則皆文也後夫孔子之道在師相師相之道不可見而見於語言述作則皆文也文有淸濁由道有污隆道有污隆而世運之升降恆系之故觀唐虞三代之文而唐虞三代之世可知也觀漢唐宋之文而漢唐宋之世可知也觀六朝前後五代之文而六朝前後五代之世可知也夫文一而已矣而气格髙下代更迥殊則又何也由於創厥區宇之君故觀創厥區宇之君而一代之文又可知也明太祖以匹夫起行間撥亂世反之正其俾天下重瞻日月光華再見江山佳麗者不具論論其施設頒宣化民成俗之道莫不外飾內修罔有宮壺之邇要荒之遠一時流風善政施及萌隸皆可教後世抑烏怪夫云蒸霞蔚煥乎郁哉其文之昭而著盛而大也或曰三代之文尙矣戰國之文譎詭六朝之文務華絕根惟漢唐差近古體而宋與明則以帖括官人束功令而拘繩墨經生之所茹也才士之所吐也得之本無周於當世之務其失也啟剽竊而開濫幸之門以之扶顚則不足於以蠹國則有餘光熹之末之人可鑑己噫光熹之末𨿽髙廟訏謨日已弛矣奚帖括之文之有哉直謂帖括不足官人則土木之災無須忠肅寧藩之變無俟文成二公何以尊安家國儼若子房借箸而籌策無遺也邪夫天有晴霾地有山澤人有死生世有治亂文之不能不獘也由世之不能不亂也亂而求其治獘而復其初故必有太祖之君斯有大明之文文豈易言乎廣陵同庵蔣先生以文鳴世者也老我天民自安衡泌旣采東籬之菊亦擷西疇之芳信能言乎夏殷矣文獻恐遂無徵由是亟選洪武乙丑以來制藝止於崇禎癸未二百七十六年之中總帝十六元十七鄕會一百三十六科凡得士若於人文若於首題曰歷科程墨徵以惠來學心良苦矣於乎先生是舉奚啻有功學者殆堪遺鏡百世之王使百世之下由文而知世由世而知太祖之訏謨將必有君兢臣業思所以平成夫天地而罔或苟且焉者則其文其世也長見太和蒸洽云漢昭回矣寧有闇汶不章覯痻而倉兄者乎先生心良苦哉。

靖揚雅序﹝代﹞

國家臣一四海維祖宗霆蟄雨濡三百年丰亨豫太極於神廟熹皇末造寇攘式內盜祲斯作皇帝建元之初旣赫然誅內攘乃命吏捕盜守臣忘備突逾河華東西蹂躝數千里由是江淮大震廷臣建議淮海惟揚州國之重地東吳西楚閩廣交廣島夷卉服各賦職方來獻於庭者咸涉其封是不可無備無備則擾擾乃亂臣昧死言惟玆帝臣二陽有文武材宜備兵東南天子曰可七年甲戌公受命視揚是歲盜由商鄧入豫明年陷中都約姦民徐質等內應圖爲亂公用分坊稽查之法閱實其罪笞殺之盜用是不獲逞志於我又明年掠舒及皖又明年屠涇雄攻殺縣令是歲場民饑叫歡大呼合賊婦子惶駭途奔道竄莫知所出公乃自往慰視立黑碱相勞苦如父母更爲申諭置禁民感說至泣叩首搶地散去海陵安盜氛以息揚民以生江淮淸泚如故焉臣謹按公視揚偉績以什數遏亂最大其遏亂之功以什數除姦最大蓋姦不除則亂不可遏亂不遏則民不獲有其生自遏亂以外若一政若課農興孝興悌之條以什數崇聖諭最大自除姦以外若誓師若厲禁訓兵練兵之方以什數勸捐最大𨿽皆遏亂而生乎民者然非所以緩急存亡他若按穎動當事者不前於以見公之慮直方自命不屈撓於權貴於以見公之節擁劍盾而惇詩書坐帷幄而譚性命於以見公之神之暇然而國家生民不系焉故不書若夫以好生不殺消盜氛忠君報國壯皇猷則又公遏亂致治之所以大者於乎自內攘騰姦忠良軛伏人懷首鼠動襲載屍𨿽今天子多方揚厲之如初方謂外庭之士無復君國之憂乃公於狂鋒四逞黃沙白骨滿望無際之秋獨以忠君報國號呼二三臣衛千夫長百夫長父老子弟卒使同仇有賦庚癸無呼爲天子澄江海生民保首領𨿽公豚魚之孚爰以化邦然感之卽通提之卽醒則又出夫帝力與民生至性有不可誣者於赫皇靈冒玆下土臣愚以爲宜篹其事譒之歌詠光於史冊以昭國祚靈長上天篤厚有明之意愚不敏謹摹擬風雅再拜稽首而屬詞焉。

○新蒲綠序

過殷墟而興麥秀之歌行周道而發黍離之嘆故國舊京人非物異一觸目警心之間所謂欲哭則不可欲泣近婦人因歌寫怨聊攄憤懣抑豈知有百世下從而諷詠之哉我毅宗烈皇帝以英明之主數直凶危家亡國破宗廟丘墟此天地人神所痛心疾首於甲申三月十九之變也維今癸巳去前莫春十閱星霜當僧忞投老匡廬之日𨿽倭遲遠道浪迹昆陰而雨露之思中懷悵而因鳩諸同人共修薦嚴佛事亦已澄心滌慮潔蠲爲饎矣其如隱痛塡膺驅除不去乘間輒來遂人各言所欲言總詩文若干首篇而什之日新蒲綠於乎新蒲細柳年年綠野老吞聲哭將何日而休哉﹝杜工部哀江頭詩云少陵野老吞聲哭細柳新蒲爲誰綠建文聖帝詩云新蒲細柳年年綠野老吞聲哭未休﹞。

三山艸序

余近得趙松雪墨迹一幅蓋史龍灣家藏展轉至轢嚴氏嚴氏寶之已數十秋復割以奉余友潤兄者餘一日出以示黃梅二司馬司馬曰佳哉墨妙若出自顏光祿手吾將奪之師矣子昂非所嗜也余戲之曰得無以追蠡哉曰否不然宋之社稷實敗亡於胡元氏子昂非趙氏宗乎委身而仕爲翰林何也噫嘻艸書字聖今古幾人擅長至若子昂之筆可謂夌躐一世矣尢以節義少之不齒錄況中材無所表見徒附利沽權詫謠俗曾不顧有識之議後此志士仁人所以泥蟠蠖屈長遁世而不見知者也焦山如公以茂齡行腳徧見東南諸大老諸大老間嘗以法器目之矣顧其人義不苟合當世當世亦鮮有知其人者終歲古寺閒房翛然一衲踽踽涼涼而已獨與余宛有夙契始余施茶邗上繼而歸隱匡廬及出住明之太白公恆遷徙從余遊余固重公懷獨行君子之徳亦樂與之遊而尢未知公之事苦吟也丙戌秋餘旣退耕五磊矣公始從淮南寄餘三山艸若干篇且曰不吝施數言冠卷首夫余固嘗從事筆硯至於詩其尢正墻面焉未之或窺也然鏡諸孔子之言矣曰小子何莫學詩詩可以興可以觀可以羣可以怨邇之事父遠之事君多識於鳥獸艸木之名豈曰拈華摘艷弄月嘲風者之爲哉以余觀公之詩溫厚靜深一以己事相映發其有得於魯論之旨多矣然則公詩豈待余文以傳傳其落穆不與一世浮沈如此者蓋感二司馬之言亦以曉晚近世知所重在此而不在彼也。

○鄮山集序

詩之義大矣哉用之朝廷則爲淸廟之歌明堂之奏用之邑裏則爲祈年之頌方社之謠籥舞笙鼓或歌或咢賓祭可施帷房可詠徵途可賦故詩之爲義大而詩之爲用廣也若乃觸景傷心因時致感苦雨淒風之候局天蹐地之時子不得於其父臣不得於其君貞而不見答於其夫信而不見諒於其友人非木石誰能無情人之有情尢水之有江河也江河不使其流注而堙之塞之則必頹山嶽漂廬舍生民將有昏墊之憂矣人情不令其宣泄而抑之郁之則必規圖報復借寇興戎天下將有殆哉岌乎之患矣先王知其如此一聽其悲歌號啕天可以刺神可以詬君父可以諷誹夫友可以怨訕恬焉而莫之禁者所以導民志達民隱孚上下協人神杜乖戾之原開泰和之宇詩之爲義固不大與詩之爲用固不廣與由商至周人萬其家而寥寥三百𨿽由孔子之刪然穆如淸風之吉甫僅見嵩髙烝民二篇則詩之難言蓋可知已今時學者旣無吉甫心眼復無小弁眞有不可得已之情徒句推字敲稜磨縫合各求肖其所宗宗濟南則傑爲渾雄之調宗景陵則麗爲淸新之詞昔也罪濟南今也攻景陵風雅之場未聞玉帛相見徒以兵戎使乖戾之气日中乎人心殺機動亂亡兆吾不知天下將何底止焉異哉源發髙子之爲詩也直寫己衷直抒己見淸新焉而悲壯愈甚渾雄焉而刻畫彌深甚矣髙子之詩有得於風雅之道也或曰髙子爲今象先先生冢子先生蓋勝國名臣也當獻闖二賊踐藉中原時秦楚幾無完土先生提一孤軍開府鄖陽賊獨畏先生居官淸正得民心越邑過都不敢窺藩者十年及夏臺鼎遷先生始角巾歸井裏周宗吉甫疑先生無讓焉髙子幼聞過庭之訓所謂家學淵源固有自與余曰不然蒙莊有言鄭人緩也呻吟裘氏之地祇三年而緩爲儒河潤九里澤及三族使其弟墨儒墨相與辯其父助翟十年而緩自殺其父夢之曰使而子爲墨者余也闔胡嘗視其良旣爲松柏之實矣夫造物者之報人也不報其人而報其人之天彼故使彼夫人以己爲有異於人而賤其親齊人之井飲者相捽也故曰今之世皆緩也請卽以此定髙子與今之爲詩者案。

旅堂集序

諸佛如來有十身相海具足十華藏世界海微塵數大人相一一相具足十不可說佛剎微塵數功徳乃諸徳相不逮音聲之一則又何也豈非波騰四辯舌覆三千廣爲有情示教利喜之所致與使非梵音深妙令人樂聞則說者𨿽無倦聽者且猒生欲其剖迷開覺而成就慧身也不亦難乎此語言辭說文身句身之大有造於生人而世出世間若聖與仁卒無能躍冶而外斯文者所以能仁標號徽著迦文尼山自命斯文在玆五地稱雅思淵才文中王由是觀之文之爲道至人得之可以化裁天地陶鑄萬靈英賢得之可以鼓吹休明輝煌治道處仁由義之君子得之可以興孝作忠見君父於風雨晦明之候劫波遠而可迹古聖往而可追則莫非文之所爲然而有文情有文致有紀律有聲調有肌有骨有蒼茫之色有澹遠之神組織萬端機杼百出豈僅區區善讀三墳五典八索九丘者之未可窺藩卽使泛博望之仙槎馳穆王之八駿投荒覽遠選勝搜奇山閱須彌髙樹徵閻浮大魚睹千里鯤鳥覘萬里鵬而心靈眼活無與焉則亦多聞障智浮識亂眞又安能手抉云漢幻出天韋大中現小小中現大入無間出無方語於作者之林哉錢唐爲西浙名區湖山靈淑秀發人文至若生知夙慧則未有如彥遠胡君之獨擅其美者也楊億之才成七歲禰衡之學富髫年所謂天授非人力矣乃追風驥足困躓鹽車未得一騁其萬里騰驤之步而星辰早已易位日月旋復無光君由是任情丘壑銳志禪思旣汲幽以造玄亦知微而之顯故得語言深臻三昧之海文字大入總持之門筆陣排雲天詞波倒三峽其往也莫可遏其來也莫可知可拈莖艸化金身可卽毛端吞巨海況復風雨之思雞鳴之感慮無不可見君父而惇彜倫者豈若介甫之禪觀徒得句於胡笳十八拍之爲愉志哉余嘗上下古今竊謂昌黎永叔之文可以入事不可入理明道晦庵之文可以入理不可入事入事理而無礙者其惟大蘇乎於君亦云故君始可與言文而旅堂集之文夫是以謂之文也。

李寶應語塔序

羲軒以前書契之用未興民知結繩而已然各完眞葆素復性而致乎命焉殆蒼頡造字則天雨粟鬼神泣何也禍亂之源兆於此矣嗟乎殷人作誥而民疑周人作誓而民叛固也抑未有穴我金縢藏彼姦宄如新莽之以詩書典謨攘奪神器者然害僅於一身禍止乎一世自宋及明始以帖括著爲官人之令則往往眞孝眞廉之士詘於科名大姦大惡之徒致身魏闕傅虎以翼搏噬生民抉湯搗塹寧曰城壞而宗廟且隨之矣此祖龍未死前知今日所以欲焚而擯絕之也蒼頡之字奚足尙乎𨿽然楔以楔出毒以毒攻倒握魔王印逆執六師幡應以天龍夜叉乾闥婆阿修羅迦樓羅緊那羅摩睺羅伽人非人身得度者卽皆現之而爲說法則又何嫌於叔則之語塔哉叔則髙才達識下筆有神如傳賀對揚焦涵一二先生使人讀之不禁忠烈之气聖賢之思油然而生眞孝眞廉叔則何多讓焉乃亦詘於科名弗克大有爲於時蒼頡之字顧不足恨與。

○北都城南放生社序

成湯网開三面孔子釣而不綱弋不射宿當知放生法門蚤已濫觴於東土之聖人矣特以其時民性仁厚使由不使知俾無大戾斯已耳迨夫晚年則殘忍已甚傷殺滋多快鋒刀於一割忘業報之悠長於是我佛大聖旣推本夫性命之理復爲溯流窮源昭示往業而後知作因於始果必隨來眞如形影之不可假易也故唐宋以後之仁人君子翕然歸向惻爾生慈哀人畜之無常痛形軀之慘裂或脫刀砧於垂死或蘇湯火於將危尢念其餘生莫必托命無家也遂有塹東海以爲池浚西湖而作沼俾凡無足二足四足多足紅鱗翠羽剛介柔毛之族幸獲殘喘者悉游泳其間此放生之社在江南水國菱芡交加之地往往有之獨大河以西至於幽燕皆千里髙原又人習騎射而京師則四方輻輳燕享之餘血肉盈俎羽毛委地恬不知怪者非一日矣徹機上人生緣南國遠禮五臺憩止都門延慶寺覿而湣之乃卽柴襄明王惠吉範睿五諸君子謀唱此舉一時朝宰若金息齋曹厚庵輩同聲附和因購城南隙地若干畝相度隆窪爲室爲池方在經營之始則蓮生陸地早發殊祥泉湧金波頓成惠沼由是東海波臣得脫枯魚之肆十千天子預聞長者之經其最異者牝羊爲枵腹而求餐三犢因全生而戴徳咸皆夢告夙緣豈非往業推遷人羊反復之明驗與嗟乎報盡一朝攺頭換面苟無宿命智通𨿽有至親之父子極愛之妻孥顚連在側苦毒當前誰則知之則又安知彼四畜者非警聾覺聵而現身說法者乎此在京放生之舉所亟亟宜講者也𨿽然生放矣命全矣何以使彼我生已盡所作已辦不受後有之爲快哉先徳有言護生須是殺殺盡始安居會得个中意鐵船水上浮請在社諸公更下一語看。

○北都城西紫竹院放生社序

佛十力中業力最大諸業力中殺業尢大良以殺業能障大悲心能戕菩提種能招來世三途惡報能令生生冤對相仇互相賊害互相食啖無有窮已何故凡有血气者莫不有知凡有知者莫不保命畏死況碎之以刀俎烹之以鼎鑊使其吁天無路毒痛糜軀能遂晏然於懷乎所以戾气幹和乖氛致祲兵凶繼作喪亂臶臻數十年來膏血沐川原白骨連山嶽皆此殺業爲之釀致也而俗習成風恬不知怪固謂人靈而物蠢殺亦何妨然人矣或觸网而殞身物矣反傷弓而畏曲是則彊弱有異靈蠢奚分且人物亦何常之有玄鳥降而胚商李生狂而變虎是在一念之善惡而人物之轉環立現矣曹溪有言吾負汝金不負汝命欠債還錢理應自償然則今之以命償我者豈非昔我以命貰彼者乎今我能不貸彼則俯仰無累已爲大慶況全之以生復之以性使其飛潛食息樂育無虞將見慈祥徳布豈弟仁流戾气乖氛悉化爲惠風甘雨是則泰和充於國善美浹於家還顧影衾不大有愉快者乎都城之西有紫竹院者蓋內臣宗公施莊居爲精舍者也背城僻處活水環流綠圃蒼疇一望無際而羅靑錯黛掩映眉端者則西山羣峯之奇勝也一日容舒沈公與諸同人憩遊於此睹玆勝槪慨然有發於懷遂襄諸同志謀爲放生之所顧殿宇廊廡傾頹復甚乃各醵金錢更番修葺不旬日煥然復觀又歲以雙月爲期遠近聞者無不踴躍隨喜云赴川趨諸凡贖而至者潛鱗翔羽及角蹄介毛之屬咸各游泳自若安養得宜復延僧眾六時課修預爲生物莊嚴淨土於是鐘魚交答唄梵遙傳一時聞者見者各生慈怛互相勸化而華膴珍鯖之家或止或戒翕然移風無慮數十百家矣嗚乎容舒方畱心祖道果能與同社諸公因放生而求厥無生之理求之旣切豁然如龐襄陽之一口吸盡西江水寧止爲一身一世洗業致祥且將使窮生盡劫我之與物共遊常樂我淨之鄕而後生不可得死不可得殺不可得放亦不可得乃至我之與物因業果報俱不可得則利樂夫人世者又烏可窮哉於時容舒與諸仁人聞是言已乃各合掌贊嘆發大殊勝心仍卽勒諸貞玟以爲永久之券焉。

韓媧石畫像贊序

曹溪六祖八十生爲善知識故當貿薪養母時聞經卽悟卒以居士身得受黃梅衣缽寧直嶺南獦獠根性太利蓋其素所從來有自矣大潙祐公親豫靈山之席特以三生曾作國王竟懵然於寒拾之詰問而木不能置答焉五祖戒機鋒迅捷以雪竇之明敏望巖而卽退況其下乎然後生爲蘇眉公則語挫佛印未免輸卻腰間玉帶自以鈍根尢落箭鋒機則又何也流連詩酒之場進退利名之域一如老象沒溺污泥復安能有所振拔哉山中苟乏老僧世上休言宰相今日三公鼎鼐卽當時之百衲杜多也一迷於處胎隔陰之昏且有惡聞三寶名字者矣求其大願夙承不自忘念如媧石韓公其人者豈易企及乎公博學髙文於齊國爲巨擘之士𨿽今志尙勛業未能卽謝聞名之累而以僧形自繪必欲置身長林丰艸之間苟其得時則駕也又豈屬忘靈山而以吾法自外哉因其出圖索贊喜爲之題。

○恍然臺詩小序

暮春修褉詎止永和之年獨美著蘭亭而芳流千載其故何也語不云乎山不在髙有仙則名水不在深有龍則靈況逸少之文與筆使二者當之將恐靈名兩失而山水之謂稱或更有在然則蘭亭之煒煌今昔不亦宜乎廣陵屢經喪亂無論二十四橋無復舊時風月而芳艸淒迷亂生宮館城郭尢然半是人民大抵全非矣惟卓月朱鎭君家以先大方伯之遺澤汪濊尢尙未艾宅東築土爲臺建亭其上通以竹徑雜以華陰方其露濕梧桐風傳夜漏天階月上之時輒恍然有會於中因以名諸其臺然臺僅止於是而山水之髙深不可問也一日五云蕭使君來訪君殺雞爲黍並呼其子云卿出見鎭君以識曲周郎相對風流太守棋逢敵手琴遇知音由是分牌限韻俄爾之間遂得五言四韻者人各四章不獨筆黛潑煙霞抑亦五嶽起方寸彌覺山島聳峙天水淪漣使人恍然有會於其間者又不獨臺也於乎使君與卓月皆滇人聞滇山髙壑浚萬寶生焉風土與人物恆相類是詩其蓋以是也夫。

布水臺集卷第八嘉興大藏經布水臺集

布水臺集卷第九

住明州天童寺匡廬黃巖沙門道忞著

序四

○壽愚庵三和尙序

李耳聃者生衰周仕爲柱下史身隱市朝之中通朝莫詰其行藏獨蒙莊評爲古之博大眞人孔子復以尢龍見稱意聃善言道徳蛻委大化如龍之出此入彼非飛非躍時而淵潛時而天在時而云行時而雨施蓋神變不測人也然聃死而秦失弔之固未嘗求異夫人間世者後世聽熒遂謂老聃騎靑牛出函關殆仙去云臯亭浪杖人滑稽善辯爲世有騎牛不下之夫別創一論曰老子蓋出關化牛而去由是證佐龍山我見兩个泥牛斗入海直至如今不見蹤之語實之且謂懶瓚之不爲俗人拭涕華亭之蹋翻船子亮公之遁入千巖萬壑無尋處皆善用九六不爲首尾所累者予謂泥牛斗海自當別論若龍山船子輩亦只自行其心耳使徒悚首尾之累而固爲是硜硜焉者不幾乎藏頭露尾之人哉安在爲能善用九六者無已則有我愚庵老子在請得而借鏡焉可乎愚庵老子者三宜盂禪師也師以蘇張之舌肆張大慧之譚機辯縱橫詞鋒踔厲演爲偈頌詩歌莫不妙絕當時疑古來洞上之師如師者未可一二數也然往往以遊戲三昧行心有時玄挺髙提鞭笞龍象則傑號師王有時契經廣說聳聽人天則雄稱義虎時而躬默思道時而拍手行歌時而棲遲巖壑之中時而放浪湖山之內夜叉頭菩薩面固已出出翻新矣乃當申酉變故之後六橋華柳已敗西湖歌舞且休獨割衣資創別業於西泠之左雕甍繡闥紅楯朱欄幾希乎洛下名園而俗宦拘儒嗇夫醉漢日連袂來遊載歡載譊或嘲或譙師方陶陶陽陽儼奉一摩耶夫人於二天之上十旬休夏爲之開宗明義殊不知爲不知己者詬厲有如此也𨿽師倜儻不羈乎而誼重交情今秋戊戌師且登六旬發已種種矣意有所之念予不置竟破夏發錢唐截江而來適海波未平道途梗塞舟車爲遊徼所奪乃趼足走五百里訪予太白山中快譚數日深嗟晚葉法門近事不覺抆淚而別因回想師一往動履非有隱山西山之髙尙懶瓚船子之孤標酒仙遇泉大道之徉狂垢污亦直自行其心耳然當世卒莫得以聖凡名貌﹝貌﹞之莫得以名場利藪釣弋之槪未嘗硜硜用九六而首尾自無可累者其殆神變不測所謂猶龍者是邪非邪問之玄冥玄冥不知問之參寥參寥不知問之疑始疑始不知或曰非問諸愚庵老子不可予曰得之矣至若他日之或騎牛仙去或死而來秦失之弔也又何問焉。

壽龍池萬和尙六旬序

魯儒之言曰人生而靜性之徳也感於物而精搖神蕩焉是以不終其天年而中道夭惟仁者靜而有常故壽也則致壽之道在乎人箕子陳洪範九疇之訓曰惟君能建極臣與民能奉極天乃錫之厚福旣獲多福矣非壽莫享故向用五福而壽居先甲焉則予壽之權本諸天或者疑焉而致詰之曰天如可問胡跖而長人如可期曷回而短遂六宇同昏悠悠萬世卒莫知其解者於是有大覺聖人者出焉爲之推本而極言之而後知羣生之來非一世矣過由無始於一眞法界之內不覺岐分能所故爾虛空橫亙身世崢嶸業異而報亦殊焉惑爲業本眞爲惑依苟能一念之間洞徹眞元則死生見謝今古情亡了本無性得性自在達本無命得命自在以了達性命得自在故然後短長可以任物眞俗不妨隨緣此靈山家法也壬辰冬季余退道峯寓婁婁諸善信以來歲午月之吉爲法兄龍池萬和尙六旬初度求所以壽夫師者不得其詞因丐言於予予謂師上承靈山六十九葉之眞傳爲天童先師嫡胤其於一眞之本性命之元已洞若觀火矣彼方海漚沙界電拂聖賢而我尢以人間區區甲子循環春秋代謝爲之援天引人而支詞蔓說焉得無鐫鳥迹於空中繪魚蹤於水底也邪𨿽然壽身易壽世難壽世易壽法難夫師出槜李起如庵化闡閩吳▆知歸向垂手湖海江湘則入彀皆英俊奔騰盡象龍坐荊溪十年未嘗言言滿天下天下舉識與不識言龍池卽知爲師師之壽世顧不大與師之壽法顧不長與方今叢林列剎相望非無暴得聲名如秋雨之方集者然僅砥行矯節於一時究其終也立涸而已至使人扼腕而咨嗟曰某某亦奇衲子但晚年謬耳如此則俾之凶短折是謂福之益之壽考奚補法門哉若師者眞可以壽矣。

△壽古歙爾承吳君六帙序

劫初生人壽皆八十千歲住阿僧祇年逮行十惡則百年減一千年減十漸次衰減止餘十歲時間繼膺饑疫刀屠之災國城空廢人類幾殫而後善法方興重見丰樂展轉行善壽益增延至二十千歲乃至八十千歲如是增減數周二十則有一大火災起上炎梵世下及大千焚蕩無餘謂之器世間已壞次成而住次壞而空如是七火一水七水一風三禪非固六欲奚堅哀我矜人從無始至今身蓋不知嘗幾大小之災歷幾塵沙之劫也嗟謠俗見聞不超聲色世儒置六合之外而不論彼中天五印之區莫紀厥詳責以窮神曠古又烏怪其溟涬弟之哉惟能仁智周無際視昔尢今所以經稱七佛次第出興始於人壽八萬歲時洎人壽三萬二萬歲時出至釋迦出衰周則已歲不盈百矣輪王久不作戾气日於和以至診候無徵雩祈失效俄霜戈以刃接忽星劍而鋒交酷毒生人崩亡殆盡苟非植眾徳本其在於今𨿽負猗生煮海之謀郭氏冶山之策家有金穀貴埒五侯愈恐孽禍而胎憂求其靑氈如故玉樹成行登耳順之年來純嘏之錫如天都爾承吳君者所謂百城而見一者也說者謂君多材多藝達而能慮果而知權富而好行其徳推君之孝於以事君則靖恭爾位推君之和衷於以端揆百僚則好是正直推君濟人利物之懷於以子黎元育萬方則所好必與聚所惡必勿施計然之策七蠡用其五而霸越旣已施之國復欲用之家乃治產積居於一十九年之中三致千金焉惟君師蠡祖計然能擇人而任時故𨿽屢折凶烽數臻饒裕然失之不爲慍得之不爲矜推君皇皇之雅度於以托乃股肱寄乃心膂則必臨寵辱而不驚其神者也惜以家政隳科名不獲用之家者施諸國耳夫昆炎石化玉豈孤堅方國家運膺百六之窮彼淺艸易爲長蘆者已不勝霜摧雪拉之虞矣獨君如黃海蒼松生丹巖翠壁間根無以飲乎黃泉葉僅止披乎風露千盤其蓋百曲其枝若弗克遂其蕩日摩云之勢者然而忝嶽色壯遊觀惟松獨也宜然則所以使君嗇其施者其蓋欲君丰其受乎予飡霞味道之夫未遑晉交乎君而識君之長君蘭根甫於邗原噫蘭之爲蘭也其因君幽谷哉。

壽徳輝何君六旬序

粵稽古往牒聖若賢之樹徳立功於時也恆見於垂暮之年故𨿽天縱如尼宣使不臻七十將聖而不神矣𨿽奇謀如▆尙使不登八十將終老磻溪而無以奏鷹揚之績矣豈不壽也者爲五福之徵而生人之所欲必得者乎然世有非聖非賢非忠非孝而托於忠孝聖賢之倫者寧獨新莽早夭可盜姬周之名卽鵠立永嘉徳祐之朝豈無洋洋節義自多之君子苟其溘先朝露將恐王蠋不得擅美於前蘇武不至煢芳於後也及乎鼎湖龍去宗廟丘墟向之鳳翥鸞鳴者相率而化爲鶉爲鶩則是成人者古稀而敗人者又黃耇何也於乎疾風之下難爲勁艸故欲傲雪淩霜必也翠柏蒼松而後可近吾於布衣中得一人焉曰徳輝何君者君世族新安播遷於宛父早棄諸孤家日替零以至黃鳥可歌鶺鴒堪嘆君乃毅然捨所學而經商淮甸遂由始有而至少有由少有而至富有還爲父相幽宅爲昆弟諸侄鳩集厥家卒怡如一堂之上焉謂君非大有爲之士而能振興若是乎旣而淸師渡淮君度江南必亂復捨所居積走宛保母及淮北安堵諸商復業君獨奉母不來噫嘻人情重棄財輕趨利此溫嶠之所以絕裾朱公子之所以誠有不能忍也況君食苦爲生難甘以一母之故棄若敝屣君眞天下士耳豈曰貨殖中人哉君而貨殖其天下之不幸乎蓋天下之大也需才臣而後治廟社之崇也需節孝之臣而後有所托以君之才遇主於巷必能爲君增其式廓以君之節孝當乘輿憂虞之日必能殺身成仁以從君於九天之上君而貨殖此天下之所以大不幸乎𨿽然今君始六旬耳安知八十不有磻溪之遇哉請得以是爲君祝焉。

壽賓梧程君六十序

歲在甲午三月暮春朔有七日爲天都程君賓梧大長者六十初度之辰是日也巖壑生芳園林錯繡紫煙霏南陌旭日麗千門池塘梳楊柳澹澹之風院落點梨華輕輕之雨歸巢舊燕俯廉冪以雙窺出谷新鶯遷髙枝而百囀於是君之親姻宗黨故舊賓從旣欣嘉運復慶芳時莫不相與挈壺觴酌春酒以介君之眉壽者君尢子扶漢膚敏士也以爲玉帛皇皇磬莞將將徒周章乎耳目耳念欲須君不朽非言不可乃卽予徵詞焉予進扶漢而告之曰維我閻浮南州上壽一百二十五中壽一百下壽六十尙不足以望郁單越之千齡況四王之九百萬歲忉利之三億六十萬歲乃至他化之九百二十一億六百萬歲哉然閻浮獨以三事一者勇猛彊記能造諸業二者勇猛彊記勤修梵行三者勇猛彊記佛出其土勝彼六天下此三洲又奚問焉故必有勝人之行斯可以壽矣君行謂何扶漢載言於予曰山君牧山而後寶藏貨財之繁殖斯詳焉水王王海而後黿鼉蛟龍魚鱉之廣生乃竟焉人盡戴天也而不知其髙人盡履地也而不知其厚夫余於年父亦尢是也第仿佛而得其大都則仁能推恩故丘母有橋孝能錫類故殉孝有子守貞有媳勇能果敢故姦發大憝而除通國之蠹信能不侵然諾故貲運千里而歸鄧氏生寄之金智能知人善任使故所托皆忠謹而無隳事失墜之虞若乃決機應變以濟世之艱危攄素推誠以通人之蘊塞節儉持身澹泊明志堅忍厲操謙光接物則闔國知聞抑余小子又不勝其言之也噫予聞之先民曰惟奢損福祿盡斯亡以君素封之家乃有儉徳焉又聞之契經曰慈母於恆河救子兒母俱沒得生梵天矧君孝母津濟無窮過此以往君齡必臻上壽然後乘天宮殿髙升梵世方將與天地相終始日月同久長區區人間春秋甲子又烏足爲君道哉。

壽廣陵蔣母孺人序

孔子之爲門弟子言孝也廣矣獨於色養無違之外別垂一訓曰父母之年不可不知也一則以喜一則以懼所以悚惕乎人子者眞有淒然凜然不勝風燈命脆之虞薤露易晞之感俾凡孝思可展者宜無不殫其力焉然山舟藏而罔固壑澤負而能移蓼莪之浩嘆方興小菀之憂傷已甚抑安能使夫春萱不老秋實靡凋菽水之歡終年膝下斑衣之舞長自婆娑也哉此則可問諸天而難必之人矣廣陵同庵蔣先生者髙文懿徳博學深思其今世之傳經劉向而抗疏匡衡者與獨才廣數奇至九乃中丙科則龍蛇起陸戎馬生郊倉卒之間僅奉一母走江上流離播遷者逾年及至復我邦族則三徑久已就荒松菊幾無條肄尢且忘己之貧急人之難破產廢居一枝莫寄至賃僧廬以容膝矣先生無悔焉采菊東籬下闔戶日髙眠寧直不爲五斗米折腰不爲王刺史酺其糟歠其醨𨿽有同薦於鄕之郡使君曾無寸楮達殷勤片言修舊好夫妻臣妾日稯稯然典衣縮食求給乎甘毳者知有將母來諗而已審其愛日之誠殆將一刻值如千金如尺璧如寸珠而罔敢少弛焉者乃今歲丁酉母孺人竟登九十矣耳聰可以審樂目明可以刺繡自今伊始其爲先生酌春酒介眉壽者又不知幾千萬億觴焉異哉人生七十古已云稀況願乎其外況當今日眞淳已散大朴無存雲气不待族而雨艸木不待黃而落孺人顧獨享有殊福而獲此過量之年哉或曰先生之父爲三我先生三我先生者言語必信經徳不回動容周旋中禮孺人旣已思齋思媚克相克承無違夫子矣使今富貴不能忘軒車尢在念先生且柰何乃能安貧而成先生之志樂賤而遂先生之髙所謂孟光婦而實範滂母者也徳厚而福臻壽也固宜予曰然然則孟光與範母固咸有一徳豈盡如岡如陵眉壽無有害者乎而非然也夫以髙文博學之先生不獲厚食其報天固有慚徳矣今玆竭誠慮甘窮餓者凡而爲其母也復不益之算而傷其心焉天則何辭而謝先生哉不然人命駛速速如川流其孰能挽之吾故曰此則可問之天而不能必諸人者蓋以是夫。

壽毛伯華母七十序

須迷盧半有天鄰於日月之上者曰四天王人間五十年爲彼天一晝夜彼天一歲周則人間萬八千年矣等而上之欲天有六禪天十八無色界天有四皆倍倍增況無色等極樂極樂等勝蓮華國土則又日劫倍倍增噫彼方電拂四王不啻奚有於人間哉𨿽然朝菌不知晦朔蟪蛄不知春秋然則人間百歲稱曰大年不亦宜乎異哉一眞法界本無晷運寧有歲時乃此劫波彼晝夜此旦暮彼古今又復何也蓋由羣生識心有定亂故世界成階差苟能一念不生前後際斷則剎那包十世曠劫卽如今矣念旣不生則自有無作妙力以之翻頭作尾則可回過去世入見在世以之翻尾作頭則可移未來世置過去世化裁天地長育羣萌直其能事之餘於以壽吾親也何有婁東毛伯華孝子也始爲鄕塾之師以館糈養親焉不足繼學岐黃之術以藝業養親焉不足日夜吁天儻餘生有子荊一朝之祐願及親存而受之親亡𨿽與妻子轉溝壑弗卹也今伯華稍能奉甘毳則父喪僅母存且七十矣嗟乎孝子之至莫大乎尊親尊親之至莫大乎以天下養伯華乃無緣及親存與其未衰之日克承菽水歡哉𨿽然資口體何如益神明夫伯華固說吾祖菩提達摩之宗者也果能內心無喘心如墻壁一念緣起無生則無作妙力自可施由親始不見玄沙之父捕魚爲生沒於閩江當沙築指嶺頭時其父忽見身致謝曰吾以殺生害命墮冥塗今賴師悟道之力得生天矣況及母無恙時使其垂老而聞極則之語優悠猒飫坐臻斯道方且與伯華長揖四生永辭三界視彼生沈諸趣展轉輪回者縱尊爲天子父奉以天下養吾知毛母必唾而棄之矣七十稱觴而猥曰壽乎哉。

布水臺集卷第九嘉興大藏經布水臺集

布水臺集卷第十

住明州天童寺匡廬黃巖沙門道忞著

碑銘

敕建南苑徳壽寺碑奉敕撰文

諸佛以一大事因緣故出現於世所以設教利生無非開覺羣迷俾明自性而已自性明則塵勞息塵勞息則法界純眞法界純眞則超然無寄故初祖之對武帝曰淨智妙圓體自空寂如是功徳不以世求然迷途未復覺路方遙苟不導修福嚴則沒在諸苦曷繇自振此覺帝之揚靈火宅凡以利樂夫人天者至悉也乃後世過舉匱國窮民專求祜祐於靈祠象設福之修且不勝其怨之叢自蕭梁差跌以來爲世儒口實不知幾千萬喙矣天祚有淸我皇應運爰以幼沖之年總攬乾綱削平四海幅員之廣奄有華戎其於敬天法祖之規致治勤民之本遠則希蹤大禹近實取譬漢文語其敏求則經生未逮推其問察則艸野可師所以諸凡帝典王謨詩書六藝朝堂之得失相業之醇瑕靡不洞若觀火別若素緇尢復契慕空宗畱神祖道萬幾餘暇不廢咨參自非靈山大士悲願夙承示作帝王何以臻此然君臨天下十有七年惟是日求敉寧與民休息槪未嘗勞人動眾經營臺榭少侈遊觀特於順治十五年八月日指授臣工考卜南苑中相厥爽塏之地創玆靈宇一區中建普光明殿奉安釋迦文佛侍以韋李二天配以十八應眞前爲護世四神王殿再前爲三門司啟閟也後辟方丈以安主法之僧尊法教也左右爲廚庫僧堂安淸眾也殿之左翼供觀音文殊普賢右翼供地藏藥王藥上皆十方世界名稱普聞之大士所以昭往行也復設東西二樓縣置鼓鐘於上所以號令晨昏也然後繚以周垣樹以塞門罔不綠疏靑瑣金煌碧輝用是集福儲庥上報聖母皇太后劬勞之徳教育之恩是則我皇孝思永長百王足法其與專求祜祐以庇一人者不亦大相逕庭與歲在庚子實臣僧道忞奉詔來京之明年也於時告厥成功中外莫知皇帝以忞學佛之徒於佛事門中爲能曉暢其故命忞撰文紀事鎞諸丰碑將以布告臣民焉忞愚不敏重違慈旨謹拜手颺言而獻詞曰。

世雄設教開鑿蒙昧如抉金鎞上智悟明識心達本覺卽菩提小機羊鹿詔修福慧孩幼是攜聖帝明王靈山所屬我法塹城徒知崇奉匱民斂怨國是用領豈佛詿誤執事迷理世實聽熒大淸啟運雲開佛日首出我皇聖智生知爰在幼沖總握乾綱神武不殺懷綏以徳揉此萬方勤儉斯躬勉勉大禹翼翼漢文金玉爲度克明克類克長克君古訓是師亦經亦史亦典亦墳靈源一發糟粕詩書覃求祖意萬幾餘暇日就月將咨參不置乃知我皇統禦金輪誕從佛位十有七載蔀屋幹幹遊觀廢罷猗與南苑誰輸梵宮四天來下檐阿華采像設崔嵬金輝玉射於皇聖母宸躬是鞠帝徳式楷皇心孔念昊天罔極厚地無涯徳厚恩髙何以報之有覺如來乃命臣工匪疚匪棘精廬是飾以祈黃耇以介景福以引以翼允矣我皇永言孝思孝思維則帝嘉忞學禪證有辭文宜朕詮忞拜稽首對揚休命風雅典鮮視於臣民明昭有淸天子萬年

南海普陀山梵音庵釋迦文佛眞身舍利碑

明州古稱三佛地其最著者曰鄮山盍周厲王時東天竺國無憂王所藏釋迦文佛眞身舍利處也去明州薄海五百里外復有山曰補怛洛迦者則普門大士化迹所顯以佛菩薩慈因緣故。故自晉之太康唐之大中以及今上千齡歲奔走赤縣神州之民至有梯山萬里逾溟渤犯驚濤扶老攜幼而至者不衰山處大海中爲支那四山之冠鼓涵風日摩蕩雲煙其最髙巘絕處爲菩薩頂菩薩頂之下爲梵音精舍當日月晴霽則千山排闥而隱隱隆隆於靑蠃翠黛之中者鄮山也熹宗天啟丙寅有梵僧至自波羅柰國見其洞壑平坦以爲八吉祥六殊勝地莫是過乃出所懷舍利建塔其上繇是慈网交羅海山互映矣塔髙如來身量內奉旃檀香塔一肘量黃金寶缽爲承上以金鐘彌覆之而舍利實藏是焉初梵僧募塔平江人莫之信舍利湣之乃顯神變爲之助發於是有見三者一者見黑白紅色間錯者或惟見佛身相好者或始不見而終見如徑寸大者遂一時傾施塡委塔以成其莊嚴妙麗類鄮山而安奉之法則舍利從黃金缽网楞眼中投以入及禮覲則出以視如是者再三出之則增長數倍不可取視焉今上皇帝丁丑春仲余自太白來觀山中耆宿咸爲餘言且請記之餘曰舍利聖人之骨身也聖人神變不止是湣世狹劣示其小者夫何足以觀聖人哉當觀聖人韜光掩寂而舍利畱靈福天上人間亙百代歷金石水火而逾靈逾固者抑豈無自而然哉蓋聖人體道乎其身達形神而一之臻夫大妙故能聖變無窮其自書契以還薄海內外苟非聖人非聖人達道弟子罕不葬骨五泉遺塵九土豈其道與聖人異抑身夫其道者或日用而不知焉或半生半滅半不生滅焉是以見有虛棄依正相隨又烏怪其然邪故佛與羅漢皆有舍利惟佛最堅不可壞而先徳嘗稱眞淨舍利大如菽五色晶瑩而又堅剛嘗置鐵砧舉錘擊之砧錘俱陷而舍利無損謂其平昔踐履明白見道超詣所致諗余舊聞豈不以其道之故哉是以先徳說法往往提唱身心一如身外無餘之旨而近世皆諱言之餘恐聖人之道將隱而不章故書此而告夫吾輩之爲聖人之徒者復系之以詞詞曰。

有大導師哀世昏濁示生五天四十九載身教廣被以逮多千乃湣末學碎此金軀布爲飛煙從煙飄墮珠糝玉粒舍利式傳生人之理髮毛爪齒以日以遷矧其散壞下飼螻蟻上食鶩鳶誰閱千齡探之水火不可濡然咨爾佛子爾見有棄聖無所捐以無捐故如春在華光色明鮮亦如甜蜜卽蜜而甜無有中邊遠矣南國誰負導師於海之堧廣顙隆準萬里懷來建此層巓嗟曰未建眾罔克知緝緝翩翩小大攸示出沒隱顯眾翕以跧咨爾佛子爾觀舍利勿以意甄導師非二卽爾觀時覿體見前舉心分別舍利隱矣滿目空阡況復厝疑狹劣其思而不敬虔稽首大士天龍之屬與其鬼仙式臨我詞我詞非紿以昭萬年

四明雪竇山資聖禪寺中興碑

粵維震旦心燈岷源嵩少四傳至破頭𨿽橫出一枝佛法尢隱躍於時又二傳而至曹溪則得道者如林一時散居巖竇由是天下名山三百支山三千半爲釋梵龍天之宮矣而叢林之盛獨擅江西湖南者以有南嶽靑原馬祖石頭碩大之師爰居於此也自一人指南令行吳越之讖縣諸大仰而後東西二浙大法潢流致玆名坊顯位蔚爲五山十剎其間惟雙徑天童雪竇最稱法窟者盍雪竇以顯天童以覺雙徑以杲故也天童盛時殿宇崇髙百六十尺其他食賦之莊棋布三州八縣旁及海堧島嶼之區當此貪殘剝啄風火彌綸宏規莫問之秋尢能感先師一埽劫灰而歔之燼則山川祕圖之雄可想而知其槪矣雪竇則宗四明而祖華頂踞羣峯之上游其髙出雲天其羅靑錯黛不知幾千萬疊中乃霄然洞開梵宇原隰每每雙溪流碧異境靈觀勝焉玆絕且也虹飛雪瀑天設巖臺云壑幽奇珠林蒼倩所以發明王之夢煥奎璧之章歷宋諸宗爰下敕書四十一道疊賜禦制禦書禦袍禦香禦茶金寶碑師號命服免徭役禁樵采歲度僧一員守香火而宸眷不衰焉寺創於晉初名瀑布院後攺瀑布觀音院至宋咸平間敕賜今額爲資聖寺其成十方院以禪宗住持者則自常通禪師始也其浸昌浸熾宗風丕振增其式廓輪奐益新者則自明智二覺禪師宣而著盛而大也後𨿽興廢靡常然承累世之餘烈則時有紹興之毀如湛修之至元之災善來復之皆不旋踵而嗣興逮入明年則常通法鼓久已停音子院師虫幾成檮杌天龍告哀鬼神西去乃有崇禎十六年之變兵燹之餘蜂房蟻室卒同紺殿琳宮雨風消歇此大人利見之機剝極復旋之兆具章於此矣於是有司議除議革龜莫告猷一時甬越人士聞而慨嘆豈可當吾世忍令四明勝區頓埋荒艸哉致有道之師坐鎭之舊觀可復也今景星巖不有石奇禪師孤風無忝二靈髙道可方兩覺者乎且天童嫡胤是嘗佐密翁中興太白於起乳峯也何有共走仙居告所以挽師之意師爲咨嗟賦感而來說法茅堂儼臨萬眾門風險峻壁立千尋蓋師旣傷雪竇運會之式微尢痛法門人師之混濫一意撒其蔀葑別開靈牖凡有來者一一與之刮皮及髓洞根見元飲之以冰檗飽之以雪霜刀尺鑪錘之下固罔非鐵額銅頭而走聲之輩莫不自崖而返洋洋然去矣師不顧也居凡一十五秋殿堂樓閣與夫象設諸天煥然一新莊嚴畢備厥功懋矣可以配古而舉事維艱萬難於昔蓋昔之毀於咸通也有士張昱者葺之矣其崇於景福也有刺史黃晟者施田千三百畝而佐之矣繼撒新於周之廣順盛備於宋之淳化乾興也上有佛心天子下有樂善髙門抑無事不咄嗟可辦矣今則四方版蕩荒亂薦臻而幽艸芃狐轉爲魔孽且有假法產充兵餉媚玆驕軍悍將冀滿其溝壑者矣然豈無秉護世熱鐵之輪韋天降魔之杵如心朴羅觀察之俊顧奉侯其人者而十年之內山海交訌朝往非象弭之夫夕來卽魚服之士師蓋與諸禪日在鋒刀頭而非坐卽臥者也乃能卽此坐臥之中不動聲色需材則百圍之木不難塹堙山谷而轉輸需石則千仞之岡可使奮迅龍蹖而開宕雲水趨於父事庶民說而子來非師悲願夙承慈風廣被曷由致之於乎追還旣湮之寶所幻出方蹶之瑤天云老山香再起千峯寒色巖崩石落重髙雪瀑飛聲此豈尋常興建之事哉是宜文以志之詩以詠之用昭此山與師功徳俱不磨焉於是盥沐敬虔而獻詞曰。

四明肇域三佛畱蹤天臺比峻禹穴推雄回翔百里盤結千峯星蠃掩玉蜨翠排空寶坊棋布乳竇宅中儼開圖畫巧設天工巖臺插漢雪瀑飛虹蜿潭光怪珠樹玲瓏山鳴晉代宇創咸通五宗疊主四海趨風堂堂二覺法中大龍沛滂法雨式廓禪叢夢感宸遊昭格帝衷奎章煥發恩賚疊降晉元代閱千稔其穜豈無興廢曰替斯隆孰如今者法鼓塵蒙旣侵魔孽返食師虫景星將耀天假祝融一烈兵燹祓除晦霳乃瞻啟明皎皎在東昏宵不昧六宇光泛何求爲我以奏膚功民亦勞止歲迄荒戎罄是用憂師曰無庸在嚴法道光啟吾宗一十五年坐臥兵鋒我攝我化不懙不忪龍戰於野谷堙爲同飛砢挽木作此梵宮梵宮旣作萬福來同丰年穰穰禾麥菶菶功徳之大與山俱崇勒銘昭萬祀頌說何終窮

西徑山雙林寺中興碑

閻浮提中拔地數萬里而髙出者爲大雪山由雪山東行萬逾繕那岐分三幹而底於海堧者爲東震旦國北气渾雄多沙漠中气淵夷多土田南气淸和淑麗多奇峯怪石故仙釋之家大啟南荒極於浙地蓋浙東有天臺雁宕之奇浙西有天目兩山之勝由天目南行至髙地斷而復起綿亙數十里而盤踞其上者爲西徑山山開平壤而綠疏靑鎖間見層出於蒼松翠竹之間者爲雙林寺由是五峯環抱則有天掌峙其北驪珠獻其南右擎云筆左抹蛾眉莫不奔靑擁翠以來宛似蓮敷海日焉至若池開浣云匯諸流東合溠水然後倒嶽傾湫而下又不啻玉瀉天河矣由寺陟前岡坐迎暉亭則西眺臨安東瞰錢唐南望江潮俯視集賢鄕龍飛鳳舞之山盡翔其下寺建於唐天成間有禪師景文者遙瞻瑞气光騰雲漢因謀結廬其上開基得銅佛三尊未久成寶坊初名寶林宋治平中敕攺今額余諸往迹𨿽莫可考然無準雪巖天眞諸老遺象巍然俎豆其間豈非先佛之所畱蹤祖燈之所駢耀者與嘉隆以來寺老僧殘始更十方爲甲乙相傳至萬曆間復毀於火崇禎末僧愈式微里人惜焉乃以山莊安其餘眾力挽今山幢禪師居之住未有幾殿堂廊廡廚庫山門禪誦與寢興有制明軒與淨館交暉含風之閣吐月之樓煥然一新至於象設之莊嚴階陛之整飾疑寶林無恙時不是過也然而一椽一瓦罔不越崇岡逾峻嶺飛挽而上矧乎百圍之木不翼何翔千石之砢無脛安至來者驚爲神輸鬼運而不知壯者施力巧者施能富多財者施金粟師固掛壁一瓢隨身兩膝於市城無跬步之前於檀信無寸函之問卽邑中令宰挈一榼攜一觴且力卻之去爭之卒欲憑髙遠眺不可得況復濫同世流曲求旺化專事競奔搖鈴擺鐸之不足繼之以請托於求焉請托干求之不足繼之以夤緣要結焉夤緣要結之不足繼之以茶蔬珍玩焉度可以邀貴人一盻之榮傾顯者斯須之蓋慮無不效其奴顏婢膝而折腰擁彗者滔滔天下久矣乞墦之入我桑門登壠之冒我祖胤也𨿽然師固非因之子而矯節爲斯人而厲行直性成之剛天與之骨是以十載天童親爲入室之子不詐現知識身相不指稱太白師承可覘而定其素矣竊嘗論之百丈大智以前無住持事諸凡有志於道者一衲雲水萬里求人及乎艸鞋跟斷得意歸來則石室茅齋笆籬槿戶大忘人世而已所以價密二公之訪龍山也望寒煙而進步巖頭雪峯之道過新吳也睹黃蔬流出而興嗟彼四公者豈健羨夫名坊大剎思投托以圖安乎故住持之髙踞叢林非古也大智以後則禮周樂備或廣居而蓄眾或設像以標尊於是有興修之舉然揮金布地一聽長者之自求多福耳初未嘗事干募啟攀緣故爲幹募攀援日徵逐於城隍聚落之間以塵坌其緇服者猶非古也效古徳而居山秉古規以建置於師僅見之固不當表顯其人歌揚其事而風回一世哉歌曰。

迢迢天目脈流長大徑淩霄小入蒼天掌申來自日旁撩空一劈靑蓮張彤雲冉冉气何祥寶地三災不可戕內閟慈容滿月光景文天使發嘉藏一朝布地檀金黃八部仍瞻覺帝坊俎豆前修穆且莊祖燈千載覘輝煌胡然白社頓頹涼末世堪嗟魔力彊假我衣兮倒我裳走趨聲利若奔狼運回百六法宜昌吹燼還師玉骨剛入戶聽云繞蘚牀八風徒爾肆飛颺非師有作起僕僵道重人天自贊襄法象崔巍碧玉堂精藍再見五峯翔興衰起廢師豪芒塵坌袈裟世獨倀徳喪崇階道失場千間謾詫百回廊永寧塔蚤沒靑陽同泰宮傳柏作梁當日髙華轉眼荒滿原禾黍嘆秋霜師同云筆驪珠皇我作銘詩寫玉鏘珍重山靈勤護將畱與濁世障瀾狂

靑州大覺院達法訣禪師道行碑

順治壬辰之秋季靑州達法禪師歸眞大覺相國張東萊已擷綜其大者爲詞銘諸塔矣其徒以師行業迹涉神異事多逸於散忘苟捃拾夫銘之所未逮者而折衷焉無洪纖皆可振厲末俗盍曲紀之則以其狀請論次於當世有聞之士然後授之丰碑而昭示來玆先業其不泯乎遂以其事屬之夫予予惟齊壤錯海山山川淑靈之气必有鐘而發越之者是以蔚爲萃拔人倫神遊象外之夫故東莞之有竺法汰也則道重王公矣北海之有支曇蘭也則徳服鬼神矣沂山天作緇水洋洋顧何代無哲人獨是象法垂秋聖賢隱伏自靑州百問之音響絕南陽乃邈如曉漢疏若晨星焉於乎求昆璧於炎岡𨿽寸瑤莫問矧功利之俗尙方堅誇詐之習湛日甚一齊未傅眾楚交咻乃卓然不隨世波卒能以道自見若師之可傳又何議焉按師名通訣字達法益都李氏子幼負出塵志九齡以二親俱喪猒世相乃投玉田庵出家十五得度本名慧田字見龍天童密和尙爲易今名云玉田應院也師淹畱積歲局若圓土至年二十四徑走東萊從璽文慧明諸師廣習經論之學一日覃思首楞嚴𨿽得多聞不成聖果之語復悵然自失始有問津祖道之思矣於是矢志詢方遵海而南至瑯玡因明空大徳指參淨光老宿於石河依之四載一日光問僧思無邪有思是無思是僧方擬答適師叉手立旁光曰見龍下語了也你尢自葛藤作麼師聆之微有省發益感奮立矢不語三年杜多行以終身期明己事報佛恩徳故所至翛然一衲披寒暑食才接气而已至於忘軀事眾則由也兼人有輕勞無重務焉聞天童道風遠播叢林之盛雲水湖海之躋蹌不勝髙山仰之景行行之遂由河北造甬東徒步三千里躬就刀尺之下一聞示誨如飲醍醐由是日有智證𨿽服勤眾務陸沈下版之中而函丈中人固已別具隻眼以待之矣因疾出山還益都繼而求登菩薩戒品復再上天童親炙逾年乃以歸建叢林揚化父母之邦爲請天童韙之且致重誡焉歸卽潛住平山單己巖居艸衣木食卉無甘苦一嘗之殆徧有訪者曰境僻人荒如此得無蛇虎戒心與師曰你欲見否回視卽一虎在旁其人怖懼則揮之令去住凡五稔僧俗四遠欽風親依惟恐後師知可以有行也乃自陳夙願由是天人協贊一舉而成大寶坊寺距郡城一里當西北之偏靑峯翠岫綠瓦朱楹時或旭日初升夕陽斜照則山光樓閣互相蔽虧規制差小天童而壯麗實過之東萊張相國尢深敬信復別創禪院居師故師爲靑之大覺萊之福慶兩寺住持惓惓以本分者著子提撕學者槪未嘗登猊座操錘拂爲人舉揚眾請之師師曰莫速俟法堂方丈就吾則爲老黃龍和尙當自有南禪師爲你輩說法也故叢林方在天開艸昧之初卽事事準以大智淸規是以規皇矩疊禮周樂備不赴外請不事交結老有養壯有學少有模至今遂爲大河以北法社之冠焉尢嚴一日不作一日不食之戒聞鼓普請未嘗不身先率眾暇則詢老疾課童行利導諸司以爲常初夜必跏趺危坐中夜經行後夜禮佛或時漫步朗吟達旦蓋脇不至席者終身焉間嘗有病病𨿽至殆不藥餌不困眠卽病之一字曾不一語道及生平視身如幻嗜道若饑利眾如渴當流離之候收養遺孤喪亂之餘掩藏暴骼此其一斑也所以至行感人眞慈格物化惡則一言從善履反則一動爲平夫豈偶然者崇禎十三年歲饑民大疫死者相枕籍城鬼號焉宵啼不止居人求師薦拔師以一紙宣示使貼其處則當夜無聲寺基王產也化王衡國不允是夜王感異夢卽親定封疆捨歸三寶適構禪叢值時大旱三月不雨有闡提者嗾諸當事議撤毀矣夜則雷電晦冥河水湓湧平淹子城數尺嗾者悔禍議遂不行鳩工締造得大木焉工師曰棟梁材也丁丁伐之斷而不僕增數百人牽挽莫如何也中宵居民忽聞甲冑有聲嘽嘽燉燉宛若三軍赴敵而來者驚起視之則大木傾矣殿之千椽萬梠皆信人唐鐸所募鐸故郡豪吏聞師一言示誨則棄吏爲鬻香長者日走山鄕化諸椽梠有人爲鬼攝至深林使投環焉鐸過之鬼驚曰唐某來迅逸而去人故念鐸不置而不知鐸爲何如人也一日有遇鐸於途而呼唐某者人聞之則涕泣拜跪於前具述所以活命之恩審之月日良然後鐸死其夜數百處空中髙叫咸聞鐸催送椽木聲故殿工易就而師之感人有如此者師詢方問道受益天童旣深依之亦最久故凡建置規模山門格則以至立身行己之大綱與人接物之細目𨿽道有污隆風有南北大都取法乎其大者爲多法其海納山容之量則丰儉隨緣方來翕受法其巍巍堂堂之偉度則靜若山峙動若龍跜法其壁立萬仞之孤風則聲利不能移威武不能屈不爲王侯罄折不以負販倨侮則天童之一目簪紱輿儓也杜甲乙相傳之漸竭盡衣資置石橋伯牙兩莊場以安插其徒子則天童之金酬服從不以一僅小師有也居恆有達官長者入寺隨喜其迎送款接之禮一槪委諸知事卽東萊從受皈戒於師自稱門下弟子而師亦無疏其間逮庚寅冬東萊入朝造師言別獨惓惓餞勉有加則師猒世之意蓋見於此矣壬辰九月望後四日忽示微疾至二十一日中夜與僧孕靈問答竟乃泊然而逝訃告鄰封耆舊及護法檀越之家或相距二百里或相距三百里東萊遠在都門則又相距千里之外咸言是夜夢師來訣之狀畱供三日端坐如生依法闍維收靈骨建塔於寺之西原歸窆焉世壽五十三僧夏四十五前後說戒一十七壇從得具戒者千餘人剃度弟子七十餘員僧俗皈依者不可殫紀異哉宗門玄唱絕於玄枵者彌運師以孑然一躬起末世越等流不憚煙水百城之勞虎穴魔宮之險汲汲焉皇皇焉苦志劘筋以求道利生爲事卒能道重天人徳欽神鬼立之斯立道之斯行頓然平白地上幻出龍天釋梵之宮惜無語言述作以光昭佛祖爾然東至於海西至於河南至於穆陵北至於無棣人知有佛祖向上事者則皆其開鑿之力也可不謂賢哉著爲辭以昭布來玆其誰曰不宜詞曰。

含生之慧目。盲以癡所蒙。論劫迷眞道。常行險惡中。康衢誰與示。出彼邪見叢。我法自西來。弈世有良工。成風運吹毛。智刃刮其瞳。人天眼忽開。大道絕隅封。海岱惟靑齊。洋洋大哉風。支竺代何賢。格鬼孚王公。山川孕靈淑。蔚爲僧中龍。時丁象教衰。濯濯牛山童。玄音久不唱。俗尙惟利功。饑世或相食。人類轉頑凶。乃有至人起。悲願夙所鐘。撫玆末運儔。慘怛塡膺胸。何以眾生魚。使之脫罟量。何以渡河獸。使之立飛翀。溟探川以邑。厥懷未易充。浩浩玄風播。聲來太白峯。勞輕求者重。誠竭志乃通。合卻缽盂口。八面光玲瓏。歸豈戀鄕土。揚化在我躬。範人須自範。尙口故滋窮。虎可驅使令。艸可辦餐饔。心若不異時。諸法自玄同。道大天人協。徳臻神鬼祟。依教非面革。說服本誠衷。華嶽巨靈劈。黃河一瀉東。區區建置事。潛以消啄訌。蓋師末節爾。何足爲詫忪。異哉豪吏鐸。志壯心膽雄。法師只一言。翻然悔悟終。死生有奇節。況復在陶融。我敬師大者。一目仕與農。東萊稱弟子。跪拜無徳容。方在締構初。規疊制已鴻。功成不自居。謙讓度何洪。一朝能事畢。雲雨散長空。分身往告訣。千江月影逢。師滅儀刑在。髙揭泰山聳。銘詩告來者。萬古開鴻蒙。

金陵大報恩寺重建琉璃大殿碑記

諸佛如來於一切法成最正覺。以故其身充滿一切世間。其音普順十方國土。蓋以法爲身。亦卽以法爲宮殿者也。所以經言如來宮殿廣無邊。自然覺者處其中。如是則金剛寶地本自天成。菩提覺場匪從人得。又奚假運成風之巧。程匠石之能。而取辦於世智辧聰哉。第一眞法性𨿽生佛同源。過由明昧之岐。以至升沈異趣。勝劣殊形。故凡有善世牖民之責者不得不開張化儀。導歸覺路。爰自大教東來。千有餘歲。其間聖帝明王一推我佛爲羣靈之首。萬法之宗。罔不嚴飾祠宇。設像標尊。所以開覺臣民者意在斯乎。金陵梵剎。經六朝建置。凡四百八十寺鷲宮鹿苑之崇實甲天下。而城南大報恩寺又爲諸山之甲。蓋在赤烏間吳大帝以康僧求獲舍利爲創。寺長千里。所謂建初者是也。晉大康中劉薩訶又於長千里掘得阿育王所藏舍利。復建長幹寺。嗣後宋元代閱。或章天禧。或表元興。咸仍舊迹無增廓。至明成祖永樂十年。始敕臣工準大內式一攃新之。賜今額爲髙皇帝後報厥劬勞。由是琉璃紺殿與金色浮圖互相璀璨。光燭瑤天。而寺之輪奐至此。稱冠絕一世無與京矣。嘉靖乙丑殿毀於火。以工繁費浩之故。中外朝野莫敢問者數十年。崇禎末國戚田弘遇疏請先師悟和尙住持。將謀是舉。師以老疾固辭。事遂寢。後有舉者。功皆不竟。卒及申酉之變又十年。鐵山王公倡之於前。俄而謝世提督管公和之於後。未幾去官。總東南王侯宰輔所樂助者未及萬緡。此都使危公有僅得其袖卽欲成衣之諭。而三宜禪師所以深是其說也。至順治十六年世祖章皇帝畱神祖道。璽書傍午。徵詔宗門耆宿入朝顧問。是歲沈君恆文亦以織造周公之勸請。華山見師之贊成。直毅然身肩其任矣。隨於庚子鳩工壬寅集事。落成於癸卯之季冬。僅及四周。上自象設幡幢。下及階墀闌楯煥然一新。費金三萬七千四百有奇而君之借貸子息無與焉計工十三萬三千四百有奇而城南五百家之助力者無與焉。翻劫灰瓦礫爲棟宇檐阿。變苔莓塵土爲金碧琉璃。信夫有非常之事。必賴非常之人也。君家世奉佛子弟多恂願。獨君詼諧廣肆。年未三十卽威震楚吳。縣金肘後矣。尢潛心內典。日書雜華諸大部不輟。所著詩文亦富及滿車。蓋翰苑之英。起爲龍城飛將者也。故說者謂君才兼文武。智足籌機。勇能決事。是以有成。不知四載之中風波坎折。幾更憂虞。君惟忍力守之。不足則以大願持之。大願持之不足則香然頂臂。祈告韋天。至所然之香與殿毀之年正等。皆九十有九焉。而後知成事之難未可以才智襲也。夫明當隆萬全盛之朝。邊烽不舉。刁鬥無聲。太倉儲積至粟紅貫朽不可校。尙於祖宗植福之地。愛惜金貲。逮獻闖一呼。天下土崩。終於府庫非其財焉。淸興十五年戊戌。世祖親擇南苑嘉祥之壤。捐金億萬。建寺曰徳壽者。爲聖母皇太后集福儲庥。及庚子工竣。上備齋行宮。命忞隨喜。從容語忞。朕虞兵興賦重。民不堪命耳。俟海內康安。國用稍裕。當爲名山勝剎次第修葺一番。不謂鶴鳴子和。沈君卽以是春。手拈莖艸。灑埽南天。徑從荒甓斷礎中扶出冠世寶坊。異矣哉。豈非國運法運同一盛衰而機緣湊合。眞有默司其間不可得而思議者與。增山川之瑞色。啟社稷之靈長。萬眾歡騰。人神協慶。顧不當綴以髙文。壽之金石而昭示萬齡哉。但予學愧荒疏。語慚率略。深僅無能行遠之羞。乃沈君固援徳壽往例。謂予曾奉敕撰文。有當宸衷。北闕南藩。何分朝市。由是辭不克免。謹殷重載筆而爲之銘曰。

金陵勝地。實甲眞丹。山鐘王气。虎踞龍蟠。滔滔江漢。天塹維雄。捍玆南土。萬寶以通。民殷戶實。轂擊肩摩。居焉弦誦。市也婆娑。俗尙好修。投誠三寶。香火家家。佛聲浩浩。嗟誰使之。蓋在孫吳。僧求舍利。聿降天衢。金石爲試。堅莫可鉆。光騰霄漢。吞飲雙丸。乃徵神異。乃建寶坊。法檀旣普。聲教斯張。寶坊維何。長幹是隸。崇祀千齡。引之弗替。爰至有明。式增式廓。金碧琉璃。準以黃閣。煌煌玉宇。弈弈瓊臺。天宮或遘。下土何來。四海趨風。百神效命。矧其在邇。而不皈敬。遂生魔妒。舞馬奔騰。一經毀墜。屢舉莫興。非無興者。適非其辰。運會之隆。以待至人。淸開世祖。明大文皇。同乘悲願。爲法金湯。長幹舉事。徳壽功圓。何心庚子。璧合珠聯。鶴鳴子和。景陽銅山。君臣一體。神气相關。明明天子。矯矯虎臣。重開覺路。掖我生民。寶所仍還。化城再出。遠近來觀。儼升兜率。山川輝煥。社稷靈長。功徳之利。以佐我皇。允矣君才。國之禎幹。文足經邦。武能戡亂。道旁築室。鮮克有成。風波反側。何以底平。君文能晦。君武能權。爲謀爲毖。弼時仔肩。香然頂臂。昭格大神。信有冥鑑。數符毀春。告文紀始。會計程終。華美堪匹。檀弓考工。君烈崔嵬。我詩弘廣。載之丰碑。同流天壤。嘉興大藏經布水臺集

布水臺集卷第十一

住明州天童寺匡廬黃巖沙門道忞著

記

重修城南海會寺記

都城之南有寺曰海會者。創於嘉靖乙未之歲。世穆二廟咸命僧代度於此。至萬曆元年慈聖國太后復發帑金。命內臣周宣範江攃其圮壞而增修之。江陵張相國爲文紀其事詳且悉矣。緬惟神宗顯皇帝臨禦天下四十有八載。厥聲匪赫赫也。厥靈匪濯濯也。然而歲稔時和。民安物阜。家邦以靖。壽考以寧。是遵何徳哉。推本而言。實由聖母垂範宮壺。凡百施爲無非慈祥。豈弟之仁。福國祐民之事。神廟惟能孝思無斁。故陰受其庇蔭而不知耳。乃後世弗循也。誤聽訛言。悉舉累葉所崇之象。設萬夫牽挽出諸禁門。毀爲通錢焉。及當陽九之厄也。報亦如之。語云。君以是始亦以是終。可不戒與。今上受天眷命。撫有萬方。其於致福未索索然也。特於我法不忘佛屬。維時順治丙申。歲久寺頹。都人士謀欲鼎新。乃削牘命本寺僧走江淮請今憨璞聰公住持是剎。禪眾川趨。宗風大振。丁酉上幸寺。延見聰。復召入禁庭。問佛法大意。奏對稱旨。乃命結冬萬善殿。賜明覺師號。日昨上謂忞曰。朕初𨿽尊崇象教而未知有宗門耆舊。知有宗門耆舊則自憨璞始。憨璞固有造於祖庭者也。由是觀之。聰公非明道蓄徳之有素。何以導利人主。人主顧久而景慕。且殷殷不解於懷哉。公住海會凡五載。殿宇廊廡與夫鐘樓鼓閣之屬率煥然一新。多三韓耿公樂助而檀越羅一淸實破產隳家。力襄是舉者。今秋庚子功用告成。一淸念因緣之不偶。締造之維艱也。丐予言記之。將以昭示後人。使永爲十方常住不墜風規焉。庶檀膏信脂爲不唐棄云。於乎劫火洞然。大千俱壞。須彌巨海。磨滅無餘。矧一四天下中有閻浮提。閻浮提中有大淸國。大淸國中有海會寺。創之自世宗。修之自神廟。以及今之重修。皆未百年也。興廢圮成。曾不旋踵如此。欲以予言永之。不亦迂且昧乎。然則如何而可。傳曰。人能弘道。非道弘人。是在聰公與後。聰公而起者之品望去存。則海會之隆替可十矣。聰公望天童悟老人爲四世孫。蓋視予爲猶祖也。

古齊安丘縣準提庵記

安丘多髙門巨姓。而忠孝節義之家首推馬氏。馬氏一宗四世。祖孫父子兄弟五登科甲。甲第之穹崇。閨門之雍穆。麟角鳳毛之相似固矣。乃奉佛逃禪則又咸有一徳。何也。自非善根同植。悲願夙承。曷以臻是。故是庵之建𨿽由勉初廣文。與其室人孫氏。爲子孝廉。諱長春者廣嗣胤。而崇信淵源。則自大中丞定宇先生創發也。先生廉仁徹骨。簡在帝心。生子北溟。見素二公。同登神廟壬辰進士。北溟歷官至祠部郎中。早卒。勉初蓋其冢。嫡云見素。尢深禪學。歷官至刑科給事中。以母老終養在籍二十年。溫凊如一日。甲申之變避地句容。未幾掩息遺言。葬骨於此。以江南一抔土猶爲大明地也。後順治三年。出會平度州賈總憲思塞先生於勞山。笑譚終日。勞山道士與公相識者亦往往見之。謂公非心宗有契而能若是乎。矧我剃染者流顧耽著乎死生哉。故居是庵者當觀我由四大以假合。庵由磚瓦木石而禠成。皆空如幹城。如幻士而無實體者也。誰爲能住之人。所住之庵。人庵不見則上絕攀緣。下絕己躬。然後回光返照。冥搜力索而親達乎本地風光焉。則豈啻神遊山海。將見化現無方。通身手眼。可攺禾莖爲粟柄。可易短壽作長年。可決砌下龍淵沛滂法雨。可拈印臺文石剖示全經。卽我之神通爲準提之妙用。奚有豪發之間。然苟或受施生心。因庵起著。昧井藤之危脆。忘白鼠之交侵。一朝報盡。正恐樹耳酬餐。得不貽長者之多累哉。是居者有損有益。建者復有利有害矣。庵距城東南一里。前有髙岡隆然特起。周方而四正者印臺也。印臺之陰地最低窪。故城西諸水咸赴於此。匯爲龍淵。古老相傳。深莫可測而涸於萬曆年中。然秋潦未退。亦方舟可泛。崇禎十三年始建庵其上。今楡柳繁陰。蔽虧云日。靑齊絕少山水。此實佳精藍也。

泰興靈云禪院記

寶祚乏千年之國。金貂鮮百葉之家。世間無常。國土危脆。皇皇佛語。詎不亶其然哉。然世固有髙人達士捨宅爲寺。如晉之王右軍。許玄度輩。剎竿巍然。至今無恙者。則本其人之願力堅彊。故不爲有力者負而趨耳。泰興靈云禪院者距城西六里。綠野平疇。市聲不到。橋流水止。塵壤靡侵。足稱阿蘭若法菩提場矣。初名圓通庵。由戴氏思敏孝廉君始君於萬曆丁酉歲。捨地三十畝。創宇延僧。爲焚修計。逮經申酉之變。則孝廉已卽世。子載甫又舉義沒於軍。當是時煢煢厥家。且爲風雨飄搖。奚僧廬佛屋之與有。乃其媳廣道人慨然。發丈夫之志。興繼述之思。更置田三十畝僧寮若干。楹就金山。惇請篛庵禪師駐錫其中。易以水月之顏。而叢社規模始駸駸有垂成之勢矣。嗣後則有千仞岡公。別峯秀公。辛舌某公相繼住持。鯨音不斷。法鼓常鳴。雲水來者眾漸多。居漸廓。制漸備。而道人矢志燻修。行彌劭。願彌堅。心彌大。復捨莊居一所爲中田之廬。又感天心年茂才與邑中樂善之家共捨田百餘畝。相與助揚激勸以成殊勝功徳。嘻。懋哉。皆可謂甚難希有者矣。計庵之始自前丁酉曁今甲辰。歷年六十有八載。額題凡三易住持。凡五易廣殿明樓。安僧可數百瑤田香界。食指可三千莖艸化爲寶坊。給孤過於祇樹。豈不創者難成者猶不易與於乎。托孤寄命。臨大節不可奪先賢且不謾爲許可特揭而歸諸君子之徒。矧道人僅孱孱一弱媳。乃能彊宗不與謀悍僕不得問直。繼人之志。述人之事。於家國搶攘之秋。使生而須眉當六尺有托。百里有寄。肯自謀身而爲方命負孤之事哉。非願力堅彊。大節靡回。曷以臻此。今道人復不遠千里走使鹽官。問記於予者。得無將來闡提之啖啄可虞。思借言以垂永久。與夫善人君子。尼宣有莫見之悲。當吾世得見慷慨磊烈如道人者是亦君子徒矣。聞其風有不興廉起懦。仍鄙薄以居懷。且不可立天地號爲人。況覬覦三寶。生破滅心。其若韋天之寶杵何。勉矣道人。願力堅彊。卽韋天寶杵當有默而呵殿之者。謹合掌贊美。以爲之記。

重修石霜慈明圓祖塔記

吾宗自達摩西來。六傳至曹溪。則得道者如林。八傳至馬祖。則普天遭蹋殺。十一傳而至臨濟。則陰垂大樹。徧界淸涼。自此英靈蝟出。本支百世。弈葉芳聯。此玉音所謂慧雨普施於一切。宗風常勝於五燈。緣衍法之獨隆。斯傳衣之最眾。大哉王言。可爲吾宗定衡矣。慈明圓祖者。望臨濟七世。是爲汾陽嫡子。捩轉黃龍之鼻。故肆譏訶。摧殲諲老之鋒。平空脫賺。劍橫室內。則戈戟叢生。榜揭僧堂。則波濤沸起。每每一時法喜。的的從上爪牙。百丈得大機。黃檗得大用。師其據虎頭。收虎尾。電捲而天旋者與。前後四坐道場。眞歸興化。塔建石霜。歷宋元明以迄今上。六百載鳳毛麟角。繼繼承承。復二十有七葉。揆諸二五參之千七百則。慧雨宗風。未有如師之光明盛大者也。第石霜交荊吳僻壤。年深人遠。興廢不常。歲在丙戌。爾瞻尊公始循四眾之請住持斯山。於時香臺寶所。亦越榛莽。況靈塔之毀於侵伐而往迹莫稽者乎。故星霜歷重六。幾經鋤搜钁討。乃得於寺西之原。由是罄竭衣貲。鳩良工。礱佳石。又二年而舊觀始復。則公智亦盡。能亦索。心亦苦矣。是故叢林頌公徳者不曰兄弟重添十字。則曰同心更著一儀。山僧直謂髑髏眼裏春風再動。應知從前五葉之華徧界吹開。則公之福我宗圖不綦大乎。𨿽然無影樹下黃金充國。徒向南北潭湘根尋源問。何如正法眼藏。滅卻瞎驢之爲愈哉。旣從地倒。還從地起。三聖瞎驢。捨公奚問哉。公爲誰。祖磬山禰綠蘿望圓祖蓋二十六世孫云。

重修笑巖祖塔記

靈山正法眼藏首付摩訶迦葉。六十五傳以至我祖笑巖寶禪師。寶出幻有傳祖。再世而分爲二派。一曰天童悟。一曰磬山修。天童出大潙學。三峯藏。東塔明。徑山容。金粟乘。寶華忍。龍池微。雪竇云。鶴林門。庉村賢。通玄奇。與忞忝繼席天童爲一十二人。磬山出陽山授。竹林豫。報恩琇。山茨際。南澗問。又五人。故今寰海宗工。凡弘濟上者皆師後裔。師唱滅萬曆辛巳。葬燕城小西門外。汝芳羅大參實銘其塔矣。李闖犯闕國變。塔幾毀。賴漢萍傑公保持之。厥後溪森慧樞地增土垣。而塔免芻牧之虞。今順治十七年。玄水杲與憨璞聰共捐貲。重廓地若干畝。礱石爲墻。中辟三門。內修房舍。可寢可興。規制遂爲大備。聰容孫杲微孫森與地琇之子而傑則久參天童。稱角立者也。皇淸啟運。今上問道崆峒。徵車四出。一時報恩琇憨璞聰首膺大覺明覺師號。溪森慧樞地畱供禦園。玄水杲亦屢蒙顧問。說法禁庭。不數世且名聞京國。道契宸衷焉。抑知昔在中葉。宗圖九鼎。系吾祖一縷之身乎。夫世運法運。均有盛衰。當其盛時能憂虞而密挽之。可使不衰。當其衰時能堅志而力持之。可俾復盛。今滋盛矣。吾恐其衰也。是在後之密挽而堅持者。

平江靈鷲寺十方僧田記

小釋迦之識。臨濟曰。一人指南令行吳越。而應之者蓋風穴也。然自風穴後今七百載而天下之憧憧求法者咸於吳越乎。是來豈大仰之讖有以肇之與。在明中葉。祖道式微。光喜朝湛。然澄師與先師悟和尙始號令吳越間。遂風聲稍稍起。自先師移主天童。則學者奔走迨如水赴壑。眾幾三萬。指多有來自三韓交廣外者。槪稱說平江之靈鷲主者。接待有方情。至順治丙戌。予亦謝事天童矣。又五遷至吳興之道場山而守靜。祥公乃來言於予曰。姑胥城東北隅有靈鷲寺者。應院也。崇禎十三年檀越某寺眾某延祥居之。卽大殿及僧房五六間爲十方院會。雲水麇至。則合謀聚貲。復今禪堂客捨諸寮。尢苦饘粥有不繼時。則又因惟一潤師之唱募。置僧田若干畝。今願𨿽未充。事頗有緒。乞師爲祥記之。歸且劖之石。更以施者之名載之碑陰。庶有力者不得負而趨焉。予爲正告之曰。僧奚以田哉。僧也者澹然無所營於世。泊然無所介於中。衣以雜碎焉而鮮華非所衣矣。食以分衛焉而煙爨非所食矣。居止以樹下冢間焉而棟宇榱桷非所居止矣。蓋彼方視四大爲毒蛇。五蘊爲怨賊。六入爲空聚。故其於三界也則火宅之。於身世也則夢幻之。於形骸也則土木之。時或尋求師友而決擇身心也則茹冰飲檗靡所辭。立雪斷臂靡所吝。時或志證眞常而思息苦輪也則傷白鼠之推遷。念井藤之危脆。寢以之廢。餐以之忘。時或垂手入廛而悲心拯物也則開妙莊嚴路。閉三惡道門。天堂地獄而皆往。虎穴魔宮而必赴。是以僧之爲道尊。僧之爲徳備。而天人龍鬼阿須倫之族於僧有禮敬供養者。莫不祐臻此日。世度他生。一如大象藏龍鬥之香。設若燒時。則興大光云。降香水雨。身衣宮殿。其有觸者悉皆金色。此僧所以爲世植福之田而世無與僧爲田者。顧僧何以有田哉。有之自興崇三寶之佛心。天子菩薩宰官與廣行檀度之長者居士耳。其始也代分衛一精修。其終也啟晏安資攘奪。俾僧與俗卒陷泥犁之苦者實田爲之厲階也。田曷以記爲。祥公曰。大哉言乎。自今僧俗聞之。將必有以大警矣。是則天下精藍之有僧田者。得斯言而與有永賴焉。詎曰祥之不朽也哉。予遂無辭以拒公。因筆以爲之記。

吳興竹溪禪智寺長生田記

吳興爲東南水鄕之國。居民富而樂施。故僧廬佛屋與民居錯置井閭間。殆猶星分棋布然者。然而密邇市裏恆爲富室豪家並吞者半。而富室豪家又以破滅三寶之故。卒破滅其家族者亦半。獨郡治之南四十里爲竹溪鄕。中有寺曰禪智者。自唐至今幾千百年。𨿽式廓虧矣。而殿堂樓閣尙兀然於菇蒲墟裏之中。豈天龍呵護之力與。抑竹溪多仁人君子逾於他裏與。寺無恆產。順治丙戌秋懶牧泓上人領寺事始節衣縮食。合諸檀施之半置田若干畝。用贍十方往來。且取其生生不息之義。故以長生名之而問記於予。然後歸劖之碣以示後之住此者。俾無失墜亦杜塞夫若並之。原其爲十方計長遠也悉矣。𨿽然予聞諸佛說末法比丘行十六惡律儀則我法將滅。十六惡律儀者所謂經營產業。畜養牛羊之類是也。猶慮我儕比丘著於四大。復有日中一食。樹下一宿之誡。凡以爲此諄諄教敕者。誠欲吾輩除貪去著。遺身忘世。務使生滅滅已而後寂滅乃始現前耳。今上人口實是營。皆生滅之法。大非釋尊寂滅現前之道。柰何上人則曰。佛以法住。法以僧住。僧以食住。無食是無僧也。無僧則無佛法。無佛法則人天眼滅。眼滅人天則從冥入冥。未有不墮於險惡大坑者也。是故經言。閻浮提中若無三寶住於世間。一切眾生求輕地獄且不可得。況復人天師取其中者正者以弘教法。我儕小人師其纖者末者以福人天。不亦可乎。予由是益大上人之言。謹序次以爲之記。

九奇遊記

往予二十三年前始擔簦造匡廬。聞有癖山水。愛九奇松石譎怪。狂叫其下三月。鄰人不能忍。相與諍而哄不已者。予時心薄之。以爲比丘云鶴者流奚以樊若籠哉。越二年。予散步開先松陰。邂逅一臞。山衣澤舄。從西嶺來。蹁躚過予。屬天空云淨。矯首望諸嶠。昺然金闕前開。予時不覺劃然長嘯。而山臞徑前揖予刺刺詫九奇拉予遊至再。因共小立。問從來。始晃然耳。昔名而識所謂愛九奇匡公者。後予因事登山。爲一過九奇。公時遘予若平生歡。汲澗瀹茗。三四甌卽導予緣磴循崖造絕。指石若戶若臺。峯若扇。松而蜿蜒若虯。輪菌若蓋若蒲茵者。惇杖而四顧。徜徉徳甚。予時爲一破顏。非所嗜也。自此十餘年。予多方外。旣無從至九奇。考石問水。況又初不經心。故今匡公日夜所摩挲玩索。遊目所一見咨嗟。以爲冠世絕境者。予皆瞥然陳迹矣。但記山島竦峙。上干靑雲。下屬江河。有如匹練抴而東趨者。大禹疏鑿之江也。復有如天城寶堞。屹立空際而湛然安住者。髙廟龍興所敕建之塔。若寺亭。若碣也。過此而往則靑冥寥歷。委蛇蹙縮。若起若伏。若滅若沒。皆渺彌不可測識。況記之哉。辛巳仲夏予自錢唐歸隱匡廬。山居無事。因爲汗漫之遊。於是復過九奇。則谷之涉而入者愈深。徑之由而造者愈窈窕。石之怪而刻削者愈崢嶸。壁之蘿封而蘚食者愈斑剝。木之春而葩秋而實者愈芳烈而旖旎。居而洞房巖突。坐而淨館明軒。莫不視前有加焉。是日也節序溫和。從者皆能詩。予遂因匡公大發其天藏而博觀之。凡計一壑之中左右陟降無慮十數回。薄然而東之西繞脈理井然。登者不再登。臨者不再臨。惟覺岑巖參差。頃刻異狀。而藤林磴道又皆淨瑩可鑑。故益奇也。俄沙彌報茶熟。遂還憩舀云軒。則楚水吳山錯如繡競。交舞夌亂。推排入座。予方怪其唐突。亭杯欲問。適有片雲冉冉從水口來。斜揮倒抹。瞚息彌漫。予旣欲問忘言。遂失江山所在。乃笑謂匡公曰。君之九奇何如哉。公擬置答。予卽呼杖揖別。

涉園月室記

舟過峴山之西約二里許爲夾山漾。漾中天水相摩如鏡。環漾皆山。山光歷亂。山影參差。舟行五六里皆漾。至老樹塢始漾窮而溪盡焉。於是舍舟而塗。塗行三二里。陵回阜曲。山益巃嵷。翠潑松篁。眉端欲滴。隱隱有亭榭樓臺見於林薄者。蓋潘氏天行子之園。俗所謂桃華塢也塢踞鹿山之前。簫篁嶺之右。疊嶂圍空。層巒繞碧。無幽溪而有淸流激湍。映帶左右。無怪石而有虎踞師蹲之培塿。學學而堯堯。無千戶侯富饒之資而有千樹桃千竿竹含風而引露。是皆造物者與天行子互相裁成而補苴其不足者也。故來遊者莫不嘆其奇勝。樂而忘歸。天行子曰。未也。乃開關延客。揖客而坐於昏幽之宇。窅窅冥冥。客將反走。天行子曰。姑待之少焉。微明生於匕。寶室白焉。寥寥如東方之欲曙。旣而漸明漸曙。皎如淸秋之月。出於云衢之上。華支弄景四壁。垂陰悉而數之。山川艸樹。云物化變。寫彷無方。客且以爲神遊蓬壺之境。身入輞川之圖。似眞似幻。則又莫不嗟訝天行子月室之有巧術也。山翁老人乃爲之解曰。非巧也。由子之精神與室之孔竅塞至而通。郁極而暢者也。子不聞乎。其次致曲。曲能有誠。誠則形。形則著。著則明矣。今坐子明軒之下。淨牖之前。天光非不下屬也。萬象非不森羅也。然而形弗著。著弗明。何也。光散而不收。神颺而不斂耳。然則妙道也者豈曰萬象森羅之昭著云乎哉。心靈也者又豈曰天光下屬之分明云乎哉。乃喪時費日。入作無從。又何也。則不憤不悱之故也。於乎由天行子月室而通之天下之妙道其庶幾乎。

五蓮紀勝

書稱海岱惟靑州。然差足以當之者東武也。東武之山如障日馬耳。九仙五蓮皆層巒疊嶂。聳翠拖藍。有從來人迹未至者。而九仙爲勝。五蓮𨿽源溯九仙。九仙猶含章在醅。五蓮則發泄盡矣。故五蓮爲尢勝。從東武來遊者。路自楡林溪口至寺約十里。而近初稍平。至一里則緣幽澗入深林。林木旣蓊蔚。益以蘿纏蔦結。愈郁密。當春芳載吐則奇葩異卉莫可名識。惟辧杜鵑如血。紅映遊人而已。澗石大小磊磊然。有如幾可坐者。如榻可眠者。如室可興居者。如屏若障而可題可跋者。有寬平如掌。足容數十人者。又有碣立如老僧。三五輩下而來迎者。行五六里。越十八盤。始明廓。復折而之北。則一峯卓立。百許丈。上淩霄漢。下有老屋數間。隱隱依巖根則古之云堂寺也。陟磴升髙。數百武而後光明寺乃見焉。到門卻立。則羣峯峭峙。眾壑攢流。左聳望海。右擎天柱。間以燈臺玉燭羅列森秀。踞中缽盂一峯。尢彷若日出連山。月圓當戶者。寺後爲大悲巖。巖之髙丈不盈百。登巓而俯瞰其背則獨拔千尋。無著攀攬處。下爲大小馬椿峯。爲師子窠。爲磨劍石。爲硯池。石面東爲蓮華峯。爲龜峯。爲石樓。石船。石門。石塹。石之磊傀而崢嶸者。殆如林斯立矣。由大悲巖東岡而上。登望海樓峯。則汪洋巨浸。一抹浮靑。諦視瑯玡。靈山諸臺島。直如鳧﹝工幾﹞／鳥﹞鸂鷘。浩蕩波間。彼萬斛艨艟之蠕蠕欲動者又不足言之也。由大悲巖西距天柱峯之北垂可一箭道。寺僧斫石爲垣。髙二三丈。延斜十餘丈。上有亭臺閣道。極其壯麗。旁開一門。從門納階。由階下塹。復西折而南。乃天柱可登然。非側身猿臂。互相汲引莫能造也。旣造其巓矣。則復極平曠。千人可坐。甲申之變。賊入東武。哨兵至山。鄕民與寺僧咸竄是中。相守彌日。環視無由上。竟去。內有石小池。圓如鏡面。湛爾一泓。荇藻絲絲浮動。覺有魚行其間者。因憶往遊八閩。道出江郎石下。人言曾有錦鱗數尺從巓飛墮。驗玆益信。西下天柱。復登望月樓峯。則僅隔九仙一岸。彼蒼此倩。爭出靈奇。競相結秀。下有仙人碑。又下有千層塔。皆岧峣數十丈。極其穹崇髙出焉。從望月樓南行一二里至前岡。則延連一岫。兆分其五。仰視則靑天一綫。俯窺則下臨無地。自此至東綿亙數里。一如大悲巖背千尋蘿壁。萬木琳瑯。時有鷹隼翔鳴。巖半諸餘猿鳥之屬窅然絕迹矣。山本舊名五垛。神宗顯皇帝敕攺今名。賜今寺額爲奉安。禦藏之所也。

天井灣遊記

諸城日照之間有山曰九仙者。周方百里而廣潮河出焉。河源發自天井灣。天井龍淵也。歲旱官民恆禱雨於此。禱則輒應。古老相傳。有投物是中者。往往獲諸海堧。及鐵溝河內。皆相去百有餘裏。則已通潮汐矣。乙未予度夏五蓮。同山中人往遊焉。五六里外卽深溝斷岸。蹩躠難前。復迷道翳林莽中。乃攀蘿捫葛上一髙山。循岡造極。則潭反在下。巖更蔽虧其半。殊寓目無從。還步髙岡南下。深澗跣足。順流而西。冷風吹面。艸木皆腥。轉一巨灣則兩巖夾連如巷。計九仙山脊之水無慮數十隴咸匯於此。時方盛夏。亢旱尢尙滔滔汩汩。當雷雨崩騰之候。又不知其湓湧何如也。巷窮瀑落。去潭仍百尺。蹲巖俯視。正環顧無策。忽聞嘯聲傳響。從者已有徑造其庭者矣。則人人勇往爭先。亟趨故道。從岡北下。如前逆流而西。僅及外潭。三方皆峭壁。下深無際。惟南岸稍能容足。相與側身扶壁。行百餘步。始達中潭。則巖愈逼。潭益邃。視前如巷者益狹然。深僅及肩。乃厲涉而過。復從石澑中匍匐升髙。而後天井灣者始造焉。四壁淩空。髙巖切漢。飛流濺落。天半散作微雨霏霏。撲濕晴嵐。潭周可畝許。瑩若古鏡新磨。𨿽片葉纖埃靡畱此中者。蓋深固莫測而寒光澹日。瀣气陰森。令人立不能久。予行廬嶽天臺。閩之黃檗。觀潭眾矣。其以是爲最乎神龍式宅厥有由哉。

布水臺集卷第十一嘉興大藏經布水臺集

布水臺集卷第十二

住明州天童寺匡廬黃巖沙門道忞著

傳

龍池禹門幻有傳和尙傳

師名正傳。號幻有。生應天溧陽呂氏。幼丰碩。穎異不羈。丱歲體忽尪弱。自以爲壽不得長。因感香山小說思出家焉。年二十二依荊溪沙門樂庵剃落。尋詣六庭法師習講。學木叉戒法。俄捨去叩庵。庵爲開導。師感奮自誓。一夕聞燈華爆有省。白庵。庵可之。庵沒。師心喪三年。然後治任。抵神京。初謁笑巖寶公。公髙峯十世孫。海舟慈其又大父也。契悟廣大。楚黃無念禪師遊方時擬叩公。流輩咸爲不可。蓋禪門方死繩墨。公乃逸格。提將來者無所緣泊。故畏忌之。公見師至。便問。上座何來。師云。南方。公曰。來此擬需何事。師云。乞印證心地工夫。公曰。認得心地便休。何更有工夫印證邪。師云。不得不舉似過。公曰。參堂去。師珍重。晚入室。方具述所以。公驀趯出一隻鞋曰。向這里道一句著。師芒然。中夜旁皇。公晨起。見師猶立檐楹間。驀喚師。師回顧。公翹足作修羅障日月勢。師遂有省而機不發。一日有僧辭公。公問何往。僧云。禮徧融師去。公曰。曾與伊會過麼。僧云。若論會則徧界無避處。公睥睨曰。汝在廬山會過矣。僧畣無。公笑而不語。師頓見公用處。久之辭去。公署正宗付焉。且以一笠戴師曰。以此覆之。無露圭角。師受旨。徑往五臺棲息祕魔巖景。不出山者一十三載。會太常鶴徵唐公問道臺山。見師如夙契。懇師南還。師以庵未塔聽之至荊溪。公則以龍池延師焉。龍池故一源禪師道場也。嘉隆以來。先徳物故。東南法社例如灰冷。師至愴然。念百丈大智之風有徒數輩。一如萬指臨之。於是擔簦負笈之人聞其風而有在於是者咸集焉。槌拂之下多穎脫而去者。而天童悟報恩修稱寂閒二大士矣。住六年謝事。復遊燕都。居普照寺。時縉紳輩畱神空宗。日夕從師質證。嘗一日舉扇展示諸大夫曰。當時孔子還知有者个麼。皆曰不知。師曰。以我爲隱乎。吾無隱乎爾聻。眾躍然。其揭示多此類法。師月川與師同參寶公。左袒淸涼。以非肇公物不遷論當世莫能抗其說。師乃反覆剖析。累萬言。或者竊議以爲曷不自疆理乃逾畔而耕邪。師曰。吾誠不與比憂然。後世將遂謂法門無人耳。川卒毀版以謝居。無何有爲妖書詆上者。詔捕弗獲。當事者借口桑門。時紫柏可公逮系矣。一時名徳引去馳師。師笑曰。學道期了生死。生死了顧反畏禍邪。髙臥如故。事寢乃赴唐公再住龍池之命。師前後京師二十餘年。當是時。兩宮奉我田服之徒方藉以有爲。師獨無所事。生平如饑如渴。一以道爲己任。故終師之世。升堂入室無虛日。好以門前冷落車馬稀。老大嫁作商人婦話問士大夫。般若無知。靡所不知話問學者。鮮有契其機者。嘗謂眾曰。今時人多有說得盡是者。恰像个膾子手。何也。任他佛頭來。魔頭來。獅子頭來。象頭來。牛頭馬頭。人頭狗頭。羊魚鵝鴨頭到汝案上。一一盡汝破除。打發一邊去。只恐把个死貓兒頭來。便不能破除得。打發不開去。於此打發得開去。才是好膾子手。時有僧進云。將死貓兒頭來著。師笑曰。果然不識。師風度簡夷而神觀凝肅。嘗燕坐中堂。如在定者累日。𨿽左右近侍有事不敢輒啟。至其規誨提將則慈意藹然。有所訓敕時或質以經論。援以百氏之言。如日蒞天臨。有目者咸睹至其機用妙密。迥出情謂之表。則壑澤夜移昧者不覺。師於神宗萬曆四十二年甲寅示寂。先一日有僧自臺山來。師欣然與劇譚山中宿昔。抵暮索浴。浴出而示微疾。眾環擁。知師猒世。因請遺訓。師舉所著帽者三。眾無對。師乃拍膝奄然而化。蓋三月十二日子夜也。師生世宗嘉靖己酉。世壽六十有六。坐四十四夏。門弟子依法闍維收靈骨建塔本山之右。

天寧幻也慧禪師傳

師名佛慧。字幻也。別號懶石。會稽人。南宋史相之後也。母戴氏夢天臺僧抵捨。孕師。及娠。鄰人共驚異相。見紅光蓋室如火。六歲入童子學。授經知大意。十四慕空宗。走天臺。見松谷法師於華頂之勝峯寺。求度不允。乃泛海求潮音僧度。復不允。因之發憤葬身魚腹中。且死得救免。舟人湣之。爲剪。詣谷始納爲僧。命今名。畱習臺教五載。一日晨課中間豁然。不覺心吻俱開。告谷。谷奮挺逐之。不得住。聞嘉禾有濟法舟者。走見之。會濟方屬纊。於是一缽煙村。孤筇天外。南詢北訪。徧見大有道者。而卒機契圓通爲笑巖入室之子。出住天寧之優曇苑。疾當世學者走聲便軟暖一澄之。以枯澹數十年。門無宿客。嘗示眾曰。一翻相見一翻新。好看缽盂添柄。幾處行來幾處險。猶奇艇內藏輪海。不顧山頭月白。一任浮沈空無柰。雨腳風淸。大家和會。參方衲子。講席髙流。居士宰官。天仙魔梵。有情無情。生一干坤。死一干坤。聖一法界。凡一法界。何曾謾得諸人。若也謾得諸人。那討說个是非好惡。賢善才能。尊卑異類。焯然些子。謾不得。欠不得。你道是什麼境界。會麼。滿目塵埃千聖眼。半身落魄五宗心。晚移多寶庵。足不越閫者復十餘載。老且耄矣。忽思天臺舊隱。卽日抴杖還南。嘉禾緇素遮止天寧。俄示微疾。簡歷示小。師曰。後二日可。小師涕泣固畱。師笑諾。爲更畱三日。仍涕泣固畱。不可。俗弟子聞之。趣置龕室。師以是日午跏趺榻上而工適報竣。遂趨寂焉。僧臘七十八。世壽九十一。師生嘉靖丁酉。方其化揚神廟時。重譯來琛。山饒海富。加以國家尊崇象教。一時禪林講肆。蔚然云蒸。都下逮衲衣空閒之輩鮮不藉賴中貴人以自贍。師獨斥去弗受也。闃然一室。嗒然一我。往往絕粒則闔關危坐。有饋之者粟逾斗。錢盈環以上。亦斥去弗受也。時聞嘯聲如老鶻。吟聲若淸泉而已。然不動眞際。萬行常興。凡齋施茶藥利益事皆爲之。萬曆間奉詔爲慈聖皇太后飯僧。千朝事竣。闔關如故。故王公豪執希得見其面。卽非所欲方寸之閂澀不可通。卽通而暱極淸光。方若露立霜月中。亦芒寒足。桌士大夫從之遊者。惟曹駕部安祖。陳司業雪灘最久。侍者一能明執侍終身而已。明嘗有句見懶石卮言中云。春水仰看人面綠。名華低喚鳥聲紅。則明蓋長於聲律者。師語音如鐘。足有輪紋龜畫。番番黃髮。齒落更生。皆其異相之著者。至若五臺睹文殊眞境。司爨感天臺聖僧。事涉怪誕。玆不具述云。

聖壽印幹法師傳

印幹法師者廣陵人也。法名海印。俗姓韓。父早喪。母孫氏守志拊師。見師黠慧異諸兒。乃弛慈母之愛。更張嚴父之威。過庭必訓。訓師嚴且倍常。仍命師遠學金沙。蓋日以亢宗望師矣。然師志在出塵。殊無經世意。母微知之。適師歸裏就試。促師畢姻。師畏罥塵网。因哀乞鄰東之老僧體庵能公者方便爲剃落。於是得墮三寶數。一日公謂師曰。千歲之椿必生廣莫之野。淩霄之鶴詎棲枳棘之林。師默識公意。卽日禮辭去。徧遊講肆。凡性相二宗碩大之家。若巢松。若一雨。若昧法師輩。光昭吳會間者。莫不造請微言。諸師降以大龍之雨。師一當以巨壑之投。升堂入室。無所關隘。而京口悟心融公尢爲駿賞。因挽師分座講說。長河旣決。千里沛然。英聲遂籍籍起東南。東南學士日望師開法受徒。得挾策一聆玄義爲快。然師自念長水從瑯玡開法。太原孚因禪衲悟明。徳山宣鑑躬擔靑龍疏鈔出蜀。擬埽南方魔子而卒自焚於紙燈吹滅之後。宗門豈無長哉。我未達耳。若夫數他矜寶。說彼嘩音。直先聖所訶者。崇禎己巳春。博山來禪師赴天界之請。入畱都。師蹶然起僅造籌室而山還江右。師悵恨久之。會友人山茨者從磬山來。稱修和尙宗眼圓活。能鍼灼耆艾。師慨然與之偕往。修一見深相器重。卽以本來面目話詰師。師如癡如醉。若不知人者十有九日而省。入室呈偈。修示以本色鉗錘。師迎刃卽解。如轉圓石於峻阪之巓。修曰。未也。豪犛有差。天地縣隔。師聲喏而退。叢林故事臘八升座。師出問。釋迦老子道。奇哉。一切眾生皆有如來智慧徳相。但以妄想執著而不證得。如何是妄想。修曰。成佛作祖。如何是智慧。修曰。入死出生。恁麼則無明實性卽佛性。幻化空身卽法身。又云。不證得。不證得个甚麼。修便打。師拜起而曰。若非今日親承指示。幾乎話作兩橛。修曰。一面底道將來。師云。道得也是臘月蓮華。修益器重之。旣而聞天童法化之盛。復走見密老人。於太白山中親炙逾年。會修遷湖州報恩。復往省覲。俄而修寂。卽欲抗迹西山。髙蹈方外。而山茨禪師初住東明簡。師曰。東明旵祖道場也。老屋敗椽𨿽聊蔽風雨。柰塔山未復。祖塋尙薶。寒煙衰艸中孤掌難鳴。兄豈靳只手哉。師毅然走嘉湖杭。白三郡之護法及當事者卒韙師之議。而東明繇此復業。然師不自謂徳。復去山後之數捨縛屋而居。師爲人外瘁中剛。寡緣飾與。物無違諍而義在必往。不吝情去畱。而師友恆切居東明時未三祀。長興男子復構室烏瞻深處延師。師欣然樂就。將爲終身不出計矣。歸京口省融公。公復以老病畱。遂力卻烏瞻而棲城南之八公洞焉。方是時。師去講座幾十年。𨿽同學相過從難師經論重宣。然嗛嗛之志未猒也。會廣陵蔣氏元長。董氏問曦二孝廉迎師入城供養。且叩楞嚴妙旨。因而四眾聞之遂延講興嚴。及散席歸京口。公果猒世。遺言命師繼席聖壽。非所好也而義不可辭。起敝支傾。甫一年而病作。就醫東隱。問疾者往來如織。師恆接譚不倦。有寧生楚儒者以事遊吳門。來謁別。師曰。子去幾時歸。吾不能待子矣。把臂送之。低回不已。越數日忽索浴更衣。命移龕入室。據坐跏趺。令人扶其首。久之熟視左右。舉手曰。吾行矣。主人暹法師戲謂師曰。今日天雨。縱去不遠。師曰。吾有艸鞋在。主人曰。艸鞋斷時如何。師遂閟目不語。俄撼之。已逝矣。停龕數日。顏面不攺如生。京口緇俗聞之。遂各備華幡。奉迎龕室。歸葬全身於八公洞之左。師生萬曆乙未。入滅於崇禎癸未五月之七日。蓋世壽四十有九。僧臘則三十又一焉。

曇常集三禪人傳

曇禪者字曇生。黃州蘄春人。出家廬山開先寺。視予爲猶父行。幼從予遊方。動止有法。奉予歷百城春秋十餘祀。𨿽荒村野寺。風雨晦冥之候。未嘗見其有惰容。尢刳心己事。於三不是語發明。從此信入。先師悟和尙蓋器重之。繼予歸隱匡廬。爲予分衛千里。還執爨負舂如故。迨先師沒。予奔赴天童。乃畱黃巖。始分岐不克從焉。旣而喪亂。洊臻山寺罄遭焚掠。殆居不遑夙夜矣。而旋營旋葺。初無介意。以違予久。將省予廣潤。夏止邗之東隱庵。一日無疾。忽索浴更衣。安詳敷座跏趺。然後從容以趨寂之。故告其徒。徒驚愕悲戀。跪乞遺言。曰。你自去廣潤禮覲和尙。吾行忙。不及見也。言訖而終。

常禪者字法藏。長沙益陽劉氏子。幼出家。志參湖海。以母老無依托乃負之遊方。復以利養同僧。爲母罪所至。割食食母。日食殘滓棄沈而已。母死則荷骨以往。於先師無恙時趨叩天童。久而知歸。逮予繼席天童。卽居請客侍者寮。復典客靈峯廣潤。故從予亦最久。爲人質直好義。觸事穎發。於友恆面折其非。於師亦橫機無所讓。至於荷法事眾則身命以之。後遊龍池。爲龍池綱維一眾。一眾服其公。俄疾作。預知時至。命侍人安排果燭。鋪設香幾。於是索筆書偈。揖別堂頭。竟爾坐脫。

集頭陀字聖阜。會稽郭子式也。自爲儒生。以徳言重於越。於越之子弟從之。師其孝友。則雍穆於家。師其文章則輝煌於國。故通國之人莫不欲屍祝子式。社稷子式。而子式固深渺自藏也。魯藩監國日立以崇官起之。爲一陛見卽告歸。用團練法保持裏。閈日有遊騎騷繹。則自破產爲之供億。不俾一卒入下戶之門。舉平原平水若邪溪濱。凡賴子式以全者千有餘家。淸兵渡江。遂從予雲門落爲僧。自玆闔戶山庵。繭足不履市城矣。己丑冬予領越州大能仁寺。不得已一踐都門。歸而得疾。疾且革。召諸親友從容話別。作偈辭世。復取自肖象題之。乃泊然長逝。

贊曰。善夫。圭峯有言曰。作有義事是惺悟心。作無義事是散亂心。散亂隨情轉。臨終被業牽。惺悟不繇情。臨終能轉業。彼姝三士所謂轉業是邪。非邪。夫紛紛荷橐走叢林。其誰不曰我爲生死哉。而臨行灑然。寥寥無有。何也。由信之不深。行之不篤故耳。況復狼心蠆尾。所作殆有甚於屠沽負販者。予故於三人獨表而出之嘉往。所以勸來。豈曰臨川嘆逝而悲從我者之皆不及門與。

四明孝直錢先生傳

先生名敬忠。字孝直。上世以官爲姓。蓋陸終之後也。中葉祖從父官寧國。爲宛人。又九世遷鄞。代有異材。故江東之錢氏日顯。髙祖奐參政廣西。以單騎平藍賊。功升布政使。曾祖瓚亦任廣西副使。時人比大小鄭云。父颺虞公名若﹝賡﹣﹝雪﹣雨﹞﹢臼﹞中。隆慶朝進士。授儀曹。性戇。與時左出爲臨江太守。以亟白故禦史劉臺冤忤權貴。由是誣公酷禁。殺多人。疏動神廟。致坐福堂者四十年。先生適生浹歲。從父獄中受書。慧異具至性。日嗚咽吁欷。不出父不自有生。遂矢志力學版牀銳減。於時臨江拘禁日長。母田憂悴成癆瘵。歸侍則心掛吳天。趨省則腸回浙水。𨿽以父命受室。歲時伏臘。重自悲傷。未嘗與家人一接醴爲歡也。先生慮患旣深摻。心益危。思致益。登峯造極而文章憎命。達凡五入浙闈不第。益自感憤。卒連登四十七年春榜。占麟經第一魁。多士方圖奏請。忍不待時。或勸先生宜萬全出父。柰何嬰鱗蹈禍淵。不得已置廷策不對。復泣血長安道上。三年至喜宗攺歷。伏闕且請死。頌父冤矣。會當事者多疑沮。不覺憤懣之極。歐血盈斗。竟自囚服。待罪金馬門乃得旨。原釋奉父生還計。先生自少至壯。涕泣告哀。風雨奔命三十年。無寸晷少弛救父之心。故自臨江脫獄之後則如丹成黃冠。道證髙僧。前後際斷。人間世無復余想矣。所以角巾野服。放意湖山。恆與名緇宿衲相游泳。兼通法乘。諸書多所撰述。能安徹骨之貧。不熱亙天之焰。當涿州秉衡日。由攀附躋顯要者不可悉數。先生爲門賢首出。顧自浪迹東瀛。超然物外。其髙潔爲何如哉。崇禎初召爲刑部郎。以母病告養。歸授生徒獲館糈以奉甘旨者。又十年母卒。服闋復起爲郎。益淸貞。自樹黨人。惡其異己。出爲寧國太守。鋤彊植弱。立法賑饑。存活者數萬。終以道不諧時。免官去任。旅食金陵。甲申之變。撫臣馬士英迎立福王於南畿以定策。居臺鼎導。主色荒不問經國大猷。先生患之。乃極陳討賊復仇之義。勸上親徵。冀乾綱獨奮。有以振厲朝野。其明目張膽皆諸葛武侯出師表所未經籌策者。書三上不省。先生知必敗。卽日出疆。依長公光繡隱於海隅。復援麟經私定甲申罪臣四等之案。其維持世教人心皆此類。尋以國事日非。憂憤成疾。明年新都覆疾。遂革乃更號豈塵。自題其旌曰崇禎遺老。然後瞑目而逝。蓋慕元處士林外之爲人。亦以𨿽死不忘先帝云。

贊曰。余讀有明成祖文皇帝所編孝順錄。上溯黃虞。下終昭代。自天子至於庶人。凡散見於史傳者靡不搜采。僅獲二百七人。其間𨿽有處極人倫之變。皆可盡子職而爲之。豈若先生父嬰宸怒。同朝莫解。子欲出而之生。所謂天雨粟。馬生角也。故爲先生謀。與其自爲謀。亦安所施。夫回天之力庶幾得一第。或可萬一陳情耳。則先生之朝黃卷。暮靑燈也宜矣。獨是父幽母瘵。天各一方。東顧西瞻。愁腸萬結。苟非窮神極慮。竭智盡能。曷繇奮揚髙翮。哀鳴九天哉。夫陸終之後至颺虞公益蕃。今其子若孫鳳翥鸞翔。振振未艾。彼臨江之非酷吏天實監之矣。使公無先生終閟幽圄不出。是以聖君殺賢守。天下後世其謂神祖何然。則先生之移孝作忠。奚俟出身加民而後見之。於乎先生之曰忠曰孝。其斯以爲忠孝與。夷考二百七人中捨五十而慕之虞舜。誰與匹休哉。

廣陵三我先生傳

先生姓蔣。諱應參。號三我。邗之董子里人也。幼孤家貧。攻苦寡彊。親戚歲以館獲有秋食。孀母日甘毳以奉者數十年。當是時。先生自足握靑紫如券而救敗扶傷。蹀躞不能前。然先生弗卹也。晝夜摩厲諸生。故先生鑄人之風以是日聞而先生車馬亦頓矣。然先生方以得糈爲將母大慶逾弗卹也。迨喪母則又鼠思泣血。不蘄有生。故先生終弗卹。曰。噫。負吾也夫。然吾不人子負而天以吾子負。則吾眞負也。夫先生恭不泄邇。孝不忘遠。居恆時有祭。月有祀。𨿽賓燕不廢也。凡祭必齋必夙。明河在天則先生皇皇起視曰。旦矣。非采蘩風人交鬼神之道也。不敬柰何。然廢徹而光昭如故。轉己祠墓禮。俗歲一二展。先生則嘉辰令節皆往。𨿽豆無丰碩而烹葵燒芋。獻酬交醋。若藹然膝下者。夕末爲先人分歲。朝初復爲賀旦。皆生人禮也。故鄕農望而慫若愼爾。芻牧毋幹先生隴。恐先生傷胥邵也。春秋獻文廟。先生不與從。則陳詩書闕裏志於庭。炷香束帛。拜階除首。九頓歔欷。顧子孫曰。先師衣被我徳厚焉。可忘若欽念詩書訓邪。忝先師不可。先生丰頤後耳。美須髯。童子光外射而頎然。面目嚴冷。類刺削神人。自其勝冠。時燕居必冠。冠不釋元者近六十載。門弟子遇諸途。十步外必虛左俟端。拱惟謹閻。子含卿有軼才。駘蕩無所忌。居恆咄咄。掀髯風搖四座。殆隅先生則終日恂如不能言者。今上頒朔先生旄矣。然左書箴。右書銘。兢兢如也。故生平無過誤。聞人過誤輒同廢病。恐終不得活。諸生也大則讓。小則規。子孫則畢讓無巨細。孫某過中陳。見屣焉蹴之。偏先生讓曰。齒君路馬。何如蹴父履。讀詩書大家子不識禮。固當終朝不懌。當食猶嘆嗟。孫某懼。叩首自責無所容乃已。先生見子姓類師生。臨家人若臣。主自妻媳以下終身未嘗窺戶庭焉。一孫一子。子善舉於鄕。爲今孝廉君。孝廉於先生最爲式谷。然先生廉隅見矣。故先生終以徳王。子孝廉又以文雄。孝廉恆多爲縉紳。先生操觚家所誦說。先生則人人樂道。以爲三我先生眞古狷潔士哉。𨿽然先生淸刻矜己。諾猶古東楚風。若其動符禮法得不教焉。殆鄒魯彬彬君子未遑也。猶喜古皇先生教少欲知足。固一白衣杜多。白社有外務。則先生禦操不平慷慨然。固飲酒食肉。新學近事男多竊笑先生。然諸近事男聞經行道崇勝業皆自遜不若先生。然察之則不若先生遠甚。識者多謂先生用儒治身。用佛治心。則先生笑不言也。然先生疾革。猶命佛者擊磬誦修多羅。先生則傾耳聽。使聲瑯瑯不絕。然後右脇吉祥乃逝。則皆古皇先生教也。當彌畱時。子婦梁割肱雜糜以飲。先生幾起。卒以衰憊。殞此哲人。惜哉。

贊曰。史闕文。馬借人。二事皆末孔子稱之。何也。傷周道澆漓日甚也。往余客句章見秦縣王子式。姚州管生聖者。其人皆布衣。有王公之重。矯節砥行以生人之死。當世之人因之而寡過者蓋千十百家。先生亦然。無大位。整齊當世而危言危行。當世亦憚之。語曰。猛虎在山。藜藿不采。先生有焉之三人者皆人倫羽儀也。今一歲間相繼化去。余甚懼之。然於越多君子。廣陵多廣商大賈。故余亟采先生行事。論次爲傳。付孝廉君俾號於人曰。先生出矣。自古有死。先生蓋未之死也。悲夫。

義僕傳

吾家有老蒼頭。忘其族姓裏居。小名進寶。子。無更錫嘉名。遂名進寶子。幼鬻吾家。仕吾先王伯。伯父伯兄。伯兄之子。子之又子。五世矣。爲人質願。寡言笑。經旬未嘗見其啟齒。惟渠渠力作無休時。始吾王伯少有蒼頭。方學推襏。幾廢股。日糞其主之田以佐佑之。故吾先王伯捐賓客之日鼠壤有餘蔬。後歲大不穰。伯父早喪。伯兄又不事事。所糞之田日折而入於逋主之家。蒼頭則爲之佃。旣食其入。復收其贏餘。以供歲時。伏臘暇則理蔬圃。治水薪。凡伯兄之家待蒼頭舉火者。三世伯兄蕃嗣姓困於貨。不能爲蒼頭置室。遂終身亡偶。然不聞其有外遇與夫不足之色。以予少長。見蒼頭大都若此。近復聞其采藥山中。得奇藥。以之飲病者病輒愈。方且以仙眞品目之。予謂事出偶然。未可異。獨其生平奉主義至髙。有類古之良大臣者。今之大臣有能仿佛於吾蒼頭之一節。其肯以疆場之患。社稷之艱憂吾君哉。義士也夫。純臣也夫。

布水臺集卷第十二嘉興大藏經布水臺集

布水臺集卷第十三

住明州天童寺匡廬黃巖沙門道忞著

塔銘一

佛日石雨方禪師塔銘

鷲嶺別傳之道以不傳而傳。少林直指之宗以無受而受。冷灰爆豆。枯木糝華。師子兒吼時祖父母皆喪。此豈可以心思口議之與。然其間顯晦在人。興衰有數。盛之所以之衰也。周昭實濫幽厲之觴。微之所以適顯也。光武獨振炎劉之祚。國運且然。況法運而有不然者乎。是故大風止而大仰來。郢陽微而淮月照。濤翻禹浪。蓋由湧水滔天。桌轉慈舟。則自鑑湖一槳道未墜地。識大以賢。然則祖述曹洞憲章。雲門捨佛日禪師何適哉。予與禪師竊嘗共侍基隆。其嗣好木材以遠門柱。公之狀來謁銘。又以師同門愚庵盂翁與予交好。誼不敢辭。因得論次而擇其身證利生之大者爲序。序曰。師諱明方。字石雨。槜李武塘陳氏子。父文錦。母徐氏。以艱嗣息故。聞虎林法相寺長耳定光佛靈。應著遐邇。往禱焉。遂於萬曆癸巳正月之晦日生師。寶月懷吞。金環手握。所以靈根夙種。慧業生知。方就外塾。早已卓異諸童矣。年二十二偶遊雙塔。見寺僧行道威儀。有感昔緣。有在天誘其衷。遂辭親棄家室。還投法相寺。從西築宗公剃落。首丘之義不忘本也。故師歸。受業眾請說法。有曰。古定光。今法相。驀地相逢難度量。短十尺。長一丈。橫看成嶺側成峯。幾希惱殺丹靑匠。無底缽盂一个。斷鼻芒鞋一緉。海角天涯走一回。兩耳依然在肩上。云流天空。務開生面。益知師爲不可測人也。是歲甲寅秋。卽與老宿靜安者結社修淨業。一日擊木魚。髙聲誦佛號。忽擿椎曰。不惟西方東土亦可生。靜曰。且莫艸艸。南泉三不是話子作麼生。師芒無所置。畣日礙於中膺。爲之痛。次春雲門澄和尙說法嘉禾。敬往參請。告以所苦。澄從容開導。工夫自此綿密。坐立稠人廣眾闃爾之子。於徵有聞無聲矣。見儕輩往往商量公案弄齒頰。則嘆曰。禪若是我也會得。或曰。你試道看。師出眾作女人拜。儕輩愕然。迦陵在響遏羣音。眾由是憚之。後閱楞嚴。至我眞文殊。無是文殊。若有是者。則二文殊。不覺身心世界打成一片。然冷地拶著未免吐吞不下。復走見澄。澄示以本色鉗錘。仍命一人半人所在。直須親到冥。鴻志天外。一聞澄誨。刻意拼玆生。一缽千家。孤身萬里。去徑裝包走江西湖南。參憨山淸無異來二師於匡博之阜。往還叩擊。快說無生甚洽也。惟來以師造語未玄。勉教死下工夫。自能入作無別證。還走越納戒雲門。師自甲寅剃染至癸亥凡十載。於中登黃海。造衡廬。入天目。饑寒毗佛洞。風雨西方庵。灰心泯志如大死人。卻恨死了活不得。復下西峯過雲門。時澄鑪韝洪開。江湖畢集如市師。挾袱入堂。要韋天約矢不語。刻期七日徹證。沈舟破釜。示必死無還心。一日聞澄上堂曰。放下著。頓覺通身慶快。卽呈偈曰。平空一擲絕躊躇。轉眼風波徹太虛。會得竿頭舒捲意。放生原是釣來魚。澄痛加訶斥。麾之而出。適於經行次。聞僧舉大慧語禮侍者淨剝荔枝話。遽豁然軒渠一笑。首座搊住曰。道。道。師曰。恰值某甲持不語戒。座奇之。山門送亡僧。有問澄。亡僧遷化。向甚麼處去。身甚戰掉。澄曰。問話且置。把者戰掉底去了著。師曰。和尙何得以四威儀見人。澄擬答。師卻作戰掉勢。澄曰。賊。師曰。賊。賊。料虎頭。編虎尾。通身環手眼而虎卒莫肆其爪牙。解制入室。澄問。如何是一口道不盡底句。師曰。晨昏禮拜和尙也是尋常事。澄曰。趙州道無。意作麼生。師曰。和尙好下棋。某甲粗知。澄曰。他道有又作麼生。師矢口頌曰。家家有幅遮羞布。放下便能當雨露。獨怪當年老趙州。擲卻頭巾頂卻褲。珠之景隨谷之響。畣又何過焉。澄遂印以偈曰。分明識得趙州狗。拾得鼻孔失卻口。莫於萬仞峯頭立。且向叢林陸沈走。並授斷拂一枝。故師又自號斷拂子。聞楚黃無念有禪師手段辛辣。過諸方。諸方雅號絕學道人。往謁基隆。與徵論。大爲賞契。去隱黃安鷂子山。神光一道。萬境俱閒。恬然艸衣木食。蓋不知夏之日。冬之夜也。俄澄圓逝。奔赴雲門。復入天臺。活埋香柏白馬之臥堅矣。然大法屬肩承則已有排闥而入者。不得已起象田。應蘭芎。再應天華梅破香包月生海嶠。一時四遠趨風來至莫可遏。於是王大冢宰祁大中丞等復請主雲門顯聖寺。門庭日辟。道望愈隆。杭司李黃公海岸。大中丞集生居士親詣座激揚亟稱服焉。住凡三年。至丙子嚴印持聞子將諸公又請主古杭寶壽院。誅荒滌薉之次得前住石田燻卵。塔五百年沒荊榛。而師出之。咸謂前石田。後石雨。師殆石田再來云。旣而風扇閩川。福唐王光祿響師之切合。諸紳士削牘來迎。戊寅請主長慶。己卯延入雪峯。辛巳應古汀緇素之請結夏靈山。秋開戒師峯。冬孝廉王蘇門朱聯嶽等請主普明。時虔州嵯峨漳州三平俱以住持相延。師力卻之。壬午居考亭靈峯夏。五爲浙中。諸檀護請還寶壽。是冬再過天華。癸未屺瞻葛太常請興龍門。師以棟宇湫隘爲攺。易基陛一撒新之。甲申嘉禾曹侍禦請主東塔。乙酉歸龍門夏。循覺浪盛禪師與武林護法之議。率同門諸法裔送澄和尙神位入雙徑祖堂。眾請垂示。更爲升座。秋卻臯亭佛日之命。是歲龍蛇起陸。所在招提遭劫掠。將及龍門。一眾回皇。恿師暫避。師曰。無庸也。內心無喘。外復何憂。凶徒至爲雲霧所迷。果人剎不見而去。丙戌佛日勤舊及當山檀護三復惇請。至是應之開法弘戒。萬指圍繞。丁亥。八閩部使者同闔郡紳僚遣官致幣。請興雪峯芝山兩剎。師堅辭不就。時四方兵凶繼見。忽語眾曰。世界如此。不若歸去好。眾莫之覺也。每歲元正小盡。師以是日生冬。卽以是日解。至戊子初三。卽撾鼓上堂曰。人人藤斗笠。个个水雲包。出門蹋著艸。途路更迢遙。到者裏不倒斷得一回。直饒說个回途得妙。就路還家。便是千里萬里。又云。只因你不能向異類中行。且道異類又如何行。乃握指云。一雞二犬三豬四羊五牛六馬。爲甚麼七不道。參首座驚問其故。師曰。我來日要上龍門。座曰。和尙幾時回。師曰。初八九便來。初六至寶壽。初七上龍門。晚示微疾。次早命湯沐浴。屬托後事已。端坐不語。諸門人問。和尙還有分付也無。師曰。更有甚麼分付。值法師寄浮者偕諸山問候。師一見微笑而寂。越九日。封龕。顏貌如生。奉安丈室。一日。山兵麇至。欲毀龍門。見師龕儼然。不忍與寺俱燼。舁而出之。百夫震虓。力莫能舉。由是羣相驚異。寺賴以存。己丑中春依法闍維牙齒數珠不壞。頂骨糝五色舍利。門人收餘骼及諸不壞者建塔前山。瘞於金龜巖下。世壽五十有六。僧臘三十有五。師初主龍門時。葛太常慮師受別請。師曰。山僧儻別赴。終當歸根此地。今示寂本山前。語果不爽也。師儀相淸臞。面長有尺。秉心淵塞。律己霜嚴。珠回玉轉。其用世圓也。風捲云流。其去住輕也。海湛天光。其襟懷之澄廣也。堂之髙。簾之遠。其悟入之深而玄也。宗廟之美。百官之富。其語言三昧之絢爛有光乎祖域也。猶復謙光導物。慈忍居懷。所以一時賢士大夫樂與之遊。煙霞湖海之賓。願就刀尺。卽屠沽販負市儈輿儓之輩。莫不瞻顏而說志。聞教而悛心者也。至於翰墨之工。得一字而玟是托。詞章之妙。落一言而什襲爲珍。固不足爲師道矣。若夫橫抽寶劍。妙協弘通。則更有意不在言。來機亦赴者。如一日上堂。有問。七九六十三。且置父母未生前。還許學人會也無。師曰。問卽不得。如是則不弄啼鶯舌。解吟無字碑。師曰。易拾鑪中雪。難分海底燈。肯諾不全蒙師指。不犯師顏請借賓。師曰。好炊無米飯。供養莫將來。祇如將來又作麼生。師曰。恐喪我兒孫。僧作女人拜云。恁麼則借他香燭稱他壽也。師曰。新荔枝。新荔枝。雙鎖金鍼。暗穿玉綫。洞簾髙捲。風起雒叢。宜其然矣。不有銘而志之。曷以懲頑儒而大鷲嶺不傳而傳之統哉。銘曰。

靈山密印。少室眞乘。分張二五。化變鯤鵬。不傳而傳。無受而受。惟證相應。寧容聲口。二祖不往。達摩不來。華糝枯木。豆爆冷灰。師子吼時。父母皆喪。超宗異目。從來過量。葉綴華聯。敗乃祖冑。靈根密固。異苗翻茂。全因淮月。得照郢春。道無今古。弘之在人。矯矯散木。浪躍中流。煙蓑一槳。桌撥慈舟。須彌橫空。日月輔轉。倬彼宸苔。豈合車輾。式生異人。承願而出。水繪魚蹤。空鐫鳥迹。眞𨿽不幻。幻以顯眞。紅鑪翥鳳。石女產麟。不昧正因。徹見源底。平空一擿。雲開萬里。楊飛九月。焰結寒冰。九轉丹還。百煉金精。龍以蟄神。豹以霧變。雪送梅春。霜敷蘭艷。壁梭騰化。囊錐穎脫。巖虎奮威。艸蛇驚活。川趨鶩集。湖海賢英。誠投慢折。名公鉅卿。天華散彩。佛日揚光。爲霖爲雨。乃梯乃航。風回洞上。光辟雲門。今時盡卻。空劫不存。吟鍼枯骨。唱妙非舌。泥牛海吼。木馬火躠。淸波不犯。梭腸不控。文彩縱橫。竿頭變弄。湖蘸星辰。綫穿海嶽。玉象倒騎。紅鱗掌躍。驪珠擊碎。夢戶推開。勤修供養。更不將來。臯亭葉落。歸根龍門。去畱何吝。往有成言。回途得妙。就路還家。漁歌唱晚。桌入蘆華。松虛夜籟。鶴空月巢。風嚴霜重。五天寂寥。舍利光流。金龜巖下。薪盡火傳。千秋照夜。

竹林林臯豫禪師塔銘

歲在丙戌。林臯和尙入滅。予聞之傷。哭之以詩曰。狂波正倚障回瀾。砩響忍聞一夜殘。淮海潮鳴千社泣。金山浪打六羣歡。盲龜尙自艱浮木。桂桌誰同接險湍。堪嘆衢昏良導隱。無能爲勸一停鑾。蓋慟之深。惜之至也。今又八年。其徒某持師狀來徵予塔上之銘。夫師丰功在泉石。至教溢湖江。彼窣堵巍然。必有天龍密而拱衛之者。靡予銘而淪沒哉。𨿽然山有時而騫。石有時而泐。陵有時而下。谷有時而髙。文無渝焉。銘之宜也。予則何敢辭。按。師名本豫。號林臯。晚稱晦夫。昆山陳氏子。幼不茹葷。喜燕坐。十九出家。剃染蘇之堯峯寺。因誦金剛經有省。奮志詢方。瓢笠自隨。首參雲門博山。次參金粟密和尙一橫。機無所讓。最後參天隱和尙於磬山。機緣契合。乃依止焉。一日。隱謂師曰。豫上座。我疑你不會廓侍者與華嚴相見因緣。師云。非但和尙。盡大地人疑殺在。隱曰。盡大地人疑你則可。莫使老僧疑你。師云。恁麼則某甲罪過。隱曰。祇如興化與旻徳賓主四喝化云。旻徳會一喝不作一喝用。且那里是他會處。師云。放某甲過。別通消息。隱曰。不要下語。師遂呈頌云。賓主相逢。縱奪作家。喝下雲從見活蛇。棒頭突出通無犯。豈作親承解撒沙。隱然之。適金陵。緇白請隱和尙住中山石湫寺。隱特命師往主其席。且授以偈曰。中山深處可安居。就裏藏鋒得自如。門戶打開來宿衲。鉗錘妙握勘承虛。宗乘了了曾淘汰。己分明明任捲舒。不是尋常流輩客。莫將心意更躊躇。師赴焉。未幾。出主武林寶嚴。復因姑蘇申大司馬範方伯之請。歸主堯峯。聲光日著。道大顯揚。至崇禎戊寅。潤州陳銓部笪使君以竹林荒廢已甚。非師莫能起。由是遣幣惇迎。師欣然就之。至則基陛之上別有僧居。乃卽山之半披榛鑿石。創爲新寺。不數稔而輪奐郁然。照耀江淮矣。居恆普請必赴。不容學者規避。逮住竹林。則日雜傭作。躬勞眾務。然汾陽之夜參。不廢華祖入室之牌。旦旦而縣。故參玄之侶。莫不惕其法令周章。畏尢嚴父。旋復感其爲人誠切。則又愛如慈母焉。尢更畱心老疾。凡見方外龍鐘衰暮負挈瓢囊而至者。必從容勸住。與之盤桓朝夕。有若舊識然者。或時有病。則親簡藥石。手自煎煮。不幸物故。一槪津送以禮。富貧不計也。礱石爲普同。以掩亡僧之骼。師爲軿手軝足。勞極至腫。知事請師少間。師曰。此輩皆爲老僧而來。安忍視其暴露而不亟爲厝置邪。自以身旣匡。徒必苦樂均之。五坐道場。未嘗間操匕箸。背眾而食。有典座自取常住面作飥供師。師廉問。知其故。立命賠償庫司。且擯逐之。所寓隨緣住持。不發化主。不通刺檀越。不倚權勢。以規免意外之禍。住竹林日。有僧乞羅文學書。求郡牧程公爲外護。師知之。追書責擯。後文學以前事語郡牧。牧甚多師。乃親執弟子禮。入山問道。復於北固之下建庵曰生生者。以奉師焉。生平慈腸悲腹。柔如脂韋。而浩气剛中。又復確如金石。崇禎十三年。歲大饑。江淮之間。飛蝗蔽野。民道殣相望。師食不遑處。罄以衣資。賑諸饑者。始參雲門。師爲維那。今徑山費禪師亦居座下。有閩僧犯堂規。師欲舉罰。費關說焉。師厲聲曰。老兄得恁麼鄕情太重。他日若爲號令人天。後費開法金粟。每每舉此誡諸學者。出住石湫寺。側有廟神叵靈。里人常以葷祀。師爲神說戒。誡神齋素。神卽見夢於裏之一方曰。我受林和尙戒矣。勿以葷祀我也。里人至今素祀。卒以爲常。乙酉夏。五淸師渡江入南徐。官民潰散。被甲執殳之士環寺門。交錯也。師臨眾。一如平時。無少沮焉。住竹林。凡九載。殿堂像設。山門寮捨。以至庖湢器用之屬。莫不事事完美。故閣閣橐橐登登馮馮之聲。未嘗一日停音也。至丙戌冬十一月。旬有二日。示微疾。命止工息作。十七日說法辭眾。十九日沐浴更衣。定以明旦寅時去。適呂山主者有事廣陵。其子泣請父至爲期。越午。呂至。師屬托後事已。乃端坐說偈而逝。世齡五十五。僧臘三十六。門弟子建塔。窆全身於山門之左方。乃刻玆石。銘師之迹。以志於丘竁。以告於來玆焉。銘曰。

少室燈非世焰方。毗嵐風刮愈寒芒。二五分張六葉余。光於千界月輝煌。明終無盡曷由爾。似而續者類僧王。年遠普通漸式微。綿綿濟北獨延長。師繼磬山稱後起。鉤深索隱揭其光。誠切爲人無假借。起尸之徳何允詳。會老華亭去不回。竹林千載冷秋霜。師一顧之寒焰發。家聲門祚頓然張。憧憧來者滇與蜀。秦鳳魯麟冀驌驦。江淮坐斷敢誰越。一劍當門大啟疆。愛日嚴暘人共戴。眞慈至育師有常。漁歌唱徹歸晚浦。蹁躚云外鶴空翔。師徳允宜昭百祀。銘詩我作壽無央。

天童林野奇禪師塔銘

李白之送友入蜀也。則曰。山從人面起。云傍馬頭生。其早發夔城也。則曰。朝辭白帝彩雲間。千里江陵一日還。蓋蜀地山川險阻。自古記之矣。惟山峻水湍。故其人類性剛而果決。堅忍耐苦勞。以之向道。則勇往易於入作。殆亦風土使然。不然。或蹋殺天下人之馬駒。間世而一出焉。斯有之何以緇雄代作。半起蠶叢之國。無論法眼雲門。從金剛大士劈華嶽以分流。卽臨濟兒孫光明炟赫。統系相承以來。十傳則有東山演。十一傳則有昭覺勤。十五傳則有臥龍先。十六傳則有徑山範。二十四傳則有海舟慈。沿流至先師悟和尙。閱世且三十矣。復有今林野禪師。豈五丁鑿道。天固爲法社開象龍之路與。師名通奇。林野其字也。合州長樂人。本姓蔡氏。生而澄靜。不類孺子。不喜肉食。時年十歲。父母度其志向非塵网中人。因命依金鐘寺叔父道然爲童行。十七歲剃落。性樂禪寂。猒讀誦。至年十九。恥州縣僧庸碌不足尙。卽慨然動他山之念。由是出峽南遊。猒飫江南。講肆十有餘載。業息肩當湖。方期掩室千朝。翻閱如來一代時教。俄患痢瀕死。乃知經論之學。非究竟法也。時先師悟和尙正王化金粟。渴欲就參。爲緇素畱。不果往。適有傳粟示眾參禪偈。師聞之。懷疑不已。極力冥搜。芒無所入。會粟過當湖。則加額曰。天賜我也。亟遣僧請益。粟曰。教伊關中莫妄想。益溟涬莫測。所謂心智爲竭。殆如土木偶人者經歲時。忽一日失足墜樓。恍然而覺。遂成偈曰。一念未生前。六戶絕消息。瞥爾揚雙眉。大似眼無力。聞粟在吳門。卽日破關走金閶。不以寒暄起居玉帛見粟。直奪角衝關。左屬囊鞬。右執鞭弭。與粟相周旋。粟固奇之。逮明年。粟赴鄮山。師亦隨往。偶檀護入山設茶。粟舉洞山與泰首座喫果子因緣。命眾下語。諦當方許安排。師時在眾。卽曰。食到口邊。被伊奪卻。粟爲首肯。叢林以此知名。又粟因佛誕示眾。世尊才出母胎。便解指天指地。你等諸人。尢向山僧擬討甚碗。抴拄杖下座。一時打散。師於此全身脫落。透頂透底。無復纖機畱礙。凡侍粟十年。逢場對壘。兵交刀接。每每倒捋虎須。未或當仁少讓。旣受屬累。尢居天童座下逾年。始應禹航廣化之命。至壬午秋。悟和尙示寂。師奔赴通玄。眾議住持枚卜。同門三卜。而得師名。不容推遜。乃繼席焉。提策方來。直據本有。云薶雪擁。五見冰霜。羣峯讓其髙寒。禪侶慕其慈嫗。𨿽極枯澹寂寥。學者恆輻輳如歸。以出隊嘉禾爲闇齋。黃憲副堅畱。勉住東塔。未幾。移主棲眞。旣而天童席虛明州。當道士紳公議歸師。復遷居太白。前後蒞眾十年。夙興夜寐。寅畏小心。𨿽在安常處順之中。每懷臨深履薄之懼。然屈申以道。持正不阿。苟道在必申。不以利害權勢稍爲貶損。方師初赴天童。山門以夙釁構訟在郡。郡司李欲一瞻顏色。左右亦謂乘間得以相浼。師堅志不往。及司李專人請齋。爲一赴。然竟席未嘗片詞於訟事。其持正皆此類。所以四坐名坊。非有子貢之先一出輿情共舉。視彼巧力而謀。與夫詭遇而獲者。顧不可風範一世也。邪師應機接物。出語渾朴。不爲趙昌之華。葉公之龍。徒事藻繪。以炫耀見聞。至其一二見狀中者。則所謂想酢生液。𨿽未澆腸沃胃。要且使人慶快。住二年。感微疾。眾請辭世偈。師瞋目曰。要去便去。害甚熱大。時有赤冶禪人求更名。師援筆書行果二字。乃曰。行果圓成。遂擲筆端坐而逝。世壽五十八。僧臘四十一。塔瘞全身於寺前新庵之左。予蓋有語。封其戶矣。其門人古唐聞侄又以月山泉首座之狀來乞予銘其塔。予愧不文。無以行遠。然辱在同門。知師最悉。念非予。恐師行業久而遂湮。抑後有景行之賢。將無由考鏡而仰止夫師。則予責也。乃論次其大端。序而銘之。銘曰。

達摩一宗。丕顯曹溪。南嶽衍長。曰讖於西。馬駒是育。血染霜蹄。﹝跳﹣兆﹢降﹞一蹋。四海平夷。臨濟振興。光賁五燈。有嚴孫子。碩大無朋。世更太白。六五親承。云蒸霞蔚。鳳翥龍騰。十二人中。師其後出。藞苴川僧。性實難匹。撒手危樓。翻身楖栗。機警用圓。風雨暴疾。起坐通玄。眾山爲低。騰空漢迥。華頂云迷。蘭滋芳甸。蕙紉春畦。聲馳湖海。著意攀躋。桌歌東塔。灣弄棲眞。漫天布网。萬里垂綸。鰲山連釣。丹穴齊緡。鼓須彌浪。揚渤海塵。晚據天童。奠安太白。風漾文波。池涵素魄。逸翮摩蒼。神魚縱澤。合浦珠還。風規猶昔。馭眾圓合。律己端方。逢彊不弱。遇柔寧剛。孤風卓卓。燁燁謙光。下無輿儓。上無侯王。行果圓成。出世功終。破沙盆碎。正法眼空。一錐無縫。八面玲瓏。嗣燈有人。光照無窮。

靈隱嵩居如公塔銘

虎嘯則風生。鶴鳴而子和。夫物有自然之感通矣。矧躬師模而冶鑄乎人倫者。世道衰於晚葉。葉縣汾陽之風不再響。予猶及見楚黃無念禪師。門庭嚴謐。肅殺如秋。蓋一於霜摧雪▆。絕不以溫和姁嫗之者。然其規爲先徳痛斥。今時不離使人超情越見者近是。常言我人生死根株。深徹金剛輪際。苟非全喪。無始時來。心豈易卒拔。彼依違四大。偃仰塵勞之輩。直三途蘗種耳。焉可俾之入我法中。而破壞我邪。故極其排斥詬厲仇視。方來如蠍而方來卒無敢登其門者。計同時偕予親依僅三五僧。而嵩居如公實在其列。如公髫年向道。丱歲披緇。乘戒俱急。而尢銳志禪宗。故義學之家。朗達如雪浪恩髙卓如雲棲宏。古心澄芳。稱毗尼最著之師。天童顯聖。號禪社特尊之彥。公皆奮臂長呼。與之箭鋒相直。獨伎倆枯竭。禪師無餘。由是伏膺禪師。而動止規模之寢削萬緣。罄空諸有。甘畢生作無意智人矣。眷靈隱祇園之勝。貰賃以居三十年。古寺閒房。飯蔬飲水。人無知者。而公亦不使之知。迨晚年。爲故人觀如法師請居上竺之蒙堂益。遂閒心宴坐。經行殊矍鑠。無老意。居恆不覆頭嚴寒沍凍雪頂蒼。然畫就須菩提。有與公久住者。不見其拈弄紙墨。忽一日索筆書偈曰。今年七十五。木人空裏走。雨打濕虛空。燈籠笑破口。擲筆長逝。公亦異矣哉。然禪師之道。實有以啟公也。是宜銘以志之。公楚人。武昌秦氏子。法名常如。禪師所命也。銘曰。

生死根非淺智拔。一生辦在情枯竭。銘詩我作聲金鐵。書之擘窠劖之碣。雨洗風磨光不滅。嘉興大藏經布水臺集

布水臺集卷第十四

住明州天童寺匡廬黃巖沙門道忞著

塔銘二

南澗篛庵問禪師塔銘

順治十三年乙未之歲。篛庵問禪師解夏磬山。預告逝期。至年秋二十七日。蛻化於吳江之應天寺。世壽五十二。坐二十九夏。十月孟冬。諸弟子迎龕歸南澗。依法闍維越。明年丙申二月十九日。奉靈骨入師所營之壽藏中。又明年丁酉。其門人曉庵輩來天童丐銘住山。僧道忞謹撮其徒絕流策公之狀。而爲之銘曰﹝只取二句四句協韻其一句三句有不拘平仄者乃用。以記之﹞。

龍驤邁種。式產靈窪。優曇瑞應。豈雜葦麻。﹝一﹞。矧師乘願。來爲法艖。松陵望族。陽羨名家。﹝二﹞。父字安期。兪宗驑驊。號極淵博。著書滿車。﹝三﹞。晚憂無子。憯用懲嗟。乃供大會。百日無遮。﹝四﹞。師曰我來。宵戶流赮。厥聲載路。其泣呱呱。﹝五﹞。年方弱冠。遊神道涯。偶閱楞嚴。思益超遐。﹝六﹞。孰牖我明。燦發心葩。長跽磬山。乞敲鎖枷。﹝七﹞。山爲徵詰。疑情愈加。矢入重關。大啟城闍。﹝八﹞。有翩者鳳。將遂求鸞。神警而寤。鴆振飛翰。﹝九﹞。皈投法雨。落理安。光陰痛惜。策我血汗。﹝十﹞。首造金粟。才申問端。火蛇燒面。骨毛俱寒。﹝十一﹞。忘眠廢食。智落情刊。經玆淬礪。孤危絕攀。﹝十二﹞。磬山仍陟。文殊復參。豁爾開覺。風聲指南。﹝十三﹞。言前薦得。腦後抽簪。箭鋒屢試。編逼再三。﹝十四﹞。從玆穎脫。如龍起潭。機用自在。綱要底探。﹝十五﹞。濟河待漲。天目開嵐。磬山縣屬。大法宜擔。﹝十六﹞。旋命師攝。報恩名藍。師辭力矣。豈曰不堪。﹝十七﹞。狻猊在窟。睡虎方憨。心期自許。實遠且譚。﹝十八﹞。報恩委順。南澗化遷。武林檀護。競飛奏箋。﹝十九﹞。曳杖來歸。一住十年。家風嚴冷。條令森然。﹝二十﹞。同居衲子。戒抑短偏。貴眞操履。實行爲賢。﹝二十一﹞。尋常怒罵。稍忤撲鞭。影響聞風。望崖縮竣。﹝二十二﹞。身衣不勝。英發進泉。居無惰容。見者惕幹。﹝二十三﹞。院宇日整。蠃月明鮮。藏典伊蒲。信施委塡﹝。二十四﹞。檀金客盜。虎警以悛。劫掠踵門。雷雨震蹎。﹝二十五﹞。甲申之變。賊彌郊埏。山房鎭靜。賴師卒全。﹝二十六﹞。慨念禪宗。近系失銓。續燈手輯。有光祖筵。﹝二十七﹞。龍須天目。遠造夐巓。髙中兩峯。蟬蛻在焉。﹝二十八﹞。來瞻來禮。式敬式虔。乃知師意。重本所先。﹝二十九﹞。同門晦夫。圓逝竹林。遺命繼席。師爲一臨。﹝三十﹞。抿龕入塔。語集余琛。佛事旣周。歸闔澗潯。﹝三十一﹞。專人三復。乃鑑其諶。安居結夏。來莫可禁。﹝三十二﹞。金山龍遊。元勤覺場。僉議揚化。非師莫當。﹝三十三﹞。牘賫公府。塔放寶光。我龍受之。奔走若狂。﹝三十四﹞。大陳法會。升座舉揚。乃爲磬山。恩酬瓣香。﹝三十五﹞。說張無畏。舌吐廣長。魚龍出聽。萬指躋蹌。﹝三十六﹞。山有廟祀。夏禴秋嘗。毛炰胾羹。籩豆大房。﹝三十七﹞。請以面代。割爾犧將。非師道大。孰感蘄王。﹝三十八﹞。爰有大士。南海載歸。滲金沈渚。咸各請祈。﹝三十九﹞。神以夢告。宜師式依。與師何徳。師慈世希。﹝四十﹞。大江楊子。風波險巘。往往覆舟。師實憫之。﹝四十一﹞。乃造輕舠。乃徵篙師。援危拯溺。無忝大悲。﹝四十二﹞。荊溪復挽。磬席久虛。義正首丘。往敢躊躇。﹝四十三﹞。躬親香火。灑埽庭除。先規罔替。來學與與。﹝四十四﹞。嘉禾漏澤。兵燹之餘。殿堂俱燼。鐵佛畱軀。﹝四十五﹞。佛亦何心。血淚盈裾。感動羣情。援師拮據。﹝四十六﹞。師焉至止。滌荒構廬。半載落成。悲智所孚。﹝四十七﹞。食時分衛。靡間屠沽。相勸遏劉。廣惠貧孤。﹝四十八﹞。結社放生。樂及禽魚。秀人從化。卿宰延譽。﹝四十九﹞。淮撫恭順。自遠欽風。繇妻悍妒。手刃諸僮。﹝五十﹞。侍婢索命。爲祟爲訌。迎師說法。師音如鐘。﹝五十一﹞。情緣爍破。幻趣頓空。玉人自去。淮水仍東。﹝五十二﹞。順侯聆悟。畱止文通。踐登道場。執禮愈恭。﹝五十三﹞。齋筵重疊。嚫施彌隆。師一顧之。罄散巖叢。﹝五十四﹞。淮陰漂母。祠墓艸封。賦詩悲弔。舟已解。﹝五十五﹞。瞻言百里。道俗追從。佇立以泣。徳感何鴻。﹝五十六﹞。歸辭漏澤。髙臥磬山。手封馬鬣。南澗之灣。﹝五十七﹞。盡揮昔居。免涉人寰。世緣永謝。畢遂投閒。﹝五十八﹞。日月無幾。莢數開蓂。忽語近侍。你策須聽。﹝五十九﹞。我今住世。有若晨星。往矣金車。托彼祖庭。﹝六十﹞。檜楫松舟。蕩漾蘆汀。將從船子。撇此幻形。﹝六十一﹞。詰朝解眾。飄然一輪。蘧廬大化。浮漚乾坤。﹝六十二﹞。風林月渚。間復畱行。爰發桌歌。旅泊自名。﹝六十三﹞。南澗旣委。報恩復晤。乃往潯溪。別我檀護。﹝六十四﹞。檀護別矣。湖山道舊。周爰咨詢。告我不復。﹝六十五﹞。舟艤應天。範蠡所遊。師曰吉哉。泊然歸休。﹝六十六﹞。那伽不動。出沒自在。云流天空。去來何礙。﹝六十七﹞。寶幢澗復。闍維金棺。火後莖茅。鐵蛇莫鉆。﹝六十八﹞。薪窮不盡。嗣燈有人。一缸長焰。予則奚顰。﹝六十九﹞。嗟師英特。磬山白眉。嗟師典刑。天下風規。﹝七十﹞。師道曰超。師徳曰乂。師貌曰臞。師心曰戴。﹝七十一﹞。眼兮碧落。襟兮瀟湘。濯兮江漢。暴兮秋陽。﹝七十二﹞。月寫於身。風宣萬偈。機匹玄沙。語方大慧。﹝七十三﹞。師今往矣。吾宗式微。紅輪收照。桂魄潛輝。﹝七十四﹞曷昭來許厥猷奕奕山翁作頌其。詩孔碩﹝七十五﹞其風肆好。師固推雄。我若有福。往先道峯。﹝七十六﹞。師蓋知我。我敢負師。云漢昭回。勒此丰碑。﹝七十七﹞。鬼神呵殿。天龍拱衛。休有烈光。千秋萬歲。﹝七十八﹞。

四明空林遠禪師塔銘

尼父徹環天下。子輿陳說齊梁。潙山七載單居。思他山而遠去。汾陽一言聳聽。起白馬而遂行。蓋開士志利生。聖賢樂兼善。固未嘗以硜硜小節靖退自髙也。明矣。乃末學惟幹祿。吾徒亦慕膻。苟名利之可求。𨿽辱身而不顧。於是有竭私智。運巧能。擁彗權門。以希恩幸。糞金檀護。規攫名坊者。往往而是。彼獨行之君子。欲回一世之狂瀾。誰能執熱。逝不以濯哉。矧今日之朝市山林。尢更驚聞而怵見。則四明遠禪師之髙尙。眞足鑴世厲頑俗。柰何復散佚。其行藏不一。法今傳後微顯闡幽之謂何。予滋懼焉。按。師族姓。本靑浦朱氏。占籍鹿城。依出世。法名智遠。字空林。晚寓遁世之思。又自號泯巖道人。幼孤貧。從其季父脫白於城之景徳寺。寺故應院僧徒。不專白業。師𨿽少。恆猒薄其所爲。多與宿儒遊學。爲詩琢句。出人意表。同社爭譽之。感中峯甘爲浮詞又陸沈之語。復棄去。之苕。親依聞谷印大師。爲授具。易今名。當是時。師志益髙超。心期益遠大。慨時流無達識。益猒薄其遊處。逮之武原。參密雲悟和尙於金粟。𨿽痛棒屢遭。未明厥旨。而締交惟一潤公。乃喜嚶鳴有胥和。由是結伴裝包之江右。參無異來和尙於博山。山以枯坐提話。策諸徒。慈接𨿽殷。師無畱意。復擬上敷棧原。由江達楚。參無念有和尙於黃檗。抵匡廬。臥疾五乳山寺。瀕死。而研幾益力。無楚痛聲重。潤公日走數十里。爲求藥餌。不忍詒其勞苦。乃相與買舟東下。再參金粟。始得疑情頓釋。礙物膺消。一時角立禪社之士。方以拈頌淵妙相髙尙。探師機辧河縣。沛然若決。則莫不欿然自失。浩然歸重。然師堅矢不出人前。心慕雙徑雪老人住山之風。卜鄰石壁塢。云埋雪灑。一坐數秋。逃秦之客。不知有漢。況復晉魏。師蓋有焉。崇禎辛未。悟和尙遷天童。英賢畢集。同參寶慶融公排闥數之曰。楊岐得力慈明圓輔。圓終其世子。發明不自悟和尙乎。今悟且住浙東望剎。興衰起廢需人火急。以子之徳之才。必能爲叢林理棼息諍。乃不一出效賢勞。索居奚爲。師幡然起謝。卽日渡江入天童。凡竭智盡能。一以荷眾爲心者九載。掌記典客。歷領維那。再充化士。皆要職也。不擇地而安之若固。其他僧園物務。事無洪纖。情無上下。靡不周悉。悟和尙亟稱爲老成人。一眾無間言。非至誠動物。何以獲上信友之若此哉。悟晚葉憂天童住持難其人。枚卜諸賢。師名三豫。則悟和尙之記莂師也徵矣。特師過爲創時。矯世退藏於密耳。善夫姚江邵子得魯之言師曰。自五燈闃寂。學者苦志無過。閉門作活。於從上師承。啐啄覿面。當機之用。失之已久。天童起而重整宗風。人始聞之駭。旣而疑。終焉傳信徧中外。盛矣。然所爲授受衣拂者。以徵信。非以誨貪而起諍。浸淫至今。不復知師承所由重。逐名位如市販。幾於策馬以赴。不求聞達之科。世諦所爲比周設財。朋黨宗彊。恣欲自快。極機械之巧者。我法中曲盡其變。懷寶遁世君子之恭。於空師僅見之。蓋知師之深者。崇禎壬午。悟和尙拂衣入天臺。師旣精力衰頓不能從。未幾。悟亦圓逝。乃重理住山舊斧焉。姚江求如沈子者。久參天童。以理學孝行爲時宗尙。與師最爲方外知交。故姚江人士向師如求如沈子。而師亦愛姚江人士礪名行。惇節義。納交姚江人士。亦如求如沈子。師之不忍捨姚江人士。尢姚江人士之不忍去師也。因其營宣家塔阿蘭若爲居止。復愛其在四明深處。故師無謙讓之言。直受而已。居無何。天關震於北。地軸坼於南。中原板蕩。山海交訌。而四明又當其衝。環堵皆戈甲。師與二三徒侶。日披蓑荷钁。朝耕寒隴。暮斫靑峯。未始以鋒鏑在前。生豪毛規避想也。方師住徑山時。夜坐心怖。故啟扉山行數里。怖事卽滅。以是知師於生死利害之關。早已等之吹光割水。居恆之所守。操履之眞純。不於玆具見邪。順治丁亥。潤公告寂。師赴弔錢唐。爲主後事。校讎其遺稿。壽諸梓而後返。習習谷風。維風及雨。師至是亦無意人間世矣。由是徜徉山水。或吳或越。居無定迹。然一往淸風逸韻。流響人間。時欲俎豆而屍祝師者。幣相望於道。故昆山有水居冰庵之請。臯亭有山居黃龍之請。苕溪有村居石惇之請。師重違輿情。一如雁影臨江。不以峻辭拒。不爲三秋淹。應之云爾。特以衛眞﹝亦師故友﹞之室。潤公之房。皆在武林溪畔。昔常至止。不能忘情。所以寤寐松筠。托詠滄浪。倚杖而歌曰。石作墻兮竹作窗。天髙庭戶勝銀缸。覓心不得知何處。折斷蘆華秋滿江。傷谷陵之易攺。對澤國以興嗟。痛師友之淪亡。臨葛川而隕涕。四月維夏。六月䢐暑。﹝師六月示寂﹞師蓋有隱於中。故不爲瞿塘三峽之遊。而卒奄脫於拈華院者。豈漫無爲而然哉。師目微眇。有遠神。至性仁恕。表順裏方。敬以修己。誠以接物。與人言若慈嫗。而造次不忘禮法。規爲措置。動合機宜。不乘人之不能。掩以自取。生平無矯搴過舉之行。苟非其道。𨿽拱璧以先。立卻矣。季布之然諾。有莘之取與。畫如也。在昆。楊子仲英拓洋湖別業。擬謝遣舊住者。而後館師。師曰。豈以安我故。使人不安哉。卽日引歸於越。早歲肆力。工詩詞。翰連章。瀉水注而不竭參詢。後不事繩削。有自然風水淪漣之致。猒末學不本道眞味。著語言文字。住山後。舉生平詩頌。悉焚棄無存。尙有記其風幡頌曰。不是風動。不是幡動。鐵鞭打著。泥牛背痛。阿呵呵。見也麼。一犁春雨動耕鋤。大隋劫火洞然頌。舌是剛刀眼似錐。生殺臨機用較奇。劫火洞然無著處。大千爭似一豪釐。則師之所蘊可知矣。予交師在潤公後。而師之知予在潤公前。當匡山一晤時。卽語公曰。忞兄終成大器。惜未有師耳。繼予參先師。機緣不契。將發去。師特爲予下淸素之藥。勸還金粟。嗣後共事天童。師職予職。互爲提挈。事咸有濟。及予掩關邗上。仍念晦堂之室。不可無死心之徒。移書廣陵。督予歸侍。𨿽太白非朝堂。其如入者之見嫉。何一朝貝錦文成。卽智如潤公。莫辧萋菲之口。獨師始終別白之。至予繼席天童矣。且爲予直任三白羯磨之事成。褫予於此而後已。於乎。師恩之盡。友誼之周。世孰有如師者乎。幸師披緇而爲我法祥麟耳。卽不幸而爲士林君子。亦人倫威鳳。杭之標。越之徹。霅之晝。固不足以擬之矣。師卒數月。其徒行巍等奉全身歸四明舊山。塔以藏之。禮也。靈章蘊公實主後事。屬予銘。予請公狀稿就。而公亦沒矣。僅登五十而云亡。師生萬曆甲午。至今順治丁酉。蓋方六十有四而化去。予少師。公復少予。數年之內。哭師未已。又哭公焉。人命脆危。身非金石。予亦秋林葉耳。萬有一脫而辭柯。則銘之未就。無以表師。又何以謝公哉。謹抆淚濡豪而著詞曰。

靈山大法。千載流東。雷音一震。百蟄開蒙。弘道利生。至人之事。於爍先猷。惟師克蒔。何以蒔之。悟入維泓。機泉始達。詞峽方傾。昔在金粟。頌說嘵嘵。廣長師吐。羣言止囂。瞚息閬風。胡縣爾輻。恥彼爭食。羞同雞鶩。一犁春雨。偃松掛瓢。風鼓虺蛇。我耕我樵。嗟師衣毛。奚爲不豎。割水寧傷。吹光豈窳。日居月諸。下土是冒。師恩友義。爰盡其道。隨順世緣。不礙不畱。寒江雁影。碧落霞遊。生同幻寄。死復電枵。湖山委蛻。暢我逍遙。四明作冢。烏膽爲碑。師有嘉行。我無諛詞。髙邁杭標。秀淩霅晝。越徹洞冰。師居其右。世出世間。祥麟威鳳。淸風峻節。千秋可誦。

揚州福國院大桑門徳宗道公舍利塔銘

於乎。恚慢貪癡。習結含生肌髓。苟可以逞其心志。則無機不鑱。無毒不肆。而不知植因。如是果必隨來。假使百千劫。所作業不忘。因緣苟遇。𨿽至聖如佛。能空一切相。成萬法智。而不能卽滅定業也。矧往來三界之人哉。第比丘與世異者。法應觀身如幻。不以恩怨居懷耳。豈遂謂夙業不今酬乎。故吾於徳宗道公事。殊有深慨焉。公諱明道。字徳宗。族姓余。江西臨江府人。出家燕之萬安寺。於天啟七年至廣陵。初寓闕口。冬夏施茶湯。備極苦行。衣穿肘露。推衣以衣人。啖棄飼余。推食以食眾。時已有肉身菩薩之號。出於齊民之口矣。繼遷福國院。僅數椽湫溢。不堪風雨。公居而後。施者川趨云委。四方至止。指日盈千。乃旋廓乎基陛。增崇乎像設。樓閣殿堂。巍峨璀璨。傾動一時。然公自視欿然。日接納往來。撫療貧病。無虛晷。曾無倦容。迨申酉之際。揚民由生而入死者十之九。東南子女從阿保而出爲羈俘者七之三矣。然一登福國之門。莫不施以無畏。底於安全。其有主贖而乏金二十三十者。爲之稱貸而益之。或老弱而無歸者。給以衣食。或家在白雲。欲往而鎩羽者。周以資斧。計公所存活。無慮數萬口。而江淮之民。闔邑奉公。亦不翅如僧伽大士焉。公旣弘慈大願。利物爲心。時亦舉用有神。發言屢中。故廩益傾盧至之。囊戶益滿。顯人之履而障蔽耽耽。遂有以伺公也不知人。蓋有因權假隙。侵公損公。惡求多求於公者。而公之於人。則無美不成。無瑕不掩。忘身以急人之危。輸己以望人之腹。固未嘗懷私以造勢。黷貨以干公者也。於乎。公未抵邗時。有亡名老宿密告善士。汝小泉者記之。當有肉身菩薩於玆建叢林。揚化導。且以三百金屬之曰。以此爲先唱。後公住福國而汝氏歸金。則公符夙讖矣。餉舶有婦。積歲爲狐所魅。狐忽殷勤語婦。欲依公修行。婦將之來。及門反走曰。金甲神逐我。柰何。於是公命之進。則進焉。狐如數百歲老翁。往往僧行有見諸藏閣者。屠家有牛見夢於其婦曰。我欲就福國院修行。汝當救我。次日。其夫牽牛詣市。牛疾奔入院。婦聞之。具以夢告。因備香。俾牛見公。公曰。著槽廠去。牛乃點首。則公徳孚異類矣。髙興平因先帝之變。頓兵淮右。虎視江東。𨿽史公道鄰。以閣部之尊。重以天王之命。親來視。師殊不爲禮。於公則率諸將領朝夕膜拜之。豫國大王之長驅入淮也。明師失守。縱兵屠戮三日。周餘黎民。靡有孑遺焉。特先日見公。爲公下令三軍。不得入公院混公。則公之慈可以化忍。仁可以戢暴矣。若乃孀居造像。入圓通之夢以揮金。貧戶修壇。感大士之靈以倒橐。片言而息河神之忿諍。偶說而新韋天之服裳。則又公之道行足以通幽及明。有若此矣。乃以無罪從雉於羅顧。反不獲叨三方解网之仁。卒以是斃圓土焉。儻不以定業難逃。通諸佛說。則吉夫誨迪。凶夫從逆者。徒視天夢夢耳。彼聖賢垂世之訓。不幾浪譚哉。公世壽五十九。僧臘三十有八。公嘗一日命小師簡本艸。抄夾棒二方。且曰。我後時當用此。不數日而難作。豈公眞前知與。公沒之日。哭聲載道。道俗千餘人。舁歸茶毗。五色舍利見焉。由是爭相淘取。由灰及土。以至頂禮龕室求而得者。不可悉數。頂骨厚寸餘。彩豪奪目。牙齒堅潤如玉。諸骼亦咸發異香。眾感殊緣。嘆未曾有。共議合諸不壞者。建塔於其院之後圃。丐予銘而藏之。於乎。含生恣縱恚慢貪癡。日消鑠其靈光。彼三寸气息猶存。非不踐藉當時。傲睨千古。及乎魂離漏。識去革囊已。不終朝而形腐。不終年而骨朽矣。求其堅貞不壞。舍利畱靈。何異山而使之奔。海而使之立也邪。然則公生平慈悲喜捨。著爲懿徳淑行。固筆難盡書。第人口有碑久已。豎之靑徐揚豫者。不於玆焉益驗哉。況當怨對相尋之日乎。銘以志之。使六羣輩與一闡提人知所創而興焉。宜也。銘曰。

罽賓刃。鄴都傷。佛之聖。來金槍。因不滅。果斯彰。印文俱。形影相。有大士。顯揚土。福緣興。集風雨。駕慈舟。桌忍櫓。貧者餔。病者煦。哀我民。直申酉。膏原野。十而九。視與元。喘與口。其一存。咸所壽。狼折項。虎戢牙。幽明格。異類家。以何因。魔遂嘩。呰金類。指玉瑕。宇旦旦。宙茫茫。知往業。今報償。恬以受。慨以慷。你霆擊。我安詳。天旣定。人乃革。設利羅。晶五色。金可騫。焦可泐。此堅貞。窮千億。

淨明院思修惟公塔銘

惟石含玉。盡天下之山皆石也。而玉恆出乎昆岡。惟蚌孕珠。盡天下之澤皆蚌也。而珠必產乎合浦。豈非出者鐘天下山水之至靈。而從所出者亦莫不皆靈乎。有明隆萬間。心燈尙微於世。其以說通無礙。職使如來者。在三學之輩。不乏其人。至若稱法社特起之雄。則無逾杭之雲棲宏。燕之達觀可。東吳之雪浪恩。西吳之憨山淸。爲尢著。然諸師或過於髙遠。一於超放。未免後昆有不可企及之嘆。求其下學而上達。庸徳而中行。禪淨俱修。三根普被。則雲棲老人其庶幾焉。故當時出其門下士。如土橋。如鶩湖。如眞寂。固已如威鳳。如祥麟矣。卽等而下之。亦不失爲天外鴻。鳴臯鶴。乃知先徳所謂東土持戒沙門。不如西天六羣之眾。良有以也。夫以躍冶之金爲如此。況親投刀尺而受其裁成者乎。則思修惟公之可傳誦於世也固宜。公生武林嚴氏。丱歲知出塵。以母寡弟幼。不忍割。僅以白衣預雲棲之社。至脫白雲棲。受具大慈。年且不惑矣。又以雲棲共住規約之嚴。約諸徒子不得住。乃卽教場山之陽。就樹縛茅以居。晝禪夜誦。終歲不休。一日。忽自念曰。吾墮僧數有年矣。株守此不能廣求法藥以自利利他。柰何。奮然將遂棄去。都人士聞公去。則遮道畱。畱且百方。公不聽。則以淨明廢院恢復挽公淨明者處。天龍龍華之間。道通閩吳甌越要會也。然僧無郵亭旅泊而已。故或循嶺而至。或渡江而來者。莫不煙水淒迷。有同失路。公慨然曰。是不可行吾志乎。入構其中。乞食食眾。眾至如歸。浣垢藥疾弗替也。更慰勞之如是者十有餘年。住成大院。至甲申冬南北分家。天下大亂。公乃告寂焉。惜哉。以公淵衝之資。淳一之性。不得聯鑣乎土橋眞寂輩也。然化被都人。恩沾雲水。亦庶幾乎預十科而無忝者矣。是宜銘而告來者。銘曰。

倬彼錢唐。古稱佛國。道達江湖。玄賓載陟。憧憧往來。匪越則閩。淨明扼要。尢號通津。昔廢未修。水冷云寒。厥路之艱。嗟行惟難。今焉來思。化城幻出。旣宿且信。夢魂俱逸。胡自天移。曷從地湧。有大沙門。徳爲世重。化艸爲丹。化空爲碧。處我云堂。食我香積。今其歸矣。塔鎖靈龕。天龍拱衛。密布香曇。慈光𨿽掩。典刑則存。勒此貞玟。以保後昆。嘉興大藏經布水臺集

布水臺集卷第十五

住明州天童寺匡廬黃巖沙門道忞著

塔銘三

敕賜五蓮山護國光明寺心空開法師塔銘

有明神宗顯皇帝以佛心天子。手握金輪。統禦萬方。端拱以致治。無爲而化成。以故積歲有丰登。普天皆弦誦。民生其間。婆娑永日。鼓腹謳歌。相與嬉樂乎升平者四十年。一時熙熙皞皞之風。眞足媲隆三代矣。而萬機之暇。尢復遊心內典。因諭近侍簡校天下名山寺院。擇僧之有道行者。敕令住持。躬賫大藏以往。俾集名緇。專誠披閱。上以福國。下以佑民。甚盛典也。而五蓮心空開法師。首膺其選。由是名聞大內。時國母皇太后適患眼疾。意師戒徳髙崇。必能消弭。乃遣內璫顧問。師爲咒水一洗而痊愈。生信敬。於時光宗尙居少海。特命受名於師。俾保聖躬。及其踐祚也。卽日遣官省視。副以滲金大士焉。後毅廟繼登大寶。不忘先帝初心。復遣掌內官監印太監蘇晉霖等。發內帑金若干。修崇勝迹。則師實受三朝寵被。身爲帝者之師矣。順世圓寂。則當表達上聞。請加誄謚。以終始朝廷眷顧之恩者。禮也。今滅且二十有七載。其孫海徹將謀遷師塔。始乞銘於予。予惟師剪荊棘。發天藏。以啟佑後之來者。其有功於山林髡士甚大。則銘之烏可後。顧予林下無顯望。曷由發揚乎師哉。𨿽然。不朽者言。予將終靳乎一言。則師朽卒。無從以振厲後賢矣。予罪柰何。因摭師實。以爲之序曰。師諱明開。字心空。成都龐氏子。爲人性卓朗而梗橛。甫入鄕校。卽圭角稜嶒。不屑雁行諸子矣。年十八。適宗人有死而無後者。巨富也。塾師聞而嘆曰。信夫黃金空積聚。難脫鬼門關。師卽進曰。若爲脫得。塾師曰。出家修行卽得。師內銘於心。俄因小嫌拂意。遂密逃。決志離塵。間行且疾馳。復赧言求丐。殊饑甚。念欲還家。忽羣猴逸出其前。擲果而去。審視皆山栗也。因盡取食之。得前邁。遇一行腳僧。控所由來。僧爲披削。攜之出蜀。歷荊楚。陟匡廬。憩止金竹坪。學諸經咒。一年咸通曉。復下金陵。聽講經論於雪浪恩師之門三年。聲焉始默。心已光通。益知般若之聞燻有素也。恩甚器之。然師志意髙遠。不甘以語言文字埋沒此生。聞雲棲唱道東南。門風壁立。頗愜素心。卽日挾復往聞法。受具親炙。二年復動寶掌芒筇之興。將欲蹋徧支那。以求稱己所遊者。於是潔己輕裝。飄然云鶴。孤翔天外。然往往有欽其道貌。敬其行藏。至不愛貲財。願割而祠奉者有之。抑攀援已甚。謝卻無從。至絕襟裾捐衣缽而脫逃者。亦時有之。截江渡淮。阻雨安東野廟。五日不食矣。適有挈榼叩扉以至者。言夜來神式見夢。俾餉師耳。徧告鄕民。聚族爭謀供養。詰朝齋獻。而師逸去。過雲臺眷山庵。岑寂寓止焉。時有婺女瞷幽扉。復去之。乃入齊。登瑯玡。觀海日。分衛諸城。忝缽於敬軒臧氏之家。而臧與師。宛有夙契心切因。依援師益力。然師亦愛其學佛知儒。畱書雜華大典。三年朝夕供奉。簪珥盈前。而師一如木人。對華鳥無欣猒見也。聞九仙五垛。玉筍參天。金莖插地。山光與海色。競秀而爭流。子瞻直謂其不減天臺雁蕩。心殊向往之切。及乎躡屩登山。則奇峯怪石。古洞靈巖。若環埤。如列戟。若虎踞。如師蹲。若鸞鳳之翀霄。若蓮華之初放。若應眞仙子之遨遊乎蓬島者。殆不可悉索而數計焉。徘徊不忍去。則依巖結宇。面壁跏趺。危坐天柱峯之下凡三年。僧俗歸附。日新月盛。咸欲爲師興厥禪叢。師因疇念。玆山僻處海堧。𨿽云堂有寺而芳躅無聞者。固僧非祥麟威鳳乎。抑天章寶篆。未有以光被之也。且東武素悍而驕輕。我驟而建大寶坊。則必嘖有煩言。正恐未可以慈悲攝受之耳。天作髙山。非萬乘荒之。曷由光且大哉。由是定議。入請大藏於神京。初至之日。京師大徳。羣疑山非岱宗。寺非名剎。未易上聞紫閣。師但唯唯。聽之護法龍天而已。屬閒居無事。偶遊西山蘭若。適惜薪司內監王忠者在焉。與師相見。一語心契。遂以師名與山奏上。且白其狀。上大說。敕賜山曰五蓮。寺曰光明。仍手敕師管領禦藏。遵持禮誦。儲集弘庥。載賜紫伽黎金千兩。差禦馬監太監張思忠賫藏以往。師如敕供誦。保安聖躬。爲國祈祥。與民消災弭患已。赴闕謝恩。上復賜內帑金錢若干。命師重修殿宇。師奉旨鳩工。匪舒匪棘。載謀載惟。環翠以爲城。倚天以作塹。因其髙。就其下。端其表。宅其中。地不封而爽塏。宇不飾而虛明。越六載工竣。屢致山川效順。風雨時若。而後東武之民。始誕者信。而慳者捨。悍而嫚侮者。崇事而敬虔焉。皆師誘掖得方。善爲利導。有以使之然也。師神儀挻特。風度遒然。適而笑譚。則山林振響。性尢剛猛。不可觸當。其義有所激。念有所之。則堅如金。發若矢。𨿽千萬人鼎鑊在前。必往也。然詒謀作始。復慮遠而思深。每灼事機。運精力。恆曠百世。邇如今焉。居臧宅日。有座主講演城庵。邑令故往詰難。主偶挫詞。立待擯斥。師聞而倒舄馳前。爲之救義。令方機鋒迅發。師於結角羅紋處。劈面便掌。一眾皇駭。師神色自若。令乃屈服。深嘆佛法有人。山中締構方興。旋卽建庵於帝城之東。撥僧往董其役。眾多疑阻。師曰。是非爾所知也。今長老徹公。家世關東。以遼陽失守。航海依師。年少於眾。而好攻摘眾瑕。眾短之。師曰。休矣。勿復言。他日山門與你輩。當賴此子安全在。師卒。公走燕居城庵。甲申之變。庵眾星散。遺公獨守。庵之比鄰。卽平西王第也。王請淸師討賊。全家被難。屍積如山。公挺然顧義而不顧害。爲掩藏之。王故徳公。而公之弟侄亦多仕。淸爲顯官。時方鼎革。東武之悍而驕者。復起侵漁山寺。眾乃迎公爲長老。公旣治內。復捍其外。山門果由是奠安焉。豈師諳練而達乎。抑亦夙慧而通乎。未可知也。往來京畿。恆馭羊頭車子一兩。使僧推之。越邑過都。則相率來迎。遞程而送。蓋自齊至燕。凡持齋而信佛者。多師弟子。其爲眾所知識如此。生平長坐不臥。日誦大悲陀羅尼。無虛晷。暇則爲眾講演。而尢喜譚圓覺。將寂之日。命侍僧焚香設座。鋪置罘罳椅子於千佛殿中。侍僧以師將講說。如命嚴辦。已覆師。師問。何時。曰。已也。乃拄筇升座。眾集而師已泊然逝矣。蓋崇禎二年元旦也。世壽六十有二。僧臘四十有四。僧俗弟子。哀慕不已。畱供三春至四月八日。始依法闍維。則顏貌如生焉。向非履踐明白。有見於道而能然乎。是宜銘而志之。銘曰。

瑯玡名勝。擅於五蓮。岱宗泰嶽。屏倚九仙。﹝其一﹞。神工斫削。鬼斧雕鐫。流霞飛翠。聳霧淩煙。﹝其二﹞。中有梵宇。輪奐何沺。閈閎特起。樓閣明鮮。﹝其三﹞。問誰伊始。在我昔賢。道焉斯備。徳也式全。﹝其四﹞。詔頒奎璧。帑發金錢。昭格天子。結玆勝緣。﹝其五﹞。譚經匪舌。說法匪筌。繽紛華雨。蓋亦有年。﹝其六﹞。光我緇侶。澤我林泉。千松蘚裹。萬木蘿纏。﹝其七﹞。緣盡而滅。歸復重玄。猿哀落日。鶴唳空阡。﹝其八﹞。白鳥煙沒。秋水天連。靑山自去。寶座依然。﹝其九﹞。林泉鬱鬱。包絡山川。佳城旣築。靈骨是遷。﹝其十﹞。我來豈暮。師往不先。歌以載揚。百祀攸傳。﹝其十一﹞。

湖州禪定庵比丘尼大賢墓碣銘

春風之行萬國。與一雨之潤羣萌也。凡有根﹝莢﹣﹝人人﹞﹢﹞。自非枯槁無餘。罔弗條達。與遂厥生。惟大雄氏之道亦然。不分男女。靡間智愚。能如其說。身體而力行之。其於超凡入聖。脫死離生也。蓋如面作。如金貿市。如執券而索要。如白晝之經營。亦莫不從心所欲者。世衰道微。持戒則僧不如俗。精進則女倍乎男。然未有食我桑黮。不懷好音。如近代之庸妄可訝也。坐解脫之牀。恣無明之焰。計其我慢。生滅己業。主鬼借宅矣。更胸臆籠人。而眞碑贗本。世亦混淆莫辧。然則所謂身體力行者。亦何自而詳之。先徳有言。觀其死生之際。如賈胡傳吏。畱卽畱。去卽去。則吾於大賢尼事。不能無感焉。尼大賢者。出烏程朱氏族。父廌湖。生三子。長曰士器。官廉憲。年曰士鰲。掌銓曹。賢。蓋其仲子也。性嬐娓。幼無妣於母家。及笄而歸。爲倪氏婦。則恭謹尢篤。衣素飯蔬。卻鉛華弗禦。曰。吾畢生將近事女矣。時夫承基亦以﹝巿／又﹞績佐宛平。無幾何而承基卒。諗死生之大故。哀人命之脆危。因祝發爲尼。復具咨所以超越之道於雲棲宏眞寂印後先二師。咸爲指蹤安養。且曰。正當念佛時。更究卽玆念者。畢竟爲誰。是謂禪淨俱修法。於是服膺。請從事焉。乃結廬別墅。一榻寒缸。兀坐其中。或並日而餐。或數旬不出。當是時。伯若年方貴顯。門炎可炙。母同有兩子一女。念其獨瘁也而隱之。賢固不爲矯名行。避離兄母。然畏涉塵緣。分道念。𨿽以母命。有所饋遺。與伯若年之時通音問咸絕。弗往來。辭弗拜受。卽受矣。立惠饑寒。弗以私長。四壁蕭然。內戶不扃。盜入室至。無所攜負。且去。賢躬起。傾瓿粟謝遣之。其慈人愛物。皆此類。若其灰心泯志。飲檗茹冰。則眞有人世所不堪者。賢處之餘三十年。晏如也。一日。忽書其座右曰。我九月十三日且去矣。並徧告諸同行者。及期。眾咸聚觀之如市。逮午。果跏趺合掌。誦佛號而逝。玉墜雙垂。異香滿室。七日而顏貌猶生焉。賢生嘉靖辛酉。年三十三而剃髮。則萬曆癸巳也。又三十二年而坐化。則天啟甲子也。又二十年僧寂顯者。爲承基之弟。始以其故處爲十方庵。且請名當事。題曰禪定。則崇禎癸未也。賢始終無憾有如此者。顧其匋龕尙在宇下。顯議別塔瘞之。重其久而湮沒也。圖所以不朽賢者。走乞銘於予。予悲末法人心懈怠。始則忍苦悍勞。終則名聞利養。差沱白首。惆悵仍歸。而世鮮明達。將謂般若無靈如此。予嘉賢勞耕而卒獲。故樂而爲之銘。銘曰。

羣生昧己兮逐物以徵。循名失實兮外鶩色聲。我山巀嶭兮業海蚴蟉。險墮四生兮噬吞三有。六宇同昏兮迷雲垂布。芒芒大有兮孰醒其故。悲生拯拔兮佛日以暾。羅張教网兮有萬其門。頓漸斯開兮羣機普被。如說而行兮無思弗遂。如雨培根兮如春和燮。萬卉千葩兮實葟且曄。人亦有言兮耕乃得禾。吁嗟末世兮違負何多。始勤終怠兮白首畱連。鹵莽滅裂兮報豈云偏。爰有淑媛兮式生大家。絅衣未脫兮螓首旣髽。文鴛載只兮幻夢乃晨。靚妝淨洗兮等若埃塵。托彼空王兮覃咨明導。旣獲要言兮資深以造。一榻寒缸兮諸緣寢削。弔景寧煢兮家聲熇熇。進幢髙豎兮三十二年。報緣將謝兮聲告人天。死生之故兮夫豈小者。誰當敝屣兮如棄斯也。嗟爾敗壞兮不日而胹。曷爲其故兮我慢自侈。香飄玉墜兮般若之靈。曰如不信兮視玆碣銘。

明中憲大夫分巡兗東兵備道王公墓銘

崇禎元年戊辰秋七月。興化中憲大夫王公卒於家。十二年己卯九月。冢君貴一舉公與元配陳宜人合葬於南亭之新阡。公婿大學士吳相國甡擷公生平之大者。著爲詞。銘其墓矣。今順治十三年丙申。冢君復細論公終始事迹。請予曲紀之。按。公諱繼美。號元玉。髙曾世居通州余西場。父累贈奉政大夫綱。避倭。遷興化。富而好義。凡邑中有大徭役。必首先率倡。縣淩侯與邑長者。咸稱王君積徳有餘慶。後必克昌。生四子。繼曾。繼祖。繼芳。公其叔子也。性獨沈毅而端簡。甫入小學。卽嶄然立崖岸。矯矯諸兒中若雞羣鶴。識者知爲鳳沼英物矣。父以末致財。顧自謂。吾操奇贏走四方。商賈家安有奢望顧呫嗶詩書。謾爲儒冠誤邪。子無少長。當侍吾商。歲往來毗陵婁水間。公慨然曰。丈夫生當衣被天下。柰何以一身一家之故。日孳孳持籌而算爲。由是發憤志學。日成數藝。輒作於將吹毛。師子搏象之勢。同捨生方環視爲諧謔。而不知其气陵一世。意欲出其長才。有所用之也。未幾。補弟子員。明年補餼膠庠。嘖嘖有聲。大小試。恆居首冠。以屢困棘闈。乃援例入北雍。爲國學生。一試而領。丁酉賢書三上。公車而成。甲辰進士。選授河南府孟津縣知縣。不以牛刀小試爲嫌。下車淸果稅。革黃河渡船掯索之獘拔。前大學士王鐸冠卷首。甫三月。商民稱便。弦誦有聲。調知本府雒陽縣事。雒當七省之衝重。以藩王掣肘。送往事居。最爲繁劇。公廉明果毅。端方自持。一時號稱二鮑。以不善事。按。君大計調簡。丁未補福建順昌知縣。縣居劍州上游。山水暴發。漂民捨。恆數千家。公備舟。募善水者。操而往援。救活無算。痛民貧﹝巿／又﹞墨。善教罔聞。爲之除火秏。革拘差。善者勸。惡者懲。創水南書院。進民之俊秀者。旣父且師。而申訓之。三年給由。方伯大參咸稱公政爲八閩卓異。以獲罪。按。君又掛白簡。謫山東鹽運司知事。家食三載。至乙卯升江西貴溪知縣。以委署府同知侵漁帑金三千兩。公要其交割分明而後視篆。撫道爲同知戚裏。怒公不畱餘地。復掛彈章。攺授松江府儒學教授。公掀髯笑曰。使吾日煩俗史簿書。與今往對名人彥士。孰爲重輕。欣然束裝受事。課松士。凡居前列者。俱後先接翼。去爲髙岡鳴鳳。庚申由南雍助教升刑部貴州淸吏司主事。經略熊公廷弼一見公。卽以邊事相期許。握公手曰。先生當世有心人。吾爲朝廷出死力。幹蠱封疆。正苦軍前贊畫無人。非先生誰共裏厥事。異己者聞之不懌。轉公戶部郎。尋奉敕總理密雲餉務。密爲京畿左臂。中原財賦轉輸之地。國家末造。戎政不修。餉肥貪墨。其來舊矣。公建議。以爲上兵伐謀。其次財粟。蓋士馬性命攸關。司餉者所當珍惜。如護元气者也。頻年以來。海內困於加派。則出者之源旣竭。全宇疲於轉輸。則入者之額恆虧。況密兵非澤潞雄邊子弟之兵。密餉乃民髓民膏千里饋運之餉。筮龜理財。以養民爲先。今沿邊一帶屯牧盡廢。樹藝久蕪。所仰給大司農者。一皆取辦催科。不於此時省冗濫之端。淸出入之竇。少寬民力而穌之命。則天下事正未可知也。乃按籍稽核。剔逃勾亡。得淸省銀米二十萬。胥吏謂宜中分之輸。官之半。皆公物也。公正色曰。你欲以吾爲市邪。並埽除銀三千兩。悉歸之縣官。具疏奏報已。卽日單車復朝命。而前後受事者畏其軋己多方壅遏。祕不上聞。公抗言本部大司農面。爲公深墨如土。故京師有鐵郎中之稱。是歲。超擢山東布政司右參議。奉敕分巡兗東兵備道按察司僉事。拜命之日。公喟然曰。沂兗久經白妖蹂蹸。城郭空虛。十無其一。譬諸尪羸之夫。元气已散。惟有參芪。差可延年。撫議是也。大黃靑枳。所宜嚴戒剿說是也。方今百姓。危於倒縣。乃必以虜級爲功。恐東齊百萬生靈。盡遭冤覆。夫攻培之法無心誤用之。而以上遺君父。下禍蒼生。尢且不可。況欲假此爲髙官厚利。父母妻子之澤哉。司臣所不敢出也。檄郡縣吏。爲殲其元魁。恕其脇從。凡不得已淪入妖黨者。不惟開其一面。且與以安全。無夫者爲之嫁。無妻者爲之娶。始鴻雁有中澤之歌。黃鳥無剝啄之嘆矣。然大吏主剿。而公主撫。由是相左。特疏調公就簡。公曰。噫。吾本楚水書生。豈有私於東省哉。不過爲今上愛憐赤子耳。吾子幼。以未能從吾宦。且縈懷顧殺人之父兄子弟。圖保一官。其若吾子何。徑拂衣南歸。行李蕭然。一如吳越遊學老塾師。歲暮還家。攜得古書兩篋。而公所多者惟黃蓋儀仗而已。歸裏之日。閉門謝事。日課子貴一與從孫延禧。俾就外傳而程督焉。延禧者。公仲弟繼祖之孤遺也。公撫養教育。視同己子。而子貴一實張孺人所出。陳宜人亦愛護珍惜。不啻己子。蓋公能錫類。故宜人能不妒忌。所謂惠於宗公。神罔時怨。神罔時恫。刑於寡妻。至於兄弟。而禦於家邦者。非公之謂與。公幼懷澄淸天下之志。長而不遇有司。至四十旣壯。尙淹滯場屋。釋進士褐時。且四十又九矣。老黃榜博一外知縣。復不遇上官。調繁調簡。乍升乍降。邅回而不克進者。僅十六年始達承明。出爲司道。庶幾可行其志矣。又以不遇上官。終捲而懷之。騫迍厄塞。不當爲公弔哉。然眾貪而我介。眾忍而我慈。由今論昔。向之墨穢而擅富豪者。今則子孫流爲傭保矣。向之暴橫而躋顯要者。今則殘楊衰艸。翻爲絕祀之魂矣。獨公襲素封之後。尙有郭內外田數頃。公賦之餘。饘粥桑麻。足奉賓祭。子庠生貴一世守而勿失焉。孫仲儒喜儒惇儒。悉淵源家學。有能文聲。固方進而未艾也。是則公之獲於人者。嗇而食於天者。則己厚矣。復不可爲公慶哉。予懷明徳公。銘何敢辭。銘曰。

明賤科目。黃甲是珍。入供臺省。出據要津。朋從揖揖。唱和詵詵。一僕九援。孰問豺麟。公登黃甲。久受苦辛。風窗雪案。後夜淩晨。五十筮仕。政歷多春。乃民乃社。維惕維夤。包苴羞薦。冰玉自璘。淸滋眾惡。惠徒在民。柳下三黜。匪直也人。公實爲之。自致騫迍。穹蒼曰否。天道惟均。枉終自屈。直道還申。公去何時。之子塵湮。幽宮作牧。玉宇歸鄰。天眷公徳。厥後振振。封髙馬鬣。祀享明禋。天豈公私。報你廉仁。謂予不信。曰有髙旻。

敬山徐府君墓志銘

敬山徐君。諱徳龍。越之諸曁人也。爲人醇誠篤厚。持然諾。矜己讓。明萬曆間。歲販茶來京都。人愛之。得娶京師周氏女。生二子。長曰純修。次曰昌期。甫年十二。君以疾卒。二子與母。煢煢在疚。畱京則上無伯叔。終鮮親姻。歸裏則舉目鄕關。雲山迢遞。不得已落籍燕都。二子賴依蔭母家。僅免瑣尾流離之嘆。母周氏亦以有子訓育。故得遂其柏舟孀志焉。然其間寒燈雪案之淒涼。飲檗茹荼之孤苦。殆有匪夷所堪者矣。純修旣長。以中官入侍禁帷。昌期繼晉黌儒生。三子長天。錫復補郡庠弟子員。由是書香不斷。家聲再振。周母且享年七十。乃考終。卒以未亡人之身。歸祔君之原壤。純修孝思無斁。重其久而先業遂湮也。後世子孫罔知水木根源之如此。故丐予論次。而爲之銘曰。

浮幢幻宅兮天地蘧廬。他鄕異國兮夢裏華胥。繄維節義兮保爾孫子。千秋萬歲兮封是幽居。嘉興大藏經布水臺集

布水臺集卷第十六

住明州天童寺匡廬黃巖沙門道忞著

行狀

明天童密雲悟和尙行狀

師諱圓悟。號密雲。荊溪蔣氏子。四歲有成人之度。坐若禪思。八歲知念佛。每至春三二月。輒動世間無常之想。念尢猛切。二十六歲因閱壇經。發心參究。計明大事因緣。二十七歲負薪過山彎。突見堆柴有省。三十歲棄妻孥。從幻有傳和尙脫白。執爨負舂。身任眾務。不以爲勞。獨念己事未明。歲月飄忽。爲之積憂成疾。三十三歲納僧服。矢明此事。告傳掩關千日。傳𨿽屢變徵師。師固未嘗爽厥玄旨。然傳獨不肯師。師亦終不自肯。以目前昭昭靈靈。一似有物。如是者復六載。一日。偶城歸。過銅棺山頂。豁然大悟。覺情與無情。煥然等現。覓纖豪過患不可得。師故常論劑限所悟。卽有向上向下。最初末後。如世尊睹明星。初祖契拈華。還有向上事也無。還有末後句也無。諸方謂埽除悟迹。取東坡手忘筆。筆忘心爲諭。老僧直不謂。然嘗有頌云。迷悟都來第二頭。个中惟悟可爲儔。若還一息不由悟。觸境依前隨事流。五祖師翁靠此一著子。如座須彌山。圓悟道。暫時不在卽不堪。良有以也。其悟處克的如此。時傳和尙已先入燕都。四十歲偕報恩修特往省覲。傳見便問。老僧離你輩三載。還有新會處也無。師卽出曰。有。傳曰。何不呈似老僧。師曰。一人有慶。萬民樂業。傳曰。你又作麼生。師曰。某甲特特來省覲和尙。傳曰。念子遠來。放你三十棒。師珍重便出。一晚。同眾侍立次。傳曰。如人落水。坐觀成敗。不救一救。師卽推攙眾兄弟出。眾不從。師曰。爭怪得某甲。又一晚。問。是大盡小盡。有者道是小盡。有者道莫是大盡。師曰。敢保不在歷本上論量。嗣是傳故爲師示以師王迷子之法。師亦爲傳。縱以狻猊返擲之威門外人見方心魂欲死。而傳與師。師資相契。已超然情。謂之表矣。四十二歲。告傳還南。上天臺。探禹穴。爲周海門。陶石簣。王墨池所賞識。三公皆海內人望。復畱神空宗有素師與之本色相見。脫略窠臼。益敬服師。師後道化闡於海東。由三公始也。四十六歲。傳返龍池。師因歸省。傳問。你到諸方。曾見什麼人。師以腳打地。以手拍膝。傳曰。你許多時一些气息也無。師曰。和尙疑則別參。傳乃撾鼓集眾。付師衣拂。師堅辭不受。傳詰其故。師曰。待師天年。然後行止聽緣耳。復命師及修。入室屬累。扶持佛法。師卽呈偈曰。若據某甲扶佛法。任他○○○○○。都來總與三十棒。莫道分明爲賞罰。傳由是默喜。以爲▆倚。以支臨濟也。四十九歲。傳歿。師心喪。席苫枕塊。如喪所生者。三年。五十二歲。心喪畢。眾請繼傳開法。乃升座。舉揚號令森然。至若提唱本有。指蹤極則。皆前此諸方所未見聞者。蓋禪宗自宋元以還。嵩少之庭。久已流爲傳習。卽江西湖南別有商量。浩浩匪綿在工夫。卽密在話頭。列聖綱宗。至爲繩墨死盡。不道無禪。只是無師。天蓋假師一掀翻露布。洞示眞元。後三十年來。說法之式駸駸。復返正始者。師實啟之。自此出世。六坐道場。祇以一棒接人。如大火聚。觸著便燒。如太阿劍。血不濡縷。如金翅鳥。劈海直取龍吞。使學人言語道斷。心行處滅。琉璃瓶撲落粉碎。摩尼珠驀面白拈。惟餘條條赤手。又遭截去。升天伎倆。枯竭無餘。擲地金聲。不暇回顧。直饒乾坤大地。艸木叢林。盡爲衲僧。異口同聲。各置百千問難。棒頭一指。靡不結舌亡鋒。三賢未曉。十聖罔通。等妙二覺。曝腮龍門。更饒佛來祖來。不可放過。超佛越祖。放過不可。大矣哉。一切眾生之平等寂滅光明幢也。住五年。百廢具修。以故山行道意殊不樂。一日因事上堂。舉話畢。良久曰。者裏無人證明。且向別處尋討。下座便行。五十七歲。遊匡廬。將之衡嶽矣。天臺諸山削牘迎住古通玄寺。茅堂艸座。山衲十數輩。師爲朝參暮請。一如坐大寶坊。儼臨萬眾無異也。五十九歲。復遷金粟廣慧寺。破屋敗椽。始或饘粥不繼。居六年。遠邇來學如赴召。師無作無爲。而大廈崇成。食堂幾滿萬指。初師出龍池。夢至一處。見巨井。足飲千人。適蓋亭其上。有偉衣冠者進曰。此師住處也。金粟故有千人井。蓋前定云。六十五歲。復循閩人之請。闡法斷際。故山曰黃檗者僅五。閱月返。度嶺而甘露滂濡。羣萌甲折。有男子盲。無所見。向師求示。師爲開覺。其來也扶杖而至。其往也掉臂而行矣。淸漳王大司憲志道亦致書。通所得曰。法錫南來。遂令黃檗千年道場儼然未散。祇此道場。非古非今。然不因師來。爭知非古今也。大師爲人不惜身命。寧使喪身失命。終不爲開第二門。徹骨徹髓。獨超千七百則。而遠近傳者多作棒頭商量。或言可度有智人。不可度無智人。或曰止可度未悟人。不可度己悟人。如此等見。蒼天。蒼天。敝漳近有僧歸。述六月一日上堂。若汗淋淋時是幹爆爆時如何。若干爆爆時是汗淋淋時如何。此是向茫茫無可據中抉出人人眼睛。令他自見。其法施之。惠及四眾。皆此類。六十六歲。又應鄮山阿育王寺。先是明州黃司李端伯。久參壽昌不契。因赴春闈。小憩匡廬。夜坐有省。然開口則礙。𨿽屢激博山莫去膺。至是赴官。見師語。大驚異。因多方請師。具道所以願見之意。師乃就之。故開堂日。指法座。者便是司李大護法於廬山開先寺撞倒底鐵山。今對人天眾前扶起去也。還見麼。遂升。一眾嘩言善。司李亦脫然首肯。故爲師作眞贊曰。菩薩面。夜叉心。惡聲流播滿叢林。禹門浪急龍騰處。翻轉山河大地沈。佛也打。祖也打。眼光爍破四天下。阿師大似敗家婆。教得孩兒會相罵。牛頭沒。馬頭回。狂風驟雨滿天來。四方八面相追逼。縱有神通掣不開。行腳僧。會不會。腦後一槌百雜碎。沙界眾生結大冤。禿奴忒殺無慚愧。風顚漢。老成魔。諸方那个柰伊何。巖頭獨現大人相。直向徳山頭上屙。然師殊無肯可司李之意。一回相見。必深錐痛拶。不以檀越作從官。少爲假借。微獨李也。方侍禦震孺謁師天童。語及工夫不切實。師劈面便掌。方矍然汗下。遂呈偈曰。倚墻靠壁多生迷。賺海偸天似也無。劈面原來眞个熱。更從何處說饃糊。與王大司憲之言前薦得。一皆要津把斷。寧使生身陷地獄。不將佛法當人情。師之絕情離識第一相爲人爲若此也。住鄮山三月。復爲紳士與司李請住太白名山。當是時。師臘旣日髙。寺規模又極宏大。建炎之殿上干云日。一朝從艸萊中欲斬新扶起。師固謙讓。未遑也。乃不數年而幻出寶坊。飛樓湧殿。萬礎千楹。崇宏壯麗。冠絕一時。然尢不足以居來學。計袂連踵接而至者。極衣冠之國。達羈縻之邦。公卿貴人。接足頂禮。魋結編髮之君長多自重譯函書問道。由是名聞九重。將葺長幹大報恩寺。纘成祖文皇之緒。俾師唱道畱都。師以老疾。願終林麓。再辭不赴。識者尢爲嘆服。蓋師生性剛直。壁立萬仞。意有不可。撩起卽行。門弟子有持某宰輔書住某院者。師深痛絕之。嘗語學者。貞觀向道。欲瞻風彩。上表遜謝。往返三四。引頸就刃。神色儼然。吾敬道信大師。茅茨石室。累煩聖主。且請前行。吾從別道。澡身淨發。結跏趺逝。吾敬汾陽無業。休心息念。斷絕攀援。賜紫及號。力陳昔誓。收付有司。恬然受刑。吾敬芙蓉道楷。牢著艸鞋。腰包住院。去就之間。輕同學子。不爲蚖蛇。戀彼窟穴。吾敬應庵華祖。魏國弘基。欲爲龍池標師一扁。直峻辭謝。卻他可知矣。故師住天童十又一年。拂衣者三。皆爲緇素。彊畱而止。至辛巳年秋。幡然出門。萬眾挽之不可。將比云鶴。遨遊海天矣。爲祁大中丞彪佳與兄駿佳要止別業。故棧絕往來。省師酬應。然四方問道者日戶屨晨滿如市。莫能禁也。七十七歲。明州宋海憲特遣使迎師還山。且托中丞勸駕。不得已過甬水。以天童屬累宋公。徑取道入天臺。仍住通玄寺。通玄山紆路僻。澗肅林寒。又頹廢久。師旋爲葺理。而學者力作攻苦。加諸驅逐。有僕隸所不堪者益親依奔赴而至。至孟秋七日。師以衰頓之故竟爾趨寂焉。世壽七十七。僧臘四十四。六坐道場。說法二十六年。化溢支那。言滿天下。以至日南景慕。海外欽風。且祠奉爲中興臨濟之祖矣。乃晚年湣世說法者多陷牛迹。著說累數萬言。極論之不已。若是其齦齦。何也。師固曰與之直辧到底。待他開口不得。枯竭無餘。無可柰何。彼自心折而休矣。故彼曰身見則以身見激揚之。曰一橛頭則以一橛頭發揮之。曰極粗一棒則以極粗一棒整頓之。或援古徳機緣。卽折之以古徳機緣。或攀從上綱宗。卽讞之以從上綱宗。或流爲世諦言譚。紕說繆論。卽斷之以世諦言譚。紕說繆論。唐子元竑有言彼示與師軋者。其人大都負大力深智。鳴鐘鼓。撼山嶽。以相加遺。而師晏然踞坐。張空拳而八面應之。攻者屢變。應者不變。無不給也卽無不摧也。便後來聰明辧智之夫。知此道果不借他力。廢然失其增上慢心。俯首以入鑪韝。其知言哉。卒之師說出而風聞寰海江湖閩粵之人。𨿽猒飫保社。操鈯斧。而山邊水邊者莫不憮然自失。願就弟子之列。其與師軋者。至爲狂詈。爲凶短折。爲吐光紅爛盡。眞枯竭無餘。無可柰何。而大慈攝受之心師終無間也。師凡瓶錫所到。萬眾喧闐。瞻禮恐後。晚居太白。奔走天下。如一佛出現室中。未嘗以顏色假人。語言文字。羅籠學者。當門踞坐。如西河師子。人與非人。驀頭生按。又普請煩重廿里河幹。不時輸運土木之役。半出學人玲瓏巖。負薪鳥道嵚崎動。致頭破足傷而眾等堪忍依止。辛苦都忘。一時英靈畢集。號曰僧海焉。其嗣法弟子受師記莂者自大潙如學。鄧尉法藏以下一十二人。過此以往。若招手橫趨。窺鞭卽去。憑云漢以髙視。入西山而不還者未之或知也。蓋師生平以眞實心行眞實行。悟眞實道。說眞實法。化眞實眾。方其始貧食力也。耕稼陶漁。無不備嘗。繼而出家。苦爲生死事大。歷一十三載。窮神極慮。心力俱疲。然後打失從前。惟覺情與無情。煥然等現。當其煥然等現之時。無復情與無情。差別等相矣。所以折旋俯仰。咳唾掉臂。乃至垂手爲人。策諸學者。搬磚運瓦。挑土拽石。或喊或罵。與人詰。與物諍。固無事而非眞實法門者也。復不以言教。而以躬親。名利視若浮雲。金帛等諸糞土。故凡在及門。非甚不才。未有不孤芳自樹。開鑿人天者。今一十二人外。如四明智遠。白雲悟西。臯亭智蘊。武林寂然。雙林海懷。翠巖通哲輩其選也。然則師承夙智悲。爲法舟航。又奚俟神告朱君﹝上申﹞。而始定其爲慈受﹝深禪師﹞後身哉。崇禎十六年癸未。門弟子建塔天童。迎師全身歸窆幻智庵之右隴。適霖雨經旬。泥濘沒骭。而道俗哀哀奔送者萬人。非師化育之深。曷由臻此叢林公論。師以賣薪出家。遂傳衣缽。有類曹溪。求道猛切。深徹法源。有類髙峯。以一宗鏡。照空萬法。有類永明。聖凡彼我。等心一視。有類元圭。豪貴當前。臨機贈掌。有類三角。至於力爭祖命。靡愛厥身。旋嵐偃嶽。弗震弗戁。其黃龍大慧之流。亞與崛起尋常。中興濟北。傾企窮八表。芳躅映千秋。夫豈偶然者。

門人道忞謹狀

開先若昧明和尙行狀

師諱智明。字若昧。海陵毛氏子也。父爲郡小吏。沒廣陵。故師驅烏廣陵之東隱精舍。方數周。而都雅白晰眉目如世所畫善財者。其師愛憐之。少不以繩墨削。廣陵故豪華多。少年日牽引爲鬥鷄走狗。彈棋六博之事。師旣生長任意。便與人博。輒爭道不讓。其人怒。欲鼠牙。師而窘辱之。師大愧畏。家有僕善。緣得徒步日三百里。乃挈之遊。奮然登金焦。過南徐。將蹤迹天下名山大水而問途焉。莫宿銀山庵。見其徒方經營相嘈雜而方來又憧憧不已。怪問之。曰。山門將延三大師講首楞嚴。四方英賢戾至。子遠近誰裏將不爲法來乎。師聞而疑信半。且曰。吾將觀焉。旦日趨堂司。視門榜一楞嚴。必稔前五卷者與牀歷。師從未聞經。有所謂楞嚴者。復卒不得楞嚴經。旣而購求乃得。楞嚴者誦則展誦如故。誦不終日誦而前五卷者已如建瓴下矣。於是竟誦。乃大師至。至則人人奮厲欣勇見。師反感切涕慕淋襟不自禁。卒仰天於乎。誓如今大師者而師志始由三大師決焉。三大師者雪浪恩和尙也。恩辧慧滉漭無涯岸。苟其詞河下注。則谷陵深髙易面。況泐名相之石。嚙章封句守之堤。故當時三宗之學幾明。而一世俶儻瑰偉之夫。亦罕不揵鬐奮鬣其門。恩一尺箠赴之罔假。惟愛師超逸。𨿽師受如響。然恩未嘗不輸。壺奧見淵。微蓋喜海。有再授之經。三車負獨聞之說。故及門豎義。則後至先鳴。𨿽一時嶄然見頭角者。亦自遜其捷足矣。師旣綸貫諸部。慧聲日遠。則慨然自命曰。嗟乎。戒急乘緩。止可自利。膺城自守。亦不可利人。某微大師則溝中斷耳。不及此兼利所以報也。吾將爲四戰之國乎。乃南走越。北走燕。納尸羅於雲棲。叩禪扉於紫柏。旣而聞其徒之老有善百氏家言。漢人魏人。開元貞元之體曰堯山者。復躍然起曰。於乎五地聖人習之矣。不曰雅思淵才。文中王是不可失。於是日夜趍太行。瞻伊闕。徘徊伏牛。物色其人於古澗寒澑之下。卒獲其善者而還。於時則有南郡之命。紫柏之挽。不得固讓。益作而曰。嗟乎。吾所學欲有所用之也。用而不蓄。將竭久矣。吾欲爲吾用地也夫。乃陟匡廬之巓。放赦余聞。思泊然禪寂者三年。復循山之陽梯空杙險而上。百折得所謂古黃巖者居之。又十年。愛其山川秀美。且有終焉之志。而星渚都人士則又以開先挽矣。當是時玄學日親。四方勸請之命日至。言默而道光。身隱而名隨。珠媚於川。玉潤於山。師蓋無意也。一以慈照臨之。不猥附合。亦不皦絕離故。來而畏敬。去而慕思。死而哀人父子。感往昔𨿽墓之木拱矣。如始亡。皆師有以致之也。師學始汜濫。終渟滀。而究則淨極光通。如擷奇探勝者造幽巖。出深壑。霄然洞開天際。俯而視下。則千里一目。攬不盈掌。蓋其所眓者髙。故其所指者遠。聖言淵博。學士俴夷。苟非忘筌。誰與見諦。然尢厚行而薄說。𨿽極辧海波翻。終則咨嗟感發。間有一座之間淒惋不勝而去者。生平以尸羅爲足。禪那爲腹。首楞嚴爲淸淨寶目。其入匡阜時與三者偕來。而黃巖則自謂於首楞嚴有深證。榜所居曰。智光者志證也。故叢林有昧楞嚴之稱而學者無異詞。師道被東南。因在黃巖。緣在楚。然其間則皆若前定。一昔。黃巖有黃冠者來曰。我。許氏之苗裔也。旌陽讖後八百歲多得道者興散林莽。同時仙去。我師命我當建玄元太乙之壇。於此從徒。數十畚鍤俱具。師乃禱後山之龍與之約曰。雨我也。晴則君讓君。我則去矣。俄而云生劍岫。風雨至驟。撼山莊。雷電挾屋焉。羽人懼曰。噫。佛氏之宮也非我有。然師殆非常人矣。郢之役。陽朔安居。蘄春僧後至。度失期。間行甚迫。夜宿荒陂。有告者曰。昧法師期攺矣。孟冬八日也。我乃其衛法者。旣而夢師升座。服布木蘭色。伽黎面黃。發紺如蠃。蓋佛也。及至果然。而師衣如夢衣。故楚人至今尢敬虔焉。其走燕時。僑旅邸。有善許負之術者隔垣聞師聲。驚曰。此宜擅大名。何爲者。趨謁則師也。結歡而去。早歲孤騫。自喜行往。一橐中載寂音僧寶傳。當山水得意處則出而吟哦。旣又頓足拊膺曰。嗟乎。我獨不得與此八十一人者同遊哉。則又泣。復傲然挈之。而往窮山絕澗至不能前。復又還遇岐路。則脫屣占之。往往多獲道。中歲則精嚴玉立。有類淸涼晚忽超放。又類棗柏。眾固疑之。莫能測也。然規學子甚詳。有攜其室灑來覲者。班其師之下拜之以爲瀆無人。師訓立斥之。甌之溫嶺來聘。享禮有加而無主狀。則曰。此慢而貨我也。貨而可行。如我法何。摽之使去。其惜大體多此類。師創自襄南。終至秣陵。中間或荊或吳。或甌或越。說法三十年。大小經論四十餘。座四方遺問無虛日。身以外無長焉。去來不晨。豫意至則行。追隨者方喘急而師已莽蒼在望矣。崇禎四年夏五以開先殿事遊西昌。忽示疾於淨土蘭若。六月十日手勒別諸護法狀。洎門人弟子遺誡。函封已。自詣龕室跏趺。笑謂眾曰。我且試耳。遂奄然坐化。世壽六十有三。僧臘五十。有八門弟子奉龕歸開先建塔。葬全身於黃石巖之前。雙劍峯之下。體先志也。蓋師每嘆此山水麗峯。銛文中武外君子哉。增人志力。居者多得道云於乎。師生而孤嬰出家。踽涼蕭寺。辛苦萬千重。以內無說徳。外有賞心。不自殄滅足矣。乃能起勞侶。奮行間。登覺者之城。休宮止捨。莫之與禁。當師之隆結軼玄途追亡逐北以紫柏之陵。轢無嚴亦曰。昧公天授。迨其燕。坐黃巖。山若爲髙。水若爲深。當世仰之。若慶雲焉。乃晚年喜建靈廟。恆暴露於外。竟不克願而終。何也。語曰。人能弘道。其如命何。詎不信哉。然馳走學者三十年。名震公卿間。一以遊戲。三昧行心。死生若脫。豈曰法傑亦人雄哉。師有智光空響諸集行世。嗣法門人若干人。剃度弟子若干人。忞不天。依師得度。開發蒙昧。咨決於外十數年。乃今僅得與於執斧之役。恐師行業將放失。後學無所考鏡。竊閔然不敏。葺餘論次。爲乞銘之狀。尙冀有以傳師焉。

道忞謹狀

故兄知廣西平南縣事文林郎亦采林公行狀

公之先由殷少師得姓。世有顯人。曰穎爲晉黃門。曰茂爲隋右丞相。仕於唐。曰藻爲江陵府使。仕於宋。曰誾爲廣州司戶。仕於元。曰詮以解元除評事判潮。自黃門入閩而子祿守晉安。因家晉安。司戶值幼帝播遷。起兵會張世傑討賊。卒於軍。而子迪因家南海評事。旣遷石壁。卒於官。葬大麻。而子孫因家大麻。由大麻遷新丰裏。則公始祖八十八者也。公諱淳。字崇古。曾王父山。王父一嵩。皆有隱徳。不仕皇考。時慶則詠歌白沙陳文恭之風薄。進取止於庠。惟公幼耽學。有能文聲。聲藹郁甚。凡十就棘闈。弗第。卒循資銓選。得廣州司訓。凡八載。弗遷。大吏廉。知其能。則交章薦。稍遷廣西平南尹政。成例得州牧。以不能媚權。司方垢索毛吹。冀中以禍。卒之無纖豪掛議。則以不及去官。凡公如此一裁之義命。無諂上之容。躁進之失。蓋公爲諸生時。方慨然於周公。孔子。孟軻氏之傳。而環嶺以東秉觚牘者。則以公文爲模範。一時貳州牧伯與薦紳先生之家爭致師席。其百里重趼趨門下者歲不止以百數。然公卒教之以孝悌忠信無倦。有貴人子驕公。自以爲不狎不順。擯之而後諸生知公意之所在也。則人人刮濯。諸凡北面公者。皆有懿行可述。其居司訓時。念國家承平旣久。所在弟子員習浮靡寡能。媚於天子邦家民命之托。使萬有一而赫然震疊之。及則屈辱師聖非是。乃輯爲學之要。切於修己治人者八條。日爲申儆。期與諸生更始。平南交夷。徼姦民樂於爲訟。而贓胥污吏多行誨盜之方。故縱其首事而招徠之。民卒流亡。莫有禁禦。公則淑問而得其情。哀矜以畏其志。納諸禮讓之域。示以禍福之門。凡陳嘗率育之道。靡不有志載焉。如指諸掌。旣而不獲大用。於時則退而居鄕。鄕人無少長。畏公如父。敬公如師。間有舉事過當者則不欲使公有聞。旣聞矣則羞縮庰避。視不敢直曰。吾終不可以見長者。惟公邑居抵京國萬里。聖天子威靈徳化。𨿽外薄四海而土瘠民貧。俗恬固陋。忘達識遠見。漸靡久之。以至仁之屬。義之族。不相知問。民生之鄙薄。風俗之不長厚。而公式生其間。蓋若有使之者。公二十喪父。四十喪母。於生計蕭條之日而身孤母寡。弟妹方稚。公一提攜奉負。以至於長。長則擇妻以妻。擇夫以嫁。凡嫁二妹爲弟再婚焉。初弟灝失怙過痛。得痰瘰疾。如是枕牀席者連歲月。方趨救療則有糊口之累。欲行糊口則有內顧之憂。出入狼蹌。莫與爲生。公卒多方求善劑而調攝之如初。惟公性恬澹。不亟亟於富貴而家貧親老不去心。逮喪母吳則哀毀蔬食。內盡其志。外盡其物。慮無有不得於心者。然終以不獲祿養爲憾。每與家人道父妣事。未嘗不感慨欷歔。泣數行下。則謂福輕禍重。賴先人與庭闈之訓。獲有寧宇。使子孫知爲學與善足矣。曷求焉。乃舉祿仕之所入者度足。以奉公賦餉歲時。其餘悉以分贍族人親友知識。置大宗小宗嘗食之田若干畝。與食貧亡役之妻子皆有以賚。而又與人以讓遇物以誠。方居東時。有虛以告貸者曰。我公之鄕人也。我本字某名某。以某行某役困此。需貸。公曰。是與。曰。是也。則如其所稱之貸而貸之。凡負公貸者若而人。與若而緡。若而歲月旬日。公未嘗舉而問焉。於乎予行閱天下多矣。所睹州牧令長以官爲威。以法爲阱。漁獵生民。吸肌膚以至於髓。旣而墨薉彰聞。上官論斥。則包苴請托逾巨萬。其有彌縫善巧。歸獲自公者則恐喝傳丞。追呼遞卒。輜車繹絡載道。塗爛其盈門而至。旣至則伐徹近巷。以大第居割里人世守桑麻以連阡陌。僕禦聲伎。雜沓飲食相過從。無舊識。皆新知。苟其賤貧。𨿽期功厚善。妻子轉溝壑。不一哀悲賑卹之。反非笑焉者皆是也。此夫所謂爲盜不操弧矢。攻而不用弦刃。欺父母未有罪而弒君未伐者。方坦坦施施。騎從十百。出入裏閈。上先人丘隴。自以爲丈夫子生人世。得志一時。當如此者聞公之風。又何如施顏面邪。公生穆宗五年。生十九年而補弟子員。生二十六年而進廩諸生。生四十七年而賜明經進士。明經六年而訓司廣州。令粵西平南則公六十矣。令三年而公歸。歸三年而公卒。從生至卒僅六十有六年。而崇事乎生人之理。孝友義讓之道。則未可以一二三四指籌而算。蓋公所得於天者甚厚。致力於學問者甚深。而又有達觀以大之。積憂重慮以淬礪之。以至如此。其醇且備也。竊嘗論之。古今人品若範希文之惠族。王彥方之式鄕人。陽亢宗之心勞拊字。道光師儒。皆有聖人之一體。而公則似乎具體焉者。然三君子受其丰而公享其嗇。故吾於三君子尢獨爲公難。公先配孺人何氏。早喪。止一女。繼配梁氏。生二子又一女。長曰於達。邑廩生。次曰於逵。邑庠生。公沒之明年。予始歸省。侄二子與宗老俯泣再拜。涕興以請曰。日月有時。將葬矣。惟是碣上之銘。無辭以徵﹝巾又﹞氏。惟吾叔言之文余先君。子將賴以不朽。請狀之。噫。吾忍狀吾兄哉。𨿽然予柰何自遜固陋。使吾兄遂泯滅。卒不稱知於天下後世哉。因次狀於左。以俟立言之君子。采擇以傳。

布水臺集卷第十六嘉興大藏經布水臺集

布水臺集卷第十七

住明州天童寺匡廬黃巖沙門道忞著

表

建海印道場啟佛表

伏以眞源湛寂。迥絕名相之端。慧鑑澄圓。本無能所之迹。忽因明而起照生分別之見知。俄植境以爲心結攀緣之識想。元常汩其至性。耽染入自迷流。云布情封。哀覺天之難旦。星排疑网。傷意地之恆昏。三界一往無還。九居長淪莫出。枉受多生苦報。總因業樹之崢嶸。空遺永劫餘殃。一本罪華之糾結。非仗法流水洗。曷由滌垢除愆。恭惟華嚴至教。徧照慈尊。報圓十身。統十虛以爲體。富有萬徳。極萬行而彌綸。澄澄智海波光。皎皎秋空月滿。坐微塵之剎土。主伴同宣。轉根本之法輪。聖凡共證。經自龍宮誦出。不殊天鼓之騰音。懺從雞足傳來。儼若趺光之燭照。契旨而眞常立復。披誠而積垢全消。信含生所敬之天。允菩薩眞慈之父。切念某生當末運。忝作人師。繼往才疏。道有慚於先徳。開來智短。學無補於後昆。五篇七聚。多違無徳而檀膏濫受。四攝二嚴。素缺寡修而信敬謬膺。知聵聵而日朘。老冉冉其卒至。徒寸衷之鬱結。每中夜以旁皇。方思九土悠悠。正入猖狂之路。更念勞生擾擾。茫無解脫之期。墮三塗則支分腦裂。生五趣亦樂少苦多。或饑疫而災逢。況刀兵而厄遇。肝塗野。艸長爲怨雨愁雲。骨亂黃沙。盡作徵魂殢魄。由是涓今月日。僧延十眾髙流。期克五旬。晝夜六時行道。如法精修。運虛空廣大之殊心。徧周法界。陳難說難思之供養。出過諸天。誦禮華藏玄文。依持普賢行願。爲此竭誠皈命。肅淨壇儀。炳智燭以煒煌。爇心香而靉。叇恭迎十方常住三寶。奉請塵毛。八部龍天降現道場。證明佛事。伏願眾聖遙臨。同樹王之始坐。千靈普會。等正覺之初成。重重剎网全彰。落落圓音溢聽。仍回象王之步。再奮師子之威。燒香散華。猶彼啟明東廟智。卽滿於初心。低頭合掌。方之寄位南求因。早圓於此日。菩薩透龍門以直上。聲聞預嘉會而逍遙。羣眞之解脫玄門。普天共獲。慈氏之南中樓閣。率土同登。業盡有情。無復眾生名字。地窮空界。總爲菩提覺場。微願如斯。必垂加被。

奏疏

應詔陳情疏

浙江寧波府鄞縣太白山天童寺臣僧道忞謹奏。爲恭逢盛典。魏闕心縣愧值。龍鐘葵丹勢阻。勉遵法旨。力疾趨程。謹攄愚忱。伏乞聖慈洞照事。恭惟皇上陛下誕登覺位。示現金輪。蕩蕩慈風。扇二儀而布亭毒。煌煌睿徳。禦六气而子蒼生。旣振尼山之傳。緯樂經禮。復弘竺幹之教。達本明宗。玆蓋湣法運替淩之際。亟揮佛日金戈。將出黔黎昏墊之危。特示迷津覺岸。是以紫泥遙降蒲輪。下迨於艸萊。覺苑弘開蘭臺。重修於漢室。蓋振古以來。於斯爲盛。而水土餘生何幸而遭逢者邪。維玆六月初九。恭承天使到山。賫奉璽書。開宣慈旨。將以衰朽僧忞躬詣神京。濫充顧問。夫踐土茹毛。尊親有日。車軌書文。敢後朝宗。矧正法垂秋。佛祖慧命。不翅絲縣。

陛下夙記靈山。乘願建極。於治國齊家。偃武修文外。惟孜孜以斯道爲己任。此蓋歷來開創聖主所不謀而合之盛典。綸音雷動。八表均榮。固不獨僧忞私承寵眷。感慶交集者矣。惟是僧忞薄祜眇躬。濫芋禪席。穴處巖棲。洊經霜露。犬馬殘年。不覺六十有四矣。頭白齒豁。步履艱難。兼山糜野鶴之性。禮數罕修。使奉命陛見。威儀失序。掛禦史臺之白筆。忞罪尢輕政。恐眼目昏重。顧答矛盾。冒觸威嚴。忞罪豈容擢發夫。皇仁浩蕩天寶。尢遂懶殘之髙。帝量包荒大觀。亦釋道楷之固。忞道微徳薄。不及二僧。固不敢矯飾髙節。致方宸命。但竊思昌隆盛世。英賢間出。抱道潛修之彥可以翊贊皇猷。丕揚盛化尙不乏人。顧以衰殘無似之僧忞濫污鳳簡聞命之日。所以中夜旁皇。愧汗交集。莫知所措者也。緣奉敕旨惇嚴。分難故違以取罪。譴謹遵旨卽日就道詣闕矣。至僧委系老病支離。不堪長奉龍顏。尢乞聖慈矜憫。使犬馬殘生早賜終老泉石。歌詠聖徳。銜頂無窮矣。爲此據實上奏。不勝翹禱屏營之至。

進天童密雲悟禪師語錄奏章

浙江寧波府鄞縣天童禪寺臣僧道忞謹奏。爲恭懇天恩賜將先師語錄入藏。以光祖道。以茂皇猷事。皇上統承精一。道契眞宗。性命之學尢深致意。至於古聖語言有關世道人心者。尢必廣布頒行。使若見若聞。各達本性。方愜禦衷。眞覺皇之慈心振古希有者矣。道忞幸逢盛化。身叨寵遇。又每承天眷追念先師。賜邈頂相。復刻遺編。感恩已渥。復敢何求。惟是緬念天童先師圓悟生當末運。興振禪宗。六坐名山。忘軀荷法。一時提唱機語。皆開鑿人天。單明直指。日𨿽刻布人間。但未經入藏。恐漸湮沒。道忞伏見。宋景徳年中。僧道原所著傳燈錄三十卷頒降入藏。元祐間。明教禪師契嵩所著輔教編三卷及傳法正宗記一十二卷亦賜入藏。乾道七年。僧蘊聞所進大慧禪師宗杲語錄三十卷亦賜入藏。元元統二年。僧善達密的理所進其師普應國師明本語錄三十卷皆賜入藏。此四者人𨿽異代。咸遇淸時。道法耿光。於今維烈。況忞生值昌期之運。躬逢佛心天子。重法之秋。誠千載一時奇遇。謹扳前件事例。將先師圓悟語錄一十二卷與忞所編年譜六十二帙先經繕寫進呈外。伏乞俯鑑微忱。下頒鈞旨。賜收入大藏。永使流通。則正法眼千古長新。而願力恩普天均戴者矣。爲此冒昧具奏。懇賜下部施行。忞不勝翹禱待命之至。

文疏

烈皇帝天壽聖節疏

象著龍文。式覘聖人之首出。籌添海屋。爰昭化日之舒長。體乾健以居貞。梅萼先春早放。歔陽和而布徳。妖氛帶雪消融。艸木盡勾萌。山河齊點首。某雲中野逸。化外編民。袒服犀顱。無與拜颺之典。茹毛踐土。敢忘庇育之恩。是用大集龍象。妙轉經王。耀帝网重重無盡之義天。恭資睿算。湧華藏種種難思之界海。克壯丕圖欽願。帝執其中。皇建有極。動也時。服也士。邁帝嚳之神靈。就如日。望如雲。等放勛之巍煥。垂衣裳而朝萬國。在在歌詠春風。舞於羽以格有苗。人人躋登壽域。金甌永固。寶歷嘗新。

烈皇帝薦嚴疏﹝甲申仲夏﹞

龍去荊山。曾動軒臣之哭。天崩杞國。每懷士之憂。況千邦喪統馭之尊。萬姓失大明之照。𨿽吁天以無路。庶叩佛而有靈。恭悼某位皇帝身居黃屋。心眷蔀葑。寅畏一十七年。渠渠民瘼。饑寒千百億國。惴惴厥衷。破格求人。寧忘垂磻釣叟。轉環從善。不罪折檻朱云。後宮無抴地之裳。儉率之風。令可月著。尙衣有未明之詔。足臨之徳。﹝巾又﹞可日書。方冀蠻夷貊狄之邦。咸歸至化。詎難艸木昆虫之類。盡沐恩波。乃天地不仁。黔黎寡福。一旦潢池盜弄。九廟業矣震驚。俄爾堂奧虎生。百神居然罔主。夜臺幽邃胡薤露之易晞。玄路迢遙忽云車其旣遠。鳳闕崩頹於暴雨悲深。麥秀之歌。瓊支逆折乎飄風怨切。黍離之嘆。月明故國。羈人回首何堪綠黯芳郊野老傷心倍甚僧某道遊方外迹寄寰中仰五嶽拔地之雄光華猶昔緬長松擎霄之勢忠節自慚敬仗佛光嚴資仙馭伏願夢破大槐國裏眉豁彌勒樓前剎海壞成視等秋林之落葉世緣聚散悟同過眼之流云千聖不攜己靈曷重處處爲人作主頭頭本地風光。

告伽藍疏

穴復靈鰻審骨身之具在江浮瑞像知蓮社之將興明珠再至常聞故鼎反來非一況濯濯厥靈有赫皇皇陰翊無私祖令當行敢托風雲之會聖慈易格願昭艸莽之誠惟玆廣潤道場向有巨鏞千石聲傳空谷疏疏淸梵夕聯響徹九幽落落蟄閽晨啟盡謂藏山之必固詎同瓦缶輕捐誰知有力而夜移幾隨凶鋒銷鑠幸山靈之有在致魔焰之徒張赤海無故波騰洪音自玆淵默乘潮泛汐婆娑海客時逢舞浪翻風出沒漁舟競見無亦三閭之戀楚殆將宗國難忘故非伍子以沈江寧有忠魂不化恭惟神聰親承智者密挈冥權入夢丹宸早看地轉天回佛日尙縣金鏡裏揚靈海甸何吝神輸鬼運鯨音還畣月樓中繇是敬獻蘋蘩仰咨天聽伏願不辭弘力速起沈淪再扇雄風傳金聲於覺苑重挑慧炬震師吼於石城見聞增希有之思圓通徧周法界竦甬起瑞云之色廣潤普及含生地獄停酸三塗息苦。

募楞嚴方冊藏經疏

黛抹千山者春也道如春而彌漫宇宙潛行大地者水也道如水而觸處逢源黃華盡顯眞如奚翅五天之祕誥燕子深譚實相況乎三藏之玄文所以圓覺經也豁圭峯之慧目十明論也洞邵武之見元安公之句破楞嚴良有以矣無盡之病回摩詰豈徒然哉太白名山天童寺者寰中巨剎冠世寶坊負海而消萬派之聲臨臺而止千峯之勢風來水面池波動朱藻之文月到天心巖腹剖玲瓏之竅繞戶駢蠃排闥敷宣則羣象發揮啟檻碧漢當軒燕坐則諸天寂聽顧鷲峯其未沫方畢缽以何殊旃檀林長旃檀伊蘭絕帶師子眾隨師子野豻潛蹤綠疏靑瑣樓臺棋布星分殿閣乃南宮之瑯函半蠹北闕之玉軸未頒與其遠莫致夫帝閽貝多重復曷若近易爲於槜李方冊裝潢披展幾窗明淨之前一任鉆穿故紙了殘星月交光之下不妨看透牛皮壯我云壑之觀起玆煙巒之色功徳輸於智者山川有待其人。

靈峯修造疏

見瓊樓於一莖茅上非功力之能加撮大地於纖粒粟中貴當人之自信布發果吉祥有地插標豈大智無人句章五磊名山海上靈峯古寺丹巖戛漢碧嶂夌云象王舒回顧之容橫開寶剎師子踞盤空之勢力捍精藍百畝春田邁種靈苗獨秀萬株行樹衝霄逸翮常棲石城岡千尋壯雉堞之雄攪海狂風吹不入梅華徑廿里延妙嚴之路眾香佛國步無差徘徊峻水巖前仿佛天河之下降徙倚白龍潭上依稀玉甲之開明嶄顏削出崇閎旣門墻而岸岸密護周遭袤郭亦關鎖其重重展矣小有之天允也應眞之堀但昔本袈裟院子蜂房蟻室寧曰一攃以維新適今攺龍象禪叢容與超遙庶幾更張而文舊打開毗邪離庫藏全憑木上座神通平鋪給孤獨黃金只在須達翁揮霍空中樓閣會看紙上飛來物外乾坤有冀筆鑯點出。

道場山募建法堂疏

妙善法堂說詼塵剎普光明殿含受十虛團圞四角六張一畝三蛇九鼠是以色身三昧紅鱗偕翠羽齊彰根本法輪水鳥合樹林共轉然覺地如如不動昧者恆多道場起倒相隨時人罔測苟不當機擊扣誰堪直下知歸所貴玉宇瓊樓不被莖茅蓋卻百萬億莊嚴還他兜率宮中本有庶幾華幢寶座儼然特地斬新須彌盧髙廣無俟燈王國裏移來鳴鼉鼓響鯨鐘南山云下北山雨會看紅鑪飛彩鳳輥木毬橫雪刃牛頭沒去馬面回直教鐵鋸舞三臺欲祈此話大行更冀知音賡和。

茅竹園庵募僧田疏

風霜野坫出家兒況味蕭蕭煙水百城禪和子行蹤落落大地上孤徵而弔景惟有古路之橫開夕陽中獨偶以誰諧無柰前村之不構逢人靑眼少莫定晨煙問路白雲多難期夜火化城如可廢寶所孰與歸東出緱江庵名茅竹者門當孔道路透長安旣四通八達之途亦九峯三臺之徑以故參玄上士云擁而來絕學髙人川趨以赴𨿽僧空不猒旅泊乃佛土亦有郵亭單安一宿之寮人人大歇缽貯千家之飯个个飽餐庶楖栗橫擔透靑山而直入俾軍持攜去傾白月以歸池長者發大心且喜布金有地檀那出只手何怕獻珠無門百劫種良因莫當面錯過一朝圓福果直舒臂搴將矣。

募建東山翼善禪寺大雄寶殿疏

遄徵來布塞孫綝勸景帝以停驂張晏在東山玄石爲蒼生而起臥亂落一天華雨傳寶志之弘譚開經幾度薔薇記靑蓮之再至龍蟠虎踞地旣盡極南天鳳翥鸞翔人亦髙齊北斗所以英標代稱俊彥淸梵世擅名緇考園林則東晉實崇稽宮館則六朝最著金繩開覺路淨名偕翼善同芳寶筏度迷川慈祖共瑄翁疊駕溯當年之壯麗奎煥天章問此日之傾頹災傷舞馬然乘除相禪物有盛而必衰消長循環運無往而不復充國黃金塔現讖符正法當興合同船子歌還驗在機緣適輳欽承祖徳仗庇佛光莖艸拈來會有賢於之出手藏金傾布寧無須達之興心重增禪社徽聲再起山川瑞色庶東吳勝事咫尺非遙將江左風流幾希不遠矣於時天童八葉孫道忞因大咸咸子之發祥感能悟一公之髙舉忝在見聞隨喜之下益生歡喜贊嘆之心乃爲之重復殷勤合十指爪而說偈言偈曰何年翼善毀琳宮遽爾興心問祝融願大因之忘費浩思深益自增悲恫化城幻出尋常事寶所追還蓋代功佇看神輸兼鬼運九天移下玉樓崇。

梁皇寺募修佛殿疏

法菩提場含靈共托寶莊嚴剎眾福攸基所貴起蔽更維新始免七零而八落橫一梁承一柱靈利底不妨點著知歸錐頭利鑿頭方慧心人斯解看孔著楔果眼親兼手辦將玉轉自珠回鈯斧揮時散櫟朽樗皆大用泥牛吼處鈍磚頑石悉翻身然廣廈非獨木所支淨業須羣緣共結布地黃金剛始諾本一念以承當六天宮殿欻然成恣千生而受用冥報捷於響應智者宜善知時欲廣見聞重宣短偈偈曰曾聞一笠蓋金身報得梁皇信有因風雨活埋前代寺還將功徳報同人。

寶慶院募緣疏

縛三條篾住山時因道泰傾萬斛廩惠施義出丰年苟能施難施之財頓教黃金滿世果若住無住之處何妨我國晏然寶慶南公者緇田嘉穗法网逸鱗早侍諸方曾染五味禪指晚趨太白飽喫三頓獰拳顯老之典客十秋囊錐始露會翁之監司再稔香袖時飄聿來金地之招爰點江陵之首肉山傾置淨瓶不謾蹋翻胡亂由他鹽醬隨時打發金彈換渠泥彈子尙乏百丈之田飯桶空呈漆桶邊若作金牛之舞薄嶺雲片片猶然千古意分明細切春雨絲絲終覺一堂風冷澹欲索廬陵米價乞開盧至慳囊。

臨海新興法輪寺募緣疏

佛日將頹法輪竟埋於荒艸梵宮再辟福田廣植乎檀林明堂瓦𨿽插檐香積塵仍封甑口朝天囊掛壁罄縣無底缽盂虛以往實以歸空走百城雲水冷竈勝於熱著緩急攸分饑食易爲飽餐懷仰自切但能割寡涓滴匯成巨流況復裒多修羅飲皆滿腹閻浮王有天下無憂之受報何崇供養初由掬沙童子之往因不遠君其善聽我匪謾言。

施茶疏

趁焰之鹿每諭嘆於有道聖人喘午之牛恆見問於至仁君子況肩摩轂擊之會當流金爍石之秋蒸气則成云揮汗且成雨望梅止渴譚院之機智徒聞借手行拳趙老之風規具在從鼻入從口入總與八字打開有神通沒神通切忌當面錯過果見微甘回齒頰七碗詎云多直得毛孔散生平通身方慶快覺來襲兩腋須知下載有淸風拈出本尋常誰道南方無者个攪長河爲酥酪盡在山僧杓柄頭變大地作黃金還他長者阿堵裏大家各出手共結利生緣。

啟

復平若陳侍禦啟﹝諱朝輔﹞

譚不二之宗𨿽資曼殊敲唱移燈王之座還他摩詰神通道不虛行法寧孤起恭惟門下儒門師匠白社金湯示見宰官之身本受靈山之屬念先師有未了公案俾不孝更斬新例條爰惠徳音式頒佳貺但某罷駑下駟粥飯嘗行坐斷太白峯頭終慚先徳劃開玲瓏巖面且付當人肅候來旌恭還趙壁。

壽寶慶南禪師五十啟

伏審歲添五分臘更二毛孔生亶知命於當年蘧子亦寡非於此日秋晚之桂姜益烈性自生然歲寒之松柏後凋質惟天賦恭以某師明珠象荷寶鑑親持願海宏深乘大悲而示見慧光髙燭騰金日以流輝襟同鏡水俱澄方越徹而兩彊不下意並長天共遠匹杭標而二妙難分衣掛千頃之云毿固以久落頭挨大梅之雪眞實爲之再芟南陽之蛇虎無瞋嶽頂之松妖不作卻仙書於夢裏寵辱何驚迷華鳥於巖前玄微亦蕩然口有碑而眾豎叢林戶說勞勛堂不開而道尊保社人仰山斗允惟法壇之傑誕作緇侶之雄某忠告早叨曾沾濡於河潤劻勷繼受況分照於鄰光加以愾念同人正復悲傷晚莫盼庭柯之殞落深自淒其瞻喬木之鬱蔥倍生踴躍老成欣其尙在矩矱諗所攸存敬獻巴章旣式歌而且舞載陳封祝盍拜手以颺言。

請天目法師作羯磨啟

瞻風日久幸托鄰光慶承接塵之歡敢冒屈尊之辱但君子惟成人之美上賢亦荷法爲心是故金粟如來恆預迦文之會妙光大士敬白摩竭之椎況叢林淒其如風法社危若累卵者哉惟玆孟夏將屆安居有事般若眞宗必審尸羅淨學五部推波離爲師首人天盼精祕以鶴翹伏願按下千尺雲頭敷我一潭華雨儼然靈山再見庶幾帛社重興所有微幣敬呈別幅。

銘

默齋銘﹝有序﹞

毗陵雙白王居士遊方之外徧參海內諸尊宿其有道之士乎然而肝腸雪皎意气虹髙往往路見不平未免拔劍相救當濟洞之有煩言也居士則日掉三寸舌爲之和會盡心調變精力亦幾頓矣事竣乃得訪予邗上相從兩月予智識暗短於世出世間無所置喙所不能鏟地埽除者惟日用飲食而已居士於是廢然自返坐忘視聽內心無喘忽恍然有造於離四句絕百非之域焉因自號默齋且請銘故爲之制詞曰。

齋固有本非功莊嚴備萬徳充泯表裏絕邊中虛無倚包太空六窗啟九類同羣相得恣融融四字密佛祖瞢靡因以辧來風心畫竭意技窮智莫測識罔通所以黠毗邪翁惟一默墮羣宗

愼獨居銘﹝有序﹞

汪君中符孝義惇仁果毅以信殆幾希乎古俠而不侵爲然諾者也今行年且五十矣自以少方乘气壯復豪矜行多忤於物理深痛前非知胡不夙尢虞後過寡而未能乃揭愼獨而爲居庶法湯新以自警抑將顯維謨承維烈繼序思不忘耳於是爲之銘曰。

於穆道眞維人之轂離道瞇眞人車斯覆靈轡失禦意馬奔蹴惟情是徵與物爲逐暗室可誅明庭有鞫昧欺人己安所顧復維彼哲人學非干祿克己存誠愼爾幽獨指嚴十手視虞十目葆合中和還眞返朴天地迥髙萬有殊族徳化滂流以位以育乃知道眞不行而速展布彌綸如春滿谷矧伊象賢教之式谷如臨深淵如集於木猗嗟汪君爾居不黷善甚至哉介爾景福

大鍋銘

西江口吸五熱身膺智愚仰給凡聖恭承絕滲絕漏日升月恆出無盡食飽五湖僧

云版銘

殿閣風微雁堂寂寂三令旣申水雲普集金牛起舞甘贄下食眴目揚眉令儀令色法社千秋欽承遺則

硯銘

方嶽貢玉帛徵陪黃卷伴靑燈賢與處聖與朋爾作則永爲程兮

褱大璞吐華英居斯正邑斯淸爾棄兮聖賢隱伏爾出也天下文明夫是之謂山翁老石交而奕世稱同盟也

枕靑山漱流泉出輔世育才賢文而質靜而專宜爾壽萬斯年

右丞硯銘﹝爲子和堅禪人作﹞

磨不燐涅不淄天寶玩出明時王摩詰老幻師咸珍蓄浚妙思爾子和復有之於乎神物兮不詭隨自今伊始兮永受持

提詞

宗門崇行錄提詞﹝有序﹞

宗門崇行錄者爲祁仲子季超所集仲子生華膴有曠識其於功名富貴猶掇之也當神廟臨禦萬方時四夷百蠻罔不賓從乃聞樂審音卽知南風不競於是溯邪溪之上流樂平原之膴膴爰構山捨而居雜石偕麛飡霞味道因得廣讀諸禪典見其言其行足以發藥當世者匯成是書業問序於先老人矣後復釐爲十門謬余於老人之門爲有若之似遂以提詞見屬顧余內照生平自審缺然鏡臨嫫母顏若之何余不敢請辭焉去秋復移書再督辭不獲免乃展捲從事叩其定行輒綴於每門之右門五章章四句。

直心

佛法源海語心爲宗心月孤圓萬法光通由心虛僞四生流轉況復祖關深固幽遠云失鳥巢月迷津渡神有所昏智有所瞀皇皇先達胡徵遂克揆厥所由惟心質直以質直故慧沼漪漣是故道人之心其直如弦。

密保

孔規時習湯儆日新淑人君子懷憂終身吹毛利矣用了須磨於皇烈祖訓也如何洞明空劫盡卻今時適未勝習胡不古師乃作乃輟或存或亡豁達致禍莽蕩招殃隳成山於增簧嗟及衣而反裳。

厲操

造道惟勤近仁以毅凡百有成伊誰自旣傳衣迦葉苦行頭陀法航終古載其恩波如何我人便安是規夫豈無說聖諦不爲恐落階級聊以徜徉水漲船髙在理何妨行解相應超然曰祖予何言哉請觀前古。

晦養

尺蠖之屈申不跬越蒼松耐雪千齡斯拔其拔維何濯濯靈柯上干云日下覆靑蘿器大成晚早用匪福道亦猶然寧惟物獨欲隱彌露欲蓋彌章非厚於天果熟自香幸而獲售終喧物論所以至人遁世無悶。

髙風

靈山佛法付屬王臣彼交匪紓繄惟道徇旣徇吾道式降厥尊奭然光護法以永存歔嗟末年亦孔之羞引首低眉罄折公侯胡甘而辱爰喪所守冒利沽名徳不增舊麟遊靈畤鳳翔天外我之懷矣於焉有在。

淸節

四大苦本貪欲爲因沙門釋子自古稱貧日中一食樹下一宿鶴樹終譚云胡致告世情麗都道味翛然務道於華掘地覓天在昔尼丘魯中之叟飯蔬飲水樂亦忘憂雲霄目視佛祖飛埃毀形守志予何人哉。

雅量

仲父之功匡王定霸器小來譏神有所詫刻雕眾形澤及萬世予之佗矣何仁何義乃涉境風得喪交嬰顏徵於色詞發乎聲寧乖法禮亦啟紛拏勿謂小疵已是大瑕地覆天翻我亦只寧何以致之行庭無人。

厚徳

提婆推山歌利割截左割右塗等心而挈眾人不請友而安之於乎佛乎何悲而慈比丘師佛當師佛心況忍報復怨害相尋修己小嫌忘佛大悲剃髮染衣抑復何爲爰有至人海函山育表此用箴波旬之族。

愼微

破頭往矣華鳥迸迹供來諸天洞山是斥功猶不綴過何可嬰內省無惡君子維行尸居淵默雷聲龍見微乎忽乎矚我如電黃金之黃白玉之白貴其貞顏恆無變易一微涉境勢就頹山小徳出入終逾大閒。

無我

乘別大小飲水分河宗岐南北入室操戈調禦善調難調我執盧醫拱手膏肓病入我病入矣宇曖微霄識且不達見何能超須彌之髙大地之廣視彼虛空終焉悵惘以空無象萬象光吞善甚至哉空獨爲尊。

蘭譜題辭爲瑞先居士作

茂叔愛蓮淵明嗜菊我敬蘭卿獨生幽谷風雪餐多煙霞味足吐而爲芳聞者神穆葉挺太阿華擎玉燭安得君王式卿嘉谷燭照民巖劍誅佞族皇路淸夷受天百祿。嘉興大藏經布水臺集

布水臺集卷第十八

住明州天童寺匡廬黃巖沙門道忞著

贊一

釋迦文佛

淨智莊嚴百福身出生功徳廣難陳譚偏爲鑿人天眼示實還宣上妙輪千聖萬靈蒙法澤十方三世入陶鈞願同含識常稽首百福莊嚴淨法身

出山相

耐盡靑山雪夜寒捏沙誰信不成團眼睛突出明星後海闊天髙地更寬且起步蹋前灣春色武陵看不盡桃華何愛到人間

靈山分衛圖

執應量器著布衲衣周行分衛滿缽而歸使捨匊沙者種輪王之福俾施棄沈者獲來世之貲湣含生之薄祜示七佛之軌儀默而爲矩動則成規日用飲食佑我素緇稽首世雄眞大導師

顧氏繡佛

金鍼誰約玉絲輕幻出慈容妙徳人桂魄圓時千界月華枝動處萬家春休疑晃晃非眞見須信塵塵盡法身諸數從來曾未墮靑靑園籜又開筠

無量壽佛

至化宣流龍猛歸神於後淨幢髙揭徧吉祈往乎前蓋其大願洪慈固羣宗之所推遜抑淪肌浹髓與此方有莫解之深緣不則夫豈無琉璃光王之熾盛又豈無勝蓮華國土之長年而窮陬下邑販夫竈婦卒莫知戴焉者何也噫六字洪名下淸珠於五濁潢流之水十聲寶號播眞覺於含生八識之田雜毒攪成甘露海娑婆摶作四禪天此則無量壽佛之所獨維其然者也

孔雀明王佛

靈符曾驗雪山陽妙道今畱辟萬殃七佛同音爲證據千魔共攝顯眞常酬因立解多生結愈病還將沒藥方稽首慈威能普濟有誰得似大明王

藥師佛

因源旣遠果海今彰富眞法藥爲大醫王深慈莫測至徳難量光流法界惠被十方聞名憶念脫苦銷殃如死得佩返魂之香願空爲口歷劫贊揚覺諸含識咸就攜將

布袋和尙

晴雨占雙屐大千包口袋逢人乞个錢天宮都不愛一笑胡盧天地終合口不知何年代問伊是聖是凡邪得恁無絓更無礙咦龍華三會轉頭來未必如今長自在

三教圖

圓無上覺證極眞空揚聲火宅喚出羣蒙孔惇仁義聃貴虛沖化分迦葉迹現儒童江海川流深廣𨿽異日月星宿麗天則同全眞道妙衛世儒鴻十方調禦誰與媲隆三皇遜聖五帝推功茫茫三界王有大雄

三大士﹝同幀﹞

稽首最勝圓聞大士七佛之師毗盧長子山從水至且休論以何因緣故集此如我智觀大士身慧目悲胸願力趾同門出入舊冤家狹路相逢那得避行行坐立共儼然日用勞生誰不爾繁興無盡諸身雲華支搖曳春風裏若將髙下論渠儂拈得鼻頭失卻觜咄

觀音大士

大士妙色身非色而色說體同眞法界對現等一切譬如十方國悉依空布列空𨿽平等入不起復不滅又如淨月輪一印千江徹濁潦則不彰自與淨輪絕澄濁固云殊等照無差別是故我稽首敬禮大士月證法圓通隨心自在拈起淨瓶傾江倒海滔滔汩汩紅蓮迸出善逝何來塵壤皆佛

大悲爲體妙智爲胸靑山爲發紺海爲瞳月景千溪印春容萬卉充塵塵三昧裏法法圓通中甘露慧瓶常瀉注大千流潤澤無窮﹝梵相垂發執瓶瀉冰如注﹞

洞觀無際蒿目塵勞躡紅蓮兮一瓣夌萬頃兮滔滔豈顯神通來海上將接盲龜入夜潮﹝紅蓮一瓣承足立大海中波浪如山﹞

綠楊景裏現慈容徧界誰知月滿空欲瞰圓通眞戶牖鳥啼華更笑春風

大士常居五蘊山勞生著意夢中攀十更打盡南柯曉處處鳥鳴春樹間春樹鳴不須尋好看家家觀世音

悲容藹藹慈意湛湛油云敷漢秋月印潭有美童子自遠趨參大士無說孰審指南菡萏靑荷兩兩瑯玕紫玉三三根塵解互相爲用聲自默兮色自譚

論劫橫身生死海爲憐昏墊入迷流悲繒密布縵天网願餌長垂萬里鉤化被魚龍知捧足喚將人世不回頭艤航空載蘆華月彼岸非遙孰上舟﹝褰裳跣足孑立鰲背﹞

不修匪思不波匪楫三際剎那大千一葉﹝支頤坐辧蓮中﹞

小泛慈舟一葉蓮橫身業海任推遷眾生魚撮知何限千界洪波片月圓﹝瓣蓮浮海一月印波中﹞

萬別千差觀自在底觀貝葉費神多眾生想實難調治簡盡醫方沒柰何咄彼自無瘡休剜肉大家靜處薩婆訶﹝趺坐低首捧觀貝葉修多羅﹞

非心非色而天而人如摩尼映如聞性均含生縛著根塵畱礙大士圓證手眼通身紅輪一等無私照白晝生涯萬井營

何來大士轍髙踞海濤中山本無鰲戴蓮從臘月紅入流因忘所卽礙返諸通豈學小乘侶安禪制毒龍

平庵李居士命工手繪大士相立己於前稽首作禮願言攝受因其乞贊爲之題曰

無緣慈力等赴羣機妙應分身散周天下蛤蜊勤王金沙嫁馬鬼面神頭千變萬化四生爲銅法界爲冶鼓鑄含靈一眞陶瀉予懷明徳有若長夏載馳載驅何以並駕水漲船髙泥多佛大先聖後聖其揆一也

魚籃觀音

愛河千尺輥閻浮拋下雲山擲玉鉤風澹蕩雨綢繆但見紅鱗翻掌上誰知活賣死貓頭咦一樣金沙灘上艸年年綠暗芳州何似綸竿罷卻休

魚行肉市賣風流若个行家識貨酬髙價縱饒馬氏著香魂還惹幾生愁

欲鉤頭幻百千嬌聚沫何人識電枵金鎖骨徒橫楖栗海門日捲碧天潮

石崖倒掛觀音﹝立準王連州請﹞

赴感殷勤爲解縣春風斜倚幾經年似攫魚龍鵬劈海如分景照月臨川縣崖攃手忘偏正入市垂鉤任倒顚休因相異生諸見耳色眼聲在處圓

舍利塔觀音大士

觀身實相太虛同圓舍利何來空果累然大士貯存湣我攀緣敬禮無所用福多千

文殊大士

敬禮文殊大智士說法無畏善師吼入塵入剎布身云佛佛會中揚法化福城寧指善財參列聖菩提由創髮根熟閻浮處處逢如地掘泉泉沸冽當知含生智亦爾隨順無明覆諸有無明不順卽智光皎潔圓明無欠剩大士本以智爲身我智文殊智體同智同何處覓文殊大智文殊亦彊名

血書曼殊大士

非心非色謾疑猜權號文殊妙辧才襯足紅蓮隨地湧印空寶座自天開狻猊聲吼千魔怖智劍光芒萬聖摧透體紫霞光飲日儼從金色界中來

普賢大士

萬行分披願海重象王行處疾驅風身云彌布難思界毛孔中含一太空智似文殊稍共轍慧如普眼謾舒瞳百城參見吾師後春盡落華滿地紅

普賢洗象圖

塵塵剎网行交羅象步崩騰許孰過透體明豪還洗刷吹毛用了急須磨

寒山拾得玩月圖

一輪秋月印晴川闔國同看此夜圓最是心光長皎潔塵勞終古掩人天寒山子實堪憐欲言言不得無物可爲詮同人共指髙空上星稀河澹露娟娟笑落淸霜滿大千

十八應眞大士

髡士膚敏覺王翊贊力超生死河平陟涅槃岸蜉蝣天地曾無一法之當情旦莫古今寧有諸緣之在盰遊佛國而如閒步大千其若誕爲福人天入鬧藍不圖流作丹靑看

杜鵑聲裏急回韁那顧天涯去路長金鐙敲殘千嶂月馬蹄蹋破萬溪霜還鄕曲唱無生調離夢人登解脫牀一副骨頭華十八至今擲作玉鏗鏘

風燈脆命泡沫虛骸勞生顧念百計安排疇放身心山邊水涯況能唾棄知爲禍階靡愛而親孰憎而乖天龍供獻猛獸崖柴泯然自盡一種平懷我贊大士眞法模楷

三羅漢贊﹝一尊者指端見塔傍二尊者坐而觀之﹞

三界長辭永不幹大千贏得掌中觀如雲似鶴翔天外閒坐松陰蘚石盤黃金塔湧指端玩弄神通也太難爲問海山無事客靈山拈出底顢頇臨機請下一語看

菩提達摩大士

辛苦萬千來大漠唐言不會卻徒勞戇詞易對黃金闕空腹難遊君子臯落賺魏邦贏有履平欺梁國適無豪度迷好意聊相問若个臨喪哭馬槽

迢迢十萬西來遠一物無將兩袖空三拜許他人得髓由來齒缺不關風

鳳凰臺上遭攙出少室巖前受毒深行道不辭獰惡世爲人徹底祖師心

面皮鐵作石爲肝九載憨憨著壁觀究竟心原無可覓何曾有法爲人安

折蘆渡江

南燻奏罷下龍樓浦口蘆華正點秋黏天浪打石頭謾誇一葉等輕舟按云解接梁天子萬里長江應倒流

月籠丹桂天階遠霜老碧蘆玉浪平五葉芳聯棲洛後雲臺何似釣臺嶸

燕子磯頭暗折蘆蕭公明放老臊胡長江把斷如天塹入地有謀落半途

大江東去如飛箭萬頃洪濤一葦航何事迅流能截斷不將一語契君王

不須涉險去儦儦嚙鏃機誰過老蕭寄語折蘆江上客野狐久已混金毛

一語參差別鳳城君王不顧肯循人蘆華愁對西風語尢惜當年去魏塵

面壁達摩大士

坐斷千尋崖壁立洪音落落似雷宣雪庭徒覓安心訣肋下無人築老拳何賺誤錯流傳九年漏泄春光盡剛被人呼壁觀禪

千歲寶掌

跨出虛空得自由人間有願住千秋竺幹汗漫如雲度震旦蹁躚似鶴遊大士傳心逢少室南天建剎樂佳丘至今明覺山前過弔古因師起暮愁

濟顚羅漢

布袋定光之亞侶寒山拾得之同流翩翩云外孤鶴泛泛海中野鷗懶修八定兮秦封不管猒處四禪兮漢地難收祇贏得布衫零鶻臭扇子破犀牛浪迹湖山南北寺倒騎驢子上揚州

黃梅五祖忍大師

钁頭拋下得幾春亟亟圖將舊願伸似你不知爺姓氏靑松曾見兩生人

天童開山義興禪師

摩騰始漢達摩未東不有神道孰警聵聾六環飛舉帝座冥通矧開終古般若禪叢千燈照夜百蟄驚蒙飲師之澤與山無窮

趙州八十行腳圖

拋卻雲山千古寺艸鞋不住走諸方上門上戶咬人急倒嶽傾湫探水忙語似寒泉甘亦苦機如劈箭利還彊叢林在處遭塗毒何日孤筇倚艸堂

天童宏智正覺禪師

禪將魁千五百儔剎竿低厭建炎秋玄鑪血鮮烹羣象古岸星排下玉鉤試巧天孫繅帝錦觸機三峽倒洪流川勤父子猶推讓震旦何人出一頭

雲棲蓮池宏大士

餖飣百氏醞釀諸宗卽禪爲淨六義三從有聲其默有儼其容金相玉式徳鳳仁龍甘露法雨旃檀香風披之拂之以翼以通孔門迦葉釋氏儒童照明末年光於大雄

紫柏達觀可大師

秉慧劍操智橦金剛焰般若鋒開覺路復禪叢流藏典惠顓蒙精貫日气吞虹佛幢震魔膽道大難容堪忍世千秋法社想英風

憨山淸大師

千經萬論若帝网之羅胸諸子百家彷天河之注腹思抽蠶繭兮錦繡盈筐筆灑鮫人兮珠璣滿斛所以才大動公卿名髙招謗讟冠巾說法兮不殊大慧之謫貶梅陽垂老還初兮有類寂音之流離瘴曲然而玉骨曾埋雪窖堅逾金剛那伽坐斷溪聲閒然空谷故能生當憂患𨿽刀鋸在前恬不幹懷死畱色身卽幾經泉壤曹溪仍復夫豈欲聯鑣盧老冀垂百世之餘芳蓋庶幾乘願而來殆將顯化嶺南無佛性之髡族乎

幻也佛慧老人

髻抹秦山之黛衣飄鏡水之澄登華頂而一笑披襟聲傳松谷入皇都而心華朗耀焰續寶燈胸富千章錦繡門堆三尺寒冰淸風作伴明月爲朋九十春光趺坐裏髙蹤有數大明僧

壽昌無明經禪師

仍西竺而再來後雄峯而繼躅徹底流通大好山云根斸斷巨鰲足師王奮迅兮髙揭精進之幢金翅崩騰兮深攫魚龍之族木馬雲中贈鐵鞭石人腦後抽金鏃玄音唱絕兮先鳴慧炬光微兮徑續此所以風髙韻逸法社景仰先刑道大徳全人天戴爲眼目者也

雲門湛然澄禪師

發自幽潛有類曹溪之奮迹奭然光顯實同投子之鷹揚湣玄學日以怠弛也則爲之二嚴俱競悵蹄涔羣而溺陷也則爲之宗說並張教海誰云多所淹貫機絲元不掛乎梭腸夫是以甄陶凡聖折節侯王廓禪關於己圮起大法於將亡人天譽之而不加勸佛祖非之而不僕僵豈僅曰廣無心之哆哆啝啝端師子之踽踽涼涼而師固踵其躅襲其芳哉

博山無異來禪師

寶鏡當天靈鋒照雪伐諸知見稠林盡彼盤根錯節恣入理以深譚極門庭之施設道大而光人尊而傑走彌天雲水鶩集川趨傾四海鴻儒誠投嫚折皓月時臨天界來沛然莫禦江河決噫化龍門能巀嵲點下錦鱗百億梢教渠頭角自擎揭

天童密老人雲門湛和尙同幀子谷居士侍旁

牙如劍樹口如盆並化閻浮只二尊洞示眞元髙太白聊通一綫大雲門忘懷論道思先哲飲水分河惜後昆獨有毗邪泯四相等心擁護奉朝昏

密老人語風信雪竇云洎山僧同幀禪者繪而乞題

義興法窟吾師振二覺洪規我弟還法鼓不鳴今霆蟄千秋大業孰與攀語風不事叢林事浩浩淸風扇宇寰衲被蒙頭都不會嗟余何徳動宸顏山一曲水一彎班荊坐對意閒閒鼻孔大都頭向下鶴長鳧短幾多般迦葉富釋迦慳父有重牙子無齒捏沙終是不成團

雲門雪嶠信老人

示生三佛地寄迹梵王家二字古雲門豁開雙眼一株無景樹燦發心華不打禾山鼓不擎祕魔叉口驅雷公電母手握寶鏡靈蛇無泉大道之怪神偏饒風韻有皓布褌之瀟散更富煙霞舉頭天外獨泛玄槎何人兮誇父敢托兮後車咦風捲閒雲歸洞口水和明月去天涯

不禪而定不思而玄不推敲而詞霏玉屑不臨摹而墨妙雲煙衣飄飄以霞舉首矯矯而鶴仙其隨也性其動也天更有髙蹤難步武邈將生死等郵傳

紙上山河曾厭殺翻將海底見靑天等閒跳上虛空背罵雨訶風只是顚

天馬駒玉麒麟平超師子步蹢躅象王行風蹄一蹴瑤階碎云葉紛紛落有聲攬轡誰堪共遠徵咦不可見面只可聞名

受業開先若昧和尙

云扃一自鎖黃巖百尺猶看手植杉休論道聲喧海嶽叢林戶說昧楞嚴

雪浪堆中騰躍出生獰頭角邁同儔戒香親向蓮池沐玄岸時從紫柏遊法會人天將百座稟承記莂亦千籌屋頭更有長飛瀑界破靑山正漫流

淨名抱朴蓮禪師

子潛坑中縣崖攃手夌霄峯頂豁地開眸親陟五云深處曾探萬仞龍湫羅張教義之天則參橫而斗轉操縱要玄之句則海立而空浮六月繁霜降三冬華木稠一默淨名喧海嶽髙峯千古韻悠悠

眞寂聞谷大師

覷破虛空開口處帝瓶終不認葫蘆三生戒體優曇馥九夏禪心海月孤蓮社將頹憑力振宗風欲起賴陰扶錫飛到處忻魚鳥豈只淸光映楚吳

鼓山永覺賢禪師

明教稱華贍爲人乏舉揚巖頭機警敏著述匪所長師固福建子卻乃訝郎當風雷生舌筆二比擅其場輝煌天岸麟熠耀丹山鷟羽翰呈文章周旋中禮樂元字腳不存胸富天人學精義如貫華說禪幹爆爆十年閫絕履牀坐接君公髙繼汾陽躅挽回趙老風石門句險巇鳥道徑何穹遠矣斯人也卓哉眞象龍

佛日石雨方禪師

剛被定光誤賺卻來震旦躲跟石傘峯平空一擲鷂兒嶺撲地髙騫云生膚寸石雨浴萬華原洗淸佛日再糳龍門雪舟蘆灣桌煙靄香霧歕夜簾寂寂垂明月金殿巍巍顯至尊

顯聖三宜盂禪師

眉裏西山煙雨舌生瀚海靑飆義幢揭而樞精褫魄玄挺奮而師子折腰離離奇奇獦獦獠獠顚酒愛喫曹山恣情放曠淸波喜弄船子任意逍遙蹋雪過西泠狎鷗泛六橋縱有吳道子顧虎頭也則難畫也則難描﹝瑪瑙寺請﹞

竹林林臯豫禪師

有美昆山壁發揚石磬光淳風扇一世厚徳載無疆居戎馬騷繹之衝巍然一剎當風火交煎之日話別升堂吾知師如此耳他何暇舉其長大江東去潮回亟可嘆伊人水一方

南澗篛庵問禪師

祖師直指心爲宗悟心赫日曉升空萬法昭宣六宇融苟其茅塞滯罔通必也曖昧迷雲封末世人根何淺潗語俚思生機且澀文字尢矜祖不立胡然一口西江吸設施能令鬼神泣磬山門下僅有師霆走詞鋒光陸離儼如春色在華枝小根魔子知不知此是吾家眞白眉

雪竇石奇云禪師

濯濯靑蕖敷沼亭亭幽谷開蘭雋味淸煩結眞風扇宇寰把斷乾坤敬嚴天童法道埽除兵燹重興應夢名山嘉招羨大潙三請辭而不赴蕞爾嗟南廣首丘正而思還卜得來朝迪吉依期撒手閒閒此豈與月犯少微吳中髙士求死不得席虛雙徑多方力援權貴冀長驅而入關者可同劫而語哉咦玉骨何人剛似鐵許伊髙躅少追攀珍重聖禪者切忌等閒看

油云膚寸起婁江化雨滂流遠有洸光燭簡堂星再景聲齊明覺瀑飛長無生法坐鋒刀說釋梵宮從瓦礫煌如林道行難枚舉欲寫須教硯作滄

天童林野奇禪師

擔徳山之疏鈔探馬祖之宗風生緣西蜀道契天童网子漫天布江海盡魚龍愁斷西江歸去路一龕深鎖碧玲瓏

陽山松際授禪師

禹門經宿客石磬老頭陀七筆勾消往劫債畫眉聲轉古陽和論道語無碑記赴機舌有干戈云蒸五臺飯月入太湖波問渠端的事如何松際濤翻潮汐上向陽山子背陰多

光相髙原普禪師

力據向上關單提第一義棒打石人頭嚗嚗論實事胸悃愊而無華語帶悲而重遲耐似蒲牢堅如贔屓名落聯芳十二人瞎驢那受然燈記

報國茂林律主

以佛口爲胎藏以波羅提木叉爲大師歷歷六環金錫寥寥三事衲衣霜淸雪肅山峻淵夷除饉有渠何所似須彌南畔吠琉璃

蓮居新伊眞法師

生知夙稟妙慧天成融教觀於一心匪空匪假羅義天於三目不縱不橫故能襲紹覺而嗣芳尢窺基之於玄奘踵雲棲以後起儼龍樹之於馬鳴若乃處躬以約接物惟誠鄧林入以擇木天网布而張麟開來繼往爲法求人桃李分栽續同宗之絕世漏聲再響復蓮社於圮傾曾浮山之不異何善導之多爭於乎般若身宣非口說雨華應共石牀平

布水臺集卷第十八嘉興大藏經布水臺集

布水臺集卷第十九

住明州天童寺匡廬黃巖沙門道忞著

贊二

天童四世祖源圖﹝有序﹞

忞之再住天童也歲一元正必展掛笑巖幻有二代祖及先師密老人像陳設香華燈燭茶果珍饈以申供養但象皆向背不一乃命東甌王生圖爲一幀而忞拱立侍傍肅雍於一堂之上焉恐後人罔知其故著爲贊以識之贊曰。

源渾流濁本大枝繁閻浮樹王萬里盤根黃河之水天上澌奔於穆寶祖直接曹溪五宗僕地引手挈提禪天再曜慧日返西禹門誰鑿顯允皇父禿頂修羅柘枝旋舞乳虎方饑孰嬰其怒我師天童兆行金粟排倒天關掀翻地軸熱鐵輪飛天魔夜哭嗟予小子忝附金輪風雷吐納萬古開春乃知厚徳髙逾九旻髙山維仰景行維行我瞻祖考不間絲莖躬爇鑪薰敬獻丹誠一堂風冷澹千古意分明

天童三世祖源圖﹝隆安晰長老請﹞

心宗傳少室嫩桂讖西幹二五分張后千燈照八埏滹沱推異目瓜瓞獨綿綿我祖東山裔親承寶祖傳禹門髙巀嵲三級浪滔天點盡魚龍額望巖孰敢前我師頭角迥透出淩風煙燒尾奔雷火經旬電影連起爲甘霖雨法澤潤多千甲以羣萌折枯皆綠萼鮮根莖予最劣溝斷固宜然托彼栽培力因玆性命全生機條且達暢茂成蒼梴敢謂能追匹淸涼大樹玄盈升旣有實蕃衍更枝聯世徳聊申述敬咨爾後賢母戕眞道本遺蔭萬斯年

敕賜天童密雲悟和尙眞奉旨題贊﹝有序﹞

己亥菊月忞被召至京師畱住內萬善殿。

上一日備問先師勤至乃出處士曾鯨所畫頂相進呈上自展觀命學士王熙讀先師自題贊及忞制贊動容久之然後詔近臣收進內宮臨摹一日語忞曰先和尙道影傳寫極工所題贊果是眞筆否忞曰的系先師手書上曰朕已命工臨下二幅忞因進曰如原寫當聖意可畱存大內願賜忞摹本還山俾先師叨皇恩光被當不朽耳至十月之晦依原本臨摹者裝潢始就其一幅則沈香龍座備極莊嚴於元正三日畢工上皆親送至萬善方丈展掛示忞並召忞門弟子俱來隨喜於時皇情極爲歡說指所畫衣褶曰此皆朕手自著墨也復一日展示曹王二學士因謂忞曰卽請老和尙題贊於上忞曰謹遵慈旨於乎先師自壬午入滅迨今十有八年尢能道契人主至人主景懷若此使與上生同一時對揚休命其遇合之隆又不知當何如者𨿽然先師之道誠大矣徳誠備矣而今上嗜道好徳之心亦萬世而旦暮遇之也昔神廟手書金剛經爲汗所漬思欲易之詔問達觀可師可曰禦汗一滴萬世津梁竊謂此段因緣爲法津梁光於有昔故特表而出之以示後之來者。

大法身縣只一絲拔山有力等閒持鋒亡佛祖提綱日舌結天魔妙辧時毛孔散爲千聖眼道標畱作帝王師從玆太白歸藏後殃累兒孫曷盡期

諸禪人請贊

著著逢人要占先低垂鼻孔摩靑天誰知更有兒長在倒攃爺頭最上巓咦從此惡形藏不得江湖流譒萬斯年

異名楊岐三腳驢踔號臨濟白拈賊赤肉團上壁千仞無位眞人恣挨逼平地不肯棲險處排身入盡翻玄要賓主句一橛頭受之而不辭力鋤身心二見坑杜宗師罵之而不惜父子兄弟生冤家佛祖人天咸罔測个是阿誰山翁本師和尙卽應庵祖下一十八代見住明州太白山天童寺裏堂頭善知識也

頭長腳短膽大心粗四十五十而後有聞六十七十而道播江湖方其耕云釣月混迹樵蘇也曾一丁之不識殆其暴骨桐棺翻騰禹浪之區始匯百川萬流爲一海波波是水合三百六十骨節爲一節節節如牚月珊瑚用擊虛空之鼓束作須彌之桴陣旣堂堂重整三玄戈甲腥風颯颯平施奪命神符假饒臨濟徳山老子到來未免遭渠貶剝與他倒捋虎須況復劣根魔子毛道凡夫乃憾年來有等羊質虎皮之輩肆行乎橫術之衢蓬其髮須假我而販沽則又何異山雞貌鳳魚目濫珠故識者以爲深山大澤式生龍蛇豹玃皮相者方扼腕長吁爲師亢悔之愈然吾今至心稽首贊揚乎師者始能捲而終舒庶幾傳譒將來抑信至人之行藏端可拙而可愚

赤手橫拈差差白棒示第一機見大人相苟直其當仁𨿽佛祖猶不讓乃有凡聖一目之懷海山容納之量道是南閻浮提災障又合受人天供養嵯嵯峨峨不可過上夫是之謂天童密老和尙

滅卻正法眼扶起破沙盆有敲朴以鞭笞佛祖無繩墨而簡束後昆遭之者喪命犯之者滅門蓋太歲之座蒺藜之園乎若乃趨低流水赴趁焰渴鹿奔其走衲僧於萬里之外也日潛暉而再曙火明滅而復暾其振興濟北於將僕之秋也樓臺幻出棟宇云屯其變荊棘林爲釋梵龍天之宮譬若陶家輪取諸彼而置諸此也至於逢人則出不作呈身之客撩起便行羞爲戀堀之蚖直不過土苴糠秕而已焉足爲師枚舉而置論哉

千年白骨露銅棺佛祖難將正眼看凜凜腥風吹大地等閒觸著骨毛寒

披迦葉上行之衣撚金剛寶輪之訣驅萬象使宣揚爲虛空安耳穴擎山持杵驀頭來無限天魔俱亂轍別別个是人中雄法中將祖中傑豈得不天歡喜龍欽仰鬼敬說而六師波旬之徒又烏怪其不口銜霜眼生瞋气交噎而咒願其殄滅哉

舉頭天外藏身北斗水出髙原峯標嶽阜迎之兮不見其首隨之兮莫得其後三方建最殊勝幢六處作大師子吼破除玄要解決攃濟北門庭直指本來人廓開東山戶牖始焉兔躍而馬驚終亦龍奔而象走故道徳隆重兮人言一世無生緣甲子兮我道常州有咄知音須是地頭人籬雀啾啾空嘔喁

魋顏蹙齃巨肩曷鼻譚玄口不開說法無忌諱可以移風易俗者卻然捧出兩拳頭端的喊人叫人時誰信單明第一義庫房多大而納無邊香水海之赤蝦白鴿魚鱉蛟龍古寺何寬而盡十方虛空界之柳巷華街淫坊酒肆逼夢筆賢明縊死山中苦切當慈悲打壽昌古佛和心歐出好言成罵詈稽首堪忍大導師盆口劍牙眞可畏

入市賣柴日便問中書堂商量甚事風前獨露時每誇天上下惟我獨尊蓋其胸中羅萬有羣象眼底蓋百億乾坤故能如摩天俊鷂夭矯兔顧似劈海金鵬直取龍吞者也

銅棺山頂一口吸盡西江之水古鏡臺前掉棒打翻曹溪之月放行則橫成嶺側成峯把住則七又凹八又凸立處最孤危而步步蹋實用時無背面而刀刀見血乃以筆鐵點云本禪本禪彼此膊不外向生涯況復同條奚必讓者南嶽村畔賣柴漢子而爲祖冑之英標禪門之謨烈哉﹝本悟柴頭請﹞

操徳山之戈發臨濟之冢婢子雲門奴兒曹洞吒吒呀呀骨底骨董血點紅鑪烹大冶煆盡諸方禪藥汞咦你是何人洞徹佛祖鐵心肝始識渠儂眞面孔

輪王髻頂之珠摩醯亞豎之目虛空背上橫行修羅堀中疊足欲魚龍知性命用折箸攪水族叢林擾擾譒江湖月印千溪虫禦木何如熟處最難忘仍上寒巖峯頂宿咄如如不動謾鍼錐六六依然三十六

巖巖肉山堂堂骨面橫奪石鞏之弓倒發馬祖之箭生命休言射一羣從上古錐穿教徧洞穴何異破砂盆鹽醬攃來將土賤無端瞎驢牽又大江西西江之上水應如翻電阿呵呵泐潭從此漲春潮載出溪華千萬片﹝泐潭元白可禪師請﹞

定水湛然曾不動純淸絕點亦遭訶虛空拶出眉間骨白棒橫揮佛日戈阿呵呵好大哥毒口傷人休欲殺百年恩在怨消磨

口似馬箕一吸西江機如鹿足飛攫千王馳霹靂舌走閃電光疾雷破山黑風飄舫舜若神死靑鏡頭亡楚天自出淮濟分張濯濯江漢皓皓秋陽至徳在人不可弭忘

朱砂畫白月蕅絲牽大象赤手挽後五百歲禪河旣潰之波譚笑起前千餘年曹溪潑天之浪故色見聲求者方驚詫其風行吳楚甌越化偃三韓交廣不知其道絕功勛法離言說相並離心緣相不可智知不可識識況復繪彩虛空於者幀子上咄直下來也擬議思量三十拄杖

棒頭指出法法圓同春行南國月上髙空千溪吐玉萬壑攢紅今古我師天下天童

意气吞佛祖聲光動侯王至尊呼不起吾道賴而章遲日江山麗春風華艸香棒頭光焰焰徹骨爲人揚大唐國裏沒禪師放過渠儂更有誰焰發寒冰吹死火條抽石筍長春支重重截斷玄關路著著單明向上規瑞世優曇今再見景行千載若爲期

黃金瀉骨生鐵鑄頭捺倒臨濟乾矢橛放行雲門六不收胡來漢見古鏡生薶鸚鵡岸處處逢渠佛名閒寫武昌樓有意气最風流海上橫行三十載叢林傑出更無儔﹝漢陽漢萍傑公請﹞

銅棺體自如如玲瓏妙不借借鼻孔常幹太虛髑髏照徹幽夜瓦礫觸而生光黃金當之失價咦謾言登東山而小魯登泰山而小天下天下紛紛徒雜霸醇乎其醇未有也上大苟無斯人兮方來誰更稱達者﹝山東達如等公請﹞

南嶽接人磨磚作鏡天臺過水以笠爲盆偏渠別有杜蠻禪化龍杖子吞乾坤三世如來庰迹慧觀之學何論堂堂獨據無師智人間天上自雄尊﹝南嶽觀如禪人請﹞

烏藤倒握勢如虯一卓黃河應逆流千聖憑陵齊按下萬魔衝突敢當頭眞傳麟閣摹將似影徧湖江邈未周獨許金閶八薦半生緣信道有蘇州﹝平江靜香周居士手摹半身請題﹞

長沙大虫象巖鱉鼻白棒臨人耽耽虎視華劈虛空出一頭脫體全彰明个事何如千眼洞然開相逢祇窺伊半只且道那一半作麼生春歸雪後雨餘初千嶂煙拖如潑翠﹝半身﹞

巃嵷山聳海旋渦平地潮翻濟北波徹骨爲人神劈嶽披根揀異禹疏河指呼雷吼匣中劍顧鑑龍騰壁上梭天下禪流俱蹋殺不知誰更受冤多咄

眉掛吹毛劍肘縣奪命符鍼佛祖膏肓之疾示人天衣內之珠一物不將底教渠直頭放下富有萬徳者與伊寶玉裝鋪頭如木杓頸似拗驢舉世扶他不起千聖誰敢與俱乃有沒思算底禪和子模子脫將歸義烏殷勤問取傳家漢當來三會龍華上還有似此倔僵禪師無﹝烏傷世扶禪人請﹞

龍面鳥噣大胸大膺貌悴兮骨剛調古兮神淸空張白棒兮擬接何人剖判虛空胎出淨法界身若作奇特商量兮固罔測其涯際卽無生之是會兮亦瞇目乎金塵渺渺禹波兮淺渤澥峨峨太白兮落嶙峋十劫道樹兮彈指超今越古兮誰鄰

口喎斜一摑正不會禪祇識病遣佛魔斥心性顯本頭彰海印湛寂身流泉命冷而苦深而映華陰山百尺井

堂前賣果子屋裏販揚州活人不用劍殺人不展眸結佛祖生冤家作諸方死對頭直欲人人葆眞息見奚啻鐫頑而厲柔所以神見神怕鬼見鬼愁隱然長庚之曉夜嶄若海山之屹立乎中洲

眼底通大食眉梢貫五天鐵牛印破瞎驢脊大海波收活眼泉﹝天童寺西澗有活眼泉﹞浸爛虛空將水洗焙漧猛火著油煎拍盲何足道杜拗實堪憐從上古錐夌滅盡直頭壞卻少林禪﹝淨虛鹽化主請﹞

颺下觀音十二面扶將白棒過千尋木人頭著頂門楔石女髻抽腦後簪招愆大惹恨深跳得渠儂▆子出南辰北斗任披襟﹝尼行深請﹞

佛祖近傍曾不得此何人者杖藜隨那伽費盡文殊力彈指罔明出有之須信步勿規伊誰襯足無三寸地平超從上是男兒﹝執杖步趨師後聖月錢居士請﹞

二寸兮頸短三尺兮頭長密挈五宗領全提千聖綱無煩簇錦攢華而裁成造化不倚金鍼玉綫而補綴陰陽淸機歷落兮掌上風月貫穿兮豪芒咦展手虛空曾驀過如何鼻孔自難量珍重陳超璧子細好端詳﹝成衣陳超璧請﹞

如虎之缺如馬之馵欠師子申蹴象王步毗盧界內鼓煙塵八臂那吒恣奮怒缽羅娘修妒路一千七百閒家具都盧束作敗蒿支八字打開縱橫爲指注落華叢芳艸渡無限春光狼藉人不顧獨有匙挑不上破家兒筋斗翻將輕輕收拾去薶向潯陽江上彭蠡灣頭千巖萬壑鳥道嵚崎峯回路失洞云深鎖狼蹄處待伊業滿罪足巧風再吹布繽紛化作天華雨一洗人間蓬臭煙霧﹝像藏匡山黃巖寺﹞

天臺以萬八千丈之髙起爲甬越山川祖彌衍以爲蒼山其八支之一乎由蒼山中穿麻嶴龍飛鳳舞拔禪月度精祕然後辭樓下殿復頓起平田圓滿如十五夜月者則瑞雲山也而蒼山之一大支至此而尊極焉其間爲庰爲翰爲籓爲垣皆霞披黛抹百里奔趨儼如列辟來王而佩玉鳴珂者且也納千溪之注受巨壑之朝東南一大區宇惟廣潤實甸之然稽古元明例甲乙相傳至今戊子忞始弘師之道於玆惟師之道初中後善直指羣生自識本有所以著著單明毗盧頂上一機不紞臺山之髙顯而卓出乎自飲光至師凡六十七傳師師授手的的相承不尢瑞云之宗東蒼而峯聯岫接乎其頓起平田圓滿如十五夜月也非幾微而振達摩直指之宗自隱而章臨濟欲湮之旨與所謂霞披黛抹儼如列辟來王者則師之兒孫徧界一華而千葉者也所謂納千溪之注受巨壑之潮者則師之道充寰宇徳被天人而天人由之而歸命者也然則非此山不足以弘師之道非師之道不足以著此山師乎山乎其終照映閻浮而爲吾人之仰止乎﹝象藏廣潤寺﹞

密老人車和尙並祇園剛三世圖﹝尼古鼎請﹞

再起滹沱開金粟潑天之門戶繼興廣慧接禹門到海之家聲是父是子乃傑乃英尢恨鳳雛未老丹穴斯傾起家獨數盱江孝背負東山水上行

屺山五世圖﹝謚一一隱請﹞

禹門太白家聲浩流衍通玄到屺山麟五色鳳毛斑燒香定是羽嘉後珍重火傳莫等閒

玄根小師畫天童密老人肖像坐予其旁乞贊

眉靑彼彼倩誰栽嵩少綿綿似續來渠自荊溪我自粵相逢拍手上髙臺咦父子不傳眞妙訣攫雲龍起一聲雷

山翁自贊

橫擔徐六版緊捏死蛇頭緣木苦以求魚坳堂必欲行舟卽斯不合時宜之行藏是皆足以取禍招尢況觸黨人之忌諱而嫉惡如仇仇蓋亦幸而賴佛逃生儻墮金紫行中必縛你而投諸黃河之濁流又安得澄襟似滌眼碧如秋霜前月下一聲佛陀一聲達摩一聲宛躂丘瀟瀟乎灑灑乎得便端坐看揚州﹝時寓刊上﹞

生無佛性處出古獦獠鄕少小不知著底鬼撇爺剛要走諸方黃梅路六七載浙水濱廿餘霜袈裟粉碎蹋底裂歸去來兮萬仞岡何業發惡風吹上者劇場倒惹人描貌个醜如何得蓋藏噫不妨不妨憑伊貼在十字街頭大路旁縱然當不得五月五日驅瘟底桃符神猶勝打風打雨艸偶人裊裊長竿立野唐驚散無數啄粟黃鳥輩免伊低打低都飛來喿夕陽﹝攔路庵下院請﹞

赫日破重冥而不爲瑞鹽梅交斷岸而不爲禎四十年前兆肉身大士之祥而不諾剛六載後協說法盧公之夢而不嬰生機一路自別神宇廓落元淸非因江漢秋陽之濯暴豈假主賓玄要之褫成浩浩淵淵胸有丘壑肫肫懇懇臆無府城第不審古道臨人人言其炫己坦衷遇物物謂其不情又宜何如補苴而猒滿乎生平咦從來共住無人識任運相將只麼行﹝泐潭淸長老請﹞

骨面稜稜風神侃侃九苞彩鳳舞丹山五色祥麟步天岸立七祖斬新例條翻曹溪陳舊公案不玄十智同眞豈妙一心三觀象鼻兮芒穿龍睛兮豆換咦百億風輪厚遜堅十成好个金剛鉆﹝法慶升長老請﹞

鑿破昆侖浚濟源滔天活業起家門風雷不送魚龍化要見師哮喪父昆﹝天童僼長老請﹞

紙撚無油曷續楊岐之焰大風有隧徒滅濟北之宗那更越人文身斷髮宋資甫掖章縫將夢裏生華筆加太虛以藻繪用秦時轢鉆雕萬象使玲瓏旣道與時而莫偶兮長應司馬伐檀衛封削迹何柄與鑿而相入兮顧乃日南景慕海外瞻風咦祁連誰信天山映亭午惟觀利眼紅﹝龍門晝長老請﹞

慈腸繞指柔瘦骨金剛勁一目視天人無心生嫚敬仙宗呰罔靈古佛嫌非聖胸凸與治平鼻歪與打正頭消演若狂照覆當軒鏡錦縠裁爲羅琉璃阡作阱橫拈殃刀斷卻宗師命怪者嶺南人生來無佛性﹝戒壇旭長老請﹞

坐禪石語丁丁冬冬觀音巖笑玲玲瓏瓏胸嵌巖以嵂崒齒挾石而生風仿佛兮駘蕩依約兮沖融輕敲氈拍版響落中峯月別翻漁家傲唱徹大江東祖父門風都攺調出頭天外許誰同﹝素山義長老請﹞

天然茅廣漢眞色住山翁瞋動阿修羅則風驟漁陽之鼓悲生觀自在則月明淸夜之鐘多直撞少含容盡有門墻岸岸甚生關鎖重重申出巨靈神半臂太華分作玉芙蓉

鼻孔昂藏頭顱劣別兀坐石頭庵毗盧日點閱出旣有淵源用曾無途轍旱地忽雷鳴炎天時降雪見虎云是你證龜翻成鱉咦木流牛馬出祁山希奇誰審个條舌﹝道場源長老請﹞

七坐名藍八開鑪韝播妙喜杲之驢唇逞覺範洪之利快佛祖爲之騰疑人天洎不見怪那更以徑直心胸行險惡世界悠然碧嶂雲橫朗若秋空月掛遭毒螫而如恬涉風波而不介咄必將遠竄梅衡流離海外方始了卻平生口業債﹝善果月長老請﹞

十年保社弢藏全機不露一旦香包憋破道馤天童眞風匼匝化日溶融萬頃水光明上下千重山色曉西東﹝隆安晰長老請﹞

霜露果熟風煙華開狐鳴白晝鬼嘯烏臺爾苞爾趾曷爲乎來靑霜紫電一埽黃埃﹝東山咸長老請﹞

黃金汁捏稱錘流碧落還加三寸楔不向空王問去程那偕時輩較途轍別別金雞飛上玉闌干自有嘉聲繼賢哲﹝龍牙住長老請﹞

出迦文之後生五濁之鄕天眞旣散大道無光絕響山中時舒嘯詠不萌枝上聊著春芳若夫剖塵內之經大千逼塞決天河之水四海汪洋尙須雞足髙人爲之證據龍華大士相與激揚茅塞時流多固陋卻言渠獨擅文章﹝雲門罦長老請﹞

怪得電明雙眼徹千尋雪瀑掛眉莖煙霞無數藏衣裓知臥匡廬是幾生﹝犀照徹西堂請﹞

丰骨東山昭覺肉杲冠華帶爲裝束橫吹玉笛過錢唐萬眾人天看不足看得足沈醉芙蓉濯素秋雕難暮入錦江曲﹝世楷式侍者請﹞

法身誰具空生眼雅集羣知布水臺豈有春華生筆底卻因妙道浚靈裁染豪江漢趨溟去展楮星辰入夜來那更石松常作伴日朝揮灑兩三回﹝山焰杲維那請﹞

衣帶云千片鬢侵雪萬莖驅耕人不顧奪食气尢橫年老成精魅眼空轉拍盲如斯揚法化定瞎廣陵城﹝冰心雪知藏請﹞

黃檗得大用百丈得大機臨濟佛法無多子雲門播盡觜唇皮吁嗟噫嘻彼何人斯白手將拈陽焰東風使撮簏籬問諸人知不知大庾嶺頭网取之﹝大嶺丕維那請﹞

打發閒神野鬼不用汾陽一陌錢接待四海五湖何須百丈三般訣等閒推出鐵昆侖直下亡鋒齊結舌別別千山鳥飛盡萬徑人蹤滅孤舟蓑笠翁獨釣寒江雪﹝伊哲侍者請﹞

鹽官破鼓隨方打豆子巴謠信口歌胸浩蕩臆嵯峨巫峽遙長云夢闊嶽陽船子洞庭波﹝雪蕖慧侍者請﹞

千斤大法愧無力以肩承百祀風規殊有心而護惜七坐名坊副眾求赧顏羞作呈身客爭圖院住競紛譊那怪笑言渠啞啞應知笑倒東阡西市趙大孫三鄭七伯好奉三斤麻布一疋竹三尺蒼天復蒼天底事今人異往昔﹝雪樵朴書記請﹞

展拓浮幢增天童之式廓鋤攤堤岸通後至之津梁聲焉浩浩人亦堂堂淸白夜晴千里月肅嚴秋迥一天霜

瞎驢僧得人憎點胸肋矜己能佛不踵祖不仍蕩玄學裂師承橫踐藉直憑陵論粗鹵有八斗量細膩無半升弘濟道河而馮遭滅卻始相應

委委佗佗如山如河船髙水漲佛大泥多若乃我堅我白爾涅爾磨則湯臨火赴弗震弗戁豈打鼓山鼓羅山鑼按東山拍而唱太平歌者乎﹝神山瀛侍者請﹞

拶定言鋒裒落情謂爛研巴豆顆三千瀉卻諸方禪五味好捏人痛處專犯人忌諱故大不理夫人之口而橫罹乎謗誹甚而告之同門鳴之官司而尢未也災諸木揭諸途而惡聲四曁焉乃項彊過尢拗驢毛攢故如刺蝟曾不足以摧其英風挫其銳气始之汐沸而潮翻者終亦云蒸而霞蔚猗與休哉立天下之大本者其惟至誠乎於乎噫歔任重而道遠故士不可以不弘毅也

眞本無相相豈曰眞況復資以丹鉛摹景中景形之贊說識身外身邪然則山僧眞聻白雪梨華春帶雨臨宵減卻月精神

梵行全不修獦獠難比諭支持獨木橋堵塞大王路碓觜許生華菩提訂無樹賴頑動佛瞋逞俊遭時妒如斯出世爲人大似典牛質庫典得庫也是皺眉喫辣姜申觜呷酸酢

貌似枯樁古胸如掌樣平落落松風荷雨寥寥地白天淸萬種生涯獨嫌造作千般受用祇貴見成非底爲人鏟卻是底與你證明𨿽然不指橘皮爲猛火白將官路當人情要知三十年後此話必定大行

曾因鴦陳公案勘破靈山老釋迦檀色黃金雲是颣連城白璧指爲瑕雲中有寺慵歸去江上無廬浪作家潦倒風流年更甚夜深蹋雪看瓊華﹝世珍琰侍者請﹞

天宮地府走如梭不住閻浮咶喿多七佛掉頭殊不顧觀音地藏柰如何咄心緒要伊寧復帖除將淨域蓮邦琉璃地八徳池香臺寶樹金繩界道側珠交露幔過更翻變盡苦娑婆﹝善長元知藏請﹞

空山幾度思投老垂手無端又入廛河北風塵曾米洗嘉招九處向人天屢欲藏而至著每引退而獲前寧有可懷之實徳多因業累之羈牽然絕意幹謀不圖升進抑亦澹然無營者是賢乎

道慚傑祖密庵髙而風馳七剎徳靦隰州古佛厚而再住天童鉤乏香餌而垂綸紅鱗掌躍网恢九天而舉畢彩鳳﹝囗﹫﹝企﹣止﹞／一／﹞翀爲弋者之所慕將馬羣其遂空年老浩歌歸去樂從他人喚住山翁

冷面熱心肝罪非死心之仇仇衲子包荒無畛域惡豈慈明之嫚罵諸方乃諸方固畏其碧色眼有角魚腮腦後彰者寧盡曰於人爲禍崇於世爲災殃已哉直以胸嵌照膽菱華不掩時流之妍醜手挈無星秤子好量佛祖之低昂時則有之若謂其喜同而憎異踞髙而上頏是則杜撰巡官之曲判夫豈明刑執法之允詳於乎欲辧妙髙眞顯出何人天眼俯穹蒼

布水臺集卷第十九嘉興大藏經布水臺集

布水臺集卷第二十

住明州天童寺匡廬黃巖沙門道忞著

贊三

年在垂髫早知瞿仙之可學衣方脫白立詢祖道之玄津得非出家行腳總是正因者乎繼而親師盡瘁荷眾忘勞則較諸同壇尊證上中下座更復鐵中錚錚石中而粼粼者矣一朝龍天推出髙踞玲瓏彼耽耽虎視之輩謾謂名器可幸而得之動致譙讓而狺狺及乎退遜將來熱炙奉上則禍不旋踵災反逮乎其身而後循環往復物返靑氈益驗出處光明去畱正大而不掛人之齒唇焉獨是浩歸湖海恨無東山門下濟濟多士之如鳳若麟耳然而食我桑黮懷我淸音調師弦於西吳東越之會乘霧升霞鼎成仙去震雷吼於北齊南楚之濱豈遂謂無法寧克勤諸子盡屬法門之罪人哉

胸中墨漆黑口裏亂胡柴人天遭其揶揄佛祖受伊詼諧本是石敢當回車而避螳螂方怒之臂元非鄧林木獨力欲支萬仞將頹之崖喫他官酒便臥官街如斯丹靑妙手邈者薄福形骸是誰冷眼相看只合卷向屋角落頭千秋萬歲塵封而土薶

窅忘管帶廓絕瀟灑立地無卓錐蓋頭無片瓦偶蹋風泉云壑之間坐玆翠壁丹巖之下水將落而含秋楓欲黃而蛻夏說甚麼天地一指萬物一馬費韶石之云翻勞徳山之雨打直得萬象稽顙聽指呼森羅合掌供攄寫無示而丕彰要玄不說而深譚般若咄若將恁麼會渠儂負爾何多不將恁麼會渠儂負吾不寡好語無人下得賴有在傍侍者﹝止水明侍者請﹞

懶搖普化鈴猒把龍牙杓養家𨿽是一般道路剛行別著反張螮蝀以爲弓左搓電光以作繳浮天空翠弋雲霄箭筈弦離金鳳落

懷中佳慈樂育只爲口觜好傷人大小渾家都不睦峭巍巍處碧嶙峋錦簇簇時華簇簇一語排空來萬人遭气築超然物外彷古髙僧慣作白拈名眞賊禿無端撞著上大人乙己丘門下幾个依仁遊藝底陳上捨張學錄又道是苾芻龍門緇衣山谷阿呵呵天外罕人共舉頭潑藍徒見千蠃矗

咄者山農有年無徳少吉多凶派出笑巖不援曹溪正脈燈傳太白常非濟北綱宗黑子玩千邦思浮幢以跨步電光拂賢聖擬空劫以拄筇天孫兮嫌未巧造物兮恨未工欲何工磨瑩大地成秋水染就冰華作絳紅﹝絳雪瑩侍者請﹞

生機劈破玉團圞齒濺冰霜六月寒太白山前龍蛻骨焰摩天上鼓驚湍

秋滿須髮春盎肺腸呼山入座喝月回光瞥瞋瞥喜乍陰乍陽風來震澤雨過瀟湘

宗門九鼎一絲縣誰拄神州半壁天敢道樗材能著力仔肩彊自弼衰年

出語洪鑪烹不透摛詞云漢共昭回千尋意樹空刀斫萬仞我山一默摧戀仰生七眾之心有以也夫敬畏起三吳之士豈徒焉哉

蘇浙人爭圓照本道躬自揣甚微寒金閶未出吳興怨冤結多生脫信難

指柳罵槐慣得便疾雷忽震二陽天一千七百橫該抹祇許滹沱得一玄是甚玄猛虎舌頭書梵字定華版上打秋千

者毛驢最無狀願大力綿朘心髙意豪曠波傾活眼滴涓泉鼓作須彌千尺浪當處坑人只活薶那顧死來依火葬如斯滅裂行藏底作宗門師匠將知此地無朱砂固宜赤土也爲上

尊性乖乖崖崖寶襟灑灑落落調禦諸方龍象不許左突右衝橫拈七尺山藤一向胡撝亂霍破扇犀牛珍山門大斧斫觀樹經行笑佛癡盤陀石上長申腳阿呵呵樂不樂萬里天邊飛只鶿

操活落鉗錘扇無風鑪韝黃金遇而色增藥汞遭之立敗鼻孔摩觸太虛髑髏常幹世界大千無地問生緣劫火洞然渠不壞

眼生三角頭峭五嶽埽蕩列祖徽猷解去人天黏縛果然好肉終不剜瘡任是耆年更加艾灼變甘露作蒺藜之園化醍醐成蠱毒之藥錯不錯誰知正法眼藏被者瞎驢滅卻

驗人不用設三關一句當天百句刪華擘虛空成畔岸桃源從此隔塵寰

熨斗用煎茶黃河合眼跳自刊法印誰問汾陽十智同眞一味胡柴那分臨濟先用後照秋水橫按兮半提可滅寒木在握兮全機可笑煒煒煌煌煥乎其有文章獦獦獠獠兀爾全無孔竅閒名未謝於當世將比春雷之啟蟄而非倫長語相次落人間擬同孤鶴之唳空而或肖微云澹澹綴晴霄素月娟娟生海嶠﹝月嶠閒侍者請﹞

者漢過犯彌天筆難稱述口生白醭不譚如來之禪衲衣空閒懶奉優波之律有眼別龍蛇無心問祖佛一言相應始開關三問遲疑立趁出晉鋒八搏擬何憑初三十一中九下七尾羽井臣云角日﹝惟善常直歲請﹞

古錐千七供生按那論人間鼬與鼨萬物爲銅香海炭洪鑪一點雪消融﹝鑪雪慧副寺請﹞

匡廬剃染太白開堂八陳法會七坐名坊金錯落玉鏗鏘峨嵋山色侵云直巫峽灘聲入夜長﹝西蜀天虞衍知客請﹞

翰苑英姿瑤臺仙骨弢彼有輝光事我空王佛出頭天外看俯仰更何物大千沙界海中漚一切聖賢如電拂

胸有垢藏之壑誰分涇濁渭淸家無白澤之圖安問妖差怪別漢陽江上樹鸚鵡洲前月等閒拓出古菱華歷掌淸機明倍雪

響靈柯飛神鏃射天狼折若木禿帚橫埽碧落天倒瀉明河珠百斛何似綺霞云錦簇咄咄咄春山靑秋水綠洞心目

囊半肩而肯來歡騰四眾衣一拂而仙舉慘動羣情業風未息驛馬常徵安得千江月印如此照之萬有千幅或坐或行色身對現而猒滿乎吳之儂閩之囝楚之傖也

磨拭秋光肝膽徹嶽色芳鮮牙齒嚙無蒂空華隨手折靈鍼倒砭靑天血古宿何人推往哲周金剛去龍驤絕不見所思心蘊結

十載煙蓑海上來把竿曾上任公臺釣絲攪水星河動穿盡魚龍腦後腮而今老大興闌珊宿蘆灘一天風月自盤桓

金梯驟玉馬井底種林檎戶外蠃峯秀階前洞壑深寥寥天地誰同調坐倚孤筇自嘯吟

傲倪萬物糠秕羣倫悲山川之寡徳薄天地之未仁洗劍尙憐靑海水看華尢惜錦江春是句亦鏟非句亦鏟今時盡卻空劫俱泯不與諸緣作對豈與萬法爲鄰哉

夜眠一宿日食三餐逆之則怒順之則歡識甚龍師火帝人皇鳥官敢道冰華熱曜靈寒半擲鰲鉤香水海倒翻筋斗萬尋竿

生平無定力長隨業風播適脂穆陵車旋買勾章舸成甚麼亂剪齊州數十峯小摘海云三萬朵

欲歸匡阜仍環轍待隱中山隱未成賣狗縣羊知甚的枉教天下競頭爭競頭爭無合殺由來順卽是菩提將此深心奉塵剎

賦性天眞曠劫前不彰文彩況雕鐫稜稜玉骨橫嵩壁皎皎冰心飲楚天雅道有時行上國淸風終是播林泉山眉誰把松煙埽繪事知難碧落詮﹝水墨﹞

無心落事空王何意天書下玉堂不貴九重稱本色那驚時輩口雌黃明河手抉從來事濁世風揚此日糠淸淨光明衣等著從他濃抹任他裝﹝水墨﹞

帶雪絲絲余鶴髮逐云片片碎田衣饒他佛眼尢窺半割水吹光任贊誹﹝半身﹞

仲尼稱勇過調達遜頑凶驀地翻雲覆雨倏爾霽月光風身罹法网刑司殘曾不以之爲颣道契佛心天子聖靡豪發而加崇入虎穴處魔宮浮幢剎視庵羅果眼底何曾有大雄

如雷性發迸靑天一霎云收片月圓冥行世多難耐見又因唾罵動瞋緣所以願天常生好人降聖產賢願人常行好事無黨無偏存誠履道裕後光前名全節全福全慧全大家齊樂太平年

功成名遂合知機身退何勞遠采薇黃鶴倚筇閒就養風規且學老天衣﹝晰長老請藏佛日寺﹞

舉手攀南斗回身倚北辰世人空悵望妒殺幾生瞋休生瞋松長棘曲誰爭得君自瀟湘我自秦﹝瑤實﹝王﹝甬﹣用﹢﹝圉﹣土﹞知客請﹞

單明向上一事間習文身句身誰云見超佛祖況乃學富天人使並駕於前哲兮或竭蹙兮余臻際時流之憊瘵兮僅得路而先遵

袈裟不展罩千峯似畫屏開列鑑中未到平原山盡處焉知渠別有家風

打鳳羅龍藝自髙鷽鳩誰羨弋蓬蒿恢張天网如空闊不是鯤鵬任脫逃

燈傳太白席繼天童正令行乎吳越化雨沛及寰中踞皇宮而布薩升帝座以弘宗王侯欽道徳天子寫儀容蘭斯茂桂斯穠盡謂庸庸多厚福誰知後福更溶溶咦天藏發付名坊地秀水佳山繞萬重﹝具準發書記請﹞

是卽打殺老僧不是則燒卻眞推出秦時方轢跛師辣手也難申畱取著元禪和不道千年故紙好合藥吾宗到彼必定大行支那何故天之未喪斯文也匡人其如予何

蒲團髙閣黃金闕拄杖橫拖碧玉臺兜率何須升夢裏天宮親轉法輪來

願爲法王之輔戰退天魔願作中流之砥力障頹波願復崦嵫之佛日願揮返舍之魯戈願大濟北之流而漢接願扶雪庭之桂以云摩惜乎發如此其種種鬢如此其番番也閒名未謝徒動玉珂咦華雨晝飄龍座暖袈裟沐得禦香多﹝正句遠維那請﹞

歌殘玉樹又春葵仁義之中道豈違法付靈山恩四一珍珠又撒紫羅帷褦襶子謾相嗤一踢踢翻鸚鵡岸一拳拳倒老須彌畫堂燭燼東君睡你是何人我是誰﹝杖林機侍者請﹞

鳥王金翅眼橫空蠃蚌何曾在意中一日七龍猶未猒回翔不住妙髙峯咄是誰命盡遭災者阿呵呵一佛陀二達摩三元和其餘是甚碗躂丘休休不風流處也風流﹝曹溪宗長老請﹞

切齒諸方肆罵訶央庠肯育混禪和孤芳素薄西山亮壯志長懷大集魔淚灑君王畱不住苦憐獄戶唁相過爲人劫劫忙終日罕撚輪珠靜剎那如此行持稱知識要求多陀阿伽度阿羅訶三藐三佛陀驢年馬月不爲多

月當斗杓之會身居摩蠍之宮與蘇韓而其命實毀譽之攸同然而語不驚人難並風雷之舌秋徒滿鬢敢稱雪玉之躬所幸再參明祖道十會演先宗家聲浩浩門第重重支筇放蕩千峯外萬事收藏一笑中﹝人嶽峣侍者請﹞

調禦釋迦文人天中最上余忝伊後昆況復爲宗匠家法祖靈山從來越格量羅云等飲光視孰偏而黨猶子尢夫人諸方擎置掌恩多反折齡福盡歸泉壤本闡寫余眞請題畱供養我眞我贊題難度難摹仿憶初志學年生死結情想爲道出塵樊一朝裂愛网孑身天外遊一笠一瓢杖煙水歷百城爾乃身命放己靈曾不珍諸佛且回向七處九會場鞭笞盡龍象誰能爲子寬垂手低窮相咦天童與麼告報莫是畏蹈諸方覆轍恐折汝齡消汝福添汝災生汝障麼要且不是者般道理然則畢竟如何不見道師弦奏而羣音絕師子哮吼時而祖父母皆喪哉﹝師奏闡小師請﹞

聖地靡加一簣功心塵不埽宇元空萬緣況落秋梧後山自西來水自東

醜形寫出巧丹靑口款那堪自著明罪惡已彰天下﹝番支﹞決將東海洗難淸者裏還有爲渠滅迹消聲者麼捩轉南辰歸北陸天東七曜向西行

生緣南國家在冀州佛性全無作佛是求咄者獦獠根性太利只合貶向獵人隊裏十六秋了十六秋教他長食肉邊菜終身出不得馬額並驢頭於是爲之著贊曰除天蓋覆一人畱驀地興戎口作尢白首長途空浪迹滿懷文翰待誰酬所以有般措大也恁稱道不肯低頭拾卿相又能落筆生雲煙據實而論要且渠儂不是者等流﹝嶺南興慈運侍者請﹞

胸中富有山島腹內蕩無介鱗然往往法麟經懲逆惡嚴斧鉞剔莽榛口誅兼筆討三令更五申不辭好辯之名目罔顧修羅之動瞋者則慮邪風之廣扇昭大義於千春耳乃有謂其能以無邊量心作人天眼爲佛祖畱慧命五宗揚光烈此又出於美成之君子與善之仁人寧不回遑而卻步退怯而逡巡者邪﹝月浦鏡禪人請﹞

乏煒煒煌煌之度無雍雍肅肅之容忝在法門耆宿謬承帝者師宗五鳳樓前聽殘玉漏須彌頂上擊斷金鐘老而不死闔國憂忪占盡江山尢自可兒孫徧地類頑凶﹝象輪覺侍者請﹞

有藍田射石之能不住虎蛇之窟無五熱炙身之火直燒魔梵之宮志在驅邪以反正寧靳罵雨而訶風至若來慰云霓之切望去當帝眷之方隆卽不竣絕人而逃世亦未嘗淹三年而閏終豈與夫前固後通者並駕而偕彼六師波旬之輩又焉得藉爲口實而大肆其諑訌哉

波波劫劫浪走風塵有時石田布種或時碧嶂垂綸款乃一聲河滿子桃華落盡武陵春

睦州版象骨枷常擔荷受波查累得通身皮肉盡依前蹋雪在天涯迢遞鄕關何日復長途豈爲愁徵逐大千收卷一伽黎帶雨兼雲和霧宿

大統綱宗推濟北兒孫輩輩是英雄杜蠻無過遮傖父繼祖偏渠有父風物外獨騎千里象萬年松下擊金鐘眞叵耐實難容

佩覺王印爲法壇將敕點飛龍奔波香象大海揚塵須彌鼓浪萬里云潛靑天喫棒咄你道是誰山翁無狀

菩薩心肝夜叉頭首見義敢於勇爲當仁那問誰某舉靑龍以住能仁大剎固愛其道眼之精明也使慧山而紹養拙戶門直湣彼宗傳之乏後耳依約白雲幾翻蒼狗卻有道渠借華獻佛陀掠美市恩厚者矣珍重泰禪休學渠學渠到底招殃咎然則渠有長處別如何敢道髙陽大篆元是水中蝌蚪

浪得虛名喧宇宙實無少法可流傳源憑甚續滹沱脈無位眞人面目全

執侍武原垂五稔巾瓶太白更多秋百華雨足紅初放萬竹雲深翠欲流美著斐章信有由﹝斐然章禪人請﹞

彊把瓊華石上栽看看碓觜碧蓮開大風吹到千年後遮莫仰山復再來﹝再來滿禪人請﹞

潦倒叢林臘日髙精成年老定難逃惡聲遠﹝番支﹞天南北古澗松宜響夜濤

直如瓠子彎彎曲似冬瓜儱侗諸佛未萌芽靈苗已﹝番支﹞種每懷地藏利生之心不學長汀幹而打哄一任簡禪持歸九子山中酌龍乳泉烹閩源茶燒楓香熟香餅香作楊岐第二十四代祖師之供﹝九華佛萌簡禪人請﹞

毛吞大海鋸解稱錘行塵玉屑霏霏剎那觀化電拂洞微城空芥子石盡仙衣

隼視鷹瞻腦後腮太平怕見喜殃災如何也廁嵩山後親見密雲老漢來

天童再住潦倒疏頑黃昏打睡日裏看山禪流有問西來意笑指白雲去又還

鶴髮蕭蕭老比丘繼開深自愧前修稽往業何賾蓋愆尢巾瓶十載親師久未了案千百暫勾負汝負吾俱莫論出藍靑此好思求

生落炎方邊下國敢來湖海鼓煙塵馬踔趠車鄰鄰腳下曾驚蹋殺人英聲增得嶺南气震旦幾多喜又瞋

趙州只說蘇常有南海誰言此總無燒卻面前遮幀子不妨處處得逢渠﹝嶺南渠逢禪人請﹞

肆口悉憑渠樂說潑教滄海也須幹而今晏默空生座寂聽天龍自說歡

徳山棒臨濟喝陳公案懶提掇劈面火蛇來暗中施箭筈放下屠刀成佛底目爲鈍根隔江招手橫趨者嫌非敏達薩而斡而塔卜哩悉塔葛第一急性王菩薩摩訶薩

參同長慶根尢鈍侍並眞如歲獨深長嘯一聲天地曉驚人鳴豈浪騰音

儒門仲由釋門慶喜水器相傳鷲嶺譚惡言不入孔丘耳法藥受而永存六師愁而怖死鞭艸血流叱石吼起夫是之謂天童嫡胤東山苗裔栴檀林內栴檀師子窟中師子也

生在嶺南無佛地破天荒走出塵來道心引發癡男女散宅拋家喚不回百城煙水裏波迸困風埃冤孽分明是禍胎

越山斂眉底楚水溢睛眶智小願大步短途長薀靑鳥之才計欲塡乎滄海挾愚公之技思欲徙乎太行三尺龍泉光不夜幹霄時復賁天章

吾眞無別樣摹擬失其倫智者見爲智仁者別爲仁誰識我眞實本非根與塵圓伊三點永萬物自鑯新﹝伊朗圓禪人請﹞

生性規爲欲擅雄心髙有願在屠龍技工無地堪施巧百藝由來應百窮

天章散彩寶覺開胸瑟彼玉鉆黃流在中﹝本章小師請﹞

迅如呂梁險如太行欲往無岸欲渡無航盈盈河漢裏天水兩茫茫﹝本衝小師請﹞

衣掛越山云片片頭挨齊嶺雪鬖鬖毒流長河東以北惡﹝番支﹞大江西之南簡點生平實不堪

科斗胸藏不識字要玄唾棄不通禪一椎擊落虛空齒且聽山河日演宣﹝本宣小師請﹞

我眞不可贊雲中石壁靑侵漢我眞不可毀鐵化雙魚沈遠水贊不得兮毀不得白雲半掩靑山色贊毀旣都不可得又且如何定當者老子咦泰華何殊牛一毛乾坤不換蜩雙翼

爲生死而染衣緩乘戒而參訪糞壤名韁利鎖之場敝屣毗盧無生之藏固宜翰飛而戾天況復順風而髙唱君不見迦陵在而騰音晝度植根於天上﹝元根小師請﹞

親依太白一十五年學得搬柴運水頗知鵠白烏玄生平伎倆只如此何以舉首眼蓋髙天已尋嵐壁臨空盡卻看星辰向地縣

險崖句揭靑州錄文字禪流布水臺不知何物爲心地賽卻淸宵月下梅告時賢莫浪猜一蹋鴻門開兩扇遠山斗插送靑來

五老峯髙約手攀蹄涔俯視小揚瀾平傾瀑布巖前水漲起西江十八灘

謂是山翁相蠃師吞卻南州象謂非山翁眞離離華影欲搖春是非已除卻此外有髙著倒騎鐵馬豫章遊蹋碎武昌黃鶴樓

千仞巖方輕躡足百華叢又放閒身無錢慣跨楊州鶴第一天涯落魄人﹝泰興水月庵請﹞

金网輪王一葉輕大千若爲礙雙睛云僑鶴憩人間世無束無拘自在身

煩惱多無明大世出與世間不消渠一唾祖師意熱碗鳴聲如來禪閒家破火萬法有誰得共侶西江吸盡方知我﹝尊素王居士請﹞

有願嶺南開覺路天涯流落未能前憑將蟾影移東去深夜依稀照萬川﹝族屬子侄請﹞

裂愛网斷塵纓截魔罥折疑城富有百二山河也不足易其慮尊居天王寶位也不足嬰其情所以唾棄世緣如敝屣遨遊天外而長徵者蓋爲志求無生之法藥思葺涅槃之上京殆將並三界以爲家環四生而作子大哀曠濟大慈誕育咸俾之底於至安至豫至順至亨而後已然則又豈羨夫紆金衣紫徒爲父母妻子而規一世之顯榮乎哉﹝族屬子侄請﹞

身似枯株念百灰因誰致得鳳書來白雲外紫絳臺一任天公巧布排

道也無聞禪兮未悟喜栽空裏華慣抽雲門顧況眉宇之蓋人紛誇節以爲度獨其襟期朗若月出秋云師姑知是女人作則亦有寸長足疏焉愼中情之好修兮羌摶風而上翥縱申申乎女媭兮亦彭咸之所必恕﹝月朗比丘尼請﹞

身披七佛衣不事空王道筆語厭雲天舌頭胡亂埽一抹是和非那分白與皂髓敲五色鸞頷奪驪龍寶聞者盡攢眉見者生懊惱婁水王昆泉執侍何傾倒馬面畫團圞信隨人所好嘉興大藏經布水臺集

布水臺集卷第二十一

住明州天童寺匡廬黃巖沙門道忞著

贊四

韋馱關聖同幀

心縣日月气壯山河摧邪輔正無黨無頗縛修羅於蕅絲孔中信天威之莫測走曹顢於華容道上豈義勇之有他偃月刀橫兮魂亡小醜金剛杵奮兮膽落天魔使非受靈山之屬累承智者之切磋又安能揚靈沙界顯聖支那聲流充天壤名滿盡娑婆共乾坤而永久同劫石而不磨者哉

義勇武安王

麗水黃金骨荊山白玉胸面帶煙霞之紫心茹海日之紅義結桃園斧斫難開誰問天荒而地老丹凝五內劫燒不化那知爛石與枯松以神怡屋漏之襟舒至大至剛之气秉燭固嘗達旦以力屈萬夫之勇植扶劉翊漢之忠視曹奚啻若蠓所以肝腦塗地九死從君豈無張巡許遠比干龍逢至於千秋尊廟貌百代擅英風卒莫逮於美髯公者也

大覺開山達法禪師

俊骨天生渥窪同追蹤直欲步天童盲無慧目憐河北破有法壇肇祖風銀碗雪盛眞戒體髙空月上妙靈衷語言不著閒文彩畱得淸光表海東

緣幻法主

萬法皆如幻身心卽幻緣不緣如幻者幻惑曷由蠲持戒修禪慧慢山髙戛天緣師最精進自視胡欿然爲達眞如幻神觀自靜專巖梅光飲雪透出春風前於穆色聲外解空豈浪傳

鹿門西禪師

白雲坐斷幾星霜道望人同山斗仰住近仙壇生共裏前身定是大梅常

雙林山幢懷禪師

壁立孤撐萬仞巑羣峯蒼倩讓髙寒一莖不動階前艸西徑橫開古法壇

慈築基法師

黃蘆苦竹繞階臺畱宿鷺鷥不剪裁住老功臣三十載騎牛懶下郡庭來

海鹽朗印受法師

講肆騷壇兩擅雄誰誇破句讀安公海門潮湧鴛湖綠薝卜華開金粟紅賣盡靑松人不問呼來頑石座生風剎竿長掛秦山月耿耿餘光尙在東

淸庵澄禪師

尋師逾萬里問道越千關三事衲衣撩盡百城煙水六環金錫蹋徧天下名山迷向伏牛煉行笑從太白溫顏有時楊州出現或卽瓜埠垂綸海鷗可狎華鳥獨還數聲淸磬是非外一个閒人天地間

別山慧善普應禪師

百城罷訪入煙蘿宗說滔滔似決河缽洗禁池傾白月經翻古洞湧金波飲人以徳同慈嫗荷法惟公絕比阿道影師名重疊賜袈裟沐盡禦香多

澹然宙禪師

歷盡諸家破戶庭歸來活計付漁汀輕舠只傍蘆灣宿明月淸風富一生

自證現法師﹝孫古篛請﹞

若有人兮黃髮番番於湘之湄在衡之阿潛修不忒獨證無頗出滋華雨入賁煙蘿椒蕃衍桂婆娑山深澤廣式生多一夒倒上黃金闕君山點破洞庭波

徳宗道上人

言協筮蔡徳孚鬼神化荊榛爲瓊樓玉宇變莖艸作丈六金身非君非公與含生而托命乃顧乃復脫萬口於危津悲如山而鞏固願似海而淵得不慳者施而慢者折殘者戢而暴者馴何因修羅之我妒而遺害之我瞋哉豈夙業眞前定抑彼蒼固難詢也耶於乎割水吹光徒憤攘海天浩浩自空明

秀文璽上人

法身五分爰以戒胚孝名爲戒百行之魁沙門遁世含章在醅曷從知君我以事推憶昔申酉天地崩頹楊州鶴化蛇虺風豗君憂母積負奔天臺仙宮桐柏一往無回季春三月碧澗桃開母思鄕縣還奉歸來顏容母戚肝膽君催始終戀慕五十如孩遠矣君龕白石堆堆靑松不賣華老巖隈宣公遂往僧史無裁君芳莫擷我心孔悝月生華頂影砌瓊臺對此淸照增我徘徊

護生庵洞如關主

維山嶄嶄維水泱泱爲鱗介主作大悲王化龍者不知其幾何從寸至尺從尺至尋殆十千兮未央噫安得窮四海極五湖咸泳至仁之沼樂終古兮壽無疆

如如上人

覺來天地一蘧廬形影何從問我渠皮袋一靈都掉卻人間天上自如如諸佛如也眾聖如也彌勒如也如如亦如也越國山川齊入畫寶林忝得一浮屠

悔庵上人

上人諱泓登癸未甲榜卽雲間沈臨秋也以申酉之變出家披緇後無疾坐逝。

丹霞選佛鼎需棄儒膚敏笑殷士常服羞黼冔寄東山兮以嘯傲指慧日兮而歸途噫气澤蒸云夢滌襟波蕩具區自慶華胥曾打破不須兩眼更愁胡

處空升上人

寒暑一帔走百藍歸從徧吉共燈龕如雲行舉生平一王相橋頭六度庵

永明一葦變上人

尢是狄三當日面脊梁豎起道如川先師剃度牛毛眾麟角數君最象賢戒香能芬馥定水更澄鮮橫身宣徳門前過名動公卿豈苟焉

日明上人﹝無趣老人之孫﹞

小隱靑山大隱廛城隅住老竟忘年祖翁幸有家聲在那羨諸方五味禪

恆實上人

猒住石梁橋畔寺卻來鬧市更安禪花開不管流年去一任春山響杜鵑

明巖上人

不傳千佛戒不續五家燈潛眞鏟覺和光同塵穆如春風之惠物溫如冬日之愛人撮茶能幾何而消豎子膏肓之疾片言猶未了而解娥眉深嫉之顰故徳之者以爲僧伽之再世惡之者以爲不托之愚民卒莫辧他是凡是聖又何怪乎疑鬼疑神咄要斷者樁公案分付入法界海之玄賓

梅林戒先上人

冪冪數竿修竹悠悠一片淸陰石玲瓏而有竅蘚斑剝而染黔想勞生之擾擾籌世路之崎嵚於斯燕坐時一披襟可謂塵囂俱滌萬累無侵者矣如是又何必木從船子而撥華亭之擢山追懶殘而支煨芋之鬵乎哉且卽人間開梵宇平疇綠野建梅林

靑獅文上人﹝父乏嗣因造曼殊大士相而得者﹞

文殊堂內萬菩薩君降人間第幾流尙喜夙因曾不昧再披田服更何求搜窮教海非沙數放捨聞思豈浪修臺山有問當年事前後三三莫錯酬

茗柯忠淸淩先生

文章秋水骨節操玉壺冰讜言抒直亮之衷逆鱗不諱弼法著春秋之義元惡必懲寧觸權而去位豈阿比以爲朋風裁侃侃正气稜稜一死從君歸九土令名千載譒吳興

三我蔣先生

濯以江漢暴之秋陽溫良恭儉雍穆齋莊徳披春雨教拂秋霜六月冰室九秋蘭堂此仿佛先生之景象而非先生之眞實也必欲宛肖先生請以衛風淇澳之詩而爲之題曰如切如磋如琢如磨瑟兮僩兮赫兮咺兮有匪君子終不可諼兮

仲含李居士

天眞旣散靈捨穴鼪機斤械斧日戕其萌誰補我劓孰息我黥直養無害專一惟誠羹墻堯舜寤寐老彭庸言是謹庸徳之行斯文將喪大朴畱貞嗟哉渾噩爰有先生

同庵蔣孝廉

儒宗茂叔蓮社遺民尋泗水芳而識東風之面設西河教而菲桃李之春樂有莘之道義安王蠋之賤貧衡門寄傲泌水頤眞千埃涅而不淄百礪磨而不燐若乃濟人之危出友生於旣死傷時之薄培孤孽於將柛則又本之至大至剛之正气抑豈慕夫朱家郭解之爲人哉

尊素王居士﹝二﹞

皇皇偉度奕奕丰神賦學把長卿之袂騷壇推正則之輪百斛珠璣時錯落於豪素千章錦繡俄經緯於欠申謂非毓黃山之秀鐘白嶽之英而爲鳴岡之鳳瑞世之麟也邪胡然覽徳輝而四顧舉仁趾而逡巡哉嗟乎憐才無孝武誰賞子虛音緬懷人於異世徒抱膝以長吟

介立昂霄柏孤芳傲雪梅安貧眞似憲樂道信如回賦贍三都學詩兼七子才天衢何日步一嘯凍雲開

霞標管居士

上大無人乙己丘杏壇四教賴君畱道源自出姚江派性水曾饕禹海流夤畏懷三非應遠覃思佩九徳宜周曉空雲散霞光在淸映人間卒未休

靜涵張司農

白雲郭功甫雙徑馮濟川心誠而一志靜而專淸𨿽畏乎人知帝心密以簡在道本超諸形外所立如有卓然占髙峯之片席得崇報之一玄千波旣潰令節斯全鳴珂無復朝天日搢笏猶嚴侍禦前

周臣王內史

謝家瓊玉樹天上石麒麟白業步東林俊彥風流厭江左玄賓抱揮戈復日之深衷蹢躅雙丸苦尢嘗膽懷攬轡澄淸之雅志畱連方策隱若臥薪聞逮雞鳴以起舞思將臘去而回春江天漠漠白石粼粼蠻觸正興蝸角裏生涯且復付帙綸

異公王居士

丹山羽翰桃浪錦鱗秋水濯其襟裾淸欺庾嶺梅梢之月春風入其肺腑秀奪衛原淇澳之筠那更髙才性賦慧業天甄詞工王勃王建墨妙右軍右丞鳳將翥而霞蔚龍欲驤而云蒸固已朱紫懷探公卿袖置久當天街躍馬翰苑蜚聲胡爲乎踞胡牀以燕坐耽韋絕於一經於乎鸚鵡賦兮憶正平零露團兮愁夜行長纓待請拘南越宣室何人問賈生

紫巖周居士

堆堆塊石方牀蕭然摩詰之空其室內釣笠扶筇岸坐卓爾龐公之吸自西江心超超其遠寄气磊磊其難降庶幾牚圓天以作蓋揭萬象使爲窗於以玩金剛之智劍於以剔般若之銀缸又焉肯逐雞鶩之羣低眉稜於濁世隨衍儀之後求聞達於家邦而已邪

友醇周居士

鮑生不作仲父遂䢐山有松兮扶疏下有人兮容與頂樵笠以爲冠所以不願人之文繡也荷漁竿而不釣所以不願人之膏梁之味而羞與膻逐之夫而共爲徒也

仲雍陳居士

骨礱秋水赤砂肝參幙機曾走可汗萬里靑霜懷馬革十年黃卷嘆儒冠時當徳祐籌難策夢覺槐都話已闌往事休嗟天啟後付將鑪篆對蒲團

師黃陳居士

漆瞳照漢玉骨淩霜胸藏蝌蚪之字劍瑩鷿鵜之肪借箸柳營倚馬長書露布決機虎帳軍前急就符章利建侯兮萬里詎兩曜兮收光側身天地兮顧影蒼涼蒿子房之兩眼兮結張載之寸腸途不窮以致哭籍非效而猖狂乃秣名馬乃峙玄粻紉秋蘭以爲佩制芰荷而爲裳或隨苑風或逐云將冀沅湘以至止思五嶽而徜徉臨絕壑兮陟危岡消半生之嵬磊兮蕩五內之郁傷歔嗟噫嘻兮不有遠遊天外去人間何地著師黃

媧石韓居士

不須石上話多生鷲嶺知君夙有盟方戴華巾離少室又攜席帽出神京卽眞示俗晴還雨在欲行禪暗復明拿得電光爲火把何妨日午打三更

卓月朱漳南出師圖

衛霍勛名少小期天生邁種骨能奇席前借箸堪籌策馬上揮豪可賦詩妙句驚人風動石髙才涉世月臨池上楊柳已侵宮闕爲幹炎荒又出師

正喬崔將軍

家藏鐵券金章實先朝將門之種名載夌臺天府蓋昭代公輔之儔雅度皇皇成蹊而下不言之桃李英風卓卓沒羽而中昏夜之石彪倚天颺卻寶刀早知立地端可成佛千里勒回騄耳誰問數奇不克封侯岸眉照白雪河目橫淸秋太平不用擐戈甲贏得忘機狎海鷗

慶雲李公﹝攝政王旗鼓﹞

諸艱歷試倍流離壯志如山屹不移恭謹眞堪追萬石勛名未肯亞驃騎曾無肺腑藏私怨只有丹誠報主知衣錦還歸行晝里長安共說好男兒

春雨雷金吾

丰神奕奕貌桓桓气自幹霄劍自寒閒跨徵鞍平樂浪笑淩夜雪獵三韓亞夫勛業能嗣武太尉家聲正未闌最喜昔人長健羨金吾仍作父時官

平庵李居士

孤騫稽叔夜超放李通玄落筆龍蛇走摛詞星斗縣白狂羣欲殺甫意獨相憐吾道窮方甚奇君塞不遷

中符汪居士

孝義惇仁世遜賢獨居那更倍幹幹傳家二字惟淸白教子多方只敬顓髙誼千秋曾想見斯民三代幸依然相胥狗苟蠅營日不有君芳孰自憐

南伯王文學

玉專白璧器擅瑚璉攄詞追長吉好學等顏淵俄乘風以化去忽騎鯨而上仙舟亡夜澤鶴沒瑤天才兮何富壽兮何慳此西河之所以隕涕尼父之所以痛傷也咄蝴蜨夢中方栩栩大千覺後一空牀

扶漢程居士

其靜也祇其動也跜其笑也熙怡其問學涔澬其文章陸離其骨權奇其度淵夷其人美且

又乞題早歲行樂

二十君非四十君據今題昔事紛紜何如景子都拈卻華自飄香鼻自聞鼻自聞見故吾達摩元是老臊胡

載甫戴烈士

偶來竹院暫過僧堂有心存家國何慮問閒忙散子房巨萬之貲爲報韓以擊政揭賓王號召之檄思反周而爲唐衷偕白日兮同赤志並瑤天兮共長魂遊故主忠難化血染黃沙艸亦香

錫康周居士

秋水丰神志潔霜賓王之國鳳鳴岡滄桑變閱人如舊舒捲時更道以常方寸有天縣日月七襄無衮補虞唐威儀畱得漢官美仰止千秋尙耿光

虞卿鮑居士

魚遊荇藻文章動人在林泉道味髙案上琴書曾不禦九天風韻落松濤

中仁陳居士

參得瓶窯誰字禪不疑鼻孔大頭縣上生何用金臺接超步還乘腳底蓮

昆石馮居士

亦眞亦俗非釋非仙虛堂隱坐兀爾忘緣美如昆璧之藏石靜若徽音之在弦乃有不識好惡底諸方東塗西抹傾盡狐涎可憐摩詰空無語三十二人落蹄筌

彊桂嘗多知辛識辣導師頻遇汲幽造玄仁以裕後義以光前恆納眾流污不爲天下先風波險而歷老世路危而便旋任外魔兮力捍是法社兮身肩其尢虎跑山中之泉潤濡莫盡錢塘江上之月光照無偏者也

肖巖範居士

陋巷長甘顏子貧卻疑前是範丹身忮求雪蕩心無介富貴云浮樂自親柳下不慚妻謚惠周宗何怪趾稱麟卽今庭砌多蘭桂天道於卿見大均

子谷居士入山圖

一世才名數獨慳天風不姤遁天山杖頭明月橫千界笠下淸風起百彎將置古今歸旦暮盡情官佛付潺湲多生受得靈山記只恐松門未易關

雲間徐式澄

不趨朝市不入山林朱明兮正晝泖水兮方深荷姍姍以獻笑柳絲絲以垂陰科頭兮箕踞散發兮披襟何人兮知此意白石兮識君心

孝卿費居士

蕭蕭野服炯炯雙眸步旣前而且卻思方動而又籌直欲攜筇天外去畏將淸景落閻浮

摶九張居士

生天成佛總隨緣靈運徒勞論後前與世浮沈心不競羨君白作地行仙

道耕田居士繪行樂爲道耕圖請贊漫書於上

問君空手底將鋤嘆世心田長刺多拈起靑原垂足斧斫開忠國倚松蘿菩提揀作靈苗種般若渟爲灌漑河謾謂道耕無著莫插鍬叉手任婆娑

聖先朱居士

世路風波日險巇放身只合碧山涯千尋巖壁侵云直百尺松枝偃蓋垂寵辱無驚神自王市朝不問夢恆怡惠連得句有芳艸抱膝何妨更賦詩

秋嵐朱居士

悟有爲之非實知夢幻之難停芒鞋半歷江南保社藜杖曾敲幾處戶庭居塵而扮出塵之相在世而懷出世之經咦如筏諭者法尙應捨何有越格超情漢肯耽著乎金鎖與玄扃君不見勘破趙州無字後一回舉著一回新

祖生顧居士

香焚柏子了深經忘卻人間歲月更茶熟過來還濕口應知念底事分明心不競意何營逐鹿徒成蕉下夢淸修且自課生平

永孝戴奇童

苗而不秀孔玆哀邁種瓊華爲孰開遮莫九天從謫降卻歸天賦玉樓臺對淸影思悠哉咄拈起迷盧方外擲碧霄長看月徘徊

龔與參乞題二親肖像﹝臨終念佛而逝﹞

四大空如幻十虛見所緣西方何處是暮鼓日徒縣咄潭影蹋翻亡朕迹雙輪杲杲掛靑天

徐指庵爲父汝仁乞題肖像﹝諱允壽﹞

芳尋泗水壤擊堯天物齊莊生之論瑟希曾點之弦樂爾智也壽爾仁焉佩玉冠緌何濟美羨君生直太平年

祇園剛侄禪師

自信玉容天賦得誰將五障彊名模心華爛熳開金粟法吼﹝髟／吒﹞髿震海隅未許末山誇半杓肯隨無著道蘇嚧往南作佛嗤龍女站定腳跟眞丈夫

泉首座爲母希庵比丘尼乞題肖像﹝生緣鹿城﹞

夷亭曾閱春潮上婁水還看涓滴無圓頂而現本來之相方袍爲標出世之模月落華胥春夢斷趙州東壁掛葫蘆

師黃居士爲母陳孺人乞題肖像

興知陵母廢知嬰誰似髙褱見獨貞不計敗成希避就惟咨忠孝樹風聲邦家念重身家念君父情深兒女情送子參戎期再造千秋一別气何橫

通睦馮道婆

須眉粉黛閨合丈夫矢志參方撩盡百城煙水存心作佛竟忘五障身軀驚普門匝匝之波親探洛伽疑前後三三之數遠造文殊何事峨嵋尢頓轍豈難萬行以踟躕咄四運潛移誰舉令春來依舊百華敷

元淸胡道人

堪嘆眾須眉幾許蒙巾幗咄哉此閨合偏多出世情旣假金襕爲服禦還將錘拂任施呈似恁肴訛公案且道如何斷評咦奮迅始稱師子步崩騰那局象王行君不見大道本無男女相至眞亦復越常情又不見龍女當年酬智積彈指南方覺道成

超徳殷道人

得母儀之大者盡婦道之恆然克咸厥家啟佑曾玄若乃專精事佛矢志逃禪萬年一念一念萬年則淩行之流亞而空室之齊賢與咦識得首山無量相騎驢新婦阿家牽復爲頌曰劣相殊形不似他男名女字謾交加一般鼻孔聞香臭摸著蓮開石上華

牧牛圖

歷劫沒名字彰爲者頭角縱然打得回無繩還自縛要知者般頑賴底任你蹋徧天涯掀翻海嶽撞到彌勒佛下生時敢保討伊頭鼻不著阿呵呵他家自有好風規畢竟按圖難索摸

羣漁會飲圖

扁舟一葉泛輕鳧日暮艤將傍葦蘆人世興亡渾不管風波出沒慣曾無忘機到處鷗堪狎招飲沿村釀可酤千古勛名悲範蠡得魚那必在江鱸

劉海釣蟾圖

金錢作餌帛爲緡釣盡人間朝市倫貪壑難窮如廣渤情絲不斷若牽銀官居上品尢思進富積千莊尙慮貧垂手玉蟾何大意劉仙端的示迷津

樂川馬居士

大士當年逢海上因君感應道交深爲人造福開永壽與世明宗延竹林一著去來知本據半生功行遂初心五常應復髙門第家有白眉又見今

聖月錢居士

玉骨亭亭傲雪梅艸玄誰數子云才淸言祇許嵇阮共法喜夫容富趙陪迹寄人間恆隱約心遊天外獨徘徊徵君尙復嗤彭澤五柳當門止弗栽

武君求居士

之乎也者得儒傳又向吾宗理會禪儒釋兩關都透了更有何事上心田

尢惇素居士

起死回生妙有方濟人還爲作津梁功同大士眞堪羨持地仍兼老藥王

惟寰馬居士

徽恩修了堵波連傾盡家貲事佛仙檢點生平誰得似襄陽在後給孤前

蔡宗五世家慶圖﹝子谷居士請﹞

或拖金紫或林泉五世瓊芳葉更聯家洞儒宗因學佛室空幻趣爲逃禪靑雲那怪生髙足淨沼應宜長白蓮欲問三三前後事一輪紅日正當天

子谷居士行樂圖

不須瑣末論生平一句身心奉剎塵舉世叢林知子谷芳名欲歇也千春

布水臺集卷第二十一嘉興大藏經布水臺集

布水臺集卷第二十二

住明州天童寺匡廬黃巖沙門道忞著

書

復玉齊耿兵憲﹝諱應衡﹞

臺臺踞菩薩地見宰官身苟非般若根深正因力大安能於心無事於事無心盡瘁家邦而復擷奇問道有如此也承諭夢中問畣語合經禪尙存作主與夫捏合之見貧道以爲臺臺切忌作夢會若作生死夢覺會則當人腳跟下大事隱矣不見舍利弗問彌勒大士夢中說六波羅蜜與覺時同異大士曰誰是彌勒誰名彌勒者所以古先哲人當見此道時直得十方三世盡空法界淨裸裸赤灑灑純一眞實人體安可彊生節目於其間邪卽名品荔支淨剝皮之說大慧當時漏逗不少石頭有言寧可永劫受沈淪不向諸聖求解脫不審臺臺以爲何如。

又

家瘦民肥心夷政簡𨿽官署一山林也可以返收視聽可以省問己躬第臺臺所患不在世緣轇轕而在用世心深不在玄途窒塞而在理障太多苟能絕言思路忘管帶心一以老維摩之空其室內龐居士之勿實所無心行而力究之一朝緣起無生方知趙淸獻所謂默坐公堂虛隱幾心源不動湛如水一聲霹靂頂門開喚起從前自家底灼有恁麼事然後卽以從前自家底爲諸官民提掇則公堂卽妙善法堂豈僅曰一山林已哉。

與念尼王海憲﹝諱爾祿﹞

往時曾向大名於耿玉老齒頰昨歸臺次甬蒙虛懷下問得三夕快聆謦欬因知大檀靈根夙種迥越時流第必欲固其形骸然後求進斯道前𨿽略陳管見尙恐猶懷昔嫌玆復引而申之終希邇言之一察耳詳夫含生所以流轉不息者良由無始世來不覺遺眞循照因照生能因能立所於無同異中突生同異同爲根身異爲器界遂使山河大地萬象森羅判然對立乃至四相崢嶸我人見隔生情動念造無邊業受無量苦莫不厲階於此經云十方虛空生汝心內猶如片雲點太淸裏佛言豈誣也必如大檀煉形固體庶幾長生而久視焉無論惑夢幻爲自己執苦本爲眞常者何如且一受其成形而不與之更化則一塊然匏系而已求其身徧十方智入三世如佛菩薩之云興善利我已失之矣抑亦偏小之見豈通人至計也邪卽曰我畏處胎而或昏隔陰而致迷耳是亦不然何也迷悟在此事相應不相應而不在形骸之變易與不變易也蓋與此事相應則一念可使萬年縱或捨報還來決不流向別處不見雜華有言譬如丈夫食少金剛要當穿皮而出苟與此事不相應所謂暫時不在如同死人況復塵勞擾擾業識芒芒者乎所冀大檀捨短從長會萬物爲自己直向毗盧頂上任運施爲庶慰貧道之懷也何如不盡。

復中柱張相國﹝附來書﹞

端頓首座下去冬聞飛錫北來之信不勝翹仰卽大覺叢林有主一切七眾人等奉金鎞無迷也達和尙心願亦云圓滿矣端根器淺薄傾耳法音皈依久矣未能遂解組之志面奉開示倀倀奚從至西來大意不可以文字求意見索欲拈疑義質吾師而愧未能也幸惠教先之俾聞所未聞向年間暇曾修念佛持咒法門慚無所得近滯迹熱鬧場中身心交瘁覺此事此志終不容釋惟日夕念利澤及民上報君國庶幾寡過然此願亦未易遽遂也世出世不二法門尢祈方便垂示令迷途知遵幸甚幸甚敬具微儀奉塵香供破顏存之亦云不遠之誠而已臨啟不勝瞻企依切。

去冬辱臺命猥以大覺見招自審衰騫曷堪驅策但念達摩一宗響絕大河以北者彌運執殳言邁亦聊爲法前驅云耳閣下少掇魏科壯居臺鼎不以位貌之崇拒人千里之外尢復孳孳法道念不去心非夙承大願則蹩躠名場之不暇奚有於空宗哉來諭欲拈疑義相質尙愧未能夫疑者信之根悟之門也是以先徳有言大疑大悟小疑小悟惟不信故不疑不疑故不悟也今閣下旣有疑義可拈正不必山僧惠教聞所未聞但打並身心專一緣慮切於疑處著力瞥然打破疑團則拈與所拈覓其影迹了不可得矣世出世不二法門無別方便亦只要居士看透張中柱耳若看得張中柱透時則人尙不見誰爲世出世間之法邪卽今張中柱作麼生看透他但於一切處一切時能豪忽不自放過豈直工夫打成一片卽行於世間且無纖豪過患與人指摘譬諸刃焉向外則傷人傷人斯有悖入之禍向內則克己克己反有歸仁之福今人處處放過自己而於他人則多方責備恐於世出世間未知其可也瞽蒙之言惟髙明采擇焉辱貺謹合爪以謝。

復柴庵吳相國

伏承來翰滿祇忠膏義血不忍竟讀於乎先皇英主也乃數窮百六喪厥家邦回思甲申三月之禍寧獨閣臺疾首卽艸莽如殘拙亦復痛心不已矣抑聞之蕩蕩大千空於覺後明明六趣有若華胥苟正眼觀來則凡爲蝸國楚亦幹城又孰存而孰亡哉𨿽然說夢癡前恐成剩法不有閣臺之節義錚錚彼鼠肝其父子芻狗我君臣者必將假托乎斯言而人道不幾澌滅與山僧二十年前卽知海內有閣臺一人今來昭陽蒙不棄夷卒惠教先我則愈有以知乎閣臺也昔柳柳州作箕子廟碑而紀其徳有三一曰正蒙難二曰法授聖三曰化及民夫閣臺不常忤權璫蒙貶黜乎則所謂正蒙難者是也不幸江海潢流明室之鼎且南徙於黔矣彼茁者雈莫不仰承新澤獨閣臺身中乎淸廢中乎權孝忠一綫於焉少畱則所謂化及民者是邪非邪今天道茫昧洪範九疇之訓將遂湮夷閣臺旣文且獻使有聖者從潭西而索求當必有法以授之矣獨山僧徳不足以承先道無能而啟後𨿽私衷有激而發爲言詞者不過候虫時鳥自鳴自己曷足以當大方之一噱乃蒙許與過情不令山僧愧深而芒負哉咫尺不獲一聆謦欬慊也如何隆儀謹對使拜嘉臨楮可任企仰弗備。

柬牧齋錢虞山

不孝幼爲諸生習制藝卽知海內有以文鳴世如老先生其人者矣繼行腳遊方間從碑銘傳志間見先生一二古文詞益嘆先生之文非徒咀英而吐華者其致廣大而盡精微極髙明而道中庸者與去歲因貴鄕許子得廣讀先生初學集益如橫開武庫如深入寶山如吳季札之觀樂至韶而止竊謂非胸藏萬卷眼碧秋空不可讀先生之文抑先生豈徒以文哉明治亂植人倫故先生之文爲不可企及也今天下學者尙惜先生之文涉世忌不獲廣傳於時然古文有抑於漢魏淹於六朝至唐稍顯宋始著極崇尙於元明之世幾同六經而莊誦者遷史是也則先生之文晦諸一時其章明於千萬世者固有默司其柄者矣然則巖穴之士欲聲施後世非附先生靑雲不可抑先生至徳作人靡間朝野緬維先師崛興末運振起先宗爲佛滅後再五百世大法光明幢是亦先生之所樂道者矣今先師示寂且十七年塔上之銘亦有操觚以論次者而先師之道徳終暗昧不彰也竊謂人如先師非先生之文不足以光揚至賾文如先生非先師之人不足以煥若昭回彼長蘅異度之流汰如竺璠之輩尙得借托先生矧俊偉如先師者先生豈有愛焉末後光明點出筆尖頭俾伊照天照地非不孝一人之幸實天下後世學者之幸也猛擬肅莊登龍請於下執事柰爲山門匏系特遣首座山曉執狀牘與不腆之儀代申鄙意統惟慈原恕悉臨書無仞翹企注瞻之至。

又﹝附來書﹞

往在嘉禾得見李節女傳不但文詞爾雅而尙論閨門風義原本於祖宗之教化當墨穴世界點出金剛眼睛甚難希有徑山有言予𨿽學佛者然愛君憂國之心與忠義士大夫等正於數行文字描寫出徑山老人鐵輪頂上圓明自此鄙人八識田中屈盤逼塞種得此一段根苗每至酒闌月落香銷燈灺此中影子落卸未嘗不與老和尙相晤對於大圓鏡中也腐儒失學拙集流傳積年餿飯嚼之便欲嘔噦不知何緣得入慧眼過爲誇許當是此土眾生應以聲論語言得度如鄙人俚言朴學臭腐滿紙老和尙亦放眉間白豪相光收入文字海中邪以此知文字三昧不可思議如此往年擊節大篇故是霜鐘相應也密雲尊者塔銘十五年前已諾江上黃介子之請矣重以尊命何敢固辭第以此等文字關系人天眼目豈可取次命筆年來粗涉教乘近代語錄都未省記須以三冬歲餘細加簡點然後可下筆具稿謹與曉上座面訂以明年浴佛爲期爾時或得圍繞猊座覿面商確庶可於法門稍通一綫亦可慰吾亡友於寂光中也上座還手勒奉謝蕭辰深山惟爲佛法彊飯自愛。

山曉回披讀教箋惠然賜諾許銘先師眞令不孝式歌且舞躄踴俱興者矣竊惟不孝本一山林枯槁四方不諒其固陋無文輒以銘傳見委往往辭不獲命間亦操觚應其求索獨先師窣堵波前一片石於今十有八年未得其當每當鐘鳴漏盡之時未嘗不五內回遑惄然如搗乃蒙老先生肯散墨華俾畱芳躅使今狗馬卽塡溝壑在所甘心其他慕說之私又奚可以言諭哉嘉禾李女傳深愧不成文理及閱尊集則皆此物此志方慶如虫禦木亦自暗合孫吳乃反謂拙言影子落卸髙懷何先生之與人爲善而顧自忘其大美也邪經云雅思淵才文中王文如先生眞五地聖人之所習者彼漢魏以還紛紛諸子尙不足供唾棄矧不孝之候鳥時鳴者乎再遣山曉擁彗龍門恭傒奎璧佇雨遲雲惟髙空其沛然早及之春風尙寒有冀頤神善攝長爲南邦文獻是祝是禱。

又

開歲以來翹瞻云漢以日爲年不意王君山曉奉璋疊至盥手開函焚香展讀儼若赫赫明明天王復辟黯然而黑頎然而長眼如望羊心如王四國而我師復生焉中間發微闡幽或貶或諱文約指博義正詞嚴所謂法用春秋以繩當世則又𨿽有遊夏不能贊一詞矣自惟墓木旣拱之先師一旦借章麟筆遂得孤光揭露映照千秋不覺情至而悲生感深而涕隕自今伊始爲不孝者宜何捐軀而報答也邪至若拙集加評卷端授弁亂九天之華雨飛六月之嚴霜此則老先生之正气丹衷自橫自溢卻不關不孝事也於乎人生在三事之如一而戕倫賊義之夫每每變易天常斯人道所以鄰禽亂亡所以相繼孔子之懼卽先生之憂也今人滅裂在三倒披裳服固揶揄先生之前顙不有泚抑獨何心哉銘稿卽依後命繡鐫雙白歸忙艸艸布復嗣容專謝不宣。

復西遁超道人

星霜四閱不通聞問而臭味相孚則無有間然也竊惟天下之無人久矣非無人也人而虧道喪眞焉猶之乎無人也不虧道不喪眞則昭陽黎太衝與吾西遁道人其幾矣乎故山僧前柬昭陽曰微君福徳持衰世敢保閻浮盡化燐今昭陽且卽世以天下之大僅一西遁可名曰人夫以曰人之西遁乃復深諒山僧使今山僧縱得一世之名又不若西遁之見知見諒也以西遁人也爲人之所見諒其人蓋自可知然則山僧何修而受知足下哉先師塔上之銘久空麟筆創懷非一日矣去秋所以重請虞山者不過借托文言以光昭先老人之徽烈庶幾有以行遠耳西遁固信山翁決不幸虞山舞弄筆舌而雌黃天下也況三峯爲先師行二之子則於山僧爲同气連枝手右而戕其左葉滋而掊其根在他人或恬然爲之不顧辱在西遁見諒之山僧斷不出此矣或虞山信筆直書不畱餘地而猶子中如玄墓如靈隱卽猶孫中如豁堂如仁庵輩走一使持片楮焉而問山僧豈可不手勒八行專人請攺矧靈巖之與山僧猶稱當世籍咸者乎見不出此乃規爲布置斡旋虞山又動勞足下之管城君是謂無識且昧山僧夫以明白之山僧往往見疑於世獨一不虧道不喪眞之西遁諦信之可慶也亦可弔也攺易之銘卽如命定刊雙白遠來多媟嫚乞爲山僧修飾弗備。

復靈巖儲侄禪師

千里吳越山川相間不能時托鱗鴻惟從往來雲水詰問興居得知痰疾一發旋愈今遂平康無事以爲慰也殘陽掛樹再荷天童徒白巓毛無俾叢社所幸飽柴足水遠市離囂丰儉可隨其家寵辱不關於慮得借以遂餘生耳我山突兀斗諍堅牢道徳本荒疏文章焉可恃惟用道樹禦野人法行之數年寂無形影此則山僧自信較似差勝諸方也先老人塔銘去秋始托虞山屬筆七襄之報諾以今夏浴佛爲期中間詞鋒有礙漢兄和尙則山僧都未省覽老侄旣陰得其事狀何不移牘山僧俾爲刪攺乃假手張靜翁斡旋錢牧老抑復何也𨿽老侄出乎機入乎機妙有化裁但用之以待老阮籍則所謂附同气荷同心之語又似信不由中矣老侄自是天生妙慧山僧深愧賦性顓愚然則患難欲其相成徳業欲其相劭無乃太孤老侄之心邪老侄言滿天下道﹝番支﹞江湖先老人可謂有子有孫是則借光多矣區區十八年來松柏旣實之枯骨寒原遠煩玉步或有媟嫚得不深山僧之罪而消老人之福哉乞泯此念荷感猶多攺定銘詞謹依雙白頒宣口諭卽如命施行矣復謝不宣。

又

山僧向來於塤篪猶子之中視吾侄最爲厚善以至忘名分夷髙下甚欲舉爾住持天童者愛爾施設文言豁達通暢將來徳業聞望殊有可觀故也不謂爾於先師包藏禍心每每筆舌譸張雌黃無忌山僧由是疏爾薄爾不爾聞問者於今七年去歲聞爾遷金粟往來僧俗謂爾弁髦先人欺侮尊宿稱師翁則曰天童大師祠三峯覺範則曰振祖之堂北堂有先人廟貌弗躬弗親弗問弗仕旬香月燈潦艸塞白而已大不敬無孫禮也山僧以爲金粟道場乃先師發迹之鄕梵宇排空香田徧界在他宗之人承而襲之仰瞻俯視不興食徳報恩之思且非人類矧爾孫子以玆弘功浩業易爾蠆戟蜂矛直摧枯拉朽耳顧何毒不消詎爾梟獍爲心始終一徳嗟嗟密雲彌布之扁何刺爾瞳亦自書親聞室三字糊之又糊抹之又抹此爾爲人神猒棄以去山僧爲四眾攀援而來之日親對諸山檀護剖抉重封而開顯者也於乎爾乎抑何喪心悖理欺祖逆天若此之甚哉昔人謂黃檗勝亦奇衲子但晚年謬耳今爾晚年則一味窮欲極奢抑人揚己慢山突兀髙逾須彌貪壑汪洋深淪滄海出入務同卿宰則丹塗香柏之舟招搖而過市焉受用擬埒王侯則采買定窯之碗羅列而陳餐焉靡靡服禦遊從事事動求精妙罔思歲比荒戎室十空九今我身衣口食非猶諸天報得要皆信脂檀膏減割妻孥施我而營福者也四大苦本爾之增苦也彌勤五蘊元空爾之描空也愈甚反先聖之良箴成後昆之惡習不幾謬而倍謬乎最可恨者本一南通小販專賣李四囂虛如山僧居廣潤時爾應臨海天寧鄰封打齋諸山嘗套爾則載之語錄曰廣潤某和尙請師上堂嗣後山僧與爾同遭吏議名掛按君白簡爾時祇托天城傳一口信上山僧旋卽門封戶閉杳不知其所之矣山僧裁答爾後自分臨難不可苟免徑詣臬司投到遲爾三月始來至明年質獄東甌爾則不勝怨天尢人及乎杖決憲庭爾之徒屬益怨山僧剛愎自用輕出累爾卽爾亦謂此行不是法叔老和尙小侄不願有生何事畢之後遂有如許誇張之書見之樹泉集哉豈非爾生平之言類皆妝點出來以欺世盜名者乎昔也按君參奏劾爲妖言彌勒下生今則以彌勒後身自命矣然則當日何不一款招承必髙叫憲天以求哀赦其故何也昔也臺邑圖形杭都畫影露布長書會打繼起賊禿今則以天臺古佛自居矣然則當日何不臨凡降世化導眾生必通途畏過黃巖偏僻遠繞家子又復何也則是爾欲欺世而世不爾欺爾欲盜名而名不爾盜究竟一文偸不得至今空作不良人非爾之謂與他若千籠百絡結勢要權謀徑山攘金粟正晝攫金之態蚖蛇戀窟之羞魔梵修羅之大慢過慢增上慢火刀血塗之苦因惡緣極障緣皆爾一身占盡矣所以珊瑚枕上之淚山僧爲爾不啻日飲千行久欲向爾深規切諫未免慮爾驕矜傲兀不能盡厥所懷今因爾侮慢先師之故始得乘間有言所冀攺往修來化凶爲吉然則畢竟如何卽得山僧不妨請爾所自比之妙喜杲爲爾作五丁力士開山通道置爾康衢不見妙喜之言曰節儉放下乃修身之基入道之要歷觀古人鮮有不節儉放下者又曰日中則昃月滿則虧天地盈虛與時消息所以古之人當血气盛壯之時慮光陰之易往則朝念夕思戒謹彌懼不恣情不逸欲惟道是求遂能全其令聞若夫隳之以逸欲敗之以恣情殆不可救方頓足扼腕而追之晚矣斯言也在時流足稱金石之藥對爾沈痾惡癥苟能去忌勤服庶萬死起一生否則福消報盡厥戾非輕恐不止於頓足扼腕之追矣統惟鑑納無任縈懷。

復靜香周居士﹝附來書﹞

雙白居士於七日過南岡歷言和尙待法侄法孫之寬大仁厚而歔植繼堂頭尢深篤自知孤負老人處甚多聞督責之語局蹐無地惶愧欲死辭婉意切其來非泛常可默會也荃叨爲法嗣何敢向人一句今法戰已勝小杖渠已全受義無再加大杖之理學人傳語云有致靈巖一書欲付梓工荃淸夜思維似可商略伏乞以稿見擲令荃與看使之感服尢勝刊刻卽興朝治天下撫妙於剿況同枝共葉乎萬祈和尙矜宥之倘以荃言爲不然亦祈過吳門面呈一切商萬妥而行可也總在先師翁一脈曲全之幸甚幸甚。

季冬承晤佛日後將返桌天童俟新春過越共話平陽佳山水不意曹溪金粟後先命至惇逼殺人緬思金粟一席乃先人起家之地頃以主失其道門徑荒蕪殊可惻愴因過武原擬商諸檀擇一代司俎豆之人始睹靈巖所作所爲百種千端日以陵毀先老人爲賞心快意之事眞令天地𨿽寬有所不容人神𨿽隔咸爲抱憤他不具論卽密雲彌布一扁糊抹至三況其小者使先師尙在人間行道將不深削迹伐檀之懼而大畏於匡哉此山僧聲罪致討扶綱維常義不容己所以反正有錄杜逆有說賦感有詩讀告有篇移書以切責之苦口叮嚀以訓誡之故詞不一而足者也來諭述王雙老代渠修飾謂自知孤負山僧處甚多山僧自念道涼徳儉何能於尾大不掉之人有所歔植第就楊太史王雙老爲渠經營一事使非山僧左提右挈引渠出於正大光明之域恐終身爲照提鬼不敢以面目對人矣此或山僧歔植靈巖之一班然負與不負則渠心自有靈臺明神固有業鏡山僧於彼非但無責望之心卽彼或謗或誹欲解欲截罔不如水遭割如光受吹而忍之弗校也獨是先師爲祖繼起爲孫以孫蔑祖以下陵上爲不可長此厲階耳夫自有天地以來便有綱常名教自有生人以來便有父子翁孫今驅三尺童子使陵其祖毀其翁彼固瞿然有所不敢者何也天定之倫性生之分淪於肌浹於髓不可得而攸斁者也豈靈巖身爲人天知識非狂非惑公然陵毀祖翁必聞山僧督責之語而後局蹐無地惶愧欲死者豈不零仃洋裏更嘆零仃惶恐灘頭重說惶恐乎哉𨿽然困於心衡於慮而後作徵於色發於聲而後諭或靈巖賦性中下理固有之然蔑祖戕倫之罪逆又未可以惶愧一言爲之寬恕也所諭治天下撫妙於剿者徳布成湯网開三面蓋爲赤子無知窮迫弄兵故耳若夫陳恆弒君尼山請討胡氏秉議尙謂此舉不妨先發後聞況山僧忝辱先師門下靈巖又屬猶子旣非匡人之比則無俟上告天王下請方伯復不口誅筆討故含濡隱忍以褫成其逆惡將蒙出疆不越境返國不討賊之誅較許世子不嘗藥而弒其君父者罪不綦大哉是則山僧於先師爲敗子於名教爲罪人有不獲戾於上下古今之忠臣孝子志士仁人者乎以上下古今之仁志忠孝未有不惇倫而衛義者也不審居士又何以矜宥山僧耶極知尊意爲先師一脈開曲全之路然其告文自白素非先師一脈柰何柰何與繼公書臘底旣封緘俟新春寄托轉致幸專人來附上郵傳靈巖爲感。

再復靜香周居士﹝附來書﹞

獅駕行急未及述荃是夜同雙白至檗庵舟中一段話檗公楚人帶性負气其平日文章施設全從气骨上發揮虛衷劑物以通彼我之意本非其能然任事旣剛認過亦勇昨代靈巖下山之時原爲本師禮足而來豈嘗有宰官在意任心之過以至傷於坦率如爾汝之呼重房輕扁之論同來者皆爲縮頸掐指而彼尙不覺悟其不畱心於酬問可知矣老人愛人以徳不忍姑息養其過誤直提汝旣爲靈巖嫡子便須認得我家宗派汝非吳江令我亦非吳江編氓翻手一掌當機剪截熊父母此時似冷水澆背陡然一驚然後知老和尙一片婆心無非慈愛子孫至意不忍以門外疏親相待也舟邊語次皆是銘感之詞但云老和尙如是慈悲非惟寸中知之本師亦知之今日原爲本師而來旣承提誨卽可云榮及本師老和尙從此可以釋然如杜逆反正諸刻似宜寢閣議論俱可歇息矣荃今日不避杖叱敢復進言荃等婚宦後學道之人修持未熟每於不及檢點處露出本來習气況檗公生平以骨气自負固不免偶錯要其初來代師禮足之誠蒙誨後受過不辭之勇皆足仰祈慈照鑑諒於語言事迹之外若云必反正必杜逆則老人一掌示其意矣而又多乎哉萬祈弘宥寢此諸刻不日容同雙白居士再叩函丈代荊何如臨楮無任悚惕。

來翰述南岡艸堂山僧與檗庵一掌及居士規諭檗庵之故蓋山僧原以祖宗一脈待檗庵若檗庵果以吳江知縣自待則是門外人又何必干預吾家事抑山僧縱年邁敢云非沙門釋子然則掌檀越且不可況掌吳江知縣惟檗庵自任爲靈巖法子則靈巖亦是我家子侄山僧尙可以家法繩之又況檗庵哉聞檗庵因居士之言卽幡然悔悟還是讀了兩行書到底知文識墨不敢自越倫常𨿽然檗庵唐突老僧不過措大家一時腐气尙屬無心之失不審靈巖又何心行種種毀侮師翁落之於筆見之於書以至糊抹先師名號使凡在先師門下者莫不聞之疾首見而痛心非但山僧毅然有說卽古南亦正言對使璧還趙珍豈非事關彜倫義難緘默所謂以吾從大夫之後不敢不告者乎向使山僧狗馬得隨先師早塡溝壑冥然幽閉重泉無所覺知斯亦已耳今不幸而殘喘尢存柰何非木非石甘自袖如充耳不與君父同仇則亦有靦面目何以視息人間故今居士正不必問山僧起倒惟多方曉諭靈巖克順克孝勿以少陵長母以小加大舉從前之當門觸祖翁者悉攺弦而易轍則彼且皮之不存而山僧又毛將安附哉否則縱令山僧三緘其口豈天下後世盡皆戕倫滅義相胥爲獸爲禽抑於靈巖豈眞有暴秦之畏遂無心非而巷議者旣從地倒還從地起惟髙明其鑑裁之。

柬敬一主人郭子公

相去萬里天各一方而英聲義聞碑著南人之口者如風傳響語云道無脛而能至名無翼而能飛於我公王斯爲信之歲在壬寅曾修寸函托鴻問訊想已達慈座矣去夏因先帝有山陵之役特遣門人旅庵輩馳送薊州意殿下必入朝會葬復修候左右庶俾親承謦欬少慰遐思不謂奉旨勞免仍復山河阻越傷如之何今春有來自沈陽者聞檀越子祁生蒙推屋烏之愛遂使怖鴿驚魂依光定魄抑山僧何幸叨榮施眞勝祁生晝錦還鄕矣然此案遭誣枉至於家破身亡累遺親族莫甚價人纘曾二錢子爲最慘今兩家妻孥與其弟虞仲方叔咸遠配遐天流離瑣尾殊可惻愴就使山僧縣同陌路恝若途人尙當興慈運悲效先佛投巖割肉之思況屬檀那承信施復有公王救世菩薩二天可戴慈蔭可依忍恬然坐視不一告哀又何顏廁緇流而稱慈悲眷屬也邪爲此更瀆威嚴伏冀少舒蓮目普放豪光使其停酸息苦聽贖還鄕則死生銜結寧獨錢宗爲然卽日升月恆之福山僧沒齒亦難忘頌禱矣翹首企仰無任主臣。嘉興大藏經布水臺集

布水臺集卷第二十三

住明州天童寺匡廬黃巖沙門道忞著

跋

題血書法華經後

佛如濟世大醫王隨根說法療諸病如病服藥無不瘥病瘥然非不死方天宮龍鬼及人間教网羅張三百會廣施法藥亦如是以方便說非眞實稽首法華最後譚從前藥病俱捐棄三乘歸約一乘門彈指圓成正徧知衣珠獲自本來有非作故成離諸過亦如父財子克承受用無有畱礙者以無畱礙戲論除頓教火宅入淸涼露地牛眠芳艸地春光依舊本風光所以妙根境俱忘絕朕兆聖凡景見大光中萬別千差都一照法覿面何勞尋專甲大用堂堂知不知鵝王擇乳素非鴨蓮亭亭獨出自天然欻地千華生碓觜婀娜笑倒東風前華一塵一佛國一國一釋迦胡越誰雲天地異不移寸步越河沙經解語能言不是聲絲絲柳綫牽長日滑滑鶯梭織曉春一字演經無量時全經只在剎那宣捲窮空劫不見頭展滿十虛罔窺尾日用勞生捲復舒夜月晨風光陸離革囊纏繳百千般錯過頭頭自不知伊余早歲竊知恩金刀曾割紅蓮舌瀝血流丹書此經字字經兮字字血以我身命卽爲經盡未來際周法界如經分布廣宣揚普願見聞同證入今此經王誰手書力禪刺血以爲墨光通橊火珊瑚赤七軸行行如貫珠忘軀以爲法如我卽如我願願力禪分身如願與經俱如空不沒湛然存。

題潘天玉所書法華經後

天玉潘子以自善根生正信解信解佛之知見一念相應可以長禦大車疾登寶所衣珠宛在深嗟客作貧人王膳不餐長笑五千退席於是閉關卻埽覃思繹斯信解之不足又讀誦之讀誦之不足復書寫之書寫之不足更請眞寂永老題跋之總之欲此七軸瑯函流﹝番支﹞大千之宇俾凡有善根者靡不信解受持讀誦書寫一如潘子天玉此其心也乃申酉變革眞寂之跋且隨兵燹遄逸而潘子時亦隱如有失歲在辛卯予赴道峯潘子天玉始喜隨以是跋問予予蓋未知眞寂何如然聞之先徳矣心迷法華轉心悟轉法華潘子果若心悟則此七軸者可以建立繇我埽蕩繇我何有於眞寂之跋哉夫潘子抑知乎從世尊臍輪鼓气齒牙敲磕焉而後有此三周九諭也析音聲而求之何者是法又從潘子手腕運旋紙墨淋漓焉而後有此千行百帙也離點畫而求之何者是經是則經有時而湮法有時而塞跋有時而晦而說者之與書者蓋通往古貫來今充乾塞坤可以塵而說剎而書熾然而跋而莫知其竟者如此則多寶佛塔可以掌置他方可以移來此土如鍼鋒葉如陶家輪於眞寂之跋何有哉於道峯之跋復何有哉。

書石衲道人家藏先司空所誦梵网經後

釋迦文世尊捨金輪而登佛位神宗顯皇帝從佛位而禦金輪風雲匌匝主伴重重一時同班鵷鷺之臣咸皆世主妙嚴之輩故其列在三公九卿臺中省中者莫不畱神空宗摳衣禪室所以徳行重當時理學推名世如越之石簣陶宗伯墨池王大司空之類蓋有由然也司空問道龍池激揚先子山僧以宗屬瓜葛竊知公之一班逮順治己丑予且承乏大能仁寺則於公居爲甚近矣其子石衲道人復從予遊又從予得納菩薩優婆塞戒乃示予以公生平所誦梵网戒本且跽而請曰此先君司空公受之雲棲宏老人者也今某以先君之靈復從師得誦玆戒師必母吝手澤庶幾家世傳之以爲宗器可乎予謂梵网之流通諸夏也通都大邑無在無之第自司空公以及子之身兩世矣服之無斁此則希有者或疑公與道人皆菩薩優婆塞菩薩優婆塞自有菩薩優婆塞戒此非菩薩優婆塞之戒也予謂千華臺上千百億釋迦所誦之光明金剛寶戒豈卽蓮華臺藏世界赫赫天光師子座上盧捨那佛之戒哉三世一切佛三世一切眾生之自性心地戒也心地無相而以事相求之可乎是故經言惟佛一人持淨戒其餘悉名破戒者言不達自性無相之心地戒也達自性無相之心地戒則全戒而全佛矣全戒而全佛者無戒而無佛者也於乎正言似反誰當信者使石衲道人一如司空公必知予言之不誣矣石衲道人者字予安蓋明之孝廉亹也。

書重修梵筴大藏後

此藏經爲商河郡王所請奉安城中心寺者歲久屋老僧殘經之壞於風蒸雨濕鼠傷魚蠹者有半寺僧無力修理復不忍其狼藉因捨歸大覺院中適東萊張相國靜香周觀察挽余江南承乏是院乃命僧五十餘輩於中或補書者或募貲者或出手裝潢者自秋䢐春凡七閱月用金三百兩復成全藏念因緣非偶而成功之難如此謹書顚末以告後來凡居是院閱斯經者幸專意護持母外借母塵坌母爲風雨鼠魚之所蠹傷俾是經永鎭山門常爲人天法藥則余之厚望也敬稽首合掌而說偈言佛求半偈捨全身百軸瑯函豈小因珍重大家生眼護畱將法藥惠天人。

書憨山淸大師語後

憨山老人居匡阜之七賢峯寺時余實從之納戒今老人圓逝且三十年矣頃余謝靑州大覺院事歸渡大河以南乃於安丘準提精舍得觀老人示念外學公法語手墨淋漓彷若慈容儼睹余旣不勝今昔興懷復念公奔走道途而事老人於艱虞險難之中𨿽老人有以服其厥心而盡瘁忘勞承事知識有如公者亦可以風矣勒數語於左方而示後之展玩者庶幾見賢思齊幸無作筆墨觀焉可也。

書禪燈世譜後

此書壽梨棗在天童其編次也在閩川蓋予取福淸吳君舊文而筆削者也流通則在崇禎四年至今甲午凡二十有三夏而徑山之嚴統始出則又取予成說而頒爲新條者也嚴統出而海內紛然與之競辧者無他以不應收天王歸馬祖之門自馬祖之門有天王則法眼雲門皆爲南嶽孫子矣歷來兩宗世系靑原廣有載籍可稽徒以玄素之碑夏卿之銘與之徵詰恐然否未知誰屬也𨿽然靑原不以兩宗之去減其家聲南嶽又豈以二派之畱張大戶庭彼睦州啟悟韶陽乃使其承嗣象骨圓鑑亦發明投子而命其紹續新丰則南嶽且爲曹洞雲門之所自出奚有於法眼之區區者如此則歸兩宗於靑原而南嶽之爲南嶽者自在也至若壽昌顯聖之光復吾宗彼所謂豪傑之士𨿽無文王尢興者溯始流於涓涓尙乃屈辱乎二老況置於未詳法嗣之列則吾豈敢抑當日此書之成予實無所考鏡故爲之序曰間有說法當世嗣代未詳者但附於其宗之末而先師爲增一語曰俟其詳者補之予敬服先師深長思而小子愚不敏未之逮也或曰雙徑之爲思乃始深長矣汰虛承存實繼凜乎若峻夷夏之防者或又曰天下有道守在四夷嚴外而不嚴內尢之乎不嚴也予蓋未知二說何如獨嘆此書本爲不泯先徳孰知其反開諍論之端哉語云功徳天黑暗女有智主人二俱不受信夫。

書天童悟和尙語後

此乃先師爲妙玄上人秉苣語也因記崇禎辛未余侍先師住今太白時頹垣破瓦滿院荒榛中有老屋一區在法堂址而上人與童顚二三輩蓋十數春守香火於玆一旦先師至不五稔而復還歷代巨觀上人以從心之餘猶獲見之故雪頂厖眉日渠渠與眾作息樂而忘倦掩息矣而先師實爲之茶毗焉力作於前猒餐於後誰謂耕而無獲哉又十四年予承乏玆席其徒旭初明諒者出而視余且請書軸後志不忘也余嘉乃孝喜而爲之題。

書謝氏一門五節傳後

歲在乙酉淸師入邗居民喪於屠戮羈俘者萬有餘家獨謝氏薦生一門母女子弟後先死者五人咸以節著靖軒趙進士爲作歌五章紀其事足徵靑史矣然予觀薦所著狀而知薦妻張氏當髙藩困邗時卽與女希韞籌所以應不虞之策莫如死長故城陷之日女先而母後共投深井蓋其素所蓄積有漸也子於宸從井救母冀有生理不知气盡寒泉母生則生母死則死親屍在此子將焉往此謝氏三魂與邗溝一月所以長映廣陵之濤而夜夜有淸輝者也若夫長子於朝之斃凶鋒也以墟墓出幼子於陛之歸黃壤也以痛念母兄傷死非無爲節則有間矣𨿽然千秋廟社豈若蒿裏之重不有開城而揖賊者乎百世君臣奚啻母兄之恩不有反面而事仇者乎朝也陛也情獨何深哉故予敬次五歌大書其後將以告夫天下後世龍樓鳳閣之家必以謝世一門爲法焉。

書李孝貞傳後

孔子傷明王之不作則曰鳳鳥不至河不出圖吾已矣夫夫鳳鳥河圖特鐘物之祥然且興兆明王矧人瑞而尢卓者乎在明神廟間嘉禾女子有李鳳者生而淑媛四歲喪母卽悲痛逾常及長力肩事父任慮以有行遠父也遂終身矢不字人父固貧儒鳳益工女紅績飪以佐父讀如是者近四十年父適沾重恙鳳則默自禱天祈以身代俄鳳煮藥飲父乃有靑鳥銜果落鐺中一劑以起父之危其貞孝感通有如此者故一時名儒碩學咸有歌詠著以揄揚鳳徳以予博觀黃虞之遠也漢唐之廣大也人倫生齒之浩繁也詩書所論序史傳所紀載諸子百家所稱述稗官小說所网羅至於仁聖賢人忠孝節義瑰奇之行譎怪之夫顧何類不有獨鳳以幽閨女子非有黃鵠之哀柏舟之感一根本至孝乃能捐欲廢情反常合道有上下數千百祀不世見而鳳見之者此豈爲槜李李氏一家一邑之祥已哉明興三百年太祖以承天啟運之聖人洗淸日月釐正乾坤功實不在禹下復以聖子神孫繼繼承承鳳蓋爲萬泰和气所蒸結耳鳳鳥河圖出豈徒然者說者曰鳳生萬曆十年至崇禎二年乃卒卒未二十年而明遂厄者何也予曰此鳳所以生當其時死直其候也與。

書李梵君傳後

節孝李梵君者嘗從予問道天童蓋甬東李進士仲偉女文玉也三生有異迹甫離𦇤褓聞王母諷經輒解義時已知世緣浮幻有願淨修不字人矣父母彊之字一醮丘氏子卽爲夫別置媵自勤白業因夫赴省試沒於江披髮沿江號哭三晝夜痛感人神屍爲之出隨欲絕脰屍旁親族相持亟勸復勉之以義始幡然念夫有孀母婢有遺胤宜爲夫存宗祧奉旨甘柰何卽死死易耳要當爲其難者遂以義割情且循初志因剪髮自比於式叉摩那之致焉故傳稱玉剛方節孝是也然未知玉蓋有磊落不羈之致焉玉嘗一日在城庵聞鄕居回祿屬蕩盡則手舞而足蹈曰而今以後始稱寸絲不掛矣此其曠懷達識固非近代士大夫所能勉企萬一者況義烈凜凜如彼也邪子曰棖也欲焉得剛近代士大夫方其搢笏朝堂侃侃而論聲气講戶門剛則似矣一旦賊闖都門敵臨城下其早以妾婦之巾幗蒙丈夫之面顏何求如玉之矢死從夫何啻九牛而一毛哉夫以祖宗之澤先帝之明非有甚惡於天地神祇而卒蹈覆亡之轍者何也惡爲羣狐城眾鼠社隳而墮之所以別白是輩抑俾幽潛發迹焉耳此則天地神祇之意也如歲有春陽而無秋肅則昂霄之柏聳壑之松反不得與葩緣飾者較厥妍媸及乎歲晚天寒來凰之梧葉旣飄媾雨之丹楓亦落而是二君者始得以靑靑鬱鬱見焉故玉𨿽賢女子使其不遭異常變故則與中饋之裏婦相較幾何國莫不願有忠臣家莫不願有孝子然國維多艱斯忠臣之孤芳乃著家惟不造始孝子義夫節婦之懿行式彰然則忠孝節義之顯於時也其家國之不幸乎悲哉。

書幼孺淩生詩後

諸佛菩薩有如幻三昧善能神通遊戲往往出沒天上人間或爲君公主持世界或爲神王宰制幽司或以冥權示爲同事之攝則或與人爲父母或與人爲妻子或與人爲昆弟友朋並其臣虜僕妾而爲之或順或逆或壽或夭巧設方便開其正信使其修持卒莫測其從所由來此佛菩薩神力不可得而思議者也晟捨淩氏有子名正綖年甫十三童而聰慧過人幼喪厥父以孤子撫孀母其愛之育之不啻如明珠在掌也宜矣然𨿽就外傳槪未嘗咄嘔而吟也一旦有疾忽作七言近體一章從母索紙筆直擘窠書之而後掩息焉其詞有金紫何曾一掛懷石田茆屋自天開之句豈非以冥權行四攝者之明驗與不然一孩提之童耳此煙霞物外之語奚宜至哉或曰淩童之爲開士是矣何不常住在世明以佛法開解夫母必使其憯逝傷懷憐才致感淒其手澤肝膽交摧聖人不爲己甚之行此復何居予謂去聖時遙人心淡薄當安常處順之時語以氾氾悠悠之道將恐人而說者未有見出而喜者已可知矣惟其愛鐘於至性痛發乎眞情而後重貲靡吝悉捐以爲之植福且徧叩諸方亟求所以研幾乎死生者不遺餘力焉則其利益夫母也不亦大乎故吾直謂淩童之生也有故死也有由而有近於佛菩薩之神通遊戲者非誣也。

制書後跋

國一標名淸涼著號至徳下南陽之問鄮山煥奎璧之章久矣輪王不作吾道寥寥忞生丁末運幸際昌時重以道涼徳儉謬膺斯典自應閉藏篋笥庶幾無辱國恩第上曾拈案頭敕書有勒石天童用垂永久之詔緬惟皇上遇忞怡顏問道握手譚心每敕近臣傳語老和尙審勿君王視朕當如門弟子旅庵輩相接可也於乎管仲有言生我者父母知我者鮑叔竊謂上之知忞殆復過之然則言尢在耳念豈忘心此忞之所以日夜回遑而不能已於懷也所幸先帝位階十地慧性明敏一時因馬蹶而知解頓忘聞雨聲而得大自在所以升遐之日付托從容克期坐化允爲百王足法斯可尙耳。

書鹿門西禪師語後

鹿門西兄晚棄講席力參先師時座下龍象甚眾獨與予交契稱莫逆迨予繼席天童而兄亦住白雲山寺相距不一程故彼此意興所至未嘗不命駕相從後予退耕五磊再遷廣潤尢歲一二見至應越之大能仁湖之道場山齊之大覺院則相距數千里然後離悰別況托之雁足魚箋而已及予再住天童則兄景迫桑楡未逾年而化法從此太白之堂兄始音遐而迹遠矣今歲之秋其門人道元信公繼主延祥以省予來天童乃出此卷示予予腸痛西州不勝懷傷今昔且諗兄一往爲法求人之切如此道元旣匪門外遊人自應力肩師道光啟白雲奚俟予言而始勗勉哉因其乞題爲書數語左方亦慫恿之誼云爾。嘉興大藏經布水臺集

布水臺集卷第二十四

住明州天童寺匡廬黃巖沙門道忞著

說

師蕘說

曰稽古帝王之見於詩書者必堯舜爲首稱蓋堯之巍煥則天舜之恭己無爲而民自化政治之隆斯爲尙矣然孔子復稱舜爲大智固不揭其聰明天縱者奚若浚哲生知者奚若直曰舜好問而好察邇言焉邇言者何卽詩所謂先民有言詢於芻蕘書所謂芻蕘必采工瞽必詢者是也今上踞菩薩位現帝王身無師智自然智蓋已積劫圓成故能總握乾綱於幼沖之年又安天下於細旃之上日應萬幾直如庖丁之解牛於遊刃之間無不恢恢乎其有餘地者尢復惇兮若朴渾兮若濁眾人皆有以我獨頑且鄙爲心此豈昭昭察察苛細矜能之士足以管窺萬一乃謙光導物不恥下詢而問字於忞𨿽泰山不讓土壤江海不擇細流抑輕塵足嶽滴水汪洋忞將何自而上裨山海之髙深惟是仰體宸衷不自聖神與谷王善下之義謹采詩書所謂敬獻二言曰師蕘云者敢謂下下人有上上智誠以芻蕘固民之至賤而識之最卑者也尙可爲師則凡玆後先疏附奔走禦侮之藹藹王多吉士我皇有不廣乃忠集乃益虛懷而翕受之乎彼人之好我者又何所顧忌固靳夫嘉謀嘉猷之入告我後哉虛懷以集忠告則我皇無心思而眾人之心思皆心思矣翕受以聽謀猷則我皇無耳目而眾人之耳目皆耳目矣眾人之耳目皆耳目故耳目斯能及遠眾人之心思皆心思故心思可以窮神窮神極遠故無幽弗燭無逖弗周舉九州萬國之情形無告顚連之赤子日昭昭於衮扆之前悉綱之紀之經之綸之勞來而匡直之輔翼而振得之俾咸適其所宜各正其性命將見巍煥則天之勛業可奏於恭己無爲之治也何有於乎帝賚良弼乃在版築之傳巖釣訪渭濱而得鷹揚之呂尙安知市井魚鹽之內芻蕘雉兔之間無名世興王之佐哉則又不得不爲我皇三致意焉。

原辯說

辯天者何辯泰西夷人所立之天主教也何辯之辯其辟佛而不知佛也然則我國何以有是教也自利夷瑪竇者唱也瑪竇於萬曆初年入廣嶴稱重譯慕化貢獻方物其國人善制器器多奇巧於是得逗畱中國不去矣瑪竇死其徒來自廣嶴者日眾乃卽畱都洪武岡建事天堂指所事之天主名曰邪穌謂漢哀帝時降神生西洋者也一切人物皆由是主所生宜敬事可卽還天堂不則天主且怒不可救至矯以詩書昭事上帝等語遂大誘中國人日有風聞大宗伯沈公慮之上疏極言其事乃得旨放逐未幾夤緣復入今江淮河漢間多有其人而廣閩尢甚天香黃居士者閩人也有沈宗伯之慮而無其力乃負其書來告中州人士冀有以詎其說也由是叩我師天童老人師於座間明其妄執之非天香遂以是意請爲說以辯之師因筆此。

景倩亭說

當山義興禪師道崇天帝特命長庚給師薪水而世言東方朔亦長庚降迹故夏侯孝若之序贊朔曰神交造化靈爲星辰本諸此耳玆亭舊名陰蓋又名鎖翠而博學深思之士往往議其淺率乃原本天童實來太白之景仰以朔字曼倩遂以景倩易之於乎我思古人實獲我心後有來者庶幾顧名思義無忝先宗常使太白來遊來歌則其景仰寧有旣哉。

翼孝說

愛無差等施由親始彼墨家者流尙知有疏戚後先也豈剃髮染衣法視天人羣生之類大者如兄小者如弟固宜於族屬間蕩無纖顧而滅裂其先宗可乎夫先師與磬山老叔在當世爲二甘露門而在龍池則有卵翼之功佛祖洋洋天龍陟降則又何可昧也乃不一世而門分矣戶別矣爲之後者居然有生瑜何必生亮之思於是積忌成毀積毀成讟狎之侮之不足又陵轢之輕言以肆辱之令不孝輩潛然涕出無從至不忍審視何邪於乎先師已矣敬其所尊愛其所親持以叩之常寂光土抑豈先法叔之心哉或曰彼有所激爾也父與伯孰親人方詈其所生彼獨非人之子與而忍之乎獸死不擇音安所顧諸噫殺人之父人亦殺其父殺人之兄人亦殺其兄一間耳彼此號爲人子者甘心於是吾不知其肺腸復何如也孝子不侮人親其於三寸尙愼之哉。

辯訛說

黃檗之心要末章開示學者做工夫教看趙州無字話三十年前常疑其非斷際語矣未暇辯也頃讀佛祖通載益得其詳蓋斷際於貞元中以京洛婆指參大寂會寂遷化因禮塔石門得親大智禪師遂於言下徹證則其說法應在穆文之間逮武宗滅教有口只堪掛壁𨿽宣宗卽復沙門然僅三年當大中己巳之歲而師已遷化矣趙州八十尢行腳曾見臨濟後始住院及遷化在昭宗之乾寧丁巳相去宣懿僖昭無慮四十八年嘗記法眼問光孝覺聞趙州有柏樹子話是否覺直以先師無此語對之且謂莫謗先師好豈六十痛棒打臨濟之黃檗而末遂爾爾邪然則此語非乎曰何可非蓋南公以後之黃檗與。

法派說

古者僧依師姓而命名故有支氏竺氏之分帛氏於氏之異至彌天安法師則以爲大師之本莫尊釋迦乃以釋命氏後驗經果縣符遂爲永式然而法派之稱無有也僧之有派也其起於中古之世乎按山僧得派之先蓋始於燕都戒壇世所稱爲鵝頭祖師者其派曰淸淨道徳文成佛法能仁智慧本來自性圓明行理大通無學至受業先子僅十一世乃山僧不從慧而從道者何也由先子自淮揚東隱起家而闡法興建於匡山之開先寺復別衍十六字曰佛道興隆有開必先傳燈紹祖以永萬年者是也戒壇之派盛行天下𨿽東隱無攺其初若江右黃巖淨土諸庵寺凡屬先師後而遵開先派者正振振不可詰然山僧自以開先旣屬他氏而宗派弗易則門墻如故彼語斯笑斯藂族類於斯者將無鵲巢鳩居之恥乎因爲之更衍二十八字曰道本玄成佛祖先明於杲日麗中天靈源廣潤慈風溥照世眞燈萬古縣於乎飲泉水貴地脈山僧今忝長育一方矣厥初得廁僧倫從誰脫白而披緇乎開先先子也溯開先先子之先所從來脫白而披緇者復爲誰乎戒壇祖師也不有戒壇之祖何以有開先先子之先丕有開先先子之先何以有開先先子語云出世之師恩逾父母然則木有根水有源又焉可誣邪是故承之以道庶開先之流不斷系之以本將戒壇之葉益蕃若夫後山僧而作者其丕顯與丕承與固不敢望夫不可知之人正恐昧宗祖以爲弱喪之夫焉故著爲說以志之三世四世宜作圓成而易爲玄成者避天童先和尙諱也﹝今又易爲元成者避康熙之聖諱也﹞。

杜逆說

當山有扁標先師徽號曰密雲彌布者系費隱容兄住持金粟時屬檀越子谷之筆大書特書縣置碑亭義取旗常鐘鼎以志不朽者也亭爲孤云折廢此扁無寄業髙縣丈室樓前去春辛丑費兄父子相繼渝亡繼起由是乘虛入據罔念先人丰功厚澤而興榱桷幾筵之思公然肆其妄悖乃別開戶牖另安祖堂竟將先師徽號麻纏紙裏自書親聞室三字搭以滹沱大宗三峯眞子之印而掛諸侍寮焉忞聞人臣之禮不敢齒君路馬民生在三事之如一卽使繼起承襲他宗非我族類然旣忝居先師丈室尙當恪恭先徳況屬孫行而蔑其祖此而可忍孰不可忍不知繼起何物獍梟卒不返思今之我身爲誰孫子此之叢社賴孰中興乃喪厥心魂逆天背理之如此乎犬豖爲人豢養非有膏梁以適其口廣廈以尊其居然見主則尾搖聞呼且匐赴矣豈繼起蒙子谷之挽推受先師之遺蔭顧不如豢養之恩乃不聞徳報而毀侮加焉於乎食我桑黮懷我好音凡玆蠢類莫不有返復之心矧人矣繼起何心行之昧昧忍爲犬豖之所不爲哉幸忞赴請過山稽查此扁得諸侍寮親對子谷稚升洎諸山大眾開洗塵封始睹密雲彌布之字迹昭如星日由是同眾縣掛丈室中堂復記其顚末於祖堂慮後之入室操戈有如繼起之悖逆大無道而申儆之云爾門人道忞謹述時壬寅季冬之十二日也。

引

募裝釋迦佛像引

像設周秦無聞也蓋自摩騰入漢以其古先世王曰優瑱者所摹之畫至明帝旣驚夢感良然因命工圖奉諸靈臺於是眞丹君子之國始睹西方大聖光儀矣然猶粉本相傳逮桓帝建和中更用黃金寫仿而晉世譙國戴逵復出自巧思往往注慮累年而後就則不第陋彼丹鉛縑素抑駸駸乎超中古朴略而上之自是生人福業相召遂有地中湧出海上浮來甚而雕山鏤谷家崇戶設非有徵發期會而奉若嚴君慈父者何也良以大聖明智之所著與羣生日用之所習共此固有之性本而恆沙妙徳莫不彼此咸具焉者故天將雨而礎潤母嚙指而子傷是皆同體之感通而世猶謂聖有殊異能巧驚若帝天此有爲非實所以來達摩之譏而金不度鑪木不度火泥不度水所以致趙州之難譬之世有遭劫而驚悸失心者𨿽居密室聞家人子步履謦欬未嘗不戰掉彌日有智者過而詰焉知其故則坐之中庭使左右夾持爲角貝歙張之震且死至再至三則恬不爲怪而驚悸之疾愈矣然不問癥候之所從起槪以此法施之癆瘵尪羸之前則亦未有不煩冤致死者也故在六朝以上人專福業其於聖也爲髙遠其於疾也爲驚悸法用鼓張角貝之術若夫世道交喪人心日以怠荒矣則法用勸營功徳妙嚴像設俾動其攀援哀慕之思此法在補虛損實所宜用也余旣無能退廢尢病吾徒日竊竊焉先徳之陳言罔知時節之畸輕畸重每欲告之未有路會若虛上人方營聖人之像設於所居曰普度者乞餘言爲引因遂書而授之若夫捨一萬報終以聖人之法得度云者則有上人之口在無俟余贅也。

重修臯亭中塔院引

臯亭中塔院者故宋眞歇了禪師之所瘞也禪師爲大陽繼起之孫丹霞克家之子人尊而傑道大而光凡七據緇海五膺天子之命紹興間孝宗師崇尢篤會崇先顯孝禪院成特自長蘆詔師主之開堂日慈寧太后親臨聽法未幾示寂朝廷降香致祭敕葬院之西塢錫以悟空之謚靜照之典方服榮之宋運旣終元阿術所在伐寢陵虐及師塔啟龕見師儼坐如生平爪發周身蔓長阿術驚嘆親自抱石掩之自是中塔嵬然垂五百年無恙矣今上丙子臘月之晦院罹於火塔一夕而燼某上人主塔者也乃截江五百里奔走涕洟告余曰維臯亭之有顯孝顯孝之得不沒於臯亭也惟中塔持之今中塔廢則顯孝一抔土將桑田是變眞歇之風不其泯諸子盍爲我疏其事吾將持以告夫國王大臣長者居士曾受靈山付屬者余曰噫此蓋禪師披露全身爲大地眾生辟福田顯法施者也善夫天童老人之言曰當年屋塔護全身一夕火光眞歇了普勸檀那出手新定然必發兒孫肇不然禪師生動宸衷沒感暴虜夫豈無山君水王呵護其間而祝融乃燕然得肆其威哉上人往矣祖燈焰發大地春回當必有起而肇新之者。

匡山蘆林精舍募修講堂引

江南之名嶽三曰衡曰廬曰臺𨿽各雄尊王長不相亞一以金仙氏之道顯蓋南嶽以讓匡廬以遠天臺以智者然其間法水濫觴則又本諸匡廬故三學未興蓮社之玄關早辟五鐙未耀破頭之紫气橫分蓋自遠公息念羅浮大醫回車南嶽而後玄工義匠星散名山然則匡廬者豈特聖賢淵藪殆亦法海之岷源也泉流自中子不離母是以天下法運恆視廬山爲消長方宋之隆禪扉大啟天下學者不遊匡阜道聲不著遂迄於今探玄之士正馳走廬山未艾也獨東林攺律爲禪而天下義學幾浮沈五百歲迨萬曆間受業昧公先和尙至山前後剎戶知有學而一時同慕道諸公亦互起東南稱甘露門矣先師沒能紹明其道者吳楚之士多有之然當副貳傳化則匡南之蘆林遠其一也遠公河目海口嚙鏃玄微洞無表裏使鰲鉤半擲則金鱗滿載歸矣何煩竿竹重栽而至今垂老無聞邪辛巳之冬予自布臺訪公察公去就固非絕人逃世痛自養髙者但所居湫隘爲方來限而蘆林舊有精舍頗明廓方攃新則又工費告匱亦上雨旁風無所蓋障夫比丘之法住如鶴去如雲一樹之安不再宿豈固雕墻峻宇而以華軒自適哉特以聽眾非鳥不可巢而居也非頑石不可露而處也故正覺垂成艸座斯登人天普集則祇園不廢如使公忘先徳棄後昆則在今爲有餘必欲坐大講堂俾戶牖開豁則非蘆林不可揮金布地義固檀越非異人任況興衰起廢與培天下法運哉靈山付屬迦陵音在予蓋其旁觀者因不憚饒舌而爲公言。

募建大能仁寺鐘樓引

妙音遐暢無處不及及而眾生隨類得解各正性命惟佛聲爲然其次則鐘鐘以無舌之口匪說之譚弘宜法要大者聲傳百里或八九十里𨿽小亦不減二三十里若夫願力之所持威神之所被則大千靡間剎海非遙是故精舍之必有鐘也豈曰表章法器增重叢林如故國喬木之謂與實式開長夜之曉蟄戶之昏警覺幽明息停酸苦焉耳然使其庭軒是托聲不發揚如世厄窮君子懷瑾握瑜不獲自致靑雲之上卽賢如稷契臯夒亦經綸何自以展布而流膏澤於無疆之域哉越城之西南隅世有名剎曰大能仁寺者由廢而興由興而求還舊日之觀己於今歲庚寅之八月吉日辛卯鳩工集炭陳大範模開大鑪韝鎔合瓶盤釵釧以爲一金由是火候旣到一瀉而成萬斛之鐘焉鐘成而表裏無瑕徽音洪著蓋亦人天贊仰萬口宣傳矣第無危樓傑閣以承之不克恢張其徳用則亦與無鐘同先民有言言無實不祥不祥之實蔽賢者當之夫蔽賢之爲不祥則顯賢之爲大祥可知已況復震玆圓音迪彼遐聽俾有心識之徒審聞性之恆如忻己靈之不欠深明種智同悟圓常其爲功徳利濟何如哉聲傳響畣是在知音君子。

爲序禪募修靜室養母引

吾佛大聖人設教必辭親割愛脫逃人世者豈固欲其猒離恝然忘本根哉將以求道利親而普濟乎羣匯者也故聖人方生之七日母沒而神趨忉利及成道遂登天以其道諭之母氏者三月旣下復還本國諭其父及闔國之人民咸奉道化大哉聖人達道以度其親故語至孝者莫吾聖人若也聖人旣殂千載嗣其道以爲之後者則有若黃梅之養母盧行者之負薪陳尊宿之織蒲履班班見諸禪典而世俗聽熒乃以輕棄其親爲吾聖人之教罪而假我偸安之輩復駕言以行其私聖人設教之心愈不別白於世嗟乎今歲之秋予歸省自天童過邗江上人履慈者訊予視予有憂色予詢之故曰序出家淺未酬四方決擇之志然有母焉老矣亦有兄弟匪材不可以據也予曰曷不爲負薪乎曷不爲織履乎曰序弱且無爲母避風雨處若得小構數椽序則日持缽焉求升合亦足爲母得甘毳之奉無十金之客卒成就之柰何予泫然默計吾棄親出家走求聖人之道於四方者且念年吾伯氏子孺友能字吾子況吾母乎然今不憚修途數爲母氏往還者以先君子啟手足時吾不獲承易簣之言也予旣重自創懷復悲上人志乃作而曰嗟乎天下豈有無母之國哉廣陵固多慕義君子乃次述其事爲上人一聲告之庶徵好善之有同然且以愧夫駕言行私不顧父母之養者。

募住山資糧引

稼穡之於人也功重而勞輕然猶歷寒暑閱春秋其問風雨之所散動雨暘之所暄潤能不中道夭矣又必霜之雪之堅之實之而後賓焉祭焉老疾焉婦子焉歲利其養況君子明道蓄徳期惠含生而朝耕暮獲哉五天以往塹山堙谷重譯乃通故諸祖之行言惟傳梗槪其詳不可得而聞矣至於熊耳西歸南嶽靑原以後之尊宿或親師而筋骸靡卹或研幾而寢食皆忘或求人而萬里風霜道路固以皇皇焉汲汲焉殫精斃神矣迨其得意之後則長林丰艸石室茅齋動逾數十年道尊徳備不自知偶爾一言露布則天下響應至有不起於座而號令人天者比比而是所以玄途日辟𨿽今百世下而斯道廓如也所謂光遠而自他有耀者非與世衰道靡陵夷至於宋元之年道徳之途不勝名利之獵於是遂有慆競苟邪冒昧而行者然未有混淆如今日之甚者也狂瀾旣倒徧界波流𨿽欲規以古道而少所見多所怪是以伏首寒巖口生白醭終不敢以椎魯遲鈍之方關說於敏人快士之前乃云外澤公從磬山來人事外聊爲舉唱遂爾傾倒者三晝夜屈到嗜芰曾晰嗜羊棗要皆未易解也澤公旣不怪誕予復欲近予半牛吼地縛一椽焉期終身踐履斯言此其志蓋大有過人者但彼此囊空水洗未免告困髙門尙非澤公心𨿽然公惟去國捐俗與道相輔而行故送公者自崖而返耳公而尙落今時則人將保公公才智豈出今時下哉卽或歲比不登長者猒聞添缽聲然端不猒夫行古道之人故敬述數語付公友俾合刺爲前矛知必有聞而肯可者。

募齋十萬八千僧伽引

六度莊嚴施嚴爲首四事供養食供居先蓋人不得食時則有尪羸之患憔悴之虞口且不能言手且不能執身且不安詳命且不存活矣故施人以食者非施其食也施人以慧辧施人以安樂施人以色力並其人之性命而施之施寧有大如此者乎所以韋天語宣公律師曰世間福田齋僧第一信有由然哉隱山上人苦行頭陀少欲而知足者也乃志募千金飯僧十萬豈以精進大願顧自爲嚴與實欲諸檀獲有世世長壽獲有世世端嚴獲有世世多力獲有世世安隱獲有世世慧辧通達無所質礙耳豈弟君子求福不回請於上人其母交一臂焉而失之哉。

越州雲門寺興修引

今上好善忘勢居然古帝之風而嗜道求賢不間芻蕘之賤爰自戊戌仲冬以來徵車四出博訪禪門耆宿而予亦忝辱天書下逮馳驛上京蒙上恩遇待以不臣每當叩擊玄關未嘗不虛己潔誠勞謙巽問尢復緬懷先徳企慕前修然獨於雪嶠老人之髙風逸韻日理於口殊切景仰之思及余辭闕還山尙以道影購求是托則今上之於老人豈非夙緣有在者邪夫越州雲門寺海東望剎也雪嶠老人實發迹於斯開悟於斯闡法於斯歸眞竁窆於斯哲人遂往曾幾何時今僅數椽屋矣復爲風雨之所催剝吾聞君子愛其所親敬其所尊凡爲臣若子於君父之所重疑莫不皆然昔者曾晰嗜羊棗曾子不忍食羊棗羊棗一微物以吾親嗜好在斯焉且不忍食之矧今上之嗜好老人如此而越諸賢士大夫同爲臣子顧於君父所重之人之室廬忍聽其覆敗不一出手匡扶之豈理也哉予還山過越適道濟上人以興修雲門之疏言來告故余不序次雲門之往迹何如而獨﹝番支﹞宣上意者蓋欲越諸賢士大夫知宸衷攸尙將廣推愛敬之思當有以仰體君父云爾。

募修安國寺禪堂悟空國師塔院引

粵惟聖王臨禦天下莫不致力民事其在明而著者固兢兢然咨謀咨度矣卽幽而山君水王凡能爲生民捍大災禦大患者必思昭徳報功崇其廟貌修其禋祀俾無失墜焉況復其人道重朝野徳欽鬼神生而陰翊王猷沒而保持世界者乎海寧安國寺者故唐悟空國師道場也師嗣法馬祖鼓打鹽官聲傳四海一時宗門耆宿咸共激揚𨿽有斷際之恢弘大中之齊聖罔不服膺皈敬由是鹽官國師之名遂與天壤同流矣然世羣稱鹽官而不稱海寧者由海寧舊屬鹽官州治距今縣治四十里元文宗朝州爲海嚙無存而殺止於安國寺之封界邑治因安國始得托以建立民社嗣後由元明至大淸三百餘年𨿽斥鹵有消長之候而潮往汐來卒不能逾濠堤尺寸以西者伊誰之力使非悟空一剎捍禦其間卽再起錢王萬弩交射恐莫抵其洪濤怒作也如此則嘉湖數十州縣且不能保有桑麻矧區區海寧七里郭哉免萬竈之生蛙脫兆姓於其魚功髙徳懋如此宜乎崇祀而昭報之乃聽其雲寒水冷樹老僧殘莫之卹而問焉不猶戴天而忘天之髙履地而忘地之厚乎噫非夫人之忘之也髙之至厚之極卒莫知其自焉耳余昨過安國慨悟空塔且委艸莽禪堂數楹又椽梠差脫不可居會監院某公有興修之舉出冊丐餘言將叩謁髙門余不敢以固陋辭謹序次以告夫飲悟空之功食悟空之徳者。嘉興大藏經布水臺集

布水臺集卷第二十五

住明州天童寺匡廬黃巖沙門道忞著

祭文

告以直禪師文﹝一千五百廿八字﹞

於乎哀哉兄竟蒙賊難而死乎初兄在天童聞楚寇虞黃檗老人之塔不寧也歸護之弟臨岐握手勉兄以再兄曰道人家風一刀兩段固心知非兆而不虞如此也去冬弟歸省獲晤令兄玄澤於廣陵時淮楚交警而訊兄無秏弟時遂忡忡若負重憂於躬者因約明春迎兄來東隱亦慮兄或有不虞如此也逮抵章江果聞有七月之變於時霜飛艸死凍雲欲雪弟且冥冥若處大夜中不辧昏曉矣亟命篙師發南昌遂不克設位告兄而去今春三月再渡章江以兄後事之故趨問玄澤玄澤告弟曰去歲光黃無寇寇且不至黃檗七月之事直公殆隱乎其權以辭禒也弟則心語曰若所云者亦否亦然蓋兄固語弟我無福於躬無徳於朝廷特以國家天潢之故坐享百里侯封之奉如生民膏血何今吾旣出家而屢辭屢受餘罪也夫此固玄澤之所以有此說也然弟實知兄死矣則又不設位告兄而行者何也亦於百分千分億千萬分中存此莫須有之一念而稍寬假焉耳頃四月十日濟生來言兄被難事甚悉則兄竟死矣不可贖矣縱弟百其身亦無可柰何矣處今之計祇有設兄之位告兄之靈而已於乎哀哉乃至欲如向者之猶猶耳望幸於一日一時斯須半刻且不可得又安望兄貿貿然來語於斯笑於斯陳古訓以規誨弟於斯邪故自聞兄訃以來迄於今動止靡寧蓋不啻日腸回九矣眞如千車之挽我思焉斗血之哽我咽焉不及今引紙長書臨文大號將必有鬱結之疾膈中痞滿之癥況兄去弟而死又將百二十有餘日今縱不能登穴呼些以招徠兄魂又不能吐一詞焉位以告之此在氾氾者義不敢出矧弟與兄曠世之交哉故由前以論則神思芒昧不告可也由後以論則憿幸圖存或幾希於萬一不遂告焉亦可也不幸而至於今旣思窮望絕之如彼又情無所將義無可逭之如此則斷斷乎其宜告矣而猶然不告者何也將謂弟不知兄邪而他人無弟之知兄者謂弟不能言兄邪而他人無弟之能言兄者蓋能言則必知知故能言也夫弟之知兄非今日始矣蓋自辛酉交臂於黃檗兄時以王孫之重幽身叢席方遂剃染則羣言交煽彼碩大如某某者猶畏詟不前弟獨以眇眇之躬死生荷負卒成兄志抑弟豈爲分榮帝子俾兄有徳於我哉蓋知兄法器不謬爲空王弟子耳因與兄著槽廠者且三年後弟參天童兄亦再參天童𨿽吳山楚水不無屢間星霜而彼此皎然寸絲靡隔故凡兄存之於心發之於言見之於行事以至威儀動靜之微瞚目揚眉之故使弟爲兄寫照操狀識以臨兄端如優孟之於孫叔敖衣冠抵掌無不宛肖祇有人疑其生而不疑其死者非誇兄以譽己也蓋習兄之深實有如此知兄者也然則今又何其宜告而不告也於乎哀哉弟於此極難矣較兄之終焉無可柰何者尢無可柰何矣抑此無可柰何之故豈易言哉將舉世有莫知其故者亦惟兄上下左右之靈鑑之臨之默而知其故焉耳夫兄旣知其故矣則弟不言其故可也然兄知而世不知將謂弟於兄遂如此爾爾也則又不得不言其故言其故弟知兄大不說也夫告者必有詞無詞以告焉不可也抑弟豈無詞哉有詞於此必求當於兄之心求當於兄之心則有詞而無詞矣何也使今弟徒以交情繾綣含悲忍楚哽於喑咽於兄之前非但兄不屑聽弟亦斷不出此矣則必舉兄生平行業從事乎師友者若何深造乎大道者又若何以至誠以遇物恭以處己濯人以徳飲人以和木偶聲色之場蟬蛻利名之域大閒不逾小徳尢惇乃今發最後之光明經旬暑而貌顏如生歷三刀而瘢痕無血變渠魁之色傷同道之心庶幾師子之風鄴都之轍哉抑所謂求全象於旣隱得馬體於一豪者不云無之然弟知兄亦不受也蓋兄道光用晦徳厚用藏一於聖人遁世不見知故證矣以爲無所得博矣以爲蹄涔之莫窺識達矣而恫恫焉若顓愚之無知言可法行可則矣而惴惴焉若無一節之足錄乎人湘之南潭之北顒顒焉向風矣而甘自墮於鄙野固陋豢養童禿之倫俾無得以名貌焉兄宜何如爲心弟乃舉向所謂塵垢秕糠者陳芹設藻胡跽合掌唔唔焉對位而讀則何異韶而鳴缶鈞天而於於夏而裘冬而葛圓而逗以方者也抑兄掩耳返走之不暇其誰爲聽之哉更若援莊生之說釋部之譚死生夢幻祈解勉夫兄則又所謂藞苴爲虛空安耳穴者矣故弟至今窮思竭慮卒求一詞焉以報兄無有也是以告焉不得不告焉又不得眞於無可柰何中又無可柰何焉者然則弟將柰何哉亦終於無可柰何已矣於乎哀哉。

告寂音尊者文

康熙癸卯年月日天童晚學道忞謹以潦水溪毛之供致祭於圓明寶覺洪公禪師之靈而言曰維師生知夙稟慧性天成書經目而終身不忘思無停而萬言立就早參明宿悟眞淨之髙禪晚閱傳燈契汾陽之妙旨頂王證眞三昧文字得大總持蓋自有禪宗以來博通經論學富天人𨿽代不乏賢然未有如師之出秦入漢左蘇右黃風雷駐其舌錦繡纏其腸者也所以著爲文字之禪林間之錄僧寶智証之傳言言顯佛祖眞詮字字開古人生面使天下後世之緇流凡有志於斯道者莫不大賢識其大者以發明心地小賢識其小者以資益見聞此師之時時教育我儕而爲百世之師我儕亦朝夕承師提命而爲終身模範者也然由宋至今五百年未有自謂因師悟入而附師門墻者有之自靈巖繼起始夫繼起之師爲漢月藏公實出先師悟和尙之門先師以其馳騁知解恐流爲荷澤神會之宗間常移書規誨之而藏公遂謂印心於師庶幾叛去先師不妨於天童可以忤言相抵耳前秋辛丑繼起住金粟金粟蓋先師道場也竟公然毀侮先師糊抹先師名號謂曾昭告吾師業苾芬孝祀倚師爲得法之祖以故不惟先師並應庵以下之諸祖莫不輕訶妄詆爲不知禪果爾則師生平瀝肝雕腎發揮經論所謂光輔祖宗者非以利後昆實爲逋逃藪矣是豈吾師心哉抑忞聞之師曰古塔主去雲門之世無慮百年而稱其嗣靑華嚴未始識太陽特以浮山遠公之語故嗣之不疑二老皆以傳言行之自若其於己甚重於法甚輕古之人於法重者永嘉黃檗是也永嘉因閱維摩悟佛心宗而往見六祖曰吾欲定宗旨也黃檗悟馬祖之意而嗣百丈故百丈嘆以爲不及也夫古塔主去雲門之世視師爲甚近靑華嚴復有浮山爲之證據師且非之矧乎杳茫之世胸臆之譚何所據而援師是謂自誣而誣人其爲識亦卑且陋矣奚悟師言之與有古今悟入之途亦紛而非一釋迦睹明星而悟明星可爲釋迦之師乎靈云見碧桃香嚴擊湘竹角鳴雉堞雞上闌干不因柳毅傳書信一聲江上侍郎來與盤山之省發屠家張無盡之觸翻溺器昔人曾不以數者廢師承彼假悟師言乃祖宗夫師則是溺器夫師矣屠儈夫師矣輿儓夫師矣卑田夫師矣雞角竹桃夫師矣其於己未必重而於法不尢輕也邪昔者季氏旅泰山尼丘則曰曾謂泰山不如林放乎今靈巖毀祖而媚師豈師顧不如泰山哉蓋師傑出叢林爲祖園翹楚一朝罹患難著逢掖出九死而僅生垂二十年重削髮夷險無二致故山谷極贊以爲不肯低頭拾卿相又能落筆生雲煙況今歸復常寂光土肯因粢盛丰潔反冒昧從人而甘受非類之禋祀乎哉知師斷不其然然幽明暌隔縱師吐棄曷由證驗而表白師衷盍亦薄言震之俾莫不震疊焉庶幾少塞覬覦而杜彼僥幸者之心否則怏怏之徒稍有不得乎師其誰不可恩歸往哲而慢易前人如是則徒可以叛師子可以叛父臣可以叛君三五之倫將遂澌滅奚有於佛祖之道哉杞憂是懷惟師其陟降而鑑臨之尙饗。

見聞雜記

憨山淸大師遣戍嶺南因得修葺曹溪晚年恩旨放還業建逸老堂於匡山五乳峯下適韶人再請還入嶺遂示寂曹溪蕭相國爲卜兆厝其全身時五乳徒屬更迎師龕至匡廬以靑烏家言各人人殊屢葬屢遷莫適從會師俗弟子作牧豫章復舁歸曹溪將窆矣而總戎宋公必欲易置含殮及啟龕則爪發已長貌顏不攺如生由是卽肉身奉供曹溪焉先師卒未久卽托生桐鄕爲顏氏子三歲不語一日忽呼其父名父訝之師曰你蓋我前身弟子也後其父登兩榜司李五羊師又叱其名曰吾不喜你占髙魁喜你官嶺南吾因得至曹溪耳俄染疾公署復謂其父曰你爲我召督學使者魏公仲雪來父難之師曰云我有命渠必赴也魏公至與之酬醋歡若平生徐語公曰我不起矣煩子筆銘我骨而藏諸曹溪之原乎遂卒於乎隔陰不迷已度越四果聲聞矣復以往還久窆之身起視人天非夙承大願力而以死生作大佛事者烏能然哉。

天臺無盡燈法師晚年說經幽溪時魏璫方羅織公卿緹騎紛紛四出朝野莫不寒心座下聽眾間有竊議其事者師訶之曰棄俗爲僧當遵佛制彼朝政得失豈我輩所宜言者且逆璫擅作威福不日戍皇陵將作投環鬼矣議彼奚爲迨先帝登極師已歸寂逾年而魏璫之死一如師語不忒豈師有夙通邪抑如虫禦木也邪我聞定慧堅持淨光自發師其以是也夫。

無念禪師住黃檗日山寺岑寂無外檀歲食力不贍監寺融公有髙行善尊養置爲恆產用以裕眾方慶賴之師獨議訶曰多藏必厚亡他日禍吾叢林必爾屬也後師與融公相繼化去未幾秦淮寇作聞山寺饒粟長驅就食遂殘破焉於乎若師者可謂有遠識矣。

博山來禪師敬嚴法道座下嘗五百眾有誾首座者依之最久一眾視誾如黃梅秀應得師衣缽者默叩師師曰渠不得吾眞血脈曰舉眾無如誾師𨿽無意誾獨不虞壽昌法道邪師曰便絕何妨遂無所屬累焉後師圓逝誾亦出世信之嬴山然終不振而沒𨿽不可謂師前識觀師不肯妄有付授蓋與大陽同意而世無浮山可嘆焉然味師眞血脈之一言抑嘆諸方之愚陋可笑也朋從黨附在往哲所極斥以爲庸妄者今皆俾之策名祖牒以爲非是則門庭不浩大支葉不繁茂其如呂秦牛晉早以絕根敗蒂何然則諸方𨿽存實倍屣於師之絕師𨿽絕實千萬於諸方之存然則諸方固不存而師又何絕哉若謂其等絕耳與其絕於庸妄也孰與師。

天童悟和尙因淑之賢臥病鄮山命僧饋諸藥餌僧曰心病還將心藥醫賢公以不蒙師記莂憂鬱成疾耳參苓豈應病與藥者師正色諭之曰前人付授謂其道眼精明足以開鑿人天也若名位得喪日嬰於懷則生死心正未破道眼安在哉竟無所付授未幾賢亦病卒。

海岸端伯黃公以虎林司李赴召入京時公已望先師不肯可而師於壽昌博山間置微喙愈嫌隙屬舟中無事簡先師語錄漫加雌黃且塗抹焉忽聞空中有厲聲而譴告者曰天童悟和尙肉身大士也你何爲者而慢易其語言罪將及你矣公由是驚悸失心徑返匡廬剃髮舟過維揚親爲予言如此吁君子有三畏畏天命畏大人畏聖人之言公非不知畏也特掩於一時生滅心耳後弘光朝復返初服起爲儀曹郎淸師入石頭不屈而死天下卒以是多公焉。

淮僧定水蜀僧白鷗越僧蕭山撫州僧鐵牛皆叢林所知見爲六羣輩者鐵牛依淑之賢最久蕭山與白鷗曾參先師悟和尙一親金粟一近天童而定水則出入天童雲門二老之間咸謂於諸師有得往往以禪道詫謠俗謠俗卒韙之莫辧故定水且受天衣爲雲門信燒香矣俄越州亂淸兵掩捕至山遂剚刃並毀其寺焉白鷗爲虎所傷蕭山磔於寇鐵牛亦支解王兵之手於乎使數僧不卽死死而得正斃焉其混眞淆俗未具論而樹大蘗生又孰能爲吾宗諒者佛法有靈於玆驗矣。

明末闖賊寇中原攻城破邑殺人如芥淮蔡有男子憂不自全日禱關聖祠求庇焉關聖見夢告之曰定業難逃非我不你庇也厥後二百日你冤對至矣你與王姓以九行者已六生相賊戕此生合渠殺你或哀求彼有悔心則可免你審記之寤而回皇不去心先是其女兄之夫有浮家外郡者忽得病且殆趍書督護姊甥扶櫬歸裏重以母命行弗樂也及至彼而病者適愈亟回韁而賊至矣因棄所乘隱叢薄間全隊已過餘一騎耳顧見得之卽欲剚刃乃疾呼其姓名泣而丐哀渠魁訝之具述關聖夢告之言渠魁驚曰若使殺人有報復則吾百生酬償不了柰何更添你邪扶掖就乘揮之使去騎驚而撲倒者三渠魁倒戟卓之曰是焉得此沒用處漢哉歸而傷發於背而死焉復有男子避賊臥於僵尸之下夜有官屬從騎甚盛按簿閱諸殺傷者至其名則曰斯人合有棺不應死此而男子則以有官自負也旣脫難矣家族淪亡無所歸有侄吏京畿往依焉且語之故侄曰俾而登科擢第我實不能若異路功名如拾芥耳乃爲之納粟例得縣佐俄而病死僅一棺耳噫世儒固言死生有命富貴在天抑知自作自受報由業因彼天與命亦安能主張乎人哉。

有一士人夢衣褐而黧黯者求救甚切次日入市見縛巨黿適就刀俎贖而放之俄而其幼子肄業鄕塾弄水沒於溪晚而尋求得諸水濱艤舟救之有物馱負蓋所放之黿也因得不死焉復有徽商附舟至一處見犬系於檣問其故則曰索負而償者慮其逸將入宰屠之肆矣徽商惻然出金以贖露重貲焉舟人利其有夜半縛置布囊投諸淵犬亦赴水盡力銜負得傍蘆灘天明復銜耕者之衣牽至其處解而得救犬與黿固義俠哉而放生得生果因元不爽也彼甘心逞志於一身一口而致冤招永世者抑獨何與。

北麻周承甫者吳江縣學生也因修河舫貰用平望張某桐油近十金以張死規負不還其子從索反相訐告而張氏固孱弱無如何也未幾周亦病死先一夕張氏夢周衣絹領靑綈袍匍伏其家宇下天明犬生三子有白項者在焉呼犬故不應以承甫名呼之輒便翻跳躍而至或遇親鄰舊識則避匿不出咄嗟勞生不畏後世方其三寸气息尢存陵人逮如不勝豈顧謾心昧己哉及乎報盡一朝身毛已出未免搖尾弭耳屈伏前人況復三途一入永劫難回再復人身其何日之有業之化人得不寒心也邪。

戊子越中變亂民間子女爲官兵所掠者以萬計有小民妻亦在掠中其夫愛不忍割蹤迹得於某部之卒議金以贖卒曰須三十兩乃可及如約而往則又欲五十兩妻曰爾窮漢何從措辦以滿奴腹邪我將死以謝爾矣遂自經卒大怒爲剖腹抉腸復抴其屍以懼諸掠者乃投之廁登時雷擊其卒死跪廁前快哉當視天夢夢之時而靈爽如此泰誓曰天視自我民視天聽自我民聽有以也夫。

己丑諸曁大疫有一老者持十金詣市買棺且以直與賣者之家懇舁以歸及門久候寂無聲響排闥入視則僵屍八口闔戶死矣而簣中有老者蓋買棺翁也湣而殮之夜復見夢致謝曰蒙子收骸恩莫大焉但我家人尙暴露柰何我有七十金在某墻中子破而出之可作棺費而竈下復有三十金足以酬子矣子其爲我善爲之覺而起金一如其數又予家先伯早逝十餘年伯姊將及笄矣適有目疾忽見身存慰爲診脈且灼灸焉遺艾一包金三兩與伯姊藥石視艾則蘄艾金則皆十成白鏹也復咄嗟語伯姊你母不曉事女有疾恬不求醫診視命渠速請醫某來伯母稍遲違則怒而擊破家釀一巨壇審所擊物蓋後槽石也聞乳母有絮言復怒曰我爲愛女辛苦來我豈閒神野鬼者語無狀當斥念乳我者姑忍之又謂伯姊你母不操切焉持家雞逸鄰巷爲人掩捕矣驗之果然如是者經月日始別伯姊我試期在卽今暫去你審自愛遂無聲迹焉於乎幽明一致孰謂死而無知哉。

婁東海寧寺有鐵樹一株於萬曆十六年三月初八日忽靈枝生幹異葩煥發墻壁瓦礫觸之咸作金色又於崇禎四年寺僧修塑羅漢已裝十七位矣而因竭陀尊者未有檀施歲朝從其指端流光數道達於門衢不日而莊嚴畢備焉九年四月八日州人在寺興修佛寺復感佛面舒光傾動一時順治戊子六月十四日經藏又於中夜放光沖宵達旦夫何州無寺何寺無經像而海寧獨擅靈異者以予觀婁人於三寶特信敬尢復畱神空宗厥祥蓋有由然哉。

明末寇起關中杜弢武爲予言吾鄕民張氏素驍勇有山莊傍河塘李禦史愛其林泉可樂倩人求爲別業張弗許李嗾有司逮以不法事張懼禍偕所知十八人竄身綠林時歲大饑人咸思亂一哨而蜂叢蟻聚孰知其遂亡天下乎山翁氏曰昔之亡也非其君昏則其政獘亂有由然矣明興三百年無失道之君特以官邪敗之安危固不有數哉獨恨彼虎而冠者腰金衣紫貴爲天子命吏亦己父母烝黎矣柰何肆其貪殘剝民之膏吸民之髓遂俾天怒於上人怨於下一朝谷遷陵變身之存者要亦無幾然則彼虎而冠者亦何樂而亡人之家國哉。

甲申三月十九闖賊犯闕入據神京宣諭大小臣工俱於二十一日廷見投名牒者職如故是日百官畢集朝堂始聞先帝龍去煤山矣一象故越常儀獨仰視大內若飲恨然者象奴以鐵鉤牽制惟俯首搶地淚如泉注而已四夷館復有回回使者六人亦召入不拜賊怒欲置重辟使者曰我受命聘中華吾君知有大明天子不知有易姓之禍也歸告吾君以貢獻來朝則舞蹈何辭今無君命故不敢耳賊終莫能屈焉二事蓋海陵魯生者目所親睹爲予言如此傳曰夷狄之有君信夫然象眞不愧唐之舞馬哉。

吳興王元振者潘大中丞僕也幼鬻昭度家旣長贖爲府吏郡守起義元振與焉昭度子國瓚亦在其中事敗同執縛將就戮矣元振固爭國瓚無辜其家器械悉我儕所藏蓋徵餉國瓚實也國瓚父子六人由是得免其弟冀脫兄危復自首爲元振眞身亦怡然受刑焉夫以死代兄弟誠賢矣彼元振何人乃能身維故主之子況故主乎今之受國洪恩而不知有故主對元振有愧容尙何以視息於天下哉。

孝子張命長山東安丘人也壯爲縣吏任俠睹諸吏受賕多不法知吏不可爲則棄刀筆歸耕隴畝家有產甚薄計俯仰不足以周事畜然性至孝深畏瓶滋罍恥一惟竭力是將擬所食恆倍中農叵豫也適母患眼甚苦醫且百方莫效其一尢痛不可忍因默自禱天儻母夙業報當毀眼願抉一目贖母愆母使母長嬰痛苦也俄而母患果痊欣然白母抉目母力阻不允自審違命非孝假令昧己欺天或母痛轉劇柰何乃躬就城隍稟明夙誓抉一目焉或曰張命長非孝也孝子之道身體發膚受之父母不敢毀傷今毀目憂親理固不可抑命長自揣天不可欺不知父母者人之天也母天不允亦可以謝彼蒼矣必彊欲抉之是謂執中無權此不學之過也予曰子則學焉而不精未逮乎中其在張命長之下乎詩云投我以木桃報之以瓊瑤子知身體發膚受之父母不知還爲父母酬以身體發膚則是報也匪傷也又傳曰舜其大孝也與徳爲聖人使舜而亦昧己欺天焉且不可以爲人烏可以言聖命長惟不敢昧己欺天斯眞完而素葆目之曰孝子張命長奚愧焉。

甲申之變三吳士大夫有慷慨激烈攀先帝龍髯而死者有因財致禍受李闖酷刑而死者復有屈節辱身徼幸不死而卒不免於死者詞林某某蓋捨義而求生者也乙酉夏五淸兵渡楊子還挾重貲避地江南自慶出萬死入一生矣於門生故吏之家日飲酒髙會而閭閻早有聲言爲先皇討不義之臣者一鼓羣從遂縛以投諸江而死焉夫死一耳語云死有重於泰山有輕於鴻毛者言死貴得其所也使某詞林知有今日之死則將死於先皇上賓之日而名且與天壤同流矣奚爲受制羣兒而以腌醦至死哉予尢悲夫今之學者本爲生死事大乃返依違姑惜不能抵死忘生與之一決然日遷而月化亦逮於死亡而終無救焉爲可嘆也夫。

小童阿戎臨海鄕民子也受直爲能仁牧豎一日牧牛山澗適虎逸出牛旁戎急髙聲誦佛號不去復稱大悲菩薩名久之乃去歸言知事知事曰虎凶獸見當趨避柰何慢易邪戎曰我卽避大牛或無恙其如小者何至哉仁人之言乎道衰民散受人國家與夫荷擔佛法而爲容民畜眾之君子安得忘身爲物悉心阿戎之心庶道法家國其有瘳哉。嘉興大藏經布水臺集

布水臺集卷第二十六

住明州天童寺匡廬黃巖沙門道忞著

警語

老死至近佛法將滅善來仁者希聽讜言夫念生死苦發菩提心因菩提心成無上覺非千聖出離之本致乎以迷自心無依住本無性妙理取相生著以著因緣起貪瞋癡乃至造無窮生死業報非三界眾生浪流終古往而不返之由來乎所以大集經云汝日夜念念常起無量百千眾生淨土三昧經云一念受一身善念受天上人間身惡念受三惡道身百念受百身千念受千身一日一夜種生死根後當受八億五千萬雜類之身乃至百年之內種後世身體骨皮毛徧大千剎土間無空地況人身難得異類恆生是故提謂經言如有一人在須彌山上以纖縷下之一人在下持鍼迎之中有旋嵐猛風吹縷難入鍼孔人身難得甚過於是又菩薩處胎經言盲龜值木孔時時尢可遇人一失命根億劫復難是海水深廣大三百三十六一鍼投海底求之尙可得又云吾從無數劫往來生死道捨身復受身不離包胎法計我所經歷記一不記余純作白狗身積骨億須彌是知風燈命脆胡蜨夢長電景露華詎堪玩憩又復林林萬井總總羣黎幾人於此念生死苦發菩提心卽發心矣而良導難逢他岐易惑不見雜華經云一切世間羣生類鮮有欲求聲聞乘求緣覺乘轉復少求大乘者甚希有求大乘者尢爲易能信此法爲甚難安似爾我得在宗門以一念相應慧直開如來頂眼然不假方便惟叩己參諸仁者無始時來波流苦海無益之事尙以行之況有法於此能令一期之內了辦己躬又復推托無由假合千劫流連會須自己著力何不盡此一生早求解脫夫有成佛作祖之勝因如此而不知求有將來舍身受身之劇報如彼而不知避是尙得爲人倫有識之徒與誦大集淨土之深經可教石女寒心衣毛卓豎審提謂處胎之梵說將恐木人號泣聲震大千如此而不曰如之何如之何則眞吾末如之何也矣。

規約一

共住緣起

娥眉羞畫嫠媰兵事猒譚老將法應如是理實當然況山僧任運住持早忝六山承乏隨宜說法曾經八會闡揚今玆罷釣歸來拋盡雲山海月自應橫舟野渡從他淺水蘆華蓑笠長閒笑綸竿之盡捲蘭橈不事顧煙浪以何關但念後學因循日滋於甚叢林法範漸次將頹挽回深愧無能成敗坐觀非義因時救敝聊爲約法三章條令斬新豈曰徒行故事勗哉仁者幸共勉旃咨爾方來各宜遵守。

一額定人數

象王之步圍繞特尊而不見其多師子之行單己無侶而不嫌其寡乃契經深誡若要眾者必受眾惱其故何也豈非枝繁則折獨開省緣一法啟佑我後人咸以正無缺哉所以在昔靈山𨿽甚王化其常隨大阿羅漢止於千二百五十人俱然皆厥突不黔不過食時分衛而已嗣後大法東流震旦卽潙山象骨眾至三千極叢林之盛時亦自斬荊棘辟艸萊墾土開畬刈茅葺屋插鍬彰大用度篾顯眞機初未嘗以日用身口事事仰給檀膏也身口旣仰檀施勢必勞人遠化而奔競生焉所以神鼎首山法道爲天下冠有眾才三十輩衲子非人物精奇不敢登其門者蓋鑑諸此也況時丁象法之末人心澹薄國土秏衰柰何以毛如之徳綿若之才彊欲張大戶庭叢至貸積如山饘粥不繼因而緣化四出奔競百生得不人己之間交相爲累乎故本山共住之約首先額定人數。

二限定住期

夫到處求人火急乃名本色參方是故煙水百城童子之雲蹤莫定洞山九上象骨之金錫時搖諸人果爾憤悱若此則入叢林出保社舉足下足無非般若道場矣奚必三條椽下七尺單前眉毛廝結而後謂之計明此事乎其柰心舲汜汜意棹悠悠遇便風則飄忽無涯因逆境則徘徊不進適來吳山度夏旋往浙水經冬半歲之間三回掛搭數旬之內兩處抽單以至操存不一出入無時正念猋爾方興轉盻依然打失將遂一生空過寧復有成辦之期哉所以僧問仰山禪宗頓悟畢竟的意如何山云此意極難若是祖師門下上根利智一聞千悟得大總持其有根微智劣若不安禪靜慮到者裏總須茫然則又不得不頓定腳跟置心一處與之著力捱排矣故從長酌量次當限定住期。

三楷定住法

夫鑪頭熱自三冬臘人冰於九夏簾垂黃閣迥帳合紫羅寒當爾之時燒尾者從此升騰心空者卽玆及第矣復更於春華秋月之候聽其撥艸瞻風徧參博訪焉此先徳禦眾之弘規善有加於此者乎𨿽然今古人根之不齊奚啻或相什伯或相千萬殆有倍屣而無算者焉何以知之昔人淳誠今人虛僞昔人專一令人間斷昔人願力堅剛今人志气昏惰昔人師勝資彊今人上下偸安以此較量倍尢甚矣不見仰山偉有言道業未辦歲月如流大根器如雲門趙州尢曰我惟粥飯二時是雜用心又曰我豈有工夫閒處用矧行偉根性日劫相倍者夫仰山偉公爲黃龍髙弟去趙州雲門之世未久也根性乃爾遠遜豈我輩去聖時遙之夫固能髙超邃古而欲坐臻斯道哉則又何異蚊負山而啇蚷渡河也邪然則奚爲而可傳曰人一能之己百之人十能之己千之果能此道矣𨿽愚必明𨿽柔必彊請卽以此道楷定本山住法。

四潔淸三業

諸佛百福莊嚴故得多身淸淨眾生十惡增長遂乃九孔常流是以欲色諸天有明同日月而光飲大千者三塗獄種有皮肉爛焦而身毛皆臭者豈非染淨之攸殊馴致云泥之迥隔乎然端本所由皆自貪瞋等十惡與不貪瞋等十善爲之階差耳故上上十善爲諸佛業上上十惡爲無間業總十法界之若聖若凡或升或墜莫不由此岐分則身口意業之不可不戒懼也明矣而說者謂祖師有言生來坐不臥死去臥不坐本是臭骨頭何須作工課又不見道聖名凡號悉是虛聲劣相殊形皆爲幻色如是則山前水牯任書大潙某僧淸淨法身豈諱爛膿滴滴貴顯超方作者直須異類中行於乎是謂不學而混絕學語言在根而作歸根證據矣第恐木刻鷂子不解從禽羊蒙虎皮其柰契艸何哉殊不知夢裏明明有六趣覺後空空無大千者蓋由凡而入聖之梯也陋巷不騎金色馬回途且著破襕衫者乃自聖而之凡之謂也事相天殊混肴奚可故於行法之中尢務潔淸三業。

五敬愼威儀

夫三業聿修則俯仰身世無所負虧寧惟梵行淸白來報莊嚴抑宿霧潛消重昏自廓卽此心月孤圓亦可披云一嘯矣然白玉以無瑕爲美黃金挾礦爲颣滋多豈大閒不逾小徳遂無妨其出入哉夫涓涓不息終成江河兩葉不去將尋斧柯諺規剪爪宜侵膚易訓履霜堅冰至皆言其漸也漸不可長長此安窮必也動容周旋中禮乃名盛徳之士乎如使微過無愆則膽膊釘簾亦失之小者何以雪峯記其來眾有千中無一人禪子而宗靖後受錢王供養迨住六通果有眾千人皆三學講誦之徒卒如其言無忒也邪詩曰辟爾爲徳俾臧俾嘉淑愼爾止不愆於儀不僭不賊鮮不爲則投我以桃報我以李彼童而角實虹小子詎不信然乎哉故更勗諸人各當敬愼威儀。

規約二

衲僧行履入林不動艸入水不動波如火消冰泯絕心迹固宜捧足諸天失路尋伺障蔽無門柰何哉東觸西觸犯苗犯稼豈無律儀曾畫地爲牢之不足於是增圓土設囹圄更張法令以繩之此豈太平景象也哉然狂象肆而無鉤騰猿趠而得樹則又不得不卽其太甚者曲爲防閒所謂約法三章與民更始耳幸遵毋忽。

訓眾十二條

長慶坐破七个蒲團香林四十年打成一片趙州除二時粥飯是雜用心處石霜置枯木堂有一生兀坐如枯株者懶安終身牧牛一回入艸去驀鼻抴將來歷觀從上先徳爲者一件事直是盡形拼命抵死忘生與他挨排故得超然徹證光賁千春澤流萬世以至報緣將謝之日一如門開相似撩起便行者何多也良以此事𨿽曰本自圓成非由功勛造作但無始時來情塵識浪和會一團與之生疏日久乍然趨向安能一時入作不見晦堂有个悟處詣南公曰大事本來如是和尙何用教人看話下語百計搜尋南公曰若不令你如此究尋到無心用處自見自肯吾卽薶沒汝也年來斯道荒唐日甚知識以登壠之術蒙昧方來僧徒亦以裨販之心出入禪社師資道喪古範無存寧惟他日生死不得力卽今舉措施爲大有駭聞驚見處三十年後無人說著此事定矣山僧道慚往哲徳愧時賢不知承何福蔭得寺主印明甄致斯席良田沃壤可飲可餐兼之道鎭破格尊崇縣父母多方曲庇知事頭首極力劻勷旣獲內寧重無外憂思不摩厲一番深惜良緣錯過故敢與見前有志弟兄從長商略憶昔慈明有言善造道者不出千日之功今矢以三載爲期沈舟破釜背城借一儻邀般若之靈確與此事有相應分則以弘慈大願挽古頹風不則各自持經念佛把本修行去若但畏難苟安則山僧卽不敢望如南嶽思大禪師臨終告眾若有十人不惜身命勤修法華三昧隨有所須必相利益如無此人吾當遠逝一眾默然竟爾趨寂之髙標亦卽以此長揖諸人循山旁澗便恁自家取性過時去請質諸賢計其宜者。

僧寶傳稱仰山偉律身甚嚴燕坐忘夜旦占一室謝絕交遊有過偉者虛己座以延之躬起炷香叉手而立南公聞之以爲大絕物非和光同塵之義面誡之對曰道業未辦歲月如流大根器如雲門趙州猶曰我惟粥飯二時是雜用心又曰我豈有工夫閒處用矧行偉根性日劫相倍者寧暇囿世情事淸譚諛說人增我相乎夫黃龍門下𨿽麟鳳駢集至若仰山偉則尢其出類拔萃者尙以根性不等懷日劫相倍之憂若以我輩較之豈不倍而益倍乃生滅流注豪不警心甚而有因涓滴之流忽起滔天之浪古徳云暫時不在如同死人又云一念瞋心起百萬障門開然則艸根久鎖骷髏祇恐將來舍身受身佛法二字尙不得聞況能成辦道業得如先徳之縱橫自在者山僧道徳荒蕪詎堪模範賴諸賢不恥下問相依如此使各各志烈秋霜心心計明大事固不惜己朽之香用燻龍象儻其境界爲緣我人是競山僧縱精嚴遠遜仰山又豈肯以遲暮之年甘諛說人增我相哉南山之南北山之北亦自此遠矣先此豫白。

作家相見對眾激揚須是其人非同雜劇所以汾陽例有十八問所謂請益呈解察辧投機偏僻心行探拔不會擎擔置故借實假審徵明默大意除實問默問難辧須識來意餘者總有時節言說淺深相度祇應不得妄心穿鑿彼此無利益𨿽是善因而招惡果切須子細則問話之貴審機宜古有明條於今爲烈況祝聖上堂祈禳升座及四大節臘官員入山檀越設供植福追嚴之類一一各有時節安可語無輪次一味掠虛非惟猒聽龍天抑且取笑有識今後凡遇如上因緣須自知時如更仍前拍盲造次擯罰不貸示此。

風月何緣事苦吟擬將英譽厭雞林幾回立盡三更月一字搜空萬劫心夢裏忽驚霜入鬢眉邊不覺淚沾襟可憐半世聰明種甘爲浮詞又陸沈讀中峯此偈足爲詩魔鍼砭亦見浮詞之無益於人甚矣乃末法師僧多不根道稍能搦管卽從事於斯廢日荒月惟恨揣摩之未工苟工矣則傲倪當世輕忽上流甚而有鳩呼禪肆社結章縫而詞壇牛耳終爲白衣所操由是追陪俗客衲衣空閒身𨿽出家心不染道可不哀哉間有躡屩叢林盜法而已山僧行腳時親見此輩作薄福業而招短促之報者何限故今特申嚴諭凡僧堂寮捨一切案頭除經論禪策外世典詩文諸人染翰除偈頌外長歌短句一槪禁絕如違此約連案擯出示此。

若眞學道人身衣口食以至莖絲滴水須知來處今天气炎蒸覓流亦斷茶頭早夜井汲肩擔而勤渠事眾如此則飲之者當自忖量未爲過也乃旣浣衣滌裳矣叉復澆抹身體何也夫濯有淸池沐有香水尢尙未快於心與昔雪峯巖頭欽山同行過新吳山下見溪有黃菜葉一片欽喜指而示二人曰此中必有道者可沿流訪之峯恚曰你智眼何濁彼不惜福觀前言往行則古人之存心可知也我輩柰何荒唐終日而不自檢責哉。

知安則榮禮奢寧儉回以屢空故庶賜以貨殖匪賢況我輩出家兒裂世网而寄空門外形骸以求眞道然欲求眞見道會須息慮忘緣苟其物務是崇況復丰饒相尙將增馳求之念必開攀援之端則緣曷以忘抑慮何由息此芙蓉所以分歲入爲三百六十分而不因人增減者鑑諸此也本寺田畝千地畝百約賦餉差徭之外參旱漧水溢之間月計𨿽有餘歲計則不足矣與其不足以控之人曷若量余而裕諸己借令檀膏靡吝抑思安享若消托園木以棲神殷鑑非雲遠爲酬恩而割肉所得較孰多謹陳畫一之規庶塞浮游之議一款客除諸方尊宿客司一色四果四菜增二色以別方丈尊住持也一路燈除風雨晦冥時定以黑月十八日起至白月初七日止不點一諸寮局果燭五日一發不得越限庫司遵此母違。

堂名雲水所以待十方勝流者也故十方來者不曰賢聖則曰龍象所以經言若佛予先在僧坊中住後見客菩薩比丘僧來而先住應迎來送去飲食供養事事給與若無物應賣自身及割自身肉賣供給所須𨿽則先佛教誡固難責備末法比丘然般若禪叢有賓有主有禮有樂安可輕意唐突殊無孝順之心今與主者約凡新到至當體其衝寒冒暑之勞詢其疾痛資以藥餌間有隨眾不得者則遷諸延壽堂中安息調養其求單共住者須三日客禮相款後乃俾同眾作止卽暫至隨喜亦依三日例若抽單時宜看天色晴明不可驅遣令去反先聖律儀非叢林福也至於方來師徳亦宜入林不動艸入水不動波或坐禪時或課誦時或作務時行來出入故意梗眾不步趨規繩則於接納無禮者正等均非我輩同流不可共住此白。

不拘堂內堂外諸人凡患病之時輕者各自調理或所患覺重則當使人通知客司遷過延壽堂中醫治如所費不能自辦山僧縱薄福乎苟有可救之方𨿽罄竭衣資爲之支承不惜也萬有不幸而至於殆則延壽堂主預白方丈客司集兩序頭首抵病者前爲其說法轉經導其神識不至迷亂屬纊己然後用香湯沐浴舁至龕室卽鳴鼓三下普請內外諸人齊集龕前唪經轉咒助彼往生出龕茶毗亦復如是除公務羈身及病外山僧親自鑑察有一人不到者罰銀三錢歸延壽堂以爲濟病之資特示。

家有主國有君無君則亂無主則爭爭與亂豈國若家之福哉然竟其原始於政出多門而不稟之一尊故傳曰天下惡乎定曰定於一𨿽我叢林亦然山僧道徳荒蕪詎堪四眾依歸獨遐邇一致物我無間之懷蓋自摳衣方外以至今領眾叢林未嘗不拳拳服膺況海眾同居當如水乳斯合而我親你疏可乎惟主者一念之依違其後遂至疆分界立而山門由之破壞者何多本寺由破壞而爲袈裟院子復由袈裟院子而爲十方住持其終變至道尙須後人而始變至魯則自山僧也國不可一日無君家不可一日無主山僧今赴廣潤特命權公座元繼席住持矣誠恐山僧平日父兄之教不嚴致玆一二小師子弟之率不謹恣睢傲兀罔識規繩或獨占一室以恃頑或私自出入而梗化叢林破壞職爲厲階故與方丈嚴約儻有是輩許鳴鼓集眾登時擯斥不得姑貸須至約者。

食則同堂寢則一處此百丈住持家法也在昔叢林盛時夏前出艸單依戒臘分位次故念誦有圖被位有圖缽位有圖卽一坐立之間且無絲豪紊亂況其也者所以威儀濟濟三代禮樂魯儒嘆爲盡在是矣者此也今我不能規模先徳已屬大恥柰何恣情適意起止違眾或就案版而食或打飯便處而食堂堂僧體下同奴隸之養尙得爲叢林規制乎除柴園廚下病寮公務寮如有仍前蹈此習者許執事巡照糾察白之方丈擯罰不貸。

一默詞喪尙口乃窮是故弭謗何以惟曰無辧就令曲以歸己直以與人抑我輩所學蓋釋聖師子又不當恆順眾生如海之垢藏而污納乎況己是緣誰是他非我不非哉今特申嚴約自山僧以下有論說諸方及新天童長短者罰油三斤或暫到或自彼中來傳告如何若何卽以生端起釁論登時揖出不容共住退休老人某曰。

禨死祥生本俗夫之常見遺身忘世乃衲子之眞修況宅心於空導眾以寂者哉所以靈源禪師眞歸告云𨿽從本覺應緣出生而了緣卽空初無自性氏族親裏莫得而詳多見叢林每失此意凡遇長老母難之辰兩序輒率眾出資辦供謂之慶誕夫誕若可慶則是以生爲可戀矣以生爲戀有不以死爲悲者乎死悲生戀與我學道人己分覿體相違大非長老所以訓眾之規也本月八日蓋山僧應緣出生之期恐兩序仍襲舊套先此諭知除四方善信外有創此議者責罰不貸示此。

布水臺集卷第二十六嘉興大藏經布水臺集

布水臺集卷第二十七

住明州天童寺匡廬黃巖沙門道忞著

尺牘

復古南牧和尙

昨在西興旅次得讀兄手教教弟之誼不覺百感中來涕淚無從以赫赫天童先和尙道法廣被之區一旦梁木傾頹爲之後者竟晏然便耎暖曾不肯一出手整理誠以隱痛塡膺故不知所以裁畣耳乃今奇兄與山中諸昆季過聽兄言必欲弟繼席老人夫弟固罷駑瞠若兄之後塵然間關馳驅閩越之交近十餘年未嘗不追隨步武不可謂兄不知弟之深者兄但細揣世有愚戇拙直不合時宜如弟而能儼臨人天否況當盛徳大業之後哉抑弟三四年來放懷林麓山麋之習幾與性成若反其飲啄之嘗束之以名位繩之以禮法將恐有性命之憂則不第兄不爲弟愛天童且不爲先和尙愛弟矣本弟入山原不敢與聞山中事體以不自揣量不知不覺打入八斗米曹故今弟亦未敢揚袂卽行惟日伏首龕前俟明春二月四方雲集聽諸兄指揮公舉何人弟惟合掌隨喜贊善而已臨書震悸不知所云。

又

殘臘旣去玉曆新頒起居多福駸駸與歲月斯長者他不具論如雪竇苦催科天童謀不及夕獨兄棲眞於恬廚盈香積戶絕勾追一味坐法空之牀行不言之化其所得較仲孰丰而孰嗇邪奇兄未審何如弟比來齒復落一而搖者且三四矣聞兄脾有渫病亦宜爲法珍調以其黃中居土如大地所以承載者也茶食二簋聊申鄙念惟慈納不罪。

又

承兄推挽濫主天童兢兢業業日夜以幾寧惟上虞顚蹶以負先師亦下恐知人之鑑有累吾兄耳去歲孟秋念霜露之屢降嗟梧檟以中凋在川之感旣殷歸與之思遂決因白郡謝事幸獲從心然細簡四夏一往以來敢謂纖颣悉捐要之無甚大過者則皆慈光加被之力也聞結冬梅溪禪牀俱折弟在欽風之下不勝爲吾道崢嶸矣卽日孟春猶寒更冀爲眾珍攝。

又

新正有短章奉候未審達否弟僻處靈峯地旣幽深遊人罕到所睹往而復來者惟白雲麋鹿而已故一往動履𨿽聞弗詳嗟見時流性不恆常又乏眼腦如兄輩所謂當代大有道尊宿也特以手段辛辣尙多怯朒不前如弟道周杕杜奚論哉極欲攜筇過訪少傾鄙懷而山寺瀕海警告連朝故不敢遽爾輕出特遣允源代訊尙圖後晤筆不盡述。

又

山川悠遠道阻且長忽專使辱臨己如逃虛空者聞足音跫然而喜矧翰況寵頒邪夏間聞將過棲梧不勝芒筇欲動就寫中心蘊結乃法幢復東指而西行柰何廣潤處山海之衝羅靑錯壤艸木繇條賴福庇頗有桑者之間閒幸無催科之擾擾第安愚拙則有餘以之浩歸湖海則不足然師門作人之盛有吾兄輩則弟亦可弛於負擔矣時寒惟爲法爲人保護道躬不宣。

又

去秋出廣潤風聞法駕將應化江淮一冬能仁俱無實秏春仲抵吳興聞已過南徐赴鶴林矣旣而聞復過蘇秀興福與古南與緣厥蹤莫定坐此候問靡從中常怏怏勿適也專使來詳起居方始去心道峯泉石淸曠宜舟宜車眞不負五山十剎之名然老屋敗椽廢已不堪復承之以寡昧之弟焉或賴藉靈光寵被得遂鷦鷯一枝則饕餮多矣平江堯峯恐亦分身不暇也辱聞問愧感弗旣弗宣。

又

南徐爲荊吳要地禪林山水富甲羣嶽數年間𨿽住持者不乏人而丕振宗風尙或有待今得法幢髙豎其間寧僅俾東南學者知所景仰而一洗其凡鄙之習卽久護荒藍之米顚亦得藉以揚眉吐气乎但聞鶴林滄桑屢變殿宇僧房恐非昔日規模而安眾興修得無稍費神思邪特遣知客問訊多福所有佐函不腆幸莞存之弗備。

又

客秋踐堯峯之約暫過姑胥聞法幢將返槜李停橈須待者數日竟爾盼絕來旌始芒芒歸就道山不虞以往歲弘法海州之故掛名白簡由是奔走虎林遂不克杭一葦晤兄梅溪之上今春爲直指使者勾追質獄東甌庭決大杖波迸二千里辛苦歸來形如槁木心若死灰自以身罹憲网辱及同人尙且永嘆愧良朋況復孔懷集兄弟邪乃兄獨慰以唁言溫如挾纊曾不以廢罪是棄鶺鴒在原兄弟急難何期於兄復見古人之心哉待罪臬司未能遠出尙圖面謝不備。

又

一竹之微托根丙捨其不摧於樵薪朽於林薄者幾希一旦入兄之手憑借管城君爲之溯其淵源明其利用居然卓出萬峯孤頂矣秋杪因兄攜過天童將見雷轟電掣換人天之皮骨死佛祖之偸心安知腳下不出般漢蹋殺天下有如馬駒其人者是則弟輩賴伊提挈不少寧第兄蕢其實弟收其華歸藏名山大川與兄時見於雞鳴風雨之候哉敬銘厚誼兼謝種種弗備。

又

別兄溪上舟至吳門聞風鶴警騰洋子因過婁東遂爲吳太史王奉常諸君子暫畱海印度歲不審法駕何時進院竊念天童乃先師光隆法道之所復以先師靈塔在玆凡爲先師後者所當悉力經營者也不意數年以來名實俱喪非兄此番振起將有堂崩構折之虞矣弟輩理當左右吾兄翊張頹獘但旣頑怠復更衰殘不堪驅策柰何輶儀不腆聊表寸心非敢言賀也統惟慈照弗旣。

又

徹子率爾粗疏拜瞻慈顏以不賜罪責爲荷乃蒙破格相款何以祇受也衰殘望七久荒筆硯所呈教皆一時勉應求索者讀兄淸新妙麗之詞益如閩廣打鄕談眞不成話說矣虞山與弟素未謀面亦以半紙腐文遂辱千里神交去歲仰體江上與兄夙念敬遣晰首座以先師銘再徵椽筆會伊抱痾又方在憂戚都不見客及接弟書欣然出相勞苦詰弟行藏竟日坐譚不憊也諾以浴佛就稿仍期晰子先往頃己在虞虞山𨿽健妄想不能忘諸此矣。

又

休庵諸侄來詢知道體綏和起居輕利皆由兄遵養時晦善爲調攝之所致耳若弟則開歲以來旣修鼎湖懺摩復會巢枸葬事爲人祈援溺而發沈陽萬里之書則半夜歸舟僕僕牛馬日罷業緣如此較兄泮渙優悠不幾仙凡之隔哉天童佳城爲兄心謀者七年𨿽獲吉壤未敢定其土色何如今古云侄來言結聚之妙而後喜乃可知所謂天生一人地生一穴一本吾兄宿福使然弟亦何能外造物而施設其間惟是先師法脈志願悠長兄之後裔卽弟宗藩所望本支百世繼繼承承使太白家風千秋不墜則弟區區微念耳龍池公案決意謝辭第不審法駕何日返轅俾弟再得傾倒古南一回也艸復弗莊弗備。

與雪竇奇和尙

一夏絕無音秏不審道體比來鮮健何如弟一病四十日幾不起矣今稍能瞑目燕坐然臨案則不可也大約費神費思費气過甚耳每念涼徳菲躬出頭荒亂之世叢林鮮老成學者趨安怠久合引退卽不敢望景星髙蹈庶幾牧兄謝事古南放浪村居足矣但先師心喪未終制柰何天步艱難民生日蹙今維揚受困屢月故交舊知曾無一字相聞如昭陽在江淮間想亦不較多也並問。

又

寰中雪竇應夢名山幾成荊棘狐貍之場賴道力驅剪不起於座而千秋之故物斯還視弟身居摩竭而屢遭辛螫者何啻霄壤縣殊邪昔妙喜有言安著禪和子不過錢谷而已大田多稼多黍多稌然則錢谷旣充足復何憂哉而石屋又一說僧因產業致催科官府勾追恥辱多我有山田三畝半盡情回付與檀那目今並歲科徵官追似火則石屋近有一得之長其柰口眾食寡天不雨粟如弟之謀不及夕何玉燭轉靑陽應多受福社敬遣侍僧叩拜卽日恭惟起居萬安幸慈攝弗備。

又

投老空山本期蟬蛻人間世所以一坐百二十日幾於苔蘚封階而弟方慶自此遠矣不虞教況忽頒旋復料理則楮生穎伯咸已掛冠失其故套裁謝不莊尙難逭罪躬候之言重何以喫也況寶坊肇辟冀在力整頹綱餘事嬰寧匪弟敢望。

又

渴欲班荊話舊爲日久矣況寒木向榮黃鳥出谷乳峯忝十分秀色瀑水增數倍新聲履玆風日和融值兄起居輕利相與尋芳擷翠抴杖逍遙隨手圖畫天開縱步千山羅列豈不生平一最快意事邪乃緣薄祜日惴惴焉災祟臶臻坐未遑席而從者復有莫興之憂故弗從心柰何因化士歸人事始見北方梨棗不敢輒嘗敬遣侍僧齋上或試茗巖石請卽以此邀布水一雅賞之而應夢名山又安知弟不可以神陪哉寸衷耿耿心與書馳惟慈照弗備。

又

雪竇古名藍倚兄再造故審機度宜未免時費經畫若弟五磊則旅泊而已不爲隔宿謀然每每絕處逢生似有天幸豈襲成之鳩固應得巧緣以庇其拙生與聞夏多蹇屯劫濁世中常多缺陷無足爲兄道者但佛滅又第四五百歲正法垂危惟加意作人爲道珍調是望偶閱淮海集得前住雪竇圓通禪師狀謹命小師書上以便志乘參考。

與龍池萬和尙

龍池爲吾宗祖山自先和尙拂衣之後法鼓不鳴艸深庭際者天運且半周矣今幸山川效靈得兄移幢坐鎭非但三門之幸卽弟輩與有寵光焉極欲附人天之末三請座前轉大法輪柰節屆安居諸未周至特遣侍僧代訊兼申賀祝想在慈光有以照察也聞山中勤舊同心在城諸檀共徳以兄道力斡旋其間當如五味均調所冀惇持大體爲法爲人至於瑣末纖悉一付諸司寬嚴得宜自然渠成水到芻蕘之言伏惟采納不盡。

又

佛法下衰甚於申酉之變祖途殆將充塞豈特道路艱行哉然究其厲階則兄一言蔽之矣不念從上付屬之重未免出生無量異端耳大哉斯語主導一方者所當勒爲箴銘不謂兄先得弟心之所同然也老子云富貴者送人以財仁人者送人以言兄以仁言逮弟已受賜渥矣矧辱惠嘉貺謹對專使拜領謝非筆墨所申。

又

道峯阻龍池僅一太湖水叨庇承乏方慶奉塵有辰詎謂忽慢不思竟遭吏議流離遠道瑣尾公庭所不屈辱同門者數莖骨一寸心耳然世多成敗論人獨兄以孚窒見原賜何如之矧重以資斧邪謹對專使拜嘉余容報謝弗備。

與竹林晦夫和尙

於金粟稠人中一瞻矩度使弟心容俱肅自此以往如何閦佛國一見更不再見矣庚辰夏五寓邗溝去南徐一衣帶水耳又方放浪形骸圖廢退終不敢效他靑蘿夤緣千尺之松然淳風扇物之化行江南北湖東西則所至之處未嘗不歷歷對慈顏也去歲不幸先師棄諸孤而弟又不幸之不幸謬爲檀護同門挽主天童鮮才寡徳之夫一旦同升諸公其不爲當世腹誹而目攝者幾希乃仁兄獨愛屋及烏齋惠重疊施溢存沒念何以當之久欲裁謝會聞遠人慕徳法幢己指嶺外復傳說在秋冬之交故遷延至今慢惰之愆統惟慈恕弗備。

又

南徐山水之觀甲天下然四通而八辟時丁用武則登臨之適志不償鋒鏑之摧心況申酉爲乾坤何等時卽生性自喜占聱頭尙入山恐不深乃法兄獨烹金琢玉其間無少遜𨿽毛吞海粟包坤爲至人能事之秕康而魔外罔或睥睨焉抑何道致之也方今學者日就澆漓賴法兄眞淘朴汰耳使皆如晚近波流則祖道殆將斬弟固工優而未肖夫孫乎亦庶幾其千百而十一者乃多得詬厲而終瞠若乎兄之風行而艸偃豈弟之揣摹未工與抑兄性成而上不可以聲音笑貌爲與幸卒有以教弟焉孟春猶寒卽日恭惟起居多福臨楮可任拜手贊揚之至。

與金粟費和尙

太白名藍申海邦而丙年乎中州又以先師道徳所被聲光蓋與天壤同流矣詎涼徳如弟者而卒濫膺之誠以先歲爲諸兄所推遜抑弟心喪之志未酬也今鉆燧攺火期而更周者且四子曰臧武仲其竊位者與知柳下惠之賢而不與立也況開堂爲國陰翊皇家而究竟無裨宗廟百六之災弟實有愧焉輒於七月十三日撾鼓退院力言郡侯舉兄自代幸幡然與闔邑之士紳詞均而慶一矣尢恐吝慈復隨四眾之末同申勸請惟左右曲徇而俯受之輶儀佐函願無摽卻弗備。

復南澗篛庵和尙

恭惟座下中和善誘得之往來誦說者多矣方以不獲見提唱語爲憾忽教況下頒並惠新錄一披展再讀靑山白雲開遮自在眞古老所謂弄大旗鼓手者非邪敬爲禹山忻慶曷量某譾劣無庸詎堪齒錄乃兩奉手示過於獎藉豈非慈悲太殺無所不用其循循者與敬領厚愛拜手以謝余希恕悉弗備。

又

前歲山兄始趨寂客冬晦老復眞歸賢人相繼隱淪天地豈眞遂閉乎淮楚素輕僄復奪乃良導弟知其從冥入冥也必矣聞兄悲湣移座竹林庶幾慧照復縣不審然乎否邪本欲親詣寶坊躬申弔問柰東作方興會有百畝不易之憂特遣侍僧代慰所有俚言薄尊乞爲弟陳掛靈堂聊表寸心而已臨書無任涕零之至。

復天童浮和尙

弟自先皇癸末中春濫主天童而拂衣於淸師入越之日衷葛幾四更矣無能俾益禪叢爲歉所不負玲瓏巖石者徒惟法鼓時鳴而已乃若風雨飄搖艱虞百出者今回想尢自神忪也聞法體初有倦色及視篆長庚反精思日加健爽又復山門鎭靜百事如宜則兄因緣合在此間自應聿旗髙豎長爲三佛導師似不煩過於靖退而遜推不肖抑弟生年甲子𨿽則差小於兄而老眼昏華虺頹實甚得無以巨靈重負卸肩恇怯之夫哉然揣兄盛意已決覃思先業攸存不當違命自將坐觀成敗但昭陽邗水公案重疊卒難一時了辦瓜期之代有願再夏爲期一載流慈弟敢爲句甸之人轉更申請想大哀曠濟必輾然首肯也臨書可任傾注之至。

又

律應金商炎涼始貿柳凋梧落道體何如今夏承兄髙誼合同檀護命弟再住天童輒對使謹辭不啻至三而浪古二公苦勸不已遂自吳門相隨過邗以必諾乃返所以有開歲之復者此耳然深自惟忖天童非復盛時矣業浩主多廢頹必甚柰何以福輕尢羽之人負玆艱鉅其覆敗可知況顚毛如雪之絲絲者乎此弟之不堪應命者一也生平厲於作始多不迨終從拂衣太白抵今十春已六遷其處矣縱弟竭力爲兄代庖向去瓜期誰則爲弟釋擔勢必枚卜諸方旁求族姓得無白將官路私作人情而誚我者眾與此弟之不堪應命者二也當年繼席先師時祇有雲水躋蹌曾無吏胥擾擾者以先師所獲在道徳不以產業是圖耳今因產開戶而裏役且加二矣生性惡聞催科如虎叢至官府勾追隸人呼喚其何以堪抑自壬辰謝事道峯於今五稔吳興道俗勸請還山訖無虛歲不寧爲弟營搜裘今且爲弟卜塋兆焉語雲天時不如地利地利不如人和人心攸同違之獲戾此弟之不堪應命者旣三而且四也痛先徳語言散失後學將遂無聞每欲竊比古尊宿之例廣搜宋元以下諸錄刪繁就簡匯輯成書藏諸名山以俟來者此心懷之二十年矣逮今夙夜惟圖尢恨桑楡已晚若一行住持此事終廢此弟之不堪應命者五也區區鄙私敢布肝膈惟髙明恕悉不罪是禱。

與通玄林和尙

法駕來山適弟百冗交集之侯其失於周旋者固不待言方冀少爲亭驂得舒情素不意撩起便行使我心痗至今未已自兄返旆後以費神過度旋卽臥牀席不能起者半月餘如兄舟車勞頓正未知更復何似特遣侍者走候外先和尙比量衣裁二奉上爲說法時披之蓋依金粟舊案諸兄一例同然正不必過爲退遜所謂吾從眾者是也彼此荷擔先人千二百斤擔子不知何日息肩念之殊覺神愴惟冀仁兄珍重爲法自愛。

又

春間曾修小簡問候左右會兄出隊嘉禾一夏以來音問寥寥屬今黃華破惢白露橫江旣當雞鳴念切之秋又驚海屋籌忝之候然見彈思炙不無太早計而自秋䢐冬則亦翹企可待也特遣侍者行心代弟颺言拜手所望龍猛爲期趙州共算造我小子壽彼將來俾滹沱有方至之流庶太白無騫崩之患不腆侑函敬呈別幅。

又

夏五之交始聞道體違和正緣風鶴騰疑未遑訊問況今普天帶甲徒以菲躬眇眇馬齒更長之日乃遠勞專使重辱厚遺邪爲卻不恭負慚以謝。

又

寰海名藍羣宗法社曩因主者馭失其道遂至諍訟紛紜諸方幾視爲畏途不有吾兄毅然擔荷將見瓊樓玉宇幾被一莖艸蓋卻矣揖別靈峯倏爾睽違數載待入院時擬趨迎萬松關左一寫往懷以初始還山未便輕易舉動然促膝新新堂中當有日也院門新蒞不無煩劇費神思所冀一持以鎭靜被以惠風淑徳則內外自無不咸宜者端知髙明之宇應有妙裁而野人獻芹蓋自忘其固陋耳遠辱專使承厚貺謹拜手以謝不盡。

又

四安樂行品以不得親近國王大臣爲說法者誡當知親近國王大臣者必不安樂者也但弟拙直無營之人偶爲憲臣所知耳非弟有以親近之也乃亦橫遭吏議此則宿業所召語曰作福不如還債弟實深慶從此往愆昔尢又得淸楚一樁矣不意遠辱存問重貽吾兄之憂也公案結絕須待來春專報艸率勒謝統希恕悉。

復翠巖古雪和尙

不慧執侍先師凡一十四秋所閱鳳毛麟角象蹋龍騰之輩無慮數百千獨於後起之英心愛伊庵與足下爲權奇可羨故每每逢人說項謂他日支吾道之衰者必足下也𨿽今十數年來君吳我越而果熟之香未嘗不日望其悠揚一世蓋歔枯然燼非有志者莫與共相著力耳昨披來翰讀新錄喜宗風再起南州抑亦知人之鑑竊有私慶焉辱命定刪愧非麟筆姑鏡先徳之成規而參校之諒不以爲專也。

又

自慚怠廢無益方來復以業風鼓吹精日銷鑠所謂臣之壯也尢不如人況其老乎先師頂相寧直趙丹靑傳寫弗的卽我輩及門之士求其行言磊落宛爾克肖早已指不多屈矣何幸淸關湓湧漲起西江讀尊錄而後深慶先師之靈骨尢在也豈僅紙上之照容如生哉玉浪慶公遠走靑齊索語弁首珠林標礫知爲不可然又不敢峻拒來誠艸率應命統希照諒不宣。

又

音疏問闊八閱暑寒嗟我懷人徒勤夢想惟從禪者持來尊錄得知杖錫南飛廣化閩粵莊誦法言眞如塗毒一擊聞者俱喪豈更有聾聵不醒之夫哉太白一燈因兄手剔可謂光增十倍矣弟才非佛照道愧南陽特以虛名博譽致聳宸聽一期對揚紫閣不甚取辱宗圖者賴先帝聖徳海含耳弟何力之能爲奏請語錄入藏一皆先師道徳所感弟非洪造且置身法社無從況復演宣大內知恩報恩庶幾如兄殫躬行道萬酬其一無柰年將望七百事廢弛去秋業以天童院務委之門人子少得縱情山水樂其餘生第恨無因縮地一聆教言接塵快譚徒有待之三生石上已耳專使忽從天降得悉起居爲快種種惠頒肅此具謝。

又

去春遠承遺問愧恧之餘緬懷故人不我遐棄又復深以爲慶也專人別後旋卽就養佛日淸峯碧澗頗遂閒身僅一夏秋耳而業風鼓吹繼有金粟曹溪之命後先惇逼推托無容因念金粟實先師起家之地門庭髙啟戶牖別開況乘之非人安忍聽其引類呼朋相與日顚倒我衣裳也乃彊起經理不覺三百斤鐵枷又入項領柰何海內知交頻年凋喪先師門下惟兄與弟寥寥五七輩春初雪竇復長往矣弟𨿽殘息尙存然晨星曉月餘光幾何今叢林所仰止者獨兄一人方登知命之年典刑未艾足當泰山梁木爲可嘉可賀耳未定縣弧何日因亟欲聞問特命侍僧走候有願道對彌嶸覺華愈茂壽考康寧保我後生不惟湖海有歸抑俾宗藩倚重多矣別呈不腆聊獻芹私統希鑑納可任躍懼。

復雲門徹崖禪師

彼此叢林際玆凶歲想桂辛茶苦知不較多也先法叔千秋慧命實於座下攸寄所俾長生久視而眉壽無有疆者亦惟座下吐故納新充其營衛壯其元神已耳乃欲退守丘園僅灑供而埽奉焉恐非人天所以仰望座下之心至於不慧罹橫逆不自苟免者蓋嘗學古而知先徳於一闡提輩苟凡可以下金剛種子則爲其入泥水運冥權乃至觸諱犯嫉身蹈白刃而如飴因稍師其意而自廣云爾敢云險夷一致同風太上哉承惠謹謝。

布水臺集卷第二十七嘉興大藏經布水臺集

布水臺集卷第二十八

住明州天童寺匡廬黃巖沙門道忞著

尺牘

與化山三宜和尙

雕梟狐兔充塞祖園賴有二三老成輩爲後學典刑柰何哉石兄又長逝邪棟折榱崩弟不勝有將厭之之虞聞兄爲主後事極欲親獻生芻兼申慰問特以廣潤之行無如馬首已東何石傘峯惟兄一柱擎天尙冀慈湣聊通一綫俾方來有所棲泊也薄尊乞叱辦靈堂餘情萬種不盡攸宣。

又

天臺眞在天上弟自入廣潤來卽甬越近事罔或知聞況錢唐以外江西湖南直付之夢想而已兄歸化鹿邪典席雲門邪抑卓錫臯亭邪憶初度在桂子黃時預遣僧拜祝者欲亟聞眞秏故也日前於吼山獲讀尊錄稿本竊自望洋而嘆復湣當世學者卒多河伯知見因不揣珠林標礫之嫌敬著敍文弁首壽梓山中以殺靑未竟先呈數紙奉覽其有亥豖訛謬則不妨明以教弟也寸函千緒神與俱馳。

又

獸蹄鳥迹交徧國中想西子湖方在顰眉捧心之候𨿽妍媚未必倍常而水光瀲灩山色空蒙應不失當年態度況風流蘊藉有如兄者爲之朝夕哉弟本固陋無文而臺山卽煙籠霞抹勉而效顰其如十里一岡百里一曲登臨則汗流至踵周覽則四望無涯又安從獲盡其槪邪𨿽然祖園凋喪莫赤匪狐莫黑匪烏兄如起而振興尙敢附於同風千里之末若曰嘲弄風月寧直不韻抑豈弟同仇者所願望於兄之心乎梓壽法錄輒以俚言贅首兄不之罪則弟不朽矣遠辱專使承厚貺悚惕拜嘉北風漸肅尙冀爲法珍調以時自愛不宣。

又

西子湖頭著一愚庵和尙所謂金屋貯阿嬌縱曰闔戶髙眠多方謝客亦此地無金二兩之說也太白山門八字打開成年論月曾無軒車一過空山寂寞較兄似勝一籌然鐵枷在項脫卸無因則相去兄之息吹野馬其間又不能以寸矣何日愁人相見愁人愁眉共結爲痛說一番哉蒲輪之召果爾爰下崆峒弟當首疏集福力決西湖之水俾同江漢以朝宗然後甬波自赴東溟恐終不能逆流而上越彼曹娥三壩也呵呵一笑三春好景消盡淒風苦雨中山色空蒙當別有奇趣應健飯爲慰。

復天界覺浪和尙

翹渴之餘忽承手翰何啻晤言一室及閱雪嶠大師末後定議殷殷懇懇所以爲先法叔者至矣某不揣愚蒙謬爲越中諸君子勉襄後事非敢於雙徑雲門二山之間輢輕輢重但相時度勢只應如此耳迦葉師兄有言金剛舍利非吾等事邀師之靈俾先法叔得配食國一之庭乃爲僧俗弟子爲其師者所急先務至於已朽身余總之前水後山又安往而不可者髙明以爲如何。

又

向聞座下以弘法嬰難某時僻處海州不獲走一介使通問左右然深仰剛中浩气足起後昆怠頑增方來志力矣昨森鑑歸自分衛讀策頭賡和具見法道爲公萬物一體之懷吾與座下復何間然哉若某直道不勝業耳亦近爲所識株連敢謂禦長風破海浪有如座下者第安常處變直行吾素覺一往晴空無謂似得微云點綴差有光景可覘云爾遠承遺問深愧先施敬因封祝聊達鄙誠弗備。

又

道以情封知以見隔舉世類然獨不慧衰鳳自慚乃吾師逢人說項曾不以雲月是同溪山各別爲限直欲混四海以爲家破町畦而一之此豈尋常所可測識哉匏系一方無緣奉塵專使來正有東甌質獄之行方在飄爾晨徵報謝未遑款曲深愧不莊余惟珍嗇不盡。

又

專使去後卽與靈巖繼侄赴鞫東甌庭決大杖歸聽臬司研審想別無重辟可加也所不去心者惟吾師未出姑孰竊以爲憂昨常禪至自石頭聞已飛錫天界寧第爲吾師喜喜羣匯雲從將有在田之見耳但道與世喪人心正危尢然天地閉而未開之象尙冀吾師斂翮集相時變動杞人之憂出自眞誠知不我誕也。

又

文王居羑里而演易其有憂患之思乎然孔子生篡逆之世明王道作春秋予奪人之爵賞袖貶人之君臣而當世諸侯反以玉帛見者不敢姦其禮以干戈見者不敢逞以兵刑則又何也得非三分有二西伯以旺化動殷疑匹夫空言尼丘以無民免世忌哉𨿽然過在忽慢不思先徳嘗以此責棲賢舜石門聰矣竊觀來教獨抱深長思如此卽不慧某亦得從玆寡過況吾師寧復有後憂如前拙見之所云然者承雅和後世苟或從果詰因則不慧三十韻將必賴藉以傳豈僅曰拋磚引玉而已也邪。

又

先博山老人無恙時走天下禪流憧憧如鶩而叢林遂爲天下首冠今化去未三十年法雷不響法雨無施法堂前徒有衰艸彌天與啞羊一輩食息於斯爲可嘆傷又孰甚焉客冬聞大師將應信州緇白之請往主其席寧直博岫寒煙藉以歔陽抑十八灘之水將從玆汜漲矣旣爲則範公至自越州復聞法駕返桌白門正在憂疑頃承翰教乃知藏經傑閣陳案未完然博山泉石豈眞不靈遂不能令大師爲一移幢乎專使來弟適有靑淄之行人事紛拏媟慢殊多艸艸裁復統惟慈原弗備。

復華山見月和尙

杲侍者從華座納戒回邗極道慈悲款接與夫壇場之整肅軌範之周詳可謂今日南山再見華峯矣禪門學者病在莽鹵承當故多豁達致禍而毗尼之師恆爲律縛或不能造極玄關何幸大師慧山髙陟智海深臻起而闡化東南此法門之頹可使振替而可立張者也若夫愚拙如某𨿽有此心抑年運旣往徒懷慕說之私恐終無所裨益後昆耳猥承獎藉益惕淵水。

又

遙望華山片月風露娟娟不禁神思駿躍第恨無因飛渡長江一睹記光華耳去秋九月謬承寵召入京皇上求道方切再四慰畱今春大壽遂不能敬致封祝殊爲歉然然每於上前揄揚道範少申企慕之懷玆者夏五之望得旨還山水涸途遙遷延抵邗僅一衣帶水復以天使陪從王程有限促席晤譚又不獲願緣慳何如謹遣侍僧代問興居外上所賜二十五條比量衣裁凡三頂分一奉髙座乞說戒禮佛時披之幸邀福徳爲上增益遐齡也所有不腆敬呈別幅臨楮可仞繾綣之至。

復靈巖儲侄禪師

兩書勞問備至兼以廣潤成褫惓惓之意辱念何深但去秋謝事天童原欲煙波湖海雲水江湘卽遁迹五磊非素志矣況退廢之餘旣病且朽復更重理舊案邪聞郡將歸心臺人戴徳令行吳越在賢侄一人指南足矣如拙輩痿痿羸羸者聽其恁麼過時何如專候起居敬此辭謝雷始收聲天地已肅惟萬萬以時自愛。

又

靈鷲一袈裟地印都寺之盡心焉於是蓋老侄之所稔知矣自奇兄散席已來回翔天下尊宿不無其人而卒屬意於老侄者誠以道徳問學足以起寒煙衰艸而被之快風靈雨者也然久默斯要不務速說正以老侄方在四絕名藍爲之姑徐徐云爾適今介在堅壁淸野之侯矣則其灑埽奉迎又安可已哉先徳有言未有常行而不住未有常住而不行而尼丘孔子曰我則異於是無可無不可惟老侄亦以是意以踐往哲住則隨緣去則亡矣之景況遣情不作方便直腰包頂笠抴杖橫趨豈不出他今人一頭地邪更副以七言八句流水無心江海赴山靈常望導師來當年默禱眞如響此日天閽應未開雲裏錫飛千嶂曉松門虎出百神陪楊岐栗棘好將護珍重移來鷲嶺栽。

又

賤恙以脾弱血虛不能將气故致戾橫下墜乃庸醫不詳脈理一投以溫燥之劑遂幾於殆蓋徒知膀胱過由冷濕而不知歲月殫臻風勞鬱結之薀崇所患非一候所傳非一經矣尢硜硜按方以治彼豈以人之疾爲憿幸直守古不通今抑禍烈至此何幸老侄以痛癢關天下之心命來禪人無煩愼視藥到病除然究竟無他妙巧不過六味地黃變通而已遂爾取效如響信知盡大地是藥非善財莫采亦能殺人亦能活人非文殊莫辧耳謹謝弗備。

又

兩度出山動涉春秋佛隴原上曉猿靈鷲峯頭夜鶴不勝淒淸哀怨矣然爲父擔棺爲母執斧曲盡釋尊茶毗淨飯大王之禮使一闡提輩觀之知吾門大孝如此從玆棄倫絕物之譏無所置其橫喙則夫裨益生民詎不大哉臺徑萎華天風吹去而山川明淨如洗道鎭欽風遠迎歸桌不日霞城捆逾將使盲者視聾者聽疲癃殘疾者俯仰而得正焉又何必三聖推僧吹毛電捲而後謂之瞎卻滿城人眼邪法門運泰抑何幸於吾身親見之哉耿玉老今世馮張第於己躬下事尙未脫灑俾伊一口西江等閒吸盡捨老侄其誰爲之肅候弗備。

又

前數日亦風聞此矣其詳不可得而知也天城來始審中間委曲彼婦之口可以出走誠今昔其有同然哉但山僧自念法道波靡誰揭狂瀾而東之惟老侄與山僧共有此心然山僧老矣無能爲也已在老侄春秋富彊正可行道利生故今不必問其事之眞假禍之重輕縱有彌天過患山僧自出頭承當蓋木陳叔也繼起侄也侄徐行而後叔耳責在家長言之自然順聽千祈老侄穩處釣舟一切坐斷卽山僧起倒亦不煩掛念余惟珍重弗備。

又

子與氏稱夷惠尹丘皆古聖人然尢徳同而道異若山僧之與老侄細簡生平則師同開先道同教外燈同臨濟源同太白住同天臺及其弘法嬰難也則罪同條款所不同者靜躁之天殊出處之途異耳然日者同有西江之行老侄以靈巖羈滯山僧復以淮海淹畱均於中道頓轍則又何也自笑生無定力益之業風鼓蕩客歲承淄靑當道紳士兩辱見招推免不獲自今將度大河而北維玆中春慶逢嘉運遂不能班封人而致頌慊也如何所望壽彌髙而道彌大臘日尊而福日長造人等馬師住世方寶掌丕承先徳錫類後昆則我願也所有不腆敬遣侍僧布陳惟莞爾而貯存之臨書可任縈懷之至。

復神鼎雲外澤侄禪師

聖賢不作大法垂秋寧曰陽山如綫卽先石磬亦大都寥寥所賴支撐門祚如老侄之英靈後起者又安辭厥責哉數秋雁斷衡陽惶寂持手札來乃知移幢神鼎嚴寒沍凍不減諲老舊昔家風山僧聞之喜而不寐者累夕矣然竊惟至人化物不專孤髙峻已而在大慈近人者誠以勞生薄祜昧者眾明者寡小知劣見者多上根利器者鮮也若使輩輩如我則諸佛無煩出世祖師不用西來卽覺帝又焉事脫珍著獘含容巽遜而汲引乎窮子哉足下自是髙明然山僧必以芹曝爲獻者蓋欲老侄光辟化門以大吾家戶庭耳可以光大戶門𨿽如佛果老人之闡化皇都未爲分外苟其路絕人荒卽法昌之萬壑單丁恐無益乎祖燈也紛紛裨販不耐見聞誠如尊札所云然天下有道丘不與易醫門多疾自古類然彼眞學道人不見世間過豈老侄式秉化權顧於此輩反動生心念乎所冀大哀曠濟不猒水泥寧捨己以從人母俾人而就己浩歸湖海壯我宗猷此則山僧所日引領而西望者也道遠鴻艱直攄衷曲統惟照悉弗備。

復寶掌白侄禪師

靑齊之行因北方道法久湮愚不自揣竊冀爲之少挽頹風耳不意邗上紳士數次來迎只得返桌維楊想老侄穩坐空山霜飛木落云度秋窗其淸況當何如也大能仁寺自得百公繼席之後喜山僧無復返顧之憂孰料老侄洎四眾又欲挽回南國復欲將雲門爲山僧逸老之計若邪秦望在他人或眷其溪山勝常流連不捨而一寺兩門庭建置又失宜山僧夢想久不及此矣至於能仁居在城郭以昔年之山僧尢尙憚其煩喧況今龍鐘已甚之人邪晤期未卜曷勝神馳。

與景星湛庵常侄禪師

覺帝金槍文王羑里人生禍患焉可苟免惟賢侄往往罹諸蹇屯恬然以義命自安是矣然危邦不入亂邦不居𨿽守道如尼丘不諱微服過宋之行彼臺封之危亂如此山僧久思安頓吾侄之地蓋未嘗去心也今幸象峯席虛而南師諸弟子固奉山僧爲菟裘之營因而再三慫恿轉請賢侄所謂借華獻佛殊非官路當人情者也緬維南師與山僧交契三十年象峯之不得其人實山僧之憂也所以南師化去卽命諸子仗庇吾侄不意謀之不臧風吹別調致象峯一袈裟地淒迷於寒煙衰艸者又八年今者之舉天實相之足徵吾侄因緣在此抑天童雪竇剎竿相望而象峯大梅爰處其中在雪竇不妨賢侄節臘四序得展殷勤省問之禮在山僧則衰頹暮景時拭拂籃與一過從禪室豈不閒消白日笑落空山也哉統惟星言夙駕無任跂予望之。

與大梅幟侄禪師

昨在乳峯不期與老侄同聚山中法門骨肉笑語一堂之上𨿽三日足使芥城頓空劫石消盡矣不審過此以往更有此番樂事否邪承喚王山人到寺爲諸禪傳寫先師道容及山僧幻質不覺畱連數月共計百十來幅從此分形散影布滿湖江但穢惡無似之狀不應與先師共宣流傳豈不閻浮提中又多卻一場笑具哉山捨澹薄媟嫚王君昆弟統希鼎言曲爲山僧謝過弗備。

又

雪竇山水靈奇興建弘偉加以年代深遠事迹浩煩又今奇兄和尙從劫灰之後重安剎海再尊風輪功鴻業大尢難頌說竊謂雪竇中興一銘𨿽作者如韓柳苟非拋擲才力未易鋪舒也乃責諸蒙昧之山僧則又何異羊耕而牛使之馳哉然旣承老侄慫恿再三復不敢固違明命胡話呈覽所謂醜媳婦不免見公姑耳幸教我弗哂我是祈是禱。

又

悟公西堂越陌度阡爲修歲好致感風寒匆匆歸復明命殊不安也春行冬令寒嗽可痊否來翰上堂二字以未拈香終不敢用是矣然尊錄卻又大書特書升座云者抑復何也夫座者卽堂中之座也離堂無座離座豈別有堂乎且禪典所謂升座者卽朝廷登極時及國家大喜慶受百官朝賀時與今之官府朔望排衙時始登斯座者是也所謂上堂者卽天子臨軒顧問羣臣與今官府坐堂比審者是也例知上堂二字凡早參晚參皆可稱之若夫升座則非爲國開堂與降生成道涅槃祝釐時不可稱也叢林凋敝古規罔聞數年前有般杜田漢漫以升座列於未開堂之日此其人皆斗筲庸妄目不識丁如吾侄則出入承明飫聞典故當世號爲其文其獻者矣今復入我法中則當力行古道式是方來豈可濫同此等而一錯永錯乎故老侄謂上堂二字不敢用山僧直謂升座二字尢不宜用也然則如何而可當如大慧住雲門洋嶼時稱示眾爲近之尊錄已如翰披讀了璧此還趙。

復涼泉承關主

某弱歲入宗門曰稽古太上髙風逸韻若汾陽趙州輩心竊向往之凡就大有道者十餘家中間五年黃檗又十五年先師摩厲叢林頒白矣乃道不勝習思日朘月削而學無成焉亦長眠丰艸已耳又爲同門推挽主天童遂有卮言重語若干秩露布諸方則皆某之黥欲息劓欲補而莫由者也去秋感時謝事頗遂閒身正欲一人半人所在俱到庶幾布袋盛米供養知痛癢漢況涼泉相去宿春可造則詣座迨將有日不謂虛懷好問教況先施而美溢箑頭尢深芒負惟晚近亦猶夫人耳而行言照往牒終晻曖而不章𨿽其志趨縮朒無堅操而以河伯之知自封者比比若也今座下欿然存乎見少若此則古道於是乎在以古自汰未有不逮夫古者也法門起色謹爲座下企仰不淺矣臨楮軒眉可任神往。

復大中禪師

別後每訪雲蹤聞不住平田淺艸復出鏡水秦山正未審孤筇何托忽接手示知在雙髻遠承天目流芳近挹雪嶠雅韻想造詣當益粹美第恨無因少奉塵譚耳辱諭淨明所以爲某地者善不可加但日有臺寧廣潤之命且聞彼間陵回阜轉山髙隴長𨿽曰梵剎其實卽湘衡間一龍山也可以深藏愚拙意頗樂之若淨明則襟帶嘉湖鹽官一派錯落如錦而某復鱗廁其間彼耽耽虎視者能遂晏然乎是謂避溺而更趨焚也色斯舉矣在集宜翔妨命之愆惟祈曲宥弗備。

復六輪座主

山僧道慚往哲徳愧時賢徒以年運旣往謬爲諸禪屍祝奔蜂不能化藿蠋在髙明固當擇木以棲如必欲謾相依托則𨿽無旨酒敢不奉以趙州之茶東山鐵酸之餡而道緣未偶殊可惜也然歲月不可把玩老病不與人期興言及此卽一刀兩段未名性燥▆其忽諸所諭風鶴懷憂擬山僧振以道力不更諉之業報使然者殊無別法但冀髙座內不放出外不放入內心無喘心如墻壁忽爾一朝瞥地則自然如靈山會上五百比丘自悟本心如夢如幻於夢幻中無有我人乃至能生所生父母無相無所生是中云何殺除此欲山僧別作別爲是猶病眼者自見空華而倩不病者代爲之除則非山僧之所知矣。

與黃檗出谷上人

滄桑疊變世界更翻幸黃檗一抔土賴先老人威徳之靈不一敗而塗地然危而卒定隍而復平者伊誰之功則又皆道力有以使之然耳不慧向年參侍老人於此朝斯暮斯寢斯食斯不第教詔之恩而育養之徳亦旣中心藏之無日而可忘者也獨慚譾劣謬爲江湖屍祝尢苦業風鼓吹南北䢐徵迄無寧歲所以先老人塔頭與座下寒暄皆不獲拈瓣香及通一音之好負咎厥躬匪一日矣今夏素山義長老以省覲來天童因其歸楚特遣躬詣塔前代展雨露之思薄具齋金佑函俱不成禮庶鑑其一往積誠而已將子無死尙復能來不審何年邀福庇得一注瞻剎竿以遂生平哉臨書可任神往之至。

與基隆神英上人

緬違道範幾三十餘年寧止人面攺遷而疇昔江山且不可復問矣獨基隆一剎竿賴道力加持幸湛然不動其俾常寂光土笑含先老人者不必論而來遊來止如不慧輩之凡在依蔭中者莫不荷戴有加也雞鳴風雨眷念當年未嘗不欲命駕西陵問津沮溺而無如業緣羈絆行止非人何今夏以素山義長老省視來天童因其歸楚特命躬詣座前問訊起居外有齋金侑函聊將芹獻儻邀福庇犬馬未卽塡溝壑得把臂兩山快譚十日斯乃生平至願也臨書懷想不勝神來。

復佛可式侄禪師

來翰娓娓籌策禹門院事以諸方謗議皆出自嫉口妒言欲山僧全身坐斷者極感老侄一片苦心然山僧𨿽愚蒙不慧於大本大原亦嘗奉教於君子矣使今以一己名聞獨畏人之多言至於濯濯祖靈皇皇父業赫赫兄功竟爾棄同敝屣置而不問恐小夫硜硜義難出此矧山僧頗循理道者但惟伏櫪餘生不堪更受驅策重以近沾齒疾一痛幾斃今稍涉事經思則炎炎火動食飲俱艱詩云如彼雨雪先集維霰今也雨雪其滂矣柰何死喪臨頭卒不自圖歸休之地也邪所以日夜促諸檀護早定代庖之人乃晦齋諸君子又以車勞馬疲不能再陟諸方之庭計惟屋裏販揚州咸以旅庵月子年富力彊且受知先帝或可釀致太平諸檀𨿽有此議然山僧若以爲可是開叢妒之門也若以爲不可則搖搖身心有同臨崖之木念水之龜又不能坐俟河淸矣專盻來旌爲一商確之立候弗備。

復報國舟侄禪師

專人去後復取你討孔聞之檄與所寄吳興諸書爲之披閱一番不覺喟然太息益嘆你介爲之愚而杜田之甚者請得以辧釋之夫稱人倫之至而爲百世之師者孔子也嚴善惡之條而示勸懲之法者春秋也然爲親者則諱之爲尊者則諱之何也重君父之倫而大生成之徳也是故昭公娶於吳爲同姓孔子寧爲己君受過必以知禮對之豈非爲親者諱乎河陽之會晉文實以諸侯召天子矣孔子則爲之微其辭曰天王狩於河陽豈非爲尊者諱乎此尼山作春秋之義明尊尊親親之道以垂大訓於天下者蓋如是也今你爲攻擊孔聞暴揚師過則於春秋家法大相違戾反謂山僧爲一孔聞忘生平道義難塞春秋之責今山僧卽取春秋之義著爲說以聲古帆之罪勘你介爲之愚中間於孔聞則或隱或躍於你師則極口揄揚所謂爲親者諱爲尊者諱此則山僧之所飽習而淹貫者蓋孔子之春秋也若你暴揚師過而謂屬辭比事而不亂者或出盜跖之春秋則非山僧之所得而知矣恆言以城狐社鼠諭君側之姦謂攻之則有城壞社崩之禍你尙未明其故又焉知春秋之義哉謹將前說書出就正於你髙明之介爲然後付剞劂以徧質天下之爲人臣爲人子者設有叛麟經袒介爲以非山僧玆說則當負荊請罪於報國之門領取介爲手中六十痛棒何如何如。

布水臺集卷第二十八嘉興大藏經布水臺集

布水臺集卷第二十九

住明州天童寺匡廬黃巖沙門道忞著

尺牘

與空林遠禪師

士燮憂生蒙莊樂死𨿽拘曠不同至於均忘其羊則臧之讀尙未見其多於谷之遊也況惑志於喪得咎休哉乃今之若爾亡羊者又不專在橫目而在吾黨之碩大者矣山空水涸萬木凋殘獨兄一人徹本無生去華存實惟能齊物我一禨祥蜉蝣人間世出世等舉無足以嬰寧又何貳於夭壽而云慶且贊邪𨿽然麟鳳之爲祥也珠玉之爲貴也不自貴祥而不能必世之不貴與祥也稱觴九頓三祝華封所謂我用我法兄第任之已耳俚言微幣具存別幅惟冀慈納弗備。

又

手教所訓諸方事非愛弟深至不爾然愚衷竊計外寧必有內憂幸諸方藥石弟則弟生矣辧云乎哉玆者山中勤舊勗弟臘八開戒屬先制不可擅廢而天童動止向爲諸方繩準非大方名徳如某師爲二師亦無以光昭先烈弟爲戚然曰如我空兄者所謂佛祖不爲以瑣末幹之可乎況某何如人者屈無上之尊罪莫大焉請更計宜者則又進曰首開滹沱之席者顚普化也而兄視運公恆白鷲嶺之椎者妙吉祥也而師兼七佛彼空師養志就閒以荷法耳豈眞傲倪萬物不空我相哉且方丈與彼所謂相視而笑莫逆於心者苟藩垣未破曷稱焉弟卒無詞以應謹遣侍僧告白惟辱命之。

又

靖退之節𨿽知足之分生而素植然自友朋之教益多矣而兄之教弟尢甚故今獲放懷於靑松白石之下豪毛兄賜也客秋屢欲過訪但未卜雲蹤攸寄及鹿宕來知在姚之山南北間則弟患渫瀕死𨿽今艸鞋稍健聞方受供城中恐過而勞煩主人則又大不便也特遣侍僧走候區區豪素不盡欲言。

復白雲鹿門西禪師

六十不造屋七十不造衣此方內常譚耳若夫出格而遊方之外如趙州八十猶行腳寶掌千歲走支那則兄與弟輩不過出幼孩稚而已六十二而造殿矗雲霄正是其時彼五十稱壽而勞人遠祝不亦笑殺二闍黎哉忙不及走候恕不過督。

又

承諭四明法道全仗天童雪竇五磊三老牚持走天下衲子造福一方此在我費石二兄良然若弟者本錄錄無所能人頃以風波屢閱憂畏嬰心彌益虺虺徒彰殘朽而已況毀求全而日至過欲寡而未能進退方維谷敢曰不采無窮髙自矜伐哉白雲古香火幾燼賴法力復然耳然山在有力之家終必負之而趨何幸掇而聽贖此殆天誘其衷語云鄰有喪舂不相況兄以稱貸命但環視周身除楖栗敗天公外無長焉盡底掀翻得綢一匹布一端附上聊充交關酒水之需云爾統惟海含死罪死罪。

又

法駕逾錢唐半載矣每念白雲出岫朝莫斯還豈長令碧嶂丹巖寂而無侶邪道者來知返錫郡城不能出山敍闊柰何辱諭郡侯韋君須弟同入天童爲二家取和之說使弟聞之不覺仰天長笑且俯而深悲也夫費兄不知何如若弟自顧竊爲佛法中人業唱道二山矣職在開鑿人天俾薦本有而超然塵勞之外者乃不意自有怨結致煩塵勞中人爲我輩取和昔阿難晨朝乞乳爲世尊身小有疾維摩詰責言默住阿難勿謗如來莫使異人聞此粗言於乎身爲知識須人和會是非如斯粗言又堪使異人聞邪韋君幸無維摩詰護惜佛法心使有此心將以我輩爲彼恥又肯親出此粗言邪兄得無近韋君而謬聽乎請更詳之。

又

正想光儀忽辱手教仿佛如同面晤第恨經年以來異見異聞之事不獲焚膏繼晷爲一長譚耳兄爲韋君畱城數月卒就空王寶殿而弟自先大師告寂至今將百日中間奔走雲門退五磊虛廣潤勞而無功如此徒以後事襄大師博道路之言然則弟之虛名又何如兄實效也大師蒙厚賻而餘波復及不肖何邪謹此復謝無任神馳。

又

歷考古今弘法嬰難自師子尊者以下無慮數十輩類皆瑰偉權奇生知博達之士豈大川利涉必需善水舟師而艱險危虞天固不以等流嘗試與夫弟本碌碌常行乃膺天私篤亦得隨墮其中顧何福要天而幸躡昔賢芳躅哉今兄獨爲弟拊膺致嘆者得母以弟尢存世俗知見卽以世俗所應唁傷者而唁傷弟乎深荷厚遺更銘雅愛不盡不盡。

與臺山梅庵宜禪師

廣陵一別不覺四見靑黃仁兄𨿽善藏六其如丰幹早已饒舌故弟稔知松門寒石之間有所謂伊人久矣然彼此薶身千丈巖前無因擔簦造謁日惟引領遙望赤城一片霞而已去歲之秋忽接老人訃音奔走涕洟方殷泰山傾頹之感而私心自計竊有之子我覯之歡乃舟抵曹娥又以靈輿歸四明不果願然猶冀事竣言旋尙得從兄一步石梁之梯詎意夙業深重墮玆彌戾車中𨿽今天臺咫尺云連太白之峯而俗務羈人無由擺撲加之神勞病作跬步難前故特遣侍僧走候春深霧重萬惟珍重四大爲法爲人自愛弗備。

與雙林山幢禪師

前渡江邀金栗時於虎林得接手詔慨然見黃居士不泯先和尙徳業與兄存沒無二之心卽欲具箋裁畣以年譜𨿽已脫稿業鋟刻未完是以遲遲至今前書所以有援云庵之說者蓋山中兄弟正惡有以私意具述如來教云云故耳今幸屬居士直筆吾兄相與討論則先和尙末後光明自應與歲月不能老矣彼此同爲佛祖兒孫以筆舌不相饒至今雌黃無已時弟心爲之恫然日久況同一師學柰何其抑人揚己狀中千祈勿以片字加人庶泯末世諍競之風則法門幸甚惟兄與居士斟酌之年譜率略恐無以表章和尙冀裁正爲感弗備。

又

阻江越邑烽火連年去歲稍通魚雁聞法駕復出隊江淮邇來想已還山矣雙徑兵抄盜掠無寧日而上剎在臨余之交不審鼓鐘魚磬尙鏜然水畣山酬罔或差敍否匏系一方動止有礙旣乏夌云之錫又無縮地之謀何時對譚一傾倒邪特遣小師走訊乞惠徳音以慰饑渴。

又

黃介老履道存誠期紹千秋絕學乃父子遭異變豈禍生有自邪抑無妄之災與若無妄之災則楚書曰楚國無以爲寶惟善以爲寶我善矣而彼不自以爲寶於我何若禍生有自則無論學道人不得爲君親報復律有明條抑天時人事何如而甘自冥冥決事哉可哀亦可悵也兄從江上來或知其故幸以語弟弟思白衣操三寸管能表章吾道庶幾斯人焉。

復淨遠禪師

湖山明媚風日和融造托幽玄扣關問故飲最上之髙流飫稱心之雅論開窗對古碧移榻就靑陰弟於玆時蓋忘今夕是何夕矣乃塵纓未脫仙苑難畱徘徊松徑話別溪橋則又何啻下嵩山兮多所思攜佳人兮步遲遲而已哉次日卽趨神道路訪靈兄於臯亭之西塢承翰簡遂不能以時裁畣愧惋如何武林溪口弟已處處志之矣未審他日再來還識桃源路否。

與隆慶惟一禪師

語風老人開法從心之餘可謂八十翁翁入場屋矣但其眞率不事事過慈明其於紀綱叢林弟竊有杞人之憂近聞在嘉禾得兄爲第一座此眞所謂魚之有水法社之隆弟將計日俟之但今叢林師法大壞而學者知見如惡叉聚弟每思得南公舉止演祖手眼之宗師而又挾先師之位望者數十布滿天下則法門痼疾庶可救療然上之化下捷如影響況語風法匠耆年又有兄之俊拔者爲之激揚鏗鏘乎所冀放出南山鱉鼻長沙大虫或入室或垂示必深錐痛札去其膏肓必死之疾則吾人幸甚後昆幸甚。

與寶慶南源禪師

還山四十日中間開戒結冬分身支應不遞有失候問然每詢之往來禪者知山門鎭靜道體如宜想今元正啟祚萬物咸新卽日恭惟起居多福必有徵而無已也梅惠連以累代簪纓一朝落魄旅寓江東殊可惻愴前僦屋延壽王界蓋去天童十里而遙以地方寡偶不果居客歲白雲兄及黃蠡老與弟商量惟側近上剎處最幽深得山捨數間安其妻孥彼旣樂嘉遁則鴻雁有中澤之集復朝日夕月乎兄當自忘其遷﹝番支﹞之憂矣瑞艸生庭不無多兄一事但念其家世奉先黃檗老人虞卿慕義彼何爲者況流先徳之慈哉乞尊裁示下何如。

復寶壽遠門禪師

去秋之暮遽以弘法嬰非常之禍由是奔走東甌往來郡會者凡十閱餘月卽龍唐新住皆不能遣一介行李致訊左右愧歉愧歉令先師石兄和尙一代宗匠豈人微言輕如蒙輩者所能暴揚一二且又經浪師如椽愈難碔砆並玉矣然旣辱明命兼承好木材公遠來不敢以鄙陋固諉謹按令師生平得序文二千五百言銘詞四百言附柬塵覽不審堪上石否幸賜教余惟珍育不旣。

復東隱玉如法師

天上揚州一旦鞠爲茂艸獨東隱賴道力巍然於破戶頹垣之側董氏持來書知興居與法眷勝常喜躍可言退耕山寺盎乏升斗之儲而口門饒有數丈闊加以累歲禾麥無秋民間道殣相望苾芻與檀林俱斃柰何孟擬燈後以分衛來兼省諸道友乃爲大眾堅不聽前故某禪特分丐維揚所望鼎言吹歔如同晤對爲感幹師傳侍者失簡收已逸前狀煩再書來當有以報命也。

與石盂慈築法師

別來數載道躬何如若弟則發白面皺居然衰頹老翁矣返思三十年前休夏寶山散步黃蘆苦竹間一誦功臣政橋上山萬重橋下水千里之句則寒淸入骨至今牛澗嶺下路猶或夢寐踐之乃匏系有眾之累不獲重理舊楫一探往迹柰何渴想髙誼無緣對面短函候問不盡郁思。

復全一禪師

一月靈峯竊聆緒論心神俱爽卻爲業風飄蕩更墮羅剎鬼國昨帝城來詢知道躬多福淸白之家風愈舊赤窮之活業轉新獨弟不解作何罪垢桎梏天童𨿽今能一筆勾下超步靈峯其如四方喪亂分衛無門未免多卻法如一番波吒也相時而動動罔不臧兄必爲弟肯可矣蘭若固淸幽終是瀕海之鄕密移一步似更深穩已語靈峯知事代弟埽榻恭俟惟冀不吝慈悲是禱。

又

蒙兄成褫得遂肥遁之思靑松蔽日碧澗長流可謂安其所樂終產矣柰負乘致寇虺蜴爲災幾欲奮翥長徵遠翔天外復虞孤兄三載周旋所以措置靈峯之意然陟險蹈危未免以日爲年諸般廢閣候問差沱正復臨風悵望不虞手示下頒又審道躬嘉勝殊爲快慊但論月畱云之致日就荒唐尋梅問水之蹊已成茅塞非但曉猿夜鶴共佇淸塵而屋角新篁尙有待於披拂也敬迓玄旌速期命駕。

與本愚禪師

倏違道範三見靑黃然髙明之宇冰雪之懷未嘗不在羹墻寤寐中擬以道路稍坦夷非過訪則邀迎庶幾風雨雞鳴相見匪遐乃本僼來聞已沒婁江湧石頭城豈不益令人瞻日月而思悠悠邪玆因侍者匈建康想虎座猶在三山二水間敬遣問興居南山南北山北雲蹤所憩定以語我俾他時得鷦鷯寄一枝也若弟之謝事天童知聞飫矣故不贅。

復鑑吾禪師

客冬有短章奉候兼奏謝事退耕之說想已達之慈座矣昭陽賴道力不惟無首領之虞而雞犬桑麻猶然化日光天邇來聞益歸命三尊從此天人將熾盛庶幾修羅亦衰殺恚瞋獨弟四載天童豪無寸補迨今投老空山復受有眾之累支繁幹折得不閔傷然叨在月愛三昧中或幸而免耳玆因化士匈淮揚豈曰九里借河潤正以春風攺律卽日恭惟起居多福特申訊問可任葵傾。

又

翰教諄諄極承雅愛然至人化物不有己躬所以地藏恆居地獄迦文亦降迹娑婆夫地獄陋矣卽娑婆亦異方賢聖見聞隨喜多生下劣心者則何利何名而迦文顧樂生此土誠以佛心所緣緣苦眾生蓋思有以拯拔之耳彼靑齊僻在海堧禪道佛法不聞可知因客冬大覺之請自鄙愚蒙敢云吾道其東亦或爲之兆乎且歲直奇荒抑弟不佞又不能卻夫慕膻之徒人貧智短計惟暫應山東少弛祥光負擔不謂其不可遂有如來教所云也語有之見可而進知難而退當此紛拏之世弟亦將三思而後行若夫冒利沽名辱乃宗黨吾知免夫冀寬髙明之慮幸無憂勞是請。

與同參友人

違教多日時一往動履蓋得之惟兄者甚詳頃歲來非但側身西望卽積翠亦邈如山河矣丰艸之野兔正喧髙崖之蒼鷹未放豈道不與時彊邪抑老漢無意後昆邪然今世道方交喪學者例乏行腳正因而一等爲人師復大張聲利而綏之來如二豎子旣據中堅矣彼庸醫復歡譊其側𨿽兪跗柰何則兄之引退蓋宜而未可訿議者然孟軻氏又曰兆足以行何也亦盍爲之兆乎因風候問尙冀順時保愛弗備。

又

範蠡爲越謀吳卒滅吳俾越以霸矣復逃越泛江湖自號鴟夷子皮凡三而捨去皆致產千金何經綸之宜於國家若此聞足下亦然募湖山不食之田而樹藝之地力自盡故凡所以飫四來者皆不檀而辦𨿽足下三十年諸方豈以钁頭邊事與圃農自老者較賤良然在坑滿坑在谷盈穀道之施設亦無往不妙有如此邪或疑足下有道是矣不大行而小試俾媟吾者爲前聲柰何予謂此正足下之有得於道者也今之城隍聚落三三五五豈乏拈椎而豎拂者使足下不爲此而爲彼則人之媟之也將愈甚廢而中權足下有焉亦以我爲知言乎否邪。

又

兵戈繹騷連年累月而寶坊適當孔道非法力則蠨蛸將在戶矣鐘磬誰偕金鼓齊鳴哉矧珠米桂薪之日食堂鶩去云來猶覘悲願之深者獨某前後太白靈峯豪無佐佑而兩地禪者日往來行李踵接於庭𨿽滄溟無不翕受而沾濡莫已得不太無猒生邪近況何如敬此訊問。

與秀昆道舊

奉違教言倏已五更裘葛多傳六環金錫或夌邪水或掛八公不定在水一方故每每徒向蒹葭結想耳上剎旁城隅兵火之後可保滿架薔薇沿堤楡柳靑靑依舊否某邇來謝事天童退耕山寺不異出岫云夌霄鶴庶幾今春散步蕪城定與髙座再酌廣陵濤上方水潦倒尊前有日矣又以大眾畱夙懷莫展可如何因鴻便敬此候問興居時寒更冀爲道珍愛。

與聖阜上人

往歲秦山過煩神用調燮又以卞急之故深負雲門諸公呵呵所不負者惟大師一人而已上人棄儒從釋固知不爲刊落情封然旣墮身三寶則天殆假上人以入道之緣也無常生死摩竭大魚凡在有識誰免噬吞所以遠公有言生由化有化以情感乃至靈轡失禦生途日開方隨貪愛於長流豈一受而已哉如此則𨿽爾我極生猒離尙恐錮習難痊況寒而增之沍焰而益之薪乎所願上人捐國棄俗膏智車秣明馬涉江浮海庶幾送者皆自崖而返則上人自此遠矣若復徘徊眷顧甘與世緣俱盡正恐禍將彌運爲之柰何剎那變易會面難期肝膈之語統惟神照。

與澄霽上人

別來嘗想髙懷幽韻第恨無從促膝快譚耳大隱庵庭前梅當益蒼軒後竹當愈翠以至敲風而吟邀月而嘯在二君必倍有佳致而無如我輩年運往矣鶴髮龍鐘生意落穆無復昔年態度何然足下方富有春秋及時有爲正其宜者因風訊問曷勝神來。

復南山塔主

先師墓銘上石承諭出貲相助夫爲人後者以丕承先烈爲孝況不孝非僅傳太白之燈且又忝繼先師法席豈於身余敢懷鄙吝正以有忌不孝名襲先師餘芬欲多方而排擠者若如命祇承將謂於足下有所關通故沈吟至今耳然不孝聞昔古徳有入西山者有庵大梅者有瞇其雙瞳如歸宗常者有終身不道其姓族鄕邑如三祖燦者初未嘗不願其間名立謝而流芳遺烈至今未沫豈非逃名而名我隨避名而名我就者與借非其人縱鐫泰華之山勒龍門之碣將見人同勢滅骨逐塵消又烏識其誰氏之子哉故不孝嘗詠龍山有曰碑版尙空專甲字江湖偏譒隱山名堪嗟無限方墳客春艸年年帶雨生蓋此意也則不孝之從違可知矣伏乞足下卽如媢嫉者之心抑恆順眾生不孝將從事先佛之訓焉聊助不丰深以爲愧。

與徑山古囊監院

進以禮退以義得之不得曰有命此孔氏家法也況我輩出家兒漚觀剎海電拂聖賢者哉且人生一飲一啄莫非前定使山僧依報合在寶山遲速要當有日設若不爾𨿽奉敕住持而云居一粥之緣早預讖於瑤田莊之土地神矣聞費和尙目下已入院足下自是髙明恐稍存意見則傷山僧法體非小故特遣圓鑑以鄙意來疏通幸足下卽以提挈山僧者擁戴費和尙則銘刻正復不淺矣短章如面有冀注存。

復月章瑜侍者

聚散風雲浮漚起滅從何而得山僧之壽誕而足下與眾檀必欲行世諦禮並白將泰山邪水之官路當作人情哉一行作住持卽苦多樂少寧有承乏他方院子便憂天下之憂而憂荷擔越州之大能仁寺顧反樂天下之樂而樂乎山僧年登耳順百事灰心卽今還轍廣陵不過圖完向歲之殘局至於興建法幢非但無福亦無此心力也結个鐵頭茅屋於長林丰艸之下饑來喫飯困來打眠庶幾畢此餘生斯爲厚幸矣不審有此大因緣否鄕紳諸大檀護處乞爲我致謝不敏余不備及。

與泰雨徹上人

客冬過我匆匆別去殊爲媟嫚日者歸與念動竊欲取道瑯玡則九仙五朵之空翠浮天悉縣馬首緬懷昔人遵海遊觀不勝憑弔往迹之思矧辱金地主人遙從海上招手也邪第參隨旣眾未免取擾上方爲可愧嫌焉耳相見伊邇統惟垂照弗備。

又

一夏之中叨蒙雅愛得放懷林麓日披襟以當無價之松風天上卽不可知人間淸福已受用極矣眷玆靑山白雲顧欲別而難離但揚州專使再來越國簡書旋至人旣勞於奔命覺髙臥殊爲不安秋後三日將俶裝就途念星月天同河山地異從玆會面未卜何期猛擬造城言別又恐炎蒸酷暑應接爲勞謹托管城君專申致意人事紛拏惟冀善爲珍嗇金玉自愛臨楮可勝縈懷之至。嘉興大藏經布水臺集

布水臺集卷第三十

住明州天童寺匡廬黃巖沙門道忞著

尺牘

與靈峯權長老

杖錫出山後每遭六羣構釁想八部神王隨錫而往不然何物非人乃爾規圖得便邪彼眾師首𨿽今暫出未必妒心遂歇然山僧近讀大乘修多羅所說波旬央俱賒鉤大略十有二種心懷我慢瞋恚無捨其一與樂住阿蘭若志存煩惱不動亦一而惡魔伺便反不與焉者何也內心不著外終無障耳戒期結夏旋至一眾咸思表率而歸安化士歸復有米若干石差足支持兩月向後闕乏安可預憂所嘆爾我不幸生末法中爲佛弟子若不堅佛利生之志弘佛接物之心是謂孤佛恩徳縱有別作別爲而十二魔鉤在所不免爲可懼也期早返幢無勞眾望。

又

跋涉如許山川往來泥濘中行使我極不安也歸山少病少惱不疲勞邪此時結夏否早晚與兄弟說話要須十成嚴密登千仞困九淵極必與之俱此黃龍道法所以光大一世也然深錐痛札之餘尢宜導以佛祖行言一俾沈痾錮習潛消默奪之淘汰功深或有羽毛相似者蓋今時學者卑固而頑而鄙髙亦爲戾爲種旣敗於今禍必鐘於後𨿽山僧尙有一二不免況末流乎演祖嘗云我無法寧克勤諸子眞法門中罪人矣不覺叨呾如斯者想能備悉此意耳。

又

你我旣忝爲佛祖兒孫當以道契爲主豈可以勤省儀供爲事蓋先和尙素有明訓矣道遠途艱且尋常攺歲又非大吉慶事而顓人走數百里何也山僧二嚴多憾浩歸湖海𨿽抱龍門之悲而老病相仍可柰何聞慕說及遐邇駸駸竊有風行艸偃之意豈以寒冰三尺戶門與人爭旺化抑眾知向方則兆足以行爲可喜也所引魏公焚諫艸以況近事是矣然佛果作俑評唱佛鑑力言極諍使其章疏焚祕不傳則緇門警訓後世何從見而載之應知二老當年殊無所忌以爲作旣自我矣而欲諱之人也何爲昌言拜而聖聞過喜而賢噫嘻聖賢我知之矣今公旣以爲言旋卽付之丙丁童子無煩致慮不一。

復道峯淸長老

可止則止可速則速察人心之向背爲杖底之去畱稍有濡涊不決卽爲時輩描模此住持去就當如衲子之輕斯則善矣者此也旣本山檀護力挽何妨仍舊解下腰包已甚之行至人亦有所不爲焉山僧靑淄之赴以大覺專使相守一年迫而後應然桑楡景晚那堪長苦風塵亦匪久卽拂衣入山耳江南江北相去途遙爲法爲人尙須自愛。

與廣潤融長老

凡爲一方主者貴在弘道徳張教化其次在知人情識世務至於落筆成章吐詞爲訓亦其次也故或有志於道徳教化而不周知人情物務祇名本色擔版其或人情物務頗亦周知而道徳教化缺然未免世諦流布間有二事無虧矣而落筆吐詞不雅馴老師宿儒難言之則亦不能光遠而聲實有耀今你不幸忝主一方則三事在躬無容推托其敬之愼之母貽山僧之憂爲切屬。

與大覺升長老

度夏五蓮𨿽爲泰雨徹公苦畱抑聞北兵駐邗諸庵寺鞠爲養馬之場故遲遲吾行耳五月初旬揚之紳士催符復至始知淨慧一剎獨保無虞但旣放下藤條不當曳起又行俟夏末動身則可少慰主者之心矣爾我𨿽急於行道而北方所重惟在一往動履所謂道眼精明不知復不問也今你不幸而行道於北直須身身矩度步步威儀久而弗渝當有信而歸從之者然爲一方主者法應如是不專北地爲然也至於用人之際尢宜寧質母文寧拙母黠蓋文與黠者多失之專意妄爲而質愚之夫辦事或不足於以壞事則罕矣道途縣遠不能多屬你其善爲住持庶免山僧憂勞斯爲孝順之道也。

又

執事輩來以江淮戎馬騷驛欲山僧還轅北海化彼東方理固不可抑廣陵專使相守月餘日催渡河之不疊矧化人擔子山僧出門之日業已卸肩於你語有之其父析薪其子弗克負荷你惟自著力負荷之耳法社傾危莫如今日你我忝爲佛祖兒孫豈與有其責之人忍見門衰祚薄徒含垢包羞而視息人間哉又男兒自稱丈夫子旣生閻浮提中苟不垂教法於千秋﹝番支﹞芳名於後世磊磊落落自利利他是謂空走人世一遭其可恥又孰甚也邪山僧衰朽無能恥實有餘所望幹乃蠱洗乃羞則在你之臥薪嘗膽矣聞明首座旣住濟南宜遣一介使者通聞問爲是。

又

山僧忝托雞峯末裔則靈山慧命竊有攸關頃者謝事靑州竟以大覺全肩委荷於你者亦惟你側身行道克己惠物俾濟北沿流靈長不止則山僧與從上列祖方賴你岡陵視息奚啻黃髮臺背眉壽無有害而已哉苟不如斯縱使山肴海饌大地爲盤奉獻將來抑夭折憂虞之不暇尙何心而納受乎你旣函丈空疏復勞專人遠至得不益動山僧忉怛之思也邪後凡世禮宜一槪俱蠲你當體悉此意。

復神鼎僼長老

秋巖至自常徳持你手書述你近況頗慰遠思神鼎寺古山深田腴壤廣塵囂旣遠吏卒不呼於此堅志行道未必一時聲名暴起久久自有一分光彩出來山僧可庶幾免西顧之憂矣但恨年運旣往日就衰殘分心代勞之人益希且怠𨿽今普化直裰象骨難提所有末後句子無不一一理會得當便饒遭他授記不妨祇活三年其柰院務殷繁瓜期無代當此西山暮景詎堪鞅掌爲勞詩曰誰能烹魚漑之釜鬵誰將西歸懷之好音正恐好音有懷而西歸難待耳興言及此可勝傷嗟。

復幻楫濟書記

別機來見你手字畏同今時奔南走北騖利馳名之輩故晦迹湖山灰心林下許你於是輩獨出一籌然因是輩卽甘爲本色擔版亦尢之乎五十步而笑百步者耳釋迦老子不勝眾生頑慢之憂尙特生五濁惡世與調達尼幹輩共王閻浮蓋我之道徳果超於彼則邪不勝正彼將自化不則我之負慚於彼也多矣當亟求所以化彼之方況因噎廢食而欲離異之乎故山僧尋常語學者你輩不須學佛但學水牯牛則善矣夫水牯牛者當東作方興之候不惜爲人牽犁抴耙帶水拖泥及其千斯倉萬斯箱而西成告畢也則大功不宰曾無粒米之沾濡至不幸而摧於龍鐘死於刀砧也則筋骸血肉骨角皮毛咸爲世用而無或棄焉水牯牛乎吾師乎吾師乎水牯牛乎是故學者苟不以水牯牛爲師則豚犬而已今之騖利馳名者是也猒豚犬而復願乎其外抑不過如獐獨跳之徒耳何益於時哉請詳之愼之當不以山僧之言爲誣也。

與冰庵張居士

自怪一生無定力尋常多被業風吹應庵老祖蓋爲山僧狀厥生平可怪去秋邗溝住未席暖而靑州專使銜命至再春杪將弔東海之風首陽之迹於臨淄卽墨之間矣不亦去國滋遙而思人倍甚乎權長老出世未久後嗣無聞慨行業莫有爲之捃拾者今其語錄乃得居士不辭潦倒曲爲敍首非直不朽五磊殆將不朽山僧也幸何如之世界滄桑先徳語多散失人間久思匯刪宋元以來諸錄定爲一書總名續古尊宿庶幾不隨兵燹湮沒念此非足下莫與共也俟明春歸邗舉之衲衣一領非作人情物事願言朝夕服此無斁乎。

復大潙慧山海孫禪師

五峯老人法脈如一縷系千鈞汝師養拙獨承記莂厥荷匪輕矣惟汝服勤最久潛符密印業亦有年在今潙山法道之隆替責在汝躬苟能如應庵之起虎丘厥後當浸昌浸熾又何必以門衰祚薄爲創心也哉拙公圓逝後汝獨毅然走使五千里外奉迎雪竇老人主席誠爲盛舉緣雪竇本山修造未竣故不果行今復十載使者頻頻相望於道則汝爲潙山一段苦心人神當亦共鑑聞雪竇和尙尢然力辭不赴山僧以爲汝𨿽監院業已說法傳戒亦卽匡徒領眾之長老也法席不可久虛汝自住持名實俱稱而紛紛外請似爲不必來儀種種過於腆厚令人素受難當謹對使登嘉致謝小參數則生機盡有語脈亦淸但中間欠於脫換未免有重複之病當自知之。

又

先師門下十二人中長恨五峯法兄道韻孤標而後嗣不蕃披蓁同慶僅接得一養侄明公紹修其家又復溘先朝露明公旣爾付授於你然則千二百斤擔子非吾孫誰克肩承巨業此老僧去秋所以因專人三復叮嚀申命你者總爲五峯老人法系不忍視其中斬耳今吾孫能遵祖命慨然瓣香拈出可謂繼志述事善能有加哉但先徳有言明道易守道難守道易行道難惟吾孫轉難成易毋使慢易滋難日就月將光前裕後則老僧亦與有榮施焉吾孫其勉之。

復云居顯孫禪師

丁丑之春獲晉光儀於太白山中一往駿賞之懷自信不減支公道林但此時足下方銳志功名未敢以選官不如選佛之言進耳詎意陵谷代遷天若驅足下以從我語云非常之事必賴非常之人人如足下何如人事如佛祖之道何如事所冀資深以造臻於巧力不到之地然後起而恢張吾道則法門幸矣若寡陋如老僧者直道周杕杜而已寧煩髙明依托哉願言勗徳不盡鄙思。

復季超祁居士﹝附來書﹞

駿不肖𨿽未獲深托道契之末然久遊老人座下獲瞻仰浩气勁骨如泰山喬嶽可望不可攀者非一日矣數年以來道風遐振皆古人之厚徳髙致非晚年末法可一二見者企渴之私益切寤寐不肖每尙論古今之際𨿽代不乏人大要較之古人漸遜漸下者蓋古人皆唾手名利之人其气骨髙出於名利之上故棄若敝屣耳入此一門自能主張大法振起先宗後世之人每每不及名利之格而退處於空門之中間有一二發明大事或未能盡脫流俗鄙劣之習焉得不遠遜古人而出其下哉如大師者正所謂唾手名利之人而浩然棄若敝屣者也早已具古人之器量焉得不遠出今人之上乎法門似盛而大衰何幸得大師爲宗門柱石使末法庸流猶得見古人存心行事此眞法門之大幸非不肖一人之私慶私慕也又去古時遙或坐儱侗之大途或墮穿鑿之稠林如大師久得老人迅絕之旨固不必言近聞一二拈提皆古人閫奧中事仰窺大師於迅絕中自有古人深密之妙用此又豈近時可望一二哉救儱侗穿鑿之二獘非大師而誰望乎極擬趨聆教誨柰病廢已久跬步難前坐是不能渡慈水登五磊以申翹渴遙望慈云曷勝炷香頂仰之至。

先師無恙時蒙昆季種種弘護以至餘波及於不慧癸未開法天童尙荷寵光加被可謂徳周兩世豈曰尋常知遇已哉然五載以來無寸楮相聞問者誠以君子千里同風且重煩左右裁畣故卒安其愚陋耳乃辱教箋多所溢美之言極知髙懷與人爲善而聲聞過情不慧又何以對畣天人邪竊謂入此一門非但名利關頭而坐在埽除名利邊無入泥水爲人心亦未免流爲定性聲聞總之意中才有所重卽過犯丘山自非髑髏粉碎者未可語於佛祖之道也法門將及百六之災奚啻似盛而衰使我輩今日之爲法門者咸如令弟世培先生可濟則濟不可濟則捐七尺以殉之然爲法門存典刑則可尙不能與波旬爭旦夕之命況苟且依違其間此不慧所以慚披來教汗流至踵而俯仰爲之不可者也晤言何日尙冀後圖。

又

別後不謂龍蛇起陸血戰郊圻獨平原深居無恙豈非道與之城徳爲之塹所謂長安甚鬧而我國晏然者邪塔襄雲門克終其緒皆自諸檀弘護與居士之靈耳又其弟子能自拮據若不慧勇斷徒觸忌僨事何足云然然俯仰內省生平惟不敢以私滅公一念薄雲不疚卽發揚化山和尙之美皆是物者但人微言輕章而得闇正自回皇乃居士褒爲千秋絕舉洎拙錄題詞中又復極其嘉與造物不忌其餘若斯不虞之譽殆有忌焉者辱命寂徵序及崇行錄提語人言不足以重前已道之矣如葑菲不棄報命尙圖後時。

又

海天涯角住旣幽深復有風鶴之疑故致鱗鴻之隔春芳載吐福履如何承委崇行提語寂徵錄序自慚動止多與道違況更佛頭著糞乎又以妨命是憂𨿽則勉爲從事然率略奢矣書上塵覽尙冀有以造我也法門不幸日就凋敝讀三和尙語卓然一代偉人但此老頗有慈明不事事之風居士旣在門下力能匡輔何不擇一名剎處之俾得力行祖道以福後昆不一善乎化山薪木何如亦有修我墻屋之旨不願聞淸轍謹此附詢弗備。

又﹝附來書﹞

不肖駿向侍諸大知識座下每每於出處之際勸退不勸進勸靜不勸喧勸山林不勸城市乃今日者獨以越城能仁大剎眾情趨匯之地竭誠勸請豈頓違宿志與豈姑以相嘗與豈僅以世情附諸公之同聲而和之與不肖生平所心服者惟大師一人諒不作是見也卽大師亦能信不肖之必不然也則今日之勸請其必籌之熟矣酌之審矣見之眞矣知之確矣大師苟能信不肖非狂昧輕率之人則不待駿辭之畢而有惠然俯允者矣所愧者病軀跬步難前不獲冒險親迓法駕仰冀俯諒於形迹之外耳。

不慧道徳荒蕪識學疏淺無論仰愧先哲者如何卽當世導師所謂機語淵玄愧吾興福牧兄作用峭峙愧吾報恩林兄縱橫辦博愧吾寶華朝兄稱心肆口如吾化山三兄之越量超情而吾愧焉敬嚴法道如吾雪竇奇兄之澄金汰玉而吾愧焉負愧之多如此而來教獨謂生平所心服者惟不慧一人屈到嗜芰曾晰嗜羊棗豈信有異乎人之口哉𨿽然二公好尙未易致詰而羊棗芰之受知於二公也則已深矣知深而報重亦恆物之大情也顧不慧獨無情乎況復以名藍相甄拔哉則來教所謂不待詞之畢而有惠然肯諾者又何說焉惟是廣潤坐未席暖遽拂袖它往無論情理有所未安其柰銅鉈會見薶靑艸若之何故卻則重違知己赴則荒卻雲山或髙明相體諒不以院事羈縻使獲春秋時晉光儀則善矣必欲據款結案則𨿽妨命亦無所逃罪焉。

又

居士之捬有平原也割家之半與半生心力以營之故得原田每每棟宇參差乃一旦舉以捐之貧道且言貿而不言施不叨許王捨宅爲寺之名而欲貧道於中耕云種月遠追神鼎近步圓通人非木石誰能已已顧貧道聞之徳薄而厚膺者召災人微而顯乘者致盜徳人如貧道皆災與盜之所必尋者也又數年以來住經五剎坐未席暖時復播遷則從者已倦於追隨一番提起色色皆新粟非天雨杓不樹生卽貧道亦勢難於作始語有之靡不有初鮮克有終揆貧道之初終固無一而可者是以搔首躊躇空壞則不敢遲早又難期更若付之惘然則又廢墜居士千秋勝舉故特浼白侄雪丆者應命蓋其人乃鶴林牧兄之嗣抑亦本色住山而無刀斧痕者昔大覺道光仁廟天下不多璉而多訥者謂其知人能舉賢也質之雅懷想不以專輒爲嫌焉。

又

恭聞和尙重舉金槍馬麥公案了卻一主急債親證本來空寂和尙分中正是順逆皆夢幻苦樂皆影響且從上黃龍歸宗大慧徑山沒量大人偶爾因緣相值指不勝屈不惟道價無損亦且揩金增光烏足爲和尙嘆惜憤郁哉惟是宗風秋季假衣貿佛者比比砥柱法門爲人天表帥者自是首推和尙次則繼師耳庸庸泛泛者獲福如彼皎皎表表者受禍如此則法運之修短可卜矣法門之盛衰可見矣得不爲法運傷悲法門痛哭哉急欲面叩幾擬借翼柰夏病將發決計深秋但縣縣之私不能自已不但夢寐以之也日來道體不甚病否此後葛藤不牽纏否傳聞無的幸備示以慰縣切。

山僧近事風落江湖莫不心寒股栗親者諱密者嘆髙尙者呰議憎嫉者非笑求如左右知明見白言言爬搔湊著癢處不道全無直萬一耳但山僧今我非昔我愚意近復不然如往讀南公傳我系星子獄百日親證法華三昧非不服膺此語亦固然視之云爾幸而叨嘗此番境界然後明見殺盜淫妄無非大用堂堂魁儈屠兒悉屬眞善知識故今於苦樂順逆修短盛衰不生二法見於表帥人天者假衣貿佛者卽授罰受罰者亦不作二人見頭頭讞議葛藤恰恰拈椎豎拂又豈有日來此後之見哉咄不合私用官物更與三十竹篦。

又﹝附來書﹞

某年來渾身保社中益得備悉諸方知識道徳佛法眞可以師表人天砥柱末流者終無以逾我和尙益信平日決擇之不謬而此衷仰企夢寐無間每思越中得以一席地攀邀杖履俾終身近侍焉蓋朝夕爲念如有重負不能去懷特以時值多艱兼之力綿身病願勇而機未諧悒悒者久矣天龍有靈感得耿玉翁俯鑑鄙衷力任金湯徧告之現任道府各廳諸當事無不人人欣諾至於紳士之歡仰更難枚舉也卽本師三和尙身𨿽越境每有字及必諄諄以迎回法駕爲越中造福今得此機會出於萬全又遐邇緇素無不愜心豈非天龍一大作用哉又豈非浙越一大福緣哉某睽違芝顏五載於玆積懷奚止八斗要非楮墨可罄統俟親侍座下一爲傾倒耳。

專人至接翰教殷殷如同面晤深愧衰殘無似之人屢承足下推重過宜曷由而報知己之萬一哉定光金地遙招手智者江陵暗點頭況能仁一剎殊費神用經畫復煩耿玉老周爰咨度謀諸當事重以士紳弘護合詞共挽柰何晦養自髙負違長者之心但山僧日者返轅邗上本欲了淨慧未完之局一旦因溪山絕勝之雲門遽更初念是謂見得而忘義直一商賈之道耳撫躬循省誠有所未慊於中焉寤寐光儀心焉如搗遠蒙垂念兼辱厚貺拜嘉之餘不勝惓然之至。

復聖月錢居士

日者光賁林泉奉塵三夕至今仿佛間猶有十影神駒在心眼中以貧道風波摧拉之餘所謂爨後焦桐耳不謂賞音有足下人亦有言眾人皆欲殺吾意獨憐才足下第憐之已耳翊揚雅度則逢彼之怒恐非所以愛貧道也冬風漸肅惟珍重四大弗備。

又﹝附來書﹞

癸秋一別倏忽五季玄黃異變傷心酸鼻偶從雲水緇流訊知道體淸佳宗風弘暢大慰遠懷若繡三載之內喪父失偶破卵覆巢與死俱生與憂俱老屢欲皈命導師芟染從事而三喪未舉胤嗣乏人不能遽逃世网然百念已灰在家如客非久終當爲所欲爲耳爲法鬥爭已屬師門不幸近者復欲牽入世諦爲人罪案淸夜捫心何以自解光繡路見不平出語每多憤激知我罪我自可聽之若和尙汪度天淵諸方贊誦愈切皈依仲尼日月也其何傷於日月乎頃因鴻便艸率泐候秋冬之際當趼足五磊受和尙辣手鉗錘圖个出處慈腸或不我棄耳外附小刻詩箋呈覽臨楮不勝瞻戀。

世界等空華人生如幻夢幻成幻壞幻生幻死幻合幻離乾坤之內身世之交無適而非幻者惟至人了知是幻故在哀而不傷處樂而不淫遇寵而不驚當辱而不屈皎若夌空之月飄若出岫之云𨿽汩爾塵緣之中而塵緣自不能爲之颣也門下曠心達識固有芥於此乎若夫貧道求全之毀敢謂能自超然幻視抑深知薄福所召日惟反躬是省乃不意動髙明激烈之懷則罪過正復不淺矣披讀先帝哀辭令人哭不成聲時情隱中自當與麥秀黍離共譒千秋豈曰一時傳誦已哉何日晤言寫此郁思。

布水臺集卷第三十嘉興大藏經布水臺集

布水臺集卷第三十一

住明州天童寺匡廬黃巖沙門道忞著

尺牘

復蠡源黃司馬﹝諱日芳﹞

隋珠趙璧處於莊嶽之間𨿽欲什襲以藏知不可得然入則龍蟠出則霖雨圓轉無方自在門下環樞以應豈可定合山林野逸之見也梅惠老前有手教決意天臺之行故遂因循廢閣歲云莫矣俟新正與敝友商確報命間關流寓費日不貲貧道自恨不如宏智佐佑四來乃過蒙遣問慚何如邪筆語遲日遣僧賫上弗備。

又

臘底聞寶眷俱遷至山莊旣無事分身兩處則生涯自然成片況復冰消北岸華發南支疊巘堆靑層巒鎖翠翩翩蜨戲恰恰鶯啼觸處皆建化玄門豈不田地益寬腳頭愈闊𨿽則玲瓏巖太白峯爲君舊遊之鄕安知不一番提起更一番新哉非熊協卜太公已望子之久彼蟠溪一潯水計不足畱連乎君長割餘閒而與我輩山僧野客平分風月亦安可得邪謹埽榻拂石以俟末後一遊。

又

甬江分桌敢期千里洋子竊附長風庶幾瓜步南徐猶得追陪名勝不謂貧道以四眾畱慈居士亦虎林頓轍瞚息之間夢幻千岐始知般若六諭信非曲譚故今貧道願居士以華藏爲牀不可說須彌爲枕子無邊浮幢王剎爲茵褥十虛爲被去來今爲五更籌鼓世出世間爲三春夢從他順也得逆也得如是則有極寵極辱之事出吾前亦如木人見華鳥矣否將嬰寧抑且如之何也𨿽今世路風波在貧道亦何所不有然稍能墨守不至見貌言如今之流俗一等者亦未嘗不作此觀耳春寒乍雨乍晴最宜珍調四大爲禱。

又

聞歸楚之帆已飽春風而南矣方恨不能握手江幹訂此生再晤之期乃旣發而中畱何也母亦天故幻出奇緣俾居士極生猒離之想而堅固出世心耳呂巖丹成於下第黃龍定證於獄中古之人鮮有不遭憂患而獲大寧者所以酒仙和尙云楊子江頭浪最深行人到此盡沈吟他時若到無波處還似有波時用心以此參知貧道之言未謬也匏系有眾之累恕我候不躬親天气正熟梅尢冀加餐自愛。

又

昔元微之與白居易云自識君來三度別者回白盡老髭須戀君不去君須會知得後回相見無貧道與居士交情未敢竊比元白然蒙駿賞亦略驪黃矣乃僅一別而雲山飄渺會面無期豈眞人生動如山與水一分而不可復合者也去歲晤王念老得詳起居且知長君已補弟子員今秋化變龍門會看角頭迥出未審太翁肯以先朝刑獻襲受昭代恩榮否邪別後數年屢爲業風飄蕩爰自廣潤能仁及今湖之道峯𨿽則遷徙靡常但喜面顏不攺可對故人耳吳地兵凶日見全楚賴徳星想已民丰物阜矣玄鑑禪人以分衛來敬修短箋問候雁遠魚艱余不備及。

與惠連梅職方﹝諱之煥﹞

延壽王去天童咫尺耳入山之駕未卜何日始命也聞欲轍環之臺恐此邦亦猶吾大夫況今皇路未淸夷我瞻四方正蹙蹙靡騁之時母亦暫登太白少憩玲瓏一觀海嶽之雄乎專盻來旌可勝翹企。

與春曉紀海憲﹝諱騰蛟﹞

羊羵首魚赬尾正繁霜臘不雪災祥之類斯繼見者頻年自臺臺下車以來非但與人之誦孔邇有歌而時雨同雲曾無失候人事感於下天道應於上從此兵銷甲洗四海將見同文之治矣但拊字心勞簿書鞅掌尙虞貴體未暇攝調然萬井翕而尊俎百神自當呵護卽貧道輩之枯木受陽春者亦未嘗不冥告佛天況臺臺之禱久矣者乎入山窮忙有失拜賀敬遣僧訊問興居惟鑑照弗備。

又

客秋辱教言貧道時出天童已逾月矣所諭令侄至今未面意歸東將日久近有來自錢唐始知亭驂未稅鄕土情關旄丘葛誕牢騷之緒尋常在所不免乃居士固用佛治心者寧不知三界等郵傳人生如過客齊之僑楚之旅何所欣猒其間況行之與止非臧非樂要有默定之天焉故今貧道願居士始終以天自信總他方此界爲一旅邸以自泯懷則安往而不自得其得哉未能造訪深懅寸私輒奏短章有冀寬廣耳。

與慈溪時邑侯

靈山佛法付屬王臣誠以苾芻孱弱非憑托髙顯則無以蔭庇其根荄況落穆寡合如貧道者處魔彊之日當積毀之秋復與大檀無傾蓋之歡半面之識必覆護之安全之多方而回互之夫以民物爲與包在大檀固無所不用其樂只而施之方外則已奢矣非受屬靈山而以宰官示見者曷能爾也極欲詣臺致謝然旣以晏子待君侯矣又不敢不以越石父自待惟終身行道期於冥酬厚徳而已臨書感慨曷勝惓然之至。

復淸海魯太史

夫子畏匡微服過宋至人之道一龍一蛇彼桓司馬曷從得其便哉然托在知愛之下不能不作於然疑耳承翰而後喜乃可知廣潤襟山帶海僅以瓦全非乏是輩也是知濁惡世中無適非苦所貴慧心人冷眼看破然後和盤掇轉直向自己命根上力下一刀則淨羸羸赤灑灑沒可把自然乾坤依舊日月重朗捨是無爲也不慧薄福應宜長遁世無能只合住深山法幢髙豎重言不當喫況卓錫西來乎言之不文行之不遠深慚拙集潦艸乃不鄙夷儼然重以珠璣弁首庶將賴借以傳矣幸何如之望風懷想不勝依依。

又

一夏貧病交煎苦惱無量幸而富有風泉云壑節巘明湖差足樂饑耳吳興之轍𨿽未有期然名山顯位望君之來君乎君乎候不邁哉余較相如病尢渴者敬以來歲春暖爲約。

復玉齊耿兵憲﹝諱應衡﹞

鵝換丹經韻流千載何虞瑯函梵筴博以泡沫生余況鐵畫銀鉤字字永和眞迹復壽梓以廣流通則熠耀非禪叢一處荷戴亦非不慧一人矣遠辱使星諄諄返杖見命若論有懷晤言之思何啻桌舟雪夜而往乃歲云莫矣不慧遽翛然就道其若方來萬有餘指將何依托邪敬訂春風乍扇重沐分榮也前後尊稿詠而珍藏之矣裁復不莊統惟涵鑑余希自玉以迓天庥。

又

建法幢於法運垂秋之年𨿽二嚴素望無虧者未免波旬側目矧福慧旣涼且薄如貧道復丁玆兵凶臶至顧隱然半千緇侶得超遙容與於長峯怪石之下苟非光明遠照曷克臻此乃復顧慮殷殷不遠千里遺牘當事諸君子屬以弘護帡幪之又從而雨露之何臺臺之爲人徹抑周回顧盻且靈襟之細密如絲也所愧貧道荒疏無聞無能補報萬一耳五磊豁役旣蒙畱念終戴二天必矣承惠謹對使拜嘉弗宣。

又

娑婆險惡非得忍菩薩未易站腳況行道設教其間宜波旬之生憎嫉也然欲入虎穴取虎子寧惜橫身虎口所以山僧到此不敢存絲毫利害於衷直素乎其患難而行乃總憲公卽以澤雉蓄之返得飲啄自如焉幸矣聞駕抵永興本圖便面但有數百衲子結冬在山朝夕無見糧不忍使其獨受饑寒特回與之共守寂寥耳艸率通候弗備。

又

憂心悄悄慍於羣小𨿽古聖不免特曰肆不殄厥慍亦不隕厥問則未易時常蹈襲耳昨訪寓次深慚齋施汪溢矣而一種平懷泯然自盡之風尢足生人曠遠然則般若有靈不於臺臺玆益驗哉別後旋歸道峯駕至邸庵殊失陪奉罪歉並謝。

與子寅韋明州

武林會晤正在靈雨方零之候別來幾何時

秋風又將入戶矣歲月如梭人亦易老不審比來福履勝常前案結絕否聞郎君翰林公已屆臨安則彼婦之口庶幾見睍曰消冤業一釋天宇迥髙俯仰身心更有何累邪從此超三界越六凡塵點劫來結末梢頭事亦當料理淸楚不可更復因循矣萬望畱神伏熱珍重不盡。

復文載祁南平﹝諱熊佳﹞

尊嚴仙逝憂出非常山僧未能遣一介使用弔左右者以居士見越常情亦以山僧迹居方外者也不意疏拙嬰難反辱教札見唁悚惕有加耳況復達識髙論尢足發人深省如曰末劫正臨古之至人如羑里畏匡俱從逆行持世夫子之說洪範也第曰僅云逆順不嬰尢非深知和尙者則山僧豈敢當哉相去日以遠相見日以疏回首能仁有同隔世矣春末夏初乍寒乍暄惟珍育不盡。

復皓庵費內史﹝諱景烷﹞

比來江上風鶴騰疑貧道方停桌吳門忽接華翰知愛念我者深至馳仰之私何啻春苕方增也邪別機西堂旣荷栽培則道峯片席與繼席之者貧道更無復返顧之憂矣所恨華發一天霜而殘云莫鳥志在依山歸樹弗克長侍左右耳諸餘腕不勝旣金風瑟瑟惟珍攝弗備。

又

屢辱慈念感不去衷方愧僑寓行間未遑訊問爲歉而又先以華音示我何情之深而渥也婁東邗上等是雁落沙汀宿水餐云之志終當償之金輪五老間耳福無雙至旣有蘭孫之慶合膺尢子之虞此堪忍娑婆所以爲缺陷世界也抑人有言知事少時煩惱少令侄喜知事故應多受煩惱第不當憂及居士耳𨿽然周處反轍卒爲晉代名儒安知今日之禍又非將來之福哉別機質陋無文叨承曲庇厚矣譽多溢美得無過情也乎梅綻新枝時有暗香入座柳含春意不禁靑眼撩人明取个中消息何間千里同堂吳門之桌萬乞停舟臨書無任戴仰之至。

又

闊別故人三見庭梧葉落眷念之私非不中心如失而奔走淮齊山川爲間正莫詰興居之安否如何耳淸長老來辱手教始知有鼓盆之戚家復多難苟非髙明勘破空華幻影詎能堪忍如斯苦境惡緣也邪山僧識疏材淺旣無神龜藏六之用復多業緣鼓蕩之風未必動而不遷亦曰物誠斯應不意居士曠識亦竟以爲猶然棲棲也且道峯片席淸長老旣能勉承堂構復賴藉弘護威靈使山門不致寂寥化儀或將綿衍斯善矣又何必再三惇逼垂老無似之人哉江山悠渺恐增跋涉萬勿命駕庶不絕我芒鞋竹杖尋洞中人於苕溪深處也賤齒何足爲念謹拜嘉賜秋風漸肅惟冀若時自愛不備。

又

前有還山退居瑤席之復者蓋爲辱承眷念之殷重違長者故耳一則欲淸長老再領院事俾山僧得超遙容與時駕廣陵之鶴時揚霅水之舲相從香山九老或聽雲巖下或賞雪峯頭庶幾頤眞葆和以不夭札其天年而已今淸長老旣堅志不還則一任燈籠騎佛殿出山門抑山僧何苦龍鐘僕僕甘爲兒孫作馬牛哉故定計明春二月祇可一到上方少慰勞勞闊別之思常住事宜不敢與知也先此布聞統惟恕悉不宣。

又

到山數日聞大維摩示疾毗邪屢欲遣問正恐反更勞神然私不去心也適諸郎侄及兩張先生至知竟霍然殊爲慰慊日者山僧棄昭易邗水萬有千金之功業直飄然歸臥空山者豈有所眷戀其間特以曩劫與居士有深緣而一往弘護之誼不忍違負耳山僧且不忍負居士顧於先師半生締構之叢林忍見墓木未拱日就傾圮今往者拂袖已行來者皆掉頭不顧使山僧溘同朝露則亦已矣尙狗馬未塡溝壑將宜何如爲心者夫此安彼危此飽彼饑此簡閒彼憂勞寧獨灼如髙鑑卽至愚之夫亦知此行必凶多吉少然山僧所以爲此極難者正如石齋合座師本一帖括書生當君國危亡之際必躬就戎行卒視死而如飴誠以國宜忘家君宜忘身臣子之分當如此耳將遂渡江而南不知奉教更復何日臨書愴懷曷勝淒淸。

復靜香周觀察﹝諱荃﹞

炎荒喪亂北地災仍惟靑齊四境之中賴徳星髙照屢見丰年穰穰夜戶不扃矣復軫念蒼生之盲無慧目也必欲借大法金鎞而開鑿之非內聖外王之道備乃厥躬何以臻此第愧山僧利眾乏珍無以副臺臺之請求耳夫感應道交理無固必旣承呼召敢不奔趨所以遲遲吾行者屬此間有未了之案然亦隨宜注銷行將曳杖就途矣相見匪遐率爾報命統惟慈原弗宣。

又

勉承臺命竭蹶赴靑不謂遽逢居士之大故弗克安止檀陰之下相與光揚此事則我法可知矣道中獲一傾蓋無以爲情復不能少致生芻之獻然居士方以道義廣交遊知不以世俗相期焉山僧安敢希蹤古人特以年運旣往謬爲諸方推許庶竭駑鈍少挽末年頹風是所報於萬一耳抑聞至人不以存沒間念不以生死縈懷惟望凝神自愛葆我天眞儻後緣成熟再托弘護之中爾時唱拍相酬豈不寂莫中一段快事也臨楮曷勝神企之至。

復開來萬萊州﹝諱代尙﹞

猥承賦贈及法殿之顏髙掛云堂頓覺華雨彌空龍蛇走壁正使藏之百葉且有考往迹而興弔古之思者況此日之瑤章璀璨乎哉竊惟門下孝以作忠慈以使眾其於家國之間舉人道之所宜然者可謂罄無能事矣至若山僧之株守林泉罔裨宗教直一衰朽陳人已耳顧何煩髙明齒頰而揄揚累幅也邪初夏賦歸來暫寓邗上小庵佇聽萊績告成行將藩蔽江南奉麈或當有自乎春光溢目想興居凡百如宜謹此借候余希珍玉弗備。

復松交顧比部﹝諱子咸﹞

向者承乏越州大能仁寺幸依檀蔭因得奠安厥居於萬有好惡之中嗣後弘法臺垣竟以無妄罹災復藉讜言賴昭雪則又非僅托庇甘棠且將肉白骨起死者而生之矣乃數年之間萍蹤湖海浪迹淮齊遂不克以一函訊問興居罪也如何蒙慈宥弗棄夷更以報國禪院相推挽國未云報報我知己此其時矣其柰衰殘無似固利眾乏珍而邗江吳會抑多未了之局坐此分身不疊可若何或因便得一造龍門話往昔爲厚幸至於金閶把斷化導一方則智短神疲恐𨿽方命亦有所不暇惜也死罪死罪不盡不盡。

復爾濤汪進士

仰惟逸韻孤標聞諸敝檀費皓庵者飫矣昨過鴛湖得晉光儀如坐春風愛日中不啻錫我百朋之惠矧玆徳音不已哉承諭欲山僧曲垂方便得唱還鄕曲者不妨居士卽今磊磊落落作一破家散宅漢則自無家可坐無世可興又豈有鄕邑之可還也邪不見古徳道還鄕盡是兒孫事祖父從來不出門是在居士畱神而已旅庵月子在山僧門下未逮賜由之輩而盛徳作人遂蒙獎藉乃爾然苟能堅自樹立其去時流也遠矣秋曙至深委近履殊爲慶慰李道臺弘護無斁深荷鼎力吹歔並謝弗備。

復明州眾護法宰官

先和尙典主斯席近十載余荷大檀呵護之靈故得梵海無波道山髙出今者天不惠弔哲人云逝閔予小子方深梁木之悲未諳父薪之重乃門下不泯先徳儼然忘其固陋重之以堂構是仍之命拊躬循省百慮摧塡方欲山藏海竄曲匿髙深而山中同門昆年過奉明詔霜督愈嚴今則山僧自知業緣無避抑以白楊蕭蕭先靈在望築室反場伊何人哉故敢勉承臺命俟三年心喪之後度其可行則行之不可則與大檀共戴有徳以不昧先和尙屬累羣公之誼斯已矣所冀大檀弘護無斁保玆淸眾俾不孝得安山鳥飲啄之嘗則食徳寧有艾哉奉教有自艸復不虔統惟垂照弗宣。

復常熟眾護法宰官

承翰以勝法見召固當從喚自惟駑馬伏櫪不堪有所驅策矧廣潤殘局未終當破壞之餘一旦去其司守非但剎竿倒地將恐佛面生苔矣妨命之愆統惟慈照臨書無任主臣之至。

復槜李諸護法宰官

鴛湖浩渺秀水泚淸所以蔚爲文邦佛國者𨿽地靈乎亦由諸大君子動之以光風臨之以霽月遂如是其泱泱大風哉譬諸安養人之所樂生也復有觀音勢至垂手提攜焉不卽往惑矣更掉頭不顧豈夫也哉然則貧道辱諸大君子棲眞之命又何異是但日者謝事道峯期於投老匡廬金輪五老實聞斯言無幾而遂食之此固諸大君子之所不取也所冀玉成乎其大者庶不敏之是釋抑或相共諸大君子對臨乎空生巖畔焉其不逖耳矣謹復弗宣。

復李灌溪姚文初吳止齋陳皇士諸護法宰官

恭惟眾檀徳合民望文爲士宗正气彌天旣潔身以持世淸風匝地尢起懦而鐫頑百艸出龐蘊之家章明祖意天女入維摩之室妙發辯才法喜逍遙豈等蘇黃以有間玄機旁礡將追楊李而上之某佛蔭叨承宗圖濫廁人非廣慧難酬郡尉之禪智遜金山敢下端明之帶辱諭般若廢寺欲侍者葦燈效恢復之勞且以中興文字委之山僧班門弄斧某固不敢卽葦燈宗子學齒未長徳能俱淺夫以白雲之洞徹見元發用太早尙來昔人非福之譏矧其下乎某聞君子愛人以徳果諸檀愛其慧辧英敏可臻斯道當勸其竿頭進步再見文殊不應使彼坐向彌勒閣中生滅度想也抑道邊廢剎殊費經畫吳下叢林又近多奔競之風以血气未定之人染其惡習名利薰心必致枉道辱身敗傷風教得不求益無幾而害實弘多哉尙冀諸檀策發而謝遣之則戴徳之思當有倍於銜結者矣臨書無任主臣。

與祈遠唐孝廉﹝諱元竤﹞

欽風慕徳之久僅於天童一曙光華自此如武陵春色杳不重逢矣辛巳隱匡南遠承教札及黃檗老人碣上之詞拜跪展讀朗詠巖前則猿啼危木鶴唳靑霄會某適刪潤從兄伯子狀於時鶺鴒原上之思遂合作風雨雞鳴之感但幽棲旣荒遠而懶癖復中心脾不覺因循廢閣於今頃拮據天童先師銘事重巖之感欻復見前方冀匈言左右不謂惠貺下頒謹此特遣侍僧走謝兼展夙懷伏望矜哀愚誠一字之褒非但先兄榮於華衮庶俾遠方殊俗聞風之下廉立而惇則凡自今以往之人心旣死而之生者皆門下之賜也若謂誓言始出方三令而五申之不應自某決撒籓籬則此乃風世之言何與諸方之事敬以爲請畏涉葛藤不敢縷。

復予安王孝廉

緬懷玄致渴想殊深忽教札遠頒箑章寵被兼拙錄重辱題辭顧盻之間何止風淸四座直令巖壑光生矣先徳有言功名美器造物不與人全人固欲之天必奪之矧內無實徳而浪得虛名者邪褒嘉過逮與夫巨剎濫膺皆所謂負乘致寇者然藉是得以朝夕祇承大教非不願幸但廣潤住僅一周寒暑無尺寸之勞足以報效山林泉石正難撩起便行而恬作負心漢耳儻邀居士之靈主者或聽以客情相處則奉塵當在霜老華黃之候否則不敢與聞大命矣謹布腹心統惟裁察。

又

明夷蒙難在昔聖賢莫可殫紀至若山僧又不足言矣東甌之質自是業種五百生前豈當事者有成心於我輩哉卽有成心愈徵夙負難逃此我輩學佛之徒明見三世果因而不從違世儒諉天與命之說也如此則尙恐此番償酬不足致有餘殃可畏又焉肯打向別處流轉乎辱念殷殷至形歌詠是將不朽山僧也抑山僧何幸小出而大遇哉。

又

見可而進知難而退來翰非不籌之至當山僧亦非不委悉深情但旣承當个事闡化一方不能洞察幾微綢繆未雨矣徒於舵折檣傾之後方議收綸罷釣未免貽譏有識抑山僧佛氏之徒而學夫佛者也夫佛必以深悲大願爲心悲願之重身命是輕故曰將此身心奉塵剎又曰我觀三千大千世界無有芥子許而非菩薩捨身命處審若如是是則欠債還錢況已不中矧爭潛見校夷險而爲趨避之地哉故識者謂山僧宜捐道峯而不知山僧早已捐夫身命矣蓋不如是是謂離悲棄願而佛必曰某非吾徒也然則在彼不妨已展不收在我難持退而不進庶幾將此身心用報佛恩酬知己耳惟髙明其鑑諸。

布水臺集卷第三十一嘉興大藏經布水臺集

布水臺集卷第三十二

住明州天童寺匡廬黃巖沙門道忞著

尺牘

與同庵蔣孝廉

數載阻胡隔越久乖魚雁頃接玉如弟書始知偕寶眷歸自江上闔門俱慶福履如宜忻慰忻慰念自帝京版蕩來郡縣之覆亡者十而九抑不似揚之埽土盡也民至埽土盡豈非樂深而哀甚者邪於最甚之中無丰徳厚福而獲安全焉有是理哉則謂非天之眷居士不可獨公車頓於癸未之役猶恨甘泉淑靈之气未發越居士耳然貧道邇來親睹宰明屬以癸未起家者數矣非其名捐則其身敗者有之甚而身名俱敗者亦有之則又安知非天之與居士後而實與居士先邪所冀懋昭明徳以終迓天之庥已耳天步尙艱惟冀順時珍愛。

又

淮揚稱天下金穴素封之家奚啻千門萬戶如居士之澹薄明志有何慢藏乃家貧而亦遭劫邪盜而無良至是其綠林之最下者乎𨿽然今之所謂良臣古之所謂民賊然則今之所謂民賊古將無名而命之矣應知世愈趨而愈下則人亦安往而不下哉經云佛心所緣緣苦眾生彼劫掠賢人之罪當如七遮議條罪大苦深則亦何由解脫惟是旣因地倒還從地起所望居士以地天爲量慈氏爲師生大哀湣發深悲願翻彼劫奪之想興我喜捨之心願令此輩過玆以往處處富有貲財身身得大自在精嚴不與取戒盡形盡壽而堅持潔淸尢巢許受用等諸天斯乃至聖大人成己成物之懷也想髙明志有同然或不以爲笑其以我言爲服乎。

與安丘三如源思馬二孝廉﹝長諱長春次諱澄﹞

昨過貴邑猥承加意接待或居士引誘多人爲善則可在山僧覺難消受耳別來蒙福庇一路康安柰爲泰雨徹公苦畱五蓮度夏然淮甸之催符旋至秋初當卽策杖南邁矣𨿽彼此出作入息共一夙興夜寐而齊楚異方未知會晤更復何時所冀精勤在道期於覺岸同登斯善焉辱命撰準提庵記意思生澀勉爲搦管殊愧不文謹書上取裁度余弗備及。

與搴玉孫陽江﹝諱自修﹞

春回大地山光明媚而白駒忽來天外偶語小立坐對巖前𨿽半日千載也門下自是血性漢不作廉纖態度然旣欲畱心此事當向千聖萬靈分疏不下錐札不入處透頂透底始得所以古有縣崖攃手絕後再穌之諭夫云攃手絕後則放捨身命如大死人𨿽有耳目實無聞見而來偈云舊云明云三生皆違無生之旨不揣愚蒙並前長歌一例奉和幸惟照諒無嫌續貂。

又

前夏聞出山後北騎已渡江閩浙潰師沿途劫掠深爲相遭憂幸京邑不大蹂躪想闔門淸吉邇來起居佳勝育生歸竟不面別殊失申候中間謝事顚末必爲居士言之詳矣每念俊骨天生澄襟似滌肯拼選官不如選佛則丹霞老子直拜下風豈特跨拘鄰上哉貧道固望之久而般若六諭可謂屢見經年有識復不當自裁邪退休山寺頗愜幽情乃爲走聲者累𨿽耕而反餒抑未免告困髙門耳故某禪特爲眾匈石頭謹此訊問多福尙冀有以導引之。

與介子黃居士

不孝忞於門下𨿽未識荊然耳熟大名三十年蓋胸中有江上二黃之日久矣況彼此得預天童籌室業爲法社連支則又何啻君子千里同風已哉乃者不幸天喪哲人先和尙奄就後世閔予小子儼然憂戚之中日惴惴先人行業放失無以昭布來玆適吾幢兄移檄山中徵不孝所述年譜且雅稱門下髙誼肯以筆鐵頭點出先和尙末後光明𨿽則門下於先師有無縫塔樣不欲蓋覆將來然俾不孝輩榮施多矣敬當匍匐江上俯泣涕興以請於下執事然有幢兄懇告在前則不孝輩惟據歲譜依實供通而已忝辱同仁知必有以照諒也。

又

開先明法師忞受業先子也當其無恙時道法廣被荊揚蓋與一雨潤蘊璞愚中分震旦焉乃沒且一十三載未有碣上之詞頃拮據先和尙銘事不覺百感中來泚達於面俯仰先子所交天下名公卿皆相繼化去無存間存矣而言之不文言文矣而擇法眼無與焉求其海內兼而有之足以行遠惟法兄一人先子固未奉塵乎或哀弟之誠爲一開生面庶幾後世學佛之輩尙有聞風而踔厲者敬以爲請。

又

違範幾何時滄桑之變不意屢見頻年聞洛邑頑民獨推江上則其蹂蹸也將必甚如是爲吾道兄憂不去心者累月然周身之防無論綽能包孔而昌文旣沒天豈忍當吾世而中斬乎迨新秋訪眞秏而後喜乃可知弟亦以忝主天童有愧陰翊之言因謝事今已退耕慈之靈峯精舍矣先年爲受業先子圖不朽冀一言以傳幸蒙賜兪乃久不擿下豈先子地卑邪或弟駑不足進邪抑略而忘之邪今因申候輒復奏請者庶幾必不吝慈焉臨楮不勝神興之至。

復爾寧楊居士

兀庵來具道門下髙才俊骨令人不禁神往左右及披翰簡乃知汜分江上益知淵源之有自也黃澄江貞忠勁節根於至性故其托之豪素見爲詞章者非獨嚴冠履秩君父之彜倫固己胸羅今古學貫天人矣山僧偶獲此槁於畸人之手深藏祕笥日惟壁梭化變有所遄逸是懼何幸儼然賜教重以壽梓之舉此蓋天不欲泯其芳躅而暴揚於門下耳敬授兀庵賫上弁首卽請如椽發攄文而行遠不倍屣於質野固陋之言乎翹想光儀艸勒弗備。

與荊二哥

去夏聞尊翁大故不勝爲居士淒其以居士方謹周身之防又不敢爲尊翁卽位而哭蘊結之懷徒付之浩嘆而已居士主退尊翁主進畢竟進者不如退者之髙然當鑪不避火使尊翁得如居士固九動而十全抑天下後世其謂尊翁何無論馬革裹屍自合英雄本色與其公案狼狽於今曷若大事了辦於昔則尊翁之進又未見其少遜於居士之退也故鄕丹陽已安堵矣聞復棲遲槜李何邪因風候問尙冀以時自愛。

復爾保程居士

鏡水秦山淨如菱華新照不謂別來無時翻成鋒鏑危亡之地保障生民恨無睦州巨履有大神變其如法幢徒建何客秋以賤恙欲就醫江外所謂出隊云者亦因行掉臂之說耳乃居士責以厲滯磨昏求人作士急救宗門縣絲爲務顧山僧非其人者然明諭則皆忠言讜議也若云暑往寒自來冬藏春自發釋迦老子何日不放光動地溪雲泉石無時不說法如雷如旁友所昌言正是時人窠臼何居士亦雷同近日遽印可作佛門宗子哉呵呵若在廣潤門下換骨洗腸重整頓通身是眼更須參請卽以是意訊之旁友何如。

復仲英楊居士

遠辱魚箋褒嘉過甚蓋居士徒向山僧虛名耳使見山僧實面將恐丑拙難看未有不廢然而返者也如來教所述種種亦卽是未見得楊純粹如果覿面一見則生死一著不可得變難艱苦不可得以至夙稟愚鈍汩沒塵緣底悉皆不可得矣不見龐居士於一口吸盡西江水語下豁然大悟便道有男不須婚有女不須嫁大家團圞頭共說無生話豈不是親見目前無可得使有可得又安能湘水沈金而以捷籬自賣哉𨿽然千里馳香法音求示豈可徒然山僧記得古徳問僧向甚麼處去曰西山住庵去古徳云我向東山頭喚你你便來得麼曰不然古徳曰你住庵未得在請居士向者裏通个信與山僧然後山僧開示居士未遲也。

復次牧馮居士

伏讀來教自笑饒舌無端然再四惟忖不得不更饒舌一上也先子輿有言君子所爲眾人不識諸方如是則可門下亞聖大賢心眼迥殊豈亦惑夫悠悠之說邪夫蒙舉止非敢曰君子但以法門爲公正不敢認作一家一己事所以今夏有惟一山幢髙原立僧之舉輒以己衣分授先師者衣之俾說法舉揚貴夫宗風不墜耳昔妙喜謫梅陽時有傳瞎堂遠公偈頌提唱以往者妙喜駭曰老師莫年有子如是邪因寓書通誠並寄贈圓悟所付己衣然則在古明眼尊宿有行之者矣而蒙亦只如虫禦木不意後先一揆合他古聖若符節然良以此心苟公未有不合者乃諸方反見非謫甚至比例父亡兄爲代父生子於乎噫嘻何從得此傷倫滅理之譚則又不止令人胡盧絕倒矣夫代父生子所謂昔無而今有者也若夫三人者皆十年二十年親炙先師又先師屢言之蒙者故今夏之舉諸方當簡其提唱之是與不是不必論蒙授衣之當與不當也何也苟其提唱無據𨿽坐脫立亡九峯拊背不肯柰何果若合乎先師意旨則眞父所生子矣安可以父沒一旦未與卜其家室而遂棄其孤哉世有喪心之兄焉如此而諸方亦肯之乎否邪以此固知古人重道不重衣重道故心公心公故眼明眼明故不與其子彌光輩而與其居恆未一睹面之同門者是也今人重衣不重道不重道所以識暗識暗故心私心私故惟貴遞相傳受之子徒𨿽有同門超卓如遠公者槪不齒錄也然蒙聞之其人存則其政舉其人亡則其政息彼衣者政也虛器也行解者人也眞道也故行解相應卽門下所謂苕帚柄亦可當柱杖如其不然諸方縱曰親相付授不亦臨濟送直裰竇八脫布衫之多事中更多事哉請以質之門下更請以質之諸方何如。

與開陽李居士

子瞻作圓澤傳具載三生石詩今一讀之猶然酸鼻乃者公燕之會與居士別蓋二十餘年矣僅一餉而分岐身前邪身後邪芒芒大有因緣蓋有不可問者𨿽然君子千里同風安用

抴毗邪與占波斗額而春寒秋熱鼻孔自時時相掛況三生亦世諦有耳於第一義諦則無何也世諦以有念爲念故一念湧千波至人以無念爲念故一念包三世三世旣爾十虛類然十虛旣然則可謂野色更無山隔斷天光直與水相通故吾與居士亦遊於至人之天而已當年蒙示戒殺文祇嘗寶鼎一臠邇來筆陣想追屈宋而上之然文亦道之華也黃檗老人唱道於光黃之日久矣子輿氏曰由孔子至於今百有餘歲去聖人之世若此其未遠也近聖人之居若此其甚也孰與生同井裏有如居士者然則茹其英而吐其華又安可遜彼私淑而曰無有乎爾哉臨風惜舊可勝縈懷。

復天中沈居士

敬披來教用心至切入處甚深說理極透子細簡點將來不出仰山道底昔雪峯目臨濟爲白拈賊雪竇則道夫善竊者鬼神莫測臨濟旣爲雪峯知道未稱好手況山僧痿痿羸羸且恁過時卻遭居士無端扭捏一上令人太是不甘𨿽然山僧內中更有喫緊一則因甚居士偏拈不著邪。

與虞尊髙居士

尊翁丁季宦楚皓首方歸生入玉門之慶又不當與足下斑衣載舞之歡合作傳奇一部邪流聞道路正復淒淸不淺況叨知愛者因足下之誼竊傷尊翁爲國忘家數十年廉如孫叔敖而功不獲食守如田卽墨而烈無從飲思作天問乃星辰則己易位矣兩曜且復東行矣彼蒼告余以無如何可柰何於尊翁未識荊不敢通箋奏惟左右道達之托鴻訊問不盡攸懷。

復長卿姚居士

貧道以菲躬眇徳儼然錫卓靈山得不觸忌波旬乃累大檀弘護卒俾傾而復峙隍而復平然揣魔軍嫉妒尙未銷歇幾欲搏風髙翥非敢逍遙物外庶免矰繳之憂而無如金湯徳厚未忍恝然孤負也慚愧教言褒嘉過甚不覺回惶稽於裁畣統惟慈光照諒縣父母一片護持苦心聞尙僦居城中謹奏箋致謝幸轉達之餘俟面傾弗備。

復奕遠祁居士

往歲在雲門側聞倜儻不羈之風飫矣方寵光未承爲恨至若令先君以翩翩佳公子當佛滅又後五百歲非內交於緇侶非要譽於鄕黨朋友乃不吝割捐巨貲頓復千秋已廢之名藍誰在見聞之下不生隨喜之心況儼然重以典席之命屬厥眇躬然則匍匐捐糜以趨效焉未酬知遇也抑何敢優遊怠忽致方明詔所愧摧殘樗朽利生乏珍而廣潤復有未了之緣儻大檀宥其顓愚而寬假之不以官守是責俾閒身得轉徙於緱江鏡水之湄庶奉教有辰矣如不弛其鞭箠則廣潤傾頹亦檀護之憂也恭傒後命謹還趙壁鄕老先生書亦祈道達愚意。

復萬弢宗居士

伏讀來教知一往嗜道之懷不以人廢言耳若謂寰區衲子學識盡羅胸中非惟山僧不敢承當抑不試故藝尼丘蓋賤之▆矧山僧忝爲臨濟兒孫哉重辱勝法見招海鳥畏享大牢𨿽其天性固宜而廣潤屬有未了之緣正難拈一放一以卒妨大命柰何遴選無私更推有徳惟髙裁其折衷之弗備。

復彥遠胡居士

每聞河渚之間有偃騫風塵若楚士悲魯儒泣其人者其向詣則未知何如也旣而稍悉其行藏於子山與然之口益向往久之不自謂今春西子湖頭遂獲劇譚傾倒邪但恨一見不再見惆悵實深耳前惠手教無便鴻抑譽太不虞莫知云答非怠也費蘊老熱腸冷眼眞可謂素心人其於道峯外護亦已畢殫其力矣韓子遽錢允武潘天行呂半隱數君子承枉顧亦可人余則教顏尙未奉祇挹淸光耳謹復弗備。

復鄴嗣李居士

江橋分手寒暑倏更貧道固東西南北之人也兼之業風飄蕩頃復自能仁而之吳興之道場山矣道阻且長鴻魚益窅未審比來佳況何如承屬梵君傳後之書人事紛拏久虛報命今夏屬山中靜簡無爲方始就槁因觀生感未免有過激之詞然東坡夢作祭春牛文或以爲太殺傷時或以爲喚醒無妨隨色摩尼亦就他人看去不揣鄴嗣髙明更復以爲何如也侍者乞明州特遣馳上兵凶繼見風雨不常萬惟珍攝弗備。

又

周生脫白辱翰先容美厥成人孰大於是然空山惟寂歷六戶絕喧囂加以殿艸未芟槽廠先著固非說紛慕華者之所服又豈持梁躍駿者之能嘗乎但旣承嘉命法無拒人鱗翔羽泳聽其自化而已謹復。

復幃燈淩居士

貧道謬托人師徳實涼儉所以循山傍澗散發采薇之志蓋自滄更桑變以來己矢死靡他矣不謂業風鼓蕩爰自甬䢐臺自臺䢐越木偶翻爲土偶所笑竟莫知稅駕之鄕邪今春之仲又以吳興諸大君子挽玆道峯樹髙風王益切顚殞之虞所快門無俗駕座有鴻儒以爲此生遭逢幸𨿽以居士之美如英美如玉未卽奉塵而譚而令先君之精忠峻節早知大徳者之必有後何意假令姊之善緣辱徳音之下逮淸風披拂如挹光儀第愧聞時富貴見後貧窮不副來教之注存耳所諭一如命安排謹復不盡。

與荊溪諸護法書

山僧年登望七百念俱灰前冬有金粟之赴者以先業爲獍梟剝啄萬不得已彊起一撥而反諸正耳乃去秋復蒙大檀再過武原苦以龍池見挽無論峻阪鹽車力非罷駑所堪抑天道好虛地道流謙今寰海名山東南望剎不幸諸子往往有屍而祝之者矣山僧又於祖父三席總一肩承紹縱瑤田協夢一粥皆緣其若犯天地盈滿之戒招人神嫉妒之愆何然終諾大檀上荊溪者以萬兄諸子方在鬩墻不得不暫過而調劑之及造龍池復如命議安兩序者以此間羣情欲散金粟又嗷嗷待餔山僧不能曠日持久以候立住持故耳今此來𨿽爲海印道場亦爲繼席之人伏望大檀早推賢者徳愛山僧則成我之恩等於生我之厚將殞身而效命尙銜結以何辭否則惟有掉臂長往而已恐大眾一朝星散禹門依舊鱷藏先此披瀝丹衷統惟髙明照察是禱。

復獻吉沈居士

貧道徒有空名而無適用方負非達而聞之愧不謂樂道惇仁如居士固亦謬聽人言而尢措意於區區者乎前擬就梓槜李蓋有成說旣而深思徵帆未北馬首欲東戀堀之蚖何以解嘲於當世也邪卽日過婁東統承慈照則已有爲孺子而下榻者矣深銘雅愛敬謝嘉招弗備。

復香城姚居士

法城賴有墻塹自先棲眞開社鴛湖早已神交左右矣不意金地之招遙及無似江陵點首敢自沈吟第才脫夏天衫又穿冬月襖得無令人不堪惆悵只堪憐者邪豈不夙夜畏行多露想在髙明必能原之諒之謹謝弗敏弗備。

復尊素王居士

浪迹湖江閱人如海非無淵才博雅之士至若門下之胸藏山澤气薄雲天則寥寥罕見矣祇挹淸光恨以爲晚乃塞鴻越燕各有天涯遂不能長玆白社共闡大猷愾嘆如何山僧衰頹易老豈堪北地風霜靑淄之轍旋卽言歸所望了諸未了亦駕出天都二十四橋風月尙有待於玄賞之人也。

復默全張居士

客冬承以仙丸見惠藥我孔多自審衰暮之年似難少此然安得移家東海長就倉公之市邪春杪將赴靑州去平江且三千里矣廣川飲片愈難索求度惟頤神嗇思節飲時餐或能保有殘息再與居士軒眉一笑乎希勤道業長此永懷。

復明卿劉居士

途間忽爾沾恙匆匆別來心日搖搖如縣旌不置也本空至知卽康安殊可欣慰山僧道徳輕微無能闡化大東小東徒費居士心力周旋貽累實深北兵暫駐淮揚今已渡江多日而廣陵專使復日催上道北海之轍覺似難回馬首或憑仗道力以提挈新長老者福庇山門則受賜多矣流光似箭人亦幾何惟勤證無生庶相見有期耳幸加意弗備。

復天石施居士

承乏天童四載滄桑遞變饑饉臶臻而食堂萬指人無菜色之憂念賢喬梓弘護樂施之髙誼蓋未嘗一日忘心也乃者浮兄急流謝事復慮叢席虛曠特於寰海宗工之內遴選山僧卒惠教臨之𨿽門下爲千秋法社計長久而山僧蒙玆寵召不亦榮施多與旣辱知遇之隆遄思先業之大抑焉敢徘徊顧惜其間但無柰老眼昏華龍鐘已甚且業與昭易眾檀期修華嚴大懺往有成約或仗庇威光了玆勝緣而殘喘猶存得以祇奉塵譚其在來歲朱明之候乎趨命期期統希恕悉。

復包兄元孺林居士

自甲午春因含芳弟郵致魚箋於伯兄不通音問又復五見靑黃矣喜客歲雪槱來得讀手示知伯兄鮮健合十加額者再至若生世亂離家園破壞此堪忍界之所以爲苦娑婆也經云隨其心淨則佛土淨今土之不淨如此豈天殃人禍之爲與皆由我輩往昔縱貪瞋癡恣無明焰不自淨其心之過耳居今之世苟能攺往修來自可轉禍爲福業旋消故殃不造新將見天宮佛國不難隨願受生亦安往而不得其樂郊哉𨿽然世界等空華諸佛同幻夢自弟觀之佛國天宮且如海上蜃樓假有非實而況其凡乎古之至人在樂不荒處憂不困明斯道也願伯兄與諸眷屬亦以此道牧心自忘薺之甘荼之苦矣弟慚道徳荒蕪恆爲業風鼓吹昔自吳興之淮而之靑齊今復由淮之道峯且更再住天童﹝番支﹞北遷南迄無寧歲未卜何年一筆勾下尙得以衰暮之餘從兄於盤湖之沚掬水瀹茗一暢其生平哉尙冀聿修明徳以迓後祉焉。

復族弟含芳居士

聞過南徐卽泄下不止蓋此身虛妄積劫以來眾苦蘊崇所患非一日矣然知苦斷集慕滅修眞從上佛祖鮮不因之而了辦己躬大事者是故經言病乃眾生良藥豈不信哉如今不用苓芡白術理气壯元但自內觀病從身生身從業生業從心生心何所生如此鞭策如此起疑如此考究忽然洞徹根元則千生萬劫所有苦本莫不霍然病已馬首垂東弗及遣候旅次客途尙冀善爲調攝不宣。

復妹八姑晃道人

去春雪槱來讀八姑手信知令伯母與你殷勤事佛專精向道之心此心卽是道心亦卽成佛作祖之正因也若云福緣淺薄思先母而不見及欲聞山僧法信又不知更在何日者此則著於世俗情見情見若著斯塵緣之所以徵逐佛道之所以背馳世界之所以崢嶸死生之所以往復也今承專懇無別開示只要你與令伯母當下剿絕諸凡情見情見若盡方知春寒秋熱老僧之法信不次傳來夜寐夙興先母之眞儀不謀覿面矣如此寧惟通晝夜而知且無今古之間然旣無今古之間然豈有東西之睽隔東西不隔無去無來又何生而何死哉你與令伯母其尙勉之。

布水臺集卷第三十二終

