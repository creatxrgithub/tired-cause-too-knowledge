嘉興大藏經香嚴禪師語錄

香嚴禪師語錄序

黃檗以三頓毒棒啟濟宗一枝蔭蓋天下其法源之盛直至於今𨿽然其盛之故可得而言歟自初祖西來傳心不立文字掃盡葛藤衲子始知向上一著不從言語而得黃梅曹溪以來燈之相印至於棒喝交馳立地喪身失命猶未若臨濟徳山諸大老之險絕也何者蓋宗旨則定以從上爲尊而宗風則恆以自沒而峻然尊者有時而或降峻者有時而或夷𨿽道有隨時而無回乎風會矣自唐以來濟燈常盛而極盛於大慧杲實前無古人沒無來者眞能於一毫端現寶王剎坐澄塵裏轉大法輪極盛矣乃嗣法者若存若亡遂爾中絕正法眼藏乃者杲公同堂之虎丘隆斯無奇矣隆祖以沒髙峯中峯疊興繼起此一盛也逮至有明隆萬之間宗風駸之乎少復天童密老人以一條拄杖直起而揮之直捷痛快自是而臨濟之正印全提爲初祖以來禪宗中興一大關鍵而福嚴費老人實爲密公第一座而沒宗旨宗風不入於廉纖不淆於疑似不墮於疲軟不襲於瞞盰直下承當一絲不掛今日之普明香嚴和尙則福嚴之嫡骨兒孫能繩其祖父者也𨿽然嘗試論之廓然無聖之旨至道嫌揀之言當陽一著非不全彰至洞宗之五位君臣濟上之三玄三要賓主歷然瓶鵝已出似可潛通消息坐艸盤桓但每一拈來盡皆黏縛所以一棒就行四喝互用直待懸崖無撒手處方是絕後再蘇時也余與香公交二十年自其行腳至坐道場及居退院無不歷歷在目徒以頑老不堪捶策有負香公一片婆心然此一著子未嘗不向眉端指端時時出現香公不以其愚且廢出語錄示余且索余爲序然香公眞面目不在語錄余與香公眞面目不在序語錄則請以此語錄並語錄序還質之香公香公以爲何如。

時康熙辛酉季夏法弟獨巖葉燮拜手題

普明香嚴禪師語錄

嗣法門人明耀等編錄

上堂

康熙十六年戊午冬師於普明守龕制滿本郡護法紳衿同山主及眾檀信復請師繼席於十二月十一日入院至山門師雲山門豁達開行人自往來還識彌勒麼顧左右云鑑。

韋馱云驅邪輔正護法安僧有煩神用功徳彌增驀豎拂子云且道這个又作麼生須是桂上座拈出。

伽藍云以大圓覺爲我伽藍更要護持个甚麼𨿽然山門振肅災橫消除也少不得舉手云一任威靈顯赫。

祖堂云跨竈之子觸破煙樓超佛越祖好立上頭以手指云這一隊呵師个个好與一錐何故乃拈香雲一時勘破便禮拜。

大殿云佛身充滿於法界普現一切羣生前旣充滿法界未舉足前已相見了也又來這里作甚麼乃顧視云見相作福便拜。

方丈據座云千年田八百主露堂堂好自處今朝正令當行驅卻三蛇九鼠拈拄杖云倚天長劍逼人寒當日本山勤舊設齋請上堂師至座前拈書云言言錦繡字字珠璣嚴飭梵儀弘揚正法總從這里爲始煩維那對眾表白宣畢指座云寶華王座人天護持闡揚本分晝夜無時今日錦上鋪花去也便升座拈香雲此一瓣香根盤劫外葉蔭寰中不同生滅鎭長存天地壞時渠不朽爇向鑪中端爲祝延皇帝萬歲萬歲萬萬歲伏願堯風永扇舜日恆新四海升平萬方樂徳次拈香雲此一瓣香栽培旣久貴重無倫燻之徧界氤氳觸之通身和暢奉爲護法宰官信心檀施莊嚴福果頓悟眞常次拈香雲此一瓣香大圓覺海藏根自性源頭流出奉爲本山耆宿贊輔諸師共證法云同圓種智次拈香雲此一瓣香曾於觸不得背不得處到手未能運用韜藏十載遇个本色作家一椎打破直得八面玲瓏特爲拈出供養本山堂上傳臨濟三十二世石關先老和尙用酬法乳之恩撩衣就座蓮溪新元和尙白椎云法筵龍象眾當觀第一義師云第一義諦非色非形作麼生觀伶俐漢聞舉掉臂而去其或未然請出激揚看問一番提起一番新續焰挑燈千古明今請法王登寶座寒梅馥鬱滿乾坤教外別傳則不問續佛慧命一句作麼生道師云日輪當午進云今日普明上堂弘揚法道振起家風與昔日世尊於靈山會上轉大法輪是同是別師云也要你會取好進云今日四眾臨筵還有功徳也無師云並無功徳進云和尙大闡宗風爲甚麼師卓拄杖云會麼僧拜云知恩方解報恩師云莫詐明頭乃云具大根發大信得大機顯大用掀翻目前窠臼斬斷從上葛藤建法幢立宗旨呵佛祖棒人天直得須彌岌峇海水騰波釋迦彌勒暗地喝彩臨濟徳山望空仰贊於是皇風浩蕩佛日騰輝人人鼻孔撩天个个腳跟著地且繼席開法一句作麼生道擘開華嶽連天色放出黃河倒海聲蓮溪和尙結座云諦觀法王法法王法如是。

歲旦祝聖上堂雲開辟乾坤執持世界打圓相云莫不從者裏發揚所以日月由之而明山河由之而固人民由之而生禮義由之出是聖是凡若艸若木種種品類種種名相種種平險種種奇特亦皆承此恩力而能變現帝王以之而治國土以之而平君子以之而教小人以之而化三綱正五常尊六合廣四維張上下和同相需爲樂則風雨時禾黍熟禮義興人民育共享無爲之化均陶不治之天而我衲僧家得以安坐禪牀頓忘人世參究本來弘揚道法實賴太平之治全憑富庶之康豈得不祝延聖壽慶賀良時且慶賀一句作麼生道皇風浩蕩乾坤廓野老謳歌春盡長下座。

啟萬佛懺期上堂云獅子吼時芳艸綠象王行處落花紅獅象交參人天普集還有出格者麼問觀音降誕則不問祖師公案請師宣師云道來道來進云牛頭未見四祖因甚百鳥銜花師云一鑪香透碧雲間進云見後因甚不銜花師云萬丈深潭徹底淸進云銜與不銜又作麼生師云突出難辧進云公案已從師指示當陽一句是如何師打云棒下薦取進云棒頭有眼明如日師云會取這棒好乃云先師在日智行兩立福慧雙修冬夏則結制安禪春秋則開期禮誦不惟僧眾參修抑使檀那植福如永明之萬善同歸與宗鏡並行覺範之根基成熟而佛眼開明是以住持十載饒益良多今日不肖繼席艱苦異常徳業難方舊日訓儀願得無攺所以於此春光明媚之際啟建萬佛懺期壇𨿽艸率意實精勤欲使人人於千紅萬紫之間識取自家春色个个於一月三旬之內了明諸佛心光今則道場初建佛事方陳普賢菩薩爲懺主觀音大士作護持眾居士各修供養桂上座特爲舉揚大眾還會麼以拂子畫卍字圍卻云象王牙上展歌音楊柳枝頭灑剎塵萬號千名俱自口福資四境一時新下座。

上堂云蛟龍騰躍於天鯤鵬運化於海蝸牛角上展家風蟭螟眼裏放鬧市多般俊俏未免之繞若論佛法一切現成言詮莫及機教非眞窮諸玄辯一毫投於太虛竭世樞機一滴投於巨壑三世諸佛口掛壁上山河全露法王機九類異生心同實際艸木盡成師子吼𨿽然如是更須具摩醯眼睛用白拈手段擊塗毒鼓揮金剛劍自在縱橫弘通法忍且卽今一句又作麼生牢關把斷無凡聖只要男兒自點頭下座。

結制知浴領眾設齋請上堂問龍袖拂開全體現象王行處絕狐蹤應時一句是如何師云一拂千條進云旣開鑪冶煆聖煉凡倘遇不假鉗錘底來又作麼生師云管取百雜碎進云猶是那邊事這邊事又如何師便喝進云打面還他州土麥唱歌須是帝鄕人師云不消得問諸方大開鑪韝普明新設鉗錘祖席重開卽不問五家宗旨請師宣師云問將來進云如何是臨濟宗師云一棒一條紅如何是雲門宗師云靑山髙聳白雲中如何是曹洞宗師云金鍼玉綫暗彌縫如何是潙仰宗師云父慈子孝顯家風如何是法眼宗師云步步絕行蹤進云五家宗旨承師指今日開鑪是若何師云只要尋个不受煆煉底乃云前三三後三三獨露古今面目南斗七北斗六突出摩醯眼睛拋出金剛圈要使俊猊翻躑放開栗棘蓬驗他於菟行藏兔角杖敲破虛空百雜碎龜毛拂建立大地囫圇頭佛祖門風一時掃蕩衲僧巴鼻不必牽連展開新世界打疊舊乾坤一任佛來魔來旋風打散倒退三千且道具何手眼橫按莫邪全正令太平寰宇斬癡頑舉臨濟初住院時謂普化克符二上座云我欲於此建立黃檗宗旨汝二人可成褫我明日普化上來問和尙昨日道甚麼濟便打又明日克符上來問和尙前日打普化作甚麼濟便打師云可謂千鈞之弩應時而發至晚小參云有時奪人不奪境有時奪境不奪人有時人境俱奪有時人境俱不奪師云爲人太切剖腹剜心普明今日𨿽則始初開法宗旨料揀從上相承不敢妄加增減只有个緊箍咒兒若念起來管教个个腦門迸裂轉動不得內中有个銅頭鐵額八面玲瓏底出來云請和尙念看桂上座則向他道今日眾信設齋堂中大好供養便下座。

當湖尼慧燈求戒請上堂問戒居慧本最上宗乘因甚髙沙彌不受戒師雲橫吞八極進云如何是比丘戒師云渾身泥水如何是菩薩戒師云驢事未去馬事到來進云三壇大戒蒙師指應時及節是如何師便打進云動容揚古路不墮悄然機師云未是你境界進云昆侖跳上須彌師便喝僧禮拜乃云菩提種發智慧燈明戒光自口中出毗尼從心上來放收無礙持守分明覷破祖師巴鼻頭頭是用發揚自己家珍物物成機牟尼珠光明燦爛如意寶色相圓融毛吞巨海芥納須彌大用現前不存規則證那捨身踏毗盧頂玲瓏八面運轉微塵總從今日顯揚去也良久云會麼臘月花開無影樹妙明心顯沒弦琴揮拂子下座。

臘八圓戒上堂云突出眼睛大地何曾有物豁開心地河沙總是微塵學戒學禪空花亂墜說迷說悟寐語多端今日乃釋迦老子悟明本性之時求戒大徳圓滿木叉之際山僧因齋慶贊兩彩一賽所以跳入這場子裏掀翻底掀翻扶起底扶起大家須著眼始得以手打圓相拂卻云會麼眼中有翳須撩撥定慧無門莫妄修徳相人人從本有眉橫鼻直更何求擊拂子下座。

歲旦云乾坤永固日月齊明律回斗柄揮開徧界陽春節換桃符發育漫空淑气觸不得背不得擊壤謳歌靈明自現心不是佛不是棒喝交馳機鋒不讓若論衲僧本分只宜土面灰頭看來世俗生涯須要攢花簇錦各若自守殊見偏枯交互融通眞風沕穆是以僧伽雲集慶祝韶華用祈天下太平人民樂業且道山僧自祝一句又作麼生卓拄杖云棒頭點出金剛眼鑑地輝天耀古今下座。

解制上堂問昨朝城市歸來晚今日升堂唱古風如何是古風師云棒頭有眼明如日進云人天交接聞眞諦更有尖新事也無師云棒棒打著進云風送好雲歸碧洞水歸滄海作波濤師云爲甚幹爆爆地問牢關固閉不容走漏今日放開向甚麼處去師打云只在者裏進云有門無路是如何師打云只在者裏進云有路無門是如何師打云只在者裏進云相識滿天下知心能幾人師云將謂將謂問萬里不掛片雲虛空突出一竅且道是觸是背師云淑气催黃鳥睛光轉綠蘋進云有佛處不得住又如何師云梅花似玉柳如金進云無佛處急走過又作麼生師云云在靑天水在瓶進云坐斷兩頭畢竟如何是他行履處師云三十棒少你不得進云緊峭艸鞋獰似虎橫肩拄杖活如龍師云五色索未斷乃云普明疏曠勝山林凶歲開罏煉自心薪桂米珠瓔珞粥棒云喝月沒弦琴結原無拘泥牛走解亦非行石虎吟會得个中端的意不妨隨處唱玄音且如何是端的意展兩手喝一喝下座。

萬佛期上堂云淸明佳節桃李芬芳普利壇場存亡獲益應時應節物我同情禮佛禮僧人天胥晤要得智行兩足須宜事理雙修向此普明參究本來於冬制專明其理莊嚴福果於春期共修其事理如根本事若枝條根本深而枝葉盛信心固而道場開自利利他普同解脫求佛佛現了悟眞常今則集同緇素頂禮佛名用祈滅罪除愆遐齡集福然則古徳云佛之一字我不喜聞念佛一句漱口三日又作麼生舉拂子云會麼縱奪是非俱在我超然獨立錦乾坤。

結制上堂云棒喝交馳拋擲大千剎土風雲相會激揚向上鉗錘眼中無翳不用金鍼撩撥皮下有血還須寶劍橫揮於是移髙就下別立門風拈出膠盆子放開栗棘蓬一任孟八郎不顧危亡全身拶入待他王小二才露生涯和贓捉敗顯出自家寶藏頭頭應現髙提輪王正令在在弘揚然𨿽如是猶是門庭邊事未是衲僧本分且如何是衲僧本分眉毛卻在眼睛上鼻孔依然搭上唇舉先和尙於康熙九年水淹結制雲山僧一味放憨撞入普明寺裏堪笑沒米沒柴也要安禪打七桂上座今年結制遇此亢陽之餘非惟柴米應用俱無然則爲生死事大衣食因緣不妨淡泊顧眾云且莫憂待落堂時拈出古人所用之物供養去也以手畫一畫云謀道不謀食參禪須著急打破祖師關身心當下息卓拄杖下座。

臘八上堂問如何是十方同聚會師云你從那里來如何是个个學無爲師云與你三十棒如何是此是選佛場師云你且立半邊如何是心空及第歸師云未到你在僧拜師便喝乃雲天空水寂鳥飛絕月冷風髙人正寒謾道奇哉臘八夜誰家竈裏火無煙正覺山前悟卻迷普明寺裏迷還悟迷悟掀翻見本眞是非脫略離窠臼揚眉吐舌有端由揭地掀天憑本據鬼面神頭是阿誰長來短去更由渠三三五五眼中花古古今今隙中馬若肯從頭放下休大家跳在粥鍋裏良久云會麼果子多般任我尋香甜滿碗從君飽顧左右云莫相孤負好喝一喝下座。

歲旦上堂云爆竹數聲催臘去梅花幾點送春來有不落去來底請出相見問鴛湖畔鼓角喧天花村裏竹聲振地祖師家未審作何景象師云梅花枝上日將斜進云師登寶座豎拂拈椎祝聖一句又作麼生師雲天長地久日月齊明進云皇圖永固地久天長萬民樂業又且如何師雲家家燒柏子處處插梅花進云皇安民樂從師指本分一句是如何師云三十棒乃拈拄杖云見麼新春造化盡從者裏發生且道者裏又作麼生卓拄杖云會麼張公喫酒李公醉倚杖吟云萬緣放下任枯榮應節隨時物外情梅玉吐香呈祖意柳金含色示無生村歌社舞嬌紅紫鼓響囉鳴鬧市城拄杖動人春一點拈來何處不分明復卓拄杖下座。

解制紹升師領眾設齋請上堂法隆問今日解制卽不問秪如方丈對聯云有燈可傳無法可說未審傳个甚麼燈師云今宵正好看進云除卻看燈親切請問一句師云切忌眼瞎紹升問祖意西來則不問庭前柏子意如何師云殘雪滿枝頭進云卻被境轉了也師云你作境會麼進喝一喝師云落境了也乃雲天上月正圓人間燈正好燈月兩交輝四衢鬧浩▆我家一盞祖師燈光明徧界能長久不惟元夜展芬芳▆見隨時卽便有臥官街喫官酒會得三三原是九解開布袋任縱橫花街柳陌揚家醜舉古人云有一人終日喫飯不道飽有一人長不喫飯不道饑有一人論劫在途中不離家捨有一人離家捨不在途中今日普明則不然有齋時大家要飽無飯喫束取肚皮要住底在堂中東語西話要去底不妨路上北走南奔且道與古人是同是別喝一喝云鶴有九臯難翥翼馬無千里謾追風下座。

法侄法隆領眾請師於湧卍禪院圓萬佛懺期上堂問樊道橋邊香雲繚繞如何是第一要師云大家在者裏進云湧卍庵中萬佛咸臻如何是第二要師云因緣湊集進云今日施主恭請和尙上堂如何是第三要師云个个眉橫鼻直僧禮拜師便打問十方聚會禮萬功成如何是功成一句師云今日爲眾上堂進云恁麼則問處分明答處親師云如何是你親切處僧議擬師便喝僧亦喝師云喝後作麼生進云當陽一箭收功後天下何愁不太平師云非君境界乃雲天髙羣象正梅柳爭芬海闊百川朝緇素並集於一毫端現寶王剎不離樊道橋邊坐微塵裏轉大法輪只在湧卍庵裏是以於此春光明媚之際四眾雲集興顯道場福源慧海各自滋培禮一佛而萬徳駢臻舉一名而千祥輻湊和風浩蕩淑气躚翩無非妙用莊嚴莫不玄機活潑獅子吼時芳艸綠象玉行處落花紅皆我隆公法侄眞實中流出乃至無量香雲無量花云幔云瓔珞云種種佛剎供養海云行布圓融重重無盡今日圓滿之次山僧到來因齋慶贊證明而已以拂打○相中安土字云會麼復擊雲從斯識得東風面萬紫千紅總是春下座。

說戒上堂問昨夜雪飛千里白今朝迸出一輪紅定慧雙彰卽不問如何是沙彌得力處師云是事如是持進云如何是比丘轉身處師云堂中應缽去進云如何是菩薩行履處師云拖泥帶水進云秪如向上一句又作麼生師云打你腦門破乃云本源淸淨生死不相干面目現成是非都坐斷堅修梵行嚴淨毗尼是泥裏洗土塊參尋祖意徹透禪關是門外打之繞浮雲遮日日體原明物象從心心源本淨非戒非禪何持何犯優波離無繩自縛金頭陀有眼如盲好與一坑埋卻方能自性圓融有个傍不肯底出來道卽今和尙說戒說禪又作麼生山僧好與劈頭一棒云會麼明珠剖出光淩亂換卻時人眼裏睛下座。

臘八圓戒上堂云心佛眾生三無差別瑜伽禪教一戒全收毛端現寶王剎華臺轉大法輪放開匝地普天運轉冰淸玉潔塵塵三昧法法圓融不落思惟不存規式覿體光明了無掛礙且道圓菩薩戒普利一句作麼生道奇哉徳相人皆具帶水拖泥要發明舉世尊成道頌云擡頭誰信眼生睛堪笑瞿曇誑百靈若謂眾生咸具足如何又要睹明星下座。

解制上堂云亙古亙今空勞勞地向甚磨處結向甚麼處解然則古人云無著力處正好著力無下手處正好下手不妨於結不得處打結解不得處解散今則制期圓滿理宜解散於是打開布袋拋向階前黃金瓦礫魚目明珠是鐵是銅若眞若俗一任諸人自取何故分金鑪旣鎔成色貴賤從他自品論下座。

華嚴懺期上堂云透向上乘踏毗盧頂收佛剎於毫端布眞空於法界頭頭應現物物全機象王回顧百花林裏肆盤桓獅子顰呻萬卉叢中舒妙用到這里佛魔並掃空有俱擬掀翻海嶽三千踢倒須彌百億總是當人自家受用不妨者裏直下承當其或未然山僧向第二頭舉唱去也同音異口共宣揚字字毗盧法界場瞻禮不妨勤懺悔眼橫鼻直不囊藏下座。

圓華嚴懺期上堂云時歲艱難際荒山勉啟期齋稀惟供粥道愜共舒眉事理塵俱懺身心潔自知今朝圓滿日相慶喜孜孜顧眾云疋上不足疋下有餘淸苦修持是眞功徳且道者个功徳落在甚麼處卓拄杖云會麼雨洗淡紅花萼嫩風搖淺碧柳絲輕下座。

結制上堂問大展洪鑪卽不問雪覆千山事若何師云不消一輪日進云恁麼則龍得水時添意气不風流處也風流師云非君境界問今日結制雪冷風髙掛卻缽囊眞機獨露如何是眞機獨露師雲滴水成冰進云爲甚麼星分溪澗白露灑竹松淸師云刺人眼睛進云一言包括乾坤外佛祖齊教立下風師云學語之流乃云一團綿密八面玲瓏放收自在縱奪自由毫端佛剎左右逢原惡辣鉗錘自他共利直得興龍橋楊眉吐舌翥鳳洲舞手蹈足激揚本分宗猷振起祖翁舊業其柰時艱歲歉米鮮柴稀職事不堪酬應無計安排佛法正好商量貴乎枯寂是以把定牢關不容走作以金剛劍斬斷命根用肘後符驅絕生死管甚廚無煙庫無粒直是行有棒用有喝一任銅頭鐵額禪和子來个个與他腦門迸裂莫怪從前多意气已曾踏破上頭關卓拄杖下座。

師誕日請上堂問雪覆千山髙低普徧奇特相逢未審如何開導師云頂門迸出一輪紅進云恁麼則八仙過海各顯神通去也師云足下未生云僧喝師打問今日和尙大誕之辰未審還有佛法也無師豎拂子云會麼進云恁麼則龍得水時添意气虎逢山色長威獰師云是誰境界進雲龍生金鳳子衝破碧琉璃師云一棒打落問花開一萬歲桃熟九千年如何是長生不老句師良久云會麼進云世界壞而不朽山河變而不遷莫是者个麼師云切忌卜度乃云不生不滅覿體現前無古無今光明烜赫皓皓乎臘月蓮花落落兮嚴冬頑石無眼耳鼻舌通身八面玲瓏有色香味觸徧體一團綿密洪鐘有叩則鳴古本逢春便發奇特甚奇特平常實平常今日因齋慶贊不妨對眾拈出喝一喝云檀林精潔超羣象衍數圓僧海屋籌下座。

圓比丘戒尼靜觀寶明等請上堂問如何是淸淨法身師云雪花徧布進云旣是淸淨法身因何更說淨戒師云爲汝不喞澑進云作麼生是和尙喞澑處師云三十棒少你不得僧便喝師云你再喝看僧便作禮問鐘鼓交參請師速道師云今日不答話進云如何是奪人不奪境師云打你三十棒如何是奪境不奪人師云放你三十棒如何是人境俱奪師云速退連退如何是人境俱不奪師云道來道來進云臨濟宗乘蒙師指虎逢山勢事如何師便打僧便喝問喚作戒則觸不喚作戒則背且道今日說个甚麼師云無須鎖子進云動容揚古路不墮悄然機師云非汝境界僧便喝師云好喝再喝喝看進云不必錦上添花便出乃云梵行原無墜分明在目前如何是目前梵行豎拂子云見麼於此見得無邊剎海自他不隔絲毫十世古今始終不離當念釋迦不先彌勒不後不增不減不是不非大千總攝三際俱收如日麗中天纖塵不昧月臨霄漢徧界淸涼其或未然今日優波離尊者從山僧口門而出爲諸戒徳說三聚淨戒云淸淨莫放逸是事如是持旣是梵行無墜如何又說淨戒顧眾云會麼𨿽然本有靈光在也要工夫▆用他下座。

祈嗣請上堂問窮子一衣證四果貧婆一飯感三天今日王俊生居士設齋請法有何功徳師云突出難辧進云恁麼則有意气時添意气師打一棒云不鳳流處也風流問打鳳羅龍卽不問法身無相是如何師打云者个是智慧之男進云法眼無瑕又作麼生師打云者个是端正之女問普明家風卽不問請法求嗣事若何師豎拂云者裏種取進云冰霜堆裏通陽气占斷春風花滿枝師云喜添眉睫乃云火不待日而熱水不待月而涼西來妙旨豈待披髮而後顯蓋自威音已前直至今生以及盡未來際不曾少間隱沒上至諸佛下及三途情與非情共成一體無佛無眾生無人亦無我洞然太虛了無一物如人一身百骸九竅骨節毛孔分別名相卽無其人名相假立離相全眞推此而言重重法界假合大千一滴全收了然何物所以云大千沙界水中漚一切聖賢如電拂何處更有佛祖傳持西來指示種種葛藤昔潙山問仰山妙淨明心子作麼生會仰雲山河大地日月星辰而楞嚴云十方虛空生汝心內猶如片雲點太淸裏亙古亙今了然顯現於此明得抱妻罵釋迦醉酒打彌勒不爲分外其或未然今日王俊生居士設齋供眾請法祈嗣又作麼生福徳滋培丹桂子從教髙大舊門墻下座。

臘八日解制圓戒辭眾上堂云無佛無法無我無人人我旣無佛法那有佛法旣無戒從何立於此會得親見盧捨那親證解脫道釋迦彌勒猶爲走使宣律優波且須退後其或未然古人云欲行千里一步爲初欲究眞乘先須戒定今戒法旣圓各生慶幸信心堅固日久行持到不持而持不戒而戒處觸撒缽盂倒拈錫杖不妨向人道無我無人無佛無法始見釋迦老子於正覺山前大驚小怪底時節卻來者裏朝打三千暮打八百舉白雲端祖遊廬山圓通訥讓以院事不久太守來通敍以東堂之苦太守以目顧端端低頭至明日上堂舉法眼偈云難難難是遣情難一顆圓明透水寒方便遣情猶不是更除方便太無端喝一喝下座腰包而去眾挽之不可山僧今日因有一頌遣情退院事方閒破院驅馳未足觀從此淸風徧寰宇圓明千古逼人寒且道普明今日解散又作麼生啼得血流無用處不如緘口過殘年喝一喝下座。

師從普明退靜湧卍庵受新行鎭眾信請住本鎭太平禪院於癸亥歲九月八日進院。

據室云者一片田地山河大地從此入微塵佛剎從此出三萬二千師子座就中羅列五十二位法身士時納敗闕正令全提佛魔並掃窺天鑑地縱奪自由山僧今日把住放行於法自在去也拈拄杖雲橫按莫邪全正令太平寰宇斬癡頑。

當日舊住戒子勤修領眾設齋請上堂師指座云是座非座展兩手云此法非法非法非座正好拈出與諸人頂門著眼遂升云見麼拈香雲此一瓣香根深劫外葉蔭寰中龍天擁護法界蒙燻爇向鑪中端爲祝嚴。

皇帝萬歲萬萬歲伏願萬方樂徳四海謳歌此一瓣香名聞海宇價重連城風沾黎庶气洽林泉奉爲護法宰官縉紳檀度福慧莊嚴金湯佛日此一瓣香檀林獨秀徳水滋培燻成解脫之心顯出光明之相奉爲本鎭眾善信等興顯維新福緣善慶此一瓣香雜毒爲末鴆血和九焚之百骸潰散沾之五內俱消昔年觸著恨難消今日重拈第二會奉爲普明堂上傳臨濟正宗第三十二世石關先老和尙用酬法乳之恩維那白椎云法筵龍象眾當觀第一義師云若論第一義諦亙古圓明不容圖度今日𨿽然拈出爭柰落二了也有識得一者請出相見問法筵龍象卽不問第一義諦是如何師云麗日正當天進云今日眾檀越惇請和尙開堂當說何法師豎拂子云見麼進云入大寶剎登大法壇吹大法螺擊大法鼓演大法義此種種法畢竟如何施設師云無手人行拳進云恁麼則佛殿重光開法席髙提祖印顯宗風師云闍黎不得無分進云新溪水接漕溪水一派流通賀太平師云須得如此問黃花吐蕊太平法席新開大冶紅鑪直下煆凡煉聖百千三昧卽不問利生接物是如何師云兩口無一舌進云如何是賓中賓師云打你頭顱破如何是賓中主師云我問你答如何是主中賓師云你問我答如何是主中主師云直得山僧無口說進云賓主歷然蒙師指撩天鼻孔是如何師打云會麼進云棒頭落處全機露匝地淸風徹骨涼師云不是你境界問有相無相卽不問離形離相是如何師云者問卻好進云畢竟向甚麼處安身立命師云退後看僧禮拜師云著乃雲天垂寶蓋地湧金蓮於者个事上全無交涉破衲蒙頭蘆芽穿膝在衲僧分上亦是周遮若論此事知不能知識不能識毫端現寶王剎微塵轉大法輪棒喝俱非語默皆喪迥然獨露覿體現前人人鼻孔撩天个个腳跟著地橫吞八極豎透金輪然𨿽如是不因傍觀指注難見自家寶藏驀豎拂子云會麼靈光影裏解翻身用了吹毛色倍新從此掀騰空界月秋光直顯太平春舉臨濟初住謂普化克苻二上座云我欲於此建立黃檗宗旨汝二人可成褫我二人珍重下去至明日普化上來問和尙昨日向某甲道甚麼濟便打又明日克符上來問和尙昨日打普化作甚麼濟又打師云臨濟老人倩人成褫上來便打懸羊頭賣狗肉普化克符盡力扶持赤身受棒損自己長他人檢點將來千載之下不無話靶山僧今日到此不勞成褫一任施爲蓋自太白峯髙語溪水秀源遠流長派及普明山僧住持六載於此相去不遠以拂子倒點三下云舌頭飛鐵馬眉睫現金毛維那結座云諦觀法王法法王法如是。

師誕日監院紹升領眾設齋請上堂問大眾臨筵聖凡普集弘法利生卽不問且道如何是壽師雲天長地久如何是量師云地久天長進云壽量齊拈出花甲等河沙師云石虎當途據乃云淨裸裸無形無相赤酒酒非古非今去來坐斷覿體圓明擬思量千山迥隔忘伴侶萬境一如名之爲凡則微塵總攝云之爲聖則諸行未彰人我兩忘是非不立遇貴之時可與龍王鬥富遇賤之際都來不值分文山蒼蒼水茫茫一錫孤云在處安無量劫來離算數那道今年五十三豎拂子云見麼鼻直眉橫曾不異冰霜堆裏好商量下座。

臘八日上堂問明星列月初前打失眉毛卻怨天盡道今朝臘八日誰家竈裏火無煙旣是人人具足因甚又大驚小怪師云與你作个榜樣進云如世尊云一切眾生皆具佛性爲甚不會師云只你不喞澑進云受盡六年饑寒苦今日方知本現成師云拈出來看進云恁麼則刺瞎摩醯首羅眼腦後圓光千萬重師云那里見得進云師子窟中師子吼栴檀林內象王遊師云只在外邊問朔風號怒樹頭空昔日今朝事不同惟有瞿曇臘八日普天匝地顯家風如何得悟此意去師云瞎眼闍黎讀梵書進云恁麼則好手手中呈好手紅心心裏中紅心師便打僧便喝師云猶是客作漢問天上天下惟我獨尊是甚麼意旨師舉拂子進云未出母胎度人已畢又作麼生師放下拂子進云雪山六載所爲何事師云只爲闍黎進云夜睹明星意旨如何師云刺瞎汝眼進云四十九年三百餘會爲甚末後更拈花師云賣弄不少乃云無依無倚絕慮絕思冷淸淸銀山鐵壁空勞勞死水枯株窮斯煎餓斯炒技能已盡上無攀下無仰自己猶多擡頭忽見一天星開口便言皆佛性從此傳虛盡世間至今還守空途轍山僧𨿽作後兒孫畢竟不從者裏住旣不從此住只今在者裏作甚麼珊瑚枕上兩行淚半是思君半恨君下座。

啟萬佛期上堂問花兩繽紛卽不問宣揚佛號是如何師云句句從口門出乃云佛爲眾生之藥無病何須服藥懺乃滅罪之方無罪豈必求方自性本源淸淨蓋天蓋地了無遮障只因一念無明便乃我人對立生佛交分不知生佛同原罪福非異一太虛空了無掛礙所謂覓罪性不可得佛來也須三十棒於此會得求佛佛現懺罪罪除人我兩忘生佛不二昔有秀才問長沙云但聞千佛名經不知千佛居何國土還化物也無沙云黃鶴樓崔顥題詩後秀才還題也未答云未曾沙云得閒題取一篇好長沙驚人語句不妨奇特爭柰令人於黃鶴樓中著倒要明佛土亦大遠在山僧今日啟禮萬佛懺斯或有秀才問萬佛居何國土山僧連聲喚云秀才秀才若應諾則向他道只在者裏喝一喝云會麼千佛萬佛總一佛只此聲中無別物黃鶴樓詩崔顥題漢時關塞秦時月。

上堂問春光明媚柳綠花紅燕語鶯啼惠風和暢是甚麼人境界師云髙著眼進雲門前楊柳色蒼蒼觸目春光不覆藏師云會取好乃云桃腮柳眼顯揚佛祖家風燕語鶯啼播弄衲僧巴鼻印水印空雲霞飄緲打風打兩聲韻鏗鏘轉山河歸自己物物全彰將自己入山河頭頭應現東山水上行西河火裏坐山髙不礙白雲飛竹密不妨流水過諸佛出身正是東君行令祖師妙用全憑者裏風光瞬目揚眉無非者个鳥啼花笑豈是他哉揮拂子云會麼徧界盡非閒艸木何山松柏不靑靑下座。

圓萬佛期上堂雲實際理地不受一塵佛事門中不捨一法有開必有合有聚必有散有起必有止有始必有終山僧於此太平禪院仰仗十方贊助一眾堅勤幻起空中樓閣迓迎諸佛光臨炊無米飯煮不濕羹雲門餅趙州茶一時拈出上以普供聖賢下則均資幽爽於中普利檀那各得除災益福今則佛事告圓收起幻場復歸舊相且問大眾適來種種功徳且道著在甚麼處雨洗淡紅花萼嫩風搖淺碧柳絲輕。

上堂云兩个黃鸝鳴翠柳逗漏那邊消息一行白鷺上靑天發揚者裏家風若是伶俐漢一時覷破跳出圈圚賣弄家私向桃花浪裏張帆錦繡林中躍馬吟風詠月問柳尋花中途忽遇焦尾大虫者裏還有轉身處麼今日曾居士設齋堂中大好供養便下座。

靈鷲庵佛開光法隆師領眾請師上堂問隨方應化建立法幢放光現瑞大地輝煌建剎竿顯鷲嶺之宗風獻桐花見象龍之投款祖師心印卽不問開光一句請師宣師云直透九天進云卽今四眾臨筵悉蒙光照還有利益也無師云大眾證明進云古佛放光度人無量今佛現瑞幾人得睹師云腦後薦取僧喝師云未在進云等閒點出如千日照徹塵寰大地明師云好禮三拜僧拜云知恩方解報恩師云切忌隨他腳跟轉問祖師公案卽不問當機覿面是如何師便打僧便喝師云未見在僧擬議師便打問今日佛登寶座師登法座去此二途畢竟作麼生師云簉破闍黎鐵面門僧便喝師云再喝喝看僧禮拜乃以拂子左點云杲日騰輝右點云皓魄當空放下拂子云總不出者个且者个又作麼生驀豎拂子云見麼其或未然山僧今日當陽說破昔日釋迦世尊初生之際一手指天一手指地雲天上天下惟我獨尊引發後來刻雕種種形相隨緣應現徧界分身總不離獨尊妙體然則此體非五行之所鑄非二气之所成只在當人最初一念全身獨露覿體光明譬彼明月當天萬水千江無處不現由此觀之則知諸人自己各皆是佛所以僧問古徳如何是佛答云卽汝便是又裴相國托佛跪黃檗前請安名檗喚云裴休休應諾檗云與汝安名竟於此會得則知我隆公鳩同眾信創建此靈鷲禪院裝塑釋迦佛像今日功竣開光山僧特來點眼山僧非點如來之眼直是點出諸人自己光明欲使窺天鑑地耀古騰今聽取一偈巍巍獨坐黃金相只在當人一念成萬古千秋光閃爍儼然靈鷲會崢嶸喝一喝下座。

復請住普明禪院上堂云祖翁田地不離當處自家寶藏不隔絲毫生佛悟迷不移本性聖凡隆替不出自心執相則一身各別觀空則萬象全眞鼻直眉橫阿誰有異天回地轉若个非同量大則縱橫無礙情消則物我一如棒喝交馳總明个事後先相繼只貴了因劫見銷鎔頓現普光再會剎時斂念乃知三聖重光臨濟徳山指歸有據天童語水一滴從來發明向上宗猷大展無爲妙化且正恁麼時舉揚一句又作麼生千峯勢向嶽邊止萬派聲歸海上消下座。

靈鷲庵圓華嚴期請上堂云塵塵剎剎總全眞一念回機識自心看破善財彈指處重重法界是陽春豎拂子云者个是甚麼法界喝一喝云若向者裏會得則知華嚴境界不出自心所以十世古今始終不離當念無邊剎海自他不隔毫端然𨿽如是若向祖師門下落在第二直須掀翻華藏踏破毗盧縱橫無礙收放自由麻三斤乾矢橛拈來便用金剛圈栗棘蓬就手全拋三面貍奴踏著月兩頭白牯手拏煙喝一喝云會麼其或未然問取我法隆上座圓融行布在當人機用翻騰海嶽昏拈出華嚴大經典收來元在一微塵喝兩喝下座。

啟藥師期上堂問桃花浪暖嫩柳舒金正值諸師禮懺未審作何功徳師云鳥啼花笑最分明問萬紫千紅不出者个萬紫千紅卽不問髙峯四語請師宣師云識取者个好如何是海底泥牛銜月走師云舌頭拄地如何是巖前石虎抱兒眠師云眉毛插天如何是鐵蛇鉆入金剛眼師云耳朵兩片皮如何是昆侖騎象鷺鷥牽師云牙齒一具骨進云四句蒙師親指示得何意旨利羣機師云會取內一句進云恁麼則大眾沾恩去也師云切忌外追尋乃云普明有一丸藥直是靈驗所謂求長壽得長壽求富饒得富饒求官位得官位求男女得男女邪者得以正病者得以愈亡者得超升罪者得懺悔有求必應無感亦通將欲拈出舉似大眾藥師如來於香煙影裏忽然湧現爲作證明云我於此藥發十二微妙上願是名藥師一切眾生服此藥者我必加被悉獲吉祥言已放大光明照十方剎六道四生悉蒙饒益大眾且道此藥卽今在甚麼處驀豎拂子云會麼千溪萬派咸歸海河沙妙徳總由心下座。

上堂問本來無說不涉言詮因甚麼和尙今日又升座師云秪爲闍黎進云恁麼則三玄三要請師宣唱師云不消一札進云如何是第一玄師云風花滿眼前如何是第二玄師云明月照巖間如何是第三玄師雲雨過法堂邊如何是第一要師云不妨開口笑如何是第二要師云曲髙翻別調如何是第三要師云身輕當跳進云三玄三要蒙師指最初一句請師宣師雲頭上不要安頭進云不妨錦上添花師云塗污不少問攢花簇錦四六尖新是諸方舊套頭不必拈出雲門三句懇啟尊慈師云舊套頭如何是函蓋乾坤句師云逼塞虛空如何是截斷眾流句師云須彌突兀如何是隨波逐浪句師云要是弄潮人問無邊色相何非本地風光如何是本地風光師豎拂子云見麼進云大通智勝佛十劫坐道場爲甚麼不得成佛道師云蝦蟆趁鷂子進云旣是大通智勝因甚不得成佛師云第二頭乃云東皇已去夏景方臨節換時移茶新筍嫩梅子壓枝體露靑靑顏色芭蕉抽綠發揚陣陣薰風槐葉屯云荷錢貼水牡丹誇富貴芍藥弄鮮妍罌粟花紅紅白白蠶豆莢密密疏疏正恁麼時與藥師如來淨琉璃境界是同是別卽此淨琉璃世界與諸人自己境界是同是別卽自己境界與春紅夏綠種種芬芳境界是同是別卽今慧燈上座設齋供眾請山僧上堂舉揚个事發明向上一路底境界復是同是別於此會得則知無邊境界不隔絲毫還會麼拽拄杖云理策邀朋誰處好村南村北看桑麻下座。

四月八日圓藥師懺期上堂問世尊初生一手指天一手指地周行七步目顧四方雲天上天下惟我獨尊如何是指天指地底事師云笑倒傍觀如何是周行七步底事師云弄巧成拙如何是目顧四方底事師云切忌眼花如何是獨尊底事師云妄自尊大問十方虛空被某甲一口吞盡未審普明向甚麼處出气師云非公境界進云一句迥超今古格令人瞻仰絕躋攀師云還會得也未僧一喝師云原來不會乃云釋迦世尊正恁麼時全體顯露手指天地自稱獨尊打破藥師如來焰网莊嚴境界縱橫無礙威猛絕倫其藥師如來於淨琉璃光中端嚴不動任其騰躍是二如來於此大地中一動一靜各逞威神山僧振威一喝於是動靜二相了然不生但見普明寺裏道場圓滿十方同聚緇素咸臻求福者福求壽者壽稱其所求悉皆饒益然則欲覓絲毫形相了不可得旣云不可得種種莊嚴佛事向甚麼處著倒擊拂子云夢幻場中互舉揚空花佛事競芬芳綠陰徧界更時令梅子熟時滋味香喝一喝下座。

結制上堂問鼓聲才罷海眾云臻鑪韝初開煆凡煉聖有个無面目漢未審和尙作麼生煆煉師打云今日煆著你問盡大地是个禪堂晝三夜三因甚麼又要安禪結制師雲天髙羣象正進云大圓鏡裏絕塵埃秪如紅塵滚滚白浪滔滔如何絕得師雲海闊百川朝進云聲前薦得落在今時句後承當迷頭認影又作麼生師云卻好處道將來問龍蛇混雜凡聖交參卽不問髙峯四語請師宣師云不妨與你葛藤進云如何是大海無魚師云衝波逆浪如何是大地無艸師云徧界芊芊如何是大富無糧師云空腹髙心如何是大悟無道師云有頭無尾進云只如轉身一句又作麼生師云眉毛八尺長進云有意气時添意气不風流處也風流師雲閒言語問九旬禁足則不問今朝起七是如何師雲橫按莫邪全正令進云秪如無面目人如何相見師云打破你底頭進云恁麼則掀倒禪牀踢翻鑪韝去也師云不是你伎倆乃云舊店新開賣弄祖翁家業門庭再整重提往日鉗錘金剛圈撒開徧地栗棘蓬拋出漫天要使無形段無面目漢全身擔荷有志量有見解人覿體承當與臨濟無位眞人安位雲門轢鉆頭加尖說甚三玄三要四主四賓直是魔來魔掃佛來佛除銅頭鐵額總教齏粉石壁銀山立地迸摧𨿽然如是於我祖師門下猶落第二且作麼生良久云師子教兒迷子法進前跳躑忽翻身羅紋結角交加處鶻眼龍睛失卻眞以拂子倒點三下喝一喝下座。

臘八圓戒上堂問據寶座於當陽辧龍蛇於白棒向上宗乘則不問戒法齊彰是若何師云花簇簇錦簇簇進云昔日雲門欲打殺世尊和尙今朝說法慶贊是同是別師云騎虎頭收虎尾乃云卽一而萬了萬而一一之與萬總是假名於此會得則菩薩萬行卽是一眞一眞之道不離萬行徧現俱該法界收來在一微塵一微空故眾微空眾微空故一微空一微空中無眾微眾微空中無一微一微旣無眾微何有山河大地明暗色空當體全眞戒從何來律從何起何處更有五戒十戒二百五十戒種種程限古人云事事無礙如意自在手把豬頭口說淨戒其或未然且把格則盡形壽行持去以至親見盧捨那心地始不負出家受戒之志舉世尊睹明星悟道乃頌云棄捨王宮坐雪山六年凍餓始開顏從玆傳得無生決要在皮穿骨露斑下座。

歲旦祝聖上堂拈香雲此一瓣香攢花簇錦巧妙尖新爇向鑪中端爲祝延今上皇帝萬歲萬萬歲伏願八方齊拱瑞萬派悉朝宗乃豎拂子云見麼依前原是舊時人不攺舊時行履處然則舊時面目喜气頻添後日眉須暗中漸減韶華交接物色鮮妍景象推遷時光迅速要須推前算後急著輪椎脫略浮華了明實際擊桌一下云會麼爆竹聲中一歲除無邊光景一時新等閒識得東風面萬紫千紅總是春下座。

解制上堂云波波挈挈走叢林只爲參禪了自心當下一機能薦得虛空粉碎地平沈然則虛空粉碎大地平沈底境界要須自證自悟別人替代不得如人飲水冷暖自知所以普明於此九十日內把定牢關不容出入只要諸人了取自心境界卽今九十日圓滿打破牢關解開布袋正值元宵時分梅柳爭芬燈月交輝之際四五百條花柳巷東遊西走二三千處管弦樓逐色隨聲正恁麼時且道與自心境界是一是二於此會得不孤負此九十日中眉毛廝結一番苦受其或未然莫道出門便是艸未曾舉步已芊芊下座。

啟萬佛懺期上堂云百千眾流同歸於海河沙妙徳總屬心原是以了心無二達性原空人我並消是非並遣於此會得則知於一毫端現寶王剎坐微塵裏轉大法輪須彌燈王如來以三萬二千師子座入維摩丈室十方諸佛同垂感降不爲奇特其或未然普明今日順朱塡墨依樣畫貓啟个萬佛懺期要使十方聚會个个無爲一瞻一禮發明自性天眞一贊一揚宣演本來佛智香雲繚繞花雨繽紛福慧莊嚴吉祥如意顧眾云且如何是諸佛出身處滿村紅白桃李樹徧界靑黃菜麥田下座。

圓萬佛懺期上堂云有起有止有聚有散有來有去有眞有俗仔細看來總成虛幻且道如何是不虛幻豎拂子云只有者个無起無止無聚無散無來無去無眞無俗先天地生不爲生後天地滅不爲滅露迥迥地不著纖毫然則古人云纖毫不犯總教滅門又作麼生普明於前月廿六日啟建懺期卽今廿六日圓滿其間起止聚散去來眞俗並非虛幻於此不虛幻中識取者个面目則知虛幻未嘗虛幻眞實未嘗眞實以此功徳回向法界眾生福永壽增財法平等喝一喝云當體無生無不生生生無盡總無生个中識得眞常理亙古窮今絕變更下座。

空諸師同弟念恆爲母八旬祝發請上堂云親得離塵子道成度親出世孝分明山僧代結前公案子意師心兩見情舉拂子云見麼只是者个非男非女非僧非俗非古非今淨裸裸赤灑灑亙古亙今不落名相非口所宣非心所測蓋以塵緣固蔽窒塞成形乃有我人眾生之見才生見執便難解脫必須離塵脫俗始得妙明眞體道貞上徳向皈依我法兄黃山雨峯和尙因能捨子出家黃山開發已具離塵之志待欲於黃山手中鏟去髼松不意遷延歲月年忽八旬今則釋子空諸念恆爲母祝壽欲與剃落以黃山遼遠爰請山僧與之脫白然此禪徳皈自黃山派自黃山誌在黃山願在黃山黃山杳隔未得遽旋山僧與之剃染以全其子母之情師資之義兄弟之好一舉三得大眾還會麼以拂子打圓相中點三點雲從今脫略根塵識體露堂堂絕覆藏下座。

結制上堂橫拄杖云見得拄杖生枝缽盂安柄露柱開花燈籠結果好向劍鋒上走馬井底下張帆眉毛生海水鼻孔安須彌然𨿽如是未爲奇特更須一喝全收大千沙界三玄直顯無著眞宗打開佛祖關鍵掀翻綱宗要門到者裏亦落第二普明總不恁麼我只要你摸取腳跟識得自己口是兩片皮牙是一具骨一任說長說短咬東咬西其或未然於二時中粥飯嚼著一粒砂管取通身慶快便好朝打三千暮打八百且正恁麼時一句作麼生擂臺勢陣從君打拚命忘生好上來便下座。

師六旬誕日鐵樹師請上堂云此身非相一物也無身旣無相壽量何來卓拄杖云向者裏會得則知以悲願力示現受生從緣應感隨類化身或慈或威或嗔或喜或順或逆或小或大如牟尼珠現於眾色珠體本淨映色爲染所以雲山河大地皆妙明眞心中物河山各異珠體一如亙古亙今不生不滅旣無生滅壽量何涯大眾還見山僧壽量麼舉拂子云於此見得有相身中無相身極意慶賞不爲分外其或未然縱饒百歲還歸盡只是相分後與先下座。

解制上堂云盡大地是个解脫了無一物間隔空空蕩蕩寂寂默默自由自在無拘無束蓋以妄緣縈繞不能解脫所以佛祖婆心太切捏目生花彊生規式向結不得處著結解不得處解散以楔出楔將夢破夢山僧恁麼告報亦是夢話然𨿽如是聽取一頌舟膠浦凍雪漫漫歲底經商絕往還到得陽春天气暖江湖依舊去來寬下座。

歲旦祝聖上堂舉拂子云只是者个非色非聲無形無相卽無卽有是古是今山河大地由此建立三昧六通從此發現放開也在我捏聚也在我若放開時乾坤六合陰陽二气四時八節三艸二木千紅萬紫芬芳徧界無邊光景一時新若捏聚時佛眼覷不見罔象不能窺卽今山僧放開也大眾見个甚麼擲拂子云頂天立地超凡聖耀古騰今絕去來下座。

郡城紳衿於普明請師歸住精嚴古禪堂入院請上堂第四回

拈香畢乃云萬機休罷付癡憨蹤迹隨時不用參忽被薰風吹不住又來此地弄髙竿衲僧無事用捨隨宜無固無必動靜一如向上一路千聖不傳法隨法行隨建法幢時節若至其理自彰倒用橫拈總歸眞際今此精嚴古剎坍頹日甚眾僧憂憤乏力修崇乃蒙眾檀護發心欲爲修葺爰命山僧料理其事然則古人云會得則一莖艸上現起瓊樓玉殿不會則玉殿瓊樓被一莖艸遮卻豎起拂子云大眾見麼此精嚴大殿在拂子頭上衝霄聳漢八面玲瓏金碧交輝巋然萬古其或未然則見梁棟傾斜基陛頹毀椽梠差脫覆苫亂墜種種頹壞不堪屬目山僧向第二頭與眾兄弟共相施設去也拽拄杖下座。

小參

僧問如何是踞地師子師云你且立在者裏如何是出窟師子師云退後去進云蒙師指出眞師子跳擲翻騰平地波師云未點眼在僧喝師便打乃云參須實參悟須實悟若得實參實悟自能隨處作主遇緣卽宗竿木隨身逢場作戲羅大千於掌握撮虛空於頂踢脫佛祖機關掃除聖凡窠窟縱橫無礙獨立乾坤打圓相云若到者里正好喫棒且解七一句又作麼生龍生金鳳子衝破碧琉璃下座。

小參云結制已經十五日艱難種種不可述無柴無米最堪憂有口只堪掛在壁平湖知浴入山來今宵要起第二七鐵壁還須拚命挨要知謀道不謀食就地翻身跳出場一曲吹將無孔笛卓拄杖云會麼根塵脫落聞不聞廣長舌相非今昔以杖畫圓相復卓三下下座。

嚴質人護法掩棺請小參云質義成人最可誇巋然不著眼中沙麗天杲日能長久越古超今事不差恭惟質翁老居士之靈立身忠信鄕黨稱爲長者處世眞誠英才樂於門下文瞻北斗徳重南山與先師爲方外交始終不易受令叔作普明護生死俱沾未嘗畱心於吾道而暗合禪宗已能樂志於名倫而超然物理正宜壽考引導澆漓豈意奄然撒手歸寂世諦看之最堪痛惜道眼觀之歸其眞宅所以云生死如花見聞如翳翳消花謝一亙長空卽今蓋棺之際如何舉揚脫體迥超生死見端嚴不動在其中下座。

小參云心隨外境轉轉處實能幽良久云喚甚麼作心喚甚麼作境喝一喝云若向者裏會得心境俱忘事迹並掃無禪可參無道可學放浪形骸之外優遊寂滅之中住窄若寬處幽若顯問話參禪翻成特地其或未然向十二時中四威儀內應緣接物之際一覷便見何故聻不見道隨流認得性無喜亦無憂撫掌下座。

對靈小參云身從無相中受生猶如幻出諸形象幻人心識本來無罪福皆空無所住以拂子打圓相云者个是無相一切世間盡世間所有種種形色種種名相種種是非種種得失莫不從此無相中發現如母生子未嘗攺形母有子有母無子無母旣無相子豈有相子母旣無則形色聲名俱同幻化旣同幻化生死亦然所以云見聞如幻翳三界若空花於此會得則知嚴母孺人生未嘗生死未嘗死且道卽今在甚麼處喝一喝云漚生漚滅水還在一性圓明亙古今下座。

對靈小參云生時未嘗生滅亦未嘗滅卽其不生滅應緣而分別當其應緣之際於聲色頭邊是非窟裏或威或慈或嗔或喜隨緣應感立業成家及其緣滅四大分離事業𨿽云拋散而此性未嘗轉移且此性卽今在甚麼處豎拂子云見麼亙古亙今原不昧花開花落總如然下座。

圓萬佛懺小參云佛不是佛道不是道目盲眩五色知見立三心有修還壞無念卽眞天然自性不落他人千佛萬佛總是一佛早已百雜碎眞名假名盡屬無名不消一踏倒水中月鏡裏花聰慧人瞞他不得空中彩谷裏聲多知漢枉自勞神今則萬佛懺期道場圓滿檀那獲福僧眾增修上報四恩下資三有因緣輻湊功徳周隆忽然達摩大師從拄杖頭跳出髙聲喝道有漏之因並無功徳山僧輕輕對他道幻中成幻幻功勛幻裏功勛幻裏身欲了幻因須作幻幻中超脫幻俱眞下座。

解七小參問大事未明時如何師雲煙雨樓前漁父舟進云某甲卽不然師云作麼生進云公案現成師便打問徳山小參不答話趙州小參要答話未審二老酬唱如何師云一彩兩賽進云今日和尙小參又作麼生師云蝦蟆吞大虫進云某甲卽不然師便打問打鳳羅龍卽不問忽遇師子兒來又作麼生師云那里有僧喝師云野幹鳴問七日已過卽不問車馬橫行時如何師云看腳下進云虛空粉碎大地平沈時又作麼生師打云我與你打破來看乃云佛祖之道本非奇特不過指出當人本源而已蓋以此事人人共有个个不無只因妄想執著不能證得迷昧旣久返以爲奇然在當人日用未嘗欠少絲毫昔僧問如何是佛卽汝便是如何是佛汝是慧超伶俐漢子於一言之下一信永信一得永得淨裸裸赤灑灑捺著便跳撥著便轉吞吐十方放收三際始知與從上巴鼻無二無別亙古亙今不生不滅建立也在我掃蕩也在我更無他人只是自己故曰天地同根萬物一體諸人還證得也未證得則了脫生死其或未然有寒暑兮促君壽有鬼神兮妒君福且今解七作麼生道新出紅鑪金彈子打破諸人鐵面門下座。

結制日小參師云本來成現云騰可致雨覿體圓明露結便爲霜觀世音菩薩將錢買胡餅放下於卻是饅頭拈卻鼻孔失卻口從來腳不離▆▆且道今日是十月十五不是十月十五諸方把住牢關者裏放行一路行腳𨿽無一个賴有圓通二十五合眼跳黃河不勞開臭口狗走抖擻口猴愁摟搜頭且道太平今日還爲人也無舉拂子云鑑復云咦良久云舉不顧卽差誤擬思量何劫悟喝一喝下座。

解七小參雲山僧於此七日之內把住牢關不容出入直與三世諸佛歷代祖師天下老和尙以至四生六道情與非情同一本體寂默其有好動阿師說道气悶於是東衝西撞要求出气今日解開布袋任其往來直與三世諸佛歷代祖師天下老和尙以至四生六道情與非情同一正智作用又有好靜阿師說道散誕於是自拘自束求个安靜者兩般漢總好與三十棒趁出門外始得且作麼生隨緣事事了日用何欠少一切但尋常自然不顚倒舉龐居士偈云日用事無別惟我自偶諧頭頭非取捨處處勿張乖宋紫誰爲號靑山絕點埃神通並妙用運水與般柴師云如來藏中一个旋陀羅尼卻被者老漢拾得拋來擲去不妨暢快然則檢點將來只見錐頭利不見鑿頭方何故聻古墓毒蛇頭戴角南山猛虎尾叱沙。

除夕小參云道無更換隨物令以遷移時有去來體虛空而不變不變而遷城上已吹新歲角不遷而▆窗前猶點舊年燈喝一喝云向者裏會得則超脫世諦了悟性空眉毛插天鼻孔拄地灑灑落落寂寂惺惺年窮歲盡看他王老燒錢守歲辭年宰个白牛露地法喜爲餐禪悅爲樂敲鑼打鼓發揚向上宗猷作舞唱歌賣弄自家珍寶其或未然明朝更有新條令惱亂春風卒未休。

啟華嚴懺期小參驀豎拂子云見麼者个是毗盧樓閣瞿曇老人於三七日中盡情剖露善財童子於百一十城一時參透無邊剎境不隔絲毫十世古今不離當念大千沙界海中漚一切聖賢如電拂云何更有七處九會三賢十聖種種葛藤所以云如來大華嚴藏在一塵中有一聰慧人破塵出經卷且喚甚麼作塵此經著於何處喝一喝云者裏會得髙踏毗盧頂超脫法界量自由自在放浪無礙去也其或未然且從普賢十大願中禮敬無量諸佛一一發願行持至盡未來際忽然磕著頂門好向普明者裏喫痛棒除夕小參云攢花簇錦不落數量巧妙尖新覿體無依自從元旦以至歲除增一毫不得減一毫不得恁麼則離名離相非古非今眼睛只是眼睛鼻孔▆▆鼻孔各各不相知各各不相到遇飯喫飯遇茶喫茶說甚禪道佛法古今往來其或未然卽今臘月三十日整頓新鞋新襪管取明朝拜年且正恁麼時作麼生放教鑼鼓敲長夜爆竹從教吼似雷。

請爲李天生對靈小參師擊拂子云擊破南柯枕上情脫然獨露自家珍了知夢幻終歸盡始信浮生鏡上塵驀豎拂子雲天生居士還會麼者是你自家寶藏受用無窮只因向外馳求擾擾於聲色利名不能自得今日到此利爲何求色爲何得冤親如夢幻生死若浮沈覿體現前光明徧界擲下拂子云還委悉麼更聽一偈雲開明月現大地光淩亂截斷是非緣主人方得見喝一喝下座。

對靈小參師揮拂子云去來生死事如麻放下身心卽到家會得个中眞面目了知身世等空花恭惟黃氏淑人之儀生成閨秀長適名門慧質天資幽貞自克報緣旣盡撒手歸眞乃兄黃建中以兄妹之情不忍捨置爰請山僧舉揚个事莊嚴淨土然則吾宗無語句亦無一法與人只是直指當人自性而已且道淑人二十九年中與二十九年之前及今捨識之後者个面目卽今在甚麼處良久云脫體迥超生死見全身出沒絕行蹤喝一喝下座。

庠生王允燦等請爲先妣陳氏孺人明永對靈小參舉拂子云見麼未有世界先有此性世界壞時此性不壞如何是不壞之性放下拂子云會麼於此會得則知因緣成聚皆爲幻化世業興隆皆爲幻化身形彊弱皆爲幻化生死去來皆爲幻化於幻化中營爲百轉應用多般其眞如妙性於中無二無別識得幻化便見眞常了得眞常無非幻化所以云迷則眾生悟則諸佛只在一念信與不信之間今爾一念信眞皈投三寶山僧已曾攝受志欲進修以全壽考豈謂捐妝太速撒手歸眞世相觀之以幽閒之徳治家勤愼不無悲嘆道眼觀之空花幻翳有時而散其自性天眞儼然不動一念回機便同本得且如何是本有之性良久云六窗頓曉三更月萬籟無聲其寂寥。

承徳郎周扆勛請爲元配楊氏安人對靈小參云春已去夏方新綠密紅稀雨滿林代謝不妨隨气運个中不動是天眞驀豎拂子云安人還會麼於此會得則知春紅夏綠秋斂冬藏榮枯修短生死去來無非夢幻其眞常之體通天徹地亙古亙今不爲一切色緣所礙所以云旋嵐偃嶽而常靜江湖競注而不流要知動原不動生實無生性靜圓明一眞獨露𨿽居幻化體實如然物謝情消光輝愈勝且道安人天眞面目在甚麼處喝一喝云一把柳絲收不得和煙搭上玉闌干。

示寶明禪人

欲了生死超越佛祖者只要明白者一著子然在當人自信得及日久揩磨必能洞見自己本命元辰旣明自己佛祖自能超越參究之法如世人貪愛珍寶相似朝求暮想惟寶爲念蓋寶能使入一生富足故也今淸淨牟尼之寶具在自身得之可能了明佛智超脫輪回人反不能朝求暮想而置之無事甲裏甘受輪回之苦亦爲大錯寶明上座從山僧剃落受具足戒有超脫之志爲病魔所阻未遂其意值山僧退普明居湧卍相隔旣遠倏忽三載今年春尋山僧於狂風猛雨中乞爲開示然無價寶珠在汝衣裏若能提个話頭念玆在玆日進不已便能明了自家寶藏生生劫劫受用無窮如或半信半疑因循度日荏苒過時則此大寶畢竟不能明白所謂如八寶山空手回又云袈裟下失卻人身最是苦。

示慧燈禪人

達摩大師從南天國來秪要覓个不受惑底人有能於一言之下一信永信不被人惑𨿽未能擴充力量日久揩磨自能光騰千古如大梅得卽心卽佛一句便隱梅山二十年乃有馬祖梅子熟之記玆慧燈上座初未知有此事因入普明隨喜七期便發心坐香山僧不甚逼拶因見答旁僧卽心卽佛之句領會自己面目作偈呈見遂深信此事次年復來打七求戒驗以法身邊事可稱不惑但百尺竿頭未能進步如啞子喫蜜相似然古來自了漢俱胝打地之流𨿽不大興波作浪而流芳千古者皆眞實中來因以如意一柄與之使其於本分中如意行持不爲物礙管取臘月三十日得自由自在去也偈曰卽心卽佛事無差會得從教到處誇如意行持無不是頭頭物物更何加珍重。

此事不論僧俗男女皆可了悟以人人本具之佛性靈明廓徹但爲妄想執著各成異見乃有六道四生之別故曰迷卽眾生悟卽諸佛只在一念回機而已慧燈上座於辛酉歲在普明堂中聞舉卽心卽佛公案而得自受用三昧𨿽未到大梅田地其固守自▆寶藏不爲外物所轉志可嘉也但惜闡尼失於參▆不能再進竿頭如啞人作夢而不能道也然能念念不忘心心無間焉知不到末山總持輩境界耶玆值六旬之誕道人不應世諦祝慶因書片語以助竿頭且如做生日不識他是阿誰生底本來父母今在何處請下一語相稱是眞做生日也速道速道。

新元和尙牧牛圖序

昔馬祖問石鞏汝在此作甚麼答曰牧牛祖曰作麼生牧答曰一回入艸去驀鼻拽將來祖曰子眞善牧牛者以致南泉潙山懶安郭功甫輩皆牧成一頭露地白牛踏翻香海踢倒須彌超然物外得大自由及五代時有普明禪師老婆心切起模畫模作牧牛圖並頌自未牧初調以致人牛兩忘曲盡態度其頌十首流傳已久倡和亦多獨嚴轢居士和韻十有餘過復又中興普明古剎請我先師聞法大振鞭策欲使盡地奔狂頓成獨照新元和尙爲先師猶子首座普明則亦橐鞬從事於大牢君者深獲牧牛之法卜隱蓮溪爲嘉禾紳衿請住漏澤禪院意欲耕轉鴛湖之地以榜四維可謂有志於大白牛車者矣曾於丁亥示余牧牛圖一冊皆近世名公尊宿所書詩畫相兼曲入奧妙今戊午冬餘繼席開戒和尙枉贊羯▆說法之暇出卷索題展之則又牧牛圖也筆法古俏形體殊絕曲盡馴梗之狀云是明州大老黃公之筆其與趙文敏之用心亦勝矣所和原韻辭旨超逸深得牧牛之法則又一士大夫李次公之制可與轢並轡展玩再四不忍釋手深愧牛性未調牛力未備焉能提舉牧牛之旨然已入此牛欄或致牽繩挽鼻於和尙分中亦大費力只得道个吽吽和尙亦撫掌呵呵相忘於人牛之外若曰題頌其實未能。

敍異記

昔先師翁屬我先師云直指西來意楊岐正脈通先師後爲臨安邑侯楊琳請住縣之白洋山髙峯妙祖結茆之所曰蟠龍院者棲遲旣久爲禾中紳衿延住普明禪剎中興開法接納髙眞時值歲歉極意彌縫遂成嘉郡名席十年艱苦未滿所懷而逝桂以愚拙得侍四載不異鍼芥之投桂請語錄付梓先師叱曰從上經論以致諸家法語汗牛充棟而倍蓰之人未嘗閱餘言何及古人而欲傳世耶𨿽上堂參請一時方便語言皆不存錄汝當志學古人毋爲我意及先師圓寂後檢廢紙得錄一卷乃侍僧所竊記者文多倒置語或差訛桂卽藏之以俟梨棗自康熙乙卯年守龕多障未遂所懷殆嗣席之三年奮志編集其所潤色桂實裁以付劂裝旣成捲捧錄告成像前時庚申五月朔旦桂禮拜才畢忽覺齒邊有物累累以手捫之得粒如蚌珠視之有光因思淸晨漱洗已竟何從有此若藏宿齒隙何以安然不覺待供錄時流出細視如晶狀非砂石齒屑可比竊思先師生平眞實潛修密行所出言語皆眞實中來夫能眞實則徧通法界應感精誠而現奇特之相聞之▆▆有三皆道徳所感如髙峯發中生舍利中峯像中出舍利路公求舍利得瓶中道士求舍利得口中慶隆風沙所及俱舍利摩伽道場精潔兩舍利古今上士或潛或顯數不能舉由此觀之或有感於不肖齒邊而證眞實之說乎桂不敢妄認是非藏固匣中以驗其後今壬戌淸和偶出視之光明炯炯敬仰維新桂因憶淸隱山房遠祖冬溪和尙名布海內桂童時先祖指遺像謂曰此冬溪和尙也因述始末桂遂立振起之志及鼎革際所藏諸像俱屬飄零惟冬溪止存一面兩履鮮明如昨爰命畫手補身設供又照孫疾篤藥難投治桂禱佛哀求忽一泥丸墮前外褁苔蘚碎卽發光因與吞之其疾頓愈嗟乎桂自睹冬溪而志於學上無師誘下絕良朋多病弱植荏苒其時𨿽忝法門智行全缺今五十歲餘病魔更熾上失先徳遺範下乏英靈繼起荒庵固守與木石俱先師之錄𨿽成未能流通於世然桂此心未嘗敢負佛祖之恩此桂之本志也因以三異爲記。

跋檢補輪藏後

余脫白精嚴之淸隱受法爲天童四葉而繼席於普明從太平湧卍退靜故山之竹隱出入精嚴四十餘載自惟薄祜無補玆山乙丑春王宴坐室中聞轉輪聲如鳳鳴跬步藏閣見瑯滿地爲諸遊童所踐踏有以瓦礫褁經頁倒擲輪內以爲惜福者睹之愀然垂收拾敗軸歸室幾十數斛或議火藏者有勸送入海者余曰若付水火則絕披閱之後人而輪藏空虛流通無寄與彼踐擲何異哉因自每紙以手刷挺照號查檢一年之功理歸原篋其殘朽遺失者計三百六十餘卷得盛澤與庵沈君資施紙費假普善庵全藏摘捲募書旣檢補淸足聊加裝整復補藏匣二百五十𨿽不能裝潢璀璨其部帙次第大義無虧俾後閱者猶可意焉按明宣徳七年沙門如竺缽資贖藏以答師恩者嘉靖庚戌淮陰僧祖月檢補六百餘卷有冬溪和尙閱藏記崇禎六年居士顧天命等檢補順治末沙門巨元募補未半仍遭淩亂玆康熙二十四年乙丑至丁卯余獲竣功吁其三百年中廢興不一難可記述復萬曆間僧桂蕖爲袁了凡先生所勗疏以修補見於函尾今餘芳桂又爲整理桂桂相承豈亦有數存乎其間耶願後之披攬者亦如前志使此山法輪常轉興復荒蕪不勝顒望焉。

題冬溪和尙所書法華經後

此法華經吾遠祖冬溪和尙所書以禳梅巖翁者溪爲淸隱十世祖書法遒勁學海汪洋以龍袖拂開全體現公案發明个事嗣法舟濟爲臨濟二十七世孫有外內集行世芳桂於崇禎驅烏時先祖以仁偶展遺像因述溪出世始末爲最革世後箱軸零亂止存面貌並雙履生新無比慨以藏之自後參尋鹿鹿未遑從事康熙甲寅始倩丹靑臨面及履補全身相▆黎白拂儼然臨機說法時矣其所書經遺失旣久崇禎末先師爾廉偶值購歸絕後再蘇俱爲異寶後人瞻仰之幸也康熙戊辰桂復續書一部合璧貽永爲後世徵且能珍惜先人遺迹而藏玩之者先人猶在也況第一義之法寶哉後之視今當如今之視昔。

書補晉譯華嚴一函答劬勞跋

華嚴以法界爲宗法界以心爲宗此心變現不可限量是以法界重重圓融行布彼彼不礙總在此心現量中發故一念不生剎剎皆歸自己微塵了悟頭頭總是家鄕所以離妄想則法界俱無悟剎那則我人何有塵勞蕩盡生死頓消何處有父母親緣根身器界禪道佛法悉屬子虛而未離兜率已降王宮未出母胎度人已畢如人夢境種種難捨忽被頂門一椎猛然驚惺思適所遇一笑而已然非夢中驚發焉知千變萬化若親若冤同歸普賢一毛端上知一毛端變現種種則父母恩緣皆出自心幻妄則我父母爲自心妄想中人此妄旣離同處毗盧法界互爲出沒成就智身則此華嚴爲性中典記之書其可少哉因檢補藏經書晉譯華嚴湯字一函以酬父母生成之徳願了達性眞同遊佛海子母夫妻共入毗盧樓閣四生六道同遊華藏玄門十世古今不離當念無邊剎海不隔絲毫信夫此心之用大矣。

拈

世尊於靈山會上拈一枝萼顧視大眾惟迦葉尊者破顏微笑世尊云吾有正法眼藏涅槃妙心付與摩訶迦葉。

拈云世尊將一塊燕石云爲至寶賣弄人前被傍觀覷破慚惶無地卻向暗中理會大似掩耳偸鈴千載之卜可發一笑。

文殊三處過夏。

拈云若向理上看迦葉膠柱鼓瑟若向事上看文殊了無忌憚普明當時若在用个移換手段均其事理縱使釋迦老子也拋在大千世界之外又云待世尊問你擯那个文殊則向道某甲罪過何故爭之不足讓之有餘。

世尊於涅槃會上以手摩胸。

拈云世尊弄巧成拙人天認奴作郎博得一場熱鬧賺他千載懡爲甚當時無有一个具眼底普明若見世尊以手摩胸便一喝而出管教者老子當下知非。

馬祖因僧問離四句絕百非請師直指西來意。

拈云者僧欲圖畫虛空卻假手於馬師父子不▆爲其五彩描畫更得馬師題跋可謂古今至▆▆是無人識得拋在壒堆頭普明今日特爲拈出不妨大家展玩便喝一喝。

百丈野狐。

拈云普天匝地看來多是野狐精何處有墮脫來若要做个金毛師子直須一時放下或有人問忽然放下時如何則向道野狐精。

南泉住庵打破家事。

拈云卻如紮个營塞忽有敵人詐投軍內乘其無備持刀亂殺如入無人之境及至整軍廝殺敵人已去後來𨿽是怪他卻也稱他猛烈。

趙州狗子無佛性。

拈云據山僧看來那个是有佛性底及乎道个狗子無便亡鋩結舌理會不得何不向腳跟下摸摸看忽然摸著鼻孔管教徧界風生。

趙州云我在靑州做領布衫重七斤。

拈云七斤一領布衫無甚奇特只是工夫綿密所以寒時溫和熱時窨涼是他體貼受用大眾旣道奇特何不自去做一領爲甚只管饕少年普明也有一件布衫無有分毫觔兩也無綿密工夫寒不耐寒熱不耐熱今日不妨拈出舉袖云且道與趙州是同是別。

甘贄行者接待云譬如餵驢餵馬。

拈云甘贄如開飯店相似不拘髙低貴賤百工等類只是一樣看待若有个不還飯錢底來譬如餵驢餵馬也要他知恩去現前一隊驢漢喫得飽齁齁地長連牀上東倒西歪還知恩也未。

石鞏禪師三十年張弓架箭射得半个聖人。

拈云石鞏三十年張弓架箭射得半个聖人也是一場懡爭如我者裏不張弓也不架箭一切不爲看來个个聖人只要他自己承當若承當得喚來拽磨。

雪峯雲南山有一條鱉鼻蛇大須仔細。

拈云者條蛇不惟雪峯父子解弄盡世間無有一人不有或時穿鼻孔或時鉆眼睛或時纏四體或時踞一心解弄者死蛇也活若不解弄縱活也臭气燻天。

聲明三藏善別音響。

拈云以銅箸敲鐵罏是銅鐵聲不是銅鐵聲若是玄沙何故與麼道不是其柰銅鐵何且道玄沙意作麼生若將耳聽應難會眼處聞聲方始知。

玄沙見面前一點白。

拈云者點白光阿誰不見卻再三盤問可謂惑亂人不少山僧若見他道爲甚不會向道者老漢腳跟未點地在。

安和喚仰山移牀子。

拈云安和見神見鬼一片婆心殊不知仰山就窠打劫把此老心肝五藏一時鏤出普明若待安和喚云擔牀子來便掀翻者老漢。

僧問古徳如何是毗盧印答云艸鞋踏雪。

拈云者顆印子從未出娘胎時鑄就只是不知用處只如他搭雪上亦未奇特今日普明拈出來大家驗个端的或有人問便與一掌。

興化答唐莊宗皇帝云君王之寶誰敢酬價。

拈云興化老人膽寒气弱見是官家所問便云不敢酬價夫爲宗師貴在解粘去縛直顯宗綱豈得朦朧手眼稱爲帝王師法當時若是普明便與酬个價云分文不值作家君王必然欽敬。

興化打克賓維那。

拈云克賓大似蘇武奉節不屈受得一番冷落贏他千載芬芳。

徳山示眾云道得也三十棒道不得也三十棒。

拈云徳山棒臨濟喝正是敵手彼此機關互相了了但臨濟要侍者開眼特遣之當鋒耳貓兒依樣畫了一个爭柰不知二師落處。

藥山見遵布衲浴佛次山云汝浴得者个還浴得那个麼遵云把將那个來山休去。

拈云遵公如葉公畫龍相似眞龍出現卽便驚怖又云藥山𨿽然拈出那个未免打作兩橛山僧若見他道把將那个來便去幫他浴佛遵公果若伶俐自有出身之路。

靈樹因尼送瓷缽師托起雲者个出在甚處尼云定州師卽撲破。

拈云投之以木桃報之以瓊瑤禮固然也然此尼若能領意見托起問時便禮拜云深知和尙慈悲不妨畱取粥飯則亦不致傷惠傷廉。

僧問洞山寒暑到來如何回避山云向無寒暑處。

拈云若也會得安然在無寒暑中經冬過夏搖扇烘鑪若還不會寒時熱殺闍黎熱時寒殺闍黎。

洞山解制云東去西去直須向萬里無寸艸處去石霜聞云何不道出門便是艸。

拈雲山東路上放響馬箭遇著當行接箭射還他去不特不來搶東西卻倒喝采一番何故得遇知音。

寶蓋訪漸源源見來便在方丈內坐蓋乃一見便下卻簾遂歸客位源使侍者去傳語雲長老遠來不易猶隔津在。

拈云一人怠惰不解作主一人驕倨不善爲客惹得一場閒哄侍者介紹其間不無費力然亦暗得便宜且道何處是侍者得便宜處試道看。

玄沙縣中看戲回問小塘長老云昨日許多喧鬧向甚處去也塘提起袈裟角。

拈云大小玄沙在鬼窟裏作活計借事生端幸是小塘具急切手段不致失利也是一場虛驚若問普明昨日許多喧鬧甚處去也便云猶得和尙重舉。

藥山齋時自打鼓髙沙彌捧缽作舞入堂山擲下椎云是第幾和彌云第二和。

拈云一个打鼓一个作舞把戲不無他藥山沙彌做若是第一和終是未在。

龍潭未出家時每以餅供天皇皇每畱一餅與之曰惠汝以蔭子孫。

拈云恩將警報自古如斯好意供餅返加毒藥還他不特龍潭受屈直使徳山巖頭輩相繼顚狂還有人救得者麼呵呵大笑云賊過後張弓。

洞山示眾云有一人在千人萬人之中不背一人不向一人你道具何面目云居出云某甲參堂去。

拈云若論者个人無背無面非有非無不減不增何形何相莫說千人萬人中不背向乃至山河大地艸木叢林四生六道八難三途又何曾背向來是與洞山諸人面孔合而爲一又何曾背向來且自己尙不見自己又何曾有千萬人來𨿽是入艸求人畢竟誤天下蒼生不少云居靑出於藍盡力出來救得一半。

徳山小參云今夜不答話問話者三十棒。

拈云普明若作者僧見伊云今夜不答話問話者三十棒便出云勘破了也拂袖便行直教徳山進退無門。

僧問鏡淸學人未達其源乞師方便。

拈云者僧離波討源如在水裏沒頭浸卻又伸手討水喫鏡淸就舀一碗與伊𨿽然喫得未知就是此水如今若有人問其源和聲便打何故要伊悟知所浸之水可喫。

外道問迦葉尊者如何是我我者云覓我者是汝我。

拈云尊者老實有餘機變不足若是後代兒孫決不肯輕易放過必使洞徹根源斬除人我直顯拈花之旨始得普明若有人問如何是我我和聲打出門外非惟與他脫卻鶻臭布衫而且自己無委曲遲疑之獘。

優波鞠多以三尸加波旬之頸。

拈云佛國魔宮俱爲阱陷波旬𨿽脫二屍又落在佛阱中展轉不得自在卽今諸人頸上亦有三物寧受虫蛆臭敗之苦不求脫免恐墮佛阱故耳如今已有一法使此三物變成自己家珍佛魔俱掃苦樂雙忘良久云久而不聞其臭則與之化矣。

昔有老宿一夏不爲諸人說話。

拈云者老宿具旋輪之手一邊開一邊合而又開中有合合中有開僧若伶俐一捷拶入洞見其中好處其鄰僧只知鼠糞污羹不知糞能卻病若還入口管取頓息沈痾。

官人問僧名甚麼曰無揀官人云忽將一碗砂與上座又作麼生僧云謝供養。

拈云者僧只會喫食技量全無沙來與他也謝供養習气不堪甚爲可笑法眼滿腔不足爲他別語爭柰賊過後張弓普明若有人問名甚麼向他道與汝同名因何忘卻。

金牛每至齋時自舁飯桶至僧堂前作舞云菩薩子喫飯來。

拈云人見其自舁飯作舞多道老婆心切殊不知以蜜浸砒霜誘人下口此時若有个知姦識惡底出來踢翻飯桶打趕出院也是千百年一場猛烈。

平田訪茂源源才起迎平便把住雲開口卽失閉口卽喪去此二途請師別道源以手掩鼻。

拈云慣戰之將忽然遇敵𨿽未堤防亦能就中取勝決不致棄甲曳兵而走又云待云請師別道則亦把其手云堂內喫茶去如有動靜便一刀兩段。

水潦被馬祖一腳踏倒起來呵呵大笑。

拈云馬駒踏殺天下人只有者一腳倍加惡毒把水潦心肝五臟皆爲齏粉且道心肝五藏旣成齏粉何故又呵呵大笑。

丹霞見龐居士來便作走勢士云此是拋身勢作麼生是顰呻勢霞便坐。

拈云大小丹霞龍頭蛇尾卻被者老翁扭捏普明若見他問作麼生是顰呻勢便入方丈閉卻門好教此老有癢難搔。

仰山見雪師子乃指云還有過得此色者麼眾無對雲門云當時但與推倒。

拈云大小雲門擔板不少於一年中落得者場大雪苦心爲樂冒冷而成惟恐日出消滅爲憂何乃便與推倒人情佛法亦所未然若問普明還有過得者色者麼對他道再做一个看。

麻谷問臨濟十二面觀音阿那个是正面。

拈云本是現成翻爲特地弄出許多惡樣甚是可笑普明若有人問十二面觀音阿那个是正面但默然良久。

雲門云聞聲悟道見色明心舉手云觀世音菩薩將錢買胡餅放下手云卻是饅頭。

拈云雲門老漢說心說色拈起放下胡餅饅頭將謂有多少奇特不知卻在亂艸裏輥爭似普明無知無識自由自在縱是觀音變化多端也趁出山門外。

五祖演云如牛過窗欞頭角四蹄都過了云。

拈云古人說得一个譬諭直使多少人鉆龜打瓦逐塊過時若有問普明因甚尾巴過不得便與一頓痛棒何故與他脫卻者尾巴。

僧問疏山如何是冬來意答云京中出大黃。

拈云古人得超方用具向上機應接臨時截斷學者偸心美則美矣只是太遠若有問普明如何是冬來意對他道寒涕沾唇。

馬祖一喝百丈三日耳聾。

拈云馬祖者喝用盡自己心笑破傍人口百丈耳聾子爲父隱曲中有直爭柰影響之流墮他坑塹且道百丈再參馬祖畢竟明得甚麼邊事牀下泥貓兒咬破鐵酸餡。

百丈再參馬祖祖見來拈拂子豎起百丈云卽此用離此用。

拈云圓悟老人識大機行大用直是馬祖百丈再興不過如此𨿽然若是噇酒糟漢以棒喝爲窠臼則醍醐上味翻成毒藥普明者裏或有問卽此用離此用則向道咬人矢橛不是好狗。

僧問雲門佛法如水中月是否門云淸波無透路。

拈云圓悟道者僧入雲門法海裏引陣猛風不易當抵可惜下梢輪卻一籌殊不知者僧不惟能把舵張帆更有藏舟於壑底手段𨿽有猛風巨浪也柰何他不得。

僧問雲門初秋夏末前程或有人問未審對他道甚麼門云大眾退後。

拈云者僧置得个問頭卻被雲門打个背翻觔斗錯過當機不惟飯錢無出喫飯底畢竟不知下落圓悟云崇寧向道驢事未去馬事到來要顯本分艸料亦未是在如今或有問秋初夏末向他道甚麼普明則向他道路逢死蛇莫打殺無底籃子盛將歸。

玄紹二上座見鳥臼臼問近離甚麼處僧云江西臼便打僧云久向和尙有此機要。

拈云鳥臼果是橫按鏌邪全正令太平寰宇斬癡頑不妨雪竇恁麼道圓悟云雪竇只見鳥臼放行若把住時釋迦彌勒猶爲走使據令而行盡大地人並須喫棒圓悟可謂益有餘而損不足欲扶豎鳥臼威風未免鋪花錦上普明道若據令而行好教鳥臼先喫痛棒始得。

風穴在郢州升座云祖師心印狀似鐵牛之機。

拈云風穴如龍戲珠收放自在致令傍觀得其妙用若據圓悟便棒有甚長處𨿽然要識鐵牛之機還是盧陂會得。

僧問五祖一大藏教是个切腳未審切那个字祖云八囉娘圓悟云迅雷不及掩耳。

拈云五祖欲銷鎔點畫泯絕宮商切得个字不妨奇特只是太遠未免使人胡猜瞎撞或有問普明未審切那个字則展兩手云會麼。

藥山謂雲巖云與我喚沙彌來巖云和尙喚他作麼山云我有个折腳鐺子要伊提上挈下。

拈云圓悟要逞自家沒底籃子只得向藥山肋下棲泊然則大丈夫漢操戈入室不爲分外若是隨風倒舵縱然出得只手未是作家普明若見恁麼道但向道轉見不堪。

僧問趙州未有世界早有此性世界壞時此性不壞如何是不壞之性州云四大五蘊。

拈云圓悟老人慈悲太煞爲通一綫道千尺寒潭徹底淸𨿽然向四大五蘊處會得則地水火風色受想行識皆成堅固法身動轉施爲山嶽鼓舞其或未然且向寒潭裏坐著。

雪峯示眾云世界闊一丈古鏡闊一丈。

拈云非但雪峯腳跟不點地玄沙又何嘗點地來圓悟道若非父子投機爭見赤心片片要人會他腳跟未點地處也是普州人普明則不然待他道世界闊一丈古鏡闊一丈便掀翻禪牀管教淨裸裸赤灑灑通天透地。

古者道者片田地分付來多少時也我立地待你構去法眼云我坐地待你構去。

拈云古者道立地待你構去法眼云坐待你構去圓悟云今日當眾慶懺普明道看腳下。

僧問鏡淸明教新年頭佛法有無。

拈云圓悟旣能掀翻鏡淸明教兩頭佛法爲甚又在失利處更加失利𨿽則提持綱要未免在別人茆檐下棲泊或有問普明新年頭還有佛法也無向道大家在者裏若道爲甚如此向道領取三十棒。

靈云見桃花悟道。

拈云靈云明修棧道玄沙暗度陳倉作用𨿽然各別鼻孔其如一般圓悟云具透關眼者辧他未徹處也是胡餅裏呷汁。

古者道護生須是殺殺盡始安居會得个中意鐵船水上浮。

拈云圓悟老人如盲捫象分尾分牙要問衲僧分上殺个甚麼殊不知衲僧手握金剛劍身披忍辱鎧牙如劍樹口似血盆逢佛殺佛逢祖殺祖眾生物命煩惱無明乃至情與非情一時殺盡所以得淨裸裸赤灑灑頂天立地惟我獨尊旣然如是現前大眾還殺也未試道看。

睦州升座云首座答云在寺主答云在維那答云在州云三段不同今當第一向下文長付在來日圓悟云一等是借路經過就中奇怪。

拈云用棒用喝盡力提持尙是不會藏頭藏尾醬裏著鹽若个承當𨿽然賴首座寺主與維那若或別人一場孤負今日山僧升座也無首座也無寺主也無維那進之不可退之不可且自拈自美去也乃髙呼云堂頭自答云在呵呵云幸得還在若不在者一眾向甚處棲泊良久云退後退後。

臨濟與普化一日同往施主齋濟問毛吞巨海芥納須彌爲復神通妙用爲復法爾如然化踢倒飯牀。

拈云臨濟有寬廓大度作養英雄普化有拔山之力纖細難容圓悟云不是臨濟不能驗普化不是普化不能抗臨濟果然果然若據普明看來總好三十棒何故太平本是將軍致不許將軍見太平。

秀才問長沙曾看千佛名經百千諸佛未審居何國士長沙召秀才才應諾沙云黃鶴樓崔顥題詩後秀才還曾題否。

拈云秀才向含元殿裏問長安當頭蹉過長沙從自家屋裏販楊州覿面全提爭柰教人向黃鶴樓上吟詩亦大遠在𨿽然果若題得一篇亦是名髙千古圓悟云向奔流度刃疾焰過風處見長沙橫身爲物去不消一捏果然果然。

趙州訪二庵主。

拈云庵主兩个拳頭如太行王屋千古巍然趙州作用如黃河倒瀉緩急隨宜圓悟云若能握向上綱宗與二庵主相見便可以定龍蛇別緇素要知趙州作用處麼老婆心切呵呵笑一任傍人說短長。

僧問長沙作麼生轉得山河大地歸自己去沙云作麼生轉得自己歸山河大地去。

拈云一个左旋一个右轉還知長沙爲人處麼檢點將來好與三十棒圓悟云得人一牛還人一馬也是泥裏洗土塊。

雲門示眾云百艸頭上道將一句來自代云俱。

拈云雲門百艸頭上道將一句自代云俱我道百雜碎圓悟云收我道何處下手普明則不然若問百艸頭上道將來向他道瞎若能瞎處會得大千剎土掌中觀。

興化打同參。

拈云興化威風八面有主無賓者僧擊浪千尋有賓無主如此相見可謂肘臂相交露出當人面目主賓合一宣揚向上家風圓悟云若洞明向伊面前劃兩遭處可以荷負臨濟正法眼藏要明者个意麼呵呵云心不負人面無慚色。

僧問投子如何是一大事因緣子云尹司空與老僧開堂。

拈云投子朴實處暗弄虛頭圓悟弄虛處不妨朴實若是一大事因緣亦太遠在或有問普明一大事因緣對他道被你一問。

巖頭參徳山入門便問是凡是聖山便喝頭禮拜。

拈云徳山一喝如山摧地裂一切人無有立腳處巖頭見風倒梅不爲分外洞山與圓悟互相扶植爭柰傍觀檢點如圓悟道洞山通方有眼爲甚巖頭道錯下名言又道巖頭作家戰將七事俱全爲甚一喝便倒還會麼海枯終見底人死不知心。

僧問雲門如何是淸淨法身門云六不收。

拈云圓悟老人檢點雲門只得一半不知自己也只得一半如問普明向他道捏得團欒撳得匾。

僧問雲門如何是法身向上事門云向上與汝道卽不難作麼生會法身。

拈圓悟云權衡佛祖龜鑑宗乘只明得法身邊事未明法身向上事是則果是普明道一有多種二無兩般若識法身自能向上𨿽然須是恁麼人還知恁麼事若是弄泥團漢一任驢前馬后。

雪竇云乾坤之內宇宙之間中有一寶掛在壁上達摩九年面壁不敢正眼覷著。

拈云圓悟旣贊雪竇奇特又道只見錐頭利卻又豎起拄杖云云分付天臺木上座突出南山鱉鼻蛇𨿽能用盡神通未免向外之繞若是普明則不然乾坤之內宇宙之間中有一寶只在口門合取時萬聖不能知其意開卻也三藏盡得通其義露迥迥地日月難以比其明鬧叢叢處電雷不能方其疾若還不信大家摸取看。

僧問大梅如何是祖師西來意梅云西來無意。

拈云三死漢旣在棺材裏圓悟又要穿他作麼山僧今日要救活者三个死漢出棺材乃拍手云寐語作麼。

玄沙云諦當甚諦當敢保老兄未徹在。

拈云是賊識賊靈云果然未徹是精識精玄沙必定欺謾有不受惑底任你通身弄巧呵呵曾爲浪子偏憐客。

南泉因師祖問摩尼珠話。

拈云若是向上事則易只如盡大地是藏盡大地是珠作麼生分別若分別得明白三十棒一棒也少他不得。

南泉問僧云昨夜好風僧云昨夜好風泉云吹折門前一株松僧亦云吹折門前一株松。

拈云一个順朱塗墨一个逆水尋源𨿽然用處不同總是一對無孔鐵錐南泉將轢鉆欲鉆通爲用還知南泉下手處麼。

修山主頌云二破不成一一法鎭長存若人一二解永劫受沈淪圓悟云二破不成一一法亦不存不作一二解永劫受沈淪。

拈云圓悟修破缸補破甕𨿽得完全畢竟是破底普明卽不然一破卻成二二破卻成一離卻一二道沈淪當時息。

僧問香林如何是衲衣下事林云臘月火燒山圓悟云有問道林衲衣下事只對他道綿包特石。

拈云一个應時及節只露目前一个設爲奇特失卻現成如有問普明如何是衲衣下事對道脫下來與汝三十棒。

頌

世尊初生。

手指乾坤逞獨尊爭知落節在兒孫渠儂亙古何曾賤賣弄墮他第二門。

外道問佛不問有言不問無言世尊據坐。

世尊一口太阿劍未曾出匣光先現驚得邪魔肝膽摧冰消瓦解奔如電。

外道問佛昨日說何法答云定法。

走盤珠獨富家有貧人仰慕不置口及至相逢不識珍依然辛苦東西走。

梵志索論義預約云我若義墮願斬首以謝。

破釜沈舟拚此行誰知誤劫自家營天明深愧無立法納款軍前聽死生。

世尊問舁豬者云是甚麼。

一片熱心腸反得離肝肺惆悵獨歸來且把門兒閉。

金槨示雙趺。

生來活作怪死去活作怪貪圖後來人合掌深深拜不知早已落深坑引得兒孫成露敗。

女子出定。

卻如幾个小孩兒喫飽無事做摸盲偶然一把捉住了笑得傍觀鼻也橫。

五通仙人問佛佛有六通我有五通。

無端引賊入房門盡把家私偸出來就著婆衫拜婆節主人還自不疑猜。

世尊升座文殊白椎云諦觀法王法。

世尊自謂遇知音豈料琴中隱殺機坑卻當時人百萬至今刀劍正翻飛。

世尊拈花。

自得褒姬樂未央風流非復古周王無端弄巧傳烽火甘使河山一笑亡。

阿難問迦葉世尊傳金襕外別傳何物。

從來兄弟相猜忌爲是前人愛處偏誰似飲光能執義一時拋出大家看。

產難因緣。

老胡方便一時間子母團圓共喜歡畱下疑團千載後至今方作等閒看。

城東老母與佛同生不欲見佛。

爲人向外日馳求因掩雙眸示本由與佛互揚非別事同生意气好相酬。

傅大士升座說法揮案一下。

傾家學就屠龍術爭柰無因逞技能今日試彈三尺劍好將心事付知音。

傅大士道冠儒履衲衣朝見梁武帝。

旦生丑末一人妝關調交參意態長借問誰人能若此黎園新出李三郎。

善財入毗盧樓閣。

離卻家資事遠求七珍八寶盡行收歸來並作家山玩從此堪方萬戶侯。

淸淨行者不入涅槃破戒比丘不入地獄。

敵軍水陸阻如城囑付先鋒密計行一局未殘飛報至謂言兩路敗投誠。

須菩提持缽入維摩詰室乞食。

好笑維摩老葛藤亦不少讓你自嘮叨我則索个飽。

維摩默然。

磕也著也著動用周旋光閃爍何事維摩老畫得蛇兒添只腳。

牛頭見四祖。

昨日今朝事不同孤峯依舊白雲中飽柴飽水原無異百鳥銜花不見蹤。

六祖云有一物非靑黃赤白男女等相。

開口說著閉口著應用周旋處處著只是盡力捉著捉得著好合藥。

破竈墮因緣。

泥瓦相成何聖靈分明指出本無生奼女已歸霄漢去呆郎猶向火邊蹲。

國師三喚侍者。

從容勸飲三杯酒滿面春風意气揚何事無端論夙昔傷心不覺淚千行。

南嶽問馬祖坐禪圖作甚麼祖曰圖作佛。

馬祖淸風貫九天讓師手段實超然卻將一塊泥磚子磨出光明照世間。

淸源問六祖作何所務則不落階級。

一陣風吹一陣香知他紅紫斗芬芳懶尋春色渾無賴獨倚匡牀午夢長。

百丈捲席。

扭鼻還他捲席仇從今報復有來由父獰子惡家常事一任傍人話不休。

扭鼻因緣。

一扭突出野鴨子卻對人前撩亂飛飛向大雄峯頂上啄盡人間谷與粞。

南泉玩月趙州指月問曰何時得到恁麼。

相攜桐下談情緒共把冰心對月明敢道月光𨿽不昧難能比得默中倩。

南泉魯祖杉山歸宗離馬祖席至中途分袂。

列土分茅見太平齊彊魯弱定兒孫一言萬古猶堪法不特當時八百春。

南泉訪百丈丈曰將得馬師眞來麼。

兄弟相尋意气親就中拈得馬師眞頓將江水翻空碧流到如今處處深。

南泉云王老師自小牧得一頭水牯牛。

便是尋常那一頭爲能養得恣優遊於今踏破平田路天地縱橫不見收。

大梅卽心是佛。

嚙雪吞氈志不違管教忠節信蠻夷歸來莫說君王賜萬古千秋盡慕思。

僧問馬祖如何是佛祖云卽心卽佛。

任運騰騰只麼行尋香逐色顯生平可憐怖影迷頭者飲水何曾不是冰。

百丈野狐。

左眼半觔右八兩莫教錯認定盤星直饒挑出翻身去依舊狐精跳不停。

趙州狗子無佛性。

看得趙州無字破山河錦繡畫圖中夜來一覺天明也摸著眉毛眼上橫。

七斤衫。

用盡工夫堪一笑拈來不值半分文隆冬且待祁寒者付與披來似亂雲。

甘贄接待。

接待云如餵馬驢要人從此斷情私知音便爾承當去一日三餐好過時。

陸亙大夫問南泉弟子家中一片石也曾坐。

本來不假施雕琢雕琢何妨順世間坐臥其中是何物冬瓜儱侗瓠彎環。

陸亙瓶鵝。

問來將謂多奇特那信鵝兒不在瓶驀地喚回秋夜夢方知日午打三更。

石鞏張弓。

張弓架箭接英雄欲接英雄振祖風三十年來方中的那知弄巧總非功。

徳山托缽。

缽盂托出婆心切安柄巖頭笑轉新及至三年偏撞彩疑團從此落叢林。

雪峯南山鱉鼻蛇。

毒蛇相聚人難近鉆眼攢心死不休爭似乞兒家計盡揩頭拽尾逞風流。

聲明三藏善別音響。

分明銅鐵便波瀾方識玄沙意可觀推向鑪中來煆煉這回方信不相瞞。

仙天因僧禮拜云野狐精見甚麼便禮拜僧云老禿驢見甚麼便恁麼道。

冤家相遇對頭人劍去槍來著著新撲地一交翻擲去幾家歡喜幾家嗔。

安和喚仰山移牀子。

甘作奴兒婢子身不知元是舊時人一聲喚得回頭後萬紫千紅不屬春。

問如何是毗盧印答云艸鞋踏雪。

信腳騰騰宛似雲南臺北嶽恣殷勤普天匝地瀟湘景搭得毗盧印子文。

興化打克賓。

不變臨危稱好手事難方見丈夫心罰錢千古猶難昧大冶罏中始識金。

贊

三教圖

三位老作家原是一个鼻孔千般善巧說豈有兩樣心腸只因門戶有多端學者波中認明月忽若擡頭笑不休星明日麗月輪秋今日描他一處立請看面目差多少如雲教外有眞機迦維羅客尢能道咄

大悲像

根塵識界一十八一手一界拋虛空頂門豎亞一隻眼八萬四千藏其中逆行順行隨自在邪來正來驅無蹤劍慈幢利如意揮法螺甘露超神功大雄大力大悲王應現母阤無定方眾生有感便施顯如月水臨千澗光阿呵呵幹打哄爭似衲僧手眼親坐臥隨時閒錯綜客來相對喫杯茶兩腋淸風長鼓弄

羅漢圖

不在天臺山裏住逐隊隨羣是何故𨿽然證入化城邊家醜洋洋自露布降龍伏虎太威獰熊經鳥伸恣優豫有癢能搔痛能護無事不欣苦不怒各各翻騰自己天出肘被肩裸兩乳眉長種種不知結鼻大垂垂不知處吟風嘯月不爲淸攫浪拿云不爲惡卻被寒山喚作牛都緣不會那一句更兼不肯利人天黃檗欲將叩其足我今爲眾行持缽臭汗淋漓徧村落𨿽云缽底太荒涼八方四姓皆歸作何不拈將只麼行瞿曇向上分明具不然縱汝弄神通總是癡狂外邊路

九祖像

梅花才見便啼春大地緣生物侯新識得本心離合外洛陽從此錦如鱗

幻祖像

一聲熚爆見分明猶更尋師點眼睛透得紅綿套索意從教一笠覆非輕

蜜祖像

入室哀求大悟慳銅官踏破始開顏一條白棒多頑賴先打從頭釣背蠻

費祖像

頭顱裂破露全機十坐名山龍象依怪道石邊流出冷漸成江海共雲飛

石老人像

徑山得名福嚴得位鼓白洋波振普明轡十載驅馳艱辛歷備教育英才鉗錘出類宗說兩通道徳無愧一條楖栗任縱橫打邪打正同兒戲

開門聲裏識家風坐斷淩霄意不窮搏得語溪溪上月流將千古照虛空

偈

募齋

滹沱河畔舊因緣飯架掀翻大用全扶起日輪法便轉三餐一日好流傳

和雪竇四偈

遲日融和景豁開仍教冷坐面崔嵬不陳髙下芬芳色恐有蝴蜂逐影來

右道貴如愚。

識得行藏懶似云隨緣任運樂吾身春秋不涉詎知老寄語悠悠學佛人

右大功不宰。

浩浩塵中得此心廓然安坐到於▆幾多鳥雀聲相聒獨自殷殷倚石屏

右晦迹自怡。

自然寥落不相期白板長支亦自▆花竹互投機已密撫彊濟弱更由誰

右與時寡合。

施茶圓滿

喫茶已得露金風撲破盤甌任所從更有一機須了卻好教秋月掛靑松

上堂齋

選佛場開動地來龍驤虎驟勢如電檀那欲識其中意拈向當陽戰一回

募衣

鐘聲咬破七條衣體露當陽第一機舉向街頭伶俐客爲渠整卻這威儀

募放參

二軍苦戰暫鳴金中夜憥餐再進擒背水赤幟拚命後功成誰不感恩深

募造橋亭施茶

渡過橋來喫茶去普明何似趙州橋勸君會取其中意打破慳囊入勝招

行實

庚午歲臘月三日耆舊鐵樹師爲師祝六旬壽請上堂夜復設茶禪戒共集鐵樹同兩序白雲和尙住持普明共有八載今和尙六旬我亦八十賤誕今夜要請和尙說行實使大眾欣樂而我得聞妙行以結般若之因禮請再三師雲山僧本無徳行匪敢擔荷法門但先師於普明未了聊作應酬旣承惇意僅爲大眾作一笑具耳山僧俗姓陳嘉興縣人始祖隨宋髙宗南渡居海寧至先祖分居嘉興發家頗厚父鳳云公母沈上有三兄山僧乃晚年子也因兄等致禍傾家母不欲舉臨盆壓溺再三婢女力救得免崇禎壬午時年十一投禮郡城精嚴寺淸隱房爾廉爲師習瑜伽教每多病患至年二十時有天臺百二十歲老僧寓寺我因禮拜僧云不要拜汝能參學後日別人拜你因發信心乃有參禪之志二十六歲始乞戒圓墓山剖老和尙時吼崖和尙爲首座爲我開發竹篦子工夫云但參一切總不得畢竟是甚麼便了及還嘉興於蘇州航舡中極力參完忽得輕快其是甚麼三字牢在胸中自此綿密無有間斷旣歸惟參是甚麼爲事幾忘人世眾以爲癡而我迷悶愈甚時已二十九歲矣次年有同戒曉宗於古隱庵打七有省聞我肯做工夫特來策勸言古隱大師手段髙彊可求逼拶因引拜見古師號一藏乃密祖侍者髙上不出額云古隱爲緇素歸信師爲我覿面提持不能領略因約秋初起七候至九月間我與介先文遠二兄同進七期古師以竹篦拶逼異常我至第三日侵早隨眾經行遭僕話頭脫落機語敏捷自以爲喜至夜古師勘驗眾人翻覆問話則又不會師指云暫得輕安事猶未在因復苦參了難著倒第五日夜間古師垂問如何是不傳之旨眾答話間我問曉宗爲之柰何宗云若不一番寒徹骨爭得梅花撲鼻香時我憤極不覺望古師撞上云是甚麼師以兩手一掀翻倒在地頓覺胸中如剜出心肝五藏身如在虛空中又如入水晶簾內相似所有機緣後皆忘卻欲覓一念了不可得歡喜之極古師云待你快活快活再向你道及歸讀古人機緣有明得明不得者以問古師師云猶如火發未至燎天物像尙在古人云得坐披衣向後自見又云末後一著始到牢關乃復起疑情志在透徹室中作聯雲長爲粥飯僧不復學識做个癡呆漢必要明心吼崖和尙從山中來見雲長爲粥飯僧做个癡呆漢足矣更要明个甚麼及古師圓寂感其孤髙相爲受益良多冷坐十年而從上淆訛公案漸得淸楚辛亥春偶遊普明問和尙是誰知客云費老和尙門人從徑山來底因隨喜芝根室見和尙頂相魁巍肅然敬仰便有親近之意知客云和尙分衛海鹽回來卽啟萬佛懺期先我夢見空馬五六十疋因騎上一疋餘皆伏地視之皆象也騎向東南而醒遂有固往普明之志不數日知客請我禮懺便至普明安書記因與和尙相契所有問酬機語皆不記錄蓋我素不喜弄機逞利者是年結制安西堂壬子元旦領眾入方丈和尙便以衣拂源流付我時不肯受和尙云年初一要發利市不得推阻我云某甲不要做賣買底便出和尙命侍者送至寮中時天放石堂二見極力相勸勉彊拜受乙卯戒期後還歸淸隱別室丙辰秋月映兄到精嚴謂云老和尙有疾弟住漏澤不能朝夕侍奉必要兄去大眾方安便坐待束裝卽於七月二十七日到寺和尙大喜卽送首座寮至八月十八日和尙自領眾托缽而歸大喜至中夜說偈坐化眾推我料理自此喫盡苦辛畫虎不成今日追思深爲敗缺大眾珍重鐵樹同眾禮謝而退。

十二時歌

夜半子鼾睡猶未止猛如雷貓兒捉老鼠腰間虱子苦叮人就手摸來已半死

雞鳴醜怪他啼臭口被頭溫撩衣懶出手晨鐘聲裏才開眼牀頭月落光如走

平旦寅添香換水人啟柴扉煙雲沒半身優遊自在難拘束衣裏明珠獨自尊

日出卯髙低盡明了造峯巓一覽眾山小不嫌艸露濕衣裳日照髙林興不少

食時辰松花黃獨根太和味飽飫勝兒孫花開花落成何事贏得年來癡兀人

禺中已不堪拈舉似在眉端究竟無終始常言常語萬千千更道從來無一字

日南午不須打齋鼓自炊爨剩食餵蛇虎無心無毒兩相和一念起時早被鎖

日昳未攜筇看山去亂松間麋鹿同遊戲玉龍噴浪勢飛空到來別是一天地

晡時申衲衣知幾觔步𨿽輕白汗已通身解衣盤薄長松下頓覺行來倍有神

日入酉獨立三叉口暮雲中不辧烏飛走古人漫道摘楊花那比松花幾十斗

黃昏戍無油無月色有明珠何妨常坐立腳頭腳底逞風流堪笑扶籬又摸壁

人定亥夜深欲自在眼麻迷萬事拋身外絮被稜稜不用烘和衣拶入連頭蓋

寓芝根室歌

芝根室在殿東北兩樹梅花交覆屋塵囂不入是深山坐臥其中無限福捉布絳拴衲服拖卻芒鞋露兩足每時斜立倚危欄佇看翛翛窗外竹破禪牀亂艸褥欲坐欲眠無拘縛倦來睡去息如雷撲落一聲枕頭木隨眾食齋與粥那辧黃齏生與熟時逢嘉友便投機書贈長箋三四幅蝦蟆鼓蚯蚓曲雨後閒園跳麋鹿疏鐘堂外漸相催緩步披衣登曲錄得淸閒正好縮登髙遠眺新苗綠一從住入有餘年不曾少把眉毛蹙不如農懶種栗隨羣作務徒名目坐長細數落花多食罷經行摩飽腹嘯一聲應空谷欲覓端倪誰處握輕風皓月共浮雲伴我蒲團戀幽獨渴思泉慕林麓設計檐端雨如瀑滿鑪活火自煎茶掀倒東天並西竺寓普明云一束收放隨宜非妄作自家喫棒似蒿枝敢把粗拳驀面築

山居偈

門前桐樹影雙閒雨後新靑勝是山寂寂飛花堆逕滿日頭又復掛西邊

孤云一點繞莓苔啅雀爭枝墜拂開把茗細看幽興動口頭詩句偶然來

花竹幽分髙與低於中曲折一條蹊道人情性頻來往遙識行人古樹西

寶藏如今盡豁開妙髙不向別峯來無窮受用輝今古說與傍人冷似灰

野色離離擁竹扉荷珠墜點破漣漪麥羹未熟鳥先待會得方稱上上機

閒看飛鳥意陶陶往返垂涎一樹桃不避人聲恣搏啄飽餐之後但搜毛

瀑布光兼日月懸遙看竹榻伴僧眠陰晴緩急宜淸聽無限寒聲落枕邊

亂雲堆裏故人家蹊徑幽深訪日斜童子不聞人剝啄癡然共鶴掃殘花

閒看春秋往復還興來時泛野漁船一聲鐵笛驚波浪直得淸音徹大千

尋常擔子重難挑耐著肩頭挺著腰捱得到家才放下安然快足一冬燒

詩

飛瀑

一雨山山掛玉龍聲吞宇宙震寒空攜筇欲傍何妨濕日照光明看不窮

焚琴

有意徒勞流水音廿年珍賞到於今子期終古難相遇縱撫還同野捨薪

弄魚

消閒每日池邊坐影落遊魚亦見知小大互伺投減食浮沈幾度破漣漪

木筆花

得句擬書蕉葉上游途未便捉毛錐峯前滿樹江郎筆欲折和煙寫興時

招友

花竹頓開幽徑曲茶烹偶得紫茸香淸談莫負池邊石觸暑能來卻有涼

鄰菊

常持主意教畱去偶值漧枯助力微開列不妨頻過賞主人況是最投機

將軍樹

賈勇爭先衛寺門宋君親自許將軍衝風冒雨懸崖畔不似秦封只論文

禦愛峯

千山萬嶺總成春獨得君王意最親知遇始知還是命至今追望事猶新

登鵬搏峯

盤空直上峯端立大似扶搖九萬程俯欲蒼蒼辧人世萬山云擁浪中萍

釣鰲磯

晴峯疊疊翻成浪撼得危磯勢欲浮擬若巨鰲吞釣去坐來仿佛在虛舟

佛聖水

非泉非澗亦非潭石角坳邊一掬甘欲汲淸新試佳茗客中宜玩不宜貪

畫禪

大千回一滴隨意露羣峯建立皆由我鋪排盡屬宗河山淸淨影世界有無蹤識得其中意煙霞處處濃

編籬

三間塵外意疏落个中情插棘因花竹編城卻送迎夾從鄰叟學結是倩人成借此消間力盤旋路更新

移梅

將結歲寒盟孤梅最所傾不辭名苑送親自買船迎築土量深淺倚窗驗側平紅霞含白雪便欲吐眞情

掃葉

昨夜秋風急枝頭倍覺稀就吟題小字帶惜掃斜暉虫語原無去云心自此飛午間猶有餉炊補晚來饑

古鏡

珍重如明月隨行好好朋體淸塵自遠象古物當憑辧色原無意規人屢有徵請看眉與目妍愧不加增

藥籃

獨向層巒去惟筇與爾隨可生方入采所得盡投之本始無非竹工深益見奇物交原似友默坐對深時

鼓琴

倘有聞之愛招其結歲寒露香思未散月冷戀孤單好道忘情識傷時猗谷蘭灑然驚別鶴淸飲助瓢簞

拂石

余意在堅冷逢君締勝緣近花添遠目歸鳥合參前苔色掃還綠松聲互入弦坐深幽興劇詩思滿雲箋

月夜泛舟

曠然天一色疑泛入虛空激水弄明月叩舷來好風宿鷗隨掉出淺艸逐波同何處聞孤笛深宵曲易工

夜登峴山

攀緣髙頂立體弱欲乘風鳥靜藏松際魚深隱澗中眾峯攢一霧孤月動千楓別有懷人處平云四望同

登飛英塔

孤標寄冥漠超逸冠雲林笑指千峯裏遙看萬壑陰殘陽擁秋色幽鳥避淸砧靜理從玆契憑虛了夙心

遊沈氏園林

積年遐慕意今日始登臨復磴回深洞長松冠碧岑石蹲疑猛獸荷動駭幽禽交互尋花曲香風共滿襟

梅魂

一點悠悠何處尋擬隨淑气伴幽琴倩寒擁雪畱難定結夢衝煙入更深永夜不忘孤寂意明窗恐負苦吟心生平愛潔甘疏淡曉月沈沈赴笛音

聽雪

深夜貪吟坐擁衣亂風聲碎擊柴扉試猜翠竹何因折必定疏梅花已肥砌葉凍迎常淅淅棲禽寒逼復飛飛鑪頭撥火呼童問恐有扁舟在釣磯

畱春

不識何鄕是舊邦漸攜花事入淸江且遲舞蝶催殘色再讓啼鶯伴曉窗送別新題猶未贈滿懷癡興不曾降寄言莫便無情去孤負鄰家酒一缸

病鶴

聞道君齡最久長何爲行止彊施張衝霄虛負淩霜翼有病何曾爲稻糧瘦骨似余支水畔看書因汝簡醫方尋思健日能鳴舞相對殷殷意自傷

落花

相慰相憐得意深如何才盛便飄森紛紛影散成孤坐寂寂香消感夙心天旣晴和培艷色雨何冷落妒芳林幽居多少尖新意總向苔邊覓錦音

僧鞋菊

騰竺東來漢土圓籬邊菊亦有知禪半枝忽現西方迹三徑還疑衲子懸淸淨擬歸曇始足馨香不異少林傳如今非復陶元亮換質披緇見昔年

登靈巖山

落紅亭畔話當時指顧層巒理舊知十載林園多筆削二春峯壑倍參差短筇趁日淩髙頂卻步攀藤探古碑相得幽尋寧畏晚須知月有上山期

重遊虎丘

昔年風雨訪林泉今日重登話舊緣細讀碑題曾不異還思人世宛如煙欲窮山外須登塔長坐亭中懶下船分韻就聯期再敍淋漓濃淡紀幽巓

普明八景

古佛晨鐘

三聖重光古寺興深潛九乳應時騰宣揚八表悲聲壯開發千山爽气澄曉月吼殘漁火亂晨星敲斷客心兢乘風擊破村村夢耳畔星星會未曾

娑羅夜雨

蓮漏沈沈坐未興交交翠葉勁聲騰三更慣識蒼煙點竟夕凝神定水澄滴滿柔枝音亦冷響回髙樹靜宜兢連年自得棲曇萼幾度幽淸聽不曾

芝根鎖翠

半園蒼翠映空庭別館蕭疏賴有屏靜影掃歸窗外月寒香傳出殿邊鈴菁菁覆檻誰能掇肅肅倚欄似可聽欲覓芝根終自鎖隆隆未肯世間形

瑞竹連云

掉尾衝霄絕徑庭白雲幕幕結寒屏龍翻碧浪聞鼉鼓鳳舞靑冥唱雨鈴拔萃分天功莫論和羣合地曲宜聽臨風戛戛鳴空界月映雙梢攪海形

龍橋步月

偶因跬步出門前堤上輕風石上涓斜立柳梢瞻皓月倚筇欄曲眺寒煙村歌淸唱深林末野笛遙聞古路邊欲駕飛龍乘興杳千山萬壑訪幽玄

鳳洲撥棹

芳洲蘋蓼不勝前罷楫隨舟趁野涓欹樹半黃迷橘柚垂藤合翠隱人煙遲遲牽荇哀湍畔泛泛輕鳧折葦邊鐵笛一聲驚彩鳳尋幽常得寫眞玄

珠阜松風

皓魄松風漾水珠杖藜獨往洵幽娛耳邊環佩臨仙子眼底波濤寄玉壺拂石已深螢繞座衝霄未久鶴歸梧浮塵頓豁何須洗怪道巢由意自殊

瑤圃桑陰

閒閒十畝愛如珠興適幽行最所娛花蕊欲殘誰喚起桑枝正綠有提壺龍孫遙護方成竹鳳子先歸未放梧三徑野情隨地足一鋤自得與人殊

小佛事

爲悟如知客火師拈火炬云十年相守普明貧兩世俱克司客身自己不知原是客今朝方見舊時人悟未悟如不如總是毗盧界內塵從此光明燦爛去秋云黃葉勝三春以火打圓相云會麼擲下炬云鑑。

爲明本嬰孩安葬云因緣會遇成親屬夢幻空花不久存撒手分離眞性在去來不二涅槃門恭爲明本嬰魂生緣有據宿習非虛出世便能信佛父母許皈三寶生成不肯茹葷獨自持齋六載本期超然塵世引導迷途豈謂頓拋恩愛早萎奇花然則幻身𨿽謝法性猶存恐爾未明墮於昏昧山僧爲汝點出眞源以圓明本之實豎拂子云會麼擲下云秋風飄落霜黃葉春日重開錦繡花。

爲漢英侍者火雲先師撫汝未成圓四載殷勤在我邊今日一機能自捷全身入定燦紅蓮便燒。

爲密書記火雲秋風起秋葉捲秋云生秋月掩密書記應時順節翻身轉舉火炬云我將者个火柴頭助汝行程如電閃直得根身器界空頭頭物物光明殿擲火炬云咦看取優曇現。

爲馨寶嬰魂安厝云因緣會遇相投托緣盡翻然歸去來從此因緣更親密再來相續笑顏開以杖叩棺云馨寶會麼依前原是舊時人莫攺舊時行履處卓柱杖云安。

補遺

古澗嗣法門人明溶等請爲先師文遠和尙封龕師卓拄杖云九龍吐水兩處分疆天大地大不如今日事大我已抱病懸心那知情深難卻現前嗣眾伸請精嚴爲我文兄和尙封龕且道如何封法桃花紅李花白不是宮商雪曲亦非世諦莊嚴畢竟是个甚麼白雲籠嶽頂終不露崔巍。

自題像贊﹝寶林侍者請﹞

癡鈍其生瞞盰過日不落是非管他黑白主法名藍幾番狼籍急退幽閒頹然頑石城市棲遲賴無踧踖吞吐大藏不存點畫只此自知阿誰識得寶林描邈欲何爲切忌他時做標格

先師開法普明次住太平湧卍復主普明請歸精嚴世壽七十八僧臘六十二夏於康熙四十七年戊子九月初一日無疾說偈坐脫。

辭世偈

脫卻浮塵獨露身日輪當午轉鮮新此時何必重拈偈趺坐遺言警後人

自掩龕

隨時撒手趺坐其中從無出入不要人封

自舉火

塵消緣盡打破虛空一團猛火徧界淸風

