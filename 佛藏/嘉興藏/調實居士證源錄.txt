嘉興大藏經調實居士證源錄

證源錄序

鷲嶺拈花已逗教外別傳之祕迨初祖西來心心相印不涉言詮五葉珠聯英流接踵幾與濂洛相頡頏何其盛歟百年以還叢林秋晚祖席荒榛見解訛淆隨聲附和如江湖之日下識者憂之同裏陸子欽華爲當湖世冑混迹軒岐潛心宗乘予締交有素後受記莂於金明介老人稱入室髙足老人孤標軼俗力挽頹波於世不輕許可宜與陸子有水乳之投也居恆垂簾濟物和光同塵鋒穎不露及遇法門交訌秉持慧劍砥撼狂瀾能令邪魔辟易諸方推之今秋出示頌古諸稿筌蹄鏟盡獨揭本地風光如聞塗毒鼓令人立時糜爛直可上追曩哲豈時流所能測其涯涘哉斷橋一燈於玆續焰觀者諒不以予言爲阿好爾。

康熙辛未秋日同門法弟羅開驎頓首撰

澄源錄序

華嚴會上第五地善薩慘禪波羅密之餘其禮樂書數及醫卜星相之學無不槪習所以稱爲難勝也如唐宋以來諸大知識直指人心之分皆能具種種智接引四生非心一撅頭而自矜自伐反譏忌博學多聞者爲化達摩之道也吾欽華道兄幼失怙恃頗能好學自立歷參密雲雪嶠頂目諸尊宿威爲契重末後見金明老人得大解脫乃以偈記莂使進甘贄之風而猶究心於岐黃之學以濟世由我釋迦世尊作大醫王凡眾生疾苦悉皆療之一日持證源錄乞序於余讀之如午夜鐘聲礙人昏夢又如峨嵋積雪祛世炎歊洵乎金明老人不妄得可亟請公諸天下令此大笑之輩知有者一著子驗不處也爰書爲語以弁簡諯。

時康熙壬申長夏瓶山同門法弟

原書闕

調實居士證源錄

門人羅機徹編次

頌古

鎭州臨濟義玄禪師在黃檗會下首座謂曰曾參問也無師曰不曾不知問个甚麼座曰汝去問和尙如何是佛法的的大意師去問聲未絕檗便打如是三度問三度被打首座告檗曰問話後生若來辭方便接他向後成一株大樹與天下人作陰涼去在師辭檗檗指參大愚愚問什處來師曰黃檗愚曰有何言句師曰義玄三度問佛法的的大意三度被打不知有過無過愚曰恁麼黃檗爲汝得徹困更來覓過在師於言下大悟曰元來黃檗佛法無多子愚搊住曰者尿牀鬼子適來問有過無過如今又道黃檗佛法無多子你見个什麼道理速道速道師於大愚肋下築三拳愚拓開曰汝師黃檗非干我事師便回檗曰者漢來來去去有甚了期師曰只爲老婆心切檗曰大愚者漢饒舌待來痛與一頓師曰說甚待來卽今便與隨聲打檗一掌檗曰者風顚漢來者裏捋虎須師便喝檗後付偈曰病時心法在不病心法無吾所付心法不在心法途。

凜凜威風气不羣三番衝敵陣難分回頭一擊重關破得意歸家報聖君。

魏府興化存獎禪師在臨濟爲侍者日益奧旨濟以法偈印之曰至道無揀擇本心無向背便如此承當春風增瞌睡師後克三聖首座次任大覺院主開堂日拈香雲此一炷香本爲三聖師兄三聖於我太孤本爲大覺師兄大覺於我太賒不如供養臨濟先師。

久戀沙場事可嗟閒名難免較孤賒幾經風雨煙消後依舊長安是故家。

汝州南院慧顒禪師久依興化座下化付法偈曰大道全自心亦非在心求付汝自心道無喜亦無憂。

眞常大道匪心求理事都蠲絕證修大地撮來剛一粟毛端放出幾閻浮。

汝州風穴延沼禪師在南院作團頭院一日入團問南方一棒作麼生商量師曰作奇特商量師卻問此間一棒作麼商量院拈棒云棒下無生忍臨機不見師師於言下大徹依止六載院付法偈曰我今無法說所說皆非法今付無法法不可住於法。

漁翁拋餌錦江頭引得金鱗噴水遊轉身驀解離鉤意一躍波翻破十洲。

汝州首山省念禪師在風穴克知賓嘗密誦法華一日侍次穴乃垂涕告曰不幸臨濟之道至吾將墜矣師曰觀此一眾豈無人耶穴日聰明者多見性者少師曰如某何如穴曰吾𨿽望子之久猶恐耽著此經不能放下師曰此亦可事願聞其要穴於是上堂舉世尊以靑蓮目顧視大眾迦葉正當與麼時且道說个甚麼若道不說而說又是埋沒先聖且道說个什麼師拂袖而退穴擲下拄杖歸方丈次日師問訊穴問作麼生是世尊不說說師曰動容揚古路不墮悄然機穴深肯付法偈曰無說是眞法其說原無說我今說付時說說何曾說。

下水拖人拖人下水失腳一跌落爛泥裏等閒揣手上髙臺惹得淸風匝地起匝地起徧界冷冷猶未已。

汾州太子院善昭禪師一日值首山上堂師出問百丈捲席意旨如何山曰龍袖拂開全體現師曰未審師意如何山曰象王行處絕狐蹤師於言下大悟遂提起坐具顧視大眾云萬古碧潭空界月再三撈捷始應知禮拜歸眾時葉縣省作首座才退便問昭兄你適來見个什麼道理便與麼道師曰正是我放身捨命處省便休山付師法偈曰自古付無說我今亦無說只此無說心諸佛所共說。

歷徧諸方未肯休當機一語便相投碧潭萬古淸如鏡皓月光含天水流。

潭州石霜慈明楚圓禪師參汾陽陽揣其志經二載未許入室師每詣方丈陽必詬罵或毀詆諸方及有所訓皆流俗鄙事師一夕訴曰自至法席已再夏不蒙指示但增世俗塵勞念歲月飄忽己事未明有失出家之利語未卒陽熟視罵曰是惡知識敢裨販我怒舉杖逐之師擬伸救陽驀掩其口師忽大悟曰是知臨濟道出常情服役七年陽付法偈曰虛空無形象形象非虛空我所付心法空空空不空。

金將嚴火試求珠入深泥返擲虛空破常情不可稽。

袁州楊岐方會禪師久依慈明每咨參明曰監寺異日兒孫徧天下在何用忙爲一日明出忽雨作師偵小徑搊住曰者老漢今日須與我說不說打你去明曰監寺知是般事便休語未卒師大悟卽拜而問曰狹路相逢時如何明曰你且躲避我要那里去師歸翌日詣方丈禮謝明呵曰未在一日明上堂師問幽鳥語喃喃辭云入亂峯時如何明曰我行荒艸裏汝又入深村師曰官不容鍼更借一問明便喝師曰好喝明又喝師亦喝明連喝兩喝師禮拜明曰此事是个人方堪擔荷師拂袖便行明付法偈曰虛空無面目心相亦如然卽此虛空心可稱天中天。

昔日冤仇恨未消相逢狹路气咆哮亂峯幽鳥辭云入惹得春風價倍髙。

舒州白雲守端禪師參楊岐一日忽問落髮師誰師曰茶陵郁和尙岐曰聞伊遭跌有省作偈甚奇記得否師誦曰我有明珠一顆久被塵勞關鎖今朝塵盡光生照破山河萬朵岐笑而趨起師愕然通夕不寐黎明咨詢適歲暮岐曰汝見昨日打毆儺者麼曰見岐曰汝一籌不及渠師復駭曰意旨如何岐曰渠愛人笑汝怕人笑師因大悟於言下岐付法偈曰心體如虛空法亦徧虛空證得心空理非法非心空。

攜得茶陵一顆珠被人奪卻更無餘一籌不及猶添恨空手歸家悔始初。

靳州五祖演禪師參白雲請益南泉摩尼珠話云叱之師領悟獻投機偈曰山前一片閒田地叉手叮嚀問祖翁幾度賣來還自買爲憐松竹引淸風雲印可令掌磨事一日云謂曰有數禪客自廬山來皆有悟處教伊說說得有來由舉公案亦明得教下語亦下得秪是未在師如是大疑私計曰旣悟了說得明得何故未在究累日忽省悟從前寶惜一時放下走見云云爲手舞足蹈師亦一笑而已後曰吾因玆出一身白汗便明得下載淸風雲付法偈曰道我元無我道心元無心惟此無我法相契無我心。

一身白汗赤條條下載淸風徹體臊無事倚欄江上望幾番淸思幾成勞。

成都府昭覺寺佛果克勤圓悟禪師最後參五祖盡其機用祖皆不諾師謂祖彊移換人出不遜語忿然而去祖曰待你著一場熱病方思量我在師到金山染病困極以平日見處試之並無得力追繹祖語自誓曰我病稍輕卽歸五祖病痊尋歸祖見而喜令克侍司方半月會提刑還蜀問道祖曰提刑少年曾讀小艷詩否有兩句頗相近頻呼小玉元無事秪要檀郎認得聲提刑諾諾祖曰且仔細師適歸侍次問聞和尙舉小艷詩提刑會否祖曰他秪認得聲師曰他旣認得聲爲什卻不是祖曰如何是祖師西來意庭前柏樹子聻師忽有省遽出見雞飛上闌干鼓翅而鳴師自謂曰此豈不是聲遂袖香入室通所得呈偈曰金鴨香銷錦繡幃笙歌叢裏醉扶歸少年一段風流事秪許佳人獨自知祖曰佛祖大事非小根劣器所能造詣吾助汝喜後師與佛眼佛鑑侍祖於亭上夜話及歸燈已滅祖曰各人下一語鑑曰彩鳳舞丹霄眼曰鐵蛇橫古路師曰看腳下祖曰滅吾宗者乃克勤耳祖付法偈曰眞我本無心眞心亦無我契此眞眞心我我何曾我。

春深時節困人天半晴半雨不成眠玉樓人倚紗窗上細聽農歌心事間。

平江府虎丘紹隆禪師在昭覺入室次昭間見見之時見非是見見猶離見見不能及遂舉手曰還見麼師曰見昭曰頭上安頭師聞脫然契證昭叱曰見个甚麼師曰竹密不妨流水過昭肯之俾掌藏有問隆藏主柔易若此何能爲哉昭曰瞌睡虎耳付法偈曰得道心自在不得道憂惱付汝自心道無憂亦無惱。

見不及處法源周見見全非頭上頭霹靂一聲淸下界髙山流水兩悠悠。

明州天童山應庵曇華禪師參虎丘未半載頓明大事丘付法偈曰天晴雲在天雨落濕在地祕密付汝心心法只者是師後住饒之報恩丘忌辰拈香雲平生沒興撞著者無意智老漢做盡伎倆湊泊不得從此卸卻干戈隨分著衣喫飯二十年來坐曲錄木懸羊頭賣狗肉知他有甚憑據𨿽然一年一度燒香日千古令人恨轉深。

平生沒興已心酸做盡伎倆重失算卸卻干戈二十年懸羊賣狗江南岸沒憑據價多般秤頭秤尾共觔半。

明州天童山密庵咸傑禪師參應庵屢呵斥一日問如何是正法眼師遽答曰破沙盆庵頷之付法偈曰佛用眼覷星我用耳聽聲我用與佛用我明汝亦明。

正法眼破沙盆金剛踏碎鐵昆侖風前一曲人皆聽幾个聞之不斷魂。

夔州府臥龍破庵祖先禪師參密庵命典客一日庵對僧舉不是風動不是幡動師聞豁然大悟次日庵遇師僧寮前問你總不得作伎倆試露个消息看師應聲曰方丈裏有客師呵呵大笑師侍庵凡五載盡得旨要庵付法偈曰佛與眾生見元本不隔綫付法付自心非見非不見。

不是幡不是風獰似虎活如龍霧起風生全意气掀翻海嶽頂門通。

徑山無準師範禪師賜號佛鑑破庵住庵之西華秀峯有僧入室庵打逐至法堂時師解曰禪和家爭禪亦常事耳庵曰豈不聞道我肚饑聞板聲要喫飯去聻師聞不覺汗流浹背庵居靈隱師復從一日侍遊石筍庵有道者請益曰猢孫子捉不住乞師方便庵曰用捉作麼如風吹水自然成紋師在旁大徹庵付法偈曰我若不見時汝應不見見見見非自心自心常顯現。

無事攜筇上國遊等閒信步入龍樓時聞別館宮商美回首乾坤徹底秋。

杭州淨慈斷橋妙倫禪師參無準於雪竇準問什處來師曰天臺準曰過石梁橋麼師曰一腳踏斷了也準深器之命字斷橋一日準以狗子因何有業識令師下語凡三十轉不契師曰可無方便乎準舉眞淨頌師竦然良久忽聞板聲通身汗下於是脫然準以從上源流法衣並付偈曰眞理直如弦何言更何默我今善付囑表心本無得。

方便重重意轉深蒙頭垢面覓知音自從一擊通身脫了無業識可追尋﹝又﹞忽聆上界驅雷電四野滂沱匝地波無限癡人摸壁走傾湫倒嶽已相過。

臺州瑞巖方山文寶禪師與天界日結伴參佛鑑於徑山盡得要旨一日忽疑四方八面來話請益鑑鑑日老僧不能爲汝說汝但自看鑑一日集眾區畫後事師請益再三鑑遺偈曰來時空索索去也赤條條更要問端的天臺有石橋師稟命至國淸參斷橋罄其機用橋皆不諾師奮志參究請益至十一度一晚危坐忽面前豁然詰旦入方丈橋曰子捉賊也師禮拜曰請師驗贓橋舉萬法歸一師答橋不允值普請揀菜師手忘所舉橋問揀得淨麼師曰淨得極橋驀拈莧根示曰是甚麼師大悟橋付法偈曰本無迷悟人迷悟自家討記得少壯時而今不覺老卽命繼席。

拈起一莖艸森羅萬象全豁開頂門眼光明照大千。

天臺華頂無見先睹禪師謚號妙明眞覺參方山於西庵問如何是佛法大義山張口吐舌示之師罔揩山拈棒趁出往參珍公於天封理前話珍亦打復返西庵途中喫跌有省及見山問汝返何遽師曰和尙而今打先睹不得山曰天封與你道什麼師述途中因緣山又打師𨿽有所契終不自肯遂築室華頂精苦自勵一日作務次渙然水釋呈解方山山一見契之乃以法偈付曰此心極廣大虛空比不得此道只如是受持休外覓。

十日灘頭坐一日行九洲水窮山盡處消息許誰酬﹝又﹞九轉靈丹仍化丹紅霞籠壁眾星攢擘開金鼎火光噴傾出直教天地寒。

處州白雲福林智度禪師深習禪定後南遊徧叩禪林無有可其意者末聞無見說法天臺師往謁見器之命克侍者師問西來密意未審如何見曰待娑羅峯點頭卽向汝道師以手搖拽擬答見便喝師曰娑羅峯頂白浪滔天花開芒種後葉落立秋前見曰我家無殘羹剩飯也師曰此非殘羹剩飯而何見頷之師禮拜見付法偈曰至大是此心至聖是此法燈燈光不差了此心者達。

倒騎驢子問歸程野老髙懷盡底傾及至到家忘卻路舉頭又見月初明。

金陵天界寺古拙俊禪師有神聰日記千言一日嘆曰吾儒風規之儀老莊幻化之術惟佛教性理淵深吾實不欺若欲妙悟眞宗無如禪道遂造越州日鑄寺祝發徧參不能灑脫乃歸松陵故里立限壁觀九年每三年燃一指歷燃三指一日忽有省聞白雲門風孤峻學者罕入其室師欣然往謁云一見器之卽畱首眾師請益從上宗旨云上堂舉世尊拈花平地骨堆迦葉微笑忍俊不禁二俱翻成特地師豁然大悟以手搖曰止止云擲拂子下座師隨入方丈云詰問你適來見个甚麼便與麼師曰若有可見則辜負和尙了也云深肯付法偈曰心中有自心法中有至法我今可付囑心法無心法。

溪東溪西雙角崢嶸飡霞吐霧臥石眠云登髙山兮絕蹤迹涉淸流兮斷潺湲忽然踏碎澄潭月徧界光芒徹底明。

普州道林月幻無際明悟禪師別號蠶骨訪淸菩薩誨以趙州無字話師乃縛竹爲庵研勵無懈四指大書帖亦大顧只是拍忙做鈍工夫歷參諸老及見白雲舉萬法歸一問師答云喝出一晚經行廊下云入堂值師遂擒住曰大眾快將火來老僧擒下一个賊師曰是家內人云以手掩師口曰如何是家內事速道於是有省云一日謂曰八峯汝師也勿滯此師返八峯古拙曰還我照用來師曰若有照用卽成障礙拙曰者廝著空佛也救不得師曰有無俱寂滅空佛悉皆非屢有機語師資甚契後付法偈日一道不心光三際十方明何如明白中有明有不明。

打毬淨地休誇手合水和泥顯作家有無不立當門坐一曲空桐音轉奢﹝又﹞嚴前花發艷陽春鋪錦枝頭不露身煙鎖綠楊鶯囀囀時人誤聽鶴鳴聲。

南京大岡月溪澄禪師精天臺止觀有僧謂師曰汝向後爲法門甘露母久滯此師請益禪要僧令自看偶閱傳燈至地藏舉肇論天地與我同根萬物與我一體始知山河大地艸木昆虫都善法要乃一錫徧參最後至道林呈所見林不諾師以林彊抑出不遜語辭林林知是法器自負囊送至山門忽指黃犬曰者畜生爲什有業識無佛性師於言下大悟久依座下林一日舉無字示徒師深得奧旨林特書月溪二字法語示之並付法偈曰我無法可付汝無心可受無付無受心何人不成就景泰三年賜號慈善。

舉起無情寶劍誰敢當鋒覿面剛然有个白拈入手揮來血濺。

大岡夷峯寧禪師年十二博通經史無濟世意禮雪峯善公祝發親雪骨妙峯諸老有年凡所到莫折其機後參月溪一日因僧請益溪曰佛法不是鮮魚怕爛卻那卽趁出師在傍忽大悟月溪室中出祖衣示曰此衣是唐朝宮主所置今八百餘年矣祖祖相傳至東普先師付與老僧若是克家種子方堪紹荷狐假虎威焉敢希冀又曰如百丈侍馬祖祖侍南嶽嶽侍六祖皆久久親炙磨光剉銳乃能豁徹重關羈鎖掃盡微見窠臼深得大機大用可爲人天眼目並付法偈曰心卽能知心法卽可知法今所付法心非心亦非法後師繼溪席。

親言親口向君傾莫負老胡少室恩可中心法原非法一句當陽累後昆。

杭州天目寶芳進禪師幼業儒因會文睹芍藥花有省從坦然披緇令參柏樹子話徧謁諸方一晚在天界佛殿經行聞燈花爆如霹靂聲尋謁大岡問如何是西來密意夷峯下禪牀擒住曰西來無意你道此間是甚麼意師無對於是廢寢忘食一日登廁聞鄰僧敲籌作聲忽大悟乃懷香入室峯一見器之付法偈曰祖祖無法付人人本自有汝受無付法急著傳於後。

一口無底缽遞代相傳錯拋向五鳳樓前大地山河蓋卻。

嘉興東塔野翁眞曉禪師參天目目曰汝本是佛堂堂大度著甚來由師曰生死不明乞師指示目曰本自無瘡剜肉作麼師曰望和尙慈悲目低頭歸方丈師愕然曰莫教人斷絕去麼乃袖香入室目曰子已到不疑之地何生死之懼哉師於言下豁然便禮拜一日天上堂曰箭鋒相拄徒勞話會啐啄同時全憑作者啐啄同時且置如何是箭鋒相拄底事師出禮拜起便喝目亦喝師又喝兩喝歸眾目卓拄杖下座。

師偶從外歸目問甚處去來師曰佛祖行不到處目曰適有一人往彼子會著麼師曰不會目曰爲甚不會師曰若會則佛祖行到也目曰如是如是付法偈曰眞性本無性眞法本無法了知無法性何處不通達。

心佛眾生一體同法無法法闡宗風山中有客見眞虎塵內何人識臥龍。

嘉興敬畏無趣如空禪師參法舟盤桓八載謁東塔野翁每呈見解翁與掃卻一日謂師曰達摩西來直指人心見性成佛惟在直下體取子若信得及可放下萬緣參个一歸何處師領旨朝夕不懈一日聞雞鳴有省卽禮翁剃染翁付法偈曰非法非非法非性非非性非心非非心付汝心法竟。

宛轉拖人人不知令人惆悵幾多時夜闌忽聽雞聲曉迸出珊瑚月一枝。

杭州徑山無幻性衝禪師別字古湛參無趣誨以教外別傳之旨曉夜力參有所契遂剃染結庵徑山集無趣語及見趣趣曰曾做什麼事師曰買得一段田收得元本契請和尙僉押趣展閱曰者个是我的你的聻師曰和尙莫搶奪行市趣擲下集本師便出無趣問徹骨徹髓道一句三玄三要絕遮護此二句我欲取一句爲法汝道取那一句好師曰和尙適來道那一句趣瞋目叱曰汝恁麼無記性師曰秪爲和尙徹骨徹髓趣笑曰不然爲子一人卽得爭柰大眾何師曰取卽不辭恐辜負先代喪我後人趣曰如是如是付法偈曰師傳拈花宗我示微笑法親手展付汝持奉徧塵剎師初住車溪晚住徑山。

祖翁基業傳來久賣買分明直到今多栽松柏少栽竹畱與兒孫好作陰。

杭州徑山南明慧廣禪師禮興善芹泉祝發徧遊講肆復歸掩關於無字話凝然始覺物理一致無幻聞有眞實志乃至關前勘問師將前工夫舉似幻頓足曰悔我來遲向後縱欲到此不易得也師卽啟關▆幻於車溪未幾入幻舊隱之白雲服勤八載每聞示誨必垂淚刻究一日偶拾片紙有觀方知彼去去者不至方之句有省呈幻幻印可卽舉首眾尋付偈曰得本無所得傳亦無可傳今付無傳法東西共一天。

因師勘問出關來八載殷勤是禍胎一片紙中知活計便能容易舞三臺。

建寧府普明鴛湖妙用禪師謁無幻於車溪請益參禪工夫後侍南明於徑山一日閱思益梵天經注有省卽呈偈曰鐵壁銀山誰敢摧賊身驀地拶將來相看元是舊相識當下慚惶笑臉開明見而呵之自此誓不作偈頌單提本參刻究益切明後掩關臯亭諸處師不離左右一十三載明因病篤一日舉香嚴獨腳偈問師師才開口明便喝師復擬開口明又喝師點首一日侍次明問斷頭船作麼生架三腳驢作麼生騎師低頭下去明深喜尋付偈曰無傳無受法無傳無受心付與無手者掣斷虛空筋。

雛鳴毋啄恰同時殼破血幹眼瞇癡忽地雷聲轟絕頂掀翻宇宙顯多奇。

嘉興金明寺介庵悟進禪師字覺先本郡人姓張母賀氏夢日輪入懷而誕幼不從兒嬉喜遊寺院見佛像則依依不忍去及冠習儒嘗翻內典志慕禪宗禮萬如微公祝發因病臥聞匠斧斫大木聲有省卽呈微微頷之後參鴛湖才跨門鴛曰是甚麼師擬對鴛震威一喝師豁然契悟乃掩耳而出鴛欠安次師侍之鴛命茶問汝字覺先喚甚麼作先師曰且喜今日得自在鴛曰如何是覺後師曰請和尙尊重鴛曰汝還分得先後麼師良久鴛便喝師曰只管喫茶鴛曰如何是喫茶的事師曰柿棗腐幹都在者裏鴛曰意作麼生師曰一口吞盡鴛曰是何滋味師曰甜者甜咸者咸鴛曰未在更道師禮拜曰謝茶鴛深肯一日上堂眾集乃舉拂子曰世尊拈一枝花老僧舉一枝拂且道是同是別師出禮三拜歸位鴛卽出從上源流衣拂並書法偈付曰沿流一段事竟無頭與尾付與獅子兒哮吼滿天地。

方跨門來是甚麼一聲熱喝足難酬大機大用全生殺萬里黃沙戰不休。

石雨禪師參南明和尙於龍居問一念緣起無生超彼三乘權學等見阿誰緣起有生耶南便喝石茫然後住雪峯作南語錄序其略曰余時茫然坐數炷香如彈指頃始知有做工夫事南師之力也。

一念才生問老翁驀遭一喝路頭窮誰知緣起無生事擡眸日出海門東。

鴛湖和尙同雪嶠師太上弦玩月次雪指月問者半个在那里去了湖良久曰會麼雪曰只得半个湖曰者半个那里去了雪亦良久湖曰也只得半个雪相與大笑。

彼此蒙糊老凍儂梅梢月掛引淸風忽聞木馬寒潭吼夜半金烏撲地紅。

無幻衝禪師燒火次僧問如何是自性天眞佛師曰與我搬取一束柴來僧搬柴了又問師曰者奴子好惡也不知便打。

百花深處看花時滿袖香風總不知上苑名花都賞徧猶來庭畔問棠梨。

昭覺圓悟禪師虎丘入室師問曰見見之時見非是見見猶離見見不能及遂舉手曰見麼虎曰見師曰頭上安頭虎聞脫然契證叱曰見个甚麼虎曰竹密不妨流水過師頷之俾掌藏室。

竹密不妨流水過三春桃李自成溪遊人遙指深深處落花片片子規啼。

石霜圓禪師室中嘗插劍一口旁置水一盆艸鞋一緉凡見僧參遽曰看劍稍涉擬議便喝出。

俏俊之機不較多試問禪流會也麼相逢未語知端的風前不見舊山河。

興化獎禪師在三聖爲首座常曰我向南方行腳一遭拄杖頭不曾撥著个會佛法底大覺聞﹝云云﹞。

踏徧南方路七千誰知得力杖頭邊果然悟得先師意直下黃檀不妄拈。

三聖問雪峯透綱金鱗以何爲食峯曰待汝出网來卽向汝道聖曰一千五百人善知識話頭也不識峯曰老僧住持事繁。

禦筆題詩不敢畱畱詩猶恐鬼神愁故將法水頻頻灑尙有餘光射鬥牛。

明州翠巖參禪師上堂云一夏與兄弟東語西話看翠巖眉毛在麼長慶雲生也雲門云關。

翠巖兩道眉毛落生也人家合喫驚縱使雲門關得住夜深依舊出重營。

徳山到潙山挾復子上法堂從西過東從東過西顧視曰有麼有麼潙坐殊不顧山曰無無便出至門乃曰𨿽然也不得艸艸遂具威儀再入相見才跨門提起坐具曰和尙潙擬取拂子山便喝拂袖而出潙至晚問首座今日新到在否座曰當時背法堂著艸鞋便去也潙曰此子已後向孤峯頂上盤結艸庵呵佛罵祖去在。

楊花落盡子規啼聞道龍標過五溪我寄愁心與明月隨風直到夜郎西。

徳山托缽。

掀翻海嶽求知己撥轉乾坤見太平漠漠香風無覓處至今天下競頭爭。

藥山久不升座院主白雲大眾久思法誨請和尙說法山令聲鐘眾集山升座良久便下座歸方丈院主隨後云和尙適來許大眾說法何不垂一言山曰經有經師論有論師怎怪得老僧。

陽春白雪少人和未遇同人獨自歌長嘯一聲天地外不知錯過幾恆河。

靑州布衫。

趙州我愛心情別七斤衫子重不缺等閒撥動仰蓮心海門迸出一輪月月月眞个別一般淸興滿人間攤向面前誰識得。

百丈野鴨。

野鴨飛鳴逗碧空深山無處可畱蹤翩翩已過洞庭去撲落他家箭筈風。

法眼因僧參次以手指簾有二僧齊去捲簾眼曰一得一失。

趙州勘破庵主法眼辧別二僧一般豎拳捲簾是非得失分明若是眞正衲僧不墮他人陷阱。

達麼見武帝。

迢遙十萬覓知音不識淒淒暗渡津黃金自有黃金價怎肯和沙賣與人。

善財童子參徳云比丘於妙髙峯頂四維上下徧觀求覓了不可得經七日後乃見比丘於別峯徐步經行始得相見。

雲山霧鎖碧重重踏徧峯巒不見蹤路盡源窮則進步親遭跌足恨無從。

世尊因黑氏梵志擎合歡梧桐花供養世尊召仙人志應諾世尊曰放下著志放下左手一株花世尊又召放下著志又放下右手一株花世尊又召放下著志曰我兩手皆空更放下个甚麼世尊曰吾非教汝放捨其花汝當放捨外六塵內六根中六識一時捨卻無可捨處是汝免生死處志於言下悟無生忍。

雙手擎來放下著不知爲甚落思議一言直下明端的梵志何曾免是非。

世尊拈花迦葉微笑。

無端露出一枝春萬象森羅眼盡盲金色頭陀輸一著衲僧遞代暗噓聲。

世尊初生。

大千沙界一漚生百怪叢中有不羣惡聲一落時人耳從此是非天下聞。

和普明禪師牧牛頌

峯前忽聽一聲哮水遠山髙岐路遙辛苦不辭方見迹追尋莫使犯他苗﹝尋牛﹞

野性今朝鼻受穿繩頭在手急加鞭縱饒業識毫相犯拽轉牛頭緊手牽﹝初調﹞

鞭撻調伏未肯離直教步步苦追隨驅回柳岸𨿽云歇不許癡頑心事疲﹝受制﹞

杏花村畔柳絲柔徑曲溪深水自幽短笛無腔芳艸岸回首從容不自畱﹝回首﹞

只在山間與水邊稱性優遊得自然二時隨分納些子一任陶情不用牽﹝馴伏﹞

獨露全身萬象中脫然不拘任西東逍遙放曠無回互紅蓼堤邊綠一叢﹝無礙﹞

隨方任運絕偏中萬里煙雲繞碧茸一曲空山天未曉杜鵑啼處露花濃﹝任運﹞

月移梅影白雲中月與梅花不異同多少尋梅無覓處那知蜂蝶過墻東﹝相忘﹞

獨坐機忘息萬綠一輪月掛海天寒光吞宇宙千江現露地何人透此關﹝獨照﹞

平沈大地邈無蹤云淨天淸徹碧空海底泥牛吞卻月崖前石馬舞春風﹝雙泯﹞

和天封佛慈禪師蜜蜂頌

萬花叢裏覓香時帶露披煙破曉歸無影樹邊通一綫三三兩兩任君飛

悠然春色趣無涯逐暖尋芳放早衙梅蕊枝頭剛獲得綿綿密密振其家

漆桶而今擊脫時了無縛著絕支離巨谷深山都閱徧百花嘗盡快吾脾

門庭熱鬧有聲光軍令森嚴外衛忙若犯鋒鋩輕一札血流頂踵痛難當

多年截得老枯桐內若虛空外亦通就裏藏身家計穩朝朝贏得日輪紅

又和

春山正值鬥芳時采足花心得意歸滿路香風盈兩腋到家無事慢雲飛

崢嶸頭角出天涯底事將成入晚衙一番潦亂安邦後始見當仁个作家

又見百花燦爛時芳叢踏徧憶歸離嘮嘮釀就中邊蜜飽飫身心養素脾

家門振振邁聲光不似時人逐利忙若是克家眞子子莫教容易錯承當

排三列伍踞空桐把住牢關信不通擬議當軒輕觸著直教一札面皮紅

四威儀

山中行大地花開似鋪錦林鳥鳴試問時流作麼生

山中住雙扇柴扉四露柱看鴻雁有時飛來又飛去

山中坐蟠根松下石頭裏碧嶙嵋堪羨白雲間▆▆

山中臥棕薦年深都抖破夜寒長燒取榾柮三兩个

十二時歌

半夜子牀頭老鼠搬栗子驚睡覺向誰舉月光皎潔透窗裏

雞鳴醜踞地獅兒大哮吼描不成畫不就盤山普化翻筋斗

平旦寅穩坐家山不用尋昨日雨今日晴何處漁人故問津

日出卯無束無拘眞个好參玄人須落艸切忌渾圇吞个棗

食時辰一池淸水碧粼粼閒無事坐茅亭冬去春來花放新

禺中已匝地普天者著是處塵寰絕俗事僧問如何豎一指

日南午東風狼藉何今古樂有餘羲皇叟笑倒當年面壁祖

日未家無四壁少算計或搬柴或運水任意逍遙無拘系

晡時申飛紅片片落苔輕也無寂也無惺獨上髙峯笑一聲

日入酉喫盞淸茶濕卻口任優遊隨抖擻一曲陽春月掛柳

黃昏戌滄海桑田何得失掛角羚沒處覓漫道曹溪通一滴

人定亥兩个泥牛斗入海多意气任瀟灑一片白雲觀自在

金明介庵和尙付如意呈偈

本自如如何須著意意若不生萬境一如如如之體動靜無拘豎放橫拈一任捲舒應用自在無欠無餘亙古來今輝天鑑地洞徹十方本體不易師今無付我亦無受無付無受是眞如意

示友參禪

若突己事須是到家始得切勿東奔西走向外馳求荏苒光陰有何了日弄得自家七顚八倒業識忙忙三十日到來閻羅大王不怕你能說能辧能詩能文一切機巧到者个時節總用不著趁而今气力剛彊莫圖名聞利養眼前一時快樂直須拚身做去自然有个入頭到與麼時瞞你一點不得參又偈曰參禪須是直捷受想行識要歇忽地打破泥團突出虛空明月﹝又﹞參禪要似鐵漢直須打成一片萬事不可近傍觸著通身血濺。

示友

靈明一點共天長放去收來自主張頓使凡情消得盡不參禪亦自心光

一僧募緣四分八釐一願士如數封之謂曰道得卽與道不得卽不與僧曰我年老矣士曰四大有老者个豈有老耶僧以手點胸士曰拈出看僧無語士劈面與一掌。

得空和尙問居士十二時中以何爲本士曰舍下今日畱和尙齋空曰道甚麼士豎起拳曰聻空點首士日不得認著。

一僧見士問老師何處曰靈隱士曰飛來峯多少髙僧無語士曰莫飛去也僧又無語士起身入內掩卻門。

眞如古云和尙問聞居士在金明有个悟處確否士曰莫謗他好雲曰試露个消息看士作掌勢云曰恭賀居士士曰請和尙尊重。

羅子雪匏向聞令祖空諸兄與衲子談道恍如宿習嘗請問空兄空兄曰是非汝所知羅子日孫已知得空兄曰試道看羅子曰可與祖道卽非眞知也空兄異之曰汝何處得此消息來羅子曰於不思議處得之從此暇卽與空兄盤詰此事日益其得後空兄違和余往訊候空兄指羅子謂余曰小孫於本分事有些子光影乞吾兄再爲開示令其竿頭更進則不受人瞞也羅子便問百尺竿頭如何進步餘曰直須一腳踏到底羅子曰只如踏到底又作麼生餘日待汝翻身返擲卽向汝道羅子便喝余曰者一喝落在何處羅曰虛空迸裂余與空兄大笑稱捷康熙壬申夏餘謂羅子曰昔何太守得田素庵而庵又得四人其法道大行於世朽受金明介老人之命今欲托之吾子羅子曰紹棠何人敢當此任餘日據子所見有過人處此子分內事也勿卻羅子便禮拜余取名機徹並付偈曰祖燈畱心久禪源日日逢要知花法法協力振綱宗。

挽三塔主峯和尙

多年頹敗古龍淵荒穢頓除賴克肩重整規模開舊面尙餘舍利鎭長川

哭本師介老人

法化禾城念六春弘開祖道備艱辛狂瀾砥柱扶秋晚百鳥獻花沒處尋昔日室中曾帶累今朝有恨屈難伸紫檀一片親拈出恩怨直教徹底傾

和朱葵石表叔夢中得初句

秋風葉落爲誰來節候推移豈易哉萬里蕭蕭雲气盡亂紅霜剪墜莓苔

觀濤

松根獨坐聽潺湲翠壁泉飛雪瀑聲薄暮雲開新月上一般淸興孰堪論

卽事

新篁雨過影蕭蕭郭外云生伴寂寥幾片夕霞撐落照一簾彩色映東臯

送金明介老人住大慈庵

駐錫金明已十春門庭振振付兒孫送師話別陶朱裏此去零東度七村

送剖玉和尙之杭

鄧尉山中老古梅花香子秀蔭芳階今朝結就三生約西望武陵記日回

酬天臺密因和尙送拄杖

邂逅錢塘始識顏承師惠我杖扶還眼明頭上眞機活擊碎諸方儱侗禪

蔣正言兄圃中看並頭蓮

勁莖蜜蕊本相連並出千紅朵朵妍徒羨靑蓮慕西竺牡丹誰謂是花仙

答碩揆和尙

久企髙風已有年每懷淸況學金仙飛霞兩度因飄沒未識何期晤老禪

同眾請介老人住敬畏庵

十載金明入隱川再聆說法蠡湖前祖庭寂寞惟師振四眾偕聞鐘鼓喧

和項牧公道兄盆蘭韻

金穀幽棲久植身玉枝挺秀正逢春森森勁直香淸遠滿苑羣葩獨露眞

壬午遊山左得梅種名金剛拳手種庭墀已七紀今花開結實故志喜

異種當年稹小墀根蟠幹古透芳姿七年雨露承天渥果熟香飄正此時

自述

生平不願立浮名祖業遺來獨守貧霜雪侵人頭鬢白湖山畱我月空明遇緣應病施莖艸對境忘情幻一身坐倚羲軒消歲月不知天外孰同倫

挽朱葵石表叔

風規不讓襄陽龐當年一語吸西江萬緣放下無餘事此地何曾異樂邦

凡情掃盡不尋常一段眞風未可量透過趙州關捩子天涯何處不家鄕

嘆世

入世茫茫何了期競將業識逐多岐不知身是塵勞苦自昧眞心返設奇

行略

先生諱煐字欽華法名眞和自號調實居士繡水陸氏子父成山母陳夢白衣大士手送一子覺而有孕兒時喜見僧十歲失怙冠歲失恃性孤靜無干於世𨿽塵居常遊叢林與知識盤桓則不忍去庚辰秋參密雲和尙於梅溪求開示云曰誰障汝士曰弟子有些病看中峯大師錄云病乃眾生良藥甚合我意云曰得何落處士曰但曉萬事俱空云曰但願空諸所有愼勿實諸所無士禮拜曰諾卽知做工夫事辛巳謁雪嶠和尙揖坐畢嶠曰老僧來時如何士曰覿面相逢嶠曰去後如何士曰師太也離者裏不得嶠曰汝知水面上造房子麼士擬議嶠曰乾矢橛塞卻你觜士曰從師太口裏吐出嶠異之曰好士便休丙戌見頂目和尙於瑞光及諸尊宿俱皆契重士不自肯丁酉冬見二人攘臂稱雄明晨彊者身歿聞傍人言死者辛亥生的士亦辛亥生不覺熱淚如注乃嘆曰人命呼吸間士卽造金明參介老人命看萬法歸一一話苦心三載茶飯不知其味一日閱臨濟三頓棒胸中廓然如歇重擔相似乃述偈呈明曰參禪三載歸何處大地拈來零碎使者邊那邊用不窮等閒撒向山河去明曰此意識所述猶在半途士曰到家一句請師道明拈棒便打士便禮拜明頷之庚子元日夜士夢自坐脫四畔無人山靑水淥空空洞洞執筆書偈曰雪霽云收盡長空孤月明死生如泡幻乾坤一我身覺而造金明呈夢中偈明曰月在何處士曰照天照地明指座上無底瓶曰試作一偈看士曰有口無底一古瓶能藏日月並乾坤海神惡發掀天浪浸倒須彌大頂明以扇打曰者還是賞你罰你士禮拜曰謝和尙證明明頷之以偈囑曰質直畱心久操持在此中更爲無可囑望追甘贄風。

門人羅機徹謹述

