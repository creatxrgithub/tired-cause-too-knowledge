嘉興大藏經博山無異大師語錄集要

博山語錄集要序

佛祖之道如金剛王寶劍得之不易用之不易付之亦不易以其皆不易也故傳持斯道者實鮮其人而魚目混珠山雞冒鳳者嘗半天下也我曹洞一宗盛於唐哀於宋至元似復盛而實衰其故蓋難言之也自元朝初雪庭裕公奉詔住少林天下學者翕然宗之歷傳至萬曆攺元小山書遷化詔幻休潤補其席四方之腰包而至者如鳥投林如魚赴壑而潤公乃講習評唱爲事大失眾望時有蘊空忠和尙先事小山老人有年受其密印歸隱旴江之廩山天下不得而物色之壽昌先師從其剃落後蒙記莂始爲弘揚旣得博山來公繼之其道遂大行於世師苦參日久備嘗險阻故其言功夫爲獨詳其慧光渾圓辧才無礙波瀾浩蕩莫窺涯際故學者多望洋而退其門庭緊密金鋀立辯髙提祖印不妄許可故假雞聲韻者不得冒渡關津而惑亂羣聽也余因先師遷化後曾相依三載𨿽無所得於師然三載之中未見其一語滲入情識但勉以向上事則師之有造於余也大矣及余隱荷山師自石鼓歸道經建州晤於光孝寺師曰壽昌塔掃也未余曰掃卽不廢秪是不許人知師曰恁麼則偸掃去也余曰賢秪如此和尙又作麼生師曰掃卽不廢秪是不曾動著余曰和尙卻似不曾掃乃一笑而別及師滅其語錄浩繁連編累牘流通爲難故遐方僻壤聞師之名向師之化而語錄實未嘗觸於目者有之餘自壬午秋歸錫石鼓乃因渾朴上人之請僭於全錄中擇其精要類而合之視全錄僅十之三然簡而易行約而易致使天下學者卽是窮之可以見其大全使知博山之道其廣大深密有如此非癡守一橛者可恍惚其萬一也嗚呼廣陵散不復作矣今幸其譜猶存安得於涼風白月中再聞斯曲乎。

時崇禎癸未春正月燈節日住福州鼓山湧泉禪寺傳曹洞正宗沙門元賢題於所居之顰呻齋

語錄集要目錄第一卷

博山語錄第二卷

董巖語錄第三卷

大仰語錄鼓山語錄天界語錄答問第四卷

拈古頌古贊禪警語第五卷

書文序疏第六卷

偈

博山無異大師語錄集要卷一

首座成正錄

博山語錄

師住博山有年未嘗開法後因禪衲輳集四眾啟請乃升座拈香雲此一瓣香金藏雲而嚴枝榦香水海以潤根株龍樓迎瑞而紫气飛騰寶殿籠煙而祥雲徧布爇向鑪中端爲祝延今上皇帝聖壽萬安皇后齊年太子千秋福基同華藏以莊嚴壽算共毗盧而等量更祈檀那衍慶海眾安和此一瓣香淨明日月曠蕩乾坤空覺性而無佛無生薰萬匯而有因有果爇向鑪中專伸供養壽昌堂上本師無明大和尙用酬法乳之恩斂衣就座白椎竟師乃曰佛不求佛心不傳心如水與水似金博金會得也目前包褁山闊猿長嘯會不得也目前包褁林疏鳥不驚會不會總目前包褁空宣無相偈卽此包褁也須包褁水操沒弦琴諸昆仲於此徹去以須彌山作四大海白浪滔天以四大海作須彌山紅塵滿地烹虛空之髓而滋味恆新挑水底之燈而光明亙大這里無加芒索个中何用金鍼所以道指南一路智者知疏向上一機石人撫掌開彌勒之樓閣而行願重重踏毗盧之頂門而毫光爍爍到此則步步通玄智不能知識不能識諸昆仲此是故鄕景象若肯就路還家便得轉身歸父還肯麼自是不歸歸便得五湖煙景有誰爭。

上堂傾湫倒嶽大地全收土揚灰纖塵不立全收則該羅廣博須知白晝雞鳴不立則澹泊虛明誰解紅塵犬吠是佛亦打是魔亦打管甚船來陸來饑也一餐飽也一餐且喜柴幹水便沒蹤迹莫藏身一雙赤手逢人且乞一文藏身處沒蹤迹兩朵攢眉遇佛堪消三拜吾在藥山二十餘年方明此事親言出親口莫使外人聞諸人藏身處博山總知博山藏身處諸人不知諸昆仲今日在此法筵不免覿面相呈若到諸方逢人不得錯舉珍重。

上堂冬不寒臘後看老儂不愛雪稚子哭衣單惟有東村一个沒傝漢髼頭垢面赤手空拳寒不怕寒熱不怕熱最冷唱个雪詞兒最饑做个糶米漢無一文錢要與天下人鬥富無一分色要與大地人爭妍有時在十字街頭倒騎鐵馬有時在西洋大海逆上須彌有時在烈火焰中嚼冰嚙雪有時在紅塵堆裏掐艸挑燈有時指東話西有時呼南爲北將三乘法塹以作門墻指十地菩薩而爲眷屬諸昆仲斯人還合伴不合伴復笑云已被博山收下了也。

上堂至理不渝至功不宰至道不形至了不辦於此四句相應便做个灑落衲僧眼不染玄黃腳不沾泥水意不緣諸法舌不親玄旨到此則圓機普應玄度該通淨體無依靈明絕待所以玄沙大師云羅籠不肯住呼喚不回頭古聖不安排至今無處所諸昆仲今時禪者不信自心是佛向外求佛不信自心具足諸法向外求法旣昧自心縱有弘爲皆生死之業耳又當知求佛求法卽有所依旣有所依於自心不得自在譬如窮子伶俜辛苦乞食自濟昧卻衣裏無價寶珠豈智者乎夾山大師偈云勞持生死法惟向佛邊求目前迷正理撥火覓浮漚無事久立珍重。

誕日上堂本無今有笑看鏡裏狂花本有今無攪動巖前湛水一片白雲彌漫幾多花鳥迷蹤拶碎虛空鑪韝烹煎佛祖髙揮寶劍艸鞋救取貓兒還他一个皮囊贏得五湖明月所以大覺世尊捨王官入雪山睹明星開道眼於三七日中思惟是事然後開權顯實說三乘法及至末後拈花示眾便云有教外別傳簡點將來如夢境相似博山生居黎庶無王官可捨遊化東土無雪山可入大地黑暗無明星可睹奴郎不辧無道眼可開然則貴賤𨿽殊要且頭腦相似自幼便可憐生二十以前成家樂業二十以後花擘家財三十以前向北郁單越解三玄戈冑三十以後在南贍部洲碎五位槍旗四十以前你要去我鉤兒鉤你博山卻不鉤你任你千里萬里四十以後你要住我有錐兒錐你博山卻不錐你任你在蟭螟眼裏今日正當四十歲鉤錐一齊息博山不在這里博山有一塊古地基自天臺韶國師開創以來千有餘載雲峯信道者克紹相繼亦數十餘年今日在此說法是本有今無耶諸人面前不得說夢是本無今有耶諸人面前不得說夢看破夢境時如何諸人面前不得說夢何以故个中求其生無生不可得滅無滅不可得有本有不可得無本無不可得又將何而爲壽也以諸佛身眾生身爲壽聖凡不可增減以過去劫未來劫爲壽日月不可遷移以妙髙峯娑竭海爲壽燥濕不可損壞以盡虛空徧法界爲壽天地不可覆藏然𨿽如是今日因甚麼喚作四十歲良久雲棲鳳巖前雲霧捲伏牛山下古今傳。

上堂神藏禪師云知而無知不是無知而說無知良遂禪師云良遂知處諸人不知諸人知處良遂總知荷澤禪師云知之一字眾妙之門髙峯禪師云知之一字眾禍之門諸大老敲唱傍提各具一隻眼博山今日不惜唇吻從頭注解秪要告報諸人知而無知頭腦相似不是無知而說無知火燒眉毛救取一半良遂知處諸人不知大似壓良爲賤諸人知處良遂總知多知老翁莫與相見知之一字眾妙之門把手牽不入知之一字眾禍之門腳頭腳底知字亦不惡諸昆仲博山恁麼注解還會博山意麼然𨿽如是博山決不恁麼道無知而知爲之知知知之爲知不知爲不知諸昆仲還有不向知上作活計另有超羣拔萃者麼當知水琴松韻堪傳赤子之心赤尾金鱗不墮漁人之手且道與古人同耶異耶復云東西南北十萬八千。

臘八日上堂維那白椎云法筵龍象眾當觀第一義師云第一義作麼生觀覷著則眼瞎嗅著則腦裂舉步絕行蹤動念非生滅眼色耳音聲心忘思路絕古今諸聖賢同途而異轍中峯水底琴馬師天上月投子手中油趙州庭前柏博山無可示梅花枝上泄吐翠與含芳凝寒傲霜雪淸香滿十方觸著通身血捶手哭蒼天浮杯老結舌諸昆仲當時釋迦文佛於臘月八日抖碎虛空七花八裂盡大地無一人會得所以寶坊云不是淩行婆怎解同心結。

上堂在迷迷悟在悟悟迷從來迷悟似迷今日悟迷非悟迷悟兩頭拽斷聖凡更復何言剔起眉毛惜取眼中瞳子綻開衣綫露出鐵石心肝燈籠與露柱相交佛殿共三門斗額赤手團成泥彈子紅鑪煉就鐵饅頭一任東擲西拋畢竟埋光鏟彩從教野狐精巖中脫殼轉轉不錯笑殺赤須老胡要知水牯牛山下投胎卓卓全該須是潙山大士諸昆仲潙山大士作水牯牛博山頭角生已久矣還有人證盟也未良久云達摩大士來也放過一著。

元旦上堂春風才動春花開春雨相催春水來惟有通玄峯頂石依前白蘚與靑苔大眾如何是新年頭佛法復云東西林下鳥添得好音聲。

解制上堂誰云結制仍解制縱有成規俱不是當空拋下雲門柴雪浪銀花匝地開簡得多年破木杓鷂子飛過新羅國你旣無心我也休後代兒孫笑酒樓香巖粥飯長行者擊竹有聲聾兩耳翻思昔日老靈云一見桃花▆眼睛誰是迷兮誰是悟春風觸著珊瑚樹誰是悟兮誰是迷具足從前自家底心不心兮物不物連書幾个向空咄諸昆仲因甚麼書幾个向空咄復合掌云我不敢輕於汝汝等皆當作佛。

上堂諸昆仲凡心入覺須善用心不善用心魔得其便所以一个計字出九十六種外道一个著字出五十蘊魔及魔王眷屬等具在教乘不可不知經云譬如有孔隙處風則能入搖動於物而不自在菩薩亦爾若心有間隙心卽搖動而不自在乃至成就皆魔業耳何謂魔也歡喜是魔也煩惱是魔也昏沈是魔也掉舉是魔也懼動是魔也厭靜是魔也喜談論是魔也愛遊行是魔也乃至斥像毀經破律犯戒拈頌機緣擅開異解詩賦詞章文藝雜學並貪求說法悉是魔也所以博山教諸昆仲提一則無意味公案蘊在八識田中當下不知有血肉身心前境不知有山河大地非內非外滚作一个疑團行不知行坐不知坐如一人與萬人敵又如心心常似過橋時直須發明此事到磕著撞著打破疑團通身是眼縱遇釋迦大師摩頂授記佛亦不做何況魔軍而能入耶諸昆仲如斯會去誰不丈夫𨿽然如是事怕有心人直須當下一念無生超彼三乘權學等見若將心令無心卻成有直須覓心了不可得卽證超魔法門。

上堂水流濕火就燥是水有魚是林有鳥喫飯咬著舌頭解道靑天不用掃諸昆仲須自了同个夜兮同个曉試將此語播諸方謾道荒田不揀艸更看雲門拄杖子化爲龍吞卻山河大地了諸昆仲且道博山卽今在甚麼處良久云深固幽遠無人能到下座。

開光解制上堂九十日期今已解百千三昧許誰知畫龍未必乘雲去可惜人間十二時十二時辰彈指過眨起眉毛還是錯衲衣撩起伴云眠磐陀石上松花墮聞見淸兮淸亦非法身無病不求醫頂門突出摩醯眼夜半烏雞帶雪飛帶雪飛兮貴回互金鳳不棲無影樹縱橫十字數將來佛祖位中畱不住畱不住兮劈面來兔角龜毛眼裏栽今朝拄杖橫挑出那个男兒肯活埋諸昆仲今乃解制之辰遇無量壽如來爲汝諸人普作佛事放大光明照十方國土無所障礙更以無礙神力將極樂娑婆融成一界若說是淨土卻是娑婆若說是娑婆卽是淨土且道無量壽如來畢竟居何國土今日博山親指出分明一點座中圓。

上堂僧問金鐘才扣云堂已露眞風法鼓重鳴海眾更申敗缺正當恁麼時和尙如何結案師卓拄杖曰山水之間得渠儂力進曰某甲從此信入去也師云信後如何進曰向後與和尙更道師云分作兩橛作麼又僧問昔九座大師云我今日向孤峯絕頂駕一隻鐵船截斷天下人要津秪如和尙今日又作麼生師云鐵船卽且置闍黎要津呈似老僧看進云爭柰學人不會何師云不會請人裁進云恁麼則剛道是龍猶不信等閒奪得始驚人師雲閒言語復曰諸昆仲佛法不是容易博山三十年來實際理地洞然無礙事法中較量與理矛盾者尙多卽今與諸昆仲升堂入室結个粥飯因緣於此座上問來答去如鳥云空如鼠云喞𨿽有其聲究竟將來都無實義豈但無益恐成賺誤若是祖師門下客要知祖師行徑方有說話分單明自己底不知有古佛家風此人有眼無身若明得古佛家風不知自己用處此人有身無眼直饒坐斷兩頭不通凡聖轉身气急猶在半途更須知有全提時節始得大丈夫兒步入重玄睜開隻眼解作家活用不乖方斂沙界於毫端纖塵匪礙耀珠光於域內洞鑑無遺如日月光遠近斯照拈拄杖云還有恁麼衲僧麼僧問透网金鱗因甚猶滯水師云度盡無餘影還他越涅槃進云恁麼則縱橫滄海闊騰躍萬波隨師云作麼生說个騰躍底道理進云分明頭角久春江雨露微師云念文章可惜許師復拈拄杖云還有問話者麼眾無對復曰今日老僧失利。

誕日上堂僧問莊子八千椿正眼觀來猶存數量大通塵點劫衲僧門下尙在半途壽等虛空泯絕途量一句請和尙指示師云玄沙元是謝家郎進云和尙與玄沙同生去也師云年年桃李樹處處白紅花進云這个且置秪如當時韓文公問大顚和尙尊壽多少顚提數珠云晝夜一百八今日座中諸大檀越或問和尙法臘多少和尙如何應對師曰漩復黃河水進云如是則和尙與大顚人有今昔壽無兩般去也師曰乾三長坤六短進云冰桃雪藕非爲敬直奮空拳上法王時如何師曰坤在上干在下僧禮拜云謝和尙答話師乃曰天地旋山河走石女生兒世間希有白向本爺娘乾坤兩眉皺今日無端舉似人灼然笑破虛空口諸昆仲若道博山有生是不諳佛法若道博山無生是不諳世法生與無生拈放一邊且道四大色身從甚麼處得來良久云乾闥婆神無限樂宮商不與世和同首座問石女生兒得幾个師曰五男二女進云和尙生身父母在甚麼處師喝一喝下座。

佛成道日上堂僧問雪覆千山無點白雲空萬里絕纖埃未審甚麼人到此境界師曰無縫襖子足風涼進云向上更請和尙道師云秦望嶺頭云楚人那得見進云還許學人進語也無師云試說看進云恁麼則禮拜去也師不顧復云法本法無法庭前瑞艸和根拔無法法亦法黃河九曲金沙混流今付無法時釋迦鼻孔長多少法法何曾法瞞博山一點也不得諸昆仲釋迦大師四十九年橫說豎說逆說順說誰人柰得渠何及入涅槃時以虛空爲口滄海爲舌日月星辰爲莊嚴山河大地爲聽眾橫說豎說逆說順說要且無人得聞博山今日在此座上橫說豎說逆說順說誰人柰得博山何博山今日不待涅槃卽此座筵以虛空爲口滄海爲舌日月星辰爲莊嚴山河大地爲聽眾橫說豎說逆說順說要且無人得聞這里有些子淆訛諸昆仲過去釋迦大師所說法要無人得聞卽且置現在博山所說法要因甚無人得聞這里若緇素得出許你親見博山旣見博山卽見釋迦大師若緇素不出縱見釋迦大師要且不見博山何以故有口非干舌無錢卦不靈下座。

上堂撲落非他物縱橫不是塵山河並大地全露法王身古人恁麼悟去大似喫常住飯作自己事博山則不然行年四十九皮骨若枯柳四大體自如面南看北斗博山恁麼道大似喫自己飯作常住事徐六擔板各見一邊更有一偈爲之解嘲不免總說向大眾去也祖父田園自家產業匪守珍禦不生下劣才涉思惟平地遭﹝跳﹣兆﹢﹝鐵﹣金﹞醉酒臥街證龜成鱉博山恁麼道早作死馬兒醫汝等諸人也不得鉆龜打瓦珍重首座云某甲不似和尙師曰汝又作麼生進云行年三十七通身赤骨律不喫常住飯缽盂兩度濕師云卻是汝來得要且不會老僧意在。

上堂僧問蟄戶將開海門雷震敢問和尙一池鱣鮪何時際會風雲師云拄杖時常頭點空進云興波作浪時如何師云闍黎腳跟下水深多少僧咦曰透网金鱗𨿽振鬣衝霄丹鳳不遺苞師云更須按下雲頭始得又僧問乍入叢林蒙師命往白下請有字經敢問和尙無字經命向甚麼處請師云磕破髑髏僧禮拜師曰便秪如此耶出去又僧問近闡宗猷旣非臨濟潙仰不是法眼雲門未審香火因緣從誰結得師曰渡河落影子進云大好山頭一鍼鋒地容盡大地衲僧因甚麼這坐具也容不下師云闍黎曾到峯頭麼進云已拈玉綫芒請露金鍼穴師云急著眼覷進云更有話問請師垂慈師云不妨舉著進云如何是功師云三人同一春進云如何是共功師云力士舁杖鼓進云如何是功功師云猢猻上露柱進云不得敲唱雙舉請示正中妙挾師云髙低云繞樹進云謝師答話去也師雲遠近鳥銜花師復曰春日山多霧樵人路徑迷縱然得入戶腳下有黃泥諸昆仲冰厚三尺非一日之寒水漲千溪非一日之雨朝聞夕死非一日之功立地成佛非一日之行所以釋迦大師曠大劫來難行能行難忍能忍爲我等故修諸苦行成就無上正眞之道正爲我等今日事且道今日事又作麼生若向今日會去與釋迦大師共一皮袋子豈但釋迦大師與恆沙諸佛共一皮袋子一心一智慧力無畏亦然於彈指頃成就無量無邊妙行具足無量無邊莊嚴圓滿八萬四千諸波羅蜜門其或未然而言凡聖齊同如持爝火擬比太陽又如初生鳥鶵欲衝霄漢多不自諒也首座曰和尙道冰厚三尺非一日之寒冰解後如何師曰七花八裂進雲水漲千溪非一日之雨天晴後如何師云石頭露也進云朝聞夕死非一日之功如何是無功之功師云闍黎向上覷著進云立地成佛非一日之行如何是無行之行師曰著衣喫飯未爲分外進云和尙皮袋子與釋迦大師皮袋子重多少師云半斤八兩。

上堂僧問今在人天眾前作麼生相見師雲是水東流進云和尙安住在甚麼處師雲門前剎竿二丈五進云花落月明時又作麼生進步師云憑闍黎跳躑進云石泉一綫水源從何處來師云喉嚨下進云流向甚處去師云頂門上進云髙低物象一顧齊平遠近音聲眾響斯應是何人境界師云沒來繇漢進云幽閒鬼如何殺得師云借闍黎刀看僧擬議師振聲一喝師復云明暗交參正偏綺互言中有響句下無私揭開雲霧見靑天畢竟是誰遭點額龍門萬丈笑看足下風雲金彈一丸播弄手中戲具古人道一人所在亦到拄杖子不會諸人卻會得半人所在亦到拄杖子會得諸人不會所以道石人機似汝也解唱巴歌汝若似石人雪曲也應和恁麼商量惟木上座卻較些子珍重。

上堂僧問如何是法身理師云伸手不見掌進云法身向甚麼處安立師云暗地始驚人進云未審法身是何境界師曰山河大地進云離了法身又且如何師云爍破四天下僧禮拜師云是法非法是心非心非法卽法非心卽心打翻漆桶大地平沈雲門大師甚是奇怪盞子落地碟子成七片又云扇子跳上三十三天築著帝釋鼻孔東海鯉魚打一棒雨似盆傾諸昆仲博山今日亦如雲門大師气宇如王若渠來相見時又作麼生定奪眾無對師云拄杖不在苕帚柄聊與三十何以故若不挫其來鋒將來必成過患。

上堂道非明暗法離有無布袋頭邊逴得看來猶是半途直饒坐斷毗盧不通凡聖旋風撲面气急殺人直下相逢不是渠轉位旋機沈毒海諸昆仲若言卽心卽佛大似黃葉止啼又云非佛非心還如夢中說夢不是心不是佛不是物是甚麼碗塌丘江西老宿恁麼說法尙喚作口裏阿漉漉底諸人分上又作麼生諸昆仲莫秪論他非是好門前更有鳳凰山。

上堂甚麼物恁麼來重門關鎖一時開甚麼物恁麼去佛機不隔時流意靈山會上有多端立雪庭前無二致甚麼物幾多般見未分明莫浪傳嘗記寶方言道好天非髙大海非寬說似一物卽不中多情不用眉毛動修證卽不無染污卽不得丫角女子發如銀病中勘破維摩詰卽此不染污是諸佛之所護念粉碎虛空撲地來百匝千重成一片諸昆仲旣不似一物畢竟似个甚麼有眼無耳朵六月火邊坐任是同胞生也須更問過更問過是甚麼良久卓拄杖子云拄杖子卻辯得。

佛誕日上堂王宮未降佛事已周腳跟下好與三十棒未出母胎度人已畢腳跟下好與三十棒四十九年說夢取笑旁觀腳跟下好與三十棒三百餘會周遮饃糊正眼腳跟下好與三十棒忽遇惡水潑來卽周行七步目顧四方自雲天上天下惟吾獨尊腳跟下好與三十棒獨有雲門大師云我當時若見一棒打死與狗子喫卻貴圖天下太平雲門用此惡辣手段始能豎立宗乘若是倚墻靠壁漢又胡足道博山三十棒略與通信座中還有下得惡辣手段者麼良久云黃金自有黃金價切莫和沙賣與人首座問雲門一棒博山三十棒是同是別師曰出門是路進云未離兜率已降王宮未出母胎度人已畢因甚麼又喚作四月八日活佛降生師曰爭怪得渠進云諸佛出世爲一大事因緣和尙出世所爲何事師云笑看天花滿裓進云佛祖來償口業債未審是何口業師云惡毒糾纏進云設中道持戒但束身非身無所束因甚麼千佛出世又與人授戒羯磨師云羅浮原在廣之南進云前無重難後無輕遮方堪受戒或遇个大闡提漢殺佛殺祖底出來未審還與他受戒麼師云堪爲來學典刑畱待別時供養進云恁麼則和尙性命落在此人手裏也師云老僧甚得便宜進云法施殷勤且酬三拜師云止莫礙第二座問。

上堂古徳云日月未足以爲明是甚麼物得恁麼明乾坤未足以爲大是甚麼物得恁麼大博山今日不惜唇吻與汝諸人注破卓拄杖云拄杖子眼光爍破恆河沙世界明耶非明耶恆河沙世界在拄杖子里許大耶非大耶諸昆仲秪是根拄杖子又何得論明論暗論大論小大小明暗悉是對待之法然𨿽如是也不得艸艸何以故要知幽徑趣須辦半年糧珍重。

上堂師方升座二僧問不稱理各賜棒復云毛吞巨海海性無虧芥納須彌芥空宛爾若道是神通妙用斯人未達其源若道法爾如然猶是拍肓狂解是以二人各責三十棒趁出三門外去諸昆仲只須析毫端而瀉海水碎芥子以露須彌旋嵐偃嶽而絕纖塵競注江河▆▆▆性諸昆仲萬花叢裏去住揣空出骨何難淸涼地上謳歌白日挑燈有據到此則正偏旋復雲樹絕依古木森然靈禽不住菩提涅槃眞如佛性喚作破艸鞋且拈放一邊各人衲衣下洗錢布施些子還肯麼毗目仙人執手時善財眼底微塵佛珍重。

上堂三界無法何者是生三界無法何者無生生與無生二俱增語若謂是生前村古路坦然平若謂無生海門波浪萬千尋若道生卽無生樓頭戌鼓正三更若道無生卽生彩筆將來畫不成諸昆仲幻化門頭髙著眼莫將陽焰亂紛紜生與無生姑置勿論且道二六時中折旋俯仰必竟承誰恩力良久云六窗虛淨無依將來用度恰好珍重。

上堂大道虛曠無有程途幾動之微自當審細若藕絲而牽大象匪假神通如寶樹之宿蟭螟難窺異色活中死句笑容含冰鐵之姿死處活來寒谷動陽春之焰更須知當機劈面毋待指陳互換相資那容湊泊諸昆仲當此時也寒灰發焰雪覆紅鑪水玉相銜誰能料揀若有人料揀得出博山明窗下安排著珍重。

在壽昌守先師七眾請上堂一二三四五六天地位萬物育个中有个無角泥牛東觸西觸至今無處藏蹤秪得和塵混俗更須知平處險直處曲擊破重關謾輕忽太平宇宙斬癡頑此是禪宗親付囑親付囑破驢春上蒼蠅出達摩未識參禪孫臏不解貨卜惟有壽昌老人一生向鋤頭上七縱八橫至今也塡坑塞窟諸昆仲還有爲堂頭和尙出气者麼今日幸有博山不肖兒孫爲伊雪屈。

結制上堂天地與我同根萬物與我一體時人見此一株花如夢相似諸昆仲古人於黑漆桶底鑑貌辯色無影樹下笑月吟風掣開金鎖玄關扯破漫天网子博山則不然有人問天地與我同根萬物與我一體意旨如何秪向他道昨日有人從燕京來寄得廣南信豈不見溪山各異而雲月是同又云時人見此一株花如夢境相似意旨如何秪向他道▆▆▆▆▆▆▆▆▆▆▆▆不見人無遠慮必有近憂珍重。

開光上堂佛身無爲不墮諸有慈徳聲名垂不朽今朝覿面絕周遮眼上眉毛誰不有丹霞撥火而尋舍利善現晏坐而睹法身雲門用棒以酬恩洞山用麻而報徳這一隊老漢𨿽則一期方便怎柰千古顢頇何似博山將大冶紅鑪一模傾出使天上天下有情無情睹端嚴之妙相植菩提之正因度普耀之通津趨妙嚴之果海紫磨金聚咸轉根本法輪白玉毫光旋入普明三昧使大地眾生各各相謂有佛出世各各自見己身作佛無有眾生無一眾生相者如是則無施者無化者無造者無受者亦無見者何以故施者乃至見者如夢幻故山河大地艸木叢林情與無情世出世間如夢如幻故乃至諸佛出世諸佛涅槃影現其中如夢如幻故還有不在夢幻者麼卓拄杖云今日爲君親指出普天匝地盡光明。

上堂一二二三子平目復仰視兩口一無舌此是吾宗旨仰山大師生平家活徹底爲人若以意識度量正所謂平地上死人無數也然此偈無纖毫縫罅博山今日向虛空裏釘橛子太淸中加彩繪使諸人有所趣向有所捫摸也一二二三子抖擻不下平目復仰視北斗向南看兩口一無舌空谷傳聲虛堂習聽此是吾宗旨披拂有餘恨諸昆仲當知此偈暗機圓合金鐘同玉磬和鳴正按全提瑞艸與瓊枝並茂若向這里會去平常心與道相宜若向這里不會正是業識茫茫無本可據更有一事在佛殿東南缺了一角有人補湊得下博山遺只履以謝之珍重。

上堂諸佛祕密藏祖師遞相付旣同本來心何迷復何悟言語悉虛妄形色如朝露了形色語言究竟絕依怙譬如洞庭水今古淸如故虛空非動搖太淸絕點污有物終敗壞無形始淸素諸昆仲迷鏡裏之頭徒勞狂怖昧衣中之寶枉受伶俜卓拄杖云若向這里會去猶較些子更欲遲疑向下文長畱待來日擲拄杖下座。

上堂心同虛空界示等虛空法證得虛空時無是無非法大小祖師𨿽則是和泥合水要且弄巧成拙將心與虛空分作兩橛說同說等論是論非𨿽不涉是非亦將是非弄影耳夫虛心獨運妙湛何依至體彌綸空界何立大方莫比其量慧目罔眺其蹤日月未足諭其明冰雪難以方其潔古澗之水湛湛浸殺法身不萌之艸茸茸能藏香象諸昆仲且道徹底無依向甚處安身立命良久云眾旣知時節吾今不再三卓拄杖下座。

上堂靈光不昧萬古徽猷入此門來莫存知解諸昆仲終日拈香擇火待客迎賓動轉施爲折旋俯仰還有知解也無旣無知解得恁麼伶俐得恁麼活潑古徳云樵子負薪歸機婦連霄織看他家事忙且道承誰力若向這里會去飯是米做底湯是水做底師姑是女人做底切莫當面錯過不錯過鷂子過新羅依然辜負我卓拄杖下座。

解制上堂世界幹城眾生陽焰諸佛鏡像六道空花不躋圓覺大伽藍終是癡狂門外走若帶些些泥▆未免紙褁麻纏除是鐵膽銅心始解步空捉影百尺竿頭穩坐終落那邊三家村裏安身仍停此岸只須藏身處沒蹤迹金鍼繡出玉麒麟沒蹤迹處莫藏身鐵掌挪成銀彈子諸昆仲今日解制之辰三年果滿萬行周圓且道百步穿揚一箭作麼生透得過良久卓拄杖云好手手中誇好手紅心心裏▆紅心下座。

結制上堂世尊拈花芙蓉秋露冷迦葉微笑蘭蕙曉風淸又云我有正法眼藏涅槃妙心付囑於汝可謂囊藏長者券腰沒半文錢至今後代兒孫望影分波竟莫得其涯岸當此時也去聖時遙人心狂悖妄庸邪見布滿寰宇稱悟道者紛紛求其眞參實究者蓋鮮也諸昆仲若要會世尊拈花底道理豎起拂子云向這里會取若要會迦葉微笑底道理擲下拂子云向這里會取然須從冰山雪洞裏穿下過來始堪共語不然則就窩子裏打將去盡是掠虛漢與自己本分中有何交涉卽今乃結制之辰有吉安純初曾居士舟次一月而來爲彼乃郎廣修供養復請博山上堂敷演此事不免翻世尊之陳案燃古佛之慧燈踵列祖之芳塵續金剛之慧命然𨿽如是諸人分上也須向無陰陽地上銜一莖艸來始得卓拄杖下座。

上堂單明向上語絕周遮洞鑑機微要在句外若在文言上理會正所謂埋沒先宗辜負自己徳山大師云毫釐系念三途業因諸昆仲十二時中折旋俯仰是系念耶非系念耶是正因耶是業因耶又云瞥爾情生萬劫羈鎖開口動舌處是情生耶非情生耶是解脫耶是羈鎖耶汝等諸人各向衲衣下緇素看若以無念爲無念無情爲無情卽坭塑木雕若以有念爲有念有情爲有情正是業識茫茫無本可據衲僧家須另行一路始得祖師云心隨萬境轉轉處實能幽隨流認得性無喜亦無憂於諸境緣未免隨流且道喚甚麼作性若認得性正好喫博山痛棒若認不得性正好喫博山痛棒何以故龍門無宿客雨打石人頭卓拄杖下座。

壽日上堂諸佛時常說法博山特地重宣是何言丫角女子鬢皓然是何法明察秋毫雙眼瞎此情惟有木人知六月炎天生凍殺若向這里揭山頭之宿霧破水面之印文古佛向汝諸人面前說壽量品報恩品已竟所以云博山生大地眾生與博山同生博山壽大地眾生與博山同壽然𨿽如是更須知有出世事始是報恩者博山嘗有偈云欲報深恩出世奇報恩深處少人知而今洞徹無違理始信從前步不移古徳云盡大地如粟米大拋向汝諸人面前諸人要且不會打鼓普請看若會得恁麼說話始知不移步底道理國恩佛恩親恩檀越恩一時報足若乃暖衾涼枕菽水承歡欲報深恩無有是處所以釋迦大師棄皇宮如脫敝屣乃至忉利天爲母說法此釋迦之孝也目犍連尊者去須髮如除垢膩乃至餓鬼道中救脫母難此目連之孝也現前大眾思地獄苦發菩提心長連牀上瞠眉努目究衲衣下一件大事此諸昆仲之孝也作麼生是博山底孝拈拄杖云一條拄杖活如龍縱橫全得渠儂力連卓拄杖下座。

除日上堂殘冬已去春風到來木雞報曉石女懷胎庭前翠柏堪剪溪邊嫩柳重栽達摩不來東土寒山元在天臺惟有臨濟大師赤肉團上無位眞人分身無量散在汝諸人面門出入未證據者看看饑同餐渴同飲寒同火睡同衾若向這里儱侗瞌睡未免受無位眞人當面熱瞞豎起拂子云諸昆仲會麼圓明了知不因心念珍重。

上堂佛法非非法非非非亦非非非俱絕迹始可話離微諸昆仲若欲決擇是非除是向教乘中辯得淸濁然後始透得祖師關捩何謂淸濁如教中說貪嗔癡愛煩惱無明是障道法此是聲聞藏說是濁流邊說無佛可成無生可度情與無情性相平等此是菩薩藏說是淸流邊說至體無名聖功獨照此是藥言無病人前不得說藥有修有證建立因果此是聲聞藏說是濁流邊說無修無證不昧因果此是菩薩藏說是淸流邊說修與無修二俱剩語此是藥言無病人前不得說藥若說有句無句是外道說若說亦有亦無句非有非無句亦是外道說離四句絕百非此是藥言無病人前不得說藥若貪著塵勞侵損正法此是波旬說失於正受樂著諸受此亦是波旬說山崩海竭不動其心此是藥言無病人前不得說藥諸昆仲百非俱遣宛然赤子之心一道齊平突出摩醯之眼珍重。

上堂壽昌先師云踏上雲頭第一峯眼中廣博小虛空當初欲見無繇見今日相逢處處同諸昆仲此是曹洞宗旨分明向汝諸人道無纖毫蓋覆若向這里會去洞山大師在諸人腳跟下放光動地入寶鏡三昧也其或未然博山不免注解一徧踏上雲頭第一峯坑坎險巇也須仔細眼中廣博小虛空眼在虛空裏虛空在眼裏試定當看當初欲見無繇見對面不相識千里卻同風今日相逢處處同是何面目指東爲西喚南作北得麼若向博山注解處會去壽昌先師在汝諸人腳跟下放光動地入寶鏡三昧也然𨿽如是博山不合將壽昌老人受用底家私撒向諸人腳跟下豈不見父爲子隱子爲父隱直在其中矣珍重。

桐城宰官居士請上堂拈香祝聖竟復云諸昆仲參學須具參學眼若具參學眼腳踏實地步步登玄若不具參學眼與參學沒交涉譬如善射者立定腳跟然後拈弓架箭始能中的也黃檗希運禪師云老僧行腳時見艸裏有人攔頭一錐彼人若知痛癢便布袋盛米供養他雪峯大師三登投子九上洞山炊飯挪巾成辦个專此宗門中參學樣子不似而今口稱行腳觀山玩水較量是非三三五五聚頭雜話有一等向冊子上研窮枯骨上討汁有一等長連牀上睜眉努目胡思亂想想久成勞不是昏沈便是散亂如斯等類皆非法器諸昆仲洞房春暖須知錦帳香銷庭際光生且喜寒巖發焰事驚極致理喜從虛所以道直須揮劍若不揮劍漁父棲巢閒時喜唱步虛詞泥雨須防苔蘚滑路憑髙處險獅巖絕狐貍之蹤影向暗中消靈運結燈花之彩諸昆仲博山捨父逃走伶俜辛苦三十餘年今日到舒州城唱个還鄕曲子徹見故鄕田地徹見故鄕人物徹見故鄕春色世間之樂百千萬億倍不足爲諭玆因桐城眾宰官居士及諸山僧友請博山升座說法博山果有何法可說不免將生平所行底所見底所到底細詳一徧然𨿽如是道曠無涯逢人不盡更須知有長處始得卓拄杖云莫謂故鄕田地穩門前更有萬重山僧問此土聖凡同聚會向上宗乘爲舉揚師云此去南舒一百餘又問不問有言不問無言請和尙如何道師雲巖前生石虎僧喝一聲師笑云聲響吼如雷僧無語師便打。

生生社升座拄杖子謂之有是增益謗謂之無是減損謗謂之亦有亦無是相違謗謂之非有非無是戲論謗只須向四句外會去始不被拄杖子瞞諸昆仲緣生無性拄杖子徹底無依無性緣生拄杖子建立世界拄杖子緣生一切法緣生拄杖子無性一切法寂爾所以道心生種種法生心滅種種法滅祖師云百千法門同歸方寸恆沙妙徳總在心源會此一心法說生無生亦得說無生生亦得說生生無生亦得說無生生生亦得繇此運大悲心興放生業飛者適虛空走者適林麓潛者適淵溟豈可以世間生滅有無而較量其功徳者哉博山今日登此座筵不說有法不說無法不說亦有亦無法不說非有非無法離四句絕百非石人點額靑山皺眉深寒博得三春暖破霧披云入翠微諸昆仲南山起雲北山下雨汝等諸人緊捎艸鞋牢把腳跟然𨿽如是爛泥田埂石頭路上也須防﹝跳﹣兆﹢﹝鐵﹣金﹞卓拄杖下座。

生生社小參諸昆仲宗門中事難以措詞盡力道不得句作麼生開口三乘十二分教有人說去了也卽心卽佛有人說去了也非心非佛有人說去了也不是心不是佛不是物亦有人說去了也且道現前與諸昆仲分析底是个甚麼若喚作業識茫茫正所謂懷寶迷邦若喚作直下是佛因甚麼承當不下昔世尊拈花示眾百萬人天悉皆罔措惟迦葉一人破顏微笑且道迦葉笑个甚麼博山不免爲諸人注破若向世尊拈花處會去山濤海云爲汝等助發機緣若向迦葉微笑處會去飛走鱗毛普現色身三昧到恁麼田地不作个解會亦非無解會者雲門大師云古佛與露柱相交是第幾機且道現前喚甚麼作古佛喚甚麼作露柱又自代雲南山起雲北山下雨且道雲門意在於何若向雲門句下徹去會此分折底有甚麼難然𨿽如是黃金自有黃金價切莫和沙賣與人珍重。

皖城宰官居士請上堂天地與我同根萬物與我一體肇法師恁麼道秪知全身拶入要且不會轉位旋機殊不知大圓覺中無我無人無眾生無壽者說个一體已成兩橛豈不見喚作如如早是變易了也僧問大隨和尙劫火洞然大千俱壞未審這个還壞不壞隨云壞這僧倚墻靠壁冷地裏抱个石頭大隨兵權在手符到奉行又何曾放過道个壞字正所謂殺人不眨眼僧云恁麼則隨他去隋云隨他去大隋把定關鑰添枷著杻兩重公案這僧徑往舒州見投子子云甚麼處來僧舉前話子裝香望大隋拜云大隋古佛放光於此投子可謂具金剛正眼緇素分明復令這僧向大隋懺悔僧至大隋隋已遷化復往舒州見投子子亦遷化這僧𨿽然皮下無血要且有始有終後人贊云一句隨他去迢迢幾萬餘今時人坐參知識尙不肯眞參力究見這僧也須知慚愧始得玆因合郡宰官居士於彌勒庵請博山登座說法諸昆仲當知古佛堂前曾無異說夜明廉外別有家傳分明月照金沙喜見庭生瑞艸家風笑展從他野渡無人寶樹風淸須信白雲有主諸昆仲若向這里會去可以與古人把手入理深譚其或未然生死分中快須著力卓拄杖下座。

展墓歸山上堂離山九十日誰是能離者本無心外境愚者妄分別諸昆仲會得此意𨿽經歷恆河沙世界無彼此之分無自他之想良以世人秪知有一生身及一生底父母一生身底處所殊不知曠大劫來能生所生底父母及一一生身底處所盡其智力不得其數量諸昆仲若以恩報恩大恩莫能報不見報恩者始乃得常住是故諸菩薩借此世間孝運無緣之慈興無礙之悲耳諸昆仲金棺扶▆認父骨於亂尸之中義井薦親見天人於寶塔之頂此等俱見超物表理出常情若以世間情想擬報深恩𨿽肝膽塗地不能報也昔興化令他人助哀山河揮淚迦葉藉琴聲起舞艸木含悲博山今日以現前血肉身心供養現前無面目底父母汝等諸人向這里還見得徹麼卓拄杖云他家自有通人愛不以親疏較短長便下座。

爲官諭吳觀我居士茶話眞不掩僞曲不藏直大千沙界黑如漆揭開雲霧見靑天男兒肯向他尋覓一語中具三玄新婦騎驢阿家牽一玄中具三要跛腳猢猻多躑跳有照有用沙盆打著連底凍立主立賓相將攜手過西秦惟有東村王太乙一番拈弄一番新今日爲太史茶話要向博山言句下一一討个注解其或未然三十棒寄在別來相見珍重。

二月朔旦上堂才方結制又是半月了也諸昆仲分上曾有个入處也無若無个入處須要尋个入處若得个入處須要尋个出處直須自看諸昆仲當知古路無塵只須知有門庭絕待盡卻今時偏方與正位攸同枝派共靈源皎潔到此則髑髏識盡烈火流金始名出世更須知有野老家風始得且道野老家風是何景象卓拄杖云遲日穿芳逕春鋤帶雨歸下座。

上堂僧問古人道從緣薦得相應疾就體消停得力遲請問如何是從緣薦得師云古鏡不重磨進云如何是就體消停師云淸光仍似舊進雲從緣就體蒙師指格外玄談有也無師云三歲孩兒頭似雪進云恁麼則碧桃綻蕊綠柳萌芽也師雲遠觀山有色近聽水無聲僧禮拜師乃云切忌從他覓迢迢與我疏洞山老人艸鞋斷矣腳跟露矣諸人若知痛癢阿誰皮下無血博山與諸人同途不同轍諸人向正位中來博山不在正位諸人在博山拂子里許諸人向偏位中來博山不在偏位拂子在諸人袈裟里許所以道對面不相識千里卻同風若向這里徹去當下知歸不畱朕兆其或未然千百世修行未爲晚也故我釋迦大師爲勇猛眾生成佛在一念頃爲懈怠眾生得果滿僧祗劫諸昆仲當知明中有暗毫端現華藏之奇妙挾協通寶鏡瀉山河之影博山恁麼道猶是葛藤諸人也須拼斷始得且道拼斷後作麼生行履卓拄杖云不因樵子逕爭到葛洪家。

結制上堂僧問古人道塵中能作主化外自來賓請問如何是塵中主師云江西原是豫章城進云如何是化外賓師云靑山自靑山進云賓主相見時如何師雲綠水忻綠水進云恁麼則金繩界畔飄黃葉般若堂前解垢衣一句作麼生道師云順數一籌進云博山今日結制人人鼻孔撩天請問更與諸人說个甚麼師云空中施彩繪論劫不成顏僧禮拜師乃云便恁麼進堂去猶較些子更欲遲疑劍去久矣博山從來無佛法系綴於人豈但博山乃至諸佛諸祖亦復如是但有言說都無實義所以道釋迦不達南方禪達摩不會西來意博山與諸人秪知二時逐隊但恁麼過時臨濟三玄三要誑嚇小兒曹洞兼帶協通顢頇無識潙仰暗機圓合鬼面神頭雲門函蓋乾坤心粗膽大法眼𨿽云平易機險殺人博山總不恁麼今日與諸昆仲結制將九十日爲一時以一時爲九十日若向這里會去萬年一念一念萬年生死情枯眞如體寂二途俱泯觸處皆通玆有嘉興沈居士不辭數千里來此供養大眾且道作麼生說个通底道理卓拄杖云根塵蘊界原無性誰道虛空礙眼睛。

上堂搏聚四大緣生九竅識蘊奔馳何日了虛空無限水雲分石女從綠步荒艸荒艸披離四部洲煙雲旋合鎖重樓彈指豁開彌勒閣香水幡幢盡徹頭諸昆仲當此時洞庭無蓋凍殺法身廬阜悲酸淸淚如雨欲償廬陵米價踏翻東兗橋梁從教雪潔水淸管取兒孫滿地到恁麼田地以何爲驗卓拄杖云深山乘瑞運處處紫雲飛。嘉興大藏經博山無異大師語錄集要

博山無異大師語錄集要卷二

首座成正錄

董巖語錄

上堂諸昆仲若論佛法列位未出禪堂門博山未出方丈門早已漏逗了也又何待打鼓升堂拈槌豎拂揚眉鼓舌然後爲佛法哉然𨿽如是不免向第二門頭爲大眾宣說若欲決擇此事須具大信根信根若具便起大疑心疑心若起便得大悟門所以云大疑大悟小疑小悟不疑不悟夫信者何須信有教外別傳之旨拈一則無意味公案蘊在八識田中如獘囊盛寶相似將自己參悟一念如金剛王寶劍直須仗此劍剖此囊取寶到手始得正剖與未剖之際不可起第二念有毫釐分別處卽是第二念也有毫釐被世境牽引處卽是第二念也亦不得置在無事甲中若置在無事甲中卽是第二念也離此種種諸念正是做工夫得力處且道如何是無義味公案如僧問古徳如何是禪徳云猢猻上樹尾連顚又僧問古徳如何是禪徳云猛火著油煎又僧問古徳如何是禪徳云杖籬山下竹筋鞭又僧問古徳如何是禪徳云碌磚此四轉語如天普蓋似地普擎隨拈一則參究若眞發明一一皆吾家故物耳且道發明後又作麼生行履復笑雲海爲龍世界空是鶴家鄕。

上堂佛法知時節秋風特地來秋空秋色滿秋葉砌秋當此時也銀蟾吐彩丹桂飄香雁傳北苑之書人問歸鄕之路所以云欲知佛法當觀時節因緣時節若至其理自彰諸禪徳還有知此時節者麼若未知便好知去當知知之一字眾妙之門莫待臘月三十日手忙腳亂便悔云蹉過好時節了也若知得又何勞博山在此座上叨叨呾呾豈不見南臺和尙云善哉三下板知識盡來參眾旣知時節吾今不再三然𨿽如是南臺和尙腳跟猶未點地在眾中還有簡點得出者麼若簡點得出便進前掀翻繩牀喝散大眾博山也怪伊不得。

上堂若論佛法一切處現成法眼由斯領悟地藏以此傳心看他師資授受之際有甚麼奇特所以云釋迦未出世達摩不西來佛法徧大地相逢口不開諸大徳欲明佛法須向釋迦未生時會取欲明教外別傳正法眼藏須向世尊未拈花迦葉未微笑時會取欲明安心之理須向達摩未開口二祖未斷臂時會取於斯時節會得猶較些子若待世尊生下時一手指天一手指地周行七步目顧四方自雲天上天下惟吾獨尊便已納敗闕了也所以雲門大師云我當時若見一棒打死與狗子喫卻貴圖天下太平可謂將此深心奉塵剎是則名爲報佛恩諸昆仲其中還有知恩報恩者麼若有可請出來與吾相見其或未然可趁此手彊腳健快須努力決明此事始不被天下老和尙舌頭瞞也良久云會麼相逢不飲空歸去洞口桃花也笑人。

上堂諸昆仲欲參博山禪於未開口時會得猶是落二落三了也稍覺遲疑便合喫痛棒又何待開口縱能會得堪作甚麼豈不見從門入者不是家珍又安可爲當家種艸也臨濟大師云向第一句薦得堪與佛祖爲師向第二句薦得堪與人天爲師向第三句薦得自救不了博山則不然向第一句薦得便合喫痛棒向第二句薦得添枷著杻向第三句薦得斬頭求活何以故个中半句也容不得誰與你論第二第三鼓粥飯气去也諸昆仲欲明這个說話把萬緣放下單單只究此事如一人被萬人趕來一趕趕到萬丈坑邊若不跳下便碎屍萬斷當此之時懸崖撒手拌身一跳直教到底使虛空粉碎大地平沈待气息蘇醒起來便走上岸此岸卽是大路搖頭擺手到家始得諸昆仲莫說此事是難便生退屈若生退屈百劫千生無繇解脫須髮勇猛信根當知乃佛乃祖皆如斯成就彼旣丈夫我胡不爾古所謂松花若也沾春力根在深巖也著開。

上堂至體無生何拘緣境理無修證行絕階差所以云有相修行多劫終成敗壞無心體極一念頓契佛家且如博山在此座上列位承聽我法是有心耶是無心耶若說無心聽法者誰若說有心將何頓契佛家非但不契佛家猶恐墮有相修行而多劫終成敗壞矣諸昆仲若究本體無生便合本妙教中云諸法不自生亦不從他生不共不無因是故說無生此四句偈徹底爲人是教中極則若是衲僧分上一點也用不著何以故在此淨白地上誰管你自生耶誰管你他生耶誰管你共生耶誰管你無因生耶若向衲衣下會去說自生亦得說他生亦得說共生亦得說無因生亦得何以故在此人分上天不能拘地不能束陰陽不能管五行不能局不作眾生不成佛道且道畢竟向甚麼處去良久云佛祖位中畱不住鑊湯鑪炭孰輪回。

上堂面西行向東北斗正離宮道去何曾去騎牛臥牧童慈明老人舌頭拖地列位知得也未當知此偈非妙悟而莫能知悟非情盡而莫能曉情非工夫而莫能忘若於此偈徹去三千七百祖師說話皆一場笑具說甚麼君臣五位接引初機說甚麼照用三玄誘諭後學所以云靈苗瑞艸野父愁耘玉瑣金匙智人不顧若具超方眼目卽是灑落衲僧便好打禾山鼓唱徳山歌擎祕魔叉舞道吾笏向十字街頭搖鈴振鐸於孤峯頂上嘯月吟風其間還有與博山同遊戲者麼眾無對復笑云有意气時添意气不風流處也風流。

上堂道非難亦非易要在當人無師慧一拳打破太虛空一腳踢翻滄海水翻身直向新羅國須彌倒掛毫毛角皓月團團出海門淸風匝地難描摸難描摸知不知今古攸分類不齊丱角總言心量大年來方覺語聲低語聲低辧端的對面白雲千萬里分明覿面更無眞暗似日兮明似漆諸昆仲須委悉更有容易禪重與通消息良久云初三十一中九下七。

上堂一卽一切一切卽一明似黑月暗如皎日於此四句之上會得便見燦大師七縱八橫釋迦尊九紫十赤其或未然更有容易禪與君須剖析豈不見水面掛燈毬東壁打西壁生鐵鑄蒺藜拶出黃金汁阿呵呵甚奇特明眼衲僧須辧別參。

因事晚參今晚好月天眾見麼可謂玉鑑光輝觸處周幾多盲瞽黑漫頭可憐不受金錍者頭白終歸暗裏休此月古今評論者不少自世尊以來迨於今日千賢萬聖莫不盡力提攜老婆心切簡點將來秪說得月影邊事要見眞月麼須是自己開眼始得所謂靈山話曹溪指南泉玩寒山比說得彷仿佛彿依依稀稀縱然道得十成博山未敢相許何以故肘後不具靈符盡在是非窩裏大眾直須努力跳出是非關若不跳出是非關三途黑暗將何抵珍重。

上堂二月半春風撼面時光換百花郊外鬥芳妍好鳥枝頭爭噪亂惟有禪家渾不攺塵毛括盡大千界淨土分明在目前直下是名觀自在誰更云玉閣瓊樓誰更云幢幡寶蓋咦夢幻空花何勞賭賽最喜杉山王老師人人只喫一莖菜。

歲旦上堂和气生枯卉寒雲散野郊木人占吉兆夜半露龜爻大眾此是博山寺五百年前無隱經禪師歲旦上堂語山僧今日亦有四句燭影搖紅處香煙飛白時現成的佛法也要大家知如此會得便見一年十二月月月如然一日十二時時時相似如黃金之黃白玉之白曠大劫來未嘗變異大眾且道那里是現成的佛法眾無對師良久云東君昨夜傳消息報道新年喜太平。

上堂萬里不掛片雲虛空突出眼睛放開七片八片收來一丁兩丁只饒通身是眼算來秪得八成大眾還有十成的衲僧麼咦且莫道著便下座。

董巖庵講維摩經請師上堂五百童子從妙喜國來腳跟下多泥水三萬菩薩往毗耶城去牙痕裏盡雌黃不因示疾老毗耶劍戟槍林難下口諸昆仲當知至體無法可系彊名曰淨求其淨相不可得但有其名名亦不可立或云無垢稱木人看陽焰翻波石女聽幹城逸向不畱朕兆法界齊觀鼓吹將來一場露布縱是通身無口未免大笑毗盧諸昆仲當知法假人弘碑文刊白字題因人立當道種靑松猛虎喉中活雀兒救得是好鱉鼻蛇邊爛拄杖拗折爲奇且道博山意在什麼處吽吽以思惟心測度如來圓覺境界如將螢火燒須彌山終不能得然則博山今日髙登華座大展法筵敢問說何法耶解脫法耶不思議法耶不二門法耶現神力法耶咄是何言歟良久云維摩大士來也稽首大士𨿽則塵面蓬心要且起居多福﹝經題﹞。

上堂如是之法我從佛聞如是之法佛從我生拶出虛空之髓倒拈莨蕩之鍼觸著三世諸佛鼻孔只得吞聲忍气一任諸上座抱大不平諸昆仲當知身外無土誰是佛國土外無身誰非佛國湖南老人一麟角解道聖人無己靡所不己又云會萬物而爲己其惟聖人乎然此則佛卽國國卽佛佛外無國求其國不可得松陰凝翠壁國外無佛求其佛不可得香霧靄靑蘿博山總不恁麼是佛好與一摑直教虛空粉碎大地平沈是國好與一摑直教大地平沈虛空粉碎諸昆仲直饒煉作一團未是衲僧向上事何以故功徳天黑暗女有智主人二俱不受﹝佛國品﹞。

上堂法身無去來之迹應萬有故不來而來至體絕上下之分總羣機故不合而合寶蓋覆三千之界微塵等剎海之方山河大地川流泉源日月星辰天龍宮殿乃至十方諸佛說法悉現於寶蓋之中寶蓋覆世界百千萬億世界入於寶蓋而世界不小寶蓋不大世界覆寶蓋百千萬億寶蓋入於世界而寶蓋不小世界不大於此五百寶蓋而結成一蓋莫是如來神力耶大定莊嚴耶淨心變現耶乃至無我無造無受者之所成耶若如此會則未夢見寶蓋在古徳云大千世界是沙門一隻眼喚寶蓋在諸上座眼裏得麼大千世界是沙門一點靈光喚寶蓋在諸上座靈光裏得麼大千世界在沙門一點靈光裏喚靈光蓋覆寶蓋得麼若如此會去非但凡夫小乘所不共乃至諸大菩薩所不共文殊普賢亦不共釋迦老子亦不共維摩大士亦不共何以故報化非眞故華嚴經云若有見大覺解脫離諸漏不著一切世此非證道眼且道五百童子是證道眼耶非證道眼耶若是證道眼五百童子眼在什麼處若非證道眼五百童子眼亦在什麼處諸昆仲作麼生是證道眼門前修竹來儀鳳澗底淸泉隱臥龍﹝獻寶蓋品﹞。

上堂若欲說佛法無法可說法若以法說法恐辱於大法然𨿽如是博山亦無開口處列位請博山登此座何爲也不免俯順機宜向第二門頭聊開一綫將淨土二字從頭注解一徧去也心淨土淨大千世界摩尼鏡打破鏡來時與諸上座相見土淨心淨運爲不出那伽定七顚八倒時與諸上座相見眾生行業不同途猛火焰中那容蚊蚋美惡從彼類所現瓊花鏡裏影像昭然欲求淨土眾生心行中求從來不曾點污豈但淨土佛亦不爲安用求乎譬如造立宮室若於虛空終不能成西天不逢唐土不會若以空地隨意無礙根塵界中具此一坐具地在梵天鶖子而所見不同易分雪裏粉諸佛眾生而本源一爾難辧墨中煤於是如來以足指按地曠大劫來未嘗變遷不勞神用卽時三千大千世界若百千珍寶莊嚴喚作瓦礫砂石坑坎堆埠得麼譬如寶莊嚴佛無量功徳寶莊嚴土等無有異自在天宮向什麼處去也螺髻梵王亦須具慚愧始得諸昆仲淸淨寶莊嚴土悉皆圓現諸上座還要見也無若要見便向這里見去若不見自是諸上座不見怎怪得博山良久云舌頭無骨眼無筋對面白雲千萬里﹝淨土品﹞。

上堂善權有則謂之方物應斯順謂之便大海全歸一滴太虛秪是一綫擲出駭雞之犀入彼淫坊酒肆放出屠龍之手何妨俗捨魔宮現長者居士之身雲藏無縫襖作帝釋天人之主花綻不萌枝諸昆仲維摩大士以大悲入生死海不捨眾生故以大智入生死海不迷眾生故逮乎開物導迷應時動善如一面寶鏡相似汝將一莖艸來鏡中便現一莖艸鏡安得成艸也汝將一錠金來鏡中便現一錠金鏡安得成金也汝將瓶盤釵釧來鏡中便現瓶盤釵釧鏡安得成瓶盤釵釧也諸昆仲當知終日度生不見生之可度金剛三昧經云不生於化其化大焉南嶽大師云十方諸佛被我一口吞盡亦此意也又如烈火焰中是艸是金是瓶盤釵釧盡入於烈火焰中煉成一个不畱影迹還知維摩大士落處麼四海浪平看華鱗而吞吐九霄雲淨憑靈鳳以翺翔諸昆仲且道吾祖師門下與維摩大士還有優劣也無叫侍者維摩大士在甚麼處喚來與博山揩背﹝方便品﹞。

上堂諸仁者是身無常無彊無力無堅速朽之法不可信也若如此看徹四百四病沒處安著四百四病旣沒處安金剛不壞之身當念具足無量功徳之聚覿體全彰四無量心六波羅密無不備舉古所謂若要直捷會一切總不是若要直捷會一切總皆是諸仁者還要直捷會麼金剛不壞之身卽汝等精液膿血是也無量功徳之聚卽汝等四大五陰是也四無量心卽汝等集起緣慮是也六波羅密卽汝等根塵界處是也如此若不會執身取靜非宴坐也我垢不除非說法也慈心不普非行乞也不達平等非法食也不觀根器非適機也不了眞空非論義也相無相見非天眼也不達實相非奉律也不履無爲非出家也不識佛身非巾侍也諸昆仲十大弟子各負己之功幹大似棄滄海而逐波向日中而逃影豈智者乎然𨿽如是總被維摩大士將泥彈子換卻十大弟子眼睛去也十大弟子還知痛癢麼譬夫堯眉八彩舜目重瞳從古洎今縱有巧手丹靑畢竟描寫渠眉目不出諸昆仲要見堯舜眉目麼直須向堯舜未生以前開眼始得﹝弟子品﹞。

上堂妙道虛玄方之以實眞空廓爾體之以靈徹妙徳以無方齊古今於一念彌勒▆不退轉之行撮摩空花釋迦記未來世之尊延綿夢境四事推尋求其生不可得一念彌亙括其記安寄乎旣解空裏弄花不妨夢中說夢古所謂安置水月道場成就空花萬行降伏鏡裏魔軍成就夢中佛事非此之謂歟夫菩提者不可以身得六月火燒無影樹不可以心得三冬人嚼孟津冰不可以身得身是菩提故不可以心得心是菩提故萬紫千紅就裏無邊春色身心及菩提是三無差別桂林月渚个中誰辧秋光於實際理地求其身不可得求其心不可得求其菩提亦不可得到此則步步登玄智不能知識不能識所以肇公云聰者無以容其聽智者無以運其知辧者無以措其辭像者無以狀其儀及乎開物成務應化無謀古今天地人物日月星辰森羅萬象人叢鳥迹城市鄕坊車馬駢闐晝明夜暗莫不悉承菩提恩力當知舉足下足無非淨名道場左之右之盡是光嚴住處三萬菩薩各運無功之行二千魔女堪傳無盡之燈上至於難勝如來下至於最下乞者果能分別不生是無等等故般若云一切智智淸淨無二無二分無別無斷故諸昆仲要會維摩意麼都是菩提無有不是之者要會博山意麼都不是菩提無有是之者个中有伶俐衲子將是非二字拈向一邊從這里會去﹝彌勒品﹞。

上堂不來相而來不見相而見城東母指皆佛面來已更不來見已更不見萬別千差成一片欲知萬法皆空大似浮雲閃電智者了無分別愚徒彊析名言欲求正智當於六十二見中求幾片白雲橫谷口欲求解脫當於眾生心行中求一輪明月印波心野狐向金毛隊裏翻身金毛向野狐窟中踞地如斯會去則一切眾魔及諸外道皆吾侍也眾魔樂生死生死亦不惡菩薩於生死而不捨把將生死來外道者樂諸見還見諸見起處麼菩薩於諸見而不動太跛挈生𨿽是拈空塞空正好以楔出楔吸盡去也三界何安倒跨泥牛縱之無所縱之無所則攀緣何生攀緣不生拔其病本到此則純鋼打就生鐵鑄成有時在泰山頂上安身有時在大洋海底立命若夫菩薩以愛見心貪著禪味等諸法是名無慧方便縛如時作麼生待風淸月白時共汝商量若菩薩無愛見心不貪著禪味等諸法是名有慧方便解順時作麼生待雷轟電掣時共汝商量解縛𨿽殊至體不二一根旣返六用互施諸昆仲此是涅槃心如何是菩薩行如博山晝起暗眠五鼓燒香淸晨禮佛天明早粥日中午齋乃至迎賓待客胡言漢語瞬目揚眉且道還與佛法相應也無喚作菩薩行卽不可珍重﹝文殊品﹞。

上堂諸昆仲盡大地是黑漆漆地汝向什麼處開眼盡大地如个猛火聚汝向什麼處藏身盡大地如一釜洋銅汁汝向什麼處開口盡大地是个鐵刺林汝向什麼處下足古所謂三界無法何處求心四大本空佛依何住經云夫求法者不著佛求不著法求不著眾求乃至若求法者於一切法應無所求然則盡大地光皎皎地無你開眼處無你藏身處無你開口處無你下足處四大五陰向甚麼處安著山河大地從什麼處得來然此則孤迥迥峭巍巍淨裸裸沒可把盡大地無鍼鋒許空缺處釋迦老人亦無開口處神通妙用總用不著又何勞斷取妙喜世界借座燈王如來斂沙界於毫端擲大千於方外納須彌於芥子藏劫火於腹中延七日爲永年促長年爲頃刻大似聚沙作塔等同兒戲衲僧分上總用不著且道衲僧有什麼長處自從劫外花敷後直至如今笑未休﹝不思議品﹞。

上堂諸佛是幻眾生是幻菩薩亦幻幻出無根幻復成幻幻佛旣知幻我我幻何如佛幻一切幻菩薩於此幻世界以斯幻法覺悟幻生於此幻化中行眞實慈也於眞實慈中成就無邊幻善何無緣體上度脫無量幻生拶碎玉琉璃虛己實他是務揭開眞寶藏賑貧濟乏爲佳善不善若浮雲碧海珊瑚孕秀身受身如旅泊瑤池蓮萼披芳欲貪從虛妄而生鐵牛舐犢三春雨分別從顚倒而有木馬嘶風一夜云諸昆仲當知幻法無依眞心無住無住無依是大火聚石火電光無著眼覷取之是迷捨之非悟關阱險危鴉飛不度如馬之馵如虎之缺指花夢花見柱非柱輔之順之五五廿五於是文殊師利菩薩以無住本立一切法大似無風起浪平地生波簡點將來好與痛棒何以故爲渠秪會遮惡不知護善復笑云也是爲他閒事長無明﹝觀眾生品﹞。

上堂虛而靈寂而妙才思惟行不到堪笑缺齒老趙州將丈六金身拈來當莖艸一莖艸是个維摩丈室天女從甚麼處得來一莖艸是个天女身形維摩丈室安在什麼處只饒天花不著也被渠當面熱瞞此花不如法是以去之眼裏著沙不得耳裏著水不得勿謂此花不如法所以者何是花無分別仁者自生分別想耳淨白人前不得說夢天止此室其已久如燈籠同年露柱同壽吾止此室如耆年解脫淨白人前不得說夢汝於三乘當何志求前不遘村後不疊店如入檐卜林惟嗅薝卜不嗅餘香淨白人前不得說夢汝何以不轉女身舍利弗莫是男子麼我十二年來求女人相了不可得當何所轉淨白人前不得說夢汝於此沒當生何所鑊湯鑪炭劍樹刀山佛化所生吾於彼生淨白人前不得說夢汝其久如得阿耨多羅三藐三菩提七佛以前安名立字汝舍利弗還爲凡夫時我乃得阿耨多羅三藐三菩提淨白人前不得說夢我爲凡夫時無有是處舍利弗卽今豈是聖人耶我得阿耨多羅三藐三菩提亦無是處淨白人前不得說夢諸昆仲寒則普天寒熱則普天熱甜瓜徹蒂甜苦瓠連根苦雲從龍風從虎聖人作萬物睹維摩會上一个个聖智睿聰何似博山座前聾者聾兮瞽者瞽﹝天女身品﹞。

上堂如何是佛七凹八凸如何是道冰霜雪雹要知佛道幽玄這里看來恰好通達佛道行於非道擊水驚魚穿林驚鳥行於非道通達佛道以緇混素呼白爲皂謾將惡水驀頭澆昨日嬰兒今已老行五無間罪而徹底冰淸入三惡道而澄潭落影徹底冰淸骨格繇來故舊澄潭落影風流不出當家示行三毒而成就慧心九轉金丹堪點鐵示行六度而豁開智眼幾番落葉不知秋徹妙義於諸經架橋梁於六趣破魔外之計執成權小之智悲可謂寶手功徳取之不竭用之不盡者也乃至投明珠於濁水擲至寶於淤泥興正路於邪途現涅槃於生死譬夫一水成湯鹹之淡之酸之辣之甜之苦之且道喚什麼作水也喚什麼作湯也經云如是行於非道是爲通達佛道有人於這里簡點得出博山將袈裟覆之珍重﹝佛道品﹞。

上堂蜂房有蜜粳米有粥無明是慧煩惱卽佛月月月從東海升日日日向西山沒大丈夫兒誰不知有虛空坐斷成窠臼無爲大浸任彌天殖種於空終不就經云有身是如來種眞个是蝦跳不出斗無明有愛是如來種好兒終不揚家醜貪恚癡是如來種一切佛法從斯有四倒五蓋六入七識處是如來種人人鼻孔向下垂那个眉毛不解皺乃至十不善道六十二見一切煩惱皆是佛種榼堆頭無價珠一顆圓明非淨垢諸昆仲若向這里會去正是借路還家就身打劫無量寶聚當下知歸若這里不會直饒坐斷虛空淸光照眼不通凡聖正是迷家於衲僧分上了無交涉是以曼殊大士善用返魂之藥仍續斷途之橋捩轉鼻頭掀翻唇齒布菡萏於淤泥殖菩提於糞壤指生死海內有無價寶珠諸昆仲我等卽今在生死海內頭出頭沒且道無價寶珠在什麼處膿血團中赤骨歷精光直射鬥牛墟﹝如來種品﹞。

上堂大道之源混沌之先騰今耀古徹地通天斫卻中心樹子看來秪得一玄諸昆仲若論此事要識得親生父母若識得親生父母莫道參學事畢更要知毗盧有師法身有主經云智度菩薩母方便以爲父此是化儀父母非親生父母也又云一切眾導師無不從彼生此是化儀導師非毗盧師也法喜以爲妻慈悲心爲女善心誠實男維摩眷屬一棚傀儡不假綫索各人衲衣下簡點看還有許多般麼又當知空寂含覆是房舍也塵勞旋坌是弟子也親益成已是知識也四攝誘引是妓女也歌誦法言是樂音也總持廣納是園苑也密固扶疏是樹林也開合適時是妙花也知解造實是慧果也去熱除垢是浴池也三昧澄淸是定水也其間更有一事聱訛不可不辯經云布以七淨花浴此無垢人若識得無垢人便識得親生父母若知親生父母便知毗盧有師法身有主諸上座要知法身主麼無手童兒能指出分明貌醜不堪傳﹝維摩眷屬品﹞。

上堂南泉大師云我十八上便解作活計趙州大師云我十八上便解破家蕩產南泉父子至親骨肉因甚麼造詣不同若向這里會去豈但徹見南泉父子亦乃入得維摩不二法門博山當時於趙州破家蕩產處便會得南泉作活計於南泉作活計處便會得破家蕩產此二語𨿽如冰炭惟親履實踐者乃能知之諸昆仲此事不從學問得不從思惟得不從修證得不從辧慧得只如維摩大士牙如劍樹口似血盆問若云興辧如瓶瀉到這里亦開口不得只得無言可對無理可伸可謂理屈辭窮非但要默然不得不默也古徳頌云維摩不默不良久據坐商量成過咎總是瞌睡漢說他作麼文殊大士略較些子向這里按下雲頭睜開碧眼𨿽然如是秪知掃葉不覺瑕生獨三十二菩薩一个个攢花織錦向無煙火處斗弄春鶯於沒蹤迹處開展門戶非但有益於當時正爲有益於現今亦有益於將來也假如有一僧向博山道和尙莫錯從古洎今未嘗有人如是批判博山秪向他道博山錯何似上座錯豈不見不因夜來雁爭見海門秋﹝不二門品﹞。

上堂饑來喫飯困來打眠咬著牙齒震動大千俊鷹不打籬下雀好兒終不用爺錢舍利弗才欲得食早已被呵我等一日三餐如何理會廬陵米價要且不知閻羅老子打算飯錢作麼生折合到這里智慧辧才神通妙用總用不著只饒維摩大士遣化人至四十二億恆河沙世界上眾香世界乞香積世尊所食之餘復至娑婆世界施作佛事衲僧分上簡點將來正是鬼神活計當得什麼事諸昆仲若知十方國土猶如虛空眾香世界不離跬步一念淸淨釋迦佛卽是香積佛娑婆世界卽是眾香世界若一念非淸淨香積佛卽是釋迦佛眾香世界卽是娑婆世界諸昆仲若向這里信便信去若不信從教立在古屏畔待使丹靑入畫圖﹝香積品﹞。

上堂寂然不動感而遂通釋迦老人有耳如聾胡地冬抽香筍楚天雁入回峯擊碎晴空一色揭開雲霧千重此是衲僧分上具足底神通妙用又何勞化寶座將丈室置右掌然後爲神異哉亦是維摩大士佛事門頭瞥爾如是非實事也眾香世界以香飯入律行娑婆世界以文字語言而入律行此悉是菩薩導機動善應權化物亦非實事也或有國土以佛光明而作佛事有以佛所化人而作佛事有以菩提樹而作佛事乃至有以佛威儀進止諸所施爲而作佛事然古今非一世變時遷在博山分上總用不著博山但將現成底現前底指示大眾有時以森羅萬象而作佛事有時以日月星辰而作佛事有時以園林浴池而作佛事有時以水流風動而作佛事有時以揚眉瞬目而作佛事有時以搬柴運水而作佛事乃至與諸上座耍笑謳歌而作佛事諸昆仲且道與釋迦老人維摩大士是同耶別耶復笑云日月有明晦聖凡無二心﹝菩薩行品﹞。

上堂道遠乎哉觸事而眞聖遠乎哉體之則靈見聞覺知是載道之器道不卽見聞覺知亦不離見聞覺知動靜起止是聖所行處聖不卽動靜起止亦不離動靜起止若得大轉變方有語話分諸昆仲若以見爲見有見有不見以無見爲無見此卽成斷見若欲具正見無見無不見若以動爲動妄心彌更動以無動爲無動此人非佛種若欲知不動動上有不動會得此意縱萬境紛紜之際而恬然寂然所以肇公云江河兢注而不流野馬飄鼓而不動日月麗天而不周教中謂東方妙喜世界有佛世尊名曰不動東方乃羣動之本佛名不動亦此意也而以妙喜世界入娑婆世界事有往還之迹理無往還之功如有一人從東方來東方虛空無有空缺處復至西方去而西方虛空無有逼塞處如斷妙喜世界至娑婆世界妙喜世界無空缺處娑婆世界亦無逼塞處非神通力也法如是故若會得此意是名眞法供養如來諸供養中法供養最何以故一切諸佛阿耨多羅三藐三菩提皆從此經出故法華經云假使有人登須彌頂爲人宣說十二部經未足爲難暫讀此經是則爲難諸昆仲黑的是字白的是紙縱是圓頓教乘不出大方廣十二部經典等且道喚什麼作此經這葛藤話不了喝一喝云專爲流通﹝見阿閦佛供養品﹞。

戊辰重至董巖上堂天不蓋地不載是甚麼物諸禪者也須審細千人萬人中不向一人不背一人是甚麼物諸禪者也須審細虛空包不住大地載不起是甚麼物諸禪者也須審細蚊虫眉睫上安身蟭螟腹中敷坐是甚麼物諸禪者也須審細於此四種上會去許諸人升博山堂未曾入博山室更須知博山室中受用始得諸昆仲頓明佛心毫無差互世間心念不見纖毫始名出世間人逢世間逆順境緣賢愚好歹如以手觸空了無交涉所以達摩大師云亦不睹惡而生嫌亦不觀善而勤措亦不捨愚而近賢亦不拋迷而就悟達大道兮過量通佛心兮出度不與凡聖同纏超然名之曰祖卓拄杖云達摩大師來也爲汝等敷宣第一義諦且道是何章句層巖磊落從教日炙風吹行樹淸涼好看花飛蝶舞。

上堂佛不求佛心不覓心設有求覓者皆昧心取境耳若達境惟心不生分別想山河無影迹大地絕形蹤靑松與綠竹同科白鷺共黃鸝一色理無異狀緣幻千途果然徹究根源頓絕凡情聖解古徳云若人識得心大地無寸土當知此一字法門豈但奪盡世間法假饒千佛出興於世行苦行坐道場說法利生般大涅槃秪是緣生法以智眼觀之如夢如幻攝大乘論云卽諸三摩地大師說惟心繇心彩畫故如所作事業若達本忘情自然無惑諸昆仲此是教家極則更須知祖師門下長處始得且道作麼生是祖師門下長處拈拄杖云昨日是重陽今朝又過一日也卓拄杖下座。

上堂如何是道平常心是道是聖是凡都一掃才生擬議隔天涯大似尋空向壁討諸昆仲能繇境有境逐能成境繇能境能繇境能拄杖子喚作能三十棒趁出院喚作境三十棒趁出院喚作非能非境三十棒趁出院喚作亦能亦境三十棒趁出院三祖大師無風起浪平地生波簡點將來不無滲漏𨿽然如是下文幸有救言豈不見六塵不惡還同正覺智者無爲愚人自縛據此亦有過犯何以故說个同字好與三十棒趁出院卓拄杖云不是與人難共住大都緇素要分明。

寶方上堂第一義作麼生觀佛法二字不可黏著黏著則埋沒慧命入荒田不揀艸猶較些子博山當日在佛法中頭出頭沒蒙先師親垂只手提挈在淨白地上仍被淨白爲礙不免將腳跟下一片地拋向他方不可說不可說世界之外然後向太虛空翻觔斗孤標獨立始得些子實用今日與諸昆仲相見譬如白日攫金諸人歷歷見博山博山總不見諸人還信得及麼諸昆仲若見明此事須在髙髙山頂立深深海底行撞破虛空始能捕空捉影也博山記得親先師猶驪龍頷下探珠猛虎喉中奪雀今日不免貴買賤賣去也諸昆仲還有估價底也無良久云也不可當面錯過。嘉興大藏經博山無異大師語錄集要

博山無異大師語錄集要卷三

首座成正錄

大仰寶林寺語錄

結制上堂諸佛出世爲一大事因緣幾幅素縑描不出博山出世亦爲一大事因緣一條白練驀頭穿破顏老漢曾相委多少人天受熱瞞博山今日不免信手拈來分明舉似使人人鼻孔撩天个个腳跟點地迥出毗盧之頂笑拈帝釋之花推倒大好之山吸盡西江之水如此奇特誰不丈夫自貴擔荷誠難委綰諸昆仲此事不從功行得不從修證得不從思議得不從學分得有一等人閉門作活暗裏休心將自己身心煉得如枯木寒灰虫唼衣而不知蛛結网而不顧縱是百年在定終如一个死人於本分事中全無交涉所以玄沙大師云直饒如澄潭月影靜夜鐘聲隨扣擊以無虧觸波瀾而不散此猶是生死岸頭事諸昆仲須就明中取則莫於暗裏偸光向花柳街頭逴得九衢春色於芙蓉岸上帶來八面秋風應用無虧隨緣自在諸昆仲且道作麼生是博山行履處良久云秪有一雙窮相手不曾輕揖等閒人。

上堂心不是佛智不是道智盡無知無知知要博山晝起暗眠算來恰恰卻好對談無論是和非三寸舌頭胡亂掃有問禪夜深明月照窗前有問道無角泥牛臥荒艸有問法南嶽石頭苔路滑有問僧眼中瞳子面前人更有當陽向上句分明說與君須記從來孝子諱爺名等閒拈出同兒戲諸昆仲博山今日拈出可謂不惜家珍也秪要諸人領略不然則辜負大眾去也復笑云不辜負剩栽無影樹畱與後人看。

上堂佛法有因緣因緣非佛法彼此不相涉蓮花從口發昔釋迦大師托質閻浮降神兜率未受羯藍之孕便展無礙之鋒現世界而無邊化眾生而無量簡點將來要且不曾度著一个旣出母胎捨皇宮之快樂受雪嶺之饑寒睹明星而悟眞常卽塵勞而成佛事要且不曾悟著一法及乎開場四十九年談經三百餘會龍宮塞滿而法界全彰要且不曾談著一字逮末後拈花示眾便云有教外別傳說印心之妙偈付上行之金襕要且不曾傳著一絲及乎三千七百承虛接響人人拖泥帶水而棒喝交馳各各帶水拖泥而眉毛倒豎要且不曾沾著一滴今日博山遠承慈蔭𨿽是他家兒孫要且不行他故轍是佛亦鏟域內不畱朕兆是魔亦鏟緣中豈涉塵勞是僧亦鏟拂羅漢之我人是法亦鏟出智眼之金屑當此法筵之際向蒼煙紫霧之中細觀豹變於流沙絕域之外捷見飛黃直下舉向上機徹頭示末後句諸昆仲旣是直下喚甚麼作向上機旣是徹頭因甚是末後句復笑云金背黃牛眠綠艸銀蹄黑犬吠靑天。

上堂心本是佛智本是道認奴作郎終成不肖東寺要索鎭海珠仰山傾出一栲栳釋迦彌勒爲渠忙帶累博山渾落艸不落艸萬里山河明杲杲西湖水浸碧琉璃南海波斯無處討諸昆仲當此時也秋日微微秋菊離離秋雁南飛秋猿夜啼古所謂欲知佛法當觀時節因緣今時節至矣作麼生是本成佛的心以手約云看看傍觀者哂當局者迷參。

上堂昨日是重陽今朝不見九惟有破落僧面南看北斗懶烹石女茶酷愛曹山酒棒打石頭人不落瞿曇後諸昆仲通玄一脈智者知疏不動金鞭白牛迥野擬向溪東牧不免食他國王水艸渾家不著孝撲碎玉琉璃擬向溪西牧不免食他國王水艸罷拈金彈子大地沒閒人不如隨分納些些秋風多帶殺秋露逼人寒諸昆仲更須知人牛不見海湛空澄涓滴非聲千山不露恁麼時節轉位就機一句作麼生道堪笑陶彭澤無錢對菊花。

上堂云居祐禪師雲月色和云白松聲帶露寒好个眞消息憑君仔細看諸昆仲此四句偈如啞子作通事分明舉似於人秪要披襟領荷博山今年到寶林寺恰恰應這个時節不免注解一徧與大眾結个出世大因緣也月色和云白人居翠蓋東更求親切句欸乃月明中松聲帶露寒冷落絕躋攀渾身赤骨歷坐破蘚苔斑好个眞消息全歸顧盻中夜深人盡曉淸碧許誰同憑君仔細看當下骨毛寒攜筇深嶂裏趺坐聽綿蠻諸昆仲且道博山注解還徹古人意否一聲鐵笛歸來晚笑展家風爛熳看。

上堂說一个禪字好與三十棒杖頭有眼明如日說一个法字好與三十棒優缽無根滿樹花說一个佛字好與三十棒分付老盧髙著眼說一个僧字好與三十棒莫教流落在天涯過得瀟湘渡口便知淸白人家管甚煙雲埋沒從教黑豆生芽翻思昔日雲門老卸卻鐵枷眞个好一棒打殺貴太平免使兒孫落荒艸諸昆仲開眼說夢醒亦是迷白酒靑鹽我乃是誰寒冰烈火痛下鍼錐今古幾多伶俐漢分明辜負一雙眉復笑云博山罪過。

上堂我有一句子當下絕羅籠遇險收雙足登山跨遠峯云凝天欲曉雷震鳥潛蹤瑞艸和根拔曇花徹蒂紅三玄稱絕唱九帶應奇逢淡淡澄江漢啾啾較蠛蠓不吐南山霧何妨八面風兔角情方瞥龜毛意轉濃拈香添社火擇菜挫來鋒石女頻加額木人幸斂容頗厭堆山富還期徹骨窮倒騎折足馬踏碎玉屏風諸昆仲此句乃宗門中肯綮之談博山今日盡情吐露若要會此偈意從水晶宮裏穿下過來打破琉璃瓶子然後向十字街頭與博山相見更有話在。

上堂諸法不自生髙樓石女夜吹笙亦不從他生展似眉毛作麼生不共不無因靑山隱隱碧稜層是故說無生漫江水浸石頭城幾多獵犬尋羊迹誰知一馬生三寅髫齔喜從城下看暮年不見白頭人黃菊落英秋又過不知誰會憑欄情識盡髑髏聽犬吠銷漧枯木喜龍吟諸昆仲更有三玄與三要鐵膽銅心無處討吸漧滄海露出珊瑚枝衝開碧落不顧無根艸諸昆仲不許夜行投明須到。

上堂世尊拈花久晴雨也迦葉微笑久雨晴也航海西來衣綫綻也斷臂酬心骨髓露也瘋顚求懺罪性空也倩人書偈本無物也南嶽磨磚牛非駕也馬祖一喝雄峯震也三日耳聾聰無敵也踢倒淨瓶世界傾也三遭痛棒杖開眼也卸卻鐵枷腳脛斷也過水拶著渠是我也睹影大悟我非渠也迆邐行腳知親切也博山大似不肖兒孫簡點祖宗過失今日不免翻案做个克家子將七珍八寶收拾在一處然後跨白牛而坐斷十虛乘淸風而遊乎八極斫盡靑松驚起千年白鶴髙登碧嶂踏翻幾片閒雲然𨿽如是更須知博山野牧樵情始到大安樂處不然只饒聖處受生未免竿頭險墮。

上堂旃檀叢林旃檀圍繞旣披龍樹影不問鄧林材荊棘叢林荊棘圍繞鵠鴻𨿽有志安識海云低荊棘叢林旃檀圍繞客來𨿽不待應物善知時旃檀叢林荊棘圍繞髙樓聲漸細移月過滄洲古人指出此四種叢林敢問諸上座畢竟在那一種叢林安身立命博山曾一一穿過今與大眾開幾重關鎖要入之者不可儱侗善而擇之若說旃檀叢林穿過荊棘叢林幾點翠封階下石數行雁過楚天秋若說荊棘叢林穿過旃檀叢林不因樵子徑怎到葛洪家若說旃檀叢林不是荊棘叢林荊棘叢林不是旃檀叢林竹風與薰蘭分香松影適茶煙異色若說旃檀叢林卽是荊棘叢林荊棘叢林卽是旃檀叢林水中擇乳須是鵝王敢問諸昆仲博山卽今在那一種叢林良久云野老不知庵外事殷勤只向佛前燈便下座。

上堂達摩不虛傳二祖不虛受碧眼胡僧皺兩眉看來不著隨人後密究深裁全火祗候龍隱長空雞鳴白晝諸昆仲當知魚遊陸地笑殺陜府鐵牛虎踞衝衢驚倒嘉州大像法界撮來一粒太山只重三斤到此則罷扳雲樹懶聽風柯飲啄隨緣無循軌度有時在太陽門下而玄唱玄提有時在明月堂前而分斤分兩有時在芳艸波心澡浴而手拆靑蓮有時在紫羅帳裏謳歌而鍼環玉綫諸昆仲縱有歡客嘉賓向甚麼處與博山相見良久云前村煙浪裏犬吠有人家。

上堂春雨淋不去瓊花生碓嘴夏日曬不幹深陰淨如洗秋月頗相宜澄潭不見底冬雪凍法身飄飄千萬里四季共一年循環差可擬寒暑不同時彼此非相似恁麼也不得黃河水倒流不恁麼也不得虛空生兩耳恁麼不恁麼總不得燒火拾枯柴遊山觀止水恁麼也得買石得云饒不恁麼也得移花兼蝶至恁麼不恁麼總得碧沼間紅蕖淸風翻白羽諸昆仲以字不成八字不是是甚麼字以手畫一圓相云白牛放去無蹤迹空把山童贈鐵鞭。

上堂古鏡闊一丈世界闊一丈世界闊一丈火鑪闊一丈火鑪闊一丈法座闊一丈法座闊一丈髑髏闊一丈髑髏闊一丈眼睛闊一丈如何是古鏡隱顯幾微無欠剩如何是世界拈來擲去椰子大如何是火鑪深撥寒灰有點無如何是法座坐談誰管天花墮如何是髑髏趙州東壁掛葫蘆如何是眼睛團圞光瑩若銅鈴諸昆仲今朝初一明日十五雪峯拋毬禾山打鼓大家齊賀太平年聾者聾兮瞽者瞽惟有窗前白兔兒帶角鉆歸三尺土咄下座。

上堂天不蓋地不載逢貴買遇賤賣進前才索商量漆桶依然不快諸昆仲須是全身拶入徹底翻開大唐國裏沒禪師沸鐵洋銅難下口今有一事問汝諸人水底石頭顚倒走雲中泥雁往來飛這个若是卽頭上安頭如汝文殊更有文殊是文殊者這个不是卽斬頭求活如一月眞其中更無是月非月目前無法意在目前見見之時見非是見見猶離見見不能及不是目前法非耳目之所到斫卻月中桂淸光應更多諸昆仲諸方將宗注教博山將教注宗還有優劣也無注則注矣破則破矣且道夾山意在甚麼處好鳥盡從林下過鳳凰不戀舊時巢。

上堂一法若有毗盧墮在凡夫富嫌千口少萬法若無普賢失其境界貧恨一身多泰山與華嶽爭衡少室共雄峯側耳腹藏四大海腳踏須彌盧於金輪際下探不二之眞源向香積界中搏無殊之法食此猶是門庭施設小不思議衲僧分中了無交涉諸昆仲須知法外無身心外無境智外無土空外無塵纖芥方投千門洞達一塵才起大地全收結庵摩羅果於不思議之鄕植旃檀陀林於無陰陽之地且道古今阿誰得恁麼受用惟有傅大士較些子君不見山海坦然平敲冰來煮茶惜乎此老早矣未曾得見博山若見博山好與痛棒還是賞伊罰伊要渠識痛癢始得諸昆仲此事不要與列位公子得知若知時將謂佛法容易也然𨿽如是且道那个皮下無血珍重。

上堂居一切時不起妄念月中丹桂和根拔海底泥牛驀鼻穿於諸妄心亦不息滅紅塵堆裏排班立白浪灘頭撒手行住妄想境不加了知臘月火燒無影樹三春人唱采樵歌於無了知不辧眞實須彌頂上花冠子非是人工蘊造來諸昆仲博山有不思議的鑪韝將佛祖言教煉成一个鐵橛子鍼札不入水灑不濕若喚作教卻又是禪若喚作禪卻又是教直饒於禪教中分別不生更須知禪教向上有事在且道作麼生是向上事玄都觀裏桃千樹盡是劉郎去後栽。

鼓山語錄

開堂拈香白椎竟師曰昔日世尊在靈山會上拈花示眾尙餘一枝在博山手裏今日於湧泉堂上供養大眾去也古徳云昨日作嬰孩今朝年已老未明三八九難踏古皇道恁麼說話披心瀝膽徹底婆心且道作麼生說个三八九底道理卓拄杖云黃河水溢黃河水雲霧山連雲霧山珍重。

結制上堂三百年前諸尊宿在此一片地上東語西話三百年後博山在此一片地上東語西話𨿽則依模畫樣大似捕空捉影劈水尋蹤簡點將來不無滲漏𨿽然如是彼一時也此一時也諸昆仲若知得彼時卽此時不見有三百年前此時卽彼時不見有三百年後所以道一念普觀無量劫無去無來亦無住此猶是教家事更須知有宗門下長處始得且道如何是宗門下長處卓拄杖云朔風凜烈吹開寒谷之花石火輝煌拍破木人之掌珍重。

上堂春日乍寒乍暖春風倏有倏無若從這里會去佛法天地懸殊不從這里會去向甚麼處會才涉思惟成羣作隊不思惟處意如何行人更在靑山外今日博山親歷其境有一首偈分明舉似大眾偈曰三腳驢子弄蹄行踏破蒼苔知幾層正恁麼時誰會意白雲深處坐禪僧卓拄杖云咦誰是其人珍重。

上堂舉拂子云有物先天地無形本寂寥能爲萬象主不逐四時凋古人恁麼道獨步全提至微至著超規越矩方圓可成先賢朱晦翁嘗以此偈示門人曰吾儒無此等語晦翁可謂知言也諸人還知麼月渚風林流出現成公案鶯聲鳥語宣揚不二法門雲中之木馬長嘶山外之泥牛倒走母居正位不犯當頭坐斷十方不通凡聖然𨿽如是更須知有向上一縫子始得且道如何是向上一縫子良久云口是禍門。

上堂天地旋山河走面南辰看北斗家鄕田地謾商量肉髻明珠誰不有諸昆仲論肉髻之明珠貴在親知論家鄕之田地貴在親到親知則取之不竭用之無窮親到則春耕秋獲布種以時果得如是受用譬如擲劍揮空毋論及與不及此等說話大似嚼飯餵嬰兒諸人分上因甚麼不薦卓拄杖云只爲分明極翻令所得遲。

上堂黑狗爛銀蹄白日通霄吠石女倒拈鍼木人相對語諸昆仲於此四句上透得過四方八面來虛空連架打所以道一雙孤雁貼地髙飛兩个鴛鴦池邊獨立可謂明珠在握寶鏡當臺胡漢俱來隱諱不得諸昆仲團大千於掌上擲化土於他方探香水於金輪果能如是也盡奇特但切不得動著動著則打折汝等驢腰卓拄杖下座。

上堂卓拄杖云轉山河歸自己月明當戶照轉自己歸山河風冷厭山居撞鐘撞著老僧心祥雲從地起鐘聲爲甚麼披七條衣寶蓋自天垂總不恁麼道又作麼生不是家鄕客徒勞話歲寒此五種見地𨿽則賞罰分明也要諸人委悉有一人在蘊界屏處說非法語犯十三僧伽婆屍沙有一人在淨白地上涕唾犯一百應當學有一人撥艸瞻風攙行奪市有一人露盤卓﹝犖﹣﹝火火﹞﹢﹝ㄙㄙ﹞解作家方有一人鍼札不見血火燒不知痛病在膏肓不堪療治若有人於此簡點得出博山分付拄杖子一任天下橫行其或未然卓拄杖云楖栗橫擔不顧人直入千峯萬峯去。

金陵天界寺語錄

金剛殿拈香三門髙聳臨霄漢廓爾方知祖道玄今日腳跟親踏著優曇花影徧三千。

天王殿拈香從來願力展慈威爍破虛空毫相輝依正報中誰辧得山頭多見紫雲飛。

大雄殿拈香黃金殿上三尊佛白玉光中一个僧正恁麼時何所據香雲旋結萬千層。

振宗堂據座寶鏡當臺驗正邪阿誰獨蹈大方家博山手段從來辣客到蒿湯便當茶。

開堂此一瓣香彌天亙地耀古輝今太極鐘祥乾元衍慶爇向鑪中端爲供養我明太祖髙皇帝成祖文皇帝建立三寶弘通大乘廣化眾生同圓聖智山僧某今日在此法筵一言一句皆從聖恩中流出以海水爲墨書其贊辭不能盡其萬一也伏願皇極禦天徧大千而廣被聖靈奕世昭萬古以常明。

此一瓣香靈苗含潤寶樹敷榮景星聚以沐淸庥祥雲凝而乘嘉運爇向鑪中端爲祝延當今皇帝聖壽萬安皇后偕聖壽以無疆太子懋元良而永泰伏願金輪永鎭日新鷲嶺之風寶位增輝時邁唐虞之治。

此一瓣香萬物毓以生成陰陽協而秀發爲霖現瑞裕國祐民爇向鑪中用酬檀護滿朝合郡宰官護法大居士福基祿位咸增性種靈根並茂。

此一瓣香龍宮湧出鷲嶺拈來輝寶鏡而利益羣生徹重玄而全該正命爇向鑪中專申供養先本師壽昌大和尙用酬法乳之恩師斂衣就座白椎竟師卓拄杖云諸昆仲達摩大師航海而來直指人心見性成佛𨿽則門庭萬仞壁立千層秪演一心之法更無餘事乃至六祖傳衣五宗競出運無礙輪化無緣眾秪演一心之法更無餘事潙山大師敲唱同時暗機圓合傾瓶以辧超方撼茶而彰妙用秪演一心之法更無餘事雲門大師箭鋒相拄函蓋乾坤揚眉落臼顧盻猶遲如流云翔鶴湛水晴空秪演一心之法更無餘事法眼大師拈現前石塞虛空口一切處現成六根互用六用齊施秪演一心之法更無餘事臨濟大師一語中具三玄一玄中具三要驅耕夫牛奪機人食電光石火開眼猶迷秪演一心之法更無餘事洞山大師混不得類不齊立寶鏡三昧照學者肺肝分五湖玉石雪盛銀碗月照金沙秪演一心之法更無餘事乃至博山今日遠承諸祖慈蔭循規蹈矩借路還家駕輕就熟秪演一心之法更無餘事諸昆仲含靈具此一心之法學人欲明此一心之法三世諸佛歷代祖師示此一心之法故楞伽經云佛語心爲宗無門爲法門諸昆仲大地沒遮攔要行行不去要住住不得且道向甚麼處出气還知麼鳥鳴雲樹聲聲喚遊子歸家魚躍煙波色色翻志公陳案漩澓空中梵字刮開眼底重朦且道向甚麼處認取自家心地卓拄杖云鼻根浮面上更不用躊躕珍重。

當晚小參南嶽大師云一切萬法皆從心生心無所生法無能住若達心地所作無礙諸昆仲心無所生山河大地從甚麼處得來法無能住終日著衣喫飯因甚麼只認定著个自己去此二途作麼生折合諸人分上也須自看有人通得消息博山將袈裟以覆之。

茶話若論參學分中事當下教諸人領略去當下無事去早是埋沒諸人了也其中有二種岐路一種學人擔佛傍家走乃至求佛求法求禪求道求玄求妙等隨處擔一擔子通身都是佛法如龜負圖自取喪身之兆鳳縈金网趨霄漢以何期又有一種學人自作主宰謂有甚佛可求甚禪可參甚道可學只剝得淨潔無依謂是自己受用其實未到淨潔處皆是業識心生出此等邪見只饒到淨潔處未許有參學分在諸昆仲若起世間貪嗔癡罪𨿽重猶輕若將淨潔處謂之參學極則此業最重世間無有與等者諸昆仲直須掀翻此二種邪見且道向甚麼處討个安樂古徳云如何是頭只須知有果是知有不愁不盡卻今時也從上諸祖推此一事最妙最玄如荎艸味如金剛杵若向這里開眼方許有說話分今晚爲三方丈茶筵中吐露个消息大眾作麼生理會若就此言句中透脫也不難其或未然各自喫茶歸堂去好。

上堂洞山大師悟道偈云切忌從他覓迢迢與我疏我今獨自往處處得逢渠渠今正是我我今不是渠若能如是會方得契如如此是洞山宗旨綿密回互皆從此偈中流出不可不理會諸昆仲此偈中有二句最嚴渠今正是我我今不是渠渠者何物也而正是我我者復何物也而不是渠且道是一个是兩个若向這里會去始可有參學分須知此偈豈但曹洞宗旨卽五家應機接物皆當向此句中印過始得不然在一機一境上得些子解路盡是掠虛頭漢有甚麼話會處所以曹洞有三種滲漏一者見滲漏機不離位墮在毒海此不離卽毒海也二者情滲漏智存向背見處偏枯此向背卽偏枯也三者語滲漏體妙失宗機昧終始此體妙卽機昧也若據此三種滲漏學者明晦如見肺肝所以博山舉眼無人非敢以生滅勘驗諸方若見徹此偈洞山大師未曾入滅博山𨿽在今時亦不諳今時事秪與諸人二時逐隊諸昆仲古木叢中躑躅漏逗法身大洋海底翻騰淸損漁父徹見本來面目野雲散而天靑掀開煩熱胸襟衣綫綻而體露還有與洞山大師共出一隻手者麼卓拄杖云舉頭天外看誰似我般人。

上堂如何是佛十方世界最靈物如何是法古路迢迢苔路滑仍將佛法問根源雲散長空鶴唳天纖塵不立淸如洗三个猢猻夜簸錢諸昆仲宗門中事豈同容易一言一句一大藏教注不破歷代祖師機深智廣潛興密運須彌倒卓拄杖橫趨繪彩色於空中擲大千於方外且道向甚麼處捫摸所以云羅籠不肯住呼喚不回頭古聖不安排至今無處所玄沙大師恁麼老婆心切也只要諸人知个落處始得諸昆仲靑黯黯處樵子不借路以還家綿密密時機婦罷金鍼而夜織香銷錦帳露邑芙蓉發淸嘯於深閨吐微言於連枕情濃意洽試問諸昆仲還知得也無良久云分明一段風流事不與諸人較短長。

小參百千法門無量妙義盡在諸人心意識中悉皆具足汝若認著心意識便昧卻百千法門汝若體會得百千法門何處有心意識來這些子關竅亦能殺人亦能活人諸禪者各各在衣綫下開眼拼此一生討个著落。

上堂南陽忠國師云靑蘿夤緣直上寒松之頂白雲淡濘出沒太虛之中萬法本閒而人自鬧諸昆仲作麼生說个本閒的法若會得本閒法則大千世界有情無情等無纖毫鬧相若有纖毫鬧相則不得本閒法也何以故鬧卽法故所以道靜則埋根千尺動則當處生苗只饒不動不靜未免飄飄搖搖博山則不然動則寒冰凝結靜則白浪滔天直下了無動靜紅鑪片雪如綿若於此二偈中會去始明得本閒法也諸昆仲動非動相𨿽動極以恆安靜復靜元總靜機而常運秉常運之樞機履恆安之玄軌寶鏡懸而無隱慝珠簾捲以納方來不涉呼吸之離微寧有去來之蹤迹諸昆仲順則吉也逆則忤也肯則自許也若於靜鬧親疏而較其優劣者盡其恆沙思量分別莫能得其量也卓拄杖下座。

上堂僧問古徳撥塵見佛時如何直須揮劍若不揮劍漁父棲巢又僧問古徳撥塵見佛時如何渠無國土何處逢渠二大老各道得一邊一个則門庭施設輝煌掌上之珠一个則入理深譚擊碎秦時之鏡若是博山則不然有問撥塵見佛時如何紺髮旋螺髻兜綿印手文學人不會意旨如何靑蓮捧雙足赤肉掛金禰且道與古人是同是別若說是同作麼生說个同底道理若說是別作麼生說个別底道理若向這里融會得去博山與汝結个同參諸昆仲居正而不立正位泥牛吼海岸之風垂偏而不住偏方石女弄珊瑚之影乞食於三家村裏謳歌於萬仞峯頭借松鏡以瀉淸光拾苔錢而嚴富態有人向三種問答上徹去洞上宗風於斯有賴矣珍重。

茶話不與萬法爲侶者是甚麼人紅塵堆裏露全身了知萬法空無物那見山河礙眼睛三歲孩兒頭似雪神光萬里一條鐵底事分明說與知當戶連山也太奇兼帶位中親迸破巖前石虎夜生兒生兒則且置且道是甚麼時辰子丑寅卯辰巳午未申酉戌亥乾三連坤六斷離中虛坎中滿屈指顚倒數來依舊寸長尺短珍重。

答問

僧問斷簡殘篇卽不問斬新條令一句請和尙道師曰裂破幾重淸世界倒騎玉象趁麒麟進曰此猶是斷簡殘篇師便打進云恁麼則天下太平萬民樂業師曰吸盡南山霧長存北嶺松僧禮拜。

僧問夾山大師云截斷天下人舌頭卽不無爭教無舌人解語敢問和尙如何是無舌人語師舉拂子云會麼進曰此猶是有舌人語畢竟如何是無舌人語師曰白雲彌世界虛空無去畱進曰如是則語帶玄而無路舌頭談而不譚也師曰汝向甚麼處見老僧進曰中興曹洞之宗除是和尙始得師曰也是閒言語僧禮拜。

僧問古人有言有物先天地未審是什麼物師曰空中書梵字進曰無形本寂寥髑髏邊還有气息也無師曰撲破不成文進曰能爲萬象主未審是同是別師拈拄杖云這个不可喚作拄杖子進曰不逐四時凋究竟將來相去幾許師云這个喚作拄杖子始得進曰正當恁麼時普天之下蘭膏繼晷佳景呈祥如何是博山境師云階下苔錢砌就進曰如何是境中人師云鼻梁向下垂。

僧問釋迦老子四十九年說法正眼看來猶是無風起浪敢問和尙說法還有爲人處也無師曰此去江西半月程進云倘遇个六根不具底漢和尙又作麼生師云冰溪水底淸如鏡進曰向上還有事也無師云楊子江頭浪潑天進曰恁麼則和尙恩大難酬師曰禮拜了退。

首座問云適聞和尙髙低一顧眼見鼻梁秪如逼塞虛空作麼生轉得身吐得气師卓拄杖雲蹤迹不施功千山添翠色進曰恁麼則撲破虛空通身活眼師曰門前一水收三水屋後千松蓋萬松進曰秪如蕭使君道山河大地渾成夢且道是眞夢是浮夢師曰直下看取進云與麼則龜毛拂子春風動拄杖縱橫法界收師曰且放過一籌座禮拜。

僧問今日壽誕敢問和尙年多少師曰頻添花甲子數到劫云初進曰秪如和尙未出世時一句又作麼生師曰手中拂子三十錢買來底進曰謝師答話師曰且道劫云之前是何境象進曰今朝不用重追究曾向湖南佛國來師曰三十棒自領出去。

僧問如何是無量壽師曰烏龍潭上浪滔天進云恁麼則有量也師曰天池一滴水怎與眾同流僧禮拜。

茹居士問向上一著如何道師曰石頭城外垂楊柳進云這是眾生眼如何是善知識眼師曰吹盡殘花色愈鮮進云未爲奇特師曰居士向下會取進云弟子參學二十年今日學得一拜便禮拜。

卓居士問諸佛國土亦復皆空畢竟向甚麼處莊嚴淨土師云靑龍山上鹿兒肥士無語師云會麼士云不會師云流鶯𨿽有語天籟聽無人。

張興公居士問和尙言學人須全身入理乃可問向上事卽今請問如何是理師曰橫身當宇宙大地沒遮攔進云如何卽得全身入師曰盡力推爺向裏頭進云未全身入者過在甚處師曰珍藏燕石不辧金光進云全身入時以何爲驗師曰十方消殞左右逢源進云全身入理後如何師曰跳出千層浪方誇稱意魚。

陳雲怡文宗問渴鹿趁焰如何得歇師曰知不是水則了問摩尼珠久埋沒塵土中如何急切覓得師曰覓他作麼問一斬一切斷如何得此利劍師云咄誰敢當鋒問等是水味有品爲第一泉有品爲第二泉作何分剖師云嘗過始得問黑夜中認賊爲子認子爲賊作何判斷師云呼名卽應問家親作祟如何處置師云殺盡安居問的的主人翁如何得覿面一見師云求見者不的的問堪輿家羅經縱橫移動鍼必南指是誰作主師云眞个鐵心腸問家宅是諸人生身活計見得甚麼便肯破家蕩產師云解作家方者問電光中良驥瞬息千里如何得一往追上攬轡入手師云轡在居士手裏用追作麼問大慧云將八識一刀憑恁麼安身立命師云妥妥貼貼問未開口以前爲甚麼便棒便喝師云做賊人心虛問胡來胡現漢來漢現是鏡體是鏡光師云毋容湊泊用在臨時問日升月沈雷轟電掣山靜雲閒水流花開農歌牧唱婦誶兒嘻莫非是這个迸現如何得拈向腳跟下要用便用師云居士終日還飲啄也無問今修行人多怕去後黑漫漫地不知現前黑漫漫地更苦多口說無常生死事大不知現前剎那死死生生更切此際重關一擊如何下手師云眼上眉毛重七斤問髙峯云大徹之人本脫生死爲甚命根不斷命根旣未斷叫做大徹徹底何事師云左搓芒繩縛鬼子問一句當天八萬門永絕生死這一句如何得恁麼有力師云世界賴斯成。

六雪首座問學憑入室知乃通方入室且置通方一句作麼生道師云斷貫索卻用得問入室事作麼師云稚子敲鍼問如何是坐斷毗盧底人受用境界師云敗葉成堆問倒跨師子底人向甚麼處行履師云羊腸鳥道問橫行四海底人未審具甚麼手段師云小伎倆問懸崖撒手底人命根還斷也未師云待闍黎命根斷卽道問八卦正位如何排得師云不得錯下點畫問路逢猛虎時如何回避師云叉手當胸問鐵樹珊瑚因甚麼被泥牛衝破師云阿誰證據問無蒂曇花阿誰拈得師云無手者問金剛際水如何汲得師云何勞太攘問和尙壽室中有多少弟子師云心字不加點問祖祖相傳衣缽未審和尙傳个甚麼師云案山石上共汝商量問千問萬問不消咳嗽一聲都已答竟未審和尙如何答話師云知時節卽退。

僧問昨夜見一鹵莽漢殺卻毗盧遮那如來未審如何判斷師云盡情斷卻。

僧問如何是白椎下事師云瀑布有聲云不掩問如何是白椎前事師云深澗無魚水自淸。

僧問古人教人及盡今時秪如及盡後又作麼生師云懶梳蓬亂髮喜遇當來賓。

僧問樓閣門中還容打瞌睡漢也無師曰待汝醒後卽向你道。

僧問善財五十三參未審如今還行腳也未師曰洗腳上牀眠一夜三千里。

僧問楞伽山旣不可往爲甚麼被夜叉王所據師曰手親眼便。

僧問鱉鼻蛇撞著赤眼人作何躲閃師曰恰好恰好。

僧問五家宗旨俱明因甚麼輪回不息師曰﹝弱／火﹞火燒山有光無焰。

僧問維摩經云除去諸有並諸侍者爲甚麼連侍者不存師曰久住令人賤新來語自親。

僧問世尊赤手空拳開已又屈屈已又開未審明那邊事師曰秪明這个事。

僧問一切事究竟堅固不知大佛頂還在里許否師曰暗裏抽橫骨明中坐舌頭。

僧問棒喝如雷還供養得閻胡子也無師曰閻胡子若來也須喫棒。

僧問從前老和上髑髏卽今還有眼也無師曰布袋裏老鴉。

僧問釋迦彌勒還酬引滿二業也未師曰二業是他果用說甚麼酬與不酬。

僧問金剛經云應生無所住心旣無所住又作麼生心師曰巖花鋪地髙秋興松月銜山報曉晴。

僧問佛之一字吾不喜聞某甲不求佛日用事作麼生師曰下咽勤把箸燒火擇漧柴。

僧問古徳云渠無生死世人因何又被生死使師曰靑山元不動白日鬼迷人。

參旦生孝廉問是何面目師曰天不蓋地不載問作何究竟師曰地不載天不蓋問用何修證師曰穿衣喫飯待客迎賓。

師垂四問一問殿角風搖樹行人盡解衣時如何師自答云瞥爾沾嘗淸涼徹膽。

二問淸風翻白羽野老笑相親時如何師自答云春來花塢樵牧含情。

三問佛殿東南因甚缺了一角師自答云一人傳虛萬人傳實。

四問僧堂中有幾人坐臥師自答云翻身峯頂六不同謀。

僧問如何是君師曰澄潭水似冰曰如何是臣師曰楊柳拂飛塵曰如何是君視臣師曰古鏡幔白綾曰如何是臣向君師曰纖手按烏雲曰如何是君臣道合師曰一以貫之曰向上還有事也無師曰有曰如何是向上事師曰舌頭無骨野馬無韁。

僧問如何是君師曰水有筋山有骨曰如何是臣師曰鶺鴒鳥鳴似哭曰如何是君視臣師曰千年老樹掛枯藤曰如何是臣向君師曰樓頭畫鼓正三更曰如何是君臣道合師曰金闕鳳銜丹詔去邊陲人唱凱歌歸僧禮拜師問僧君位中事作麼生僧曰虛突兀師便打。

僧問如何是博山境師曰棲鳳巖前云靉靉浴龍池內水滔滔曰如何是境中人師曰光剃頭淨洗缽曰學人不會師曰這个阿師還未曾剃頭在。

僧問如何是道師曰紅綃曰紅綃莫是道否師曰不是道曰旣不是道因甚答紅綃師曰因你問道我答你紅綃。

僧問達摩未來此土還有佛法也無師曰有曰如何是本來底佛法師曰天不能蓋地不能載曰是何物得恁麼大師曰喚作物卽不得曰不喚作物時如何師曰亦無你開口處曰恁麼則不柰何師曰我亦不柰何曰和尙因甚不柰何師曰爲汝不柰何僧禮拜師曰出去救得千个萬个有甚用處。

僧問如何是某甲安身立命處師曰天無蓋地無底問壽昌老人遷化去卽今在甚麼處師曰淸譚對面秪是不知師復問僧問語且置天無蓋地無底老僧意旨在什麼處僧擬議師便打勉云拶出虛空髓有味掀翻宇宙殼無依个中不見壽昌老獨有貍奴笑展眉。

僧問如何是北斗裏藏身師曰掉轉身來僧擬議師便打仍示偈曰掉轉身來酬北斗藏身一句絕來繇要知大像嘉州路雪覆千山盡白頭。

僧問寒暑相催時如何師曰鑊湯鑪炭問未與料作時如何師曰淨地上一場懡問成後如何師曰莊嚴妙麗一場懡問家裏事如何師曰坐底坐臥底臥問門外事如何師曰鄕村險阻車馬爲難問和尙爲人事如何師曰從來不曾費鹽醋問一歸何處時如何師曰卻值老僧坐臥。

師問無擇上座曰賢弟到羅浮要與博山相見時如何擇曰徧界不曾藏師曰恁麼則不見我也擇曰兩彩一賽師曰更要親見一回始得擇曰無兩个舌頭師曰待汝到羅浮黑夜動不得步時卽有深入師遂示一偈曰徧界不曾藏靑松遮翠壁黑夜步難移深山神鬼泣。嘉興大藏經博山無異大師語錄集要

博山無異大師語錄集要卷四

首座成正錄

拈古

僧問淸源如何是佛法大意源云廬陵米作麼生價。

髙低米價環翠色於奇峯吞吐廬陵鎖蟾華於玉樹須知大用無方有感斯應若論淸源的佛法三生六十劫未夢見在。

南泉一日兩堂爭貓泉提起貓云道得卽不斬眾無對泉斬貓爲兩段南泉舉問趙州州脫艸鞋戴出泉云子在救得貓兒。

放開捏聚王老全機起死回生趙州手段救得救不得總不干他事有人識得南泉便入慈心三昧。

臺山路上有一婆子凡有僧問臺山路向甚麼處去婆云驀直去僧才行婆云好个阿師又恁麼去僧舉似趙州州云待與勘過州雲臺山路向甚麼處去婆云驀直去州便行婆云好个師僧又恁麼去州回上堂我與汝勘破婆子了也。

飛騰不度趙州關也呼喚不回臺山路也這婆子荊棘滿地塵埃亙天不遇魔王安能捉敗且道勘破後是甚麼時節依舊孟春猶寒。

雲門大師雲光不透脫有兩般病一切處不明面前有物是一透得一切法空隱隱地似有个物相似亦是光不透脫又法身亦有兩般病得到法身爲法執不忘己見猶存墮在法身邊是一直饒透得放過卽不可仔細簡點將來有甚气息亦是病。

精造之迹研極之疵非慧目莫能鑑也若夫知心體合截流注之病根達本忘情鏡無已之境象除非向威音那畔翻身十字街前打睡的漢方可診候不然莫將日瘧誤作傷寒。

臨濟將示滅囑三聖云吾遷化後不得滅卻吾正法眼藏聖云爭敢滅卻和尙正法眼藏濟云忽有人問汝作麼生對聖便喝濟云誰知吾正法眼藏向這瞎驢邊滅卻。

驅耕奪食須是玄師補网張風還他三聖正法眼藏向瞎驢邊滅卻分明露出半斑要得完全待臨濟眼光落地。

廓侍者問徳山從上諸聖向甚麼處去山云作麼作麼廓云敕點飛龍馬跛鱉出頭來山便休去來日山浴出廓過茶山撫廓背一下廓云這老漢今日方始瞥地山又休去。

眼如瞎耳如聾諸聖去處點不成畫不就二老行藏還知彼落處麼正是憐兒不覺醜徳山一條棒尋常血滴滴地到這里因甚不用余所謂暗裏抽橫骨明中坐舌頭也。

麻谷持錫到章敬繞禪牀三匝振錫一下卓然而立敬云是是天童著語云錯谷又到南泉繞禪牀三匝振錫一下卓然而立泉云不是不是天童著語云錯谷云章敬道是和尙爲甚道不是泉云章敬是是汝不是此是風力所轉終成敗壞。

章敬是字天童錯字南泉不字有甚麼語話分惟麻谷錫杖頭較些子善丹靑者將此四老制作一圖畫是非窠臼自然瓦解冰消。

僧問雲門不起一念還有過也無門云須彌山。

不起念橫拈三尺劍須彌山墜下一莖毛博山二十年不著便從這里識得雲門。

仰山指雪獅子云還有過此色者麼雲門云當時好便與推倒雪竇云只解推倒不解扶起。

五色令人眼盲五音令人耳聾旣與眼對便成滲漏仰山指獅子示人賣弄太甚只饒推倒扶起總在獅子上作活計不受聲色者知是阿誰。

法眼一手指簾二僧同去捲簾眼云一得一失。

明鏡當臺明珠在握照心徹膽無有遺余法眼用在機先這二僧一任指呼且道孰得孰失當衡者鑑取。

風穴郢州衙內上堂云祖師心印狀似鐵牛之機去卽印住住卽印破只如不去不住印卽是不印卽是盧陂長老出問某有鐵牛之機請師不搭印穴云貫釣金鱗沈巨浸卻嗟蛙步泥沙陂佇思穴喝雲長老何不進語陂擬議穴打一拂子還記得話頭麼陂擬開口穴又打牧主云佛法與王法一般穴云見个甚麼主云當斷不斷反招其亂穴便下座。

風穴泥印子在手印住也得印破也得盧陂不搭印正是鐵牛機可惜幹爆爆地若帶些水頭管取泥印子爛去看他印个甚麼。

雲門問乾峯請師答話峯云到老僧也未門云恁麼則某甲在遲也峯云恁麼那恁麼那門云將謂候白更有候黑。

非常之問非常之答迅雷不及掩耳良駟不及追風宛轉偏圓各負鉤深索隱底手段簡點將來好與痛棒何也爲他無事生事放過卽不可。

徳山上堂云及盡去也直得三世諸佛口掛壁上猶有一人呵呵大笑若識此人參學事畢。

孤危不立更用相親法外無身猶欠哮吼鼻準與眉毛從來不相識相識去舌頭元在口裏。

僧問趙州如何是祖師西來意州云庭前柏樹子。

龐婆百艸頭趙州柏樹子二人向無煙火處斗弄天工冷眼看來猶是剪彩耳只饒西來大意露布庭柯更須吞卻門前下馬臺始得。

維摩詰問文殊師利何等是菩薩入不二法門殊云如我意者於一切法無言無說無示無識離諸問答是爲入不二法門於是文殊問維摩我等各自說已仁者當說何等是菩薩入不二法門維摩默然。

明修棧道暗度陳倉若語默商量缽盂安足二大士𨿽則傳脂付粉水泄不通以不二法門較之尙晚也。

洞山供養雲巖眞舉前描眞話僧問雲巖只這是意旨如何山云我當時幾錯會先師意僧云未審雲巖還知有也無山云若不知有爭解恁麼道若知有爭肯恁麼道。

語步安詳紐機圓活三玄五位盡在其中肯解二字披寶鏡之精光彰兼到之赤幟洞上宗風於斯可究矣。

雲巖問道吾大悲菩薩用許多手眼作麼吾云如人夜中背手摸枕子巖云我會也吾云汝作麼生會巖云徧身是手眼吾云道卽太煞道只道得八成巖云師兄作麼生吾云通身是手眼。

徧身是手眼泛寶舟而登彼岸通身是手眼搜要徑而啟重玄大丈夫橫身當宇宙要用便用只饒八萬四千沒處安著然𨿽如是人出是非難。

密師伯與洞山行見白兔子面前走過密雲俊哉山云作麼生密雲如白衣拜相山云老老大大作這个語話密雲你作麼生山云積代簪纓暫時落寞。

任緣而施隨流得妙雲蘿舒捲峯嶽凝然白衣拜相𨿽則異地生苗猶是功勛邊事簪纓落寞之談不無補於密師也。

僧問靑林虔禪師學人徑往時如何林云死蛇當大路勸子莫當頭僧云當頭時如何林云喪子性命僧云不當頭時如何林云亦無回避僧云正當恁麼時如何林云失卻了也僧云未審向什麼處去林云艸深無覓處僧云和尙也須堤防始得林撫掌云一等是个毒气。

靑林棒喝不施鍼錐在舌根上何曾放過這僧爛泥中有刺縱得便宜不知早入行鋪了也當時若問博山但咄云沒去處看他道个甚麼近時佛法凋零討這个師僧也難得。

僧問乾峯十方婆伽梵一路涅槃門未審路頭在甚麼處峯以杖畫一畫云在這里僧問雲門門云扇子跳上三十三天築著帝釋鼻孔東海鯉魚打一棒雨似盆傾會麼。

問處太親智眼成障傾出雲門七珍八寶天童喚作返魂香諸人還嗅著也未乾峯這一畫大地百雜碎非但路頭這僧腳跟下七花八裂了也。

子昭首座問法眼和尙開堂承嗣何人眼云地藏昭云太辜負長慶先師眼云某甲不會長慶一轉語昭云何不問眼云萬象之中獨露身意作麼生昭豎拂子眼云此是長慶學得底首座分上作麼生昭無對眼云只如萬象之中獨露身是撥萬象不撥萬象昭云下撥眼云兩个參隨左右皆云撥萬象眼云萬象之中獨露身。

法眼嗣地藏冤有頭債有主子昭爲長慶風不動浪不移豈可以人情污佛事耶當時待問獨露身與萬象撥不撥但云是何言歟管取法眼如啞子作通使吐露不出。

僧問九峯如何是頭峯雲開眼不覺曉僧云如何是尾峯云不坐萬年牀僧云有頭無尾時如何峯云終是不貴僧云有尾無頭時如何峯云𨿽飽無力僧雲頭尾相稱時如何峯云兒孫得力室內不知。

指活路於廛中舌頭不粘著肉披全提於向上額顱不柱著天九峯口齒若梭腸自有巧婦鍼綫也所貴者兒孫得力室內不知且道不知者是何事從昔去問取九峯。

僧問夾山撥塵見佛時如何山云直須揮劍若不揮劍漁父棲巢僧問石霜撥塵見佛時如何霜云渠無國土何處逢渠僧後舉似夾山山乃上堂舉了雲門庭施設不如老僧入理深談猶較石霜百步。

門庭施設入理深談孤雁羣飛缺一不可一句則玄景未移而天機獨運一句則神柯未伐而靈樹絕依二大士气宇如王識得渠語者便好作罷參齋。

南泉示眾云三世諸佛不知有黧奴白牯卻知有。

手托地尾連天王老師異類中行也三世諸佛不知有掬明月於無影樹頭黧奴白牯卻知有剪白雲於不應山谷何人知此意除是長嘯者。

進山主問修山主云明知生是不生性爲什麼爲生之所畱修云筍畢竟成竹如今作篾使還得麼進云汝向後自悟去在修云某只如此上座如何進云這个是監院房那个是典座房修禮拜。

拈轉鼻頭披翻唇齒裁長補短自有機宜此語非但爲修公截舌亦爲後人點眼可謂絆斷葛藤而遊象徑芟除荊棘以露瓊枝其活句如此。

首山示眾云第一句薦得與佛祖爲師第二句薦得與人天爲師第三句薦得自救不了僧云和尙是第幾句薦得山雲月落三更穿市過。

吞盡佛祖佛祖爲師號令人天人天作則向沒蹤迹處立名題分數目喚作第一第二早是蛇足矣然其鋪舒展演與奪臨時首山舌上有鋒咽喉若海也還知月落三更句麼無爲無事人別有間家具。

僧問仰山和尙還識字否山云隨分僧乃右旋一匝云是什麼字山於地上書一十字僧又左旋一匝云是什麼字山攺十字爲卍字僧畫一圓相以兩手托如修羅掌日月勢云是什麼字山畫一圓相圍卻卍字僧作樓至勢山云如是如是善自護持。

這僧旋身撥無煙之火仰山畫地挑海底之燈義天燦爛彼此作家六書中收不住且道是什麼字大地無肓人誰是賞鑑者。

僧問雲門如何是超佛越祖之談門云糊餅。

運劫外之香糜興現前之供養糊餅之談塞斷人口也其淸音如玉只饒辧似懸河話會不下何也如野饑麥飯一飽卽休若論佛祖之談待別時來與汝注解始得。

玄沙到蒲田百戲迎之次日問小塘長老昨日許多喧鬧向什麼處去小塘提起袈裟角沙云料掉沒交涉。

人將語探水將杖探烈火裏辧眞金鬧市裏識天子袈裟下認取老僧玄沙小塘斯人也縱然蓋覆將來口苦心甜更有事在。

肅宗問忠國師百年後所須何物師云與老僧作个無縫塔帝曰請師塔樣師良久云會麼帝曰不會師云吾有付法弟子耽源卻諳此事請詔問之師遷化後帝詔耽源問此意如何源云湘之南潭之北中有黃金充一國無影樹下合同船琉璃殿上無知識。

古殿苔封逢人不到白雲深鎖有路猶迷靑山逼近見巍峨萬仞崖頭不露頂古今多少人向塔影邊描寫不出惟天童雪竇較些子。

臨濟問黃檗如何是佛法的的大意檗便打如是三度乃辭檗見大愚愚問什麼處來濟云黃檗來愚云黃檗有何言句濟云某三問佛法的的大意三度喫棒不知有過無過愚云黃檗恁麼老婆爲你得徹困在更來問有過無過濟於言下大悟。

三年不開口毒气噴人三遭喫痛棒拂蒿枝相似黃檗處喫交大愚處拔本末後逢人胡喝亂喝是何道理不向紫羅帳裏撒眞珠畢竟是蝦跳不出斗。

洞山解夏上堂云初秋夏末兄弟或東或西直須向萬里無寸艸處去良久云只如萬里無寸艸處又作麼生顧視左右云欲知此事直須枯木上生花方與他合石霜云出門便是艸明安云直得不出門亦是艸漫漫。

洞山一具牙齒敲得鳴打得響胡言漢語撒得開收得聚可謂曖曖玄提也二老漢騎虎頭把虎尾口似蜜甜心如鴆毒還知彼落處麼。

仰山夢往彌勒所居第二座尊者白雲今日當第二座說法山起白椎云摩訶衍法離四句絕百非謹白。

仰山夢裏惺惺驚羣動眾說摩訶衍法離四句絕百非曾透徹也未快須拋卻揵椎始得。

雲門垂語云乾坤之內宇宙之間中有一寶祕在形山拈燈籠來佛殿裏將三門來燈籠上。

歷諸心指諸掌顯諸仁藏諸用開發性源其至矣夫拈燈籠來佛殿裏將三門來燈籠上雲門大師來也放過一著。

臨濟問院主甚處來主云州中糶黃米來濟云糶得盡麼主云糶得盡濟以拄杖一畫云還糶得這个麼主便喝濟便打次典座至濟舉前話座云院主不會和尙意濟云你又作麼生座便禮拜濟亦打。

臨濟棒頭有眼善察來機不是不知來處要院主識痛棒始得院主便喝典座禮拜門裏出身剛柔相濟若徹困去可謂一點水墨兩處成龍矣。

僧問瑯玡覺和尙淸淨本然云何忽生山河大地覺云淸淨本然云何忽生山河大地。

淸淨本然山河大地從甚處得來云何忽生又一重也有眚者不可以語其純素碧眼者不可以眩其玄黃天童所謂見有不有也於瑯玡答處便恁麼悟去不知誰是其人。

頌古

乾闥婆王獻樂迦葉起舞。

袈裟角上帶些些撒向閻浮布種芽最喜琴聲淸入骨山川隨處綻曇花。

世尊因五通仙人問六通義。

應諾聲消那一通山崩海竭絕行蹤仙人有口難分剖雙耳聰聰卻似聾。

阿難尊者問金襕外別傳甚麼。

披得金襕早是遲聲音相應合知時門前倒卻剎竿子吹落空花第幾枝。

二祖乞達摩大師安心。

覓心不得與心安月印澄潭徹底寒莫逐根塵生下劣金毛獅子大家看。

南嶽遣僧問馬祖祖云自從胡亂後。

盡掃▆塵志未休晴空白日使人愁太平不掛將軍印擲刃懸戈始徹頭。

龐居士問馬祖不昧本來人。

山爲圖畫水爲琴誰解其中發妙音个是馬師彈得出宮商淸慘痛難禁。

馬祖不安次。

玉回珠轉發眞機混不得兮類不齊莫謂老儂無气力倒騎石虎過遼西。

振聲一喝三日耳聾。

豎拂當陽振祖威難將此際話離微灼然突出燎空燧个是金毛師子兒。

南泉問僧夜來好風。

試問松風逆順酬謾將得失豁雙眸毒龍未肯輕開目鑑在機先始徹頭。

僧問南泉百年後向甚麼處去。

拽耙拖犁異類中崢嶸頭角出羅籠溪南溪北無蹤迹莖艸銜來孰與同。

鹽官喚侍者。

灼然扇破索牛來樹子無根石上栽當時圓相如拋出多少英雄被活埋。

歸宗鏟艸次。

一鋤兩段血淋漓大地山河乞命時識得此翁眞面目難將粗細與君知。

趙州問大慈般若以何爲體。

相逢特地一重關大笑呵呵豈等閒置帚謾言今日事淸機歷掌逼人寒。

臨濟訪平田遇嫂使牛。

路途不識棒加牛使得終須是對頭行過平田長岸也耙犁未動合知休。

趙州勘婆子臺山路話。

腳跟之下臺山路今古無人辧是非勘過依前驀直去卻來平地捉盲龜。

婆子送錢趙州轉藏經。

不受人間不施錢趙州多著一番顚勞渠四大和風轉惹得阿婆道未全。

僧問趙州如何是道州云墻外底。

從來大道透長安墻外酬渠話轉難會得若翁眞實語現前一日飯三餐。

僧問趙州如何是祖師西來意州云庭前柏樹子。

庭前柏子是西來眼上眉毛腳底鞋嘗記江南三月裏鷓鴣啼處百花開。

靑州布衫重七斤。

七斤衫子眞歸處何必尋渠較異同更問其中端的旨趙州牙齒不關風。

僧問趙州如何是出家州云不履髙名不求苟得。

三途迥絕出家兒身不寒兮腹不饑竹杖敲殘山頂月倒吹鐵笛詠新詩。

三次喫茶話。

南北東西四路通謾將曾未話形容醍醐滴入焦腸裏靜水無波看活龍。

婆子燒庵逐僧。

萬花叢裏不沾身陷殺閻浮多少人識得這僧行履處幾回歡喜幾回嗔。

丹霞參忠國師侍者被打逐出。

耳提面命貴當機大哭還思大笑時果是南陽門裏漠皮穿骨露不饒伊。

僧問大隋投子劫火洞然時壞不壞義。

壞不壞兮較大千骯髒言句不勝錢衲僧眉下如開眼笑指虛空缺半邊。

臨濟兩堂首座齊下喝濟云賓主歷然。

未喝應須驗主賓衲僧肯向句中親若於喝下通消息木馬嘶風過漢秦。

徳山托缽。

家門興盛子彊爺密啟靈機路轉賒說法不同昨日語缽盂柄上較些些。

三玄三要。

言中有響句藏鋒血染山花別樣紅聊爾與君通一綫眼光如瞎耳如聾。

五位君臣。

正偏兼帶驗重玄君義臣忠事事便獨蹈大方消息盡絲綸應兆未生前。

僧參雪峯低頭歸庵至見巖頭指末後句。

低頭無語便歸庵今古將何作指南秪這是時猶不會靑山如翠水如藍。

雪峯南山鱉鼻蛇。

鱉鼻當軒好看來喪身失命話全該一▆傀儡都拋出何似玄沙帶活埋。

僧問雲門樹凋葉落時如何門云體露金風。

樹凋葉落露金風澗水山花處處同普字法門親瞥地不須擬議話從容。

僧問殺父殺母佛前懺悔殺佛殺祖向什麼處懺悔門云露。

殺佛還如殺父時懺無懺處顯全機負慚懶向人前語笑逐淸風倚杖藜。

玄沙三種病人。

刳腸吐膽老婆心擬議纖毫自陸沈要得現前眞受用六根不具始知音。

大顚趁首座。

數珠提起問端繇晝夜難將百八酬趁出座元誇好手太山難掩大顚羞。

夾山答法身句見船子後亦如前答。

雪前風勢侵空急雪後寒光照眼明黃葉紛紛如剪綴剩餘松柏映山靑。

六祖遷化云來時無口。

香煙直灌曹溪路石女猶眠錦帳中仍問歸期何日月案山風起落花紅。

鼓山聖箭。

九重宮裏路通霄隨處稱尊舌更饒何似鳳銜丹詔出邊郵萬里盡歸朝。

大通智勝佛十劫坐道場。

灰頭土面稱知識踏破毗盧額頂紅多劫不能成正覺秪緣身在道場中。

南院上堂舉啐啄同時語。

子母渾融气未分只須啐啄乃相親一朝殼破情忘處倒跨橫趨不辧人。

僧問雲門如何是諸佛出身處門云東山水上行。

水上山行能信否誠然諸佛下生時而今不許雲門語電捲風馳秪自知。

法眼問修山主毫釐有差。

權衡掌握重輕分毫髮無欺說似君用得熟時稱好手公平須是當家人。

趙州斗劣不鬥勝。

義勝緣輸理一如橫張赤幟道情殊趙州不是閒相識驢糞逢人換眼珠。

虔侍者不肯首座。

香煙斷處辯聱訛肯信峯頭語更多首座當時如出定管教人唱太平歌。

興化獎在太覺時爲院主一日覺勘驗化連喝覺連打。

販賓鬻主頻施喝痛棒如風不順情酸澀肚腸都嘔盡衲衣脫下便惺惺。

雪峯古澗寒泉話。

萬丈深潭徹底淸隨緣飲啄不關情趙州言句從來辣雨後靑山眼倍明。

世尊升座迦葉白椎。

淸白門庭無剩法從來一道絕周遮飲光不合重敷演擊碎虛空路轉賒。

迦葉尊者因外道問如何是我我。

醫盲手段不尋常撥翳金鍼別有方炟赤太陽重益火眞誠一片熱心腸。

蜀僧爲六祖塑像。

三十二相憑君塑就裏何曾有梵音佛性分明親指示莫教辜負老婆心。

馬師令人送書上徑山山發緘於圓相著一點。

欽師猶被馬師惑殺得人兮活得人虎視諸方格外旨圈攣一點是關津。

馬大師西堂百丈南泉玩月次。

窮源的是一家親倜儻丰標壓四鄰拽斷傀儡棚上索驀然鸚鵡過西秦。

陸亙大夫向南泉道肇法師。

指花破夢南泉事天地同根陸大夫當下不知花是夢至今流落滿江湖。

鵝湖義禪師麟徳殿與眾法師論義。

捏轉鼻頭行古路撇開廛市往山阿不知幾度淸風起無柰禪師一點何。

僧問興善如何是道善云大好山。

滿目靑山誰是道居然知道不知山閉門作活何多事樵采歸來鎭日間。

僧辭趙州州豎拂子云有佛處不得住。

不行鳥道不居廛醉眼摩娑白晝眠謾道逢人莫錯舉摘楊花是季春天。

雪峯問靈云前三三後三三意旨如何雲曰水中魚天上鳥。

前三三與後三三魚鳥何緣作指南因見桃花發一笑而今觸處放癡憨。

石梯見侍者托缽赴堂乃喚侍者者應諾。

穿耳胡僧拍掌回尋常問答語如雷莫言此外無多事踏破須彌頂上苔。

僧問多福如何是多福一叢竹。

煙雲鋪地起重層斜曲縱橫指似僧古殿不嫌車馬迹淸風起戶雨如繩。

丹霞訪龐居士見女子洗菜。

東鄰翠鈿映娥眉斂手當胸更是誰卻被龐公著一箭驪龍忍痛虎傷肢。

丹霞問僧什麼處宿。

食有因緣宿有繇緇衣端不向人求雲山黯黯淸如許一夜霜風盡白頭。

道吾智禪師指佛桑花問僧。

禪心隱隱露春規酒味沾唇覆玉彜更向花源辯眞假一雙空手夜歸遲。

香嚴擊竹悟道。

一擊有聲聾兩耳動容不墮眼初開未生面目渾如此無限行人被活埋。

趙州庭前柏樹子。

庭前柏子西來意流布叢林是與非盡把漧柴當猛火阿誰於此絕思惟。

雲門餅。

特地來伸佛祖談咽喉塞斷莫顢頇若將此語重加注十擔油麻樹上攤。

南泉斬貓。

利刃當陽作者知何人救得此貓兒若無起死回生術空向沿途自泣岐。

洞山麻三斤。

端嚴妙相難描摸何似當陽指出來一夜西風侵骨冷天明滿地是漧柴。

自贊

生成眉宇是何標格從本無家隨方作客或時被有識者呼爲瞎驢或時被無知者尊爲禪伯行藏不與眾同流善惡難教分皂白玆因曇晦禪人勒逼將來不免書此塞責

又

這漢子沒來繇擔閻浮重擔結眾生深仇破鵝湖戒律滅壽昌宗猷心毒如砒口甜如蜜獰惡若虎暴燥若猴且道是博山耶非博山耶依稀越國仿佛揚州

又

這个老乞兒從來沒事幹平地起風波通身流白汗不曾遇著个眞冤家生平行業難了辧夜叉羅剎最相親只是不容人贊嘆

又

獨坐蒲團想个甚麼瓶瀉云興說亦不破有時喚作訝郎當有時喚作破竈墮從緣返復百千名地轉天旋秪這个

禪警語

示初心做工夫警語

做工夫最初要个破生死心堅硬看破世界身心悉是假緣無實主宰若不發明本具底大理則生死心不破生死心旣不破無常殺鬼念念不停卻如何排遣將此一念作个敲門瓦子如坐在烈火焰中求出相似亂行一步不得停止一步不得別生一念不得望別人救不得當恁麼時只須不顧猛火不顧身命不望人救不生別念不肯暫止往前直奔奔得出是好手。

做工夫貴在起疑情何謂疑情如生不知何來不得不疑來處死不知何去不得不疑去處生死關竅不破則疑情頓發結在眉睫上放亦不下趁亦不去忽朝撲破疑團生死二字是甚麼閒家具惡。

做工夫最怕耽著靜境使人困於枯寂不覺不知動境人多厭靜境人多不厭良以行人一向處乎喧鬧之場一與靜境相應如食飴食蜜如人倦久喜睡安得自知耶。

做工夫要中正勁挺不近人情苟循情應對則工夫做不上不但工夫做不上日久月深必隨流俗阿師無疑也。

做工夫人擡頭不見天低頭不見地看山不是山見水不是水行不知行坐不知坐千人萬人之中不見有一人通身內外只是一个疑團疑團不破誓不休心此爲工夫緊要。

做工夫不怕死不得活只怕活不得死果與疑情廝結在一處動境不待遣而自遣妄心不待淨而自淨六根門頭自然虛豁豁地點著卽到呼著卽應何愁不活也。

做工夫舉起話頭時要歷歷明明如貓捕鼠相似古所謂不斬黧奴誓不休不然則坐在鬼窟裏昏昏沈沈過了一生有何所益。

貓捕鼠睜開兩眼四腳撐撐只要拿鼠到口始得縱有雞犬在傍亦不暇顧參禪者亦復如是只是憤然要明此理縱八境交錯於前亦不暇顧才有別念非但鼠兼走卻貓兒。

做工夫不可在古人公案上卜度妄加解釋縱一一領略得過與自己沒交涉殊不知古人一語一言如大火聚近之不得觸之不得何況坐臥其中耶更於其中分大分小論上論下不喪身失命者幾希。

做工夫人不可尋文逐句記言記語不但無益與工夫作障礙眞實工夫返成緣慮欲得心行處絕豈可得乎。

做工夫最怕比量將心湊泊與道轉遠做到彌勒下生去管取沒交涉若是疑情頓發的漢子如坐在鐵壁銀山之中只要得个活路不得个活路如何得安穩去但恁麼做去時節到來自有个倒斷。

黃檗禪師云塵勞迥脫事非常緊把繩頭做一場不是一翻寒徹骨爭得梅花撲鼻香此語最親切若將此偈時時警策工夫自然做得上。

做工夫最要緊是个切字切字最有力不切則懈怠生懈怠生則放逸縱意靡所不至若用心眞切放逸懈怠何繇得生當知切之一字不愁不到古人田地不愁生死不破。

切之一字當下超善惡無記三性用心甚切則不思善用心甚切則不思惡用心甚切則不落無記話頭切無掉舉話頭切無昏沈。

切之一字是最親切句用心親切則無間隙故魔不能入用心親切不生計度有無等則不落外道。

做工夫最怕思惟做詩做偈做文賦等詩偈成則名詩僧文賦工則稱文字僧與參禪總沒交涉凡遇著逆順境緣動人念處便當覺破提起話頭不隨境緣轉始得或云不打緊這三个字最是誤人學者不可不審。

做工夫不得將心待悟如人行路住在路上待到家終不到家只須行到家若將心待悟終不悟只須逼拶令悟非待悟也。

做工夫著不得一絲毫別念行住坐臥單單只提起本參話頭髮起疑情憤然要討个下落若有絲毫別念古所謂雜毒入心傷乎慧命學者不可不謹。

余云別念非但世間法除究心之外佛法中一切好事悉名別念又豈但佛法中事於心體上取之舍之執之化之悉別念矣。

做工夫做到無可用心處萬仞懸崖處水窮山盡處羅紋結角處如老鼠入牛角自有倒斷也。

做工夫最怕一个伶俐心伶俐心爲之藥忌犯著些毫𨿽眞藥現前不能救耳若眞是个參禪漢眼如盲耳如聾心念才起時如撞著銀山鐵壁相似如此則工夫始得相應耳。

做工夫不可避喧向寂瞑目合眼坐在鬼窟裏作活計古所謂黑山下坐死水浸濟得甚麼邊事只要在境緣上做得去始是得力處一句話頭頓起在眉睫上行裏坐裏著衣喫飯裏迎賓送客裏只要明這一句話頭落處一朝洗面時摸著鼻孔原來太近。

工夫不怕做不上做不上要做上便是工夫做不上便打退鼓縱百劫千生其柰爾何。

疑情疑得起放不下便是上路將生死二字貼在額頭上如猛虎趕來若不直走到家必喪身失命豈可住腳也。

做工夫只在一則公案上用心不可一切公案上作解會縱能解得終是解非悟也法華經云是法非思量分別之所能解圓覺經云以思惟心測度如來圓覺境界如將螢火爇須彌山終不能得洞山云擬將心意學玄宗大似西行卻向東大凡穿鑿公案者須皮下有血識慚愧始得。

道不可須臾離可離非道也工夫不可須臾間斷可間斷非工夫也眞正參究人如火燒眉毛上又如救頭然何暇爲他事動念耶古徳云如一人與萬人敵覿面那容眨眼看此語做工夫最要不可不知。

做工夫曉夕不敢自怠如慈明大師夜欲將睡用引錐刺之又云古人爲道不食不寢予何人耶。

做工夫不得向意根下卜度思惟使工夫不得成片不能發得起疑情思惟卜度四字障正信障正行兼障道眼學者於彼如生冤家相似乃可耳。

做工夫不得向舉起處承當若承當正所謂瞞頇儱侗與參究不相應只須髮起疑情打教徹無承當處亦無承當者如空中樓閣七通八達不然認賊爲子認奴作郎古徳云莫將驢鞍橋喚作阿爺下頷斯之謂也。

做工夫不得求人說破若說破終是別人底與自己沒相干如人問路到長安但可指路不可更問長安事彼一一說明長安事終是彼見底非問路者親見也若不力行便求人說破亦復如是。

做工夫不只是念公案念來念去有甚麼交涉念到彌勒下生時亦沒交涉何不念阿彌陀佛更有利益不但教不必念不妨一一舉起話頭如看無字便就無上起疑情如看柏樹子便就柏樹子起疑情如看一歸何處便就一歸何處起疑情疑情發得起盡十方世界是一个疑團不知有父母身心不知有十方世界非內非外輥成一團一日如桶箍自爆再見善知識不待開口而大事了畢矣。

做工夫不可須臾失正念若失了參究一念必流入異端茫茫不返如有人靜坐只喜澄澄湛湛純淸絕點爲佛事此喚作失正念墮在澄湛中或認个能講能譚能動能靜爲佛事此喚作失正念認識神或將妄心遏捺令妄心不起爲佛事此喚作失正念如石壓艸又如剝芭蕉葉子或觀想身如虛空不起念如墻壁此喚作失正念落空亡外道魂不散底死人總而言之皆失正念故。

做工夫疑情發得起更要撲得破若撲不破時當確實正念發大勇猛切中更加个切字始得徑山云大丈夫漢決欲究竟此一段大事因緣一等打破面皮性燥豎起脊梁骨莫順人情把自平昔所疑處貼在額頭上常時一似欠人萬百貫錢被人追索無物可償怕被人恥辱無急得急無忙得忙無大得大底一件事方有趣向分。嘉興大藏經博山無異大師語錄集要

博山無異大師語錄集要卷五

首座成正錄

書

報詹定齋廉憲

自去歲奉謁奇遇欣躍謂禪與淨土居士兼有之矣翰教遠頒若猶有意於愚師弟者何謙抑亦至於此竊謂毗盧性海人人具有從上諸聖語言及諸家公案無非發明玆義總在學者見解何如居士書中超脫之見卽是此境現前一了百了更無二語若曰明於此或昧於彼恐尙是意識中得來非性地上徹悟耳𨿽然大善知識種福田植慧根何難於此道也卽以居士勛業較量之闈中品士尺幅證心塞外閱兵一鼓作气文經武緯用無不宜第令持此向最上乘中直是玄鑑洞觀單刀直入气象貧衲將翹首居士了一大事因緣也。

與趙司理﹝二﹞

貧衲艸野疏陋承獎借過分且詔以靈光獨露之旨使振百丈家聲自愧何堪誠知大居士得此光明幢相三昧久矣故能以此光回照一切每惟末法中士大夫不罵佛謗法幸矣如臺丁深心力護如己眼目非徹照佛乘廣行慈願孰肯擔荷如此耶然知大居士𨿽作如是廣大佛事亦不作佛事之想𨿽發露此光而光非存照故盤山祖師云心月孤圓光吞萬象光非照境境亦非存此正與大居士機理相契處然下文雲光境俱忘復是何物這里到得便知云似地擎山不知山之孤峻如石含玉不知玉之無瑕學道入得此个境界自然生死心破智不能知識不能識如來禪祖師禪一並打徹矣教中所謂絕心生死伐心稠林浣心垢濁解心執著塵勞佛事皆爲遊戲出世入世云乎哉大抵貴在一念生死心破自肯承當而一切處自然法身獨露如靑天白日一毫遮障不得若有絲毫疑情未盡卽障道眼古人云一翳在眼空花亂墜昔長慶稜禪師坐破七个蒲團因捲簾廓然大悟乃作偈云萬象之中獨露身惟人自肯乃方親多年誤向途中覓今日看來火裏冰此卽生死心破承當自肯樣子也古人深山二三十年艸衣木食眞參力究蓋爲此耳貧衲自幼出家參尋頗力情關理路百揭千翻直得伎倆自窮所謂獨露者𨿽欲隱而彌彰不知其然而然至今喫粥飯始知甜耳以臺下家里人說家常話非敢馳騁機解自揚家醜蓋承以靈光下照故爾借光放光然亦自知不揣其量。

潙山云此宗最妙難得其人末法宗風掃地久矣僧中寥寥不意縉紳先生猶見居士所謂淸獻公再來非耶承大教辧明實際無物不有無物不空眞俗二諦於中影現無法也而假名爲法無身也而假名爲身此眞性一段光明開發顯露淸淨無翳如朗月處空無不現者至云潛思於髫年根力純熟如此則十二時中固不待提撕話頭如香象渡河截流而過一超直入已是漸言耳第禪宗向上不說法身邊事要在機用回互深含獨占古人云懷州牛喫禾益州馬腹脹天下覓醫人炙豬左膊上此語亦不可作道理會亦不可作機鋒契要知十二時中潛行密用築著磕著不差毫髮徹見佛祖骨髓命脈則如居士所云縱橫自在禦風而行者也若然者不把繩頭而繩頭自把卽此繩頭復是何物上堂洵口而道爲好事者錄而成集忽被居士覷破又添一重公案也第捧讀佳制霍然忘暑所謂薰風自南來殿角生微涼倘因合刻永載法云。

報沈東華廉憲﹝二﹞

春日得聞報知福星照冰溪也此非小緣皆湖東子民善因所致惟林下人躑躅不敢前蓋公門中非僧家行處秪焚香遙祝而已承翰教丰儀仍問及宗乘中事豈但爲僧者得沾惠澤卽三千七百祖師公案亦復重宣也臨濟大師云一語中具三玄一玄中具三要此善知識臨機慧辯三玄三要未兆之先已通身突露非臨時湊泊如旃檀本香借火爇則分外香若以火論香則辜負旃檀若於言句中討玄要大可笑也諸家錄中皆下語大似以鶴粉諭雪𨿽色相似去雪實霄壤惟汾陽頌云三玄三要事難分得意忘言道易親一句明明該萬象重陽九日菊花新灼有眞旨大居士切欲發明斯道在臨濟喫棒因緣上會去則待客迎賓拈匙把箸三玄三要不問可知其或未然父母未生前那里是我本來面目烏紗蓋頂黃金束腰傀儡一棚不加綫索則生死暗然無寄本來面目是甚麼碗橽丘三玄三要畱待臺駕入山時再作个話會也。

讀翰教不能釋手知居士靈機浚發皆夙生般若慧之所成就非常情可及也惟祖師門下言句如煮木札羹如炊鐵釘飯不可以智知不可以識識惟悟與悟乃能明了若謂某爲三玄句某爲三要句某爲先照而後用句某爲照用不同時句正所謂以管窺天以蠡測海多見其不知量也大居士決欲發明此一件大事赤肉團上無位眞人在六根門頭放光動地不得當面錯過若錯過時百劫千生未有了底日子將前解路如斬一握絲一斷一切斷更不相續無位眞人是甚麼幹屎橛但恁麼究去一朝知痛癢時向大愚肋下築三拳是大丈夫作略非分外也若依艸附木東引西證說心說性者可請一義學沙門將三經五論細說一徧禪之一字拋向萬丈深坑過不可說不可說劫後再可譚不了之緣未爲晚也不識大居士於此寧甘心乎。

昨承諭入道貴在眞實眞實二字誠入道基本也不識居士於眞實處曾入道乎少林大師云外息諸緣內心無喘心如墻壁乃可入道果得心如墻壁則眞實二字不言可諭若心中揣摩生諸解路早是不眞實欲得心如墻壁安可得乎果得心如墻壁正堪入道若以心如墻壁便欲住足秪是个心如墻壁漢不堪與語道也然心如墻壁不容易到有一等人將妄心遏捺令心不起謂之心如墻壁大似水上按葫蘆從少至壯從壯至老欲得心如墻壁無有是處眞是个究心人將一句話頭才方提起如吹毛利劍觸其鋒者卽喪身失命欲其別生一念了不可得連眞實二字安亦不住斯二字誠爲入道之基本也大居士日用以此可坐進斯道不然則彈指一生可謂錯過了也眞實云乎哉。

報林季翀大宗伯

舊冬承翰教謂人生五十不知性命所在此爲誠言非套子語也當知此事萬劫難逢千生罕遇旣知有此關捩若不發明肯甘心耶祖師答見性偈云在眼曰見在耳曰聞在鼻嗅香在舌譚論又云徧現該周沙界收攝在一微塵大居士可將此偈細看一徧眼所見耳所聞不逐聲色畢竟是何物也世人都被聲色所轉輪回六道無有了期一失人身萬劫不復可驚可怖可懼可畏如有智者當於此著忙世間功名富貴決定羈絆不得何也身非我有況身外乎看破此境界十二時中深追力究念念不移決欲發明而後已若能返照直下無第二人動轉施爲無虧實相視生死如夢幻觀世界等空花永嘉云大千沙界海中漚一切聖賢如電拂如此做一个凡聖不拘底大快活人世間之樂事百千萬倍胡足爲比他日向棲鳳嶺頭拍掌一笑何也笑此老婆心葛藤語耳。

報吳觀我太史﹝二﹞

往返生生社與居士淸譚將半月如坐毗耶城正所謂彼上人者難以酬對然不二門向上更有事在故云不可以智知不可以識識譬如入都城四會之衢非行到不能親歷諸境嗟夫此道閉之久矣投子遠錄公將五百餘載其間提唱者罕得其人生死分中似不可以解心敵如南嶽見六祖徳山見龍潭大有樣子居士於此但當盡心單提一句話頭孜孜不捨以期大悟若徹見根源卽無明結使不斷而自消根識境緣不澄而自殞可謂靈丹一粒點鐵成金自不與諸法門較優劣縱不悟站定腳根終有到家日子如不信斯道三阿僧祗劫始能成就古徳云拼此一生乃至三生必能打徹豈欺我哉如看一口气不來畢竟向甚麼處去此處字上要切要緊切不可將經書引證如教中謂無去無來等斯是毒藥不可沾著一點但會深追力究決定要討个下落如前教乘中有相應法急須吐卻或澄心瞑目寂照相治虛靈不昧觀法無我乃至究竟不卽不離及事事無礙等語在佛法中謂之入理深譚在參禪人分上謂之野狐涎所以云鳳縈金网趨霄漢以何期居士不可不愼貧衲不得不盡情吐露也。

貧衲生少智慧惟參究一念子蓋切今與居士論及宗乘中事譬如居海者不問江河淮泗惟以海印印之耳所謂看話頭六代相傳未之有問答之際一語中放不過便頓發疑情如能大師問南嶽大有樣子自後諸家激勵皆曹溪一个印子上來居士於此須髮起大信心要徹生死決從斯門而入舍此別求是岐路非禪門捷徑於此事上決不可生疑決不可以教乘中印證所雲散位獨頭倏起倏滅者秪須切之一字是破意識利斧也禪警語大慧回書禪關策進悉能助發如參究一日得一日實用縱一生不明亦不妨具成佛作祖底基本古所謂但辦肯心必不相賺承諭浮山聖道場處自有天龍擁護貧衲似不能應命山居人事叢雜年臘漸長兼以病魔日至每欲捨眾入深山邃谷以度餘年說法境緣付囑於大地有情待時節發生耳齊羣玉居士才發信心須臾卽沒無柰死魔壞菩提心印大可嘆息惟居士體認自己本命元辰莫管他世界成壞永嘉云大千沙界海中漚況漚中一鄰虛起滅耶。

與何芝嶽相國

人生緣遇不易得皈向三寶倍復爲難惟居士深入佛乘靈苗智種天性帶來而究竟一念子肯心自許誠進道之基本也昔人云我得百丈一句語做宰相此話一行使天下人皆知有佛法利益甚大非世間功徳可比希居士燮理之日毋忘此一句話頭十二時中幸以大法爲念直欲進陪上古洞鑑今時日應萬機不壞不雜觸境遇緣若臨大敵欲勝重門欲開猛浪中欲登彼岸大旱時欲得甘霖思到思不及處忽然摸著鼻頭原是舊時面孔端不借別人纖毫力若以世智辯聰揣度道理定信不及惟有力大人一擔擔荷更不搖頭轉腦也此事誠難決不可將經書上印證不可遏捺妄念不可使自心空寂凡諸動心皆成藥忌諒居士已深鑑此意不待貧衲贅語耳。

報徐止觀居士

承諭末法下衰魔風熾盛宗門冷落主法無人余嘗於此撫幾長嘆可謂襟期不隔千里同風但不識於此事中曾瞥地否若此瞥地不妨向祖師門下拋磚引玉撮土成金垂手將來與物作則盡大地是魔直從魔隊裏穿下過盡大地是佛直從佛頂上行然後向佛魔不到處解三玄戈冑碎五位槍旗黑漆桶裏鑑貌辧色無影樹下嘯月吟風腳跟下動步覿體與博山相見倘未得如是禪警語不可不細嚼一徧提一个無義味話頭做一場沒巴鼻勾當一朝迸出頭來渾身當宇宙求其一眾生相了不可得何物在迷何人在悟居士與博山長太息悉剩語也貧衲掃一坐具地與居士作不動軒不識居士以爲何如也。

報陳熙塘方伯

疑情不起是生死心不切似與前諭中不相符合果生死心切是誰二字不明安得不疑疑情頓發心意識尙不起況解路乎𨿽兼淨土決不可生自足想安隱想斯二種是究心人大病居士不可不知識得是病終不蹈此二途祖不云乎不斬貍奴誓不休彼旣丈夫我胡不爾是誰二字是斷心意識底利斧截解路底垣墻出生死底要津也參此二字法門如韓信背水陣不顧危亡始得相應耳只此一生判百劫千生不了底公案有智者當以日代歲身可寒肚可饑不可使話頭有間斷只須迸破疑團心意識及解路冰消瓦解始得大安樂地是大得便宜人百千萬倍不足爲比也何如。

報陳若來使君

瓶錫過貴郡方登岸卽蒙臺駕枉顧譚及宗乘中事大發肯心歡忭無量別後六日登鼓山讀旌孝善果二錄足見居士一片慈孝婆心超出常情萬萬也然人生如芭蕉無堅實相又如作客寄住旅亭𨿽有旨酒嘉肴安隱快樂自非久長惟智者必尋歸家計耳視此四大色身如幻如化一气不來作何究竟此是吾人一件最要緊事於此不忙溫飽之餘悉爲別人忙卽溫飽亦是分外事況其他乎希居士慧發當機毋容暫息將一口气不來畢竟向甚麼處去一句子孜孜切切只教覷破這一著始是大安樂處切不可從人言句上討分曉不可將經書上印證不可默照澄思以爲得意不可因因循循虛度日子二六時中秪是一口气不來畢竟向甚麼處去忽朝迸破疑團如駕輕車而遊熟路不亦樂乎放生業悉能助發機緣若得其所廣其悲願是貧衲至望。

報陳四遊京兆

貧衲行業無補主持宗門無甚長處惟一肯心自許謬爲先師印可自謂藏身幽壑以保餘年不意往來禪者以情量推之遂使水漲船髙名過於實愧也何如貴境鼓山聖道場處加以玄沙黃檗長慶雪峯每欲登攀無繇克就何幸檀越乘願力來城塹法門興揚三寶況以楨幹宏猷廟堂遠略爲出世間畫一籌策頹風復振於今日气象更新於此晤其功徳熾然非毫楮能罄然依正互融眞俗雙顯外營佛剎內護心城頓使無價寶珠輝天鑑地不知居士肯瞥然否古徳云我有明珠一顆久被塵勞關鎖今朝塵盡光生照見山河萬朵繇此觀之世界不在身外道場毋論他方鼓山博山似不勞動步也承名敢不趨命第寒山色色有羈殊不如願諒摳衣有時但不敢以年月期限爲約耳。

復邢梅陽孝廉﹝並答﹞

貧衲方息慈時卽聞令先師居京邸說法服膺豪傑摧折慢幢如雷如霆可喜可懼因侍受業師南詢不遑親聆教益迄今渴慕之懷歷歷猶在庚申冬接翰教始知居士入令先師籌室味無上法乳棄夢幻功名自非深有所得安得如此行履今獲居士長篇髙論歡喜無量實以慰未見令先師之夙心也復承來諭謂時當叔季大法平沈魔外說法不啻河沙讀之至此則撫幾長嘆足見居士一片大慈悲心腸𨿽未面晤可曰神交況古稀之年幹幹若是使懶惰比丘不無慚愧矣貧衲久廢簡編承居士殷勤致問不敢不竭思以酬來意。

一問狗子佛性之語似不可以識量卜度又不可在有無上作活計貴在眞參實究果然當下絕親疏如風捲塵不畱朕迹若在有無上捉摸何啻捫空論太陽遠近耶有角無須二種語翻趙州兩重公案思之可見非泛論也。

二問謂妙明體盡正墮頑空此是居士錯會綱宗之旨不但見錯兼義亦謬解文中云妙明體盡謂理極情忘力在逢緣有轉身活句況知傷觸不借中自非知有不知有者如寐語相似安能識其來源也此正是曹洞血脈如靈珠在握又如啞子喫蜜心口俱甜不能向人吐露若以頑空釋正所謂黑白相反也。

報阮澹宇郡伯﹝二﹞

昨於緣幻場中與居士論及佛乘俱無詮次卽同體大悲亦是未了底公案吾人果於日用知同體大悲則步步踏著實地非心外之境耳古徳云樵子負薪歸機婦連宵織管他家事忙且道承誰力知恩報恩只此一偈不知居士折旋俯仰會薦之否果薦得則山頭之白雪淸冷凍殺法身腳跟之流水潺湲侵損漁父駢闐車馬鱗躍子民不須格外酬機最喜塵中見佛狂歌醉舞誇本具之神通淨幾明窗樂現前之三昧不礙恆居火宅何妨倒跨白牛弄窮子珠奪饑人食剖微塵捲閱大千經世間之樂事百千萬倍不足爲比也貧衲以此酬居士枉駕之勞惟同體大悲訂今晚向華嚴寺中以償斯債希示的音其或未然明早則遠徵之念已動接浙之行也。

滄海一滴也世界一塵也貧衲近在石頭城大作一場佛事究竟如幻大居士還見聞也無若見聞者作麼生是親切一句試拈出似貧衲使參禪作見聞種子也頃接翰教謂投芥未合良以宗門中事自非親到古人田地所有議論悉夢寐中語閱九帶敍煥然出奇所謂三止三觀乃至無上無向無一無著而一非無者斯卽向上著此論至精至極無人能到但以貧衲觀之秪是教中底蘊亦是教中向上似非宗門中向上語吾祖師門下貴在轉位旋機底一條活路居士肯向著衣喫飯處輕輕覷破大笑一場始瞥地耳然大章不妨流通與天下人作點眼藥非文字也慧命中實受用也貧衲意謂宗門中長處只欲居士親到耳詩酒二事故乃陶情然詩能勞思酒乃傷脾臺下髙年幸淸損之慰所懷也。

報王季常郡伯

貧衲不憚番易八百長江千里爲法求人𨿽則托缽空回惟與大居士夙緣深重而殷勤護念過於骨肉蓋以法爲親非世諦比也向蒙問及楞嚴深旨若窮其始終𨿽釋迦老人云興瓶瀉亦吐露不出況其他乎若云淸淨本然云何復生諸念此就眾生界中未達淸等四字而言果知得淸淨本然山河大地向甚麼處得來緣生諸念從識薰起識如夢幻但是一心斯卽從凡入聖又不當以覺復生迷爲難惟吾祖師門下一句話頭全身入理徹處如紅鑪烈焰漧柴濕艸無不燒盡還源如人到家決不被諸岐爲障貧衲以此期大居士斯爲出世正緣似不可別生疑慮也。

報兪容自勛卿

蒙問及曹洞宗旨此之一學最妙最玄拈穴細金鍼穿芒長玉綫彩空中色相織劫外花紋若非家里人竟不識家裏事非功力能到非智識能知惟沒巴鼻道人始全身擔荷辧荎艸之味似不難耳想居士天資近道當深畱意莫錯過此一段大事因緣此生不打徹他時後日定悔恨在莫言貧衲不爲居士說破決欲發明此事不妨以眾善助之譬如雨露滋嘉苗也。

報余集生居士

震旦法席之盛無越於帝都𨿽代有隆替悉系因緣非智力所能彊也惟我明聖祖神宗受靈山付囑建立三寶弘通大乘是以天雨寶花塔呈奇瑞宰官開士傾心法塹實千載一遇應斯嘉運也二百年餘芳規未替戴徳愈新林下山僧朝暮祝誦未能報其萬一豈敢效懶瓚輩不思弘法深益且念正法將沈魔風熾盛稱悟稱證者已徧域中付拂付券者幾盡大地痛思古格爲法重人寧以身陷泥犁不將佛法作人情是何心腸今時急於法嗣忘其遠憂是何意調獨掌不浪鳴隻輪無單運擬欲遁逃深山不忍見此荼毒而居士復以慈心三昧見召將令不慧復爲馮婦乎宗通說通內護外護居士似無愧公美印髙敝刓心孤嗣乏貧衲實忝晞運耳旻昭橫逼老人出山殊乏丈夫气象剛刀𨿽快不斬無罪三十棒遠寄白門擒賊必先渠魁未知集生果能赤體承當與否百年曠玆盛舉何異慣劊快睹肥牲兩載疲於津梁猶如羸夫晲彼巨鼎且浮山雙徑先聲已到諸執事人攀轅恐後今年決不出山語已在前意欲踐後倘違初心以赴徵命難辭眾口進退維谷居士其代我商之一芥翳天毫端含剎邊隅都會孰劣孰優今古異局彼此殊勢易地未必相爲暌合同異未可一轍而論若必按圖索馬恐劍去久矣髙明如居士諒必不爾或是爲法心深意圓而語滯耶諸大檀護未及徧復幸宣鄙懷統希照亮不盡。

與頑石禪人

余出家來初歷講肆便知有此事因求出世心逾切於經教中非不畱意知在識見中用事如經云以知解心入佛境界如將螢火燒須彌山終不能著又云如日當空照童稚閉其目自言何不睹多聞亦如是故知知解逾多非但不悟道且爲障道緣也因拂袖別參初修空觀五年𨿽則塵緣淨盡於入理實未得力後於船子公案上又六年始瞥然也總不似賢弟寂而常照照而常寂謂之工夫欲將此心用心非但一生窮劫至劫似不能了何以故以能寂能照之心爲根本故又以此心念慮不起爲本體獨露豈待少時只饒從生至老總不起念此念之根曾瞥然否若果無根性於境緣上自不別生心觸目遇緣如木石相似於本體上亦沒交涉也況在念佛作觀之間邪不知賢弟將何爲本體又將何爲獨露若以念慮不起時爲本體自是念慮不起非本體也若以常寂爲本體卽是常寂非本體也若日用行事爲獨露正所謂業識茫茫非獨露也若將常照爲獨露自是常照非獨露也如賢弟本意恐在教上揣摩卽在八識田中認作本體故曰朦朦朧朧如在燈影裏行此是實供非妄語也去歲予與賢弟坐松陰聞鳥聲堂上論現量取境如一一明了秪是教家事與宗門中悟入大似隔靴抓癢也三喚侍者非容易會去若作容易會國師彼時只消叫一聲便好雲將謂吾辜負汝卻是汝辜負吾何必三呼三應然後乃爾須知別有深深意豈是檀郎認得聲便作悟門也舊時行履姑置之勿論果到不疑之地當時便得實用又何待病後爲然睡夢不得自繇此又據款結案大可笑耳復云岑大虫示人太孤渠往往見人陷此塗轍非是遏捺學者故爾爲之乎當知岑師如吹毛利劍擬其鋒者卽喪身失命可謂婆心太切也佛云眞非眞恐迷豈但掀翻識情窠臼卽眞之一字亦不知置之何地況以外書平旦之气似之乎大似夢中說夢又可發千載一笑耳大珠和尙問馬祖祖曰卽此便是大珠故爲有力者負之而趨恐亦未知日用行履若向這里認其太賒不但未會大珠恐亦未見馬祖也又云識者知是佛性不識認作精魂折中且置賢弟還識也未只須日用中是佛也須吐卻臨濟云老僧未曾向紫羅帳裏撒眞珠與汝諸人胡喝亂喝作麼如不向紫羅帳裏穿下過來未免有紅紫之誚非宗門得力之句也又用心曰無事時不怕不明白惟防念慮起時若知一念緣起無生卽化了此是將緣起無生化念慮宗門中還容得此等說話麼三十棒教誰喫又云應物時不怕念慮起只怕不明白明白時卽有念慧有現照此又以明白治念慮宗門中還容得此等說話麼三十棒教誰喫又云本體本具照而寂也宗門中還容得此等說話麼三十棒教誰喫此卽是教家老婆舌頭非悟門也又云不必工夫又云如是保任又云勿忘勿助種種皆顚倒度量之心非參究也卽前爲賢弟說只是似不是眞卽此似字亦權巧也安慰也如果似不待此體會動著便脫捺著便轉不必引經引教轉引轉遠不相應何也蓋爲從來不曾參究悉以知解心印定正所謂認奴作郎認賊爲子也古徳云三世諸佛不知有貍奴白牯卻知有僧問九峯云如何是頭曰只須知有進云如何是尾曰盡卻今時其知有二字豈是揣摩識情以日用爲知有耶予會拈云三世諸佛不知有掬明月於無影樹頭貍奴白牯卻知有剪白雲於不應山谷誰能知此意除是長嘯者與賢弟知有是同是別又云宗門中一切奇怪言句無非要人知此事只此見賢弟悟處若作恁麼知解宗門掃地而盡知有二字何曾夢見者乎只此知有賢弟便可用心直要徹見古人幽隱深奧所以云若要知此事直須髙髙山頂立深深海底行向威音那畔翻身十字街頭打睡更須白汗交流喫痛棒始得不然則照而寂寂而照終日保任終日不起念無事於心無心於事體悉此意未爲良證也。

與善來禪人

迢遞三千里因循十二時支那都走徧可惜腳跟皮汝才入門時便識汝了也東走西撞圖个什麼若是皮下有血底漢子自當擇一本分宗師三二十年搬柴運水墾土掘地未爲分外今時有一等假知識魔魅人家男女開口便云有甚麼禪可參有甚麼工夫可做直下承當蚤是遲了八刻繇此謂之俊捷謂之英靈謂之天然謂之超拔於本分上旣不用心將這些業識銷磨不去噇了施主飯學詩學字學頌古學開示只饒學得口頭便利詩過李杜字壓鐘王頌古如雲興開示如瓶瀉秪喚作業識茫茫縱哄得人信向禮拜供養秪裝束得一个皮袋子一朝敗壞時手忙腳亂閻王老子放他不過鑊湯鑪炭劍樹刀山百劫千生未有了底日子出得頭來知是幾多劫數以淸淨眼觀此等假知識如廁中虫如淨地上荊棘如淸風裏臭鴉又喚作無慚愧人無廉恥人汝還知麼汝還辧得麼若具參學眼向這里辧得眞僞便好於衲衣下抖擻幾根肋巴骨四大子假合便鼓兩片皮能講能言一口气不來向甚麼處去莫承當个事便休去莫將經書上印證去莫隨善惡業牽將去莫將盡十方世界都盧是个自己本無來去若如此見解將來飲洋銅吞熱鐵管取有分在旣不如此又作麼生得的當一口气不來畢竟向甚麼處去如坐在銀山鐵壁之中秪求迸開還容得第二念起麼還容得思惟分別麼到恁麼田地只須地一聲向威音那畔又那畔翻个觔斗來始可向博山這里喫痛棒不然且就千巖萬壑之中打野梩消日子總不幹老僧事偈曰學道如牛毛發明如兔角人人喜平易那肯窺山嶽積翠與重巖終是難描邈名言並奇句情想亂穿鑿撞著黑面老未免遭貶剝有志丈夫兒趁時須早覺打破生死關始可稱絕學。

與劉胤平太史

佛祖之道貴在得人如彌勒庵與諸昆仲初會時秪欲居士深生信解世諦有爲之法非山野所望今科名巍赫系因緣和合偶爾成褫亦乃夙世靈苗之所發生當思之未兆之先所謂寤寐勤劬思報佛恩切不可自生怯弱孰爲有力孰爲無力孰爲大根弘願孰爲淺根劣器居塵出塵全身擔荷者捨居士其誰歟又當念生死事大無常老病不與人期失之剎那悔之永劫參究一念不可須臾忘卻禪警語作个策身符子遠離諸過以期大悟凡在佛門一切善事盡其力量皆可爲助道因緣若半遮半掩卽同流俗非佛門弟子博山有一頌不免舉似居士若向此頌子上徹去不須動步與山野大笑一場可謂老胡今日有望也頌曰博山事香燈居士援毫管千里審跬步兩人缺一半惟有過量漢不被時辰轉果知分寸長卻笑丈尺短楚水吳山霧一團森然雲樹謾勞攢梅花無意枝頭放爛熳枝頭驗的傳後二句是山野昔所和偈語居士髙發時不知曾記之否敬以點破可發千載一笑。

文

上養庵和尙七十壽

鵝湖山髙云赩奕如蓋如幢金蕊色照世明燈坐道場一道靈光燭天北獨步寰中意自殊南方知識迥良模推開辧老門前臼奪得蘭公肘後符梅花枝上露消息倒跨燕都神駿逸金鉤海底鈞鯨飛天目峯頭銀浪激歸來占斷白雲春飯糗羹藜絕四鄰徳比黃梅躬餉母詩同慈覺勸尊親天生純孝旣如此等視眾生猶一子開堂法乳潤枯松說法金鱗躍芳渚今年七十從心度半倍趙州花甲數使得時辰珠走盤吞幹日月壺縣樹眉毛似雪畫難傳萬仞須彌聳巨川擬同嵩少追芳躅笑與支那較大千。

奠鵝湖和尙

某年月日弟子某謹以素饈香燭之儀致奠於鵝湖堂上示寂先大師養庵和尙之靈龕而言曰於戲先師靈心湛寂道性貞醇幻化八十春秋渾無起滅成熟千生善聚示有去來梅花枝上笑拈不夜之春茶銚鑪邊剩得活人之句見野燹而知起處境量消融封鎖鑰以驗方來眞機獨露不起日旋三昧大施無礙鉗錘悲花法雨灑人寰慈意戒雷轟碧漢不謂化儀告畢緣應已周金棺掩耀俄驚白樹以興哀鵝水藏珠不睹玉毫之散彩白雲慘乎無色瀑布淒以斷流頹法門之華棟四眾何依竭覺海之靈波羣生失潤某等夙承洪鑄仰戴玄猷瞻模範以步趣風髙莫及藉聲光而提命恩大難酬叨餐法乳之深徒戀雙趺之迹溪毛澗水聊爲最後之純陀海月山云永作吾師之供養至痛無文眞照靡隔。

念佛文爲棲霞一門禪人說

夫淨土者乃一切眾生究竟安身立命處也念佛者乃一切眾生第一背塵合覺門也寂光眞淨惟是佛居從此垂作實報淨方便淨及同居淨以接引彼菩薩人二乘人及凡夫人旣從實以施權則無權而非實旣隨義以立名應顧名而得義惟淨土之致不明故念佛之理亦昧但謂自性卽是彌阤而不知彌阤不外自性但謂無念乃爲眞念而不知淨念卽是無念是以究極於一心不亂則諸佛心內眾生時時成道托修於執持名號則眾生心內諸佛念念證眞念惟是佛如百川朝宗大海佛全在念如琉璃內含寶月不惟感應道交亦且自他不二但令諦信不疑決定無諸岐曲也余幼慕禪宗得入壽昌之室謬承記莂三十餘年寥寥海內有唱莫和刁刀魚魯轉見參差方知祖師西來事出非常有大利者必有大害功髙易進無如淨土一門念佛得度今正是時之語非欺我也一門禪友結蓮社於棲霞禪室攝念佛人同歸淨土可謂末世津梁人天標榜乞餘一言以作警策余嘗謂一切行者須信自心有成佛種子信如來有接引大願信有淨土可生信有彌阤可見將一句佛號驀直念去念到一念不生則凡心卽是佛心更何生死不了眞可謂直捷穩當者矣勢至圓通文殊三昧誰有志者而肯捨置弗修習哉。

放生文爲報恩自觀以之二禪人說

五濁惡世缺陷眾生舉足動步無不是業招因帶果無不是苦而殺生一事則猶業中之業苦中之苦也止惡行善莫急於戒殺轉毒爲慈莫善於放生故五戒十戒具足三聚莫不以此爲初基果位聖人因中大士履眞上賢出假菩薩莫不以此爲首務初果鋤地而虫離四寸道共戒也聲聞入定而刀杖變花定共戒也菩薩以自在力現三塗爲淨土慈成力也如來以佛眼觀大地眾生同成正覺悲無礙也好生之徳普涵於九界放生之功直圓於佛果而世人每易視之者良繇同體之理不明故也蓋性爲生理識爲生基生機蘊於意地生緣熾於六情徧觀三界無非受生之場備閱六道咸稟妄生之气達無性者方了緣生悟無生者乃能護物以無緣慈運同體悲能會萬物爲自己故拔苦與樂根於心現於事不期然而自然也若未明斯致形迹爲礙物我成敵在彼旣有必償之果在我仍造必報之因因果相酬循環無際苦口良藥如水投石則柰之何然奔濤狂瀾勿忘中流之砥移山抒海弗替初心之誠難行能行亦在當人之自奮耳苟能斷殺業除殺法離殺緣滅殺因忘殺機於根塵識界盎生理於依正自他則菩提涅槃便可向放生一事中薦取豈世間功徳所能仿佛哉自觀以之二禪者率諸善友創此社於報恩大剎予爲申明其義以告同仁俾能放所放咸契無生緣生之理庶地獄可以頓空佛性可以頓了謂放生社卽寂滅場可也。

序

重刻五燈會元序

釋迦不出世祖師不西來佛法徧大地譚玄口不開當此時也語言文字蹤迹不來棒喝機緣鋒芒不露逮夫拈花示眾牽起陳爛葛藤立雪安心突出現前公案遂使宗風廣衍慧日髙懸燃長夜之燈羣昏頓曉拈一莖之艸法界齊觀駕車須是打牛磨磚豈能作鏡如靈丹一粒點鐵成金至理一言轉凡成聖六代破水中之影觸目皆眞五宗競空裏之花通身是膽橫趨而出笑木以何堪撩起便行悟佛法無多子睹水影不從他覓處處逢渠斷腳脛痛見己非頭頭是道若論佛法一切現成諦審玄猷千燈互照龍蛇分於棒下凡聖藉以喝通機發於未兆之先用施乎形聲之外乃至一言褒貶一棒縱奪以非爲是口似甜而意甚苦之以是爲非心實允而辭無洽矣𨿽久參耆宿不敢以正眼覷況識情解路能通之乎所以道狂機劣解不可以大法示不可以宗乘聞譬夫美食置諸穢器祖不云乎醍醐上味爲世所珍遇斯等人返成毒藥惟大心眾生始能擔荷入斯乘者不可不自愼也會五燈爲一書者宋靈隱大川禪師未蒙入藏𨿽一二處刊行安能廣布自性禪人頓發大心謀於觀察曹君爲之首倡募諸同信工過半矣余初上鼓山聞其事歡喜樂成復徵余爲序因援毫以書其大槪云爾。

萬佛名經壇儀序

眾生淨覺諸佛慧門繇薰變而成凡隨淨緣而見佛旣隨緣染緣實無生聖凡迷悟悉彊名也圓覺經云知幻卽離不作方便離幻卽覺亦無漸次如此領略不假漸修非作故無本性無故良以眾生情生智隔想變體殊趨暗背明捨安投險縱無明之嗔火燎功徳之稠林沈業識之愛源漲眞常之覺海戒乘路塞人我山髙眾妄起而邪見生諸器成而金體昧隨情逐境破四棄之淸規動念乖眞結八重之障罪根本系乎七眾無論是俗是僧結業失於一時豈分在此在彼受六交之苦報𨿽千萬劫必償造十習之惡因縱億萬生不返是以羣靈競出大聖垂休駕苦海之慈航開覺城之鎖鑰說難思之懺法彰諸佛之洪名設壇結界獻供懸幡燒種種香散種種花興大悲念發菩提心禮佛一拜借壯士臂以折慢幢念佛一聲擲如意珠以澄濁水空諸我相徹彼眞源如滌淨器以見純金似揭晴空而淸智眼貴在力行毋容忽念瑞凝相現罪滅福生若能諦信不疑定許超凡入聖斯經自某朝翻譯載於藏典人所罕聞玆因某禪人化某居士運大乘心廣諸佛行嚴涅槃岸拔眾生苦消黑業於當念財法二施投智種於悲田賢愚一致或云我本宗門禪客毋容瑣瑣事諸壇儀當知彼卽地獄罪人莫呵饒舌願賜流通。

重刻圓覺經序

夫緣生無性生佛之迹本虛無性緣生聖凡之形宛爾隨業感而報分優劣逐境浪而識變精粗如來大光明藏是眾生淨覺之本源眾生最淸淨心是諸佛本起之因地當知無明無體皆是空花實際非塵妄念輪轉究竟圓滿體常寂以徧十方平等道成心恆通而舍利土不妨以幻修幻肯信居塵出塵開總持之門絕去來之相登涅槃之岸忘得失之心虛空何更生花眞金不重爲礦貪欲斷而生死斷愛渴除而理障除非植二乘頓超五性無取無證眼不自見眼非智非愚心不自生心植眾徳本成就道源悟圓覺以淨覺心取靜行而澄行證客塵永滅妙體方周聞在剎那悟通曠劫二十五種輪觀隨順繇人百千萬種法門樞機在我執四相而生顚倒二妄相依了六情以契圓明一心匪礙作止任滅仗知識以銷融憍慢愛憎觀眾生而同體期限成純淨之樂懺悔斷結習之根悉備上機頓圓種智是爲十二分經淸淨眼目三千七百祖師密傳之要領也玆因顧居士發心重刊使一切眾生入文殊智海普賢行門履圓覺妙場坐華嚴法界激予序引予不敢以宗乘中較其優劣大抵就斯經旁通个消息耳是爲序。

建州弘釋錄序

余作驅鳥時嘗遊閩中知建州爲理學淵藪後閱傳燈諸書又知建州爲禪學淵藪每見建州僧必詢其鄕之先正然往往不能對因爲悒悒久之丁巳春吾弟永覺師初棄儒入釋從壽昌先師學枯禪因與道其鄕之先正甚悉皆粹若珙璧逸若鳳鸞多餘所未及知者余喜甚指其胸曰此是一部僧史記師曰吾將志而傳之無何先師沒師來博山同居者五載余間索其舊諾師曰俟識鼻孔後爲之後歸閩隱山未通消息戊辰春餘自鼓山還博山道經建州師迎於開元寺餘一見而識之曰今可志建州僧也師笑而不答余乃問曰壽昌塔掃也未師曰掃卽不廢秪是不許人知余曰汝偸掃去也師曰和尙又作麼生余曰掃卽不廢秪是不曾動著師曰和尙似不曾掃遂相笑而別至己巳冬以書來博山則建州僧志成寄以相示且徵序焉余閱其所集凡分之爲四科首曰達本重明宗也次曰顯化彰﹝示曷﹞應也三曰崇徳錄眾行也四曰輔教備金湯也合之命名曰弘釋崇法化也其識正其論確其采訪博其分界嚴非良史也耶昔者道宣作僧史於唐弗長於文且不知有別傳之事齊達摩一宗於枯寂之輩識何闇也贊寧作僧史於宋學富而才疏且列黃檗於感通列巖頭於遺身列永明於興福至於雲門僧中傑也反舍之而弗列則其謬爲尢甚覺範繼贊而有述髙華秀朗登作者之壇然止傳禪宗諸彥可以稱全史乎今師所志𨿽僅僅一州而宣寧讓其雅當覺範推其完備迥然獨出前無作者卽此可以窺師之一班矣矧千載之上藉師而傳之千載之下藉師而知之是師之功固在千載之上下也建州稱弘釋者非師而誰歟余故樂觀厥成不辭而爲之序抑又聞師撰述甚富盡當殺靑以傳若然則天下後世有大造焉非獨一建州也余請拭目以俟之。

重刻蓮宗寶鑑序

優曇大師徹證禪宗專心淨土自利早圓悲臻未悟將念佛一門集成十卷顯諸佛轉未轉之機輪辟眾生信不信之障礙其引據確其總攝周其設教融其指歸捷可謂大有功於後學者也慨末法我相自髙邊見分執貶淨土爲小乘指念佛爲權行甚者向人涎唾下覓尖新語句蘊在八識田中以爲究竟極則及乎到頭一毫無用是之謂棄楚璧而寶燕石返鑑而索照也其亦不辧甚矣夫我釋迦文佛不妄語者不異語者彌阤經云一心不亂專持名號乃至七日卽得往生法葉經云若人散亂心入於塔廟中一稱南無佛皆共成佛道此其披心瀝膽徹底爲人此言不信誰爲可信此言可信又何疑於淨土念佛之門乎要而言之七日不亂爲何等心入塔廟稱南無佛之時又何等心能者得之禪道如是而已若是眞師子兒哮吼一聲百獸腦裂說淨土亦得說禪亦得說淨土卽禪禪卽淨土亦得雙是亦得雙非亦得終日念未嘗念終日生未嘗生終日無念不妨說念終日無生不妨說生圓阤如摩尼珠求其住足處了不可得何禪何淨土而乃二之然𨿽如是更有一句彌阤未曾道著欲盡情吐露柰舌根短也噫掣電之機畱待哲者。

八關戒序

眾生受佛戒卽入諸佛位位同大覺已眞是諸佛子此菩薩戒非八關戒也然戒有大小體非異同戒有廣略理無分析戒有斷續性絕開遮自非利生大士不無犯於塵勞有力行人何難行於頃刻躋緣生之道岸一日之齋通累劫之津梁一日之戒謾言瑣細具得全功不論短長頓同全戒譬如飲海一滴味同全海又如一滴投海同海全波須知戒淺功深因微果徹興聖人之方便悲開詣實之權標大士之指歸喜見從權之實淸山主撮其簡要吳太史核其攸同收圓行於一時植殊因於永劫不揀貴賤勿論智愚但辦堅實心腸定入華嚴藏海。

生生社戒殺放生序

語云護生須是殺殺盡始安居此勇猛丈夫決定志也良以眾生恣無明窟養爛壞身秪解殺他不知自殺五魔熾盛六賊戕害四蛇毒攻二鼠交嚙從劫至劫殺吾慧命劫吾法財可謂大冤家大怨敵而且親之愛之從而結之殺一切眾生啖其肉血恣養四大一气不來盡成灰壤因有限身造無窮罪根性陜劣迷極不返三途報至誰當代受若能返照是大不然當披堅固鎧仗金剛劍斬魔賊於五蘊蓋林中逐蛇鼠於無陰陽地上廣法身之慈怒起同體之大悲見一切眾生如一子想無彼我相以無緣慈化無相眾生此雲棲老人深達法相也湛上座興悲運慈悉仿雲棲軌則而桐之諸上善人互相鼓導生社繇此而興殺業繇此而斷豈但戒殺而且放生豈但救眾生命實乃續諸佛慧命廣一切眾生慧命也何以故以同體故其無功之功無徳之徳所謂以殺爲生吾不得以筆舌名之也。

報恩品序

聞夫苦海無邊慈恩匪一情想局於限量識性迷於無知限量則灼有親疏無知則妄分彼我輪回於生死三途之業報何窮旅泊於人天九有之升沈不息攺頭換面多生父母結盜賊之冤戴角披毛歷劫宗親償兒女之債大師興慈悲念說四難報之法施長者現衰邁年誨一惡性之逆子胸前而寢膝上而遊眞情普矣男爲慈父女爲悲母親愛彌乎以世界爲殿堂以人民爲根本國主之深恩莫報以神通爲利樂以度行爲修因諸佛之慈徳無休捨幻化財植人天福身命頓超棄有漏軀絕堅固想傳心爲最解法義而流通法義還他三界智人知深恩而報答深恩須是九濤居士不辭饒舌願入斯乘。

正觀禪人刺血書華嚴諸經跋

夫大法難逢眞乘罕遇千燈供佛酬半偈以何辭四句潤心捨全身而不吝況破塵出寶法界全經大士因門如來果海塞滿龍宮之藏具在一塵播揚鷲嶺之奇縱橫萬象自非曠劫植菩提之因地安能手捧目觀偶此勝緣哉正觀禪人夙薰種智修假多方出娑竭之湧泉繡貫花之妙品加利刃不見當機之痛流鮮血無慚捐體之施書報恩金剛華嚴共計一百有餘捲以弘寶筏庶渡迷津蔓衍不二之雄文舌根流出騰躍難思之義海筆底翻來反觀法帙得成肌膚無損勝妙廣博幻質何乖得浮世之便宜履法門之徑路妙緣斯在道岸非遙。

疏

廣福庵化藏經疏

个中不立元字腳一大藏教向甚麼處得來隨方建立總持門七百函經從自心中流出睹明星而悟道瞿曇之鼻孔頓開拈莖艸以投機帝釋之面門剺破一片白雲彌漫幾多歸鳥迷蹤山河大地作琴聲到處花飛蝶舞水鳥樹林譚實相何須鳥迹虫文得魚兔方捨於筌蹄盈倉儲始忘乎田地剜千燈而供養信知大法難逢捨四大以酬心秪爲恩歸有地周廉溪發弘誓以相資眾居士乞片言而爲引續佛慧命而壽命無疆勞己色身而法身始顯佛緣克就世道遐昌。

覺慧寺化藏經疏

法幢髙豎人天之白業薰成寶藏遙頒緇素之玄風始著捨金輪而談眞諦拴回帶雨泥牛剜赤肉以博眞詮倒跨嘶風木馬普眼云興二百問人人衣縫綻開普賢瓶瀉二千酬个个缽囊盛滿抉驪龍之至寶須探覺慧奇蹤踵伏龍之芳塵要入普聞玄徑天垂寶蓋千餘年之靈運重來地界金繩四大海之眞源復湧打開瞿曇寶藏大家乞我一文豎起慈氏層樓普願同拈片瓦緣生之實相有據誰申較量之功性地之靈苗再生好下有情之種。

護生社募緣疏

眞心彌亙寧有六道之殊形妄念隨緣遂感多生之異質如來大光明藏是眾生淨覺之本源有情最癡暗根含諸佛妙明之因地𨿽報緣聰聰蠢蠢然覺性完完全全蛛結网機械可知鵲營巢靈心逾巧鱔解鉆泥而隱虱惟趨暗而奔觀蠕動咸自貪生𨿽傷殘而猶戀質舐兒之鹿涕泣而腸斷幻囊護子之虫命壞而身環舊穴瘳乳捨將烹之鱉投珠醫未死之蛇何忍剝皮剔骨活潑潑以入鑊湯劈腹剜心魂飄飄而驚鑪炭淚未幹而皮毛脫落肉尙動而廚竈喧嘩可憐頃刻下咽喉誰識神號鬼泣肯信無端被燒炙須知果欠因酬三途之業報無休萬劫之羈縻不息豈可恣情悖理烹鮮擇肥惻隱忘大聖之眞慈食啖導凡愚之惡習無纖毫好生之念借口曰萬物養人興殘慘造業之心又豈知三途在我不爽絲髮如影隨形普告達觀長者大發慈心效解网之仁啟放生之會杖頭之靑蚨不惜囊中之故鈔何慳脫籠檻如出囹圄好看理羽毛而愉快免砧幾如離屠肆灼然全幻體之靈知鼓翅空中現黃衣而拜主昂頭水面旋印紐以酬恩果報無差循環不息莫呵饒舌願賜登名。

法云寺修造疏

華藏獻奇閩地槪稱佛國閻浮選勝樵潭剩有僧居喜列祖以傳燈賴眾檀而樂善山林積翠泉石凝光玆因道鐫禪人鋤破雲霞芟除荊棘寺基復古殿宇維新酬微笑之勝因集同參之淨侶橫吹鐵笛倒跨泥牛采汲不虛施一任蒸雲驟雨茶湯應有待從教日炙風吹烹佛祖之心肝敲虛空之骨髓直欲頓開碧眼預須成褫莖茅嚴丈六之金身旋七重之寶蓋飲斷流之迅水踞峭壁之懸崖炊無米之香糜燃非薪之烈火鄕坊城市總須乞我一文居士宰官普願親垂只手果因不昧佛道斯成。嘉興大藏經博山無異大師語錄集要

博山無異大師語錄集要卷六

首座成正錄

偈

示董巖達空禪者

通達虛空翻白浪好把家私都破蕩有眼不見有耳聾赤肉團中加痛棒從教白醭口邊生佛法塵勞一坦平正念鍼鋒札不入面皮鐵鑄沒人情非禮莫教輕動步舉止安詳要回互謾將知見妄疏親拶碎疑團須妙悟不破疑團誓不休放出潙山水牯牛一朝驀鼻穿歸也迥地遮天這一頭

示峯頂智建禪者參無字

狗子佛性無當下絕親疏如入千尋浪惟求赤尾魚有角非關鯉無須不是渠有無俱剿絕直探驪龍珠又如四面火前方一綫余退步卽燒殺橫趨亦喪軀烈焰非停止求生莫待徐用意切如此管取發靈樞

示參禪偈

參禪須鐵漢毋論期與限咬定牙齒關只教大事辦猛火熱油鐺虛空都煮爛忽朝撲轉過放下千斤擔

又

參禪莫論久不與塵緣偶剔起兩莖眉虛空顚倒走須彌碾成末當下追本有生鐵金汁流始免從前咎

又

參禪沒主宰秪要心不攺萬匯及塵勞旋坌誰愀﹝怡﹣臺﹢釆﹞堅硬可擎天勇決堪抒海𨿽然未徹頭管取前程在

又

參禪發正信信正魔宮震片雪入紅鑪赤身遊白刃只尋活路上莫教死水浸大散關忽開倒跨毗盧印

又

參禪休把玩倏忽時光換至理𨿽玄奧秦時鍍鑠鉆咄哉丈夫心著手還自判百年能幾何莫待臨行亂

又

參禪無巧拙一念貴超越識得指上影直探天邊月劈開胸見心刮去毛有血分明舉似君不會向誰說

又

參禪須趁早莫待年紀老耳聵眼蒙矓朝在夕難保生平最樂事到此都潦倒佛法本無多只要今時了

又

參禪莫治妄治妄仍成障譬欲得華鯨管甚波濤漾至體絕纖塵妄心是何狀謹白參禪者斯門眞可尙

爲蔣居士薦母

叱去泥牛木馬橫拈玉綫金鍼刺出眞空錦繡何須向外追尋

從來不是眾生何用更求活佛放光動地者誰喚作天眞一物

示雪航禪人

行盡千山與萬山逢人特地放癡憨一朝看破枝頭月始覺澄潭徹底寒

示智鐫禪人

一片閒雲歸嶺去三間茅屋旁山隈乾坤褁向袈裟裏今日分明付大梅

示照浮禪人行腳

問君曾讀五車書﹝打﹣丁﹢龠﹞管成文似有餘我已搖鞭君信否歸家應笑倒騎驢

示成涵禪人省親

幾回夢入故家鄕麥飯蔥湯謾忖量踏徧山川圖甚事只須親見本爺娘

示志西禪人

分明兩口一無舌土揚塵無間歇突出海門大日輪元來卻是新羅月

爲六雪禪人入關

翻思昔日雲門老關字相酬最上機分付博山誾道者莫教辜負翠巖眉

出關

始行大事六年雪頓入圓明一片冰今日幸親無縫塔掣開關鎖萬千層

示穆禪人

逢緣不盡謾云休細看潙山五字牛肯信虛空成粉末劫外無身何處遊

示筵禪人落髮

當機削去娘生發露出摩尼頂上珠分付時人髙著眼此回親見赤須胡

答周肯成居士

苦海中流弄釣竿從渠漩澓不相參西江涓滴如吞盡沙界都盧一座龕

示素眞居士請經坰

生成一片鐵心腸猛浪狂風頗廝當今日回觀山頂月逍遙誰謂腳跟忙

剖塵直欲見全經舟楫何辭泛遠溟怪石狂風穿下過此回始道佛家寧

挽劉和鶴孝廉

澄江風細浪花開曾得金鱗上釣來抹嗒不隨煙雨散暮云幾度夜招回

歲寒心有幾人知六月梧凋不近時卻憶講經臺上約而今已寫挽君詩

示眾禪人

一莖艸上現瓊樓吸盡支那四百州嬴得淸風收白汗何須特地使人愁

天髙地厚問端繇棒喝交馳卒未休換骨洗腸猶不是誰知屋裏販揚州

話頭一句如弦直聞說如何見面親縱是風恬閒不徹還憐活水躍金鱗

一句話頭如鐵橛三千里外步如初從來心法無前境大地收來一艸廬

一句話頭如鐵橛逢人那論是和非直教凍殺阿羅漢春到僧園菜甲肥

一句話頭如鐵橛年年九日是重陽旋風八字打不盡開眼明明入鑊湯

一句話頭如鐵橛從前知解盡掀翻忽朝白浪滔天地無手人撐沒底船

示如是禪人參無字

趙州無古今有伶俐衲僧顚倒走若於二處見根源大似面南看北斗破無字兩重關重步登髙萬仞山縱饒絕頂橫身過吸霧披云未可閒筆直路行將去誰管途中住不住只教倒跨紫金毛反側始能張露布海底塵山頭浪奧語玄機都不向月皎風淸夜靜時沾著纖毫成莽蕩反覆看不較多泥牛解吼木人歌油瓶丟向籃筐裏笑殺當年淩行婆

示六義禪人

誰云有六義寧知一字無寄身如浮雲經世一須臾男兒气浩然眉宇動天樞灼然沒巴鼻迥與生死殊打開大散關壯哉始自娛莫學班白人喃喃讀梵書論義如流水究竟若交蘆眞是獅子兒生成鐵額顱又如猛丈夫抒海求明珠只教親瞥地裂破祖師圖

示陳居士

徧界不曾藏眼根豈能見除是悟心人當下討方便單提句話頭深追與力究才欲涉思惟圓明成過咎譬如破重關力與萬人敵通身都是膽輸嬴在咫尺那復論危亡亦不分彼我抹轉上頭關無可無不可果是獅子兒不向那邊討力就解翻身根塵光皎皎淸風拂夜月旭日盡朝露萬象咸點頭森羅盡回互喚作無事人喚作猛烈漢更擬問如何水浸石頭爛

送無澤禪座上羅浮山

緬想當年景泰師芟茅構室海之湄羅浮絕頂恣遨遊鐵橋峯畔連瑤池石門方廣容幾席三更日上海水赤漩澓乾坤辯故新吞吐風雲度朝夕上人今往亦何求縱步勤登二石樓倒視滄溟如涓滴一千瀑布稱雄流明月壇邊戒剩有殺佛焚經誇抖擻錫杖源淸浴活龍玉鵝峯峻逢花首七十二洞奏天樂百千艸木成瓊閣夜深險極轉身難踢破指頭親見腳我亦將來步此山入林端不問人問折桂茹芝間歲月時臨淸碧照衰顏

示林野上人

眞修行辦己事願與釋迦爲嫡子迥脫塵勞大丈夫好將名字標僧史住深山棲巖谷那管春花秋艸綠一个閒人天地間饑寒飽暖隨緣足鋤爲枕艸爲氈睡眼摩娑白晝眠西來大意山頭有何必臨機更豎拳不勞心枉費力華藏莊嚴在咫尺大千沙界絕遮欄煩惱無明都解釋不動步是眞修體露金風得自繇看破世間顚倒事靑林深處一聲鳩

示念如上人

一口气不來畢竟甚處去重玄奧義從斯起閻浮走徧萬千遭歷劫何曾離自己識得自己是何顏毳衲橫披露半班峭壁懸崖穿下過方知峯頂有層巒

示本宗上人

如何是本古路崚嶒踏得穩如何是宗澄江水底口頭紅麻三斤與幹屎橛蹭蹬如吞荊棘蓬識得此心無二法動容不待眉毛眨破爛袈裟撩亂遮崢嶸頭角恣騰踏不學諸方五味禪淸風過耳自悠然聖凡家業都拋卻撒手徜徉笑掣顚旋身不踏無明艸佛法塵緣都潦倒本源靈湛絕周遮海底珊瑚和日皎

示慈門上人

一句話頭如鐵橛眉毛不與眼相參究心自古無多事劈破疑團是指南疑團破處無涯岸突出衣珠光燦爛從他八萬四千門門門撞著是這漢臨濟當年赤肉團至今鮮血尙漫漫眞人褁向袈裟裏鼓掌難教覿面看只須揣出虛空骨徹底無依休恍惚順流筆直到江西匡廬深處蛟鼉窟五老峯前翠作堆劫風幾變尙崔嵬江濤響入遊人耳莫錯呼爲腳底雷

示湛如上人

圓明湛湛妙無垠如涉纖毫卽是塵大地都來銀世界更於何處覓金身休云妄莫分眞只知一馬生三寅匝地淸風何所有笑看鸚鵡過西秦

示吳觀我宮諭

一口气不來畢竟甚處去血肉身心非常住勘破緣生緣不生根塵卽是大寶聚鬧市叢中景物披何須山塢與江湄負薪樵子機頭婦渴飲饑餐步不移百艸頭邊親祖意母拘路滑恣遊戲謾將佛法當眞參沾著些兒成垢膩本來無古亦無今肉髻明珠豈外尋黃鶴樓前伸轉語方知居士問頭深

示何芝嶽尙書

一口气不來畢竟甚處去靈山古佛親分付回頭石馬出紗籠肯就家庭守珍禦淨幾明窗自在時花香雲照碧羅衣夜深月下翻淸影無蒂珊瑚露幾枝折杖行兮途路杳旋身逾覺乾坤小不須別樣問通津萬事無如出處好眼動眉舒曰妙存鴉鳴知是幾黃昏依正報中親瞥地迥然無佛處稱尊

示方廣野居士

一口气不來畢竟甚處去急著娘生雙眼覷洞然無物飽齁齁逼塞虛空何處住旣無住處肯干休鐵壁銀山迸出頭謾道腰纏十萬貫端然屋裏販揚州世緣那更分淸濁赤肉團中光閃爍簡个柴頭品字煨風流何啻三禪樂撫掌捫空意灑然浮山湖畔艸芊芊倒騎驢子都遊徧破霧披云不記年

示吳九濤居士

一口气不來畢竟甚處去百年光景從頭數忙忙三萬六千朝莫待臨時申苦楚長安大道痛加鞭行不前兮亦奮然直待九重宮殿裏金鑪應有暗香傳翻雲覆雨曹山墮活潑機輪無不可才欲將心度量來溫州桔皮不是火世間無水謾云波吸盡西江柰爾何酬渠祖意山頭有紫霧紅霞映碧蘿

示胡冰稜縣尹

一口气不來畢竟甚處去白日靑天誰不睹還鄕盡道是兒孫就裏無容誇佛祖个中原不立階梯土面灰頭孰與齊欲問故鄕晴雨候須知腳下有黃泥驅耕奪食男兒漢步不移兮登彼岸何必區區藉世燈額上明珠光燦爛夜無惡夢日無驚大地山河一掌平好把虛空百雜碎不期華藏宛然成

示宋大山孝廉

一口气不來畢竟甚處去晴是日兮陰是雨翻來覆去見根源裂破胸襟誇步武母拘坐臥及經行展似眉毛作麼生雨後花香人發笑霜前果熟鳥相爭道人懶與分時節囫圇不用頻饒舌鐵馬嘶殘劫外風大圓覺裏無豪傑你旣無心我也休兩忘何必彊追求趙州可煞添鹽醋傾出當年投子油

示方肅之館元

一口气不來畢竟甚處去母問三千七百祖公案交橫眉目間無心理會閒家具法身淸淨廁坑籌沒來繇處有來繇一朝拶出通身汗始覺從前滿面羞著衣喫飯隨時好何自稽遲不自了抹轉娘生惡面皮觸著通身都是寶開不成單合不雙後園驢子系枯椿翻他覷井眞三昧隨處逢人豎法幢

示林下石居士

一口气不來畢竟甚處去劈頭認取最初步縱橫萬里不離天莫待臨時泣岐路欲知淮甸與江幹連絡駢闐車馬殘散盡浮雲開眼看洞庭無蓋法身寒凍殺法身成底事隔岸無分他與自塵塵剎剎絕纖蹤誰道淫房並酒肆峭壁層崖不可攀還期陸地見波瀾風聲鳥語宣眞諦都在龍眠煙水間

示能止靜主

一口气不來畢竟甚處去穿過千門並萬戶佛法何曾有覆藏只要時人行大路才有纖毫卽是塵幻緣眞諦不須分杖頭痛處知端的直下原無第二人譬若行船牢把柁南北東西都看破只圖柂後淸風生管他眼底浮雲過不涉廉纖彼岸登傳衣無愧嶺南能深山茅屋誰爲主土面灰頭一个僧

示楊蘭似居士

一口气不來畢竟甚處去自古慈門無阻拒寶所非遙趨進時縱橫原不循規矩明中有暗暗中明明暗相參罷問程拗折驪龍頭上角珊瑚枝畔水痕新抖擻通身虛捏怪眼耳鼻舌分疆界捏碎挪圓總不妨自買應須還自賣運水搬柴識得渠從來就裏絕親疏深山佛法依何住鳥宿雲藏月上初

示謝中穩居士

一口气不來畢竟甚處去倒卓眉毛別有路地一聲猛省來人在煙雲最深處心如古井不生波笑殺臺山指路婆豎起拳頭明歷歷放開布袋柰渠何覿面縱橫無忌諱當機那論剎那際十方三世絕周遮逼塞誰分心境異塵勞堆裏妙蓮香東土西天謾舉揚更有一言吐不出無人處所爲商量

示齊季吁居士

話頭一句如弦直生逼魚蛇化活龍大地山河成粉末眉毛血濺梵天紅

示方奕予居士

話頭一句如弦直人在冰山雪洞來時節不同塵世界桃花九月滿園開

示姚申甫居士

話頭一句如弦直混入方知不夜天路載碧雲云載月無身人坐案前山

示劉君含居士

話頭一句如弦直行徧三千及大千掉轉身來何境界夜明簾外月當天

示劉爾靜居士

話頭一句如弦直水底紅塵山上魚布袋都來收拾盡珊瑚枝上喜跏趺

示古田上人

話頭一句如弦直劈破虛空膽气豪按下雲頭收兩腳眞情蹤迹在漁樵

示止水上人

話頭一句如弦直直捷何須論法身果是超方烈漢子腳跟不帶故鄕云

示恆如上人

話頭一句如弦直風雨無停竟到家卻笑後園驢喫艸夕陽西照影偏斜

示陳聘之居士

話頭一句如弦直裂破閻浮猛丈夫倒跨昆侖何處去眉毛睫上好安居

示吳鼎甫居士

腳跟無地不靑山祖意還期顧盻間識得未拈花去處是非不到飲光顏

示眾偈

話頭一句如弦直地覆天翻不動心只有一條生活計隨緣逾入逾知深

又

一句話頭如鐵橛碧雲深處有家傳相逢不必重宣說處處春風楊柳天

又

一句話頭如鐵橛死中要个活人來六根粉碎成團去優缽羅花徧界開

示孤月上人

講席都遊徧來參沒味禪鋤云栽紫芋引水種靑蓮邃谷嵐浮樹榦柴火少煙松風與夜月相向不須錢

示李若杜居士

日明事無別間栽石上花晴空尋鳥迹陽焰捷魚蝦酒肆尋彌勒淫房訊釋迦才將淸濁辧緣境亂如麻

示金燦宇居士

日用事無別避喧轉覺難飯餘歌晝永燭盡笑更殘一切但仍舊萬般都是閒才生分別想知隔幾重山

示魁杓居士

信心功徳聚凡聖莫岐分放出惟三要收來只一塵不從他變態母用自紛紜識得衣中寶何愁徹骨貧

又

信心功徳聚眞个火中蓮曠劫元無異今生幸有緣揭開塵界网印破水中天最喜金剛寶光明照大千

次曹能始廉憲韻示諸同行者

登山須及頂縱步莫移時路險惟憑杖岐分必問師云深行趁早日落悔來遲力盡機忘處堂堂我是誰

贈宮保元勛徐六嶽居士

不忘靈山親付囑長安大道行人速一鞭木馬踏花飛九重宮殿鑪煙馥閒拈拄杖撞虛空逼塞誰分心境同到得還家花未老白雲依舊故山中

贈徹候方心寰居士

不忘靈山親付囑大鵬久住金剛窟但問歸家歸未曾休將古徳商遲速虛樓百尺倚晴空門閉梯捐路自通不動步時彈指入樓前木馬夜嘶風

贈勛卿詹見五居士

不忘靈山親付囑紅塵豈障參禪骨云衣不掛忽然蘇滿目桃花春簇簇春風吹樹看春來露柱生兒笑滿腮識得無生親的子任君掩耳過經臺

贈大鴻臚顧醒石居士

不忘靈山親付囑這个都非心佛物驀爾通身熱汗流一味之間百味足百味誰嘗一味非旅中無系自知歸解道澄江靜如練令人常憶謝玄暉

贈冏卿徐南髙居士

不忘靈山親付囑紅藕池邊波可掬通身獨露放光明萬里山河淸淨目庭生瑞艸未爲奇甕裏腌齏變紫芝碧眼胡師吞未盡酸甜只貴大家知

贈冏卿何天王居士

不忘靈山親付囑識取未生前面目柳風梧月主人醒掃花間殺樵靑僕春到黃鶯語亦親半塘遙隔見通津還他寶釧金羈子任我穿衣喫飯人

贈勛卿兪容自居士

不忘靈山親付囑學道先教無厭足假饒已悟更加鞭管取千魔俱殞沒護持須護自心王冰雪中間別有香大著眼眶看仔細丈夫眉宇舊昂藏

贈侍禦徐孟麟居士

不忘靈山親付囑光明智火燒殘牘逢人何處著商量盡日芙蓉看未足芙蓉霜刃向云磨魔佛繇來柰爾何露布已聞鐃吹奏太平端許臥山阿

贈侍禦任文升居士

不忘靈山親付囑緣生世諦多林麓剖開慧眼顯全機肯向塵緣空碌碌突出衣中無價珍從來見處不依人大圓覺體光明藏淨白元無一點塵

贈侍禦吳黃嶽居士

不忘靈山親付囑淸光靄靄彌山谷舉頭誰不見靑天男兒肯向他尋逐待客迎賓事事長跬步何曾離本鄕了知動轉非他物優缽羅花徧界香

贈民部朱羅靑居士

不忘靈山親付囑回首紙穴凝蠅出疑情舉處要分明莫把心量重卜度大千經卷一塵微只貴當人剖出之曾向洛陽官裏過春花春鳥總宜詩

贈祠部蔡聖龍居士

不忘靈山親付囑慧燈好向風前續靑天白露鷲峯明更從何處分眞佛無分無別阿誰知當下知歸我是誰猛火煆成淸淨土一聲孤雁夜聽遲

贈司馬麗序皇居士

不忘靈山親付囑春气非傳紅與綠一念攀緣眼底花片言玄妙膺中物空諸所有實諸無活殺從來是丈夫山色溪聲還跳出鬧藍風雨對屠沽

贈司馬曹安祖居士

不忘靈山親付囑浩然气宇餐天祿堂堂妙用絕周遮百匝千重光晃昱底事分明說似君碧空花雨亂紛紜飯餘柳岸經行慣淸風微動水成紋

贈繕部吳泊如居士

不忘靈山親付囑海外波斯雙赤足夜來龍藏掌中生錘碎休教添碌碌俊骨摩天秋气髙虛空無物見纖毫驅耕奪食男兒事一任西風爽布袍

贈繕部王季常居士

不忘靈山親付囑雪冷須彌偏突兀拈來靑棗大如瓜見後桃花靑似菊熱油鐺舐大方饞莫使重畱貼肉衫到得感恩知愧日許君親見老香嚴

贈虞部白雉衡居士

不忘靈山親付囑社舞村歌堪薦入歌聲鼓節遣誰聞耳中供个觀音佛虛空消殞一人邊艸淨湖南萬里天一句相憑重道當石人雙耳聽聲前

贈水部周敏山居士

不忘靈山親付囑珊瑚影映澄江綠淸風明月兩相知蓮花水面如車軸石頭城外艸芊芊踏月穿雲知幾年一自洞庭歌罷後至今花雨尙翩翩

贈田曹金蘿石居士

不忘靈山親付囑禪林直豎蒼山骨迥然一念射當人此是吾家眞種族空花輪轉本來無迷悟俱非井覷驢討得钁頭些子味臥云嘯月種松株

贈田曹吳鬯膏居士

不忘靈山親付囑刻刻須教深入木和身迸透頂門開六六原來三十六鐵船無恙海潮通月落沙寒釣已窮若向此中親薦得竹簫吹過斷蘆中

贈國博丁蓮侶居士

不忘靈山親付囑蓮花漏裏西裝俶一輪海日兩頭忙六字彌阤千徧讀口中讀贊心思惟直下追尋影自隨生則決生去不去子規啼過古梅枝

贈國博錢叔蘊居士

不忘靈山親付囑寶華淨界無延促眉眶之下鼻頭垂何人解把舟行陸方舟渡子不曾迷說著河源卻未知雪滿短蓑寒夢破自驚身是釣魚師

贈奉常林如衝居士

不忘靈山親付囑熟處當生生處熟卻將生熟一鐺煎跛鱉盲龜稱萬福出門何地不靑山傍晚徵夫閒未閒開徹碓花供醉眼磨成磚鏡照衰顏

贈中祕吳文孫居士

不忘靈山親付囑頭頭法法光明域虛堂無事一聲雷野狐跳入金毛窟金毛獅子解翻身這里分明不昧因吐卻狐涎入狐隊出山人是住山人

贈進士汪叔度居士

不忘靈山親付囑康莊車馬偏難忽黃塵冉冉徧天涯憑君拭洗靑山俗靑山無況著秋煙鹿艸龍芝種玉田獨有一年收未得祖珍拋散禁城邊

贈孝廉沈得一居士

不忘靈山親付囑得意華驑風趁足奔騰蹴踏見分明萬里空山尋古宿尋人花影落繽紛玉帶誰教報衲裙合有臨行饒舌處鐘山云似博山云

贈孝廉陳賁生居士

不忘靈山親付囑白石蒼松堪擊築擊出鍼鋒一綫通千流萬派堪漩澓山頭白浪海中塵囊裏無錢剩買春月滿珊瑚枝自露跏趺應笑劫前身

贈孝廉徐六虛居士

不忘靈山親付囑宗門豈傍他人入英雄眼底笑男兒淸風古路無迂曲參禪先令識心間錦鯉成龍一躍間皮袋生光情愛盡淡將言句寫溪山

贈奉常曹淸之居士

不忘靈山親付囑參禪莫就禪中宿當日惟知劍柄長而今始覺毬門復枯椿未始是枯椿觸處風搖白玉幢萬里泥牛奔影去碧雲無賴滿春江

贈廣文陳允嘉居士

不忘靈山親付囑斷崖峯頂黃茅屋十方坐斷見春風撥云夜看千花谷跨著楊岐三腳驢不逢渠處也逢渠解開布袋憑人看妙用臨機果不殊

贈參軍張時華居士

不忘靈山親付囑十年豫造徵人服徵人未免掛徵鞍會免臨岐多倉卒繡幢煙影碧油車放出南山鱉鼻蛇若道葛藤猶未斷一杯淸供趙州茶

贈參軍周元執居士

不忘雲山親付囑牧童明月騎歸犢未到人牛不見時休隨艸色平川綠雨餘芳艸是前村牧笛無端欲斷魂卻向古鄰荒寺去大家扶起破沙盆

贈司馬劉斗漚居士

不忘靈山親付囑縱橫出沒無拘束閒雲蹤迹渺天壞魔佛從來皆眷屬放生容易殺生難火宅之中叫野幹露地白牛車上坐寶鈴珠网夜天寒

贈光祿吳淳太居士

不忘靈山親付囑缽盂中是千鐘粟橫吞一粒齒牙香卻笑饑人果空腹一粒原來何處生大千心畝廓然平夜來剩有栽秧雨好向綠楊聽曉鶯

贈典謁葉翼所居士

不忘靈山親付囑花蜂豈就枯枝宿鉆向銀山鐵壁中他家好似無情物場開選佛看登壇莫道心空及第難踢殺猢猻縛殺鬼不知菩薩是何官

贈宮端丘言思居士

不忘靈山親付囑彌陀一句無眞俗數珠繩斷佛聲消卞和剖破荊山玉分明寶鏡映千燈擇葉尋枝我未曾識得燒庵眞供養泥牛搖尾過窗欞

贈孝廉李在璞居士

不忘靈山親付囑修幢拗折瀟湘竹實相門開聲悄然短衣破笠黃金域江風澹蕩法身寒江雨淒淸夜未殘休把鵑啼比鶯語萬花叢裏現優曇

贈中翰葉白於居士

不忘靈山親付囑期君試聽無生曲無手人彈無耳聽聚合從前親骨肉團圞何處問他方一片空心選佛場打鼓卻看誰作主釣魚原是謝三郎

贈問卿余集生居士

不忘靈山親付囑爾自彈絲我吹竹合成一調供眾生梵天花雨成夭谷攪不淸兮燒不香捉賊須教有正贓溺器踢翻淸夜曉傳燈名字間僧行

贈都閫余周生居士

不忘靈山親付囑日午虛窗剔明燭廚前巧婦細思量自笑能炊無米粥諸天同器不同餐肘後金符近已刓馬足似云弓似月將軍今夜下三韓

贈太學方士雄居士

不忘靈山親付囑靑山滿目原非物荊棘叢中穿過時何論橫趨與直入旋風八字打將來寶网金繩觸處開萬壑千巖春自暖兔光和露護珠胎

贈太學汪吉所居士

不忘靈山親付囑加鞭倒跨泥牛犢牛背頻將鐵笛吹聲聲韻出無生曲無生曲子孰賡和石人解拍木人歌遊徧支那歸去晚衣冠之下古彌陀

贈文學陳旻昭居士

不忘靈山親付囑瓊苗遠發瀏陽佛揚吾家醜逼吾忙管保千生受塗毒千生只在一朝圓毒鼓聲騰萬馬先廓爾子韶明物格紫雲金殿暗香傳

示余得之居士

不忘靈山親付囑日用何妨耕與讀書中全露聖賢心大似良田獲嘉谷聖賢俱自道場來儒釋源流莫浪猜會得拈花微笑旨龜毛拂子舞三臺

示泰水禪人

一口气不來畢竟甚處去剔起眉毛知住處銀山鐵壁也須開劈面當機解回互大力量休恐怖趙州略彴古今傳笑看幾多驢馬渡

示鄧九如居士

頓悟心源開寶藏灼然笑點馬師圈頂門果具摩醯眼黑白終歸句下圓

示李何事居士

頓悟心源開寶藏摩娑睡眼見靑天現成公案重拈出三个猢猻夜錢

示傅遠度居士

頓悟心源開寶藏衲衣底事有來繇囫圇吞个靑州棗直至而今飽不休

示劉今度居士

頓悟心源開寶藏庭前柏子話偏長道人不諳西來旨一陣淸風一陣涼

示鄧直卿居士

頓悟心源開寶藏家風不與世人同百千萬種諸三昧只在尋常語默中

示劉文長居士

頓悟心源開寶藏全身領荷亦遲遲更思吸盡滔天浪笑倒江西馬大師

示葉對育居士

頓悟心源開寶藏肘後靈符衣裏珠幾多玄妙都拋卻認取楊岐三腳驢

示王有功居士

頓悟心源開寶藏毗盧頂上好安居須知別有通霄路烈漢從來不畜書

示吳叔達居士

頓悟心源開寶藏隨聲逐色過朝昏一條拄杖穿雲走得失親疏總不論

示瑞崖上人

頓悟心源開寶藏扶桑元在海門東衲衣時藉雲霞補剪尺無煩問志公

示泡庵居士

頓悟心源開寶藏眉毛血濺梵天紅橫拈寶劍當陽擲觸處逢渠振祖風

示元淳居士

話頭一句如弦直耀日精金覿面看行過水晶宮殿去門前尙有玉欄桿

示顧長卿居士

話頭一句如弦直甘露還從天上來八角磨盤親撥轉無根樹子倚云栽

示姚鄰卿居士

話頭一句如弦直進步寧知行路難稍得順風催客便蕭然無意過三灘

示劉自度居士

沒蹤迹處莫藏身釣盡澄江躍浪鱗藏身之處沒蹤迹華亭兩岸花狼藉迸破虛空別有天綠楊深處艸芊芊更須簡點家常事跛腳驢兒在後園

示汪心鏡居士

來機卽赴未爲難背觸俱非肯綮間大火聚中看變態眞文不欲露全班

