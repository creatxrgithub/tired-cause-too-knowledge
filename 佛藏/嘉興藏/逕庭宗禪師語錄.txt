嘉興大藏經逕庭宗禪師語錄

緣起

序

帝王應運而興必有名世之人輔贊皇猷不特攀龍附鳳之儔匡襄左右卽方外釋氏莫不有特立通達之士陰翊王度藻潤太平之治化也。

盛朝開國以來我世祖章皇帝旣表彰六經丕揚聖教乃於萬機之暇敕封大覺弘覺兩禪師安禪蕉園時被顧問今上聖天子纘緒前烈畱神空宗憂世覺人之心眞親受靈山囑付現身金輪闡揚大教者哉肇不敏承乏詞垣伏讀中祕方策經史之外有禪典傳燈會元諸書大約載禪有五宗若潙仰雲門法眼已與宋運俱終惟曹洞臨濟至今久而愈茂所謂二枝嫩桂久昌昌也然濟宗貴覿面全提而洞宗則以綿密回互爲要旨故今之稱洞宗者顯聖澄壽昌經爲最經旺於江西澄盛於三浙澄傳七人弁山瑞白雪其選也雪三傳逕庭宗禪師出焉慨自有宋慈明示寂淸湘法道數百年寥寥無聞國家鼎興粵西文運首推吾全姻親戚裏後先登朝皆已驤首天衢黽勉王事獨山間林下未聞釋氏之徒蹶然興起不幾仰負聖天子闡揚宗教之盛心哉爰有博士弟子鳴岐唐公與宗師爲方外莫逆願布囊金爲給孤主相陰陽觀流泉擇吉壤建南源梵剎以居師由是徳風遠屆瓶錫雲從佛宇僧寮隨方湧出華鯨魚鼓向徹靑霄夏則結制安禪冬乃開鑪打七升堂問道龍象蹁躚入室垂機狻猊蹈舞而語錄集焉盛矣哉慈明之後釋氏蹶然興起者非師也耶歷主望剎延化周圓師亦倦於津梁歸眞返寂矣康熙乙酉蒲月昌期遊戎唐公之季子也繼志述事聿刊師錄附藏流通郵書都下乞予序其簡端予固不文然不敢以不文辭者喜吾全得師而宗風熾然使後之燈傳不絕陰翊王度蓋自師重興始。

時康熙四十四年中秋日賜進士出身欽點翰林院庶吉士同裏蔣肇頓首拜撰

逕庭宗禪師語錄目次緣起序卷上上堂卷下小參晚參示眾機緣佛事拈古頌古附塔銘

逕庭宗禪師語錄卷上

嗣法門人行謙等編

住淸湘南源洪聖寺

康熙壬寅年師在永州府零陵縣嶷山受粵西全州眾檀護及唐鳴岐偕男庭俊倫俊之俊三俊應俊等請開南源洪聖禪寺於八月初四日入院。

上堂師至座前拈疏召眾曰會麼曹溪密旨少室心宗盡向大護法筆尖頭顯露了也如有未見未聞者仰煩維那表白宣畢以拄杖指座曰向上一路千聖齊立下風看宗上座爲諸人當陽顯露去也便升拈香曰者瓣香至貴至尊至廣至大端爲祝延當今皇帝萬歲萬歲萬萬歲次拈香曰者瓣香奉爲滿朝文武闔國公卿本省督撫憲臺藩臬司道府州縣鎭各位尊官伏願保合泰和衍鳴珂於百世匡扶鼎運固磐石於萬邦又拈香曰者瓣香根盤劫外葉茂寰中奉爲現前請主耆宿檀那齊登正覺之場均履菩提之道復於懷中拈出香曰此瓣香烈如鴆毒沾之則死不移時利似霜鋒觸之則喪不旋踵爇向鑪中顓伸供養現住嶷山祝聖堂上傳曹洞正宗三十世握中符大和尙用酬法乳之恩斂衣就座參頭白椎曰法筵龍象眾當觀第一義師震聲一喝曰聲前薦得落二落三棒下承當錯千錯萬縱饒口吞佛祖眼蓋乾坤拈法界於鍼鋒置須彌於毛孔猶是南源門下客作漢還有當家種艸麼問盈盈杲日正當陽獅子顰呻百獸藏報國開堂卽不問度人妙法請師揚師曰光輝徧界更無私曰一葉落天下秋一塵起大地收因甚學人袈裟角收不得師曰自領出去曰白鶴本是凡間鳥不遇蒼松定不棲師曰鈍曰秪如山河大地艸木叢林借學人臥具出气又作麼生師便打僧便喝師又打僧又喝師連棒打退乃曰寶鏡當軒神鋒大展祖佛俱泯凡聖齊捐碎明月珠拆空王殿鏟盡五家糟粕刮除二桂玄猷直得虎驟龍驤鸞翔舞鳳峯巒云靄霄漢光騰秪如祝聖開堂一句又作麼生四海盡歸王化裏何人不唱太平歌復舉握老人命開堂偈曰師表人天百萬圍古今不異任全威弘開鑪韝烹龍象大用楗椎決是非電捲星馳平帖帖水窮山盡獨巍巍從來佛祖行難到卻許南源格外機宗上座亦勉和一偈以復來命桂蕊芬芳嶺外圍謹承師命仗餘威烏藤倒卓驚三楚麈尾橫揮絕百非平帖帖時平帖帖峭巍巍處峭巍巍嶷峯正令髙千古要契當陽第一機喝一喝參頭結椎曰諦觀法王法法王法如是下座。

中秋上堂靈山話月曹溪指月寒山比月長沙玩月豎拂子曰惟有南源者个月不落圓兮不落缺縱使南泉拂袖行猶是文殊第二月正恁麼時如何擲拂子。

重陽上堂今朝九月九黃花開笑口驀拈拄杖云拄杖喜登髙快飲茱萸酒指地喚作天面南看北斗卓破太虛空驚起泥牛吼震動石敢當眉毛尖上走。

開鑪上堂南源絕無佛法禪道亦無殺人刀活人劍金剛圈栗棘蓬鈍置人家男女秪要諸人盡情放下死盡偸心向威音那畔更那畔打个觔斗轉過身來還須爛椎一頓方堪縛淸風明月收子日放午輪不是彊爲法如是故喝一喝。

冬至上堂陰極陽回日長夜短直得雪埋萬壑隱顯該通月透千門暗明不露遂豎拂子曰且道者个還屬陰陽日夜也無迥然不落宮商調作響敲空會者稀。

上堂枯木花芳錦繡少林春色冰河焰發輝煌洞嶺元猷妙旨全彰貫通末後無情說法獨露眞風所以萬象森羅無一物而不彰至理四時化運無一事而不演眞乘若到南源者裏一點也用不著何故我王庫內無如是刀。

上堂舉世尊因五通仙人問世尊有六通我有五通如何是那一通佛名五通仙人仙人應諾佛曰那一通你問我世尊如是召外道如是應早已漏逗不少何堪土上更加泥卽今若問南源如何是那一通聲未絕劈脊便棒會麼三汲浪髙魚化龍癡人猶戽夜塘水。

上堂以拂子擊禪牀曰聞麼若聞則聾卻你耳復豎拂子曰見麼若見則瞎卻你眼秪如不見不聞畢竟如何卽得揮拂子曰見不見須彌倒掛龜毛綫聞不聞折角泥牛入洞庭更有一機超佛祖蟭螟眼裏法王城。

上堂問佛法元要卽不問乞師直指本來心師曰火裏冰曰如何是本來性師曰水中燈曰如何是佛師曰曠大劫來無面目曰如何是祖師曰今時那畔未曾睹僧禮拜曰謝師指示師曰莫妄承當乃曰本來心火裏水本來性水中燈曠大劫來無面目今時那畔未曾睹未曾睹絕回互徧界全彰渾不露臘月蓮花雪裏芳馨香撲鼻誰人悟悟不悟佛祖心肝盡傾吐。

上堂掀翻香水海放出魚鱉蛟龍推倒須彌盧壓死熊羆虎豹橫身宇宙獨步大方左右逢源髙低得妙縱饒與麼猶是半提且作麼生是全提一句鳥雞踏破澄潭月玉兔掀翻午夜星。

上堂舉金峯示眾曰老僧二十年前有老婆心二十年後無老婆心時有僧出問如何是二十年前有老婆心峯曰問凡答凡問聖答聖曰如何是二十年後無老婆心峯曰問凡不答凡問聖不答聖金峯𨿽然棒打石人頭嚗嚗論實事若到南源門下未肯點頭在遂卓拄杖云有心耶無心耶在前耶在後耶凡聖耶非凡聖耶有人道得堪與拄杖相見。

元宵解冬期禮千佛懺上堂問三千諸佛秪聞其名未睹其相如何是諸佛相師曰牙齒一具骨耳朵兩片皮曰如何是諸佛名師曰胡張三黑李四曰未審居何國土師曰三更紅日朗卓午月華明曰上元且不問解冬乞師言師曰若到南嶽去須防滑石頭乃豎拂子曰三千諸佛向拂子尖上各現千丈報身各坐菩提寶座各爲無量億那由他眾生出廣長舌而說偈曰元宵佳節然燈放光化被艸木賴及萬方東南西北兩腳奔忙罔談彼短靡恃己長大眾聞此妙偈各證無生法忍且無生法忍作麼生證便下座。

上堂橫按拄杖曰春水滿四澤復豎拄杖曰夏云多奇峯左卓一卓曰秋月揚明輝右卓一卓曰冬嶺秀孤松此四句內有一句主中賓有一句賓中主有一句賓中賓有一句主中主若人定當得出一生參學事畢。

上堂舉保福因僧侍立乃曰你得與麼粗心曰某甲甚處粗心福拈土度與曰拋向門外著僧拋了卻來曰甚處是某甲粗心福曰我見你築著磕著所以道你粗心保福用劍刃上事熱瞞者僧卽得若待度土時接來劈面便擲者老漢𨿽有隱身之術也只得築著磕著更聽一偈白拈手段太尖新逐塊韓盧豈自明一片婆心誰會得空懸明鏡照髙岑。

上堂舉睦州示眾曰裂開也在我捏聚也在我時有僧便問如何是裂開州曰三九二十七菩提涅槃眞如解脫卽心卽佛我且與麼道你又作麼生僧曰某甲不與麼道州曰盞子撲落地碟子成七片師呵呵大笑曰睦州平地起骨堆被者僧一拶直得東扯西拽當時若在驀面一摑不惟與者飯袋子出气免者老凍膿寐語無有了日。

上堂嫩綠新紅西來大義鮮花繁葉劫外眞機丹鳳彩無影林中靈鶴巢不萌枝上直得玉女停鍼金童側耳直饒縱懸河之辯欲說者段境界終不能得山僧不惜口業試爲點破四月淸和雨乍晴南山當戶轉分明更無柳絮隨風舞喝一喝曰末後句聻便下座。

上堂殿角鈴談道林間鳥話心可憐西祖意一一盡分明。

上堂大象牽歸藕竅中乾坤倒掛入鍼鋒鐵牛驚起虛空走蹋碎雲霄是幾重元途斷鳥道空廝兒失卻三元要洞老忘懷五位功護身符子休提起焰裏冰花朵朵紅。

上堂今朝四月念五聽我一一舉數六隻艸鞋三雙兩輪日月如鼓北斗昨夜起雲西嶺今朝下雨枝枝葉葉淚流瓦礫石頭叫苦休叫苦露柱搖頭燈籠起舞。

上堂聞聲悟道見色明心震威一喝曰喚作聲得麼豎拂子曰喚作色得麼復揮一揮曰薄霧篩紅日輕煙襯綠苔若將實句會埋沒法王才復喝一喝。

解制上堂僧擬問師震威一喝僧擬對師便打曰切莫辜負乃以拄杖打圓相曰四月十五不入者裏七月望日不出者裏復卓拄杖曰卓破者裏喪卻自己擲拄杖曰上大人丘乙己。

開鑪上堂問升座說法善別機宜請問和尙如何是縱師曰絲綸拋出輕收轉一任髙低上下游曰如何是奪師曰剛才撒下縵天綱縱使金鱗怎出頭曰如何是殺師曰天魔喪膽曰如何是活師曰絕後再蘇曰縱奪殺活蒙師指向上宗乘事若何師便打乃曰傾懸河之辯施劈箭之機蕩元要於言前剿正偏於句下不動步而遊彌勒樓閣不返聞而入觀音普門若到南源痛與三十何況鉤章棘句巧說奇言𨿽然事無一向不妨第二門頭屈曲垂手不見僧問歸宗曰如何是佛宗曰我說你不信曰和尙誠言焉敢不信宗曰卽汝便是曰如何保任宗曰一翳在目空花亂墜馬祖下出八十餘員知識惟有歸宗較些子揀點將來未免塗污人家男女卽今有問如何是佛但曰龍城雕來一任諸方揀點。

上堂或搬磚或弄瓦有時妝聾有時作啞阿嫂非哥妻師姑作大姐盡日髙歌笑不休撲落虛空沒可把舉拂子曰舉不顧卽差互擬思量何劫悟。

上堂乾三連坤六段秤錘時把虛空鉆離中虛坎中滿石鼓峯頭撐石傘震仰盂艮覆碗半夜雄鷄生鴨卵兌上缺巽下斷拈起須彌螢火煆卓拄杖。

上堂芰荷出水疊錢靑何處鶯梭織柳陰坐久不知山雨過圓機滚滚撒珠珍諸禪徳若作聲色會則穿卻眼耳不作聲色會則辜負見聞畢竟如何卽得便下座。

上堂山僧有一訣杖挑水底月驚起東海龍變作南山鱉咬殺石敢當泰山迸出血諸禪徳瞥不瞥黃金鏈轉黃白玉生成白。

上堂向上機七零八落末後句東擲西拋肘後符塡溝塞壑頂門眼耀古騰今縱饒牙如劍樹口似血盆到南源且令撈蝦捷蜆抑不得已放一綫道揮拂子曰百千三昧無量妙義悉被拂子潑撒滿地變作幹屎橛死貓頭了也五位君臣三朝王子嘮嘮嚷嚷而相謂曰報君知莫莽鹵黃鸝啼破綠楊煙白鷺踏翻荷葉雨。

上堂休休休處意綢繆綠水靑山興轉悠有趣向沒來由劍去何勞更刻舟畱得五湖風月在不愁無處下金鉤。

上堂今朝五月二十五冬冬愁聽升堂鼓癡頑侍者幾番催打算枯腸無半語少年只去弄泥團老大而今自知苦嗤嵩山笑魯祖無言卻把墻壁睹气殺懸河瓶瀉兒積學徒將河沙數豎拂子曰爭似南源拂子奇東邊搖了西邊撫揮空三百餘會經摵碎雲門一字普喝一喝。

上堂豎拂子曰南源拂子穿過三世如來鼻孔觸瞎歷代祖師眼睛截斷塵沙界眾生命根復揮拂子曰然後放開也在我捏聚也在我且道拂子得何三昧有如是奇特自從收得空王印天上人間任自如。

上堂溪聲落落流千古月色明明時往還一段眞機如會得何須別透祖師關。

開鑪上堂洪開大冶潑天紅鈍鐵頑銅盡化鎔金剛圈栗棘蓬能跳能吞未是雄顧左右曰旣是能跳能吞因甚麼未是雄換骨洗腸重整頓通身手眼更須參。

上堂通玄峯頂不是人間心外無法滿目靑山韶國師大似徐六擔板南源隨緣放曠任性逍遙或坐淸風或看明月老幹挺徳山之棒擊碎元關幽谷傳臨濟之喝頓空賓主縱慧超鶖子秪可默然饒辯越滿慈實難啟口何故山河及大地全露法王身。

上堂問如何是黃花般若師曰分明月在梅稍上曰如何是翠竹眞如師曰看到梅花早已遲僧禮拜曰謝師指示師打曰錯乃舉華嚴座主問大珠和尙曰禪師何故不許靑靑翠竹盡是法身鬱鬱黃花無非般若珠曰佛眞法身猶如虛空應物現形似水中月黃花若是般若般若卽同無情翠竹若是法身法身還能應用座主會麼主曰不了此意珠曰若人見性道是亦得道不是亦得隨用而得不滯是非未見性人說翠竹著翠竹說黃花著黃花說法身滯法身說般若不識般若所以皆成諍論二老名欽禦座道播乾坤傾懸河之辯施倒嶽之機撿點將來不無滲漏遂髙豎拄杖曰看看此是黃花耶翠竹耶般若耶眞如耶法身耶虛空耶復卓拄杖下座。

上堂陽焰翻波燎卻舜若多神面門良久云看老僧眉毛在麼僧出眾師便下座。

簡親王請上堂師拈香曰此瓣香因植靈鷲報感閻浮奉爲簡親藩下壽齊南嶽福等東溟斂衣就座乃曰龍之種麟之趾大哉玉葉金枝灝矣福基祿位垂一言萬姓欽仰行一令闔國咸遵萬人叢裏樹髙標一世功名垂宇宙汝等諸仁還有知恩者麼王登寶殿野老謳歌。

上堂豎拂子曰者裏會得魯祖面壁者裏不會子胡看狗畢竟如何擲拂子曰收。

住壽佛庵

康熙癸丑秋師在南源受柳州護法曾大受等請於十月朔旦入院。

上堂一自嶷峯捋虎須閒來世外探龍珠如今垂釣深潭裏試看金鱗有也無問大振宗風杲日新廣度龍城百萬人秪如四眾臨筵作麼生度師曰霜鐘夜半談眞諦惹得寒梅笑不休曰如何是龍城境師曰天馬騰空霄漢外峨眉飛瀑岸山來曰如何是境中人師曰今朝逼上金猊座滿口無言話不成曰人境已經承指示向上宗乘事若何師便打乃曰若論此事問似云興答如瓶瀉秪可熱鬧門庭衲僧分上一點也用不著何故私通車馬官不容鍼遂豎拂子曰看看釋迦如來於拂子尖頭放白毫相光光貫十方微塵剎土諸佛頂門十方微塵剎諸佛各放寶光旋貫釋迦如來頂門釋迦如來出慈和音而贊之曰善哉龍城四眾俱從各省府縣會聚此城或現將軍身或現宰輔身或現英雄豪傑身或現才能技藝身或現童男童女長者居士比丘比丘尼優婆塞優婆夷等身各各參尋古佛徽猷顯揚衲僧巴鼻今我授記爾等頓契心宗各成佛道直截承當甚勿擬議復擊拂子曰釋迦如來被山僧一擊仍舊入寂滅道場去也且道授記諸仁還信得及麼髙聲曰鷂子過新羅熊護法薦亡請上堂舉道吾禪師攜漸源檀門作弔源拊棺曰生耶死耶吾曰生也不道死也不道源曰爲甚麼不道吾曰不道不道行至中途源曰乞和尙爲我道若不道打和尙去在吾曰打卽任打道卽不道道吾乃藥山克家之子等閒出語自然絕後光前頭端尾正卽今若有人問南源生耶死耶答曰逢人但恁麼問且道與古人相去多少。

上堂跨獰龍須用超方手段擒猛虎應施格外楗槌一錘才下迸裂頂門半機聊施豁開正眼停思則萬里白雲擬議則當面錯過有麼有麼眾無對師云夜靜水寒魚不餌滿船空載月明歸。

上堂曰椎竟師曰第一義諦卻被磬椎上座盡情道破山僧秪可向第二門頭重疊舉示去也揮拂子曰會麼九月二十日卻是行仁張善人誕辰又揮拂子曰九月二十八日卻又是行體陳護法生辰且道拂子是何年何月生若知拂子生便知陳護法的生知陳護法生便知張善人的生知張善人生便知歷代祖師三世諸佛森羅萬象情與無情的生若總得知試問壽量畢竟多少顧左右曰前三三後三三萬年石上千尋樹信手拈來爲舉揚復揮拂子結椎下座諭嘉澍誕請上堂無陰陽地生苗沒影林中發幹千萬劫愈茂愈繁阿僧祗越英越秀且道是个甚麼得恁般出類拔萃攛拄杖曰看看。

熊護法壽請上堂卓拄杖曰者裏會得不由三祗頓悟眞空不越六塵了明智海拈三千大千世界於鍼鋒尖上不費毫力置百萬億須彌於藕絲孔中那用纖能建法幢於旌旗隊裏現報身於武弁場中披忍辱鎧挽回龐老家風持智慧弓點開維摩正眼爲宸廷之玉柱作法苑之金湯直得優曇現瑞寶蓋呈祥且道是甚麼人境界問取當齊熊護法。

上堂翠竹綠蒼松靑更於何處覓眞心滿目眞乘如委悉祖父從來不出門。

住理山聖明寺

康熙甲寅蒲月師在南源受山主唐長明及紳衿護法等請於九月望旦開理山聖明禪寺。

上堂舉如意曰護得空王如意珠隨機應化自如如一莖艸上瓊樓現百世洪規立壯圖以如意左揮曰左也如意右揮曰右也如意復豎如意曰如意如意呵呵大笑便下座。

上堂海月上山窗石屋淸徹底幸有蟋蟀知喞喞宣不已今特舉似人開口說道理誰是惺惺者拈頭便知尾遂顧左右曰佳作仁可知禮。

上堂拈拂子左邊一拂曰東方甲乙木右邊一拂曰西方庚辛金前一拂曰南方丙丁火後一拂曰北方壬癸水中央且道是甚麼復豎拂子曰若道是拂子又違了戊己土若道是戊己土又違了拂子畢竟如何卽得遂擲拂子曰參。

開鑪上堂淸溪梓童幸有髙明繼美云橋大士欣逢達者知音且道張子韶聞蛙聲於月下楊無爲操沒弦於寰中王日休法化西方龐居士財傾滄海與今縣主施財請法相去多少者裏緇素得出一任苦海浪裏橫撐寶筏荊棘叢中倒駕梯航其或未然暫時按下雲頭過待等春來起蟄龍。

上堂問趙州布衫重七斤意旨如何師曰多少人向觔兩上覓曰趙州訪二庵主又是何意旨師曰多少人向拳上覓曰不從觔兩不向拳頭畢竟如何卽得師曰短尾蒼龍上碧天癡人猶戽夜塘水問南泉斬貓意如何師曰一刀兩段血淋淋曰趙州頭戴艸鞋又作麼生師曰討甚護身符子曰秪如潙山道老牸牛來也意旨如何師曰奴見婢殷勤曰明日臺山大會齊又作麼生師曰穿卻天下衲僧鼻孔曰爲甚麼潙山便放身臥師曰昨夜三更月到窗曰劉鐵磨何故拂袖便行師曰作賊人心虛僧禮拜師便打乃曰趙州七斤衫懸羊賣狗庵主豎拳頭證龜成鱉潙山老牸牛有意气時添意气臺山大會齊不風流處也風流全身放倒壓碎虛空拂袖便行踏翻元路惹得案山點頭龍川擺尾殿前石獅子跳上梵天撞著四天王驀頭一擊轉到須彌峯頂哮吼一聲震落滿天星斗跌入深深海底還有不假寸繩撿得出來底麼如無看拂子大顯神通去也揮拂子曰日月星辰歸本位山川艸木盡輝煌。

弁山且拙和尙計至上堂舉訃召眾曰還知者老漢剿絕佛祖掃空聖凡將四十九年佛法盡情抖亂一千七百葛藤徹底掀翻盡大地人柰伊不何近在弁山峯頭踢倒法幢撒手歸去人天失怙龍象無依宗上座久承提命深荷鉗錘聊爇旃檀用申葵赤伏惟大慈哀憐攝受。

余天吉供法服上堂師展衣示眾曰若道是雞足山中底又在大庾嶺頭若道是大庾嶺頭底又在理山手裏遂披衣云直得通身顯露脫體全彰尊貴難倫人天欽仰果能直下承當何用山僧叨呾便下座。

住興隆庵

康熙丙辰菊月師在南源受永州楊太守及監院等度請於十月初八日入院。

上堂師指法座曰極髙峻最寬廣步步踏著要上便上遂升座拈香曰此瓣香蔭覆萬億人天香滿三千世界爇向鑪中專爲祝延北闕帝主聖躬萬歲伏願仁風蕩蕩萬民賡喜起之歌徳澤洋洋四海荷雍熙之化次拈香曰此瓣香拋珍惜於義嶺絕蹤迹於嶷山第二回

拈出奉爲現住嶷山傳曹洞正宗三十世握中符大和尙用酬法乳之恩斂衣就座西堂白椎竟師曰瀟湘水合逆流曹溪之源楚粵山連遠接鷲峯之勢愚溪演新丰之調澹巖懸寶鏡之光無情上座亙古宣揚可惜眞機長年空過必須時窮刻究直下脫體承當正恁麼時作麼生是安禪結制一句從前汗馬無人識秪要重論蓋代功結椎下座。

上堂雲門乾矢橛洞山麻三斤趙州狗子佛性有無父母未生前面目眼光落地時向甚麼處去喝一喝曰奼女已歸霄漢去呆郎猶自火邊蹲。

住嶷山祝聖寺

康熙丁巳冬握老人赴貴州請師在南源受山主唐龍安監院道融等請繼席於十月十五日入院。

上堂問如何不是心師曰一莖眉毛重千斤曰如何不是佛師曰昨夜三更日頭出曰如何不是物師曰黑是紙兮白是墨曰三句已蒙師指示向上全提事若何師曰截斷舌頭乃曰以大圓覺爲我伽藍身心安居平等性智者裏會得虛空而砌八角金盤鉆秤錘而穿九曲明珠俄爾心窮力盡眨眼便見眉毛華嚴期滿散上堂豎拂子曰於斯會得何必福城東際始見文殊樓閣門開方參慈氏禪卽是教如水成波教卽是禪似波成水非教無以明其禪非禪無以宗其教珠走盤而盤走珠縱橫無礙月映水而水映月往復何殊毛吞巨海芥納須彌後先一道今古同揆若未會方山棗柏大士在諸人背後。

固山劉彥明升遷請上堂春回大地山山花鳥爭奇運轉中天處處禎祥煥彩竹尾掃禪心而飄揚聖智柳綫穿祖印而妙契眞如頭頭彰劫外徽猷物物露个中消息一任刀槍林裏洞轉法輪生死海中普揚三昧自然君臣道合理事渾融揮拂子曰雕弓已掛狼煙息萬里歌謳賀太平。

過拈花庵請上堂世尊拈花迦葉破顏直至而今作正傳遂豎拂子曰山僧拈起轢鉆竹筋鞭死貓頭鱉鼻蛇一大絡索若有擔荷得去的隨處作主遇緣卽宗是非窩裏轉大法輪十字街頭安禪打坐𨿽然如是且道廬陵米作麼價。

百愚和尙訃至上堂洞上一株大樹無端被一陣毗嵐風和根傾折且道甚處是他安身立命處舉計音曰人間天上獨稱尊。

上堂檐前細雨點點滴滴祖師牢關明明歷歷設若不委再通消息撫幾一下。

住曹源寶鏡寺

康熙己未夏師在南源受永州本生蔣鄕紳洎監院行袾請於十月望日入院。

上堂三世諸佛歷代祖師二桂五宗無不從此法界流出無不還歸此法界開選佛道場續曹源正脈人人頂門向天个个腳跟踏地正恁麼時作麼生是正脈流通一句愚溪水接曹溪水崳嶺風髙鷲嶺風。

開鑪上堂今日十方聚會名爲封拄杖頭結布袋口殊不知缽盂安柄額角栽須若是大丈夫漢豈受者般折挫所以字翁開士特請升座直捷舉揚記得張狀元參寶印有省偈曰春天月下一聲蛙撞破乾坤共一家正恁麼時誰會得嶺頭腳痛有玄沙此是現宰官身弘揚正法之鑑苟能向句下明得髙提祖印縱辯玄機起死回生抽釘拔楔饑鷹爪下分餐猛虎口邊奪食非爲分外脫若未然須向紅鑪煆過始得玄契大師請上堂問如何是類墮師曰龍宮虎穴閒遊戲曰如何是隨墮師曰酒肆淫房絕染塵曰如何是尊貴墮師曰千邦萬國咸朝賀獨坐深宮不自尊曰曹山妙旨承師指福山一句又如何師曰流通有分乃曰五位宗旨徹底掀翻三墮玄關盡情剖露於此領略肩挑明月腰裹淸風一任人間天上此界他方駕寶筏於迷津泛慈航於苦海其或未然問取福山玄公必爲爾等道破。

上堂問如何是第一玄師曰崳峯頂上浪滔天曰如何是第二玄師曰拂子尖頭藏大千曰如何是第三玄師曰香鑪開口笑靑天曰如何是第一要師曰獨足木雞當午叫曰如何是第二要師曰白髮兒童滿口道曰如何是第三要師曰樹樹梅花雪裏笑曰要玄妙旨承敷演向上一句請師通師曰不打你者癡漢乃曰慈舟原卽是漁舟浪湧千峯最上頭要使獰龍上直釣蟹蝦螺蚌敢吞鉤。

上堂豎拂子曰智者見之謂之智仁者見之謂之仁禪者見之謂之禪戒者見之謂之戒揮拂子曰智者見之不是智仁者見之不是仁禪者見之不是禪戒者見之不是戒復擲拂子曰無仁可立無智可見無禪可參無戒可持極生居士護持有年今日恭請升座記得張拙秀才參石霜霜問公姓甚麼曰姓張名拙霜曰覓巧了不可得拙從何來張公豁然遂說偈曰光明寂照徧河沙凡聖含靈共我家一念不生全體現六根才動被雲遮斷除妄想重增病趨向眞如亦是邪隨順世緣無掛礙涅槃生死等空花張公如眞金百煉石老似九轉靈丹驀拶相逢秪消一點且道是那一點喝一喝。

冰潔尼圓華嚴期請上堂問佛法徧一切處如何是一切處佛法師曰且喜華嚴功徳周曰周後如何行履師曰樓閣門前霜月淡妙髙峯頂日輪紅乃拈拄杖曰香水重重佛境融華嚴大義盡情通善財空費南詢力一棒當陽示正宗卓一下。

上堂舉雲門到乾峯曰請師答話峯云到老僧也未門曰恁麼那恁麼那峯曰將謂猴白更有猴黑二大老𨿽則棋逢敵手琴遇知音未免傍觀者哂還有定當得者麼揮拂子曰有意气時添意气不風流處也風流。

臘八日蔣字臣請上堂舉宋時張宰相母秦國夫人參徑山和尙令看狗子無佛性話忽一夜驀然得个歡喜處遂以偈呈山曰逐日看經文如逢舊識人莫言頻有礙一舉一回新徑山擊節稱善秦國夫人𨿽是个女流宛有丈夫之作今字翁太君聞山僧升座亦得个歡喜處且道他見个什麼良久曰待明星出現向諸人道。

解冬期上堂問把住已憑師煆煉放行一句事若何師曰緊捎艸鞋曰黃檗指大愚師今示何處師曰若往南山過須防鱉鼻蛇曰只如遭他一口如何調治師曰待絕後再蘇向汝道曰承師妙用師曰莫妄承當乃曰前面萬丈懸崖後面千層峭壁左有獰龍右有惡虎上是天羅下是地綱動足則墮坑落塹回首則粉骨碎身你等得何三昧能出如是圈繢拈拄杖曰者隊癡漢有甚麼救處下座一齊打散。

住臥雲山最勝寺

康熙庚申年冬師在南源受灌陽縣眾護法監院福日等請於十月十三日入院。

上堂威音那畔已落名言透脫今時終成話柄縱饒離相離名泥塗拽尾假使無蹤無迹日下逃形還會麼芍藥花開菩薩面棕橺葉散夜叉頭。

解冬期上堂舉世尊於楞嚴會上將白疊綰成六結因緣世尊只知瞻前全不顧後驀拈拄杖云秪如臥云拄杖本自無結云何有解拈起則從教船來陸來放下則一任東去西去𨿽然如是今日又且不然遂卓兩下曰去底畱住住底遣去。

上堂棒頭開正眼喝下碎虛空兩般俱剿絕正法永流通且道作麼生流通竹上泉通竹下水溪東花落溪西紅。

將軍綫國安大護法送人天師表額請上堂人能弘道法遇人尊漢明帝髙懸佛日而萬國咸寧唐中宗遙敬六祖而千邦肅靜侍郎問道於鳥窠山谷究心於晦老現國王之洪範示宰官之規模但自元運以來法門秋晚至我國朝之世祖道崇隆自古至今罕逢斯盛綫大護法佛心將貌榮位僧儀旌旗隊裏祖印髙標戎馬行中眞風獨露𨿽然恁麼猶是功動邊事且如何是尊貴一句丹詔不須銜彩鳳萬方悉已戴堯仁。

住別塵庵

康熙辛酉春師在南源受粵西固山大護法劉彥明王自榮等請於正月望日入院。

上堂夙植金剛不壞心而今拈出報皇恩忠誠凜凜安天下義勇堂堂定太平掃盡烽煙歸聖化洗淸雲霧現天眞於今慶祝南山壽特舉經中一段因經中道云何應住云何降伏其心揮拂子曰應如是住如是降伏其心。

行梁請上堂呈拄杖曰木上座能縱能奪能殺能活放之則周徧沙界收之則攝入無蹤神機莫測妙用難窮且道木上座有何長處空王寶殿猶不住花街柳巷豈畱蹤。

出隊歸上堂十里一亭五里一鋪兩徑靑松一條官路澄澄滿目煙光湛湛一壺風月鳶飛魚躍盡轉法輪馬叫驢鳴皆譚聖諦揮拂子曰陋巷不騎金色馬回途▆著破襕衫。

住福壽堂

康熙辛酉秋師在南源受零陵縣眾護法及監院淸澄等請於十月望日入院。

上堂末後一句始到牢關把斷要津不通凡聖指天指地不顧傍觀打車打牛笑殺識者果是个漢向者裏掀倒禪牀喝散大眾卻較些子若乃向奇言巧語上卜度慚惶殺人不見投子因僧問如何是一大事因緣子曰尹司空請老僧開堂投子可謂棒打石人頭嚗嚗論實事卽今若有人問山僧如何是一大事因緣卽向他道瀟湘水泛曹溪浪福壽堂拈鷲嶺機且道與投子同異何如。

上堂問人天交接卽不問如何是第一玄師曰波心泛鐵船曰如何是第二玄師曰瓦礫解談禪曰如何是第三玄師曰石頭跳上天曰如何是第一要師曰明珠穿九竅曰如何是第二要師曰日頭半夜照曰如何是第三要師曰畫鳥枝頭叫曰三玄三要蒙師指人法雙忘事若何師打曰也要喫棒始得曰水向石邊流出冷風從花裏過來香師又打乃曰凍鎖山河大地渾成銀世界水封泉石寰中都是水晶宮映徹本來面目涵藏古佛心宗會得底一隻孤鶴撲地雙飛若也未明兩个鴛鴦池邊獨宿。

佛成道日上堂豎拂子曰明星出現了也還見釋迦老子在正覺山前大言不慚麼他道一切眾生具有如來智慧徳相但以妄想執著而不能證得當時山僧若在向他頂門一按且道是智慧徳相是妄想執著不惟戒定慧門冰消瓦解抑使鸑鷟麒麟俱是瑞栴檀薝卜一般香免得打作兩橛。

起七上堂問洞山五位卽不問臨濟四喝請師分師曰劈碎看曰如何是一喝如金剛王寶劍師曰髑髏滿地曰如何是一喝如踞地獅子師曰剿絕羣狐曰如何是一喝如探竿影艸師曰骨出皮穿曰如何是一喝不作一喝用師曰滿口道無言僧便喝師打曰亂叫作麼乃曰若論此事登山須到頂入海須到底但向恁麼也不得不恁麼也不得恁麼不恁麼總不得處轉得身吐得气始笑三个半壺壺半酒哥哥丈母嫂嫂娘其或未然喝一喝云這是四喝中那一喝。

上堂問如何是賓中賓師曰乞丐沿街不顧貧曰如何是賓中主師曰遊子歸來見上祖曰如何是主中賓師曰策杖山前逢故人曰如何是主中主師卓拄杖曰天上天下我獨尊曰向上全提又作麼生師便打乃舉遠觀穎禪師因僧問如何是長法身穎曰拄杖六尺曰如何是短法身穎曰蓋方三寸曰恁麼則法身有二穎曰更有方圓在達觀和尙一往只管看樓打樓山僧卽不然若有人問如何是長法身三寸如何是短法身六尺恁麼則法身有二劈脊便棒且道與古人是同是別試辧看。

住千佛林

康熙壬戌秋師在南源受零陵縣眾護法及監院徳度等請於十月朔旦入院。

開鑪上堂崳山展衲僧巴鼻湘水傳列祖心印若也會得何須畫地爲牢設若狐疑只得克期取證以拂子向空畫一圓相曰直須打破者牢關枝枝珊瑚撐著月。

大士聖誕上堂圓通大士何年生一聲幽鳥送淸音若將耳聽終難會眼裏聞聲始契眞。

住貝葉林

康熙癸亥春師在南源受零陵縣眾護法及監院等請於十月望日入院。

上堂劫外靈光个中玄旨分明一句無私貴在當人領略千手摸索不著千眼顧鑑不到直得案山點頭始有少分相應僧問徳山入門便棒臨濟入門便喝貝葉入門又作麼生師曰遇茶喫茶遇飯喫飯曰有句無句又何如師曰有事出坡無事便坐曰恁麼則仲春深谷英華茂二月庭前錦繡紅師曰大似一聯春意。

上堂無影林中丹鳳舞不萌枝上葉叢叢盡情揭露無人委落盡春花流水紅。

上堂虛空撲落地壓倒洞庭秋萬象安何處千峯倒卓頭還有知此意者麼問虛空撲落地有幾片師打曰一片也不著曰承師慈示師曰莫躲跟更道看曰若更道頭上安頭師曰情知你道不得。

湘山飯僧上堂拈拄杖曰者片地自無量壽佛於唐時開辟以來樓臺顯煥寶塔稜層我嶷山本師於順治庚子弘開鑪韝大振雷音今日長明居士請山僧向者裏復作香飯佛事直得三世諸佛一切有情總在者裏扇鑪的扇鑪煮茶的煮茶獻花的獻花勺水的勺水現一切身說一切法接無量眾成無上覺你等諸人還見麼復卓拄杖曰千聖不知何處去倚天長劍逼人寒。

逕庭宗禪師語錄卷上終嘉興大藏經逕庭宗禪師語錄

逕庭宗禪師語錄卷下

嗣法門人行淡等編

小參

順治己亥春師在嶷山座元寮受寶頂監院徳圓請住白雲庵。

結夏小參問諸方休夏爲甚此處坐禪師云白雲境況家風別六月水花是處開乃云髙登峯頂低視人寰觀聖水而點滴淸漣駕鐵船而去來無礙耳畔眞機雷鳴足下眼前奇色月霽眉間法法眞體頭頭妙用且心空及第又作麼生卓拄杖云棒頭有眼明如日要識眞金火裏看。

解七小參今朝六月初一徧界烘烘赤日灼開祖師面門照破衲僧巴鼻明明在處全彰休向外邊尋覓堪嘆六載雪山可憐九年面壁三登九上徒破艸鞋煙水百城空勞腳力何若白雲堂內打破生死牢關大家一齊解七且如何是解七的事腳尖頭踢出西來意。

絕瑕壽請小參師屈指曰一二三四五六七七六五四三二一從頭至尾數將來百劫千生無盡極𨿽然數目甚分明不知其中誰辧的。

師誕日小參父母未生已前無處著名地一聲以後秪可傍通拈花微笑徒增紺目之沙斷臂安心重益靈臺之垢徳山用傾湫倒嶽之棒欺瞞嬰兒臨濟展疾風迅霆之喝誑嚇閭裏恁麼告報惡水潑人更若叨叨誠爲自謗且道無名無相無滅無生又作麼生佛祖位中畱不住夜來依舊宿蘆花。

解制小參夜明廉外木雞啼子夜明月堂前芻犬吠天明於斯會得明露秋光若也未然暗藏春色若是眞正大丈夫漢向者裏翻轉面皮一刀兩斷且解制一句作麼生道路遠夜長休把火大家吹滅暗中行。

住碧羅庵

開鑪小參重整家風貴在當陽敲唱全提祖令必須格外鉗錘縱饒六臂三頭一擊粉碎假使三賢十聖一火銷鎔驀拈拄杖云琉璃殿上長庚燦瑪瑙階前瑞艸香卓一卓。

供祖衣小參靈山會上親傳黃梅室中暗囑卻被大猷都寺從達摩嶺外攜歸向碧羅堂中奉重九十六種外道悉乃皈依百千萬億人天咸皆稽首正恁麼時如何遂拈起袈裟角云縫裏看。

住毗盧庵

結冬小參舉黃山谷請益於晦堂云佛法徑捷處乞師方便堂曰秪如仲尼道二三子以我爲隱乎吾無隱乎爾太史居常如何理論谷擬對堂曰不是不是一日侍堂山行睹巖桂盛放堂曰此是甚麼香谷曰木樨花香堂曰吾無隱乎爾谷卽豁然作禮曰和尙恁麼老婆心切堂曰只要公到家耳晦堂曲垂方便善用機籌令山谷久疑頓息暢快平生揀點將來秪解順水推舟不能逆風把舵今日若有人乞指徑捷待聲未絕但云已是迂曲了也不惟使他直下知歸抑免墮於知見還會麼鯨吞海水盡露出珊瑚枝。

小參至道無難惟嫌撿擇但莫憎愛洞然明白熱不向火冷不當風愛旃檀之香惡伊蘭之臭且道撿擇不撿擇憎愛不憎愛若撿點得出嫩柳過墻連艸緣撿點不出橊花逐水映山紅。

元旦小參陽象初回乾元新肇翡翠簾前子轉身而就父黃金殿上臣退位以朝君太平元有象何妨鳳舞鸞翔造化本無私一任龍吟虎嘯正恁麼時如何是祝贊一句宸庭有道三邊靜萬姓歡呼樂太平。

小參豎拂子曰上大人丘乙己拂一拂曰化三千七十士左右顧視曰爾小生八九子會麼眾默然師曰佳作仁可知禮也良久曰汝等秪知上大上千字文未夢見在復呵呵大笑下座。

住蓮池山

小參陸地蓮開現西方之妙境紫雲結蓋展東土之宗風地卽七寶之地池原八徳之池煙霞樓閣咸轉根本法輪水鳥樹林皆現色身三昧何必普陀山上始見觀音上品蓮開方參無量卓拄杖曰溪聲盡是廣長舌山色無非淸淨身。

順治辛丑春師在蓮池山秉握老人命代席嶷山唐至仁請小參懸寶鏡於堂前顯露無私之照設紅鑪於室內全彰妙用之功舊店新開冷竈著火離相離名的從頭煆煉向上向下的徹底銷鎔不是盡法無民且要覿體相見遂豎拄杖曰竿頭絲綫從君弄不犯淸波意自殊。

小參以拄杖橫按曰踞此座行斯令人天乞命凡聖潛蹤縱饒八面玲瓏透徹不及假使通身手眼顧鑑無從直得水河發焰凍石生花展大用於鍼鋒發全機於毫末猶未許喫嶷山棒在卽今還有喫得者麼良久擲拄杖下座。

戒壇小參若論此事本自圓成稍涉遲疑白雲萬里諸大徳會卽便會切莫眼目定動見卽瞎聞卽聾若也錯過萬劫難逢脫或未然志心諦聽便說戒。

小參以拂子打圓相雲月到天心處拂一拂曰風來水面時良久曰這般淸意味料得少人知一僧禮拜歸位師曰者是那一味僧擬議師曰料得少人知。

解冬期小參洞簾髙捲布袋打開去歲船來陸來今朝東去西去明眼人隨處作主死禪和逐境飄流𨿽然如是還須照顧話頭且道是甚麼話頭以拄杖作挑行李勢。

住靑雲庵

小參昨日雨今朝雷何須特地著疑猜男兒自有衝天志堪笑無端被活埋眾中有不被活埋者麼良久云蒼天蒼天。

解制小參豎拄杖曰木上座或時爲雨爲霖普資萬象或時爲祥爲瑞廣庇羣生或包括乾坤絲毫不泄或展開法界物色齊明𨿽然理事渾融正偏兼帶且道解制一句又作麼生橫擔楖栗無拘束一任東西南北遊。

小參舉昔有二僧各住庵旬日不會一日相見上庵主乃問多時不見在庵中作甚麼下庵主曰在庵裏造个無縫塔上庵主曰某甲也要造个就師借个樣子可不下庵主曰何不早道恰被人借去也二老𨿽則明穿玉綫暗度金鍼未免遞相鈍置試問諸人上庵主與麼問下庵主與麼答且道是借伊樣不借伊樣若撿點得出許汝具一隻眼。

住快樂庵

開鑪小參大道絕偏圓非耳目之所到玄機超物表豈情量之能該直饒見色明心猶是認賊爲子假使聞聲悟道終成指奴作郎體露眞常未是純淸絕點機輪活脫早成滯殼迷封若是出格英靈斷不墮此窠臼所以道末後一句始到牢關把斷要津不通凡聖𨿽然如是猶有向上一竅在且如何是向上一竅喝一喝下座。

起七小參諸禪徳要明此个大事貴乎自信自肯猛著精彩將從前習染底學解底積蓄底冊子上看底閒談中記底善知識口邊聞底及四大五蘊六根六塵明暗色空是非得失盡情收作一束拋向東洋大海單單靠著本參話頭行住坐臥折旋俯仰穿衣喫飯屙屎放尿畢竟是个甚麼孜孜無間念念不停時時刻刻追拶到結角羅紋處更須努力一拶原來腳跟下自有通天活路若不藍田射石虎何人知是李將軍。

理山上梁小參靈源不昧萬古徽猷正眼頓開十方洞徹東邊龍吟霧起西邊虎嘯風生且道中間聻驀卓拄杖曰秪奉一人天地貴從教諸道自分權便升梁。

避世小參召眾曰諸禪徳本源國土太平麼若太平正好喫鐵釘飯嚼木札羹忽然嚼破舌頭自然蕭然物外一任楗椎龍象陶鑄聖凡在在稱尊門門作主且道如何是蕭然物外一句長安𨿽鬧我國晏然。

小參達摩老子昔年將一隻履放在白雲峯頂幾千年來風吹日曬雨打霜侵竟無有人識得今日覿面拈來遂以拄杖作挑勢曰看看不是皮造亦非布成還有識得者麼無則西歸去也便下座。

晚參

晚參舉南泉曰王老師自小養一頭水牯牛擬向溪東牧不免犯國王水艸擬向溪西牧不免犯國王水艸不如隨分納些些總不見得南泉垂一言半句應當與人解黏去縛抽釘拔楔秪如東邊也犯西邊也犯如何得隨分納些些若是南源者一頭在東不東在西不西橫身宇宙處處逢源動則森羅萬象悉放光明靜則凡聖含靈咸皆斂迹且道與王老師相去多少。

晚參舉香嚴曰若論此事如人上樹口銜樹枝腳不踏枝手不攀枝樹下忽有人問如何是祖師西來意若不對違他所問若對又喪身失命當恁麼時作麼生卽得時有虎頭上座出問曰樹上卽不問未上樹時請和尙道嚴乃呵呵大笑香嚴眞如金剛圈栗棘蓬吞吐不得虎頭上座𨿽善應來機未免遭他惑亂若遇南源不消一个噴嚏教他在樹上也不得在樹下也不得看他如何合煞。

晚參舉殃崛摩羅尊者因持缽到一長者家值婦產難長者曰瞿曇弟子汝爲至聖當有何法能免產難崛曰我乍入道未知此法待我回問世尊卻來相報及返具事白佛佛告殃崛汝速去報言我從賢聖劫來未曾殺生崛奉佛語疾往告之其婦得聞當時分娩者則公案不惟眼中無珠者識他不得卽大慧禪師曾被他惑蓋因他如八陣圖一般善識門戶者自然出入似入無人之境未透關隘者寧免沈迷南源當初若作殃崛待長者恁麼問便噓一噓管教直下令產婦分娩。

起七晚參換骨脫胎自然七通八達轉凡成聖依然落二落三俯仰折旋豈能羈絆行住坐臥孰敢羅籠若也信疑不定心志不堅行則逞情放意坐則亂想胡思聞警策則憤气翀天遇閒談則葛藤徧地與麼參學了生脫死直至彌勒下生所以道參禪須是鐵漢著手心頭便判直取無上菩提一切是非莫管正恁麼時還有透綱的金鱗麼問結制小參卽不問打七勘驗事如何師隨聲便打僧便喝師又打僧又喝師曰來者裏弄鬼眼睛乃連棒打退。

晚參舉百丈上堂有一老人隨眾聽法一日眾退惟老人不退丈問汝是何人曰某非人也於過去迦葉佛時曾住此山因學人問大修行人還落因果也無某對曰不落因果遂五百生墮野狐身今請和尙代轉一語貴脫野狐身丈曰汝問老人曰大修行人還落因果也無丈曰不昧因果老人於言下大悟作禮曰某已脫野狐身住在山後乞師依亡僧津送丈乃領眾至後山巖下挑出一死狐遂依法火葬師舉畢問傍僧曰夜來老鼠咬破油壇你等知麼一僧曰不知師隨聲打曰墮也墮也復以杖作挑起勢曰百丈火葬我者裏活埋又僧出曰幸和尙髙鑑遂抽身歸眾師曰一隊野狐拈棒一齊打散。

晚參舉乾峯示眾曰舉一不得舉二放過一著落在第二雲門曰昨日有人從天臺來卻往徑山去峯曰明日不得普請一个髙髙峯頂立不露頭一个深深海底行不濕腳山僧則不然乃顧左右曰路遠夜長休把火大家吹滅暗中行。

晚參按拄杖曰進堂一七了也本參還破了也未若破一任放曠於蝸角尖頭橫身於蟭螟眼裏拈兔角而剝落鶻臭汗衫以龜毛而牽轉黑漆昆侖直饒恁麼猶是作略邊事須知更有格外一機在策起眉毛聽取一偈脊梁鐵鑄緊捏拳細究娘胎未出前忽爾踏翻無縫罅峯頭浪湧潑中天。

晚參舉徑山示眾曰有一人一生修善有一人一生造惡善者一日偶犯不與取戒惡者一念了悟自心犯戒者卽名爲賊了悟者卽名爲佛二人同到徑山著那一人卽是著善人而卻惡人則是著賊而卻佛著惡人而卻善人則是怕惡而欺善若二人俱著則佛賊不分若二人俱不著則善惡不明若決定指佛是惡人則招謗佛之愆入地獄如箭射若指賊是善人未有善人而做賊者當人未具智眼在到者裏還有斷得者麼若斷不得徑山爲諸人斷卻賊是善人爲佛是惡人做佛賊善惡人不出者兩个還會麼驀拈拄杖面前畫一畫曰建昌紙貴一狀領過徑山無端向善惡途中惑亂人家男女末後不得一狀領過堪作甚麼若到南源未免喫棒有分遂豎拂子召眾曰此是善耶惡耶佛耶賊耶揮拂子曰雲中石筍莖莖嫩焰裏水花朵朵紅。

晚參舉子胡看狗公案畢乃曰子胡狗子古今孰不遭他毒口若遇南源待云看狗便好踏倒曰畜生人也不識免使逢人亂咬。

晚參無毛鷂子飛上天翀破虛空作兩邊須彌燈王忙去捉鍼鋒頭上走三千喝一喝。

示眾

示眾舉世尊曰如我按指海印發光汝暫舉心塵勞先起黃面瞿曇無端打作兩橛未免遭人檢點豎拂曰海印塵勞總在拂子頭上擲下曰看。

大士誕日示眾鳥啼花笑入理深談竹韻松吟圓通妙旨跨金獅於千峯頂上卻在十字街頭騎石虎於十字街頭卻在千峯頂上不是神通亦非妙用諸人信得及麼如不信問取觀音大士。

戒壇示眾凜凜朔風紛紛瑞雪毗盧遮那凍破面門淸淨法身寒徹骨髓毗尼境界齊彰木叉家風大振於斯會得撩衣護缽總屬千花臺藏開單展具無非心地法門五篇七聚總是閒言輕重開遮悉歸剩語其或未然拈袈裟曰者裏不得錯過。

示眾舉金陵則監寺問靑峯云如何是學人自己峯曰丙丁童子來求火後謁法眼舉前話眼云上座作麼生會則曰丙丁屬火以火覓火如將自己覓自己眼曰恁麼會又爭得則曰某甲只恁麼和尙作麼生眼曰汝問我我爲汝道則曰如何是學人自己眼曰丙丁童子來求火則於言下頓悟西峯妙曰者則公案自古至今覓一个不錯會底人如星中揀月秪如則監寺於法眼言下悟去要且不是順朱具眼的試辧看師呵呵大笑曰西峯老漢龍頭蛇尾直饒辧得也是泥裏洗土塊。

示眾舉七賢女同遊屍阤林一女曰屍在者里人在甚麼處一女曰作麼作麼諸姊諦觀悉皆悟道感得天帝釋散花供養女曰空中散花者何人曰某乃天帝釋見諸姊悟道特來散花供養凡諸姊所需我皆供給女曰我家四事七珍悉皆具足惟要三般物一要無根樹子一株二要無陰陽地一片三要叫不響山谷一所釋曰一切珍寶我皆有之此三般物而我實無女曰汝若無爭解濟人師曰七賢女自不識羞拋卻家中寶藏無端走在屍阤林裏嗅得些臭气妝嬌賣俏撒盡風流憍屍迦貪他小利被索三般物便乃慳吝不捨未免取笑傍觀南源當時若在見伊恁麼索卽與三頓痛棒且看七賢女面皮安放何處。

示眾南山鱉鼻蛇大雄山下虎圓通死貓頭雲門一字普此意太郎當切忌莫莽鹵是事且置昨日有人從廣西來今朝卻往湖廣去且道他所傳何事若有信可通未免傳言送語若無信可通可惜空費艸鞋錢去此二途諸人試定當看。

示眾幾樹梅花笑滿腮眞機點點甚奇哉於中更有深深意陣陣淸香撲鼻來。

示眾舉長慶曰總是今日老胡有望保福曰總是今日老胡絕望二老一具殺人刀一用活人劍檢點各與二十何也賞則均賞罰則俱罰。

示眾舉弁山瑞祖因僧參次自謂會曹洞宗旨山乃舉蛇咬蝦蟆如何救卽雙目不睹僧曰猶帶識在山曰如何不救卽形影不彰僧曰猶帶情在山曰者亂統禪和夢也未夢見洞山在遂一頓痛棒趁出時克歸維那問如何是救卽雙目不睹山曰芳艸無艷色如何是不救卽形影不彰山曰鐵壁放光明復頌曰芳艸不艷呈眞迹鐵壁放光露古顏正去偏來全理事沒弦琴韻動關山弁山老祖丕振洞上宗旨𨿽則光前裕後撿點將來猶讓玄孫一步若問如何是救卽雙目不睹紅日更深歸古洞如何是不救卽形影不彰桂輪午後上靑天更與頌出紅日更深歸古洞桂輪午後上靑天个中無語熾然說石鼓冬冬震大千。

示眾舉僧問雲門達摩九年面壁意旨如何門曰念七師曰三九念七絕毫絕釐有漏木杓無漏笊籬。

示眾舉僧問趙州學人乍入叢林乞師指示州曰喫粥也未曰喫粥了州曰洗缽盂去古今拈頌者極多中的者亦鮮山僧不惜眉毛特爲注破和尙合掌道士擎拳下腳著地擡頭見天更問如何十萬八千。

示眾純淸絕點徒增性海之波離相離名早曳靈龜之尾爭如任情放去隨分收來縱奪殺活而玉轉珠回倒弄橫拈而珠回玉轉還有動弦別調者麼夾路桃花風雨後馬蹄何處避殘紅。

示眾師一日坐檐下眾集師云佛法徧一切處無一處而非佛法若言其有墮於常見若言其無墮於斷見言有言無難出四見向者裏透脫則面面逢渠頭頭合妙通身慶快脫體安然信手拈來無非格外眞機喝一喝歸方丈。

落堂示眾那邊底過者邊來切莫釘樁搖櫓一僧便過師曰者邊事如何僧無對師曰隨波逐浪漢師復曰者邊過那邊去一眾默然師曰伎死禪和便打出堂。

示眾者件事人人本有个个不無塵點劫來自家打失今旣發大願已到曹源你看合郡諸檀盡力維持無非成就我等專一辦道所謂者裏若不究根源直待當來問彌勒設或虛消信施唐喪光陰他日閻使君鐵算盤打算飯錢不來敲鬼骨臀莫道佛法無靈驗。

示眾初一才起七不覺七日周未透祖師關此心肯甘休拈拄杖曰向者裏休去好擲拄杖。

落堂示眾師卓拄杖曰此一著能大能小能方能圓能縱能奪能殺能活說有則蹤迹不立說無則徧滿十方長則尺不滿寸短則拄地擎天或時弘開大義或時泯滅眞空或時吞巨海或時吐須彌且道如今在曹源手裏又喚作甚麼舌頭短。

示眾云渺渺月皎皎鐵蛇橫古路行人打之繞若是獅子兒不向那邊討旣不向那邊者邊又作麼生眾無對村兒不解鮮鱗味辜負漁郎到渡頭。

機緣

師參大義山且拙和尙拙曰那里來師曰天圓山拙曰途中事如何師曰已到此處拙曰此是甚麼處師曰上是天下是地拙曰喫茶去。

次日和尙入禪堂問者僧昨日到的那師曰將謂和尙忘卻拙曰卽今道一句看師曰正午時拙云如何是午時底事師曰著衣過堂拙休去。

一夕入方丈拙云近日學語者多盡認識神爲主眞可憐憫師曰識得不爲冤拙曰汝試道看師曰一盞孤燈兩岸明拙曰燈燼後如何師曰照天照地拙遂命頌師卽頌曰羣暗從玆盡光輝自此生日來月復往獨爾越常明。

一日與居先禪師遊山到安樂林圍鑪次先曰古人道靜夜鐘聲寒潭月影隨扣擊以無虧觸波瀾而不散此猶是生死岸頭事如何得出生死師曰絡索不少先曰汝已出生死耶師曰者漢話頭也不識便出先曰來向火著師曰疑則別參先曰太煞滑頭師不理。

師在嶷山西堂寮一日領眾入室師問和尙未升座某甲未入室時且道如何接人山便打曰正好喫棒師接住棒熄滅燈燭掀倒禪牀便出山曰不謬爲嶷山西堂。

落堂僧問如何是覿面句師曰殿前步云橋曰如何是末後句師曰屋後飛來石曰秪如掀翻兩頭又作麼生師曰靈嶽作舞僧禮拜師曰切莫詐明頭。

慈容問曰近日事秪合如是師曰汝親切道一句看曰山窮水盡師曰行到山窮水盡處須知自有轉身時如何是轉身一句曰東西南北師曰秪如四面逼煞時汝作麼生出曰一綫通霄師曰綫斷後如何容擬議師震聲一喝。

息念問入火不燒入水不溺乞師指示師拈竹篦曰喚作竹篦則觸不喚作竹篦則背你作麼生會念禮拜師曰汝曾在甚處住過曰與和尙同住師曰山僧住甚麼處僧曰適才喫瓜子咬破舌頭師曰秪如來時無口舌頭在甚麼處僧擬議師便打僧禮拜曰當面不識師曰自供免罪。

靈芽入室問一拳擊碎虛空竹篦安向何處師曰竹篦且置還我碎的虛空來僧一喝師以手撥空曰竹篦聻僧擬議師喝出。

師攜吼震無諍遊山垂問曰千峯萬峯爲甚此峯獨峻諍曰也在和尙足下師曰身徧十虛爲甚麼那峯不到諍曰無棲泊處師曰萬峯頂上一團瓢爲甚麼露而不蓋諍曰八面玲瓏師曰未在更道諍曰不辭向和尙道恐上紙墨師休去。

別牧入室作禮曰今日親見和尙師曰座上無老僧目前無闍黎汝作麼生見牧曰無字也是多的師曰又道親見和尙牧曰和尙是何心行師曰更須親切道將來牧拂袖便行師曰放過一著。

巨聲聞和尙終日教某甲做工夫是何心行師曰你見个甚麼便恁麼道曰一物不存師拈甌曰這个是甚麼聲擬進語師擲碎曰恁麼始得聲禮拜。

僧入室問曰我者裏內不放出外不放入你從何來僧以手打圓相畫破義手而立師曰你又到者裏作麼曰若不經行陣爭得立功勛便退師復落堂問我的是我的你的聻僧進前端立曰一串穿卻師曰如何是渠今正是我曰某甲不敢道師曰如何不道曰道著卽禍生師曰且放過。

僧問如何是三腳驢師曰步步顚曰如何是犀牛扇師曰扯破了。

僧問鑪韝弘開煆盡聖凡秪如沒身心人來和尙如何安置師曰不可錯怪山僧曰不到紅鑪裏焉知火後毛師便打。

打七落堂楊居士出師按住曰腳跟下親切道來士曰夜半日頭紅師曰日落後如何曰照天照地師曰天崩地裂照个甚麼士喝師便打。

謝守戎遊竹石齊問徳山托缽公案師舉手曰缽聻守罔措師曰缽尙不知托个甚麼曰畢竟爲某說破師曰少間爲公說。

守又問曰聞馬祖接石鞏甚奇師曰那个男兒不丈夫曰馬祖射一羣某只射半个師曰山僧半个也無汝如何下手守躊躇師打曰又射殺一个。

守復問女子出定如何是女子定師曰缽盂安柄曰罔明爲甚麼出得師曰春回花自開曰文殊爲甚麼出不得師曰秋到葉還落曰某甲不會乞爲我說師曰俗气不忘曰和尙不說今日辜負我也師曰爭怪別人遂示以偈曰个中一著許誰知直下承當早已遲若向言前親薦得再來棒下碎離微。

髙內翰奉命祭舜陵差專使程天祚劉機先賫法物金縷過參才見祚便問和尙賺我來賺我來師曰自起自倒漢曰和尙好山水師曰莫眼花曰某甲失利茶次曰和尙名震天庭徳欽寰宇誠不易到者田地師曰耳聞不如目見曰見後如何師曰瞎曰某甲遠來和尙放寬些地步師曰何物不容曰恩主聞道風差某遠來和尙將何答寄師曰長江流不盡日月照無窮曰卽此便是別有長處師曰不是知音者徒勞話歲寒曰如何是西來意師曰山花開似錦澗水湛如藍曰如何是祖師心師曰一莖眉毛重千斤曰某甲卽得外人聞知笑和尙去在師曰罕遇知音曰遠行足倦暫且違教師曰放過卽不可便打。

次早曰昨日公案未圓師曰仔細說來曰碗裏飯甌裏茶事如何師曰細嚼味長曰和尙說道理卽得若在曹洞宗欠綿密在師呵呵大笑曰大似喫飯不得彊道不饑復曰汝曾見甚麼人來曰和尙不妨疑著師打曰初生之犢不識虎曰艸皇帝供養諸大善知識有何功徳師曰天晴日頭出落雨地下濕曰卽今元皇向甚麼處安身立命師曰竹放云邊浪松收月下濤曰此語涉那一宗師曰梅花滿地艸鞋香曰某甲還京有問南源佛法將何酬答師曰牙齒一具骨耳朵兩片皮。

吳內翰出使安南問入境聞徳風似優曇花入寺閱尊錄如摩尼珠頌云石女梳妝越樣新月眉雲鬢彩霞裙於中那轉秋波趣不是風流人豈明此頌句到意到理到事到請問如何是那轉秋波趣師云只許佳人獨自知曰不是風流人豈明又作麼生師曰深領來問曰如何是石女梳妝師曰焰裏冰花曰如何是月眉雲鬢師曰禾鍼穿雨綫內翰遂酬偈曰千里同風意越倫太行山遇普州人知音何必重重舉達者須知暗裏驚。

佛事

興隆開鐘版佛祖規模人天號令人人透頂透底个个徹始徹終欲契洞上家風試看興隆作略遂擊鐘版。

伽藍升座凜凜忠心衛皇圖而永固堂堂正气護佛國以攸淸昔年普靜言邊鼻孔打失今日嶷山堂上正眼豁開揮拂子曰道場能作主化外自來賓。

百丈澗祖忌日上供洞山果曹山酒金牛飯趙州茶百千妙味無量珍饈且道納受者誰合掌曰唵誐誐曩三婆嚩伐日囉斛。

靈機火拈炬曰生平活潑潑今日寂寥寥𨿽然來去自由猶欠末後一著如何是末後一著擲炬曰一鑪紅焰翻身轉倒跨赤龍化大千。

晏然都寺起龕三處叢林功最深精勤誓入普賢門於今撩起還鄕去畱得馨香四海聞。

燈明火燈明燈明爍破面門徹骨徹髓曜古輝今。

恆修起龕金風急樹凋零籬下黃菊點點金還鄕句子分明示以拄杖指曰直往西方徑路行。

自誠火自誠自誠戒徳水淸了無回互率性直行贈君一把火光前絕後人。

鳴岐唐護法掩棺以拂子指棺曰唐護法會麼住世英雄到者裏全身放下出羣豪傑於斯時一句全提知幻卽離猶存幻知幻離卽覺尙餘覺照畢竟如何蓋地遮天無別事爲人自肯乃方親。

大根王護法起棺出世遼東入滅西粵旣生死無定任去來自由棄富貴而出塵表頓契色原非實捨功名而趨淨土了知空亦何眞以杖擊棺曰出此解脫門直超菩提路。

貓落湯死舉火南泉刀下全身露洪聖鍋中更出奇珍重者回毛脫盡紅鑪焰裏好安居。

拈古

舉靑原思禪師問六祖大師當何所務卽不落階級祖曰汝曾作甚麼來曰聖諦亦不爲祖曰聖諦不爲落何階級原曰聖諦尙不爲何階級之有祖曰如是如是善自護持蕩空凡聖還他靑原揀別龍象須是曹溪然𨿽如是龍歸大海波濤靜云到蒼梧气象閒。

舉僧問趙州萬法歸一一歸何處州曰我在靑州做一領布衫重七斤觔兩分明不無趙州若問山僧萬法歸一一歸何處只向他道山前石頭大的大小的小。

舉臺山婆子因僧問臺山路向甚麼處去婆云驀直去僧才行婆云好个師僧又與麼去後有舉似趙州州曰待我去勘過者婆子明日便去亦如是問婆亦如是對州歸謂眾雲臺山婆子我爲汝勘破了也趙州婆子一對無孔鐵錘且道勘破那个。

舉潙山示眾云老僧遷化後往山前檀那家作頭水牯牛左肋書五字云潙山僧某甲正恁麼時道是潙山僧卻是水牯牛道是水牯牛卻是潙山僧師云道是潙山僧卻是水牯牛恰道是水牯牛卻是潙山僧恰當時若下得這兩个恰字教他脫潙山僧也不得脫水牯牛也不得且道利害在甚麼處。

舉徳山一日托缽至法堂雪峯遂問老漢鐘未鳴鼓未響托缽向甚處去山低頭便歸方丈峯舉似巖頭頭曰大小徳山未會末後句在山令侍者喚來問汝不肯老僧那頭密啟其意山乃休去明日升堂果與尋常不同頭至僧堂前撫掌大笑曰且喜老漢會末後句𨿽然也只得三年活者公案卻是好笑且道笑个甚麼笑他父子潑油救火平地興波明眼人前轉見敗缺。

舉芙蓉楷侍投子遊園次子度拄杖與楷楷接便隨行子曰理合與麼楷曰與和尙提鞋挈杖不爲分外子曰有同行在楷曰那一人不受教子休去至晚問楷早來說話未盡在楷云請和尙舉子曰卯生日戌生月楷卽點燈來子曰汝上來下去總不徒然楷曰在和尙左右理合如此子曰奴兒婢子誰家屋裏無楷曰和尙年尊缺他不得子曰得與麼殷勤楷曰報恩有分動弦別調玉轉珠回綫去鍼來明投暗合投子芙蓉之謂歟。

頌古

那吒太子

骨肉都還父母了不知誰是不還身於中若也能端的紅日三更透海門。

廬陵米價

廬陵米價玉無玼覿面拈來佛祖迷縱使機前先薦得夕陽早已過遼西。

國師塔樣

層層寶塔露尖新八面玲瓏萬古明卻被應眞添彩色湘南潭北換人睛。

丹霞訪國師

密不通風暗度津龍生龍子更愁人國師解展回天手一箭雙雕妙絕倫。

百丈三訣

三句喫茶珍重歇看來渾似白拈賊𨿽然肝膽向人傾也是重添眼裏屑。

洞山寒暑

回互機關換處奇金鍼玉綫少人知大鵬展翅騰霄漢堪笑﹝鳥感﹞﹝鳥感﹞猶守池。

臺山婆子

路向臺山驀直行趙州婆子舌無筋曹溪波浪如天闊多少平人被陸沈。

徳山托缽

團圞酬唱哩嗹囉平地髙翻萬丈波秪活三年成敗缺令人千古話淆訛。

徳山棒

撲天撲地拶將來觸著從教正眼開截斷聖凡生死路金毛獅子展雄才。

徳山驗廓侍者

坐觀成敗運機籌賺得便宜未肯休七縱七擒誰解會臥龍徒自枕淸流。

文遠禮佛

上林花弄正春濃嫩綠新黃斗淺紅一陣狂風咸掃盡靑山還在白雲中。

供養三世諸佛

木猿嶺畔啼殘月畫鳥巖前喚曉風一句頓超空界外三山斜插澹雲中。

洛浦家無白澤之圖

行盡溪山休住足究空玄妙莫安居饑餐渴飲無餘事何用髙懸白澤圖。

雲門示眾中有一寶

覿面相逢卻不逢疾行猶自且從容回途拈出吹毛劍劈碎虛空片片紅。

乾矢橛

江上靑山山上松當年曾受大夫封枯根曲直照江水一夜轟雷盡化龍。

五祖演屬牛人話

倏然平地掘深坑埋沒良家多少人大似揚塵空裏去歸來不覺一身塵。

缽囉娘

石碣篆文格未別雁書艸法體難分目連鶖子猶不識分付禪流莫亂評。

慈明不動尊

不動尊兮提不起拍手相將笑而矣飛龍早已上靑天忍俊韓盧尋不已。

李駙馬問慈明

殺活臨時照用齊逆來順去許誰知棋逢敵手機先妙琴遇知音韻轉奇。

不汝還者非汝而誰

不汝還兮復是誰懷胎木馬產金猊燈籠露柱呵呵笑驚起烏龜帶雪飛。

見不能及

風來水面層層浪荷出池心點點靑黃面瞿曇休弄舌夜深雲散碧天星。

一切賢聖皆以無爲法而有差別

雨裏移柑石上栽夜深日曬便花開隨時結个無名子寄與諸人莫亂猜。

髙僧像

霧鎖煙埋老凍儂原來面目總雷同喚回不費丹靑力快睹陳年上古容。

靑州布衫

趙州衫子重七斤無柰時人著秤稱踏轉自家關捩子方知認錯定盤星。

臨濟三頓棒

旱地雷聲劈面來三遭毒手眼難開可憐刻骨刲心恨肋下還拳始快哉。

無位眞人

喫飯穿衣絕覆藏焚香掃地露眞常玲瓏面面無遮障鳥語山花共舉揚。

普化踢倒飯牀

冤家聚會義難容攪海翻江廝炒窮盡謂象龍頻蹴踏誰知掃地滅吾宗。

五位正偏

正中偏夜深獨坐正霜天相逢覿面不相識冷落梅花滿地箋。

偏中正玉人羞對菱花鏡鷺鷥飛入綠楊煙金牛踏斷虛空柄。

正中來無影林中花正開馨香撲鼻無人會惹得虛空笑滿腮。

兼中至大鵬雙展摩天翅衝破雲霄兩半邊有意气時添意气。

兼中到紅鑪焰裏水花笑無根無葉無枝條寒光隱隱香風悄。

曹山三墮

羽毛鱗甲任毸毸是處風光類莫該馬腹牛胎閒出沒渾無些子帶歸來

﹝類﹞。

酒肆淫房頻出入花街柳巷任徘徊渾身不帶煙雲气踏徧天涯足未擡

﹝隨﹞。

九重深處不知名寶殿霞封絕點塵偏處不行玄不涉逍遙何處不天眞

﹝尊貴﹞。

五位功勛

倒騎鐵馬出重城走徧天涯計不成特地歸來忘所事乾坤處處賀升平

﹝向﹞。

金門投策五更寒念念無違待漏閒一震靜鞭驚鵠立全身瞻仰向龍顏

﹝奉﹞。

倒跨金毛不露蹤灼然出沒孰當鋒翻身踏碎虛空骨驚起泥龍上九重

﹝功﹞。

楖栗橫肩是處行玲瓏八面露鋒鋩直饒透出威音外觸著須知命已亡

﹝共功﹞。

不向毗盧頂上行寧從人世走煙塵無錐無地兩無涉劫外翻身徹底貧

﹝功功﹞。

黃龍三關

我手何似佛手拈來當頭便剖劈開火裏蓮花驚起須彌倒走。

我腳何似驢腳踏翻四海五嶽山河顚倒奔馳撞碎龍王腦殼。

人人盡有生緣權實照用並拈一擊髑髏粉碎惡聲流播人間。

我手驢腳生緣黃龍也須喫拳若能如是會得一鏃直破三關。

平常無生句

江城五月落梅花風送幽香滿院賒玉女尋蹤無處入紛紛狂蝶過鄰家。

玄妙無私句

巧雲霄漢奪天工織錦成圖妙莫窮鳳舞龍騰諸繡色玄機渾不墮靑紅。

體明無盡句

摩尼珠寶絕塵埃赤白靑黃露出來那畔今時隨類現光騰佛祖耀靈臺。

逕庭宗禪師語錄卷下終

塔銘

禪師諱徳宗字逕庭零陵蔣氏子髫齡以孝聞年十三思出世度其二親時無學和尙開講於永州之大定庵師遂攝衣其側言下若有契合旣而歷訪諸方柰邂逅之徒卒非最上乘意弗愜也歲丁亥偶聆金剛要旨遂說偈二句曰金剛利刃人人具般若靈光个个圓似有所得閱古尊宿錄一夕忽夢著僧伽黎執杖爲僧而出塵之念益決未幾病且甚人皆危之師乃靜坐匡牀萬緣俱捐不移時而病愈後病復作父兄始允其祝發師遂禮東樂堂見渠爲師乃徧參天徳西蓮羅漢諸山至天圓聞義山且拙和尙欣然往謁問答相投贈號曰義偉謂義山得師偉器也嗣侍方丈且云近日參禪盡以識神爲本不知正落生死坑裏眞可憐憫師請問如何卽不落識神且命頌燈師卽頌曰羣暗從玆盡光明自此生日來月復往獨爾越常明且雲天臺韶國師通玄峯頂頌後來知爲王者師汝頌亦復不亞他日事未可知也一時與同儕酬唱率能驚人是冬圓具解期且贈偈云無黨無偏卓卓中森羅萬象悉圓融直須撥落千峯外古鏡重輝續正宗辛卯師以母壽歸省勸二親出家因住水月庵庵卽師在俗時父兄創建以處師者及歸父母皆在庵閱數月父忽病師日侍湯藥而禪定於旁竟感異夢而蘇將轉義山而且公亦以書相促不意父病復作竟不起師哀毀逾常不獲赴義山之招矣喪次中有僧無諍者持嶷山老人語錄至師閱之驚嘆不已乃帥僧晏然輩披荊剪棘構一寶王剎迎嶷山居之蓋順治癸巳歲也乙未師分座秉拂偕眾請嶷山開堂師問鑪韝新開孰敢逢佛魔從此絕行蹤正偏兼到齊拈卻更問如何是洞宗嶷雲淡煙籠古木旭日照新松其時機緣頗多俱集錄中嶷山已早以法王子相待矣師意欲單丁幽棲以終初願入方丈請假嶷云法門秋晚唱道在近甚無疲倦師益謙讓弗遑丁酉佛成道日嶷山遂囑累衣法並偈曰佛佛授受不墮功功非偏非正徹始徹終全提正令兮魔外潛蹤蕩盡功勛兮孰敢當鋒嶊異見驗象龍正法眼藏永流通若還欲識超方作今日室中親付儂師自此嗣法嶷山爲洞宗嫡脈云師得法後禮請者若曹廖張羅諸君子以及唐鳴翁善人常屨滿戶外師皆不惜出廣長舌以開導之壬寅唐公請開南源洪聖寺而州之總戎劉刺史髙皆相見恨晚辛亥石鎭戎及楚粵宰官士庶延請者爭以師至爲榮癸亥結春於貝葉林秋初還山命無諍繼席甲子二月師上堂舉世尊涅槃公案畢乃以杖橫肩曰楖栗橫擔不顧人直入千峯萬峯去下座忽語其徒無諍等云吾化緣將盡爾宜珍惜法門無負委托也四月初過理山示微疾七月還南源值師誕辰與大眾論出世因娓娓不倦維那勸其靜攝師曰吾有不病者在母煩慮也至九月初六辰刻呼侍僧機先命作辭世齊是晚悲風四起猿鳥哀鳴樹折石飛土人聞空中有鐘鼓聲屆旦師語侍者曰山僧行矣侍者卽呼首座率眾至師結跏趺坐告眾以大事難明流光迅速諄諄誠勉時有僧執筆索偈師拈筆示曰是偈耶非偈耶眾默然遂閣筆斂袖曰善觀良久溘然而化師生於前明天啟辛酉八月四日世壽六十有四法臘三十有五寂於康熙甲子九月初七日門人無諍等奉全身建塔於南源本山寺右師坐道場十有五處有語錄上下二卷行世嗣法門人曰無諍謙維素淡懸柏袾別牧純戒月懷雲濤潭別浪海自曇希香生唐居士九人而別牧純偕香生唐公謂師與允恭夙契有年乞爲塔上之銘因念昔與師爲方外交𨿽不敢謂有楊李之風然亟承砥礪誼實難辭遂不揣荒陋而爲之銘銘曰。

鼻祖東涉

一花五葉

洞脈淵源

支分派接

代有偉人

遞轉法輪

正偏回互

五位君臣

太陽投子

沿流不止

石傘止風

世濟其美

爰挺嶷崗

徧坐道場

粵西慧日

師實光揚

南源師席

惟師開辟

唐公紿孤

方外金石

漓江滂沱

寶頂嵯峨

千秋百世

鎭窣堵波

賜進士第翰林院檢討壬午科江西典試主考前庶吉士昭平陳允恭頓首拜撰

疑山握中符禪師塔銘﹝附﹞

僧何以塔爲表法身常住耳塔何以銘爲示聲教不朽耳然必其人果有奇節異行足爲世所取重者豈可槪望之天下乎吾於握中符禪師則見一人焉禪師諱智符字握中別號疑山楚南零陵人也父唐母彭所生四子師居最少幼孤出繼於季父十歲母逝季父爲僧師每省於庵因聞先佛遺言若不洞明心地斷不能了生死輪回遂感嘆亦欲出家白父不允乃潛往大定庵禮弘忍師剃落時年十有三矣次年秋值無學和尙於本庵開戒遂授以七條隨往雲山研究毗尼並聽諸經論久之知算沙無益乃造南嶽謁山茨際不契復往西山參邃谷源值源外出師迎於舟一見便問某生死未明乞師指示源叱之師禮而立乃示以萬法歸一話師遂服勤隨侍焉及源歸西山授師滿分尸羅命居擇木寮朝參夕究寢食俱忘一夜殿上經行忽睹天開金色殿堂俱赤天上神人著靑黃赤白之衣霎然隱去如是者三因憶楞嚴陰魔之說遂不以爲然後因炊飯次飯未熟火忽暗乃起撥火驀然迸發通庵皆然乃大駭俄頃頓沒不覺通身冷汗如卸萬斤重負相似忽厲聲曰元來佛法是者个道理源聞乃拈杖問曰汝見个甚麼師曰煮飯供養和尙源曰飯熟後如何師遽出方丈曰洗銚罐去源休去師呈偈有欲詢萬法端的旨火裏金蓮色更新之句源問如何是萬法歸一師曰眼橫鼻直曰一歸何處師曰紅鑪焰上雪花飛曰未在更道師曰明日來向和尙道拂袖便行次日源問昨日公案未圓在師曰將謂和尙忘卻曰情知你道不得師曰恰被和尙道著源便打師便喝源又打師接住棒曰今日起動和尙源休去甲申過江西參崆峒教次參寶華忍忍問那里來師曰崆峒忍舉竹篦曰崆峒還有者个麼師曰不會曰因甚不會師曰若會則和尙無立地處忍便打師便喝忍又打師曰大有人笑和尙去在曰過在甚麼處師曰再犯不容拂袖便行忍起身曰站著我與你道師曰少賣弄竟出次參谷山慈一見便喝山曰好喝師曰瞎山便打師曰瞎山又打師曰瞎山連打師曰瞎瞎山歸方丈師曰勘破了也次謁孤崖聰於洞山聰問坐的非老僧立的非闍黎汝作麼生會師曰會卽不堪曰因甚麼聻師便喝曰者一喝明甚麼邊事師曰疑殺天下人聰曰且莫艸艸師曰是何言歟拂袖便行一日因僧持百丈泐老人語錄至師目未終乃大驚曰當今海內尙有如是之宗匠耶遂懷香參謁丈一見便問何方人師曰湖南曰曾在甚處住過師曰各處俱住過曰那里住過麼師曰那里到過不堪住曰爲甚麼不住師曰住則禍生曰你只到者裏未曾到那里師曰若未到焉知禍生丈休去因囑曰古人道悟則不無更須受用得著倘於一切逆順境界透脫不過便喚作徒尙空言耳師聞愈加猛勵後因病拽被蓋忽大悟從前知見渙然冰釋乃曰和尙所言誠不虛也一日因作先百丈忌丈問且道先師還來也未師喚侍者者應諾師曰收了供去丈曰老和尙向汝道甚麼師曰智符若道又是傳言送語了丈低頭歸方丈師曰者老漢腳跟猶未點地在丁亥冬丈命呈行腳復以五位綱宗一一徵驗師立爲頌出丈乃喜曰見地淸白機用超羣堪爲當家種艸遂以大法囑之爲洞宗三十世己丑丈示寂師以弟子禮終轉湖南省親還大定庵監院獨獨及憲庭陳居士畱結夏期畢隱云壑二載癸巳冬楚粵兩省護法開建疑山明年迎師入院乙未開堂衲子聞風麇至遂成叢席丙申遷全州湘山前後兩次開鑪相繼開上方康熙戊辰十月示微疾至廿三夜子時書偈曰明日冬甲子大事畢於此夜半太陽暉千峯載不起黎明端坐而逝師生於明天啟乙丑二月二十四日世壽六十三僧臘四十五坐三十夏道風藹著語錄十餘卷行世門弟子奉全身塔於升鄕之上方烏乎師幼起寒微詩書素未經目也而上堂垂示與夫贈答諸篇什率皆稱性所發矢口成音𨿽積學淹貫亦遜其敏捷此師悟入之深故其言之博辯宏肆有若是也楚粵間凡聲教所敷無論士庶公卿輿儓胥吏薰良而善從者蓋數千人此師過化存神之妙故其徳之入人之深有若是也嗣法者數人如逕庭宗公一麟足公皆各分化一方不殊大鑑之於靑原此師鉗錘之妙故其得人之盛有若是也烏乎岠生也晚而又在數里之外常恨弗獲登師之門以觀法化之盛玆因師之孫別牧純公從湖南來出師狀索余爲塔上銘自愧襪才無所長曷敢爲大尊宿作描眞語但岠與師派同其源分屬猶子且又素所敬慕者則是銘也又奚敢辭故撮其大略而爲之銘曰。

我曹洞宗

崛起湘東

乃有智人

號符握中

始造西山

偶因炊爨

一撥星飛

前後際斷

崆峒寶華

徧參作家

谷山洞嶺

看弄爪牙

我坐你立

賓主翕翕

石火電光

追之莫及

僧特語錄

焚香快讀

嗟今海內

有此尊宿

爰登百丈

以扣宗匠

交互施陳

當機不讓

那里到過

住著則禍

直下來也

全機俱破

機緣契合

乃呈行腳

大統綱宗

兩手付托

其師旣寂

旋歸舊籍

云壑二載

疑山斯辟

從此開發

道行楚粵

爲照世燈

作濟河筏

士庶公卿

儓輿胥吏

無畏法音

罔不希冀

鳳凰鸑鷟

麒麟頭角

師勝資彊

子啐母啄

大事已畢

便歸寢室

皓月團圞

峯巒崒嵂

我作此銘

如鏡鑑形

萬億斯載

永以爲箴

時康熙乙酉桂月之望傳曹洞正宗三十一世楚襄法侄仁岠頓首拜撰

