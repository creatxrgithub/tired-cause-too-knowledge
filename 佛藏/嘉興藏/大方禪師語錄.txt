嘉興大藏經大方禪師語錄

禪燈大方禪師語錄序

粵聞觀至理者存妙法於鏡中味微言者得玄珠於意外故辭鋒蔚起精義解頤大都刊華就實覿面相呈是以孤光絕響久而益新自非頂門眼正何由肘後靈符至於指示迷途開大知見具大作略全提正令煆煉人天也慨夫心塵易擁識境難淸人壽飆遷火宅輪鶩枝生節外淘練未純𨿽竊心皈法未遘機緣今秋多諸過咎落寞襟懷正值大方大師開祕金剛正眼覷破幻緣乃知艸鞋踏徧未爲親到牢關篛笠髙懸始見本來面目每垂片語皆足爲人胸襟決不肯以壺滴惡水塗污學人首參天童密老和尙當下觸著鼻孔次參徑山雪大禪師始得四楞著地後參費老人懸崖撒手再進竿頭結冬述夏吐气揚眉大用大機蓋天蓋地幾於法堂印證欲付堅辭不受志尢超卓咸企髙風今且結茅婁土飽道掩關極盡離微掃除知見土面灰頭鋤煙灌雨經行宴坐云鳥同棲其所拈偈頌諸語余細覽之玄言奧理喚醒浮生如擊石火閃電光壹著子是這般根器方承當得根器不是處用之則堰苗矣噫換骨洗腸重整頓通身有眼更須參吾師知見超羣龍天其能捨諸安得壺瓢秋水滿衲孤云盤譚於天目山頭浮藍蕩白之中可乎。

賜進士第國子監祭酒婁東吳偉業拜撰

大方禪師語錄序

向慕天目徑山宗風遐振遂訪得雙徑明珠堂大方禪師勝道場也因山中燹火蒼決復隱婁江重構禪燈靜室與夫縱譚正覺心境淸空蓋大師生平所尙不華而實克究根源昔年參天童先老人臭出所合如脫衣卸甲素面相呈若宮商比和水月相赴獨不向文字中著腳祗因其頂門上具眼也次參徑山雪嶠老人吸曹溪之無滴會拈花之儼然遂掛瓢雙徑頡頏兩持已而親近費老人重其機用奪縱自由每於人天眾前多方印證幾欲付法無領受意自甘結茆晦迹弢名後老人頻通法翰招之不果諸方至今尙其髙節嗟夫衣穿瘦骨露屋破看星眠且其所拈法語詩偈句外藏鋒聲前吐气露布諸方活潑縱橫收放自由裕後光前應機接物從此四眾川湧龍象云臻余廣居同諸檀虔請和尙上堂當陽露布掛劍眉間縱使八面風來莫不望崖而退昔三聖道逢人則出出則不爲人興化道逢人則不出出則便爲人且道興化因甚不肯放過三聖只爲白拈善竊鬼神所莫測也當日和尙出則爲人著有現成公案字字胸中流出權衡佛祖直透臨濟句中三玄三要眼光灼破四天下余廣居昔稱道愛落艸盤桓今與法嗣朗眞大師亟謀而付之梓是爲序。

整飭關南兵巡道陜西提刑按察使司副使奉佛弟子錢廣居頓首拜題

大方禪師語錄目錄序文二請疏一卷一住婁江禪燈庵語錄歸正圓通普說卷二拈頌雜頌卷三源流頌卷四偈上卷五偈下卷六佛事行實塔銘

縉紳請上堂公啟

伏以神龍奮鬣露物外之金鱗睡虎懸蹄見空中之玉瓜天悅人而盡仰時到理而自彰敢借一花側聆半偈恭惟大和尙傳達摩不傳之心開臨濟欲開之眼宏仁接眾而事理雙融風來水面苦行救時而有無不立月到天心言窮六合總無一字之與人徳冠諸方久見三根之普度廣居等粗究孔氏膚受之道學深企釋迦心印之別傳溪聲山色之詞尙迷門外那知門內合掌藏身之偈未知斗北誰識斗南惟我大悲用出通身之手眼再見迦葉扶起當年之剎竿特詹是月八日伏冀大轉法輪廣攝羣有蓋因布嘉種而望甘霖不辭執暗燈而求亮火從此橫說豎說欣頑石之點頭不論有言無言喜天花之亂墜廣居等曷勝瞻仰之至。

孫以敬

法弟錢廣居

吳克孝

王瑞國

吳偉業同頓首拜

大方禪師語錄卷一

嗣法門人超鳴編

住婁江禪燈庵語錄

師於康熙己酉年四月朔日受闔郡吳錢王眾紳衿洎文學居士等請就庵開堂拈疏云墨光動蕩直射斗牛之墟瀚海文瀾泛入獅猊之座眾中還有見者麼其或未然卻煩維那重宣此義。

指法座云髙廣甚髙廣平正甚平正若非毗盧頂上行誰敢輕身而據坐遂升。

拈香雲此一瓣香爇向鑪中端爲祝延當今皇帝聖壽萬歲惟精惟一乃徳乃仁萬國攸同堯天舜日次拈云爇向鑪中奉爲諸大護法文學居士等伏願常作王家良弼永爲法苑金湯復拈云者一瓣香根盤四大部洲葉蔭三千世界昔在天童山裏拾來又於雙徑峯頭證據今日特爲拈出供養吳江報恩堂上傳曹溪正脈第三十五世先師浮石老和尙用酬法乳之恩斂衣就坐維那白椎云法筵龍象眾當觀第一義僧問天垂寶蓋瑞气臨筵大闡宗風則且置如何是棒頭消息師云大方獨步進云機關藏不得一劍定乾坤師云令不虛行進云此話大行也師云知恩者少監院問昔日靈山今朝禪燈結角羅紋一句作麼生師云放光動地進云若然則大機大用覿面提持師云三十棒且待別時來進云萬靈齊合轍大地盡沾恩師云且信一半問薰風自南來殿閣生微涼意旨如何師雲從來不覆藏進云日午打三更還許旁通一綫麼師便打乃舉拂子云摩醯正眼一點分明蠢動含靈咸歸正覺大圓鏡智宇宙光華鍼砭乾坤帝裘永錫十智同眞菩薩面三玄三要夜叉頭圓通殿裏遊戲無礙堂中自在千佛合轍一體風流法輪大轉且道承誰恩力以拂子打○相云觀音菩薩將錢買胡餅放下手卻是饅頭現前大眾向者裏會得縱橫自在收放無拘其或不然山僧打葛藤去也隨聲便喝結椎云諦觀法王法法王法如是下座。

張敬川穆瑞芝陳奉坡設齋請升座開示師云佛種從緣隨處建立有緣佛出世無緣佛滅度在在體露金風如水中月佛說一切法爲度一切心若無一切心何用一切法但有病所在卽用一切藥所謂佛是眾生界中了事人今說法者與釋迦同一鼻孔同一唱酬也現在僧是過去佛過去佛是現在僧要見過去佛便請識取現在僧今之天地日月古之天地日月無二無別故愚者說遠智者說近喝一喝云是甚麼所在說遠說近說智說愚汝等諸人不得向外打之繞山僧不惜泥水與相離相法尙應捨處立个生涯倘能走入不可思議境界見種種色都盧是个三藐菩提方見山僧入廛垂手之靈驗也信佛不信法大病不服藥信佛不信僧夜行不張燈佛法僧不信蝦蟆落深井佛法僧俱信杲日行空徑咄還肯與麼說話也未喝一喝云此時若不究根源直待當來問彌勒。

早參鐘聲咬破七條茅店雞鳴春曉王登寶殿野老謳歌且道無邊身菩薩卽今在什麼處拈起拄杖云具通方眼者速速進前痛領三十設有不甘切不可道山僧辜負汝曳拄杖歸方丈。

錢履卿瞿承萱王振川張實甫劉公亮倪仁毓項秀峯秀南請升座臨濟栽松禪燈種圃雪峯拋毬禾山打鼓他家眼具頂這里符懸後股鼻孔不解通方莫怪山僧莽魯驀地相逢拳揮足舞好兒曹親阿祖扯碎栗棘蓬扶起雲門普且道承誰恩力咄雲從龍風從虎。

庵前種樹示眾喝一喝云善來諸仁發菩提心種菩提樹入菩提場證菩提果卓拄杖云這一片地上世出世間莊嚴佛土自利利他輝今耀古猿抱子歸芳艸裏鳥啼花笑碧溪頭灼然山門境致陰濃綠樹涼兔懷胎不愧後昆標格東門西門南門北門戌鼓分明盡可人天取則鬧市裏識取天子風流出自當家百艸頭薦取老僧壁立千仞橫按拄杖云截斷聖凡路頭如何通信喝一喝云心空及第歸。

卓錫淩霄示眾云踢倒淩霄第一峯密移一步看飛龍三千樓閣咸稽首百萬松杉盡點頭禦愛峯起舞棋盤石倒走瀑布白練懸千尺引得鯉魚飛上天不隨鶴去還伴云眠拾松子煮寒泉刀耕火種擊竹歌蓮年年歲歲歲歲年年更有一般堪羨處猢猻上樹尾連顚。

錢順宇張瑞甫倪仁毓茶話次師云目連至孝的證果富相造福的升天淸提有頭無尾隋在泥底不落因果不昧因果如何會取純陽點鐵成金黃龍化金爲土大機之用大用之機如何領略明得因該果攝便會用在機先一著不來白雲萬里眨眼開眸古佛過去久矣若是善用心者說甚忠孝罪福單單以个事爲懷日就月將忽然摸著鼻孔原來原來𨿽然如是直饒恁麼正好向天下知識手裏討棒喫。

顧君常玄公王明伯茶次中秋小參拈起拄杖云果能體露金風方許掛搭更有个金風體露作麼生承當若道千江有水千江月腳跟下有甚交涉更云萬里無雲萬里秋三十棒打折驢腰有甚罪過將謂性海無邊明似鏡白浪滔天如何回避若道無邊性海夜光浮踏倒燈籠略較些子曹溪指月馬祖話月三千里外絕淆訛鷺鷥尋不見千手大悲勞而無功姮娥呈醜拙普眼大士立地攢眉盡世界情與無情都盧打在明白裏苦哉佛陀奇哉達摩且道山僧卽今在甚麼處良久顧左右云諸人鼻孔裏還覺重麼呵呵大笑歸方丈。

示眾喝一喝云大方獨步續焰禪燈打翻千七葛藤泥牛去後無消息不是心不是佛不是物眉毛拖地太郎當腦後寒光千百尺餐蒺藜啖栗棘十字街頭打栲栳撫背一文逢人乞前三三後三三樓閣門前竟日閒釣魚船上的謝三郎相逢不相識大赦不放的下載淸風露胸跣足的與他棒喫且道這老還會祖師西來大意麼以拄杖旋風打散。

檀越請開示師云旣到三寶地上要作難遭之想佛乃慈悲父法乃救病藥僧乃破暗燈盡世間人杳杳冥冥六根六塵六入六賊起倒相隨不肯少刻放下被他牽入火宅百年三萬六千朝黃梁未熟天已曉鬢已霜齒已脫將謂歡歌有幾時那知扼腕頓足悔之暮矣急須念佛念法念僧業海無邊回頭卽岸乃豎起拂子云觀音觀音是汝諸仁入理之門喝一喝云惟此一事實餘二則非眞。

中秋眾檀越燒夜香示眾雲水晶盤子托出百億香幢薰裂人天腦蓋三世如來千花座上放此光明照徹微塵國土廣寒宮天鼓自鳴帝釋天搖唇鼓舌闡揚苦空無我四諦十二因緣觀音勢至四聖六凡各各顯出神通三昧天中來的菩薩合掌贊云希有希有人間來的菩薩倒退三千里玉露灑髙梧金星沈碧海不負佳期要與現前諸仁造个劫國莊嚴種無漏因受勝妙樂設有个英靈衲子出來道老漢耄矣無端走入人天去也喝一喝云賴有這一路。

掩關示眾云我本山中人直心行直行有佛處不肯住無佛處急走過隨墮類墮尊貴墮一向恁麼而今卻不然髙懸藤笠束縛艸鞋倒退三千北斗裏藏身拈一莖艸蓋卻山河大地不愧先宗或現半身或呈一面曲爲今時喝一喝云踞地獅子了無蹤迹金剛寶劍一味藏鋒探竿影艸懶同時尙總不作用出自天然遂以手作掩關勢云把斷要津四方八面來且道如何相接以拂子打○相云胡來胡現漢來漢現居士請開示師云生死迅速事不由人黃連未是苦業識茫茫眞是苦急須努力回光返照是何端的眷屬一期途路相逢忽忽光陰蹉過紅日決定沈西去腳跟下事作麼生不須另立生涯便可將錯就錯子哭兒啼是甚西來大意喜怒哀樂好个塵塵三昧顚沛流連正是出頭時節剎那悔過徧界淨土切不可道佛無我分甘墮世諦流布修行如梓人刻木一般下得一刀一處空靈功不浪施如陶師治罌一般增得一些一處文彩拈弄摩挲克期而成罪性本空因邪打正放下屠刀咄我是千佛一數。

陳奉坡曹俊明設齋元旦上堂云卯兔方歸辰龍出現舊店新開隨家丰儉一切現成何勞注腳十方同聚會个个學無爲山僧直得鉗口結舌臨濟大師吐气揚眉與現前諸人恭賀恭喜且道不落新舊一句作麼生連揮拂子云和气一天梅吐舌春風四海柳開眉。

應三求徐子章王愛山張守溪顧紹江茶話次一居士問貪生怕死何得安樂師云生以不生生嚴臘水成冰死以不死死日出冰成水來的也是渠去的也是渠截斷去來相且道渠是誰喝一喝云但願空諸有何處不風流眾居士禮謝而退。

破關示眾喝一喝云鐵壁銀山當陽粉碎突出威音舊面目壓倒人天剎那三載彈指圓成八萬門普賢行者全體作用燈王如來颺下威光不是徧界難藏也要時人知有抖擻衲衣下靑灰看取將來如何施設連卓拄杖云百千三昧應時來。

李瑞云姚敬泉劉奉泉朱伯卿張公安等塑大士登龕上堂云道場歷劫座特地遭話墮莖艸現瓊樓圓通無礙修機權與喜怒剎塵無二个全放與全收隨處逞風流豎起拄杖云巍巍金軀丈六了又丈六且道無見頂相如何瞻仰取足擲下云直下來也。

菩薩入髒示眾師云盡三千大千世界是如來琉璃腹百億須彌香水海是如來碧玉藏經塵沙劫世出世間不增不減何須特地拈來重教安放𨿽然如是不免將錯就錯。

甲辰秋至新城示自光禪徳生涯歷徧自回光明珠體露世無雙新城髙價爲舟筏舊國孤風作棟梁月下鷺鷥方展趐庭前柏子乍芬芳生來不染風塵色歸去來兮般若香露迥迥自超倫屋梁漏月見吾孫且道還知老漢落處麼還鄕盡是兒孫事祖父從來不出門。

白蓮寺升座云五葉本同條白蓮藏珠玉聲價重金風幽香充一國舜若多神咬破指頭千手大悲摸索勿得咄種是威音那畔來切忌動著動著三十棒打折驢腰。

晚參師云諸緣屏息了直出古皇前不生無明艸懶耕祖翁田松直棘曲鵠白烏玄說甚麼心空及第霜月孤圓活潑潑珠走盤飽嚼寒冰無他技冷笑猢猻夜錢。

張敬川誕辰設供請開示師雲松齡六十五長年不出戶福祿壽三星嬰兒不離母靈芝个裏栽先天爲心祖知恩始報恩續得長庚譜諸佛非汝道誰是最道者父母非汝親誰是最親者酬徳一句親何用之乎也且道如何是一句聻喝一喝云桃熟千年樹識取个中仁。

晚參龔蔚彜羅奉泉陳睿宇居士求開示師云行無越住住無越行行住兩相忘行住裏薦取孤明歷歷廓然終始終始不二自閒閒獨露堂堂一著子咄會也麼覿面全提南鍼直指。

觀察大可錢公茶話次師云百千菩薩同一鼻孔萬億如來同一光中禪燈吹滅暗中行山僧不在明白裏且道居士如何得不違古觸今去士默然師云幾乎喚做你是个俗漢。

張敬泉居士塑佛開光請說法師乃喝一喝云撐開五眼如千日放出禪燈無盡光一一光中有一千葉蓮華一一華中有尊金身如來坐普光明殿轉大法輪天上人間莫不承此恩力且道說何法要喝一喝云腳下無私者同遊不夜天。

張敬川居士塑佛登座開光請說法師以拂子點空云劃破鴻蒙千聖吐气揚眉大地眾生眼裏空花亂墜功沾九有澤被三賢解開布袋今日知有向上一竅如何領略不見敬川居士從頂至足八萬四千毛孔三百六十骨節處處金光熀耀正法流通在在處處不增不減且作麼生是个知恩報恩的消息復豎拂子云無邊法門百千妙義只向一毛頭上薦得依舊難描畫。

歸正圓通普說

師云佛種從緣起隨處立宗旨有緣佛出世無緣佛土滅處處化眾生猶如水中月佛說一切法爲度一切心我無一切心何用一切法但有法所在卽同有佛有佛安身龍天喜無僧說法鬼神愁佛者是前輩大聖人今說法者是小釋迦也現在僧是過去佛的弟子過去佛是現在佛的師長故所於有過去佛者亦有現在的佛也還有未來的佛是名三世諸佛過去佛者是昨日現在佛者是今日未來佛者是明日者也故爲今之天地日月古之天地日月無二無別故此愚人說遠智人說近有智愚不等故有遠近之說在人不在法人有利鈍不同列剎將成四五工成少許汝等諸人不得重佛輕僧又不得信有爲之因不信無漏之果山僧令汝等與相離相法上應捨莊嚴佛土者卽非莊嚴其福無邊不可思議功徳如人有目日光明照見種種色速得阿耨多羅三藐三菩提方滿山僧之願矣汝等再若重佛輕僧者住相而行布施如人入暗則無所見四相現前我人眾生壽者卽是胎卵濕化難免輪回頭出頭沒不得休歇苦哉苦哉金剛經云明明道一合相尙不可得但凡夫之人貪著其事畢竟斷疑生信絕相超宗方脫苦輪也敬佛不敬法大病不服藥敬佛不敬僧暗行不點燈敬佛又敬法苦口喫涼藥敬佛又敬僧福慧一齊增敬佛不敬師頑鐵不鉗錘廢物成何器後悔難自追敬佛又敬師鋼鐵密鑪錘寶劍利鋒鋩安邦定國基師佛都不敬畜生餓鬼慶如油入面裏萬劫喪本性佛法師不敬蝦蟆投深井汝若信我言卽今就普請咄還肯麼汝若信不及甘自死在阱莫怪山僧好三寶深恭敬佛祖多來慶護法諸天喜歸源達本性供養佛法僧曉出日東升能破諸障礙眾罪悉皆崩佛法僧不敬瘋癆蠱膈病此癥最難醫甘心喪己命知過速須攺因邪忽打正一念自知非超凡越四聖信者便是佛受者俱是法奉者眞是僧又云信受奉行佛法僧行住坐臥任騰騰繁興永處那伽定常在那伽永處興豈不聞僧問臨濟大師如何是眞佛眞法眞道乞垂開示濟云佛者心淸淨是法者心光明是道者處處無礙淨光明是三卽一皆空而無實有如眞正道人念念不間斷達摩大師從西天來只是覓个不受惑的人後遇二祖一言便了始知從前虛用工夫山僧今日見處與佛祖不別至釋迦牟尼佛傳到我天童老和尙六十七世似靑天白日一般佛佛授受祖祖相傳有何疑慮處有甚淆訛處山僧苦口再三奉勸汝等不得顚言倒語白日靑天只管說夢重佛輕僧罪犯彌天不知不覺帶累汝等墮在我慢山中無有出期後悔難追莫怪山僧不道好當初調達謗佛至今在地獄中未得出脫汝等重佛輕僧也山僧請問你咄雲走來佛是何等樣的面目是恁麼臉嘴要去著重他聻佛曾向汝等說話麼山僧不惜口業索性向汝等從頭至尾下个注腳喝一喝云佛身無爲不墮諸數非靑黃赤白黑豈但與汝等著重的麼凡所有相皆是虛妄或香象或梓木或增減二塑或金裝彩漆一切等相此乃莊嚴佛土也爲中下二根建立者也中等之人見相而拜者更多下等之人見相而不拜者亦不少古徳云三界惟心萬法惟識汝等信不及者我舉州中內外庵堂寺宇與汝等一一拈出了然明白只看大悲殿裏大悲菩薩卽是頤師啟造放生池上是鷲庵師鼎建極樂大覺二庵俱是肖溪孔居士爲首成置與詣大師一老師二位承任功成七八矣還有內外新舊大小等剎不可算數俱是僧家所爲並不曾有泥塑木雕的佛像創立者也故所以人能弘道非道弘人耳一體三身具足圓滿佛法僧名爲三寶並不曾有外得者亦名自性常住三寶故所以自性常住三寶能建立世間常住三寶也從無相三昧中流出神通妙用建立世間無盡殊勝莊嚴功徳引誘汝等發菩提心向三寶中成等正覺共證無生令汝等歸信恭敬三寶爾等諸人開口動舌無不是罪舉足動步無不是業忙忙業識無本可據造罪恆河沙作業滿大地向三寶前求哀懺悔仗佛威徳之力拔除汝等萬劫千生罪根一時頓脫直趨無上妙道佛祖宿願而來度脫有情或頓者一句了然超百億或漸修者或起過法名者或三皈五戒者種種方便種種度脫者種種燻習汝等也知因識果俱是僧家攝授汝等貴在信受奉行名爲佛子當行正道篤信無疑何故反謗師長錯認泥塑木雕的爲佛輕師重佛此等之流眞正外道邪魔地獄種子千佛出世不通懺悔汝等不得斬頭覓活豈但善知識師長分上一槪僧道分中贊嘆者生福也無論老少貴賤悉皆不可毀謗他人隱惡而揚善名爲佛子何況知識師長乎古徳云寧可葷口念佛不得素口譚僧你看目連尊者證阿羅漢果淸提老母打僧罵道至今不能證菩提尙不能脫塵汝等速須回向三寶反邪歸正復本還源此乃眞語者實語者不誑語者不異語者是如語者大善知識髙僧徳重夙有願力飛錫而來娑婆世界建法幢立宗旨專爲汝等令汝輩皈依自性常住三寶或三皈五戒名爲根本戒亦名成所作智諸佛菩薩祖師俱從戒定慧中得超凡越聖的基本也與汝等說受者是佛說耶是法說耶是僧說耶汝等向這里定當一回看汝若定當不出臨濟大師先說了也咄云無法可說是名說法耳就是儒教中大學之道在明明徳中庸說不偏不倚之正道也惟有孔仲尼門下弟子七十二賢師師授受無聞毀謗師長者欺慢訓導者也決無此禮天地君親師四恩難報要人尊敬長上名正言順盡忠盡孝盡始盡終寧爲忠臣烈士不可作佞臣賊子請看嶽賢公精忠報國美名萬世秦檜夫妻臭名千載雲長公忠義後遇普淨禪師點撥頓超三界目連孝母獨證四果富丞相廣作福田積功累徳還在天宮安樂受享淸提夫人有頭無尾至今還在輪回未脫善惡果報明如杲日絲毫誰昧純陽大仙拜見黃龍禪師超脫沙劫浮游夢幻故以無師自悟者盡屬天魔外道古人大悟之後再見明師印證親近髙徳𨿽然如是各有時節時節若至其理自彰正當與麼時是如何喝一喝云還知落處麼無生法忍惟我空門中𨿽有龍蛇混雜凡聖交參無所不至無所不爲甚多種種敗壞法門者亦不少種種露布不可算數呵呵云還有大聖大賢大善知識闡揚大教者海內大剎普天匝地甚廣人所共知不言盡曉就是儒門中也有髙上之士古今與來綿綿不絕不肖者亦有不是說道看了不肖者自生退屈難道盡是不法者麼也有髙低不等只看維摩居士靈山會上三萬二千大阿羅漢無量恆河沙不可說不可說等菩薩飲食衣服臥具醫藥悉皆供養種種如意文殊菩薩七佛之師與維摩問疾與釋迦牟尼佛無二無別故稱不二法門如今居士之稱莫作等閒看了旣稱居士要與維摩一樣行事方稱居士旣擔當居士名號不見僧家之過是名眞維摩也過去者是古居士現在者是新維摩耳眞正護法人不見三寶過護惜三寶者如護眼中之珠是名活韋馱也亦名護法諸天菩薩古徳雲天人阿修羅皆歸第一義要汝等斬新條令回向三寶永不退轉皈依佛法僧不是教汝等皈依有相佛卽相離相離相見佛一體三身三身者何法身者是汝等自己淸淨佛也報身者是汝等色身佛也化身者是汝等妙用神通自在佛也亦名千百億化身釋迦牟尼佛山僧與汝等下个注腳能淨卽釋迦慈悲卽觀音喜捨卽勢至直心是彌陀平等卽彌勒能說卽文殊能行卽普賢法華雲開佛知見示佛知見悟佛知見入佛知見耳開示汝等悟入無生法忍所以種種言辭種種譬諭說三車在門外令汝等快出三界塵勞永離諸苦證安樂境界獨證眞常恆不退轉種種布施種種供養種種莊嚴種種如意惟會一乘之道成正等覺與諸佛諸祖諸大善知識古今尊宿同一眼見同一耳聞同一鼻孔出气把臂共行要汝等知過必攺得能莫忘人身難得中國難生善知識難遇佛法難聞黃龍禪師云此身不向今生度更向何生度此身八十翁翁入場屋眞誠不是小兒戲努力努力至囑至囑山僧坐視不禁只得搖唇鼓舌一片婆心牽枝引蔓不覺葛藤滿地一場漏逗忽有个傍不肯的出來拽下禪牀痛捶一頓這里是甚麼所在說心說性說黃道白山僧與他結个同參云感恩不盡把手牽君行不得惟人自肯乃方親。

大方禪師禪燈語錄卷一終嘉興大藏經大方禪師語錄

禪燈庵大方禪師語錄卷二

嗣法門人超鳴編

拈頌

世尊初生。

世尊眼空四海可謂旁若無人雲門令行千古未免傷鋒犯手這二老爲人一个向髙髙山頂立一个向深深海底行看來也是同坑無異土。

四顧周行全體彰大方獨步勢無雙雲門一棒掀天地千古兒孫任舉揚

世尊明星悟道。

世尊夜睹明星大似開眼作夢說甚麼妄想執著證得證不得何不向明星未出時薦取何等剿絕更說甚麼智慧徳相累及後人牽枝引蔓葛藤滿地。

擡頭忽覺滿天星大地眾生豁眼睛試問當年何所得和泥合水向人傾

拈華微笑。

世尊拈華年老心孤迦葉微笑知恩有地檢點將來二俱不了海上座當時才見他舉手處咄云不勞拈出免得後代兒孫承虛接響。

一枝拈出大家看百萬人天盡被瞞微笑頭陀親薦得燈燈不絕古今傳

女子出定。

女子無端特地瞿曇隨人起倒文殊罔明各見一邊且道是那一邊咄若向這里會得不勞彈指其或未然正好朝打八百暮打三千何故不合白日靑天惑亂人家男女。

出定入定瞿曇正令瞎驢成隊不顧性命

世尊升座文殊白椎。

世尊無風浪起文殊隨流入流總與他三十棒縛作一團拋向大洋海裏免得許多起倒何故諦觀法王法法王法如是。

月印波中徹底寒澄潭那許臥龍蟠五湖四海途中客盡被渠儂把釣竿

罽賓國王斬師子尊者。

大似靈龜負圖自取喪身之兆。

擲劍揮空勢不還翻身師子箭離弦君王手段天然別兩臂如何保不全

殃崛產難。

將謂黃面瞿曇有神仙祕密之方誰知只得一味平胃散待婆子欲產未產之時一口吞下瀉得肚裏漧漧淨淨免得饑廝煎餓廝炒𨿽然如是卽如殃崛送語未到之際先已產下看這平胃散向甚麼處著落當時若問海上座有何法能免產難向他道覓女人相了不可得。

殃崛傳言是禍胎瞿曇一撥眼方開從來賢聖不曾殺母子團圞笑滿腮

城東老母不欲見佛。

老母不欲見佛可謂口吞佛祖气宇如王𨿽然如是回顧東西總皆是佛甜瓜徹蒂甜苦瓠連根苦若向這里薦得無佛無魔這里承當不下一任泥堆加土。

東城老母大奇哉八面玲瓏正眼開大地眾生同一體个中那有二如來

徳山托缽。

徳山托缽下堂垂鉤四海雪峯云鐘未鳴鼓未響托缽向甚麼處去錦鰲衝浪來徳山低頭歸方丈前箭猶輕後箭深峯舉似巖頭一人傳虛巖云大小徳山未會末後句陷虎之機山聞召巖云汝不肯老僧那好手手中呈好手頭密啟其意紅心心裏中紅心山明日果與尋常不同殺人刀活人劍且喜老漢會末後句在據虎頭收虎尾如斯舉揚大似龜毛丈二兔角八尺錯下名言與末後句有甚交涉且道如何是末後句鶴有九臯方展翅馬無千里謾追風。

垂鉤四海釣獰龍衝浪錦鱗膽气雄一釣雙鰲布大雨普天匝地起淸風

九峯因石霜遷化眾請首座作住持。

峯云若會先師意卽住首座積功累徳於生死岸頭去住自由甚爲奇特爭柰未具正知見在向一色邊坐倒故以一條白練作死法會卻被九峯勘破一場敗闕當時若問海上座如何是一條白練去只向他道寒光爍爍射坤維待九峯擬議不來卽便震威一喝云切莫辜負先師好總教九峯亡鋒結舌一代住持定是有分。

香煙堆裏露全身坐脫立亡據本眞不是九峯虔侍者石霜一脈溺沈淪

馬祖與西堂藏百丈海南泉願同玩月。

馬祖父子𨿽然舒捲縱橫各顯家風未免弄巧成拙海上座一一與他點出正好供養畫餅充饑正好修行泥裏洗土塊拂袖便行只成擔板獨超物外唵蘇嚧唎娑婆訶復云這一隊不喞澑漢總被一串穿卻了也還有共相證明者麼三个猢猻夜錢天明走盡空狼籍。

父子同心家業盛弟兄和气世情長普天皓月千江印匝地淸風四海揚

南泉斬貓。

南泉全提正令趙州符到奉行二大老𨿽然臨時殺活縱奪可觀仔細檢點將來也是破艸鞋還有與南泉把臂共行者麼舉手擊香幾一下云一刀兩段俱揮盡大家活弄死貓兒。

一刀兩段絕疏親殺活全提亙古今好手手中呈好手紅心心裏中紅心

馬祖遣人送書到徑山國一欽禪師作一圓相。

馬祖到卽不點國一點卽不到諸人還識二大老麼一个鼻頭兩孔竅國師道欽師猶被馬師惑好本多同𨿽然如是不許夜行剛把火直須當道與人看。

馬師密叩徑山翁盡在空圓一點中無柰國師輕漏泄誰知千里有同風

普化同臨濟赴齋掀倒飯牀。

臨濟慣作白拈手段驅耕奪食普化到處徹底掀翻不畱朕迹或有人問毛吞巨海芥納須彌爲復是神通妙用爲復是法爾如然只向他道龍得水時添意气虎逢山勢長威獰。

驅耕奪食驗英雄盡底掀翻絕始終驚得主人渾喪膽毗盧頂上任西東

乾峯上堂法身有三種病二種光一一透得。

乾峯據虎頭雲門收虎尾𨿽然唱拍相隨拳踢相應未免通身泥水且道不落廉纖一句作麼生處處無私空合空法法皆歸水投水。

當機一句絕羅籠電捲星馳空合空二種光兮三種病眉毛睫上隔千重

馬祖因僧問離四句絕百非。

這僧與麼問大似二八女子不系裙馬師與麼答也是憐兒不覺丑當時海上座若在請師直指西來意只向他道合取狗口更說甚麼藏頭白海頭黑且道恁麼批判還有優劣也無直截根源佛所印摘葉尋枝我不能。

四句離時全體現百非絕處露堂堂馬師何必空饒舌累及兒孫亂度量

乾峯舉一不得舉二放過一著落在第二。

雪後始知松柏操事難方見丈夫心。

乾峯舉處莫瞞盰具眼禪和仔細看覷透雲門關捩子轉身猶覺骨毛寒

打鼓升堂普請看雲門出眾被人謾乾峯落二回方丈各自歸寮倒剎竿

南院上堂赤肉團上壁立千仞僧問掀倒禪牀。

院云這瞎漢這僧𨿽有衝天之气且無入地之謀南院全提向上未免傷鋒犯手若有人問海上座問壁立千仞便震威一喝何等剿絕免得他掀倒禪牀堪作个甚麼。

赤肉團邊用最親主賓有理實難伸相逢盡道休官好林下何曾見一人

障蔽魔王領諸眷屬隨金剛齊菩薩云云。

師云謾別人卽得大慧云旣覓起處不得一千年隨從底是甚麼云疑則別參金剛齊云我不依有住而住不依無住而住如是而住云也要大家知法眼云障蔽魔王覓金剛齊卽且從只如金剛齊還見障蔽魔王麼云靑天白日不得說夢恁麼批判且道合古人意不合古人意卽今莫有知海上座起處底麼喝一喝云人情盡處難畱迹家破人亡四壁空。

魔佛空爭不識他金剛擊碎野狐窠迥然突出無遮障六臂三頭唱凱歌

雲門聞聲悟道。

觀世音將錢買胡餅放下手卻是饅頭領取鉤頭意舉手喝一喝云且道是聲耶是色耶是饅頭耶是胡餅耶若向這里定當得出許伊具一隻眼若定當不出海上座自道去也復喝一喝云黃金自有黃金價終不和沙賣與人。

聞聲見色道明心廓露當陽手眼親收放縱橫由在我一回拈出一回新

波斯匿王問勝義諦中有世俗諦否。

佛云過去龍光佛波斯恁麼問含元殿裏更覓長安世尊恁麼答穿過髑髏知音者少二大老與麼問答賓則始終賓主則始終主不落賓主一句又作麼生一箭落雙雕諸仁者且道無說無聞如何話會只向他道碗脫丘又云碗。

主賓問答廓然傾兔角龜毛覿面呈兩眼分明對兩眼空爭魔佛可憐生

臺山婆子二頌

無柰臺山這老婆如何特地起干戈趙州勘破空饒舌堪笑行人錯過多

臺山婆臺山婆指點師僧能幾个突出叢林老作家歸來報道親勘破勘破了沒來由帶累諸方成話墮

趙州訪二庵主二頌

到處逢人便下鉤大都好本共同酬等閒消息誰能測收放縱橫得自由

庵主拳頭豎最親趙州關捩少知音鴛鴦繡出從君看不把金鍼度與人

首山因僧問如何是佛山云新婦騎驢阿家牽二頌

新婦騎驢阿家牽首山一句老婆禪今朝特地重拈出六臂三頭任往還

新婦騎驢阿家牽覿面當機信口宣鄰捨喜逢今日至笙歌引送畫堂前

有句無句二頌

勘破潙山老古錐葛藤樹上蔓支離禪牀掀倒呵呵笑天上人間更有誰

笑倒潙山這老魔大家胡亂唱巴歌泥中有刺誰能委烈焰堆頭長綠荷

萬法歸一二頌

萬法歸一一何歸分明直下廓離微祖師心印明如日爍破乾坤徧界輝

行腳師僧个問頭七斤衫子出靑州句中若得眞消息動地驚天出眾流

庭前柏樹子二頌

趙老庭前柏樹子蒼蒼自古蔭禪林參天踞地無人會摘葉尋枝直到今

庭前古柏翠幽幽直指禪人當下休無限婆心何太切五湖衲子豁雙眸

東山水上行頌

雲門拈出無生句諸佛分明絕覆藏無柰衲僧猶不薦東山水上亂商量

因徑山容和尙垂問文殊是七佛之師因甚出女子定不得師云領取鉤頭意山云罔明因甚出得師云莫認定盤星山云鉤頭意在甚麼處師便禮拜云請和尙歸方丈便行師拈云伸手原在縮手裏又云髙著眼頌云

誰家女子太無端定裏如何有許般今日從新親看破通身慶快骨毛寒

徑山索三玄三要總二頌

三玄三要句難分兔角龜毛眼裏塵玄要皆空非實有一番提起一番新

个中難透三玄要迥出威音那畔邊空劫已前髙著眼臨機活鱍任方圓

十智三玄總頌

十智同眞三要玄看來好是火中蓮無端特地揚家醜良馬何須用舉鞭

臨濟七事十九首

奪人不奪境三十烏滕猶未省白日天光失卻牛春華爛熳鋪山嶺

奪境不奪人甜言蜜語未爲眞了然一句無多子語路分明好好陳

人境兩俱奪正令全提惡辣辣安南塞北一齊收獨坐寰中眼界闊

人境俱不奪雕弓已掛狼煙息冬冬打鼓祭江神野老謳歌忘帝力

金剛寶劍最鋒鋩獨露當陽凜似霜退後進前身命喪總然佛祖也難當

踞地獅子忽昂頭百獸聞知伎倆休獅子林中獅子吼旃檀國裏獨優遊

探竿影艸定龍蛇帶角擎頭在此時是聖是凡明了了渙然不必更三思

一喝不作一喝用龜毛兔角千斤重無言童子口喃喃盡大地人提不動

賓中賓奔南走北外邊尋失卻衣中無價寶灰頭土面逐風塵

賓中主撞倒閒門與破戶金剛撫掌笑嘻嘻泥人扶起瓊樓柱

主中賓擲釣拋綸未得鱗撥盡江波徒費力倒拈寶劍入龍津

主中主正令當軒孰敢睹北海蒼龍吞卻珠南山大虫咬老虎

先照後用驗方來閃電光中赤手栽生鐵也須重煆煉金剛正眼頂門開

先用後照勘當人活捉生擒手眼親若是金毛重按過假雞肯放出關津

照用同時掌握全臨機潑潑驗愚賢單刀直入長蛇陣馬喪人亡血濺天

照用不同垂手時撫憐赤子令人思同條生兮同條死笑看雲山春日遲

一句當陽絕萬門普天匝地獨爲尊十方沙界全身露佛祖都來一口吞

二句當陽覿面宣光明正大利人天迥然越格超方作普應髙低絕正偏

三句拈來總現前四楞著地不須牽和泥合水隨髙下南北東西任往還

賓主句頌

當堂齊喝大家知賓主分明在此時左眼半觔右八兩分疆立界本無岐

無位眞人頌

無位眞人出面門隨方瀟灑獨爲尊三頭六臂擎天地歷歷孤明赤骨貧

三玄三要六頌

第一玄傾腸倒腹不能詮通身有口如何說眼裏聞聲鼻孔宣

第二玄耳中見色異新鮮鼻蛇吞卻南山鱉脫殼烏龜飛上天

第三玄不待臨時常現前是處綠楊堪系馬誰家門裏竈無煙

第一要擬議思量總不妙擡眸鷂子過新羅露柱燈籠撫掌笑

第二要一个鼻頭兩孔竅無舌之人善舉揚五音六律胡茄調

第三要杲日麗天無不到萬象森羅分外明爍破乾坤光晃耀

馬祖一喝三頌

非卽非離證此時幾人到此用無疑耳聾三日兒孫廣千古流傳孰敢欺

一喝當陽徧界輝耳聾三日示全機大機大用流千古今古罕聞凜凜威

耳聾三日播家風一喝當陽顯大雄塗毒鼓邊休側耳兒孫亙古用無窮

閱歸眞總義隨時頌出

叮嚀太殺啟無端本地風光托滿盤活鱍走盤珠有腳生機一路莫瞞盰法法本來元不假頭頭顯露亦非眞等閒識得東風面萬紫千紅總是春

閱眞性決十則總頌

教外誰知有別傳無紋寶印印機先非凡非聖堂堂露無古無今常現前

拄杖二頌

赤條條不涉春秋淨裸裸何喜何愁活鱍鱍傍敲正打轉漉漉劈脊當頭有時格外提持有時覿面相酬有時全殺全活有時全放全收拈起時天回地轉放下時自在自由收放縱橫憑在我臨機應用盡風流

撐天指地一條杖凡聖都來總不放賞罰分明與麼行佛與眾生沒兩樣殺活縱橫獨自由自由自在空無相無相光中絕點埃離諸名相眞快暢

頌天童密雲老和尙二首

銅棺山頂駕虛舟情與無情白汗流慶快平生消舊夢無窮妙樂爽新秋人天瞻仰都行腳大地齊歸拄杖頭打盡聖凡無敵手兒孫界滿蔭神洲

雪月風花懶系舟隨方瀟灑盡風流千江有水千江映萬里無雲萬里秋凡聖同途休轉腳古今合轍个源頭潑天潑地誰能委正令全提覿面酬

明星悟道三頌

雪山六載駕孤舟午夜明星息妄流大地眾生開眼夢奇哉一切廓輪秋九蓮臺上收雙腳百萬人中出一頭密密綿綿如是法師承授受古今酬

雪滿乾坤不系舟縱橫宇宙轉風流孤輪霽色傾殘夢徧界淸光萬國秋大地山河齊赤腳森羅萬象盡擡頭頭頭物物皆成現剎剎塵塵彼此酬

凜凜凝霜葦作舟頂門一點凍雲流乾坤撥轉三千界宇宙掀翻九十秋覿面不畱元字腳當機誰敢弄虛頭作家手段天然別不動眉毛早與儔

頌二祖十一首

山河大地渡人舟撩亂天花眾道流赫日能消億劫夢廓然倒嶽盡傾秋五湖衲子休行腳四海髙流謾出頭面壁九年空碧眼神光只手那能酬

大地漫漫白練舟水晶宮裏逞風流神光覷破塵沙夢妙湛圓明億劫秋野鶴衝霄舒兩腳孤云迥出萬山頭和光合轍隨髙下普利羣迷與麼儔

極目銀山望玉舟廣寒宮裏水雲流藍關路上羣仙夢白帝城中眾鶴秋跣足渡江雙赤腳披胸熊耳半山頭九年冷坐人難信紅雪齊腰猶未酬

現成公案不須舟隱顯縱橫順逆流日月星辰同一夢山河大地共千秋香嚴樹上懸雙腳更有天龍豎指頭須向此中端的得恆河沙劫悉皆酬

密雲堆裏駕孤舟水底淸天翠欲流月載滿船消皎夢風恬浪靜碧潭秋水窮山盡收雙腳撒手懸巖迥一頭活捉蒼龍全意气生擒玉象不輕酬

雪映千山駕玉舟云騰萬里逞風流身騎白鶴衝霄夢倒跨麒麟過漢秋蔭覆兒孫千百億絲毫不隔達源頭通天徹地人難測曜古騰今滿界儔

浩滿乾坤一个舟看來誰是我同流冰霜曉月毫無夢潔白身心當體秋三世如來難下腳十方賢聖那尋頭晶輝朗曜微塵國一道淸光亙古儔

本來个事不須舟妙湛圓明不動流作佛成仙重說夢超凡越聖更悲秋虛空粉碎愁雙腳大地平沈憂白頭碧眼胡僧常面壁更無言句可相酬

大方獨步不程舟本有風光洞底流一榻淸風無个夢忘懷歲月孰知秋自由自在長伸腳無慮無憂石枕頭終日閒閒閒不徹不知何物可相儔

淸波浩浩放孤舟愛水潺潺縱識流世事重重山疊夢人心曲曲水灣秋勞勞碌碌誰停腳有有無無孰轉頭識得源頭無別水湛然常住洞天儔

我無生死我無舟人我俱無兩岸流中道不存誰做夢山窮水盡孰知秋嘉州大象頻伸腳陜府鐵牛善舉頭八字打開人不識張三李四一齊酬

杲日麗天四頌

玄要三三無不周玄玄要要盡風流掀天揭地弘凡聖霧捲云收大日頭

三玄三要如何旨劈嘴攔腮惟直指點出時人眼裏睛當陽獨露誰能委

十智童眞直下鉤千妖百怪一齊收孰能識得根源去法法頭頭觸處周

十智童眞碗脫丘一毫端上現瓊樓分明捉敗汾陽老始可全提正脈流

頌馬祖一喝三日耳聾二首

全機應用不雷同一喝當陽顯大雄三日耳聾方吐露兒孫千古播家風

霹靂一聲轟宇宙雷音迥別震乾坤大方獨步徵龍象正令全提無等倫

頌髙峯大師四句偈五首

海底泥牛銜月走金毛獅子潑天吼無位眞人跳上騎露柱燈籠笑破口

巖前石虎抱兒眠歲月俱忘知幾年地一聲絕復蘇機權喜怒任方圓

鐵蛇鉆入金剛眼覿面分明腦後箭急著眼兮拔卻箭回光一念超方便

昆侖騎象鷺鶿牽踏破虛空絕往還直下了然無別旨臨時殺活句中圓

舌劍髙峯利似槍妄將四句驗諸方誰知反被諸方勘兔角龜毛較短長

金剛頌

我人壽者及眾生四相皆空五眼明一合三心無所住超宗越格任縱橫

四月初八日頌世尊初生公案二首

今朝正是本娘生動地驚天目放睛帶累雲門喫白棒盲龜跛鱉一齊行

指天指地爲人揚目顧周行別有長不是一番寒徹骨怎得梅花撲鼻香

爲水牯牛二頌

日用尋常這一頭未知是馬未知牛一回端的通消息驀鼻牽來覿面酬

日日時時刻刻忘年年月月露堂堂悠悠蕩蕩瀟瀟灑剎剎塵塵處處彰

頌法身偈二首

山頭石虎吼如雷無位眞人笑滿腮海底泥牛翻白浪火中木馬奔嘶來

觀音妙智暢奇哉五十三參顯善財龍女頓超無垢界參參見佛眾如來

法身頌四首

本來無假亦無眞體露眞常沒四鄰迥出一枝梅破臘百年公子不逢春

本來無物有何眞眞假無憑喚甚鄰聖號凡名齊不立塵塵盡是本來人

我本無心那有塵一微塵內顯其眞廓然迥出本來面正體堂堂沒卻身

靈靈不昧妙明明了了常知坦坦平湛湛澄澄無去住綿綿密密證無生嘉興大藏經大方禪師語錄

大方禪師源流頌卷三

嗣法門人超鳴編

第一世南嶽讓禪師詣曹溪參六祖祖問甚處來師曰嵩山來祖曰什麼物恁麼來師無語遂經八載忽然有省乃白祖曰某甲有个會處祖曰作麼生會師曰說似一物卽不中祖曰還假修證否師曰修證卽不無染污卽不得祖曰秪此不染污是諸佛之所護念汝旣如是吾亦如是。

八載掀翻一物無說來一物轉淆訛頂門突出摩醯眼爍破乾坤耀古途。

第二世馬祖一禪師在衡嶽常習坐禪讓和尙知是法器來問曰坐禪圖作什麼師曰圖作佛讓乃取一磚於庵前石上磨師曰磨作什麼讓曰磨作鏡師曰磨磚豈得成鏡讓曰磨磚旣不成鏡坐禪豈得作佛師曰如何卽是讓曰如牛駕車車若不行打車卽是打牛卽是師無對讓示偈曰心地含諸種遇澤悉皆萌三昧華無相何壞復何成師蒙開悟心意豁然。

一點當頭痛著鞭車牛闖破四禪天眼空宇宙渾瀟灑殺活縱橫絕正偏。

第三世百丈海禪師參馬祖侍行次見一羣野鴨飛過祖曰是什麼師曰野鴨子祖曰甚處去師曰飛過去也祖遂扭師鼻負痛失聲祖曰又道飛過去也師於言下有省次日祖升堂眾才集師出卷卻席祖便下座師隨至方丈祖曰我適來未曾說話汝爲甚便捲卻席師曰昨日被和尙搊得鼻頭痛祖曰汝昨日向甚處畱心師曰今日鼻頭又不痛也祖曰汝深明昨日事。

哭笑升堂捲席回電光影裏不安排當陽一喝聾三日本地風光徧九垓。

第四世黃檗運禪師參馬祖值祖遷化時百丈廬於塔傍師乃請問祖平日得力句丈舉再參因緣言老僧昔被馬大師一喝直得三日耳聾師聞舉不覺吐舌百丈曰子已後莫承嗣馬祖去麼師曰不然今日因師舉得見馬祖大機之用然且不識馬祖若嗣馬祖已後喪我兒孫丈曰如是如是見與師齊減師半徳見過於師方堪傳授子甚有超師之見一日丈問甚處來師曰大雄山下采菌子來丈曰還見大虫麼師作虎聲丈拈斧作斫勢師打丈一摑丈吟吟而笑遂歸上堂曰大雄山下有一大虫汝等諸人也須好看百丈老人今日親遭一口。

耳聾三日示因由直下知歸吐舌頭喪我兒孫擔荷得傾湫倒嶽逞風流。

第五世臨濟玄禪師在黃檗會中時睦州爲首座勉令問黃檗如何是佛法的的大意檗便打如是三問三度被打遂辭檗參大愚愚問甚處來師曰黃檗愚曰黃檗有何言句師遂舉前話復云不知某甲有過無過愚曰黃檗恁麼老婆爲汝徹困猶覓過在師於言下大悟云元來黃檗佛法無多子愚搊住曰者尿牀鬼子適來道有過無過如今又道佛法無多子汝見个什麼道理速道速道師於愚肋下築三拳愚拓開曰汝師黃檗非干我事師回黃檗舉前話檗曰大愚老漢饒舌待來痛與一頓師曰說甚待來卽今便打隨後一掌檗曰者風顚漢來者裏捋虎須師便喝檗曰侍者引者風顚漢參堂去。

六十烏藤不肯休三拳肋下豈輕酬歸來依舊風顚樣煞得滹沱正脈流。

第六世興化獎禪師初爲臨濟侍者後在三聖會裏嘗曰我向南方行腳一遭拄杖頭不曾撥著一个會佛法底人聖聞得問曰汝具个什麼眼便恁麼道師便喝聖曰須是汝始得後又到大覺爲院主一日覺曰聞汝道向南方行腳一遭拄杖頭不曾撥著一个會佛法底人汝憑个什麼道理與麼道師喝覺便打師又喝覺又打來日從法堂過覺召院主我直下疑汝昨日者兩喝師復喝覺又打師再喝覺又打師曰某甲於三聖師兄處學得个賓主句總被師兄折倒了也願與某甲个安樂法門覺曰者瞎漢來者裏納敗闕脫下衲衣痛與一頓師於言下薦得臨濟先師於黃檗處喫痛棒底道理開堂日拈香雲此炷香本爲三聖師兄三聖於我太孤本爲大覺師兄大覺於我太賒不如供養臨濟先師。

東家學得賓主句西家拆倒無依倚衲衣脫下赤條條便見先師喫棒意。

第七世南院顒禪師上堂云赤肉團上璧立千仞時有僧問赤肉團上璧立千仞豈不是和尙道師曰是僧便掀倒禪牀師曰汝看者瞎驢亂作僧擬議師便打趁。

掀倒禪牀珠走盤當機覿面不瞞頇棒頭有眼明如日要識眞金火裏看。

第八世風穴沼禪師參南院院問南方一棒作麼商量師曰作奇特商量師卻問和尙此間一棒作麼商量院拈拄杖曰棒下無生忍臨機不見師師於言下大徹玄旨李史君守郢州請師上堂云祖師心印狀似鐵牛之機去卽印住住卽印破秪如不去不住印卽是不印卽是時盧陂長老出問某甲有鐵牛之機請師不搭印師曰慣釣鯨鯢澄巨浸卻嗟蛙步泥沙陂佇思師喝曰長老何不進語陂擬議師打一拂子曰還記得話頭麼試舉看陂擬開口師又打一拂子牧主曰信知佛法與王法一般師曰見何道理牧主曰當斷不斷反招其亂師便下座。

棒下無生始半提鐵牛心印露全機傾腸剖腹人難會去住隨方絕是非。

第九世首山念禪師晚居風穴會中穴勉擔荷大法師曰願聞其要穴遂上堂舉世尊以靑蓮目顧視大眾乃曰正當恁麼時且道說个什麼若道不說而說又是埋沒先聖且道說个什麼師乃拂袖下去穴擲拄杖歸方丈侍僧問曰念法華因甚不秪對和尙穴曰念法華會也次日與眞園頭同上問訊穴曰作麼生是世尊不說說眞曰鵓鳩樹頭鳴穴曰汝作許多癡福作麼何不體究言句又問師師曰動容揚古路不墮悄然機穴謂眞曰何不看念法華下語。

眉端上薦與多言拂袖下堂契本源古路悄然行一徧靈山正脈始流傳。

第十世汾陽昭禪師歷參知識七十一員後到首山問百丈捲席意旨如何山曰龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈捷始應知有問曰見何道理便爾自肯師曰正是我放身命處師頌三玄三要曰三玄三要事難分得意忘言道易親一句明明該萬象重陽九日菊花新。

拂開全體正堂堂十智同眞不覆藏萬古碧潭空界月三玄三要獨超方。

第十一世石霜圓禪師謁汾陽經二年未許入室每見必詬罵一日訴曰自至法席不蒙指示念歲月飄忽己事未明有失出家之利語未卒汾叱曰是惡知識敢裨販我怒舉杖逐之師擬伸救汾掩其口乃大悟曰是知臨濟道出嘗情師後室中插劍一口以艸鞋一雙水一盆置在劍邊每見人入室卽曰看看有至劍邊擬議者師曰險喪身失命了也便喝出。

觸著無明似未曾總然有理也難申白拈捉敗無多子道出常情意轉新。

第十二世楊岐會禪師參慈明總院事每咨參明曰庫司事繁且去他日又問明曰監院異時兒孫徧天下在何用忙爲一日明出師偵之小徑搊住曰者老漢今日須與我說不說打汝去明曰知是般事便休語未卒師大悟一日明上堂師問幽鳥語喃喃辭云入亂峯時如何明曰我行荒艸裏汝又入深村師曰官不容鍼更借一問明便喝師曰好喝明又喝師亦喝明連喝兩喝師禮拜明曰此事是个人方能擔荷師拂袖便行。

狹路相逢一著先深村荒艸話難圓知般事了爲貲本三腳驢兒信手牽。

第十三世白雲端禪師參楊岐岐問受業師爲誰師曰茶陵郁和尙岐曰聞伊過橋遭攧有省作偈甚奇能記否師誦偈岐笑而趨起師愕然通夕不寐黎明咨詢之岐曰汝見昨日打驅儺者麼師曰見岐曰汝一籌不及渠師復駭曰意旨如何岐曰渠愛人笑汝怕人笑師大悟。

無端一笑起淆訛親切鉤錐不用多翻轉面皮關鎖脫明珠一顆照山河。

第十四世五祖演禪師參白雲遂問南泉摩尼珠話云叱之師領悟獻投機偈曰山前一片閒田地叉手叮嚀問祖翁幾度賣來還自買爲憐松竹引淸風雲特印可令掌磨事未幾云語曰有數禪客自廬山來皆有悟入處教伊說亦說得有來繇舉因緣問伊亦明得教伊下話亦下得秪是未在師遂疑私自計曰旣悟了明得說得如何卻未在參究累日忽然省悟從前寶惜一時放下走見白雲云爲手舞足蹈師後曰吾因玆出一身白汗便明得下載淸風。

通身白汗露珠流只用些些這藥頭祖父田園買賣了更憐松竹沒來由。

第十五世圓悟勤禪師爲五祖侍者一日部使詣祖問道祖曰提刑少年曾讀小艷詩否有兩句頗相近頻呼小玉元無事只要檀郎認得聲部使應喏喏祖曰且仔細師侍立次問曰提刑會否祖曰他秪認得聲師曰秪要檀郎認得聲他旣認得聲爲甚卻不是祖曰如何是祖師西來意庭前柏樹子聻師忽有省遽出見雞飛上欄幹鼓翅而鳴乃曰此豈不是聲遂呈偈曰金鴨香銷錦繡幃笙歌叢裏醉扶歸少年一段風流事秪許佳人獨自知祖徧謂山中耆宿曰我侍者參得禪也。

小玉頻呼一綫通香銷金鴨眼初紅雞鳴撩起許相思搭在欄幹九曲中。

第十六世虎丘隆禪師謁圓悟悟問見見之時見非是見見猶離見見不能及舉拳云還見麼師曰見悟曰頭上安頭師聞脫然契證悟叱曰見个什麼道理師曰竹密不妨流水過悟肯之有問曰隆藏主柔易若此何能爲哉悟曰瞌睡虎耳。

拳頭舉起大粗生睡虎通身是眼睛竹密不妨流水過曹溪一滴振家聲。

第十七世應庵華禪師見虎丘侍行半載頓明大事丘忌日師拈香雲平生沒興撞著者無意智老和尙做盡伎倆湊泊不得從此卸卻干戈隨分著衣喫飯二十年來坐曲錄木懸羊頭賣狗肉知他有甚憑據𨿽然一年一度燒香日千古令人恨轉深。

聲香味觸辧縱橫官不容鍼車馬通密用全提誰解會父慈子孝立家風。

第十八世密庵傑禪師參應庵一日庵問如何是正法眼師遽答曰破砂盆庵頷之未幾辭白省覲庵以偈送曰大徹投機句當陽廓頂門相從今四載徵詰洞無痕𨿽未付缽袋气宇吞乾坤卻把正法眼喚作破砂盆此行將省覲切忌便躲跟吾有末後句待歸要汝遵。

當人掇出破砂盆價重須彌此話行更把葫蘆傾倒地難教收拾累兒孫。

第十九世破庵先禪師參密庵庵住靈隱師分座有道者請益曰胡孫子捉不住願垂開示師曰用捉作麼如風吹水自然成紋。

風幡不是虎頭斑鼻孔平空遭打翻血脈至今流不竭閻浮移在海南邊。

第二十世無準範禪師初謁育王佛照照問何處人師曰劍州照曰帶得劍來麼師隨聲便喝照笑曰者烏頭子也亂作後至靈隱破庵居第一座同遊石筍庵有道者請益胡孫子話師於侍傍大悟後開法一香供破庵。

因風吹水水成紋殺卻猢猻見太平明取烏頭端的處西川隆慶劍州人。

第二十一世雪巖欽禪師在無準會下每遇入室舉主人公便可跳舉衲僧巴鼻佛祖爪牙更無下口處此病礙在胸中十年後過浙東天育兩山偶佛殿前行忽然擡眸見一株古柏觸著向來所得境界和底一時颺下礙膺之物朴然而散始見徑山老人立地處正好三十拄杖。

掀翻柏子廓然醒突出金剛正眼睛百煉鑪中呈伎倆團團輥出口通身。

第二十二世髙峯妙禪師謁雪巖才問訊被打出後凡入門巖便問誰與汝拖者死屍來隨卽打出後因睹五祖眞贊忽然打破疑情一日巖問日間浩浩時作得主麼師曰作得主巖曰睡夢中作得主麼師曰作得主巖曰正睡著時無夢無想無見無聞主在什麼處師無對遂奮志入龍須越五載偶同宿友推枕墮地作聲廓然大徹自謂如在网羅中跳出元來秪是舊時人不攺舊時行履處自此安邦定國天下太平一念無爲十方坐斷。

枕頭撲落露屍骸萬戶千門一踏開幾度秋風歸未得擡眸忽地故鄕來。

第二十三世中峯本禪師因觀流泉有省詣髙峯求證峯打趁出旣而民間訛傳官選童男女師問忽有人來問和尙討童男女時如何峯曰我但度竹篦子與他師於言下洞然徹法底源峯書眞贊付師曰我相不思議佛祖莫能視獨許不肖兒見得半邊鼻。

竹篦現出童男相直下翻身洞底源鼻孔穿來只一半至今描畫不完全。

第二十四世千巖長禪師見中峯峯問日用如何師曰念佛峯曰佛今何在師擬議峯厲聲斥之師求示法要峯授以狗子無佛性話三年因住望亭聞雀聲有省峯復斥之師憤然夜半忽鼠翻食貓器墮地有聲恍然開悟覺身躍起數丈如蟬蛻污濁之中浮游玄間天地一時淸朗復往質峯峯問趙州何故云無師曰鼠食貓飯峯曰未也師曰飯器破矣峯曰破後如何師曰築碎方甓峯乃微笑。

狗無佛性鼠生瞋觸著通身冷汗淋方甓盡情築碎了忽然開眼自知音。

第二十五世萬峯蔚禪師謁千巖巖便問將什麼與老僧相見師豎拳云者裏與和尙相見巖曰死了燒了向何處安身立命師曰漚生漚滅水還在風息波平月映潭巖問不是心不是佛不是物是个什麼師以坐具打一圓相叉手而立一日普請斫松師拈圓石作獻珠狀曰請師酬價巖曰不值半文錢師曰瞎巖曰我也瞎汝也瞎師曰瞎瞎巖命師充第一座一日巖上堂舉無風荷葉動必定有魚行師震威一喝拂袖便行巖示偈曰鬱鬱黃花滿目秋白雲端坐碧峯頭無賓主句輕拈出一喝千江水逆流。

兩次三番爬著癢磕來砰去貴承當無賓主句輕拈出一喝轟天全體彰。

第二十六世寶藏普持禪師萬峯付師偈曰大愚肋下痛還拳三要三玄絕正偏臨濟窟中師子子燈燈續焰古今傳峯臨入滅時門人問曰和尙會中幾人得法弟子峯示偈曰慈悲無念花開果熟因地分明慧寶致囑淸徹源源一派流千古萬古來相續。

拳揮掌觸示端由玄要家風據令酬粉碎山河無剩迹風流徹骨有來頭。

第二十七世東明旵禪師因睹松有省見寶藏具陳悟因藏斥之遂親炙座下一日藏問心不是佛智不是道汝云何會師向前問訊叉手而立藏呵曰汝在此許多時還作者个見解師乃發憤至第二日驀然徹法源底遂呈偈曰一拳打破太虛空百億須彌不露蹤借問个中誰是主扶桑湧出一輪紅。

打破虛空不露蹤頂門湧出一輪紅依稀似曲才堪聽又被風吹別調中。

第二十八世海舟慈禪師初於萬峯機下有省遂廬於洞庭山後一僧呵其見解師卽棄庵詣東明一日明問曾見人否師曰見萬峯明曰萬峯卽今在什麼處師罔然明曰恁麼則何曾見萬峯師歸寮三晝夜寢食俱忘偶香燈繩斷墮地廓然大悟詣關前呈悟繇明曰老闍黎承嗣萬峯去師曰和尙爲我打徹豈得承嗣萬峯明遂出關升座曰瞿曇有意向誰傳迦葉無端開笑顏到此豈容七佛長文殊面赤也茫然今朝好笑東明事千古令人費唾涎幸得海公忘我我濟宗一脈續綿綿擲拄杖云千斤擔子方全付玄要如今拄杖談以拂子擊三擊下座。

燈滅繩斷賊身現腦後神光飛白練耀古輝今徧大千逢人拈出吹毛劍。

第二十九世寶峯瑄禪師因海舟造塔院斧傷足有省乃充火頭一日負柴舟見曰將棘刺去作甚麼師曰是柴舟呵呵大笑師罔然舟曰是柴將去燒卻師遂起疑曰和尙畢竟是个什麼道理故爾問我是夕刻意參究不覺被火燎去眉毛面如刀割以鏡照之豁然大悟作偈呈舟舟便打師奪拄杖曰者條六尺竿幾年不用今日又要重拈舟大笑師又呈偈曰棒頭著處血痕斑笑裏藏刀仔細看不是英靈眞漢子死人喫棒舞喃喃舟曰卽此偈語可紹吾宗。

傷鋒刖足痛無般燎卻眉毛更不堪莫向鬼窟作活計灼然一座白雲關。

第三十世天奇瑞禪師參寶峯峯問甚處來師曰北京曰別有去處麼師曰隨方瀟灑曰曾到四川否師曰到曰四川境界與此間如何師曰江山𨿽異風月一般寶豎拳曰還有者个麼師曰無曰因甚卻無師曰非我境界曰如何是汝境界師曰諸佛不能識誰敢彊安名曰汝豈不是著空師曰終不向鬼窟裏作活計曰西天九十六種外道汝是第一師拂袖便行寶乃付偈曰濟山棒喝如輕觸殺活從玆手眼親聖解凡情俱坐斷曇華猶放一枝新。

隔墻忽地喚哪哪箭入髑髏這老婆四百病中重拔出咬人獅子柰他何。

第三十一世絕學聰禪師依天奇奇問苦樂皆心因何外取師曰秪爲不了曰是非皆事因何妄承師曰錯認定盤星曰迷悟皆人因何不懂師曰早知燈是火豈向四方求奇乃付偈曰道者心同慈嫗心爭教赤子困羣陰輔成架海金梁子佛缺方知補浩任師後居龍泉寺有僧問如何是本來面目師曰石香亭僧云便恁麼去時如何師曰喪卻了也僧問今朝盂夏八日天下叢林皆慶如來降誕之辰未審如來何處降生師於幾上畫个圓相。

獨立沙場斑馬嘶幾回徵戰淚沾衣不因途路南鍼指八陣如何得解圍。

第三十二世笑巖寶禪師參絕學便問十聖三賢已全聖智如何道不明斯旨學厲聲曰十聖三賢爾已知如何是斯旨速道師下語不契一日洗菜次偶一莖菜墮水逐水圓轉捉不著忽有省遂攜籃歸學見便問是什麼師曰一藍菜學曰何不別道一句師曰請和尙別問來後與學圍鑪次學曰人人有个本來父母子之父母今在何處師曰一火焚之學曰恁麼則子無父母耶師曰有卽有佛眼覷不見師曰子還見麼師曰某亦不見學曰爲什麼不見師曰若見則非眞父母遂呈偈曰本來眞父母歷劫不曾離起坐承他力寒溫亦共知相逢不相見相見不相識爲問今何在分明舉似師學深肯之。

急水灘頭徹底傾靑天撈得對師呈一雙赤手無他計賊入空房解轉身。

第三十三世幻有傳禪師聞燈花爆聲有省直造北方參笑巖求證巖曰汝將從前得力處一一說來師具實答語中間巖驀趯出鞋曰向者裏道一句看遂把師話端一齊打斷師通夕不寐明晨佇立檐下巖見喚師師回顧巖翹一足作修羅障日月勢師當下脫然一日巖入堂曰我者拄杖要與人有要底麼首座曰某甲要巖曰汝要作麼座曰要他鏟斷天下人舌根巖以杖架肩曰楖栗橫擔不顧人直入千峯萬峯去師躍然下禪牀曰恁麼須分付某甲往前迎取巖笑曰汝當久久執持一番始可打艸去也乃贈一笠曰以此覆之無露圭角。

燈花熚爆夜叉頭只履遭人截斷喉回首風前多意气修羅面目太風流。

第三十四世密雲悟禪師因挑柴過一山灣見一堆柴突露面前忽有省遂依幻有和尙脫白請益幻幻曰汝若到者田地便放身倒臥嗣後惟加罵詈師慚悶交感一日城歸過銅棺山頂忽覺情與無情煥然等現正所謂大地平沈底境界時幻遷北京乃往覲幻問汝有新會處麼師曰一人有慶萬民樂業幻曰汝又作麼生師曰某甲得得來省覲和尙幻曰念子遠來放汝三十棒師抽身便出一日幻問忽有人問汝如何秪對師驀豎拳幻曰老僧不曉得者是什麼意思師曰莫道和尙不曉得三世諸佛也不曉得又一日幻舉拂問諸方還有者个麼師震威一喝幻曰好一喝師連喝兩喝歸位幻囑師扶佛法師呈偈曰若據某甲扶佛法任他○○○○○都來總與三十棒莫道分明爲賞罰。

中興濟北展經綸銅棺峯頭眼廓明陷落華山百二座棒頭敲出玉麒麟。

第三十五世浮石賢禪師首謁湛然和尙湛問如何是佛法的的大意師曰老老大大還問者个話湛休去一日同諸禪侶閱五燈會元值七賢女觀屍陀林因緣有省遂說偈曰一池蛙鼓夜喧喧歷歷明明道口邊通報五湖林下客從今不必更加參次詣金粟參密雲和尙一日侍立次云曰古人問如何是諸佛出身處答薰風自南來殿閣生微涼汝作麼會師不能答云曰快還我下落師瞢然力參三晝夜連呈數偈云俱言未在師自慚後有會處便入臥室禮曰某會也云曰如何是汝會處師曰鷂子過新羅云曰未在還我偈來師卽書曰薰風自南來殿閣生微涼我今看破處也只是尋常云深然之。

七賢覷破銅山崩展翅鵬吞六合云太白峯前髙調在神洲法脈暗流通。

牧牛頌

未牧

四蹄無力望空哮不辧東西路轉遙頭角縱橫昂意气那知舉步犯人苗

初調

歪斜鼻孔彊教穿動著些兒痛下鞭牢把繩頭無間歇日親日近不須牽

受制

一從鞭策受奔馳溪北溪南步步隨短笛無腔堪入耳晚山歸去竟忘疲

回首

望月江天掇轉頭山山春艸飽堪休自從認得家園處煙霧橫眠影不畱

馴伏

念玆在玆綠楊煙收放隨隨得自然縱使一朝無覓處依然不出碧溪邊

無礙

類類同途萬法如翻身直上戴嵩圖南泉活計乘時用雙角無欄樂有餘

任運

窗中躍出入雲中尾上煙霞色正濃帶月始從芳艸去歸來又踏落花紅

相忘

渠無牧我我無渠饑向芳叢渴飲溪爛嚼淸風忘歲月天荒地老未曾知

獨照

舉目無人在翠微東風裊裊鷓鴣啼西天朝去暮東土古澗寒泉秪自知

雙泯

海底行藏絕影蹤月穿波浪水含空淸虛一道家風別描不成兮畫不工嘉興大藏經大方禪師語錄

大方禪師禪燈語錄卷四

嗣法門人超鳴編

偈上

和慈受深禪師披雲臺韻十首

慈受深懷老藥山二師並出始閒閒碧天皓月披云石今古分明廓世間

披雲臺上看飛雲古往今來無二人嘯月吟風眞个樂逍遙自在一閒身

雲臺自適任騰騰曠野遙觀物外明法法頭頭俱普現大千沙界廣長生

艸木枝頭樹樹紅知因識果享無窮同生同死常安樂端坐巖前振古風

楚漢英雄各斗攻明修棧道豈從容將軍戰馬今何在盤古江山夢幻中

雲水相逢問話頭髙低普應眾禪流百川海納憑多少直指根源當下休

毫無餘念到人前土面灰頭寄水邊明月淸風常伴侶和光合徹个中圓

龍蛇混雜顯兒孫句裏藏鋒露本眞獅子咬人盧逐塊聖凡獨脫迥尖新

本是無心何必休隨方瀟灑樂悠悠有爲卻是無爲好頓悟玄沙腳指頭

的意西來沒細粗顚言倒語費工夫天然一種平常事呂尙拋綸始得魚

和石屋禪師山居韻四十首

福城幽僻住堤西月滿池塘水滿溪開士且無驚險峻遊人何必論髙低盲龜自覺難離殼跛鱉誰知易墮泥翠竹產兒添意气蒼松時有鳥來啼

笆籬門設未常關靜看雙輪幾往還憶昔曹溪曾墜石笑今時輩會偸閒三三逐隊風波境六六成羣人我山一切是非多不管常伸兩腳臥雲間

古冢荒丘長野蒿那分玉帶與金腰聖賢盡說歸山好今古多聞隱者髙透网赤稍衝碧浪開籠白鶴廓靑霄老僧不管榮枯事冬夏春秋一破袍

碧池圍繞翠籬笆柏樹庭前謾喫茶太古風規眞朴實今時學道尙驕奢心空及第無生果性地恆開優缽花室內紅塵飛不到悠悠自在野僧家

大道無形沒可憑出言吐气要相應與心無事恆知足與事無心何減增可嘆可悲名利士無榮無辱淡閒僧平常一味安居好不識諸人會未曾

靜鬧閒忙總不差澄淸絕點轉請訛眞常流注西來意流注眞常見也麼斗室軒昂斜徑少笆籬寬闊向陽多饑吞栗棘渾無事間對溪山野綠蘿

筴竹雙扉久不扃髙懸一盞古禪燈金剛室內休言夢正法堂中謾葛藤無說無聞眞个妙有收有放本相應全機豁達元無定直透重關千萬層

三十幽居徑塢西腳跟下事更無欺春間花徧香茶筍秋季山多橡栗梨虎嘯風生明月夜龍吟霧起曉天時同門兄弟分南北髙臥淩霄更有誰

突出淩霄絕四傍明珠暉映振中央龍潭坎上朝陽暖獅子巖前歲月忘谷雨已前茶葉細淸明過後筍尖長靜聞鐘磬是非外未審招提在那方

謾說居庵便自由少柴沒米不無憂無知頑賴如狼虎晚進輕狂似馬牛教汝活埋休露爪從余幻住且藏頭不如意處眞如意信手拈來用未休

幻住淩霄頂上頭誰能把手共同遊登山負米來禪客過嶺擔柴有道流白汗通身宜簡點紅鑪片雪若能求諸人放下全無事何似山僧自肯休

宿露餐風在少年如今老覺更知艱向來人事隨離合直下時流絕往還謾把絲綸浮綠水間舒冷眼看靑山有緣卻是無緣好百歲光陰頃刻間

山居漠漠竟無分幽谷深林蘭桂薰明暗色空非見見山河大地豈聞聞長年懶得拈黃葉終日間來臥白雲世上罕聞百歲滿諸人何苦更趍奔

一入荒山只學呆通身有口未閒開他非我是多休辯笑月吟風且樂哉殿閣了然從此入薰風畢竟自南來三三前後分明舉無著徒勞到五臺

古澗流泉不見沙山巓蒼翠繞藤蘿風淸月白長猿嘯霧罩云籠少客過嫩竹垂腰逢雪厚老梅瘦骨遇寒多孰知祖道寥寥寂今古分明自琢磨

三十餘年住小庵袈裟粉碎見襤毿枯椿倒盡添鑪竈野果栽成有橘柑本地風光全體現十方雲水競頭參如王气宇當軒坐指捲當年長慶簾

說法天然有石臺不知何處得飛來遙觀瀑布蒼茫落四望云端疊翠堆峭壁難描三世佛孤巖易放一枝梅他方此界平如掌正眼看來沒點埃

斗室寥寥傍石臺長年寂寂戶常開當家種艸尙難入義學沙門莫要來獅子獨遊誰作伴野狐成隊世堪哀衲衣零落朝陽補黑霧紅霞快剪裁

淡霧云籠幽徑深小庵日日碧沈沈閒眠竹榻渾無事靜坐明窗孰有心虎嘯驚人山谷響龍吟大地播雷音翻天攬海機樞妙覿面全提絕古今

無憂無慮野僧家自在逍遙度歲華以此更無餘活計就中另有別生涯祗圓謾道無斑虎古路須知有鐵蛇庵內不知庵外事其如林下叫歸鴉

老僧鬢白瘦稜層一事無成百不能去歲毛團多盡起今年香芋又纏藤松花餅熟應供客苦菜羹香聊飽僧開得池塘非待月半邊種藕半邊菱

塡溝塞壑滿溪塘古往今來日夜忙站馬如飛謀仕宦貪榮冒寵及經商一時快樂終非久萬劫辛酸地獄長富貴百年誰保守請君趁此早修行

客探禪房至槿籬失迎有恕禮深虧檻毿破衲髼松聚撩亂頭陀白髮披入理深談亡彼此門庭施設待何時主賓覿面誰回互始覺咸言上上機

日日間閒湛湛澄長年任運自騰騰个中消息曾無減那事如何得有增僻處罕逢雲水客幽居希遇十方僧家私盡底向人說莫負山僧一片情

昨夜枕邊舊夢侵覺來卻值四更深全消億劫情塵執蕩盡河沙隔礙心翠竹無風靑寂寂蒼松有雨碧沈沈孤明歷歷非今古歷歷孤明亙古今

名利多憂不足跨淸貧少樂野僧家心空不蓄無明艸靜念長開優缽花翠壁籬邊抽嫩筍碧蓮池內沒浮沙我來二十餘年事每度軒窗送落霞

自入宗門不學禪水邊林下度餘年渾身破衲蓑衣掛跣足頭陀沒蓋纏松竹滿山皆祖意鶴鳴空谷盡機緣夜來獨坐連云石雲散長空別有天

三十年來自隱居千紅萬紫幾榮枯秋冬一味搜黃葉春夏尋常煮野蔬一缽充饑無个事圍鑪得暖是工夫山僧適意嘗知足倒腹傾腸說向渠

石屋煙霞寄水邊長年出入自相便深耕曠劫三輪地淺種多生一片田夜夜常貪月下坐朝朝獨愛日髙眠自由自在何憂慮無是無非樂自然

深居崖谷爲修行每日恆思克己評三業純和塵不染四緣無缺淨功成饑餐白飯孤身健渴飲淸茶雙眼明選佛選官眞笑具山翁那肯掛虛名

踏徧溪山竟日尋荒丘得住勝嘉林蒼松夾道幽居遠翠竹重圍曲徑深可嘆世間名利士馳求不歇喪光陰空花水月誰能識學道無難貴死心

老我無能落得閒悠悠一榻臥雲間法門茂盛多憂喜世道凋零更覺頑日暖諸禽聲瑣碎風和花謝破蘭珊松花食盡黃精有正好安居懶出山

身貧道合掩柴門碧眼雙開八字分散步逍遙觀落日縱橫自在看飛雲龍吟霧起聞無見虎嘯風生見不聞聞見俱泯忘對待見聞不立絕功勛

名山勝境結茅廬水便柴丰足有餘臘月行持勤向火春天操履懶看書凝然湛寂空三際倏爾淸寥鎭十虛了了常知無一事靈靈不昧獨山居

萬物無常孰肯推榮枯得失一盤棋浮生夢幻誰能覺曠劫塵勞若个知一念知非心地印無心接物月臨池爲人無出淸閒好再不淸閒待幾時

悠悠快樂野僧家活計隨緣自偶諧昨夜雨聲黃葉墮今朝風響送漧柴庭前布滿擁南壁屋後憑空堆北崖與事無心眞得趣人生何必巧安排

二六時中了了知長年如是若愚癡桑田滄海從他變石爛松枯更不移兩眼遙觀千澗水一輪遠照萬方池人人不昧皆通達个个無欺盡可爲

自慚沒福又無才愧我無能獨占呆土面灰頭只恁去銅頭鐵額任他來生擒活捉憑收放正打傍敲勘幾回一雙碧眼玲瓏極兩个空拳另展開

方袍圓頂顯沙門盡是如來的子孫依教奉行調意馬聽經持律制心猿參禪智鑑塵埃淨打坐靈明涵養溫一切時中俱不得个中消息沒疏親

法道凋零孰可摸小庵幽隱始良圖周圍翠竹深藏屋四顧淸泉懷抱廚老桂馨香園果熟菊開撲鼻稻方枯家田米飯漧柴艸更有櫳糠煨地鑪

扇頭吟二首

本地風光徹己躬靈鋒施展廓玄窮遮天掩日無窮極覆地藏山迥不同三十三天曾跳十擒十縱顯威雄這般妙用誰能測盡在渠儂信手中

拈來無不是薰風殿閣微涼透己躬當體無依眞快暢通身脫灑樂無窮森羅羣象憑收放日月星辰掌握中撥轉虛空弘祖道掀翻大地迥全功逍遙任性無遮覆徧界難藏个主翁

滿關偶成

迥脫無依最上關總教佛祖也難攀千賢瞬目空懸望萬聖揚眉絕往還歲月忘懷心蕩蕩時光懶記性閒閒有人若問其中意白髮頭陀開笑顏

偶占

無慮無憂卽爽神一毫不假自然眞豁開頂眼奇男子鼻孔摩霄能幾人上古無端空斷臂而今只得坐微塵盡云西意傳來遠誰識心花一段春

迎年

連天爆竹壯精神粉碎虛空沒假眞宇宙渾然同个體乾坤洞達只斯人燈花彌滿三千界雪月和光迥剎塵更有一枝梅破臘馨香不是洛陽春

詠梅八首

臘裏寒梅花有神瓊枝玉骨露天眞風霜叵賴誰同傲雪月相依絕點塵浮動暗香亡舞蝶淺淸曉色有遊人謾言藉此東君令先占芳魁劫外春

普應髙低妙入神參差長短未爲眞紅紅綠綠枝枝現淡淡濃濃樹樹塵正眼豁開這著子心華洞達个中人和光合轍周沙界一體同觀大地春

笑傲乾坤物外神縱橫宇宙播家眞眼空大地渾無物鼻孔撩天不染塵雪覆千山非一色月臨萬水映斯人生平不借東風力本有心華一段春

臘裏梅花瘦有神豁開正眼見其眞一枝獨秀經霜雪五葉芬芳絕點塵最顯西天初祖意惟明東土再來人二三四七無窮數撲鼻燻香萬古春

老梅初發爽精神只要時人識假眞凡聖二途休錯認古今一道迥埃塵分明一段苦心事偏向枝頭說與人雪嶺泥牛能哮吼驚天動地廓然春

筆尖流出一毫神赤白靑黃紙上眞少有淡濃飄細雨多因老嫩灑微塵依希好似枝頭鳥仿佛難憑樹下人點墨畫圖成舊迹鋪花簇錦顯奇春

不會吟詩不損神無言無說自天眞髙低長短通非礙左右逢原徧剎塵蕩蕩無依个面目單單流露本來人無端特地空饒舌漏泄枝頭幾點春

無影枝頭少有神何須向外別求眞惺惺寂寂還同夢歷歷明明不惹塵碧眼豁開忘歲月眉端突露本元人斷梅雪夜傳消息難昧先天一段春

省幻四首

兔走鳥飛逐炎涼流光迅速可悲傷百年春夢多無實萬事空花有幾長假合四緣成幻泡大開雙眼徹朝霜棚頭傀儡千般巧普請諸人細自量

虛生浪死好思惟三界無安無久居个个滿懷千載計人人欲保百年期貪心無厭忙如箭誰覺流光去若飛一去不來伸兩手冢邊添得塊新泥

無常迅速定期難白日挑燈魂夢間頃刻光陰如拂電剎那歲月似潺湲達人得意先知退智者明心正好還返照回光須及早莫教空惜鬢毛斑

爲人在世不歸山甘喪殘生醉夢間念念合塵心自昧時時背覺妄緣攀千思計策無爲好萬巧何如一个頑妙湛圓明休錯過電光影裏透重關

城居

个事分明已斷疑灰頭土面市城居掩關活計閒無比閉戶生涯靜有餘格外知音逢者少同門相契到庵稀寥寥終日無爲話寂坐常時送夕暉

閱詣南頤陳二大師除夕偈依韻答之

捧讀佳章瑞气伸始知梅柳報芳春堂開繡雪鯤鯨化杖震婁江勘主賓活潑天機成大廈軒昂頭角戶門新謾云物理難賡頌聊寫俚言笑倒人

再和詣頤二大師原韻三首

爪牙𨿽備未曾伸坐斷寒崖萬古春百怪聞知都遠去千妖回避杳無賓河淸海晏年承舊國泰民安歲月新瞬息百年誰覺老流光易度暗催人

靑山密密把頭伸綠水綿綿報好春大海澄澄通達主長江湛湛送迎賓魚龍一一隨波躍龜鱉雙雙逐浪新海嶽掀翻無點滴天關撥轉有奇人

金毛哮吼急翻伸布爪張牙吐露春獨步寰中無二主橫行海內沒雙賓騰今耀古年年燦動眾驚羣歲歲新萬國同歡匝地士千邦共慶普天人

因事偶成六首

學道先須忘利名利名心死道方明明心見性稱豪傑得本還原顯大英

眼中瞳子面前呈鐵壁銀山沒處行腦後圓光千萬丈眉毛仍舊額頭主

隨緣渾日聽天行消遣時光度此生寧守淸貧常自足無求最樂任縱橫

百千諸佛及眾生煩惱場中假立名凡聖二途休取捨化城寶所悄然行

千言萬語爲君宣何故昏迷反倒顚富貴百年渾一夢閻羅那怕有銀錢

肥魚大肉喫多年鵝鴨雞豬載幾船本利算來誰肯讓一刀定是一刀還

示超宗

山僧苦口勸修行得失榮枯快自評富貴只因多作福端嚴相貌豈天生

示人公案八首

現成公案人難會亙古及今達者知過量人行過量事從來寸步不曾移

現成公案快承當直下無難全體彰世出世間明了了堂堂獨露寶華王

現成公案沒商量劍樹刀山總道場鑪內鑊湯無避處誰知當體是金剛

現成公案直如弦看破方知火裏蓮好似紅鑪一點雪大都海口不能宣

現成公案示無傳覿面當機豎个拳無柰婆心何太切傾腸倒腹爲人宣

現成公案劈頭攢碧眼胡僧沒處鉆鐵壁銀山無出路泥牛石虎膽驚寒

現成公案本無生一大藏經是假名四十九年無法說一華拈出了然明

一枝拈出要人明頓發心華笑裏評笑裏藏刀全殺活單刀直入證無生

閱歸眞總義

叮嚀太殺啟無端本地風光托滿盤活潑走盤珠有腳生機一路莫瞞盰法法本來元不假頭頭顯露亦非眞等閒識得東風面萬紫千紅總是春

指示迷塗二首

諸佛何曾爲自求捨身命處更無愁三心不得皆通達任運騰騰與麼流

山僧不爲自家求普勸諸檀息閒愁富貴功名誰保守百年社稷付東流

閱古徳種田語和韻四首

退步方知祖父田六根通利達先天現成公案重拈出大道何曾有後前

嘆惜諸人插野田可憐水底去撈天牽枝帶葉何時了佛法如何得現前

十方常住小丘田大地同栽奉佛天四聖六凡共一飽大家齊證未生前

若人識得這丘田供養恆河沙佛天剎剎塵塵俱普利世間世出盡周全

和中峯大師警世偈二十首

多因未了入胞胎帶水拖泥去復來總被境緣遮道眼不知何劫得忘懷

動心俱是輪回業系念乖眞生死根背觸不分常一道看來是个鐵渾淪

諸人若解機先語無字眞經始可書千手大悲難摸索通身有口沒分疏

貧人輕賤富人驕滿肚無明把自燒劫火洞然毫末盡誰知半點不相饒

貪嗔癡愛正匆匆欲火交煎意轉濃白日靑天眞見鬼明明自昧主人公

逆生煩惱順生歡天上人間總一般順逆場中髙著眼英靈休把自心瞞

道眼未開渾是夢迷雲覆閉黑漫漫靈明妙覺無遮障二六時中莫自瞞

歲月遷流暑復寒諸仁休戀六華村獼猴若不惺惺著到處塵勞生死門

休把良心埋沒盡何須分外立規模如蠶作繭誇精進辜負西來个老胡

饑餐渴飲冷添衣盡大地人合共知歷歷孤明誰不識云何開眼縱嗔癡

千千萬萬說靑黃那个男兒是當行問著主人公落處並無一个肯承當

朧鐘老朽鬢須班兩耳昏聾腿又酸气力毫無伎倆盡由他變態有多般

因緣勾引至娑婆果報分明柰若何知事少時煩惱少識人多處是非多

幻生幻滅海中漚和底掀翻豁兩眸自古海枯終見底人心未死意先抽

傳杯傳盞名三奠爲个髑髏猶未幹流識不知何處去石人含淚膽驚寒

或燒或壙或墳埋幾度荒丘狼藉來白骨似山誰保守勸君不必巧安排

和身脫下娘生骨今古從來有變更若向此番幹得盡再無移動再無行

英靈那肯受人欺气宇如王勢出奇衣裏明珠全不薦得便宜是失便宜

牛頭馬面閻羅老共轉如來正法輪劍樹刀山同等覺更無餘事可相親

生死死生俱有分百千賢聖悟還迷知迷正覺通三際驀地擡頭日又西

示本弘

如來妙道爲人宣事理融通廓正偏無住法中能普徧光明正大奉天然

顧玄公居士

聖賢作福貴通玄流水滔滔海納川普應髙低同合轍和光洞達任方圓

和栯堂禪師山居十首

撒手懸崖擲杖黎自由自在任施爲吹毛出匣如霜刃利刃磋磨白璧玭栗棘蓬吞空萬物金剛圈跳迥千岐興來獨步玲瓏石懶去溪邊采紫芝

日輪東出又西斜迅速無常謾自誇堪笑堪悲人面虎可羞可恥佛心蛇千方思算皆虛妄百計求謀總幻花名利場中休久戀翻身一擲透煙霞

一切俱來不可得三餐茶飯敢辭勞大千沙界輪雙翼百億須彌轉一毛作佛成仙賢聖喜天魔外道鬼神號法門障礙皆如是不采無窮隱者髙

一念無爲忘去住个中誰喜復誰憂虛空粉碎君須證大地平沈絕學修兩腳長伸眠白日翻身靜聽一聲鳩方知大士無言說始信橋流水不流

初秋陣陣送風涼老桂新開香滿房七處徵心重說夢八還辧見轉生狂三心不得千差悉一念空時萬法忘臨濟三玄並料揀同眞十智出汾陽

外息諸緣內絕求翻身更上一層樓從空放下知端的始信尋常這一頭休說子湖凶惡狗謾言王老狠狂牛百川海納皆歸順一喝千江水逆流

末劫眾生難挽回撥無因果實堪哀專精妙道超凡骨善守貧窮養聖胎無著當機開雙眼淸涼覿面舉茶杯三三前後知多少童子難分雪裏梅

城郭園中結短蓬自來盞飯米無春閒時慣打嘉州象鬧裏勤敲攪海龍盡說庭前千歲柏誰知戶後萬年松𨿽然標格叢林榜堪笑盲聾甕作鐘

个中若了全無事這个從來也不消露柱無端先合掌燈籠特地手空招泥牛入海翻波浪石虎奔山踏斷橋兩岸豁開忘去住無憂無慮混漁樵

問疾毗耶不二門離諸問答絕思論無言無說鎔凡聖非古非今徹果因三萬二千獅子座恆河沙數法王尊默然一榻俱收盡丈室能藏百億孫

訓後學志行品

旣到三寶地上要作難遭之想預先立志孤髙然後道心寬廣善扶架海金梁豎起撐天柱磉當爲萬世規範堪作千秋標榜時時意气和同刻刻胸中坦蕩行事小心謹愼不得粗浮鹵莽通達隨處作主切莫成羣結黨與人解黏去縛不得自投羅网因緣自有龍天不必苟圖勉彊依我這般行持人天自然瞻仰有日果熟香飄安樂必然後享

懸匾額

萬年香火一禪燈匝地普天人仰登百億須彌皆共照如同曉日正東升

監院朗眞請贊

海闊魚龍隱天空顯朗眞禪燈親授記尊重汝爲人覿面無回互當揚獨露身大機全大用縱奪爽精神喜怒誰能測雷音播剎塵

大方禪師禪燈語錄卷四終嘉興大藏經大方禪師語錄

大方禪師禪燈語錄卷五

嗣法門人超鳴編

偈下

訪雙林山幢大師讀弘覺老人畱題和韻

髙人貴隱最危峯久闊疏來猶疊重千里同風常覿面萬途合轍沒遮桻生擒帶角靑山虎活捉含珠碧海龍秋月後臨丹桂淡小陽前至菊方穠

安三世佛座

坐斷昆侖第一功毗盧頂上稱英雄普天匝地威風廣始可全提正脈通

圓通應化入藏

塵塵實際本和同運出諸檀信手中千眼豁開皆普現玲瓏活鱍妙無窮

示參禪四首

參禪須鐵漢提起吹毛劍截斷死生關突出本來面

參禪須眞參悟須要實悟迷悟俱打脫豁然超佛祖

參禪無別說生死須要切踏破上頭關獨證無生滅

參禪最直徑掇出軒轅鏡好醜自皆知明心達本性

又示參禪四首

參禪朴實要眞參參到無參絕往還一念不生當體現頓然直透祖師關

參禪奮志貴新鮮抖搜精神絕蓋纏返照回光終看破始知父母未生前

參禪切忌去貪眠剔起眉毛捏兩拳憤到懸崖方撒手翻身打破趙州關

參禪直下了無生踏著無生生不生了了明明明了了毗盧頂上任君行

西徑山八景

天掌峯

如天普蓋迥羣峯大地山河掌握中整舊巋然成寶殿重新托出鎭長空

云筆峯

筆尖鋒利寫靑雲五色霞光分不分文彩縱橫舒妙用虛空圖滿點無痕

峨眉峯

峨眉額上有明珠突出髙摽耀古途開合自由惟在爾遙觀曠劫後來蘇

萬菊軒

萬菊重栽脫體彰風從花裏過來香象王室內誰賓主獅子軒中孰舉揚

浣云池

輝天鑑地盡圓通合水和泥印碧空萬壑拱朝如海納千年常住翠微中

驪珠峯

布雨興雲起臥龍珠輪撥轉半空中當陽獨露無遮覆亙古彌今獻梵宮

迎暉亭

大地漫漫慧日升山河燦燦悉皆明森羅萬象容交徹月白風淸若个迎

鰲魚石

金鰲騰躍體剛堅獨臥雙林更不遷燦爛峯頭吞日月眼空四海鼻撩天

和曹溪憨大師韻

滴水源同海千途迥化城天髙星影淡地曠月光明懶睹有爲法勤看無字經塵塵俱了達半偈證無生

示老不回頭

雪屋離披破漏舟東坍西倒處風流迷雲覆蓋千生夢障霧含藏萬劫秋鶴髮婦人速歇腳霜須男子快回頭雪山諸獄寒冰地慧日能消頃刻傳

示眾

撩亂天花汩沒舟塵緣彌滿不通流貪嗔未了天長夢解脫空無地久秋鶴髮老翁好住腳鷺眉長者早回頭髙超十地眞豪傑越格英靈獨步儔

過臨安訪楊懷眉明府喜建新署

光明百里眾宣揚勿用公家一粒糧堂閣重重新畫彩樓臺疊疊體全彰安邦越格民無恙定國超羣士有望千載畱題碑載道君臣底句意偏長

祝徑山費老和尙六帙

金剛齊壽並師肩師比金剛壽愈堅無我無人超四相有權有實越三賢諸天共集看揮塵七眾俱臨奏沒弦大地兒孫同慶頌當軒踞坐老金仙

付觀察大可錢

一條拄杖贈英雄二諦融通大可翁捩轉天關無上下掀翻地軸沒西東發揮臨濟三玄要鏟蕩汾陽十智同打盡聖凡誰敵手全提正令闡綱宗

和張拙秀才見道韻

無邊眞照徧恆沙情與無情共我家九有四生同一體六通三昧迥無遮靈機活潑忘髙下妙道縱橫沒正邪世出世間無掛礙眞如佛性眼中華

奉慰王書翁護法時在佛山二首

絕後蘇來事事余始知身外盡空諸突然驚散羅浮夢杲日當空照雪書

權宜方便示多門入理深談翁獨尊離合悲歡推歲月淸晨日午又黃昏

顧仰溪居士持祗園魯公見道偈次韻四首

一擊超方忘所知渾然覿體有何疑大圓寶鏡懸空掛歷歷孤明照不欺

月映千江印水湍汪洋湖海九洲寬海底泥牛吞日月拈起牛頭尾上安

平沈大地原非水白浪滔天沒點痕臨濟三拳踞返擲雲門一棒報師恩

古今好本大多同赤白靑黃共紫紅始顯五宗通合轍和盤托出現金容

維摩曉日

曉出扶桑海底紅騰今耀古振長空十方沙界維摩座百億須彌一榻中

山居口占二首

山居百事不幹懷早去鋤園晚拾柴趺坐起來閒補衲饑餐渴飲自徘徊

山居日用懶修行步入雲霄一坦平是聖是凡渾不管呼魔喚佛任他爭

贈太平寺祥符關主出關

掉臂竟行非好手關前罷問未爲能天然一種平常事踏著平常還未曾

贈澄庵關主出關

有理無言何處伸敲枷打鎖出關津機先若問關中事畢竟將何指示人

王俊翁居士呈偈答之

一點靈光个个同多因迷失在其中若能返照通無夢彼岸親登這老翁

示本弘庵主

淨極圓明獨露眞翻天覆地播家珍頭頭法法皆眞現正體堂堂沒腳伸

示獨覺二首

雪滿長空不見舟微塵國土任縱流平沈死水浮游夢性海掀翻正值秋匝地寒風浸兩腳普天浩月廓人頭琉璃殿上無知識瑪瑙階前有應酬

天共白雲个曉舟水含明月兩和流掀翻本地風光夢迥出先天皎潔秋半个蒲團安我腳一條拄杖過人頭髙提正印憑拈弄手眼通身恁麼儔

天童師翁密老和尙題金山和韻

白浪滔天迥出頭洪波浩蕩截中流古今度盡人無數獨坐江心覷小舟

祝雪竇石奇老和尙壽

虛空同壽本齊年極目遙觀孰在先明覺家風重話振天童正脈賴師傳

贈錢履卿護法

隨緣放曠不知旬物外應知大地春明月淸風常作伴世間世出一間人

隨費老人住維摩偶成

獨坐虞山第一峯大觀江海沸重淙播揚解惑弘嚴統流注眞常演濟宗樹古普天人浩仰林新匝地盡歸從默然一榻俱收盡翅轉鵬摶不見龍

侍老人過溧陽萬古寺

脫體無依本自圓單提直指利人天慈云彌布千峯外法雨均沾一著先電激雷轟全正令旁敲正打廓塵緣大家共唱無生曲覿面堂堂出格禪

和百峯兄禮祖塔韻

巍巍寶塔插髙岑欲禮從教步翠林佇立才思遠祖迹低徊忽送幾松音堆珠似拜鵬摶下明月如懷晏坐深歷歷孤明誰昧得天長地久覆羣陰

警同衣二首

欲見靈機破本參本參一破始深諳當人任性當人委自肯泯心自肯甘覿體全空正法眼寸絲不掛別何談本來無物曹溪旨萬古宗風顯嶺南

禪心全放亦全收順逆髙低普應酬凡聖二途俱不立古今一道盡風流掀天揭地誰爲伴捉象擒龍縱意求若有這般眞妙手毗盧頂上任君遊

示頂覺

雪滿長空懶放舟和光任運不隨流金輪天子寰中旨鐵甲將軍塞外秋瑪瑙階前親下腳琉璃殿上獨昂頭君臣道合猶賓主野老謳歌絕唱酬

和瑞洪禪師遊五臺山韻

翠巖南臺

南臺擁翠迥羣峯亙古彌今獻梵宮萬載無移恆不二千年圍護主人公

掛月西臺

峨嵋掛月照西臺白象云端睹未來鼻孔撩天誰肯薦靑毛抖搜笑顏開

協斗北臺

斗轉星移萬仞峯天關地軸野奇逢髙賢到此休停腳就路還家遇祖翁

錦繡中臺

中臺錦繡暢奇哉帝釋天宮奉獻來七佛之師全體現驚羣獅子口長開

和雪萍法師念佛四首

生緣何必苦奔忙忙裏抽閒至佛堂一句彌陀通淨土六方盡是我家鄕

老年無事一間身身外無餘休問津自性彌陀當體現人間天上是能仁

病因貪愛縱嗔成三業堅牢是苦情一念回頭全體佛總教四海盡澄淸

死死生生念不忘一尊古佛要承當從知夢幻多圓覺頓發心蓮撲鼻香

種樹成林

寶樹成行現剎前斬新條令迥天然根盤劫外靈枝茂葉覆娑婆蓋大千

和雪竇石老和尙韻

撲鼻馨香不自誇一枝獨秀足生涯昔年太白人瞻仰今日重開優缽花

宸安護法至庵﹝言奉﹞經

忙裏抽閒眞道場殷勤頂禮法中王千華臺上黃金相个是蓮邦脫體彰

贈陸伯貞居士

寶杵全提大有威魔軍膽喪避如飛奉公不二扶三寶行所難行世上稀

贈石君用居士

春風夏雨果因中七寶蓮開燦子隆宿世栽培今又勝功圓瞥地豁然通

贈顧君常居士

似天普蓋獨君常一念回光迥十方諸上善人常聚會灼然世世福無疆

贈穆瑞芝居士

聰明世諦占鰲頭順逆波中能放收識得源頭無別水縱橫自在任悠悠

贈倪仁毓居士

舌利心慈絕異同人天叢裏獨英雄春回斗轉知端的任運騰騰顯汝功

示世愚癡

終朝情切喚頻頻昧卻靈山个本人口气不來空兩手百般惟有業隨身

示劉奉泉預修

齋主告虔還受生一鋪功徳謹隨身當來欲證無生果直下須除有漏因他化天宮休錯認親登寶所在斯人從來佛法無多子一片婆心爲汝陳

過建平訪石丰法兄

報恩別後各西東此地今朝又得逢片片慈云傾大雨冷冷甘露灑長空髙低普熟人情舊培植多收祖道隆老我不吹無孔笛相看合掌異中同

贈頤陳禪師

霜凝冰潔白雲堆錦上鋪花浪湧催月照樓臺頻豎塵光臨殿角疊浮杯登堂言句分明舉入室機緣勿用猜四海英靈憑去住龍池獨步任從來

和錢維宇居士

凡聖都來掌上揮星移斗轉看流輝枯藤作杖靑龍活爛艸成鞋白象威正打令行誰肯覺旁敲驀地孰知非如君不愧參禪客九上天童喚不歸

和瑞光笠云禪師扇頭韻

大唐闊步絕無儔踏倒須彌百億州迥脫無依開正眼淸風明月兩相酬

贈張敬泉居士

諸天三寶常恭敬福海長流無盡泉順逆滔滔曾不間縱橫活潑任方圓

贈陳君偉居士

君偉大事信多年忙裏抽身不著邊獨顯赤心常片片看來眞種火中蓮

贈張瑞甫居士

惟我知君不外求聽天株守是根由光陰不換寸金去有好兒孫何用謀

贈張吉甫居士

寬然厚道與人周性海無風舟自流渡盡我人登彼岸一輪明月碧波浮

示明法

明法因由爲汝宣回光自覺速須研惟心三界憑君往作佛當前總寂然

贈項秀南居士

法門梁棟顯奇功拄地掌天振八風這里若還搖不動當來般若智無窮

贈慧生耆宿

慧日髙懸耀我晴普天匝地悟無生玄通法法隨心印無礙頭頭似掌平能破千軍諸室暗普同萬載犬光明徧周沙界全身露百億須彌覿面呈

送蒼霞法兄住牛頭塢

孤峯頂上獨爲尊楖栗橫擔不顧人雙徑難藏千古月一輪易覆萬山春牛頭祖父從來舊馬足兒孫又復新共气連枝呈好手三玄三要本同眞

和靑龍和尙扇頭韻

溪山各異錦重重雲月𨿽同映梵宮合飲建平甘露水同彰廣徳播宗風曇華彌滿龍山座優缽江陵豁達通共气報恩爲晚渡連枝祖道日東紅

贈錢佩玉居士

千華臺上光明藏現卻靈山那一尊去歲殷勤今又猛始知辦道久長心

贈超出

踏著方知得自由無憂無慮度春秋𨿽然舊閣閒田地幾个親曾到地頭

李欽安居士

當體全空不假名色空明暗掌中擎乾坤日月憑收放活脫縱橫自在行

朱君昭居士

毫端點出迥丹靑手手玲瓏日月明法盡融通能普利和光無處不縱橫

贈公安張居士

行無住坐無止行住坐臥忘彼此彼此不分絕去來孤明歷歷廓終始始終不二自閒閒獨坐當陽無个事見也麼咄覿面全提惟直指

示姚敬泉居士

普應髙低種福田善栽一切眾龍天四聖六凡波羅蜜兩足齊尊一並肩

朱伯卿居士

密行潛修世莫知檀波功徳起人思知因識果龍天祐兩足齊登達正基

羅奉泉居士

爲人朴實是修行夢幻空花須自評聖號賢名權借用南山紫气慶長生

龔蔚彜居士

妙湛圓明在未生未生面目廓然明只消彈指功夫到突出摩醯正眼睛

李瑞云居士

學道由來澹利名直教心死道方明室中有伴常精進得本還源顯大英

聞孟卿居士

不二堂前萬古同普天匝地扇仁風靈山一會依然在迥出扶桑日正紅

贈濟宇陳居士

道本恆常貴在仁菩提一會道方親依然殊勝觀音力微妙莊嚴徧剎塵

贈曹奕芳同俊明喬梓

維摩室裏欣今日格外知音空合空三萬二千同一榻恆河沙數共禪宮

朱君令居士

蜜云堆裏駕孤舟水底靑天翠欲流月載滿船光皎潔風恬浪靜碧潭秋

贈見月禪徳

一輪皎潔普天輝體露金風匝地歸萬里碧波含有象千江翠色洞無依澄澄湛湛超三際歷歷明明越四維一目了然收攝盡殊塗合轍迥全威

示信甫郜居士

明珠一道耀滄州懷抱髙超越格流世世永離三界苦生生常住一輪秋未登寶所休停腳直造毗盧頂上頭一念萬年恆自在西來直指別無儔

贈南山李茂初居士

福海滔滔惟茂初生來性稟智無更魏魏气宇齊瞻仰卓卓端方貴在行出入融通眞道徳縱橫無礙顯斯人夙承道愛殷勤甚千里同風效我誠

陳敬元居士

齋僧塑佛龍天喜造殿修橋神鬼歡念念回光開信地如君不肯自心謾

汪侍蘭居士

西來的意自評評直指無言當下明列祖相傳無實法覓心不得卽無生

張尙公居士

本來無佛無眾生取捨之心正眼睛眼裏蓬塵著不得不消一句了然明

徐胤蕃居士

學道無難貴老成萬年一念再無更靈靈不昧常安樂了了恆知證不生

示王明伯居士

古聖從來不自求先賢克己伏人愁自他俱利稱豪傑越古超今出眾流

示聞悟

若能轉物卽如來一念回頭信地開聞悟了然恆湛湛寶華王座妙蓮臺

示超功

安居無事好修行勿負前因昧此生順逆風來吹不動菩提顯現自然成

示大坤

道在身邊不用尋舉止動念與拈鍼卒然刺著娘生面始信從前錯用心

示超佑

參禪學道要堅心莫昧靈感觀世音歲歲殷勤今又猛始知大地是黃金

示永覺

請君學道早修行返照回光須自評父母未生何面目頓然獨脫了無生

示汪應鳳居士

及時耕種及時收急裏抽身急裏修果滿功圓時節至融通二諦逞風流

嘆世

茫無本據使神通晝夜奔求錯用功名利鬧場休久戀請君莫昧主人公

謝眾檀信

一喝當陽應萬機諸檀福慧等天齊聲聲哮吼超三界覿面全提迥悟迷

詣南和尙辭院

濟北寥寥意在秋嶺南列派更綢繆弘宗得髓人天慶宴坐調心大地酬雲散日輪眞體露水含明月不同流光揚祖道斯爲首說法婁東第一儔

贈齊葵林居士

無邊眞照迥葵林撥轉靈機耀古今貧道自慚無可贈聊拈短句謝知音

和管有葵居士韻

愛河竭盡不須舟苦海掀翻絕點流任性逍遙忘歲月隨緣放曠度春秋玄通殿上初行腳無礙堂前正起頭諸佛三千齊合掌卽今諸佛共同酬

悼香林佛古和尙

道化婁東志未休法幢髙豎播神洲宗風大闡長安地貌古曾承天子眸跨步蹋翻波底月舌端吐露海中漚綸竿罷釣英賢已賴有兒孫普應酬

初夏偶成

綠樹蔭濃覆夕陽小庵倒卓影池塘南來荷葉微風動當體淸涼一段香

秋思二首

心同孤月普天秋曠野遙觀大地愁盡說死生皆有分看來那个肯回頭

幽鳥棲林不記秋井梧葉落始知愁潑天潑地騰空去何故諸人不轉頭

除夕

鑼鼓喧闐送臘神不知此夜孰爲眞圍鑪共說無生話擊竹惟憑有主人一體同觀三昧火無心不落萬般塵瓶梅未藉東風力預掇枝頭幾點春

元旦

妙手全彰臂未伸展開大地古今春老梅遇雪誰賓主嫩蕊逢霜孰主賓百寶光中顏不攺千華臺上色更新掀翻宇宙須知已笑傲閻浮過量人

付監院朗眞徒

一條拄杖撥微塵撥盡微塵獨朗眞耀古輝今恆不絕喧天震地播家珍咄全機大用提新令濟北宗風賴子振

付盛夫人﹝法名超祖﹞

祖道當興一輩雄女中豪傑顯威風圓通寶殿千年盛無礙堂前萬載隆

贈超凡優婆夷

山僧最怕嘴盧都兄弟聯芳意不殊共气連枝鹹个體一條拄杖兩人扶

精進堂滿七

一二三四五六七羅紋結角在今日个中切莫自瞞盰那事如何得的實

示朗月

朗月孤圓不住工光明爍破太虛空普天匝地超凡聖耀古騰今越始終豁達威音个面目融通那畔主人公大千沙界毫端現百億須彌掌握中

示普蓋沙彌

一點無明俱普蓋慈云彌布不通風豁然覿體薰風至殿角微涼徹己躬

贈張仁甫居士

超宗越格不他同從此歸心善始終一切周全常道愛法中弘護賴吾翁

與普擎禪徳

一切多來是普擎云何覿面不舒呈頭頭物物澄澄露剎剎塵塵湛湛明句裏超宗弘祖道言前達本顯無生縱橫順逆皆方便手眼通身絕愛憎

卓庵禪徳呈偈答之

攔腮一摑迥千秋直下能消萬劫愁這里若然親薦得波翻浪湧出人頭

示恆一師

牢關把住不通風內外中間絕始終信腳踏翻關捩子古今恆一老禪宗

示融和

如來妙道本融和堪笑時人錯過多兩眼分明無別物請君薦取莫懡

徐君選居士

知君不被愛情纏寶劍橫拈直向前揮盡塵緣須自肯是名精進佛齊肩

示洞然

學道先知忘我人我人不立道方親洞然突出娘生面物物頭頭是本眞

示普明

浩然不動契無生若入無生無不生蕩得胸中憎愛盡普明卽是月孤明

贈超覺

父母非親那个親半生爲道究前因當陽點出其中意直下知歸脫體人

示普信

一切同天俱普信十方共日要知因長年努力時時究每月精勤日日新禮拜殷勤求出世汗勞忍苦顯斯人功圓行滿離三界果熟香飄脫六塵佛界魔宮憑汝意人間天上自爲珍

爲庵主出關語

渠年三十一回頭六六爲僧作比丘懺法三時勤發露華嚴八部誦無休經書舒寫眞圓妙祕密全彰輥芥投把住玄關忘去住放行鳥道沒蹤繇宗親一一俱超往伴侶雙雙樂自由地軸掀翻無上士天關撥轉顯髙流三年行滿功無關千日重輝無不周一切諸檀通報答十方信施悉皆酬人天入室開雙眼佛祖臨門展兩眸全始全終全意气虎頭虎尾一齊收且道收放縱橫一句作麼生道聻問取關中主

大方禪師禪燈語錄卷五終嘉興大藏經大方禪師語錄

大方禪師禪燈語錄卷六

嗣法門人超鳴編

佛事

送諸檀神位入不二堂示語師云創立禪燈振祖風騰今耀古不殊同生擒戴角三山虎活捉驪珠四海龍一二承萱張吉甫四三敬老秀南翁諸檀竭力人天祐眾善齊歸法道隆如是因緣如是果無邊勝福享無窮千年常住無生滅萬載畱名表始終世世知因居佛地生生不昧主人公遂托神位云過去未來現在各各還知自己安身立命處麼山僧今日和盤托出更有一問大眾且道如何是吉甫承萱敬泉秀南諸公的面目汝若識得他的面目便識得自己的面目識得自己的面目更識得三世諸佛歷代祖師的面目總未識得山僧不免重下注腳乃安神位云金剛不壞金剛徳無漏堂中無漏功。

爲項秀南居士封棺師云秀南翁秀南翁撒手懸崖末後雄覿體不違諸佛道轉身抹過太虛空庭前親友談如昨堂上兒孫淚血紅惟孝惟仁無盡意思恩思徳不雷同孝揚冉子稱千古名與張公萬世隆驀豎拄杖云秀南居士到這里還有羅籠不肯住呼喚不回頭者麼咦勿用山僧重注腳相逢盡在不言中以拄杖打圓相云封。

盡七請對靈垂示師云及第心空孝善前心空及第爲君宣全消億劫情緣盡掃蕩多生溺愛纏表正行端登兩足行端表正佛齊肩上和下睦陰陽順令子賢孫世代綿靜坐影堂恆自在看來眞是火中蓮金蓮一朵根深秀玉蕊枝頭五葉鮮七寶池中紅燦燦八功徳水碧漣漣波光澹蕩涵秋月花雨繽紛散滿天踏著上頭關捩子率陀宮裏伴金仙有人未識君前事今日山僧再舉圓復云昔日古唐頻布施當年繡雪化慳貪披霜帶露勤精進冒雨衝風自肯甘密密禪燈大護法綿綿大覺小伽藍時時極樂無生話刻刻蓮邦國裏談勝境明師曾頂禮名山知識應時參汗勞能忍曾無怠不惜危亡力荷擔大眾正恁麼時且道秀南居士眞機獨露迥脫塵緣又如何委悉豎起拂子云一道靈光常不昧堂堂在處現瞿曇。

爲瞿氏老安人臨終垂示師云智種靈苗同希增秀果熟香飄我今受授阿耨菩提達無前後生死關頭急須通透祗如獨脫一句作麼生道阿呵呵無男女相个中賢本地風光名不朽。

請對靈垂示師云惟君道念如天遠汝又誠心地久長列聖若知冰雪冷諸賢聞聽攪枯腸以如意擊香幾一下云寂蓮寂蓮可聞麼又擊一下云還會麼攜身換步出蘭房端坐無爲在影堂彈指直超安樂國剎那迥脫卽西方咄山僧今日毫無贈般若聊將爲舉揚。

爲繡雪堂頤陳大師燒香師云霜鋒雪刃气磨礱兩處開堂演濟宗繡雪堂前弘大教祗園會上播家風金明列派分南北興善抽枝迥別同法至婁東經暑夏道行吳地幾寒冬婆心特煞爲人切願力弘深志未窮報化佛頭談實相豈期縮手告緣終遂擊香幾一下云現前大眾還知我繡雪堂上法兄和尙絕後光前波翻浪湧底樂處麼若有知得不妨師師授受祖祖相傳作他兒孫源遠流長去也喝一喝云拈起一枝無孔笛好風吹入九霄宮。

爲繆仕賢居士臨終垂示師云八十年來一老叟眞誠朴實出人頭未生面目君須薦脫體風流得自由徧界縱橫憑去住隨方瀟灑任優遊塵塵渾入毗盧性剎剎圓融最勝幽一切聖賢如電拂大千沙界海中漚。

爲齊葵林居士臨終垂示師云恕名齊姓別號葵林透海穿山努力追尋撒手他方髙著眼看來誰合我胸襟老居士當著猛省更莫沈吟然𨿽如是且道末後一句又作麼生咦一覺黃梁歸故里光前裕後孰知心。

請對靈垂示師云堂中宴坐誰爲主室內橫眠孰作賓坐臥主賓原不二同觀一體現三身法身無相君須薦法眼無瑕汝自珢肉身是假終歸假色相非眞卻像眞眞假齊齊齊不立堂堂獨露本來人齊老居士識得本來面目成佛已竟良久震威喝一喝云當陽一喝三身具覿面全提兩足尊。

爲張桂亭居士對靈垂示師云桂亭桂亭昭昭靈靈師長不問撩起便行撒手懸崖與麼去千華臺上證無生。

爲顧爾招居士對靈垂示師云昔日深思顧爾招先年一帶至瓶窯途中底事叨君力柳燭枝香特爲燒半偈頓超離五欲電光影裏八風飄。

請爲嚴雲山居士對靈垂示師云老僧舉目視雲山靜坐虛堂體自閒昔日曾爲門弟子今朝信步一回還故我雲山居士法名卽是寂光就向於法名上指引他一條直徑令他隨方自在到處逍遙寂光三昧徧河沙凡聖含靈共我家一念不生全體現六根才動被雲遮驀豎拳云處士嚴公還見寂光麼復展手云若向這里承當得去名爲頭頭上明物物上了山僧恁麼告報汝等還識得雲山居士也無良久乃拍香幾云一擊忘所知更不假修持動容揚古路不墮悄然機。

爲寂中上座舉火師云婁江生兮婁東死死後生前在己躬立志出家明大事堯峯剃髮上天童淸關橋畔非遊戲太白峯頭問密翁十載殷勤山不出多年共住眾禪宮孑身仍舊歸鄕隱脫體重新越始終六十九年心未歇未生面目與君通攛火把云看取鑪頭眞火色方知腳下綻芙蓉。

爲悅修禪人舉火師云爲法忘軀這比丘尋師訪友不停畱悄然一念回光去脫體風流得自由正與麼時還信得及麼若信得及四恩三有一齊酬祗如酬恩一句又作麼生道擲火炬云髑髏幹盡娘生眼萬頃滄波觸處周。

爲張氏安人對靈垂示師云瑞雪飄空云鶴聚繞玉樹銀山洞明分曉看來湛爾常存正體眞如特標卽此放曠隨緣現前受用不了當與麼時張老安人還識本命元辰落處麼儻或未然山僧爲汝覿面去也遂舉手畫此◎相云匝地普天如幻覺白蓮華上任逍遙﹝是日值大雪﹞。

行實

予生緣嘉興府桐鄕縣人父錢姓母沈氏一夕夢紅日而誕於甲辰六月初七日巳時幼性頑魯不肯句讀至十四歲好習武業年十九每見殺傷之感遂有出塵之志二十歲父母彊配婚是年茹素往雲棲修淨土長嘆六親拘牽不能如願二十九歲因閱壇經才得棄室投徑山明珠堂禮無異師披剃年三十閱禪關策進疑情頓發但看轉動施爲是个甚麼無有入處遂往參天童密老和尙次日問云弟子不會修行求和尙開示童云我也不會修行予便禮拜童驀頭一踏當下便知落處只是滿口道不出朝夕請問只是痛棒打出三十一歲得戒於老和尙作務三載日增微疾告假出山是時萬如和尙爲侍者命送辟妄七書並崆峒判語乃接回徑山同羯磨師住靜將有二期觀音殿請萬和尙爲板首予隨進堂因病中自嘆云人命無常在此呼吸之間就要討个分曉卽將一口气不來向甚麼處去如是參究昏沈竟如山堆一般總無入手處至第七日昏沈稍退第八日喫早粥上單坐到晚間放又放不下提又提不起身心如木石相似挨到第十三日經行次撞著露柱不覺通身慶快正所謂虛空粉碎大地平沈境界那時便會文殊菩薩偈云一念普觀無量劫無去無來亦無住可惜不遇作家翁卻似死了不得活時內外奮發盡道這个長老著魔了一日詣普賢庵見妙宗師宗問人人說你著魔果有這等事麼予便掌云不可貴耳賤目宗當時面赤予云老師還知麼宗便口裏亂罵予云你著魔了一日到東坡池見雪嶠大師師便起身予問云畢竟一歸何處大師舉箸云請餛飩予云一飽忘百饑大師休去一日至眞寂禪院因永覺和尙設有三問一問威音王以前是何人受戒予云胡張三黑李四二問戒光從口出非靑黃赤白黑且道果是何色予喝一喝云且道是何色三問破戒比丘因甚不落地獄予雲天不能蓋地不能載年三十五到顯聖參爾密和尙禮拜起爾便問云那里來予云徑山來爾云老人在甚麼處予云適才與和尙相見了也爾云卽今聻予云又要重說偈言爾云增錢不如再看予一喝便出一日到雲門結制六如師落堂問眾云萬法歸一一歸何處予便一喝六云好一喝予云好在甚麼處六亦喝予云不是你家茶飯六云是那家底聻予又一喝云髙著眼六云莫不是天童來底聻予云作賊人心虛六休去遂有結茅之意因到太倉三載募緣並無塵境之礙至三十九歲仍回明珠堂掩關作一偈云淩霄峯下明珠現腦後神光常覿面耀古騰今徧界施巍巍獨坐金剛殿年四十二出關到天目山禮髙峯中峯二祖塔兼訪古淵兄古云何不往金粟親近老人去年四十四欲到天童掃塔適費和尙應請天童承古兄有書相招予往武林遇和尙於艮山門外殊勝院相見次和尙便問我手何似佛手予云那个男兒沒有尙云我腳何似驢腳予云不妨步步踏著尙云上座生緣在甚麼處予爲手舞足蹈尙云且坐喫茶予遂到天童掃塔畢過雪竇見石奇和尙畱住客寮屢將頌古相呈亦蒙珍賞再三委住大梅堅意不允復回太倉住靜年四十七聞費和尙離超果至太倉經過予往接多蒙慈誨隨到福嚴知客寮一日尙問梧桐葉落傳秋信一語投機事若何予云金風體露尙云再下一語看予便禮拜尙云墮也予便一咄尙云墮也墮也予連咄兩咄便行次日尙復問大方再下一語看予云昨日與和尙道過了尙云阿誰證明予云賴有和尙在拂袖便出遂呈一偈金風體露正堂堂禮拜分明絕覆藏昨日與師道過了今朝何必更商量尙閱畢問云如何是你的全體予云無毛鷂子貼天飛次日尙又如前問予云象王行處絕狐蹤尙云這个是古人的予云卽今請和尙道尙云待案山點頭卽向汝道予云案山點頭了尙云向汝道甚麼予云瞞別人卽得尙便起身將予推出門外予時不覺通身汗流大得个安樂處一日尙垂語雲天上有星皆拱北人間無水不朝東意旨如何予云到頭霜夜月任運落前溪尙云未在更道予云何處不稱尊尙云少賣弄予云要和尙曉得是年和尙有應徑山之請命予典知藏越六年職後堂一日尙問予云乾峯道舉一不得舉二放過一著落在第二意旨如何予云學人落二了也尙云只道得一半予云這一半畱與和尙道尙云我替你不得予便喝次日侍和尙至禦碑亭偶有一僧提菌子過尙云喫了要喪身失命予云好个消息尙云端的在甚麼處予一喝便行尙云死活也不知一晚尙問獅子爲甚麼被文殊騎予云顯大機明大用尙云還在獅子分上文殊分上予震威一喝一日進方丈值尙睡次因單前有一盆火尙便問做甚麼予云來呈拈頌尙云火裏拈得一根毛出麼予便喝尙云拈不出予云要識眞金火裏看一日尙又垂問云柏樹子幾時成佛待虛空落地虛空幾時落地待柏樹子成佛意旨如何予云任從滄海變終不爲師通尙云又恁麼瞞頇去予連喝兩喝而出尙又問眉毛額下生道一句看予撒手便行尙又以拄杖橫按幾上問大眾道一句看予作掀翻禪牀勢卽呈頌云掀倒禪牀大顯機翻身獅子露全威當陽一句超三際萬仞峯頭撒手歸後和尙住維摩予因事繁告假出山復至婁東掩關前後十年蒙老人屢次著人探望更承大慈白嶠二兄相邀往福嚴予矢志甘繼龍山亮座主之髙流至辛未春承石丰兄過婁東訪予時予往徑山完大士像不值到臨安橫板溪石丰兄一見便云庉村老人特差小弟上徑山建壽塔欲兄共董其事復同至吳江祖師殿石丰兄要予登舟予不允石兄先往次日予始至石兄云老人要兄承當大事予云自忖薄福石兄云不必太謙予勉彊進見老人遂掛入室牌大眾齊至老人便問馬祖一喝百丈直得三日耳聾意旨如何予便喝老人云要道一句聲未絕予云雷音動地乾坤震霹靂驚天宇宙轟老人又問世尊拈花迦葉微笑意旨如何予云誰不丈夫老人云未在更道予比時不假思索隨口頌二首老人頷之復云你平日間可有拈頌麼予云昔在徑山後堂寮曾有拈頌幾則老人云可呈我看予便將舊稿送呈方丈老人看畢顧予云盡有過人處老入卽當眾付囑予時不敢受飄然竟上徑山至七月終往建平因望石丰兄予至廣徳八月中老人遣石兄送源流拂子到雙徑西慶庵其晚予亦不允本山諸尊宿輩諄諄相勸予始遙禮九拜復還婁江住靜時因眾護法懇予開堂堅意懶出人前終日土面灰頭不是匾擔便是鋤頭無喜無憂生平丑拙今日無端特地剖露取笑諸方忘世行道汝等諸人切莫依樣葫蘆伏惟珍重。

塔銘

淸傳臨濟正宗三十二世禪燈庵大方海和尙塔銘。

前奉敕整飭關南兵巡道陜西按察司副使

婁江錢廣居撰

師諱行海號大方古槜李桐鄕人錢氏子母沈氏始有瑞徵夢紅日而娠生於萬曆甲辰六月初七日巳時幼性倔疆不喜章句年十四學騎射壯欲請纓閭裏皆憚之時當弱冠從父母命擇婚落落自處澹然也比見鋒鏑殺傷之慘遂萌離塵之念非師乘顧而來曷能發此見地是歲茹素入雲棲修淨土忽忽二十九歲閱壇經憤激棄室決意出家禮徑山無異師披剃參動轉施爲是个甚麼疑情隱躍無有入處往參天童密老和尙見云弟子不會修行求慈悲開示和尙云我也不會修行師禮拜和尙驀頭一踏當下知歸只是道不出此是觸著師之鼻孔好一消息也甲戌得戒於老和尙作務三載乃回徑山同羯磨師住靜將有二期觀音殿請羯磨師爲序首遂進堂師因微痾自嘆云人命無常爭於呼吸就參一口气不來討个分曉至第十三日經行磕著露柱不覺通身慶快如琉璃瓦子脫落萬丈深巖之下恰是虛空粉碎境界次詣顯聖寺叩爾密和尙問云那里來師答徑山來徑山老人在甚麼處某甲適才與和尙相見了卽今聻某又要重說偈言和尙云增錢不如再勘師一喝便出時行腳到婁東便想結茅𨿽出入市廛而道友皈心並無塵緣之礙聞費老和尙杖履經過州中師見輒契隨到福嚴寺結冬休夏親近甚久揚眉吐气前後十年常如一日誌尢超卓不肯遽受付囑辛未春石丰禪侶來訪師云浮石老人約兄往承當大事師云忖己薄福尢恐負恩迨後同見老人懸入室牌大眾雲集老人問馬祖一喝百丈三日耳聾意旨如何師便喝老人云上座要道一句聲未絕師云雷音動地乾坤震霹靂驚天宇宙轟又將平日拈頌若干首呈送方丈老人印可意卽付囑師知之飄然它往暫憩廣徳老人遣石丰禪師賫源流拂子於雙徑西慶庵本山尊宿證明囑云付汝一柄拂了汝參學心當效脇尊者利益無量人師隨望空作拜師兩次掩關閱三年寒暑勿間而經論博洽智光迥露洵謂時至理彰不假思索己酉佛誕日本州護法吳觀察魯岡錢憲副大可及四眾人等啟請師上堂說法開豁人天眼目其爲全提大用不異香象渡河截斷眾流人人聽之咋舌自師積半生心力募造千手眼菩薩檀像成就亟於庀材鳩工卜吉豎梁柱髙插碧漢不避風雪勞而稍恙庚戌二月初五日子時沐浴更衣吉祥而逝夫師世壽六十有七臘三十有六行化三十餘載所著拈頌法語偸次六卷吳太史梅村制序尙待剞劂付授弟子有人其嗣法稱伶俐衲惟超鳴而已又優婆夷超祖超凡得師根本戒參萬法歸一有省惜祖謝世余與師結方外交謬蒙獎藉今超鳴超空二師紹和尙之志借檀波之施新殿巋然豎起剎竿可垂不朽復謀建塔瘞師靈龕於禪燈庵之西阡而請余銘之銘曰。

師乘來顧接臨濟宗驀然一踏三頓同功世出世法拄杖如龍方其有契密不通風掩關操履脫體玲瓏詞忽倒峽思若回沨西來的旨提唱婁東當陽法戰頭尾雙融蓋天匝地具眼稱雄近昭師徳遠播祖功眞常迥露以空合空觸手不犯弄棘栗蓬任運自在躡妙髙峯四生普利權實我攻全賓全主無異無同英靈好手機緣恰逢建立法幢今古尊崇紅輪西墜痛師在衷一燈長焰振瞶撕聾語勒玟石光徹穹窿

大方禪師禪燈語錄卷六終

