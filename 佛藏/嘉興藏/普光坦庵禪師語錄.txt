嘉興大藏經普光坦庵禪師語錄

序

大道廓然獨脫形表何緇何素何聖何凡從上古尊宿握吹毛劍斷人命根惟臨濟一宗卓越常情濟十七傳爲斷橋倫祖倫十一傳爲徑山衝祖衝傳興善廣廣傳普明用我金明介老和尙爲普明嫡子傳法三十餘人瓶山次庵法兄其上首也普光坦庵峻禪師丰標天挺徧歷諸方在在推許師未肯諾最後至瓶山門下水乳相投遂受記莂余炙師儀範壁立萬仞聆師緒論穆然淸風捧讀普光語錄如大寶炬光燭九垓誰敢正眼覷著覷著則瞎卻渠眼余合掌稱慶曰斷橋一支將大振矣因力勸付梓一任含靈抱識橫咬豎嚼行見兒孫匝地正不可思議也。

康熙庚戌孟秋丙辰空諸羅眞性敬題。

嘉興諸鄕紳請啟

伏以靑天轟霹靂滹沱道出常情破院扇眞風蠡水孤標徧界獅窟旣無凡類曹源自爾流長恭惟坦庵大和尙座下金陵毓秀鐘阜呈祥紹隆倫祖之眞傳丕振車溪之嫡派瓶山室裏倒翻筋斗出羅籠槜李城南鏟斷葛藤全正令久潛光於水邊林下壁立髙風方現瑞於優缽羅華入廛垂手玆有普光勝剎原爲古佛道場不遠南翁興善之宗猷且近鴛老普明之恢復巍然祖剎之間允矣法王之席時節已臻因緣匪偶﹝植﹞等久欽道範特發微誠析寸香而泥首勒蕪語呂式瞻伏願髙提祖印甘露門隨時施設洪開鑪韝辣手段卓絕諸方裂破墜香擲地之機緣播揚日擁扶桑之漏逗俾大根小莖法雨均沾而此界彼疆皇風一片臨楮無任屏企之至。

法末張天植曹

溶王

庭朱茂時

錢江

莊鏻

何元英許宗渾

李丹衷姚原潙陳

恂張三省

項玉筍陳之遵卜陳彜濮

芬

項泰

袁定遠黃

濤金大起

李新枝黃士傑同頓首拜

眾文學請啟

伏以花開五葉式瞻庚嶺之輝教外單傳丕振鳧鐘之響法不孤起道在人弘恭惟潛夫大和尙少室眞傳滹沱嫡派蘊龍蟠虎踞之間气瓊筏渡盡迷津接南嶽敬畏之家風慧日重懸沙界揭開斷橋倫祖之生面播揚車溪幻老之嘉聲密印瓶山崇輝範裏三千獅象隨髙步詎曰非時萬里香雲擁法幢寧惟異地今玆普光禪剎實系古宿道場特請大禪師移錫光臨烹佛煉祖紹隆從上之宗猷培毓云礽之嫡乳唱彌髙而和彌峻奚翅一世驚聞翥威鳳而奮祥麟直令千秋振響祐等向沾道味久飫麈談懷瓣香而泥首勒寸楮以瞻云伏願俯鑑微忱慨兪飛錫毒鼓轟天髑髏迸而紅日當空獅王踞地狐犴消而淸風徧界拄杖跳之家聲塵塵奉重扶桑日出之公案剎剎掀翻將見祖道重興三艸二木而法雨均沾宗乘丕暢此土他方而道風一貫矣肅此布陳顒候慈旆不宣。

法末呂嘉祐顧

紳駱雲程施

博

卜汝諧周天澤項微謨陸

煐

項水鏡許振聲施

璜萬人望

項吉士李

潛項

奎羅開驎

項具慶陸

燾萬民望項嘉祚

施鑑蘧項

禹卜

鼎項穎思

項觀國萬世望項穎異譚有泌

項官治同頓首拜

普光請啟

伏以十方調禦光气照於祇林雙桂昌榮芳枝接乎慧命生當末季代有傳人恭惟坦庵大和尙覺海津梁名藍領袖系自江左水分白鷺洲邊化被漳南路繞蒼龍磯畔繼斷橋之髙躅弘臨濟之宗風自從唱導海閩何幸錫飛槜李惟是普光禪寺僻處永丰本系寂寞之鄕夙望能仁之駕某等投身蓮界未破迷途托業琪園猶粘世网平流薄劣無力撐持自非龍象蹴踏之才難副緇素皈依之志敢申瓣香來投座下俯垂賜誨髙樹法幢溯緣起於天福初載惟憑福徳以遙臨推創始於道坦法師信藉坦翁而復振此法門之所系賴非勉彊之所能求伏望允從曷勝禱切。

法弟子陳大儒張鳳翎盛

洪朱焜采

聞名彰周世傑盛鴻儀朱云燾

朱永泰夏成文夏成彥於

煌

本山弟子達賢祖源眞默祖仁戒端

正印方慶智正和南拜

坦庵禪師住嘉興普光寺語錄

侍者全弘記錄

康熙庚戌五月十九日師在精嚴寺受闔郡紳衿諸大護法洎眾耆宿請住普光寺小參拈啟云者个有底喚作無盡藏頂王三昧有底喚作金剛祕密眞言有底喚作護身符子今日在峻上座手裏但喚作賣水牯牛底文契何故從此拖犁拽耙去也一向把住乾坤失色於今放行徧界生光且道把住是放行是良久云明眼人前卻成漏逗復舉五祖演禪師在海會受請云三處住持只者滋味者回冤家難爲回避白蓮峯鼻孔海會山出气師云五祖鼻孔𨿽善出气只不合使人東奔西走山僧又不然初作住持說甚滋味旣是冤家何須回避幸有七尺烏藤去住自能出气遂卓拄杖下座。

師以六月六日進院至。

山門云大解脫門今古洞開山僧到這里不用彊安排拽拄杖便入。

佛殿漱口三日吾不喜聞老姥不欲見調達常謗嗔遂展具云別人行處我不行便禮拜。

伽藍我六通你五通恢張正法震懾波旬大家扶起破沙盆。

祖堂二三四七逐隊成羣西天此土換卻多少人眼睛。

據室架箭拋毬擎叉舞劍多少大驚小怪未免鈍置煞人新普光無論凡來聖來只要照顧棒頭律律何故臨濟門下當日嘉鎭府大廳洪護法設齋曁本山檀越耆舊大眾等請上堂師至座前拈疏云這便是二千餘年前靈山會上世尊親囑國王大臣底一則公案今日諸大護法重新拈出錦心繡口玉轉珠回光顯宗乘全彰聖諦大眾還委悉麼遂度表白雲更煩剖露宣畢指法座顧眾云不禮須彌王髙步毗盧頂且道是甚麼人境界喝一喝便升拈香雲此一瓣香端爲祝延大淸世界主今上皇帝陛下欽願壽空芥城而不竭福等剎海以無涯次拈香雲此一瓣香奉爲闔國審僚文資武列以及本郡各位尊官伏願股肱聖主柱石皇圖永護法幢長光佛日復拈香雲此一瓣香根蟠劫石葉覆大千久經日炙風吹何啻三登九上八臂那吒捉不著千眼大悲覷不見今日對眾拈出專爲供養臨濟正傳三十二世瓶山堂上次庵本師老人用酬法乳設有个漢出來道旣是捉不著覷不見因甚到這里拈出但向他道事無一向且要共知斂衣就座古林和尙白椎云法筵龍象眾當觀第一義師云第一義諦亙古亙今普天匝地若到法兄椎下觀光早是落三落四莫有向未發椎時薦得者麼乃云諸佛出興列祖降迹以至拈花面壁斷臂破顏總是以訛傳訛將錯就錯無非要汝諸仁各各識取者个第一義且如何是第一義聻松篁拂漢梵宇排空鳥語花香風淸月朗頭頭上顯物物上明於斯會去自見堯風蕩蕩舜日熙熙海晏河淸民康物阜且道法筵重辟法令初行一句又作麼生丰年野老謳歌日共喜嘉禾合穗生﹝謝辭不錄﹞復舉神鼎諲禪師開堂云齋會已具師雲喫水也須防噎僧俗已集師云試看靈山一會問答已畢師雲閒言語當甚麼事佛法成辦師云瞞得阿誰只將此著上祝今上皇帝聖壽無疆師以拂子打圓相雲山僧只將此著上祝今上皇帝聖壽無疆且道與古人相去多少遂揮拂子一下復結椎云諦觀法王法法王法如是下座。

當晚小參白仙上座才出師便喝仙亦喝師雲山僧一喝正令當行上座一喝意作麼生仙云斷橋流水急端的是曹源師云許汝贊嘆仙又喝師云者一喝沒有落處仙云某甲今日納个敗缺師云大眾證明乃云欲識佛性義當觀時節因緣時節若至其理自彰且道卽今是甚麼時節眾無對師自代云皓月正當空復舉主峯法伯住龍淵晚參云大凡整叢林立宗旨莫不由此時節因緣時節若至如貧得寶師云大眾還識者寶麼不是隋珠卞玉亦非隨色摩尼驀拈拄杖雲山僧這里亦有一寶便在諸人分上皆不欠少但以塵蔽沙埋不能證得於今正是時節山僧要汝等个个得者寶去有麼有麼良久卓杖下座。

次日到興善寺掃鴛祖塔拈香雲三十年前鼓兩片皮徧界生風三十年後突出巴鼻全身入艸今日特地瞻禮只爲祖彌不了驀召眾云不肖孫與祖師相見汝等作麼生良久云切忌艸艸遂插香。

闔山耆徳設齋請上堂風生古殿云列奇峯夏木鶯啼雕梁燕語頭頭祖意昭然觸處眞機煥爾英靈到此用力不多其或未然更資一路遂喝一喝復舉臨濟大師云我有時一喝如金剛寶劍有時一喝如踞地師子有時一喝探竿影艸有時一喝不作一喝用師云只如山僧適才一喝且道是金剛寶劍耶踞地師子耶探竿影艸耶不作一喝用耶還會麼師子林中師子吼旃檀林內旃檀香下座。

立兩序上堂以拂子打○云普光今日放開一孔了也莫有著楔者麼縱饒著得恰好病僧也只許你一半何故妙舞不應誇徧拍三臺須要大家催。

三門眾檀越設齋請上堂曰仙上座才禮拜師云今日不答話仙挺身云者个是甚麼師云向汝道今日不答話仙佇思師便喝仙亦喝師云病僧一喝有賓有主上座一喝又作麼生仙云兩眼對兩眼師又喝仙云今日放過和尙師云莫謂拄杖不在自嚴庫頭問如何是萬法歸一師云柴米油鹽果品蔬菜頭云如何是一歸何處師云汝須堅心照管頭禮拜云謝師答話師云切忌囫圇吞个棗古節維那問孔子云三十而立四十而不惑未審不惑个什麼師云且去摸索磬眼那云五十而知天命且道天命作麼生知師云一椎粉碎後卽向汝道那擬議師便喝那云我今拶破虛空了幸采當陽得力機師豎拂子云還采得者个麼乃云連宵雷電交馳風霖大作炎蒸漸遁秋气縱橫是汝諸仁總去靜處薩婆訶鼾然成熟睡那知山門外有一段奇特因緣且道是甚麼因緣有个維摩居士言我普光倉無粒米爨乏莖薪乃使無量無邊神通力湧身向虛空中現十八變直往上方過無量無邊世界到香積國中用無量無邊轉運力賫天廚飯還至我所卻問病僧我等以此無量無邊殊勝妙供飽飫僧伽未審還有福利也無病僧向他道端坐受供養施主常安樂是彼維摩生大歡喜踴躍而退大眾還知有者般奇特事麼揮拂子雲歸堂喫飯去便下座。

因事上堂舉金明師翁拈墜香問瓶山本師云無情如何說法山云和尙拄杖子跳去也明復勘問山拈墜擲地叉手而立明拈墜置於幾上山云無情說法竟明便休去師云大眾看他二老舉揚个事鍼鋒相拄水乳相投直得山河大地艸木藂林悉放香光皆譚般若卽我病僧本欲巖棲竇處遁迹過時不意遭他香气勾引出來將些旃檀香沈水香海此岸香牛頭無價香華樹香果樹香末香塗香須曼那華香乃至妙法堂爲諸天說法時香盡世所有一切之香一時委付於我旣受委付山僧如何施設驀拈拄杖卓一卓云卽今薰卻天下人鼻孔去也且道他無情說个什麼法久久拽杖便下座。

