嘉興大藏經寒山子詩集

寒山子詩集序

朝議大夫使持節臺州諸軍事守

刺史上柱國賜緋魚袋閭丘胤撰

詳夫寒山子者不知何許人也自古老見之皆謂貧人風狂之士隱居天臺唐興縣西七十里號爲寒巖每於玆地時還國淸寺寺有拾得知食堂尋常收貯餘殘菜滓於竹筒內寒山若來卽負而去或長廊徐行叫噪陵人或望空獨笑時僧遂捉罵打趁乃駐立撫掌呵呵大笑良久而去且狀如貧子形貌枯悴一言一气理合其意沈思有得或宣暢乎道情凡所啟言洞該玄默乃樺皮爲冠布裘破敝木屐履地是故至人遁迹同類化物或長廊唱詠惟言咄哉咄哉三界輪回或於村墅與牧牛子而歌笑或逆或順自樂其性非哲者安可識之矣胤頃受丹丘薄宦臨途之日乃縈頭痛遂召日者醫治轉重乃遇一禪師名丰干言從天臺山國淸寺來特此相訪乃命救疾師乃舒容而笑曰身居四大病從幻生若欲除之應須淨水時乃持淨水上師師乃噀之須臾祛殄乃謂胤曰臺州海島嵐毒到日必須保護胤乃問曰未審彼地當有何賢堪爲師仰師曰見之不識識之不見若欲見之不得取相乃可見之寒山文殊遁迹國淸拾得普賢狀如貧子又似風狂或去或來在國淸寺庫院走使廚中著火言訖辭去胤乃進途至任臺州不忘其事到任三日後親往寺院躬問禪宿果合師言乃令勘唐興縣有寒山拾得是否時縣申稱當縣界西七十里內有一巖巖中古老見有貧士頻往國淸寺止宿寺庫中有一行者名曰拾得胤乃特往禮拜到國淸寺乃問寺眾此寺先有丰幹禪師院在何處並拾得寒山子見在何處時僧道翹答曰丰幹禪師院在經藏後卽今無人住得每有一虎時來此吼寒山拾得二人見在廚中僧引胤至丰幹禪師院乃開房惟見虎迹乃問僧寶徳道翹禪師在日有何行業僧曰丰幹在日惟攻舂米供養夜乃唱歌自樂遂至廚中竈前見二人向火大笑胤便禮拜二人連聲喝胤自相把手呵呵大笑叫喚乃云丰幹饒舌饒舌彌阤不識禮我何爲僧徒奔集遞相驚訝何故尊官禮二貧士時二人乃把手走出寺乃令逐之急走而去卽歸寒巖胤乃重問僧曰此二人肯止此寺否乃令覓訪喚歸寺安置胤乃歸郡遂置淨衣二對香藥等持送供養時二人更不返寺使乃就巖送上而見寒山子乃髙聲喝曰賊賊退入巖穴乃云報汝諸人各各努力入穴而云其穴自合莫可追之其拾得迹沈無所乃令僧道翹等具往日行狀惟於竹木石壁書詩並村墅人家廳壁上所書文句三百餘首及拾得於土地堂壁上書言偈並纂集成捲胤棲心佛理幸逢道人乃爲贊曰。

菩薩遁迹

示同貧士

獨居寒山

自樂其志

貌悴形枯

布裘敝止

出言成章

諦實至理

凡人不測

謂風狂子

時來天臺

入淸國寺

徐步長廊

呵呵撫指

或走或立

喃喃獨語

所食廚中

殘飯菜滓

吟偈悲哀

僧俗咄捶

都不動搖

時人自恥

作用自在

凡愚難值

卽出一言

頓祛塵累

是故國淸

圖寫儀軌

永劫供養

長爲弟子

昔居寒山

時來玆地

稽首文殊

寒山之士

南無普賢

拾得定是

聊申贊嘆

願超生死

寒山詩序

粵自嚴滄浪以禪言詩遂爲千古玄論彼以爲詩之神理似禪而情非近禪者詩終不工爾乃天臺寒山子以禪入聖據其小傳所載謂神能入石爲文殊應世者則其爲詩豈非本色人語耶故其集中之淸幽冷淡則如萬仞巖崖風吹月照其深永隱奧則如洪流大造源渺幾玄其淺俗潦倒則如納衣瓦缽垂手入廛眞詩家之上乘也昔之語寒山者多矣皆涉附會考其與趙州諗禪師同時乃貞元間人而其詩中往往微露其從軍豪宕之气計是時唐以分裂豈系各藩鎭之忠臣義士曾爲將及柄兵者不淂志而逃於禪者邪嗟乎寒山旣已成佛遊戲神通矣又何意以詩名此如空谷傳聲乾坤間一段眞韻天籟也而世顧無有好之者乃吾馬平益軒計公來守臺郡獨愛而梓之以傳公文武經緯髙才孤韻並其博綜羣典摛藻玄詣眞淩厲作者皆不愧寒山余嘗謂公門人陳生公綸曰安知公非如嚴首座戒長老與寒山爲後身乎陳生唯唯稱賞詩刻成而公示余因書此以附於捲端使寒山有知其以余爲饒舌邪然後人因餘言可知寒山且知公也。

時萬曆己卯二月朔郡人王宗沐書

寒山子詩集

五言類

重巖我卜居鳥道絕人迹庭際何所有白雲抱幽石住玆凡幾年屢見春冬易寄語鐘鼎家虛名定何益

欲得安身處寒山可長保微風吹幽松近聽聲愈好下有斑白人喃喃讀黃老十年歸不得忘卻來時道

驑馬珊瑚鞭驅馳洛陽道自憐美少年不信有衰老白髮會應生紅顏豈長保但看北邙山个是蓬萊島

巖前獨靜坐圓月當天耀萬象影現中一輪本無照廓然神自淸含虛洞玄妙因指見其月月是心樞要

登陟寒山道寒山路不窮溪長石磊磊澗闊艸蒙蒙苔滑非關雨松鳴不假風誰能超世累共坐白雲中

白雲髙嵯峨綠水蕩潭波此處聞漁父時時鼓棹歌聲聲不可聽令我愁思多誰謂雀無角其如穿屋何

杳杳寒山道落落泠澗濱啾啾常有鳥寂寂更無人淅淅風吹面紛紛雪積身朝朝不見日歲歲不知春

鸚鵡宅西國虞羅捕得歸美人朝夕弄出入在庭幃賜以金籠貯扃哉損羽衣不知鴻與鵠颻颺入雲飛

春女炫容儀相將南陌陲看花愁日晚隱樹怕風吹年少從傍來白馬黃金羈何須久相弄兒家夫婿知

富兒會髙堂華燈何煒煌此時無燭者心願處其傍不意遭排遣還歸暗處藏益人明詎損頓訝惜餘光

畫棟非吾宅靑林是我家一生俄爾過萬事莫言賒濟渡不造筏漂淪爲采花善根今未種何日見生芽

出生三十年常遊千萬里行江靑艸合入塞紅塵起煉藥空求仙讀書兼詠史今日歸寒山枕流兼洗耳

昨夜夢還鄕見婦機中織駐梭若有思擎梭似無力呼之回面視況復不相識應是別多年鬢毛非舊色

妾家邯鄲住歌聲亦抑揚賴我安隱處此曲舊來長旣醉莫言歸畱連日未央兒家寢宿處繡被滿銀牀

獨坐常忽忽情懷何悠悠山腰云漫漫谷口風颼颼猿來樹裊裊鳥入林啾啾時催鬢颯颯歲盡老惆惆

有鳥五色文棲桐食竹實徐動合和儀鳴中施禮律昨來何以至爲君暫時出儻聞弦歌聲作舞欣今日

自在白雲間從來非買山下危須策杖上險捉藤攀澗邊松常翠溪邊石自斑友勿𨿽阻絕春至鳥關關

水淸澄澄瑩徹底自然見心中無一事萬境不能轉心旣不妄起永劫無攺變若能如是知是知無背面

常聞漢武帝爰及秦始皇俱好神仙術延年竟不長金臺旣摧折沙石遂滅亡茂陵與驪嶽今日艸茫茫

寒巖深更好無人行此道白雲髙岫閒靑嶂孤猿嘯我更何所親暢志自宜老形容寒暑遷心珠甚可保

寒山惟白雲寂寂絕埃塵艸座山家有孤燈明月輪石牀臨碧沼虎鹿每爲鄰自羨幽居樂長爲象外人

花上黃鶯子關關聲可憐美人顏似玉對此弄鳴弦玩之能不足眷戀在齠年花飛鳥亦散灑淚春風前

君看葉裏花能得幾時好今日畏人攀明朝待誰掃可憐嬌艷情年多轉成老將世比於花紅顏豈長保

昨見河邊樹摧殘不可論二三餘蕊卉千萬斧刀痕霜剝萎黃葉波衝枯朽根生處當如此何必怨乾坤

可笑寒山道而無車馬蹤聯溪難記曲疊嶂不知重泣露千般艸吟風一樣松此時迷徑處形問影何從

山中何太冷自古非今年沓嶂恆疑雪幽林每吐煙艸生芒種後落葉立秋前此有沈迷客窺窺不見天

城中娥眉女珠佩珂珊珊鸚鵡花前弄琵琶月下彈長歌三月響短舞萬人看未必長如此芙容不耐寒

欲向東巖去於今無量年昨來攀葛上半路困風煙徑窄衣難進苔粘履不前住玆丹桂下且枕白雲眠

吾家好隱淪居處絕囂塵踐艸成三徑瞻云作四鄰助歌聲有鳥問法語無人今日娑婆樹幾年爲一春

琴書須自隨祿位用何爲投輦從賢婦巾車有孝兒風吹曝麥地水溢沃魚池常念鷦鷯鳥安身有一枝

弟兄同五郡父子本三州欲驗飛鳧集須徵白兔遊靈瓜夢裏受神橘座中收鄕國何迢遞同魚寄水流

人問寒山道寒山路不通夏天冰未釋日出霧朦朧似我何由屆與君心不同君心若似我還得到其中

驅馬度荒城荒城重客情髙低舊雉堞大小古墳塋自振孤蓬影長凝拱木聲所嗟皆俗骨仙史更無名

家住綠巖下庭蕪更不芟新藤垂繚繞古石豎巉巖山果狝猴摘池魚白鷺銜仙書一兩卷樹下讀喃喃

歲去換愁年春來物色鮮山花夾綠水巖樹舞靑煙蜂蝶自云樂禽魚更可憐勿遊情未已徹曉不能眠

茅棟野人居門前車馬疏林幽偏聚鳥溪闊本藏魚山果攜兒摘臯田共婦鋤山中何所有惟有一牀書

聞道愁難遣斯言會不眞昨朝始趁卻今日又纏身月盡愁難盡年新愁更新誰知席帽下元是昔愁人

三月蠶猶小女人來采花隔墻弄蝴蝶臨水擲蝦蟆羅袖盛梅子金鎞挑筍芽斗論爭物色此地是予家

璨璨盧家女舊來名莫愁貪乘摘花馬樂搒采蓮舟膝坐綠熊席身披靑鳳裘哀傷百年內不免歸山丘

獨臥重巖下蒸云晝不消室中𨿽暡靉心裏絕喧囂夢去遊金闕魂歸度石橋拋除鬧我者歷歷樹間瓢

相喚采芙容可憐淸江裏遊戲不覺暮屢見狂風起浪捧鴛鴦兒波搖鸂鷘子此時居舟楫浩蕩情無已

羣女戲夕陽風來滿路香綴裙金蛺蝶插髻玉鴛鴦角婢紅羅縝閹奴紫錦裳爲觀失道者鬢白心惶惶

山客心悄悄常嗟歲序遷辛勤采芝木搜斥詎成仙庭廓云初捲林明月正圓不歸何所爲桂樹相畱連

卜擇幽居地天臺更莫言猿啼溪霧冷嶽色艸門連竹葉覆松室開池引澗泉已甘休萬事采蕨度殘年

白拂旃檀柄馨香竟日聞柔和如捲霧搖曳似行雲禮奉宜當暑髙提復祛塵時時方丈內將用指迷人

尋思少年日遊獵向平陵國使職非願神仙未足稱聯翩騎白馬喝兔放蒼鷹不覺今流落皤皤誰見矜

偃息深林下從生是農夫立身旣質直出語無諂諛保我不鑑璧信君方得珠焉能同泛灩極目波上鳧

層層山水秀煙霞鎖翠微嵐拂紗巾濕露沾蓑艸衣足躡遊方履手執古藤枝更觀塵世外夢境復何爲

止宿鴛鴦鳥一雄兼一雌銜花相共食刷羽每相隨戲入煙霄裏宿歸沙岸湄自憐生樂處不奪鳳凰池

少小帶經鋤本將兄共居緣遭他輩責剩被自妻疏拋絕紅塵境常遊好閱書誰惜一斗水活取轍中魚

田家避暑月鬥酒共誰歡雜雜排仙果疏疏圍酒樽蘆莦將代席蕉葉且充盤醉後搘頤坐須彌小彈丸

鳥弄情不堪其時臥艸庵櫻桃向杏杏楊柳正毿毿旭日銜靑嶂晴雲洗綠潭誰知出塵俗馭上寒山南

寒山多幽奇登者皆恆懾月照水澄澄風吹艸獵獵凋梅雪作花杌木云充葉觸雨轉仙靈非晴不可涉

以我棲遲處幽深難可論無風藤自動不霧竹長昏澗水緣誰咽山云忽自屯午時庵內坐始覺日頭暾

有樂且須樂時哉不可失𨿽云一百年豈滿三萬日寄世是須臾論錢莫啾喞孝經末後篇委曲陳情畢

憶惜過逢處人間逐勝遊樂山登萬仞愛水泛千舟送客琵琶谷攜琴鸚鵡洲焉知松樹下抱膝冷颼颼

報汝修道者進求虛勞神人有精靈物無字復無文呼時歷歷應隱處不居存叮嚀善保護勿令有點痕

去年春鳥鳴此時思弟兄今年秋菊爛此時思發生綠水千腸咽黃雲四面平哀哉百年內腸斷憶咸京

自樂平生道煙蘿石洞間野情多放曠長伴白雲間有路不通世無心孰可攀石牀孤夜坐圓月上寒山

時人尋雲路雲路杳無蹤山髙多險峻澗闊少玲瓏碧嶂前兼後白雲西復東欲知雲路處雲路在虛空

凡讀我詩者心中須護淨慳貪繼日廉諂曲登時正驅除遣惡業歸依受眞性今日得佛身急急如律令

俊傑馬上郎揮鞭指綠楊謂言無死日終不作梯航四運花自好一朝成萎黃醍醐與石蜜至死不能嘗

一爲書劍客三遇聖明君東守文不賞西徵武不勛學文兼學武學武兼學文今日旣老矣餘生不足云

莊子說送死天地爲棺槨吾歸此有時惟須一幡箔死將餵靑蠅弔不勞白鶴餓著首陽山生廉死亦樂

天生百尺樹翦作長條木可惜棟梁材拋之在幽谷年多心尙勁日久皮漸禿識者取將來猶堪拄馬屋

玉堂掛珠簾中有嬋娟子其貌勝神仙容華若桃李東家春霧生西捨秋風起更過三十年還成甘蔗滓

父母續經多田園不羨他婦搖機軋軋兒弄口拍手催花舞搘頤聽鳥歌誰當來嘆賞樵客屢經過

四時無止息年去又年來萬物有代謝九天無朽摧東明又西暗花落復花開惟有黃泉客冥冥去不回

手筆太縱橫身材極魁偉生爲有限身死作無名鬼自古多如此君今爭柰何可來白雲裏教你紫芝歌

有一飡霞子其居諱俗遊論時實蕭爽在夏亦如秋幽澗常瀝瀝髙松風颼颼其中半日坐忘卻百年愁

快搒三翼舟善乘千里馬莫能造我家謂言最幽野巖穴深嶂中云雷竟日下自非孔丘公無能相救者

少年何所愁愁見鬢毛白白更何所愁愁見日逼迫移向東岱居配守北邙宅何忍出此言此言傷老客

智者君拋我愚者我拋君非愚亦非智從此繼相聞入夜歌明月侵晨舞白雲焉能住口手端坐鬢紛紛

兩龜乘犢車驀出路頭戲一蠆從傍來苦死欲求寄不載爽人情始載被沈累彈指不可論行恩卻遭刺

東家一老婆富來三五年昔日貧於我今笑我無錢渠笑我在後我笑渠在前相笑儻不止東邊復西邊

慣居幽隱處乍向國淸中時訪丰幹老仍來看拾公獨回上寒巖無人話合同尋究無源水源窮水不窮

氐眼鄒公妻邯鄲杜生母二人同共老一種好面首昨日會客場惡衣排在後只爲著破裙喫他殘

夫物有所用用之各有宜用之若失所一缺復一虧圓鑿而方柄悲哉空爾爲驊驑將捕鼠不及跛貓兒

誰家長不死死事舊來均始憶八尺漢俄成一聚塵黃泉無曉日靑艸有時春行到傷心處松風愁殺人

竟日長如醉流年不暫停埋著蓬蒿下曉日何冥冥骨肉消散盡魂魄幾凋零遮莫咬鐵口無因讀老經

一向寒山坐淹畱三十年昨來訪親友太半入黃泉漸滅如殘燭長流似逝川今朝對孤影不學淚雙懸

垂柳暗如煙飛花飄似霰夫居離婦州婦住思夫縣各在天一涯何時復相見寄語明月樓莫貯雙飛燕

有酒相招飲有肉相呼喫黃泉前後人少壯須努力玉帶暫時華金釵非久飾張翁與鄭婆一去無消息

可憐好丈夫身體極稜稜春秋未三十才藝百般能金羈逐俠客玉饌集良朋惟有一般惡不傳無盡燈

桃花欲經夏風月催不待訪覓漢時人能無一个在朝朝花遷落歲歲人移攺今人揚塵處昔時爲大海

我見東家女年可十有八西捨競來問願姻夫妻佸烹羊煮眾命聚頭作淫殺含笑樂呵呵啼哭受殃決

田舍多桑園牛犢滿廏轍肯信有因果頑皮早晚裂眼看消磨盡當頭各自活紙褲瓦作褌到頭凍餓殺

極目兮長望白雲四茫茫鴟鴉飽腲腇鸞鳳饑彷徨駿馬放石磧蹇驢能至堂天髙不可問鷦鵊在滄浪

若人逢鬼魅第一怕驚懼捺硬莫采渠呼名自當去燒香請佛力禮拜求僧助蚊子叮鐵牛無渠下觜處

浩浩黃河水東流長不息悠悠不見淸人人壽有極苟欲乘白雲曷由生羽翼惟當鬢皤時行住須努力

乘玆朽木船采彼紝婆子行至大海中波濤復不止惟賫一宿糧去岸三千里煩惱從何生愁哉緣苦起

默默永無言後生何所述隱居在林藪智境何由出枯稿非堅衛風霜成夭疾土牛耕石田未有得稻日

快哉混沌身不飯復不尿遭得誰鉆鑿因之立九竅朝朝爲衣食歲歲愁租調千个爭一錢聚頭亡命叫

啼哭緣何事淚如珠子顆應當有別離復是遭喪禍所爲在貧窮未能了因果冢間瞻死屍六道不忻我

婦女慵經織男夫懶耨田輕浮耽挾彈趾蹝拈抹弦凍骨衣應急充腸食在先今誰念於汝痛苦哭蒼天

不行眞正道隨邪號行婆口慚神佛母心懷嫉妒多背後噇魚肉人前念佛陀如此修身處應難避柰何

有漢姓傲慢名貪字不廉一身無所解百事被他嫌死惡黃連苦生憐白蜜甜喫魚猶未止食肉更無厭

益者益其精可名爲有益易者易其形是名爲有易能益復能易當得上仙籍無益復無易終不免死厄

徒勞說三史浪自看五經洎老檢黃籍依然注白丁筮遭迍蹇卦生主虛危星不及河邊樹年年一度靑

我今有一襦非羅復非綺借問作何色不紅亦不紫夏天將作衫冬天將作被冬夏遞互用長年只者是

貪人好聚財恰如梟愛子子大而食母財多還害己散之卽福生聚之卽禍起無財亦無禍鼓翼靑雲裏

去家一萬里提劍擊匈奴得利渠卽死失利汝卽殂渠命旣不惜汝命有何辜教汝百勝術不貪爲上謨

惡趣甚茫茫冥冥無日光人間八百歲未抵半宵長此等諸癡子論情甚可傷勸君求出離認取法中王

天髙髙不窮地厚厚無極動物在其中憑玆造化力爭頭覓飽暖作計相啖食因果都未詳盲兒問乳色

天下幾種人論時色數有賈婆如許夫黃老元無婦衛氏兒可憐鐘家女極醜渠若向西行我便東邊走

賢士不貪婪癡人好鑪冶麥地占他家竹園皆我者努膊覓錢財切齒驅奴馬須看郭門外壘壘松樹下

有人把椿樹喚作白旃檀學道多沙數幾个得泥丸棄金卻擔艸謾他亦自謾似聚沙一處成團也大難

蒸沙擬作飯臨渴始掘井用力磨碌磚那堪將作鏡佛說元平等總有眞如性但自審思量不用閒爭競

欲識生死譬且將冰水比水結卽成冰冰消返成水已死必應生出生還復死冰水不相傷生死還雙美

滿捲才子詩溢壺聖人酒行愛觀牛犢坐不離左右霜露入茅檐月華明戶牖此時吸兩甌吟詩兩三首

施家有兩兒以藝於齊楚文武各自備托身爲得所孟公問其術我子親教汝秦衛兩不成失時成齟齬

或有炫行人才藝過周孔見罷頭兀兀看時身侗侗繩牽未肯行錐刺猶不動恰似羊公鶴可憐生懂懵

變化計無窮生死竟不止三途鳥雀身五嶽魚龍已世濁作羺時淸爲騄駬前回是富兒今度成貧士

書判全非弱嫌身不得官銓曹被拗折洗垢覓瘡瘢必也關天保今年更試看盲兒射雀日偶中亦非難

吁嗟濁濫處羅剎共賢人謂是荒流類焉知道不親狐假獅子勢詐妄卻稱眞鉛礦入鑪冶方知金不精

大有饑寒客生將獸魚誅長存廟下石時笑路邊隅累日空思飯終久不識襦惟賫一束艸並帶五升麩

浪造淩霄閣虛登百尺樓養生仍夭命誘讀詎封侯不用從黃石何須厭白頭未能端似箭旦莫曲如鉤

富貴親疏聚只爲多錢米貧賤骨肉離非關少兄弟急須歸去來招賢閣未啟浪行朱雀街踏破皮鞋底

新谷尙未熟舊谷今已無就貸一斗許門外立踟躕夫出教問婦婦出遣問夫慳惜不救乏財多爲累愚

大有好笑事略陳三五个張公富奢華孟子貧轗軻只取侏儒飽不憐方朔餓巴歌唱者多白雪無人和

雍容美少年博覽諸經史盡號曰先生皆稱爲學士未能得官職不解秉耒耜冬披破布衫蓋是書誤已

昨日何悠悠場中可憐許上爲桃李徑下作蘭蓀渚復有綺羅人捨中翠毛羽相逢欲相喚脈脈不能語

之子何遑遑卜居須自審南方瘴癘多北地風霜甚荒陬不可居毒川難可飲魂兮歸去來食我家園葚

人生不滿百常懷千載憂自身病始可又爲子孫愁下視禾根土上看桑樹頭秤槌落東海到底始知休

有樹先林生計年逾一倍根遭陵谷變葉被風霜攺咸笑外凋零不憐內文彩皮膚脫落盡惟有眞實在

有人畏白首不肯捨朱紱采藥空求仙根苗亂挑掘數年無效驗癡意瞋怫郁獵師披袈裟元非汝使物

一自遁寒山養命餐山果平生何所憂此世隨緣過日月如逝川光陰石中火任你天地移我暢巖中坐

我見世間人茫茫走路塵不知此中事將何爲去津榮華能幾日眷屬片時親縱有千斤金不如林下貧

吁嗟貧復病爲人絕友親甕里長無飯甑中屢生塵蓬庵不免兩漏榻劣容身莫怪今憔悴多愁定損人

秉志不可捲須知我匪席浪造山林中獨臥盤陀石辯士來勸余速今受金璧鑿墻植蓬蒿若此非有益

精神殊爽爽形貌極堂堂能射穿七紮讀書覽五行經眠虎頭枕昔坐象牙牀若無阿堵物不啻冷如霜

有身與無身是我復非我如此審思量遷延倚巖坐足間靑艸生頂上紅塵墮已見俗中人靈牀施酒果

讀書豈免死讀書豈免貧何似好識字識字勝他人丈夫不識字無處可安身黃連搵蒜醬忘計是苦辛

昨日遊峯頂下窺千尺崖臨危一株樹風擺兩枝開雨漂卽零落日曬作塵埃嗟見此茂秀今爲一聚灰

我聞天臺山山中有琪樹永言欲攀上莫繞石橋路緣此生悲嘆幸居將已暮今日觀鏡中颯颯鬢垂素

徒閉蓬門坐頻經歲月遷惟聞人作鬼不見鶴成仙念此那堪說隨緣須自憐回看郊郭外古墓犁爲田

自見天臺頂孤髙出眾羣風搖松竹韻月現海潮頻下望靑山際談玄有白雲野情便山水本志慕道倫

何以長惆悵人生似朝菌那堪數十年新舊凋零盡以此思自哀哀情不可忍柰何當柰何脫體歸山隱

寒山棲隱處絕得雜人過時逢林內鳥相共唱山歌瑞艸聯溪谷老松枕嵯峨可觀無事客憩歇在巖阿

回聳霄漢外雲裏路岧峣瀑布千丈流如鋪練一條下有棲心窟橫安定命橋雄雄鎭世界天臺名獨超

洛陽多女兒春日逞華麗共折路邊花各持插髙髻髻髙花匼匝人見皆睥睨別求醦醦憐將歸見夫婿

平野水寬闊丹丘連四明仙都最髙秀羣峯聳翠屏遠遠望何極矹矹勢相迎獨標海隅外處處播嘉名

盤阤石上坐溪澗冷淒淒靜玩偏嘉麗虛巖蒙霧迷怡然憩歇處日斜樹影低我自觀心地蓮花出淤泥

世有聰明士救苦探幽文三端自孤立六藝越諸君神气卓然異精彩超眾羣不識个中意逐境亂紛紛

个是何措大時來省南院年可三十餘曾經四五選囊裏無靑蚨篋中有黃卷行到食店前不敢暫回面

老翁娶少婦發白婦不耐老婆嫁少夫面黃夫不愛老翁娶老婆一一無棄背少婦嫁少夫兩兩相憐態

不須攻人惡不須伐己善行之則可行捲之則可捲祿厚憂責大言深慮交淺聞玆若念玆小兒自當見

隱士遁人間多向山中眠靑蘿疏麓麓碧澗響聯聯騰騰且安樂悠悠自淸閒免有染世事心淨如白蓮

元非隱逸士自號山林人仕魯蒙幘帛且愛裹疏巾道有巢許操恥爲堯舜臣獼猴罩帽子學人避風塵

今日巖前坐坐久煙雲收一道淸溪冷千尋碧嶂頭白雲朝影靜明月夜光浮身上無塵垢心中那更憂

千雲萬水間中有一閒士白日遊靑山夜歸巖下睡倏爾過春秋寂然無塵累快哉何所依靜若秋江水

髙髙峯頂上四顧極無邊獨坐無人知孤月照寒泉泉中且無月月自在靑天吟此一曲歌歌中不是禪

縱你居犀角饒君帶虎睛桃枝折作醫蒜殼取爲瓔暖腹茱萸酒空心枸杞羹終歸不免死浪自覓長生

世有多事人廣學諸知見不識本眞性與道轉懸遠若能明實相豈用陳虛願一念了自心開佛之知見

董郎年少時出入帝京裏衫作嫩鵝黃容儀畫相似常騎踏雪馬拂拂紅塵起觀者滿路傍个是誰家子

丈夫莫守困無錢須經紀養得一牸牛生得五犢子犢子又生兒積數無窮已寄語陶朱公富與君相似

夕陽下西山艸木光曄曄復有朦朧處松蘿相連接此中多伏虎見我奮迅鬣手中無寸刃爭不懼懾懾

他賢君卽受不賢君莫與君賢他見容不賢他亦拒憐善矜不能仁徒方得所勸逐子張言拋卻卜商語

寒山有裸虫身白而頭黑手把兩卷書一道將一徳住不安釜竈行不賫糧裓常持智慧劍擬破煩惱賊

可貴天然物獨立無伴侶覓他不可見出入無門戶促之在方寸延之一切處你若不信受相逢不相遇

大海水無邊魚龍萬萬千遞互相食啖冗冗癡肉團爲心不了絕妄想起如煙性月澄澄朗廓爾照無邊

生前太愚癡不爲今日悟今日如許貧總是前生做今生又不修來生還如故兩岸各無船渺渺應難渡

自有慳惜人我非慳惜輩衣單爲舞穿酒盡緣歌啐常取一腹飽莫令兩腳傫蓬蒿鉆髑髏此日君應悔

我行經古墳淚盡嗟存歿冢破壓黃腸棺穿露白骨欹斜有甕瓶掁撥無簪笏風至攬其中灰塵亂

俗薄眞成薄人心个不同殷翁笑柳老柳老笑殷翁何故兩相笑俱行譣詖中裝車競嵽嵲翻載各瀧涷

教汝數般事思賢知我賢極貧忍賣屋才富須買田空腹不得走枕頭須莫眠此言期共見掛在日東邊

昔時可可貧今日最貧凍作事不諧和觸途成倥傯行泥屢腳屈坐社頻腹痛失卻斑貓兒老鼠圍飯甕

余家有一窟窟中無一物淨潔空堂堂光華明日日蔬食養微軀布裘遮幻質任你千聖現我有天眞佛

可惜百年屋左倒右復傾墻壁分散盡木植亂差橫磚瓦片片落朽爛不堪停任風吹驀塌再豎卒難成

笑我田舍兒頭頰底縶濕巾子未曾髙腰帶長時急非是不及時無錢趁不及一日有錢財浮圓頂上立

從生不往來至死無仁義言旣有枝葉心懷便譣詖若其開小道緣此生大僞詐說造云梯削之成棘刺

一瓦鑄金成一瓶埏泥出二瓶任君看那个瓶牢實欲知瓶有二須知業非一將此驗生因修行在今日

摧殘荒艸廬其中煙火蔚借問羣小兒生來凡幾日門外有三車迎之不肯出飽食腹膨脝个是癡頑物

說食終不飽說衣不免寒飽喫須是飯著衣方免寒不解審思量只道求佛難回心卽是佛莫向外頭看

不見朝垂露日爍自消除人身亦如此閻浮是寄居愼莫因循過且令三毒祛菩提卽煩惱盡令無有餘

死生元有命富貴本由天此是古人語吾今非謬傳聰明好短命癡騃卻長年鈍物丰財寶惺惺漢無錢

國以人爲本猶如樹因地地厚樹扶疏地薄樹憔悴不得露其根枝枯子先墜決陂以取魚是求一期利

白鶴銜苦花千里作一息欲往蓬萊山將此充糧食未達毛摧落離羣心慘惻卻歸舊來巢妻子不相識

昔日經行處今復七十年故人無往來埋在古冢間余今頭已白猶守片雲山爲報後來者何不讀古言

我見利智人觀者便知意不假尋文字直入如來地心不逐諸緣意根不妄起心意不生時內外無餘事

本志慕道倫道倫常獲親時逢社源客每接話禪賓談玄月明夜探理日臨晨萬機俱泯迹方識本來人

世事何悠悠貪生未肯休研盡大地石何時得歇頭四時凋變易八節急如流爲報火宅主露地騎白牛

自從出家後漸得養生趣伸縮四肢全勤聽六根具褐衣隨春秋糲飯供朝暮今日懇懇修願與佛相遇

可嘆浮生人悠悠何日了朝朝無閒時年年不覺老總爲求衣食令心生煩惱擾擾百千年去來三惡道

二儀旣開辟人乃居其中迷汝卽吐霧醒汝卽吹風惜汝卽富貴奪汝卽貧窮碌碌羣漢子萬事由天公

傳語諸公子聽說石齊奴僮僕八百人水碓三十區舍下養魚鳥樓上吹笙竽伸頭臨白刃癡心爲綠珠

出身旣擾擾世事非一狀未能捨流俗所以相追訪昨弔徐五死今送劉三葬日日不得閒爲此心淒愴

世有一般人不惡又不善不識主人翁隨客處處轉因循過時光渾是癡肉臠𨿽有一靈臺如同客作漢

是我有錢日恆爲汝貸將汝今旣飽暖見我不分張須憶汝欲得似我今承望有無更代事勸汝熟思量

人以身爲本本以心爲柄本在心莫邪心邪喪本命未能免此殃何言懶照鏡不念金剛經卻令菩薩病

五嶽俱成粉須彌一寸山大海一滴水吸入其心田生長菩提子徧蓋天中天語汝慕道者愼莫繞十纏

無衣自訪覓莫共狐謀裘無食自采取莫共羊謀羞借皮兼借肉懷嘆復懷愁皆緣義所失衣食常不周

我見黃河水凡經幾度淸水流如急箭人世若浮萍癡屬根本業無明煩惱坑輪回幾許劫只爲造迷盲

常聞釋迦佛先受然燈記然燈與釋迦只論前後智前後體非殊異中無有異一佛一切佛心是如來地

客嘆寒山子君詩無道理吾觀乎古人貧賤不爲恥應之笑此言談何疏闊矣願君似今日錢是急事爾

一人好頭肚六藝盡皆通南見趁向北西見趁向東長漂如泛萍不息似飛蓬問是何等色姓貧名曰空

富兒多鞅掌觸事難秪承倉米已赫赤不貸人鬥升轉懷鉤距意買絹先揀綾若至臨終日弔客有蒼繩

柳郎八十二藍嫂一十八夫妻共百年相連情狡猾弄璋字烏﹝虎瓦﹞擲瓦名婠妠屢見枯楊荑常遭靑女殺

可笑五陰窟四蛇同苦居黑暗無明燭三毒遞相驅伴儅六个賊劫掠法財珠斬卻魔軍輩安泰湛如蘇

世有一等流悠悠似木頭出語無知解云我百不憂問道道不會問佛佛不求仔細推尋著茫然一場愁

个是誰家子爲人大被憎癡心常憤憤肉眼醉瞢瞢見佛不禮佛逢僧不施僧惟知打大臠除此百無能

鹿生深林中飲水而食艸伸腳樹下眠可憐無煩惱系之在華堂肴膳極肥好終日不肯嘗形容轉枯槁

自古諸哲人不見有長存生而還復死盡變作灰塵積骨如毗富別淚成海津惟有空名在豈免生死輪

我見世間人生而還復死昨朝猶二八壯气胸襟士如今七十過力困形憔悴恰似春日花朝開夜落爾

自古多少聖叮嚀教自信人根性不等髙下有利鈍眞佛不肯認置力枉受困不知淸淨心便是法王印

可畏三界輪念念未曾息才始似出頭又卻遭沈溺假使非非想蓋緣多福力爭似識眞源一得卽永得

可畏輪回苦往復似翻塵蟻巡環未息六道亂紛紛攺頭換面孔不離舊時人速了黑暗獄無令心性昏

襤縷關前業莫訶今日身若言由冢宅个是極癡人到頭君作鬼豈令男女貧皎然易解事作麼無精神

余鄕有一宅其宅無正主地生一寸艸水垂一滴露火燒六个賊風吹黑雲雨仔細尋本人布裹眞珠爾

寒山出此語此語無人信蜜甜足人嘗黃檗苦難吞順情生喜悅逆意多嗔恨但看木傀儡弄了一場困

有个王秀才笑我詩多失云不識蜂腰仍不會鶴膝平側不解壓凡言取次出我笑你作詩如盲徒詠日

三五癡後生作事不眞實未讀十卷書彊把雌黃筆將他儒行篇喚作賊盜律脫體似蟬虫咬破他書帙

眾生不可說何意許顚邪面上兩惡鳥心中三毒蛇是渠作障礙使你事煩拏髙攀手彈指南無佛陀邪

養子不經師不及都亭鼠何曾見好人豈聞長者語爲染在薰蕕應須擇朋侶五月販鮮魚莫教人笑汝

時人見寒山各謂是風顚貌不起人目身惟布裘纏我語他不會他語我不言爲報往來者可來向寒山

勸你休去來莫惱他閻老失腳入三途粉骨遭千搗長爲地獄人永隔今生道勉你信餘言識取衣中寶

世間一等流誠堪與人笑出家獘己身誑俗將爲道𨿽著離塵衣衣中多養蚤不如歸去來識取心王好

我住在村鄕無爺亦無娘無名無姓第人喚作張王並無人教我貧賤也尋常自憐心的實堅固等金剛

爲人常喫用愛意須慳惜老去不自由漸被他催斥送向荒山頭一生願虛擲亡羊罷補牢失意終無極

寄語食肉漢食時無逗𨖻今生過去種未來今日修只取今日美不畏來生憂老鼠入飯甕𨿽飽難出頭

我在村中住眾推無比方昨日到城下仍被狗形相或嫌褲太窄或說衫少長撐卻鷂子眼雀兒舞堂堂

如許多寶貝海中乘壞舸前頭失卻桅後面又無柂宛轉任風吹髙低隨浪簸如何得到岸努力莫端坐

男兒大丈夫作事莫莽鹵勁挺鐵石心直取菩提路邪路不用行行之枉辛苦不要求佛果識取心王主

嗊嗊買魚肉擔歸餵妻子何須殺他命將來活汝已此非天堂緣純是地獄滓徐六語破堆始知沒道理

六極常嬰困九維徒自論有才遺艸澤無藝閉蓬門日上巖猶暗煙消穀尙昏其中長者子个个總無褌

城北仲翁翁渠家多酒肉仲翁婦死時弔客滿堂屋仲翁自身亡能無一人哭喫他杯臠者何太冷心腹

人生一百年佛說十二部慈悲如野鹿瞋怒似家狗家狗趕不去野鹿常好走欲伏獼猴心須聽獅子吼

養女畏太多已生須訓誘捺頭遣小心鞭背令緘口未解乘機杼那堪事箕帚張婆語驢駒汝大不知母

我見百十狗个个毛鬇鬡臥者樂自臥行者樂自行投之一塊骨相與啀喍爭良由爲骨少狗多分不平

豬喫死人肉人喫死豬腸豬不嫌人臭人返道豬香豬死拋水內人死掘地藏彼此莫相喫蓮花生沸湯

世有一等愚茫茫恰似驢還解人言語貪淫狀若豬險歌難可測實語卻成虛誰能共伊語令教莫此居

蹭蹬諸貧士饑寒成至極閒居好作詩札札用心力賤人言孰采勸君休嘆息題安糊餅上乞狗也不喫

貧驢欠一尺富狗剩三寸若分貧不平中半貧與困始取驢飽足卻令狗饑頓爲汝熟思量令我也愁悶

赫赫誰壚肆其酒甚濃厚可憐髙幡幟極目平升斗何意訝不售其家多猛狗童子若來沽狗咬便是走

我見一癡漢仍居三兩婦養得八九兒總是隨宜手丁戶是新差資財非舊有黃檗作驢鞦始知苦在後

買肉血甜甜買魚跳鱍鱍君身招罪累妻子成快活捷死渠家去他人誰敢遏一朝如破牀兩个當頭脫

憐底眾生病餐嘗略不厭蒸豚搵蒜醬炙鴨點椒鹽去骨鮮魚鱠兼皮熟肉臉不知他命苦只取自家甜

我見謾人漢如籃盛水走一气將歸家籃裏何曾有我見被人謾一似園中韭日日被人傷天生還自有

寄語諸仁者復以何爲懷達道見自性自性卽如來天眞元具足修證轉差回棄本卻逐末只守一場呆

人生在塵蒙恰如盆中虫終日行繞繞不離其盆中神仙不可比煩惱計無窮歲月如流水須臾作老翁

下愚讀我詩不解卻嗤誚中庸讀我詩思量云甚要上賢讀我詩把著滿面笑楊修見幼婦一覽便知妙

五言五百篇七字七十九三字二十一都來六百首一例書巖石自誇云好手若能會我詩眞是如來母

吾心似秋月碧潭淸皎潔無物堪比倫教我如何說

碧澗泉水淸寒山月華白默知神自明觀空境逾寂

瞋是心中火能燒功徳林欲行菩薩道忍辱護眞心

閒自訪髙僧煙山萬萬層師親指歸路月掛一輪燈

閒遊華頂上天朗月光輝四顧晴空裏白雲同鶴飛

身著空花衣足躡龜毛履手把兔角弓擬射無明鬼

多少天臺人不識寒山子莫知眞意度喚作閒言語

粵自居寒山曾經幾萬載任運遁林泉棲遲觀自在巖中人不到白雲常靉靉細艸作臥褥靑天爲被蓋快活枕石頭天地任變攺

自羨山間樂逍遙無倚托逐日養殘軀閒思無所作時披古佛書往往登石閣下窺千尺崖上有云盤礡寒月冷颼颼身似孤飛鶴

昔日極貧苦夜夜數他寶今日審思量自家須營造掘得一寶藏純是水晶珠大有碧眼胡密擬買將去余卽報渠言此珠無價數

一生慵懶作憎重只便輕他家學事業餘背一卷經無心裝褾軸來去省人擎應病則說藥方便度眾生但自心無事何處不惺惺

有人笑我詩我詩合典雅不煩鄭氏箋豈用毛公解不恨會人稀只爲知音寡若遣趁宮商余病莫能罷忽遇明眼人卽自流天下

我見人轉經依他言語會口轉心不轉心口相違背心眞無委曲不作諸纏蓋但且自省躬莫覓他替代可中作得主是知無內外

余勸諸稚子急離火宅中三車在門外載你免飄蓬露地四衢坐當天萬事空十方無上下來往任西東若得个中意縱橫處處通

我見出家人不習出家學欲知眞出家心淨無繩索澄澄絕玄妙如如無倚托三界任縱橫四生不可泊無爲無事人逍遙實快樂

寒山出此語復似顚狂漢有事對面說所以足人怨心直出語直直心無背面臨死渡柰河誰是嘍囉漢冥冥泉臺路被業相拘絆

憶得二十年徐步國淸歸國淸寺中人盡道寒山癡癡人何用疑疑不解尋思我尙自不識是伊爭得知低頭不用問問得復何爲有人來罵我分明了了知𨿽然不應對卻是得便宜

語你出家輩何名爲出家奢華求養活繼綴族姓家美舌甜唇觜諂曲心鉤加終日禮道場持經置功課罏燒神佛香打鐘髙聲和六時養客舂夜夜不得臥只爲愛錢財心中不脫灑見他髙道人卻嫌誹謗罵驢屎比麝香苦哉佛阤耶

又見出家兒有力及無力上上髙節者鬼神欽道徳君王分輦坐諸侯拜迎逆堪爲世福田世人須保惜下下低愚者詐現多求覓濁濫卽可知愚癡愛財色著卻福田衣種田討衣食作債稅牛犁爲事不忠直朝朝行獘惡往往痛臀脊不解善思量地獄苦無極一朝著病纏三年臥牀席亦有眞佛性翻作無明賊南無佛陀耶遠遠求彌勒

常聞國大臣朱紫簪纓祿富貴百千般貪榮不知辱奴馬滿宅舍金銀盈帑屋癡福暫時扶埋頭作地獄忽死萬事休男女當頭哭不知有禍殃前路何疾速家破冷颼颼食無一粒粟凍餓苦淒淒良由不覺觸

上人心猛利一聞便知妙中流心淸淨審思云甚要下士鈍暗癡頑皮最難裂直得血淋漓始知自摧滅看取開眼賊鬧市集人決死屍棄如塵此時向誰說男女大丈夫一刀兩段截人面禽獸心造作何時歇

我見轉輪王千子常圍繞十善化四天莊嚴多七寶七寶鎭隨身莊嚴甚妙好一朝福報盡猶若棲蘆鳥還作牛領虫六趣受業道況復諸凡夫無常豈長保生死如旋火輪回似麻稻不解早覺悟爲人枉虛老

寒山有一宅宅中無欄隔六門左右通堂中見天碧房房虛索索東壁打西壁其中一物無免被人來惜寒到燒軟火饑來煮菜喫不學田舍翁廣置田莊宅盡作地獄業一入何曾極好好善思量思量知軌則

寒山無漏巖其巖甚濟要八風吹不動萬古人傳妙寂寂好安居空空離譏誚孤月夜長明圓日常來照虎丘兼虎溪不用相呼召世間有王傳莫把同周邵我自遁寒巖快活長歌笑沙門不持戒道士不服藥自古多少賢盡在靑山腳

自聞梁朝日四依諸賢士寶志萬回師四仙傅大士顯揚一代教作持如來使建造僧伽藍信心歸佛理𨿽乃得如斯有爲多患累與道殊懸遠拆西補東爾不達無爲功損多益少矣有聲而無形至今何處是

我見凡愚人多畜資財谷飲酒食生命謂言我富足莫知地獄深惟求上天福罪業如毗富豈得免災毒財主忽然死爭共當頭哭供僧讀疏文空是鬼神祿福田一个無虛設一羣禿不如早覺悟莫作黑暗獄狂風不動樹心眞無罪福寄語兀兀人叮嚀再三讀

心髙如山嶽人我不伏人解講圍阤典能談三教文心中無慚愧破戒違律文自言上人法稱爲第一人愚者皆贊嘆智者撫掌笑陽焰虛空花豈得免生老不如百不解靜坐絕憂惱

儂家暫下山入到城隍裏逢見一羣女端正容貌美頭戴蜀樣花胭脂塗粉膩金釧鏤銀朵羅衣緋紅紫朱顏類神仙香帶氤氳气時人皆顧盻癡愛染心意謂言世無雙魂影隨他去狗咬枯骨頭虛自舐唇齒不解返思量與畜何曾異今成白髮婆老陋若精魅無始由狗心不超解脫地

昨到雲霞觀忽見仙尊士星冠月帔橫盡云居山水余問神仙術云道若爲比謂言靈無上妙藥心神祕守死待鶴來皆道乘魚去余乃返窮之推尋勿道理但看箭射空須臾還墜地饒你得仙人恰似守屍鬼心月自精明萬象何能比欲知仙丹術身內元神是莫學黃巾公握愚自守擬

我有六兄弟就中一个惡打伊又不得罵伊又不著處處無柰何耽財好淫殺見好埋頭愛貪心過羅剎阿爺惡見伊阿娘嫌不悅昨被我捉得惡罵恣情掣趁向無人處一一向伊說汝今須攺行覆車須攺轍若也不信受共汝惡合殺汝受我調伏我共汝覓活從此盡和同如今過菩薩學業攻鑪冶煉盡三山鐵至今靜恬恬眾人皆贊說

我見世間人堂堂好儀相不報父母恩方寸底模樣欠負他人錢蹄穿始惆悵个个惜妻兒爺娘不供養兄弟似冤家心中常悒快憶昔少年時求神願成長今爲不孝子世間多此樣買肉自家噇抹觜道我暢自逞說嘍囉聰明無益當牛頭努目嗔始覺時已向擇佛燒好香揀僧歸供養羅漢門前乞趁卻閒和尙不悟無爲人從來無相狀封疏請名僧嚫錢兩三樣雲光好法師安角在頭上汝無平等心聖賢俱不降凡聖皆混然勸君休取相勸你三界子莫作勿道理理短被他欺理長不柰你世間濁濫人恰似黍粘子不見無事人獨脫無能比早須返本源三界任緣起淸淨入如流莫飲無名水

三界人蠢蠢六道人茫茫貪財愛淫欲心惡若豺狼地獄如箭射極苦若爲當兀兀過朝夕都不別賢良好惡總不識猶如豬及羊共語如木石嫉妒似顚狂不自見己過如豬在圈臥不知自償債卻笑牛牽磨

多少般數人百計求名利心貪覓榮華經營圖富貴心未片時歇奔突如煙气家眷實團圓一呼百諾至不過七十年冰消瓦解置死了萬事休誰人承後嗣水浸泥彈丸方知無意智

推尋世間事仔細總要知凡事莫容易盡愛討便宜護卽獘成好毀卽是成非故知雜濫口背面總由伊冷暖我自量不信奴唇皮

棲遲寒巖下偏訝最幽奇攜籃采山茹挈籠摘果歸蔬齋敷茅坐啜啄食紫芝淸沼濯瓢缽雜和煮稠稀當陽擁裘坐閒讀古人詩

雲山疊疊連天碧路僻林深無客遊遠望孤蟾明皎皎近聞羣鳥語啾啾老夫獨坐棲靑嶂少室閒居任白頭可嘆往年與今日無心還似水東流

丹丘迥聳與云齊空裏五峯遙望低雁塔髙排出靑嶂禪林古殿入虹霓風搖松葉赤城秀霧吐中巖仙路迷碧落千山萬仞見藤蘿相接次連溪

貪愛有人求快活不知禍在百年身但看陽焰浮漚水便覺無常敗壞人丈夫志气直如鐵無曲心中道自眞行密節髙霜下竹方知不枉用心

余曾昔睹聰明士博達英雄無比倫一選佳名喧宇宙五言詩句越諸人爲官治化超先輩直爲無能繼後塵忽然富貴貪財色瓦解冰消不可陳

汝謂埋頭癡兀兀愛向無明羅剎窟再三勸你早修行是你頑癡心恍惚不肯信受寒山語轉轉倍加業汩汩直待斬首作兩段方知自身奴賊物

世間何事最堪嗟盡是三途造罪柤不學白雲巖下客一條寒衲是生涯秋到任他林葉落春來從你樹開花三界橫眠無一事淸風明月是吾家

我家本住在寒山石巖棲息離煩緣泯時萬象無痕迹舒處周流徧大千光影騰輝照心地無有一法當現前方知摩尼一顆珠解用無方處處圓

世人何事可吁嗟苦樂交煎勿底涯生死往來多少劫東西南北是誰家張王李趙權時姓六道三途事似麻只爲主人不了絕遂招遷謝逐迷邪

余家本住在天臺雲路煙深絕客來千仞巖巒深可遁萬重溪澗石樓臺樺巾木屐沿流步布裘藜杖繞山回自覺浮生幻化事逍遙快樂實奇哉

余見僧繇性希奇巧妙間生梁朝時饒邈虛空寫塵迹無因畫得志公師

久住寒山凡幾秋獨吟歌曲絕無憂饑餐一粒伽陀藥心地調和倚石頭

眾星羅列夜深明巖點孤燭月未沈圓滿光華不磨瑩掛在靑天是我心

老病殘年百有餘面黃頭白好山居布裘擁質隨緣過豈羨人間巧樣模

千年石上古人蹤萬丈巖前一點空明月照時常皎潔不勞尋討問西東

寒山頂上月輪孤照見晴空一物無可貴天然無價寶埋在五陰溺身軀

我向前溪照碧流或向巖邊坐磐石心似孤云無所依悠悠世事何須覓

千生萬死何時已生死來去轉迷情不識心中無價寶恰似盲驢信腳行

心神用盡爲名利百種貪婪進己軀浮生幻化如燈燼冢內埋身是有無

一住寒山萬事休更無雜念掛心頭閒於石壁題詩句任運還同不系舟

寒山道。無人到。若能行。稱十號。有蟬鳴。無鴉噪。黃葉落。白雲掃。石磊磊。山隩隩。我獨居。名善導。仔細看。何相好。

寒山寒。冰鎖石。藏山靑。現雪白。日出照。一時釋。從玆暖。養老客。

我居山。勿人識。白雲中。常寂寂。

寒山深。稱我心。純白石。勿黃金。泉聲響。撫伯琴。有子期。辧此音。

重巖中。足淸風。扇不搖。涼气通。明月照。白雲籠。獨自坐。一老翁。

寒山子。長如是。獨自居。不生死。

我見世間人。个个爭意气。一朝忽然死。只得一片地。闊四尺長丈二。汝若會。出來爭意气。我與汝立碑記。

有人兮山陘。云捲兮霞纓。秉芳兮欲寄。路漫兮難徵。心惆悵兮猶疑。蹇獨立兮忠貞。

家有寒山詩。勝汝看經卷。書放屏風上。時時看一徧。

拾得詩附

自從到此天臺寺經今早已幾冬春山水不移人自老見卻多少後生人君不見三界之中分擾擾只爲無明不了絕一念不生心澄然無去無來不生滅

我見頑鈍人燈心拄須彌蟻子嚙大樹焉知气力微學咬兩莖菜言與祖師齊火急求懺悔從今輒莫迷

君見月光明照燭四天下圓輝掛太虛瑩淨能瀟灑人道有虧盈我見無衰謝狀似摩尼珠光明無晝夜

余住無方所盤礡無爲理時陟涅盤山或玩香林寺尋常只是間言不干名利東海變桑田我心誰管你

左手握驪珠右手執慧劍先射無明賊神珠吐光焰傷嗟愚癡人貪愛那生厭一墮三途間始覺前程險

般若酒泠泠飲多人易醒余住天臺山凡愚那見形常遊深谷洞終不逐時情無愁亦無慮無辱也無榮

諸佛畱藏經只爲人難化不惟賢與愚个个心構架造業大如山豈解懷憂怕那肯細尋思日夜懷姦詐

嗟見世間人个个愛喫肉碗楪不曾幹長時道不足昨日設个齋今朝宰六畜都緣業使牽非干情所欲一度造天堂百度造地獄閻羅使來追合家盡啼哭罏子邊向火鑊子裏澡浴更得出頭時換卻汝衣服

出家要淸閒淸閒卽爲貴如何塵外人卻入塵埃裏一向迷本心終朝役名利名利得到身形容已憔悴況復不遂者虛用平生志可憐無事人未能笑得汝

養兒與取妻養女求媒娉重重皆是業更殺眾生命聚集會親情總來看盤飣目下𨿽稱心罪簿先注定

得此分段身可笑好形質面貌似銀盤心中黑如漆烹豬又宰羊誇道甜如蜜死後受波吒更莫稱冤屈

佛哀三界子總是親男女恐沈黑暗坑示儀垂化度盡登無上道俱證菩提路教汝癡眾生慧心勤覺悟

佛捨尊榮樂爲湣諸癡子早願悟無生辦集無上事後來出家者多緣無業次不能得衣食頭鉆入於寺

嗟見世間人永劫在迷津不省者个意修行徒苦辛

我詩也是詩有人喚作偈詩偈總一般讀者須仔細緩緩細披尋不得生容易依此學修行大有可笑事

有偈有千萬卒急述應難若要相知者但入天臺山巖中深處坐說理及談玄共我不相見對面似千山

世間億萬人面孔不相似借問何因緣致令遣如此各執一般見互說非兼是但自修己身不要言他已

男女爲婚嫁俗務是常儀自量其事力何用廣張施取債誇人我論情入骨癡殺他雞犬命身死墮阿鼻

世上一種人出性常多事終日傍街衢不離諸酒肆爲他作保見替他說道理一朝有乖張過咎全歸你

我勸出家輩須知教法深專心求出離輒莫染貪淫大有俗中士知非不受金故知君子志任運聽浮沈

寒山自寒山拾得自拾得凡愚豈見知丰幹卻相識見時不可見覓時何處覓借問有何緣向道無爲力

從來是拾得不是偶然稱別無親眷屬寒山是我兄兩人心相似誰能狗俗情若問年多少黃河幾度淸

若解捉老鼠不在五白貓若能悟理性那由錦繡包眞珠入席袋佛性止蓬茅一羣取相漢用意總無交

運心常寬廣此則名爲布輟己惠於人方可名爲施後來人不知焉能會此義未設一庸僧早擬望富貴

獼猴尙教得人可不憤發前車旣落坑後車須攺轍若也不知此恐君惡合殺比來是夜叉變卽成菩薩

躑躅一羣羊沿山又入谷看人貪竹塞且遭豺狼逐元不出孳生便將充口腹從頭喫至尾

無餘肉

銀星釘秤衡綠絲作秤紐買人推向前賣人推向後不顧他人怨惟言我好手死去見閻王背後插掃帚

閉門私造罪準擬免災殃被他惡部童抄得報閻王縱不入鑊湯亦須臥鐵牀不許雇人替自作自身當

閒入天臺洞訪人人不知寒山爲伴侶松下啖靈芝每談今古事嗟見世愚癡个个入地獄那得出頭時

古佛路淒淒愚人到卻迷只緣前業重所以不能知欲識無爲理心中不掛絲生生勤苦學必定睹吾師

各有天眞佛號之爲寶王珠光日夜照玄妙卒難量盲人常兀兀那肯怕災殃惟貪淫佚業此輩實堪傷

出家求出離哀念苦眾生助佛爲揚化令教選路行何曾解救苦恣气亂縱橫一時同受溺俱落大深坑

常飲三毒酒昏昏都不知將錢作夢事夢事成鐵圍以苦欲捨苦捨苦無出期應須早覺悟覺悟自歸依

少年學書劍叱馭到京州聞伐匈奴盡娑婆無處遊歸來翠巖下席艸枕淸流壯士志朱紱獼猴騎土牛

後來出家子論情入骨癡本來求解脫如何受驅馳終朝遊俗捨禮念作威儀博錢沽酒喫翻成客作兒

無事間快活惟有隱居人林花長似錦四季色常新或向巖間坐旋瞻丹桂輪𨿽然身暢逸猶念世間人

我見出家人總愛喫酒肉此合上天堂卻沈歸地獄念得兩卷經欺他市廛俗豈知廛俗人大有根性熟

嗟見多知漢終日枉用心岐路逞嘍囉欺謾一切人惟作地獄滓不修來世因忽爾無常到定知亂紛紛

迢迢山徑峻萬仞險隘危石橋莓苔綠時見片雲飛瀑布懸如練月影落潭輝更登華頂上猶待孤鶴期

松風冷颼颼片片雲霞起匼匝幾重山縱目千萬里溪潭水澄澄徹底鏡相似可貴靈臺物七寶莫能比

水浸泥彈丸思量無道理浮泡夢幻身百年能幾幾不解細思維將言長不死誅剝壘千金畱將與妻子

世有多解人愚癡學閒文不憂當來果惟知造惡因見佛不解禮睹僧倍生瞋五逆十惡輩三毒以爲鄰死定入地獄未有出頭辰

可笑是林泉數里少人煙雲從巖嶂起瀑布水潺潺猿啼唱道曲虎嘯出人間松風淸颯颯鳥語聲關關獨步繞石澗孤陟上峯巒時坐盤阤石偃仰攀蘿沿遙望城隍處惟間鬧喧喧

自笑老夫筋力敗偏戀松巖愛獨遊可嘆往年至今日任運還同不系舟

無去無來本湛然不拘內外及中間一顆水精絕瑕翳光明透滿出人間

雲山疊疊幾千重幽谷路深絕人蹤碧澗淸流多勝境時來鳥語合人心

三界如轉輪浮生若流水蠢蠢諸品類貪生不覺死汝看朝垂露能得幾時子

悠悠塵里人常樂塵中趣我見塵中人心多生憫顧何哉憫此流念彼塵中苦

丰幹詩附

余自來天臺曾經幾萬回一身如雲水悠悠任去來逍遙絕無鬧忘機隆佛道世間岐路心眾生多煩惱兀兀沈浪海漂漂輪三界可惜一靈物無始被境埋電光瞥然起生死紛塵埃寒山特相訪拾得常往來論心話明月太虛廓無礙法界卽無邊一法普徧該

本來無一物亦無塵可拂若能了達此不用坐兀兀

寒山子詩集﹝終﹞

大聖湣眾生溺於淫殺業海不能解脫是以乘大願輪垂迹混塵觸境題詠含蓄至理此其陰有遺付也凡具死心者請勤覺悟云。

萬曆己亥冬釋普文題於幻寄齋

