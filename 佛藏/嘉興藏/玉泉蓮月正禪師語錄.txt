嘉興大藏經玉泉蓮月正禪師語錄

敍

余不敏生平僅知儒行未諳宗門大旨何能闡揚禪理但今蓮月大師系臨濟傳燈不能無鄕山雪竇之感余鄕雪竇古名山也荒廢者數百年明崇禎間爲石奇和尙墾荒辟蕪開拓大乘今稱偉林焉其派分於天童而祖於臨濟蓋以天童密雲師接蔥嶺只履之系明天啟中聿興廢址集眾廣教恆不下數千僧閱今六十餘年道場之盛東南宗爲第一臨濟湮遠之模實於此大振猗歟密師誠臨濟之後身也按達摩辭梁武而別卽折蘆一枝渡江而西止少林西捨面壁九年乃去後宋云奉使西域遇師於蔥嶺然後知達摩終歸西天厥後竟邈乎不可聞矣迨密師至天童而臨濟宗門煥然蔚起其演法於四方者實繁有徒獨是石奇和尙振興余鄕應夢名山住錫於雪竇古剎其間開創締造招提普渡不減於天童之巍煥洵大觀也蓮公爲密雲之孫石奇之侄淵源一派嫡有薪傳乃自天童掃塔歸玉泉者七載於玆余宰當邑拈香詣剎遇大師於方丈歡然道故掬其容止文章吞吐經史𨿽身入淄儔猶不失儒者气象似亦有九年面壁之證候者乎稽其飛錫所至於夜郎爲薦紳先生請於牂牁郡九靑山東印寺開堂又以順慶鶴鳴山大建法幢迨渡三峽復爲眾士夫相畱福昌祖席四載則知其徳行法教與竺道生之豎石虎丘殷七七之爛熳杜鵑了元之運巨木於門內爲蘇子瞻黃魯直雅重者並垂不朽云今玉泉爲制臺蔡大護法修葺而余得樂觀厥成其規模宏麗亞於天童雪竇嗚呼臨濟之盛又見其一班矣然余尢有感焉昔司馬子長徧歷名山大川所以嬉笑怒罵皆成文章今大師所遊何以異是其間啖云芝逢石髓眞有得之心而應之手者是月也大師開堂接渡吾知其坐象揮麈授喝衣缽者皆拈華微笑洱龍拱聽頑石點頭矣爰爇瓣香以敍其略偈曰。

葦渡慈航到玉泉無言鐵缽自生蓮四明太白光長照又見荊山祗樹園

康熙拾柒年黃鐘月谷旦賜進士第文林郎知當陽縣事加一級▆明兪廷瑞頓首拜撰

玉泉蓮月正禪師語錄卷第一

門人發慧錄

上堂一

住郢州當陽縣玉泉山景徳禪寺康熙十五年五月初一日師在江陵福昌受請拈帖示眾雲開緘白紙文采全彰重加一點圭角太露恁麼見得靈山付囑正法眼藏總在里許若要大家知卻請維那宣過。

指法座云此寶華王座亦說佛法亦說世諦總要與三世諸佛歷代祖師出得一口气喝一喝云遇貴卽賤遇賤卽貴。

升座師云境上辧別固是周遮句下承當亦非喞澑還有機前領旨格外明宗底衲僧麼出眾相見僧問惟善法席智者道場兩處施設未審作用還同也無師云相席打令進云忽遇其中人來時如何管待師云格外安排僧禮拜師乃云動無動機十字街頭著腳靜離靜境萬峯山頂橫身堆藍山卽在鬧市裏鬧市裏卽是堆藍山𨿽有動靜卻無動靜之形𨿽當往來安有往來之迹所以道法隨法行法幢隨處建立貴得宗風不墜正眼流通且轉境應機一句作麼生道雲歸靑嶂澹水入碧潭淸。

入院方丈云立主立賓一問一答機鋒峻峭猶涉纖山僧者裏只饒口似懸河眼如掣電惟拈一條白棒與伊據款結案。

檀越任熙子院主禪悅請升座師云城市山林理惟一致雲水車馬道絕殊途眾中有兩眼大開千差同照者麼出來互相激揚僧問如何是玉泉境師云堆藍山下珍珠水進云如何是境中人師云拍掌珍珠湧出來進云人境已蒙師指示當陽一句請拈提師震威喝一喝問法鼓初撾人天普集祖令當機作麼顯示師豎拂子云見麼進云布褌大師今日來也師云直教天下人同見進云諸祖堂前新舉唱堆藍山上又生光師云仰之彌髙僧禮拜師乃云云壑幽深松風水月呈句林巒秀麗鳥語華香發機大好現成佛法全舒本地風光況此山乃隋時智者道場神秀國師法席謂芳握七尺烏藤宗璉騎三腳驢子惟有丹稜皓老得法自在布褌上提持名喧宇宙山僧庶事無能安踵前賢之轍𨿽然如是更有諸佛說不到祖師拈不出底句在且道是那一句以拄杖指云淵泉湧玉常盈座峻嶺堆藍欲接天。

開鑪上堂師云鉗錘惡辣祖師機好手何妨盡力揮若遇銅頭鐵額漢頂門一擊火星飛眾中有當鑪不避火者請出來互相擎展僧問九夏已去三冬復臨如何是和尙作用師云只是現成進云如何是現成句師云坐蠟玉泉池更冷開鑪松火焰彌髙僧禮拜師乃云般若如大火聚近之則燎卻面門以拄杖打圓相雲山僧卽以般若爲鑪汝等諸人全身在个中同經鍛煉且道一錘便就時如何發用巨冶紅鑪成利器管教觸處露鋒鋩以拄杖拍禪牀下座。

上堂僧問南有曹溪北有玉泉兩處宗風是同是別師云同則總同別則總別進云同別且置如何是菩提樹師云何似斫倒進云如何是明鏡臺師云何似踢倒進云因甚秀祖道有六祖道無師云何似兩頭坐斷進云今日和尙據款結案去也師便喝一喝僧禮拜師乃云十五日已前總說佛法十五日已後總說世諦正當十五日說佛法底是說世諦底是展兩手云此是無文心印佛法世諦萬象森羅一印印定大眾還見麼以拄杖指云堆藍山毗盧頂門珍珠泉釋迦寶藏獅子巖文殊牀榻觀泉亭普賢家捨坐禪洞智者道場赤壁巖雲長面目妝鏡臺觀音龕室置郵館彌勒樓閣隋鼎中臨濟鼻孔鐵塔上達摩眼睛且道山僧眉毛在甚麼處以拄杖擲地下座。

佛成道日上堂師云年年臘月八處處話明星況此玉泉寺尢稱大祖庭鉗錘鑪未冷龍象蹋無停今日應時節爲遵舊典型豎拄杖云釋迦老子來也來借山僧拄杖說法大眾見麼以拄杖畫一圓相云奇哉以拄杖向中點一點云奇哉復以拄杖指云奇哉奇哉卓一卓云雪嶺當年公案在者回拈出更叮嚀。

歲旦上堂院主問年年有頭月月有尾今日元旦乃三百六十日之首如何是第一句師豎拄杖云一回拈出一回新進云如何是末後句師卓拄杖云旣從拄杖起還歸拄杖收問昔日世尊在靈山說法現甚麼手眼師云撥轉乾坤進云今日和尙在玉泉說法是什麼手眼師云同坑無異土問天得一以淸時如何師雲天所以成髙進云地得一以寧時如何師云地所以成厚進云君王得一時如何師雲天下太平進云衲僧得一時如何師云慶快平生僧禮拜師劈脊打一棒僧歸眾師乃云舊年原自新年舊新年又自舊年新新年節令舊年轉五九盡時已是春所以山川艸木風日煙雲皆是新年气象東家喫酒西家喫茶敲鑼擂鼓社舞村歌皆是新年禮樂卓拄杖云惟有山僧拄杖子不論年華新與舊觸著依然又打人豎拂子云拂子聞恁麼道心中抱不平出來問拄杖子曰木上座元正啟祚之日你爲甚麼也要打人拄杖子答曰新年無可爲稱賀早與諸人透法身以拄杖擊禪牀下座。

解制上堂僧問聖制告圓請師打个滿散師便打一棒進云便恁麼去時如何師云腳下無非解脫場進云芒鞋蹋破關山雪四海春風任自由師云也須看腳下問如何是結制一句師雲滴水成冰進云如何是解制一句師云東風轉令進云不結不解時如何師云大好一員無事道人僧禮拜師乃云結制解制把住放行莫別參長期短期橫來豎去須同悟悟得徹參得透卓拄杖云結制也在者裏解制也在者里長期也在者裏短期也在者裏今日胡善珍譚玉鉉二居士來山作齋與諸人慶贊正要諸人向者裏轉身吐气果然穿卻天下人鼻孔坐斷天下人舌頭玉泉拄杖付伊提持若是風景覽五湖之闊煙水歷百城之遙東西覓老凍膿南北尋眞知己玉泉拄杖亦不放過還知拄杖相爲處麼腳跟下各與三十走出諸方意气多喝一喝卓拄杖下座。

寧南靖寇大將軍順承王請升座師拈香雲此瓣香英資獨冠羣品浩气遠淩萬邦爇向鑪中恭爲祝嚴順承殿下伏願龍標遙指風煙靜馬足前衝疆域平三星和尙白椎天寧惺公問揭開云面三千丈放出溪山萬派長如何是玉泉得力句師云今日爲順承殿下祝香進云王今出師遠辟封疆長胤祿位一句作麼生道師雲山髙海闊地久天長明旨問道爲智者設事爲達者明卽今和尙明个什麼師云眉毛在眼上進云如是則智者大師來也師云分明看取僧喝一喝師亦喝一喝進云旁觀者淸師云正要他具眼僧禮拜師乃云髙天厚地山川日月露淸輝至徳深仁艸木昆虫沾雅化帝力弘資百華競秀皇風大振萬卉爭妍一一普賢境界頭頭妙徳家風此是最尊最貴不涉功勛天然受用今順承殿下奉命南徵屯兵荊楚都城眞如寺空谷和尙來荊宣化王乃延於祗園闡揚臨濟宗旨何期恩光遠被不惜山水之遙特來玉泉請山僧舉揚定乾坤手眼豎起拄杖喝一喝云露滴寰中萬物遂生復性風生閫外八荒塵靜煙消正恁麼時拈香祝國一句作麼生道一炷淸香彌宇宙普天匝地向唐虞。

總制蔡大護法請開堂師於邑侯手中接帖示眾云文星耀采佛日騰輝靈鷲拈華意旨祖師棒喝心宗盡在个裏若要當陽顯露不妨對眾敷宣。

指法座云藍岫爲屏紫雲作蓋瞻之仰之迥然獨露三世諸佛歷代祖師同於此座一時出身大眾見麼巍巍沒覆藏看取頂上。

升座拈香雲此一瓣香呈瑞呈祥最尊最貴祝嚴今上皇帝聖壽萬歲萬歲萬萬歲伏願山河社稷風塵靜艸木昆虫造化均次復拈香雲此一瓣香奉爲總督本省文武事務兵部尙書蔡大護法伏願雨露沾時風行艸偃旌旆指處气靜物安干戈定而功勛懋山海平而祿位尊又拈香雲此一瓣香奉爲邑侯兪護法曁縉紳文學伏願琴淸二水而澤沛羣黎采映三星而光生八座勸俗則悉成鄒魯養才則間出臯夔末拈香雲此一瓣香久蓄深山痛經辣手用捨行藏權無適莫不拘時節因緣貴遇遼天鼻孔此是第七回

拈出供養蜀東梁山雙桂堂上破山先師用酬法乳之恩斂衣就座上首白椎云法筵龍象眾當觀第一義師云祝無疆聖壽贊遠大皇猷振佛祖門庭開人天眼目眾中若有大方獨步者請出當機僧問方今聖朝寧謐疆域汗馬南徵如何是安邦定國句師云皇風淸海嶽進雲海宴河淸時如何師云聖化洽封疆進云正是雕弓髙掛狼煙息萬里謳歌賀太平師云大家慶贊僧問山有仙則名水有龍則靈玉泉重振旌旆臨筵爲是山靈爲是水靈師雲掬水月在手弄華香滿衣進云有意气時添意气不風流處也風流師便喝一喝僧亦喝一喝師便打一棒僧禮拜師乃雲山僧住此山已經五六載曾將綿州曲對眾唱一回將謂閒閒地脫略過餘生豈知宰官紳士大人大力大智大用擴一己同人之量開十方選佛之場事務未齊今已齊法門未振今大振山水重開生面佛祖重開生面山僧才力不足浪受公請提持大綱只得據令而行去也乃髙豎拄杖喝一喝云仲尼日月中天照鷲嶺乾坤盛世開。

結制上堂僧問如何是十方同聚會師云大家在者裏進云如何是个个學無爲師云更無別事進云如何是選佛場師雲門庭出格進云如何是心空及第歸師云決不相賺僧禮拜師乃云玉泉今朝結卻布袋口𨿽與諸方同途不與諸方同轍毋論九旬百二十日惟悟爲期眾弟兄大家在者裏眉毛廝結從前論聖論凡論理論事論得論失論是論非都盧放下東西不辧南北不分諸佛演說不到處祖師拈提不及處挨拶將去直似萬里一條鐵且道計窮力極時畢竟向什麼處轉身驀豎拄杖云此是楊岐栗棘蓬復以拄杖畫一圓相云此是楊岐金剛圈金剛圈早震威跳栗棘蓬須奮志吞喝一喝下座。

總制蔡大護法重修大佛殿題額升座拈香雲此一瓣香乾坤賦其正性雨露培其靈根爇向鑪中奉爲總制大護法伏願股肱王室永任棟梁之材保持帝畿長堅砥柱之力斂衣趺坐溢天首座問張無盡參兜率悅日月入懷大司馬修玉泉有何祥瑞師云今朝杲日正當天覿面威光尢烜赫進雲龍得水時添意气虎逢山勢長威獰師云大家同證據僧禮拜師乃云祗林祗捨樹園布黃金地延佛飾精藍佛宣第一義此第一義君王本之以治國垂衣宣化宰官本之以攝政興讓從仁庶民本之以齊家移風易俗衲僧本之以悟道超佛越祖維玆玉泉在唐宋間皆演第一義之法席帝王后妃布金賜紫宰相學士入室叩關但以華臺隆替頻更殿閣急需再造幸遇佛心大護法於王事憂勤之時檄書馳驟之際一展調羹之手力扶釋梵之宮委官韓文煒宋元相同爲督修經年功成題云端現身以獻巍峨壯麗非圖止復前觀增補鼎新尢冠古今勝迹旣然如此且道第一義諦如何舉揚豎拄杖云見麼復以拄杖畫此○云如是法輪如是轉不磨事著不磨功卓拄杖下座。

請兩序上堂僧問佛祖風規叢林榜樣未審法柄卽今在阿誰手裏師豎拂子云髙著眼進云還有麼師云莫別求問賓主相見時如何師云兩眼對兩眼進云還某甲賓主句來師便喝一喝問今朝立兩序和尙作麼生施設師云雲從龍進云又是甚麼境界師云風從虎僧禮拜師乃云抒一人之心以契眾人之心號令叢林而有準竭眾人之力以資一人之力恢張法席而無虞包藏萬有爲深山吞納百川爲巨海畢竟互爲主賓方能起倒平帖彼唱此隨元是兄呼弟應千頭百緒自然玉轉珠回不齊物而物自齊風行艸偃不立身而身自立水到渠成𨿽然如是且道眾兄弟在者裏動則同動止則同止忙則同忙閒則同閒畢竟向甚麼處著力拈起拄杖云濟北門庭希久盛大家提挈破沙盆喝一喝下座。

江陵觀音庵惟吉禪師請上堂師豎拄杖云拈起也壁立萬仞擲拄杖云放下也七縱八橫不拈不放把斷要津不通凡聖智不能知識不能識三世諸佛口掛壁上徳山臨濟飲气吞聲是以惟吉公自遠來山請山僧撥轉者个關捩令汝諸人向銀山鐵壁下得路出身來孤迥迥塔尖撐日月活鱍鱍水面湧珍珠全體作用虎驟龍驤收放自在玉轉珠回還知拄杖子竭力爲人處麼復拈拄杖卓一卓云洞庭水闊人難到書信還因柳毅傳又卓一卓下座。

發仁樊居士請上堂師云老僧昔在渚宮𨿽打口鼓東語西話實無一法與人是以樊公亦無一法可得總未曾向紫羅帳裏撒珍珠在𨿽然如是有時髙髙山頂立有時深深海底行老僧今住玉泉此公遠來再參老僧曾於玉泉源頭上拾得珍珠百萬斛不妨對眾傾出幾栲栳令伊一生受用不盡乃以拄杖連擊禪牀連喝數喝云樊居士從今已後不可將魚目相混也何故一喝不作一喝用又喝一喝下座。

歲旦遠安塗副戎請升座師云把定重關境外一塵不入坐斷岐路域中萬物咸安當其殺也令不虛行當其活也化尢遠被平其所未平撫其所宜撫寧謐封疆奠安海宇以拂子左右拂云和風掃戰場以拂子左右灑雲甘雨洗甲兵力回禹甸芳郊快睹堯天化日今日遠安塗護法當此軍務繁難之際來山中齋佛齋眾請山僧播揚最勝大法且乾坤大定一句作麼生道又以拂子拂一拂喝一喝云狼煙息盡雕弓掛虎帳風淸龍劍長。

邑侯兪護法請升座師云徳政弘敷郊野化爲善俗仁心溥洽林泉共樂淸風興復名藍壯觀山水崇修聖迹隆重禪流立萬世不替之徽猷定萬世不移之標格五湖衲子趨風四海後昆取則奇特因緣蓋天蓋地過量事業亙古亙今惟我邑侯兪大護法率闔郡紳士請山僧主持法道開堂祝聖今當聖制告圓原始要終來山作齋鼓勵道心旌表禪學非是泛然慶賞要見諸人九十日來地一聲消息只如龍象隊中如何揀辧如何激揚豎起拂子喝一喝云選佛惟憑選佛眼狀元直取狀元才復舉僧問投子如何是一大事因緣投子云尹司空請老僧開堂拈云投子老漢通身是手眼將丈六金身作一莖艸將一莖艸作丈六金身奇特中最平常平常中最奇特玉泉者裏如有僧問如何是一大事因緣卽向他道兪邑侯請山僧選佛。

解制上堂師云窺籓不入據鼎不嘗淵明之流攢眉歸去此等擔板漢列在一邊口吞佛祖眼蓋乾坤拈卻炙紙帽子脫卻鶻臭布衫老僧也要與他索九十日飯錢在羅籠不肯住呼喚不回頭的腳跟下三十棒其餘直須領出三門外自打眾中若有問今日解制大家慶賞因甚一味教人喫棒只向他道水淸米白玉泉飽莫學諸方五味禪以拄杖擊禪牀下座。

錫庵宜都統鳳翔邵銓部嘉善陳參領重修佛殿題額升座師云隋時智者大師定力據座漢代雲長夫子神工創基從此開辟歷唐而宋奉敕增修遂成精舍千百年來漸見頹落邵大護法出師彜陵入山覽勝目擊靈蹤乃合力重構題神工再新四字山僧升座拈提卻是一重新公案豎拄杖云檀越向拄杖頭上豎修瓊樓玉殿山僧將玉殿瓊樓橫掛拄杖頭上且道今人作用與古人作用是同是別乃橫按拄杖喝一喝云智者大師來說法關夫子又現全身。

毗盧殿新成邑紳栗長伯汪晦公二護法院主任遠請升座值雨僧問如何是新毗盧境界師云壯麗來龍象規模冠古今進云如何是境中人師云腳跟同點地鼻孔盡遼天進云只如腳蹋毗盧頂手把釋迦臂的人來和尙作麼回互師云還要喫棒在進云爲甚如此師云放過卽不可僧問如何是毗盧印師豎拳云無文無字進云還向拄杖頭上放光也無師拈拄杖驀頭打云正要放者一道僧禮拜師乃云舉棒下喝轉佛祖之樞機豎拂拈椎開人天之眼目從上老古錐皆在此道場中提綱挈領建立宗乘興大法云澍大法雨溥潤有情種子時勢屢更卒成艸莽幸分守湖南登云張兵憲因王事入山捐金鼎建前院主蓮藏董其事今任公等竣其功門庭髙廣堂奧幽深叢林壯觀山水生色整出舊規模總成新气象山僧入此堂升此座只得隨時作事轟雷掣電傾湫倒嶽去也乃以拂子灑一灑喝一喝雲龍得水時添意气虎逢山勢長威獰復云說法此時雨此時機緣相濟復相宜傾湫倒嶽袈裟濕爲系龍珠久奉持。

荊州詹春寰熊伯樓請升座僧問廣額屠兒放下屠刀立地成佛荊南居士遠來請法是同是別師云人人鼻孔遼天進云个个腳跟點地麼師云各人腳下各人知僧禮拜師乃云三登九上務明腳下重關遠訪再參爲透當陽一著權變古今語句必須覿面拈提舉世尊遣文殊往問維摩居士文殊云彼上人者難爲酬對及到維摩處各說不二法門獨維摩默然師云維摩伎倆只是如此文殊因甚道難爲酬對豎拂子云無者个在山僧昔年在荊南曾與眾居士酬對未見有難易近來遁迹玉泉詹熊二居士復來請益先呈白拂一柄請山僧說法山僧卽於拂子頭上轉身吐气二居士縱有維摩之舌易爲酬對何故豎拂子云有者个在大眾見麼三世諸佛歷代祖師天下老和尙總在拂子頭上放無量光說無量法說時默然默然時說塵說剎說熾然說都盧共說無生訣且道拂子有甚麼長處以拂子左右拂云百千妙義縱橫施大用現前無軌則復以拂子擊禪牀下座。

本郡開先王邑侯請升座僧問山靑水秀百倍光輝今朝升座作麼師云也要大家知進云鳳彩龍文新題在額請師便道師云錦上鋪華問如何是雙桂宗旨師拈拄杖云棒頭有眼進云雙桂千古茂因甚堆藍一枝獨盛師云別有風流一段奇進云堆藍山裏隱獅子觀泉亭下起蛟龍師便喝一喝僧禮拜師乃雲天得一以淸地得一以寧人得一以靈淸則成天寧則成地靈則成人皆本此一誠本旣同得方稱三才郡侯王大護法赤手拈提題誠以自成四字懸於方丈𨿽爲山僧相席打令正欲諸人同得此誠同得自成復同成物繇自成成物便可恢張佛祖風規昭示人天眼目湖海衲僧必來取法眞是一點水墨兩處成龍𨿽然如是敢問大眾畢竟將甚麼爲誠喝一喝云詣實供通所成何事又喝一喝云據款結案山僧恁麼酬唱諸人還委悉麼豎拄杖云法海標從宦海立名山勝水仰圖書。

復寰董居士妙圓朱居士施田請上堂僧問董居士光揚法道與當時龐居士是同是別師云別進云龐居士是何作用師云頂門上下手進云董居士又是何作用師云眉毛上放光進云依然是同師云一任揀辧僧禮拜師乃云折腳鐺中終日煮鐵釘飯無底缽內長年盛栗棘蓬此皆山中道人家常活計但吞吐不及者翻謂分外施設爭似本色打米餅保老種田博飯鼓腹謳歌鼻孔雷垂更是眞實受用且不涉泥水平常中自得一句作麼生道野老不知堯舜力勾芒祭罷餉春耕復舉法眼禪師參方途中值雨投地藏宿地藏曰禪客自何方來曰南方來曰南方佛法何如曰商量浩浩地曰何如我者裏種田博飯喫師云法眼參方未具行腳眼忍饑奔走地藏𨿽顯自己家風卻止得他人饑渴老僧住玉泉數年來炊無米飯殷勤供眾只欲飽人幸有董朱二居士著个方便買得山前一片閒田地效地藏之所爲拈拄杖畫此○○○云一畝一畝又一畝大眾見麼不用遠向香積國中運神力托飯只此數畝山田取之不竭用之不窮堪作湖海道流驢年供養𨿽然如是此二居士心中還有一事相勸大眾未曾出口老僧爲伊說破且道是那一事尋常喫飯飽些喫喫飽大家還飯錢頌曰董公贍眾買山田香積移來屬玉泉不管四來凡與聖憑他應供到驢年。

受劉貞甫爲僧上堂師云布上吹毛遺榮宮使明宗旨殿前鏟艸選佛丹霞諳己躬是恁麼人具恁麼眼轉恁麼機發恁麼用師資遇合水乳相投眞是後昆榜樣若不識好惡徒出塵网須髮𨿽除不堪持論今貞甫居士荊南大儒劉氏子依山僧有年者回來玉泉欲預僧數但非僅剃染爲事旣有出羣之志應行出格之事且如何是出格底事越古超今須曠達丹霄獨步自騰騰復舉盤山道似地擎山不知山之孤峻如石含玉不知玉之無瑕若能如是是眞出家大慧杲云育王卽不然若能如是捏目生華師云盤山若不知有爭解恁麼道育王捏目生華莫謗盤山好山僧另開一路要與古人相見似地擎山須知山之孤峻如石含玉須知玉之無瑕倘有人道與麼正是捏目生華卽向他道莫謗玉泉好下座。

上堂僧問昔日關王打供今日陳居士作齋是同是別師云種豆不生麻進云卽今智者大師還來受供也無師豎拂僧喝一喝師云如法供養僧禮拜師乃云毗耶幾許過香積此去荊州一百七不二門中不二人看來个个維摩詰旣然如是今人供養卽古人供養今古𨿽不同時要且飯是米做以拄杖橫香幾上合掌云是名眞法供養如來諸供養中最爲第一復舉龐婆入鹿門作齋維那拈疏請回向龐婆以梳子插髻後云回向了也師云維那向外與伊折合龐婆顯出自己家風奇特人作奇特事所以此話千古大行今明性陳居士攜淸音甘居士入山作齋維那不拈疏作麼生爲伊折合以拄杖畫圓相云回向了也恁麼回向且道與古人回向還有優劣也無喝一喝云一片淸風來宇宙百華亂放盡飄香。

豎藏經閣上堂師云玉泉古殿西任氏藏經閣迥出堆藍山巍峨衝碧落只緣風雨飄颻歲月深遠𨿽存標格非復前觀任氏諸生追先人慈航老居士功業培後裔福基存古制度辟新規模力爲輪奐推倒也橫三豎四扶起也百匝千重貯諸佛海墨立祖師門庭奇特中奇特之事殊勝中殊勝之因當此鼎新之際畢竟如何舉揚豎拄杖云種得菩提成大樹選爲廊廟棟梁材卓拄杖下座。

受覃文寰爲僧上堂師云出家一事大丈夫所爲秉金剛慧劍割破塵网直超界外不處凡流不居聖位淨裸裸赤灑灑羅籠不肯住呼喚不回頭有如是气宇於佛法中略較些子旣然如是日用尋常向甚麼處行履良久云八角磨盤空裏走復舉傅大士應化梁時大行法道一日有人問曰大士何不出家傅曰我不出家亦不在家拈云出格人答出格語超越古今可謂神通妙用覃道者學道已久𨿽然在家卻是出家晚年來玉泉從老僧剃染學諸佛威儀亦是田地穩密今之人古之人出處𨿽殊鼻孔元不別還知鼻孔落處麼喝一喝云但得恁麼同出气不妨彼此各遼天。

師上天童埽密雲悟和尙祖塔歸院眾居士請上堂。

僧問四千里外掃塔歸來未審報恩一句作麼生道師云已在南山塔前道了也進云今日人天眾前不妨重爲拈出師喝一喝云是者傾心一句僧禮拜師乃雲水源木本杖履𨿽勞弗勞月渚風柯山川縱異非異擲大千於方外納須彌於芥中拈取占斯波國與新羅國斗頞亦是道人本分作用昔五祖演出隊歸上堂云出隊半个月眼不見鼻孔失卻祖師禪拾得个骨董且道向甚麼處著一分奉釋迦牟尼佛一分奉多寶佛塔後大慧杲出隊歸上堂舉此語告眾云徑山出隊八十日眼與鼻常相見不曾失卻祖師禪亦不曾拾得骨董旣不曾拾得骨董則無以奉釋迦牟尼佛亦無以奉多寶佛塔何故夜靜水寒魚不餌滿船空載月明歸拈云二古人出入𨿽然步步蹋實惜乎腳頭不甚寬闊於攝身處有餘於爲人處猶覺不足山僧與他二老同途不同轍爲往浙東上天童埽塔出隊十个月眼與鼻相見不相見祖師禪失不失略不論量只也拾得个骨董不奉釋迦牟尼佛亦不奉多寶佛塔乃豎起拂子云卻要奉與現前大眾擲下云且道山僧與古人還有優劣也無良久云人遊大國方知貴水入全潮乃見淸。

督標守備府焦檀越請就新修水月庵升座僧問一莖艸上現瓊樓是何人境界師云是出格人境界進云今日旌旆臨筵未審還有向上事也無師卓拄杖云兵隨印轉進云恁麼則髙提祖印大轉法輪去也師云將逐符行僧禮拜師乃云買園布金說法爲依勝地輸機解玉幻身不借禪牀於一毫端現寶王剎坐微塵裏轉大法輪兵隨印轉將逐符行威力自在更不周由豎起拄杖云寶王剎現也以拄杖畫一圓相云大法輪轉也若向者裏見得便知印蓮禪師十餘年來精勤道業焦護法陳趙二居士竭力鼎新請山僧升座立人天榜樣顯佛祖家風則此叢席不致虛設大眾還知此中實處麼水澄月映水水底有龍靈擲拄杖下座。

中夏程明珹魯抱忠請上堂師云四野新霽淸風聿起百谷欣榮稱種之美碓觜開華香飄萬里景物樅然薦取自己不見當年龐居士一口吸盡西江水今日程魯二公來我山裏同學同參向上宗旨一棒當頭徹骨徹髓且道與古人爲同爲別以拄杖劃一劃云入此不二門聖凡皆一體下座。

佛成道日郢城淨業庵正覺禪師請上堂師云昨夜世尊在雪山中睹明星悟道而成正覺此萬古師法也淨業庵主人見賢思齊亦號正覺但此公居於城隍來山請法老僧爲伊揭示頂門正眼去也豎拂子雲長街鬧市紛擾略無暫搖深山茂林幽閒亦未相守卽喧卽寂卽境卽心內不放出外不放入世俗諦中勝義諦勝義諦中世俗諦三祖信心銘云欲取一乘勿惡六塵六塵不惡還同正覺師云大小祖師奴郎不辧菽麥不分也是个儱侗漢山僧恁麼批判不惟祖師無分身之路卽大小世尊未免一翳在眼還有爲乃佛乃祖出气者麼良久師以拂子劃一劃云萬象森羅一法印印中印定法無餘。

遠塵禪人爲師得聞送靈骨入塔請上堂師云火光三昧最安詳分付全身入火光一具黃金骨不壞送歸無縫塔中藏此老在此山中二十餘年凡叢林廢墜者與諸昆仲力爲修理已復唐宋選佛之場惜乎未入我家保社以致今日收因結果還欲爲伊舉揚一上且道舉揚个甚麼豎拄杖喝一喝云五蘊旣離四大散不離散在个中堅又喝一喝卓拄杖下座。

玉泉蓮月正禪師語錄卷第一

﹝荊州信善啟洪耀王元海能洪壁王充門樊發仁胡養懷劉發淸同刻

蓮月和尙住五泉語錄第一卷

堆藍沙彌光謙對

駌湖謝文英穎仙書角裏倪云望天章刊

康熙十九年孟夏日

吉旦嘉禾楞嚴寺般若坊識﹞嘉興大藏經玉泉蓮月正禪師語錄

玉泉蓮月正禪師語錄卷第二

門人性同錄

小參一

玉泉入院小參師云做工夫只在一機一境上究取自有得力處若是要求多知多解卻不得倒斷反耽閣日子但看水潦隨馬祖入山采藤被馬祖當胸蹋倒起來呵呵大笑云百千法門無量妙義只在一毫頭上識得根源去也豈不直捷豈不省力又湛堂準策進大慧云杲侍者教你小參普說你也說得教你拈古頌古你也作得只有一事未在你進方丈時有禪出方丈去便無禪也此豈不是智識聰明未曾大死一回後參勤巴子方得徹頭眾兄弟在者裏同辦肯心日用尋常忙閒動靜運用施爲悉加照顧無處不是佛法也若稍不綿密卽被人換卻眼睛。

示眾江西黃龍南因禾山普參普善經論兩川號爲義虎問黃龍南曰阿難問迦葉世尊傳金襕外更傳何物因緣意旨如何南曰上人出蜀曾到玉泉否普曰曾到南又問曾掛搭否曰一夕便發南曰智者道場關王打供結緣住幾時何妨普良久再理前問南俯首普趨出大驚曰兩川義虎不消此老一唾師曰普𨿽行腳未具行腳眼𨿽到玉泉一夕便發不知智者道場正是他放身命處柰何當時玉泉無人致令普蹉過了也及到黃龍壁立萬仞便不能去𨿽然如是普還是識好惡的終不敢辜負黃龍汝等諸人現住智者道場試將此則公案檢點看黃龍還答他話不答他話若道不答他話空逞驢唇馬觜作麼若道答他話語意參差若檢點得出一任橫行天下若檢點不出智者道場灼然住幾時何妨。

除夜小參舉徳山小參不答話問話者三十棒師云徳山行令𨿽嚴棒頭落處未免偏枯玉泉今夜要答話問話者不問話者總與三十棒爲甚如此山僧拄杖子從來不敢辜負一人何況三十日到來不打更待何時復舉石門因僧問年窮歲盡時如何門云東村王老夜燒錢師云石門答話應時應節固是好手但衲僧家說他張王李姓作甚麼如有問山僧年窮歲盡時如何只向他道爆竹堂前催喫茶𨿽不是奇言妙句亦是年窮歲盡與人同樂底家風且要諸人个个濕觜免教幹爆爆地大眾還知玉泉答話意麼今宵舉盞非常禮佛祖相將一口吞喝一喝。

小參師云師資緣契啐啄同時子啐母啄啄與啐不先不後是爲同時南院上堂示眾云諸方只具啐啄同時眼不具啐啄同時用時有僧問如何是啐啄同時用院云作家不啐啄啐啄同時失僧云猶是學人問處院云如何是你問處僧云失院拈棒便打僧不契後到雲門會下與二僧話及此事一僧云當時南院棒折那其僧忽省悟便歸南院院已遷化時風穴爲維那一見便問你是問先師啐啄同時話底僧麼云是穴云你當時如何僧云我當時如在燈影裏行穴云汝會也玉泉璉云啐啄同時是親切處因甚麼道失若於此會得堪報不報之恩師云還知失處麼山僧今日與南院翻案去也若具啐啄同時眼便是啐啄同時用也勘得破僧在雲門省悟處也勘得破風穴云汝會也也勘得破玉泉璉云堪報不報之恩也勘得破何故啐啄時開啐啄眼諸方用處自分明郢城發仁樊居士生日請小參師云車聲馬聲皆唱無生之曲樹色華色全開不二之門頭頭本地風光法法本來面目何須拈椎豎拂搖唇鼓舌方謂之舉揚正法不見淨名居士在毗耶城裏杜口談不二法門樊公初度於此郢城中請山僧說無生法忍且道杜口的是開口的是以拄杖劃一劃云有言不在舌無語聲如雷。

爲當陽開先王邑侯對靈小參師云居宰官位用菩薩心宣化兩郡臨淄當陽適王事賢勞之際政欲撫民力贍軍需豈知熱鬧場中忽然著只冷眼蹋翻者邊轉身那畔山僧昔與護法談論古今但未將者邊那畔一並舉出早請判斷相隔幾許今日還須分明說破以拂子畫圓相云者邊也在者裏那畔也在者裏東土西天三千剎海百億須彌總在者裏豎拂云王公於拂子頭上悟入不二法門現大人相便道者邊那畔同一行履做官作佛元無二人以拂子劃一劃云見麼艸露淸同華露冷松煙淡共竹煙生。

爲劉發淸發淨二居士對靈小參師云生死同參究眼開全體眞灼知生死幻各見本來人所以道生則決定生去則實不去旣不去且發淸發淨卽今在什麼處豎拂云同條生又同條死一拂子頭同現身。

聞平陽弘覺忞和尙訃設供拈香雲續龍池脈繼天童席帝王召對內殿升座抒錦繡文章則王公敬畏立叢林標格則衲子欽承聲振湖海才冠古今豈知名場退步靜裏藏身𨿽然如是且道從前一段威光還可瞻仰也無以手指幀云生則決定生去則實不去旣然不去正好供養插香雲不但靈骨猶在情知我法叔老和尙肉猶暖在。

聞古南牧雲門和尙訃設供拈香雲明州天童潤州鶴林吳越名剎皆豎法幢門庭孤峻聲譽益隆晚退古南髙潔是守龍象參叩罕蒙接納及至末後猶然拄杖橫肩不顧人而去風波險阻未獲早聞訃音而今追慕難備舉揚記得昔年送別印正語云滹沱生面福昌開豈知古南生面又是玉泉開以兩手舉起香雲見麼插香雲且道我法叔老和尙還來受供養也無眾無出師噓一聲云蒼天蒼天。

法語

示穎禪人

做頂天立地人行超佛越祖事元是另辟乾坤丹霄獨步若有絲毫見解未透未免觸途成滯便被語言名相籠罩卒無自由分眞正濟上兒孫胸中抱不羣之志尋常一動一靜如萬里一條鐵只要做到大徹頭處去然後向魔宮虎穴閒坐困眠蠍尾蛇頭顚拈倒弄建立先聖宗乘昭示後昆眼目或放或收或擡或搦如象王遊行如獅子返擲威光赫奕無敢近傍皆是從前得力處深也。

示允知客

從苗辧地因語識人賓主相勘問答激昂逢緣話會遇境拈提談笑起倒皆照顧當頭一著事事不可瞞頇法法不容蹉過動靜嚴密家風整齊從上施設門庭皆是師資唱和方得法道流行千古旣作佛祖兒孫身心性命皆所不惜操履日深走出人天眾前驗龍蛇擒虎兕自遊刃有餘地也。

示瞿諳知庫

佛法世法初無兩般如盤走珠如珠走盤活活鱍鱍更不畱礙鹽醬米茶出內有節粥飯湯果丰儉隨時如楊岐燈盞照耀古今威光赫奕公旣同此職則同此才能同此心行同此眼目同此光明凡濟物資生之具深儲厚蓄時節因緣所當施設打開寶藏運出家珍取之不竭用之不窮與楊岐鬥勝不爲分外又楊岐兒孫之最勝者也。

示敏旃禪人

少年學道貴乎立志志旣先立則諸凡外緣總不能奪多見英俊之士不遇善友激勵此志終不能發欲企聖哲體裁則心懷怯弱欲就庸鄙行徑則意負慚惶猶豫旣久不覺荏苒一生自古至今甘受陸沈者無限若善決擇我此一身必如何可了出家事業可報佛祖國王父母師長深恩恁麼細思諦審自行腳參請以至悟道養道行道皆非卒然可辦豈得徐徐姑待他年而後從容進步耶直須朝勤夕惕廢寢忘餐依明眼宗匠放下身心祁寒溽暑執勞運力負舂斷臂痛罵痛打受惡辣鉗錘不敢稍生退屈要做到透頂透底兩眼大開然後已耳。

示匡禪人省親

匡禪人英年依吾蜀樹彰和尙剃落已中些子毒气境風吹到玉泉動靜語默略露圭角尙未與老僧大展作用老僧正欲痛加辣手敲骨取髓忽母病劇使人接歸𨿽在制中亦不相畱卽令歸家慰問只是老僧有一問若見母時爲說何佛法令病得愈道道。

示云監寺

衲子住叢林身心性命皆所不惜祁寒溽暑運力執勞總欲爭先但以輔弼法門爲任余不暇計也旣以佛法爲己躬下事則忙時間時須在佛法上著眼朝夕提撕必要到徹頭處方敵得生死試看世諦與佛法相去多少若勘得透管教眼光爍破四天下。

示致中禪人

出家一事本爲了生死旣欲了生死須入叢林中親近知識泛愛親仁助發髙尙之志不可暫隨流俗阿師談世諦事遇著辣手喫些鉗錘自有痛快處正眼開時不受他人瞞頇卻能訶佛罵祖欺謾天下人去有如是骨力一切神通妙用皆莫測其爲何如也。

示明宗馬居士

心淨則佛土淨是淨土在汝心中明矣淨土旣在汝心中則華開時亦汝之心華開發見佛卽見汝心華上佛悟無生則心華上佛本是無生之體如是則淨土殊勝功徳總在汝一心顯現也勉之。

示明章李居士

東土是東土西方是西方心隔之也東土卽西方西方卽東土心通之也以東土人念西方之佛分明爲東土人心中有西方之佛若悟得西方之佛在東土人心中是名眞念佛人也。

示明忠王居士

安養國土固是眾生歸根之地但東土與西方相隔十萬億佛土之遙如何得到蓋彼佛有許生之願眾生有求生之願是汝心與佛心相契汝願與佛願相投全無一毫之隔則東土卽西方可不疑也。

拈古

舉黃檗示眾云汝等諸人盡是噇酒糟漢與麼何有今日還知大唐國裏無禪師麼時有僧云只如諸方匡徒領眾又作麼生檗云不道無禪只是無師。

師云黃檗只把酒糟與人噇若是玉泉待者僧云只如諸方匡徒領眾又作麼生便拈棒打云者漢你又來噇酒糟。

舉睦州升座云首座答云在寺主答云在維那答云在州云三段不同今當第一向下文長付在來日。

師云睦州不耐多說反致文繁若是玉泉則不然首座在寺主在維那在便下座。

舉大川和尙因江陵僧參川云幾時發江陵僧提起坐具川云謝子遠來僧便出川曰若不恁麼爭知眼目端的僧拊掌云苦殺人幾錯判諸方老宿川肯之僧舉似丹霞霞曰於大川卽得於我者裏卽不然僧云此間作麼生霞曰猶較大川三步僧禮拜霞曰錯判諸方老宿底甚多。

師云者僧也具行腳眼未免龍頭蛇尾若是玉泉待他道猶較大川三步但曰莫錯判諸方老宿不惟截斷丹霞舌頭亦且不辱行腳。

舉內翰蘇東坡於東林總處得省抵荊南聞玉泉皓布褌機鋒不可觸欲抑之乃微服過訪皓問曰官人尊姓曰姓秤乃稱天下長老輕重皓便喝一喝云且稱山僧者一喝重多少蘇無對。

師云皓老被東坡一拶未免全身上鉤東坡𨿽姓秤斤兩尙未分明至今死了不得活山僧今日爲東坡出气去也待皓云者一喝重多少亦喝一喝云兩个八兩原是一斤。

舉臨濟半夏上黃檗問訊見檗看經云我將謂是个人元來是个數黑豆漢住數日乃辭去檗云汝破夏來不終夏去濟云某甲暫來禮拜和尙檗遂打趁令去濟行數里疑此事卻回終夏。

師云此話商量者多謂臨濟素有當仁不讓師之作者回翻不轉面皮來若據玉泉見處則不然黃檗行令固嚴臨濟善能提振家風誘掖後進要勾天下人同做白拈賊召大眾云還知他疑底事麼以拄杖一時打趁。

舉南泉典座辦兩分食詣園中管顧園頭食時展缽次忽有念佛鳥鳴園頭敲缽一下又鳴又敲一下鳴旣住頭問典座會麼座云不會又敲一下。

師云園頭遇境逢緣與鳥唱和爭柰典座不識鳥語玉泉若作典座待園頭問會麼卽咄云可以人而不如鳥乎便踢倒缽念佛一聲而行豈不是園頭知音人耶。

偈

示貫如監院

荷眾此身苦莫辭叢林眾務必先之龍天常住傾肝膽自有龍天推出時

示大省禪人

參禪直以悟爲期月冷三更也莫辭試看梅華骨力勝雪寒放出早春枝

示洞云禪人

出家道業問何如參是眞參悟不虛悟徹根源非淺近及時進步莫徐徐

示雪幢禪人

鐵漢參禪力最堅虎穴魔宮一直穿手疾眼親膽志大轉身堪與佛齊肩

示星槎禪人

少年學道力殊彊還欲久依選佛場才賦一朝堪中選歸鞭馬上漫輕揚

示蓬雪禪人

棹舞淸風兩岸霜水雲撥轉泛三湘澄潭攪動蒼龍起一曲漁歌唱和長

示紫橋關主

求佛坐禪念未灰磨磚作鏡不須猜打車卽是打牛是一擊牢關八字開

示大用監院

玉泉八載共開堂輔弼老僧節義長事易事難無變志法門體度自全張

示聞白禪人

鳳凰山上鳳凰棲欲養淩雲兩翼齊直待風髙方振作出頭天外覺天低

示香雪禪人

眞行眞參眞悟生常勤精進佛先成黃梅腰石負舂漢心眼明逾明鏡明

示法直歲

行腳歸來志不同全身放下故山中古今法道元無二還輔祖庭振祖風

示惺知庫

燈照己躬姜辣人風髙學道者相親𨿽然是个家常事舊案拈來施設新

示靈樞禪人

玉泉戒也玉泉禪萬斛珍珠聚一淵勘破水天心眼透天中更有一重天

示敏修新戒

一期受戒與參禪一事成時兩事全禪律𨿽殊同著眼明珠衣裏舊來圓

示廓曙禪人

己事親疏定一生漫將己事視爲輕直須勇猛向前進遲早還期佛法行

示璽文禪人

堅固道心行力長行門證入悟門彊忽然自見本來佛運水搬柴處放光

示澄明禪人

芒鞋入我玉泉門佛祖相將一口吞吞卻也須還吐卻大開兩眼定乾坤

示大宗禪人

玉泉戒也玉泉禪龍得水還歸故淵一旦云雷風浪起大搖海嶽震江天

示存文禪人

動時則有靜時無一棒當頭何所拘不涉有無道一句將來可列祖師圖

示閒雲監院

扶起鷲峯古剎竿精勤十載不求安人天百萬皆瞻仰北斗面南喜共看

示據一知事

心力旣然爲眾施當眞行事莫遲遲叢林大任全擔荷佛祖龍天不負伊

示云在副寺

默契龍天佛祖心勞勞心力久叢林長堅松柏傲霜節行力圓時智力深

示字瀾禪人

筇竹一枝九頂來水雲遠撥到章臺楊岐栗棘能吞吐拾得一藍擔取回

示參機禪人

十字街頭事事明廬陵米價作麼生價髙漫向廬陵問到處可將米價評

示洞一禪人

上流斷不混常流一念回光不假修雪後晴天開雨眼五湖風月任君收

示雨谷知庫

隨家丰儉輔叢林爲眾勤須契眾心寮外莫辭兼重務法門功大行門深

示淸影禪人托缽

爲眾忘身志更堅眾心同格格龍天飽人日日缽盂滿香積國今在目前

示謙行者

幼住叢林有夙根幼時蚤立定乾坤不言不笑不驕慢法尊人尊己亦尊

示長脈禪人

靑春來去逼人忙學道何如色力彊三二十年加策進少林五葉定聯芳

示春寰詹居士

呼渠盡力不能呼名字無時相亦無名相全消還獨露胡須赤是赤須胡

示爾公王居士

面目相呈十二年而今鼻孔復遼天淺深今昔𨿽無異出气應知卻勝前

示明性陳居士

𨿽不出家不在家二途不涉不周遮恁麼平正眞行履駕大白牛乘大車

示妙圓朱居士

二諦不分大智人還從二諦悟來親面門觸著旣無滯理事縱橫任轉身

示發道李居士

學道不須深遠尋平常心是聖賢心隨緣處世無憎愛淸冷家風越古今

示淸因陳居士

訓子齊家學佛堅人情佛法應機圓者邊那畔事平等世業成功道業全

示發誠徐居士持經

自心般若自金剛幻化身中見法王悟得幻身非幻相四威儀放幻身光

示發曇馮居士

學道直須叩己躬居家亦有个家風蓮華不獨污泥裏還欲常開在火中

示鄂渚海山馬居士

有口昔年尙未開拳頭驀豎語如雷離名離相忽然省不負玉泉得得來

復太史宋容庵先生次來韻

試把驪珠拈一回驪龍靈气養珠胎此珠輕重誰爲定姓秤人今喜再來

大秤玉泉掛一竿曾將議論逞詞壇今逢太史稱人物手未放時卻未酸

復節崖法弟來韻﹝時師在平陽﹞

良晤不殊舊所聞淸新句有孰同君歸來攜得平陽杖撥轉錦江五色云

贈密岸禪宿

律部威儀久範身道爲己任徳爲鄰賓朋輻輳皆鑪茗藤笠到來誼愈親

贈鼻源禪宿

五十年來戊己庚無生本體本無生無生體自無今古山秀水長世外榮

贈月恆禪宿

松老枝疏影到庭蒼龍鱗卽似龍形祁寒溽暑頻相易霜雪萬年不攺靑

贈大峨萬年寺洞初上座

峨眉山水冠諸方小石如珠也放光惟有萬年稱勝迹一鑪沈水祝君王

贈大峨伏虎寺可聞上座

萬行同圓行力饒行能伏虎行方髙二空莫道不驚客喚出林來卽共哮

贈云濟若愚上座

法王法演最髙峯錦繡雲鋪百萬重畢竟此云何所濟相將致雨會從龍

贈廣福密印上座

立身行道與師同今復恢張振祖風雙桂親傳來正脈克家子是賴弘通

贈鰲山時禪師

法幢髙豎白雲間舊是雪峯成道山正欲人人成此道還教透過祖師關

贈在邇禪師

爲人由己不由它徳與師齊智欲過自許金城山說法天華亂散滿藤蘿

贈菩提端圓禪師

撐持雙桂舊家門啟後光前始報恩出手獨推公有力拈提正眼破沙盆

贈歸龍大谷禪師

天龍甲馬盡皈依大坐當軒萬指圍震動乾坤獅子吼法王法令法王威

贈東寺端霞禪師

雙桂分來第一枝新秋玉露正開時逢人覿面頻拈出最勝香風滿芷溪

贈智周禪師

叢林重任力承當整飭家風立大綱創守維新功旣盛徧師遺範自悠長

贈大龍拳徹禪師

祖庭已復尙安危不惜身心可住持體度力遵惟苦志龍天保任振風規

贈量周禪師

徧師說法祖庭中幸有兒孫大志同規範秩然持守肅相承遞代仰髙蹤

贈若惕禪人養親

杖笠飄然方外人而今歸裏事慈親母心喜處佛心喜孝子身同佛子身

贈允上座

來風深辧作家機格外相投識者稀語默迥然常獨露不將語默涉離微

贈悅可禪師

叢林大樹棟梁材天澤還因栽者培葉茂風髙羣木表綠陰長覆玉池臺

玉泉戒也玉泉禪髙似危巖深似淵行到髙深機用大權衡佛祖接人天

贈慧目禪師

玉泉戒也玉泉禪玉剖石中珠出淵風雨晦明珠玉燦淸光直射九重天

贈且拙禪師

玉泉戒也玉泉禪虎出深山龍出淵雲起風生龍虎變變時動地復驚天

贈廓曙禪師

玉泉戒也玉泉禪看取鳶飛魚躍淵覿面堂堂全體現分明拄地又撐天

贈大可禪師

久懷髙志輔叢林聚首多年契眾心試看百華遲早發淸香畢竟在云深

贈徧圓禪師

玉泉舊案近來新爲得良朋出个身行得法門中一事還須是我法門人

贈上機禪師

出世須舒出世懷隨宜說法度同儕松風散暑人間賣賣到而今六月來

寄溢天上座

玉泉已住八年來導眾還須導眾才公舉惟公先繼席吾家法道任弘開

寄龍潭斷雪禪師

祖庭大振祖風髙才力過人志轉豪攪得龍潭龍一起彌天彌地鼓波濤

寄君之姚居士

深惜前緣我與公一山中住一湖中風塵漫道三年隔日月相看旦晚同

寄伯樓熊居士

聚首談心七載餘白雲邀我玉泉居又煩摩詰遙舒臂力補郎當屋壁疏

寄開伯禪友

近處不親亦不疏遠方卻又是同居天寒一偈權聞間燕子飛時另有書

寄珠林上座

一園柑橘老秋光幾个靑靑幾个黃養得枝頭霜露熟品稱奇貴特馨香

寄樹義上座

龍興山頂不人間一目坦然小眾山苔徑也須還掃雪白雲放出舊松關

寄雲臺符居士

學道多年眼已親資生業等總皆眞世緣佛法兩無滯混俗和光出格人

訪鄂渚秀巖上座

玉泉苔徑接臨沮地僻云深兩奧區攬勝歸來仍縱目江城山野境非殊

登太白峯﹝悟和尙卜塔若有牧童指云者裏好言訖不見﹞

峻嶺危巖上碧霄人間天際正非遙靑山本自無今古童子重來不待招

鄮山禮舍利塔

殊勝山中舍利藏隨人心現百千光大都佛力鬼神力弘護應知有帝王

玲瓏巖禮悟祖爪發塔

石如明鏡照秋毫魔佛到來影莫逃兩眼一生空四海分身也占地頭髙

題子美張居士像

形端影直气爽神淸淡淡描出面目分明自心自悟體究眞誠與人交接溫厚和平夫是之謂子美公久參之見地不墜之嘉聲

玉泉蓮月正禪師語錄卷第二﹝終﹞

﹝荊州信善姚君之董彬朱妙圓陳明性徐發誠李發道馮發曇馮發徳同刻

蓮月和尙住玉泉語錄第二卷

堆藍沙彌光謙對

鴛湖謝文英穎仙書角裏俔云望天章刊

康熙十九年孟夏月

吉旦嘉禾楞嚴寺般若坊識﹞

