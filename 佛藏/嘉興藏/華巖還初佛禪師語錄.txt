嘉興大藏經華巖還初佛禪師語錄

華巖還初佛禪師語錄目次敍卷上上堂小參茶話卷下機緣入室拈古頌古雜偈佛事

敍

我宗無語句亦無一法興人何假於語言文句哉從上諸祖出世教人提持正眼扶豎綱宗末學初機朝參暮請不得已而漏逗一言半句曲爲今時日久歲深遂爾葛藤徧地然而咸有於語言下知歸者故語之不可不錄也還初法兄幼未業儒不識文字戒得雲峯禪參昭覺末到華巖始與本師鍼芥相投水乳相合遂首眾服勤一十五載了無異志焉甲子歲值本師有剃師禮塔之行命代主華嚴法席渝城鎭府王公遣官馳供請就院開鑪卻之不得乃從焉蓋其開口不涉文字單提向上正眼示人的的自胸襟中貼體流出所以無雕奇鑑妙之句純是一味老實頭禪眾中有感慕者從傍竊記之久而盈帙故有上堂小參雜錄咸末學初機朝參暮請契會知歸語句是語之不可不錄者。

時康熙乙丑年餘月價南慧仙題於多子山之慈云禪院

華巖還初佛禪師語錄卷上

門人通量等編

上堂重慶府巴縣華巖禪院語錄

康熙甲子年十月望日鎭府差官偕本院都寺副監等請開鑪師升座拈香祝聖畢末後拈香雲此一瓣香乃雲峯戒香昭覺定香屢被本師痛棒熱喝觸碎了無一念退怯之心直至如今忍痛不暇不免對眾拈出爇向鑪中供養現住瀘陽方山雲峯堂上傳臨濟正宗第三十二世聖可本師和尙用酬法乳之恩上首白槌云法筵龍象眾當觀第一義問天下有道則見無道則隱無道卽不問如何是有道則見師云現成鑪韝紅如火進云三千公案憑師舉五百英雄定讓誰師云仍舊鉗錘辣似姜進云適從五鳳樓前過手握金鞭賀太平師云珍重銅頭鐵額漢一回煆煉一回剛乃云結制者何是將虛空結个漫天网子盡大地以爲禪堂於斯放下身心勿分內外六根六塵如同墻壁使六識不行無一毫頭許滲漏行住坐臥通在里許單單提起本參話頭疑來疑去眞疑現前撼搖不動名爲結制也日久歲深忽然打破漫天网子地一聲超出三界名爲解制也復云大道從來不屬言擬談玄妙隔天淵直須能所俱忘卻始可饑餐臥則眠此四句中有一句能縱能奪能殺能活有人點檢得出一生參學事畢其或未然且向此韝鑪中煆煉一回始得上首結椎云諦觀法王法法王法如是。

張進披剃請上堂問大悲千隻手那隻手是正手師云拄杖子是正手進云大悲千隻眼那隻眼是正眼師云拄杖子是正眼進云佛未出世祖未西來未審拄杖子在甚麼處師云向佛未出世時薦取僧便喝師亦喝云你也喝我也喝且道那一喝是進云不免疑著師云疑則別參問父母未生前如何是本來面目師云嘉州大象進云向何處安身立命師云父母未生前問昔日廣頞屠兒揚下屠刀立地成佛是何意旨師云立地成佛進云今日張進請上堂乞垂示垂示个甚麼師云脫敝垢衣進云除卻須髮又作麼生師云臥無畏牀進云謝師答話師云未信你在乃拈拂子拂一拂云雞寒上樹鴨寒下水靈性灼然不二因甚冷寒冷各別莫是熟處難忘耶所謂熟處要生生處要熟我華嚴眾中一般穿衣一般喫飯是生是熟良久師喚侍者二侍者一齊應諾師云一得一失復云少頃法堂前鏟艸擊拂子下座。

長至日上堂問法筵整肅龍象班齊伐鼓敲鐘有何祥瑞師雲華蓋藤蘿一綫長進云冬至現前卽不問末後一句事如何師雲巖前古柏倚天髙進云謝師答話師云一陽已復問冬至上堂請和尙說法說个甚麼法師云腳忙手亂僧便喝師云果然乃舉本祖道乾三連坤六斷文彩已彰洞山撤退泰首座果子當仁不讓慈明文榜揭示僧堂前經首示人華巖長老也無三種所設又作麼生拈拄杖畫一畫云是甚麼平揮拄杖任施爲撥轉乾坤星斗移莫把時辰輕易度一機才動萬機隨喝一喝卓拄杖一下。

龐鳳林請上堂問若道第一義傳鑪之時和盤托出了也請問和尙喚甚麼作第一義師云未出方丈時薦取進云離四句絕百非請師直指西來意師云今日忽然有些耳聾進云說法者無法可說是名說法請問和尙說个甚麼法師云好生聽問八萬四千獅子座和尙坐那一座師云向者裏卜度看進云者老漢瞞人不少師云只瞞你一个乃卓拄杖一下喝一喝云一喝分賓主拄杖攪長河鐵蛇橫古路石女唱哩囉泥牛吞皓月木馬雲中過鼎鑪起作舞露柱笑呵呵且道是甚麼人境界莫是文殊普賢大人境界耶或有个漢出來道華巖長老只說得無情法有情法未夢見在向他道是甚麼所在說有說無所謂若能轉物卽同如來且道二郎關怕子巖作麼生轉起身拈拄杖橫肩云舉頭天外看誰是我般人便下座。

臘八日光修率渝城眾居士設齋請上堂問十方同聚會个个學無爲如何是無爲的事師云待你一口吸盡錦江水向你道進云謝師答話師打云也不得放過乃云黃面老子六年苦行雪窟裏凍殺蘇醒將來打失鼻孔帶累眉毛何也金屑𨿽貴落眼成翳。

除夕請上堂問明藏辦齋請和尙升座將甚麼與他利益師云大眾一飽進云將甚麼了他生死師云父子上山各自努力問年盡月盡諸塵盡个中還有未盡者麼師云有進云有在甚麼處師云髙著眼進云無眼耳鼻舌看个甚麼師云待你除卻眼耳鼻舌向你道進云者老漢顚倒不少師呵呵大笑云爍然顚倒不少乃云三十日到來衲僧家將甚麼作把柄莫是東村王老夜燒錢是把柄耶莫是雙桂酒雲門餅趙州茶麻三斤幹屎橛是把柄耶所謂參須眞參悟須實悟若得實悟隨意拈來便是佳珍其或未然不免當面錯過者事且置明藏辦齋與諸人分歲且道有甚麼利益水漲船髙泥多佛大。

上堂你有拄杖子我與你拄杖子錦上添花人人有你無拄杖子我奪你拄杖子雪裏送炭世間無又頌云堪笑芭蕉常饒舌何曾出得口中來若還心裏渾無事不枉時人作話猜。

師誕辰云慧等請上堂卓拄杖一下雲光佛今年五十五作事之間多莽鹵拄杖拈來顚倒弄撥動衲僧猛如虎問著父母未生前个个默然不消數痛以拄杖擊頭皮笑倒華巖楊耀宇若還當下解翻身立地迥然超佛祖𨿽然如是拄杖子未點首在舉那吒太子析骨還父析肉還母湧身虛空爲父母說法若道色身說法色身無相法身說法法身無形且道將甚麼爲父母說法釋迦彌勒到者裏也無開口處華巖今日母難之辰若有人出來問將甚麼爲母說法待他開口隨聲便打何故如此知恩報恩賞罰分明。

解制渝城總府王公設齋請上堂問盡大地是一保社華巖卻在中作麼生結作麼生解師云剎竿頭上翻觔斗進云明解暗解師云紫羅帳裏撒珍珠進云掀倒禪牀時作麼生師云退身有分僧便喝師云布袋老鴉乃云若論向上一著威音王那邊更那邊薦得威音王已後無二無別心外無心名曰傳佛心印所以諸佛授受祖祖相傳只至而今拈槌豎拂各擅家聲激揚向上一著豈不聞隔江招手了明大事者猶涉程途況向三條椽下七尺單前勞形苦骨互相鈍置耶今日與汝等放開一綫一句作麼生道拄杖橫肩擔日月芒鞋踏破水雲心舉朱行軍入南濟院設齋執手鑪行香雲直者是直者是時有僧問直者是甚麼軍便喝僧云行軍是佛法中人惡發作麼行軍云你作惡發會那僧便喝行軍亦喝云鉤在不疑之地遂呼左右認取者僧著師云行軍有舉鼎拔山之能顯其大機大用若無者僧幾乎埋沒者僧有超羣出眾之志若無行軍不能彰顯所謂法不孤起仗境方生今朝總鎭府王大護法𨿽無者般去就卻乃用得平懷自家寶藏庫裏伸手拈出家珍特來華巖禪院供佛及僧且道與行軍是同是別皇天無二道聖賢無兩心卓拄杖一下下座。

乙丑冬結制總府王公請上堂問鑪作麼生開師云一回未就進雲開後又作麼生師云九煉成剛問父母未生前如何是本來面目師云少間喫王護法齋進云作麼相謝師云端坐受供養施主常安樂乃以拄杖子打圓相云大眾見麼一僧云見又以拄杖擊几案云聞麼僧云聞師云若向見聞覺知處薦得三世諸佛在諸人眼裏放光動地歷代祖師在諸人眼睫上建大法幢只如佛未出世祖未西來鐘聲未擊鼓聲未鳴大眾未集佛上座未升座之先汝等諸人作麼生見得舉雪峯云三世諸佛向火焰上轉大法輪雲門云火焰爲三世諸佛說法三世諸佛立地聽應庵云三世諸佛爲火焰說法火焰燒殺三世諸佛者三老略得些子乾矢橛气息各自气沖宇宙卽不無全身遠害要且未在華巖今日卻不與麼驀顧左右云一回未就九煉成鋼。

光銳等爲月朋大士送法衣至請上堂問月朋大士送法衣以何酬謝師云日不待火而熱進云喫飯打濕口洗臉打濕手未審喫洗的是甚麼人師雲月不待風而涼進云除卻者个又作麼生師便喝問生從何來死從何去師云你卽今在甚麼處來進云將甚麼報父母劬勞師云禮拜著僧禮拜師云一釣便上問今日上堂爲拈何事師云香煙裊裊進云不添香時如何師云你眼在甚麼處僧便喝師云你再喝看僧又喝師打云無腳跟漢乃舉雙桂師翁道戒是根基行是墻輕遮重難謹堤防貪嗔不住空王殿定慧奚居寂滅場杖掛豬頭遊酒肆衣包狗骨宿淫坊分明痛與山林道持犯冰消磚鏡堂師翁見處入林不動艸入水不動波須知擔與麼事必是恁麼人設若於斯悟去可與雙桂師翁同鼻孔出气月朋大士把手共行逆順捲舒縱橫無礙其或未然毫釐有差天地懸隔。

楊先芳請上堂問人人瞻此法王寶座將甚麼利益與他師拈拄杖云會麼進云者个且置臘月三十日打破鎭州城天王向甚麼處去師便打進云與麼則二卽關未點首在師云一任舉似諸方乃舉趙州到一庵主處問有麼有麼主豎起拳州雲水淺不是泊船處便行又到一庵主問有麼有麼主亦豎起拳州禮拜云能縱能奪能殺能活師云二庵主一般豎拳因甚不肯前只肯後點檢將來二庵主好一對無孔鐵錘解放不解收趙州縱有陷虎之機解收不解放華巖如此批判還有縱奪殺活也無明眼衲僧試辧別看。

元旦上堂問新春事如何師云枯木巖前夜放花鐵牛依舊臥煙沙進云也要見性明心始得師拈拂子云農家鞭影輕拈出進云謝師答話師云一念回心便到家問萬法歸一一歸何處師云不在前不在後進云無前無後作麼生道師云試卜度看僧近前師云是甚麼僧旋繞一匝師云風力所轉乃卓拄杖云瑞色祥光繞翠臺燈籠露柱也懷胎一聲爆竹傳新令萬象森羅正眼開山野旣登獅子座衲僧好獻象王才復卓拄杖云有麼有麼喝一喝下座。

解制西臨師請上堂問答繁不錄乃云觸目不會▆運足焉知路虛費艸鞋錢不知何時悟南來北往苦勞心參徧諸方奇妙句滿滿記上一肚皮成羣作隊說長處明眼宗師著一錐好要上天也無路不如早向己邊求討个無爲休歇處吾今苦口爲丁寧切切偲偲勿放縱佛上座如是說話也是壓良爲賤且道八字打開又作麼生文殊自文殊解脫自解脫卓拄杖一下。

佛誕上堂舉世尊初生一手指天一手指地周行七步目顧四方雲天上天下惟吾獨尊雲門云當時我若見一棒打殺與狗子喫貴圖天下太平師云世尊鑿開混沌雲門煉石補天滲漏毫髮𨿽無猶有經天星月彼此汗馬功髙卽不無要見太平驢年未在。

端午日光銳母難請上堂舉孚山問鼓山父母未生前鼻孔在甚麼處鼓山云今日生也鼻孔在甚麼處孚不肯乃云你問我我向你道鼓問云父母未生前鼻孔在甚麼處孚搖扇而已今日或有人問華巖父母未生前鼻孔在甚麼處只向他道拳頭粽子不多大珍重休將囫圇吞。

大興母難請上堂問十方諸佛爲一大事因緣出現於世和尙將何利益羣生師卓拄杖一下進云要和尙親切道一句來師又卓一下云是汝不會進云會得又作麼生師便打乃舉臨濟上堂云赤肉團上有一無位眞人常從諸人面門出入未證據者看看時有僧出問如何是無位眞人濟下禪牀把住云道道其僧擬議濟拓開云無位眞人是甚麼乾矢橛便歸方丈師云斯老歸方丈是則是當時不遇作家若遇作家只教他一場敗闕或有問華巖如何是無位眞人與他道莫向赤肉團上會待他開口隨聲便打何故旣爲臨濟兒孫放過卽不可。

煙水大師請上堂問如何是佛師云背後底進云如何是法師云你說底進云如何是僧師云滿堂雲水客个个學無爲進云除卻佛法僧和尙向甚麼處會師云你卽今從甚麼處來僧踏一足師云者个是風力所轉僧豎一指師云不是僧作禮師云不是不是問生死不明何法拯救師云拄杖子進云放下拄杖子又如何師云你除卻生死我放下拄杖問阿修羅與帝釋相戰鬥勝不過竄入藕絲孔裏和尙如何不救師云怕老僧乃云者風吹不入雨打不濕的赤灑灑光爍爍如盤走珠動著便轉只是諸人不肯承當若也承當得去與諸佛祖無二無別卽不無煙水大師特特來華巖設齋供眾光揚法道大家相扶且道覿面相呈又作麼生話會一條拄杖兩人舁。

總府王建盂蘭會請上堂問王大護法年年追資祖禰歲歲拔濟陣魂如何是利生一句師云打瓦鼓唱巴歌進云恁麼則大眾因齋慶贊去也師云闍黎是具眼底人問護法供僧公子代勞如何是賓中主師云雲從龍進云如何是主中賓師云風從虎進云賓主相見時如何師云大家看乃舉乾闥婆王作樂迦葉頭陀起舞不是全體大用亦非妙指全彰乾闥婆王知處頭陀知之頭陀知處乾闥婆王不知如斯鍼札不入只成鐵壁銀山待今推諳不通點檢華巖則不然要與諸人耳聞眼見个个相知諸佛歡喜日眾僧自恣時法堂前作樂拄杖子起舞白棒打靑天那容佛與祖遂召大眾云且道是甚麼人威力顧視拄杖云全靠汝如是舉揚且道與總府王大護法存亡兩利還得也無財法二施無差別同入毗盧解脫場復卓拄杖兩下。

上堂問八月中秋大意設齋將甚麼相酬師云無繩自縛進云縛个甚麼師云後五日看進云看个甚麼師云瞎乃舉馬祖玩月次問西堂正當恁麼時如何堂云正好修行次問百丈丈云正好供養又問南泉泉抽身歸眾祖云經歸藏禪歸海惟有普願獨超物外師云者三大老一人就地升髙一人從空放下一人飽柴飽水只如馬祖恁麼道又且如何也是憐兒不覺醜華巖今朝賞月又作麼生喝一喝云見月休觀指歸家罷問程。

光朗請上堂睦州喚僧趙州喫茶雪峯輥毬歸宗拽石經頭﹝米﹣木﹢八﹞字國師水碗諸佛出身處東山水上行總是向上時節華巖也無向上向下者幾般施設但只迎來三十送去三十何以如此大鵬展翅摩霄漢誰顧崩騰六合云。

羅居士請上堂舉龐公道十方同聚會个个學無爲此是選佛場心空及第歸是誰心實華巖則不然十方同聚會个个效波離缽盂兩度濕口嘴徒生肥是法皆虛喝一喝。

長至徐文髙請上堂問冬至佳節卽不問大興師向甚麼處落腳師云髙髙峯頂立深深海底行進云深深海底作麼生出師雲海枯終見底人死不知心問秋去冬臨作麼生道師云未升寶座法令先行僧禮退師云狗銜赦書諸侯避道乃卓拄杖一下云拄杖子跳十方世界震動嚇得山僧四大五蘊皆空𨿽然只得一橛柰諸人構副不上設若構副得上與天地同根日月同體四時循環周流不息且道一陽旣復後又作麼生遂橫拄杖云兩手猶教短拄杖與麼長。

佛成道日魏居士等請上堂卓拄杖一下云世尊從無量劫來舍頭目髓腦身肉手足國臣妻子象馬七珍未離兜率已降皇宮未出母胎度人已畢因甚不能悟去然後入雪山六年苦行夜睹明星方才證得要知者一著子如剝芭蕉相似剝了一層又一層芭蕉剝盡其理自彰所以香巖悟後有偈云去年貧未是貧今年貧始是貧去年貧猶有卓錐之地今年貧錐也無仰山云如來禪許師弟會祖師禪未夢見在華巖道如來禪亦未夢見在何以如此山盡疑無路溪回別有村。

云慧請上堂舉龐居士道難難難十擔油麻樹上攤龐婆云易易易跳下牀來便立地靈昭云也不難也不易百艸頭邊祖師意者事且置惟我所見有五件事難第一施者難第二化者難第三廚中變生作熟難第四端坐受供難第五食不消難何故如此施主一粒米重如須彌山若還不了道披毛戴角還盡大地人一般穿衣喫飯屙矢送漏還了不了向者裏把得定作得主拖犁拽耙也非分外不但施主一粒米千兩黃金也得消只如不難不易一句又作麼生道苦瓜連根苦甜瓜徹蒂甜。

一念請上堂大眾集定師拈拂子拂一拂云玄玄玄妙妙妙古鏡未磨幽微獨照十五日已前明歷歷十五日已後黑漆漆黑漆漆中明歷歷明歷歷中黑漆漆正當十五日又作麼生待汝諸人打破鏡來與汝相會放下拂子便歸方丈。

師誕辰實慧請上堂問和尙壽誕將甚麼報父母劬勞師拈拂子拂一拂云向者裏薦得四恩普報進云未出母胎又如何師云度人已畢進云出母胎又如何師云徧界不曾藏問世尊不說說說个甚麼師云八角磨盤空裏走進云迦葉不聞聞聞个甚麼師云三腳驢子弄蹄行進云者老漢道會賣弄師云踏殺闍黎乃云一向爲諸禪侶徹困腳底無力拄杖靠倒須彌四大海水洋溢兩眼徹骨照人心光普天匝地一任佛祖到來誰敢當鋒獨立不會三家村裏只解誑惑兄弟饑時喫飯飽隨眠齁鼾一覺無消息有人問我解何宗棒頭有眼明如日與麼說話還報得四恩三有麼咄咄咄。

光銳母難請上堂問王居士設齋供養和尙大眾將甚麼酬答師雲天上有星皆拱北進云父母未生前如何是本來面目師云人間福海壽山髙乃喝一喝云百年三萬六千朝反復原來是者漢在聖不增在凡不減在胎爲形出胎爲人在眼曰見在耳曰聞在手執捉在足運奔智者喚爲佛性愚者喚作精魂如斯說話也是認賊爲子且道鴻蒙未判天地未分父母未生前喚甚麼作佛性良久云莫怪諸人道不得佛上座疑嘴掛壁便放下拄杖。

午日印微請上堂師云今日今朝五月五放些毒气塗門戶諸人見者也攢眉鼻孔聞之除熱惱盲龜跛鱉盡藏蹤虎穴魔宮牢關鎖三世諸佛也不知貍奴白牯卻知有佛上座與麼說話泥裏有刺米裏添沙若還檢點得出蒿枝依然攢艾虎其或未然拳頭大粽難吞吐喝一喝復召大眾云且道是吞是吐醍醐不省卽毒藥毒藥省知是醍醐。

邵元披剃請上堂問徳山托缽卽不問如何是徳山末後句師云今古卜不破進雲巖頭密啟其意又作麼生師云我也疑著進云果然只得三年活因甚師遭徒記師云叫得孩兒解罵爺問一念紛飛萬機斗亂如何是鬧中取靜的事師云你靜在甚麼處進云還要和尙指出看師便打乃云生死不明如喪考妣剃髮宜及膚翦爪宜親體若不明斯道猶戽夜塘水所以大悟徹底也亦如喪考妣生死旣明何故如此喝一喝下座。

小參

秉拂小參問昨夜陰雲掛碧天今宵明月照法筵燈籠露柱也欽羨異目顰呻野幹潛野幹潛且置獅子顰呻時若何師云裂破肝膽進云未出窟時如何師云裂破肝膽乃云此个事𨿽則人人本有个个不無秪要志向堅確若是个漢不顧危亡者久久自有入處其或用心不切卽如水浸石也光佛始初參學之時如蚊子上鐵牛及至後見本師和尙一日落堂問云文殊是七佛之師因甚出女子定不得光佛云話頭忘卻了又問云罔明初地菩薩因甚出女子定得光佛云猶有話頭在又問女子具甚麼手眼得近佛座光佛遂作女子拜又云我與汝作揖又作麼生光佛又作女人拜和尙便打光佛不覺通身汗下礙膺冰消大眾會麼光佛若不志堅怎能到此𨿽然如是若論佛法尙未夢見在何故如此路遠夜長休把火大家吹滅暗中行卓拄杖下座。

解七小參問如何是解的道理師云恰似紅鑪上著一點雪乃卓拄杖云要做祖師門下客參須眞參悟須實悟自不被天下老和尙舌頭所瞞若非眞參實悟不但花費眼前日子亦且辜負平生古人不食不寢引錐自刺總爲生死大事未明旣得明已方才行腳古人旣是丈夫今人也亦應爾一七中諸位兄弟脇不至席與古人行徑不異非佛上座可得而稱喜何▆如此但得雪消盡自然春到來。

元旦眾請起七小參問頂門著楔鉗錘舊腦後加錐鑪韝新師云腦後的聻進云眞金若不重重煉怎得眞金赤焰輝師云也須得个轉身始得乃舉拂子云適才思索得兩句佛法來與諸師起七商量倏爾忘卻卽今想也想不起來縱然記得古人公案諸子百家奇言妙句到者裏一點也用不著所以道一一皆從胸中流出自然蓋天蓋地包裹太虛拈捶豎拂指東畫西橫說豎說無一不是其或涉於思惟當面錯過且道錯過的又是甚麼喝一喝云莫將閒學解埋沒祖師心。

解七小參乃以拂子打圓相云見麼若向者裏薦得三世諸佛歷代祖師十二類眾生有情無情總出不得者裏有時現大包天裹地衝滿太虛在坑滿坑在谷滿谷有時現小眼聲耳色出入往還行住坐臥穿衣喫飯屙屎送尿待客迎賓與麼看來總是自家受用所謂無邊剎海自他不隔於毫端十世古今始終不離於當念如斯會得無禪可參無七可解優遊自在一任縱橫其或未然莫被拂子換卻眼睛便放下拂子。

劉光漢等爲亡考請對靈小參至靈前是生耶是滅耶若道生諸人覷他不見若道滅又在畫上示現華巖長老則不然兩頭俱坐斷拈拂子拂一拂云見麼設若於斯見得劉仲先生亦未曾生滅亦未曾滅在我拂子頭上示現金剛不壞之身華藏世界無邊香水海一時遊還會麼喝一喝雲從今識得娘生面西天唐土以爲家復云劉仲先年年到華巖供佛及僧且道有何功徳以拂子打○云今生種下來生種八識田中定有收。

維那等請小參升座告香畢豎起拳云若喚作拳頭卻是巴掌喚作巴掌卻是拳頭諸人若不喚作巴掌拳頭辜負自心若喚作拳頭巴掌出不得華巖手裏且道喚作甚麼便下座。

小參舉起竹篦云喚作竹篦則觸不喚作竹篦則背不觸不背喚作甚麼大眾著語不契師云此則公案大慧和尙恆以此驗天下衲僧無一人出得他的圈圚華巖把得便用當作佳珍美似醍醐惡如鴆毒𨿽然如是更有一人不在內不在外不在中間覓他起處不得畢竟在甚麼處任從滄海變終不爲君通。

除夕晚參舉趙州道老僧使得十二時汝等諸人被十二時使仔細點檢將來趙州見處如山之髙水之深不被情物所轉隨意拈來把得便用光佛也便使得父母所生六根不被六根所使或時眼見色隨他貪色耳聞聲隨他貪聲鼻嗅香隨他貪香舌嘗味隨他貪味身觸冷暖細滑隨他貪冷暖細滑意能妄想分別隨他妄想分別或時眼見色不貪色耳聞聲不貪聲鼻嗅香不貪香舌嘗味不貪味身覺觸不貪觸意思法不貪法或時眼是眼耳是耳鼻是鼻舌是舌身是身意是意有時恁麼有時不恁麼如人常在家愁甚麼家中事不辦大眾總在者裏喫茶豈不是在家耶旣是在家三十夜到來將甚麼作把柄喝一喝云年窮歲盡諸塵盡放下疑情莫亂猜不點孤燈常照室一聲爆竹送春來。

茶話

舉北禪﹝賢禪﹞師烹露地白牛與諸人分歲𨿽然美則美矣只是不解藏蹤匿迹所以傷鋒犯手卻被維那檢點何似我華巖錢亦不燒紙亦不掛桃符亦不換平懷過歲安樂度時只說一句淡話與眾人分歲少間到方丈裏續麻。

茶話本師和尙初住華巖長年三八考工七滿入室不將世諦語言文字牢籠當世衲子只教覿體承當了明大事所以諸方贊仰者何也總是徹骨爲人也光佛今年免彊出頭也無長處激勵大眾但舉船子道垂絲千尺意在深潭離鉤三寸子何不道畢竟道个甚麼喝一喝。

茶話師云世諦中喫了酒說酒話林下人喫茶說茶話且道酒話與茶話是同是別各下一轉語看眾無對師云啼得血流無用處不如緘口過殘春。

華巖還初佛禪師語錄卷上終嘉興大藏經華巖還初佛禪師語錄

華巖還初佛禪師語錄卷下

門人寂遐等編

機緣

師乃蜀省富順縣人父姓髙母楊氏第四子於二十五依師翁聖可和尙雉落師初參靈峯大師問如何是觀自在峯坐定云自在觀音師云在甚麼處峯云當面不識師便喝峯云臨濟四喝你者是那喝師又喝峯云我三十年參方今日始見半个禪師又同眾喫茶峯雲山僧有一隻聖箭東邊要射西邊大將軍師云折卻了也峯云你甚處見得師桌上一掌峯云未在師云百拶碎傍有一僧云好只聖箭射不著師劈面便掌。

師參雲峯體宗和尙師問四大幻身將甚麼作主峯卓拄杖一下師云謝和尙指示峯呵呵大笑師禮拜旬日又問頭頭是法何一法著力峯便打師云學人不用者一法峯云你道來看師便喝峯又打師禮拜三十日普茶又問三十日到來將甚麼作把柄峯云一碟黃兩碗茶師云恰好下口峯云恐脹壞汝肚皮師云飽休。

師參昭覺丈和尙結制落堂師問盡大地是个鐵饅頭被者漢一拳打破覺云百拶碎始得師拂袖歸眾。

師參華巖師翁和尙一日入方丈問有佛處不可住無佛處急走過如何是有佛處和尙便喝師禮拜尙云你是會得拜會不得拜師云傍觀者親尙云你喚甚麼作傍觀者師又拜尙云卻成兩个師拂袖便出一日疑徳山公案聞住火板畢和尙才出方丈師迎住云鐘未響鼓未鳴向甚麼處去尙劈面便掌師云且喜和尙會末後句尙云不勞重拈出。

師翁和尙一日落堂問文殊是七佛之師因甚出女子定不得師云話頭忘卻了又問罔明初地菩薩因甚出女子定得師云猶有話頭在又問女子具甚麼手眼得近佛座師遂作女人拜尙云我與你作揖又作麼生師又作女人拜和尙便打從此機緣時時相契以偈印云言下知端的宗通說亦通不懷人我見定絕五家宗。

本師和尙舉世尊不說說迦葉不聞聞常示人參究師入廚問僧云你作麼生參究僧展兩手云叫我參个甚麼師云被我勘破傍有一僧豎拳云還勘得破者个麼師云腳忙手亂作麼。

師入堂一僧云作麼生師云數珠僧云不必數師云在我手裏僧云旣在手里數他作麼師云切莫空過師見一雞與人相鬥其人打之師入堂問僧云參禪人何不相救僧云豈不聞庵內人不知庵外事師云一等死漢僧云只今是死是活師云你自定當看僧云生死事盡在我手裏師云你將甚麼作生死僧擬議師便打。

解制後僧問今年有多少人坐禪師云二十餘人進云有幾人打破漆桶師云个个打破進云旣是打破見甚麼道理師拈紙示之進云有紙拈紙無紙拈个甚麼師云待你打破漆桶來向汝道。

一僧辭去師云鐵釘飯木楂羹是難吞吐故汝辭去有二僧在傍皆擬議師云果然一僧云師也承當不下師云賊過張弓。

梁居士問行則同行坐則同坐臥則同眠阿那个是父母未生前本來面目師云你卽今在甚麼處士云在者裏師云者裏是甚麼士擬議師便打士一喝師打云你再喝一喝看士便拜師又打士云淸風與明月師云不是遂徵云靈龜豫曉因甚不知其死士擬議師便開示士禮退。

師入堂僧問金剛經上有四眼是那四眼師云一一問將來進云如何是天眼師豎起拳進云如何是佛眼師放下拳進云如何是法眼師便喝進云如何是慧眼師云你向者一喝會得許你具一隻眼。

師入堂考工問一僧你讀儒書耶進云是師云吾無隱乎爾你作麼生會僧拂袖歸眾師便打。

問一僧父母未生前如何是本來面目僧便喝師云除了者一喝又作麼生僧擬議師便打。

又問一僧父母未生前如何是本來面目僧雲頭頭撞著師云父母未生前那里是你開口處僧擬議師便打。

入室

僧入師云你每日經樓上看經將那一句了你生死僧彈指一下師云者个是過去諸佛的那个是你的僧云一刀兩斷師云將甚麼作刀僧豎起拳師云猶做手腳在。

僧入師云生從何來死從何去僧云無來無去師云我早上考工你在甚麼處僧默然師云你無言我無語。

僧入師云你一向住山你將住山道一句來僧便喝師云嚇殺老僧。

僧入師云不思善不思惡那个是省上座本來面目僧便喝師云一喝如金剛王寶劍一喝如踞地獅子一喝如探竿影艸一喝不作一喝用你是那一喝僧默然師云參去。

僧入師云我前日問汝西宗汝不會今日道看僧云本來面目師云你將甚麼作本來面目僧云一嘴黑胡子師云燒了時如何僧無語。

僧入師云未開口時我便棒是賞是罰僧云是賞師云老僧未拈棒時作麼生僧豎起拳師云燒了時又作麼生僧以腳畫地作圓相師云腳忙手亂。

僧入師以拄杖卓一卓云會麼僧云不會師打云會麼僧云不會師又打。

僧入師云今早打汝三棒你道是賞是罰僧云是賞師云賞在甚處僧云在和尙師又打云再喫一頓。

僧入師云萬法歸一一歸何處僧雲遊山玩水師云虛費艸鞋錢。

僧入師云你在老和尙處爲侍者和尙向你說甚麼僧云無法可說師云你卽今說的聻僧擬議師云莫道無法好。

僧入師云你遊徧諸方眞實道一句看僧云無實處師云空過一生僧拂袖便行師云果然空過。

僧入師云三界惟心萬法惟識因甚今日不知明日事僧云不向和尙道師云不妨道看僧云若向和尙道矢上加尖師云果然。

一沙彌入師云如何是孝順之子沙彌無語師代云吾常於此切。

僧入師拈布毛吹一吹云會麼僧無語師云老僧吹布毛是微處如何是你映微僧又無語師云參去。

僧入師云有句無句如藤倚樹樹倒藤枯句歸何處僧云收放在此師云甚麼所在說收說放僧禮退。

僧入師云念佛的是誰僧云打三入室師云打三入室與你甚麼相干僧便喝師云你者一喝是念佛底是不念佛底僧云不會師云參去。

一僧入方丈作禮云做工夫不上路請和尙開示師召云近前來僧便近前師云你參的是甚麼話頭僧云父母未生前師云你問我向你道僧便退身問云父母未生前如何是本來面目師招手云近前來僧又近前師云誰敢駭汝僧云不會師云誰道汝不上路。

師問居士你者一月在甚麼處住士云城中師云是甚麼境界士豎起拳師云把火來燒卻士又豎起拳云還燒得者个麼師云送者亡士出去。

一僧號自圓師呼近前僧便作禮師以竹篦向地打圓相云會麼僧云不會師云何不道自圓。

一僧辭去師雲開春本堂和尙歸院你還來否僧云來師云你有常住所系放不下僧云大限臨頭有甚所系師云旣然如是且住莫去僧云暫時未了師云果然放不下。

拈古

昔有一老宿一夏不爲師僧說話有一僧云一夏來只恁空過不敢望和尙說佛法得聞正因兩字也得老宿聞云闍黎莫誓速若論正因一字也無道了叩齒云適來無端不合與麼道鄰房有老宿聞云好一釜羹被一顆鼠糞污卻雪竇云誰家釜裏沒一兩顆。

拈云二老宿瞞天說價就地還錢者僧𨿽爾憨癡也解捋虎須何也不入虎穴焉得虎子。

神仙僧密禪師與洞山同行次見白兔走過仙云俊哉洞曰作麼生仙曰大似白衣拜相洞曰老老大大作與麼說話仙曰你又作麼生洞曰積代簪纓暫時落魄。

拈云神仙亦非欠少大似拋磚引玉洞山也不較多與人拔楔抽釘𨿽然如是殊不知遭人檢點檢點个甚麼貪觀天上月失卻手中橈。

舉古

舉須菩提說法帝釋雨花尊者問云此花從天得耶帝釋云弗也從地得耶帝釋云弗也從人得耶帝釋云弗也從何得耶帝釋舉手尊者云如是如是。

師云尊者是肯他雨花耶是肯他舉手耶諸人點檢得出許你諸人具眼其或未然猶隔津在。

頌古

睹星悟道。

六年冷坐雪山中寒艷氛氛逐滿空忽睹明星開正眼無端妙用一腔紅。

女子出定。

兩兩三三父父子子看來好事不如無耳愚而能智智而能愚一條拄杖兩人舁。

昔有一老宿不爲師僧說話因緣。

尊宿也不說者僧也不疑任麼傍不肯俱是丈夫兒。

黃龍三關。

生緣佛手與驢腳把住玄關別一天若契其機掉背去不如脇下便還拳。

靈云見桃花悟道。

觸目明明是眼華其中不肯有玄沙眼無筋也舌無骨總到而今不作家。

婆子燒庵。

正恁麼時生鐵鑄何妨逆境共相依老婆非是顯乖俏把火燒庵圖地肥。

萬法歸一一歸何處。

大人機變猶如急箭直透九重不掛一綫。

僧問石門年窮歲盡時如何門云東村王老夜燒錢。

問甚分明答甚奇何嘗節外更生枝一生伎倆渾然盡到處逢人痛著錐。

僧問洞山如何是衲僧孔竅山云十八女子不系裙。

明明一句通方語堪與時人共舉揚隨類現形俱漏泄呼奴作主太郎當。

僧問潙山如何是百丈眞山下禪牀叉手而立又問如何是和尙眞山便坐。

二眞不假丹靑畫起倒分明說似伊的是從源親見得神頭鬼面露家私。

神仙僧密禪師與洞山同行次見白兔走過因緣。

玉兔能狡猾突出令人看猶被他換卻刺腦入膠盆。

疏山手中握木蛇僧問和尙手中是甚麼山提起雲曹家女。

平常捏怪沒遮攔見者聞者毛骨寒佛口蛇心咸莫測活人擡在死人棺。

靑原令石頭持書與南嶽讓和尙問不慕諸聖因緣。

去去來來爲甚忙艸鞋足下路頭長𨿽然不動纖毫也依舊遭他一斧傷。

又。

險處險兮平處平莫將知解妄疏親從來不借他人力無輻髙車任縱橫。

紫玉山道通禪師因於頔問如何是黑風吹其船舫漂墮羅剎鬼國通云客作漢問與麼事作什麼於失色通云卽此便是黑風吹其船舫漂墮羅剎鬼國於便作禮。

瞞天說價就地還錢等閒一喚萬法周圓兩眼瞠開誰少欠惡因緣是好因緣。

布袋和尙。

布袋布袋是何三昧惑亂於人有甚自在不如放下空手行一任優遊無掛礙。

黃龍誨機問巖頭如何是祖師西來意頭云你解救餈麼機云解頭云救餈去機又問玄泉泉拈起皂角云會麼機云不會泉放下皂角作洗勢機便作禮云原來佛法無別泉云你見甚麼道理機云某甲問巖頭頭云你解救餈麼豈不是解黏今日和尙拈皂角亦是解黏所以道無別泉呵呵大笑機乃有省。

救餈皂角攪肚腸呵呵含笑絕商量東家中毒西家發始信婆婆是小娘。

僧問趙州如何是佛州云庭前柏樹子。

果甚希奇老趙州隨機應變最難酬通身手眼通身用馬子驢兒喚作牛。

我在葉縣備曾試之十首。

莫將此事當尋常惡罵捶打忍耐彊幾番曲折成良器始得春光化日長。

千磨百折最爲良不是浮山誰敢當如水投水盈一器方堪法社作金湯。

縱有許多不稱意翻然攺換是良方大乘根器非容易葉縣浮山一脈長。

巧梓方能裁曲直何嘗枉費一莖材只因繩墨有差舛縱是靈樁也受災。

不憚春秋並暑寒只圖打破者泥團一毫頭上翻觔斗天自髙兮地自寬。

死生二字日堤防叩彼明師益我長何必安排再巧妙實心達本自承當。

才乍相逢怒气昂任憑惡水反安庠撼搖不動一株樹堪與行人作蔭涼。

婆心不厭加鞭策直指男兒入眾流上古焉能如此切千軍易得將難求。

專心慕道謾徘徊大山火輪赴善財樓閣門開見彌勒一聲含笑嘆奇哉。

曹洞宗風賴阿誰遠公只手可能爲故教異苗翻茂盛密固靈根總不遺。

白雲問公輔牛淳乎。

照用同時以叱之牛淳不懼逆風吹輕蹄踏破煙花後直入眾羣也大奇。

退思日用與理矛盾者極多。

工夫如似剝芭蕉芭蕉剝盡理自消到此不須求玄妙頭頭法法具該超。

扣彼所長礪我所短。

立行丈夫志爲法渾忘卑扣彼所長處輔我不足而今古之模範天人之道師。

古人一日不作一日不食之戒。

前輩力行後作標不惟日長道根苗時人若效前賢志千兩黃金也易消。

豫備則無患。

樞機於未發時刻謹堤防一朝伎倆盡漆桶忽放光。

城東老母不欲見佛。

與佛同生不認眞隱迹藏蹤太不仁如斯苦解就陰止倒轉槍旗劈面陳。

摩訶祖師。

苦骨勞形怎放過摩訶二字口中歌歌來歌去無歌也煮石烹砂滋味多。

金剛圈。

尋常道个金剛圈方則方兮圓則圓要與揚岐同出气還當鼻孔自遼天。

栗棘蓬。

栗蓬無味使君參擬議思量便不安臨濟兒孫非捏怪尋常茶飯幾人餐。

無位眞人。

兩眼瞠開無少欠朝朝起倒共相隨聞聲見色誰能會只許佳人獨自知。

臨濟四喝。

全提正令已施行不動干戈見太平四海聞名天下治宗風大振鬼神欽。

惡聲震動大雄峯裂破魔宮透九重百獸聞之皆腦裂千妖百怪盡藏蹤。

入門慣弄探頭竿亦任與麼徹骨寒若是玲瓏師子子當機覿面不相瞞。

我王庫裏原無物狹路相逢豈放過一手擡兮一手搦大家齊唱太平歌。

兩堂首座齊下喝。

老漢恁麼道短長兩堂首座錯承當𨿽然賓主明如日莫認細姑作小娘。

二禪客。

問師佛法從何入喝下分明意路灰任麼也是蝦跳何曾出得斗中來。

大顚擯首座。

顆顆明珠一百八機前不薦似乎瞎三三兩兩透重關不怕石頭行路滑。

獅兒返擲復同行痛爲深加不順情只教銀墻與鐵壁私通車馬恁施乘。

雪覆千山因甚孤峯不白。

銀玉覆千山孤峯不點雪瞞頇天下人長處誰知得。

虎以肉爲食因甚不食其子。

鼻孔遼天怒气昂橫身獨露令人忙𨿽然以肉爲佳饌由愛兒孫个个長。

金翅啖龍因甚食佛不得。

飛騰鼓翅似雷轟吸盡龍孫毒气沖因甚恁麼難食佛慈心無盡意皈雄。

密啟其意。

父子相酬倡銀山鐵壁籬知他端的旨笑破口唇皮。

悟後亦如喪考妣。

綿綿與密密密密與綿綿如人常在室何愁家不全。

二郎關帕子巖作麼生轉。

要會與麼事須是恁麼人信手拈瓦礫可以當佳珍。

人人眼蓋乾坤因甚一塵便翳。

蓋覆乾坤日何妨塵入間誰知正法眼滅卻瞎驢邊。

馬祖令人送書與徑山道欽禪師書中作一圓相欽師發緘於圓相中著一點卻封回忠國師云欽師猶被馬師惑雪竇云徑山被惑且置若將呈似國師別作个甚麼伎倆免被惑去有老宿云當時坐卻便休亦有道但與劃破。

點畫分明文彩彰其中不肯有南陽顯師見處有何別短任短兮長任長。

月裏嬋娥織錦緯周行運用繞須彌忘疲不別東西面夜夜工成不下機。

只把磨磚當作鏡而今依樣畫葫蘆自家早被讓師惑多少人曾免得無。

曹溪源流頌

南嶽讓禪師

勞形苦骨不辭直入金毛窟裏久久識破迷蹤咬人不露牙齒

馬祖一禪師

人在家中坐禍從天上來𨿽非自家事不獨自家災

百丈海禪師

觸目何曾見甚過渾然平地起風波從斯百丈遭其踏代代兒孫墮网羅

黃檗運禪師

見色聞聲不是聲本無一物絕疏親𨿽然志過於師也誘壞時人立主賓

臨濟玄禪師

羣師隊裏賣風顚諸老遭他一串穿千古惡名心行致而今滅卻瞎驢邊

興化獎禪師

學得口頭處處誇吾兄折倒沒些些縱然棒下分明也美玉無瑕卻有瑕

南院顒禪師

如斯境界向誰誇驚起龍蛇露爪牙此老若無殺活語定成勾賊破吾家

風穴沼禪師

問師佛法怎商量拄杖頻頻爲舉揚兩眼瞠開天地闊明然徧界不曾藏

首山念禪師

寥寥此道誰擔荷撒手歸家心子大不是銅頭鐵額兒年代深遠識那个

汾陽昭禪師

走過諸方未審詳師師有道我無長冤家撞著於狹路詣實供通呈賊贓

石霜圓禪師

迅雷疾電敢輕酬拶著通身血汗流掩口大聲從此露尋常見解不他求

揚岐會禪師

只知搊住他邊覓不解反身自己求缽裏投鍼契會處驢兒馬子白知羞

白雲端禪師

問師受業舉前由掃盡煙塵事已休笑裏藏刀猛會得腳跟不動上層樓

五祖演禪師

大道堂堂非妙玄等閒一拶自忘筌而今要得皮毛異拽轉繩頭痛與鞭

圓悟勤禪師

侍師左右不辭勞贏得庭前柏樹髙堪與人天標景致蹈其轍者悉英豪

虎丘隆禪師

眼中寬闊任添沙錯認拳頭也不差若是見他不的當俾人事事亂如麻

應庵華禪師

半載依依明上來一朝結下驢年胎拈香幾度髙聲罵海底冤深何日灰

密庵傑禪師

密庵莫道扣師尋日用耳邊沒好言拶著通身俱是眼承當解道破砂盆

破庵先禪師

覿體分明爲點破何嘗會得个中來翛然句裏鋒鋩露刺殺傍觀眼豁開

無準範禪師

收威斂爪藏不住逢場作戲任徘徊奮身放出從前醜百怪千妖正眼開

雪巖欽禪師

古人見處不欺心飽道如貧淺至深久久冰消瓦解也放開捏聚芥投鍼

髙峯妙禪師

己事不明志不移三遭被打更生疑力行窮到無窮處枕墜牀頭始自知

中峯本禪師

平地生風設問奇婆心相爲痛鍼錐半邊鼻孔饒親見得便宜處失便宜

千巖長禪師

三載話頭未破疑朝朝剔起兩行眉聞聲倏裂娘生面鼻孔依然向下垂

萬峯蔚禪師

豎起拳頭相見師平生伎倆盡陳施不因漁父相攜引怎見波濤稱所思

寶藏持禪師

禍事相隨轉見多三玄三要起干戈如斯若以安邦國大地無人享太和

東明旵禪師

得力在不肯方知是與非覓火和煙得擔泉帶月歸

海舟慈禪師

剛才相見徹困爲伊響言密答獅子奮威鋒刀解體全無畏證得無生默契歸

寶峯瑄禪師

故問負薪一束柴因風吹火礙胸懷尋頭照境均皆錯故被呵呵一笑埋

天奇瑞禪師

官不容鍼私通車馬出廣長舌如水瓶瀉賓主分明古到今濟山棒喝徧東夏

胡聞聰禪師

絕學明明力未充幾回話墮致牢籠當時若是玲瓏客不落他人圈圚中

笑巖寶禪師

格外提持話柄長匡扶祖道似銀墻𨿽然鍼札不能入十字縱橫全體彰

幻有傳禪師

是非未盡謾逞精神縱然親切難過關津不因踏斷艸鞋索怎到傾家徹底貧

密雲悟禪師

一二三四五面皮厚已久拂袖固知歸出盡世間丑相逢莫道無賞罰徹骨爲人打械杻

破山明禪師

破頭山中跌起兩眼見神見鬼風顚走徧天涯撞著無情焦尾畢世吞吐狐涎行徑令人疑誹

雜偈

與云石寂遐禪人

匡扶祖道勿疏荒繼爾一人分外長時節到來始放出全提正令驗諸方

山居

老年厭世不求榮折腳鐺煨野菜根荷葉團團蓬一閣如斯謾效古人行

獨處幽巖舍世榮惟餐無味木楂羹嚼來嚼去無思算一飽百饑沒个行

山間林下且身棲但得心空事事宜渴飲饑餐隨度日齁鼾之外別無爲

尋牛

帕子巖前古徑迷二卽關下步從追不知蹤迹何方去仔細還尋到轉溪

見迹

踏徧溪山路未窮無分南北與西東還來次第尋將去觸目溪邊忽見蹤

見牛

滿目靑山綠水悠勞勞緊峭艸鞋頭尾角堂堂全體露原是家山个牯牛

貫鼻

烈性威獰不可鞭時時密護飽隨眠索頭順便攜存手覿面相逢驀鼻穿

調馴

淸水塘邊與眾羣渾忘歲月絕功勛輕蹄不踐人苗稼隨分耕犁不憚勤

歸家

橫吹竹笛落梅花得意童兒喜气奢索自纏頭不用撥斜跨牛背直歸家

存人

梧桐葉落盡皆秋露白艸枯不飲牛繩索犁耙通解釋空畱狼籍在閻浮

雙忘

雙放雙收兩俱忘空拳赤手了無長檐前月露虛空面照一竹鑪柏子香

還原

堪笑從前捕迹忙尋枝摘葉總皆狂婆婆原是小姑做虛費艸鞋覓短長

垂手

冤家相對莫輕言七尺烏藤劈面還只教冰消瓦解也自無一物在人間

四威儀

山中行舉步上崢嶸揚眉方四顧山河一掌平

山中住微把家私露提起一柄鋤鏟開往來路

山中坐光陰休虛過只教蒲團穿疑情都決破

山中臥石枕頭一个睡到日頭紅起來枕子墮

十無

無孔笛兒日詠玄歌萬象點首石人呵呵

無弦一琴鬼神也欽調無生曲使悟玄音

無底缽盂全然不漏貯幹屎橛不香不臭

無底个船日臥淸淵眾生滿載直達岸邊

無底藍兒破之不堪山川俱載世界總函

無孔鐵錘也甚奇怪經過幾番通紅鑪韝

無星秤子沒權沒衡更沒毫索正合天平

無須鎖鑰忌兩頭搖中間莫泄直向頂超

無縫塔中全不通風下旣無底上亦無窮

無根樹子忽露些些枯枝老幹普覆天涯

總偈十無

方不方兮圓不圓無形示現也周全銀山鐵壁人難近萬別千差總是權

達摩贊

者个黑漢逞甚能幹不住西乾逍遙震旦罕遇知音假蘆渡岸如斯拖泥帶水也是一場扯淡

觀音贊

坐寶蓮花無不示現百種千般浮於水面普濟貧窮令人愛戀見者聞者滅惡遷善梵音潮音古今不變

雙桂師翁忌辰

師詣幀前拈香雲堆堆疊疊何時復祖道寥寥去甚遙雙桂忌辰無別供黃檀柏子一鑪燒轉身便拜。

師詣眞前云道及師翁忌辰誰知葉落歸根空畱虛名狼籍惑亂世人眼睛一年一度拈香祝惱怒阿家恨轉深顧左右云且道是甚麼意祖禰未了殃及兒孫。

次韻和尙石

今古長存羅漢僧口唇未動了殘經雷轟電掃全無畏雨打風吹總不瞋確守寒巖消歲月堅披雲霧作衣衾奇哉怪石天生就一任稱呼是甚人

次韻初生筍

養就衝天志時來處處通虎衣隨體著金甲褁中空鳳尾連霄漢風影活蛇龍奇哉初生筍相似塔千重

與樞機實省禪人

勘得二郎關子破天王何處去安身棒頭一擊無思算舉似諸方立主賓

與西臨通量禪人

因緣大事𨿽無說拄杖點頭怎放過珍重闍黎勿放逸力行斯道驗禪和

與心傳正印禪人

觀汝能操向上志將來有益法門焉吾今苦口重相囑鐵橛子兮勿變遷

與實慧明定禪人

參師學道莫辭勞囑汝江南尙志操蹋破艸鞋休歇處方知酬價步登髙

示可立正心禪人

佛法南方浩浩地惟吾此處總皆無親拈一柄龜毛

原書闕

攛下火炬。

陶美請師爲亡母坤鏡起龕四大相聚動作施爲四大分散不見其形且道亡僧坤鏡甚處去也顧左右云拂物之時全體現歸家葉落響空聲舉火正好念佛修行誰知太速貪程而今山窮水盡火裏點鐵成金。

智明請爲亡師上生起龕生從何來死從何去以竹篦子擊亡僧云若向者裏薦得亦任去來不消更爲饒舌其或未然且到火場中再與重說舉火諸佛歡喜日眾僧自恣時恰是好時節逍遙極樂基無來亦無去蓮花九品堆𨿽然如是直須是向火裏翻身過始得喝一喝攛下火炬。

爲光明起龕光明光明暗裏知音相依拄杖捨杖便行且道卽今是行是住師以竹篦敲亡僧云到那里與你通信舉火以火炬打圓相云者个皮袋終歸敗壞且道還有不壞者麼喝一喝云吾今助汝丙丁速證無生三昧。

臘八送眾骨入塔至塔云窣堵波打團圞多寶佛塔湧其前莫道多寶無縫罅年年此日開品蓮一切聖賢如電急靑山綠水不變遷眾靈个个從今入是誰在後是誰先乃以竹篦召傍僧將靈骨一齊入塔。

佛誕日送眾靈骨入塔師詣塔云諸佛護生日眾僧白足時果然恰好時節證入無生相宜無生旣是相宜且道向甚麼處證入以竹篦打圓相云千葉蓮花上千子一胞胎便入。

爲自明起龕行則同行坐則同坐昨日殃今朝行腳東去西來不離者个以竹篦打圓相云旣有者个還須說破擊亡僧三下便行舉火連日陰雨此時爽晴自明撒手果甚精靈不是今生辦就莫非屢劫修因喝一喝雲從斯脫下娘生褲須向紅鑪解轉身咽江請爲師大興起龕師云生從何來死從何去眼裏放光鼻頭出气一息不來靈歸何地拈竹篦向亡僧面門畫一畫引龕便行舉火者个皮袋兩彩一賽住隨動轉運奔自在山僧助汝一把火免教欠下娘生債。

爲非見起龕非見非見磨苦久戀今朝頓盡略較一綫要得端的火場裏面舉火奇哉怪哉奇怪何來三日兩人令我心哀默默無言語相餞一堆柴。

爲廣耀起龕正好過歲瀟灑誰知撒手行忙塵勞一時頓盡必定直往西方臭布衫子拋下送汝再煉火場舉火生來在東土去則往西方知他端的處火內得淸涼咄便火。

送靈骨入塔無縫塔子影團圞不消借樣也周全大興自明從此入平分湧出一枝蓮將竹篦召傍僧投靈骨入。

光祥等請爲亡師起龕師云大哉祗慧精靈不昧撒手懸巖如履平地亦任攸遊去來欠少末後之句且作麼生以拄杖擊一擊便行舉火頂門具眼通天有路四大本空了無一物火來逼身作麼回護莫問院主墮眉須看取丹霞燒木佛。

示眾大道從來不遠方長連牀上看心腔一朝打破泥團子瓦塊石頭盡放光。

無我云慧請小參師云禪道佛法在老僧拄杖頭上默示神通遂卓一卓云見麼東方入定南方起南方入定西方起西方入定北方起北方入定中央起眼根入定耳根起耳根入定鼻根起鼻根入定舌根起舌根入定身根起身根入定意根起如斯八萬四千毫毛孔竅俱是神通只如四大本空五蘊非有拄杖子神通在甚麼處復卓一卓喝一喝云毗婆屍佛早畱心直至而今不得妙。

一僧舉世尊因緣問師雲門打煞丹霞火化意旨如何師云不是一番寒徹骨怎得梅花撲鼻香進思母難請小參師云升無畏牀說無爲法且道無爲法作麼生說良久顧左右云還聞麼若聞者只教他倒退三千里何故寒風細雨煨鑪火土面灰頭說向誰。

僧問世尊不說說說个甚麼師云仰之彌髙僧云迦葉不聞聞聞个甚麼師云鉆之彌堅僧云謝師答話師云須力行始得。

元旦示眾師云新年新歲新陽回拂面春風殿閣來萬物方蘇萌未突梅花依舊占先開。

僧問師受楊遇春齋將甚麼酬謝師喝云八識田中定有收進云只如終日喫飯不曾咬著一粒米是恁麼人師云自問自看。

光禎光祥光鑑請爲亡師小參師詣靈前以竹篦打圓相云世界恁麼寬眼裏與麼闊若是衲僧家不向漆桶坐放開一綫滿乾坤收來只如粟米大且道收的是放的是若向者裏薦得祗慧亡者在老僧竹篦頭上速證無生法忍了無滯礙亦任去來復以竹篦劃一劃云金錢著火孝眷應哀。

與大冶性闊維那

大機能大用輥芥投鍼時打開布袋口放出師子兒茶話師云早間說禪說道橫說豎說顚倒說卽今還在諸人眼裏耳裏麼若在不消重說偈言設若不在甚處去也良久喝一喝。

與省諦實參維那

屢訪明師成大器三登九上莫辭勞吾今機下親叮囑棒喝交馳定不饒。

與桂芳湛月悅眾

侍奉師尊左右傍朝參暮請有何妨工夫久久打成片自有美名播遠方。

師見僧出乃作○此云會麼僧以腳抹卻師雲門外漢僧云也不得壓良爲賤師云有甚麼過。

師喚一僧僧近前師展兩手云是甚麼僧云好个世界師云你喚甚麼作世界僧無語師便打。

與咄省印悟書記

觀汝尋常不說說知音盡在不言中眞參實悟此心也確守毗尼久自通。

頌鴉子見人爲甚麼飛去

前箭猶輕後箭深网然失卻自家珍如斯只到不疑地軟舌何曾出口唇。

自贊與明夙念殊侍者

老僧半邊鼻孔珍之遠離憎愛不枉四歲半時要吾帽子頂戴。

爲明已舉火大限到來無本可據一息不還靈光何去山僧不吝唇吻與汝通个消息拈火炬吹一吹云還會麼四肢百骸亂飛灰烈火光中隨遊戲。

爲壁隨起龕師拈竹篦擊亡僧龕云生生死死死死生生與你說破直證無生復擊一下。

舉火撒手全不顧誰更有去來大眾齊相送助汝一堆柴。

爲祗慧入塔師至塔前云赤灑灑光爍爍眾等與汝造直裰不問衫子幾斤多千古時人覷不破旣覷不破且道作麼生著師以竹篦指塔戶令入云自在常安樂。

爲光修入塔師塔前以手捧靈骨云老僧連日病起也無薦拔法語此時寶塔門開請入其數可矣𨿽然如是說話要吾吩咐與你遂髙聲云入。

華巖還初佛禪師語錄卷之下﹝終﹞

﹝康熙戊辰仲夏吉旦嘉郡楞嚴寺般若坊藏板

秀水夏竹鄰書

陳馥林子美璋同梓﹞

