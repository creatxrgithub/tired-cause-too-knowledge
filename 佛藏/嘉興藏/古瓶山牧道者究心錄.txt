嘉興大藏經古瓶山牧道者究心錄

古瓶山牧道者小影

自題

只這觜臉迥沒回互上無攀仰一無所慕下絕己躬一無所妒道僧不僧道俗不俗有時孤峯頂上獨宿有時十字街頭接人有時遊戲金馬門有時蹴踏靑獅窟深深處佛聖難窺密密處魔外罔測話未問時當頭截腳未跨時劈面喝豎起吹毛凜凜貴圖眼中出屑疑似善慧甘贄之體裁卻如布袋普化之作用傳不傳之心印振丕振之綱宗經行坐臥道合其中波澄月現風虎雲龍﹝咄﹞。

古瓶山牧道者究心錄序

當夫十方虛空悉皆消隕之時誰能發眞歸元通體徹悟倒用魔王印追大軍於藕絲孔中全提金翅威取毒龍於生死海底者乎若夫牧道者之遇介和尙也啐啄同時當陽囑付如鴻毛禦順風如巨魚縱大壑自車溪一枝佛法爲槜李五葉嫡傳者從此須臾咨決並擔齊挑矣牧道者之頌古詩偈橫說豎說也拈提祖案拂拭宗風如枯樹垂滋葳蕤妙葉如寒禽扇旭下上瓊音衝口信筆總在無可思議中謂之不曾道著一字一句可矣牧道者之轉一筋斗換一頭面也初當紱冕侍衛現生華冑簪纓旣當陵谷滄桑應化黃堂綰綬究竟就威音王那畔聳身進十八變竿頭良由向上一著心到無心究到無究安到無安話到無話彌天識网不遮智慧燈匝地情濤不汩性命蒂仍還牧道者本來面目脫然三界外縱橫手眼於世出世間是所贊嘆也。

康熙壬寅仲夏望日國子司業曹溪憨祖弟子福徵譚貞默槃談撰

牧道者究心錄序

古瓶山牧道者究心錄目次像贊傳序示眾機緣拈古頌古源流頌偈頌書問雜著

自題

只這觜臉迥沒回互上無攀仰一無所慕下絕己躬一無所妒道僧不僧道俗不俗有時孤峯頂上獨宿有時十字街頭接人有時遊戲金馬門有時蹴踏靑獅窟深深處佛聖難窺密密處魔外罔測話未問時當頭截腳未誇時劈面喝豎起吹毛凜凜貴圖眼中出屑疑似善慧甘贄之體裁卻如布袋普化之作用傳不傳之心印振丕振之綱宗經行坐臥道合其中波澄月現風虎雲龍﹝咄﹞。

附松石圖捲像贊

牧雲門和尙贊

折蘆庵裏曾相見此日卷中重對面分明只是項牧公胡然頂相看來變臨風捉塵愛談玄宦海生涯渾不羨牧得牛來性已馴悠然水艸溪山徧交遊半在靑雲端憶同拜手黃金殿桃花流水自年年春風捲幙飛雙燕子規聲中呼客歸殷勤又聽黃鸝囀瓶山堂上坐題詩身世冷觀眞露電

梧山牧老人艸

覺浪盛和尙贊

飛蚊上鐵牛拍手笑無休一卷伏羲未畫一琴黃帝未調二豎天聾地啞贏得松石爲儔杖人不合點破太泄牧公風流

戊戌佛降誕日臯亭浪杖人盛題

本師和尙贊

裴休請黃檗安名長髭求南嶽點眼今日牧公乞金明題像者三个漢不論是緇是素好與三十拄杖何故松下石邊橋流水響

己亥冬季蠡湖進老僧手書

一初元和尙贊

徳超勛貴行壓張王手拈塵拂力挽頹綱傳臨濟正宗兮明同杲日賡蠡湖曲調兮聲徹諸方牧法侄勿囊藏搭起袈裟鐵脊梁從教嫩桂永昌昌

癸卯夏日永正元道人題

此牧公親翁乃項襄毅公冢孫爲大金吾蘭齋公哲嗣值滄桑而攖奇難去世爵而守淸漳全活輯寧奏最解綬釋瑞鵲之宦署返端本之。

賜廳夙契宗乘徹圓智證得天界金明之入室衣拂淵源合儒禪祖印之嫡傳箕裘超邁說偈疊揚於緇素賡歌蚤溢於甘棠。

揮麈科頭處翛翛松菊林勛銘丁令鶴禪契子牙琴風月傳衣偈雲霞說項吟縹緗貽玉樹身世越當今

東臯譚貞默

此老面似生鐵之堅硬心如皓月之圓明兀坐於片石巖傍而樂四時景況放懷於長松樹下而觀萬物性情噫無形之形兮本不可形無名之名兮本不可名愚又豈肯矢上加尖而點污吾兄淸白之家聲

匡山五乳同門弟笑云旭

謝塵容而處巖谷逍遙乎方袍頭禿若非道气與髙懷曷爲乎三徑淸風肅肅

硯民褚廷管題

淵明境界摩詰胸中逃儒歸釋信解無窮法眼視之知是肉身羅漢眷屬相看還喚牧公牧公

一味道人同門眞覺贊

治中別駕淹其才白石淸泉寫其趣遊神乎天而天爲之縱馳譽乎世而世爲之遇目炯炯若巖下電胸英英若澤中澍襄毅履傳君能右步公保符懸君能左顧嘯傲金紫間蕭散瞿曇附拈花諭風幡之義夢槐醒冰輪之路棒喝嘻嘻絲綸注注咦斯牧翁者乃竺幹之彌云閥閱之時雨出則爲巨鼎以調羹止則馭三車而飲乳

世通家小弟駱雲程題

羨君不與世同流一種淸姿品自修卸脫簪纓償夙志提持麈拂豎弘猷寰中未願酬人識物外寧甘任獨幽矯矯生平誰得似尋來知己許相投

同門法弟眞鑑贊

大哉居士閱世出世機眼盡空反爲聲勢髙坐長松不談眞諦目曠神怡追風良驥

新安同門弟眞璨贊

有大居士曰維牧翁現宰官身示比丘容七橫八豎遊戲虛空裴公徳望龐老髙風各各長篇短什𨿽極力贊嘆而又何足以盡公

通家教弟施博拜題

怡神天際外所向不遺蹤金明親指顧動靜悉從容

龍淵同門弟圓法題

千載髙名羨釣臺拂衣中歲賦歸來溪邊早證文忠偈堂上曾聞淸獻雷白麈橫拈風卓朔烏藤倒卓座崔嵬每懷法道今寥落全賴渠儂力挽回

同門法弟眞炯贊

个漢經文緯武鐵骨稜稜謂是宮保襄毅公七世孫嗣爵執金吾臨政治民底賢宰官卻被他換卻眼睛謂是傳臨濟正宗三十二世嗣法金明底大居士亦被他換卻眼睛卽謂世出世間摸他不著佛祖位中籠他不住茶煙鶴舞漏泄家風水峙橋流知音有幾總被他換卻眼睛畢竟如何請向丹靑繪不到處諸大善知識及學士先生贊嘆不及處更須著眼咄又是一層

法弟羅開驎拜題

我夫子曰繪事後素且道未繪以前如何名目任爾僧繇也難描摹𨿽然如是不妨向筆尖頭上示宰官身現比丘相如月臨水隨緣應赴卽今展捲覿面握麈尾而燕坐者又是阿誰咄元來是吾槜李法兄項公老牧

峽汜法弟田徹拜題

百年無爲維君子恥百年有爲道所戒止猗歟牧公有無爲濟克紹厥家陸沈斯世曰仕曰隱綽有餘裕而貌屼然足以勝其所負而懷超然斯以表其所悟望如木雞龍象攸踞松石之間與我稅處翠竹黃花眞照殊契是誠得乎精進之功匪徒有於遊揚之譽予試品之以爲托蓮社之劉遺民沈三航之龐安常也耶

雁湖弟蔣之翹拜題

巍然上品暫佐黃堂望隆丹嶼澤被淸漳公餘適性山水爲盟觀松示操玩石比貞攜琴與鶴舒捲雲煙快哉牧翁翩翩若仙功成名立歸而盤桓羲皇身際永矢弗諼

古勾寅弟王顯謨﹝漳州二府﹞

意欲買山隱徵圖帝眷賒庭閒驅五馬塵拂演三車駕鶴淩霜月攀虯踞晚霞任他逢處說談笑醉黃花

辛卯春古揚寅弟石瑋題﹝漳州司理﹞

坐覽丹霞勝淸光入畫圖風流眞別駕解脫類維摩官舍芝田鶴家山果下駒未須梅尉逸捲幔卽蓬壺

華亭社弟周茂源﹝賫詔漳州﹞

怡神者壽食气者仙維余叔氏湛止秋淵宦成漳海拂袖歸田五湖彭澤心寄霞巓聿光大吾前人之家乘振後起者之數十傳

侄景襄拜贊

新增像贊

木陳忞和尙贊

佛眞法身猶若虛空墻壁匪礙廓落匪通五采莫繪萬象普融無間緇素盡具此宗歸根得旨名異實同嗟哉龐老孰躡芳蹤見賢思齊今玆牧公

時庚戌暮春之吉平陽弘覺忞老人題於江都東隱丈室

玉林琇和尙贊

名臣之後以躬行聞於鄕復回向空門珍重法道此世間全徳人也王臣之囑受記靈山久矣

天目頭陀題

聞昔少年時便訪諸禪老久信人生浮去官寧不早所厭非榮華所戀非枯槁爲盡平生懷心空事參討投機悟旣深無情說偏好相證在逢人住山寧艸艸山中歲月長云石盈幽抱閒坐果何爲誰將是非考

同裏弟王庭題

豈必林泉癖公餘自委蛇松濤喧茗具琴語隔溪花揮塵標羣鹿科頭罷晚衙石牀饒異卉鶴舞拂云斜

西陵社弟戴京曾

以世間法爲襄毅公象賢之昆以出世間法爲斷橋倫滅法眼之孫錦繡場中掉臂而過阿梨樹下踞坐稱尊笑他護雪鵝兒成底事會看擘海取龍吞

鹽官法弟行純範驤拜題

僧非僧兮俗非俗三眼摩醯看不足風雷爲舌語驚時雪玉在躬淸可掬有時分虎符鯨海波平有時拈麈尾天魔膽肅法道垂秋袒肩續夫是之謂次庵長老瓶山老牧

法弟弘散拜題

金粟如來居士身和光混俗繼燃燈靑獅忽現宰官相四海依然長老稱

胸襟流出蓋乾坤馬駒腳下徧兒孫但於善財巡禮偈當年豈例是沙門

後學道泰拜題

老漢生平作略太煞過人一頭遠繼瓶山七世之芳躅巍巍乎朝野傳宣徳政近紹蠡湖萬頃之洪波洋洋乎一肩橫荷宗猷栗棘金圈拋來擲去白笏紫綬全放全收更要人識伊面目倚松坐石突出雙眸今日撞著不肖兒孫一時泄漏蓋代之風流

嗣法門人機峻百拜敬題

古瓶山牧道者傳

鹽官同學道弟何園客著

牧道者名謙字牧公嘉興府秀水人也先本姬姓堯之第六子封於項子孫以國爲氏世居遼西漢時名萬金者爲司徒遷洛陽進賢鄕垂稱項家巷後名晉者仕宋爲大理評事當髙宗南渡扈蹕僑居嘉禾之胥山孫名宏度號胥山居士墓在山麓有八一公碑是爲嘉禾始祖孫名忠歷秩宮保謚襄毅勛著史冊牧道者七世祖也父俊卿大金吾左都督賜一品蟒服母沈氏誥封夫人公生於神宗丁巳臘月廿一日午時在妊母夢星殞懷及產腰有紫黑子七如北斗𦇤褓中見僧合掌微笑坐必跏趺童時淳實端恪不妄言笑遂通書史年十八居燕京專持準提神咒禮崇國寺洪慈法師覽心經及華嚴合論嘆曰灼然在聖不增處凡不減輒了大意信知成佛眞實不虛志慕空宗首謁博山余集生諸老命參生從何來死從何去話是時集生與公伯兄震緣事逮問在部每對榻橫塵公必侍立余撫公背謂震曰骨相志气君家汗血駒也他日佩毗盧印據選佛場者非此子乎公再拜而退喜以自負從此孜孜兀兀以向上一著參究二十餘年礙膺不釋庚辰歲遵奉父命承蔭金吾寅畏小心冤濫靡不昭雪未幾世亂甲申人日公夢山石崩飛潛身無地聞空中語曰但持吾咒爾難可免闖賊陷京公率家丁巷戰銛矛刺胸衣不受損徒步奔南屢遇暴不能害後張公完眞陳公天章相繼總制浙閩公賴佛祖能仁啟迪從幕下克全萬萬生命兩公交章題授漳州別駕托以撫循公以慈力禁暴備荒申救冤抑保護甚眾蓋公爲人襟懷空洞人莫測其涯涘望之有巖巖气象靜也淵徹動也風行介然而不與易更確乎不可拔也豈非壁立萬仞令人見之意消而下視培塿丘垤似無足當其意者壬辰歲至福州見粵東華首空隱禪師師本分接人之暇亦贊念佛持咒蒙授準提懺像歸送楞嚴重梓流通一日禮懺口宣佛身充滿於法界普現一切羣生前忽然身心脫落遂述偈曰一手拈磬一手鼓今日捉敗無位祖觸處逢渠本現成恆河沙國佛一母后參天界浪和尙浪曰聞你幼年見博山余集生諸公是否公禮曰今日特特禮拜和尙浪曰除卻搖唇鼓舌豎指揚眉處還我到家語來公又手默然浪頷之己亥春參金明介庵本師問涅槃心易曉差別智難明如何是差別智庵云差別且止喚甚是涅槃心公舉拳庵云死了燒了在甚麼處公才開口庵震威便喝公從此冰釋又作十二時偈呈庵庵接過曰這个是紙墨還別有麼公展手視庵庵乃休又一日庵拈香墜問曰無情如何說法公曰和尙拄杖子跳去也庵復勘問公拈墜擲地乂手而立庵拾墜置於幾公曰無情說法竟庵休去一日庵刻蜜蜂頌將竣庵曰病朽觀你蜂頌頓恰意但要問你日出扶桑大地紅是何意旨下一轉語可付諸梨棗公云適問个是什麼庵哂之公卽呈偈曰聊聞舉著便承當好肉無端已剜瘡著眼機先看端的頂門誰不帶扶桑庵印可之卽出源流衣拂囑曰從上佛佛祖祖以自己所證遞相承襲今以授汝宜體佛祖之心爲心以續慧命付以偈曰師子窟中事善哮吼者得今得本無得無得得亦得名曰眞本別號次庵時年四十三矣嗣法爲臨濟三十二世公嘗示門人曰法道不振由於趨競時緣扶豎宗風貴乎立志固守不圖人眾攢簇因緣輻輳爲奇特當念念以法道爲己任刻刻以後學失據爲己憂古人單丁背米供眾五六人亦不廢晚參如應庵祖著艸鞋住院懶殘和尙寒涕垂膺四祖道信汾州無業芙蓉道楷諸大老休心息念斷絕攀援賜紫及號力陳遜謝豈非孤潔榜樣名垂千古何曾熱鬧亦何常營心時緣之得失所患道徳之不充莫患時緣不就愼之勉之公之法言作略槪可見矣以致九州四海傳稱次庵長老云有法嗣三人一名機峻號坦庵前住普光禪院後住淨心院二名機旃號慈林三名機號獅王住妙喜山中。

古瓶山牧道者究心錄

嗣法門人機峻等編

八月望小參毗耶不二門百川應倒流法界不容身千聖覷不破截斷意根已成階級塞卻咽喉轉見周遮明明麗天皓月印長空明明匝地淸風有何極淨裸裸赤灑灑全承者个神力不在別處流轉但凡夫信不及奚得自輕而退屈所以有情則動轉施爲無情則森羅顯煥縱使去來不以象動靜不以形猶未究竟如今瓶山拄杖指魚化龍點鐵成金更若不會化作無邊身菩薩十方各趣悉皆普現去也還見麼眾兄弟見則且置正當恁麼時一句作麼生良久云八月秋何處熱拽杖下座。

示眾潙嶺牧牛玄沙見虎無物堪比倫象骨輥毬禾山打鼓兩手相分付行棒行喝揭示妙淨明心拽石搬土顯露摩醯首眼從無住本建一切法運無功用辦一切事隨所作心應所知量透過關者掉臂而行未透關者葛藤窠裏埋沒且道不涉形名一句如何通信一塵才舉起全體現優曇卓杖下座。

示眾舉黃龍心禪師因黃山谷乞指徑截處龍曰只如仲尼道二三子以我爲隱乎吾無隱乎爾太史居常如何理論公擬對龍曰不是不是公迷悶不已一日侍龍山行時巖桂盛放龍曰聞木樨花香麼公曰聞龍曰吾無隱乎爾公釋然師曰黃龍與麼道只解旁通話迹繞路指蹤猶未直捷瓶山今日掃除文字迥脫根塵爲諸兄弟拈出具眼者辧取以拄杖卓一下曰還見麼白鷺下田千點雪黃鸝上樹一枝花。

示眾我有明珠一顆久被塵勞關鎖今朝塵盡光生照破山河萬朵眾兄弟一眼觀天兩腳踏地且道明珠在甚麼處良久云春在艸頭上王孫幾个知。

示眾拈起拂子云者裏薦得猶是法身邊事直饒皓月行空湧沒自在也未夢見法身向上事須知有冰楞上走馬劍刃上翻身若識此人行腳事畢。

誕日示眾有物無形先天地生能爲萬象主不逐四時凋諸兄弟什麼物恁麼奇特舉拂子云露。

付坦庵峻上座衣拂小參雞足峯前披坐大庾嶺上持來瓶山今日拈出事不獲己弗免從頭注破瓶山昔年初參博山得其毛次於海內參見三十餘員尊宿得其皮骨末後在金明上介下庵本師和尙處得其髓方敢承受此衣不欲囊藏和盤托出但此衣固非形相之可拘亦非情識所能測非獨伶俐仙陀看卽有分便是諸佛出來也不敢正眼覷著今日撞著牙如劍樹口似血盆个無面目漢汝在諸方參得的與我拋卻舉拂云向這里道將一句來峻禮拜云金香鑪下鐵昆侖師打一拂子云更須珍重遂付衣拂源流師復囑云試看黃梅七百僧信衣三鼓付盧能心心相印何緇素只貴當人正眼明喝一喝下座。

示眾炎炎得意事一過輒生涼淸眞寂寞心愈久偏生味只貴見地穩實等閒豈曰平常遂舉扇曰若喚作扇子入地獄如箭射參。

示眾端本堂與諸人說法了也闊子松風濤滚滚與諸人說法了也柏樹子磊磊落落與諸人說法了也還委悉麼如其未委拈拄杖擲下曰向者裏薦取。

示眾舉南陽忠國師僧問如何是本身盧捨那國師云與我過淨瓶來僧將淨瓶到國師云卻安舊處著僧復問如何是本身盧捨那國師云古佛過去久矣師曰日上曉山黛靑處處逢渠鳥音碎花影濃頭頭撞著凍河發焰何妨寒灰死火枯樹敷花豈論春前冬後南陽羅龍陷虎慣得其便這僧作家好與擊破淨瓶使國師懡有分然據正眼看來國師只知量邊事不識這僧問頭遂起身立云國師在這里本身在甚麼處大眾道道看。

示眾有相身中無相身情與無情共一眞霜月淩空咸聖智何山松檜不靑靑久立珍重。

示眾未離兜率且喜一半已降王宮觸途成滯夜睹明星脫賺平人爲母說法猶涉唇吻靈山拈花未免色塵迦葉破顏全呈管見瓶山與麼道還有與世尊出气者麼遂喝一喝云出羣須是英靈漢敵勝還他獅子兒便下座。

因事小參驀札相逢無非正體擒縱捲舒不從他得到這里獨步丹霄淸風明月不妨打開庫藏運出自己家珍與佛與祖同徳同仁竺乾維摩震旦華閒同拈同放乃至與龐蘊張無盡楊大年何密庵之輩同一機用同一境照更有何事其或知見不淸行履不正未免被物所役直須一一透徹本有風光不墮凡聖緇素之所滯礙不隨聲色語默之所流轉淨裸裸赤灑灑全體與麼來全體與麼去豈不慶快也哉眾兄弟還委悉麼相逢盡道休官好林下何曾見一人。

示眾舉臨濟大師云一喝分賓主照用一時行師拍膝一下云且道是賓耶主耶照耶用耶還會麼域中無向背閫外有威權。

示眾雲彩雲時復白錦樹曉還靑浩歌聲自寂乾坤一艸亭舉拂子云惟有這个不屬諸數還有識得渠者麼師良久云你諸人在這里覓甚麼碗便趁出。

示眾舉潙山示眾云老僧百年後向山下作一頭水牯牛左脇下書五字曰潙山僧某甲當恁麼時喚作潙山僧又是水牯牛喚作水牯牛又是潙山僧畢竟喚作什麼卽得仰山禮拜而退師曰潙山何異蝦爲子曲仰山大似證龜作鱉各領三十棒若問瓶山畢竟喚作什麼劈手披胸云吽吽且道與古人是同是別。

示眾舉止承渠力從緣尋舊蹊方春荷鈍钁日暮還灌畦个中無限意端的有誰知時有僧出問云應如是住如是降伏其心其心降伏不住時如何師厲聲云是誰降伏。

示眾瓶山有一則現成公案供養大眾只是領會者少錯會者多便下座。

示眾拈起拄杖云若不患盲一切俱見卓杖一下云若不患聾一切皆聞若果聞果見世出世間打成一片正偏回互賓主歷然坐斷一切差別初無動搖如大日輪舉無遺照縱使徳山臨濟到來也須退身有分眾兄弟還會麼不是男兒多意气只因曾踏上頭關喝一喝下座。

示眾缽盂拄杖轉大法輪露柱燈籠立地聽且道露柱燈籠聽个什麼缽盂拄杖說甚麼法不可以缽盂拄杖昧卻露柱燈籠不可以露柱燈籠不明缽盂拄杖眾兄弟向這里有个會處露柱燈籠缽盂拄杖更無兩般脫或未然則佛句祖句賓主句翳然在目且道如何得洞徹玄旨聻本來成現事切忌亂承當。

示眾樹凋葉落體露金風如何說个體露的道理拈起拄杖云靑山髙突兀白水響潺湲。

示眾欲知佛性義當觀時節因緣時節若至其理自彰卽今是什麼時節秋色依依秋虫喞喞出門盡寒山對面無相識瓶山與麼道汝等作麼生喝一喝。

示眾舉金陵寶志垂語云終日拈香擇火不知身是道場玄沙備別云終日拈香擇火不知眞个道場師云金陵已露葛藤玄沙重下注腳一對無孔鐵錘可中有个恰好且道誰是恰好舉手擺云明破卽不堪。

一日僧問圓頂方袍佛之所制聞居士戴發而披衣傳法未審出自何典師曰汝何出言之厲得無輕詆先聖者歟余𨿽識淺無辧請以盧行者事可憑之悉載傳燈所述唐咸亨二年五祖開法黃梅有居士姓盧名惠能參謁五祖問曰汝自何來盧曰嶺南祖曰欲須何事盧曰惟求作佛祖曰嶺南人無佛性若爲得佛盧曰人有南北佛性豈然遂令服勞杵臼之間後五祖告眾述偈機語冥符則衣法皆付時會下七百餘僧惟盧得旨三鼓祖告曰諸佛出世隨機大小而引導之遂有十地三乘頓漸等旨以爲教門然以無上微妙祕密圓明眞實正法眼藏付於大迦葉展轉傳授二十八世至達摩屆於此土得可大師承襲以至於今吾今悉付於汝汝可流布無令斷絕盧行者跪受衣法啟曰法則旣受衣付何人祖曰昔達摩初至人未之信故傳衣以明法衣乃爭端止於汝身所謂受衣之人命如懸絲也且當遠隱俟時行化至儀鳳元年丙子正月八日盧寓法性寺風颺剎幡聞二僧對論盧以風幡非動動自心之句印宗法師竊聆邀徵風幡之義印宗執弟子禮乃告四眾曰今遇肉身菩薩指座下盧居士曰卽此是也因請出所傳信衣悉令瞻禮至正月十五日會諸名徳爲之剃髮然付衣法在先圓頂在後若果有緇素分別則不應五祖付盧居士衣缽之典制並囑汝可流布無令斷絕之諄諄也明矣達摩四世孫華閒居士付法於曇邃禪師若干世又何密庵田素庵居士乃白雲度之子孫付法於和庵忠禪師若干世卽西京尼道深乃芙蓉楷之嗣付法於奉聖才禪師若干世此出於少林佛祖世圖碑記班班可稽付衣表信傳法印心實無緇素相貌而繼紹也又明矣又不見世尊佛法付托國王大臣居士此非古今在家出家同得正法眼藏之標榜未常獨限於圓頂方袍也昔常不輕菩薩見人便禮拜曰吾不敢輕於汝等汝等皆當作佛況自唐迄今天下大宗匠咸出於盧行者之苗裔汝何詆厲如此更一人有名呼不得無位可安排若不識此人幸勿以居士而忽諸僧慚禮退。

機緣

問如何是藏身處沒蹤迹師云日落花無影如何是沒蹤迹處莫藏身師云風髙樹有聲。

一日途中遇又寒兄敍寒溫畢又寒問如何是臨行一句師拱手曰請了相笑而別。

問法身是有相無相師喝曰是有是無。

問不離當處常湛然如何師云臥龍最怖碧潭淸。

問如何是涅槃門師曰此去福城五里。

一僧譚及法門中事師曰者个什麼所在說長道短適值茶次僧指卓案上大小鐘碗曰大小不齊是如何師曰一窯燒出相笑便行。

問如何是本來身師曰風吹日炙。

問如何是佛法的的大意師曰春來艸自靑月上已天明。

福嚴費和尙在嚴轢處應供如念兄邀往舟中參謁次如念曰此公在福建漳州府出仕費問曰幾年上師曰庚寅七年費曰曾殺人麼師曰曾殺費曰殺多少師曰一切總殺費曰忽遇同气連枝交友投分者作麼生師曰揀擇甚麼費曰怎不自殺師曰直無下刃處費大笑師便禮退。

問如何是祖師西來意師指鑪曰張銅鑪似金曰此意如何師曰霜風寒徹骨。

問如何是道師曰步步踏著如何是道中人師曰鬧市裏輥。

一日坦庵重參機語相投師問及參詢行實次晨呈行由師閱畢復索云還有麼坦云甚處猶少師卽棒云不得放過。

士問樹凋葉落體露金風意旨作麼生師曰徧界不曾藏曰畢竟如何值童子邀請師曰瓶山騎佛殿領供去也士禮拜。

問那吒太子析肉還母析骨還父乃現本身爲父母說法如何是本身師曰西風吹落葉萬樹盡皆秋。

一日坦庵上座作●﹝○﹫牛﹞○相雲中有一○能殺能活能縱能奪未審是那一○請大人點出專使呈上師便扯破卽以原封示之。

空諸法兄拈云坦公慣捋虎須一場漏逗瓶山正令𨿽行未免憐兒不覺醜空諸又不然待云請大人點出但向道且喜吾徒頭角已露看他怎生合煞並啟云前在方丈中讀尊錄見坦公呈四圓相請大人點出忍俊不禁謹述拈語呈似伏候賜棒次庵法兄猊座師開緘覽畢喚侍者將燈來侍者將燈至師便連封燒卻。

問萬法歸一一歸何處師曰火裏鐵牛行曰意旨如何師曰臂長衫袖短。

問忽來忽去時如何師曰長江競渡舟曰不來不去時如何師曰奇怪石頭獰似虎火燒松樹舞如龍。

僧問洞山好佛只是無光作麼生師微笑曰意旨如何師曰笑中有刀僧禮拜師曰有眼如盲。嘉興大藏經古瓶山牧道者究心錄

古瓶山牧道者究心錄

後學全相機峻全元等同錄

拈古

舉雲門示眾云世尊初生一手指天一手指地周行七步目顧四方雲天上天下惟我獨尊當時若見一棒打殺與狗子喫貴圖天下太平雪竇云便與掀倒禪牀。

拈云老胡指天指地固是平常惟我獨尊翻成特地雲門大似吹毛求疵雪竇好若墻倒眾人推𨿽然牧道者恁麼批判眾兄弟還知諸大老接物利生底手段麼驀拈拄杖畫一畫云殺人刀活人劍。

舉龐居士問馬祖不昧本來人請師髙著眼祖直下覷士云一種沒弦琴惟師彈得妙祖直上覷士乃作禮祖歸方丈士隨後入云弄巧成拙。

拈云我不似馬祖委曲待他道不昧本來人請師髙著眼和聲便打不惟截斷葛藤抑且免伊弄巧成拙。

舉百靈問龐居士云石頭得力句曾舉似人否士云亦曾舉似人來靈云阿誰士點胸云龐公靈云直是妙徳空生也贊嘆不及居士卻問百靈阿師得力句曾舉似人否靈云亦曾舉似人士云阿誰靈戴笠便行。

拈云百靈勘驗龐公卻被龐公勘驗𨿽然畢竟龐公輸他一籌何故著賊也不知具眼者辧取。

舉僧問趙州萬法歸一一歸何處州云我在靑州作一領布衫重七斤。

拈云隔墻見角便知是牛隔山見煙便知是火直饒恁麼地也未在須是有轉身一路始得忽有問牧道者萬法歸一一歸何處只向伊道閒收落葉供茶鼎一曲松風到耳邊隨一喝云眾兄弟若見得者一喝與趙州同參其或未然各歸家去摸取看。

舉周金剛自造金剛經疏鈔自蜀出峽行至澧州路上向一婆子買油餈點心婆問大師車上是甚麼文字周云金剛經疏鈔婆云經中道過去心不可得現在心不可得未來心不可得大徳要點那个心周不能答。

拈云當時若婆子問我要點那个心但向云快將油餈來待伊將至卽劈面便掌若能如是不惟壁立眞風亦令者婆子知我祖師門下別有生涯一路。

舉夾山善會禪師因有問如何是夾山境師云猿抱子歸靑嶂裏鳥銜花落碧巖前法眼道老僧二十年只作境話會。

拈云不作境話作麼生會拍手云婦搖機軋軋兒弄口喎喎。

舉洞山解夏上堂云秋初夏末眾兄弟東去西去直須向萬里無寸艸處去石霜云何不道出門便是艸同安云直饒不出門亦是艸漫漫地。

拈云洞山一期逞俊爭知當地艸深堂中若有具眼者待老漢語未絕但呵呵大笑云少賣弄不惟勘破洞山亦乃坐斷石霜同安二大士舌頭更有一个未欲舉破乃呵呵大笑歸方丈且道具什麼眼。

舉石霜慶諸禪師因拈裴相國笏問云在官人手中爲笏在天子手中爲圭在老僧手中喚作什麼裴無對乃爲畱下。

拈云石霜壓良爲賤裴公有理難伸諸人還知石霜落處麼若也不知往往作名相是非得失會去牧道者云非但裴公不得名假使盡大地人來亦不得正眼覷著何故自古上賢猶不識造次凡流豈可明。

舉前寶壽問後寶壽父母未生已前那个是本來面目後寶壽罔措一日在市見二人相爭有一人相勸云你得恁麼無面目壽遂大悟。

拈云擊竹見花頭頭築著本地風光洗缽踢瓶物物全彰神通妙用還會他道得恁麼無面目處麼遂卓拄杖一下。

舉僧問長慶有問有答賓主歷然無問無答時如何慶雲怕爛卻那僧問睦州有問有答賓主歷然無問無答時如何州云相逢盡道休官好林下何曾見一人。

拈云若問牧道者有問有答賓主歷然無問無答時如何對他道藏盡梵天月猶存漢地星。

舉僧問風穴古曲無音韻如何和得齊穴云木雞啼子夜芻狗吠天明。

拈云風穴老漢接機快便只是閉門不落閂徒勞己力忽有人問牧道者古曲無音韻如何和得齊搊住便掌且道與古人是同是別若道是同未免喫牧道者棒若道是別亦未免喫牧道者棒何故不是倚勢欺人彊與棒大都緇素要分明。

舉僧問智門如何是佛門云踏破艸鞋赤腳走僧云如何是佛向上事門云拄杖頭上挑日月雪竇云千兵易得一將難求。

拈云鴉作鴉鳴鵲作鵲噪。

舉道流在佛前背坐僧曰道士莫背佛道流曰大徳本教中道佛身充滿於法界向甚麼處坐得僧無對。

拈云但向他道有佛處不得住無佛處急走過隨一喝云識得坐處麼翻轉身來始得。

舉南泉同歸宗麻谷去禮覲忠國師路次於地畫一圓相云道得卽去宗便於相中坐谷便作女人拜泉云與麼則不去也宗云是什麼心行泉於是相喚回。

拈云是則是南泉只解簸土揚塵歸宗和泥合水麻谷據款結案三大士𨿽則各展家風要且極則事未夢見在我當時若見於地畫一圓相卽震威一喝云者賊我識得你了也拂袖便行且看他別有什麼伎倆穿者一夥鼻孔你諸人又作麼生擲拄杖下座。

米胡和尙令僧問仰山今時人還假悟否山曰悟卽不無爭柰落在第二頭何胡深肯之。

拈云米胡設此一問鈍置殺人仰山恁麼道可謂扶彊不扶弱𨿽然亦未免落他陷阱大眾還知仰山落處麼不得春風花不開及至花開又吹落咄。

雪竇示眾客從遠方來遺我徑寸璧中有四个字字字無人識。

拈云客從遠方來遺我徑寸璧中有四个字佛眼覷不出。

婆子供養一庵主經二十年常令一女子給侍一日令女子抱定曰正當恁麼時如何主曰枯木倚寒巖三冬無暖气女子歸舉似婆婆曰我二十年只供養得俗漢遂遣出燒卻庵。

拈云泯空凡聖蕩盡纖塵峭壁寒峯迥絕攀仰自非一麟曷以堪此但惜庵主有陷卒之機尢少奪帥之力當時待女子抱定道正當恁麼時如何劈面便掌云且立者邊著管教婆子別有生涯。

百丈因潙山五峯雲巖侍立次乃問潙山並卻咽喉唇吻作麼生道潙曰卻請和尙道丈曰不辭與汝道恐已後喪我兒孫又問五峯峯曰和尙也須並卻丈曰無人處斫額望汝又問雲巖巖曰和尙有也未丈曰喪我兒孫。

拈云百丈等閒致問忒殺險峻便弄得家翻宅亂父子不和今日還有解交者麼遂擊拂子三下。

杭州淨慈斷橋妙倫禪師上堂徳山低頭夾山點頭俱胝豎起一指頭玄沙築破腳指頭拈棒云都來不出山僧拄杖頭何以見得卓拄杖云一葉落天下秋。

拈雲開疆辟土革故鼎新固是淨慈老漢爲人的赤心片片瓶山今日也要平分風月貴在諸昆仲共知驀拈如意云徳山玄沙夾山俱胝總在瓶山如意頭上各各顯揚無量妙義還委悉麼不因夜來雁怎見海門秋。

斷橋上堂荊山有玉獲得者不在荊山赤水有珠拾得者不在赤水衲僧有無位眞人證得者出入不在面門驀拈拄杖曰會麼幽州江口石人蹲。

拈云瓶山卽不然荊山有玉獲得者只在荊山赤水有珠拾得者終在赤水衲僧有無位眞人證得者總在面門出入瓶山與麼道在諸方必然別有長處便下座。

金陵天界古庭堅禪師別無際和尙次際問云子別在甚處庭云佛祖行不到處際云還許人來否庭云坦然無礙際雲從上古人阿誰有超祖之智庭云黃檗際云子見黃檗麼庭云縱是黃檗也須見擯際云敢在我這里說大話庭云正眼無私際云觀子知見吾非子之師也庭云無有過量豈免貶剝際云是是庭以兩手掩耳而出。

拈云看他父子酬酢大似赤眼撞著火柴頭縱奪可觀互換有準然檢點將來猶欠一著在當時若問瓶山從上古人阿誰有超祖之智便與掀倒禪牀拂袖而別免得遞相鈍置。

嘉興敬畏無趣如空禪師問講主經前一句逼塞虛空經後一句充滿大地包括一句函蓋乾坤正恁麼時法師向什麼處下口主無對師良久曰善來法師。

拈云敬畏與麼接引大似倚勢欺人怎柰傍觀者哂今日有問瓶山正恁麼時向什麼處下口但向道他家自有通霄路不向如來行處行。

無趣除夜眾集偶聞爆竹聲師問曰是甚麼曰爆竹聲師曰破了也僧乃有省金明云一人有慶兆民賴之。

拈云犀因玩月紋生角象被雷驚花入牙。

徑山無幻性衝禪師僧問如何是西來密傳心印師呵呵大笑僧罔措復問傳个什麼師打曰開門漁笛近明月在滄州。

拈云徑山老漢覿體全提婆心太煞可惜者僧不知落處若知落處便好拈卻炙脂帽子脫卻鶻臭布衫豈不灑灑落落或有問瓶山如何是西來密傳心印但向道天廚妙供非珍饌一味園蔬飽卽休更問傳个什麼連棒打出。

無幻燒火次僧到問曰如何是自性天眞佛幻曰與我搬取一束柴來僧搬柴了又問幻曰這奴子好惡也不知便打。

拈云撲落非他物處處逢渠縱橫不是塵頭頭撞著諸昆仲這僧若是作家待他云與我搬取一束柴將柴劈面便摵必致老漢懡有分豈不丈夫自性天眞佛在甚麼處乃呵呵大笑便下座。

無幻舉臨濟大師拈拄杖示眾云我這里是活的一切臨時要用便用天如以拂子搖曳示眾云我這里也是活的一切臨時亦是要用便用遂擲下拂子云臨濟止欠這一著在幻拈拄杖云我這里臨時要用便用不論死活𨿽然以拄杖畫圓相云臨濟天如總出這个不得。

拈云者三老漢總是山門相角廚庫相揩各立生涯到處露蛇藏虎有甚奇特瓶山則不然舉起如意云我這里臨時要用便用說甚麼死活出入何故我爲法王於法自在遂擲下。

嘉興興善南明慧廣禪師示眾前年年鼻孔無半邊去年年兩眼不能全今年年三十精骨獻靑天我禪已說了汝等作麼生參。

拈云興善爲眾竭盡心力叵耐負恩者多且道今日瓶山作麼生參見隨喝一喝云無人識得渠。

建寧普明鴛湖妙用禪師一日闇齋黃廉使升任廣東入山作別問臨行一句乞師指示師云三千里外逢人不得錯舉金明別云看腳下。

拈云大小普明恁麼爲人總非好手瓶山則不然待問臨行一句但向道饑餐渴飲渾無事鳥語山花匝地春。

嘉興金明介庵悟進禪師與方伯王言遠茶次談及法門事乃云近見得道者易莫非菩薩否師云居士你豈不是菩薩只恐不自信耳士點首。

拈云有問瓶山近見得道者易莫非菩薩否便向道此去龍淵不遠且道與金明老漢相去多少眾兄弟若作世諦流布佛法未夢見在更作佛法商量何啻千里萬里畢竟如何只恐不是玉是玉也大奇。

頌古

世尊初生一手指天一手指地周行七步目顧四方雲天上天下惟吾獨尊後雲門云我當時若見一棒打殺與狗子喫貴圖天下太平。

皇宮才降醜全彰指步郎當更舉揚可笑雲門多意气卻將好肉又成瘡。

世尊初於臘月八日明星出時忽云奇哉一切眾生具有如來智慧徳相但以妄想執著不能證得。

雪嶺隈藏六載深忽然一睹現明星元來此道眞奇甚眉底人人眼有睛。

西天初祖摩訶迦葉尊者見世尊在靈山會上拈起一枝華以靑蓮目普示大眾百萬聖賢惟迦葉破顏微笑世尊乃曰吾有正法眼藏涅槃妙心實相無相微妙解脫法門付囑於汝汝當護持流通無令斷絕。

世尊拈起花迦葉破顏笑一種沒弦琴彈盡古曲調。

世尊一日升座大眾才集文殊白槌云諦觀法王法法王法如是世尊便下座。

老胡特地指迷蹤卻把文殊別調中無限家私狼藉盡白雲深處顯規風。

世尊三喚三應乃云無爲眞佛實在我身。

三喚自三應明明一个新誰知席帽下元是昔愁人。

世尊臨入涅槃文殊請佛再轉法輪世尊咄云吾四十九年住世未嘗說一字汝請吾再轉法輪是吾曾轉法輪耶。

四十九年早二三法輪請轉更何堪不說一字誰相委無限淸風總指南。

世尊食時著衣持缽入舍衛大城乞食於其城中次第乞已還至本處飯食訖收衣缽洗足已敷座而坐須菩提白佛言希有世尊。

收衣洗足坐無言音響如雷徹四筵善現驀然贊希有大千經卷一時宣。

文殊所說般若經淸淨行者不入涅槃破戒比丘不入地獄。

春裏花開秋裏月天堂地獄湯澆雪世祖功成三十六雲臺怎似釣臺別。

東土初祖菩提達摩大師卽西土二十八祖初至金陵見梁武帝帝問曰如何是聖諦第一義師曰廓然無聖曰對朕者誰師曰不識帝不領悟師遂折蘆渡江至魏後帝舉問志公公曰陛下識此人否曰不識志曰此是觀音大士傳佛心印曰當遣使詔之志曰莫道陛下詔盍國人去它亦不回。

缺齒胡僧入大梁卻將不識爲君揚翻身獅子無尋處空使傍人指帝鄕。

文殊三處度夏一月在魔宮一月在長者家一月在淫坊夏畢卻歸世尊會中解制迦葉欲白槌擯出才舉此念見會中有無量釋迦無量文殊無量迦葉無量楗槌迦葉旣見世尊云汝擯那个文殊。

平常疏逸無拘檢淫院魔宮自在行莫把是非橫計我浮生穿鑿不相干。

那吒太子析肉還母析骨還父然後現本身運大神力爲父母說法。

骨還父兮肉還母現身運力逞家醜直饒還得甚分明錯認簸箕作熨斗。

國師一日喚侍者者應諾如是三召皆應諾師曰將謂吾孤負汝卻是汝孤負吾。

三呼三應不虛徵句後方通正眼淸常憶江南三月裏鷓鴣啼處百花明。

南泉曰三世諸佛不知有貍奴白牯卻知有。

用盡自己心笑破他人口冬冬野老祭江神也是蝦跳不出斗。

歸宗因泥壁次白舍人來師便問君子儒小人儒白曰君子儒師乃打泥盤一下白遂過泥與師師接得便使﹝良久云﹞莫便是快俊底白侍郎否曰不敢師曰秪有過泥分。

歸老機先疾似風泥盤一擊妙難窮俊哉不費纖毫力萬里家山咫尺通。

歸宗因江州刺史李渤問嘗聞須彌納芥子渤則不疑芥子納須彌莫是妄談否師曰人傳史君讀萬卷書是否曰不敢師曰身如椰子大萬卷書向甚麼處著李俯首而已。

不識自家寶承言滯外塵萬卷書一句俯首見天眞。

麻谷因良遂來參師見來閉門將鋤頭去削艸遂又來扣門師曰誰曰某甲師曰鈍根阿師下去凡數四如是遂忽然有省再去扣門曰和尙莫謾良遂良遂若不來禮拜洎被十二本經賺過一生師乃開門令通悟由印可之遂返都城講肆散席告諸徒曰諸人知處良遂總知良遂知處諸人不知。

異哉麻谷泄天機閉戶攜鋤說向伊良遂知時人不委誰知左右不曾離。

唐州紫玉山道通祖師因於頔相公問佛法至理乞師一言師曰但問將來曰如何是佛師召於頔公應諾師曰更莫別求。

召諾分明無隱乎幾人於此見淆訛直提更莫別求法還覺眉毛在也無。

一日紫玉因於頔相公問如何是黑風吹其船舫漂墮羅剎鬼國師曰於頔客作漢問恁麼事作麼於失色師指曰者个便是黑風漂墮羅剎鬼國於作禮而謝。

黑風吹墮問如何覿面提持於頔呼饒汝粉身並碎骨不知酬得此恩無。

潭州華林善覺禪師裴相國訪師問曰師還有侍者否師曰有只是不可見客曰何妨師乃喚曰大空小空二虎自庵後出裴見之驚悚師語二虎有客且去二虎於是哮吼而去曰師作何行業感得如斯師提起數珠曰會麼曰不會師曰老僧常念觀世音。

情緣俱放下馴獸盡神通偶爾示裴老大空與小空更提數珠起慈悲轉不中千峯勢到嶽邊止萬派流歸海上融。

靈云因見桃花悟道。

觸目生涯何處無佳人見後反模糊等閒不語含春象怎柰東風漏泄何。

天衣懷禪師舉古云五蘊山頭一段空同門出入不相逢無量劫來賃屋住到頭不識主人公老宿云旣不識當初問甚麼人賃恁麼拈太遠在須知死人路上有活人出身處活人路上有死人無數且道那是活人路上死人無數那是死人路上活人出身處若檢點分明拈卻炙脂帽脫卻鶻臭衫。

秋聲颯颯覺淸涼日炙風吹徹體彰賃房住忒郎當生死路上好商量咄瞎漢無限風流只這是掀翻鶻臭爲人揚。

趙州因眞定帥王公攜諸子入院坐而問曰大王會麼王曰不會師曰自小持齋身已老見人無力下禪牀王尢加禮重翼日令將傳語師下禪牀受之侍者曰和尙見大王來不下禪牀今日將軍來爲甚麼卻下禪牀師曰非汝所知第一等人來禪牀上接中等人來下禪牀接末等人來三門外接。

當行三等接人平起坐應須著眼淸不向个中爭分量知君錯認定盤星。

普化常入臨濟院喫生菜濟曰者漢大似一頭驢化便作驢鳴濟謂直歲曰細抹艸料著化曰少室人不識金陵又再來臨濟一隻眼到處爲人開。

古音不動時人耳適遇子期互唱酬一派長天煙水碧落霞孤鶩共悠悠。

同安常察禪師因僧問新歲方來殘年已去莫有不受歲者麼師曰有曰如何是不受歲者師曰作麼生曰恁麼則不受歲也師曰城上已吹新歲角窗前猶點隔年燈。

折角泥牛不受時茫茫泣路兩持疑化工一夜移牛鬥花綻枝頭春不知。

大嶺禪師僧問如何是一切處淸淨師曰截瓊枝寸寸是寶析栴檀片片皆香。

一念才生盡屬塵爭知不起未爲親功忘物外赤松子不事君王寵辱驚。

金峯從志禪師因僧問四海晏淸時如何師曰猶是階下漢。

海淸河晏境彌髙猶列階前國士朝變理總歸臣相事舜王端拱樂逍遙。

石門獻蘊禪師僧問如何是和尙家風師曰物外獨騎千里象萬年松下擊金鐘。

晨鐘暮鼓掩柴扉洪韻騰騰聞者稀月夜髑髏驚破夢逐聲滯相不知歸。

風穴延沼禪師因僧問如何是道師曰五鳳樓前曰如何是道中人師曰問取皇城使。

鳳閣重闈苔鎖深燭消簾靜月沈沈刻舟劍去三千里眼裏瞳人笑不禁。

石霜因僧在窗外問咫尺之間爲什麼不睹師顏霜曰徧界不曾藏僧舉問雪峯徧界不曾藏意旨如何峯曰甚麼處不是石霜霜聞曰者老漢著甚死急峯聞曰老僧罪過。

觸目煙村度晚風更無冶艷雜芳叢佳人笑裏投春色三月桃花樹樹紅。

關南因僧問如何是和尙家風南下禪牀作女人拜曰謝子遠來無可祗待。

借婆帔子拜婆年禮義殷勤集大全誰信刺花鍼穴鼻鴛鴦繡出浪頭眠。

百丈野狐。

不落與不昧脫體無忌諱一翳著眼中空華便亂墜若作佛法商量金毛撞入野狐隊。

蜆子和尙混俗閩川不蓄道具不循律儀冬夏一衲逐日沿江岸采掇蝦蜆充腹暮卽宿東山白馬廟紙錢中居民目爲蜆子和尙華嚴靜禪師聞之欲決眞假先潛入紙錢中深夜歸嚴把住曰如何是祖師西來意師遽答曰神前酒臺盤嚴放手曰不虛與我同根生。

當機直指酒臺盤相見相逢萬萬千惟有華嚴同蜆子放行把住解推遷。

保福與甘長老相看鄭十三娘才坐師乃問承聞十三娘子參見潙山是否曰是曰潙山遷化向甚麼處去鄭起身偏牀而立甘曰閒時說禪口似懸河何不道取鄭曰鼓這兩片皮堪作甚麼甘曰不鼓這兩片皮又作麼生鄭曰合取狗口。

語見人心苗見地通身手眼耳如聾更看截斷當機疾寶印全提繼祖風。

地藏玩月曰云動有雨去有僧曰不是云動是風動師曰我道云亦不動風亦不動曰和尙適來又道云動師曰阿誰罪過。

云動風動一倒一起普門大士何曾是女。

僧問無幻和尙如何是提婆宗幻云一字不著劃僧云某甲不問這个幻云圓相不著圈。

一字不著劃圓相不著圈百千諸佛義盡在轆轤邊。

南明在徑山看雪次因侍僧云滿山都是雪南云隨聲逐色漢僧云乞師離聲色道一句南云滿山都是雪。

舉似滿山雪驗賊便追贓靑楖化龍去癡人戽夜塘。

鴛湖同雪嶠上弦夜看月次雪指月問云這半个在那里去了鴛良久云會麼雪云也只得半个鴛云這半个在那里去了雪亦良久鴛云也只得半个雪相與大笑。

自來彼此正團圓才向人言見又偏徧界不藏光燦爛相將攜手過峯巓。

鴛湖訪雲門澄和尙云目前無法意在目前如何澄云聞令師出關耶湖云不是目前法非耳目之所到又作麼生澄揖云請出我要止靜湖拂袖便行。

大鵬搏飆蒼龍出海動弦別曲旁觀色攺相攜相語自縱橫明州有个憨布袋。

鴛湖訪密雲和尙云特來親覲密豎拳云見麼湖云見密雲見个甚麼湖云大家在這里密休去金明雲入水見長人。

是賊識賊精識精一回相見一回新大家這里同皇化莫向江邊苦問津。

僧問金明如何是虛空髓師便打。

虛空百雜碎棒處血淋淋鴛鴦親繡出逐塊覓金鍼。嘉興大藏經古瓶山牧道者究心錄

古瓶山牧道者究心錄

後學全相機峻全元等同錄

源流頌古

初祖菩提達摩大師受西天二十七祖般若多羅囑讖於梁普通七年來震旦初至金陵與武帝機不契寓止嵩山少林面壁而坐人莫之測二祖慧可躬詣求法立雪斷臂向祖問諸佛法印可得聞乎祖曰諸佛法印匪從人得可曰我心未安乞師與安祖曰將心來與汝安可良久曰覓心了不可得祖曰與汝安心竟可悟入越九年祖命門人曰時將至矣汝等合言所得有道副對曰如我所見不執文字不離文字而爲道用祖曰汝得吾皮尼總持曰我今所解如慶喜見阿閣佛國一見更不再見祖曰汝得吾肉道育曰四大本空五陰非有而我見處無一法可得祖曰汝得吾骨慧可出禮三拜依位而立祖曰汝得吾髓乃顧可曰昔如來以正法眼付迦葉尊者展轉囑累而至於我我今付汝汝當護持並授袈裟以爲法信付法偈曰吾本來玆土傳法救迷情一花開五葉結果自然成。

頌曰。

九年面壁艸萋萋

卻賺神光腰雪齊

一自覓心剛得髓

至今千古示全提

二祖慧可大師從初祖得法博求法嗣時三祖爲居士年逾四十不言名氏禮祖問曰弟子身纏風恙請和尙懺罪祖曰將罪來與汝懺士良久曰覓罪了不可得祖曰與汝懺罪竟宜依佛法僧住士曰今見和尙已知是僧未審何名佛法祖曰是心是佛是心是法法佛無二僧寶亦然士曰今日始知罪性不在內不在外不在中間如其心然佛法無二也祖深器之爲之剃髮名曰僧璨付法偈曰本來緣有地因地種花生本來無有種花亦不會生。

覓罪空時萬仞摧

通身風恙絕疑猜

司空嶺上無形樹

不待春光花自開

三祖僧璨大師自二祖授法深自韜晦居無常處積十餘載人無知者四祖道信時爲沙彌年始十四禮祖問曰願和尙慈悲乞與解脫法門祖曰誰縛汝曰無人縛祖曰何更求解脫乎信於言下大悟服勞九載付法偈曰花種𨿽因地從地種花生若無人下種花地盡無生。

分明縛脫絕安排

誰識於中隱顯該

言下掀翻無異路

紫泥三詔破云來

四祖道信大師嗣法三祖住蘄春破頭山學侶云臻一日往黃梅縣路逢一小兒骨相奇秀異乎常童祖問曰子何姓答曰姓卽有不是常姓祖曰是何姓答曰是佛性祖曰汝無姓耶答曰性空故無祖默識是法器卽遣侍者從其母乞出家後付法偈曰花種有生性因地花生生大緣與性合當生生不生。

驀地相逢借問由

將南酬北播眞猷

大緣若謂呈奇特

誤聽松風萬古秋

五祖弘忍大師前身爲破頭山中栽松道者轉遇四祖得法嗣化六祖時爲居士姓盧名慧能聞讀金剛經有省自新州來參祖祖令隨眾作務祖一日令眾述偈意符則授衣法會下七百餘僧上座神秀於廊壁書偈曰身似菩提樹心如明鏡臺時時勤拂拭莫使惹塵埃祖見知秀所作乃贊嘆曰後人依此修行亦得勝果各令念誦盧在碓坊聞之至夜倩人於秀偈側亦書一偈曰菩提本無樹明鏡亦非臺本來無一物何處惹塵埃祖見曰此是誰作亦未見性眾聞祖語遂不之顧逮夜祖潛詣碓坊問曰米白也未盧曰白也未有篩祖以杖擊碓三下而去盧卽三鼓入室祖密付衣法囑善保護無令斷絕付法偈曰有情來下種因地果還生無情旣無種無性亦無生。

應無所住已生心

脫體無依解轉身

米白篩來三鼓後

別開要徑一肩新

六祖慧能大師黃梅得法後住曹溪南嶽讓祖來參祖問甚麼處來讓曰嵩山來祖曰什麼物恁麼來讓無語經八載忽然有省乃白祖曰某甲有个會處祖曰作麼生師曰說似一物卽不中祖曰還假修證否讓曰修證則不無染污卽不得祖曰祗此不污染諸佛之所護念汝旣如是吾亦如是祖爲說法偈曰心地含諸種普雨悉皆生頓悟花情已菩提果自成。

什麼物兮恁麼來

龍吟枯木起轟雷

八年舉似無倫比

染淨俱忘入禍胎

曹溪第二世南嶽懷讓禪師見馬祖常習坐禪師問曰大徳坐禪圖甚麼祖曰圖作佛師乃取一磚於彼庵前石上磨祖曰磨作甚麼師曰磨作鏡祖曰磨磚豈得成鏡耶師曰磨磚旣不成鏡坐禪豈得作佛祖曰如何卽是師曰如牛駕車車若不行打車卽是打牛卽是祖無對師又曰汝學坐禪爲學坐佛若學坐禪禪非坐臥若學坐佛佛非定相於無住法不應取捨汝若坐佛卽是殺佛若執坐相非達其理祖聞示誨如飲醍醐禮拜問曰如何用心卽合無相三昧師曰汝學心地法門如下種子我說法要譬彼天澤汝緣合故當見其道又問道非色相云何能見師曰心地法眼能見乎道無相三昧亦復然矣祖曰有成壞否師曰若以成壞聚散而見道者非見道也乃說偈曰心地含諸種遇澤悉皆萌三昧花無相何壞復何成祖遂開悟心意超然侍奉九秋日益玄奧。

坐禪屈佛磚成鏡

說甚打牛又打車

幸遇甘霖緣會得

不知依舊亂如麻

曹溪第三世江西馬祖道一禪師百丈爲侍者一日侍祖行次見一羣野鴨飛過祖曰是甚麼丈曰野鴨子祖曰甚處去也丈曰飛過去也祖遂把丈鼻扭負痛失聲祖曰又道飛過去也丈於言下有省又後侍立次祖目視繩牀角拂子丈曰卽此用離此用祖曰汝向後開兩片皮將何爲人丈取拂子豎起祖日卽此用離此用丈掛拂子於舊處祖振威一喝丈直得三日耳聾祖付法偈曰心外本無法有付非心法旣知非法心如是付心法。

啐啄之機臭味同

鼻頭扭破髑髏空

雷轟地震重提掇

直至而今耳盡聾

曹溪第四世洪州百丈山懷海禪師一日謂眾曰佛法不是小事老僧昔被馬大師一喝直得三日耳聾時黃檗聞舉不覺吐舌師曰子已後莫承嗣馬祖去麼檗曰不然今日因和尙舉得見馬祖大機大用然且不識馬祖若嗣馬祖已後喪我兒孫師曰如是如是見與師齊減師半徳見過於師方堪傳授子甚有超師之見檗便禮拜師付法偈曰本無言語囑彊以心法傳汝旣受持去心法更何言。

偶爾垂慈舉示伊

知音暗裏展槍旗

舌頭墮地云何會

見過於師更不疑

曹溪第五世洪州黃檗山希運禪師臨濟在師會下行業純一首座睦州嘆曰𨿽是後生與眾有異遂問上座在此多少時濟云三年座曰曾參問也無濟云不曾參問不知問个什麼座云汝何不去問堂頭和尙如何是佛法的的大意濟便問聲未絕師便打濟下來座云問話作麼生濟云某甲問聲未絕和尙便打某甲不會座云但更去問濟又問師又打濟如是三度問師三度打濟白首座云幸蒙慈悲令某甲問訊和尙三度發問三度被打自恨障緣不領深旨今且辭去座云汝若去時須辭和尙去濟禮拜退座先到師白雲問話底後生甚是如法若來辭時方便接他向後成一株大樹與天下人作蔭涼去在濟辭師師囑云不得往別處去汝向髙安灘頭大愚處去必爲汝說濟到大愚愚問甚處來濟云黃檗來愚曰黃檗有何言句濟云某甲三度問佛法的的大意三度被打不知某甲有過無過愚曰黃檗與麼老婆心切爲汝得徹困更來者裏問有過無過濟於言下大悟云元來黃檗佛法無多子愚搊住曰者尿牀鬼子適來道有過無過如今卻道黃檗佛法無多子你見个甚麼道理速道速道濟遂築犬愚脇下三拳愚拓開曰汝師黃檗非干我事濟便回師見便問者漢來來去去有甚了期濟云祗爲老婆心切人事了侍立師又問什麼處去來濟云昨奉慈旨令參大愚去來師云大愚有何言句濟遂舉前話師云作麼生得者漢來待痛與一頓濟云說甚麼待來卽今便喫隨後便掌師云者風顚漢卻來者裏捋虎須濟便喝師云侍者引者風顚漢參堂去後付偈曰病時心法在不病心法無吾所付心法不在心法途。

三頓烏藤眼搭眵

髙安一撥利如錐

築拳脇下方伸信

倒跨昆侖鐵馬嘶

曹溪第六世鎭州臨濟義玄禪師興化爲侍者機緣默契師以法偈印之偈曰至道無揀擇本心無向背便如此承當春風增瞌睡化後充三聖首座次任大覺院主﹝云云﹞開堂日此一炷香本爲三聖師兄三聖於我太孤本爲大覺師兄大覺於我太賒不如供養臨濟先師。

當家才識柴米價

養子方知父母恩

至道無難嫌揀擇

孤賒迥出定乾坤

臨濟第二世魏府興化存獎禪師南院久依座下師以法偈付曰大道全自心亦非在心求付汝自心道無喜亦無憂。

老屋離披意自寒

不堪憂處事無瞞

此心付汝何憂喜

無限風光孰與看

臨濟第三世汝州南院慧顒禪師風穴在會作園頭師一日入園問雲南方一棒作麼生商量穴云作奇特商量穴卻問和尙此間一棒作麼商量師拈棒云棒下無生忍臨機不見師穴於言下大徹依止六年師付法偈曰我今無法說所說皆非法今付無法法不可住於法。

棒下無生徹骨親

顒翁語魯指西秦

知音不在千杯酒

一盞淸茶也醉人

臨濟第四世汝州風穴延沼禪師首山充知客時常密誦法華一日侍立次師乃垂涕告曰不幸臨濟之道至吾將墜於地山曰觀此一眾豈無人耶師曰聰明者多見性者少山曰如某者如何師曰吾𨿽望子之久猶恐耽著此經不能放下山曰此亦可事願聞其要師於是上堂舉世尊以靑蓮目顧視大眾迦葉正當與麼時且道說个什麼若道不說而說又是埋沒先聖且道說个什麼山拂袖而退師擲下拄杖歸方丈次日山與眞園頭同上問訊師問眞曰作麼生是世尊不說說眞曰鵓鳩樹頭鳴師曰你作許多癡福作麼何不體究言句又問山曰你作麼生山曰動容揚古路不墮悄然機師謂眞曰你何不看念法華下語付首山偈曰無說是眞法其說原無說我今說付時說說何曾說。

室中憂墜涕心酸

舉古明今露影竿

不墮悄然揚古路

冷光猶是逼人寒

臨濟第五世汝州首山省念禪師一日上堂汾陽出問百丈捲席意旨如何師曰龍袖拂開全體現陽云未審師意如何師云象王行處絕狐蹤陽於言下大悟遂提起坐具顧視大眾云萬古碧潭空界月再三撈漉始應知禮拜歸眾時葉縣省和尙作首座才退便問昭兄你適來見个什麼道理便與麼道陽云正是我放身捨命處省便休師付汾陽法偈曰自古付無說我今亦無說只此無說心諸佛所共說。

問處分明答處親

輕輕撥著便翻身

投機一語驚人耳

惹得傍觀努目新

臨濟第六世汾州太子院善昭禪師慈明參師師揣其志經二年未許入室明每詣方丈師見必詬罵或毀詆諸方及有所訓皆流俗鄙事明一夕訴曰自至法席已再夏不蒙指示但增世俗塵勞念歲月飄忽己事未明有失出家之利語未卒師熟視罵曰是惡知識敢裨販我怒舉杖逐之明擬伸救師驀掩其口明忽大悟曰是知臨濟道出常情服役七年辭去付偈曰虛空無形象形象非虛空我所付心法空空空不空。

格外全提迥不同

粗言辣語播宗風

淆訛掣斷知端的

掩口分明見熱衷

臨濟第七世潭州石霜慈明楚圓禪師自南源徒道吾石霜皆楊岐總院事岐依師𨿽久未有省發每咨參師曰庫司事繁且去他日又問師曰監寺異日兒孫徧天下在何用忙爲一日師適出雨忽作岐偵師小徑旣見遂搊住曰者老漢今日須與我說不說打你去師曰監寺知者般事便休語未卒岐大悟卽拜於泥塗問曰狹路相逢時如何師曰你且躲避我要去那里去岐歸來日具威儀詣方丈禮謝師呵曰未在一日師上堂岐出問幽鳥語喃喃辭云入亂峯時如何師曰我行荒艸裏汝又入深村岐曰官不容鍼更借一問師便喝岐曰好喝師又喝岐亦喝師連喝兩喝岐禮拜師曰此事是个人方能擔荷岐拂袖便行師付法偈曰虛空無面目心相亦如然卽此虛空心可稱天中天。

卒風暴雨偵師蹤

饒舌泥途亦不中

縱奪之機猶未已

紅鑪點雪孰堪容

臨濟第八世袁州楊岐方會禪師白雲端參師一日忽問上人落髮師爲誰端曰茶陵郁和尙師曰吾聞伊過橋遭攧有省作偈甚奇能記否端卽誦曰我有明珠一顆久被塵勞關鎖今朝塵盡光生照破山河萬朵師笑而趨起端愕然通夕不寐黎明咨詢師適歲莫師曰汝見昨日打驅儺者麼曰見師曰汝一籌不及渠端復愕曰意旨如何師曰渠愛人笑汝怕人笑端因大悟於言下師付法偈曰心體如虛空法亦徧虛空證得心空理非法非心空。

興奪雙行驗作家

更添一笑撒泥沙

黎明捉敗渠儂處

自不重栽眼裏花

臨濟第九世舒州白雲守端禪師浮山遠聞師頌臨濟三頓棒有過人處指五祖演見師祖請益南泉摩尼珠話師叱之祖領悟獻投機偈曰山前一片閒田地又手叮嚀問祖翁幾度賣來還自買爲憐松竹引淸風師印可令掌磨事一日師謂祖曰有數禪客自廬山來皆有悟入處教伊說亦說得有來由舉因緣問伊亦明得教伊下語亦下得秪是未在祖於是大疑私自計曰旣悟了說亦說得明亦明得如何卻未在遂參究累日忽然省悟從前寶惜一時放下走見師師爲手舞足蹈祖亦一笑而已祖後曰吾因玆出一身白汗便明得下載淸風師付法偈曰道我元無我道心元無心惟此無我法相契無我心。

萬機把斷指衷由

打艸驚蛇展一籌

白汗淋漓明下載

從前寶惜一時休

臨濟第十世蘄州五祖法演禪師圓悟出蜀徧參諸宿最後見祖盡其機用祖皆不諾乃謂祖彊移換人出不遜語忿然而去祖曰待你著一頓熱病打時方思量我在悟到金山染傷寒困極以平日見處試之無得力者追繹祖言乃自誓曰我病稍間卽歸五祖病痊尋歸祖一見而喜令卽參堂充侍者方半月會部使者解印還蜀詣祖問道祖曰提刑少年曾讀小艷詩否有兩句頗相近頻呼小玉元無事秪要檀郎認得聲提刑應諾諾祖曰且仔細悟適歸侍立次問曰聞和尙舉小艷詩提刑會否祖曰他秪認得聲悟曰秪要檀那認得聲他旣認得聲爲甚麼卻不是祖曰如何是祖師西來意庭前柏樹子聻悟忽有省遽出見雞飛上闌干鼓翅而鳴自謂曰此豈不是聲遂袖香入室通所得呈偈曰金鴨香銷錦繡幃笙歌叢裏醉扶歸少年一段風流事秪許佳人獨自知祖曰佛祖大事非小根劣器所能造詣吾助汝喜後悟興佛眼佛鑑侍祖於一亭上夜話及歸燈已滅祖於暗中曰各人下一轉語佛鑑曰彩鳳舞丹霄佛眼曰鐵蛇橫古路悟曰看腳下祖曰滅吾宗者乃克勤耳祖付法偈曰眞我本無心眞心亦無我契此眞眞心我我何曾我。

聞聲見色非聞見

一段風流顯見聞

詣實供通句味別

暗中點首出重云

臨濟第十一世成都府昭覺寺佛果克勤圓悟禪師虎丘隆入室師問曰見見之時見非是見見猶離見見不能及遂舉手曰還見麼隆曰見師曰頭上安頭隆聞脫然契證師叱曰見个甚麼隆曰竹密不妨流水過師肯之俾掌藏有問隆藏主柔易若此何能爲哉師日瞌睡虎耳付偈曰得道心自在不得道憂惱付汝自心道無喜亦無惱。

見不及處不曾藏

舉个拳頭抱賊贓

契見脫然如睡虎

威獰何處不風光

臨濟第十二世平江府虎丘紹隆禪師住宣州彰教時圓悟歸蜀指應庵華見師師移虎丘華侍行未半載頓明大事師付法偈曰天晴雲在天雨落濕在地祕密付汝心心法只者是華後住饒之報恩師忌辰拈香雲平生沒興撞著者無意智老和尙做盡伎倆湊泊不得從此卸卻干戈隨分著衣喫飯二十年來坐曲錄木懸羊頭賣狗肉知他有甚憑據𨿽然一年一度燒香日千古令人恨轉深。

天晴雨濕獨超羣

恩大難酬恨轉深

無限干戈都卸盡

懸羊賣狗到如今

臨濟第十三世明州天童山應庵曇華禪師密庵傑初參師於衢之明果師屢呵斥一日問傑如何是正法眼傑遽答曰破沙盆師頷之付偈曰佛用眼睹星我用耳聽聲我用與佛用我明汝亦明。

正法眼答破沙盆

萬象森羅觸處淸

徧布風光盈耳目

師資肝膽一時傾

臨濟第十四世明州天童山密庵咸傑禪師住烏巨破庵先參師命典客一日師偶對僧舉不是風動不是幡動先聞豁然大悟次日師遇先眾寮前問你總不得作伎倆試露个消息看先應聲曰方丈裏有客師呵呵大笑先侍師凡五載盡得旨要後辭歸蜀師以偈送之曰萬里南來川藞苴奔流度刃扣玄關頂門戳瞎金剛眼去住還同珠走盤付法偈曰佛與眾生見元本不隔綫付法付自心非見非不見。

不是幡兮不是風

當機捉敗賣柴翁

相逢狹路通消息

歷劫如何用得窮

臨濟第十五世夔州府臥龍破庵祖先禪師住蘇之西華秀峯有僧入室師打逐至法堂時無準範解曰禪和家爭禪亦常事耳師曰豈不聞道我肚饑聞板聲要喫飯去聻準聞不覺汗流浹背師居靈隱準復從一日侍遊石筍庵庵有道者請益曰胡孫子捉不住乞師方便師曰用捉他作麼如風吹水自然成紋準在旁大徹付偈曰我若不見時汝應不見見見見非自心自心當顯現。

明珠出水璞已琢

眉毛撮結眼八角

徹得猢猻消息斷

乾坤如漆活卓卓

臨濟第十六世徑山無準師範禪師賜號佛鑑斷橋倫祖在會下準以狗子因何有業識令祖下語凡三十轉不契祖云可無方便乎準舉眞淨頌曰言有業識在誰云意不深海枯終見底人死不知心祖竦然良久忽聞板聲通身汗下於是脫然準以從上源流並付法偈曰眞理直如弦何默更何言我今善付囑表心本無得祖出世祗園遷天臺瑞巖國淸準於淳祐己酉三月十五示疾集眾遺囑其徒眾請偈準乃執筆書偈曰來時空索索去也赤條條更要問端的天臺有石橋。

倒腹傾腸意轉深

了無業識可追尋

板聲擊脫汗如雨

鑑地輝天耀古今

臨濟第十七世杭州淨慈斷橋妙倫禪師臺州徐氏子室中嘗舉萬法歸一示徒日隨眾務方山寶侍次師以莧菜根示之寶悟入師付法偈曰本無迷悟人迷悟自家討記得少壯時而今不覺老卽繼師席。

莧根拈出無邊春

蠱毒誰能當處親

滿目生涯隨分足

任從天下樂欣欣

臨濟第十八世天臺瑞巖方山寶禪師初住西庵無見參師𨿽有所契未臻其極遂築室華頂精苦自勵一日作務次渙然有省平生凝滯當下冰釋遂走瑞巖呈所解方以偈證曰道人得得出山來盡把襟懷對我開坦坦平平如鏡面澄澄湛湛絕纖埃忽然得个轉身句衲捲寒云便歸去萬八千丈華頂峯一笑裂開鐵面具家山到後絕思惟拗折烏藤拄竹扉糞火堆中消息好芋香便是道香時並付法偈曰此心極廣大虛空比不得此道只如是受持休外覓。

盤居華頂气雄豪

苦勵深藏道愈髙

徹底呈來親手付

轉身句子利吹毛

臨濟第十九世天臺無見先睹禪師一坐華頂四十餘年足未嘗輒越戶至正賜號妙明眞覺白雲度深習禪定後一榮南遊徧叩禪林無有可其意者聞師說法天臺欣然就謁師見器之充侍者度問西來密意未審如何師云待娑羅峯點頭卽向汝道度以手搖曳擬答師便喝度云娑羅峯頂白浪滔天花開芒種後葉落立秋前師云我家無殘羹剩飯也度云此非殘羹剩飯而何師頷之付法偈曰至大是此心至聖是此法燈燈光不差了此心者達。

徧叩難逢恰對頭

手搖熱喝遽相酬

殘羹不中飽人喫

瀟灑縱橫得自由

臨濟第二十世處州福林白雲智度禪師初住普慈諸剎洪武己酉應召尋隱福林平昔機語不容人錄古拙俊侍師室中了明大事深契牧牛之作乃付法偈曰心中有自心法中有至法我今可付囑心法無心法。

宗師垂手貴天眞

切齒蝌文篆不仁

直下了明端的旨

犁牛產出玉麒麟

臨濟第二十一世太平府繁昌八峯山古拙俊禪師無際參師問還我照用來際云若有照用卽成障礙師云者廝著空佛也救不得際云有無俱寂滅空佛悉皆非後示以偈云憶昔繁昌一別時此心能有幾人知無弦曲子眞堪續慧命懸懸付與誰付法偈曰一道不心光三際十方明何於明白中有明有不明。

驀將照用驗端由

髙價隨機劈面酬

掀翻空佛皆非處

月滿靑天水滿洲

臨濟第二十二世川東普州道林無際悟禪師別號蠶骨蜀中人也年二十出纏縛竹爲庵研勵無懈四指大書帖亦不顧只是拍盲做鈍工夫後得大徹大悟卽呈本師偈曰寂照無上下光明處處通本來無皂白無處不含容正統九年應召說法上大悅師嘗以無字公案示徒月溪澄久依座下深得奧旨特書月溪二字法語示之並付法偈云我無法可付汝無心可受無付無受心何人不成就。

才云無字立綱宗

金屑依然著眼中

驀地虛空連底脫

大千沙界一時通

臨濟第二十三世南京大崗月溪澄禪師景泰三年敕賜回大崗號慈善一日室中出祖衣示徒乃云此衣是唐朝宮王所置今八百餘年矣祖祖相傳至東普先師普付與老僧若是克家種子方堪紹荷狐假虎威焉敢希冀又云如百丈侍馬祖祖侍南嶽嶽侍曹溪六祖皆久久親炙磨光剉銳乃能豁徹重關羈鎖掃盡微見窠臼深得大機大用可爲人天眼目耳師居嘗凡見僧請益乃云佛法不是鮮魚怕爛卻那卽趁出夷峯寧侍傍忽悟入師付衣法偈云心卽能知心法卽可知法今所付法心非心亦非法。

遞代金襕希世珍

克家堪紹便通津

鮮魚一語誰相委

致使傍觀笑轉新

臨濟第二十四世大崗夷峯寧禪師寶芳住天目往參師器之乃付法偈云祖祖無法付人人本自有汝受無付法急著傳於後。

大地山河總是眞

目中無事可相親

人人本具傳何物

啼鳥山花別有春

臨濟第二十五世天目寶芳進禪師示眾云拈花微笑節外生枝面壁安心畫蛇添足山僧者裏無禪可參無道可學直教一个个成佛作祖去汝等還信得及麼良久拍膝云劍號巨闕玉出昆崗付野翁曉法偈云眞性本無性眞法本無法了知無法性何處不通達。

無禪無道意何窮

鐵壁銀山盡打通

是處了知無法性

金風瑟瑟到梧桐

臨濟第二十六世嘉興東塔野翁曉禪師無趣參每呈見解師盡與掃辟昔日所負直使索然一日師謂趣云我有一言要興爾說趣便問師但笑而不語趣又問師又笑趣不諳旨遂禮拜懇求師不得已乃云達摩西來直指人心見性成佛惟在直下體取子若信得及可放下萬緣參个萬法歸一趣領旨後聞雞鳴有省卽剃染師乃付法偈云非法非非法非性非非性非心非非心付汝心法竟。

辟盡多方絕較量

笑中爭信有刀藏

雞鳴掣斷黃金鎖

直得家聲播大邦

臨濟第二十七世嘉興敬畏無趣如空禪師無幻參師誨以教外別傳之旨朝夕參究有所契入遂剃染結庵徑山集無趣語錄往見趣趣問子向在甚麼處幻曰徑山趣曰做得甚麼事幻曰某家買得一段田收得原本契書請和尙僉押卽將集本呈上趣接得展看曰者个是我的汝的聻幻曰和尙莫搶奪行市趣便擲下集本幻便出復呈偈趣曰非語言文字也是汝作底麼幻曰某甲鼓粥飯气若謂有所得辜負和尙不少趣乃點首卽付法偈云師傳拈花宗示我微笑法親手展付汝持奉徧塵剎。

識得祖翁田地了

契書僉押更呈看

末稍一句無私語

父子恩情徹底寒

臨濟第二十八世徑山無幻性衝禪師初住車溪後開法徑山示眾云老漢本擬深藏鄕僻遣過生緣爭柰無趣老人有不了底公案山僧出來與他了卻僧問如何是無趣老人不了底公案師便打僧云某甲有甚過師云殃及兒孫南明掩關興善師至關前勘問南將前工夫舉似師跌足云悔我來遲向後總欲到此不易得也南卽啟關往謁於車溪徑山服勤八載一日於地上拾片紙有觀方知彼去去者不至方之句有省呈無幻幻乃印可卽命充首座付法偈曰得本無所得傳亦無可傳今付無傳法東西共一天塔於徑山。

扣關勘問覓知音

跌足分明示本眞

八載辛勤緣會熟

途中拾得自家珍

臨濟第二十九世興善南明慧廣禪師徑山示眾云五峯頭卓朔雙徑尾顚先喝石巖一任跳明月池覆地傾天此四句中有一句有殺人刀無活人劍有一句有活人劍無殺人刀有一句殺人刀活人劍俱有有一句殺人刀活人劍俱無伶俐衲僧檢點得倜儻分明許你一生參學事畢普明鴛湖初謁無幻於車溪開示禪要後侍南明於徑山一日閱思益梵天經有省卽呈無生偈曰鐵壁銀山誰敢摧賊身驀地拶將來相看元是舊相識當下慚惶笑臉開又曰歷劫多年窮苦事風光流得到今朝笙歌車馬門如市內院依然鎖寂寥南閱之痛加呵斥更不作偈頌南後掩關臯亭諸處不離左右一十三載值南病篤一日舉香嚴獨腳頌問明明才開口南便喝明復擬開口南又喝明方點首南卽付法偈云無傳無受法無傳無受心付與無手者掣斷虛空觔。

死灰淋過屈屈屈

末後翻然重漏泄

突然一喝雙耳聾

累及兒孫揚醜拙

臨濟第三十世建寧普明玄微妙用禪師別號鴛湖初住嘉興白薴普明寺及桐月庵介庵進往參師卽垂誨便有師資之契庵因臥疾忽聞匠斧砍大木聲有省卽呈萬如和尙萬頷之後聞師住建寧普明及侍萬入山請師升座扣問師云不須更問山中事觀見容顏便得知庵便禮拜未幾辭往曹山再參師於普明卽命入室庵方跨門師云是甚麼庵擬答師震威便喝庵豁然契悟卽掩耳而出一日師欠安庵侍次師命茶問云汝字覺先喚甚麼作先庵云且喜今日得自在師云如何是覺後庵云請和尙尊重師云你還分得先後麼庵良久師便喝庵云某甲只管喫茶師云如何是喫茶底事庵云柿棗腐幹都在者裏師云你作麼生庵云卻被某甲一口食盡師云滋味如何庵云甜者自甜咸者自咸師云未在更道庵云某甲謝茶便禮拜師深喜之又一日師集眾乃舉拂子云世尊拈一枝花老僧舉一枝拂且道是同是別庵出禮三拜歸位師云者瞎驢遂擲下卽出從上源流衣拂並書法偈付云沿流一段事竟無頭與尾付與師子兒哮吼滿大地師於崇禎壬午十月十一日說偈而化嗣法三人庵出世嘉興金明寺。

方跨門來陷虎才

當機掩耳起風雷

𨿽然不犯將軍令

爭柰洪音徧九垓

拈花舉拂太勞翁

同別尢看大賚功

三拜祖肩歸位立

髙提祖令振寰中

臨濟第三十一世嘉興金明介庵悟進禪師初受請徑山萬壽寺結制及住余杭廣福武康天池禾之金明諸剎皆應時也牧公道者項謙髫年首謁博山余集生諸老以向上一著苦究念餘年礙膺不釋後於順治庚寅別駕八閩漳州壬辰歲暮瓜代至福州見粵東華首空隱禪師飛錫過閩本分接人之暇亦贊念佛持咒蒙授準提懺像歸送楞嚴重梓流通一日禮懺口宣佛身充滿於法界普現一切羣生前之句忽然身心脫落遂述偈曰一手拈磬一手鼓今日捉敗無位祖觸處逢渠本現成恆河沙國佛一母后參天界浪和尙浪曰聞你幼年見博山余集生諸公是否公禮曰今日特特禮拜和尙浪曰除卻搖唇鼓舌豎指揚眉處還我到家語來公乂手默然浪頷之己亥春參金明本師問涅槃心易曉差別智難明如何是差別智師云差別且止喚甚是涅槃心公舉拳師云死了燒了在甚麼處公才開口師震威便喝公從此冰釋又作十二時偈以自娛輒呈師師接過曰者个是紙墨還別有麼公展手視師師乃休又一日師拈香墜問曰無情如何說法公曰和尙拄杖子跳去也師復勘問公拈墜擲地乂手而立師拾墜置於幾公曰無情說法竟師休去一日師刻蜜蜂頌將竣師曰病朽觀你蜂頌頗恰意但要問你日出扶桑大地紅是何意旨下一轉語可付諸梨棗公云適問个是什麼師哂之公卽呈偈曰聊聞舉著便承當好肉無端已剜瘡著眼機先看端的頂門誰不帶扶桑師印可卽書法偈付云維摩之疾好承當痛處何妨炙艾瘡眼正心光扶祖道任教烏兔起滄桑並授拄杖名曰眞本。

頌曰。

墜香拈起貴知音

擲地酬來星斗沈

莫謂一機全殺活

當場須是芥投鍼

重重伸問幾人知

日擁扶桑示孰齊

自古迄今輝宇宙

夜深舞袖入岑西

偈頌

十二時偈

平旦寅翻來覆去顯無生徧歷山河無覓處那知只在剎那頃

日出卯不涉思惟豈弄巧驀然築破者娘生恆河沙劫一時了

食時辰拈盂舉箸是何人日用尋常承此力不移寸步現全身

禺中已了然一念渾無事饑餐渴飲睡來眠妙用頭頭靡不是

日中午無影樹下一片土一鋤翻轉作園林間時一笑空今古

日昳未本來一物無頭尾𨿽然不履亦不衫日夕足跟原點地

晡時申祖道從來付國臣橫身擔荷恁麼去隨處安閒絕比鄰

日入酉此事如同池底藕靑蓮透出自淤泥涅而不淄渠不朽

黃昏戌大道現成何得失拶破而門休歇渠何雲天地同根實

人定亥洞明此道誰隔礙上拄地兮下拄天也是貧兒思舊債

半夜子生來四十有二齒自此親見道人來左之右之難掩耳

雞鳴醜癡狂見影兩頭走須知別有好風光穿破布衫露出肘

金明老人移梅掘深土得斷碑半截額有宋天封佛慈禪師蜜蜂頌五首賡和原韻

花林一望發眞機幾个英揚得采歸昔日隨緣又隨隊今朝同路不同飛

陸有山兮水有涯幾曾歷盡拾歸衙揚眉努目承渠力百艸頭邊顯作家

逼塞虛空薰透時層層脫落盡掀離些些家計和盤出卻興時人甜入脾

君看投窗昧已光鉆研未透卻忙忙驀然一轉翻身去徧地淸涼直下當

八面玲瓏絕比桐一絲不掛更神通回頭識得鍼鋒處日出扶桑大地紅

己亥仲冬贈素穎法兄

八閩候師翁扶云杖浙東錫飛千里外行止妙髙峯手忝同參列時窮道不窮堪嗟人世醉期振啟寰中

子先羅道兄見過並賜佳什和答二首

天地爲吾廬白雲自落落時坐對靑松身心付寥廓

其二

惠然破蒼苔過贈珠璣語無物可相呈喫盞淸茶去

拄杖

脫皮露骨播揚家醜驗盡龍蛇過人之首

癭瓢

雲水途中隨處受用冷暖自知爲人所重

轢嚴道翁有瞿曇自畫張婆帳上像贊傍有蘭花二本一日托婿譚鄴侯持一箋索和賦此塞責

一種幽蘭徹九垓婆心切處卽如來紫羅帳裏眞消息觸著當人眼豁開

庚子自題行樂

趺坐堂堂露碧晴手拈如意絕相呈鼻頭端的誰能覷折腳鐺邊覓俊英昔日毗耶曾杜口今朝槜李更生獰或問幾經遊化國齊梁吳楚閩燕京咦山是山兮水是水何嘗移易一星星

衲頭

捲起渾然無縫披時八面生光寒暑受用不盡知恩方可承當

竹篦

觸則黃金失色背則無處潛藏煆煉凡聖鑪韝全憑者个舉揚

入園卽事

艸履相攜入故園行行止止钁頭邊爛泥有刺無人見踏著方知腳底穿

白拂

擲去收來自有由當機不薦若爲憂可憐逐塊承言者掛向禪牀空白頭

掃地

古佛堂前精潔好是塵非塵一時掃拈放總由掌握中淸風明月光皎皎

庚子孟冬望前一日金明老人將無趣祖法嗣駱懶翁饑來喫飯困來眠偈出閱喜而和之

饑來喫飯困來眠少攜席帽漫遊燕自從識得曹源路陸不乘騾水不船

饑來喫飯困來眠空手把鋤耕劫田一派淸溪車轆轆石橋不斷水潺潺

饑來喫飯困來眠癡不癡兮顚不顚無限煙雲風捲盡一輪杲日照南泉

饑來喫飯困來眠日炙風吹不計年獨坐堂堂人不曉從今懶舉向人前

饑來喫飯困來眠鼻直眉橫囉哩連解得轉身些子意珠簾髙捲月明前

饑來喫飯困來眠課子澆花絕世膻寒則普寒熱普熱不須搔首問靑天

饑來喫飯困來眠才問當胸劈一拳直下若能親薦得屠兒立地證金仙

饑來喫飯困來眠那管東西南北天男兒但得心空第觸處何曾不現前

和普明禪師牧牛圖頌

未牧

靑山綠水恣咆哮四顧三回路轉遙只管貪程爲太速何知日用犯佳苗

初調

才見牛兮驀鼻穿粗浮習气急加鞭那時倔彊橫馳走把定繩頭好一牽

受制

四蹄今已息奔馳放去收來無不隨且喜鞭繩猶把握牧童何肯自爲疲

回首

溪山踏徧自回頭熟處生時性漸柔鼻貫一條成底事不勞腕力暫相畱

馴伏

左盤右轉碧溪邊撇下鞭繩樂自然幾度綠楊歸夜月山童髙臥竟忘牽

無礙

掉尾擎頭適自如縱橫脫略有何拘悠然一曲寒崖上短笛吹開物外余

任運

饑餐渴飲絕邊中倦卽和云臥艸茸驟步任教靑嶂外滿腔風月興偏濃

相忘

人牛共住此山中動轉施爲絕異同我本是渠渠卽我不知南北與西東

獨照

牛無方所牧童閒懶把虛名落世間盡大地來無我我不消彈指透重關

雙泯

人牛兩盡沒形蹤今古相酬劫亦空本地風光一段事歲寒松柏翠叢叢

甲辰春仲望後一日至折蘆庵晤牧雲和尙適有曹村持庵金年翁念佛偈見惠索和聊爾率責不計工拙也

彌陀無受亦無傳个个眉毛蓋眼前腳下道途眞太近返將掘地別求天

彼旣丈夫我亦然彌陀誰不是同參遇緣赴感周沙界起止何曾有數千

佛無先後達爲前貴在躬行不在宣一念翻身皆淨土水銀墮地粒孤圓

書問

復丁司理書

頃讀手札內云不覺呵呵大笑要知大笑是甚麼又云胸中平曠無物又是甚麼無物者卽物也百尺竿頭仍須更進一步古徳云莫守寒巖異艸靑坐著白雲宗不妙是故吾輩於日用尋常中時看貪瞋癡從何起滅貪則不止瞋則不反癡則不覺是以無窮之苦亙劫淪墮皆三者所致然此三者不逾乎瞥然一念果能念起卽覺覺之不息𨿽至愚之人可以轉三毒爲三徳猶己指之屈信耳況智如老年翁者乎智無二體用之克己則謂覺用之利私則謂智且覺之爲言如大夢忽醒智之爲言如夢中之盤算也故覺之與智少異耳是知年翁歷歲持誦金剛經實無得力處沒柰何只得向公郎饒舌當如佛昔爲歌利王割截身體節節支解佛於爾時實無四相若有四相應生瞋恨是故菩薩應離一切相如來是眞語實語如語不誑語不異語者猶此推之年翁還有辱否瞋否病否應作如是觀。

附丁士選來書

前小兒歸具述尊教云看了此字大笑起來得道之人事過卽無怎麼如今還有在弟聞之不覺呵呵大笑覺胸中平曠無物始信有道之言能提人於污泥之中也先此致謝。

復仲翁祝表兄書

別後承惠手錄諸書髙誼如雲迄今銘感正想念間捧讀手教知起居迪吉欣慰遠懷並聞鹽臺世誼聚晤有期眞天假之緣也又荷表兄垂念客歲小星兩愛繼亡之變遠蒙勸慰弟初時未始不動哀但哀而不傷也譬如明鏡當臺胡來胡現漢來漢現妍醜交臨本光常淨事過卽無本無朕迹猶如月印千江波波悉見而月不殊如春行萬國在在同敷而春無迹蓋其靈應無窮不可得而名狀所可諭而言者喜怒哀樂春容月影耳而況娑婆缺陷世界缺則卒難如意何往而非苦陷則卒難出離何往而非累故吾人於缺陷之窟日用常行之中步步勘驗親證身非我有心逐境生自然死生不排而空愛憎不遣而化所謂缺陷之窟頓成極樂之邦然達而不勇則身心二執未能徹體解脫是以必先洞明自心貴在情死蓋情不死性不活則於博地凡夫欲其直下轉識成智心徑圓通無有是處故善造道者能於死生愛憎境緣逆順難克之際本光迸露之頃著眼覷破不被現行所轉始之謂大丈夫積劫無明一旦當下冰消猶兵不血刃天下太平矣髙明如我表兄以爲何如余則披晤時再請教不盡。

雜著

跋夢堂法兄大師南溪小禪山八景

夢堂大師擔荷斷橋正宗開法南溪諸剎鼓破沙盆震驚宇宙若塗毒鼓靡不喪身失命及讀小禪山詩如靑天白雲開遮自在麗空杲日爍破大千正所謂咳唾掉臂盡是祖師西來意豈虛語哉良以自得之妙暗合孫吳然玄酒大羹固非常流所能知味使見誦警凜之何特八景發揮政如十字街頭拋碌磚磕著當自知耳。

諸經日誦序

是經從譯梵以來匯約羣籍蚤暮受持緇素宗尙而此經一一悉從我迦文如來胸中流出得聞其一句一偈皆流歸八識田中機感合薰不可思議課持之功大矣哉然信解受持者應不取於相無所住而生其心離其心而課誦是名眾生卽其心而課誦則非眾生眾生而能課誦是爲最上第一希有功徳可淺視者乎顯如禪師深明佛旨精護毗尼以普賢之行濟度羣有復能空諸所儲廣梓教典玆又刻此諸經日誦請序於余余曰凡斯有情皆具佛性惟心影現不離眞如捨己外求不啻背父而逃夫般若華言智慧也當知智慧與愚癡俱無定體悟此心卽愚而智迷此心卽智而愚故已開悟者𨿽嘻笑怒罵皆智慧也未開悟者縱日事瑯函亦愚癡也首楞嚴云若能轉物卽同如來達斯旨者向未展此卷已前課誦竟矣。

重建明心庵勸緣疏

佛之慈光靡所不燭紺容宮殿無方不顯小大有殊應機不二然其福羣黎啟昏憒則如隨色之摩尼無往而不利也甲辰春仲遠近檀護布金得郡南象賢鄕敗屋數椽額曰明心恭請佛音庵主住持焚修闡揚宗乘但越歷寒暄風霜虫剝摧頹尢甚若不整修仍同樹下敢告賢豪檀信見善樂助陳紅朽貫堪培歷世之良因間碧塗金必獲多生之勝報一飯能致天福七錢尙感輪王且庵主髫年因念生死事大棄恩愛志披緇勤求聖道一衲翛然自圓具以來秋霜烈日薰修不倦則其爲四眾所敬羨也余更敬其識卓見殊聊綴數語以勸云。

太乙天尊濟度血湖拔罪寶懺序

苦趣茫茫淪墮劫海方從欲生旋從欲死無欲無生無生無死惟超然三界者能之夫眾生業果種子現行積劫所薰一旦盡淨掃除不甚難乎或曰無浸熾也或曰寧遏制也然冬凋之木至春復檗幾幾不滋蔓乎是以大聖慈悲立廣大方便法門許人懺悔蓋懺其將來悔其旣往尢必仗無上至眞顯演潛通爲之救度而實由我心自爲救度華嚴論云如將寶器直授凡庸如夜夢千秋覺卽隨滅道原於心心外無道福由禍轉受福還空自無上至眞以至種種地獄惟心所現如鷹化爲鳩昔心頓盡橘變成枳前味永消故知有情無情各無定性但隨心變豈逐業生是轉惡爲善之機從凡入聖之路慨自欲海沈淪眾生莫覺血湖之罪女子尢深所以女年七十等諸男子一年而況五漏其軀生前良苦死後堪知是故懺悔尢急獨可嘆者生具須眉軒然男子聖賢可親經藏可參師友可範乃竟悠忽歲華纏綿情欲倏焉委命泉路昏昏較之女人更當何如且人身八萬四千毛孔一孔一血一血一湖故卽身是血卽血是湖一血不淨一湖未渡慈航莫濟何處回頭此顯如師▆血湖懺意也𨿽然欲其出死莫若無生欲知無生莫若悟道執情破而眞性顯習气盡而大道成執則處處瘡疣通則頭頭妙藥是非上根利智一聞千悟頓超塵劫之功安能獲出血湖苦海者哉爲此因緣不覺漏逗。

重建文昌閣募疏

我禾文昌閣不一惟南關梓潼匯獨著以其水旱疾疫之災禱之輒除毫忽弗爽此非特地之靈實有以陰主之也且層樓翚飛岌立於鶴渚林巒紫翠中若畫圖然憑闌四顧將脫塵气而與造物者遊亦大觀也此乃先曾伯祖少溪公捨基創建以啟後人之洗心崇奉者嗣後三世五登一郡衣冠之盛肇迹於文昌食報亦不淺矣自兵燹之餘一旦蕩然有識者過而傷之今有圓悟上人勵志復興索余述其緣起用告十方善信伏祈見聞歡喜咸樂爲助其子若孫自邀文昌默佑鑄頑成仁陶癡爲慧未始不若前人之功名事業而永賴旗常呵護也況因果旣驗於前必徵於後更何待余饒舌爲哉是爲序。

梓童帝君本願經序

分教爲三非也合教爲一亦非也旣一矣復何所合以爲一而必合之以爲合而必一之著相甚矣且人生世間僅有善惡兩途念之正者爲善念之不正者爲惡行乎正而自見爲善與爲惡同是故仁人君子日幹夕惕孜孜矻矻垂老而不敢休止者豈求福報耶完吾之所爲人而已儒釋道之論詳矣而世未能盡式於教者少爲之勸耳夫吾不能自勸而又不能爲人之勸虛浪一生造業啟殃究之老死墮落而莫可救藥實堪憐憫此顯如上人以梓潼帝君本願眞經刊布流傳廣勸一切有情咸臻道化者也顯如一釋門衲子乃作是念而儒道家竟茫然不爲悔省視顯如宛轉婆心可不慚愧汗下乎余則曰不然儒釋道無分也無合也並無善也無惡也刊布眞經者我之法施也而非吾之法施誦持眞經者人之功徳也而非人之功徳也何也法施無相功徳無相經不云乎一切法應如是知如是見如是信解不生法相。

題建州浦城華藏庵募毗盧佛像

聞夫梵鐘罔叩則聲響不流蓮炬未燃則寶光韜耀故像季起敬藉有聖容是猶托一鐘以曉千夢析一燈以破昏衢也蓋由勝相而識諸祖由諸祖而辦道場由道場而知天地由天地而測虛空由虛空以悟自心自佛可謂尋流而獲源矣矧庸心鄙劣未充觸途成觀若非散影分身曷以薰移其習密化其機故我素穎法兄大和尙了十法界於一心得四無礙。

以崇善欲就閩浦成地居天大願牧道者聞而嘉之遂述此以告眾緣凡我同仁善信覺路鋪金莊嚴妙相庶幾緣而顯理緣而顯事事理雙彰事事無礙焉所謂華藏界中無量功徳者詎不在是耶。

