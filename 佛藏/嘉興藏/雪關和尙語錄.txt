嘉興大藏經雪關和尙語錄

雪關和尙語錄序

雪關和尙語錄目次序傳卷之一瀛山語錄博山語錄鼓山語錄卷之二虎跑語錄妙行語錄卷之三拈古頌古贊偈卷之四偈之餘卷之五尺牘疏祭文卷之六詩

博山雪關智誾禪師傳

閩中西峯居士曹學佺撰

師諱智誾上饒傅氏子八歲喪父母鄭氏送依景徳寺長老傳公爲童子傳公教令頂禮觀音大士一夕夢大士手摩其頂由是泛覽羣書奭然意解一日見壇經火燒海底句疑之乃參禮博山來公山令默究船子藏身公案行住坐臥提撕不忘偶入槽廠行見磨鼻拽脫有省有偈呈博山曰直下相逄處由來絕覆藏舌頭元是肉不用更商量博山喜曰子可參禪也後作五頌請壽昌衲衣山曰宗門語句如滿口含冰不曾道出水字子風骨太露更須死心一番始得師乃掩關謝客兀坐返參凡六載經幾重剝始徹源底偶作雪關歌山見稱善乃爲開關有偈曰始行大事六年雪頓入圓明一片冰今日幸親無縫塔掣開關鎖萬千層繼命首眾一日領眾入室次山垂問曰堂中首座人天眼目如何是人天眼目師曰頂門上山曰還假鑑照也無師曰君不見山曰不虛參見作家來師掩耳而出已已受瀛山之請瀛山古剎四壁蕭然作破院歌以自樂相國鄭公方水以詩慰之曰太甲之下是瀛山依稀破屋兩三間聞師支傘過天漏譬似楊岐雪滿關居無何博山和尙遷化師奔喪至喪事畢眾推繼席自是往來瀛博之間提示不倦督學陳公懋徳入山訪師置二十五問師應答如流陳大服膺壬申春予同諸公以鼓山延師結制於是演法鼓山玉瑩珠回玄風遐播期滿還錫博山丙子春中丞余大成司理黃端伯以杭之虎跑請師應之大弘祖道口唇才動輒滚滚不竭環師而聽法者萬指繼而妙行請師重建經營二載大殿落成師曰吾今可以謝諭彌陀矣丁丑秋示微恙乃謝院事鼓舟南邁孟冬朔旦行抵瀛山病體尪羸羣心洶洶乃作遺書謝諸檀越時壽昌闃公自博山來候匡坐敍別悰闃公問和尙安否師曰且道我生耶死耶闃公曰末後句也須分付師彈指一聲遂微笑而逝弟子弘恩成許等迎歸博山建塔蓮花峯之西原師示生萬曆乙酉年九月初一日示寂崇禎丁丑年十月十一日坐三十一夏享年五十有三有語錄六卷。

雪關和尙語錄卷一

侍者傳善輯

瀛山語錄

崇禎己巳師初住瀛山鄭方水相國請開法。

初住院示眾昔日楊岐會禪師輔弼慈明時師資道合雪曲賡酬後來卻住个荒村破院老屋敗椽僅蔽風雨人不堪其憂師獨不攺其樂衲子有請更創者固止之曰爾輩出家做手腳未穩早已四五十歲何暇閒工夫事丰屋耶翌日上堂云楊岐乍住屋壁疏滿牀盡撒雪珍珠縮卻項暗嗟吁翻憶古人樹下居觀此老銅筋鐵骨久經大冶紅鑪雪膽冰肝堅耐歲寒節操故能砥柱法門力振慈明之道中興臨濟之宗令人千載慕藺不及也某𨿽乏古人風致然亦頭腦相似忝依博山二十餘年愧無輔弼之才濫膺椎拂之任今力盡神疲稍尋个小歇場彊來住此瀛山破院籬穿壁壞日炙風吹且與諸昆仲共喫些粗茶淡飯過此時光不曾將佛法二字掛人唇齒今晚茶筵爲某禪人特請開示誾上座別無布施聊拈一偈以當效顰瀛山乍住壁籬疏冰滿牀兮雪滿廬受用不嫌眞淡泊家風親見趙州無。

端陽示眾江天空闊鳥低飛鰲鼓喧闐競渡時兩岸髙聲齊喝彩看誰奪得錦標歸諸道友弄潮作戲尙且不顧危亡破釜焚舟必先鼓其銳志何況生死事大若不努力打徹決了何期心苟怯弱終爲落節之人志意堅彊才是勝敵之手虎鬥龍爭卽不問急水拋篙一著又作麼生大膽駕頭衝浪過小膽難忘覆溺愁。

浴佛日示眾釋迦老子向無生處說生破院道人無生可說釋迦老子向無滅處說滅破院道人無滅可說與麼道釋迦老子全身在生滅之內破院道人全身跳出生滅之外且道跳出底是在內底是不見古徳道他人住處我不住他人行處我不行不是與人難共住大都緇素要分明若向者裏緇素得出跳出底不妨在內在內底不妨跳出搊住釋迦老子鼻孔一任轉身吐气務破破院道人面門豈礙簇錦攢花何以故無生猶是末聲色本非生不因荷葉動那識有魚行𨿽然如是三十年後莫道破院道人爲你諸人說夢。

除夕示眾潙山大師道欲識佛性義當觀時節因緣時節若至其理自彰諸禪徳今夜是除夕明旦是元朝時節已至作麼生是自彰之理誾上座二十年前如个木偶相似寒不知寒熱不知熱桃符換不管春來爆竹響那知臘盡𨿽則如癡似懵要且世法瞞我一點不得二十年後依然業識從頭寒便知寒熱便知熱迎新歲也貼門神送殘冬還燒榾柮𨿽則隨波逐浪要且佛法瞞我一點不得如今跛跛挈挈只與麼過時光說知也得說不知也得說知不知總得何故不萌枝上從來暗辧春秋無影峯頭幾番明占气候秪如年更歲換臘去春來在諸人分上還是知耶是不知耶若道知未免順俗違眞不了佛法邊事坐在塵俗境界中謾道花枝偏有色空勞鶯語爲誰嬌若道不知又是順眞逆俗不了世法邊事坐在淨白窠臼裏只爲冰堅難躍鯉卻緣水淺不藏龍只如去此二途畢竟怎生說个眞俗雙彰底道理還會麼鶻臭布衫都脫卻穿婆帔子拜婆年。

問答

僧問昔日黃龍今日瀛山法席不同法門無二卽今龍象之中如何是不二之談師云眉毛分八字進云分後如何師云疊疊見靑山進云見後如何師云拈卻如何若何進雲門裏出身易身裏出門難卽今六路齊收出門一句求師指示師云一綫通天別有門進云好个無生曲繇來和者稀師云誰是其人僧禮拜歸眾。

問世尊出世曇花現瑞地湧金蓮和尙出世有何祥瑞師云火裏靑蓮朵朵鮮進云還有爲人處也無師曰隨家丰儉進云分明踏在瀛山上爲甚麼看到瀛山早已遲師云秪識門前路難尋殿後峯進雲山後事如何師云屋頂靑松繞翠屏進云更有向上玄津乞師指示師云今日不向汝道進云爲何不道師云案山未點頭在。

問如何是瀛山境師云千峯頂上疊靑螺進云如何是境中人師云眉毛不露。

問大冶紅鑪煉凡煉聖體非凡聖作麼生煉師云烹金𨿽有彩治玉本無瑕進云意旨如何師云重疊關山千萬層。

博山語錄

崇禎壬申春信州眾檀越及合山大眾請師住博山以四月朔旦開堂。

上堂拈香雲此一瓣香气壓羣芳徧空徧界光吞萬象亙古亙今爇向鑪中專爲祝延今上皇帝聖壽萬安皇后齊齡東宮衍慶伏願金甌永固滿朝盡是夔龍黃河再淸四海爭歌堯舜此一瓣香無煙火處拈來薰凡灼聖沒鼻孔人嗅著徹地通天爇向鑪中專爲山中檀越外護眾居士所冀眞俗不二遠繼龐老之風心境雙融大露蘇公之舌此一瓣香價髙無比靈根占斷娑婆酷烈難當毒气親由洞水今日爇向鑪中專伸供養博山堂上先大師異和尙用酬法乳之恩斂衣就座維那白椎竟師乃曰夫爲沙門欲荷擔大法者必須先明第一義具擇法眼然後思所以弘法利生於二六時中法爲家務法爲城墻法爲舟車法爲茶膳不見祖師道心同虛空界示等虛空法證得虛空時無是無非法古今悟道知識橫說豎說總是說此無是無非之法妙在舌頭不黏著肉好眼不屑點沙終日說有不墮常終日說無不落空終日說非有非無不屬相違終日說亦有亦無不名戲論撤四句之籓籬翻百非之窠臼如吹毛在手殺活自由如明鏡當臺妍媸隨照所以道法無定相遇緣卽宗大抵法性寬波瀾闊才是大方家接人手段著著都有妙處今時學做善知識爲人說法者多求其深知法體深通法性善說法要者如麟頂覓角無幾人耳初心參學分上若大理未明大法未了必須要眞實操履眞實究竟果到此个田地卽使埋藏山谷不肯出頭自有人剜肉然燈捨身爲座𨿽諸天魔梵亦將下來請轉法輪豈闡提只手能掩其太陽光輝乎今日檀越眾居士洎合山諸禪徳殷勤勸請山僧舉揚博山宗旨如將千斤擔子逼上肩頭責備將來躲閃不得山僧只得冒登此座爲諸兄弟說幾句粗茶淡飯若喚作說法大有人笑者个虫豸在笑則任從且道誾上座畢竟是博山逆子耶孝子耶卓拄杖云自從拗折撩天杖今日重拈活似龍復卓一下云珍重。

沙縣陳秉初居士請上堂萬水千山特地來爲緣聽法請登臺山僧指示無他語長夏山中正熟梅昔甘贄行者入南泉設齋仍請南泉禪師念誦泉乃白椎云請大眾爲貍奴白牯念摩訶般若波羅密行者拂袖便出南泉齋後問典座行者在甚麼處座云當時便去也南泉便打破鍋子拈云甘贄入寺設齋砒霜甜似蜜南泉打破鍋子毒手利如錐簡點將來父子失情匆匆放過今日陳居士若請山僧念誦秪向他道住持事繁免得打破鍋子傷了客情山僧與麼道且道與古人是同是別良久云曹溪波浪如相似無限平人被陸沈。

四月八日上堂教中道未離兜率已降皇宮未出母胎度人已畢與麼說話大似一牀錦被蓋孩兒遮掩得好諸道友若向父母未生前覷得破便見盡大地是釋迦老子面孔盡大地亦是諸人自己面孔諸人自己面孔與釋迦老子面孔更無差別於此不會卻勞他從頭離兜率降皇宮出母胎度幻眾眞个是納一場敗闕所以初生下來便乃指天指地獨自稱尊二千年外卻被一个跛腳阿師要一棒打殺與狗子喫貴圖天下太平諸兄弟雲門一棒剛要打殺釋迦老子山僧今日一棒恰要打殺雲門秪如山僧替釋迦老子出气諸兄弟還有替跛腳阿師雪屈者麼眾默然師笑曰不是山僧逞人我果然難得十成人。

栴檀像成洪惟心居士請上堂趙州云我有時將一莖艸作丈六金身用有時將丈六金身當一莖艸用曹山問僧云佛眞法身猶若虛空應物現形如水中月作麼生說个應底道理僧云如驢覷井山云道也太煞道秪道得八成僧云和尙作麼生山云如井覷驢山僧道善塑無如曹山善雕無如趙老不露些子刀痕眞个手段髙妙若會得如驢覷井便曉莖艸化作金身若會得如井覷驢便曉丈六金身當艸目犍連枉運神通優塡王徒煩匠巧丹霞正令劈頭行誰道子孫賢不肖今日是新安洪惟心居士設齋爲報薦先慈敬塑栴檀尊像一軀送入先師塔院供養仍勞書幣殷勤以山僧誕辰懇請爲眾說法說法且置畢竟造像齋僧有何功徳卓杖云不求有漏人天福大孝全彰古佛心。

上堂舉玄沙大師問鏡淸云古人道不見一法是大過患你且道不見甚麼法淸指露柱云莫是者个法麼沙云浙中淸水白米從你喫佛法未夢見在師拈云此一則公案不識者將謂玄沙不肯鏡淸殊不知兩尊宿旗鼓相當塤篪疊奏可稱難兄難弟矣所以天童老人道鏡淸久不作佛法夢也又云須是玄沙同參始得天童可謂善知無舌語解聽沒弦琴眞个是二老賞音者也若作勝負商量此人未夢見佛法在近來法門淡薄兄弟家相見惟敍寒溫情面款待佛法二字絕口不談看他古人一唱一酬之間如函合蓋似箭投鋒足爲千古眼目今日是五慈禪友從浙中來以久參先博山之故特來掃塔設齋供眾仍請山僧上堂激揚斯道可見世𨿽末法人尙古風不愧爲法門昆仲矣然正眼觀來不是好心何故你在浙中喫了淸水白米卻來累及山僧償他口債且道口債作麼生償擲下拂子云除是維摩老知吾施受心。

報薦先相國方水大居士上堂心眼本開無柰空花自翳性天廓朗只因迷霧長昏佛說世智辯聰是八難中之一以學解多知遂成理障故翻不轉文字窠臼打不破生死牢關當其迷時文字語言總是障道根本及其悟也語言文字原是解脫正因妙在反手覆手耳昔李渤刺史問歸宗常禪師云須彌納芥子某卽不疑芥子納須彌莫是妄譚否宗云人人傳使君讀萬卷書籍是否李云然宗云摩頂至踵如椰子大者萬卷書向何處著李復問一大藏教明甚麼邊事宗舉拳示之云會麼李云不會宗云者措大拳頭也不識李云請師指示宗云會則途中受用不會則世諦流布師拈云萬卷書何處著伸腳處便縮腳掀翻窠臼絕狐疑眞个拳頭好作略不在途中不在家世諦流布亦不惡下座。

上堂據理而論世法中埋沒多少人佛法中醒卻多少人爭柰古徳道佛法中迷卻多少人世法中悟卻多少人古徳此語未易構他語脈何也佛法固是難通紅塵撲地能有幾个輥出頭來若往昔未燻般若直須正念全提如猛將戰出重圍方可解戈卸甲到此則太平世界任謳歌堯舜之風淸白門庭爭接起夔龍之武不礙逢場作戲何妨借路還鄕秪要踏得穩靠得實然後擴爲利濟廣被無涯將世法喚作佛法將佛法喚作世法有何不可𨿽然如是秪恐不是玉是玉也太奇。

舟中放燈小參性水澄淸元無漂沒妄波鼓動遂有升沈旣迷出世津梁不睹光明寶藏千波競湧誰然照水之犀一口吸漧孰是倒瀾之手溺而不溺直須跳出者層波生而不生轉取騰霄那一步只如白浪滔天還有不被顚溺者麼良久云移舟不別水舉棹卽迷源。

小參生從何處來死從何處去大冢業識茫茫可憐無本可據秪如有本可據底人又作麼生拏住布袋口擲卻拄杖子左手控飛龍右手跨猛虎亂把繡毬拋倒踞香臺舞浪蕩不歸家何彼復何此彼此且置秪如今夜現前大眾畢竟是業識耶非業識耶是有本可據耶無本可據耶咄不入祖師室茫然趣兩頭。

懺堂小參若論本地風光如摩天俊鶻豈落二機如踞地師子全威不動直下便見無第二人擬議卽乖焉容鈍置正位尙嫌尊貴偏方豈落程途旋風千匝打歸來機輪絕斷無回互昔三祖求二祖懺罪二祖云將罪來與汝懺三祖云覓罪了不可得二祖云與汝懺罪竟審如是理懺尙且不有事懺更復何憑假饒事理雙融便證禮佛三昧也未知有向上事在汝等諸人不可匆匆放過珍重。

茶話如來常寂光如月印秋水眾生心水濁月卽被雲遮佛開淨土門豈離心境有心淨土亦淨吞卻山河影土淨心亦淨擊碎玻璃鏡心土二俱離蓮花出淤泥心上二俱卽娑婆眞樂國賣花人過野橋香巢松鶴唳疏枝仄且道畢竟事作麼生師按指云東土西天一絲不隔今夜是鄭式蘧居士入山修懺報薦淑人張氏有令兄爾周居士設茶供養大眾命山僧鼓兩片皮當知淑人靈爽頓坐上品花輪親瞻紫磨金相去也夜寒珍重。

茶話身心猶泡沫世界若干城情想等空花生死如夢幻不達夢幻無以超生死不了空花無以破情想不識幹城無以出世界不知泡沫無以了身心譬如空中蜃气許多妄認樓臺陽焰非波渴鹿謂眞是水所以輪回苦海無有脫期圓覺經云知幻卽離不作方便離幻卽覺亦無漸次若能如是究竟不妨宴坐水月道場轉此如幻法輪降伏鏡裏魔軍成就夢中佛事到此境界則所謂如夢幻如空花如幹城如泡沫者皆如海印發光成就遊戲三昧矣今夜鄭式蘧居士追薦淑靈張氏設此茶筵我等飲水謝源不可忘卻檀施且道不忘底意如何師乃拈起果子召眾眾舉首師笑云不可日用而不知。

茶話舉僧問雲門如何是法身邊事門曰枯樁又問如何是法身向上事門云非枯樁若論法身邊事知有底能知若論法身向上事不知有底卻又知或有个知有不知有底出來你道此人是會得枯樁耶非枯樁耶師舉起茶盞云張三貪杯李四酒醉茶鐘落地果碟粉碎直饒曉得正按傍提也難與睦州老人弄唇接觜。

問答

僧問和尙爲人一句作麼生道師云縵天帳子無人見笑把鮫珠倒撒來進云三聖道我逄人卽出出卽不爲人此意如何師云我不似烏龜鉆破壁進云興化道我逄人卽不出出卽便爲人又作麼生師云也是反手卸籠頭進云正當出與未出時如何師云眼橫鼻豎僧禮拜。

僧問徳山托缽上堂雪峯道鐘未鳴鼓未響者老漢托缽向甚處去徳山便歸方丈此意如何師云竿頭才露影誰識轉身人進雲巖頭云大小徳山不知末後句未審不知在甚麼處師云攘羊證父進云密啟其意未審如何師云汝道他是甚意進云徳山便休去不知是何心行師云才是徳山進云明日上堂果與尋常不同不知不同在甚麼處師云汝且道我今日上堂是尋常是不同進云且喜老漢會末後句不知會在甚麼處師云末後句且置汝還見徳山麼進雲巖頭云秪得三年活未審巖頭具甚麼眼便恁麼道師云也是蠅子放卵不顧佛頭進云謝師答話師不顧。

僧問離四句絕百非請師直指西來意師云千年池裏鱉一釣上竿來僧擬議師云倒拖出去著。

僧問先鋒卽不問如何是殿後事師云出身𨿽有路轉步莫迷蹤進云三軍一命重在己權師云倒跨毗盧印橫揮寶劍寒進云恁麼則四海謳歌樂有餘師云是甚麼歌答云吽吽師云汝卻解西天人梵語。

僧問上來道个不審能銷萬兩黃金下去道个珍重亦銷得四天下供養若作佛法會滴水難消若作無事商量眼中著屑請問和尙如何卽是師云你卻銷得幾何僧一喝師云秪易叱他泥犢子難教擊碎鶻侖磚僧雲光透日月明暗不收時如何師云是甚麼光僧又喝師云莫便是光麼僧又喝師云你只有者个結局便打。

僧問落葉知秋卽不問如何是把定乾坤句師云恰值中秋節進云不跨云橋浪裏舟因甚人在彼岸師云闍黎掉在水裏進云恁麼風捲嶺頭云浪翻潭底月去也師云那里學得虛頭來僧無語師便打。

僧問恁麼來時如何師云看取腳下進云不恁麼來時如何師云轉身就位進云恁麼不恁麼來時如何師云撞入葛藤窠僧禮拜。

僧問如何是賓中賓師云面面撲灰塵進云如何是主中主師云猊牀不露影進云如何是主中賓師云出門不上路進云如何是賓中主師雲歸家不坐堂進云賓主句蒙師指示知音一句作麼生師云試唱一曲看。

學憲陳雲怡居士問

問蒙示末後句最爲要緊敢先問取當頭一句師云掉轉身來看。

問眼見餓夫滿前自無粒米陡起悲心作何救濟師云𨿽無粒米倒廩傾倉。

問自己與千人萬人同餓偶得半升脫粟還食自己還食千人萬人若食自己安能獨餐若食千人萬人如何分飽師云逼塞虛空何分饑飽。

問咒咀諸毒藥所欲害身者念彼觀音力還著於本人東坡居士杜撰攺還著句云大家都沒事俗眼觀之卻是大士憯刻東坡平等慧眼觀之如何領取師云笑倒補陀巖。

問跛鱉曳尾泥中腳腳著地神龍夭矯雲際首尾無蹤兩者孰實孰虛孰勝孰劣師云深含獨占更加參。

問眼見分明不肯全身拶入過在甚處師云夜鼠愈走凍蠅不飛又云過在不肯處。

問多生來一領貼肉布衫如何卽脫師云要脫作麼。

問家珍𨿽不被劫偸兒時來零竊如何剿除師云一齊颺下著。

問彈無弦之琴唱希聲之曲急切覓不得一个半个知音請問博山三十年來知音有幾師云蒙此一問直待案山點頭。

問廓今無問師作何答師云早知居士有此一問。

鼓山語錄

崇禎壬申總憲能始曹公農部得山林公及眾鄕紳請師於福州鼓山湧泉禪寺結制以六月初三日入院。

上堂拈香雲此一瓣香端爲祝延今上皇帝聖壽萬安伏願一人常有慶萬國永無虞此一瓣香專爲山中檀越護法宰官居士伏願作儒宗之柱石爲法苑之金湯此一瓣香專伸供養博山堂上先大師異和尙少酬法乳之恩就座白椎畢師乃云若論佛法如蚊子上鐵牛無你開口處未免權向第二門頭說个譬諭去若要造進此道如人行路一般必先尋一條直捷路上行更要向差別路頭一一透過始得秪如山僧在博山束裝出門諸兄弟有先從柘浦抵芝城順舟而下不數日便到鼓山何等快捷山僧從鵝湖穿馬嶺經壽昌登廣福涉鐔津其間歷峻嶺而千盤經回溪而百折所過州城紛人士香花之接徧遊蘭若觀叢林法化之儀經六十餘日始到鼓山何等曲折若論一踏便到諸兄弟誠得便宜若要曲盡逶迆須學山僧重重經過險難始得今人參學多喜直捷理會不知果有見處更要透過差別關頭始具決擇法眼然後淸機歷掌珠滚盤圓萬化從心兵隨印轉咄此總是途路邊事料掉沒交涉且到家一句作麼生道大眾無事各自歸堂好。

結制上堂亂意猿奔樹塵緣馬過橋不到心空處何日得開交所以古人立个期限要你向甕中捉鱉諸兄弟直須內不住心外不住境黏膠旣脫窠臼掀翻果到心境雙亡正好通个消息若有露得消息者山僧當拭目以待咦龍門髙萬仞騰躍是何人。

誕日上堂僧問象赴龍奔各趨慶賀請問和尙年多少師云與拄杖子同年進云然則不歷春秋度常延不老春也師云貍奴白牯自知時僧禮拜歸位師乃云業風吹墮閻浮界肉襖頻經脫換來覷破未生前面目方知露柱是娘胎教中道諸法不自生亦不從他生不共不無因是故說無生山僧道諸法從自生亦復從他生亦共亦無因說甚麼無生諸兄弟若向教中意會去如斬開荊棘指出一條大路若向山僧句裏會去如不動旗槍便爾就路還家所謂發足有殊到家則一也僧出問和尙因甚麼忘卻生身父母與露柱作兒師曰苗從地發花借春開便下座。

解制上堂諸兄弟九十日期今已滿閉門作活事如何不曾捏殺獼猴子重疊關山未易過大抵末法禪期眞參罕遇縱他意樹抽枝未見心花成片𨿽然如是冷灰裏豈無一粒豆爆還有不跨石門扶豎晏祖門風者麼如無且向蘆花深處宿月明穿過釣魚臺。

元旦上堂春色無分新舊年光豈有去來洞見剎那三際從他葉落花開不見白楊順禪師道染緣易就道業難成不了目前萬緣差別秪如昨日喚作除歲今日喚作元朝浮字虛名憑誰安得若乃千門爆竹使大地而驚雷萬戶桃符替虛空而掛彩銀燭透紗籠之影銅瓶簪楊柳之春堂奏管弦響送木人之耳鑪燒榾柮威袪石女之寒景物森然風光滿目若喚作目前底法則心外別有境象若是自家屋裏事如何領略此段生涯還委悉麼根塵元是吾家寶無柰空花翳眼珠果爾斯須常返照自然不到喪居諸。

茶話喫茶知是茶味喫飯知是飯味因甚麼又道人莫不飲食鮮能知味不見僧參趙州州問曾到此間否僧云已到州云喫茶去又問一僧曾到此間否僧云不曾到州云喫茶去監院問云和尙因甚麼到也喫茶不到也喫茶州喚院主院應諾州云喫茶去諸禪徳若知趙州三度茶話則茶味飯味徹底皆知諸兄弟須知此茶不論主賓寧拘好醜南北東西各一杯虛空澆濕眉毛皺大眾夜寒珍重。

茶話乾坤靡久停之客紅顏無可駐之丹日月穿眼底之梭人命似急流之水伶俐漢抖碎虛空驀翻筋斗便好向急水灘頭下得腳穩就無陰樹下終日打眠然後拈來世諦總是曇花轉步塵勞無非華藏諸道友果能到此境界不妨道个處處綠楊堪系馬家家有路透長安。

辭眾茶話山僧今晚借龍泉上人一杯茶與諸君告別當知山僧來也不曾出博山去也不曾離鼓山紛紛盡是拖泥水動念無端滯往還總是情關不破識浪難幹所以把手忍分判袂愁訣當知道人分上卻不其然不見進山主云來來實不來途中好善爲去去實不去路上莫虧危若知得山主底意便知誾上座不離丈室常在途中不離途中常居丈室還委麼杖頭踏盡縱橫路徧坐靑山作道場。

水口興濟堂請小參來從淵關來去從淵關去來去自奔波淵關渾如故不見祖師道萬法本閒惟人自鬧若知鬧底卽是閒底便見燈花燦爛色不關情若知閒底卽是鬧底便聽簫鼓駢闐聲非礙耳何以故有物爲物則被物物礙膺塵本非塵則可塵塵合道舉起拂子云拂子是塵喚甚麼作道拂子是道喚甚麼作塵擲下拂子云還知麼關津𨿽放過不許販私鹽。

又夜請說茶話至道無文至理無說無說無文是何妙訣閉戶造車出門合轍如豹澤毛如龍蟄穴鼓浪乘風江河倒決轉妙旋玄其機始徹一棒當頭破皮出血擔版不圓只得者橛機權變化不思議舌會盡淆訛眾流可截且道截斷眾流底人是何手段不曾過水口那識是淵關。

黯淡寺請小參禪非放意可參道非矜持可得矜持則心頭常惴安能順水張帆放意則繩頭不緊焉能逆風把柁如人未過黯淡灘頭未免心驚險墮旣過黯淡灘頭便乃放身倒臥如此參學終有矜放之失安契中道之妙惟智者善能陸地行舟空中走馬夷險皆如逆順何訝且道因甚麼得如此穩便移舟不別水舉棹卽迷源。

開元寺請小參古徳悟道偈云一拳拳倒黃鶴樓一踢踢翻鸚鵡洲有意气時添意气不風流處也風流慚愧古人露手露腳鼓粥飯气大似个白拈賊殊不知天關未轉地軸未旋徒爾驚羣難極底蘊誾上座則不然展開坐具包羣象抖擻袈裟裹太虛六臂三頭誇好漢輪王未與髻中珠何也大方無軌則應物任偏圓。

董巖請小參道人用處如風行空理透徹而意自玄機虛閒而神自王一任神駒蹴踏還如靈鶴翺翔蓋得無心於事無事於心自然虛而靈寂而妙不拘修證寧滯有爲諸兄弟若欲得此受用直須繩頭緊把自然透出重關且道透出關外底人是何作略天容難覆載器水逐方圓。嘉興大藏經雪關和尙語錄

雪關和尙語錄卷二

侍者傳善輯

虎跑語錄

崇禎丙子春司理海岸黃公中丞集生余公洎武林眾縉紳居士請師於虎跑定慧禪寺結制。

開堂師升座拈香雲此一瓣香氤氳結而地天交泰盤旋覆而海嶽春融爇向鑪中端爲祝延今上皇帝聖壽萬安前星朗耀後嶽齊髙伏願皇仁浩蕩與日月齊明聖歷綿延等嵩葉永算此一瓣香瑞接空中紫气香分劫外優曇恭爲滿朝文武合郡宰官虎林護法居士信心檀越諸山耆宿本寺監院眾執事伏願道標峻揭長爲法海神龍願駕髙驂允作淸朝儀鳳此一瓣香吞吐千秋靈气含藏剎土風光專爲供養開山寰中大師伏願玄風再振少林開無影之花法苑重新大樹垂普天之蔭此一瓣香雜毒爲九祖佛也須蠱殺旃檀和糞貴賤不許論量恭爲供養博山堂上先大師異和尙仰酬法乳之恩斂衣就座維那白椎竟師乃云今日升座諸方龍象擁集肩挨腳拶推倒香臺直饒你向千人叢裏翻身萬人隊中跳出還須與老僧把手同行始得還有麼如無老僧打葛藤相謾去也若論參學似登峯者必須造極溯流者決要窮源莫同流俗專學亂統秪如此一坐具地乃唐開山寰中大師道場者老漢腳踏實地不弄虛頭舌拄梵天掀翻到底故其垂示云說得一丈不如行取一尺說得一尺不如行取一寸者般言句如開一副大鑪韝秪要鑄成純鋼漢子打就生鐵心肝方能了死脫生成佛作祖汝若說得行不得如空譚樓閣終無結構之功汝若行得說不得如靈雛在殼未成啐啄之用汝若行說俱到則知果熟曾經霜久瓜甜原爲地肥汝若行說俱不到此是不喞瀏漢諸兄弟三世諸佛百千祖師在汝腳跟下答話已久若更想些胡答亂問來尋老僧斗觜弄舌非但遲了八刻何曾夢見汗臭气在當此之時眞風莫挽頹波日靡觀禪宗凋獘與世界塗炭俱可痛哭流涕所以山僧到浙中來蒙合郡宰官洎諸山名宿惇請開堂意在因邪打正止法門互諍之風點鐵成金消末劫兵荒之苦諸兄弟必須眞參實悟究竟到頭方得个大透脫時如其未悟稱悟非但瞞卻他人卻是欺瞞自己盡是泥犁種艸波旬眷屬千佛出世亦救你者般東瓜茄子不得𨿽然如是山僧到者裏開个鋪面且道圖个甚麼拋綸爲釣鯤鯨族小小蝦蟆謾上鉤。

上堂老蒼天靠你住昨日難防今日事花妍柳嫩正驕春晴空霹靂生風雨剌剌金蛇撲地飛巖泉迸澑峯攢霧雨過天淸日出頭始知變態常如故不如故豈不見雪竇老人道大丈夫先天爲心祖。

淨慈寺上堂山僧出虎跑三門赴聞尊宿洎合郡眾宰官居士湖上放生之約不意偶過淨慈諸公卻轉請上堂不知是何心悻然𨿽如是不妨借路經過夫肖翹愛命蠕動貪生業最慘於殺傷慈莫深於救護一夫騖漁獵之利何止戕百萬生靈一家奉蔬水之餐亦足活無限物類夫何全無不忍之心甘塡難滿之腹賓筵殫水陸之珍食品耗萬錢之費旣乏同體之悲焉無反噬之報因中失憫果亦無憐所以年來殺戮徧行生民塗炭良有以也惟仁人君子能全惻隱之風活路生機原開仁壽之域是以西湖勝集眾善駢臻輪月放生羣公佳舉可以續雲棲大師悲深願廣之法乳庶不孤瓶匋尊宿利生接物之盛心所以太師翁云若恩周多命則大積陰功或惠及一虫亦何非善事卽此祝聖歷綿延之算共抒忠誠轉寰宇太平之風陰裨王化秪如永明大師道髙低嶽瀆共轉根本法輪大小鱗毛普現色身三昧還有知得永明老人落處麼海岸居士云請問和尙如何是色身三昧師雲飛者飛躍者躍是个甚麼進云如何是根本法輪師云能爲萬象主不逐四時凋進云護生須是殺殺盡始安居畢竟殺生是放生是師便喝進云果是作家師云念汝尊官饒過一掌士禮拜師下座。

孝廉聞子將等請上堂錢塘江上春風起三月桃花翻浪勢五雲山裏眾鱗龍風雷特地催燒尾禹門萬丈躍煙霄振鬣掀鬐鼓異濤不但丰年霖雨足吸漧鯨海巨波消而今得个權棲泊相將盤踞炊香閣倒捲珠簾轉步來面前顆顆驪珠爍且道是甚麼人爲他點眼良久雲水晶宮殿杳淡墨也難描珍重。

孝廉唐祈遠居士請上堂祈遠居士問如何是參禪入手處師云吾常於此切進云如何是參禪險難處師云一一經過始得進云如何是參禪得力處師云把定乾坤居士禮拜退又一僧出問云和尙是个餅面鋪趁鑪竈熱再搭一个師云你問來僧乃問如何是參禪入手處師云截千人之頭臂剜萬人之心肝進云如何是參禪險難處師云拆佛殿毀魔宮進云如何是參禪得力處師雲逆水船開順水風乃云諸兄弟者些答話𨿽是搬他閒骨董也不曾思索出來不見洞山雅禪師云言無展事語不投機乘言者喪滯句者迷他家是透頂徹底的人臨機應用灑脫非常不似今人要句句投機卻被言句礙殺徑山老人道趙州禪只在口唇邊山僧道趙州禪如神廟裏簽千掣千聖萬掣萬靈初不曾安排吉凶使人規避禍福也方山老人道得意者所說皆是失意者所言皆非若以是非得失而論古駁今山僧綰上眉毛一任諸方貶駁卓拄杖下座。

解制上堂山僧手腳﹝申／八／女﹞頁﹞園丁日午澆瓜慣不曾今日根芽舒徧地春風引上石瓠棚秪如水到渠成瓜熟蒂落還有人道得底麼一月期場雲裏過天明分曉各歸巢。

小參師拈拄杖舉芭蕉淸禪師云你有拄杖子我與你拄杖子你無拄杖子我奪你拄杖子芭蕉老漢扳例隨條就窠打劫要且無爲人處山僧則不然豎拄杖云只个拄杖不與不奪拄地撐天如龍之活然𨿽如是非但芭蕉結舌山僧亦結舌有分且請拄杖子爲眾說法卓拄杖云還聞麼眾無語師云大地是聾人。

小參諸禪徳情幹識漏錯認法身言滯句迷焉離毒海法身邊事猶可以依稀仿佛法身向上事有幾个自在縱橫髙峯老人偈雲海底泥牛銜月走巖前石虎抱兒眠鐵蛇鉆入金剛眼昆侖騎象鷺鷥牽會得此一偈則照用料揀棒喝交馳正好作曹洞兒孫洞山老人道五臺山頂云蒸飯佛殿階前狗尿天剎竿頭上煎子三个胡猻夜簸錢會得此一偈則偏正妙協機位環旋正好作臨濟兒孫恁麼道大似搓圓捏匾換柱移梁或有个幹嚗嚗底問山僧又作麼生規圓方竹杖漆卻沒弦琴家活臨時用安排便不眞復笑云也只八成。

龍居永慶禪堂示眾植根不固必無鐵榦虯枝力量不充焉易摧峯抒海貴在深參極究歷遠窮髙事境與理境齊彰行到與說到俱暢然後圓機普應不滯一隅信手拈來信步踏著信口道著若以淺識劣根剽竊稱禪何異將甌盛水空擬大洋。

掃寰中大師塔拈尺論丈量空之手鳴金戛玉希世之聲感神虎而跑泉翻移海嶽逐神駒而出廏蹴踏風雲今日窣堵坡前恍然覿師眞面且道覿面事如何參差煙樹裏翠滴曉風寒。

問答

僧問木佛度火時如何師云添上榾柮著進云金佛度鑪時如何師云看取焰中輪進云泥佛度水時如何師云腳跟不曾濕進云爲甚麼眞佛內裏坐師云閉門打瞌睡。

僧問如何是城裏佛師云城外有進云如何是山裏佛師云市上有進云如何是家裏佛師云老僧不在此坐。

僧問如何是淨土師不答僧又問師亦不答居士見而問云如何不答師云若答他是土上加點便不淨也。

余集生居士問禪淨兼修者爲當先參禪而後修淨土爲復先修淨土而後參禪師曰此問甚爲泥於融會者必須甄別若初心參學宜求一門深入不可腳踏兩船參禪則單提一句公案徹悟本地風光念佛則單提一句彌陀究極惟心淨土然後融禪入淨似一毫致於太虛融淨入禪譬一滴投於巨壑可謂野色更無山間斷天光直與水相通若先系綴兩頭用心不一則兩端交戰於胸中佛不云乎制之一處無事不辦此可證也。

妙行語錄

崇禎丙子春司理海岸黃公中丞集生余公洎武林眾縉紳居士請師重興妙行禪寺以三月念五日進院。

天王殿不動而升普光明殿帝网幢前與麼相見。

伽藍殿明月爲廊淸風作殿拈起鋤頭從頭翻轉然𨿽如是善建者不拔。

祖師殿萬派千枝源頭一綫信手拈花無人能薦咄云展。

佛殿玉殿苔封不帶埃珠林寶网鏡光開世尊猶自拈花笑且道笑个甚麼咦笑有个人重來。

上堂指法座云作禮燈王借此寶座大家有分得坐便坐遂升座拈香祝聖竟斂衣就座維那白椎畢師乃云生平不學楊岐老破院風光卻儼然薄福又來湖墅寺起鑪搭竈豎空拳棗柏大士道法無定相遇緣卽宗山僧在博山出門不知有虎跑底事在虎跑開堂不知有妙行底事今日受請而來大似夢境相似著一毫念頭預爲不得此諭彌陀一坐具地因緣成旣有壞廢必當興山僧業債難逃忽然落魄至此倘藉眾緣或可濟事然則緣之一字安排不得躲避不得所以古人云萬般從此道一味信前緣拈拄杖云秪有拄杖子不屬因緣本無成壞亦不用安排躲避卻能爲一切眾生之所憑靠山僧涉水登山全承渠力拄地撐天豈更由誰倚在禪牀角則聲臭俱無拈出法堂前則乾坤攪動諸人還知麼將此深心奉塵剎是則名爲報佛恩卓拄杖下座。

黃海岸居士封翁八十誕會城眾宰官居士請上堂海岸居士問壽等虛空是何人師云量過虛空者進云虛空如何過師云出門先辧路轉步按飛雲進云恁麼則過了也師云切忌撞倒煙樓士禮拜師乃雲海岸居士兩任浙中司理投錢飲水淸畏人知決讞平反視民如子其尊翁自昆居士亦嘗令建徳先後美政俱擅循良可見趨庭義方別有家傳矣今首夏初三日乃封翁八十華誕武林眾士紳想其人頌其徳無以效華封之祝因各以衣裓盛諸香花詣妙行禪院請轉法輪以祝封翁無量之壽山僧道以法爲親以慧爲命不但父子同條亦乃祖佛齊證如脇尊者八十出家老趙州八十行腳全憑者个風流趁入花藂矍鑠非特此二老也一切諸佛諸祖以及自昆居士海岸居士亦無不憑者个而入大光明藏成就世出世間諸大功徳也功徳且置秪如今日因齋慶贊一句又作麼生道無根樹子無今古果熟香飄溢壽筵珍重。

康藍田居士請上堂昔諭彌陀齋三百萬僧辟此道場與天宮鬥麗師乃地位中人見地超曠行果因花成此一大功徳海也今有藍田居士好善樂施以飯僧爲佛事今日是居士設齋報薦先君康思萱先妣蕭氏一門宗族俱證蓮胎山僧自慚徳薄難消信施供養眾中要選个無事道人出來酬他信心齋供且道那个是無事道人不見古徳道眼裏著不得沙耳裏著不得水个是無事道人又有道眼裏著得須彌山耳裏著得大海水个是無事道人雪竇道恁麼也不得不恁麼也不得恁麼不恁麼總不得也是个無事道人山僧道三个無事道人總是不喞瀏漢要消施主供養依舊還難且道畢竟是甚麼人消得師指露柱云露柱呵呵開口笑橫吞倒吐肚皮寬。

結制上堂僧問解結卽不問如何是衲僧向上事師云何不向下會進云向下事又作麼生師云井底蝦蟆飛上天乃云他弓莫把他馬莫騎▆綫直路不許人知諸兄弟淸心禪堂是个系驢橛祖師公案是个葛藤樁四海禪和是一緉破艸鞋天下善知識是一味斷腸艸直須斫倒系驢橛拽斷葛藤樁擲卻破艸鞋拈卻斷腸艸果能具此知見有此作略不妨千峯頂上卻在十字街頭十字街頭卻在千峯頂上繞他華藏世界百千萬匝依然止在一毫端如其不然且向一綫直路行去好珍重。

謝眾居士齋小參世間飲食若還喫得消不得是可憂底事維摩香積飯喫得消不得卻是好事秪要吞得下吐得出便是超方出格手段非但能消四事供養亦可消得萬鎰黃金假饒有个不吞不吐底出來且道將何供養薄批明月渾閒味細切淸風更是奇。

問答

僧問一天法雨洗兵威今日重輝古殿基如何是古殿基師云不見綠苔生。

問今日大開鑪韝煆煉聖凡有个純鋼打就生鐵鑄成底漢子出來還受煆煉也無師云也要腦後一錘。

問髙髙山頂立時如何師雲巖顚驚石墜進云深深海底行時如何師雲水怒浪花翻僧禮拜。

問倩女離魂事如何師雲月淡花移影進云未審他是業識是意生師云風搖水作波進云畢竟是一个是兩个師云急急如律令。

問佛法無多子久長難得人旣無多子更教人久長是何心悻師云若不久長爭知無多。

問古人道魚不識水鳥不識風迷不識性悟不識空此意云何師云所供詣實。

問劫火洞然大千俱壞未審者个壞不壞師云添起一堆柴。

問云居打沙彌意作麼生師云非父不生其子進云如何是不呈底句師云賊贓已露。

茹無揀居士問鴛鴦繡出從君看不把金鍼度與人如何是鴛鴦師云一雙撲地恁孤飛士云如何是金鍼師雲從來不度士禮拜。

楚黃宋心白居士四問

問十方如來於十八界一一修行皆得圓滿無上菩提文殊選根獨取耳根何也且旣曰返聞則不取音聲卽千二百功徳與八百功徳皆非所論何得以耳根獨利於圓通耶又所謂逆流果收視返聽否耶若曰返聞自性則自性有何境界耶抑於無可指示中有可指示否耶。

師云獨取耳根者以音聞乃此方逗機之要故獨選耳如文殊云此方眞教體淸淨在音聞欲取三摩提實以聞中入是也返聞自性者非但不取音聲不論功徳自性境界著不得个元字腳逆流者卽入流其實卽返聞意與收視返聽不別自性無性何境界之可擬盤山道向上一路千聖不傳若道有指示卽傳也若道無指示爭柰又有向上事居士但恁麼做去若得到日如人飲水冷暖自知不用問人也。

問觀音云我從聞思修入三摩地又云初於聞中入流亡所此二聞字同耶否耶竊謂思則不亡亡則不思妄則不宜於思眞則不宜於亡今旣曰思又曰亡果何思何亡耶且動靜二相了然不生則聞與不聞皆非所計何必曰從聞入於聞中入流亡所耶。

師云聞具能所根是能聞塵是所聞從聞之聞具師資義謂從師得聞音教然後思修證入則未入流前聞中兼所入流之後獨有根存故云亡所也又來問思則不亡亡則不思此正不審思爲何思亡爲何亡教家有分三慧以疏經者謂聞慧思慧修慧以誘人循循而入所云亡者亡其緣所之聲未亡能聞之根及乎所入旣寂動靜二相了然不生此亦只是打疊聲塵漧淨如是漸增聞所聞盡才顯能所雙寂到此境界則能聞所聞俱不生也經本文亦自層次分開如雲初於又云漸增又云盡聞不住覺所覺空長水釋云盡聞之處卽思慧爲體亦名爲覺至云覺所覺空者非但遣卻聞慧卽思慧亦不立矣又云空覺極圓者泐潭標此處修慧現前也又空所空滅者此修慧亦遣也前三慧未空宛成生滅此三慧俱遣頓入圓明故下文云生滅旣滅寂滅現前又璇師分此段經文爲四一亡前塵二盡內根三空觀智四滅諦理然則亡所之亡亡前塵也盡聞之盡盡內根也空覺之空空觀智也空滅之滅滅諦理也尋繹斯旨則曰思曰亡非謾無階梯其中有觀照差別之異如嚼蔗味漸入佳境若必如居士所謂亡則不思思則不亡此又似今時拍盲禪人蔑裂教网混同作解不顧教家銷文有次第科經有節目翻被渠笑爲杜撰又來謂妄則不宜於思眞則不宜於亡此亦正坐前惑殊不知思則觀智深入善銷能所之妄何得不思眞乃寂滅現前頓亡生滅之見何謂不亡又來問動靜二相了然不生則聞與不聞皆非所計又何必曰從聞入於聞中入流亡所耶此說亦是未明前意若明前意當不復有此疑也若不從聞入何由得見動靜二相了然不生乎。

問生滅去來本如來藏又曰性眞常中求於去來迷悟生死了無所得不兩相反乎又如而如來藏本妙圓心非心非空以至非常樂我淨卽如來藏元明心妙卽心卽空以至卽常樂我淨皆兩相反何耶豈所指性有二心有二耶抑五陰法塵所指有二耶不然終於非卽本無二義不明也。

師云迷則起眾生見見有生滅去來則如來藏性隨爲生滅去來矣悟則本如來藏求其生死去來了無所得則生滅去來皆合如來藏性也以迷悟相翻似反若知眞妄無別則非反也又如來藏有三初顯空如來藏離一切相故俱非次顯不空如來藏故俱卽三顯空不空如來藏故離卽離非是卽非卽此合中道義以阿難首請妙奢摩他最初方便世尊至此圓答三諦始酬前案居士詳此則來問非卽本無二義無不洞然明了更不疑性有二心有二及五蘊法塵有二也居士初疑其兩反者蓋不聞雙卽雙離之妙故惑非卽差岐依違介念佛告富樓那云汝以色空相傾相奪於如來藏而如來藏隨爲色空周徧法界我以妙明不生不滅合如來藏而如來藏惟妙覺明圓照法界泐潭謂此妙用如水投水不分能所繁興大用起必全眞要以不思議心得不思議用則三諦妙義皆日用中事拈來無不是用處莫生疑一涉思惟徒勞卜度。

問以是因緣世界相續兩儀未生之先妄想因緣何人何自而有生耶又云諸佛如來妙覺明空何當更出山河大地則此世界諸佛所不容不亦畱礙乎且山河大地不生則同混沌又何以成世界耶。

師云居士問兩儀未生之先妄想因緣何人何自而有生耶此問大似演若迷頭狂性未歇耳豈不見溫陵云世界業果眾生皆妙心影子如鏡中頭分別則妄不隨分別則狂心自歇也所以本經亦自斷案明白道汝但不隨分別世界業果眾生三種相續三緣斷故三因不生又云妙淨明心本周法界審如是則眾生界全是佛界以迷妄故虛空世界生起紛然妄盡歸源則山河大地純是一眞法界然則兩儀未生已前早个依正互嚴生佛齊現喚作無生猶不可喚作妄想因緣又可乎又豈可落在頑空作斷滅想將謂佛界成則不容有眾生界乎矧又疑山河大地不生則混混沌沌不成世界乎此問正似滿慈騰疑細研佛答則所惑自袪昔長水璇師問瑯玡淸淨本然云何忽生山河大地玡憑陵答云淸淨本然云何忽生山河大地璇師從此悟入居士兼參此旨則卽時豁然便得本心不俟予叨叨饒舌也。嘉興大藏經雪關和尙語錄

雪關和尙語錄卷三

侍者傳善輯

拈古

陳操尙書一日齋僧躬自行餅一僧展手擬接公卻縮手僧無語公曰果然果然又問僧有个事與上座商量得麼曰合取狗口公自摑口曰某甲罪過僧曰知過必攺公曰就闍黎乞取口喫飯得麼一日同眾官登樓次見數僧行過一官人曰來者總是行腳僧公曰不是曰焉知不是公曰待近來與勘過及僧至樓前公驀召上座僧皆舉首公曰不信道。

拈曰陳尙書之機辧峻比雲門辣似睦州蓋從二師處得來故縱奪臨時殺活自在眞宗門入作所以下刃最緊也還識尙書麼電火難追影風雷莫辧眞。

韓文公問大顚﹝云云﹞。

拈曰首座眼親顚師手快一般抵對佛法妙在見幾而作據款結案也是正令當行不爲屈棒文公猶是俗漢當時若開眼未免傍觀拍掌還知大顚打首座意麼翻云全在我覆雨更繇誰。

髙仲貽太傅參芙蓉楷禪師蓉令去其所重扣已而參一日忽造微密呈偈曰懸崖撒手任縱橫大地虛空自坦平照壑耀巖不借月庵頭別有一簾明。

拈曰此老所詣處坦夷明白可謂山河大地不礙眼光若要擺手過漳江更須撤卻簾兒相見始得假如相見時如何家庭才轉步道路又分攜。

洪州許刺史式一日與泐潭澄上藍溥坐次潭問聞郎中道夜坐連云石春栽帶雨松當時答洞山甚麼話公曰今日放衙早潭曰聞答泗洲大聖在楊州出現底是否公曰別點茶來潭曰名不虛傳公曰和尙早晚回山潭曰今日被上藍覷破藍便喝潭曰須是你始得公曰不柰船何打破戽斗。

拈曰賊來須趁客來須待一个引玉拋磚一个埋兵掉斗無端殃及上藍眞个是不柰船何打破戽斗要識三大老面目麼琵琶隨手撥簫鼓應時鳴。

黃山谷居士初好作艷詞得圓通秀禪師激發遂悔過絕筆後參晦堂因聞木樨香釋然。

拈曰吾無隱乎爾桂子月中落爾無隱乎我天香雲外飄山谷不遇晦堂鼻孔撩天搊他不住𨿽然薦得些子爭柰腳跟紅綫猶未斷在何也路頭才撞入關鎖轉難通。

山谷居士因謁死心禪師隨眾入室心見張目問曰新長老死學士死燒作兩堆灰向甚麼處相見公無語心約出曰晦堂處參得底使未著在後左官黔南道力愈勝於無思念中頃明死心所問報以書曰往年嘗蒙苦口提攜長如醉夢依稀在光影中蓋疑情不盡命根不斷故望崖而退耳謫官在黔南道中晝臥覺來忽爾尋思被天下老和尙謾了多少惟有死心道人不肯乃是第一相爲也。

拈曰鐵面去皮晦堂析肉死心又敲骨出髓矣山谷居士悟入深奧得三尊宿鑪韝之力也秪如疑情盡命根斷死心道人還肯他也未鐵壁從渠透銀山更要通。

寺丞戴中孚咨扣靈源一日有省以偈呈淸禪師曰杳冥源底全機處一片心花露印紋知是幾生曾供養時時微笑動香雲。

拈曰窮源見底燦露一片心花微笑破顏知是多生供養果然穩當頭尾完全若要撒得開捏得聚須更窮盡變化始得。

左丞範致虛繇翰苑守豫章過圓通謁旻禪師茶罷曰某行將老矣隨在金紫行中去此事稍遠通召內翰公應諾通曰何遠之有公躍然曰乞師再垂指誨通曰此去洪都有四程公佇思通曰見卽便見擬思卽差公乃豁然有省。

拈曰圓通老人可謂有囊中妙藥能起死回生在頃刻耳今宗師家未嘗施此國手便謂外護沈痼莫療不亦冤哉左丞𨿽於此省入去此事不遠爭柰鄕音猶易識家國尙茫然。

尙書莫少虛因宦遊西蜀謁南堂靜禪師咨決心要堂使向公案上提撕無所入適如廁忽聞穢气急以手掩鼻遂有省卽呈偈曰從來姿韻愛風流幾笑時人向外求萬別千差無覓處得來元在鼻尖頭堂印之。

拈曰萬別千差無覓處得來元在鼻尖頭𨿽是苦心造到簡點將來猶帶些穢气在何故爲他向廁坑頭著到。

淩行婆問浮杯因緣。

拈曰淩行婆具超方作略語句驚人𨿽趙州古佛亦讓一籌諸尊宿盡不柰伊何倒被浮杯老人不動干戈捉敗者老魔魅了也且道何人爲證乃以手捶胸曰蒼天。

婆子燒庵。

拈曰婆子燒庵卻與阿師添些光彩阿師被趁倒會勘破婆子家風且道在甚麼處勘破婆子遂合掌云謝供養。

一婆子令人送錢與趙州請轉藏。

拈曰婆子送錢轉經起動髙年老宿趙州下牀繞匝不孤施主好心分明全藏掀翻卻道秪轉一半且道那半藏落在何處任從黃葉落不與止啼錢。

頌古

趙州無字

趙州無字漫天网蝦鱉魚龍一口吞問取大唐人不會新羅夜半放僧參

趙州問大死的人

十萬里鵬才展翅一千年鶴便翺翔到家底事人難會不涉程途用果長

趙州勘婆子

魔王手裏追魔印展也何曾露出來不是腳跟紅綫斷臺山之路滑如苔

船子藏身

笙歌院裏低昂舞錦字梭房宛轉看近日洞庭秋水滿古帆風便過千灣

婆子燒庵

婆子燒庵庵愈好海中紅焰爍天髙目前秪要添些子向後從他怨寂寥

南泉白牯

生佛齊通一鼻風都來吸盡不同同貍奴白牯超方後坐斷山頭一段空

忠國師三喚侍者

重重提出摩尼寶晶光獨露更非他養子𨿽是婆心切怎柰當機錯過多

臨濟三頓棒

金剛寶劍用非常截斷廉纖露本光莫言佛法無多子者个從來絕論量

趙州喫茶去

逄人只是者杯茶虛空澆濕眉毛皺喫著若能知味者必然空裏翻筋斗

靈云見桃花

靈云偶中桃花毒玄沙善用蓋頭機若無把定乾坤手金毛獅子變狐啼

徳山托缽

越格超方用不同節節生機活似龍千聖不傳末後句任是巖頭也莫窮

贊

聞谷大師贊

行雲流水不畱蹤垂老千山策瘦筇歸到破匋庵裏坐一雙冷眼勘蛇龍。

博山和尙贊

這尊慈拈穿膽之鋒無機不透旋曜眼之鏡過物卽彰一片熱腸愛兒孫敲冰浴火十分勝气與佛祖奪格換機眉毛忒粗老胡僧也須壓倒手段極辣諸尊宿立在下風奮雄辯則雷振風飛魔外莫不喪气摧異見則刀開斧劈疑難頃爾冰消接伶俐漢滿口含糊對生盲人一腔明白當初未遇剛求見今日相逄不欲親何故如此險機暗用常擔版毒口才開便鑠金。

偈

禪鏡偈﹝有序﹞

大圓鏡裏說个禪字早是痕生況又說許多禪病曲折出來明眼人前反添搕大都參學者流決擇不精非證道眼料簡不明混同魔異所以禪鏡之作不得已有一腔熱腸聊爲後學贈點眼之方若云制之一處無事不辦只消一句話頭不起第二念則此種種指示誠爲制字下注腳耳然秦宮玉鏡照人肝膽牛渚犀光洞怪隱狀去聖時遙宗門流獘敗闕不可勝言誾上座眼不耐見將此一柄禿掃帚向少林庭下從新打疊一回當時達摩大師面壁嵩山掉落个影子在熊耳峯前或有人撈摸得著描寫將來使祖道重光不亦幸乎若作實法綴人寧可付之丙丁童子不欲令好眼著屑耳。

參禪不痛切生死何時決輕拋分寸陰眼裏流生血世念冷如灰心腸剛似鐵拼命直前行到家有時節參禪不苦志安能做到底不爲戀殘軀便是恣懶意嚼出苦中甜參到難處易能知哲侍者方稱鐵漢子參禪不猛利優遊成鈍滯道力莫能充病根拔不起勢若破重圍雄心須奮厲做个大闡提舌根藏口裏參禪不耐久性喜狂奔走牽掛寸絲頭分明業鬼誘不做死冤家魔王焉授首香林四十年一片方打就參禪不綿密話頭長打失斯須豈可離晝夜無間隙一念如萬年千朝同一日無孔生鐵錘捏出黃金汁參禪不勁挺骨格非中正爲人必泛常作事徇情境气槪要剛方志意須堅硬昂藏大丈夫佛祖聽號令參禪不著意莽蕩無成褫邋遢似神仙疏散學髙士大理旣未明諭如喪考妣不到大脫空逍遙誰許你參禪念頭雜多慮心難遏才覺話頭來又遭岐路奪轉變志不常欲死機偏活除是一條心眞疑方頓發參禪學心在難捨佛法愛不是戀詞章便爲求知解運糞污心田刳龜圖靈怪直饒廣博通拋家猶走外參禪多執著執著翻成錯大道理虛玄無繩君自縳手段要翻騰胸次須寬擴急促入邪魔多因此病作參禪著機境眼眚花翻影百怪與千奇都是識心病急須顧本參不可戀光影門外打野榸路頭恐不正參禪執情解彊作道理會三枚信口猜隔靴搔癢在如燈影裏行被葛藤椿礙斬釘截鐵人不欠他家債參禪心枯槁喜沈不喜掉如堅冰夾魚似巨石壓艸冷浸死水裏忘卻長安道澄潭舞毒龍好把蒼波攪參禪帶狂妄腳跟不穩當口舌要爭彊見處成鹵莽破除潦艸心制死浮躁想一味放平懷自然銷業障參禪帶習气憎愛心難治生死根不除惡作機常起熟境變教生活蛇弄得死識破不爲冤轉變成大智參禪气量窄觸境動聲色煩惱火燒天無明云潑墨徳性欠雍容詞气多忙迫小節忍不來大悟何超豁參禪無實地虛頭弄到底門面愛裝花腳跟那點地逄人恣談禪開口便成偈綫斷傀儡時方知是鬼戲參禪似兒戲顚倒心難制觸境便隨流律身忘禁忌爛泥不上壁醉漢長倒地惟願痛加鞭牢拴牯牛鼻參禪沒結局短販隨流俗制衣轉爲裳彈琴不終曲圖他小歇場享个便宜福下稍如此流路遙知馬足參禪去藥忌心病休增熾乘言喪本宗滯句迷玄旨法愛不關情悟來亦無意如過蠱毒鄕莫沾滴水味參禪要起疑疑與悟爲師如墜求離井似燒急救眉路頭諳入處箍底爆開時一句無多子芭蕉剝盡皮參禪落思議總屬識心意分別起支捂摶量摸影子不解剝芭蕉卻添駢拇指注腳總分明已落第二義參禪心憤發便有好機括如人惡發時放火將人殺毒气旣攻心命根應倒拔莫學死貓兒捕鼠眼睜煞參禪信得及休向外邊覓若眞師子兒豈喫殘羹汁成佛不繇他如何黑似漆立地便承當一門超直入參禪要師友痛處加鍼灸冶就巧模成璞待良工剖不是明眼人錐札徒生受切磋與琢磨親炙還須久參禪願力堅鐵壁拶教穿誓死無移志捐生尙勉旃求深應遂意理極自忘筌鐵杵成鍼日香飄果熟天參禪休自畫秪要加鞭策莫愁半路艱毋慮前途窄根器誰不如悟來焉可測拼个兩三生定然要明白參禪助發機聲色不須離竹擊曾因悟桃開尙破疑圓通從此證普眼頗相宜不二門開處花紅鳥亂啼參禪須明理理卽法身是毫釐有差殊白雲千萬里寶鏡徹無疑金屑眼成翳直下便承當何容生擬議參禪不執是是與非何異不但諍空言抑且昧眞理師子解翻身犛牛偏愛尾打破是非關是非裏遊戲參禪不怕錯妙在自知過一句絕狐疑無可無不可打正貴因邪欲補先撲破靈符到手時造命都由我參禪要質直虛僞成何益面貌賽春風胸次饒荊棘諂曲非道情粉飾壞本色因地心不眞果位成迂僻參禪宜澹泊嗜好天眞鑠淸虛理易明滓穢神俱濁瓔珞粥可餐橘皮湯好瀹咬破鐵蒺藜法味怡神樂參禪行門辦先哲爲龜鑑添石負云舂栽田博茶飯臨濟自持盂雪峯躬典爨受用不知艱終愧汗血漢參禪有作略智力能恢廓轉變不尋常妙用自揮霍縱奪順機宜殺活臨時作如遇國手棋別有超方著參禪妙兼帶偏正融相礙鍼綫巧安排脈絡相通會交羅珠网光回互綺生彩節拍妙相應捲舒大自在參禪要打徹淆訛都剿絕言句盡疑通宗趣善分別穿過險關津拔卻閒釘楔千了百當人萬機流可截參禪要操履步步踏實地事理貴雙融矛盾卽不是途中好善爲家業從新起拈起一毛頭都有西來意參禪知因果動念休差錯修證卽不無污染卽不可還他淨白心簡點纖毫過莫論野狐禪不脫亦不墮參禪要得妙隨機成善巧過水那濕腳解走不觸道閒穿花柳叢笑聽琵琶調還他了事人七顚仍八倒

和白毫庵偈﹝有序﹞

余讀相國二水居士庵居詩百首其吐詞不帶煙火脫去筌蹄妙撥無思關捩居士乃親作小楷寄餘年髙興逸筆法精絕余固寶爲眉山之帶畱鎭三門因步韻賡和以綴其末大似投橘報李不善獻酬博居士一笑可也。

石筍倒抽綠竹豆棚忽引瓜藤問我屬何緣故釋迦傳自然燈

不在昂如孤鶴何言泛若輕鷗縱到回機地步鵝湖笑人逼浮

都有一條坐具無煩借座燈王穿過魚庖酒肆展開佛國道場

胸次未銷磊落縱然好事不佳眞个了無憎愛心如臘月蓮花

烏兔何嘗運轉虛空那怕消磨無字碑文難打石人壁上摩娑

出門笑渠落艸回途見我家山六月峨眉千丈倩誰移在雪關

泉眼水流接筧石邊筍迸成鞭一飽頓忘百味三竿猶恣酣眠

竹徑夏憐蔽日茅堂冬愛迎陽脫得汗衫漧淨風吹荷芰衣涼

鬧市叢中合伴剎竿頭上翻身𨿽然無縛無脫何妨繇我繇人

截鶴續鳧信手移花接木隨緣鐵杵成鍼有日鍼成鐵杵何年

罵坐通身是膽唾面一忍如灰靜﹝跳﹣兆﹢﹝畚﹣田﹢水﹞多生習气善用吻合本來

妙翅摩交遠漢驪龍吸盡寒淵丸弄虛空萬象大都率我天然

問道如盲見日涉世無風起波聰明不了生死甘心受拷閻羅

歷劫算來片晷大千輥入戲場解脫門門可入牽渠不肯還鄕

鵬舉依然控地鶴衝宛在庭中親見徳云面目須彌不隔別峯

筋斗且從人打傀儡看是誰抽底蘊盡情勘破成魔作佛自繇

竹杖旋紋有節芒鞋綻底多年分甚剎那億劫一貫原是千錢

精衛塡河難滿烏鵲跨橋欲周解省些兒心力還他看象截流

山色面門指示溪聲耳畔叮嚀返顧不曾移步果然親到祖庭

磬折逄迎有禮泛應曲當無心斸斷井藤百尺接起崖樹千尋

受用千波百挈相忘爾寂我惺解鐫石頭作佛試問那竅不靈

吳門笑看雪練胥江怒射春潮問我今何所見白雲半抹山腰

劫數何曾增減浪談過現未來三世諸佛吞盡思大口何鯨哉

米鹽喫盡如許光景剩有幾何當面若還錯過低頭枉費揣摩

疑豈無因而至悟乃不期而然疑悟一齊冰渙撲破補起靑天

至理無分三乘眞文不屬五車拙夫寧爲小技烈漢豈蓄祕書

未曉維摩一默無聲早是喃喃朱筆描成粉字靑袍拖出蔚藍

香嚴一貧徹骨無錐更道錐無後來賺人上樹笑杷成何規模

有路還非入處無家正好安居就裏聊知貼體過頭不學掠虛

世上從渠毀譽个中莫論疏親剜出虛空骨髓恩仇豈有二人

沒縫衣裾綽若無孔篴韻悠然退步若知錯路擡頭依舊觀天

將謂難乎今日焉有易於來年烈漢一腳趁上踏翻無底舷船

善觸當鋒不犯慣奉無物可將𨿽是空如來藏金珠車載斗量

業惑分迷分悟小根說卽說離大都不識休咎穿鑿妄謂靈知

大力渾忘擔荷好手頗具辣辛寧使剛刀截命不將眢井墜人

灰冷地鑪剝芋煙紅瓦竈催茶淸絕恐添詩料淨瓶反手插花

當路休呈劍術到門且喫杯茶舉意早先知有不勞拈出更佳

曾作瀟湘釣客漁竿任擲西東捉得甕中老鱉夜來飛出成龍

意路搜開百道情關劈破千重調禦丈夫控轡何愁醉象獰龍

果正貴在因眞一是能翻百錯獼猴擡入道場古怪走而不作嘉興大藏經雪關和尙語錄

雪關和尙語錄卷四

侍者傳善輯

偈之餘

五言

示禪人

此道最幽玄莫生別欣厭但辦一心求莫計程途遠一要意眞誠二要絕貪戀不被境緣牽直下如射箭佛祖眾機緣一一皆方便透得一樁去拈來都成片切忌亂商量狐疑起邪見非眞明眼人莫遭胡指點抖擻復抖擻中道莫疲倦只靠話頭行機關自圓轉汝若計空言太虛生閃電自古參玄人刻刻常自勉

與李季寅琴師

妙指發箜篌淸音傳海印試問彈者誰爲君通个信不見道曲終人不見江上數峯靑

與胡調仲居士

及盡無門路分明撞入頭釣鰲忘雪夜獵兔趁天秋平踏峯千轉深撈月一鉤此身遊萬象寶藏許全收

金豈凡嶽牧顧山中以二偈見投因答此

芥孔藏身穩到來忘淺深蒲團翻得轉塵剎現全身

其二

雪色窗前月松聲屋裏濤西河看吸盡滴水化金鰲

示懶云禪人居山

無事居山好山中事若何徧栽松欲老舒捲任云蘿

山居雜偈

翛然無个事展捲讀殘經謾道圖遮眼磨天鏡更淸一片頑石頭平生最相似不必鐫作佛何用安名字指汝心卽佛何繇信得及不隔一重門牽手誰肯入妙悟非繇他丈夫須了義不在語言多步步踏著地居正絕方隅个中太尊貴削角不磨稜卽偏皆本位直遂難藏曲盤旋又太紆當機先一喝笑倒赤須胡一个鐵饅頭具足百滋味盡力忽咬破不見當門齒朝看東鄰花暮賞西園菊不妒他人時終還自家福不掛一絲頭超然忘管帶只恐水牯牛斑駁未馴在有路從渠入無門賺客來若非彈指漢樓閣幾時開淨土我常生蓮胎親入定禪淨擬分疏轉隔西方境洞口桃花發靈云道眼開不知金屑貴佛面滿塵埃眾味方作羹一縷不成繡所以雜花林莊嚴殊妙有毫釐休系念瞥起卽傷他止止不須說分明妙法華般若何爲體虛空笑破口體用分不分依然落窠臼道徳五千言那句是眞道八十母腹中白頭兒已老禦寇仙都子乘風羽翰飛不知風起處且坐釣魚磯憎愛家常飯死生衣裏珠紅罏烹煉過片片映水壼鑿井須及泉鉆木期出火寄語學道人自畫終不可險巖須踏穩曲巷要穿通識盡還鄕路家中客邸同垂絲千尺水意在掣華鯨透网將何食煮茶敲澗水虛堂一夜雨滴碎古人心最有木人巧無弦撫妙音是非關裏過擊碎是非團渾侖吞雙棗如何過得關參禪如鐵石心境自雙忘撲破玻璃鏡花開枯木堂智管謾窺天識蠡安測海破塵出此經虛空碎米大忍人難忍處行人所不行破除憎愛見涉世一身輕學道非難易從門那得門問津無入路不覺到桃源水流巖答響花發洞藏春不曉居山趣山中亦是塵巖深人不到到必不爲深惟有深無底乾坤在此心飯熟菜羹香石坐苔裀暖將就過時光減劫難求滿

六言偈

寄余集生居士時謫嶺南

芭蕉剝出心來枯木糝些花子不因雪上加霜爭識趙州苦死

打破蔡州是賊漂墮鬼國非邪且喜停囚長智五燈開朵新花

聖主非常罏韝祖家別樣槍旗盡道五羊戍客新添一發禪師

紗帽視爲苦具緇衣非了道緣問取曹溪行腳何時頂相重圓

山居雜偈

一夜立教雪積萬仞拶到崖崩錯受神光三拜至今笑倒胡僧

少林面處皆壁韶陽普字爲門問我雪關何據杖頭展布乾坤

布袋打開沒口缽盂洗淨安唇咬破廬陵一粒果然價重三斤

好个路頭入處風流出自當家種菊非關對酒愛蓮誰道貪花

世味如人嚼蠟塵緣似馬過橋萬事燈前弄影一場鬧熱元宵

匝地紛華悅目長年絲竹寫音不是圓通上士色聲謾道惟心

苦樂場中觀劇榮枯夢裏看花玉琢不移堅潤金烹愈見精華

雨過荷翻翠蓋風來蟬送瑤琴六月緣何無暑涼生雪膽冰心

七言偈

示禪人

參禪最怕落窠臼要解虛空翻觔斗塵情切忌弄漚花諸見莫教開戶牖个中事本無難易只爲人根有鈍利利根不肯辦眞誠返被鈍根做到底剔起眉毛莫放閒精神憤發透重關若還冷坐無思算不墮偸心便落頑死生豈可同兒戲光景門頭休認是打破重重關鎖來方才好喫廬陵米

答瓶匋聞大師

趙州曾訪寰中老般若親提苕帚掃八旬行腳掣顚風缺齒逄人先咬倒瓶匋尊宿虎跑來眼光閃爍語轟雷四眾叢觀如矗嶽鷂追鶻子摶天飛其時略露些頭角回帆撾鼓遊川薄湖南寺裏大鏖兵劈空架造珠樓閣劫家人被賊家偸引向潮前拍弄舟千尺寒松擎嫩漧笑看石壓筍斜抽枰邊冷地敲閒著慣打不妨薶手腳此情說與大家知个是沒毛虫太惡也不惡苦似蜜兮甜似藥

示萬安一居士持金剛經

持經不必較功徳千卷萬卷須自得持經不可輕易用福徳智慧從此湧但向心中著意參字字皆爲般若種金剛般若丈夫心昔日南能悟入深覷破腳跟無所住打開伏藏運黃金居士善根原自厚篤信斯經樂持受天龍八部護瑯函四八何妨在經首三十二分彊安名就裏掀翻最上乘至理不畱元字腳虛空縛殺爛麻繩然燈記莂釋迦尊早是空花落眼痕空色兩重關擊碎大家扶起破沙盆

題夢澤居士畫牛圖

牧童慣識牛兒性澗飲山奔恣所之只在索頭收放力綠楊陰下醉如癡山月照松風吹此際人牛兩不知隨分納些眞个好潙山老子得便宜

長樂陳覺非居士書法華經跋之以偈

三周九諭妙蓮華權實雙彰法界家秪貴心中開寶所無煩門外覓牛車何人鑿井方求水窮子歸家喜見爺今日覺非非已覺筆端花發自靈芽

贈百拙關主

眞關巨辟啟重玄海印空澄鏡百川好拼靑苔生我舌從他黃口說雛禪水晶珠瑩和盤轉霜劍鋒寒出匣便奪得輪王眞子印者回方許話頭圓

與樊憲副紫蓋居士

木蛇解握便忘言撞著疏山笑拍肩不向瞿曇輸落後卻嘲靈運枉爭先月華冷照霓裳舞石女新梳鴉鬢妍選佛場中穿下過風光隨地是家園

與樊伯括文學

說癡卽慧兩無根妙在隨緣返本源風自吹開紅日路云如點破碧天痕五湖不礙扁舟泛一口誰將萬象吞家有龐公爲聖父團欒都是好兒孫

與三山陳參軍

一道靈然性本光上根人自肯擔當入門果見羹墻面出水方知菡萏香心地融通誰不佛津梁隨處豈須航𨿽於富貴場中走觸目無非是故鄕

寄徐太玉太史

格外深譚喜有君相看屴崱海峯云偶然擊竹原無悟大率拈花豈屬文珠在盤中光自轉劍揮空裏迹何分錢塘江上潮聲急知我方知我不聞

贈馬半邡居士

非物非心亦非佛澄然如水無筋骨打破雲門膠腦盆翻身攪動蒼龍窟笑看一馬生三寅下載淸風隨剪拂

雪關雜詠八首

虛空逼塞是吾關不與乾坤共兩間劈破須彌擎露柱統開法界入灣環摩尼殿角龍藏影菡萏花中佛破顏卻憶當年天目老髙風絕世邈難扳

儼坐如山獨峙髙大千廝結兩眉毛娑婆布滿千花座華藏虛遊百寶刀香霧夜分微欲綫琴聲風細急如濤道人此境常時別九月花開絳樹桃

眞心寂爾自形忘涉入洪波不似狂語共趙州呈漆器默如毗耶顫空牀霞籠仙掌盤承露月繞天池鏡放光且喜重重關鑰破幾多旅泊盡還鄕

岐路忘羊覓轉多多岐與我不偏頗騎歸繞寺生獰虎喚出離瓶養熟鵝坐得蓮臺非是佛奪他拄杖自成魔如今笑殺潙山老水牯投胎沒柰何

不逐閒情起愛憎也無佛法繼南能春來楊柳枝枝月臘後梅花樹樹冰熨斗煎茶殊有味缽盂安柄太勞形趙州懶下禪牀揖冷眼看他岐路僧

倒騎黃犢上靑臯踏折山腰舊石橋平地雪抽三尺筍南山云覆半檐茅懸崖截斷人難度碧落衝開鳥獨驕渺渺一江煙水闊是誰隔岸手相招

百堵周墻竹一叢香鑪木榻對禪翁鷓鴣夜宿花間雨燕子朝翻簾外風住世渾疑遊夢裏忘情何必隱塘東潯陽江上潮聲急近日麻姑書信通

幾多花鳥幾陰晴春樹春山映月明黑漆關頭如未透迷雲眼裏自添盲淸風倒跨鵬程遠千里橫奔駿力能要解出廛行舊路也須毛骨一齊生

關中呈方丈

爆地忽雷驚白晝誰家黑狗尿靑天夜深彌勒穿廛過手把袈裟笑掣顚

示悅眾琮友

參禪心似離弦箭一鏃三關直要穿狹路逄人渾不顧等閒拈出火中蓮

示無知禪人

我號無知君有知有無那个得便宜果然妙極無知處狹路逄渠笑雪眉

示智實禪人

家破人亡不掛絲迸開衣縫露明珠追風良馬行千里笑看收鞭卻是誰

與文學沈澤民居士

胸吞云夢未爲奇撞倒須彌更與捶傾峽不存元字腳曹娥江上好題詩

與文學鄒孝直居士

吹律易回寒谷暖騎驢難覓雪中詩生涯一段憑何得搔癢從來只自知

與文學洪原明居士

千金聲價購雞林爭肯輕拋衣裏珍悟到至文無隻字笑從人乞頂門鍼

與太學龔華茂居士

格外求人不論文才華如驥出空羣贈君一管無毫筆書破羊欣白練裙

與文學周元湛居士

重門深入好旋身盤踞千峯綫路親指顧風雷皆我物乾坤獨住不容鄰

與嘉興朱寶臺居士

名場已放閒拘束此事如今可著鞭點得鐵成金汁後拈來瓦子當珠圓

與藍郡董寅谷居士

丈夫別有千秋業此个根基不等閒鐵壁銀山挨得入與君彈指笑開關

與文學董爾基居士

入道還須心似鐵急追本有莫忘疲一回揣出虛空骨把斷關津更是誰

仁和宋喜公邑侯有興復智果之意以偈寄之

坡仙夢繞湖山勝不忍參寥地劫灰茂宰風流今接踵俸金傾出布香臺

似詹中五居士

一綫通天別有門橫奔直走任掀翻个中不立閒窠臼隨處方圓達本源

答大宗伯董玄宰居士

大地紅塵撲地飛隨流須得截流機笑穿軒冕場中過抖擻千年火浣衣

答蘭溪令吳雪崖居士

蓮花偏愛泥中出可是居官不染心筆底棒頭開活眼放光何必在祗林

與參戎徐巨升居士

道人繕守此心城魚麗縱橫練法兵一片雄心收得盡霜鋒冷焰世淸平

與文學沈吉人居士

一回談唾便開顏不爲閒情數入山此道如人登絕頂莫教中路畏巑岏

與蓮居新伊法師

曾與章安爲弟子義通性相貫千花良遂敲門心忽肯始知禪講不分家

與密印禪友

兩度相逢鬢更蒼浮圖幾處盡恢張何如壁立千峯頂嘯月眠云石作牀

與鄭是則居士

靈根本是祗林樹直待參天始見髙好向蒲團開隻眼溪山春色滿云袍

與鄭爾周居士

一門深入自忘緣萬仞峯頭片月圓打个翻空觔斗下珠簾倒捲看靑天

與鄭姇尹居士

才涉思量便落窩心如墻壁絕捫摩神龍攪動香河水眞个無風起白波

與鄭立生居士

萬境虛閒不系心入門轉見此中深靈樞撥動眞關捩透脫無非自在人

示鐵幢禪人

鐵脊撐天卽此幢波旬一見倒戈降偏方正位都經過八面玲瓏笑掩窗

示亦非禪人

心佛亦非非亦非無思靈焰發千機魔旗祖幟都揮下始信如今戰勝肥

與蔡光祿密汝居士

密在汝邊親切句分明漩澓合曹溪千枝萬派歸源後擲卻溫郎照怪﹝屍﹫坐﹞

與余未也居士

孰云未也入無門不道圓通屬耳根春到桃源花發處乾坤原是我家園

寄陳旻昭居士

窮經謾道志相違無地容錐尙有依盡力打翻窠臼去旋風妙翅九天歸

示遺聞上人

脫去廉纖道眼開火中拈出片冰來盤旋妙翅乘風力擘海曾吞龍子回

雪中作

雪作箋兮冰作句不須呵凍筆爲奇銀花玉樹紛開徧猶待長空迸赫曦

眼底淸光銀世界一聲裂帛響空飛何人放出雕籠鶴轉引天鵬萬里歸

冰山雪洞都推倒立盡孤云道眼髙明月蘆花猶不似靈云錯認是夭桃

色映梅花不帶塵冰條別種一枝春誰同仰嶠看師子除是能過此色人

示空諸禪人

身心無處好參尋習气銷融礦卽金兩朵眉毛如劍刃不妨隨地振叢林

與劉和鶴居士

十年釣盡寒潭月海晏波澄絕照時今日金鱗休滯水沖開鐵网浪頭飛

示心地禪人

莫謂卽心云是佛從來淨地卻難忘直須透出威音外翻轉虛空作戲場

山居

幾樹膚紅山果熟一條白練瀑泉飛道人不到忘心境遏捺如何息得機

空谷足音聞欲喜靜中思動反添塵縱然千指常圍繞元是孤村一个人

剩栽多福門前竹笑指南泉夢裏花不了目前差別事果然惑障若塵沙

幾靜窗虛蕉映綠幽然淸磬出林臯攤經謾道圖遮眼屋裏何妨走一遭

竹篾三條束肚皮此情惟有藥山知馬師拋出閒裷繢也是憐兒丑露時嘉興大藏經雪關和尙語錄

雪關和尙語錄卷五

侍者傳善輯

書

答司理黃海岸居士

三家村裏唱幾句蠻歌野曲若推向十字街頭便露出杜撰手腳此行爲雲棲掃塔實副本懷他則非杖笠所之舟次捧翰貺知大居士一片婆心原欲接壽昌此脈洞水逆流第年來贏病愈侵應酬不及虎林髙衲如雲名公盛集向上機籌大有人東提西唱似不必駢拇漢更出標指可也幸爲曲施權巧轉機善辭或圖共酌名泉借軒帷入山罄數日之談此爲鄙望余容面對光風極領欬唾他不贅。

答虎跑慧公﹝啟﹞

名山華剎從來哮吼有人子唱父歌相傳節拍能和久聆道譽千指樂從欲溯玄風孤策懸望虎跑泉而湧醴思共酌於椰瓢師絕響以續筋愧難賡於雪曲倘繞匝寰師之塔或得隨諗老之筇先指五云繼遊奧域淸香苦茗不妨與諸禪徳劇譚髙座白椎原自有一方耆碩實冀垂慈髙鑑俯遂出山本懷憑楮遙辭臨風布謝。

復妙行眾檀護

雲棲杖笠未遊虎跑催符便至流連匝月欲返故山忽承眾居士瑤函下及珍幣殷勤意在鼎新妙行恢復諭大師奇功偉迹慚薄徳眇躬難肩重任況萍光梗景未必穩棲地當佛奧祖區僧多玄梁法棟倘容偸懶別請髙閒萬不蒙允當借居停數日藉廣道緣或得與諸公拈皮論髓遠追少室家風指扇索犀重翻鹽官舊案此亦鄙願所欣愜也造次布復百謝髙情。

復吳江眾居士﹝啟﹞

赤腳踏寒冰六月涼生火宅白雲封碧嶂一聲雁過茅堂正枯坐以無聊驚華箋而忽賁雙徑歷來法窟眞師子吼時時響振霜林一國尊稱聖師大龍王池滚滚祥開月殿千有餘年勝槪作興必藉名賢八十七人傳燈承接還須郢匠淩霄峯畔應讖有人興聖堂前登座已久在羣公協其聲調不難賡雪曲之歌聽下衲別有機緣當展拜祖庭之側所望眾居士深追遠到踐實履眞入門便是春風吹不動之軒登岸非遙野渡橫無人之棹俱作截流香象徧爲護法長城握塵何期焚香致謝。

復太宰李西有居士

隔秋慈徧禪人歸接翰貺因兵火震鄰饑荒接壤往來衲子不便所以難致郵也大居士淨性調直足下無私此便是端居大光明藏想日用事善自偶諧自不違時失候其他多三昧𨿽差別各殊昔人謂得用隨宜卽便休若更不斷絲頭終被人哄入行鋪搬骨董不了公原曉人野衲何敢寱語聊藉以布候興居亦見丘壑人向往切切也。

復錢坤誠居士

讀社告信居士荷鷲峯之囑累樹毗耶之燈幢開六堂轉大法輪先戒如築墠弘教如庀材祖燈如堂皇衛生如漿脯懺摩如浣濯淨業如牀蓐譬善治生者缺一事則用不彀駢眾美而屋乃潤此雜花之所圓演永明之所統歸居士從原疏派接樹遮陰則是構深得雲棲家法然須擇行解兼備始能典其事以執耳之人非止匡輔大教亦乃裨贊王化恐時師僻習安足以振閎大之舉然𨿽如是設有个一不立六不收底來問居士入社未審安置他在那个堂好想眼具緇素勘辧龍蛇一點瞞公不得但不知誰是其人幸有以報我。

與相國錢機山居士

臺車一顧淸譚半日𨿽華嚴之機緣鄭公頓契黃檗之旨趣裴相知歸較大居士此晷風光似亦不減功名富貴是順緣公也盡嘗滋味憂畏患難是逆境公也無不經歷此際肯一齊看破頓然放下提起者著做去譬剝芭蕉心自露也況是品地完全眞醇合道果體究緊切無斯須放空處昨云將謂遠原來近卻被道著矣然可作悟讖猛著精彩佇聽捷音冗筆不莊。

與太史徐太玉居士

五云枉顧又得一宿深譚較鼓嶠更有風光別後想正眼頓開惑路辧淸其工夫可直捷而入想不靠倒壁觀老子不休也在虎跑日與衲子切蹉陶汰如颶毋風消鯨波勢息惟有下萬丈深潭探取驪頷似難其人耳且別選一室顏曰炊香閣更與居士中有血性者痛加鉗錘覺近日許多口頭禪一齊捉敗後來緇白如雲使宗門不亂旗鼓標幟有在世亦佛法之幸獨不能時與大居士握塵憑陵論向上事爲快意然亦打鼓相賀等候多時公當猛省一決可也。

與杭州郡牧嶽衡山居士

到武林卽遊春風化日中況虎跑坐具地得借榻安禪無非覆載之力屢承臺顧到一次如添一重法塹惟有瓣香遙祝太尊翁松喬永算大居士霖雨普天此爲報謝微念然法喜唱酬其一腔屬望之情還須上上根人當機領荷想大居士以公庭爲佛事撫字如度生躬踐實政徳感人天肯參此末後句如壯夫伸臂似不難其力耳禪期將畢回策及時第不克摳趨一握塵譚而別悵慕何如。

與寧波郡牧許云賓居士

大居士能於朱紱場中作善知識寬平爲政便是福星淸耿居官堪行佛事但願就路還鄕二六時中緊把繩頭看个主人公落處忽然雲開日出雨過山靑便好撫掌大笑趙悅道聞雷聲眞个撞采耳卒然一晤千載成緣因風裁謝猶憶奇逄。

復海寧董治聲文學

文章如做繭脫此軟殼須有異人不然裹卻一生只成學問邊事居士偉哲非常能儒佛兩辦則出人頭地遠矣昨對塵次偶及不肯非斷斷要人如此以挽近師資弄成套索學者多愛人肯怕人不肯卽師家亦喜人順不喜人觸審如此則擇法眼了無足憑若眞是个鐵橛漢子他自知分曉肯與不肯是兩頭話坐斷雙關別尋活路直得千機頓發一事無干若到此个地位決不比山蠻杜拗任天下老宿肯亦得不肯亦得肯不肯亦得果能裂破老僧圈裷跳出亦好不跳出亦好跳出不跳出亦不必問人只消自家斷案可也。

復相國錢機山居士

止懷仰間忽翰教下及且云此中蹙然如有所動此便是靈機發樞神光透露若盡情打動一番如六返震搖將無始窠臼徹底掀翻然後風淸海晏寂然不動則向上路譬輕車駕熟原是舊家茶飯此个大安樂大自在法門公已現成受用之矣第在入路稍艱不敢不爲先道破捧佳箑讀之皆是入門語脈竿頭進步更有好音布袍之贈尢感道念深厚艸率布謝仍佇來儀。

答文學詹中五居士

禪淨何岐人心自別但請一門深入徹旨後則融合兩字亦多矣居士旣皆請益互相參叩知識原無二心口光殊有多色其垂手或稍差異到家時一齊並卻若存些子人法不忘是腳跟紅綫未斷被人牽掣不能自繇自在耳居士豈甘如是哉想亦甄別之當然也。

與太史錢瑞星居士

昔人問老宿如何是言說法身答斷頭船子下楊州近日公從廣陵回還薦得此意否若於斯領略𨿽在途中不離家捨於此未會𨿽居家捨常住途中大居士若道我已坐斷兩頭別行一路則野衲所借拄杖早賜封還可也一笑鄭潛老經天緯地之才殺佛活祖之手惜不及面譚盡情捉下有復札敢望轉致以報道懷。

復鄭兵憲潛庵居士

錢太史歸接手教並佳刻讀之如見華嚴地位中人不特於佛法具有深心信入圓位至於治世安民能爲全城保障碩畫奇算曲盡機宜眞是救焚拯溺好手現菩薩宰官身說法者世不多覯也又見居士素以本地風光參研極則故垂問處貴尋主人翁落處不肯放過此又何等喫緊著鞭如所謂斬外寇必先斬內賊誠爲髙見第此事如握利劍相似要殺得天下人須殺卻自己殺得自己才能殺卻天下人若是情根欲境猶易掃開理路解會倒絆腳跟大段要從己躬下極其褫剝工夫方堪入作不然毫髮滲漏過於蠱毒昔人言過此鄕水也不得沾他一滴政謂情見兩途俱要拈卻然後撥轉向上關捩千自繇百自在𨿽有習气千般業識紛飛到此際如野燒回靑紅鑪點雪不妨道个有意气時添意气不風流處亦風流居士若具透關眼自不疑野衲舌頭一片婆心拖帶泥水以報問法遠誠未必無少補也。

與天臺邑侯彭赤霞居士

龐居士問馬大師不與萬法爲侶是甚麼人師云待我一口吸盡江西水卽向汝道士於言下大悟此老費盡一生气力到者裏卸角馱收籠頭較馬師道自從胡亂後三十年不曾少鹽醬卻又別是一段風光一人破家蕩產一人立業興家兩个共鼻竅出气不識居士於此古錐舌路還一齊截斷否耶想日親簿書翻著自家公案放渠熱棒不啻徑山竹篦決牘如流總是大用現前葛洪有言若不是腳跟綫斷也難得个自繇敢問公還是自繇耶繇人也簡點得出不亦少分相應矣。

與兵曹徐獨往居士

喫人殘唾是近來禪者無化腐手段若單愛自家杜撰亦是聰明好辯所受病處石頭老人道乘言須會宗勿自立規矩此千古明眼證據今師家無此法馬故衡物失準第灸必著穴斧不畱痕此了手人善髙鑑處若恣性奇譚不以平心較論恐螳螂捕蟬莫知黃雀在後古人簡點抑揚都與人做个手眼所以賞罰分明不似今人一棒打殺都無救活手段妙在殺得人活得人臨機應變與奪隨宜公於此覷透則如所駁者政所謂劍爲不平離寶匣藥因救病出金瓶誰能逃乎秦王鏡晶晶然照見肝膽耶居士知我不諱頗似眞切藉以爲格外神交亦不孤虎跑相見一回此而布候殊無他語亦欲訊公近日行履也。

復兵憲董寅谷學憲張二無兩居士

世界當缺減之劫旄頭驕殺運之秋不有治世菩薩保障東南則流寇所垂涎處不幾墟而無完郛矣想貴鄕有兩居士如紫芝黃雲之气罩映江左而一帶安堵皆福星所芘屢承手詔竊慕道風豈止作天際眞人想實以華嚴上士多寄迹於塵寰之中遊戲閻浮而作佛事愧癡蠅蘸唾莫可飛舉非特緣之絆人亦笑自絆其緣耳公等根力擎天象龍髙步肯一念回光便同本得來問不獨敲鐘送響亦善動弦別曲聊因裁答冀有賞音此中湖山多勝足稱髙遊倘秋涼放棹得對毗耶老子談向上捶開不二門慶快何可諭也便鴻布謝益溯光風。

復蘭溪邑侯吳公良居士

大云一席之譚世外奇覯再想過華封聽弦誦重譚末句忽飛翰至如快睹光霽昔人謂作縣如制錦此居士事也野衲屢住破院似補鶉衣此可見多生植本輸公一籌第錦裁必須刀尺衣補全在鍼綫若謂刀尺不假鍼綫還無綿密功夫鍼綫不從刀尺終乏裁剪功能然則公庭皆是佛事叢林亦猶政務等與世造福耳現宰官身與現比丘身𨿽不同其親踐實履似不可隔一絲毫忝與居士俱遊博山之門同气相求惟此一著先師座下一眞實居士端有望於公捧來教甚愜鄙意也木佛天然恰似渡江影子但恐丹霞見而惡作有些救他不得柰何。

與鞠巖長居士

禪客𨿽多掠虛之病淨土亦有靠實之過二法融通才好趨向上一路可無滯隅擔版之誚也法丁諍劫魔幟髙張故先大師與聞老宿皆救獘因時乃有度幾个老實禪人念佛之語若一向安樁鑿孔換局更籌不若度幾个老實念佛人參禪亦不無其人大都工夫做到家一任亂翻筋鬥倒拔釘楔禪也料掉沒交涉淨也料掉沒交涉和沒交涉也料而掉之便知得楊侍郎次公無一可取無一可捨太虛空中之乎者也又云將錯就錯西方極樂公旣承兩知識婆舌開導必深有所得來翰恐是試水探竿玆不得已聊爲葛藤一上若要徹見念佛是誰除是眼前空俗物腳底露莖毛自然補碎成片也。

復兵憲樊紫蓋居士

眾生業輪不息世界魔運愈開流賊好殺▆人如犬﹝雪﹣雨﹞／﹝矢﹝十﹣〡﹢幾﹞無日不動刀俎梅長公書來卻怪佛菩薩不救山僧道庖丁揮刃時公何不卽刻敕而放之耶信稱安土谷忽價湧數倍八十翁從不聞此玉粒之貴餓殍相枕眞一時奇災也然閩浙皆然似補烽壘不及之慘公卜鄰葛水初謂兵可避而不知災不可避羣蠆肆忿不過趁隊蜂起忘乎有手者能撲殺之譬貧兒學偸大段饑寒所逼耳居士心天仁愛視民如子且以佛法觀則冤親皆可度無一人不在光風化日中倘未結案幸再寬開一面网禪道無他妙在心能轉業則就此際望公入慈心三昧大行權巧幹旋一番不報無戇之施此後扳臥轅前感泣遮畱何更有跋扈者哉前居士有持戒念頭此亦學佛者喫緊一著更有修懺摩以浣祓則宿孽可淸俱成最上勝因想大智慧人知鄙說若合券耳。

答鄒孟陽居士

此事繇起疑而入悟如因行路而到家直須就一疑打透則千疑萬疑一齊貫徹以疑情膚淺罕見有徹骨徹髓之人譬閱壇經者各各自謂領解殊不知斜睇摩尼偏執一色故嵩明教老人向空劃界割水分痕卻道个天機深者得其深天機淺者得其淺正使競斟海量納異牛涔可見鐔津之水始與曹溪埒派耳余承諸公招主虎跑因爲衲子四八入室拈三問勘驗其一問鍼札不入時如何二問得坐披衣自解作活如何是作活底人三問把定乾坤具甚麼眼若向第一問答得親切則入頭淸楚第二問答得相應則淆訛徹旨第三問答得諦當則入彀無疑孟陽居士飽參此事選佛可期因出紙索語聊爲施是法餌以鉤到不疑之地果到此際拙札付丙丁童子可也。

答聞子將居士

學此道最先發心時要一味眞實則中間工夫所到如一气呵成大段發心眞實則所信亦無不眞實信旣眞實則所疑亦無不眞實疑旣眞實則所悟亦無不眞實悟旣眞實則所用亦無不眞實其所以不得眞實者逆料渠最初發心時多是人品掠虛則入路不眞業惑深錮則所信不眞揣度浮想則所疑不眞暗中摸索則所見不眞鹵莽施爲則所用不眞此宗門喚作孟浪漢卽先聖亦痛爲此輩嚴設籓籬不許混亂闖入故付授之初必先選其根品譬有嘉谷宜蒔良田譬若制琴貴選焦桐譬貯師乳須得寶瓶瓶不眞則師乳迸桐不淸則琴聲亡田不良則嘉苗瘁所以古徳道遇人則途中授與不遇則世諦流布又曰非遇上根宜愼辭哉古徳所謂遇人者卽眞實發心人也略舉一二與居士做个樣子昔大梅問馬祖卽心是佛他便信得及後來住山三十年腳跟穩當馬大師亦惑他不動居士要問如何是眞實信此可做个樣子靈云道三十年來尋劍客幾番落葉又抽枝自從一見桃花後直至如今更不疑此便是一棒打不回頭底漢子𨿽玄沙惡辣亦攔當不得居士要問如何是眞實疑此可做个樣子進山主道是柱不見柱非柱不見柱是非已去了是非裏薦取居士要問如何是眞實見此偈可做个樣子眞淨老人頌華嚴四法界云事事無礙縱橫自在手把豬頭口誦淨戒趁出淫房未還酒債十字街頭解開布袋居士要問如何是眞實用此頌可做个樣子若疑今人眞實做處無可憑據然則大梅常靈云勤龍濟進眞淨文此數老皆是發心極眞信得極切疑得極到用得極熟如生米做成熟飯鈍鐵打成快斧足可爲千古標格也太都眞實兩字便是當人本心達摩西來不立文字直指人心見性成佛亦是直指各人實際風光秀師亦云直心眞實菩提道場以世風下衰情根囂僞器乏醇正解多穿鑿旣不能具斬釘截鐵之手未免多倚墻靠壁之見如來問中切中流獘亦自料簡分明則知居士信不泛常疑必結案見須審擇用不浪施肯細將三祖信心銘永嘉證道歌時置座右深繹久味領略全旨一番胸次更不存个元字腳當自豁然了然洞如千日矣。

短疏

化修造

穿鑿不相關物外煙霞贏得一身瀟灑莊嚴非有礙空中樓閣果然八面玲瓏龍池與鳳嶺爭奇爲祖師漏泄西來大意佛殿共三門論議笑維摩空譚不二法門山僧只手欲成功蓋爲扶他五葉居士萬緣都捨盡也須乞我一文向百艸頭邊鋤破白雲無非開場選佛就三條椽下抉開金鎖秪要立地逄人咦鐵杵成鍼無別道木人敲斧不須猜黃金伏藏都傾出自有摩尼特地來。

化油燈

道非明暗僧堂前日照三更夜有短長佛殿裏光吞一點爍破靑山萬朵那知紙撚無油點開大地羣盲誰道寒灰沒焰覓火直須深撥投明不假夜行拶破碧琉璃焜煌乎千門同照揭開多寶藏交羅也萬象聯輝果能油貴添燈滴滴具百千日月管取性天揭曉人人有萬丈毫光何以故我見燈明佛本光瑞如此。

化鐘釜

敲月鳴風到處鐘須耳聽烹山煮海繇來鍋有人燒莫問鐵和銅每日鍵錘無不響但添水與火三餐茶飯自然香𨿽云物乃家常何煩檀越大抵器須冶造必假鑪錘功倘遂於鼎成福定隨乎響應變生爲熟豈沒个知味裏之玄輕擊遠聞定有人會聲前之句虛心一扣垂手全提。

祭文

雲棲掃塔

維崇禎九年歲次丙子正月望越二十六日博山法孫某謹以瓣香素供致奠於雲棲堂上先師太蓮池大和尙之靈塔前而言曰於戲遊雲棲之門莫能知其向背窺雲棲之奧末由辧其中邊不肖自壬子之秋從先師來禮足時側聆震吼狀洪音之發虡鐘竊被慈恩勝枯荄之遇膏沐繼而閱師太諸所著述如大官賜膳醫王施匕恍令病骨頓蘇直教空腹欲果味疏鈔則蓮胎有種才念佛而佛成披髮隱而法鎧嚴身不摧魔而魔服全開寶庫賑乏靡虛浚決香河流潤不竭踞一乘而辟無量乘義珠网交輝然一燈而朗百千燈光暗室齊照旁敲曲唱禪靡專譚善誘廣苞土皆圓淨續蓮宗而宛瞻廬阜移祖庭而不在少林智齊極果儼然古佛再來風肅前規一仍百丈舊貫誠末代法施之主無聾聵而不開只千古未有之師垂龜鏡而永賴嗚呼道山峻極妙髙慚其嵯峨梁木傾崩法門孰爲砥柱繩繩到我落落匪材愧爲腳下兒孫無由述其祖徳不成供養聊表孝思春深花塢惟聞啼鳥幾聲月照蘿龕猶睹慈光三昧太虛莫繪贊嘆奚爲杯茗旣陳音容如在知弗嫌於一滴欣來鑑於微誠尙饗。

祭博山先師

維崇禎三年歲次庚午九月丁丑朔越十有八日甲午合山弟子某等謹以瓣香素供致奠於博山堂上示寂先師大和尙猊座前而言曰於戲我先大和尙包虛空以爲量徧法界以爲身掣華亭浪裏之金鱗奪壽昌手中之玉尺超今邁古祖庭之焰重輝迥地遮天大樹之蔭廣芘握羣宗之綱領魔外鋒摧踏千聖之頂辧才瓶瀉空花影裏何妨撒卻戲臺生死場中一任打翻筋斗哀號失怙大似地裂天崩戀慕銜哀宛如考喪妣逝洪鐘莫扣繞獅座而寂爾無聞法幢旣傾瞻鷲峯而儼然未散杯花聊奠海嶽齊悲嗚呼哀哉尙饗。

又

於戲我先大和尙法門砥柱像季標幢爲當代法施之主化門廣辟用一味伽陀之藥禪病皆蘇布网漫天撈盡魚龍蝦鱉鎔金作器打爲釵釧盤瓶慈與威而並施宗與教而響答摘驪頷之明月入水元不動波捋虎顴之雄須得子貴親入穴圓機活眼淆訛一串穿來巧手妙心應變多方不倦糠秕猶能陶萬匯何法非宗欬唾足以潤羣靈有萌皆發不肖某久淹齏甕濫廁罏錘難描仿佛之眞幾費節拍之和羽毛未備空追妙翅摶風牙爪未成謾勞獅王調弄𨿽毒拳之未報何曾放過些來念痛棒之屢嘗如今更思一頓時至也拄杖撩起便行緣盡兮骨董何妨撒卻春雨淋不去昔年之句如何桃花綻倒枝今日之言已驗掣開無縫鎖湘煙潭水總傳神穿過涅槃堂鶴唳猿啼皆助哭慚愧不成供養悲傷無限衷情於戲哀哉尙饗。嘉興大藏經雪關和尙語錄

雪關和尙語錄卷六

侍者傳善輯

詩

五言古

彭質先廣文誕日詩以賀之

浚哲本天人數非靈蔡卜千歲軼莊椿五經笥邊腹夙慧冠詞林挺然好堅木漢品晉風流文章錦繡谷驊驑碧玉蹄款段安能逐手持天竺書根利刀批竹心潭龍未降義藪虎先服超出塵象表頭上冠寧束廣文豈爲氈中丞厭食肉願作宰官身因深緣自熟栽蓮愧比匡呼鵝應待陸一枝優曇花聊佐飛觴祝駿發在玆時鴻猷當秉軸勿使道盟寒靈山曾受囑

送吉水陳靑逵文學歸閱藏

世羅密如發眾愛織成目旣墮此中生超然幾脫俗非有大力人泥深沒象足苟無決烈志安能翻此局君今何髙挺靈鋒慧自夙愛子且能捐塵韁豈能束千里望雲山輕舟來何速相送兒出家還歸謝故屬靜掩三間茅間簡千餘軸了卻生平願別唱無音曲家在靑原山山光照幾牘爛煮廬陵米折腳鐺中熟咬破一粒時百味隨心欲丈夫疾求道抽刀剖寒竹直下便承當六六三十六

與董鄖陽八際使君

涼奏比巖吹茆堂秋欲沐峯气邈含陰太灝顚何肅似濯煩歊襟淸鏡超蒙俗廓視寰中虛眞機朗如燭曠古徹來今千秋瞬不足至今空洞懷萬事云流目攖鋒截毛寒驊驑疾驅轂出則蟄龍飛處則神雞木伏禦兩忘情柴桑遂貞復廬阜不多髙遠公道名馥當時十八賢气味相渾穆杖藜偶過橋笑聲虎驚谷世豈無淵明破院慚幽獨安得長者車答歌蓮社曲擁帚每跂予還期訪修竹不必論禪深浩然公素蓄永嘉到曹溪何妨畱一宿

送孝廉劉和鶴居士北上

二月桃始花策馬遊上京春云如送遠春鳥如緩程執手問行役君去路自平盤腹旣萬卷落紙江濤聲十年悟一字海岱無畱情持以獻明聖旦夕富蒼生固若籌閒事君豈淹世名心爲度人楫身作護法城遊塵滿衣帶終返靑山盟歸來小庵樹已匝茆檐榮朝飯一口雪晚壁半點燈問答維摩似起坐文殊並嗒然笑相視不覺松風淸此意與君說聊爲薊門行

無奇歌贈楊生

山奇峯戍削水奇波蕩折物奇吐精華士奇標卓越君生負奇姿駿采神先軼落筆驅前茅不逐時流轍一出詫空羣辟易千夫傑旗鼓目無牛气吐虹光燁願言資醇平遊奧隮堂闕珠以蚌爲衣玉以石作穴山川媚而輝靈閟後乃泄售奇豈因炫嫉奇不爲跌欲上淩雲梯眼空出金屑楊雄亦有言雕虫非所挾豹霧澤其毛七日食俱輟遊鶤息以翔六月天風捷虛懷己亦忘得妙江河決

讀寒山詩作

我愛寒山詩不入時人調句句洗塵情安在事華藻至人寧逐物廓若飛空鳥豈但出樊籠兼忘脫矰繳長眠松下石興來欹浩浩拊掌笑如狂東顚復西倒髙揮石壁上暗書木葉杪乍看意句新轉玩滋味好冷眼觀戲場熱鬧何時了相逄拾得來快把苕帚掃垢面與髼頭不令俗子曉恰被閭丘生覷破神通小至今天臺山白雲封海嶠日日松風吹夜夜江月照此意人不知對面千里邈

贈禪者居山

山居淸絕處萬境喧囂息此時道人心相與同岑寂澗水響如琴猿嘯下石壁風柯作梵音巖花吐幽色俯拾橡栗餐問煨魁芋喫樂此煙霞情觸目心境卽憶昔永嘉書左溪尙未識君能了斯旨動靜隨意適

七言古

次韻寄永嘉何山人無咎

維摩昔日誰爲爻文殊普賢稱最厚君今辧才如瀉瓶吸盡西江無出右曾聞落筆走波濤妙解入廛看花柳想是雙林再出來還疑永嘉親世久𨿽然墮落此風塵一點靈光不辜有翻笑龐公兒女癡說甚無生話太丑年來金屑眼中空惟餘奪命符懸肘江南俊彥足如雲幾个藏身依北斗潘髯程虎擅芳聲播弄精魂入詩酒近從寶婺識王卽風流借甚都人口八悲曾爾譽雞林一覽便能識齏臼豈因造物妒人奇無耐生機賊其肘去年健足走如飛今朝杖子不離手盤跚彊賦出無車牢落誰憐衣短後相逄知己話寒燈不覺精神俱抖擻豈無愛客孟嘗君彈鋏何堪迫衰朽茂陵作賦气淩雲病渴多因憐少婦丈夫筋骨可撐天到底情關誰自剖還如老象沒泥中盡其神力難奔蹂讀君臨別贈千言彼岸相呼疾回首靈苗不必待新栽般若何須探二酉心如湛水生蓮花觸處欣逄無量壽當時彭澤素心人亦厭浮名等芻狗東林往事成空譚未若參禪貴知有我欲來看雁蕩山相期不必裹糧糗問疾捶開不二門拈花同禮靈山叟

武昌寒溪寺乃遠法師道場時孟玄旨孝廉得一大士像從野老茆檐灰燼中出非金石土木之所成容儀殊特觀者嘆異因賦此志之

江面數峯凝紫翠榜人遙指寒溪寺隔岸蒼煙抹麗譙黃州百雉明秋幟落日林端逗磬聲入門想見古風淸山川遺墠思髙躅道價嶙峋豈浪稱昔聞靈姿躍魚网今復茆楹騰瑞像非關罏冶與埏埴分明妙相呈灰壤光儀閃爍非金銀範手雕工枉用神大士標奇眞叵測物無虛應示當人君不見陶公侃文殊捧足雙舒掌江漢重逄孟孝廉寶珞親瞻事非兩夙緣何幸對披襟揮塵憑陵吐妙音問我洛伽何處是楚天雁叫碧雲深

雪關歌

天地一蘧廬古今誰構始而我掩斯關安居毛孔裏毛孔不窄關不寬金烏玉兔時往還照見幻棲關裏事玲瓏八面渾無阻坐聽流泉松下鳴倒看云影峯頭露靑天放眼瞠不睹石人欬唾生風雨有時藏身沒蹤迹檻外璚枝分野色有時沒迹莫藏身釣盡寒潭躍浪鯨此關何爲雪呼六六月紅罏飛霰撲我關不記春與秋花開葉落山常幽我關不占天和地一段光明覆無際我關非內亦非外扁舟蕩漾遊滄海我關非動亦非靜旋嵐偃嶽心恆定萬象爲關關萬象空合空兮聯帝网卑而不下髙不危疏而不漏暗復朗誰謂此關小圓合太虛無欠少誰謂此關大只在一塵含法界法界所有關中聚笑擲大千爲戲具法界無物關中空放開捏聚如遊龍龍飛虎步恣騰踏板橋忽動霜蹄滑劈破雲門一字關剔起眉毛還險煞有問關中主若何指頭無縫全機活

破院歌

破落僧住破院破破落落無藏閃十方通洞沒遮攔玲瓏一座空王殿晝無香夜無燈風過時驚壁倒聲法堂幾丈生荒艸佛面飛埃堆滿層樹爲龕苔作簟一餐脫粟千家膳竹筧泉分花塢來石頭敲火烹茶便客到稀僧過少寡逄迎兮罕談笑扶罷犁兒拴卻牛攀崖獨坐看云鳥猿窺廚鹿飲澗相近相親如作伴長打門前之繞行知予胸次無涯岸松何蒼峯何秀石壁潺潺下飛澑身在千巖萬壑中道人行履君知否放情懷縱瀟灑山靈供軸天生畫熱鬧門庭讓別家煙霞嘯傲過王伯呵呵呵煞顚倒說甚禪機譚甚道順情逆境兩重關幾个不隨分醜好休掃聖莫輕凡罷論前三與後三索價撩天誇至寶爭如伸腳放癡憨虎踞前豹哮後見我耽如垂耳狗生平毒惡不關懷摧化獰心如拉朽浪擔憂空過慮恐怖之中觀自在自家佛殿好莊嚴依報缺些也無礙嫌淡薄愛溫飽此等何由知道妙一生橡栗著荷衣千古髙標人莫造從荒涼任倒壞破而不破眞如界彈指輕開樓閣門捉敗明州憨布袋老楊岐古神鼎藜牀積雪那伽定更有栽田博飯翁令人想象偏饒興破落僧住破院意趣幽深人不見流俗阿師未必同縱居華藏生忻厭

如意泉歌﹝有引﹞

瀛山從太甲分枝有雙澗夾流在左右兩翼峯之外去寺稍遠寺有井曁五池時秋亢無以汲予因攜筇入塢之東覓得一泉從石竇間迸出味極甘冽可供數千指因作歌以志喜且呼爲如意泉蓋予手持一鐵如意撥開泉眼水卽應指而出故命名云。

山色巃嵷何秀拔疑是鷲峯分太甲如幢似蓋湧神囂翠積樓臺霞欲潑中藏乳竇祕寒湫未濫觴時似截流我來匡徒食指眾秋深井沼竭難求稽首雜華香水海娑竭遙分脈非外手攜如意踏林臯所控必無爽諸丐俄聞好鳥樹頭鳴樹下幽崖小鹿行俯視艸深淤濕處聲生觱沸耳邊淸呼童荷钁開泥面石罅才疏珠急濺喜將柄鐵發其淙迸破源頭那一綫柔光湛碧注琉璃煮出甌花暈綠脂忽陣春風傳磬響佛前先供滿瑤卮笑呼同侶斟還坐知味其中能幾个三喚無煩老趙州肯與茶仙較淸課此泉未出山之垠澄不停兮攪不渾此泉崩流通浩瀚綆莫汲兮竿莫探要知滴水廣含藏萬派千枝同一貫更有神龍深處蟠酬經變化雨潭潭軍持直透金輪際倒汲滄波徹底幹

題白毫庵偈後

虛堂冥坐淸無事開緘遠承瑤帙寄新詩百首手自書錐沙截鐵饒風致詞家三昧屬何人公於翰墨聊遊戲一毫端上現神通筆札大小神全備夭矯香海出遊龍揮霍長風摶妙翅誰謂筆腕疲精思恰似希夷偸打睡字學無心詩偶工个中活計難思議山中多少縛茅僧輸與白毫庵主意無門鎖子縫輕開沒底船兒篙慣刺逄人借問綠葡桃滿盤拓出鮮紅荔讀公詩無義味空空洞洞欺邊笥舌頭元是肉生成揮灑千篇無一字

五言排律

讀曹能始觀察遊福廬山記知爲海上名山其寺乃相國葉公道場時云會上人來索予詩因賦此以當臥遊

閬風多玉削海上近移來壁罅天門陡峯腰佛殿開濤奔千澗雪樹抱七層臺蜃气飄空散鯨波蕩日回異香傳洞口幽境逼天臺石盡玲瓏態亭多曲折隈浮圖懸讖許紫閣再來裴香火地偏勝金湯劫不灰臥遊如歷掌枚叔信奇才

上樊山王

本是金輪裔何須紫气占羣靈皆翼衛百福自莊嚴道不由師悟才眞與徳兼神全多蘊藉語至絕廉纖祕笈探龍藏新詩吐鳳箋屏翰宗社倚城塹法門瞻賦艸隨時得心花信手拈光風難再睹去棹欲畱淹

贈法主

來從師子窟一吼便驚羣智邁三支秀才兼八索文廣陵濤作辯雪嶺艸同芬目富心俱飫器傳水不分道安傾眾難慶喜擅多聞赤腳幡猶豎靑龍鈔已焚鞭前窺駿影樹下服魔軍目翳空金屑心花燦印文迦梨吾不愛得意許傳君

五言律

同費海鷗山人經臺看石

山中淸富貴怪殺石頭奇座湧狻猊皆花擎菡萏枝秋云兼鳥落午澑覺風吹霞外心相許非君更有誰

贈若惺師

優曇吾不見縱見不如君得法如傳水揮毫欲吐云久知鵝擇乳應見驥空羣說罷楞伽義心花露印紋

次韻送吳山人道甫歸華亭

孤筇雙徑出臞甚鶴憎顏我任虛舟泛君隨旅泊閒吟狂詩發嘯骨傲癖成頑月照虎溪水書招早入山

寄白明府

此邑方分竹他城候及瓜公堂縣夜月山廓富春花到處民安堵來時雨裛車香山白太傅遺艸滿禪家

遊聖水巖

谷轉樹蒼蒼橋邊過野堂石屏云泛影天鏡月臨光寒漏猿傳磬空更鹿繞牀巖前流聖水野老卜丰穰

宿湓江作

風俗鄰蘄楚山川秀且妍浪頭髙似雪江面闊如天客店蘆花岸漁家楊柳煙持盂行欲乞遠浦不停船

答董徳受居士

一返西江棹迢迢海上峯龍門難密邇鳳彩想儀容豈爲千山隔還如對面逄宛同眞臭味毒我玉芙蓉

遊雪峯憩瀛山堂

我住瀛山寺玆庵喜共名峯靑連樹秀沙白晃星明潮水迎帆影溪風撲磬聲扶筇登雪嶺此宿想多生

題天鏡巖

扃祕靈奇久鴻蒙忽啟藏巖吞江霧白泉灑洞門涼鏡可容天面窗惟貯月光道人何所見一鳥過滄浪

七言律

壽鄭相國方水先生六帙

佩聲辭曳五云端出處分明謝險竿客飯愁無鮭作菜道裝也愛籜爲冠羅應笑翟門前設琴或思聰指下彈身似虛舟還不系壺中跳入弄雙丸

慈功上人棲鼓山詩以送之

絕頂無過屴崱峯海天極目水朝宗一枝聖箭遙穿鵠半壁神泉倒喝龍路入白雲行杳靄殿開碧嶂望巃嵷何年振策尋煙島飽看髙髙石罅松

寄金岱輿憲臺

萬方懸覆一天云使節遙臨粵嶺分地接炎荒如灑雪風淸蠻洞早沈氛信州父老思遺愛江國才名望不羣此日臺階星斗近金湯佛土借鴻勛

與董仁原明府

萬松陰裏借籃輿香積盤餐品只蔬棲鳳嶺多趺坐石浴龍池有放生魚回頭記得來時路見道何須萬卷書元是旃檀林下客明珠依舊在衣裾

自壽

住老空山鶴伴眠披蓑來往釣魚船逄人有點裝憨相說法原無出格禪熨斗煎茶供萬口袈裟作被蓋多年問予壽量今何數笑看龍牙襪底穿

其二

發長貌醜一頭陀破衲從新補嫩荷日月兩丸穿眼鏡煙霞千嶂隱身窩笑看石女梳霜鬢長聽黧奴唱野歌曠劫促延拘不得春秋半百豈爲多

鄭方水相國見訪山中次韻酬之

百里巾車度委蛇淸光蘿際共云披不嫌野飯同僧缽若問宗風看祖碑梵靜獨余天樂細詩成猶較燭花遲山窗月上仍忘寐去汲淸泉燒竹枝

遊西巖

振策來遊百丈巓道人無住宿風煙洞門豁若鯨開口石壁危疑佛坐蓮隱約盡巖還有路玲瓏一孔別通天大千掌上如觀果萬朵河山入鏡妍

壽融闇上人

雪浪庵頭供采汲恩公衣缽許親傳神珠獨耀誇明月妙翅髙摩逼義天手種曇花今幾樹人如寶掌住千年生平不解離圓覺對客淸譚舌湧泉

山居

年來瓶錫樂幽林禪寂何嘗事若吟掬水引魚時上下穿雲采藥幾晴陰鍋兒撲破何須洗樹子無根懶去尋才聽溪邊人有語又隨麋鹿入山深

五言絕句

山居雜味

選石畱人坐拈花供佛看年來禪寂樂不獨在蒲團鳥來傳法語天爲雨新花莫論玄中旨相逄且喫茶流壑聲無盡春山煙更晴偶來松澗曲閒與鹿羣行竹裏安茶竈松間掛鷺瓢山窗涼樹密五月聽鳴蜩嫩鋤穿石筍老摘墜藤花𨿽是山居樂平生口懶誇樹匝峯千轉崖飛瀑萬尋到來非遁世門徑自幽深閒拈松作塵自疊石爲城占斷峯深處扶筇絕頂行栗黃垂殼坼芋熟撥灰香供佛秋花少芙蓉開小塘不羨簟瓢樂猶貪丘壑淸柴幹溪水便稱我住山情

講經臺

空生巖下坐雨花落如霰白馬未曾來早已傳經徧

浴龍池

龍馴風雨息淸水浸莓苔坐石間看慣猿歸鹿又來

棲鳳嶺

石壁桐花落山空小鳥飛嶺頭霞色起知是鳳來儀

靈源橋

雨過夜塘深鸕鶿飛欲起橋上望秋山影倒流水裏

七言絕句

寄兪公遠二首

瓦缶茆龕一个燈白雲爲幔坐間僧夜來借問天邊月曾到君前照未曾

樹底常聞鳥說經山泉慣汲滿銅瓶松風不肯容髙臥夢到溪亭吹忽醒

徐山人香水有章臺之戀因以儆之

夢裏花枝蝶自迷醒來猶恨五更雞蓮花𨿽向泥中出爭肯和根倒入泥

答李飛侯文學

靑蓮仙品落人間何意巾車過雪關相見不須施棒喝夜深明月照花龕

題聽松山房

似聞白馬起潮頭惹得錢王控弩愁我試與君坡下聽分明天樂響箜篌

山居

疊个石頭松下坐選枝竹杖手中攜看山莫道無間伴野鹿成羣送過溪

柏子長燒香滿鑪磐陀坐聽鳥聲呼瑞巖不識庵中主剛要惺惺喚醒渠

龍山客到便移庵拂尾靈龜我不堪混眾獨居皆可意白雲深處及封關

鄰僧送个藤花枕紙帳無鉤竹榻低幾度放憨呼不醒那知窗畔日頭西

泉石獨饒淸供好煙嵐竹樹畫圖開從來身在千峯里長嘯髙歌歸去來

熱鬧門庭饒一著幽深境界占三分蒼松白石容髙臥隔斷紅塵徧是云

瀛山八景

一指峯

西來大意憑誰說壁上孤峯豎指頭煙水百城都影現善財猶自向南求

香象峯

生獰气勢度香河截斷中流萬頃波何事橫眠煙霧裏笑看兔馬走前坡

紫芝塢

石骨蒸云芝艸秀松脂潤地茯苓多結茅此處人稀到水面香風吹綠荷

修竹塢

種來一徑篔簹綠玉版逄人恣說禪迸出龍孫千萬个春風補我破苔錢

如意泉

泥深艸濕乳泉藏小鹿貪眠樹底涼試向源頭揮一钁四時花塢水流香

東澗水

鳥惜落花銜去緩鹿窺淸影下來忙閒情飽看靑山色坐聽潺湲歸亦忘

西澗水

雪瀑交飛谷裏喧石橋虎過漸黃昏瘦筇問我誰爲伴笑指扳巖下樹猿

金鐘山

不待華鯨吼曉風賦形疑是蜀山銅太音豈入時流耳常自聲傳萬壑中

六言四句

山居

曲磴遙峯數里斷橋流水三灣有鳥來啼竹院無人間閉花關

準擬巖棲壁立還思泛宅浮家興到間尋煙嶠倦來一枕蘆花

桃萼幾枝紅雨柳絲一把蒼煙眼底風光爛熳問君春在誰邊

石罅安排茶具松陰聽斸苓鑱坐逼風泉欲冷何人招手髙巖

麋鹿羣中散步漁樵隊裏相將眞懶幾分幽趣天放一種淸狂

石骨穿雲欲露泉聲帶雨分流種竹平遮地角卓庵先占峯頭

不見崖猿捧缽時看溪鹿銜花偶逐漁樵歸去行過村裏三家

覓伴松間敲火呼童澗底擔泉過量何分七碗貪杯笑倒玉川

雪和尙語錄跋

夫弘法爲人非細事也必須行解相應事理函蓋始堪是任不然則山雞鳳冠虛妄之流耳善丙子冬出嶺參叩得侍雪老人之側見其操行端方應機圓活或隱或顯人莫測其涯涘但愧緣慳僅一寒暑而老人西邁矣彼時見其語錄散漫欲爲編輯而力有未逮至戊子春又聞博山經房已罹回祿板盡化於灰燼至今九載未有修復因追繹老人所說之法玉瑩珠回堪爲後來龜鑑詎可任其湮沒弗傳乎於是不揣鄙劣將五會之語編而輯之分爲類者九爲捲者六付之剞劂用貽同志聊比書紳云爾。

歲次丙申仲春中浣侍者傳善稽首謹跋

