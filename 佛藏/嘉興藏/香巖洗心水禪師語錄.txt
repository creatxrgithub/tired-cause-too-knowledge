嘉興大藏經香巖洗心水禪師語錄

洗心水禪師語錄序

夫天地之人天地之事大槪迥出乎大然自得之妙人傑地靈大抵人功之巧於天工乎奚謂精一三昧而已余素行儒行譾聞薄識無任爲釋氏之奧竟不知海闊淵深拈推豎拂而爲何事哉一日聞人傳焉此有禪師參證禪教之暇自江浙歸古邠眾信惇請駐錫瑞巖竟成一代祖庭因謁見師動止尊嚴顏恭語服余深契之方憶言之不虛道耳玆請語錄一閱恍似秋潭夜月全無半點渣滓亦如淸更胡笳不墮五音曲調露舊時本來家風出乾坤新鮮手眼言言演不演之禪宗句句作無作之佛事驗病施方抽釘拔楔余不覺塵襟頓爽警心自信佛法果有旨而人執迷者也跽讀悲忻交感嘆曰登東山而小魯登泰山而小天下誠斯言矣噫嘻若不踏雪去焉知梅有香得聞開示妙在一門之超出也一貫之道將謂不際乎中天余蚊負蟻緣豈堪布鼓雷門𨿽然琴瑟箜篌旣逢妙指林木池沼皆演法音庶幾乎徳不孤必有鄰何故相逢須向機前鑑已到方知格外玄。

康熙丁卯歲春王上元日拔貢趙運熙頓首拜撰

洗心水禪師語錄序

昔在混沌﹐淸气未升﹐濁气未沈﹐五色未分﹐遊神未靈。中有其物﹐冥冥而性存﹐謂之太始﹐乃元胎之母也。其數爲一﹐一爲太極﹐乃森羅萬象之主﹐是以天得一以淸﹐地得一以寧﹐時得一以行﹐物得一以生﹐人得一以靈。靈之爲言也﹐萃參天兩地之精華﹐五行四象之微奧﹐六爻八卦﹐從無一毫遺漏﹐在賢不增﹐在愚不減﹐豈非人生本來面目乎。何古之爲黃爲帝爲王﹐僅得之羲黃堯舜禹湯文武也哉。所爲性覺妙明要惟本覺明妙﹐而聖賢婆心與道教而俱起也。三代而還﹐世衰道微﹐然有孔子至聖生於其際﹐不難教聾聵化愚頑。柰生不逢時﹐道大莫容﹐兼以楊墨塞路﹐退而懼作春秋十六字之心傳﹐僅存之鄒魯布衣間矣。𨿽其後祥光有現﹐其如聖人生而未出焉﹐何也。甚矣﹐秦火一焚﹐性命淵源蕩然掃地。歷代先儒𨿽有論說﹐非謬則僻﹐如楊子之太玄羲之之龍蛇﹐沈宋之應制猶之縱皮毛已。由漢唐而至於梁武之時﹐西來達摩有直指人心見性之一宗﹐大有發明乎。元始之旨﹐時人鮮不以異端譏之﹐安保美珠不混於魚目乎。竟有置自有之寶﹐徒索榮貴於楮墨誦讀中﹐一時得其揣摩﹐自謂風雲聚會﹐髙車四馬﹐淸塵除道。人咸爭羨曰﹕此大丈夫之所爲也。余獨曰否﹐大丈夫者﹐天不能蓋﹐地不能載﹐矯矯乎﹐出諸萬物之上。天子不得臣﹐諸侯不得友。其於我生之初﹐不染一塵﹐不隔一綫﹐此之謂大丈夫。余是求之三秦﹐卒未一覯焉。近聞馬九有一和尙﹐人言捨家資而不貪﹐棄佳冶而不戀﹐矢願出世落髮﹐秉戒於北﹐受法得悟於南禪﹐遊至此穿崖作洞修證因果。誠得雞育鳳凰馬產麒麟之祥﹐因號瑞巖禪師﹐永邠紳衿黎庶咸宗仰焉。余故就謁﹐容貌端嚴﹐門風峻峭﹐舉動威儀實具四八妙相﹐豎拂杖喝無非西來大意允矣﹐當世之指南也。余故傾心教下。師以平生語錄示余﹐余乃三復閱之﹐如玄門之金丹﹐釋氏之圓覺﹐儒家之太極﹐一以貫之矣。稽其宗派﹐𨿽嗣臨濟﹐而全體大用﹐若雲門之北斗藏身﹐曹洞之君臣道合﹐潙仰之父子一家﹐法眼之曹源一滴﹐靡不左宜右有諸子百家。其泰山撮土﹐大海滴勺也﹐已豈非一時之大丈夫得其本來全面目至是乎。況其行腳與佛祖同願﹐於是乘不分上下﹐根不聞鈍敏﹐皆欲提登彼岸而後已。其如智慧﹐爲父方便﹐爲母法喜﹐爲妻者同耶異耶。大祗因病施藥﹐等身裁衣。倘非有悟於雞寒上樹﹐鴨寒下水﹐終不能明其教之異同者矣。余是泳遊其普惠﹐亦惟洗頭於長江已耳﹐親切乎﹐痛癢亦惟揩背於桑楡已耳。庶幾乎折花聞香﹐擔水帶月﹐瞻云拜恩也。𨿽然說食未必能飽﹐畫餅焉能充饑﹐余故下愚蠢頑經秋蒲柳﹐鮮不爲鏡花水月也幾希。

康熙歲次丙寅年月應三陽賜進士出身翰林院庶吉士王吉相頓首拜撰

洗心水禪師語錄目錄序一序二上堂小參示眾拈古頌古法派偈牧牛頌山居雜詠贊自題機緣佛事書問行實附瑞巖碑記附瑞巖訪記後跋

洗心水禪師語錄卷一

侍者﹝實雪海淸﹞編錄

康熙乙亥秋九月原任衢協等處地方副總兵左都督楊公宗道左都督管鎭標右營遊擊事劉公伯玉新建香山香巖寺請師住持於十月之望率眾紳衿檀信供水陸結制上堂拈香雲此瓣香煙籠太虛四十九年雕琢酬價無憑气裹塵沙八千餘次往來收藏有自爇向鑪中供養始祖釋迦牟尼文佛復拈香雲此瓣香髙而無上四海觀瞻厚而難比八方仰賴端爲祝延今上皇帝聖壽萬歲萬萬歲滿朝文武闔國公卿次拈香雲此瓣香風雪弗凋春秋不涉恆爲佛法金湯永作封疆柱石奉爲當道宰官現前檀越次拈香雲此瓣香空王殿裏少分相應香巖堂前和盤托出數十年徹骨冰寒四威儀尋復得失供養臨濟正宗第三十三世本師象林大和尙用酬法乳之恩斂衣就座維那白椎竟都督楊公問修善之人不上天堂作惡之人不下地獄意旨如何師云無須鎖子兩頭搖公曰弟子不會師云札問如何是香巖境師云野色薰靑艸瀾光灩碧桃進曰如何是香巖人師云安居忘歲月適意在煙霞乃雲實際理地不受一塵佛事門頭不捨一法所以法不孤起仗境方生今乃楊劉二護法善誘十方檀越修設水陸道場七永日夜本寺緇流披演妙法諸山碩徳奏闡元音凡聖混融於無我室內人天交接於不二門中焚檀燒燭設饌營齋供養諸佛賢聖天地神祗若幽若顯情與無情不昧眞常均沾法利四方消兵革之憂萬民享耕蠶之樂咸居仁壽共處升平𨿽然如是早已爲蛇添足汝等諸人還有識得主人翁底麼若還識得處處無非个事頭頭總是覺場冬去春來著衣喫飯未曾移易絲毫若也未識有寒暑兮促君壽有鬼神兮妒君福上堂問撥艸瞻風惟圖見性且道性在什麼處師云逼塞虛空進云旣明眞性方脫生死眼光落地時作麼生脫師云踏碎秤錘龜毛補進云旣脫生死便知去處四大分離向什麼處去師云善行沒轍迹乃拈拄杖卓一卓云者木上座反著艸鞋倒披袈裟赤手空拳瓜州城裏賣瓜汝等諸人還會麼復卓一卓下座。

歲旦上堂問舊年佛法已過去斬新的旨請師宣師云春王正月一進云恁麼則桃符起舞爆竹謳歌去也師云快乃云今朝大年初一對聯門神貼畢古冢兩个石人斜戴襆頭向日。

上堂新秋煙霧鎖蒼苔石女殷勤撥不開夜半烏藤盡吞卻燈籠露柱笑盈腮大眾且道笑个什麼良久云不許夜行剛把火直須當道與人看。

上堂問如何是正法眼師云爛艸鞋進云意旨如何師云著不得乃云放行則瓦礫生光把住則眞金失色顧視左右云且道放行好把住好直饒向者裏見得親切前面更有最髙峯。

上堂三世諸佛六代祖師天下老和尙是什麼物良久雲龍頭蛇尾。

緇素慶師誕辰請上堂問和尙今日生一切眾生那日死師云但得雪消去自然春到來進云恁麼則東海重添五位福南山更上一枝籌師云贊嘆太煞乃云臘月二十五一曲超今古鎭州大蘿卜生長在深土古徳與麼大似看孔著楔香巖今日不惜眉毛和麩糶面也要諸人仔細檢點臘月二十五勘破主中主三眼戴角兔咬殺玄沙虎靠拄杖下座。

上堂以拄杖向空劃此﹝十○﹞相云者个消息如崩雷烈石電捲星飛眨眼錯過若是靈利衲僧向未舉已前領略一任橫三豎四如風吹水自然成紋顧視左右云還有與麼人麼一僧才出師云劍去久矣汝方刻舟僧擬議師便打。

上堂一不做二不休殺賊須要親下手眾中有下得手底麼良久雲海門東畔看。

康熙癸酉中秋日中衛紳衿請住華嚴寺佛成道日結制上堂拈香畢問世尊睹明星悟道未審悟个什麼師云鼻孔裏薦取進云畢竟意旨如何師云紙撚無油乃云伸出無相手撥轉正法輪舉頭天外看誰是我般人喝起嘉州大象坐斷黃河之水牽來陜府鐵牛吞盡蘭岫之云嚇得山門倒拖佛殿寶塔橫駕虛空三教聖人各顯長處老子淸淨無爲仲尼仁義忠信瞿曇常樂我淨山僧到者裏竿木隨身逢場作戲佩無我印開不二門權衡佛祖龜鑑宗乘放開則大野風行把住則碧天星落曲鉤釣蝦蟆直鉤釣獰龍顧鑑顰呻屈爲中下閉門打睡接上上機𨿽然如是豎拂子云鴛鴦繡出從君看不把金鍼度與人。

復舉世尊夜睹明星悟道乃云奇哉一切眾生具有如來智慧徳相皆以妄想執著而不證得師云世尊悟處諦當見處分明美則美矣善則未善仔細檢點將來未免好肉剜瘡卓拄杖下座。

上堂以拄杖作吹笛勢云還聞麼知音不用頻頻舉達者應須暗裏驚便下座。

端陽上堂蒲劍斬妖艾虎吞怪爪牙鋒利須彌納敗還有不納敗底麼靠拄杖云韓信臨朝底。

上堂若有佛法商量入地獄如箭射若無佛法商量亦入地獄如箭射因甚如是鯨吞海水盡露出珊瑚枝。

康熙甲戌元宵日闔城紳衿請住觀音寺上堂拈香畢問新年佛法卽不問元宵佳節時如何師雲山僧舌頭短僧擬議師便打乃云今朝元宵佳節慶贊雲門矢橛爲伊徹地通天與人抽釘拔楔分開雪裏之霜辯出煤中之墨無孔鐵笛橫吹有聲氈板漫拍拈起兔角弓射出虛空血然著萬盞花燈髙懸千家明月大眾還知元宵境麼壓地樓臺春富貴揭天歌舞夜風流。

上堂雲門手中扇子刺破帝釋肚腸翻身觸碎虛空至今無人修補咄發機須是千鈞弩。

上堂喚作如如早是錯不喚作如如亦是錯且道喚作甚麼對面不相識。

浴佛上堂揮拂子雲樹上烏龜催夜雨江邊木馬逐薰風現成公案無人會獨有虛空暗點胸今日是瞿曇降誕之辰天下叢林用五分香湯驀頭澆灌大作一場勝事山僧者裏卻不恁麼復揮拂子云拂開晴空髑髏穿透杲日鼻孔擲拂子下座。

康熙甲戌年七月十五日鎭靖堡檀護等請住寶慶寺建盂蘭道場上堂問如何是大事未明如喪考妣師雲天迥月增彩進云如何是大事已明亦如喪考妣師云風涼露漸繁居士問萬法歸一一歸何處師云常憶江南三月裏鷓鴣啼處百花香問如何是惟心淨土師雲水和明月一天秋僧擬議師打退乃云商風瑟瑟繞林寒沒腳猢猻上竹竿十丈龜毛系日影一雙兔角擊空瘢啞人得夢向聾說說道今朝是盂蘭驀顧左右云逢人不得錯舉曳拄杖下座。

冬至上堂羣陰剝盡江村漁父罷釣長河結萬里之冰一陽初回堂中衲子打坐一日添一綫之功惟有者个不增不減弗陰弗陽無夏無冬無寒無暑不被萬物所轉不逐四時之凋眾中有識得者个底不妨出來露个消息脫或未然寒時寒殺闍黎熱時熱殺闍黎。

靈州緇素請鎭河塔上堂乃揮拂子云植綠竹於浮屠頂上不圖啖筍且得日引淸風啟紅鑪於大海波濤不圖煉金且得點鎔片雪種黑豆於破沙盆內不圖合醬且得餵驢餵馬鑿池沼於萬仞峯頭不圖洗天且要池成月現垂只手於鬧市場中不圖和光混俗且要打鳳羅龍今乃髙玄二老宿本州禪衲率領一鎭兩河諸大檀越建寶塔於河側裝金像於塔中誠修香剎信立梵宮永作人天之路恆爲施利之門作千古之標榜爲萬年之模範山僧到來不惟錦上鋪花且要佛頭著糞聊借龜毛拂子縛起沒底虛空管取缽盂豹變拄杖龍吟衲僧飽足觀光檀那功歸有地現前大眾還有深明此意者麼良久云任大也須從地起更髙爭柰有天何。

守府李公應龍同眾檀衲請上堂崖前石虎趁泥牛踏斷黃河水逆流竹杖芒鞋齊喝彩倒騎鐵馬上髙樓惹得虛空奮怒衝開北斗咽喉吐雲霧布九州東海鯉魚打一棒雨似盆傾觸著三十三天帝釋鼻孔乃噴嚏一聲云今日有尊客至連卓拄杖下座。

都督楊公爲弟驍騎將軍掩壙請上堂萬派朝宗千山拱翠無陰陽佳城天然祥瑞秋結子於磨盤夏開花於碓觜長菩提之靈苗發般若之妙慧巍巍乎超羣蕩蕩乎拔萃此是大護法本有底一段光明永劫不曾欠少山僧到來無物堪贈信手拈出死貓頭當下莫嫌沒滋味𨿽然如是且如何是他端的受用處長年占斷白雲鄕逼塞虛空無朕迹。

康熙癸亥九月望日古邠眾檀護請住皇澗寺小參大凡參學人頂門須具金剛正眼將古今千經萬論一覷覷破一切不受人瞞到者裏將大地爲把子拈須彌作聖箭射無不中橫拈豎用無不自由𨿽然如是驚人句穿楊手不是臨時學得來。

小參昨夜三更二點毛頭星輥入方丈報道四海水窮山盡渴殺魚龍無數是人只在暖室熱榻饑餐困眠焉知有與麼事山僧莫能秪對在汝等分上又作麼生遂卓拄杖云參。

小參靈山話月曹溪指月直下會得眼中著楔。

康熙甲子瓜月永壽馬九村馬公一貴同眾護檀請住瑞巖小參向上關頭舉步踏著諸佛密語開口道著汝等諸人健行闊步東語西話且道還有自瞞分也無卓拄杖云漢髙大王。

小參諸方教人參禪打坐大似守株待兔聞經聽法亦似取蜜燒蜂成佛成祖舌頭裏覓骨作聖作賢明眼人落井瑞巖者裏守一丘壑種田博飯喫來者个个有分設欲追步髙峯未免狼頭戴角何故黃金自有黃金價終不和沙賣與人。

辭眾小參問諸檀護衛法之誠畱念之切未審和尙固辭爲何師云收拾絲綸歸舊隱碧潭深處再垂鉤進云聞和尙隱山天下名山最多且道隱那个山師打云彼此住山人何必下注腳乃云赤手提持數十秋干戈林裏展良謀銅頭鐵額都驚怕外道天魔也害愁十聖三賢齊抹卻佛名祖號不容畱冷地思量俱是錯退鼓而今打未休顧視左右云眾中還有爲山僧移身換步者麼如無看山僧自逞神用去也拽拄杖便行。

示眾乾矢橛一出一入穿破諸人髑髏汝等因甚不覺眾擬議以拄杖趁散。

示眾諸佛出世無法與人秪是抽釘拔楔香巖今日爲人添釘著楔何故將謂胡須赤更有赤須胡。

示眾雲中木馬火邊遊石女通身白汗流如今臥在無影樹天不管兮地不收喝一喝下座。

示眾卓拄杖云昨夜三更南天臺與北五臺鬥打不休拄杖子忍俊不禁各與二十棒趁退了也汝等諸人作麼生會眾擬議以拄杖打散歸方丈。

拈古

南院啐啄同時

拈雲南院照用全彰崩雷裂石者僧弄影自塗若不遇人點破幾乎昧珠風穴𨿽則末後證明且道是肯伊不肯伊。

潙山問年窮歲盡

拈云仰山香嚴恁麼施設盡是與蛇畫足惜乎潙山不能剿絕若是山僧待伊近前叉手劈脊便棒免使後人向這里妄生節目。

僧問玄沙如何是學人自己

拈云玄沙有打破虛空底鉗錘這僧無補綴陰陽底鍼綫何故但辦肯心必不相賺。

玄沙虎

拈雲天龍露獅子之爪牙玄沙縱象王之威猛雪竇驀札相呈拍拍是令卓拄杖云妙舞不須誇徧拍三臺須是大家催。

米胡遣僧問仰山悟卽不無爭柰落第二頭

拈云大冶紅鑪烹凡煆聖非二老不能若論向上一著猶未夢見在。

大隨庵前龜

拈云者僧將成九仞之山欠進一簣之土大隨善施定亂之謀且無出身之路何也殺人須是殺人刀活人須用活人劍。

黃檗普請

拈雲南泉有龍驤虎驟之機黃檗有玉振金聲之作仔細檢點將來要且非爲好手若是香巖則不然待伊道王老師聻劈面便掌大丈夫漢捋虎須不爲分外。

潙山入山作務

拈云百丈有陷虎之機潙山有函蓋之句檢點將來未免父子互相鈍置。

普化臨濟堂前喫生菜

拈云臨濟言中有響普化善赴來機𨿽然如是大似弄巧成拙。

九峯不肯首座

拈云坐脫立亡卽不無先師意未夢見在且道九峯夢見也未。

臨濟參龍光

拈云臨濟單刀直入奪角衝鋒龍光善列長蛇收放自在檢點將來猶欠作家香巖卽不然待伊道不展鋒鋩如何得勝山僧今日打退鼓。

頌古

世尊初生

出頭露面揚家醜﹐滿口胡言不識羞﹐縱使雲門手段辣﹐望空啟告賣風流。

女子出定

成羣作隊繡鴛鴦﹐暗度金鍼割玉方﹐莫怪皇風無覓處﹐一輪紅日上扶桑。

世尊睹星

獨坐雪山冷似鐵﹐一陽際發黃金骨﹐縱然見得威音外﹐猶是烏龜喚作鱉。

殃崛救產難

鏡裏無痕絕擬猜﹐鐵山當面勢崔嵬﹐忽然撲碎無尋處﹐徒把龜毛眼上栽。

世尊拈花

蛇頭安角非敏手﹐虎口橫身意气周﹐將謂兩頭消息盡﹐謝家人在釣魚舟。

黃山谷聞木樨花

方知大地總黃金﹐也是魚眸換作珍﹐縱令然諾暫相許﹐終是悠悠途路人。

徳山托缽

韓信施六韜張良精三略千里﹐決勝時運籌在幃幄。

破沙盆

打人休打臉﹐罵人休揭短﹐一枚大黑豆﹐換卻許多眼。

洞山麻三斤

春風漫漫百花幽﹐飲酒題詩打气毬﹔天子殿前親走馬﹐莫嫌李白是狂流。

首山新婦騎驢阿家牽

無舌之人唱哩羅﹐不是黃葉賺頭陀﹐桑間女子穿九曲﹐密以思量妙不多。

黃檗普請

笠兒普請隨拈出賺殺林間幾苾芻﹐不是南泉轉身窄﹐看渠無个覆髑髏。

門外雨滴聲

苦瓠連根苦﹐甜瓜徹蒂甜﹐貪他一粒米﹐失卻半年糧。

潙山入山作務

父子投機幾个知﹐柴頭吹起便燒眉﹐無端費盡許多力﹐何不畱些暖肚皮。

雲門矢橛

石頭迸出黃金色﹐煉打紅鑪通底徹﹐都被趙王收卻了﹐至今鍼頭偸削鐵。

米胡遣僧問仰山悟卽不無爭柰落第二頭

眞正精金何假陶﹐波斯辧出眼方髙﹐彼此相將弄寶劍﹐虛空背上刮龜毛。

普化臨濟堂前喫生菜

喫菜尋常事﹐幾个知分曉﹐一驢暗投機﹐兩个入荒艸。

大隨庵前龜

皮裹骨兮骨裹皮﹐作家安用展槍旗﹐艸鞋拈起覆龜背﹐千古令人作夢疑。

臨濟參龍光

鋒鋩展出絕商量﹐截鐵之機不可當﹐莫謂老龍無管待﹐從來柔弱勝剛彊。

盧陵米價

有利無利﹐不離行市﹐未到盧陵﹐切忌黏齒。

髙峯枕子

枕子墮落地﹐澡盆飛上天﹐自從國定後﹐用底康熙錢。

雲門胡餅

雲門胡餅﹐鍼札不入﹐未舉已前﹐早已漏逗。

僧問歸宗如何是佛宗曰卽汝便是

大用臨時莫問津﹐一錘直下露全眞﹐休將保任終難許﹐平地陷坑轉見深。

杖林山下竹筋鞭

杖林山下竹筋鞭﹐擬議思量裂面穿﹐若是金牙還赤手﹐終歸大海作流源。

圓悟在五祖契悟

掀翻聲色堆﹐耳眼赤灑灑﹐夜半賣日頭﹐無人來著價。

首山在風穴擔荷大法

擔荷大法還他手﹐慣釣金鰲藏北斗﹐不得禹門親點額﹐爭知兒孫似雷吼。

興化在大覺喫棒

禍福無門口自招﹐幾回痛棒不相饒﹐頂迸出超宗眼﹐一瓣淸香信意燒。

臨濟三頓棒

三遭痛棒絕徘徊﹐末後翻身眼自開﹐迅速之機無覓處﹐靑天白日鼓風雷。

黃檗吐舌

獅子翻身絕覆藏﹐全機突出立宗綱﹐爪牙鋒利無▆互﹐殺活縱橫震大方。

幻老人在笑祖拋鞋因緣

拋出只鞋﹐修羅瞪眼﹐干戈叢裏﹐掣旗便轉。

密祖銅棺山悟道

銅棺打失腳﹐迸斷匾擔索﹐太白者些年﹐施底斷腸藥。

法派

照實際地﹐不受一塵﹐若脫羣類﹐鼻視眼聞。

偈

與闍章仇居士

者條拄杖﹐單提向上﹐囑爾珍重﹐人天榜樣。

與成拙云維那

本分衲僧﹐當效先哲﹐淡飯粗衣﹐安貧養拙﹐拙拙﹐他日人天須漏泄。

與效癡慧悅眾

近水傍山須潛藏﹐菩提果熟自馨香﹐龍神早晚相推出﹐苦海波中作渡航。

與破浪淸侍者

巾瓶執侍幾多年﹐學道心恆志气堅﹐顱頂豁開端正眼﹐橫拈白棒利人天。

與寒峯雪侍者

三腳鐺兒煨斷壑﹐一條拄杖倚寒峯﹐偸心死盡無他事﹐振起當年濟北宗。

示淸虛李道人

淸虛原寂靜﹐就地起塵煙﹐人物恆更攺﹐海桑幾變遷。但知波底月﹐方曉甕中天﹐若乃空空也﹐何愁不火傳。

示省拙禪人

共住冬三月﹐殷勤爲道忙﹐老誠心愈健﹐淳厚義堪長。休怨時年淺﹐須存志气剛﹐有時桶底脫﹐永不受餘殃。

示內閣徳護法

聖凡都掃空﹐佛祖一齊殺﹐要得正眸開﹐誰知端的瞎。

示玉臺朱居士

外邊𨿽冗繁﹐內裏要空寂﹐踢破黏膠盆﹐來吹無孔笛。

示寧還孔居士

惱後開隻眼﹐不隨影子逐﹐須知要到家﹐似賊入空屋。

示巨卿韓居士

聖凡總不差﹐生佛何曾隔﹐報爾快承當﹐莫教頭髮白。

示眞一劉文學

焉矣之哉也者乎﹐總非心地實功夫﹐一回剖出泥中蚌﹐滿手擎來是驪珠。

示徳山楊居士

一句彌陀要念純﹐一回念出一回親﹐忽然自肯承當去﹐開眼何曾有二人。

示永禎李居士

本來具足莫馳求﹐秪要當人自點頭﹐無影樹梢懸日月﹐不萌枝上辯春秋

示斑若馬相公

無聲無臭甚希奇﹐這里那容兩片皮﹐十聖三賢未夢見﹐王瓜茄子解吟詩。

示童生龐瑞芝

勤讀詩書莫妄攀﹐只須透破仲尼關﹐玉堂𨿽貴多驚辱﹐金榜無名一世間。

示定宇楊文學

功名富貴前定﹐何必癡心彊求﹐彈破紙窗可補﹐損人陰騭難修。

示次君楊居士

灸疤切莫著艾﹐好肉休教剜瘡﹐授汝新鮮方子﹐困眠饑餅渴湯。

示騰還馬居士

無爲定須勝﹐懶有識的卻﹐輸愚佛在赤﹐肉團上休馳六合九衢。

示子貞仇居士

現成公案最捷﹐何必覓妙求玄﹐若能萬緣放下﹐管取一枕髙眠。

示文煥張道人

雌黃不含口角﹐煩惱不掛眉端﹐本是煙火神道﹐何須跨鶴乘鸞。

次普明禪師牧牛頌韻

未牧

頭角猙獰陸地哮﹐分明相近亦非遙﹐溪邊澤畔奔馳慣﹐劣性無端只犯苗。

初調

一段粗芒透鼻穿﹐等閒拽轉更揮鞭﹐無明曠劫今調伏﹐到手須知不易牽。

受制

把住繩頭不怕馳﹐登山涉水共相隨﹐歸來踏破煙霞色﹐鎭日昏昏孰覺疲。

回首

芒繩一挽便回頭﹐野性狂心漸自柔﹐莫謂山童忘管待﹐綠楊陰裏系相畱。

馴伏

林下悠遊復水邊﹐飽餐嫩艸得安然﹐東西南北從他往﹐放去收來弗用牽。

無礙

露臥乾坤體自如﹐從來無系亦無拘﹐一聲短笛靑霄外﹐赤灑灑兮樂有餘。

任運

逍遙散淡夕陽中﹐踏破蒼苔綠艸茸﹐渴飲饑餐無異念﹐憨憨睡穩竹煙濃。

相忘

人牛情謂不畱中﹐雲月溪山絕異同﹐法界該羅無向背﹐那分南北與西東。

獨照

到頭嬴得一身閒﹐一个閒人天地間﹐莫謂無心云是道﹐無心猶隔一重關。

雙泯

拶碎情塵不露蹤﹐一輪明月正當空﹐森羅萬象難逃影﹐野岸淒淒艸自叢。

山居

埋名削迹深隱﹐那管炎涼夏秋﹐只放茶煙出谷﹐不教菜葉隨流。

竹長岫傍翠綠﹐松栽澗底蒼靑﹐分開野色藏拙﹐劈破煙霞度形。

斫去餘閒枝葉﹐燒除朽爛葛藤﹐門開靑山展﹐畫榻定皓月懸燈。

竹杖深藏巨壑﹐艸鞋且放孤岑﹐敲冰渴煮沙銚﹐和衲困眠紙衾。

一條脊骨鋼硬﹐坐斷聖凡舌頭﹐世上爲酬社稷﹐山中任傲王侯。

吟風嘯月松嶺﹐展臂舒眉石牀﹐心上本無掛礙﹐遮眸按豆何妨。

有力任居梵宮﹐無能守住巖穴﹐隱徒愛斫靑山﹐老叟常吟白雪。

守拙安貧俟命﹐閒眠對臥髙岑﹐世上羣梟舌亂﹐山中孤鳳淸音。

截斷聖凡路徑。惡聲處處皆聞﹐懶去羅龍打鳳﹐卻來煮月耕云。

車馬紅塵不住﹐利名黑夜商量﹐山僧獨得疏懶﹐枕石鋪云就將。

年來志喜煨鐺﹐翠竹黃花共處﹐生柴帶葉橫燒﹐野菜連根爛煮。

曉云分開岫色﹐流水帶出鶯聲﹐獨觀山中野景﹐任彼世上虛名。

灰心水畔林下﹐肯效醯雞甕前﹐露出滿懷皓月﹐照開萬里靑天。

懶向人間說法﹐山中總不談禪﹐劈面迎風辣掌﹐當胸輥肚粗拳。

世上利門名路﹐山中石榻蒲團﹐終朝兩餐白粥﹐穩睡紅日三竿。

綠蘿巖畔藏拙﹐松食荷衣度生﹐偶憶文園謝病﹐方思愚谷逃名。

自離修廊疊閣﹐獨踞萬仞峯頭﹐等个殺佛漢子﹐與他結个冤仇。嘉興大藏經香巖洗心水禪師語錄

洗心水禪師語錄卷二

參學門人實﹝云慧﹞編錄

雜詠

遊山

剩水殘霞我獨遊平生知足更何求白雲堆裏渾忘歲綠竹叢中弗記秋谷口敲詩懷李杜溪邊策杖羨巢由芒鞋踏破最髙處萬紫千紅一目收

仲冬詠雪

昨夜天娥剪六花今朝片片落煙霞千峯頂上懸銀鶴萬派流傍伏玉蛇瘦竹怯寒將紙裹疏林畏冷用綿遮仰山獅子奮威猛孰敢當頭犯爪牙

石空緇素求鼓琴以偈卻之

棄卻焦桐卸卻冠韜光遁迹隱層巒補衣摘下云千片擔水帶回月一團盞內淸茶和露飲釜中白粥共霞餐紅塵鮮有子期輩縱有子期懶去彈

春日久雨

大荒盡是一團煙寒雨爛淹水底天海國金烏和霧宿銀河玉兔就云眠梅腮滴滴渾珠濺柳眼行行泣冷泉惱殺東風傲不住掩扉終日閱長篇

次宋明府扇頭韻

人生處世若臨淵戰戰兢兢一念牽看破利名渾沒帳丟開恩愛不須鞭回頭盡是涅槃岸過步無非般若船大道現成休別覓靈光灼灼本來圓

懷良才王文學

昔時相別已曾忘孰料重新會故鄕愧我無能從釋類羨君有志列儒行才雄一斗低靈運文過千篇讓子昂願爾出頭天外看大家共笑白雲忙

次彬穆大士春日詠雪

滿空滕六舞徧地玉簪開粉蝶飛寒竹霜禽噪野苔輕綿遮柳眼素絹罩花腮乘興西郊外東風捲落梅

題羅漢柏

相識曾西竺人天稱棟梁大夫推翠色君子讓淸香臘雪難凋操時花任和光兒孫俱跨竈枝葉徧芬芳

水月空華

冰輪懸碧漢團影落汪洋浪破金鱗舞波翻玉兔狂淸光隨水注練色逐風行一翳眼中著生生業識忙

元宵有感

處處元宵節笙琴鬧畫堂銀花開火樹玉燭耀紗囊盡聽歌聲滑時看舞袖長誰知人世樂盡是日邊霜

送大璞禪人行腳

勸君同雁遊休落池邊住遊至冥冥中弋人無可慕

王孝廉求開示無位眞人偈以寄之

無位眞人形虛空大塊肉山僧寫出來不覺筆頭禿

送無參大士住山

耕云種月是生涯深結艸庵待作家搓就龜毛繩數丈五湖四海系龍蛇

學正王公討語錄看

休把魚眸認作珍泥牛非是玉麒麟若能直下承當去免作循行數墨人

贈耆延師供長燈

兩鬢須眉似雪霜靈山囑付尙難忘赤心豎起光明幢萬古千秋照法王

韓居士承認送書多日不來以此速之

丈夫出語要斟酌不重千金重一諾若肯偸功送上來山僧共汝喫瓔珞

次一拙姚居士韻

夢中得句夢中歡識破夢時夢亦閒抖擻詩囊詩與發詩囊何似肚囊寬

長安李文學使人山中索句遂寄

巖下一溪剩水嶺頭幾片殘云惟畱剩水炊粥分破殘云寄君

因事示文齋王居士

贊揚掬土培山毀謗吹光割水贊毀何減何增回頭各自知止

送王老相公應試

優才必出耆年至寶多生老蚌這回及第心空來到山頭喫棒

與友登文塔口占

一上目空四海到頭髙低齊分側身送回落日伸手摘下飛雲

夏日與友閒吟

弄竹淸風習習掛松斜月彎彎嶺外朱桃裊裊崖前碧水潺潺

與同參抱璞

多年抱璞林下宿雨餐風苦奔設若不逢別者至今猶泣荊門

冬夜間吟

月冷衝風削骨更深寒气侵腰光凝銀漢天遠凍合瓊林地遙

因事有感

性拙從教世棄名微一任時拋生平獨好幽隱不與獅虫結交

夏月過拳庵贈淸淨禪人

拳庵暑臥松風勝似髙堂廣廈疑是羲皇上人原來淸淨禪者

寄方外友孟孝廉

自從相別多年覓个知音有數意欲親身謁來山中白雲畱住

春夜圍鑪

柳絮牽花窗外波斯待月水中山家渾無一事鑪裏榾柮通紅

冬日慶協臺許公壽

霜衝徑槐葉空風捲亭竹梢瘦惟有雪藕冰桃倩來與君慶壽

秋夜對月看經

葉落靜鋪地艸輕茅飛伴檐霜蒲團對月淸坐惟了殘經幾行

秋日間吟

樹頭枯葉先墜嶺外寒花暫香孤館夜棲遠客淸砧晝和啼螿

贊

自在觀音

者賊瞌睡妝憨卻有些兒奇怪不知據何神通人人盡都禮拜紅塵堆裏偸安白浪灘頭自在咄再不寫者樣子一任風吹日曬

廣東會翁尊宿

錯認廣東原來尊宿有時棒靑天有時呵古佛急水中擇乳虛空裏揣骨要做出格丈夫惡嫌祖燈上錄賺得無限男女盡教袍方頂禿殃及兒孫沒了時千古萬古恨不足

題了凡比丘尼

紅塵跳出立禪機坐破蒲團絕是非遺得芳名他日繼仍畱珠色異時輝掃除人我世間少斬斷恩情宇宙稀偏著袈裟效佛祖全無寸縷嫁時衣

自贊

者漢參禪無悟識字卻也有數戒律自來懶持經文兩眼不顧猛虎口中攀牙劍樹山頭縱步踏折虛空脊梁撞破彌勒大肚橫拈七尺烏藤佛祖骨悚毛豎直下斷人命根說甚向上一路

機緣

僧參﹐師把住云「漿水錢﹐旦置還我艸鞋錢來。」僧無語﹐師托開云「將謂你是个人﹐原來是个頑皮俗漢。」僧擬進語﹐師喝退。

僧問﹕「如何是和尙家風﹖」師云「三腳鐺煮淡黃齏。」僧云「忽遇客來時﹐如何秪待﹖」師云「一碗兩碗。」

守府杜公問﹕「如何是佛﹖」師云「無限丹靑手﹐都盧畫不成。」公指佛像云「爭柰這个何﹖」師云「一翳在眼﹐空花亂墜。」

僧問﹕「如何是第一玄﹖」師便打。進云「如何是第二玄﹖」師復打。進云「如何是第三玄﹖」師云「你問太煞。」進云「三玄已蒙師指示﹐向上一路作麼生﹖」師打云「一任舉似諸方。」

趙孝廉問﹕「儒釋之道是一是二﹖」師云「醋梅同酸﹐生熟異味。」廉笑云「三教本來一家﹐有甚生熟異味﹖」師云「𨿽然如是﹐也要相公皺眉一場始得。」

學正王公問﹕「和尙如何行持﹖」師云「早晨喫白粥﹐下晚又覺饑。」

僧問﹕「一法若有﹐毗盧墮在凡夫萬法﹔若無﹐普賢失其境界。去此二途﹐請師一接﹖」師云「王瓜茄子。」僧云「意旨如何﹖」師云「地肥偏大。」

李明府問﹕「如何是西來大意﹖」師云「日頭東畔出。」府云「不會。請和尙指示。」師云「佛法盡隨他爛卻﹐舌頭終不爲人談。」

僧問﹕「如何是父母未生前事﹖」師云「朱弦彈夜月。」進云「如何是已生後事﹖」師云「翠袖舞春風。」

佛事

至嘉興府敕賜龍藏楞嚴禪寺爲法叔澹崖老和尙設供

龍池迸出獅子﹐踏斷諸方葛藤。虛空中結窟﹐開人禾之眼目﹐爲萬世之宗乘。三山中豎幟﹐南海上歸隱﹐遺下未了公案。幸我法兄和尙繼繼承承﹐建法幢於楞嚴古剎﹐權衡龍藏﹐撥明祖燈﹐可謂旃檀林裏旃檀獅子窟中獅子。𨿽然與麼﹐且道如何是未了公案﹖顧視左右云﹕路遙夜長﹐休把火﹐大家吹滅﹐暗中行。

爲天童密祖設供

者个沒情面老漢﹐相似个戴角猛虎﹐把斷要津﹐不通凡聖﹐孰能構得﹖至今歸隱﹐山崩海枯﹐日月暗黑﹐不肖秪得斫額而望﹐何故親承﹖入室之孫子﹐不同門外之遊人。

爲正覺潤光剃度師翁設供

▆踞正覺將一个死貓頭東拋西擲賣弄一生惜乎無人酬價惹得泥牛忿關虛空撲落大地平沈覓之不得𨿽然如是過量事須還過量人秪如酬價一句作麼生道良久云吳門劍池深。

爲海寶洪源得戒和尙設供

者老和尙面鐵志鋼不隨大隊衲僧叢裏奪標戒壇之中拔萃偸出火宅眾生蓮邦安入佛位退步踏翻滄溟抽身虛空粉碎𨿽則與麼作略到底者个不會大眾且道是那个聻遂拈香雲淡煙籠竹一堆愁細雨灑花千點淚。

爲山主馬公對靈小參

浮生幻化全體放下休擬議莫返復紅塵多少人孰肯效劉阮馬公乃紅塵之丈夫不昧靈山之記莂捨基建剎養育龍蛇恆爲藍田種子永作苦海津梁不幸今日世緣畢矣山僧與居士稱方外莫逆無以爲贈但願居士用大圓覺永作住場身心安居平等性智何故如此得人一牛還人一馬且道猶有差別處也無更聽一偈片片白雲掛孝來商飆陣陣滿林哀汗衫卸卻歸空去脫化蓮胎越聖階。

掃湖廣白雲象林老和尙塔

一別吾師數十年家私蕩盡對誰言今日吾師歸去也幾多歡喜幾傷顏不肖拜掃徹底空囊秪是偸天賣日換得雲門餅金牛飯趙州茶曹山酒汾陽豬首權且供養大眾會麼抱璞不須頻墮淚來朝更獻楚王看。

書問

與友人

吾兄所教之事一一奉命前者深擾多承厚意常念吾兄徳行兼全柱石法門有光先徳而弟愧不及枲第蠡管之見惟是暖其衣飽其食外無剝啄內無追呼不知叢林是何物檀信脂膏以何消僧眾日用將甚作主宰古徳云未明者个空住世有人與你算湯水錢未明者个空行腳有人與你算艸鞋錢果無懼乎但叨居林下守拙泉林只以偸閒度日以終餘年每慕白眼靑睛其柰時勢爲艱法久成獘珠目無論金石難齊幸喜早逢髙鑑彼我何更饒舌哉且愧泥水多端葛藤繁露萬望吾兄了明生死大事不忘觀音妙應火裏燦朵芙蕖吾兄若要承當者事先須辦一雙不受人瞞底眼孔百折不回底腳跟眞眞實實肚腸把從前底絡索一齊放下向食息起居處饑餐渴飲處閒坐困眠處時刻檢點若是岸柳溪煙層巒疊嶂又與道遠矣古人欲明者事餐風宿雨歷徧百城不以爲勞吾兄必發精進莫要當面錯過善知識亦非從天降下從地湧出底蓋古今如長夜惟善知識先醒覺得興慈運悲搖醒幾个夢中人果能踏破祖師關頭一任春遊芳艸地夏賞綠荷池秋飲黃花酒冬吟白雪詩只恐偸心未歇時時捕風捉影若論佛法階級則曰參禪曰習教曰持律如燻修行履不過訪知識住叢林入深山一口吞盡佛祖街前解下布袋時當末法豈多再見但有根性不常者見人持戒卽欲搭衣何曾見他忍辱來見人居山卽欲結茅何曾見他死心來見人參方亦去迆邐行腳何曾見他覲問知識來見人住世亦去修庵何曾見他體取叢林規矩來見人講經卻也分文別義何曾見他點出經中旨趣來見人談禪卻也擎拳豎指何曾見他實悟實證來所以名或過於佛祖實乃下於凡庸隱則近於啞羊顯則同乎說客若是者等師僧於我衲僧門下提艸履也不用他如是瑣瑣者只要吾兄向大道上直步長安弟若不將崎嶇險巇路徑一一道破又恐中途被柴柵纏繳雲門道觀音菩薩將錢買胡餅放下手云原來是饅首若委悉得者則公案方知大海邊渴殺多少人大倉中饑殺多少人故曰悟了還是舊時人不攺舊時行履處若認奇言妙句猶是缽外安柄畫蛇添足只知背脊朝天不覺腦門著地引蔓牽藤尋香逐臭惑亂後人無有了日見他談柄戲論之詞便乃書之寫之珍之重之此系蜣螂彈子而已金屑𨿽貴入眼成翳豈不聞好事不如無乎從上古人不是資談柄恃聰明圖名譽依樣畫葫蘆參須眞參悟須實悟證須實證密密綿綿或順或逆忙裏閒裏打成一片得斯受用如護明珠遇境逢緣把得定作得主𨿽居世間不捨道法照耀古今眼目人天到者田地生死去來得大自在作个林間翛散士世外空閒人者事亦非聰明廣記要自有生以來一點虛靈不昧具得一副金剛骨頭不曾依他勸化突出一个漧淨念頭志願學佛學祖拔濟先人提挈同類卻把一枚古鏡貼在胸中參照古人從前滿肚絡索自然法法精妙投入我鏡方才行腳到者裏已具一隻擇法眼睛始可遇人若逢眞正烹佛煉祖鉗錘一語相投全身跳入火聚中踢翻鑪韝師資一場漏逗打破鏡子自從胡亂後三十年不少鹽醬鐘樓上念贊牀腳下栽菜任爾所爲𨿽然如是說得一丈不如行取一尺吾兄趁此色力彊健了明生死大事不惟自已參學事畢亦乃法門有望弟不覺忉忉怛怛說到者裏諒吾兄鑑之必不我罪也弟深愧貧囊無能爲寄惟有陳年葛藤信筆一紙聊代面談惟祈鑑之尙容躬叩弗一。

復石門崔學正

摶風激水出北圖南乃世諦能事盡性立命超佛越祖又出世之本旨護法取魚乎熊掌乎文章事業實同孔云恩愛田園還類肘柳旣然誠信庸詎山僧嘖嘖耶石門一晤果屬奇緣忽接來翰猶如覿面若論這段大事最先要个信字信能成一切種智信能證菩提道果信能爲聖爲賢信能超佛越祖信能度一切苦厄乃至忠孝節義盡性立命超度宗親拯拔羣迷世出世間經大傳遠無不從此一信而建立誠能全忠全孝世間心盡矣誠能盡性立命出世間心盡矣若夫貪名慕寵嗜色滛聲汶汶碌碌於浮雲蝸角之人心豈足論哉護法𨿽然誠信須從誠信之中復添个恆字山僧曾擬恆字之形以示人曰一日二六時中須豎个決定心勿令此心少曲暫如是久亦如是常如是變亦如是順如是逆亦如是這不曲底心就是直養就是生直就是驀直去之直這恆字就是行健就是自彊就是幹幹夕惕之恆書至此筆端愈覺難禁然葛藤繁興且放過一邊惟護法信之體之行之証之剎那今古切莫負此根器。

復友

吾兄朝夕精勤自不厭煩務在濟人利物弟觀吾兄之立志也努力甚堅其歲月之行也甚深故得一方施供善者頂禮惡者歡心人天之因尙不爾違則無漏勝因可知矣況復造請五大部兼作水陸大佛事益見吾兄護法之誠爲道之切所謂捨財定要大丈夫學道還須英靈子者也但學道有七種難看破世情難得決定信難具端正眼難遇眞知識難中途不退難必至究竟難興慈運悲難不爲七難拘攣鉤鎖則一切無難耳弟自愧薄劣棄素著緇脇不至席三年抱璞林下數載而不敢有妄紹佛種之心猥蒙吾師收入聯芳至楚還秦亦不敢有與人爲師之想是以息肩於山居僻處養拙守貧日飽芻粟以度餘生多見法門中舉措不齊有言實而行非者有行實而言非者故不敢雕沙鏤玉結艸乖人如古之至人淸素之安命神鼎之孤髙汾陽之待時陳蒲鞋之守分不切於切切於所當切切之至也今則不然炫色求名不務於實積金帛構是非甚蛺蝶之尋芳遊蜂之捕蕊若蚍蜉之慕鮏羴於車塵馬足之間不顧网羅輪蹄之厄爾本淸墠翅霄漢麗天風飲髙露而乃故低飛而掠殘花啖羴味甚於蜂蟻蝶乎此輩縱是盧扁亦治他不得𨿽然人能弘道非道弘人得人則興而道存失人則廢而道泯人才之難豈獨今時爲然哉當時馬祖八十餘員之後唱導者多中間求一行履見地的當人如麟如鳳如象如龍不道全無只是稀少僅有黃檗臨濟趙州雲門巖頭曹洞諸大老皆是掉轉黃面老子宗說眼睛照穿自己鼻孔全機大用橫說豎說自然合轍建立宗旨便有玄要料揀賓主照用君臣偏正棒喝與奪諸法他不是挨門傍戶依稀仿佛做將來卻是自己胸襟流出蓋天蓋地底物事若是具得這个手眼可以當下插標如今都是泛泛之徒學語之流旋蒸熱賣但只學得一棒一喝語句下打得个之繞便爾付拂子寫源流自謂他是善知識也不管宗旨明與不明頭尾正與不正可憐生且不從上亦有將就做底善知識也亦有半斗絲之和尙也爛羊續狗累人累己古人道見與師齊減師半徳見過於師方堪傳授此語將來何用縱有入場底都是些利徒那有髙山頂上看山下人趯把戲弄鬼眼底把將古人公案唱幾句山歌和些油煙搭在白紙上見張說好李也說好張說髙李也說髙大家隨口打喎喎誰能緇素誰能分別檢點將來名𨿽說法而實攢利孔不能消曠劫生死於今生且畱今生之生死於曠劫世道薄矣人心壞矣乃曰人情濃厚道情微道用人情世豈知空有人情無道用人情能有幾多時只如抖擻於堪忍界中白眼箕踞於松樹之下徧地人情何道之有哉到這里挽轉頭來人情道情一時放卻隨緣過日好看那靑山綠水翠竹黃花欲取之而不禁任運之而無差果然富貴畱人無如貧賤之肆志上古之士去富學貧此皆素位而行況復帝堯茆茨不剪大禹卑其宮室孔子食蔬飲水顏回陋巷簟瓢古人之操守不恥惡衣惡食謀道不謀食憂道不憂貧此古人之常心不然則樹坐冢棲又成虛誕矣何晚輩出家之流濫冒闍黎之徳徒假練若之尊又不探古人行腳亦不究自己性命如醉客之迷珠若達多之認影甘碌碌三三兩兩掉手踵足於世路之中流而不返失其眞妙覺明闡揚一生虛妄驀然三寸气斷只一寒灰冷土嗚呼是者不惟有愧於上古之大老而亦無面目於地下也所可痛者奪朱亂苗維莠維紫孰肯向香至王太子前一臀坐斷舌根他後無舌人解語胡張三黑李四能浼我哉此風旣墮大廈非一木可文山中無事信口亂談惹得吾兄覽之一笑若有傍觀不肯叫罵相期而弟幸矣又況仲尼之行道於天下也可謂至神至聖然至神至聖猶不免楚狂之歌微生畝之說晨門之問黃面老子之垂手也可謂至道至徳至慈至悲尙不避馬麥金槍之苦旃遮孫陀之謗調達之害是二老子之行腳也亦莫逃於謗說我今何人哉今天下之域路若羊腸僧如麻粟知己同流者誰邂逅相逢者幾弟觀吾兄志不隨流心懷忠信行履披落雁之風慈悲噴護鵝之味又況於參有進於機有投嗟悼同心不減先哲之憂而佛法大有望於吾兄也前次蒙兄遣弟愛下爲病所累未能相伴吾兄終以爲恨耳吾兄諷誦華嚴必在華嚴尋个下落所以一部華嚴世界海惟一毗盧遮那身具之此毗盧遮那身惟一釋迦妙性具之此釋迦妙性惟一眾生心具之眾生之煩惱無邊故諸佛之法界亦無邊眾生之念念無際故現相之菩薩亦無際眾生之分別無窮故文殊之觀察妙慧亦無窮眾生塵剎之妄想無盡故普賢之應化行門亦無盡然是中有因有果有體有用全果是因全因是果全用是體全體是用入法界品之善財乃自性之覺體文殊普賢及五十餘員善知識乃性中所得之心法斯則全因是果全體是用也世主妙嚴至離世間品品中之毗盧遮那乃如來藏身之覺體文殊普賢及信住行向地之諸菩薩乃華藏世界之本根斯則全果是因全用是體也故知心性覺圓則藏身與法界全彰智行具足則文殊與普賢共命所謂應觀法界性一切惟心造也古徳有云若端的一回汗出便向一莖艸上現瓊樓玉殿若未端的一回汗出縱有瓊樓玉殿卻被一莖艸蓋蔽所以蟭螟入蚊眉不覺爲甚不覺只因太近若是吾兄會得干戈林裏橫身色絲豈絆於跟下荊棘叢中擺手十字無關於口邊便可幹木隨身逢場作戲有何七種之難拘攣鉤鎖而不超越佛祖者哉吾兄須如山中亂談以堅其志。

行實

戊寅歲冬至日兩序大眾至方丈請述行實余不允眾啟求再三義固難辭遂據坐乃云余乃建康江寧人先祖從明宦遊於秦明運攺革遷至寧鎭祖逝移居任春堡父劉母黃氏順治甲午十二月二十五日酉時感異而生年十六在蕓局邊與同學讀書閱範知府入山修行扯淡歌乃嘆曰功名富貴總是夢幻妻子兒女無非空華一切事業實是一場扯淡嘗聞生死事大無常迅速墨花煙藻詎免生死乎至年二十夜夢五色蓮華莊嚴寶塔獨坐塔頂僧眾圍繞念佛覺來念曰我此願力何時得了遂自將刀斷發誓死出家父母約知親友再三苦勸曰你去出家丟下年老父母何人奉養余云在家奉養口體之孝也出家修道乃出世間之大孝胡不許邪父母泣曰我今六十有零將死不久我若死後那時一任你去余不覺淚下默然而止未及三年父母俱逝一切祭葬事畢年已二十有四忽然思曰我此願力今日可滿遂寫遺書封於匣內是夜逾城禮正覺潤和尙乞求出家尙問父母在麼余曰俱逝尙云有妻子否余曰有妻子尙云旣有妻子如何出家余曰聞佛捨國我今何人尙云我這里不允余曰和尙不允某甲別去尋師尙云汝且暫住再作商量畱住數日鑑其志不可奪尙遂披剃命禮柏庵師爲師至晚自入方丈乞求開示尙云汝去念佛看念佛是誰余應諾而出一日余在殿檐頭立尙問在此作麼余曰念佛尙云念佛是誰余蒙然不知遂發憤參究廢寢忘餐初冬半夜經行忽然有省乃曰元來本是自己何得向外馳求次日和尙圍鑪余呈偈尙接得看過扯碎拋入火中一頓詬罵汝等拋妻撇子出家不幹實事來弄虛頭余抽身便出滿面慚惶自己追思還不是者个道理仍前抖擻精神苦苦參究越明年往鳴沙州完具足戒期畢至螺山隨喜聞老宿舉臨濟在黃檗處喫棒因緣豁然把從前疑團當下脫落乃曰縱然奇特終是尋常仍返正覺尙問受戒了余曰受了也尙云那邊一日有多長余曰缽盂兩度濕尙云又來弄虛頭余曰和尙莫壓良爲賤尙頷之至晚尙喚入方丈曰汝乃般若夙因莫要在此久住速下南方參學余曰和尙年老某甲在此侍奉尙云侍奉有人不必繁慮余卽拜別直造長安首參興善薦福次謁風穴又參金粟解制後至楚地廣教作參頭半載爲病所累乃百嘆曰我今薄福𨿽處叢林終日被病魔纏縛想是此處無緣遂帶病告假徧參諸方受盡饑寒苦不可堪參歷豫章吳越一帶叢林撥艸瞻風又弗覺四載矣末後轉楚行至東山阻雪聞白雲象林和尙道風孤髙鉗錘惡辣因破雪至彼參見尙問那里來余曰東山尙云如何是你行腳事余曰艸鞋踏雪尙云意旨如何余曰徹骨寒尙豎拳曰向這里道道看余曰少賣弄尙雲杜撰禪和余拂袖便出遂執侍左右受誨一載癸亥春日以源流頂像授之餘辭曰某鮮能薄徳敢當大任尙云老僧悉知汝勿固辭余不敢違命卽九拜受之時年三十矣受付囑後仍歸陜西拜禮剃度師翁季秋至古邠皇澗寺息肩未幾有人報師翁圓寂於五月矣余卽易紙燭設靈告香闔郡檀護聞余至同本寺耆宿勉畱開法余堅辭再四眾請愈篤不得已許之修建藥師道場兼立禪期百日座下緇素萬指有餘期滿永壽馬九諸檀越殷勤惇請至彼未幾緇素盈門畱住一月卽欲告辭有馬某父子捨基一所同眾居士挽畱創建瑞巖延余居焉遂辛苦幾年一切事畢於丁卯五月望日貢士趙老先生明府祝公同諸信士爲余立碑遂住數載康熙三十一年春月回正覺與剃度師翁掃塔髙玄二宿同靈州檀護請鎭河塔升座說法一時四眾聳動弗料中衛緇素謬聽虛聲請住華嚴禪寺祝聖開堂座下衲子千指圍繞有養巨禪人文學兪公同鎭靖闔堡眾信請住寶慶禪寺起建盂蘭道場當道宰官誠敬護衛復同諸山耆宿闔郡縉紳士庶請住觀音禪院結制安禪期畢萬佛洞耆宿守府趙公同石空寺堡眾信請萬佛洞住靜未及數月鎭臺李公族叔英宇居士協臺劉公伯玉協臺楊公宗道得續師資之緣新建香山香巖禪寺請於十月望日修建水陸佛事兼立禪期百日道俗往來如織期畢欲回瑞巖休老協臺楊公劉公英宇居士同闔山數百餘人挽畱永遠住持自揣徳寡行微無能爲任不得已權且應諾汝等大家盡知又何必用我勞叨作麼這樣薄劣之狀烏堪齒錄外揚家醜取笑大方生平醜惡一時吐露天寒無煩久立一眾作禮歡躍而退。

附創修瑞巖洞碑記

永之村名馬九以姓著之當年蕃衍可知邠風化存人心好善與餘裕家莊相鄰道經此村環山如屏一河如帶盤桓而苦無同調間與二三野老倒一尊於夕陽籬落間野蔬甚甘野語甚洽野景可畫咸嘆曰昔時有禪院殘廢久矣何處尋遊覽一片地耶適古夏頭陀乃弱冠儒流而入禪者禪號洗心自金陵旋古邠皇澗寺村叟馬一貴張汝喜同眾紳衿聞名惇請禪師至本境謀修香剎不能聚材鳩工師度形經營創辟一洞題曰瑞巖洞傍延客所煮鐺所臥榻所各有淨室洞中像設形好如生鐘鳴鼓響喚惺迷愚香繞燈明焚修不輟首祝皇圖鞏固與藎臣良吏介繁祉育多男更祈普會士庶胥衍慶而未有艾也由是遠邇遊覽者師一揮麈啟齒賢而智者則豁然心折愚而悍者則攺不善以回心噫嘻異矣哉禪教有裨於人心而淑气質也洞外鑿井而味孔甘培樹而蔭孔茂𨿽蕞爾蘭若非峨峨月宇之勝無注目俶詭之奇而紆徑聳壁鮮花綠竹巖下幽棲又是一洞天能令人忘歲月矣幸逢明府祝老父臺仁廉愛民善教翔洽士庶佩徳頌之曰今日召杜善气流轉所以時和年丰盜息民安災厲消而生聚昌靈應覃敷福星正照何一非瑞之感何一非瑞之徵也哉方知師之命名非漫然而無謂也余疏懶無能養拙而甘淪落甲子歲瓜月得瞻師丰采暫聆玉屑頓銷俗障欣然贈之以詩曰﹔衝年了悟入禪林一晤知師道行深座上髙談渾古偈洞中藏錄悉良箴慈憐劫苦須航渡法化頑冥賴錫臨愧我未明淸淨理白頭仍染利名心師亦答余偈語如雪琴林磬冷冷淸遠字字琳瑯愈信師爲非常僧儔也余門人馬繡一貴之子馬錦一官之子父子世徳篤於善行毅然布施捨基一所修瑞巖洞捨地十六畝族人馬之龍捨地一畝以上地糧俱在原主於以供香火於以招名衲古云善有善報可卜其受福澤而未有艾矣繡欲表師之功徳曁布施之姓氏並垂不朽欲後之人睹斯洞也眺斯景也心曠神怡觀感而增廓觀感而勿替因向余乞言立石俾行善之气化轉運不息瑞感之靈徵相衍無窮但餘不能孔碩其辭第以朴略質言而爲之記。

時大淸康熙二十六年歲在丁卯蒲月谷旦永壽縣在城甲午拔貢趙運熙頓首拜撰

文林郎知永壽縣事三韓祝鐘傑

駐防永壽縣千總趙英

儒學教諭古夏雷復

初晤洗心禪師訪記

余鄙性愛與叢林大知識譚人每以虛無尢之卻不知此中气味自有一種迥出塵凡的妙處未易領也辛未秋移居五峯之陰都人士相傳瑞巖有洗禪師者眞大和尙餘不覺鄙性遂熱因不憚崎嶇而詣乎其處一入洞卽見淸松帶露綠竹含煙曲徑從半空中延至法堂已知別是天地非人間矣及晤禪師气宇果顒昂也風度果瀟灑也詢厥桑梓則出語錄以示之餘捧讀一過方知爲江左名士自童年涉此途曾費了如許伐毛洗髓工夫所以語語俱根性天全無一毫郛郭气色犯其筆端豈不是兩間不朽文字世謂名下無虛士者非歟或者謂業已僧矣焉用文爲噫如若言勢必使凡爲僧者盡皆渾渾噩噩而後止不過與山間艸木林中鹿豕同耳何足貴不見今之僧乎稍諳楮墨卽爲識者所賞何況胸藏八斗學富三餘且懷一段不矜不伐之徳如禪師試問叢林中有幾人乎文何縠於僧哉文何縠於僧哉始知禪師果不可及因附俚言以志所感。

其一

南國出塵士﹐談經漆水隗﹐鷗因杯度下﹐鶴爲錫飛來。洞口多桃李﹐階前沒艸萊﹐勿疑深谷裏﹐不寄▆天才。

其二

个中得趣味﹐揮麈坐林隗﹐東野休風至﹐西山爽气來。修成籬內菊﹐掃盡澗邊萊﹐且向禪關也﹐深藏作賦才。

其三

瑞巖開古洞﹐洞口傍村隗﹐嫩艸無冬夏﹐輕煙任去來。止栽松與竹﹐不種苔和萊﹐莫謂少車馬﹐知稀是大才。

其四

不憚迢遙徑﹐紆回過險隗﹐山從雲際起﹐水向石邊來。崖下風鳴樹﹐町頭霜僕萊﹐登臨偏有興﹐敲句奉髙才。

又緣馬子得見禪師遂步唐韻以贈

欣逢物外友﹐緩步入禪林﹐靜裏乾坤大﹐閒中道理深。參乘渾爾我﹐持戒斂身心﹐不到花飛處﹐何緣聽巨音。

右一

好个大和尙﹐隻身辟梵林﹐眼光明且遠﹐俠气髙而深﹐西域眞佛體﹐東都至聖心﹐𨿽常斂鳳羽﹐在在敷淸音。

右二

弢光趨幻境﹐聲價倍儒林﹐會友文方重﹐有鄰徳自深。行三代直道﹐存一片冰心﹐願以此相照﹐母金玉爾音。

康熙辛未仲秋日奉天韓岍頓首拜撰

後跋

觀夫世尊出現於世亦秪爲一大事。因緣從古先哲弘法利生其理亦然。非小補哉。但開法揚化之宗師。須具六種之成就。五處圓密行解雙融事理。無礙始堪東播西弄。否則山雞類鳳魚目混珠誠可懼也。丁丑冬餘自蜀歸秦聞洗心和尙幾處弘法道風孤峻。欲親法誨未愜其願。後適和尙駐錫香巖。於戊寅春幸獲一晤。眞可謂西河獅子正覺彩鳳。吼則狐畏。飛則翀霄。或隱或顯。莫能窺其涯矣。余索語錄。和尙辭之再。余索之堅。和尙不得已而出之。余得展閱。羨其言言見諦。語語超羣。玉轉珠回。如處水晶宮。心目瑩徹。堪爲末法之龜鑑。不但增佛祖之光。亦且爲法屬之慶幸耶。詎可任其湮沒弗傳乎。余亦不辭鄙陋。聊述數言以贅末後。付之剞劂。用貽大方同志者覽焉。

戊寅桂月望日古夏人文止謹跋

康熙庚辰冬日板存浙江嘉興府楞嚴寺大藏經坊

