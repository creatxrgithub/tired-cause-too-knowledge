嘉興大藏經先覺宗乘﹝選錄﹞

帝王問道錄

徑山語風老人圓信較定

無地地主人郭凝之匯編

梁武帝問於寶志公曰弟子煩惑未除何以治之答曰十二帝問其旨如何答曰在書字時節刻漏中帝益不曉帝又問弟子何時得以靜心修習師曰安樂禁帝一日請傅大士講金剛經大士才升座以尺揮案一下便下座帝愕然聖師曰陛下還會麼帝曰不會聖師曰大士講經竟﹝白雲端云傅大士與志公被武帝一狀領過汾陽昭云講得甚好本覺一云傅大士已是葛藤志公重下注腳諸人如今樂聞麼良久云兩段不同老宿云大士不得志公洎成虛棄﹞又一日講經次帝至大眾皆起大士端坐不動近臣報曰聖駕在此何不起大士曰法地若動一切不安大士一日披衲頂冠靸履朝見帝問是僧耶大士以手指冠帝曰是道耶大士以手指靸履帝曰是俗耶大士以手指衲衣﹝汾陽昭代云大士多能五祖戒云笑殺傍觀﹞普通七年武帝迎達摩至金陵問曰朕卽位已來造寺寫經度僧不可勝紀有何功徳祖曰並無功徳帝曰何以無功徳祖曰此但人天小果有漏之因如影隨形𨿽有非實帝曰如何是眞功徳祖曰淨智妙圓體自空寂如是功徳不以世求帝又問如何是聖諦第一義祖曰廓然無聖帝曰對朕者誰祖曰不識帝不領悟﹝汾陽昭代云弟子智淺五祖戒云賣寶遇著瞎波斯保寧勇代帝吐舌示之雪竇顯頌云聖諦廓然何當辧的對朕者誰還云不識因玆暗渡江豈免生荊棘闔國人追不再來千古萬古空相憶休相憶淸風匝地有何極師顧示左右云這里還有祖師麼喚來與老僧洗腳﹞。

唐中宗遣內侍薛簡馳詔迎請六祖祖上表辭疾願終林麓簡曰京城禪徳皆云欲得會道必須坐禪習定若不因禪定而得解脫者未之有也未審師所說法如何祖曰道由心悟豈在坐也經云若見如來若坐若臥是行邪道何故無所從來亦無所去若無生滅是如來淸淨禪諸法空寂是如來淸淨坐究竟無證豈況坐耶簡曰弟子回主上必問願和尙指示心要祖曰道無明暗明暗是代謝之義明暗無盡亦是有盡相待立名故經云法無有比無相待故簡曰明諭智慧暗況煩惱修道之人儻不以智慧照破煩惱無始生死憑何出離祖曰煩惱卽是菩提無二無別若以智慧照煩惱者此是二乘小見羊鹿等機大智上根悉不如是簡曰如何是大乘見解祖曰明與無明其性無二無二之性卽是實性實性者處凡愚而不減在賢聖而不增住煩惱而不亂居禪定而不寂不斷不常不來不去不在中間及其內外不生不滅性相如如常住不遷名之曰道簡曰師說不生不滅何異外道祖曰外道所說不生不滅者將滅止生以生顯滅滅猶不滅生說無生我說不生不滅者本自無生今亦無滅所以不同外道汝若欲知心要但一切善惡都莫思量自然得入淸淨心體湛然常寂妙用恆沙簡蒙指教豁然大悟歸闕表上祖語帝咨美久之。

唐玄宗詔司空淨禪師到京住白蓮亭召兩街名僧碩學赴內道場與淨闡揚佛理時有遠禪師者抗聲謂淨曰今對聖上較量宗旨應須直問直答不假繁辭只如禪師所見以何爲道淨曰無心是道遠曰道因心有何得言無心是道淨曰道本無名因心名道心名若有道不虛然窮心旣無道憑何立二俱虛妄總是假名遠曰禪師見有身心是道已否淨曰山僧身心本來是道遠曰適言無心是道今又言身心本來是道豈不相違淨曰無心是道心泯道無心道一如故言無心是道身心本來是道道亦本是身心身心本旣是空道亦窮源無有志明禪師問若言無心是道瓦礫無心亦應是道又云身心本來是道四生十類皆有身心亦應是道淨曰大徳若作見聞覺知解會與道懸殊卽是求見聞覺知之者非是求道之人經云無眼耳鼻舌身意六根尙無見聞覺知憑何而立窮本不有何處存心焉得不同艸木瓦礫眞禪師問道旣無心佛有心否佛之與道是一是二淨曰不一不二曰佛度眾生爲有心故道不度人爲無心故一度一不度何得無二淨曰若言佛度眾生道無度者此是大徳妄生二見如山僧卽不然佛是虛名道亦妄立二俱不實總是假名一假之中如何分二曰佛之與道總是假名當立名時是誰爲立若有立者何得言無淨曰佛之與道因心而立推窮立心心亦是無心旣是無卽悟二俱不實知如夢幻卽悟本空彊立佛道二名此是二乘人見解法空禪師問佛之與道俱是假名十二分教亦應不實何以從前尊宿皆言修道淨曰大徳錯會經意道本無修大徳彊修道本無作大徳彊作道本無事彊生多事道本無知於中彊知如此見解與道相違從前尊宿不應如是自是大徳不會請思之安禪師問道旣假名佛云妄立十二分教亦是接物度生一切是妄以何爲眞淨曰爲有妄故將眞對妄推窮妄性本空眞亦何曾有故故知眞妄總是假名二事對治都無實體窮其根本一切皆空曰旣言一切是妄妄亦同眞眞妄無殊復是何物淨曰若言何物何物亦妄經云無相似無比況言語道斷如鳥飛空達性禪師問禪師至妙至微眞妄雙泯佛道兩忘修行性空名相不實世界如幻一切假名作此解時不可斷絕眾生善惡二根淨曰善惡二根皆因心有窮心若有根亦非虛推心旣無根因何立經云善不善法從心化生善惡業緣本無有實又有近臣問曰此身從何而來百年之後復歸何處淨曰如人夢時從何而來睡覺時從何而去曰夢時不可言無旣覺不可言有𨿽有有無來往無所淨曰貧道此身亦如其夢。

唐肅宗上元二年敕中使賫詔徵南陽慧忠國師赴京待以師禮初居千福寺西禪院及代宗臨禦復迎止光宅精藍十有六載隨機說法時有西天大耳三藏到京云得他心通肅宗命國師試驗三藏才見國師便禮拜立於右邊國師問曰汝得他心通那汝道老僧卽今在甚麼處曰和尙是一國之師何得卻去西川看競渡良久再問汝道老僧卽今在甚麼處曰和尙是一國之師何得卻在天津橋上看弄猢猻國師良久復問汝道老僧只今在甚麼處三藏罔測師叱曰這野狐精他心通在甚麼處三藏無對﹝僧問仰山曰大耳三藏第三度爲甚麼不見國師仰山曰前兩度是涉境心後入自受用三昧所以不見又有僧問玄沙玄沙曰汝道前兩度還見麼玄覺云前兩度見後來爲甚麼不見且道利害在甚麼處僧問趙州大耳三藏第三度不見國師未審國師在甚麼處趙州云在三藏鼻孔上僧後問玄沙旣在鼻孔上爲甚麼不見玄沙云只爲太近白雲端云國師若在三藏鼻孔上有甚難見殊不知國師在三藏眼睛上密雲悟代三藏罔知去處云和尙是一國之師何得寐語代國師叱三藏處云重言不當乞復云卻是和尙善他心通﹞肅宗問於忠國師曰師在曹溪得何法國師曰陛下還見空中一片雲麼帝曰見國師曰釘釘著懸掛著帝又問如何是十身調禦國師乃起立曰會麼帝曰不會國師曰與老僧過淨瓶來帝又曰如何是無諍三昧國師曰檀越蹋毗盧頂上行帝曰此意如何國師曰莫認自己淸淨法身帝又問國師都不視之曰朕是大唐天子師何以殊不顧視國師曰還見虛空麼帝曰見國師曰他還眨目視陛下否國師以化緣將畢涅槃時至乃辭代宗代宗曰師滅度後弟子將何所記國師曰告檀越造取一所無縫塔帝曰就師請取塔樣國師良久曰會麼帝曰不會國師曰貧道去後有侍者應眞卻知此事乞詔問之代宗後詔應眞問前語眞良久曰聖上會麼帝曰不會眞述偈曰湘之南﹝雪竇著語云獨掌不浪鳴﹞潭之北﹝兩手鳴聒聒﹞中有黃金充一國﹝山形拄杖子﹞無影樹下合同船﹝海宴河淸﹞琉璃殿上無知識﹝拈了也復頌云無縫塔見還難澄潭不許蒼龍蟠層落落影團團千古萬古與人看楚石琦頌云只這个無縫塔上下四維十方周匝長天月落兮影絕光沈大海波生兮聲傳響答峭巍巍風颯颯與他知識何交涉﹞。

唐大歷三年代宗詔徑山欽至闕下親加瞻禮一日同忠國師在內庭坐次見帝駕來欽起立帝曰師何以起欽曰檀越何得向四威儀中見貧道帝悅謂國師曰欲賜欽師一名國師欣然奉詔乃賜號國一禪師。

唐順宗問於佛光滿禪師曰佛從何方來滅向何方去旣言常住世佛今在何處佛光答曰佛從無爲來滅向無爲去法身等虛空常住無心處有念歸無念有住歸無住來爲眾生來去爲眾生去淸淨眞如海湛然體常住智者善思惟更勿生疑慮帝又問佛向王宮生滅向雙林滅住世四十九又言無法說山河與大海天地及日月時至皆歸盡誰言不生滅疑情猶若斯智者善分別佛光答曰佛體本無爲迷情妄分別法身等虛空未曾有生滅有緣佛出世無緣佛入滅處處化眾生猶如水中月非常亦非斷非生亦非滅生亦未曾生滅亦未曾滅了見無心處自然無法說帝聞大悅益重禪宗永貞元年常問淸涼國師至道心法國師對曰至道本乎其心心法本乎無住心體靈知不昧性相寂然又嘗問屍利禪師大地眾生如何得見性成佛去屍利曰佛性如水中月可見不可取帝悟其意。

唐憲宗詔鵝湖義禪師於麟徳殿論義有法師問如何是四諦師曰聖上一帝三帝何在又問欲界無禪禪居色界此土憑何而立禪師曰法師秪知欲界無禪不知禪界無欲曰如何是禪師以手點空法師無對帝曰法師講無窮經論秪這一點尙不柰何﹝天奇拈云會得底在禪卽禪在欲卽欲不會底便道禪不是欲欲不是禪妄生譏剝不知身處泥犁所以道直饒講得千經論也落禪家第二籌且道第一籌在甚麼處手點空云鳴底﹞師卻問諸碩徳曰行住坐臥畢竟以何爲道有對知者是道師曰不可以智知不可以識識安得知者是乎有對無分別者是師曰善能分別諸法相於第一義而不動安得無分別是乎有對四禪八定是師曰佛身無爲不墮諸數安在四禪八定邪眾皆杜口﹝天奇拈云這些老膿團恰似个狂狗尋香逐气有甚了期可惜終日數十於今不知二五若是个漢出來掀翻禪牀免得葛藤徧地非惟自有出身之路亦壯宗門節槪﹞師卻舉順宗問屍利禪師大地眾生如何得見性成佛屍利曰佛性猶如水中月可見不可取因謂帝曰佛性非見必見水中月如何攫取帝乃問何者是佛性師對曰不離陛下所問帝默契眞宗益加欽重。

唐憲宗屢召汾陽無業禪師皆辭疾不赴穆宗卽位思一瞻禮乃遣兩街僧錄靈阜等賫詔迎請汾陽微笑曰貧道何徳累煩世主且請前行吾從別道去矣乃澡身剃髮至中夜告門人曰汝等見聞覺知之性與太虛同壽不生不滅一切境界本自空寂無一法可得迷者不了卽爲境惑一爲境惑流轉不窮汝等當知心性本自有之非因造作猶如金剛不可破壞一切諸法如影如響無有實者經云惟此一事實餘二則非眞常了一切空無一物當情是諸佛用心處汝等勤而行之言訖跏趺而逝。

唐文宗好嗜蛤蜊沿海官吏先時遞進人亦勞止一日禦饌中有擘不張者帝以其異卽焚香禱之乃開見菩薩形儀梵相具足帝遂貯以金粟檀香合覆以美錦賜興善寺令眾僧瞻禮因問羣臣斯何祥也或奏太一山惟政禪師深明佛法博聞彊記乞詔問之帝卽頒詔政至帝問其事對曰臣聞物無虛應此乃啟陛下之信心耳故契經云應以此身得度者卽現此身而爲說法帝曰菩薩身已現且未聞說法對曰陛下睹此爲常耶非常邪信耶非信邪帝曰希奇之事朕深信焉對曰陛下已聞說法竟皇情豫悅得未曾有。

黃檗運禪師在鹽官殿上禮佛次時唐宣宗爲沙彌問曰不著佛求不著法求不著僧求長老禮拜當何所求黃檗曰不著佛求不著法求不著僧求常禮如是事沙彌曰用禮何爲黃檗便掌沙彌曰太粗生黃檗曰這里是甚麼所在說粗說細隨後又掌沙彌便走登極後詔問薦福弘辯禪師曰禪宗何有南北之名對曰禪門本無南北昔菩提達摩來此方爲初祖曁第五祖弘忍大師在蘄州開法時有二弟子一名慧能受衣法居嶺南爲六祖一名神秀在北揚化其後神秀門人普寂者立秀爲第六祖而自稱七祖其所得法𨿽一而開導發悟有頓漸之異故曰南頓北漸非禪宗本有南北之號也帝曰云何名戒定慧對曰防非止惡名戒六根涉境心不隨緣名定心境俱空照覽無惑名慧帝曰何爲方便對曰方便者隱實覆相權巧之門也被接中下曲施誘迪謂之方便設爲上根言捨方便但說無上道者斯亦方便之譚乃至祖師玄言忘功絕謂亦無出方便之迹帝曰何爲佛心對曰佛者西天之語唐言覺謂人有智慧覺照爲佛心心者佛之別名有百千異號體惟其一無形狀非靑黃赤白男女等相在天非天在人非人而現天現人能男能女非始非終無生無滅故號靈覺之性如陛下日應萬機卽是陛下佛心假使千佛共傳而不念別有所得也帝曰如今有人念佛如何對曰如來出世爲天人師善知識隨根器而說法爲上根者開最上乘頓悟至理中下者未能頓曉是以佛爲韋提希權開十六觀門令念佛生於極樂故經云是心是佛是心作佛心外無佛佛外無心帝曰有人持經念佛持咒求佛如何對曰如來種種開贊皆爲最上一乘如百川眾流莫不朝宗於海如是差別諸數皆歸薩婆若海帝曰祖師旣契會心印金剛經云無所得法如何對曰佛之一化實無一法與人但示眾人各各自性同一法藏當時然燈如來但印釋迦本法而無所得方契然燈本意故經云無我無人無眾生無壽者是法平等修一切善法不住於相帝曰禪師旣會祖意還禮佛轉經否對曰沙門釋子禮佛轉經蓋是住持常法有四報焉然依佛戒修身參尋知識漸修梵行履踐如來所行之迹帝曰何爲頓見何爲漸修對曰頓明自性與佛同儔然有無始染習故假漸修對治令順性起用如人喫飯不一口便飽師是日辯對七刻賜紫方袍﹝洪覺範曰唐宣宗微時武宗嫉其賢數欲殺之宦者仇公武保佑之事迫公武爲剃髮作比丘使逸遊故天下名山多所登賞至杭州鹽官禪師安公者江西馬祖之髙弟一見異之待遇特厚故宣宗畱鹽官最久及卽位思見之而安公化去久矣先是武宗盡毀吾教至是復興之𨿽法之隆替系於時然庸詎知其力非安公致之耶嘗有贊其像者曰已將世界等微塵空裏浮華夢裏身勿謂龍顏便分別故應天眼識天人﹞。

後唐莊宗車駕幸河北回至魏府行宮詔興化獎禪師問曰朕收中原獲得一寶未曾有人酬價興化曰請陛下寶看帝以兩手舒襆頭腳興化曰君王之寶誰敢酬價﹝玄覺徵云且道興化肯莊宗不肯莊宗若肯莊宗興化眼在甚麼處若不肯莊宗過在甚麼處﹞莊宗問於華嚴休靜禪師曰祖意教意是同是別對曰探盡龍宮藏眾義不能詮。

宋太宗皇帝一日幸相國寺見僧看經問曰是甚麼經僧曰仁王經帝曰旣是寡人經因甚卻在卿手裏僧無對﹝雪竇代云皇天無親惟徳是輔楚石琦云若問永祚但以頂戴經云萬歲萬歲﹞幸開寶塔問僧卿是甚人對曰塔主帝曰朕之塔爲甚麼卿作主僧無對﹝雪竇代云合國咸知﹞一日因僧朝見帝問甚處來對曰廬山臥云庵帝曰朕聞臥云深處不朝天爲甚到此僧無對﹝雪竇代云難逃至化楚石琦代云雲開日現﹞僧入對次奏曰陛下還記得麼帝曰甚處相見來奏曰靈山一別直至如今帝曰卿以何爲驗僧無對﹝雪竇代云貧道得得而來﹞京寺回祿藏經悉爲煨燼僧欲乞宣賜召問昔日摩騰不燒如今爲甚卻燒僧無對﹝雪竇代云陛下不忘付囑﹞帝常夢神人報曰請陛下發菩提心因早朝宣問左右街菩提心作麼生發左右無對﹝雪竇代雲實謂今古罕聞﹞智寂大師進三界圖帝問朕在那一界中寂無對﹝保寧勇代云陛下何處不稱尊楚石琦代云陛下天垂海外﹞一日朝罷帝擎缽問丞相王隨曰旣是大庾嶺頭提不起爲甚麼卻在朕手裏隨無對。

宋仁宗創興禪席畱意空宗下三省定議召有道者住持禪院歐陽修程師孟奏請廬山圓通寺居訥稱疾不起訥以懷璉應詔召對化成殿齋畢傳宣效南方禪林儀範開堂演法璉遂升座問答罷乃曰古佛堂中曾無異說流通句內誠有多談得之者妙用無虧失之者觸途成滯所以溪山雲月處處同風水鳥樹林頭頭顯道若向迦葉門下直得堯風蕩蕩舜日髙明野老謳歌漁人鼓舞當此之時純樂無爲之化焉知有恁麼事皇情大悅賜號大覺嘉祐三年契嵩進正宗記輔教編定祖圖等書帝覽至謀道不謀名爲法不爲身嘆愛其誠賜書入藏又詔靈隱章禪師於延春閣下齋宣普照問如何是當機一句章曰一言迥出靑霄外萬仞峯前險處行曰作麼生是險處行章便喝曰皇帝面前何得如此章曰也不得放過再宣入化成殿齋宣守賢問齋筵大啟如何報答聖君章曰空中求鳥迹曰意旨如何章曰水內覓魚蹤進心珠歌曰心如意心如意任運隨緣不相離但知莫向外邊求外邊求終不是枉用工夫隱眞理識心珠光耀日祕藏深密無形質拈來掌內眾人驚二乘精進爭能測碧眼胡須指出臨機妙用何曾失尋常切忌與人看大地山河動岌岌仁宗始不豫國嗣未立大臣請擇宗室賢者居京師仁宗夜焚香默禱曰翌日化成殿具齋虔請法華大士俯臨無卻左右莫聞也淸旦道衣凝立而待俄侍衛奏言法華自右掖門直趨寢殿禁兵呵止不得仁宗笑曰吾請之來耳及至竟升禦榻而坐仁宗以儲嗣爲問索筆大書十三十三數行擲筆去至英宗卽位乃濮安懿王第十三子也。

宋神宗元丰二年慈聖曹太后崩宣淨因禪師道臻入慶壽宮升座說法僧問慈聖仙遊定歸何處師曰水流元在海月落不離天帝稱善五年詔淨慈宗本禪師住惠林入對延和殿山呼罷卽趨登殿賜坐卽就榻盤足作跏趺侍衛驚顧而師自若賜茶至舉盞長吸又蕩撼之帝問受業何寺對曰承天永安蓋蘇州承天寺永安院耳帝大喜語論甚久旣辭退目送之謂左右曰眞福慧僧也侍者問和尙見官家如何對曰喫茶閒話耳。

宋徽宗政和三年嘉州巡捕官奏本部路傍有大古樹因風摧折中有一僧禪定須髮被體指爪繞身帝降旨令肩輿入京命西天總持三藏以金磬出其定遂問何代僧曰我乃東林遠法師之弟名慧持因遊峨嵋入定於樹遠法師無恙否三藏曰遠法師晉人也化去七百年矣持不復語三藏問師旣至此欲歸何所持曰陳畱縣復入定帝制三偈令繪像頒行偈曰七百年來老古錐定中消息許誰知爭如隻履西歸去生死何勞木作皮藏山於澤亦藏身天下無藏道可親寄語莊周休擬議樹中不是負趨人有情身不是無情彼此人人定裏身會得菩提本無樹不須辛苦問盧能。

宋髙宗幸維揚詔金山住持克勤入對行在所遣八人翊師升殿賜坐問曰朕素知師道髙妙可得聞乎對曰陛下以仁孝治天下率土生靈咸被光澤𨿽艸木昆虫各得其所此佛祖所傳之心也此心之外無別有心若別有心非佛祖之心矣帝大悅賜號圓悟紹興二年駐蹕臨安詔法道禪師隨駕南巡道入見帝從容謂曰上皇爲妖人所惑毀師形服朕爲師去此黥涅對曰上皇禦墨不忍毀除帝笑曰此僧到老倔彊。

宋孝宗在王邸遣內都監黃彥節至徑山命杲禪師就山中舉揚般若師說偈云大根大器大力量荷擔大事不尋常一毛頭上通消息徧界明明不覆藏上嘉嘆之及封建王又遣內知賓至徑山供五百羅漢賜妙喜庵三字及眞贊又贊布袋和尙和髙宗韻曰袋貯乾坤杖挑日月藞藞苴苴聖中之絕憨憨癡癡僧中之傑令行兮一棒一條痕逗機兮殺人須見血別別分明一點鑪中雪六年詔瞎堂慧遠住靈隱禪寺一日帝遊下竺召遠問曰山旣飛來何不飛去遠曰動不如靜又問水中眾生以囊漉之火裏眾生將甚麼漉遠曰他家自有通霄路又問觀音手拈數珠念个甚麼遠曰求人不如求己帝大悅賜號佛海七年二月宣遠入對選徳殿賜坐帝曰如何免得生死遠曰不悟大乘終不能免帝曰如何得悟遠曰本有之性究之無不悟者帝曰悟後如何遠曰始知脫體現前了無毫髮可見之相帝首肯之帝曰卽心卽佛如何遠曰目前無法陛下喚甚麼作心帝曰如何是心遠正身叉手立曰秪這是天顏大悅。

孝宗又名靈隱懶至內殿問禪道之要懶對曰此事在陛下堂堂日用應機處本無知見起滅之棼聖凡迷悟之別第護正念則與道相應情卻物則業不能系盡去沈掉之病自忘問答之意矧今補處見在佛般若光明中何事不現成耶帝爲之首肯數四。

乾道八年宣遠入東閣賜坐帝曰有一二事欲問卿前日睡夢中忽聞鐘聲遂覺不知夢與覺是如何遠曰陛下問夢耶問覺耶若問覺而今正是寐語若問夢夢覺無殊教誰分別夢卽是幻知幻卽離離幻卽覺覺心不動故云若能轉物卽同如來帝曰夢幻旣非鐘聲從甚處起遠曰從陛下問處起帝復問前日在此閣靜坐忽然思得不與萬化爲侶有个見處遠曰願聞聖訓帝曰四海不爲多遠曰一口吸盡西江水又如何帝曰亦未曾欠闕遠曰才涉思惟便成剩法正使如斫輪如閃電了無干涉何以故法無二法見無二見心無別心天無二日帝首肯久之。

淳熙三年召佛照徳光禪師對便殿宣問釋迦佛入山修道六年而成所成者何事請師明說佛照曰將謂陛下忘卻帝曰朕心與佛心是同是別佛照曰直下更無第二人陛下畱心祖道自古帝王未有如陛下篤信此道帝曰自古帝王英雄者有之信此道者極少如梁武帝亦未徹佛照曰當面蹉過達摩帝曰陷在泥坑裏佛照曰只爲杷柄不入手不得受用佛照曰陛下日應萬機直須向一切處著眼看是甚麼道理帝曰天下事來卽應之佛照曰可謂明鏡當臺物來斯照帝曰步步踏著實地佛照曰直須恁麼始得帝曰臨濟因緣可舉一二師舉臨濟問黃檗佛法的的大意因緣帝曰悟了直是快活佛照曰臣曾有頌帝曰舉看佛照舉曰黃檗山頭遭痛棒大愚肋下報冤仇當機一喝驚天地直得曹溪水逆流帝又問興化打克賓克賓如此答興化如何便打佛照曰不可放過臣有頌帝曰舉看佛照曰罰錢出院揚家醜興化聱頭遇克賓父子不傳眞祕訣棒頭敲出玉麒麟復曰昔翠巖可眞禪師頌卽心卽佛非心非佛因緣曰百萬雄兵出將軍獵渭城不閒弓矢力斜漢月初生令晦堂心禪師看後因答客問西來意有頌東吳幾度爲閒客南越曾經作主人可笑年來身老大得同塵處且同塵眞見之云子徹也且如卽心卽佛非心非佛陛下如何會帝曰包含萬像佛照曰包含萬像底是甚麼帝曰對面底是佛照曰認著依前還不是帝乃默契佛照辭歸觀堂帝遣中使賜禦制頌曰大暑流金石寒風結凍雲梅花香度遠自有一枝春佛照答帝頌曰當陽一句子平地步靑雲踏翻關捩處便是主家春復進卽心卽佛非心非佛一頌卽心卽佛無蹊徑非佛非心有變通直下兩頭俱透脫新羅不在海門東帝復答頌曰欲言心佛難分別俱是精微無礙通跳出千重縛不住天涯海角任西東佛照再上頌曰一句截流心路絕千差萬別豁然通等閒更進竿頭步莫問西來及與東又一日召對佛照曰聞陛下於心隨萬境轉轉處實能幽隨流認得性無喜亦無憂處得个入頭但未曾遇人帝曰眞个如此佛照曰如人學射久久自然中的所以五祖演曰悟了須是遇人始得若不遇人十个有五雙杜撰佛照遂舉靈云見桃花悟道頌至玄沙道諦當甚諦當敢保老兄未徹在每舉問禪和子那里是不疑處陛下且道那里是不疑處帝擬議佛照曰只就疑處看驀然看破不疑處便是陛下受用不盡底帝曰長老且道那里是不疑處佛照曰紅鑪上一點雪帝乃點頭一日復召對帝曰前日長老道直至如今更不疑處朕有一轉語佛照曰那里是不疑處帝曰空手牽鐵牛佛照曰如何見得帝擬議佛照曰才入思惟便成剩法帝曰若問長老如何祗對佛照曰千聞不如一見帝喜曰朕且做工夫佛照曰陛下果位中承願力來示現帝王身不被富貴聲色籠罩但念念扣已而參驀然一念相應如桶底子脫相似直至成佛永無退轉又召對次佛照曰此事無僧無俗上至佛祖下及蠕動皆悉具足故古人有言悟則事同一家不悟則萬別千差帝曰至言朕須到此地位方已佛照曰佛法至妙無有窮已如有窮已則成住著才成付著便有窠臼如僧問石霜撥塵見佛時如何石霜曰直須揮劍若不揮劍漁父棲巢望陛下卓起脊梁以金剛王寶劍揮除見刺自然一著髙一著一步闊一步佛祖亦柰何不得也帝曰當如禪師之言紹熙元年壽皇復召對佛照曰陛下釋萬機燕禦重華想於此道日有新證壽皇曰朕向來得禪師開發日用便覺省力佛照曰省力處得無限力得力處省無限力壽皇曰朕於一切事物亦不著佛照曰陛下視天下如脫敝屣以寶位授聖子若非得大自在受用三昧焉能如是遂舉喚作竹篦則觸不喚作竹篦則背陛下如何會壽皇曰放下著佛照曰放下卽不無著在甚麼處壽皇曰二邊不立佛照曰如何行履壽皇曰中道不安佛照曰正坐在百尺竿頭陛下如何進步壽皇擬議師惡一聲壽皇曰謝禪師提撕又曰世法佛法不出這觸背兩字佛照曰若能轉物卽同如來遂指禦案淨瓶曰只如淨瓶作麼生轉壽皇曰去來自在佛照曰去來自在底是甚麼壽皇咳嗽一聲佛照曰更進一步始得壽皇曰朕直要打徹佛照曰但辦肯心必不相賺。

海寧縣無地地主人郭正中原名凝之字黎

眉匯編先覺宗乘五卷捨貲刊刻今孫男郭

時願捨校徑山古梅庵附大藏流行法寶

康熙乙巳冬月敬識

帝王問道錄

雙髻釋頓讓訂閱

