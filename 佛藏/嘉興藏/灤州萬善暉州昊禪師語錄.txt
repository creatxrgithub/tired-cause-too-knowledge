嘉興大藏經灤州萬善暉州昊禪師語錄

暉洲旲禪師語錄序

像法之季去佛益遠學者穿鑿迷失其眞滔滔莽莽愈趨愈下余嘗爲之太息乃欲楷其宗極論其旨趣而得所正𨿽有其心柰時爲限無可如何須知佛祖典型兒孫眼目先天地而非無後天地而非有攝山河日月於一微塵裏現廣大色身於百艸頭邊變通則無窮無盡宣揚果難說難明還望有志之士研精而信其詣推訂而合其規甄別去取務臻其妙使後進稍有式從故余求賢之切日汲汲而不能已也憶昔暉洲旲侄禪師由奉天到山衝然偉度其言恂恂與我周旋猶子之誼殊恭出開法語要讀之攻實學修篤行根本端詳師模從古不以凡近雜出無愧於龍池嫡系遴次數則補入全書別去二三載今年夏忽命一使修簡牘備隆儀申省候禮甚虔呈其十二會錄請余鑑定並求弁言殊難固辭略爲考正觀其發演該通應對敏捷不走險而挺奇亦可爲中行獨復者也宜付棗梨傳之將來庶不負余汲汲求賢之三致意焉。

康熙三十八年歲次己卯閏月望日深雪永潛叟撰於西山聖感方丈

暉洲旲禪師語錄目次卷首序文第一卷

住灤州澤它萬善禪寺語錄第二卷

住髙山白道子石佛寺語錄第三卷

住盛京奉天府華嚴寺語錄第四卷

住錦府寧遠州地藏寺語錄住遼東剌兒山朝陽寺語錄第五卷

復住寧遠州地藏禪院語錄住永平府樂亭聖嚴寺語錄第六卷

玉田縣圓通院法語天津衛放生院法語樂亭縣聖嚴寺法語盤山正法禪寺秉拂永平府地藏院小參天津衛般若院小參奉天府楊家寺小參灤州萬善禪寺小參隨緣薦亡小參垂問開示示眾入室機緣請益第六卷

之下代古別古拈古頌古佛事略狀音釋

暉洲旲禪師語錄目次終

暉州禪師住灤洲澤它萬善寺語錄卷之一

記錄侍者﹝性珍寂寶﹞

康熙歲次戊辰四月十五日護法山主髙雄髙升髙魁髙興監院明順實在恭請住萬善寺。

至十月十五日護法髙升髙魁髙興及緇素人等請結制上堂至法座前拈疏云靈山奧旨少林密訣山僧不敢囊藏對眾一一拈出遞疏與維那宣畢指法座云髙而無上闊而無邊盡十方總是一个寶華王座許甚麼人登喝一喝遂升拈香雲光輝法界耀古騰今信手拈來爇向鑪中供養釋迦文佛歷代祖師端爲祝延今上皇帝聖躬萬歲萬歲萬萬歲伏願龍圖鳳歷恆新玉葉金枝長茂此一瓣香爲中爲正乃瑞乃祥奉爲滿朝文武闔國公卿伏願髙遷祿位福壽俱崇此一瓣香靈根宿植久已培成奉爲十方檀越本寺護法及現前諸師恆獲堅護之心永作法門楨幹此一瓣香不從靈峯帶來亦非海藏流出從盤山紫蓋峯前遇著一个鐵面老漢一椎擊碎卽今對眾拈出供養萬善堂上傳臨濟正宗三十三代上了下宗先老和尙用酬法乳之恩斂衣就座維那白椎云法筵龍象象當觀第一義師云釣頭垂餌直釣﹝昆焦﹞鰲汲浪乘風不妨相見僧問昔日世尊升座諸天散花今朝和尙開堂有何應瑞師云碧天煥彩紅日騰輝進云如何是萬善境師云孤松秀北嶺叢菊綻東籬進云如何是境中人師云手持山藤杖身著割截衣進云人境已蒙親指示向上一路請師別通消息師便打進云莫非是和尙家風麼師云汝未識痛癢在僧彈指一下師云果然話墮也乃云一切眾生自從威音劫前與佛祖同成證覺無欠無餘只因一點妄想不了返墮愚迷不知不覺是故佛祖設種種方便百千法門使一切眾生个个惺悟自心本來面目所以如來爲一大事因緣故出於世乃謂此也汝等諸人不識自心是佛向外馳求爲之小知小見說个成佛成祖亦成剩語喝一喝曰會麼翻身跳出白雲窟提起眉毛亦是遲維那結槌畢下座。

開鑪上堂盡十方總是一个淸淨身徧大地無非是个選佛場人人皆證个个相踏舉處自由用時無礙淨裸裸赤灑灑猶如塗毒鼓太阿劍聞之則亡近之則喪若有徹骨徹髓恁麼承當也不勞再舉何故聻總是無爲無事漢也須槌下解翻身。

劉維漢請上堂幻海之中駕釣舟英雄無數被沈浮到頭業識牽將去何日何年得出頭舉拄杖云三世諸佛不知有八角磨盤空裏走靑州布衫重七斤普化搖鈴翻觔斗須彌頂上扣金鐘驚起泥牛半夜吼嶺上石人暗點頭誰解南辰藏北斗喝一喝下座。

眾執事請上堂諸仁者還識得老僧麼若欲識得只須鳴鐘擊鼓顧左右云適來鐘已鳴鼓已向作麼生識老僧眾無對良久云鐘鼓尙然不識何況老僧喝一喝下座。

徳本法主領眾請上堂徳本法主設齋特請山僧升座說法卽今抖搜精神將如來三乘十二部一切修多羅祖師一千七百陳爛葛藤及天下老和尙長歌短曲傾心吐膽不惜唇皮盡從獨露布施諸人舉起拄杖云會麼復卓一下爲此一是實餘二則非眞。

祖師安慰上堂少室山前風凜凜雪庭不見舊時僧欲知斷臂安心士依舊眉毛眼上橫豎起拂子云祖師來也還見麼良久擲拂云此去西天路迢迢十萬程。

爵軒西眞比丘請上堂僧問梅笑春風暖鳥啼气象新舊時風景卽不問如何是奪人不奪境師云花下郎君夢未醒進云如何是奪境入奪人師云波中獨占一蘆新進云如何是人境兩俱奪師云三更月落絕言詮進云如何是人境俱不奪師云野老堤邊觀綠莎進云人境已蒙師指示向上一著是如何師云殿上鴟吻口向天僧擬議師便打乃雲松色靑靑柳色黃嶺梅破雪盡含香幾多寒鵲爭枝舞倒惹鷬鸝話短長多意气好商量琵琶一曲越宮商木童唱个無音調金烏驚起上扶桑更問道是何章會不會去問東村李大娘參。

美亭和尙請上堂黃鐘月十五一陽從地鼓郊外野煙飄太史書云舞分明說與知音知冬至寒食一百五。

趙君愛領眾請上堂問教中云諸可還者自然非汝不汝還者非汝而誰且道誰是甚麼人師云始來問話還記得麼僧云記得師云更道甚麼僧擬開口師打一棒云不喞澑漢進云釋迦彌勒猶是他奴他是阿誰師云東家牽犁的西家拽耙的進云恁麼則拖泥帶水去也師云面前更有一重關僧喝師云不斬敗將乃云佛與眾生不二門堂堂獨露徧剎塵欲知段化分明處掃地燒香非別人。

默然請上堂問達摩西來所傳何事師云一二三四五進云何不直指師云老僧從來不扭曲乃云一二三四五任君顚倒數觀汝非是觀

非是汝張公喫酒李公醉婆王湊樂迦葉舞寒山掃地接丰幹喜得禾山解打鼓卓拄杖下座。

護法髙升臘八日請上堂月落三更夜已寒明星獨露眼皮穿平生埾瞿曇老殃及兒孫爲禍端豎拂子云會麼若向這里會得眉毛卓豎八字打開方能識得移星換斗運月捶空到這里談甚麼玄說甚麼妙論甚麼智慧徳相道甚麼妄想執著總在龜毛頭上識取根源了也𨿽然如是不是一翻寒徹骨爭得梅花噴鼻香。

張顯吾請上堂客來相待賊來相打山門頭金剛擎拳持杵諸日相對是嗔是喜大眾試道看卓拄杖下座。

恆如設齋請上堂問日日是好日如何是好日師云日出東方月轉西進云此意若何師云照天照地乃云日日日如是日東月復西以拂子敲香幾云欲明般若智但看與麼時擲拂下座。

假可全領眾請上堂徳山入門便棒臨濟入門便喝這對無孔鐵錘也是無風起波蚯蚓跳上南嶽蝦蟆驀過新羅撞倒張三李四笑殺東村王大哥且道他笑个甚麼也是食鹽加渴。

尼平祥昆山領眾請上堂問香煙籠法座瑞气繞禪牀文殊是七佛之師爲甚麼出女子定不得師云靑山進云罔明是初地菩薩爲甚麼出得女子定師云白雲進云文殊罔明還有優劣也無師云優則總優劣則總劣進云恁麼則十方無二路到者便爲尊師云又在半途乃云若見諸相非相卽見如來舉拄杖云還見女子麼內無自己外無他个中消息難摸驀直向人人不識依前撒土又拋沙喝一喝云金剛寶劍任從施截斷昔年葛藤窩下座。

上堂今朝臘月二十九文殊普賢呈拙醜笑殺明州布袋憨普化空裏翻觔鬥目瞽仙人偸眼睄無言童子連聲吼驚起南山鱉鼻蛇咬殺紫胡一隻狗張公醉倒禦街頭原是李公喫醉酒喝一喝。

解制上堂灤陽城畔水流南逐浪隨波下釣竿夜靜水寒魚不餌輕舟髙舉過蘆灣。

上堂蕤賓端月日初長萬境眞如處處彰匝地松濤花爛熳淸池蒲劍葉生涼峯巒疊翠揚眞諦碧水層波演妙香一派淸光俱漏泄不勞彈指覓宮商。

記錄恆如。

康熙己巳應鐘望日護法髙升髙魁朗空和尙共施衣缽結制傳戒恭請上堂拈香祝聖畢次拈香雲此一瓣香根盤劫外葉覆娑婆遇貴則賤遇賤則貴第二回

拈出爇向鑪中供養上了下宗先師用酬法乳斂衣就座美亭和尙白槌云法筵龍象眾當觀第一義師云一槌擊碎匝地騰光還識第一義者麼不妨出眾證明僧問金鐘才罷玉磬方歌四眾臨筵乞師垂示師云杲日麗天進云莫便就是別處更有師云時淸道泰進云請和尙傍通一个消息師打云晴天不肯走單待雨淋頭進云恁麼則个个沾恩去也師云不信道問拋綸垂釣卽不問衝浪金鱗如何取師云點僧喝師云蝦跳不出斗乃云萬善堂前非等閒滔滔綠水泛慈船欲渡迷人登彼岸可憐無數業牽纏當機若具金剛眼說甚前三與後三揮拂子云放開一綫瓦礫生光把住一絲黃金失色若向這里會得運諸佛之洪機全千聖之大用當陽曉示直下知歸擬議思量白雲萬里若是伶俐漢子聞山僧與麼道一見洞然更不狐疑會麼喝一喝云豁開戶牖當空寂剎剎塵塵戒定香結槌下座。

印江請上堂玉蕊飄飄降瑞祥千林萬卉盡流芳銀光瑩徹周沙界湧出枝頭一段香。

尼實祥請上堂舉趙州狗子無佛性話乃云趙州狗子佛性無深更夜半月輪孤南山鱉鼻吞香象海底波斯誦梵書咄。

劉繼漢合宅請上堂時逢三九連天雪凍的烏龜變作鱉東土西天總不知貍奴白牯更饒舌不饒舌踏著秤錘硬似鐵。

受沙彌戒護法髙魁請上堂僧問巍巍寶座傳演毗尼諸人進戒得何三昧師云速禮三拜進云此戒如何奉持師云是事如是持進云持後是若何師云直超佛地進云謝師慈悲師云莫將赤土作朱砂乃云此衣如來親口宣迥超俗服越塵寰忍辱倍增功徳具人天恭敬種福田舉起拂子云諸賢者還見麼優波離尊者現在龜毛頭上舒種種玉毫神光說波羅提木叉大戒於斯明得七遮八難盡得消忘五逆十惡悉皆殄滅到這里天龍鬼神同被威光僧俗男女齊登戒品且道報恩一句又作麼生共持淸淨無爲化仰體寰中太極春。

臘月八日趙國器請上堂今朝臘月八凡聖齊抹煞不拈雲門餅不舉趙州茶有人來請益舉棒驀頭拶復舉世尊夜睹明星悟道仰面嘆曰奇哉奇哉人人俱有智慧徳相皆因妄想執著而不能會得這个老漢𨿽然傾心吐膽一一告報正眼觀來也是夢中說夢且道還有知恩報恩者麼拈一瓣香雲年年此日一鑪香供養靈山大法王。

張顯吾請上堂年年今日慶初八目擊道存路不遐果是昔時曾悟得臘梅枝上結冬瓜。

恆如請上堂僧問東風連夜發西嶺碧梅開如何是今佛放光明師云崖前石筍露進云如何是助發實相義師云嶺後老猿啼進云恁麼則處處綠楊堪系馬家家門首透長安師雲路頭在甚麼處僧喝師云無地頭漢乃云日暖風和百艸芳法身全體露堂堂枝頭不住傳春令懵懂依然在醉鄕舉古人云大道眞體不離聲色言語若卽聲色言語求道眞體正是撥火覓浮漚若離聲色言語求道眞體好似含元殿裏問長安總不恁麼畢竟如何以拂子揮一揮云梅逢臘去腮垂玉鳥遇初春自在啼珍重下座。

明空和尙請上堂以拄杖向前打一圓相云𨿽然築著磕著未免拖泥帶水復以拄杖抹卻攛下云拋卻棒泯其迹仔細觀來更是誰噓噓下座。

成方請上堂雨下地濕天晴土幹花開日暖葉落風寒且道還有祖師意也無以手撫按云只要諸人著眼看。

元旦髙升請上堂問岸柳聞風開夢眼巖梅見日發新花如何是最初一句師云爆竹一聲催臘去梅花幾點送春來進云如何是慶贊一句師云日日香花夜夜燈進云彌勒菩薩卽今說甚麼法師雲天上地下僧禮拜師云也是土上加泥乃云日暖融和萬象丰五云呈瑞吐光濃展開無相毗盧印气轉洪鈞法運通豎拄杖云見麼彌勒內院樓閣門開慈氏菩薩轉大法輪作獅子吼普告大眾十方如來同遊華藏之門共樂眞常之道與汝諸人頭頭相觸步步相踏佛與眾生一音酬唱無有間然果然與麼會去丹霄武步共享太平且道慶祝新春一句又作麼生遂拈一瓣香雲百料千方酬不盡一鑪香爇祝能仁。

解制上堂問單刀直入卽不問收兵罷戰是如何師云道泰不傳天子令時淸還唱太平歌進云將主已歸寶帳內三軍何處去安排師云無生國裏乃云有始有終有收有放有佛處不得住無佛處急走過以拄杖打圓相云若向這里透徹去一任橫擔楖栗遊蕩天涯其或未然關津渡口有人索取艸鞋錢大須仔細喝一喝卓拄杖下座。

美亭大師爲嚴得法師請上堂僧問瑞亭和尙卽今是生也是死也師云兩處非存中間不立進云畢竟在甚麼處師云痛處著傷進云如何是瑞亭和尙本來面目師云井邊樹下進云學人不會師云澆菜的澆菜歇涼的歇涼乃云陣陣薰風動大地飄飄法雨潤羣蒙其中有个眞三昧拈向吾兄鼻孔中以拄杖擊案一下云還聞麼瑞亭和尙聞此法音直上拄杖頭邊同音酬唱從一鼻孔中流出無邊法界從一界中能現無量法身從一身中悉彰無窮妙用從一用中皆放無量光明從一光中湧出無量音聲從一聲中廣演無盡妙義復將無盡妙義無量音聲無量光明無窮妙用無量法身無邊法界總歸一鼻孔中去也汝等還信得及麼於此信得昔本不生今亦不滅其或未然拄杖子與汝指个落處良久云不居人間與天上山自髙分水自深。

暉洲旲禪師語錄卷第一終嘉興大藏經灤州萬善暉州昊禪師語錄

灤陽髙山石佛禪院暉洲禪師語錄卷之二

記錄均沾

康熙二十九年歲次庚午十月十五日髙山白道子石佛寺信士王之煥吳守髙院主明瑞等恭請。

結制上堂拈疏云未離萬善漏泄久矣已至石佛難已囊藏還會麼卻請維那對眾剖露指法座云不秉釋迦慈父非禮須彌燈王頭頭常光現前步步眞風顯露喝一喝便升拈香祝聖畢次拈香雲佛祖同根人天瞻仰第三回

拈出供養萬善堂上第一代上了下宗先師和尙用酬法乳斂衣就座維那白槌畢師云言中有向句裏無私還有覿面相酬者麼出眾與拄杖相見僧問萬善堂前松柏翠石佛殿內法雲飛去此二途請師指示師云髙峯崖下爛石棚進云莫非是和尙奇特句麼師云不落兩頭進云畢竟若何師便打問向上一路千聖不傳如何是不傳底事師云無底缽盂口向天進云恁麼則閒殺人也師云汝還手忙腳亂進云也知和尙不肯放過師云自知較一半乃云全大機顯大用一微塵裏能藏百億須彌百艸尖頭流出無邊剎海塵塵剎剎在在處處總不離當人分上故我先聖出世爲一大事因緣祖師西來亦不過見性成佛卽今眾信檀越特請山僧重建法幢舉揚宗旨於此不敢囊藏八字打開一一拈出舉起拂子云會麼一處通百處千處一時通一處透百處千處一時透其或未然喝一喝云當陽獨露眞常劍截斷千江水逆流維那結槌下座。

任宗幹趙進貴請上堂問今日居士設齋請和尙說法有何利益師云種豆不生麻進云客來將甚麼接待師云入門一杯茶進云和尙說甚麼法師云車不橫行理不曲斷進云靈山奧旨迦葉親聞石佛法令誰人得師云只汝不聞進云爭柰人人鼻孔撩天个个腳跟踏地師云猶是寐語乃云今日檀信設齋供養一堂羅漢仍請山僧升座說法以拄杖擊案一下云大眾這个是有法說無法說諸仁者試道看若道有法可說釋迦四十九年隨方演化未曾說著半字若道無法可說古今尊宿鳴鐘擊鼓聚眾上堂豎拂拈槌又作麼生復擊一下云若向這里果然緇素分明日費斗金不爲分外苟能未然筵前有齊也少不的這一分何故不見道是法平等無有髙下卓拄杖下座。

美亭和尙領眾請上堂問今日打七所爲何事師云證龜成鱉進雲從來个裏無變攺爲甚麼烏龜卻成鱉師云不是苦心人不知進云拶碎虛空掀翻大地還得个伎倆麼師云賊過張弓乃云今朝正起七一段好消息門外石羅漢參學事已畢悟者一任悟迷者一任迷賢者賢兮愚者愚喝一喝云當機覿面無回互提起眉毛亦是遲。

羲暉請上堂月前數九霜飛寒抖擻月後數九花開綻梅柳正數九凍落虛空顚倒走大千沙界絕驅馳枯木堂中獅子吼吼吼吼蝦跳何曾出得斗。

王養粹請上堂泥羅漢前仰後合石菩薩東倒西歪禪衲子顢顢頇頇小沙彌莽莽鹵鹵諸佛心印祖師密訣祕魔放下手中杈石鞏架起千鈞弩參。

王之煥吳守髙請上堂恁麼恁麼煙翠鳥啼楊柳岸不恁麼不恁麼釣魚人臥玉蘆灣不恁麼中卻恁麼楊柳岸啼煙翠鳥恁麼中卻不恁麼玉蘆灣臥釣魚人於此明得三頭六臂於此不明天上人間畢竟如何喝一喝卓拄杖下座。

示眾上堂朗然寂照廓落無邊盡十方總是一个淸淨身滿大地無非是个正法眼汝等諸人向甚麼處著足於此洞明如龍得水似虎靠山從前無明業識一見冰消如斬一綟亂絲一斬一齊截斷趙州道我見千百億个盡是覓作佛底漢子於中覓个無心人難得𨿽然如是告報猶欠一著在何故聻莫謂無心便是道無心猶隔一重關喝一喝下座。

普博大師請上堂世尊拈出迦葉漏泄殃及後代兒孫个个呈醜美拙君不見綠楊處處醉春風黃鳥聲聲啼不徹。

純湛請上堂湛湛瀾瀾一派淸何須海外覓濴聲豁然踏破澄潭月一道寒光亙古明且道不離當處一句又作麼生良久云鶴飛千點雪龍起一潭冰揮拂下座。

歐陽泰延生請上堂一陽復始日初長特地登堂爲舉揚昨夜東風行正令西園梅放兩三行拈起拄杖云會麼喚作拄杖則觸不喚作拄杖則背若也識得荊棘林中直過紅塵堆裏橫身風後先生卽今現在汝眉毛尖上一一重添算籌福亦如是壽亦如是我今爲汝保任終不虛也擲拄杖下座。

祥光領眾請上堂寒梅破雪凍柳舒眉風鳴琴管之音鳥哢笙簧之調漁父謳歌樵人鼓舞一一爲汝諸人助發實相之弘機顯耀眞宗之大用於斯明得乾達婆王退身無路苟或未明且向紅罏邊識取火箸院主明瑞請上堂殘臘方已盡春气復和融翠柳黃鸝囀荒田煙霧重透出聲色外識取主人公𨿽然如是透聲色一句又作麼生豎拂云金鱗遊海底鴻雁唳長空揮拂下座。

朗空和尙請上堂一不成二不是眼聞聲耳出气且道鼻孔在甚麼處咦拋卻金剛圈莫爭鐵蒺藜。

上堂悟處無迷迷處無悟迷悟兩忘虛空骨露木馬踏翻洋子江泥牛捔碎珊瑚樹。

解制上堂問人人有條古路爲甚麼踏不著師云含元殿裏覓甚長安僧進前一步師云猶是枷上添鎖進云逍遙去也師云更有人索飯錢在乃云人人擔著一付屎腸東行西撞卻不知裏邊更有一條活路若覷得見處處通衢捲舒自在若覷不見觸途未免成滯髙聲云諸仁者還識活路麼肯諾不得全卸卻方爲妙。

暉洲旲禪師語錄卷第二終嘉興大藏經灤州萬善暉州昊禪師語錄

盛京奉天府華嚴寺暉洲禪師語錄卷之三

侍者明宗錄

康熙三十年歲次辛未端月望日眾護法楊芳聲穆夢奇劉顏明杜宗茂田九成李祖隆韓正照佟望年馬三貴金國棟文自成李登科韓得貴楊進忠郭景榮沈榮祥邵成徳僧錄司王師元僧綱司徐寬習院主寬萬等恭請住華嚴禪院開堂。

上堂拈疏云千佛命脈諸祖根源盡在里許會麼卻請維那髙聲敷揚宣畢指法座云這條古路人人皆有个中還有略通綫徑者麼若無山僧當面謾汝去也遂升座拈香祝聖畢次拈香雲昔年盤山會裏最初打成一片的消息今日華嚴堂前不免對眾說破第四回

拈出爇向鑪中專爲供養天津放生堂上傳臨濟正宗三十三代上了下宗先老和尙用酬法乳斂衣就座林燦和尙白槌畢師云吹毛橫按誰敢當鋒還有不避危亡者出眾與拄杖相見僧問一句當陽驗主賓一番提起一番新如何是主中賓師云黃金殿上禮當今進云如何是賓中主師云寶殿龍樓登九五進云如何是賓中賓師云三岔路口問關津進云如何是主中主師云巍巍獨坐太雄峯進云賓主四句蒙師指百尺竿頭是若何師云看腳下僧擬議師打云漆桶不快乃云時逢仲夏炎日舒長萬卉競顏千花鬥色遊魚躍浪於蓮叢翠鳥齊歌於喬木頭頭悉顯法法全彰昔日老古錐四十九年說圓說頓說正說偏未曾說著半字且道作麼生說个彰顯的道理卓拄杖云掀翻大海方知水踏碎須彌始見山維那結槌下座。

李祖隆請上堂若論佛法二字山僧未出雄關拄杖子早已發露了也及乎到此淸風浩浩明月輝輝个个目睹耳聞爲甚麼不會聻到這里總然說得諸天散彩帝釋獻花與自己生死分上全沒交涉不見道談盡世間玄妙語不如口掛碧崖峯。

劉顏明請上堂祖師眞妙訣分明與君說綠水繞靑山金風拂白月。

馬三貴請上堂今朝二十八祥瑞滿天涯寧遠和尙到揚塵又撒沙大眾旣是和尙到來爲甚麼揚塵復撒沙以拄杖擊案一下云添人多助力錦上更鋪花阿呵呵下座。

佟望年請上堂僧問梁武殿前道不識少林山下嘴嚧都昔年曾脫雲門棒卻到而今作畫圖如何是佛師云東村孟八郎進云如何是祖師云西莊胡大嫂進云恁麼則千處不從他處會頂門流出始方親師云見者依然還不是進云不是个甚麼師云休瞌睡乃云祖與佛佛與祖覿面相呈無可睹等閒拋向人面前面前一一任君數九九八十一五七三十五八兩元來是半斤大虫本是山中虎喝一喝下座。

僧錄司王師元僧綱司寬習及八旗僧綱請上堂道非物物非道識得目前機物物玄中妙雲月溪山舌廣長樹林花鳥通音耗不是雲門詞亦非妙普調就中那个是知音露柱燈籠呵呵笑。

杜宗茂領眾請上堂華嚴有一語分明爲君舉不是趙州無亦非雲門普千聖莫能測萬靈提不起若問意如何眉毛是兩縷。

田九成請上堂僧問如何是奇特一句師云不是闍黎問老僧及乎忘卻進云情知和尙不會師云劍去久已爾方刻舟進云如何是睹面相談事師云今年雨水多稼穡甚茂盛進云某甲不會請和尙更道一句師云子粒成熟秋後看復云會麼僧罔措師云鈍根連莊稼也不知乃云子粒成熟秋後看物物何曾有餘欠信手拈來呈似君盡力承當只一半且道是那一半露柱撞倒燈籠山門走入佛殿卓拄杖下座。

趙門賴氏請上堂桂月風淸徹曉天秋深葉落滿山川欲知初祖西來意花綻東籬鳥語玄。

屈海會金國棟請上堂師舉僧問睦州以一重去一重卽不問不以一重去是如何州云昨日栽茄子今朝種冬瓜師云這个老漢𨿽然善接來機未免境上作活計難爲者僧未得了脫山僧今日也無茄子可栽也無冬瓜可種面觔豆腐白面饅頭滿盤托出若向這里道將一句來一任汝諸人橫嚼豎咬若道不得也較睦州一半。

趙國雄金濟遠請上堂師乃舉乾峯示眾云舉一不得舉二放過一著落在第二雲門出眾云昨日有人從天臺來卻往徑山去乾峯遂喚維那云來日不得普請師云一个猛大虫撞著焦尾虎𨿽然棋逢對手未免驚羣動眾檢點將來乾峯雲門也是睜眼說夢何故聻臨濟喝如雷奔且道落在第幾徳山棒似雨點是放過不放過碧眼胡僧未至此土一杓惡水早已潑出及乎到來波濤徧地卓拄杖云个中還有不避這杓惡水者麼喝一喝云鋼圈鍛出從君看豈把金錘度與人。

王道遠請上堂道不遠人人自遠矣四海澄淸乾坤皎潔萬法本寂寥爲人心不歇心若歇那个靑山不掛月。

古林和尙請上堂師才至法堂忽然澍雨僧問久雨不晴是如何師云老僧也疑伊進雲龍王也須喫棒師云且放過一著進云和尙棒教甚麼人喫師云汝在此作麼僧喝師驀頭一棒云雲消霧散杲日當空進云恁麼則輝天鑑地去也師云也未免托泥帶水乃云忽然風雷掣電光滿空澍雨潤羣芳山河大地重增秀湧出林泉一段香今日古林和尙特請山僧升座說法到這里無法可說無道可談恰似逼石女生兒教雄鷄放卵更著老僧說些甚麼聻良久云鳳舞瑤台光現瑞龍騰滄海布雲霞百般拈弄阿誰曉體態風流出當家。

信女杜實行請上堂僧問暑往寒來卽不問夏末秋初是如何師云漸漸梧桐凋敗葉聲聲鴻雁報秋深進云恁麼則玉露灑時黃葉墜金風吹散嶺頭云師云秋空月朗千江靜影落寒潭幾个知乃雲山僧連日事繁甚是疲倦盡力抖搜精神一个元字腳也無更著老僧說些甚麼若是諸佛心印祖師密訣亙古亙今冬寒夏熱春暖秋涼一點也不曾謾汝諸兄弟爲甚麼不會上來下去更要覓个甚麼汝豈不見昨日夏今朝秋涼風深夜到牀頭梧桐不住凋殘葉抱樹秋蟬叫未休珍重下座。

趙門賴氏請上堂夏去秋來葉落滿階四時現成何用安排會麼不見道一塵一國土一葉一如來。

信女儒人卜門正見請上堂道卽禪禪卽道拈得金鍼失卻妙禪非道道非禪靑山依舊白雲邊識的日用平常理方知東土卽西天。

裴世勛請上堂若具頂門正眼方明向上一路明的向上一路直下千了百當且道如何是向上一路喝一喝云三冬嶺上飛雲火九夏長天降雪霜。

李光先請上堂虎嘯龍吟鳥飛兔走面上眼睛鼻下唇口無二無二分別哄哄秪一哮吼若非透過祖師關空認木瓢作柳斗。

金國梁金國柱請上堂問安居學道城市山林那一處好師橫拈拄杖云任汝那頭觀僧擬議師打復豎起拄杖云說法不如這个親那論城市與山林收來放去渾無事一段風光亙古今且道不與萬法爲侶者是甚麼人八角磨盤空裏走參。

姚家莊蘇居士曁合莊檀越請上堂僧問不問有言不問無言請師說法師默然進云這个是世尊的那个是和尙的師亦默然進云何不慈悲師云癡人面前不得說夢乃云老僧不吝與君說世法佛法無間歇欲識西來掣電機掉棒打落天邊月山層層水疊疊靑松翠柏談般若燕語鶯啼迥不同盡是靈山眞妙訣。

張登云請上堂僧問淨照諸日作工夫不知向甚麼處下手師驀頭一棒云但恁麼進云今日得也師云汝得个甚麼進云親蒙和尙賜棒師云不識痛癢在僧無語師連打兩棒云若是伶俐漢果然若向這里會去正是汝著力處若是不喞澑守著飯山餓殺守著泉水渴殺莫怪老僧不道卓拄杖下座。

巴國臣金世科劉芳起恍有功請上堂紅塵徧地無人掃深夜涼風秋月皎恰似當年識的渠又轉千峯過別島不出門也是艸何用東尋與西討直下透出頂門關不如休心歇去好諸禪者曉不曉處處家山無價寶等閒莫教老胡知布袋和尙笑不了。

僧綱司徐寬習及檀信佟有光王重臣請上堂師拈拄杖云赤灑灑露堂堂通身沒影相徧界不曾藏一道平懷無可說諸人直下便承當橫按拄杖云莫將面上分輕重踏著稱錘硬似鋼。

郭景榮請上堂心無二用事有千重山翁閒不徹村夫忙更庸且道他忙个甚麼君不見百谷盡上場打稻又牽礱。

楊芳聲請上堂今朝諸佛歡喜之日衲僧自恣之時冥府大赦幽關天下設供蘭盆勝會超度法界孤魂爲甚麼古人卻道下無眾生可度旣是無眾生可度不知今卽超度底猶是阿誰良久云明年依舊設齋筵。

韓正照請上堂問如何是祖祖相傳的心師云韓幹馬嘶靑艸土戴松牛臥綠楊陰問如何是拄杖頭邊事師云百拶碎師拈起拄杖云已入山僧手中喚作拄杖子未入山僧手中喚作甚麼卓拄杖云扶過斷橋水伴歸明月村復卓一卓下座。

聞自成請上堂師震威一喝云一喝輝今古誰敢當鋒觸大地絕淆訛處處超佛祖超佛祖是何物兮同徧普胡張黑李暗沈吟火裏蟭螟咬猛虎復喝一喝下座。

信官屈大城馬倪楊芳名李茂春張九成鄭文燦請上堂僧問臨濟喝少遇知音徳山棒難逢作者和尙今日作麼生師云老僧打退堂鼓進云作家宗師今日罕遇師云一句傷人六月寒僧進彈指云爭柰這个何師云又來納敗闕乃云全殺活行正令超佛祖越凡聖有權有實奪人奪境趙州擎茶東坡姓秤昔人妙用舞三臺未足神通爲上乘舉拄杖云何似這个木上座也非凡也非聖這段風光無偏正橫拈倒用任施爲令人觸著喪性命。

上堂僧問如何是天下不疑底事師云足下是實地頭上是靑天進云此意如何師雲頭頭相戴步步相踏乃云足下是實地頭上是靑天大淸國土裏那个竈無煙。

上堂山疊疊水潺潺云片片鳥喃喃遂顧左右云今朝風雨急葉落滿前川。

解制穆夢奇請上堂安居三个月萬事悉皆周鉗槌髙掛起紅罏煙盡休撒開布袋口放出一羣牛繩鎖渾徹斷東西任自由且道收鉤罷釣一句又作麼生擲下拂子云生涯不在絲綸上穩坐蘆花一小舟。

暉洲旲禪師語錄卷第三終嘉興大藏經灤州萬善暉州昊禪師語錄

三韓寧遠州地藏寺暉洲和尙語錄卷之四

侍者明宗錄

康熙歲次壬申年十月十五日寧遠州大護法駐防佐領鄔爾都楊文政曁闔城信善人等同院主成憲恭請地藏寺冬季結制上堂。

師拈起疏云曲不藏直眞不掩僞明明顯示更莫自埋維那宣畢以拄杖擊法座一下震威一喝云諸人於此會去更不落二落三便升座拈香祝聖畢次拈香雲此一瓣香天不能蓋地不能載睹之眼睛枯嗅之腦門裂第五回

拈出爇向金鑪供養盤山古中盤正法寺上了下宗先師和尙用酬法乳斂衣就座徹元和尙白槌畢師云眞機獨運截斷眾流妙用全該當陽顯示个中還有明眼衲僧不妨出眾共汝商量僧問師唱誰家曲宗風嗣阿誰師云春風浩浩翠鳥喃喃進云恁麼則盤山嫡嗣龍池曾孫師云放汝三十棒問古人云佛來也揮祖來也揮旣是佛祖爲甚麼卻揮師云賊不打貧兒家進云如何是殺人刀師云不斬死漢進云如何是活人劍師云令不重行進云徳山棒如雨點臨濟喝似雷奔明甚麼邊事師云一狀領過乃云闡揚宗旨事理全彰正令當行纖塵不立方能露金剛之手運老婆之心處處拔楔抽釘在在解粘去縛百尺竿頭打翻觔斗十字街前撒土揚塵隨緣演化到處利生信手拈來由心應用且道當陽一句又作麼生喝一喝云拶碎虛空渾沒事大千沙界露全眞維那結槌下座。

天寧寺復宜請上堂日午當天萬事周全平常日用米麵油鹽。

住持夙獨請上堂師舉祖師云至道無難惟嫌揀擇師拈拄杖云這个是揀擇底是明白底三祖大師傾心吐膽呈似諸人且道那个是不揀擇底聻良久云易開始終口難保歲寒心。

復念請上堂有念生死續無念落空亡去此二途如何進步以拂子敲香幾云北俱盧洲打鼓南贍部洲上堂擲拂下座。

生員馬負圖請上堂仰之彌髙不隔絲毫鉆之彌堅本自天然瞻之在前非聖非凡忽焉在後推門落臼會麼咄見三下三三三如九。

暢弘續請上堂風來樹舞響琳瑯鳥噪聲歌演妙香多少遊人頻側耳知音元不在宮商舉教中云我意難可測亦無能問者無問而自說稱贊所行道所以諸佛同源諸祖共傳自悟妙覺眞如淸淨本然不與世間文字所同方知佛祖眾生性相平等不受五陰生死羈縛假若意識情解猶如敲冰覓火蒸砂作飯都無實處總然讀盡世間文字只圖一時口滑過後何堪諸人者總不如休去歇去好且道平常一句又作麼生聻顧視左右云各按生涯弘聖道莫聽閒人說是非。

蘊無請上堂老漢從來無別禪搬柴運水與耕田𨿽然一段平常事覷得分明見者難見不難急耳觀犛牛煙鎖綠楊邊。

梁銘章請上堂僧問教中云三世諸佛及阿耨多羅三藐三菩提皆從此經出未審經從何處出師云親言出親口進云佛能演化法能示人誰先誰後師云才過初一復是十五進云卽色卽空二乘見解非色非空是甚麼人境界師連打嚏噴云老僧今日傷風僧罔措師打云是个漆桶乃云也非色也非空處處著衣喫飯同撥土揚塵無覓處扶桑依舊海門東。

信女李門李氏請上堂个裏圓明純然淸淨本無毀犯之名那有人我之相只因眾生業識紛然迷失自性妄生種種妍醜之質從古至今遷流不息但能一念回光返照直下便同諸佛聖號凡名何處安著男女之相何處分別不見法華會上龍女獻珠卽成正覺此土靈照一念心空直超三界豈不是回光返照底模範當知水流風動總是眞如鵲噪鴉鳴無非佛事豎拂子云會麼近水樓臺先得月向陽之地易爲春。

趙自明趙奇俊請上堂問盡大地是个火坑作麼生跳師云闍黎僧應喏師云作麼生跳進云也知和尙婆心太切師云知恩者少乃云頓悟心空萬慮忘更無毫髮可商量而今隨分些些納覿面拈來爲舉揚大眾還見麼今日大雪嚴寒个个寒毛卓豎。

髙登云孫光先請上堂一僧才出師云且住僧擬議師打退乃云道由心悟不在問答眼色耳聲心思意算與之此道遠則遠矣但能識心達本返照回光他時日後自有些相應去在總然眼前學底玄談妙句與自己本地風光全沒交涉所以道凡聖情盡善惡兩忘事理不二眞實道場。

郭毓榮郭毓文請上堂遼外秫米烏喇參食來壯力又壯筋卓拄杖下座。

魏門田氏請上堂僧問文殊是七佛之師爲甚麼出不得女子定師云只爲他是七佛之師進云罔明是初地菩薩爲甚麼出得女子定師云只爲他是初地菩薩進云弟子初參請師直指師云云在嶺頭閒不徹水流澗底太忙生乃云是定非定是出非出文殊罔明切忌問卜鎭州大蘿卜依舊長深土。

錦州知縣劉允恭及亮庭大師天璽大師請上堂僧問西來密訣卽不問如何是主人公師云贊者則喜謗者則嗔進云恁麼則和尙認賊爲子也師云汝又作麼生進云贊者則喜謗者則嗔師云咬人屎橛乃云相逢睹面喜容容達者方知格外宗一句迥超凡聖路个中誰識主人公个个眼能觀色耳能聞聲鼻能嗅香舌能談論身知寒暑意能分別各有所執主人公在甚麼處舉起拄杖云若喚這个作主人公也是認賊爲子喚奴作郎若喚這个不是主人公猶是舍父逃逝向外馳求且道畢竟作麼生喝一喝云若擇水乳須是鵝王。

李魁英請上堂木馬踏碎須彌泥牛耕破海底以拄杖畫云若向這里覷得破也未具衲僧正眼且道如何是衲僧正眼半夜穿花鍼。

髙有才李君表請上堂舉古徳云有一物上拄天下拄地黑漆漆明歷歷常在動用中動用中收不得古人大似向虛空裏著楔且道喚甚麼作一物旣是在動用中爲甚麼又收不得擊拂子云果向這里出只手無量劫不異今日今日不異無量劫也不被十二時所轉量周沙界壽等虛空其或未能今朝正是臘初三切莫忘卻。

田門丘氏趙門商氏請上堂今朝臘月初五忽聽椎鐘擊鼓山僧拽杖上堂並無一法囑咐欲識祖意西來野鵲穿梅戲舞九九八十一五九四十五任君從頭算戊己原屬土。

信官趙起蛟施朝鳳請上堂問雲門扇子跳三十三天觸著帝釋鼻孔東海鯉魚打一棒雨似盆傾未審是神通妙用法爾如然師打云向這里會去進云早知燈是火飯熟已多時師云也是王四郎襆頭乃云法身淸淨亦無比露柱燈籠相共語三腳蝦蟆飛上天撞斷東海烏龍脊分水夜叉擊一槌晴天平地轟霹靂須彌頂上浪滔天九曲黃河幹到底疑殺東村王大伯看來原是胡張李。

臘月八日護法駐防佐領鄔爾都洎合宅親屬眷等受三自歸請上堂僧問萬法歸一一皈何處師云老僧在盤山紫蓋峯東川親折一條山京拄杖上下長七尺五寸進云鄔護法合宅受三自歸和尙與伊先受那一歸師驀頭一棓云先受這一歸進雲歸依三寶有何功徳師云髙車駿馬橫門外朝罷歸來坐錦堂進云恁麼則三寶地中親植得九朝門外奪髙標師云若非親著力爭得掛黃金乃云大人具大志大根成大器故我釋尊勤修三祇末後雪山六年苦行至臘月八日忽睹明星豁然了徹方爲天上天下第一班首長慶坐破七个蒲團臨濟連喫三頓痛棒堪作人天眼目汝等諸人若是英靈漢聞山僧恁麼道果能憤志如猛烈將軍出寨一般將魔軍一時戰退鞭敲金鐙齊唱凱歌灑灑樂樂歸家穩坐豈不快乎珍重下座。

宋天祿請上堂風息浪靜一光普照萬象頓悟心空大千不隔毫端本來一道淸虛凡聖性相平等所以淨法界身元無出沒大悲願力示現無窮大眾還知世尊悟處麼梅花乍放驚人目添的黃鸝話更多。

信官白崇祿請上堂山僧有个古公案未曾舉似諸人今日布施大眾髙聲云會麼東序一僧鼻孔短西序一僧眉毛長阿呵呵笑殺人。

元旦夏守祖請上堂三世諸佛不知有八角磨盤空裏走貍奴白牯卻知有蝦跳何從出得斗新婦騎驢阿公牽爲伊獨尊徧大千明明報與參禪客曠劫今朝無兩般。

趙國柱等請上堂春日春天裏春來喜更多春光春色照春暖春气和春雷驚春夢春雨潤春萼春老行春令春童唱春歌恆河沙數劫一曲演摩訶。

正月十五日監院請上堂正月半元宵節火炮輝空連天熱敲落須彌嘴半邊海神忙叫疼不徹徹不徹掉棒打落天邊月參。

解制上堂春風徧暖四野煙濃萬里芳艸綠千峯花樹紅黃鸝宛囀俊鷂騰空九旬安居已竟百日佛事周隆衲僧未莊包裹猶如將軍建功腳尖趯出報化佛倚天長劍果磨礱喝一喝下座。

康熙三十四年歲次乙亥無射上旬重陽日三韓中後所內務府筆帖式石有用及眾鄕紳恭請住剌兒山朝陽寺至丙子年孟夏望日結制上堂師拈香祝聖畢次拈香雲不假造作本自天然第六回

拈出供養灤陽澤它萬善第一代了宗先和尙用酬法乳斂衣就座維那白槌畢師云一不成二不是睹面相呈已成鈍置還有本色衲僧麼不妨出眾證明僧問山花鋪地錦澗水綠如藍如何是奪人不奪境師雲山深松檜廣路曲客來稀進云如何是奪境不奪人師云連夜風吹花落盡頻呼行者掃丹墀進云如何是人境兩俱奪師雲峯髙路遠絕方信斷首烏龜腳指天進云如何是人境俱不奪師云滿院橊花香撲面遊蜂不住亂爭妍進云恁麼則不到朝陽之地焉知臨濟家風師便打乃云剌兒山子長城邊胡漢交參話正偏秦令已行今古格樓臺煙鎖角聲連且道此四句語是賓是主是正是偏於此辯得凡聖同居今古無二𨿽然如是不立凡聖不落古今又作麼生良久云遼河水闊連天碧剌子山橫宇宙寬維那結槌下座。

護法石有用請上堂父母未生前有个本來面分明舉似君問君薦不薦且道如何分明底事揮拂子云廚庫連僧堂山門對佛殿。

儒人石門傅氏等請上堂僧問千峯秀色徧地花開格外玄機請師直指師云髙著眼進云當陽無物呈師座陣陣香風滿法牀師云猶是个裏底僧罔措師云將爲販參客原來買菜人乃云炎天日暖徧地花開雲淡風輕千峯秀色所以時節若至其理自彰卽今節屆仲呂且道彰个甚麼忽然一陣風雷澍雨个个面前一片淸涼秈

瑞曄樹呈祥百谷丰稔調和萬民了無饑色也不可作世諦流布也不可作佛法商量畢竟作麼生卽得良久云鴛鴦繡出從君看不把金鍼度與人。

中元節上堂十五日已前炎天暑熱魚躍蓮叢十五日已後金風漸爽山色淒涼正當十五日金鐘連吼玉磬長鳴於斯會得見聞覺知頭頭是妙步步歸宗總是本地風光無非當人正體其或未然今日正當中元節令處處慶贊水官莫要錯過時光好。

暉洲旲禪師語錄卷第四終嘉興大藏經灤州萬善暉州昊禪師語錄

暉洲禪師住三韓寧遠州地藏寺語錄卷之五

記錄﹝恆如文學﹞

康熙三十六年歲次丁丑十月十五日院主成憲駐防佐領鄔爾都及闔城檀越等恭請住寧遠地藏禪院傳戒參禪上堂拈香祝聖畢次拈香雲盤根錯節聲價難酬第七回

拈出爇向鑪中專爲供養盤山古中盤正法寺上了下宗先師用酬法乳斂衣便座徹元和尙白槌畢師豎拄杖云世尊拈出迦葉漏泄个中還有通這消息的衲僧麼僧出便問釋迦三昧迦葉不知和尙三昧甚麼人知師云夜半木童穿鞋去天明石女戴帽歸進云恁麼則學人禮拜有分也師云非汝境界僧罔措師云可惜許乃云昔日老古錐開百千法門設種種方便無非教人明得向上這一著子大眾誰是少這一著子的聻若道人人本有各各不無爲甚麼問著諸人舌似扁擔眼如流星作麼生又明得這个道理去以拄杖打圓相云大眾會麼若向這里緇素分明那論持戒毀戒地獄天堂魔宮佛國總向這里一一了也𨿽然如是試羯磨看維那結槌下座。

生員馬負圖劉貴臣請上堂僧問若人轉物卽同如來面前境物作麼生轉師云東邊是僧西邊是浴進云如何是東邊是僧西邊是俗師雲光頭的光頭戴帽的戴帽士問達摩西來意不問如何是仲尼之道師豎起拂子云會麼士云不會師云吾無隱乎爾進云如何是達摩西來意師雲南園梅北園柳士罔措師云時節也不知乃云寧城此際建法幢曲澗峯巒古韻彰琴管聲歌誰薦得石人雙耳聽宮商不是西天梵語亦非仲尼文章畢竟如何良久云今日天寒明日與汝商量。

授沙彌戒內務府筆帖式石有用請上堂諸仁者還知今日祥瑞麼十方如來諸大菩薩同一門而出各升獅子寶座一音演唱敷揚毗尼卽今現前或僧或俗或男或女乃至天龍八部一切鬼神情與無情悉皆聞聲盡得其戒各證無生法忍去也忽然從龜毛頭上跳出一个無面孔的漢來攔胸便問旣然與麼今日椎鐘擊鼓集眾上堂一伸一問拈椎豎拂又作麼生山僧到這里有理難伸無言可對只得口掛壁上幸得木上座在手驀頭一棓嚇得那無面目漢赤身跳倒騎山門走入佛殿揚聲大叫𨿽然與麼未會向上事在大眾出來道道看那个是向上事聻莫非傳演毗尼是向上事石護法設齋是向上事鳴鐘擊鼓聚眾上堂是向上事拈椎豎拂一問一答是向上事以拄杖打圓相云果然於此會得十方如來諸大菩薩與汝諸人頭頭相捔步步相踏其或未然年來更有新條在腦亂春風卒未休。

不琢和尙請上堂僧問古人云有時拈椎豎拂卽得有時拈椎豎拂卽不得拈則是不拈則是師云總不離老僧手裏進云拈與不拈總不恁麼是若何師便打師豎起拂子云恁麼恁麼正是腦後加楔眼裏添砂擲下拂子云不恁麼不恁麼亦如敲冰覓火緣木求魚且道地藏恁麼告報諸人何異身外尋身夢中說夢誰能識的道無迷悟發證由師運萬行之因圓一身之果或深藏於窮谷或遊化於諸方或幽棲於殿閣重樓或靜隱於茅堂小室循途得貴漸悟心源到這田地直須地一聲桶底脫落方能鑑地輝天震威一喝云出羣原是英靈漢敵勝還他將相才卓拄杖下座。

冬至天璽請上堂向陽之地春先到近日崖前發早梅歷歷分明無缺欠何須特地更安排有指示莫疑情無指示話先乖百艸頭邊渾漏泄一毫端上現樓臺。

彌陀聖誕爵軒恆如請上堂孤松嶺秀岸柳含煙鳥棲幽林鶴鳴霄漢若是家里人便說家裏話方知家中事且道誰是家里人家中更有甚麼事顧左右云卽今彌陀如來現在說法現在度生令汝个个福慧無盡壽量無窮得大辯才自在無礙還信得及麼雪後始知松柏操事難方見丈夫心。

錦州住持寂謨檀信楊林翰請上堂釋迦未出世達摩不西來人人常光現前个个超今越古本無毗尼可傳那有佛法可示及乎釋迦出世達摩西來拈椎豎拂立主立賓若向釋迦未出世已前爲人墮在那邊若向達摩西來後爲人落在今時若總不恁麼又坐淨潔坑裏眾禪徳作麼生卽得良久云風雪交加特地冷歸堂且向火鑪邊。

蘊無天眞請上堂僧問如何是空手把鋤頭師云莫要忘卻本參進云如何是步行騎水牛師云拖死屍的是甚麼人進云如何是人從橋上過橋流水不流師云萬古長空一朝風月乃云窮玄究妙望空祈告拈今舉古揚塵撒土二途不涉誰是知音喝一喝云若向這里會去非但超今越古現在參學事畢。

不大師請上堂陽回气轉日麗風和林下生涯若爲舉似瞌睡漢才下單頭便覺暖生臘退梅綻春來岸柳垂絲萌芽出土所以欲識佛性義當觀時節因緣時節若至其理自彰如何是自彰底道理汝等見麼滿院馨香關不住南園又放兩三枝。

本州李護法信官宋護法請上堂問一陽復始萬物生輝二陽發動沾恩有幾師云目前背後進云恁麼則凍柳垂靑方覺嫩寒梅才放透馨香師云好个消息乃云梅放南枝呈舊面冰消北岸發新波當機更問西來意煙柳飄飄鳥語多。

燈節義州住持徳興請上堂僧問三陽開泰卽不問五穀丰登是如何師雲天下樂升平進云洪鈞气轉鳳歷陽回如何是萬物發生之意師云處處綠楊鶯囀滑家家門首月燈輝進云恁麼則大地沾光去也師云爲甚麼汝面前黑漆漆乃云向上一路匝地普天築著磕著越聖超賢以如意擊香幾云當陽獨露無生旨一曲升平樂太年。

暉洲旲禪師住永平府樂亭聖嚴寺語錄

侍者﹝玫聲悟眞﹞記錄

康熙歲次辛巳大蔟中浣八日樂亭縣吳家林監院爵軒徒理會洎本寺護法檀越髙聚善蕭陳舜等惇請住聖嚴寺參禪傳戒至姑洗望旦上堂拈香祝聖畢次拈香雲此一瓣香舒之則離婁莫覷捲之則法界難藏第八回

拈出爇向鑪中供養萬善堂上了宗先師用酬法乳斂衣就座維那白槌畢師云相逢覿面無餘事只要時人正眼開果有仙陀會裏客不妨出眾舞三臺有麼僧問鉗槌密運煆鐵成鋼展演毗尼羣機普利卽不問如何是覿面相呈的事師驀頭一棒進云不到場中親負命焉能棒下解無生師云且緩緩問佛眞法身猶若虛空應物現形如水中月如何是法身體師云庭前金綫柳進云如何是法身用師云殿後碧桃開進云體用雙彰是如何師打乃云最喜淸和三二月露花煙柳鬥芳烈靑山盡得解無生浩浩圓音沒差別到這里有甚東土西天南窟北穴盡大千總是戒壇徧十方皆一寶闕會麼个中無是不毗盧處處總成華藏界維那結槌畢卓拄杖下座。

信官劉可富請上堂僧問泥牛踏翻澄潭月驚起金烏半夜紅東土西天卽不問如何是第一玄師雲海底泥牛吼震天進云如何是第二玄師云石火星飛鼻孔穿進云如何是第三玄師云廣博無遺應用全進云如何是第一要師云猢孫正睡覺進云如何是第二要師云鐵蛇橫古道進云如何是第三要師云枝頭寒鶴噪進云臨濟宗猷振千古庭前柏子邁常倫師雲水流風動任宣揚乃云撥轉天關掀翻地軸這段風光阿誰不有庵主豎拳百丈展手孤山栽梅彭澤種柳任伊妙用與神通依舊舌頭不出口。

蕭陳舜請上堂道也者不可須臾離也豎拂子云見麼不見道二三子以我爲隱乎吾無隱乎爾且道旣是無隱乎爲甚麼人人不悟若向這里會得更不被之乎者也換卻你眼睛擲拂下座。

恆如請上堂僧問貍奴白牯卽不問天地同根萬物一體事如何師云野闊牛羊同雁鶩天長艸樹接雲霄進云淸風吹面冷春意點花容如何是萬物齊彰的意旨師云猢孫上樹尾連顚進云恁麼則頭頭西來意物物祖師心師云莫將瓦礫認琦珍乃云三春節屆萬卉敷榮正燕呢喃馨風滿閣且道山僧恁麼舉揚還有爲人處也無以拂子揮案云尋冰寒不見避暑熱偏多。

張義公領眾請上堂瑞气繞精舍煙光射遠村云堂鳴法鼓獅象宣華文人天悉瞻仰大地沐深恩龜毛橫宇宙兔角吞乾坤以拄杖打圓相云宇宙山河被他吞卻爾等諸人向甚麼處安身立命良久雲有水皆含月無山不帶云喝一喝下座。

寶三福元等請上堂三界無安猶如火宅且道出身一句又作麼生震威一喝云云消山頂露龍隱浪頭髙。

眞然等請上堂僧問一天雲月全無異萬里溪山迥不同在昔三聖道逢人則出出則不爲人意旨如何師云十字街前碌磚進云秪如興化道逢人則不出出則便爲人又作麼生師云剎竿頭上豎旗進云且道出則是不出則是師雲乘風千汲浪徒自鼓波濤進云和尙今日是爲人也是不爲人也師云灤陽城畔水自古向南流乃云不拈一物無一物不是法身不舉一念無一念莫非本覺昆侖自髙淵海元深先哲恁麼建立山僧如是拈題且道有指示無指示一手撫案云土曠人稀處端的有知音。

朗空和尙同元初請上堂僧問一念超六度彈指越三學日禮千佛功超幾劫師雲珠輝玉潤進云淸淨行者不般涅槃破戒比丘不墮惡趣是何意旨師云棗甘梨酸進云坐斷兩頭中間不立是如何師云汝非其人僧喝師云果然虛頭乃雲天不能蓋地不能載這段風光阿誰境界咄洎合停囚長智。

暉洲旲禪師語錄卷第五終嘉興大藏經灤州萬善暉州昊禪師語錄

暉洲旲禪師隨錄小參卷之六

記錄恆如

到玉田縣圓通禪院金光先蔡文魁曁眾檀信請上堂僧問藍田種玉卽不問圓通消息爲舉揚師云不是苦心人不知進云恁麼則綠水波中從現瑞紅蓮舌上復重光師云卽今覿面已相呈進云法性海中爲雨露千華臺上起淸風師云猶落第二頭問臨濟宗風卽不問西來大意請師宣師云臘梅吐玉蕊寒鵲哢嬌聲進云人人赤肉團上有一無位眞人如何是無位眞人師云貧兒思舊債進云學人諸日參見知識不得入處乞和尙直指師云老僧從來不曲說進云恁麼則火向石中取冰從水上生師雲海枯石爛汝在甚麼處僧擬議師打云鈍漢乃雲海枯石爛盡獨露法王身靑鬱鬱碧林林百艸頭邊古佛心孤迥迥澄湛湛三世如來全體現井底蝦蟆吞月光鮎魚咬破烏龜面分水夜叉擊一椎鐵嘴烏兒頻嗟嘆嘆莫嘆老僧與汝重批判喝一喝云白雲繞座飛普請著眼看。

天津衛放生院尼曇裔禪師信士呂大純請上堂慧濟和尙問慧印全提列寶珍一番拈出一番新爾今旣坐盧能位端的請師拂鏡塵師云表裏無私進云如何是放生境師云庭前蘭桂連枝秀池內芙蕖帶葉鮮進云如何是境中人師雲遊蜂對對穿花舞弄蝶爭妍撲面狂進云自從識的枝頭意花綻鳥啼總是春師云莫眼花乃云曇花異味豈尋常妙裔離塵越眾芳匝地氤氳盈宇宙淩空瑞靄影斜陽風吹石臼談三昧鳥噪鴉鳴是道場萬像森羅齊作舞堆阜瓦礫悉生光從來亙古無埋沒一段眞風處處彰以拂子打圓相下座。

師住聖嚴寺閱藏期郝交干請上堂僧問夏末秋初卽不問如何是聖嚴境師云鳥棲樹頭巢犬守柴門臥進云如何是境中人師雲閒刈堂前艸勤澆園內花進云正當恁麼時如何師云千林黃葉墜四野稻禾香乃云金風漸爽玉露垂珠徧地稼穡自成熟卻被廬陵生機悟米價髙低任君酬暑往寒來歸何處歸何處六六原來三十六。

師住盤山古中盤正法寺西堂寮眾請秉拂若論這一著子猶如擊石取火鉆木生煙猛然金星發現光明普照大千無遮無礙無正無偏騰今貫古越聖超凡隨緣設席化利人天但要自己腳跟下明得這一著子不須東尋西覓洗臉摸著鼻孔喫飯咬著舌頭方知達摩老漢航海東來不曾謾人喝一喝下座。

永平府地藏禪院眾新戒請小參僧問世尊說法已十九年未曾說著半字今請和尙升座又說些甚麼法師云莫謗老僧好進云旣無半字爲甚麼又有五千四十八卷師云莫謗世尊好進云恁麼則晴天轟霹靂旱地起波濤師云早已沒頭沒額僧問古徳云念佛一聲漱口三日未審佛有何過師云眞金𨿽貴落眼成翳進云爲甚麼又勸人念佛師云爲止兒啼進云若有大根器人來如何指示師云坐斷兩頭乃云若是這般語話大似望空著楔將肉剜瘡个个鼻孔撩天人人腳跟踏地欲談則談欲默則默更要指示个甚麼若道本自現成不假造作爲甚麼問著十个更有五雙不知落處於此辯的分明與三世諸佛歷代祖師天下老和尙把手共行同一鼻孔出气苟能未然更待來年蠶麥熟羅候羅兒與一文。

天津衛般若院眾新戒請小參臘梅綻暖气暄楊柳翩翩舞翠煙木童唱个無音調驚起泥牛吼破天誰知臨濟正法眼無端滅卻瞎驢邊喝一喝。

盛京楊家寺眾禪者請小參獨坐蕭然絕世塵更無毫髮可呈君欲知个裏風光處花笑鳥啼總是春。

盛京楊家寺晚參僧問世尊三昧迦葉不知如何是和尙的三昧師云飯罷經行摸瘦腹閒遊松下捋蒼髯問如何是佛師云眉髙耳長進云如何是祖師意師云少林山下雪齊腰乃云本自如如何須特地古今山河古今日月古今艸木古今人倫明明歷歷一點也謾你諸人不得更來這里討个甚麼分曉欲知奧語玄談都有十二分教注解分明老僧又不是座主之奴下去便歸方丈。

王愛民請小參向上一著末後一句到這里總是撐天拄地沒量底道理亙古亙今明明歷歷一點也埋沒不得玆因諸人情識深厚愛鎖纏縛迷失自家珍寶向他外邊馳逐若是个英靈漢聞山僧恁麼道從前無明愛鎖一齊頓斷直下承當更無他事不見古人道打開自己寶藏拈之不盡用之無窮諸人面前如何施設喝一喝雲路逢劍客須呈劍不是詩人莫獻詩。

優婆夷實淸請小參至理圓沒拘束逢場便作無生曲聲歌古調遣誰知露柱燈籠堪薦取亦非佛亦非祖獨露堂堂無可睹和身透出頂門關大地山河無寸土。

萬善爲眾小參天寒地寒處處安然滴水滴凍萬緣皆共到這里有甚閒工夫指示與人總然徹底風光未有衲僧气息在且道如何是衲僧气息良久云毒元旦小參一年春一度一度一年春莫非者个事何必更多雲不多雲八兩原來是半斤。

早參欲學般若智須髮上品心萬緣悉殄滅何處不超倫若道此个法門別無奇路只要發勇猛心憤無上志朝參暮究究到無疑之處豁然雲消霧散明鏡當臺胡來現胡漢來現漢表裏洞然了沒瑕玷向那十二時中灑灑樂樂自管行將去更有甚麼事若不如是非但一生空過了就到驢年也難逢。

晚參廓然無聖一呼一應蟭螟飛上梵天老鼠走入油甕不是法爾如然亦非神通妙用良久云本來一段閒田地那堪缽柄重拈弄。

授沙彌戒顯奇請小參師舉阿難入廛托缽世尊曰當依七佛儀式阿難問曰如何是七佛儀式世尊喚阿難阿難應諾世尊曰托缽去師云世尊見境發機阿難聞風撲影𨿽然一呼一應賓主歷然且道七佛儀式還有也無良久云急著耳覷。

公案橋天仙院小參艸蘺蘺花熳熳風吹綠柳叢露滴桃萼面添的鷬鸝繞樹啼聲聲漏泄春無限嶺上石人笑點頭千眼大悲覷不見覷不見蕩蕩皇風成浩瀚萬別與千差吾道一以貫。

師住石佛寺早參僧問以字不成八字不是畢竟是个甚麼字師云今朝臘月一進云意旨如何師云歷日甚分明進云明个甚麼師云寒風徹髓僧擬議師云時節也不知乃云八不八以不以个中那事可堪比滿天風雪骨毛寒此是經題眞意旨喝一喝。

尼性寶薦嚴請小參問萬物皆有無常還有不遷的物麼師云舌頭在口進云生死海中依何爲舟航師豎起拂子進云如何是涅盤眞心師擲下拂子進云恁麼則有星皆拱北無水不朝東師云也是隨人腳跟轉乃云脫落皮膚達本源一微塵裏徧三千歸來不是兒孫事自有神光照膽寒與麼會得舉起則千光共耀放下則萬派歸源須是大根大器方能明得這著子所以七珍八寶種種不從外得總在當人分上到這里人法雙忘聖凡俱泯非但閻王老子覷不見就是千手大悲也摸不著且道畢竟在甚麼處聻良久云寂滅光中舒妙相九重天外吼眞風。

小參若向百尺竿頭進步只須截斷腳下絲頭方然得个入處若不如是總然句意精通未免墮坑落塹且道腳跟下一句又作麼生喝一喝云東勝神洲持缽西牛賀洲應供。

眞空薦親請小參休把紅塵將自纏挺然迥出更逢源通身脫灑歸何所三界遊來一念間。

胡應魁爲慈母請對靈小參正值重陽無射時飄飄紅葉墮丹墀當機莫問還鄕事菊放東籬慰所思。

尼元理爲薦胞兄請小參靉靉愁雲彌宇宙飄飄霓雪落階前其中有个眞消息舉似亡靈作指南以拂擊案一下云已逝於公還會麼十世古今始終不離於當念百千剎土自他不隔於毫端且道正當恁麼時畢竟在甚麼處喝一喝云東山云接西山霧南甸雪連北甸霜。

杜文智爲薦母請小參欲登上品只須頓悟本性根源直入蓮池當下徹開塵勞羈鎖方乃頭頭是妙步步通衢一段神光騰今貫古向因一點業識牽纏迷失自家珍寶妄生男女之相墮在愛欲海中生死漂沈無窮輪轉但能回光返照契悟眞常人間天上信步逍遙寶地蓮池由心自娛且道不被生死所轉一句又作麼生以拄杖畫一畫雲從此个中親薦得九霄雲外任縱橫。

張義公爲薦父請師對靈小參殘菊香盡所風寒吹卸園林落葉丹朱艷已隨秋影去惟畱狼籍動悲慘且道一傑居士卽今在甚麼處聻良久云丹桂枝頭絕影相竹窗橫月照人寒。

成憲同胞弟葛永祥爲薦母請師小參僧問六律鏗鏘香雲靉叇薦揚一句請師垂示師云鐵輪天子寰中敕帝釋宮中放赦書進云薦揚已後居何國土師云綠楊枝上鶯啼翠靑艸池塘魚躍瀾乃云今朝正值立春節梅柳香飄無間歇綠水靑山悉贊揚頻頻何待更饒舌不饒舌萬卉枝頭蚤漏泄以拂子打○相云唱氏靈魂還會麼若向這里一言便契萬法皆空更道甚麼涅槃生死之名男女人我之相塵勞業識總是本地風光這邊那邊無非當人境界迥脫根塵一句又作麼生喝一喝云畫堂繡枕渾閒事月照幽窗影自孤。

碧修爲慈母請秉拂撒手全無依堂堂沒覆藏豁然達彼岸何必話途長不行花下路豈坐萬年牀九重雲散淨一月印千江揮拂下座。

佟吉年爲薦弟婦請小參大道本無男女相至眞那復有支離玆因緣愛沈生死愛盡忘緣越聖級且道達本歸源一句又作麼生良久云泥牛眠海底木馬上須彌。

小參僧問大雪嚴寒人人向甚麼處回避師曰雪窟裏進云丹霞燒木佛院主爲甚麼眉毛墮落師云脫體風光進云不經嚴霜苦爭得桃李香師曰狂花刺眼舉教中云爾時無我相無人相無眾生相無壽者相師云這个老古錐𨿽然處陰休迹未免賊身蚤露且道旣是無我人眾生壽者現今坐立儼然孤明歷歷地說法聽法賓主交參復是阿誰豎拂子云還見麼喝一喝云還聞麼見乃親見聞乃親聞旣是聞見分明又欠少个甚麼聻咄卽此見聞非見聞無餘聲色可呈君好看陌上二三月那个枝頭不帶春。

垂問

萬善堂中因甚鉗椎惡辣。

旣結戒壇波離尊者還在甚麼處。

荷花夏月開因甚蓮花院裏卻無。

大雨時行爲何久旱甘霖不降。

師至長春曰旣是長春爲甚秋風葉落。

開示眞玉無瑕眞金無價參學須具參學眼莫向邪師被眼遮諸兄弟們參須實參悟須實悟更莫辜負平生己靈好豈不聞昔日可大師博覽詩書廣通經論還向少室庭前立雪斷臂才得安心臨濟老祖初參黃檗苦喫痛棒並無退悔爲法忘軀建立千古宗旨時人牀頭未溫話頭未熟彊與爲師便道我會自贊毀他眇無賢聖落得空腹膏肓眞是焦芽敗種就是妙手神仙也難療治這樣禿奴打死千个萬个更有甚麼過犯若論佛祖門頭須是銅頭鐵額的漢子不懼惡辣鉗椎方能了脫大事所以道若不一番寒徹骨怎得梅花噴鼻香誠哉斯言急須努力。

開示凡學道之人不可避懶偸安光陰莫要虛度當知施主供養欲求福祉身穿不織衣口喫不耕食正好努力修行行到山窮水盡之處方知自己一段光明不曾外得且道那个是自己光明以拂子揮一揮云若向這里會得處處任縱橫事事無忌諱。

示眾欲學此道先要自己腳跟穩實向十二時中綿密不漏凝然一片十聖三賢莫能窺測天魔外道亦難摸行而無所行住而無所住打破生死窟透出無生路在在縱橫處處解脫𨿽歷無窮劫只麼如如地方可建立宗旨拔楔抽釘能令諸人直下承當豈非小緣珍重珍重。

示念佛參禪無二師云若論禪淨兼修別無奇特只要放下身心忘言絕慮各向本參念佛是誰徹底掀翻疑情頓破心鑑圓明了無瑕翳頭頭總是西方步步無非極樂若將經文之中求生淨土聲色堆裏覓討根源猶如水中捉月鏡裏尋花枉廢身心虛消神气與之此道遠之遠矣不見古人雲水卽是冰冰卽是水若要棄水覓冰全無是處認賊爲子喚奴作郎抵盜法財蠲消寶藏此是生死之大患也更有一等愚漢朝禮暮誦只要面見彌陀金光接引卻不知阿彌陀佛現在說法現在度生朝朝對面夜夜同眠不見祖師云此土人求生西方西方人求生何國古人只教休心息念更無餘事有念盡是煩腦鎖無念喚作淸淨身一念心起觸途成滯一念心滅大千通徹一念心嗔業火燒身一念心喜愛水漂溺乃至三界二十五有悉是夢幻浮漚空花陽焰但有虛名都無實意喝一喝云若向這里醒得非但了脫平生也不辜負先聖珍重。

師一日示眾曰做工夫者猶如在萬丈崖前行步但若絲毫失足則便喪身東倒西歪驢年出得去麼所以先聖權宜教你將一句話頭抱在胸中朝參暮究究到山窮水盡之處豁然地方知秤錘原是鐵鑄成丈夫原是男兒所作將那千金重擔平空放下江南塞北任意遊行柳巷花街由心自娛灑灑樂樂做一个無事閒人豈不快哉。

示眾風颯颯雪片片凍得山門入佛殿賴得老僧眠蚤來普請諸人著眼看看任看春來依舊水湛湛。

示眾淸淨眞如何勞更覓著衣覺寒喫飯知饑飲水知渴困時覺睡從今至劫無欠無餘還會麼咄識得平常日用間不須更問西來意。

入室機緣

僧入師問吾有一句不容擬議若道不得打斷脊背速道速道僧喝師云那里學這虛頭來僧復喝師打出。

僧入師問汝從那里來進云堂裏來師云世尊說甚麼法進云也只恁麼底師云恁麼底是个甚麼進云念七念八師云何不道九僧擬開口師驀頭打出。

僧入師問汝名甚麼進云弟子性珍師云何不呈上老僧僧展兩手師云瓦礫不勞拈出僧無語師打出。

僧入師云世尊降生一手指天一手指地是何意旨進云通身顯露師云爲甚麼又周行七步目顧四方進云爲伊獨尊師云旣是獨尊雲門棒下不肯放過僧罔措師打出。

僧入師問汝參的甚麼話頭進云本來面目師云如何是你本來面目進云蚤辰喫粥晌午喫飯師云何不還老僧飯錢進云今日不著便師云卻來誆飯喫直打出。

僧入師問路逢達道人不將語默對將甚麼對進云一拳拶碎須彌山師雲山門頭金剛爲甚麼笑汝進云也不放過師云過在甚麼處僧禮拜師直打出。

僧入師問不是心不是佛不是物畢竟是个甚麼僧云是个沒量的漢師云爲甚麼在老僧手裏進云非但和尙人人少不得師云爲甚麼汝卻落空僧無語師直打出。

僧入師問有拄杖子與你拄杖子無拄杖子奪你拄杖子僧提起坐具拂一拂師云此是風力所轉終須敗壞僧云請師指示師打出。

僧入師問汝從那里馱這死漢來僧喝師云這一喝落在甚麼處僧雲歸堂向和尙道師云也是彊作主宰打出。

僧入師問年頭月尾如何過僧喝師云蝦跳不出斗僧禮拜師云勞而無功打出。

僧入師問向上一路千聖不傳達摩西來所爲何事進云也知和尙今日婆心太切師驀頭一棒僧擬議師云不識痛癢漢直打出。

問答機緣

僧問弟子諸日做工夫未審向甚麼處下手師打一棒僧罔措師云漆桶不快。

僧問諸日走紅塵不識自家珍如何是自家珍師云待汝出得紅塵向汝道僧云出也請師道師云道甚麼僧曰慈悲何在師云抱贓叫屈漢。

師住盛京楊家寺結夏戶部莽公來參師拈起一枚果送與公公曰吾這里也有師曰護法從甚麼處得來公曰也知和尙有此一問師曰是誰聻公才拈起茶盞侍者將鐘內水撒於地師曰淨地不可污公罔措師曰請茶。

侍衛阿護法來參阿曰滿堂僧眾是作甚麼師曰打七阿曰本自現成打七又圖个甚麼師曰只教他休至歇去阿曰和尙還休歇也未師曰不從休歇阿曰和尙利益人天教化眾生爲甚麼還不休歇師曰老僧若休著甚麼人教化阿便禮。

師住寧遠州地藏寺結冬禮方院來參師曰護法貴姓院曰臊達子無姓師曰護法無性將甚麼治國院曰不知請和尙慈悲師彈指云還委悉麼院曰意旨若何師曰能殺能活能縱能奪院曰請和尙更道師展兩手云道甚麼院作禮。

駐防佐領楊文政來參曰人人都言有个佛性弟子不知佛性在甚麼處忽然城內連聲炮響師曰是甚麼響政曰炮響師曰又道不知政從此生疑。

禮部傅公戶部馬護法佐領張護法一日來參傅公問和尙是宗是教師曰宗公曰常聞宗門只言見性成佛性作麼生見師拈起拂子云見麼公曰不知師擲下拂子曰提起放下歷歷分明有甚麼遮礙公曰若論此事只須心似枯木寒灰死中發活方能識得師曰從門入者不是家珍復曰人人腳跟下自有一段光明輝天鑑地耀古騰今不見老儒道人之初性本善所以本來淸淨不受污染皆因妄想執著蓋覆而不能見得若向語言文字之中別作生涯向外馳求而與此道遠之遠矣儒教云道也者不可須臾離也可離非道也但向己尋莫向他覓佐領張護法問人之初性本善如何是性本善師曰殺人不眨眼張曰旣是善知識爲甚麼作這等見解師曰太平原是將軍致張曰和尙也不敢承當師曰好事讓與他人師到樂亭古皇院師遇一僧問汝號甚麼僧曰古峯師曰旣是古峯爲甚麼被人踏如微塵僧彈指師云也是彊來掙命師良久云大師受那个咐囑峯曰達侖師曰達侖鼻孔有多長峯喝師曰如一人在萬丈深井不假寸繩如何救得此人出井峯曰我有無底籃師云這等模樣還來這里衝禪師擘面一掌峯擬議師復打兩掌。

師在雄關慈湣庵問僧汝從甚麼處來僧曰京都師曰聖主在甚麼處僧曰某甲來時聞說出冷口外去師曰衲僧家五戒也不持僧無語師復問一僧上座親近那个老人來僧曰摩竭和尙師曰摩竭陀國親行此令上座爲甚麼淸規不守僧曰某甲過在甚麼處師曰汝爲甚麼撞倒露柱惹得燈籠揚聲大叫僧罔措師曰同坑無異土。

師在三韓千山見一病僧來師曰上人從那里發足僧曰川場師曰還帶得人參來麼僧曰和尙用他作麼師曰老僧見汝病深僧曰弟子無病只有一个冷疾今犯師曰實說不遭殃僧禮拜曰乞和尙慈悲師打一棒曰先喫一付消食化气丹。

請益

僧問釋迦彌勒猶是他奴未審他是阿誰師曰搬磚的是張三擔瓦的是李四僧曰且道是法身也是報身也師曰駕車負重▆僧問古徳云念佛一聲漱口三日未審佛有甚麼過師曰金屑𨿽貴落眼成翳僧曰爲甚麼又勸人念佛師云以楔出楔。

僧問如何是屋裏佛師曰老鼠眠洞裏僧曰如何是門外佛師曰癩狗臥髙墻僧曰如何是祖師西來意師曰梁王殿上道不識少室山下卻安心。

僧問牛頭未見四祖是若何師曰天寒水凍僧曰見後是若何師曰日暖冰消。

師住剌兒山朝陽寺僧問如何是朝陽境師曰路曲山更險僧曰如何是境中人師曰燒炭又擔柴。

師一日在殿前經行惺博近前作禮師曰作甚麼惺曰學人悟了一个天地同根萬物一體師拈起拄杖云這个是甚麼惺曰拄杖子師曰喚甚麼作天地同根惺無語師連打兩棒。

僧問春移夏景卽不問正當炎暑請師宣師曰三伏不是重陽節僧曰學人不會乞師再指師曰火裏尋冰師到燕京嚴淨寺居士問無夢無想主人公在甚麼處師扣齒士曰文殊是七佛之師爲甚麼出女子定不得師曰只爲他是七佛師士曰罔明是初地菩薩爲甚麼出得女子定師曰只爲他是初地士曰不是師曰不是个甚麼士云不會師曰正好不會。

僧問如何是古佛心師曰浮圖八面懸金鈴僧曰以何爲驗師曰風動震雷音。

僧問和尙有好話慈悲弟子兩句師曰道有恐汝信不及曰和尙慈悲焉敢不信師曰寒時向火熱時乘涼天陰備柴天晴曬汝若信得別無商量。

師一日同眾擇菜一僧便問如何是本來身師拈起一科菜曰土厚菜肥僧罔措師劈面打曰騙飯喫漢師在場中打谷一僧擔著行李討單師曰單則有只是不畱行腳僧僧曰爲甚麼不畱師曰爲汝肩頭特重放不下僧曰不識和尙便禮師曰空著艸鞋。

殿主從法堂過師問從那里來主曰殿裏來師曰釋迦老子說甚麼僧豎起苕帚曰者个師曰何不道那个僧擬議師打。

師到盛京楊家寺與王僧錄關護法共茶關問曰和尙法駕東臨所爲何事師曰千鈞之弩不爲鼷鼠關曰和尙髙隱甚處師將手內茶盞擲於棹上關不解復問師曰盤山關曰聖君腳下信重佛法者多遼外人境荒野非旦佛法難信就是儒禮會者也稀師曰處處春風鳴翠柳人人鼻孔大頭垂僧錄問曰和尙從山幾時發足師曰山僧一步也不曾移錄曰爲甚麼不曾移師曰大地無寸土錄曰和尙向甚麼處居止師曰無剎不現身錄曰請和尙顯現處看師便打錄同關作禮而退。

咐囑知藏天璽印禪人

諸佛心印非色非空信手拈來付汝流通

暉洲旲禪師語錄卷之六下

代古

舉安國師一日喚侍者將犀牛扇子來者云破也師云扇子旣破還我犀牛兒來﹝者無﹞對。

代云若還和尙只恐驚羣。

舉昔有一僧到曹溪因守衣缽僧提起衣云此是大庾嶺頭提不起底僧云如何在上座手裏僧無對。

代云祖禰不了殃及兒孫。

舉昔有一道士在殿前背佛而坐僧云道流莫背於佛道云大徳本教中云佛身充滿於法界教我向甚麼處坐僧無對。

代云向道士鼻孔裏坐。

別古

舉南泉住庵時一僧到師乃曰某甲上山作務請齋時作飯自喫了卻送一分來其僧齋辦自喫了卻將家事一時打破仍就牀臥師伺久不來遂歸見僧臥師亦去一邊臥僧便起去師住後云我往前住庵時有一个伶俐道者來直至而今不見。

別云直至而今不可更見。

拈古

世尊未離兜率已降皇宮未出母胎度人已畢。

拈云悉達漏逗不少誰知弄巧成拙正眼觀來未免風塵滿面。

舉釋迦夜睹明星。

拈云瞿曇卻被明星打失眼睛檢點將來也是夢中說夢。

舉世尊才升座有一女子坐在佛前文殊盡其神力出女子定不得罔明卻至彈指而出。

拈雲水朝海雲歸山不是知音者徒勞話歲寒。

舉世尊一日坐次見二人舁豬子過乃問云這个是甚麼人云佛具一切智豬子也不識佛云也須問過。

拈云世尊雪上加霜二人隨風倒柁當初老僧若見世尊與麼問將豬子向伊面前一捔便行管教倒疑三十年。

舉世尊拈花迦葉微笑。

拈云世尊揚風撒土迦葉眼裏著砂𨿽然各展風規未免卻成話把。

舉文殊請佛再轉法輪佛言吾住世四十九年未曾說著一字。

拈云文殊逆風張幡世尊見孔著楔這兩个漢𨿽然一賓一主顯露當陽未免傍觀者哂。

舉殃拙魔羅托缽至一長者家值產難因緣。

拈云世尊應病與藥長者拋磚得玉尊者傳言送語打失眉毛還會麼白雲原是無心物卻遇淸風出洞來。

舉經云見見之時見非是見見猶離見見不能及。

拈云見非是見空花陽焰見猶離見霹靂閃電見不能及土中洗泥還知世尊落處麼覓火和煙得擔泉帶月歸。

天衣舉金剛經云若見諸相非相卽見如來法眼云若見諸相非相卽不見如來。

拈云風來樹響水長船髙。

舉達摩初至梁國武帝問朕造寺度僧有何功徳祖曰實無功徳帝曰如何是聖諦第一義祖曰廓然無聖帝曰對朕者誰祖曰不識帝不領祖遂度江至魏。

拈云武帝眉毛長祖師舌頭短仔細觀來二俱失。

舉僧問淸源如何是佛法大意源云廬陵米作▆價。

拈云淸源𨿽然徹底婆心未免境上作活帶累這僧不了當時若問老僧廬陵米作麼價擘面一拳且道是甚麼價。

舉云居道膺禪師令侍者送褲與一住庵道者者云自有娘生褲竟不受居復卻令侍者去問娘未生時著个甚麼道者無對後遷化燒舍利持似居居云直燒得八斛四斗不如當下一轉語好。

拈云云居見水擒龍道者龍頭蛇尾若是伶俐者問娘未生時著个甚麼翹起一足云可憐可憐侍者擬議擘面一拳打出門外管教那老漢倒退三千里。

舉城東老母與佛同生不欲見佛每見佛來卽便回避東西南北悉皆是佛母遂以手掩面乃至十指掌中總皆是佛。

拈云一翳在眼空花亂墜還識老母意麼從來不借三光照自有神珠亙古明。

舉古徳食油餈。

拈雲南泉與莊主誑惑人不少侍者孟八郎若是伶俐衲僧問他是甚麼滋味擬議不來擘面一掌管教吞吐不下。

舉南泉歸宗麻谷三人同去見忠國師至途中南泉就地畫一圓相云道的則去歸宗坐在圓相裏麻谷作女人三拜泉云恁麼則不去也。

拈云三个把手上孤峯未免傍觀者哂且道誰是傍觀喝一喝。

舉僧問投子一大藏教還有奇特事也無投子云演出大藏教僧復問一宿云演入大藏教。

拈云這一對擔板漢𨿽然收放不無難爲這僧一生空過。

舉前寶壽問後寶壽父母未生已前阿那个是汝本來面目後寶壽罔措一日在市見二人相爭有一人相勸云你得恁麼無面目壽豁然大悟。

拈云風捲雲散瓦解冰消直下無私當陽獨露這漢𨿽然悟去還會他恁麼無面目也未。

舉遵布衲在藥山浴佛次山云汝浴得這个還浴得那个麼遵云把將那个來。

拈云遵布衲不算奇特若有人問著老僧你浴得這个還浴得那个麼提起一杓熱水擘面澆去管教老漢無立地分。

舉僧問趙州未有世界早有此性世界壞時此性不壞如何是此性州云四大五蘊僧云此猶是壞底如何是不壞之性州云四大五蘊。

拈雲長空無異色洪波徹底淸。

舉仰山指雪獅子云還有過得此色者麼雲門云當時便與推倒雪峯云雲門只解推倒不解扶起。

拈云仰山捏目生花雲門雪峯一倒一起未免向境上作活計還會他三人的意麼不因一事不長一智。

舉南泉問座主講甚麼經主云彌勒下生經泉云彌勒甚麼時下生主云現在天宮未來泉雲天上無彌勒地下無彌勒。

拈雲南泉擔板座主支離若問彌勒甚麼時下生向伊道髙著眼若雲天上無彌勒地下無彌勒豎起拳云這个從甚麼處來待伊擬議攔腮便掌管教有理難伸。

舉修山主垂語具足凡夫法凡夫不知具足聖人法聖人不會聖人若會卽是凡夫凡夫若知卽是聖人此語具一理二義若人辧得出不妨與佛祖位中有个入處若辧不得莫言不疑。

拈云全身沒影相徧界不曾藏看來這漢只顧逆風揚波不覺灰塵滿面還識修山主意麼韓盧咬殺金毛獸三腳驢兒上九重。

舉僧問天龍色身敗壞如何是堅固身龍雲山花開似錦澗水綠如藍。

拈云這僧將頭覓頭天龍把土作金一對郎當不少若問萬善卽不然向伊道蟭螟吞香象蚯蚓鼓風雷。

舉洞山聰因僧問旣是四州大聖爲甚麼在揚州出現山云君子愛財取之有道。

拈云洞山𨿽然偏正不無未免途中所轉萬善卽不然若問旣是四州大聖爲甚麼在揚州出現向伊道淸燈輝暗室明月照髙樓。

舉乾峯示眾云舉一不得舉二放過一著落在第二雲門出眾云昨日有人從天臺來卽往徑山去峯云分付維那來日不得普請。

拈云日暖花開風寒葉落一人山頭鼓浪一人井底揚塵𨿽然各不相違未免驚羣動眾。

舉趙州一日從殿上過乃喚侍者一聲者應諾州云好堂功徳者無對。

拈云爲憐三尺子不惜兩莖眉。

舉聖壽雲月半前用鉤月半後用錐僧問正當月半是如何壽曰泥牛踏破澄潭月。

拈云不居鬧市不住孤峯兩無取捨任運騰騰會麼閒來打一盞何處不縱橫。

舉趙州令僧洗缽因緣。

拈云者僧土上加泥趙州舌頭拖地還識者僧悟處麼不著漁父引怎得見波濤。

舉洞山垂語云體得佛向上人方有說話分僧問如何是佛向上人山云非佛法眼云方便呼爲佛。

拈云日出乾坤耀風動浪花生。

僧問葉縣省雪山童子捨身爲求諸行此行如何師云掉臂街頭走仰面見靑天曰恁麼卽迷人尋著向城路也師曰此人入地獄萬劫出應難。

拈云不是擒龍手焉能入虎穴。

頌古

拈花微笑。

拈花舉處得機先滿目春光斂笑顏百億天龍難領解有何教外落人間。

世尊一日坐次見二人舁豬子過問這个是甚麼其人言世尊具一切智豬子也不識世尊曰也須問過。

瞿曇無事彊生端擲下寒江一釣竿水淺夜深焦不餌扁舟且自過蘆灣。

文殊白椎。

好个文殊令再申一椎拶斷葛藤根果能緯地經天手漏泄枝頭無限春。

楞嚴經云佛謂阿難若能轉物卽同如來。

若人轉物卽如來野艸閒花處處開冥坐靜觀無異色分明大地絕塵埃。

金剛經云應無所住而生其心。

幽居晏坐默無言夜靜更深月影寒不覺西風黃葉墜無言童子口喃喃。

阿育王問賓頭盧尊者曾見佛來尊者掀起眉毛會麼王罔措。

淸波汲動月鉤寒若个知音把釣竿香餌不吞空點額徒勞躍浪禹門關。

那吒太子析骨肉還父母因緣。

幻色不是色眞空不是空皮膚脫落盡八面顯玲瓏。

文殊問無著。

日映峯巒雲霧彌金毛閃出露全威當機不具金剛眼才到靈山是也非。

馬祖玩月。

淸虛月朗管弦繁處處樓臺楊柳煙一等淸音雲樹裏就中曲調不同看。

雲門因僧問如何是佛門云幹屎橛。

雲門幹屎橛凡聖俱超絕無事禦街遊杖頭挑白月。

徳山托缽。

一撥當陽便轉回太虛何處著思惟世間多少癡男子卻寄枯椿待兔歸。

破竈墮爲竈神說法因緣。

靈從何起聖何來棒下超然眼自開弗是竈公親點破幾乎將業自活埋。

玄沙因僧問如何是親切事師曰我名謝三郎。

如何親切事覿面不曾藏江頭垂釣客原是謝三郎。

趙州狗佛性。

道有也不多道無也不少趙老兩重關爲君注破了。

樓子聞唱。

諸日區區尋徑途誰知衣內有明珠忽聽窗外鶯聲囀去住縱橫任捲舒。

黃龍三關。

我手何似佛手推落南辰北斗回頭日午三更驚起金烏便走。

我腳何似驢腳乾坤任我伸縮蹋翻大海沒蹤折角泥牛咆哮。

人人有个生緣放去收來目前已任呼驢喚馬總是閫外威權。

懷州牛喫禾益州馬腹脹天下覓醫人炙豬左膊上。

和風吹動百花芳到處遊蜂暗度量陣陣淸香何處覓一枝紅杏出東墻。

僧問萬善有佛處不得住無佛處急走過一切聖凡居何國土師便打。

劣形殊像兩無差犬吠驢鳴共一家佛祖位中畱不住漁公依舊宿蘆花。

佛事

爲毗盧瑞亭禪師起龕炎熱薰風六月天荷花開放滿林泉瑞公才欲貪遊賞忽地嚴霜落葉殘恭惟毗盧堂上瑞亭法兄禪師龍池嫡系盤山眞傳紫蓋峯前打失鼻孔福城東際大設法筵正宜善導化利偶爾波逝歸源羣迷失度曷勝悲慘諸仁者還知和尙今日復現無量徳像就路還家的消息麼以拄杖打○曰乾坤直攝毫端上不涉程途徧大千。

秉炬喝一喝云一句當陽迥絕儔通身不掛纖毫頭大冶鑪中須信步毗盧頂上任優遊攛下火炬。

爲兼然秉炬兼然兼然急著耳觀娑婆三十二今日萬緣完疾惺惺莫顢頇眞空在處顯威嚴攛下火炬曰娘生布袋悉焚卻一曲歌遙忘舊顏。

入塔萬緣放下當處解脫本來位次何用造作以拄杖指塔曰个裏常存元不變孤光炯炯照山河便入。

爲張得慶起棺生死涅槃無別說臨時只要萬緣撇山僧今日指路歸佛與眾生無二轍豎拄杖曰得慶居士還知路頭麼復擊棺一下曰驀直去﹝引行﹞。

爲廣福自修上座入塔秋天冷落夜長長路上行人返故鄕且道故鄕在甚麼處擲下骨襯曰豁開無縫當軒坐幾度風來幾度涼。

爲天寧現玉起棺風颯颯雪片片山河大地如白練堂堂體露已分明且問行人薦不薦豎拄杖曰須知隨處是家鄕步步行行登彼岸。

秉炬逐日忙忙忙不徹忙忙今日以何消當陽薦得無生意烈焰光中長異苗以火炬打圓相曰一道紅光才舉起虛空寶月徹淩霄。

爲寶覺李居士起棺以拄杖擊棺一下喝一喝曰擊碎無明窩臼迥出業識根苗通身了沒影相己任獨步靑霄起。

秉炬眞生無可生眞滅何曾滅截斷兩重關紅鑪飛片雪攛下火炬。

常禹門爲薦祖母請起棺豁開頂門正眼方識竿頭進步且道臨行一句如何指示喝一喝曰起。

略狀

暉洲旲禪師灤州樂亭劉氏子胎不茹葷誕而凝靜十一歲母逝父送依韓家道曉空剃髮十八歲發心閉關跪諷法華至安樂行品佛子住此地卽是佛受用頓然生疑赴盤山參了宗見將胸中所疑請問見便打以此疑情越發行住坐臥執定一个話頭時刻不放值七見落堂問云父母未生已前如何是你本來面目師雲月白風淸見曰月落後又作麼生師轉身歸位見休去中秋同眾玩月見令著語師以手畫圓相呈偈云碧天云淨智光圓洞徹玄微絕正偏萬戶千門悉仰賴威嚴空寂照人間見首肯之卽出源流記莂命書記寮五載隨見赴天津放生院晉西堂三載戊辰出住灤州萬善髙山石佛盛京華嚴寧遠地藏靑山朝陽樂邑聖嚴隨緣化度二十餘年偈曰幻海之中駕小舟金圈直把釣鰲頭任他汲浪千層湧捷盡滄波始便休。

康熙壬午季春谷旦板送嘉禾楞嚴般若堂流通

灤州萬善恆如大師送令師暉洲和尙錄板入藏請楞嚴。

峻峯和尙升座法語鉗錘佛祖還憑過量之人模範人天須是超方之作然𨿽如是事全憑恁麼人若非恁麼人難肩恁麼事如我暉洲法兄和尙數踞名藍道風盛被於金臺四眾欽崇法化弘敷於燕地或一毫端上現寶王剎一微塵裏轉大法輪說法若神龍出海垂機似香象渡河永絕滲漏不畱朕迹幸我法侄恆如大師不憚數千之遙將伊師和尙數十年橫說豎說熾然說無間說一總拈撒楞嚴藏海徧界流通庶使祖燈永耀慧日長明今日惇請山僧升以此座舉揚个事大眾且道卽今又作麼生水歸大海波濤壯云到蒼梧气象雄下座。

侍者實偉記錄

