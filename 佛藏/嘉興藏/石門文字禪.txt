嘉興大藏經石門文字禪

石門文字禪序

夫自晉宋齊梁學道者爭以金屑翳眼而初祖東來應病投劑直指人心不立文字後之承虛接響不識藥忌者遂一切峻其垣而築文字於禪之外由是分疆列界剖判虛空學禪者不務精義學文字者不務了心夫義不精則心了而不光大精義而不了心則文字終不入神故寶覺欲以無學之學朝宗百川而無盡嘆民公南海波斯因風到岸標榜具存儀刑不遠嗚呼可以思矣蓋禪如春也文字則花也春在於花全花是春花在於春全春是花而曰禪與文字有二乎哉故徳山臨濟棒喝交馳未嘗非文字也淸涼天臺疏經造論未嘗非禪也而曰禪與文字有二乎哉逮於晚近更相笑而更相非嚴於水火矣宋寂音尊者憂之因名其所著曰文字禪夫齊秦構難而按以周天子之命合遂投戈臥鼓而順於大化則文字禪之爲也蓋此老子向春臺擷眾芳諦知春花之際無地寄眼故橫心所見橫口所言斗千紅萬紫於三寸枯管之下於此把住水泄不通卽於此放行波瀾浩渺乃至逗物而吟逢緣而詠並入編中夫何所謂禪與文字者夫是之謂文字禪而禪與文字有二乎哉噫此一枝花自瞿曇拈後數千餘年擲在糞掃堆頭而寂音再一拈似卽今流布疏影撩人暗香浮鼻其誰爲破顏者。

明萬曆丁酉八月望日釋達觀撰

石門文字禪目錄卷一之八古詩卷九排律五言律詩卷十之十三七言律詩卷十四五言絕句六言絕句卷十五之十六七言絕句卷十七偈卷十八之十九贊卷二十銘詞賦卷二十一之二十四記序記語卷二十五之二十六題卷二十七跋卷二十八疏卷二十九書塔銘卷三十行狀傳祭文

目錄﹝終﹞

石門文字禪卷第一

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

謁狄梁公廟

九江浪粘天气勢必東下萬山勒回之到此竟傾瀉如公廷諍時一快那顧藉君看洗日光正色甚閒暇使唐不敢周誰復如公者古祠蒼煙根碧艸上屋瓦我來春雨餘瞻嘆香火罷一讀老範碑頓塵看奔馬斯文如貫珠字字光照夜整帆更遲畱風正不忍掛

謁蔡州顏魯公祠堂

開元天寶政多暇孽臣姦驕濁淸化尺八橫吹入醉鄕國柄倒持與人把漁陽番將易漢官在廷之臣無諫者蟠龍衣錦光照眼更覺霓裳韻和雅叛書夜到華淸宮狩呂骨驚天子訝二十四城陷同日長嗟乃爾忠臣寡鬧傳平原城壁堅穴鼻可以牿牛馬譬如灩預屹中流江勢遠來波倒射吾知守職事主耳行藏初不較用捨公時風姿入睿想貫日精誠震天下我行上蔡黃犬門驚風急雪吹平野嬌鴉暮集村不囂古祠窈窕連桑柘聖朝亦旌異代忠軒然眉須入圖畫和如戲泚盧杞題儼若夢令希烈怕至今握拳透爪地想見怒詞猶慢罵聲光自與日月爭事之成敗其天也此詩我欲掃東壁入字端宜擘窠寫便覺云收六合陰春隨喜色生晴野

同彭淵才謁陶淵明祠讀崔鑑碑

武王旣伐紂乃不立微子𨿽有去惡仁終失存商義夷齊不肯臣甘作首陽死下視莽操輩欺孤奪幼稚汗面亦戴天特猴而冠耳桓公弄兵權劉裕竊神器先生於此時抽身良有以袖手歸去來詩眼飽山翠追還聖之淸太虛絕塵滓長恨千載心斷弦掩流水崔子果何人賞音乃知此與君讀此碑相視一笑喜

題李愬畫像

淮陰北面師廣武其气豈止吞項羽君得李祐不肯誅便知元濟在掌股羊公徳化行悍夫臥鼓不戰良驕吳公方沈鷙諸將底又笑元濟無頭顱雪中行師等兒戲夜取蔡州藏袖裏遠人信宿猶未知大類西平擊朱泚錦袍玉帶仍父風拄頤長劍大梁公君看鞬櫜見丞相此意與天相始終

同景莊遊浯溪讀中興碑

上皇禦天功最盛生民溫飽臥安枕醉憑艷姬一笑適薄夫議之無乃甚長安遮天胡騎塵潼關戰血深沒人哥舒臣賊不足惜要臠國忠如膾鱗蒼黃去國食不暇馬嵬賜死謝天下反身罪己成湯心柰何猶有譏之者取非其子又遽忽靈武君臣無怍容何須鳴咽讓衮服自控歸鞍八尺龍誰磨石壁湘江上楷拭雲煙濺驚浪龍蛇飛動忠義詞顏元色莊儼相向與君來遊秋滿眼閒行古寺西風晚道人興廢了不知但見遊人來讀碑

陳氏貫時軒

春風著萬物粉飾相明鮮雪霜摧壓之不情如世權問誰不可犯揖此蒼王椽斫頭未易屈槍地猶傲然相逢凋零中秀色披晴煙陳侯我輩人逸气傾羣賢開軒冷相向酬酢忘歲年我來作風聽夜雨雜山泉攜被願假宿與子對牀眠

洞山祖超然生辰

希郎眞吾道門友初見忘年今耐久天機深穩道骨淸詩句誰令愕人口可憐佳處未全知但見玆篇气渾厚我生癡魯人所棄洞視胸中了無有但忻所至有靑山依倚叢林遮百醜君才一籌勝卻我胡爲包腰反隨後人生嗜好調自殊海上舊聞人逐臭江南長憶好雲泉今日雲泉長入手萬頃蒼然幾桉間作詩舉以爲君壽理毫聊爲試冰華小字明窗看揮肘

懷慧廓然

蕭蕭暑雨過空山成夜晴月出東南峯娟娟風露淸飛螢自開合寒蟬亦悲鳴興來忽獨往聽此落聲永懷西湖上絕景玉壺明松際翛然姿振策自經行卽欲呼就語忽隔千里程何時徑尋子夜航過臨平呼猿何足道摩云亦虛名未若擇法眼能識廓然兄應知像教末大法欲欹傾談笑復一出要使萬世驚燈火作朝夕已有相似情願隨人天會仰看辯縱橫

同超然無塵飯柏林寺分題得柏字

沙村宿雨餘炊煙淡寒色山墟蠶市休野飯漁舟隔忽逢柳際門知有道人宅扣扉山答響童子出迎客空庭竟何有凍死千歲柏鐘鳴食時至老僧揖就席香粳定宿舂露葵應曉摘羌饑一飯美何啻萬錢直風軒納山翠引手捫石壁愛此玉崔嵬歲久自崩折下有洄渦泉甘涼冰齒頰勿輕一脈微去漲萬頃澤吾行無疾徐住佳去亦得欲收有聲畫絕景爲摹刻興來勿復緩轉顧成陳迹

次韻超然遊南塔

繞塔不忍去新涼生早秋不見江西月一水空悠悠龕燈耿晝影遺像靑雙眸永懷皇祐間曾此狎沙鷗往事已陳迹丰碣撐髙樓公昔從吾祖來往亦風流但餘松菊在井白遺林丘髙風不可攀落日令人愁倚杖哦淸詩溪風波白頭脈脈不能語歸心浩難收今已不如古無復相綢繆何當效船子華亭從釣舟

大雪戲招耶溪先生鄒元佐

昨夜顚風吹裂石曉來雪片大如席耶溪先生醉不知擁絮雷霆喧鼻息癡奴捶門呼不膺但聞含糊語呵叱先生行世如行川虛舟觸人無怨言逢人覓錢卽沽酒得錢不謝猶傲然我欲看君墮幘醉便覺兩頰微渦旋款段自能馱醉起歸路逆風吹凍耳入門兒女啼饑寒瞪目瞠然作直視

送英老兼簡鈍夫

靈源道價壓四海骨相正似陳睦州去年龍山同坐夏時君亦來從我遊鬧傳詩膽抵身大時吐佳句淩湯休故山歸去恰千里繭足過我不肯畱行看海上荔子熟落枝丹顆無人收應共鈍夫行樹下未輸分柿獨風流

次韻龔徳顏柳帖

顏柳以字名畫畫法可究後世何寂寥此輩了無有皆云學未至妙不應心手那知斯人徒徳髙名往就字工徳不修名與身俱朽吾子佳少年俊气駒方驟新詩作行艸開軸龍蛇走坐客口爲愕我亦知肯首積墨如陂池積筆髙隴阜學之不至顏要亦終至柳此詩聞東坡請君書座右

神駒行

沙丘牝黃馬已死俗馬千年不能嗣忽生此馬世上行神駿直是沙丘子紫焰爭光夾鏡眸轉顧略前批竹耳雪蹄卓立尾蕭梢天骨權奇生已侶綠絲絡頭沫流觜繡帕搭鞍初結尾決驟意態欲騰驤奔逸長鳴抹千里

桐川王野夫相訪洞山旣去作此兼簡直夫

野夫加於人一等玉骨春容含秀整已驚詞源倒三峽會看聲名重九鼎江南盡處山作堆雨餘靑碧數峯開那知萬壑千巖處風帽蹇驢能獨來鳳凰鸑鷟未入眼今識鵷雛猶恨晚興闌掉頭不肯畱出門去袂聊一挽君家富貴若騎虎擁鼻未免非虛語何當解帶食太倉時時攜被宿玉堂

贈範伯履承奉二子

大範風月湖小範煙雨柳淸明與秀徹風度隨付受醉闌看落筆已覺風助肘聲名定追尋公卿在懷袖江湖方縱浪第未一唾手乃公干國器讜論在人口謫居長閉門藥方曾校否著書亦細事用捨付杯酒君看雨園鳩雨晴定呼舊

贈汪十四

石麒麟兒天上物英姿秀徹气超忽我非寶公亦識君嘉期半千知一出五色毫端欲飛動萬卷胸中正撐突會當談笑取卿相先看唾手斫月窟詞鋒堂堂無筆陣人笑我頑取纓紱昨日賡酬一百篇繞紙風雷出倉卒我詩拙惡未全貧君語定知窮到骨朝來爽气西山髙倚杖風流如拄笏只恐與君汗漫遊共跨長鯨過溟渤

贈蔡儒效

我家與君鄰屋居君昔未生先長我君發齊眉我總角竹居讀書供日課君誦盤庚如注瓶我讀孝經如轉磨長老奇君王佐才拭目顒顒觀長大十三環坐同賦詩出語已能驚怯懦風雷繞紙成千篇棄遺不惜如零唾神思義表文融明淸絕如珠不受涴江左相傳紙價增東坡一讀不復和懷髙識遠不可屈功成回首破甑墮家貧口眾難自安出圖斗粟充饑餓鬧聞筆陣掃萬人上國英雄膽先破殿前作賦聲摩空盛名四海爭掀播華裾如蔥馬如龍九衢突若流星過我經憂患早衰微生怕虛名招實禍方衣童首住江村飽飯愛尋閒處臥睡餘信手摸書看會意起來行復坐林泉成趣亦題詩年來稿帙成堆垛仙郎開卷面發光誇我雄詞驚李賀相期他日同此遊先買鄰庵山數朵靑松白石聞此言共作廬山二十个

豆粥

出碓新粳明玉粒落叢小豆楓葉赤井花洗粳勿去其沙瓶煮豆須彌日五更鍋面漚起滅秋沼隆隆疏雨集急除烈焰看徐攪豆才亦趁洄渦入須臾大杓傳淨甕浪寒不興色如栗食餘偏稱地鑪眠白灰紅火光蒙密金穀賓朋怪咄嗟蔞亭君臣相記憶我今萬事不知佗但覺銅瓶蚯蚓泣

十二月十六日發雙林登塔頭曉至寶峯寺見重重繪出庵主讀善財徧參五十三頌作此兼簡堂頭

十年懷石門今日石門去雙林動曦光跋河開宿霧力微藉古藤泥軟脫芒履風泉白雲壑夜雨靑松路我生百事廢齒髮行衰莫但餘愛山心不逐年華故此山甲天下自昔家吾祖峯如靑蓮花千葉曉方吐煙雲浮香色淸涼洗肝腑異哉萬木間白塔巋然古此老無恙時超放殊媚嫵萬象供談笑大千爲戲具我曾從之遊絕塵追逸步誰云今已亡塔開全體露永懷憑妙觀此意竟淒楚那知深林間聊與故人遇電眸霹靂舌咳唾成妙語筆端撼江海千偈浩奔注人間有此客自可忘百慮堂頭百衲師嶷嶷法王輔君看說禪口未肯讓前古夜闌對昏燈豪邁激頑魯相逢俱偶然此生眞逆旅何當各努力業已共騎虎詩成對軒渠一笑小天宇

畱題三峯壁間

三峯稜層如削玉一派懸泉瀉寒綠平生山水性貪婪聊與白雲相伴宿松風竹露有餘淸夜伴孤月依檐楹神凝气爽睡無夢不聞樓上霜鐘鳴庵頭禪翁頭雪白麻衣艸履提筇策謂予久與世緣疏靑眼逢迎喜詩客三峯髙兮溪水深造物畱之無古今新生松竹不須剪四時風露常蕭森粥罷收盂知我去殷勤乞與題詩句山頭塵土任茫茫白雲自在來時路

華光仁老作墨梅甚妙爲賦此

雪裏梅開何艸艸欲問淸香無處討回看水際竹叢邊寂寞閒愁洗妝早東坡戲作有聲畫竹外一枝斜更好但恐金須容易墮額黃𨿽妙難長保笑笑先生獨愛竹雪壁風梢麝媒掃應爲冰姿不可傳醉裏相忘亦顚倒慚愧髙人筆下春解使孤芳長不老從來病眼錯黃昏隔霧相看更相惱

仁老以墨梅遠景見寄作此謝之二首

荒寒掃橫斜稀疏開未徧煙昏雨毛空標格終微見吳姬風鬢亂睡色余妒面誰令種性香風味極不淺道人三昧力幻出隨意現塞管玉纖寒無勞寫哀怨

○數筆何處山領略分樹石遠含千里姿間見復層出我本个中人慣臥蒼崖側借路行人間勃土相欺得那知一幅中見此晚秋色悠然欲歸去遠壑誰同陟旁人笑絕纓捲捲成陳迹

上巳日有懷昔從云庵老人此日山行

今年上巳日久客望江南雙林接修水石路入煙嵐千峯出雲雨空谷吞寒潭蒼杉郁童童秀色動云庵不見庵中人靑燈耿塵龕空餘行樂處攀翻聞笑談風光與節物觸愁味參參臨髙望煙靄衰涕落春衫

次韻胡民望小虫墮耳

先生素坦率元日慵拜賀獨從耶溪翁掩門作淸坐一尊對喧嘩酒酣巾幘墮忘形到挽須困倒相枕臥一虫輒墮耳忽覺風雨過隆隆竟不已亟起呼燈火頗疑含沙流射影陰中禍虫亦意墮井咨嗟恨坎坷豈曰無意出欲出但未果驚憂發淸詩怨語終婀娜夫子英偉姿奇韻出羈鎖那知乘一醉遭此微物挫斗蟻眞鬥牛此事古亦夥置之勿復疑自可平物我我詩無好句聊復相唱和恐亦有佳處一笑千愁破

贈歐陽生善相

薛公衣尙敝饑腸轉鳴雷天子徵遼東細君笑靨開吾夫𨿽奇蹇﹝一本作吾子流落徒﹞要是髙世材發必藉時耳今豈其時哉往見張將軍喜曰眞吾儕三矢定天山英聲馳九垓房杜未肉食席門蒙積埃但餘王氏子文字相追陪賢哉太夫人智鑑照襟懷嘗自撫其子國鼎眞鹽梅但未識其友試與俱而來窺窗見之喜亟使羅尊罍果見貞觀間相逐登三臺予嘗閱舊史至此嘗徘徊數子初未貴踽踽蒿與萊而彼一女子底蘊遭窺猜何知婁師徳碩大非栽培譬之萬頃波但見琉璃堆倔彊如梁公包撫等嬰孩掩卷髮長想鄙吝爲崩頹吾今著田衣百念如冷灰功名一破甑掉臂首不回頗怪歐陽生諛語坐差排人生如逆旅歲月苦逼催懸知賢與愚終作土一壞美惡何足道君亦眞恢諧愚賢君勿取吾肯罪形骸不肖君謂賢是適爲吾咍重輕寧在子意子定癡呆所喜亦淸散時時過茅齋明日念當行引紙研松煤詩成極醇釅蒲萄初撥醅

贈許邦基

邦基今年方十九美如濯濯春月柳龍章鳳姿絕世無金馬玉堂如故有酒闌愛捉玉麈尾玉色正同批誥手髙燒銀燭擁新妝看君落筆龍蛇走欲驅淸景入秀句萬象奔趨不敢後人疑錦繡纏肺腸不然筆端應有口謫仙風流今復見況亦仿佛外塵垢但恐功名纏縛人未放靑山掛窗牖

送正上人歸黃龍

道人泉南來音姿頗純美觀其略笑語亦自飽風味相看坐終日孤月墮止水但見篆畦間靑煙行未已朝來忽去我秋風動衣袂試問安所之笑指千峯裏秋晚當相尋結伴入層翠

贈吳世承

吳郎气髙明溫然見標格文章當世家風流走上國淸談落玉麈醉袖餘詩墨一種富貴韻綠發映坐客便覺儒生寒枯衰酸凍色解來古招提鑪香伴禪寂宗之果瀟灑壁門應夜直歲晏或來歸共理登山屐

次韻寄吳家兄弟

朱門連屬南昌郡東湖褒賢拔髙峻西山捲簾入欄楯富貴遮人不容進我初見之不敢瞬吳家諸郎特風韻戲語嘲之終不慍筆鋒落處風雷趁冰華百番一揮盡紅妝聚看眼波俊一堂喧闐客歡甚大廈吞風檐月近君看渥窪本龍孕俗馬那能著神駿

香城懷吳氏伯仲

西山遭霧雨形勝久抑鬱雲開誰使令千峯爲子出骨瑛淡如秋談笑極彊倔扶提登髙閣慷慨問陳迹特欣曇顯醉不受澄觀律加額想諸郎豪气洗寒乞新莊花成輪春生夢蝶室淸境乃不遊萬壑同稱屈洪崖淸不殺笑傲時出沒路逢騎雪精挾以兩橘栗

大雪晚睡夢李徳修插瓊花一枝與語甚久旣覺作此詩時在洞山

窮年踏黃塵旅臥每自鄙此山頗岑寂飲食亦淸美瘦藤當一折且作終老計曉堂看春雪秀色淨窗幾鑪暖倚蒲團頹然成坐睡君從何所來會我淸夢裏瓊花斜裊帽眸子湛秋水伊予雜歡笑應阿竟何事忽然長揖去驚覺在千里人生孰非夢安有昏旦異心知目所見歷歷皆虛僞他日或相逢何殊開睫寐此詩當見渠一展笑相視

汪履道家觀所蓄煙雨蘆雁圖

西湖漠漠生煙雨浦浦圓沙鳧雁聚今日髙堂素壁間忽見西湖最西浦翩翻兩雁方欲下數隻飄然掠波去獨餘一隻方穩眠有夢不成亦驚顧蕭梢碧蘆秋葉赤靑沙白石粉無數我本江湖不系舟爾輩況亦江湖侶令人便欲尋睿郎呼船深入龍山塢

蘇子平汪履道試李潘墨

南陽國師古禪伯玉殿以棋聊戲客客𨿽四海棋絕倫我解兩奩俱用黑侍臣大驚帝微笑客亦袖手吁莫惻黑中優劣自能分正似蘇汪今試墨老潘气韻淩阿寬二李不平有矜色坐令好事旁捨郎瞠視無言受巾幗我非南陽不能辧以手捫頭空嘆息徑當相攜詣瞽叟夜半一辧須明白

隆上人歸省覲畱龍山爲予寫起信論作此謝之

芙蓉阿隆耽兩耳急性天然緩如葦懷親徑歸不肯畱少畱龍山今月矣新交未數故人稀睡足明窗臨棐幾管城落帽爲微笑便覺金光走龍尾試校鵝經拂硬黃傳此寶書千餘紙紙光葉葉揭筠膜字工戢戢行凍蟻勝公昔讀龍宮文百本妙談此其髓流落人間今幾年此去西天十萬里我寄閒房古寺中聞風著氈自當止自非道人三昧力此書何以能至此炷香一讀萬緣空海印發光初按指願君垢盡雞出燖亦於此法信根起生生要續無盡燈照了無明癡種子

送元上人還桂陽建轉輪藏

趙州飽叢林懶惰亦慣便起步作欠伸藏經終一徧投子猶可駭手足未舒展但於數字中演出五千卷兩翁古禪伯措置令人羨安知塵塵中法輪常自轉無數妙章句函匭金碧眩芥子琉璃瓶歷亂齊發現頗怪老龍華底事別營建幻出諸鬼物奇狀分百變疾馳並推轂過目等飛電萬眾初錯愕熟視生悲戀譬如觀寫照筆下出眉面爭貴紙上容活者反棄賤乃知像教末妙理蔽浮淺要令齒髮輩種性受燻煉元禪今南歸酬此夙所願我作送行詩敗墨磨破硯詩成一大笑相顧春風軟會看出談笑錯落照深殿想見午梵淸隨喜時繞漩

贈淨上人

金華上人牧羊伴來尋江南好山看西湖毛骨漱秋光野鶴精神照冰段嗟余塵事苦相羈槁項蒼顏老路歧二年來往南州浦古寺閒行三見之生涯初不受塵垢到客跏趺聽秋雨玉軸已閒經半掩銀葉未寒煙一縷雲泉佳處包當解未暇從人覓錢買不嫌髙笑常垢污與子俱載歸東吳

贈器之禪師

器禪鄱水來一缽自笑傲偶然家此山十見靑林槁寒骨聳詩律枯筆作行艸韻如絳闕容日月不能老伊余曾聞名再見遂傾倒情髙付無求語妙知有道玆山得君居便覺山愈好何時卜東巖鄰徑云共掃時時從君遊吐詞覓遺稿

秀上人出示器之詩

川原積雨收餘陰閣新晴一宿古蘭若歸夢有餘淸淸辰起危坐笑看煙縷橫讀此阿師詩秀絲出盆明中有眾谷髓气和李騎鯨遙知落筆處繞紙風雷生世無歐陽公意气相倒傾豈當棄置此終老黃茆坑云居道疑大上藍持簡精藉渠一笑起頹綱相拄撐秀也舊不識一見气不矜索詩亦不惡寫此抑鬱情持以示流輩試令俗眼驚

送雷從龍見宣守﹝並序﹞

韓子蒼少時從雷從龍先生遊子蒼已入館而從龍尙髙臥廬山之下六喪未葬特詣宣城謁知府舍人劉公衮公衮僉判在府中作此詩送之。

子蒼布衣昨日脫今日便校祕閣書勿驚韓雷相隱顯今來古孫名姓俱君看守道已華國先生䢐徠猶把鋤嗟君六喪寄空館富人滿前那可揀壞衣懸鶉無一錢想象郭公四十萬靑雲故人气如春解令寒谷生和珍江浦買舟春水生片帆何日到宣城府中若見空靑老從渠爲覓詩遺稿

予在龍安木蛇庵除夕微雪及辰未消作詩記之二首

終夕不自寐老逐客愁長寒威正折綿歸夢不成往蕭驚聞打窗气勢頗舂撞地鑪對殘缸瓦溝集淸響起看雪覆砌秀色動屏帳歸來檐澑滴生席初未暖乃知春艸微已出嚴凝上但餘薝卜林落花和月賞

元朝喜見雪一室嘩少長新年方下車故歲已長往和詩如奕棋時時作頭撞知誰徑尋我東墻屐齒響正當穩靠蒲移幾就紙帳宿硯已生冰呵筆藉和暖一片忽飛來墮我詩卷上爲置石鼎烹茗飲聊同賞

龍安送宗上人遊東吳

淮水送君春雨餘剌舟斷岸歸匡廬江南別我秋天遠輕囊瘦策遊西湖君去復來如社燕我獨畱滯如賈胡牽衣覓詩亦不惡怪君兒戲忘髭須平生千偈風雨快約束萬象如驅奴饑來一字不堪煮乃知弄筆輸耕鋤不如尋我舊遊處武林淸境天下無耐淸不得卻來此作詩送君遊上都

送充上人謁南山源禪師

老源縛屋磯山側廬山對門江水隔單丁住山二十年一等栽田博飯喫諸方說禪如紡車我口鈍遲無气力屋頭枯木自安禪生鐵脊梁釘樁直我昔東遊曾見之兩頰溫然笑渦出到今持夢渡楊瀾浪花漫天浩無極紛紛衲子飽眠臥面如梔子衣領白年年江北與江南誰肯端來尋此客愛君今人肺腸古毛骨含秋眼睛碧能知此老端往尋處處好山畱不得作詩贈君終自愧君去我畱空嘆惜

石門文字禪卷第一嘉興大藏經石門文字禪

石門文字禪卷第二

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

髙安會諒師出諸公所惠詩求予爲賦用祖原韻

黃塵踏徧江南岸矯首無言對河漢故山有屋埋深云一夜歸心掣不斷山舟日夜去無休挽繩欲系慚無由紛紛世態眞一夢顧我所爲如直鉤綠錦江頭識諒禪傾坐髙談象帝先疑君卽是僧太白不然無乃眞彌天仙風襲人欲輕舉天容道气出眉宇擁坐衣裳墮不收山水懷雲輕百補我今老倦亦慵參去死正如三眠蠶相看一笑有佳約他日同歸五老庵人生眞若屈伸肘萍浮梗泛因邂逅料君有膽大於身未應搜索因詩瘦閒亭夏木初垂陰相逢還得同攜手未見千首萬丈光先看七步才八斗

次韻汪履道

老來漸覺朋儕少夜室孤禪還自照惟詩垢習未全除賴有汪郎恰同調嘗聞從來以類從谷風忽作虎應嘯交道今嗟張紙薄老人嘗乖少年約與君一笑似三秋此道長令洞開廓

次韻李商老匡山道中望天池

幽人修水上春漲冒陂田時時想見之笑頰微渦旋往來柴桑間妙語生雲煙廬山自髙寒靑碧開晴天倚藤望絕頂風味如斜川我思從之遊子亦當勉旃詩成聊假寐歸夢歷層顚

至丰家市讀商老詩次韻

楊柳護橋春欲暗山茶出屋人未知冒田決決走流水小夫鏟塍翁夾籬雪晴春巷生靑艸煙濕人家營晚炊心疑輞川摩詰畫目誦匡山商老詩夜投村店想淸境蛙滿四鄰檐月移臥看孤燈心耿耿呼童覓紙聊記之

送子美友

曉痕翠浪行將徧掠面柔風初剪剪梅頰欺寒底死香柳眼窺煙皺未展相看感此故意長欲別忍看春尙淺離情惱人深造次撩我小詩弄淸婉腸斷江頭無語中謝郎匹馬嘶風遠

謝安道花壇

三月江南春不淺謝家池上開花苑層壇迸破碧琉璃嫩蕊簇成紅婉孌一枝兩枝和霧白素娥月下逢姑射十朵五朵照水紅仙姝並立瑤池東人生遇景須行樂莫使餘香散簾幕白雪難逃鬢上班金樽且對花前酌醉則傲羲軒醒則歌堯舜榮辱是非都莫問風雲際會自有時忠義果然天不困君今還作天涯客憑闌正遇羣芳拆不插羣英醉上林人謂少年眞可惜明年再獻平戎策順風髙舉摩天翼大手親提卻日戈刈除天下閒荊棘古人養花如養賢我今說花心亦然栽培直欲助眞宰扶持造化工陶甄時人莫以花爲浼大都自是人情攺若使人情長似花相看顏色年年在謝安道輩眞難得不容蒿艾生墻側不勞巧手寫丹靑不學世人畫墻壁靈苗自有天然格門外溪光長瀉碧更向溪光種碧桃宛然便是神仙宅謝家池館勝瑤臺淺白深紅次第開爲報賞花君子道何須東海覓蓬萊

送覺海大師還廬陵省親

老蹤滄海珠道價壓千古莫年還東吳豈不以親故世衰道陵夷學者例頑魯處處如塵沙紛然不容數但誇謝公子乃翁墮江渚坐令乳臭兒髙論不少懼安知覆漁舟甚愧編蒲履大師京國來秀色見眉宇笑談出流輩亦自有佳處懷親不能休飲食忘匙箸醉翁鄕裏賢安角誦翁語人老尙康健春寒與秋暑念之憑髙樓白雲入瞻顧浩然有歸興掣肘徑馳去遙知到螺江杜林聞布谷迎門一調笑歡極但摩拊童頭想懷橘衣椹應戲舞聊用慰其心髙追古人步此詩語散緩細讀有奇趣譬如食橄欖入口便酸苦勿示癡道人被罵吾累汝

送瑜上人歸筠乞食

蜂房蟻穴天魔宮靑蓮忽生樓閣重升堂撾鼓集衲子爭看掣電飛機鋒耆年過憂食時至欲學遣化毗耶翁瑜禪聞之粲一笑此老變怪驚兒童我當乞行等貧富欲使勝利傳無窮出門掌缽何所詣胡馬舊聞嘶北風霜淸月冷動歸思已覺荷山生眼中會看對眾捧瓔珞平等心華含太空

仇彥和佐邑崇仁有白蓮雙葩並幹芝艸叢生於縣齋之旁作堂名曰瑞應且求詩敬爲賦之

宰肉杜樹陰豈無天下志用材朴楔間已有經綸意欲觀臨大事必自小者耳彭侯偉傑姿要是千乘器小邑試牛刀不滿一笑喟仇亦何所爲睡足時隱幾原多深夜耕門有晝眠吏三年愛等毋百里平如水政化不自知艸木發奇瑞論人或多舛惟天不容僞耿泉豈知忠元乳豈知義應之捷影響物有固然理此堂濕靑紅賓從時畢至應爲文字飲硯席生佳气崇仁有白蓮雙葩並幹柢芝艸而叢生應時華裾翠吏民起獻觴願酬太平醉

居上人自云居來訪白蓮社話明日告歸作此送之

浮雲山盡際花木迎春暉佳人殊方來見之消渴饑藉艸坐松影粉香時落衣气貌秀可掬出語超幽微巖壁鐘聲寂山陰花發稀去袂挽莫畱又作甌峯歸

次韻汪履道

君去中秋猶一缺爽气洗開倍明徹昨夜宵晴獨倚欄露冷鳴廊捲風葉百年客捨熟黃梁夢境偶逢還偶別寒霜擁鼻公豈免百年死灰我何說故國天涯眼力衰飛鳥當還倦始知可憐此別秋方壯未審重來是幾時

予與故人別因得寄詩三十韻走筆答之

天不逸羣君獨立洞徹心胸秋色入於中堆積萬卷余筆力至處風雷集刃遊理窟無全牛端與腐儒到固執昔年囊綻露微鋩已陟云梯最髙級縱令大醉賦淩雲玄珠閉眼從頭拾森張秀骨眞神駒顧盻絕塵那可縶然予亦是个中流恨不識君只依悒西園道人工文章覽詩愧嘆不復習野僧頑鈍誰比數而得聽君論軻伋別來三月鄙吝萌鬧聞傳習新詩什翻瀾妙語驚倒人气焰霜鋒光熠熠此詩初得喜未展烏鳴下啄雞得粒初如積水窺落霞淺碧穠紅相間輯又如霜曉聽邊風十萬軍聲何翕翕筆鋒正銳物象貧降旌狼藉詩魔泣嵚崎太白不得儔倔彊退之自莫及蠅頭細字好生書爲君捲束藏幽笈嗟予衰老百無能園圃自鋤瓶自汲人間萬事一笑空流年忽忽將三十形骸念念非昔人暗中負去何其急朅來蹇剝猶可哂兩眼欲昏愁淚澀擎盂專作口腹謀骨立侯門聽與給舊山歸去成蹉跎半年飄泊畱城邑詩源荒涸如廢池淺穴敗堤微有濕不量更擬和陽春枯木鉆膏竹瀝汁夜樓無語立西風月華如水淸堪挹君居若耶溪水東我捨秋河半山隰露冷亦應思故人篋有緹衣餘十襲碧光當戶應可掬頑翠撐天空嶪岌撚須落日意無窮片片催詩暮云歙知君今作蟠泥翁頭角那能久埋戢妙齡素有廊廟具破衮煩君重補緝我亦東西南北人從今預可揩杖笠早晚風雲際會時雷震一聲龍起蟄

蒲元亨畫四時扇圖

畫工妙物無不可誰能筆端自忘我醉蒲睡著呼不聞但見解衣磐礡贏起來漱墨滋破硯霜綃只尺開紈扇點綴四時無不有但覺眼前紅綠眩云破連峯靑碧開林梢時復見樓臺斷橋落日空流水爲問秦人安在哉春山杳靄知何處夏木森森蔽雲雨秋陰未破雪滿山笑指千峯欲歸去看山對客憶蛾眉客去愁多自不知滿眼匡廬看畫軸平生坐愧虎頭癡萬事浮雲定何有白鶴歸來千載後江山長在身世忙歲月不移舟壑走對此未歸心欲折借君玉斧修圓月會看談笑滿淸風詎使人間畏炎熱

贈閻資欽

名都大藩地英俊蔚如林烏靴靑衫中時見閻資欽風度若英特杳然自淸深借無軒冕意功名亦相尋合是廊廟具下僚那敢沈郵亭款夜語霜淸特攜衾篝燈伴淸對商略雜古今譬如武庫開錯粲森球琳詩工出奇麗寫物意在琴絕如歐陽公但欠雪滿簪句法本嚴甚頗遭韓柳侵願爲匿盆麝恥作躍鑪金世無子期耳廣陵誰賞音何當學梅福九江歸云岑

次韻見寄二首

心親出傾蓋气合論夙因久已仰髙誼竊伏淮海濱夫子眞自重不減南國珍笑談帶富貴翰墨生精神譬如千江月處處能分身而予續髙韻坐客譏效顰安知磁石鍼妙處無陳新思君欲夜話痛嗟隔城闉

熟讀寄來詩秀色摩淸春便覺海棠雨圓吭爭滑唇遊絲登百尺飛絮沾泥塵要當爲設榻敷以白疊巾看君把麈尾抑气思舊申涼肝藉苦語激烈敢不遵

次後韻

平生邁往气醞造次公狂才髙簿書縛貌和無嘆傷君看此風味自是萬夫望利害方焚和唾笑皆淸涼穎臯舊廬在頃稻連畝桑時以笏拄頰阻隔如澗岡少陵功名念看鏡毛髮蒼長哦和秋雨旁林更聞螿人生行樂耳萬事付一觴淮南謫天廚大言忘巽牀吾儕本疏拙閱世忘否臧願言置此喙無咎持括囊桂賢供火浴龜虛得刳腸一蓑煙雨蝸兩角我耕南畝君開荒

送通上人遊廬山

少年四方誌一杖余疊巾朝來過微雨扁舟買南津廬山冠天下況復當靑春遙知泊星渚雲開蒼翠新相看發一笑瀑布垂天紳虛漢淸月上山空無四鄰應懷千載姿坐榻空埋塵興來得好語錄寄北山人

夏日西園

晚庭一霎過暑雨髙林相應山蟬鳴南窗夢斷意索寞牀頭書卷空縱橫蔬畦日涉已成趣起來扶杖園中行葵英豆莢小堪摘矮楡髙柳陰初成野禽啄果時落地池塘蓋水新荷平歸來西屋斜陽在原捨尙聞春簸聲

廓然送僧之邵武頗敍宗族以自激勸次韻

道人秀傑僧中龍揮斤八極轉蒼穹𨿽然削弱不勝服童稚亦可揕其胸世人徒見例禿發安知璞玉混鉛銅顧君自是無營者千山何事來忽忽山衣一披出松際蕭然自有淸散風我狂如君不知恥駑力亦須追髙蹤作詩頗亦敍宗祖秀气傑句爭豪雄讀之吐舌頸爲縮忠義能爾形於中初如迷徑失向背忽得車首分西東從來蠢直失計置蝟頭但可衲帔蒙飯餘便寢百無事可以傲視金蓋重乃今得名齊物志激快如鳥初出籠願君勿復忘此語他年吾欲觀事功

自豫章至南山月下望廬山

扁舟秋晚離南浦片席搖風望星渚揚瀾大浪晴拍天南山窈窕開蓮宇倒墻散策一登臨便擬掩關深處住吾生飽食隨東南去亦無求住無取江山得意且題詩從遊況復皆眞侶靑燈灼灼夜窗深對牀臥聽風甌語忽驚憂患一笑空便覺此生眞逆旅隔岸廬山金碧開月明尙記曾遊處何當乘興更一遊興闌卻向鐘山去

送徳上人之歸宗

湓江萬朵眞藍潑寒空翔舞狂如活白龍擘開蒼翠飛爛銀鱗甲千尋發春巖觸石聲震山金石谼洞奏深壑野風吹斷蒙山雲松端仿佛遺樓閣中有道人如嬰兒頹然一身無所爲而今妙譽走天下衲子向風爭奔馳自嗟匏系天一角睫交去夢渺難追何時再拜覲珠玉激昂吐我胸中奇上人今向山中去明年應到云生處紫霄峯下如相逢持我此詩煩寄語

夏日陪楊邦基彭思禹訪徳莊烹茶分韻得嘉字

炎炎三伏過中伏秋光先到幽人家閉門積雨蘚封徑寒塘白藕晴開花吾儕酷愛眞樂妙笑談相對興無涯山童解烹蟹眼湯先生自試鷹爪芽淸香玉乳沃詩脾抨紙落筆驚龍蛇源長浩與春漲激力健淸將秋气嘉須臾沓幅亂書幾環觀朗誦交驚誇一聲漁笛意不盡夕陽歸去還西斜

贈李敬修

荷山錦水靈秀鐘半千嘉運生英雄李郎年少韻酒落天容道骨軒仙風下帷默與賢聖對鉤深索隱皆旁通肝腸盤屈疊麗錦心胸洞徹光玲瓏文章气焰長萬丈那應筆夢生春虹桂枝未折白月窟麻衣尙走紅塵中巖僧素有孝基眼觀人𨿽眾無如公昂霄聳壑跬可待行行不用啼途窮

贈王性之

性之自是英特人惟恐富貴來逼身我非寶公亦識子地上復見天麒麟眉間爽气照秋色山水頓覺生精神胸中撐拄萬卷讀對客傾瀉如崩云不恨子未識和仲但恨和仲未識君道山歸計儻可緩且復白帢拖紅塵他年攜我渡弱水僥幸一看瀛洲春詩成笑答千巖響東崦峯頭湧玉輪

次韻性之送其伯氏西上

乃翁純孝曾種玉一雙秀幹森如束憶昨同舟遊鄴都鬢須尙帶廬山綠只今追想如夢魂更堪哦子陽關曲霜蹄暫蹶堪一笑連壁終當照金屋且醉山中浩蕩春錦繡誰同賞雲谷

次韻餘慶長春夢

阿環夢回如墮云硯中玉纖如醉文香囊翠被不復見華淸艸木猶醺醺仙郎春光洗懷抱柔情不斷如芳艸軟風細漲玉橫斜一尾追風北山道詞鋒落紙磨秋霜千首今餘萬丈光從來支遁識神駿歲月不知君意長

讀慶長詩軸

韻如春水初含風秀如蘭芽新出叢人間何從有此客坐令衰老忘龍鐘新詞鏘金紛滿眼妙語屑玉霏無窮讀之置捲欲仙去風度絕似歐陽公儒生寒酸不上眼江南風流翻手空那知此郎蹶然起筆端五色回春工只今陛下固天縱文章星斗懸髙穹天生堯舜稷契主君宜置在明光宮雪中呵手研破硯詩成一笑天開容

同慶長遊艸堂

萬株蒼煙間杳然出微徑相逢知有得一笑洗孤憤蕭蕭半窗雨終日滿風聽綠云到巉絕小立銳淸興約公我輩人發此一區勝春工自無私風力亦彊敏柳垂拂掠黃溪作揩磨淨籬間殿寒梅吳姬發微哂已忻鳥聲樂更愛遊絲回余郎妙天下气與山嶽峻春光纏肺腸霽月磨風韻詩如畫好馬落筆得神駿日斜興未闌山窮春不盡更爲明日遊踏徧鐘山頂旋汲一人泉峯頭煮春茗

慶長出仲宣詩語意有及者作此寄之

我有忘年生气韻亦秀拔豈惟有詩癖亦醉淩波襪平生愼許可期期不忍發但餘說仲宣十常在七八袖中出淸詩韻字淸到骨遙知亦說我喜气見須髮相思一水間楚岫出毫末昨夜西風髙憑欄暮天闊識君定何時目送孤鴻沒

送慶長兼簡仲宣

君詩秀气終不沒長吉精神義山骨諸公貴人亦識面想見宗之雙鬢綠嗟予棄置臥空山索寞何人著眼看髙軒一日肯過我誇聲萬口鋒刃攢當時見君喜不徹喜中便知有此別秋風雲帆十幅開石城浩蕩天水接淮南不獨江山勝國士英才從古盛期與髙人馮仲宣小字同聯寄我篇

吳子副送性之詩有老子只堪持蟹螯之句因寄之

秋來殘暑猶頑賴推擠不去吁可怪哦君妙語齒頰淸冰壺照人吐精彩絕知此公風味髙想見尊前持蟹螯說蟬不用朱藤杖看月卻披宮錦袍大藩衣冠蔚城市君所過從天下士忘懷一笑餞年華醉裏千篇是生計相知何必蓋須傾此語荒唐卻甚眞人生懷抱要磊落他年相逢是故人

髙氏釣魚臺

當時呂望要周室渭水垂綸恣遺佚後來嚴陵傲漢家七里灘頭釣月華二賢一旦辭隱淪當年平步升靑雲至今蹤迹耀經史千載何人能繼此宜陽髙人眞賢族構亭仍以釣魚目時人盡詠釣魚詩獨我來歌釣魚曲君不見吳山靑湘水綠惟愛夏弦春誦聲相續以軻雄百氏爲絲綸以周孔六經爲餌屬遇時伸不時縮人言君釣魚我言君釣祿盛代兒孫滿場屋前春舉手得鯨鰲猶恐主人心不足

李徳修以烏蘭河石見示﹝並序﹞

予友李徳修少豪逸有美才工文章一時輩流推之聲稱著場屋紹聖初選於廣文至禮部好惡不合有司棄去遊邊往來蘭會甚久晚屏迹田園然視其气貌精特功名一念未置也政和七年上元前四日過予袖中出美石一掬大小二十八枚有紅靑碧綠色細視之有旋螺紋如人指紋以誇予曰吾嘗與諸將至古烏蘭大河河中有洲鄰夏國此石得於大河洲中其爲我賦之予爲大笑曰君同時輩流皆踐淸華爲顯仕躍馬食肉久矣獨從予山中食脫粟玩朽石不亦大迂闊哉然徳修以予言爲非作詩以還其石。

烏蘭洲塞夏國口大河天來箭激澑排空但聞地喘吼勢撞石壁欲穿透石堅捍之不肯受攧雷濺雪喧夜晝千年石骨亦不朽碎爲靑紅雜怪醜疆場久空爛甲冑舉觴天子千萬壽李侯橫槊千騎後望云賦詩劍礙肘徐涉河流馬俯嗅下馬得之等瓊玖萬里來歸亦何有出以示我爲拊手笑君兒嬉忘白首李侯气如春在柳大河西虜置懷袖君徒自珍世不售敲門那能易升斗功名偶然夢豈久道人乃爾自薄厚此石笑汝汝慚否

次韻君武中秋月下

秋光一半去無迹萬里陰晴占此夕書生醉語哦月詩想見看朱眩成碧白公初攜佳句歸便覺艸露寒沾衣夜晴蘭室亦懷古領略太白懷玄暉千字一揮才瞬息流珠走盤紛的皪故應奇韻自天成此詩如女有正色風鑑從來別俗氛吐詞句句含煙雲坐令一日傳萬口不減長吉題髙軒君家客皆天下士放意髙談飲文字江左風流掃地空今日追遊可無愧嗟予禿鬢欲逃名朅來百慮霜雪凝世間垢習揩磨盡但餘猿鶴哀吟聲劉生餐痂亦何美玄徳結應有旨平生淸境吾所嗜正如翔鸞飲須醴君看淸河夜升鏡微云滅盡如磨瑩定當先生度靑冥思冷魂澄亦幽興笑中筆陣橫詞鋒照人秀色煙茸茸調髙未數紫芝曲酒美且臥黃金鐘人生一笑如電掣豈特山舟藏歲月自慚陋句類無鹽敢並髙人天下白

七月七日晚步至齊雲樓走筆贈吳邦直

錦江風晚吹徵裘幽人詩思遏不休心知無處可告訴掉臂直上齊雲樓憑欄展目時一快萬山奔走趨簾鉤回頭下視茫茫者龜囚蠶縛令人愁樓中夫子神仙流道容玉頰紅光浮少年讀書浩江海回春妙語生筆頭致君終使堯舜上大作一雨蘇林丘深山野僧拙筆語作詩欲贈煩冥搜艱苦思索得个字謹用持上君牢收謝安昔與支遁遊及其貴也加綢繆髙風气識正相侔他年身退百無憂復來把臂登此樓軒渠一笑三千秋

王表臣忘機堂次蔡徳符韻

風埃九陌吹冠巾凍蟻旋磨無富貧憂患著人骨肉隔奔勢燻天吳楚親何妨社擽神其拙壑舟不暇供歲月句法不醫霜鬢秋邇來覽鏡莖莖雪蔡侯大家言不誣筆端五色圖空虛酒闌耳熱題詩處豪放超逸先鋒車古來百局坐奇智並頭暗中爭射利對人含笑眞含沙幻影浮屠同一世世味甘於涴蜜刀舐之割利那可逃癡兒坐守忘啼哭乃欲避就空勤勞君看秋風秀江叟枯木形骸外塵垢屋下沙鷗交友同耳邊勝利蚊雷吼水光綠靜山靑蔥意行回反遭路窮莞然一笑答山谷忽見幽林小徑通我詩贈君無傑句碧灣明月不可取遊人欲上忘機堂請哦蔡侯醉時語

贈巽中

道人少小來廬山水光山色供盤餐坐令山水秀傑气繚繞胸中成塊摶我初未識已嗟駭誇聲萬口鋒刃攢故人坐上適相值妙語生我世間歡新詩脫口劃如霓奮毫狂赴龍蛇鉆翩翩奕奕出意外剽然茅屋翻狂瀾切疑湯休蹲舌底又疑醉素戲筆端作詩問君覓奇字畱待老年偎日看

寄巽中

燻風度南枝餘芳委紅綠微云生晚陰梅雨淨林麓穿花鵬語遲翻泥燕飛速遐想幽人居夢過倓溪曲淸聲久絕耳斯懷抱煩燠仰道思彌髙哦詩出凡俗脫屨滿戶外輪蹄日相逐吾徒不得人大法世陵叔智刃剪蒿蓬利鋒揮朴樕念往造前席初筮不我卜別來空相思徙倚蒼山木懸知淸興多銀鉤墮盈軸願得三百篇遺我藏諸櫝如彼知音知價不低金玉

次韻聖任病中作

君詩素雄放出語秀不俗更讀病中吟淸婉猶可錄自愧魯鈍者文字每見辱有取定鄕閭餘事亦何足夫子飽書史屢曬便便腹蓄深故發遠詩成驚眾目我詩𨿽不少俗馬空多肉賴遇禿毛髮苟仕安得祿所至有靑山是處堪藏育行當拂衣去此志吾已卜君須更勉旃當以謙自牧功成還故鄕竹杖巾一幅永從林下游此詩無厭讀

何忠孺家有石如硯以水灌之有枝葉出石間如巖桂狀爲作此

君不見海門比丘海爲家說法光明生齒牙坐令十二緣生浪幻出定慧靑蓮華又不見佛圖澄師气邁往披拳山川俱在掌從來身世無二法勿作情與無情想何如巴丘老居士聲名雷霆喧一世邇來趣味等頭陀山中兒嬉雜童稚宅相天藏公發之捲簾萬山登睫眉糞除得石大如硯中有傲霜巖桂枝婆娑望之花六出熟視直气終不屈言不得意以象傳桂枝馨香石介然

余方登列岫愛西山思欲一遊時臯上人來覓詩作此

西山層翠長倚天我來正及社燕前城中髙閣時縱倚妙語已復淩芳鮮方將結伴未有侶而子乃敢犯眾先會當披云亂峯頂卻下濯足寒澗邊遙知笑語山答響詩句時作何必編就巖折桂亦細事海棠爛熳燒晴川歸來仰屋念淸境夜未央兮猶不眠此詩未到已如見戲爲圖畫人間傳

饒徳操營中客世與淵才友善有詩送之予偶讀想見其爲人時聞已剃髮出家矣因次其韻

吾聞彼上人不惰不精進觀其吐詞气人品極爽俊邇來效丹霞裂冠鏟須鬢髙才固難容世議久迫窘想於龍象羣眉宇發奇韻淵才干國器美若兵廚醞平生至孝節初不愧虞舜相逢大梁城連榻盡底蘊如開衡嶽雲仰此摩天峻此詩爲渠作崖略見筆陣把玩立東風料峭應花信明窗小字臨握管腕不運愛君透眞境邁往無顧徇脫身索寞濱洗我岑寂憤掉頭一長哦語卒意未盡

次韻平無等歲暮有懷

文章有神驚穎脫風雷先聽毫端落窮年秀气不知休此蓋道余徳之粕大人見世當有馭一枝區區何足托此語令君意自消雙眸新退重重膜鼻端餘地大於天揮斤請看無沾堊吟詩寫字到骨淸寓意乃佳工折莫我年十五恃豪偉廢食忘眠專制作人令瑕玷混吞聲將使駭世驅時惡那知任已返吾病邇來猛省能自薄默唇僻處兀聾癡十問煩人慵一答聚呵隨罵嗟愚狂不詳乃背初心約我不怪君亦不嗔君獨何心惟喜躍人生異趣各有謀分定那可相更博君不見謫仙歷落解全眞月下一尊堂獨酌又不見淵明坦率從所好悶遭五斗相纏縛矧予於世百無求紛紛固可俱拋卻歲月更如秋晚池艸木向枯泉欲涸行看東風顚沛來又麗繁紅入斜萼

送濟上人歸漳南

密林影羣陰露葉光翻夕幽人獨經行滿院許秋色幾年涉嶺海頗亦歷佳席邇來寄江寺癡坐室生白吾家在漳南萬頃蒼玉璧何當附舶歸重拂林下石此生一夢耳夢覺試尋繹倚筇作長嘯萬事付烏迹若有間中吟無惜寄飛翼

送能上人參源禪師

我昔遊東吳曾過南山寺一識山中人知是黃龍子超然精悍姿曉日出塵滓坐令平生懷未吐心已死別來今十載歲月乃如此近聞歸南都老色更丰美遙知君見時機妙乳生水道眼眞鵝王揀辧不容擬應怪納飯師趕逐倒脫履萬象爭驚吁虛空笑啟齒卻歸下板頭破衲蒙凍耳他日重相逢煩君再指似

夏日雨晴過宗上人房

仲夏林木深古寺雨初足殿閣風甌鳴閒庭艸空綠小軒試憑幾解籜愛新竹點筆記題詩粉色不受觸道人有佳處面數良以熟翛然亦無營來往相追逐此時偶相值一笑天宇局何當烹壑源看此粟米粥

次韻權巽中送太上人謁道鄕居士

我讀瘦權詩起舞忘華顚疑與霅溪畫句法爭後先遙知淸嘯處逸气生雲泉聊將笑時語乞與人間傳思君發遐想瘦坐如癡禪便覺香鑪峯靑碧開連天太禪十年舊生計良蕭然淸辰一缽外臥有三根椽偸笑癡種子夢幻供肥鮮鐘山領略遊相值衡門前將謁道鄕老巨浪翻吳船想見笑撫掌衣裾雪花湔

南昌重會汪彥章

彥章退然才中人譏訶唾笑皆奇偉看君落筆挾風雷渙然成文風行水坐令前輩作九原子固精神老坡气儒生寒酸不上眼此郎要是天下士嗟予生計等飛鳥翩翩吳頭復楚尾去年興發看京華笑傲淸狂人背指君獨折簡坐致我迎門歡笑自挈履舊聞牛鳴馬不仰女逐臭夫那有理今年黃花南浦岸忽然見君失聲喜僧房借榻營夜語燈火照人如夢寐懷中卿相且袖手翰墨風流聊戲耳行看上書苫塊中凜凜範公只君是

贈王惇素兼簡正平

空山無人舟壑移坐看香燒行篆畦兄弟華軒肯過我墮甑與帚生光輝著屐登山亦不惡攜被假宿良幽期燈前綠發映玉頰風流未數崔宗之夜談詞辯出神駿頓塵赤兔眞權奇我欲置君帥河朔軍前千騎紅妝隨望云題詩付橫槊玉帶錦袍英特姿又欲置君玉堂臥霧窗棐幾春晝遲醉中艸制敏風雨諸公堵立相嗟咨微吟擁鼻笑不語恐未免爾無多辭爲君張燈掃東壁他日重來讀此詩

贈黃得運神童

君初發齊眉玉頰照秋光誦詩巨萬紙一目俱五行不信同捨兒所閱隨廢忘姓名入淸禁詔落銅山陽十三見天子奏對允且詳翻瀾誦五經如水傳觥觴環觀共嗟異朱紫如堵墻華裾小旋制初掛煩宮妝歸來汝水濆夾道萬夫望指目無雙裔吟嗄有此郎異態懸睿想行看登廟堂那知事齟齬放浪魚稻鄕顧我與君別忽忽移十霜更逢石門下美髯如許長抵掌話夙昔夜語響山房古人當大謬噪索失其常夫子獨何得坦率追羲皇乃爲任重器愈抑道愈昌作詩以壽君他日未易量功成徑歸來復此山水傍幅巾靑杖竹卒歲以徜徉

石門文字禪卷第二嘉興大藏經石門文字禪

石門文字禪卷第三

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

秀江逢石門徽上人將北行乞食而予方南遊衡嶽作此送之

筠袁唇齒邦一水連淸碧朝行筠溪邊莫見秀江色忽聞兒童音乃知身是客獨歸江上寺杖笠倚空壁犀顱會四海香火自朝夕相逢作熟視面數心莫識但記石門時笑頰淸光溢驚定喜失聲卒語成小立是時夜气淸隙月金蛇擲念君當北行缽飯從誰乞我𨿽能少畱秋燕社已逼一歡偶然耳分首成陳迹他年何處逢話此空嘆惜

遊南嶽福嚴寺

生計居然成脫略投老南來看衡嶽禹溪久畱困霖雨低摧悶若翦翎鶴朝來南尋度坡壠鍼水秧齊鳥聲樂風光融融一都會鬼祠雄深抱山腳梯空延緣止巉絕瘦策扶衰意超豁拂云蒼杉雜錦石紫藤綠蔓相連絡石橋下視隔人世但覺嵐光翠如潑亭泓無波自紺碧澗艸有香空錯莫忽驚梵宇墮林梢寶勢飛翔照深壑欹斜萬礎盤蒼崖十步一樓五步閣冰柱瓊窗不知數旒蘇一一垂簾箔犀顱道人相笑迎冰雪形容無住著午梵淸圓林葉動天花細雨無時落憑髙且復息疲頸心淸別殿鳴風鐸雲開千里上眉睫吳楚江山見濃薄闍如有女正色春不洗妝秋拂掠紫蓋頎然似矜妒半出晴煙翠稜抹永懷堂堂武津老天骨開張耳重郭三生來遊等兒戲靈山一會儼如昨他年遺迹舊巖下拴索猶存眾驚愕解云此山增智力鵬飛天風轉羊角江西駒兒快騰踏靑原麒麟亦超卓折足鐺中過一生野蔬數根陳五合故庵遺塔尙依然行誦神交付冥漠影不出山豈難事準擬茅齋就林縛退之南遷曾過此好語誇詞雜嘲噱自謂忠誠動嶽靈望碑字字猶精確但餘佳處不可狀浪禿霜毫秋色闊東坡唾笑成文章山川勝處多奇作莫年亦爲儋耳遊不一過山山愧怍爲君試將說禪口掉頭長吟擁山衲心胸便欲捏荒怪落紙雷捶散風雹要將傑句酬佳景未怕山容作顰頞

福巖寺夢訪廓然於龍山路中見之

山髙夜气摧煩暑竹風爲作南軒雨夢隨柔櫓到西興艤舟步入龍山塢蕭蕭松下逢睿郎問信遠來亦良苦覺來但記談笑歡不省歡時竟何語臥看篝燈一點明嶺海茫茫隔吳楚安得卻如淸夢中杖履追隨長爾汝

幹上人會余長沙

兀坐思歸不舉頭窗風爲我翻書葉眾中聞語認鄕裏便覺石門寒疊疊云庵已作白塔新當眼風枝心欲折道人叢林十年舊古寺靑燈夜相接失聲方欲問江南忽憶去年淮上別逃空跫然聞足音見子令人解愁結地鑪火冷霜月苦一室諠嘩終暖熱湘山破曉立俜停秀抹鉛華餘積雪故應山亦爲余喜隔岸遙看圓笑靨千巖佳處可同遊明日波晴當理楫

黃魯直南遷艤舟碧湘門外半月未遊湘西作此招之

江夏無雙果無雙子云賦工未必爾那知一飯在家僧眞是潛山癩居士春湖白鷗未入手衣冠林中作蟬蛻平生俯視造物兒兒頑不省猶相戲羅浮舊遊今再遊一念去來開眼睡泊舟隔岸望湘山應愛煙霏浮幕翠快當著屐上千巖要看松風迎笑齒公𨿽妍蚩付一目定自胸中有涇渭我非破頭山下人聞弦賞音亦風味知君不傳西土衣一龍一蛇聊玩世

魯直弟稚川作屋峯頂名雲巢

只今海上靑石牛曾臥天子黃金屋下看朱紫如堵墻上前諸公遭抵觸眼髙四海鏡面空潛山歸來巾一幅慚愧君家小馮君自是河東眞鸑鷟文章五色體自然秋水精神出眉目人間不識但聞名水非醴泉石非玉江南一峯獨髙寒時時笑語雲間宿弟兄出處兩相髙故作雲巢對山谷

陳瑩中由左司諫謫廉相見於興化同渡湘江宿道林寺夜論華嚴宗

範韓醉倒眠荒丘撼之不應民始愁天生公副天下望雷霆聲名塞九州立朝嚴冷傳鐵面坐令鼠輩驚魚頭上前論事傷太直逆鱗投笏來南陬長沙共渡一水碧中流笑語驚沙鷗湘西古寺夜對榻髙論自破千人浮華藏法界在掌握遇緣卽宗甘自由世驚海隅在萬里我視閻浮同一漚坐中忽舉毗盧印印海印毛皆徧周大哉此法本無礙從公一遊容我不

贈石頭志庵主

陜西道人最聲價自與老南相逼亞常恐淸塵補綴難那知乃有如君者爭傳絕似余杭標十年夢想空飄颻邇來衡嶽祝融下一見便令人意消道骨淸閒神秀徹湛湛光風磨霽月髙談未了山日斜篆煙已滅灰如雪平生安得情相似可憐投分今如此且作山中盛事傳我忘朴陋君忘年

遇如無象於石霜如與睿廓然相好故贈之

西湖睿郎最髙道思之不已令人老道人相逢吳楚間聞說絕與睿郎好年來學富身轉貧豈特詩膽大於身法朋半是奇逸者我亦放浪無羈人霜威折綿寒入頰長廊無人風捲葉寒窗誦讀夏日吟和气坐令寒妥貼筆端解語敏於口网箋時作龍蛇走煩君淸哦當少休萬象乞憐爭叩頭

石霜見東吳誠上人

我尋流水行忽入霜華谷山陰見幽人目帶湖山綠語溫如春風韻秀自拔俗暗驚枯木堂棲此一枝玉遙知夜窗深雪響亂修竹寶書掩殘缸佳眠正淸熟逸想在西興淸夢不容逐覺來念行處小詩欲收錄詩成寫烏絲銀鉤奪人目棐幾著牙簽興來還自讀

洽陽何退翁謫長沙會宿龍興思歸戲之

河郎西州來逸气掃秋晚平生貯書腹中有文武膽材如駱賓王其直亦不減上書論國事忌諱失料揀居然爲逐客安免投手板世方例皮相我亦作白眼閉門古寺中一榻聊醫懶邇來偶病渴意緒覺蕭散頗懷當壚人楚岫屢欲鏟我從山中來攜被夜假館地鑪擁紅金妙語容細款凜然忠義气不肯受盤綰正恐復一吐與民作溫暖坐覺舟壑走歲月不可挽人生一夢耳勿作鏡中嘆何當結後期相攜遊汗漫

次韻道林會規方外

湘山半夜雨斷我西湖夢臥看讀書燈花作扶頭重曉窗晴潑眼倒桂聞麼鳳起尋殿寒梅小立幽香噴柳絲不勝綰筍庭春脈動春色已如許樂事非一種平生所懷人忽此笑語共云軒爲誰停危坐山衲擁眼髙空叢林志大骨森聳開懷見赤心亹亹飽談誦坐客鶴腦側我亦快心孔袖中出新詩筆力發豪縱風日麗醇釅黃泥初揭甕舌根有滄海潮辯自掀湧何當橫枯藤嚙鏃追兩本吾宗欲顚覆支者例闒茸君能爲我起逸足王良控我詩如石田疏理終無用朝來彊鋤墾禿筆時呵凍摩挲銅鍱腹博君一笑捧

孜遷善石菖蒲

溪毛數葉一寸碧風姿底事能淸臞戲將紅玉旋螺石共置雪色花磁盂沙泉甘滑見毛髮時時酌以澆根須蒼然棐幾明窗下五月秋色磨肌膚已忘身世在南嶽勿覺夢寐遊西湖遙知夏木午陰靜篆畦半破煙舒徐莫翁睡足百事懶相看微笑依圓蒲

余作進和尙舍利贊遷善見而有詩次韻

進公事業頗拔俗欲憑妙語招遺魂文章種性欠疏理焦芽故態何足論心知髙人笑諛墓抱羞無地容逃奔佳章忽來生喜气風輪載我登昆侖徐觀筆力作波險正與醉素爭弟昆山髙水深世聽瑩愛子賞音知道門

次韻莫翁丰年斷

此山分得僧中龍獨論懸斷今年丰定知胸次有造化是非飽更田舍翁淸晨一雨符君說喜如初得丹砂訣精神矍鑠口垂涎一飽可期扶病劣老來百事不如人但願稏秋如雲莫如往年水車聯龜兆坼出生黃塵莫翁心地絕榛鹵圓中規而方中矩千偈平生如建瓴此詩可意眞時雨我詩脫口酬未當只欲與君憑閣望萬頃連天綠錦光舞浪崩騰似春漲

喜會李公弱

韻如風蟬蛻塵垢气如春容在楊柳風流翰墨俱細事自是吾家道門友十年契闊掛夢寐一見令人忘白首況在祝融眉額閒靑碧連天雪晴後冷齋撥鑪聞夜語雪灰消盡紅金斗君才合在臺閣閒簿書堆中不應有且置玉堂風雨筆來試牛刀霹靂手民姦吏滑本有神到君難藏如鼻口臥駝忽起便過人再拜當爲乃翁壽此詩乘怒勿示人願君低回爲遮醜

次韻超然送照上人歸東吳

蕭寺霜晴日初吐曦光煙翠橫深塢經行遲立望吳山气勢飛翔爭入楚山中有客冰雪姿十年不聽吳邦鼓忽然曳杖出山去安禪後夜知何處石龕看月莫降龍栗林暮過應衝虎此生聚散等浮雲可憐俯仰成今古吳江一色軟琉璃有寺正臨江上住他年法眼照人天贈詩詩取南州祖

金華超不羣用前韻作詩見贈亦和三首超不羣翦發參黃檗

胸中蓄奇爲誰吐閒臥湘西云一塢興來落筆如崩云五字憑淩气吞楚我詩望見倒降旗攻之何必更鳴鼓獨對湘山夜色晴萬壑千巖最幽處臥要明月聽松風爲君哦此文中虎此生身世付一戲安用聲名照千古知君大用參黃檗三篾束腰隨處住何當峯頂結茅廬要看掀髯呵佛祖

道人秀發蘭牙吐家在金華最西塢不從大士攜畫軸一筇千里來遊楚評詩結髮師浣花論字童牙誇石鼓我皆不能但知愛亦似胸中有佳處气韻翛然松上鶴意態索寞阱中虎卻於翛然索寞中詩句時時出奇古乃知筆力有神助三峽迅流輒於住疑非蓬發休上人定是禿頭楊徳祖

赤河沙泉自吞吐北崦疏鐘答南塢憑欄試誦鵩鳥文洛陽少年亦翹楚當時七國犯謀議睢陽不復聞﹝鼓／車﹞鼓時更事往空流水豪魂英魄知何處金華衲子如玉淸溫粹愈恭如履虎明章秀句出倉卒慷慨山川弔前古篇篇秀發春欲釅便疑造化毫端住不須眾口誇晝公苕溪君作中興祖

復用前韻送不羣歸黃檗見因禪師

幽尋忽覺暗香吐竹西知有梅花塢一枝試摘與君看念君明日當離楚戛然飛去若驚鴻棄擲自嗟如臥鼓遙知旅枕生淸夢夢到江南春好處蒼杉拂雲煙翠深爲弔大雄山下虎我識山中因褊頭骨目淸堅貌滈古便欲閒提折腳鐺柏子庵邊結茅住行看談笑起雲門海上橫行如乃祖

送瑫上人奔母喪

黃梅爲法去睦州緣母歸兩事世難兼二老其敢違君看去畱意日月爭光輝子方童牙中已喜家翠微旣長遊四方萬里孤雲飛方將追新丰冰雪橫鋒機計音輒僵臥聲吞淚沾衣平生哺烏情棲風無定枝大江浪如山飛棹不可追要當濟安流龍神嚴眞威一杯春露香仰薦天地慈更期辦白業慰此罔極悲

送朱泮英隨從事公西上

文如水行川气如春在花挾書隨乃翁千里遊京華人生少年樂於子何以加上庠閱英俊過目知等差君才固逸羣如金渾泥沙明年對殿陛落筆翻龍蛇遙憐綠槐陰絳帳張紅霞金門看躍馬蘆鞭作橫斜滔滔九衢中歡情浩無涯馭吏亦傲睨隱語相嘲誇紅妝鶯燕語拭目興嘆嗟知誰乞佳句駿墨字如鴉

贈王聖侔教授

汝江軟碧搖寒空環江玉色羅五峯神奇融結孕千載於是代出文章公荊公道徳輩孔孟致君勛業伊周同君侯才气眞不減行看接武隆休功妙齡人誇好風節气壓穎汝何其雄曾經大筆戰文陣豪俊莫敢攖其鋒老師碩儒玉堂上爭看灑筆回春工果然一日蓋天下聲名熠耀馳華戎都城立石傳萬口士林矜气橫長虹巖僧廢棄誰比數亦復誦詠歡塡胸迹微自恨不及識向風每覺勞雙瞳天公卹此慕善者固遣識面山水中坐令平昔心變滅譬如塵淨餘淸銅自誇問道陜西老道人況亦參禪宗與君於法實昆弟姑畱十日遊從容拙詩別君無險句何從賞我雙頰紅他年揖讓對明主回顧此會成虛空蹄輪冠蓋塞門巷容我劇笑應無從

臨川陪太守許公井山祈雨書黃華姑祠

臨川富山水井山最深幽愧我今日來自非淸散遊試問井中龍吾行汝知不髙秋嗜酣臥此計非良謀晚稻已及穗一雨足可收曷不躍而起霈然瀉南州要看賢使君放衙擁黃紬

寄蔡子因

平生閱詩如閱馬自憐雙眼如支遁子因句法馬羣空爽气橫秋太神駿上苑花光纏肺腸西湖霜曉磨風韻較君年少翰墨場賈生仲舒覺寒窘醉中逃禪亦不惡況復機鋒類龐蘊奉身一飯聊自珍富貴功名苦尋趁鳳巢定生五色雛文章從來論種性嗟余索寞臥空山多生垢習消磨盡但餘欲識天下英斃蛇脊尾猶一振歲月去人江浪翻何時仰此摩天峻

驟雨

雷捶雨骨天爲低行雲趨走不敢遲桐英滿地誰拾去花態正顰魂欲飛紫金蛇光誰掣斷墮空萬點跳珠亂須臾井滑紺無泥琉璃骨軟爭道馳亂紅殘萼驚千片可憐憔悴吳姬面林光艸色自連天殘香依約知誰怨

臨川康樂亭碾茶觀女優撥琵琶坐客索詩

小槽橫捧梳妝薄綠羅綰帶仍斜搭十指纖纖蔥乍剝紫燕飛翻初弄撥梨園曲調皆品匝斂容卻復停時霎日烘花底光似潑嬌鶯得暖歌唇滑圓吭相應啼恰恰須臾急變花十八玉盤蔌蔌珠璣撒坐客漸欲身離榻裂帛一聲催合殺玉容嬌困撥仍插雪梅一枝初破臘

南丰曾垂綬天性好學余至臨川欲見以還匡山作此寄之

我生少小秀不叢題詩落筆先飛鴻一從廢棄脫毛髮乃與石田樗木同平生百慮湛古井無復掀湧波春風尙餘覷書舊垢習終日伏按如啞聾默觀前古忠義輩光明碩大皆人雄聞之恨未目親歷周行四海如萍蓬猛聞君侯富道義浩然養就如嬰童筆端五色藻造化經綸事業羅心胸揚淸激濁出天性英聲不減狄梁公一節直走汝水上回首獘帚香罏峯徘徊一月不及見癡坐掩扃知命窮霜淸昨夜興飄忽匡山落我淸夢中吾身去住本無系便欲登舟而向東再惟君侯未我識恨遺他日山水重作詩願見亦不惡谷風從虎雲從龍

再遊三峽贈文上人

肉身大士延平公眉毛如雪聲如鐘東坡醉眼亦多耳信口呼作僧中龍坐令玉色煙巒裏晨鐘暮鼓三千指而今骨冷撼不應靑燈白塔臨寒水上人談笑有精色聞是延平坐中客紫霄峯下曾相逢別來幾何頭已白地鑪夜語尋前事當日交遊半生死與君等是三眠蠶浮世百年那免此我尋舊遊聊自娛忽然見君歡有餘一笑且從吾所適後會重來知有無

泊舟星江聞伯固與僧自五老亭步入開先作此寄之

煙霏含空靑向晚望逾好欲行落瀑邊俊鶻屢側腦偶攜白髮禪步盡靑松道孤鴻聊送目瘦策自扶老甚欲東澗陰縛屋安井竈我亦个中人歸計嗟不早永愧巖上僧松鬣和云掃

會蘇養直

方忻望廬山忽見蘇養直向來敗意事捉手一笑失瀾翻誦新詩與山爭秀色歸來對靑燈危坐口掛壁翰林謫仙人隱顯吁莫測正恐騎魚去千里作一息

贈癩可

可師有奇骨吐語愕眾口秀如出盆絲媚若春月柳舊詠雪梅詞便覺落渠後抱痾亦同粲視身一塵垢臥看東溪云懸瀑激窗牖廬山久無僧殿閣空華構誰知千巖勝竟入此郎手我癡世不要冷落如獘帚但意君可奪獨能容我不

福唐秀上人相見圓通

廬山萬木春已透滿目春光迎馬首北山攫飯借榻眠一任春山穿戶牖道人聞是福唐來石門曾結遊山友相逢未說一笑歡且忻春色濃如酒何當瘦藤上孤絕深谷忽驚如錦繡人生超放當趁健東風已暗藏鴉柳

飛來峯

意行忽出門欲畱聊植杖雲開飛來峯巋然眉睫上气勢欲翔舞秀色無千嶂萬物皆我造何從有來往大千等毫末古今歸俯仰心知目所見皆卽自幻妄如窺鏡中容容豈他人像頗怪胡阿師乃作去來想此意果是非一笑聲輒放且復臨冷泉舉手弄淸漲

崇因會王惇素

眼髙四海語英發自應文章有家法金陵地肺山川驕要君詩句時彈壓東來借甚名譽傳景星瑞鳥人爭先忽驚華气傾坐客但覺人品春湖前一杯春露容同啜更看歸舟登一葉遙知笑語散驚鷗萬頃煙波上眉睫念君懷中有卿相何時摸蘇一唾掌要看儒林萬口誇文公諸郎能世家

聞端叔有失子悲而莊復遭火焚作此寄之

一子被奪去囷廩遭火焚冷官寄僧捨僮僕臥朝昏平生五色筆落紙生煙雲文章竟何用袖手聲一吞東坡昔無恙豪俊日塡門君如汗血駒膽气終逸羣坡今騎魚去眾客亦繽紛翩然淮海上霜鬢此身存我亦識坡者一見等弟昆乃知水與乳自然和不分心期營一笑發君雙頰溫那知墮機阱面上余唾痕我公佯瞌睡嘲誚了不聞遙知讀此詩拊手髯一掀

七夕臥病惇素報云道夫已至北山遲遲未入城其意耽酒用其說作詩促之

去年鐘山今夕晴二豪興發來扣扃開軒咄嗟辦法供一味萬壑松風聲頹然意適相枕臥便覺語笑紛喧爭我方小立倚風檻君忽蹶起孤髻撐今年此樂墮渺莽維摩臥疾毗耶城烏衣郎亦憎俗子閉戶臥看星河橫美髯和易坐畏暑扁舟散發歌月明遙知君定宿浮玉詩狂欲跨橫海鯨傳聞已至蔣陵塢畱滯未歸宜一抨連牀夜語久不理硯席忍垢珠网生乃爾彌日復信宿不爲萬頃無濁淸推擠不去有深意戀此百甕郎官淸甕邊被縛眞有道酒後耳熱良髙情不嫌折簡苦招喚要看款段兀醉酲

冬日顯寧偶書二首

山舟不肯畱白髮日夜益曉窺靑銅光乃覺朱顏失故人半雕零行吟百憂集舊山天盡頭歲晏衰眼力髙枕此山泉比興復何日百年暗相驚奔忙如瞬息喬松亦已塵仙術無煩乞

禮法日荒蕪坦率日增益惟餘枯藤枝起坐不相失山枕孤雲歸林寒倦鳥集愛此亦題詩鈍澀見才力乃知衰老來全殊少年日勞生知幾何萬事歸嘆息鈯斧好自用當就阿誰乞

和靈源寄瑩中

此來漸覺身無累欲學灊溪諱名氏鐘山萬頃獨經行山日松風吹凍耳聞有僧從法窟來當鋒戲作橫機試探懷示我妙伽陀兩翁回互偏中至乃知道徳無貧賤故以相求亦相契妙談何日看揮斤此老鼻端有餘地

王惇素李道夫遊兩翁軒次惇素韻

茅檐分首才信宿佳句俄驚照雲谷兩翁諠闃姑置之銀鉤勒出鬼神哭識君筆力回春工妙語天成絕雕斸是時秋陰潑庭戶微月瓏璁隔寒竹便覺玉川照映人譬如六月失三伏深雲開軒亦不惡窗戶淸紅照林麓方欣杖履日追隨漸喜並崖村路熟平生與山實神會戲語嘲詞雜山綠要當終副此軒名絕境於君豈宜獨懸想靑燈夜對牀香火淨緣期昔夙此詩煩寄謫仙看要使軒渠笑捧腹

奉陪王少監朝請遊南澗宿山寺步月二首

朝爲北山遊暮作南澗宿此生亦何幸稱心良易足靑燈委昏花笑語暖幽獨月出東南峯升此一輪玉開扉發淸嘯意行無澗谷勝韻髙摩空妙語淸到骨親朋萬石門門吏千鐘祿如何飯薇蕨衲子相追逐明年守北屏夜直黃金屋應懷此夕遊夢想亦淸淑定有寄來篇吳箋煩自錄

單衣喜和風詩眼愛空翠野亭亦翛然散坐聊倦倚坐久忽聞樵見視一笑喜那知深林外曲折見流水幽光弄紺碧春色潑秀气去爲千頃澤堤柳相嫵媚月光方下徹浮空見赬尾投礫戲驚之撲捷沙禽起歸途望林壑煙靄隔山寺便如斜川遊歲月亦相似

浙竹

龍孫初長浙江曲疏影蕭蕭濯寒玉平生知愛足風流只有山陰王子猷而今流落蒼崖頂暗換年光鄕路永冰敲雪壓未應衰鸞鳳不棲空故枝堅幹猶堪制長笛最合宮商勝金石爲君吹動鏡湖秋驚起雙龍翼小舟

觀山茶過回龍寺示邦基

北窗賞新晴睡美正淸熟竹雞斷幽夢朦朧不能續臥聞故人家山茶已出屋欣然一命駕妍暖快僮僕千朵鶴頂紅染此一叢綠坐客例能詩秀句抵金玉攜過回龍寺掃壁爲君錄逸筆作波險欹斜不可讀坐驚殷牀鐘暮色眩雙目入關更淸興市井亂燈燭人生分萬途稱心良易足時平且行樂余賓非所欲

次韻葉集之同秀實惇素道夫遊北山會周氏書房

王郎本豪放富貴纏縛之頗復厭絲竹來聽松風悲葉侯須似棘談兵輒紛披恃此文武膽英气吞北西正直威神鬼動欲焚淫祠道夫憂國心造次常念玆事功未入手憤酒誰共釃正恐追老範一吐胸中奇秀實气剛大歸宿未易期新詩弄淸婉霜曉臨湘湄鐘山冠世境登賞乃所宜林間見隱者面有無求姿不必問賢否但讀諸公詩我無支遁才敢逐王謝爲推擠幸不死豈非憐其癡一昨閱詩戰望見僕旌麾今能犯矢石居久气自移

洪玉父赴官穎川會餘金陵

迂疏世不要冷落眠山寺空山斷往還落花自流水平生所懷人那料千里至歡極看屋梁通夕不成寐曉從城郭來山亦爲余喜登門見眉須已覺增爽气洪徐皆人龍論議例英偉君於二老閒妙語發溫粹胡爲下僚中混此萬乘器攝衣願從君舉步懼推鄙安知出愛忘劇談略勢位便欲攜與東載我以船尾予生分奇蹇事事得敗意獨於天下豪未識已神契天公亦見憐以此厚我耳西湖今古勝前輩風流地風月久幹沒畫舫誰料理行當入君手想見飽風味不得陪淸遊起坐終夜喟定有湖上詩無辭遠相寄

圭粹中與超然遊舊超然數言其俊雅除夕見於西興喜而贈之

蜀客快劇談風味出譏誚眾中聞巴音必往就一笑道人西州來風度又髙妙吾家長頭郎髙蹈萬物表平生少推可說子不知了吾初意魁梧一見殊短小篝燈款夜語每每犯吾料貌和華林風气爽霜天曉坐令岑寂中絕塵追騕褭君看顯與訥出蜀亦同調竟如眾星月聲光潑云嶠子亦當加鞭歲月一過鳥

陳瑩中自合浦遷郴州時餘同粹中寓百丈粹中請迓之以病不果粹中獨行作此送之

我懷希夷老如啞無處訴忽聞得生還失聲喜能語想見如鏡中仙風拂眉宇欲問華嚴宗忽覺隔吳楚攝衣出從之久疾恐頓僕佳哉蜀道人精爽馳揵武殷勤願偕行得書卽徑去我生百無求靑山滿門戶公卿一度來掉頭不回顧斯人獨難忘自不知其故夙昔當問佛斯人亦法侶達書理故事已辦住山斧太虛吾斧柄能用以收取

石門文字禪卷第三嘉興大藏經石門文字禪

石門文字禪卷第四

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

同惇素沈宗師登鐘山酌一人泉

鐘山對吾戶春曉開煙鬟白雲峯頂泉紺碧生微瀾經年未一酌對客愧在顏兩翁亦超放瘦策容躋攀大千寄一瞬境靜情亦閒是時天慘憺佳處多遺刪立談共嘲謔豪气破天慳臨川冰玉淸風流繼東山玆遊適所願但恨無弓彎東陽丘壑姿癡絕膽亦頑孤坐巉絕處掉頭不肯還天風吹笑語響落千巖閒歸來數淸境但覺毛骨寒從君乞秀句端爲刻斕斑

惇素坐誦公衮烏臼樹絕句嘆愛不已其詩云三年逐客弄湘流華气遮欄兩鬢秋秪有荒寒江上樹尙成詩句聚眉頭成此寄之

我不識公衮時時見醉墨愛其吐詞气人品極英特君看句中眼秀卻天下白前輩風流盡尙復余此客世議隘不容道山歸未得三年謫湘楚妙語敵山色歸來大江南聲價長籍籍我亦不羈人夢境聊戲劇要當徑尋君已辦登山屐想見一禿翁攫攘吾輩側

提舉範公開軒面鐘山名曰寸碧索詩

湖山煙翠層千葉靑蓮拆公家蓮菂閒如眼不自覿一登功名途富貴相追迫開軒延爽气拄笏望秀色鐘山盤萬丈云破見尾脊殷勤度邑屋分此一寸碧升空帶靑小撐漢螺髻出我亦个中人登覽增眼力知公寓逸想喧不礙岑寂給札令賦詩相顧愕坐客愧無莫云詞涴公雪色壁

次韻彥由見贈

華亭富文物最後機與云妙年翰墨場唾手立奇勛萬物鼻一堊馳掃數揮斤道人出塵者一見過所聞置之緇衣林玉石宛自分能將霅溪晝解追靑龍氳超然勁髙節冰雪看此君故應知見熟玉骨久受燻天眼視浮俗爭柰空煎焚我尋住山侶識子吳江濆人生各有適未易分黠嚚風物亦自私艸木俱忻忻何當斷岸塢賡歌蒼石垠我詩無傑句愧子才逸羣此篇頗尙有句意雅而文把玩值淸月林影白紛紛髙懷亦自放豈以我輩云君看功名事眞如過耳蚊行將掛社籍蓮沼開奇芬勞君讀此詩正如蕕與薰

與嘉父兄弟別於臨川復會毗陵

君家兄弟萬人傑何止才容誇兩絕憶昨江南山盡頭西津渡口曾相別君時慘然縗制中行將扶護歸吳越我亦買舟還故山社燕秋鴻那忽說客中不覺舟壑走邇來飄忽經歲月毗陵那料又相逢喜君美髯冰玉頰竹軒堆髻話臨川淸論無窮如鋸屑意消已覺在秋鄕坐令五月失炎熱歸來喜甚不成寐起步空庭聽風葉念君姓名懸睿想吳江未可停舟楫欲看騕褭付王良相鼎煩君爲調燮平生無求任所見往往撩人面紅冽恃君猶作故人看此詩聊當名紙謁

法云同王惇素看東坡枯木

此翁胸次足江山萬象難逃筆端妙君看壁間耐凍枝煙雨楂芽出談笑想當卻立磐礡時醉魂但覺千巖曉恨翁樹間不畫我擁衲扶筇送飛鳥並作玄沙息影圖禪齋長伴鑪煙裊王郎自是玉堂人風流合受鶯花繞何爲愛此枯瘦蘗嗜好果超凡子料爲君援筆賦新詩詩成一笑塵寰小

送訥上人遊西湖

西湖招提三百六佳處如春在眉目一番雨過吞靑空萬頃無波鴨頭綠望湖樓閣獨自登煙霏向背攢寒谷想見襄陽孟浩然此中有句不容續道人生長西山阿骨淸气明韻拔俗久居京國厭塵土一夕歸心俊如鵠明窗爲君研破硯落筆轉頭風雨速龍山深處如定居就彼結鄰容我卜

送僧遊泗洲

濁流一千里快寫如建瓴解舟東灣橋晝夜不得停忽驚萬頃碧一舉當眼靑自推舴艋窗出步楊柳汀精神覺蕭散鶴雛生趐翎僧伽坐閱世層崖登靑冥生涯亦何有隨處懸盂瓶洗心依老宿湛意終殘經回頭大梁夢塵迹俱雕零余亦厭久客行趁東揚舲會宿淮山陽話此遭燻蒸看君新句法霜刀新發硎

余過山谷時方睡覺且以所夢告余命賦詩因擬長吉作春夢謠

芭蕉莫寒心欲折密燭華光淸夜白春風吹夢正扶搖樹髙墮落銀蟾穴靑鸞睡穩云委地桂葉初齊香不竭千門萬戶金碧開時時忽見如花妾心淸別殿聞鐘音覺來殷枕哀怨聲月廊花影無人問金鴨香消風過亭

郭祐之太尉試新龍團索詩

政和官焙雨前貢蒼璧密雲盤小鳳京華誰致建溪春睿恩分賜君恩重綠楊院落春晝永碧砌飛花深一寸門下賓朋還畢集碾聲驚破南窗夢髙情愛客手自試春霧腳縈雪花湧聚觀詩膽已開張欲啜睡魔先震恐我有僧中富貴緣此會風流眞法供定花磁盂何足道分嘗但欠纖纖捧七杯淸風生兩腋月脇澄魂誰與共戲將妙語敵甘寒詩成一弔盧同冢

戒壇院東坡枯木張嘉夫妙墨童子告以僧不在不可見作此示汪履道

雪裏壁間枯木枝東坡戲作無聲詩霅川謫仙亦豪放酒闌爲吐煙雲詞鬧傳秀色絕今古正如四月出盆絲老僧遮護不許見敲門遊客遭慢欺我來擬看亦乘興興盡卻還君勿嗤

次韻太學茂千之

君詩淸絕若冰壺讀之六月失煩暑我𨿽好吟無逸才空有千篇俗於土料君肺腸飽淸秋馭風騎气無何遊投毫欲和先噪吻詩源慳澀勞拔搜吾廬題者徧今古今古當以君爲優我今卽死且無愧先生未識眞吾羞

蔡老有志好學識面於京師作此示之

道人西嶽來气與秋爭曉讀書如壁月罅隙必委照當從賢俊遊運斤端得妙儻明句中眼王良控騕褭嗟余老漸衰綠發亦加少喜君解妙處見博而知要錄餘一千篇正可付一笑同歸漳水垠乘月答淸嘯睡起山花開脫履萬事了

金陵吳思道居都城面城開軒名曰橫翠作此贈之

醉穩琴無弦乃得琴中意詩髯軒無山而有看山味靑山隨意有那復問城市醉眼看雉堞便覺是橫翠因以名吾軒坐臥增爽气春花解言語風松中宮徵我來不能辧夕陰滿窗幾頗怪靈鷲峯顚狂復飛至淸嘯呼白猿愧我非慧理戲題五字詩平淡出奇偉君應意挑戰詎敢摩其壘大勝賦予虛誇詞托亡是

余將北遊畱海昏而余祐禪者自靖安馳來覓詩

莫煙重山翠微風壯松悲吾爲五頂遊稅駕修水湄阿余幽國來細路盤顚危褁飯夜兼程杖笠寒相追入門一調笑如獲璧與圭問來何所欲雅意在詩詞念餘綠發日不減子輩癡是中有何好迷著不自知敗煤磨破硯凍筆時呵之詩成思掀豁熟讀忘倦疲乃知少年病根蒂老未移雙林古禪宇檀越多孝慈明年東遊還買山縛茅茨市蔬近易致紅飯熟夜炊得飽卽甘寢萬事付兒嬉子輩當從我林麓相追隨十年何足道樂死以爲期

遊薦福題淺沙泉

六月稻田龜兆坼十日愁霖潦翻室試來巖下酌此泉奇寒一泓無減溢以杯浮之著沙石戲投鮒魚露尾脊誰令空階響環佩臥聽泠然心境寂詩成窗戶濕空翠便覺西山排闥入

嶽中暴寒凍損呻吟

由心有癡愛癡愛乃有業因業疾病生痛此百骨節聲相成呻吟齒頰空咬齕側眠看圓扉以手枕匣褉觀此心無形安得有業結業結如空華病寧有枝葉方作是念時顚倒想卽滅心造古佛樣路入法界轍稽首甘露味銷此煩惱熱

禦手委廉訪守貳監勘釗慶裕二十三日復收入禁將入獄憂無人供飯有銀一兩錢六百以付來勝甫勝甫曰此止可辦半月過此如何余默計曰有官飯耳

出嶽未兩月單身寄孤館別甑容搭餾酬以滌碗盞那知復入獄親舊無半眼但餘半月糧何以供歲晏摩娑沒柄杓準擬喫官飯來生空斂眉其室亦喟嘆叢林明白老寰宇洪覺範所至神物護爾輩見不慣我說此偈已萬象俱稱贊

與黃六雷三

我覓應傭者忽得黃與雷結束頗精悍拱喏駭吾儕從余今幾日臨事見肺懷立身守中直勿自無疑猜爲奴不欺主乃是廊廟材何必弄筆語然後爲賢哉紛紛貴與賤百年同一杯弛擔坐亦汝萬事付浮埃

超然攜泉侍者來建康獄慰余甚喜作此

堂堂福徳相凜凜龍象威天神護戒足山鳥曾巢衣彌天並輿載淸涼七帝師其徒今日榮渠心終笑之一缽遊人間不言行四時胡爲肯至此驚定心愈疑乃知明月淨曾不憎污池異哉月旁星隨逐相因依羣囚手加額雀息瞻梵儀吾亦失沈痾一笑歡解頤

次韻云居詮上人有感

招謗坐多談近稍遵寡語仰嗟濁惡世友道終愧古君獨淡無營誦經如布谷見人作白眼此意吾亦與十年雲水間所至每同處舊遊𨿽陳迹歷歷尙可數更期秋風髙結伴湘山去我生無寸長百事仍莽鹵不知獨何修得與君輩伍無乃造物者不殺念癡魯云居無所爲粥飯聽鐘鼓不材獲飽暖此徳荷佛祖詩成自誇笑聞者亦驚顧已決寡語堤事過乃知誤畢卓臥甕邊謝琨挑鄰女見之獨傲然眞情人不怒君能識此意吾語亦可恕

大圓庵主以九祖畫像遺作此謝之

大圓庵中亦何有但有艸座枯藤枝朝來壁間亦圖畫何從貌此寧馨兒發光抹漆膚琢玉坐睡俯然方拄頤當時兩腳不肯舉今𨿽有口如當時知誰逸想寓此意必也髙人非畫師我遭俗瞋坐多語坐客厭處終不疑興來曳杖出門去路窮回反無澗溪見之心怍有愧色君以贈我聊鍼之亦知褊心當服韋命車何必先鋒爲從今靖然痛堅捍正恐習气時決堤細看忽憶孔北海曾讀曹瞞禁酒詞

送凝上人

我生風韻無塵埃揚淸激濁心不回少年不忍混白黑出言動輒爲身災突汀出岸水必拍喬木穎林風必摧乃知此世要不免毀譽於吾何有哉君今欲脫此等憂獻君一策眞良謀人言白璧爲石頭唯唯愼莫分劣優坐中亦復發一語眾將環視如仇仇此策簡截君牢收飽食熟睡且隨流泛然四海無不可人將愛與君同遊

謝李商老伯仲見過

破屋如馬廏楚囚亦王尼名士連璧來下馬气吐霓論髙玉屑鋸意妙雞駭犀君看八尺姿一尾抹萬蹄弟昆淸淨妍俱當藉金閨胡爲披白帢作隊趨塵泥漏風駝止臥跨海鶻方棲何時對陛下道與稷離齊功成歸修水春風雨一犁嗟余世不要所至值澗溪願從諸郎遊日涉長灌畦

別潛庵源禪師

寶公禁鎖尋常事形如聚墨非實然潛庵去眼十五白再見敬仰加拳拳黃龍今代南陽老而公不減眞耽源眉須俱荒气深穩幻滅都盡光渾圓公登八十我才半道義乃爾相忘年西山無時渡漳水洞壑儼在眉目前祝公勿學亮座主興來徑往呼不旋

宿宣妙寺

衝虎困頓歸投枕眠爛熳夜晴霜月苦睡美不知旦日髙披曉綠萬事付衰懶百年炊黍久彊半得憂患起臨淸淺流白髮不可揀此生終一壑形勝已入眼明年定來歸茅屋並崖瞰掩門無營爲一味工寢飯

次韻

我昔度漳海夜浪光熳熳經旬困掀簸飲食借日旦動輒值墻壁更覺歸心懶平生百念灰但有身爲患臥看生與死兩者無可揀那知故園山秀色長在眼愛此淸洌崖中有山房瞰會當持老齒嚼此無沙飯

三月喜超然至次前韻

楊柳風蕭蕭芙蕖晴熳熳水閣試新涼披衣快淸旦幽居非養髙一榻聊醫懶嘿觀四大空吾復有何患上人超詣姿叢林得精揀勿嫌白兆村眞是人天眼穿雲得得來其他空非瞰遂爲信宿畱與子同朝飯

謝忠子出山

道人棄家年最少毛骨稽山冰雪妙爲余遠出仙廬峯雲晴水寒秋自曉孤風峭世鳳增擊髙誼映人珠自照嗟余苦遭夢幻纏龜囚蠶縛何時了明朝定向舊廬歸想見盤空云露小當期半夜立西風月中拾取吹來嘯

示忠上人

啞羊苾芻紛作隊口吻遲鈍懶酬對猛公來自知足天南山爽气增十倍爲公放意談海山神頎透出形骸外八月中秋滋露華千巖尺璧生光彩正當刻志從鑪峯看子穩騎元气背

懷忠子

昏花委篝燈夜雨集梧井空房嚙饑鼠壞壁咽寒蚓有生獨多艱念極淚殷枕親朋勢宜絕醜惡諱聞聽棄遺等苦李零落如斷梗忠也新數面義已到刎頸願畱廣推擠守護輕軀命逐臭寧有理嗜痂亦天性人情骨肉離道義燕秦並相逢百憂中如熱啜甘冷气淸秋潑山韻勝月夕鏡何時一丘壑攜子脫塵境風林作淸嘯追步千峯頂

次韻彭子長劉園見花

我昔海山度寒食𨿽有花看非故園今年寒食花又見已在故園疑夢魂虛弦喪气念前痛瘴面敢辭增唾痕此生流落坐曠達晚悔坦率加辛勤覺城老子天乞我人品秀拔髙摩云定應分身在絳闕想見佩璫裙褶纁君看翰墨吐秀句綠楊春重含朝暾袖中功名未暇探且復行樂追幽欣陋邦忽見洛陽面爲誰扶頭淸露翻殘春風日太醇釅發妝初罷爭迎門丰肌忍調獺髓醫笑渦尙初紅潮溫謫仙點筆風雨疾少陵眼寒煙霧昏公獨寓之一戲耳寧用解語方佐尊夜深秉燭花不睡飲到落月窺金盆情鐘耳熱意一折賦詩繞紙風雷奔詩成我讀輒起舞自忘首禿衣紲柈泠然馭風欲仙去引手便覺天可捫歸來僵臥數屋角萬象困頓天不言

石門中秋同超然鑑忠淸三子玩月

三年竄南荒兩過中秋夕月不棄羈囚髙義照罅隙凜如寢雪霜但覺炎瘴失夢淸不敢歸鯨浪濺天白中原一轉首心折數弟嫉遙知亦念我看至玉輪側有生窮至此甘作死生隔今年又中秋气味如夙昔筠溪繞茅廬波影登幾席危磴通石門髙眺屢顧陟空山夜气升艸木正蓊郁超然凜淸臞可卽不可及華紛落無餘但見霜露實三子新間舊學問川增益駿气不受羈奔颿初伏櫪人生一大夢聚散兩戲劇境豈妍鄙哉而心自南北忽驚西樓髙含光下注射林葉動流永楯瓦粲佳色翩然步修徑杖履艸露濕地坐闃無人但聞虫喞喞淸境難抱石秀句爲收拾明年當復和勝踐要綴續晴陰萬里同世路致欣戚付與市朝人舉酒相嘆息月𨿽默不言涇渭視喧寂

見蔡儒效

一昨海外歸盡見故山侶夫子獨未見夢想識風度今日復何日乃獲抵掌語猶疑是夢中驚定無所睹欣然誦新詩句法雜今古初如涉微波沙石俯可數忽驚鋒刃攢凜然爲毛豎可讀不可識森嚴開武庫百態出俄頃春破賴綴補詞髙殆天得那借江山助人間有此客而使衣涴土君看絳闕姿矯不受控禦大言蠢上商坐此得齟齬天公聊戲之一官良蹇寓天風吹綠鬢醉眼蓋寰宇閻浮一漚耳是身等唾霧功名付揶揄富貴我劇具道山弱水上凝睇隔煙雨夜晴覺天多月好笑起舞引手挽醉袂恐騎紫雲去

余自太原還匡山道中逢澤上人與至海昏山店有作

凶衰不祥憂患變臥念餘生眞自厭向時衣裓識天香朅來唾痕余瘴面故人訶譏豈忽聞新交推擠不容喘子獨心翔異眾人追逐南來不辭遠重逢難取夢中物一歡且喜身俱健忽憶南荒海外時敢料北山松下見鶯唇淸滑柳困頓醉人春色初醇釅莫涼香霧滿村落軒包到榻眠山店我已歸休萬事足但餘老眼遮黃卷靜時頎紹痛誡我先須從此焚破硯念子懷親渡大江枝葉行復登淮甸分攜一語有精神行藏直使圭無玷

十六夜示超然

山深久不晴領略三伏暑夜涼聞風泉疑作空階雨但覺紙窗明不知山月吐階除偶獨立滿庭浩風露室閒門未掩時有飛螢度餘生願俱子萬壑千巖處艱難百憂中長恐此心負今宵復對榻樂事遽如許地偏心亦遠喜俗憂自去風光如輞川窈窕辛夷塢以短暴弟長正坐功名誤何如廬山陰一水斷世路持遠兩鏡臨於中可無睹此詩若散緩熟讀有奇趣便覺陶淵明仿佛見眉宇

瑜上人自靈石來求鳴玉軒詩會予斷作語復決堤作一首

道人去我久書問且不數聞余竄南荒驚悸日枯削安知跨大海往反如入郭譬如人弄潮覆卻甚自若旁多聚觀者縮項膽爲落僻居少過從閒庭墮斗雀手倦失輕紈扣門誰剝啄開關忽見之但覺瘦矍鑠立談慰良苦兀坐敍契闊誰持稻田衣包此翦翎鶴遠來殊可念此意重山嶽悃愊見無華語論出稜角爲餘三日畱頗覺解寂寞忽然欲歸去破裓不容捉想見歷千峯細路如遺索相尋固自佳乞詩亦不惡而余病多語方以默爲藥寄聲靈石山詩當替余作便覺鳴玉軒跳波驚夜壑

余所居寺前有南澗澗下淺池每至其上未嘗不誦柳子厚南澗詩又恨東坡不和乃和示超然

駁云漏微日諸峯猿曉時飛檐寄木杪晴瓦暗差差意行愛倉涼地坐休頓疲哀蟬尙泣露積水欲生漪瘴痾余睡色破裓老垂垂心事世途誤風神丘壑宜髙標誰對我白鳥深自知重來應邂後歸去不須期

追和帛道猷一首﹝並序﹞

山陰帛道猷詩寄道一有相招之意曰連峯數千里修竹帶平津云過遠山翳風來梗荒榛茅茨隱不見雞鳴知有人閒步踐其徑處處見遺薪始知百世下亦有上皇民政和六年正月十日余已定居九峯而超然輩皆在已無所羨特味猷詩追繼其韻使諸子和之。

永懷山陰老漱流味余津幽尋見蘭叢蒼然出荊榛便欲卽之語忘其千歲人歸休正吾志理順如析薪夜舂博飯喫猶勝海南民

次韻公弱寄胡彊仲

念昔謫海南路塵吹瘴風未卽棄溝壑尙在拴索中親朋半天下萬里不一逢髯胡豈有罪乃肯與我同情親等昆弟使令惟西東時爲解我語道大自不容邵陽雨中別涕淚落無從我伴有形影渠歸無僕僮三年鍛百巧遂成喑與聾今日復何日嶽寺聞樓鐘聚觀迎萬指登睫排千峯黃泉天復見白骨肉已重髯𨿽未對面音問已喜通夫子佐岣嶁有道如葛洪筆力扛九鼎奇語出遽匆長篇春爭麗送我歸新丰且約老南嶽幅巾追瘦筇拊手輒大笑此計隨虛空山林當付我君事侯與公麒麟未易系健鶻那可籠

重陽後同鄒天錫登滕王閣

閒中過卻重陽節江城風雨吹黃葉與君來遊亦偶然聚立西偏讀丰碣憑欄眼界得天多雨腳明邊飛鳥滅西山向人亦傾倒犯云爭來獻層疊未歸負負無可言相視心知慚在頰會當卻立云生處縱望晴江生雉堞尙喜淸遊不屬人故作此詩相暖熱

次韻天錫提舉

攜僧登芙蓉想見綠云徑天風吹笑語響落千巖靜戲爲有聲畫畫此笑時興夙習嗟未除爲君起深定蜜漬白芽姜辣在那攺性南歸亦何有自負蘆圌柄舊居懸水旁石室如仄磬行當洗過惡佛祖重皈命念君別時語皎月破昏瞑蠅頭錄君詩有懷時一詠

次韻吳提句重九

朝來多爽气柱笏望西山看君此標致合在臺閣閒賴有宗之輩文字相往還遙知醉九日紅潮生玉顏嗟予抱瘴痾古寺長閉關亦復把霜蕊行嗅賞餘閒琢詩償淸境索句常苦艱愛君吐云詞端爲破天慳气勝起疲墮語妙鐫老頑正當作小字明窗寫斕斑

勸學次徐師川韻

揭陽濱瘴海苦霧搏蠻煙自古無衣冠安得禮義傳韓子見而嘆豈是終棄捐選士得趙徳講學與周旋遂爲鄕裏榮士慕舊而先卻後三十載才者森排肩東甌贅華夏西漢爲邊沿民俗號殷富亦有佳林泉黠者事商販朴者工力田自隋迄於唐稍知慕華軒乃有歐陽主粹然而出焉古文有師法學問知淵源其後賢者至雜沓盛中原至今號多士富貴爭燻天江南佳麗地南昌富山川幽谷抱歐峯西山秀气連地靈祕奇運當有命世賢山輝玉韜石水媚珠懷淵君看烏衣裏俊雅爭淸妍治朝開三捨精揀無遺篇幸當勤燈火無忘臨簡編會看起白屋寧遭犯靑錢大當到三事小當步八磚趙徳歐陽生豈獨令居前努力各自勵請視徐子言窮耕有惡歲惰農無丰年言小可諭大歲晏宜勉旃

送文中北還

瘴海夜成焰鬼關晝常陰柵廬餘百家閒見椰子林居人例椎髻豹狼而衣襟語言不可讀冥目以意尋居然不可解欲問返如喑君持使者節風彩動云岑軒渠笑時語萬籟轉笙琴余方臥圓土跫然欣足音相逢春脫手歸意不可擒便覺暮雨山掃空煙翠深袍褲洗羊負項背逃芒鍼乃爾徑去亟翩翩出籠禽津渡已撾鼓髙帆摩天心行矣勿作惡萬事付醉吟當會西林下相對說如今

次韻彭子長僉判二首

我窮親舊絕君來殆天遣度關一句妙不撥機自轉令人意頹然盎如醉黎衍﹝黎人謂飲酒爲衍也﹞新詩麗吳姬霧鬢風前卷細看發豪放川奔驚地喘才髙那可妒默念耳自反不禁數余年三眠蠶欲繭思君誰與同月度微云淺

愁如羊公鶴氋氃費推遣心如旋磨驢日夜團欒轉夫子爲譏訶譬說頗蔓衍愁心得少休忽作象鼻捲出門無所詣地坐息疲喘路窮輒一笑興盡復回反風光聞布谷人家初煮繭倚藤望九峯層疊分濃淺

重會大方禪師

霜顱玉骨眉有稜孤風照人虔敬增寒松撼空夜瑟瑟古井吞秋波不興天柱峯前額加手一別十年彈指久嗟予塵土化徵衣愛君坐中舟壑走繩牀爲拂兩頭塵響答空巖笑語新人間何從得此客解令寒谷夜生春

大方寺送祖超然見道林方等禪師

道林一身渾是徳別來遙知頷髭白尙記山房夜語時睡笑訶譏盡秋色黃龍開二甘露門靈源方等眞弟昆道林眞珠撒羅帳昭默霧豹方埋文鵝王自應能擇乳飛黃頷得王良馭東風吹散嶽山云道人明日當歸去故人若問老垂垂爲言肘骨露麻衣赤頭已作齊眉雪自提風帽海山歸

義牯

快山山淺亦有虎時時妥尾過行路一豎地坐牧兩牯以箠捶地不知顧虎搏豎如鷹搦兔兩牯來奔虎棄去回往荷庠挨老樹牯相喘視同守護虎竟不能得此豎豎𨿽不救牯無負一村囂傳共鳴鼓而虎已逃不知處嗟乎異哉兩大武髙義可與貫髙伍令走仁義名妤古臨事眞情乃愧汝此事可信文公語爲君落筆敏風雨

石門文字禪卷第四嘉興大藏經石門文字禪

石門文字禪卷第五

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

謁嵩禪師塔

吾道例﹝一作比﹞孔子譬如掌與拳展握固有異要之手則然晚世苦淩夷講習失淵源君看投迹者紛紛等狂顚韓子亦儒衣倔彊稱時賢憑淩作詬語到死不少竣後世師韓輩穴攘﹝一作長﹞猶可憐走﹝一作趨﹞名不自信逐隊工語言嘩然皇祐間﹝一作初﹞飛蚊鬧喧闐田衣動成羣怒癭空自懸縮頭不敢息兀坐如蹲猿堂堂東山公才大徳亦全齒牙生風雷筆陣森戈鋋隱然湖海上長庚橫曉天作書肆豪猛揮斤莫敢前羣兒𨿽貌敬臆論已不專書成謁天子一日萬口傳坐令天下士欲見嗟無緣功成還山中笑語答雲煙我來不及見山水自明鮮入門寂無聲修竹空滿軒永懷翛然姿骨目聳淸堅僮奴豈知此住此亦彌年指余以石塔艸棘北峯巓再拜不忍去聽此繞澗泉吁嗟末運中那復斯人焉文章亦細事淸苦非所便但愛公所守遠相諸祖肩遲遲哦公詩落日滿晴川願攜折腳鐺結茅西澗邊歲時邏松檜來此掃頹磚

補東坡遺三首題武王非聖人論後

靑燈照華發掩卷成嗟咨事有世共見而意復難知殺父子受封殆非人所爲孟津觀兵者非天尙誰欺

孔子蓋周人而爲殷宗枝欲辧則不敢亟口稱夷齊使彼果聖乎古今無異詞則其罪武王明甚無可疑

呶呶與世辧泛濫驚羣兒惜不經柳子爲一剖擊之知誰千載下擊節讀吾詩

食菜羹示何道士

窮冬海道絕瘴雨晴墟裏何以知歲丰未卯炊煙起先生淸夢回科髻方隱幾獠奴拾墮薪發爨羹薯米飽霜闊葉菘近水繁花薺都盧深注湯米爛菜自美椎門醉道士一笑欲染指誡勿加酸碱云恐壞至味分嘗果超絕玉糝那可比鮮肥增惡欲鮏羴耗道气畢生啜此羹自可老儋耳錄以寄徐聞阿同應笑喜

己卯歲除夜大醉

昔聞安期生以術幹項羽羽無人君量狂輒遁去又聞魯仲連舌有濟世具人君欲祿之髙視笑不語吁古列仙人萬事不幹慮乃肯入世紛豈非以民故翩翩遙增擊悠然知事誤道合人所難一律無今古我生飽憂患晚有二子慕骯髒刺世眼甚宜著閒處一篇引一杯舉杯揖黎母

次韻李太白

我讀謫仙詩句卒意不盡層峯俯絕壑可望不可進忽如登旋云便覺星斗近濁醪世間義糟粕眞典墳先生瓊液口不飲嫌其村只今牛渚春盎盎餘醉魂昔醉過汗漫懷袖揣昆侖爾來頹檐下負日虱自捫

次韻蘇東坡

先生謫儋耳一葉航渺茫褊心隘世議怒罵成文章昆虫伏孔垤仰看靑鸞翔世欲羈縻之凡慮不自量瓊山繞珠淵寶光夜煌煌我曾至其捨月出波心房追惟對遺編燈火夜初涼麗詞有逸韻文君方小籹便覺胸次閒八窗玲瓏光似聞靑冥上幢節鳴佩璫先生應過我衣袖識天香

饋歲次東坡韻寄思禹兄

我來客湘江獨泛無人佐封疆接南越都會列百貨方嗟歲除矣仍喜此月大思歸姑置之且枕曲肱臥饋問亦未能起看燈照座念貧米無舂笑富粉轉磨二者分劣優等是一年過惟有東坡翁作詩今續和

守歲

除夕自不寐守歲世事杯念此歲月往嗟哉難蔽遮舊歲幸無疾新歲知如何此夕且相守拊掌一笑嘩靜聞鬧市中夜鼓不停撾弟兄醉酩酊冠巾墮欹斜我居巖壑中不覺日蹉跎和詩無好句其敢對人誇

別歲

新歲壓已至舊歲去不遲我尙畱不住石火那能追不知歲所在鳧雛喧水涯父老相邀迓年年知此時梅花只落盡又見春水肥我本無欣喜何嘗有戚悲想見君飲酣一舉時一辭春容尙能老此身那不衰

仙廬同巽中阿祐忠禪山行

好山不知源勝處藏疊嶂興來理淸遊意適爭勇往事異傾同識顧語山答響野泉行淺沙脫屨屢植杖相羊木陰下喘坐淸相向阿祐華林風媚秀得妍狀忠禪等鵠淸精神照冰段住山異比丘韻出羲皇上風度太淸臞吐語極豪放撥置形骸外卸裓藉艸莽獨余衰退姿面色餘煙瘴勝踐偶獲陪玆樂非夙望一笑粲妍鄙散坐推少長愧無斜川詩苦語出牽彊讀之輒自差幸君一拊掌

送稀上人還石門

海昏石門在深谷排闥千峯如觸鹿崛然獨秀一峯髙自與千山作眉目曾摩關西一味禪眾中雜沓多豪賢如今此老成新塔但有樓閣如當年道人今作石門客須眉尙帶芳鮮色冷齋說我舊遊處夢魂夜渡修江碧朝來秋聲發舟樹羨君先我山中去故人問我歸何時試令哦我送行詩

寄題彭思禹水明樓

議郎詩眼發天藏咄嗟辦樓臨汝水遙知殘夜笙歌散月出東南人獨倚纖雲滅盡光下徹微波不興天著底忽驚白晝在軒窗試數遊魚見鱗尾平生骯髒笑伊優官冷對人言少味但餘淸境得厭飫天應用此相償耳我當興發竟相覓一柺西風健行李登臨尙能爲君賦要使江山增勝气

復次蔡元中韻

江樓爲誰構想見晴瓦碧夜讀樓中詩終疑筆五色气方吞劉備和不以口擊麗如傲梁公正恐是花魄君才比西子果識天下白我句陋無鹽筆硯焚欲亟吾家大馮君酒酣頗自適書來誇壯觀盈紙濺醉墨初無萬錢念脫帽見禿筆時時及少年追逐寄夙昔誡勿效寶公淸狂挑鏡尺

次韻思禹思晦見寄二首

新詩夜讀寒更盡兄弟盡容窺所蘊此詩未暇數奇趣談笑先看押難韻家在筠溪白石灘後堂分得玉千竿遙知華屋靑燈夜想見對牀風雨寒湘山曉學愁眉淺思歸憑髙意凝遠貫珠妙語肯寄我暴富人驚呼北阮何時促詔紫宸對艸制千言倚馬待才髙合在明光宮忍令流落江湖外我漁意不在金鱗湘浦華亭一樣春苑頭佐舟未幹沒問法僧來寂寞濱古師政與人意合有問自應忘所答一波才動眾波隨光徧千燈無壞雜

多生垢習消磨盡一念定光空五蘊尙能弄筆戲題詩如鐘殷牀有餘韻南臺煙靄隔重灘城廓遙應認剎竿湘西六月失三伏一枕窗風午簟寒年來懶復嫌山淺更欲移庵藏僻遠又思喧寂不相妨臥念當年三語阮鏡裏朱顏豈長對歲月去人寧少待是身已作夢幻觀肯復經營此身外議郎材志堪逆鱗笑談解生寒谷春會看爲天作喉舌願聽髙風淮海濱要知未必與世合載之詣世世不答譬如瓶中有澠淄𨿽與世混終不雜

戲廓然

久不對睿語便覺牙頰彊獨行溪山間淸鵠失羣伴溫軟聞吳音攀翻忽東向試問識睿否客曰甚無恙但遭呂吳興拽手不少放欲使開笑齒說法人天上掉頭掣肘去不顧西興浪登舟翻然行萬眾皆目斷平生勇於道气韻眞邁往安肯逐兒輩低首投世网但恐呂望之追法薛廷望茶鹽以加之趁出白雲嶂要看呵佛祖瘦拳捉藜杖

淸臣先臣過余於龍安山出羣公詩爲示依天覺韻

隨軒文字海異寶羅周遭忽見張公詩雪浪翻驚濤坐令千巖秋萬壑風怒號如君閱縉紳異材雜蓬蒿我公廊廟姿王室久勤勞只今天下望北斗太山髙驗君平生術月脇窺秋毫嗟餘人世外靈臺關鑰牢行將侶白鷗浩歌作遠逃已作華亭叟月明水一篙

器之喜談禪縱橫迅辯嘗摧衲子叢林苦之有詩見贈次其韻

彭侯慣法戰機鋒吸西江衲子畏面目望見投矛鏦叢林眞一害斯人喧此邦我𨿽耐矢石貌抗心已降霜鐘但摩挲豈敢施微撞時來奮棘髯劇談對閒窗初見搖心樹久則摧慢幢遂使澆薄態琢磨成惇厖吾志荷大法君欲插手扛從來內外護劉遠名亦雙斯道久破碎百孔而千瘡要當共補綴追配能與龐

春去歌

杏子生仁桃葉長西園日腳逾女墻墻陰嬌語誰家娘涼涼作隊來采桑玉纖拾礫抵翠羽鶯燕笑語殊不忙吳蠶睡起未成繭肺腸已作金絲光歸來遠山堆莫碧無端野李嬌春色辛夷花零愁更多燻骨眞香無處覓

贈云道

道人有奇骨野鶴在雞羣十年江北南髙蹤等浮雲朅來中國生紛埃涴衣裙西山繞漳水玉澗連石門中有唐朝寺禪誦度朝昏正當袖手去坐對柏子焚君看市朝閒凍蟻環磨輪何當作髙笑視世一虻蚊

贈少府

每欲一醉竟未嘗今朝杯翠如桄榔須臾耳熱仰天笑气吞萬里駒方驤何從人間有此客杜門忽見車軒昂興來對我弄弦索妙觀隨指追文王絕學子云不汲汲頗許叔度能汪汪何當萬事付一笑臥看天雨雲飛翔

次韻明應仲宗傳送供

老住江上村隨分亦迎送陪堂一缽飯不得日日共惟無淸淨福正坐失修種後身老湘龐惻然施心動妙語俱積香把玩廢吟諷才髙气駿特飛兔不受控且與洗妒慳何止愈頭痛吾聞佛事門同宗而異用甘贄打粥鍋應仲獨送供

七月十三示阿慈

寺已餘十僧田不登百數何以常乏食彊半了租賦今年失布種正坐無牛具六月始分秧江流冒塍路水退秧陷泥經月已無雨枯根折龜兆瘦葉壓勃土鄰家飯早占我方質袍褲此生爲口腹夢幻相煎煮阿慈佐井臼事眾耐辛苦今朝質且盡父子屹相覷頹然輒坐睡欠申久不語只个甘露滅可質請持去

予頃還自海外夏均父以襄陽別業見要使居之後六年均父謫祁陽酒官余自長沙往謝之夜語感而作

一昨遊京華壞裓變塵土思歸念雲山夜夢亦成趣故人驟登庸時時宿西府如鳥得所棲倦適忘飛去從中奇禍作失聲驚破釜三年王海南放意吐佳句歸來駭叢林冠巾呵佛祖突兀刺世眼所至遭背數夫子獨凜然髙誼照寰宇哀憐欲收拾奮髯排眾怒豈惟子義世獨有孔文舉此恩無陳鮮歲月有今古朅來湘楚遊坐閱六寒暑今年中秋夕水宿靑蘋渚誰持一紙書剝啄叩蓬戶呼燈得款識失牀喜而舞開書有新詩喜事遽如許麗如春湖曉月映薔薇露筆力回春工仿佛識風度湘江三百里款段沿江路嶽色滿徵鞍疾驅那敢顧朝來眞見之了非夢時遇堂堂千人英要是干國具龍蛇吁莫測涔蹄聊蹇寓道固有晦顯會看跨雲雨天下張荊州四海陳合浦當時寂寞濱皆獲陪杖屨今又從公遊楚山更佳處詩成倚峿臺天風吹笑語

次韻陳倅二首

夢幻有貴賤譬如綿與蘆美惡俱一暖未易相賢愚我少懷毛髮倦禪輒逃儒投老加冠巾舞笏師道吾世事幾時畢雲山何處無何爲聚落中滯畱如賈胡溪聲替說法聚石爲講徒拊手笑遠志甘爲小艸乎

霜淸已髙揭水淸見遊魚橘洲頹晚照屬玉行炯如我窮世不要老並湘江居君獨念故舊時時容借書我亦循陳迹驅莽如磨驢詩成輒自省璧月掛淸虛

余遊侯伯壽思儒之間久矣而未識季長昨日見之夜歸作此寄之

公家兄弟俱秀傑人言不減河東薛鳳皇鸑鷟𨿽見之聞有鵷雛更超絕周郎坐中見新作天葩奇芬眾口愕君看气焰遮紳縉想見精神映臺閣我窮歲晚猶奔走小邑那知相邂後堂堂合置明光宮簿書堆中不宜有功名偶然耳是寄故應隨流坎而止且置袖中批誥手下簾弦歌聊爾耳此詩摹寫見標格晴湖無風照春色滄海遺珠果見之邵陽他日如彭澤

季長見和甚工復韻答之

翰墨場中見奇傑行書半雜歐與薛此詩押韻如射雕應弦而落人驚絕詞惟達意非有作公𨿽不怪傍人愕嗟余平生事苦吟吟筆今眞爲公閣渙然成文自湍走如水與風初邂後頎然綠發映華裾人間此客何從有我誦此生眞一寄禪林枝穩容棲止敢將醜惡酬絕倡狗尾續貂堪笑耳坡谷淵源有風格光芒萬丈餘五色吾聞龍蛇所由生必也深山並大澤

季長賞梅使侍兒歌作詩因次韻

年來槁項皤須髮世眼憎嫌遭棧絕君獨照人如冰輪洗盡宿云寒皎潔今日層樓空獨倚天髙衮衮飛鴻滅掉頭哦此賞梅詩如對北窗香噴雪愛君語妙蛻塵埃道骨自能逃歲月玉兒豈是解淸唱想見笑中呵手折嗅看應作小顰嬌關心不與年時別一歡紛然雲雨散落英滿地蛙聲歇可憐城郭都不知新詩一出人爭說和羹他日願如君長紅裊花歌壽闋

次韻見贈

樓鐘尙殷牀密室僧定後窗風鳴摵摵黃落知楡柳蜘蛛忽墮絲燈花亦駢秀人從城郭歸村落聞夜嗾讀詩映檐月兩淸俱頓有斯人太白豪醉裏詩千首要宜萬丁帶肘合黃金斗袖藏批誥手卻作僧扉扣玉堂未放君此物君家舊飽永仍父職人望亦天授懸知夜直淸應念山中友莫以腕脫俊嘲我飯山瘦

季長出示子蒼詩次其韻蓋子蒼見衡嶽圖而作也

曉煙幻出千萬峯个中我曾如懶融天公亦妒飽淸境戲推墮我塵网中人生萬境無不有道士寧知爲老楓去年雪夜宿絕頂笑聲響落千巖風今年千巖在掌握煙雨又復分西東磨錢作鏡照千里必也髙人非畫工季長胸中自丘壑吐辭便覺春無功韓侯玩世難共語精神滿腹仍疏通酒闌耳熱眩紅碧醉語撼子崔嵬胸遙知墮幘笑不答但見玉頰回渦紅

子偉約見過已而飲於城東但以詩來次韻

一杯愁倡低眉峯不平萬事都消融嗟余分身處處有遙知到子談笑中平生蹤迹亦可笑以醜見傳如癭楓而公才大置閒地正坐道骨合仙風頗聞少年類豪俠臂鷹走馬王城東爾來閉門看修竹借甚但傳詩句工懶於能琴稽叔夜癡於戀酒王無功明朝此樂墮渺莽路隔關河魂夢通付子後堂以淸夜料理絲竹圍酥胸曲音少誤卽回顧笑看杯面微波紅

季長出權生所畫嶽麓雪晴圖

湘西今日云生早嶽麓雪晴看愈好朱欄靑瑣寄木杪下臨絕壑靑松道知誰沙步泊漁舟舟中應容寂音老愛山誰復如君者一幅湘西和我畫分身亦欲看京華要使癡兒驚羽化

季長盡室來長沙畱一月乃還邵陽作是詩送之

邵陽歸去知幾里萬頃斜陽渡湘水一葉扁舟共看山伯鸞徳耀俱風味山中信宿不忍去班艸松閒呼不起波心月出臥不知但愛松風吹醉耳朝來拾得浩蕩春雪英紅雨紛桃李大鐘橫撞山答響遙知有寺藏層翠想見道人出迎客犀顱戢戢三千指王事得從方外樂佳處遲畱固其理何當更和宿山詩要看雲泉生逸气

送季長之上都

十年不踏黃塵路老盡歸心餘一縷因同夜語想京華歸心百尺遊絲舉前年別我楚山邊解鞍班艸弄雲泉今年送公古城北花發水流聞杜鵑眉間秀色照春晚靑雲故人紛滿眼門前車馬气如雲知誰倒屣迎王粲行看腕脫供十吏玉堂風景非人世萬乘扣扉宮月斜夢驚呼燭度窗紗

西湖寺逢子偉

我行厭風埃日莫休逆旅疲坐捫蚤虱呼童洗袍褲起尋古招提思與幽人晤忽覺華气生乃與周郎遇笑談傾坐人我亦爲停麈袖中出新詩貫珠穿妙語麗如花林風淸甚空階雨坐令羈旅情掣肘棄余去太平疆場空英雄功業誤如君文武姿其可著閒處霸淩舊將軍月黑射猛虎夜歸逢醉尉頗復較勝負丈夫有用同世態度今古何時紫泥書夜半捶門戶邊風吹塞塵千騎紅妝女橫槊賦新詩唾手取黠虜麒麟入圖畫佩劍撚白羽

和曾逢原試茶連韻

霜須瘴面豁齒牙門前小舟嘗自拏茅茨叢竹依壠畬君來遊時方采茶傳呼部曲江路賒迎門顚倒披袈裟仙風照人虔敬加秀如春露濕蘭芽和如東風吹奇葩馬蹄歸路衝飛花靑松轉壑登龍蛇路人聚觀不敢嘩詩筒復肯來山家想見戟門兵衛遮湘江玉展無纖瑕但聞江空響釣車嗟予生計惟捷蝦安識醉墨翻側麻喜如小兒抱秋瓜宣和官焙囊絳紗見之美如癢初爬愛客自試歡無涯身世都忘是長沙院落日長蜂趁衙園林雨足鳴池蛙詩成句法規正邪細窺不容銖兩差逸羣翰墨爭傳誇坡谷非子前身耶沅湘萬古一長嗟明年夜直趨東華應有佳句懷煙霞

次韻曾嘉言試茶

不嫌滯畱湘水涯時作新詩誇露芽此篇醉墨翻龍蛇雷錘雨雹飛塵沙開卷疾讀喜欲嘩此郎眞是能世家气如橫槊萬騎遮妙如琢玉無玼瑕縉紳傳觀眾口誇矧余禿鬢纏袈裟崔嵬胸次書五車於人豈止一等加坐令應手開天葩不因筆端夢生花何時詞刃誅姦邪世途嗜好紛萬差風流掃地吁可嗟十年去國道路賒兩手未忍置所拏賈生豈欲從螾蝦淵明但愛談桑麻湘西有捨如藏蛙年來頗種東陵瓜愛君才宜踐淸華妙年聲譽聞童牙君看愛客自煮茶紅妝聚觀爛朝霞撐突萬卷遭搜爬職宜蓮燭燒窗紗不宜槐笏趨早衙未甘終老勤山畬尙能見子昂霄耶想見霧窗煙縷斜

次韻許叔溫賦龍學鐵杖歌

君不見楚竹虛心勁如鐵上有娥英灑淸血歲寒姿含淒愴情亂點餘花涴髙節又不見南山紫藤亦淸雅過頭標致宜老者一簪華發烏角巾瘦拳扶之立松下何如我公蓄神物鏗然振之露風骨橫拈倒用驚老禪勁如紫藤節如竹个是雲門眞正脈不學芭蕉空指月十方都在此杖頭視之不見纖毫隔說禪遊戲時卓地魔外狐禪俱膽碎仙郎聞是旌陽孫文章自宜掌帝制從來詩句人爭說時出一篇尉衰薾此篇秀如望秋山奇峯自獻晴雲滅朅來酬唱已厭飫與公傾倒良有素豈惟但和鐵杖詩追從已辦登山屨

復和答之

君不見功名欲致硯磨鐵桑公人間駒汗血五季干戈爭奪中低摧幾不保臣節又不見相如賦工合騷雅九重偶有賞音者及見但爲上林令斷國反在淄川下長笑兩事俱外物自憐不是封侯骨獨愛華亭百衲師小艇橫蓑一竿竹久住湘江諳水脈揭蓬慣看湘西月聞道公眠畫戟叢相尋長恨城闉隔去年卜居城北地客心每有悲笳碎慚愧詩筒走老兵病眼那容見新制老來情緒那忍說夙瘴乘之覺疲薾此生夢幻姑置之半掩殘經香篆滅湘中淸境享已飫湘山多情尉心素年來更欲學睦州古寺閉門工織屨

次韻題顒顒軒

睡覺飛蚊繞鬢聲讀書偏愛小窗明梧陰滿地方隱幾想見搜詩毛骨淸誰教風鑑在人間眉宇淵然如魯山指點虛無數歸雁摩挲香滑寫瑯玕舊聞五色筆如椽平生醉裏傲羲軒登軒不解顒顒意幽鳥自啼華不言賈生憂鵬入其居子美亦遭牛酒污仙郎兵衛森畫戟風調特與前人殊杖屨相從年可忘不羞兼葭玉樹旁靑眼特開浮世少白頭相逢故意長尙記垂髫秀發時神彩不異崔宗之此生流落天一角敢料長沙再見期

贈別不愚首座

道人貂蟬後骨面遠瞻視少年憎俗子竟以須髮毀形骸已變盡終不沒豪气君看談笑時時復出奇偉湘西松下見班艸問行李問儂歸何許披須開笑齒名山皆吾家況復生如寄意行吾車馳身止吾駕稅吾生天地間大倉一稊米只今相會面寧知非寄耳思歸固偶然吾詩聊一戲

題王路分容膝軒

詩眼愛雲泉玉骨含富貴精神畫牒開怒威亦和气材宜侍至尊廣殿儼劍履胡爲檐隙閒僅止容膝耳譬如橫海鱣蛣屈見脊尾捲而爲一發寓此涔蹄水何當黑月夕戲逐風霆起懸知王氏軒又補湘中記

次韻遊石霜

霜華舊遊秋正深澗風落日寒蟬吟斂眸默數曾到處笑看碧煙浮水沈朅來大旆爲山至山綰煙鬟三十二當時老宿契新丰坐令衲子如雲萃眼前無復見此公嘆息叢林掃地空空餘樓殿出雲雨塗金閒碧光巖叢臥聽松風難比擬个中偈句誰宗旨賴公摹寫入新詩公不作詩山愧恥

次韻登蘇仙絕頂

平生合腰萬丁帶誰使天涯宿溪瀨曉驅部曲上香山路人如堵看飛蓋桂環捲舌嘯雲煙右轄風流是謫仙輞川艸樹入畫圖此風頹落今追還散發巖阿聊一快世議從來嗟迫隘爲君戲語敵山光棘句鉤章窮險怪詩成便覺王公輕整頓道山歸去情子廉未必山林見市人中有安期生

次韻謁子美祠堂

心許房次律神交郭元振人品如奇峯橫秋聳孤峻筆陣工斫伐忠義見詞刃仕如上瀨船饒力挽不藎酒狂誇嚴武登髙叫虞舜大愛淮南王甘作天廚擯死猶遭謗誣謂坐酒肉饉荒祠叢篠閒下瞰湘流浚夫子縛富貴髙韻洗驕吝詩淸如玉佩中節含溫潤並轡揖此老讓驅不肯進嗟予固瞠若卻立那敢瞬

次韻雪中過武岡

今年湘山三尺雪大松夜倒蒼崖冽曉驚誰推華藏界墮我坐前光不滅駝裘右丞鄣泥馬壯士甲趨花灑鐵空齋夜對故人榻妙語霏霏如鋸屑窗寒霧暗日生東恍疑珥筆明光宮蹁躚欲點朱藍袂一聲云斧山玲瓏明年麥秋歌歲丰夜香橫目祠上穹太平無象天有道塞塵蠻雨長蒙蒙歸來笑臥北窗下侍兒簇花鬧淸夜老尋淸境幾成癖一觥滿引酬譏罵應思和月踏層冰快意暗驚夢猶怕詩成字字如貫珠乞與人間不知價

次韻連鰲亭

危亭爲誰小臨此一泓碧晴天戲投餌戢戢見尾脊而以鰲名之相顧愕坐客昔人醉魚海六鰲曾偶得歸來眉目間津津有矜色安知華藏界持取等戲劇納之芥子中不見有迫窄巨細何足較未出是非域夫子忻然笑請以書屋壁

同遊雲蓋分題得云字

公才如天驥超絕气逸羣低摧簿書中一笑置勿論我如翦翎鶴俯啄窮朝昏生涯無窖子乞食嘗扣門但爲口腹累乖隔如參辰此夕復何夕共宿湘山云境淸藏勝气情髙發幽欣天風吹笑語乞與人間聞念公翰墨場少年策奇勛世味如嚼蠟喜著磨衲裙裴公師黃檗圓澤友李憕因法偶相逢則以法爲親安知我與子夙昔非弟昆吾聞三生石曾歌舊精魂他年葛洪陂相尋定煩君先當理故事過山尋老仁要同夏口村發甕驚前身

治中吳傅朋母夫人王逢原之女也傅朋作堂名養志乞詩爲作此

少節暮年名太重詔書致之堅不動當年捧檄良爲親安知坐中有張奉茅容避雨依樹叢旁人夷踞渠獨恭朝來殺雞本供母從教牀下拜林宗兩翁髙行今誰繼吳侯作堂深措置鏡中勛業姑置之自廣其心養其志傳聞絕似廣陵公從來孟陶風味同未能侯門煩倒屐想見窗戶開靑紅夫人年髙視聽捷扶持不用如華妾十分金葉壽千齡笑看醉紅潮玉頰

石門文字禪卷第五嘉興大藏經石門文字禪

石門文字禪卷第六

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

寄彭景醇奉議

我庵湘山麓君家湘江尾共看湘山云同飲湘江水君有負郭田飽食驕稚世小兒探井臼大兒了租稅我獨生事拙饘粥每不繼君如李大夫時時容乞米永懷湖山堂風物自閒美楞嚴初讀罷篆冷空窗幾微風拾殘紅幽鳥妨春睡蒼苔滿門巷楡柳陰覆砌杖策亦窺園悠然望層翠歲時無營爲祭奠修家禮自覺去幼安正復不遠耳遙知讀此詩忻然開笑齒

宿湘陰村野大雪寄湖山居士

夢回聞打窗曉起喜覆瓦江山驚晝永秀色玄相借升鞍風便旋浩蕩春隨馬不憂江瘴生更喜麥連野湘山宜可老慶弔同里社乃爾廢推擠眷此多賢者湖山薝卜林爲我花連夜想見老居士擁衲淸入畫山陰興未盡玉麈思對把政恐觸機鋒怒遭握拳打遙知和此詩呵筆意閒暇妙語斗淸妍正圍紅紛寫

景醇見和甚妙時方閱華嚴經復和戲之

夫子和雪詩放意如注瓦手搏華嚴界笑中已見借髙詞師棗柏寧暇數班馬如登妙髙峯如遊廣莫野怪公个中人亦入此保社朝來誰扣門寂音老尊者扶筇坐山堂詩眼不知夜不入人間世誰將作圖畫但欠維摩女玉骨無一把紛紛散奇英梨花風雨打湖山晚多態應接殆未暇此詩聊戲公詩成還自寫

雪霽謁景醇時方堤捍水修湖山堂復和前韻

堤蓋南堂雪霰響新瓦我踏雪泥至自攜雙不借愛公有俊气句法洗凡馬淸婉繼彭澤寒陋笑東野願爲西崦鄰投名入詩社餘年吾事濟過從有公者何時聞折竹燈火共淸夜曉堂人未掃如開輞川畫平生學牧牛鼻索嘗自把而今失所在寧復事鞭打吾詩一寄耳雕琢特未暇且欣兩俱健意气要傾寫

和景醇從周廷秀乞東坡艸虫

周髯迂闊亦自笑安樂饑寒柰嘲誚東坡墨戲偶得之保藏更作千金調自言吾富可坪國癡病已深那可療坡初畫此適然耳髯以誇人無乃剿彭侯滿腹是精神翰墨行藏兩俱妙應嗟玩物非尙徳未欲奪攘投火療乞之如易紫香囊豈弟髙風珠自照此詩醇釅等佳醞爲君滿引那辭釂

題萬富樓

賢爲萬人英筆力挽萬牛寶帶腰萬丁封及萬戶侯彼富一二數其實富未周君看淸曲江傑立萬富樓山川占形勝佳處橫髙秋丈人披白帢憑欄淸兩眸凜然無求姿一洗驕气浮郿塢癡肉臠金穀酒色囚名均謂之富涇渭實異流余窮蓄一喙得飽事事休貧富若天淵飽豈有劣優此詩如橄欖初嚼欲棄投終然成可口味永當見收

湘西飛來湖

武林散煙鬟一峯螺髻孤煙雲有奇態華木秋不枯理公何許來望見輒軒渠曰此靈鷲峯何年來飛乎个中有白猿爲子抵掌呼至今呼猿澗飛波跳碎珠竭來楚國南萬山爭走趨精廬開橫塘淸可照眉須髙人家武林致此從東吳那知湘水西乃有飛來湖連蕩滿秋色小艇藏菇蒲閒來倚危檻對立鷗炯如我與湘峯色俱堪入畫圖

次韻周達道運句二首

問人欲買山便應知官情詩眼艷秋水袖手望空靑家蓄不貪寶寸田常自耕永懷柴桑歸悠然見眞誠不甘口腹累折腰求乳腥偶題五字句醉墨半欹傾麒麟入圖畫鼎彜書姓名何如癭瓢中獨酌郎官淸鳥啼春寂寂院靜花冥冥懸知睡足處衾暖紙窗明朱門連大藩知是故人宅登門一笑歡忘其身是客

叢林斷岸西聚落一水隔欲知往來數雞犬亦相識人情攺朝夕世議苦迫窄公輩月輪髙不涴濁流色撥書臥淸曉井汲聞余滴職嚴賓謁少境靜意自適嗟余眷閭裏邊風馬嘶北公賢義當親此外吾何擇瘴痾蘇晝簟小寢喧鼻息夢驚哦公詩淸歡洗岑寂

大雪寄許彥周宣教法弟

湘西雪連日荒寒發明鮮誰持華藏界墮我宴坐邊遙知毗耶老薝卜開滿前想見散華女笑頰微渦旋不受禪律縛尙遭富貴纏遊戲翰墨中骨淸聳詩肩白灰紅麒麟玉液黃金然醉眼艷秋水落筆驅雲煙放意吐秀句與雪爭淸妍我詩出寒餓苦語秋蛩煎定作笑拊掌望空須一掀

臥病次彥周韻

臥便午簟袪殘暑誰令殿閣風鷗語君來談笑破岑寂尉此經旬攜手阻湘山解事不須招數峯入座爭翔舞心知淸境世不要勝踐從來數支許戲將平時說禪口貶剝諸方呵佛祖眼髙叢林不見人但許南臺稱法乳忽驚詞鋒亂斫伐披靡千人如項羽詩成相對兩咨嗟此生俯仰成今古

次韻朝陰二首

轆轤曉汲罷幽響聞余滴不知雨毛空但覺炊煙濕閒居少過從屋角寒藤入夫子獨念我問訊常絡繹時來嘆柴扃饑飽共休戚此詩麗如春妍暖破岑寂如追薊子訓可望不可及

稻田翠浪翻風葉朝露滴按行阡陌閒歸來袍褲濕駁云漏日腳窗戶空翠入當年走京塵日莫馳山繹此生彈指間彊半是悲戚朅來效支遁買山老閒寂君眞許詢輩詩語時見及

余病脾气李宜中教余服仙茅乃從彥周乞之彥周祖肩荷臨濟呵余鈍根敗闕病輒服藥是以生死爲二耶得藥作此謝之

嗟余早衰人多病良業疾脾勞禁晚餐腿重怯下濕爾來又增添冷气攻脇脊愁坐如蹲猿呻吟喧四壁聞世有仙茅溫中等金石恐能袪吾疾僥幸延餘息我家小郎君道眼窺罅隙恐余偸心在指數煩口擊負負無可言頹然慚道力檢密念慧遠誦咒憶羅什兩翁例一笑顚倒不足惜世尊病須乳侍者遣行乞達摩五遭毒知毒乃敢食佛祖豈貪生避就惟恐失二者如不坐吾罪亦可釋想見讀此詩笑中和易色

彥周見和復答

旣有疾可示非是都無疾如春有陽焰渴鹿想爲濕以君足疾苦例我痛腰脊忍痛而曰空觸墻爲無壁此論蓋四座聞者皆屏息吾聞有漏軀有病資藥石漏盡病乃除其神則無隙譬如出礦金萬鍛受錘擊妙哉迂開老辯博見才力種性能文章怒罵成詩什荊山玉抵鵲而爲路人惜此詩不辭和而藥不厭乞又如夢中人饑而獲飲食覺來輒大笑饑飽兩俱失以是知法空妄盡方自釋解空如佛言不許離聲色

彥周以詩見寄次韻

兩詩護宗旨萬仞仰峻嶺攀緣不可及妙語出鋒穎鈍根遭譏訶正坐不勇猛譬如策疲羸彊以扛九鼎頑冥𨿽難化豈不發深省坐令跛驢心奮迅起馳騁愛君辯縱橫又畏面嚴冷直諒有如子敢不加虔調尙記笑語時水軒同煮茗池閒如鏡空倒蘸垂楊影歸來渡湘江一葉浮萬頃舟中亦曬藥欲以駐頹景君儻終不嗔藥盡更當請

送彥周

虞卿脫魏齊拼意與俱去公卿一破甑掉臂不復顧蕭何追韓信棄車遂徒走貪賢如攫金不見市人聚會合意傾寫掩書想風度彥周𨿽綠發風味映前古髙論傾座人能破萬毀譽獨立傲世波屹然如砥柱令人每見之不敢發鄙語推墮吾法中偃蹇揖佛祖死生人所怖玩之於掌股此生幾離別此別覺酸楚夜寒眾峯髙獨看霜月吐明日解歸舟西風白蘋浦君去我獨畱蒼茫煙水莫

長沙邸捨中承敏覺二上人作記年刻舟之誚以詩贈

道人天姿心匠妙漆瞳含秋看飛鳥气和不減華林風韻髙勝卻霜巖曉心胸冰壺不隔塵爭傳落筆如有神不畫淩煙大羽箭來寫山林夢幻身淸秀摩云洞冰雪更將已素稱三絕不作能癡顧虎頭定爲露頂王摩詰傳神寫照誰與功吾聞成在阿堵中擬將萬匹鵝溪絹爲寫漚中勝義空

王仲誠舒嘯堂

隔岸莫山秋翠重少焉月作冰輪湧間披白帢登此堂絳闕神淸气深穩齒應銜環舌捲桂兩鬢西風心一寸此中不著絲竹耳但覺淸圓林葉動餘韻夫須百里聞風露淸冥人跨鳳恐君夜殘亦仙去棄米叫云空目送

贈周廷秀

周郎南州俊毛骨特英拔結髮翰墨場聲光先逸髮上書論國事人危泰山壓居然竄南陬風埃到須髮平生拙生事寒饑坐曠達相逢湘水湄淸甚等苕霅書近庾西臺詩如王右轄解尋磨納禪仍領淩波襪春露試晴窗舌頰增脫活澆公剛直胸搜攪醫國法气當宿玉堂絲絢八磚踏當分買山錢放開痛一掐

次韻吳興宗送弟從潙山空印出家

身心俱出家豈復論家世一念斷攀緣卽入三摩地珍重大願王此法端可恃若能訓此心是畢丈夫事君看宏覺師後身是曇諦儻欲貯甘露先將潔令器自當福人天豈止能自利譬如雞出燖眞復生厭離空印法門傑淨慈數髙弟初不荷吾法亦自爲佳瑞汝能傾心事建此平生志淨中有浮念何異目有翳內外俱一如乃稱眞正士以此談妙法要使天華墜百里半九十良醫三折臂果解信此言不愧甘蔗裔

張野人求詩

醉看湘山二十春杖藜疾趨旋路塵兒童拍手呼不住並行磨之不怒瞋人間禍福本無象引手按之如有神艸鞋不踏公卿門術中玉石兩俱焚不知世上有憎愛一味但覺山林尊得錢行沽付一醉兒啼妻號了不聞孔仲山爲阿里卒吳門亦藏梅子眞何年笑跨紫雲去舉手山頭謝世人

寄卻子中學句

剛疏觸時怒發之投海山沛恩出意外縲囚遂生還湘西谷量云結屋淸蘋灣舉手弄雲水意適情自閒大藩英俊地翰墨相追攀聚話蘭叢秀吐气雌霓彎我窮世諱見所至特見刪但餘遭夫子時時客扣關邇來又識公喜忘雙鬢斑夷粹韻拔俗簡重語不煩人品有如子合在臺閣閒歸來夢西津五峯解煙鬟故人訝歸晚負負愧在顏此詩𨿽夢語亦足發天慳乃知憂患烈不能鐫冥頑遙想爲一笑秀句出饑寒

子中見和復答之

世味嘗已徧嚲著匿雲山爲問何能爾鳥倦自知還湘西一千頃分我楊柳灣時爲理魚蓑人眠舟自閒公眞功名人髙韻不可攀譬如秋無雲璧月掛一彎我詩聊寄耳猥語憑見刪峻句乃見辱險如履潼關細看秀爭發紅英微雨斑坐令十年心淸涼去煎煩竹林在何許延頸佇望閒遙知醉逃暑玉纖侍丫鬟得句有奇趣笑渦印朱顏引紙欲續和自嘆才澀慳應當恕不迨鄕閭念疏頑把卷味長哦松風嗽齒寒

次韻遊衡嶽

結髮功名場吾豈厭朝市風埃涴袍褲樂事嗟無幾那知望耆闍舉手弄雲水山空答淸嘯一洗風埃恥赤岸橫落日孤煙起墟裏陰晴故多態風物自閒美歸來說佳處尙復喜見齒爲作鶴腦側失牀忘而趾平生嘉遁心衍挽車輪起拭涕師懶瓚多事笑曇始

次韻遊方廣

萬峯纏煙霏一綫盤空路丹楹出翔舞半在生云處海人猿臂上哀湍不堪溯夫子英特人自是干國具醉耳厭絲竹來此良有故臨髙賦新詩妙語發奇趣便欲抱琴書亦作東家住山靈應拊掌笑公入窘步自當眠玉堂蓮燭夜枉顧偶此愛山爾戲語亦瓦注富貴本縛公雲泉寧可付置卷髮遐想湘月微云度

遊白鹿贈大希先

昔人隱臨湘解跨白鹿遊公來弔陳迹但有林壑幽春風掃夕陰雌霓飲澗湫披晴望形勝衣裾空翠浮道人髙尻揖自陳語和柔烏猶爲人好艸亦能忘憂矧汝家臨川共飲西津流欣然爲題詩淸絕如霜秋詩成又自錄小字如蠅頭意重恐難荷鄕義良已周遙乘知興耳興罷夫何求我和無好語效顰增嘆羞

次韻題兀翁瑞筠亭

大圓鏡空越數量是中豈容男女相風橐俱聲未易分前身後身翻覆掌種石玉生硯出芝人亡物在何足奇請看襄母千里至庭竹駢根生瑞枝人言親少而子老異事相傳爭絕倒心法之妙傳以粗此理難與俗人道云居的孫難共語辯如建瓶空气宇不將雙腳踏城闉卻侯詩句能寫眞

次韻思忠奉議民瞻知丞唱酬佳句

兩詩淸於玉堂臥气如漢軍爭祖左髙軒想見連璧來輾我門前碧苔破爲君哦此萬籟簧楚音變盡余微些文章自然眞吐鳳句拙見之那敢和髙才要當萬錢食小邑折腰坐饑餓仲弓曾爲太丘令義方亦作吉陽佐丈夫功名未入手行樂莫嫌詩酒涴

次韻思晦弟雙淸軒

門前無俗駕籬外有靑山不出已成趣懶惰心所安鳴鳩驚午夢意消風物閒可憐修竹林遮我茅三間兄每緣詩來有時忘巾冠永愧隔壁呼束帶酬問端此詩可三復句挾風霜寒令人想見之恨身無羽翰壽子一杯水世隘軒獨寬

會福嚴慈覺大師

慈覺初見我背呼仰而應遂同宿湘上夜語如建瓴犀顱气不詟虎頷目有稜精彩類澄觀突兀掩萬僧喬嶽占南極寒翠知幾層此老家此山親分漳水燈寶坊天雨華午梵盤淸冥欲知法席盛但看道價增破夏出山來乃爾忘規繩蓋皮爲之災公卿慕聲稱我幸無子累癡鈍人所憎平生寢飯外摩挲一枝藤少年入三吳題詩徧西興歸來舟彭蠡浪山雪崩騰匡廬落笑中萬疊橫空靑又嘗遊並汾趼足渡河冰衝虎上太行雞鳴見日升此樂墮渺莽坐睡頭髯鬠朅來湘西塢倦鶴整羽翎只待秋風健祝融期再登

慈覺見訪余適渡江歸以寄之

黃沙橫吹意儻恍江色摸胡迷背向剌舟開岸風掠耳日莫歸來說驚浪旋添榾柮火蒙密堵立咨嗟羅少長碗楪鏗然野炊熟井稅未輸夜舂響少年信腳蹈憂患幾同﹝廷／虫﹞叟埋煙瘴歸來閒散贖辛勤老住江村無雜想夢回書幾有靑燈雞一再鳴布衾暖遙想老禪讀此詩應作掀髯笑拊掌

次韻蘇通判觀牡丹

東風背立知誰家扶頭醉韻中流霞天涯也識洛陽面露叢幽蕊生奇葩兩翁賦詩皆妙語讀之令人欲仙去坐間亦著白髮禪勝遊且願追支許擁毳同看聊自娛春歸不肯略踟躕解空勿憶南泉老但言如夢不言無

次韻元不伐知縣見寄

我讀元侯詩險若過驚浪忽於旋渦中濺雪湧千嶂又如曹徵西唾手縛袁尙又如花間春熟視迷背向何從得此客要是萬夫望少年翰墨場開口取卿相低摧牛刀中軒特見雅量君看風月湖自是無盡藏應手物華妙纖穠見情狀平生冥搜眼已照鮑謝上自當走奇勛豈止稱師匠嗟余衰退者那敢論輩行正如羊叔子堅臥答陸抗詩成急雨來掃盡層雲障重慚無傑句酬君語豪壯

和元府判遊山句

舉手弄雲泉濺衣作跳波側耳聞遺音仰看幽鳥過兩公作妙語淸絕類陰何气爽如南山晴嵐掩峨峨意快如落暴萬仞崩銀河秀如華林風嫣然散微和而余獨朴拙欲登選佛科十年類馬駒鏡謂磚可磨楓癅或見取此事古亦多噪吻成綺語寧卹犯尸羅

送不伐赴天府儀曹

長沙解嶺海浩壤冠南楚豈止風物繁山水亦淸富然以余觀之兩者未足數𨿽曰大藩地要以多賢故元侯汝穎奇家世工酌古朅來簿書中見此廊廟具三年令小邑野鶴翦翎羽側腦望云漢奮躍思遠舉忽聞除書至當得贊天府婢僕想京華一室嘩兒女便覺駝鐸聲吹帽黃塵路舉首望絳闕金碧礙雲雨富貴本自天車馬气成霧遙知念舊遊笑與同僚語

送友人

幽人獨負三尺琴自謂羲皇得意深經年不肯鼓一曲欲造千里求知音夕陽渡口西風起黃葉紛紛墜秋水送君默默上孤舟片帆忽舉風波裏此去吳中風物好重復江湖我曾到桂子落時雙澗秋白猿啼處孤松老卻入苕溪凡幾里連天震澤無窮已紅蕖苞折流水香紫蒓絲軟鱸魚美何時興盡見歸舟古今客路多飄流孤云別鶴無縱迹空聽蟬聲野渡頭

聽道人諳公琴

道人貌臞骨藏年漆瞳照人方而淵家住湘山湘水邊气淸日應嚼芳鮮羅浮飯石性所在定林飲澗老更堅子其徒歟寧果然抱琴過我亦自賢玉徽按抑朱絲弦借弦爲舌傳語言誰家恩怨余妒憐綺窗鶯燕春風顚顚風盤空攪蒼煙蕭蕭吹鬢人未眠淸都絳闕斷世緣骨飛不到夢所傳秦箏心知是響泉置之髯須一笑掀蕊珠三疊舞胎仙坐令遺世如蛻蟬何年醉騎紫雲去此琴枵然成棄捐

你能禪三鄕俊宿山

湘西春色無人要萬頃鏡空飛白鳥小閣披衣眼力衰一聲款乃酬淸曉芒鞋閒穿聚落來此岸綠陰行不了南臺老未忘鄕井抵掌淸談輒髙笑烹茶煮筍未當勤放意賦詩語奇峭此生何處不戲劇萬事隨緣眞道妙何當借子西齋宿共看湘月千峯表

陪張廓然教授遊山分題得山字

先生如梁鴻徳耀亦愛山湘西十月畱笑語煙雲間弄泉石梅塢喚舟靑蘋灣藉艸飲松下松風當吹彈二妙生淸妍山花插雲鬟粲然起爲壽舞袖相翩翻先生墮幘醉頗覺天地寬醉語忽成詩爲題蒼壁顏城郭遙相望但見千峯寒

又得先字

靑山隨處有見之輒欣然獨於湘上山欲買歸休田此邦多君子故欲吾終焉先生人品髙白鷗春水前弟子亦秀發玉樹相明鮮頗怪翰墨場亦著白髮禪分題得難韻下筆風雷旋詩成愕眾口不復較後先閒中有此樂安用食萬錢紫芝愛陸渾遂爲好事傳悠然見眉宇寧復羨遺編

送廓然

長沙古都會何以冠荊楚但曰財富彊山水最佳處那知號大藩實以英俊聚張侯官𨿽冷借甚有名譽心胸髙崔嵬萬卷相撐柱君看逸羣姿嬌不受控禦罷官當北歸一室嘩兒女想見駝鐸聲桑棗黃塵路倚馬艸十制贍气見眉宇此職誰當之夫子無愧負璧門黃金閨獨宿無晤語時應夢湘江醉臥聞柔櫓

大潙山外侍者求詩

湘南古叢林鐘梵百世傳大圓百丈來縛屋巖石邊煥然成寶坊服用如諸天經今成幾何已逾三百年誰爲中興者卓哉空印賢大鐘日夕撞圓音答山川衲子自成羣晝誦而夜禪道人舊未識眉目何淵然乞詩亦不惡篝燈臨网箋人生等浮雲達者無後先我亦一戲耳走筆成長篇

送珠侍者重修眞淨塔

淸涼寂滅塔三世無鮮陳巋然塵塵中現此光明身尙無有祖成寧當說有壞憫此情見者亦驚世議隘泐潭道人珠願力無礙限行看蒼煙叢一切俱成辦狐死必首丘馬嘶必望北蓋皆不忘本人豈宜忘徳秋風淨湘楚萬里浩無垠嗟予頹然臥羨子如孤云

英大師年二十餘工文作詩勉之

英公南海來眉宇靜而淵少年辭海山腳力生雲煙已能弄翰墨句好自可傳君看嵩仲靈骨瘦聳淸堅平生護教心光與星鬥懸化去四十載凜然長在前文章一技耳幾不減市廛要求出世法道眼照人天吾言激後生君俊無忽焉千峯開宿雨蒙頭作深禪古人亦何遠何必羨遺編

崇禪者覓詩歸江南

去年社燕前道人江南住一笑寒鴻來又在龍安浦今年寒食後歸心忽飄絮不知換秋菊能復如期否此生付浮雲忽散還復聚要之不可必恐作人間雨行藏類隱峯兩踏石頭路故山有遺恨缺典念馬祖落日頹金盆蒼茫煙水莫離情渺難收摹寫入凝佇

送悟上人歸潙山禮覲

亂峯踢卓不容數寶構翔空盤萬礎潙源水作靑蓮香攧雷濺雪出煙雨住山老如大雄虎暗谷行藏文彩露說禪不費絲毫力以空爲印印諸祖道人乃是小煙菟气已食牛難共語悠然蹤迹似孤云羨儂先我山中去會當出缽螺頂閒見此頎然秀眉宇

贈珠維那

湘雲遮世路間客此間行彌日不忍去眷此山水淸暖窗欲春色茗碗雪花輕道人舊不識一見意已傾人生無根蒂聚散如流萍聊炷返魂梅將以燻道情此詩亦偶爾夫用四座驚

瑀上人求詩

道人江南來快作臨川語立談當夕照鄕間問安否坐令十年心想見西津渡少年遊諸方乃欲追佛祖淸韻不可摹仿佛見眉宇豈止義中龍當作文中虎西風健行李暫會還徑去我如社後燕並立理歸羽或似天上云風約聊復住勿長應深溪當作人間雨

送上人往臨平兼戲廓然

鶻腦骨緊腳力健生云疊數一萬里捷於臂屈伸肉佛不譏訶稱之返云云坐誦覺範詩抄錄亦甚勤羣兒爭欺之僞雜以佗文獨頷不語飯沙俱一吞湘西雪達旦萬樹吐奇芬凍行如鷺鷥雪泥濺衣裙解包呵直指又作饑猿蹲放意說臨平想見禪誦羣坐令冷齋中忽然變春溫明朝別我去掣肘徑出門便覺西湖月夜坐生夢魂

石門文字禪卷第六嘉興大藏經石門文字禪

石門文字禪卷第七

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

臘月十六夜讀閻資欽提舉詩一巨軸

靑燈映窗山月西讀徧穎居士詩四蹄雷電駿騰躍萬丈光芒豪放詞古錦濯江有餘麗夜光走盤無價珠韻髙不受富貴縛眼蓋縉紳說林壑一語不合卽拋卻太華摩云森剔卓一往歸心如鳥工十分風味似相同沈溟山水柳子厚撥置形骸龐徳公攬轡不當分此輩珥筆合在明光宮天牀長哦起曳履旋呵凍筆吐機鋒寄語公家王坦之爲編乃翁詩集尾

次韻遊南臺寺

靑原生下一角麟單丁住山須底物試垂一語傳不朽阿師鈯斧成幹沒憑欄小立與僧語浮雲捲盡千峯出永懷倔彊韓退之南遷正坐譏訶佛山雲開遮良偶然自詫精神費詩律閻侯愛山得云饒勝處遲畱多記述慕韓每每手加額見詩未讀壁先拂此公文不數他人微詞天姿含宋屈

次韻讀韓柳文

穎臯韻秀徹如春在楊柳淸遊每見刪題詩無與敵此篇如用兵曹瞞破張繡神遠付一快奇變愕眾口猶如含至美醇釅兵廚酒柳文馬頓塵驕嘶不忘驟置於是文中碔砆雜瓊玖同時公與侯富貴可炙手人驚風雲會自矜時命偶一歡難把玩忽焉成老醜居然成斯集累累增培螻兩公獨如在並驅讓先後文章有耿實言語置坐右我老坐詩窮奔走營升鬥時能吐佳句英華出枯朽

次韻新化道中

形骸寄簪紳趣味在林麓楚國富山水下車已心足昨聞入層翠超放等奔鹿情髙如謝安舉手弄落瀑恰如紅妝女弓彎雙屈曲登髙發淸嘯餘響動林木名山冠東南佳處數天目以比衡霍勝家雞例野鶩歸來渡湘江水作鴨頭綠應懷絳翠山歸期何日卜

次韻題貯云堂

雲蹤不容挽乃曰堂可貯知誰愛嶽色欲以遮藏故嶽山冠世境自昔廬諸祖道徳無鮮陳世相有今古君看馬駒兒乃是僧中虎

次韻題明白庵

鼻端有餘地世議嗟迫窄君看閻夫子廣莫以爲宅去宦遊人間面有無求色酒闌愛松風醉眼眩紅碧俊爽類王濟端復有馬癖何當食萬錢四海蒙惠澤湘潭紫翠間松下偶相逆袖中出新詩苦語涼肺膈夜半來牀前且以慰窮厄豈眞謫仙人何其似太白

和宵行

不眠盥漱罷和衣肱再曲村落雞未鳴部曲炊已足露行逢遠火盲龜值浮木馬上續殘夢不復較遲速故鄕夫豈遠隨分有松竹自種橘千奴大勝五斗祿

次韻題子厚祠堂

元和八司馬子厚獨奇偉謫官無以敵妙語淩山翠山以囚自名溪以愚爲字醉心溪山間勝處無不至至今永州祠大類羅池祀生存伍猿鳥遠像土偶侍經遊香火罷感嘆追前事才髙出不容起坐終夜喟

和茶陵夢覺索燭見懷

聞弦能賞音公獨知雅曲易親復難忘終期老林麓公如追風驥未見所歸宿嗟余老摧頹翩如啄苔鵠遙知雙泉上頗亦蒔松菊何時聞夜舂並齋著茅屋慧觀友李源髙風當補續便覺雒秀間杖履笑追逐今非茶陵夢猶欲更秉燭愛公押難韻敏若方破竹

次韻偶題

鈍拙無人著眼看一庵睡快如梁端那知髙軒肯過我終日笑語成盤桓畏公筆力不可敵坐令三峽回奔湍威稜王節照湘楚誇聲眾口鋒刃攢此篇意气更傾寫句法超絕風格完許令賡酬亦不免但恨語帶儒生酸苦嫌絲竹圍醉枕臥看煙縷凝雕盤雙泉雲樹時到夢神武門前思掛冠朝來淸事亦稠疊野飯蓬窗分小團人間曲屈多敗意莫辭時此同幽歡

寄題雙泉

閻公立朝時凜然古遺直孤忠捍世波砥柱屹挺特一旦成千古埋玉秀山側至今山中泉實以配公徳欲知其源深下漲千頃澤沙渠走淸快石井湛紺碧譬如澠與淄相去無尋尺日光每下徹山影必倒植倚欄應忻然遊鱗見尾脊知誰念純孝滿掬種白石粲然生玉英冥感吁莫測泉旁有精舍聞多登覽適何時同二老追逐扶瘦策詩成坐假寐夢歷秋山赤想見環佩淸繞除餘響滴

次韻夏夜

隱幾羣動寂池塘浮夕光瓦溝急雨過燻風滿南堂飛螢忽點衣小立聞荷香東南喜見月微云復遮藏長哦穎臯詩淸語涼肺腸勁气終不屈莫邪淬光芒髙懷寰宇間蠢蠢奔炎涼斯人古遺直天質自溫良玆夜發遐想易親復難忘歸田無別意難以枘入方

和遊谷山

穎臯擘窠書棐幾玉勒銀鉤照林麓山堂聚觀雜賢鄙人人歡然如所欲獨余耆年視凝遠就觀尙如隔羅縠筠牀瓦枕試新涼小雨南風正淸熟岸中一笑山答響我亦爲君聊捧腹晚晴軒檻亦何有隔屋茶煙度修竹呼童索紙賦新詩詩成字字淸如玉人間何從有此客滿腹精神眞可掬我慚衰老亦作詩譬如菌芝生朽木

和曾倅喜雨之句

淸狂平生笑李赤詩慕謫仙名烜赫尢勝曲影傍權門愛其炎炎手可炙袁絲若至晁錯逃熱中未老嗾與嗷猶勝怒及水中蟹不合郭縈持雙螯何如一庵聽松雨潑眼晴窗發茶乳更無俗子作白眼但有水沈橫碧縷長愛朱生論不卑神明不欺寧自欺買金賞誣豈不美尙笑世俗今澆漓玉川作詩曾救月退之抵掌誇奇絕公今又賦喜雨詩詩成肯寄甘露滅气吐虹霓辭吐云才大端如梁與棼麗如宮華蜀錦色駿卻千檣萬馬奔屈宋宗枝君得髓江左風流復興起試手作詩君勿笑毫忽增之至弓秭長哦月出湘淹東翰墨場中久策功千篇翻水不足道絕愛風味如醉翁

次韻過醴陵驛

解鞍成小寢部曲營夜炊此生一寄耳夢幻相拘縻風飧雜捨者水宿依江湄何時步八磚壓犀簾幕垂三湘在圖畫開屏供臥披公宜宿玉堂明甚無可疑今復聊爾耳間作虎頭癡

次韻

先生絳闕姿名字占仙籍妙年取榮名翰墨乃其職而云賦歸歟戲語吾不逆醉翁昔仙去人間暫休息文字頗橫流士气久不懌公實不出後議論有精識冰壺含靑春不容一塵隔吐句如善射字字皆中的佳麗增奇峭欹側多醉墨髙辭惇故舊讀之气橫臆閱深似退之頓挫雜拋擲如春飾萬物妙用無罅隙故人困長哦其節不容擊自昔聞公家諸郎居連璧道學進未艾慶澤流無斁紛華脫髮棄酌古分陰惜泛觀得其要云升復川益孝友如機云爭攘笑丕植聞風方對食不覺起投筴神交夢成趣意合气自激廬陵在何許縱望手加額那知湘江上握手笑墮幘妙處無陳鮮傾蓋如夙昔歸來看屋梁喜極心更惕弟兄定世家富貴已尋逼而我世憎嫌莫景桑楡迫相從可忘年頑魯幸勿責一歡難把玩轉顧成陳迹閉門工寢飯且復適吾適遙知不吾詫頗嘗有此客

次韻遊南嶽

退之倔彊遷揭陽道經衡山愛靑蒼逸羣駿气不可禦頓塵初控靑絲韁朝云偶開豈有意妙意放浪髙稱揚我生少小善詩律讀之坐令身世忘朅來結友本上座南遊私喜初心賞橘洲看雪已淸絕更桌野航浮碧湘忽驚萬峯上雲雨走棟飛檐雲雨旁知誰憑欄俯落日跳丸一笑千巖光紫金雞含一粒粟磨磚作鏡傳遺芳小庵自披慈忍服十方普燻知見香巉巉玉骨撼不應但誦妙偈聲瑯瑯只今般若臺前路過者拳拳加敬莊我尋遺迹恍自失譬如一葦航渺茫三生爲掃坐禪石往事令人思建康紹隆佛種有神足九旬妙義談汪洋當年以法施窮乏無數珠璣曾斗量而今但有樓觀好再拜顧瞻空涕滂我公王事獲勝踐自謂此樂非尋常情髙賦詩亦感慨十年出處何明詳竹軒莫涼暑雨過風檐把玩情激昂初如冰輪湧東崦漻漻云幕方髙張俄如奇兵出不意鐵衣雪刃森堂堂細窺如春在花柳芳心皺眼開包藏魂驚豪气立毛髮風檣駕浪奔龍驤韻如玉色映晴晝淸如碧瓦粲曉霜適如醉鄕識歸路醇如燒春浮玉觴意公前身是太白醉貌宜披云錦裳芳津浣匙飯云子美液澆齒嘗瓊漿吾聞髙辭殆天得寧論結髮翰墨場酸寒鳥迹無足道坐令藉湜僕且僵皆言筆端有五色不然古錦纏肺腸夜闌掩卷耿不寐空庭曳履心彷徨譬如三伏黃塵道坐令炎焰欣淸涼又如病鶴長側腦仰看千仞孤鸞翔嗟余膽大亦欲和韻險恍疑登太行何時坐隅乞詩稿襟量懸知容攫攘吾恐斯文將斷絕長哦披髮下大荒兒曹乃欲犯矢石洪鐘何異施莛芒公如珠玉在淵石榮輝艸木皆煌煌讀其詩律似仙曲不雜人間笙與簧我非賞音空嘆息擬欲學之嗟未皇遙憐與僧登絕頂意適暗驚人世忙詩成气焰如項籍叱吒千人誰敢當自嫌白髮世不要萬回歌舞聊佯狂盤珠豈有影迹露霧豹不欲文彩彰那知湘上偶邂逅气岸欣逢許子將霜鬢須面一破笑城隅古寺眠閒房心知貴賤不同調且復抵掌談江鄕稍待暇日陪杖履對公豈敢談文章玆遊正類羊叔子湛然與山俱不忘

次韻曾英發兼簡若虛

大曾秀發如層顚小曾秋水隨方圓二豪說詩气壙逸而我老坐如蹲猿弟兄駿气驥墮地自憐老欲蠶三眠一庵收身萬事外但有壞衲長堆肩會看連璧登集地腰間累累金印懸分緣自是公家事安知不秉卿夫難平生忠義要活國濃笑東川無杜鵑古城野寺香鑪裏白灰已燼余凝煙瘴痾未損方曲臂靜如鴻鶴相倦攣淸詩寄我忽驚矍秀對白鷗春水前長哦曳履吐佳句餘韻發越鳴朱弦坐令萬象受控勒知君有筆眞如椽細看字字有根蒂滿掬明珠誰爲穿詩檀從此不休息受降君已臨中堅

復次元韻

君家廬嶽蒼崖顚睡足茗碗浮輕圓十年不歸空蕙帳夜鶴哀怨驚曉猿朅來湘尾寄城寺夏簟淸涼便晝眠扣門剝啄誰過我上騰火色仍鳶肩軒然辯論雜今古不覺前席心旌懸以身徇國愛子布塞門以土推孫堅𨿽云詩窮少陵老饑寒正坐拜杜鵑遙知鈴齋賓謁主贈以紫硯浮松煙作詩寄我對岑寂爲散頑麻雙腳攣弟兄髙才當濟世會看笑揖人主前嗟餘百念已灰冷倦易斂翼爲虛弦粥魚齋鼓日課辦仰屋臥看三條椽管寧木牀五十載好事空傳膝處穿何如斂目十年坐道樹身同金石堅

贈別若虛

殘暑霽嚴威新涼釀歸思夢驚聞松聲兩鬢到萬事中情怯離別此別仍對子追惟初識面寧復計有此明朝舟洞庭驚浪銀山起醉眼失湘楚妙語淩淮泗我如浮水葉遇坎當自止行將看荊山歸老鹿門寺今不欠無言但是欠一死淮山有奇逸要是天下士若問寂音老煩君一舉似

和陳奉禦遊梁山

公詩自雄放故我甘雌伏韻髙霜月苦洗盡瘴霧毒遊絲映明窗小字爲公錄便覺春爭妍勝气增林麓永懷矍鑠翁論兵到精熟子陽井底蛙提耳論禍福歸來得眞主簡易心屈服才髙犯眾忌薏苡致謗讟梁生付一笑何必較直曲山僧亦何知魚鼓聽齋粥陳侯金閨彥論淸如屑玉南遊興未已甚欲乘桴木湘西獨何幸旌旆先見辱松間偶相值論交一言足雲山久幹沒賴此佳句贖

次韻曾韻句遊山

夫子謫仙隱於儒仲連太白眞其徒栴檀林間法檀度翰墨場中行祕書譬如山川有圭璧光被艸木蒙碔砆又如羽毛有麟鳳瑞照百鳥藏鶚鼯玉堂金馬未入手公不自嘆旁人吁猒看朱門森畫戟暇日聊爲山水娛下車褰衣卻部曲縱望林壑情忻愉朱陵洞口見落石引手匊云跳明珠詩成萬象在掌握磨琢無玷如瑾瑜旁觀十吏不駐足一日萬口傳荊湖南山道人紛紜至摹寫磬石煩丹朱歸來盡以錄寄我意句不盡情有無爲公長哦立風檻明月滿軒時捲舒吾聞駿馬日千里未遭剪拂隨鹽車嗟余駑鈍世鄙笑分甘垂耳同騾驢世間安得支遁眼畫作嘶風神駿圖

次韻遊南嶽題石橋

飛梯上雲雨猿臂攀層巖天風吹鬢須玆行非人間幽泉不知處但聞鳴佩環險艱礙淸快洄渦走平寬澗壑落萬仞濺雪驚潺潺懸崖忽見寺白晝方掩關境令人遐想坐久生淸寒山空寂無人鳥啼花不言云披獻靑嶂風檻爭捲簾

和遊南臺

筍輿翩追隨頓撼雜搖兀蒙騰穿聚落超放上巉絕山腰轉巇險部曲失行列身世逐雲輕眼力與天闊撞鐘千指集樓殿寄林末同來久倦局相向懷抱豁市朝昏利欲走鹿不忘渴公獨蛻塵埃風蟬妙脫骨盤桓拊孤松松粉落金屑誰捲靑帝云推出銀蟾闕

和遊福嚴

雲開見樓閣峯頂知有寺眾峯讓髙寒蓋是出其類媧山下僧譚笑走魔外戲忽於一毫端集此大千界曹溪正脈深不斷蓋如帶流而至衡霍百川蓄匯澮乃知般若臺自昔分燈地淸遊亦不惡俯仰憶前事寶構出灰燼人逝時亦異永懷韓潮州夜與千峯對仙去三百年音容浮如在妙語落人間斷碑臥榛檜公亦潮州裔聲勢翩已似低摧夙昔心慘憺經遊意林髙句天成容貌鄙組繪刻之蒼崖陰與山增勝槪

次韻遊髙臺

蒼杉三十里不復逢川原忽然在林杪萬峯延目觀長崖有積雪松聲雜風泉是時春正深風威猶折綿君堇金閨彥而有淸淨緣和云掃車轍引手酌靈源山空破岑寂笑語答雲煙魯僧作鷹顧驚此佳少年何以比人品白鷗春水前旣非山澤儒亦非地行仙諧峯堆重疊千葉開靑蓮景淨若有得玆遊良偶然部曲亦欣羨諠嘩下層顚歸來念淸境依約聞啼猿

次韻見贈

已甘老死長松下賞音乃有如公者謬當大匠許才能名器從來豈容假但欣一笑說江鄕意气平生要傾瀉先生之詩自豪放寒陋心知鄙東野此篇粹然有精思百鍛良金方出冶汗顏縮手置袖間對公誰敢言騷雅自憐華發住江村地偏心遠過從寡茆檐捫虱鳥聲寂故絮懸鶉成磊苴右耳已從前月聾更欲忘言到喑啞多生垢習磨未盡公詩又欲臨窗寫何當看公醉岸幘約束萬象閒揮灑眼寒獨立梁宋郊一尾追風睇奔馬讀罷新詩發長嘆春色驚回阿練若浪禿宣毫和不成自笑才慳眞注瓦

次韻曾機宜題石橋

公才受斧斤鼻端有餘地一官遊人間窮達置度外著屐登名山眺覽吞眼界倒傾蛟龍室聊爲翰墨戲搏取華藏海幾間日相對石橋亦何有萬峯作階陛平生冠世境勝踐得君輩壞壁題新詩一洗俗眼眥我本个中人久負未歸債我自負名山名山豈余棄

和遊南臺

老思垂一足飯想成沙纕頓斧盤石上分燈續螺江坐令遺迹地咄嗟成寶坊永懷靑松下睡快欣明窗曾侯有逸韻詩律挾風霜重來拜白塔前身疑姓龐山僧作巴音聳肩頎而長願施筆供養普燻知見香吾觀三公子凜然萬夫望何當吐佳句刻石照沅湘

寶月偶值報慈坐中走筆

十年塵土中厥狀浸成俗坐令眠云衣化作徵人服此行欲買舟尋我舊山谷識君禦水傍笑齒璨明玉肅靜鶖子儀修拔孝基目殷勤撫道義祖道欲傾覆賴子今妙年眞風跬可續聞之厚自愧所趣在幽獨君言如不欺是亦含生福須臾讀君詩气韻麗可掬心胸何玲瓏多能吾所伏春流日夜急歸心難管束良會故已述妙談何日復吳山嘉有餘爲君置茅屋頭白早歸來暮云無使矚

和忠子

牛車注經宗兩角那問虛舟移夜壑竹間掃除聞擊聲戲作伽阤歌獨腳心波不興類古井情緣脫盡如遺籜髙笑癡兒倚富貴危如乳燕方巢幕已辦山藤待湖月不把芒鞋穿聚落安知沙門自有體全象紛然眾盲摸要之行藏不屬人手自安然隨展握

和堪維那移居

世路驚風波山林知歲寒君看爭奪中忽覺深渺漫歸來湘西寺兀坐依蒲團摩挲折腳鐺規以穩處安湘山亦多態扶杖時遊觀偶逢林下人班艸一笑歡霜風水痕落歲月難遮攔但覺頷髭白不知知歲殘堪公故園舊義膽見急難相逢開肺懷傾倒無餘殫所居隔聚落日喜成媻媻作詩誇我賢寧知如玉冠遂分湘山翠茅檐相對看往事都莫理有求眞禍端飯罷口掛壁時往發長嘆暮寒因有雪鑪暖且檀欒

送元老住淸修

湘水有廬山蜀僧有吳韻無塵而俱淸雪月夜相映書癡喜借人香癖出天性垂涕撥黃獨糞火曾發哂三年我東鄰家顚開小徑一飯必招呼嘲之終不慍明朝趣去我歲逼靑陽近子已飽叢林件件無遺恨贈子湘源春山窮春不盡

和杜司錄嶽麓祈雪分韻得嶽字

歲晚湘水濱黃塵似河朔江流涸欲盡瓶罌汲余濁鬧聞雙旌出千騎爍山嶽雪云捲山去天宇獻遼邈嬌鴉集風枝凍鶴時俯啄譚兵杜牧之賦詩果橫槊山𨿽非故人識面亦已數文章固餘事正爾全三樂太丘令國器讜議久揚榷長吉有美材嶄然見頭角君看分韻詩夭力那容學嗟余老山林輩流殊齷齪寧料寒窘中見此三卓犖和詩無傑句鈍澀費磨琢窮略似孟郊必劣追韓偓

贈鄒處士

長沙人物秀而雅爭如絕致名天下率更之書更古今鐘王筆迹遭淩跨藏眞艸聖夢英篆齊已詩篇洞靑畫易生寶覺未暇數邇來鄒惇最聲價巨公要人邈已徧戲畫寂音老尊者繩牀壞衲气深穩霜須瘴面情閒暇平生剛褊語忤世定知見此遭譏罵涼都貴人如玉叢富貴燻天光照夜淩煙風姿劍拄頤妙手當煩爲圖寫

鄭南壽攜詩見過次韻謝之

碔奔世旣以爲玉芝蘭那知不爲蕕人間萬事醉不理攜被來爲林壑遊雪花成山過驚浪五展暮天開橘洲篙師絕叫風掠耳蕭蕭兩鬢空颼飅松聲盤空上煙翠顧陟佳處每遲畱袖中出詩愕坐客涔蹄乃爾容吞舟東坡句法補造化山谷筆力江倒流兩翁連聯竟仙去暮年見子忘百憂念當明日江南路幕阜倚天佳气浮故人問我今何似爲道摧頹如慧球

次韻漕使陳公題萊公祠堂

萊公少年日逸气生雲泉定策淸東宮天子爲矍然奇豪不世出獲一以當千親徵功第一尙記破虜年想見和易姿垂柳春風前我公嗣前列剛特才亦全方持使者節眉宇秀而淵髙樓獨自登愛公能補天髙情弔陳迹妙語吐新篇如風行水上渙然成漪漣乃心在王室何時朝日邊正坐霖雨手丰年自畱連何必羨遺迹公自當濟川

次韻經蔡道夫書堂

書堂山崦西微路經桑柘婉婉綠陰中傴僂牽羸馬須臾將平川時過幽溪瀉源深人家稀落日耕釣罷過墻傍修竹深處開茅舍池塘遠軒窗秀露風淸夜杯盤燈火裏笑語茆檐下白酒瀉新糟醇釅如壓蔗酒酣面發赤箕坐談王霸排斥出忌諱怪語令人怕野僧舊不歡癡坐相嘲罵但作鶴腦側思歡殆無暇夜闌乞新詩自愧非作者張燈掃西壁把筆彊驅駕萬景每騷縱此夕偶相借遂令諸人歡一一如圖畫

吳子薪重慶堂

吳氏季子世不乏子孫魁壘特秀發人言才業任世重更覺文章有家法奉親作意構華堂想見靑紅濕窗闥堂中二老斗康彊夫婦承顏薦壽觴朅來兒侄俱登第舉族請名重慶堂富貴鼎來推不去道徳照人閭裏光富公玉食由及養範公諸郎盡卿相親養子榮兼有徳家聲置公範富上虛檐風月夜未央靘莊成輪發淸唱金鴨香淸碧縷飄燈前玉頰醉紅潮一尊滿勸何所祝盛事要看追八蕭

題嶽麓深固軒

湘西峯頂寺樓閣藏煙翠危臺占家顚小軒寄幽致遊人常不到石壁照溪邃於世復何求此生眠食耳翛然亦何有蒲團空曲幾憑髙俯城郭車馬環磨蟻城郭望諸峯時見孤雲起

贈別通慧選侄禪師

選本住山人精進激惰懶規模如乃翁鐵喙石肝膽豈特七閩英蓋亦叢林揀子少長庚曉我老碧雲晚相親出數面別袂聊一挽是非一言足勃窣百事辦分攜靑蘋灣相對秋滿眼

中秋夕以月色靜中見泉聲幽處聞爲韻分韻得見字

夜淸成水宿月出波灩灩那知是中秋老眼欲淒眩此生天地間飄泊如蓬轉朅來泊湘瀕此月凡七見冰輪上天衢萬里不知遠夜深渡明河輪側明河淺西樓欲吹笛餘聲落哀怨魂靈到月脇寒露紛滿面林光潑流泉天大微云捲阿崇具紙筆橘亦磨破硯詩成月華淸幼婦與黃絹

鄧循道分財贍族湘陰諸老賦詩同作

卜式與弟貲如塞無底竇其愛止弟耳親舊竟何有二疏得賜金盡以散親舊但可施一時安能繼其後然於簡編中耿光白如晝鄧侯功名姿穎脫蓋天授分財贍族人約券規永久君看純孝心履狶先履瘦紛紛窶人子懸鶉露兩肘雨雪抱兒女扣門易升斗鄧氏豈無貧炊煙滿蓬牖安知寒微中不復生奇秀陰功𨿽無形報應捷於口此風起頹俗能使薄者厚作詩附家傳想見爲拊手

贈陳靜之

仙郎如驚鸞風格殊秀整文章體自然五色麗云錦紛紛少年場英气橫筆陣家聲盛漢魏未暇數唐晉元龍特豪偉太丘苦剛正相逢黃卷中崔嵬山嶽峻君當世其家已見逸羣駿笑談不自覺滿坐湖海韻富貴率致身華裾宜綠鬢功名偶然耳何必以身徇未近翠云裘先看班玉筍

弔性上人眞

漆瞳照人韻拔俗平生直性如劈竹世情好惡我不知是是非非一言足昔年訪道辭七閩丹靑生此身外身要將畱悅倚門意此心亦是酬慈親慈親未老身先逝夢境悲歡成一戲展開覿體露全機逼塞虛空何處避

宣和七年重陽前四日余自長沙還鹿門過荊渚謁天寧璋禪師畱二宿作此

孤城渺湖天長堤篆湖水柳衙行未窮已過沙頭市連檣來萬艘荻叢出千雉節物近重陽風日正淸美忽驚樓閣開寶坊墮平地璋公十年舊出迎一笑喜昨夜及相山歲月入嘆喟玆行歸鹿門已作終焉計不辭信宿畱愛子多故意說禪有家法翻手了千偈鐵脊敵魔外宗風永零替我畱固隨緣思歸亦偶爾爲君賦新詩萬象困朝戲去畱未用較吾生眞一寄

瞻張丞相畫像贈宮使龍圖

天下張荊州乳兒識名譽醫國陸宣公護法崔元度平生風雷舌咳唾作霖雨隔闊餘十年一旦成萬古羊曇欲作慟生存華屋處支遁亦傷心路偶經姚塢賴有克家子春色連眉宇君看談笑時亦是干國具會看如乃翁獨立無喜懼文章有種性家法致工主此詩公應聞想見笑掌拊

初到鹿門上莊見燈禪師遂同宿愛其體物欲托迹以避世戲作此詩

上莊俯漢江古木雜桑柘槐衙陰廣陌麥浪漲平野連云對囷廩用谷量牛馬我來二月破解鞍綠陰下縱望煙霏中領略見楯瓦耆年骨柴崖迎客意傾寫干戈爭奪余身在相驚詫山空啼杜鵑龕燈自淸夜斂眉問儋州亟口談江夏以余遊二公老大知識寡暮歸逢醉人往往遭捶罵鹿門有餘地賢矧如君者爲連修竹林規以構茅舍伏春舊所能犁鋤當學把相見水過膝蓑苙淸入畫

遊白馬寺逢安心上人

傘蓋山前曾卓錫晉安王初造禪室水火定成人未知部曲不前馬辟易牀邊臥虎如睡犬王𨿽及門不敢入冰雪親瞻道徳容再拜平生願心息兩泉俱出雌雄龍玉殼靈龜蛇五色聰禪笑傲賢王喜魚龜乃能就掌食髙風漧沒五百年依舊雲山如夙昔雨中來遊春已老忽見江南少年客坐中偶生鄕井心想見禪山倚天碧淸境幽閒欣可名偶然得句因題壁

雪夜與僧擁罏僧曰聞唐劉義賦雪車冰柱詩爲退之所賞願聞其詩予曰忘矣僧請續之口占以授

雪車比毛車弱水誰欲度飄然淩空去中疑載靑女朔風爲通衢走轂不容馭大勝短轅犢更煩長柄塵直達廣寒宮構基非下土天公亦薄相鏤冰以爲柱傍皆是銀牀誰與揮玉斧仙妃倚之笑疑是漆室女

石門文字禪卷第七﹝佛歷二千九百四十八﹞﹠nbsp﹔年紀次辛酉﹠nbsp﹔﹝陰﹞﹠nbsp﹔歷﹠nbsp﹔﹝九﹞﹠nbsp﹔月﹠nbsp﹔﹝初一日﹞﹠nbsp﹔竣工﹠nbsp﹔﹝中華民國十﹞﹠nbsp﹔﹝陽﹞﹠nbsp﹔﹝十﹞﹠nbsp﹔﹝第一號﹞﹠nbsp﹔

常州天寧寺刻經處出資刻此全部

經理淸鎔謹識

湖北陶舫溪刊嘉興大藏經石門文字禪

石門文字禪卷第八

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

古詩

送賢上人往太平兼簡卓首座

我昔遊潛山空翠插晴煙至今淸夜夢猶能歷層顚天柱如玉立貴气朝山川下有童師廬雜沓皆奇賢卓途龍山子靖深波間蓮近聞亦分座道眼照人天道人使吳來衣裓餘芳鮮願求奇險句庶使大法傳一拳無背觸何處見靈源

送一上人

子從大梁來會我秦淮道十年三度別此別吾甘老學道如牧羊敗羣者則鞭一切但仍舊自然常現前子初不衣綿而今便故絮山舟日夜逃美貌豈長住時至不相待勿恃骨肉間要當自努力譬如人上山

遊龍王贈云老

正中妙協百怨門寶鏡孤風天下聞緇州道價直乾坤毛骨眞是延公孫楊廣山頭艸木燻公獨深密護靈根衲子雷動云崩奔暗中明露涇渭分醉李有叟笑臉溫膽大三世一口吞枯木能花爲誰春春光化爲吳山云卽今住山典刑存木蛇且無刀斧痕我遊山隈野水濆松間見之鬢爲掀畱我更宿聽啼猿人間行役膏火煎公特見戲非誠言頹綱已墜引手搴乃欲奔走鞭短轅要當努力續烈焰大興洞上追曹源

三月二十八日棗柏大士生辰二首

大千微塵偈章句妙難求公爲疏通之如海決江流堂堂須垂膺漆點橫淸秋十虛圓當念三世集毛頭平生說禪口想見光迸浮世間眼久滅法寶空海洲年年春欲暮禪室淸香畱迷途指南車戴恩負山丘願從淸涼山威光作依投行當方山見跬步披衣裘

○思慮不及處但曰剎那際不曰剎那際寧當有三世於此剎那中尙不容擬議安得有死生一切諸怖畏苦樂欣厭情及分心境異是名顚倒想不名隨順智如人遊夢中所歷經千歲及其夢覺已不過食頃耳稽首願悲幢發此不傳祕願分無盡燈酬此四弘誓

送常上人歸黃龍省侍昭默老

心花發明照十方死生窟宅無隱藏此老唾笑生馨香法中骨髓僧中王平生一子傳餘芳譬如少林有神光只今孤憤昭默堂天魔外道走且僵夢寐想見猶淸涼況子徑歸侍其傍明日扁舟浮渺茫我不得俱空嘆傷但餘一句煩寄將暮阜山前爲舉揚仰山久不見臨濟瘦損法身三尺長

運禪人求偈

石室如仄磬春云如翠被翛然無事僧來此時枕臂無求卽無憂有身還有累永懷彭尊宿一席曾遁世天子不得臣公卿不敢致髙風不可攀百世猶興起運禪佳少年杖錫成戾止偶從城郭來衣裓滿空翠覓歸如子規掉頭須去耳山林與聚落蜜無中邊味子心有分別動息若差異錄以贈其行不語開笑齒

餞枯木成老赴南華之命

正中妙協如何會羅仙隱身露衣帶芙蓉克家桐城孫海上閒名聞至尊天書夜到道林宮大鐘橫撞山瓏山容光澤鳥聲樂一番佳气生巖叢曹溪寶林甲天下樓觀翔空盤萬瓦夢中先已逢祖師異世曾同香火社人言骨淸辟瘴霧隘詞一律撩人怒大陽直裰果有靈所至自有天龍護寄語山頭錫杖泉久枯遽湧寧非天老師不作奇特想已脫聖凡情量纏

送禮禪歸臨川

已披出世衣影莫落塵俗何山無叢林棲息一枝足柰何淸淨心甘受熱惱毒譬如伏櫪馬心不忘馳逐又如火鐵丸气焰不可觸禮禪客湘山山翠在眉目蓋嘗視此輩髙笑一捧腹今亦欲還鄕當戒前車覆吾聞眞實心不受罪與福精進緣不懈此語君勿恧

送顓街坊

水西南臺小精廬名𨿽是律禪者居粥魚茶板如指呼履聲童首鳧雁趨分身香積太闊迂食時至則當持盂養師反哺如烏雛荷眾司更如雁奴逢人若問明白老爲言病起加淸臞

寄南昌黃次山

次山心地平如鏡照海照毛無少剩劉公訶之昏霧蒙張公磨之復淸瑩張劉皆是善知識大黃甘艸各醫病驚起荷山大字遂瓏撞鐘山答應夜燈午梵賽心願望歸引領如鶴頸一朝骨祖在面前笑不成聲兩目瞪小兒化去聊折災婦翁告殂適其命但得夫妻各身健回觀閣中夜鳴磬欲知成佛妙法門不與人爭是捷徑

寄題紫府普照寺滿上人桃花軒

武陵源深並溪入無數桃花鬧春色水面紅雲欲崩壞波間爛錦光相射昔人誤行偶見之歸來醉眼眩紅碧秦時雞犬不聞聲但覺曉窗煙霧白那知紫府亦仙源此華萬樹燒晴川少年苾芻誰教汝照花作意開幽仙靈云說悟被花笑南泉欺客花不言何如睡足無一事倚欄紅雨春風顚愁來想見故山路未歸先作山中篇

宋迪作八境絕妙人謂之無聲句演上人戲余曰道人能作有聲畫乎因爲之各賦一首

平沙落雁

湖容秋色磨靑銅夕陽沙白光蒙蒙翩翻欲下更嘔軋一十五五依蘆叢西興未歸愁欲老日暮無雲天似掃一聲風笛忽驚飛羲之書空作行艸

遠浦歸帆

東風忽作羊角轉坐看波面纖羅捲日腳明邊白島橫江勢吞空客帆遠倚欄心緒風絲亂蒼茫初見疑鳧雁漸覺危檣隱映來此時增損憑詩眼

山市晴嵐

宿雨初收山气重炊煙日影林光動蠶市漸休人已稀市橋官柳金絲弄隔溪誰家花滿畦滑唇黃鳥春風啼酒旗漠漠望可見知在柘岡村路西

江天暮雪

潑墨云濃歸鳥滅魂淸忽作江天雪一川秀發浩零亂萬樹無聲寒妥帖孤舟臥聽打窗扉起看宵晴月正暉忽驚盡捲靑山去更覺重攜春色歸

洞庭秋月

橘香浦浦靑黃出維舟日暮柴荊側湧波好月如佳人矜誇似弄嬋娟色夜深河漢正無雲風髙掠水白紛紛五更何處吹畫角披衣起看低金盆

瀟湘夜雨

嶽麓軒窗方在目云生忽收圖畫軸軟風爲作白頭波倒帆斷岸漁村宿燈火荻叢營夜炊波心應作出魚兒絕憐淸境平生事蓬漏孤吟曉不知

煙寺晚鐘

十年車馬黃塵路歲晚客心紛萬緒猛省一聲何處鐘寺在煙村最深處隔溪修竹露人家扁舟欲喚無人渡紫藤瘦倚背西風歸僧自入煙蘿去

漁村落照

碧葦蕭蕭風淅瀝村巷沙光潑殘日隔籬炊黍香浮浮對門登网銀戢戢刺舟漸近桃花店破鼻香來覺醇釅舉籃就儂博一醉臥看江山紅綠眩

汪履道家觀雪雁圖

水落陰湖洲渚生風折敗荷枯葦莖白沙鑿鑿墨云重熟視滿空翻玉英湖邊兩雁誰教汝穩臥自多髙世情惠崇逸想巧圖畫定應愛汝夢漏淸

穎臯楚山堂秋景兩圖絕妙二首

一鷗低飛落平湖一鷗驚顧行炯如紅衣脫盡蓮蓬綠翠蓋凋殘荷柄枯更有數蓬臞已老無人折之欲傾倒陌上殘紅空自好爲誰點綴湖邊艸

溪邊兩鴨自夫婦生而能言似相語婦先浮波喜轉顧夫欲隨之竟先去水際淸蘋各占叢風撼荷花已退紅不見淸香雲錦段空餘霜葉伴枯蓬

和李令祈雪分韻得麓字

何處軥輈叫云木植杖松間逢白足一牛鳴地兩禪叢窗戶靑紅照林麓江寒云怒相摹胡雪意欲作先停蓄連空推下翻玉英想見軒渠笑捧腹

和李班叔戲彩堂

李侯何以悅其親戲著彩衣覓梨棗閒騎竹馬畫堂前慈顏一笑自忘老毛義捧檄難忘客茆容殺雞終得道愛公純孝配古人甚欲卜鄰安井竈

送隆上人歸長沙

湘中樂哉山水國道人歸去正秋色拭目重看云蓋云搓手新嘗橘洲橘湘西幽居多故人松下相逢應倚策開軒萬頃鴨頭靑睡起一聲風月箔

六月十五日夜大雨夢瑩中

希夷先生海門住久不見之想眉宇夢中相見荔枝村覺來一枕芭蕉雨行藏顧影應自笑世事吞聲不容數從欲若士爲遠遊莫作雲中隱身去

予作海棠詩曰一株柳外墻頭見勝卻千叢著雨時寓居百丈春晴上南原縱望萬株浩如海追前詩之失言相隨苾芻請記其事

春晴積雨分陰晦林光山色生精彩閒上南原看野棠一川零亂紅如海柳外一株何足道戲語謗花今日悔道人請我重賦詩倉卒煩詞爲刪攺

山寺早秋

千本蒼杉俱合抱夕陰相映寒蟬噪殘僧獨歸淸入晝秋色滿庭濃可掃霜鐘初歇月未生但覺篝燈一點明階除環佩走流水樓閣誦經童子聲

送僧歸雲巖

和气津津出眉宇平生快活隨緣住憶昨思山林下來如今卻向城中去燕子初飛簾幕風海棠睡重淸明雨重唱龍山諸佛機紅塵動處云成縷

至撫州崇仁縣寄彭思禹奉議兄四首

去年歲饑民減口晨無炊煙閒甑缶面余菜色短气中經營有錢易升斗抱孫買鋤今歲丰黃雲稏村村同東林鼓聲是誰致聰明慈惠隴西公

吏姦今古同一律邇來間見復層出一邑雀息行鏡中公則生民無別術放衙下簾調索弦來禽靑李浴淸泉吾儕呈押日課辦亦作岸巾相對眠

我年政如牧民術敗羣者去羊蕃息向來盜竊如有盟飛躡垣墻度窗隙下車夜戶民不閉終夕四鄰無犬吠一歡醉倒不須歸以磚支頭路傍睡

爭歌來爲民父母百里民心始安堵外臺選才第薦之何必知賢奪而去當持馬足臥車轍報汝百年終有別蹄涔不著橫海鯨簿書那容萬人傑

余還自海外至崇仁見思禹以四詩先焉旣別又有太原之行已而幸歸石門復次前韻寄之以致山中之信云

北去憂如會澠口危甚相如跪瓦缶南歸喜勝脫鴻門那卹範增撞玉斗筠溪野寺鄰新丰亦與叢林魚鼓同懸知他日君念我定作少陵尋贊公

脫桔寧知縛禪律但欲閉門長不出死禍平生九蹈之痛恨防身苦無術此言了如意在弦此心炯如月臨泉山中樂可驕稚世一榻暑風淸晝眠

平生心懷濟時術百未一施空嘆息庭閒晝永僧至門心回酒醒月窺隙東方先生語開閉投骨心知致羣吠千金珠在九重淵儻能得之必龍睡

飄零乳兒失慈母來歸家山在阿堵瘴痾烝洗百念空但有詩情磨未去虛名實禍車覆轍道鄕端與人間別膝穿木榻五十年君看此翁亦雄傑

信上人自東林來請海印禪師過余湘上以贈之

五湖東歸風轉柂柔櫓聲中飛鳥過開蓬不信是廬山忽驚落瀑從空墮道人个中三十秋那知今始載歸舟白藕池邊月初吐應對鄰房說舊遊

忠子移居

忠子壁觀永皇暇移居自提雙不借借車祭竈非我事可聽夜舂響西舍人言渠儂大類我試手作詩便聲價我詞勿學郊島寒謫仙筆端能造化

楞伽端介然見訪余以病未及謝先此寄之

楞伽劇談喜髙笑一缽安巢在雲杪我遊廬山二十年聞名常多識面少道林過我古南臺路逢泥軟手提帶臺輿瓦合今果爾更呼鄰僧相與來

次韻云居寺

行盡崇岡與峻嶺今朝又入緣云徑世塵已覺蛻埃輕道心遂作燖雞淨小軒容膝俯千里磨錢作鏡江山映平生林壑竟成癖南來獨覺玆遊勝

無學點茶乞詩

政和官焙來何處雪後晴窗欣共煮銀瓶瑟瑟過風雨漸覺羊腸挽聲度盞深扣之看浮乳點茶三昧須饒汝鷓鴣班中吸春露如未沾著則鮮趣

巴川衲子求詩

水西南臺底气象綠疏靑瑣湘江上門人俯檻看諸方笑聲散落千巖響巴音衲子夜椎門要識汾陽五世孫問渠何所見而去峯髙難宿孤飛雲

十月桃

雪中桃花夜來折兒稚犯寒爭欲摘老仙呵手撚吟筆指以謂余還嘆息已作匆匆十月開人間安得千年枝

李端叔誕辰

未見犯寒梅已有催春雨催春春未歸卻有曇花飛飛香塞世間何人知鼻處遙知與世且同波隨分盤飧付兒女

雨後得無象新詩次韻

雨餘步林幽松風初到面寒蟬相應鳴小立無人見但愛東南山色作旋螺轉入門庭院度飛螢梵放哀聲滿深殿

用韻寄誼叟

識君童牙中豈止論半面𨿽同萬頃山經年不相見平生艸頭露蜂月跳珠轉永懷終夜不成眠但見突兀遊霄殿

任價玉館東園十題

涵月亭

亭外物淸曠人間多熱惱夜晴登此亭水月相媚皓多君心鏡空光明寫懷抱憑誰持此意舉似寒山老

覽秀亭

尙記登臨時風日初盎盎忽驚無邊春登我眉睫上情歡鳥聲樂意適遊絲放我非連眉郎搜詩聊植杖

四可亭

四注開野亭面面可人意我來俯危欄蹇傲成縱倚應接迷向背轉顧風掠耳鄰寺一聲鐘墟落孤煙起

第一軒

名園富家致此軒冠羣目檻次狀元紅窗橫尊者竹坐客定無雙試茶谷簾綠願聞聖諦義飛辯橫塵玉

如春軒

檻前搖綠玉杯面吹紅鱗主人飽談笑和風燻坐賓但覺天宇迥塵滓欲淸辰𨿽非曲水會自是斜川人

寒亭

欲問春消息蒼茫嫩日斜茅檐聚喧雀栗林棲暮鴉絮袍裹足坐得句往往佳忽起步微月呵手拗梅花

浩庵

水勝萬斛舟至剛柔繞指丈夫養浩然其略蓋如此朝登靑雲上正色決大事暮歸臥此庵捫虱口如耳

方便堂

虛空亦何有領略四時事君看繁盛時中有凋零意然省可自觀那作明日計當遊無所還自住三摩地

覺庵

念起則爲凡覺之則爲聖人言此爲覺此覺未眞正但了一切空聖凡皆幻影宴坐不言中心波如古井

鑑止軒

小軒臨止水一泓湛寒碧了然見眉須洞徹塵不隔夫子作止觀涇渭不相入跏趺學僧禪諦視鼻端白

書華光墨梅

一枝已淸妍交枝更媚嫵見之已愁絕那復隔煙雨錢塘千頃春想見西津渡他日到南屏莫忘孤山路

惠侍者淸夢軒

小軒面層崖叢蕉手自種髙風追二朗生涯與師共默坐每觀身鑪煙作云湧蕭蕭半夜雨亦足淸君夢

次韻性之

一笑形骸外便能攜手行雲容與山靨今日眼偏明共坐松下石仰聽松上聲古人亦何遠安用社中名

筠溪晚望

小溪倚春漲攘我釣月灣新晴爲不平約束晚來還銀梭時撥剌破碎波中山整鉤背落日一葉軟紅間

和杜撫勾古意六首

一尾掣電去萬蹄讓雄長邇來隨磨驢驅逐付廝養頓塵忽驕嘶逸韻發奇想公眼如支遁神駿蒙擊賞

歲月走舟壑不能老喬松何如取塵劫安置彈指中我老世不要閉關師道蹤自欣方得計人笑伎之窮

長松援丈蘿無事登靑冥因緣偶然爾初非出經營我受气類似掄材置勿聽翟公亦癡絕書門議交情

午夢淸斷續殷鬢飛蚊鳴微風亦見戲故掩讀殘經相見洞天曉霧重花冥冥秀句吐奇麗乃爾未忘情

秋晚凋紅翠幽懷到眉峯玉纖弄彩筆落紙翩驚鴻道山歸計好髙情付疏慵何獨謝夫人特有林下風

暮年一杯春愁邊賴開拓醉鄕歸路穩城郭見隱約萬事付頹然破幘風墮落胸次竟何有八窗洞空廓

了翁有書與謝無逸云覺範眞是比丘

墮馬哭淮王牧羊仗漢節古人守忠義視死如棄禊吾是眞比丘死生見窟宅一飯不願余孤坐閱歲月

題延福寺壁

在山爲遠志出山爲小艸龍潛蟠則神雞雌伏知道人情難把玩過眼如電掃畱雲峯下寺白髮歸去好

棗柏大士生辰因讀易豫卦有感作此

人間解纕沙開視兒眼前缽飯度永日一裘支十年月巖與云壑佳處輒畱連誰云道林黠猶覓買山錢

次韻周達道運句

大澤深壑間難藏舟與山此身唾霧中安得長朱顏講公如夙昔婁永嘗追攀定作甕中畫磨衲映靑綸

次韻游水簾洞

淸夜讀君詩思豁神亦傾豈惟折慢幢要已倒降旌重哦水簾句纖穠開畫屏想見落筆時繞紙走風霆

遊廬山簡寂觀三首

廬山覺未老儼然舊風姿樹石亦仙骨逢春更華滋瓜分煙翠層千丈垂白霓貪看讓爭席捨者爾爲誰

蒼石大如屋古木出虯枝四注陰其下地坐黃冠師山行倦日永聚話遂忘疲行看洞中境都是寂音詩

怒龍鬥未已角尾相攀牽巨石爲解紛背腹遭虯纏千年毒不死槎牙帶雲煙樹間宜畫我乞與人間傳

送人

相送復相別不異人間月無心去復來有魄圓還缺此別興何如西風秋月初暮鴻千里至能寄八行書

別人

尺水未到海玆行多嗚咽病客未還家回腸蘊千結水有到海期病客歸何時臨岐一揚袂落日寒風悲

信師相別

子昔送我日出岫云無心今我捨子行窮猿瞑投林勿歌行路難勿效兒女泣處處得逢渠千江共一月

白日有間吏靑原無惰民爲韻奉寄李成徳十首

李侯端自重不肯下南璧君看英特气自可淩太白小邑試牛刀乃有政和色

舉筆濡大千揮斤隘八極置之臥病軒翻身觸破壁起來一調笑庭樹掛斜日

地生金色光女作師子吼此軒初不然風日穿窗牖莫作兩頭看空花竟何有

客來淸對榻客去閉深關聊爲文字飲酬唱相往還朝來公事少白日吏長閒

少年韻如春才可供十吏故人半靑雲隱幾肘門寐行看登玉堂淸坐追陸贄

朅來民訟少槐影覆閒庭看山久成癖詩眼耐空靑長憐謝安石个中著娉婷

花光浮縣郭麥浪漲郊原吏散僧投謁詩成月上軒何妨橫麈尾相對兩忘言

密室調弦索晴軒較畫圖撿書憑錦瑟背句遣奚奴一歡同煮茗此興不能無

深原曉犁耕隔溪夜春簸竹間伊余行童稚供日課入境觀化風親視民勤惰

單衣試嫩寒花下愛淸晨不恨簿書惡何妨閒岸巾定應懸睿想憂樂自同民

雨中聞端叔惇素飲作此寄之

但見杯中春潑面不知門外雨翻盆人間萬事一虻蚊正恐捲氈爲鱉飲何妨跨頃作猿蹲此生隨處有乾坤短李貌和髯似棘王郎耳熱气如霓不知今日是何時醉鄕城郭無關鑰世路風波太險巇且看相枕爛如泥

端叔見和次韻答之

俊詞方覺春照眼秀句忽驚絲出盆睡餘兩鬢尙殷蚊行樂風軒須痛飲窮吟空屋笑愁蹲筆端浩蕩吐乾坤落筆新詩敏風雨撚須豪气劃虹霓侍兒扶掖醉吟時靖節田園尋窈窕謫仙風味自嵚巇何如春甕揭黃泥

再和復答

道鄕是宅扶歸路法喜爲妻笑鼓盆蟭螟膽大敢巢蚊遊戲秋毫鋒際立捲藏法界眼中蹲自然函蓋合乾坤醉裏兩篇開爛錦雨前千丈掛彎霓楊梅櫨橘恰嘗時自笑此生眞逆旅人情何處不同巇禪心且作絮沾泥

睡起又得和篇

幽夢驚回煙霧帳淸泉起弄雪花盆風檐斜日一區蚊淮水雨開縈練淨鐘山云捲露龍蹲癡禪剛道屬乾坤綠發筆端能吐鳳雪髯胸次尙盤霓道山歸去定何時身外聲名徒暴曜夢中憂患自臨巇鳥靴長恨涴塵泥

復次韻

句健未須纏法律飲豪那暇較瓶盆疾雷破柱一聲蚊吟狂不覺跨驢穩醉臥都忘對虎蹲个中別是一干坤八篇俊逸狂時語五色光芒雨後霓淸吟要不負明時嗟我拙詞傷弄巧愛君難韻解平巇且歌滑路雨成泥

晚歸自西崦復得再和二首

人歸西崦步翠麓月出東峯湧玉盆詩如琥珀妙藏蚊摩頭長詠笑自語劃席冥搜臥復蹲筆端三昧撼乾坤眾人俯看旋磨蟻忠義平生貫日霓也知用捨各由時各處山川非設險笑中陷阱卻藏巇此時擬議轢中泥

世事回頭驚破甑年華脫手墮空盆機鋒火聚不容蚊蠅蠓未欲乘風去捫虱閒爲抱膝蹲掌中訶子是乾坤營寨詞鋒盤屈劍吸川酒膽倒垂霓脫巾露頂笑狂時任意淸閒饑得食關心名利醉登巇濁流心念已澄泥

肇上人居京華甚久別余歸閩作此送之

毳帽駝裘一尾輕半開便面气如春醉歸穿市月隨人此境要非吾輩事摩頭忽憶海山濱蕨芽荔肉齒生津十分春壓能眠柳一再風撩解笑花故山應摘雨前茶從我覓詩如觸鹿爲君肥字作棲鴉句中有眼莫驚嗟

送因覺先

南澗茶香笑語新西洲春漲小舟橫困頓人歸爛熳晴天迥遊絲長百尺日髙飛絮滿重城一番花信近淸明

妙髙墨梅

日暮江空船自流誰家院落近滄洲一枝閒暇出墻頭數朵幽香和月暗十分歸意爲春畱風撩片片是閒愁

石門文字禪卷第八嘉興大藏經石門文字禪

石門文字禪卷第九

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

排律

次韻曾候見寄

客食石門寺而今僅兩年衰遲嗟我老邂逅識君賢聖域人稱亞儒林秀譽先未揎攀桂手已許買山錢壠麥秋期近庭槐晝影圓方思歸去日忽得寄來篇意合蒙推獎情親出愛憐格幽淩雪勁詞錦照人鮮把玩欣無猒行吟卻悵然句追工部袂气拍翰林肩世已驚殊異名宜攺半千永懷風露重繞徧舊池蓮

王舍人路分生辰

貴出賢王裔宗連母后因秋容漱毛骨春色照簪紳報國忠誠著驚人句法新慣看靑禁月屢夢玉關塵博古知無敵窮經亦絕倫後宵通七夕今日是生辰佳气淩湘浦非煙壓楚闉綠醽浮白蟻綺席繞花輪壽綴諸天獻詞容野客陳不凋蟾窟桂難老海山春已作瞻雙闕行看據要津功名先入手圖畫在麒麟

閻資欽提舉生辰

節序春將半風光過上旬人間識英物地上見麒麟凍雨晴還暗非煙夜達晨歡聲動湘楚和气滿簪紳孝友疑無比恢疏亦絕倫一身渾是徳終日不違仁夢已遊靑禁行當侍紫宸立朝知大體博古見全醇詩妙終聯鼎文髙類過秦公廉淸似玉剛正凜如神幙下名流集堂中綺宴陳貫珠歌白雪浮蟻皺紅鱗自幸承顏舊仍容造膝頻何時渡弱水同看十洲春

陳奉議生辰

華國生賢俊江山孕秀靈鴨頭淦水綠螺髻玉筒靑敏捷收科第奇豪見典刑笑談回暖律詩句挾風霆官偶求彭澤才宜在漢庭麒麟橫逆气鸑鷟斂修翎民訟多閒日棠陰自滿亭浪傳書課奏須看鼎彜銘仲夏逢佳節非煙聚杳冥數蓂餘一葉推道間千齡阡陌登丰後笙歌爛熳聽綺筵環妙麗壽斝捧娉婷歡洽連更燭情髙促畫屏九衢花照夜萬井月開扃風颭銀河動天驚玉露零三臺星密處旁有老人星

次韻曾伯容哭夏均父

靑松傲霜雪事誤亦迍邅或脫斧斤厄則遭藤蔓纏北渠材砢礧聳壑色芳鮮不作千楹棟終爲萬斛船那知過華屋長慟搖空鞭增擊疑仙去超搖棄我先但餘殷枕淚無復對牀眠憶昨遊湓浦曾同上紫煙春光隨杖履笑響落雲泉尙想登臨處仍哦唱和篇暗驚生死隔默數十三年臺憲登羣彥秋風吹一鸇誅姦志未捨謀國疏空傳醉馭毛車度誰推日轂旋歲時嗟易得力命古難全報施徒云爾功名信偶然淸忠光竹帛英气斂山川哭子如臨敵當勾失短鋋

五言律詩

湘上閒居

夜淸暑雨過四壁艸虫鳴一枕幽人夢半窗閒月明摧頹弘法志老大住山情忽憶陳尊宿編蒲度此生

西齋晝臥

餘生已無累古寺寄閒房睡足無來客窗空又夕陽叢蕉髙出屋病葉偶飄廊起探風檐立飛蚊鬧晚涼

秋夕示超然

夜色已可掬林光翻欲流一鉤窺隙月數葉攪眠秋淸境扶歸夢殘缸替客愁搜詩時畫席忽覺此生浮

早春

山中春尙淺風物麗煙光澗艸殷勤綠巖花造次香浮根爭附絡細葉正商量好在幽蘭徑無人亦自芳

送僧還長沙

去袂不容挽子規眞滑唇煙村相送處風物更撩人麥浪空翻日花房尙鎖春遙知到湘浦蘆橘恰嘗新

次韻眞覺大師瑞香花

淺色鬧花堂淸寒燻夜香應持燕尾剪破此麝臍囊有恨成春睡無人見洗妝故山煙雨裏寂寞爲誰芳

次韻誼叟悼性上人

井美泉先竭犀殘角有通斯人難再得陳迹已成空麈尾夢應寄楞伽寫未終平生說禪口不見怒號風

除夕和津汝楫

今夕亦常夕人偏故國思不堪槎凍耳聽誦未歸詩家室諠嘩後深檐雨雪時鑪香待淸旦此意有誰知

啟明軒次朗上人韻

澄滓動精色開軒萬象分光無回避處眼自覆藏君霞縷縈經軸煙絲減篆文个中無剩語題目是先聞

回光軒

暮色眩紅碧登臨聊倚欄日終猶返照坐穩可深觀夢幻諸緣寂圓明一顆寒洞然無向背莫作轉頭看

次韻黃元明

靜室依淸幾開書映隙光悟迷初不隔語默故難藏妙可忘情會深無以意量臨機辧神駿正要略玄黃

寓鐘山

生涯如倦鳥棲息此山中睡足誰呼覺煙消篆已空翻經欺眼力斜日借窗紅臥聽銅瓶泣靑松萬壑風

讀中觀論

平生智眼濁塵劫著心深長向環輪上空將始末尋十方眞寂滅一念去來今妙觀調琴指知誰解賞音

對雪嘗水餅

雪粲羅敷喜報春呈舞腰旋風寒正密到地暖還消輕薄淩梅蕊蹁躚攪柳條幽欣嘗水餅舉箸一長謠

淸明前一日聞杜宇示淸道芬

籬外花如海閒軒小寢驚最先聞杜宇更覺近淸明云怒必爲兩風和拗得晴阿芬甘劣我笑裏恰詩成

閒門

杯飯終永日一裘支千秋餘生已無累此外復何求懶出門常閉欣眠榻可休拋書方手倦啼鳥破深幽

四月十一日書壁

夜久茅齋靜階泉繞佩鳴行髙人莫識道遠自深明掃榻酬閒味依蒲任性情叢林終不負一衲傲平生

次韻云庵老人題妙用軒

開軒閒隱幾萬象競趨陪風揭松聲去云推山色來觀身眞作夢視世一浮埃日暮庭陰轉幽禽接翅回

讀瑜伽論

此生已無累一席可窮年細嚼寶公飯飽參彌勒禪懶修精進定愛作吉祥眠夜久山空寂惟聞繞砌泉

鐘山有花如比丘狀出穠葉間王文公名爲羅漢花僧請賦詩

通力元無礙隨緣自應眞此生花上露故現葉間身知見幽香在伽梨翠色新一枝聊把玩未愧鷲峯人

寄題行林寺照堂

聞說行林寺杳然叢秀間堂淸開水鏡山好理煙鬟有霧窗呵暗無塵扉自關人牛今不見蓑苙兩俱閒

與性之

物外不可必相看一笑休好山終入手墮甑懶回頭知復何時見聊爲此日畱定難瞞道眼得喪兩浮漚

僧求曉披晚淸二軒詩二首

披衣汲南澗落葉在庭除獨立無人見幽行偏自如嫩寒冰齒頰精色到衣裾卻倚蒲輪坐橫看貝葉書

旋螺堆空靑重疊不容數夕陽穿貫之濃薄自呈露數點沒煙鴻一聲伐云斧殷牀鐘未消流螢自開戶

春日溪行

側布寶坊地白沙楊柳灣憶曾嬰死禍不自意生還已覺無鄕夢今眞是故山溪花眠霧雨春在有無間

送僧歸故廬

投名新入社臥病偶思歸渡澗脫芒屨扶藤下翠微寒松猶帶雨瘦骨不勝衣若見翁鉆紙當施百丈機

焦山贈僧二首

白下門連寺淸遊入夢中骨驚誰嚙指世事謾書空梵行芙蕖淨天寒晝火紅曉窗應破夢臥聽鳥呼風

對牀聽夜雨佳約是當年放曠隨緣去閒心不習禪倚蒲趺足坐擁衲蓋頭眠今識君歸處齋余有澗泉

題反身軒

盡力覓不得歸來題反身平生未解沒寧解救滔人有累路岐遠無求滋味親養心惟寡欲妙物久如神

宿本覺寺

一宿路旁寺霜淸夢亦寒憶曾遊覽處來覓舊題看病衲成新塔層樓隱敗垣靑山猶不老千疊似翔鸞

題芝軒

軒下亦何有靈芝駢秀生山川呈美瑞艸木被光榮淸甚紫檀露色深黃菊英武陵續遺事應著此軒名

次韻王安道節推過云蓋

秀傑長沙幕髙才自敏彊同僚推俊逸黼坐畏剛方慣吐珠璣句宜便宴寢香秋來能過我聽雨夜連牀

題含容室

斂足脫雙屨閒房倚瘦藤百川朝巨浸一室納千燈至味寧分別常光絕減增剎塵彰帝网妙觀現層層

人日雪二首

今年人日雪更在末山巖瀉行想堆垛打窗時兩三夢回淸語默寒重壓衣衫面壁孤風坐知誰繼夜參

律管未回暖春先到曉巖與君淸作對得月便成三秀色報虛幌幽欣宜衲衫相看超語默覿露不須參

次韻周運句見寄

頑鈍世推鄙而君偏切磋借神觀有漏騎气到無何昔共飲臨汝今同家汨羅衡門似長吉軒蓋幾時過

重會雲叟禪師

气味似前輩見之長眼明閒須研法味老不減詩情艸聖因蛇斗禪枝解虎爭一堂聊寄傲疏快餞餘生

次忠子韻二首

湘云刺世眼獨可著閒蹤鷗迥千尋雨江寒一▆風旋鉆新火後初脫夾衣重坐客經年別蘭芽茁舊叢

新秧翻翠浪靑子退紅英獲麥風光近絡絲歡笑聲亹勝幽夢破醞造小詩成好在歸來燕營巢占畫楹

和曾逢原待制觀雪

魂淸寒妥帖寺近汨羅江夜迥疑生月夢驚聞打窗地罏無宿火經閣有殘缸起望兜綿界誰推墮陋邦

初過海自號甘露滅

本是甘露滅浪名無垢稱欲知遭鎖禁正坐忽規繩海上垂須佛軍中有發僧生涯何所似崖略類騰騰

早登澄邁西四十里宿臨臯亭補東坡遺

天下至窮處風煙觸地愁村囂聞捉拗岸汁忽西流鳥道通儋耳鯨波隔萬州趁雞行落月淒斷在蠻謳

過淩水縣

野徑如遺索縈紆到縣門犁人趁牛日蛋戶聚魚村籬落春潮退桑麻曉瘴昏題詩驚萬里折意一消魂

楊文中將北渡何武翼出妓作會文中淸狂不喜武人徑飲三杯不揖坐客上馬馳去索詩送行作此

蘭叢聚貴客花輪環侍兒三杯吾徑醉四座汝爲誰但覺眩紅碧了不聞歌吹翩然上馬去海月解相隨

渡海

萬里來償債三年墮瘴鄕逃禪解羊負破律醉檳榔瘦盡聲音在病殘須鬢荒餘生實天幸今日上歸艎

夜坐分題得廊宇

一雨餞殘暑瘴痾穌簟涼臥聞山果落起覺斛蘭香幌內水螢入階除露葉光知誰愛淸境步屧響修廊

出獄李生來謁出百丈汾陽二像爲示因而摹之作此時卽欲還谷山

一缽寄城市皤然須鬢長風埃窮百丈翰墨老汾陽家在靑松岸門連白鳥行知誰施舟尾載我下沅湘

次韻周倅大雪見寄二首

萬瓦粲淸曉披衣掛北窗春先歸楚國誰獨釣湘江瘴熟甘欺得詩嚴合受降更憐風絮比想見髻鬟雙

白晝通紅火蕭蕭驚打窗折綿寒未透兀夢睡先降那敢犯詩壘自然摧慢幢重看寄來句呵手剔殘缸

次韻卻子中學句出巡

安石性夷粹公今亦重遲追惟理髮處領略辦裝時髙節貫終始寸田齊坦巇功名恐未免才業系安危

次韻鄧公閣睡起

歸計寬爲約山行短作程旅亭驚午夢布谷正催耕翰墨堪華國雲泉負此生一篇敍閒適細味有餘情

次韻衡山道中

嶽色墮馬首嵐光忽滿襟眼寒知意適句苦覺愁侵沃野獻新綠殘晴釀晚陰天涯驚去雁料理欲歸心

贈鄒顏徒

肉眼倒皮相髙才多陸沈火知三日玉貧試一生心世路多追逐雲山獨見尋聖賢酌古力勸子手勤斟

投老庵讀云庵舊題拜次其韻二首

但覺意淸淨不知山淺深年華暗凋落老境已侵尋三世樓鐘舊一生香火心髙風難補綴永愧壁間吟

道鄕歸路晚世迹陷泥深老死先通耗病衰今見尋規模髙世意料理住山心月在孤峯頂凍猿時一吟

燻上人歸雲溪

聞道衡峯北寺當猿叫村夜樓千嶂月晝榻一溪云我慣蹈憂患君方蛻垢紛莫嫌林下石蘚涴褶衣裙

題使臺後圃八首

諦觀室

優入聖賢域湛然觀道眞一身渾是徳終日不違仁深靜啼林鳥虛明見隙塵篆畦凝碧縷紅燼白灰新

賞趣堂

胸次有丘壑笑談無俗氛幽懷常自得佳趣與誰論曳履尋花圃扶筇卓蘚痕地嚴賓謁少卻坐看罏燻

會心堂

稱意有餘樂幽歡常會心小山供賦詠危榭每登臨下視千峯月聊揮一弄琴尙嫌閒適少富貴苦相尋

阜安堂

禮義成風俗丰登民阜安此堂共僚屬把酒聽吹彈地富湖山美宵晴風月寒勝遊無俗韻意適有餘歡

戲彩堂

承顏忘勢位喜懼兩遲回堂上彩衣舞樽前笑靨開金鐶應學探竹馬欲相陪未必稱純孝髙風獨老萊

獨秀堂

天質自奇峻千尋紫翠重謾煩君獨秀不願掩羣峯與客共秋晚搜詩到暮鐘夕陰寒欲滴倚檻見纖穠

淸音樓

霧暗軒窗失風髙簾幕低夜晴湘笛起樓迥嶺猿啼憑檻人如玉搜詩气吐霓還驚一聲雁翻影月平西

蒙齋

妙物雜而著深藏一默中誠爲反身樂蒙亦聖人功客至風生麈吟餘月掛空莊周稱社櫟神拙意無窮

次韻李方叔遊衡山僧捨

道鄕見城郭世路謾升沈寺勝增佳气壁間餘醉吟僧殘過客少山好爲誰深寧識通泉尉獨懷經濟心

次韻謁子美祠堂

顚沛干戈際心常系洛陽愛君臣子分傾日露葵芳醉眼蓋千古詩名動八荒壞祠湘水上煙樹晚微茫

次韻達臣知縣祈雪遊嶽麓寺分韻得遊字

叢祠香火罷山寺偶同遊鑪撥紅金湧窗空碧縷浮旋敷自疊布暖甚紫茸裘試作吉祥臥夢淸如素秋

題夢淸軒

小軒人不到修竹過墻生眼倦經長掩身閒夢亦淸微風吹篆縷活火發茶鐺遙想佳眠夕蕭蕭雨葉聲

題一擊軒

閒把松枝彗掃除門徑塵驚聞一擊竹頓見十方身煙翠連窗暗霜筠解籜新老禪構軒意應欲悟來人

次韻胥學士

筆下慣生春年髙句法新還將吐鳳語來寄牧牛人敏若盤珠妙深如社櫟神長哦答淸境璧月上重闉

題曾逢原醉經堂

酌古有深意開編中聖人百家笑糟粕六藝飲全醇兀若墜車適盎如浮盞春淳於吞一石同味不同塵

隱山照上人求詩

落髮道林寺隨師家隱山萬緣都放捨一衲遂安閒璧月照宵定金風掩晝關平生無愧業塵世許誰攀

龍山亦名隱山余宣和五年十一月中浣日過焉有浙道人鴻公乞偈爲作

迷路不知遠但知寒日斜過溪逢菜葉西崦有人家斫額驚來客拄鋤方種畬鴻禪效古者當效此生涯

遊靈泉贈正悟大師

支徑入山寺雲林如見招小軒臨絕壑危閣礙層霄瓶泣地罏暖屋晴巖雪消大師京國舊放意話州橋

七月初九夜坐西軒雨止月出不勝淸絕

夜雨止還作小軒淸有餘暴寒吹客夢殘響滴階除明滅靑燈在簾櫳璧月孤故山歸未得千里漫平蕪

甲辰十一月十二日往湘陰馬上和季長見寄小春二首

雨暗書云節梅偸破臘春裏閭相饋餉風物近袁筠吳語知無伴楚衣聊試新忽驚身是客流落老湘濱

風埃九十里霧雨濕馳裘雁過回詩眼江寒聚晚愁魂淸方怯雪句冷更含秋殘岸連孤嶼依稀似橘洲

題閱世軒

江水似人世倚欄歸思多無窮流歲月可畏易風波此與老僧看不妨閒客過爲君聊借榻淸夢到無何

云庵生辰

探手取空劫瓜分破一塵洞然無空缺獨立不鮮陳試問聲前見何如頂後親死生浪遮掩漏泄是今辰

次韻濟之和劉元老偶成之句

世亂驚流落名髙子可依元龍謝𦇤負叔冶冒重闈黃屋方回望靑山敢問歸三橋伏道幾應嘆眼中稀

贈成上人之云居

天上歐峯寺人間無事僧偶從白沙岸步入碧螺層服匿連空缽敷羅掛瘦藤遙知雲起處一室掩香燈

四月二十五日智俱侍者生日戲作此授之

與佛同生月猶遲十八朝參禪惟自肯求法轉相遼谷響千斤重虛空五采描布毛吹起處豁爾萬緣消

謝大潙空印禪師惠茶

鐘鼓五千指翔空樓殿開不知大潙水何爾小南臺讓子鈯斧信閒禪春露杯故應念岑寂先寄出山來

愈崇二子求偈歸江南

人笑南臺小難安十八僧日貧因日富宜減不宜增忽去兩禪衲如分一室燈牀寬齊頂禮睡快免相憎

曹教授夫人挽詞

禮敬良天性求賢比孟光搢紳聞懿淑閭裏發慈祥饌按今誰舉山衣尙篋藏榮名增史牒有子類鸞皇

贈尼昧上人

不著包頭絹能披壞墨衣愧無灌溪辯敢對末山機未肯題紅葉終期老翠微余今倦行役投杖夢煙扉

興闌

春晚忽憑檻滿眸佳景來鴨頭波蕩漾螺髻色崔嵬苔嫩錢無數花殘錦上堆一甌雙井釅何必酒盈杯

與海兄

春寒眞料峭久客厭江城云重欲爲雨風和尙未晴意隨飛鳥去事逐亂埃輕畢竟閒居好煩君念此情

題靈鷲山

側徑入招提回峯據極西云虛籠殿閣地僻絕輪蹄啼鳥棲髙木飛花泛碧溪誰當學龍濟垂手接羣迷

燈花偶書

岑寂一閒僧春宵淸興增竹窗催夢雨蘭室對祥燈世事知虛幻人情剪愛憎短長都分定不恨百無能

懷友人

不見鄰峯友還同楚越遙每勞孤枕夢時過小溪橋憑檻疏簾捲臨風細雨飄何當奉一笑令我此情消

賦竹

龍孫盈檻秀天柱聳云奇陰鎖安禪石根侵洗硯池瓏璁伸粉節偃蹇郁蚪枝敢謂桃兼李羞鄰雪後姿

早行

失枕驚先起人家半夢中聞雞憑早晏占斗辧西東轡濕知行路衣單怯曉風秋陽弄光影忽吐半林紅

賢上人覓偈

懶修枯骨觀愛學文字禪江山助佳興時有題葉篇相逢未暇語輒復一粲然豈須究所學覓偈亦自賢

黃檗佛智

道譽聞寰宇光華照錦江祇園居第一佛智果無雙鳳闕帝恩厚柏庭禪將降僧中眞領袖傳法瑞堯邦

題潙源

臨機不墮照如水已知源從此常流出其聲離語言算沙嗟意馬捉月笑情猿若解提空印休登立雪軒

石門文字禪卷第九嘉興大藏經石門文字禪

石門文字禪卷第十

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言律詩

十五日立春

千年像教唐朝寺雪後新年晴復陰殘僧無事春又至遊客不來山自深長廊掃葉望空翠小閣捲經橫水沈三生白業有言說一念淨心無古今

晚步歸西崦

屋除有路入深壑曳履翛然獨往還播谷風光寒日近摘茶時節亂出間花枝重少人甘老燕子空忙春自閒歸晚斷橋逢野水更能揎手弄潺顏

宗公以蘭見遺風葉蕭散蘭芽並茁一干雙花斗開宗以爲瑞乞詩記其事

深林忽見蘭芽茁不謂無人亦自賢數葉橫風作纖瘦雙花含雪吐明鮮照人秀色𨿽堪畫入骨眞香不可傳今日東君應擇婿誰家兄弟斗淸妍

黃幼安適過予所居題詩艸聖甚妙

懷袖功名手未探亂頭睡美厭朝參筆端五色藻萬象胸次大千供劇談山寺尋僧宿風雨水軒見月出東南題詩滿壁龍蛇動盛事他年說艸庵

元夕讀書罷夜寐

燈下文章已倦看欲憑詩苦洗辛酸世途忽起風波易富貴不忘貧賤難姚塢路迷安石冢桐川水落子陵灘臥聞屐響東廊靜催粥華鯨吼夜殘

示忠子

夢冷寒庭半夜雨幽欣臨曉一番晴柳嬌困頓欲眠去禽作淸圓喚起聲曳履點殘山寺靜開經拾得紙窗明去年今日岐亭路吹鬢塵埃研足行

訪鑑師不遇書其壁

獨自來遊微雨後道人乞食及淸晨應門童子能迎客滿地楡錢欲買春花醉發狂風日釅柳眠喚起語音眞政當借榻酬無事熟鼾從教聒四鄰

資國寺春晚

龍鄕戒曉月空斜喚起淸圓響絡車燒筍餉田村窕窈拾薪煮繭語諠嘩美忻崖蜜嘗新果香識山樊稱意花歸去路迷光已夕浸門春水一池蛙

聞龔徳莊入山先一日作詩迎之

夢暖不知窗霧白▆寒初愛縠羅輕欣聞明日一龔至想見隨軒二李行夜雨曉晴寒食近水流花發子規聲披襟散坐靑林下依約斜川萬古情

晚秋溪行

熟路沿溪過石橋掃除秋晚淨迢迢幽尋忽見蘭芽茁小立仍逢柿葉飄撲捷水飛雙去鳥瓏山響一聲樵歸來半掩殘經在燕寢香凝碧未消

張氏快軒

艸樹分明天遠大酒闌登賞更從容眼寒數點雁橫雨耳熱一窗風度松光滑紙開秋色闊淋漓墨潑暮煙濃欲傾蛟室瓊詞句試借溫江卓筆峯﹝一作替﹞

秋晚同超然山行

諸方遊徧渾如夢古寺歸來獨掩扃無復詩篇云錦段但餘心境木蛇形髙秋霜葉魚腮赤落日遠山螺髻靑步盡松陰忽回首綠蘿疏處見溪亭

送淨心大師住溫州江心寺

萬鍛鑪中百怨門哲人𨿽往典刑存掃除臨濟實頭謗稱賞黃龍的骨孫夢澤於菟三口視丹山雛鳳九苞文還鄕妙曲誰能聽一笛波心兩岸聞

和淸上人

駒兒墮地已汗血毛骨蕭森落眼中今見馬羣方弄影會看雷電疾追風媒龍何止十倍價凡馬終當一洗空我是道林能賞駿識君語妙到無同

升上人過石門

門巷楡錢疊紫苔十年心事首重回暑風院落書簽響煙雨江村畫牒開瓦枕藤牀初破睡蔗漿冰碗欲生埃風檐獨立看遺照忽有溪僧犯犬來

夏日偶書二首

碧縷橫斜試水沈紅腮甘冷嚼來禽含風廣殿聞棋響轉日回廊暗柳陰彊撚冰紈余睡色倦憑棐幾適閒心攀翻涴衲黃塵事過眼雲蹤不可尋

偏地知誰柳際門消閒自掃竹西軒井花曉汲聞余滴篆燒風摧覓舊痕夢境消磨驚歲月道鄕仿佛見藩垣寶書半折山房寂臥聽嬌鶯說怨恩

鄒必東竹枕

黑甜誰欲當閒味此枕令人穩稱心風骨子猷居處竹典刑元亭醉時琴宜籠霧鬢淸圓語聽學朱弦發越音不用制囊裁古錦春寒長搭鬧花衾

竹鑪

博山沈水覺塵埃旋斫淩雲綠玉材自拭錦繃含淚粉要焚銀葉返魂梅意消未掩黃庭捲火冷空餘白雪灰應把燻衣閉深閣流蘇想見畫屏開

七月四日晝夢云庵和尙教誨久之而覺作此示超然

夏窗午睡誰呼覺院靜惟聞繞砌泉夢裏緒言猶可記壁間遺像尙依然襯珠定使拳披見坐榻當令膝處穿塔在層峯衰眼力何時同汝掃頹磚

云庵塔有雙桐作此寄因侄

十年不掃先師塔聞有雙桐護石根多寶佛應分半座主林神對現前身詩成坐對南州祖寫寄山中玉澗因他日就陰當縛屋歲時香火願爲鄰

中秋對月

好天涼夕病衰餘散步中庭瘦策扶禪客相逢宿山寺玉輪同看上云衢十分歸思懸江國一半秋光入鬢須艸露濕衣香霧重更將毛骨洗冰壺

至上髙謁李先甲會淵才徳修

先甲志大性重遲是中可築平生基心期功名定不赦未識所與遊從誰淵才人間汗血驥徳修天上麒麟兒知君懷中有卿相探手但未忙取之

次韻睿廓然送僧還東吳

徵夫應爲指柴扉湖水當門可濯衣飛鳥已知今日倦舊鄰那悟昔人非山情已作燖雞淨世味眞如嚼蠟微遙想夜航無管束棹歌應載月明歸

送瑩上人遊衡嶽

紫蓋峯頭樓閣生朱靈洞口水雲晴盤空路作驚蛇去落日人如凍蟻行重郭老師今健否藏年珍木但聞名定應自掃巖邊石時發披云嘯月聲

寄艸堂上人

首夏年芳尙可尋興來芒屨恣登臨回頭故國煙波闊分袂幽人歲月深落日杜鵑山館靜燻風芳艸柳塘陰知君宴坐忘機地謾寄新詩話此心

酬潛上人

滿鉤疏箔捲檐楹秋靜江天刮眼明梵冊已翻千偈妙鑪香未散一堂淸沾衣菊露情難釋風搖松聲夢不成我與道人緣分熟可能朝夕厭逢迎

贈爲上人遊方昭默之子也

年少辭師作遠遊人言虎穴不生彪家聲自古能名世气宇如今已食牛奪得我機方肯住從教棒打不回頭雲山萬疊翛然去江漢無風一葉舟

鄧秀才就武舉作詩美之

丈夫气自磨牛斗正似丰城獄屋刀富貴豈終憑鐵硯功名先看擲霜毫蘆華未稱迎風帽紫綬從來賽綠袍杖策軍門君記取祖宗漢室舊勛勞

崇勝寺後竹千餘竿獨一根秀出呼爲竹尊者

髙節長身老不枯平生風骨自淸臞愛君修竹爲尊者卻笑寒松作大夫不見同行木上座空餘聽法石爲徒戲將秋色供齋缽抹月披云得飽無

童子名道員年五歲餘不茹葷隨母往來禪林旦夕稍長卽與落髮覓詩作此授之

气與秋容一倍淸出塵風骨自天成逢僧論性人皆說指佛髙談母亦驚已覺君家鐘善慶從來我法付豪英他年勘徧諸方老古寺編蒲更道情

題水鏡軒

小軒明快照巖阿得道幽人喜气多但視世間如水鏡方知夢境有山河佳眠不礙林光入淸坐何妨夜月過我亦思歸老丘壑結鄰西崦肯容麼

同吳家兄弟遊東山約仲誠不至

東山重到讀題名勝踐淸遊此合並霧雨開晴秋滿眼暮云欲合句先成走禪璧月寒林靜來客蘭叢玉樹淸我老吐詞如朽木蒸成芝菌報升平

器之示巽中見懷次韻

折腳鐺尋穩處安對君此夕久盟寒狐裘不合須羊袖藥簏何妨缺夜千秋壠此時驅健犢道山何日跨歸鸞仙鑪只隔數丘耳上水船方厄瀨湍

書鑑上人香嚴堂

堂前叢玉知誰種叢下髙人自掃除未論擊聲回顧眄先欣秀色上眉須隨宜萬偈風宣說頓現千身月寫摹就地對誰曾畫餅當年饞水救饑無

冷然齋

以身爲舌毗尼藏儼此空齋鏡面淸蟬蛻塵埃軒蓋集蝶成魂夢篆煙輕蘆圖世界分遺境玉塵天花委落英缽在道山歸去好摩挲風馭笑平生

謝性之惠茶

午窗石碾哀怨語活火銀瓶暗浪翻射眼色隨云腳亂上眉甘作乳花繁味香已覺臣雙井聲價從來友壑源卻憶髙人不同試暮山空翠共無言

訪友人二首

海棠雨過尙嬌春袖手來尋林下人未話柳條堪結紐且欣梅子可嘗新孤蹤衮衮風中絮萬事紛紛夢裏塵他日別山重會面定知談笑絕鮮陳

日暮荒城倚瘦藤江南春思倍添增那知淮水黃塵路忽見廬山綠發僧乞食久辭煙際寺連牀今對夜深燈明年我亦尋君去同陟天池最上層

石臺夜坐二首

故鄕乃有此叢林下板何妨著寂音永與世遺他日誌尙嫌山淺暮年心凍雲未放僧窗曉折竹方知夜雪深琢句自應淸似玉更宜坡字硬黃臨

歲晚山深過客稀一燈淸坐夜同誰滴階寒響雪消後通火活紅灰陷時斂目舊遊眞可數蓋棺前事尙難知古今不隔諸緣淨畫出巖中道者詩

胡卿才時思亭

祗今冢木上雲雨想見音容無恙時竟作懷歸戀云捨空餘淚眼看風枝功名未洗終天恨歲月難忘罔極悲已覺夜林無觸鹿但看幾硯出靈芝

題此君軒

解知無竹令人俗日報平安候起居所以此君揖冰雪長吟餘翠滿衣裾瘦行淸坐搜詩處雨葉風枝解籜初試作小軒聊寄傲愛君生計未爲疏

喜文首座至

機鋒不減矮師叔聞說叢林最飽參無暇對人收泠涕卻能爲我出寒巖春江柔櫓何時聽夜雨山房且對談掣電一歡端可貴此生俱是再眠蠶

超然自見軒

叢林爭致致不得繭足徑來尋儼師幽境自能情外見髙懷獨出世間癡淸晨倚檻臨黃卷五月亂山關子規夙習尙嗟消未盡壁間時錄和陶詩

淸大師還姑蘇塔其師骨石弔之兼簡其弟

聞說髙懷照雪霜道容一見自淸涼今隨生死晦心月空使湖山藹徳香故紙不堪看竹籠凝塵那忍拂繩牀安門弟子眞持遠獨爲斯人未始亡

閩僧不食已四十年贈之

銀髮齊眉衲半肩相逢古寺獨欣然自云出嶺三千里人見空餘四十年擬欲就君求此術預憂臨食必流涎何如萬事隨緣過饑卽須飧困卽眠

元祐五年秋嘗宿獨木爲詩以自遺今復過此追舊感嘆用韻示超然二首

獨木江頭纜客船暮江秋色雨依然落霞片段紅繃水危岫參差碧掛天名利到頭成底事田園歸得是何年崢嶸壯志消磨盡滿目西風只自憐

蹤迹漂流不系船舊遊曾到意茫然玉笙哀怨初涼夜秋月嬋娟落木天往事已嗟如昨夢壯懷無復似當年鑪峯當眼空相向因念區區想見憐

與客啜茶戲成

道人要我煮溫山似識相如病裏顏金鼎浪翻螃蟹眼玉甌絞刷鷓鴣斑津津白乳衝眉上拂拂淸風產腋間喚起晴窗春晝夢絕憐佳味少人攀

宿香城寺

夜晴風細月華淸繞寺霜筠雪竹聲錫響僧歸帝靑寶夢香人宿水沈城古今不隔塵都盡心境俱忘鏡對明枕臂曉猿三叫絕小窗燈暗讀殘經

自張平道入瑤溪

衝虎曾經落照村千峯盤盡始登門慣聞跛腳阿師法喜見橫行道者孫愛客精神淸入畫遊方蹤迹夜重論杖藜又入層雲去知有安公舊隱存

九峯夜坐

千峯萬峯自雲雨一宿兩宿心頹然不知人間歲雲暮但覺澗風吹夜泉地鑪火焰水正泣篝燈委昏僧未眠古人去我不甚遠何必想象臨遺編

同世承世英世隆三伯仲蔡定國劉達道登滕王閣

承英連璧光照坐更著阿隆如鼎安老兵先馳啟關鑰西山奔走登欄幹劉郎端默自凝遠蔡侯奮髯牙齒寒但餘衰老百無用搜句倚欄方細看

寄李大卿

瓶盂又復寄西州彌勒同龕古寺幽睡起忽殘三月夏朝來拾得一簾秋浮雲世事慵料理斷梗閒蹤任去畱投老山林多勝槪杖藜何日復同遊

余居百丈天覺方注楞嚴以書見邀作此寄之二首

風定晴雲欲墮崩林梢樓閣旋添增一生髙世淸閒侶千尺當門紫翠層對客不妨拴壞衲倦禪時作靠枯藤暮年古格叢林在重撥塵龕大智燈

三世如來尊頂法覆藏深密碧螺寒通身是眼自不見擘面出頭窺更難四義僅能分肉髻八還終恐隔花冠爭如劈佛丹霞手揭露從教覿體看

寄龍安照禪師

隨分叢林古格存龍安眞是泐潭孫獨持一節無求世勘破諸方不出門石虎已忘蹲艸見木蛇久滅住山痕遙知百事俱衰落尙有工夫虱自捫

聞龍安往夏口迎張左丞遂溯流至鄂渚相別還山作此寄之

無盡龍安兩勍敵大梅龐老是同參近聞赤壁同登賞想見淸風助笑談已作泛舟遊夏口又成橫錫過江南歸來萬壑松聲在依舊閒雲沒艸庵

別龍安

朅來幕阜峯前寺彌勒同龕兩見秋今日他山生遠念何年此地復重遊主人有道忘欣厭閒客無求任去畱索紙題詩聊贈別更哦江海一沙鷗

次韻無代送僧歸吳

春掠湓江綠染眸多情還解向東流故應夜夢淸蒼勝欲趁春光爛熳遊飽學尙嗟心未死痛吟已覺鬢先秋何當一棹華亭上閒唱波寒月滿舟

懷友人

尋常輕別尙消魂何況交情過弟昆孰謂此身閒日月自慚疏迹信乾坤泠泠小雨江邊路薄薄浮煙竹外村回首舊遊方契闊孤舟何處宿黃昏

汪履道家觀古書

風流前輩已成塵筆迹猶爲世所珍促膝猛觀驚盛事臨風長想見斯人气生偉逸龍蛇動秀發精神點畫新破篋尙能多此物且欣汪子未全貧

悼性上人

三年三過龍安寺亹亹淸談解逼人顧我偸閒久無侶與君數面自成親轉頭忽作幽冥隔彈指空驚夢寐新病眼看秋欲淒眩攀翻投老一傷神

秋日還廬山故人書因以爲寄

風葉鳴廊夜色晴隔云微月稍分明下簾徒怯衣裳薄拂榻空驚枕簟淸病眼得秋還少睡壯心於世尙多情何時卻作廬山去渡水穿雲取次行

誠上人求詩

我昔車輪翠裏行只今懷想似前生那知古寺僧窗下偶見髙人眼倍明秋月半鉤畱客意凍雲千頃欲歸情杖藜笑出千峯去添得蒼崖響答聲

雪夜讀涪翁所作愛之因懷其人和韻奉寄超然

溪雨初收岸艸微柳絲堪入綠羅機望中情遠恨煙樹何處暖多嫌衲衣卻信眞人還有夢豈關禪子未忘機春風痛與傳消息教憶舊山新翠歸

公亮超然見和因寄復答之

髙人秀句入幽微濯出秦川錦一機剪制未爲春步幛暗投先作夜行衣語尊九鼎眞難荷意的千鈞善發機早晚杖藜松下見應疑劉遠谷中歸

瑞香花

靈根聞是花中瑞可憐亦肯乘春開色深捲肉淺巴錦香濃入骨生秦梅也知秀麗不羣品最宜陰潔幽庭栽落英紅葉不忍掃從教狼藉蒙蒼苔

別靈源禪師

平生風骨秀琳瑯水鏡胸懷未易量聲利光中忙趣少煙霞影裏淡心長雲泉隱徳無情動猿鳥侵身不亂行他日定歸當卜築靑藜紫蕨壯詩腸

贈許秀才

虯髭鐵面鶴精神水鑑心胸不受塵吹耳松風靠藜杖敞衣山月岸綸巾虎頭猿臂成何事道骨方瞳亦可人他日西湖如過我飲君一味武林春

送軫上人之匡山

何處髙人雲路迷相逢忽薦目前機偶逢菜葉隨流水知有茅茨在翠微瑣碎夜談皆可聽煙霏秋嶺欲同歸翛然又向諸方去無數山供玉塵揮

與晦叔至奉新

欲去未成還執手西風疏雨晚絲絲暗驚歲月行飄忽那更人生苦別離君已到心工筆語我今歸計老茆茨冷齋後夜誰同宿莫向燈前讀此詩

送敏上人

密林病葉彊翻紅已覺淸秋夜气濃懶復小窗邀獨秀卻應歸夢掛雙峯水分淮甸當懸席路繞匡山可振筇若見虎溪溪上月爲言相憶作衰容

過孜莫翁

禹穴朝來散晚參一程隨便達雲巖南山任把浮雲蔽西嶺猶將落日銜幽徑野花開舊菊石牀楸子下髙杉投宵夜永寒無寐良憶眞僧衣不蠶

次韻二僧題永安壁上

二休書壁詩爭妙促席吟時愧不同豪句大鯨秋駕浪俊才細馬曉追風支筇放蕩千峯裏萬事收藏一笑中約我淸溪老蓮社茅茨相映小橋東

贈王司法

輕帆已有渡江期髙會淸遊惜此時水閣颺煙晴試茗雪窗剪燭夜論詩衝寒遠雁來橫浦弄色新梅半糝枝林下自知無一事亦應風月動關思

和許樂天

滄溟曾見化微塵花發桃源幾度春俗眼莫輕狂道士此身應是謫仙人淸彈一曲悲風遠絕唱千章白雪新異日三茅成卜築卻因瓶錫得爲鄰

師復作水餅供出五詩送別謝之

艸堂野飯蜀江濱妥貼寒光刻削人忽展五篇爭疾讀便驚四座暖生春已欣蓮社風流在更覺溪山气味新放箸翛然廬嶽去門欄他日夢應頻

贈鑑上人

毗尼藏出淸淨寶精進林生功徳香但得身心常寂靜自然毛孔發靈光蒼苔不厭芒鞋獘空翠偏宜壞衲荒好在虎溪長不出阿持何意尙遊方

贈靜上人

雪摧枯慮默如喑秋壓寒松老不禁一室閉門稀識面半窗斜照自拴鍼重城此日畱詩別疊巘何年結伴尋衰退寧堪久塵土相看滿眼是歸心

表上人久事云庵過餘石門

凍折枯杉已死灰豈宜安著在塵埃偎衰不入今人眼精進曾親古佛來愛子渠渠念綈惠爲余得得出巖隈蒼顏華首供衰暮未死重逢更幾回

次韻超然

翠寒空覺此生浮歲月催人鬢易秋忽憶倚天廬嶽去更尋淸境武林遊情親愧與髙人別興發徒煩夜月畱他日西湖遠相憶爲君一笑散沙鷗

寄楷禪師

龍蛇頭角混埃塵臨死方知老淨因三度傲辭天子敕一生甘作淨名身虎皮羊質成何事牛馬襟裾亦謾陳須信屈原千載後空門猶有獨醒人

璲首座出示巽中詩

左手不仁右手明懷情亦復棄藜牀不知門外山花發但覺君來笑語香頎紹神情掃秋晚瘦權詩句挾風霜兩翁杖屨相追逐此夕因依夜話長

贈李秀才

門掩靑山相並居愛君家法不蕭疏錦囊舉子能佳句瑞鳥隱公多諫書學士八磚聲價在謫仙千首笑談餘淸朝第一他年事且看歸來著翠裾

贈修上人

我愛修公亦自賢未忻城郭愛林泉醉騎鯨背詩遺落閒把牛毛字細編還我靑山當夏晚乞君佳句著牀前雨餘獨憑煙雲上目送孤鴻落照邊

次韻超然竹陰秋夕

月脇云行夜未深滿庭風露葉辭林知誰墻外千竿竹分我窗西一畝陰山好已無歸國夢老閒猶有讀書心剩題詩句酬幽隱歲月翩翩接趐禽

廬山寄都下邦基徳祖諸故人

勢占江南三百里煙霏相映出層樓芒鞋竹杖山兼水坐看行吟春復秋浮世萬途成底事吾生一飽更何求故人京洛風埃地能信山中此樂不

送宗上人歸南泉

燈外佳眠試冷齋欲成歸夢暗驚回一軒秋色侵衣重半夜波聲拍枕來江國潮平人獨令海山家在意徘徊倚藤明日秦淮上看子風帆十幅開

晚坐藏勝橋望石門

好山千葉靑蓮曉斫額令人意已消微出樓臺知有寺倦行雲樹忽逢橋此生未覺叢林負肯處眞教日劫超閒拾墮薪成淺立細泉幽澗響寒蜩

至圓通僧覓詩

漱霧跳珠響澗泉千峯秀出雨餘天共驚繡帽銅腮老重到香罏石耳邊淸境荒涼歸嘆息故人迎笑尙依然明年過此還相見應及春風社燕前

送僧遊南嶽

古寺閒關聊作招夏秋歸思謾迢迢枕中柔櫓驚鄕夢門外秦淮漲夜潮想見舊房生薜荔不堪疏雨在芭蕉何時卻理緣云策峯頂同誰看石橋

送隆上人

人生聚散等兒戲夢境紛然此一時老去漸知爲客味秋來長作送人詩感君義色分心曲慰我年華兩鬢絲想見故鄕霜菊後屋頭千樹橘累垂

次韻諒上人南軒避暑

人間酷暑推不去愛此南軒一榻空眼倦拋書成午睡夢悠誰復羨王公豈知塵土隨肥馬但覺燻風掠壞桐起步西園閒倚杖石橊花出數枝紅

贈吳山人

已得希夷旨趣深平生蹤迹任浮沈壺中景待和煙臥海上山須帶鶴尋月裏一枝慵舉手人間萬事肯關心出塵風骨憑誰識且枕焦桐混世吟

東溪僧聽泉堂

諸方遊徧歸來晚間構虛堂贖世紛雷轉空山動林葉雪飛亂石濺溪云石橋舊處龍湫吼漱玉曾看嶽色分拄策眼髙雙耳聵上方白塔卻親聞

送莊上人歸云居

靑鎖曉開殘雨上煙鬟春解笑聲中叢林今日猶雌伏膺簡當年是法雄露碗憶嘗安樂味錦籠曾著瑞香濃何時玉缽靑林下與子婆娑小立同

上元宿百丈

上元獨宿寒巖寺臥看篝燈映薄紗夜久雪猿啼嶽頂夢回淸月在梅花十分春瘦緣何事一掬歸心未到家卻憶少年行樂處軟紅香霧噴京華

次韻黃次山見寄

君詩淸絕似沅湘寫妙宣心气味長地僻且爲三徑樂才髙眞是萬夫望隨流我自分涇渭賞駿誰能略牝黃自古丰城匿神物鬥牛應覺動光芒

石門文字禪卷十嘉興大藏經石門文字禪

石門文字禪卷第十一

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言律詩

春日同祖賢二道人步雲歸亭忽憶東坡此日詩有懷其人次韻

誰家楊柳欲遮門依約東坡醉處村捶地不堪華屋句仰天空記刻舟痕尙餘千載風流在乞與三人語笑溫歸路松風吹凍耳共追前事弔英魂

與客論東坡作此

東坡醉墨浩琳瑯千首空餘萬丈光雪裏芭蕉失寒暑眼中騏驥略玄黃機輪妙轉風雷舌春色濃纏錦繡腸可惜騎魚天上去斷弦空壁暗淒涼

京師上元觀駕二首

及時膏雨已闌珊黃道新泥曉未幹白面郎敲金鐙過紅妝人揭繡簾看管弦叫月宣和气燈火燒空奪暮寒咫尺鳳樓開雉扇玉皇仙仗紫雲端

閣雨輕寒斂夕氛靑牛畫轂已爭奔皇州浩蕩風光裏紫陌喧闐笑語溫冠壓花枝馳萬騎簾垂繡箔卷千門特傳詔語君恩重凝睇天階謝至尊

次韻天覺進喜雪

萬馬天街聽啟關曉光佳气潑人寰春生殿閣玲瓏外秀發園林頃刻間爲瑞歡聲浮動植爭妍詩句麗江山從教飛上朱藍袂點綴彤墀玉筍斑

別天覺左丞

童頰淸光已渾圓共驚玉骨解藏年庵中篆縷長凝帳門外雲濤欲際天道眼從來無異見微蹤何幸預談禪新詩滿篋江南去又作叢林盛事傳

李徳茂家有磈石如匡山雙劍峯求詩

胸次能藏大千界掌中笑看小重山飛來華嶽一峯失幻出匡廬雙劍閒偶觸篆煙雲點綴戲澆硯滴瀑潺顏莫將道眼生分別隨意聊安几案間

余昔居百丈元夕有詩後十年是夕過京師期子因不至

北遊爛熳看並川重到皇州及上元燈火風光記前事管弦音節試新翻期人不至情如海穿市歸來月滿軒忽憶寒巖曾獨宿雪窗殘夜一聲猿

都下送僧歸閩

汴水悠悠去不回綠波垂柳眼初開日邊無意事迎送海畔有山歸去來白卻人頭忙日月緇飄山衲亂風埃此行若到忘情處拂石猿聲後夜哀

夜雨歇懷淵才邦基

劇笑無因見秀眉勞生會合恨難期永懷京國舊遊處伏枕夢魂初破時戰葉蕭蕭山雨後繞牀喞喞艸虫悲明年定復西歸去船尾何妨載我隨

寄權巽中

摩云標格久去眼傳得詩詞錦段新雪玉在躬秋滿鬢風雷爲舌語驚人畱連南浦西山雨棄擲鑪鋒繡谷春何日詩肩擁寒帔對牀聽我說京塵

書承天寺西齋壁

半年客食毗陵寺頗厭塵埃污衲裙𨿽有一身猶外物且將萬事付浮雲忽思放浪佳山水要與頑麻散骨筋涼夜滿庭風露重竹梢微月欲紛紛

靈隱送僧還南嶽

海隅相識笑談餘淸境同疑在玉壺方作靈山棲小嶺又隨苕水出東吳透須白雪驚衰老脫手靑春入嘆吁懸想他年衡嶽寺雨窗相對話西湖

宿靈山示月上人

地靈形勢自天成山色溪光潑眼明北岫飛來麼鳳落東鄰相去一牛鴻霜筠繞寺秋無數璧月臨軒夜更淸已約髙人結蓮社他年香火寄餘生

送僧歸石門

曾學云庵逸格禪別來江柳幾春煙相逢水寺初嘗橘忽憶風檐共擘蓮遙想到山寒食後卻思分首上元前與誰振策西湖路淸曉一聲啼杜鵑

至西湖招廓然遊春

別後西湖長在夢相逢气韻宛淸眞劇談要使君頤脫大笑從教坐客瞋淮海飄零方見友湖山秀絕更逢春快當火急追淸景莫厭尋幽散策頻

廓然得石門信嘆其踵席非其人用韻酬之二首

相對天涯歲月新石門消息遠難眞乘閒且覓幾場笑疾惡休生一念瞋襯鷺芙蕖方破暖藏鴉柳色又殘春光陰如此空搔首行誦知歸倦鳥頻

頹綱安得見重新紅紫紛紛正亂眞已矣無才吾自嘆慨然有志子宜瞋閒尋陳迹消磨日彊作新詩挽絆春振策蘇堤朝復暮路人應笑往來頻

廓然再和復答之六首

獨立湖邊一笑新紛紛世事信非眞竹林逢寺端須往藜杖敲門不怕瞋僮僕見人空自若軒窗幽處亦藏春老僧那識閒來興怪我時時過此頻

與君藉艸湖邊坐聽我論懷句句眞慵斗睡魔彊分怯懶酬詩債不須瞋亦知人壽一百歲已識老來三十春相見幾回開口笑憂愁風雨可勝頻

湖水行歌鴨綠新吳音淸軟十分眞但知客子幽情快不管遊人醉眼瞋戈昔曾聞能倒日筆今猶喜解收春剩將詩句藏深篋歸去須知展玩頻

處處山川俱勝絕滿村風物自純眞橫舟隔岸殊堪喚吠犬隨人不識瞋歸鳥獨飛當晚照鳴鳩相應正深春心期卜築藏幽隱忽笑行行指劃頻

湖山昔夢𨿽非實開睫今遊未必眞久客情多空自厭故山歸晚欲誰瞋聊將愁裏十分興更賞湖邊一半春君儻肯來尢所願莫辜日日作詩頻

繞捨初晴對意新出門幽鳥語如眞催耕布谷殊堪聽勸客提壺卻莫瞋隴麥約風遠有浪海棠經雨忽添春可憐好景無人共回首斜陽太息頻

明日欲往龍華瞻大士像廓然和前詩敍其事又用韻答之

雙林大士不復見聞說龍華畫像眞要向冰霜識風骨願求淸冷洗貪瞋空庭再拜儼如在扣幾重看喜勝春我亦鈍根期聽法質疑他日故應頻

又和前韻二首

頭白逢人宛似新自嗟世態不容眞君才廓落宜無合我語剛彊屢被瞋千里來尋非愛雪一時行樂謾遊春鄰居冷淡應相笑數夕溫然語話頻

篇篇俊逸間淸新老閱羣才始見眞秀卻采蓮溪畔態豪吞指壁柱邊瞋肺腸舊信能纏錦文字今知解鬥春筆力肯低容我和詩成無惜寄來頻

偶讀和靖集戲書小詩卷尾雲長愛東坡眼不枯解將西子比西湖先生詩妙眞如畫爲作春寒出浴圖廓然見詩大怒前詩規我又和二首

居士多情工比類先生詩妙解傳眞只知信口從頭詠那料髙人作意瞋云墮鬢垂初破睡山低眉促欲嬌春何須夢境生分別笑我忘懷嘆愛頻

輕狂舉世誰非僞遲鈍知余卻甚眞未把僻懷投俗好且將狂語博君瞋已嗟心折垂垂老忍看花飛片片春滿眼閒愁圖不得江南無柰到心頻

錢濟明作軒於古井旁名冰華賦此

刮地陰風翦玉塵那知此井解藏春折膠墮指嗟時事秀骨溫顏似主人碧甃湛明堪數髮小軒深靜可收身超然髙趣眞難及浪士愚溪一笑新

鐘山悟眞庵西竹林間蒼崖千尺歲久折裂余與惇素行山中至此未嘗不徘徊庵僧爲開軒向之盡收其形勝名曰兩翁作此

水邊修竹才堪數竹外蒼崖已半頹我輩自追方外樂軒窗誰爲此間開待邀山月三人共要聽松風萬壑哀坐久篆畦香繞徧碧消煙縷雪殘灰

次韻惇素兩翁軒見寄

識暗長嗟未燭微坐令歸夢繞巖扉忽驚塵土登須鬢已覺雲山負衲衣孤坐知君扶瘦策此詩慰我脫危機天藏鐘阜一區勝乞與君儕爲發揮

大風夕懷道夫惇素

病覺春寒花信重起來散策夕陽中方收一霎掛龍雨忽作千林攧鷂風淮水粘天雪翻浪吳山吐月鏡緣空二豪詩眼應驚駭覓句遙知與我同

宿鹿苑書松上人房二首

數峯煙翠疊黃昏忽見松間窈窕門好境未將佳句寫幽懷先與故人論隔林每恨音容阻此夕相逢笑語溫雪意不成應有月夜深同看湧金盆

冷齋托宿自攜衾臥聽松風度栗林黃卷靑燈紙窗下白灰紅火地鑪深夢回淸響春巖澑夜久幽香噴水沈慣作橫刀眠下板爲君令有住庵心

李師尹以端硯見遺作此謝之

歙珍先數刷絲紋那料端溪更逸羣已作退閒今似我溫然自重尙如君豈宜禪室埋聲價合在文場著策勛忍垢風欞應有夢夢隨筆陣掃煙雲

次韻王節推安道見過云蓋二首

湘山名與故山齊寺在沙村斷岸西系馬槐根秋雨歇倚欄雲際莫猿啼公宜談笑光臺閣我合摧頹老澗溪袖有新詩如瀉出逼人駿气不容羈

睡起春衫取次披髻雲隨從倚欄時生憎柳底鶯聲巧不分花前日影移伊昔笑來憂易老而今思去恨難追林梢懸掛團團日無語東風玉箸垂

宿石霜山前莊夢拜普賢像明日到院見壁間畫如所夢有作

十幅蛾眉紫翠寒何人逸想發毫端忽驚瑞色雲間相曾向淸宵夢裏看影像不眞心自寂悟迷無隔指空彈了然一念非新故我與羣生入正觀

贈湧上人乃仁老子也

照人風骨玉頎然來慰衰途亦自賢肝膽秋光磨洞徹齒牙嶽色嚼芳鮮應傳畫裏風煙句更學詩中文字禪已作一燈長到曉定能百衲不知年

道林喜見故人

十年一別今重見風度依然照映人韻勝折松秋露骨气和寒谷夜生春三都君已傳名譽萬事吾今付欠申夢境樓鐘同此聽獨尋陳迹記前身

送日上人歸石門

三界無家誰適從大千俱集笑談中江南湖外夢到曉宴坐經行月運空狐死懷生正丘首鳥棲知暖擇南風石門今日名天下想見沿崖一徑通

靈隱山次超然韻時超然歸南嶽住庵勸之

君亦工詩苦入神冥搜物象故應貧客兒亭下才相見巾子峯前便卜鄰夢裏筆期生蕊萼胸中鏡懶拂埃塵何當鈯斧住山去要看靑原一角麟

湘山獨宿聞雨

殷牀鐘靜自垂簾庭樹無聲欲雪天山寺淒涼容我宿地鑪深暖枕肱眠銅瓶秋蚓爲誰泣蠟燭春花亦自妍夜半夢回聞驟雨十年蹤迹一茫然

讀三國誌

無計酬勞夏簟涼遺編枕上閱興亡气增髯竟從玄徳笑裏瞞徒造子將漢鼎未移存北海蜀兵已挫失南陽莫將勝敗論人物忠義千年有耿光

妙髙老人臥病遣侍者以墨梅相迓

髙絲才歇轉輕雷無數晴峯笑靨開大士已聞方臥疾小空端遣出山來寶方世路知無隔俗駕山靈故勒回多謝髙情餞春色十分渾在一枝梅

別李公弱

殘紅換得綠陰成隨分閒愁取次生須信百年終有別未能一日便無情何時嶽色君同看後夜湘晴我獨行好在西園行樂處爲誰依舊月華淸

贈關西溫上人

鐵面關西气逸羣平生蹤迹付浮雲瓜州渡口曾同泛石廩峯前又見君荔子招呼閩嶺外白粳畱滯汝江濆拄藤更入西川去要讀丰碑未見文

將登南嶽絕頂而志上人以小團斗誇見遺作詩謝之

壑源獨步寶帶誇官焙無雙小月團未作濃甘生齒頰先飛微白上眉端湯聲蜂稚秋窗晚乳面蛾兒春甕寒飲罷爲君登絕頂俯臨落日看桃丸

題艸衣巖

鋤頭當枕艸爲氈曾與髙人說任緣豈料大嫌沽世價未應虛費買山錢閒編木葉輕於紙細葺蘆花軟勝綿石室至今增壯觀可知千載得人傳

與僧遊石頭庵

我攜骨面潛溪子來訪西山鈯斧庵夢蝶人驚猶栩栩藏鴉柳暗已毿毿峯連小閣宜春望水繞重城隔夜談欲喚扁舟尋熟路與君支策上千巖

題還軒

老去情枯道自肥大刀破鏡露全機山邊湖水無行路枝上春禽亦倦飛半夜舟移空壑在故鄕家是昔人非炷香閱徧楞嚴義坐看煙消一縷微

送曉上人歸西湖白閣所居

我憶錢塘雪鬢新三年東望肺生塵那知南浦淸湘岸忽見西湖白閣人熟視音姿疑夢寐便驚風物有精神翛然又入千峯去惆悵孤云野鶴身

法輪齊禪師開軒於薝卜叢名曰薝卜二首

人世百年蝴蝶夢紛紛栩栩逐春繁觀根戲掃旃檀座隨意爲開薝卜園君每據梧深有味我來欲問自忘言叢林何必猶迷照香在枝頭不在軒

響石岣嶁峯下寺小軒開處近山房苾芻來問宗風事薝卜爲燻知見香聊復淡然成獨坐從教此語徧諸方鈍根不識金輪轉摘葉尋枝謾嗅芳

南嶽法輪寺與西林比居長老齊公築堂於丈室之西名曰雪堂作此寄之

法道陵夷賴典刑此堂眞有救時心坐令衡嶽爲嵩嶽便覺西林近少林面壁髙風知獨振薝花細雨爲誰深故應弟子分皮髓未愧駒兒善古今

送覺先大師覺先參佛照圓通二老

浮玉道人雷電舌法云老師冰雪顏後來事聽諸方外先數君遊二老間只把黑甜酬世味從教螺鬢有詩斑乘秋曳杖歸何處萬疊匡廬是故山

宿慈云

門前便是小曹溪只欠孤猿嶺上啼水磨自鳴當浚澮漁舟閒泊近沙堤經遊況是閒心遠富覽誰能與物齊一宿少畱終未足會須移錫向髙棲

和答素首座

勘破諸方剩得閒歸來嶽寺掩深關我行淺麓驚回地君在翔鸞杳靄間契闊獨期當再見峻嚴爭說不容攀勿矜出岫無心久弱羽衝風亦欲還

道林送鴻禪者江陵乞食

一篙湘水碧如螺瑩淨無痕不受磨曉霧有情呵素鏡東風作惡捲纖羅老來談笑追隨少歲晚別離頭緒多浦口送君聊倚杖會看歸棹掠晴波

還太首座詩卷

料理詩情難復難縈心結思傾毫端奪回天地英秀气坐令落紙生風寒老猿夜月叫蒼壁孤鶴曉霜疏羽翰精神淸韻知幾許付與後來能者看

送秦少逸

秦郎毛骨玉壺秋望見令人忘百憂便覺宗之未瀟灑肯容如晦獨風流來爲南嶽翛然別去作東華爛熳遊想見醉圍紅粉處雪箋佳句挽銀鉤

送僧歸筠

西津渡口唐朝寺到眼瀟湘厭飫看誰遣松聲環坐榻更令嶽色墮欄幹君如鳥倦今知返我與鷗盟久已寒想見若耶溪上路正嘗蘆橘帶甘酸

宿臨川禪居寺書方丈壁

雨過沙村系客船行間樓殿帶晴煙夜深霜月涼於水門外雲濤遠際天禾稻丰登如棄土菱蓮甘美不論錢好峯不住猶行役忽憶鐘山掬澗泉

朱世英守臨川新開軒而軒有槐髙數尺因名之作此

聖朝賢佐蔚如林天獨於君著意深喜气欲傳黃閣信夏窗先露綠槐陰望云忽起懷親念隱幾難忘濟世心他日此軒成故事壁間應載野僧吟

世英梅軒

平生忠孝兩難忘乞得鄰州近故鄕淸白夜晴千里月肅嚴秋回一天霜數行經徹臨淸曉半印香消倚夕陽記取東軒談笑處庭梅他日似甘棠

送琳上人﹝並序﹞

孔子之門弟子三千人咸曰孔子自生民以來未有獨宋司馬桓魋害之欲殺者數矣未濟其欲猶至於伐樹削迹自是觀之則能賢者固難而知賢者亦未易得者琳能口山谷又畜其像別余訪了翁豈可多得哉作此送之然琳曰明年當過谷山遊南嶽諸剎也。

髯琳身小膽崔嵬嚴冷中藏熱肺懷京洛歸來嘗自說湘山遊徧與誰偕解將骨董藏涪叟又負籚篅訪了齋更說開春南嶽去要尋浯水看磨崖

次韻信民教授謝無逸遊南湖

春遊每覺客愁消最愛晴湖漲柳橋鴨綠皺寒初拍岸鵝黃照影自垂條惱人風物今如許著意春光已不撩但得與君同一醉何辭日日作詩招

思禹兄生日

文章瑞世本奇豪風鑑霜天夜月髙且袖玉堂批誥手戲來山邑試牛刀意長千里奔赬尾恩重三山壓巨鰲滿薦壽觴何所祝祝公親見折蟠桃

崇仁縣與思禹閒遊小寺啜茶聞棋

平生閱世等虛舟臨汝重來又少畱攜弟來逃三伏暑入門拾得一軒秋隔墻晝永聞棋響陰屋涼生見樹幽又值能詩王主簿飯餘春露啜深甌

余居臨汝與思禹和酬甌字韻數首後寓居湘山思禹復和見寄又答之

涔蹄小邑著吞舟未起風雷更少畱饌客酒酣腮玉纈侍兒歌送眼波秋詩成槲葉江村處想見楊花院落幽綺席憶曾蒙設醴預聞談笑把空甌

次韻蔡儒效見寄

獨宿圓廬意自淸夜涼林木寂無聲鏡中白髮今慵剃夢裏浮華已懶爭故國別來空好境舊遊誰共讀題名遙知他日重相見握手應驚太瘦生

金陵初入制院

依然收付建康獄拴索瓏璁驚市人寄語小兒休嬲相未妨大士戲分身懶於夢境分能所枉把情緣比客塵笑視死生無可棟目前刀鋸若爲神

寄超然弟

深掩圓扉夜向闌夢驚淸境慰辛酸臥聞瓦壠集微霰起覺衾綢壓薄寒憂患飽經心老大雲泉歸晚鬢凋殘書空偶爾成詩句寄與西林阿永看

初至海南呈張子修安撫

南來稍復召驚魂知有畱候異代孫未卽解衣甘九死試令騎馬賦千言瓊山有月光相射玉海無風浪自翻戲下應傳獲羅什禿頭爭看戴華軒

抵瓊夜爲颶風吹去所居屋

貪看長鯨吸舟楫忽驚嬌蜃吐樓臺朦朧醉憶王城別汗漫遊從海國來夜半颶風攜屋去朝來瘴霧放天回會須橫笛騎云背笑響從教落九垓

出朱崖驛與子修

投老南來雪滿顚羈囚不自意生全久爲白骨今重肉已臥黃泉復見天報徳定應追結艸效忠那肯愧飧氈此詩淸絕如冰雪乞與江山洗瘴煙

別子修二首

疆場探騎斷奔埃院落棠陰暗緣苔上疏乞閒追鮑靘載書歸老繼吳恢爭懷父母三年化愁見風帆十幅開勿剪靑靑堤下柳念公遺愛手親栽

漂泊孤蹤一轉蓬語音𨿽在變形容瘴鄕猿鳥今爲伍蟻穴王候昔夢封海闊盲龜登木孔山髙纖芥落鍼鋒公歸不得參行馭心折淮南紫翠重

蔡州道中

北來行盡關山道梁宋郊墟眼力微飲食甘酸雜淮甸語音淸軟近京畿黃塵又向九天去槁項新從萬里歸投老不堪行役苦手遮西日想巖扉

余號甘露滅所至問者甚多作此

老儼化身甘露滅不妨須髮著伽梨虛舟閱世鴟夷子慧帚掃除王伯齊香火共修心老大樓鐘重聽意淒迷餘生未覺全無累折腳鐺猶手自提

海上初還至南嶽寄方廣首座

天風吹笑落人間白髮新從死地還往事暗驚如昨夢此生重復見名山倦禪想見堆危坐知法應拋放縱閒初嚼芳鮮動詩思一篇先寄倩君刪

陳生攜文見過

海外歸來兩鬢秋自嗟無地可逃羞攜筇肯過驚時聽炊黍能爲信宿畱睡觸屏風譏富貴笑分臠社致公侯遺編家世丹靑著鐵硯磨穿未肯休

至筠二首

乞漿問路到筠溪天气淸和得所宜父老相逢班艸坐風光初過采茶時摩挲禪榻營春睡想象齋廚辦晚炊白首不知舟壑走壁間來讀舊題詩

偶喚歸舟隔亂溪春山偏與晚相宜自尋熟路懸崖去正是新秧剌水時身健已如秋社燕夢回猶看客亭炊雨窗燈火淸相對畫出淵明五字詩

示超然

秋光滿鬢萬事死慚愧眼明牙齒牢野寺閒眠聽風雨海山猶夢渡雲濤事非白傅方驚鼎迹隱庖丁已善刀一徑莓苔三十載未容此老獨奇豪

九日

去歲重陽瘴海濱病拈霜藥嗅淸晨身閒已斷思歸夢山好仍逢稱意人卯飯露葵欣旋摘夜窗風栗共嘗新妙年衲子應相笑癡鈍耽源老應眞

二十日偶書二首

春林院落曲欄東小立初迎到面風冰齒寒生花坼信濕梅煙重雨毛空病衰老去登臨倦節物年時气味同卻掩鑪煙閉深閣忽驚西日借窗紅

此生早衰坐世故末路易歸驚險艱臨事無疑知道力讀書有味覺身閒解醫憂患臂三折難隱文章豹一斑永愧山赤頭璨不令姓氏落人間

陳瑩中左司自丹丘欲家豫章至湓浦而止余自九峯往見之二首

雁蕩天臺看得足卻搬兒女寄蓬窗徑來漳水謀三頃偶愛廬山家九江名節逼眞如醉白生涯領略類湘龐向來萬事都休理且聽樓鐘噎夜撞

與公靈鷲曾聽法遊戲人間知幾生夏口甕中藏畫像孤山月下認歌聲翳消已覺花無蒂礦盡今知珠自明遠壑夕陽殘雨後一番飛絮滿江城

次韻李端叔見寄

一官遊戲且同塵夢寐江湖亦可人軒冕久知身是寄魚蝦才說口生津解嘲鏡裏蕭疏發時吐毫端浩蕩春自古浯溪好風月買山終欲與君鄰

赴大原獄別上藍禪師

平昔巾盂共空璧只今樓觀礙層霄道心鍼水妙應在俗眼云泥謾覺遙道路爲家身是寄死生如夢意全消明年五頂東遊徧來聽吳音發海潮

太原還見明於洪水上藍問明別後嘗寓則曰十年客云居感嘆其髙遁作此

淸軟吳音笑展眉芳鮮猶在雪霜姿十年不下歐峯頂一旦肯來漳水湄湘巘春深重記處風甌雨歇對聞時紅塵未可因藏迹要卜雲泉結後期

溫上人自廬山見過

雀羅門巷榻凝塵千里相尋駭四鄰好事眞誠虹貫日照人淸气水含春忽驚我禍今無比髙笑君癡亦絕倫此別遙知想標格淺云東崦對冰輪

荷塘暑雨過涼甚宜之見訪作此

居近池塘春意在路穿空翠夕陽多隔林放鹿哀怨語掠水幽禽撲捷過得雨村囂覺風味分秧天气愛淸和莫辭坐穩相尋數酣戰難回指日戈

重會言上人乞詩

海外歸來五見春梨衣兩識帝京塵此生已覺渾無累爲累空驚尙有身厚善最憐山解事歲寒更愛月情親鷲峯峯下重相見雪作飛花一笑新

誠心二上人見過

破夏來尋甘露滅快人如對水晶輪煙雲掃盡詞傳意知見不生情透塵旋縛茅茨吞遠壑偶臨檐隙見歸人露芽便覺如浮雪品坐同分一盞春

秋夕示超然

殿閣知誰燒夜香矮窗燈火試新涼艸虫對語僧臨砌露葉翻光月轉廊補綴髙風三襪已破除午夢一匡牀與君遊徧人間世折腳鐺中味最長

秋千

畫架雙裁翠絡偏佳人春戲小樓前飄揚血色裙拖地斷送玉容人上天花板潤沾紅杏雨彩繩斜掛綠楊煙下來閒處從容立疑是蟾宮謫降仙

石門文字禪卷第十一嘉興大藏經石門文字禪

石門文字禪卷第十二

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言律詩

謁靈源塔

髙颿駕浪過南溟那料歸來掃此亭桃李成陰春老大溪山好在鬢凋零瓦燈已照宮商石卵塔分藏服匿瓶春雪尙能知客意蕩除毛孔瘴煙腥

春日會思禹兄於溪堂

門前溪水葡萄綠風掠松窗料峭寒忽憶十年同禍福那知今日共盤飧盡簽書策齊幽架已買漁舟泊小灘君會不嫌村落僻乘閒來此弄漁竿

招夏均父

北山深轉靑松壑萬疊煙霏空翠堆元亮果堪中路俟子猷那敢棹舟回鳥工魂夢尋公去蟬蛻塵埃出郭來他日荊林談笑處行人應指兩翁臺

贈僧

欹枕無人夢自驚回廊廣殿午風淸已浮春露澆詩膽更炷水沈燻道情憂患撼牀聞蟻鬥功名殷鬢作蚊聲欲依淨社陪香火僻處安排折腳鐺

資國寺西齋示超然二首

對眠偶此風雨夕又近寒巖槲葉村謝晝未焚風鑑在韋郎不見語言存歲時暗覺持山去憂患空驚斫水痕綠發雕零心已死成蹊桃李落華分

人間炊黍未及熟萬事只今歸欠申已織靑駒餞華驑更披白帢稱閒身遺編終不求甚解故人但願長相親去年此日瓊南岸漲海翻天探騎塵

贈寄老庵僧

自憐玉缽雙峯信來訪牛頭懶比丘山色深濃過夜半月華淸亮近中秋已欣境勝如龍阜更覺庵幽占鳳頭夢幻此身猶且在杖藜投老得追遊

懷李道夫

半篙晚漲綠楊灣接趐鷗歸霧雨殘數疊吳山圓楚夢一番花信釀春寒別時小語依然在隔歲來書展復看補衮胸中五色綫只今應作怒霓蟠

余所居連超然自見軒日多啜茶其上二首

三生事辦吾知要一室香凝獨掩門睡足便驚淸晝夜火紅消盡白灰存巷無俗駕蟻紛繞鄰有髙人玉粹溫隱比價膺猶可愧會茶時復到幽軒

功名今古一雞肋美味那知是禍根掃迹世途龜曳尾僻居煙霧豹埋文如期見訪穿窗月不告而行出岫云火浴未爲無伴助塔吾遺骨尙煩君

徐師川罪余作詩多恐招禍因焚去筆硯入居九峯投老庵讀髙僧曇諦傳忽作數語是足成之以寄師川師川讀之想亦見赦二首

歸來臥起有餘適老去消磨無雜緣門外不知何歲月夢中亦覺在雲泉千年髙道誰酬價一世淸閒我賣錢安得道人江北去此詩先錄寄師川

古書漫滅字斕斑眼倦頹然整頓閒以法爲親疏世相視身如幻寄人間業緣有盡今脫手老態無因日上顏已辦一瓢期澗飲要刳餘潤到昆山

雲巖寶鏡三昧

寶鏡當機不密傳纖毫滲漏墮言詮圓伊三點分賓主妙挾雙明絕正偏暗裏丹靑元異色句中涇渭本同川嬰兒索物哆啝耳與物寧瞋語未全

過永寧寺

已背荒南過永寧犯寒呵手捉枯藤雪如鏡底頷絲白山學誰家眉黛靑射影風光知脫離伐冰門巷覺添增故人不用驚風帽我是前身臥像僧

十一月十七日發豫章歸谷山

急景窮冬一千里筍輿部曲去忽忽候船班艸江津岸曝日探檐山店中袖手歸休今日是隔生冤債轉頭空湘西雪後靑松徑想見聲盤萬壑風

立春前一日雪

明日立春今日雪雪中殘響滴虛檐方增謾說寒威在不絕潛知暖气添客去旋開書對語閒多偏與懶相兼湘山自古愁眉淺縱禦鉛華不到尖

明年湘西大雪次韻送僧吳

夜殘陡覺寒生骨夢斷空驚月轉檐瓶響臥聞秋蚓泣火紅起撥白灰添欲酬淸景尋儂去更棹扁舟與子兼要倩新詩寫愁絕笑呵凍硯蘸毫尖

題淸富堂

此堂冠絕湘西勝枯木名多道不窮用谷量云當衣缽以江盛月展家風買山歸隱眞寒乞借竹爲軒落笑中綠錦漲連靑玉浦剪裁磨琢費詩工

湘西暮歸

筍輿鼓角背層城湘水涸盡行沙汀嶽麓雪云獻樓閣橘州煙雨學丹靑此生多艱付跛挈投老餘閒到寂惺蒼鬣萬身門窈窕歸來風葉掃空庭

效李白湘中體

夕光江搖魚尾紅何處扁舟開晚篷雁字初成春有信煙鬟空好雨無蹤荒寒數葦橘洲岸領略半窗湘寺鐘浦口行人已爭渡林下歸僧欣一逢

次韻王舍人蘭室

起爇淸香試返魂松花閒泛刷絲紋幽齋事業誰同辦小斛蘭叢手自分家世到今猶玉食交朋彊半在靑雲笑談麈尾延僧宿要聽淸言洗俗氛

次韻燻堂

無言桃李已垂陰小雨南風自滿襟佳客偶來持茗碗寶書看罷整瑤琴未容絲竹陶閒適盡把雲山付醉吟圖畫麒麟他日事不將行樂負初心

次韻寄傲軒

道夫飛鳥倦知還一缽安巢又故山無累自然增逸興有名終恐廢長閒背時生計風煙上隨意園林指顧間應笑市朝爭奪者暗驚淸鏡失朱顏

次韻吏隱堂二首

拄笏西山爽气新萬人如海一閒身堂中自蠟登山屐門外從增沒馬塵美祿方辭緣肆志華軒偶羨見淸眞遺編半掩思標致未必今人愧古人

此堂華構面層城意趣追回萬古情落帽被嘲眞有道買金償謗亦求名黃庭捲掩凝香縷畫戟門深列衛兵安用山林笑朝市戲將軒冕寄餘生

次韻集虛堂

從來鮑靚有仙風腦滿方知气自衝萬事收藏微笑裏十虛俱集一塵中幹城不礙丹靑色天女何殊大小空滿地落花春寂寂岸巾時倚曲欄東

次韻宿東安

澹雲缺月兩微茫獨酌沽來竹葉香已把功名比雞肋更驚世路似羊腸心情老去俱消盡詩律年來覺倍彊解誦東坡北歸曲此身安處是吾鄕

次韻宿黃沙

無計遮攔歲月飛歲除江寺老垂垂自圍紅火堆危坐熟讀黃沙感嘆詩已笑因山論肥脊更驚逢水說分離重湖去國三千里想見殘缸夢斷時

次韻雙秀堂

窗戶靑紅花木繁午陰修徑接深關人如巢許逃名迹山學娥英露髻鬟采菊悠然常獨見望云時復對僧閒夜聞松雨驚飛瀑疑宿匡廬黃石間

次韻垂金館

風檐負日背胡牀千顆初驚昨夜霜噀霧香爭和露擘過墻枝作照林光佳名曾用題書尾小字仍呼背藥囊先與兒曹爲美兆讀書窗映笏頭黃

次韻贈慶代禪師

蓮峯千葉吐晴煙玉頰遙知一粲然梅塢雪消香錯莫庵僧老盡气完全暗驚夢蝶人間世回看醯雞甕裏天誰見淸言橫麈尾滿庭風露竹娟娟

次韻宿淸修寺

湘山也學廬山好落瀑聲飛繡谷風正欲求歸向兒說戲將收拾入詩中浪驚醉枕寒松響春滿茶鐺活火紅淸景骨飛嗟未到故應惟許夢魂通

次韻自淸修過大潙亂山間作

行盡湘南盡處山愛公髙韻不容攀會當拭目瞻雙闕應笑尋幽到百蠻甚欲解鞍休犖確更能揎手弄潺顏定知醉看千巖曉大字題名石壁間

次韻郴江有作

持節南來喜欲狂弄舟時得棹淸湘然膏獨宿率牛洞枕玉曾眠錦瑟傍未可便尋閒作伴不須先以醉爲鄕金城馳至陳方略要指先鋒一破羌

次韻題罷徭亭

聞君新構罷徭亭邂逅河源又報淸郡郭不輸天子賦溪山偏協野人情唐虞暇日饒耕鑿秦漢當年浪戰爭風月倚欄如可借待攜鬥酒話升平

次韻題西林廓然亭

堂堂葉脫露遙天自炷臨軒一穗煙貴客獨遊聊爾耳道人相見亦欣然是身已悟浮漚久萬象中觀寶鏡圓寄語橫機莫相試刻舟甘作小乘禪

次韻題方廣靈源洞

萬峯剔卓起孤峯慚愧靈源與世通花異空懷上林苑夢淸疑宿廣寒宮泄雲吐雨遮金地濺雪跳珠落石中忙裏爲君成妙語丰碑正欲就崖礱

次韻題髙臺

午梵知藏釋梵宮危臺遙喜石橋通下無俗駕攀緣至中有髙人笑語同解執易爲摩詰語經行難續徳云風千巖萬壑吹松雨替說儂家勝義空

次韻題上封

天柱惟連紫蓋峯路危不與眾峯通瓢沽狹徑疑相值芊火何人想此風借榻醉魂窺凍蟻憑欄詩眼送飛鴻空嗟千偈出山去半折遺編看未終

次韻邵陵道中書懷

邵陵山水麗風光遊徧歸來夜話長秋翠等閒開雉堞驚湍哀怨韻笙簧隨鞍此景憑詩寫他日塵紛一笑忘上閣與誰同小立墜金拄笏說三湘

次韻雨中書懷

剩雨殘晴暴所長客窗花气噀餘香每懷追逐雲泉慣無計遮攔歲月忙誰謂伐冰連戚裏年來盡室泛沅湘詔書行看椎門至已覺眉間一點黃

次韻題化鶴軒

當年羅网得雙舄想見胎仙風度幽朱頂顧吾今未識長身意子是其流山家趣味無人共王事經過作意遊千里帝城何日去不妨佳處且遲畱

次韻題澹山巖

華屋張燈展畫屏當年纖手指巖扃宦遊那料重湖隔醉裏空驚疊嶂靑繡口詞章人復見筆華聲價夢通靈詩成獨立西風晚滿眼歸心插羽翎

次韻遊浯溪

浯溪山水今無恙浪士曾爲爛熳遊大字中興余斷碣小舟空此醉垂鉤詞源不減無雙譽人品當時第一流地坐摩挲增嘆息髙標想見尙橫秋

次韻題南明山淩雲閣

獨上淩雲百尺樓欄幹一曲一遲畱丁丁樵斧空山裏泛泛漁舟古渡頭蔽日綠陰鳴好鳥際天芳艸牧靑牛回頭城市分塵土堪笑王孫取次遊

次韻言懷

此身已覺此生浮去作雲山老比丘古寺閒門人莫問寒綃蒙首涕慵收道林風月心能了子美工夫志未酬爲問太原王處士一甌春露可同不

次韻宿聖溪莊

家聲十輩擁朱輪更畜靑牛解鬥奔應念髙樓閒舞袖故憑山月洗吟魂助春泉落量雲谷輸稅人歸吠甑村被冷夜晴成好夢馬隨香霧入修門

次韻拉空印遊芙蓉

翰墨平生气吐霓詩成先喜示筠溪山中見客應偏好筆力知公不肯低夜寂據梧饑鼠出巖空同聽怪禽啼上方聞說非人世更陟緣云第幾梯

次韻縱目亭

髙情與客憑欄處便覺身藏語笑中已許此生當樂死不辭老去坐詩窮遙知兵衛戎衣盛只欠花輪小袖紅絕境天藏今日獻千峯登睫豈人工

次韻遊鹿頭山

吐詞秀似出盆絲好古幽情八詠思論字來尋魯公碣因詩曾訪少陵祠畱題楚俗爭傳去懶賦山靈必有詞定價文章比珠玉此篇不獨慰吾私

次韻題淸風亭

特築飛臺丈室旁便驚形勝發天藏登臨時作一聲嘯已覺翛然兩袖涼待月拭除昏霧色看云入得野花香君看抖擻鈴幡意欲替禪翁爲舉揚

次韻法林禪寺

聞道髙人願力深幽居端與法爲林風泉松雨隨宜說密室晴軒共一音意妙故應人不薦地偏還喜我相尋夜闌更入詩三昧消盡平生未死心

次韻憑欄有作

金殿誰焚南海香靄然芬馥撲回廊數枝銀燭髙低照兩个淸螢上下光風度素秋驚宿鳥水春碧澗濯遊舫欄幹獨倚無人問細細孤吟月滿堂

次韻渡江有作

棄舟植杖首重回隔岸遙聞津鼓催淮上梅傳春信至江南山逐笑聲來行瞻瑞霧籠雙闕更看神光發五臺王事幸陪方外樂爲君點筆走風雷

題善化陳令蘭室

種性難教艸掩藏蒼然小室爲誰芳槲培几案軒窗碧坐款賓朋笑語香糝地露英猶潔白快人風度更纖長議郎嗜好淸無滓獨有幽蘭可比方

快亭

大丘作邑付弦歌剩得淸閒可柰何滿地棠陰驚晝永小亭詩眼覺天多佳眠夏簟便光滑醉耳松風喜再過想見句成書棐幾侍兒濃笑出微渦

次韻卻子中學句遊嶽山攜怪石歸

衡嶽乘春著意遊詩詞不獨錦囊收又攜峯頂云房石歸致閒齋夏簟秋塵下笑談且同夢胸中涇渭自分流忽驚几案寒層出臥看令人憶故丘

和周達道運句題怪石韻

愛山心志如君少王事何妨陟翠微怪石方欣典刑在新詩仍寫畫圖歸客來一室煙光滿掌上千巖眼力稀頗怪周郎賞音者獨於此境尙彈機

次韻見寄喜雨

議郎詩膽久崔嵬敏句無煩急雨催玉局波瀾嗟已絕少陵風力賴追回蕩晴香霧吹紅藕迥地花茵疊紫苔靜極涼生聞剝啄渡湘知有道人來

次韻題方圓庵

比物曾聞知姓名樹間斛懸林百升此庵外圓似盂覆其地中方如鏡平善不近名眞有道髙非絕俗更幽情會當目擊維摩老端作毗耶問法行

贈許彥周宣教遊嶽彥周參機道者

一幅紗巾九節筇翛然生計似龐公孤云野鶴登空去萬壑千巖墮笑中岣嶁晴披應獨往懶瓚醉臥與誰同遙知勘破癡禪老想見臨機面發紅

次韻遊南嶽

天迥遊絲百尺輕水寒時覺縠紋生琢磨佳句輸吾弟文點春眠付老兄山寺獨來無一事竹軒相對有餘淸永懷東院成千古寂子難忘叔侄情

次韻彥周見寄二首

詩先春色附湘船來與幽人結淨緣句好空驚碧雲合韻髙疑在白鷗前君應歸誦陶彭澤我亦南尋率子廉想見江頭同握手采茶時節雨餘天

歸思啼禽日夜催寶書臨罷意徘徊楡錢滿地買春去嶽色渡江排闥來行樂風光淸夢曉臥披煙雨曲屏開興來敏速詩千首落筆人驚挾怒雷

彥周借書

湘上淸山爽气浮開軒相對亦風流但工酣寢成疏懶甚拙謀生太謬悠數筆江村供晚望一蓑煙雨助詩愁借書知子能醫國有志常先天下憂

彥周法地弟作出家庵又自爲銘作此寄之

迂闊庵成又自誇要令妙語發天葩未容臨濟終僕地正賴雲門已出家少日浪曾參泐水暮年端合在丹霞贈君革屣遊山去勘破諸方一笑嘩

二月大雨江漲晚晴作三首

春寒作意攪吟魂欲出雲濤已濺門入畫瀟湘連雉堞落梅煙雨暗江村依蒲覓句壯心在附火抄書老眼昏一掬幽懷收拾得謾題窗紙與誰論

我在湘西畫牒中時髙時作送飛鴻事治山翠經旬雨印可春晴盡日風引步幽探聊自適滿懷疏快與誰同東君傾寫無餘蘊都放山茶稱意紅

投老歸來楚水濱水淸聊可濯衣塵拼心樂事都還汝入手淸閒不與人尙有笑談消白晝更無情緒管靑春暗驚少日王城外走馬爭先看寶津

陳大夫見和春日三首用韻酬之

詠君好句欲消魂想見朱轓畫戟門解組正當彊健日載書歸老水雲村虛堂風撼牙簽響密室嵐蒸畫牒昏偶在湘山最佳處舊遊閒與野僧論

無復搜詩慘澹中便能落筆敏驚鴻髙情不在兩疏後句法追回二謝風傾蓋未論桑梓舊忘年先喜唱酬同朱顏長覺淸光溢不學東坡是醉紅

詩軸來尋寂寞濱把看字字蛻埃塵江南家世休相問陳氏文章不乏人嶽色渡江長自好桃花滿縣不勝春克家有子如麟鳳骨相吾驚是要津

過潙山陪空印禪師夜話

濃翠濕衣三十里渡溪知背幾重云忽驚寶構從空墮便覺風光與世分夜久天香凝錯莫庭閒花雨自繽紛他生曾伴安禪地此夕樓鐘復共聞

空印以新茶見餉

喊山鹿蔌社前摘出焙新香麥粒光撼樹師應懷大仰傳甌我欲學南陽要看雪乳急停筅旋碾玉塵深住湯今日城中𨿽獨試明年林下定分嘗

空印見招住庵時未能往作此寄之

獨立天衣四世孫作家手段典刑存大潙路峻諸方讓空印風髙四海聞有願欲依龍象眾無求羞逐鶩雞羣此生一聚灰中骨終葬千峯頂上云

空印見和用韻答之

棋布諸方盡子孫道緣渾似雪峯存全提蓋色騎聲句直要臨機以眼聞圍繞千僧名冠世指揮萬象語驚羣獨能收此無家客分占潙源一塢云

龍興禪師大陽的孫居枯木堂新植楚竹余愛其家風爲賦之

門外追奔沒馬塵。堂中安頓自由身。修筠有淚知誰恨。枯木開花爲我春。隔岸雲山猶可借。滿懷風月未全貧。小詩勿笑淸如晝。聊爲髙人戲寫眞。

題徳明都護燻堂

占叢濃碧繞虛堂。堂上仙郎戲比芳香並蕙蘭終漏泄色。同艸木浪遮藏過墻。山潑軒窗翠吹鬢。風生燕寢涼敏豆。才髙家法在。要看落筆擁紅妝。

題季長冰壺軒

閒軒淸。似冰壺。水軒上人。如元紫芝坐。覺秋光。漱毛髮。客來春色滿談詞。寶書讀罷依蒲久。玉塵經行曳履遲。捲掛一聲林葉動。黃昏月出雪消時。

明應仲出季長近詩二首次韻寄之

露葉朝陽沃棗桑。暑風吹鬢蕩蓮香。已欣點水蜻蜓款更覺營巢燕子忙。翠浪舞翻爭漲壠。黃雲剖盡想登場。小樓楯瓦誰庭院。弱柳多情故掩藏。

偶尋鄰叟問桑麻。踏盡山礬糝徑花。傳得新辭春爛熳。更驚行艸醉欹斜。遙知小縣少公事。想見髙情照物華。尙念無家甘露滅。一蓑煙雨似玄沙。

和傅彥濟知縣

句法疑君每太髙。湘南山水助揮毫。暫臨小邑聊觀政。未見全牛可受刀。珠玉光難藏瓦礫。芝蘭香豈掩蓬蒿。坐令百里淸如鏡。吏猾民姦豈易逃。

寄題劉居士環翠庵

平生不識劉居士。想見茅庵枯粹姿。百八珠輪紅瑪瑙。萬千峯繞碧琉璃。笑人經卷鉆故紙。彼世金珠似笊籬。折腳鐺中誰共過。小龐眞是出家兒。

次韻思禹兄見懷

刺桐花映野薔薇。湘水侵門過客稀。此日音書經歲隔。何時麈尾對君揮。樓髙三楚天空闊。夜久千巖月正暉。我托叢林如越鳥。南枝𨿽穩亦思歸。

次韻思禹題方竹

不攺平生歲寒操。近來隨世解方圓。知君出異驚羣聽。顯我循常是一偏。但見蒼官遭寵錫。那知靑士亦超遷。水花院落春風晚。庭種連蕉怪石前。

蜀道人明禪過余甚勤久而出東山髙弟兩勤送行語句戲作此塞其見卽之意

眾中聞語識巴音。京洛沅湘久訪尋。張口茹拳君聚落。垂膺拭涕我山林。碧巖花墮鳥飛去。蒲坐葉飄鍼正紝。袖裏兩勤大饒舌。丈夫聲價老婆心。

送珠上人重修五宗語要

五宗抄語挾風雷。佛日將傾賴取回。薝卜花香已零落。旃檀塔坐更塵埃。鈍根厭看摩挲去。妙手端能拂拭開。當有異人來荷法。叢林因子見奇瑰。

光上人送墨梅來求詩還鄕

南嶽有云畱不住。東歸結伴過湘湄。解將疏影橫斜句。不換垂珠的皪詩。臞甚鳶肩寒入畫。淸哉鶴骨老難醫。定知入嶺風煙暮。正及追胥饋歲時

送瓊大師歸禪寂

近聞禪寂似叢林。總眾能爲世所欽。百巧難磨眞實行。兩塗不攺歲寒心。衣今椹色如栗色。語未吳音變楚音。盛夏入城緣底事。扁舟湘水獨相尋。

贈道法師

道公膽大過身軀。敢逆龍鱗上諫書。獨欲袒肩擔佛法。故甘引頸受誅鋤。三年竄逐心無愧。萬里歸來貌不枯。他日教門綱紀者。近聞靴笏趁朝趨。

谷山沙彌求詩

十里松風長不老。一庭秋色爲誰閒。偶逢此日休新夏。偏見耆年憶故山。貧裏有秋同舉箸。法中添口共開顏。偶然弄筆成詩句。乘興畱題屋壁間。

贈羅道人

蛻塵標韻矯翔鸞。鬢髮樓颼風露寒。脫舄骨飛何日見。解衣沐浴萬人看。肯來從我翛然住。皆說他人屈致難。戲作貓聲行聚落。自忘身是晉郎官。

次韻張司錄見寄

不曾識面已傾倒。便覺胸中涇渭分。句精不減李長吉。才髙大類沈休文。看山詩眼湛如水。拄笏爽气髙摩云。他年竹屋夜連榻。妙語懸知過所聞。

郭伯成榮登

快馬東風走帝京。歸來門巷綠陰成。頃知一第文章貴。能致三公衮冕榮。子涉風波方箠探。我閒幾硯覺塵生。贈詩誰似王摩詰。翰墨場中獨策名。

題天王圓證大師房壁

閉戶不妨依聚落。開軒隨分有山林。殘經半掩世情斷。好鳥一聲村意深。籬外霜筠森束玉。屋頭露橘欲垂金。能營野飯羹紅醬。渡水何辭數訪尋。

寄題達軒

羊腸世路替人愁。袖手歸來事事休。只有信緣惟得計。不過隨分復何求。數聲屬玉滄浪晚。一塢黃雲稏秋。寄語封侯塞垣外。何如髙臥小軒幽。

題雲巖筠軒

雨葉風枝小徑通。拂砧淸坐有誰同。粉衣香滑秋叢瘦。泉佩丁東夜壑空。半世已歸彈指內。前途都付枕肱中。堤防老境猶多事。折腳鐺炊腐顆紅。

逍遙遊山歸見示唱和詩軸口占和之

遊徧名山過水西。夜談奇語盡橫機。君如檻鹿猶思奮。我似棲禽已倦飛。聞道老禪能眷舊。更煩諸衲借餘輝。欲知勝踐多佳思。懷得新詩滿袖歸。

送誼叟歸北山

南臺山淺北山深。深處開軒更茂林。作夏懸知成契闊。扁舟乘興一相尋。燈靑竹屋風雨夕。溪繞石門鄕井心。投老都忘身是客。坐中談笑盡吳音。

偶書寂音堂壁三首

巾瓶掛壁亦翛然。無所營爲地自偏。句法不能醫老病。夢遊時解到林泉。扶持瘦玉築隨步。堆疊荒云衲半肩。小住閒庭數歸鳥。從教人作畫圖傳。

寂音閒殺益風流。寒涕垂膺懶更收。得失是非都放卻。死生窮達信緣休。湘中戲劇三千首。海上歸來十二秋。齋罷展單吾自課。暮年眠食更何求。

霜須瘴面老垂垂。瘦搭詩肩古佛依。滅迹尙嫌身是累。此生永與世相違。殘經倦讀閒憑幾。幽鳥獨聞常掩扉。寢處法華安樂行。蕩除五十二年非。

石門文字禪卷第十二嘉興大藏經石門文字禪

石門文字禪卷第十三

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言律詩

元正一日示阿慈

季眞少儼三十歲。儼入新年五十三。疑我滿懷揣佛法。解腰抖摟破裙衫。大瞻終老同香火。小朗平生共石巖。深炷鑪香待淸旦。偶聞殘雪落髙杉。

上元夜病起欲寫法華安樂行品無力呼阿慈爲錄作此

重城車馬气成霧。隔水巖叢冷欲冰。昨夜窺窗先有月。今宵對語偶無僧。臘髙鶴骨柴崖露。病起霜須逐旋增。欲寫寶書驚力乏。阿慈能爲掃寒藤。

上元後候季長不至作此寄之

和風凍雨上元後。斷岸橘洲春水生。村寺獨歸江路熟。竹籬誰系小舟橫。偶成詩句長哦罷。漫折梅花一嗅淸。想見連牀成夜語。此篇先慰遠來情。

夏日偶書

艸樹扶疏夏簟淸。夢驚斗雀墮空庭。過墻雌竹已數子。出屋耄蕉終百齡。雷後怒云魚尾赤。林梢剩水鴨頭靑。都無伎倆酬閒寂。謾搭伽黎自誦經。

與忠子晚步登臺有作

僧殘寺僻遊人少。艸滿池塘筍過籬。蘆橘帶酸春去後。橊花出葉雨晴時。一年事辦秧齊徧連日江寒水退遲。偶上髙臺成遠眺。玆遊更得子追隨。

和人雁字

劃然斜去和天曉。夜火相驚事已虛。春信寫來無款識。東君胸次亦恢疏。最難讀似成文蠹。不亂行如水上魚。勿訝羲之筆神駿。換鵝瘞鶴是臨書。

大雪

今年未雪今日雪。地迥眼新人不囂。永巷掃除聞屐響。暮林翔集看鴉嬌。韻髙雒下應難畫。興發山陰未覺遙。想見茅齋已摧壓。曲肱淸夢到山椒。

宣和四年十二月二十四日大雪珠禪客忽至渠以谷山退院來審是否作此示之

翻空漸密呵不止。刷我當門螺髻峯。銀碗滿盛談類墮。徑松深覆示藏鋒。因徒逃去寧知褊。顯自何來不見蹤。獨擁衲衣成坐睡。地罏瓶泣伴疏慵

題鹿苑虎岑堂

平生文彩照諸方。暗谷行藏艸木光。要使叢林想髙韻。故將名字掛虛堂。笑拈倚壁過頭杖。閒坐當年折腳牀。進步竿頭如不薦。艸深門徑未相妨。

次韻湖山居士見過

平昔云岑在懷抱。而今懷抱在云岑。聞泉偶爾成詩句。班艸相看坐木陰。古鼎自然無俗韻。朱弦眞是有遺音。羊欣不肯踏城市。背郭江村獨見尋。

題使園眄柯亭

吏散東園勝踐多。落花起舞鳥能歌。故應毛穎曾同泛。不獨龍文慣自磨。弄影風枝空掩冉。困人天气近淸和。倚欄欲去猶回首。柰此霄晴月色何。

題翠靄堂

虛檐碧瓦臨無地。吐月吞風六月寒。簾卷煙光搖戶牖。雨餘嶽色墮闌干。侍兒自炷眞龍腦。座客同分小鳳團。誰謂太平本無象。規模堪入畫圖看。

迎爽樓

危樓華構倚靑冥。捲盡晴嵐獨自登。去雁橫斜分點點。好峯靑碧露層層。勝遊與客同淸賞。佳處題名在翠筠。憑檻不堪衰眼力。候船津渡見歸僧。

送太淳長老住明教

三玄三要古難分。劈破從教剔突侖。父母未生前一笑。言詮不到處重論。椎開臨濟百年意。推出汾陽六世孫。何用老婆更饒舌。暗中五色自成文。

送英長老住石溪

三玄三要沈埋久。正令重煩振此宗。陷虎機關須毒手。活人眼目貴藏鋒。眞誠莫負叢林志。大願當追佛祖風。覆頂把茅休取相。同安曾著老黃龍。

次韻李方叔水宿

髙視世波增眼寒。公如砥柱捍驚湍。市中一虎成三口。醉裏扁舟過百灘。佳處每煩詩句寫。勝遊宜作畫圖看。遙知二老相逢處。拾得風前一笑歡。

次韻曹彥淸教授見寄

泮宮授道最馳名。想見經筵玉塵橫。學問有源堪景仰。行藏無地受譏評。門前江浪銀山攧。醉裏詩篇錦段明。遠宦不須嗟白眼。只今臺閣半書生。

胥啟道次韻見寄復和之

少年翰墨擅時名。老愛江鄕翠巘橫。聞道異書常自校。近來佳句與誰評。幽尋湘水映衣碧。小寢晴窗潑眼明。寄我三詩爭妙麗。疑公曾夢筆花生。

寄黃龍來道者

問訊黃龍來道者住山況味定何如齒牢未怯和沙飯眼倦應嫌夾注書但見衣勝寒薜荔不妨心賽白芙蕖都疑生近楂田市時覺淮南語未除

禪首座自海公化去見故舊未嘗忘追想悼嘆之情季眞遊北遊大梁聞其病憂得書輒喜爲人重鄕義久要不忘湘西時訪史資深亦或見尋此外閉門髙臥耳宣和二年三月日風雨有懷其人戲書寄之

前時無際曾入夢近日眞遊又得書一味歲寒甘淡薄十分歡喜說鄕間閒尋老儼臺南寺更過史髯湖上居想見朝來閉深合臥聽檐雨滴階除

次韻閻資欽提舉東安道中

父老扶攜看使華那知勛業在咨嗟人生安得顏長少歲暮今驚日欲斜漫有淸詩敏風雨空餘醉墨走龍蛇應憐妙語如芝菌不吐靑林吐臥槎

次韻遊福嚴寺

下臨煙雨憑危欄遊客新辭禁從班露濕衣巾近云漢風吹笑語落人間曾聞詩律如彭澤想見風神似魯山何日三人成品坐夜窗參論到更闌

次韻寧鄕道中

夾道傳呼部曲奔遙知秋色動吟魂黃柑綠橘平蕪路剩水殘山夕照村似鏡此心淸自迥如雲往事去無痕鐘聲有寺藏煙翠忽見林間窈窕門

次韻題雲峯齊云閣

綠玉霜筇喜自提芒鞋初試得攀躋欲窮深谷一區勝更上齊云百級梯物外名山長好在人間樂事自難齊遙知太息出山去一笑無人悟過溪

次韻題必照軒

曈曨曉日出蒼涼艸木欣欣露葉光千里穠纖上眉睫一區形勝發天藏有詩摹寫江山美無計遮欄歲月忙韻險暗驚才力短坐令毛穎禿鋒芒

宿資欽楚山堂

故人持節在三湘白首相逢話更長掛錫曾憐道林寺攜衾來宿楚山堂意消忽覺風敲竹夢斷空驚月轉廊常恨出門無所詣敢辭時此夜連牀

次韻資欽元府判見寄

茗碗閒窗不厭過暮年歸計定如何我思杖履遊嵩少公輩家山近洛河具茨功名關意少穎臯丘壑賦情多二詩俱可鐫崖石乞與雲煙相蕩摩

次韻王覺之裕之承務二首

問法能來渾聖凡毗耶丈室未曾關解分缽飯如摩詰欲散天花欠阿蠻屬秥新詩追鮑謝抗行醉墨似楊顏遙知穿市聽歸馭及我昏鴉落照間

兄弟令人眼倍明六經心醉幾時醒韻髙山嶽橫南極機妙鶤鵬化北溟麗句重逢天下白俊才今見海東靑數篇秀色淩千嶂來尉摧頹病掩扃

宣和五年四月十二日余館湘陰之興化徐質夫自土山來一昔夜語甚傾倒且日前嘗夢見東坡今復見子何淸事相聯耶吾所居有亭名閒美嘗有白燕巢梁間屢見鶴翔舞於層霄囑予爲詩紀其事質夫大梁人賢而有文佳公子也

徐侯官舍土山邊頗爲看書廢晝眠偶見畫梁巢雪乙更驚云漢舞胎仙致坡入夢殊堪紀與儼忘形亦自賢聞道小亭時縱目江山信美似斜川

送丕上人歸黃檗

萬身馬鬣轉龍腰十里風聲捲海潮翠靄晴時飛畫梀蒼崖斷處見朱橋老驚鄕井心空在說著巖叢意已消慚愧東風知此恨夜來吹夢到山椒

同希先遊石鞏

良辰美景古難並且趁身閒稻雨晴鳥語猿歌畱我在水聲山色益人淸得幽詩句聊題壁遇好峯巒卽住程回首十年塵事裏與君今日夢魂驚

題胥大夫欣欣堂

議郎粹和色無求繞屋江山秀气浮弱柳嬌眠禽喚起異花含笑艸忘憂閉門不放靑春去解榻長令佳客畱摹寫髙情無好句謾橫詩眼付冥搜

次韻嘉言機宜

幽尋野外興何如蠶市村囂憶故墟煮繭生涯春老大餉田時節意蘇舒吹開麥浪南風至落盡花房小雨餘暫借僧窗聊假寐夢驚身世兩蘧蘧

玉池禪師以紙衾見遺作此謝之

紙衾來自玉峯前旋坼封題一粲然便覺室廬增道气不憂風雨攪閒眠就牀堆疊明如雪引手模蘇軟似綿擁被並罏和夢暖全勝白疊紫茸氈

立秋日偶書

秋入紗廚夏簟空頹然瘦坐一衰翁聲涼亂葉紅蕉雨香暗分叢紫菊風淸境淨緣慚獨享幽懷佳句與誰同平生垢習消磨盡只有文章气吐虹

遊太平古寺讀舊題用惠上人韻

步盡長廊覺倦遊叢蕉出屋小軒幽壁間詩在紅埃滿窗下香殘碧縷浮喜有繩牀容我借更因茗碗爲君畱忽驚林杪湘山露誰作江天數筆秋

歲窮僧眾米竭自往湘陰乞之舟載夜歸宿橋口寒甚未寢時侍者智觀坐而假寐作此詩有懷資欽提舉

老去生涯無窖子隔城荒寺到人稀歲窮百里扣門乞夜棹孤舟載米歸隅坐小僧寒附火聯拳羸僕睡和衣故人醉裏聞薌澤應背銀缸照翠幃

正月一日送璇維那之新昌乞

春水初生湘岸邊陰晴城郭上元前暖消積雪成檐滴火烈殘香發篆煙念舊十年鄕井夢試新一首送行篇翛然路入江南去想見歸時及杜鵑

二月二十一日奉陪季長遊嶽麓飯罷登法華臺賦此

法華臺上憑欄久吹鬢東風晚雨晴斷岸平橫千雉堞道林遠在一牛鳴喜餐水餅淸明近開徧山茶杜宇聲想見京塵遮便面應思攜手比中行

送興上人之歸宗

紫霄峯下鸞溪上幻出寶坊金碧開沃野不辭常自獻暮云無事解歸來永懷香火三生舊想見松風萬壑哀阿上笑中如問我爲言詩膽尙崔嵬

贈道禪者

大河捲浪雪翻風橋壓千艘臥彩虹岱嶽煙雲連絕域北門樓閣礙層空浪遊荊楚重湖外更在潙源疊嶂中水餅槐芽動鄕思近來歸夢與誰同

周庭秀愛湘中山水之勝定居十餘年宣和五年夏五月忽思吳中別余於湘上作此送之

詞刃平生工斫伐探懷每欲取公侯朅來世事懶經意醉看湘山不轉頭忽憶歸吳泛千里偶然盡室載孤舟卻將揮翰風雷手且釣華亭萬頃秋

題悟宗壁

到寺回身望眾峯一堂疏快萬緣空槲林曲折通幽徑蓮蕩凋零退晚紅師已灰心增夏臘我今霜鬢撒秋風亦知旁捨多佳士香火他年願此同

過陵水縣補東坡遺二首

白沙翠竹並江流小縣炊煙晚雨收蒼蘚色侵盤馬地稻花香入放衙樓過廳客聚觀燈网趁市入歸旋喚舟意適忽忘身是客語音無伴始生愁

夜歸示卓道人

心知家本住仇池傲倪人間老變衰兩鬢京塵初邂逅一尊川語問歸期勸沽何處禽知我含笑誰家花隔籬天水摹胡颶風作夜歸江路月相隨

雪詩

千巖雨雪黃昏後一室香燈一寢余此夕鄕關入歸夢明朝云物記曾書地罏不獨聞瓶泣山果時驚落屋除淸境鼎來勞應接暮年生計未全疏

題王教授艇齋

宴居端若寄虛舟三峽詞源日倒流慣與衣冠遊泮水坐看圖史認瀛洲胸中耿耿觀瀾術物外悠悠涉世謀莫謂縱橫止容膝濟川林葉此中求

吾山風物如故園而甚僻余居月餘愛之將此卜居二首

此生於世已無求況有村原事事幽乞谷住山眞素志栽田博飯是良謀別坡筍蕨春兼采繞捨桑麻歲倍收彊健自能營飽暖塵埃回首謾悠悠

風物淳眞似故丘茅茨結處自深幽竹西鄰捨頗相近客至須供良甚謀燈火夜窗衣自補丰登秋畝稻重收安閒有此支余歲更欲驅馳亦謬悠

送楞嚴經珣維那

尸羅淸淨心淸淨寄迹南臺亦偶然室掩香燈見行道壁懸巾屨伴孤禪寶書獨欲煩君誦法力眞期迨我先細味此詩如實錄他年僧史定須編

謝嶽麓光老惠臨濟頂相

瘦骨孤標韻絕倫傳聞宗派出雲門收藏畫裏三玄老分付湘中十世孫罵佛風神疑正怒打僧气宇尙驚羣能言滅卻正法眼不負灘頭毒手恩

送珠上人泐潭拜塔

泐潭臥龍今不見空有遺珠畱世間圓轉自然離礦穢光明聊復祕形山隨師受嚫前身事披掌猶存此日還言不走盤無影迹方知生死不相關

題龍王枯木堂

異種靈苗著四方謾將名字掛虛堂道林可惜昏嵐掩枯木那知在處芳韶石曾聞傲煙瘴焦山今已飽風霜陽陂且喜根株茂雪裏花開爛熳香

送海印奭老住東林

湘容嶽色中秋後古寺閒房小寢余掃徑帚粘新落葉開窗風掩讀殘書吹云又作他山去種漆何時伴我居洞上閒名猶在世未應容易與人除

余至淸修別希一禪師津發如老媼扶女外車其義風可以起頹俗將發作此

驚風急雨中秋後回首長沙杳靄間迎送初辭大藩府逍遙來看小廬山故人情義千鈞重行客生涯一葉閒明日旅亭勞晝夢孤峯標格不容攀

題壓波閣

雪玉在躬賢令尹江山約束入宏規驚波濺岸憑淩替傑閣控云彈壓之霧斂塵淸閒縱目蜂爭蟻分想當時邦人準擬朱欄外安著他年惠愛碑

次韻賈令尹題裴公亭

獨憑危欄眼力窮當年勝踐想遺風歌喉雲杪殷餘韻笑靨尊前發醉紅世相難逃朝夕攺山容不老古今同議郎筆力回春色摹寫都藏畫牒中

余往漢上淸修白鹿二老送至龍牙作此別之

因法相逢亦一時雲泉所至共娛嬉怪君追送不辭遠知我從來未有期醞造離愁成獨笑欺淩秋色有新詩閻浮掌上訶梨勒去住休纏愛見悲

雪夜至明教寄王路分舍人

雪夜山中還獨宿地罏深暖紙窗明百年有限身今老一枕無求夢自淸弟子分燈成保社故人持節頓江城瘴痾疏快諸緣淨臥聽摧檐瀉竹聲

訪雙池老不遇其子覺先求詩爲作此

芒鞋竹杖快新晴天迥遊絲百尺輕沃若柔桑連野綠炯如白鳥照溪明逢山有寺幽欣集對客開軒午夢淸曦竟未回憑閣久忽聞髙柳子規聲

寂音泉

水靈有源不知處但見方沼供無窮俯波下看遠山色捲霧忽驚淸鏡空危亭快若望霜曉江岸猶如起陰風宜呼此泉作檀越歲致萬斛無凶丰

燈禪師出蜀住此山十年爲作南食且約同住作此以贈

少年出蜀今耆艾十見襄陽浩蕩春山近京畿看愈好食兼虜饌味尢眞君今避世成深隱我欲移庵結近鄰相對無嫌太岑寂待添明月作三人

襄州亂後逢端州依上人

漢上相逢兵火後蒼顏華發兩摧頹塵淸霧斂閒身在蟻分蜂爭一笑開志捍叢林山剔卓義規朋友玉崔嵬瓦精決舌休皮相曾見淄州古佛來

和濟之通判日夜懷祖穎諸公

才髙自是萬夫望語妙人疑錦繡腸新事驚嗟入詩律故交契闊付淒傷開書想見湖山好他日懸知夜語長獄屋豈能埋寶劍鬥牛長覺射龍光

送勻上人謁蔡州使者

淮西气宇蓋三軍絕似平原舊使君今日孤城獨堅守疾風勁艸昔傳聞龍蛇戲下惟呼姓翰墨場中亦策勛想見棠陰談我處笑持茗碗辯如雲

寄盛羣玉

平生翰墨到精微盛氏諸郎最白眉气訐曾窺豪士賦初交先和野僧詩謾勞淸夢思相識那料孤蹤晚見知君看臨危用心處何殊晏子解驂時

十二月十八夜大雪注蓮經罷有僧來勸歸廬山僧去作此

煙凝生怕席簾開快暖偏宜榾柮柴夜久饑鼯嗅空案夢驚鬥虎墮層崖優曇花偈餘殘紙薝卜杯香自滿齋折腳鐺安莫嫌穩地偏人懶遂幽懷

雪中

勢密連空若推下隨風起舞不容追門閒走犬無深巷樹暗棲鴉有剩枝旋撥地罏通宿火卻呵凍手寫新詩軒窗秀發驚淸晝萬壑春歸說向誰

再會莊徳祖大夫

平昔才名似孟宗暮年一缽並巖叢交朋半在靑雲上意气都消白眼中龐老尙餘靈照在伯鸞應許孟光同君看張柬之爲相不害荊州禿鬢翁

與蔡楊州

五馬東來數月間十州人物帖然安池邊芳艸新吟罷樓外遙山晝臥看鈴閣臘煙秋色晚譙門銅漏夜聲寒𨿽然自是雲林客猶把風流作話端

唐生能視手文乞詩戲贈之

艸蕪門徑過從少那料秋來夜話同屋漏移牀時發笑粥稠當飯巧於窮我畱癡絕傳身後君見平生似掌中明日渡江應轉首數峯無語晚連空

贈麻城接待僧勝上人

綠發凋零白業增住庵隨分有規繩爲分一邑人家飯普供十方雲水僧掃徑客來圓笑靨開軒云破露寒層君看擊桶金牛手坐續山頭柏子燈

夏日同安示阿崇諸衲子

老眼朅來驚節物閒同諸子話江鄕試茶正要旋烘盞煮餅且令深注湯忽憶海山飧荔子更思湘水劈蓮房夏休便可車輪去菌簟秋肥趁及嘗

三月二十八日棗柏大士生辰六首

深觀諸佛剎那際三世十方無遁形已盡凡情不顚倒如除目翳自光明意俱大地山河喪心與空花夢幻生垂手遇緣攜法界美髯跣足散衣行

二天給侍慈忍象一虎橐經常寂光意處世間離生滅夢中塵劫浪遮藏卽眞不必冠巾毀絕染何妨棗柏嘗提起超情無比句夜來山雨落花香

靑春徑去不小住天迥遊絲增眼寒想見手提大千界翛然身現一毛端若存情見智山隔但斷攀緣業海漧面目分明今日是敢將棗柏薦盤飧

生死鶻侖無背面摩挲把玩久嗟咨悟明必藉戒定慧隨順差成老病衰淨意卽空良顯決色身對現出思惟千烹萬鍛知恩徳敢忘摩尼在礦時

眼蓋人寰撚美髯年年相見晚春前摸蘇緣妄心俱盡揩拭鮮陳念已圓指下琴方才發越眉間毫相見無邊微塵劫海依今住生死何勞較後先

一剎那際入正受互參三世妙難思有情夢境依此住無量劫海不移時任運行藏難掩覆隨疑語默出思惟大哉無比金剛句世罕知之我獨知

十世觀音生辰六月二十六日二首

十世爲僧皆姓楊死生遊戲自隋唐鐵身自倒汝邪正寫字無爲我道場異迹著於無量壽慈風不減普昭王兩川顯化人皆識今日全身不掩藏

曇相禪師第二身蟬聯十世姓楊人女兄慧辯成勍敵弟子悲欣記夙因解使邪迷知有佛自呼名字凜如神平生接物多方便何似今朝一句親

蔡藏用生辰

非煙雲子釀新晴爭看麒麟墮地行悉達已聞今日誕優曇知復爲誰榮已驚久視方瞳碧更覺藏年玉骨淸曾伴麻姑家法在願隨風馭到蓬瀛

八月二十三日蔡元中生辰

才過中秋今幾日夜來海月上三更夢魂傳得天書至窗戶俱明廏馬驚骨相終當爲國器兒聲初已識人英明年慶節山中友金屋憐君夜直淸

劉彭年知縣生辰

淸規懿徳古難陪秋盡民歌慶節來瑞應艸余雙葉在優曇花適一枝開鶯嬌妙管傳佳句玉膩新妝獻壽杯慈母千齡何所願早看賢子踐三臺

中廬趙令生辰

孟夏南風艸木薰民歌慶節喜傳聞今朝雪乙呈雙瑞後夜冰輪滿九分材業牛刀試小邑家聲天派落層雲吞舟豈久容涔足禁殿論思政要君

寄黃嗣深使君二首

江夏家聲世所聞無雙千頃典刑存肅嚴郡邑霜分曉照映簪纓玉粹溫樓迥峴云供醉望夜晴漢月洗吟魂行將補衮調羹手卻執元圭侍至尊

身世浮雲偶尙存白衣蒼狗與誰論夢中不記金門宿醉裏曾看玉海翻尙有驚魂纏瘴霧已甘華發老江賓枯荄欲藉陽和暖催發新來雨露恩

李道夫母挽辭

縉紳家法想淸規平昔髙風此一時居約雲山夫有道客陪房杜子無疑九原淚濕老萊袂千字碑傳幼婦詞他日欲尋賢母墓北山松雨路人悲

鄧循道父挽辭二首

苦冰潔檗是行藏一節無求老更剛好在縉紳師儉徳尙餘閭裏說謙光陰功穩祕天應錄遺訓丁寧世共傷勿謂不身嘗報施故應遺澤在諸郎

一生純徳無遺恨千字埋名有逸辭墓隧嫩泉誰種玉書齋子硯自生芝音容已作終天痛歲月眞成罔極悲擁鼻功名知不免空將淚眼看風枝

代人上李龍圖並廉使致語十首﹝後三首慈及二子附﹞

竊以引而不發射失中則反諸身安則慮危國𨿽治而不忘武顧將揖讓而就列當踏規矩而效能凜乎有囊鞬之儀形望之入麒麟之圖畫白衣自表定三矢於天山錦帽突前靡萬人於沙漠自昔聞無雙之伎迄今見逸羣之材恭惟判府安撫龍圖忠孝傳家文章命世開畫戟之幕府集珠履之鵷鴻英聲震於九垓和气浹於千里奉禦廉使大夫忠誠許國文武兼資冠縉紳之才能受廟堂之眷倚偃戈臥鼓屬疆場之久空講武開尊適郡庭之無事某等當結髮而工騎射要唾手而取功名幸對華筵敢呈口號。

射圃閒亭酒半醺手柔弓燥气超羣已驚百步穿楊彩會看雙雕落塞云且集旌旗森畫戟未輸文字飲金樽治朝文武須兼用萬壽稱觴祝至尊

太平無象樂年丰況值疆場久已空賓主獻酬成雅集江山談笑助淸風良辰美景開金斝緩帶輕裘控角弓鼙鼓急摧齊指目大侯的處中飛鴻

雨後園林花木新傳聞千騎出城闉異能未中侯中鵠佳气先浮盞面春畫鼓繡靴筵奏曲紅妝細馬地無塵長沙萬古民爭說賓主人英伎絕倫

聞道長沙賢太守漆瞳玉頰照衡湘訟庭散後賓朋集民瘼蘇來禮樂昌且展綺筵陪勝餞何須檀板鬧紅妝曉無探騎傳邊檄願獻君王萬壽觴

細柳成陰花滿徑晚來鉦鼓導朱輪河東鸑鷟三英傑天上麒麟兩俊人閒裏笑談淸似玉杯中賢聖韻如春引弓一箭驚穿札堵立歡聲快吏民

繡衣天使志澄淸五馬賢侯見典刑公退鉦聲聞射圃日髙槐影覆閒庭共看酒蟻浮瓊斝不廢花輪繞畫屏銀燭紅紗侵夜色醉歸明月淡疏星

隴西家世到仍云許國淸忠蓋代聞有道風流賢太守無雙才气舊將軍整弦使者情和易承附諸郎藝逸羣便好畫圖收拾取要傳盛事滿湘濱

如雲旌騎照湘江千里農桑楚大邦中鵠才髙今有武射雕伎巧古無雙錦袍雅稱黃金帶瓊液尢宜白玉霜笑挽雕弓如滿月萬人驚懾已心降

無雙自昔擅家聲春色都還細柳營中的聊爲萬人傑飛觥要使百壺傾三湘父老傳風化十郡兒童識姓名武緯文經俱不乏桑弧蓬矢見平生

畫鼓曉晴三擊罷如雲兵騎整全威俄聞畫角胡笳斷忽覺華堂羽箭飛一百步中精力巧數重圍內見心機風流太守兼文武扶路爭看踏月歸

代夏均甫宴人致語一首﹝並序﹞

竊以帶分楚水流萬古之雲濤壁立峿臺上千尋之煙雨號稱雄文妙墨棲宿之地是亦詞人遷居感嘆之墟野迥天多塵淸霧斂方羣木落盡之景望四山之蒼然送萬里獨歸之鞍慶一尊之偶爾恭惟某人碩大而徳貴魁礨而材髙以忠義自結主知故姓名長簡睿想立於縉紳之上可謂萬人之英論於君臣之間亦曰千載之遇念故都之下吏寔恩館之陳人有一掬之歸心余滿簪之華發嗟孫寶曾爲主簿賓朋宣獨至後堂受知不減古人報徳尙慚今士敢陳末札少駐行旌玉人成匝座之花輪瓊液薦滿湘之春色相逢一笑不醉何歸。

九齡風度照峿臺寔寢香凝畫戟開歸國已傾天下耳駐軒宜舉故人杯靑天白日心常在附驥攀鱗志未摧累足待公成相業更隨風馭看蓬萊

石門文字禪卷第十三嘉興大藏經石門文字禪

石門文字禪卷第十四

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

五言絕句

余在制勘院晝臥念故山經行處用空山無人水流花開爲韻寄山中道友八首

山帔蒙霜頂跏趺巖石中夜寒虎痾癢林靜月升空

掃徑偶停帚幽懷凝佇間暮樵迷向背餘響答空山

數峯橫杳靄空翠疑有無落日誰同看啼猿我欲呼

新晴收雨腳宿霧隔花身睡美不知曉啼禽解喚人

捨南一曲溪春漲半篙水去作落崖聲雪花濺山翠

墮薪行且拾愛此山景幽偶坐欹斜石忽逢淸淺流

明白庵前路辛夷樹已花竊香知犯律匹練墨翻鴉

棐幾自香滑寶樹時一開道根九連絡淸境更壅培

病中寄山中故舊八首

室空無侍者惟置一匡牀萬事俱衰落但餘常寂光

身心俱寂滅想念亦紛紜此是維摩老無生不二門

我心若有生夢境堪把玩目前今洞然底處藏憂患

雲門達法空玄沙見根蒂兩翁脫生死一味多爽气

心光本無礙慳貪空蓋纏一切但仍舊自然常現前

靈源坐癡兀萬事付天眞何事禪和子相逢礙塞人

臨濟十世孫泐潭克家嗣一唱主中賓不容畱意地

本色出家兒機輪盤珠走須學老華亭用處無滲漏

明白庵六首

如來功徳力內外悉淸淨念起忽隨之自然心無病

形與佛祖等道致人天護戒淨福人天心空同佛祖

石火機鋒上那容著意根透情名出世離念是知恩

瑞鹿吾所慕勇決敢不勉夜來歸夢淸疑在啼猿巘

老去一庵深聊將自淨心要當酬佛祖終不負叢林

歸路山花發欣然折一枝動容揚古路不墮悄然機

粹中自郴江瑩中與南歸時余在龍山容泯齋爲誦唐詩入郭隨緣住思山破夏歸之句爲韻十首

哀蟬滿風聽艸樹初茂密空齋有奇事屋角寒藤入

客來理淸言客去依蒲褐道鄕知不遙仿佛見城郭

希夷登嶽頂典子相追隨天風落笑語想見對談時

子從兩人傑此遊眞勝緣他年傳故事一葉共湘川

遙知歌座中隨意吐十住海門妙蓮華應逐談詞吐

我庵無量相泯迹變淸思覺範如新故空華今盛衰

松下朅來見依然冰雪顏未須驚世故且復臥看山

髙誼今照人劇談舊驚座別來如許久一見千愁破

無生師子窟僧寶光照夜我如龜六藏一庵聊作夏

千峯夕陽外空翠搖煙霏終古無求處相看一笑歸

和昭默堂五首

相見自完全分明透語言衲僧猶聽瑩入戶不知門

道骨淸如玉閒拳瘦策時鈍根並鶻眼到此自分岐

此堂常說法亦是主中賓無地容啖啄緣渠徹骨貧

睡餘供漱盥齒頰帶茶甘兄弟知家法從教鶖子慚

倦依蒲褐坐脫體露全機曲篆風窗細煙橫一縷微

又次韻五首

擬心成剩法況復更隨言試憑堂中幾閒看窈窕門

智識不到處言詮路絕時欲藏還露骨協帶更多岐

瘦容無住著舉手評來賓不是無言說𨿽窮不諱貧

夢裏尋音響教休定不甘忽知眉蓋眼開著替人慚

言語皆爲病全提卻物機更無遮掩處兀坐笑微微

李成徳畫理髮搔背刺噴耳爲四暢圖乞詩作此四首

經月得樓颼頭懶垢不沬樹間一梳理道與精神會

癢處搔不及賴有童子手精微不可傳齬齒一轉首

呿口眼尾垂欲噴將未發竟以紙用事快等船出閘

耳癢欲拈去猛省須用注目深探之疏快滿發發

余所居竹寺門外有溪流石橋汪履道過余必終日旣去送至橋西履道誦笑別廬山遠何煩過虎溪之句作十詩以見寄因和之

披云﹝鄮﹣貝﹢亞﹞奇峯稍稍墮危峭百年能幾何萬事付一笑

方經脫手春又復送餘熱懸知到故山定與秋風別

故山久不歸田園廢耕鋤但餘玉澗碧依舊繞吾廬

吾廬亦何有艸屋八九間牀頭掛濕水枕上見他山

夫子固眞亮剛勁如何遠玉骨定含秋出語便淸婉

西齋君去後別緒亂於莎乃知長笑語始柰客愁何

我詩水淸淺只鵠浴不煩君才正豪邁霜足擁華軒

門前短石橋日日送君過歸來院落間還作北窗臥

一從禿毛髮萬事成乖阻貪食等饑鷹酣眠如飽虎

與君遊戲處个中無悟迷冰華來脈正不獨是曹溪

履道書齋植竹甚茂用韻寄之十首

君家淸臞生風姿極孤峭我欲爲傳眞世豈無笑笑

笑笑解衣處酒後耳先熱筆端走精神葉葉無差別

汪郎工筆耕萬卷供犁鋤我方買牛具賃屋鄰子廬

胸中有奇趣詩成談笑間往來無一事城郭似居山

曉庭蒲葉翻天涯歸夢遠尙記泊舟時隔水桑婉婉

月華潑空壁露顆壓庭莎哦詩欲仙去無計柰君何

𨿽住城隍寺而無迎送煩淸風如有素時復到南軒

南軒絕低小亦無佳客過相看兩無言徑作對牀臥

詩狂欲發言因此難韻阻君看短後兒掉臂搏怒虎

暫借人間路未達忽如迷石門端不遠歸思亂筠溪

履道見和復答之十首

怪君巋如山詩句最奇峭此篇如縛須爲作陸云笑

君馭秋風來破我殘夏熱方欣對榻眠遽作虎溪別

曾約還康山披蓑共春鋤東林縛我屋西崦置子廬

百年駒過隙世事撚指間誰能脫禿帽從我歸故山

公詩如淵明語直气益遠此篇猶可人幽趣更淸婉

佳人如美玉華裾似春莎百年被束縛柰此靑山何

所居遠城市已絕送迎煩賴有隔橋子時來過小軒

靜聞鬥牛奔閒數羣蟻過秋風拂庭槐枕書欲酣臥

與君居相連長恨笑談阻作詩歌追蹤人笑學畫虎

思澀不自勝援筆眞欲迷那堪屋漏雨供此不盡溪

登控鯉亭望孤山

大江自吞空中流湧孤山欲取藏袖中歸置几案間

因事

太平無事僧死時是今日逢緣不借中無間功不立

叢秀軒

幽軒如鏡淨峯好嚲雲鬟不用稱叢秀爲君名照山

次韻曾侯贈庵僧

野僧自是閒不復知閒味譬如庵中人不見庵外事

次韻履道雨霽見月二首

昨夜中庭樹陰寒葉上稠今宵掃疏影寫出十分秋

雨洗詩魂健梅梢月色新遙知愁絕處對影只三人

次韻資欽提舉二首

雅志在丘壑不甘絲竹圍摩挲林下石忽憶釣魚磯

爽气諸峯曉閒心古井波小樓新得句淸絕似陰何

和珣上人八首

生死鏡中像非面亦非鏡像旣無起滅心豈纏垢淨

不了號無明了知名眞智如人因地倒而起亦因地

木頭與碌磚拋出無巧妙無寔法於人卽是我綱要

句下無活路知渠見處偏君看珠走地不定始知圓

萬法如有功夢事應存體但知一月眞寧許墮非是

旣了超四句自然絕百非電光石上火不許更追惟

毀譽不入念方知心已空魔宮並虎穴還與道場同

問訊跛挈師汝今亦知有棒打不回頭乃爾能掣肘

六言絕句

夏日睡起步至新丰亭觀云庵墨妙與僧坐松下作五詩明日阿振試沐華矮箋請錄之因序焉五月十六日大熱亭上忽雨如翻盆枕書而寢乃覺日向夕隔墻荷气俱風而至臥見窗間遠峯點點可數爲之詩曰

疏牖自分山翠矮墻不隔荷香睡美不知雨過覺來一有微涼

要阿振出門山已瞑而煙翠重重一抹萬疊秀峯缺處日腳橫度紅碧相通餘暉光芒倒射作虹霓色微風忽興新秧翻浪如捲輕羅坐新丰亭流目而長吟讀云庵老人戲墨爲詩

壁上龍蛇飛動坐中金玉槍然起望微云生處一聲相應殘蟬

扶杖而東渡五位橋曲折而北松下逢道人賢公喜爲之詩曰

賢也嵚嵌歷落軒然頤頰開張松下偶然相值立談愛子淸狂

乃相與濯足於落澗泉語笑不相聞於是聽其聲於習觀亭爲之詩曰

臥聽石間流水起尋洞口歸云但願一生如此閒遊更復同君

須臾月出疊石峯側散坐於知隱橋以遲之餘謂二子曰玆遊也與存豁輩何遠所恨倔彊嗟不及耳乃詠而歸鐘已絕而廊廡寂無聲爲之詩曰

月在畱雲峯上人行落澗聲中歸去殷牀鐘歇滿庭風露蒙蒙

登控鯉亭望孤山

水面微開笑靨山形故作橫陳彭澤詩中圖畫爲君點出精神

悼山谷五首

蘇黃一時頓有風流千載追還竟作聯翩仙去要將休歇人間

人間識與不識爲君折意消魂獨入無聲三昧同聞阿字法門

自顧面無四目何止心雄萬夫和得靈源雅曲繡繻更綰流蘇

須鬢滄浪夢幻江湖厭飫平生一旦便成千古壞桐弦索縱橫

平昔馭風騎气如今夜雨荒丘欲動西州華屋空餘南浦漁舟

李端叔自金陵如姑溪寄之五首

東坡坐中醉客讓君翰墨風流爲作羊曇折意莫年淚眼山丘

老去田園可樂秋來禾黍登場相見雞豚社飲諠嘩曖熱溪堂

數疊夕陽秋巘雨餘眼力衰時可是招要歸思故應醞造新詩

月下一聲風笛尊前萬頃雲濤玉堂他年圖畫臥看今日漁舠

舉世誇君筆語霧豹渠知一斑莫問人間非是且看醉裏江山

戲呈師川駒父之阿牛三首

今代南州孺子要是萬人之英安得際天汗漫著此海上長鯨

風鑑晴雲霽月衣冠紫陌黃塵勿笑鐸駝長臥起來便自過人

阿牛骨相似舅文章定能世家差勝宗武不襪猶作添丁畫鴉

陳瑩中居合浦余在湘山三首寄之

心在靑牛城下身行白鶴泉西何日相逢一笑看君飽食蛤蜊

海門何啻千里行人替我生愁遠爾妄生分別閻浮等是一漚

聞道希夷處士今居訶梨仙村要看筆端三昧重談醫國法門

寄巽中三首

屋角早梅開徧墻陰殘雪消遲簾卷一場春夢窗含滿眼新詩

文章風行水上歲月舟藏壑中自怪頂明玉缽人疑筆夢春紅

舅相決予十載塵埃羨子淸閒孤坐定非禪病剃頭猶有詩斑

送實上人還東林時余亦買舟東下四首

世事但堪眼見此生何殊夢遊未倩靑山掩骨且牽黃衲蒙頭

有客惠然過我疏眉秀骨巖巖且復柔槎凍耳聽君放意髙談

說盡廬山勝處寂然相對無言東崦峯頭月出依約如聞白猿

我已作成行計喜君亦有歸期何日虎溪松下卻說江海別時

余遊鐘山宿石佛峯下因上人自歸宗來贈之六首

曾其故山寒食忽驚廬嶽重陽想見洞庭橘柚累垂又出靑黃

世議嗟嗟迫隘白頭相視如新只有淵明似我逢人故面成親

君住靑鸞溪上我畱石佛峯前捉手粲然一笑秋容那更撐天

卻度來時危徑斷崖落照孤煙分手更無可柰相看只有淒然

已是浮雲身世更餘一缽生涯是處靑山可老何妨乘興爲家

西風夜吹客夢霜淸更入鐘山且作跳魚縱壑會看倦鳥知還

和人春日三首

冰缺涓涓嫩水柳渦剪剪柔風滓色盡情澄曉遊絲放意垂空

暖壓催花小雨晴宜到面和風鶯舌管弦合調蘭芽雪玉分叢

攬衣欲起還眠杜宇一聲春曉家童走報新事山茶昨夜開了

山居四首

深谷淸泉白石空齋棐幾明窗飯罷一甌春露夢成風雨翻江

煉盡人間機巧卻能隨處安閒雲深舊迷歸路木落今見他山

讀書不求甚解偶爾會意欣然點筆疾書窗紙倚蒲卻看罏煙

負日自然捫虱看山不覺成詩快暖啼禽歸去受風林影參差

夏日三首

鳥啼不妨意寂日長但覺身閒掃地要延遺照掩扉推出靑山

軒借誰家修竹簟畱滿眼淸秋手倦拋書枕臥一聲殿角風甌

掩卷髙眠客去望云乞食僧歸秋近柳陰低瘦年髙瘴發能稀

和人夜坐三首

句好眞堪供佛泉幽欣更同僧閒塵自橫涼簟飛蚊故繞篝燈

行道疾於轉馬坐禪危若蹲鴟瓜皮能作地獄荷香解破毗尼

忠子定應詩瘦隆禪甘作書癡兩客絕無消息千峯見我棲遲

卽事三首

目誦自應引睡手談聊復忘紛一曲靑林門巷數聲白鳥江村

茶味尙含春意鳩鳴忽覺村深掃地風能施手過門月解論心

妙語欲澆舌本故人忽到眉尖云薄茶煙索石浪寒竹色侵簾

用髙僧詩雲沙泉帶艸堂紙帳捲空牀靜是眞消息吟非浴肺腸園林坐淸影梅杏嚼紅香誰住原西寺鐘聲送夕陽作八首

江素塵泥疏繞泉淸晝夜澄明气入茅堂蕭爽潤滋艸木鮮榮

松榻獨安枕簟紙幃長隔埃塵輝映夜窗明月下藏夢蝶幽人

煩擾自玆深隱寂寞相與沈冥淡泊旣諧眞性恬頤復順生經

風月冥搜秀句詩家肺腑同期自古人間俗物此心𨿽死奚知

捨後樹林深秀日中陰影繁濃宴坐時來有籟炎威欲入無從

杏實殘籠金色楊梅爛染胭脂气味新鮮可口淸甘喉舌多時

源塢似甘西畔精廬於此相鄰迎接喜能忘我住山知是何人

林外鳴鴉零亂山頭落日微紅樓臺迥然暝色谷幽已答疏鐘

臨淸閣二首

泯泯下窺軟碧洄洄忽作驚湍時看稚子對浴少陵詩眼長寒

邑勢自然藏勝江空表裏含秋夜棹近人明月襄陽應在漁舟

贈珠侍者二首

我是布毛侍者解藏陷虎鋒機勘破諸方歸去一藤深鎖煙霏

一等心華自照不煩春色須開安用翻瀾千偈卻輸枯木寒灰

誠上人試手遊方二首

隨處千巖萬壑一缽云行鳥飛歲月卻還驚浪蒙頭破衲同歸

迹要風蟬蛻殼道愧泥龜六藏面上唾痕莫拭自然知見含香

拄杖寄子因二首

百節紫藤風骨得自泐潭石門不受云居勾絡定知臨濟兒孫

作伴經遊已徧住山尙存典刑寄與毗耶作戲當場攛出驚人

分韻得風字

鷗寒爭浴暮雨舟閒放縱江風一幅花光平遠誰藏覺範詩中

歸九峯道中

四五疊峯深處歸去開荒南畝是非不得扶犁春曉一蓑煙雨

贈誠上人四首

熅火扶持淸境篝燈點破黃昏凍耳欣聞軟語冷齋忽變春溫

衝雪來尋覺範思時山說靈源此夕蔣陵二老畫出韋郎五言

覓句初聞試手吐詞果復驚人夜覺千巖晝永曉看萬瓦生春

對書只圖遮眼題詩何必須編且看無情說法羣山雪盡蒼然

書阿慈意消室

風過淵明臥處林間子厚來時睡起一杯春露壁間數句坡詩

願監寺自長沙遊淸修依元禪師興發復入城余口占四首贈之

過江問大潙路失腳到小廬山慚愧沒个虜子滿堂都是鄕關

自笑幹陪奉漢人誇熱肺腸僧飯了脫剝打睡椎門擊撼不應

秋來又入重城滿腹憨腮驚人只欠一个布袋便是彌勒化身

閒裏𨿽無白業笑中自有丹沙啜我同遊蓬島个中棗大如瓜

答慶上人三首

連日顚風斷渡一番花信催春殘夜華鯨吼粥夢回窗月窺人

米嶺脊吞西嶽筠溪尾插漳江興發扁舟尋子夜晴風揭蓬窗

雨後哦君佳句華气如川方增石出水生微渚雲間山露寒層

贈潙山湘書記二首

山學春愁眉黛水如含笑花香睡起憑髙凝睇淺紅數筆殘陽

住山心已老大看云情轉虛閒東華軟紅縱好無因飛到窗間

偶書

屋破不至露寢食乏不至餐氈此身投老未死萬事一切隨緣

登洪崖橋與通端三首

行盡幾重添秀雷奔響落晴空散坐煮茶爲別雲間一徑微通

雞聲亂人語秀山色涴我衣裳洗盡人間熱惱還君坐上淸涼

同到洪崖橋上水光射著山寒爲君更透妙語乞與西山老端

湘山偶書

暖壓催花小雨晴宜到面和風鶯舌管弦合調蘭芽雪玉分叢

和人二首

玉骨解藏歲月饑膚不受塵埃落筆驚鴻掠紙延僧春露浮杯

寂寥空山獨夜蕭條古木淸秋風月誰家搗練江頭何處釣舟

石門文字禪卷第十四嘉興大藏經石門文字禪

石門文字禪卷第十五

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言絕句

讀古徳傳八首

閒房古寺陳尊宿對石談經生法師萬壑松風一軒月冷齋淸夜想丰姿

石門冢木團雲雨偶愛車輪煙翠深火種刀耕期飽暖問心求法謾追尋

夜冢髑髏元是水客杯弓影竟非蛇个中無地容生滅笑把遺編篆縷斜

糞火但知黃獨美銀鉤那識紫泥新尙無心緒收寒涕豈有工夫問俗人

瘦行淸坐老垂垂栗色伽梨取次披巖壑形骸𨿽可畫煙霞痼疾不須醫

閒中不省歲月攺但見四山靑又黃指客卻隨流水去笑渠世路未全忘

車輪峯作碧螺旋不用招邀自滿軒等是世間無用物故宜相對兩忘言

絕知名迹能妨道正恐師承亦累人問法沙彌莫饒舌百年逆旅要同塵

讀法華五首

在宅覓車猶是欲出門露坐始無依載行一獸無名字但愛雪山香艸肥

火宅縱橫皆暗獘化城觸處是光明子爭狂走欲方熾寶所依然念不生

塔解聽經無兩耳佛稱全體有分身寶書讀罷驚淸晝葉葉花花總是春

慈和自是山林服知見長凝宴寢香要與如來同止宿卻須常拂法空牀

阿字義深當自讀般舟行苦與誰行人言成辦須三世我欲圓成在此生

贈誦法華僧

生存異夢傳書鎭骨冷靑蓮出瓦棺試看法華精進力兩翁先已爲開端

合妙齋二首

雨過東南月淸亮意行深入碧蘿層露眠不管牛羊踐我是鐘山無事僧

未饒拄杖挑山衲差勝袈裟裹艸鞋吹面谷風衝虎過歸來松雨撼空齋

讀大智度論

眼不自見寧見物去來不見寧見今萬物只今全體露鏡裏有空無路尋

注十明論

了知無性滅無明空慧須從戒定生頻呼小玉元無意只要檀郎認得聲

汾陽十智同眞二首

十智同眞面目全於中一智是根源如今要見汾陽老劈破三玄作兩邊

十智同眞選佛科汾陽佛法本無多愛心竭處尋眞智面目分明會也麼

袁州聞東坡歿於毗陵書精進寺壁三首

濁世肯畱竟何意玉芙蓉出淤泥中誰謂秋來亦零落病收衰淚泣西風

姓名自可磨千古文字收藏付六丁唾霧珠消君勿笑夢回比物鎭長靈

才疏意廣孔文舉身健長貧白樂天一代風流今已矣三吳雲水固悠然

無盡居士以峽州天寧見邀作此辭免六首

吹毛用了急須磨鐵脊師兄舌太多祖佛命根俱截斷笑中驚倒老維摩

維摩願力元無盡重現眞州宰輔身舌本雷槌烹佛祖筆端和气活生民

四夷八蠻想風采竈婦乳兒知姓名寄語袖中調鼎手未容扶杖獨經行

五達衢頭梵剎新著書來喚住山人折松慣掃和云石披衲難隨沒馬塵

亦欲便隨流水出重惟我法付王臣回看坐睡橫眠處折腳鐺兒解笑人

龜毛索子衲僧冤闊角關西亦被穿小犢鼻頭無覓處聽渠露地且閒眠

初到善溪慧照庵寄張無盡五首

明月洲頭一笛風暮云滅盡水吞空倚筇笑語無人問疑是西湖落夢中

山勒回流作窟盤翠蘿綰帶結鴛鸞故應此境幽難畫乞與庵僧自在看

形勝迥分千里遠地靈還受眾峯朝從來慶澤流無盡異事先看繼八蕭

世辯不妨無骨舌好山難絆自由身從教折腳鐺兒笑且欲南來識鳳麟

公有自然臺輔望與民同樂亦同憂我慚雅思非支遁亦伴東山爛熳遊

無盡見和復次其韻五首

謾說毗耶問疾風主賓信手畫虛空爭如快活月洲老萬事收藏一笑中

窗外雲間如去鶴門前山好似翔鸞此時更有疑情在試借疑情面目看

一丘一壑思迢迢莫把山林較市朝江上相逢兩無語夕陽衰艸暮蕭蕭

公是睡龍今縮首我如江月且分身人間一戲成何事冢外君看半臥麟

𨿽然無證復無修撲破虛空亦可憂欲識老龐端的處飯餘摩腹且閒遊

又次韻答之十首

金篦抉膜去重重露出當時晦昧空撥轉上頭關捩子莫教更墮有無中

晚來妙語逼人寒逸气翩翩棲鳳鸞珍重平生造物手十分拈出與人看

擁衾睡美無人喚閒憶當年趁早朝今伴赤松聊卒歲後來功業付曹蕭

眾生煩惱亂如塵共現如來智智身自笑露腮狂寶志識公天上石麒麟

樓閣不勞彈指入眾魔相顧忽驚憂回光卻復思初友從此南詢可罷遊

此法從來妙莫窮何須癡坐學觀空劈開結角羅紋處攝入圓伊三點中

法本無差須揀擇楚雞元不是靑鸞當機一鏃三關破覿體分明箭後看

雲林一塢正寥寥不把淸閒負聖朝歲晚追隨眞可畫行人明日馬蕭蕭

我亦從來徹骨貧誰知徧界不藏身住山鈯斧勞收取不是靑源眾獸麟

一笑相看萬事休公無榮辱我無憂掛名入社非難事圓寂光中不厭遊

孫侯見和復次韻五首

仙郎齒頰嚼松風吟處晴巒翠倚空佳句興來渾不惜一時傾出錦囊中

我亦聞弦知雅曲松風聲不類鳴鸞相逢意气須傾寫一任旁人冷眼看

歷世興亡皆可數升平不復似今朝野居興味應無限小字明窗拔二蕭

未展事功扶聖世幅巾林下且收身善溪廣坐看談笑駿气駸駸地上麟

我固浮雲輕俗眼君眞萱艸可忘憂婦翁一室藏沙界興發時來把臂遊

再和答師復五首

愛君道骨有仙風人品渾如月在空淸論不窮霏鋸屑故應云夢吐胸中

牛渚笑中曾捉月道山歸去亦乘鸞人間尙有餘緣在又把塵編倒折看

吾道如山欲撼搖羣兒毀譽漫前朝冷看狂罵黃冠奕卻笑辛酸合爪蕭

有味新詩名不得正如仙爪爲爬身此時風味無人會想見麻姑擗脯麟

八瓊洞口桃花笑失卻塵寰半世憂聞道客亭炊未熟坐看凍蟻夢中遊

天覺以云庵畫像見寄謝之

老師面目無尋處藏在毗耶丈室中乞與盤山狂弟子背拋筋斗撒顚風

次天覺韻二首

欲振云庵出格風直教魔界化成空此邦已屬張無盡二佛難同一化中

百千萬億恆沙佛正眼觀來總是空縱有毗耶方丈子爲渠權置睫眉中

余嘗問無盡居士曰往問悅公參素侍者有何言句無盡居士曰見悅說昔素問無爲如何說悅擬開口素大笑悅當有省宣師爲侍者余於叢林三見之矣政和元年又會於顯忠寺且欲歸江南作三偈送之

靑山自在人情外白業空消土中歲晚一帆江海去羣飛爭看刺天鴻

素公死後閒名在末後句如黃石書殺盡英雄人不見子房兩眼似愁胡

無爲兩字如何說開口知君病轉深試問舊時宣侍者不言不語笑吟吟

次韻魯直寄靈源三首

一觥春色紅鱗動數筆海山靑玉開耳熱浩歌無說處卻將佳句寫歸來

已作閉門稀識面千金爭購暮年書空餘修水連天碧白鳥時來炯自如

閱世竟爲蝸角事不妨閒作虎頭癡平生筆語難傳處獨許靈源大士知

了翁謫廉欲置華嚴托余將來以六偈見寄其略曰杖頭多少閒田地挑取華嚴入嶺來次韻寄之

十方剎海毫端具一念交參無別路妙明廓徹不依他當念無來亦無去

妙極玄微亦昧機須明句裏電光飛眼開做夢圭峯老笑倒鹽官百衲師

平生百事耳邊風盡聽人嘲詐啞聾跌著起來還一笑何須半夜上孤峯

覷邏牛兒亦久如於今正好撫憐渠但能收放知時節吒吒常教旁屋廬

因法相逢一笑開俯看浮出過飛埃湘南嶺外休分別圓寂光中共往來

根機饒我三千倍純熟輸君一百籌誰似夢中憂患裏飯餘要睡卽齁齁

寄華嚴居士三首

仰惟陛下實英主鑄印消印如沛公補天正賴女媧手萬物吐气思春風

文章日月不能老忠義姦邪膽自磨公能一念了萬法柰此功名未放何

謝公捉鼻知不免整頓乾坤民望深勿嗔禿頭預世事我是同時支道林

瑩中南歸至衡陽作六首寄之

回雁峯前醉眼醒臥看波影蘸空靑起來一笛春風晚萬里無雲月滿汀

醉裏南遊亦偶然歸來客捨夢初圓袖中滄海煩傾出要看毫端浪拍天

喧熱婆羅大火聚無厭足王刀鋸場聞道飽參俱透過來尋初友見淸涼

爭道頭陀再應緣那知南畝不陳鮮君看提起超情句馬得幡竿尾指天

禮拜起來無伎倆拈花笑裏有精神何如眼倦拋書睡一枕雷霆撼四鄰

笑看癡蠅遭唾涴絕憐香象截流過歸來兒女團圞坐贏得心如古井波

李光祖自了翁法窟來訪余於鐘山畱十日方知鼻孔大頭向下旣行作六首送之

應思靈鷲多年別來作鐘山十日畱一句鶻侖難劈破風泉松月夜堂幽

南畝頭陀施毒手北山道者起慈心解於糞掃堆頭笑拾得茸穿穴鼻鍼

六根淸淨精進力二熱消亡法供眞舌本靑蓮香不歇色身三昧現塵塵

分身可集呈眞僞寶塔能言透死生佛眼尙難窺向背謾煩機巧並頭爭

一切女人皆障道十分厚味最傷生登牀未敢期穿屨見慢須防起現行

履稀瘦處卻知肥間物須防獄治之虎穴魔宮同止住寒灰枯木是男兒

寄石頭志庵主

世途巇險鼻先酸折腳鐺尋穩處安誰見睡餘閒振策松風吹耳夜濤寒

石頭庵主居南嶽僅三十年忽思還江南龍安作此寄之三首

厭看瀟湘萬頃山江南歸去臥龍安只將一味無求法畱與叢林作樣看

龍安聞說好巖叢瘦坐孤行兩頰紅剩得淸閒無著處一時排遣笑吟中

鬧中拋擲亦奇哉句裏藏身活路開生鐵心肝含笑面不虛參見作家來

聞志公化悼之三首

去年曾陟白雲顚投老相逢亦偶然蟬蛻君今成貼棄春蠶我已作三眠

生死已將同夜旦閒眠行樂不相妨遙知此日龍安寺蛛网髙人夢蝶牀

捍裘未減春罏暖丈室偏宜道骨寒擺手便行呼不應閒名在世試除看

次韻超然洞山二首

洞山正似鐘山塢慚愧新詩寫得眞欲喚定林閒相國要看淸散岸綸巾

油然無定似雲閒今在江南盡處山膚寸顧吾眞可度奇峯如子未容攀

寄嶽麓禪師三首

數筆湘山衰眼力一犁春雨隔淸談遙知穩靠蒲團處碧篆香消柏子庵

飽參衲子一千指古格叢林二十年想見升堂提祖令道容水雪照人天

湘南道價獨驚羣知是黃龍的骨孫本色住山何所有白鷗春水自當門

示禪者

能回箭鋒射自己方肯竿頭進步行道得未生前一句始信虛空解講經

書太平庵

興工願力經營地樓閣咄嗟金碧開滿院靑春人不管一庭蒼蘚客閒來

余將經行他山徳莊自邑中馳書作詩見畱是夕胡彥通亦會二君於談達旦不寐明日霜重共讀蔡徳符兄弟所寄詩有懷其人五首

蹇驢尋我亦乘興秋潑空山煙翠時脫帽不知誰主客一燈相對夜彈棋

風徑霜淸拾墮薪野炊童子解經營翛然放著秋窗晚籬落淒淸屋角晴

精粗一飽隨緣去林壑諸方到處鄕去住了知無可揀謾煩辭錦照人光

旁捨潛夫十年舊會茶時復坐僧氈愛將夷甫雌黃口解說定林文字禪

蔡家兄弟好兒郎骨秀同燻知見香好在綠楊堤上路幅巾來往自相羊

上李大卿三首

臨濟三玄劈不開近來金鎖轉生苔喜公袖手通關捩同在靈山見佛來

與人寔法土難消道火何曾口被燒拋出秦時轢鉆突圞如斗兩頭搖

不犯鋒芒平正偏分明有語是無言尋思絕處一句好咬破方知百味全

與韓子蒼六首

𨿽赴來機少異之箭鋒相直出思惟訥庵言下瞠雙目孔子元來是仲尼

從來未悟不曾迷一見庵僧更不疑脫體現前無躲避鼻頭向下少人知

盤珠走處無畱影百計推尋摸意根酬汝欲心顚倒見哆啝元不是無言

但識綱宗無寔法爲君拈卻眼中塵鴛鴦繡出從教看莫把金鍼度與人

收得訥庵末後句羅敷種性覺風流海壇馬子似驢大失曉山童不裹頭

百年應盡便應盡坐脫立亡誇小兒酪出乳中無別法死時何苦欲先知

寄道鄕居士三首

知有道鄕何處是个中歸路滑於苔萬機罷後見城郭一念不生金鎖開

抽身世路崎嶇處掣肘功名逼逐人勿謂老來無伎倆絕蹤迹處解藏身

丹霞未見龐居士已有言詞滿四方何似他時親識面未勞語默彊遮藏

謁準禪師塔

同條生不同條死覿露全機誰後先一句鶻侖難劈破一時乞與子孫傳

兩僧相繼而化有感二首

叢席淍零空斂眉爭鋒唇吻斗輕肥嘆無老宿提綱要時有亡僧爲發機

賓朋鴛鷺門如市聲價靈延一世驚只有片時人看好死生那解替人行

次韻誼叟

擇乳鵝王非鴨類影鞭良馬本龍媒正中妙協無人會句裏空驚法眼開

雪後寄荷塘幻住庵肓僧四首

靈光寂照神通藏意地經營幻住庵已喜眼根今現證何妨要耳作同參

表裏洞然無量相晦明無計掩藏伊庵中但見人孤坐門外從教事不知

荷塘寺後千竿玉折腳鐺中五合陳靜裏笑看垂釣者夜深方見把鍼人

檐日未通孤坐暖雪云都放九峯靑空階夜滴聞鈴響臥學荷塘耳誦經

送覺上人之洞山二首

正中妙協諱當頭洞水從教向逆流唱起新丰舊時曲要看躍浪斗泥牛

八角通紅鐵彈丸衲僧未嚼齒先酸笑中拋擲尋常事石火敲時著眼看

謝保福寄蜜

蜜脾新滿割山房都是諸花知見香味絕中邊深爲有待將無舌爲君嘗

太平有老僧頃見大本禪師掩門久不出乃書其壁

跛腳阿師六世孫毗陵古寺獨關門也知祖是陳尊宿平昔髙風宛尙存

宿慈祥室

行智慧心名解脫絕荊棘地號慈祥煙消火冷諸緣盡憎愛化爲平等光

撫州北景徳寺不見古畫第五尊羅漢

十八聲聞解倒根少叢林漢亂山門知他何處攞齋去不見堂中第五尊

畱題覺軒

自笑忍饑空畫餅誰期擊竹喪全身休誇魏藥能起死須信金塵解翳人

大風雪中迪吉老尋余鐘山二首

風聲捲地奔萬馬雪花連空若推下道人軒渠何所來笑裏丹沙不知價

萬事信緣安樂法一身隨分實頭禪不知影艸聲前句何似和衣粥後眠

背塵軒

思慮不及猶爲物分別未忘都是夢阿難樹見竟難分曹溪風幡元不動

次韻廓然送瑫上人

營辦勝緣眞戲事臨平此偈亦逢場妙無影迹如龍句應笑癡人戽夜塘

遊南禪

智光廣大精進力化作人間釋梵宮我亦生涯無一缽伴公他日聽樓鐘

十生觀音生辰燒香偈示智俱

十世爲僧生復死今朝生死不相干從來被眼常遮蓋不信如今借汝看

題自肯庵

諸方說禪炙手熱此庵默坐如冰冷美食不中飽人飧他人不肯我自肯

與朱世英夜論玄沙香嚴云庵宗旨三首

子母俱忘脫體看纖毫才動被渠瞞若非豎亞頂門眼那辧紅罏點雪寒

言下百骸俱脫盡更無一法覆藏伊亡僧對面分明看卻是禪和眼搭癡

睡美春來常失曉日髙衾暖懶翻身戲將古寺閒房趣誇與鬧中無事人

立上人北遊五頂南還畫文殊雲間之相余政和年秋遊翠巖立持以展洪崖橋上時山云廓淸萬峯劍立溪轉雷驚行人悚動忽瞻瑞相如見於岱嶽時余聞文殊爲根本智智無不立豈獨現於五頂耶

稽首一切智成就譬如一月落萬水乃知洪崖橋上看不離文殊一月體

題永安居士軒壁

謾說難酬彼上人上人言語未全眞世間所有皆虛幻何獨芭蕉可諭身

出山寄詮上人

孤筇冒雨出山去應與道人增笑聲永愧蕭蕭碧巖下衲衣淸散自經行

送一萬回

當年隨我出西州到處雲山共勝遊那料秦淮煙雨裏倚筇看子上孤舟

道逢南嶽太上人遊京師戲贈其行

野外相逢一笑新十年峯頂臥云人卻將南楚登山腳去踏東華沒馬塵

僧從事文字禪三首

中郎書異爲忠孝右轄詩淸付水雲林下一燈長到曉此生眞復是知聞

一麟眾角失精彩尺璧千巖發耿光借面北人無四目獨余方寸是慈祥

三多授子文章法壞衲酬吾老大心簾捲暮涼煙翠重一聲云斧覺山深

金陵獄中謝人惠茶

寶公關鎖尋常事諗老家風气味長十載故人情外意一杯今日雨前香

隨與玟秀七八衲子爲辦寒具

幽人十月猶絺綌萬瓦霜淸木葉號賴有西鄰念衰冷夜窗叢手辦衣袍

寄道夫三首

臥誦故交風雨散忽驚時序歲時同遙知吏散無餘事只有花枝繞郭紅

石渠天祿略上口長嘯簿書欺得人龍捲大身藏一發兒曹聊爾與相親

昭默老禪最髙遁孤風聞說不容攀煩君倒用彭澤印折簡招之應出山

會廣南因上人

我昔南遊跨海還夢中常憶海邊山匡廬忽見山中客果笑人間是夢間

超然在東華作此招之

芒鞋踏破成何事坐榻塵埋只汗顏齋缽生涯惟澗飲結茅終待老鐘山

時余適金陵定居定林超然將南歸從余遊以爲詩讖也復次其韻

袖手對君增白業照溪嗟我減朱顏遙知歲晚歸心急不爲江南臥看山

圓上人覓詩

平生百態不掛眼倚杖看云慵解包湘水叢林多古格何妨一缽穩安巢

至邵州示胡彊仲三首

平生厭飫水雲間老境優遊剩得閒遠謫瘴鄕君勿嘆天教更看海南山

情緣不斷自消滅浮念欲生無起因多謝煉磨金出礦敢辭枷鎖夢中身

盧能嶺上容君看彌勒樓前借汝觀成佛捷途當舉足不須平地致艱難

書資國寺壁

行藏獨許靑山見議論猶容亂石聞勿謂衲盲貧勝我溪分明月谷量云

送圓監寺持缽之邵陽

叢林職似驚羣雁供給情如反哺鳥梅蕊犯寒持缽去山茶出屋得歸無

贈欽上人

嫩日柔風春恰曉花光醉人濃可皛到山不必問老師春色爲儂都說了

與法護禪者

手抄禪林僧寶傳暗誦石門文字禪揀得湘西好三角春風歸去弄雲泉

示觀上人

觀公短小精悍色試手來參五味禪掛起北窗都會取湘江雲水自連天

在百丈寄靈源禪師二首

暗中樹影平生意水底魚蹤病後機想見道容無住著倚藤閒看暮雲歸

平昔追隨骨海心暮年粥飯並叢林朅來萬事撩人笑此去靑山爲我深

次韻兀翁

漁人寄語兀翁道出沒煙波各有由死見鑊湯如攧浪愛魚心在未甘休

次韻空印遊山九首

法眞有子是彌天派出南屏共一源魯鈍經旬陪夜語浪持短綆汲深淵

危徑盤空一綫微遊人舉足已先疲大圓光透難遮掩不學龍牙眼似眉

騰騰兀兀地行仙依約曾參蜆子禪古廟紙錢堆裏睡從教歲月自推遷

萬層翠巘玉崔嵬獨自憑闌日幾回知有芙蓉更深秀振筇何幸獲追陪

凝佇殘陽眼力微孤云偶伴野僧歸形容萬古潙山色正賴晴嵐與夕暉

蟠龍不許在層淵一句全提賴發宣慚愧兒孫家法在未施聲色透重玄

寶塔當煩妙語傳要令此地福人天个中已有全身見何用分身徧大千

未言酬倡多佳句半月遊山亦自賢我亦生涯無窖子願陪香火餞餘年

大潙願力有誰同貫日精神吐白虹我酌軾公泉嘆息此源有盡水無窮

宗上人求偈之江南

川舌一從嘗虜饌山衣三載濕湘云挑包又過江南去鶗鳺遙知半路聞

送範上人乞食

眾魔不敵精進力萬行難過平等心持缽莫辭穿聚落道人隨處是叢林

濟上人求偈二首

圓通捶碎牢關後古鏡發光金石開穩坐龍安今七日從教山路滑於苔

李珣骨已成丘壠仲遜身猶占水雲扶策南來山滿眼實頭鄕話與誰論

芭蕉

鳳尾爭髙照映人玉芽明潔出埃塵也知欲救眾生病其現如來智智身

次韻無諍見懷三首

韻傾瘦字試鳥絲苦語偏多別後思靑巘君能容易去白鷗愧我負幽期

數篙云碧捲晴空無數巖花落醉紅滿袖東風疏雨後卻欣春露一甌同

老眼慵看讀過書十年心迹更誰於靑松我欲追三徑白髮誰令繼二疏

三月二十日夢人持獼猴見贈乞詩口占

長臂幽姿要性靈寫經欣得爾添瓶不須睡著惺惺著窗外聞人喚便應

三月二十三日心禪餉余新面白蜜作二首

三月東莊新麥熟碾遲羅細玉塵香要看十字開籠餅寄與庵頭老儼嘗

老儼年來百不忺最嫌苦淡不嫌甜蜜中有味中邊絕莫笑山居世味添

與謙知藏二首

老爛叢林四十年平生跛挈但隨緣未言親見云居老只識歸言亦自賢

諸方法席慵擡眼懶懂成羣妒忌深此老把茅如覆頂卻能努力悍叢林

木上人久遊歸宗贈之二首

燻烝聞見有源流詩學寒溪老比丘勿訝談禪太文彩從來虎穴不生彪

攜詩過我亦翛然百孔寒光壞衲穿日與廬山對酬酢故應妙語嚼芳鮮

遊跫然亭

道火何曾燒著口問透法身藏北斗當時我若見雲門一杖打殺乞與狗

臨濟大師生辰

靖康二年四月十眼見耳聞信不及三玄三要都揭開露出法身赤吉力

瀟湘八景

山市晴嵐

朝霞散綺仗天容無際山嵐分外濃風土蕭條人迹靜林蹊花木自鮮穠

洞庭秋色

秋霽湖平徹底淸滄浪隱映曜光輪寒光炯炯爲誰好倚岸憑欄興最淸

江天暮雪

長空暝色黯陰雲六出飄花墮水濱萬境沈沈天籟息溪翁忍凍獨垂綸

瀟湘夜雨

嶽麓甍檐蒼莽中蕭蕭江雨打船蓬一聲長笛人何去蒻苙蓑衣宿葦叢

漁村落照

目斷靑簾在水湄臨風漠漠映斜暉漁郎笑傲蘆花裏乘興回家何處歸

遠浦歸帆

水國煙光映夕暉誰家仿佛片帆歸翩翩鷗鷺西風急凝盼滄洲眼力微

煙寺晚鐘

輕煙罩暮上黃昏殷殷疏鐘度遠村略犳橫溪人迹靜幡竿縹緲插山根

平沙落雁

寂寞蒹葭亂晚風江波斂灩浸秋空橫斜倦翼歸何處一點漁燈杳靄中

石門文字禪卷十五嘉興大藏經石門文字禪

石門文字禪卷第十六

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

七言絕句

春詞五首

映門楊柳未全遮才有柔條自在斜不信春寒猶有雪誤驚飄舞作飛花

春到梅梢雪未知橫斜初見過墻枝暗香愁絕無人問一再風前月上時

昨夜江村雨一犁白沙江路曉無泥戲波拍拍鳧雛暖掠岸翩翩燕子低

曉霽晴湖已拍橋橋邊春色解相撩分疏積雨饒鶯舌拘束東風倩柳條

郊原雨歇看春耕繭栗能駝稚子行靑杏欲嘗先齒軟海棠開徧恰新晴

春日作

山前山後花半紅橋頭橋尾柳搖空流鶯枝上未成語始囀一聲來去風

殘梅

殘香和雪隔簾櫳只待江頭一笛風今夜回廊無限意小庭疏影月朦朦

次韻通明更晚春二十七首

琴築春流漲淺灘圓吭幽鳥語林端纖蒲水荇空淒寂背立東風整釣竿

綠徧西園春正殘靑梅小摘嗅仍看單衣初試殊淸爽更愛涼風掠面寒

花落片片怨春陰霧雨那堪更作霖小院晚春猶惜掃欲穿準擬倩金鍼

散衣行處雨初涼庭院誰家柳暗墻倚杖南軒看修竹快人解籜玉蒼蒼

居近幽林復碧江水光林翠到西窗鷓鴣啼竹聲相應鸂鶒眠沙只一雙

落英寂寂艸離離天气淸和得所宜頭面惺惚快淸曉可人惟有海棠枝

枝上啼禽毛羽光商量密葉恰能藏路旁垂柳陰堪歇墻外櫻桃小可嘗

題詩徑欲晚春還噪吻吟窗禿筆端寂寞卻憐當檻竹嫩黃新裊出林竿

晝永呼童掛北軒靑山無數臥披看獨憐杜宇啼聲晚催發芭蕉戰莫寒

桃李無言暗淺深曉云慚愧不成霖化工勝卻耶溪女繡徧園林不犯鍼

去歲春遊愛野棠今年還復出東墻行思往事心猶在卻照淸溪鬢已蒼

睡魔晝永不能降一夢春晴賞北窗只有敲門漫溪叟也嫌疏懶世無雙

山桃噴火柳垂絲野店溪橋處處宜我作春遊亦淸散楡錢聊掛瘦藤枝

困人天气渴思漿喜有人家密竹藏稚子不知僧不飲壓糟醇釅勸人嘗

春心百種竟衰殘幽事侵尋尙數端淸晚閒題記新竹粉衣香滑一竿竿

淸晨花下露團團飛鳥行吟仰面看傑句天資人不及勿嗔島瘦與郊寒

壓枝萬朵濃如繡初歇連綿十日霖穿蕊蝶須輕似綫刺香蜂尾快如鍼

倦行放步臥垂楊誰打秋千笑隔墻風物惱人情不淺歸來山色更靑蒼

夜涼靜話欣同榻春晚分題喜共窗解笑疏狂才莫敵詩禪美譽舊傳雙

紅梅眞是醉吳姬浴罷偎風事事宜吟次紛紛落紅雨小禽飛去動危枝

從遊法侶意何長況更深云僻處藏共喜春山有新事小窗晴試露芽嘗

南來還復見春殘歷亂愁人恰萬端賈誼少年能肆筆太公垂白始投竿

楊花滿院掩深關半折文書偃臥看幽鳥等閒回睡眼暖風時復破春寒

春寒瘦骨病難禁多謝新晴霽晚霖自補衲衣矮窗下黃鸝聲好屢停鍼

劇笑自知躋奧室好詩安敢望門墻饒君麗句春難敵輸我朱顏鬢未蒼

深院無人得散衣海棠經雨更相宜若爲化作翩翩蝶繞此扶疏竹外枝

淸絕新詩寫硬黃著簽端爲密收藏自驚短拙知何限愛子髙才見未嘗

海棠

酒入香腮笑未知小妝初罷醉兒癡一枝柳外墻頭見勝卻千叢著雨時

和餘慶長老春十首

野梅官柳不勝春妒面愁眉各斗新欲作淸詩成瘦坐生憎白雨解催人

葉欲藏禽花沒腰春愁疊疊覺難消碧雲新月誰梳鬢翠浪柔風自織綃

鳧鷗水暖聚圓沙帶雨春湖脈脈斜翠綫受風遮徑柳燕脂含雨隔籬花

葉云誰剪芘花身花底何人笑語頻應是流鶯訴心事窺墻欲見恨無因

一盞露芽袪睡思半簾疏雨作愁媒似聞池館花如海杖策當爲得得來

嫩寒淸曉欲畱春睡足山中樂事新珠玉等閒無脛至風流全付茂陵人

柳如西子舞時腰飛絮初狂雪未消多謝余郎造化手解拈春色寫蛟銷

雨過淸流走白沙隔籬紅杏一枝斜可堪風日濃於酒更愛君詩麗似花

舊遊新事兩關身花下淸晨吉頻野步尋梅曾共樂夜詩聯鼎願相因

人笑才髙眞禍本自驚詩好是窮媒貪看百尺遊絲轉忽見雙飛乳燕來

遊西湖北山二首

幽艸靑靑繞竹扉雨餘人在杏園西無端黃鳥驚春夢正向綠蘿深處啼

春園南北筍過墻墻下離離艸更香啼鳥野花無問處蒼山牢落下殘陽

次韻超然春日湘上二首

暮年身世極南邊病眼愁看北客船憶著金明池上路寶津晴瓦隔霏煙

年少無愁事業新小詩寫得楚江春已知字字愈頭痛可是駸駸解逼人

春晚二首

方見柳條堪結紐忽驚梅葉解藏禽春歸掣肘徑不住院落殘紅一寸深

閒愁一寸在垂楊遊絲百尺拖淸曉楡錢滿地贖春歸山茶昨夜都開了

長春花

人間花亦有仙骨卯酉發妝呼不醒醉裏那知更歲月韻髙班艸臥空庭

上巳

桃花落盡柳陰成寒食風光小雨晴半掩寶書憑幾坐滿庭芳艸爲誰生

題黃山壁

夜雨曉晴春盎盎綠愁紅醉思迢迢獨存滋味無人會笑看柔風拂柳條

初夏四首

嘒嘒新蟬綠葉遮一聲臨晚到山家未應春色全歸去猶有芳叢刺史花

野水稻苗靑拂岸柘岡麥穗熟分岐前村父老胥歡甚笑指橋邊露酒旗

院落寥寥日正長小梅初熟亞枝黃午窗書引昏昏思角簟宜開舊竹牀

流鶯聲老綠楊中欄檻蕭疏墮晚紅二十四番花信重園林又覺轉燻風

南軒

南軒日靜小簾開百舌無端喚夢回莫爲楊花不相識隨風還解過墻來

次韻方夏日五首時渠在禹溪余乃居福嚴

殘書半折立風檐欲步還慵睡未忺忽憶故人談笑處擘蓮嘗芡禦炎炎

聲華籍甚浙東西胸次玲瓏絕坎蹊那料南來遭白眼彊顏腰作偃松低

山縣蕭條早放衙塘蓮無主自開花三叉路口炊煙起白瓦靑旗一兩家

水閣風微快葛衣沙村返照淡餘暉數聲楚些無情思不似吳中緩緩歸

我憶西湖山水淸君詩說盡欲歸情何時京口同煙艇柔櫓咿啞短作程

嘗蘆橘

皮似柿椑發易剝核如龍眼味芳鮮滿盤的礫如金彈叢手分嘗憶去年

新竹

瑯玕數本倚墻陰新筍均條忽作林昨夜小軒添得境卻煩佳月醉篩金

秋晚三首

梨杖晚經桑柘塢園林秋盡露人家破籬犬吠柴門掩寒犢自歸山日斜

碧雲紅樹晚相間佇立不堪遊子情劃破秋空一行雁斷腸南去兩三聲

紫梨紅棗八九樹竹屋柴門三四家機杼聲遲秋日晚繞籬寒菊自開花

雪中山茶

綠羅架上破紅裙占得春多獨有君那料曉來猶帶雪素衣丹頂鶴成羣

謝妙髙惠墨梅

霧雨黃昏眼力衰隔煙初見犯寒枝徑煩南嶽道人手畫出西湖處士詩

妙髙梅花

戲折寒梅畫裏傳便知香爨攬佳眠愛吾花木逡巡有漧笑春風入暮年

琛上人所蓄妙髙墨戲三首﹝並序﹞

淮上琛上人袖妙髙老墨戲三本來閱此不自知身在逆旅也妙髙得意懶筆而琛公能蓄之琛之好尙蓋度越吾輩數十等也爲作三首結林間無塵之緣。

年年長恨春歸速脫手背人收拾難那料髙人筆端妙一枝畱得霧中看

修葉鬧花增秀色爲誰幽徑撒秋香還如此老行藏處不爲無人亦自芳

一幅湘山千里色碧天如水蓋秋寬磨錢作鏡時一照乞與禪齋坐臥看

次韻翁教授見寄

仙郎落筆敏驚鴻文字追回兩漢風脫腕舊聞供十吏探懷行看取三公

夢中作

無賴春風試怒號共乘一葉傲驚濤不知兩岸人皆愕但覺中流笑語髙

紀夢

玉纖金釧隔窗紗醉整殘籹滿鏡花撼地跳珠千丈白骨飛寧復用毛車

過小院僧窗有假山絕妙作廬山勢書此

廬阜歸心久未降夢魂時復渡湓江忽驚古寺秋庭上翠蹙煙巒對矮窗

次韻五首

成破須臾知世相雨雲翻覆見交情何時一葉春湖闊塞管橫風夜月淸

正爾思山想歸路偶行看雪立階除忽驚晝永軒窗迥推抵淸寒擁燎罏

懷中但自除衣垢面上從教有唾痕負日風檐成坐睡夢隨鷗鷺落江村

莓苔徧地楡錢滿院落無人柳絮飛信手翻書香篆冷夕光山翠上窗扉

措置已落古人後猛省令人愧衲裙廬山好處軒窗在畱眼歸看五老云

次韻巽中見寄四首

君才俊卻海東靑鼻笑生華筆有靈寄我小詩足風味展開如對鏡中形

臥念髙人最起予時時想見秀眉疏石門自古無佳句寄語雲山莫放渠

停蓄幽懷萬頃波一傾要及少年時正當淸嘯尋君去已辦登山綠玉枝

別後夢歸關不住得歸車已走先鋒催詩疥子撈春甕有味難言卻皺容

謝人惠蘆雁圖

道林煙雨久不到忽見橘州蘆雁行笑裏筆端三昧力坐中移我過瀟湘

湓江宿舟中

琵琶亭下孤舟宿夜靜風淸水四圍胡蝶夢中江月白蘆花鳴笛釣船歸

過蕪湖晚望

盡日舟中情思疲晚來何處最幽奇沙鷗數隻妝江面云帶兩條山畫眉

東流阻風

秋葉叢邊風索索迎賓亭下水彌彌蓼花深處老漁父更把牀頭羌笛吹

次韻孫先輩見寄二首

從來佳句出寒餓太白飄零子美窮箸下萬錢如有意作詩遣興不須工

長欲探懷取卿相對人信口比伊周安知投老空拳在句法不醫雙鬢秋

過湘江題慈云寺壁

慈云寺在古城隈月閣風軒照水開獨倚欄幹秋雨後靑山相逐渡江來

再遊讀舊題

渡頭路入白雲隈斷岸柴門窈窕開忽憶去年曾過此拂塵閒看舊題來

晚歸福嚴寺

淺抹濃堆翠卻煙老松無數更蒼然石梯又入千峯去時見樓臺夕照邊

次韻亭上人長沙雪中懷古二首

楚國樓臺淩九霄軟風行復弄柔條當年弦管今何處飛雪滿空如舞腰

數峯江上曉不見指點先煩楖栗條卻望蒼崖尋折幹偃松梢重壓龍腰

書白水寺壁

寒巖花木斗迎春古寺修筠戰雨聲負日晴軒成坐睡朦朧何處鷓鴣鳴

過長馬市

長馬人家古道旁秋來禾黍已登場池塘水落菱蒲冷籬落霜晴橘柚黃

書湛然亭

家在匡廬疊翠層雲開仿佛見微稜褰衣欲上千巖去隔岸扁舟喚不應

次韻張敏叔畫桃梅二首

要看紅雨滴殘春作陣驚飛亂蝶羣好在一枝長不死謾煩詩筆掃煙雲

玉骨冰姿過眼空卻煩摹刻倩詩工暗香錯莫知誰寫多謝黃昏一陣風

送覺先歸大梁二首

殘秋千里遊梁去破浪扁舟別我來對坐無言看山月一庭松雨在莓苔

閒人忙事莫參差各夢同牀暗發嗟相值一歡難把玩摩頭輸子看京華

題賁遠書房

軒上仙郎面如玉檻前修竹翠於蔥壁開他日春眠足應對同僚話故叢

李商老自山北道中作詩見寄次韻

蹇驢醉頰兀紅酣眼艷秋波望翠嵐長向詩中見風度愛君筆力似黔南

初至崖州喫荔枝

口腹平生厭事治上林珍果亦嘗之天公見我流涎甚遣向崖州喫荔枝

至海昏三首

前身定是赤頭璨風帽自欹麻薴衣久客瓊崖看詩律袖中藏得海山歸

我老又窮交舊絕姓名面目畏知聞飧痂是病竟不悟褁飯相從獨有君

天公無計柰此老時復致之拴索間寄語故人休念我幸因王事得遊山

次韻壁間蔣侯詩

軒前叢玉是誰種笑裏風姿件件宜耐久節髙眞不屈此情惟有雪霜知

遊石臺寺

歲晏身心無一事江山信美又吾鄕去年今日黃河北夜趁明馳上太行

永固登小閣

老僧乞食城郭去小閣無人獨自登急雨忽來添瞑色諸峯領略露寒層

會性之山中二首

秋來林下偶相尋松雨風泉一徑深小立聽君臨水語十分知我住山心

江山千里笑談中暖熱寒泉出伏龍卻看秋容能拂掠夕陽無語斂眉峯

守道太尉醉鄕

歡伯平生數往還个中城郭未嘗關暮歸健倒三四五憑仗酪奴扶玉山

世明九客同登滕王閣索詩口占

西山出云靑未了九客憑欄一笑時秋天便是一張紙寫取江南覺範詩

贈胡子顯八首

小縣風光秀句傳太平無象宰君賢𨿽非社日長聞鼓不是炊時亦有煙

作官要自有家法童稚燻蒸飽見聞堆案文書談笑了先將勤政報君恩

去年苛政如狼虎盜賊縱橫民散居那料春來見天日抱孫門巷買犁鋤

社飲扶攜春日和柘岡麥壠竟相過不因舊歲追胥苦安得春來喜气多

無數花紅霞委地幾重云碧幕攤空遙知客退西園裏盡落登臨語笑中

庭訟凋殘道气增早衙淸罄夜香燈吏人莫作官人看我是南州有發僧

弄晴雨過秧鍼出花信風來麥浪寒想見丰登民訟少長官行折道書看

煙鬟散亂猶梳月谷口含胡欲吐雲山寺閉門春睡足可憐憑檻不同君

何忠孺出芝艸三本皆黃色指其小者曰昔登第時產此今重華爲作此

家山又產靈芝瑞天獨於君著意深層秀已呈重蓋兆色黃更類笏頭金

古鼎

器分三足眞神物具體而微有旨哉我識地靈先獻瑞知公才業足鹽梅

舟行書所見

剩水殘山慘淡間白鷗無事小舟閒个中著我添圖畫便似華亭落照灣

東坡羹

分外濃甘黃竹筍自然微苦紫藤心東坡鐺內相容攝乞與饞禪掉舌尋

宿芙蓉峯書方丈壁三首

二十六﹝竊﹣釆﹞猿臂上夜晴引手酌星河忽驚此地羊腸險世路羊腸險更多

赤髭病客煙瘴面漆瞳道人冰雪容俯檻夜殘看落月不知腳下有千峯

人間熱惱不到處一室篝燈到曉明枕臂聊爲吉祥臥雪猿聲與夢俱淸

過寶應訪達川不遇書其壁

屋老僧殘湘水濱叢林气象傲比鄰莫嫌川客貧徹骨滿院靑春不借人

次韻曾侯分春亭

杖梨庭下花如海紅浪顚風急雨時分得春歸無著處都將裁刻入新詩

次韻晚起

春眠失曉殊可喜紅日曈曨聞喚起平生嚼蠟觀世間一覺夢鄕如此矣

次韻春風

吹鬢風俱小雨來殘紅掃盡露蒼苔稻畦綠錦無邊幅更欲煩君爲剪裁

次韻題葆光庵

一庵萬事不掛眼孤坐枵然龜六藏漆園摸索太饒舌彊爲立名爲葆光

次韻棋堂

畫戟叢中小寢驚日長閒試道衣輕含風廣廈過微雨賓從時聞下子聲

次韻西樓

萬古湘江繞故城水光夕照動檐楹行人仰看春風軟吹落憑欄笑語聲

三月登湘陰景醇湖山堂時江漲而雨未止

煙雨溟蒙暗小窗湖山堂下水連江已欣一葉浮千頃更愛飛來白鳥雙

又登鄧氏平遠樓縱望見小廬山作

倚欄天際數歸帆春在滄州數筆間我與小樓俱是畫雨中猶復見廬山

意行入古寺見鄧生之富以谷量牛馬寺舊藉余賦詩

淸明雨過快晴天古寺尋春亦偶然濃笑春風窮似我也將柳絮當楡錢

南嶽會禪師往京口省枯木老禪過余湘上夜語及前詩三絕要謁夢蝶老居士不覺有懷其人

若逢夢蝶庵中老爲道歸期壓舊年肯施獨龍岡畔地大勝小嶺買山錢

會師胡盧而笑曰獨無語以餞我乎因賦此

倦臥耆闍峯頂云呼船閒立楚江濆愛師任運如湘月影入千江體不分

贈覺成上人

雲泉措置萬事外須髮凋零伸欠中想見龍城山下路一川秋色稻花風

送向禪者省親約三月時復來

小雨初晴上元過湘江水生圖畫開江南今日且歸去杜宇啼時還復來

次韻惠梅禪師見寄秋日四首

客情容易到雙眉幹沒晴湘夜月暉風露滿庭人未寢飛螢故入小簾幃

長廊廣殿午風淸禪倦何妨曳履行歡喜閒中有奇事鑷髭空對紙窗明

兌髙山水目淸暉雨勒孤云放縱飛多謝炎涼摧溽暑更闌靜極忽僧歸

飽霜毛穎泛松煤窗底魚箋自在開琢得小詩淸似玉步筇時繞紫莓苔

補東坡遺眞姜唐佐秀才飲書其扇

此生身世兩茫茫醉裏因君到故鄕滄海何曾斷池脈白袍從此破天荒

次韻蕭子植承務四首

別後時時想見之朅來吐語便能奇夕陽寒帶殊山雨寫出蕭郎醉裏詩

萬鐘我欲解帶食雙璧從來賜立談君視新丰獨杯客不因州縣著來簪

錦堂聞有傳夫子馬鬣倉官臥夕煙未展玉堂揮翰手卻來從我弄雲泉

秀句端如我晚煙白髭畫出石門禪未論翰墨驚流輩只識蕭郎亦自賢

英上人手錄冷齋爲示戲書其尾

五鼎八珍非我事曲眉淸倡乞人爭一帙冷齋夜深話靑燈相對聽秋聲

入九峯道中

插身在俗熱惱處畱眼看山寒翠中修徑掃除知有寺忽驚窗戶濕靑紅

讀和靖西湖詩戲書卷尾

長愛東坡眼不枯解將西子比西湖先生詩妙眞如畫爲作春寒出浴圖

與超然至谷山尋崇禪師遺蹤

行盡湘西十里松到門卻立數諸峯崇公事迹無尋處庭下春泥見虎蹤

崇山堂五詠爲通判大樂張侯賦

靜隱堂

扶策經行此堂上萬峯翔集漢江津山林未放公深隱只恐功名逼逐人

信美亭

小停與客登臨處閒暇江山又故丘最愛名花每含笑更憐幽艸解忘憂

致爽亭

亭中偶坐悠然見不學王郎拄笏看多謝秋山每傾倒潑云秀色墮欄幹

妙觀庵

閒來禪室倚蒲團幻影浮花入正觀江月松風藏不得大千俱在一毫端

崇山堂

襄陽林壑精神處此地正如眉目間笑看弓彎弄雲水風流那減謝東山

書寂音堂壁

永懷焦管愧平生任運無心更道情野火燒廬成露寢暑天因浴亦江行

介然館道林偶入聚落宿天寧兩昔雨中思山遂渡湘飯於南臺口占兩絕戲之介然住廬山二十年尙能詳說山中之勝

城中信宿無所詣徑作思山破雨歸偶過南臺同野飯聽公放意說巖扉

楞伽本在海中央缽具懸知掛舊房不泛木杯驚俗眼一蓑煙雨渡瀟湘

題淸芬軒

隔屋江梅欲墮飄幽香細細故相撩披衣春曉無人見小立微聞意已消

次韻資欽提舉遊浯溪

邁往髙風不可攀老成今獨見波瀾平生嗜好如漫叟更在浯溪煙水間

次韻題徳岡鋪

舊聞淸憲使臨邛今日公能繼此風捨者從教坐爭席玩龜不廢撫焦桐

次韻自武岡趨東安道中

枕孤衾冷月空斜臥看靑燈自委花逸想醉翁非夢語酒醒能道客思家

次韻邵州道中

斗折淸江接暮林墮江殘月水浮金松聞有風自成曲淸坐不須重整琴

次韻曾機宜遊山湘江晚望

貪看江艸間江花不覺移舟著淺沙數筆瀟湘春自曉橘叢離落露人家

閏三月經旬雨江漲已及舊痕而湖山堂之下船猶著沙二十七日與天寧淸修白鹿龍牙開法同赴景醇飯而廣法益陽來遂掇坐入門湖水漲滿其碧勝鏡景醇曰湖山正爲公輩甚喜作此

湖山景物亦相知豈獨紗巾壞衲師喜我遠來何以見夜來湖水滿平堤

巫山圖

誰開幅紙如方鏡照見巫山十二鬟若信朝云是呵霧許愁那復置眉間

古詩云蘆花白間蓼花紅一日秋江慘憺中兩个鷺鷥相對立幾人喚作水屏風然其理可取而其詞鄙野余爲攺之曰換骨法

蘆花蓼花能白紅數曲秋江慘憺中好是飛來雙白鷺爲誰妝點水屏風

佛鑑興修天寧而大檀越輻湊六月初吉有雙蓮開殿庭之西池作此

露井銀牀照碧苔地靈獻瑞亦奇哉將成萬壽千楹構故遣雙蓮一夜開

題通判學士適軒

小軒只著竹方牀散發陶然夏簞涼手倦拋書成午睡夢回齒頰帶茶香

淸侍者自長沙歸云居來辭且乞偈余斂目想見淸自遙田莊拄策而上將及到天亭回視諸峯如關種所作廬山夕陽圖

到天亭下開春曉叢折萬峯螺髻靑瘦策緣云上峯頂爲誰妝點夕陽屏

宿興化寺

天陰連日不成雨古寺無人鳥雀喧立盡黃昏門半掩縮肩褁被作猿蹲

心上座余故人慧廓然之嗣而規方外之猶子也過予於湘上夜語有懷廓然方外作兩絕

風骨東甌語帶吳見君滿眼是西湖徑山河上今佳否想見年來鬢亦枯

十年不得吳中耗凋盡耆年付等閒聞道瘦規顏愈少獨余此老殿湖山

寄題勝因環翠亭二首

遙知與客登臨處看得雲山到落暉四注小亭淸入畫萬竿寒玉碧成圍

萬身髙節淸臞老四座飛檐寒影間門外黃塵吹鬢者有誰見此坐看山

次韻夏均父寄曾元素三首

溪上江山似故鄕朅來卜築近魚梁會須一葉浮秋浪臥看驚飛白鳥行

文章風節冠中朝聳壑昂霄太華髙想見山陽賓從上醉圍佳麗寫臨臯

孤鳳丹山五色雛人呼身後祕行書髙標秀徹如春曉更愛含風萬頃湖

廬山雜興六首

野徑無人花競芳淡紅疏碧間輕黃不須折向尊前供杖屨歸來已自香

山中流水水中山盡日靑黎共往還閒向僧窗看圖畫不知身在畫圖間

幽花疏竹冷梢云江北江南正小春但得靑山常在眼不妨白髮暗隨人

別開山徑入松關半在雲間半雨間紅葉滿庭人倚檻一池寒水動秋山

白水連空不見村冥冥細雨濕黃昏秋山只尺無由到須信關人不用門

秋山木落見遙村取次人家只隔云一陣西風雨中過數聲笑語嶺頭聞

道中二首

蒲柳冥冥花已殘水田南北是靑山晚村歸路聞啼鳥家住寒云縹緲間

元石無塵處處靑一溪花照碧天晴山云亂卻來時路雞犬惟聞洞口聲

奉要勝軒居實居士三首

漠漠煙雲映碧流暖風晴日動鳴鳩何當綠葉楓林下杖屨相追結勝遊

出禦未聞歸北闕角巾長念入西臺林間三月花猶在第恐春風作惡來

柘岡陰滿雨初晴野逕無人獨自行一飯茅齋最瀟灑香芽如玉待君烹

石門文字禪卷第十六嘉興大藏經石門文字禪

石門文字禪卷第十七

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

偈頌

摩阤歌贈幹上人

處處三門向南開靑山綠水自圍褁鐘魚鳴時攤缽盂精粗隨分喫些个一生受用只如此何用忙忙腳踏火口閒莫說事畱取吞飯顆眼明穿得鍼要自時補破粥後眠一覺不著溲漲亦不起齋後行數步不是肚膨也打過我不求世人世人不求我時時牽衣領臃腫包頭渦一味怯風吹耳朵世上許多人蘗蘗猶如蟻旋磨團團並頭爭什麼一籌輸與摩阤板頭盤腳坐人言南嶽好奇峯七十朵廬山更是好瀑布垂天云淨色不受涴殿閣參差如畫出萬人圍繞看登坐汝若學道便成佛汝若不學地獄禍眼看鼻孔也尋常六月日頭甚熱火一籌輸與摩阤看屋臥喚渠挽不來送渠推不可摩阤摩阤無如之何問著不答好啞大哥

讀禪要法

天王如來現於世文殊思往問法義便遭貶向鐵圍山須臾復攝文殊至文殊拜起依位住問我此謫坐何過佛言汝自墮艱難故起現行爲不可佛邊女子名離意端然入定方七歲又問何以不逐之佛言此女久無意女以無意逐獲免十方來眾何不遣如來自在神足禪有意測之近成遠

送端上人入黃龍

一个面如楪子大眼耳鼻舌分疆界髑髏裏面都不言聽渠外邊爭捏怪日用經行坐臥中一段光明沒遮蓋端上人會不會會與不會俱窒礙如見靈源瞌睡翁石火光中著精彩

好菩薩

好菩薩人中來好菩薩羊中來女媧弄土飛塵埃洛陽樓閣非願力眾生業影空崔嵬苾芻心不在法道鮮衣美食何爲哉好菩薩人中來好菩薩羊中來女媧弄土飛塵埃

愼侄來侍求偈

十方都盧是个虎玄沙斫柴見不怖傍卻報僧云是汝言中有響今誰悟華林年少相體解庵中與之同行住誰會呼作大小空癡兒見之毛卓豎我居十年無侍者呼喚應時隨指顧有人問著是何宗萬里無雲霜月苦

變禪者歸蔣山見佛果乞偈

霸陵將軍萬人敵射虎飲羽馬躄易下馬視之輒一笑寧知虎爲艸中石控弦復射又中的砉然有聲箭不入將軍但知爲石耳坐令疑虎心相失諸方今誰達此機蔣山老勤默而識變公心掛蔣山云浩然欲歸約不得洞庭靑艸水粘天髙帆摩空一千尺仰看浪摧碧玉山此時法界毛端集

送逸禪者歸荊南見無盡居士

長沙大虫方肉醉倚樹痾癢威見尾逸禪來展寂子機舉足欲促適其睡後身荊州張曲江解鍜佛祖如老龐如聞去作丹霞問正當一口吸西江西江一口吸得盡是汝法身應有剩要令川客讀此詩都作蔣山吞栗硬

警策

汝未辦道業何能超塵累但觀身精進則知心猛利日中乃當食食不敢盡味夜分而後寢寢不敢熟睡貪入光明想貪證法明智是名心出家是名身出世大哉無累神合此有道器若具所行心件件俱不是而稱釋氏子動止是羞愧

云庵和尙生辰燒香偈

直心是道無虛假是牛何曾呼作馬平生日日常一般但知九旬爲一夏聲色崢嶸爭蓋覆法身散失無尋處因緣時節屬今朝不用追求全體露七十八年彈指過元來諸數不曾墮南臺再拜炷鑪香重渠當時不說破

云庵生日空印設供作偈福嚴南臺萬壽三老與焉次韻

不見叢林老陜西鐵牛生得石牛兒泐潭撲面紅塵起四海禪流滿肚疑潙山作人熱心肺冷處著火人方知龍山說偈聊戲耳萬象驚叫天魔悲三生大士視云漢和倡四座知爲誰南臺拱讀萬壽笑生機妙語皆臨時諸方傳誦著精彩不是龍山唱和詩

欽禪者乞偈

三世如來所說開遮或擒或縱一切微塵句偈只明眾生日用譬如一室千燈其光不雜不共無色天女擊鼓四大部洲頭痛一切智智淸淨開合不成痕縫欽禪一等行腳莫聽虜子取奉若說有法可傳但作眼見鼻孔

宣上人天眞庵

醉李宣道者活計太天眞把茅蓋頭處只就松樹身樹邊有石兩三塊便與傾倒爲比鄰眼子崒嵂奇寂寂亦惺惺卻倩松風替說法而石側耳聽宣公咄云直饒聽得如器盛水瀉也是外來之句何如我此橫眠坐睡佛祖一齊喪气

題艸衣巖

祝融淩寒空方陟緣云徑此山翠被重有巖如側罄拂石聊枕肱便覺諸緣靜萬瓦粲霜曉千里增目迥石頭有髙弟衣艸卻心病千年續燈人誰接懸絲命

送先上人親潛庵

潛庵九十一自是百歲人造物偶遺漏頓置漳水濱先禪江西來邈得渠儂眞展掛雪色壁毛髮皆精神三玄合水乳五位透金塵譬如百衲帔歲晚思惠新臊僧不肯信眼肉懸千斤飛兔略燕楚敏若臂屈伸衲子參活意擊電飛機輪寧如臊僧徒蠢蠢粘唾津

圭上人兩過吾家旣去作此

牛鳴馬不仰火必就燥地應眞隱耽源寂子一再至至言無緣飾大道甚簡易三關不卻人見者自擬議法身忽有剩佛祖俱喪气君看暮歸人徑去方掉臂

送親上人乞食三首

荊簪女工采桑畫鴉女衣羅紈赤腳人趁兔鹿著靴人飽食肉百丈出家不害癡一日不作一日饑後生十指不點水得便宜是落便宜親禪學道不檐板自然公辦私亦辦新年持缽走衡湘要令一眾毛孔香

𨿽應鋒機不是語句鴨寒下水雞寒上樹不妨辦眾推究自己一手摸魚一手戽水推開三玄玉鎖揩拭同眞十智要知天下南臺口含三十六齒夜歸候門立地笑眼腦癡憨肚裏峭緣來點鐵成金法白揣與人人不要

以有夢幻身安能躲饑渴剃頭捨飾好則以乞爲活煉盡世間心方稱間披衲格言非汝欺余塵尙諸學吾師三界尊食時亦持缽春風吹湘云萬峯寒踢卓出門一句子團團生四角

讀龍勝尊者語

鼓聲無作者有作必有處乃知畢竟空誑惑凡耳故鏡像無生滅生滅則有體乃知畢竟空誑惑凡眼爾以我如實知法無心外者若人見自心一切如幻化

花藥英禪師生日其子通慧設齋作此

甲辰臘旦底時節太虛完全無一缺陷虎機參陜右禪罵人觜是新羅鐵云居老子最精銳長笑師兄難控制龍象蹴踏非驢堪鵝王擇乳非鴨類睡快庵中知見香試焚一銖燻十方不在鼻端空與木畢竟此香何處藏

四偈﹝並序﹞

和州褒禪山二禪者甲乙俱學於長老允平平稱乙才敏甲忌刻日夕以計傾之平用之作維那甲愈怒以蠢語侵平平不得已用爲監院於是乙怨羞列其下不勝其忿首於官曰甲嘗焚毀九曜幀子官囚甲甲稱平所教坐此平編管利州甲編管洪州甲見余哀訴曰吾未死猶復乙也余憫其爲嗔火所焚蓋差緣耳始俱學道極善緣也中相忌以私緣差耳終至於累其師作四偈以勸學者此風始不可長也。

妒忌之火焚燒善根增惡果報壞好名聞以著我故見慢增勝瞋所蓋纏心不淸淨大則壞國小則殺身從古至今數如沙塵旣會怨憎當衣慈忍如是進者名眞隨順

見勝進者心生嫉妒以苾芻相包蛇虺怒不敢以身而先天下三人同行必有師者孔老之聖行已如此柰何懷瞋而稱釋子子以緣差我故痛告盡世間心乃可學道

瞋恚現行時無明所迷醉不知自之失但見他人是如人在暗處見外不見裏大哉聖人學事事必求己

曹溪傳祖位夜舂先屈身童子誦句偈乃稱曰上人南山證果位天神常伏膺自以本持律不敢稱大乘

日用

晝爲情緣夜爲惡想譬如血脈流注不斷笑喜怒罵折旋俯仰我觀个中無三界相山河大地與意俱喪十方分身向此安葬耳中有塵捕風縛響舌頭無骨如拳展掌嬰兒哆啝語無背向終必得物人不敢誑是堅密身獨露萬象才落意地卽同侶伴

八月十六入南昌右獄作對治偈

那落迦中論劫受苦焚鐵其地汁銅其柱魚鱠而臠瓜分而鋸於一日夕有萬痛楚我避世紛重閉其戶而此知識勃然而怒吏收付官於此土住自尋其罪焦芽石女然非天人所能見與自業成熟現行會遇受盡還無無可措慮我作是觀上契佛祖

食不繼偈

觀餓鬼趣論劫饑渴鍼鋒其咽火聚其發晝夜號呼百千死活我常飽暖今暫缺乏當生大悲入此觀法

讀巘禪師錄

白衣微涴輒易覺軟泥硬地俱隱腳自家力量那借人了義心頭無處著實無一法可相傳直語臨機休卜度

次韻李商老送杲上人還石門

解彈無弦琴急拍紅牙碎得生睹史天冤債有頭對須知泐潭禪妙出言詮外猛焰鑪中墮指冰箭鋒拄處君休昧

永明禪師生日

教乘法檀越宗門禪判官今朝藏不得推出與人看看看夜行只管貪明月不覺渾身露水寒

墮軒

當初二祖說禪拜起依位而立後來百丈聽法卷卻坐前拜席曹山一墮二目老兒衣穿骨露譬如彈指閣前門開還合如故

棗柏生辰

十世古今圓當念日用當以何法驗夢中享盡百年榮黃梁未熟路傍店乃知無明無性體狂逐妄緣顚倒轉棗柏指我此妙門故能千偈如瓴建

三月十七老黃龍生辰

黃龍三月十有七天下衲僧信不及盡道三關透者難鼻直眼橫誰不識滿院東風花不言死生情盡於今日汨羅江上小叢林放意說禪無愧色

黃龍生辰因閱晦堂偈作此

萬古知音是今日晦堂古錐口門窄今旣不來昔不往桃花落盡春狼籍南臺茗碗薦鑪香世禮叢林笑未忘只个死生收不得夢中聲色謾遮藏

正月六日南安巖主生辰

生死樅然無背面名字由汝舌頭轉昔日曾死今應生今日是生何不見是俗何故無須髮是僧何不著伽梨僧俗死生明不得團欒一句匾如錐

超禪師示眾云見聞覺知只可一度

見聞覺知只一度如刀斫水終不破細尋痕迹了無有謂無破處則不可譬如密室風寂然謂風無有俱是過以扇爲風則動搖風本不動汝會麼

不能爭得偈

頭顱蘗蘗貪肉臠眼孔巴巴憎妒聚但尋他人是非說不知自己敗闕露鬥死他年輸與我鬥生今日不及汝見時先意相不審各自念佛修行去

云庵和尙生日燒香偈

妄見往來顚倒性智入三際剎那定卽此名言是污染知爲污染心淸淨此知不屬緣非緣一絲不掛魚脫淵夢幻死生藏不得永夜淸宵常現前

戊戌歲元日夢云庵攜登塔問答甚多覺而忘之作此

政和八年四十八一念了知一切法顚倒妄想垢消滅平等性智光通達常令現前絕功勛不欲染污差毫髮云庵夢中提誨我不然何以同登塔

過張家渡遇云庵生辰

十月十六誰宗旨無聲三昧重拈起十方三世側耳聽剎剎塵塵俱解義雙林樹開榮枯枝寶塔佛分生滅理一絲不掛露堂堂要識云庵今日是

永明禪師生辰

西湖水生洲渚失南屏雪盡峯巒集新春歸來誰使令殘臘遁逃追不及死生難分後先際古今不與絲毫隔平生說法如雨雲說得分明惟此日

贈承天邃岑

長沙大虫今尙在眼吻開合珠光彩妙年憑陵舌翻海衲僧呼作叢林客邇來頭有把茅蓋栽田博飯自扶耒禪道從他別人會且復閒眠搔癢背

題淡軒

道人口吻最光滑行腳飽參柰粗糲少年嘗編諸方禪邇來解毳三隻襪世味從來崖蜜甜我此一軒如嚼蠟客來有語但寒溫坐久時見眼開合

送澄禪者入蔣山

妙明廓徹圓當念念未圓明顚倒轉譬如醉眼旋屋廬屋廬巋然醉目眩要令鶻侖常現前一切時中莫污染昔日蔣山解顚艸一字不可饒兩點

送忠道者乞炭

水行無聲知其深玉瑕不變知其粹逆順門髙歡喜登辦心成就一切智楊歧臥榻有眞珠杜順法身無紙被焰上說禪炭裏藏不妨道者閒遊戲

再送之

出家放曠斷愛緣是心淸淨離蓋纏君看鐵脊忠道者妙如神魚初脫淵閒行覷地一笑喜自言拾得南臺禪東勝身洲兜一喝驚得山河磨蟻旋

昌禪師瓦翁塔

瓦翁外瓦中曠達未死不妨先建塔心如平地起骨堆聊對時人翻著襪住山送客不過溪瓦徑不減石頭滑諸方來者莫粗心舉步亦須防倒躂

送肇上人還江南省阿尙

窮冬急景江村暮道人千里江南去明宵應宿路傍店敗簣枯禪山月吐死生面目無處尋但餘體粟空齟齬能知忍凍非他物便可鶻侖吞佛祖

明教夢中作

劍戟光芒星斗動虎方肉醉山嶽恐層崖斷處一庵深宴坐不言百神悚臨際僕地掖而起眼蓋叢林气深穩覿面堂堂不覆藏个中無地容思忖

見志

逼塞虛空難躲避笑渠百計苦搜尋至無著力爲明見但盡攀緣是肯心顧我豎旗降老病有誰橫槊捍叢林木鵝巫峽思前事正愜雲巖隔信音

示禪者

庵內不知庵外事坐看來者墮鋒機忽思良遂參麻谷大類淸平見翠微黃檗棒頭寧有法惠超言下便知非意根欲立無存處萬象同時把手歸

題石頭頓斧亭

兀坐等閒酬客問碌磚拋出亦光生欲憑妙語分賓主須識塵機有濁淸麟角譽髙推獨步石頭路滑苦難行艸庵依舊靑松下睡起晴窗撥眼明

十二月二十六日永明禪師生辰三首

世界撮來如粟米根塵劈破似虛空驕嘶鐵馬追風去鍁斗泥牛躍浪中十聖撼搖無縫罅三賢摸索墮盲聾長因此日容瞻仰面目分明歲歲同

剎那思慮不及處智入三世無去來水母有蝦方見色芭蕉無耳亦聞雷閒中情垢消磨盡笑裏心花造次開今日全身毛孔笑老師帶伴與春回

昨日雲門曲調分今朝法眼已生孫渠將大地藏鍼孔汝等諸人甚處蹲塊石浮空將壓汝一毛在火不曾焚孤猿叫月千巖曉知道當時以眼聞

南安巖主定光生辰五首

老兒饒舌太慈悲此日提綱決眾疑解說神光摩頂後分疏死日降生時落人塊石懸空住噴火雙蓮結子遲堪笑年年正月六出羣消息少人知

贈以之中擊電機不令點畫入思惟嘶風木馬空成夢喘月泥牛醉未知五蘊完全眞死日百骸消散是生時雲門函蓋乾坤句語默何人遘得伊

南安巖本在長汀巖主年年此日生笑裏一毛無間斷毫端十字露縱橫未離唇吻成窠曰才落思惟墮塹坑自是定光那借借可憐馳逐並頭爭

體妙常明自神解不關托境仗緣生從來懶欲當頭道恐後空存染污名苦口傷慈成漏泄死時生日太分明堂堂試展巖中像稽首重瞻道骨淸

不涉春緣正月六衲僧捨得聚頭看大家宜著音容想一笑風吹牙齒寒欲問死生口門窄更分僧俗眼皮寬湘山雪盡千巖曉贈以之中墨未漧

老黃龍生辰三首

綱宗壁立大崔嵬魔外聞風膽自摧萬古知音今日是三關鎖鑰一時開從教意气縱橫去終解形容寂寞回寄語兒孫著精彩黃龍手段似南臺

塵勞山峻鐵崔嵬曾向慈明喝下摧解作隱身衣帶露不須彈指閣門開三關未透從教去萬里追思卻再回已墜綱宗誰整頓杖藜今日獨登臺

同登九仞到崔嵬困極那辭共墮摧待汝狐疑猶豫處當機佛手等閒開昔年成物心空切今日臨風首重回滿院新晴春已老落花飛絮點池臺

徳洪自住南臺每歲必作一偈致不忘法乳之意今用宣和三年四年韻時五十三矣重惟法道陵夷令人寒心而障緣深重气力綿弱不能支持當有法中龍象乘願力而來者副此志焉是所願望法孫徳洪題。

云庵生辰十一首﹝後有政和二年瓊南時作﹞

今年十月十六日老漢行藏世不知石女夢中無死地空花落後記生時無聲三昧重聞舉入骨風流說向誰妙協當機休擬議電光翻影不容追

一句全提離死生如今非住昔非行若知此老無今古便解臨機透識情滿院松聲霜後好十分山月夜來淸兒孫要識吾宗旨只个金剛瞎眼睛

多寶重來應爲法塔中全體不鮮陳卻思平日分身集何似今朝一句親略露爪牙藏理窟不畱影迹走機輪叢林欲問南陽事我是耽源老應眞

一切智慮不及處曠劫無明壞滅時頂相後常光照曜髑髏前略露風規根塵不敢覆藏者生死那能染污之消汝去來顚倒想共瞻遺像入追思

十月月團光到曉蠻煙瘴雨捲晴空石門想象同袍集珠浦行藏異類中缽飯薦陳虛坐設罏香拜奠與誰同曲髙唱獨知音少鯨浪粘天地脈通

不落思惟離聖凡令君覿露見云庵平生不許當頭道今日重聞稱性談老鑑三機酬跛偃洞山一半肯雲巖我無奇特報恩徳九死歸從瘴海南

面目分明畫裏傳渾如父母未生前此眞若信同卜智三要方知具一玄無語臨機成滲漏粗心開口墮情緣老兒今日親分付不寫題禦款識全

空庭叢橘半垂黃繞屋畦蔬又著霜山縣人歸輸井稅麥田雪後縱牛羊意行門徑欣來客背負茅檐愛夕陽今日故山成悵望鳥殘紅柿憶分嘗

云庵化去二十載今日重聞說法音覿露全身太分曉森羅萬象自平沈攀緣路絕無生死栽接情忘透古今此老傷慈眞故態依前饒舌老婆心

大地無一法可見云庵露萬象中身頑空消殞明方極肉眼遮藏覷不親苦口老師歸寂日知恩弟子慶生辰罏香長伴靑燈曉賽卻靈山法供眞

老師一句撲不破徹底完全爲不存何處干戈能脇嚇誰家夢幻敬追奔太虛影像藏蹤迹大地山河喪膽魂今日與君呈伎倆都將生死鶻侖吞

陳處士爲予畫像求頌戲與之

吳儂戲入筆三昧老儼分身縑素間平昔垂須曾跨海暮年畱眼飽看山肯甘夢幻所折困不受叢林輒見刪我不是渠渠是我謾余名字落人寰

次韻楊君所問

學道全無个入頭老師曾指路蹤由岸如欲上先停棹車若不行須打牛殘萼萬枝紅錦墮暮云一縷碧煙浮爲君直截根源說不落春緣會也不

讀十明論

了知無性滅無明空慧須從戒定生峯頂世間心已盡蓮開幻事觀方成尙無欣慕厭除念豈有神通變化情對現色身人不識南風小雨共籠晴

僧問烏喙義

知之百事不攺舊欲理情緣一笑嘩畫水成紋覓生滅盤珠無影計黃斜人言烏喙豈堪食我見飯囊今是沙舉措施爲頭踞地逸羣方解世吾家

僧請釋金剛經卒軸

杵形中實兩頭虛法諭初中後善俱九類眾生同寂靜四重我相頓消除人天但仰懸河辯蚊蚋難藏烈焰殊悟了更須防老漢紫羅帳裏撒眞珠

題潙山立雪軒

潙山雪曉試憑欄露地牛兒覓轉難脫體見前誰對立一塵不受眼空寒日長齒頰茶甘在客去軒窗篆縷殘好在少林成想象祖師時展畫圖看

三月二十八日棗柏大士生辰用達本情忘知心體合爲韻作八偈供之時在建康獄中

道不藉劬勞心惟論曉達圓明常了知豈受情想雜如人夢驅馳身自安牀榻一句脫思惟大千掛毫髮句中開活路要汝到根本如射中百步巧力觀者奮箭鋒相直時何嘗落思忖相逢佇思間雪峯毬子輥人間皆熱惱我自不隨情一室閒趺坐天魔魂震驚百千大火聚中有片玉淸大哉慈忍力妙湛合無生見行常潤發種子復難忘倏爾情塵起剎那心境彰譬如鏡中女非鏡非紅妝欲證牛無角當如龜六藏吾聞能障道惟彊覺妄知欲得常靈妙直須無失時鐘聲鳴靜夜晝擊則生疑踞地眞師子風顚漏泄之眾生各圓滿本覺妙明心常用交神對無令見慢侵霜刀惟切玉妙指但鳴琴若與雪山子經行煙翠深了然心自知法法露全體遣化借燈王引手搏妙喜大用吾亦然何獨居士耳萬里見神光當以頂後視汝常與智俱自不與妄合其智自神解成就一切覺諸佛方便門眾生五欲樂皆依眞智生醞造乳中酪

二十九日明白庵主寂滅之日用欲得現前莫存順逆爲韻作八偈

道心固有恆至剛定無欲得飽卽酣臥稱心良易足淸歌一瓢風笑唾千鐘祿誰能作九原我欲掖埋玉然燈有法傳釋迦當卽得但聞記別音乃知無所獲精眞妙平等明告恐疑惑永懷常不輕好心遭捶擲心馳卽攝來寂然住正念譬如分身集全身方出現生佛識精聚滅佛遊魂變分坐寶塔中貳法君試辧道非止精進此意曾密傳宴坐歷十劫佛法不現前一乘論知見三獸分聖賢君看娑竭女初不學安禪汝心有罅隙甘受夢幻縛我念無異相魔外分遮莫初緣五欲囚乃得入禪樂自喜如弄猢旁觀膽先落火風肆怒嗔萬物遭蕩焚起止甚自若不受冤債吞六情具三毒安得有罪愆異哉根與境乃得此理存餘生老變衰復臥癡愛病默觀顚倒因聊復自隨順負暄慶生辰自誑倚年運偶然吐文章朽木生芝藺業熟會冤憎遂爾遭橫逆願行報冤行遇此眞知識用智滅無明以事觀色力當登萬煆鑪乃驗眞金色

政和二年餘謫海外館瓊州開元寺儼師院遇其遊行市井宴坐靜室作務時恐緣差失念作日用偈八首

一切境界病眼倒見但靜意根空慧自現

一切境界隨念而至念未生時髑髏是水

道人何故淫坊酒肆我自調心非干汝事

一日不作一日不食誰其嗣之我有遺則

折腳鐺子隨處安置食無精粗但欲接气

心欲馳散卽當攝來大火聚中靑蓮花開

此障道法上品蓋纏是何時節乃復安眠

沙彌嗜乳作乳中虫三篾髙道一缽孤風

示禪者二首

剎說眾生說三世一切說廣大古井波平等紅鑪雪照用本來同賓主互相攝如圓伊三點不同亦不別

髙髙峯頂立深深海底行道人行立處塵世有誰爭無間功不立渠儂尊貴生彊酬顚倒欲火裏鐵牛耕

嶺外大雪故人多在南中元日作三偈奉寄瑩中

徧界不曾藏處處光皎皎開眼失蹤由都緣太分曉園林忽生春萬瓦粲一笑遙知忍凍人未悟安心了昨夜一歲除今朝一歲長如人暗書空點畫自想象春風依舊寒底處有來往居士亦赤窮眉毛在眼上傳聞嶺外雪壓倒千年樹老兒拍手笑有眼未曾睹故應潤物材一洗瘴江霧寄語牧牛人莫教頭角露

初入制院

無所住生心佛語祖師意何人賞此音空弦閒妙指淸歌餞餘年堅臥答萬語了知空花間無地容生死

餘日渡海卽號甘露滅所至問者尢多時作偈答益不解乃告之曰涅槃經云甘露之性食之令人不死若合異物亦能不死維摩經亦曰得甘露滅覺道成又爲之偈

萬象獨露身三世一切說解聞寂靜音方見甘露滅從來幾生死何處今堆疊不受夢幻纏紅罏存片雪

述古徳遺事作漁父詞八首

萬回

玉帶云袍童頂露一生笑傲知何故萬里歸來方旦暮休疑慮大千捏在毫端聚不解犁田分畝步卻能對客鳴花鼓忽共老安相耳語還推去莫來攔我毬門路

丹霞

不怕石頭行路滑歸來那愛駒兒踏言下百骸俱撥撒無剩法靈然晝夜光通達古寺天寒還惡發夜將木佛齊燒殺炙背橫眠眞快活憨抹撻從教院主無須髮

寶公

來往獨龍岡畔路杖頭暮索閒家具後事前觀如目睹非讖語須知一念無今古長笑老蕭多病苦笑中與藥皆狼虎蠟炬一枝非囑付聊戲汝熱來脫卻娘生褲

香嚴

畫餅充饑人笑汝一庵歸掃南陽塢擊竹作聲方省悟徐回顧本來面目無藏處卻望潙山敷坐具老師頭角渾呈露珍重此恩逾父母須薦取堂堂密密聲前句

藥山

野鶴精神云格調逼人气韻霜天曉松下殘經看未了當斜照蒼煙風撼流泉繞閨閣珍奇徒照耀光無滲漏方靈妙活計現成誰管紹孤峯表一聲月下聞淸嘯

亮公

講處天花隨玉麈波心月在那能取旁捨老師偸指注回頭覷虛空特地能言語歸對學徒重自訴從前見解都欺汝隔岸有山橫暮雨翻然去千巖萬壑無尋處

靈云

急雨顚風花信早枝枝葉葉春俱到何待小桃方悟道休迷倒出門無限靑靑艸根不覆藏塵亦掃見精明樹惟心造試借疑情看白皂回頭討靈云笑殺玄沙老

船子

萬疊空靑春杳杳一蓑煙雨吳江曉醉眼忽醒驚白鳥拍手笑淸波不犯魚吞釣津渡有僧求法要一橈爲汝除玄妙已去回頭知不峭猶迷照漁舟性懆都翻了

石門文字禪卷第十七嘉興大藏經石門文字禪

石門文字禪卷第十八

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

贊

釋迦出山畫像贊﹝並序﹞

秦越人之於醫望見知死生老潘之於墨摸索知精粗蓋其不傳之妙無地寄語默也歐陽文忠公曰小字遺教經𨿽不著書者之名然非羲之莫能作也予閱錢樂道家所蓄釋迦文佛出山像𨿽不主名然非道子莫能作也以其筆意之著也樂道人品甚髙鐵書血食之後其沈信痛敬所致像之寄寓決非苟然拜手稽首贊曰。

徧大海味具於一滴盡法界身足於纖埃佇思則燈王之座不能入毗耶之室斂念則彌勒之門彈指卽開惟我鼻祖釋迦和尙初出雪山卽示此像以百千億微塵數身九十七大人之相頓入毫端三昧而幻此一幅之上垂手跣足頂螺頷絲超然靜深出三界癡如浩蕩春寄於纖枝如淸涼月印於盆池鏤冰琢雪我作贊詞關空鎖夢夫子其牢蓄之

漣水觀音畫像贊﹝並序﹞

大觀四年春二月戊子之夕病比丘徳洪累然臥縲紲之中夢至一處庭宇闃然有僧導入室中舉燭視壁間有鐘山寶公菩薩之像意欣然欲得之而像輒自墮手中復展視之則化爲十二面觀音慈嚴之相心大驚異遂覺已三鼓矣三月甲辰南州徳逢上人以書來訊且曰吾以衣缽遣僧詣漣水畫觀音像至其莊嚴妙天下之手徳洪追憶前事問其遣僧之日乃其得夢之夕因自感嘆菩薩以大悲等慈哀憐照臨如是昭著其恩何徳以報之惟以筆舌言詞諭海之深誇日之明耳謹稽首爲之贊曰。

稽首淨聖甘露門無量勝身徧沙界應諸眾生心所求譬如春色花萬卉西方肅殺憂愁地故住寶陀落伽山此方教體在音聞故稱名者得解脫一切眾生殺心盛癡暗不見不發心故現鷹巢蚌蛤中亦作畫師畫其像菩薩豈有種種心皆其悲願力如是何人毫端寄逸想幻出百福莊嚴身屹然欲動於光集譬如將回紫金山了然欲瞬眾生好譬如欲圻靑蓮花蠻奴水王來獻誠想見細雨天花落眾生五濁熱惱中色欲愛見所燻炙忽然睹此寶月相一切毛孔皆淸淨成此不思議功徳皆因上人心所獻願我早燻知見香願我常披慈忍服願魔障山速崩裂願大智慧常現前心精遺聞證圓通自然靜極光通達我當定如觀世音一切眾生願如我

栴檀四十二臂觀音贊﹝並序﹞

予蓄四十二臂觀音菩薩之像如護目睛今以授其友李天輔又爲之贊曰。

汝意有言枯杌作鬼我心不生髑髏則水乃知妄覺一法成二湛然圓明百千一耳稽首大士應物而形隨其小大如谷答聲千臂執持千眼觀照以無心故受用俱妙臂如靑春藏於化身隨其枝葉疏密精神惟此瑞相四十二臂不越徑寸莊嚴畢備淸涼寶月或慈或威如欲舉足花輪乘之碧螺之間有佛儼容如蟭螟虫巢蚊睫中隱於石間顯出蚌蛤以無礙慈不擇淸濁我觀震旦種性猛利由聞思入甘露滅地願加被我障盡心開如觀世音無礙辯才我說此偈萬象合掌何以無礙敲空作響

華藏寺慈氏菩薩贊﹝並序﹞

金陵華藏禪院栴檀慈氏菩薩像相好之工妙天下而神異靈感未易以一二數居景徳寺之後殿舒王嘗夢像求易居甚切旣覺而忘之已而復夢理前事公夢中固畱之像則泣下起而視之眞有淚零因大驚異卽迎至華藏之大殿俄景徳寺火一夕而燼嗚呼三災彌淪大千滅壞像豈得久畱人間世而痛自躲免爲此兒戲狹劣相耶是蓋護法諸天以像之靈瑞佑之則然非菩薩意也其不可以不辧稽首爲之贊曰。

何人寄逸想遊戲浮漚間以如幻之力刻此旃檀像坐令眾妙好秀發千花中天冠束紺髮銖衣絡華鬘種種妙莊嚴成此功徳聚當時億萬種感極則悲號樓觀出談笑祕護百寶攢如登睹史天如集龍華會嗟哉像教末羽嘉成百鳥棘生薝卜林龍神爲悲慟王臣實外護異夢非意思願推明月輪出此蓬勃煙願回紫金山安置淸涼處至今百福相儼然臨人天神力吁莫測拜起涕汍瀾我諦觀十方實無心外境自然離依他及與徧計執卽今目所見非有亦非無如像現鏡中非鏡亦非像願入此三昧識心自然明於十方國土而作大佛事稽首大慈尊證我如是說

泗州院旃檀白衣觀音贊﹝並序﹞

筠州太平泗州院僧元鑑所蓄觀音菩薩之相慈嚴妙麗靈異殊勝如上天竺所見者問何自得之鑑曰始有客舟載而至傳數家家輒禍至滅亡者皆畏不敢迎獨吾迎事之而無異焉余曰昔廬山文殊師利之像不肯畱寒溪而喜隨遠公歸東林金陵彌勒像不肯住景徳而現夢於舒王永居華藏今此像乃獨樂寓於鑑是皆與菩薩有大因緣不然聖心豈有所擇而避就之耶爲之贊曰。

我聞菩薩昔因地所供養佛名觀音從聞思修入悟心心精遺聞而得道見聞覺知不可易譬如西北與東南而此乃曰聞可遺令人罔然墮疑网龍本無耳聞以神蛇亦無耳聞以眼牛無耳故聞以鼻螻蟻無耳聞以身六根互用乃如此聞不可遺豈理哉彼於異類昧劣中而亦精妙不間斷況我自在慈忍力無畏解脫獨不然鐘鼓俱擊聲不同知其不同是生滅而二種聲不相參卽是同時寂滅法稽首淨智功徳聚廣大莊嚴悲願海憫我心明力不逮時時種子發現行如人因酒而發狂戒飲輒復逢佳醞願滅顚倒癡暗障願獲辧才智慧藏遊戲十方微塵剎亦施無畏利眾生凡曰有心能聞者同入圓通三昧海

靖安胡氏所蓄觀音贊

稽首淨智甘露門稽首無礙悲願海稽首紫金光聚山稽首心精遺聞地願賜威光加被我摧滅一切夙障山令我一切剎塵中見此百福如月面菩薩常念諸眾生譬如慈母憶憐子子若晝夜常念母母子百劫必相見如鍼之契諸磁石如雷之文於象牙皆卽自然如是應非諸心識可思量鷹巢現形蚌中出化爲畫女並魚師皆隨眾生心所變一一成辦無遺余妙哉三十二應身一十四種無畏力願於一念淨心現譬如秋月現止水一切眾生見者聞皆入圓通三昧海

潭州東明石觀音贊﹝並序﹞

長沙馬氏時一夕東城雉堞間光屬天達旦不滅州人按其處有石臥古井旁半爲土所吞其色靑瑩相與發之卽大悲觀音之像挹水灌沐妙容慈相忽然顯露如蓮花之出泥大眾歡呼愛慕之極又如嬰兒之見母於是建寺號東明初以律興餘百年民恃以爲福田元祐初長老遷公以禪易之未幾棄去今海禪師自潙山來宴坐於室不蓄粒米倚此像以飯四方來者崇堂邃宇又加麗焉余聞菩薩之悲願於濁惡世一切眾生之用處化身爲魚米爲肉山以足其欲心今夜半光耀乃其一戲遂與無窮之眾園林花觀飲食臥具充足耶謹拜手稽首對像說偈曰。

大悲智光本無礙於一切處常發現豈特夜半瓦礫間始復爛然上霄漢此邦眾生共勝業時節成熟故如是譬如日月行虛空水無穢潔皆照臨灰沙若沈波自寒圓影於中迥殊特稽首妙智光世音是娑婆界眞教體應機而現爲說法信心起處說法竟我今見境得成就亦同音聞獲圓通六根遲速𨿽不齊要是一精明所現我知暗相不能昏與彼心精遺聞處眾塵隔越妄分別常眞實中無是事死生之變尙不攺豈有根塵乃能蔽願令持此妙法門於此剎土爲佛事一切聲色熱惱中與眾生作淸涼處皈命救世大悲者願賜威光加被我令我獲無作妙力令我亦名無所畏令我具無礙辯才令我入一切種智我及一切諸有情皆如觀音得自在

空生眞贊﹝並序﹞

漳南僧愼修遊吳中得此畫於敗垣破壁間拂除埃翳神觀靜深如維摩大士得心解脫時出以示余爲之贊曰。

以空寂身無所倚依而捉杖藜以靈知心不在散攝而玩貝葉不捨色聲而證眞空與我日用能所心同於一切處寂入法海如風行空無所妨礙但離二執圓成普會當愼以修入此三昧

祐勝菩薩贊﹝並序﹞

祐勝聖容菩薩僧也航海而至自北天竺頓息此山爲邦人福田其靈感如呼谷響應捷而至是其善慈力稽首爲之贊曰。

雷發春曉象牙有花是何因緣而使然耶一切幻物感以無心不思而合如磁石鍼況我大士慈善根力不起於座沛然甘澤千峯靑碧環如長城經今幾時殿閣崇成咨爾邦士時朔薦拜稽首眞慈是甘露海

繡釋迦像並十八羅漢贊﹝並序﹞

吾友羅彥勝之室鄒氏嘗得重疾幾死夢羣沙門來慰之已而少瘳乃發心繡十八大士像則頓愈彥勝以武洞淸模本爲之格凡五年而成夫人精思天巧曲盡其妙可以目識不可以言諭也政和五年秋七月餘臥痾石門彥勝室攜十八軸並釋迦如來像來求贊余自顧貧無以爲世尊諸大士供乃以筆語爲之供名曰筆供養云。

釋迦佛

指以心運茸以鍼通鍼鍼是佛佛佛皆茸十分月滿萬國春同稽首眞慈生女巧中

第一賓度羅跋囉墮闍尊者

霜筠雪竹石磴下安靑猊妥尾徐行仰看師則跏趺顧視空幾吐詞如雷侍者無耳

第二迦諾迦伐蹉尊者

蒼髯紫鱗上有懸錫玉像金瓶層置立石蠻王跪看鑪煙上直手掐珠輪心境俱寂

第三跋釐墮闍尊者

神觀靜深合爪欽視誰設華輪前置淨幾髯王捧塔自何而至中有全身勿安舍利

第四蘇頻阤尊者

石牀之外老松挺拔玉瓶之中山花自發手持如意默而說似梵帙不看知離文字

第五諾距羅尊者

樹亦求法身當牀坐鹿有施心供以山果雪眉許長舒綰在我默而識之未用驚破

第六跋阤羅尊者

兩鬼投書與僧聚語師竊聞之抱膝回顧我心均平等視諸趣一念捨心卽離五怖

第七迦理迦尊者

身如蕉虛心如兔止師慈如和侍者笑視毒龍難降我試彈指便升缽中喜見眷尾

第八闍羅弗多羅尊者

坐依胡牀手把筇竹偏袒右肩而收一足小僧滌器師視而笑主伴則殊日用同妙

第九戍博迦尊者

此琉璃瓶中迸五色是功徳聚善慈根力僧俗儼然殊迹同道卽事之理一體三寶

第十半托迦尊者

手𨿽有拂境以無塵出三毒夢乘五色云霜露果熟慈忍現身以空爲地立處皆眞

第十一羅怙羅尊者

閒提數珠背坐危石捉錫山童越樹而劇象銜藕花來獻法供六根妙同鼻能致用

第十二那迦犀那尊者

苾芻捧塔示空寂身於菟對我示心境眞手把寶書而不展玩又示解空文字不斷

第十三因羯阤尊者

情無住著袒而憑幾侍僧擊磬狻猊臥戲石屏倚天下迸流水水聲觸眼石光到耳

第十四伐那波斯尊者

縱倚箕踞莫不是定毒旣止息邪亦自正缽花自香蒲扇閒把目視雲霄我相未捨

第十五阿氏多尊者

巒奴鶴立盆花置前倚杖屈足頷髭蚪然了世間空獨遊理窟石上軍持是吾長物

第十六注茶半托迦尊者

心花開敷行象明潔翛然宴坐秀目丰頰萬象之語六根之功以手搏取置不言中

第十七難提蜜多羅慶友尊者

風度凝遠支頤而倦看此寶塔至身出現戲蠻弄毬引此稚獸萬用不藏如日之晝

第十八賓頭盧尊者

夷奴碾茶愚中有慧走鹿臥地動中有止而師持塵閒坐俯視曾見佛來法法如是

放光二大士贊﹝並序﹞

髙安龔徳莊出畫軸有二比丘像皆梵帔相好上有化佛下布兩花熟視之有光影滅沒如日在蒼蒼涼涼之間於是大驚自失徳莊曰始僧繇畫於漢州徳陽善寂寺之東壁自是有光世傳神異唐麟徳中有僧摸之亦有光以授資州牧王紀紀奉之舟行風濤覆他舟而紀舟進止自若夜泊津次舟人聚語嗟異有商婦孕逾兩年不乳聞之從紀求摹像禱之一昔而乳垂拱三年則天迎置內道場光尢猖狂中宗嘉嘆此爲我家瑞唐祚其昌乎今朝治平丁未嘉禾陳舜兪令舉爲湖州獲之作贊藏爲家寶政和六年春獻於京師有詔摸傳禁中而光猶益奇變京師爭售之畫工致富者比屋然傳以爲地藏觀音之像當有據耶余曰是觀世音得大勢至像也受記經曰過去金光師子遊戲佛時有國王威徳從禪定起見二童子生蓮華中一名寶意二名寶上說偈發願而釋迦如來前身威徳王也觀世音得大勢寶意寶上也於未來世成等正覺則觀世音號普光功徳寶如來得大勢號善住功徳寶王如來皆以次補無量壽故作雲間跏趺之像僧繇殆非畫師也徳莊撫手笑曰當爲我贊之。

人趣可學道乃爲淫事苦生那落迦中方無淫欲樂眾生如犛牛愛此貪欲尾異哉兩童子藕花中化生對天龍鬼神作大師子吼我若從今始起於貪欲心是則爲欺誑十方一切佛以是因緣故證色身三昧我亦於今日復作師子吼若從今日始不斷貪欲心是則爲滅絕十方三世佛願如二大士持心等虛無太虛有殞壞眾生界有盡我此願不盡稽首平等慈廣大同體悲於剎剎塵塵證我作是說

杏殼觀音菩薩贊﹝並序﹞

龍舒演上人持鴨腳殼中銀杏木所刻觀音像莊嚴妙麗如無邊春隨好光明塵塵具足稽首爲之贊曰。

對現色身色身三昧如無邊春透塵透海使諸眾生道與神會知寂滅法不以身礙隨欲觀者非小非大此銀杏殼纖穠向背百福莊嚴千花自在稽首大慈如大地載如皎空月無所覆蓋捨精進幢如堅剛鎧太虛殞消我願不退

李伯時畫彌阤像贊﹝並序﹞

政和八年五月十五日宜春黃先之攜李伯時所畫阿彌阤像來東山爲示余觀伯時畫多矣大率顧陸之意意不盡態故不施五色而伯時知之耳問其所得曰李仲元仲元中爲裒法官以遺所厚善者先之苦求得之餘諦視其筆迹非今輩所能爲其爲伯時之筆審矣稽首爲之贊曰。

以慈爲室以忍爲衣法空爲座示同體悲四十八願爲世所歸如日沒時鳥接翅飛大哉甘露妙法總持令我觀門洞開坦夷諦見自心妙絕知思是皈依處眞不思議律我意馬使不妄馳光明現前見白蓮池不假中陰屈伸頃時欣然化生如八歲兒何以至此請審思之皆我精進想力所持稽首妙湛不動巍巍令一切眾絕癡暗疑有同願者但瞻導師脫然蟬蛻出五濁泥

漣水觀音像贊﹝並序﹞

世傳漣水賀生所畫觀世音像不減唐吳道子晚以法授其婿陳守安守安遂以其畫名世政和七年五月初吉佛鑑大師因公出其畫示余精深之工曲盡其妙可以目追心數其巧要不可以言得也謹拜手稽首贊曰。

聲音語言形體絕何以稱爲光世音聲音語言生滅法何以又稱寂靜音凡有聲音語言法是耳所觸非眼境而此菩薩名觀音是以眼觀聲音相聲音若能到眼處則耳能見諸色法若耳實不可以見則眼觀聲是寂滅見聞旣不能分隔淸淨寶覺自圓融以無執故則有光𨿽有千臂如兩手以無分別故寂滅𨿽有千手如一身旣無分別亦無執𨿽有千眼兩目同故稱光音寂靜音及觀世音三種異稽首對現妙色身徧一切處如虛空妙哉此像非筆畫厭足佛子欣慕心藕絲銖衣春霧白覆此隨好光明聚一切眾生熱惱滅我手方捨甘露枝惟佛子因心淸淨如水澄澈月淸亮借於畫工百巧伎如暗室眼以燈見了知此畫非工有謂燈能見其可哉我無此像乃能贊如眼見物不自見自能說偈不蓄像眼有見矣燈亦可願持此大解脫門施眾生作無所畏世世得無礙辯才稱贊觀世音功徳

印上人持觀音像來乞贊余曰率伯時畫也爲作此贊

稽首淨勝光明聚無礙慈忍精進幢淸淨圓滿萬星月分身如影分千江佛子心如涔蹄水隨其淸濁現影耳從來但聞一月眞是影何從有非是寒松瑟瑟哀霜風愛此贊辭章句同佛子正當以身讀卽滿追求顚倒欲

衡山南臺寺飛來羅漢贊﹝並序﹞

舊說太平興國初武牢沙門惠了遊廬山宿於云居寺中夜聞呻吟甚苦及旦視之有僧雪眉而臞臥鮏臭中見了涕泣指其瘡曰當柰何了惻然憐之爲畱五日洗摩傳藥甚有恩惠逾年瘡愈謂了曰我家南嶽子他日遊湘中當過我於石崖峯下探懷出紙裹付了了送至西嶺訣別而還視裹中乃瘡痂爲屏除臥處亦皆瘡痂也心惡之俄成燻陸投諸火中有異香了心駭異之明年春南來果逢雪眉於國淸山路間倚杖而笑曰來何暮也相與坐靑林之下語笑歡甚了問石崖峯安在雪眉以手指之俄失所在於是了乃悟其爲聖賢也悵恨彌日至方廣寺入羅漢堂而雪眉乃在十六像中了殊大驚喜躍逗畱久之後至南臺見昔同學道普者爲敍說其事有童子方掃除聞之停帚參立曰今日添香殿廡間羅漢輒剩一身了亟往視之卽方廣所見雪眉塑像自是號飛來羅漢了後還云居以瘡痂葬西嶺爲壇其上今號羅漢壇如來世尊曰如今世間曠野深山聖道場地皆羅漢所住持故世間粗人所不能見夫豈不然哉皇祐間泉南僧谷泉隱居芭蕉庵有異迹嘗自後洞負石僧像至南臺而像無慮數百斤後人誣此僧爲飛來羅漢非也余不可以不辧宣和元年春餘與大梁郭中復彥從來遊彥從問像所從得因爲敍之而長老昭公請爲書之贊曰。

惟毗尼藏稱性之印印一切法無有少剩而此尊者跏趺不瞬外寂中空幻滅都盡諸佛子等勿故起妄於是像中作去來想昔本不來今亦焉往卽一切法離一切相如一月眞無二無別於眾水中同時見月像非異同月豈生滅以應緣故光影淸絕鐘山眾泉石井異味靈隱眾山小嶺異翠此嶺此泉皆飛而至示根境法其實同體如此大士諸法成就南嶽廬山宴坐馳走而事藏界隨處而有𨿽證無生亦不滅受

無爲山十生觀音贊

死生二法了無實相世駭異之墮顚倒想公獨不然十生一念化緣之迹皆可考驗一切聲音當以眼聽俱不相參以本寂靜要如菩薩色相對現何以必之我有大願

第十五祖眞贊﹝並序﹞

迦那提婆尊者爲十五祖傳佛心印猶以眾生不能信受其言爲憂乃訴於大自在天像曰願神賜我使言不虛設嗟乎道之難行非獨今也稽首贊曰。

石彪肉醉木駒夜嘶我此三昧非識情知應緣而現不落思惟是故缽水以鍼投之如仲尼韶如子期琴又如蕭何而識淮陰無言可寄無迹可尋粲然現前傳之以心穴像之目我豈慢神指樹之耳我知其因物我如是所立皆眞隨其妙用見我全身稽首眞慈爲僧中王如萬星月見者淸涼尙以眾生不信爲傷蓋盲者咎非光掩藏

六世祖師畫像贊﹝並序﹞

余竄海上三年而還館於筠之石門寺悲叢林之荒寒念祖師之標致不自知涕流也作六世祖師贊錄以寄昭默禪師以見其志云。

初祖

妄想無性證不滅受前聖所知轉相授手風煙花開器界以形霜露果熟王子乃生護持佛乘指示心體但遮其非不言其是嬰兒索物意正語偏哆啝之中語意俱捐

二祖

頂峯朝露神光夜生堪任單傳荷擔上乘自尋其心不見歸宿如視環輪求其斷續用獄除間履瘦知肥淫坊酒肆盡其塵機雪中斫臂願續佛壽兒孫聞之豎毛呵手

三祖

六道暗昏不礙明潔毫釐弗差證甘露滅但赤頭顱特諱名氏離見超情欲盡世累潛溪海山麻衣風帽翩然往來被褐懷寶精一其誠聲名俱捨後世丘墳猶無知者

四祖

破頭峯下龍象雜沓衣付小兒道傳懶衲乃爾相違求人爲法天書至門堅臥不答念諸眾生捕風捉影十地治之猶未蘇醒師發笑曰何必眩瞑但勿彊名自然無病

五祖

觀前後身兩鏡一面左右對之三者頓現今非昔是增金以黃昔非今是謗沈無香已絕死生豈纏老少全機現前常明而妙夜江佐舟吾今渡汝句中之眼如水有乳

六祖

是風幡動眼自遮護非風幡動心則顯露是謂曹溪顯及要旨欲証之者勿畱汝意暫時斂念妙寂了然汝自受用密非我邊負石春糧趁獐逐兔鏡中之空欲尋無路

寶公畫像贊

水月道場嚴淨久空華人世落殘餘骨埋龍阜誰名寶卻在鷹巢不姓朱

棗柏大士畫像贊

道之深妙不可以義得故設彖象以盡其旨心之精微不可以言傳故指事法以傳其妙惟棗柏大士深入此三昧故謹稽首爲之贊曰。

須眉如畫頎而美風神如秋气奇偉平生歸宿東北方長勞動中寂而止翛然跣足散衣行智智用中不乖體帝王家生得自在壽量不書絕終始虎受使令心境空女爲伴助憎愛棄冠巾傳心卽俗眞方隅示法卽事理只將棗柏薦齋缽我來閻浮非著味自然光明生齒牙我談辭章皆實義佛子授汝以顯訣一言便足超十地隨順無明起諸有若不隨順有離異聖賢酪生凡乳中只由觀照戒定慧是謂大士同體悲令我頓入一切智作大佛事徧塵剎華藏界中容頓轡以空爲坐禮十身以願爲舌說千偈如以花說無邊春如以滴說大海味稽首世間妙蓮華願常淸淨出泥滓

永嘉眞覺大師眞贊﹝並序﹞

永嘉尊者初閱維摩經發明心要欲定宗旨遂造曹溪印可於祖師一宿而去世咸以一宿覺名之餘讀其歌辭究其履踐如尺圍鑰合未嘗不置捲長嘆想公之爲人碩大光明壁立萬仞而視今之學者寒酸瑣細紛紛蠢蠢宗教興衰於此可知矣贊曰。

情根無功意識無作現量圓成見聞知覺如鏡受燈光無壞雜烈火焚燒河流湍逝谷風怒號大地依止俱無知思亦復如是此涅槃門如鼓塗毒曹溪撾之聞者僵僕以椎授公萬像驚縮光明之語粲如日星精嚴之行淸如玉冰惟不傳者與空相應我初學道如握與拳晚乃覺之如手安然有時而用搏取大千

百丈大智禪師眞贊﹝並序﹞

馬祖大寂禪師已化塔於海昏之石門師廬其旁旣久衲子相尋日增於是厭山之淺乃沿馮水而上至車輪峯之下與希運惟政火種刀耕而食遂成法席余崇寧四年春至山中獲瞻遺像𨿽冰枯雪老若不勝衣而神气峻邁如未度世謹拜手稽首爲之贊曰。

以實問答空可靑黃以意求道神落陰陽陰陽不測脫略陰界靑黃摸畫果因不昧我有大機佛無密語如師子王露地方踞稱性文字隨分叢林如以妙指發和雅音同世之波壽九十二護持心宗謚曰大智

大達國師無業公畫像贊﹝並序﹞

余初讀公之語悚然異之及考其行事若尺圍鑰合然於是自恨不生公時與之遊又恨公不並生於今以見大法將季之際其徒有大可湣笑者拜其像而贊曰。

以如是觀覺知見聞性等太虛卓然而存示其身世如空忽云應緣上洛寄名李氏在齠齔中儼大乘器坐必跏趺行必直視十二落髮二十受具能於諸佛放身命處解衣磐礡從容笑語江西指佛卽心最的初亦不然回首乃識如眼照物了證無惑燕坐並汾聲動天壤有所問詰戒莫妄想兩朝致敬累召不往終不得已別道以行蓋視死生洞若戶庭出入去來物莫能嬰眾生拘囚如蠅唾污公如香象卓立回顧擺壞韁鎖自在而去公之所養一至於玆人英僧傑龍章鳳姿謚曰大達憲穆之師

赤眼禪師畫像贊﹝並序﹞

士之學必有功名之羨方其銳於立也平居議論展拓所畜若可以唾手而取及其臨事能卓然不外其言者蓋鮮矣豈天下之事論之必易而成之必難也哉蓋中人之情喜榮樂而厭勞苦惟其如此故其志不足以經遠功名難事也勞苦易厭者也遭易厭之勞苦而取難事之功名又非上智之姿而成之鮮蓋亦無足怪者傳曰志者事之竟成也士之不足以知此故疑眩敗亡如此赤眼禪師志於道者也初人視師目有重瞳其貴不可言師大懼因昧其目選遁巖石間如禍之在己嗚呼從事於功名者咸以榮樂勞苦爲異而忻惡交戰於胸中禪師以從事於道故不知榮樂勞苦爲異而得擲於身外自非眞誠以大悲智爲眾生依者疇能及之吾故仰其風而恨異世不得與之遊乃爲之贊曰。

森森禪林公特秀出輕世急道不可跂及遺風至今秋霜烈日我初瞻像再拜稽首一室嚴冷如虎方吼嗟余寡助乃生公後忍視大法陵夷末運奴婢小人利欲迫窘冀公一吒腦破膽隕嗚呼公乎再見無由冗欀方熾何時云休願起公死從之以遊

破竈墮和尙贊﹝並序﹞

余閱傳燈愛老安之子所謂破竈墮者深證無生恨不與之同時而生也紹聖中再遊廬山見其像而贊曰。

嵩山屋老竈有神民爭祠之日宰烹師與門人偶經行卽而視之因嘆驚此惟土瓦和合成是中何從有聖靈以杖敲之輒墮傾須臾靑衣出笑迎謝師爲我談無生言訖登空如鳥輕門人問之拜投誠伏地但聞破墮聲君看一體情非情皎如朗月懸靑冥未證據者以事明鞭艸血流石吼升涅槃門開見戶庭老安憐兒爲作名金屑𨿽貴翳眼睛

永明禪師眞贊二首﹝並序﹞

永明智覺禪師乘悲願力示生震旦傳佛心宗爲法檀越其宏名辧才學者依以揚聲議論言句浩如山海余漁獵其間餘二十年至其妙處輒能識之如鵝王擇乳無有遺余蓋嘗自志其鄙陋直欲追禪師逸駕爲之伴侶以遊十方國土作大佛事尙未晚也謹再拜稽首爲之贊曰。

三界種性有萬妍醜生順死逆夢夜想晝往復無間聲度垣牖皆依末那戲論成就而末那體無作無受

譬如空花實無而有一念了知光明通透我如是見無有錯謬是爲心宗祖佛授手孰振頹綱秀傑奇茂稽首永明月臨星斗

以公風神爲我律度交神見之是眞保護

陳尊宿贊

雲門臨濟一龍一夔嗣存參運皆公使之叢林米嶺眾不滿百僉一典客覺有難色卽袖手去古寺閒房織屨養母自含其光欽其遺風秋滿須髮惟不少貶是眞弘法

臨濟和尙贊

一句中具三玄一玄中具三要腦後見腮村僧向上更有一竅

長沙岑大虫眞贊﹝並序﹞

余遊長沙至鹿苑見岑禪師畫像想見其爲人昔如來世尊語阿難曰汝元不知一切浮塵諸幻化相當處出生隨處滅盡幻妄稱相其性眞爲妙覺明體龍樹菩薩曰諸法不自生亦不從他生不共不無因是故說無生以佛祖之辯談法之妙其淸淨顯露如掌中見物無可疑者而末世眾生卒不明了者蓋其迷妄之極非其所聞之習故也禪師憫之故於所習之境譬之曰若心是生則夢幻空花亦應是生若身是生則山河大地森羅萬象亦應是生大哉言乎與首楞嚴中觀論相終始也禪師大寂之孫南泉之子趙州之兄開法於長沙之鹿苑當時衲子倔彊如仰山者猶下之而呼爲岑大虫爲之贊曰。

長沙大虫聲威甚重獨眠空林百獸震恐寂子兒戲見不知畏引手捋須幾缺其耳大空小空是虎是你如備與覺可撩其尾嗟今衲子眼如裴旻但見其彪安識虎眞我拜公像非存非沒百尺竿頭行塵勃勃

淸涼大法眼禪師眞贊﹝並序﹞

余元符初至臨川承天寺寺基宏壯可集萬指而食堂蕭然殘僧三四輩而已因讀舊碑乃知爲大法眼禪師開法之故基影堂壁間畫像存焉神宇靜深眉目淵然而英特之气不沒豈荷負大法提挈四生者其表故如是耶稽首爲之贊曰。

非風幡動非風鈴語見聞起滅了無處所何以明之俱寂靜故此光明藏平等顯露由本無明愛欲慳妒如隔日瘧痛自遮護有能了者卽同本悟索爾虛閒隨緣靜住一切仍舊自無染污爲物作則險崖之句不可犯幹如大火聚

玄沙宗一禪師眞贊

根門有功則是心外見法用處換機則是問時有答問答交馳摸索大道心法對峙破碎眞如異哉此老超出兩途亡僧面前波全露水猛虎須畔光自照珠衲僧不識如井覷驢

雲門匡眞禪師畫像贊二首﹝並序﹞

富鄭公家所蓄雲門匡眞禪師像僧元靜移寫其本藏於鐘山大觀三年六月餘獲拜觀焉稽首贊曰。

見流滔天公峙如山壁立萬仞捍其狂瀾可望而卻不可覽攀犀顱虎眸美髯繞頰云辭電機霹靂爲舌邪宗墮傾魔膽破裂須臾淸明光風霽月叢林驢騾蹴踏龍象不可系羈逸气邁往我不得濟大地是浪忽然現前淸機歷掌

阿羅漢有三毒捺落迦沒杷柄咄哉黃面浙子一生喫著不盡

南安巖主定光古佛木刻像贊﹝並序﹞

僧彥珣自汀州來出示定光化身木刻像平生偈語百餘首皆稱性之句非智識所到之地眞雲門諸孫也珣求贊辭力甚謹再拜爲之贊曰。

秦時轢如刀口希廓然見前石火莫追法於是中不著思惟舉旣不顧咦之而往天中函蓋目機銖兩久雨不晴淸機歷掌孰傳其要絕塵逸羣深明二子詳豁諸孫維定光佛出豁之門以眞如用使令萬象反易黠魯縱奪雨暘洗癡暗目回顚倒想示汝語言一切智畏如月入水如風行空無所妨礙贈以之中我復憐汝智愚未識方其死時謂是生日如光照珠如甜說蜜

毛氏所蓄巖主贊

此像爲誰天中之尊道傳雲門爲四世孫白帽蒙首須髯繞頰見之淸涼洗煩惱熱以偈爲檄指撝造化詩乃辦兩出於咄嗟以境惟心往復無間是故死時亦生之旦怒猊乳虎亦生敬虔何以致之眞慈則然南率古巖形如側罄稽首定光千江月影

石門文字禪卷第十八﹝佛歷二千九百四十八﹞﹠nbsp﹔年紀次辛酉﹠nbsp﹔﹝陰﹞﹠nbsp﹔歷﹠nbsp﹔﹝九﹞﹠nbsp﹔月﹠nbsp﹔﹝初一日﹞﹠nbsp﹔竣工﹠nbsp﹔﹝中華民國十﹞﹠nbsp﹔﹝陽﹞﹠nbsp﹔﹝十﹞﹠nbsp﹔﹝第一號﹞﹠nbsp﹔

常州天寧寺刻經處出資刻此全部

經理淸鎔謹識

湖北陶舫溪刊嘉興大藏經石門文字禪

石門文字禪卷第十九

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

贊

小字華嚴經贊﹝並序﹞

蜂房於梁間以漆液固其蒂鵲巢於木末累百日而後成彼曾何知而經營之妙積累之功若習藝之神蓋其靈明廓徹不思議之力𨿽昧劣飛搖之中而具足成就弗差毫末況首出萬物應物而能言者乎昔有梵僧來自五天見晉宮闕崇麗嘆曰是與忉利天何異但彼道力所成而此直業力耳余竊笑之是安知我此妙力出生太虛容受寰宇曾何天上人間樓觀之足云哉道人棲公憫世迫隘就其所欲書大方廣佛華嚴經於方冊中其輕妙可以一掌置開編蠕蠕如行蟻熟視之其橫斜曲直重交反仄曲盡其妙不翅如擘窠大書觀者塡門嘆未曾有佘欲稱贊是無作之功乃說偈曰。

我聞尊者龍勝師應供曾入娑竭海龍宮微塵妙章句目所一瞥輒能誦流於五天及震旦爲熱惱中甘露門惟道人棲出其後願力猛利思精特能於方策紙墨間書此大經十萬偈誦於蝸捨巢庵中了然如在龍宮見觀者種性有差別愛慕皆生殊異想要當諦觀一塵中亦有無邊妙經卷昔有智人破此塵十方世界一切說以名塵故非斷空而可破故非寔有了此兩宗妙法門亦攝一切契經海譬如困臥俄頃際夢中所歷更千載乃知一念圓古今眞實際中法如是一微塵妙不可測當知一一塵亦然譬如天帝网明珠珠體瑩然俱照徹一珠具足諸网珠一一珠中同徧入我今以此金剛句壞滅彼眾下劣想使悟塵中含此經奚方冊中乃驚異咨爾山君河樹神各各當憶本願力要當勇猛勤守護勿令邪念輒蠹侵毗藍風吹須彌盧劫火焚燒大千界爲攤此經一切處使其涼曝各得所我此現前佛子等作是觀者名正觀稽首十方調禦師剎剎塵塵爲作證

小字金剛經贊﹝並序﹞

瓊上人以飽霜兔毫數莖束爲筆其銳如麥芒臨紙運肘快等風雨書金剛般若經於兼寸環輪中望之團團如珠在薄霧間卽而視之其行如人挽髮作煙鬟自非思力精微何以臻此哉爲之贊曰。

昔有佛子根猛利能觀空性則是色欲顯空色不思議仰空書此金剛句至今風雨被原野諸樵牧者集其下乃知肉眼不能見譬如水中有鹽味惟道人瓊思精奇能觀色性卽是空視此纖管大如椽揮翰如行九軌道故於兼寸環中備足廣大言說身世人可見不可讀譬如嬰兒親崖蜜我於此經能證入初中後善三法門忽然落筆如建瓴不復現行生倒想由色空觀入諸境奏刀肯綮無全牛盡持此法施羣生甚微細智願同證

臨川寶應寺塔光贊

維寶應寺律師寶覺大士慕寂修大殿之崇成妙天下之壯麗有光夜現於塔萬眾爲之作禮光𨿽不言而意傳蓋旌功徳之殊異客疑餘之言曰光不言則是光嘗言塔意傳則是塔有意寧有是理余曰佛以光爲舌說華嚴之法門又以塔爲耳聽法華之妙義所以明根塵之同源而情與無情之不二也嗟眾生之顚倒分色身之臭味苟返流而證眞遺六用而俱棄非特塔光而已一切諸法皆如是故葵藿向日而回旋磁石與鍼而冥契空桑能孕賢聖山嶽解呼萬歲夫豈不然哉客曰塔廟之在震旦者不知其幾胡爲皆無光見而此塔獨爾耶於是甘露滅笑曰譬月之在天影落眾水水濁則月隱水澄則月現月故常明而以水之濁淸故見不見爾吾以是知此邦民信心淸淨所以致此奇瑞我作贊辭非止見聞隨喜又以爲翰墨之遊戲也

東坡畫應身彌勒贊﹝並序﹞

東坡居士遊戲翰墨作大佛事如春形容藻飾萬像又爲無聲之語致此大士於幅紙之間筆法奇古遂妙天下殆希世之珍瑞圖之寶相傳始作以寄少遊卿上人得於少遊之家二老流落萬里而妙觀逸想寄寓如此可以想見其爲人余還自海外見於湘西謹拜手稽首爲之贊曰。

惟老東坡秀气如春遊戲翰墨撾雷翻云偶寄逸想幻此沙門了無一事荷囊如奔憨腮膰腹行若不聞眾生狂迷以利欲昏如一器中鬧萬虻蚊吾未暇度駝臥猿蹲傲倪一世隨處乾坤

出檀衣贊二首

古佛身上衣佛佛相付授慈母愛兒心鍼鍼自成就是故吾雙峯自少至白首護惜如鏡奩一塵不敢受何以出檀名此時無別慮如持油缽行如躡獨木渡永懷毗尼藏一旦成萬古紛紛五羣眾來觀亦頂禮平時放逸心化作額間泚將見衣匣前泚流似江水咨爾淮山神守護當奉職無使塵涴侵無使云潤濕諦觀不敢瞬心折三嘆息

此出檀衣慈母授我不敢手撲矧敢覆臥五十餘年儼臨淸眾寒暑不易盡形受用師後當知商那和老於母腹中披九枝艸

傳衣閣贊

達摩信衣轉相傳付四傳至今今以付汝受授惟艱命如懸絮法徧沙界此衣乃住想見峯前父子相語惟僧行月以閣其處坐令朱欄環達雲雨

栽松道者眞身贊

生死變滅如漚在海無有處所浩然茫昧而此老人遊戲自在出死入生初無限礙譬如壯士脫袍著鎧令鎧與袍儼然相對是故山中兩身俱在凡夫眾生爲眼所蓋爲抉其膜使生光彩

定身巖贊

淮山深處容我卓錫樹下經行巖間宴寂六十餘年脇不至席天子三詔掉頭不應知不可致南向加敬山搖海驚天空地迥後代兒孫則反於是如乳中虫貪嗜世味我尋其迹爲隕涕淚

五祖慈覺贊

龍湖山上霹靂馬駒潭畔門庭千聖莫能窺測十地望崖震驚霜露果熟推出白蓮峯下芬馨不受聲名控勒逸羣勝气英靈試問是何宗旨東山雲霞空靑海堂室中神穎汾陽直下云仍

癩可贊

父伯固兄養直父超絕兄豪逸家世風流稱第一二祖名三祖疾名是虛疾是實詩成舌頭翻霹靂

醉僧贊

我愛龍眠老居士筆端談笑了萬事君看一時拈破筆畫作醉僧醒時意此是沙門絕妙門不妨隨處有乾坤曚滕流涎枕臂臥破柱疾雷殊不聞

石霜普照珂禪師贊

漆瞳照座骨相巉巖橫拈塵拂寒擁云衫五住名剎道振湘南是誰之子親見云庵

疏山仁禪師贊

古老衲住山多托物寓意旣自遊戲亦欲悟人如紫胡之畜犬道吾之巫衣端笏獨雪峯歸宗西院皆握木蛇故雪峯寄西院偈云本色住山人且無刀斧痕余元符間至疏山見仁禪師畫像亦握木蛇嘗有問者曰和尙手中是什麼物答曰是曹家女因嘆其孤韻超拔能淸涼熱惱爲作贊曰。

三支習气其毒熾然燻烝識心盤屈紏纏眾生不明橫生疑怖忽然見之輒自驚僕空花世間本離生滅廓然十方露其窘穴惟矬師叔是大幻師與奪萬法自在娛嬉乃知大千皆公戲具手中木蛇是曹家女

汾陽昭禪師眞贊

維摩杜口釋迦饒舌動容顧瞻非默非說𨿽宣一字不露點墨稽首汾陽千聖同轍

翠巖眞禪師眞贊

我方涇渭同流笑中軟頑滑頭爲君人境俱奪鬧裏白拈巧偸如水洗水相樓打樓從來脫略無窠臼接得南泉嗣趙州

慈明禪師眞贊﹝並序﹞

鐘山僧遠庵居五十年而二十年掬澗而飲長安窺基三車隨行而一車酒胾逍遙羅什口析妙義而畜靡嫚之倩曰吾有欲障淸涼澄觀已任大教而畏五色糞且以十願律身是四比丘者舉人類精奇風流相映何其制行乃爾相戾耶蓋知其所同者道所不同者迹故其所履正權異救時存道皆非苟然使其無權時之智則教之延遠要未可必也傳曰神而明之存乎其人非特爲教者爲然則傅大士其悲智所施亦然也故吾慈明禪師汾陽昭之嗣黃龍南之師南之玉立有淸涼之風昭之精嚴挺鐘山之操而公獨平等逆順嬉戲垢污甚於基什而其道能支臨濟與日月爭光眞不纏凡聖超然不測人也自公化去六十年而余始至其廬拜其塔瞻其像稽首爲之贊曰。

緣生諸法名體絕如空字身水魚迹是無相門緣寂宗一切智智差別海公於是中如法船泛然出沒無所畏使諸遊者心泰定種種驚怖成虛空平生神兵雙不借玄機不動萬象驚而公宴坐不言中諸有求心如古井鈍根阿師終聽瑩法味迷醉如惺惺矍然奮迅爲一戲句裏明人揳出揳紫金鎖骨眠空山吁嗟音容不可覿當知其聲如雷霆稽首慈明常出現

郴州乾明進和尙舍利贊﹝並序﹞

余觀崇進和尙舍利於南嶽福嚴寺炷香臨盤以箸點之隨箸而升如露之將零投於脆瓶彷佯而行如魚之在淵又觀其畫像方頤揕口神情靜深若不可犯幹者門弟子惠覺謂餘言吾師衡陽伍氏子早依南臺正悟然禪師落髮焉受具遊方餘三十年所至以荷眾稱福嚴長老保宗新其寺殿閣宏壯妙天下師寔董其事郴州以干明寺命師居之而弗演法或問之曰我第與衲子作粥飯主人耳其敢荷此事而天姿直亮寡言笑道具余不置一錢牧眾以公攝物以慈以故道俗歸之如雲退客香山元符三年五月十二日順寂壽七十有七臘五十有五臨終謂眾曰我卽死達旦便當火之以灰投江中勿稽畱也魔事將戲汝曹矣言訖而寂眾不忍畱兩夕梵唄郡吏遽至責以慢禮悉拘系其眾因相視驚異魔事之言有徵也荼毗之日天地淸明燼余得舍利甚多觀者爭分之至漬汰所焚之地有得之者筠溪曰生有志行神化不亂可也火風壞滅殊異發生可也而一官吏至乃能前知豈偶然也哉乾明所養至此弟子又能事之如生久而不忘有古髙僧之風爲之贊曰。

李廣射虎石爲之穿耿恭祝井涸爲之泉忠孝所致如響答焉公亦何爲饑餐困眠人初莫測公豈自言戲爲火浴朽者明鮮舍利粲粲玉碎珠圓乃至所養蓋其云全天全之妙非粗不傳如春在花如意在弦嗤嗤橫目气淩雲天死未及寒化爲鮏羴矧投於火不作腥煙安有萬手收此精堅維徳之一垔所拳拳死生之大卒莫能遷公初設心惟此是專不祈人知人趨如川終必有驗理之固然我作贊詞丰碑以鐫

南嶽彌阤和尙贊

與之食則食與之衣則衣無衣衣木葉無食食土泥爲人汲樵牧僅存骨與皮其道不可致天子南向師出家有如子我亦著伽梨

宣律師贊﹝並序﹞

余遊總持寺基大師以宣律師像爲示旁有多聞天王太子上足玄暢唐咸通三年筆也基求贊贊曰。

此毗尼藏三世完堅願王手封款識具全死生之烈不能變遷何以至之正知則然何人逸想以筆墨傳跏趺俯視頹然深淵天神護持弟子敬虔我拜稽首淚滴九泉法道陵夷障云蓋纏乃於是時瞻此釋天

嵩禪師贊

歐陽之學師宗於世其徒喧闐攻我以喙童首儒林气索力屈公於是時粹然一出天縱之辯武庫縱橫璜璣捍我如護目睛義如串肉理如析薪一時名譽聳動縉紳世尊舉身毛孔俱笑如公語言筆下皆妙六物不壞未易致詰豈其踐履明驗之力宗教之衰河壞山摧冠巾緇衲其寒如灰拂拭塵翳見冰雪容拜起而喟涕落無從

云庵和尙贊三首﹝並序﹞

云庵出黃龍之門爲臨濟九世孫種性殊勝契悟廣大指示心要辯如曹溪決擇教乘論如棗柏作爲偈句辭如寶公履踐明驗精如永嘉退居云庵時已七十餘幻滅都盡惠光渾圓可以想見其遺風餘烈門人徳洪謹拜手稽首爲之贊曰。

於自住境見與見緣如夢能所如蜜中邊惟具正眼入此三昧如妙蓮華出緣生海祖師活意如來密機成就眾生如鶤鵬飛使其自化不由他悟秀出叢林光於佛祖趨滅陜右誕生江南暗中五色天下云庵

槁容而毳衣殆不逾於中人而於祖道顚危之秋勃然而中興知我亦何幸自幼及壯出入其戶庭俯仰其藩籬而其道徳之精華未能略窺其毫微譬如戴天履地於終日而其髙明深厚所不能知惟聞孔子之歿一百年而生孟子釋迦之寂二千歲而有禪師拜手稽首堂堂乎三界之依者耶

三玄銓量設選佛科邪師壞之付授外訛以陷虎機擊其頹波不動聲气怖走天魔

潛庵源禪師眞贊三首

十年積翠侍立學得眼橫鼻直平生气壓叢林問著左科背聽一庵深藏霹靂舌從教萬象自分說百非四句無處蹲孤風照人眾星月

僧求潛庵贊

徳臘俱難及一庵江寺隈敢稱少室後親見老南來鬢雪殘零盡心花爛熳開若言只這是九尾似黃能

遊龍山斷際院潛庵常居之有小僧乞贊戲書其上

趙州只有一个齒潛庵一个恐不趐𨿽然下下都咬著鹹酸自分鹽醋味龍興古寺曾閉門斷際云孫第十世勸人莫信馬大師一口吸盡西江水

靈源淸禪師贊五首

辯如玄沙有邊幅韻如睦州出風骨默然而說心自昭八荒光明寄毛粟獨立南榮山嶽峻臨濟欲傾不敢覆笑橫玉塵气如春一堂嚴冷天魔哭

衲子無處摸索畫師筆筆畫著山僧醉眼難憑付與眾人彈駁似則打殺靈源不似幀子燒卻

魔外如驚濤大願眞砥柱生與海眾同沒與海眾處兀然引帶笑不言從教大地山河語

風度凝遠杳然靖深如春在花如意在琴𨿽甚昭著莫可追尋蹶起臨濟如磁石鍼

披衣肯來奔百川而地喘袖手歸去碧一天而電收閉門無个事兀坐靑兩眸喝月倒行前日令呼山入坐上簾鉤

云蓋智禪師贊

洞徹汪洋髙明廣大如天蓋空如月出海宴坐一室不動客﹝支／﹝廾﹣一﹞而使衲子望崖而退此其整臨濟頹綱之大槪也至於不得已而有言則若邵平瓜甜而根蒂苦羅生隱身而露衣帶欲得靈妙常令不暗復不昧此余見之而必再拜也

云蓋生日三月初七報慈僧持眞求贊

平生脊骨生鐵鑄就關門理鋤揎起兩手禪者見之立不敢久問未及答已欲返走如老黃龍機鋒如英邵武健叟如雪峯之險如百丈之壽末後報慈寺中笑中打个筋斗試問是何宗旨代云合取狗口

黃龍艸堂淸禪師贊

黃覺晚子死心季弟住黃龍山爲十二世靑春無背面空花有根蒂欲識晦堂背觸拳寒到黃河凍連底

香城瑛禪師贊

黃龍三關初豈拒人見者佇思剩卻法身祐公掉臂直截悅公追之絕塵維瑛寔兩公之後觀其滿腹精神木牀足折續之以薪則三十年後當令天下聞之甚富見之甚貧也

龍城智公眞贊

奉持毗尼圭璧無玷研味般若金剛有焰有萬其眾感以無心如象牙雷如磁石鍼住持此山垂三十白殿閣化成兒孫戢戢髙明廣大不可形容稽首寄老後身寶公

石頭志庵主贊

自住石頭老無气力一回上山一回气急禪流相見問宗風一日兩度缽盂濕

華藥英禪師贊

以鐵作喙名無有雙老住回雁道冠湘江神機之妙如鐘在撞爲功徳林爲精進幢不動聲气天魔自降懷我云庵黃龍的嗣說法如雲縱橫放肆孰知此老膽气相似大法付授良亦在此是名關西克家之子

寶峯準禪師贊

洞庭無蓋虛空有口步水東山藏身北斗石門壁立萬仞踞地一聲哮吼驚得四序回旋喝下須彌倒走是謂湛堂老人不落威音之後

芙蓉揩禪師贊

望之翛然冰枯而天粹卽之淵然雲閒而水止意坐石而情無住著故杖瘦藤而欲起人言卽俗復卽眞出塵之相加冠巾非因引法忤聖主我宗僧俗兩不存五位正宗將僕地以手挈之閱人世屹然萬仞捍狂瀾荷負大法當如是紛紛鄙夫拜公像譬如螻蟻見龍象驚魂已化千微塵豈特形容先沮喪火刀直裰誰得之醉李故時魚捕師嶺梅已熟莫咬破核子乞與寧馨兒

妙髙仁禪師贊

春風入其肺肝秋色漱其毛骨名飛縉紳之間身臥雲泉之窟嶽頂鳳之眞子僧中龍之的孫吹徹風前無孔笛露香和月落紛紛

道林枯木成禪師贊

揚廣山頭種性雷衡洞裏根苗法云明暗體露道林知見香飄試問春風吹不起何如黃河凍連底十分似九不欲全一身兩號只這是大千戲以一塵攝又譬此塵取空劫置於掌間剔突圞撾鼓升堂普請看

佛印玙禪師贊

臨濟正宗有楊歧會化四十年叢林精彩惟端精神辯博無礙克肖其家潙仰猶在後出舒勤骨面气槪始自太平遂遊智海如法中龍遊戲三昧玙也其後斫額前輩要識當年栗棘蓬白藕火中香不攺

潙山軾禪師贊

天骨巖巖美髯玉頰冰雪在躬霹靂爲舌軒昂萬僧眾星中月視其心胸山包海容大潙小興振其家風叢林百世見者肅恭

報慈宣祕禪師贊

二百員衲子領袖三十年叢林耆舊所至樓閣森然自然眷屬成就諸方度腳買鞋報慈就身剪裁莫嫌此老無巴鼻曾見西堂古佛來

臨平慧禪師贊二首

釘空露痕迹補云畱罅隙目機銖兩中思慮所不及象王卓立回旋師子翻身跳躑眼光常蓋人天對面識與不識識則火外有熱不識則水中無濕劈破雲門一字關个中漧燥如瓊液

气秋腴雪秀目椹口其骨臨濟其髓雪竇袖手儼然不落滲漏一千龍象之冠七世雲門之後君看一句當機笑中脫略窠臼

上藍忠禪師贊

一法能知一切法應機全不差毫髮如是知見如是解於一切法中對待平生脊梁硬如鐵衲僧尋思心智絕城中一室冷如冰篆煙滅盡灰如雪

雙峯演禪師贊

三關洞開無鎖扃汝自艱難起戰兢師過此關悉閒暇掉臂徑趨呼不應如春消冰自渙釋如鯤化鵬誰使令歸來笑搭出檀服依舊淮山千萬靑

云庵和尙舍利贊﹝並序﹞

政和七年五月戊申法侶集於寂音堂佛鑑大師淨因以小玉瓶跪注於盤槍然有聲璀粲五色謂余曰此汝師舍利也於是矍然再拜悚觀小大如米豆瑩明淨圓然其色多如玉者因嘗親見其火浴道俗觀者數千人皆得之哀慕之聲震山谷後月餘兒稚汰其灰猶有舊者自近世南州大士之化其靈驗奇瑞彰大殊異如雲庵者以一二數嗚呼尙忍言之將畢世護持作隨身叢林依歸老則求有道而能文者銘之藏名山使後世知臨濟九世之孫傑大偉奇如此因之志可佳也門人徳洪謹再拜稽首爲之贊曰。

是身夢境一塵垢分段苦業所成就折旋俯仰誰使之皆汝一念顚倒想若言此身非念倫云何想中可傳令乃知妄想融通趣如露如幻如雲影念淸淨則身光明念雜想則身垢穢君看火力初無情聖凡僞眞俱發夢云庵偏得老南道粹然一出支臨濟平生慈悲喜捨力及樂說辯智慧光大願所燻精進幢上契佛祖超情見至妙要非粗不傳憫世狹劣示小者稽首作贊示同學千載叢林有耿光

死心禪師舍利贊﹝並序﹞

余不識禪師靈源以爲法門畏友山谷以爲禪林奇秀以靈源山谷之愼許可而詩詞禪偈相多如是則叢林未識未見者何敢疑哉雅尙座出舍利爲示謹爲之贊以結他日法會歡喜之緣贊曰。

地水火風動暖堅濕是中何從出此堅實蓋眾生心引大法力化爲光明圓粹五色稽首死心罵人老賊

寂音自贊四首

竄朱崖軍而生還遭黃茆瘴而復活陷於采石而不死囚於並門而自脫夜行有披袖神光露臥醉厭糟醇濁魔外熟視之無如之何佛祖不得已與之酬酢兩眼入鬢頭髼松手中木蛇毒如藥

三玄綱宗壁立崔嵬攀緣路絕熱惱心灰如化鯤鵬不借風雷蓋自化耳寧有法哉汾陽此祕寂音揭開手提大千毫端往來

不似成背似其成觸隨汝顚倒直中有曲拋在言前剔鶻侖擬議令渠總滅門平生活計無窖子眞是汾陽五世孫

隨緣放曠索爾虛閒未埋白骨且看靑山

毛女贊﹝並序﹞

毛女者秦始皇宮嬪也二世時逃入華山遂得道季子圖之書室請余爲之贊贊曰。

不嗅梨花而撚紫芝不穿雲袖而披槲衣何以風神洞如冰雪使人見之眼寒心折如麝有香以缶覆焉透塵透風種性則然又如煙雨過孤山宅於荒寒中微見春色圖之壁間是眞過秦季子好徳白髮日新

唐李侍中畫像贊

余觀李侍中秀骨開張英气橫逸想見蔡州雪晚縳吳元濟時公平元濟如舉捶逐鼠無難事惟不殺用李祐鞬櫜見裴度使市不攺肆如乃翁此公之所養眞足以卓絕有唐之名將矣嗚呼賢哉

解空居士贊

空若不解卽是斷空解若不空卽是法執是故居士獨號解空窠曰不立凡聖豈存是誰宗旨臨濟仍云

東坡居士贊

家孝友以爲鄕塾道徳以爲基橫忠義之勁气吐剛方之談辭視閻浮其一漚而寄夢境於儋耳開胸次之八荒而露幻影如蛾眉此其大凡也屬熙丰之勃興追舜禹之有爲常一出而事誤則袖手悠然而去之如鳳如麟而瑞冠一世非雷非霆而名震四夷造裨販之中傷嗟妒忌之何知方其茹拳而微醉以翰墨爲娛嬉則倒用祖師之印檄萬古而疾馳如河漢之流無有窮極如煙雲之出無有定姿欲錄之以藏則懼六丁之竊取要當以日月爲字而天爲碑可乎

山谷老人贊

蓋九州以醉眼而其气如神藻萬物以妙語而應手生春排黃龍之三關則凡聖之情不敢呵止豎寶覺之一拳則背觸之意不立鮮陳世波𨿽怒而難移砥柱之操詩名𨿽富而不救卓錐之貧情如維摩詰而欠散花之天女心如赤頭璨而著折角之幅巾豈平章佛法之宰相乃檀越叢林之韻人也耶

華嚴居士贊

徧界難藏而應緣震旦通身是眼而現形宰官粲如景星矯如翔鸞販夫竈婦欣聞悅觀醫國法門筆端三昧奮迅出入遊戲自在居然不容世議迫隘夢遊海南禦風騎气覺來浙東有口如耳且置是事聊觀其一戲以稱性印印毛印海光生佛僧沮卻魔外惟我可與此道人遊乎大華嚴毗盧法界也

李道夫眞贊

眼蓋九州韻髙一世儼玉山富貴之豪洗士林寒乞之气挫萬化於筆端置八荒於胸次邁往不屑不可犯幹意輕邴吉情追謝安軒特秀發乃爾禿巾椹褐婆挲步趨合在玉堂金鑾山澤不可窺測所以納垢污麒麟不可系羈所以異犬羊正恐橫風月之笛披云錦之裳騎元气之背而遊無何有之鄕

蔡元中眞贊

徳以退爲進謙以後爲柄迹以暗而彰麝匿缶而香視夫子之胸次若螻蟻其侯王方罾繳而去之登千仞而翺翔與夫蒼顏槁項論博南策未央者殆各夢而同牀乎

王宏道舍人贊

翛然無累之神見此有道之器韻收一代之風流骨含奕世之富貴節臨事而不奪貌甚威而常喜方其少壯則酒闌說劍橫槊賦詩名動塞壘及其倦也則浮沅湘上衡霍盡室行於山水至於醉心翰墨傾倒肺懷則有王右轄吳武陵之風味馳至金城而忠欸乃著罷歸玉關而功名自至者皆非壯歲庸詎知此老人獨不如是乎

同達道通判贊

韻出縉紳秀見眉須矯絳闕之風度宜玉堂之步趨有人所盡有無人所當無而乃袖補衮之手而弄雲泉以自娛也余安能探其歸宿獨見於皮膚蓋神於酌古僻於譽書求於古人則謝幼輿王子敬之徒歟

韓廉使奉禦贊

幅巾椹衣杳然深靖坐蘚石牀橫玉塵柄松聲度曲笑作風聽是故有琴弦索不整人徒見其神和气平頹然委順至於垂紳正笏守法奉命則活人之色嚴毅勁正特不受富貴所吞而有山林之韻究其心胸山包海容表裏不隔八窗玲瓏蓋遊戲人間之出世扶持洞上之宗風者也

毛季子贊

季子逸羣矯難控禦迹寄黃塵名在紫府觀此風鑑無以爲諭但見其淸卻梅林之風秀等蘭叢之露妙文章之吐鳳視功名其破釜我欲醉袖之旁更畫淩波之女使其他曰歸道山渡弱水而驂風馭

曾逢原待制眞贊

冠冕道徳被服文武所臨有聲最宜荊楚果於去惡發姦破柱爲國金湯折衝尊俎廣平南海乖崖西蜀如雪中春和而嚴肅名聞乳兒威被艸木能作丰年茂我百谷筆下煙雲胸次丘壑風流餘韻與世酬酢至於談禪气壓諸衲戲以法界玩於掌握補衮之綫調鼎之手笑而不言置之懷袖咨爾邦民再拜稽首潭非久畱歸相明後

夢蝶居士贊二首

俯看人世一漚起滅失腳來遊夢入蟻穴前身後身獨臨兩鏡左右見之不雜其影眉目秀發嫩木含春風度凝遠霽月洗云葉屋花房玉堂金宇我視睨睨渠方栩栩

余觀此老神光渾圓道骨粹剛唾零功名眼蓋候王何爲須髮滄浪被此朝章乎豈非如茅容殺雞毛義捧檄但欲致慈母之一笑安知有佳客之在旁也所以袖補天之妙手祕醫國之奇方獨遊戲於富貴如蝶棲宿於花房占百年之閒適寄一夢於幽香千花百卉金馬玉堂麗風日之醇釅徧雨露之恩光遙增擊而栩栩亦何異一丘一壑之相羊耶

潘延之贊

毗盧無生之藏震旦有道之器談妙義借身爲舌擎大千以手爲地機鋒不減龐蘊而解文字禪行藏大類孺子而值休明世舒王彊之而不可神考致之而不起此天下士大夫所共聞然公豈止於是而已乎

郤子中贊

師黃叔度以太平之基追韓退之以策翰墨之勛故語妙如其渾厚論髙如其精神超然挺特華裾逸羣富貴之气已如透花之春色功名之志又如欲雨之層雲禿巾折角置之巖石亦不以爲屈長劍拄頤圖之淩煙亦不以爲伸蓋虛以閱世不可得而疏親也耶

李運使贊

風度凝遠和气如春綠發授道精敏絕倫名冠縉紳挺然忠義知國知兵如唐陸贄頃者天府奉使江南晝錦之榮父老聚觀頓節西州盜發江浙提師百萬蕩其窟穴凱旋而還口不言功但欲使民生於死中重臨南楚化行郡邑如春在花不見痕迹恢躁坦夷相親難忘視其胸次山包海藏宜宿玉堂宜在黃閣跬步可待昂霄聳壑長沙之民自懷其私龕此畫像飲食必祠

簡緣居士贊

言似簡緣公法身有比並不似簡緣公法身有少剩平生赤吉歷兩眼光迥迥拾得大士打門椎掣肘歸去叫不應開个鋪席在街頭有藥只解醫禪病

瓦瓢贊﹝並序﹞

南昌西山有異人年三百餘面有孺子之色多往來蒲城弋陽之間童稚呼以爲萬公宣和二年重九歿於朝奉郎宣驥駿元之家以大甕二口合而葬之後圃十月弟子簡素先生用臨川隱者馬安道之語來發甕但餘瓦瓢獘履而萬公不見蓋尸解也明年十月簡素客湘西之南臺寺追繹其師之懿行潛徳出此瓢以相示戲爲之贊。

異哉此瓢修吭矬身弗生瓜蔓生陶家輪我疑其中藏十洲春昔有列仙雜於市人屋檐懸之自旦及申輒入其中偃仰而臥而樓居者見之膽破遂從之遊推擠莫可挽而同登相向而坐如四老人會商山果惟簡素公道貌天容豈其人歟出處略同道山巋然弱水之東何時來歸泠然禦風而以此瓢掛之瘦筇我作妙語天葩粲紅

許彥周所作墨戲爲之贊

異哉土蛇登樹而怒怒見脊尾口眼可懼王孫地坐气詟毛豎欲去不敢攀枝而顧丰狐行藏心常愧負見之而走敏若脫兔孰能傲然如此老樹與之相親不驚不怖問何能爾以無我故酒色海中有萬奇趣不出二種猜疑掉舉蓋無常蛇終不赦汝居士圖之以警未悟覺範一見笑掌爲拊

石門文字禪卷第十九嘉興大藏經石門文字禪

石門文字禪卷第二十

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

銘

明白庵銘﹝並序﹞

余世緣深重夙習羈縻好論古今治亂是非成敗交遊多譏訶之獨陳瑩中曰於道初不相妨譬如山川之有飛雲艸木之有華滋所謂秀媚精進余心知其戲然爲之不已大觀元年春結庵於臨川名曰明白欲痛自治也瑩中聞之以偈見寄曰庵中不著毗耶坐亦許靈山問法人便謂世間憎愛盡攢眉出社有誰瞋於是堤岸輒決又復滚滚多言然竟坐此得罪出九死而僅生恨識不知微道不勝習乃收招魂魄料理初心爲之銘曰。

雷霆發聲萬國春曉聞者不言心得意了木落霜淸水歸沙在忽然震驚聞者駭怪合妙日用如春雷霆背覺合塵如冬震驚萬機俱罷隨緣放曠尙無了知安有倒想永惟此恩研味其旨一庵收身以時臥起語默不昧絲毫弗差蒙雜而著隨孚於嘉

圓同庵銘

空印之庵圓何所同睨而視之同太虛空弗設戶牖無南北東而庵中人來無所從廓然現前以道爲容我此法界遇緣卽宗自受用境出生無窮使令服玩地獄天宮各各無礙如空行風我非文殊齒豁頭童以問法來罄折其躬而師應機如隨扣鐘聊觀此老遊戲神通不起於座瞬兩漆瞳以大千界置於鍼鋒以香水海藏於睫中一切人天之與魚龍不覺不知如盲如聾萬像歡呼聲摩蒼穹天魔外道以手搗胸欲折困之面爲發紅如環輪上尋其始終於是雌伏仰此法雄我𨿽衰退气猶如虹未甘見刪終依禪叢斯文之作蕩除執封當以理勝文則非工潙山之陰磐石可礱書以刻之昭示童蒙

覺庵銘﹝並序﹞

道人聞公以四威儀爲庵而以覺名之隨身叢林之別名也余遊此庵中微塵數劫適今始讀其號如人靜坐忽見鼻端心知之而不可以語人名之所解又如風中鼓橐𨿽有神禹之知莫能分別特相視一笑而已銘曰。

明暗色空成住壞卽大寂滅究竟覺居以名庵是增語而我銘之添注腳如湯消冰無別冰冰湯之相未全脫何如睡足百事懶軒納林光鳥聲樂當知今在衡嶽中門外今無覺衡嶽道人撫掌笑軒渠注經不必居牛角

如庵銘﹝並序﹞

吾鄕日公謂余曰吾以經行座臥爲庵以分別塵勞爲如且求銘銘曰。

日用現前隨眠煩惱去之卽生如石下艸蓋其妄覺取捨顚倒小根怖之冰炭懷抱我以慧眼燕坐默觀一切異相如珠走盤是時日公非內非外是非死生合成一塊

朴庵銘

履長老禪而色貴白老禪有終白不受色道人遊方學至無學如役六用則思返朴有山可看有飯可飽乃笑諸方何必百巧罏煙未殘跏趺袖手雪窗無塵鳥啼淸晝

夢庵銘﹝並序﹞

弛擔假寐入大槐之宮嘗王者樂覺來欠申炊未及熟耳輟薪得鹿翳諸隍中俄而忘之意以爲夢且行且詠路人用其語而得鹿一以爲虛一以爲實此世間之論也夢中無女色而欲成辦非實非虛此出世間之論也衡嶽素公髙行著叢林寄傲一庵而以夢名銘曰。

一境圓通而法成辦五根不行而意自幻晝思夜境塵劫無間而睫開斂初不出眼知誰妙觀鏡於心宗以世校夢乃將無同爲魚泳波爲蝶翔空在素曲肱吉祥止躬卽庵是夢問井得水卽夢是庵緣飯識米於一意地無能無二若見主人夢庵俱棄

癡庵銘﹝並序﹞

眾生以貪瞋癡爲三毒三毒之過能致生死諸佛以戒定慧方便觀照而用治之餘至龍山翊道人引余坐於明窗淨室之間曰此吾癡庵也翊頎然秀發論議精到余不見其癡之相山云朝升璧月夜掛翛然無營余不見其癡之理禪者方以精嚴黠慧自矜機辯逸羣勝物其肯甘爲癡哉顧虎頭之癡於畫王述之癡於不言率爲世傳是好名之癡也上人泯泯與眾臥起不知人間是非榮辱貴賤功利如三世諸佛之白牯可謂之癡𨿽以自志然余以謂其未能絕對余爲之銘又可乎上人之癡不事於名則余之銘於義未失銘曰。

導師黠慧出三界癡於無癡中致眾生疑未若翊禪淡然無爲以癡爲庵聊以戲之亦有癡侶論癡要訣若見大智紅罏片雪

懶庵銘﹝並序﹞

放似狂靜似懶學者未得其眞而先得其似山林云壑之人狂放一致靜懶同川然胸次涇渭笑時眞率了然得於眉睫之間融懶亦能負米瓚懶亦能拭涕安懶亦能牧牛未能眞懶也者南州仁公以勃窣爲精進以哆和爲簡靜以臨髙眺遠未忘情之語爲文字禪然則結庵自藏而名以懶殆非苟然甘露滅爲作銘曰。

惟融與安品坐客瓚於禪林中是謂三懶秀媚精進辯慧擔板惟道人仁俱透此患水不洗水眼不見眼以之名庵蓋亦泡幻烏啼華笑曰用成辦睡起密傳露牙一盞

墮庵銘

心非言傳則無方便以言傳之又成瑕玷蓋言不言俱名污染飲光華笑智海簟捲非言不言驚如掣電異哉曹山法幢特建以墮一字雪諸情見在聖非貴在凡非賤雜之不藏著之難辧二乘骨驚十地魂戰而解空子乃圓笑靨善刀藏之不露鋒焰不動聲气降伏魔怨

喧寂庵銘﹝並序﹞

髙安居士王詢溫甫和易寡欲靖專無營特刻意事佛精嚴弗懈𨿽年運往矣而視聽聰明惟履無玷故聲稱閭裏云庵道價值天下元丰間遊金陵舒王施第爲寺以延叢林號內外護元祐初退休來歸說法於洞山九峯溫甫忘冠巾而師事之其法嗣佛照禪師惠泉者與之交善自泉住上都名剎士大夫有稀見之者而與溫甫日親法喜偈語酬唱不絕豈所謂千里同風者乎政和七年秋結制對其所居名曰喧寂余適以事至訪之溫甫方負暄閱經置捲坐語語少而理多於是自愧羈官四方畏首尾思蟬蛻垢紛縱浪閒曠而不可得乃銘其庵而去銘曰。

孰談無生惟老居士孰爲聽徒團欒妻子以諸塵勞而作佛事視其家風老龐是似名聞諸方流輩追崇餘四十年一節保躬老則結屋置闤闠中卽喧而寂蓋將無同賢哉斯人不二於物蹇寓於世莫知歸宿我睨而視亦見仿佛出生太虛陶鑄魔佛

破塵庵銘﹝並序﹞

道人堪師庵於水西南臺之下名曰破塵爲之銘曰。

一大經卷破此一塵何以破之智爲斧斤塵非斷空可破非有了然而知空亦不受異哉湘麓庵此老堪視其庵名如車指南堪𨿽可卽語默弗及如指自觸如眼自覿

報慈庵銘﹝並序﹞

武寧西峯達上人年方妙而孝思度越流輩父母喪則重於墳所旦夕誦唄以時臨遂自名其庵曰報慈嗚呼達可謂知如來大師律我比丘之意經豈不曰孝名爲戒乎余謂其所爲有補於名教乃爲之銘曰。

竹叢生謂之慈竹烏返哺謂之慈烏豈吾含齒而戴發乃彼烏竹之不如故有終天之痛心再折而情枯蒔松楸以上雲雨就樹陰以縳屋廬營出世之冥福生五濁之芙蕖知輪珠以行道明月白皎其影孤念此風之可尙聊以起精進而激懦夫

甘露滅齋銘﹝並序﹞

政和四年春餘還自海外過衡嶽謁方廣譽禪師館於靈源閣之下因名其居曰甘露滅道人法太請曉其說余曰三祖北齊天平二年得法於少林隱於山終身不言姓氏老安隋文帝開皇十年括天下私度僧尼驗勘安曰本無名遂遁於嵩山二大老厭名迹之累而精一其道蓋如此余寔慕之乃爲之銘曰。

吾聞甘露食之長生而寂滅法乃有此名寂滅而生谷神不死惟佛老君其意如此我本超放憂患纏之今知脫矣須髮伽梨安遁嵩少璨逃潛霍是故覺範老於衡嶽山失孤峻玉忘無瑕當令舌本吐靑蓮華

明極齋銘﹝並序﹞

太原王健伯彊名臣惠公之子皇叔嘉王之婿方壯年則能棄官學道閱首楞嚴經至余塵尙諸學明極卽如來嘆曰此如來之訓而余之志也願以明極名其齋而乞銘於余銘曰。

有而尋求癡暗所囿得而驚異智濁之咎濁澄暗徹自覺成就如人目睛一塵不受開睫譬生明發寄根斂睫譬死暗不能昏聖師眞慈開此妙門睥睨不入夫豈知恩枵然丈室中置匡牀經行宴坐晨燈夕香勿使邪念蔽常寂光

夢蝶齋銘﹝並序﹞

龍舒陳顯仁和粹而喜客慈祥而樂善宗族朋友皆稱之餘以怡然居士之齋爲夢蝶而爲之銘曰。

浩蕩之春萬物發飾淮山花開麗其風日蛺蝶何爲栩栩自適朱門靑鞍羣色棋布富貴鼎來賓客鴛鷺居士欠申蘧然而寤歲時獻壽舉杯怡然墮幘一醉其樂也天紛紛萬緒成我日用睨而視之開睫之夢

明極堂銘﹝並序﹞

道人法太少年追隨翰墨所與遊多一時顯人晚居衡嶽一衲窮年垂涕捫虱猥衰坐睡守糞罏煨芋直名其所居爲明極取首楞嚴余塵尙諸學明極卽如來義欲以道人坐進此道爲之銘曰。

見明之時此見明者緣明開達則見暗時此見暗者不明自發見則常明寄根成就見豈明生暗能昏否我觀明暗尙難掩藏豈生死門乃欲存亡惟道人太以壁爲口全機現前不落滲漏

昭昭堂銘﹝並序﹞

虎城永上人遊方晚館漳水上藍余適還太原見之話臨川舊遊累日不厭時方解王事縱望雲山神魂若飛動而亦有落葉之興曰欲於崆峒之下作堂昭昭名之而乞言於余爲之銘曰。

維塵勞海是無明窟眾生以之生死出沒而此昭昭首出萬物廓然十方寂湛徧周月惟可見而不可求倩汝名之爲物之尢一堂收身丈尋之闊斂目大千都寄毫末乃欲見見如鹿方渴大哉此法明白坦夷昧者迷失知者得之故甘露滅爲作銘詩

要默堂銘﹝並序﹞

南楚山水湘西爲甲湘西法席保寧爲甲余旣幸館於其中無別職事一堂窅然終日臥聽樓鐘而已則又以今寂爲甲乃名其堂曰要默爲之銘曰。

此無比法如難信珠𨿽曰得之非實非虛默而未說豈有說乎虜中吾趾矢貫其膺卽烹汝父遺我杯羹直中有曲令爾當行是法平等無有髙下定當作佛普告來者而常不輕乃遭詬罵其珠圓徹內外俱定自牖見子呼之聽瑩顧其糞除則肯受命自是而觀則有綱宗以火觸火鍛凡聖銅縱使自返窒使求通面壁而坐理鋤而扃要使求者鼻直眼橫是爲大智破滅無明提婆祖以無所嗜好祈神求信自貶其道校此兩士則爲顚倒湘西之麓古屋數椽臥聽樓鐘餞吾華顚謂終不說夫豈眞然

一麟室銘﹝並序﹞

南臺禪師昭公住山之明年新其丈室而以一麟名之使叢林想見哲人之遺風餘韻也甘露滅某爲銘曰。

麒麟之性不可系羈非如犬羊可驅東西有大比丘人類精奇在驅烏中服勤祖師及其將化使之尋思賞其神駿思則有辭眾角一麟遷其以之禪師昭公來自大潙分空印澄名譽日馳顧瞻山川憮然嗟咨想其髙風屋宇故基以麟名室非苟然爲佳羽百鳥宗教日衰庶異人出支此頹隳耆闍倚天勝气華滋當磨云根刻此銘詩

宜獨室銘

金沙僧道明勤道如智海事師如小朗機陪淸眾於宿徳寮之後別開小室僅可容膝日晏寂其中昔偉禪師在黃檗親老積翠其靜住政如此人問其故答曰聚語

藏六軒銘﹝並序﹞

端首座從吾磊苴兄遊有年方埋光彩禪林而學者已相仍矣開軒於室之後乞名於余余爲名曰藏六且以諷後學事虛名爲實效者耳銘曰。

寡欲養心以直養气抱其徳全龜以蟬蛻情緣崢嶸欲犬怒吠端方藏六攫摶無地學者闐門佇思擬議如大火聚不宿蚊蚋我觀此老非愚非慧人趨所爭師取其棄

俱淸軒銘

曉云滅盡羣山蒼然倚杖凝睇如開靑蓮夜籟以寂繞除流泉曲肱而聽如鳴朱弦有大禪衲不礙見聞以雲門印印空成文對是淨境深炷鑪燻人牛兩亡蓑苙具存

解空閣銘

以色礙眼鏟其雲山以聲聒耳惡禽閒關有大開士倚欄微笑以眼聞色以耳觀鳥石屏玉立泉以佩鳴乃知解空不離色聲

宜獨巖銘﹝並序﹞

余性喜笑傲不了人之愛憎比坐嘩眾人所鄙棄飯餘曳杖山行路窮則反會意植杖莞然一笑響應山谷之西崦幽奇可愛有巖西向洞如側磬中有石砧僅容坐臥而附巖左右偏生修竹余每至此終日忘歸旣久因名其巖曰宜獨乃爲之銘銘曰。

幽巖如磬側立山腹中有石牀砥平而綠我來忘歸臥聽風竹夫物得宜如眉映目幽居情閒乃名宜獨一頃之陂淸飲兩鵠得其所哉此詩可錄

座右銘

行與邪分途居與正爲鄰於中有取捨此外無疏親此爲朝市者言之肥家以忍順全交以簡恭好學如不及求名如儻來此爲山林者言之大丈夫當期出生死生死皆由心所造心滅生死乃壞心滅則髑髏是水心生則爪皮是罪淵乎妙哉一念不生卽入無垢三昧

延福寺鐘銘﹝並序﹞

梁武帝假寶公神力見地獄相問何以救之寶公曰眾生定業不可卽滅惟聞鐘聲其苦暫息耳武帝於是詔天下佛廟擊鐘當舒徐其聲欲以停苦也宜丰李元與弟施延福院大鐘願資延母夫人周氏壽祺且雪夙障余以謂李氏知所施矣晉許遜白日仙去天詔書曰赦汝不事先祖之罪佳汝施藥咒水之功夫施藥咒水脫人於苦者也唐崔祐甫本貴且壽以任情殺戮囚系不釋遂不壽囚系殺戮置人於苦者也嗚呼壽固無象脫人之苦則增置人於苦則損夫鐘之功利博大昭著者也以之爲施周氏之罪滅壽延理有固然者矣因爲銘曰。

眾生大夢營黑業玲瓏擊鐘與開睫功徳之大吾敢喋願移慈母離障結如聲度垣卽超越孝哉伯仲俱勇決依仗佛力等痛切如取寓物執券牒願壽慈母春在頰如鐘常撞無盡竭政和甲午夏五月誰爲銘之甘露滅

童耄竹銘﹝並序﹞

霜筠粉節貫四時而不凋者竹之性也然憐孝子之泣則爲之冬茁憫忠臣之誓則爲之倒植余聞心之精微不可以言傳而可以事著是二者非忠孝之著乎潛庵老人戲植獨竹於庵南之壁陰期月而筍茁蓋老人以虛心集道以髙節荷法所致亦精誠之驗也余以童耄名之又爲之銘曰。

渭川千畝潛庵一竿俯視盛衰凜然歲寒筍茁於夏解籜穎異頎然扶疏如老攜稚根豈終獨乃生橫枝如其道茂有子嗣之髙情不羣安樂霜雪風來有聲是隨宜說

魯公玉器銘

二乘馬麥爲法忍饌我觀是法縱橫轉變皆卽一心靈妙所現覺知見聞一一成辦色空明暗一一如幻設物譬道古聖所羨初無大小之與貴賤是故此輪眞淨所建

李徳茂家坐中賦諸銘

阮咸銘

有晉奇逸制爲此器以姓名之蓋琴之裔物趣幻假形因變遷但餘至音則無陳鮮

琴銘

材出餘燼桐生晚林見之意消矧聞其音朱弦發越夜堂秋深如見古人如得我心

鏡室銘

種性淸瑩出塵風度開扉見之眞常流注妍者所欣媸者所惡勿使癡兒呵出昏霧

端硯銘

破韜玉之蒼石出孕金之晴川解碧溪之封褁割紫雲之芳鮮從連眉之仙子供倒流之詞源

歙硯銘二首﹝並序﹞

東坡得唐林夫歙硯絕妙然其心甚隆坡惜之以向林夫曰琢硯者欲磨平其隆百年之後用之方爲妙耳。

外儼丰碩中含淸堅而質常潤如舌有泉滑足金光碧生霧曉平其微隆多年方妙

體切玉潤膚刷絲文書城之友歙溪之珍貌貴端重徳貴粹溫是故覺範於硯亦云

五老硯銘﹝並序﹞

杜季楊奉使湘南過九江見廬山而愛之得拳石於九嶷山之下類五老峯有坳其痕如硯季楊欣然置几案間名之曰五老硯余觀之於南楚門舟中爲之銘曰。

廬山五老寒翠倚天公嘗過之望見垂涎朅來幽夢時歷其顚九嶷之下得石如拳二三君子聚首比肩豈其遊戲分身則然下有坳處形如玉淵疑有神龍風雷播掀以當吾硯刷其芳鮮醉中落筆粲然雲煙我作銘詩擘窠爲鐫袖歸中朝爲好事傳

王裕之求硯銘爲作此

吾聞大梁之東郭有硯臺焉而自然成坳淵挽九江之水以爲滴聚桐柏之色以爲煙借溫江卓筆之峯以蘸其尖展靑天以爲紙書吾餞君之詩情與曠野以相連吾輩畱滯南楚思上國而未得以還轅𨿽然會當與君握手州橋踏月以話湘川是時君必折蟾宮之桂我亦腰金紆紫揖讓於人主之前此言蓋理有固然非狂且顚也

詞

和陶淵明歸去來詞

歸去來兮是處有山皆可歸念纏綿其世故忽感悟而增悲精誠炯而未泯齒髮逝而莫追想比鄰之驚愕疑昔人而竟非逢斷橋而植杖涉淺瀨而搊衣轉犖確之深壑開機杼於尋微宿雨初霽山气如奔紛然落葉滿我衡門少喜翰墨余習尙存如撫無弦如持空樽有詩情以寄目無憂色之在顏皆遇緣而一戲則何適而不安顧風物之閒美忻幽鳥之關關掩殘書而意消偶斂目而深觀還諸緣以俱盡廓然獲其無還譬如人經故鄕情戀戀而盤桓歸去來兮請畢生於此遊佳退藏於不言使來者之自求如薪竭則火滅知愛盡而無憂𨿽鯤鵬之小猶聽其自化則此道其可以告於朋儔笑我閱世如川行舟少折困於憂患老安樂其林丘嗟學者之畏影蓋餘波之末流苟就陰則影滅妄自釋而心休已矣乎吾吐斯言非其時聞者聽瑩皆遲畱以鍼投水今無之古人不可見來哲亦難期省雜念之妨道如良苗之日耔當閉關而觀壁盍捐書而止詩不取於人而自信如子得母復何疑

潙山空印禪師易本際庵爲甘露滅以書招予歸隱復賦歸去來詞

歸去來兮潙山有人呼我歸碧暮云之凝合空夜鶴之怨悲省一念之有差𨿽百悔其何追探蟻穴之意適俄夢覺而知非幸牛羊之弗踐有墜露之沾衣恨無前知之明及未著而知微緬懷萬峯如蹲如奔而煙霏開窈窕其門東庵西井古迹猶存俯拾枯松旋安茶樽並兩山之寒翠煮萬仞之潺顏想鍤鍬之寂子對牧牛之懶安妙機鋒之𨿽觸無生死之相關挹前輩之宏規揆今事而默觀惟空印之中興取髙風而追還耿終力之弗寐心欲絕而桓桓歸去來兮永結無情之遊蓋大欲之已去復於世而何求笑朝三而莫四紛眾狙之喜憂愛芙蓉之倚天勢獨立而無疇昔尙反顧今則覆舟弓精盡於九年履考祥於一丘捲正宗而懷之悲末學之橫流如韓信之已死而其心豈眞休已矣乎潙山吾歸今其時如魚縱壑不可畱今而不歸欲何之行以到爲是食以飽爲期𨿽靈根之深密護空慧以培耔聽耆年之夜語誦諸衲之淸詩知沙纕之非飯情斷意訖復何疑

賦

王舍人宏道家中蓄花光所作墨梅甚妙戲爲之賦

水蒼芒而春暗村窈窕而煙暮忽微霰之濺衣驚一枝之當路蒂團紅膏之蠟色染薔薇之露柔風飄其徐來暗香滅而復著待黃昏之雪消看東南之月吐何嬋娟之殷勤獻淸妍之風度方其開也如華淸之出浴矯風神其轉顧蓋天質之自然宜鉛華之不禦也及其落也如朝陽之奏曲學回雪而起舞乃仙風之體自輕非臭夷之藥能舉也怪老禪之遊戲幻此華於縑素疑分身之藏年每開卷而奇遇如行孤山之下如入輞川之塢念透塵之種性含無語之情緒豈君王寵我太甚致我不得仙去者耶

龍尾硯賦﹝並序﹞

予所蓄龍尾硯比他硯最賢龔徳莊從予乞曰此石宜宿玉堂豈公所當有耶旣以與之又戲爲之賦其詞曰。

柳子嘗有言曰硯之美者惟靑石最賢而絳石次焉自絳靑而下蓋亦不數而世亦無傳何溫然之子石出髙要之晴川方其始造也祠中牢以匈祐犯驚湍之洄漩探萬仞之崖腹取勁石之堅圓褁碧艸以徑出割紫雲之明鮮縈金縷於廓岸張鴝目於坳淵於是房以玉室而綈以錦衣名以虛中而以居默字之適風欞之春晝偶莫逆於書幃管城子方蒙茸而落帽燕客儼峨峨之丰頤愛知白之盡展其底蘊而看君答煙霞之譚詞粲古今於立頃而觀者若未始與聞而有知以其有是之徳故君子見錄而不遺也蓋嘗罥网而出鯉昭以佳瑞而生之涸於順山而鴿致浴於越池而水緇姿端重而有墨侯之封腰微坳而作郎官之狀逸於闐靑鐵之羣秀蟾蜍玉器之上又嘗污盧攜之怒裾印太眞之醉掌泮紫金於藥鼎槍淸聲於書幌殆其棄而弗用也猶贐余骸於弟子瘞朽骨於艸莽而狂生乃以鐵竊其名而市工仍以瓦肖其像由此硯之難致故紛謬僞之欺誑也顧予此硯之淸堅出於歙溪之湄水乃陋南荒之彘肝而竊自比於龍尾勻數寸之秋光溫一片之和气疑初得於魯祠何朴美之如此從予遊亦有年愛其忍垢之類己嗟所值之不遭紛白眼之相視獨一龔之可人輒傾蓋而見喜將提攜而去歸置玉堂之棐幾稔亨奮而逃窮脫怒罵之焚毀終未免腹洞於暮年而猶勝支牀於壯歲子行勉矣予將觀子與管城輩耕於無所不知之鄕而至丰年之義理也已

石門文字禪卷第二十嘉興大藏經石門文字禪

石門文字禪卷第二十一

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

記

畫浪軒記

建中靖國攺元夏餘客洞山禪悅堂之東齋中無長物惟置一牀覆以蘧蒢架書數卷於枕間傃南開軒以納眾山之勝眼倦拋書坐臥惟山之接山容無盡而樂亦無猒也三伏大熱坐榻皆溫林陰拂掠不足以剪畏日有蜀道人得孫知微活水遺法爲余壁間作崩掀渺漫之圖以來涼气解衣磐礡奮筆而成余驚定嘆曰異哉一堵之間須臾之頃而足江湖萬頃之勢肚波怒渦窪窿千狀而有不窮之變陰風徐來毛骨震掉忽焉如舟洞庭而望霜曉也能復有險畏神速於此者乎道人舉杖指以謂余曰龍驤萬斛逶迆而進如欲濟如愼畏有如明公卿任大責重思所以濟民而報國者也舳艫銜尾追逐上下如行如畱有如仕路之紛紛方進而未艾者也魚龍變化更相出沒有如賤而忽顯貴而忽棄者也一葉之艇傲顚風而舞澎湃超然自得有如道徳奇逸雜市人而無辧者也世波之神速險畏其有以類此故吾圖之至於白鷗沙禽泛泛隨流若無所與者又如我輩宅靑山而侶白雲然猶思髙飛遠引不能與之涉也余捫其洶湧起突之處點畫穠纖之間語之曰果有生滅變易否乎曰無有也夫天地萬物之盛備古今寒暑之往來是非榮辱相尋於無窮而死生憂患追逐之而不赦錯綜歷亂如蜜房如亂絲者如此畫浪初未始有生滅有變易而其顚倒妄自驚怪者如子自畫之而又自畏之也古之大聖人皆能遊戲於此故曰是法住法位世間相常住又曰一切法常靜無有起相震旦駒兒子之鄕老也而亦曰如畫水成文不生不滅何遽忘之也耶於是道人顧余而笑曰願從子遊因名其軒曰畫浪又爲之記。

潭州開福轉輪藏靈驗記

長沙楚之大藩民俗殷富可也而山水之富亦擅名天下千雉垣疊萬井喧闐而嚼嶽色之芳鮮飲湘流之甘寒寶坊精舍樓觀追逐煙雲蔽虧梵放酬酢如錢塘之西湖伊洛之嵩少開福在郡城之北基構雄誇盡占形勝昔馬氏植福之地也弘法聚徒皆當時之望士號大叢林名鎭諸方馬氏嘗命苾芻智光建東藏奉安法寶欲增妙麗規法忉利諸天光以意造不合教乘議者曰惟勁禪師隱居嶽中三十年得心法之要而淹通三藏異迹甚著厚禮致之勁果來於是布地文石爲雲濤之狀以象海琢石雲濤之上以象須彌山建大輪山之顚而輔以小輪四棋布峙立如人聚五指翔空爲朱欄靑鎖間見層出以象忉利宮闕光之徒頗相折難勁博引樓炭等經瑜伽俱捨諸論證尢甚明會尊者室利嚩囉者來自五天是勁之說而藏乃克成爲湖湘第一政和之初長老道寧開東山法道食堂日五千指百須頤指可辧門人法圓寔陰相之圓宜丰人短小精悍而材能任事寧使牧眾典金穀道俗歸之寧克日而化潭帥以大長老智公黃龍髙弟時年九十餘可嗣其席遣令佐卽云蓋迎之智以老辭令佐曰太守請飯乃不赴貽法門之咎智至卽鳴鼓問其故曰請師住持也心知墮其計中受之未幾以職事付其嫡子文正﹝避昊天諱﹞正本色飽參有局量克肖前懿圓不以新故二其心惟集諸功徳成就勝緣三年化眾檀鐘瑜等翻修藏殿五年秋將畢工九月己卯夢合抱之木半空而止圓蒲伏疑將壓焉呼曰誰爲此木危人如此乎有答者曰此藏心也黎明覬州男子程俊來謁願施木以修藏如夢中自是施者日塡門十月癸丑使木工張詢梯其顚施斧鑿得木鏤讖文其略曰吾成此藏魔事極多不逾二百年有吾宗法子革作轉輪此其基也住持者荊山寶也法子者月望也匠者弓長也自僞天福癸丑至宣和攺元己亥蓋百九十餘年夫豈偶然也哉余獲拜觀遣十輩下推其轂五輪俱旋其上塗金間碧電馳風繞莊嚴之麗惟見者心了而言所不能形容也圓自言其巧非木工所能皆夢中若有指授者凡費緡錢五百萬六年而後成且求文以記其事余聞三世如來教法有微塵數偈句藏於龍宮祕於五天者太山毫芒爾而流傳中國者才五千軸然眾生癡迷且不聞其名況義味乎雙林大士以平等慈行同體悲廣攝異種爲此方便如疲軍聞梅林𨿽未及見而渴心止如病夫入藥肆𨿽未及飲而病已除況於見之而獲飲者乎𨿽若簡易然不猶賢於未知者耶晉道人惠受嘗宿王坦之園夢以園營精廬旣覺訝之假寐復理前夢以語坦之遂果其事已而又夢得剎柱明日行江亭獲隨流之木唐法師曇彥居越州龍興寺大殿隳壞眾請彥修之彥曰非貧道力也卻後三百年有非衣檀越來興此殿及期太守裴肅果符其讖嗚呼圓退然寒窶一缽行人間而已夢如惠受而非有王氏之園爲之貲讖如曇彥而非有裴公之力成其願乃能不起於座出雙林之橫枝續光明之千焰必有大過人者可無書乎五月日記。

潭州大潙山中興記

崇寧三年十一月大潙山密印禪寺火一夕而燼住持僧海評移疾郡以子方者繼焉未幾而棄去寺規模宏大而經營者非其人歲移三霜才辦法堂大殿寢室而已然又苟簡齋庖垣廡皆未具上雨旁風無所蓋障故禪學者分處山間林下蜂房蟻穴百丈大雄之風陵夷至此極矣大觀三年潭帥曾公孝蘊聞之曰潙山南國精廬之冠非道行信於緇衲名譽重於縉紳者莫能振興之吾聞天衣懷禪師在嘉祐治平之間五遷法席皆廢殘荒寂處而懷能幻出寶構化成禪叢今空印禪師軾公者蓋懷四世之孫而吳江法眞之嗣方說法於廬山之下學者歸之如雲挺然有祖風烈當能整大圓眞如已墜之网於是厚禮遣人致之越明年三月空印來自歸宗山川攺觀叢席增气登殿拜起周顧太息曰冠世絕境大佛應迹而殿宇卑陋堂室狹小何以嚴像設而致吉祥震潮音而集龍天哉皆廣其基構而增修之使其壯麗稱山雄深傳曰鐘聲鏗鏗以立號號以警眾也寺鐘不足以光焰四海選佛來者於是聚銅神運倉之下穴山爲鑪鐘成萬斤塗以黃金建閣館於殿之東廡佛菩薩之語藏於龍宮傳自五天學者所當盡心所以資智証之妙而盡細微之惑卽室五千軸者藏於殿之西廡又明年增廣善法堂之後爲雨花堂含風而虛明吐月而宏深夜參旣罷繽紛滿庭自兩廊之左繞以復屋建庫院所以總庶務也自祖龕之右翼以修廊建堂司所以牧淸眾也又明年重修僧堂廣博靖深冬溫夏涼曰僧者天人之福田佛祖之因地十方如來同一道故出離生死曠野深山聖道場地皆阿羅漢所住持世間粗人所不能見旣以廣延其所見則所不見者敢不敬乎又刻五百尊者之像閣而供事之又明年得異木於絕壑斷而爲三大合抱長倍尋刻淨土佛菩薩之像莊嚴妙麗千花照映如紫金山並髙爭峻建殿於天供廚之南又特建閣於寢室之前綠疏靑瑣下臨風雨奉安神宗皇帝所賜禦書閣成而東南傾師默計曰增萬牛莫能挽且天章宸翰之所在山君水王之所宜謹藏而衛護之今職弗修是神羞也言卒而風雷挾屋山嶽憾動俄而閣正萬人歡呼昔大圓禪師開法此山也有眾千人碩大而秀出者有若大仰寂子香嚴閒禪建兩堂爲學者燕閒之私而名其東曰香嚴名其西曰大仰方欲廣攝異根則修淨土觀法不以宗門爲謙及其成就法器則以寂子閒禪期學者蓋其方便應機而設教譬如大海蚊虻阿修羅飲者皆得飽滿又明年重修大三門宏壯傑立鏤金鏤碧寶翰飛動於千巖萬壑之上而太師楚國公爲書其額卻望形勝眾峯來朝如趨如俯如屹立如蹈舞有臺自獻其前以寶積靈牙舍利葬臺之中而建塔其上千尺九層蕩摩雲煙微風徐來塔鈴和鳴比丘來往旋繞作禮望之如開牒疑師以三昧力摶取梵釋龍天之宮置於人間不然何其幻怪神異如此其多耶唐元和中僧曇敍開基則有緒言曰地靈甚不可葬葬且致禍今三百餘年僧物故莫敢塔塔於回心橋南十里師曰事無大小而斷於理從違不可苟也僧火化眾俱臨先聖令不可違也禍福之來以智避就之不可從也遂建普同塔於寺之西又修大圓禪師之塔而峙立兩亭以覆古今碑刻部從者以其威靈奏賜眞應禪師塔曰淨惠聖溪莊壠畝爲比鄰所吞數世且百年莫敢誰何師云此唐相國裴公施以飯十方僧者橫目何徳以堪之不直而歸是陷人入泥犁遣掌事執券證諸官竟還二百畝歲度一僧上資睿算有玉泉住持僧死於龍牙山山中之人不容其葬弟子抱骨石涕師哀之使於潙山擇地建冢塔叢林義之師之潛行密用之懿時時見於與奪然皆本於仁義道俗化其徳政和六年敕補住鎭軍之焦山師雅意不欲東解住持事力辭之歸庵鸞溪之上俄詔聽還之潙山自其始至中而還八年之間百廢具興非乘願力何以臻此雪竇天衣之道至師大振叢林歸心焉興修蓋其遊戲也今嗣法者自南臺定昭了山法光而下詵詵輩出棋布名山方進而未艾也法義謂余曰潙山之雄誇非空印老師莫能辦之精神非文字莫足以傳願求文以昭後世不得辭系以辭曰。

有異比丘淸而狂相山趼足窮衡湘黃才掬溪行嗅嘗笑雲水作靑蓮香梯空杙險屢僕僵寢宿霧露衝虎狼水與石鬥聲舂撞誰挽千乘行羊腸霄然洞開雲水鄕橫峯側嶺爭回翔咨嗟曰此古道場山靈乃今發天藏泥艸吟嘯久彷徉無人告語空夕陽翩然曳杖還江南道經新吳山郁蒼登山作禮僧中王骨面气宇淩八荒侍其側者矯鸞皇祐公傑出尢堂堂袖中肉山傾置旁瓶錫一笑戲取將懶安寂子尢惇庬佐於耨耕立禪房九世沈溺爲津梁分燈延聯世相望旣絕復續暗而彰軾公貌臞中方剛漆瞳照人儼而莊食堂十年折繩牀有大長老續遺芳派出天衣嗣吳江燼余爲子整頹綱機峯擊電誰敢當宗風回顧已舉揚以印印空成文章凜然面目如冰霜令人望見折慢幢叢林邇來頓荒涼反袂拭面空嘆傷而師聲價重四方力能咄嗟辦寶坊又取佛日重洗光芙蓉峯峻潙水長功徳之利建我皇願同山呼壽無疆

重修龍王寺記

祝融占南極其髙蓋四千八百丈與中原相直其平如衡故名衡嶽嶽之北崇岡峻嶺如奔如伏晴嵐夕暉星螺掩玉百里而至陽陂翔爲奇峯呀爲深谷峯之顚有大穴泉滿石裂攧雷濺雪夏冬弗竭蓋神龍之所蟠蟄故名龍山唐貞元間馬祖傳曹溪心要隱於嶽中從之遊者多得道散處林壑之佳處老死而世不聞矧見之乎洞山悟本禪師價公遊方時與密師伯者偕行嘗經陽陂迷失道路見溪流菜葉知有隱者並溪深入叢薄間有茅茨僧出迎貌臞而老索爾虛閒謂價曰此山無路闍梨自何而至價曰無路且止老師自何而入曰我不曾雲水價曰住此山多少時曰春秋不涉價曰老師先住耶此山先住耶曰不知價曰何以不知曰我不從人天來價曰得何道理便爾歇去曰我見泥牛斗入海直至於今無消息於是價班密師伯之下拜之拜起問如何是主中賓曰靑山覆白雲問如何是主中主曰長年不出戶問賓主相去幾何曰長江水上波問賓主相見有何言說曰淸風拂白月價心異之求依止僧笑曰三間茅屋從來住一道神光萬境閒莫作是非來辧我浮生穿鑿不相關卽焚其廬而去莫知所終故龍山又名隱山今祖堂王英諸禪師書江西宗派亦著隱山之號光化中有奇比丘名師信不知何許人庵於隱山之故基一衲宴坐異迹顯著龍眾皆易形爲王者服從之聽法歲旱民祈雨輒響應馬氏據有荊楚欽事之不敢名斥賜號雨禪師而增名爲龍王山自信之化世爲禪林號西禪寺太平興國攺賜今額宗教下衰師法大壞至以大福田之衣蒙市井無賴而玆山十世宣和四年夏潭帥大學曾公盡禮致前住道林云禪師來領院事云孤硬飽參精嚴臨眾洞山十世之孫而焦山枯木之嫡嗣也人望翕然師解包之日顧嗟太息因發其形勝增廣其基構而鼎新之聚材鳩工以歲入輸租飯僧之餘助成之不專取於檀信以謂檀法以信而發心爲淨施止增一艸獲福不貲不然𨿽側布但名住相人徒見云法勞燻役而不知遊戲也有無諸道人上白寔陰相之且從余求文記其事曰價公參道於此山而云禪師嗣其法以興修之疑非偶然余曰隱山單丁住山把茅覆頂刀耕火種而食兩客及門焚其廬而去之今云公不起於座使綠疏靑瑣以棲千柱飛甍畫棟以粲萬瓦層樓傑閣以蕩摩雲煙虛堂廣殿以吞吐風月撾鼓升堂千指圍繞云屯川增方進而未艾也視其迹若相遠然其道實相須如來世尊蓋嘗曰不住無爲不盡有爲金剛般若開空法道也而曰持戒修福者名發信心開空法而修福無住無盡之旨也隱山之焚廬滅迹與云公之幻出樓閣托斯文於不朽殆得如來世尊之遺意於是爲疾書之宜和六年春公生明齋記。

隋朝感應佛舍利塔記

唐僧史曰同州大興寺者般若尼寺故基也隋文帝以魏大統七年六月癸丑生於寺中赤光照室紫气滿庭如幻出樓閣而其色赭人之衣你母覺時炎熱以扇扇之栗然暴寒幾絕不能啼有尼自外至謂太祖曰兒乃那羅延也蓋天佛所祐不可令處穢雜間當爲養之於是太祖以兒委之不敢名問而辟館以延尼通門往來一日皇妣闞尼在不就抱持之忽化爲龍鱗角已具驚僕於地尼歸見之怒曰乃敢妄觸吾兒致晚得天下文帝七歲尼告之曰像教堙滅一切鬼神皆西兒當父母天下而教法賴兒而興之年十三乃令還家四十餘年足不越閫周旣廢教尼隱皇家文帝踐祚教果重興尼名智仙神異不可測河東蒲阪劉氏女也七歲出家其師一旦失之意必墮井俄見坐殿楯瓦上世號神尼嘗以舍利一掬授文帝曰以此福蒼生仁壽二年出以示僧曇遷置掌而觀數數有盈縮遷曰吾聞法身過於數量非智所及此未可量乃分而爲五十三分詔於五十三州名山福地以建塔塔下圖神尼之象有銘其略曰維年月日菩薩戒佛弟子大隋皇帝堅敬白十方三世一切三寶弟子蒙三寶福祐爲蒼生君父思與民庶共建菩提分布舍利諸州供養欲使普修善業同登妙果者特請兩京名僧將命奉安之日皆有祥瑞長沙嶽麓寺之前澗陰之上石浮圖其一數也山中僧道安嘗爲余曰隋朝舍利塔事極奇偉而五季烽火之餘銘碣焚毀道俗遊觀無所質問余曰豈直此而已晉建興二年長沙縣之西一里二十步有千葉靑蓮華兩本生於陸地掘之丈餘蓮之根莖自瓦棺而出發棺而視但紙衣拴索而蓮寔生頭顱齒頰間有銘棺上曰僧不知名氏惟誦妙法蓮華經已數萬部旣化遺言以紙爲衣瓦棺葬於此郡以其事聞朝廷有旨建寺其上號蓮華今長沙驛卽寺故基也西城之譙門與湘江之潭皆以蓮華名之者以此然邦人無有知者安請余並書以示道俗宣和七年二月住山道人法光與安化馬章彥達登澗陰問建塔之因光乃以余文示之彥達踴躍願施錢刻石山中上巳日除饉某記。

潭州白鹿山靈應禪寺大佛殿記

靈應禪寺天人師殿者無諸沙門用澄之所建而邦之大檀越劉革之所施也寺占巖腹臨淸流發一區之形勝規模宏大營建偉傑綠疏朱闥吞飲風月飛檐楯瓦蕩摩雲煙寶鈴和鳴珠网間錯像設釋迦如來百福千光之相文殊師利普賢大菩薩大迦葉波慶喜尊者散花天人護法力士又環一十八應眞大士序列以次莊嚴畢備道俗拜瞻其無以異登忉利諸天至普光明最吉祥地欽奉慈嚴親聞圓音也其費緡錢三千萬而不聽餘人增一艸鳩工於宣和元年而斷手於七年之秋餘過襄沔謁方禪師於潮音堂而澄前請爲之記余聞百丈大智禪師之訓曰世尊遺教弟子因法相逢則當依法而住飲食服玩經行宴坐必爲叢林營建室宇必先造大殿以奉安佛菩薩像使諸來者知皈向故晝夜行道令法久住報佛恩故又聞徳山鑑禪師之語曰比丘行腳當具正眼誦經禮拜乃是魔民營造殿宇又造魔業且天下惟奉一君一化豈容二佛所居撤去大殿獨存法堂嗚呼百丈徳山皆祖師一則建立一則掃蕩安所適從折中哉方禪師黃龍云居之仍孫必知其要乃以問之方曰如醫師之治病應病與藥今人病寒必投以丹砂鳥喙設或病喘必投以紫團白術寒疾愈則所謂鳥喙丹砂者姑置之可也喘疾旣去則𨿽常服紫團白術庸何患然無病則焉用藥哉眾生無明崢嶸業海橫肆莫知津涘而以佛爲彼岸則殿宇之建像設之嚴所當然矣余拊手曰臨濟之後善說法要如此因取以文次爲之記澄公外枯而中秀耐煩冗甘淡薄十年不解其志非止爲此殿而已要將咄嗟辦一梵剎可也九月初吉記。

重修僧堂記

湘南號爲山水之國故佳處多爲得道者所廬自唐貞元間馬祖石頭卜鄰於衡嶽學者散止巖叢本朝康定間慈明禪師中興於石霜望馬祖爲十世嫡孫兒孫徧天下而長沙尢盛元丰元祐之間角立傑出者比比領名剎諸方指以爲道之所在今三十年禪林下衰以大福田之衣自標識而號分燈嗣法者例皆名愧其實蓋族大口眾不肖之子乃生固其所也龍圖閣曾公之帥長沙慨然驚嗟曰吾祖楚公識雪竇顯公於行間擢置人天之上遂爲雲門中興吾親受大和尙圓照印可今而坐視非雪竇圓照所以付祝之意於是刪去其甚無狀者老病物故懼詟而宵遁者時或有之遴選諸方之名徳十餘輩所以扶其顚整其傾靈應方公乃其一也方旣至問其地利之所出度不足以瞻眾則化淨檀爲油麥庫以生財役力事眾未有效勞者則合眾力建度僧之庫越兩年而告成又化邑之賢者鐘世髙修僧堂五間鳩工於宣和六年十月明年秋九月落成之而余適至方偕余遊觀其髙深壯麗塗金間碧香霧爲帳秋水爲簟粥魚齋鼓戢戢而趨合爪而集會四海而不爲混跏趺而禪休萬緣而不爲滅余曰此曾公發之而其利如是博也方笑曰曾公發之而成之者乃賢令尹賈公也自公下車盜賊衰息風雨時若民以是安吏以是畏風雨時若則連歲有秋盜賊衰息則夜戶不閉歲丰時和則民樂施故吾堂成於談笑使令尹不賢民且離散矧所謂沙門乞士者乎余愛其言理而明喜爲之記十月初吉除饉某記。

五慈觀閣記

古之仁人將有爲於世必特立獨行自行其志漢將李陵之降虜致武帝疑其臣屬於是蘇武奉使不屈牧羊海上十九年起居必仗漢節宣帝以智力禦世君臣凜然旣殺蓋寬饒於是疏廣父子袖手而去使人主知區區爵祿不足驕天下之士豈激頹波而獨往冒衝風而孤騫者歟豈惟世之仁人如此出世之聖師亦然三祖璨公旣得法隱於淮山悼學者枯禪縛律以地位證修爲歸宿不信達摩別傳之宗故作信心銘又名其弟子曰道信造次顚沛語言寢息必以信自心爲勸嗚呼吾祖之於法道深切著明可以想見其餘風遺烈東山住持沙門宗致者臨濟十一世之玄孫而泐潭準禪師之嫡嗣也骨面嚴冷英气逸羣以荷擔云庵法道爲己任說法有辯慧護教有便行卑叢林以宗旨爭溝封以語言爭非是紛然諸方方熾未艾名爲走道其實走名射利裨販無所不至而正宗微矣欲棄之而弗忍欲導之而弗從於是爲室於方丈之東名曰慈航又自名其號曰慈覺猶以爲未也建閣於大門名曰慈觀蜀僧居竭者傾長財一百五十萬以助成之竭生平自奉甚約所得檀信之施毛累寸積四十年之藏一旦舉以施之人以爲難南晉僧子照者有實行自然之智如人信手斫方圓皆中繩墨慈覺使總院事事無巨細談笑而辦閣經營照寔董其事垢面龜手不憚霜雪伐山相材運土拾礫與蒼頭短髮進退凡半年而落成竭以財施而慈覺之志乃克成師弟子之於宗皆無所愧賢矣哉余與雙峯祖印禪師仲宣來遊遂登是閣晚望淮山萬疊自獻雪盡蒼然卻立周視朱欄碧瓦蕩摩雲煙苾芻往來午梵方奏疑其身世之在諸天也祖印問余曰慈覺之慈宗師之慈其與佛菩薩之慈奚若余曰如恆河女子抱嬰兒欲渡兒墮水中女子與之俱死此愛兒之慈也滿慈子曰人罵辱我我則自幸曰罵辱非拳驅也設或拳驅又自幸曰拳驅之酷不猶愈杖擊兵刃乎此忍力之慈也曹溪六祖夜爲男子張行昌所謀將施刃六祖笑曰止負汝金不負汝命以金贈之使去人無知者行昌感涕願落髮爲比丘所至輒訪道復至曹溪而祖授以法要使分燈於江西冤親一揆是謂等慈也提婆達多每欲害佛以毒置十指爪中見佛接足佛笑曰未毒我足先毒汝手又勸國驅千醉象以衝佛駕象來佛垂手示之於是象見十指皆有師子怖駭遺糞而去此謂大慈也若慈覺則不受諸慈管攝擊塗毒之鼓死卻偸心鎔凡聖之銅不存情見如勝熱婆羅之火聚無猒足王之刀鋸使一切眾生觸其焰蒙其刃皆獲無分別智此蓋眞慈也夫豈不然哉祖印笑曰道人固菩提園中之耆年何其辯慧乃爾驚羣耶龍舒禪鑑大師無學犯眾而言曰閣成而老師適至似非苟然願爲記之餘曰惟建炎元年十二月記。

資福法堂記

資福禪院在金沙斗方之北奇峯峻岡環繞以掩映風林云壑祕邃以曠平自非逃世絕俗忘軀爲法者無因而至崇寧間蜀僧文慧嗣百丈九肅禪師說法此山求心之所決擇發趣之所歸投凡叢林之所服用寺宇之所宜有者十八九矣建炎元年十月住持沙門九琛以書抵印曰寺僧紹恂者無諸人惠公之髙弟有行業淮山道俗愛敬之惠公以政和五年遠化諸大檀越重修潮音堂一所俾知法上首臨眾演法以上祝天子之萬壽恂欣然從之於是遠近聞之富者輸財貧者輸力藝者輸巧勸者輸語越明年七月而堂克成凡用緡百萬有餘乃設無遮大會飯凡聖僧而落成之未有文以記其事公爲我記之印曰自後漢摩騰竺法蘭來自五天館於洛陽鴻臚寺有經而未有精舍至吳赤烏中康僧會入建康架茅茨與其徒以行道有精舍而未有僧三日男子朱士行最初落髮有僧而未分禪律迨唐之朝禪律並行曹溪獨號禪宗而律學乃不敢與之抗行元和中百丈大智禪師方建叢林廢蜂房蟻穴之眾爲九州四海而建大法堂以總眾至於天下禪席宗之知比丘因法相逢以法爲親主者升座而坐學徒雁序而聽示尊法也恂能化眾檀以成斯堂其知本者歟資福院爲此邦之福田道俗男女貴賤老幼者授之者得長老升堂布法雨以滋灌之令善種福芽叢生而並茁其爲惠利豈有旣乎不可以無書。

雙峯正覺禪院涅槃堂記

大江之北夢澤之東萬山走趨屹立兩峯蟠岸千楹寶勢翔空煙雲開遮戶窗靑紅天花墮飄舞雨旋風疑登梵釋龍天之宮大鐘橫撞山空玲瓏犀顱戢戢步趨肅雍祖印禪師蓋其長雄寬而邊幅壯而疏通謙以自牧眾所追崇如海下之百川則宗論其世家非侯則公棄之恥言安樂巖叢與彼假我染衣妄庸垂涎富貴忘其頂童雀盧自誣者則若不同也余自襄沔南歸新丰道由淮上托宿山中欣然見我如舊遊從日陪杖屨摧頹兩翁偶立小語又指役工紛然斧斤聲雜鼓鐘坐僧日多其來無窮庸免包藏衰老篤癃跛盲失心不祥之凶作堂館之工行告終矣要余卽之周行廡廊入門疏快密室虛窗搴幃設簾宜溫宜涼濯衣柵榻負喧橙牀藥鑪茶鼎可劑可湯頤指如意失其異鄕卽戲問之欲資抵掌豈有少年如邃靑狂法戰不勝舁入此堂者乎豈有垂死如剖倔彊而敢橫機摩疊大陽者乎豈有英靈如黃涅槃杖擿病者隨起激昂者乎豈有病愈枵然空房而嘗臥處尙多痂瘡以火燒之皆燻陸香者乎豈有頭陀以紙爲裳而其迅機石火電光方酬洞山言訖而亡者乎祖印愕然視余嗟咨如子精敏亦迷怪奇甘棄坦塗而行險巇子知太平無象可窺雨露霜雪自然四時我廩旣髙裏無呼追雞豚社飲老幼扶攜安用鱗鳳之與菌芝耶昔維摩病臥毗耶離教誨天魔使令艷姬手提大千戲而擲之世尊有疾則異於是背痛乃臥須乳作麋而已何嘗變化怖駭羣兒乎余聞其說乃加敬虔而僧祖偁祖印所賢而余裏閈又掌寺權婆娑獻誠願拾此言丐余文之爲記以傳夫千里水濫觴其源若合眾流遂成大川則知此堂眾檀成焉增土爲阜增毛爲氈兩尼勤勤佳其精專同其調度所費緡錢蓋六十萬淨願乃圓有僧道齊以身率先雜眾工中唱叫挽牽十方之多道俗嗟羨咨爾堂眾諦觀病緣此四大軀無可肇堅生死之趣愛見所纏𨿽相扶持終各棄捐當令以觀常自現前授與此疾非人非天是我自業成熟則然受盡還無如雞出燖此心自住如珠在淵觀苦進道諸佛憫憐歲在丁未建炎攺元季冬初吉集者駢肩敍多率眾二百九員領衲景修守珂守詮至其綱維又揀耆年辦眾法欽牧眾法璉叢林精神照映雲泉祖印爲誰住持仲宣而作記者寂音老禪。

合妙齋記

無盡居士眞拜之明年大晟樂成詔試於西府余適在焉無盡曰聲起於日而律起於辰四十有一而陽數全三十有六而陰气備如黃鐘之律九寸而爲宮增之毫釐減之杪忽則其音不應宮苟適其和是謂之雅熟視其理蓋大徧無外細入無間余曰諸佛眾生日用無以異於此其體本自妙而常明因緣時節不借語默其義自見違時失候則擬議而動其義自隱諸佛知此者也故善用而合本妙首楞嚴豈不曰𨿽有妙音若無妙指終不能發如我按指海印發光哉眾生昧此者也故不善用而成粗大智度豈不曰猶如利刀惟用割泥泥無所成刀日就損哉余涉世多艱困於憂患後三年華發海外翩然來歸依資國寺乞食故人而老焉晨香夕燈經行晏坐翛然靜住索爾虛閒追繹大晟樂之和雅而庶幾善用其心以合本妙之意也遂以名其齋曰合妙又爲之記政和四年二十五日書。

信州天寧寺記

江南山水冠天下而上饒又冠江南自昔多爲得道者所廬鵝湖龜峯懷玉號稱形勝而靈山尢秀絕蓋唐義武初西平周王發其天藏也初建精舍名興聖神符天子攺賜普明沙門徳延以講學聚徒甚盛弟子徳熙者有智略實陰相之崇寧二年詔革以爲禪林賜田度僧聽遇天寧節進功徳疏太守周公邠命長老徳延爲第一世而以僧正徳熙董其事也三人者敍立顧瞻而嘆曰寺以羣居而自爲戶牖犬牙相接如蜂房蟻穴非相臣所以建請集禪衲演祖道上延睿算之意於是蟬蛻其卑陋而一新之也入門縱望序廡翼如而進層閣相望而起登普光明殿顧其西則有云會堂以容四海之來者爲法寶藏以大輪載而旋轉之以廣攝異根也顧其東則有香積廚以辦伊蒲塞饌爲職事堂以料理出納特建善法堂於中央以演法開毗耶丈室以授道又閣其上以像觀世音示以聞思修令學者入道也粥魚茶板霜顱螺頂鳧趨而集寂無人聲余履聲而禪齋密室冰懷雪慮株枯而坐不見心相惟身相也嗚呼西平王郡太守𨿽異世而姓氏同前以講後以禪而領袖者𨿽異趣而名號同也吾聞浮圖未成故裴公美爲玄度之後身千尺像畢而僧護爲僧祐道宣之前身古今所傳不可誣也宗衍禪師出自白牛法窟中來嗣延公之法席分照覺之祖焰道行孤峻爲邦人所欽然人但見其能集前人之大成幻出樓觀而不知其遊戲也政和元年八月又詔以天寧萬壽名寺七年三月遣僧慶瑫來乞文以記其事余𨿽未獲覽山川之佳气披華構之雄誇然能系而爲之詞也辭曰。

羣峯寶勢爭岧峣云收眼寒空翠搖靈山獨受王水朝跨水誰作朱飛橋蒼官馬鬣低龍腰谷風吹空翻海潮忽驚寶坊礙層霄天花細雨紛墮飄艸衣大士唾霧消定力持之日劫超太霞仙子坐可招夜晴往往聞吹簫西平賢王想風標長劍拄頤气勇驕擅此興聖開前朝宋興和气彌宇宙佛宮道祠恩益厚初以毗尼相講授易爲禪林冠江右大鐘橫撞午梵奏紫金光聚世福祐苾芻千指聚拜手太平天子千萬壽切雲樓閣誰所構臣子淨願力成就白牛乳犢師子吼虎溪嫡孫气奇茂學者趨之俯並首我作銘詩招爾後斯文與山俱不朽

髙安城隍廟記

城隍廟者故使君應侯廟也應侯世髙安諱瑱陏季政荒天下盜起李密起鞏王仁徳起鄴皆稱公李子通起海陵邵江海起岐州薛舉起金城竇建徳起河間皆稱王劉武周起馬邑劉元晉起晉安林士弘起豫章皆竊尊號髙安豫章屬邑也侯時以布衣募兵烏合而擊之士弘卻隱去因嬰城固守唐武徳元年五月甲子唐公卽帝位五年十月己巳林士弘殄滅嗚呼方是時賊兵浩如海孤城眇如塊微侯之忠勇義武則民魚肉之久矣朝廷旌其功授以刺史符於是千里親之如仰父母旣沒贈尙書左僕射廟食此邦蓋五百年而書功烈者詞不達意余嘗嘆息之政和六年九月十六日因請福許銘廟念文字陳陋又罪廢懼瀆神聽稿成復壞者數矣越明年二月二十六日夜夢有客過余甚都雅曰向許我詩當以示我夢中問公誰氏曰我唐人居湖中旣覺三鼓矣坐而假寐又夢理前事旁有贊者曰應侯君也於是起呼燈火洗心爲銘銘曰。

煬帝南遊江都湄唐公集兵禱晉祠連和突厥人戶知傳檄諸郡稱義師豫章邈在江之西殺气燻烝喧鼓鼙芟民如芻救者誰應侯忠勇英特姿精誠貫日如橫霓振臂大呼老幼隨空拳烏合當新羈賊鋒爲卻气少衰守城泯默天助威賊𨿽猖狂其敢窺民甘九死侯生之不然蕩滌無孑遺故宮下瞰緣錦溪過者肅趨不敢馳功徳之大山嶽巍惜其粉飾無雄辭心許作文恨陋卑夢中索之不呵譏俾侮神者讀此詩知神威靈不可欺

石門文字禪卷第二十一嘉興大藏經石門文字禪

石門文字禪卷第二十二

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

記

無證庵記

余頃得罪謫海外館於開元之上方儼師院日與彌勒同龕頹然聽造化琢削有道人械類叢林款余甚勤曰吾泉南分化至此與語翛然令人忘百事逃空虛者聞足音而喜矧置身蠻夷論效鴃舌衣纏花貝心緒怵然非復中華气味而見道人哉相從蓋百許日問出世法余曰有亞聖大人出世南州臨濟十世之孫號靈源大士者今爲法檀度譬淸涼月下矚熱惱天下名緇奇衲龍蟠鳳逸而趨之子可跨海北去無後時矣道人愕曰敢不承教翼日翻然而去余蓋莫敢必其所往後三年餘蒙恩北歸館於石門精舍有力持書視其款識乃吾證公也發緘疾讀則知其不鄙棄餘言見靈源於龍山兩白矣嗚呼子可謂眞有志於道者耳又三年靈源棄學子分化他方余拜塔而至於是見證頎然人羣中攀翻追繹海南之人煙樹石紛然落吾目中爲畱一昔曰吾措庵自藏子當爲我記之問庵所在證笑曰以太虛爲頂以大地爲基以萬象爲牀榻以天魔外道爲侍者舉足下足皆是妙圓密海余心知其戲曰子豈所謂隨身叢林者乎問其名曰無證曰圓覺謂一切眾生皆證圓覺學者以爲至矣余笑以爲誣之也本無數量不落識情柰何謂之證乎謂之證譬如加首於首名爲染污吾又彊區分別之無證蓋就學所知言耳若親見靈源於寶覺背觸之拳則當以身爲舌爲說之尙無証之足云乎余曰有是哉因序其語爲之記。

菖蒲齋記

東坡居士性喜推挽後進之士知名當時多公賞識者然以今多士猶未足以飽其欲而雌黃遂及艸之微以胡麻杞菊之賢於其類援筆而賦之則名聲亦能光顯於後世暮年又以菖蒲之才爲邁秀居以銅盆培以怪石挹寒泉而灌之根須連絡於璀璨之間其色蒼然可玩也天下以公之所玩從而玩之柯山道人如公行雲山中所至不蓄長物獨於菖蒲而友之至以名其齋江南洪覺範見而嘆曰菖蒲爲物無異味可嗜嚼而君友之無猒非能知東坡所樂之眞則尙烏能談此情味乎支遁蓄驊驑以寄逸想慧理呼白猿以發髙韻而後世多其風鑑君之所寓其淸修絕俗之致豈減遁理哉爲之記以示知君者庶亦知餘言之非誇也。

舫齋記

宣城李徳孚有美才善屬文宣和初與余邂逅於長沙年旣相若且同學又相好也久之徳孚侍親移漕江左而官之金陵卽官舍之東辟室以觀書其室連數楹而戶相重東西而視如在船中乃以舫齋名之有客聿至視其榜揭而疑之曰以子爲隱者耶則忠義之色功名之志見施爲語言以子爲非隱者耶則山水之意嗜好之異與儕輩不侔於是避席而問之曰夫渺漫際天一碧萬頃微風徐來雪浪山湧一葉傲睨其中覆卻陳乎其前而不入其捨者津人之妙也子寧欲從事於此乎曰操舟之爲非吾事也害利之域並首而趨憎愛橫生頃刻萬態瓦合流俗與之偕而不與之俱逝是知津之妙也子寧於是有得乎曰問津之學非吾志也然則旣不事乎操舟之爲又不志乎問津之業而乃列五經之遺編布百家之陳說明窗棐幾繼晷然膏冥搜博求探賾索隱與古聖賢相際於百千歲之後若心同而意契徳符而道通殆將簡之而弗得所謂吾無間然者其或醉心墳典則直造淵源玩意羣書則涉獵涯涘放浪詩書之奧望洋渾灝之間則孔子之所得知之矣其浮游萬物之祖者耶送之者皆目崖而返矣徳孚仰而笑俯而應曰吾非放愁也但吾以忠信孝友爲煙波隨所遇而安之爲舟舫昔馮夷得之以遊大川漁父語已緣葦而去意竊慕之如是而已矣客愕然無對明年復來長沙理前事以語余請書以爲記於是乎書之。

一擊軒記

宣和元年冬餘自臨汝以職事來宜春暇日與客遊天寧宮愛小軒修竹解衣磐礡終日不忍去長老徳公請名其軒余曰一擊客問其說余曰香嚴閒禪師參道於潙山久而不契乃焚畫餅之書歸庵南陽糞除瓦礫擊竹而悟余以是知道不可求也使道而可求則肉飯鷹兕身當坐榻與夫伐冰食玉之貴谷量牛馬之富者皆舉意而得有謀而獲者也客曰然則道終不可見歟余曰吾聞諸云庵以謂道不可求而可致也如人市黑白暗走嶺海望京師疲歲月於道路卒不能獲居肆於八達之衢不以必得爲計則貨也有時而自致昔人嘗嗜艸書行則書空臥則劃席夜聞灘聲而得妙曉見蛇斗而入神與香嚴同科而異致且道豈有粗妙哉學者根有稚敏耳時方貴敏故叢林有思齊之心石霜一年而悟道吾以爲敏永嘉一宿而悟曹溪以爲敏香嚴一擊而悟庸詎知此君不以爲敏乎徳公請以爲記余知其爲云庵之嗣也故並書載其說宣和元年十一月日。

忠孝松記

宣和元年餘謁枯木大士成公於道林是日遊客喧闐喜气成霧余曰噫嘻登髙望遠此日猶然其荊楚舊俗哉成笑曰有異木產吾冢巓非緣佳節也於是導余登淸富堂下臨瀟湘如開畫牒千里纖穠一覽而盡得之蓋龍圖聶公以詩眼增損發其天藏也故其形勝冠於湘西暇日必俱賓客燕賞於此堂公所建也想見其風流餘韻不減叔子之峴首而其去思遺愛有類召伯之甘棠之左有奇石狀如覆斛稚松貫石而出初如插秧未閱旬髙尺許孤根秀拔分枝調達紫鱗翠鬣之中已有合抱淩雲之气豈地靈獻瑞著公拔擢之異乎公自荊湖奉使入對未幾年三遷要職遂尹京都實鐘臨川之英气而其學出於舒王有石之象松爲蒼官爲十八公玉版之榮金甌之拜跬步可待有松之象丁生夢之猶爲後世美談況目睹其異乎成曰心法之妙不可以言傳而著爲忠孝之效故種石而玉生知其孝倒植而竹茂知其忠譬如太平無象而出菌芝見麟鳳然彼各得其偏如公則道契主上名落天下富貴追逐之不赦而忠孝之瑞並見於松石之間蓋理之固然於是像公之形儀置堂之上而名其松曰忠孝以慰邦人之思顧未紀其歲月於是使其客甘露滅爲之記。

朱氏延眞閣記

出髙安之西門行五十里山川有佳气艸木有華滋桑林有秀色民俗有古風如武陵桃源如剡溪赤城有隱君子朱堅伯固者世家於此特臨廣陌爲危閣以延眞爲名余自京來歸過而登焉憑欄而睇煙雲杳靄形勝纖穠一覽而盡得之而恨其名未足以副其趨謂伯固曰君風度儒者也年方壯有美材乃不以功名富貴爲急甘隱約於山林也而雅志欲延眞豈有說乎伯固曰然吾當語子夫功名富貴偶然爾士以身徇惑也何以知之漢武帝見相如賦喟曰吾安得與此人同時及見之止以爲上林令富貴若不可必也唐太宗見馬周之論促使召之接武於道及見之談笑而斷國論富貴又若可必也李廣之伎無雙於天下及從貳師出徵迷失道路竟不得侯而死功名若不可必也薛仁貴白衣從徵遼東以三矢而定天山卒爲名將功名又若可必也吾以謂人生百歲如駒過隙要當從吾之志耳昔梅子眞補南昌尉時放浪此邦有別業之遺基在焉已爲道士廬元始中棄妻子歸壽春後人見之於稽山變姓名爲吳門卒而傳不書其終其爲仙明矣庸詎知其不雜屠沽尙往來故居乎吾爲閣以延之儻幸及見又庸詎知不攜吾登毛車渡弱水以遊道山哉余不得而答乃敍其說援筆而記於壁。

思古堂記

東坡先生曰孔子孟軻道同而其言未必同何以知之以其言性知之孔子曰成之者性繼之者善蓋善者性之效爾而孟軻曰人之性善孔子之言譬則如珠走盤孟軻之言譬則如珠著氈夫珠非有二者走盤則影迹不畱故子貢曰夫子之言性與天道不可得而聞性旣有言矣乃曰不聞是其可以影迹求哉著氈則觀者庸詎知不疑簞縟亦可以畱珠乎故荀卿又言人之性惡自善惡之論興蓋有不勝其言者聖賢相去百年而其言相遠如天淵況不翅百年而守眾人之言爲知道非愚則狂顏淵韓愈異世而同出孔門然其識有深淺何以知之亦以其言知之淵飲水曲肱在陋巷不攺其樂此亞聖全徳懿行也而愈謂哲人之細事愈且未知顏淵能知孔子乎易曰君子多識前言往行以大蓄其徳然言行之精以韓孟之識有不能盡窺學者其可不思乎吾嘗誦之三衢毛庠文仲少有英气深於學問而善功名富於翰墨而飽籌策以破趙會食爲迂伏軾下齊爲椎所與遊皆天下第一等流遭時外平疆場久空無所施其材蹇寓一官不甘憂患折困袖手來歸圃於衡嶽之下寢處晴嵐夕霏按行春花秋月弄琴閱書以娛賓客枵然與世相忘而名其堂曰思古與東坡之論相表裏如維摩自藏於不言之中以發文殊之義縉紳髙之文仲歿其子在庭季子以書抵余曰惟子可以知先人爲堂之意彊爲我記之故余獨載東坡之論以著文仲之髙然晉劉寔作崇讓論曰世議士名徳不迨前人非也時非乏賢士不崇讓耳然則士必生而能賢不由稽古之力爲循墻巽牀之僞是學使寔不死登此堂將逃羞無地尙何論哉季子年二十餘種性工文聽其論古今瞻博絕倫眞能世其家者也故樂爲書之。

遠遊堂記

宣和元年秋八月朝奉郎夏公自天府謫官祁陽明年三月至自三峴館於靈泉寺寺臨大江江流湍急斷岸千尺萬峯環之如趨如揖如翔如集公構堂其西盡收其形勝靖深以宜茂林修竹虛明以隔囂聲塵氛而名之遠遊重九後二日余從公登焉對立凝睇晴嵐夕暉浮動乎綠疏靑瑣之上促榻對語笑響散落乎千巖萬壑之間於是隱幾枵然忘言蓋其倚功名於憂患之外玩云川以自娛心飽新得百想俱滅然知國知兵百未一施而沈冥小邑如對彭澤之狄梁公通泉之郭代公乃名所居之堂爲遠遊何哉嗟呼世之識眞者寡所從來舊矣袁天綱識武后於𦇤褓驚曰貴武氏者此兒也使天綱果識眞當曰亡武氏可也賀知章果識眞當曰遊仙可也夫一塵翳目天地四方易位袁賀方眩夢幻以其禍爲貴以遊爲謫要不足怪也公今去國之遠而能酬酢風月安樂泉石酒後耳熱侍兒扶掖而歌則忘其身之爲逆旅謂之謫可乎公嘗首肯餘論祝余爲之記公諱倪字均甫其先江南人嘉祐爲名臣之後凜凜有祖風者也。

普同塔記

人之有死生如日之有明暗死生相尋於無窮而明暗疊更未始有旣然知其明暗者固自若也生順而死逆眾生當其變則駭異之孔子但曰原始要終知死生之故知其故則知其不駭蓋不欲深言之莊子曰死生亦大矣而不得與之變旣不與之變當卓然而獨存者也莊子著其理而未盡其情若西方之教則痛言之而盡其情曰若先有生而後有死者則世未見不死而生若先有死而後有生者亦未見有不生而死譬如尋始末於環輪之上求向背於虛空之中則死生之情盡自佛法入中國奉持之者纜總其法度參差不齊獨百丈大智禪師以禪律之學約之人情折中而爲法以壽後世故其生依法而住謂之叢林及其化也依法而火之聚骨石爲塔號普同塔諸方皆建塔近僧坊遠不過一牛鳴蓋大眾將送火化則荷薪而臨潙山獨拘於陰陽之說謂近寺不宜爲葬地自開山迄今三百年建塔於回心橋之南其去寺十里故親臨之法往往不能繼也空印禪師軾公住山十餘年百廢具興其所以安僧宜有者大備獨以普同塔未建爲憂一旦與侍者登山之西崦相其形勝施長材鳩工以爲之開大穴以石爲宮又屋於其上棟楹翔空雲煙蔽虧萬眾歡呼聲應山谷興修於宣和二年之春斷手於秋八月空印恨未有記以紀其歲月遣侍者覺惠來求文余嘆曰叢林之衰諸方皆輕僧厭其多而窘於食空印旣成堂宇浩然如江河之無極至者必納又爲造塔以待其終其敬僧荷法之心可謂至矣嗚呼僧者佛祖所自出厭僧厭佛祖也安有稱傳佛祖之印而反厭佛祖者能契聖乎空印之意可無書乎。

潙源記

岷江因山爲名初發泫然濫觴漫衍而至楚則爲際天之雲濤萬斛之舟解風而不敢濟潙山因水爲名眾泉觱發於煙霏空翠之間旋紺走碧匯爲方淵蒸之成雲雨放之成江河蓋岷江資之者眾而潙水善養其源也住山空印禪師笑曰一法界中無假法者故揭於大仰堂之南榮曰潙源欲學者觀水之有源知自心之靈源未嘗竭也蓋岷江之資眾知眾智之不可不學也然先究自心後資眾智道之序蓋如此故善財童子南詢諸友必曰我先發菩提心如何名菩薩行有人於此因山中之气候更四時之晴陰人重重法界方其宿霧蒙蔽微見淵色則若凡夫𨿽有染心而性常明潔霧開而澄滓日光下徹則若二乘已澄諸念定慧超越更昏昕之湛然視纖埃之不隔則若人牛兩忘而蓑笠未徹微風徐來方淵鱗鱗波波之中頓見方淵而波非大方淵徧入眾波而淵非小則若斂目於樓閣之前見三世於一念嗚呼潙山爲湘南大叢林而空印道光兩本撾大鼓臨人天萬指圍繞今乃退藏於不言之中借山泉爲嵚體聽萬象以說法何也蓋道不可以言傳故前聖賤言語小譬諭又欲學者自得之故設像比興以達其意鞞瑟支羅不言佛身不可以色相求也而供養栴檀塔座多寶如來不言根塵俱寂卽是自身也而以寶塔聽經余觀前聖莫不然何獨空印哉宣和二年八月初吉會余於湘西之瀕夜語及山中之勝曰恨子未見吾泉然彊爲我記之餘戲曰師以山泉爲舌爲衲子說法界自在緣起無生之法而余以翰墨爲五色藻辯才而畫圖之他日有尋流而得源悟意而忘象者可以拊手一笑中秋前一日記。

栽松庵記

僧史補曰四祖道信禪師以唐武徳七年至破頭山愛洞壑深秀有終焉之志禪者相尋而來遂成叢林有僧不言名氏日以種松爲務私請祖曰衣法可以見付乎祖師叱之曰汝能再來乃可耳於是僧出山至濁港見女子浣呼曰我托宿得否女曰我家具有父兄可從問之僧曰汝諾我乎女曰諾女周氏之季也僧卽還山中危坐而化周氏之女因有娠父母怒而逐之於眾屋之中日庸紡裏閈間已而生子女以爲不祥棄濁港中明日視之跏趺波間溯流而上異之收養七歲隨母往來黃梅道中四祖偶見問曰童子何姓曰姓固有但非常性祖曰是何姓對曰是佛性祖曰然則汝無姓耶對曰惟空固無於是四祖笑之乞於其母爲剃落二十授以衣法爲第五祖卽遊雙峯見栽松之全身又至東山見周氏之全身濁港周氏子孫之盛殆今甲黃梅三尺童能言其事僧贊寧僧史曰五祖弘忍禪師者姓周氏本河南遷止蘄之黃梅誕生之夕異香滿室此矯誣之詞也然可證佐者母旣出於周氏而曰祖師姓周乎僧契嵩作定祖圖亦不能辧何也豈當衲子以常理疑之乎夫聖人之托化豈假父母之緣如伊尹生於空桑寶公生於鷹巢獨不論父母之緣耶自唐至今學者疑信相半不能決也建炎元年十一月記。

布景堂記

宣和三年秋萍鄕文益之還自大梁過湘上會余夜語及裏中奇豪而髙侯尢其魁壘者侯學精敏而齒少行修潔而材髙𨿽隱約寂寞之濱而名滿縉紳之間所居有風泉云壑之勝茂林修竹之美四時之景陰晴異態穠纖畢見構亭佳處而名之曰布景余因得其爲人而想見其處恨未能與益之從侯相佯乎其上援筆而賦之越明年春以書抵余曰山川之妍美閱古今而不盡萬物之榮謝供四時而無窮然特若爲閒適者所施設而爲悲愁者所幹沒也玉輪流輝蒼崖哀湍天下之淸絕也而倚娉婷者不見節絲竹者不聞晝公曰月色靜中見泉聲幽處聞者譏之也紅艷之閒美鳴禽之過前物外之奇觀也而憂國者以爲悲行役者以爲愁少陵曰感時花濺淚恨別鳥驚心者哀之也吾口先王之法言逢至治之聖世勤田園以供伏臘玩琴書以娛賓客偏親慈和而耳目聰明弟昆孝友而樂易賢雅所謂悲愁者於我亦安能神哉以吾之閒適較市朝當十倍吾亭𨿽陋然萬景分布吾前受吾約束眞造物之爲施設非經營而得招要而至者也子其爲我書之餘曰昔支遁之愛山乃買沃洲之小嶺賀知章之愛水特上疏以乞鑑湖其風味𨿽淸妙而正所謂經營招要者若之益之則不然偶愛陸渾山水之佳遂畱六年餘觀髙侯之趣味殆亦益之之流乃欣然爲記之。

少陽義井記

建炎元年六月蔡陽野墅僧子辰俱潯陽檀越陳璹還自白湖過少陽渴甚須水道傍皆近人積水穢濁不索相與嘆曰江淮要衝而地無美泉何以止往來渴心相約出錢開井於湖之左而白湖楊元廣彥隆亦欲協成之有僧祖慶實董其事工畢泉甘涼邦人賴以灌畦飲啜行人盛暑爲歸宿之所易曰攺邑不攺井以象正君子之有卹心𨿽大行無加窮居不損又曰井者徳之地以象有煩心之徳虛其中而不自有之也歟嗚呼二三人者不獨爲濟眾無窮之利其亦尙徳也哉十二月望日記。

華嚴院記﹝代﹞

政和四年春二月餘自髙安赴官臨汝行丰城境十餘里奇峯秀深沃野自獻有白沙淸流茂林修竹之勝望林表出楯瓦路人曰其下華嚴院也遂造焉碧杉修徑苾芻戢戢出迎客廈屋崇成如幻出禪齋風欞金碧隨目殆應接不暇問住持僧惠訥曰院以父子傳器而服玩不減禪林何哉訥曰教有頓漸道無禪律今兩者相攻以其私而佛法微矣譬如棗中虫徒自蠹壞出家蓋大丈夫事其說甚髙緒餘土苴足以道廣孝慈上助淸化今其衰其徒特不足知此如鳶翔靑冥而心不忘腥穢求教之興三尺童子知其難余首肯其說而心奇之秋七月訥遣僧抵余曰吾廬居於唐光化之元年名報恩迄本朝治平之三年詔攺賜今額嘗燼火廢爲丘墟艸屋數楹僅蔽風雨者自善明至懷珍七傳訥寔繼珍後因淨檀首建三門作兩序屋修普光明大殿前峙雙閣一以像僧伽一以館鐘虡東爲香積廚繞以復屋辟典事堂有廩有廁西爲三聖堂增其後架設賓客館有湢有廏造演法潮音堂總屋於其中又建華嚴閣於寢室之上以實毗盧法寶之藏髙深雄麗吞風吐月凡禪林所宜有者畢備僧至如歸轟轟鼓魚泯泯作息要不墯諸方經始於崇寧癸未之春斷手於政和乙未之冬吾方念能事𨿽畢而後之來者未知飯僧報佛無窮之意而公適儼然辱而臨之非夙緣乎幸彊爲我記之餘曰今人持左券以取寓物未敢必得然爭毛髮之利斫頭穴胸何知慮刑而訥宴坐一室影不出山能使施者塡門不十年之間化瓦礫之墟爲梵釋龍天之宮此其才必有過人者視其中渠渠欲置人於慈祥之域而專欲以精嚴自礪與夫裨販如來以自賊者異矣使其聞訥之風亦可以少泚其顙云。

寄老庵記﹝代﹞

髙安南州之屬郡地連西山廬嶽之勝俗美訟簡士大夫自爲江西道院飛楹畫棟間見層出於茂林修竹往往皆浮圖老子之廬龍城院去郭餘一捨山川精神發於雲泉林壑間如人眉目處余家筠溪之上少時往遊焉窮奇索幽信宿彌日便有終焉之計一行作吏轉徙四方登髙臨遠未嘗忘於龍城也政和四年冬餘畱京師官冷口眾自猒風埃又病痁彌月愈不懌而覺範道人適自髙安來夜語及龍城舊遊翛然忘紛而痁亦棄余而去問覺範誰從子遊有老僧志淳者其爲人木訥而靜深易親而難忘今結庵於鳳回峯之西名曰寄老每曰髙風頹於無勇白業毀於有累前聖知之故令比丘一飯日中三宿桑下吾幼知人間情緣爲累故棄之而學道知方外事法爲累又棄之閒放然諸餘勃窣饑餐困臥猶累於老未可棄去故持以寄之因以名吾庵嗟夫世方以累爲榮而爭趨之淳獨超然髙蹈賢於人遠矣吾聞天臺智者臨終門人問所證答曰我不領眾早淨六根以傳法利生止證內凡五品耳淳之志其以是哉明年上元覺範南還因理其事爲之記使歸刻石山中他年當乞身歸田幅巾杖屨以從淳遊尙未晚也。

吉州禾山寺記﹝代﹞

始達摩自西來以法授少林慧可而衣缽爲信五傳至曹溪慧能能知其道信於天下也藏其衣缽而化故世稱曹溪之門得道者不可以數計然獨大長老行思懷讓克肖前懿號二甘露門思眷廬陵山水而老於靑原讓亦庵於衡霍之下石頭希遷者思髙弟也從讓遊思實使之馬祖道一者受讓記莂卜鄰靑原久之遂終於石門讓實使之今天下指目江西爲禪宗法道之源者以曹溪一子一孫首辱居焉永新爲江西山川形勝之地城南有山巋然深秀晴嵐夕暉應接不暇者唐僧達奚棲遲之所也奚不知何許人以文徳初始至刀耕火種住成法席致嘉禾之瑞因以名山號大智禪院院僻險初未著於諸方吳順義二年僧無殷中興之恢復法度學者趨之如雲殷九峯虔禪師之嗣靑原八世孫也方是時禪學之獘巧見異解殷以擊鼓之機脫略窠臼於是宗風大振學者賴之嗣殷者有契云自云歿代居者名存實亡大中祥符初詔攺賜甘露禪院有楚材者道價重一時法席之盛追比殷時又十世而有徳普有髙行自黃龍窟中來普歿七世而有妙湛大師法安初以政和元年自祥符移居之五年視前營構增其所未有者新其所已壞者於是莊嚴紫金光聚則有殿棲稱如實旁行之書則有藏會四海苾芻求寂則有堂辦香積伊蒲塞之饌則有廚像祖師則有閣館鐘虡則有樓升座法施之堂則曰無畏集定傳道之室則曰大智而閣於室之上名善應修廡復屋髙深壯麗冬溫夏涼重規疊矩叢林號廬陵第一嗚呼妙湛之遊戲於是作可謂集諸老之大成者也安走使京師乞文記其事余方困頓黃塵寄逸想於雲泉杳靄處恨未能角巾梨杖與山中髙人遊厭飫淸境然余非學佛者其詭祕多溟涬然竊嘗論之忠孝碩大如宋王彧唐魏元忠徐有功輩初未必皆深於佛理觀其臨禍福超然自得豈所謂所聞或淺而其義甚髙者歟故余於禪學凡鉤章棘句淩跨方等汗漫橫流者則非肉眼所能勘驗至於生死之際有不容其僞者矣無殷將化集眾謂曰後學未識禾山今朝識取因怡然而逝徳普之將化飲食畢談笑而寂然其言論風旨無所傳聞妙湛雪竇之後又靑原之遠裔吾將觀焉旣論之又系之以詞曰。

龍溪落石雪浪奔萬山環之如虎蹲淩霄白雲相弟昆七十一峯讓其尊煙霏搖空含朝暾微風徐來掃靄氛樓閣時爲金碧痕聰明澄泓自吐吞三偉不見陳迹存異哉僧奚貌粹溫澗飲婆娑麋鹿羣誰中興之殷澄源咄嗟萬指魚鼓喧普公髙喉已語言得法來自黃龍門弟子生奠手自捫放箸蟬蛻撼不聞大士法戰著策勛睨視生死等旦昏君看妙湛願力燻樓觀幻出髙切云美髯說法起機輪自云的骨雪竇孫江山偃蹇驕气噴不受彈壓無傑文願乞名詩刻云根導廣孝慈酬帝恩

寶峯院記﹝代﹞

余家筠溪溪出新吳車輪峯之陽其陰鳳皇幕阜諸峯黛橫玉立娠奇畜秀解楚山而益峻隋朝而來爲得道者所廬又黃龍龍安興化雲巖四大剎皆其遺地相去百里叢林之盛冠映諸方自大長老寶覺佛壽相續而興禪學宗天下衲子動成阡陌而寶峯善思院者世以律居然夕燈午梵齋魚茶板與四大剎者爭雄長而鳳皇幕阜之雄深亦讓其形勝餘外舅家西安往來聞之熟矣宣和三年罷官臨汝道經雙井而造焉渡溪東望奇峯峻岡墮吾馬首據鞍回視飛楹畫棟翔出林表入重門顧兩廡翼如而入焉禪齋云堂綠疏靑瑣大殿層閣塗金間碧像設之妙服具之華見者知焉登法堂望寢室窅然靖深耆年僧雛倒屣迎客客至如歸焉退視其私則廚庫廩廏莫不整潔遊衲解包頤指如意於是慨然嘆曰誰爲之者何其材乃爾有餘耶住持僧守道曰院基於唐有田畝山林五代烽火之餘券牒亡失多爲比鄰所侵院因荒殘如逃亡人家者二十餘年詔賜今額熙寧之初僧圓智者白官請牒來居焉有恢復之意未幾物故至是化爲麋鹿狐豹之區元祐六年縣以玉溪僧子瘦領住持事經畫三年未舉而化守道實傳器於瘦者母李氏憫其頹壞施妝奩以開墾田畝用陰陽家之說下舊院百步代山爲基鳩工於崇寧元年之春斷手於政和八年之秋而吾院克成其弟守達者寔陰相之餘聞曹溪祖師也而腰石夜舂牛頭宗師也而躬自負米皆以供僧也及其衰也稱嗣祖傳法者護食而拒僧道公於是時乃能犯拒僧者之怒而延納之此心日月不能老也道曰吾非有心以時特愛惜普光禪師與眾力耕見金而不取同伴詰之曰今吾未用也俟吾他日把茅蓋頭資以飯僧味其存心與今認十方僧物爲己有者異矣道慧敏而老其立事有過人者遣其徒寶宗來求文以記余愛道所論並爲書之。

先志碑記﹝代﹞

政和元年餘爲湘陰令湘陰瀕楚水臨洞庭連檣萬艘天水相接盡獻南楚之形勝愛其風俗之純美民訟之稀少士君子博學而知要篤實而有文窮不忘道富則守禮邑之南郭鄧氏之富至紈褲僮奴谷量牛馬然奉身甚約禮士甚恭邑人皆化其徳其子沿循道議論有英气直諒而勇於爲義縉紳髙其才今爲承直郎余遊相好也自余之宦湘陰餘十年無日不思縛屋湘尾分湖山之勝從父老之遊且將老焉宣和四年夏循道以書抵余曰天降罪罰不自殞滅上延先考啟手足時則有遺訓吾承祖宗餘慶坐享溫燠族大口眾貧富錯居欲瞻給其貧者未遇皇暇汝其承吾之志言卒而棄諸孤嗚呼沿尙忍言之已於今年元日與族人爲約券月給谷一斛男議婚錢十千再婚減其半女議嫁者錢三十千再嫁則減其半備喪者錢十千及葬更給其半歲月弗窮而存沒弗常不敢負標以計數限斛以爲額庶其利流百世而不獘子其爲我書之將刻石以昭示子孫使無忘先訓且欲族人想見先考余風遺烈也昔範文正公念族人遊宦未歸多厄於饑寒則建義莊於姑蘇以給其伏臘舒王請輸己俸買田蔣山飯僧爲王氏之亡者修營冥福文公瞻其生舒王福其死循道獨立券約恩及存沒此其東南賢士大夫多稱其可以無書乎系之以詞曰。

漢祚中興天所佑篤生奇臣掃穢垢杖策軍門謁劉秀功業千年粲星斗鄧侯受材極奇茂毛骨似之豈其後淸明在躬气渾厚慈祥照人資孝友邑人依之扶老幼楩楠參天覆淸晝毫末養之至成就百未一施舟壑走疑侯功名在懷袖取之易然行探手湖山萬頃連戶牖料理風煙課楡柳琴書娛客付杯酒走人之急古或有分財贍族今則否此風移之徧宇宙天子無爲千萬壽念爾族人拜稽首恩無貴賤適所受符之弗忘帝汝祐不然鬼亦扼汝脰西山磬石淸欲透刻此銘詩傳不朽

石門文字禪卷第二十二嘉興大藏經石門文字禪

石門文字禪卷第二十三

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

序

五宗綱要旨訣序

傳曰人能自重然後可與言學余以謂自重者必其天資才全而識遠何以知之張子房三世相韓韓爲秦所滅時年二十許弟死不葬袖鐵椎擊始皇誤中副車走匿下邳乃能跪履於父老及佐髙帝定天下漢業已成秕糠王侯掉頭不顧思與赤松子遊韓信微時自藏於怯淮陰少年易之使出跨下一市大笑而色不怍及爲髙帝大將一軍盡驚而气不矜談笑而破趙名震天下得亡虜而師事之子房勇擊始皇而謙辭封爵韓信智出跨下而明師亡虜非材全者能自重如是乎邴原詣安丘孫崧學崧以書相分原得書不讀曰夫學者以智髙者通書何爲哉藏書於家遊學四方學成以書還崧解不傳書之意崧服其敏徐曠學於太學時沈重講授門弟子常千人曠所質問數日辭去或問其故曰先生所講紙上語耳若奧境彼所未見尙何觀重知之憚其能根矩智識粹美不在糟粕文遠巧妙非止準繩非識遠者能自重如是乎吾故曰必因其天資也夫刻志功業傾心名節者世間之學耳若離三界出五有者非夢幻功業戲劇名節可盡而天資無張韓邴徐之英余竊憂之諸佛三昧謂之甚微細智粗浮心識其能至哉菩薩行海謂之旋陀羅尼門鄙陋志操其能入哉學者之才如蓬芒之微而所授之道如萬鈞之重𨿽至愚知其不可然猶紛然不知愧可笑也爲弟子者心非其師而貌敬之爲師者實鄙弟子而喜授以法上以數相羈縻下以諂相欺誑慢侮法道甚於兒戲嗚呼昔淸辧菩薩以芥子擊修羅窟而隱候龍華道成乃問未決之事謂今彌勒未具徧知也辧之求師何其難也達摩達恨師子尊者不令嗣祖渡溪見女子浣露其足念曰此脛乃爾白晰耶師子忽至曰今日之心可嗣祖乎師子之求弟子何其審也大法寢遠名存實亡其勢則然蓋嘗中夜起喟爲之涕零余少遊方所歷叢林幾半天下而師友之間通疏粹美者尙多見至精深宗教者亦已少矣又三十年還自海外罪廢之餘叢林頓衰所謂通疏粹美者又少況精深宗教者乎百丈法度更革略盡輒波及綱宗之語言如雲門綱宗偈曰康氏圓形滯不明魔深虛喪擊寒冰鳳翥已飛霄漢去晉鋒八博擬何憑雲門非苟然作也而昧者無地寄其意識輒易以循其私曰晉鋒八法審如易者之意則康氏圓形魔深虛喪又何義哉洞山渡水見影偈曰切忌從他覓迢迢與我疏吾今獨自往處處得逢渠渠今正是我我今不是渠應須與麼會方始契如如其言契如如但一文殊無二文殊故曰渠今正是我我今不是渠旨甚明白而昧者易之曰渠今不是我我今不是渠遂令血脈斷絕豈曹洞旨趣乎仰山臨終付法偈曰一二二三子平目復仰視兩口無一舌卽是吾宗旨兩口無一舌潙山之牛一身兩號之意而昧者易之曰兩口一無舌審如易者之言則是共功時功尙何論哉臨濟付法偈曰沿流不止問如何眞照無邊說似他離相離名人不稟吹毛用了急須磨吹毛劍也用卽磨之意不欲犯鋒耳而昧者易之急還磨旨趣安在哉而以之不疑可謂陋哉獨法眼未遭更易行恐不免耳昔阿難聞誦佛偈曰若人生百歲不識水潦鶴未若生一日而得決了知謂曰吾從佛所聞異於是應曰不善諸佛機非水潦鶴也誦者告其師師應曰阿難耄矣所記錯謬夫諸佛機久而尙爲水潦鶴豈渠今正是我我今不是渠不作梁武喧爭之語晉鋒八博不作右軍艸書乎因編五宗機緣以授學者使傳誦焉。

華嚴同緣序

余聞一切眾生識種皆具十法界性謂佛菩薩緣覺聲聞四聖天人傍生餓鬼地獄阿修羅六凡是十種性本無性隨所燻起任運成就有人於此爲諸人等談無上道解脫知見一切眾生皆證圓覺則識性燻發佛種如是乃至爲諸人等談不義語毀謗三寶一切障道之法則識性燻發惡道種是故如來世尊每謂眾曰善男子善知識者是汝等最大因緣能令汝輩明見佛性離苦成道事彼知識不惜身命又菩薩願力願與眾生爲不請友其所立誓惟欲眾生悟心成佛然諸眾生自棄自賤貪戀生死飄流諸趣不能逢遇善知識善友如萬頃波尋一瓦礫今惠臻道人欲以是毗盧藏微塵章句不思議妙義結萬人同觀看其設心欲燻發一切眾生佛乘之種是其願力爲不請友而我大眾同得值遇譬如盲龜值浮木孔當生難遭之想起增上善心使易成就俟其畢作爲卵塔書萬人名各藏於塔中虛空可殞而此願力如爍迦羅惟願剎剎塵塵證明我說嗚呼六道以憂畏饑餓之火所逼燒尙不聞有佛安得聞經哉惟人道一切成就旣已見佛又復聞經而不請友曲折誘導更復惰慢作跛驢心是眞自棄凡我見前法界性侶幸同進道惠臻道行髙潔而飽叢林受持願力久矣成熟是故今同普告大眾是日已過命亦隨減惟加鞭此道是眞知恩政和五年二月十九日書。

洪州大寧寬和尙語錄序

但識綱宗本無寔法又曰若以寔法與人土亦難消巖頭說法指人甚要而語不煩亦何嘗鉤章棘句險設詐隱務爲玄妙哉故其得友如雪峯有子如羅山於生死之際如洞視戶庭未嘗畱情近世叢林失其淵源以有思惟心爭求寔法惟其以是爲宗也故髙則妄見勝妙之境下則波爲世諦流布而綱宗喪矣余猶及見前輩能言老黃龍同時所遊從有若楊岐會翠巖眞大寧寬皆一時號明眼而會與眞所得法子照映江左語言布寰宇獨寬公少見機緣有石門宗杲上人抗志慕古俊辯不羣徧遊諸方得此錄讀之而喜曰𨿽無老成尙有典刑此語老宿典刑也其可使後學不聞乎卽唱衣缽從余求序其所以命工刻之嗚呼杲之嗜好可謂與世背馳彼方尊事大名譽者傳授其語而杲獨取百年物故老僧之語欲以誇學者不亦迂乎𨿽然會有賞音者耳。

臨平妙湛慧禪師語錄序

傳曰𨿽無老成尙有典刑典刑且次之則老成蓋前人所甚貴也又曰惡夫碔砆之亂玉則似之而非者又其所甚疾也貴老成疾似之而非者一人之情千萬人之情是也近世禪學者之獘如碔砆之亂玉枝詞蔓說似辯博鉤章棘句似迅機苟認意識似至要懶惰自放似了達始於二浙熾於江淮而餘波末流滔滔汩汩於京洛荊楚之間風俗爲之一變識者憂之俄有叢林老成者嶄然出於東吳說法於錢塘諸方衲子願見爭先川輸云委於座下法席之盛無愧圓照大通於是天子聞其名驛召至京師住大相國寺智海禪院是謂妙湛禪師慧公未嘗貶剝而諸方屈伏不動聲气而萬僧讓雄彼似之而非者不攻而自破如郭中令之單騎見虜孔北海之髙气詟魏以其荷負大法故稱法窟龍象以其搏噬邪解故稱宗門爪牙也余與禪師遊舊且少相好不見之二十年宣和三年十月初吉有仲懷禪者過余湘上出其示徒語爲示昔蓮花爲聰道者作禮曰雲門兒孫猶在余則以手加額望臨平呼曰豈雪竇顯公復爲吳人說法乎何其似之多也。

僧寶傳序

曹溪之道至南嶽石頭江西馬祖而分爲兩宗雲門曹洞法眼皆宗於石頭臨濟潙仰皆宗於馬祖天下叢林號爲五家宗派嘉祐中達觀曇穎禪師嘗爲五家傳略其世系入道之緣臨終明驗之效但載其機緣語句而已夫聽言之道以事觀旣載其語言則當兼記其行事因博采別傳遺編參以耆年宿衲之論增補之又自嘉祐至政和之初雲門臨濟兩宗之裔卓然冠映諸方者特爲之傳依仿史傳各爲贊辭統八十有一人分爲三十卷書成於湘西之南臺宣和五年正月八日伏遇判府安撫大學降貴令辰繕寫呈獻仰祝臺算許旌陽白日仙去天詔書曰赦汝不事先祖之罪佳汝施藥咒水之功夫施藥咒水期於活人者也活人而能致飛仙況壽考乎余觀安撫大學其牧民臨政皆得佛法之至要和而爲生威而爲殺生殺皆以活人爲本嘗生瀏陽囚徒十有二人於死中佛法之見於和者也戮一賀文而億萬生齒安堵佛法之見於威者也其妙用活人之功較之旌陽殆相萬矣惟其得法之淵源實出於圓照本禪師而不可誣也故余特以禪書爲獻伏冀燕閒之暇少賜披覽豈勝幸甚。

嘉祐序

禪師諱契嵩字仲靈藤州人也少從洞山聰禪師遊出世湖山乃嗣其法其道微妙而末法學者器近而不能曉悟而公亦不肯少低其韻以俯循其機因嘆曰吾安能圓鑿以就方柄哉聞之聖賢所爲得志則行其道否則言而已言之行由是爲萬世法使天下學者識度修明遠邪林而遊正塗則奚必目擊而受之謂已之出邪卽閉關著書以攻正祖宗所以來之之迹爲十二卷又別定祖圖書成攜之京師因內翰王公素獻之仁宗皇帝又爲書先焉上讀至呂固爲道不爲名爲法不爲身嘆愛其誠旌以明教大師賜其書入藏書旣送中書時魏國韓公琦覽之以示歐陽文忠公公方以文章自任以師表天下又以護宗不喜吾道見其文謂魏公曰不意僧中有此郎邪黎明當一識之公同往見文忠與語終日遂大喜由是公名振海內遂買舟東下居永安精舍而歸老焉公𨿽於古今內外之書無所不讀至於安危治亂之略當世同人少見其比而痛以律自律其身其學端誠爲歸宿之地而慕梁惠約之爲人以其學校其所爲未見少差其考正命分於賢聖出處之際尢爲詳正觀學者循奇巧而不知本也乃作壇經贊亡孝背義又循養其欲也乃作孝篇十二章士大夫不顧名實多是已非他乃作輔教編學者苟合自輕不貴尙以修徳也乃題遠公影堂記其所慕也乃作茨堂序因風俗山川之勝欲以拋擲其才力以收景趣乃作武林志至於長詩贊而已殆所謂太山之一毫芒耳公終於湖山而火化不壞者六物天下聞其風者爲之首東長想嗚呼一匹夫云行鳥飛天地之間視萬乘之尊其天地之遠也顧巨公貴人云泥之異也而一旦以其所爲之書獻天子爲之動容天下靡然向其風而卒能酬其志豈非其所自信修誠之效歟後之學者讀其書必有掩卷而三嘆者也元符元年中秋日髙安某序。

陳尊宿影堂序

陳尊宿者斷際禪師之髙弟也嘗庵於髙安之米山以母老於睦遂歸編蒲屨售以爲養故人謂之陳睦州臨濟至黃檗眾未有知之者而公獨先知之嘗指似斷際曰大黃之門必此兒也雲門祕傳於公人所知之而公更使謁雪峯曰當嗣之不然吾道終不振矣雲門臨濟能不忘其言故宗一代天下古今依此以揚聲其徳澤方進未艾也夫二子方其匿耀也其施爲未有以異於人而卒不能逃公之言何也古之人篤聞其信已故其處心也公惟其公是以自知之審而知人之詳也今之世𨿽有通人遠才不小同己則橫議疾之不掩則謗之而已通人遠才固自負而羣小又工於爲謗宜乎其贅隅於世也而庸下之徒能阿其所好故爭厚恩之環目遲以爲嗣庸下者固欲顯於人而好名者素快同於己宜乎其丰隆於時也吾行四方有年矣見此種人何限而恬然不知怪世衰道微一至於此使其聞公之風見公之像其何以施眉目耶嗚呼期臨濟必大黃檗之門而其嗣方大盛知人之詳也祝雲門嗣雪峯庶未其詰自知之審也傳曰知人則哲自知則明吾於睦州公見之矣公之影堂在髙安南之四十里所謂米山者也。

昭默禪師序

李北海以字畫之工而世多法其書北海笑曰學我者拙似我者死當時之人不知其言有味余滋愛之蓋學者所貴貴其知意而已至於蹤迹繩墨非善學者也豈特世間之法爲然出世間法亦然黃檗運公師事百丈大智禪師而迅機大用每淩壓之百丈固嘗嘆曰見與師齊減師半徳見過於師方堪傳授玄沙備師從雪峯眞覺禪師最久備遂爲談根門無功幻生幻生法門其論皆揭佛祖之奧雪峯亦嘗撫其背曰豈意衰暮聞此妙法汝再來人也吾所不及然雪峯百丈之道益尊而黃檗玄沙得爲的嗣初未嘗印脫其語言順朱其機因以欺流俗此道寂寥久矣乃今於黃龍淸禪師見之公爲晦堂老人侍者而名聲已鬧聞叢林其超情獨脫之論無師自然之智當機密用人不敢觸其鋒𨿽晦堂惟知加敬而已雙井徐禧徳占黃庭堅魯直此兩翁世所謂人中龍也往來山中與公語未嘗不屈折咨嗟以爲不及以故天下士大夫悅慕願見想望風采公名惟淸自號靈源叟世爲洪州武寧陳氏子童子時誦書日數千言伊吾上口有異比丘過書肆見之引其手熟視大驚勸其父母使出家公卽忻然往依髙居某爲師幾何爲僧受具足戒卽起遊方初謁法安禪師欲傾心受法法安曰子他日洗光佛日照耀末運苦海法船也一壑豈能畜汝行矣無自滯公因徧歷諸方晚歸晦堂久之初開法於舒州之太平衲子雷動云合而至未嘗謹規矩而人人自肅江淮叢林號稱第一洪州轉運使王公桓迎公歸黃龍欲以繼晦堂老人未幾晦堂化去公亦移病乃居昭默堂宴坐一室頹然人莫能親疏之然見之者皆各得其歡心至於授法鉗椎鍛煉則學者如煙菟視水車然莫知罅隙其提唱議論初不許學者傳錄有得其片言只句者甚於獲夜光照乘然余於公爲法門昆弟气宇英特愼許可獨首肯余可以荷擔大法頃於山中日有異聞嘗曰今之學者多不脫生死者正坐偸心不死耳然非學者過也如漢髙帝詔韓信以殺之信𨿽死而其心果死乎今之宗師爲人多類此古之道人於生死之際遊戲自在者已死卻偸心耳如侯景兵至建鄴武帝禦大殿見之神色不變軟語撫慰而侯景汗下不敢仰視退謂人曰蕭公天威逼人吾不可以再見也侯景固未嘗死而其心已滅絕無餘矣古之宗師爲人多類此吾觀今諸方說法者鉤章棘句爛然駭人正如趙昌畫花寫生逼眞世傳爲寶然終非眞花耳其應機引物以曉人皆類此大觀三年秋餘以弘法嬰難越明年春病臥獄中公之的子徳逢上人以書抵余曰昭默病遂有書付禪師使人不能候而去余矍然而起坐念公平生奇徳美行恐卽死後世莫得以聞故爲疏其略以授逢使往謁道鄕居士求文刻石於山中以傳信後世云大觀四年正月二十五日石門某序。

潛庵禪師序

法道東來授受之際必因師弟子之賢苟非其人道不虛行如雲起而龍隨鶴鳴而子和其周旋之久機緣之著而特以侍者稱者如鳥窠之有會通南陽有應眞趙州有文遠南院有守廓慈明有海善翠巖有慕哲而黃龍有公公諱淸涼洪州新建鄧氏子世力田幼超卓短小精悍去依洪崖法智爲童子年二十一落髮受具足戒時武泉常寶峯月云居舜道價壓叢林公遊三老間皆蒙器許而疑終未決謁黃龍南禪師南曰昔洞山見雲門門問近離甚處云查渡夏在何處曰湖南報慈曰幾時離八月二十五云放汝三頓棒公聞之大驚南公又曰洞山又問適來祗對有何過而蒙賜棒門云飯袋子江西湖南便恁麼去商量公大笑南公問何笑對曰笑者黃面浙子憐兒不覺醜耳自是容爲入室父子言論久卽令坐於旁去遊南嶽時先云庵方出潙山與公復造積翠公爲侍者七年南公歿隱迹西山西山有惠嚴院僧死屋無像設露坐公見而喟曰古人斫山開基致無爲有忍懷不舉哉乃求居以修完之不五年而殿閣崇成百具鼎新卽棄去遊廬山南康太守徐公聞名延居南山淸隱寺寺在大江之北面揖廬山公門風孤峻學者皆望崖而退以故單丁住山十有八年元符二年秋餘與弟希祖自南昌舟而東下訪之晨香夕燈升堂說法如臨千眾而叢林所服玩者莫不具時時钁地處置爲餘言先師初事棲賢諟泐潭澄更二十年宗門奇奧經論要妙莫不貫穿及因文悅以見慈明則一字無用設三關以驗天下禪者而禪者如葉公畫龍龍見卽怖余曰每疑三關語垂示平易而人以爲難何也公曰眾生爲解礙菩薩未離覺大智如文殊師利欲問空王佛義卽遭擯出以其墮艱難故起現行耳嗚呼自墮艱難故起現行學者大病如人開眼尿牀平地喫攧然今化去三十年猶有悟其旨者不無損益也有僧衣十有二年公舉令住淨眾寺辭行謂曰。汝𨿽在此費歲月。實不識吾家事。儻嗣法。當不以世俗欺誑爲心。其人乃嗣翠巖機焉。南昌隱君子潘延之。與爲方外友延之迎歸西山。而州郡文爭命居天寧。衲子方云趨座下。一時名士摳衣問道。公以目疾隱居龍興寺。房戶外之屨亦滿上。藍忠禪師云蓋智公之子於公爲叔侄。移公居寺之東堂事之如其師叢林髙其誼余。政和四年冬。證獄太原拴縛在旅。邸人諱見之。而公冒雨步至撫慰爲死訣。明年南歸幸。復見之。軒渠笑曰。吾不意乃復見子公壽八十四。目盲復明。此其精敏於道。志願叢林所致。嗚呼。佛法寢遠。壞衣瓦器之人。亦有侈欲。爲人師者。爭慕華構便軟暖。公獨舉頹壞而新之。爭欲致弟子不問智愚。欲出門下。而公獨精粗之。爭欲坐八達衢頭。以自賣其道。而公獨居荒遠以自珍之。爭好勢利惡醜。而公獨犯眾惡。自信而力行之。每謂弟子曰。無事外之理。理外之事。觀其措置。豈其眞然之者耶。

定照禪師序

達摩之道六傳而至曹溪。自曹溪派而爲江西石頭二宗。旣昭天下學者。翕然從之。由二宗以列爲五家。於今。惟臨濟雲門爲特盛。洞山悟本禪師機鋒豎亞而出。年代寢遠。惜其無傳。元丰中有大長老道楷者。赫然有聲於京洛間。問其師承。乃投子靑華嚴嫡嗣。靑公爲大陽眞子。蓋洞山七世玄孫也。大觀元年。京師大法云寺虛席有司以公有道行。請於朝。願令繼嗣住持。奉聖旨。可。其請未幾。開封大尹李孝壽。表公談以禪學卓冠叢林。宜有以褒顯之。卽賜紫方袍。號定照禪師。左璫持詔至法云。楷謝恩已。乃爲表辭曰。伏蒙聖慈。特差彰善閣祇候譚禎。賜臣定照禪師號及紫衣牒二道。臣戴睿恩。已卽時焚香升座。仰祝聖壽。伏念臣行業迂疏。道力綿薄。嘗發誓願。不受利名堅持此志。積有歲年。庶幾如此僧道。後來使人專意佛法。今𨿽蒙異恩若遂忝冒。則自違素願。何以教人。豈能仰稱陛下所以命臣住持之意。所有前件恩牒。不敢祇受。伏望聖慈。察臣愚悃。非敢飾辭。特賜允兪臣。沒齒行道。上報天恩。上閱之。以付李孝壽躬往諭朝廷旌善之意。而楷執拗不回。開封府尹具以其事。聞上大怒。收楷送大理寺。吏知楷忠誠而適批逆鱗。有憐之之意。問曰。長老枯悴有病乎。楷曰。無之。吏曰有疾則免刑配。楷曰。平時有疾。今實無。豈敢藉疾僥幸聖朝欲脫罪譴耶。吏嘆息久之。竟就刑。縫掖其衣。編管緇州。都城道俗。觀者如市。皆爲之流涕。而楷神和气平。安步而去。如平日至緇州。僦屋以居而四方衲子爭奔隨之。接武於道。嗟乎。禪師粹然一出。支洞山已頹之。綱道顯著於時矣。而聖朝方以道治天下。海內肅淸。旌表有徳。天時人事。適相偶如此。而楷獨罹此禍。可疑也。夫豈斯道疑獨間關至此卒。不能以振興之耶。抑亦夙殃成就緣會如是耶。聞之者莫不長喟。余因疏其事以授。嘗識禪師者使學者知道。固如是而視欲勝天滅命者。可以發一笑也。

邵陽別胡彊仲序

多言乃致禍。器滿苦不密。人有兩三心。安能合爲一。河壞蟻孔端。山隤有黿穴。生存多所慮。長寢萬事畢。此孔北海臨終時詩也。而其意乃若自悔。何也。教汝爲惡邪。則惡不可爲。教汝爲善耶。則我平生未嘗爲惡。此範滂臨刑語。其子之辭也。而其意乃若自疑何也。徐有功方視事吏泣白曰。有詔。公當棄市。有功置筆。安步而去。曰。豈我獨死而諸人長不死乎。三坐大辟。當死不憂。三赦之。不喜其明見自性。不悔不疑而卒。以榮名終。吾聞成就世出世間法。特一切能捨耳。有功其亦知此乎。余學出世間法者也。辭親出家則知捨愛。遊方學道則能捨法。臨生死禍福之際。則當捨情。頃。因乞食來。遊人間與王公大人遊意。適忘返坐。不遵佛語。得罪至此。重賴天子聖慈。不忍置之死。篆面鞭背。投之海南。平生親舊之在京師者。皆唾聞諱。見雲散鳥驚。獨吾友彊仲。姁嫗守護。如事其親。自出開封獄。冒犯風雪。繭足相隨三千餘里而至邵陽。猶不忍去。嗚呼。臂三折而知醫。閱人多而曉相。事更疑危而識交。態有交如子何必多爲。然彊仲每見余蓬頭垢污在束縛中。飲食談笑如平日。言涕俱出曰。子殆不知世間有恥辱憂患乎。抑眞石肝鐵腸也。余笑曰。死可避乎。心外無法。以南北論中外。則謂之失宗。以僧俗議優劣。則謂之迷旨。失宗。迷旨。前聖所呵。吾方以法界海慧照了諸相。猶如虛空。大千沙界特空華耳。何暇置朱崖於胸次哉。彊仲髙義。密行追配。古人宜若知此。子持此語爲我謝鄕裏。故人此去。死生一決。死不失爲谷泉。脫或無恙。尙不失爲車中王尼。他日綠錦江頭相見。追惟今日則尙可軒渠一笑也。政和元年十二月十九日。海南逐客某序。

送彊仲北遊序

洛生郭玉。得程髙方脈六微之技。陰陽不測之術。漢和帝時爲大醫。王多有應效性仁愛。𨿽賤。如廝養。必盡其心力。而醫貴人時。或不愈。帝使貴人衣廝養服問。醫輒效問狀。對曰。醫之爲言意也腠理至微隨气用巧鍼石之間毫芒則垂存神於心手之際可得解不可得言也。夫貴者。以髙顯臨臣。臣以怖懾承之。其爲難也有四焉。自用意而不任臣。一也。將身不謹。二也。骨節不能使藥。三也。好逸惡勞。四也。鍼有分寸。時有破漏。重以恐懼之心。加以裁愼之志。臣意且猶不盡。何有於病哉。此其所以不愈也。嗟乎。人之理。患不能知之。知之。患不能行之。觀玉所論。甚明而竟不能用。𨿽得之亦失之之謂也。玉蓋所謂有技之醫。非有道之醫也。有道之醫如庖丁之解牛。但見其理不見其全牛也。如孫武之誅二隊長。但見其法不見吳之寵姬也。吾友彊仲。少任俠。喜立奇節。赴人之急難。義形於色。慕太史子義。王義方之爲人。中年學道。一飯奉身爲伊蒲塞之行。𨿽摧縮鋒角而劇談滑稽。每每絕倒坐客。彊仲。蓋寓於技以遊人間世者也。而喜醫貴人。聞彊仲跫然足音。卽其疾不辭而去。余嘗問之。對曰。吾治貴人。有三易方。視其疾以投藥。不知有富貴如承蜩也。不以天下易蜩之翼。一也。貴人必聰明。可曉以避就之理。二也。且吾期於活人而非事於名。一醉之外無所卹。三也。玉以四難自藏。而彊仲以三易自顯。殆所謂有道之醫也。王城貴人之都會彊仲往遊焉。明年山林間。聞京師有異人。能生人於死中。如秦越人華佗者。必彊仲也。

送李仲元寄超然序

余至海南畱瓊山太守。張公憐之。使就雙井養病在郡城之東北隅。東坡北渡。嘗遊愛泉。相去咫尺而異味爲名。其亭曰炯酌。且賦詩而去。其旁有堂。名曰疏快渠。渠髙深。吞風吐月。堂之後有軒。名曰俱淸。倚欄東望山海之勝。一覽而盡。得之太守又構庵於後。其名至遠。余旣居之。乞橄欖於旁捨。判荔樹於沙岸作詩。其略曰。整藍乞橄欖。斷樹判荔枝。日昨東坡羹。有佳客至。饌山穀豆腐以餉之。崇寧寺有經可借。郡有書萬卷。太守使監中之。余時乞食於市。作息之餘。發首楞嚴之義以爲書。他日以寄吾弟祖超然。使知余𨿽困窮。於萬里不能忘道也。仲元將渡海。不欲更作。書如到京。爲我一至天寧。見因覺。先爲余錄之。以寄超然。且發萬里一笑。

夢徐生序

余竄朱崖三年。旣蒙恩澤釋放。政和三年十一月十九日。自瓊州登邁北渡。將登舟。有兩男子來附載。佐舟者識之曰。此泉州徐五叔兄弟也。往來廉廣。歸宿於瓊。以販檳榔爲業。且見之。二十年矣。遂與俱載。曉渡三合流無恐未及雷州岸。次日北風。不可進。乃定石畱赤岸半月日。以一掬米轉手送徐生爲營炊。余時時弄筆硯。又臥看左傳。徐生默坐久之則去。十二月五日。風自南至天海在中。日出瑩碧間。舟行如鏡面。未及晡抵廉州對岸。館於蜑叟之舍。徐生盡以其販具付偕載者。使自至廉收米曰。此吾女兄之子也。道人脫死地。萬里獨行。庸詎知無意外憂乎。願護送歸筠。卽爲買馬顧力。步隨余走七十驛而至南嶽方廣寺。余曰。子可還。此山吾家也。衲子皆故人。𨿽至筠。無以異此。徐生固請。一到髙安。累日不去已而曰。道人樂居此則可。乃拜辭。問所欲。曰。止求舟中臥讀之書。余曰。此春秋左傳。處處有之。曰。第與我耳因授與之。五年秋八月十二日。晝臥夢徐生。如平日懷其人。乃書以示超然曰。蜀先主嗜結眊魏明帝。好斧鑿之聲。夫結眊與斧鑿之聲有何好。而人君嗜之。未易詰其所以然。吾意人之相合。以气亦以是哉。然徐生特商賈者何。從知覺範而所爲。如此可不怪也。

李徳茂書城四友序

政和五年。余自太原還南州。過都下上元夕宿。故人李徳茂之館。徳茂環積。墳藉名曰書城。日與筆硯紙墨爲四友。余曰。公通藉金闕。名聞縉紳。而取友乃止是乎。徳茂笑曰。昔周公誅管蔡張陳解。刎頸吾未嘗不置捲長嘆。夫疏親利害𨿽大。聖不能保其親矧。以眾人之器登功名之場。而欲全交乎。吾家浚之知之。故棲遲林麓。圖梁鴻老萊子之像爲友。太白婆娑。江湖結明月爲無情之遊。吾以爲白失之誇。而渤失之誕也。管城子。吾益友也。直。諒。多聞。每與之語。娓娓不倦。燕卿。吾徳友也。气淸而骨輕。知白而守黑。固膠漆之義。重知見之。香楮先生。吾畏友也。悃愊無華。見地明白。吾見之未嘗不展盡底蘊。石虛中。吾端友也。天姿剛勁。琢磨以成。溫潤而有容。知言而能默。是四子從吾遊。神交道契。忘義忘年久矣。子今乃見問何哉。余曰。蘇易簡常輔此四人之賢爲文房四寶。意非其所好也。徳茂不名而友之宜乎。同居於書城之間。無厭也。請書以爲序。使士大夫知有友四君子者。自徳茂始。

連瑞圖序

崇仁爲撫屬邑。山川淸華。民俗茂美。然封連南康。廬陵。燻烝之習。珥筆之風。或波及之以。故訟繁號稱劇邑。自昔及今。政有能聲者才。可倒指而數。比歲仍饑令佐非正官。苟簡歲月。以气相勝而去者數矣。今年春。奉議彭公思禹通佐。仇公彥和聯翩下車。思禹風力敏彊。鑿姦鏟猾。撥煩摧劇。吏民驚縮以爲神號霹靂手。而彥和又能詳明練達。照了罅隙。以裨贊之卯衙。退砌無人迹。木陰覆庭。終日而囹圄。殆可羅雀。於是令丞抵掌淸語而罷。卒以爲。常春夏之交。雨連旬。早稻登場已而又雨無日。民歌於阡陌之間。所至相和。六月癸亥。有千葉白蓮雙葩。並幹生於縣之西池。乙丑。有芝三莖紫穎黃英。生於丞署之後堂。邦人聚觀不厭。嗚呼。天下之令佐。其才賢。使民畏服敏妙勵精者所至。尙多有之。至興居一室。淡然無爲而使百里之內風雨時若。禾黍丰登。奇祥發現於花木如斯邑者寡矣。使吏民畏服者。人也。而奇祥於花木者。天也。傳曰。人無所不至。惟天不容。僞蓋理有固然。余聞。精誠之至。各以類感。貳師將軍拔劍刺崖而飛泉湧忠之至也。李善白。乳其主人之子。而乳湩。義之至也。古初護柩。以身捍火。而火滅孝之至也。蔡順之母。齕指以呼順。而順至。慈之至也。夫忠義孝慈之應。如形附影。如聲赴響。則兩公推誠以蒞。民勤政以報國而嘉瑞並見者。和之至也。今同治一邑。气和且爾則異日。坐斷國論以康濟斯民。宜如何哉。邦人圖二物以誇四方。稱頌令丞之賢。故余樂爲之序。

墮齋偈序

圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辧眞實。如人言。蜂醞百花之香爲甜耳。永嘉曰。若以知知寂。此非無緣知。如手執如意。非無如意手。若以自知知。亦非無緣知。如手自握拳。非是不拳手。亦不知知寂。亦不自知知。不可爲無知。自性了然。故不同於木石。如手不執物。亦不自握拳。不可爲無手。以手安然。故不同於兔角。如人言。所以甜者。爲蜜耳。而南泉曰。三世諸佛不知有貍奴。白牯卻知。有如人見蜜及親嘗耳。曹山以墮統三法。如人以蜜觸舌。自知純甜。無中邊味耳。南州道人本忠聞之擊節賞音。余曰。此郎殆人類精奇追友其人於百年之上遂名。其所居曰墮齋。請余記之。爲說三偈曰。生在帝王家。那復有尊貴。自應著珍禦。顧見何驚異。又曰。紛然同作息。銀碗裏盛雪。若欲異牯牛。與牯牛何別。又曰。有聞皆無聞。有見元無物。若斷聲色求。木偶當成佛。政和六年正月日。

石門文字禪卷第二十三嘉興大藏經石門文字禪

石門文字禪卷第二十四

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

序

送僧乞食序

曹溪六祖初以居士服至黃梅夜舂以石墜腰牛頭眾乏糧融乞於丹陽自負米斛八斗行八十里朝去暮歸率以爲常隆化惠滿所至破柴制履百丈涅槃開田說義墜腰石尙畱東山破柴斧猶存鄴鎭江陵之西有負米莊車輪之下有大義石衲子每以爲遊觀不可誣也世遠道喪而妄庸寒乞之徒入我法中其識尙不足以匡欲其可荷大法也方疊花制襪以副絲絢其可夜舂乎纖羅剪袍以宜小袖其可破柴乎升九仞之峻僕夫汗血不肯出輿其可負米乎方大書其門云當寺今止掛搭其肯開田說義乎余嘗痛心撫膺而嘆者也屢因弘法致禍卒爲廢人方幸生還逃遁山谷而衲子猶以其嘗親事云庵故來相從余畜之無義拒之不可卽閉關堅臥有扣其門而言者曰云庵法施如智覺愛眾如雪峯出其門者今皆不然道未尊而欲人之貴己名不耀而畏人挨己下視禪者如百世之冤諂事權貴如累劫之親師皆笑蹈此污而去庶幾云庵爪牙矣於是蹶然而起曰然則無食柰何曰當從淨檀行乞亦如來大師之遺則也老人肯出則庶使叢林知云庵典刑尙存余嘉其言因序古徳事以慰其意當有賞音者耳。

檐卜軒序

法輪齊禪師開軒於不思議室之西薝卜林之間因以爲名門弟子告語曰吾師以異方便附物顯理蓋其華萼六出所以殊眾卉如心花發明諸地故其葉之寒茂所以傲雪霜如道根深固抑魔外故其色至潔因地法行盛明淨故其實至黃慈悲攝物道中利故余疑其說而造焉目擊而坐了無問答微風披拂枝葉參差異香郁然純一無雜鼻觀通妙聞慧現前譬如兩鏡相臨於中無像而燈忽舉知相攝入𨿽接武至者云擁而集當又如百千鏡中各納燈體圓備同徹更爲主客融通自在成法解脫昔黃龍三關神通遊戲於語默之外寶覺之拳獨體全露於背觸之間今禪師乃宴坐不言之中使來者嗅薝卜焉乃翁乃祖皆以舉手動足爲佛事克家之子又以淸芬轉法輪非縱非橫非同非異如伊之字摩醯之目非化變諸幻而開幻眾者乎師之所示如月標指我作是說如繪虛空指非月體則此軒之所以構也空無受繪之曲則言語文字獨何傷乎禪師撫掌大笑因戲錄爲序使登之者援筆而賦蓋自石門某始。

送因覺先序

覺先佛照禪師髙弟也佛照於世有勝緣方其在山林也則領匡山鸞溪及其遊城郭也則住上都崇寧是望剎皆天下之冠蓋梵釋龍天之宮從空而墮者也余嘗館丈室之東見巨公要人入門下馬气摩雲天金朱日塞門如市佛照者裙才及膝吉貝纏其脞勃窣趨迎權不韻甚矣然杖拂之下萬指隨之𨿽往來城郭山林二十年牧僧行道如一日者覺先陰相之也覺先有智仞能立事數蠢其師爭曲直竟袖手還江南佛照思其賢曲折呼之覺先堅臥不動政和七年春詔易天寧爲神霄宮佛照以老病景徳房寺覺先曰噫吾西矣秋八月朔來別坐有獻言者曰子去京三白矣乃復往如山林桎梏之機何余折之曰慈明吾祖也而以李公故西遊寶覺吾大父行也以王晉卿故亦西遊是二大老天下之奇徳意有所合千里從之矧覺先以師老病而西乎行矣子於義得矣覺先忻然曰敢不受教然吾之所識皆公故人能嗣音乎余以屏迹巖叢棧絕世路寧當交公卿大夫哉脫有見問者爲言未能爲世收寒涕是矣中秋前三日某序。

送秦少逸李師尹序

余久厭大梁車馬之塵而思江湖漁樵之樂故自淮宋之郊再遊匡廬南窮蒼梧休於衡山之下愛其洞壑深邃願爲終焉之所林間有人焉望之如瓊林玉樹恍然如行金明綠野之郊見狂遊貴公子揖而問之則此邦賢者秦少逸李師尹輩也徐扣其所蓄蓋亦無所不觀因結爲友與之遊久而益敬會天子詔下將校藝於有司送別於碧巖之阿而告之曰前志多雲並汾汝洛之間土厚水深淺井十餘丈淸涼甘滑土無橫文色如烝面故其俗重遲美茂士君子博學而知要古今光明秀傑之士排肩而出不可勝數大江之南荊湖之間其地卑濕人心輕浮偏急多爭故士君子學問苟簡切觀前代能以功名富貴終始者無幾後生未進皆以其風俗素輕浮故甘自廢棄余切以爲過矣昔謝安有鼻疾故詠書之音重濁當時名流慕其爲人皆掩鼻效之楊綰以淸約自律而當時貴人有爲減騶從者是皆以天姿嗜好成一時之風俗東甌之民朴野不學自古鮮有仕於朝者歐陽詹以秀才倡之至今號爲多士潮陽在瘴海之隅民未知學韓文公以趙徳爲之師其俗稱爲易治以是又激厲學行成兩邦之美化今之學者能知之而莫能行之行之而不見其效何哉自信之不篤自重之不至耳使其能自信𨿽簀中之死人足以自致靑雲之上能自重其材則跨下之餓夫足以建立而稱孤豈奔走仁義有王佐之略者而以風俗爲病哉蓋士能成天下之風俗而風俗有不能爲士之病明矣諸君勉之吾將見君輩角立齒列出於卑薄之地仕而達發其毫末猶能無愧王謝不幸而窮蹇則猶不失爲歐陽詹趙徳而已其勿以吾言爲誇也。

送修彥通還西湖序

東吳山川淸勝甲於天下而湖山深秀正如美丈夫之眉目大通禪師淡然無營於林石之間而聲光照曜於四海之外如曉天之日從而遊者睿郎廓然焉其髙秀之韻爛然相映如長庚之星吾友彥通旣以父事大通而其徳友廓然又如無心之云往來於湖山之上從容二老之間舒徐容曳油然自得其直諒多聞之寔道徳光華之言與夫幽尋淸討之趣固已厭飫平生矣而又周遊淮海浮飄大江經行於鑪峯之下久之南窮衡嶽遼繞數千里弔古聖之陳迹覽林壑之形勝求諸宗故老而扣之其異家入道之智差別之旨無所不聞於是浩然有歸歟之興爲余畱於湘江道林者一月旣旦行余執其手而語之曰昔雪峯道經祝融人勸其一登絕頂掉頭掣肘曰靑山長在知識難逢且山林𨿽佳於道無所益也明矣馬祖謂紫玉曰山水之秀可居益汝道气是若有益於道者何也及觀興化之論乃曰吾𨿽嗣臨濟而發藥之友者大覺是已山林未暇論也而師且後之是勝侶之徳其不可不重如是其甚也嗚呼是三者古之人有得於一則固已誇談於叢林而傳誦於後世矧吾彥通兼取而有之可謂盛哉獨余奇窮侵尋老境得一而志二相視無所逃其羞𨿽然於其私則若不足而能喜彥通之樂有餘也諸公咸賦詩而余敍此爲贐彥通其見憐乎。

送演勝遠序

余昔遊大梁經陳蔡之郊郊多美木類皆修幹矗矗上千云漢浮陰纖穠蓊郁垂布時方溽暑畏日流金而影不至地弛擔休於其下俯仰嘆愛念封植之勤而痛恨其何以至於此而吾不能曉也旁有薪者欣然笑曰子欲知是木所以臻此乎江南荊楚淮甸西洛山水深秀茂林碩材所至叢生年大枯倒蒼崖亂壑之旁者何限而人初不知貴陳蔡之地彌望皆鹵荒之壤民知美木不易有也爭治其地以蒔之日夕覷邏不啻如望嬰兒之長也方其童及尋漿液四達枝葉欣欣向榮時旁幹橫柯舉剪去惟餘直根根之漿液不得旁之也聚而成美材乃今之蒼然可觀仰者舉前日之剪洗封護者也余愛其語有理致嘆曰夫斷木爲棋丸革爲鞠亦皆有法士之志於學其可以外是乎故余見苦學者必語以此廬陵演勝遠方妙年志於爲道然患其才多不知收拾聞經論之可以遊心則思奪席見文章之雄偉光秀則思倒志筆硯聽開拓正宗則思呵佛罵祖才多之過也今過余語別且欲自匡山渡大江以問其所以出生死之要而余患其才多故錄蒔木之說以贐之庶他日林下爭誇臨濟之木有再茂者定吾勝遠也夫。

送圓上人序

百丈爲天下福地禪宗振於玆歲月之久寺廢爲荒丘大長老肅公來中興之其子古公又能興其家昔之敗瓦朽楹今丹碧層出鐘魚轟轟衲子自遠而造晨香夕燈如安養土能回心植福於玆以其殊勝之報將如谷之答呼聲也惜乎大殿之下地荒未治有榮州圓道人慨然欲階之使登殿者入離塵三昧得佛土淨登之者且爾況施帛爲之者耶圓公旣出山余挽衣告之曰一切殊勝皆心所成當勇猛勿惰必有喜施之者今𨿽檀林吹葉會看明月滿輪一人聞之發心三道便從天降圓笑之曰有是哉因書以爲送。

送鑑老歸慈云寺

龍安禪師之門有髙弟其驚羣之辯掣電之機如古風穴三聖之流元祐之初開法於西安嫚罵佛祖貶剝諸方聞其風望崖而退者不可勝數而登其門者皆一時之奇秀永安常龍安照慈云鑑又角而出無盡居士張公嘗問道於師自稱得法上首公以文章功業爲時名臣天下想其風采而不可得是二三友者獨與之周旋忘形何脫略勢位豈弟法乳之深耶崇寧二年冬公罷政府還荊南照老迎於夏口載與之俱至鄂渚而歸江山淸華足以供談笑而賡酬妙語多法喜之樂余時遊湘中聞之作詩與照老曰無盡龍安兩勍敵大梅龐老是同參近聞赤壁同登賞想見淸風助笑談已作泛舟遊夏口又成橫錫過江南歸來萬壑松風在依舊閒雲沒艸庵又聞鑑老去慈雲從公於傳慶淸遊勝賞厭飫其平生士大夫聞之髙其爲人曰鑑公此邦之福田其可終聽其去也遣使自江陵迎還以慰邦人之思遂取道西安拜塔於山與照老經行於乳峯之下而余適在焉山谷聞鳥聲歌呼林泉津津有喜色而鑑老亦戀戀累日不忍去余嘆曰悅公𨿽不幸短世門弟子何其多賢也方無盡居士國論其門可炙手也獨淡若及聞其歸山林則千里與相從之又皆造不忘其師背道好利者肯如是乎作兩詩送之曰故人罷相歸田野相見遙知一粲然陌上靑山嘗識面歸來白塔掃頹磚勤勞世外功名事領略僧中富貴緣又作慈云傾法雨斬新精彩照人天其次曰悅老解爲荼毒鼓平生得妙不施功欲令聞者偸心死自是羣生兩耳聾兄弟赫然追父迹叢林籍爾說家風相逢一笑投鍼地俱是當年百衲翁此詩又敍所以南歸之意而告之曰禪師天骨開張丰顏美茂奇韻逸髮談笑如雷虎穴中自不生彪然方今之世正宗甚危邪法甚熾至誠惻怛無使龍安法道下墮於地禪師其勉爾。

送一上人序

無盡居士崇寧二年自政府謫毫蘄兩州以宮祠罷歸舟而南時龍安照禪師自西安往迎之至夏口遂與無盡俱載登赤壁余聞之作詩寄之曰無盡龍安兩勍敵大梅龐老是同參近聞赤壁同登賞想見淸風助笑談已作泛舟遊夏口又成橫錫過江南歸來萬壑松聲在依舊閒雲沒艸庵明年夏無盡來招住峽州天寧辭之已而問來僧嘗記覺範言句乎僧誦前詩無盡忻然和之曰心月澄澄映碧潭曾參錯認作曹參若非臨濟具隻眼爭得維摩相對談萬象森羅皆拱北百城迢遁謾遊南直須取惜眉毛落燒卻山頭洛浦庵宣和四年十二月十四日龍安之門弟子義一持無盡所作照公塔銘語句來時無盡亦歿逾年矣余遊二老蓋三十年今俱成千古獨余身在然亦折困於夢幻數矣是夜義一先寢於坐念舊遊如前身事錄兩詩以授之使歸舉似山中之耆年庶其哀余之志也。

送嚴修造序

南昌千嶂深秀處忽生水沈奇材而萬峯繞之遂名香城顯觀基肇而來老頤嗣事而後殿閣如幻出惟潮音演法之堂斬新營構四方衲子雁次猊座下而恨香花之館未具有道人嚴公犯眾請行曰吾將化十方男女檀波羅蜜之光以藻飾之使蓬萊道山萬國春回香積城頭十分月滿於是瑛禪師拊手曰諾使其客甘露滅以序送之。

四絕堂分題詩序

宜和三年秋七月靑社張廓然罷長沙之教官十五日渡湘將北歸館於道林寺攜家徧遊湘山勝處如人經故鄕戀戀不忍去門弟子相守不捨又如癡兒之嗜蜜日追隨於晴嵐夕暉之間笑語於千巖萬壑之上二十二日會於四絕堂者十人而余適至廓然顧嗟嘆息曰愛山吾天性所以遲畱未發者眷此邦之多奇士也不然吾何適而不可乎余曰東坡嘗曰故山去千里佳處輒遲畱此語殆爲公今日之遊說也於是分其字以爲韻賦詩紀其事未及點筆會余有急客至馳歸廓然與諸公登淸富堂汲峯頂之泉試壑源茶下鹿苑寺散坐於靑林之下久之並岸而北遂經檞林塢至南臺莫夜矣呼燈小酌劇談賦詩詩成而情不盡飲少而歡有餘是夕風髙月黑萬樹秋聲廓然長揖飄然而歸道林余使人秉炬追送之明日諸公皆以詩來廓然曰湘西蓋冠世絕境而吾客皆韻人勝士玆遊也無愧山陰冶城子宜序以冠羣詩之首余曰唯唯。

待月堂序

宣和四年二月辛亥湘西眞身禪寺新堂成餘同道林眞教禪師鹿苑希一禪師往登焉堂臨晴湖日光下徹俯見遊魚聚立縱望湘西山云之纖穠艸木之深密一覽而盡得之眞教拊欄哦曰山邊水邊待月明暫向人間借路行而今卻向山邊去只有湖水無行路語未卒住持禪師妙徳欣然曰吾經行諸方倦矣旣老來歸將爲終焉之計此句是吾心也希一請以待月名其堂而使寂音記之徳公得法於智海佛印淸公臨濟十世孫世爲泉南人朴茂而歷落者也。

徳效字序

皇天無親常與善人是耶非耶司馬子長視徳無效疑爲善未必有祐之辭也伯夷叔齊死越千載有耿光蕭梁武帝亦以餓終而自瑀及遘八葉爲相與唐室相終始司馬子長見於天未定之時酌其理則天之常與善殆不可誣矣譬如松柏之稚厄於牛羊雜於蒿萊人固易而疑之及其天定則傲雪霜而上靑冥也南州之西嶽九江之廬阜兩者之麓山川之秀气所鐘善人隱徳之淵藪意功名富貴者輩出而近世特未有著者士論多司馬子長之疑安知盡出僧中乎髙氏世爲右姓詩禮世其家有奇比丘出焉石門權巽中是已吾畏友也以髙才卓識振於叢林一時賢士大夫加手足之敬其侄善祐燻烝見聞惠敏出其天姿老杜所謂毫髮無遺恨波瀾獨老成者也巽中使余字之餘推爲徳之理以酌山川之勝盛髙氏之遺慶字之曰徳效巽中拊手稱善人序以授之。

無住字序

珠之爲物體舒光而自照置於盆而未嘗定衡斜圓轉不畱影迹眾生妙心如之圓實無住龍女獻之達麼悟之良有以也君名悟珠圓明妙心之表也當以無住爲字作字說云。

師璞字序

充耳琇瑩瑛之佩珥夫佩珂之與琇瑩皆玉之成器者也玉之在璞其質弗妙則難以致用然則能琇瑩佩珂者必在璞而已矣學者質之不妙其安受道吾所以字僧妙瑛曰師璞。

彥舟字序

大繹持海於淨土爲親聞如水傳器鳩摩羅什於眞丹爲四依如印印泥其荷負大法提攜有情之功可書法王之淩煙耶捨尊者閱重翻維摩經嘆曰什公眞苦海法船也不然何形容不傳之妙乃爾昭著耶當時從之以遊者稱四聖與之上下議論校微爭妙聲振後世覺天之日月苦海之云雷摩肩並首趨而出可謂盛矣殆從中世陵夷賢聖竄伏迄今咸無焉可謂衰矣於佛法衰殘之秋有一比丘粹然而出以法什自名其志可以支已墜之玄綱續將滅之慧焰吾未究其才觀其志亦可以擊節矣耶捨以什爲法船余字法什爲彥舟坐客肯首以爲然於是乎書耳。

無染字序

起信論曰智淨相者謂依法力燻習如實修行滿足方便故破和合識相滅相續心相顯現法身智淳淨故又曰法出離鏡謂不空法出煩惱礙智礙離和合相淳淨明故夫破和合識滅相續心則曰淳淨智出煩惱礙智礙離和合相則曰淳淨明首楞嚴曰淨極光通達寂照含虛空皆太淳故淨而明矣故太淳宜字無染。

易季眞字序

季眞少儼三十歲儼入新年五十三疑我滿懷揣佛法解腰抖擻破裙衫大贍終老同香火小朗平生共石巖深炷罏香待淸旦偶聞殘雪落髙杉宣和五年問覺慈幾何年齒對曰二十三時湘山雪晴五更淸可掬而啜也覺慈本字敬修取以慈修身吾以謂慈皆不若眞因易爲季眞老儼書。

穎孺字序

艸木之英楩楠蘭蕙也鱗羽之英鳳鳥麒麟也然則人類亦有英乎公卿士大夫也而僧之英則異是以心空爲登第以果位爲階品頹然無求者出世間之相也橫肩勃窣者大福田衣也彌天之俱載者永之孤步世莫能貴賤蓋所謂穎然而出者也五羊僧名惠英年二十餘能折節讀書工作詩而未有字余以穎孺字之。

妙宗字序

頃遊鐘山定林讀王文公壁間所書信心銘作橫風斜云勢知爲宗門之光嘆愛久之山中故老謂餘言文公絕嗜此文與衲子語必誦之曰歸根得旨隨照失宗諸法要妙八言足矣有而弗知則失宗知而弗信其迷旨余偶客石霜與客夜語及之餘曰文公聞弦賞音妙合雅曲如此乃知法以不生故一如以虛明故自照惟以自照故如如知白矣如珠之光還自照珠非妙心宗不能爾也坐有嘉禾上人忻然笑曰如照我名也而適捨其義豈偶然也哉余曰嘗有字乎曰未也請妙宗字其名妙宗佳妙年東吳叢林號飽參者一杖翛然如無心云殊可人也錄其序以遺之。

無諍字序

聖如孔子老聃其言不過曰後其身而身先三人行必有我師焉偕三人必欲求師之交四海必欲後其身是其致徳之隆知道之奧豈止於不與物諍而已耶曰始於不與物諍故終於天下不與己諍能與夫自堯舜以來未有不知之者何特二君子爲然𨿽吾教亦然契經曰我得無諍三昧人中最爲第一祖曰忘機則佛道隆夫與物諍者能忘機乎隆之字於文從降從生王文公曰降者隆之道是降屈自下者所以致隆也彥隆宜字無諍無諍生於極南志學之年則其藝已秀出流輩校於有司如探懷而取之今未壯歲又能訪道四方期有所豎立以端正頹綱其才敏惠如泉之稚蒙如雲之膚寸有雨天下達於四海之理固吾子字之而已尙恐其以气自多故爲字說因以告之獨不知是其意否乎。

寂音自序

寂音自敍本江西筠州新昌諭氏之子年十四父母並月而歿乃依三峯靘禪師爲童子十九試經於東京天王寺得度冒惠洪名依宣祕大師深公講成惟識論有聲講肆服勤四年辭之南歸依眞淨禪師於廬山歸宗及眞淨遷洪州石門又隨以至前後七年年二十九乃遊東吳明年遊衡嶽又三年而眞淨終於庵自湘中歸拜塔將終藏於黃龍而顯謨朱彥世英請住臨川北禪二年退而遊金陵久之運使學士吳開正重請住淸涼入寺爲狂僧誣以爲僞度牒且旁連前狂僧法和等議訕事入制獄一年坐冒惠洪名著縫掖入京師大丞相張商英特奏再得度節使郭天信奏師名坐交張郭厚善以政和元年十月二十六日配海外以二年二月二十五日到瓊州五月七日到崖州三年五月二十五日蒙恩釋放十一月十七日北渡海以明年四月到筠館於荷塘寺十月又證獄並門五年夏於新昌之度門往來九峯洞山者四年將自西安入湘上依法眷以老館雲巖又爲狂道士誣以爲張懷素黨人官吏皆知其誤認張丞相爲懷素然事須根治坐南昌獄百餘日會兩赦得釋遂歸湘上南臺以宣和四年夏釋此論明年三月四日畢停筆坐念涉世多艱百念灰冷時年五十三矣追繹達摩四種行作四偈無求行曰形恃美好今已毀壞置之世路自覺塞礙始緣饑寒致萬憎愛欲壞身衰入此三昧隨緣行曰此生夢幻緣業所轉隨其所遭敢擇貴賤眠食旣足余復何羨緣盡則行無可顧戀報冤行曰僧嬰王難情觀可醜夙業純熟所以甘受受盡還無何醜之有轉重還輕佛恩彌厚稱法行曰本無貪瞋我持戒忍食不過中手不操楯風必頓息而浪漸盡離微細念方名見性旣說是偈並載於此時省觀焉嗚呼孫思邈著大風惡疾論曰神仙傳有數十人皆因惡疾而得仙道何者割棄塵累懷穎陽之風所以因禍而取福也寂音之禍奇禍也因禍以得盡窺佛祖之意不能文以達意以壽後世則思邈之論可信也。

記語

記西湖夜語

余舊閱洞上語句知悟本禪師一宗蓋神明石頭之道者也石頭爲物之旨見於參同契而法眼所箋盛傳世間讀其詞與余昔所聞多異同因跋於後以自志而吾友睿廓然見之謂余曰公以法眼之玄悟尙未爲知石頭之論駭人視聽業已出其語曷不亟談其故而微出疑論於其後何也余曰古之聖人有所示其言未嘗不略也非痛愛其法也以謂不略則學者不思不思而得者聞異論則惑非居之安之意余非敢上配作者然立言之體要自不得不爾𨿽前設未能別白其意者當試廣之夫正傳至六世而大振天下謂之宗門宗門所趣謂之玄旨學此道者謂之玄學當時之人根性猛利臻其妙者不可勝數𨿽石頭大恐後世不能完聞其說故見於語言此參同契之所由作也所謂宗旨者以三句標準之乃體中玄意中玄句中玄自靈源明皎潔句意相綴延至於然於一一法依根密分布處乃體中玄出又自本末須歸宗開達錯綜至乘言須會宗勿自立規矩處乃句中玄也如宗門所論以明暗相對如步之前後以理事如函蓋箭鋒之相應則非無功至玄之旨故反破曰萬物自有功物之有功則可名求之乎故終其言曰乘言須會宗以此也言有上中句有淸濁暗則合其言明則亦不違其句此其所以門門之境華參錯回互而寂然依位而住也自是而論蓋石頭以三玄旨趣示於此所明法眼所談但體中玄而已故追逐其句辭而卽解之而不復顧首尾立言之意也昔薦福古禪師論三玄旨趣號爲明眼亦曰體中玄甚合法眼宗枝以其言印余之心合者甚多但不欲亟言之也今廓然之言爲駭人視聽且使亟言之其知我愛我之深亦以之惟今不復詳論之則聞者安得不以余爲誇也古之人其身可以折辱困窮之而不能屈其言者以有理也余之所談者求理之所在初不謂有法眼也法眼而之理之所在非余之所能也人之觀聽𨿽駭亦非世所卹也廓然笑曰安得起法眼與子辯吾不能曉子矣余歸述其語以連前說以示同學云。

記徐韓語

徐師川曰達摩西來自五天無別職事欲傳法度生耳旣不契梁髙祖卽北遊魏面壁坐者九年得可祖而後去初不聞張大其聲名聚千百閒漢爲部曲見王臣髙尻而揖循廊而趨不敢仰視夫荷擔如來祕密大法得如達摩乃可稱嗣祖沙門也韓子蒼曰眞宗皇帝嘗欲廢太平興國寺爲倉詔下之日有僧唐突以謂不可廢眞宗使中使諭旨曰不聽廢寺卽斬仍以劍示之祝曰僧見劍怖懼卽斬不然卽赦之中使如所誡僧笑引頸曰爲佛法死寔甘甜之有如是僧乃可稱衲子也徐韓二公今縉紳之望皆畱神內典而見識議論如此聽之令人如雪中見西河諸峯不勝爽气。

季子夢訓

湘山逸人毛文仲蓋東坡蘇公江湖遊舊也公歿餘十年而文仲之子學成更其名曰在庭已而夢公授以字曰季子季子喜忘寢飯客疑以問余余曰孔子夢周公因慕周公晚而嘆曰吾衰也久矣吾不復夢見周公則平日所常夢也明矣季子慕公而夢見之固其所也又何疑焉然孔子削迹伐樹不以爲衰而以不夢周公爲衰季子僮依紈褲谷量牛馬不以爲悅而以夢東坡爲悅夫聖賢之受材相遠如天淵而其好善之同弗間毫髮也客曰以季子字在庭謂何余曰世莫知其說余獨知之公於西漢尢愛賈生蘇子卿非直愛其文如盎盎之春藻飾萬物與其屹若砥柱蕩磨驚濤也愛其知爲臣之大體而已生爲懷王傅王墮馬死生哭泣至死寧獨不知哭泣不能生王於死中耶其心以謂職傅而王終非其道也子卿使虜不肯辱命𨿽餐氈寢熅牧羊海上起止仗漢節李陵諷使降則請效死於前子卿寧獨惡其生耶其心以謂職稱奉使敢愛死哉東坡意若曰至士立朝之節而遠有不同然其學同出於吳季子而不可誣也季子掛劍徐公之墓不以死生背其心則稽之操履何嘗以用捨背其心今死向千載其蹇蹇凜凜之姿未嘗不在漢庭也公以季子字之如易之垂象意於不言之中使學者自求之耳客噫嘻曰使東坡復生不能自解免矣遂去。

答郭公問傳燈義

太尉都丞旨問所謂傳燈錄是何義對曰昔達摩大師佩佛心印於梁普通之初至震旦時學者方以講觀相髙達摩大師乃曰吾不立文字直指人心見性成佛如來教外別行傳上根輩人始疑之久而疑信者相半艱難險阻六傳而至曹溪大鑑禪師當唐神龍中天下之疑卒不疑勝信者之多於是源分派別而爲南嶽靑原兩宗枝派蔓衍而爲雲門臨濟曹洞潙仰與大法眼之五家其道遂大振於聖朝景徳中東吳僧道原披奕世之祖圖集諸家之語錄由七佛以至大法眼禪師之嗣凡五十二世一千七百一人成三十卷目之曰景徳傳燈錄詣闕上進奉冀流布章聖皇帝詔翰林學士右司諫知制誥臣楊億等同加刊削俾之裁定夫所謂佛心印者眾生靈智之府也其體本自妙而常明𨿽萬類紛然日用殊趣而文彩粲然明了不差毫末其知之者謂之神通光明藏謂之光嚴住持其不知者謂之生死趣謂之無明始自故證發𨿽悟如釋迦文佛亦緣然燈記莂則師承機語之自其可廢也法華經曰世尊放眉間白毫相光照東方萬八千世界而彌勒發問文殊決疑以謂日月燈明佛本光瑞如此持是經者妙光法師得其證者普明如來維摩經爲魔女說法曰有法門名無盡燈汝等當學無盡燈者譬如一燈然百千燈冥者皆明明終不盡如是諸佛菩薩開導百千眾生令發阿耨多羅三藐三菩提心於是其道意亦不滅盡隨世說法而日增益一切善法是名無盡燈此其義也又問如何是傳燈旨要曰晝夜分明瞞他一點也不得。

記福嚴言禪師語

余旣至衡山福嚴長老言公曰今年五月當有災不可逃過是乃畢世安適耳問其故曰運厄於珀鬼耳五月二十八日太原造大獄來追對驗十月六日得放夜宿溝鎭中中夜行荒陂陰晦迷失道路有光飛來照行坐休則光爲止起進則導之至楡次凡百里而曉光乃沒於是口占曰大舜鳥工往盧能漁父歸神光百里送鬼事一場非明年春見超然於海昏夜語及之書以示素所辦送者因覺先忠無外政和五年三月二日題。

石門文字禪卷第二十四嘉興大藏經石門文字禪

石門文字禪卷第二十五

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

題

題華嚴綱要

華嚴宗有四種無礙謂事無礙理無礙事理無礙事事無礙夫言事事無礙者非有竺梵震旦之異凡聖小大之殊而講師笑棗柏不辧唐梵又可笑哉此文淸涼國師啟毗盧藏之鑰匙也其文簡而義無盡其科要而理融通學者當盡心焉方天下禪學之獘極矣以飽食熟睡遊談無根爲事而佛鑑乃倡爲宗尙之其亦護法憫俗之慈也歟。

題疾老寫華嚴經

瑛公風骨淸臞而神觀秀爽措置加於人一等與南州名士遊淡然無營獨杜門手寫此經精妙簡遠之韻出於顏柳予聞一切賢聖皆以無爲法而有差別者皆所莊嚴之耳龍勝菩薩以夙智通力誦持之實叉難阤以入世間智力翻譯之淸涼國師以達佛知見力疏釋之而瑛公以夙淨願堅固力書寫之予觀其心志端欲候文殊師利之智海普賢之行願海善財童子利生求法精進海十二時皆在現行如善現比丘不動眞際現一切色身於十方世界作大佛事顧其措置非加於人乎。

題光上人所書華嚴經

邾城岸大江皆深林大澤自麻城之東多奇峯峻谷輪蹄所不至虎兕所掩建炎元年十月予自漢上南還廬山阻兵於大石山捷徑過鐘山之下有僧捨數椽道人七八輩匝笑如舊識有首眾者道光與其兄道舒鄰房晨香夕燈以禪誦爲佛事從之者皆肅如也光嘗呼此經以示予予因再拜跪而讀其篇目謂舒曰耆闍婆面城之醫王也面所見艸木土石無非是藥文殊師利童子曰耆婆見艸木無非是藥菩薩見境無非是心然耆婆祝之疾燥濕虛實寒病祖病眾生病之方也而光口不忘誦目不忘視手不忘書寫之則隨施無所窒其妙嗚呼耆婆蓋世間之醫而得妙者也則出世間之醫其用自心之得妙者也是經其廣則四天下微塵數偈句其得則震旦所譯十萬偈句光擬之於沙界涼曝得所藏之於毛端寬博有餘至於殊勝功徳則非有思議心所能測知經初畢工而盜賊蟻聚所至流血可涉光黃舒蘄衲之間受禍猶酷獨此經所寄東西南北十里之間無犬吠之驚父老男女安堵樂業豈非龍神所護持而然乎光少遊方見知識飽參而還以親老不忍去其膝日以研味此文其爲知恩精進不言可知矣咨爾鐘山之下護持龍神之眾時朔來朝以祕藏之某題。

題華嚴十明論

顯謨閣待制朱公世英爲餘言頃過金陵謁王文公於鐘山公以彥裏閈晚生有志學道謂曰若讀史見勾踐伍員事乎勾踐保棲會稽置膽於坐臥則仰膽飯食亦嘗膽也伍員去楚櫜載而去昭關至蒲伏行乞於吳市二子設心止欲雪恥復仇而焦身苦思二十餘年而後遂其欲蓋有志者事竟成也然移此心以學無上菩提其何以禦之世英囑予記其言世英歿一年餘還自海外築室筠溪石門寺夏釋此論追念平時之語曰嗟乎流轉三界未卽棄去其恥亦大矣囚縛五陰未能超出其仇亦深矣以吳楚之仇恥較之其相倍如日劫而學者亦思掣肘徑去然至誠惻怛勇決力行較勾踐伍員特太山毫芒耳豈不惜哉金剛般若經須菩提聞世尊言以恆河沙等身命布施不如受持四句偈爲他人說之福於是泣下其心豈不謂學者多以一身味著懈怠故自爲障礙乎夫雜華具四天下微塵數偈而其所詮者如來普光明大智一法而已親近隨順此智者戒定慧三法而已以戒定慧觀照方便破滅無明一切眾生彈指實證故金剛藏菩薩曰隨順無明起諸有若不隨順諸有離是謂成佛顯決入法要旨借令三世如來重復宣示深奧不能加毫末於此矣其於利害去取曉如白黑其義理昭著粲如日星不知學者於戒定慧何疑而不隨順於無明煩惱何戀而不棄遺乎孟軻曰今有無名之指屈而不信非疾痛害事也如有能信之者則不遠秦楚之路爲指之不若人也指不若人則知惡之心不若人則不知惡此之謂不知類也今之知類者吾特未見耳豈密行暗證隱實顯玼世不得而知歟抑觀力粗浮習重境彊多遇緣而退歟余切慕思大智者父子於道能遺虛名收實效三十年間決期現證皆獲宿智通入法華三昧乳中之酪此其驗矣嗚呼安得如南嶽天臺兩人者與之增進此道哉政和五年六月十日書。

題光上人書法華經

晉沙門曇諦初夢於其母黃曰我投暫托宿乃以鐵鏤書鎭並麈尾拂爲寄母旣覺而二物在手於是大驚而生諦逮五齡母以二物示諦諦軒渠笑曰此秦王請我講法華經贈我者爾母曰汝省置之處乎諦罔然不答而去又建興二年長沙縣西一百里餘有靑蓮花兩本生陸地道俗堵觀钁之丈有二尺得瓦棺蓮之根莖自棺之壞處出開視之有髑髏栓索而蓮寔生齒脥間晉有識曰有僧不知名氏誦蓮經十萬部不疾而化遺言使衣紙而以瓦爲棺今驛亭故基建寺其號蓮花嗚呼異哉惟此經之力能使授持者卒長物於生死後奇祥於異世驚世殊異之如此蘄州永樂寺僧道光出血和墨寫此經其衡斜點畫勻如空中之雨整如上瀨之魚皆精進力之所成知見香之所燻不然何以莊嚴微妙如此之巧耶光又專精不懈見一纖毫相之間萬八千土於剎那入無量處三昧名報佛恩然隨筆任運經行臥起語默動止莫非授持此經故毫相之間剎那之頃豈有間哉光之爲人純素潔忠於事孝於奉親爲裏閈所敬信法眷所追崇是眞比丘也予自北還南畱其庵信宿彌日盡獲見其所寫之經無慮十數種觀其施爲日夕以與佛菩薩語言酬酢豈復有世間之心耶華嚴曰念念不與世間心合是大精進光其以之。

題超道人蓮經

南昌饒益院除饉惠超自幼出家誦此經年二十六試於有司以精通得度卽受具遊諸方事善知識發明心要及還掩關以金爲墨書妙法蓮華經政和八年六月四日淸晨攜以示予開卷熟視筆墨精到衡斜布列皆有節度非精誠盡力於此法莫能臻是也予聞一切契經皆佛所演而此經獨稱過去諸佛先說法諭雙舉蓮之爲諭以三世同時十方同會方其開時卽有果方於果中卽有因蓮華蓮實蓮密是也諸子𨿽分布而會聚之未嘗隔斷此其名蓮蓮連也般若曰一切智智淸淨無二無二分無別無斷故者以是哉梁大沙門僧祐平生書寫誦持未捨受卽身爲爛瓜香已捨受卽舌本爲靑蓮華香皆其精進眞信之力所成就陳大沙門惠思誦至是眞精進是名眞法供養如來恍然見靈山一會儼然如昨蓋此經有不思議力入二十五種三昧以大行慈悲入中觀以梵行慈悲入幻觀以勝行慈悲入止觀令一切眾生自然見如是事入菩薩一切色身三昧之旨也今超師壞衣缽食一室枵然與世相忘以精勤之力致工於此法可謂知本矣予將見生身發無垢智光方吾法下衰而超用志如是誰不隨喜願世世同超登內院見慈氏預聞妙義頓舍人法二執證對現色身此予志也甘露滅某謹題。

題六祖釋金剛經

金剛般若靈智妙心者也諸佛與我及眾生類三無差別然諸佛已知而信者我今知而信者惟眾生未知未信則當教導之故世尊以後五百歲持戒修福者能生信心爲實然以心信心猶爲三法如人不睡而能有夢則知是病故世尊又曰以是信解不生法相如來世尊旣以明告顯說以爲經祖師從而注釋之恩徳可謂大矣而傳布未廣予竊患之故化淸信檀越鏤版印施普告大眾云政和五年十月日。

題靈驗金剛經

祕書省校書郎龔徳莊初罷官靈壽來歸京師居新門裏時方上元山東劉野夫與徳莊善偶折簡來約十四日可盡室往觀君愼勿出略相候欲款語徳莊素敬憚其人爲獨守屋廬二鼓矣而野夫不至方假寐家人輩尙未還俄火自門而燒徳莊但捉誥牒而走一夕而燼數百家明日迹其屋灰炭中得金剛般若一卷略無損處開視明鮮如新徳莊少豪逸嗜酒色不甚信內典豈夙世善根不思議力以玆發感悟之歟觀者彭凡鄒正臣劉棐僧希祖徳洪政和元年上元後一日。

題宗鏡錄

右宗鏡錄一百卷智覺禪師所撰切嘗深觀之其出人馳騖於方等契經者六十本參錯通貫此方異域聖賢之論者三百家領略天臺賢首而深談惟識率折三宗之異義而要歸於一源故其橫生疑難則鉤深賾遠剖發幽翳則揮掃偏邪其文光明玲瓏縱橫放肆所以開曉眾生自心成佛之宗而明告西來無傳之的意也錢氏有國日嘗居杭之永明寺其道大振於吳越此書初出其傳甚遠異國君長讀之皆望風稱門弟子學者航海而至受法而去者不可勝數禪師旣寂書厄於講徒叢林多不知其名熙寧中圓照禪師始出之普告大眾曰昔菩薩晦無師智自然智而專用眾智命諸宗講師自相攻難獨持心宗之權衡以準平其義使之折中精妙之至可以鏡心於是衲子爭傳誦之元祐間寶覺禪師宴坐龍山𨿽徳臘俱髙猶手不釋卷曰吾恨見此書之晚也平生所未見之文公力所不及之義備聚其中因撮其要處爲三卷謂之冥樞會要世盛傳焉後世無是二大老叢林無所宗尙舊學者日以慵墯絕口不言晚至者日以窒塞遊談無根而已何從知其書講味其義哉脫有知之者亦不以爲意不過以謂祖師教外別傳不立文字之法豈當復刺首文字中耶彼獨不思達摩已前馬鳴龍樹亦祖師也而造論則兼百本契經之義泛觀則傳讀龍宮之書後達摩而興者觀音大寂百丈斷際亦祖師也然皆三藏精入該練諸宗今其語具在可取而觀之何獨達摩之言乎聖世逾遠眾生相劣趣慮褊短道學苟簡其所從事欲安坐而成譬如農夫隋於耰耘垂涎仰食爲可笑也吾聞江發岷山其盈濫觴及其至楚則萬物並流非夫有本益之者眾耳有志於道者常有取於此吾徒灰冷世故安樂雲山明窗淨幾之間橫篆煙而熟讀之則當見不可傳之妙而省文字之中蓋亦無非教外別傳之意也。

題法惠寫宗鏡錄

龍勝菩薩曰眾生心性猶如利刀惟用割泥泥無所成刀日就損理體常妙眾生自粗能善用心卽合本妙余觀世之人疲精神於紙墨者多從事於無用之學皆以刀割泥者也明州翠巖僧法惠獨施力寫永明所撰宗鏡錄一百二十卷與方廣禪寺大法寶藏嗚呼惠師可謂善用其心者也夫能使天臺賢首惟識三宗之旨趣大乘深經六十卷妙義西天此土三百家之法句雜傳要說契心之至理鏡爲一心心之所緣筆之所及常在現前余以謂此道人卽入摩訶衍徧知稱性之海卽具普賢一眞光明微塵數不思議行門予幸得托名卷末願慈氏大士從知足天來主龍華時同聞此錄知今日自作隨緣其心非謬也。

題修僧史

予除刑部囚籍之明年廬於九峯之下有苾芻三四輩來相從皆齒少志大予曉之曰予少時好博觀之艱難所得者旣不與世合又銷鑠於憂患今返視缺然望之則竭不必叩也若前輩必欲大蓄其徳要多識前言往行僧史具矣可取而觀語未卒有獻言者曰僧史自惠皎道宣贊寧而下皆略觀矣然其書與史記兩漢南北史唐傳大異其文雜煩重如戶婚鬥訟按檢昔魯直嘗憎之欲整齊未遑暇竟以謫死公蒙聖恩脫死所又從魯直之舊遊能粗加刪補使成一體之文依仿史傳立以贊詞使學者臨傳致贊語見古人妙處不亦佳乎予欣然許之於是仍其所科文其詞促十四卷爲十二卷以授之。

題讓和尙傳

心之妙不可以語言傳而可以語言見蓋語言者心之緣道之標幟也標幟審則心契故學者每以語言爲得道淺深之侯予觀南嶽讓禪師初見六祖祖曰什麼物與麼來對曰說似一物卽不中曰還假修證也無對曰修證卽不無染污卽不可祖嘆曰卽此不染污是諸佛之護念大哉言乎如走盤之珠不畱影迹也然讓公猶侍六祖十有五年乃去庵於三生石之上時天下尙以律居未成叢席有僧忘其名爲總眾事二十年爲縣官勘其出納先是寺未嘗藉其資僧方囚自念久已忘之仰祝讓公求助於是一夕通悟盡能追憶二十年間物件不遺毫髮乃得釋故以讓公爲觀音大士之應身而讓居庵中未嘗知之予遊福嚴與僧讀其事僧疑以問予此何理哉予曰涅槃經云外道妒世尊入其國驅五百醉象來奔世尊垂手示之而象見五指輪中皆出師子於是怖伏遺糞而去世尊曰爾時我指實無師子而是護財狂象自然見之皆我慈善根力故夫世尊慈善根力要不可以有思議心測之而可以無隱藏事證如月在天光徧溪谷初不擇溪谷之濁淸而水之澄澈必有月影水之澄澈則月現影而善惡之必有所感乃不見慈善根力哉則讓公坐令其僧獲聰明之辯要不足怪也。

題洞山巖頭傳

雪峯見徳山托缽便問鐘未鳴鼓未響托缽向什麼處去徳山便歸方丈峯舉似巖頭巖頭曰大小徳山不會末後句徳山聞之呼巖頭問曰汝不肯老僧耶巖頭密啟其意徳山明日上堂舉論大異巖頭拊手大笑曰且喜老漢會末後句天下人無柰此老何𨿽然如是只得三年至期果化去洞山初見華嚴靜公搬柴把住問曰狹路相逢時如何靜曰反仄反仄洞山曰汝記吾言已後向南住眾一千北住山三百人而已靜初住福州東山一千眾後居都下眾三百人予觀巖頭洞山之語出於信口殆若苟然而徳山之化華嚴之眾皆不能逃其言因緣時節弗差毫髮其如虫蝕木偶爾成文耶亦夙智通力自然前知耶偶爾不可數通力非宗門所尙非授大法顯著於此能無疑乎。

題斷際禪師語錄

禪師初與異僧遊天臺渡溪方悟其爲異也悔不能早識之且將折其脛而後已尋北遊值老嫗於洛下與之語多所發藥遂侍以師禮嫗知其非尋常人俾更謁江西大寂旣至而祖已化去逾月矣而見其子海公海以所嘗悟明之緣示之公悟大法於言下海曰他日其嗣大寂可也公笑曰是豈義也海嘆已而爲不及常謂其徒曰吾頃遊方無所不問𨿽艸根巖壁中有人必往窮詰其所得又曰馬祖之下得正法眼歸宗耳而牛頭以降皆不可當其意者豈公取捨故欲異於世也亦抑世之人見其不與己合而訴以爲異者也古之人所以大過人者信己之專惟信己故不惑世人之言是故所立卓絕非常人所能及也公之器識宏遠剛正自性出其天性豈非以謂道之所在非凡聖男女之間晦顯長少之際而是非取捨不可以苟而已而取人不必以求其全也今之學者旣下視天下之士而又工於怪奇詭異之事炫名逐世不顧義理求人必以其全而議論多膠於所愛名爲走道其實走名紛紛冗冗皆禪師之門罪人也禪師之所養其峻嚴廣大如此其語言斷斷如藥石深可以治晚世學者之病是知其言蓋所養也捲舒放肆驅逐邪妄開辟正信直明一心以歸合佛祖之言可謂深渺宕肆大哉洋洋乎光明之言也余因手校而藏之又列其所施爲者以自警書於捲之尾且以示同學云。

題百丈常禪師所編大智廣錄

余常識老僧知瓊於司命山下瓊湓城人黃龍無恙時客也爲餘言黃龍住山作止甚詳嘗手校此錄於積翠謂門弟子曰佛語心宗法門旨趣至江西爲大備大智精妙穎悟之力能到其所安此中𨿽無地可以棲言語然要不可以終去語言也故其廣演之語大剔禪者法執而今之五家宗趣皆此錄森列如井之在海其淸涼甘滑泄苦濁毒所不同而本則無異質也予志其言久之偶見洞山藏角破函中多故經往掀攪之乃獲見常禪師居百丈日重編者熟讀驗瓊之言信然校世所傳多訛略因藏之以正諸傳之失又志瓊之首告也。

題云居弘覺禪師語錄

悟本禪師設五位法門以發揮石頭大師之妙大率約體用爲五法更互主客隱顯相參借言以顯無言然言中無言之趣妙至幽玄故其問答之貴親正如君臣之貴合於是翕然宗以爲洞上玄風出其門下者應機酬詰務以秀麗嚴峻之語相髙尙使人放身如覽花葩之開妍煙雲之穠纖而仰拂秋之螺峯染春之鴨波劃刻百出必欲合其法而後已忽其繩墨以登其門者則非吾屬也而云居弘覺禪師蓋其徒之秀傑者乃獨不然其演法之辧應機之詞朴古自在隨意所劃如世之良醫坐於藥肆中病而詣者信手與之藥至病愈常謂其徒曰佛法無多事行得卽是汝但作佛莫愁佛不解語古人純素任眞有所問詰木頭碌磚隨意答之實無巧妙大底渠腳根下穩當苟不如此𨿽說得如花錦無益也余常怪洞山嗣法者如本寂道全居遁休靜之徒光大於世者三十餘人觀其施爲提演宗脈無敢冒規致之外者而膺公乃爾殊異豈所謂得所以言言不必同者歟余追躡其意以謂大法本體離言句相宗師設立蓋一期救學苟簡不審專己臆斷之獘而已法久必壞使天下後世眩疑自退守言而失宗無所質辧爲可惜也故其超然法立如此而公之子簡亦相與振成之是知俾明悟者知大法非拘於語言而借言以顯發者也嘗與人論至此其人淩憑其气而面頸發熱曰醫智百巧志誣先徳詬罵而去吁嗟使弘覺不死且聞余之說以爲知言者今其道愈陵遲至於列位之名件亦訛亂不次如正中偏偏中正又正中來偏中至然後以兼中到總成五今乃易偏中至爲兼中矣不曉其何義耶而老師大衲亦恬然不知怪爲可笑也𨿽然弘覺一矯之則洞山之道不轉顧地而盡寧有今日耶。

題克符道者偈

洞山悟本禪師作五位頌有曰兼中到不落有無誰敢和人人盡欲出常流折合終歸炭裏坐予初以謂坐炭中之語別無意味及讀此偈百餘首有曰儂家住處豈堪偎炭裏藏身幾萬回不觸波瀾招慶月動人雲雨鼓山雷乃知古老宿之語皆不苟然符臨濟眞子而悟本自爲洞山之宗道本同也而學者不了以私異之惜哉。

題淸涼注參同契

叢林故宿相傳謂石頭參同契明佛心宗後輩鮮有深識其旨者獨淸涼大法眼禪師注文發明居多故南唐後主讀至玄黃不眞黑白何咎處爽然開悟余謂後主所悟蓋悟法不眞而已非因其語以了石頭明暗本意也如安禪師破句讀楞嚴而悟句讀且爾矧所謂義味乎然安於心法無疑也予嘗深考此書凡四十餘句而以明暗論者半之篇首便曰靈源明皎潔枝派暗流注乃知明暗之意根於此又曰暗合上中言明明淸濁句調達開發之也至指其宗而示其趣則曰本末須歸宗尊卑用其語故其下廣敍明暗之句奕奕綴聯不已者非決色法虛誑乃是明其語耳洞山悟本得此意故有五位偏正之說至於臨濟之句中玄雲門之隨波逐浪無異味也而晚輩乘其言便想象明暗之中有相藏露之地不亦謬乎大率聖人之言不明於後世注疏之家汩之非獨此文也余不可以不辧。

題香山靘禪師語

禪師父事云庵於予爲法兄然予少寔師事之初聞其誦迦葉波偈曰諸法從緣生諸法從緣滅我師大沙門常作如是說乃曰子悟此卽是出家予時年十六曉夕以思茫然莫識其旨頃在海外閒居味維摩詰言善來文殊師利不來相而來不見相而見文殊師利言如是居士若來已更不來若去已更不去所以者何來無所從去無所至所可見者更不可見乃追繹香山之語遂深入緣起無生之境將以見之報其發藥之恩則化去已逾年矣其門人文謙以其提誨之語爲示並書予願見不果。

題玄沙語錄

右司諫集賢孫公覺莘老守福州日俾僧編集此錄學者以覺悟宗旨厥功茂焉然予獨恨集末附千光王寺沙門義澄重刪三句四機之語議論錯謬何以知之如玄沙綱宗第一句名眞常流注與鐵輪位齊力一天下然未有出格之詞猶曰明前不明後無自由分未辧緇素𨿽得出世間未得入世間恐其墮一如平實無生之見死在句下也則有出格之詞而義澄輒引首楞嚴曰妄爲色空及與聞見如第二月又圓覺曰由起幻故內發輕安大悲妙行如土長苗讀之令人搏髀髙笑義澄何爲者也乃敢指判禪宗哉學者能深觀之則知予言爲公昔無業禪師每嘆叢林不自揆行解如屠沽而自比佛祖南山律師曉達教乘而不敢自呼大乘師止言律師耳義澄自目未見而指人五色使見宣律師爲人定必羞死。

題谷山崇禪師語

予讀澄心堂錄長慶稜公之孫保福展公之嗣谷山禪師之語奇險宏妙光明廣大觀其膽气逸羣不在巖頭雲門之下而錄失其名然語多稱報恩傳燈但有潭州谷山句禪師而無機緣其列熙崇兩人機語校句所揭示殆相萬然皆住報恩豈句亦常居之耶予常與超然衝虎遊谷山訪其遺事無所考因相對嘆息追念東坡之語曰齊魯有大臣史失其名而黃四娘乃得與杜詩不朽事莫不爾作詩曰行盡湘西十里松到門卻立數諸峯崇公事迹無尋處庭下春泥見虎蹤又十年復與超然夏於石門偶閱前詩遂並錄之。

題韶州雙峯蓮華叔侄語錄

傳曰聽言觀道以事觀生死亦大矣而兩人者睨之不翅如出入戶庭之易然蓋其所養非有以大過人者何以臻此其言具在可信也予觀雲門勘辯舉古皆脫略窠臼方其遊戲時亦微見其旨至酬問垂伐則語赴來機瞻之在前忽焉在後令人溟涬然弟之哉夫語赴來機妙在轉處者正中妙協洞山旨趣也豈此老浙亦或用之而欽祥默識其不傳之妙也哉巴陵鑑公常答問提婆宗曰銀碗裏盛雪答祖意教意同別曰雞寒上樹鴨寒下水答吹毛劍曰珊瑚枝枝撐著月云吾以此三句報答雲門法乳之恩予始誕之今視之良然使雲門而在正當一捧腹耳。

題輔教編

嗚呼正法明夷先佛垂告封文執僞更相是非聖智圓融凡情守隙否極則泰挺生英特則永安禪師其人也握管驅風懸河瀉辯推慈悲於教義會孔墨以流泏巍巍乎晃晃乎寔當世不可得也凡所著集𨿽不欲傳其在四方好事者之所錄殆九牛一毛耳後之學者至聞其名嘆不得瞻容爲恨若夫天地之髙遠日月之昭明江海之浩蕩想而不可極者蓋若人矣。

題首山傳法偈

諸佛甚微細智以金剛爲諭非凡夫粗浮心識所能了達華嚴十定品入剎那際諸佛三昧乃能滅眾生顚倒想宣和元年十月吉日余在湘西鹿苑虎芩堂早作靜坐念曰今日蓋首山生辰追想爲人書其傳法偈並汾州無徳禪師注釋詳味父子眞能入諸佛甚微細智者也。

題五宗錄

性覺本自妙而常明以無性故不自知謂之無明一切眾生以無明迷醉如目有翳善知識如醫師東坡曰翳師但有除翳藥且無與明藥如可與明還應是翳此殆天下之名言也予所集五宗語要如醫師除翳藥方也從前先徳用之有驗故樂以傳世書成於宣和元年正月明年有漳南道人崇顗者願求傳錄錄畢相示其筆力詳楷非誠之至志之確不能如此然能並除萬慮燕坐一室追繹先徳所行之事研味諸家所示之語以校日用則予之所集不爲徒爾顗之精勤不爲虛行也。

題寶公讖記

王惇素問予寶公讖語視千百年如一日此何道而至之予曰淸明在躬志气如神有物將至其兆必先者孔子之語也凡夫所見莫非倒想倒想若滅洞見三世寶公豈有倒想者乎惇素拊手曰美哉之論也然滅倒想寧有道乎予曰當不忘正觀曰是眼則不能自見其己體自體尙不見云何見餘物若樹是見復云何樹若樹非見云何見樹現在若有過去未來亦應是有過去未來若無現在亦應是無故雜華曰法眼不思議此見非顚倒惇素瞠然良久曰此語令人溟涬然弟之哉。

題古塔主論三玄三要法門

古塔主著論呵諸方但解知見未明道眼予初駭之及觀其論三玄三要之義援引諸家證左甚明而曰豈特臨濟用此法門殆是三世如來之法式也僧輒問曰師論三玄法門名旣有三其語亦異切不相離而臨濟本曰一句中具三玄一玄中具三要有玄有要何以辯明之古气索良久引金剛般若經云一切諸佛及諸佛阿耨多羅三藐三菩提法皆從此經出又首楞嚴云於一毫端現寶王剎坐微塵裏轉大法輪等義對之曰理性無邊事相無邊雜而不參混而不一何疑一句之中不具三玄三要耶予獨不曉金剛般若首楞嚴等義非知見乎且諸經之旨旣具臨濟安得蹤迹之而建立哉古方呵知見而自語相違可笑也盤山寶積禪師曰道本無體因道而求名道本無名因名而立號若言卽心卽佛今時未入玄微若言非心非佛猶是指蹤之極則向上一路千聖不傳學者勞形如猿捉影盤山蓋形容三玄三要者云居云譬如獵犬尋香嗅迹而去忽若羚羊掛角時莫道迹香亦無矣同安曰涅槃城裏尙猶危陌路相逢勿定期權掛垢衣云是佛卻裝珍禦復名誰木人夜半穿靴去石女天明戴帽歸萬古碧潭空界月再三撈捷始應知又形容盤山之語而三玄三要之旨益微矣古乃又引教乘以解釋之吾無以徵其失將撼臨濟起而使痛叱之乃快也。

題古塔主兩種自己

僧承古與施祕丞論自己有二曰有空劫時自己有今時日用自己學者以其有叢林時舉讀之疑怖曰豈一阿難而成兩佛耶余聞世尊於首楞嚴會上謂阿難曰譬如琴瑟箜篌琵琶𨿽有妙音若無妙指終莫能發寶覺眞心各各圓滿如我按指海印發光汝暫舉心塵勞先起其說不過以善用不善用爲異不聞析而爲兩種也而古公立二自己過矣祖師之門其論法方徵言語之際略滯疑似者隨而救之如鳥飛空弗住弗著如六祖謂永嘉曰汝甚得無生之意對曰無生豈有意耶又問讓公什麼物與麼來對曰說似一物卽不中自是觀之古蓋吾法中罪人而自以能嗣雲門其自欺欺人之狀不窮而自露也。

題汾州語

六祖臨終門人問住持當如何行心用行乃契聖意祖曰設有問佛法者汝對之時莫迷自己性持修道第一莫瞞自心如此則與聖意相應予觀淳化已後宗師無出汾陽禪師之右者味其平生聽其言論如謝安石之知國造次不忘自治宜於曹溪最後明誨爲無所愧矣。

題準禪師語錄

石門云庵示眾之語多脫略窠臼於時衲子視之如春在花木而不知其所從來予每以謂此老人可以起臨濟之僕哲人逝矣切嗟悼之以爲世莫有嗣之者湛堂於予爲弟昆自其開法未嘗聞其舉揚歿後百餘日得此錄於杲上人處讀之喟曰云庵之餘波乃能發生此老種性耶政和五年十月七日題。

題小參

如來世尊說般若傳至震旦者無慮數百萬言其要不過曰一切智智淸淨無二無二分無別無斷故杜順宏華嚴入法界旨訣終必曰一切智通無障礙古之宗師於世尊之意神而明之獨雲門大師雲門滅百年有云庵老師握臨濟劍得雲門之旨於說法時如月在千江不借言詮一切見者心得意了自老師之化出其門者皆不足以知此獨湛堂師兄知其意予三復斯語爲之嘆息使雲門云庵而在見此語當撫掌一笑蓋其謹嚴如歐陽率更小字端方如顏平原大字秀整姿媚如鐘太傅表章精奇雅麗如王會稽蘭亭記嗚呼何其盛哉。

題黃龍南和尙手抄後三首

予猶及見叢林老成人皆云黃龍南禪師遊方時嘗至歸宗寶髼頭方會茶師卻倚而坐寶呵之南書記無骨耶師驚顧玉立如山又至棲賢諟禪師教令坐禪久之得定因誦首楞嚴咒終其身建中靖國元年春修水祖超然出云庵所蓄此書爲示點畫奇勁如空中之雨小大蕭散出於自然予置捲嘆曰成徳之人其所作爲𨿽點筆弄墨之際亦自卓絕況其不可名者乎某題。

黃龍南禪師手錄四十二章經一卷筆法深穩莊重而若瘦得顏平原用筆意云庵老人生平無所嗜好獨祕畜此經偶爲人持去十餘年莫知其所與客論字未嘗不搏髀追繹之其師希祖得於筠溪胡氏家出以示予曰君其寶之政使此字不工猶足以爲希世之珍矧工如此又云庵所愛而不忘者乎。

歐陽文忠公曰論書當兼論平生借使顏魯公書不工世必珍之蘇東坡亦曰字畫大率如其爲人君子𨿽不工其韻自勝小人反此也老黃龍非其以筆墨傳世者也而其書終亦秀發乃知歐蘇之言蓋理之固然石門某謹題。

題晦堂墨迹

右晦堂大和尙墨迹三紙佛印蓋公輩流也而其言推敬之至稱爲老師退之之與柳子厚歐陽永叔之與楊大年道樞不同而韓歐之稱柳楊惟恐不師尊之議者以謂避爭名之嫌非也前輩傾倒法當然耳公道徳冠叢林而器資與公輩一時又名卿且畱情吾道者今皆成千古堪師之能畜此帖嗜好大是不凡宣和四年自印福絕湖來出以示其侄因流涕書之。

題云庵手帖三首

南禪師學魯公字最有工當時歸南公者無不學之然無出云庵之右者昭默老人嘗與徳洪共觀此書嘆慕之不已以謂不減楊少師一道人其珍之崇寧五年十月十八日門人某題。

云庵和尙與檀越帖一紙伏讀如受訓詞叢林荒寒無復平日此老知不復見況筆畫語言乎門人某流涕謹書。

右云庵寄張惠淵偈一首惠淵予不見二十年聞其精進日新眞能遵受云庵之言者也誠上人來自宣梵問其師洎惠淵健否偶記前偈遂書以授誠歸舉似惠淵使較當日之本異同也某書。

題徹公石刻

徹上人詩初若散緩熟味之有奇趣字𨿽不工有勝韻想其風度淸散如北山松下見永道人耳公𨿽遊戲翰墨而持律甚嚴與道標皎然齊名吳人爲之語曰余杭標摩雲霄霅溪晝能淸秀稽山徹洞冰雪予視三人者在唐號以詩鳴者尙多有而後世敬愛之者以其知所守而已文字不足道也東坡每曰使魯公書不工尙足以爲希世之珍其是之謂耶。

題觀音贊寄嶽麓禪師

崇寧間至東明拜瞻石像作此贊時無際禪師方領住持事及無際遷居嶽麓餘十年生成寶坊於灰燼之中而予以弘法嬰難流落之餘幸復相見問前贊無恙乎無際戲予曰羽化矣暇日因閱文稿乃得舊本忻然錄以寄之曰當善護持無使復爲人持去覆醬瓿耳。

石門文字禪卷第二十五嘉興大藏經石門文字禪

石門文字禪卷第二十六

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

題

題才上人所藏昭默帖

傳曰𨿽無老成尙有典刑然則老成典刑所不逮也予還自海外叢林頓衰心不爲之動者恃昭默在耳今又棄我而先惟之不自知涕零也宣和元年八月遊法輪見東甌才公道人出此軸爲示知師弟子之間蓋如是衲子動成阡陌而才獨軫念昭默豈妄與人者乎予旣見其筆迹又得與才遊彌日玆遊也豈虛行哉。

題靈源門榜

靈源初不願出世堤岸甚牢張無盡奉使江西屢致之不可久之翻然攺曰禪林下衰弘法者多假我偸安不急撐拄之其崩頹跬可須也於是開法於淮上之太平予時東遊登其門叢林之整齊宗風之大振疑百丈無恙時不減也後十五年見此榜於逢原之室讀之凜然如見其道骨山谷爲擘窠大書其有激云嗚呼使天下爲法施者皆遵靈源之語以住持則尙何憂乎祖道不振也哉傳曰人能弘道非道弘人靈源以之。

題昭默墨迹

余還自海南館於道林道人朱公破雨自雲蓋來坐未定出昭默書一軸予久去箴誨初見必輒輟熟視之不自覺意消也秦少遊至錢塘見功臣山政禪師書嘆以爲非積學所致其純美之韻如水成文出於自然昭默暮年臻妙其以是哉顏平原有大節於唐而以書名識者惜之予以謂斯人徳髙而名往就之耳借使此老書不工尢當寶祕況工乎愈可寶也然與其門人書語多以見及余衰退流落又自恨生所知遇不能不短气耳。

題昭默自筆小參

遊東吳見岑邃爲予言秦少遊絕愛政黃牛書問其筆法政曰書心畫地作意則不妙耳故喜求兒童字觀其純气昭默自臥疾後無他嗜好以翰墨爲佛事如示眾以小參之語皆肯自筆此殆淸閒有餘又性不違人豈一代宗師而作許兒戲事此所謂大慈過人之行非近世栽培聲名髙自摽致所能及也誠侍者出以示予覽之涕泗橫流某年月日。

題昭默與淸老偈

昭默孝友於昆弟而以謙自牧不如是法道何由興乎予觀其贈洞和禪師法句曰志有常守誠無外求及疑其語瞻其風度此老爲作實錄耳未見洞和令人莫測其爲人及見之坐使人意消也韓子蒼曰眞本色住山人子蒼豈欺予哉。

題昭默遺墨

昭默老人道大徳博爲叢林所宗仰𨿽其片言只偈翰墨遊戲學者爭祕之非以其書詞之美也尊其道師之徳耳予遊諸方處處見之開卷輒識其眞精到之韻骨枯老狀蓋其退居時筆也南嶽見方廣圓首座出此爲示噫圓知敬慕昭默其亦賢於人遠矣。

題眞歸誥銘

宗師之於生死之際說法作偈者有之未有自作銘誥者也予觀昭默此文奮激頓挫精到無餘𨿽鳩摩羅什道安輩平時作爲且不能及況病與死鄰者能爾乎蓋其道眼髙妙惟道是視初不知其有死生之烈也不然何以卓絕髙勝如是之盛哉拜讀不勝增气。

題潛庵書

傳曰有國者非謂有喬木也謂有世臣也予亦曰有禪林者非有四事之傳也謂有耆年也潛庵今九十一歲矣而筆語如此眞叢席之大老人也年月日某題。

題佛鑑僧寶傳

禪者精於道身世兩忘未嘗從事於翰墨故唐宋僧史皆出於講師之筆道宣精於律而文詞非其所長作禪者傳如戶婚按檢贊寧博於學然其識暗以永明爲興福巖頭爲施身又聚眾碣之文爲傳故其書非一體予甚悼惜之頃嘗經行諸方見博大秀傑之衲能袒肩以荷大法者必編次而藏之蓋有志於爲史中以罪廢逐還自海外則意緒衰落魂魄遺失其存者無幾宣和攺元夏於湘西之谷山發其藏畜得七十餘輩因仿前史作贊使學者槪其爲書之意書旣成有佛鑑大師淨因者曰噫嘻此先徳之懿也願首傳以爲畢生之玩因以父事佛照以大父事云庵而視余爲季父也因生廬山之陽遊方飽叢林參道有知見恭謹孝友蓋其天性而醞藉雅尙若出自然與余遊餘二十年久而益敬故余欣然授之因以謂此書當得妙於筆札者傳之於是憑川道者敏傳願施其能傳以伯父事佛照以兄事佛鑑其能書乃夙習筆楮不擇精粗飛翰如蠶食葉俄頃千字其衡斜布列擘窠棋畫非特字工而已工詩善丹靑兼眾妙而有然未嘗以自多長坐不睡一食終日者十二年矣人以爲難而傳以爲易久遊靈源之門得其旨要者也六月二十五日佛鑑攜此書來請記其本末而以謂先覺之前言往行不聞於後世學者之罪也聞之而不能以廣傳同志之罪也今予旣以傳次之而因又善傳傳公又成之嗚呼後世學者讀之當想見法席之盛也。

題誼叟僧寶傳後

淸涼大法眼禪師出世行道三十年其所示徒皆勸勉之語未嘗以法傳人非有法而祕惜寔無有法耳譬如無病而飲藥病從藥生故曰一切文字語言學者嗜著是名壅蔽自心光明然前聖指道之轍入法之階後世不聞而學則又如無田而望有秋成無有是處予初成此書於谷山時出塵庵師宜公誼叟在焉命南州傳道者錄之以眾編參定特爲善本明年春予遊嶽還復過誼叟出以爲示其裝寫之精竄較之完非用意之專信道之審莫能臻是予知其閱而仰思當助發其光明侔倡其智證去先徳亦何遠哉則淸涼以文字語言爲壅蔽者蓋治疾之藥耳覽者其以是窺出塵可也。

題珣上人僧寶傳

予初遊吳讀贊寧宋僧史怪不作雲門傳有耆年曰嘗聞吳中老師自言尙及見寧以雲門非講學故刪去之又遊曹山拜澄源塔得斷碣曰耽章號本寂禪師獲五藏位圖盡具洞山旨訣又遊洞山得澄心堂錄書谷山崇禪師語較傳燈皆破碎不眞於是喟然而念雲門不得立傳曹山名亦失眞崇之道不減巖頭叢林無知名況下者乎自是始有撰敍之意凡經諸方三十年得百餘傳中間忘失其半晚歸谷山遂成其志時長汀璲珣二衲子來從予遊錄此副本易曰多識前言往行以大畜其徳是錄也皆叢林之前言往行也能不忘玩味以想其遺風餘烈則古人不難到也二子勉之。

題宗上人僧寶傳

予撰此傳方定稿上淨三昔而東甌道人將還石門自潙水過谷山款予見其書曰噫嘻此一代之博書先徳前言往行具焉願手錄以示江南道侶卽掛巾屨坐夏四月二十三日錄畢以示予予嘆曰夫彈冠必整衣心敬必形肅宗非至誠愛重法道其謹楷精嚴渠能至是哉歐陽率更以書畫名世見鐘太傅碑愛其筆法臥其下三昔不忍去率更嗜世間法且爾況出世間法乎宗爲法坐夏賢於率更遠甚。

題圓上人僧寶傳

仰山初見耽源所傳六祖圓相卽以焚之及其授法也則有默論雲門不許錄語句而遠侍者以紙爲衣遂傳於今以是論之非離文字語言非卽文字語言可以求道也臨川圓道人少遊方有志學道一缽經行諸方其孤徵絕俗雪鴻戾天仰不可及而骨董中有此錄小字薄紙畫畫精誠可以見其志也。

題淳上人僧寶傳

問如何是火性答曰熱是火性問如何是水性答曰濕是水性問者欣然而有得水火之義盡於此矣又問何以謂之恕答曰如我之心以待人則恕矣又問何以謂之愼答曰心之一具徳見於愼耳問者又欣然有得蓋恕愼之理極於此矣此世間義理之論也義理者心之塵垢也其去佛道不翅如百億天淵然昔者有問竹林如何是法身答曰法身無相又問如何是法眼答曰法眼無瑕爲道吾眾中所失笑者宜矣近世邪師相與傳授謂無有悟但直問直答謂之於法中不生異見紛然棋布名山稱嗣祖沙門學者例無英气往往甘心屈伏每爲之流涕宣和四年九月二十七日夜爲眾說參同契至本末須歸宗尊卑用其語處曲折引譬以發明先聖之意使忱信而虔敬者一洗其矯誣宗旨之气而福唐太淳上人適出此編示予燈下爲書以付之淳能識宗則知尊卑之語不出義理之域而悟首山獨坐無尊卑從上無一法與人爲太老婆饒舌矣。

題其上人僧寶傳

長沙益陽白鹿大禪師門弟子季芳福唐人純靜寡言笑年二十餘侍其師宣和四年夏於湘西南臺寫此書三十卷寫畢以示予予曰汝師出云蓋西堂之門西堂爲臨濟九世之嫡孫而黃龍南公之眞子也禪家辯才叢林畏仰之汝能自勤自誦習此書玩味其旨蹤迹其行事繼之以不休則古人豈難到哉如寫而不讀讀而不味其意徒欲粉飾淸興於道何有。

題範上人僧寶傳

蚍蜉細字欲闌斑病眼臨窗看亦難八十一人閒鼻孔那盧穿在一毫端且道有鼻孔從範上座穿只如懷禪師無鼻孔作麼生下手若也道得西川漏籃子一錢買三个若道不得南臺門外是湘江。

題端上人僧寶傳

臨川志端上人宣和四年夏於長沙之谷山谷山有眾而領袖者魯暗不通曉世事叢林以是凋落端律身益敬日誦經行道暇則寫僧寶傳同學勸經行他山要與之俱端辭以山水未暇觀正以白業未辦爲憂同學怒棄去端怡然勿卹也明年正月上浣日端袖此書來求題其後予告之曰一精想中十法界種子皆具隨其所燻發而起譬之田有稻種藉時雨以芽孽之十法界者六凡四聖謂也今端屏絕諸緣日惟錄佛祖之語味佛祖之意則亦燻發佛乘之種與夫遊談無根疲精神於莊孟爲陳言腐說以欺無知者異矣然能窮究其所自使所言所履如傳八十一人者則可謂出家知恩者予視端精緊板而聲圓若可語此者聊及之端其勉之。

題隆道人僧寶傳

古之學者非有大過人者惟能博觀約取知宗而用妙耳唐沙門道宣通兼三藏而精於持律持律小乘之學也而宣不許人呼以爲大乘師棗柏長者力弘佛乘而未嘗一語及單傳心要方是時曹溪之說信於天下非教乘之論所當雜宣公甘以小乘自居棗柏止以教乘自志竟能爲百世師者知宗用妙而已禪宗學者自元丰以來師法大壞諸方以撥去文字爲禪以口耳受授爲妙耆年凋喪晚輩蝟毛而起服紈綺飯精妙施施然以處華屋爲榮髙尻罄折王臣爲能以狙詐羈縻學者之貌而腹非之上下交相欺誑視其設心𨿽儈牛履狶之徒所恥爲而其人以爲得計於是佛祖之微言宗師之規範掃地而盡也予未嘗不中夜而起喟然而流涕以謂列祖綱宗至於陵夷者非學者之罪乃師之罪也以苟認意識爲智證爲師者之門望見以輕慢之心萌矣非特然也又執己是而去取諸方賤目睹而尊信傳說故不見至道之大全古人之大體因編五宗之訓言諸老之行事爲之傳必書其悟法之由必載其臨終之異以譏口耳授受之徒謂之禪林僧寶傳書成而九嶷道人道隆閱之一月而

上口兩月而娓娓成誦三月而能爲末學者舉紐領夏於云蓋閉門寢飯之外口誦而錄之非誠著於學志存於道何能臻是哉然其爲人不甘爲啞羊苾芻混處疾之甚至於詬罵喜與有識博聞者遊意所合則不問道俗千里從之嗚呼叢林博聞者旣不可人求之而啞羊苾芻動成阡陌隆𨿽口受吾文抱吾所集以遊諸方亦安能忘詬罵之喙乎宣和二年秋得得自山中來出此編爲示予佳其好學爲書其本末以告未知隆者。

題休上人僧寶傳

泰山之鳥巢於木末九淵之魚托於沙罅嗚呼魚鳥之微亦知附托於髙深安有毀發學道之徒而自棄於淺陋乎季休福唐人也而得業於湘上之南臺其師太公與予爲兄弟行其燻烝見聞有自來矣初太遭橫逆坐圓扉中百許日他法屬皆畏酬酢之而休服勤不敢失禮逮其釋余勸度之宣和四年正月也旣受具陪眾遂寫此傳除夕捧以來予佳其能自脫淺陋而趨髙深爲題其末明年元日也明白庵題。

題英大師僧寶傳

老子曰爲學日益爲道日損者理之序也博觀而約取厚積而薄施多識前言往行者日益之學也如春夏之水方增川浩然不可測其際思之又思之以至於無思如﹝囟﹣乂﹢﹝鬯﹣匕﹞﹣凵﹞之在頂蓋造形之極不可以數量情識得孔子晚乃悟曰天下何思何慮如秋冬之水縮廓然見其涯涘嗚呼叢林法道之壞無如今日之甚非特學者之罪寔爲師者之罪也學者方蒙然無知而反誡之曰安用多知但飽食默坐𨿽若甚要然亦去愚俗何遠予所錄僧寶傳先敍其悟道之緣又書其死生之際欲學者法前輩爲道之精而惠英大師年二十餘生海上獨挺然有志不肯碌碌而啞羊者固已憎之如十世仇矣手寫此書攜以過予予佳其勤扶此心以自此趨無上佛果如順風揚塵耳宣和四年十一月題。

題所錄詩

海南道人惠英字穎孺生十有二日而失母年七齡而爲沙門二十歲從予遊予所作語言徧叢林未嘗收錄而英編兩巨帙爲示旣有愧於九祖欲焚去之又念英之好學爲一笑而置之然流俗寡聞見少年嗜筆硯者不背數必腹非之以謂禪者不當以翰墨爲急寧知龍勝詩流震旦好學者首論其動以億萬篇多爲言哉英勉之老子言爲學日益爲道日損使其未嘗學也何所損哉如川之增者學也水落石出者損也然未易與粥飯僧論此也。

題佛鑑蓄文字禪

余幼孤知讀書爲樂而不得其要落筆嘗如人掣其肘又如喑者之欲語而意窒舌大而濃笑者數數然年十六七從洞山云庵學出世法忽自信而不疑誦生書七千下筆千言跬步可待也嗚呼學道之益人未論其死生之際益其文字語言如此益可自信也今三十八年矣而見云庵平時親愛之人佛鑑大師淨因於湘中頹然相向俱老矣而故意特未老又出余少時詩句讀之想見山林之舊遊處誦白公詩曰手把楊枝臨水坐閒思往事似前身。

題弼上人所蓄詩

往時叢林老衲多以講宗爲心呵衲子從事筆硯予遊方時省息眾中多習气抉磨不去時時作未忘情之語隨作隨棄如人髙笑幸其不聞過廬山見弼上人出一巨軸讀之茫然不可諱爲多言之戒昔殷浩喜作詩不甚工當出示桓溫溫戲曰子勿犯吾儻見犯卽出予詩示人弼上人不見惡願勿傳乃幸。

題言上人所蓄詩

予幻夢人間遊戲筆硯登髙臨遠時時爲未忘情之語旋踵羞悔汗下又自覺曰譬如候虫時鳥自鳴自已誰復收錄寶山言上人乃編而爲帙讀之大驚不復料理其訛正可爲多言之戒然佳言之好學𨿽鄙語如予者亦收之世有加予數十等之人其語言文字之妙能錄藏以增益其智識又可知矣夫水發岷山其濫觴至楚國則萬物至滿則合之者眾也善學者其能外此乎言公其勉之。

題自詩寄幻住庵

淵明作訓子詩可以想見其愷弟而杜子美乃曰有子賢與愚何其掛懷抱作閒情賦足以見其眞而昭明太子曰白璧微瑕正在此耳癡人面前不可說夢豈子美昭明亦眞癡耶予自居海上及南歸寄意於一戲故語不復料理其當否今錄數首以寄幻住庵主杜子美梁昭明猶未脫癡病幻住其能不癡耶。

題自詩

予始非有意於工詩文夙習洗濯不去臨髙望遠未能忘情時時戲爲語言隨作隨毀不知好事者皆能錄之南州琦上人處見巨編讀之面熱汗下然佳琦之好學𨿽語言之陋如僕者亦不肯遺況工於詩者乎因出示輒題其末。

題權巽中詩

世稱唐文物特盛𨿽山林之士輒能以詩自鳴以余觀之如雙井茶品格𨿽妙然終令人咽酸冷耳巽中下筆豪特之气淩跨前輩有坡谷之淵源予見之未視名字輒能辯大率句法如徐季海之字字外出骨骨中藏稜讀者當置軸紬繹想見瘦行淸坐時也使巽中聞此語當以予爲知言。

題自詩與隆上人

余少狂爲綺美不忘情之語年大來輒自鄙笑因不復作自長沙來歸舍龍安山中無可作做學坐睡法飽飯靠椅口角流涎自喜以謂得其妙旁捨有道人隆公雅好予昔所病者時時過予終日而未嘗倦問予昔所作尙能尋繹乎予引紙爲錄此數篇以遺之而戲之曰昔達觀禪師居京師士大夫相從者皆以能詩答話多之觀笑曰解答諸方話能言五字詩二般俱好藝只是見錢遲隆公曰果爾吾不復耳坐客皆笑之隆字默翁湘中淸勝者也。

題珠上人所蓄詩卷

予於文字未嘗有意遇事而作多適然耳譬如枯株無故蒸出菌芝兒稚喜爭攫取之而枯株無所損益寶峯珠上人湛堂公之髙弟其爲人精敏能辦事於佛事欲營之蓋不知艱險爲何等物在叢林中爲眾推蓋其气不受控勒日涉園夫李商老每於人物特愼許可而贈珠以詩曰歕玉渥窪種者佳湛堂之有子也。

題華光鑑湖圖

予建中靖國遊西湖航西興遊浙東以病不果甚以爲恨讀東坡詩見山川之精神如兒稚對蜜知其甜今觀鑑湖圖如華光戲以蜜置舌書間耳湧師俄收之而去兒稚𨿽癡然亦知蜜不可如飯嘗食之也。

題墨梅山水圖

華光老人眼中閣煙雨胸次有丘壑故戲筆和墨卽江湖云石之趣便足春色不可收畜也而此老人藏於耐寒凍枝頭一時髙韻嘩於士林而其所畜又其尢精選也以病舉以付其子湧湧如獲夜光照乘千里以書誇於予不有是父安得此子哉歐陽率更見索靖碑因畱不去竟寢其下三昔文字畫刻是中安得美味而嗜好有如此者予初大怪之及視湧之好尙率更要不足怪也。

題墨梅

華光作此梅如西湖籬落間煙重雨昏時見便覺趙昌寫生不足道也。

題蘭

無人自芳之態此老何從見之豈胸次有此風葉蕭散乎。

題公翼蓄華光所畫湘山樹石

予習湘山者也日與樹石爲伍華光畫樹石而不畫我何哉公翼仕宦三十年而貧在我上簏中惟墨梅樹石數軸其人品可以想見。

題橘洲圖

公翼愛橘洲而使華光圖之予家於湘西開門則漁汀斷岸不呼而登几案間蓋湘西皆吾畫笥書此以誇公翼云。

題平沙遠水圖五首

公翼詩云蕭然野趣忽在手仿佛江南煙雨村此殆筆端能生煙雲非胸次有江山何能作此語。

又題公翼所畜

歐公嘗語客曰坐而隱者不知巖石雲泉之妙王公貴人圖江山臥而披之蓋荊山之人以玉抵鵲而秦乃割其十五城以求璧豈世以希見爲貴初無定情耶予生長山林而目不自觀公翼賢士大夫也其希見而盡畜之宜矣。

又宣上人所蓄

華光滴露寫寒枝幻出平遠士大夫厭飫富貴之餘見之收蓄可也道林淸富宣師開軒瀟湘江山不呼而登几案閒步林麓嗅梅尋柳嘗應接不暇乃袖而寶祕之也好事無乃太多乎哉。

又惠子所蓄

好在華光眞子過於云屋之間春色都隨談笑袖中仍有湖山宣和元年十二月初五日惠子出其師所作湖山平遠曰此蓋老人得意時筆也予平生無所嗜山水少年遊戲錢塘眷湖山之勝欲老焉以詩寫之不能肖逮今衰暮𨿽與華光善得其戲筆必爲人持去惠子呵予不能善祕之予曰凡四海九州山川煙雲皆吾畫笥也柰何爲兒戲畜紙墨間乎惠子笑曰公戃恍大言蓋其天性然爲題此紙於是書六言付之。

又稱上人所作

宣和元年十二月初吉日裏道人稱公絕湘來過予時江寒欲雪小室諠嘩良久出畫一軸蓋橘州斷岸平遠之圖華光墨梅別館之兒稚也稱妙思如此力之不已當不減華光口占曰袖裏兩枝煙雨門前一片瀟湘。

題華光梅

華光紹聖初試手作梅便如迦陵鳥方雛聲已壓眾鳥東坡見之如黃梅視無姓兒便肯之無姓兒今將以衣缽授嶺南撩予惜黃梅破頭老人不及見也圓禪者當還舉似乃翁問甘露滅法諭齊否政和五年十一月十二日夜石門精舍題。

題石龜觀壁

余家筠溪之上去城餘百里兒時聞城中塔成欲往觀焉因先君行坐余於力謝三肩上至石龜觀謝三者紿余曰當先拜石龜乃能見塔不然終不可見余曰儻爾汝何不拜曰我已嘗拜之汝旣童子又後至法當拜於是再拜入城幸見塔而心喜謝三肯余先也後三十年過焉視石烏龜良無恙摩挲以追繹前事爲大笑吾亡友胡汝霖民望生撫之金溪七八歲時隨兄入城忽不知所在使人尋已在寶應寺前看泥力士矣余每以戲之而忘余亦有此患乃以炭書其壁曰須知泥力士不減石烏龜忠子民望里人也書以示之。

題廬山

餘十五六時遊北山謁準禪師殘僧三四輩艸屋數椽殆不堪其愁準老而喜飲時酹一樽則擊罄禮觀音空階夜雨彌月不止後二十五年餘還自海外過此而山川增勝樓閣如幻出大鐘橫撞淨侶戢戢而眞隱方開石門法道於此余乃服其老且衰矣重九前三日秋陰皆當時淸絕之象而有今日適悅之情遂書此。

題天池石間

成績茂功與徳洪覺範道人自虎溪屏人乘入資聖庵少焉歷石門澗錦繡谷窮髙陟險遂至天池致敬普見如來獲紫金光明之瑞越翌日齋罷作禮而退聞佛手巖寶林峯之勝一一登覽其上望擲筆峯下瞰聖寺經巖神刻玉削不知幾千仞而江流吞天山接平野雲煙開合一目千里玆實匡廬第一境隱然爲天下奇觀也薄晚投宿化城回望杖屨所經蘿逕鳥道杳然在層崖絕壁之上殆非人間之遊也此身儻未變滅要當結廬以終。

題浮泥壁

空印禪師以宣和二年十二月偕余謁從禪師於芙蓉峯累石於玉淵之上以爲塔酌泉賦詩暮夜矣遂宿焉次日從公追餘二人杖屨下危峯自關山谷中並澗行十餘里兩山爭倚天煙霏層疊自獻部曲斷續行九地底水聲谼硐如千乘車挽而起仰望晴虛如展匹練旣出谷沃野夷曠遂飯於木陰空山暴寒雪意濃甚跣而渡澗者十八九入石門已夕山中之人炬而來迎及寺已二鼓矣秉燭夜話如夢寐中住山宣公云常有虎來月黑逾垣而去空印使余記之遂書。

題淸修院壁

昔余庵於湘西與希一爲鄰相歡如價密宣和四年冬居一遷於玆山然每會面夜語達旦七年秋餘將歸老玉峯之下來謁別爲畱兩昔言意俱盡而情則有餘桑下三宿前聖丁寧者正箴余今日之病曉陰閣雨千掌在有無中出山有不勝言者中秋後二日題。

題白鹿寺壁

希先昔遊公卿間與鄒至完曾公衮蔡子因吳子野厚居自江左還南嶽庵方廣十年叢林髙之湘南使者勸請開法此山希先持一缽欣然而來旣至屋老過者疑將壓焉殘僧才十許輩大率如逃亡人家未五白殿閣宇室間見層出如化城如梵釋龍天之宮從空而墮人間此邦之檀信往來之士大夫太息以爲勤不知希先蓋遊戲也余自長沙來館餘四昔時故人傳彥濟試手作邑攙姦推滑民驚以神當暇日攜僚佐時時舟而至其登髙臨遠烹茶賦詩則玆山之風月未至幹沒也。

題觀音院壁

達摩祖師相授法者三世塔廟在淮山從之遊得道者多庵於蒼巖大林之間路由蘄春眞身存者無慮八十餘處黃於蘄爲接壤太平興國初僧昭信始見琳公於大石之間大安龜頭相繼而出竹瓦之東石尉村有古松兩株參天合抱邦民歲禱雨暘於其下其應如懸響垂拱初耆舊相傳爲觀音院嗚呼豈非祖師之門得道出世於玆已嘗建寺毀壞而不可考者乎有僧祖欽投牒疏其事於郡太守待制韓公駒欣然給據付之使中興其院欽惇厚坦夷道俗愛之翕然而成余建炎元年幸經過焉到門卻立縱望雲間萬峯來朝玆地也其興乎。

石門文字禪卷第二十六嘉興大藏經石門文字禪

石門文字禪卷第二十七

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

跋

跋唐明皇傳

初明皇聞元魯山之歌嘆曰賢人之言也聞左璫訴道迎宋璟不爲璟禮則益知其賢何其明也及聞祿山曰胡家不知有父但知有母便遂信之何其暗也孟子曰養心莫大於寡欲欲少縱之則反易如此然能割所甚愛以寧天下與漢髙帝鑄印銷印遲速一間耳此其所以再造唐室也。

跋狄梁公傳

秦攻魏破之殺魏王瑕誅諸公子而一公子不得乃令魏國曰得公子者賜金千鎰匿之者罪至夷公子之乳母節乳之俱逃而魏故臣有識乳母者曰乳母無恙乎乳母曰嗟乎吾柰公子何故臣曰今公子安在吾聞秦令曰有能得公子者賜千金匿之者夷乳母儻知其處盍不言乎乳母曰吁我不知公子處借吾知之終不可言故臣曰魏國正破亡族已滅矣尙誰爲乎乳母吁而言曰夫見利而反上逆也畏死而棄義亂也恃逆亂以求利吾不爲也遂抱公子藏大澤中故臣告秦軍秦軍追見射之乳母以身蔽矢著身者數十乃俱死秦王聞而貴之葬以卿禮東漢李善南陽李元奴也家疫死止孤兒續始生數旬而貲以萬數奴婢共議謀殺續分其產善潛負續逃亡隱山陽瑕丘界中親自哺養乳爲生湩續𨿽在孩抱奉之不異長者有事輒跪請白然後行之續年十歲善與歸其邑修理舊業鐘離意時爲瑕丘令上書薦之光武詔善及續並爲太子舍人魏節乳母漢李善古之奴婢也而其所爲卓越如此予聞虎生三日其气食牛駃騠七日而超其母蓋其種性殊特不幸而趣異類中耳若二人者殆功名富貴者事也又可以品類拘之乎唐則天皇后受夫顧托而欲奪以自有哥舒翰提兵三十萬而北面事賊此眞奴婢豈寔能功名富貴者乎。

跋北裏志

春秋傳書六鷁退飛石隕五微事也何足書乎先儒曰聖人之意以謂如鷁與石無預於道徳性命之理且猶謹嚴詳次如此況道徳性命乎北裏志戲劇之文而達道校證藏之豈五石六鷁之意乎舒王曰司馬君實平生大過人者臨事不苟於達道亦云。

跋達道所蓄伶子於文

風行水上渙然成文者非有意於爲文也余讀此傳蓋通徳娓娓而語子於筆追而書之非有意也然通徳所論惠男子殆天下名言吾以謂子於之室有此婢如維摩詰之有天女也達道手校諸書而此本最美非好古博雅何以至是司馬君實無所嗜好獨畜墨數百爾或以爲言君實曰吾欲子孫知吾所用此物何爲也達道之畜書其亦司馬之墨癖也。

跋邴根矩傳

孔北海年十六時能捨匿山陽張儉事泄兄弟及母三人爭死竟坐兄袖北海因是顯名遼東太守公孫度欲殺劉政政先依根矩矩匿之月餘以付太史子義旣而謂度曰政已去君之害豈不除哉度曰然根矩曰君之畏政者以其智也令政已免智將用矣尙奚拘政之家不若赦之無重悲也度乃出之棄又資送政家皆歸故郡嗚呼東漢號多气節之士其天性哉方張儉劉政之窘而遇北海兄弟太史子義根矩𨿽困於亨蓋其平生取友護助何所憾焉韓退之志柳子厚愛其請代劉夢得播州曰嗚呼士窮乃見節義今夫平居里巷相慕悅酒食遊戲相徵逐翊翊彊笑語以相取下握手出肺肝相示指天日涕泣言死生不相背負宜若可信一旦臨小利害僅如毛髮比反眼若不相識落陷阱不一引手救反擠之又下石焉者皆是也此宜禽獸所不忍爲而其人自視以爲得計使聞子厚之風亦可以少愧矣予聞退之之言太過及親嘗之乃知此曹今古一律也借能過之安能已之哉。

跋魯公與郭僕射論位書

魯公作字多擘窠大書端勁而秀偉黃魯直云此所期無不欲髙照千載者此帖艸略匆匆前所未見開軸未暇熟視已覺粲然忠義之气橫逆而點畫所至處便自奇勁公嘗謂盧杞曰朝廷法度豈更堪公破壞也於此又曰朝廷綱紀須共存正凜然想見其爲人蓋公所遭之時如此而所守之道不得不然故倉卒未敢忘國之綱紀也余私有感於中者因記於此。

跋杜子美祭房太尉文稿

房管之賢盧杞之不肖讀其傳曉然易分也然睢陽之敗由管魯公被害杞實使之校二者之設心則終不能優劣而甫稱管之材𨿽困蹇以死益堅壯非忠義激烈篤於自信其能爾耶疑史記賀蘭不予南霽云兵事若不直𨿽然哥舒翰之臣祿山天子西奔天下怨之而髙適乃表雪其事稱舒翰忠義有素而以病奪其明將軍三十萬而低首事賊非叛乎從而文其罪非欺乎而甫亦嘗以舒翰適爲賢豈史皆不足憑而甫之稱無不眞者耶。

跋東坡山谷帖二首

東坡山谷之名非雷非霆而天下震驚者以忠義之效與天地相始終耳初不止於翰墨王羲之顏平原皆直道立朝剛而有禮故筆迹至今天下寶之者此也予於雲巖訥室觀此帖皆其海上窮困時自適之語然髙標遠韻淩秋光磨月色令人手玩一飯不置若訥當藏之名山以增雲林之佳气。

前代尊宿火浴無燒香偈子山谷獨能偈之初見羅漢南公化作偈其略曰黑蟻旋磨千里錯巴蛇吞象三年覺天下衲子聽瑩十年晦堂曰魯直作此有據乎亦意造爾山谷曰吾聊爲叢林戲耳晦堂大笑曰豈可以般若爲戲論乎山谷始悔前所學未登本色罏韝乃卜居於庵之旁方知晦堂眞不請之友耳今讀此書乃是未見晦堂時語也不然安有吹劍語乎。

跋東坡與佛印帖

東坡騎鯨上天去十九白矣平生文章流落世間者所在神物護持然士大夫罕蓄之多見山人野士之室汝水旼禪者出此帖示予𨿽其一期酬酢之語而謙光燭人三復之想見幅巾杖屨翛然行儋石水溢間如淵明在柴桑斜川時某題。

跋東坡平山堂詞

東坡登平山堂懷醉翁作此詞張嘉甫謂予曰時紅妝成輪名士堵立看其落筆置筆目送萬里殆欲仙去爾余衰退得觀此於祐上座處便覺煙雨孤鴻在目中矣。

跋東坡與荊公帖

予嘗見東坡與荊公帖謂少遊曰願公稱揚之使增重於世又舉魯直自代表曰魁壘之才足以冠絕天下孝友之行足以追配古人是四老俱登鬼錄覽此翰墨尙足以增山川之勝气也。

跋東坡老木

東坡婆娑林丘如此老木而山谷以筆端之口爲形容之華光缽囊中乃一時頓有此兩玉人耶。

跋東坡池錄

歐陽文忠公以文章宗一世讀其書其病在理不通以理不通故心多不能平以是後世之卓絕穎脫而出者皆目笑之東坡蓋五祖戒禪師之後身以其理通故其文渙然如水之質漫衍浩蕩則其波亦自然而成文蓋非語言文字也皆理故也自非從般若中來其何以臻此其文自孟軻左丘明太史公而來一人而已然予有恨恨其窺夢幻如霧見月𨿽老而死古今聖達所不免譬如晝則有夜而東坡喜學煉形蟬蛻之道期白日而骨飛竟以病而歿使其如魯仲連之不受萬鐘之位而肆志則寧復有遺恨哉佛鑑能珍敬其書則其趣味乃眞是山邊水邊之人與夫假髙尙之名心悅孔方道人者異矣。

跋東坡緘啟

東坡海外之文中朝士大夫編集已盡𨿽予之篤好者亦以爲無餘矣佛鑑輒出此帙爲示皆中朝士大夫集中所無者山林之人泯泯蘗蘗若無所用而其志好尙亦淸絕哉譬如無雲之月有目者皆愛仰之況斯文乎。

跋東坡書簡

王逸少骨鯁顏平原剛正兩公皆有立朝大節而後世以字畫稱予嘗嗟惜之然名徳之重故世珍其筆迹蓋理之固然東坡之於王顏又其逸羣絕塵者其法權極可寶祕宣和四年人日覺慈軸以來示予予忻然喜其嗜好若可教也。

跋山谷所遺靈源書

熙寧元丰之間西安出二偉人徐徳占一旦興艸菋與人主論天下事若素宦於朝黃魯直气摩雲霄與蘇東坡並馳而爭先二公皆名震天下聖世第一等人也而詩詞所寓翰墨之妙拳拳服膺於靈源大士如此則知彼上人者必有大過人者耳一以達摩正諦不斷才一縷爲憂一以願得一雲門爲言豈非念其所負不可以蹤迹者耶髙安道人誼叟久從之遊蓄此書出以示予予祝之使藏之名山庶百千年之下知江南道徳所在未全寂寥也。

跋山谷雲峯悅老語錄序

山谷筆回三峽不露一言雲峯舌覆大千更無剩法昔日龍山父子𨿽被熱瞞今朝虎溪兒孫應增冷笑咄寒山子道底。

跋山谷筆迹

山谷爲予言自出峽見少年時書便自厭此帖在龍舒時作自然有一種勝气未易與俗人言也當有賞音耳。

跋山谷帖

山谷翰墨風流不減謝東山而書詞鄭重傾倒於華光如此予疑百世之下有讀之者知華光後身支道林哉。

跋行艸墨梅

山谷醉眼蓋九州而神於艸聖華光道價重叢林而以筆墨作佛事兩翁並軸如夏口松下見婁師徳永禪師像於邢和璞甕中耳。

跋橘洲圖山谷題詩

予棲遲橘洲斷岸甚久別來無夕不在夢偶開軸見之如倚法華臺引鏡也讀山谷語如幅巾相從道林路時。

跋山谷五觀

舒王在鐘山多與禪者遊王以宗乘關捷問之莫不瞠若若以膚淺問之莫不聽瑩於是大訝其寡聞嘗問一僧五觀法使誦之往往不能句者嗚呼非施法之過學者亦罪焉以其不能從師授也山谷冠冕道徳偉俊聳於縉紳宜其倚花叫飲髙追晉宋風流之遊方其窮約乃知跏趺而食又作觀法非直己好之且欲移於天下其信道爲法之勤可謂透脫情境者耳逢原畜此疾欲以示學者庶幾其有能動心者耳。

跋黔安書

王家父子翰墨流落後世不少而所見皆弔喪問病之帖豈具得意之書已爲當時賢士大夫所藏世不得而見之耶弼上人處見黔安靑石牛帖皆與村落故人語然其傲睨萬物之意不沒更百年後斯帖當亦貴耳。

跋山谷字二首

山谷初自鄂渚舟至長沙時秦處度範元寔皆在予自三井往從之道人儒士數輩日相隨穿聚落遊叢林路人聚觀以爲異人今餘二十年予再遊長沙山林間往往見其筆紮此帖此簡前嘗見之宣和二年秋八月至法輪竦上人出以爲示玩之不忍置魯女有遺荊釵而泣者路人笑之曰以荊爲釵易辦女乃泣何也女以手掠發曰非以其難致也以其故舊耳予所以玩之者實鐘魯女泣荊之情。

山谷初謫人以死弔笑曰四海皆昆弟凡有日月星宿處無不可寄此一夢者此帖蓋其喜得黔戎有過從之詞其喜气可搏掬山谷得瘴鄕有遊從其情如此使其坐政事堂食箸下萬錢以天下之重則未必有此喜也。

跋珠上人山谷酺池詩

予紹聖初畱都下聞士大夫藉藉誦靑石牛詩而此四絕尢著聞恨不見此老閱三年遊石門林下識君實骨面善談笑相從最久時珠禪垢面不襪然已超卓後二十餘年予還自海外而君實化去久矣丁酉坐夏洞上有鴨步而至者問之乃吾向所識不襪公也於是甘吾老矣夏休珠將經行湘山袖此卷來讀之龍蛇飛動淩跨韓柳之气糠秕王候之韻如其無恙時陰晚坐覺山川增勝爽然忘其孤廢也湘山多髙人識靑石牛甚眾珠可以示之使其韻摩摶衡霍固不佳哉。

跋與法鏡帖

山谷作黃龍書時與予同在長沙碧湘門外舟中今餘年佛鑑出此以示予曇諦見前身麈尾山谷醉中仙去此帖墮空之垢被也。

跋石臺肱禪師所蓄艸聖

少遊此詩荊公自書於紈扇蓋其勝妙之極收拾春色於語言中而已及東坡和之如語中出春色山谷艸聖不數張長史素道人遂書兩詩於華光梅花樹下可謂四絕予不曉艸字開卷但見其雷砰電射揭地祇而西七曜耳吁哉異也政當送與龍安照禪師使一讀之。

跋山谷筆古徳二偈

此兩詩唐智閒禪師所作也世口膾炙之久矣而莫知主名豈山谷未敢必誰所作耶覺思示山谷在華光時筆此翁以筆墨爲佛事處處稱贊般若於教門非無力者也今成千古爲之流涕書之。

跋山谷云庵贊

云庵住廬山時山谷過焉相與遊鸞溪坐大石上擘窠畱題其法喜之遊如黃檗裴公乃作此贊後二十餘年得於衡陽毛氏之家持以還長沙開法長老覺慈寔其的孫時年二十三歲卽以付之臨濟正脈使流通不斷乃無所愧此贊其敬之哉宣和五年中秋前一日題。

跋東坡山谷墨迹

予自南來流落山水久不見偉人便覺胸次勃土可掃宣和二年冬湧師於湘西古寺中出以爲示如見蘇黃連璧下馬气如吐霓也。

跋山谷字

山谷翰墨妙天下蓋所謂本分鉗錘至於說禪自到於三老之後則似攙奪行市奇傑之气光風霽月如珥立殿陛之下何其照曜哉漳州正道書記於東山雪朝出以相示便覺增淸山川精神秀發道𨿽一枝一缽求實於己者無有然骨董箱有此軸殆可與連城照乘爭價也。

又詩

山谷論詩以寒山爲淵明之流亞世多未以爲然獨雲巖長老元悟以爲是此道人村气而俎豆山谷靈源之間也已可驚駭乃又能斫評詩之論殊出意外此寒山詩也以山谷嘗喜書之故多爲林下人所得顏平原方乞米而山谷已謝得米要之非胡椒八百斛之家也。

跋叔黨子

王子敬童稚時作字行艸已超故方引紙著腕右軍從後掣其筆不獲乃嘆曰是兒他日名當大成予觀叔黨行艸皆蟬蛻墳塵之類筆法通亞乃翁矣惜其早世不秋庸詎不以此郎媲子敬耶邵陽儉上人雨歇攜此帖見過翛然如見父子角巾竹杖行小港榕林之下不勝淸絕建炎二年三月十八日。

跋本上人所蓄小坡字後

雞蘇本艸龍腦薄荷也東吳林下人夏月多以飲客而俗人便私議坡誤用雞蘇爲紫蘇可發吳儂一笑予將發鸞溪上人以此軸爲示筆勢飛動皆學坡而未臻坡險處者要之如馬巷中逢王謝家子弟步趨狀貌蘊藉風流有自來矣覺範題。

跋了翁詩

仁者難逢思有常平居愼勿恃何妨爭先世路機關惡近後語言滋味長爽口物多終作疾快心事過必爲傷與其病後求良藥不若病前能自防。

右了翁送其侄剛勝柔詩勝柔過南昌出以爲示曰伯氏祝曰儻見覺範使爲汝說破予曰翁欲汝知口只好喫飯耳。

跋了翁書

宣和二年夏得翁書前去無日矣能復一來相見乎翁平生剛方吐言如刀鋸而此書若淒冷私怪之明年四月遣書走山陽八月人還云翁方發書日下世矣蓋四月九日也聞之酸鼻累日翁視死生一戲耳予重爲天下惜此人品翁知國如陸忠公臨大節不奪如顏魯公文章光明贍博如白樂天通達宗教如裴公美然四公者皆享富貴建功名死無遺恨而翁兼四公之長而以一斥不能復遂坐廢三十年予所以追悼而不去心也八月七日方飯僧薦冥福病臥剌然刀畫而南州珠上人攜此軸來讀之而長嘆哲人逝矣予何所稅駕乎此去死生一決耳珠包腰一缽苦硬有膽气而能蓄此書今叢林禪和子以爲何種故紙然則珠殆亦有佳處因爲流涕而書之。

跋瑩中帖

瑩中竄海上而名震天下不減司馬丞相之在洛中時平生多與山林之人遊處處見其翰墨𨿽戲語亦如雪中春色予觀堪公所蓄答仰山眞慧禪師簡重而謹嚴如其爲人味其立朝盡節無愧宋廣平陸宣公也。

跋瑩中詩卷

了翁徉狂垢污不擇香臭而至山水間便能賦山礬墨梅乃爾暴淸絕耶予政和春過衡陽道權出以相示如見抵掌談笑時。

跋江表民願文

世尊論學道特言富貴爲難表民官爲左司風節凜然天下畏仰貴顯矣而與其夫人兪氏一飯奉身淸淨自活畢世眞如徳生童子有徳童女豈特求於今爲鮮𨿽從古人中求亦無有也予閱其願文廣大堅固深切著明眞黑暗崖之火炬生死海之舟楫爲之序者淨慈禪師退然才中人而以大法爲己任如雪竇爲之跋者延平了翁立朝正色剛而有禮愈斥而愈忠如魯公皆表民之友也而三友者聯翩欲刪去予而自遊普賢願海又可乎。

跋李商老詩

予至石門杲禪出商老詩偈巨軸讀之茫然知此道人蓋滑稽翰墨者也又欲入社作云庵客試手說禪便吞雲門臨濟如虎生三日气已食牛衲子嘩曰甘露滅非錯下注腳。

跋徐洪李三士詩

陳瑩中嘗問予南州近時人物之冠予以師川駒父商老爲言瑩中首肯之駒父戲效孟浩然作語如王謝家子弟風神步趨不能優劣商老和之如劉安王見上帝大言不遜豪气未除獨師川有句在暮山煙雨裏西洲落照中未暇寫也。

跋蘇子由與順老帖

子由每多疾病則學道宜多憂患則學佛宜常坐黨人兩謫髙安多與山林有道者語知其爲排遣憂患者也順老予時拜之又吾云庵賢之漓然流涕而書云。

跋張七詩

玉不可種也而孝之至則種玉亦生泉不可呼也而忠之至則呼泉亦洌虎不可使令也而有徳者役以橐經乙不可教誨也而有義者致其同室予觀兩張之詩引物連類折之以至理而秀傑之气不沒讀之使人一唱三嘆豈筆端有口之徒歟。

跋髙臺仁禪師所蓄子宣詩

歷公以功業著詩律傳者少自廢放山林間與衲子遊其語便爾淸熟此柳子厚所謂詩人以窮乃工殆非虛語。

跋道鄕居士詩

道鄕以說禪口談醫國法門雷霆一世初非以詩鳴也而此詩句句有法蓋其胸次如春之盎盎著物成容今旣已矣萬人何贖哉儼師題於衡山之麓。

跋鄒志完詩乃其子徳久書

道鄕文章種性自然如五色鳳此詩乃浴天池時容光也其雛筆法已能追蹤山谷之气讀之令人想見蹇驢風帽如宗武扶子美醉吟詩也。

跋四君子帖

秦少遊舌頭無骨王定國察見淵魚山谷口業猶在道鄕習气不除華光不語如雷。

跋呂鎭公詩

右惠照院見太師鎭國呂公畱題一首深淸雄麗有愛君報國之志時公方尉新昌實生太尉吉甫以道徳爲神考所敬與舒王上下議論遂參大政文章翰墨雷霆一時福祿壽考逮事三朝天下學者宗之昔李邵以髙才博學爲南鄭幕門侯吏而其子固爲東漢名臣豈所謂隱徳報應不身嘗之而及其子孫者乎予於太師鎭國公亦云。

跋李豸弔東坡文

東坡以建中靖國元年七月二十七日歿於常州時錢濟明侍其傍白曰端明平生學佛此日如何坡曰此語亦不受遂化李豸爲文以弔之曰道大難名才髙眾忌皇天后土知平生忠義之心名山大川還千載英靈之气士大夫稱其詞該而美今錄以示常道人亦可以舉似山中諸道友也。

跋養直可師唱和眞隱詩

予久不見養直時時想見其墮幘醉時忽閱此詩如行野渡春色中𨿽盎盎醇釅然終有一種淸絕气味可上人語迅快如漱壑夜泉響掃窗春霧空不類菜肚阿師語仲伯連璧士也而皆友吾巽中傳曰觀其所以遊因以知其爲人吾於巽中亦云。

跋養直詩

宣和三年三月予遷居水西南臺寺初六日顚風攪林東軒小寢俄大雨起步修廊復坐頹然昏睡南州道崇難者持此軸來隱幾讀之如觀飛菟頓塵追風趁日也然其詩詞所及皆予故人而予亦嘗落憫憐中蓋方竄海外時帖也昔曾魯公問予曰蘇養直聞齒少而詩老恨未識之子見其詩否予曰李太白詩語帶煙霞肺腑纏錦繡以予觀養直之詩逮又過之魯公駭予此論今數詩惜公不見以驗前語耳。

跋謝無逸詩

臨川謝無逸布衣而名重搢紳於書無所不讀於文無所不能而尢工於詩黃魯直閱其與老仲元詩曰老鳳垂頭噤不語枯木查牙噪春鳥大驚曰張晁流也陳瑩中閱其贈普安禪師詩曰老師登堂撾大鼓是中那容嗇夫喋嘆息曰計其魁傑不減張晁也二詩於無逸集中未爲絕唱而陳黃已絕倒無餘惜其未多見之耳然無逸又喜論列而气長詩尙造語而工置於文潛補之集中東坡不能辯文章如良金美玉自有定價殆非虛語也予方以罪謫海外無逸適過廬山見吾弟超然熟視久之意折曰吾此生復能見覺範乎語不成聲乃背去後三年予幸蒙恩北還而無逸乃棄予而先焉因與超然對榻夜語及之不自覺淚殷枕也嗚呼無逸東鄰有寧生者二十餘以鏤刻爲菩薩像每過無逸恬退趨去俄遊京師以其役得將仕郎而還華裾細馬閭裏聚觀無逸出門值之爲避路門弟子爲不懌累月嗚呼無逸有出世之才年未五十一命不沾殞傾大命曾東鄰寧木工之不若嗟乎惜哉。

跋無盡居士帖

無盡登庸百僚畏詟坐政事堂徳長於兩府諸公自劉中書吳門下皆昆弟畜之觀其退歸山林與衲子遊書詞諄諄不翅如骨肉然賢者莫不怪之安知此老人以法爲親乎龍安照公倚公之風遂托名不朽其亦老贊公盧玉川希上人之流亞也耶。

跋蔡子因詩書三首

歐陽文忠公嘗非笑肥字而誇杜子美獨貴瘦硬東坡作詩曰杜陵論書貴瘦硬此論未工吾不平丰妍瘦容各有態飛燕玉環誰敢憎予因此帖可謂丰妍者也觀其俊气橫逸不受富貴鞚勒之韻宜從古人中求宣和元年十月八日臨川瞻上人出以爲示便覺神魄飛越於鐵甕城之下瓜洲杳靄之閭。

文章天下第一數東坡子因蔡氏子弟而飲食夢寐以之其種性妙非習俗所能移使東坡而在見子因當不減張曲江之與李泌也。

予久不見夢蝶偶得此詩湘西山水間時松風盤空林月滉蕩如顧虎頭對劉琨展其畫像也。

跋李商老大書云庵偈二首

商老以大父事云庵以伯父事天寧則予蓋其叔父也仰山曰東院師叔若在惠寂不到寂寞商老寂子後身也然甘露滅固未死而商老與其弟未嘗不啼饑其大言以詬罵魔佛髙自許可蓋習气也。

近世要人達官其气焰摩層霄而門可附而炙手者不翅百千然其語言翰墨人見之皆如拒頑百姓見催租文引恚視之不棄擲幸矣商老灌園修水之上而筆畫一出人爭傳寶以相矜誇吾是知道徳無貧賤也覺慈生一十年去年從余而知有商老偶出所畜一軸見嬉喜而書其尾且以雪道向無知之恥云。

跋韓子蒼帖後

蘇東坡伯仲文章之妙無愧相如子云而其見道之大全則楊馬瞠若乎後子蒼文字師法蘇氏西蜀後來之駿也讀其問照公向上一路後照未見酬語予爲代之曰不辭向汝道只恐撞見劉幽求大帽壓耳手提油子蒼他日見之定是無語。

跋太師試筆帖二首

此帖骨气深穩姿媚橫生其得意時筆也不然何其如行雲流水之閒暇也予臥痁逾月偶閱之覺痁不辭而去乃知檄愈頭風非虛語耳。

予觀太師楚國公之書骨含富貴積學之至神气蓋人然付其侄以寶公詩其外護欲傳之子孫爲無窮家法也。

跋公衮帖

見蛇斗而筆法進聞雞聲而遂能神東坡以謂寧有存法與神於胸中而能學書者乎予觀公衮行艸旣不用法亦不祈其神娓娓意盡則止耳。

跋三學士帖

秦少遊張文潛晁無咎元祐間俱在館中與黃魯直居四學士而東坡方爲翰林一時文物之盛自漢唐已來未有也宣和四年七月太希先倒骨董箱得此三帖讀之爲流涕嗚呼世間寧復有此等人物耶。

跋蘭亭記並詩

宣和四年夏彌月不雨稻田龜兆出予晨興垂頭坐西齋方與造物者遊而廚丁聿來告米竭余作白眼久之希先送此軸來索跋欣然見王子敬諸君子忘其廚丁廚丁求與決予曰當以三筏用事正不必逼人也。

跋荊公元長元度三帖

予兒時劇於鄰家見壁間有詩曰是非不到釣魚處榮辱常隨騎馬人今日見此三帖偶憶前句。

跋百牛圖

畫工能爲神鬼之狀使人動心駭目者以其無常形無常形可以欺世也然未始以爲貴惟犬馬牛虎有常形有常形故畫者難工世之人見其似則莫不貴之畫牛之法徑寸者不刷毛予觀此圖非特入法凡百尾喜怒俯仰小大伏立趨並浮鼻荷癢盡其情狀意非畫師殆髙人韻士以寓其逸想耳予老住江村而比道林嶽麓之富其牛每以谷量日夕蓋拾礫追逐叱叱於田畝之中厭飫矣而全美乃以此軸爲示何哉予以湘西之云塢爲畫笥則全美必以此圖爲怍。

跋周廷秀酬唱詩

宣和二月初吉日予送客松下淺丘縱望廷秀一髯男子但是時湘西雪盡眾峯蒼然我與廷秀皆是畫圖廷秀袖出與張公酬唱之詞讀之便覺與眾峯爭秀豈其愧從聚落中來故以此句彈壓淸境耳。

跋順濟王記

東坡昔自定武謫英州夜宿分風浦三鼓矣發運司知有後命遣五百人來奪舟東坡曰乞夜櫓及星江就聚落買舟可乎使者許諾卽默禱順濟王曰軾往來江湖之上三十年王於軾爲故人故人之失所當哀憐之達旦至星江出陸至豫章則吾事濟矣不然復見使至則當露寢浦漵言未卒風掠耳篙師升颿颿飽炊未及熟已渡楊瀾泊豫章日亭午嗚呼順濟之威靈爲江湖之益者不可悉數獨分風送東坡南去此心日月不能老也其英特之風不減李逢吉禮陸宣公也。

跋李成徳宮詞

唐人工詩者多喜爲宮詞天階夜月涼於水臥看牽牛織女星玉容不及寒鴉色猶帶朝陽日影來世稱絕唱以予觀之此特記恩遇疏絕之意於凝遠不言之中非能摸寫大平藻節萬物讀成徳所作一百篇知前人之未工也其收拾道山絳闕之春色刻畫玉樓金屋之情狀使海山瀕海之人讀之如近至尊非其才當世何以治此上元日題。

石門文字禪卷第二十七嘉興大藏經石門文字禪

石門文字禪卷第二十八

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

疏

請悟老住惠林

瑞光表裏渾圓珠遺影迹淨慈縱橫無礙玉立精嚴兩翁皆化行京華一旦遂道徧天下每追惟其髙韻邈難繼其後塵欲扶雲門已墜綱宗誰決先師未了公案恭惟某人淨慈眞子瑞光嫡孫言行信於叢林聲價重於吳越無生之句善嬰兒哆啝法門獨脫之機入師子奮迅三昧願膺睿旨來振祖風施大士法喜之珍洗小根禪誦之垢幸回法馭成就勝緣。

又諸禪疏

常光現前廓周沙界大智成就不隔纖毫自然蟬蛻根塵之間安用龜藏語默之外當有達識共賞此音伏惟某人正眼甚明道根久固綽有遠韻爰自妙齡云行鳥飛川流嶽峙觀其措置實宗門之爪牙見其施張蓋法窟之頭角以身徇道當無系於去畱爲法求人豈有拘於喧寂所期甚大幸母固辭。

請果老住天寧

雲門之句裏呈機粲玲瓏之鉼芥洞山之正中妙協走圓轉之盤珠持臨濟之門風行黃檗之照用奪人境於棒下分賓主於喝中三宗盛集於帝京諸老大揚於佛事伏惟某人道韻拔俗英姿逸羣披沙得金剖石逢玉識黃龍窟中頭角振靑鸞溪上風雷十年之幽蘭林香一旦之穎錐囊露主張法席厭飫名山每欲晦藏輒自昭著其自治𨿽無求於世然寓世當循緣而行奚必山林終勝朝市今者覺天梵侶上國寶坊佇法馭以重臨期宗風而大振遙知起定因緣助發慈心想見肯來龍象擁隨髙步。

山門疏

嵩山宏別傳之宗終依帝裏天臺修遠舉之行尙遊人間觀其迹若未棄世緣論其心則深尊法道蓋至人度生初不泥其出處菩薩護念亦將泯其靜喧仰前鑑之昭然宜後昆之取法恭惟某人卓有實行號稱飽參冰霜居懷嚴汵照物平生刻苦於道諸方信服其誠其閱世也如風行空去來無礙則循緣也如月印水成破因時昔懷雲泉終老之歸偶爾西去今念王臣外護之意翻然北來期擊電機鋒重施使正法眼藏不滅。

請靈源外座

香象本狂依寶坊而馴伏怒虎方斗遇禪者之解紛顧惟齒髮之所慚曾彼性靈之不若聞斯妙義皈命慈嚴恭惟某人如月在天非猒污而匿照如雷振物豈擇地而發聲鬧傳法馭之肯來故已輿情之喜愜雲山在目何妨掉臂卽行龍象擁隨正好逢場作戲副我有求之懇願開無礙之門。

請一老外座

眞誠所置聖果證於履聲正信之深空義現於猊座況鄰淸淨之境親瞻知識之儀恭惟某人華藏親孫佛印嫡子晨鐘暮鼓揮雙劍之鋒鋩水鳥樹林露臥龍之頭角法不孤起此爲時節之因緣大眾必臨願聽緒餘之謦欬。

請山老住雲巖

敷演佛乘資延睿算僉求達識成就勝緣振列聖已墜之綱宗行初祖不傳之正令眞非掩僞旁徇道俗之言公則生明特用叢林之議伏惟某人隨機說法籍教悟宗名爲東林橫枝其實泐潭正脈少時橫行海上老來古寺城隈惟以薪而續牀分栽田而博飯然惟雲巖勝剎實曰江國上游宗旨之淵源緇衲之都會鳳山歸去瓶盂是處爲家猊座重登竿木逢場作戲請提雅曲大眾欣聞。

請藥石榜

耆年日已凋喪叢林今遂寂寥王官玉石俱焚學者涇渭不辧謂之受道其實走名賴老成之典刑爲後昆之軌範恭以新命某人滴水滴凍知果知因惟顯晦水到渠成使魔外風行艸偃一段勝事千目同觀龍蜃沙頭最初解開布袋鳳凰山下末後把定牢關道不虛行法固如是特致溪蘋之具以表山門之儀欣然肯來豈勝幸甚。

請崇寧茶榜

出則爲人興化是何心行不如諸佛曹山空熱肺腸𨿽然二老英雄未免一場敗闕欲圓道眼別有妙門恭惟某人本色鉗錘逸羣聲價現成活計更不覆藏肅道者白牯牛兒騎來露地南褊頭赤班蛇子拈出驚人大光西祖之機上祝南山之壽淸風江上孤舟不涉程途明月洲頭一句卻分賓主寶坊在邇香飯具陳將開選佛之場願受最初之供現前法侶同賜證明。

請逍遙宜老茶榜

寶幾珍禦特興同體之大悲白牯貍奴更入徧行之三昧要當語絕滲漏不令機昧始終如百花醴味絕中邊如三點伊勢分賓主惟靈源洞明此旨坐昭默獨提正宗雅聞宜公禪師久親此老法席長眉尊者爭傳親見佛來大耳沙彌自謂久辭祖矣浮塵滅盡化愛憎爲平等之光大用現前投同異入寂滅之海一言相契千里同風敢違十方蘭若之規敬薦一會伊蒲之饌眾所欽佇儼然肯臨幸甚。

請準和尙住黃龍

磨磚庵畔言回智照之光選佛堂前喝下證心之第是續諸佛之壽命爲大法荷擔之叢林興自江西家世獨聞天下老南設三關之問勃然中興關西藏一點之機窅然深遠恭惟某人關西眞子老南的孫貶剝諸方疏通正脈自石門而遷幕阜如別業而歸故園不離先祖道場旃檀林無別樹復唱舊時雅曲優缽華已重開便請拈提不勞辭讓。

請湘公住神鼎

道不可傳則釋迦不當饒舌法如可說則維摩豈得無言賴離微不犯之鋒機決祖宗未了底公案要須圓融之士密開方便之門恭惟某人少小偶家潙山寅緣親承空印譬如懶融道者坐致雙峯祖師燻烝見聞霜露成熟蘊醉顯舉足之辯有白雲越閫之機領神鼎之名山適叢林中興之日行雪竇之正令酬王臣外護之恩。

請寶覺臻公住天寧

佛之法道世所追崇𨿽外護付諸王臣然荷負必須龍象咨之於眾愛憎或出於人情公則生明眞僞難逃於智鑑來膺妙選果得耆年伏惟寶覺大士臻公以禪寂爲家鄕以翰墨爲遊戲閒房古寺甘畢生於折腳鐺中各夢同牀曾失笑於破頭山下而判府待制妙於龐老識丹霞初不出門應嘆仲尼知伯雪猶資擊目今日重新法席一時共贊天寧演暢宗乘聚三湘之云衲祝延睿算同萬國之山呼。

請殊公住雲峯

有志於立事而事之竟成無心於求名而名之不捨似水滴石積之以日而石自穿如麝匿香覆之以缶而香愈著非形勢之激爾蓋物理之固然恭惟某人東林廣惠之曾孫南嶽慈覺之嫡子撝謙榮利嘉遁叢林王臣悅聞授以傳衣之職道俗勤請願聞飛錫之來龍象畢臨山川攺觀昔時把定俗子涴我白疊巾今日放行眞珠撒出紫羅帳。

請道林云老住龍王諸山

諸方叢社盛莫甚於湘中五派家風傳莫密於洞上號稱法窟指曰道林蓋旃檀林郁密不與荊棘並生則眞虎行藏豈容彪兕止住恭惟某人枯木嫡子芙蓉長孫應緣東吳知名南楚金篦刮膜廓開空劫光明寶鑑當臺頓見今時影迹似暗中之五色如句裏之三玄願布龍王之大身徧施法雨要知曹源之一滴不離覺場。

云老送南華茶榜

一衲生涯而名聞天子萬夫阡陌而位繼祖師是必於曹溪有大因緣不然乘般若昔所願力時節旣至毫髮弗差豈特增宗門之光抑亦爲法乳之慶未忘世禮少展輿情恭惟某人恩逾父母故言所不能形容道絕功勛故意所不能測度云無限礙寧分嶺外湘中月有照臨豈擇曲江楚水暫駐隨軒之法侶願陳薦缽之溪蘋想蒙哀憐特有肯諾。

請東明疏

雲門之宗風昔中興於雪竇而雪竇之法派今特盛於臨平聲名振於諸方道徳冠於列祖登其法席夫豈庸流恭惟某人久遊臨平之門飫聞雲門之曲薄遊南楚混迹東明缽具笑移大類云居之簡使符自至未慚潙水之詮朱紫堵觀道俗雲集升堂作象王回旋則是眞顧鑑酬機如師子返擲則不涉離微願赴王臣外護之勤爲揚鍼水不傳之妙。

請方廣珂老住石霜

諸相本空眞緣相現有言𨿽幻法自言傳剎那間而徧十方彈指頃而說千偈妙解所寄印證其誰恭惟某人頓悟上乘久臨淸眾如月在水而不染似云出岫而無心車轍峯前復起靈源之浪霜華澗畔重開枯木之華乃知龍象之擁隨定看山川之攺觀幸捐謙柄無事巽牀。

請眞戒住開福

湖南報慈寺天下選佛場萬指犀顱千楹寶構宜得知見絕倫之士重提佛祖已墜之綱竊聞眞戒禪師徧領名山久臨淸眾受敵八面蓋文關西之家風貶剝諸方有英邵武之膽气袖丹霞劈佛之手藏黃檗陷虎之機流出自己無窮胸襟來決先師未了公案琉璃瓶含寶月紫羅帳撒眞珠大振南宗續千燈於將燼回瞻北闕祝萬壽之無疆。

請云蓋奭老茶榜

禪門分江西南嶽之五派後世盛雲門臨濟之兩家至於流末之餘馴成戲論之謗師承大壞法道浸微妄庸假我以偸安名實因玆而愈濫坐令洞上之宗風來振湘中之法席果逢神穎爲整頹綱恭惟某人芙蓉嫡孫枯木眞子疏通蒞眾故遇緣則應折節荷法故律身甚嚴名譽排縉紳齒牙威儀爲道俗指目諠嘩沙步爭傳孤錫之重來狼藉封云正賴淸風之一掃敢薦蘋藻之饌用慶叢林之儀未離旃檀之林一句百味具足行據狻猊之座三玄五位縱橫。

又藥石榜

坐致王臣之勸請蔚爲緇白之榮觀脫煩籠如蟬蛻塵埃遂深隱如豹藏煙霧敢慶常規之苛禮特陳過午之伊蒲恭惟某人滿腹精神實頭聲價不住城隍聚落久藏禪板蒲團要成保社叢林敢負火刀直裰以云作蓋故我宗得妙以海爲印故按指發光挾路通途則一日兩兼名剎回機轉位則四年三易道場重重錦縫解合枯木開花片片赤心果見泥牛入海特迂威重普共證明。

又疏

觀名實無當而萬法本閒何必不物於物如天地不言而四時自運是謂無功之功所以有言忌犯當頭自然臨機不畱朕迹其妙見於此耳孰能神而明之恭惟某人徧領名藍久臨淸眾芬芝蘭之聲譽皎冰雪之行藏衣裓謝聚落之氛談笑有山林之韻一音普證萬指齊瞻海印成章檄祖令於教外寶云作蓋施法雨於人間。

嶽麓爲潙山茶榜

全提祖令則無法無親略在世禮則有恩有義故證眞必依於俗諦如解空弗離於色塵故造雨花顯敍法乳自裂衣冠以參道剃除須髮而爲僧其長養成就之私乃提撕藻飾之意至於曲折皆出愛忘俯顧其微敢稱傳法之嗣仰惟至鑑又貞親教之師伏惟堂頭大和尙道契天衣法傳智海廓沙界之量故能山收海藏示醫王之心亦畜牛溲馬渤蠅附驥而气吞千里鈴系鳶而聲登九霄是之固然人則幸矣躬至鍼水之地特陳蘋藻之羞螻蟻微誠知慈嚴之易感叢林苛禮愧恩大以難酬重煩四海之勝流共慶一時之佳集。

請圓悟住云居

地號云居非石梁隔分凡境世傳天上有山神常護法幢須求魁壘之耆年來轄英靈之衲子恭惟某人具豎亞頂門之眼行全提祖令之權舌覆大千入語言之三昧身分剎海爲遊戲之神通豈暇奪人境於笑中何止分賓主於句內願垂巧便俯徇時機大震海潮之音用祝後天之算。

請璞老住東禪

寺近雙峯地連七澤觀今法席號古叢林師門挺多開已見之戶牖學者益眾橫臆斷之干戈紛然江淮遂成阡陌賴有人中師子來爲病者醫王伏惟某人父事僧龍孫承祖印重建東山法道特弘西祖宗風電馳三要之機霧合六和之眾慈云先布增覺苑之光華法雨將傾發道苗之種性。

請璞老開堂

曹溪宗於天下而黃梅爲得法之源達摩祖於神州而東禪蓋付衣之地歷觀先世勃興皆道大徳全俯視今時嗣續多名存實廢思得逸羣耆宿追還古格叢林果有老成來膺妙選伏惟某人行業無玷聲稱有聞爲佛印祖印之兒孫共東山西山之雲月旃檀林豈生杞雕虎穴不容彪玉聚縉紳云屯緇衲佇一音之雷震特揚古佛之風同萬國之山呼仰祝後天之算。

浴佛二首

已屆三時之月方議制僧緬惟四海之心皆欣浴佛顧玆堪忍之世復現優曇之花幸瞻貫日之光榮受九龍之雨百神贊嘆萬眾歡呼異世今時祈勝緣之無盡人間天上願此會之常逢。

世尊成道先浴香水天王跪嘆首獻乳麋仰前哲之遺塵修後來之故事。

祈雨

秋夏之交丰凶其辧稻粳植而未粒天日融而益烝乞命眞乘肅祈景貺惟覆載之父母將呼吸其風雲願興無礙之慈副此有求之懇。

謝雨

天道難知妄瀆凶丰之請聖慈易感下昭螻蟻之誠天澤不貲輿情甚慶惟確然在上者實民父母止忍感而遂通故如世蓍龜果從其願心知其幸詞不勝謝。

祈晴

淹旬積雨方深傷稼之憂歸命至人願遂有秋之樂仰蒙慈惠鑑此悃誠收廓野之層雲照麗天之杲日生民飽暖仰瞻天地之仁詔事簡稀實賴慈悲之力。

抄華嚴經

四天下微塵偈句百河沙光明身云聚而爲祕密之藏傳之於震旦之土二乘所不能了解眾生其安得見聞而棗柏示其悲增以翰墨而爲佛事造爲大論光贊佛乘方今紙墨之費不及百千而道路之遠才登五驛集百安之道種共開喜慧之福田當施積而能散之心成就卓然不朽之事儻蒙垂允幸注芳銜。

化藏

五天祕軸三藏微言結集本藏於龍宮流傳幸出於人世惟雙峯之福地蟠萬礎之寶坊獨經藏之弗修如面目之有疾議將重建倚辦眾檀願歡喜以聽從庶莊嚴之成就菩提園內共輸一雨春回香積臺前果見十分月滿。

抄藏經

無漏智所演之妙語實世福田有作心所發之志誠乃人道種耒之則善道已爲時雨耨之則勝緣蓋其良農致爵祿壽考之有年使子孫慶流之無極視其因果粲如日星儻三世如來爲不欺乃一切眾生爲有賴幸蒙垂允點筆疾書。

重修云庵塔

蛙朝遷而莫還弗忘其本烏羽成而反哺蓋知其恩何含齒戴發之可觀曾哺烏田蛙之不若惟云庵之居廡棋布名山而卵塔之已頹陵夷蒼野室有朽貫廩有陳紅聞之而弗完已喧餘論欲就而中輟要亦非人。

重修舍利塔

佛書曰應靈牙舍利寶塔所在之地卽是眾生植福之田每觀前人之措爲莫不皆有深意特建塔於五達之衢旁臨萬瓦豈非欲爲此邦植福之地乎而歲久頹毀鳥巢其頂傳曰野鳥入屋主人當去言其居衰寂也今乃巢於闤闠之間豈興盛之兆耶而邦人見之如越人視秦人之肥瘠恬不以爲意甚可羞嘆時和歲丰力至施易欲募眾檀重增修之非惟佛事莊嚴之精勤亦爲遠人入郭之雅觀垂天之雲起於膚寸千人之帳成就眾毛惟玆勝事豈曰不然。

天寧修造

湖湘巨鎭望最重於淸瀟禪律精藍名特推於萬壽作重興之意不淺緣攺創之功未完欲鴛瓦之一新擬蜂房之盡撒非棟梁無以資乎大壯非丹雘無以麗乎重明則臣僚祝頌之誠協眾庶歸投之地矧玆勝利須假多仁希趣善者聞風而翕然冀樂施者揮金而不斁。

天寧節功徳右語

寶運儲祥驚星樞之夕繞慶雲布瑞睹日轂之朝升仰依有感之慈上祝無疆之壽伏願陛下睿齊舜禹徳比堯湯履金輪之福以禦天護玉眞之道以應世秦和气爲太平之曲登斯民於大有之年率土同誠幸遇千齡之嘉會瞻天鼓舞願同萬國之稱觴。

化三門

惟淮山萃僧之海實祖師選佛之場必由大總持門方踐普光明殿門屋今遂老矣過者疑將壓焉敢罄折幹於淨檀祈鼎新爲之營建飛檐走棟行看掩映於雲煙間碧塗金想見照臨於巖壑。

長沙甃街

持地聖師以身負土雪山童子布發掩泥蓋世界平則心地平佛土淨則身土淨豈惟典刑之具在是亦因果之歷然竊見長沙之通衢正當聚落之要處街甃久已頹壞車馬艱於往來願興掩泥負土之勤庶致土淨心平之效然聞洪範八政而以殖貨爲先般若三檀而以資生爲首豈非財者人所甚愛施者行所甚難苟能易其所難則當施所甚愛妙莊嚴路請同放步而登大總持門要當彈指而入。

爲雙林化六齋

寺憑幽谷門對雙峯日陳一味之禪歲仗千家之供金軀灌沐始興離垢之方軟艸精持次結護生之禁主事枉拋油醬寒山舉拂以生瞋匿王自恣修營慶喜持盂而啟教象骨輥毬之暇火焰上轉大法輪虎溪種藕之餘橘盤中深談實相六時嘉會百福具崇幸開樂施之心仰贊文明之化。

化冬齋果子

古格叢林新開講席偶屆書云之節特幹指廩之豪營辦勝緣精嚴法供懶納北禪之皮角且戢玄機聊續東林之橘盤未忘世禮。

化供八首

人有潔齋一日則可以祀上帝況終身潔齋者乎施惠於蛇虺尙致銜珠之報況賢於蛇虺者乎石門精舍始以單丁住持盛至於傳器極矣乃者勝侶遽集至十九輩殆於遠公之社盡皆所謂潔齋者也有能施而供之者乎恐不趐銜珠之報也。

首楞嚴經曰昔有眾生施佛七錢轉身獲轉輪王位嗚呼博施之利其利溥哉審如佛言則施者取福如執左券以取寓物多得之非受者之喜少與之受者田其所增損也惟不於佛語生淸淨信而以富貴驕人則是待遊說鋤钁者事非所宜施於雲山髙人也。

施以求福如種須刈𨿽不可必未能無意凡貴與賤與夫愚智皆能知之無所用說但幸有緣見聞生喜出其誠心則名淨施如其不然詬罵怒恚推擠閉關無所不至設或與之出不得已則施與受皆無福利誠開金石徳感天地豈有髙明以吝自蔽耶。

竊聞人莫不有忠孝之心而士君子獨能善用此心故願祝吾君之壽及營其親福祉者皆依佛僧眞世之福田也湘中爲僧之都會南臺又其要處耒陽禮義之鄕士君子甚眾遠投之必有欣然而施者也解劍指廩當無愧於古人幸甚幸甚。

柔和不諍淸淨自活以三界爲寄寓以一缽爲生涯故世尊曰以飲食臥具園林樓觀施之者獲福無量僧蓋爲福田所從來舊矣今人欲植福而棄僧如種稻而棄田也。

著靴人喫肉赤腳人趁兔理有固然非特古語今日若施一錢他生莊嚴自具譬如寓物於人而執左券索取綫澑達石眾毛成毬豈可以小善爲無益而不積以多福爲難致而不求哉。

南臺缽飯是生涯近取邵陵檀施家不覺香積路迢遠更過四十二恆沙。

化油炭二首

石霜枯木寒灰都忘世禮藥山艸衣橡食略露家風南北隨緣任運尙求冬暖夏涼今歲郁密堂深猶少炭鑪紅火有忠道者潛來獻誠要令坐對紅金實藉十方檀信醉餘一擲之戲化爲海眾冬溫它日果證菩提頓超暖忍頂地。

當寺依山林有原隰以累年律居皆斫伐荒廢以是逐年油炭尙須幹人今歲尢不熟麻油價騰湧樵薪已竭而寒凝日增𨿽欲安坐其可得乎約用三十千便成光明便化溫暖。

長生疏

九峯院名崇福百年供號長生適丁新年特爲吉兆果施桑門之惠如除氈上之毛然眾毛乃能成毬一夫不可勝敵敢於眾力同成大緣。

化供三首

當寺依湘上瀕楚水基於隋朝盛於唐季有道俊禪師者雲門之髙弟聚徒於其間語句播於叢林號爲水西南臺皇祐間廢爲律然古格尙存薦經儉歲住持者棄去山林厄於斤斧屋宇化爲艸棘至以田丁膺門今年春州郡易以禪者領之於是明白老自鹿苑移居此而衲子追逐而至遂成叢席然懼其有增而無損故分化於四方嗚呼損有餘而補不足天道固爾然以至易犯至難人情所疑苟非己身所私則鬼神且陰相之況賢者乎。

信心一念諸佛皆知辦供一夫諸天降福此天下必然之理故至誠確意皈投願施積而能散之心成就遠劫無窮之利。

明白庵在何許舊日水西南臺粥飯𨿽未飽足大言要接方來水盈科而必進箭在弦無返回不愁天廚香積但願施者心開。

徳士復僧求化二首

寺𨿽律名堂乃衲子續香燈於永夕紛禪誦以成羣坐使古風行於今日一昨教門小有更變加以冠巾朅來聖恩大爲發揚再除須髮歡聲震於夷夏喜气動於龍天著舊僧衣𨿽限一歲換新度牒必輸五千而家在異鄕客於賢裏淸淨自活望之如登天之難檀信可幹成之若反掌之易必有深憐之者願施不報之恩。

去年春朝廷以缽食膜拜爲西國之儀乃詔僧尼令衣褐頂冠從中華之俗比奉聖恩許還舊觀人神交慶夷夏增歡仰惟聖主之心寔通天下之志然每一名之度牒必輸五緡於有司如須必濟之舟如望及時之雨顧惟齒髮之外凡皆檀信可成敢領眾一登髙門願因時以成勝事所施𨿽少其利甚丰。

求度牒僧衣五首

竊念生於七閩長遊三楚以檀施爲依仗以佛法爲家鄕十載事師共憫忠勤之效一心荷眾咸稱勞苦之先念國恩澤之未洽僧寶數之難墮萬里之行起於初步千人之帳藉於眾毛願成出塵之姿將赴選佛之舉旣蒙開意而諾矣幸爲點筆而疾書。

蓋聞相如以貲爲郎釋之輸粟入仕冠於終古赫爲名鄕欲我緇衣結髮佛教旣買僧不許選佛則用財不得守官念某生於東甌長於南楚倚妙典求登三聚值聖王暫罷三年終營道儀依仿俗慮仰冀仁惠成就夙心三塗升濟終賴佛慈六度莊嚴先依檀信仁人難值如盲龜之木欣然易感如磁石之鍼獲披廣大福田之衣而入淸淨和合之眾酒酣樂極棄一擲呼盧之資願遂志酬成三寶出塵之相報恩有在惟佛證知。

出家報四重之恩爲一大事剃髮墮三寶之數豈是小緣須千祇樹之檀披此福田之服千里之水本發於濫觴六合之雲實起於膚寸。

恩遺有四而檀信居其一福慧有二而富貴居其先但某生於寒鄕客於華裏欲遂選僧之志敢忘擇富之求成就勝緣恩非同日經營妙善道不虛行。

三界火宅眾苦業城旣無了期實堪驚嘆返復以念無可依投親舊欲與謀婚心志乃願棄俗年將遲莫事恐滯畱敢投淨信之檀圓滿六和之相成佛作祖始自今朝異世他生終期報徳誓將焚誦之志用酬提挈之恩。

云蓋智和尙設粥

今晨香粥普告大眾圓明體上離見離情安立諦中有恩有義智和尙三月七日現全身於云蓋甘露滅五月三日提綱要於石門佛法現前恩義俱報。

又幾大祥看經

侄苾芻某伏遇亡叔協律大祥之晨預誦金文宣持祕號所集殊因並申資薦往生淨國者謹具功徳疏於後右伏以恩愛別離同謂之苦死生壽夭已定於緣欲洗濯其苦因必依投於僧佛某人伏念俱緣利國致禍及身豈意一朝遂成千古脫瘴鄕其偶爾登堂室之闃然諦想音容疑遠遊之未返難居歲月俄大祥之已臨寡嬸弱孤持骨函而若絕偏親幼弟拜奠酌而長號皇天惟予善人此理殆成虛語疾方增熾哭不成聲仰仗眞乘用資冥福伏念亡叔協律依如來無畏慈力生菩薩有緣悲心摧落業障之山倍增功徳之海一念透脫六根頓明已在人間聰明更益其念尙畱惡道慧明卽觸其身決結龍華之後期同副靈山之夙願。

酬經願

近緣脫身海島犯難來歸所經歷州縣僅三十城出入瘴鄕餘四千里無秋毫之恐有太山之安皆神之休成己之幸惟所許願敢昧初心已延佛僧預開經法以八月之朔對三寶之前敍事之因設齋以懺恭惟十身滿覺萬徳貞慈俯賜哀憐爲之作證。

薦經

三藏祕詮一乘妙義眞寫法界之圖牒絕苦海之舟航特延淸淨之苾芻羣誦旁行之貝葉庶憑此利上迨我先伏願妙具信心深依法力超登覺苑導從願王獲聞迦陵頻伽之音親瞻閻浮檀金之相脫有爲之塵垢證無量之聖身。

生辰四首

大行所燻如春與物等慈無礙似谷應聲虔當誕慶之辰特集延祥之福誦持法藏增益壽祺伏願追迹喬松比功契稷和气作生民溫暖朴忠爲社稷垣墻永護佛僧不忘願力。

瑞應艸之迎春方開八葉優曇華之出水果秀一枝仰祝壽祺用延福祉伏願與民溫飽爲國蓍龜天上風霜難老娑婆之桂人間歲月敢移道徳之容永護佛乘早調相鼎。

令節屆辰過中元之七日美名瑞世鐘爽气於三秋仰祝壽祺實依法力伏願吉祥協相戩谷茂滋輔明主太平之基與生民作溫飽之具自計臺而進拜追還大範之遺風由館職以超遷恢復小蘇之故事。

八葉瑞蓂冠三春之淑景一枝優缽間千載之榮期歸命佛乘上延臺算伏願勤勞王室護衛法門詔自三湘卽受金甌之拜便登二府果膺玉板之榮瞻仙風道骨以祝壽祺比太山黃河而增福祉。

追薦四首

精誠之極必感眞慈冥福所資實依法力惟賢明之秉志享福壽而有終然夜壑山舟寧沒終天之痛而風枝淚眼難忘罔極之思願乘淨供之因超薦往生之路。

大慈至悲寔作生靈之祐他心慧眼必昭螻蟻之誠仰賴眞乘用資冥福伏願一靈不昧六用潛通瞻眉際白玉明毫禮天中紫金光聚諸天證樂異趣頓超。

歲月易流永抱終天之痛音容如在難忘罔極之悲歸命眞乘式修冥福伏願頓脫三塗之苦長辭五障之軀淸淨諸根瞻萬徳紫金光聚燻烝眾善拜十身白玉明毫聞妙法以洗妄緣悟無生而登彼岸。

舟移夜壑驚諱日之俯臨蟬蛻塵埃睇道山之日遠欲資冥福實賴眞乘伏願燻菩薩知見之香依如來功徳之力滌除千障淸淨六根親瞻白玉之明毫敬禮紫金之光聚余緣未盡他生願會龍華惑習旣空應念頓超覺路。

次平赴省試設水陸﹝代﹞

淸淨寶王永作人天之護圓明慧眼必昭螻蟻之誠某比下侍親望希薦舉果諧素志已協庸情稽首眞慈虔誠歸命更願學增通力筆助神奇庶榮白首之雙親必取靑衫之一第。

石門文字禪卷第二十八嘉興大藏經石門文字禪

石門文字禪卷第二十九

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

書

上張無盡居士退崇寧書

某啟誦相公佳句願見二十年矣每念威徳崇重辯才無礙未易酬對顧省鈍根無異能解非所堪任以是久不敢行詣耳不謂比來照禪師書中過辱緒言見及如佩黃金良藥之賜閣下昔與云庵兜率神交道契爲內外護𨿽當時從遊之人如某者亦蒙記錄愛人而及屋烏謂徒虛語今始信然又蒙辱以崇寧見召尙未識門屏而據授以師位衲子驚怪莫不攺觀實以鄙陋恐臨事失職有累閣下知言耳故不敢輒受謹課成拙頌六首繕寫呈上聊供閣下千里法喜之遊干冒鈞重不勝愧悚。

答張天覺退傳慶書

某啟某靑山白雲之人其蹤迹不願上王公貴人之齒牙縱浪大化飽飯足矣不虞閣下過顧千里惠書以崇寧見要挽至人天之上使授佛之職責以重振西祖已墜之風其以閣下所責甚重某之材力甚薄不敢輒冒寵命作偈辭免意閣下必憐其誠從其所欲棄置之久矣而禮意益勤三返其使欲一相見而已某翻然攺曰無盡居士道大徳博名聲徧華夏獨立四顧爲我家門墻又先云庵之執今區區於一愚比丘其可終不往也故間關而來閣下一見過有稱賞嘗謂天下之英物聖宋之異人撥置形骸傾瀉意气奇章妙諦嘉譽曷以克當玆復懇陳尙乞從容辭謝。

代云蓋賀北禪方老書

淸淨燕居𨿽聖師之明誨流通法藏乃釋子之本心於其可爲之時蓋亦何膠於迹遠公老矣竟不過於虎溪南陽翻然乃肯來於鳳闕觀其以道自重則或異惟其以身徇法則皆然伏惟某人淸明在躬淳化接物以淵才雅思之三昧資淹通博識之兼能比自雲山徙居城郭蓋叢林之故老傳聲名於此邦金斗城中舊挽浮山之九帶汨羅江上重揚臨濟之三玄光壯吾宗提攜後學凡於聞見無不歡嘩屬叨疾衰尙稽展對謹奉啟陳賀春色向暄尢冀珍重。

代答潙山評老書

竊承已辭惠日咸爭瑞鳥之先瞻欻然道風遽與珍緘而並至悃誠特厚文彩甚華俯思衰殘交增喜愧顧玆潙水寔甲熊湘前豪峻大雄之風近世茂霜華之嗣欽承禪師遊戲法窟熟爛叢林飄然而來故將有意於先覺發其所蘊行看施益於後昆豈惟拙者之與榮抑亦輿情之所望謹奉啟上謝。

代法嗣書

某聞惟師弟子系時因緣𨿽遷流於人天或契闊於生死不謀而合妙於磁石之鍼適然而逢特類盲龜之木方相視而一笑嘆再來之尙存披掌發異世之珠後身附前生之植載之傳記炳若丹靑然望道固有淺深受材不無大小沿從中世非復古風名存實亡力微習重寂無奮起幾至陵夷如某者志節願追古先識慮皆居人下契無悟花之敏迷有摘葉之愚自離七閩謾遊三楚夤緣養育則恩均親教提攜收拾則人固戶知非止見聞之燻烝蓋亦琢磨之厭飫誓同小朗斷筇不下三生敢料大潙踢瓶遂辭百丈恭惟某人道傳熊嶽派出虎溪聲華久著於叢林誠寔可開於金石遊戲翰墨爛熟教乘屢讓名山倦臨淸眾而宗門道廣學者日親機比疏山敢犯腹中之鱗甲辯如慧日寧逃口內之雌黃蓋其要妙淵深髙明廣大而某應量而休蚊蚋亦名飲海登髙未已女蘿適幸依松敢不永棄世緣長依淨社激昂志節報效恩私然力甚纖埃敢助培於佛種光猶爝火徒僭續於祖燈瞻望門闌馳心師範過此已往未知所裁。

代答書

伏審光膺顯命榮遂素心輿情欣聞士論增气竊謂仕宦無大小當各行其志窮達有義命則不必言時較今竹帛所傳如漢文武之盛觀其至鑑大不可誣相如之賦甚工止於爲令李廣之藝絕類竟不得侯蓋功名出於偶然故用捨置諸度外然有是語未見若人恭惟某官深於文詞綽有標韻言行信於閭裏聲稱著於搢紳袖手來歸餞華顚於詩酒掛冠間暇登淸嘯於雲泉方慚贄賀之未緣遽辱函封之先及獲窺筆力槪見平生習俗移人鄙後來居士之論天資近道有急流勇退之風陳誼甚髙把卷增慨驚文彩之奪目挹謙光之照人永爲巾笥之珍愧乏瓊瑤之報其於欽佩莫究頌言。

代上太師啟

君子立邦家之光固難親炙忠臣在社稷之衛豈易皈依幸逢濟濟辟王之朝共遇赫赫師尹之貴豈無巨筆用贊元勛故巨壑縱魚王褒著漢武得賢之頌在坰牡馬史克陳僖公有道之詩敢當搢紳先生作者之前願聽狂簡小子斐然之語𨿽牖中窺日未盡光輝然爨下梧桐亦堪聽采恭惟某官文章宗伯道徳眞儒會逢千載一遇之時協贊一日萬機之政股肱周室首居尙父之尊左右商王自任阿衡之重一持政柄大振朝綱李逢吉十六子之姦回悉歸竄逐崔祐甫八百員之英傑盡入搜揚恢雝泮以興賢奠幾千人經明行修之士設庠序而化邑復數百年鄕舉裏選之科鑄鐵錫子母以利便公私弛山河茶鹽而通行商旅興水利則俶載南畝得施十千維耦之勤勸農田則平秩西成俱獲三百其囷之望卹貧置院凶年無溝洫之憂漏澤開園枯骨免狐貍之啖天寧建寺祈明明天子壽考萬年惇宗立官使振振公子本支百世以至乎九鼎鑄而百神受職八寶獻而萬福攸同大晟作而足以動天地感鬼神四輔建而足以利國家興社稷王道平而百川理黃河於是乎淸元气回而萬物春靈芝於是乎秀遂致一人有慶四海無虞三階平而風雨時五穀熟而人民育天垂甘露地產嘉禾山川艸木之裕如鳥獸魚鱉之咸若民躋壽域俗樂春臺一方無鼠偸狗竊之驚四境有犬吠雞鳴之喜遠人率化荒服來王萬邦共惟帝臣天地莫非王土開關受吏梯航遠走於蠻中獻地稱蕃玙璇幾半於天下皆是八柱擎天之力益知四時成歲之功昭昭簡在帝心籍籍頌諸人口前房杜而後姚宋何以加諸左稷契而右臯夔不能過也此皆公議豈但私言自從往古來今無不光前絕後𨿽禿千毫之兔難紀宏規縱捽萬楮之皮莫形魯頌某備員官業托質洪鈞望南山之維石巖巖幾年注目仰北斗之臺星兩兩每夜勞魂嘆無路以掃門徒有心於投刺鳳衰已甚敢興楚接之歌牛喘非時終冀邴吉之問特書悃愊上瀆髙明造化罏中敢希陶鑄燮調手內全藉提攜果蒙自卵及翼之恩不忘摩頂至踵之報。

代上少師啟

伏審光膺大號榮二三公凡屬生成舉同抃蹈竊以大臣謀國元帥行師深惟用兵之難近請以唐爲諭裴度之誅元濟名蓋準西子儀之備吐蕃威宣關內然而軍旅屢失歲月薦更或碎韓愈勒銘之碑或置朝恩疾功之沮紛然異議沸於外庭未有纛祭朝陳散犬戎於沙幕捷書夜奏復萬貢之山河服功於談笑之間紀績於鼎彜之上𨿽曰天之時數豈非人之力爲恭惟藥宮先生蘊徳方剛受材宏大以山甫補衮之手應髙宗協夢之祥惟都惟兪可曰千載之遇知文知武是謂萬人之英當巍巍乎有道之朝建岌岌乎無前之業父子俱登三事君臣慶同一時四世五公何足道也一門萬石竊且陋之已收玉版之榮行遂金甌之拜某猥緣望履獲預執鞭永懷剪拂之私未效涓埃之報終當爲之殞首且將依以揚聲身處江湖遐想平津之館職拘飛挽遙稱北海之觴。

代東林謝明府啟

右某啟準使符授前件職事已祗受者竊以冠世名山道徳所在出塵淨社緇白同欽近偶厄於妄庸坐幾見其傾覆宜得神穎以整頹綱上以副王臣外護之勤下以副叢林中興之漸如某者蒞眾猶晚涉道未深五逢楚國之秋三涉湘山之剎特以宗風之盛誤爲學者所推偶預總提良出徼幸恭惟某官斯民先覺當世偉人世殿侯藩名獨簡於睿想入聯淸禁道每格於君心期必代於天工蓋久從於人望某已次治境行瞻履商獲聞謦咳之餘倍切敍崇徳厚謹具啟陳謝伏惟臺慈照察。

代上湖南使者書

某聞趙淸獻公奉使西州以一琴一龜自隨坐則撫琴玩龜蜀人莫測寓止成都以書抵中朝故人曰成都全蜀之地沃野千里而多江山登臨之樂齋閣事簡時有山僧野人投詩而去諸公顧此吾事豈不流哉嗚呼山僧野人固無用於世然一造大人君子之庭飾鄙陋之詞敍棲遲之迹則遂爲公卿美談恭惟某官文章之卓越風節之髙特冠於搢紳𨿽功名事業之效未收而人主倚眷天下之屬望販夫乳兒莫不知頌詠盛徳其遺風餘烈初不減淸獻公而好賢樂善出於至誠則又過之方持使者節來蒞三湘以萬壑之松聲爲琴以自養之靈智爲龜當其酒酣客散頹然墮幘聽江風之度曲觀湛然之發光若傲睨萬物之表而與造物者遊其髙韻脫落當十倍西蜀但山僧野人之詩文未至庭下猶以爲缺典某頃在丹陽獲陪今儀府相公苻寶舍人父子遊自南還頗獲翰墨切聞公蔡氏臥內客也敢自山中攜至持以呈獻無所干求惟閣下憐其誠而進之爾。

代上宣守書

某聞癡蠅附驥气淩千里兔絲依松勢登九仞兩物至微陋也而其气勢特能榮耀於昆虫艸木者蓋其所遭之時所托之地適幸而已矣某寒鄕賤微人不比數賦命數奇臨事金注困窮極矣所幸少遊上庠識閣下一人耳時閣下蔚然自持如喬松之稚蒿萊養精蓄駿如騏驥之困車軛某因得時交足以緣僕絡根以蔓衍也嗚呼閣下以冠冕道徳鼓吹六經聲名橫翔捷出搢紳之右富貴昂然聳壑靑雲之上方掇天子近侍出鎭大邦道顯著作某塵埃寒乞面目可憎輒敢冒重湖涉大江千里至前引物連類敍平生遊從之好欲以駭動視聽聞者多竊笑坐睡然區區之心終欲一望履舄者其情有眞可哀者耳某旣爲功名誤罪大不孝二親之喪四弟之柩皆在淺土家貧族陋默計之不一泣訴於門下是畢世不能舉矣杜甫寒餓流離至食橡栗嚴武鎭兩川甫依之得不死郭元振爲太學生家送貲四十萬會有縗服者叩門自言五世未葬元振舉以與之嗚呼嚴武之忠厚元振之節義蓋如此每讀其傳竊欣慕之恭惟閣下忠厚不棄故舊有嚴劍南之風度節義喜施有郭代公之奇豪而某無杜甫之才有不質名縗服者之喪某之辭家里巷聚送或疑或信疑者多而信者少此不足怪蓋節義未嘗有故也願閣下哀憐之使信者增气而疑者沮气矣。

代求濟書

某聞金以自獻致不祥之名雁以不鳴蹈必死之禍者莊生寓意於兩物蓋所以配士之自獻亦又以罪士而不可不言也夫士臨死禍而不言世必以爲誇若困蹇之辱饑寒之憂已切諸身不翅如臥積薪之上而下焚之猶不以爲意鉗默不言使莊子不呵之三尺童子且聞以爲笑也某幸以諸生得侍師範瞻承顏色燻蒸見聞一年於玆日月不爲不久而質疑受訓義在徑造面稟而已然特飾鄙陋之詞爲之書遂及私門之猥以上累聽覽者其情有可哀者耳儻蒙霽嚴有和則請畢其說於前某讀漢傳見司馬長卿之還成都家四壁立又讀唐帖見顏魯公從李侯乞米嗚呼漢唐人物如長卿魯公者可謂碩大而秀傑者且屋廬不完饘粥不給況下者乎然兩人者風流餘烈可以想見以某之不肖駑鈍聲遺沈下蓋其智愚之不移貴賤之相遠無可企羨然猶有羨於長卿魯公者羨其當耳長卿固倦遊而歸所累者文君耳而猶有四壁可誇如某干祿而祿未及親今親皆老無以爲養弟妹職職及婚嫁二十餘口伏臘叢於一身而家無置錐之地魯公𨿽曰舉家彌月食粥而有祿可仰有畜米者容其乞如某者族寒裏陋無彊盛可依之親誰當告者聞古有魯肅指廩借周瑜則以爲癡郭元振推錢四十萬與不言姓男子以爲狂則有羨於司馬魯公未足爲過也某前此賃屋而居今有屋者取以自用一家幼稚將至露地臥起矣恭惟先生識妙如蓍龜納污如山澤剛而有禮人不得而疏親明而無私士實樂於求懇昔劉政往役邴原窮鳥入懷原曰安知此懷之可入耶原之言蓋喜之也某恃先生之恩竟敢與劉政之謀干犯妄意先生必有原之喜而憐之。

塔銘

夾山第十五代本禪師塔銘﹝並序﹞

師諱智本筠髙安郭氏子生五歲大饑有貴客過門見其气骨畱萬錢與其父母欲攜去祖母劉適從旁捨歸顧見怒曰兒生之夕吾夢天雨華吾家吉兆也寧饑死不以與人推錢還之旣長大遊報慈寺聞僧說出家因緣願爲門弟子劉氏喜曰此吾志也年十九試經爲僧明年受具足戒卽往遊方時云居舜老夫開先暹道者法席冠於廬山師往來二老之間久之聞法華端禪師者深爲法窟气壓叢林蓋臨際九世之孫也而楊歧會公之的嗣也師往謁之遂畱十年名聲遠聞舒州太守李公端臣請說法於龍門辭去之日端領眾送之師馬逸而先顧端曰當仁不讓端笑謂大眾曰國淸才子貴家富小兒驕其父子法喜遊戲多類此未幾屏院事乃還廬山時曾丞相由翰林學士出領長沙以禮迎居南嶽之法輪學者爭宗向之遷居南臺自南臺遷居道林自道林遷居云蓋自云蓋遷居石霜凡十三年道大顯著勸請皆一時名公卿師旣老矣而湖北運使陳公舉必欲以夾山致師師亦不辭欣然曳杖而去人登問之答曰系情去畱豈道人事湖南湖北眞一夢境爾何優劣避就之耶以大觀元年上元夕沐浴更衣端坐終於夾山之正寢閱世七十有三僧臘五十有二闍維齒骨數珠不壞葬於樂普庵之西師性眞率不事事膽气蓋於流輩作爲偈語肆筆而成亦一時禪林之秀者余未識師聞淸涼洪禪師言其爲人甚詳後二年門人處曉出開福英禪師所撰行狀來乞銘銘曰。

定慧圓明力無所畏顯於湘南遂起臨濟學者如雲異人輩出惟會與南絕羣超逸號末法中二甘露門惟夾山本寔會的孫七移法席籍其聲華迅機雄辯能世其家放懷淸眞亦足風味睥睨死生蓋其一戲白塔林間矯如飛鶴不涉春緣碧巖花落

鹿門燈禪師塔銘﹝並序﹞

西蜀世多名僧而魁奇秀傑者尢見於近代有如寶梵大師昭符者弘經解義足以增光佛日太史黃公稱之曰知文知武染衣將相者也嗣承其學有如圓明大師敏行者家聲辯才足以舟航苦海內翰蘇公稱之曰能讀內外教博通其義以如幻之三昧爲一方首者也兩公今朝第一等人意所與奪天下從之而寶梵圓明特被賞識兩川講徒增气四海縉紳想見風裁也鹿門禪師蓋嘗以父事圓明以大父事寶梵觀其規模弘大教觀淹博燻烝見聞有自來矣師諱法燈字傳照成都華陽王氏子也自幼時則能論气節工翰墨逸羣不受世緣控勒年二十三剃落於承天院受具足戒卽當首楞嚴講耆年皆卑下之時黃太史公謫黔南與圓明遊相好每對榻橫塵師必侍立看其談笑公撫師背謂圓明曰骨相君家汗血駒也他日佩毗盧印據選佛場者必此子也常夜語及南方宗師公曰今黃龍有心泐潭有文西湖有本皆亞聖大人曹溪法道所在或欲見之不宜後於是圓明棄講出蜀師侍其行至恭州而歿師扶護歸葬成都辭塔而去下荊江歷淮山北抵漢沔徧謁諸老所至少畱機語不契振策卽行登大洪謁道楷禪師楷問如何是空劫自己對曰靈然一句超羣象迥脫三乘不假修不落有無更道取一句曰待某甲無舌卽與和尙道楷駭之師乃伏膺戾止承顏接辭商略古今應機妙密當仁不讓師資相歡不減潙山之與寂子趙州之與文遠也太觀之初楷公應詔而西三年坐不受師名敕牒縫掖其衣謫緇州師趼足隨之緇之道俗髙其義太守大中大夫李公擴虛太平興國禪院以居之於是洞上宗風盛於京東政和元年楷公得釋則東遁海瀕千餘里太湖中而止艸衣澗飲若將終焉豈非厭名迹之爲累也歟師猶往從之楷以手揶揄曰雲巖路絕責在汝躬行矣師識其意再拜而還七年解院事西歸京師名聞天子俄詔住襄陽鹿門政和禪寺師謝恩罷退飯丞相第堂吏抱牘至白曰江州東林寺當攺爲觀從道士所請師避席曰廬山冠世絕境東林又其勝處世爲僧居如春湖白鷗自然相宜今黃冠其中絕境其厄會乎丞相大以爲然東林之獲存師之力也旣至漢上郡將諷諸山辦金帛詣京師作千道齋師笑曰童牙事佛有死無二苟非風狂失心輒以十方檀施之物千里媚道士耶郡將愧其言而止然天下叢林聞而壯之鹿門瀕漢江斷岸千尺寺嘗艱於水師坐巖石下念曰吾欲叢林此地爲皇朝植福而泉不能贍眾山靈其亦知之乎師以杖擿艸根俄眾泉觱發一眾大驚山中之人目之曰燈公泉師初依夾山齡禪師齡道孤化而無嗣之者僧惟顯得其旨隱於南嶽師以書抵長沙使者迎出以居龍安禪寺聞者伏其公貴其行初惠定禪師自覺革律爲禪開創未半而逝蟻藏蜂聚故窠遺垤十猶七師爲一新之長廡廣廈萬楚蟠崖冬溫夏淸崇堂傑閣十楹照壑吞風而吐月椎拂之下五千指十年之間宗風大振人徒見其婆娑勃窣若遊戲然不知其中至剛峭激也篤信所學𨿽威武貴勢不敢幹以非義性喜施不計有無傾囷倒廩以走人之急靖康二年春金人復入寇兩宮圍閉驚悸不言謝遣學徒杜門面壁而已門弟子明顯白曰朝廷軍旅之事何預林下人而師獨憂念之深乎師熟視徐曰河潤九里漸洳者三百步木僕千仞蹂踐者一寸艸豈有中原失守而林下之人得寧逸耶五月十三日中夜安坐戒門弟子皆宗門大事不及其私泊然而逝檢其所蓄道具之外書畫數軸而已閱世五十有三坐三十夏度門弟子明顯等七十餘人受心法蒙記莂潛通密證匿迹韜光者甚眾二十二日全身塔於山口別墅惠定塔之東明顯狀其平生來乞銘銘曰。

空劫日用易知難分汝欲分之如聲與聞何嘗有間月徧溪谷何嘗有斷風偃松竹於一毫端捏聚古今粲然明了而不可尋無功之功無位之位爲物作則無容觸諱惟此正傳洞上所宗當有神穎振其頹風堂堂燈公龍象回顧負戴之重徐行安步漢南盤本兩坐道場枵然一室名聞諸方孝於事師忠於事佛俯仰無愧𨿽化不沒聞名在世決不可除則於心外法有遺余竟欲除之出以示我笑而不言如冰在火蘇嶺萬仞蕩摩雲煙曰塔其下望之巋然緬懷髙風叢林殞涕我作銘詩以範來世

蘄州資福院逢禪師碑銘﹝並序﹞

自達摩入中國授二祖心要而以衣爲信故六世爲之單傳至曹溪藏其衣故諸方得者輩出其魁壘絕類碩大光明有若衡山觀音廬陵淸原者特爲學者之所宗仰天下號二甘露門令逢禪師者淸原九世之嫡孫黃龍機公之髙弟也此先蓋福州閩縣人生於陳氏自其少時英特開爽不愛處俗耆年敬愛之唐乾元初落髮於隱眞寺明年受具足戒卽策杖遊方聞黃龍參出巖頭門風孤峻自荊楚舟漢江抵鄂渚而機公杜門卻掃棧絕世路學者皆望崖而退師獨扣其戶俄聞疾呼曰擊門者爲誰答曰令逢曰未來此間亦不失答曰若失爭辭與麼來曰來底事作麼生答曰昨日親自渡江黃龍於是開扉笑而器許之師從容遊詠日聞智證𨿽不事接納而戶外之屨常滿痛自韜晦而人間之譽益著以順義癸未之秋辭黃龍北遊戾止祁陽月峯之下創爲茅茨一飯奉身跏趺終日學者追隨而至川輸云委前刺史奇章公拜謁受法要而請升座道俗歡呼謂一佛出世遂成叢林號南禪男子張宏甫施宅爲寺莊嚴之妙疑絳闕淸都從空而墮也歲在戊子夏淨發更衣而坐謂門弟子曰吾委息後衣麻饌客號踴哭泣皆不可爲苟違吾言則非吾法侶於是以書徧辭檀信六月八日示微疾泊然而化閱世五十有一坐三十四夏塔於郡城之北太和中忽見夢於父老曰吾欲出塔大作佛事於是啟塔而顏貌如生萬眾作禮龕而供事之自是則能指揮造化縱奪禍福使雨暘時若百谷茂遂民建寺其旁世以父子傳器夜燈午梵自唐迨今不替政和之間禪林易之更兩代荒殘如逃亡人家宣和太守林公以嘉祐寺彌勒院僧擇文主之從檀之請也文疏通解事材智有餘道行信於邦人初至之夕適大雨九徙其牀一年而施者塡門冠蓋無虛日二年而修廡密室綠疏靑鎖三年而崇殿傑閣間見層出遊僧過客摩肩仍袂已至者忘去方來者如歸余嘗與林敏功子仁過焉仁曰寺以律名而禪規不減諸方廩無餘粟食堂日集千指非有以大過人何以臻此余曰昔臨濟北歸仰山嘆曰此人它日道行吳越但遇風則止潙山問有續之者乎對曰將此深心奉塵剎是則名爲報佛恩故世稱念法華爲仰山後身庸詎知文非逢公邪子仁曰彼以荷擔大法此方從事有爲仰山逢公若是班乎余曰昔普淨禪師不務說法庵於王城之東日浴萬眾曰時機淺昧難提正令姑使善法流行足矣又安知逢公之意不出於此乎明年冬遣其徒來乞文又系之以辭曰。

我懷巖頭僧中之龍本無寔法但識綱宗漧笑徳山怒呵雪峯如師子吼香象失蹤又如麒麟不可系霸羅山控勒明招追隨逢則晚出天骨權奇振鬣長鳴萬馬不嘶淸侯之上駐我巾瓶笑示死生洞開戶庭意行出入不施鎖扃至今城北白塔亭亭寶鈴和鳴上千層霄下有全身百神來朝劫火洞然大千焚燒而此堅固無有動搖咨爾邦民當加敬虔蓋此大士是汝福田如黃琳公如和褒禪刻此銘詩以壽山川

三角劼禪師壽塔銘﹝並序﹞

禪師道劼生謝氏邵武人也得法於洪州石門幹禪師初住臨川之景徳寺後住長沙之角山道望著三湘學者至如歸十餘年遂爲終焉之所門弟子爲建壽塔於白雲衝之陽甘露滅某宣和五年十月初二日過焉劼導余至塔所乃爲銘之銘曰。

東林法道盛於石門在元祐間歸者如雲後三十年三角有聞石門嫡子東林諸孫道如平地世不舉步陟危值谷自爲險阻有來求者弗答弗顧但以此心一酬佛祖白雲之衝卵塔已成如魚千里時繞之行千巖月色萬壑松聲欣然而笑誰爲死生

嶽麓海禪師塔銘﹝並序﹞﹝代﹞

師名智海姓萬氏吉州太和人也幼靜專無適俗韻去事普覺道人楚金爲弟子年二十一剃髮受具辭金遊方金出鄧峯永公門父子道價逼亞東林總玉澗祐故師依玉澗東林最久然無所契悟晚抵仰山陸沈於眾佛印元公獨異之師方銳於學喜翰墨元呵曰子本行道反從事語言筆畫語言筆畫借工於道何益矧未工乎師於是棄去經行湘南諸山依止大潙十年眞如門風號稱壁立學者皆望崖而退師獨受印可輩流下之眞如赴詔住上都相國寺師雅志不欲西首眾衲於衡陽花藥山分座說法元符己卯開法於城東之東明崇寧乙酉遷居於湘西之嶽麓勸請皆一時名公卿明年正月八日麓火一夕而燼道俗驚嗟以死弔師笑曰夢幻成壞蓋皆戲劇然吾恃願力宮室未終廢也於是就林縛屋單丁而住雜蒼頭廝養運瓦礫收燼余之材造牀榻板隔凡叢林器用所宜有者皆備曰棟宇卽成器用未具是吾憂故先辦之聞者竊笑而去師自若也未幾月富者以金帛施貧者以力施匠者以巧施十年之間廈屋崇成盤崖萬礎飛楹層閣塗金間碧如化成梵釋龍天之宮人徒見其經營之功日新而不知其出於閒暇談笑宣和己亥七月九日以平生道具付侍者使集眾估唱黎明漱盥罷坐丈室聞粥鼓命門弟子因敍出世本末祝以行道勿懈說偈爲別有智暹者進曰師獨不能少畱乎師以手搖去復周眴左右良久右脇而逝閱世六十有二坐四十有二夏又七日闍維收骨石塔於西崦舜塘之陰余官長沙始款師𨿽其道眼無分別相而州裏情親若出自然故知其爲人惠敏有智略卹孤老赴急難常器人於羈賤中屢折不困其尊禮賢者樂於人爲善則其天性嘗叩其論於宗門號飽參於教觀甚博而知要不見十日而以計聞嗚呼余聞論事易成事難捨生易處死難師皆返是豈無徳而然耶南牧齊公狀其平生乞銘於余因爲之銘曰。

臨濟綱宗遇風則止昭憂其讖得念而喜湘南有圓汾陽之嗣遂興其宗克肖前懿衲子方來歸之如雲南眞兩俊絕塵逸羣海公於眞蓋其的孫獨敢袒肩荷擔宗門天資慈祥一目貴賤幻出寶坊實依淨願冤親贊毀初莫能辧及其將化則有明驗人死之難如登焚輪師獨易之如臂屈伸塔曰無縫豈有新陳我作銘詩昭示學人

石塔銘﹝並序﹞

潙山空印禪師軾公與余登芙蓉謁長老從公於潮音堂同遊東澗道人師粲法欽文顯預焉空印使同遊者以石絫塔於澗之曲從笑曰連日羣鵲翔鳴豈此勝緣之祥耶空印請甘露滅某銘曰。

萬峯之顚乃有流泉迸兩石間雪渦回旋險於三峽下臨玉淵上有危石其大如屋可坐百夫蘚封蒼玉同來六僧五七童僕妍鄙俱笑響答山谷惟大士軾約束長幼疊石爲塔團團層秀於一食頃談笑而就其願伊何天子萬壽山禽何知羣飛和鳴物不虛應勝事克成咨爾東阿地祇山靈護持此塔使長聽經

馮氏墓銘﹝並序﹞

洪州布衣髙天倪弟衝賜紫沙門善機傳法沙門善權以政和五年十月某日葬其母馮氏於幽谷山之陽附於皇考隱君之塋衝茹哀具書曰禍釁鏖罰不自殞滅上延慈侍衝尙忍言之先妣於正月三日棄諸孤於正寢享年七十有三願請文以昭後世三反而不得辭乃敍曰夫人靖安馮氏年十六歸同邑隱君子髙廣仲容入門和敬動履規矩懿淑而敏出於天姿媼禦喜之與奪從之時皇舅春秋髙臞而盲夫人行立必掖食必嘗姑有風痺疾夫人視臥起進劑餌皆畢世不懈裏閈稱其孝仲容三弟稚幼夫人皆自櫛沐縫紉之以至成立擇師使授學典婚使納婦有勞有恩夫人幼孤未嘗學隱君好與禪衲遊屏聽其論而悅之遂能誦經曉字義隱君無經世意多往林墅屏處五子皆夫人教之訓嚴色莊衣冠取法焉初幼子善權俊發夫人曰此兒非仕林可致也施以從石門道人應干遊以文學之美致髙名於世第三子善機亦授筆與之俱叢林期以起東林之道長子天倪粹溫而厚誠款而文里巷往來稀識其面第四子衝久遊太學以能文舉於禮部所與交皆一時偉人次子怛廓落有奇節不幸早世而孫楷學成而鄕貢之夫人喜燕賞酒酣衝必利髻爲童子戲婆娑起舞皆中部節弟侄以次上壽觀者歡嘩夫人爲笑而罷率以爲常邑人慕之女一人適貢士劉杭孫九人皆嶷嶷爭秀曾孫兩人尙幼銘曰。

俊發矯士母數責孟軻廢學母斷織凜然夫人嗣遺則子孫繩繩詩與書名聞縉紳榮裏閭何以訓之孚威如膝下時聞裂縫掖頷之而笑無吝色衣冠三彥僧連壁死生亦大能了然誦經而化如蛻蟬我作銘詩騁其賢

石門文字禪卷第二十九嘉興大藏經石門文字禪

石門文字禪卷第三十

宋江西筠溪石門寺沙門釋徳洪覺範著

門人覺慈編錄

毗陵天寧法云堂校

行狀

云庵眞淨和尙行狀

師諱克文黃龍南禪師之的嗣陜府閿鄕鄭氏子生而穎異在齠齔中气宇如神人與羣兒戲輒相問答語言奇怪聞者駭愕不能曉則復軒渠笑悅而去奕世縉紳旣長喜觀書不由師訓自然通曉事後母至孝母嚚數困辱之親舊不忍視其苦使遊學四方旅次復州北塔寺長老歸秀道價方重於時詞辯無礙因側聆坐下感悟流涕願毀衣冠爲門弟子秀笑曰君妙年書生政當唾手取髙第榮親乃欲委迹寂寞豈亦計之未熟耶對曰心空及第豈止榮親又將濟之委迹寂寞非所同也秀奇其志而納之服勤五年如一日年二十五歲試所習爲僧明年受具足戒卽遊京洛翺翔講肆賢首慈恩性相二宗凡大經論咸造其微解帙捉塵詞音朗潤談辯如雲學者依以揚聲燕居龍門山偶經行殿廡間見塑比丘像蒙首瞑目若在定者忽自失謂同學者曰我所負者如道子畫人物𨿽曰妙盡終非活者旣焚其疏義包腰而南平易艱險安樂勞苦諸方大道場多所經歷自重其才以求師爲難嘗至云居謁舜老夫機語不契不宿而去又至徳山應禪師方夜參雌黃先達有六祖不及雲門之語失笑黎明發去聞雲峯悅禪師之風兼程而往至湘鄕悅已化去嘆曰旣無其人吾何適而不可山川𨿽佳未暇遊也因此行寓居大潙夜聞僧誦雲門語曰佛法如水中月是否云淸波無透路豁然心開時南禪師已居積翠徑造其廬南曰從什麼處來曰潙山南曰恰值老僧不在曰未審向什麼處去也南曰天臺普請南嶽雲遊曰若然者亦得自在去也南曰腳下鞋是甚處得來曰廬山七百錢唱得南曰何曾得自在師指曰何曾不自在耶南公大駭參依久之辭去至西山翠巖長老順公與之夜語自失曰起臨濟者子也厚自愛而師亦神思豁然徳其賞音及南公居黃龍復往省覲南公嘗謂師曰適令侍者捲簾問渠捲起簾時如何曰照見天下放下簾時如何曰水泄不通不捲不放時如何侍者無語汝作麼生師曰和尙替侍者下涅槃堂始得南厲語曰關西人眞無頭腦乃顧旁僧師指之曰只這僧也未夢見在南公笑而已隆慶間禪師與師友善方掌客間問曰文首座何如在黃檗時南公曰渠在黃檗時用錢如糞土今如數世富人一錢不虛用自是爲同時飽參者所服南公入滅學者歸之如雲所至成叢林熙寧五年住筠州大愚太守錢公弋來遊怪禪者驟多眾以師有道行奔隨而至錢公卽其室未有以奇之翌日命齋師方趨就席有犬逸出屏帷間師少避之錢公嘲之曰禪者固能伏虎反畏犬耶師應聲曰易伏隈巖虎難降護宅龍錢公大喜願日聞道乃虛聖壽寺命師居之師方飯於州民陳氏家使符至遁去錢公系同席數十人將僧吏求必得之而後已有見於新丰山寺者卽奔往陳氏因叩首泣下曰師不往吾黨受苦矣師曰以我故累君輩如此因受之遂闡法焉未幾移居洞山普和禪院元丰之末思爲東吳山水之遊捨其居扁舟東下至鐘山謁丞相舒王王素知其名閱謁喜甚畱宿定林庵時公方病起樂聞空宗恨識師之晚謂師曰諸經皆首標時處圓覺經獨不然何也師曰頓乘所談直示眾生日用現前不屬今古只今老僧與相公同入大光明藏遊戲三昧互爲賓主非關時處又曰經云一切眾生皆證圓覺而圭峯易證爲具謂譯者之訛其義如何師曰圓覺如可攺則維摩亦可攺也維摩豈不曰亦不滅受而取證夫不滅受蘊而取證與皆證圓覺之義同蓋眾生現行無明卽是如來根本大智圭峯之言非是公大悅因捨第爲寺以延師爲開山第一祖又以神宗皇帝問安湯藥之賜崇成之是謂報寧歲度僧買莊土以供學者而自撰請疏有獨受正傳力排戲論之句者敍師語也又以其名請於朝賜紫方袍號眞淨大師金陵江淮大會學者至如稻麻粟葦寺以新革室宇不能容士大夫經遊無虛日師未及嗽盥而戶外之屨滿矣殆不堪勞於是浩然思還髙安卽日渡江丞相畱之不可遂卜老於九峯之下作投老庵紹聖之初禦史黃公慶基出守南康虛歸宗之席以迎師師曰今老病如此豈宜復刺首迎送爲我謝黃公乞死於此其徒哀告曰山窮食寡學者益眾師徳臘𨿽髙而精神康彊康山自總祐二大士之後叢林如死灰願不忘祖宗赴輿情之望不得已乃行先是黃公嘗望見師於丞相廣坐中師旣去丞相語公曰吾閱僧多矣未有如此老者故公盡禮力致之廬山諸剎素以奢侈相矜居者安軟暖師率以枯淡學者困於語言醉於平實師縱以無礙辯才呵其偏見未期年翕然成風三年今丞相張公商英出鎭洪府道由歸宗見師於淨名庵明年迎居石門崇寧元年十月示疾十六日中夜沐浴更衣趺坐眾請說法師笑曰今年七十八四大相離別火風旣分散臨行休更說遺戒弟子皆宗門大事不及其私言卒而歿壽七十八臘五十二茶毗之日五色成焰白光上騰煙所及處舍利分布道俗千餘人皆得之餘者尙不可勝數塔於獨秀峯之下師純誠慈愛出於天性气韻邁往超然奇逸見人無親疏貴賤溫顏軟語禮敬如一主持叢林法度甚嚴有犯令者必罰無赦以故五坐道場爲諸方所法得遊戲三昧有樂說之辯詞鋒智刃斫伐邪林如墮云崩石開發正見光明顯露如靑天白日人人自以謂臻奧至於入室投機則如銅崖鐵壁不可攀緣性喜施隨有隨與杖笠之外不置一錢行道說法五十餘年布衣壞衲翛然自守於江西有大緣民信其化家家繪其像飲食必祠嗣法弟子自黃檗道全兜率從悅而下十人余此其平生大槪也至其道之精微皆非筆墨可能形容竊嘗論之其棄儒冠而入道類丹霞奔經論之學而穎悟類南泉尋師之艱苦凜然不衰類雪峯說法縱橫融通宗教類大珠至於光明偉傑荷擔宗教類百丈此非某之言叢林學者之言也嗚呼兼古宗師之美而全有之可謂集厥大成光於佛祖者歟崇寧二年十月十五日門人某謹狀。

泐潭準禪師行狀

公諱文準興元府唐固梁氏子生始幼見佛像輒笑張牙不喜聞酒胾金仙寺沙門虛普乞食至其家師唐門酬酢如老成時年八歲卽辭父母願從普歸授以法華經伊吾卽上口元丰僧檢童子較所習以藉名先後度師藝精坐年少不得奏名陜西經略範公過普廬普臘髙應對領略師侍其旁申辯詳明進止可喜範公欲攜與俱西師辭曰登山求玉入海求珠人各有志本行學道世好非素心範公陰奇其語度以爲僧剔發旣往依梁山乘禪師呵曰驅烏未受戒敢學佛乘乎師捧手曰壇場是戒耶三疊結磨梵行行阿闍梨是戒耶乘大驚師笑曰𨿽然敢不受教遂受具足戒於唐安律師徧遊成都講肆倡諸部綱目卽棄去曰吾不求甚解大法師曇演佳其英特撫之曰汝法船也南方有亞聖大士有若潙山眞如九峯眞淨者知之乎宜往求之師拜受教與同學志恭出詣潙山久之不契乃造九峯見眞淨於投老庵問曰什麼處來對曰興元府曰近離何處曰大仰曰夏在什麼處曰潙山眞淨展手曰我手何似佛手師罔然左右視眞淨呵曰適來句句無絲毫差錯靈明天眞才說个佛手便成隔礙病在甚處師曰不會眞淨曰一切現成更教誰會師服膺就弟子之列餘十年所至必隨紹聖三年眞淨移居石門衲子益盛凡入室叩問必瞑目危坐無所示見來者必起從園丁壅菜率以爲常師每謂公曰老漢無意於法道乎莫能測也一日舉杖決渠水濺衣因大悟方見老人平日用處走敍其事眞淨罵曰此中乃敢用磊苴耶自是迹愈晦而名聲愈著自其東遊淮浙所至衲子成叢林顯謨閣待制李景直守洪州仰其風請開法於雲巖未幾殿中監範公帥南昌移居泐潭方是時禪林以飲食爲宗以軟暖爲嗜好以機緣爲戲論師悲嘆之師槌柫之下常三百人而宿戶外者又百餘許求人室就學師難之乃謂之曰十方無壁落四面亦無門闍梨從什麼處入對皆不契每曰我只畜一條柱杖佛來也打祖來也打不將元字腳涴汝枯腸如此臨濟一宗不到冷落學者莫窺其奧然升堂說法辯如建瓴不畱影迹一時公卿大夫宗向之以政和五年夏臥病侍者進藥餌師泛然如無意誡須忌食毒物師亦未嘗從有問其故曰病有自性乎病無自性則毒物寧有心乎以空納空吾未嘗顚倒而汝輩欲吾昏迷耶七月二十二日更衣說偈而化閱世五十有五坐三十五夏闍維得舍利晶圓淨光不壞道俗千餘人皆得之門弟子等收塔於南山之陽嗚呼云庵之神悟於南公之門超軼絕塵者也予每疑嗣之者難及觀師之風格殆所謂家名辯才气宇逸羣者耶謹狀。

花藥英禪師行狀﹝代﹞

臨濟九世之孫云庵眞淨之嗣師諱進英字拙叟出於羅氏其先吉州太和人幼孤母憐之性慧敏齠齔中日誦千餘言通詩禮大義與羣兒嬉遊侮玩之气出其上親舊愛敬之使著縫掖爲書生輒病至於死鄰母泣曰吾始娠夢有乘空而語曰而出家則疾有瘳矣於是擊鐘梵放誓於佛前乞以爲僧洞隆童子而藉名於善集才年十八試所習得度受具戒卽欲經行諸方以觀道報劬勞之徳其母有難色於是庵於母室之外名曰精進士大夫喜其爲人賦詩爲贈多佳句螺川父老迨今道之母歿心喪三年修白業爲冥福卽遊淮海所至少畱當時號明眼尊宿徧謁已𨿽未契而嘗識多賢者晚謁云庵夜參聞貶剝諸方以黃檗接臨濟雲門接洞山機緣爲入道之要擿其疑處以啟問師恍然大悟如桶底脫佛印禪師叢林號大宗師有盛名愼許可獨以師爲俊彥師有爽气喜暴所長以激後學三十年一節不移故佛印呼爲鐵喙初開法住長沙之開福十年之間殿閣崇成又五年棄之翩然北遊五臺徧覽聖迹乃南還庵梁山天下衲子益追崇之政和甲午衡陽道俗迎住花藥之天寧勸請皆一時名公卿師以教外別傳之宗授上根以漚和般若化道俗老益康彊精進不替嘗中夜禮佛作息飲食不肯與眾背叢林信其誠民人化其教得法而爲一方領袖者不可勝數捶拂之下嘗二千指龍象雜沓方進而未艾也其激揚大事游泳語言備存三錄曰報慈曰雁峯遊臺盛行於世宣和三年冬謝事復庵梁山越明年臘月示疾蟬蛻嗚呼若人已矣予竊爲桑門惜之參學稟淳一日泣訴於予以予知其師之深者欲幹其狀而求銘故爲書云耳長沙孫承之謹狀。

傳

十世觀音應身傳﹝並贊﹞

唐大菩薩僧寬公出於益州孝水楊氏方其娠也母失常性卻酒胾有慧辯及其生也無痛苦聞異香忽然在前卽能言言我名慧寬有女兄信相亦神異年相聯於齠齔中終日論說聽者一不能曉其父瑋以符咒爲兩川道俗所歸而不知有佛經人錄其所論百許紙時懷龍山會禪師聞其異至瑋捨瑋出示之會驚曰與佛經合不測人也俄有異比丘入火光三昧於淨慧寺特召信相信相至曰此室皆火聚其可入哉曰以水滅之可入信相卽作水觀而入於是異比丘化其父母使出家父母曰許娉矣柰何鄕裏爭出財贖之公因信相亦俱依慧空寺愼公避太祖禦諱剃落焉公時年十三從會公授經律會畏之如神反從質疑天姿謙敬未嘗怒懷龍眾三千指皆躬力作公獨閒適人以爲言會曰此吾先師也昔周滅吾法吾從曇相禪師隱於終南山及隋教復興吾辭而歸蜀曇相囑曰汝當領徒大作佛事有童子名慧寬者善視之此其後身眾因不敢復言公年三十乃還綿竹廬於無爲山以神異化而全蜀爭師事之如淮泗之僧伽七閩之定光公嘗赴江陵大會朝發夕返荊州府前有拳石含五音天下聞之公取以歸今置定身龕中什邡陳氏施園爲寺公以竹標其中曰以此爲基拔去竹泉泫然而出掘之得巨石石下有寶瓶舍利公作禮乃放光永徽四年夏六月二十有五日歿於淨慧寺閱世七十坐五十五夏。

贊曰予讀無爲山廣錄公始發心日誦觀世音名十萬徧生五天十世爲居士生震旦十世爲比丘皆出楊氏又瞻其畫像天骨秀特和敬之威望之肅然是所謂眞比丘也。

鐘山道林眞覺大師傳

梁大菩薩僧寶公以宋元嘉中生於金陵之東陽民朱氏之婦上巳日聞兒啼鷹巢中梯樹得之舉以爲子面方瑩徹如鏡手足皆鳥爪七歲去依鐘山大沙門僧儉爲童子儉名之曰寶志長而落髮專修禪觀坐必越旬久之忽無定居多往來山劍嶺之下發而徒跣著錦袍飲啖同於凡俗恆以鏡銅剪刀鑷屬掛杖負之而趨經聚落兒童嘩逐之或徵索酒肴或累日不食嘗從食鱠者求鱠食者與而心笑之卽起吐水中皆成魚相傳始驚異時時題詩初不可曉後皆有驗建元間異迹甚著丞相髙嵩爲武帝言之以禮自皖山迎至都捨於陳徵虜之家輒自釐其面分披之出十二首觀世音慈嚴妙麗傾都聚觀欲爭尊事之武帝忿其惑眾收付建康獄旦夕咸見遊行市裏旣而檢校猶在獄中其夜又語吏門外有兩輿金缽盛飯汝可取之果文惠太子竟陵王送供至建康令呂文顯以事啟帝帝迎至禁中俄有旨屏除後宮爲家人宴公例常與眾出已而猶見行道於景陽山比丘七輩從其後帝怒遣使至閽吏曰公久出在省中吏就視之身如塗墨然武帝聞之大驚陳顯達鎭江州大司馬段齊之從行往辭公公無他語但引紙畫鴉畫畢授之曰緩急可用此顯達叛齊之遁去顯達大怒遣騎追之將及齊之窘甚見鴉喧暮林卽匿其下鴉翔集自如騎旣失其蹤但見鴉林必非人所寄遂去齊之方悟公意也鄱陽忠烈王飯公於私第顧左右覓荊枝有折以獻者則以安門上而去俄有旨以王領荊州衛尉胡諧臥病以書哀訴幸以屈臨庶幾疾有瘳公題其書尾曰明屈翌日果卒僧法平欲以衣獻公不知所寓遣使徧求之龍光罽賓兩寺皆曰夜宿此黎明去矣又嘗所厚善厲侯伯家侯伯曰公夜行道於此今睡未興使人視之笑去公在華林園忽重著三布帽亦不知自何得之俄而武帝崩文惠太子豫章文獻王相繼崩齊亦於此年終矣靈味寺沙門寶亮欲以衲帔遺之未及有言公忽來牽帔而去蔡仲熊嘗問仕何所至公不自答直解杖頭左索繩擲與之莫之解仲熊果至尙書左丞永明中住東宮後堂平旦門中出入末年忽雲門上血污衣褰裳走過至郁林見害果以犢車載屍自此門捨故閹人徐龍駒宅而帝頭血流於門限焉建武中明帝害諸王髙士江泌憂念南康王子琳以訪公問其禍福公覆香鑪示之曰都盡無餘後皆如其語徐陵兒時其父攜詣公公拊之曰天上石麒麟也陵果名譽顯於世又文惠太子迎釋僧惠至京師惠過公公拊其背曰亦龍子也慧終以辯才顯聞其徒屯騎桑偃有不臣之心公見之戟手詬曰若乃欲反耶柰斫頭穴胸何偃汗下不敢仰視遁去梁武帝受禪尢深敬事前朝以超放動輒禁錮至是下詔釋之嘗問曰弟子煩惑未除何以治之答曰十二又問十二之旨在何答曰書字時節刻漏中又問何時得淨心修習答曰安樂禁之又問年祚遠近答曰元嘉元嘉帝欣然以爲享祚倍宋文之年天監五年冬旱雩祭備至而雨不降公謂左右曰吾病不差就官乞活儻不奏白官應得禍卽上啟願於華光殿講聖鬘經請雨帝卽命沙門講之終夕雨公又以刀橫水盂良久又雨帝初繁刑公假以神力令見髙祖受極苦於地下自是省刑詔畫工張僧繇寫公像藏禁中僧繇下筆輒不自定叩頭哀懇公笑曰毗婆屍佛早畱心直至而今不得妙帝偶與公臨流縱望有物溯流而上公舉杖引之隨杖而至蓋紫栴檀也詔供奉官兪紹雕公像頃刻而肖神情如生帝大悅命置內庭爲子孫世世福田法云寺雲光師講經天爲之雨華帝意其證聖夜於含光殿焚疏命公雲光僧儉傅大士齊翌日獨雲光不至公嘗聽法云講妙法蓮華經至假使黑風問風果有否答曰世故有第一義諦故無公曰若體是假有此亦可解耶法云默然公則自爲主客辯難鋒生一坐盡傾然莫有解者帝嘗從容問國祚有畱難否公但指喉示之侯景之亂尢追繹公言也有僧浮杯來謁帝帝方與客棋吟曰殺之棋罷命僧侍衛奏曰適蒙旨已殺之矣帝嗟悼不已以問公公曰陛下前身蚯蚓也僧嘗爲剃艸者誤殺之今償夙債耳天監十三年公移華林園金像置所居房帝聞之曰師將去我耶是歲十二月忽命奏絲竹徹晝夜至六日終於興皇寺臨亡然一燭以付後閣舍人吳慶以聞帝嘆曰大師不復畱矣燭者將以後事囑我乎帝昔與公登鐘山之定林指前岡獨龍阜曰此爲陰宅則永其後帝曰誰當得之公曰先行者至是念公以此言以金二十萬易其地以葬焉皇女永康公主薨盡施其妝奩建浮圖五層於其上置以無價寶珠仍建開善精舍敕陸倕制銘於冢內王筠勒碑於寺門處處傳其遺像焉畢工駕禦寺公忽現於雲間萬眾歡呼聲振山谷敕謚廣濟大師公顯迹之著數可五六十許及終亦不老莫測其年有徐犍道者年九十三自言是公外舅弟小公四歲計其時九十七矣李氏有國日謚曰妙覺公作四柱記五公符十二時偈璧記心鏡圖數千言傳於世本朝太平興國七年舒州民柯萼者遇異僧於歲山下以杖指松根令萼钁之得瑞石一篆文皆讖聖宋國祚無疆萼進其石於京師太宗皇帝遣中使置齋於鐘山詔自今不可以名斥以顯尊異賜號道林眞覺大師。

祭文

祭云庵和尙文

我生九歲則知有師寤寐悅慕想見形儀識師新丰等父母慈欣然摩頂使執軍持長遊大梁剃髮而歸省於九峯凜然徳威霜雪雨露物以茂滋師成就我妙如四時紫霄之下泐水之湄前後七年龍起雲隨今古一律妒毀陷擠愛憐收拾終不棄遺我昔出山師則有辭子幼英發終必有爲顧吾老矣見子無期指其二子藉汝教之譴呵皆可不可相離徳音在耳星霜八移師成新塔我亦陳衰昔師旣化品坐對啼僉遣本明遠乞銘詩事濟而還僵僕於地山川隔阻久絕音題獨攜希祖千里來辭一酬夙心死無憾悲師之平生累徳巍巍必興其後在我無疑敢不激勵上答恩私。

祭昭默禪師文

政和八年二月初六日甘露滅致以香羞之奠祭於佛壽靈源眞歸無生之塔寶覺以拳授法宗綱區別背觸天非蒼蒼如履虎阱非愚則狂公少奇逸髮硎劍鋩橫機試之切玉無傷體露情盡凡聖兩忘潙仰機辯如珠走盤父喜自匿暴子所長追還此風名聞諸方臨濟法道始於南昌大於汝穎盛於衡湘黃龍三關建無勝幢奕世護持不離覺場天魔愁怖走僕且僵剪拂流輩髙師門墻庸有匪人賣公自揚騏驎種性自異犬羊狠觸怒疾夫豈知量儼臨淸泉精嚴激昂如萬星月如百谷王髙明廣大洞徹汪洋成就法器堅趐飛翔下視毒龍命將滅喪劃海爲兩摶而取將老則移疾古寺閒房聽萬象說以默自藏猿鳥厭見天下想望我初見公駿气騰驤溟涬弟之但加敬莊人以謗掩公慰愈光置麝溺器更增其香取而有之簏於藥囊坐交時埋甕於南荒零落苦李人棄路旁公犯世忌愈益稱賞萬人浮議泳消其湯旣幸生還陸沈故鄕豈不願見恃公康彊計至失聲事出倉皇中流欲濟俄喪楫航夜淚殷枕起喟失牀我憂禪學終背教綱造論導之排斥否臧公聞乃曰彼自無瘡以書教誡欹傾數行至言吐鳳自然文章馬鳴龍勝論著精詳文字於道疑不相妨索珠層淵采玉崇岡人各有志鹹酸異嘗但餘此意拜未敢當嗟吁惜哉巍巍堂堂遂成千古叢林荒涼然觀斗柄陰晴晦彰示有出沒夫豈眞亡。

祭妙髙仁禪師文

孤鳳兩雛名著諸方我初識譽未識華光政和甲午還自南荒夜宿衡嶽艸屋路旁僕奴傳呼妙髙大方連璧而來驚喜失牀髙誼照人笑語抵掌瀟湘平遠煙雨孤芳舉以贈我不祕篋箱追繹陳迹云更幾霜去年中秋宿師云房爲畱十日夜語瑯瑯曰我出吳遊淮涉湘今三十年倦鳥忘翔偶如慧曉懷思故鄕想見明越雲泉蒼茫已遣阿湧先渡錢塘不見半年嶺谷想望計至驚定淚落沾裳思歸之念夫豈其祥嗚呼師乎忠義激昂髙風逸韻仁肝義腸縉紳相志遠公支郎此生逆旅已熟黃糧夢中吳楚寧能取將惟方廣譽躬至影堂如我致辭而炷此香淸淨法身敗橐膿囊光透毛孔不可掩藏昔日非在今未嘗忘如水中乳莫逃鵝王則我與譽何用嘆傷。

祭覺林山主文

惟靈簡易似放閒靜似懶以法爲林滴水爲限夜歸村落投枕再鼾竈黔無煙童僕啼飯而兄直視爲一笑莞然三十年事事成辦我愚且鄙少去故鄕豈不懷歸路修且長遂成永隔死生相忘念俱事師落髮遊方如宿逆旅各夢同牀聞訃一年乃奠靈幾觸目淒慟語訖酸鼻嗟乎人生有恩有義薦此缽飯淚墮如洗。

祭幻住庵明師弟文

子少棄家從我遊嬉三十一年如夢頃時於此夢境憂患半之我竄萬里白骨重肉子臥一庵亦失雙目心知餘年再見不復敢料來歸先館子廬卽視模索認聲驚呼我亦念子形神已枯百不如人謂當壽考心期惻然正爾難保如臨崖樹先自枯倒不見兩月果以訃聞旣通世契久同師門臨終之語骨須我焚攜法兄祖疾馳三日瓦燈晝昏寂然空室相視以慟薦此缽食。

祭鹿門燈禪師文

維皇宋建炎元年歲次丁未五月庚寅朔二十日特敍復僧某謹以茗果之奠敢昭告於燈公禪師之靈明安宗風續佛壽命幾絕而存至師大振芙蓉東去隨至磻陽如道吾智而有石霜定惠旣化遷住鹿門如靑林虔而繼新丰𨿽牧萬僧如數三四觀其規模寶覺是似重和攺元發僧宮寺褦襶之師包羞惜死諂諛之極遂拜黃冠師笑視之泚其面顏蘇嶺之下寶坊幻出何以致之蓋其願力旣孝其師又悌其兄有光叢林不負佛恩凜然風神今成萬古薄奠在盤淚落無所。

祭五祖自老文

古人尙友不短千載苟曰气合何必面對崎嶇遠來僥幸爲會坐未歡禪師不少待如人噬臍不及何悔掩淚莫陳意折心碎十方現前去來無礙師豈眞亡覿露妙在。

祭郭太尉文

公起徒步絲絇人侍遂斷國論危言讜議在妒忌中剛而有禮天子敬之愛等昆弟𨿽無知名民陰受賜如漢子房如唐陸贄人眾勝天覺中妒忌公笑徑去道固如是一斥不復而又早世姦邪色矜天下隕涕我初聞計中夜而喟公之精神與天終始宜終功名宜身富貴乃歿瘴鄕又寓旅邸人之奇禍至此極矣惟徳是輔殆虛語耳天定勝人果不容僞妒忌伎窮反自相噬邪正日分曉如涇渭今餘十年歸骨萬里我昔觀光混迹都市遊公卿間如梁寶志公每延禮忘其勢位我亦徑造必至臥內兵衛如雲不敢呵止愛憎相奪有萬贊毀坐嘗厚善囚我棘寺幾失頭顱終禦魑魅敢期白髮奠於湘水世相新奇習爲巧士教訓諂諛鉤取祿利貌𨿽光澤行可愧恥聞公之風面熟顙泚吾聞陰徳榮亨必至不身嘗之當在其子格言不欺果見偉器沐浴道徳冠冕仁義定世其家行矣是似則公之生亦何嘗死。

祭朱承議文

吾聞明珠白璧石韜水藏山川艸木被其容光臨川之民共此盱上如湘老龐道徳光華照映兩邦吾儕微蹤云浮四方眷此不去是亦故鄕嘆公杖履人羣軒昂忠信豈弟易親難忘忽厭夢境髙蹈八荒公有賢子如麟鳳凰王室柱石吾法垣墻終大公後公豈眞亡想聞此語抵掌脫冠未忘世禮聊薦積香。

祭許先之文

維公於國盡忠於家盡孝豈特天資亦學之效徳富才髙川增嶽秀薦登淸華出縉紳右用捨進退有命有義一斥而終料豈及此聖恩不貲五日而至公獨不沾陽城陸贄嗟余蠢鄙於物多迕幸不終窮有公知遇屋歸山丘舟逃夜壑寓詞一觴心折涕落。

祭趙君文

惟靈忠信恭敬耀於西州不爲無聞年餘七十笑傲林丘不爲無壽生有令子派佛祖流不爲無慶有一於此足以忘憂而況三者兼有之耶玆山弗嗣麋鹿所遊十年之間百廢具修凡以令子徳義之優故也余聞之鳥巢南枝狐死首丘彼亦何知能恩厥由矧輕勢急道超然特立者乃肯爲之羞乎嗚呼計來萬里物故越秋等視閻浮譬如一漚公之云亡非去非畱薄奠告焉世禮則由𨿽神魂竟無不知也尙能爲之歆不。

瑫上人祭母文

我生頑鈍雀息鳩視不歸庸人亦幸而已矧墮三寶髙出塵累儼臨人天福田於世坐推其因何以至是皆吾母慈念極心碎我昔東遊志亦勇銳訪道名山酬此恩爾身𨿽四方心掛漳水豈不懷歸料豈及此三月甲寅計來千里棄杖南奔露行艸止天降荼毒乃不及己呼天泣血奪我母氏今何能爲中扃亂矣昔每歸省迎門笑喜堂今闃然瓦燈塵幾慈和粹溫竟作川逝撫柩長號淚迸如洗杯露罏香區區世禮天地有終此恨無旣。

祭通判夫人文﹝代﹞

竊聞漢王霸之室有智識而柔懿然子孝而不學夫𨿽賢而弗仕又聞唐王圭之母閱房杜而知子及圭身登三事則其母又已卽世惟夫人之髙風特有異於是二者矣夫有霸之賢而爲熙丰之名臣子有圭之材而名冠縉紳壽閱諸孫而視聽敏捷孫能酌古而心醉六經蓋功名之念如雲之必雨富貴之盛如川之方增寔淸規之所訓祭景慕之遐想懿徳必光於史牒計夫人𨿽死其何憾乎。

祭文七首﹝代﹞

我聞如來世尊將般涅槃自披其胸紫磨黃金卍字之相而告大眾曰汝等各各瞻仰令足無生後悔及已掩棺迦葉後至又出雙趺以示眷憐嗚呼如來世尊正傳法嗣覆蔭此邦三十餘年凡在道俗上與淸眾下與奴隸若親若疏若小若大皆受余庇今以入塔攀戀無已精明之溫豈弟之容不可復見柔軟之音慈誨之語不可復聞宗乘微論差別之義不可復解言念至此意折心摧嗚呼禪師葬靈骨於九原想音容於萬古雪云方慘兮悲風飄颻松聲蕭瑟兮哀聲連朝陳微誠兮以薦薄奠望慈云兮其不可招嗚呼哀哉。

我來淮山寒暑九遷傾誠於師遂爾忘年比鄰追隨合並周旋每一會語莫不歡然法屬之故無時造膝師嘗顧我笑指坐席曰終當主我此丈室謂師爲戲不敢怒嗔今日何日果繼後塵血指汗顏不善斧斤而師旁觀教之諄諄今旣逝矣夫復何云先徳遺訓何敢不遵法侶現前聊薦溪蘋禮𨿽不腆情無鮮陳因法相逢以法爲親非子則侄繩繩詵詵傾囷倒廩不祕珠珍暖其孤寒賞其賤貧自師退居其徳日新諸方奇衲川輸云屯大法將頹謂必中興不見一夕遂以訃聞如方欲渡遂迷要津中夜起喟棄牀失聲慈和粹溫永失依怙香羞在筵淚落無所。

東山眞子白雲的孫迅機妙辯褒然逸羣黃河流天太山吐云無有窮極莫知津垠師罷住持其道益尊酣歌自樂晝常掩門世不得見言豈得聞檻撰積香罏焚室燻今旣非去昔亦豈存此意昭然卽曰全眞道大徳髙名聞諸方禪林耆艾覺苑鳳凰三十餘年化行此邦我輩晚生幸登覺場聞金石誨燻知見香譬如珠玉山韜水藏而其艸木亦被餘光今旣云逝撫心悼傷嗚呼師乎巍巍堂堂遂成千古天豈眞亡念昔侍坐恭聞誨言辭親出家是大因緣本出生死期離蓋纏求師之難自古則然如芥子鍼如鸞膠弦我等何輩萃此法筵如海之大而會百川教誨成就長養撫憐如物發生雨露無偏又霜雪之使其气全恩有四種報效當先百未一施師我棄捐師之道徳如月在天譽月之明何以加焉恭陳薄奠儼如在前情斷志訖淚落九泉。

天姿曠達純素任眞妙年出蜀泛愛親仁淹通宗教廣見精聞我亦何幸早獲相親義爲朋友法爲弟昆於師父子兩爲比鄰周旋之久三十餘年懷我宗伯宗門鳳麟不幸早逝殞此偉人謂師英气可續芳塵今又已矣撫淚沾巾嗚呼禪師夢幻視身而視生死如夜與晨十方現前孰亡孰存我獨何爲浪自酸辛無忘世禮薄奠聊陳。

祭老黃龍謚號文﹝代﹞

崇寧四年四月某日住山某敢昭告於南禪師之塔竊聞巢由穡者夷齊餓夫初若無求於一時終必有稱於百世觀其措慮深遠蓋亦維持化風故知徳澤之在民是乃聲名之不捨又況荷擔大法提攜四生者乎恭惟禪師家於此山名落天下起臨濟於將僕傳少室於無窮厥集大成有光先覺乃者明天子沛流殊恩大昭懿徳特旌普覺之號用勵後學之徒仰惟覺靈祇此榮福嗚呼春葩華於萬物而不自以爲功日昭明於四方而不知以爲徳凡所以歌詠和气褒贊髙明者皆天下之至情然則禪師於此豈曰不然耶。

崇仁知縣赦後祭神文

惟三代之訓夏至日恭祭地祇斯古先哲王之懿徳禮也而歷世堙沒不嗣今天子力舉而行之致禮旣畢奇祥薦興歡聲和气充塞天地猶以名山大川廟貌所在有功血食於民者未克躬至則以守令使告行吏其敢不肅虔哉謹用某日特具牲酹以奠於祠下神之聽之祇此榮福。

祈雨文

仍歲饉凶民之艱食亦以眾矣而菜色喘沫者猶並首以望有秋如痿者之不忘起也春夏之交風雨時若方將奮躍似有生意而比日毒暑益熾四無雲陰車鴉夜鳴田龜晝坼饉凶之憂恐在朝夕傳曰亨牛而不咸敗所成矣又曰行百里者半九十爲不克終豈神之賜昌其始而終奪之邪吏以不職上天降罰吏躬任之民其何辜而神亦坐視其病哉謹率丞佐羣趨並走致恭於祠下雀息以俟休答神其哀憐之。

謝雨文

比日以來民以不時霣雨望天焦勞蓋饑饉之餘情易驚擾如禽傷弦念痛於曲木如稚驚雷失聲於破釜是用率丞佐上瀆神聰香火未收雲气已布連日繼夕霖雨沾足嗚呼𨿽父兄之所哀憐其必從何以迨比舞翠浪於山原兆黃雲於囷廩歲登訟簡民樂吏閒荷神之賜孰大於此式奠昭告豈不休哉。

石門文字禪卷第三十﹝佛歷二千九百四十八﹞﹠nbsp﹔年紀次辛酉﹠nbsp﹔﹝陰﹞﹠nbsp﹔歷﹠nbsp﹔﹝九﹞﹠nbsp﹔月﹠nbsp﹔﹝初一日﹞﹠nbsp﹔竣工﹠nbsp﹔﹝中華民國十﹞﹠nbsp﹔﹝陽﹞﹠nbsp﹔﹝十﹞﹠nbsp﹔﹝第一號﹞﹠nbsp﹔

常州天寧寺刻經處出資刻此全部

經理淸鎔謹識

湖北陶舫溪刊

