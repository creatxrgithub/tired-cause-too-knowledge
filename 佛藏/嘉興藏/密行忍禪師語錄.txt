嘉興大藏經密行忍禪師語錄

密行禪師語錄序

向上一事不受功勛一棒當頭直指心源拈布衫之七斤道離鉤之三寸橫施逆用一切臨時皆不在語言文字者也故有以見聞覺知之性塞滿虛空黃卷赤軸之言承當教意其不契天下老和尙棒頭者幾幾矣今秋密行禪師從滇南過邵陵予緣晤於專山坐間示以隨錄吟誦再四知其遠傳臨濟正宗近爲破山嫡子予更服禪師根性鄭重手眼圓明至若文字音律不縱不拘且於出詞吐气間大用全提鉗錘惡辣不捨身命人難以進步與乎俯就行施趨崇髙重倒語顚言胡猜亂喝者相去霄壤矣若夫一喜一怒有斬釘拔楔之作用一定一動有殺人活人之妙訣而世之語言文字實無以過之予試問諸且美文字而爲禪宗乎美禪宗而在文字乎讀斯錄者請參之。

己亥中秋前七日邵陵專山弟子車以遵釋名音遙拜書

密行忍禪師目錄次卷之一序上堂卷之二上堂機緣法語職事榜安禪榜卷之三頌古詩偈贊書問佛事行實法派卷之四附嗣燈禪師語錄序上堂機緣行實

衡州開峯密行忍禪師語錄卷之一

法孫明廣明珍等編

師丁酉年行化至四川敍州府眾乞授戒文武紳衿請就喜獄禪院升座拈香雲此香根盤大地之下葉敷九天之上爇向鑪中端爲祝延今上皇帝萬歲太子千秋文武官僚及諸檀護髙培祿算次拈云此香威音那畔結就華藏世界長成爇向鑪中供養三世諸佛歷代祖師古今天下三宗大善知識伏願常存悲濟之心普起寂光之上再拈云此香逢火不燒遇水不溺刀斫不入斧劈不開初年懷抱行腳至梁山界內遇个毒手老賊不分皂白當頭擊碎直是合不得離不得今日向人天眾前一回拈出爇向鑪中供養現住梁山縣雙桂堂上傳曹溪正脈第三十五世本師破山老和尙用酬法乳整衣就座上首白椎云法筵龍象眾當觀第一義師云第一義諦開口道著信步蹋著爲甚諸人開口便錯動步卽乖還知利害處麼只緣諸人見威則畏見恩則喜墮在二邊山僧卽今在里許求一點畏喜之心如芥子許了不可得不是神通妙用亦非法爾如然若也會得諸人得山僧戒者不上天堂不得山僧戒者不墮地獄其或尙畱觀聽拈拄杖卓一下云鳥啼花笑分明事也落時人第二機下座上首結槌云諦觀法王法法王法如是。

向奎居士請上堂十方世界無插鍼之地一莖艸上轉大法輪利生接物顧左右云委悉麼仰之是天俯之是地東看則西南觀成北喝一喝。

師誕日請上堂山僧生日先母難目大眾設齋請上堂普爲山僧報罔極本是山僧自己事何須大眾同著力卓拄杖云一家有好事百家忙﹝不徹徹不﹞徹同證無生个時節然𨿽如是且道那吒太子析骨還父析肉還母然後現本身爲父母說法且道證何三昧得如是解脫孟冬霜老樹頭寒葉落歸根赤骨律復卓拄杖下座。

師至雒源興國庵僧圓胤請上堂師升座問云諸禪徳總到者裏作甚麼僧云乞授戒法師雲山僧元無一法與人若有一法與人與者受者皆墮無間地獄眾無語師震威一喝云會麼於此薦得與爾等說戒訖其或未然更聽一偈淸風爲衣虛空爲戒信受奉行常常不壞黑漆杖頭日月明秋深巖桂傳天籟復喝一喝眾踴躍作禮而退。

師回滇至曲靖府東山陶居士請上堂古人道山僧三十年前見山是山見水是水三十年後有个入處見山不是山見水不是水直至今日見山依舊是山見水依舊是水大眾只如古人恁麼道還有爲人處也無山僧三十年前住滇時有者个消息三十年後出滇時也有者个消息今日復來也有者个消息且道與古人是同是別擊案云若是陶淵明攢眉便歸去。

師至澄江府華藏寺僧性衡請上堂問有一物壓倒須彌塞滿乾坤和尙如何躲避師振身雲水不洗水僧禮拜師便打云壓倒了也乃雲山僧未至華藏以前石頭說法艸木譚玄及乎到來爲甚麼石頭艸木依前各居本位驀拈拄杖卓一卓云一棒打破大地山川管教須彌出血且道利害在甚麼處良久云此日煙霞暖處處鳥啼花下座。

尼靜能請上堂問如何是進門句師云礙塞殺人進云如何是當機句師打云放過卽不可進云如何是末後句師橫按拄杖云且領前話僧擬作禮師復打問收兵放馬脫卻戰袍時如何師雲天下太平乃云二祖子達摩處安心海底捉月世尊爲阿難徵心鏡裏拈花大眾從上先聖旣皆如是且道山僧爲人又作麼生良久雲月落後時親薦得師姑端的是女人師至雲南省陳天龍居士請於妙應寺上堂士問玄要主賓卽不問和尙爲人事如何師豎拄杖云杖頭懸日月進云可謂棒頭有眼師云瞎士一喝師便打問撥艸瞻風貴圖見性卽今弟子性在甚麼處師打云在甚麼處進云見得自性方脫生死眼光落地作麼生脫師亦打云向者裏脫進云脫得生死方知去處四大分散向甚麼處去師又打云亂走作麼進云鈍置殺人師云蒼天蒼天乃云老僧初至滇南有般奇特事舉似諸人不得作玄妙會不得架空差排白晝間微星突露黑夜裏杲日當空還有共相委悉者麼出來對眾證據看良久云鷺鷥月上立深雪子夜烏雞過梵天擲拄杖下座。

上堂問佛未出世祖未西來時如何師云有眼如盲有口如啞僧罔措師便打乃云棒如雨點喝似雷轟於中薦得正是癡狂外邊走且道過在甚麼處舉拄杖云戰場休眨眼八面取眞魂遂下座旋風打散復召云大眾眾回首師震威一喝歸方丈。

上堂慈云寺裏上堂妙喜世界打鼓直得天地虛空合爲一體水陸飛行合爲一體情與無情合爲一體各不相雜各不相知驀拈拄杖云惟有山僧拄杖子七凹八凸不入此數且道拄杖子有甚奇特卓一卓雲山斷宜休去峯髙又豈來擲拄杖下座。

上堂問徳山臨濟未出世一句作麼生道師云道破則不堪進云只如世尊爲甚麼事出世師云爲你不了僧禮拜師云自起自倒自生愁乃云今朝二月十九觀音瓶內插柳舊年寒冬落葉新歲發生如舊只如古人道萬象之中獨露身與觀世音菩薩將錢買胡餅放下手卻是饅頭是一是二驀呈拄杖雲橫按莫邪全正令太平寰宇斬癡頑卓一卓下座。

上堂炎炎夏日昆池澄碧粉碎虛空泥牛吼月娑竭羅龍王女手中摩尼寶珠光照大千世界晝夜常明且道此珠如何良久云酒肉場中歌宛轉花街柳巷醉徘徊喝一喝。

雲麓洪居士生日請上堂老僧數年以來於江海上頂笠披蓑駕只無底鐵船或時深入無際或時柳岸花堤或望酒旗而艤或泊煙渚而臥陶陶然羲皇上人詎知此耶適來棹入昆明池內撈蝦捷蜆不意於風濤險處煙雨堆中驀頭撞著雲麓居士爲母難設齋請老僧說法以報劬勞老僧欲說心說性自有座主說禪說道自有諸方善知識居士聞之已熟不可矢上加尖然則老僧畢竟如何只得將伊合家老幼齊上無底鐵船撐風釣月隨方受用去遂以拄杖作打篙勢操鯨而歌曰凍子花開石首來塡溝塞壑聚成堆任公徒費釣鰲餌日日海頭空手回然𨿽如是祗如古人道千日撐船一朝泊岸如何是泊岸一句擲下拄杖云出頭天外看誰是我般人喝一喝。

師至衡州緇素請上堂問如何是第一句師良久云會麼進云如何是第二句師云呀且會第一句著僧擬作禮師打云者一棒不可忘卻雲麓居士問如何是西來大意師云且退莫防別人雪文上座問如何是父母未生前本來面目師云錯過了也乃雲南嶽嶺頭笑臉開疑殺七十二峯來今朝歸到西湖寺百鳥銜花特地猜莫疑猜一句當天萬象該且道臥牛堂上長松此日端的朝陽又作麼生卓拄杖云地一聲千里應縱橫隨處立乾坤。

上堂昔日世尊靈鷲拈花示眾百萬人天罔措只有迦葉破顏謂之末後句大眾且作麼生是末後句驀豎拂子時徹微上座便喝師亦喝微拂袖山法堂師擲下拂子云今朝兩手親分付佛祖須教立下風歸方丈。

上堂問實際地理則不問世諦流布事若何師云今日好雪進云恁麼則片片不落別處師便打僧禮拜云恭惟和尙萬福師云不勞贊嘆問浪翻寶塔頂火燒石鼓潭敢問和尙是何意旨師云是你無端造妖捏怪僧擬進語師便打乃云東家人死西家舉袁洋子江心失火須彌山頂水淹還有應時及節事也無咄咄咄力口希禪子呀中眉垂拈拄杖擲下云直下來也急著眼覷。

上堂豎拂子召眾云會麼眾無語師擲拂子下座。

上堂老僧昨日豎拂子云會麼早已露布了也見你等不會今日只得又潑第二杓惡水伶俐漢向者裏撩起便行早不喞澑也時聞鼓聲逐隊隨羣上來下去疑个甚麼莫是疑風來樹動花發鳥鳴麼莫是疑虛空無邊乾坤有盡麼莫是疑日來月往陰長陽消麼若於此等處有疑可謂世界本無事庸人自擾之於此無疑饑來喫飯困來打眠更有甚麼事然𨿽如是人無遠慮必有近憂參。

劉居士請上堂問臥牛蹤迹則不問庭前柏子意如何師云零零落落問如何是淸淨本然師云靑山增瑞彩乃揮拂子云劉居士入山設供請老僧升座舉揚个事曾記古人道現成公案何用安排恁麼說話早是醉後添杯錦上鋪花了也縱然比南山祝北斗於居士分上增得幾許光彩且道居士父母未生以前畢竟是多少年紀放下拂子云確。

師住衡州開峯南云禪寺開鑪日杜居士請上堂拈香畢問寶幢髙豎鑪韝弘開煆煉凡聖斬新條令四眾圍繞卽不問今日因緣事若何師云飲泉水貴地脈進云與麼則人歸大國方知貴水到瀟湘分外淸師云你喫得棒也未僧一喝師云未信汝在進云只如杜居士所薦雙親未審得何解脫師揮拂子云九蓮香裏解翻身進云滯魄已蒙標月指雙雙得度淨居天師云重念阤羅尼乃云建法幢立宗旨釋迦彌勒剜肉成瘡待其人而後行徳山臨濟作夢未醒所以道飲泉水貴地脈風從虎雲從龍提持恁麼事須是恁麼人若也坐地泛楊州曹溪一路平沈久矣昔日趙州示眾云老僧三十年前在南方火鑪頭有个無賓主話及至如今無人舉著師云趙州老人有年無徳驀拈拄杖畫一畫云大眾會麼子斯薦得便可起死回生烹佛烹祖其或未委縱然覓火和煙得猶恐寒灰燒殺人喝一喝靠拄杖下座。

道梁道寧二居士請師至宅中說戒上堂問火宅塵勞人今朝解轉身請師伸一臂援拯出迷津師云當陽薦取進云未審別有爲人處也無師云衡陽城中梁宅說戒進云與麼則兩輪交互照四眾盡沾恩師云切忌詐明頭問古龐居士今梁居士是同是別師云一字兩頭垂進云與麼則掀翻海嶽撥轉乾坤去也師打云者一棒也要你喫問世尊乞食入舍衛城和尙說法入衡陽城未審是一是二師云亦任卜度進云師子吼時芳艸綠象王回顧落花紅師云也只道得一半問原來寸絲不掛和尙因甚將三衣誤賺人家男女師云要伊信受奉行乃云春日晴黃鸝鳴逢場作戲入廛塵桃花撲面歌聲滑只此見聞非見聞所以龐居士云但自無心於萬物何妨萬物常圍繞鐵牛不怕師子吼恰似木人見花鳥木人本體自無情花鳥逢人亦不驚心體如如只者是何慮菩提道不成善哉今日道梁道寧二位居士身居塵累心在山林怖生死苦求解脫樂心契龐公之心行同佛祖之行若非乘宿悲願攝請同類其上般若之舟齊登菩提之岸請山僧入宅傳戒四眾均聞且畢竟以何爲戒三世諸佛歷代祖師天下老和尙三教聖賢總以心爲戒若離心而別言戒者名曰邪見外道蓋心爲萬行之源六度之本汝等當知折攝自心俾無滲漏則戒體圓明和順積中自然英華發外無不淸淨旣得淸淨則山河大地有情無情乃至十方剎塵佛土無有如毛頭許不淸淨者如此則攪長河爲酥酪變大地作黃金豈是分外事召大眾云且道那个是你諸人自心乃和聲撫尺一下便傳戒。

忠甫王居士薦親請上堂問至孝古稱舜能仁今有師時節因緣事普請爲垂慈師云今日王居士薦慈進云與麼王母卽今得超善處天上去也師云莫眼花進云爭柰不遠無生路玄機直下明師云如何是無生路僧移步師便打問王妣先靈卽今在甚麼處安身立命師喚僧僧應諾師云立地死漢僧一喝師便打乃云雁峯聳翠鳥飛不度石鼓臨淵蛟龍不止岣嶁峯頭老猿嘯月瀟湘浪裏漁父撐煙可謂一天風月還依舊兩眼人民半已非然則古人道剎那無有生相剎那無有滅相更無生可生無滅可滅是則寂滅琴前且道王氏先如是生耶是滅耶是不生不滅耶具眼者緇素看若緇素得出則居士知恩有地其或未然以拂子左右揮云三年無攺可謂孝矣。

尼映月請傳戒上堂緇素稟承惟遵一戒佛祖傳持惟是一心遂以拂子左揮云者是戒那个是心復右揮云者是心那个是戒豎起雲若向者裏會得則左右逢源心戒不二便能轉愚癡成智慧轉煩惱成菩提無佛處作佛無法處說法所謂於一毫端現寶王剎坐微塵裏轉大法輪如龍女承斯恩力於無垢世界成等正覺度諸有情不是分外元來心不外戒戒不外心名爲心地法門大覺世尊四十九年口勞舌沸未曾說一字末後拈一枝花以靑蓮目瞬視大眾只有迦葉微笑乃云此正法眼藏涅槃妙心付囑於汝續佛慧命毋令斷絕以三乘十二分教付囑阿難廣利人天以五百淸淨律儀授優波離傳持無毀令法久住大眾此是世尊流傳後世住持之法老僧今日本無一法傳个甚麼良久云穿衣喫飯處薦取。

師誕辰上堂問未出母胎龍潛滄海出母胎後法化人天未審是何祥瑞師云人天災禍衲子冤仇進云兜率舒金臂開峯展玉眉獨尊三界者先後出爲師且道還有同別也無師云同則總同別則總別僧禮拜云獨超羣象外眞能報罔極師云贊嘆有分居士問恭惟聖誕法侶云臻報恩一句請師自道師云承汝啟請進云古人道一子出家九祖生天和尙紹隆祖位未審父母居何國土師云不上天堂便入地獄士罔測師打云何不記取話頭士禮拜云卻把須彌作舌頭祝吾師壽無窮極師云眉上畫髭須進云與麼則人天共仰巍巍座佛祖相傳無盡燈師云重言不當喫乃云世尊初生周行七步目顧四方手指天地雲天上天下惟吾獨尊可謂奇特中奇特殊勝中殊勝山僧出母胎只得地一聲且道與世尊相去多少驀卓拄杖云雲門道我當初若見一棒打殺與狗子喫卻貴圖天下太平可謂性燥男兒忍俊不禁今日開峯舉與麼事可中有辣手禪和打殺開峯掉向江裏餵魚餵鰲道雲貴圖世界淸平者麼如無倒行此令去也拈拄杖下座旋風打散。

中璉石居士生日請上堂問法筵大啟龍象交參第一義諦請師不吝師云雁塔半籠云進云石居士爲母難設齋未審和尙有何指示師云洞庭南向嶺層層進云如何是目前境師云向汝道分明進云如何是墳中人師云朝看東魯暮往西秦進云人境已蒙師指示向上一句請師道師云放汝三十棒問一念未生時如何師云死蝦蟆僧一喝師云且喜出蟄僧擬議師便打乃云今日是中璉居士母難之晨入山設齋惇請忍上座舉揚般若用報罔極記得經中道若以色見我以音聲求我是人行邪道不能見如來豎拄杖云者个是色卓一下云者个是聲若向者裏會得豈惟報答親恩無恩不報若或未然是人行邪道不能報親恩且因齋慶贊一句作麼生道靠拄杖捫腹云早晨喫白粥如今正覺饑。

西湖寺上堂湖寺月明三十夜山城漏滴日當中添炭圍鑪寒凜冽朔風吹面暖烘烘與麼薦得打折拄杖更去斫來何爲如此欲得不招無間業莫謗如來正法輪。

回雁峯乘雲寺大像鏤成啟元王居士請師開光師至座前扶拄杖云老僧四十八沒心情說法命我法子代不用更推脫連卓三下云舉目乾坤外江山气象殊擲拄杖抽衣命首座代勞便歸方丈。

上堂舉一將軍出戰歸帝燕慰之曰卿昨輪刀上陣時陣上還逢舊相識否將軍曰正與麼時臣尙不見有自己更見誰相識來師云令時參學人須是與度一回始得。

密行禪師語錄卷之一﹝終﹞嘉興大藏經密行忍禪師語錄

衡州開峯密行忍禪師語錄卷之二

法孫明廣明珍等編

住寶慶大悲林眾請上堂有一座主出擬問師厲聲云未出方丈已相見了也更問甚麼主踴躍將欲作禮師便喝進云多謝和尙重重相爲師云闍黎承當个事不是艸艸舉初祖摩訶迦葉因二祖阿難問曰世尊傳金襕外別傳何事迦葉召阿難阿難應諾迦葉曰倒卻門前剎竿著阿難便禮拜師云還丹一粒點鐵成金至理一言轉凡成聖迦葉一語直使阿難廉纖脫盡較之世尊四十九年可謂靑出於藍矣只如阿難於楞嚴會上早見大驚小怪謂不歷僧祇獲法身因甚又要迦葉重安鼻孔還會麼從前汗馬無人識只要重論蓋代功然則適來眾上座與老僧恁麼相見不妨暗合孫吳更聽一偈未出門時解點頭錦鱗逐餌意悠悠忽然喝下翻身去便見資江水倒流卓拄杖下座。

開峯大殿上梁上堂參學須具參學眼見地須得見地句驀拈拄杖云若具參學眼便能於實際理地上拈一莖艸建瓊樓玉殿於中作大佛事所謂控佛祖大機活人天正眼然𨿽如是也須是个人始得且那个是恁般人靠拄杖云節彼南山維石巖巖便下座。

抽衣命石宮維西堂代座。

道梁道寧二居士母難轉藏酬恩請上堂問昔日睦州因僧問一气能轉一大藏教否州云有甚饆饠錘子快下將來今日學人恁麼問未審和尙如何秪對師云老僧口門窄進云只如睦州與麼道意旨如何師云驢揀濕處尿僧禮拜云謝師答話師云是何言歟問空劫以前卽且置空劫以後事如何師云人從廬山來卻得峨嵋信進云可謂秋風吹渭水落葉滿長安師云聽事不眞喚鐘作甕進云如何是長安主人師云十字街頭石幢子進云未審有幾人曾到長安師云只有上座親蹋破進云只如未到長安時還有者消息也無師云有進云那里是者个消息師云艸鞋腳底疑無路拄杖頭前別有山僧禮拜云塵塵彌勒剎剎釋迦師云放你三十棒乃云三轉法輪於大千大千本來常淸淨卽今道梁居士誕日延諸尊宿轉大法輪用報慈母生育厚徳惇請老僧升座爲作證明殊不知居士未興此念以前早已破塵出經宣演三千大千世界中事十方法界情與無情承此威神盡證無生法忍豈止圖報父母深恩一切眾生父母深恩一時報訖何必燒香散花考鐘伐鼓煩他諸尊宿口喃喃地復轉五千四十八卷瑯函重說偈言不見昔日趙州因一婆子請轉大藏趙州繞禪牀一匝云轉藏已畢婆云比來請轉全藏和尙如何只轉半藏大眾且道那半藏還有人轉得麼拈拄杖卓一卓云上來講贊無限良因蝦蟆跳上梵天蚯蚓驀過東海。

雲麓洪居士偕雪文上座爲老堂柏靑道人誕日請上堂問世尊初生一手指天一手指地雲天上天下惟我獨尊和尙今日似出他一頭地師云不妨疑著進云及至雪山睹明星與一切眾生同時成佛爲是從苗辧地爲是本末全該師云一片月生海幾家人上樓進云卽今柏靑道人母▆之晨兼爲和尙預祝爲是一錘兩當爲是別立家風師云一點墨水兩處成龍進云可謂陽春一曲該時聽石鼓希聲韻更長師雲閒言語問如何是函蓋乾坤句師云霜淸畫角髙進云當陽坐斷顯露全機去也師云非你境界僧一喝師便打問最初一步請師指陳師云退後著僧禮拜師便打雪文上座問古徳云欲識佛性義當觀時節因緣時節若至其理自彰卽今是甚麼時節師云父母之年不可不知進云只如豎窮三際橫亙十方明如鏡黑似漆正與麼時還有向上事否師云定盤星子人皆認不意闍黎念得淸乃云一念未生全體獨露止妄求眞迷封覺路是以靑山綠水全彰古佛家風鵲噪鴉鳴剿絕時人露布明明不覆藏歷歷無回互佛殿走出山門燈籠吞卻露柱但看庭前柏樹子不逐四時凋能爲萬象主記得月上女問文殊師利曰明知生是不生之理爲甚卻被生死之所流轉文殊曰其力未充師云大小文殊齒不關風若有人問開峯明知生是不生之理爲甚卻被生死之所流轉只向他道南嶽峯髙洞庭水闊還有知落處者麼喝一喝拽拄杖下座。

結制上堂僧出擬問師便打僧一喝師又打僧又喝師直打出一僧禮拜起便喝師亦喝僧擬進語師打云話頭也不識亂統作麼僧禮拜師復打乃云老僧自住開峯數年以來磚瓦泥土搬弄不歇有甚閒工夫說佛說法結制安禪今日事不獲已被諸檀護彊屈升於此座只得將錯就錯諸禪徳莫怪空疏伏惟珍重。

雙桂本師和尙計音至師於三月十七小祥日上堂春秋七十有零說法四十餘載擒縱英雄於干戈聚裏生殺佛祖於酒肉場中明收暗放易近難親个是我雙桂先師居常行履直得諸天捧花無路外道潛覷無門弄到臨末稍頭依然欲隱彌露向孤峯頂上撒个幔天网子使大地人魂慮變懾遂呵呵大笑云且道山僧笑个甚麼笑者老漢龍頭蛇尾漏逗不少然𨿽如是驀召眾云汝等還知者老漢落處麼若也未知請至影堂更爲諸人重說偈言便下座率眾至眞前設供畢拈香瞻視云雙桂堂中禮辭迄今一十一載聞說去年今日失卻鼻孔今朝仔細看來面目現在左右顧盻云汝等諸人還見先師面目也未眾舉首師卽插香雲伏惟尙享遂展拜舉哀云若非不肖兒寂忍誰敢近前施三拜。

解制上堂顧左右云有盲龜跛鱉出來打个跳看眾不出良久云幸自可憐生更問老僧討甚麼碗卓拄杖云未結制前諸人應是眼見耳聞旣結制後九十日中亦同眼見耳聞今朝解制與麼上來依舊眼見耳聞旣是共見共聞因甚問著一一不會𨿽然直饒向者裏會得正是認賊爲子。

師入京過磁州邯鄲遊二祖寺掃塔以手指云只者便是傳達摩正宗第一代大祖禪師西天四七渠爲殿後東土二三渠是先鋒後來二派五宗諸老古錐燈燈續焰葉葉聯芳無不皆從者裏流出今日遠孫寂忍在者裏就檀越齋供炷香雲燒一瓣香禮三拜還有共相證明者麼作禮云珊瑚枕上兩行淚半是思君半恨君。

康熙戊申住北京西直門慈獻寺佛成道日哈噠哈番成智成慧達納吽成徹白塔喇補勒哈番壹陀紗勒哈番佛淵佛智佛常等請上堂拈香祝▆聖▆▆出師便喝僧擬議師便打進云因齋慶贊卽不問如何是燕中境師云風髙灰土晝沈沈如何是境中人師雲頭上漫漫腳下漫漫人境兩亡時如何師云舉頭天外看誰是个般人問從上宗乘卽不問覿面相呈事若何師云未出眾時道過了也進云世尊睹明星悟道舉起坐具云莫是悟得者个麼師云錯會不少進云釋迦見然燈布發掩泥今日徳護法見和尙未審具何威儀師云設齋請上堂進云打面還他州土麥唱歌須是帝鄕人師云贊嘆有分問指天指地未相宜再睹明星落二機畢竟其中端的旨請師爲眾決狐疑師云你者一問是第幾機僧擬議師打乃云釋迦出世達摩西來無非爲諸人腳跟下一大事因緣驀豎拂子云恁麼見得則圓如皎月浩若太虛明明歷歷無欠無餘因甚諸人卻不會只爲分明極翻令所得遲復舉異見王問波羅提尊者曰何者是佛者曰見性是佛王曰師見性否曰我見佛性王曰性在何處曰性在作用王曰是何作用我今不見曰今現作用王自不見王曰於我有否曰王若作用無有不是王若不用體亦難見王曰若當用時幾處出現曰若出現時當有其八王曰其八出現請爲我說尊者爲說偈曰在胎爲身處世爲人在眼曰見在耳曰聞在鼻臭香在舌談論在手執捉在足運奔徧現俱該沙界收攝在一微塵識者知是佛性不識喚作精魂王聞開悟師云波羅提尊者只知開口笑不覺舌頭長異見王悟去不妨奇特今日若有人問何者是佛只向他道含元殿裏休問長安悟與不悟且喜沒交涉大眾慈獻恁麼說話與古人是同是別良久云滇南燕北冬寒夏熱下座。

掃笑巖祖師塔拈香獻供作禮畢乃云艸根香柳葉茶三拜殷勤奉老爺不是兒孫偏觸諱從來聚百是冤家且道誰爲證明復炷香雲日月光天徳山河壯帝都。

五福庵淨西禪師爲薦先妣請上堂今日孝子堂上請老僧登座莫有共相語論者出來相見良久驀召大眾云會麼旣從空而生亦從空而滅所謂罪福亦空生死亦空不住地獄不居天堂大眾旣不住地獄又不居天堂畢竟徐母劉氏卽今在甚麼處安身立命卓拄杖云若向老僧拄杖頭上見得不惟知他劉氏立地處卽見空無相法空不空無相法巍巍堂堂無古無今去也𨿽然且道薦慈一句又作麼生復卓拄杖云舉頭天外看誰是我般人下座。

機緣

問杲日當空時如何師打云者漆桶。

僧辭師云鐵蛇橫古路你作麼生去僧云驀直去師云忘命之流僧一喝師云了。

問僧無夢無想時主人公在甚麼處僧云云堂空寂寂冷暖自家知師和聲打出。

僧參師問上座發足處到者裏多少路僧云八十里師云幾不問過。

秀柏講主參師問講甚麼經主曰楞嚴經師云你父母未生時講底是甚麼經主云與麼時則無法可說師云何得自語相違。

問一輪明月枝頭上山色沈沈徹夜寒此理如何師云老僧者裏無月又無山說甚麼此理如何僧禮拜師云你因甚平地喫交僧擬議師喝出。

問不落方便時如何師雲山僧向汝道甚麼僧云釋迦老子猶在師厲聲云道甚麼僧云今日相逢不相識師云不用重看。

問僧系爛枯樁時如何僧云鍼鋒尖上翻筋斗百萬人天腦袋裂師云鍼鋒尖上翻筋斗且置如何是你腦袋裂底事僧擬對師拈棒打出。

問僧離卻無明參个甚麼僧云直透萬重關不住淸霄路師云甚麼物得恁麼底僧云換卻和尙眼睛師云掠虛漢便打僧一喝師又打僧云學人爲佛法來親近和尙師卓拄杖云者是佛法是無明僧云不可喚作無明也師亦打。

師登舟次僧問離岸登舟時如何師云逢緣處處泊僧云古人道不著兩岸又作麼生師云老僧中流亦不住僧禮拜師顧傍僧云者漢秪解看風使帆。

問僧甚處來僧云神鼎師云神鼎家風如何僧雲家裏精窮又被賊打師云須知賊不打貧兒家僧云萬里靑天三十棒師云老僧且不打你僧擬議師喝出問如何是末後句師云點燈來僧云點燈後如何師云老鼠不咬靸鞋袋。

居士參師問爲佛法來爲人情來士云爲佛法來師左右指顧云你看者裏阿那个是佛法士擬議師叱退。

問十方俱擊鼓十處一時聞時如何師云你卽今還聞麼僧罔措師震威一喝僧禮拜云望和尙慈悲指示師云霹靂過頭猶瞌睡。

知客送行者入方丈安單師指行者問知客云昔日船子還有者一个也無知客云如麻似粟師云因甚獨自撐舟知客云徹困爲人師云拋鉤釣鯨鯢釣得个蝦蟆。

問僧你在開峯多少時也僧云兩个月師云曾在甚麼處見老僧來僧云打人須見血罵人須教徹師云你因甚借人鼻孔出气僧云卽此用離此用師云你只做得百丈侍者。

師見一老宿示牛法語乃云可惜一頭牛被者阿師弄殺時有僧問正與麼時未審和尙有何方便救得此牛師便打云與你一刀兩段。

法語

示求戒諸禪者

吾祖門下惟貴直指單傳不落窠臼直下心同佛心行同佛行若有毫發言之本末古人謂之自欺古徳云師子捉象亦全其力捉兔亦全其力全甚麼力不欺之力是知不欺二字徹始徹終中間勿容委曲假使世人日用常情稍懷欺詐所作必不成就縱令勉彊作就而衷心必抱愧怍逢人說著面負慚赧世事尙然況吾徒欲紹隆佛祖無上大道寧不朝乾夕惕直截根源汝等勿謂戒法非直捷也是故汝等若作戒受卽不得不作戒受亦不得老僧今日不避口業爲汝等叨呾一上汝等旣發大心求大乘戒要將先聖遺訓兢兢佩服如萬箭攢身無處回避時時刻刻如渡得船如病遇醫疾不瘳苦海未渡不可輕放方堪受戒若少懷欺慢於戒法中略有過犯卽落他因果矣今時禪者幸有向上之志柰何得少爲足認个無戒可受無禪可參無天堂可升無地獄可墮佛法兩忘人我齊遣渾渾圇圇瀟瀟灑灑謂之解脫了事衲僧卽得望佛祖授受波羅提木叉何啻白雲萬里。

示禪者

開峯禪道初無難易只要學者根志堅長念念如救頭然不作兒戲參个僧問趙州狗子還有佛性也無州云無只向日用尋常善惡逆順動靜閒忙處提撕不可固執偏邪遏捺昏散以求成片放教如長江大河滔流不息忽然一念回機便見源底久久純熟自知源之與流非一非異隨方自在觸事活脫應機利物不守一隅所謂取之無盡用之不竭實知有恁麼事方得受用無礙不然則如說食終不濟饑近時主方脈者未能越格變通其病多在失候違時誤人不少或謂如一座須彌頓在面前搖撼不動噫是何言歟佛祖出世本欲與人解粘去縛安可將他無罪人妄上一重枷鎖總之自己曾未眞實參悟向冊子上東抄西錄說得如花似錦瞞無眼人年久月深非不髙大門墻聲馳譽走爭柰生死到來不得自由小著病苦便如蜘蛛上粉墻今日已是惡日不能收拾一發盡情爲汝等說破不圖打艸且要驚蛇此一等人非是打頭無眞志向多緣宿昔業習深厚一出頭來冤家路狹自無智眼不覺被他擡動打失正念奔南走北欣欣然認作福報不知古人云道業未成一切有爲總是魔業是以諸大菩薩以本行徳回向三有及佛菩提出生入死自不被他牽挽豈似今時熱熱鬧鬧逗到下場頭恐懼切心便去彊作主宰長時打坐以圭峯散亂隨情轉臨終被業牽醒悟不由情臨終能轉業之語以爲公驗每每向人道定中殺有快活處苦哉胡不思七顚八倒那伽定耶或者見人恁麼道便乃隨情縱意略不檢察一朝老病到來毫無效驗便計較我死時心識畢竟昏懵不能決眾預先捏上幾句說話撾鼓升堂辭眾及至臨期卻又總死不成遭人怪笑疑慮後昆反不如世間俗人卻無此等忌諱然則一口气不來時畢竟有何旨訣毗婆屍佛早畱心直至於今不得妙參。

示鑿池諸禪者

佛法如水中月淸波無透路雲門老人欲隱彌露且問諸人未開池時月在何處開池而後月自何來知未開池前月在何處卽知開池後月自何來在處來處旣知則知自己腳跟下一段光明照耀天地可謂鑿池非待月池成月自來也𨿽然汝等諸人還知老僧落處麼月落後來方丈與你一碗茶喫。

示映天飯頭

此事要在日用中著眼看那个是我自己若檢點得出便具淘砂去米淘米去砂砂米齊去覆卻飯盆底作略開峯者裏又且不然砂米齊去時要見冷鍋中豆爆冷甑上飯香始堪咬嚼。

示憨嶽李居士

在家人學道盡謂鬧中取靜豈知彼本欲了事不可更爲他多事去也不見古人道火中生蓮終不壞者朵芬花豈容造作蓋造作而成終須變壞安得爲之終不壞耶憨嶽居士試向動容周旋時覷捕看那个是不壞底火中蓮花捕著時持來奉獻開峯拄杖子。

職事榜

自古叢林爲老病者設也旣爲老病而設則彊壯無病者未可輕居必須知慚識愧克苦勵精以紹隆佛種爲念方不負十方檀施之厚徳一期化主之深心凡我同袍發好心甘淡薄欲同住者隨所堪任各效一職務在眞實勿容虛僞日用居常互爲主伴遞相供養容敬色莊表裏瑩徹如寶絲网交光相羅無混無礙卽所謂僧海珠也如或躲懶偸安坐視勞務不憐老病不事謙和無道徳號令人天無行業取法後進直一緇林鸇鴆焉也非我手足。

安禪榜

佛祖出世本無實法與人衲子安禪入道豈有程限行鳥道登龍門許他沒量人掉頭弗顧懸羊頭賣狗肉只貴伶俐漢一笑相承旣無徳山臨濟體裁且就禪板蒲團參究點到奉行𨿽則一期暢快據款結案須知用在臨時謹白參玄人光陰莫虛度。

密行禪師語錄卷之二﹝終﹞嘉興大藏經密行忍禪師語錄

衡州開峯密行忍禪師語錄卷之三

法孫明廣明珍等編

頌古

拈花微笑

末上招人笑全鋒已挫折何須正法眼直待瞎驢滅

打車打牛

入艸求人不丈夫大都年老亦心孤車牛打處成何事躍出追風天馬駒

徳山托缽

徳山托缽過堂惹起一場禍殃誰謂父爲子隱明明證父攘羊

百丈野狐

野狐聚首打鄕談叵耐時人作指南黃檗潙山明底事前三三與後三三

文殊問庵提遮女

地水火風離合合離未嘗自得只可隨宜堪笑七佛之祖師與他女子畫蛾眉

南泉斬貓

南泉𨿽峻利趙州更軟頑一个死貓兒幾人特地參

詩偈

送雲麓洪居士進京

古路迢迢自往回匣中寶劍起風雷掀眸相送燕京去要見將軍虎竹來

示石鼓山秀柏座主

忽覺城頭畫角吹孚公從此豁雙眉而今石鼓寂寥久好發雷音啟大機

示雪文上座

父母未生誰是我勿勞向外別尋家酸碱甜苦無多舌咬著石頭打落牙

與休休王居士

石火電光難舉似稜稜眉宇若楊徐更須躍出幔天网直使龐公見大巫

示知客

送往迎來禮數頻主賓有理各難伸何如一奮金鵬怒活捉蛟龍當點心

與含焰璽上人

逢迎何處少知音萬水千山撥艸尋印子爲君輕擊碎前途莫負祖師心

與含輝成明居士

者段光明處處眞勿云軒冕不通津曾聞盡道休官去林下而今有个人

示旲彰禪人

無法法無無法法無無法法法全彰老僧指出無無法大地拈來一芥藏

與麟趾禪人

門風了也事如何一棒當頭碎祖窠須信个中端的意祥麟一趾已成多

與心拙禪人

金烏無伴已多年一旦相逢問別傳踢倒須彌塡巨海森羅印子可橫懸咦

贈一門禪人

曾聞艸偃萬峯巓行到滇南气勢全佛剎微塵皆鼓動一門超出妙莊嚴

與另別禪人

布袋老鴉一出身徧空法界盡通津回觀者片閒枝葉埋沒乾坤多少人

與旵拙禪人

寶鏡齊彰萬象形空花歷歷滿乾坤今朝撲破娘生面更不循他光影門

示碧徵監寺

赤條條地荷叢林飽暖饑寒識眾心大抵生薑辣不攺惱人腸肚到如今

示吼一茶頭

識得鍋兒大與小便知杓柄短和長趙州公案只如此運水搬柴好自彊

示山海淨能道人

開峯無物可堪傳一句該通空劫前珍重道人須猛力末山無著是師焉

示省呆監寺

左右逢源自認眞全肩荷眾識艱辛幾番撾動楊岐鼓撥轉慈明正法輪

示萬徳侍者

白牯牛兒耳角齊輕輕跳過五須彌國師三喚曾三應何處是渠辜負伊

示幻如直歲

能荷眾人所不能木頭石塊盡崚嶒了知事事皆如幻始信叢林有準繩

示晟修蔡居士

喫齋念佛信心堅實不可外邊念佛尋佛

示安南僧

安南來震旦語別話頭同誰是知音者山禽翠藹中

示西域僧

遊十萬里問道支那形狀古怪衣履絡索不識方言開口便錯擔佛覓佛辜負行腳還知麼何分東土與西天日日日從夜分落

寄文周大徳

衡陽花藥主人公五嶺雲從聚粵東妙觸宣明佛子住誰同曉夜論幡風

送不昧長老歸天龍

別來方一九看破子湖狗曳杖省老僧相觀皆白首唯唯敍衷腸依依難釋手重別是今朝還能訊我否途中好善爲春色醇如酒

寄五羊實行老上座

萬行皆如實僧倫之白璧茫茫三界中何處尋彌勒聞爲王者尊歲月復歲月緬想若而人臨機必活脫

至滇

煙花離曲靖風月到滇城猶憶前年事臨行一鶚鳴

衡陽春發

離岸登舟掛遠篷桃花春水正溶溶祝融九面環湘轉何日衾云最上重

過洞庭

萬派朝宗處扁舟我獨來湘山雲霧盡幾點覆如盆

廬山臥龍庵

摩云寒翠聳垂壁晚花香誰許眞龍臥蒼生望沛滂

佛手巖

巖巖舒佛手歷歷露禪關不識指頭意千山又萬山

憶滇

一別滇南又幾秋昆池老月應風流緬懷曳杖雲遊日花酒樓頭快打毬

云居懷古

掉卻升天事殘云繞綠蘿何須金擲地竹徑好音多

示明廣侍者

問道如何不可離穿衣喫飯來唐塞老僧無力舉烏藤分付嗣燈打骨折

懷出拙禪者

老僧病卽闍黎病誰信闍黎病更深掀倒藥鑪歸去後莫尋起處到於今

示堪嗣監寺

衲僧活計如天闊丰儉隨家過了休蹋得妙髙田地穩別峯何事更堪憂

師離雲南雲臺含拙偕諸耆宿懇求垂訓乃口占一偈示之曰

旣是人中月須明教外宗何當枯寂寂山海盡眞空

眞贊

慈云常住請

宜良不幸出者妖怪性急人遺心平人戴君王不事父母不拜忠孝兩忘閻羅倒賣一條白棒沒人情魔佛直教心膽碎慈云禪子切莫言臨濟第三十二代

含拙上座請

者懶漢甘埋沒不參禪不念佛喫些酒子上牀眠齁鼾雷震三間屋足足足含拙禪人莫輕忽

旵拙上座請

走徧天下只个尋常住个院子有壁無廂藏頭露腳說靑道黃是凡是聖少人測量旵公持去好深藏家醜勿堪向外揚

碧天禪人請

文理總然不通參究又無所得者般沒趣阿師安可爲人作則阿呵呵難摸索三十年來海上游依前還我舊時節

含輝居士請

者蠻阿師須髮髼松沒甚定準指西說東更有一般蠻到底長年喫酒掣顚風

古樵上座請

萬里遊行沒个知音腰卻樵斧亂斫緇林未讀世典不識佛經六根失盡八面縱橫遇著瞎驢狂更甚一場塗抹正堪驚

妙融王居士請

人情不周因緣沒得一身徹骨精窮到處情存風月終朝以是作非難將伎倆湊泊問著劈頭便棒沒句尖新言說妙融居士描難全持歸供養莫休歇

道能石居士請

論道如盲談禪似啞懶得進修偏好頑耍搖樹討風生挖窟尋蛇打一切文言不知只管之乎者也更有一樁不自量逢人乞文錢修起開峯才告假

李二道人請

者个頭陀行事懡慣將家醜徧傳娑婆非佛非祖亦非禪和見者聞者出萬重波

大幢上座請

者个和尙大模大樣披領袈裟靠條拄杖不喜除須髮佛祖位中那有他慣論人是非煩惱窠裏稱無狀公然臨濟門風玷辱雙桂堂上是者般沒帳算底阿師大幢長老何故甘心描他供養

不昧上座請

花首頭陀不會說話白棒橫肩走徧天下被人問著不打便罵懶論臨濟三要三玄那知世間佛祖爲大且非天性使然豈是杜拗虛詐天龍長老奉渠歸展向當陽作話杷

尼山海道人請

須髮髼松鼻孔列碣說豎說橫口無二舌智者懷疑愚人指摘眼似山髙量較海闊曳杖幾思入帝京且同上座遊西粵

書問

復九蓮大幢長老

闊別數載聲气杳然存亡浩嘆寤寐無違忽接來書慶揚眉睫不惟喜長老向干戈林裏綽有轉身一路且見忍俊不禁處早已化作春風徧布百艸頭矣時至理彰信果然也然此事要須頭正尾正方不墮時流務小失大者之蹊徑不見演祖和尙道如人牽一頭牛從窗欞中過頭角四蹄都過了只有尾巴過不得恁麼說話早晚亦須舉著自有沒量大人向結角羅紋處一刀兩段得路便行可以佩魔玉印作佛祖師縱橫無礙底不可放過切宜勉旃。

復天龍不昧長老

接來啟並開堂法語讀誦一過見有灑落透脫時節已出今時向昭昭靈靈處釘系驢橛者之窠臼矣更須知先聖有一息尙存一息參究之語是眞師承所謂學佛法人如入大海莫目蹄涔以爲全潮意蓋謂此長老誠實人正不在老僧之多囑也棕拂一枝聯芳偈一紙表信惟冀蓄養毋負先宗。

佛事

爲碧徵監寺安靈師至靈前驀召云碧澄委悉麼此是你數年以來在開峯赤身荷眾底本命元辰俄於廣西向荷不及處撲碎了也今日與麼歸來直是吞吐十虛坐斷三際碧爾澄淸無變無易遂左右顧視云且道還有生死去來消息也無分明月在梅花上看到梅花早已遲喝一喝掀翻供桌歸方丈。

文登徐居士請爲先太夫人秉炬師曳杖直前擊棺云會麼生亦何曾生死亦何曾死生死兩無端直入菩提理此𨿽直截斷根源接火炬擲下云更看優曇生火裏。

行實

師坐次旵拙禪人率眾作禮炷香請說行由師作色曰家醜何堪外揚畫蛇寧用添足山僧惡狀那可言傳旵等再拜啟曰伏望和尙不吝慈悲令彼初機有所矜式兼杜魔外千萬讒狺師喟然曰我此一眾初無前後同見同聞且同食息誰是初機取人矜式況先聖云勿輕未悟汝直欲我毀裂成範且佛祖前言往行學者視之例如敝屣而反欲我誇張駑駘取笑大方是何心行然山僧行腳已有同學同行聞見於前何患惡魔之囂囂耶但是殘局難爲結殺今日面赤不如語直以釋諸人胸中疑悶余乃雲南宜良縣人父姓谷母時氏家計貧寒幼未讀書一十四歲出家禮竹子山竹林寺順語老師剃落十七歲住滇南雲臺山拜楞嚴經題十九忽動無常生死之想卽欲訪問偶有徳海禪客自雞足來予爲安單喫茶次語及生死大事余心喜此言有相爲處遂三更時分把燭至單前作禮長跪乞垂開導蒙禪徳示我僧問趙州狗子還有佛性也無州曰無底公案勉囑參究予卽不分晝夜參狗子有佛性也無無如是五載了無下▆因思雲臺僻處滇南素無參禪師訓山中同住者例皆熟習赴應獨我一人不入羣隊含恥忍詬陸沈下板歲月飄忽一事無成念所做處宛如嚼鐵一則恐非良法一則恐錯用心畫虎成狗取笑他人不如別求善導著實修行庶幾不枉出世做人一番便將前來參究工夫打底放下卻往澄江府羅藏山打木魚念佛後因家師以計誘我下山至貴州龍裏雲臺又住四載一日遇濟凡禪師問曰密行師每日所行何事予曰無事可行濟曰莫道無事好你胸中分明有一事未了何妨舉來大家商量予被他一言打動心事只得從直供通謂昔日有一禪徳告我參僧問趙州狗子有佛性也無趙曰無底話頭刻苦窮究經於五載無个入處便乃一時放下至今未了濟曰好个一時放下至今未了可惜你鏟地不知落處予作禮曰願垂示誨濟劈面掌曰鈍置殺人予仍不會再求開示時濟師見我遲鈍乃顰蹙而言曰參禪參到無可柰何處是得力處猶如戰士失卻寶刀𨿽則赤手以勇健故不顧利害拍馬直前奪取敵人手中器械便殺人去予於言下忽然見得趙州老子下手處更不禮謝將濟師驀口一摑推出門外濟師抖身大笑而去予爾後日用事之難易應念解釋是時闡化滇黔尊宿謂予力量過人皆欲致我於座下適燕居大師來山予卽隨至新漆受戒圓戒日予合掌跪地次有居士來予前作禮予與一掌拓開居士向大師道今日一會止有一个戒子予聞傳語居士曰合取狗口一日入室大師曰竿頭絲綫從君弄不犯淸波意自殊那里是不犯處予拂袖出索筆書偈呈大師曰漁父垂絲釣江頭惡浪髙本來空寂寂那怕犯波濤大師攺寂寂作寂寞予拜而出解制後歸龍裏雲臺與抱拙夜坐拙曰師年四九猶不著忙予曰忙甚麼拙曰爲佛弟子當報佛恩不見道將此深心奉塵剎耶予曰莫屎沸拙曰師聽某言某則侍左右行不聽某言某則歸川中去如是三反四覆叨呾不已予因攜之離雲臺山一路參訪數位禪師末後至夔州府梁山縣參雙桂老和尙問不遠千里來相見千里內卽不問千里外一句作麼生道師曰兩眼對兩眼予卽作禮出一日砌墻腳有蜈蚣走出予絕叫曰一條蜈蚣師回顧予卽以石打作兩段本師見兩頭齊動問曰你道他性命在阿那頭予以腳蹋卻曰一舉兩得本師曰究竟不知在阿那頭予呈偈曰者个蜈蚣太煞奇戰場不怕斷頭皮攔腰一擊重開眼正是當陽種毒時師點首一日師問書記止止曰古人道舉一不得舉二放過一著落在第二且道一如何舉止云錯師曰是你錯是我錯止無語予應聲曰錯錯本師便打予作禮出次年師誕一僧整酒供養有二蚊子落杯中一僧將箸挑出師曰此二條性命要汝償僧無對予卽曰是甚麼所在由你索命一日師顧曰聞你要歸滇是否予曰是師曰幾時去予曰請了眞贊卽去師曰描得也未予曰已描得師顧侍僧曰將桌子擡向堂上書曰走半天下住三家村鼓粥飯气大昌惡聲咦佛祖位中畱不住只得向酒的死肉的生破山老人題一眾稱賀是時本師威喜並著卽將攸之上座一手卷書正法眼藏四大字復書偈曰蚊子喁喁上鐵牛無容下嘴處難酬紛紛一夏歸山去遇虎逢龍攜出頭丙申七月初四日寓雙桂堂傳曹溪正脈第三十五世破山明手書付密行寂忍禪人正與麼時山僧只得將錯就錯禮了三拜直至如今左不得右不得到處被人捧在堂上謂之堂頭直是屈辱諸方點污佛祖至此驀拈拄杖召眾云大眾且道山僧卽今與未行腳未出母胎時是同是別有僧下語截住云何不道將謂有多少奇特旵禪人擬率眾焚香作禮拈拄杖一時打散歸方丈。

法派

寂成佛道達本心宗徳常淸淨體悟眞空圓明普照智慧融通應現無方永遠昌隆

密行禪師語錄卷之三﹝終﹞

﹝板存楞嚴經坊嘉興倪爾繩刊﹞

嗣法門人

嗣燈圓胤﹝西蜀﹞心拙圓懷﹝西蜀﹞含拙成祖﹝西蜀﹞

旵拙成奣﹝西蜀﹞大幢圓相﹝西蜀﹞徹微智斷﹝三楚﹞

別庵成慧﹝江南﹞古樵超智﹝三楚﹞不昧常寤﹝三楚﹞

畫先眞一﹝三楚﹞古天成性﹝江南﹞石宮自維﹝江西﹞

知空學蘊﹝滇南﹞另別成幹﹝三楚﹞從拙成微﹝西蜀﹞

辧鋒福慶﹝三楚﹞開極徳慧﹝三楚﹞天儀妙享﹝三楚﹞

恬一成淨﹝三楚﹞無山超明﹝三楚﹞用愚源哲﹝三楚﹞

燦心慧光﹝三楚﹞

法末如﹝玉琮﹞謄稿梓行

嗣燈和尙語錄序

諸佛奧旨列祖關鍵天地樞機眾生本源是合一道

也豈有兩般耶佛佛授受而授此也祖祖相傳而傳

此也天地運動而運此也眾生不知返本還源而迷

此也一切世人蔽在貪愛暗室各有一座光明幢不

能返觀自照所以煩佗諸佛列祖互相出世用惡辣

鉗錘與人拔楔抽釘去縛解黏如日月麗天映破人

人黑暗無明待披云見日个个知有如嗣燈禪師妙

年剃染廿齡圓具徧參尊宿落節於雙桂師翁拄杖

頭邊負命於密行老人椎拂之下樹插竿於雒源懸

赤幟於滏水凡上堂法語截鐵斬釘石火電光難容

湊泊所謂如太阿鋒似大火聚近之則燎卻面門觸

著則通身紅爛總是要人返觀自照擺脫根塵識自

本心立地成佛有法孫雪浦楚石二子將稿東下嘉

禾剞劂入藏流通時予亦寓楞嚴編校錦江禪燈鋟

梓未終二子持以問序予曰令師翁芳名播於兩川

而兩川之人序之矣甘露澍於雒源而雒源之人序

之矣予不敢揚塵於潔白地上墜露於滄海臯邊惟

不副來機聊贅數語𨿽爲缽盂安柄實徵淵源有自。

時康熙甲戌蒲月節屆旁午靑城法弟竹浪徹生寓嘉禾角裏先生書院沐手謹識

中興寺嗣燈胤禪師語錄

法孫如玉如琮等編

順治丁酉師掩關蜀南雒源中興禪院迨庚子歲十月朔日受自流井玄亮王居士等及諸山耆宿請開關云掩關三載惡孽彌堅卓拄杖云掀翻窠臼鑑地輝天不因霜雪操爭得吐芳妍至法座以杖指云者个棚子三賢十聖到來俱亡鋒結舌晦影潛形且胤上座今日憑个甚麼道理喝一喝卓拄杖云竿木隨身逢場作戲遂升拈香雲此香道充宇宙徳徧山河齊七政於璇璣躋八荒於洪範爇向鑪中端爲祝延今上皇帝聖躬萬歲太子千秋及文武公卿遠近檀越當期請主諸山耆舊伏願同乘聖化各證無生次拈云此香根盤空劫葉覆無際在壑盈壑在溝盈溝爇向鑪中供養三世諸佛歷代祖師古今諸大善知識伏願金繩開覺道寶筏渡迷津再拈云此香久遭毒陷罪犯彌天一種平懷背觸不得今向人天眾前拈來一時爇卻供養傳臨濟正脈第三十二世本師密行老和尙用酬法乳之恩敷就座維那白椎云法筵龍象眾當觀第一義師卓拄杖云第一義諦是甚驢鳴犬吠你旣不能承當便請當陽露問如何是關中句師云寰中天子敕進云如何是關外句師云塞外將軍令進云未審關中與關外是同是別師打雲中外一時收乃豎拄杖云關中一句討甚憑據關外一言旋乾轉坤寰中天子塞外將軍卓一卓云三邊一箭收功後四海何愁不太平擲拄杖維那結椎云諦觀法王法法王法如是下座。

除夕示眾禁足禪關三載餘人心淸泠道心孤頻添獸炭生鑪火懶把山桃當鐵符傲骨不隨世路屈赤腸豈爲利名舒適聞爆竹聲霜夜知是今宵一歲除召眾云大眾中興不似北禪潦倒烹露地白牛與眾分歲致令市井小人窺算夜半三更入室胡鬧卓拄杖云只有三十粗刺藜伏惟珍重莫怪空疏。

彌陀誕鐘鉉王居士請上堂問大寂定中還有照用也無師云波斯落水進云舉足下足動用無私時如何師云鬼窟裏作活計僧喝師便打乃云娑婆世界阿彌陀今日初生意气多拈拄杖云相好光明何似佛慈悲喜捨卻成魔阿呵呵好大哥驀召云鐘鉉鉉應諾師擲下拄杖云靜處薩婆訶便下座顧侍者云拄杖子聻者度與師接得連打兩棒者云無端無端師又打兩棒云辜負辜負。

休休王居士入山上堂問屏卻咽喉唇吻如何道得親切句師云問得固好答得更奇僧擬議師打云還記得話頭麼僧云若與麼則瞎卻人眼去在師復打云元來猶未親切問中興寺裏客來如何管待師云撾鼓升堂親驗過進云觸目無非菩提如何更要饒舌師云只爲你眼裏有沙進云大寂滅場中還有饒舌處也無師云四十九年詮不盡至今狼籍更猶多進云與麼則七縱八橫去也師云杓卜聽虛聲問如何是不二法門師云出得入不得入得出不得進云過在甚麼處師云不二法門乃舉雲門因僧問如何是和尙家風門云有讀書人來報師云雲門老人可謂毋意毋必毋固毋我中興要且不然今日若有人問如何是和尙家風只向道逢人且說三分話未可全拋一片心且道與雲門是同是別具眼者緇素看。

說戒玄斌王居士請上堂問結制開堂卽不問今朝說戒事如何師拈袈裟角云請你作尊證問毒鼓初撾戒壇始創禪律相非如何定當師云一字兩頭垂僧喝師便打乃云殿閣襲寒風鐵馬鳴切切一片祖師心當陽全漏泄脫卻耳門根拔出眼中屑說戒已周圓畢竟是何說拈拄杖云有條攀條無條攀例眾兄弟瞥不瞥夜來霜滿林烏龜凍作鱉擲下云死蛇直下解翻身看看咬人如火急喝一喝傳戒畢復說偈曰洗滌根塵入戒壇逢人莫道戒非禪盂中粒粒知來處便可飽餐伸腳眠。

爲玄亮王居士對靈小參蟬鳴風勁雲起山陰西天東土不隔纖塵豎拂子召眾云還知麼玄亮居士在中興拂子頭上入於神通大光明藏正受口喃喃底爲諸人道諸行無常是生滅法生滅滅已寂滅爲樂驀喝云被中興一喝連忙騎卻佛殿走向諸人髑髏裏入不可思議無垢解脫王三昧而歌曰豆子山打瓦鼓齊一變至於魯三更三點日當空甜者甜兮苦者苦復喚雲中興長老自應云諾白日靑天莫寐語擲拂子呵呵大笑云大眾逢人但請恁麼舉。

玄工王居士誕日請上堂問達摩面壁和尙升座是同是別師云別則不同同則不別進云武帝聖明因甚不契厥旨師云爲你道聽途說問父母未生前那个是學人本來面目師打云瞎漢寐語作麼僧擬議師連棒打出乃云淑气催黃鳥晴光轉綠蘋若明今日事昧卻本來人大眾旣明今日事因甚乃昧卻本來人不見道天上天下惟我獨尊還會獨尊之旨麼卽是玄工居士父母未生前本命元辰若也會得則會人人自己本命元辰無有已生未生之別會得人人自己本命元辰則會達摩面壁與中興今日升座之旨𨿽然如是驀震威一喝時一僧驚倒師云俊哉衲僧一撥便轉下座。

佛誕上堂舉世尊初生周行七步目顧四方一手指天一手指地雲天上天下惟我獨尊師云大小釋迦好似下坡不走快便難逢聽取一頌初生孩兒手忙腳亂蚌殼心肝開口便見只如後來雲門大師云我當時若見一棒打殺與狗子喫卻貴圖天下太平又作麼生還知麼也只是看錮鏴著生鐵亦與頌出一棒打殺恩大難酬人平不語水平不流。

上堂問婆子燒庵意旨如何師云借人粉黛畫蛾眉進云未審者僧過在甚麼處師云八十翁翁入場屋僧禮拜師云會麼僧云不會師云理他閒事長無明乃舉昔日婆子造庵供養一僧嘗令二八女子二時給侍一日令女子抱住問云正恁麼時如何僧云枯木倚寒巖三春無暖气婆聞乃曰我二十年只供養得个俗漢便趁出燒卻庵驀召云大眾適來者僧恁麼問中興恁麼答如今恁麼舉還會麼聽取一頌二十年中事俗漢已承當誰信燒庵火都成蘭麝香。

佛成道瓊圃李居士偕男永昌入山請上堂問陽气少伸梅傳春信爲是時節到來爲是忍俊不禁師云時節到來忍俊不禁進云兩彩一賽去也師云鴨吞螺螄進雲气急殺人師云依舊跳不出進云花圓子實時如何師云惱亂春風卒未休問坐斷報化佛頭還有啟口處也無師云有言須道卻進云只如兩口無一舌此是吾宗旨未審意旨如何師云銜枚疾走度陳倉僧禮拜云謝師答話師云莫謗中興好問心不在內不在外不在中間在甚麼處師云親言出親口僧唾地師云三十棒且待別時問世尊拈花迦葉微笑未審笑个甚麼師云笑你咬人屎橛問具足凡夫法凡夫不知時如何師云退後著進云具足聖人法聖人不會時如何師云進前來進云進前退後則不無且道凡夫與聖人畢竟相去幾何師打云一時墮坑落塹乃云世尊於正覺山前睹明星悟道嘆曰奇哉奇哉一切眾生皆有如來智慧徳相只因妄想執著而不證得今朝萬里無雲晴空一亙世尊睹星眾生亦皆睹星因甚世尊便悟去而眾生長夜迷倒且世尊悟又悟个甚麼眾生迷又迷个甚麼若識眾生迷處便見世尊悟處見得世尊悟處卽識眾生迷處還委悉麼驀呈拄杖云者便是世尊阿那个是眾生復橫按云者便是眾生阿那个是世尊向者裏會得智慧徳相吞卻妄想執著妄想執著吐出智慧徳相然後知證智慧徳相本不是佛隨妄想執著亦非眾生旣非眾生又不是佛眾中若有个具眼衲僧緇素看一僧云坐斷兩頭師云點一僧云將此深心奉塵剎是則名爲報佛恩師云札一僧云一點一札拈過一邊且道今朝李居士設齋供眾如何是因齋慶贊一句師打云你辜負他李居士作麼進云打卽任打畢竟如何是因齋慶贊一句師合掌云心生大歡喜自知當作佛僧禮拜師便下座。

上堂舉臨濟示眾曰第一句薦得堪與佛祖爲師第二句薦得堪與人天爲師第三句薦得自救不了師云諸方或謂臨濟大師大似靈龜負圖未出已前不妨令人疑著及乎朕兆一分敲磚打瓦狼籍不少中興以往觀之將謂如虫禦木今日看來要且錯過臨濟還知麼當時有僧問如何是第一句濟曰三要印開朱點窄未容擬議主賓分中興與汝等頌出也要諸方檢點頌曰雲門銅錢廬陵米價連者一爻入損益卦如何是第二句濟曰妙解豈容無著問漚和爭負截流機頌曰或乘師子或乘象王三頭六臂指靑道黃如何是第三句濟曰看取棚頭弄傀儡抽牽全藉裏頭人頌曰喫酒圖醉放債圖利普化乞兒解罵臨濟師云臨濟恁麼答中興恁麼頌只許老胡知不許老胡會時有僧云只如臨濟大師道三卽一皆是空名此意如何師打云總似你者般瞎漢臨濟一宗那到今日更聽一頌殺活權在手靈機要變通欲明吾宗旨始本一言中僧禮拜師擲拄杖歸方丈。

際亭李居士生日請上堂問十方同聚會个个學無爲此是選佛場心空及第歸如何是十方同聚會師云僧排夏臘俗列耆年進云如何是个个學無爲師雲運水底運水搬柴底搬柴進云此是選佛場未審選誰作佛師云唱名卽不到進云如何是心空及第歸底事師云你只好隨眾三碗兩碗僧以坐具作圓相云三世諸佛歷代祖師大千沙界有情無情總被學人縛住了也未審和尙如何出得師云騎牛上三十三天僧禮拜師打云卻是你跳不出問學人生死不明乞師開示師雲山僧今日沒心情與你說得你且禮拜了退僧禮拜師打云者虛生浪死漢乃舉古徳云諸法不自生亦不從他生不共不無因是故說無生中興則不然地水與火風和合而名生老病及死苦日新日日新大眾且道與古人是同是別良久喝一喝云只知事逐眼前過不覺老從頭上來。

掛鐘板師至板頭召眾云大道只在目前要且目前難睹欲識大道眞體不離聲色言語豎起椎云見麼擊一下云聞麼聞見分明還是大道眞體還是聲色言語復擊兩下云謹白參玄人看取令行時。

允先王居士請上堂問如何是出門一句師云眼看東南意在西北進云途中事若何師云亂走作麼進云和尙不可令人前不構村後不疊店師拈拄杖云腳跟下好與三十進云過在甚麼處師云爲你門外打之繞便打問玄中有路人難進要裏無私顯別傳臨濟宗風行宇宙而今已到我師前如何是第一玄師云句裏絕言詮如何是第二玄師云九重鐵鼓一鏃穿如何是第三玄師云謾拈黃葉作金錢如何是第一要師云船到三巴難舉棹如何是第二要師云十二峯前猿夜叫如何是第三要師云鱉鼻寧甘守古窖進云只如臨濟大師云一句中須具三玄門一玄中須具三要如何是三玄三要一句師打雲龍頭蛇尾得人憎僧禮拜云臨濟面目猶在師云識甚好惡問如何是庭前柏樹子師豎拄杖云趙州來也進云意旨如何師打云師子咬人韓盧逐塊問喜怒哀樂未發時如何師云五夜風搖樹進云發而中節時如何師云三秋月映潭進云發與未發時如何師云鬼窟裏頭出頭沒進云師意如何師打云打破精靈窟當空杲日明僧禮拜師又打乃云諸方上堂或垂示或舉古或拈頌徵別隨機提唱以時激揚中興今日且道說个甚麼起身云疑殺天下人。

機緣

一僧入關中請益師搊住云者是甚麼所在許你入來僧喝師便掌僧擬進語師直打出時休休王居士顧僧云古人三鼓入室上座日午扣關个中消息請舉似看僧曰一喝分主賓照用一時行會得个中意日午打三更師云鸚鵡學人言畢竟是禽類僧云只要知音解點頭師云藕絲牽動鐵昆侖僧擬議師又打。

僧至關前問離四句絕百非請師直指西來意師云禮拜著僧禮拜師便掩卻關門翌日師見僧問云昨日公案作麼生僧云不會師云者尿牀鬼子。

問古鏡未磨時如何師云萬象森然進云磨後如何師云果然覿面不識。

僧問如何是入關一句師云不展槍旗擊勝鼓僧禮拜師云降將不斬。

問大海爲墨須彌爲筆且道寫个甚麼師展手云點畫分明僧禮拜師云會麼僧云不會師云聽取一偈點畫分明文彩未彰要會便會切忌商量。

問雲門餅趙州茶未審是同是別師云一个鼻頭兩孔出气。

問和尙拄杖子佛來也打魔來也打未審是何意旨師云不敢輕慢進云卻成侮慢去也師云辜恩負徳漢便打出。

問菩薩護生南泉爲甚卻斬貓兒師云大盡三十日小盡二十九僧云還有罪過也無師打云還我貓兒來僧罔措師又打云死貓兒。

問三腳驢子弄蹄行且道日行多少師云闍黎到處者畜生亦到。

問倩女離魂那个是眞的師云演祖被你帶累僧云意旨如何師以偈示之曰自西自東自南自北之子於歸無思不服。

師同貴州僧喫茶次問云栗棘蓬你作麼生吞僧云百雜碎師云亂統禪和如麻似粟僧無語師起身云黔地之驢便歸方丈。

問眾生本來是佛學人分上因甚卻不是師云是甚麼僧無語師打云將諸你是个人。

因事有僧問千佛出世不通懺悔和尙今日因甚許人懺悔師云我者裏無佛進云如何得懺悔去師云無間罪報其事如是。

問如何是中興境師雲山是山水是水如何是境中人師云僧是僧俗是俗如何是人境俱奪師云瞎漢你話頭也忘卻那如何是人境俱不奪師云誰人知此意令我憶南泉。

行實

師示寂前一日合堂僧眾偕休休王居士等集方丈炷香作禮請師自述行實師云我身尙幻何有實行雲駛月暈舟行岸移不過一期將錯就錯阿誰不知奚必重申以笑人耶眾堅請再三乃曰我是本省富順縣劉氏子父母雙亡時年方十五孤苦伶俜爲親眷所棄東行西蕩遊戲自適一日入鄰寺見僧眾誦經儀表可觀歸家便不茹葷十八歲行止轉不稱意乃棄家業往江安縣禮觀音院知安師脫白聞破山老人從天童歸住梁山萬峯便買舟東下至堂中禮燕居和尙賜法名圓胤字嗣燈執事巾瓶一日進方丈作禮云求老和尙開示師翁豎拳曰會麼曰不會師翁便掌於是勇猛參究直廢寢食師翁受江安蟠龍請予作柴頭一日問師翁某甲斫柴如何得了大事師翁曰待你柴開斧脫卽向你道予展手曰柴開斧脫也師翁曰還我斧柄子來予撫掌而出師翁冷笑一聲胸中轉見迷悶行住坐臥無不追究尋常被人問著古徳言句不識廉恥也去下語也去拈頌有般沒下落漢便來點頭點腦說是說非我卻向前叱之曰者是甚麼所在許你者孟八郎來牽腸曳气如是不敢近前造次眾兄弟行腳不是小事須具些子眼目莫受人埋沒天下有眞正大善知識爾等急去參取自己切莫自瞞參禪畢竟能了生死不得錯過我今生死根株實未嚗斷安可亂統祇任默默體察不悟不休解制後隨燕和尙於川之西北行止數年烽煙臨川辟居九支山別燕和尙隨體和尙住鎭雄寨迨乙未春干戈漸寢予有桑梓之思遂歸富順緝理中興禪院二三年來役於土木丁酉秋將落成而本師開峯老和尙至因諸山求戒本師曰山僧者裏無戒法與人若有戒法與人與者受者當墮無間地獄時一眾無語本師震威一喝我進語曰與麼則竹密不妨流水過山髙豈礙白雲飛本師曰然則今日說戒去也我曰不可頭上更安頭本師曰𨿽然如是更聽一偈淸風爲衣虛空爲戒信受奉行常常不壞黑漆杖頭日月明秋深巖桂傳天籟喝一喝我爾時忽然見梁山老師翁爲我處遂出眾連拜不知其數本師亦只笑而忘言臨行以偈囑予曰一棒臨時殺活同等閒莫與世人逢秋風扶轉三巴棹大海波心釣巨龍予送別本師遂掩關本山遵等閒莫與世人逢之訓將及三載而玄亮王公偕諸山耆宿相迫出關出者場醜直是汗愧無地且如今與汝等出作入息如个三家村裏俗人一般明日死期到來未免手忙腳亂皆是汝等共知共見何必欲我再露布一場家醜作諸方笑具古人云似我者拙學我者死如我今日者等絡索何所取裁蓋是汝等不知自己腳跟下各各有一段奇特因緣非唇舌之所能言所謂千聖不傳之祕要宜自潛心體究以悟爲期勿負斯言自貽後悔珍重珍重眾復作禮擬退師噓一聲就枕而臥至翌日早粥後命行者聲鐘集眾於方丈師起端坐略言住持大槪以卸院事畢良久豎指云卽此住卽此去聲未盡冥目而寂。

嗣燈禪師語錄﹝終﹞

﹝板存楞嚴經坊嘉興倪爾經刊﹞

