嘉興大藏經髙峯三山來禪師年譜

師以西川華冑負環偉之才當禪道式微之秋金石其心冰霜其操契悟廣大種性殊勝炳炳瑯瑯自雙徑聚雲以來至師而益盛焉𨿽居遐方邊郡甘雨時霖有及不及而親蒙授記面命耳提亦爲不少嗣法者十有餘人普陀別公禪師其少子也師臨涅槃時皆諭以法門大事尢屬意別公以東南行道爲囑如昭覺之望徑山久之別公果不違先志行道東南大申其旨仍。

髙峯和尙年譜序

間閱司馬子長自序系次上自顓頊唐虞下及商周之際而錯而談星河磊落典雅精微竊嘗俯而思仰而慕焉吾宗臨濟十一傳至昭覺勤勤再傳至徑山杲杲又十四傳至聚雲眞眞再傳至慶忠機機傳今髙峯來禪師日月雷霆聲光普應朝野欽之久矣而復有年譜何哉此蓋門人紀而次之統論其始終條理以補其平生廣語之未備夫繹師播揚法化隱顯洪纖出處首尾表而次之約二萬餘言槁成問序於予予不敏曷能爲弁然予少時亦曾入師之室序其敢辭乎回觀四十年前聆師咳唾承師指揮其機辯稱性𨿽徳山臨濟何加焉然別公之有是舉也其與子長千古並駕矣。

康熙丙子孟春月上浣潭州萬峯後學至善謹撰

髙峯三山來禪師年譜

南海普陀嗣法門人性統編

明神宗皇帝萬曆四十二年甲寅

師蜀重慶墊江人姓曾氏俗諱守定字不波自始祖詮部敏公肇業七世科甲族冠川東母塗氏夢明月入懷有娠於是年十月二十四日戌時紅光透室左右疑火驚來相救師已下盤中矣按師小參雲長三短五七縱八橫頭正尾正眼全足全會得分文不直不會疑則別參蒼天山僧生在萬曆四十二年又按師誕期上堂云小陽月廿四期山僧母難無可話題但舉則古人機緣拈頌幾句供養大眾貴圖報我雙親昔人謂世尊未離兜率已降王宮未出母胎度人已畢恁麼道還是麼聽取一頌玉質水姿嶺上梅孤根暖蒂望春回誰知含笑三冬裏不待春風花自開。

四十三年乙卯

四十四年丙辰

師三歲气象挺特隆準秀目不類常童叔父指謂人曰詮部公祖塋案山丙峯秀拔堪輿家記後代科第之外當有異人出此子其是耶。

四十五年丁巳

四十六年戊午

師五歲昆仲三人師居其季家法不從外傳父命仲兄督之學孔孟書啟捲輒能記誦恍若舊識舉族異之。

四十七年己未

四十八年庚申卽

光宗皇帝泰昌元年

師七歲隨仲兄讀書石坎廟兄偶出卽私取佛經或語錄熟記之按師行實云兒時好嬉戲居恆喜讀佛書及先徳語錄遇著無意味話輒欣好不已云云。

熹宗皇帝天啟元年辛酉

師八歲業文有聲是年仲兄科舉獲首選師擬科題成文持謂兄曰我之文與兄無異兄應首選弟豈居第二耶仲兄以其言告父共笑而已。

二年壬戌

三年癸亥

師十歲善詩尢精易學艸書嘗語近侍日餘十歲時讀書山寺同窗夜永請乩仙至但畫圈不能書字余扶乩便能大小艸書或扇或條幅揮霍如意句義神妙言人禍福如響如是者三夜偶書示余曰公乃大羅宮中人也不久卽返天宮矣移時又書云就在此時余怒置乩頓覺兩足麻木漸至臍腹惟心胸不能過耳同窗輩碎乩大罵終莫能解速延黃冠朱起交作法拿問仍織乩令書乃寺後山又土地也逼令還魂遂平復如故是時弔巖髙僧融凡聞之至捨謂曰公鬼魅不能侵必具大乘根器余曰何謂大乘根器融師曰久當自知。

四年甲子

五年乙丑

六年丙寅

師十三歲一日與同社五十餘人會課作文畢飲會酒沈醉喧鬧夜且半將所作文字用大桌反覆壓定各歸書房睡去有行腳破衲僧住於廊下甚厭其輕浮謂主僧曰者些書生文字何在主僧啟桌與之乃頃刻爲之圈點筆削批評殆盡付主僧仍壓於桌上其僧黎明遁去次日近午諸生復集請一老成者主看文字啟桌視之諸篇已無下筆處遂互相查問是誰人看過無一人承當並無一人知其故者細看其中刪攺穩當社中亦無人有此手筆皆致疑不決主僧告曰諸公勿多怪是昨日東廊下寄宿破衲僧也競查此人何在主僧曰侵晨他往矣卽追之已不能及眾皆相顧索然師自此知世外有髙人區區章句何足奇哉遂白父母願學出世法雙親嚴責不許。

七年丁卯

師十四歲應小試登第四名嘗謂近侍曰老僧少時喜衣松花色當縣公送考時著袍乘馬同眾魚貫出城街旁有老夫抱一四五歲孩子立看孩子忽指日穿黃的是个秀才老夫喜兒能言詰曰是个秀才那孩子復曰又像个和尙同行聞之俱笑此行果獲遊泮人皆以爲童子之言必應孰知做和尙直應今日也。

思宗烈皇帝崇禎元年戊辰

師十五歲父母謀與完姻本邑翰林陳公師嶽父也以長女結姻後遂失元配繼娶某氏待前子女甚毒至是親迎及門某氏不悅遂剪去長女發師族眾皆奮恨不平欲劫陳氏家別謀結姻會議旣定其叔父曰大事不可艸艸還須問過他本人始得眾以爲然遂詣師室惟閉戶閱書若不聞見及母親扣乃開門母詰曰子意若何師曰彼繼母不賢與此女何干旣如此但遲年月耳勿廢大義母曰我兒說是不必更議矣闔族稱善陳氏聞之甚感服逾年內焉。

二年己巳

師十六歲應歲試得一等第三名食饌例後闕一新一舊首二名俱現闕補去後闕應屬師二等生員翁姓者系舊廩爭之不平儒學莫能斷具詳文宗文宗見師英年才品出眾而例又當屬面批闕出曾生頂補翁生慚退。

三年庚午

師十七歲科舉將行夜夢衲衣僧偉儀殊相步趨而前曰君能憶夙世因否師曰不知也僧袖出一鏡鏡光中見一本並蒂蓮開四朵花心各坐小相一尊師問僧曰此何因曰乃君四世前身也遂驚覺次日怏怏然赴省城𨿽文終三場不第師殊不介意蓋塵念輕故也。

四年辛未

師十八歲頻與緇衣往來耽味禪學按行實云一日伏案雞窗有僧傳得聚雲師翁古音王傳至捧讀再三若醉若醒繼得本師鐵老人錄巴掌法叔錄焚香禮誦心花頓開他如諸家之語入目頗多而聲气不浹常自矢曰吾異日必爲聚雲兒孫也。

五年壬申

師十九歲舉一子自謂箕裘有托常興出世之想居恆著書以見意按行實云自著有閒譚淡語日息語三書大約皆覷破世情鐸惺夢幻之句幾思頓脫塵綱柰父兄以功名責望甚殷不能自遂。

六年癸酉

師二十歲科舉赴省城靑陽宮有一道士肩荷竹杖杖頭挑繩連結二圈若呂字形下透長繩牽肥羊一隻日向街中乞食夜則枕羊眠於宮廊下率以爲常諸生好事者覬其羊之肥夜往盜之至則不見其羊他夜往探則羊俱在傳以爲異師聞同眾往看道士方牽羊出遇於宮門外師大呼曰呂純陽何往士以手指西眾回顧遂失所在眾驚喜謂師曰公識此人爲仙莫是其同流歟師咄曰識甚好惡。

七年甲戌

師二十一歲設帳六合寺寺僧梅庵善琴書師與朝夕譚論甚歡間以語錄詰之梅多不能答師戲贈以詩曰爲僧不解究根由徒學琴書到白頭能向無弦彈一曲許伊來作我同流梅覽之愧感乃束包而去。

八年乙亥

師二十二歲歸石坎廟舊書館於後山造石塋每月望日率及門焚字紙埋於此處埋時恆說長短偈門人記其語成卷帙師自序弁首名三山居士錄蓋廟後三峯聳峙取以自號且終身不攺師嘗語近侍曰吾做書生時便會說脫空話。

九年丙子

師二十三歲文宗陳公平人試師文稱羨不置並獎許丰都李井仙是年李果發解按師寄井仙書云昔從平人老師案下粗識居士維時在燭影光中也陳公記爲蜀國第一人此老可謂具眼近自眉師兄錄首復睹題辭讀其文如見其人別致靈根有不可一世之槪奚翅得文字三昧慶忠有言曰井仙自號爲尼山鐵臂某不獨爲雪嶺銅頭此猶是勝負說話老人不合放過若是遇著三山斷斷入我彀中居士肯甘心否。

十年丁丑

師二十四歲是年夏與瞿不荒肖月林李兼老結社東山評選宋元以來碩儒詩賦及應試程文盛行宇內維時有蜀東四才子之稱後三人俱獲連第不荒官至臺中兼老官至柬垣按兼老祭師誄辭云師生巨族岐嶷挺姿優曇本淨涅而不緇幼習鉛槧拾藻泮池淹通經史扶搖可期四郊多壘豺虎滿蹊妖星纏極鼓角聲悲朱櫻畫閣瓦礫等齊銅駝荊棘王孫夜馳國步艱矣天地何時陵谷且變體重發髭覓耆闍崛向寸心而支公離俗慧遠靜宜白雲一塢南華楚辭遊山不借貯水軍持跏趺面壁性地無虧三車了義洞矚靡疑藉玆筏諭啟眾生迷能使宗者言下得覷錫飛蜀楚津梁廣施持筇行腳徧振僧規公侯世冑膜拜皈依懷馬遷意眺回川奇輸胸中蘊布文字慈放舟湘澤止吳門兮江山花月收入禪機操觚染翰鹿苑珠璣唱酬弗輟坡老印師語付梨棗後學寶之刮磨障翳奉以金鎞未幾返棹夔峽逶迆忠陽選佛殿宇厜嶬縉紳秉筆鐫頭陀碑鄙人丱角里巷追隨商古確今朝吟▆咿烽煙告警倏爾分離四十餘載頻繞夢思屋梁落月顏色依稀羲和逞轡瞬息崦嵫星霜云邁逝者如斯叩鐘有願天不慗遺途人傳訃或恐參差空慚蓮社霣涕漣洏涅槃證果掉臂嫌遲入剎那頃撚指奚爲區區陳誄詎不受嗤心香一瓣遙哭吾師又寄性統古風雲三山寶衣今誰托端受了徹上乘人見明寧被風幡惑一指心傳果得眞別庵來我裏邂逅西郊道顧我老龍鐘扶鳩話艸艸侵星叩柴門具飯共論討園蔬等伊蒲脫粟供一飽掉頭長揖過前溪我識阿難聞道蚤前年寄我一函書我欲裁復少鯉魚珍重辯才時開篋繞檐淸馥長芙蕖迄今三年不見面渴塵萬斛難滌除憶昔卯角時汝師同裏閈少年馳騁文墨場操觚兩人每對案方期獻賦上明光西北狼煙起奔竄汝師抖搜著衲衣身付空門鮮悲嘆鄙人局蹐傍風塵博得一官日將旰歸來無恙夢猶驚隋侯珠作千仞彈卅年往事轉瞬間垂光近將楞嚴看尙擬裹糧叩洪鐘汝師一笑卽彼岸盥寫誄辭哭白雲識者嗤我如蠶絆別庵弟三山師門外雪深一丈時枯禪故紙無消息眞諦原不在言辭漫道優曇無續種請看盂缽已生枝兼老時年已八十有五長篇致意諄諄若此可想共夙昔之深交矣。

十一年戊寅

師二十五歲舉次子師益慶承業有人脫塵可必於是藝業之暇檢閱禪家語錄喜巴掌和尙悟道偈遂擬作巴掌歌十二首寄贈之有何時一見三巴掌摑碎須彌血濺天之句掌和尙見之謂人曰者漢儼有作家手眼致書復師益欣躍。

十二年己卯

師二十六歲赴省應試道經重慶二郎關秋陽炎甚與同行諸生納涼大樹下忽有一瞽者前無導引手不持杖飄然後至師戲問曰你向那里去曰朝峨眉去師曰峨眉在那里曰就在目前師曰恁麼則不必去也曰相公也須親到一回始得師異其語命僕持錢與之不受別行曰我前去你後來行數十步復轉面大呼曰相公不要迷了性走錯了路頭師不覺茫然自失佇立西向者久之同行叱曰曾兄癡耶師答曰有難以告諸公者蓋是前夜師夢一僧見訪自稱爲師前世道友兩人共語疇昔甚歡諄囑曰我特爲你來你切莫迷神性走錯了路頭我前去你後來遂化鶴飛去此瞽者之言竟與夢合宜乎師之塵念如水也是冬丁母憂。

十三年庚辰

師二十七歲西北以歲荒起諸寇將臨蜀境人多惶懼師督及門課業山寺一夜聞殿後哄聲往視之則門人中有羅驥者善武藝同社數十人皆聚習其技見師來驚散去師召謂曰汝等勿驚亂離將及此技亦爲要務於是恆令羅驥教眾演習師從旁觀之盡得其技鄕人因有文武先生之稱。

十四年辛巳

師二十八歲及門有楊淸者年甫十六先年遊泮資質穎異一日有托缽僧至門化飯家人與之食食畢復持一缽去淸隨至溪邊樹下有一破衲端坐受食儀表甚偉淸前問曰汝等皆是異端破衲答曰何謂異端淸曰都是楊墨之徒破衲笑曰小相公錯了也楊墨之道行於周末佛教入中國在漢明帝時如你們儒士才教異端淸曰我儒家正教何謂異端破衲曰異者不同也近見儒士中多有習聖賢之學業不同聖賢之心術非異端而何淸愧服拜請曰我欲隨師出家得否破衲曰汝等方役志功名何爲誑言淸曰實非誑言我業師久有是志我意亦欲效之破衲曰汝師爲誰淸以師姓名告破衲曰旣如此你卽隨師出家我行腳人安肯帶汝後生遂行數步復轉身囑曰多致意令師言之再三淸以是言告師甚生浩嘆再白父欲出家父益嚴責不許。

十五年壬午

師二十九歲應試棘圍謄眞畢例滿十人繳卷同號尙欠兩人師乃伏案小憩若寐若惺聞數鬼歡呼曰者位相公文字甚好此回必中忽叔父曾某者厲聲曰守定我在者裏他怎得中蓋師少時曾以小節觸忤叔父至此已亡去十餘年不意竟成生死之仇師驚駭繳卷大哭出場卽束裝歸家師前四次八場必候揭曉始歸今則知其必不能中矣是冬丁父憂復值寇亂入境不得已率親族子弟及門生奴僕輩堅守一日與賊交戰平橋自晨至暮不決師奮槍投之中渠魁矛柄貫若十字賊懼引去自磨灘至髙灘沿河百餘里咸賴保全。

十六年癸未

師三十歲邑中白蓮教乘賊勢羣起復邀賊爲援舉於賊首欲得師爲帥會眾彊迎師知勢重乃率家屬八十餘口避地山寨巖洞間巖畔石洞七所每洞藏百餘人師居其一離平地髙可七尺咸賴寨上固守之威耳未幾賊至不信宿寨破墜巖死於洞前者無數餘六洞悉就擒次及師洞賊大呼蚤隆寬汝死師獨拒洞口若不聞賊擲槍亂刺師揮矛撥之投巖折捐甚多賊怒弓弩齊發師舉方綿當之矢攢簇若魚鱗矢盡投以亂石石觸巖反擊中師額血流滿面賊喜搭梯直上玫之師一手拭血一手揮矛連刺數十人日將暮賊乃聚薪縱火而去至夜半將洞中積水潑火得路逃至邑西界曲尾山靑煙洞洞中有河可以運舟復有小溪百道深不可測執炬以丈計者七直進至一大潭處潭旁石壁若屏大刻此洞天開地辟避此者可以活命袁公俊甫攜男於玆實大宋某年也師約眾曰不必前進觀此記可以藏身矣居此三月邑人同避者三千餘家賊流他郡會眾將出忽瘟疫作十去五六劫運然也師元配陳氏亦病亡洞中遂於洞外覓地安葬畢以兩子付家人送至長兄處遂投弔巖南浙二師受業取名照洪字葦度按行實云二十六歲先慈逝越三年家君亦古大事甫終便欲離俗不兩月寇氛四起逃之半載室人亦亡以兩兒托之長兄遂投弔巖山南浙二師出家又按遺偈云行年七十有二開堂四十有三按本錄師於順治甲午始開堂崇聖云四十有三者總僧臘言之也則受業當以是年爲準師作南浙二師塔銘序有云甲申後予從弔巖落髮二師會下蓋明亂至甲申爲極殆舉變亂大數而言也。

十七年甲申卽

世祖章皇帝順治元年

師三十一歲寓忠州東明寺因化士翠影至得聞慶忠老人住石司之太平附書上候老人閱之甚喜仍遣翠影持復書至師焚香禮誦滿心欣躍卽隨翠影入山南師恐師去不返乃同行老人見師之來與語甚契師遂矢志親依南師不悅攜之入黔師以剃度之恩難廢勉隨杖履按行實云避兵過江南寓忠州東明寺聞老人卓錫太平奉書上候得老人復字中有似忍賢座不過之語讀之嘆曰者老漢得恁麼老婆心切遂入山參禮相依半月被南師彊之入黔﹝云云﹞寓婺川東泉寺值舊遊李小白李雨齋諸先生挽畱結社一日會中有以推敲拂意者乃曰若某頭顱旣禿無科甲分矣師聞而笑之後有鸚鵡溪之遊忘拾爨下舊釜賦詩寄慨云爾旣染衣並染裳何堪多口忍相忘量虛容物心原闊器重調羹耳尙黃一夕自知分冷暖百年誰與共炎涼此行收拾擔頭去爛煮乾坤艸木香。

二年乙酉

師三十二歲伯兄憲副公由戶部主事赴雲南曲靖任路經辰州遣人迎師堅執不往時瞿不荒巡按貴州勉其行師不得已從之過天半寺山髙五十餘里險阻難行寺居山半亦名土門主僧請題門聯雲天有底乎此處果當其半土亦物耳於玆詎得其門又堂聯雲天半程途非少閱幾步還有幾步任君盡日奔忙須知前去艱難何限喚勞人正好停車駐馬且向其間睜起一雙眼人生涉歷盡多經一場又是一場隨爾終朝馳逐試看後來險阻何窮呼過客不若息足弛肩姑從此處放開兩道眉途行月餘始與憲副公會於舟次。

三年丙戌

師三十三歲居伯兄公署按行實云伯兄每謂山僧曰修行𨿽善但出處大事未可艸艸有志者不宜山僧笑而不答且謂兵戈載道舉足有性命之憂只宜弟兄聚首躲此劫運山僧從之。

四年丁亥

師三十四歲憲副公奉命連絡黔蜀土司師隨行至酉陽有同裏李某者昔與曾族有仇至是父子三人避難來投意托以求庇也憲副公因舊忿將置彼父子江中師力勸止不從乃彊爭曰兄欲治彼死天必祐彼生憲副公曰彼惡徒何功能邀天眷耶師曰彼曾割股救母天豈肯死孝子乎憲副公愕然良久曰非弟此言幾誤之矣遂延李入內室厚款贈以金幣面諭酉陽土官安插得所舉家全活蓋憲副公會試時封翁親送入都途中大病幾乎不保憲副公禱天刺股乃獲痊愈師言李氏之事感人於隱微故從之。

五年戌子

師三十五歲從憲副公至石柱司取道再見慶忠老人於石峯老人曰大丈夫因甚隨他人腳跟轉師曰沒柰他何老人曰還是沒柰自己何被者一札慚惶而退然終不能違憲副公久之乃從容謂曰故里在近兵燹已久願請歸一視祖墓安妥憲副公乃遣僕從數十人衛行及返墊城郭丘墟家園榛莽乃築室祖墓之旁以居仍屢驚風鶴艱苦倍常從僕多散去師幸曰吾网漸解矣忽病瘧連月不愈師一日呼韋馱告之曰我爲生死事大極欲參尋每爲塵网所羈於今方得自由而業病又復纏延豈此生無般若緣耶若有緣明日必行瘧病當退次日正當直瘧大雨如澍師攜慈舟無息輩二三人竟行瘧於是日止慈舟卽師受業弟子楊淸也路遇張某者同行至孫官河宿丁長者家是夜張與長者謀曰與我同來者非僧乃曾道爺弟也身著紬裏衣數十層內皆藏有金銀吾與你計殺之均分其有何如長者曰公言甚合予意彼三人我兩人未必能勝不若堅畱一日明夜再會兩人圖之張以爲然次蚤長者私謂師曰與師同行者何如人師曰路遇也長者遂備陳前事且曰吾觀師容貌動正定非常人故不忍害前去斷不可與若輩同行數十層紬裏衣是實否師揭示之曰誠然蓋制此防變可以代甲內實無金銀長者曰金銀不必論其有無前去亦當棄之勿以此動小人心師深謝而去行不半里脫紬裏衣與張某曰汝欲此吾卽送汝勿勞與他人謀也張驚怖不敢受師置石上竟去張自此不復隨行慶忠老人時遷靑山頂師直造其室先日已有夢感老人喜之按行實戊子轉南濱時老人住靑山頂冬月廿二夜堂中笑亭維那夢一人奇形異狀持黃緞一端來供老人老人受之卽命亭援筆大書以此成正覺五字亭晨興述夢以白老人老人答曰當有繼佛眞乘者來作吾家種艸汝且待之比午山僧至老人一見乃曰莫是曾不波耶山僧曰和尙莫眼花老人發笑時眉山兄居首位圓具後卽安山僧入堂領个沒得話頭終朝咀嚼﹝云云﹞師入堂一七已過屢乞話頭老人並不指示一日至方丈跪懇曰人人皆有話頭因甚不與某甲話頭老人曰人人都有話頭獨汝沒有話頭參。

六年己丑

師三十六歲住靑山頂堂中值年饑日以野菜瓜根爲食越五日計二十七人共升米煮湯飲之曰犒勞粥內外六百餘人有才智可以別圖食者輒髙掛行李於長連單頂或寄庫司暫假去有貴人秦桂森者富而向道山中甚賴護持向師名白老人欲延師爲訓二子許每歲供以飲食衣服外贈金若干老人招師語故師立辭曰某爲生死大事來豈爲衣食金銀來秦公莫能彊老人喜其志气堅定日督之參不許看一文字且囑眉山首座不許提及一語將个沒得話頭竟沒下手處一宵開靜後潛入方丈見老人閱錄旁無一人近前禮拜問云某始則歷歷明明目不交睫繼則昏沈漸起話頭亦忘不知此事從覺裏得夢裏得老人默然師不契尙佇立老人厲聲曰死漢出去乃滿面慚惶禮拜趨出然猶以無人得見爲幸耳孰知老人已通眉首座次蚤眾方過堂眉畱師在後問云你昨夜入方丈問甚麼話師面赤良久如前舉畢眉微日老人答个甚麼師曰不曾答眉咄曰宗師眼目動定切須著意默然處不是答那里是答從此疑情頓發幸三巴掌和尙在山有時請益又因坡繁重屢爲執事者斥辱多生退悔按行實雲山僧因質弱不能隨眾數次辭行一日老人普告大眾曰我辛苦二十餘年今才得个擔擔人來不能容此我師徒持缽別行就是山僧聞此淚雨如流跪白老人曰某甲斷不敢辜負和尙老人曰汝但莫辜負自己從此安心座下𨿽鶉衣百結不知其寒藜藿三餐不求共飽一味塞耳埋頭艱忍萬狀苦參兩月了無入處初則歷歷明明目不交睫繼則昏沈漸起話頭亦忘久則話頭現成竟沒巴鼻後則胸臆慌慌坐不能坐行不能行睡不能睡食不能食以其狀泣白掌和尙掌和尙低首不應良久徵曰汝果到此耶不久自有消息快參快參山僧拚死一回計自戊子冬月廿六日入堂到己丑廿六夜適亭上座閱錄次山僧隔案伸首見嚴陽尊者問趙州一物不將來時如何州云放下著不覺肢節俱解渾身輕快乃撫案一下大笑不止亭曰見个甚麼山僧驀與一掌亭盡力一推山僧趨方丈見老人老人曰作麼作麼山僧撫掌三下老人日落在甚麼處山僧作舞而出老人不肯後二日隨老人掌和尙山行次見浮雲東西飛度山僧問曰浮雲落在何處老人向空一指曰看掌和尙驀面一掌山僧作禮由是腳跟乃得點地﹝云云﹞一日笑亭上座舉無夢無想主人公問師師答已復令著頌乃曰你答也答得著也著得拈頌也拈頌得只是會不得師曰善能髙鑑亭始述前夢以告並敍發悟之原兩人巧於相值師曰寐語作麼亭呵呵大笑又眉山首座問師曰你前此若何師曰大似老鼠聞牛角曰你卽今若何師曰大似蚊子上鐵牛師拈頌淆訛公案百則進呈老人老人曰用絡索作麼師禮拜而退十二月三巴掌和尙應施州衛鳳衛侯牟公封翁化宇陳公熊耳之請預延師克記室師許之。

七年庚寅

師三十七歲繭足入施衛掌和尙將衣缽付耳庵首座先期脫去畱偈囑師師堅執不受彼地僧俗文旨上座贊伯陳公輩惇請助揚師不得已乃爲首眾耳師實賴輔弼之力焉制解鐵老人前後致書一十七封俱一日到啟讀之皆命其速回親依之意乃翻然起行道過九峯白雲靜室禪人西脈惇畱供養且前道兵阻師從之先是西脈夜夢古佛一尊從空而降坐於庵前大樹下次日師至庵倦甚於樹下趺坐小歇西脈見之與夢符合因爾降心住半載耳師亦至朝暮酬唱拈頌公案百則耳師與師共榻一夜大雨屋漏不能寢因起簞兩人共頂於頭上對膝坐商及法門事耳師曰法運艱微賢弟將來自是一株大樹覆蔭天下人不待言矣但願爲我代接一人以昌熊耳後師曰兄已出世爲人弟尙腰包行腳是何言歟耳師曰不然分量拘人不可彊也秋季師出山畱別耳師詩曰西風落盡客歸忙野菊籬邊散晚香間綠秋楓紅似陣銜書北雁字成行買山計拙非圖隱誓井情深豈學狂何日蠻煙淸遠道共攜於木再逢場。

八年辛卯

師三十八歲省覲老人於靈峯一期入室老人問及末後句師擬對老人日不是不是遲兩期又擬進語老人曰不是不是因引一則機緣示師師忘寢食者三晝夜一宵開靜後忽然穎脫次蚤進謁老人老人竟不與語周旋竟期亦不與語至夜老人上單師作禮辭出腳才跨門老人遽問曰末後句作麼生師秪對翌日老人撾鼓上堂曰也大奇也大奇末後句妙難思汝等諸人知麼那門外漢不是老僧悄地引則機緣又怎得進門聽吾偈全身放下隱山隈頭角才成喜兩開展轉由吾相分付雷轟電掣出潛來遂更名燈來卽命師首眾。

九年壬辰

師三十九歲率眾北渡道經梁山總戎姚公聖瑞畱居石龍寺極頹壞師至開荒鼎創頓成大觀攺額興龍禪院眾至三千餘指師惟待以本分艸料督之學督之參歲無虛日嘗著石龍吟云我方丈假爲函丈我法堂權作書堂彬彬楚楚依稀桃李門墻方袍圓頂文章又云不說法不參禪口掛壁上鼻孔遼天萬萬千千莫嚇小兒把空拳余見全錄一時與遊者孝廉黃公節也太守陳公翼仁總戎郭公廷輔按致三公書云昨承枉玉未盡款洽殊爲歉事春來溪魚漸出好鳥時嗚差可供耳目之樂乘暇再一過我從容緒譚庶不令山靈笑諸君太忙也作閒僧念佛歌十首作偈示一齊幻修獨存笑梅諸禪人拈三身四智說。

十年癸巳

師四十歲示眾云四十年來顚倒顚穿衣喫飯別無言現成公案人不識更道父母未生前士問無生一句鬼神不知因甚被諸人覷破師云燈籠頭觸地進云覷後如何師云露柱尾朝天士禮拜師云九八六十七蝦蟆聞象鼻六九七十三烏龜上樹顚惟有向上難委悉一二三四五六七八九十生數成數不相干衲僧切忌知端的卓拄杖云習是冬眾廣年荒師致書譚侯西昆云陳蔡之厄昔人有之爲其無上下之交也山野住髙梁可謂得上交矣而厄猶不免爲之柰何特字相聞幸莫作相交和尙說話一笑譚公覽之甚喜卽發廩以克常住一日譚公率諸將士詣寺問道尋屏左右隨師入丈室敬白曰弟子此生果出得家否師曰君侯被三个字礙所以出不得家公曰是那三个字師曰放不下公良久點首曰果然放不下從此往來咨叩殷勤備至師示偈雲山河大地法王身處處相逢處處眞不識其中端的旨穿衣喫飯枉勞心爲冉西庚扇頭書偈答楊文波問道書。

十一年甲午

師四十一歲再省慶忠老人於忠南玉印山總戎袁寶善居士請就崇聖開堂先是癸巳秋老人渡南而來居士款畱北面師自梁如石寶省老人先夜夢一兒從頂門生出迨覺語及門及門謂此行當得嗣法弟子及至居士朝夕接見與語不乖屆冬奉老人命往云根勘長陽侯胡公居士舟共返緣有船頭公案居士疑甚日益勤參至是得親炙鑪韝無一刻置底事居士誕期師上堂拈拄杖云無量壽來也將軍身宰官身居士身身身應現過去世現在世未來世世世圓成作麼生說个圓成的道理陽數九陰數六惟有者个數不足金龜嚼碎鐵昆侖夜半日輪當午出○具眼者看問如何是世尊初生句師云翡翠踏翻荷葉雨如何是居士懸弧句師云鷺鶿穿破竹林煙且道居士世尊是同是別師云玉印山磊磊落落曹溪水曲曲灣灣進云恁麼則皇宮現瑞石寶呈祥師云桃花紅李花白冬瓜瓠子撞泥鐘六月炎天下熱雪昔日今朝事若何踏著秤錘硬似鐵老人送法衣信拂至且致囑曰偶憶聚雲老人一語泣淚長流深恩難報玆將法衣信拂送與上座代勞看眾惟願體卹中與艱難憫念法門倒置慈心不退悲智長明師上堂云眉滿虛空眼滿地遼天鼻孔難回避舌頭嚼碎大雄峯踞地金毛成隊隊知麼慶忠老人心行狼毒耳庵和尙出師便打是時汾陽啟野雲映童眞善竺峯敏諸老咸歸煆煉焉般若譜師尙以居士服參一日師上堂譜師出師震威一喝譜師掩耳歸眾按師圓寂時譜師來設供震威一喝云昔在崇聖堂前拾得的今日相酬未爲分外﹝云云﹞其勘辧機用眞有入人於微者道化風動沛然莫遏識者共慶法運之有歸矣。

十二年乙未

師四十二歲結制興龍按上慶忠老人書云荒僻興龍十分淸冷但得內外兩堂稍稍就緒某謬擬提持仰報師恩自愧才疏有辜慈望副戎楊公請上堂云知彼知此百戰百勝九天九淵計出非常有時減竈添兵有時減兵添竈但能逢彊卽弱自是遇柔則剛塞北江南一任橫嘶鐵馬邊關險隘何妨倒卓金矛正恁麼時作麼生是折轉旗槍一句呵呵大笑下座一日謂眾曰興龍驗人有三句第一要迸開頂門第二要扭轉鼻孔第三要脫體逍遙須是不動唇皮分明道答還有同生同死者麼又曰參禪人若要此事穩當除非三年五年十年二十年方有點胸自許分如徒向他人喉下取气則口中訣耳邊風有何益哉又日活了死不得情識邊走殺人無數死了活不得澄潭裏浸殺人無數活中死得來盡情放下灰飛煙滅死中活得來握土成金拈來便用若是英靈男子出格丈夫便與一齊抹過不然且莫匆匆艸艸寄勉惺世道人入道書作接引彌勒西方三聖畫像贊。

十三年丙申

師四十三歲答眉山和尙書邑令田公平沙索錄書寄邑令林公覲伯書云曲徑時蹊奔趨者眾做官淸有守爲僧介而貧都是世間好事若能不攺故步則所期於腳跟穩當者前寄贈蒲團莫教十分疏冷至於話頭一句姑待面時再札作觀音畫相贊題普賢掃象圖作元旦上元中元下元表著松嶺閒評袁寶善刻師語錄自更名性偉矢不忘工夫日臻玄奧師號以香蓮偈囑曰火裏蓮花迥異常一枝特出露新妝他年馥鬱人天眾鼻孔傳來滿地香居士拜受。

十四年丁酉

師四十四歲受總戎姚公聖瑞請遷五云緇衲雲集滿五千餘指而內外肅然上追馬祖百丈之風規下起聚雲慶忠之道運按汾陽啟和尙懷師詩有憶昔近觀三峽浪而今遙望五雲樓之句文學董公致書云蝟叢中聞師法望塵勞人讀師語錄如賤隸侍貴介登筵徒極飽飫之思耳欲圖瞻禮未知緣分奚若若木兄可代白也師答云閱華翰極爲嘆賞但山僧本自無名法望從何而起不用耳還聞得麼本自無言語錄從何而來不用口還讀得麼蝟叢塵勞過量人不妨踴身跳出至於貴賤登筵等語又居士自爲區別耳矧夫嘉肴美饌羅列滿盤倘肯下手一任飽餐如第空空垂涎未免饑在飯籮邊渴居海水裏緣分自有相晤匪遙若木止作得傳言送語人五云堂也須一回親到復慶忠老人書云某前月廿一日病痰較之尋常頗重服藥漸就平安煩執事遠來不覺心傷皆汗自忖吾師未報之恩與某未了之事𨿽是虛生無益更覺浪死爲難詎曰爲道愛身尙期以身殉道而不肯以道殉人某今年四十有四矣白雪臨頭淸霜染鬢幾欲覓一蒲地以自了而多眾縈纏去不忍恝無柰擔當个事得人實難如僥幸以誤後昆苟且而辱先徳中心自矢誓不敢爲萬一年力稍待則此衷亦與俱待又看何時得个就頭冤家仰副吾師之望也。

十五年戊戌

師四十五歲示吳居士燈籠偈作渡江達摩面壁達摩畫像贊爲大衍書記書冊云筆底墨間無法可說若欲有說借玆筆墨驚神泣鬼出毫端驟雨馳風疏懶拙捲舌逆流三峽湍合拳反鋪五峯雪有時唱出山坡羊有時唱作西江月西江月影自沈沈照徹昆侖紅似鐵倒騎木馬趁西風橫駕金牛驅比郭與爾蕭灑度時光與爾遊戲敲平仄不諧律呂詠新詩不譚玄要誇妙訣偶爾成篇篇不成誤動秋風驚落葉長三短五響鏗鏘七縱八橫深曲折哩哩囉囉囉哩話到從中絕頭尾筆行欲止心復行瞬目雲煙千萬里煙雲堆裏野人家朝對靑山暮晚霞烏鴉報樹柴門曉客來煮菜又烹茶鐺煙冷倩誰烘榾柮鑪邊煨火紅撥火燒燈鐘磬晚須臾又見月當中理藤牀髙枕臥翻身又怕枕子墮嚗地一聲夢初回睜眼來只者个玄中意少人知如顚如醉又如癡蒙頭破衲無絲綫爛似虛空苦怨誰斷綫殘絲重績紡紡成絲綫沒觔兩竿頭系著任蹉跎江北江南看伎倆伎倆窮風流足扁舟一葉無拘束釣得錦鱗得意歸從容爲報南山竹又書軸云日日五云何所事閒來打坐困打眠有時一唱重云破有時一嘯烈風穿轟雷掣電忘歲月擊水敲空不計年个中意向誰言相看一笑致冷然願與同吹無孔笛願與同操沒弦琴沒弦琴上知音少流水髙山爲爾傳答憲副髙公總戎胡姚二公問道書寄太平三空師弟書作慶佛誕佛成道結制解制表。

十六年己亥

師四十六歲江幹風鶴師通鎭臺姚公正月迎慶忠老人至五云八月送住髙峯禪寺時破山禪師居雙桂十里之內廠三大道場各聚數千指彈九小邑遂成龍象窟宅一日謂眾曰山僧十數年前以見見十數年後以不見見而今覓个見與不見了不可得汝等諸人作麼生檢點若檢點得出入地獄如箭射又曰五云千言萬語止向汝等道得途路邊事至於到家一句必待自證自得不然終被別人瞞過可笑可笑又曰一二三四五今不今古不古六七八九十干者乾濕者濕趙錢孫李沒柰何周吳鄭王無巴鼻天地人日月星秋冬春夏水火木金逢人且說三分話未可全拋一片心答憲副方文二公孝廉黃公大祿問道書答眉山和尙書云接翰教知雲巖法席極力提持俱從本領作事可見因時救獘之婆心大都近日禪流多虛少實習禮貌尙浮華攻文辭學機辯拾得些殘羹餿飯便爾自髙自大遏捺不住動言知識可作佛祖可超領眾匡徒不過易易急欲逢人賣弄到處誇揚曾知學道出家爲著何事獨不思了生脫死豈是兒戲做得底接物利生豈是妄誕行得底諦觀古人入一叢林出一保社不惜筋力不憚疲勞忍苦耽饑積功累行忘身棄體百折千磨向煩惱場中銷鎔習气從菩薩道上培植心田一朝果熟馨香入廛垂手兢兢重任翼翼小心惟恐屈辱門庭盲瞎晚進至於扶危拯溺興慈運悲調護維持周詳委曲苦中之苦有不忍言者豈淺薄之徒所得僥幸而勉彊者哉故聰明可尙也而參悟爲難學問可嘉也而修行爲最知識之名位可據也而因緣福報爲艱若非一一經嘗那能知甘識苦弟年來與吾兄東西異地不獲抵掌而譚所可憾者末季之世滿地狂禪習成輕薄用賄賂而買紙付囑傍門戶而倚勢縱橫精舍祗園變爲屠居酒肆方袍圓頂不啻販客徵夫人人圖方便出身个个從便宜著腳傷心觸目良可痛也弟𨿽獨豎孤標於一傳眾咻之地規矩繩墨未嘗不刻刻矜持國耐眾多及門偸安習懶沿爲慣病遙聆法範大有同心曷勝欣慕又答衡山法兄汾陽法弟書書軸示福徳道人云三山住五云誰識五云者福智智偏長智長可共把問我云何修我道無別事彌陀佛一聲頓忘前後際心貞貞如石心潔潔如蓮旣貞而且潔可以禮金仙或時廣布施或時勤供養亦用貞潔心更無三兩樣以消累世愆以植多生福以此貞潔心配天而受篤福智已如是福徳亦應然唱隨和樂處是爲最勝緣旣我爲爾說爾勿聽吾言始名爲知覺知覺亦何名不離貞潔心心心常若此谷嘯也山嗚舉千夫上座立僧兼爲作自眞贊。

十七年庚子

師四十七歲夏五月建新庵於新城寨爲避亂計師往視工入浴次偶疾作甚重經晝夜方愈始漸省數有可憑而終亦有不能拘者按童眞和尙松軒日錄西蜀髙峯三山來禪師少爲書生時夢歷冥府冥君以簿視之見父算五十有七已算亦五十有七是時父已五十有六矣師懇冥君乞減己算十年以增父壽冥君執筆熟視良久再詢師答如前乃增減之後父果逾十年而終師出家參慶忠老人不半載間豁然大悟久之乃荷忠印記厥後弘法三十餘年壽至七十二而寂五十七之數不驗松軒日錄但言五十七之數不驗若果驗則減去十年卽當在四十七矣示碧波默識穎如蘿庵諸禪人偈拈逗▆語十首有乘風不許蜉蝣老爲嘆新雛去復歸之句答給事蕭公品玉問道書三空和尙性多激烈先師親覲慶忠老人得法居師後每有不平意至是師答書云前此我爲兄你爲弟便覺不快此後你作兄我作弟有何不可空師慚服相見執禮尢恭空師之與眉山和尙其分亦然眉與書云有人道得末後句不愧爲吾師弟速道速道空愈加奮恨以是知師之雅量有大過於人者。

十八年辛丑

師四十八歲付囑髙弟四人按師上慶忠老人晝某今春解制付囑千夫無言兩孫聽其待時行化余囑有住山者二人又答眉山和尙書今春弟將從上擔子分付千夫無言至於大衍立雪令之住山不識吾兄社火場頭又如何打當題耳庵和尙眞示徹微鏡空松影三禪人偈答太守田公總戎郭公問道書遣僧募鹽寄王用廷居士書云三山口不關風一向言無忌諱恁麼道若作佛法商量錯過了也且道如何不錯過聽吾偈五云不識羞日用也無愁惟有淡腸胃請君爲我瘳居士莫道是般閒話作壽袁寶善居士文末後云庚子山野將白下以書詢之居士畱且篤再約居士始道其實答云某五十有三之年恐不足以擔大事負吾師望某卽欲去地方而地方不肯去某其柰之何噫諒矣山野過矣究之山野未行忽忽辛丑居士初度又近因念往投以箑則有句句則有意今何如者爰書軸敍道誼原山野初得居士喜今春付上首二人又二人令住山稍輕快其如念居士何居士有頌古行世見聞無不知者培桑梓盛徳也志扶宗願弘也可傳者在千百世透無生綿有生正無量耳作募建十方堂引重修玉皇觀記觀主正因中年從師剃染名性果其子富而有才捐資修觀以供父且諦信宗乘師曾示號惺惺邑人恆稱塗氏兩世爲慈孝。

當今皇帝元年壬寅

師四十九歲立雪見請作南浙二師塔銘並眞贊先是破山禪師贊云是眞實相繼慶忠老人贊云欲覓南浙紙上非眞師題云是相非相非相是相是非兩忘如在其上阿呵呵見也麼南浙二師好大哥宗明老宿傷法運垂秋狐幹成羣作誅病語數千言師閱之感賦十首有云近日宗門事君傷我更傷師多脈益亂法賤人皆狂杖拂爲奇貨源流屬濫觴旁觀痛未已猶自賣馨香竟以此觸當世諱邪師益猖獗遂著辟邪說痛宗旨不明求道者執於一橛乃著宗旨纂要呈慶忠老人老人嘉嘆曰微顯闡幽深符的旨以此開鑿人天正眼大有功於後世但當密傳法器勿妄授匪人恐致穿鑿耳夏特旨令天下僧道復民衣公令森嚴列剎莫能守邑令林覲伯素與師善知事勢必攺命師闔院勿散但閉門易服以待果三月恩詔降按寄總戎馮公君弼書曾生曾僧君知之矣曾僧曾生君知之乎五云不敢作兩段人居士切莫作兩段看公令嚴明識法者懼且道曾生的是曾僧的是又感賦贈黃登云居士踢破浮生一槐棚不辭九上與三登功名謝去嶺頭雪富貴看來水上水夢入林臯身正穩時逢沙汰气如蒸黃君過我五雲路向道曾僧仍姓曾秋辭五云謀入山計按爲葦南禪人書軸云壬寅之秋七月幾望余將辭五云而出先是眾及門各持幅索字書之數日揮毫不已至此葦禪人始求餘言援筆書曰淸泉可酌兮飲之而香茅屋可棲兮居之而涼薇蕨可采兮朝暮而助彼羹湯何妨逍遙乎松之下石之上芳艸綠樹之間隨時序而徜徉紳士遮畱不得拂衣出江及門從者如市所至小院不能容乃寓石寶雲巖洞眾皆結茆以處代向化侯譚公養元作壽重夔鎭陳總戎文按贈譚公文有壬寅始得見公再見而有蓮社之約﹝云云﹞。

二年癸卯

師五十歲按偶拈云云崖洞中間沒事烹茶掃地爇鑪香有人問我西來意拍手呵呵笑一場觀此師已無復出世想寶善居士數以名剎致師皆不就繼謂寶善曰勞人思歸倦鳥斂翼山野之志入山惟恐不深居士爲我圖之寶善曰惟師是命師曰汝溪之上千峯環列宜若可居寶善卽欲送師開山師曰勿急此地有汪姓號寧宇者爲之主在居士標下待山野往化喜捨乃行先是甲午師從汝溪過遠望是山巍峨聳峙宛結虯盤尋邀鄕人黑龍譚居士導之上面東南可建梵宮面西北可造浮屠細詢譚公知爲汪姓地心賞久矣至此汪寧宇先夜夢一金甲神持水懺一卷示之曰汝見簽首慈悲二字麼我特化爾慈悲寧宇曰何謂慈悲神曰捨地造寺寧宇曰諾神呼謝而去寧宇驚覺端坐達旦虔設香案叩首謝神適師至語前事寧宇欣然以夢告且會族長汪星斗叩許之師卽於上元日入山敗屋數楹旬日結茅徧山谷四方裏糧而至者無虛日鳩工度材先大殿次方丈左右廊廡漸成大觀按寄林覲伯書別經春夏又復新秋河漢正明馮空寄想屈指而計榮耀何期相邀之緣如何允當山野近住忠之汝溪灘髙峯頂刈艸開荒一番喫力捨我公誰語之匪我公誰憐之林公復書云承禪翰見問慰藉良深頂頌彌山海矣髙峯開創五丁鉅力快得名山之福某不得一親法席謂之何哉又按自撰髙峯碑余性懶癖世務不閒擔荷法門靡所他適溯余先世自大慧而下西禪鼎需鼓山安永淨慈悟明苦口良益筏渡普慈一言道顯小庵行密二仰圓欽無念智有荊山懷寶鐵牛徳遠月明聯池吹萬廣眞鐵壁慧機機則余之授法本師也吹萬師翁以聚雲建剎木師亦創治平皆忠南地余開法崇聖後住髙梁者久之而興龍而五雲龍象塡門結茅以處兢兢繼志罔問叢林乃事有適然者舊總戎袁寶善居士爲余得法弟子余癸卯卜一枝於石寶近地而開髙峯﹝云云﹞以詩代書寄文佐之寓竹園作詩壽袁天錫爲總戎馮公君弼書卷示中知隱居二禪人法語寄喬松法弟書作慶雲寺常住碑。

三年甲辰

師五十一歲建天王殿廚庫云堂五越月落成常住工資不發化士而日用自足以偈代書寄汾陽法弟云我住尖山山上嶺熱時熱兮冷時冷或披破衲或麻衣卻把煩惱一並屏問我住山事若何隨寒隨暑逐時過寒時不道寒時苦暑時不被暑時磨看來寒暑有誰同靑山不見采樵翁茫茫無數人何去利名場上喜相逢多爲浮生利與名誰從林下著靑睛翻思古昔居山者數十年來只單丁我昔與君曾有約久把尖頭屋自縛尖頭屋就君不來想是君家嫌寂寞寂寞崖巒心已灰閒花野艸共徘徊忽然話到思君處柴門依舊爲君開著髙峯間詠拈頌正燈集三卷作慶忠老人三巴掌和尙眞贊示霜鏡穎初松野三禪人吳道人何干行居士法語作重修福田寺萬松山天臺寺疏代向化侯譚公養元作寶聖閱藏引慶忠老人住南城寶聖秋七月譚公詣山舉請閱藏師以省覲至與譚公快談數日譚公愈心服遂再訂前約以磐城捨宅爲寺惇請住持磐城系公保家出身之地因畱意諄諄按答譚公書磐城盛地捨宅盛心以堂堂之君侯與碌碌之山野相期而結世外之緣建招提開蓮社千古一時之盛事是以叮嚀而囑屢牘而邀君侯之所以待山野者至矣初約而許再訂而決山野之所以報君侯者豈有他哉總之有君侯如是之檀越則自有君侯如是之護持有山野素位之行藏亦卽有山野素位之日用至於南城長策之議蓋爲萬年之香火計耳何敢幹常住每歲之費就朱提黃茂較多寡問盈縮耶遠承臺諭如命敬遵。

四年乙巳

師五十二歲夏四月譚侯委官賫啟至有云念玆磐石建勛猷二十年來幸苞桑之永固植此曇華開錦繡三千界內期祗樹以長輝師躍然趨赴從行者皆抱道魁偉之士以六月十一日入院大開鑪韝舉揚佛祖綱宗博闡玄機奔走天下英衲號臨濟再興一日譚侯至師升座舉明良將軍大庚嶺見六祖因緣垂語畢僧出問在昔功甫入山白雲道个枕上頌子卽今侯府入山和尙道个庚嶺大意一前一後是同是別師云囉囉哩哩哩囉又僧問三聖因甚逢人卽便出出則不爲人師云只爲婆心重翻成陌路人進云興化因甚逢人卽不出出則便爲人師云誰知鐵石心傾作和腸淚進云今日底事和尙是出是不出師云不妨疑著進云是爲人不爲人師云謾得過阿誰以偈代書寄寶聖諸弟侄我自離髙峯攜筇到石寶芒鞋俏不禁溪山共潦倒好風若相迎好雨若相送柰此風雨何日夕交相哄澆我煙霞色吹我襤襂衣煙霞襤襂子飄飄欲何之固我目云漢云漢不我畱非我輕曳裾而向彼王侯其如尊貴人相催人如織延我入磐沱揖我磐山陟磐山山又髙磐水水又深髙深磐山水誰結爲知音爲彼知音者穴淚頻頻下當我欲行時有手疇共把乃勞弟與侄送行在竹林相對一片席相將一片心卽欲爲之言欲言言不得擬作臨岐辭推敲無平仄我今入磐矣弟侄相違矣相違憶相逢相逢何日矣江之南寶聖兮江之北曇花兮盈盈一帶水夾岸猿聲啼啼不住寄語江頭將尺素江上重重疊疊山遮不斷縈懷路贈總戎吳公通衢李公數仞陳公文宇任公履素內幕任公弘可明公肖舒吳公天石詩示無言西堂大衍後堂法語作募修智庵寺一庵寺引一庵寺在萬邑柏木沱寺以僧名一庵刺血書經於明嘉靖年間久之筆端放光二諦感動助創成剎世爲譚氏香火兵燹傾廢一庵孫然明請疏於譚侯譚侯因乞文於師。

五年丙午

師五十三歲大笑監院通袁寶善居士請師結制髙峯先是師應請曇華時髙峯裝修尙未全備笑監院受職竭力展才拮據從事諸般盡美一時贊勷者則有應爵江公諱試談公嗚玉傅公按起期上堂髙峯梵剎乃山僧破荒辟艸而成今笑監院不忘辛苦同諸檀信請山僧開建禪期表揚功徳所以道事無一向是法住法位世閭相常住﹝云云﹞著伏九閏數七鑿說作樂隱樂道逍遙呀呀歌袁寶善居士錄序爲無言養立雪見大衍豫作自眞贊梓潼帝君贊春夏秋冬四景回文詩示惺若書記紫垣侍者大笑監院法語作諷華嚴法華皇懺表髙峯五誡文並常住碑寄縣尹曾公書云前枉玉愧多褻慢知居士爲著大事因緣而來不在世禮濃淡作念悠悠我心托之箑上數語尊號不必另加但道與山僧同宗可耳如何是同宗一句○參囑李靑眉張雙承二居士。

六年丁未

師五十四歲春二月復至曇華作壽譚侯養元居士文建盂蘭會慶觀音誕文昌帝君伏魔大帝表爲瑞云陳居士作自眞贊代囑玉眉亮維那按機語云耳庵師兄受衣缽於巴掌和尙開堂四剎不輕授受一朝示寂囑令門人等參隨山僧並以衣缽轉托交代庵逝後亮維那華侍者定學人聖化主同參山僧於五云不數年定住髙梁華亦脫去聖以原執事克入髙峯及山僧受請磐山亮復隨焉十載未離行履見地勘驗有素應以轉托山僧之衣缽代耳庵付囑於亮夫耳庵兄山僧之手足也亮維那耳庵之弟子也山僧於庵則兄視之於亮則侄視之法門分誼凜然千古今以耳庵之弟子仍接耳庵之衣缽匪獨不忘耳兄也亦且不忘掌和尙也亮維那其永續庵嗣而昌厥後聽吾偈養成頭角自耳庵牙爪深藏又十年珍重熊山獅子子長將法乳續燈傳又囑紫垣性貴天湖性定雲林性現大笑性崇俟時行化冬新寧縣尹沈公克齋浙江秀水人以公事謁夔門太守道經云陽托譚侯先容參見時諄諄以己事請決師施以本分鉗錘當下省入按沈公上師書云頃趨磐城奉謁伏承吾師垂慈叩擊逼拶數次維時心稍有省而口不能言比蒙舉示華亭船子公案至夾山辭行回顧船子舉橈示之云將謂別有處始得一了百了如世尊拈花天龍一指趙州庭柏鳥窠布毛以至擎拳豎拂俱從船子舉橈處徹去卽吾師再欲開示而弟子已掩耳矣方知本有一顆無價明珠原是半文不直𨿽然如是弟子將者顆半文不直明珠卽今珍重去也古云悟了同未了蓋可忽乎哉此日印證機緣望吾師筆而存之以志法乳之恩何如又云蒙許明歲春間法駕惠臨俾弟子盡窺門庭施設如三玄三要九十六種圓相之類庶此生得以無遺憾耳作詩送李靑眉居士還魏安十六年頭此日離臨岐猶自意遲遲心懷菽水幾忘我夢遠熊峯將謂誰白社香浮宜著眼靑箱彩動好舒眉他年了卻鵬程債更向人天作教師。

七年戊申

師五十五歲正月沈克齋居士以肩輿迎師至新一見喜謂克齋曰居士不局於一橛禪矣士先在曇華別時欣喜踴躍謂師曰將謂有多少奇特原來只恁麼師曰莫錯會好此後正好喫老僧痛棒未肯放過居士在及歸通所見於盛山盛云喜公已打得个圓相了何不並圓相抹卻士思此語與師正好喫棒之語相符於是專看吹毛用了急須磨及靑州布衫句至忘寢食比至除夕忽然徹悟此正是百尺竿頭更進一步明眼宗師見面難瞞也一日師問如何是萬法歸一士卓然立師曰一歸何處士展兩手靑州布衫聻士將旁僧劈面一掌云我從來疑著此語師又問如何是親切句士曰學人是沈二如何是轉身句士曰茶碗好盛粥如何是異類句士曰盞子落地碟子破如何是末後句士曰咄咄咄鳥語風聲無不足又一日士同冷眼侍師閒立次適見貓逐雞雞飛入艸士日後哉師隨取一片磚置地問士曰是甚麼士作雞嗚聲士復顧冷眼云雞任者裏貓在甚麼處眼便作捉雞勢師笑云者話猶未圓在士進前曰還許學人圓得否師曰許士便將磚一腳踢去師乃印可師居新三月日舉五家宗旨勘驗士皆默契遂記莂焉示號赤肩諱性宗按居士自著參學緣起有云師舉五家宗旨勘余餘一一默證因欲授余以源流餘思風塵俗吏此生作了事漢足矣遂固辭因舉雪師所付因緣遂還前偈具白於師師亦弗彊旣而自惟予投機實在於師且師不憚千里跋踄爲法求人予又安敢不原所悟以負慈徳哉乃敬受之先是居士自曇華歸邑有白气從西南起上貫天適聽雪禪師至士作白毫光偈示之有不信大家舉首看何人不見白毫光之句雪欣喜印可遂以源流見囑士曰予半生多從先儒語錄中著力去冬印心於曇華益與吾道相發明玆不過欲作一灑脫書生但知此事便休耳因謝以偈雲家師自有尼山在呼惟明明只此傳以見意焉四月師離新士送至中途餞以厚幣師一並卻之但切囑曰見道非難實證爲難居士珍重保任可也士禮拜退師遂歸曇華示玉侍者法語空世沙彌禮觀音文答副戎王公一喝問道書爲瑞芝上座翠影化主作自眞贊九月治平慶忠老人示滅師上堂喝一喝云此是先師三十年來把釣持竿一句喝一喝云此是先師六十六後收綸轉棹一句且承先啟後一句又作麼生良久雲浯水曲如帶翠山列似屏時時聚雲雨在在雙徑云法云密布法雨漓淋呿呬呿呬丘乙己上大人蓮社永開佐治平復喝一喝先是七月師詣治平辭老人南下老人贈以偈云四百年來斯道奇而今幸得有人知芒鞋莫畏前途遠此去南方大展眉八月終老人示微恙謂眾曰我有三件大事須候三山上座來時髙峯監院大笑崇在側聞之卽遣人速至曇華迎師師已登舟將南下矣聞命卽奔赴以溯水不能兼程老人候久恐師已南行遂索浴將逝眾跪泣阻畱言曇華和尙必來願少畱以待如是者三日忽有譚侯差員譚某者因公事便道過治平報師已南去蓋譚某但見師登舟後隨奉差上行者老人嗟嘆再三眾諄白曇華和尙𨿽不能來老人三件大事乞言之使可傳述老人曰彼旣不來言之何益警眾畢遂坐化於法堂移時師至疾呼曰老和尙某已來猶頷其首者三是時老人同門輩俱先寂師卽爲主喪事十一月迎靈骨至髙峯安座拈香雲昔從此過今從此來分身應念悲願不灰賴有吾師遺命在髙峯頂上泥牛飛五嶽木馬踐三臺先是丙午老人到髙峯見山麓一穴形如仙人大坐喜謂師曰此吉地也且爾叢林規模壯麗堪作祖山老僧百年後宜分靈骨一半瘞於此爾其記之師唯唯拜命至此故分骨石建塔焉。

八年己酉

師五十六歲二月向化侯府建報恩勝會請師說法於公署公奉旨陛見師以南下告別譚公切訂曰某北上得叨師庇升遷有地卽專官奉迎願勿我棄俾得終某皈向之私以求決夫無上妙道師許之乃助師一葉抵漢陽訪眉山甫喬松億兩和尙於臥云童眞善和尙時住安州簡堂具威儀信供率眾來謁以師禮見蓋因少時曾入師室故也師遜謝相與盤桓月餘沈赤肩居士亦以裁並歸裏過楚覓巨艦迎師同至嘉興館於天寧寺刻聚雲以下三代法錄入楞嚴藏七月赤肩居士偕本郡縉紳司農曹公秋嶽司馬張公蘧林方伯王公邁人銓部吳公鼎吾給諫楊公自西郎中錢公珥信太守朱公葵石曁諸山禪師東塔爲則範金明介庵進梵受俍亭挺前住持古云傑本山耆宿大愚秋月靜聞輩交章請住天寧諸縉紳啟云妙喜宗風五百載云深雙徑當陽竹篦十六傳气壓諸方淬鼓山七星之寶劍迢迢普覺分燈掛趙州東壁之葫蘆滴滴西禪法乳赫爾朝陽啟耀遐哉秋月凝輝流法化於錦江巫峽之間樹崇標於劍閣銅梁之上咸聞萬籟交吹泥牛作舞共仰孤峯壁立鐵漢低眉又雲乘寶閣之弘開稍紆象駕憶靈山之授記大振獅音將令蠡湖勺水遙映靑衣赤甲之奇從教攜李香林齊明翠竹黃花之旨允屬千秋之勝事毋虛萬里之良緣諸山名宿啟一條竹篦子直由妙喜親承從上破沙盆端的西川扶起當大道衰微之日作吾人皈仰之師瞎驢邊滅卻猶存灰裏蛇痕棒頭上打翻飛出火中鷂子因緣曾而杖履南來時節至而鼓鐘東應又云孫承祖業勤巴子卻有鄕情子就父歸楊翰林不爲分外二千年之叢席此日維新三十世之宗猷一時丕振矣十一月朔六日據席眾請升座徐敬可居士出問灩澦大如象瞿塘不可上如何得旁通一綫去師云居士將欲禮峨眉進云灩澦大如馬瞿塘不可下如何得平髙就下去師云老僧六月到此間進云恁麼則兩岸猿聲啼不住輕舟已過萬重山師云快便難逢進云且道五侯峽內兵書畢竟有何奇特師以拄杖撥云看進云看取令行時師打云伶俐漢士禮拜師舉臨濟大師云大凡演昌宗乘須一句語具三玄門一玄門具三要有權有實有照有用老僧撐他戶口門頭卻又如何舉唱良久喝一喝云若向者裏薦得則知臨濟大師面目現在則知昭覺勤翁面目現在則知徑山慧祖面目現在則知慶忠先師面目現在師知從上諸老面目現在不用金鍼玉綫便可穿卻諸佛諸祖鼻孔便可穿卻天下衲僧鼻孔便可穿卻現前四眾人等鼻孔便可將天上天下此土他方塵塵剎剎不可說不可說山河大地艸木叢林飛潛蠕動情與無情諸般鼻孔一齊穿卻畢竟如何以拄杖指露柱云者是甚麼人便下座正值諸家鼎盛之時師獨施格外鉗錘激揚最上宗旨英靈川赴檀護云興見者聞者共稱大慧再來按智湘老宿贈師詩云杖錫遙經蜀道難何緣棘地得盤桓飛霞殘閣羈龍象標月虛堂棲鳳鸞風味已知黃檗苦水淸應訝法舟寒聞師棒喝深鞭策愧我馳狂心未安曹秋嶽沈赤肩同師坐次話及布袋和尙機緣師向嶽索云乞我一文錢嶽雲者一文急忙拈不出在赤肩云請向弟子乞看師云你做窮官的人向你乞个甚麼爲錢府髙宜人沈赤肩母氏對靈文水禪人請作彌勒畫像贊題韻石比丘壽松圖朱葵石居士夢葵化石圖兪右吉居士行樂圖登千佛閣二絕千佛樓頭萬象空憑髙一望興何窮眼中不覺低城市但看蒼煙化作龍翠閣亭亭秀水隈千尊座列寶華臺簾髙放得斜陽入不待莊嚴笑欲開。

九年庚戌

師五十七歲示朱葵石居士法語吾宗無別旨但從直捷根源處一眼覷破自是頭頭上顯物物上明如僧問趙州如何是祖師西來意州云庭前柏樹子便是者个道理也老居士昨云別處妥當一件只是一件者裏會得一處妥處處妥豈不是從直捷根源處著眼又云看得本來面目分明原無貴無賤無貧無富無喜無怒無死無生只此數語可謂見到說到矣但要時時保任念念操存直做到大休大歇的田地得大自在得大受用施爲運轉出沒捲舒任性而流無可不可連者保任操存四字一並忘卻更有甚麼參差錯謬關礙生死大事而不一了百當者哉竹篦子也是者个柏樹子也是者个世尊拈花拈底也是者个天龍豎指豎的也是者个老僧連日所說說的也是者个居士近日所見見的也是者个畢竟如何是者个聻○師問徐敬可居士云秪如道不動干戈又作麼生士云今日上糧事繁師云甚處得者消息士云將謂和尙錯過師顧秋嶽雲今日徐居士爲我證盟嶽呵呵大笑師云旁觀者哂書鐵門限冊首作金天木居士金剛忍字跋爲嚴轢居士對靈楊艾田居士題刻藏經疏曰客問刻大藏經與焚靑龍鈔是同是別余曰焚不過刻不盡請質之俍亭禪師俍亭曰艾田問余余曰刻卽盡刻燒卽盡燒請更質之明眼靜聞監院復請師題師曰恁麼也得不恁麼也得恁麼不恁麼總得明眼底辧取慶忠老人靈骨髙峯建塔期將近懷感四偈有剛整絲綸才下釣慈恩依舊暗中牽之句二月欲上徑山掃塔不果遂辭檀護理西楫縉紳攀畱▆至朱葵石居士致書云聞和尙動歸志愚意未可豈有數千里到此不往徑山掃大慧祖塔不成就一大事因緣不接引一有志之士弟子𨿽老蒙和尙開示頗有志於求明大事盡其天年酒然而去不枉一生未肯捨和尙去也明曰當艤舟奉迎面罄欲吐次日縉紳羣會於朱府放鶴洲再三挽畱不得訂以明年建塔畢卽南來廿四起行僧俗數千人俱於北麗橋送別朱葵石居士呈冊請開示師卽於舟中走筆千言窮冊始罷題冊首曰渡頭法旨畫▆西移▆▆▆▆失怙恃又二月抵漢陽童眞和尙趨見曰某正擬師之必歸然此行已爲東南立行道基矣先是師行後眞師於千華臺請乩問敝同門三和尙下南浙不知彼處機緣何如乩曰一葦江陵道況髙又招英俊許眉毛十洲唱和無知己且喜門庭走者遭好光景不蕭條風來到處有人號記得當年豪貴客趙翁老漢未曾消又問法道延促乩曰昨夜泥牛吸水今朝木馬嘶風鐵船渡水有稍工怕甚當頭一縱牛鼠略有阻滯獅兒个个潛蹤逢虎才逞大英雄管取風聲徧動以此知道運行止有數非人事之所能彊也五月至磐城十一月還髙峯。

十年辛亥

師五十八歲向化侯譚公除貴州安龍總府聞師歸遣官惇請至任師辭以建塔事正月開工二月初九日卯時下靈骨忽雷霆大震風雨交作霎時晴霽靑鳥家言辛亥辛卯辛卯辛卯此吉時也以吉地得吉時風雲際會雷雨助發厥後法裔昌大誠未可量壽劉郡侯袁天錫詩以詩代書寄文佐之云別去巫峯一載余封疆事業近何如豈無壯烈酬天府應有嘉聲被艸蘆雁語漫因巖壑斷鱗音莫謂石泉疏偶來念到相違處故遣薰風送遠書答總戎牟公士卿副戎鄧公貞義問道書詣廣積掃南浙二師塔有昔日相依處今朝稽首時之句作佛事演說千餘言爲茂谷禪宿重訂定制集自序有云烏焉之混已在於前刁刀之差難免於後十二月塔成外豎額三內豎額四上下列對三其一曰父子兄弟一堂垂範千年昭祖烈慈孝友恭兩代遺芳百世起孫謀塔內慶忠老人居中衡山和尙居左師居右故云。

十一年壬子

師五十九歲作有恆沙彌刺股救師記並贈以至誠頌曰憶昔釋迦文曾以大孝稱割肉飼父母千古令人欽未聞爲弟子事師亦如是刺股以救師而念無少異𨿽於生死理不知去住因去來猶如幻胡爲惜師身爲願師之生不忍師之死一片至誠心甘棄其肢體當其執刀時是刀亦非刀純是至誠心觸鍔非所逃當其割肉時是肉亦非肉純是至誠心痛忍何所顧惟無所顧兮亦非圖聲聞天性之所動純是至誠心於此至誠心將以比爲臣爲臣而事君盡忠能幾人於此至誠心將以比爲子爲子而事親盡孝能幾人忠孝人所難事師胡容易列於臣子中此則眞難匹在國而君臣在家而父子出家爲師資於道一而已我願爲臣者事君盡皆忠爲臣而盡忠視此將無同我願爲子者事親盡皆孝爲子而盡孝聞此亦痛悼我願爲弟者事師盡皆敬事師而盡敬如此由天性天性爾旣然令我心亦動我以至誠心作此至誠頌但願生死理於爾亦契之木自無生死痛爾師何爲去住旣如幻割肉亦如幻如幻亦如幻知幻卽離幻離此諸幻故是名能事師大孝釋迦文願爾亦如之且舉於太守劉公劉公召見不得乃就之贈以襯施卒不受闔郡皆以有恆菩薩稱此頌爲之倡也夏往曇華以儒業訓眾作八股一百廿篇自序云三十餘年不事筆墨安知文章爲何物諸子欲遊八股一道不得已就當日走過路頭指个路引諸子其存而勿傳者百廿篇未免是椿怪案答太守熊公夢鶴縣尹楊公翼修文學黃公臯思問道書冬接漢陽童眞和尙書雲暮春棹已買定俄李屏山居士從京師來捺以西江之行某以和尙之命婉辭之李又曰東南天下勝處公弘揚徑山之道而不處要地恐年代深遠人難取信是必念伯兄三山和尙一番鼓動弟應兄呼事則易耳李公爲江右楊李景慕殊甚以未得一晤爲恨如和尙來浙則聚會之緣又有日耳至於縣之智能和尙知之嘉秀英俊皆深服座下者惟和尙念祖翁中興之難痛法門凋獘之極慈舟速下則法門幸甚後學等亦幸甚多矣先是師過漢陽曾寄嘉禾朱葵石居士書舟中送別老居士父子祖孫至誠關切令人懷感山僧於又二月十一日抵漢口適遇法弟童眞和尙於臥雲山僧卽請童和尙先至貴地俟山僧秋末下來共酌長策但童和尙𨿽屬少年然擔荷法門先師囑望尢切想老居士別具正眼自是一見而知以貴地佛法盛行之區近日景況稍稍不類勢必仗老居士喬梓一力護持或請住西徑或暫寓鶴洲或且畱書館俾童和尙得所卽是山僧得所供養童和尙卽是供養山僧以家里人說家裏話故敢直捷奉告也至於本分事時時溫存自在受用惟居士深造而得之又寄朱範臣居士辰始孚上兩公書晤時別時賢喬梓居士種種殷勤深感髙雅三生之緣眞不淺矣但願聚首有期常領玉屑範老淸閒髙尙自在優遊極稱受用辰始孚上兩公須是潛心厚養掇科取第當如拾芥法門維護專倚賴之玆因法弟童和尙移錫貴郡山僧特請卜檀度於尊翁知大居士喬梓必能爲之培助想亦不待山僧煩頰也秋風落後卽放舟下游話會之期諒不遠矣。

十二年癸丑

師六十歲往萬邑爲向化侯譚公對靈答田惟敍王含輝程禎吉三居士問道書再接童眞和尙書云江左之行某之不預往者以囊缽蕭條身乏輔弼和尙亦當爲我諒之若和尙事事俱備者元老撚槍云與霞蔚無用躊躇方今海內諸家炳炳瑯瑯剎竿相望如樹如林而我徑山一派東南絕響者久矣前年浙江之往將謂法門自此大弘不意一歲未周便爾返川而云修造之舉誼所難辭然在今法門仔細思之是則是矣吾恐精神有限歲月易往扶豎宗綱者畢竟期之何人耶老人去後者擔子不同小小若不趁尊軀無恙之時一番踴躍將來此宗隆替非某所知也又寄衡山和尙書云道之興隆系之乎人關鍵之失亦由乎人若門庭中事赤心相爲者吾知其指不勝屈而和尙又法門中之申包胥也老人去世者條重擔其責不小若三翁和尙者法門砥柱慶忠後一人也和尙若不力勸之行乃以院殿羈身吾恐老人大寂光中未必十分首肯且嘉禾紳士尙稱可化況朱葵石沈赤肩曹秋嶽輩爲之介紹旣與彼有約而一旦負之將來何以取信於人豈善知識眞實不虛行事也是春師將問舟東下忽報祖塔大雨崩損仍歸髙峯重加修砌屆冬竣工作治平定規矩記爲慶忠老人設忌拈香雲吾師去世已六周矣卻教燈來如何悼挽良久噓一聲插香作禮。

十三年甲寅

師六十一歲正月吳平西叛自滇黔舉蜀皆變師至曇華請向化譚侯孫裔輩謂之曰令祖捨宅爲寺固屬信心然亦慮有今日耳公等俱攜家屬來此悉以舊宅歸之師率眾移居茶廳樓譚氏之子孫賴以保全者三千餘口先是鼎革時奉旨毀山寨磐城在例因攺寺署第得以無恙秋列郡稍平師行化髙梁紳士以十餘年間別欣師之來若曇華再現遮畱問道者副戎王公含輝姚公性福李公鳳山貢元馮公抵中李公玉白馮公待價遷寓玉觀虎城老髙峯數處凡至其門如市大衍豫住長慶迎供逾月冬盡始歸髙峯。

十四年乙卯

師六十二歲正月歸墊祭雙親墓備缽資增祭田若干先是辛亥寄省吾族侄書有祖宗墓田須當畱念吾族如有歸者可合力圖回毋忘首丘之語師之純孝出於天性垂老不忘孺慕若此二月率眾結夏牛首雲巖寺山髙林密虎狼載道入院日上地祠垂語云我爲傳法而來爾因護法而住須要遠驅虎狼肅淸道路俾此山爲無上道場爾亦千佛中一數猛獸自此屏迹解夏囑又山證傅際美居士請說法九峯作四維和尙眞贊答郡守吳公問道書題渰井周氏善來堂示周玉舟雷升吉二居士法語冬還髙峯作大乘寺中興碑。

十五年丙辰

師六十三歲龍翔不旨禪師請代制眉山和尙塔銘答文學李文龍問道書族侄曾宗自黔歸泮遊致書謝太守李公大仔按李公復書塵泥中人遙想老和尙履迹眞在人天之外幾欲匍匐請命一消積愆而世又滄桑矣令侄原公門麟鳳也一出小試而食牛之气人人避之﹝云云﹞寄書忠路宣撫覃公君一示欲趨吉意覃公卽差官出迎且牒各鎭督軍旅衛行十一月抵司寓楚籓寺覃公率新君籓楚舍人殿吉徳美蓮臣督軍楊福從蒲九韶張士升文學冉淸海王徳邁朝暮問道師唱酬無倦示院主爾玉老宿法語步新君韻吟雪詩二首層霙碎剪潑天飛疊疊靑山襯玉肥破面梅花新著粉褪妝蘆梗又添衣鮮看樵子誅薪過不見漁翁把釣歸云滿峯頭寒滿地水晶宮裏掩柴扉黃雲爲蓋練爲封簇簇璘花散滿空壓殺靑茵埋徑艸堆殘紅葉妒林楓晶光冷浸紗窗外素影寒侵玉鏡中山色如銀嫌不洗看來卻似白頭翁。

十六年丁巳

師六十四歲覃司君新建善述堂於城北雪子塘之麓正月十一日請師入院升座垂語畢檀護歡喜踴躍共聯句以紀其盛司君喬梓有龍象奔趨善述堂數行綠竹映門墻之句朝暮鉗錘學侶不容少怠夏月爲及門講易一日講剛柔相磨八卦相蕩章偶頭暈欲墜近侍扶師就榻三日小愈復講如故及門勸請調攝法體師曰願爾等異日爲人亦如老僧𨿽勞死何憾眾皆環跪泣下聽之總戎牟官九相輔叔侄兩公時來問道晉也譚公來謁師與論議尢至晉也系向化侯孫蓋不忘先世也晉之子弘堅尙孩孺就養舅氏司君家師恆撫而教之檢慶忠老人遺書感偈十首。

十七年戊午

師六十五歲正月登錦屏山作柔遠閣記望天壽山感賦百偈天壽系師受業師歸寂之地按師自制南浙二師塔銘甲申後予從弔崖落髮二師會下兵擾各適東西予後參本師鐵和尙二師如忠路南師於辛卯入滅忠之天壽山浙師負骨殖而遷徙數處﹝云云﹞冬出江道次崇寧鎭接玉眉亮遺書云某病痰初起於微今偶沈重想此身幻化數所適然心上別無他慮單有相傳一事對眾將就交付徒孫空法專望老和尙垂慈重施不報至於某有辜愧處誓願再生還復隨侍萬祈憐憫勿爲過念師覽之泣下卽趨天寧爲作塔上之銘示張會吉居士法語詣崇聖爲汾陽和尙設供答千峯祖峯兩法侄書廣積立雪見迎師度歲除夕蔣秀石居士請茶話贈玄朴韻主頌示蔣相吾居士偈。

十八年己未

師六十六歲正月大笑崇率眾迎師至寶積見殿閣鼎新禪規整肅怡然謂崇日慶忠老人行年止六十有六維時吾同門分化各方廿有餘處老僧今年亦六十六矣後算不知有幾觀子作用若此卽歸常寂亦可瞑目崇再拜曰老和尙爲法忘勞精神矯健正望與趙州齊年廣接起宗之士若某特以慈恩難負勉爲備員耳師益歡悅總戎易公覲橋副戎傅公相廷夏公澤宇葉公升宇文學傅公爾玉葉公墳如易公懷景皆久入寶積之室諦信宗乘者羣來問道師與酬對精確各得虛往實歸春盡始還髙峯撰南濱云崖古和尙塔銘作玉皇院中興碑掃天寧耳庵和尙塔冬吳平西沒四方告急復入忠路善述堂重整鑪韝忠路當楚蜀之交總荊南所屬二十四司川東所屬二司俱向化焉湖海奇衲腰包而來者至無所容作觀省全書後跋示至玄禪人法語答副戎彭公際盛鄧公鐘與問道書慶雲衡山炳和尙訃至上供垂語。

十九年庚申

師六十七歲化善述堂後山五里前河十里不得漁獵覃公許之自後遠近河山魚獸之類凡見竿影聞犬聲悉聚於此所謂中孚可以格豚魚也一日覃公喬梓隱身雪子塘樹問命人塘內下网獲多魚從人皆喜拽网臨岸魚忽羣湧奔突裂网而去無一獲者覃公大笑尋至寺快談竟日而還自此誓永絕漁獵秋旱大荒人皆掘艸根爲食惟常住供用出自覃公克足如常有暴客趙某者夜盜常住米谷覃公查獲之土司法當斬已縛出將臨刑矣師聞之速遣人謂覃公曰老僧素勸公勿殺今反因老僧殺人耶覃公遂釋之師仍陰遣人周之食趙某愈感重生之恩常夜持利刃守衛山門冬辭出江覃公知勢不能畱乃遣官軍衛行十一月還髙峯未句日東夔再變仍渡江南止白巖寺西南大星吐白气形若蝭直貫北斗師指謂人曰彗星气將盡矣太平可望果歲盡賊破。

二十年辛酉

師六十八歲正月石柱宣尉馬公嵩山遣官惇請師入山寓三教寺先是三教馬公祖太保公良玉曾請慶忠老人結制於此是時師亦與參請數故師步壁間韻有二十年前度嶺頭何期此日復登樓之句馬公請謁殷勤新君弘裔尢專禪悟咨叩玄要無分晦明一日延師入玉音樓側奉佛居請開示師曰公平日有何言句新君遂舉安佛位語云城東老姆不願見佛南濱弟子設位供佛个中同別且置畢竟將甚麼喚作佛連喝三喝喚作淸淨法身得麼喚作圓滿報身得麼喚作千百億化身得麼復喝一喝師曰何不向未喝已前露个消息新君擬答師引手掩其口新君於此有省舍人馬黃星發褀輩亦勤問道師與應機唱酬各得契入法化之盛人稱慶忠復出四月八返忠州掃治平慶忠老人塔州守余公三朋遊府李公中珍文學杜公簡臣鄒公子千朱公樹原羅公宗玉接見甚歡惇畱請益逾月始還髙峯是冬重聞法社四眾景崇室中辧驗不假毫髮或曰師年望七精力就減況門下不少代勞開鑿人天之士曷少息肩以自養乎師曰叔世下衰宗綱不振司法者咎安敢以年自怠俊衲聞之俱各奮志答慈運和尙書作天寧常住碑。

二十一年壬戌

師六十九歲沈赤肩居士除商州師遣又山證通問以詩代書一別南湖意杳然泊天風浪幾經年魚箋莫訂重來約雁字難將話舊篇黯淡巫峯云靄靄汪洋秀水月涓涓思君遠宦三秦地但把音書若个傳證至商州居士已解任矣師示滅後仍以是詩遺之佛誕日汪星斗汪增社汪嗚岐三居士率眾請說法於桂林圓通寺作汾陽和尙眞贊無名畫像贊容貌可觀威儀可挹覿面相逢竟不相識知君姓甚名誰落在紙上恐非端的珍重諸人但宜縱目而觀無得著眼而覷噫答總戎胡公道之問道書。

二十二年癸亥

師七十歲答給事李公諱兼問道書壽郎公柱石偈杏花天矣桃花天太白星髙夜正懸記取郎君初度日持籌直算到驢年爲南行者覺學人作自眞贊作偈送彭藎鄕之渝州示影松禪人法語冬值師大誕闔郡宰官紳士諸山耆徳咸來慶祝輪次不絕者三越月伐鼓敲鐘升座開示日繼一日法會之盛稱未曾有憲副方公仲魯贈師詩云宦海尋津纜漫維云隈石寶忽逢師談經古剎三千界悟到玄關百二期心淨爲文光似玉禪堅揮篆妙如鐫他年錫覽中原勝明月湖波訪我詩師次韻答云把釣何因得借維當年泗水喜同師觀風妙愜輿籃會列社欣逢虎笑期倩座輸君腰下玉金瓶讓我口頭鐫雲煙有意如相訪一目湖山好賦詩魏安又山證上書有云吾師千秋遠難躬祝不肖惟以住靜是務諸事謹遵慈訓無敢怠馳旣爲吾師之徒必拚爲法門之事敢一刻忘諸心乎師書答賢徒旣拚爲法門之事不敢一刻忘諸心老僧豈不籌度聚雲之宗詎忍一朝易其念𨿽曰興廢之數護法默有以主之要在人之能弘道耳機不剝不復志不屈不伸賢徒惟堅冰霜之操圖遠大之業今且隨緣住山將來弘開法席老僧亦爲吐气﹝云云﹞。

二十三年甲子

師七十一歲春旱甚久松籓土兵作亂四野多寇郡守朱公給示團練居民於九亭長安寺廣設衛備延師居之一方俱獲安堵答忠路司主覃君一問道書作石柱宣慰馬嵩山宜亭記寄金碧玉居士詩持竿江際遘多情解帶畱衣俠气橫劍佩聲隨秋思遠煙霞色逐小陽生輕風亂舞淋霜竹細雨頻滋鬥雪英此日詩腸誰共語同心可是待嚶嗚示榮賢應賢兩禪人偈冰弦法來理院事時勤請益師嚴加究竟蓋不忘玉眉亮遺書也答文學朱樹原羅宗玉問道書嘗謂近侍曰時勢亂離心每不堪明歲不東則西矣人恆疑之。

二十四年乙丑

師七十二歲示磐城主人長句範道人藥病歌萬書狀碧峯禪人偈爲崦玆禪人書卷四月初一回髙峯治行裝辦路糧或曰值玆盛暑師將何往師曰秋入則涼矣人咸擬師將爲江浙之行去臘不東則西之言其爲此乎遂不介意六月十五日廣積立雪見迎師度夏旣至三日書示髙峯及門曰老僧大事將終矣爾等急來接歸無累他人叢林及門輩披星而赴寶積大笑崇長安冰弦法亦於次日至同迎歸髙峯見賓客語笑如平時究衲僧鉗錘益辛辣毫無染病狀九峯般若和尙胗師脈謂人曰吾指下定人死生不爽若此六脈安和何憂之有問安請候者聞此語漸散去師舉手戲謂般和尙曰賢弟未知者一脈在遂發書徧辭道契諸紳士凡同門弟兄及門弟子分化各方者咸命來面別由是諸方聞風而至憧憧不絕師與接見無分朝暮諄諄言法門事或問諸山旱潦法眾勤怠溫慰盡情總戎胡道之於七月初十日卒十三日葬師聞而喜曰去得好者俗漢乃先我耶卽命刻訃催之至再門人啟曰訃必日時旣定而後可師微笑屈指曰十五中元十六十七治平和尙來刻定十八日午時便是先是治平野雲和尙書雲中元大會文武宰官俱來薦親事畢方能問候師以多年弟兄甚望一別至十七日不至乃嗚鼓集眾至大鑑堂詳敍生平踐履兢兢擔荷處已臨眾巨細條分朗朗人耳再三囑曰我祖法道初盛於東南傳守於西北今𨿽中興吾蜀而東南反爲絕響爾等各乘願力當圖遠取大勿滯於此使道化廣行吾死瞑目矣索筆艸書條幅者五分囑後事將畢有堪與楊春卿素問道於師進曰和尙圓寂後入塔之期必俟某酌擇乃行塔內先有慶忠老人衡山和尙靈骨恐造次不便眾皆言楊居士之語甚當師直斥曰恁麼斟酌若得恰好直到驢年去遂書一紙曰老僧圓寂後三期卽行入塔吾師徒兄弟以吉人而居吉地自有一切善神爲之擁護永發其祥斷勿以山家年月之語爲之阻逆特囑眾議始定遺書州守朱公告別徐就寢室長坐不臥次日命行人式可日汝善走可急到九峯請般若和尙來移時聞午梆聲問近侍曰甚時候近侍曰午時復問式可去幾遠曰將四五里師曰可急遣人追回不必去了遂索浴更衣大書得大自在四字貼龕額端坐龕中手書遺偈云行年七十有二開堂四十有三生死瞥然無與去來有甚相干老僧直實而道一任諸人疑者疑信者信參者參𨿽然如是也不得放過咦擲筆瞑目門人等跪請法道艱微祈師再來作度言畢一眾悲號師復揚目云汝等勿作兒女態有傷大體吾勞心法門苦極生厭不復返矣汝等曷易哭泣聲爲念佛聲乎於是念佛聲震梵樂揚空仰視師容已宴然寂去龕供三日遵遺命遷化齒牙不壞舍利盈坎送靈骨附入慶忠祖塔內復收餘骼舍利造塔於遷化處師凡六坐道場度門弟子正因性果以下一百餘人嗣法門人幹夫性一無言性養大衍性豫立雪照見紫垣性貴天湖性定雲林性現大笑性崇又山性證等十人嗣法居士總戎袁公寶善刺史沈公克齋太守朱公葵石文學李公靑眉張公雙承輩五人其餘殷勤問道者則有給事李公諱兼涪侯譚公西昆憲副髙公時靖臺中瞿公不荒太守李公大仔向化侯譚公養元總戎姚公聖瑞任公履素馮公君弼胡公道之陳公文宇向公葵赤吳公通瞿李公數仞易公覲橋司農曹公秋嶽司馬張公蘧林方伯王公邁人銓部吳公鼎吾給諫楊公自西郎中錢公珥信州守劉公肇孔邑合林公覲伯墻公禹九孝廉黃公節也李公祖童羅公億如石砫宣慰馬公嵩山忠路宣撫覃公君一他如聞風仰慕見面傾心喝下翻身棒頭取證或隔江橫趨移屋深居者不可勝數其上堂小參示眾機緣皆書記性豫性定隨在手錄總計正錄二十卷正燈集拈頌三卷宗旨纂要三卷松嶺閒評一卷祝延增補一卷表疏三卷更有間談淡語日習語辟邪說偶拈雜著老衲宿儒篋藏手珍編散寰區矣當其示現受生宛有瞿曇周行七步之芳蹤呫嗶業文堪比韓子能起八代之衰替視功名若浮雲以妻拏爲傀儡修苦行於靑山一任掛眉巢頂勤參請於靈峯不辭九上三登其後說法如雲雨棒喝若雷霆直使迷者醒失者得虛者實窮者富然此猶是拈黃葉止兒啼究之向上全提驅牛奪食猶令人迎之無首隨之無尾所謂仰彌髙鉆彌堅瞻在前忽在後而終莫得其端倪也檢身端約若黃龍爲人勁挺類髙庵率眾整肅創業偉煌𨿽百丈石霜不能獨擅其美機用縱橫規矩嚴密卽妙喜楚石安得專稱其長其應物接人似春風之拂面確古商今若明月之入懷走霞霧千彩毫賦星河於玉板此其緒餘耳統生也晚剃度當師五十有九承印值師古稀之年而且智暗才疏安能盡識師之底蘊深窮師之分量卽以虛空爲口須彌作舌亦不能發揚其邊表也今謹就親炙之所見聞兼考全錄之所記述編年書事庶可垂範於後昆若謂弟子揚師之美則吾豈敢。

普陀鎭海都監比丘圓機敬梓

髙峯三山來禪師年譜終

