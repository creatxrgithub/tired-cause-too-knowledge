嘉興大藏經長目電禪師語錄

敍

余乃楚之孝感世宦攻儒業生平專以文學爲念貪浮名幻利爲樂竟不知鼻祖之門庭單傳之要妙余任江南池州府推官一日私遊九華探閱藏經細覽景徳傳燈閱至分燈錄觀吾儒中從上諸大老大護法者不過於裴公深領黃檗之痛棒有蘇東坡老先生者往往與佛印酬酢後法嗣東林禪師𨿽是海內名公爭柰鼻孔被人穿卻有黃庭堅先生選館太史好作艷詞嘗謁圓通秀和尙日有慕道之心後法嗣黃龍禪師𨿽是聰明之人難出頭陀之手有張無盡先生乃閣下侍郎提刑兩浙嘗以佛道畱心徧參天下大善知識機鋒掣電後法嗣兜率悅禪師一語雜著落在法海窟中一念萬年去也陸亙大夫法嗣南泉和尙嘗向口角邊討鹽覓醬喫有麼奇特余𨿽露布諸大老之丑未免今日又被長目禪師錐著痛處要請作敍自露己之丑長目禪師者乃同條梓邦寶郡鄧氏之子也年少剃髮傲骨名山經歷江海單瓢只杖泛吳楚過洞庭涉滇云尋訪賢士至彌陽大隱寺撞著冤家路頭恆秀大和尙奪下腰包隨侍一載授手歸山至蒙自白雲山中坐靜三載又策杖河西普應山圓明寺坐靜余奉命攺補河西知日往謁之見其師之嚴護尊其師之威徳非彼國之師乎乃天上人間荷賴之津梁矣余敬誠拜問師之何派師曰吾西蜀破山之派幻翁之孫恆公之子余曰自古道龍生龍子鳳生鳳兒余閱師坐靜鄕紳護法請上堂。

小參語錄詩歌少許如珠滚盤出於大方句句奪大慧杲之體裁字字雜圓悟勤之骨髓料揀截中峯本之舌頭棒喝劈洪覺範之正眼四大家攪成一團捷徑爲己倘今之相季或久參衲子或初進晚學若睹師之語錄縱有宗眼精明透徹古今者適難窺師之涯岸縱有胸負五車者讀師之語錄未免如水中撈月鏡裏簪花何能下手乎但師爲人孤硬不與時人同類艸衣木食日持大悲聖號千徧舌湧香泉獨棲圓明破寺做務無暇掀翻華藏世界觸著磕著盡用本地家風一縱一奪挽回萬峯疊翠一殺一活競起海上騰波余𨿽住在塵勞堆裏聲色窩窟動靜語默安敢自欺無時不在無底缽盂裏嚼鐵釘飯酒肆淫房內臥無畏牀𨿽然如是黃面老子曾分半座今日與師同一鼻孔兩處出气。

楚孝感張象賁頓首謹撰

長目電禪師語錄目錄卷上上堂卷下示眾小參機緣頌古雜偈佛事行狀

長目電禪師語錄卷之上

門人悟本編次

住彌陀寺

康熙辛亥春受蒙自縣个舊眾紳衿同諸耆舊請住彌陀寺當日升座拈香雲此瓣香舉起輕似鴻毛放下重如泰山信手拈來爇向鑪中端爲祝延當今皇帝聖壽萬歲萬歲萬萬歲伏願統億兆而歸皇仁政宇宙維新禦彌劫而信佛旌崇乾坤永久次拈香雲此瓣香從袈裟世界得來拋向娑婆國土至誠至禱爇向鑪中端伸祝爲東宮皇后太子千秋滿朝文武諸大護法髙增祿位伏願效伊周之佐忠禹舜之勤復拈香雲此瓣香共顏子而居陋巷樂道安貧契孟軻而弘戰國輸忠信實爇向鑪中供養三世諸佛歷代古錐天下宗匠伏願遊戲酒肆淫房裏度生行權不違正法變形鑊湯鑪炭中濟物那辭戴角披毛再瓣香臭如瘡腿香似沈水欲取取之不得欲捨捨之未能幾番躊躇置得忍气吞聲拈來爇向鑪中供養現住彌陽大隱堂上傳臨濟正宗第三十三世本師恆秀老人用酬法乳之恩斂衣敷座雪濤和尙拍椎云法筵龍象眾當觀第一義師云若論第一義山僧三十年前過洞庭早被西北風吹向蘆華蕊裏去也眾人莫有透网錦鱗麼不妨請出相見問鐵牛過窗欞頭蹄俱過了置尾巴過不得意旨如何師拈拄杖橫膝云會麼僧罔措師便打乃云五祖演使縵天网用武略文韜任是衝霄鸞鳳出不得這格子光上座卽不然盡十方世界是个窗欞盡十方世界是个鐵牛身子盡十方世界是个鐵牛尾巴五臟六腑肝膽腸胃三百六十骨節節節相通八萬四千毛竅竅竅出气使這不喞澑漢抱定个尾巴似餓狗嚼枯骨臨死不肯放手祇如今日眾護法請山僧住者寺裏決不釘樁搖櫓賓主相安焚掃不勞他力又與毗盧古佛像開光圓滿功徳以了住持之信念布施齋僧增檀那之福果若是祖師門下卽不然故永嘉云著相布施生天福猶如仰箭射虛空箭力盡勢還墜招得來生不如意縱伊福慧莊嚴一生兩世不墜人身三生四生作麼生支持不如修無漏因以實相無相不生不滅不增不減爲涅槃道不取不捨無依無倚無求無縛爲解脫門不然且回三毒爲三聚淨戒坐斷善惡兩頭回煩惱作菩提接物羣迷冤親平等回六識作六神通不辭向劍樹刀山中那論虎穴魔宮裏深弘大願不惜己身不顧己命如鹿王菩薩似惜鴨禪者割耳道士忍虻耆舊千百億劫中不求如意因果逢緣而義脫何故不見道行直影端不須疑惑聲和響順豈獲追尋𨿽然如是且道超宗一句作麼生道雞生鳳子登九翔馬產龍駒追千里卓拄杖喝一喝下座。

上堂金鴨香銷錦繡幃笙歌叢裏醉扶歸少年一段風流事祇許佳人獨自知這老古錐恁麼偈曰祇好瞞得川巴子要且難哄當鄕人光上座卽不然金鴨香銷有甚幃笙歌叢裏是誰歸風流不向佳人泄空腹熱腸頓九回推倒圓悟老人卻是光上座推倒諸人還有扶得起底麼一僧云某甲得師云圓悟老人在那里僧擬議師便打下座。

上堂智者不講經仁者不論道聖人多注解凡夫被他覆三人兩隻靴兩人共頂帽石女產麒麟須瑞而不妙自性天眞佛猿啼並虎嘯好與三十棒髙處要鏟平低處要堆厚良久云曾到祝融峯海上紅輪跳上堂眼若不睡諸夢自除心若不異萬法一如祖師恁麼道祇知截人後尾要且不解攤頭光上座卽不然眼也要睡夢也要作心也要通法也要說不見道有時鞭木馬向火裏騰輝今古有時抱石女入海底渾身絕迹良久云心不負人面無慚色。

上堂寂光三昧徧河沙凡聖含靈共我家一念不生全體現六根才動被雲遮斷除煩惱重增病趣向眞如亦是邪隨分世緣無掛礙涅槃生死等空華張拙秀才恁麼道美則美矣猶有俗气在山僧卽不然寂光三昧統河沙凡聖含靈頭路差一念不生跨玉象六根才動斬龍蛇斷除煩惱窮算計趣向眞如富者奢莫道世緣無掛礙都城浪子戀脂花。

上堂山花開似錦澗水湛如藍一句明報身佛一句透法身佛若人定當得出許你坐曹溪勝過六祖許你歸西去超越達摩不然飲水也𨿽妨噎。

康熙癸丑歲通海縣諸山耆舊領眾紳士請住湧金寺。

上堂至道莫測愈窮愈遠偶爾忘失擲在目前劈之不碎捏之不團髙低險危左右逢源推之不去瞻之在前深溝野壑一槪塞滿不與菩提共處豈礙煩惱合煎淫房酒肆喜怒不遷屠兒魁膾義气相連道無名字孰能彊安道無形狀描邈難傳不在三乘十二分內豈在五教言詮攝歸方寸藏身始無蹤迹放之不去縱橫體徧大千壁立萬仞佛祖難窺撲落丘陵樵牧同歡蜉蝣出穴承誰恩力蝴蝶穿花晝夜相生入山呼而則響退步二三覓之不見此妙道兮無根無蒂能養萬物統森羅爲己眷屬包八卦兮禦星象驅兩儀兮明知有物玄玄難極不可思不可議晃晃然沒巴鼻湖南女子害相思江北郎君雙流涕師以手拍膝云相識滿天下知心能有幾。

上堂不用尋眞無眞可尋不消遣妄無妄可遣嶺上一團云坡下一隊牛三个鷂子相打內中有个必勝二人齊下浴池內中有个不濕不見道孟姜女節气哭倒長城究竟元來不出範郎妻呵呵。

上堂大通智勝佛十劫坐道場佛法不現前不得成佛道師云旣坐道場因甚麼不成佛道旣成佛道爲甚麼佛法不現前大通智勝也是靈龜曳尾徒勞拂迹僧問歸宗如何是佛歸云我向汝道汝還信否僧云和尙誠言安敢不信歸云汝便是僧云如何保任歸云一翳在目空花亂墜汝等諸人還識歸宗語麼識歸宗語便識大通智熊佛落處不然光上座爲伊指出揮拂子云還見麼全心卽佛全佛卽心心佛不二彼我無差離心佛相是名眞坐道場離我我見是名眞成佛道已成佛竟爲甚麼又道佛法不現前皆爲不能轉山河大地歸自己去不能轉自己歸山河大地去所以佛法不現前不得成佛道有僧問明覺云如何是諸佛之本源覺云千峯寒色者豈不是轉山河大地歸自己去僧云向上還有事也無覺雲雨滴巖花者豈不是轉自己歸山河大地去驀拈拄杖云這个是拄杖子將甚麼喚作山河大地良久云也是一場漏逗。

上堂風濤松嶺四禪之下洪波運箭墜鋒鋩劫到想天還壽命指月話月自設撈捷之殊途但盡凡情本虛出沒驀舉拂子召眾云向這里會得去始知玉浪翻波不假輪王頂髻紅鑪焰裏顯現百億神威雲收霧捲風過羣靈而體妙隨緣赴感應無所住是阿誰獸鳴兔走大施門開解脫道漁父樵歌不忘付囑暗傳機梅寒鬥雪全彰古佛肝膽華綻喬林獨露涅槃妙心所以道見色原非色聞聲不是聲若作實義會埋沒汝己靈說法如畫餅原爲止兒啼目前系驢杖誰悟又誰迷殺活在臨時權衡立宗規若是本色匠相逢不展眉徳山有言一毛吞海海性無虧纖芥投鋒鋒利不動學有學無惟我知之山僧如此舉揚且道爲人一句作麼生良久云鷺鷥飛入碧波中抖擻一團銀繡綫。

住河西縣圓明寺邑侯張公諱象賁請。

上堂卓拄杖云未入圓明處處攢花簇錦迦葉道場已入圓明頭頭月白風淸文殊境界已入未入信手拈來著一分奉釋迦牟尼佛著一分奉多寶佛塔燃燈佛卽不與我授記可謂張公喫酒李公醉昨夜寒山子道圓明寺裏二三十年塵生破釜艸絕窮嚴晝看牧童燒糞火夜聽靑獐老猿啼窮廝炒餓廝煎如何得个自由去不見道靑蘿寅緣直上寒松之頂白雲淡佇出沒太虛之中萬法本閒爲人自鬧恁麼你暫舉心塵勞先起如我按指海印發光以拂子擊禪牀云今到這里傍通一綫露布賢劫面門𨿽然如是也要應時及節爭柰他一口吸盡西江水且向珊瑚枝上拈一片無滋味香就鑪供養見任河西縣令張公伏願禦白牛而出化城施祇園而登寶所豈似山僧欲向三家村裏躲雨右廟廊下藏頭𨿽不是嚴陵遁迹之所慶幸洗耳掛瓢之場總爲明人不作暗事貴圖現前緇白男人同一眼見同一耳聞若作聲色會黧奴白牯塵沙劫無有出頭時節倘作佛法商量擬將魚目以比明珠丹霞過慧林寒逼將木佛焚燒院主道何得燒我木佛霞以杖撥灰云燒取舍利主云木佛豈有舍利耶霞曰旣無舍利再取幾尊主眉須墜地師曰丹霞燒木佛以彊淩弱院主眉須墮地柔能克剛今日山僧入此寺也要燒取幾尊木佛諸人向未寒朕兆以前開得一隻眼便能識得丹霞燒木佛的事院主眉須墮落的緣因不然更聽一頌父母未生前眉須早墮地因風吹動火暫借他人力識心起我見無端遭霹靂條條在目兮爍爍沒巴鼻。

上堂病除不須服藥气滿徒勞食參究妙窮玄未勉向好肉上挖瘡諷經禮懺可惜爲甚重生遽障六祖原不住曹溪達摩何曾西歸去卓拄杖良久云是何心行。

上堂濁兮者是天淸气者是地陰陽調和鬼神寂息截斷衲僧伎倆佛祖沒處出气喝一喝云這个聻。

上堂三界不安猶如火宅盡大地是个胡餅何處著三界旣無三界火宅從甚得來驀拈拄杖云識取自己兒孫休戀他家眷屬。

上堂有心是業種無心是道場雲光曾做牛涕泣兩心傷明白不通理滯在个名相持戒不修行雲上更加霜顧視左右云仔細。

師淨發張天徳胡應魁居士請上堂昨日要晴卻雨今朝要雨卻晴好事弄成煩惱年年淨發求人不如戴冠做个救苦天尊三牧本屬一源誰人論彼親疏有女須當早嫁有男決定要婚莫待光陰錯過何緣報國資恩所以雲門大師常向山門頭合掌佛殿裏燒香禱祝咒願願黃梅石女生兒母子團圓少室無角鐵牛常甘水艸雲門恁麼說話不管長安甚鬧惟貴我國咸寧光上座則不然也要據斯相當今日且向毗藍園裏合掌無憂樹下燒香禱祝咒願願摩耶夫人謹守閨門寸步不移管取天下太平皇風永扇倘有纖毫滲漏依舊日午打三更。

上堂揮拂子云源流不止問如何久住令人賤眞照無邊說似他勤來親也疏離相離名人不秉觸著磕著吹毛用了急須磨抱得不哭孩兒有甚用處昨夜楊岐三腳驢子報道潙山水牯牛喫盡國王水土有犯人家苗稼六根才動靑山起舞一塵才起大地全收雪峯毬一擊百碎破砂盆從新扶起雲門扇子跳上三十三天築著梵釋鼻孔須彌主人喝一聲如今南瞻部洲有千七百善知識浸殺在鼻祖法海裏還許相救麼娑竭龍王打一棒血似盆傾到如今只得三根骨兩條筋七零八落且道眾中還有與雲門出气者麼卓拄杖云觀世音菩薩來也請進齋堂喫茶去。

說戒上堂問面前銀山鐵壁背後萬丈懸巖阿誰出得頭也無師喚僧諾師云若不入虎穴爭得金豹子乃云一法若有毗盧墜在凡夫萬法若無普賢失其境界正當恁麼時且道非非想天幾人退位豎拂子召眾云百億須彌鑪百億華藏海盡在山僧拂子頭上湧出諸大菩薩諸阿羅漢次第出興轉大法輪說般若無邊際般若旣無邊際十方世界亦無邊際十方世界旣無邊際諸人本命元辰亦無邊際本命元辰旣無邊際諸解脫門亦無邊際諸解脫門旣無邊際此無住心亦無邊際此無住心旣無邊際山僧以此無邊際境說此無邊際昔有僧持戒精嚴忽因夜行踏著一物作聲謂是一蝦蟆腹子有子無數驚悔不已正睡夢數百蝦蟆索命其僧深懷更怖至天曉觀之乃一老茄耳其僧當下疑情頓息方知三界無法解履踐修行這僧只知道三界無法不知頓破疑情處要知有向上一竅在爲頌出參差松柏籠煙薄重疊峯巒月上遲夜聽寒江漁父笛順風吹過洞庭西。

得戒師誕上堂心月孤圓恢豁人天正眼辣棒當軒殺活佛祖靈機問靈機且擲如何是一印印空師云露柱畫眉如何是一印印水師云泥牛火裏嚼寒冰如何是一印印泥師云琉璃瓶子盛穢物問一口吸盡西江水卽不問如何是意到句不到師云矮子不渡河如何是句到意不到師雲長人不著靴如何是意句俱到師云薰風自南來殿閣生微涼如何是意句俱不到師云雪深迷了路黃昏馬不前士問古鏡未磨時若何師云寒山逢拾得古鏡已磨時若何師云國淸寺裏少知音已磨未磨又作麼生師豎拂子云會麼士拂袖便出師云好一面古鏡可惜照不著乃雲長空一月映千江處處圓通觀自在白雲深處不朝天頭頭遊戲毗盧界進一步許嘉州大象一口吸盡錦江水退一步那容陜府鐵牛久住長安不進不退使黃花翠竹常現般若之光靑山綠水顯露古佛心源破沙盆裏和羅飯不從香積世界得來急水灘上打毬徒勞猢猻眨眼舉潙山睡次仰山問訊潙以面向壁仰曰和尙因甚如此潙云我剛才做一夢子與我圓看仰取水一盆與潙洗面次香嚴到潙云我剛才做一夢寂子與我圓了子要與我圓看香乃點茶一碗潙嘆云二子見解過於鶖子師云潙山作夢因風吹火二人圓夢用力不多肘後靈符須是潙山始得今日我得戒璩山和尙降生與潙山作夢是同是別若道是同截鶴豈能續鳧若道是別銀盆里長年盛雪𨿽然如是且道爲人一句作麼生良久云淨法身本無出沒大悲願力示現受生。

佛誕上堂問世尊未離兜率已降皇宮未出母胎度人已畢意旨如何師曰牛圈裏是牛馬圈裏是馬進云豈不隨類去耶師便打僧一喝乃云靈明假爲佛愚魯分優劣虛空不曾壞修行塗結業聲色如影響覓地不可得以拂子驀召眾云昔雲門推倒世尊山僧今又扶起且道扶起後如何更聽頌出爛額焦頭糞裏寶相逢覿面沒邊表舒光腦後重現瑞處處神通風偃艸喝一喝下座。

秉拂上堂問獅子未出窟時如何師云風行艸偃已出窟時如何師雲水到渠成已出未出時如何師云逼塞虛空且道成佛後又作麼生有水皆涵月無山不帶云乃舉文殊普賢起佛見法見貶向二鐵圍山如今還許他委悉也無不見道太平原是將軍定不許將軍見太平今日我圓明寺裏有个伶俐衲僧起佛見法見山僧倒退三千里何故國淸才子貴家富小兒嬌。

三韓劉定邦余登科二檀護送法衣請。

上堂拈衣云者个法衣披起則顰呻六種放下則萬國咸寧胎卵離欲濕化滅想五濁劫盡三塗脫化旣然如斯且道施者受者後還有優劣也無良久云但行好事莫問前程。

住臨安府寶覺禪院慧月禪人請。

上堂問靈云未見桃花時如何師云價重娑婆見後如何師云半文不直且如玄沙不肯他又作麼生師云苦口是良藥問如何是龍潭境師云兩峯觀不足秋月印潭寒如何是境中人師云石女熱腸傾不盡木人愁聽五更鐘超宗一句作麼生師云塞破汝口僧一喝師云病入膏肓漢難言醫者痾乃云一人在孤峯頂上無出身之路朝打三千暮打八百一人在十字街頭一無向背心不負人面無慚色不是釋迦文本非維摩詰毗婆屍佛早畱心棄卻珍寶織芥籬蝦蟆吞大象時人笑不徹鯉魚上竹竿一日一千里蝦跳不出斗無端遭點額金烏拍天飛玉兔坐明月彈指圓成八萬門剎那滅卻僧祇劫復舉前百丈僧問大修行人還落因果也無丈云不落因果墮五百劫野狐身後百丈問大修行人還落因果也無丈云不昧因果脫卻野狐身師云一墮一脫自招其禍全體恁麼來全體如是住赤條條光爍爍山僧卽不然問大修行人還落因果也無向他道兵隨印轉將逐符行喝一喝下座。

師誕上堂一靈塊我形骸天地受生而托質如水上泡似艸頭霜幻生幻滅有甚了期山僧在塵得智十七八九俟後剃髮著著現前恰似冤家債主觸境遇緣便是這个大矣哉巍巍乎眼光射入兜率宮中彈開彌勒樓閣三十三天光光相接亦無窮盡闊矣哉蕩蕩乎世界倘有缺陷處斯光圓滿成就亦無邊畔有時歌舞聽鸝聲而起性有時放曠睹山色而舒心冬季雪滿羣山獼猿披古鏡而投靑嶂秋天月明千里丹鳳銜寶珠而趣向紫微盡從這里付囑去不過借他舌頭而發機柰何盡大地人不守本分這條窮性命落在目前久矣卻被楊岐三腳驢子轉身退步踏碎了也幸慶今生逢緣捏聚一團𨿽是他人之物竊得自己受用畢竟爲人一句作麼生以拂子打圓相云義海不同性海喝一喝下座。

長目電禪師語錄卷之上﹝終﹞嘉興大藏經長目電禪師語錄

長目電禪師語錄卷之下

門人悟本編次

示眾

示眾擊水魚頭痛入林宿鳥驚木人吹鐵笛石女唱歌聲不是門外事亦非自家珍觀音菩薩成悲願驢鳴犬吠馬嘶恩山僧如斯剖露也是腦後安釘若論向上竅猶較萬里程畢竟如何得个穩當去良久云知安則福知足則榮。

端陽示眾今日端陽節烏龜生个鱉蝦蟆不出頭有口也難說拈拄杖云惟有者拄杖今古無異色旣無色因甚黃鶴樓前搖艾旗鸚鵡洲上香風徹良久云多少伶俐漢無端遭點額。

示眾淘金𨿽假木碗念佛以投亂心金現不須用碗心淨不消念佛碗佛是藥沙亂自除心金晃耀亙古亙今撒在目前愚人不識良久云畢竟祖師門下是何道理日月不及須彌頂大海從來不納屍。

示眾卓拄杖云莫隨心意識修成有漏因旣成有漏因無繩自縛身福慧定莊嚴與道不相親南山有白虎咬殺東海鯤良久云因甚如此不傷心處也傷心。

小參舉僧問大慧禪師逼塞虛空時如何慧一喝僧云文殊普賢來也慧云逼塞虛空甚處與徑山相見僧一喝慧云文殊普賢爲甚麼在你腳跟下過僧擬議慧便打師云這僧𨿽有擒虎之勢而無縱豹之能當日若遇著个文武兼備底衲僧待他道文殊普賢爲甚麼在你腳跟下過胸把住云大善知識爲甚不守毗尼管教這老漢慚愧三十年。

對靈小參師云衝開碧落松千尺截斷紅塵水一溪欲識本來眞面目黃鶯啼處百花飛正恁麼時如何是眞風露布底境界拈拂子揮棺云此是極樂國此是兜率天兩處卽且置也要大家知遂舉七賢女遊屍陀林一女云屍在這里人向甚麼處去一女云作麼諸妹齊悟無生法忍豎拂子云還會麼倘向這里會得七賢女悟去處便知雷相國小姐去處旣知小姐去處卻知山河大地日月星辰森羅萬像過現未來本無纖毫生滅動靜之相依我大般涅槃而住之𨿽然如是畢竟亡靈還有出頭分也無關塞極天惟鳥道江湖滿地一漁翁。

對悟乘李居士靈小參卓拄杖云三十年握三軍旌旗之勇能透千里甲三十年後如鼠畏貓竊藏遁迹何故千金之子豈落庸夫之手羨矣哉拜法華勞感棲天之勝美矣哉弘誓願倦思壽域之虔嗟夫昂然而散手兮滿腔恩愛無由自嘆慷慨而還鄕兮一場大夢終切寡聞想人生在世如莊周之蝶徒勞空逐似槐國之螻委身寄托渡愛河兮洪波千丈禦白牛兮頻登寶所望鄕臺兮白雲萬里騎黃鶴兮捷上揚州𨿽然如是且道爲人一句作麼生有水皆含月無山不帶云。

除夕晚參喝一喝云晴光吞萬象古佛峭巍巍靑山呈舊面腦後更添錐不是彌陀院本非摩詰提一塵一國土一葉一須彌文殊與普賢相逢笑罕希𨿽然如是且道笑个甚麼以拂子擊禪牀云東村王大老酒醉一身泥。

小參舉黃龍慧禪師云千般說萬般諭祇要教君早回去去何處良久云夜來風起滿庭香吹落桃花三五樹山僧卽不然千般說萬般諭祇要教君知个足知个足無去住喝一喝云佛祖是人生冤家鷺鷥腿上割斤肉。

茶話舉杯云森羅在盞裏盞裏在心裏汝等作麼生會僧問森羅在盞裏卽不問如何盞裏在心裏師以手指燈籠云好个燈籠可惜照不著進云照著時何如師曰黑似漆桶。

茶話卓拄杖喝一喝云艸鞋飛上三十三天缽盂跳下東海藏身處無蹤迹巖前花發鳥聲催好與三十棒吩咐雨花臺且置爲甚麼艸鞋飛上三十三天師云吞卻八卦包羅乾象曰兩儀又作麼生師云同明不同色儀轉明不轉曰大千俱壞未審這个歸於何處師云不歸曰旣不歸還假壞否師云壞卽不損皮歸卽不動步曰蒙師指示師云識甚好惡。

機緣

眾鋤豆師曰汝等各人钁鋤上放大光明钁鋤下爲甚麼黑似漆桶眾罔措一僧曰某甲卽不然師曰汝又作麼生會僧曰钁鋤下放大光明钁鋤上黑似漆桶師曰不謬汝鋤豆。

有士過陰一日禮師曰聞汝常往陰府是否曰然師曰且道閻羅王近在陰司作甚麼王曰考人善惡師曰山僧落在善簿惡簿士曰善惡簿中不見師豎拂子云還見這个麼士曰見師曰喚作甚麼士曰拂子師曰又說善惡簿中不見恁麼又道是拂子士茫然師示偈曰。

如來轉法輪五殿卽觀音擬心沈惡趣般若鐵圍城一文學參問五經稍通一二欲要參釋門禪可得否師曰釋門無禪可參曰和尙乃人天師範爲甚麼吝教師曰你豈不聞佛以心爲宗無門爲法門若道有禪可參卽向沈潭裏浸殺公也若道有門可入卽向漆桶裏埋殺公也曰畢竟如何師與一摑士罔措師云會麼曰不會師曰不會處正是公得力處僧問如何是和尙家風師曰鴛鴦戲碧水白鷺啄荒田。

僧問大通智勝佛十劫作道場爲甚麼佛法不現前不得成佛道師指空云汝道虛空有幾莖眉毛僧擬議師曰果然佛法不現前。

僧問趙州布衫重七斤未審和尙布衫重多少師曰汝可帶得秤來否僧無語師曰定盤星也不識。

僧問如何是祖師西來意師曰貓兒出簡州曰學人不會師曰不會更好。

僧問如何大圓鏡智師曰大海不納死屍僧問無情還解說般若也無師曰解說如何是無情說般若師曰星宿海裏似雷鳴僧問如何是邪師曰放狗咬羊如何是正師云狗子歸家不正不邪又作麼生師便打曠劫無事誰教顚倒。

僧問如何是戒師曰墻壁不礙聲如何是定師曰玲瓏風不透如何是慧師曰三月桃花臘月梅。

僧問如何是道師曰三歲孩兒抱花鼓曰學人不會師曰會與不會總在里許。

僧問如何是大道不分男女師曰鵓鳩艸裏叫子規樹上啼。

頌古

世尊初生

指天指地自稱孤撞著雲門棒太粗莫道胡須猶未赤誰知更有赤須胡

睹明星

賣卻乾坤沒處藏臭名千古最難當逢人吐盡衷腸語只爲熱心返受殃

文殊秉劍

從來車不行空路遇境逢緣作戲場沽盡人間三百酒夢中喚醒撒稀郎

乾闥婆王獻樂迦葉三度作舞

風來綠水逐成波惹得紅雲觸太窩檻外杜聲啼子後巖花斂面入芳蘿

女子入定

杳隔瀟湘一畫圖夢中飛札到秦都嶽陽三醉逢知己且把洞庭作酒壺

達摩西歸

心中無事爲誰愁踢倒須彌價未酬試間西歸猶不去桃紅嫩柳戀枝頭

文殊三處度夏

士者輸忠豈範圍盡情隨處任芳菲滿天星斗同時現莫把長庚當紫微

產難因緣

漁翁把釣投南浦浪子天明捨蚌歸冷眼傍觀才一笑驚羣湖燕滿天飛

南泉斬貓

老伯鳴琴曾有意子期善聽卻無心孤鴻聲斷秋江冷隊對沙鷗盡宿林

趙州布衫

三月桃花滿樹紅杜鵑啼語出千松愁夜春閨眠不得束手倚欄兩鬢髼

徳山托缽

普天之下皆王土率土之濱盡已傾莫道邊疆分閫外八蠻荒服奏歌聲

東司上不可與汝說佛法

故土燕子尋梁宿蝴蝶翻墻徧地飛莫怨春風妒爾早來年又向嶺頭歸

懶融見二祖百鳥不銜花

餓鬼從來夜半呼人家有飯豈能驅掩門只待金雞唱泯迹潛蹤一物無

百丈捲席

夫婦之情難割斷枕邊恩愛豈能傾晴雲懶掛松梢上畱與黃鶯叫一聲

婆子燒庵

養犬圖他覓个兔放鷹貴在起家肥蒼天不滿人的願雨打梅花蛺蝶飛

倩女離魂

張郎有金不會用李郎會使又無錢鴛鴦一對歸滄海想是癡驢抱橛眠

丹霞燒佛

藝髙膽大小心過蛇螫蝦蟆哉苦陀幾說成龍歸海去萬里無雲雨點多

九峯不肯首座

出身容易轉身難世味人情無兩般只說就機投一語返遭簡點被他瞞

雲門打殺世尊

憶郎直意到如今誰料恩多怨亦深刻木爲雞啼不得原來有口也無心

那吒析骨

小過州還在鶩飛汀不移虛空饒白舌勞費嘴唇皮

佛身充滿於法界

瀑釀溪聲愁落澗靑山惟喜白雲堆靜鐘漁火樓頭笛怯釣鱗翻堤柳飛

法華經云若人散亂心云云

洞房夜夜逢知己遇店何妨處處賒孤雁頻聲催蝶夢醉解愁腸一曲笳

知見立知卽無明本

春色滿園母可誇慢將短笛送晴霞月明人靜巉巖冷嶂裏獼猿嘯落花

應無所住

沽酒之家不擇嫌有錢醉得沒錢難艸眠不及幃鸞寵春色到頭總一般

雜偈

參禪

參禪死水不藏龍妙悟臨時貴變通滯句滯情淘未盡依然城困半途中

參禪舉話孰提撕惺惺還迷不識渠動靜施爲原不假明明契汝舊相知

參禪陰界墮狂魔參到驢年夢未他大道目前光皎潔可憐學者用心錯

參禪休執个團蒲鴨飛過嶺鼻頭蘇聞聲鼷鼠君還在莫向蘊中問有無

參禪个裏究紛飛究竟紛飛已莫隨了得聖心凡自歇休疑言教滯筌蹄

參禪受識識爲聰半信狐疑轉不通妄計憎情多逐境七想三類羽毛中

參禪明白不通理智者損仁成庸鄙不息世緣貪愛重信施難消菌生彼

參禪實際要明心莫學狂徒執捲經參到水窮山盡處回腸寡女謾停鍼

蒲團穩坐莫心他一念頑空病更多謾道無心猶諦當無心枯寂落禪魔

一念才差萬念興參禪不實被魔侵急須返省吹毛利免使輪回痛百刑

山居

黎杖深溪住雲閒半社流推窗驚野鶴兀坐看沙鷗妄動禪中靜心塵素裏修鐘聲催萬籟喚醒夢千秋卓錫三山頂人行兩路同碧天浮掛月綠樹影搖風猿嘯煙蘿外鳥啼翠葉中凝眸悲槪遠萬里一寒空山家多興趣啼鳥報春叢柳絮愁腸斷桃花妒冷風竹聲傳谷外松磬到庵中幾說紅塵好輪回永不空殘霞鋪晚景云勢疊崔嵬一葉梧桐落三秋巖菊開庵邊畱虎迹潭裏毒龍猜入定蘆穿膝安禪兜率回歸山圖个靜漫蓋艸團瓢辟地栽松竹憑天種野苗籬邊成隊兔麥裏滿園貂目系千愁耐饑腸一夜憔松風吹過嶺蘿月枕邊浮我事君能識人情孰肯休無明才著念煩惱掛心頭夙業牽連起山中何所修沿溪涉十里郊外擁南峯叫樹玄猿老嘶風鐵馬儂綠蘿藏古寺霜夜扣寒鐘四季粉團玉常年淸壑松淨業福田種紅塵聲色違梅寒消雪瘦桃暖障春肥烏雀樓頭噪白雲嶺上晞人間三萬夢劫火一時歸抱道人似粟誰能樂趣裁經秋黃橘熟度夏綠荷開茅屋風吹漏石牀雪滿堆呼童煨芊熟被褐詠巖梅

佛事

顯庵和尙入塔

師揮拂子雲長燈不夜始知皓月照巒羣日面佛兮滿目晴空掃煙塵般若深種不捨叢林掉背優遊帝网重重智鏡圓明珠璣燦爛白雲堆裏相逢體性難窺不離舊時光景冷湫湫地天上龍飛鳳舞法堂斷舌山中虎嘯猿啼𨿽然骷髏粉碎倒身塞破虛空旅泊三界爲家不棄法幢處處饒溪聲韻廣長舌安住無縫塔裏勘笑風行艸偃未免藏頭露尾其或未然且道歸根得旨一句作麼生道良久雲有水皆含月無山不帶云。

悼開郡李太守

秋日聞音嘆息涼綠蘿賢護一金湯十年宦海三生幸廿載榮宗百世昌節廉爲國誰憐苦治澤黎民孰感傷極目閩天惆未盡淸魂竊已到家鄕。

挽野竹和尙

嵩山法道賴君培君逝嵩山佛法哀鞭起泥牛吞皓月喚回石虎吐黃梅人間劫火傾燒盡物外常明豈能灰莫使吹毛隨帶去聖賢掣電迅風雷。

悼法伯知止和尙

化生利物秉剛持撒手還鄕任己施碧臉古梅香梵閣金容秋菊放庭儀溪聲錦浪多饒舌山色濃妝懶畫眉億劫孰能窮此事斯心獨許老僧知。

挽劉翰林

太史淸髙甘澹奇不將荊璧換城危議之懶洗廬山硯坡老曾遊赤壁池五柳屋低陶靖節三槐庭亞魏公枝采薇不食周家飯抱忿先皇仕不爲。

挽翀漢林檀越

夏日相逢喜气催思君秋後別塵埃花園月色無人賞廬舍春光有子培豪傑一生惟是夢功名半百盡成灰靈前酌滔三呼奠八萬幽城杖擊開。

行狀

師諱光電字長目乃楚之寶慶府新化縣蘇溪司族姓鄧父諱芳字玄修母劉氏生於明崇禎丙子十一月初三日十七歲剃落隨師放蕩江湖一日得讀黃檗心要發明大事乞戒璩山和尙後參綠蘿大和尙問爾從何來師曰臨安尙曰幾時離彼師曰離卽便乖尙豎拂子還離个麼師曰若離這个和尙無卓錐之地尙一喝師曰某數百里省候爲甚將殘羹餿飯與人喫尙曰有人喫在爾且參堂去至康熙庚戌四八秉拂上堂授受源流拄杖開道滇南忽染癱瘓壬戌還綠蘿菩提塔院養病乙丑七月二十八師落堂趺坐謂眾曰此何時也一眾曰日正午師鼓掌大笑日午以前前不構村日午以後後不抵店正當日午諸兄作麼生一眾曰大師道得分明一眾曰淸光獨露師偈曰今廿八日正午渾忘甲子有何數明明一月映湖天月半原來是十五合爪合目而逝世壽四十九僧臘三十二塔安在綠蘿老人壽塔之左山。

長目電禪師語錄卷之下﹝終﹞

﹝康熙廿六年孟秋吉日比丘弟子遣存助貲刊

恩師長目和尙語錄上下二卷

嘉興吳知先敬書吳遠士淸對

禾郡楞嚴寺般若坊藏板﹞

