嘉興大藏經法璽印禪師語錄

序

原夫妙明覺性𨿽自圓成苟非其人道不孤立是以拈花微笑世尊指示於西陲立雪安心達祖提撕於東土嗣後六傳分派五葉蔚興濟洞二宗揚鑣並轡般若門中之龍象卻車而載交臂而行烝烝皇皇於玆爲盛然而萬語千言橫說豎說祇以發明一大事因緣而已世人妄業招引非獷悍難馴卽萎薾不振一則罔具信心一則罕有慧力波翻云靡散亂昏沈生死海中頭出頭沒覓筏無門良可深憫自非佩法王之雄符秉金剛之寶劍眼橫霞電气薄風雷孰能揀砂金而就冶別碔玉以登堂教育後昆紹佛慧命也哉古來尊宿無俟縷陳維昔笑巖大師門庭髙峻少所許可憨山老人荷笠瞻禮師問從何處來答曰南方來師問記得來時路否答曰一過便休師曰子甚來路分明善自護持機緣相對授受親切法乳再傳有顓愚大師克紹家風卓然尊宿嗣有法老和尙嵋岫挺生受佛遺囑乘願而來參學於江楚吳越之間驀然有得住靜於歐阜匡廬出世於豫章北地作獅子吼覺諸有情繼臨濟三十一世望初祖四十一傳道徳崇巍於法自在先君子篤信佛乘銳志深入現宰官身不廢參討歷任江右藩司簿書塡委旬宣拮據之餘於本分消息殫力精求一晤師顏攄誠翹仰同安佛剎奕奕中興永泐貞玟具可考而知也師據寶華王座摻縱自由鑪錘所成指不勝屈前住越山龍門後住都城淸化一條楖栗隨地舉揚四席風猷儼然未散可謂作人天之眼目度末世之津梁振古軼今光前耀後者矣三瀛燥發翹瞻長依道範幸承先澤優遊苕署而師以重刻顓和尙語錄之故往來武林嘉禾霅川邗水之際時獲親近每念先君子音容云逝將及十年緬昔良晨問道深夜咨疑舉公案以勘淆訛侍巾缽而聆棒喝儼色笑之相關或翰墨之互答一彈指間遂成隔世爲人子者寧禁涕泗之沾裳乎師四會語錄今亦告成命瀛一言弁玆全集瀛無坡公天覺之才自顧荒僿理當遜避以俟弘通但思瓊笈珠函初經結集法寶大成人天贊嘆使先君子而在必當合十獻頌相視不逆附以不朽矧小子瀛安敢自外於是援穎滋隃麋焚瓣香而敍其梗槪焉述先志也。

時大淸康熙拾伍年歲在丙辰佛誕日法門弟子三韓餘三瀛盥手敬撰於苕溪公署

法璽印禪師語錄目錄卷第一序同安上堂晚參卷第二同安上堂卷第三龍門上堂越山升座卷第四淸化上堂晚參卷第五小參普說示眾茶話卷第六法語卷第七勘驗機緣參見機緣卷第八書啟卷第九眞贊自贊卷第十頌古偈詩卷第十一佛事卷第十二募疏雜著

目錄﹝終﹞

法璽印禪師語錄卷第一

嗣法門人性圓旋璣旋哲旋賢等編次

住江西南康府建昌縣鳳棲山同安禪寺語錄

師於壬寅冬十一月初四日入院。

山門舊基者是二十五代老古錐建立底解脫門今日山僧到來爲甚卻成荒址以拄杖劃云無門爲法門全身須拶入。

觀音殿喚作古佛卻是觀音喚作觀音卻又是古佛且道畢竟喚作什麼遂大拜。

韋馱旣是護法善神因甚手握寶杵胸例軒轅顧左右云禮防君子。

伽藍者片荒艸非你赤心片片爭有今朝山僧也不敢辜負遂燒香。

祖堂不必攢眉特來與你伸屈。

方丈據座此室諸祖抽釘拔楔之處我不作此條段何則不見道我欲仁斯仁至矣。

卽日上堂師至座前拈疏召眾云會麼此是黃面老漢末後一則不了底公案落在諸大護法筆尖頭上珠回玉轉今日特向同安院裏要山僧據款結案只得人天眾前露布去也以疏遞再煩宣過宣畢師指法座云寶華王座孰敢先登任是出格英靈不敢正眼覷著其中有不甘者麼一喝便升拈香雲此一瓣香端爲祝延當今皇帝萬歲萬歲萬萬歲恭願徳媲羲黃道髙堯舜此瓣香奉爲滿朝文武闔國公卿爲霖爲雨業等伊周此香奉爲省郡尊官本邑縣主及護法縉紳士庶等爵位髙遷法門城塹此香奉爲舊住請主諸山耆徳等伏願秉金剛之正智立堅固之願心大家扶起破砂盆同證無生等法忍此一瓣香明月堂夜半傳來紫竹林日午揭出二十年函藏蠱毒兩三番徹骨冰霜端爲云居堂上傳臨濟正宗第三十世傘居先師顓愚大和尙用酬法乳斂衣敷座上首白椎云法筵龍象眾當觀第一義師喝云早是第二義了也畢竟如何是第一義莫是山僧未出龍門是第一義耶還是同安上堂爲第一義耶兩途不涉中道絕攀眾中莫有善觀者麼龍門首座問千年祖席今日重興正令髙提如何話會師云獅子碧天吞杲日象王綠水啖淸風進云恁麼則師象今朝關不住東風吹起老龍來師云吸盡西江一滴水進云一滴漧枯金出井吐灑秋蟾映玉池師云倒拈無孔笛吹出鳳遊雲進云若然則師兒歸窟去也師云一任跳問千山迥迥萬水滔滔二九程途卽不問入門一句事如何師便打進云黃檗也恁麼和尙也恁麼且道還有同別也無師打云黃尙書李僕射進云恁麼則一派寒風回萬壑同安祖席又重新師云贊嘆有分問萬法本閒爲人自鬧如何是自鬧句師云瞽目進東城進云二十五代老古錐到來又如何接待師隨聲打云以此接待進云棒下無生忍臨機不讓師師復打云也是第二頭僧喝師云再喝看僧作禮師云一場鈍置乃以拂子一拂云寶鏡當軒十方普照輝天爍地耀古騰今者段境界猶是金鎖玄關尙未是衲僧作略且作麼生是衲僧作略驀拈拄杖卓云直教天下一个个頭破腦裂去汝諸人作麼生會若緇素得出始許同沐皇風齊沾佛日苟或未然行人盡處是靑山靑山更在行人外良久復雲山僧道荒徳薄智淺行疏只宜云壑棲耕不堪利生接物玆因同安祖席虛廢已久本邑僧會云曇老宿深憐此地振卓無由幸大護法昆湖廖翁任本府司理奉旨恢復翁有詩云夜半驚回香界夢今朝還我古同安之句後曇公西逝復祝乃徒中公謹同合邑紳衿及諸山耆宿於越山專請山僧主持此席爾時乃命監院眉劍獨力撐持將經十載今幸法堂輝煌艸萊頗辟又承合省本邑及諸山等重申前請山僧事不獲已只得應个時節且道時節又作麼生應遂舉當山常察禪師僧問如何是鳳棲家風常云鳳棲無家風僧云旣是鳳棲因甚無家風師云不迎賓不待客僧云恁麼則四海參尋當爲何事師云盤飣自有傍人施師拈云者老漢𨿽然擔子度人爭免隨身滯貨山僧則不然設有問如何是鳳棲家風向他道迎賓待客因甚如此豈不聞云板響時歸舊座大家齊口嚼新羹結座云諦觀法王法法王法如是下座。

卽日晚參師云古人建叢林立宗旨皆有人承褫今日山僧濫膺斯席舉揚宗乘且道甚麼人承褫眾中有知音者麼眾無出復云一眾吝慈山僧只得自拈自弄來來來由我好安排去去去無伊蹤迹處也不來也不去綠水常穿澗底流碧雲時在靑山住一拂云會麼金井玉池碧眼開佛頭峯髻圓音布一擊便行。

上堂僧問曹洞祖席臨濟重興正令全提如何舉唱師打云一棒掀翻老古錐進云恁麼則有水皆含月無山不帶云師云非汝境界僧一喝便行師云用喝作麼一僧出一喝師云未曾垂釣餌先來弄尾鍼進云一喝卽不問如何是第一句師云道甚麼如何是第二句師云道過了也如何是第三句師云者裏用不著僧云直下分明師云投子道底問銅頭鐵額鑪韝重開棒喝交馳如何煆煉師云早已一身紅進云把住則黃金失色放行則瓦礫生光還把住是放行是師云兩頭坐斷進云臨濟初參黃檗三度喫棒因甚到大愚脇下還拳且道得大愚力黃檗力師云一任卜度乃云把住放行已是撒土揚沙受棒還拳未免腔板鼓弄直饒三句齊收依然跳不出斗說什麼人境俱奪棒喝交馳會得者話始許道有水皆含月無山不帶云如不會卻向第二番葛藤去也復豎杖云見麼一卓云聞麼聞非耳聞見非眼見眼見則瞎耳聞則聾恁麼會去方可號令人天提持佛祖並知脇下還拳三度喫棒能收虎尾亦踞虎頭正好佛頭峯上任往任還太子嶺頭直上直下始不負今日古音上座領闔省檀那入山設齋請揚此事諸仁者此事作麼生舉聻復卓云待別有消息時卻向伊吐露喝一喝下座。

設兩序上堂龍吟霧起虎嘯風生師子盤旋象王起步今日安名定位建立法幢以五須彌爲眾頭首將七金山作諸列職以至日月星辰森羅萬象爲雲水禪流廬阜云居南嶽普陀提漿運水到恁麼地方能如天普蓋似地普擎何憂乎法道不揚何懼乎宗猷不振諸仁者且道甚麼人便能若是舉手顧左右云孤掌不浪鳴下座。

儲將承山王居士生日請上堂問雪覆千山瓊瑤滿地瑞景重重卽不問慶生一句請師宣師云曙日發生收地雪萬林仍是舊時容進云慶中境色如何師雲珠簾捲夜雨畫棟映朝云進云只如無生一句又作麼生師云昨夜眉毛拖地白明朝依舊接天靑進云與麼則情與無情一齊慶贊去也師云且喜上座證明乃舉云有物先天地無形本寂寥能爲萬象主不逐四時凋古人與麼道忒煞太露筋骨𨿽然如是且王居士慶祝一句作麼生道以杖一劃云龜浮綠野連云出鶴過秦關帶雪來下座。

本裏眾檀請上堂問五葉流芳卽不問如何是臨濟四喝師云著一問將來如何是一喝如金剛王寶劍師打云未出匣時光已露如何是一喝如踞地師子師打云石人心膽也須寒如何是一喝如探竿影艸師打云莫道屈棒有人喫如何是一喝不作一喝用師打云才涉古今便不中進云四喝已蒙師指示今日升堂事若何師云紅日正當午端的照無私僧作禮云如是則千峯齊下拜萬派盡朝宗師云瞻之仰之乃云千年祖席今日重興時節旣彰莫當容易二十五代之祖庭脈運幾灰千百餘載之法幢桑田幾變乃得沒量大人回棘荊而成瓊樓玉殿轉艸萊而爲紫壁金沙至使海內衲僧續佛慧命十方檀信頓悟己靈赫赫光明廓周沙界如是則兩輪莫勝周徧莫遮在始在終凝然一道始可於同安扶豎宗風中興祖道還委悉麼一卓云三教聖人同一轍薦取當陽未發機下座。

沙彌戒請上堂僧問撥艸瞻風卽不問鳳棲升座事如何師云站立分明進云只如戒定雙彰如何是沙彌得力處師云今日袈裟打濕角如何是比丘轉身處師云明朝依舊下西川如何是菩薩親切處師云托缽出云堂不是進云恁麼則龍門夜展千山雨鳳棲日掛萬里天師雲閒言語乃云腦蓋重著楔未許絕背面通身慶快去也須重判斷因甚如斯只爲諸人從無始劫來被者條黑漆索子縛住腳跟不得自由以杖一卓云若向者裏體薦八萬法門一時頓證三壇大戒彈指圓成方識山僧袈裟打濕角依舊下西川如或不爾縱使有得力轉身親切處若要通身慶快也是鄭州出曹門一喝下座。

比丘戒請上堂問弘宗演教接物利生大闡毗尼卽不問重新一句事如何師云東山呈曙色萬壑悉光輝進雲光輝且置只如向上事如何指示師云髙著眼進云云卷千峯碧溪流萬派淸去也師咄莫亂走問龍吟虎嘯風雲會鳳翥鸞翔日月髙龍虎鳳鸞卽不問浮山九帶請師宣師云艸本漫勞拈出進云如何是佛正法眼帶師云萬里晴空云影盡千江平淡截波流如何是佛法藏帶師云塵塵不立全機露法法皆空一鏡收如何是事貫帶師云街前補衲連云繡擔水溪頭帶月歸如何是理貫帶師云自古弟者可爲長從來孝子覆爺名如何是理事縱橫帶師云蜂采上陽花到室蝶翻幽徑艸歸籬如何是屈曲垂帶師云塗炭不穿牙佩服歸鄕且著破襕衫如何是妙協兼帶師云聞樂相忘三月味始知垂釣在深潭如何是金鍼雙鎖帶師云李白桃紅關不住逍遙上苑展眉歡如何是平懷常實帶師云一片白雲起谷口數聲黃鳥帶泉飛乃云今朝爲說比丘戒請我先升曲錄牀聊爲諸人通一綫浮山九帶快承當如或未然欲行千里一步爲初向下文長且聽三師七證分付一喝下座。

菩薩戒請上堂問昔日丹霞聞受戒爲什麼掩耳而出師云美食不中飽人餐進云律中道手推比丘者波夷提徳山因什麼見僧便棒師云赤心片片進云嫌罵比丘者波夷提臨濟因什麼見僧便喝師云片片赤心進云淸淨比丘不踏生艸南泉因什麼斬貓師云汝向何處見王老師乃云經中道眾生受佛戒卽入諸佛位位同大覺已眞實諸佛子𨿽然如是只能入佛未能入魔何則殊不知眾生未受佛戒亦入諸佛位所以臨濟徳山一任喚作波夷提丹霞南泉何常不是淸淨行會得此意則不負靈機禪人惇請舉揚此事其或不爾別作商量去也遂舉中邑洪恩禪師因仰山謝戒次恩於禪牀上拍手云鳴耶鳴耶仰乃從東過西從西過東向中間立定然後謝戒恩云什麼處得此三昧仰云於曹溪印子脫來恩云汝道曹溪用此三昧接什麼人仰云接一宿覺仰復問恩云和尙在什麼處得此三昧恩云我於馬大師處得來師云者兩个老漢敗缺也不少假如今日有人問山僧在什麼處得此三昧便與他劈脊一棒云不從曹溪得亦非馬師來喝一喝下座。

當陽聖生陳居士誕日請上堂當陽無量壽無成亦無壞堅固金剛體無生亦無滅諸仁者只如無生滅無成壞底是个甚麼拈拄杖云莫是者个麼且喜沒交涉旣不是者个畢竟喚什麼作無生無滅彌天匝地堂堂露慶祝華封个壽山擊禪牀下座。

結制上堂問大開罏韝鍛煉聖凡且道本分衲僧到來作麼生煆師云你不是本分底進云鉗錘佛祖必須作家如何是作家師云殺人不眨眼進云恁麼則不動干戈定太平師云看腳下僧一喝師云灼然問祖令當行卽不問作家相見事如何師打云伯牙與子期不是閒相識乃云諸方十月十五結同安卻比諸方別試問其中事若何因緣相值此時節時節且置只如今日開鑪明甚麼邊事良久云滿鑪添炭猶嫌冷路上行人空守寒參。

元旦上堂旭日輝輝春風拂拂乃國運之增新山云靄靄野鶴眠眠正鳳棲之添瑞值此時節峯頭峯尾列爲普賢法門山北山南渝作觀音境界不許天下英俊說舊說新豈容現前淸眾論今論古驀拈杖云惟有者个木上座不涉一義不侵舊新復卓云向者裏領略得去可以同享太平祝延聖壽若領略不得山僧一人慶祝去也遂起身云一片皇風扇宇宙斬新日月照乾坤一喝下座。

解制上堂問今日解制卽不問應時值節事如何師云三更穿市過走馬出紗籠進云若不同牀睡焉知被底穿師云腳跟下好與三十問柏樹庭前譚妙法虛空撫掌笑吟吟撫掌卽不問如何是庭前譚妙法師云石人暗點頭進云恁麼則荊棘林中展手眼紅塵堆裏定乾坤師打云試展手眼看進云髙懸祖印空王國放去收來任縱橫師云也是徳山羅漢進云獅子吼時芳艸綠象王行處落花紅師打雲閒言語乃云同安今日解制且喜燈王出世驀然觸破紗籠笑煞街頭李四前途有問如何切莫當陽辜負一卓下座。

方伯斗所餘公大護法上佛殿梁請上堂問建法幢立宗旨只如佛未出世祖未西來還有宗旨也無師打云者是什麼所在說有說無進云如何是臨濟宗師打云一棒一條痕如何是雲門宗師打云無你湊泊處如何是曹洞宗師打云忌諱个甚麼如何是潙仰宗師打云你跳得出麼如何是法眼宗師打云者裏盡也未僧云五家宗旨蒙師指更有一問請師端的師打云疑則別參問法席初啟寶殿重開斬新條令卽不問向上宗乘事若何師云腳跟下好與三十棒僧喝師云落在甚麼處進云萬古碧潭空界月再三撈捷始應知師云元來僧作禮云大眾分明記取師云瞎問慈云徧覆三千界法雨均沾大地人應時值節請師速道師雲龍飛千嶂碧鳳舞萬山髙進云卽今宰官臨筵凡聖駢集和尙如何施設師云巍巍寶殿聳霄漢歷歷光明徧剎塵問舉目盡皆彌勒閣腳下無非古道場如何是敷揚句師云彈指頓超空劫外扶起當年舊剎竿進云恁麼則宗開柳巷法振滹沱去也師云但願春風齊著力一時吹入我門來乃云鳳棲山壁立萬仞佛頭峯透徹云端師子盤旋象王蹴蹋若是沒量大人自然全身擔荷別立生涯其或眼目動定不惟不能攀仰要且望崖而退還知麼遂舉書云者是方伯余公見道的消息今日特向人天眾前分明舉出舉畢山僧亦有个頌子爲伊證據掀翻華嶽忘機處劈破長空月一簾無限情塵都不見喜君贏得舊山川一喝下座。

方伯余公爲夫人張氏生辰請上堂問答不錄師乃云須彌髙兮壽量滄海深兮福祥日月照臨兮爲祝天地覆載兮悠長一喝云若不喝住打葛藤無有了日在復拈拄杖云只如者个還具壽量耶殊不知豎窮三際橫徧十方亙古亙今凝然湛寂且不落功勛一句作麼生道紫微閣畔舒千臂南極峯前照九垓下座。

佛成道上堂六載雪山勤苦行無端夜半睹明星眼中早已重添屑殃及兒孫事莫論諸仁者於此會得則不辜負東升禪人設齋圓戒專請山僧舉揚个事者个且置只如釋迦老子夜睹明星悟个什麼若定當得出方許了明向上宗乘頓證金剛心地其或未然只得向諸人道破遂以杖擊案云甜瓜徹蒂甜苦瓠連根苦一喝下座。

洪州元戎海山張居士生日請上堂問師登寶座法雨均沾正令全提如何判斷師打云你試定當看進云此意且置只如髙峯四句請師垂示師云我者裏一句也無如何是大地無艸師云白雲橫嶺上如何是大海無魚師云明月浸波心如何是大富無糧師云富嫌千口少如何是大悟無道師云貧恨一身多進云恁麼則情與無情一齊慶生去也師云且喜闍黎道著乃云日輪正當午虛空絕點塵山河及大地全露法王身驀拈杖云露堂堂明歷歷脫體無依赤條條光湛湛圓融無礙頓教入泥不點塵入水不動波七縱八橫拋三擲四到恁麼時盡大地是个大解脫場徧虛空是个無量壽故云佛身充滿於法界普現一切羣生前隨緣赴感靡不周而恆處此菩提座所以道有時疋馬單刀現將軍身而說將軍法有時霞冠素服賑濟羣靈而歸心大道以致隨處卽主遇緣卽賓坐斷千差路超出四威儀何假鶴舞起淸風錦云鋪杲日𨿽然如是且當機一句作麼生道無位眞人髙迥迥何山松柏不靑靑下座。

上堂問今朝制期又兼演戒只如禪戒兩忘的衲僧到來和尙如何接待師隨聲打云無你插足處進云如何是五家宗旨師打云者个便是如何是臨濟宗師云靑天喫棒血流紅如何是雲門宗師云眉毛瞎卻不通風如何是曹洞宗師云夜半烏雞雪上封如何是潙仰宗師云凡情聖解不畱蹤如何是法眼宗師云六相團圞數莫窮僧喝云禮拜去也師打云再犯不容乃云宗師家掌握靈符道眼淸正方許南面髙坐與大地人抽釘拔楔有時千尋巖下嘯月吟風有時萬頃波中跨龍釣鱷花街柳巷哩哩囉囉林下水邊寥寥寂寂屋後松梢帶雪皆爲古佛家風庭前梅蕊含霜盡合祖師密意者裏見得一任橫拈倒用說是說非方可道不言而信不怒而威搜翻白拈窠穴剪斷從上根枝苟或未諳須向同安手裏討个著落始得只如今日幻容禪人母難之日特請山僧升座設齋求戒以酬罔極之恩且道爲伊作何條段遂一拂云三壇次第演伽陀萬別千差齊坐斷下座。

臘八日覺宗禪人圓戒請上堂乃云諸佛涅槃心甚深無倫匹眾生業垢重難解亦難入且道甚麼處是難解入底良由五欲深沈三毒纏繞勞他沒量大人手指天地作大師子吼雲天上天下惟我獨尊及乎雪山六載夜睹明星已是第二杓惡水沒頭潑了以至四十九年葛藤縷縷又道無法可說豈非靈龜曳尾末後拈一枝花惹得飲光展笑始暢胸懷可謂大人具大見大智得大用設使說徧無邊香水海廣開重重彌勒閣撿點將來猶未是衲僧極則事且因齋慶贊圓滿毗尼一句作麼生道三千次第重饒舌八萬行持彈指圓一喝下座。

元旦上堂拈香祝聖畢師豎拂云靈山付囑兒孫事今日元辰復舉揚微笑拈花端的旨相承少室繼聯芳且喜融風

溥天布化育之休更逢麗日輝輝大地沐太平之兆者裏會得方許斬新日月特地乾坤祝皇風於北闕迎瑞彩於南宸一人有慶法社賴之眾中還有知得時節因緣底麼良久云楚庵西堂徧歷諸方艸鞋跟斷無端撞入同安不覺掀翻寶惜山僧固以祖父家業兩手分付遂授衣云展開雞足峯前路化浹娑婆徧地香楚云自愧樗才爲紹續蒙師徹骨老婆心師云正好撐天拄地進云恁麼則人歸大國方尊貴水到瀟湘一樣淸師云珍重下座。

懺華嚴經鄧應塘居士請上堂問善財五十三參末後於彌勒樓閣彈指卽開且道如何是彈指意師云含靈猶有分越格莫能求進云只如百千萬億彌勒百千萬億善財那个是眞底師云那个不是眞底進云文殊興雲普賢布雨如何是智行雙圓句師云道著了僧作禮師打云也須喫棒始得乃以拄杖打○相云如來深境界其量等虛空一切眾生入而實無所入所以道三千剎土八萬微塵於一塵中現出千丈盧捨那身萬徳莊嚴圓融行布根塵迥絕理事雙彰道無卽有道有卽無掃除凡見不立纖塵以杖左右卓云復從者裏湧出無量菩薩僧伽無量大悲苾芻無量金剛天等無量八部龍神左右盤繞而爲華嚴海會一擊云你諸人還聞麼又以杖打⊕相云又從者裏湧出無量彩蓋云無量瓔珞云無量光明云無量音樂云無量主山神無量艸木神重重密護行智齊彰而爲華藏莊嚴你諸人還見麼若也聞見精明則有情無情證等無異到恁麼時山僧向者裏還贊揚得麼直得義天性海似帝网而交羅智照神光如洪鑪之猛焰今朝省邑護法居士等爲諸人發上上機助宣妙行且道以何爲驗彈指圓成八萬門剎那滅卻三祗劫下座。

解制上堂問九旬禁足三月安居安居卽不問今朝解制事如何師雲龍吟夜月洪波秀虎嘯風生碧漢空進云不是春風回萬象何能夜月照三陽師云汝作麼生進云師子吼時芳艸綠象王行處落花紅師云且過一邊乃云今朝十五元宵節正值同安解制辰試問諸人己躬事其中那个是知音龍蛇穴裏藏身凡聖途中著見未能出格超羣及至七花八裂只得挽回火樹撥轉燈城把住放行全體獨露還委悉麼遂豎拂云春風一段枝頭泄無古無今晝夜明一喝下座。

方伯斗所餘公大護法爲拈花文佛曁諸賢聖等開光請上堂拈香畢祖庭千古復興隆殿閣渾如靈鷲宮座下水雲獅與象有誰微笑破羅籠還有承當者麼問昔年鷲嶺拈花迦葉微笑今日同安舉唱未審是同是別師雲綠水時漩師子渡紅輪正照佛頭峯進云恁麼則山河大地齊瞻仰明暗色空古佛心師雲實相圓明千里外鳳山獨露萬重云進云只如方伯余翁報國酬恩一句請師速道師云同安古剎重新建四海禪流共祝釐乃豎杖云釋迦老子在山僧拄杖頭上堂堂獨露被諸人逼得三百六十骨節八萬四千毛竅盡皆紫金光聚復於靑蓮花目放大寶光爍破四天下照耀恆沙國土萬億諸佛萬億菩薩萬億聖眾萬億寶蓋各各俱承此力與釋迦老子帝网交羅鏡光相照圓明妙體共證眞常情與無情正等無異汝諸人還見麼設若見得則知者段光明在聖不增在凡不減世尊得之照天照地法古騰今菩薩得之願力宏深悲智廣大羅漢得之神通莫測妙用難量祖師得之掀翻窠臼喝破太虛諸人得之喫飯穿衣操持日用卽今方伯得之政化西江運籌帷幄且道山僧得之畢竟如何以杖一卓云竿木隨身逢場作戲越山頂頭擒天摟月龍門殿上鼓浪興波同安榛蕪叢中現出瓊樓玉殿演唱無腔曲調拔除腦後塵釘圓成千古奇緣俾後瞻依不朽贊揚且置只如今日方伯余公爲佛開光一句作麼生道遂舉筆點云坐斷十方光始現大家仰祝聖皇恩下座。

結制上堂問涅槃無路生死無門且道工夫從甚處入師打云無你咬嚼處進云某甲不會師打云不會卻相應乃舉雪峯和尙云三世諸佛向火焰上轉大法輪雲門云火焰爲三世諸佛說法三世諸佛立地聽應庵老祖云三世諸佛爲火焰說法火焰燒煞三世諸佛師拈云者三个老漢各立邊疆赤心片片點撿將來不妨奇特汝諸人會麼會得雪峯句眼光爍破四天下會得雲門句舌裏有骨會得應庵句天下和平萬國協慶不須撾鼓上堂開鑪結制若透未得直待來年十五爲諸人別通消息一喝下座。

臘八上堂問祖庭復振四眾云臻豎拂拈椎卽不問夜睹明星事若何師云豁開眉上眼射破海中天進云菩薩戒猶護生艸爲甚南泉斬貓歸宗斬蛇師云速禮懺悔進云今朝和尙升座且道說何法師云無法可說進云恁麼則虛設了也師云若虛設卽有法也乃云吾佛當年詣雪山倏爾夜睹明星發突然悟得涅槃心正眼看來總是瞎諸仁者那里是者老漢漏逗處良久復舉昔日元叟端和尙云未到雪山腳跟下好與三十旣到雪山腳跟下好與三十夜睹明星腳跟下好與三十師云者老漢也須喫同安三十何故只知令行不覺殃及更有三十同安自喫何故事因叮囑起日久見人心秪如湧輪禪人今朝圓戒一句作麼生道一輪湧出千山秀萬象光輝瑞色呈一喝下座。

解制上堂同安今日有三句特爲諸人明指示且道是那三句以杖打○相云舊年十月十五恁麼結把斷要津無漏泄又以手作展勢云今年正月十五恁麼解潑天猛浪大張開試問九旬日中更作麼生理會復以拄杖打○相左右顧視云若到諸方切莫錯舉擲拄杖下座。

法璽印禪師語錄卷第一嘉興大藏經法璽印禪師語錄

法璽印禪師語錄卷第二

嗣法門人性圓旋璣旋哲旋賢等編次

住江西南康府建昌縣鳳棲山同安禪寺語錄

方伯斗所餘公送藏經入山上堂問答不錄師豎拂子云三藏十二部一切修多羅都從山僧拂子頭上流出汝等諸人還信得及麼遂一擊云佛以一音演說法眾生隨類各得解汝諸人還聞麼直下若見若聞則知一大藏教辟龍宮而不從龍宮得來剖微塵而不假微塵流出無時不在諸人腳跟下廣布敷演爲玄爲奧若不恁麼山僧未免再瀝肝膽從頭告報一拂云釋迦四十九年三百餘會說有說無說頓說漸說偏說圓乃至塵塵爾剎剎爾熾然說無間歇皆爲一切眾生迷失本源不能當機直捷勞他世尊多方淘汰格外周遮故曰我此九部法隨順眾生說要知起惟法起滅爲法滅豈不是心外無法法外無心至於末後拈花飲光微笑方乃申懷者裏說心說性說事說理以始終頓圓五法三自性得麼一大藏教皆是拈花之注腳耳諸仁者山僧恁麼葛藤你還知得端倪也未个裏會得亦不負余公擔荷祖庭捐金請藏之盛心也𨿽然如是敢問大眾作麼生是報國酬恩一句一拂云四海衲僧開正眼共祝吾皇億萬春下座。

尊勝寺寓庸中公誕辰請上堂書記問羣仙昨夜離金闕鰲首今朝渡碧波七七知非卽不問五旬知命事如何師云日照山河明歷歷云收大地寂如如進云只如未生已前將何爲驗師云已生之後汝作麼生進云黃鶴未曾衝碧漢靑牛早已出函關師云有勞贊祝問深居祖窟陶材器法令施行豈藉誰敢問如何是衲僧行履處師豎拂子進云如何是和尙接待處師亦豎拂子進云興化道逢人則不出出則便爲人意旨如何師云放汝三十棒進云只如三聖道逢人則出出則不爲人又如何師云放汝三十棒進云生前面目何須悟悟得來時也是塵師打云道甚麼拈杖云朕垂未分前無你下口處朕垂旣分後早已七花八裂然圓明妙體本無去而無來法性融通豈有內而有外所以道日月不能並明河海不能比量須彌不能並峙虛空不能包藏至大而至微至剛而至柔縱橫左右洞徹十方窺測無門隨機卽應者便是寓公本命元辰主人公隨一喝云旣是窺測無門喚甚麼作主人公者裏還注腳得麼設使佛頭峯鳳棲嶺管教稱揚不及若向此中會得則知日照山河闊角靑牛常出谷云收大地無毛黃鶴日衝霄一任波中取火焰裏敲冰其或未然行人更在靑山外今公誕辰入山飯眾兼請舉揚山僧因風鼓絮爲伊據款結案一卓云能爲萬象主不逐四時凋一喝下座。

開罏上堂問諸方大開罏韝同安共設鉗錘今有一人牙如劍樹口似血盆當罏不避和尙又作麼生師打云正好千錘百煉進云雪峯拈起雲門劈脊除此二途請師別道師打云好事多同進云先徳有言木人結契賣虛空未審何人證據師云老僧當軒坐進云露柱前來寫合同又作麼生師云承當也未進云四至分明須記得不知何處有封疆師云照驗明白乃云畫蛇添足劃地爲牢此是古人屈爲今時同安者裏要且不然直教虛空粉碎大地平沈不勞脊梁髙豎挨拶疑團便與三世諸佛歷代祖師天下老和尙同一鼻孔設若不然趙州東壁掛胡蘆諸人也須疑著一喝下座。

元旦上堂問答不錄師云普天匝地祥雲起正是山僧祝聖時惟願風調並雨順頓令家國樂熙怡諸兄弟還會麼設若會得人人叨堯舜之恩个个享無爲之化其或未然山僧只得八字打開去也遂起身云八方霢霂無爲化萬國歌謠樂太平。

解制付門人松等上堂正月解制元宵節燈王法法明皎潔古今不攺舊山川直下相承聯未歇驀拈杖云釋迦老子道我此法印爲欲世間利益在所遊方勿妄宣傳又道深固幽遠無人能到可見深之又深祕之又祕至於果熟天香遞代承襲西天四七東土二三分枝列派以訛傳訛故有五家門庭之別獨我臨濟一宗赫赫然徧滿寰宇至笑巖寶祖得憨山淸翁直向先師頂一鍼而殃及山僧今日不敢被蓋囊藏特對人天眾前轉相付授務必星分棋布艸偃風行撐持祖父門墻宏紹正法眼藏旣然如是且五葉流芳一句作麼生道一卓云但願春風齊著力枝枝發艷吐輝煌下座。

弟子機蘭開文制一爲師誕辰請上堂問一年一度新森羅咸稽首且道如何是慶生句師豎拂云龜毛拂子三千丈進云江山𨿽別雲月是同如何是同條句師云腦後見腮進云蟠桃已熟優缽旣開且道春秋多少師以拂子點三下進云恁麼則昆侖突出無量壽驚起須彌作壽山師云伶利衲僧進云者个且置如何是第一句薦得爲佛祖師師以杖左卓云匝地溥天明歷歷朝三暮四總如如如何是第二句薦得爲人天師師右卓云幾片白雲橫谷口一輪明月照波心進云第三句薦得作麼生是自救不了師從中一卓云情眞語露不負知音乃云吼破虛空踢破煙巴歌曾唱出西川自從一別家山後不覺今朝耳順年光陰瞬息倏爾蹉跎山僧與闃兄同生一處出家一山嗣後南詢徧參天各一方且喜時節因緣略露者段消息設若會得神光不昧萬古徽猷不變不遷無來無去不出今日者个時節不惟不出今日者个時節乃至盡未來際三世諸佛歷代祖師是聖是凡或僧或俗山河大地有情無情亦出不得者个時節若識得者時節威音無始阿逸無終事理縱橫圓融無礙故古徳云無邊剎境自他不隔於毫端十世古今始終不離於當念諸仁者到恁麼地正好髙髙峯頂立深深海底行方可道一切卽一一卽一切小中現大大中現小皆承今日者个時節𨿽然如是猶是建化程途邊事只如當筵慶祝一句又作麼生一拂云昨朝法雨連天一今日南山松檜靑下座。

兩序爲方伯誕辰請上堂問法幢髙豎人天外宗風此日大方傳如何是傳底意旨師雲峯前豎起剎竿子直得靑天翠欲流進云恁麼則志公當年輕漏泄今朝一眾發眞源師云且道什麼人恩力進云卽今方伯公壽誕和尙作麼生慶祝師雲南山梧桐棲彩鳳東海靑波現巨鰲進云可謂福海與佛海同深壽山等華山並峻去也師云一輪本自光寰宇萬里歌謠道太平僧禮拜師乃云本月十四值方伯余公懸弧之旦山僧親領禪眾於大雄寶殿燻禮梁皇法懺本院兩序忖思祖庭湮沒人物重興特請山僧升座舉揚大法預祝遐齡報難報之恩酬難酬之徳諸仁者且道大法作麼生舉聻豎拂子云有物先天地遂擲下無形本寂寥能爲萬象主喝不逐四時凋甚麼物豈不知心同虛空界示等虛空法證得虛空時無是無非法旣無是亦無非以虛空爲正體以恆沙國土爲妙用以須彌山爲壽山以四大海爲福海恁麼贊揚未是余公眞實之地而能萬機不暇千聖不到斬斷無始葛藤掀翻空劫露布又能護國祐民作大佛事者便是伊眞實受用處旣然如此將什麼作預祝一句還會麼指日風雲騰瑞彩長年福壽沐皇恩下座。

結制上堂師云大啟紅鑪烹佛祖鉗錘妙密聖凡無直饒鈍鐵重加鍛藻鑑分明握用殊若恁麼猶是階下鈍漢堪作甚麼除是英俊禪流一聞舉揚便掉臂而去良久復舉黃龍南禪師住同安云撞鐘鐘鳴擊鼓鼓響大眾殷勤問訊同安端然合掌者是世法那个是佛法咄師云黃龍老漢一代宗匠猶將世法佛法打作兩橛今日同安則不然撞鐘鐘鳴擊鼓鼓響大眾殷勤問訊同安端然合掌以拂子一擊云世法佛法都在里許諸兄弟若向者裏會得不必三月安居脊梁髙豎其或未然須向古今舉揚淆訛處緇素始得復擊下座。

解制上堂欲識佛性義當觀時節因緣時節若至其理自彰卽今時節已至眾中還有自彰者麼出來與汝證盟問師登寶座大啟法筵鐘鼓交參如何舉唱師云紅輪湧出千峯翠瑞气沖開大地春進云解制一句卽不問三玄三要請師宣師云艸本念將來如何是第一玄師云春風劫外天人眼萬象光中絕正偏如何是第二玄師云杖頭擬議穿腮過海底泥牛吼碎煙如何是第三玄師云雲散千峯冰雪盡大雄橋下水長川如何是第一要師一卓云棒下靈機無作造如何是第二要師云千聖頂光晃耀如何是第三要師云一曲長歌送返照進云玄要已蒙師指示放行把住事如何師云非汝境界僧便喝師云落在甚麼處僧又喝師打云轉見不堪僧拂袖歸位師乃云去如孤云出岫住若野鶴翹松不住不去便是衲僧行履你諸人還會麼設若會得倒騎鐵馬走長安未曾移步不恁麼會鞭起泥牛耕大地不動絲毫其或總不恁麼拄杖頭邊寬世界象王鼻孔別家風山僧只得與諸人分明道破良久復云黃面瞿曇末後拈花全體露飲光尊者傍觀一笑逞風流致令遞代殃及山僧今朝解制良辰元宵佳節將此佛祖源流分付維那知藏𨿽然如是且續焰聯芳羅紋結角一句作麼生道一卓云區區一段家常事珍重爾曹各自持下座。

結制上堂豎拂子云當陽一著結舌亡鋒略展家私聊通一綫問擊鼓升堂無別事請師直說了無生師云劫前髙著眼進云無生句子蒙師指今朝結制又如何師以拂子打○相云總在里許進云古人道盡大地是个火坑向什麼處著腳師云早已焦頭爛額僧豎拳師云者是什麼僧云萬象森羅齊稽首笑破虛空口不開師云三十棒親領出去僧拂袖歸位二僧並出師作射勢云一箭落雙雕僧便問和尙傳曹溪正宗因甚問著棒喝齊施師云認作棒喝入地獄如箭射進云恁麼則拄杖遼天獅子吼大展宗風此日聞師云鳳皇不是凡間物不種梧桐誓不棲僧禮拜師乃云今日同安結制不許亂走一步只待寶鏡池開大地從此流泣顧左右云大鵬須展摩霄翼誰顧崩騰六合云下座。

解制上堂百日禪期今朝告畢其中有赤身擔荷者出眾相見問鐘鼓交參法雷震地交參卽不問如何是法雷震地師劈頭便打進云一棒迥超千聖外此心能有幾人知師震聲一喝僧云一句無私語千古共敷揚便禮拜師乃云當陽獨露迥別千差坐斷情塵不容凡聖淨裸裸赤灑灑如月白風淸峭巍巍孤迥迥似銀山鐵壁到者裏無動無靜無賓無主無問無答無棒無喝無玄無要無縱無奪無古無今無凡無聖直教千聖莫能窺萬機莫能測縱饒口劍唇槍也須亡鋒結舌諸兄弟且道者裏還轉得身也未遂以杖一卓云辟開也在我捏住也在我變大地作黃金攪長河爲酥酪如是便有動有靜有賓有主有問有答有棒有喝有玄有要有縱有奪有今有古有凡有聖塵塵彰般若之光處處露法身全體一任東湧西沒南沒北湧不動道場徧周沙界有如是作用方可以五須彌收歸芥子向一塵內轉大法輪一爲無量無量爲一放去收來自由自在到恁麼時正好接物利生擔荷祖道其或未諳莫怪山僧壓良爲賤去也良久復舉龐居士偈云十方同聚會个个學無爲此是選佛場心空及第歸古人恁麼話也是賣水江頭眼中著屑同安今日與他下个注腳十方同聚會山枯水竭个个學無爲缽盂安柄此是選佛場猶有者个在心空及第歸雪上加霜諸兄弟還會麼若會得此四轉語不惟與古人同轍亦可與諸祖聯風眾中有善鑑者麼如無山僧自拈自弄去一喝下座。

上堂布縵天网慣打鳳麟垂直釣鉤撈漉鯤鯨若是泥鰍曲鱔徒勞上釣卽今莫有透网錦鱗試出來鼓浪看問秪如古人道盡大地是个禪堂又作麼生結師豎拂子云向者裏薦取進云金風吹玉管幾个是知音師云髙著眼進云恁麼則聚會羣龍齊縮項養成頭角待風雲師云蝦跳不出斗進云蹋碎寒潭月相傳祖道光師云直須親見始得問大地爲罏須彌爲炭從上佛祖向甚處安身立命師云盡在里許進云只如和尙腳跟下又且如何師云突出靑霄外進云恁麼則水到渠成全意气个中無處不超倫師云放汝三十棒僧便喝師云腳跟下更要一頓在乃云問似云興答如瓶瀉總與諸人了沒交涉且道畢竟如何復舉圓悟禪師示眾云通身有眼不能見通身有耳不能聞通身有口不能說通身有心不能鑑通身則且置只如無眼人來作麼生見無耳人來作麼生聞無口人來作麼生說無心人來作麼生鑑向者裏通得一條活路便與古佛同參同安則不然者裏通得一條活路便好生按雲頭活捉溪尾剖萬象皮出虛空髓到恁麼地何須三月安居紅罏鍛煉正好與三世諸佛歷代祖師天下善知識同一鼻孔設若未會直須壁立萬仞假使斬頭截臂山僧亦不爲你諸人道破何故爲人須向損邊求一喝下座。

佛成道日上堂問古今不二乾坤合理事雙融气運調和尙升堂於此日世尊悟道在今宵如何是古今不二句師云夜夜峯頭千片白朝朝海角一輪紅如何是理事雙融句師云歲寒松柏元無變春到梅花自有香進云恁麼則雪山與鳳嶺毫無間隔去也師云也須髙著眼始得僧便喝師云再喝看僧作禮晦老宿問夜半明星旨由來覆大千如何是函蓋乾坤句師便豎起拄杖進云二五八六張把定聖凡路如何是截斷眾流句師便放倒拄杖進雲有水皆含月無山不帶云如何是隨波逐浪句師云且喜老兄相隨來也進云更有一句請師拈出師云三十痛棒更待阿誰進云千山勢倒嶽邊止萬派聲歸海上消師云也須恁麼始得進云大眾證明師云露問龍披一縷免金翅之患且道現前具足三壇當獲何益師云盡在今朝一語傳進云傳後如何行履師云一狀領過進云只如腳跟下又作麼生師一喝僧亦喝師云是什麼僧云大眾證明某甲禮拜去也師云胡孫入布袋乃云今朝釋迦老子成等正覺吾觀大地一切眾生皆具如來智慧徳相但以妄想執著有不能證得師震威一喝云者老漢白日寐語若向者裏薦得那有道可悟有佛可成有妄想可除有眾生可度諸比丘等設若會得則與釋迦老子同一受用諸大善知識同一舉揚卽不負微道二禪人請山僧升座圓頓毗尼其或未然須向三師七證亹亹爲諸人道破一喝下座。

解制開鍋眾請上堂僧出問第一義諦人天有賴去此二途請師端的師云一杖衝開云頂鶴千峯个个點頭歡進云恁麼則橫身一步超三界裂破毗盧頂額門師打云正好喫棒進云也知和尙有此機要師打云何不領取進云無心而應無相而行徧剎海不動道場且道還有爲人處也無師云須是恁麼人始得進云四海浪平龍臥穩九天云盡鶴飛髙師云是誰證得進云者段家風誰不有何須挑水賣江頭師打云學語之流乃云今日解制又值常住開鍋若以佛法商量不必如何若何復以手約鍋勢云三世諸佛歷代祖師四海衲僧十方雲水有情無情都向此中得其上味又於此中轉大法輪汝諸人還會麼𨿽然如是只如拄杖子還有結解也無遂橫肩云楖栗橫擔吞宇宙个中端的少人知一卓下座。

化士值雪歸上堂匝地普天冰雪鋪因思立雪暗嗟吁豁開少室眞消息艸偃風行事事如豎拂子云者个所在三世諸佛不能到歷代祖師不能覷何故只許老胡知不許老胡會者裏鑑得破覷得眞不妨向鍼鋒上走馬劍刃上翻身大地平沈出沒遊戲方許作忤逆兒孫其或尙畱觀聽背後喃喃也知你布袋裏老鴉𨿽活如死到者裏畢竟如何只待雪消後自然春到來良久復舉璣和尙一日問僧禪以何爲義眾答不契後一僧理前問請代一語璣云禪以謗爲義後雪堂拈云三世諸佛是謗西天唐土是謗天下老和尙是謗諸人是謗山僧是謗眾中還有不謗者麼談玄說妙河沙數爭似雙峯謗得親師云璣師遇水安橋雪老看孔著楔𨿽然聲气相符未免釘樁搖櫓若是山僧則不然禪以滿缽爲義三世諸佛歷代祖師天下老和尙以及現前淸眾無有一人不滿缽倘一人不滿決定馳求心不歇眾中還知落處者麼機慈上人前冬喫山僧一頓痛棒剩得个無底缽盂直向新昌覓得个大施主爲伊設齋供眾特請山僧升座爲伊證據且因齋慶贊一句作麼生道一拂云風流賣盡求知己始信壺中別有天下座。

開文上座領善友請上堂晦之老宿問佛鳳嶺髙彤雲現瑞獅象峯稜紫霧呈祥如何是同安境師云檐飛錦翅棲鸞鳳進云飯餘茶罷無他思拽杖登髙眺遠山如何是境中人師云獨坐當軒驗象龍進云大開罏韝通身煉達者方知徹骨寒如何是人中句師云歷歷聲音不是言晦一喝云如何是語中意師云个裏分明猶未會進云今日齋主入山請師說法且道以何酬謝師云普進云恁麼則大眾沾恩一齊慶贊去也師云且喜老兄證明晦禮拜問人天普集海眾臨筵出格句子請師拈出師云掀翻獅子窟棒破佛頭峯進云恁麼則四海皆聞塗毒鼓人天齊聽好圓音師云且喜闍黎念得淸乃雲開文大徳領庵主無瑕尼及諸善信入山飯眾兼請舉揚大道古人云大道只在目前要且目前難睹若識大道眞體不離聲色言語又道百姓日用而不知世間幾多英靈或貴或賤或男或女或僧或俗都於塵世埋喪光陰虛拋信施頭出頭沒不能了明者何也蓋謂五欲牽纏家親作祟所以二六時中被他差排去了無一時一刻自作得主宰是爲可憐憫者山僧將此一副五臟撒在諸人面前還信得及麼果能信得亦不負諸善信遠來同沾法會其或未能更爲諸人舉一則陳爛葛藤以爲證據昔有一婆子住臺山路上凡僧過有問臺山路向什麼處去婆云驀直去僧便行婆云好个阿師又恁麼去也後傳至趙州州云待與勘過一日州亦如前問婆云驀直去州便行婆云好个阿師又恁麼去也州歸告眾云老僧爲汝勘破了也師云趙州計較短婆子舌頭長明持瓦礫暗撒珠珍則不無撿點將來也是徐六擔板同安則不然待者婆子道驀直去山僧便云錯他又道好个阿師又恁麼去山僧亦云錯正好歸告眾云勘破了也且道與趙州是同是別良久云錯錯錯下座。

佛成道日本邑襲洲劉居士請上堂師至座前以拂子打○相者是釋迦老子睹明星一著以爲劉居士慶生了也汝等諸人作麼生會設若未會看取山僧代者老漢大轉法輪去也一喝便升僧出問世尊睹明星居士逢大誕子細看來早成翳滯去此二途請師別道師云雪山松頂千年鶴指出須彌萬壽峯進云恁麼則長生古柏長春茂劫外靈苗劫外馨師云非汝境界僧一喝師云試再一喝看僧作禮問大地雪消春欲去曇花已放鳳棲峯請師不吝重拈出普令人知最上宗師豎拄杖云會麼進云祖印髙提卽且置全提正令事如何師和聲便打進云動轉施爲渾太有教學人如何履賤師云進前三步看進云謝師指示師云莫作假雞鳴問昔日龐公夫婦入鹿門設齋倒插髻而出今朝劉居士夫婦飯眾且道是同是別師云同則總同別則總別進云恁麼則山如仁者壽風若聖人心師云且喜闍黎道著乃云昨日居士誕辰今朝世尊悟道𨿽然兩科不侔要且本無做造驀豎拂子召大眾云你看看釋迦老子在山僧拂子頭上建殊勝緣作奇特事全機大用觸處咸彰頓漸偏圓一時畢具見聞不隔覿面相呈一道淸虛聖凡平等說甚麼妄想執著具與不具正眼觀來總未是我祖師門下事且道畢竟如何遂豎杖一卓云者裏會得彌綸萬有含吐十虛殺活縱橫權衡在手方可與無量壽說無量法具無量福顯無量用始許慶快平生提持祖道汝等諸人還緇素得麼若緇素得出皇恩佛恩以及父母師長正與此日同成正覺其或觸途成滯自相矛盾莫怪山僧壓良爲賤去也拽拄杖下座旋風打散便歸方丈。

法璽印禪師語錄卷第二嘉興大藏經法璽印禪師語錄

法璽印禪師語錄卷第三

嗣法門人性圓旋璣旋哲旋賢等編次

住江西南昌府靖安縣龍門山暇僧禪寺語錄

師於癸巳秋八月十二日入院。

山門一喝云者道門馬大師親從出入山僧到來未免隨他去就𨿽然以拄杖一卓云驢驢馬馬切忌蹋著。

佛殿三卽一一卽三三一若存能所歷然以具打○相云彼此相見不相識。

據室此乃大寂馬祖及機禪師所踞今日不肖遠孫有甚長處喝云佛祖到來也須乞命。

卽日上堂祝聖罷次拈香雲千秋埋沒今日重新十二載之繩墨滿口砒礵三四番之斫輪通身鍼蠆爇向鑪中供養前住云居歸老竹林傳臨濟正宗第三十世傘居先師顓愚大和尙用酬法乳遂斂衣就座白椎竟師云獨坐當軒誰敢單刀直入斬新條令孰能格外全提眾中有不顧危險者出眾相見請主覺眞問千年祖席此日重興正令全提如何舉唱師打云一棒敲開龍頂骨明珠吐出色重光進云只如當年臨濟打克符是同是別師云道士甕裏坐進云的旨不從人處得蓮花步步足輪生師打云魔魅不少僧禮拜師拈拄杖云昔日臨濟住河北建立黃檗宗旨便是者條楖栗於人天眾前橫拈直豎敲佛打祖山僧今日拈出觸著則性命俱喪犯著則頭腦盡裂且道利害在甚麼處一卓云寸刃不施魔膽碎望風先已豎降旗敍事畢只如髙振祖規刀斧不開一句作麼生道君臣道合玄黃位不涉階梯化日長下座。

上堂欲識佛性義當觀時節因緣諸仁者作麼生是時節因緣莫是世尊拈花迦葉微笑時節因緣耶還是達摩面壁二祖安心馬祖一喝百丈耳聾時節因緣耶臨濟喫黃檗痛棒向大愚脇下還拳時節因緣耶憨山師翁參笑巖和尙一過便休先師於曹溪憨祖頂門一鍼時節因緣耶今朝眾居士請山僧上堂時節因緣耶旣然總非畢竟明甚麼邊事眾中有善能甄別者麼縱饒道得猶是者邊事若論那邊更那邊三世諸佛口掛壁上到者裏學子潭老人石措手不及翠屏峯說法臺縮項有分何故向摩挲不得處而能定當得出方許作忤逆兒孫設或未能只成得途路邊客且道畢竟如何黃閣簾垂關白象紫羅帳合系蒼龍下座。

儲將承山居士生日請上堂問如何是空手把鋤頭師云累墜煞人如何是步行騎水牛師云離他不得如何是人從橋上過師云照管腳跟如何是橋流水不流師云直下覷看僧禮拜師云念言語漢乃云諸法寂滅相不可以言宣本生無量壽豈可以數記果能當下體驗決定釘抽腦後楔去眼中所以道卽此見聞非見聞無餘聲色可呈君个中若了原無事體用何妨分不分如能透得此意卽知寂滅相從來是用無量壽原不離體今日王公誕辰特請髙升曲錄牀拋下無孔笛貴要諸人當體全彰方稱居士本懷苟或佇思停機山僧只得漫成一偈略爲慶祝天大將軍壽固然龍門聊以爲君宣本生父母如何睹問取當年戲馬前下座。

云居先老人忌日上堂問靑山靄靄碧水滔滔恁麼境界如何提唱師云竹舞千峯空劫外香焚一片玉鑪中進云空劫玉鑪承師指父子相見事如何師云珊瑚枕上兩行淚半是思君半恨君僧作女人拜師云也是黑地穿鍼乃云明月堂前靑山靄靄空王殿外碧水滔滔𨿽則竹舞千峯香焚玉炷未免愁腸暗結方寸咨嗟黃花泣秋露愼終追遠紅葉墜朝曦難逢淸鑑諸人還知先師去來麼本不曾生焉有滅去來生滅好思量遂插香雲以此供養。

臘八圓戒上堂問和尙踞虎頭某甲收虎尾第一句下明宗旨如何是中間底師打云百雜碎僧喝師云喝什麼進云兩岸猿聲啼不住扁舟已過萬重山師云沒交涉乃云今朝拄杖子與現前新學菩薩同成正覺且道雪山老子悟个甚麼秪悟得者一領破袈裟末後拈花以至二十八祖傳到東震旦國而蔭被五宗遞相繁盛可謂如花布錦枝艷芬芳山僧親承祖印無一絲毫許移易諸人果能直下承當方知不從人得設若擬議扁舟已過萬重山且道作麼生是本有底袈裟以手舉云曹溪吾祖親畱得分付今朝克紹兒一喝下座。

請執事上堂霜花鋪地白紅日映東升古殿光輝耀乾坤瑞气淸且喜象王起趾師子顰呻階下黃花展笑臉樹頭紅葉正相親拈拄杖一卓云者裏會得便能一切處扶起舊案復振家聲以此爲祥爲瑞以此法戰縱橫萬丈門庭今日起大家著力一齊撐會麼不見道客來須看賊來打點盞蒿湯勝殊珍。

上堂佛身充滿於法界無你站立處普現一切羣生前者是香鑪那是燭臺隨緣赴感靡不周脫空妄語漢而恆處此菩提座普化來也諸仁者且作麼生說个靡不周底道理試出來說看監院問拄杖子揚聲大叫棕闌拂笑展雙眉還是釋迦祥瑞還是大悲神通師云不是迦文祥瑞亦非大悲神通進云世尊說法天雨四花和尙升座錦鋪簇簇且道是同是別師云功徳天黑暗女進云恁麼則過現未來一齊供養去也師云急須吐卻進云設若臨濟大師到來和尙如何款待師和聲便打僧禮拜師乃雲山僧月前道過云陽今朝回來孜孜挈挈𨿽則周旋往來於者裏不曾動著一絲毫所以道不離此座而徧入道場不動一毫而徧周沙界向个裏覷得透方可慶快平生隨機應物卽不負監院設齋請宣此事其或未然山僧爲諸人道破去也一喝下座。

元旦上堂祝聖畢僧出問斬新日月特地乾坤時節因緣卽不問今朝升座事如何師云黃河淸澈底玉燭日流輝進云只如此事人人本具因甚不會師云問取石頭土塊去進云蒙師指出秦時鏡照破乾元共證盟師云正好喫棒在僧作禮師乃云出門相見大賓峯函蓋乾坤萬像融拽杖歸來呈舊面髙升猊座祝皇風且喜元正啟祚萬物咸亨鐘鼓交參人天普集正值此時祥麟彩鳳獨舞丹霄錦衣當庚運行至道眾中還有不被時節動轉底麼設若不會山僧只得與諸人通个消息良久復舉髙峯大師云有錢難買歲朝春切莫錯過奼女梳妝越樣新面皮厚多少惟有東村王大姐早已看破者尿牀鬼子依然滿面是埃塵也是不會時節諸仁者山僧盡情道破了還知端的也未以杖髙豎云目前無異路不用賀新年一喝下座。

解制上堂僧問今朝上元時節村歌社舞不歇打開祖師關捩盡把春機漏泄如何是漏泄底機師云芻艸乍開山嶽動春風才放鳥啼新乃云趙州東壁掛胡蘆百日諸人會也無不會山僧明說破顧眾云說破个甚麼咄急薦取莫胡塗便是龍門解制符个裏若能親會得何須更覓赤須胡下座。

寒溪云庵爲薦師請上堂﹝問答不錄﹞師乃云方友靜主昔年來參入門便打○相山僧問者个是甚麼他無語山僧云如何是你住山事主雲閒挑苦菜饑煮云羹山僧云其中還有事也無主云待和尙問卽道山僧云問過了也主便喝山僧亦喝主復喝山僧便打云靜主被龍門勘破了也諸仁者且道那里是勘破處復成一偈云三十餘年住艸庵紅鑪煨盡鼻頭寒如今影裏抽身去不把閒名掛齒端下座。

端節上堂淸貧贏得菖蒲綠熱鬧輸他鼉鼓遊惟有長沙汀上淚波心滴破令人愁所以道世人皆濁我獨淸眾人皆醉我獨醒且道他有甚長處他家曾踏上頭關千古遺聞重相憶若如是方可聽笙歌於綠柳堤邊觀龍舟於煙波江上雄黃酒菖蒲茶無限馨香生兩頰艾虎符善財藥亦能殺人亦能活顧眾云還有知得時節底麼以拄杖打○相於中書令字云急急如律令一喝。

薦亡僧上堂問亡僧遷化向什麼處去師云不是天堂便是地獄進云者个且置腳跟下一句又作麼生師云黑土三尺深佛眼覷不見乃云佛旨禪入送芥納靈骨歸山請山僧說些佛法若論佛法二字久已忘卻了也只記得疇昔之年伊問翠竹煙霞卽不問大地黃花事若何山僧云刺瞎闍黎眼伊云刺後如何山僧云待汝死徹一番卽向汝道今日伊死了因甚不道諸兄弟生死路頭長倏忽如掣電急須抖擻精神畢竟是个甚麼莫待黑面老子索飯錢漫言不道。

上堂多時不說禪口裏生荊棘好笑寒山子吾心似秋月月中丹桂噴天香指示諸人識不識若要識問取東村王大伯乃舉六祖大師道吾有一物無背無面無頭無尾無名無字常在動用中動用中不識諸仁者旣在動用中爲甚不識龍門卽不然吾有一物有頭有尾有背有面有名有字常在萬像中萬像中不能覆者裏會得靑山疊疊黃鸝舌轉釋迦心碧水重重鯨魚性獲祖師意月中丹桂威音那畔露眞風雲外靑松選佛場中明个事到恁麼地豈敢囊藏只得爲諸人道破今辰乃萬玉葉居士爲母慶生特向人天眾前無生說生無夢說夢𨿽然如是且因齋慶贊一句作麼生道花開鐵樹全提旨一綫抽牽萬象中下座。

師誕日上堂惟一堅密身一切塵中現山河大地日月星宿莫是堅密身麼明暗色空鱗甲羽毛莫是堅密身麼若恁麼會與堅密身了沒交涉後來臨濟大師見人不會卻向堅密身上下个注腳汝等赤肉團上有一無位眞人在汝六根門頭放光動地未證者證自爾印文旣破以訛傳訛將此堅密身碎作七花八裂所以安國云得之於心伊蘭作栴檀之樹失之於旨甘露乃蒺藜之園臨濟大師可謂善學柳下惠終不師其迹也山僧恁麼葛藤諸兄弟還知落處也未良久云只知事逐眼前過不覺老從頭上來卓杖下座。

結制上堂僧問今朝結制卽不問如何是五家宗師云念將來進云如何是臨濟宗師云一棒靑天轟霹靂從教海底絕煙塵如何是雲門宗師云三關險處難回避一字藏身不犯機如何是曹洞宗師云君臣道合金鍼密偏正機輪玉綫通如何是潙仰宗師云子遊父嶺父引道父渡秋江子弄篙如何是法眼宗師云迦葉眼中空六相毗盧頂上現全身進云五家宗旨承師指作家相見事如何師云兩口俱無舌額下各長眉進云某甲卽不然師云你杜撰看進云栴檀林裏栴檀貴獅子窟中獅子兒師云正好喫棒乃云古人道一年一解一年一結總是者事不須多說蹋著秤錘硬似鐵龍門亦有个句子一年一度解一年一度結殷勤告與君一棒頭腦裂切忌眼中重著楔。

管翁舒居士爲母誕日請上堂﹝問答不錄﹞師乃云欲識未生面當觀堅密身了得堅密身始知未生面遂豎拂子云者个是堅密身復擲下云者个是未生面若定當得出始知萬古靑山只麼靑千年碧水仍還碧只如今日升座爲梁氏夫人祝壽一句作麼生道繡谷峯頭紅日杲龍門寺裏祝長年下座。

上堂今朝臘月一也須知端的雪覆千山毛骨寒火生地鑪血滴滴血滴滴誰是知音能掊析若能分析得出卽明得過去諸如來斯門已成就現在諸菩薩今各入圓明未來修學人皆依如是住遂舉杖云不得動著動著與他三十棒畢竟如何山僧不惜莖眉爲諸人垂手看一片袈裟撩搭起街頭十字任縱橫一卓下座。

解制上堂問百日內若有所得頭上安頭若無所得辜負今日畢竟如何師云問取瞎漢去進云只如世尊已前彌勒已後是何面目師云他無面目進云恁麼則艸鞋倒著去也師打云承虛接響漢乃云世尊已前千聖不言彌勒已後諸祖難透何故無他下口處直饒透得徹骨徹髓正好來喫龍門拄杖何故更有向上一著在其或未諳仍舊墮在窠臼裏山僧不惜唇齒向諸人開一綫道家家戶戶燈逢人莫錯舉上堂安居禁足依然逼塞彌天出穴離巢仍舊不離當處所以道匣裏靑蛇光燦爛雲中師子足洪音旣然如是因甚有出有入聻一拂云𨿽然有出入原本是一家昔有僧辭雪峯去參靈云乃問佛未出世時如何云豎起拂子出世後如何云亦豎起拂子其僧卻回雪峯云返太速乎僧云某甲問佛法不契峯云汝問什麼僧舉前話峯云汝問我與汝道便問佛未出世時如何峯豎起拂子出世後如何峯放下拂子僧禮拜峯便打師拈云者兩个老漢憐兒不覺醜可惜者僧至今猶未知丑在假如今日有問座元未出關時如何山僧亦豎起拂子出關後如何山僧亦放下拂子你諸人且道山僧與古人是同是別倘未知得端倪且向牧恆座元處與諸人道破下座。

因事上堂七尺烏藤用得奇徹頭徹尾露眞機掀翻窠臼重拈出敲佛打魔恰得宜窺未透莫狐疑走向他家傍竹籬雞棲鳳巢終是異妙髙峯頂豈能窺一喝下座。

五通作祟師以杖擊碎焚之上堂昨日說五通今朝燒五通地方從此振事事悉昌隆眾中有知昨日今朝意旨者麼僧問佛照也恁麼丹霞也恁麼和尙也恁麼意旨如何師云咸教天下太平進云旣是五通因甚被火燒卻師云正是五通進雲橫按鏌邪全正令元來當斬不平人師云且喜闍黎領話僧作禮師乃雲橫按鏌邪全正令提綱當斬不平人爍地光天生燦爛頓令邪怪絕煙塵諸仁者五通被山僧燒卻且道山僧有甚長處以杖打﹝○﹫吽﹞相云我爲法王於法自在一喝下座。

師誕辰上堂問玉燭輝煌騰卍字紅輪光燦正東升如何是知命意師云東山呈曙色萬壑悉光明進云五旬一萬八千日逗到今朝是正筵且道與昔日同別若何師云文不加點進云當陽鐵樹花開別不與人間色相齊師云仁者自生分別乃拈杖云赤條條本自飽滿孤迥迥幾曾饑卻有時髙髙峯頂棒破靑天吐紅日有時深深海底喝起泥牛耕玉浪者裏會得自然量等虛空界示等虛空法證得虛空時無是無非法旣無是又無非扇子跳上三十三天觸著帝釋鼻孔東海鯉魚打一棒雨似盆傾其或擬議未免向虛空裏釘橛去也復舉大慧老人一日掛牌入室慧問妙總尼古人不出方丈爲什麼卻去莊上喫油餈尼云和尙放妙總過方敢通个消息慧云我放你過試道看尼云妙總亦放和尙過慧云爭柰油餈何尼一喝便出於是聲聞四方今日無瑕尼送大衣入山山僧也不掛牌無瑕亦不入室設若有問山僧代無瑕云和尙不得說夢便行不但截斷古人葛藤亦免向油餈上作活計會麼一卓云分明不在春枝上賣盡風流人不知下座。

眉劍首座請上堂僧問遇境逢緣卽不問慶生一句請師宣師云燈燭交輝人境互換進云父母未生前如何是和尙本來面目師云威音那畔不如我如何是已生的本來面目師云那畔威音我不如進云臨濟宗旨縱奪分明如何是奪人不奪境師雲月印前朝寺蒼階虛自明如何是奪境不奪人師云牧童歌遠調方識老山深如何是人境兩俱奪師云白日西山墜長安緊閉門如何是人境俱不奪師云聖主臨寶殿野老盡相親進云蒙師指出秦時鏡照破無生劫外春師云非汝境界乃云首座爲我慶生兼啟山僧說法若有法可說卻成世諦流布若無法可說未免取笑虛設所以道不見有人境互換生滅長短動靜無虧全身荷負眉劍首座隨侍山僧一十六載癸巳秋命守同安院事於中經歷寒暑志興祖席道業行業宛若冰霜累被風波毫無移易今特山僧五旬遠來慶祝𨿽然如是且不涉景緣一句作麼生道愧慚半百等閒度喫盡風霜耐歲寒下座。

九日上堂三玄三要事難分得意忘言道易親一句明明該萬象重陽九日菊花新菊花旣新還有知時應節者麼僧問處處笙歌吹落帽家家鼓樂宴龍山如何是值時應節句師云幾點重陽雨洗出透靈源進云重陽佳節蒙師指展翅鶤鵬事若何師云拔萃衝霄添瑞气超羣獨步助春風進云恁麼則許淵明折一枝去也師云喜得上座領話僧禮拜師乃雲從上來建法幢立宗旨只爲紹隆佛種接待後昆山僧縵网張鉤倚望撈得一个半个撐持祖道法社增輝不意監院愼獨不遠千里山僧一見已知脫皮換骨今日撾鼓集眾只得兩手分付且道付个什麼龍門一派曹溪水今古滔滔話不窮獨許愼公吸一滴頓教陸地起蒼龍下座。

結制上堂最初一句子眉下甚分明鼻孔原向下何勞別處尋旣不別處尋今日因甚牽累山僧柰你个个仰天覓地把水求火將靈然一段光明自己埋沒豈不知盡大地是个禪堂返去他處棲遲可謂無繩自縛今日事不獲已只好將錯就錯且向長連牀上豎起脊梁緊捏繩頭看是什麼道理切須逼得通身汗下絕後再蘇失腳井中捷得一个紅爛鐵錘也不可知顧左右云喚甚麼作紅爛鐵錘眾無語師云如鴨聞雷拽杖下座。

解制上堂百日期滿眉毛放下眾中有收因結果者麼出來爲你證據若論此事不言而信不動而彰其靜也翕其動也辟語其大天下莫能載語其小天下莫能破因什麼有九旬禁足三月安居蓋爲諸人不肯向己躬下討个消息如逼蛇化龍一場笑具眾中還有不甘者麼也是茅山土地。

住江西南昌府奉新縣越山寶蓮禪寺語錄

師於辛卯冬十月初一日入院。

升座拈香祝聖罷師雲山僧八月赴云居難卻從前三次書去住任緣酬宿債偏來越阜釣龍魚僧問越山髙頂冰壺發焰和尙向者裏釣个甚麼師云釣卻也不知進云如何便脫去師云截斷命根乃云云居越山本無差別者邊那邊從來不異只爲諸人節外生枝不能脫於网釣遂豎拂子云若向者裏會得任他絲垂千尺网布漫天縱具尙父之手得養由之能依然是陸地尋魚水中覓兔亦撈捷伊不著直須向空王殿裏尋出無依道人越山頂上摩著沒相鼻孔者回方許喫山僧拄杖今朝達公監院請住寶蓮舉揚个事正與麼時且髙歌迎瑞共樂淸平一句作麼生道以杖卓云眼耳頓開天地小萬象森羅拱北宸靠杖下座。

結制升座師云晉公居士設齋寶蓮寺裏結制𨿽則法喜禪悅正要諸人瞥地教中道其施汝者不名福田供養汝者墮三惡道且道鍼鋒頭上文殊普賢勞攘个什麼波斯照古鏡。

升座才見結制今日又解雪光和燦爛瑞气湧三臺且喜靑山洗出玉樹消融萬籟絕響堂中悄靜適才侍者道恭喜大眾都得根本智山僧劈脊一棒且道是賞你罰你復卓云不見道庭前生瑞艸好事不如無一喝下座。

法璽印禪師語錄卷第三嘉興大藏經法璽印禪師語錄

法璽印禪師語錄卷第四

嗣法門人性圓旋璣旋哲旋賢等編次

住北京南城淸化禪寺語錄

師於壬子年九月二十二日進院。

山門門戶近都深固幽遠八字打開誰是主者一喝便進。

彌勒殿久視云坦腹者阿師爲何笑不歇想是布袋口不敢輕漏泄插香雲明眼人難瞞。

佛殿巍巍挺特眾聖中尊且道今日新長老到來作麼生相見遂展具云相隨來也。

大士殿婆心三大士威徳莫能齊爲什麼終日在者裏成羣作隊正眼看來也須各領三十棒。

伽藍堂十方常住賴汝維持者个破砂盆急急須扶起何故聻靈山受囑來斯地千古難忘者片心遂插香。

祖師堂一堂風冷澹千古意分明且道分明底是个什麼良久云惡。

據方丈師以杖左卓云有賓有主有照有用以杖右卓云有縱有奪有殺有活以杖橫案云三世諸佛歷代祖師天下老和尙都向者裏納敗缺一僧才出師劈頭便棒云正令當行。

卽日上堂師至座前以杖指云者个所在乃從上老古錐放捨身命處廣運神通處今朝無面目的漢到來且道作何三昧一喝便升拈香祝聖畢復拈香雲此一瓣香最初流落諸方深坑險隘百煉不成末後撞入云居大冶紅鑪一錘打就今對人天第四回

拈出爇向鑪中端爲供養前住云居歸老竹林堂上傳臨濟正宗第三十世傘居先師顓愚大和尙用酬法乳之恩遂斂衣就座盤山語石和尙白槌云法筵龍象眾當觀第一義師云第一義諦如熱火燧似太阿鋒觸則頭開腦裂背則膽喪魂飛眾中有不顧性命者出來相見問敲唱同時萬里之鉤齊放主賓互換縵天之网全彰打鳳羅龍卽不問如何是賓中主師豎起拂子如何是主中賓師垂下拂子如何是主中主師橫按拂子如何是賓中賓師擲下拂子進云賓主已蒙師指示聲气相同一句又作麼生師拈棒云照顧頂進云道泰不傳天子令時淸休唱太平歌師打云要識靑山雨後看問昔日靈山說法天雨四花今朝淸化開堂有何祥瑞師云鐘鼓聲喧海眾齊進云金風吹玉管杲日麗晴空且道澹老法師曁諸緇素請師住院以何法酬他師卓杖云更無別物進云玉洞橋髙行者少汾河水濁飲人稀只如向上人來如何話會師云總教伊退步有分進云不辭萬里來淸化大振宗風在帝都師云語出自殷勤僧禮拜師乃云靈光獨耀迥脫根塵至理無言難容話會與麼去就未免有負傍觀今日山僧只得別通消息驀豎拂子云還見麼擊一擊云還聞麼若見若聞何異撒珍寶於十字街頭提折腳鐺於千峯頂上打鳳羅龍則且置只如祝聖開堂一句作麼生道卓一卓云耕鑿不知由帝力萬邦齊唱太平歌敍事畢復舉南泉老人入新院時有僧問云和尙進院歸方丈後以何法示人泉云昨夜三更失卻牛天明起來失卻火後大慧和尙舉云老僧昨夜也不曾失卻牛天明也不曾失卻火有人來問徑山進院歸方丈後以何法示人只向他道饑來喫飯困來打眠師云者兩个漢各逞己長捉風捕影撿點將來一得一失今日設有人問淸化進院歸方丈以何法示人便與他劈脊一棒諸仁者且道山僧與古人是同是別遂卓杖云但逢珠玉盤中現始信眞沙不博金語和尙結座云諦觀法王法法王法如是下座。

當日晚參道無南北隨方建立法幢手眼通身到處拈提祖令應萬物如月影寒潭赴羣機如雲遊空谷非離非卽不有不無自能驅耕奪食攫霧拿云且道个裏有什麼長處便能如是遂舉杖雲透水穿山禁冷熱撐天拄地耐春秋復舉百丈示眾云汝等與我開田我與汝說大義眾開田了歸請說大義丈乃展兩手師云古人𨿽則一期方便眞實爲人爭柰太殺郎當傍觀者哂今晚山僧告眾又且不然何故聻汝等爲我執事我爲汝等說禪眾中有常住事畢來問禪者卽向他道花落鳥啼明祖意水流風動演摩訶便歸方丈。

結制上堂今日藂林結制那肯當鑪不避惟有露柱燈籠恰好心空及第眾中莫有出來吐露消息者麼問法不孤起遇緣卽宗結制上堂如何舉示師云寒風起處結冰花進云閉門打睡接上上機坐曲錄牀勉爲中下且道淸化開鑪更接何等法器師云黧駑白牯一齊收進云假如心空及第不受鉗錘者到來又作麼生師打云拈向一邊問鐘鼓交參人天普集向上宗乘則且置開鑪句子請師宣師云烈焰烘天燋頭爛尾進雲天下衲僧都入般若堂中爲什麼水牯牛不入斯門師雲頭角太崢嶸進云且道得何道理便當如是師云不入眾流僧喝師便打乃云大開鑪韝妙密鉗錘是聖是凡都歸鎔化三頭六臂悉在其中鶻眼龍睛豈容擬議黧駑白牯何妨動地放光露柱燈籠管教橫行直撞果然恁麼方許獨步大方其或不然急須脫卻芒鞋髙懸囊缽向紅鑪焰裏翻身萬仞崖前撒手旣然如是且安禪結制一句作麼生道驀豎拄杖云鉗錘旣在無私手鐵額銅頭也皺眉一卓下座。

萊臣余護法爲母張氏夫人誕辰請上堂問放行也日月爭光把住也乾坤失色一切淆訛卽不問慶生句子請師宣師云西山老鶴鳴松頂東海靈龜曳尾行進云昔日給孤長者捨祇園果現天宮今朝余公爲母誕辰飯眾有何瑞應師云冰花連底凍石耳傍云生進云朝中佩玉乘車客盡是當年作福人師云笑倒燈籠露柱問東華送福南極呈祥卽不問慶壽一句作麼生師云滿面寒風隨日至一天春景及時來進云恁麼則靑松垂玉粒碧海泛金樽師云恰似蓬萊閬苑進云前三三與後三三師打云者是多少進云某甲只得禮拜師云亂統禪和乃云佛眞法身猶若虛空應物現形如水中月者裏會得不惟古佛舒光要且山河大地萬象森羅情與無情一齊俱證無生法忍與麼告報猶是第二頭豈不見張氏夫人自呈偈云大道本來無一字字無何用費工夫个中消息難描畫水淨天空月滿壺今日乃萊臣護法爲母飯眾之辰山僧不妨爲伊據款結案良久云常將日月爲天眼指出須彌作壽山復舉龐居士與靈昭女云明明百艸頭明明祖師意靈昭云老漢發白齒黃猶作者个見解龐云汝作麼生昭云明明百艸頭明明祖師意師云龐公舉處卽當靈昭答處孤峻𨿽則父子綱常早已互揚家醜若在淸化門下正好喚來一頓痛棒何故聻明明百艸頭明明祖師意一喝下座。

澹恆法主誕辰請上堂問蟠桃果熟三千歲優缽花開不記年七十從心卽不問不通凡聖事如何師云威音那畔薦取進云風聲嘹嚦動生前如何是過去心不可得師云虛室夜生白進云黃花翠竹總眞如如何是現在心不可得師云燈籠笑滿腮進雲月影浮沈蕩太虛如何是未來心不可得師云井裏蝦蟆吞卻月進云與麼則情與無情一齊慶祝去也師云還有泰山石在問香風迎瑞彩燭影現銀花森羅及萬象盡是眼中沙如何是無生句師作聽勢云道什麼進云老漢切莫妝聾好師云街頭木杓幾文錢僧便喝師打云波斯入鬧市乃云佛子住此地卽同佛受用常在於其中經行及坐臥且道經行坐臥的是什麼莫是威音那畔減損不得的麼莫是今世門頭增加不得的麼莫是澹恆法主出廣長舌橫說豎說的麼莫是山僧手裏七尺烏藤爲人揀凡成聖的麼若向者裏檢點得出則一動一靜一語一默總是諸佛受用更說甚如來禪祖師禪有義路無義路脫體是个無量壽風吹不動斧劈不開無黨無偏春秋不涉則止只如今日山僧爲伊慶祝遐齡一句又作麼生道良久揮拂云虛空劫外傳消息石女今朝產聖僧復舉江西馬祖以禪道化人西山亮座主以教法救世一日亮座主來參馬祖祖云見說大講得經論是否主云不敢祖云你還將什麼講主云將心講祖云心如工伎兒意如和伎者又怎講得亮乃抗聲云心旣講不得莫是虛空講得麼祖云卻是虛空講得亮不肯卽便出去祖招云亮座主主回首豁然大悟師云馬大師拗直作曲平地風波亮座主气欲吞云隨風倒舵不惟虛空解講經要且翻成話柄山僧今日與澹恆法主同堂共住聲气相符斷不作者般語話何故聻桃花細逐楊花落黃鳥時兼白鳥飛拽杖下座。

佛成道日劉山主誕辰請上堂問悉達冷坐六年一夜睹明星而悟道還端的也無師云拄杖頭邊懸杲日龜毛尾上系淸風進云三七思維無法說一乘圓頓復何言師云夢裏家山認得眞進云摩揭掩室毗耶杜口還是爲人不爲人師云兩頭截斷不畱中進云三頓得隨摩竭令當陽拈出大家看師云寐語作麼顧居士問太虛空還有相否師云有進云如何見得師打云劈破兩邊看進云朔風已隨冰影去浮雲片片帶春來師雲閒言語問世尊未出母胎度人已畢且道當初降生作麼師云矢上更加尖進云黃宮降誕早已稱尊且道雪山六載夜睹明星又悟个什麼師云虛空重釘橛進云幾番揭露揚家醜未審何人識得渠師云賴汝一个乃云今日是釋迦老子成道之日又是劉山主誕生之辰荷花映水松柏長靑杲日麗乎中天須彌齊於壽嶽到恁麼田地非情可測非智可稱所以道虛空可量風可系無能盡說佛功徳復舉世尊於雪山六載一夜睹明星而悟曰奇哉一切眾生具有如來智慧徳相皆因妄想執著不能證得師云黃面老漢大驚小怪錯認驢鞍橋作阿爺下頷淸化者裏不然夜夜明星燦爛朝朝曉日輝煌人人鼻孔撩天个个腳跟點地爲什麼大眾總不悟去卓雲家無白澤之圖亦無如是妖怪下座。

除夕上堂問幾回霜雪苦風寒恰遇今朝對日歡祖意西來卽不問迎新送舊請師宣師云五鳳樓前瑞气濃進云爆竹一聲除臘去梅花幾點送春來師云莫將聲色成窠臼進云燈籠露柱皆證無生未審和尙證个什麼師打云一棒一條痕進云恁麼則人人知吉慶个个盡酬恩師雲山門合掌佛殿和南乃云一歲光陰駒過隙往來寒暑任歡呼𨿽然身世榮枯事个裏依然絕有無舉措施爲眞受用著衣喫飯自工夫萬別千差明的旨喚龜作鱉豈模糊撞倒燈籠露柱報道庭際梅敷北禪可笑設家宴無端烹宰不相辜淸化從來澹薄茶湯勉力空疏且正當除夕一句作麼生道良久云今日大年三十到家家門首換桃符一喝下座。

元旦上堂拈香祝聖畢問香煙靄靄瑞气重重佛法當陽如何指示師云蒼松翠柏淡煙籠進云昨宵是舊歲今日是新年且道佛法還有新舊也無師云春風回萬壑煦日麗千村進云恁麼則山川蒙至化艸木賴恩光師云腳跟下好與三十棒進雲風雨去來天本淨霧云收盡日長明師云且喜沒交涉乃舉香巖和尙云去年貧未是貧今年貧始是貧去年貧猶有卓錐之地今年貧連錐也無洞山和尙云去年富未是富今年富始是富去年富惟有一領墨黲布衫今年富添得一條百衲山水袈裟歲朝抖擻呈禪眾實謂風流出當家師云二尊宿一人稱貧一人道富長者長無端短者短無度𨿽然各顯家風未免世諦流布拈拄杖云淸化者裏也不稱貧也不道富任是年新月新家風到底如舊遂髙聲召大眾眾回首師云昨日不同今日節今年卻是去年春卓一卓喝一喝下座。

解制上堂問九旬把住卽不問今日放行事若何師云擎頭帶角出風雲進云眾檀越皆以上元勝會爲解制之端且道宗乘中還得相應也未師云梵音聲裏徹雲霄進云萬里山河承帝力謳歌此日祝長年師云須彌岌崿海水沸騰乃云九旬把住今日放行杲日懸空春風匝地喬松轉翠多年丹鳳舞池邊嫩柳垂靑無限錦鱗浮水面銀花火樹處處皆然黃閣紫宸明明透露六街聲動地鐵馬響檐前諸人眼見耳聞必竟作何體段拈拄杖一卓云拄杖子騎佛殿出山門周遊華藏世界海跨須彌入藕絲孔裏轉大法輪諸仁者還有知山僧爲人落處麼良久云一把柳絲收不得和煙搭在玉欄桿擲拂子下座。

退院日值旃檀佛開光上堂來自秋風來去自秋風去來去總秋風爲何成兩義你諸人還會麼會得時節已至其理自彰頂門上放大寶光眉睫間現諸妙相塵塵爾剎剎爾到處稱尊隨方自在到與麼地喚丈六金身作一莖艸也得喚一莖艸作丈六金身也得所以道法身遊徧娑婆界今古誰人識得渠復舉世尊在忉利天爲母說法優塡國王思佛命匠刻旃檀像及至世尊下來像亦出迎師云世尊布縵天网下透海鉤引波濤於陸地之中釣鯤鯨於須彌之上若非優塡國王當時也大難承順何故童僕尙能多意气主人應是不尋常喝一喝下座。

法璽印禪師語錄卷第四嘉興大藏經法璽印禪師語錄

法璽印禪師語錄卷第五

嗣法門人性圓旋璣旋哲旋賢等編次

小參

十方同聚會个个學無爲此是選佛場心空及第歸且作麼生是心空及第歸底意以拂子打○相云秋月滿大地山河光皎潔翠屏峯上白雲輕招賢橋下碧水急諸道流若委悉管教參學事了畢龐居士於馬大師一言之下將歷劫家私一時蕩盡便道有男不婚有女不嫁大家團圞頭共說無生話師云者漢𨿽是道得淸楚未免俗气不除若是山僧不作恁麼見解何故聻有男要婚有女要嫁但勤耕與織說甚無生話大眾且道孰優孰劣若撿點得出方許把手入龍門點撿不出退後三步看。

有物先天地無形本寂寥能爲萬象主不逐四時凋諸兄弟作麼生是不逐四時凋底意旨以杖擲下。

拈拄杖卓云聲前一句千聖不傳聲後一言諸祖莫測正當恁麼時諸人如何理會眾無語師擲杖云札師過龍丘值伯震葉居士爲母圓經請師云經不屬圓不屬不圓圓則截他頭角不圓則減他聲價豈不見聲前薦得猶落今時色裏承當迷頭認影所以道若以色見我以音聲求我是人行邪道不能見如來旣不以色見聲求諸人作麼生會山僧不惜口業今日爲汝注破乃拈拄杖卓一卓云有見有聞皆是妄無聲無色總歸非个中有只金剛眼十聖三賢總莫知果能如是則翠竹之聲塞兩耳亦非分外紅桃之色刺雙眸甚是平常倚天長劍凜凜威光僕地金鍼聲聲札透恁麼時正好與蔡氏打開八字兩手分付且結角羅文歸功一句作麼生道菩提妙法徧莊嚴隨所住處常安樂。

握竹篦云把住也是者个放行也是者个山僧今晚拈來不妨塞卻你底鼻孔封卻你底口門進不得出不得左不得右不得到者裏果能撒手懸崖分身萬像方於此事少分相應更有向上一著尙遠在。

舉竹篦云者是山僧七日已前爲諸人把住的復擲下云者是山僧七日已後爲汝諸人放行的且道不落把住放行的是什麼水中月鏡中像不可以語言形豈可以默照會直須山盡水窮自然有个出路還會麼喝一喝云甕裏何曾走卻鱉。

悅眾問百鳥成羣棲鳳嶺千峯疊翠色斕斑如何是同安境師雲門前一湖水屋後萬重山如何是境中人師云有工惟種竹無暇不栽花如何是人中意師云瞻之仰之人境已蒙師指示起七一句作麼生師劈脊打云切忌在者裏薦取乃云諸兄弟者个消息甚是容易設若會得則門前一湖水屋後萬重山作境會也得不作境會也得儻或躊躇我也知你是金州路上客。

拈竹篦作○相雲山是山水是水復劃破雲山不是山水不是水乃擊案雲山仍舊山水仍舊水就中有个漢見得徹向者裏掀翻窠臼鏟削條章縱饒臨濟徳山只得吞聲飲气若也尙滯狐疑敢保盡形壽無有倒斷日在旣然如是山僧索性爲你諸人道破卓杖云曙色未分人盡望及乎天曉也尋常一擊便行燈宵十五日諸方悉解制龍門印長老不敢違先式且作麼生是先式以拄杖打﹝十○﹞相云放復云若到諸方切忌錯舉。

舉千巖和尙偈云六月山深日正長道人行處不尋常團團圍繞靑松下殿角無風也自涼師云者老漢大似向松陰處著到山僧則不然夏木森森日正長道人行處極平常任他市巷煩笳管熱鬧場中也自涼諸仁者者裏著得隻眼紅塵堆裏遊戲依然滿地繁霜碧巖深處打眠仍舊普天杲日到恁麼地始知佛祖魔王無下手處閻羅鬼判覷著無門以杖一畫云截斷葛藤。

中秋無風動絕云行皎潔冰輪永夜淸歷歷孤明光上下丹靑有筆畫難成驀喚云寒山子來也便歸方丈。

大雪紛紛落膽寒彤雲簇簇鎖千山漫言野衲輸他貴澹薄家風甚是安諸兄弟如何是澹薄家風拂云挑菜連云煮和羹帶柏香一飽憨憨臥無事可商量權將玉燭鋪銀案寬酌先春笑謝郎。

新出紅鑪金彈子簉破闍黎鐵面皮一度拈來重舉示頓教佛祖也愁眉良久云達摩老祖昨夜在山僧枕子邊道者一著子本無迷悟迥絕生死亙古亙今全體獨露只爲諸人一向攜燈覓火無有了期今日同安結制也是平地生端諸仁者老祖與麼告報還有領略者麼若是伶俐衲僧不妨了達設或未然山僧更與你重重饒舌去也乃豎拄杖云脊梁豎起如生鐵不破疑團不放休。

如來禪祖師禪俱皆坐斷金剛圈栗棘蓬一齊拋出只教諸人吞吐不得搖掇不開無路可通無門可入四面八方銀山鐵壁忽撞著个無手漢驀向腦後一推豁然漆桶生光頂門具眼始得雲從龍風從虎七縱八橫無拘無礙諸仁者𨿽然恁麼猶是者邊底事只如威音那畔更那畔一句要你諸人七日後腳跟點地始不怪山僧今日饒舌。

今朝解制聚首九旬同安始終如一諸人去住自由今有新令舉示諸人東去西去的一重山過一重山腳跟下痛與三十缽囊髙掛的饑時喫飯倦時眠腳跟下痛與三十諸仁者今日同安因甚如此良久云爲人須向損邊行。

師至柩前以杖作○相云者是待贈髙門余氏孺人生前面目死後儀容淸淨圓明靈通不昧若向者裏薦得千了百當若少有恣疑未免錯過去也復舉文殊問庵提遮女云生以何爲義女云生以不生生爲生義殊云如何是不生生爲生義女云若能明知地水火風四緣未嘗自得有所和合而能隨其所宜是爲生義殊云死以何爲義女云死以不死死爲死義殊云如何是死以不死死爲死義女云若能明知地水火風四緣未嘗自得有所離散而能隨其所宜是爲死義庵提遮女問文殊曰明知生是不生之理爲什麼卻被生死之所流轉文殊云其力未充師云文殊與庵提遮女太煞郎當直饒道个監院房典作房亦是釘樁搖櫓今日有問山僧明知生是不生之理爲什麼卻被生死之所流轉只向他道昆山有玉瑩如雪萬古聲光無減增。

舉竹篦云寶鏡當軒狐妖膽喪靈鋒吼匣魔佛魂飛觸著則腦裂覷著則眼瞎且道利害在甚麼處良久一擊云兵隨令轉將聽符行乃度與西堂便歸方丈師踞座良久云古人道有一物明歷歷上拄天下拄地常在動用中動用中收不得且道是什麼物驀豎拄杖云腳跟下薦取。

今朝解七大眾雲集試驗本參都盧黑漆舌若生苔唇猶著棘進退無門銅墻鐵壁特爲諸人聊通呼吸且道呼吸作麼生通以拄杖一卓云一齊拶碎疑團便是心空及第。

今日檀那應供歸來打鼓起參不言東土西竺豈說前三後三隨緣放曠任意逍遙聖諦凡情了無計議自然三千七百葛藤了然透徹何故聻風雨交加泥路滑依然不濕个中衫。

巍巍堂堂澄澄湛湛當下迥絕承當豈容從頭計算要知此事從來周徧十方無餘無欠總爲諸人捨近從遠棄易求難將己分一段眞常置之不能受用把古人間言淡話蘊記胸中被人三追四奪依舊黑漫漫地若恁麼縱饒打七打三結冬結夏也是虛度光陰終無實得同安今日特爲諸人別通一綫乃拈拄杖云有意無心俱是妄淸風明月不須沽。

舉竹篦云釋迦老子說法利生的也是者个迦葉阿難傳持法眼的也是者个西天東土奕葉相承的也是者个南嶽靑原石頭馬祖光前啟後的也是者个從上老古錐向人天會裏舉揚的也是者个天下老和尙在城市山林拈弄的也是者个今日山僧開鑪結制鍛煉的也是者个且道者个是什麼遂擊一擊擲下竹篦歸方丈。

豎竹篦云若論此事從無向背不假推移本沒周遮何勞運轉直饒掣開心佛羅籠打破聖凡關鎖猶是途路邊事且作麼生是到家一句擲下竹篦云自有雙睛懸額角了無一物獻尊堂。

佛法至妙妙在明心心若洞明前後際斷超三祇於剎那之頃證心印於彈指之間且喚什麼作心印以拄杖一卓云莫將閒學解埋沒祖師機。

爲云陽元淸關主開關師至關前雲山僧有一問你道得長老未來時早已相見了也若道不得對面千里只如未閉關已前你在那里立腳主一喝師云閉後又在什麼處安身主云睡覺師云何不再喝主擬議師云破也破也復以杖擊云不須彈指開樓閣透過祖師个一重。

爲靈嶽書記隱關嶽問玄關玉鎖佛祖頂乞師一言以爲龜鑑師云坐斷千差時頂門須具眼進曰只如坐斷的人向什處行履師云一日打眠三五度也消不得許多閒嶽便喝師云退身三步看乃云今朝正值臘月八睹星悟道事方恰腳下有个靈俐郎一關髙掩寶王剎有時上無攀仰有時間行周匝且道內不放出外不放入時百尺竿頭一句作麼生道乃卓拄杖云待伊心肯處是我命通時。

問諸行無常是生滅法如何是生以不生生爲生義師云拄杖頭邊安世界毫端尾上定乾坤進曰生滅滅已寂滅爲樂如何是死以不死死爲死義師雲天上泥人騎木馬人間露柱擊昆侖進曰只如不生不滅又作麼生師打云正好喫棒進曰今朝設壇修梵如何是接引一句師云薜蘿緣古樹進曰恁麼卽證無生地能超極樂天師云被你道著乃以拄杖髙豎云烏藤七尺絕甄別祖意西來齊漏泄威音那畔不曾生今世門頭那有滅滅不滅有奇特萬象森羅一印中劈破虛空成兩橛南斗瓓珊北斗橫東山突兀西山缺就中有个鐵昆侖一任東拋與西擲若向者裏會得始知我河廳李護法恭請山僧爲母劉氏太夫人對靈說法的意是什麼意良久卓杖云生死涅槃齊坐斷孤明炯炯照三千。

普說

兩序到方丈爲請說些禪病山僧云禪有什麼病蓋爲參底人自病耳然世間一切法現現成成眼是能司見耳是能司聞鼻是能知香臭舌是能知苦澀身是能爲動轉意是能曉思惟以至蠢動含靈艸木昆虫無不是現成你教山僧說个什麼𨿽然事無一向若不如是則辜負眾等只得無實法中說些實法絕理事處言些理事乃豎拂子云會麼達摩西來教外別傳不立文字直指人心見性成佛之旨總是者些子所以者些子能會得便會萬物爲一體古今爲一源超凡情絕聖域皆不出乎此又如臨濟雲門曹洞潙仰法眼啟肇宗旨各立門庭機無不備法無不周一切施爲動靜罔不自適竭其樞要亦是者些子因甚日用之間接物之際不能毀方瓦合卻又觸途成滯只因人到者裏未能向腳跟下細細窮研腦後追覓所以百事施行皆拂亂其所爲也及乎腳下覷破腦後打開又把者點靜見死死守住如病鳥棲蘆困魚止水已見法執全不殞亡一切施爲亦復如是者等人如是行履如是知解爭麼透得佛祖差別公案達得佛祖從上根源若不遇大手眼宗匠替他把古人淆訛處指得實落差別處點得分明不然騎牛終不肯落地下船又怕登涯者个病如何消得去正所謂劍爲不平離寶匣藥因救病出金瓶所以髙峯大師道若要開鑿人天眼目發揚佛祖宗猷更將自己與選佛場鎔作一塊颺在百千萬億世界之外然後轉身移步向威音那邊更那邊打一遭卻來西峯者裏喫棒又如大慧老人云悟了若不遇人十个有五雙杜撰至後決不能爲人你看者兩个老漢的話教汝透徹宗猷諳過眼目轉身移步向威音那邊更那邊打一遭一切款案自然明白一切差別悉有師承自爾許伊開鑿人天抑揚後學不是教汝徒將僻見把古人血脈斷肢裂節杜撰扭捏𨿽縱自己僻見只謂之他受用終不謂之自受用又有一等一發可笑全不會古人落處學了幾句儱侗語終日芒鞋緊峭看驗知識某是文字禪某是一橛禪撞見一个明眼宗匠向他咽喉下一捏者裏便去不得卽將平日聽記底便來抵塞殊不知明眼看來眞一場笑具悲哉恁麼參學他日黑面老子正打你者个能喝能棒打圓相拂袖行底到恁麼時反道佛法無靈驗嗟嗟去聖時遙人心不古若是有血气底者樣殘羹餿飯誓不沾唇畢竟要見得眞透得徹未得牛時定要覓已得了牛必要下果能如是自然終始相貫本末齊收一切款案無不了了可謂一句通百句千句一時通一機透千機百機一時透若決江河沛然莫之能禦也山僧恁麼說話總要把彊橛打成一塊血脈凝作一團然後淆訛處絕淆訛差別處無差別始稱眞正獨脫之地你諸人還會麼驀豎拂子云者裏會得才知者些子有如是施爲有如是受用殺活縱擒橫徧十方無不是者些子復豎拂子云只如者些子你若認著也被拂子穿卻不認著也被拂子穿卻總不恁麼也被拂子穿卻總恁麼也被拂子穿卻你諸人畢竟如何試道看眾無語擲下拂子便歸方丈。

示眾

芒鞋緊峭到山庭六出飄飄冷腳跟借問君家何所思滿頭白髮扣龍門古人立雪齊腰爲求大法山僧者裏無禪道佛法可學日用平常更無餘事寒則煨品字饑則歠粥羹旣然如是且道波禪冒雪衝寒還是爲扶宗教耶周顧人情耶若是人情卻同世諦若扶宗教又落軌轍去此二途若定當得出便知波禪未出云陽早已眉毛相見其或未然今日與龍門猶隔千里在拽杖便行。

師豎拂子云諸公今日入山求出世道山僧直下拈出若會得不消鼻上加繩無勞腳跟系索諸公因什麼又尋枝摘葉納寶言貧只爲不能向云籠嶽頂處打眠霧鎖巖阿里放足所以父母之傍萬機擾擾妻兒之處百念紛紛以至桃園杏圃被他流轉酒肆淫坊隨境去就者裏作得主去有何生死可超有何法名可安𨿽然如是諸公畢竟作麼生理會一拂云只个靈符懸肘後劫河生死任浮沈。

參禪貴要英靈子一舉話頭心便死白雲只在嶺頭生日月麗天走不止咦白鳩樹頭鳴意在麻畬裏參虛度光陰可嘆惜今朝不覺是除夕無端彈落半邊牙只恐閻家來催逼諸兄弟莫放逸二六時中當警策一捱一拶急向前猶如一人萬人敵取得中軍个一人自然干戈從此息方是天下太平時何用鐘馗貼在壁一聲爆竹頂門開去住縱橫始自適如此不負本來人才許兒孫稱忤逆。

風淸月白澗響松鳴驀面相逢吾不知其誰家之子到恁麼地須是个人方可體會大道若是荒艸中跳出一个半个未免悚悚惶惶競競業業成个什麼邊事若要擔荷大法輔弼宗教必須脫皮換骨絕後再蘇此事不在長連牀上不在知識口邊畢竟在甚麼處以杖打○相云向者裏薦取。

今朝六月二十六方丈新成生多福八部龍天擁護居我來便登曲錄木遂趺座云新方丈已進曲錄木已登若要聽取新令也須諸人別具眼目復以拄杖橫案云隔墻見角隔山見煙知牛識火已遲八刻同安者裏不惟勘辯龍蛇並本山二十五代老古錐也須當下俯首聽令始不負方伯余翁文宗王翁建立方丈的大方手眼顧左右云且道如何是不相辜負的意良久擊禪牀云一擊虛空轟霹靂銅頭鐵額盡攢眉便入寢室。

舉黃龍南禪師云有五種不易一化者不易二施者不易三生變成熟不易四端座受供不易更有一種不易是什麼良久云聻師云同安家風又且不然卽有五種不難一化者不難二施者不難三生變成熟不難四端座受供不難更有一種不難是什麼良久云東寮西寮前寮後寮都是一隊瞌睡漢諸仁者只如黃龍道不易同安道不難畢竟淆訛在什麼處你諸人若撿點得出則黃龍南同安印總在你諸人腳跟下若撿點不出也須仔細著拽杖便行。

方丈上梁師以拄杖指梁云者具大材緯地經天遮龍蓋象孤迥迥能爲萬象之主赤條條堪作眾聖之尊巍巍乎豎窮三際蕩蕩乎橫徧十方髙聳靑霄頻摩碧漢光吞日月體露眞常一道圓明古今烜赫直教千峯齊稽首萬派盡朝宗號令人天匡維佛祖定四海之權衡作諸方之榜樣只如者段境界還是從什麼人所得以杖髙拱云恭惟斗所餘翁文衡王翁二大護法捐俸於同安祖庭修建鳳棲方丈卜取今辰上梁獻彩諸仁者且道人天濟濟法樂闐闐上梁句子作麼宣說遂擊梁云一齊著力撐霄漢萬古輝煌振大都。

爲燕京慈云寺大悲閣上梁師以拄杖指梁云者具良材還須大用建法幢爲梁棟勢接雲霄招賢聖貯象龍光騰日月縱橫自在耀古騰今至貴至尊爲祥爲瑞恭惟闔京宰官居士曁住持容輝禪師等卜取吉日良辰請山僧舉揚上梁一案且道山僧到來有何三昧遂進前擊梁云髙升云漢垂千古永祝吾皇億萬年。

茶話

昨日晉公來書中有死心魯直燒灰公案越山今晚特特舉似要你諸人塞死心口出山穀气顧眾云有麼僧作禮云請和尙舉師舉畢僧一喝便行師把住云不許喝畢竟如何相見僧取帽云今夜天寒請和尙戴師云不是者般儱侗畢竟還我落處來僧擬議師連打云三生六十劫未許夢見在復云新長老黃學士是一隊沒面孔漢至今猶未相見在何故者俗漢只會吞酒艷飾則才放下腳跟被者老漢一捏直得眼﹝耳皮﹞眵若論端的未問已前早已相見了也旣問之後轉沒交涉當時山僧若在傍卽時扭下禪牀劈面一摑管取个老漢退步有分山僧恁麼道你諸人還知落處也未眾無語師云也是勾闌裏泥瓦。

拈龍門請書云者是第三回

催符子越山者裏不敢囊藏要與諸人共知共見辭不獲已大似生按牛頭試問諸人還是允許不允許者裏親疏得相應方可推倒山門扶起露柱不然山僧斷案去也一卓云秋風橋下露花月楖栗堂中驗作家。

蒼松鶴點色象分明收不盡綠野祥雲話難窮天然眞趣諸仁者旣然如是且道還有能窮其話也無覺眞斗公落髮此地請白雲天衢和尙弘宣戒律末後以衣缽付囑雲龍門祖席馬祖開山非艸莽之地將來必有眞善知識踞此說法汝當守護如護自心切勿狼籍也公承諦囑徧歷諸方參罷歸山數十餘年其中風波險難甘苦挫磨不可計算如生鐵橛相似搖掇不動蓋謂祖庭是重不忘衢翁末後之囑所以不敢移易其志也癸巳年間聞山僧開法越山公領眾房頭三上越頂迎請山僧主持此席公卽退居永寧與鹿豕共住可謂善繼人之志善述人之事者也今值公七旬入山設供山僧亦不免爲伊圖空寫月饒舌一上偈曰滿頭白雪垂肩覆一道靑眉夾眼飛七十從心理事化今朝舉示大家知。

法璽印禪師語錄卷第五嘉興大藏經法璽印禪師語錄

法璽印禪師語錄卷第六

嗣法門人性圓旋璣旋哲旋賢等編次

法語

囑生一禪人

住靜厭喧避靜太華未足爲儔躲市逃林昆侖到此難比此一座山裹包宇宙靑翠古今煙雲罩不住雨露不能侵到此之際果能直下承當嵯峨突兀始許四面不通風嶽岫層巒方得兩輪不能照到恁麼地钁頭邊鏟去無不是淸風沒底籃盛來都總皆明月所以僧問云居僧家什麼事云居回他一个居山好者老總不出此意今獅子巖前生一靜主將一幅沒點畫的菼藤蘄山僧與他一个居山好山僧素識此公閒挑苦菜饑煮云羹深藏巖谷潛伏幽林故玆將云居的公案通一偈以囑之。

突兀嵯峨幾十秋逃林避市許君遊雲居畱得居山好寄與生公一钁頭

示續生禪人

出家大道說一徧住庵要住深山院珍重切莫錯用心行住坐臥無致倦無位眞人在其中明人有眼也難見喫飯穿衣不相離今古從來無攺變六根門頭總是渠聖與凡夫俱一串只緣分段有參差象罔所以通一綫徳山棒斷野狐魂臨濟喝破虛空面靑山綠水祖師心蜂房蟻穴空王殿門外時傾萬斛珠信手拈來甚相便若能撥轉目前機方爲石頭親法眷明明吐露不隱藏孰肯當陽去相薦會得春秋接續生牢關始許君家占。

示慈悟禪人

居山夫居山者衲僧得力事也如雲棲壑似鳥休林各有天然之妙勉彊不得假借不得所以古人云一池荷葉衣無盡數樹松花食有餘剛被世人知住處又移茅屋入深居且道什麼人證得慈悟禪人一日入室求示山僧問曰正睡著時還作得主麼伊云一念不生全體現長伸兩腳到天明山僧曰者个消息那里得來伊云說破傍人笑卽此二語可爲贍老本錢只要說行俱到耳若使出世人天未免畏影走日所以山僧囑云獨自居山好。

示素庵維那

佛祖慧命重越丘山不是其人難堪委授最初必要尋師訪友歷盡辛酸念念只妨己躬大事不明只將曠劫以來愛根種子習气無明掃除淸淨影也沒些自然祖師關捩子一朝打破師資酬唱鍼芥投機如電若雷天下人莫能掩其耳目也素庵維那徧參後特特來祖庭共住喜其數載內外辛勤且入室機緣超脫大有法門气槪儻得猛力加鞭則佛祖慧命亦可相續矣囑囑。

示微密值歲

數十年來山水藝一朝喪卻同安隊興崇祖席念頭眞陸水劬勞無怨戾拖泥帶水作常行運瓦搬磚爲日伎才涉江兮又涉湖深則礪兮淺則揭有時衝寒冒暑來有時戴月披星去个般心力爲誰忙無非欲了死生計禪人欲脫死生關就中便是無生地識得竹篦無觸背了得凡情卽聖諦山花簇簇燦心宗百鳥喈喈宣妙偈吾人動靜與行藏盡合祖師西來意。

付慈耶上座

上座楚中人也秉我顓先師戒法嗣後徧歷諸方熟精名相歸住邵陵演妙法音眾皆稱服值丁未謁云居先師塔頭先過同安祖席與山僧相見揭其所證於本分事猶在依稀恍怫間不能出脫窠臼故於己酉冬重來同安向如來藏裏著意搜尋不知者一著子三乘十二分教也注破不得忽於禪堂裏法座傍呵呵大笑云禪也教也諸佛不曾悟眾生不曾迷從來蜜甜檗苦鵠白鳥玄風不待月而涼火不待目而熱一一現成頭頭顯露山僧知上座得此消息特將先老人傳來的破油靴向人天眾前踢出與上座作个毗盧帽戴向華王座上拈捶豎拂撒土揚沙令彼一切聖凡分疏不下此時正好向同安院裏噓一噓充滿法界逼塞虛空方不負同安之囑先師施戒之恩也偈曰佛祖傳來非法法付君持去法非非一時非法傳天下始見同安共傘居。

示雪忍副寺

雪忍大徳眞實行人祝發於淸遠禪師受具於山僧座下曾在龍門職諸副寺服勞奉養役重任粗及乎山僧開法同安亦復如前行徑先走武昌倩鑄洪鐘次入豫章募化大鍋種種所作皆屬最勝行門盡成不朽佛事卽此可謂祖庭中有力人也山僧今欲北行爲送斗所餘公深葬並掃笑巖祖塔無堪遺囑但望二六時中名自名心自心無起無倒不變不遷到老還須者个話語提挈一番則生死關頭更有一種奇特受用者个受用總要一切處多爲忍耐久熟自成何故煩惱來生死來也用自心忍耐佛祖來魔王來也用自心忍耐如是種種忍耐直忍得一些影子也沒有方得天堂地獄人道鬼途四樂八苦一齊鎖殞到與麼地不異二祖立雪安心覓也覓不得自然得大解脫此時正好衣缽隨身應受人天供養問著掀起兩莖眉便道我與諸佛一數。

示天穎悅眾

參學人須具眼怕殺殷勤切勿懶散泥裏去水裏去生鐵秤錘被虫蛀朝也行暮也行巖前石虎著人驚直饒髙揖釋迦不拜彌勒拗卻徳山棒掩住臨濟喝旃檀藂中不得住腳荊棘林裏撩起便行把太虛空捏成團將須彌山一擊粉碎驚不瞬目喚不回頭方與此事少分相應然𨿽如是必要舉一明三目機銖兩能於亂艸堆頭撥得金鍼河沙數內尋得玉屑豎去橫來無有絲毫擬議具如是手段方可撐我臨濟門庭天穎悅眾遊徧諸方踏翻海嶽來我同安禪堂安居一載見气志超羣可爲法器山僧特書此卷以證將來儻子直下承當一肩擔荷則我傘居門下又有一遮風抵雨的漢子賣弄天下人去在。

示善揆副寺

未會佛法通身是膽會得佛法气息全無會與不會總是衲僧家一場敗缺善揆副寺於祖庭有年服勞無限每每冒雨衝風奔南走北佛法二字拋在九霄雲外怕殺商量何故聻花從春裏發艸向暮間生長的任他長短的任他短大則塞乎天地之間小則逼於身心之內寒時寒殺闍黎熱時熱殺闍黎毀也毀不得譽也譽不得若有一點造作安排便是蛇吞鱉鼻虎嚙大虫古云絲毫系念三途業因瞥爾情生萬劫羈鎖山僧恁麼告報不知又作麼生若作玄妙會去且喜沒交涉若作平常會去喫棒有分直饒坐在無事甲裏未免沈沒深坑要於此中得个出身路徑許伊向毗盧頂上撒屙紅塵堆裏垂手且道是什麼作略獅子舌尖流出月象王口裏放來云。

示一念副寺

禪人親近山僧出力修造祖庭晝夜不辭勞苦水陸並行燥濕皆到此中實是眞如妙道無上菩提知子二六時中承當有分若於此中起心動念將謂別有工夫早是節外生枝懸空釘橛了也𨿽然如是也要是个離鉤脫网的漢子乃可一念萬年不念生死涅槃惟念種田博飯不念超佛越祖惟念塞壑塡溝不念文字語言惟念勤行苦行不念倉裏積谷園內灌蔬只求大眾安祥絕無做嘴打面便爲慶快者个境界要是過量人不是至親切忌艸艸。

示石香悅眾

向上一著父子不傳要在透頂透底脫卸羅籠自力承當毫無隔越方許向萬里無寸艸處插足目前無闍黎處藏身有佛處不得住無佛處急走過不被佛祖羅籠人天揀擇到與麼地自有人請你著破襕衫舞三臺上冠冕祖父門庭喚諸佛菩薩作奴兒婢子去在勉之勉之。

示石云悅眾

住山臨濟門庭壁立萬仞須是勇猛丈夫許他攀躋設使精神稍倦色力不加未免墮溪落澗終難造極登峯假如凝神定志踴躍一番脫卻婆娑衫子穿著無底芒鞋仗淸風而作翅借明月以爲依自然一舉到頂絕沒絲毫阻滯當此之時千山俯伏萬水洄漩四海鳳龍九州獅象悉屬家奴飛禽走獸魚鱉黿鼉總爲擁護到恁麼地正好持鈯斧子砍曹山樹提折腳鐺煮云蒸飯此中一段眞實受用子亦不可不知耳。

示宗旭副寺

離心意識參絕凡聖路學參須眞參悟須實悟眞參實悟之人爲法忘身臨大事而有以擇臨大難而不可奪所以楊岐百世傳聞神鼎千秋不昧皆是眞參實悟之模範也如宗旭禪人爲同安副寺數載殷勤𨿽不及古人亦可謂眞實之人也今山僧北行有末後示訓之語爲你將來作藂林之輔佐示曰離心意識參絕凡聖路學未出母胎時早已名大覺灼然恁麼會仍歸有卜度一涉於絲微垂手無所托汝問事如何釋迦也難捉也難捉三間茅屋不可居九路僧房非著落。

囑巖碧知浴

頭目髓腦身外物花香鳥語案中人若能會得三玄旨正偏坐斷絕疏親所以道語帶玄而無路舌頭談而不談昔日山僧在越山頂上每日空手把鋤頭得一大受用事三十年來未曾舉著今朝巖碧知浴亦是其人不妨爲伊點出昔年典座今知浴一度恩兮一度仇是釜是瓶都帶累端端的的有來由。

示勉習禪人

快勉旃快勉旃時時當習釋迦言𨿽然佛法無多子也要眞經有一篇敏矣參禪還習教殷勤習教更參禪三乘法內堪知委十二部中頗貫穿兔子獲來終棄陷魚兒歸去自忘筌不因今日愚癡漢那識當年大覺仙風過喬松言外意雲藏古洞句中玄菩提莫謂因人學應解菩提本自圓。

示盞飯一信禪人

寒暑無回避春秋日往來二時家常辦缺一不成才𨿽然如是粒粒不嚙著一信禪人可謂飯中無布缽盂斷柄山僧不得辜負於你你亦不得辜負山僧偈曰冒雨衝風不記年肩挑日月每盤旋有時踏斷芒鞋後始信功圓別有天。

示純慈鐘頭

純鋼鑄就生鐵打成一片慈心古今無對禪人自入同安以來數年間妄緣俱削佛法潛滋歲月勤勞寒喧不懼惟知日背楞嚴妙法夜扣幽冥洪鐘自以精進爲基直造純淸絕點如日照世如月照夜孤迥迥赤灑灑絕承當沒可把五陰六入十二處十八界二十五有圓通更須彌報如來慈益精進方不負出家一番也珍重珍重。

囑慧力性侍者

達摩老祖荷西天佛祖心印特來東土建立宗猷蓋因此土多有大乘法器故耳祖初遇梁王王不契入魏地少林面壁九載偶有斷臂二祖始得其傳故非法器不傳也嗣後至六祖而分爲兩枝一靑原一南嶽嶽得馬祖祖得百丈丈得黃檗原得石頭頭得藥山山得雲巖此二派之下又分爲五宗五宗之上諸大老又豈非法器也山僧承臨濟三十一世望初祖四十一傳𨿽不敢言其法器而承上接下之系又豈外也慧侍者於同安室中左右有年辛亥春同二三子侍山僧北上掃笑祖塔是冬結制淸化此子於般若堂中得个入處可爲宗門法器將來與從上諸祖眉毛撕結未可期也山僧豈不厚望也耶子當珍重。

示見誠總戎劉居士

餘丁酉出山訪博庵黎居士掛錫於淸虛禪院時有諸公入院問道昨見誠劉公有辦道气象和尙作麼生起發山僧問他曾皈依什麼人來彼對言昔年曾皈依於白嶽法師山僧問他白嶽法師曾說个甚麼彼曰叫某甲持經念佛山僧詰曰作麼生持念了得伊生死去彼久坐作禮求示山僧曰今日不暇明日來爲伊說彼辭去次日復來昨蒙和尙許某甲話山僧曰不知許个什麼話彼曰如何了得生死山僧言若要說个了生死的話只怕伊信不及若信得及山僧只得忍著牙疼按下雲頭去也若論此事如射箭相似必定心正弓滿然後中鵠儻心不正弓不滿總有畫布棲皮十發九失又在臨發之時凝睛端手把者个紅心看得端端的的自然一箭無不了當然此時方識盡大地是一个紅心盡大地是一隻箭盡大地是居士全身盡大地是居士法身有何生可縛何死可纏所以古人道我有一隻箭從來不假煉射去滿十方落處無人見伊旣諦信此事要把生死於二六時中時時提起刻刻參詳勿生懈怠如救頭然如是做去自有个撞著的時節方識得落處無人見的消息才稱得勇猛丈夫不辜父母恩徳不負明師皈依亦不負山僧今日之啟示伊當勉之彼聞通身汗垂作禮辭去諸公以爲何如。

示未明黃文學

道義之交非信不能全終始窮道之路非功不能達本源故學道之士必先立其信樹其功然後路可窮而道可達交可孚而義可全始繼物我一如彼此無異居安資深左右逢源矣居士旣畱心此事但令自疑自悟自證自明向無下手處下手無著眼處著眼自然頓破疑團豁開心眼洞見十方事事無礙方識得杏壇三千總是一个靈山十萬絕無兩人始不負古聖之垂言山僧之舉示居士當自彊之。

示祝男道俗程居士

至誠之道智者不增愚者不減如太虛空若當天日浩浩肫肫寂然不動無你用心處無你體會處一起用心體會云籠皎月霧鎖蒼山正所謂擬涉唇吻卽犯鋒鋩也然靈源之體本自天然無容雕琢近有一等人𨿽行之而不能著習矣而不能察只將本子上湊合些須口頭邊撈捷幾句問他一个實落處如作文成詩一般摸索將來弄兩句合頭語在人前稱个彊手當作他一个落處有何交涉如是行履欲得大法無有是處必須把他家糟粕洗得潔潔白白向寒巖深窟之下月冷藤蘿之前任他鹿鳴猿啼鳥語花開耳不聞眼不見如枯木死灰相似到冷冰冰地將者个無相的影子疑來疑去疑到山窮水盡轉不得气時一覷覷破然後紙上文章口邊言語全無用處方知實際理地不立一塵今世門頭不捨一法然後侍父母共妻兒以至迎賓送客喫飯穿衣一切動用中表裏精粗與至道符合到恁麼地無明妄想皆是大用大機市井山林悉可放身放命道俗宜深究之。

囑禦六張居士

若論此事本來現成說个提持早已埋沒了也那堪東語西話牽扯葛藤只貴自己用心眞切悟處自然透頂透底昔山谷居士參晦堂和尙因聞木樨花香打失鼻孔後於黔南道上始知大善知識老婆心切恩逾父母此是千古之下富貴不能籠罩一个參禪的樣子禦六居士信向此事殊爲眞切自來同安茶裏飯裏未嘗斯須忘卻遂於本參話頭上得个下落每於入室當機莫不淸楚不惟有龐老之遺風亦且有超方之作用是以臨別求索一言故山僧援筆書此直教與山谷居士同一聲名庶不負居士一番用心也囑囑。

囑公玉趙居士

世尊於人天會上將正法眼藏涅槃妙心付囑摩訶迦葉迦葉得之稱尊道貴惹得西天四七東土二三南嶽靑原石頭馬祖降旗大展露布髙懸四海魚龍望風歸向不期至臨濟被三聖向瞎驢邊滅卻自此人人拍掌个个攢眉手眼通身救之不暇直待笑巖門下憨山師翁曲垂方便時抑時揚向多處添些子少處減些子猶且無人承當末後得我顓愚先師赤身擔荷將金剛圈栗棘蓬向人天眾前一齊拋出是以山僧因斯帶累三十年來覓一个俗漢了不可得今日都內撞著个趙大郎與山僧眉毛撕結聲气相求左右逢源羅籠不住特以從上不了因緣遂付之偈曰從來佛法無多子只要當人認得眞半月松梢君自掛何煩祖令不重新。

示夌子吳居士

向上一著千聖不傳貴乎直下承當不容絲毫擬議果能如是則有爲法無爲法覿體全彰如來禪祖師禪一齊透過雲門幹屎橛拈向一邊洞山麻三斤了無交涉白雲流水總是同參翠竹黃花無非伴侶到與麼地隨方灑落在處逍遙任捲任舒無拘無束或向柳巷花街歌風嘯月或從水邊林下撫幾揮琴或與朝堂卿相議政談仁或同里巷髙賢賡詩獻賦動靜閒忙語默居止莫不是自己常情獨露大用現前不費絲毫勉彊自然與佛祖同機聖賢合轍其或不爾正好向毗盧頂上未生已前周匝一回方可頂門具眼腦後見腮眼裏聞聲耳中見色無方無向別行一路去也今有夌子吳居士江西浮梁人早入儒門深遊聖學視五湖歸一握指大地爲一心昨於都城慈云得接山僧更增信向一日焚香皈依欲乞山僧一語以決生平大事山僧無可爲言特援筆書此以證將來之望耳。

示世勛龔居士

本來妙體洞澈圓明不涉功勛豈通凡聖兩儀未判之前毫無欠缺一气才分之後點沒加添明明天地中隱隱乾坤內非人非境非物非心能變能遷能收能放有時髙髙峯頂立有時深深海底行有時鍼鋒上走馬有時芥孔裏藏身有時通身無影像有時徧界露全軀觀之卽色聽之卽聲嗅之卽香嘗之卽味觸之卽覺思之卽明若向眼耳鼻舌身意上求之依舊識他不得古徳云吾有一物上拄天下拄地常在動用中動用中收不得是以山僧今日特爲舉似龔居士不妨閒空時用心斟究看他是靑是白是綠是黃審得停當那時將佛祖聖賢一串穿卻更可與我臨濟門下作个護法的樣子勉之勉之。

囑余門張氏夫人

夫道之一字難言也明明日用中展轉收不得了了六根門出入見不得隱隱乾坤內上下覓不得昭昭今古間去取劃不得是得也非得也非得之得是名實得天地得之不以爲大蟭螟得之不以爲小日月得之不以爲明山川得之不以爲久羽毛賴以飛翥鱗足賴以遊行有形之物藉以爲體無形之物恃以爲靈在聖不增在凡不減人人本具个个不無柰因自己志性偏枯妄生執著卻被無明煩惱人我貢髙使得七顚八倒以致苦海波中頭出頭沒勞我大覺金仙離兜率入皇宮登雪山升寶座說法四十九年談經三百餘會費盡多少機關豈知一點也用不得須知此事要在截斷凡情不通聖解搏熱火燧如案上冰輪步太阿鋒似街前坦道所以各各當人於一切處得大自在得大受用得大解脫得大安樂到與麼地於其中間覓生亦不可得覓死亦不可得覓染亦不可得覓淨亦不可得覓名亦不可得覓號亦不可得覓四大五蘊世出世間一切法亦不可得此不可得亦不可得譬爲虛空體非諸相不拒諸相發揮一莖艸作丈六金身將丈六金身作一莖艸七縱八橫千變萬化左之右之無施不可豈不光明俊偉者哉斗所餘護法昔任江西籓司信向法門捐修祖剎於山僧處得明己躬大事今其夫人張氏亦畱心此道求決生死工夫山僧亦爲開導授以本參話頭不久之間得个下落故山僧不敢負其來機仍書此卷法名旋徹以作千秋之懸記佛祖之道源也珍重。

法璽印禪師語錄卷第六

﹝湖州府烏程縣正堂信官髙歸安縣正堂

信官何同心捐刻

法璽印禪師語錄卷一之六計字參萬八千

三百十三个該銀貳拾貳兩九錢九分仰祈

佛力福被人民闔衙俱沾般若之光大地悉受

菩提之潤謹意

康熙十五年四月

日楞嚴藏經坊附板﹞嘉興大藏經法璽印禪師語錄

法璽印禪師語錄卷第七

嗣法門人性圓旋璣旋哲旋賢等編次

勘驗機緣

僧問昨日吞鉤今朝脫釣師隨聲云脫後如何僧云通身灑落師云如何是你灑落處僧云要云卽雲欲雨卽雨師雲試爲山僧興雲布雨看僧便喝師云者弄虛漢直打出方丈。

問僧云父母未生前你在什麼處僧云十字街頭師云不是僧便行師云卻被語言轉去。

問參底什麼話僧云正睡時主人公師云卽今瞠著眼那个是你主人公僧云不暇與和尙說夢師云不是不是僧喝師云我者裏不許亂喝僧復喝師直打出。

問不是心不是佛不是物是个什麼僧喝云某甲是心是佛是物師打云嚙人屎橛不是好狗出去。

問徳山托缽巖頭密啟其意那里是他密啟處僧云到者裏口掛壁上師云恁麼三生六十劫未夢見在僧擬進語師便喝出。

問參底話頭速道僧豎一指師豎三指僧擬議師云弄精魂漢。

僧作禮師云不得辜負山僧僧云爭敢辜負師云假若有人問你作麼生僧云待問卽道師云卽今問也僧無語師打云早已辜負了也。

問僧參底是甚話僧云無夢無想主人公在什麼處師云卽今聻僧云昨日燈籠知縮項今朝露柱笑伸腰師云縮項伸腰卽且從只如枕子落地意旨如何僧云且喜今朝捉敗師云捉敗後如何僧云依舊雙眉橫額上師云莫是思惟得底麼僧拂袖便出師云到有些气息。

問僧不是心不是佛不是物是个甚麼僧云總不出里許師云你因什麼不在僧云叫某甲向什麼處去師便打僧云屈棒屈棒師云有人喫在僧擬議師打雲龍頭蛇尾漢。

師問那个是你本來面目僧云眉橫鼻直師云死了燒了向什麼處去僧轉身立師云如何是威音那畔更那畔事僧云黑漆漆師云黑漆漆是个甚麼僧云逼塞虛空師云只如逼塞虛空汝向那處著腳僧擬議師喝出。

僧參師云因甚早不歸來親覲山僧僧云時刻不離和尙師云爲什麼不見僧便喝師云好好問你惡發作麼僧無語師直打出。

問不是心不是佛不是物是个甚麼僧雲樹髙千丈葉落歸根師云一口气不來根向那里歸僧云靑山雲裏現露地白牛回師云向你道不是心佛物又道露地白牛回僧無語師喝出。

師問父母未生前你在那里僧云蒲團禪板師云者是大家底那个是上座的僧云蕩蕩淸風法界寒師云蕩蕩淸風法界寒是什麼語僧擬議師連打云亂統漢。

師落堂問僧參什麼話頭僧云竹篦子師豎竹篦云你喚作甚麼僧云覿面拈來無多子鷓鴣啼在百花枝師云觸也有了背也有了不觸不背作麼生道僧雲從來不被舌頭瞞師云得何長處僧無語師喝出問無夢無想無見無聞那个是你主人公僧云行住坐臥師咄云驢前馬后漢僧云个中無別人師云何不向百尺竿頭道一句來僧云入地獄如箭射師云苦哉佛陀耶僧禮拜師一踏。

師問百尺竿頭如何進步僧云徹底掀翻師豎竹篦云者个聻僧面赤師云猶欠一點在便打出。

問僧云向下一句速道速道僧云和尙何不向上問師云者裏無你插嘴處一僧云萬里一條鐵師云者還是向上語向下語僧無語師云脫空妄語漢。

問僧如何是那畔事僧云不是山不是水師云如何是者邊事僧云是山是水師云如何是全體大用僧叉手近前云今日親蒙和尙師云放汝三十棒。

問僧你參甚麼話頭僧云某甲忘卻了也師豎杖云者个你還記得麼僧云和尙莫瞞人好師休去。

問僧云觸背兩忘事若何僧云鼻孔從來搭上唇師云卽今在什麼處僧云被首座師打破了也師云是何道理僧云血流滿地師休去。

師落堂同眾經行僧問正睡著畢竟在什麼處師推僧云你還討个什麼僧於言下有省。

問僧那个是你本來面目僧云東山云西山雨師雲云雨且置你卽今在什麼處僧一喝師直打出。

問僧你一口气不來向什麼處安身立命僧雲巖前千丈云師云畢竟如何僧云揭開紅日眼坐斷白雲峯師云且過一邊。

師問僧生死到來作麼生回避僧云俱在缽盂裏討消息師云你喚什麼作缽盂僧作捧缽勢師打云弄精魂漢。

參見機緣

僧參師雲從什麼處來僧云安義師云旣是安義又到者裏作麼僧云親近和尙師云將什麼親近僧彈指師打云正好喫棒。

僧參師云那里來僧云廬山師云在彼多少時僧云隨喜過師打○相云者裏過得麼僧無語師打云廬山易過鳳嶺難登僧喝師打云徒勞跳。

居士參問昔日馬大師示龐公云一口吸盡西江水方與你道今日弟子到來和尙如何垂示師便打士云未審與馬大師是同是別師又打云你試檢點看士云掀翻海嶽求知己今日同安遇作家師云腳跟下再與一頓。

師托缽洪州方伯斗所餘公過訪問祖師西來大意能了生死可得聞乎師云大護法曾問過幾知識來公云卽今請問和尙師舉茶杯云者是什麼公云不會師云不會更親切公云望和尙別開方便師遂開示向上數語公出席作禮。

師一日與余公茶坐忽聞風雨驟臨人各驚畏公笑曰者个不是別人師云者話從什麼處得來公云不從外得師云畢竟從什麼處得公云請和尙道看師舉茶杯云向下文長付在來日至別時師把住云正恁麼時主人公在什麼處公云請問和尙畢竟在什麼處師放開云有勞大駕。

師一日與余公坐次公便舉惜取眉毛好的公案問曰昨日看此則公案大有疑情請和尙決之師云者位居士也是釘樁搖櫓當時山僧若在便與他道請和尙下禪牀後卽道公云下了便罷又道个什麼師與公大笑。

師應少宰雪堂熊翁齋罷經行雪拈拄杖云者條拄杖恁麼直師云直且止古人云喚作拄杖則觸不喚作拄杖則背不觸不背道道看雪云且喜在弟子手裏師云意旨如何雪云撐天拄地師云珍重珍重。

師一日同禦六張居士茶坐舉夢晤余翁士云和尙卽今是醒是夢師舉茶甌云者是夢不是夢士云不會師云不惟居士三世諸佛也如是。

師一晚又與張居士同遊鳳棲嶺師指云象王峯頂好一輪月士云好一輪月師指殿云喚作余翁得麼士云得師云喚作山僧得麼士云得得師云旣得無外也士有省至茶坐師復問適來說話還有疑處麼士云自從得見同安後直至如今更不疑師休去。

師一日與余公茶次師云近來大護法與昔日不同公云略知滋味師拈蜜姜云姜畢竟辣蜜畢竟甜公云也不敢妄生分別師休去。

僧參師問那里戒僧云本是淸淨衲子有什麼戒師云我問你是那里戒僧云道過了也師云你莫作機鋒會麼僧云和尙還作機鋒會那師云不作機鋒會放你三十棒僧一喝師云喝作什麼僧云轉見不堪師云你者一喝未有主在僧復喝師連棒打云噇酒糟漢。

僧參師問那里來僧云下路師云還在什麼處住腳僧云到處隨喜師云選佛場爲什麼不到僧一喝師云落在什麼處僧云徧大地師云放你三十棒僧云某甲過在什麼處師云無你措足處。

問上座甚處來僧云洞山師云者裏相去多少僧云無別師云旣無別來作什麼僧無語師云虛生浪死漢。

僧問臨濟三玄三要一齊殞亡還通得消息麼師打云百里聽蚊聲僧無語師云著什死來由。

僧問招賢橋渡盡往來人因什麼自度不得師雲從來沒肚腸。

師一日方伯余公茶次公云弟子曾問寶峯山子大師擊鼓上堂當爲何事山云負命者上鉤弟子云四大本空五蘊非有鉤向甚處釣山云墮也弟子一笑云艸賊大敗山無語今請和尙代一語圓成前話師云若恁麼正好劈頭一棒公欣然云果然臨濟道出常情師云此語亦不受。

問禦六居士近看什麼內典士云雲棲淨土集師云古人念佛一聲漱口三日是何意旨士雲家無二主師與余公笑云可謂得淨土旨矣。

建昌贊府許公茶次師問大護法於治政之外曾將己分事究竟否士云不知師云王法佛法同一體也復以裴休見黃檗公案示之士云只是不知根本師云大護法從貴省現大人相到者裏爲國爲民豈不是根本士云不識師云不識最親切士欣然。

僧送放光石師指云者是我川中的你甚處得來僧云信手拈著師云因甚在山僧手裏僧無語師云美則美只是不放光僧云正好放光師雲光聻。

僧參師云速道僧云不敢道師云爲甚不道僧以臥具打○相師以手作拂勢僧便喝師云者一喝未有主在僧擬議師直打出。

一日問侍者牛過窗欞話四蹄俱過爲甚尾巴過不得者云毫釐有差天地懸隔師云那里是差處者罔措復問傍僧你作麼生僧云只因腳下紅綫未斷師云前有僧恁麼道被山僧打出去僧面赤師云總未在。

僧參那里來僧云廬山開先師拈杖雲開先還有者个麼僧云有師云旣有到者裏作什麼僧無語師便打。

僧參師問云禪師從川中來麼僧云是師云曾見幾員知識僧云昭覺雙桂師云雙桂破兄有多少法嗣僧云八十七人師云你第幾僧云不在數師云相聞都是喫酒肉底是否云是師云還有不喫者麼僧云都喫師云你喫麼僧云喫師云因什又道不在數僧無語師云撩虛漢。

僧參師問一向那里住僧云崆峒師云崆峒爲你說什麼僧云庭前柏樹子師云是何消息僧無語師云好株庭柏折倒了也便打。

又問傍僧上座那里來僧云黃檗師云何往僧云隨方去師云亂走作什麼僧云處處稱尊師云見个甚麼便恁麼道僧云請師髙著眼師云未在僧喝師便打至晚茶次師云上午一喝山僧未肯在僧云明眼難瞞師云古人一喝具三玄三要你作麼生會僧面赤師向侍者云者僧未夢見在掇去果棹。

僧送髙峯錄師問者老漢上座在那里參見他僧云無處不見師云背後底聻僧無語師打云撩虛漢。

僧參師云那里住僧云獨丘師云因甚不在彼住僧云某甲不知安身立命處師云卽今在什麼處僧便作禮云會也會也師云作麼會僧擬議師打云無主孤魂。

僧問如何是常住眞性師雲山僧者裏無者閒家具僧云不會師云你問常住眞性那僧無語師云出去。

問僧死生到來如何抵敵僧喝師云畢竟如何僧云敵他作麼師打云虛生浪死漢。

僧問如何是和尙本來面目師云鼻孔搭上唇僧湧躍禮拜師云你見个什麼便禮拜僧作打勢師云莫亂做出去。

僧參請問和尙如何是古佛師云過去久矣僧云杲日當天紅焰暖不須彈指到家中師雲閒言語。

問僧那里來僧云寶峯師云來時馬大師向你道甚麼僧云道佛法師云趙州道佛之一字吾不喜聞你作麼生僧擬議師打云妄語漢喝出。

僧參師問那里來僧云洞山師豎拂子云洞山還有者个麼僧擬議師顧侍者云此僧未是那里來與我推出去者才推師便打者云爲什麼打某甲師云盜牛者去拔樁者承。

僧參師問甚處來僧云百丈師云近聞百丈和尙五旬是否僧云是師云大雄峯將什麼與他慶誕僧云千峯下拜師云因什麼釋迦峯不點頭僧擬議師云蝦蟆禪出去。

僧參不作禮師云莫禮莫禮僧擬作禮師打云執癡漢出去。

僧問如何是和尙家風師打云菜根香飽無餘事拄杖當堂斷是非僧云如何是常住眞性師復卓杖云會麼僧云不會師云兩問俱失。

法璽印禪師語錄卷第七嘉興大藏經法璽印禪師語錄

法璽印禪師語錄卷第八

嗣法門人性圓旋璣旋哲旋賢等編次

書

復眉居宋侍禦

居士來諭云亟求開示見我本來此語是權耶實耶想居士以末季庸流之爲湣念故乃舉此語耳果然如是貧道曾記得雪巖問髙峯云日間浩浩時作得主麼峯云作得巖云有夢有想時作得主麼峯云作得巖云正睡著時無夢無想無見無聞主人公畢竟在什麼處峯於此不會若是轉問貧道無夢想見聞時主人公在什麼處只向道鼻息大如雷天明不覺曉居士於此瞥地翻身徹見本來眉目不妨向塵勞堆裏指引迷人冠冕場中點開正眼何藉一瓢一杖埋沒於雲山煙水間也謹復不盡。

復蕭大有居士

疇昔之日接居士手教中言非不知卽心卽佛﹝云云﹞。

卽心卽佛昔馬大師接人令人鏟盡道理法執相忘方脫盡汗衫全體獨露今時學道人多向意識中卜度所以宿習旋滅旋生居士若明此事不須別求旨訣只要把玄妙知見去得漧淨之乎者也去得漧淨只將一个話頭於二六時中挨拶不去必要挨拶發不得疑必要發疑然後到水窮山盡地步忽撞著無面目主人方得呵呵大笑云元來鼻頭下垂眉橫眼上到那時方見貧道只是者个模樣並焉師卽心卽佛非心非佛亦了然也居士當黽勉之復謝。

復汝鐘閔老居士

暇與二三子趺坐道及居士賢喬梓久爲法門金湯正贊服間忽翰下捧讀如雲布中天都在覆蔭之下可見聲同耳門气同鼻孔皆從無意而意到也承云每念大力開山先師一席儼然未散至曷勝汗下之語是大居士不忘先師南浦道中說法之時視與越山爲不別矣然貧道鄙人也終日抱守孤峯目視云漢不能爲此山作一事又不能爲先師接一人有居山之名而無居山之實𨿽賴護獎不知將來得不辜負否準擬旋山奉迎兩相傾倒忝在同門諒不我卻是復。

謝文宗博庵黎居士撰十方碑文

昨晚舟中得大護法所撰龍門碑文挑燈三讀眞百世祖席之鐵案不特爲龍門十方遠計亦更爲發起雲居寶峯兩剎之淵源非大護法如椽之筆曷能如斯也贈大云詩可謂絕暢非爲山僧牀頭楖栗亦是大護法殺活縱奪之機此子得之一生受用舟中搖蕩暫復不盡並謝。

又

客歲趨謁只聆大教卽知居士不獨覷破孔老面目而達摩直指之意亦有超越處矣貧道叨嗣祖位道徳荒疏宜云壑中棲耕博飯不敢效諸方是非隊裏接物利生望光密覆令湖海參歸是大護法不忘懸記共開選佛之場也伏惟慈照不宣。

謝渭綸屠翁邑主立僧戶

承立僧戶貧道歸山不啻祖庭感賴抑且僧俗兩分非大護法垂手參贊何以得機緣湊合之於此𨿽叨馬祖之靈實賴大護法之力也然今莊蒞於堂堂萬民之上巍巍靖邑之中萬機頓赴而不撓其神千難殊對而不幹其慮非得杏壇之眞趣靈山之宗猷安能如斯耶適聞大護法已旋貴治敬遣二侍者代候並呈歸戶四柱冊二本乞印照歸戶一案況此案亦當大護法之主宰亦是極美一事如力行卽感聲無盡方外之交甚釋道懷耳欽謝。

答孝廉晉公閔居士

山中寂寞兀坐懸巖目視雲霄神情虛闊接教細讀末法中得居士深於宗門用心可謂有力之士不然何能全身擔荷來諭云日在寶云閱宗鏡諸錄心中稍有明亮如人在蘆溝望皇殿只見紅與金色日光映成一片至其中千門萬戶不敢自欺此是眞實譬諭居士於諸經錄中得見此段境界山僧實未曾見但見古人有云我幾十年看經教是運糞出諸人看的是運糞入如古人受用只要鏟得漧漧淨淨居士𨿽看起許多物事湧在虛空不過諭言而已胸中必無是物所以山僧常示眾云諸仁者到者裏來了明大事要將從前記的三教九流諸子百家吐得盡盡無餘方與越山相見設若不然也須吐卻始得此是山僧垂語昔有僧問古徳曰學人不識佛乞師指示徳云我言恐你不信僧曰和尙垂言焉敢不信徳曰卽你便是僧曰如何保任徳曰一翳在眼空花亂墜後有尊宿判云古徳答此僧所問如百二十斤重擔此僧一肩荷負驀直便去更不回頭可謂有力者也居士在越山一言之下擔荷佛祖慧命亦可謂是有力之士也直復不宣。

復管翁舒居士

未出匡廬已知居士才傾蘇黃詞壓班馬虛心內典存誠外護貧道欲見無由馳神久矣何幸曩辱魚箋嘉譽過當意居士誤信虛聲儻入山親見只相視一笑耳卽龍門請言一案昔年棄云居登越嶺已向無煙火處把茅蓋頭不蓄一粒米不栽一莖菜以塞饑瘡詎知居士及諸大護法並諸山耆宿本寺眾僧三請貧道入院原爲復理祖席其餘田山瑣瑣悉是第二頭非今之急務也所謂急務者人心匪古世道滔滔不於砥柱中救人心術而營營他求者豈眞爲生死者所爲耶此復。

與仲遷葉文學

正月賀新禪人持居士後來一書𨿽未得此事淸楚實有進步穩當非摹寫得的貧道隨讀隨喜與牧座元相視笑云待他面來貧道再與一拶始不負幾回曲引也牧雲和尙賣弄不少待他作麼卽揮案一下便行貧道視侍者云不將漁父引怎得見波濤一並書上居士勿以半塗坐住必要到家方是自由處何如。

與方伯斗所餘護法

山僧自行道二十年來每晤宰官居士畱心於法門中者頗多而專求立證者初見有博庵雪堂二居士也今睹大護法秉心堅固問道眞誠一聞舉揚便信知有此段大事直下生疑卽欲立證佛祖頂不求伴侶如此學般若之勇猛則不異於古人之勇猛也然佛祖大道本無言說不立功勛貴乎直下承當不容絲毫擬議若有絲毫擬議與道相殊故曰人人本具个个不無皆因妄想執著不能現前以致沈滯輪回迷淪三界故山僧初於法云律堂一會輒知大護法乃祖願重來終不以有爲功行住腳所以山僧覿面提持發明生死大事亟欲以言下知歸一了百當直不得已曲引正睡著話頭作一敲門瓦礫大護法亦便穩於胸中力有朝參暮請之決志也𨿽然若向百尺竿頭進步鋒鋩矢上加尖朝夕不相離間忙打不失單提一念直到水窮山盡無下手處方可如枕子墮地頓息塵情得大慶快親證佛祖頂別無伴侶此卽不惟出一頭地且續傳燈於萬古自可期矣是以山僧先將三代祖像拄杖一條授與大護法懸記末後因緣始不負龐老之遺風靈山之骨肉也近有新得幸通一二以慰道懷北望五云臨池翹首。

又

蒙賜鐘資感佩不盡然此段公案幽明兩利頓證圓通永鎭祖庭之物也中興碑記詞章簡備字句精妍眞乃佛心祖意不惟起祖庭之湮沒而且有深惜天下黎民之重困切切也將來謀石與博翁之記並刻以垂萬古不朽之案也謝謝。

又

承貴役遠送碑石座不到山僧詢得來路甚遠且無損壞及細觀文色光潤其體堅固山僧不覺眉尖鼓舞可以傳二大手筆也此不惟祖庭增輝誠千萬古不磨之迹若非大護法全體妙用安能成就其速乎不盡餘情謹此附謝。

又

昨領盛饌至今齒頰猶津也但座中承問女子出定公案一眾知識舉皆默然者何也正是滿盤托出大用全彰故山僧又恐大護法全在定中著腳不得本分相應故返問一動一靜是出耶是入耶若向此中見得則知釋迦老子文殊罔明皆弄精魂舉該喫棒然𨿽如是也要重徵不妨將昨日問頭今朝還我。

又

出定公案答以白箋機用甚是但不知尊意落處還作甚麼邊會若作有言點畫未見若作無言白紙猶存有無不作終難決斷故山僧卽碎其箋請大護法再向其中下一轉語。

又

向讀來教知大護法造道精勤已到活潑潑地物物頭頭舉皆是道不被理之所轉但不被事之所轉有道可道猶未是大解脫的境界要到自如如地物物頭頭舉非是道不被理之所轉若不被理之所轉而無道可道亦非大解脫境界然大解脫境界言語形容不到師資受授不能只貴自家親證不落規模如人飲水冷暖自知古云毫釐有差天地懸隔矣余不盡筆諒之諒之。

又

近來法門當盛魔異多端聞大護法見道親切作用愈奇誠言道無難易總在當人擔荷爲重嘗聞弘道爲難非難也護法爲難非難也然得正知見具擇法眼分皂白識是非誠爲難也如大護法初未明佛法之時能信然參究及至己明之後又能確爾行持砥柱法門搖掇不動不被他人籠罩不肯自己瞞頇不以忙閒爲隔直得透頂窮源深入閫奧卽無盡大年輩又何獨善其聲哉然以此觀大護法亦可謂難行能行若體若用若放若收舉皆兼得之矣欽服欽服今因薰風南來涼生鳳嶺特修尺素問候起居伏冀順時自玉。

與制臺玉翁張護法

前法云寓杖蒙大護法下顧津津隆施疊疊惟恃福果所歸不敢嘵嘵言謝也別歸鳳嶺而神情無時不馳況炎威正熾恨不能常依檀樾大樹而分餘蔭耳蒙垂扁額已掛中堂華嚴經十五啟諷此不惟林泉增色祖剎重輝卽福果所歸亦可以恩覃九有矣儻非鈞座作佛祖金湯羣生庇蔭安可得哉驅穎遣人代躬鳴謝臨楮翹首。

與糧憲允升程護法

久慕髙聲未遑接教前一識荊恍如舊契詢非過量人不能以一莖艸建立梵剎將世諦而爲佛法就宦海以作金湯得如是一段孤髙自不被物累之所牽制矣然大護法素窮聖道自與佛道相應不妨更向紅塵堆裏別出一頭則自然頭頭合轍物物同源便與蘇黃續其舊案也嘗聞好善者不棄於芻蕘樂成者能加功於終簣山僧故敢走筆伏惟大護法向日用中究竟何物果然親見一回卽是塵寰中別出一路也承惠所修藏閣今擇八月朔三上梁望賜尊銜登上俾得垂鎭萬古又本月望日已啟華嚴法寶仗佛力而佇見玉燕投懷崇髙爵位謹此奉聞乞爲垂鑑。

與文宗印周王護法

同安殿堂少叨就緒初擬方丈猶隱荊棘叢中卽若銅鉈之於荒艸忽蒙大護法垂惠一旦鼎新不惟山僧有所依止卽十方雲水亦得拶入使將來知識奕葉相傳名爲法窟此段因緣謂非千秋不朽之公案乎向聞大駕髙遷故山僧特走灌城以作陽關話會不期值公冗蝟臨未敢頻聆咳唾又且山中修造催忙不能久居客捨以致匆別歸山未得候送於南浦也又前聞法旆肯降鳳棲增輝泉石今特遣侍者奉迎萬惟撥冗拱俟不宣。

與靖安邑侯陳護法

大護法陽春布徳民賡褲襦之歌山僧𨿽處鳳棲僻谷遠承樾蔭久矣欲走雙溪竊領唾咳柰時當聖制不能造謁琴堂歉也何甚玆啟有貴治龍門寺山僧開法有年有數畝山糧爲資僧恆產因圓頂方袍不便公門出入故有僧戶之立承前任屠公倡之於先牛公繼之於後法門金湯永垂不朽近聞大護法軫念窮黎不均之嘆慨然平圖此種功徳萬民感誦龍門僧戶想自固圉不令四海禪流違公混俗禪席藉振國賦可足是所望耳伏望畱神余容再布。

與少宰雪堂熊居士

山僧幾番策杖南州眠云飲月侶鳳儔麟若於同安無深補浴獨大護法有格外之提撕向先師塔銘中極力揄揚今古賴以不朽斯一奇也蒲月入省又得盤桓從上佛祖未了公案擔荷傳燈於千古斯再奇也同安鼎建大殿實出意外余翁發心尢仗弘文接引忽然頓破無相三昧此亦罕覯之緣斯三奇也是三奇非昔靈山付囑不能爲之倡更非破慳囊者不能爲之和不惟山僧得申出世之懷卽後代之瞻仰者如穆淸風矣承賜厚貺𨿽已拜登感愧交集同安大殿中秋後一日豎柱十八日上梁特遣侍者恭迎大駕相約方伯余翁諸位上憲同降鳳棲則土面彌陀重添金色也恭候不宣。

與文宗博庵黎居士

素荷格外垂靑眞我法門中了元坡翁一派兼承屢屢畱心於上藍祖席知山僧馬師腳下兒孫當奉命唯唯愧山僧道徳荒疏難以入廛垂手矧江右之名藍惟此一剎爲最又蒙張制臺護法煥然一新必將來之知識有在山僧未敢擅斯念也蒲月出山原爲先師塔頭未了之案不覺機緣時至偶值余公倏有鼎建同安之命此非大護法平日久相贊助奚能有斯之奇遇也大殿擬本月望日上梁特請文輿入山盟證則山靈增色雲水騰歡望杏瞻蒲掃榻以俟。

又

春承徳飽牛屋齒頰至今猶香也謝謝別時正當公冗未敢罄露心悰山僧原出龍門入鳳嶺欲爲先師雪屈大轉法輪見其階級成坎坷法堂爲艸莽自愧才疏行薄不能廣結法緣止擬一瓶一缽坐艸眠云以度餘生之日夕耳不期前歲杖抵灌城祖光忽現得方伯余翁與法相契鍼芥投機慨有復興之念續得制臺張翁司馬熊翁二文接引故得遠近檀那都聲樂助業已殿室告成又得藏經垂鎭盡可聚眾安禪得無餘欠矣但思家有遺譜國有傳文無是則不足以繼遠啟後玆同安祖庭乃廿五祖之遺迹當斯百廢旣舉之時宜有中興碑文方能懸記末後是備沼毛敢乞大方流布俾得佛日長輝名藍再振想大護法以佛祖爲心必不以金玉而靳筆也臨風翹企。

與給諫約生熊翁居士

向叨飛穎命主同安數載以來目視雲霄冰霜自守山僧每愧才疏行淺不能繼述先風援拔祖庭淹沒今幸方伯余翁與山僧有夙生契合發心捐俸起造大雄寶殿並諸堂閣稍以荊棘之場復爲龍象之地此非大護法首帥之名烏得有如是之機緣乎近聞門下樂隱林泉倦爲世法單於內典畱心是以山僧特遣侍者持箋請駕入山度歲不妨與西來祖結出世之盟又是一番奇特也再求顓先師云居塔院緣起待面詳白臨楮不勝掃室拱候。

與旅庵曾居士

向入洪都深叨厚惠謝謝山僧自別歸山爲了雲水之債不暇隻字問安有疏道愛多矣值前薰風南來聞法體貴恙未甚大寧山僧每於寤寐思維不遑安處但幸大護法嘗炙曹溪憨祖入道甚深必以煩惱場爲休歇處是非成壞皆能看破如幻縱使身有老病知必有安閒之法得無妨礙耳昔聞憨祖居諸厄難猶若尋常此蓋轉苦爲樂轉有爲無苦樂雙泯有無不立誠謂住煩惱而不亂居禪定而不寂此非以大地爲身心三界爲解脫者耶今大護法誠能以病苦爲樂緣又以身心世界渾然一體則有進於先人遠矣今遣訊候臺禧伏冀自玉。

與埽庵譚先生

久聞門下法門砥柱象教金湯海內一麟古今之奇特也印恨緣疏未得親領大教嘗於龍門惆悵中忽得雪老人道行碑續得曹溪憨翁肉祖年譜沐誦之餘倍舒眉宇不啻唇吻荔枝親炙門下之左右耳且集成我祖法道更知尊見超庸赤身擔荷祖佛家私若非天龍特降乘願而來何由得先祖之腹心行狀也時卽合爪朝南稱謝不盡印𨿽侍師有年根性微弱識見靡長數年間濫主宗門伴隨龍象自越山龍門同安各剎略撐祖父門庭未能大舒法約幾思買棹髙門聽述先風聊增鈍置因建同安祖剎土木工興行不果今幸獅聲道兄來謁隨遣侍者持箋代候並附刻俚言伏冀垂靑斧正率瀆尊嚴臨風翹首。

與禦六張居士

章門一別忽見星周然山川𨿽異道契卽鄰此心無時而不在浮雲落日間共相委悉誠謂千里同風眞俗不二也想居士邇來徳業與日俱升浩气必以彌天誠心定能貫日坐斷十方三際踏翻窠臼透脫羅籠隨方得妙任意優遊放去收來無不合乎古人之途轍也但能向無凡聖處不善惡中豁開頂門正眼弘舒腦後眉紋將佛祖之眞趣旨歸一齊僕落更有一番令人不可測度不可勝數之受用耳令親翁建立同安祖席擔荷佛祖慧命轉荊棘以作菩提灑醍醐而蘇枯槁不惟鳳棲土石得放光動地卽天下知識亦有吐舌驚懷此誠世出世間無不羨奇特也昨聞法旆南旋本應親瞻臺祉又恐煩動興居是遣管墨問安兼請車騎入山過夏商量祖父風規始不負昔入同安之室也掃庭以俟。

請慧山元白尊宿歸寶峯

客歲冬曾奉一書想蒙披照寶峯云居兩剎已得其詳矣但寶峯方丈自吾兄去江南之後誠爲法堂前艸深一丈弟每遠眺珠峯湧翠爭榮似有待其新令又兼江楚衲子靖邑檀那聞風望影如渴鹿覓瀛步之久矣望吾兄棒喝重振於泐潭照用覆彰於法座令合邑檀那合寺大眾護守祖庭之有功也臨楮神馳不勝翹企。

又

寒梅綻玉枯木回春正老法兄和尙闡宗風之際開壽域之時某應親臨法座禮祝長年柰爲同安祖席業識縈纏力難從願今備微儀專使代賀以表寸私容俟誕辰合自遙空稽首某乃法門鈍置有負先人若非法兄道徳芳榮聲名洋溢不能起振先風規模後裔老人塔院二案功程尙未全完明夏二十周期煩仗錫降歐峯指點大成想以道統爲心不辭倦耳余盡晦弟口宣臨楮不勝神馳。

復慧峯山牧恆首座

讀來書並升座法語知位任堂頭其宗旨猶有來矣然云居先師一脈至我門庭孤峻非過量人不能肩荷汝能以一肩擔荷眞不忘越山龍門一點血脈旣爲一方瞻望宜道徳成人祖令成物益宜空乏其身綱維梵剎始可以宗門光顯四眾云來不負笑巖纘續拈花之舊服憨翁繼承柳巷之單傳明月堂中彈古調始稱聲聲不墜空王殿裏傳知音方言曲曲轉新此是汝之應作亦是山僧眉下之所致望也珍重是復。

與匡山獅聲大師

未接教時先請當事之目云我法門之波無甚大波也此是訛言終歸寢息及讀佳句云頓使癡頑陷此機令人深服其策然非大人先見萬不能符合至此矣鳳棲祖剎湮沒多秋今承合省宰官護法共展初心一旦捐金鼎復方得土面彌陀灰頭羅漢煥然一新歷代祖師少伸悲屈此非老法兄智力遙加慈光遠庇何得有是速乎昨聞江陵遠行之速弟恨不能拜送江幹冬日隆寒伏冀途中自玉。

與紫竹林妙明和尙

相別愈久相隔益遙第老法兄光明日照我土區區千里在眉睫間矣每一念及能無悵然蒙愛不忘遠惠徳音兼賜先師頂像俾得瓣香瞻禮儼然如在感謝感謝弟恨薄劣有愧先人塔上因緣與眾兄弟勉彊數載尙未拮據今幸大護法余翁助其餘力盡冬或得告完但石工浩繁難爲收拾想老兄亦不無心處此矣弟因修葺祖庭日興夜寐搬運土木之勞沐雨櫛風無暫停息因是病中膏肓盧扁束手恨不負荊親聆慈誨今幸風便聊附寸柬代躬問訊俟明春大誕專賀華筵幸惟慈照不宣。

與聲隱和尙

久仰座下道風大振猊座之傍人天圍繞足見老人後昆稱兄獨步幾欲買棹走候稍伸渴懷因妄膺法席修復同安祖庭荊棘瓦礫之場多端累聚玆𨿽少有就緒猶多未竣之羈是以有懷而足不前也云居老人之塔向蒙協力贊襄十有八九然尙未稱圓滿今必須二百餘金方可如意玆以慈晦二大師爲此來楚想老法兄追憶老人必須共出手眼使得早合其尖足見始終之誼矣便中附詢道履不贅。

與超宗和尙

自壬寅春蒙法駕爲先老人塔事遠來足見水源木本之思矣第同安一別六易星霜懷老法兄只有神馳楚江耳幸今秋慈公到山得以細詢起居少舒渴懷且聞以萬松常住竟付髙門自得退居靜室可謂有大作用矣況此時年髙徳長正好弘法利生與其屏息於深山何若闡宗風於五臺耳且此地原系老人先開之叢席豈忍其冰冷艸深乎弟數年濫廁老人之門多受同安之苦今𨿽藉庇將及告成而尙未能全畢以致塔工未竣不及分身承老兄雅意諄諄愧難從命也若欲塔功圓滿煩望大力指揮匡襄結案語云九級浮屠必合其尖老兄又豈肯以末後一著讓與他人乎余衷不盡幸諒之。

啟

請新任邑侯藿思李護法遊山

伏以天將良令帝命人龍善政剛敷歌褲之聲已徧雄才特用伐荊之譽先揚宓琴靜聽於巖阿王舄遠飛於郊外像龍俯仰雲水歡騰恭惟閣下有生柱石象教金湯名遊李杜之班學入蘇黃之列三臺遠映陰陽燮理已司百里方從秉賦循良旣露公門若水惟觀鸞鳳之翔曠野如霜不見雞豚之擾四境如蔭拂翠兩岐麥蕙垂靑風披玉尺以加隆月映冰壺而益暢切思政成化洽必爲問俗觀風惟玆同安古剎稽時開創唐朝歷代祖師以相傳合郡公侯而再建屆玆春光明媚黃鸝鳴向缽盂峯當斯日色和融白鶴棲歸錫杖嶺印也世外愚僧山中幻質三際斷而只可供衲子之道僕五蘊空而不足爲學士之禪牀雅慕緇衣每思授璨於適館心懷明徳恆竊飲醇於內交敬挑野菜以當嘉肴敢煮洞泉而充美醞用扳盛駕重賡解帶之機虔迓榮旌復聽秤僧之話俾艸木賴光而榮茂庶山川借色以光輝伏冀命駕於公餘乞賜寵臨於何日平蹊俯俟炳燭翹瞻謹啟。

請舊任邑侯馬護法遊山

伏以淳風旣播甘棠之蔽芾常靑雅化髙臻霜柏之悠長耐操旌旗遄行於幽谷益切欽衷餘光過照於遐陬倍叨盛庇恭惟臺下生民雅望名世髙儀誠徼三異之奇歌至感二邦之愛頌推心赤子慈仁久布於荒郊加意靑衿文彩廣畱於花縣桑麻徧野允稱杜父之云仍桃李成蹊信譽岑君之風韻威鳳屈棲於黃棘驪龍偶借於滄江預卜豸史屏開佇看烏臺日轉衲荒郊薄徳末法微流頻蒙護法之幹城每荷回春之玉律知酬有自望駕無從是蔡某日敬潔薄蔬少伸不腆顧玆一器之寡非報二天之虔自忘飲食之微欲睹浚明之範伏冀少舒尊重初遊鳳嶺以無辭特賜寵臨卽踏佛峯而弗倦俾依臺側而賡解慍之章叨立下風以貢升平之兆掃逕焚香眷焉鵠俟僧等不勝忭忻之至。

請糧廳許護法

恭惟臺下天榜題名朕宮擇牧自富五車於學海人歌萬丈於文峯先翥蓬蒿知是搏鵬而示鷃旨棲荊棘識爲威鳳以指鸇弼憲才猷大經綸於國裕司儲徳政懋會計於持衡上應天倉下裨地部聲傳蓮社澤及文林持國典以聽載功勛執燈傳而俟徼名姓計期豸史指日烏臺印鳳嶺微軀獅峯末品寡識生前著子徒輕今世門頭意望髙賢把臂談心消永日誠思達士指空畫月作禪宗由是特采山芹用烹巖水淨掃有痕之古路潔拭無染之案臺謹卜某日之佳辰虔迓命來之盛駕伏冀統同新令福星一路以迂臨會集舊侯多士同時而出震庶僧聆教尢得萃拔夫山林俾佛瞻光益得類出乎僧相雲水翹瞻無任瞻仰。

補祝方伯李護法

伏以涵養蒼生應是靈山有願光騰萬里定因帝闕流恩徳許頻依心容再借恭惟護法儲精紫閣毓秀洪都拯淪溺於僧門屆今天開壽域救瘡痍於民體時當神裨福疆野老歡謳華封快祝寒巖僻谷盡逢和煦之光塞北江南總賴氤氳之气樂收桃核來譜大椿之年喜貢霞杯往唱冥靈之歲印乃宗門鈍置慧種蕉芽濫維祖席糞箕敢效龍牌焚祝缽囊懸磬無效殷勤少備芹儀聊申曝敬萬冀麾存足施光寵。

復眾鄕紳護法

伏以東山日麗孤光皎潔映修江南國風淸古气優遊騰鳳嶺名寄千秋之外眞俗鹹歡心存兩間之中髙低並美園林傲骨泉石馳神野鶴知歸山雞解舞恭惟眾大護法閣下朝廷榜樣社稷規模遙瞻气槪若彌天直睹精誠如貫日嘗掛金絳輝里巷大啟家聲久畱玉帶振山門弘揚祖道玉衡平舉知衲子之重輕寶鏡髙懸識世人之憂戚文光遠引信哉世外階梯翰墨遙頒允矣塵中號令雲水欽崇象龍俯仰某也僧中鈍置法內遺流自慚薄徳不守山林自愧緣疏難圓梵宇寧甘險隘遠從浪裏浮沈寧受辛酸固向塵中奔走都城𨿽有住處就裏還同無住之時旅底𨿽無歸思个中已定有歸之日偶得瑤函展讀意欲拽杖忙行無柰春景迷途敢待秋風薦爽回南促膝藉明月以致謝尊前望北談空假寒霜而曲躬座側先對來者略附報章伏冀照原無滋遠慮。

復孝廉文學

恭惟臺下廟廊儲幹社稷英材待時爲盛世經綸指日作中流柱石身居學海猶存偏愛於僧門志決文林尙布餘光於法社筆花與山花齊燦佛祖增光劍气等雲气同生象龍啟色護叢林如眼目泉石歡騰保僧眾若身心云流會合頌緇衣而時宜梓裏披彩服以日映楓宸金玉聲髙璇璣韻美鄕鄰注念遐邇知歸山僧法門樗櫟蓮社愚頑不能耐守山林妄欲奔波城市泥沾杖缽眞爲識者所嘲穢染袈裟更被愚人所笑忽接髙賢華札讀之卽欲南行柰因金佛工殘思之不能北脫只得先遣來人復命預上報章以便秋後野衲還山恭宣謝忱同安祖席煩賴維持始終樂有恃怙淸化禪林自能解脫首尾不致奄畱遙對修江可勝翹企。

法璽印禪師語錄卷第八嘉興大藏經法璽印禪師語錄

法璽印禪師語錄卷第九

嗣法門人性圓旋璣旋哲旋賢等編次

眞贊

觀音大士全身心經

八萬四千毛孔孔孔流出波羅密門三百六十骨節節節皆具金剛正眼我聞悲智未發生如月行空無淨穢通身羅列雁行斜一畫一毫眞教體眾生迷妄有遲速菩薩圓通終不二四威儀內妙莊嚴一絲一縷勝三昧我今稽首願無畏一切佛事永成就

大士雲中騎獸﹝王霄寰居士請﹞

衣衫黼黻發鬢蓬松乘雲駕霧馭獸騰空童子鸚哥俯仰淨瓶楊柳隨從心每普周法界身常陟降穹窿離去洛伽界內不居紫竹林中示現人間天上闡揚法爾神通猗歟大士太殺形容若逢識者笑爾顚風

魚籃觀音

大士忙忙應現無方酒行肉市眞圓道場淨瓶倒瀉白玉毫光乘斯光者卽證眞常更有一般奇特處惹得魚兒跳上筐

蒲團兀坐乍放癡憨胸中若有思救世更多般不如稱時歸海上靑蘿一幅覆花冠

稜稜怪石蓮花捧足手抱孩兒眼睛突出明月當空絕纖翳翠竹淸風彈一曲都盧一味賣風流个中一點全體露

贏得山中猊兀坐笑微微不去魚行肉市誰憐竹翠鸚肥甘露水常滿母陀羅臂泄天機善財侍巾瓶踏破煙霞捧落暉人間那識山家趣別有淸風兩鬢飛

三大士出山像﹝隱巖知客請﹞

三个老古錐何不歸山去縱有婆子心未免墮思慮快快聽我言切莫久蹲踞娑婆世界人个个知落處坐臥與打眠不偏亦不易你若再癡心法中總不恕三十痛棒頭莫道無毀譽

又

者三老也甚奇居山一般頭腦出世各樣行持有教人從耳根而圓通全提有教人從差別而大智可期有教人從根本萬行同歸輔法化興雲布雨度眾生隨髙就低欲問道場何處五臺南海峨嵋

羅漢

老老大大古古怪怪萬仞峯前兀然自在阿翁名姓不知誰忘卻身心與世界

又

懸崖下打坐片石上施爲合掌無容放下啟目實難收回微笑露頭面袈裟半掩圍者个不本分的阿師在者裏成羣作隊好與一頓痛棒趁去天臺免得你弄鬼捏怪咄是何言耶

金剛經塔﹝竹浪禪人請﹞

文足頂字滿盤銀鉤鐵畫著眼看有妙有玄心鏡闇無縫無罅露光寒七層險級藏身易四相空時下手難者軸箋奇特煞一理明明分二法若還號曰金剛經卻又安名設利塔儱侗安排疑誤人畢竟如何方得恰試問觀音下一言展開竹浪通身匝

初祖達摩

者凍奴齒疏臉黑目凸耳長西竺愁眉航海泛東幹屈气遇梁王暗度秋江歸少室九年冷坐絕商量不是雪庭斷臂幾乎家喪人亡咄𨿽是一花香滿地爭免砒礵毒大唐

又

梁王不契折蘆自適拄杖倒拈問著劈脊咦只段風流那个識

又

番人穿珠襖文字從教掃折伏邪宗歸正宗明辧世珠非法寶梁王問道重如輕二祖安心是多少五葉流芳誑嚇人只履鹵歸新羅鷂者般醜態似淆訛珍重時人莫艸艸

中興曹溪國師憨山師翁﹝同安兩序請﹞

我師翁世稀有豎拂子於皇宮膺帝王之敕綬建法幢於曹溪爲眾生之引誘開鑪韝煆煉四海聖凡掌權柄勘驗人天賢否請教卽從始至終傾懸河之口問宗卽拔楔抽釘具惡辣之手論道徳如髙如厚觀學識若山若斗心空及第則雲去水來無不翕受唇吻珠璣則文臣武士俱親左右動容貌猶麟趾呈祥出辭气如獅王作吼有時披禦服顯法道之尊榮有時著垢衣揚佛祖之家醜象龍親炙而自西自東狐犴聞風而南奔北走宗風嗣續笑巖翁家當流傳傘居叟同安不肖孫極言贊莫能窮只得虎拜稽首

又

憨山和尙太殺無狀牢山觸怒天子曹溪撥轉向上始得宗門大振寰中兒孫个个如龍如象咦惟有同安忤逆孫瞎卻師翁正法眼藏

云居顓愚先師﹝同安兩序請﹞

未中曹溪憨祖惡毒先受臺山印翁醋醬天臺灰頭土面廬阜愈見囊藏祝融峯下生死幾回雙淸機邊建立榜樣住靑原回廬陵之米價主云居轉月堂之山向仿中峯擬一葉之輕舟覓船子睹江上之蕩漾豎一拂弘宗於淸涼天界末後竹林一喝驚殺諸方宗匠如是生平非臨濟三十世顓愚老漢那得腳下兒孫大法弘揚

又﹝可立禪師請﹞

須髮如松面冷心熱坐斷葛藤豎脊如鐵拂子髙懸其上烏藤不犯扭捏噫者段家私付與誰可立禪師親骨血

又﹝龍門兩序請﹞

心空四海眼蓋乾坤佛祖位中畱不住死生浪裏任浮淪六十八歲受人天之供養三十餘載續將墜之宗門密持一拂兮雲水騰奔不棒不喝兮獅象頻蹲更有一種不負人徳不肖難以述情且道如何是老人不負處一掌一握血

又﹝云居塔院請﹞

冰霜戒行雲鶴形蹤立圓通之法派紹臨濟之正宗接王臣而不出方丈鍛凡聖而不設紅鑪擊塗毒鼓拋栗棘蓬吞者皆喪聞者皆聾示寂震威一喝截斷萬派泓淙法身寶塔永鎭歐峯大小阿師誰知者老漢暗藏春色明露秋風

又

厚重如山嚴冷似鐵提佛祖不露秋毫驗龍蛇慣多饒舌紹臨濟之門庭破魔王之窟穴毒手惟一雙捏人性命絕我昔曾遭惡辣錘至今怨入骨髓徹六座東南大道場天界獲得一麟歇叮嚀切莫亂承當傘居要旨須辧別

題方伯余翁斗所護法像﹝畱同安祖堂﹞

此老形貌端莊就中徳業難量爲朝廷之砥柱作佛祖之金湯居敬行簡潔己如霜施仁發政視民如傷不用蒲鞭笞杖自然百姓綱常了生脫死而凡聖俱忘提宗喝道而體用雙彰掃卻者邊那畔直教个里昂藏建叢林淸己俸猶非牽彊開善門訪知識別有所長任從打破諸方關鎖究竟難違鳳嶺封疆到如今只得把聲名於廟廊之上將全身於同安之堂噫嘻似者等不惟盟府載千秋勛績亦且傳燈有萬世揄揚

題谷暘笪居士像

者老孤卓卓的三十年來法戰寰中彈指之間直超義諦脫卻無底芒鞋兀坐靑松怪石剩得餘情琴書分付兒童收拾眞乃本色道人可謂卽世出世今日狹路相逢撞著同安鐵楖任你額上有睛到底也難回避居家可爲萬代規模出世可作法門標致嗄誰知我臨濟門下也有者个居士

題牧公項居士像

瓶山有大士家住蠡湖東秉慧根而出宦海披法服以警樊籠鍛紅鑪之鈍鐵釣巨壑之鱗龍棒則聖凡齊喪喝則緇素俱聾聲名惡辣捉塵談宗跨金明而荷斷橋之法脈起臨濟以效維摩之徳風諸方費盡長篇短什儒門欽慕贊莫能窮同安只道个秀州牧道者元來不外乎斯中

爲澄空闍黎題畫

山中多隱亭樹下有畫閣瀑布落千峯白雲起萬壑天涯水際寬日月虛空博萬象與森羅天然不造作途中跨馬醉仙翁盡眺家鄕都忘卻一段西來意現成不須取覓更卜度別有靑峯插霄漢猶待飛來云與鶴覓我畱題在上方展去收來莫錯過

題淨空禪宿

此翁白髮時垂頸一片袈裟常搭鉤煮雲月於匡山頂上坐蒲團於十字街頭濟物無論髙下爲眾不計春秋末後髙隱只園一句彌陀盡收從前皮膚俱脫盡今日孤存紙上游

題漏澤新元和尙像

个模樣孰爲尊神奇貌古意和溫拈椎豎拂明宗旨打鳳羅龍壯法門獨坐繩牀兮气度存弘揚祖道兮作用惇萬丈懸崖兮一手捫千尺碧潭兮一口吞常拋金彈兮慣打鐵昆侖欲識宗風嗣續兮孔聞之子萬如孫

題敬泉李居士

粗浮易見細密難窮其性若雷霆其意若春風忘身如棄涕唾爲眾不誇己功有時一乘之上有時九流之中坐片石對琴鶴靑松看飛雲伴落霞孤鴻咦者般行履好似沒規則的仙翁

題道育比丘尼像

婆子气性似出格丈夫之類也難齊不喜梳妝穿繡服卻來披剃掛伽黎本無恩愛何勞斷少有情塵非正規𨿽如是漫思惟子母團圞共一儀一朝摩著娘生鼻便是當年末山尼

題智徹比丘尼像

持戒似冰霜見性如秋月動靜四威儀世緣都休歇歇不歇有奇特或問祖意自鹵來提起貫珠當頭截始信當年妙總尼如今復名尼智徹

題以忠徐居士小影

頂上紫霞冠身披片雲服著个無底鞋握柄龜毛拂動止儼然唱道師細觀規模少拘東端端七尺軀落落有仙骨試問傍邊是阿誰渠道忠公老格局

題相吳郭居士像

者居士多古朴居塵離塵在俗出俗正衣冠而坐石臺斂神情而依空谷手內恆持蜜蠟珠無心常念彌陀佛疏林夕照徑無苔瓦竈風吹茶易熟不涉春秋意自殊踏翻生死無拘束坐忘身世不知歸自有山童歌短曲問來由將何復太古遺風維摩後族

題淩子吳公

知此老本非常爲愛園林別廟廊萬疊峯巒云外賞幾多經史腹中藏遠名利傲羲皇洗耳溪邊作報章自解難辭車馬客飄然物外坐髙崗入我室坐吾牀猶將个事作商量有時覷破生前面不異張公入率堂

題聵翁吳居士

荷曹洞宗得臨濟句撥開玄要三關坐斷君臣五位不同俗子論眞乘要與泥人談妙義較禪源龐陸堪侔觀學海歐蘇可例入那伽而天地渾忘頌圓通而正偏俱備如斯一段淸髙可謂卽世出世

自贊﹝方伯余公請﹞

此老曹溪眞孫傘居嫡子棄云居如涕唾住越山若砒礵拈一枝拂向龍門院裏輕輕一拂只得海內魚鱉蝦蟹蚌蛤蛟蠡藏身處也沒有佛祖魔王大驚小怪似者等不本分的老凍儂只好在偏方僻地坐斷天下人舌頭怎得同安髙豎法幢掀開諸祖舊面還有人識得麼咳西江獨許余方伯眉橫鼻直气同垂

又﹝眉劍首座請﹞

者个藞苴須髮髼松受宗鏡戒得云居髓乞他談宗無外無裏請他言教沒函沒底禪也不參佛也不禮終日遊山窮年玩水不識時文未諳古史出入行藏絕無規矩如是行持不知羞恥問是阿誰咦憨山之孫傘居之子

又﹝大云西堂請﹞

者漢灑灑落落飄飄蕩蕩請教截斷葛藤問宗劈脊便棒舉曹溪之宗猷提云居之法网常常兀坐此石處處道風孤廠別有一段精神喚作一條拄杖分付傳去西川永作佛祖榜樣

又﹝楚庵西堂請﹞

者漢生平多骨气一身擔荷無欺敵放源歸海浪滔天寰中獨步而遊戲等閒道个赤須胡三千七百南山刈打鳳羅龍老不休誑凡欺聖粗心極年來大座古同安腳下兒孫都波累楚鹵堂不波累一錠金還一錠金古今授受無窮已

又﹝靈嶽書記請﹞

吾之之像眞个古怪任是僧繇也描不得今日撞著个同聲同气的阿兒以須彌爲筆四海爲墨向虛空裏圖污一上被老僧一喝殃及伊持去作宗門萬古之標格

又﹝海門侍者請﹞

者川寮孤硬得好有時髙髙峯頂立卻在十字街頭全身放倒有時深深海底行卻在千峯頂上透露頭腦有時披赤絳而綱宗齊掌有時豎麈尾而佛魔俱掃縱奪殺活不容擬討設若額上有睛肘後有符的衲僧到來也難分他白早到恁麼地非推倒巫山踏翻海島怎得爲人天之師宗門之寶

又﹝眉浪禪人請﹞

者老禿愛孤獨眼裏無筋心中有毒爲俗要住城隍出家最喜山谷一味淸髙不求濁富提宗旨如臨濟徳山續慧命於東土西竺離師早出世速動四海之長波揚五家之宗族常思未報佛祖恩只以先師朔望一鹽晨昏一粥

又﹝慧然闍黎請﹞

發長不髡須莽不剃心毒砒礵身柔泥絮有時羣行囂囂足恃有時燕坐綽綽無倚拄杖倒拈敲骨打髓其表如智其裏若愚如斯行藏恁麼舉止今朝舉似慧然公遺笑千秋未必己咄

又﹝道隆禪人請﹞

喫得十年苦佛祖也不讓毗盧頂上屙蟭螟眼中放有時罵諸方有時揮鐵棒待伊眼空識得渠元來卻是同安院裏沒肚腸的法璽和尙

又﹝普觀禪人請﹞

者漢到處烘烘烈烈行坐規規矩矩逢人十分回互問法不容道理大似徳山臨濟棒喝如電如雨喫著通身白汗流再見不須重豎指恁麼形狀正好貶到千佛寺裏鎭山門子子孫孫傳不已

又﹝一心禪人請﹞

者禿翁沒道理手提白棒甚來由逢人敲骨並打髓只要賣自己的風流不管教壞了人家男女謾道是法中之王玉中之璽明哲到來恐爲所恥𨿽然志量寬弘未免人間嫌喜越山龍門兩道場傘居家風獨撐起同安赤手見中興毒鼓髙撾聞者死咦汝正是吾吾豈是汝不須三呼喚汝名無爲眞佛在那里聻

又﹝元長侍者請﹞

形藏不與世相同盡日單提向上宗有問西來端的旨一枝白塵笑春風

法璽印禪師語錄卷第九嘉興大藏經法璽印禪師語錄

法璽印禪師語錄卷第十

嗣法門人性圓旋璣旋哲旋賢等編次

頌古

世尊初生。

一出娘胎慌腳手忙將霄壤指周全無端陸地波濤起惹得千秋禍業傳。

夜睹明星。

夜半山頭開得口早已失卻一雙睛桃源不如收拾去免得漁郎來問津。

女子出定。

欲出不能出出得亦非出罔明與文殊兩兩遭一跌。

百丈野狐﹝二首﹞。

不落與不昧一鼓兩頭擂收卻鼓桑子二人袖手退。

一昧一落一墮一脫者般話會一齊掃卻。

國師塔樣。

古塔呈君君不識全圖捧出龍睛失兒孫𨿽是覆重拈鄭虔依然難把筆。

徳山托缽。

等閒托出未聲前引起傍人論正偏不是他家賢父子幾乎百世把名淹。

牛過窗欞。

頭過尾不過將月系蘿藤月落藤枯後目前絕疏親。

南泉斬貓。

一治一亂自古相換拈起靑霜是非已判咦若要家家歡鼓樂太平不出將軍斷。

九峯丹靑。

堂堂志公眞阿誰寫得親僧繇卻能繪也是曲作伸。

潙山牯牛。

一國無兩主邦家始太平潙山僧某甲錯會去安名。

芭蕉拄杖。

有卽與無卽奪裒寡益多轉轉交錯撞著一个沒頭人笑得唇皮俱脫落。

韶山是非。

不到是非有句無秋江月落雁歸蘆放開一綫𨿽言有依舊佳人一个夫。

大隨覆龜。

皮裏骨骨裏皮眼珠換卻莫言迷艸鞋皮骨一齊泯卻被盲人返笑伊。

定上座問臨濟話。

傍觀者淸上局者迷占得腹裏去了邊皮不是奕秋回一著幾乎輸卻一盤棋。

香巖上樹﹝二首﹞。

平田萬里沒遮欄須信壺中別有長若向樹頭去卜度黃連艸內索甘糖。

如人上樹彊安譬諭伐去樹兒了無證據。

憲宗迎佛舍利。

百辟皆賀覿面俱錯韓愈端立眼橫鼻直問道如何是佛光管教致得口門窄𨿽然陛下問分明依舊吾王眼打失。

幹屎橛。

雲門幹屎橛千古不曾缺拈出與當陽諸佛不能測。

靑州布衫。

靑州布衫子無外亦無裏一秤稱將來都是自家的。

付法偈﹝三十二首﹞

與云陽迥波隆首座

云居末後震威喝霹靂當陽那个知今日許君親吐舌從教頓起馬師機

與同安眉劍圓首座

吾佛傳來正法眼當年迦葉得親聞家私盡底重拈出今對人天付與君

與龍門愼獨璣首座

龍門一派曹溪水今古滔滔話不窮獨許愼公吸一滴頓教陸地起飛龍

與慧峯牧恆依首座

明月堂中彈古調空王殿裏傳知音惟君記得吾宗旨赤手拈來印汝心

與獅峯生一眞靜主

獨踞獅峯吞宇宙懸崖返擲展威風此回跳出金毛隊吼吼羣狐盡失蹤

與大云佛西堂

一喝家風振古今時人那个可傳心看來黃檗口中舌獨許云公解縱擒

與靈嶽賢侍者

臨濟一條楖栗棒殺活從來都不讓而今分付克家兒魔佛眾生俱膽喪

與楚庵哲西堂

佛祖傳來正法眼無端滅向瞎驢邊叮嚀好去千峯外振起吾宗舊要玄

與劍門定監院

殺活一條生楖栗付與吾兒待時節橫拈倒用接羣英繼起先宗眞骨血

與松固乘維那

馬師一喝吼如雷千古聞聲喪膽威獨許吾兒親徹骨一肩慧命付全提

與吼云悟知浴

髙髙峯頂畱不住海底深深縱步馳我祖門庭千古任主賓玄要在君持

與海門元侍者

三呼三應值生冤折盡烏藤不記年驀地一回開眼界海門深處釣金鰱臨濟命根元不斷一條紅綫手中牽

與入素白知藏

洛陽橋下放驢歸不負當年顯大機楖栗一條傳慧命人天千古仰雄威

與芝庵信知藏

一喝兩喝三四喝振起家聲眉宇豁佛祖魔王喪膽魂白日靑天星斗脫電掃雷轟已是遲神龍角虎都教奪如來慧命要人持分付吾兒一手掇

與孤明慧上座

棒開魔佛分賓主喝破虛空定要玄自此人天堆裏去直教拄杖徧三千

與鏡林以維那

佛佛授受祖祖相傳黃檗三頓臨濟徽猷惟有吾兒多迥別一椎擊落萬峯頭

與大拙慰維那

臨濟傳來生鐵棒三界郎當沒處放分付拙公親手持佛祖魔王俱膽喪

與鑑源知藏

達摩遺下一隻履直至而今提未起分付鑑公信腳穿從君倒走三千里三千里滄海深深踏到底

與巨濟源侍者

顓師曾用一柄傘不論晴陰並早晚分付吾兒亦若持遮蓋人天無擇揀無擇揀萬象森羅齊具眼

與隱巖智知客

靈山拈出一枝花此日正當香得妙分付隱公代舉揚必要人天齊發笑齊發笑三腳驢兒滿地跳

與絕學侍者

學無學是眞學絕往絕來筲箕木杓休言樣子不值錢要識其中金不博五車三藏本非眞一念萬年猶是縛我祖西來口不開單將此事付無學

與裕芳維那

今古鳳﹝木﹝占﹫夕﹞選佛場中興玄要起聯芳烏藤直下親分付百萬人天任舉揚

與山雨恩上座

佛祖當年第一機拈花微笑待人知今朝舉似山雨去好向人天勘嫡兒勘嫡兒有威慈臨濟門庭從此振傘居風月代相持

與肯堂心知藏

柳巷程途過便休端州破衲不須畱夜來明月堂前句獨許君家擅唱酬

與月江定上座

傘居風月徧江天歷盡春秋未許傳今日同安親舉出與君持去傲云巓

與孝廉晉公閔居士﹝別號冶庵﹞

烏藤七尺逞風流臨濟拈來解放收分付冶公擔荷去好將佛祖結深仇

與少宰雪堂熊居士

迦文大法付王臣歷代傳燈六十人珍重西江熊雪老好將臨濟令重新

與方伯斗所餘居士﹝別號道庵﹞

佛祖傳來正法眼至今大地莫能藏同安堂上重拈出付與余翁代舉揚

與禦六張居士

傘居遺下破油靴三十年來不染沙今日同安親舉出禦公穿去驗龍蛇

與兵憲旅庵曾居士

航海鹵來老達摩平將陸地起風波心空及第誰堪委獨許曾公到恁麼

與濟臨郡侯廖居士﹝號柴坡﹞

公堂舉掌勢難裁直下承當一笑回碓嘴生花香滿院蝦蟆跳上三臺

與別駕萊臣余居士

一枝白拂付萊公直下承當气宇雄驗盡諸方猶不歇可稱獨步占寰中

囑密悟監院

相隨兩剎同甘苦十二春秋未變遷个事𨿽然瞞不得不如傳戒待龍天

囑聞旋侍者

記得南陽三喚意今朝特地囑吾兒他年石馬回途後別有聲名天下知

囑斷山監院

三載披星何所事欲窮千里展眉愁直須踏斷雲山面始信江天共一秋

囑鏡初知客

曾作潙山水牯牛耕翻大地未曾休而今吼得虛空碎好向深林臥碧秋

囑國一侍者出山

同安堂上獅兒跳出金毛隊裏一吼當陽震地天羣狐驚得奔千里

囑松齡悅眾

佛頭峯上騎獅子馬祖堂前弄象王恁麼男兒行腳去歸來正好細商量

囑元長侍者歸匡山侍師

掀翻窠臼透羅籠送子歸山侍父翁直待獅峯重點首一聲吼出起宗風

囑旋珠熊二道人

天然婆子丈夫才無中有路出塵埃踢倒少林西祖意頭頭成現不須裁

囑靈機大徳

十載殷勤護祖庭嚴霜烈日不相侵從今不攺初心地他日歸來付好音

囑龍門知客

昔日道人彌陀誦今朝知客誦彌陀直教誦得無生句始會將磚作鏡磨

囑龍門侍者

坐臥經行分付汝時時要識主人翁將來受用無他囑規矩不離二六中

囑龍門監院

山前一片閒田地分付吾曹騎水牛騎得牛兒步步實自然秋到有全收

囑龍門副寺

善法堂前柏樹子趙州拈處意浮沈若從枝上討消息早負當初一片心

囑趙共玉居士

歷代祖翁提向上兒孫盡被成虛誑而今珍重趙玉公切忌逢人莫錯唱

囑鼎生蔡居士

血心片片惟知己祖道殷勤過量人頓把修江爲玉帶鳳棲千古鎭常春

囑云石兪居士

龐翁昔日追羣侶裴宰當年問聖僧從上諸君無底案分付兪公一手撐

囑子賢周居士

當年臨濟三遭棒今日拈來舉似君活捉生擒龍象聚紅塵堆裏著功勛

癸巳春受同安寓庸公請

剎竿欲復老煙霞扶起還須出大家珍重當年曾付托佛頭峯上一枝花

受龍門覺眞化宇慧然請

不惜老年登越嶺爲懷祖席久虛沈者回揭出空王印印破龍門一點心

囑毓林義尼

威音那畔一著獨許林尼透脫驀然縱步這邊不負法門重托

示道睿知客

井井無窮道睿深滔滔寫出劫前音他年若得承源底與汝相將踏上林

示曇現禪人

春秋不落香盈地雨露無沾亦秀芽透得不萌枝上意始知處處現曇花

示智修禪人

春風正值拂春枝步徑臨川得意時識取智光原本具方知更不假修持

示髙鑑禪人

野鴨翩翩飛過去鼻頭扭得痛相當若能腳下親髙鑑哭笑方知自舉揚

示截流禪人

鎭海明珠光燦爛須知不向外邊求當頭一截根源斷修水文江總逆流

示東升禪人居山

茅庵深隱煮砂鍋教汝居山事若何就裏一枝無柄钁祖翁田地要耕過

示大冶知眾

紅鑪焰上雪花飛佛祖輸他一段機會得眞金不博意任伊百擊有便宜

示六和悅眾

隨師秉拂度洪都末後牢關會也無若要老僧開示句秋風撥轉洞庭湖

示荷庵庫頭

艸庵止宿是誰知山水相忘直不疑但看百花香笑處綠楊依舊點牛蹄

示孤輝大徳

一輪皎潔無伴普天匝地難藏不與萬法爲侶時時揭露常光

示明達殿主

日課兩堂常不絕香燈人境幾經年直待鼓槌拋卻後許兒曲枕傍云眠

示隱素大徳

人皆不識我名我亦不知人姓隨山隨水安居自是一生孤硬

示晦機孫

八萬四千諸法門淸淨毗尼爲第一開遮殺活是拈花切忌缽盂重安柄珍重晦機賢長孫傘居門戶當承褫

示履素孫

維揚法窟九蓮開遠自臺庵一脈來但望時時思祖徳他年跨竈識賢才

示遠詣孫

遠溯曹溪月影深須知形迹不相侵但能親詣臺山路自有霞光燭汝心

示密淸值歲

宗乘向上欲何通運水搬柴顯个中普請牌兒將掛出滿堂雲水笑相逢

示道安禪人

匾檐頭邊明个事腳跟翻轉舊家風超然一段天眞趣正好扶筇侍老翁

又

目前百艸祖師意屋後靑松古佛心就裏明明無隔越何須更去覓知音

示道徹大徳

泥牛昨夜潛蹤迹直至於今未舉鞭借問其中消息路大千沙界一同年

示自若大徳

一片袈裟洗卻後半肩雲水去還來莫道同安無新令鐵牛步步踏蒼苔

示玄生大徳

依我龍門共鳳棲久遠身心實罕稀今日老人親囑累因緣只待在歸時

示樂如禪人

禪人一見鳳棲老膽大心粗气亦雄記得鉤頭無限恨他年指點赤飛龍

示接代徳音副寺

金剛般若自心彰法法頭頭佛道場日用但能如是住天然徳業有威光

示接代若木書記

文章筆下自如事一貫吾門莫是麼書記只須知接代一身及第兩登科

示接代慧明侍者

汝師指過淨瓶來應是非常濟世才此話不消多節目無陰陽地有花開

示翠巖侄

傘居有一無私句欲望吾兒代和音他日果然不負約同安堂上見新吟

示子玉禪人徧參

蕩蕩春風徧界寒劫前無句可盤桓而今且向諸方去他日歸來倒剎竿

示啟愚迪參頭

寶鏡堂開露祖機參天翠柏總成詩當年趙老親拈出今日同安特舉之劫外靈根盤大地春前老幹覆淸暉婆娑一段西來意付與人天▆遠依

示道遠侍者行腳

但看溪邊桃與竹春風幾度迎新綠明明舉示遠禪人何必迢遙去追逐

示見誰禪人

記得當年入室時天公始涉不疑誰𨿽然瑚器堪成用更覓貧人衣內珠

示證初大徳

住山志气要超羣鐵臂銅肩敵萬軍坐斷白雲頭自點方知佛是麻三斤

示覺定禪人受戒

金襕應量親收得今日拈來舉似君珍重時時常記取莫教辜負嶺南云

重遊越山示峯元禪人

昔年畱下破襕衫此日重披勘聖凡才到祖堂鐘鼓震不須豎拂口喃喃

示佛珠戒子

戒珠光照三千界分付闍黎善護持不許囊藏與被蓋更須露出兩莖眉

示達性沙彌

沙彌初入鳳﹝木﹝占﹫夕﹞峯一見超然意气濃若是吾家眞種艸他年擔荷祖師宗

示不倚禪侄

霹靂光中顯祖威無毛鐵鷂頂門飛等閒覷破通天句紫竹心空及第歸

示歸源禪人

大地山河歸一鑑个中消息許誰通忽然觸著毫毛豎始信牀頭杖化龍

示公延禪侄

當年曾問鹵來意直指雲中佛頂峯他日一聲髙喚出心空及第振家風

示湧輪禪人

黃梅夜半傳消息明月堂前續正宗今日拈來聊舉似莫教辜負鳳﹝木﹝占﹫夕﹞峯

示紫巖米頭

墜腰石跳鐵碓觜開花舂熟籮中米自是有篩家

示日紅知殿出山

從容托缽長街去米到廬陵價不違楖栗髙懸中有待天涯行盡莫忘歸

示慧照孫

處處靑山呈舊面家家明月露新容果然得到个田地堪作吾孫振濟宗

示應塘鄧居士懺經

性海華嚴末後句法王座上爲君明他年解得其中意管取毗盧頂上行

示幼全李居士懺經

不惜芒鞋來祖室當陽一句無端的要識華嚴劫外光九九從來八十一

示素白居士

馬師口似虛空大龐老女兒不娶嫁咦嘻而今達道人還須痛快棒頭下

示堪輿斗南劉居士

溪山踏徧老歸心太極如如不用尋識得水窮山盡處釋迦峯上話知音

示君直居士

與君相對話眞風覿面全提應不窮再得耳聾三日後白花影裏更添紅

示東泉黃居士

唇舌生鋒大有奇腳跟下事賴君知果然萬里無靑艸荊棘林中許自持

示龍江孫居士

祕旨髙深未易推喜君玄要自堪期果能直下無差別臨濟宗綱待汝持

贈岱宗禪宿

放出潙山水牯牛千峯萬壑盡良疇等閒不逐東西岸驀鼻牽歸臥碧秋

贈慈云法侄歸楚

邵陵此去千餘里不著芒鞋便到家記得龍門末後句當陽切忌向人誇

贈慈圓法侄歸楚

相逢難得投鍼芥鍼芥相投豈易遭珍重萬松林裏去無風正好起波濤

贈西意和尙

坐斷雲山得自由侍師三十老春秋恩深相對難回避倒卓爺頭報大仇

贈淨方和尙

湖北湖南道不孤風流賣盡老頑夫傘居一段陳公案每向人天驗釋儒

贈西生和尙

傘居密室多麟子獨許吾兄力荷先處處喜登獅子座廣長舌相續單傳

贈大觀禪師

云居吸滴明湖水噴去能滋大地枯今得龍門覿面喝金波銀浪起江湖

贈入密浪法侄

釋老當年呈丑拙飲光密地賣風流君今已入南山室何事煙波不下鉤

贈山樗法侄

濟宗門戶孰能開須是獅兒出窟來哮吼一聲天外去從教大地絕狐猜

贈獅眼禪師

越嶺峯頭踢彩毬翻身白下幾經秋鳳棲一度重相見只爲當年陷虎椆

贈云庵煥章禪人

拳室洞開日月芒鞋踏破乾坤者般受用誰有獨許白雲共分

贈芥庵悟生禪人

芥納須彌不大毫吞巨海無餘个中機用誰得應是覺公遺居

贈久隱禪師

十二巫峯齊踏斷天童堂上芥鍼投得來一塵揮魔佛鄕裏同安見也愁

贈耀寰葉居士

認著本來原是佛還須更透祖師關果然覷破眞眉目土塊石頭俱點顏

贈相中王居士

記得貓兒話有因一刀兩斷絕疏親趙州昔日來遲也畱與王公驗後人

寄超宗和尙

萬松衣缽傳人去一杖迢迢入遠山兩眼不須空宇宙自然說法化塵寰

寄酬文宗博庵黎護法撰龍門十方碑文

龍門碑記十方居選佛場開驗瞎驢錫杖峯頭懸慧日光輝祖席有題書

寄公弼塗居士刻寶峯伊庵禪師語錄

隔山已得相逢句鐵馬嘶風處處聞扶起泐潭未了案傳燈何代不知君

寄孝廉白常熊居士

當年希運招裴相今日龍門醒白常不是一聲髙喚出祖庭焉得復生光

祝爾弦王文學

時登花甲重開運﹐古柏煙消色更鮮。寶鏡池邊千葉柳﹐拈來奉祝萬斯年。

祝淸泉元白尊宿

天童大法泐潭開﹐一滴淸泉徧界洄。蕩漾鐵船風月秀﹐千峯稽首到華臺。

祝覺宗闍黎

缽底淸波泛大千﹐西江个个頌耆天。本來壽域無今古﹐一任春秋體自然。

祝冰鑑和尙

不記春秋弘祖道﹐東幹西竺悉中行。法幢重振龍蛇動﹐今古人天仰太平。

祝徹庵道弟

不避寒暄扣祖帷﹐傘居消息要深知。而今鐵樹花枝綻﹐好把無生詠紫芝。

祝宜庵禪師

唐福山中弘大法﹐栽松道者復重來。古今面目難窺見﹐獨許宜公善自裁。

祝湛明禪友

繡谷風髙香世界﹐淸心明月映雙溪。都盧總是生前句﹐信口吟來作壽題。

祝戒如禪友

白雲深處靑松寺﹐不逐寒暄太古心。分付華西三祝客﹐無勞那畔乞威音。

請淩白大師歸老人塔上

家聲遙振楚山墟﹐滅卻先師者瞎驢。記得乳峯親切處﹐倒騎獅子上云居。

爲余門性淳女開關

打開無縫黃金鎖﹐八面玲瓏理事融。更有一般超脫處﹐晴天髙捲玉簾櫳。

詩

七言絕

山居﹝五首﹞

一个茆庵一个僧﹐住行缽底米無升。夜來撥出無煙火﹐直教寒山烈焰騰。

最喜家常無一物﹐更深夢得淨因窟。人情不但是空華﹐一切有爲如電拂。

住久深山多寂寞﹐全身坐斷白雲涯。資生只倚黃齏飯﹐供客還將趙老茶。

幾度傷思兩鬢霜﹐懶將名利混諸方。靑山影裏尖頭屋﹐火種刀耕道自香。

折腳鐺兒爲活計﹐鋤頭鍬子作生涯。山前一片黃茆地﹐翻轉春來好種麻。

遊山

盤桓直上五峯頭﹐曲徑寥寥古洞幽。巖下啼猿聲細細﹐不知埋沒幾春秋。

又

踏徧崚趣未窮﹐云生谷口帶微濃。枯藤拄杖猶多健﹐任轉千峯與萬峯。

詠梅花

不畏嚴寒帶雪開﹐枝枝綻玉破香腮。春風何事傳山下﹐惹得騎驢客上來。

喜云曇禪宿復同安祖庭

悠悠古剎同安寺﹐流落塵寰百八秋。一點靈機埋不住﹐輕輕點著卽回頭。

經行

長空寥廓一孤僧﹐夜夜峯頭月下行。行到水窮山盡處﹐歸來打破煮云鐺。

夜坐望月

寒巖深處月來遲﹐兀坐危危意若癡。偶見疏林通一隙﹐移歸窗下讀殘詩。

酬獅聲大師過訪

不棄虛堂意語投﹐愧無一物可相酬。家中幸有無煙火﹐爛煮秋風供上流。

伊庵古雪二禪師過訪

兀坐茆齋正寂寥﹐苔深誰唱白雲謠。喜同品字煨香芋﹐且向寒鑪把火挑。

挽石頭庵衝懷老宿

遙憶春光對坐時﹐和聲共讀落花詩。千紅萬紫歸何處﹖畱得山山動遠思。

贈退庵同參

記得茅堂曾與話﹐靑山綠水共投機。而今再得通消息﹐萬象森羅聽指揮。

又

龍門住處𨿽雲遠﹐修水同安路不多。丕祖堂前扶舊案﹐大家齊步唱哩囉。

示本幻侍者行腳

五載鑪頭話正歡﹐芒鞋又到腳跟寒。寥寥此去無忘卻﹐法乳溪邊度釣竿。

春日坐小園偶成

春風拂盡老煙霞﹐坐對靑天喫苦茶。識得東君言外意﹐墻頭初放一枝花。

祝汝鐘閔居士

云居一見已安心﹐老大風流貫古今。不二門開隨出入﹐重重獅象壽儒林。

弔匡山羅漢坪絲外大師

不見牀頭楖栗木﹐惟餘崖上半間云。椎胸痛哭臨行句﹐正眼圓明獨讓君。

又

憶昔云居同入室﹐月明簾外解翻身。而今鐵笛一聲去﹐喚轉山河大地春。

挽優曇師兄

同條生不同條死﹐始是吾門骨肉親﹐今日相逢難見面﹐邗江千古仰殷勤。

弔汝鐘閔翁護法﹝有引﹞

居士皈依先師顓老人﹐承當个事﹐每設壇禮圓通懺﹐以報佛恩第。山僧由越山龍門同安三剎皆賴身心護持﹐前冬聞公仙逝﹐卽欲赴弔﹐柰因祖庭土木工羈﹐迄今兩載﹐方得臨柩。特作俚言三首﹐以竭道懷想。公寂光中有以知我也﹐。

雄名已久﹐播朱門徳業﹐文章萬古存﹐怪殺西風攜袖去﹐徒遺書劍在乾坤。

二十年來忝法﹐交吾宗所系﹐謾言匏老瓠﹐莫謂浮江漢﹐更有新瓢托下梢。

君脫衣冠乘化風﹐我聞血淚浸虛空﹐奠香不及依時候﹐想必靈光鑑異同。

詠雪獅子

蹲踞無畏吐寒光﹐玉影孤蹤孰敢當﹖莫向臺山求大智﹐尋常騎出有兒郎。

春

澹雲靄靄動遊人﹐多少花街興紫宸﹐滿目春風關不住﹐一枝點出故園春。

夏

薰風一陣綠荷香﹐驚醒漁郎午夢長。喚起兒童烹苦茗﹐閒來拽杖步陰涼。

秋

雨滴梧桐聲颯颯﹐風翻丹桂影層層。夜深木枕涼無比﹐畱得陰樓待月登。

冬

紙被圍牀深夜坐﹐不知鑪內火生煙。饒他隔岸霜鐘報﹐只是蒙頭熟打眠。

五言律

云居接給諫熊靑翁居士

一入眞如寺﹐山林展笑容。風生人面冷﹐露結艸頭濃。去道吟秋月﹐回途對遠峯。孤身瓢笠客﹐也得近髙蹤。

訪伯彩袁居士書房

記得盤桓處﹐依依若對容。兩行疏影竹﹐一帶密陰松。坐石忘今世﹐看云話古宗。懷君心意切﹐持杖上孤峯。

禮東林遠祖塔

芳聲傳國外﹐別業到於今。寺老靑松骨﹐池寒白社心。一輪峯頂瑩﹐三笑虎溪深。不是回天力﹐誰堪和祖音﹖

詠金竹坪平頂松

傲盡風霜遠﹐叢中獨占奇。疏枝幽鳥托﹐老態碧雲欺。月孕苔痕古﹐巖吞鶴影癡。濤聲潑在頂﹐驚起臥龍知。

遊越山

特出髙霄漢﹐羣山落下風。洪崖肩可拍﹐百丈气原通。夜月穿湖底﹐曉雲起谷中。空王居頂上﹐八面自玲瓏。

與管生舒翁居士遊雙林古寺偶韻

偶言東晉寺﹐攜我過林中。苔掩唐時路﹐山藏宋日風。堂虛思忍老﹐名勝藉權公。不仗郢人手﹐焉能展大雄﹖

七言律

山居﹝五首﹞

芒鞋踏著好居山﹐叉把黃茆宇宙間。紫芋爛煨隨性飽﹐衲衣破綻任情閒。疏云只合棲巖谷﹐皓月無分照市闤。土面灰頭無俗累﹐孤峯獨坐聽潺湲。

孤峯寄迹冷蕭蕭﹐懶向人前數寂寥。山有淺溪藏古月﹐林多修竹掛新瓢。鐺中慣煮連根菜﹐爨下時焚帶葉樵。僻谷了無塵世事﹐任他湖海浪生潮。

一个茆庵居物外﹐無心拾得未輕輸。飄飄毳衲人同少﹐寂寂柴門道不孤。坐斷千峯云作伴﹐烹殘萬壑月爲沽。家囊𨿽是貧如洗﹐拄杖還堪出入扶。

茆庵半結五峯腰﹐千尺飛泉度短橋。風撼巖松驚鶴夢﹐溪分蘿月引猿啕。流云繞榻經三匝﹐過客參堂只一宵。地僻山髙塵世遠﹐誰同掬水飲終朝。

卜得嶙峋盡有奇﹐市廛名利不相推。巖深洞古云來密﹐徑小峯髙客過遲。白晝臨風趺亂艸﹐黃昏帶月續殘詩。山中受用誰堪語﹐只許山中人自知。

再訪獅子峯獅聲偃峯二禪師

寥廓柴扉不設關﹐峯頭獨步任畱還。苔深路滑云先到﹐松老枝疏鶴易攀。花綻碧巖春意別﹐風生翠壑晚情閒。幾回拽杖同君晤﹐髙眺鄱陽水一灣。

云居覓隱者

寥寥一杖出簾櫳﹐小徑髙低煙水蒙。野鶴衝開▆北障﹐山猿攀動嶺南風。尋源直透千峯上﹐覓友橫穿碧澗中。因愛行觀耽閣久﹐入門不覺月升東。

舟泊大同有感

輕舟一宿大同城﹐漁火爭開兩岸明。夜靜蘆深鷗入夢﹐天髙云斂雁歸聲。秋山古樹添詩思﹐晚浦新潮長道情。來去幾多江上客﹐不知白髮鬢邊生。

吉州禮隆慶祖塔有感

登臨祖塔日初斜﹐艸色離離未可誇。蹤迹蕭然閒世外﹐聲名久已落天涯。山髙不識昆侖勢﹐寺老今歸豪貴家。怪煞千秋龍象地﹐誰能還我舊煙霞﹖

禮天龍祖塔有感

路滿寒霜竹滿扉﹐殘碑剝落艸初回。法堂破案塵埃靜﹐祖殿深苔足迹稀。月照蘿龕淸且冷﹐云來松澗住還飛。何期特地從新令﹐千古雄名一日歸。

送玄微禪師入楚

未久盤桓楚地行﹐遠風髙掛一帆輕。因思黃鶴樓前句﹐卻憶靑鷹夢裏盟。兩岸春莎同我淡﹐一船夜月爲君明。應知此去無堪贈﹐先賦齊安赤壁名。

登崖頭寺坐月有感兼勉煥章禪人

巖頭萬仞碧崢嶸﹐月掛藤蘿徹夜明。疊疊泉聲超世遠﹐重重云影接天生。誰開老寺垂今古﹐何代閒田任種耕。分付煙霞塵外客﹐調羹莫負昔人名。

贈制臺玉翁張居士

數年威鎭西江地﹐文敕煙塵盡掃收。寶劍弗施魔已伏﹐徵鞍未跨帝先酬。名垂日月輝千古﹐道重乾坤育萬流。記得靈峯曾有約﹐何妨弘護祖徽猷。

贈臬司蘇居士

法堂兀坐笑相逢﹐促膝猶臨鷲嶺風。凜凜冰霜生六月﹐炎炎暑色寄三冬。毫揮黃峽漩流水﹐覆育靑天轉落紅。扶豎宗猷須仗力﹐蘇翁原是舊蘇翁。

贈臬司補念秦居士

昔年馬祖出龐公﹐今日何殊鼻孔同﹖南浦三秋懸古月﹐西江千里播淸風。紅塵堆裏頻垂手﹐紫閣臺前獨點胸。收放縱擒惟掌握﹐聖名凡號豈能容﹖

贈巡憲伯衡周居士

江漢澄淸惠澤新﹐襜帷駐處自生春。蓮花君子能鐘愛﹐艸履山僧似飲醇。經緯縱橫聯上下﹐珠璣錯落燦星辰。文章事業成雙絕﹐名覆金甌第一人。

贈文宗印周王居士

乾坤大道選文場﹐鳳閣龍樓翰墨香。筆落明珠光萬丈﹐胸藏碧玉映三岡。弦彈覿面言前調﹐樂奏聲聞劫外鏘。愧我何能躋佛印﹐喜君徳不讓蘇黃。

祝寓庸請主兼懷祖庭事迹

公生無祝逮華封﹐舊案拈來表寸衷。崇勝昔年施血戰﹐同安此際襲宗風。羣花旣洽回天力﹐百艸奚忘貫日功。父子身心援祖道﹐勛名誰敢不流通﹖

過淸涼臺達道禪師不遇

孤峯特出遠塵寰﹐小徑新廬晝不關。白瀑泉懸靑嶂裏﹐紅桃花綻碧巖間。昔年共讀風前韻﹐今日惟看云外山。滿目畫圖收未去﹐且畱明月道人還。

寄東林主人喚鐵禪宿

曾過東林經一宿﹐虛堂無壁傍云眠。六朝白社池心冷﹐千佛靑燈夜月懸。鼓罷鐘沈今復響﹐經殘道寂此重傳。若非天外孤筇至﹐誰向芳郊覓隱賢﹖

雪朝和伊庵禪師韻

寒牀昨夜睡來遲﹐早起童呼竟不知。乞食鳥歸驚曉夢﹐尋香客到供春枝﹐敲冰嬴得盧同碗﹐撥火輸開潙老眉。獨坐茅廬思舊識﹐六花片片問阿誰﹖

和文宗博庵黎居士韻爲上藍記事

冒暑扶筇問大夫﹐相逢底意莫能呼。維摩奧室靑獅座﹐老新堂舊馬駒。欲向城邊弘古道﹐宜須源上洽居儒。翻思昔日推車案﹐何事階前丈艸蕪﹖

和少宰雪堂熊居士

十載云農不出門﹐玆來爲惜祖燈昏。若非流水新浮瓣﹐那識桃花別有村﹖佛老一圍蘇子帶﹐顓翁三世笑巖孫。筆中透盡玄中句﹐頂上靑天足底坤。

贈給諫約生熊居士

云居一別十餘春﹐笑指相逢兩鬢銀。五位正偏俱截斷﹐三乘玄要悉堪親。光垂祖剎千年舊﹐恩普禪林百世新。今日特來呈塔樣﹐請君拈出話當人。

贈邑侯渭綸屠居士

寶印髙提繡谷峯﹐權衡有道自心空。云生雙舄淩煙上﹐鳳舞丹霄玉殿中。性海澄渟施舜徳﹐法城穩疊布堯風。生生化育如天地﹐更好威音一著通。

和孝廉晉公閔居士入龍門韻

道荒徳薄負蒼天﹐相對今朝愧昔年。越嶺雲旗曾法戰﹐龍門鑪焰許淩煙。牀頭才得支郎杖﹐堂上重開馬祖筵。獨喜此番春正遇﹐一枝繁蔭劫初前。

復宿云居明月堂見羅漢垣有感兼懷季納熊居士

深懷疇昔幹城護﹐今日重來明月堂。鶴返故林思故主﹐蝶歸花苑采花香。薰風涼閣傳新令﹐碧水流云繞舊場。十載歐峯頭面冷﹐只存周匝一垣墻。

喜方伯斗所餘居士建法云律堂並贈

拽杖迢迢睹法云﹐莖茆頭現紫金身。若非古佛舒千臂﹐那許閒僧繞萬楯﹖浩浩塵中能作主﹐堂堂化外自來賓。相逢不覺投鍼芥﹐祖道垂秋又復新。

賀南康郡侯昆湖廖居士來任

幾年畏壘憶君心﹐此日重逢五馬臨。柳拂金章歌晝永﹐花迎紫綬宴春深。匡山艸木懷元晦﹐修水煙霞識趙衿。記得當初驚夢句﹐還於鐘鼓續長吟。

賀建昌邑侯藿思李護法

文星此際下車來﹐梅雪爭春萬戶開。畿甸遠遊飛舄上﹐海昏寬賴繭絲裁。琴堂久望陳君績﹐艸野遙瞻宓子才。三異賡歌民奏日﹐還畱玉帶鳳棲臺。

懷掃庵譚翁居士

髙聲久已播東南﹐自恨無緣覿面談。雙徑峯前心法露﹐淨慈池畔道光含。三朝肉祖由言著﹐萬古宗猷仗力擔。異地同風應寄紙﹐那堪短杓海中探﹖

和蘇庵劉居士

爲憐師道入山孤﹐覓火挑燈夜不紆。莫謂靑原無嫡裔﹐須知龐老有良駒。輸君環佩名金闕﹐贏我玻璃注酪酥。不負當年親記莂﹐同安依舊會宗圖。

次東巖和尙韻

何緣拽杖祖庭遊﹖相對虛堂話更幽。愧挽眞風驚世子﹐喜來紅日樂巖丘。鴉飛鵲噪春山好﹐艸色花香道脈悠。消息許誰通一綫﹖斷翁顓老續先猷。

壽紫竹林妙明和尙

法輪常自轉靑筠﹐黼黻人天萬古新。南度煙霞開斗柄﹐西池風月透欄楯。杖頭花現優曇色﹐缽底香浮上苑春。柳巷遺來親指掌﹐惟兄盡露五湖濱。

懷西生大師

記得飛筇過考盤﹐疏窗猶恨雪霜寒。一朝插艸揆先哲﹐十載支薪壯遠觀。寶鏡池深通吉水﹐廬陵米價探修瀾。不忘鳳嶺臨風句﹐佇望同扶舊剎竿。

懷西意和尙

一展慈光已七年﹐春秋荏苒若無遷。夢遊歐阜云同賞﹐話別文江月滿弦。柳巷綱宗惟大播﹐傘居消息幸多傳。不辭飛錫來先塔﹐鳳嶺猶歌別有天。

次晦山和尙過訪韻

聲名久已出塵蒙﹐覿面雄談動象龍。果是天童傳少室﹐不虛歐阜起雙峯。三生共飲曹溪水﹐一席同聞鳳嶺鐘。寶鏡池邊才揖別﹐洞門依舊白雲封。

酬雲巖元潔和尙過訪話舊

一見鴻川水逆漩﹐遺懷二十有餘年。弁山風入龍門浪﹐古洞云浮鳳嶺天。賦質同時邀劫外﹐談心共譜約生前。徐陳此日重相遇﹐莫使聲名世後傳。

禮五乳憨山師翁衣缽塔

幾年懷渴謁師翁﹐才得登山展積衷。明月照時心鏡露﹐白雲飛處鼎煙蒙。七賢侍座開生面﹐五老排門繼古風。今日小孫來九頓﹐願教血脈布寰中。

酬諸子賀進新方丈韻

方丈新成列祖基﹐中興法道在斯時。多年種竹畱丹鳳﹐一夏攜瓶灌紫芝。荷眾自慚徳業晚﹐酬機猶恨語言遲。只今負愧單傳旨﹐不仗羣英復待誰﹖

入京謁雷臣余山主

萬里長江一葦航﹐山川迢遞悉商量。櫓聲晝入三臺夢﹐帆影時懸五鳳纕。玉露點成丹桂彩﹐金風操動綠荷香。我來不借山陰興﹐護法堂前別有光。

謁元臣余山主

有賴先人玉帶垂﹐遠乘輕艦入邦畿。秋風拽動河邊柳﹐曉日披開洞口芝。遙望北城靑气靄﹐翹瞻南岸白雲低。孤舟萬里情難狀﹐聊以心歌一解頤。

入都蒙萊臣余山主先視作此奉謁

疇昔文輿轉玉寰﹐餘光常燭鳳棲山。因時買棹乘炎气﹐指日扶筇對笑顏。忽感云堂先過視﹐莽排心曲不遑刪。到來自愧無堪獻﹐幸借秋風點翠斑。

謁翰林學士子靜李居士

云外風飄翰墨來﹐故園秋色影三臺。時登玉闕珠璣露﹐日陟金階錦繡催。徳重普天知大體﹐聲髙舉世沐鴻才。餘光尙續傳燈焰﹐西蜀遺錢豈復猜。

贈嘉興郡侯遵度王居士之任

時光遠燭帝城邊﹐榮發臺隍五馬連。紫綬低垂楊柳岸﹐金章微拂芰荷天。威宣巖壑風聲著﹐令布滄浪月影懸。煙雨樓前歌晝永﹐還思世外有餘篇。

離鄕

自出川江數十載﹐逢人從不問家音。遨遊四海垂鉤釣﹐放浪千山種玉金。每共長松歌短調﹐常同麋鹿喜登臨。餘情盡付鄕關外﹐只有單傳一點心。

參禪歌

參禪好﹐參禪好﹐脫卻夏天衫﹐更披冬月襖。豎起鐵脊梁﹐塵埃都教掃。三更紅日正當空﹐千峯萬峯齊靠倒。禾山打鼓﹐囫圇吞棗﹐雪峯輥毬﹐拋磚引寶。呵呵呵﹐倒騎鐵馬出同安﹐秋水秋山何時老﹖

四威儀

山中行﹐淸風竹杖輕﹔撞著賊﹐且喜一身貧。

山中住﹐家風無別慮﹔養顚狗﹐放出捉狐兔。

山中坐﹐白雲來幾朵﹔問如何﹐蒲團齊坐破。

山中臥﹐兩腳長伸著﹔絕親疏﹐一▆▆些過。

法璽印禪師語錄卷第十嘉興大藏經法璽印禪師語錄

法璽印禪師語錄卷第十一

嗣法門人性圓旋璣旋哲旋賢等編次

佛事

掃北京笑巖寶祖法身塔

久視云關子嶺上印﹐破虛空面門﹐烈焰鑪中焚卻﹐本生父母以金剛變相三昧酬答。聖僧將如來最上一乘開通後學﹐主賓互換﹐照用齊行﹐縱奪隨宜﹐殺活自在﹐坐孤峯而不見雲霞之色﹐居十字而杳聞風月之聲。繼法脈於將危﹐續宗風於未墜。聲名洋溢﹐付囑聯芳﹐法統津梁﹐宗門關楗。𨿽然﹐若非龍池幻翁﹑曹溪憨翁法派兩源流通﹐海內爭得臨濟一枝徧滿天下﹖今日不肖遠孫來叩塔前﹐無堪報徳﹐以大地爲鑪﹐日月爲炬﹐白雲爲香﹐靑山爲供﹐列於我祖之前。且道還來鑑納也未﹖良久﹐顧眾云「寶塔玲瓏無背面﹐兒孫千載仰髙風。」展具大拜。

掃五乳憨山國師衣缽塔

師視幀云「格外箴規﹐當陽正眼。操三玄甲而疏曹溪之脈﹐整萬古綱而續柳巷之風。胸藏雲六合﹐筆奮海千尋。世稱臨濟一宗徧滿寰宇﹐若非師翁宏願法道﹐焉有今朝法孫印﹖仰攀碩徳﹐繼續芳猷﹐中興同安祖席﹐提持向上宗乘。此日特過五乳峯頭﹐潦溪毛之供﹐致祭於中興曹溪憨翁國師之靈﹐酬昔淵沿﹐欽承妙旨。」顧左右云「還有未知源流者麼﹖」拈香雲「一炷兜樓觸鼻孔﹐從教法乳振聯芳。」

曹溪中興憨山國師忌辰獻供

師至像前久視﹐云「轟霹靂舌﹐擊塗毒鼓﹐聞者俱聾﹐見者悉瞽。此是師翁家常﹐未是忌辰極則事。銜天子恩﹐受士師法﹐刺目不逃﹐傷膚不撓﹐辛酸聲滿乾坤﹐苦澀名傳天下。此是師翁家常﹐未是忌辰極則事。復曹溪眞面﹐舉笑巖的旨﹐拈白尾﹐驗龍蛇﹐提烏藤﹐驅凡聖﹐只教親炙沾恩﹐聞風受益。此是師翁家常﹐亦未是忌辰極則事。今日同安法孫旣知報徳酬恩﹐忌辰極則一事﹐作麼生舉聻近案﹖」燒香雲「修江水接曹溪水﹐同安門對海潮門。」遂展具拜。

掃云居顓愚先老和尙塔

師拈香雲「折臨濟棒﹐鎖曹溪水。闡靑原不爲聖諦興﹐云居有路隔山竹。林禪流雨﹐集五臺衲子。云臻猶未是﹐我先師後事。客歲仲秋四日﹐與同門昆季敬卜得一片無陰陽地﹐恭遷法身﹐惟願如日如雲﹐蓋天蓋地去也。今日不肖忝居同安祖席﹐聊備信香﹐於人天眾前﹐專伸供養。」顧左右云「且道先師來未﹖」良久云「燒一分紙著。」遂大拜。

爲云居先老和尙圓塔頂

「巍巍聳秀﹐象王峯上現全身。面面玲瓏﹐太虛空裏逞饒舌。見聞有賴祖庭﹐增光傘居之家風﹐遮天蓋地。曹溪之正脈源遠流長﹐鳳子麟孫因斯出現﹐大機大用在處全彰﹐非我先師大和尙不能全提向上﹐赫奕古今。所以一時恆河沙數天龍八部﹐金剛地神晝夜圍繞﹐至於盡未來際﹐無有了日。正恁麼時圓頂一句作麼生道﹖」良久云「昂藏壁立云端外﹐萬水千山列下風。」

云居顓愚老人十忌日

師拈香雲沈檀一瓣﹐才拈起﹐不覺眉尖淚兩行﹕「記得老人臨囑句﹐當陽一喝起聯芳。」遂插香雲「諸仁者﹐還知老人大人相麼﹖向香煙未起處看。」便拜。

弔雲門雪嶠和尙﹝時祭於匡山師子峯﹞

「不才聞得﹐靑獅吼笠子﹐腰包幾欲友﹐恨殺云居。」云「又深彌﹐封彌處﹐難通走﹐今朝棄我而西行﹐四海嬰兒失乳母﹐痛腸血淚染云衣﹐顰蹙雙眉哭破口。末法時﹐正法朽﹐獅子絕行多狐狗。憶吾師﹐作家手﹐施爲動靜甚平常﹐語句辭章不捏扭。仔細思﹐世少有﹐正好峯頭棒破天﹐何緣休世不肯久﹖今策杖﹐非其偶﹐靑錢粉蝶滿林飛﹐仙掌盈盈當作酒。何時覆到古雲門﹖香焚一片重稽首。」

云居顓愚先老和尙二十周

師至塔前拈香﹐云「吾師還記得麼﹖於丙戌五月六日午時入般涅槃﹐示寂滅定﹐帶累腳下兒孫。年年此日﹐歲歲今朝﹐繼往開來﹐惟瞻惟仰。玆者二十周辰﹐遠承藩司﹐余翁謹修淸供﹐列於我師塔前。不肖知時識節﹐奠一杯茶﹐燒一炷香﹐要薰我師鼻孔﹐怎柰云生山色﹐月轉溪聲﹐皆是我師法身﹐不敢世諦流布。」遂彈指三下﹐顧左右云「已開寂滅定﹐現諸威儀﹐來格來歆﹐伏惟尙饗。」

掃同安佛頭峯第二代常察禪師塔

「千峯連嶽秀萬嶂﹐不知春孤崖倚石。坐不下﹐白雲心。諸仁者還知此翁人境句子麼﹖千有年來不惟常住﹐此山且日炙風吹﹐消磨不得。所以孤迥迥﹐峭巍巍﹐亙古亙今﹐無雜無壞。𨿽然如是﹐苔封荊蔓久矣。今日揭出雲霄﹐只要大家共見。正恁麼時﹐且道掃塔一句作麼生﹖」拈拄杖卓一卓﹐云「卓破虛空人境別﹐家風振起鳳棲山。」

掃同安政公禪師塔

「祖庭湮沒久﹐一塔鎭孤村。熱骨云侵冷﹐翻成鐵面門。者是古今不昧的榜樣﹐至今法席重興﹐宗風復振。今日山僧燒一炷香﹐供一杯茶﹐願與我師共鎭祖庭。」遂展具拜﹐云「一段慈腸和月冷﹐幾回熱唾帶雲開。」

掃龍門第二代大機用禪師塔

師登塔﹐以拄杖指云「者座宰堵波﹐埋沒已千載。今朝特地新﹐面目不曾攺。諸仁者﹐且道機禪師不曾攺的面目卽今在什麼處相逢﹖難見面﹐見面不相識。」遂焚香作禮。

掃龍門戒杲空明和尙塔

師繞塔一匝﹐云「此塔古今不昧﹐日月恆照﹐揭出當陽﹐聖凡一笑﹐淸供謹拈﹐重彰體貌。大眾且道此老在什麼處﹖」良久云「白雲時繞靑山外﹐綠水常流碧澗中。便是此翁眞面目﹐令人代代仰淸風。」遂拜。

設寶峯庵禪師供

師指像云「天童後裔﹐笑巖遠孫。施馬祖大用大機﹐行臨濟三玄三要。到此正好陶鎔﹐後學何緣短笛橫歸﹐致使空山頹裂﹐藏海枯漧。正印今日得﹐得爲兄錢燒﹐蝴蝶茶﹐點蜻蠅。」顧左右云「且道者漢面目卽今還窺得麼﹖」良久云「爍迦羅眼﹐猶難見﹐狹根魔子﹐豈能知﹖到者裏非但汝窺之無分﹐總使伊聞之猶難。直須星攢碧落﹐月浸丹墀﹐翡翠簾垂﹐燭香人靜。如此會得﹐才許黃口小兒搭齒粘唇。其或未然﹐向山僧與者漢相見中薦取。」遂拈香泣云「一瓣鑪中煙篆冷﹐寶珠峯下瀉春潮。」

寒食掃大機禪師塔

師云「一回打掃一回新﹐時吐煙霞系故人。織錦春花連古壁﹐破天云浪捲紅塵。靑靑翠竹歌玄調﹐朵朵奇峯展笑顰。信手拈來堪作供﹐願吾機祖鑑微忱。」遂燒香作禮。

寒食掃戒杲和尙塔

師以拄杖指塔云「者座古塔﹐山僧疇昔已爲諸人指出﹐分明今日重新舉示﹐是什麼意﹖特爲未見者見﹐未聞者聞。明初戒杲禪師重興祖席﹐復理宗猷﹐居此寒巖深谷之中﹐被無恥輩把他一片靑山埋沒將盡﹐所以山僧今日復理風境。且道風境作麼生理﹖」遂拈香雲「淸明三月菜花黃﹐云轉寒崖道骨香。嶺後松濤吼落日﹐令人千載仰聲光。」

爲龍云寺聞嚴耆宿起龕﹝值古云﹞

師云「淵公聞老宿深居幽谷﹐傲雪欺霜﹐固守一片巖頭道場。自知老病休歇﹐於廿四日撩起便行﹐徒眾特請山僧舉揚末後一事。」顧眾云「且道末後起龕一事作麼生舉﹖」喝一喝云「一輪迸出千竿竹﹐三瀑衝開九疊云。」以拄杖指龕云「起。」

舉火

師以火炬打○相﹐云「者个便是超生越死的大解脫門﹐未聞嚴先竈裏寒冰結﹐已聞嚴後井中炭更紅。於此薦得﹐方識四無遮攔﹐得大自在。設若不能﹐山僧爲汝髑髏點出眼睛去也。」攛炬云「幾莖不落春秋木﹐撲地燒成朵朵蓮。」

爲獅子庵藏一禪師封龕

師就龕云「聞報藏公歸去也﹐蕭蕭自在冷如風。𨿽然靑嶂雲歸後﹐猶待山僧一句封。且道作麼生是一句封﹖」以拄杖指龕云「千山萬壑云﹐者片可藏一。」

爲聖傳鐸副寺舉火

師云「聖傳副寺三載﹐同志當初越山﹐一擊粉碎﹐惜乎今朝蝶隨花去。且道甚麼處去﹖」以炬攛下云「烈焰長空無背面﹐圓明何處不淸光﹖」

爲徳光靜主舉火

師云「徳光﹐徳光﹐揭露當陽柳巷從﹐君舞蹈孤峯﹐任汝徜徉。」打○相云「會得者裏﹐許你格外承當﹐其或未知﹐還要山僧指出短長。」以炬攛下云「渾身拶出金剛焰﹐一朵優曇處處香。」

爲戒生闍黎舉火

師以火炬打○相云﹔「來時恁麼來﹐去時恁麼去﹐來去本天然﹐切莫犯回避。且道如何得不犯回避去﹖」喝一喝云「煙霞直透靑霄外﹐一道靈光耀古今。」

爲慧光火頭舉火

師舉炬云「性火眞空﹐性空眞火﹐狹路相逢﹐定無處躲﹐不是冤家不聚頭﹐通身化作劫前火。」顧眾云「慧光火頭﹐到者裏還有轉身處麼﹖」遂攛炬云「淸風一陣長空掃﹐紅日團圞正當午。」

奠顯微元法子

師至靈前云「圓明妙體﹐本無去來。自性天眞﹐不屬生死。慟惟新寂﹐法子顯微元。侍者一生孤硬﹐生鐵鑄成龍門。三載巾瓶一朝打失鼻孔﹐同安室裏鍼芥投機﹐遂以濟北家風﹐兩手分付。豈期鹵風忽起﹐北斗頓橫﹐以致法門凋殘﹐慧命莫續。今子道友曉也上座﹐秉道義之交﹐念同參之托﹐於數百里外送子靈骨歸山﹐老人不覺五內盡枯﹐聊以祖庭丈左。酌金井水﹐調野菜羹﹐奠於我子之前﹐以表師資法愛﹐來格來歆﹐惟玆尙饗。」

奠梅若法子

師至位前﹐良久云「梅若維那少年英俊﹐秉出世心﹐擔佛祖任﹐操徳業﹐廢寢忘餐﹐守律儀如冰似雪。山僧以惡辣鉗錘爲伊徹骨徹髓﹐擬爲法門利器﹐誰知格外閒人傷哉﹖惜哉﹖兩相辜負。諸仁者﹐且道今日還有不辜負處也無﹖」顧左右云「以此爲驗。」

爲云曇禪宿入塔

師向塔前云「心肝鐵石﹐作用超方﹐復祖庭而不畏死生﹐掌諸山而多般權設﹐只因輔正驅邪﹐以致喪身失命。同安今日全賴恩光道風遠播﹐所以山僧自愧無酬﹐只得將斯吉土﹐卜此良辰﹐爲伊入祖塔之傍﹐以作千秋遺迹。𨿽然﹐且入塔一句作麼生道﹖」托骨入塔﹐云「鐵壁銀山無出入﹐白雲流水有聲名。」

爲眾髙僧入塔

「一點墨水﹐兩處成龍。空谷傳聲﹐彼此相應。也有爲生死不畏寒暄﹐也有爲叢林不惜身命。到如今山僧爲他捏聚成團﹐挽回一鏡﹐直教世諦空華﹐塵緣脫盡。且道如何是脫盡的事﹖」以手數靈骨入塔﹐云「一眾同歸無縫塔﹐從教生殺不春秋。」

爲旵堂法子起龕

師以杖指云「龍門升堂﹐同安入室。泥牛海底來﹐木馬雲中去。透祖師關﹐無蓋無函。秉如來命﹐自尊自貴。到恁麼地正好紹隆佛種﹐何期一旦鹵歸﹐四五年懇切誰知﹖三十載苦心何在﹖𨿽然﹐也是世諦門中﹐若實際裏地何曾損壞纖毫﹖只如不損壞的是个什麼﹖一夜雨風頭腦裂﹐千山血淚瀉霜寒。」遂命舁出。

弔季納熊居士

「夙世利根﹐金剛悲願﹐護法云居三十年﹐聲傳海內﹐恢復同安﹐千萬古名馥諸方。訓子孫以聖賢﹐待緇素無彼此。坐塵寰中﹐出塵寰外﹐不被諸緣所轉﹐惟愁大法未明﹐如此正好與法門打成一片。豈其劫外風生﹐橫吹鐵笛﹐山僧聞之痛淚落腹﹐五內憔然。今日乘一葉輕舟﹐特到柩前燒一瓣香﹐奠一杯茶﹐不敢言報徳酬恩﹐聊以進平生道契。𨿽然如是﹐更有與君不了一句又作麼生道﹖」顧左右云「痛淚不同流世諦﹐惟君悲願復重來。」

爲退庵禪師起龕

師云「動也﹐定也﹐昨夜泥牛吞卻月。定也﹐動也﹐今朝紅日上東山。只得東湧鹵沒﹐北達南通﹐一段孤光﹐死生不易﹐恭惟示寂。退庵禪師守毗尼﹐皎若冰霜﹐具法眼﹐明同古徳。處僧處俗﹐渾如太古淳風﹐應世應緣﹐成就空華佛事﹐正好一方主化。何期鐵笛橫吹﹐致使龍象無依﹐法門淸澹。今汝弟靈機大徳啟合縣檀那命山僧爲伊作茶毗佛事﹐今日不敢他辭﹐只得打開玉鎖﹐撥轉玄關﹐爲伊判決去也。」以杖擊龕云「少時道破命出。」

爲退庵禪師兼舊過空生禪宿舉火

師云「者个師徒恁麼奇特﹐生時不同生﹐死時不同死﹐生死𨿽不同﹐就中無彼此。所以道﹐『靑山白雲父﹐白雲靑山兒。白雲任往來﹐靑山總不知。』旣然如是﹐今日爲什麼又向者裏聚頭撞腦﹐覿面相逢﹖將末後一段因緣要山僧爲伊了卻。且道卽今更作麼生施設﹖」以炬打○相﹐云「舉起劫前三昧火﹐倒騎木馬上雲霄。」擲下便行。

爲破衲禪人舉火

師云「破衲禪人叢林實行聞風滅火﹐爲法亡身﹐看伊者段眞心可作千古標致﹐柰何不解藏身﹐以致徒空喪命。山僧今日只得教伊就火焰中尋一條出路﹐諸仁者﹐且道作麼生是伊出路聻﹖」以炬打○相﹐云「會麼﹖設爾未然﹐不免重下注腳。」遂擲炬﹐云「無底底中重破底﹐有枷枷上再加枷。命根截斷終非斷﹐烈焰騰空布雨花。」

爲待贈髙門余氏孺人火

師云「昨日山僧出山﹐爲弔髙公之媳﹐余公之女﹐不意二公擇此良辰﹐命山僧爲伊指出生前面目﹐末後因緣。今對眾前﹐且道如何結案﹖」以炬舉起雲﹕「性火眞空性空眞火。狹路相逢﹐定沒處躲。」復擲下云「烈焰光中朵朵華﹐天堂佛國親垂手。」

爲智微禪徳火

師云「汝本眞實人﹐所行眞實行﹐迢迢千里來﹐惟求末後事﹐且道末後事作麼生爲汝結案﹖」以炬打﹝十○﹞相﹐云「四大本空如泡影﹐圓明一點露長空。」遂擲下便行。

爲廣福初開禪宿起龕

師云「生也﹐死也﹐若靑山之白雲。來也﹐去也﹐似當天之杲日。本無心於出沒﹐豈有相於去來﹖一道凝然﹐亙古不昧。恭惟禪徳生世八十一年﹐戒臘四十餘夏﹐受毗尼於傘居之室﹐養道緣於約翁之庵﹐一句彌陀直透安養國中﹐雙融性相﹐不離今世門頭。不期世幻已盡﹐撒手還家。今朝吉日良辰﹐爲伊作一期佛事。」拈杖擊龕﹐云「舉起初開那一步﹐臨行重蹋上頭關。」

舉火

師云「其生也本自天然﹐其死也無回避處。白雲片片起千峯﹐黃鳥聲聲啼不住。旣然去住自由﹐因甚畱者殼漏子以待山僧﹖冤有頭﹐債有主﹐烈焰光中獨出手。」遂攛下。

弔方伯斗所餘翁大護法對靈燒香

「三十年來求大道﹐同安始悟劫前人﹐君今撒手恁麼去﹐那个聞知不慟心﹖恭惟誥封光祿大夫斗所餘公﹐別號道庵大護法﹐現宰官身﹐悟無上道﹐爲朝廷之砥柱﹐作法門之金湯﹐建叢林於城市山中﹐宣王化於普天匝地﹐恭寬信敏﹐道徳存身﹐教子有方﹐規繩合則﹐一貫純風﹐慈心三昧。甲辰五月山僧托缽洪都﹐掛錫法云﹐忽蒙先顧﹐片語相投﹐直下皈心﹐中興祖席﹐直教四海俱聞﹐緇素共仰﹐正好輔揚大化﹐接益後來。殊期宦緣已盡﹐撒手離塵。但恨當時未與同安通个消息﹐使山僧五內盡裂﹐以致佛法垂秋。今日特對靈前拈一瓣香﹐奠一杯茶﹐以酬數載莫逆道交﹐並報建立祖庭厚徳。報徳酬恩卽且置﹐拈香設供作麼生道﹖」良久云「覿面相逢呈舊案﹐今時原是昔時人。」

爲法云律主雪眉和尙起龕

師云「迦文入滅於雙林﹐雪眉抽身於法云。無底艸鞋踏破巫山十二重﹐無舌頭人吸盡西江千萬傾。吞栗棘蓬於天童密老﹐受三聚戒於華山昧師。嗣後道化南州﹐與方伯余公共同大願﹐酬倡稱時﹐建立藂林﹐十方雲集﹐致使四眾咸皈﹐三緣具足。倏爾化緣已盡﹐便與余公先後一揆。山僧同化江右共一檀主﹐只得有條攀條﹐無條攀例﹐卽今起龕一句還委悉麼﹖」卓杖云「請出那伽常大定﹐爲祥爲瑞現霞冠。」

入塔

師云「孤光獨露﹐耀古騰今﹐聲出靑霄﹐名垂後世。恭惟法駕開方便門﹐說淸淨法﹐化導羣迷﹐成就四眾。末後忍俊不禁﹐道个『老僧不曾生﹐今亦何曾死﹐生死與涅槃﹐霜花結石耳。』可謂臨行灑落﹐不滯繩規。所以畱下者段公案﹐只待同安長老爲他掃蹤滅迹。古徳云﹕『湘之南﹐潭之北﹐中有黃金充一國。』今日雪眉和尙亦有个無縫塔子﹐且道山僧作麼生與他結案﹖」以杖指云「地爲函﹐天爲蓋﹐中有虛空徧法界。函蓋乾坤沒些些﹐鐵壁銀山絕光彩。」一卓云「封好。」

爲余護法起棺

師至棺前﹐云「來自遼陽﹐去於江右﹐北斗藏身﹐無聲無臭。恭惟皇淸誥封光祿大夫江西布政司斗所餘公大護法﹐居宰官位而恩澤弘深﹐透祖師關而道風遠播﹐上爲朝廷股肱﹐下與士庶分憂。時時鼓揚法化﹐處處建立藂林﹐二十餘年不辭鞅掌之任。有時向王法堂上因邪打正﹐有時於燕居間處凡聖不分﹐有時向紅塵堆裏撒土揚沙﹐有時於金紫行中添花布錦。到恁麼地正好放去收來﹐縱橫祖道﹐豈料西風倏爾﹐撩起便行。今朝持服孝男雷臣居士等特請山僧﹐於端表堂中重爲舉揚﹐舉揚則且置﹐只如起棺臨行一步作麼生道﹖還委悉麼﹖」遂近前﹐以手舉扛﹐云「藩侯自北到江吳﹐九載恩垂道俗孚。疆外小城畱不住﹐迎歸帝裏壯皇圖。」復云「起。」

爲少宰雪堂熊翁誥封夫人葉氏燒香

師云「古謂﹕『諸行無常﹐是生滅法﹐生滅滅已﹐寂滅爲樂。』生滅且置﹐只如誥命夫人寂滅受用﹐畢竟如何﹖」打○相﹐云「常光一段無今古﹐自在天中坐寶蓮。」遂燒香。

爲雪堂熊公大護法燒香

師至靈前云「劫前鐵樹正芬芳﹐不落春秋不覆藏。枝葉疏疏撐宇宙﹐花開果熟落天香。恭惟大護法﹐朝廷柱石﹐佛法金湯了多生﹐向上之機悟性中解脫之法﹐隨緣不變﹐常住世間﹐不變隨緣﹐性相不二。記得昔年在螺髻墩上﹐時公拈山僧杖云﹕『者條拄杖得恁麼直﹖』山僧云﹕『直且置﹐只如古人道﹐喚作拄杖則觸﹐不喚則背﹐不觸不背更作麼生﹖』公云﹕『且喜今日在弟子手中。』山僧徵云﹕『意旨如何﹖』公云﹕『撐天拄地。』山僧云﹕『珍重。』公便作禮。嗣後遂以臨濟一宗兩手分付﹐不意拋卻世緣﹐橫吹鐵笛。山僧直抵柩前﹐拈一炷香﹐奠一杯茶﹐以酬護法之徳。還委悉麼﹖一片栴檀才舉起﹐滿腔徹底骨毛寒。仰勞大眾﹝言奉﹞經化楮。」

爲汝鐘閔老居士燒香

「生本不生﹐死亦不死。一道圓明﹐古今不已。恭惟閔老居士光吞日月﹐气裂山川風﹐聲遠播於尼山﹐名實低回於鷲嶺。駕慈航出宦海﹐了知自性本空。披繡服﹐禮圓通﹐親見觀音自在﹐非迷非悟﹐出脫凡情﹐是證是修﹐打翻聖諦。」以拂子打○相﹐云「居士前歲告殂﹐山僧今日作弔﹐且道其中還有先後也未﹖」拈香顧眾﹐云「從來春信無髙下﹐一任花枝自短長。」

舉朗目禪人火

「杲日中天江北蓼﹐花飛爛熳眉頭慘。露階前﹐野鶴慟淒聲﹐此時此景﹐正是公末後一段好境界﹐正好操持前志﹐何期撒手長行﹖今公親眷堅請山僧﹐爲公了卻末後公案﹐且作麼生了﹖」以炬打○相﹐復喝云「舉起自家三昧火﹐痛鞭木馬帶風嘶。」遂擲下。

同門絲外禪師起龕

「圓明寂照﹐本無去而無來﹐妙性融通﹐示有生而有滅。恭惟絲大師住世五十四載﹐法臘三十有二﹐同出傘居之門﹐共入云居之室。旣爾天各一方﹐參商南北﹐只望龍天推出﹐扶持濟上之風。何期世緣拋擲﹐鬧裏抽身﹐小弟聞訃﹐五內痛裂。就於同安烹迸花之淸泉﹐煮寶鏡之蘋藻﹐聊盡同門之法愛也。兼聞遺命匆匆遠來﹐將萬派爲茗﹐千峯作供。切勿常寂光中﹐展眉大笑﹐請兄向第二峯頭少現火光三昧。」以杖擊龕﹐云「不移一絲全體露﹐敵勝還他獅子兒。」復云「起。」

舉火

「昨日雲雨蒙蒙﹐今朝碧天皓皓。𨿽然時節因緣﹐臨行方得恰好。」遂拈炬打○相﹐云「者便是大師現底三昧。所以古人道﹐『三世諸佛於火焰中說法﹐三世諸佛立地聽汝。』諸人還委悉麼﹖其或未然﹐山僧爲諸人別通消息去也。」攛下云「烈焰光中垂只手﹐大千世界現全身。」

爲老比丘下火

拈炬云「好山好水﹐徒然過荒艸﹐沒頭全身﹐墮八十年來總未知﹐臨行乞我火一朵。今朝覿面重說破﹐說破个甚麼﹖」一喝云「杲日當空添烈焰﹐圓明一點去來博。」遂擲下。

慧中比丘尼舉龕

「劫前个段無生理﹐今日拈來獨讓他﹐放下腳跟﹐撩便去了﹐知生死是空華。者比丘尼生緣八十有六﹐出家三十餘春﹐解脫一切法塵﹐成就無上妙樂﹐可謂明如玉露﹐皎若冰霜。今諸道侶恭請山僧﹐少作一時佛事。」遂以杖擊﹐云「擊碎云龕無處著﹐髙移一步出凡倫。」

下火

舉炬云「會麼﹖者是汝現前三昧﹐耀古騰今﹐無堪敵者﹐𨿽然﹐也須山僧爲汝道破。」遂一喝云「髙著眼﹐吾今助汝﹐一星星到處圓明﹐光爍爍攛下。」

爲優曇頤公老宿起龕

「髙髙峯頂立﹐深深海底行。木馬騰空走﹐玉象出昆侖。恭惟圓寂優曇師兄頤公老宿﹐得根本智於顓愚老人﹐受具足戒於密雲和尙﹐編參知識﹐踏斷差別路頭﹐咨詢名山露布﹐頭陀苦行﹐末上邗江﹐拮構禪室﹐四十年來把住要津﹐不通情竇﹐直至幻緣將謝之時﹐等閒道个『門前柳色垂靑眼﹐檻外諸峯笑點頭。』卽此二語﹐不惟繼續圓通二代﹐卽我傘居先師父子不傳的極則處﹐亦被師兄一時漏逗了也。弟自燕京回南﹐特過此燒瓣香﹐以盡同門之愛﹐不期乃徒旋恩旋義﹐曁諸眷屬等於西南角上卜得一片無陰陽地﹐欲建無縫塔子﹐今當吉日良時﹐請作起龕佛事﹐是以忍俊不禁。葛藤至此﹐不免常寂光中﹐軒渠一笑﹐一笑且置﹐只如起龕一句作麼生道﹖」遂進前以杖擊龕﹐云「桃花處處笑相迎﹐髙移一步春風送。」

入塔

以拄杖指云「盡十方虛空﹐盡十方世界﹐總是師兄者一座埣堵波。自古及今﹐函蓋乾坤﹐不通呼吸﹐無雜無壞﹐無始無終﹐到恁麼地正好與萬象森羅﹐情與無情﹐一齊證入無生國裏﹐端拱無爲﹐自由自在。𨿽然如是﹐猶有一點罅縫﹐待小弟蓋覆去在。且道作麼生蓋覆﹖」以拄杖作拽勢﹐云「一方頑石拽將來﹐猶待家人親手擲。」復卓云「恰。」

爲嘉興郡侯遵度王公大護法燒香

「無去無來﹐靈光獨耀﹐不生不滅﹐本體恆存。恭惟中憲大夫王護法悲願不忘﹐現宰官身而說法﹐雄才特用﹐懸金斗印以衡。行驅五馬於黃堂﹐禦六龍於赤絳﹐諸山各剎總沐鋾鎔﹐田叟漁翁俱叨化育。山僧初晤於燕都﹐再逢於槜李﹐幾度盤桓﹐無非中道﹐正好撫國安民。忽唱還鄕曲子﹐嗟夫﹐西來大意未盡商量﹐刻藏因緣委諸檀度﹐此非護法有棄於山僧﹐蓋爲山僧無緣於湊就﹐玆居旅底無表寸私﹐特向尊前瓣香作供﹐只如來格來歆一句作麼生道插香﹖」云「信手拈來焚寶鼎﹐氤氳端的透朱陵。」

同安掛鐘板﹐師拈椎云「人天號令﹐祖師繩規﹐今日重提﹐風行艸偃﹐直教一个个皮穿腦裂﹐膽喪魂驚﹐不守自家窮活計﹐豈容先聖舊儀軌﹖𨿽然如是﹐且坐斷見聞一句作麼生道﹖」遂擊鐘板云「一撥靈機天地隕﹐千差別處絕纖塵。」。

法璽印禪師語錄卷第十一嘉興大藏經法璽印禪師語錄

法璽印禪師語錄卷第十二

嗣法門人性圓旋璣旋哲旋賢等編次

募疏

募修丕禪師並髙僧普同三塔疏

豫章海昏之有同安者﹐唐朝古剎也。自同安和尙開山﹐而常察禪師居第二代﹐三代得丕禪師宗風大振﹐至今曹洞龍象徧天下﹐悉皆丕祖之腳下兒孫。由是列祖代振法席﹐指難數屈。山僧於壬寅年濫廁祖位﹐見道場在荊棘叢中﹐慨有興復之志。玆喜殿宇佛像漸已就緒﹐每當鶴唳天霜﹐鶯啼春老之際﹐拽杖撥艸﹐尋獲常察禪師之塔﹐猶存佛頭峯頂。若開山並丕祖髙僧普同諸塔﹐𨿽存有基址﹐而狐窠兔穴﹐風吹雨浸﹐將有所不忍聞﹐不忍見者夫﹖蛙虫朝遷暮返﹐弗忘其本﹐烏羽返哺﹐猶知報恩﹐豈忝在法門如秦人視越之肥瘠乎﹖或檀信長者﹐或曹洞後昆﹐聞風翕然﹐揮金助砌﹐當同阿育王造塔湧出﹐震旦大放光明﹐普天匝地﹐沾恩去也。勉旃望之。

化油疏

同安一室黑漆如如﹐自古日不能輝﹐從來月未可照﹐有無一片虛實成團。𨿽然天曉不露﹐何妨夜半正明﹖今告四方檀越﹐八表金湯﹐拈來投子油瓶﹐一任諸方定價﹐舉出揚岐燈盞﹐發揮百寶光明。燈艸藉以吐焰﹐琉璃因而普徹﹐到恁麼時﹐太乙仙畢竟開眼﹐然燈佛自然眉舞。

化茶疏

冬風喚而不回﹐春陽發而點出。優遊乎雲霞堆裏﹐茂盛乎雨露場中。收歸沒底籃間﹐快樂無煙火上。直教露者露而藏者藏﹐囊者囊而橐者橐。十方檀那有能信手拈來﹐投於寶鏡淸泉﹐烹於潙山巨釜﹐則盧同碗自浮香﹐趙州瓶自發潤﹐不惟同安僧眾兩腋生風﹐亦且天臺羅漢團圞沽味。設或有問﹕「如何若何﹖」山僧只對他道﹕「喫茶去。」

募鍋偈

南泉打破鍋﹐至今無人補﹐乞个沒錢人﹐大家相與輔。同安則不然﹐偏覓有錢主﹐齏羹與粥飯﹐禪悅在此釜。

慧明庵募化藥師禪期修建大佛殿

靖邑有水曰雙溪﹐溯流而上四十里許。有庵名慧明﹐然慧明之名非無由也。蓋此地上達曹溪﹐下通廬峊﹐其中往來參詢衲子﹐決明己事﹐接續佛祖慧命。源頭者未有不過此也。余癸巳秋應龍門請﹐經此一宿﹐至深夜經行﹐偶見四面峯頭煙雲吐秀﹐瑞色衝霄﹐語侍者曰「不久於此必建梵剎。」迨至今春陽回﹐大地萬物咸新﹐余與諸子乘時化道雙溪﹐以效中峯﹐故事仍宿慧明﹐其主人持一冊告曰「某欲建立叢林﹐接納雲水﹐請和尙一語﹐導引大檀。」余深愧無文﹐不能動大方長者﹐聊舉一則陳爛葛藤﹐以報諸君子。昔世尊與眾遊行次﹐以手指地云「者一片地好建立梵剎。」帝釋信手拈一莖艸﹐插於地云「建梵剎已竟。」世尊微笑。諸居士﹐者兩古人𨿽則隨處建立﹐不費纖毫﹐檢點將來﹐不無敗缺﹐怎似我融通。上座﹐要諸居士大家拋出玉粒金磚﹐各向慧明無陰陽地上建立瓊樓玉殿﹐湧出丈六金身﹐到者裏支無底鍋﹐炊無米飯﹐接待往來﹐千飽萬足﹐與諸居士同獲眞實功徳﹐同證佛祖光明﹐達士髙人不可不信﹐謹疏。

谷雲峯化修主殿敍

道人動止如孤云野鶴﹐去住自由﹐本無定向。所以古徳云「未有常行而不住﹐未有常住而不行。」試看古人一言半句﹐意要衲僧如雲如鶴﹐騰於霄漢之外﹐隱於洞壑之中。或出或沒﹐了無所舉﹐世未有出格超越如此也。惟我韞公動止澹然﹐有古人之气色﹐不以時鬧動轉。自嗣海門洞宗之後﹐乘一葉逆流﹐止於潯陽能仁白雲祖席。後入匡山﹐結茅於天池之上。聞余主靖邑祖席以杖笠遠來見訪﹐余因邑中﹐於棲雲相接﹐候事畢同入龍門室中兩月﹐意有劈道尋石﹐門理聰翁舊隱﹐以便與龍門往來。偶有梅溪湯氏家明徳居士﹐領眾檀越﹐請插茅於後山﹐額名谷云﹐囑余代告十方﹐同扶露柱﹐共補虛堂﹐余於是爲敍。

爲北京慈云寺募化大悲閣緣疏

蓋因果之道杳渺難窮﹐世多惑於罔信者﹐惟功驗之理﹐顯然易見﹐人皆共得而趨之。何則吾佛從﹐無量劫中﹐以其身心並捨﹐財法兼施﹐故感依正二報﹐廣大無涯﹐天上人間不堪比擬。故菩薩復以深重願行﹐逐類現身﹐隨方應迹﹐設慈悲法﹐破其慳貪﹐發其喜捨﹐使天下後世之人各各皆得由斯而入也。然而修道者果能效菩薩之行願乎﹖效之則入道之緣有在矣。東城盔甲廠慈云寺乃都內七大名藍之一也﹐有住持容輝上座志气髙上﹐戒徳精嚴﹐篤於撐持﹐勤於接待﹐眞法門之良幹也。山僧從豫章開法二十餘年﹐亦因修造爲慮﹐昨來京門﹐忝邀東堂掛搭一日﹐容公商之曰「某有一未了之案﹐敢請決之乎﹖」山僧詢其故﹐則曰「此一片地曾爲注水之場﹐萬曆間得翠峯和尙之所創立也。當淸之時﹐有吾太祖了空自三韓而來﹐單瓢只杖﹐苦行年深﹐方得道場﹐丕振復得吾祖心﹐如擔荷守成百廢俱興。大悲閣未造﹐基址尙存﹐不能就緒。由是心祖臨寂之時﹐呼某入室﹐囑之曰﹕『此閣乃吾生平未了之願﹐儻子得而述之﹐則吾寂光中知子矣。』」山僧一聞此舉﹐不勝踴躍﹐曰「此閣者﹐乃衲僧修道之所﹐眾信崇福之門﹐有益於一方﹐畱光於不朽﹐敢不愈加贊助乎﹖」山僧𨿽不能文﹐亦可以此繼述之志﹐書告王公卿相﹐長者大檀﹐若男若女﹐或俗或僧﹐總祈大開寶藏﹐共成有相之功。信手拈來﹐同入無爲之化﹐俾平地上湧出玉殿瓊樓﹐虛空中突出金容寶相。金粟如來放光現瑞﹐大悲菩薩介福儲祥﹐功徳齊彰﹐果因不昧﹐想見者聞者亦必有以頓發興起之念也夫﹖

江西黃檗山募請書本藏經緣疏

豫章新昌黃檗山唐代敕賜報恩光孝禪寺﹐乃希運祖師之道場也。因元明之後﹐渝爲荒岑﹐復得宗源﹐老宿祖位重來﹐四十餘年勞心苦志﹐不憚寒暄燥濕﹐始獲插艸栽松﹐重新殿宇佛眞堂﹝門﹫﹝／大﹞靡不莊嚴。見請亦庵和尙說法斯間﹐弘揚向上﹐但思祖席具興﹐惟缺藏經一事。夫藏經者﹐乃叢林之大觀﹐人天之要﹐具不可缺也。缺之不足以知先徳﹐不足以啟後人﹐不足以明大道﹐不足以解玄微。及其往古型儀﹐歷來修證﹐又奚足以稽之哉﹖縱能悟徹根源﹐未免管窺佛法﹐有負世尊四十九年﹐三百餘會塵說剎說﹐爲人徹頭徹尾之婆心也。此爲繼往開來﹐承音接響之務﹐可不急乎﹖故宗源老宿每欲計此﹐未得其人。幸有孫允吉公者﹐發堅固心﹐行廣大行﹐叩浙省嘉郡泥首﹐振鈴三越歲﹐乃感檀度施若干冊﹐以全藏較之﹐十有二耳﹐余爲先師重刻錄﹐附藏寓嘉禾之。天寧見公往來酬酢﹐惟以藏經爲事﹐因爲代書數語﹐徧告王公宰輔諸上善人﹐然而大藏眞詮﹐非祖庭莫能持載﹐十方金玉﹐非勝事莫能動搖。黃檗乃天下之祖庭檀越﹐乃僧眾之恃怙﹐有祖庭無佛法﹐山不鐘靈。有僧眾無檀那﹐人無起色。今公此舉可爲最勝﹐莫缺之端﹐誰云妄求奢誕之事﹐想能施之人﹐所施之法﹖定是同歸未遂之事﹐旣遂之心﹐必爲兼得之矣。伏願指日告成﹐功徳無量。

雜著

曹溪憨山師翁墨迹跋

嘗聞吾祖憨山老人﹐五十餘年說法於南北兩地﹐往往多於金紫行中。其與宰官居士往來交接者﹐不知幾何人也。究承傳受益契法﹐盟心久約﹐不忘始終一致者﹐不甚多見。初聞有伯玉汪公每以詩文勗望﹐不虛矢志之因。續聞有右武丁公每於軍戎崇敬﹐不輕患難之爲。再聞有牧齋錢公掃庵譚公巾瓶從事﹐不忘法道之隆。𨿽則知其大槪﹐不知其審也。何也﹖山僧開法二十餘年﹐已來總居江右﹐未免地廣人稀﹐聞師翁者多﹐見師翁者少﹐及乎得師翁手書壘積者﹐萬無一矣。不期昨來嘉禾﹐得接牧公項居士﹐乃金明介之法嗣﹐襄毅公之後裔﹐入道殊深﹐弘法旣久﹐布网垂鉤﹐大有生活之手﹐眞紅塵中特出之金毛也。山僧正嘆服不知其何異焉﹐忽晤其叔寄庵居士﹐徑於書笈中取一軸﹐見示曰「先君楚東歷官﹐粵東別駕﹐與憨大師往來相契﹐話道因緣﹐幸存其迹﹐和尙其一遊目乎﹖」山僧得之欣然﹐讀之不暇﹐遂袖歸舊寓﹐細賞其由﹐始知楚東先生乃吾憨祖腹心中人也﹐第知楚先生﹐知憨祖寄居士﹐知山僧﹐則又知牧公﹐知金明皆祖先垂庇﹐非項府信響法門有自哉﹐因此源源故爲之跋﹐時乙卯八月日也。

爲瑞慶庵開山碑記

山不在髙﹐有仙則名。水不在深﹐有龍則靈。言其本業有成﹐可以隨緣得化也。古人建叢林﹐立宗旨﹐轟霹靂於晴空﹐鼓波濤於陸地﹐亦皆以道徳爲本。故在君則安天下之民﹐在臣則攝天下之政。仕之用以敷治﹐居之用以滋身。聖賢用以設教﹐佛祖用以度迷。鬼神不能窺﹐人物不能量﹐如斯妙道可不進之乎﹖而無爲公生地武邑﹐曉世空華﹐發無師之智﹐欲求出世之方﹐棄愛緣如敝屣﹐樂善法如醍醐。走建昌云居顓愚老人祝發﹐按圓通法派﹐取諱音問﹐號無爲。數年精進﹐持誦勤行苦行﹐知有向上大事﹐便能直下追尋﹐爲般若中勇夫也。受方融大師具戒﹐有志觀方﹐游泳諸祖道場﹐參禮諸大知識。得是非不落之機﹐入見聞不涉之理。釘抽楔去﹐實往空歸﹐復思崖居穴處﹐木食荷衣﹐是返本裏止﹐宿下髙泉。得瑞卿葉居士盡底盤桓﹐延至梅園結茆三載﹐惟居士植眾徳本﹐種廣福田﹐不忘靈山之委囑﹐遂就址營庵﹐命名瑞慶。俾世生傳續千古﹐畱云四眾有依皈之處﹐鄕黨得焚祝之場﹐記其楹前堂後﹐殿樓捨立﹐於西東記其像﹐釋迦爲中﹐應眞爲護。大士寶光列於左右﹐饔餐不繼﹐衣缽無充﹐仍施田糧若干﹐爲僧恆產鐺﹐實藉以無虞﹐房廊足以容眾。公來索記﹐余語坐問焉﹐公曰「遠郭七十里景﹐定癸丁奇﹐巒踞其上﹐曲水繞其前。」余曰「此季約之蕭齋﹐維摩之石室﹐公得而居之﹐則吾圓通法派可衍﹐公之本業又可崇矣。」因是援筆記之﹐以證將來之緣起也。

同安規約

夫出家者離親別族﹐未盡天倫﹐禮佛投師﹐求其向上。旣知生死事大﹐必當辦道爲先﹐爲法忘軀﹐莫辭勤苦。古人數十年居林下﹐勞其筋骨﹐餓其體膚﹐以致發明此事﹐增益不能﹐方許提綱唱道﹐黼黻宗猷﹐據位稱師﹐臨眾馭物。故山僧豎法幢﹐開鑪韝﹐以鍛聖凡﹐下惡鉗錘﹐不拘唇吻﹐爲諸人以了不了之因緣﹐以明未明之公案。間有冒違約束﹐不準規繩﹐九旬不滿﹐卽欲抽單出堂﹐一載未終﹐便來告假他往﹐此輩原無志於參求﹐豈有心於決擇﹖俾之同堂﹐則如濁水污其淸流﹐與之共住﹐則如嘉苗亂其稂莠﹐斯乃法門所惡﹐山僧特爲嚴革耳。諸人旣不遠千里萬里﹐冒暑衝風來到同安﹐入堂結制﹐切勿懈怠。從前時光虛度﹐必當搬磚運瓦﹐念念如救頭燃﹐心心無有間斷﹐向己分中用工綿密﹐自然透頂透底﹐好與山僧眉毛廝結﹐揭露家風﹐如水合水﹐似空印空﹐何憂乎法道不興﹖何懼乎門庭不振﹖微細規條﹐枚舉於左。

淸化規約

夫出世之事應以參禪學道爲本﹐遠名利如涕唾﹐輕富貴若浮雲。動則不知有營求世界﹐靜則不知有寂守身心。形同槁木死灰﹐影合鏡花水月﹐彼卽此卽﹐人離我離﹐渾無固必之心﹐絕沒和混之意。一味勞形苦志﹐忍冷耽饑﹐學聖齊賢﹐成佛作祖﹐提宗唱道﹐了達眞乘﹐方不負國王水土之恩﹐父母養育之徳﹐師長訓誨之功﹐己分勤劬之力。設或意縱情隨﹐苟求安樂﹐誠恐他日閻羅老子扣算飯錢﹐那時無有脫身之計﹐悔不及矣。間有一等手持匏器﹐背負囊箱﹐東茶西飯﹐混擾時光﹐決擇之心全無﹐參求之念烏有﹐可惜一生虛度﹐無所實歸﹐卹念將來﹐良可太息。是以山僧初來都中﹐慌居此院﹐飲用稀微﹐柰何時節到來﹐不敢違背。今亦延畱淸眾﹐結制安居﹐爲汝諸人決明向上。𨿽則有屈髙賢﹐亦可聊資道統﹐煩望在此同居之人﹐內外悉宜守分參請遵其首座﹐規矩聽其維那﹐和雅觀其悅眾﹐進退任其知賓﹐營作由其知眾﹐飲食從其湯頭﹐不可仍前散憚放逸﹐自恣交頭接耳﹐說短道長﹐笑罵髙聲﹐驚羣動眾。如有此等﹐輕則跪香巡寮﹐重則責罰出院。二六時中務宜各抱本參﹐用誠追究﹐動靜閒忙毋令散失﹐日就月將﹐自然透脫。此時正好向鍼鋒上走馬﹐鬧市裏拋磚﹐收放自由﹐全無隔礙。果能如是﹐不惟淸化與你們寒暄﹐共操握手同行﹐卽將從上祖父家私﹐兩手分付可矣。珍重﹐珍重。

法璽印禪師語錄卷第十二終

﹝湖州府安吉州正堂信官年長興縣正堂

信官韓徳淸縣正堂信官侯武康縣正

堂信官馮孝丰縣正堂信官羅同心捐刻

法璽印禪師語錄卷七之十二計字參萬柒

▆▆百八十七字該銀貳拾貳兩五錢五分

▆▆▆

佛力▆被人民闔衙齊沾般若之光大地總受

菩提之潤謹意

康熙十五年四月

日楞嚴藏經坊附板

浙禾夏維寧梓﹞

