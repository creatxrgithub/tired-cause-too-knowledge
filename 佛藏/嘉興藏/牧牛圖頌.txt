嘉興大藏經牧牛圖頌

刊牧牛圖頌序

牧牛之說創自契經。牧牛之人則歷代諸祖也。然其說其人𨿽見於佛祖。而牧牛之功於何見之。諸大禪師之圖頌所以照耀古今。爲人之標榜耳。﹝信﹞本俗子。未純牧牛之功。竊見夢老和尙所輯圖頌。眞集牧牛之大成者。歡喜踴躍售諸梓人。公之天下。庶不辜佛祖一片爲人苦心。

時康熙戊子年佛誕日白山納信稽首撰

夢庵格禪師輯牧牛圖頌目錄刊牧牛圖頌序﹝納信﹞原敍﹝雲棲宏﹞又敍﹝南澗格﹞普明目次普明禪師原唱磬山修禪師和篛庵問禪師山茨際禪師玉林琇禪師牧雲門禪師聞谷印禪師嚴轢居士迦陵音禪師續輯夢庵格禪師納允庵居士梁山目次梁山遠禪師原唱﹝並原序﹞靈隱希彜禪師和千巖長禪師楚石琦禪師迦陵音禪師續輯夢庵格禪師納允庵居士跋﹝迦陵音﹞

牧牛圖頌原序

遺教經云。譬如牧牛執杖視之。不令縱逸犯人苗稼。則牧牛之說所自起也。嗣是馬祖問石鞏。汝在此何務。答曰牧牛。又問牛作麼生牧。答曰一回入艸去。驀鼻拽將來。則善牧之人也。又大潙安公之在潙山也。曰吾依潙山住。不學潙山禪。但牧一頭水牯牛。又白雲端公之於郭功輔也。詰之曰牛淳乎而。若自牧若教他牧。層見疊出於古今者益彰。彰矣後。乃有繪之乎圖。始於未牧終於雙泯。品而列之爲十。其牛則如次初黑繼白。以至於無粲如也。而普明復一一系之以頌普明未詳何許人。圖頌亦不知出一人之手否。今無論惟是其爲圖也。象顯而意深。其爲頌也。言近而旨遠。學人持爲左券。因之審徳稽業。俯察其已臻。仰希其所未到。免使得少爲足。以墮於增上慢地。則裨益良多。遂錄而重壽諸梓。外更有尋牛以至入廛。亦爲圖者十。與今大同小異。俱附末簡以便參考。若夫一超直入之士。無勞鞭挽。而天然露地白牛。不落階級。而剎那能所雙絕。則圖成滯貨。頌成剩語。覽之當發一笑。吾無彊焉。

萬曆己酉佛誕日後學袾宏謹書

又序

普明牧牛圖頌源流。雲棲序之詳矣。但敍云外更有尋牛以至入廛。亦爲圖者十。與今大同小異。附末篇以便參考。而不及梁山遠公序偈何也。況梁山原唱旣妙。附和代不乏人。其見地超卓聲調軒亮。希彜千嚴楚石三公獨據上流。普明原唱從而和之者固多。而磬山眞寂南澗綠羅轢次序井井。頗與普明相捋。至於別展機軸短音促節。精義入神惟大覺普濟禪師爲最。眞今古所不及。今將諸大老頌和普明者。附普明和梁山者。附梁山匯成一帙。刊布流通使天下參學之士。得因圖頌想見先徳造誼。復因先徳以自考驗其悟證。則牧牛圖頌有裨於禪者。較之南泉猶出一頭地在。

康熙四十四年佛誕日武林南澗夢庵超格識

未牧第一圖

牧牛十頌

古杭南澗夢庵超格輯

未牧第一頌

生獰頭角恣咆哮。奔走溪山路轉遙。一片黑雲橫谷口。誰知步步犯佳苗。

普明原唱

水雲渺渺亂聲哮。密密尋蹤路更遙。晝夜風霜不知處。恐伊相犯別家苗。

磬山修次韻

走徧天涯逞意哮。穿雲涉水路迢遙。多年一片閒田地。蹂踏堪憐損稼苗。

篛庵問

水艸溪邊縱意哮。鼻頭無系去迢遙。誰知宇宙皆王化。亂踏雲山犯稼苗。

山茨際

湘之南潭之北。頭角分明。東觸西觸。

玉林琇

空蒙一片羨丹丘。何處天牛晚未收。染得渾身都是黑。牧人追逐气難兜。

牧雲問

信足奔馳不憚勞。東西南北路迢遙。只貪芻艸平田闊。忘卻家鄕有異苗。

聞谷印

雲山堆裏一聲哮。頭角宛然家信遙。滿地閒花都踏徧。那知異艸並良苗。

嚴轢居士

金臺迦陵性音續輯

野性顚狂聲亂哮。歸途不識路岐遙。那知腳下泥深淺。只管奔馳混踏苗。

夢庵格

昂頭野甸一聲哮。只顧奔馳路已遙。煙水茫茫迷岸畔。蹄涔不覺犯嘉苗。

納允庵居士

初調第二圖

初調第二頌

我有芒繩驀鼻穿。一回奔競痛加鞭。從來劣性難調制。猶﹝全﹞得山童盡力牽。

普明原唱

才獲繩頭把鼻穿。謾將痛處更加鞭。也知鄕井迢迢遠。拽轉頭來著力牽。

磬山修次韻

鼻孔生獰不易穿。一回入艸一加鞭。狂心何計能拴縛賴有山童把索牽。

篛庵問

芒繩初把鼻相穿。熟處難忘痛著鞭。分付牧童牢守護。莫教暫失﹝放﹞手中牽。

山茨際

少護頭多捕尾。月下風前。盛溺掃屎。

玉林琇

拚死芒繩驀鼻穿。上前退後苦相牽。腕頭用盡娘生力。痛治還須策一鞭。

牧雲門

气性𨿽頑鼻已穿。牧童從此痛加鞭。渾身血汗芒繩急﹝緊﹞。遙望家山盡力牽。

聞谷印

生獰如虎鼻難穿。賴得牧童有索鞭。不是一番施辣手。个時劣性恐難牽。

嚴轢居士

金臺迦陵性音續輯

潛通一竅鼻初穿。穿了才堪痛下鞭。左右拘攣時不放。一條芒索緊相牽。

夢庵格

鼻端有竅急須穿。若不隨從漫息鞭。但怕顚狂難制伏。芒繩緊在手中牽。

納允庵居士

受制第三圖

受制第三頌

漸調漸伏息奔馳。渡水穿雲步步隨。手把芒繩無少緩。牧童終日自忘疲。

普明原唱

不從他性遠驅馳。十﹝步﹞步提持漫漫隨。幾度黑風吹暴雨。通身泥水總忘疲。

磬山修次韻

擬將何處更驅馳。暮雨朝煙緊自隨。蹤迹欲逃難躲避。任渠奔烈也﹝枉﹞成疲。

篛庵問

動容頑性好奔馳。左右旋眸渠緊隨。悵望遠山鄕信杳。披云帶月正忘疲。

山茨際

而月白蹄墨黑。有索有鉤﹝鞭﹞。忍饑受渴。

玉林琇

淸溪濯濯白雲深。出入何能放此心。水艸時時令飽腹。他家苗稼可無侵。

牧雲門

暫時出艸息奔馳好把芒鞋緊自隨。到處凍雲霜露滑。斤斤調伏敢忘疲。

聞谷印

熟徑難忘欲逞馳。芒繩在手緊相隨。豈容逐艸尋芳去。晝夜拘拴不憚疲。

嚴轢居士

金臺迦陵性音續輯

從今不敢復狂馳。信手牽來也肯隨。幾度披蓑隴畝裏。櫛風沐雨那曾疲。

夢庵格

鞭朴頻加不敢馳。牽來步步也相隨。一聲短笛橫牛背。渡水穿山豈憚疲。

納允庵居士

回首第四圖

回首第四頌

日久功深始轉頭。顚狂心力漸調柔。山童未肯全相許。猶把芒繩且系畱。

普明原唱

驀地忘﹝知﹞機﹝非﹞自轉頭。悄然性气已調柔。山中水艸了知足。不用遲疑在外畱。

磬山修次韻

翻然自肯便回頭。滿地殘紅襯艸柔。故國有懷情未撇。暗愁春老尙遲畱。

篛庵問

知恩逐步肯回頭。烈﹝猛﹞气消融性漸柔。騎向平陂深艸處。橫吹短笛絕羈畱。

山茨際

遠邪蹊趨正道。步步登髙。山長路杳。

玉林琇

多時只顧向前奔。那覺皮毛落不存。自肯回頭端的好。芒繩輕拽轉前村。

牧雲門

芒繩不引自回頭。毛色皤然性已柔。水艸也知山裏足。牧童多﹝著﹞意尙羈畱。

聞谷印

暫時落艸卽回頭。云凍箱寒足﹝烈﹞已﹝性﹞柔。欲緩鞭繩尢未緩。鄕關不到且拘畱。

嚴轢居士

金臺迦陵性音續輯

要騎背上便低頭。拽轉頭來性亦柔。只恐有時還倔彊。垂楊陰裏尙拘畱。

夢庵格

一勒輕輕卽轉頭。從前劣性亦調柔。只因未到全相信。且系垂楊樹下畱。

納允庵居士

馴伏第五圖

馴伏第五頌

綠楊陰下古溪邊。放去收來得自然。日暮碧雲芳艸地。牧童歸去不須牽。

普明原唱

閒放林間與水邊。橫騎短笛任悠然。歸來一帶煙霞晚。瀟灑歌謠不假牽。

磬山修次韻

收來放去古溪邊。風月隨緣自悄然。水艸不思無底事。相看撒手竟忘牽。

篛庵問

只在平田煙柳邊。鞭繩拋卻坐翛然。暮山鐘動上方月。恁麼歸來不假牽。

山茨際

戴寒鴉履芳艸。毛骨馨香。見者道好。

玉林琇

遊行阡陌露堂堂。俗﹝塵﹞垢蠲除野性忘。早去晚歸能穩步。山根茅屋臥斜陽。

牧雲門

暖風晴日柳溪邊。俯首循人意悄然。花落郊原春色晚。相隨歸去不須牽。

聞谷印

髙深蹊徑曲無邊。相狎相馴已信然。楊柳陰斜紅日轉。鼻頭繩斷不須牽。

嚴轢居士

金臺迦陵性音續輯

月下風前山水邊。隨從到處竟恬然。相看彼此無回互。收卷繩頭不用牽。

夢庵格

古澗淸溪柳岸邊。隨來隨去竟安然。如今休要頻拘絆。拋卻繩頭那用牽。

納允庵居士

無礙第六圖

無礙第六頌

露地安眠意自如。不勞鞭策永無拘。山童穩坐靑松下。一曲升平樂有餘。

普明原唱

出入無欄心自如。擬思量處更﹝卽﹞猶﹝牽﹞拘。滿懷風月人牛穩。鞭索俱忘樂有餘。

磬山修次韻

縱步溪山得自如。風流兩岸亦何拘。橫吹短笛斜陽暮。溢目春光信有餘。

篛庵問

人牛相覷體如如。彼此無心不用拘。花柳叢中隨意往。團團蹄迹更無餘。

山茨際

寒暑安忙閒得。故鄕寬廓。任出任入。

玉林琇

蓑笠橫拋懶得收。笛聲吹起碧山幽。牛兒自在無他想。兩眼睜睜四足柔。

牧雲門

調伏多年意自如。水邊林下總無拘。一聲羌笛松風起。此日忘懷樂有餘。

聞谷印

水艸皇王總自如。何須特地苦相拘。山童撒手先髙坐。牛亦安然閒有餘。

嚴轢居士

金臺迦陵性音續輯

人牛相伴已相如。鞭索全拋渾不拘。抿耳攢蹄安穩臥。悠揚笛韻樂無餘。

夢庵格

倔劣全無性已如。何勞繩索去相拘。平坡淺艸恬然臥。風送笛聲韻有餘。

納允庵居士

任運第七圖

任運第七頌

柳岸春波夕照中。淡煙芳艸綠茸茸。饑餐渴飲隨時過。石上山童睡正濃。

普明原唱

野岸溪灣花柳中。一環山水翠林茸。逍遙快活無求也。軟艸爲氈睡興濃。

磬山修次韻

不曾移步出山中。暖簇晴花五色茸。莫怪山童閒瞌睡。臥云眠月興偏濃。

篛庵問

或時村裏或雲中。舊地閒田艸正茸。踏徧一毫無剩迹。牧童髙臥柳陰濃。

山茨際

朝隴畝暮茅檐。隨時水艸。明月同閒。

玉林琇

春暖桃花放碧林。大家休歇綠楊陰。牧人乃夢牛偏醒。只在溪濱不用尋。

牧雲門

百花溪上柳陰中。飽食和云臥綠茸。歌罷山童無所事。遺鞭枕上睡方濃。

聞谷印

信步行來到此中。山前山後艸茸茸。放渠散走陂塘去。不似當年狂興濃。

嚴轢居士

金臺迦陵性音續輯

盡日終年在此中。春回大地艸初茸。隨時飲啖隨他去。管帶毋勞任睡濃。

夢庵格

往來只在此山中。徧地春光芳艸茸。林下溪邊隨去住。牧童安枕睡初濃。

納允庵居士

相忘第八圖

相忘第八頌

白牛常在白雲中。人自無心牛亦同。月透白雲云影白。白雲明月任西東。

普明原唱

拶到忘懷混沌中。千山一色絕相同。風光不覺人牛處。任運騰騰西復東。

磬山修次韻

相將無事太平中。渠我情忘迥不同。一段閒愁總收拾。不知花落水流東。

篛庵問

撐撐頭角臥林中。渠我渾忘雲水同。爲愛山前芻艸細。夜深乘月過溪東。

山茨際

刀砍水珠斷貫。澹泊寧靜。明志致遠。

玉林琇

牛王昨夜證心空。比舊皮毛大不同。渠我不須重話會。白雲明月笑相通。

牧雲門

在此溪山雲月中。木人花鳥意相同。國王水艸從來足。閒步陂塘西復東。

聞谷印

太平气象月明中。爾我家山色色同。袖手低眉忘管帶。不知西去與來東。

嚴轢居士

金臺迦陵性音續輯

白牛誰道雪山中。此日看來一色同。牛也蕭閒人也散。任他南北與西東。

夢庵格

人牛隱隱在雲中。牛白白雲色色同。此際那分賓與主。任從西也任從東。

納允庵居士

獨照第九圖

獨照第九頌

牛兒無處牧童閒。一片孤云碧嶂間。拍手髙歌明月下。歸來猶有一重關。

普明原唱

不須收放得安閒。脫略尋常顧盻間。散步謾歸明月下。踏翻從上兩重關。

磬山修次韻

一道寒光萬境閒。寥寥四顧水雲間。夜深明月歸來晚。照徹空王向上關。

篛庵問

个裏風光鎭日間。放身穩臥白雲間。長歌一曲聲嘹喨。直透威音劫外關。

山茨際

失﹝牛﹞卻﹝不﹞牛﹝見﹞撞﹝人﹞破﹝獨﹞壁﹝立﹞。一﹝窮﹞个﹝相﹞閒﹝雙﹞身﹝手﹞。赤灑灑的。

玉林琇

誰道三更失卻牛。溪山獨立悵無儔。空來兩手眞難放。一拍虛空笑點頭。

牧雲門

玉﹝竹﹞鞭無用艸繩間。蹤迹全無古路間。空手獨歸林月下。更前一步卽牢關。

聞谷印

蹤迹寥寥獨个閒。渾然出處那其間。自歌自唱空山下。多少癡人認過關。

嚴轢居士

金臺迦陵性音續輯

牛旣忘兮心自閒。閒閒來往在山間。灰頭土面渾無事。枯木巖前尙有關。

夢庵格

牛兒不牧一身閒。獨自徘徊山水間。𨿽是出塵無事客。還須撒手透重關。

納允庵居士

雙泯第十圖

雙泯第十頌

人牛不見杳無蹤。明月光寒萬象空。若問其中端的意。野花芳艸自叢叢。﹝寒或作含﹞。

普明原唱

人牛處處竟無蹤。新月孤懸萬象空。借問歸源端的旨。枯樁春到綠叢叢。

磬山修次韻

從前光影覓無蹤。不見人牛煙水空。盡大地回春夢曉。日髙香散百花叢。

篛庵問

不見人牛不﹝絕﹞見﹝迹﹞蹤。淸風明月滿長空。太平休用歌堯令。枯木重開花一叢。

山茨際

拋靈符瞎正目。函乾蓋坤火寒雪毒。

玉林琇

蝸牛角上立生涯。彼此從來共一家。堪笑前人畱此相。烏藤三十不容賒。

牧雲門

杳杳人牛不見蹤。一團新月照秋空。个中若問還源旨。風落巖花點翠叢。

聞谷印

人牛謾說絕形蹤。何異吹風欲滿空。若問還源親的旨。參天荊棘亂叢叢。

嚴轢居士

金臺迦陵性音續輯

絕無人影與牛蹤。階級何爲鑿太空。究竟本來無一物。依然萬象自叢叢。

夢庵格

見絕人牛豈有蹤。猶如淨月徧虛空。者回休問其中意。鳥自啼兮花自叢。

納允庵居士

牧牛又十頌

古杭南澗夢庵超格輯

尋牛第一頌﹝梁山遠原敍﹞

從來不失何用追尋。由背覺以合塵向迷面逐妄。家山漸遠岐路嵯峨。得失熾然是非蜂起。

忙忙撥艸去追尋。水闊山遙路更深。力盡神疲無處覓。但聞楓樹晚蟬吟。

梁山遠原唱

只管區區向外尋。不知腳底已泥深。幾回芳艸斜陽裏。一曲新丰空自吟。

石鼓希彜次韻

暫時不在急須尋。莫待渠儂入艸深。滿目靑山無﹝何﹞別﹝處﹞迹﹝去﹞。只消回首一沈吟。

千巖長

天涯海角徧參尋。直入萬重煙嶂深。拼得今朝與明日。綠楊堤畔聽鶯吟。

楚石琦

金臺迦陵性音續輯

牛兒原在不須尋。怎柰忘來歲月深。今欲爲伊親指示。聯珠且自和髙吟。

夢庵格

牛兒忘卻要追尋。尋去尋來路轉深。日暮關山何處覓。亂雲堆裏自沈吟。

納允庵居士

見迹第二頌﹝梁山遠原敍﹞

依經解義問教知蹤。明眾器爲一金體。萬物爲自己。正邪不辧。眞僞未分。欠悟入門。權爲見迹。

水邊林下迹偏多。荒艸離披見也麼。縱是深山更深處。撩天鼻孔爭藏他。

梁山遠原唱

枯木崖前差路多。艸窠裏輥覺非麼。腳跟若也隨他去。未免當頭蹉過他。

石鼓希彜次韻

也知隔遠苦無多。只管貪程作甚麼。蹄踏蹄兮嘴﹝只﹞對﹝者﹞嘴﹝是﹞。明明此物更非他。

千巖長

東西南北路途多。踏踏遺蹤可是麼。仔細看來無兩个。便從今去莫疑他。

楚石琦

金臺迦陵性音續輯

深深淺淺迹蹤多。不是渠兮是甚麼。從此腳跟勤著力。必須覿面一逢他。

夢庵格

山坡柳岸蹄痕多。仔細凝眸是也麼。識得迹蹤須著力。從今步步要尋他。

納允庵居士

見牛第三頌﹝梁山遠原敍﹞

聞聲得入見處逢源。六根門首無差。動用之中顯露。水中鹽味色裏膠靑。眨上眉毛更非他物。

黃鸝樹上一聲聲。日暖風和岸柳靑。只此更無回避處。森森頭角畫難成。

梁山遠原唱

識得形容認得聲。戴嵩從此妙丹靑。徹頭徹尾渾相似。仔細看來未十成。

石鼓希彜次韻

臨風忽叫攚和聲。擡起頭來雙眼靑。業債知他塡未足。歸耕隴畝望秋成。

千巖長

隔墻認角又聞聲。雨過前村艸正靑。一對眼睛烏律律。通身毛色畫難成。

楚石琦

金臺迦陵性音續輯

獨露溪邊叫一聲。通身毛片色靑靑。向來枉自空尋覓。此際看來本現成。

夢庵格

遠遠忽聞叫幾聲。隔溪一望艸靑靑。本來鼻孔端然在。縱使嵩公畫不成。

納允庵居士

得牛第四頌﹝梁山遠原敍﹞

久埋﹝奔﹞郊外今日逢渠。由境勝以難追。戀芳叢而不已。頑心尙勇劣性猶存。欲得純和必加鞭撻。

竭盡精神獲得渠。心狂力壯卒難除。有時才到髙原上。又入煙霞深處居。

梁山遠原唱

牢把繩頭莫放渠。幾多毛病未曾除。徐徐驀鼻牽將去。且要回頭識舊居。

石鼓希彜次韻

如今處處得逢渠。帶水拖泥不用除。總是國王田地上。何妨春艸埠頭居。

千巖長

遼天鼻孔要穿渠。直待金﹝芒﹞繩爛始除。向去不須分皂白。和泥和﹝合﹞水且同居。

楚石琦

金臺迦陵性音續輯

我儂竭力只因渠。到手如何肯放除。所以藥山茅屋下。牛欄名字好安居。

夢庵格

水盡山窮始得渠。此時野性尙難除。一條芒索牢穿住。不許狂奔向外居。

納允庵居士

牧牛第五頌﹝梁山遠原敍﹞

前念才起後念相隨。由覺故以成眞。向迷因而成妄。不惟境起皆自心生。鼻索牢牽不容擬議。

鞭索時時不離身。恐伊縱步惹埃塵。相將收得▆▆▆羈鎖無拘自逐人。

梁山遠原唱

甘分山林寄此身。有時亦踏馬﹝向﹞蹄﹝風﹞塵。不從﹝曾﹞犯著人苗稼。來往空勞背上人。

石鼓希彜次韻

百艸頭邊百億身。如何得不犯纖塵。鼻繩拽轉從頭看。誰是牛兮誰是人。

千巖長

從來一个不羈身。滿眼雲山滿眼塵。今日稍能知觸淨。肯緣苗稼犯他人。

楚石琦

金臺迦陵性音續輯

短笛橫吹仰臥身。山中水艸淨無塵。些些隨分隨時納。敢把禾苗犯別人。

夢庵格

手把鞭繩緊逼身。莫教信步踏黃塵。一回入艸忙牽轉。那肯隨他去犯人。

納允庵居士

騎牛到家第六頌﹝梁山遠原敍﹞

干戈已罷得失還無。唱樵子之村歌。吹兒童之野﹝短﹞笛。身橫牛背目視雲霄。呼喚不回牢籠不住。

騎牛迆邐欲還家。羌篴聲聲送晚霞。一拍一歌無限意。知音何必鼓唇牙。

梁山遠原唱

指點前坡卽是家。旋吹筒角出煙霞。忽然變作還鄕曲。未必知音是伯牙。

石鼓希彜次韻

露地橫眠已到家。不騎泥像學丹霞。尾巴搖動三千界。還作宗門中爪牙。

千巖長

前坡咫尺是儂家。疊疊春山橫暮霞。好个歸來時節子。一鉤新月掛檐牙。

楚石琦

金臺迦陵性音續輯

歷徧崎嶇已到家。任他風雨共煙霞。崢嶸頭角端然好。老少何須論齒牙。

夢庵格

歷盡溪山始到家。任從落日散雲霞。歸來不語程途事。何必逢人掛齒牙。

納允庵居士

忘牛存人第七頌﹝梁山遠原敍﹞

法無二法。牛爲宗諭魚兔之異名。顯筌蹄之差別。如金出礦似月離云。一道寒光威音劫外。

騎牛已得到家山。牛也空兮人也閒。紅日三竿猶作夢。鞭繩空頓艸堂間。

梁山遠原唱

欄內無牛趁出山。煙蓑雨笠亦空閒。行歌坐樂無拘系。贏得一身天地間。

石鼓希彜次韻

無牛得看只看山。一个翁﹝童﹞翁﹝兒﹞閒更閒。喜得白雲相伴住。溪邊茅屋兩三間。

千巖長

千重雲樹萬重山。倒臥橫眠任我閒。此景畫圖收不得。誰言身在畫圖間。

楚石琦

金臺迦陵性音續輯

不見牛兒但見山。終朝蕭灑自閒閒。有時拍手髙歌去。只在山間與水間。

夢庵格

鞭繩拋下懶登山。無了牛兒心自閒。睡足不知窗外事。夕陽已射艸堂間。

納允庵居士

人牛俱忘第八頌﹝梁山遠原敍﹞

凡情脫落。聖意皆空。有佛處不得住。無佛處急走過。兩頭不著。千聖難窺。百鳥銜花一場懡。

鞭索人牛盡屬空。碧天寥廓信難通。紅鑪焰上曾容雪。到此方能合正宗。

梁山遠原唱

慚愧眾生界已空。个中消息若爲通。後無來者前無去。未審憑誰繼此宗。

石鼓希彜次韻

皮毛筋骨蕩然空。好手無勞遊刃通。正眼瞎﹝從﹞驢﹝今﹞邊﹝都﹞滅卻。更將何物顯眞宗。

千巖長

翻身踏破太虛空。一處才通處處通。匝地普天無影迹。不知誰解立吾宗。

楚石琦

金臺迦陵性音續輯

人牛生活一時空。到此方知處處通。建立從空還掃蕩。十方世界顯正宗。

夢庵格

人牛雙遣露眞空。內外無私萬法通。莫立纖塵蹤迹泯。堂堂何處不歸宗。

納允庵居士

返本還源第九頌﹝梁山遠原敍﹞

本來淸淨不染一塵有相之榮枯無爲之凝寂。不同幻化豈假修持。水綠山靑。坐觀成敗。

返本還源已費功。爭如直下若盲聾。庵中不見庵前物。水自茫茫花自紅。

梁山遠原唱

靈機不墮有無功。見色聞聲不用聾。昨夜金烏飛入海。曉來依舊一輪紅。

石鼓希彜次韻

現成公案孰施功。耳不盲兮眼不聾。一一音聲諸色相。分﹝鳥﹞明﹝啼﹞黑﹝花﹞白﹝落﹞間﹝滿﹞靑﹝溪﹞紅。

千巖長

一一根門自有功。聞聲見色不盲聾。晨昏總是尋常事。睡起三竿日正紅。

楚石琦

金臺迦陵性音續輯

休笑從前枉用功。聰明黜盡類盲聾。巖前不見庵中主。鳥任啼兮花任紅。

夢庵格

識透根源作甚功。聲聞色見似盲聾。春來莫問東君意。數盡枝頭院落紅。

納允庵居士

入廛垂手第十頌﹝梁山遠原敍﹞

柴門獨掩千聖不知。自己之風光。前賢之途轍。提瓢入市杖笠還家。酒肆茶坊化令成佛。

露胸跣足入廛來。抹土塗灰笑滿腮。不用神仙眞妙訣。直教枯木放花開。

梁山遠原唱

者漢親從異類來。分明馬頷與驢腮。一揮鐵棒如風疾。萬戶千門盡豁開。

石鼓希彜次韻

殺人便解活人來。鬣頷何妨又吒腮。甘作畜生行異類。重重關鎖盡衝開。

千巖長

珍禦全拋與麼來。分明烏嘴與魚腮。輝天鑑地能育特。盡使勞生眼豁開。

楚石琦

金臺迦陵性音續輯

酒肆淫房任往來。莫教腦後露雙腮。全身同事全機攝。要使羣生眼盡開。

夢庵格

柳巷花街任去來。蓬頭赤腳笑盈腮。虛空粉碎全身現。朵朵優曇火裏開。

納允庵居士

跋

雲棲蓮大師重刊牧牛圖頌。而普明之名方著。梁山遠原唱。吾師夢老人覓之四十載未獲一見。主南澗日始得於幻舟和尙所。喜不自勝。但原本蠹郵數字。遂空之。俟再得他本查補。今仍其舊。至諸公頌內亦有數字可商者。老人易字於本頌下。請政大方﹝音﹞見聞疏略。未能盡閱古今諸錄。謹將老人自頌。及納公發心刊刻亦次匯入。伏望諸方尊宿倘於古徳錄中得牧牛佳頌。乞郵寄白門古鏡俾續二集。

性音敬跋

乾隆四十九年佛誕日

戒臺寺了匯重刊

