嘉興大藏經笑堂和尙語錄

笑堂和尙語錄序

天童諸法席函蓋乾坤縱橫中外矣有如弘覺木老和尙蒙我世祖章皇帝之召對也奚翅彩鳳祥麟儀廷光國屈指同門共拂如林野老人實比肩伯仲惜蚤以只履還西未遑隆禮爰悉林老所付囑計五十人旃林自罕雜卉師窟寧產凡兒然求其韞玉韜鋒單拈最上孤光絕響丕紹淵源接祖禰裕弓冶推正系者非笑堂師其疇與歸師爲名家子具夙慧根向父母未生前先形兆異旣果猛脫愛河死灰參契解粘釋縛錚錚烈丈夫五濁詎可多得隨侍老人多閱年所疑關畏壘夾輔交攻巾瓶罔怠以故鉗錘獨辣於師手眼每過於眾試繹老人寄贈秋懷一章則知其印可最先而年年鍼綫都作嫁衣伐鼓鏗金揶揄頓解正如貞士潛修匪汲汲於功名富貴然瓜熟渠成不堪埋沒擎拳豎指證明推出廣化門庭一鳴再鼓抑何雄也嗣是應杯渡應三聚復隆廣化全機大用蹈古髙風寓內向慕不下景星鄕云予裏居邇金粟親覲不遙過包山靜室喜接霞起晙公蒸雲隱霧擿釣探珠覿面全彰度越儕等及觀其所劂臥龍一臠實爲笑堂賢法嗣夫笑老現據廣化豈今者固無法可說乃以十載前向上接人之艸料令子代爲拈出壽梓流通亦可謂不愧家風克宣世媺至於刊華就實以簡馭繁達祖單傳不存知解滹沱棒喝盡斬葛藤縱云一物全無業已和盤托出千尋髙嶂至嶽而止萬泒洪濤迄海而消具眼者共見予又何言哉因善霞公述爲序。

時康熙乙巳壯月谷旦督理湖廣糧儲布政使司右參政前刑部廣西淸吏司郎中卹刑山東遼鎭等處地方陳之伸頓首拜撰

敍

粵自拈華微笑後老胡特地西來派衍臨濟宗風獨推天童盛化燈聯不墜金器博傳奪食驅耕星飛電捲或嘯傲林泉縱橫宇宙羣貍魔幹能不潛形滅迹也玆惟笑堂和尙乃通圓奇之眞子天童悟之嫡孫不禁被蓋囊藏遽爾龍天推出應杯渡三聚露爪張牙施爲逆順主禹航廣化拏雲攫霧隱顯隨時登曲錄木於開口處屏卻唇吻隨波逐浪突出祖師巴鼻踞方丈室向文字中不立文字截斷眾流豁開末學胸襟言言見諦點點歸源豈比尖新妙句繪水鏤空輩同日而語邪其髙足霞起大師隱靜包山禪室鋤云喝石不欲露布旃林獅窟固無異物亦呵佛詈祖之種艸也遞聞弘覺老人每加嘆賞予適外氏董晤淩生萬宗兩內兄得睹霞師所繕刻有陳大參敍之詳矣予愧呫嗶家風未譯西來祖意且向毫端上流出一道語言三昧拋穢佛頭大似罪過倘遇知音拍掌予將擲筆起雲霞公覓序已竟。

時康熙乙巳桂秋古鹽官曹林韻沐手拜題

笑堂和尙語錄

侍者﹝超源慧復﹞記錄

鹽官包山靈泉庵嗣法門人超晙等編

住浙江余杭臥龍山廣化禪寺語錄

師於丙申冬就本寺受請開堂升座云數里松云靄山梅帶雪開明月不須招淸風常自來饑時食飽時歡曲肱而枕樂考槃猥蒙本邑諸檀護等拈出二千年前一段耀古騰今底奇特事來至本山直得寒巖炫色古殿重光且道與山家喫瓔珞粥底是同是別若向者裏委得孤峯頂上未常屈辱宗風鬧市叢中無非顯揚般若驀拈疏云大眾秪如者些威光阿誰欠少又奚待山野颺塵簸土露布囊藏𨿽然只得賣揚家醜去也顧視左右云妙舞應知誇徧拍三臺須是大家推。

山門云八字打開撞著彌勒從什處來你者个賊遂震威一喝。

韋馱云輔弼叢林應無間歇逐惡驅邪斬釘截鐵。

伽藍云爾非爾我非我大家出只手撐起破落戶。

祖師云者邊底眼髙嘴闊那邊底腦後見腮以杖連卓雲山僧一齊穿卻免得後人鉆龜打瓦。

佛殿插香雲始從鹿野苑終至跋提河用盡自己心笑破他人口且道誰是解笑者遂大展三拜。

至法座拈疏云一段眞風東君漏泄旣是文彩已彰不妨重煩饒舌維那宣畢師指座云祖印髙提寰中獨據堂堂坐斷毗盧頂幹聖總教立下風遂升。

拈香雲此一瓣香逼塞虛空包含宇宙爇向鑪中端爲祝延今上皇帝聖壽萬歲伏願堯仁廣被齊日月之恆舜徳彌新並乾坤而固此一瓣香森羅萬有瑩徹十虛爇向鑪中奉爲滿朝文武合國采僚伏願勛名上達祿位崇階此一瓣香共贊皇猷同襄祖道爇向鑪中奉爲本邑護法遠近檀那諸山耆宿本寺緇流伏願頓明般若正因圓證金剛種智此一瓣香鍼札不入鋸解不開十載辛勤末後向通玄峯頂一錘粉碎直得氤氳徧界彌覆大千今日對眾拈出爇向鑪中專伸供養天童堂上傳臨濟正宗第三十一世林野先和尙用酬法乳之恩斂衣就坐嵩原和尙白椎云法筵龍象眾當觀第一義師云若是第一義被我嵩原和尙向九仙山頂早已道過了也更何必者也周由若是過量漢不妨出來證據璨維那問寶座髙升卽不問宗乘向上事如何師云一輪杲日麗中天那顧左右云一喝頓開三要印爍迦羅眼透金塵師云點進云恁麼則慈云靉叇覆靑山獨露當軒明了義師揮拂云向者裏親切道看進云拂開大地絕遮攔極目光明吞宇宙師云添得一重光彩進云有意气時增意气不風流處轉風流師雲南山突兀碧玲瓏那便禮退師云知恩卽得霞首座問古寺頹垣曲逕松濤翻瑞色髙山流水興雲法鼓振玄音向上一機請師拈出師云淸風生八極進云與麼則家家梅嶺香風動在在時逢慶一人師云誰不恁麼道進云濟宗千古耀廣化萬年新師云無邊春色一時通進云大眾已知師妙舞調音合拍爲誰宣師云知音善舉揚進云秪如世尊靈山會上拈華百萬人天罔措惟飲光尊者諳个什麼便乃解頤師云大家在者裏進云世尊道我有實相無相涅槃妙心當時付與迦葉了也爲什又向多子塔前金襕圍繞別傳个什麼來師云寧可截舌不犯國諱座颺下袈裟角云恁麼則臥龍吼破苕溪月無尾螺吞禦道云師雲閒言語座震威一喝師云好作家座掩耳歸眾問歸元無二路方便有多門方便多門卽不問如何是歸元一路師云鑪煙裊裊透靑霄進云恁麼則直踏上頭關去也師云腳跟下好與三十棒乃云鼻孔撩天髙據法王寶座眉毫匝地揭開臨濟家風奮師子威野幹聞之腦裂行摩竭令佛祖窺探無門驚羣句須向驚羣隊裏拈出奇特事必在奇特人前舉揚拈華微笑老臊胡冷坐九年滅卻瞎驢先師翁熱行一棒三玄三要是什碗脫丘四喝四賓果乃閒家具良久云𨿽然山僧徳涼行薄學淺才疏況又多痾自甘放曠山林嘲風嘯月而已不期狹路相逢似難回避到者裏雲山溪水拈放一邊折腳鐺兒相扶出手舉起先聖家風恢張祖翁面目殺人刀活人劍赤心片片踞虎頭收虎尾始終不移把住則孤峯坐斷無人識放行則亙古風光照大千且道把住爲人是放行爲人是以拄杖卓一卓雲橫案莫邪全正令太平寰宇斬癡頑復舉昔日三聖開堂云我逢人則出出則不爲人興化又道我逢人則不出出則便爲人師云一人點卽不到一人到卽不點要做臨濟烜赫兒孫更須喫廣化手中痛棒始得何故本來一種平常事疑殺人間幾丈夫嵩原和尙結椎云諦觀法王法法王法如是師便下座。

舉首座上堂臥龍峯頂虎嘯風生廣化堂前龍吟霧起拈拄杖畫一畫云三世諸佛到來入作無門歷代祖師直下退身有分天下老和尙亡鋒結舌現前大眾𨿽見山僧鼓兩片皮要且不知落處在還有傍不甘底麼一僧才出師云住住昨夜鼠咬焦尾大虫趁至三十三天破帝釋鼻孔驚得大地山河一齊舞動闍黎還知麼僧擬議師直打出復云全機展演殺活自由覿面提持縱橫無礙任他帶角擎頭拄杖子未肯放過在且道利害在什麼處復卓拄杖云諸仁要入此宗試問霞起首座。

結制上堂古人學道爲人爲己今人學道爲名爲利無眞心操履向口吻邊冊子上覓得一言半句便爲學道造泥犁苦如此虫豸不可枚舉諸仁者若要擔荷个事直須向極冷澹平常處著些精力驀地覷破父母未生前一段光彩然後不妨與三世諸佛歷代祖師天下老和尙同行同坐同證同修縱步毗盧佛頂逍遙自在覺場且道那里是諸人娘未生時底光彩遂顧左右云滿堂雲水客盡是十方僧。

天童先老人忌日上堂舉拄杖云看看老和尙來也汝等見麼復卓一卓云生平一條拄杖驚天動地逆順施爲應用無礙又卓一下云者裏不增些子乃靠拄杖云者裏不減些子來也月臨靑嶂萬溪春去也雲散碧巖千仞翠且如血脈不斷一句又作麼生道梅檀葉葉古風淸吹落人間香馥鬱。

元旦上堂祝聖畢云祥雲擁座渾泄天機旭日當陽咸明般若轉大地山河爲自己寂寥非內轉自己爲山河大地寬廓非外遂舉拂子云大眾見麼乃放下雲山僧又不喚作拂子也汝諸仁作麼生道若向者裏徹去便知心外無法法外無心覿體全彰主賓互用年年是好日時時是好年苟不如是秪知事逐眼前過不覺老從頭上來。

解制上堂問天下叢林多解制廣化今朝事若何師云去住任縱橫進云踢翻滄海興雲霧倒卓須彌許阿誰師云未善施爲僧一喝師打云逢人不得錯舉問楖栗橫肩挑日月艸鞋背著意如何師云罕遇其人進云攜琴四海尋知己負笈千山訪一人師云出羣須是英靈漢敵勝還他師子兒進云某甲禮拜去也師云也要老僧肯放行乃云傲雪梅花淸更潔馥鬱芬芳香不徹三三兩兩白兼紅一一從頭俱漏泄更說什麼金吾不禁社舞村歌在市鬧市居谷響谷匝地金聲普天雪曲便恁麼去時四五百條花柳巷二三千處管弦樓一任逢場作戲老僧不是閒饒舌貴要諸仁直下休。

上堂魯祖面壁乾坤逼塞祕魔擎乂已落二三南山鱉鼻毒气傷人大隋覆龜一場特地大眾者一隊古錐𨿽然各露家風要且不經檢點秪如廣化又且如何拽拄杖一時打散。

僧爲武塘錢居士請上堂問壽嶽彌隆卽不問玉燕投懷事若何師云一泒苕溪水滔滔不盡流進云意气原從人得歡娛豈不天來師云武塘俊傑羨禹航進云不得帆檣勢爭到葛洪家師云禮拜了退乃云冉冉嶺上雲飛來爲我貧相見原無語不來還憶君𨿽然居士不來老僧受供養已所謂善必先知必得其福必得其祿必得其壽必得其子揮拂子云不逢作者不開拳一遇知音便﹝中﹣口﹢○﹞﹝十﹣〡﹢○﹞下座。

山鄰請上堂松林幾度秋聲牛背一腔橫笛天然大士圓通怎柰諸仁不識還會麼普門大士在諸人眼睫上轉大法輪作不思議功徳了也如或未然二六時中切須討个端的遂震威一喝云佛殿裏燒香齋堂中展缽。

檀越張九嶷曁心月禪徳監院等請住當湖杯渡庵升座拈拄杖云見麼爾等尋常見拄杖便喚作拄杖見拂子便喚作拂子要行便行要坐便坐何等直截暢快及乎問汝便被拄杖塞卻拂子礙卻木偶相似且道過在於何遂連卓云速道速道良久雲山僧今日得利且喜拄杖子會得也便作舞下座。

九嶷居士孺人誕日請升座今辰乃檀越夫人初度捐施營饈請山僧舉揚般若惟祈福臻壽益悟無生忍以拂子擊香幾云還見彩雲繞閣瑞气盈門燭燦優曇香燻兜陸麼如是不妨花鋪錦上水漲船髙海屋添籌培增遐算復以拂作○擎勢云千年桃實今朝獻一帶松云是壽山。

張有則王士我二居士請升座問一路來鐘鳴鼓響到者裏鐘鼓二音向什麼處去師打云向者裏會取士便拜師云須知落處始得乃舉金牛和尙每自做飯供養大眾至齋時舁飯桶到僧堂前作舞曰菩薩子喫飯來遂撫掌大笑後來長慶道大似因齋慶贊雪竇又道金牛不是好心師云今日杯渡要問現前大眾因齋慶贊卽且置那里是金牛不好心處若檢點得出日日饅頭朝朝做飯時消萬兩黃金達者豈爲分外不然喫水也須▆噎良久云旣爾一眾吝辭山僧秪得自道去也遂合掌云端坐受供養施主長安樂下座。

莊良才率眾請升座今朝正值元宵節社舞村歌月皎潔諸人个裏獲圓通鼻孔依然元不別別不別則且止如何是圓通處良久云者裏轉得身吐得气奪彩超羣懸燈傍午金吾不禁闊步大方奚用起三打七刻期取證已爲全機脫落大地光生諸仁者固獲大地光生則各各腳跟不妨瀟灑曳拄杖便歸方丈師五旬初度霞首座至山預祝請升座霞起長老知得山僧鼻孔短長眉毛橫豎聚得阿堵來營成禪悅供黑白甚分明諸仁隨意用龜毛拂兔角杖一時施妙用驚起南山鱉鼻蛇聲聲叫道住住待我拈一頌一天瑞气繞龍丘四野歡聲笑不休主伴重重齊暢適眞機全在芥鍼投二千年外無生曲此際拈來大地收驀地一場閒快活更於何處祝添籌山門前金剛一時忍俊不禁和身便倒直得諸仁眼裏鼻裏耳裏腹裏各各圓滿了也驀拈拄杖云有意气時添意气花鋪錦上更風流。

檀越馬其旋昆仲曁眾護法居士等請住當湖三聚庵升座祥雲生八極瑞气動三千猶喜籬邊菊三玄旨復宣揮拂云還有同聲相應者麼問向上宗乘卽不問臨濟家風事若何師云一聲塗毒逼人寒進云恁麼則四眾沾恩去也師云知恩一句如何道僧便喝師云未信你在僧拜云蒼天蒼天師云也是布袋裏老鴉振白居士問今朝和尙到來水月堂中又添一重光彩水月家風卽不問卽今升座又如何師云一堂風冷澹千古意分明進雲月臨千澗水風掃一天云師雲閒言及剩語緘口最爲髙士禮退師云太伶俐生乃云今日蓋因現前眾居士虔請山僧主持院事舉揚佛法迫不得已秪且借水漑花堇酬來意若論佛法未出方丈早已說過了也及乎升座雍雍肅肅彼此分明那堪土上加泥便恁麼會去未免平地喫交設或更要者也之乎轉見敗闕遂拈拂召大眾云我不敢輕於汝等汝等皆當作佛。

佛誕日說戒其旋居士曁諸同社護法請升座問如何是學人本分事師云整衣護缽進云向上還有事也無師云有進云如何是向上事師云直下薦取僧禮退師云驢年未夢見在黃在郊問和尙今日升座爲什袈裟返搭師云切莫眼花進云一點也瞞和尙不得師云再犯不容進云且▆救得一半師云全自領去士便出師云果然可憐秦伯潛問夫子雲天命之謂性如何是天命底性師云切莫話作兩橛進云道也者不可須臾離也聲未絕師云除卻之乎者也道看潛便喝師云喝後聻士擬議師笑云禮拜了退士便禮師云伶俐居士師豎拂子云看看且道是佛法耶世法耶直下薦得煙雲魚鳥悉是眞如家業田園無非般若所以迦文降誕指天指地未常離卻者个威光至於睹星悟道亦不離者个威光末後跋提河示滅亦不離者个威光現前居士也不離者个威光進戒大徳翹勤頂禮參禪上士趺坐經行各各亦不離者个威光苟或捨此而別求猶若卻池泉而擔明月去者有此理乎不見道一切眾生皆具如來智慧徳相但以妄想執著而不能證得以拂子擊香幾云妄想除也復擊一下云執著去也且作麼生證去置拂云撲落非他物縱橫不是塵下座。

出山回小參要知此事不屬言宣豈煩耳聽須向無意味中挨拶一上忽然拶到計窮力竭處原來飯是米做若乃終日尋枝引蔓簇錦攢花秪成文字依通實非到家消息且家又如何到卓拄杖云千峯勢到嶽邊止萬泒聲歸海上消。

剃度師諱日小參錦江碧浪澄澄生涯活鱍天目白雲冉冉公案現成末後向杯渡庵中孤光迥迥道骨稜稜蛻然坐去舉拂子云且道个是阿誰不是潼川九龍山下黑麻張四伯定是天目東山佛閣徧知老住持所以明上座難忘驅烏鏟艸訓誨之恩敬拈瓣香重燻鼻孔何故不因漁父引怎得見波濤。

張有則薦室請小參拈拂子云有苦有樂無喜無憂大似花開花卸恰如漚滅漚生只因當人未破識情便有多般悲喜若證得眞常之理忻厭自然不生所以道隨流認得性無喜亦無憂揮拂子云若向者裏會得上無天堂可羨下無地獄可怖逆順縱橫逍遙自在𨿽然卽今薦悼又且如何擲拂子云都盧一片黃金界穢土蓮邦任汝遊。

太卿郭居士請小參今朝打七經三日那事何曾有端的直須踏破上頭關任運縱橫無拘束三條椽下七尺單前呆呆坐著畫地爲牢更向口吻邊討什麼碗山僧據實告之貴要諸仁直下承當同一眼見同一耳聞遂舉拂子云還見麼復擊一下云還聞麼若是同見同聞因什諸仁不知落處若是不同見聞汝等眼耳畢竟與山僧有異復打圓相云等閒識得東風而萬紫千紅總是春。

儲與賓薦亡女請小參靈源湛寂本自天然大道沖虛體無去住悲忻煩惱悉是菩提火宅蓮宮俱爲解脫舉拂子云若向者裏薦得方知十六年前未常生十六年後未常死本體如如靈光不昧脫或未然山僧重爲指示以拄杖畫一畫云會取無生無不生何妨在在現全身下座。

金爾兼薦室儲氏請小參臘盡年窮飛白雪鴛鴦枕畔俄驚折日面佛兮月面佛且道是同還是別誰死復誰生都來沒交涉直下便承當靈光常皎潔更若問如何靑蓮火裏結以拄杖卓一卓云徹不徹多漏泄剎剎無非妙色身塵塵盡是蓮華國。

孝子薦繼父儲與賓請小參以拂子擊香幾云生也不道死也不道入海揚帆別波舉棹去路堂堂是汝妙道其存也無生無悟其歿也無死無迷淨裸裸縱橫無礙赤灑灑逆順自由不起寂滅而現諸威儀不捨凡夫以階諸聖眾然𨿽如是卽今薦拔一句又且如何彈指頓開華藏界剎那便入涅槃城。

張體元子法來淸三居士請小參塵塵剎剎普現威權物物頭頭全彰妙用飯來開口水來洗手个裏太煞現成覿面本無回互爲什諸仁不領荷道不遠人人自遠道山僧與麼告報自合喫棒有分何故玉本無瑕雕文喪徳曳拄杖下座。

居士沈洪音等薦先考碩臣府君請小參堪嘆浮生也棼紜事似麻直饒天上福恰是鏡中華所以云諸行無常是生滅法生滅滅已寂滅爲樂碩翁居士委得者个便乃踢翻業海指破情關結蓮社於三聚堂中轉法華於化成院裏而今撒手長行了無滯礙豎拂子云汝等還見在山僧拂子頭上現宰官身唱無生曲麼若恁麼見得煙消霧捲悉是眞如魚躍鳶飛咸歸妙義其或未然更聽一頌棄卻烏紗入講堂枝牽蔓引歷多方腳跟羈絆今朝斷一任逍遙極樂邦以拄杖三卓下座。

孝子超覺薦考懷初蔣公請小參靈光未兆匝地普天一念才生鋪花錦上須知人人分上本有一段風光凝然湛寂隱顯隨緣毫無變易所謂一切法不生一切法不滅若能如是解諸佛常現前旣爾不生又復不滅則知過去未來一一天眞一一明妙秪在一毫頭上現寶王剎坐微塵裏轉大法輪且如懷初居士又在什麼處安身立命聻以拂子擊香幾云迅步便階諸聖位全身不隔古彌陀。

孝子赤甫念斯二居士薦先考均滌趙公請小參孝子問如何是薦亡一句師云燈燭輝煌進云還許懺悔也無師云懺悔已竟子禮拜師豎拂云惟均翁老居士常寂光中自能了了又何必山僧更饒舌耶然事不獲已聊慰孝誠記得昔日先師與老居士抵掌論心孜孜爲道數年已來似乎有得杜門息影屏絕諸緣儒釋道流貫通一致或依經析義或守默窮玄忽莫春之初仙遊化去在均翁分上知有者不涉三途於世諦中不無懷念特請山僧指歸末路揮拂子云且喜南廓淸風東湖明月爲居士證明了也所以迦文有言若以色見我以音聲求我是人行邪道不能見如來先師又道若不以色見亦不以聲求其人亦行邪道不見如來諸仁者卽今鐘鼓梵唄豈不是聲香花蔬果豈不是色若謂世尊道底是則孤負先師抑且虛設佛事若謂先師道底是又孤負世尊畢竟如何折合向者裏定當得均翁與先師歷祖世尊同登解脫場共遊華藏境如或不然山僧重爲注腳良久云荷葉團團團似鏡菱角尖尖尖似錐下座。

浪山兜率禪院悟修法侄爲本師素和尙起龕請小參恭惟素徹法兄天童嫡孫龍池眞子肘後有符頂門具眼不向鬧市堆頭貴買賤賣卻來浪峯頂上爲雨爲霖一得錦鱗迅步回頭正尾正滅卻瞎驢撒手去以空合空然𨿽如是卓拄杖云到者裏說什九年面壁三載依龕且坐斷孤峯又如何化導遂倒拖拄杖云他家自有通霄路。

居士沈子文子冶爲薦考妣請小參舉拂云者个便是太翁太夫人存日用不盡底好題目諸仁還見麼迦文指天指地也是者个題目達摩直指人心也是者个題目宣尼疏水忘憂顏子簟瓢不攺也是者个題目天下老和尙出世提持弘揚祖道也是者个題目卽如尊靈在日一生行仁好善擁護法門詩書禮樂教子訓孫末後收因結果入大覺場總是者个題目只如寂然不動者个題目向什麼處去也復以拂子擊香幾云還知落處麼者个題目人人本具在在圓成求官得官求福得福求壽得壽求男得男隨願所求無不遂意卽今文冶二居士孝思誠敬信有此事特請山僧舉揚般若專爲二親同資蓮界舉步上生以此發菩提心建一乘法且道二靈向什麼位中發揮此題目受不思議大功徳事耶復豎拂云一塵一寶樹一葉一如來下座。

朱昱生火章二居士薦嚴請小參今日乃五先老檀翁終七之期延請諸山禪徳作大佛事更請山僧闡一乘法然老居士在佛光中自能瀟灑奚待山野露布以慰孝思不知無生卽是有生若知有生便是無生蓋無生卽有生由緣聚而生眞如之性實未常生也有生卽無生由緣散而滅眞如之性亦未常滅也盡十方爲極樂國土徧大地是淸泰故鄕坐斷兩頭橫超三界正眼觀來覓生死相了不可得彌陀滿耳若弦歌音脫或未然更聽末後一句卓拄杖云黑漆沒弦琴聲韻甚分明伯牙不敢碎畱此悟無生下座。

羅漢院豁浪法侄掩龕眾請小參以拄杖擊香幾云生也不道死也不道要行便行要住便住縱橫無礙逆順無拘山寂寂水幽幽明歷歷絕同儔雲歸千嶂靜月落一天秋卽今一句如何道視左右云收。

湧蓮庵翠峯禪師掩龕孝徒明智明宗二禪人請小參靠拄杖雲翠峯老禪師徳布錦江道行苕水梵剎圓成戒珠瑩淨四眾靡不尊崇十方悉爲景仰豈期世緣已畢撒手西歸末後風光普天匝地以杖指龕云者是幻身法性在什麼處復卓一卓云者是法性幻身在什麼處良久雲藏身處沒蹤迹白雲翠竹原非色沒蹤迹處莫藏身綠水靑松不二音遂作掩龕勢云函蓋乾坤句分明爲指陳。

法華社善信請示眾釋迦文佛爲一大事因緣出現於世只要眾生个个得此法華三昧所以初成正覺睹星大悟便云奇哉一切眾生具有如來智慧徳性但以妄想執著不能證得乃至信解行證開示悟入信受此經大非小耳頗柰山僧無禪可說無教可論亦無一法與人惟貴各各自悟本性直下承當便是成佛了也其如世尊爲實施權開三顯一秪因不信自心是佛故乃曲垂方便說頓說漸說偏說圓無非標月示人止啼黃葉而已乃舉扇云秪要一切眾生向者裏保任得去可謂惟此一事實餘二則非眞千經萬論一時明看教參禪無不了常轉如是經百千萬憶捲轉三毒爲三聚戒翻六識爲六神通煩惱卽菩提無明卽佛性幹屎橛麻三斤靑州布衫庭前柏樹一切話頭分明一點也瞞你不得才是絕學無爲閒道人也復揮扇一下便起鑑石楊居士問如何是門內門外師喚居士士應諾師云是內是外士微笑點首師云好處說不出口君召居士問善財參徳云比丘繞妙峯七日因什不見師云非但七日恆沙劫亦不能見曰爲什別峯得見師雲山僧向第二頭答汝了也士便足恭師云倒也相似師復云此事非但今人信不及卽孔老諸賢亦難湊泊諸仁固信得及便恁麼去淨土穢土拈放一邊凡心佛心原非二致到與麼時努力向前竿頭進步如啞子得夢心中了了無可啟口處正好拈來便用豈不快乎顧左右雲山僧說也說了諸仁聽也聽了只如山僧不說諸仁不聞正恁麼時又作麼生遂震威一喝云分明記取下座。

大士院恆修禪徳曁諸善信於自恣日請示眾舉心盡屬輪回業動念無非生死緣去卻多生舊習气何須覓佛更求仙昔日調達在地獄中世尊令阿難問曰汝在獄中可忍受否答云我𨿽在獄如三禪天樂世尊又令阿難問汝還求出否云待世尊入獄我乃便出曰世尊是三界大師豈有入地獄分云世尊旣無入地獄分我豈有出地獄分師云世尊恁麼問調達恁麼答且道還有利害處麼以杖卓一卓雲天堂地獄碎爲微塵撒向娑婆界外變作寶華瓔珞上妙法味奉供十方諸佛歷代祖師天下老和尙以至情與無情均沾利益復擎拄杖云瓔珞上味供養已畢諸仁還見麼良久云若也一總不見都成夢幻佛與眾生天堂地獄萬象森羅善惡等事了知如夢如幻大眾旣多是幻畢竟何爲眞底還會麼不然山僧爲汝等露眞實相去也豎拂子云看看一切諸佛菩薩在拂子頭上同聲贊道善哉善哉汝等恆持此經當請廣化老和尙舉揚个事示佛知見入佛知見悟佛知見永斷憂悲苦惱速成阿耨菩提我今爲汝保任終不虛也𨿽然山僧有奇特一事要與諸仁道破適才十字街頭石敢當湧身起舞作禮道弘揚佛法普利羣機歡喜無盡試問諸仁石敢當因什如此乃呵呵大笑云不見道一家行好事引得百家忙下座。

機緣

問如何是佛師云巍巍堂堂如何是法師雲海口難宣如何是僧師云鼻孔撩天進云三寶蒙師指出格一句又作麼生師便打僧云如是則學人會得也師云切莫詐明頭。

問今日忽有个衝浪金鱗來和尙又作麼生師云漫天网子不饒伊僧云怎柰自有通霄路師云盡力跳不出僧便喝師云撮大地如粟粒拋向汝面前摑須彌跳上三十三天你又作麼生道僧無語師云好个金鱗又被网倒了也。

問冤家撞著對頭人時如何師云一棒打殺。

師偶拔艸適戒標檢米師問是同是別僧云夏熱冬寒師云意旨如何進云請和尙拔艸師云老僧拔艸幹汝什事進云蒼天蒼天師云且信你一半。

馬靜玄問弟子參禪已久不得个入處求和尙一接師便掌士茫然師云汝再多言山僧痛棒打出。

王大話問弟子喫三十年長齋皈依者甚眾秪是不知棒喝旨趣師云居士喫素未爲奇特你尋常事作麼生士云弟子無爲教師云旣是無爲因什有教進云因一切眾生生死不明聲未絕師擒住云你自己生死作麼生明速道速道士擬議師便打士又無語師一喝士云待弟子禮謝師云道得許你拜士俯首師云我倒盡底與汝道了罷直推出門外。

問僧船來陸來僧云船來師云搖船底是阿誰進云是心師云心作麼生搖僧便作搖勢師云泊在門外師下堂舉世尊拈華意旨如何一僧豎指師云依樣畫葫蘆那一僧便喝師云未會在居士出眾亦喝師云汝見什麼道理便喝士無語師便打云者弄虛頭漢古先禮拜起雲明哲答和尙話了師云向那里答我話僧云適才禮拜過了師云似則似也是學來底僧拍禪牀一下師云固是學來底進云蒼天蒼天師復打云且道者一棒是賞是罰進云禮謝和尙去也師云且喜學得一半。

問旣是禪師爲什麼佛來不著師云我爲法王於法自在。

一僧出云某甲問話了也師云禮拜著僧便拜師云老僧今日失利。

先和尙忌日僧問僧堂前相見了爲什又要掛眞師云一番提起一番親歷劫難忘十載恩更欲棒頭何處喫惟將柏子滿鑪焚僧云恁麼則重展舊家風也師云且禮拜著。

問如何是道師云一條大路踏不著如何是般若體師云鍼札不入如何是般若用師云拄杖活如龍。

懷敬入方丈云當機時爲什秪管壓捺某甲師云瞎漢須知有轉身一路方可人前酬唱僧慚惶而退。

問除卻棒喝請師指示師便打僧禮拜師云知些痛癢始得僧無語師又打。

祖庚師弟問主賓相見一句作麼生道師云墻外梅花噴鼻香進云意旨如何師云且坐喫茶。

師於武原笠庵天空老師處憩適瞿目吼巖二僧來參問師翁昔日舊家風廣化山頭無異同舊日家風卽不問驀然相見又如何師云上座喫山僧手中棒進云與麼則棒頭幾處血痕多點著瘡瘢恨轉深師云還曾知恩也未進云今日印符親在手不風流處轉風流師云切莫艸艸僧便喝師云著甚死急進云蒼天蒼天師云將謂將謂。

吼巖問馬大師道自從胡亂後三十年不曾少鹽醬意作麼生師云卽今也不少進云恁麼則个个沾恩去也師云獨爾不知僧便喝師云喝則且止爲什金剛與土地揩背進云今日親見和尙師云此間無老僧你又向什處見僧又喝師劈面一掌云也不得放過進云終不敢孤負和尙便禮退。

霞起呈頌師閱畢以指點云一切不必只消這个起雲若論這个直須燒卻師作丟勢僧拂袖便出。

師過響山霞起問旣是響山到來爲什麼寂靜師云今日賴遇知音僧便吐舌師云大好響山。

眾參次一僧出便喝師云階前綠陰竹下淸風三十棒未有人喫任進云蒼天蒼天師云原來有人喫了進云珍重我師無底缽掀翻祖佛破沙盆師云上座卽得進云大眾一齊普禮。

大眾芟艸回師云適才艸中一大虫汝等諸人還見麼古先便作虎聲師云者畜生未有尾巴在僧便喝師云生則生已未解咬人僧禮拜。

師持六通數珠問僧者是六通如何是那一通進云那一通在和尙處師云不問汝那一通進云覿面相呈師云作家禪客。

師問旣是師子兒爲什向靑艸灣頭住僧便喝師云不是者个道理進云猛虎深藏淺艸窠師云也只好一半僧罔措師云一半也未許在。

師同首座看壁間法語次師云大凡一切語言須是賓主互換不犯當頭座云臨濟兒孫卽不然師云是則也是似卽未似座云棒下無生忍臨機不見師師云好與三十棒座云者老漢自領一頓始得師云此間無老僧打在什麼處座云正好喫棒師云全自領去座云蒼天蒼天師云老僧罪過座便禮拜。

一僧要求智慧師云智慧作麼生求進云和尙也不知師云老僧知底你不知你知底老僧卻知進云瞞和尙一點不得師云知卽得。

師在室中舉問霞起雲春眠不覺曉處處聞啼鳥夜來風雨聲花落知多少內有一句全賓全主照用分明殺活自在若能會得祖佛同行且問上座是那一句僧震威一喝師云賓耶主耶照用耶殺活耶進云總被和尙道去師云錯認定盤星進云和尙不得壓良爲賤師劈脊便棒云放過不可僧云也不孤負。

問如何是廣化境師云處處山花紅似錦如何是境中人師云悠悠牧笛過前村進云人與境是何意旨師云化工勝卻耶溪女繡徧靑山不犯鍼僧一喝師便打。

懶云參師問鴛湖勝境與廣化是同是別僧一喝師云者一喝落在什麼處進云和尙恁麼見解那師云老僧恁麼見解汝又作麼生僧拂袖便出師云領取三十棒僧復禮雲起動和尙師云會得也未。

問如何是西來祖意師云指東話西作麼僧無語師便打。

雪帆參畢云一見燈籠便知廣化師云𨿽見燈籠實未到廣化在進云若不到廣化焉知有燈籠師云還見老僧麼僧便喝師云秪如人人有个生緣上座生緣在什麼處進云昨日從山中來師云來卽且止卽今事作麼生進云某甲禮拜了也師笑云許子親到廣化。

僧參問昔日師翁拄杖打盡天下人聲未絕師便打云說什昔日今時僧懡而退。

瞿目吼巖二上座抵楚臨行索書云閩之與楚兮山山咸嘯傲兩口一舌兮異音而同調除佛祖翳掃聖凡障機似走盤珠快鷹逢俊鷂扶宗全在英靈子大法縱橫賴爾恢此去潑天弘我道總教隨處作風雷瞿吼同禮辭謝眾師目送。

贊偈

接引佛﹝聞肅禪人請﹞

露雙趺出只手五色蓮花隨處有慈悲普願度眾生舒光萬丈揚家醜者些奇特阿誰無何須引伴金階走晝夜分明起倒隨拈香撥火還同叟

達摩像

西來沒量漢梁土復何欽相識云不識安心不得心少林醜已播只履計猶深眉目分明在折蘆何處尋

天童悟祖

天童和尙滄海之量六坐道場一條拄杖咦打盡威鳳祥麟千古從教榜樣

天童奇和尙

咄者个川藞苴力量秪如此四坐曲錄牀終而還復始半百彊瞎驢个个願承褫不肖親遭帶累來棒頭深處恨如死

三昧和尙

珍重木叉人天模範光嚴住持不離如幻數珠百八常攜手揚盡尸羅啟後昆

自題﹝霞首座請﹞

這漢眼大眉粗一生無用佛法不近人情世法一味儱侗瞎驢隊裏逞奇臥龍山中打哄咄惟有霞起首座識得老僧鼻孔

與閩雪吼公

立雪安心志已剛黃梅夜半露鋒芒傳來臨濟蒿枝拂付與閩公蓋萬方

與毒山傑公

太白山頭一段雄相傳廣化振宗風而今分付成家子打鳳從教復打龍

與瞿目頂公

三足瞎驢眼似斗走入金毛呈家醜此時贏得好風光倒翻觔斗人前吼

與吼巖獅公

一條鱉鼻吼巖前驀地遭他廣化拳霹靂一聲頭角變風雷際會在乾天

與霞起晙公

正法眼兮孰敢窺等閒拈出普天輝而今付與霞起子到處逢人劈面揮

與懶云學公

潛窟金猊似懶云臥龍一脈洞於昏龜毛一柄來傳汝時集緣成便出羣

與古月楨公

叢林出入幾多年虎穴魔宮已坦然從此迅雷風烈後一輪古月照人間

贈我鐘沈居士

𨿽不出俗道行無虧百事無知見義必爲若問向上一著腦後更與一錘咄見什麼道理方能如是秤錘捏出汁虛空敲出髓

贈秦伯潛居士

直下承當也大奇丈夫如是古來希有無佛處不得住切莫臨風便倒旗

贈雪峨陸居士

是癡耶是顚耶嚼盡虛空無剩口或吟邪或詠邪時人盡道師子吼自云擊碎珊瑚枝巖畔雪梅香噴久

贈瑞彰蔣居士

一門能學道豈遜龐蘊老昔日衣中珠拈出都云好且喜了一事便可一切了事理要圓融直須明皎皎堅守者著子如獲大珍寶

贈上由姚居士

一輪皎月恆如晝照破松云千萬層滅卻吾家正法眼與君白棒任軒騰

示宿靈侍者看經

徧界淸音不覆藏念來字字響瑯瑯檐前滴瀝分明極何必殷勤數墨行

示守眞玄徒

念頭才起涉千差直下分明意不賒但願汝心常似此定然春至自開花

示王居士入山

佛祖因緣荷一肩知君有志出人前從今撇卻三車火舉步鵬程萬里天

贈來淸張居士

入山果擒一隻虎放出諸人命難躲欲得竿頭進步時趙州無字雲門普

贈增之蔡居士

禹航蔡增之信心似甘贄生理且平平每事成終始雲水往來不較多現成供養常如此

拈古

臨濟更思一頓。

廣化當時若見恁麼道便掀倒禪牀直饒臨濟棒如雨點喝似雷轟也無下口處。

僧問乾峯十方薄伽梵一路涅槃門未審路頭向什麼處入。

乾峯秪有殺人刀且無活人劍雲門𨿽有活人劍且無殺人刀若有人問山僧路頭向什麼處入劈脊便棒且道是殺是活。

徳山今夜不答話。

徳山气宇如王爭柰令行不到底山僧當時見伊道話也未問爲什麼打某甲便連棒打出不惟頭正尾正亦免後人檢點。

鄭十三娘參潙山。

者婆子不守閨門到處出乖露醜潙山秪解順水行舟不解逆風把舵廣化當時見伊放身時但曰俗气也未除伊若眼目定動便呵呵大笑不惟截斷婆子去就亦且疑殺天下禪和。

世尊敕天王追。

三界諸神擁護正法𨿽是艸偃風行檢點將來也是按牛頭喫艸惟有魔王卻較些子且道正法又如何擁護良久云兵隨印轉將逐符行。

潙山水牯牛。

潙山老漢𨿽解帶角披毛向異類中行卻被仰山一拜前不至村後不疊店直至而今無安身之處且道淆訛在什麼處具眼者辧看。

雪峯兩度打僧。

雪老兩度賜棒可謂恩大難酬惜乎者僧來去十年不知棒頭落處及後同行點破若不藍田射石虎幾乎誤殺李將軍。

古徳油餈。

古徳莊主檢點將來好與三十拄杖何故不合惑亂人心。

文殊白椎世尊下座。

文殊見機而作世尊將錯就錯𨿽然唱拍相隨未免傍觀者哂。

洗缽盂。

趙州恁麼接待可謂十分省要者僧一聞悟去未免平地喫交何故不見道千年桃李核元是舊時仁。

興化打維那。

興化恁麼提持可謂見兔放鷹惜乎未遇作者廣化卽不然待伊打時輕輕一送管教者漢瓦解冰消。

三喚侍者。

國師三喚事非偶然侍者三應理合如是且道負我負汝又作麼生事從叮囑起轉轉見淆訛。

南泉昨夜三更文殊普賢各與三十拄杖。

南泉相席打令趙州看孔著楔𨿽則二俱敏手難免平地風波何故道泰只因天子令時寧咸唱太平歌。

夾山境會。

法眼道我二十年只作境話會旣不作境話會畢竟作什麼會拈拄杖云一把柳絲收不得和煙搭上玉欄幹。

南泉參國師。

二大老𨿽則各有生涯未免隨人起倒若據山僧見處三人未出門早已錯了也要知何處臺無月誰家樹不春。

秀才會二十四家書。

睦州一點古篆難摹秀才不會怪伊不得更道永字八法疑殺天下人不少。

丹霞打趁侍者。

丹霞稱賞箭落雙雕國師聞得令不單行且道侍者分上又作麼生良久雲微雨灑花千點淚淡煙籠竹一堆愁。

供奉注思益經。

供奉注經妄生節目國師佛意矢上加尖更有言句便推倒禪牀非惟捉敗者漢且自有出身之路𨿽然莫將閒學解埋沒祖師心。

大覺付箭。

大覺付箭也是無端者僧便喝一場奇特及乎大覺末後一靠不知落處何故鶴有九臯難翥翼馬無千里慢追風。

深明二上座金鱗透网。

深上座恁麼答話可謂俊哉𨿽云不入网中卻被明上座驀下一鉤釣住半邊鼻孔行三十里才得脫去。

大顚擯首座。

者漢不解作客勞煩主人大顚只許州官放火不許平民點燈𨿽然也是滴淚斬丁公。

龍牙引頸。

龍牙只解瞻前不解顧後廣化不然當時見伊引頸時便云我識得你也再若擬議劈脊便棒云者死漢。

佛事

爲蓮輝老師起龕吾師生平眞實嚴淨毗尼專持妙典窮諸玄奧念念精誠心心無間以拂子作此﹝○﹫﹝○／﹝○○﹞云若知者个消息便能去住自由動靜無礙離生死海入如來藏且如何是如來藏指龕雲起。

秉火雲適才恁麼舉揚還會也未設或情滯擬議明上座卽得出手相助攛火炬云碧琉璃內紅蓮綻輝徧三千及大千。

兜率院悟修法侄請爲本師素和尙舉火拈火炬雲光明皎如月誰謂有生滅其來也日麗中天其去也風淸大野復作○相云達摩不識六祖不會娑婆不住兜率不居畢竟作麼生攛火炬云烈焰亙天無背向騰騰照出珊瑚枝。

入塔捧起骨云巍巍堂堂不與千聖同途輝輝煌煌豈肯萬法爲侶通身無影像徧界固難藏盡大地是金剛體無縫塔且道者个向何處安著遂送入云旣爲法王於法自在。

湧蓮庵明智等請爲本師靈骨入塔師指骨云諸仁者看看這便是翠老師一生用不盡底閒家具昔從峨眉來今向天臺去歷盡冰霜寒焰便從紅鑪跳出直得孤迥迥全身顯現峭巍巍了無掛礙山僧恁麼指陳諸仁徹也不徹若不徹更聽一偈疏祖昔年無縫塔重經好手巧安排於今請入逍遙臥從此云封永不開。

爲剃度元徒守眞火拈炬云守眞守眞或喜或嗔作務作行每事勞勤忽然他去一病染身復來臥龍言親意親而今撇卻閒家具好向紅鑪焰上升擲火炬云何處不稱尊。

行實

丁酉春平湖華甫雲溪二居士到山普茶次監院等請師說行由遂拊掌大笑云若問老僧顚末總屬一笑而已何故臭名滿播奚待重翻僅識片言以慰眾意余乃武塘居氏仲子也母嘗謂吾妊時夢一白衣女叮嚀云腹中是汝延壽之兒不可雷同相視至有後悔母覺而告父知爲大士現身云未幾分娩鞠育孔艱寄於當湖張門爲子故人遂謂當湖人焉娶生一子甫齔歲因伊母亡亦度爲僧字古先時蓋丙戍之春予素性好交譚道繼父月楂公往任四川未回主家立業碌碌數載一日夢遊天臺異境徘徊不已醒後思之確甚欲夢再遊拊幾假寐委實如前遊罷回至中途遇一紅面將軍持刀怒目呵我爲僧便驚覺汗流如雨時二十七歲矣遂有出塵之念乃茹素先禮蓮輝爲師至三十一歲塵牢頓破秉志棄家直往天目東山懇投西蜀徧知師剃度令參父母未生前話時刻參究自覺工夫有進日間也作得主夢中也作得主忽一夜夢大日輪初出覺來較忖睡時見底與醒時見底無二作麼爲睡又如何爲醒正追究問忽鄰單起身驚覺已知寤寐總是這个主人公也又一年昧和尙雲間超果開戒卽詣圓具回經當湖旋遊海南普陀往參天童密師翁禮畢擬問翁曰我無者閒工夫在便進內方丈予至西堂寮禮覲先師敍話間喜之不勝從此晨參夕叩誨無倦色後入行堂寮執事居無何因寧波徐護法及余杭眾檀信公請先師住臥龍山廣化寺卽同出山抵臥龍先師後住通玄令自閒兄來招便同往覲又入侍寮一日破顏兄問悅可兄你倒是个無事道人予云有什不自在處曰我也不興你打機鋒扯葛藤且把從前所得底說看予將天目山所得見處一一舉了曰秪如髙峯道正睡著時無夢無想無見無聞你主人公在什麼處時面赤不能答又曰自有和尙在遂到方丈禮問先師曰你卽今主人公在什麼處予便拜師驀頭一踏曰者死漢予暗度者一踏分明指我主人公爲什不會又問破兄他抽身便起予愈加疑慮時二隱兄住靜蓮峯自兄他出常住內外事悉爲料理覺工夫不得成片屢問先師一味痛棒問博融兄舉未已便大笑曰人人到此會不得益轉煩悶舊日見解奮劈不開一日先師與諸兄圍鑪次予從外來先師問你在那里來予云常在者裏曰適才外來又道在者裏予無語便出偶閱園悟錄先師見便掩卻曰無夢無想主人公在什麼處時亦不能答先師痛罵曰己事未明食他古人唾沫作麼予便禮謝自想己分大事何累師友如是提撕今若不悟果牛馬不如也以此晨昏不辧寢食俱忘執壺取茶便去舀粥先師見予如此參究更加痛叱偶在法堂經行二隱兄問老和尙說兄扭鼻子甚急鼻子現在臉上不知向何處扭予亦不顧一晚在大殿經行開靜後博融兄把住曰速道速道予無答博兄一推曰木頭木頭予更猛力參究忽聞報鐘響疑情頓破便會得髙峯枕子公案通身暢快遂成一偈云鐘鳴打破死生途無盡冤家總是他覿面不知何樣子任渠作佛任渠魔專待天明呈上先師閱畢收起曰還有呈上老僧看予信口云托缽持瓶面目全趨承左右已多年我師更問端的事只在殷勤三拜間先師曰拜後又作麼生予云行者取茶與和尙喫便出先師首肯時甲申仲春也適過博兄寮中博豎拳云速道速道予云見怪不怪其怪自敗曰你那里得者消息來予便掌曰且喜會得也予云是何言歟一日先師問天龍豎指意旨何如予亦豎一指曰山僧又不然云請和尙道看師復豎一指云恁麼則龍得水時添意气虎逢山勢長威獰也曰你又向什處見得予又豎一指先師休去先師誕日上堂僧問無位眞人年多少曰七七八八回方丈徵問七七八八作麼生予云亙古亙今曰意旨如何云大眾今日與和尙祝壽日祝壽且止卽今事作麼生云請和尙尊重某甲禮拜又一日師擎拳曰我今日拳頭痛云今日不著便曰拳頭也不識云果然不識曰者漆桶予便喝曰亂喝云蒼天蒼天后以事出山抵三聚超老師處休夏先師屢有書招彼時入山心甚切柰兵阻不能遽往後有秋懷一首寄贈云幾回倚杖立東山四面涼颸撲老顏遙望暮雲天外綻旋聞秋鳥樹頭閒新書掩卷幽窗靜舊榻燃燈深夜寒幾睡曉來呼不應恰憐我子縱疲頑未幾先師應福城東塔特來禮覲先師一見喜甚復令入侍寮不違左右直至棲眞寺寒暑往來十有餘年於己丑仲春三日命兩序到方丈付授囑住廣化寺先師自選日期卽令前去主持管攝庚寅年予應平湖杯渡請兼之三聚庵時廣化交於虎山吼公主持云子古先披剃有年出言稍有靈气攺名明哲令其圓具並訣出家本分至乙未初夏付囑霞起晙公退辭三聚復歸廣化時值年旱眾不多集於丙申九秋四日適予五旬初度蒙眾護法居士各山耆宿請於佛成道日就本寺上堂爲了先師公案亦爲後昆指陳玆遇新春居士遠來大眾忻慰乞老僧揭露家醜不覺始末全彰正當恁麼時不涉陰陽化育一句作麼生道乃舉茶杯云更闌人靜後幾个是知音寒暑易遷各宜珍重眾禮退。

