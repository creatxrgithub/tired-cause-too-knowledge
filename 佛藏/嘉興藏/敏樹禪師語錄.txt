嘉興大藏經敏樹禪師語錄

敏樹禪師語錄序

敏樹禪師語錄目錄序文目錄卷第一住四川墊江縣百丈禪院語錄卷第二住湖廣施州衛萬壽禪院語錄卷第三住四川彭水縣太平禪寺語錄住貴州石阡府三昧禪院語錄卷第四住四川遵義府古龍禪院語錄復住萬縣慈云禪院語錄卷第五小參普說茶話卷第六開示機緣法語聯芳卷第七頌古卷第八示偈雜著卷第九雜著山居贊疏卷第十書問行實

敏樹禪師語錄目錄終

敏樹禪師語錄卷第一

嗣法門人道崇編道領錄

住四川墊江縣百丈禪院語錄

崇禎裏申年五月十六日師於龍蟠受闔邑縉紳文學李瞿公諸大護法請延師至山門云東西十萬南北八千山僧到此不涉廖纖以杖指門雲門門有路通京國處處無非是法幢便入。

佛殿云若道是佛大似開眼說夢不道是佛正若揚聲止響且道恁麼則是不恁麼則是以手加額云貓方丈云三世諸佛到此全提不起歷代祖師至此又放不下今日山僧到來如何施設以拄杖卓一卓喝一喝云喝分金鳳子棒點玉麒麟。

拈疏云言言見諦猶如萬派朝東句句超宗亦似千流入海把住也雲霧毫端吐放行也龍蛇空裏飛若也知得不須重說偈言如若不知卻請維那宣讀。

指座云八萬四千大寶座非是山僧熟處難忘髙踏毗盧頂上行也須親到一回始得遂升舉香雲此一瓣香根蟠大地威音外葉覆須彌多寶前爇向金鑪專爲供養本師釋迦如來十方諸佛歷代祖師惟冀虛空廓落無邊際剎土常將現勝身次拈香雲此瓣香從天降下則靈苗毓秀從地湧出則瑞葉芬芳爇向禦鑪端爲祝延今上皇帝聖躬萬歲萬萬歲伏願三千日月光天徳百億山河壯帝基此瓣香拋沙撒土巴山裏帶月披星蜀水間爇向鑪中奉爲滿朝文武闔國公卿曁及府州縣當道勛貴縉紳文學本山請主法師耆宿等伏願雲開嶽降生忠節雨過河淸出鳳麟此一瓣香親遭毒手冤如海今日拈來恨未消爇向鑪中專爲供養前住川北道順慶府廣安州天竹縣佛恩堂上傳曹溪南嶽臨濟正宗第三十五世本師破山和尙用酬法乳之恩斂衣敷座上首白椎云法筵龍象眾當觀第一義師云好第一義卻被維那一椎擊得粉碎眾中還有知得落處者麼不妨請來相見僧問百丈重興慈云普集四眾臨筵法雨繽紛和尙今日開堂如何是祝聖一句師云常將一句無私語祝贊我皇萬萬春進云一句已承師指示大闡宗風事若何師雲天上有星皆拱北人間無水不朝東進雲龍得水時添意气虎逢山勢長威獰師便喝僧亦喝師便打僧禮退問過去百丈則不問現在百丈乃重新未審二百丈前後事如何師云一个鼻頭兩孔出气進云大轉法輪事如何師云拄杖頭邊日月長進云如何得心空及第歸師雲頭上不點額腳下躍龍門師乃云爲眾竭力樹起栗棘蓬事不單行拈个金剛圈河圖洛書不能盡其玄奧雲龍風虎莫能測其端倪三乘十地聞而膽顫神驚妙徳空生知亦吞聲忍气所以行棒行喝點破三要三關一威一怒指出不遷不二千途同轍天得一之以淸萬別偕源地得一之以寧山川艸木盡是意气全彰楚水吳山無非受用境界鳶飛魚躍控佛祖之大機日炙風吹廓凡聖之正眼何須福城東際到此始見文殊樓閣門開然後方參慈氏如斯會得不離隨處作主信得及來豈別遇緣卽宗將一薪火常轉根本法輪用十笏丈應酬香積廚飯飽飧髙眠人人壁立萬仞歸家穩坐个个常光現前設或未然不兔三月爲期煆出銅頭鐵額九旬作限轉成鳳子龍兒匝地普天一一爲祥爲瑞堆山積嶽在在興雨興雲方報不報之深恩用酬不酬之厚徳大眾正當恁麼時且道開堂祝聖一句作麼生道海晏河淸一段眞風添端色國泰民安萬年齊唱太平歌舉唐莊宗召興化至殿問云寡人取中原收得一寶只是無人酬價化云請陛下寶看宗以兩手舒起襆頭伸兩足化云君王之寶誰敢酬價於是莊宗大悅師雲莊宗眼空四海傍若無人興化退己讓人若是山僧則不然當時若在卽向陛下雲龍袖拂開全體現象王行處絕狐蹤上首結椎云諦觀法王法法王法如是下座。

上堂僧問孔子登東山而小魯登泰山而小天下今日和尙升座作麼生眼界師云縱橫十字進云獅來象去乾坤轉兔走烏飛宇宙旋師云三尺龍泉光照膽萬人叢裏奪髙標師乃云昨夜一聲獅子吼窟中抖擻金毛走天明滿地化麒麟分付明州布袋叟向道渠儂不等閒逢人切莫揚家醜大眾且道揚个甚麼說禪以示燈籠未必燈籠能聽說道畱與露柱卻是露柱點首不如日午打三更依舊面南看北斗下座。

上堂僧問法筵龍象眾當觀第一義如何是第一義師打雲天晴日頭出進云和尙據此釋迦老子在何處師亦打云覿面薦取問夾山未見船子時如何師雲水向石邊流出冷進云見後如何師云風從花裏過來香進云見與未見時如何師打云也須驗過始得問學人生平操得一口靑龍利劍截斷天下大宗師門戶不許棒喝交參機鋒轉語未審和尙今日作麼生施設師云禍事禍事師乃云殺人不眨眼底立地成佛如廣額屠兒日殺千豬千羊一日向靈山會上颺下屠刀云我是千佛中一數世尊云如是如是大眾此是前輩成佛榜樣若關雲長在百萬軍中如入無人之境梟大將首級如探囊中取物一日在玉泉院裏提起剛刀云我是護法中一人古徳云灼然灼然豈非立地成佛殺人不眨眼底大丈夫所以道殺人刀活人劍乃上古之風規亦是今時之樞要若向言句上會護生須是殺不向言句上會殺盡始安居值此會得人人悟證平常不假一槍一旗个个圓通自己奚用一棒一喝諸仁者還會麼意气不從天地得英雄豈借四時推舉古徳云昨日夜叉頭今朝菩薩面菩薩與夜叉不隔一毫綫師云據山僧看來翻手是云覆手是雨古人恁麼道也是畫蛇添足何故把手相牽行不得惟人自肯乃方親下座。

上堂僧問升堂說法卽不問釣竿下處意如何師打云前灘煙浪裏別有好金鱗進雲輕輕點破無明窟堂堂現出本來人師復打雲開門放出郎當漢腦後分明欠一錐師乃云學道休參鹵莽禪逢人要識此根源當機覿面還相委脫骨換胎始契先出礦純金重煆煉離山美玉用鉆研看來至寶非容易不是依稀了目前舉梁武帝見達摩大師問云如何是聖諦第一義磨云廓然無聖帝云對朕者誰磨云不識帝不契師云梁武帝𨿽然頂門具眼不識腦後見腮達摩大師縱使言中有響那覺句裏藏鋒不免中間放開一綫道怎柰梁武帝當面錯過據山僧正眼觀來天下國家可均也爵祿可辭也白刃可蹈也中庸不可能也何故不是弄潮人爭得潮中意喝一喝下座。

彌陀聖誕日上堂僧問山呈瑞雪獅子顰呻獅子顰呻卽不問如何是當陽一句師打云曲不藏直進云杖撥煙霞去紅日海門東師云點卽不到問昔日世尊拈花今日和尙拈棒且道是同是別師云一彩兩賽師乃云彌陀降誕是今朝一朵靑蓮湧碧濤滿地馨香舒瑞彩毫光照破紫金鰲如是則淨土周沙界云何獨指西所以道但能存一念處處是菩提今日淸聞居士發菩提心特請山僧升座舉揚妙法蓋謂諸佛出世無非爲一大事因緣要使四生六道十聖三賢蜎飛蠕動有情無情各各悟本來面目人人契證平常心超三界以騰今歷千劫而躍古以拄杖豎起雲大眾見麼復以拄杖卓一卓云大眾聞麼如其問見分明便知淨土在心田非近非遠彌陀卽性海無古無今卓拄杖下座。

新建百丈禪院上堂僧問百丈鼎新陳何祥瑞師雲橫開不在春枝上進雲層巒聳翠人靈傑師打云別有風光一段奇問乾坤轉在微塵裏如何是萬象收歸一鏡中師打云蟭螟眼裏三千界問嶽陽气轉黃鶴神傳未審百丈今日將何所傳師雲海底金烏天上日進云恁麼則隨波逐浪轉師打云眼中童子面前人師乃云前百丈道不落因果墮野狐五百生後百丈道不昧因果脫野狐五百生今日新百丈也不落也不昧貴脫野狐身只教普天下人一个个如獅子遊行不求伴侶壯士展臂豈借他力全承此段威光不在別處流轉所以道有時拈起也乾坤失色放下也海晏河淸大眾且道不拈不放又作麼生喝一喝云一聲平地如雷震百丈堂前闡祖風下座。

上堂僧問十五日已前十五日已後卽不問正當十五日事若何師云艸枯鷹眼疾進云卽今又作麼生師云雪盡馬蹄輕師乃云頂門具眼千聖立在下風腦後見腮十方從此坐斷密行一步變大地作黃金轉身一著攪長河爲酥酪到這里發大妙用揭示通天作略顯大智力運籌跨海神機一任孤迥迥不與萬法爲侶俏巍巍豈與千聖同途正好朝打三千未免南山起雲暮打八百依舊北山下雨大眾且道山僧拄杖子爲伊賞罰分明也爲汝據款結案也速道速道眾皆默然師喝一喝舉雪峯在徳山作飯頭一日飯遲曬飯巾次見徳山托缽自法堂便問云鐘未鳴鼓未響老漢托缽向甚麼處去山便歸方丈雪峯舉似巖頭頭云大小徳山未會末後句在山聞令侍者叫巖頭去問汝不肯老僧那頭密啟其意山便休至來日升堂果與尋常不同頭至僧堂前撫掌大笑云且喜老漢會末後句他後天下人不柰伊何𨿽然如是只有三年師云徳山老漢𨿽是明修棧道暗度陳倉雪峯不免矢上加尖一場敗缺縱使巖頭奪轉槍旗就窠打劫也是賊身敗露若是山僧則不然或有人來問末後句只向他道汝只見錐頭利不見鑿頭方待他擬議正好劈脊亂棒打出不惟與天下衲僧抽釘拔楔亦且與徳山老漢出身有地也喝一喝卓拄杖下座。

臘八日眾戒子請上堂師云六年艸裏冷坐剛被明星刺破打失一隻眼睛至今反成話墮遺累後代兒孫齊來拽石推磨道轉根本法輪只是無人唱和驚起木人撫掌引得石女謳歌且道甚麼曲調可憐當面錯過若向這里薦得始識雪山證果其或未然試聽老僧安妥已如是者掉臂有分未如是者引出付戒傳衣下座。

萬峯專長破和尙送衣上堂僧問如何是燈燈續焰句師云拄杖點開雲裏日進云且喜桂子聯芳風飄雲外去也師云佇看庭前一襲香師乃云遞代相承寶服披人天從此盡瞻依如雲普覆虛空界金色頭陀笑落暉諸仁者若然如是則知佛佛授手惟授此心祖祖相傳惟傳此妙旣知此心方知此妙此心此妙亦不在內又不在外不在中間且道傳个甚麼授个甚麼目顧左右云還家盡是兒孫事祖父從來不出門大眾若向這里薦得於一毛端現寶王剎坐微塵裏轉大法輪苟或未然少室巖前金鳳舞雄山頂上玉龍飛下座。

上堂僧問臨濟具三玄三要三玄卽不問如何是三▆▆師雲從頭問將來進云如何是第一要師云夜深出戶看明月來相照進云如何是第二要師云穿衣並喫飯屙屎與放尿進云如何是第三要師云拈起拄杖子打破嵩山竈僧禮拜師云碎問佛法事卽不問如何是陽和一句師云嶺上梅花先遞信進云是則是紅日照穿湘水碧白雲堆綻楚山靑師打云經天須是出頭人問恁麼也不得不恁麼也不得然麼不恁麼總不得畢竟如何師云寶鏡瑩光開玉匣進云一般淸意味料得少人知師卓杖云桂花沈影入金甌僧禮拜舉僧問長慶眾手淘金誰是得者慶雲有伎倆者得又云學人還得也無慶雲太遠在師云若是山僧則不然設有人問眾手淘金誰是得者卽向他道農人移片磉磉下得黃金下座。

除夕上堂問三十日到來卽不問到家一句作麼生師和聲便打問鳳歷已頒天子地萬景咸歸百丈堂二句俱不問如何是春信傳梅一句師云依稀似曲才堪聽進云意作麼生師云又被風吹別調中問地一聲金石吼森羅萬象悉同參如何是物外事師云手執夜明符幾个知天曉進雲水流花落隨體轉在處溪山共一天師云你在那里薦得進云在這里師打云莫向窠臼裏討僧禮拜師乃云年窮月盡城上已吹新歲角臘去春回窗前猶點舊年燈到這里彼此不分拈起也吒吒沙沙物我一如放下也歷歷落落只得來去自由處處眞風徧野縱橫無礙人人意气盈眸何須打鎖敲枷便是出塵階塹大眾且臘月三十到來作麼生是謝歲一句良久喝一喝云爆竹一聲催臘去梅花幾點送春來下座。

元旦上堂問舊歲已去新歲到來且道舊與新是同是別師云杖頭不涉陰陽地河山艸木盡皆春進云恁麼則新年新气象古佛古家風師云石壓筍斜出巖懸花倒生問時值新春意若何師云四五百條花柳巷進云如是則有意气時添意气師云二三千處管弦樓師乃雲天中之天大卽髙而無上聖中之聖廣則厚而有餘恩及泉石林下將何圖報徳彼蒼生人間信轉法輪祖日重輝不惟八表玲瓏帝道遐昌亦且四夷拱伏弓懸壁上齊歌舜智堯仁戈卸甲收盡樂禹世湯業一理圓處千理萬理俱圓一機徹時千機萬機透徹正所謂四海晏然國有禎祥之瑞六合彌淸門無異術之符大眾正與麼時還有不威而嚴無爲而化者麼良久云鴻鈞妙力先天地覆載恩歸大聖人拍禪牀下座。

解制上堂全結全解何須畫地爲牢或縱或奪不必制繩作界無利益處早以無繩自縛有大用時便得縱橫自在一去一來人人掌握靈珠一韜一略个个眉舒紫電到只地位七通八達正如俊鷹快鷂右旋左轉如龍若虎布雨興雲破佛祖之重圍拄地撐天廓聖凡之要路可爲慶快何謂紅霞穿碧海白日繞須彌舉世尊與帝釋遊行遂以手指地云此處宜建梵剎帝釋將一莖艸插在地上云建梵剎已竟世尊大笑師云世尊指處正是酒逢知己飲帝釋會處亦是詩向會人吟伶俐衲僧若向此會得一莖艸上現出瓊樓玉殿苟或未然瓊樓玉殿被一莖艸覆卻何故知音不必頻頻舉達者須知暗裏驚下座。

﹝龍泉邑中華嗣法門人道崇敬刊

本師和尙語錄第一卷

康熙戊辰蒲月貴陽黔靈山弘福寺識﹞

敏樹禪師語錄卷第一終嘉興大藏經敏樹禪師語錄

敏樹禪師語錄卷第二

嗣法門人道崇編道領錄

住湖廣施州衛萬壽禪寺語錄

順治七年庚寅十月十五日師受闔郡縉紳文學諸大護法曁本山耆宿等請延師至山門云佛語心爲宗無門爲法門山僧旣到此龍鳳任飛騰喝一喝云君子可入。

佛殿說一切法證佛菩提我今禮你不敢自欺是甚麼人境界燈籠齊合掌露柱盡皈依。

方丈一二三四五丰幹騎猛虎五四三二一魯祖曾面壁以拄杖橫按云識不識若不識靑天白日轟霹靂。

上堂指法座云登華王寶座如杲日當空萬象森羅普印奮獅子全威似白雲出岫千山祥瑞齊來大眾見麼遂升拈香雲此一瓣香通天徹地不止堯風吹一統耀古騰今還同舜日照山河爇向禦鑪端爲祝延今上皇帝聖躬萬歲萬萬歲曁及滿朝文武闔國勛貴伏願四海俱蒙淸盛世八方盡唱太平歌次拈香雲此一瓣香紫巖深處不是懷寶迷邦白雲堆裏只爲價髙太重爇向鑪中專爲供養佛恩堂上傳臨濟正宗第三十一世本師破山和尙用酬法乳之恩遂斂衣敷座白椎竟僧問十方同聚會个个學無爲如何是無爲師打云拄杖頭邊髙著眼進云還有向上事也無師云全機大用少人知進云恁麼則一人有慶兆民賴之師云只可瞻之仰之問世尊說三乘法卽不問如何是最上一乘師云九天云靜鶴飛髙進云正當恁麼時如何師云四海浪平龍睡穩問提起本參話頭猶如一根鐵柱忽然地一聲粉碎時如何師云燭花光滿地進云恁麼則上無佛道可成下無眾生可度今日無法可說不知這一著歸向甚麼處師打云眉毛原在眼睛上師乃云一人有慶兆民賴之選佛場開心空及第徹見本體獲大受用且免得上人門戶討甚麼碗脫丘然𨿽如是切忌齷嘴黏牙和皮帶骨猶涉廉纖今日山僧與諸人一刀劃斷要令个个光明煥赫人人气宇軒昂與三世諸佛把手並行同歷代祖師共一鼻孔出气到這里不是壓良爲賤抑是法爾如然又何須卒地折暴正如紅鑪點雪冷灰爆豆大眾正當與麼時鑪韝弘開祝聖一句作麼生道良久云萬壽云臻呈瑞气一人有慶等乾坤卓拄杖喝一喝下座。

上堂僧問盡大地是沙門一隻眼和尙在甚麼處安身立命師云瞎進云三世諸佛瞎在甚麼處師便打進云卻被和尙看破師云你在那里見得進云達者須知暗裏驚師云也是詐名頭師乃云寒風解凍百艸頭上萌牙戶牖豁開萬木叢中出秀道得底權實雙明道不得底葛藤窩裏絆倒所以道三回四復鐵壁銀山土面灰頭普天匝地若向這里截得斷去從玆八字打開透得脫來始會當陽拋出大眾正與麼時還有出乎其類拔乎其萃者麼時有僧出震威一喝師雲近水樓臺先得月向陽花木早逢春卓拄杖下座。

上堂十五日已前爲人一棒一條痕十五日已後爲人一掌一握血正當十五日爲人電光中垂手劍刃上接人一句作麼生道巨靈擡手無多子分破華山千萬重卓拄杖喝一喝下座。

佛道日傳戒上堂今日四眾臨筵還有識得釋迦老子打破漆桶掀翻腦蓋立命安身者麼若也識得無邊剎海自他不隔於毫端十世古今始終不離於當念然後拈一莖艸現丈六紫金身於百尺竿頭更彰毗盧遮那妙體不獨人人本具而且个个圓成一切蠢動含靈悉皆具足設或未然雪後始知松柏操事難方見丈夫心大眾見麼優波離尊者來也不免請出付戒。

元旦上堂僧問但見皇風成一片不知何處是封疆請問和尙如何是新年頭佛法師云元正啟祚進云自古輪王全意气不彰寶印自然尊師云共賞萬物咸新問新年頭上新意气新年還是舊年人如何是新意气師云一枝梅綻嶺頭春進云朔旦之辰多有瑞師云五色祥雲捧日來僧作禮師打云大好新年頭消息問臘從昨日去春向今日來意旨如何師卓拄杖云遼天赫奕光華僧彈指一下師云不是苦心人不知僧禮拜歸眾師云好个伶俐衲僧問和尙升座瑞气昭明禎祥之兆事如何師云四方平定祥麟舞進云可謂天下有道則見師云大座當軒祝聖君僧禮拜師乃云元正今朝寶祚開淩霄降出聖人來河淸海宴皆如是盡在咸新特地回未審有識得天得一以淸日月星辰系焉地得一以寧萬物育焉君王得一以安天下四夷來拱八表來朝衲僧得个初一海眾云臻不止東西十萬南北八千且道今日椎鐘擂鼓升堂說法明个甚麼邊事是呵呵笑云麒麟出而鳳凰現金輪禦而玉燭調喝一喝卓拄杖下座。

值雪上堂僧問龍虎之年天下靜干戈頓息樂無虞如何是樂處師雲海晏河淸進云恁麼則國泰民安賀太平師云一任村歌社舞問今朝和尙升座電光中垂手刀刃上接人如何是劍師便打進云如何是刀師亦打進云刀劍俱掣時如何師震威一喝乃雲天白地白萬里靑天一片雪人淸物淸千條古澗煥如銀野岸渡頭只得停舟罷釣長安市裏那知帶笠披蓑放開一綫楖栗頭邊通口气把住一著芒鞋腳下轉身難若作境會蹉過三生六十劫不作境會圓成八萬四千門山僧恁麼劃擘眾中莫有不擬時節識此佳兆者麼速道速道眾罔測師云不但鶴飛千點雪自然龍起一團冰下座。

上堂僧問和尙今日升座說甚麼法師云獅子吼時芳艸綠僧禮拜師一喝問如何是水窮山盡處師云且道轉身句僧進前一步師云切忌腳跟下錯過師乃雲門庭施設不減諸方一籌入理深談猶較萬壽百倍乃拈拄杖卓一卓云卽今眾中還有人曾到深固幽遠無人能到地步者麼若也到得一在孤峯頂上盤結艸庵大潙嶺頭呵佛罵祖然𨿽如是猶有一人不肯輕放過在若識得此人則一生參學事畢若未到得且謾躊躕不枉諸人在這里朝參暮請之勤長期短限之逼猶未明向上一竅在且作麼生是向上一竅復以拄杖卓一卓喝一喝云未到盡驚山險處行來方識路髙低下座。

元宵上堂僧問年年有此月月月有此日如何是元宵一句師云金吾不禁夜行人進云恁麼則萬壽堂前明燈照鬥雪梅花曉夜開師云玉漏尙相催問內不放出外不放入正恁麼時如何師云金烏啄碎琉璃殼玉兔挨開海底門進云內不著心外不著境時又作麼生師打云立地落空漢僧進前兩步師云照顧腳下問元宵事卽不問靈芽發生時如何師云如今幸得沾春力進云恁麼則庭前柏子千枝秀師云且看五葉一花開未休師乃云佳節喜逢戶戶樓中管樂元宵玩賞人人眼裏燈光不透脫只爲有兩般遲滯已透徹照見五蘊皆空爲甚麼道月未圓時吞卻三个四个月已圓時吐出七个八个且道是放行是把住喝一喝云少室九年但有神光開慧眼流芳五葉豈無姓字上傳燈卓拄杖下座。

上堂僧問如何是萬壽堂前境師雲天開雲秀雨花香進云如何是境中人師云覿面當機問者誰進云如何是人中物師云落花滿地隨人掃師乃云行棒行喝點破頂一著搬石運土築起門墻半垛象骨輥毬家風賣盡冷如秋禾山打鼓報與諸人莫莽鹵潙嶺牧牛一聲麥笛喚回頭玄沙猛虎幾个男兒作得主喫茶趙州何須特地逞風流面壁魯祖不必女媧煉石補怎似老雲門看來也是弄精魂臘月二十五甜者甜兮苦者苦參再來不值半文錢山僧恁麼舉揚且道圓悟老人在甚麼處安身立命於此明得入廛垂手著著有出身之機退處孤峯處處立剎塵之境苟或未然不妨有伶俐衲僧明得詣方丈裏通个消息下座。

上堂僧問昨夜獅子吼驚醒石人走三腳瞎驢跳虛空打觔斗未審意旨又如何師云三頭兩面漢進云何爲奇特師雲頭上漫漫腳下漫漫師乃云參禪學道幾般樣要在當人能擇上莫執忘形與死心此个難醫病最深所謂李伯陽道湛兮似或存吾不知誰之子象帝後髙峯大師道咄哉這漢錯下名言湛兮似或存吾不知誰之子毗耶城裏老維摩若是山僧今日則不然湛兮似或存吾不知誰之子蜀川有个王和尙山僧恁麼批判且道與李伯陽髙峯大師是同是別若道同爲甚麼風吹南岸柳雨打北池蓮若道別月到天心處風來水面時何故一般淸意味料得少人知喝一喝下座。

上堂師卓拄杖云秋風淸秋月明落葉人還在深山鳥不驚到這里向上一路千聖不傳學者勞形如猿捉影況三乘未曉十地那知不是目前法亦非心外機直下絕承當當陽無向背若向有爲處薦有爲𨿽假棄之則功行難成若向無爲中取無爲𨿽眞擬之則聖果難證亦不棄有無老僧爲眾指出舉起拄杖云向拄杖頭邊得證無生法忍便是一花開見佛葉落始知秋返本還源處到家樂自由到家則且置路頭一句作麼生人間路險潼關外天上惟聞玉壘聲復以拄杖卓一卓下座。

上堂僧問今日還有成佛者麼師云有進云在甚麼處師雲溪聲盡是廣長舌問昔日瞿曇今日和尙是同是別師云到頭霜夜月進云未睹明星時如何師云任運落前溪僧禮拜師乃云年年臘月八切莫眼中花說道睹明星把髻自投衙已如是者頂門具眼未如是者披金揀沙下座。

解制上堂僧問諸佛聚會時如何師云盡在拄杖頭邊進雲散時如何師云卻在老僧腳下問結制卽不問如何是解制一句師云放開布袋口僧禮拜師云緊峭艸鞋問擬度龍門請師一接師云三汲浪髙猶點額僧禮拜而退師云千尋波裏化龍魚師乃云萬壽堂前得大機坤維運轉任洪威髙山流水原同調不鼓淸音徹翠微然𨿽如是猶有天馬峯未曾與諸人招手在獅子山不肯與諸人點頭何故據萬壽撿點將來只得半提且正令全提向上一著作麼生委悉喝一喝云坐斷十方猶點額密移一步看飛龍卓拄杖下座。

上堂僧問大開鑪韝事如何師云煆煉聖凡進云如何是聖師云滿口道不出進云如何是凡師云轉身吐气僧作禮師乃云參禪本是了生死生死了時情解毀徹底掀翻無礙膺自然佛種從緣起心花開發少林宗棒喝交參從此始所以道隨處作主遇緣卽宗竿木隨身逢場作戲到者裏智者見之謂之智道者見之謂之道禪者見之謂之禪仁者見之謂之仁正所謂諸人日用而不知當面錯過還有諦當也無掀翻海嶽求知己分付時人莫浪猜卓拄杖下座。

上堂僧問古人現成公案因甚和尙重舉師云一番拈出一番新進云今日拈出又如何師云何妨錦上添花乃云至理髙明會千奇於物表玄機透脫融萬象於目前不離兜率早降皇宮未出母胎度人已畢電捲星馳珠回玉轉髙明智士必是頂門具眼大福徳人原來至孝慈親廣修精舍永作津梁報本選佛場開方知護法弘興法輪未轉一乘何立古鏡當軒萬境齊彰以一統十攝眾象於毫端量短裁長揮秤尺於掌握有功勛處九五飛龍在天多利益時三千彩鳳祥集壁立萬仞發大機於此處目視雲霄顯大用於斯時一悟一切悟方知黃檗心印一圓一切圓不疑靑州布衫秋風天桂庭前定是生黃甲春雨堤楊門外依然掛綠袍若也會得乃文乃武奕世於斯契證爲聖爲賢滿門正當恁麼時開堂祝聖一句作麼生道千秋報國無餘事一瓣淸香滿禦鑪下座。

上堂豎杖云見麼卽此見色明心是文殊菩薩來也卓拄杖云聞麼卽此聞聲悟道觀音菩薩來也𨿽然如是喚甚麼作色十方諸國土無剎不現身喚甚麼作聲十方俱擊鼓十處一齊聞到者裏莫有透出聲色者麼若有透得出正是見色明心聞聲悟道卽與文殊觀音同一鼻孔出气其或未能不免被聲色所轉無本可據遂拈拄杖卓一卓喝一喝云聞聲見色非他事拾得金鍼本是誰下座。

上堂僧問有時放行有時把住且道放行是把住是師云看取令行時師乃云庭前綠竹時時髙節淸風檻外黃花日日馨香吐露雪落幽谷發明古佛眞宗雨下階前點破祖師心印定光招手隔墻見角是牛智者點頭隔山見煙是火向上向下豈是轉更顢頇談妙談玄總是無而說有樹凋葉落頭頭體露金風海闊天髙處處月圓午夜若也會得太平治業無象苟不錯過野老家風至淳若能趣向只管村歌社舞妙哉奇特方知舜徳堯仁卓拄杖下座。

上堂僧問善財參五十三員知識得何利益師云只爲你不喞澑進云他家事和尙怎知師云好事難瞞進云利害在甚麼處師云證者方知師乃雲南泉道不是心不是佛不是物須是爲人以楔出楔致使初機後學不能見此以爲儱侗眞如顢頇佛性萬壽今日忍俊不禁爲伊一一頌出不是心終朝作用是何人當機不讓眞奇特笑殺黃梅七百僧不是佛相貌堂堂皆具足動靜施爲總一般人人本有英靈骨不是物信手拈來隨用出對客揮毫秦少遊而今爭似山僧熟大眾還有頌得者麼若還頌得不妨大家出只手如若未得年年臘月盡戶戶望新春下座。

上堂撥轉機輪放出摩醯首羅亞目竭世樞要任是鶖子神通難透三世諸佛到者裏有口掛在壁上歷代祖師到者裏忘鋒結舌天下老和尙到者裏退身有分萬壽恁麼告報不獨平白欺人抑且法爾如是未審眾中還有傍不甘底衲僧出來道看如無萬壽自道去也拄地撐天誰會得打風打雨到驢年喝一喝下座。

上堂昨夜文殊普賢三更起佛見法見各與二十拄杖貶向二鐵圍山間所供是實未審眾中還有救得也無若無萬壽救取去也卓拄杖一喝云文殊普賢乃大人境界跳上萬壽拄杖頭放大光明建大法幢大哉奇特要使羣生同得光輝一萬八千土土上皆作黃金色四生六道一光中光光猶自見彌勒還有見得也無若見得好與三十棒若未見適才被山僧一喝文殊與吾攜水去普賢猶未摘花來下座。

解制上堂僧問一邊僧眾一邊將相當陽佛法一樣兩樣師打云旱地雷聲晴天霹靂進云進前一步意如何師云退後一步爾方知乃云結制如劃地爲牢不但大眾跳不出者圈匱三世諸佛歷代祖師至此豈越常儀今朝三月功圓九旬已滿有結有解總教人人艸鞋獰似虎个个拄杖活如龍腳跟下無系無縛任來任去𨿽然如是且道解制一句作麼生道良久云三月功圓無虛棄个个心空及第歸下座。

敏樹禪師語錄卷第二終

﹝嗣法門人道澄欹刊

本師和尙語錄第二卷

康熙戊辰蒲月貴陽黔靈山弘福寺▆﹞嘉興大藏經敏樹禪師語錄

敏樹禪師語錄卷第三

嗣法門人道崇編道領錄

住四川彭水縣太平禪寺語錄

順治十年癸巳五月十五日師受闔邑縉紳文學曁諸護法請。

師至山門指新建太平橋云百川不用西江一吸萬派何須東海千潯且二途不涉底到來如何施設鳳凰樓下交天仗烏鵲橋頭廠禦筵便入。

佛殿紫金妙相處處莊嚴萬徳碧玉慈容堂堂獨露千光今日山僧到來禮卽是不禮卽是遂展具三拜方丈云據虎頭不須杜口於毗耶收虎尾要在今行於摩竭且天下衲僧到來如何管待白棒當頭血滴滴縵天网子密重重。

拈疏云不立文字未是掀翻漆桶旣出口角無非滿腹家珍且道如何玉牒鋪時文彩現錦繡全彰意自如。

師指座云三萬二千獅子座其座不爲小百千萬億寶王幢其幢不爲大於此會得三萬二千彩鳳飛騰若也未會百千萬億祥麟起舞喝一喝遂升拈香祝聖畢次拈香雲此一瓣香爇向鑪中專爲供養雙桂堂上傳臨濟正宗第三十一世本師破山和尙用酬法乳之恩斂衣就座上首白椎畢僧問大開鑪韝令據鉗錘煨煉个甚麼師云惜取銅頭鐵額進云擎來日月懸諸國拋出雷霆震八方師云非公境界進云驚羣須是英靈漢敵勝還他獅子兒師云大賞之下必有勇夫進云休得壓良爲賤師便打僧拂袖便行師云未稱好手乃云法幢今建太平橋个个來瞻智眼髙不爲千年題柱石長將玉帶系江腰如是則知百奇競秀妙徳家風一亙晴空普賢境界處處不離普光明殿頭頭盡是香水海須是恁麼人方解恁麼事要知恁麼事還須恁麼人舉傅大士頌云空手把鋤頭成人不自在步行騎牯牛自在不成人人從橋上過知恩者少橋流水不流負恩者多𨿽然傅大士乃彌勒佛應身祗解桃花流水窅然去別有天地非人間今日新太平則不然何也萬里江山歸有道千秋仁壽樂無疆結椎卓拄杖下座。

宣慰覃盡孝居士請上堂僧問臘月初一頭臘月三十尾月頭月尾卽不問如何是向上事師云一團明月逼人寒進云不許夜行投明須到者是甚麼人師云手執夜明符幾个知天曉進云向甚麼處安身立命師云腳跟下薦取進云佛法僧則且置如何是現宰官身師打云可識覃護法麼乃云大人具大見大智得大福不違本願力示現宰官身惟向佛事門頭不捨一法實際理地不受一塵廓落虛空於無利益時興利益向沒風雷處起風雷要令三界二十五有眾生人人气宇衝霄个个威徳自在便見本來面目直下成佛作祖𨿽然如是山僧到此未免放開一綫直徳有條攀條無條攀例舉目顧視左右云還有恁麼人麼喝一喝雲從前汗馬無人識只要重論蓋世功卓拄杖下座。

上堂僧問昨夜金牛遭塗炭直至而今不見蹤請和尙指个蹤迹師云綠巖千樹裏進云今朝吹玉管幾个是知音師云一不成二不是問有一物明歷歷上拄天下拄地常在動用中爲甚麼動用中人不識師以杖示云會麼進云拄杖頭邊聞法喜袈裟腳下趁獅兒師云切莫詐名頭僧一喝師云好一喝落在甚麼處問法報化身卽不問如何是眞身一句師雲山花開似錦進云好个消息師云是甚麼僧擬議師便打乃雲路入煙霞不知城市藏丘壑橋逢渡口那覺人間別洞天何必孤峯頂上道甚呵佛罵祖大韝鑪中方信立命安身所以呼喚不回古聖亦無安排羅籠不住至今亦無處所直得機上生機毒蛇頭上揩癢巧上生巧餓鷹爪下奪食奇則甚奇千尺井底施籌略妙則甚妙百尺竿頭作伎倆把住也納須彌於芥子放行也擲大千於方外頭頭物物顯出自己家珍剎剎塵塵盡是本來妙用且道還有爲人處也無休騎白鹿升三島莫跨靑鸞上九霄復舉呂洞賓以飛劍斬黃龍卻被黃龍點化而醒有偈云棄卻瓢囊摵碎琴如今不煉汞中金自從一見黃龍後始覺從前枉用心師云這多口子未見黃龍之時似乎一劍當前橫施萬里旣見之後及乎一言截斷伎倆全消且作麼生是渠大休大歇處聞道仙郎歌白雪從來此曲和人稀鼓掌呵呵下座。

上堂僧問不與萬法爲侶因甚有戒師云切莫誇經賣紀進雲龍得水時添意气師云在何處見得進云虎逢山勢長威獰師便打僧作怖勢師云也是貪生怕死漢問法性人人本有个个不無如何有與有受師云春色無髙下花枝有短長進云恁麼則有修有證去也師云不因漁父引爭得見波濤問如何是禪師便打進云如何是戒師云信受奉行進云禪戒俱不用時又作麼生師云俗漢俗漢問今日大韝鑪中煆煉四大本空五蘊非有且道煆煉个甚麼師云石筍抽條長一丈進云恁麼則泥牛踏著金海島師云只好塡溝塞壑問如何是觀音說法觀音聽木人拊掌木人聞師云也要同道者方知進云恁麼則處處總成華藏界十方無處不毗盧師云俱被山僧坐斷你在甚處安身僧拂袖歸眾師云也是蝦跳不出斗乃云十五日已前爲人東山水上行十五日已後爲人西河火裏坐正當十五日爲人燻風自南來殿閣生微涼一句作麼生委悉琉璃殿上騎金馬明月堂前輥繡毬若也會得婢視聲聞奴呼菩薩不稟釋迦文髙揖彌勒氏不爲分外何故汝眼本正因師故邪令汝見倒惑念不能一門超出妙莊嚴路彈指證無學地與諸如來把手共行若也未會徐行踏斷流水聲縱觀瀉出飛禽迹以拄杖卓一卓喝一喝下座。

上堂月圓月望且看嘉州好大象月旦月朔不使鐵牛生頭角斬釘截鐵十字街頭問彌勒堆山積嶽萬仞峯頭空摸索小乘錢貫莫學當時寡杜撰大乘井索須知弄巧自成拙有漏笊籬原來水到便成渠無柄木杓天將夫子爲木鐸定龍蛇句眞誠不是小兒戲全殺活機昨夜風雷一陣惡咦太平院裏只尋常散向諸方任貶剝都來這里生按過山僧恁麼批判不是壓良爲賤抑是過量爲人且作麼生是奇特一句域中日月縱橫掛一亙晴空萬古明復舉僧問古徳云皓月當空時如何徳云猶是階下漢僧云請師接上階徳雲月落後來相見拈雲月落後作麼生相見可見古徳縱有撥亂扶危之手且無安邦定國之策孰知此僧思量就窠打劫返爲鈍置若是山僧則不然或有人來問月落後作麼生相見卽向他道五鳳樓前聽玉漏九重殿上擊金鐘下座。

上堂僧問如何是深潭裏面金甲現師打云千潯浪中隨出沒進云爲甚太平橋頭見白牛師云切莫眼花進云偶來松樹下髙枕石頭眠師云愼莫藏頭縮尾問如何明佛師云陣雲橫海上進云如何明祖師云拔劍攪龍門進云如何超佛越祖之談師云雲門道的聻問雲收霧捲甚麼境界師云照天照地進云日沒月沈時如何師雲水底更有天乃雲溪聲便是廣長舌深談不盡山色無非淸淨身淺識難明看來好个眞消息可惜諸人不解說若解說一任橫說豎說剎說塵說熾然說無間歇何以故若將耳聽終難會眼底聞聲方始知復舉蘇東坡隱訪西山禪師山云檀越貴姓坡雲姓秤山云請教坡云我是稱天下長老山一喝且道這一喝有多少重坡於是茫然至夜忽聽溪聲大悟雲溪聲盡是廣長舌山色無非淸淨身夜來八萬四千偈他日如何舉似人師云東坡平生慣用把秤稱人殊不知稱在自己頭上全然不知若不是西山一拶怎知無情說法不思議若是太平則不然或有人來說我是稱天下長老卽向他道領取鉤頭意莫認定盤星看他如何正好以拄杖趁出何故不因漁父引爭得見波濤下座。

上堂撥塵見佛未免眼裏撒沙子細看來大似揚塵土自取撲面所以聞聲悟道亦是耳中著水撿點將來猶如入海尋波自討鈍置若向這里會得不作佛求不作法求不作僧求的人向此拈起也天回地轉應須拱手歸降隨處得解脫放下也艸偃風行始識全身調禦何處不稱尊遂拈拄杖卓一卓云大眾會麼旣不落見聞覺知且道如何展演不從千聖中來難透威音那畔下座。

上堂僧問如何是透法身向上事師云腳跟下左纏右縛乃云雲濤日夜吼如雷驚醒時人夢眼開從此耳根都透徹觀音老子爲誰來莫不是一根旣返源六根成解脫見聞如幻翳三界若空花聞復翳根除塵消覺圓淨若也未悟未免背覺合塵與一切眾生從無始以來生死相續皆由不識常住眞心性淨明體被諸妄想執著故有輪轉爾諸人到這里作麼生轉身若也轉得身來个个常光現前人人壁立萬仞舟通大海月朗長空不疑雁過瀟湘影落寒潭苟或未然岸上行人聲有韻船中漁父和來齊下座。

上堂撥轉乾坤處處恢弘祖印全提正令頭頭顯露眞宗三條椽下正好著衣持缽七尺單前何妨嘯月吟風一法若有毗盧墮在凡夫萬法若無普賢失其境界於不別處統十方爲眞境以不異時在一念爲捨那圓滿菩提究竟歸無所得體同太虛原來無欠無餘若能會得个个超今越古如不停思家家門透長安物物明心白鷺下田千點雪頭頭顯現黃鸝上樹一枝花復舉肇法師云乾坤之內宇宙之間中有一寶祕在形山雲門云將三門來佛殿裏拈佛殿向燈籠上師云肇法師𨿽然行到水窮處不知坐看雲起時雲門老漢須是點鐵成金不知金從礦出若是山僧則不然或有問中有一寶祕在形山卽向他道問從何來待渠擬議正好劈脊便棒何故密移一步六門曉無限風光大地春下座。

上堂僧問月印寒潭意如何師雲海門皆共照進云恁麼則海底泥牛銜月走師云眼花不少問古來事作麼生師云曹溪淵源遠進云如何是今時事師云拄杖逢人但點頭乃云恁麼也得問也問得甚善答也答得奇特不恁麼也得鐵釘飯木札羹都來咬嚼恁麼也不得萬里靑山髙猶如盡潑黛不恁麼也不得思量好生觀天地已懸隔恁麼不恁麼總不得金剛腦後寒未拔三斤鐵到這里恁麼也得分明鼓掌間笑指活彌勒不恁麼總得大地及山河無物不照徹大眾此三轉語中還有薦得石頭全明全暗雙放雙收者麼若向者裏會得步步踏祖佛階梯頭頭彰寶王剎海不惟頂門上了了常知腳跟下綿綿密密亙古今而有餘超凡聖而無惑便是透出荊棘林常居安樂國如若未然不是潙山登九仞誰能捏土定千均下座。

住貴州石阡府三昧禪院語錄

順治十一年甲午十二月初八日師受楊沅公居士請。

山門卓錫三昧流泉常在移風萬年與道無礙山僧到此入門一句作麼生震威一喝便入。

佛殿云大中現小不見邊表小中現大自然境界且道是同是別山河及大地全露法王身到此也須禮拜。

方丈正令全提縱橫無礙且出格人到來又作麼生不見趙州曾有云王來元不下禪座。

上堂拈香祝聖畢次拈香雲此一瓣香爇向鑪中專爲供養雙桂堂上傳臨濟正宗第三十一世本師破山和尙用酬法乳之恩惟願一花香徧乾坤闊五葉聯芳世代傳白椎竟僧問和尙住三昧髙升寶座正令全提遇个天髙海闊人到來作麼生管待師云常將利益功勛事祝贊當今有道君進云恁麼則萬方歌有道四海樂無虞師云道得一半乃云蘊定乾坤謀略蓋世英雄具殺人刀秉活人劍未審還有佛法也無若有且道佛法在甚麼處到這里直得掃恢六合寧靜萬方然後安邦定國天下太平一念無爲十方坐斷此是文武勛公諸大護法忠肝義膽智勇雙全爲國爲民扶揚宗教正眼流通不昧靈山悲願重爲法門金湯所以道欲識佛性義當觀時節因緣時節若至其理自彰苟能頓悟方識今日座上並不囊藏被蓋正是納冠簪於傅大士奪玉笏於裴相公隨處建立遇緣卽宗於此究竟將來不惜汗馬功髙而徧立浮幢王豈論阿僧祗劫而周遊華藏海恁麼出格人到來也須按過何故自從一箭收功後萬載千秋帝業隆下座。

上堂僧問諸佛未出身時如何師云殿閣重門寂進云諸佛已出身時如何師云燻風徧界涼進云還有向上事麼師云舉頭天外看進云猶是這邊事師以拄杖示云且道是這邊那邊乃云這邊與那邊天上及人間拄杖頭邊早漏泄可憐覿面自顢頇若是先照後用常栽棲鳳竹每築化龍池先用後照跨過黃金限來登碧玉樓照用同時舉起軒轅鏡蚩尢頓失威照用不同時禹力不到處河聲流向西諸人者此是古人建立法門已合薦取不合薦取若合薦取千子常圍繞聖顏不合薦取諸天不順飛輪舉還有爲山僧出气者麼眾罔測卓拄杖云木上座爲老僧出气去也下座。

師誕日上堂以拄杖作釣勢云數十年來浪五湖煙波江上踏橫蘆而今四海澄淸日釣取金鱗看有無僧問海屋添籌人間事延生一句意如何師云金丹不屬五形煉玉液原非八石成乃云今歲老僧五十五逢人定不從頭數卓杖云且道數个甚麼五四三二一那管金木水火土惟有杖頭不等閒當陽擊碎虛空鼓識得山僧今誕辰三世諸佛悉皆普其或未能年來屈指二三千春到寒食一百五下座。

天吼監院母難日請上堂師拈拄杖云連年未動舌根頭忽地風吹法雨流拈个南山臻壽算福如東海更添籌大眾見麼此是天吼監院今日誕期復念劬勞徳重養育深恩常抱十月懷胎未酬三年乳哺特請老僧升座遂駕鐵船於此載過彼岸令渠椿萱髙超十聖位越三賢道个一子出家九族生天去也以拄杖豎起雲大眾還見麼復以拄杖卓云大眾還聞麼如其聞見分明則佛恩祖恩父恩母恩一齊報畢脫或未然山僧爲汝自道去也九蓮開合處百寶自莊嚴下座。

上堂春光滿目人境紛紜不識死中得活奚言入聖超凡且二邊不住中道不安如何委悉玉蝶穿花零碎錦金鶯擲柳亂垂絲下座。

佛誕日上堂四月八期佛降生指天指地甚分明後來惹得雲門老一棒當頭定太平舉藥山問遵布衲云汝只浴得者个還浴得那个麼咸云銅像有形可以浴滌法身無像如何洗得仔細檢點將來大似虛空裏著楔缽盂上安柄大眾總不恁麼時如何良久云莫道謂言侵早起誰知更有不眠人已如是者推到戒墻未如是者引出付戒下座。

上堂十五日已前爲人鐵蛇鉆不入十五日已後爲人金剛跳不出正當十五日爲人把斷要津不通凡聖一句作麼生道十方剎海金剛焰萬煆鑪中鐵蒺藜下座。

立秋上堂以拄杖豎起雲見麼一塵起大地收佛眼覷不見放下杖云會麼一葉落天下秋海口莫能宣且道如何話會撫掌呵呵雲潦水盡而寒潭淸煙光凝而暮山紫喝一喝下座。

上堂醉葉經霜重深林帶露寒懸巖飛素練指與諸人看且道看个甚麼大道只在目前要且目前難睹若識大道眞體不離聲色言語適才老僧所說是聲豎杖云者个是色還有透出聲色者麼觀音菩薩將錢買糊餅放下手元來是饅頭所以見色非干色聞聲不是聲色聲無礙處親到法王城到這里一一明透得一一悟徹得一切色是佛色一切聲是佛聲方信桃花紅李花白誰道融融是一色紫燕語黃鶯鳴誰道關關只一聲不會祖師關捩子空認河山作眼睛其或不能赤心片片知人少覿面堆堆觀者多舉法眼因僧問聲色二字如何透得眼召眾云若會得者僧問處透聲色也不難師云就路還家讓他法眼愼鑪打鐵錯過者僧若是山僧則不然或有問聲色二字﹝如何透得只向他道﹞滿眼滿耳待他擬議正好驀頭便棒何也處處溪聲聞不盡明明山色看無窮下座。

上堂舉世尊升座文殊拍椎云諦觀法王法法王法如是世尊便下座師云世尊升座大似爲憐三尺子不惜兩莖眉文殊拍椎亦是傍敲這一著對眾顯家風若是山僧則不然未待拍椎卽道不是巨靈手怎敢劈華山待他擬議直棒打出何故位中已有仙陀客何必文殊下一椎喝一喝下座。

上堂僧問地一聲時如何師云透出頂門進云透出後如何師云照破面皮乃云昨夜三更月到窗不覺南泉水牯牛走入山中東觸西觸不免喫他國王水艸卻被老僧拽轉鼻頭牽向人天眾前不作貴買不作賤賣如何酬價若作貴買價直三千大千世界若作賤賣一任燕金趙璧難酬諸人作麼商量若商量得出兩手分付若擬商量辜負己靈埋沒家寶舉古徳閒暇牧牛有二禪客經過是處雲頭角甚分明怎柰騎者不識古徳遂驟牛趕去二禪客至前面樹下乘涼煎茶徳向前問二禪客在甚麼處來客云那邊來徳云那邊事作麼生客無對徳云莫道騎者不識好師云二禪客縱是貪程太切不覺當面失眼古徳須是落艸求人猶欠劈脊加鞭當時旣聽雲頭角甚分明怎柰騎者不識何不向道饒見頭角分明可憐腳下錯過兔得驟牛趕驗亦成賊後張弓難怪二禪客是非只爲多開口得便宜處失便宜卓拄杖下座。

上堂僧問如何是永證金剛不壞身師打云昨夜星曉今朝鶴鳴僧以手作圓相云九十六種圓相與者个是同是別師云別則各別同則總同進云恁麼飯是米做師云不是飽飧人不知僧作禮師一喝豎拄杖云見麼有物先天地擲下杖云無形本寂寥復舉杖云於此會得能爲萬象主方知不逐四時凋旣不逐四時凋如何春生夏長秋收冬藏山河大地明暗色空艸木叢林纖洪長短者个能爲萬象主且道主人公在甚麼處安身立命眾一喝師云諸人若於此一喝中薦得春來處處百花香夏至燻風枕簟涼秋日菊開金布地冬時雪霰滿禪房到這里不免放開一綫雲開日出瓦解冰消天地同根萬物一體以拄杖卓一卓云還見一體麼喝一喝下座。

敏樹禪師語錄卷第三終

﹝鎭南萬松嗣法門人道明敬刊

本師和尙語錄第三卷

康熙戊辰蒲月貴陽黔靈山弘福寺識﹞嘉興大藏經敏樹禪師語錄

敏樹禪師語錄卷第四

嗣法門人道崇編道領錄

住四川遵義府海龍山古龍禪院語錄

順治十六年十月十五日師受闔郡紳衿諸大護法曁本山耆宿碩徳等請延。

師至山門云潑天門戶八字打開大地全該十方獨步喝一喝云賓主歷然更無回互便入。

佛殿萬善云臻還識佛麼一華百億國一國一釋迦拈起坐具大展三拜。

方丈諸大善知識據此位中貴圖羅龍打鳳古龍新長老到來更不釘椿搖櫓只可向毒蛇頭上抓癢猛虎頷下解鈴何故喝一喝。

上堂指座云昔日聞此山今朝登此座敢問大眾且道是同是別出頭天外看誰是我般人遂升拈香祝聖畢次拈香雲此瓣香第五回

拈出爇向鑪中供養雙桂堂上本師破山和尙用酬法乳之恩斂衣敷座白椎竟師云靈峯髙挺鶴不停機古木參差林棲彩鳳今日山僧撥轉法輪還有鶴不停機者麼不妨出來相見僧問如何是出格一句師云雪山髙聳似銀屏進云此意如何師云艸鞋踏著寒問如何是向上事師云夫子不識字進云必定如何師云達摩不會禪問如何是海中龍師雲洪水滔天進云如何是龍中海師云風恬浪靜師乃云不駕扁舟上釣臺海山深處起雲雷垂鉤千尺無餘事直釣獰龍出海來且道出後作麼生豈不聞雲從龍風從虎聖人出而萬物睹目視左右震威一喝云昔日瞿曇卻較些子今日古龍又且不然何故慈風蕩蕩播今古徧界歌謠祝聖君卓拄杖下座。

上堂僧問學道未成時如何師云好向深潭隱進云學道已成時如何師云方堪出海來進云化龍則且止今日相慶事如何師云日下彩雲浮僧禮拜師乃云建法幢立宗旨須是出格人方明向上事要知向上事還他出格人今朝空谷上座特來古龍山中▆酬法要恭請山僧髙升此座自揣從來不開生藥鋪單單豈賣死貓頭不如本分非鍼炙觸著還他白汗流𨿽然如是蓋緣我萬峯老和尙有一則未了公案不免拈出爲諸人了卻且道如何是未了公案以拄杖豎起雲問取空谷上座卓一卓下座。

上堂僧問如何是正法眼藏師云杖頭有眼明如日師乃雲細雨霏霏和風裊裊春回天地無限江山錦繡暖到人間經時艸木新輝柳眼陌上舒金梅枝隴頭吐玉頂冠著履人人共荷皇恩含齒載發个个均蒙治化俊鷹快鷂同明本地風光起鳳騰蛟齊樂升平世業蝌蚪文章觸發神機妙用雕虫小篆何曾昧卻天眞木童鼓掌拍拍原非別調石女謳歌聲聲和出嘉音大眾聞麼不是老僧鼓弄唇舌今朝天衢戒徒入山請山僧升堂撥正初機眼目烹金琢玉須資作者鉗錘荷教扶宗必須本分兄弟𨿽然如是且道脫略乾坤格外垂手一句又作麼生卓杖云自從舞得三臺後拍拍原來總是歌下座。

上堂僧問者事如珠走盤易不如珠走盤難師云包贓叫屈漢進云盤珠走後又如何師雲山河豈在鏡中觀進云三世諸佛亦在里許師云你在甚麼處見三世諸佛僧一喝師一喝進云亦是痛處著錐師云正要你知痛癢始得問有句無句如藤倚樹樹倒藤枯句歸何處師舉拄杖示云且道有句無句進云有無不立師云此句何來僧作禮師便打乃以拄杖卓一卓喝一喝云不明向上者一著關捩子的人猶如演若達多怖頭狂走豈有是哉所以老僧今日指出重重關捩如諸佛智慧甚深無量難解難入一切聲聞辟支佛所不能知何況今日人人智慧現前豈不髙出聲聞小果一頭地也若信得及目前關捩則信得自己關捩何以爲目前關捩便是鐵鑄關前舉步登髙易未透趙州關者此心放下難而到飛虎關頭橋斷路窮別通消息始得然𨿽如是懸巖撒手自肯承當絕後再蘇欺君不得下座。

上堂僧問如何是心燈長不夜師云亙古分明進云物情皆有麼師云阿誰欠少進云爲甚麼分十二類眾生師云一切惟心造問父母未生前在甚麼處安身師云名不得狀不得進云旣出母胎卽今又在何處師云春煙籠翠柳澹月曉瓊梅乃云奇哉奇哉昨夜朔風起人人徹骨髓分明好境界拈出對人舉舉舉舉步不離腳跟下眾生心佛無差互下座。

元宵上堂僧問人人慶賀元宵節何故雨打上元燈師雲天散雨花人不識進云意旨如何師云今夜星橋鐵鎖開乃云年年佳節慶元宵露柱燈籠話寂寥惟有古龍分外別杖頭明月指人髙豎起雲見麼有眼者通身見之不及卓杖云聞麼有耳者通身聞之不及旣是見聞不及因甚麼年年元宵處處燈火只爲分明易反令所得遲故作世諦玩賞不能心花發明所以十个五雙依舊當面錯過終不免暗塵隨馬去明月逐人來若向者裏會得人人手執夜明符个个知天曉鶴頸自長鳧頸自短松直棘曲鵠白烏玄頭頭顯露物物明心玩燈元是賞燈者燈火相傳直到今更有一般親切處分明千古上傳燈徧界一花開五葉枝枝香報太平春下座。

上堂僧問如何是第一諦師云檐前雨滴滴進云如何是第二諦師云耳聽明歷歷進云如何是第三諦師云打破舊乾坤當下狂心息問如何是賓中主師云堂內自打鼓進云如何是主中賓師云艸鞋腳底塵進云如何是賓中賓師云騎牛過孟津進云如何是主中主師打云杖頭薦取進云賓主不立時如何師一喝云不識好惡乃卓杖一喝佛法本無啟口何故自揚家醜分明棒喝交參舉處令人知有所以雲門道舉不顧卽差互擬思量何劫悟大眾且道悟个甚麼若向者裏會得个个超宗越格人人耀古騰今直教文殊普賢擎拳合掌釋迦彌勒互相酬唱正好向舉起處承當妙悟處擔荷便是百尺竿頭更須進步不惟異日變化飛騰雲雷相送直到龍門興波作浪有分𨿽然如是且末後一句又作麼生頓看頭角騰新望穩上雲霄萬里髙下座。

上堂僧問如何是古龍家風師云雲飛山有勢問世尊升座文殊拍椎意如何師云好段眞風進云拍椎下座誰是誰非師云分身兩處看乃云上根利智者向一轉語中端的一見一切見一眞一切眞孤峯頂上橫行十字街頭縱步不妨鬧市裏垂手禪牀上打眠頭頭物物全身剎剎塵塵大用徹開頂門正眼電捲星馳一明一切明一悟一切悟天上人間撥著冰消瓦解目前無對待物外有玄機一塵飛而翳天朗耀一芥入而覆地乘陰獨步大方縱橫無礙與三世諸佛無二無別一切賢聖無彼無此汝等諸人作麼生話會不向海龍山上看桃源擬在武陵溪下座。

上堂海龍山上通天徹地少室峯前立雪成滯若以眼見佛祖覷之不及若以耳聞海口贊之不盡所以善財參徳云比丘於妙髙峯頂不見後於別峯相見已落第二義也若向者裏恁麼去則千人萬人羅籠不住方爲英俊衲僧參方上士如或不然空遊山水百無所能正好來喫老僧痛棒致令直下桶底頓脫三界平沈得个休歇便是安樂自在法門也大眾正當恁麼時祝聖一句作麼生道惟祝一人常有慶民歌四海樂無窮下座。

復住萬縣慈云禪院語錄

康熙八年三月初七日。

山門師云一去一回个个腳跟點地隨放隨收人人鼻孔遼天如何是入門一句世代紫霞朝帝闕長畱玉笏鎭山門拽杖便入。

佛殿云佛耶法耶本無二路聖耶賢耶豈有兩般者裏還有共相證據者麼黃金殿上重相會白玉階前話舊時。

方丈云去歲從玆別今朝仍復來去來惟不異撥轉正眼開。

上堂拈香祝聖畢次拈香雲此一瓣香第六回

拈出爇向鑪中供養雙桂堂上本師破山老和尙用酬法乳之恩斂衣就座白椎竟師云眾中莫有解吞栗棘蓬跳出金剛圈者麼不妨通个消息僧問慈云堂上大鑪韝烹佛祖煉聖凡還有奇特麼師云鑊湯中龍吟鑪焰中虎嘯進云如何是未出方丈一句師雲龍蟠虎踞乃舉杖云見麼若以此見我載華獄而不重卓杖云聞麼若以此聞我振河海而不泄旣然不重不泄然山之至髙內有重巒疊嶂峭壁懸巖而髙不可窮中藏獅子巨獸故曰峨峨兮若泰山水之至深者內有四溟九淵浩渺洪波深不可測能容千里蛟龍之神鯨故曰洋洋乎若江海便是山水之奇特而動靜不忘於其間也故曰智者樂山仁者樂水智者動仁者靜智者樂仁者壽未免諸人各見一邊不能融通一體以爲全機大用觸處現成能知天地之窮通便識山水之佳趣欲畫山覿面那容眨眼觀欲畫水當機何處可相委只此山水誠然畫便得無窮大寶價還有不落意下丹靑髙出僧繇一頭地者麼若也髙出宇宙縱橫天外看乾坤盡在畫圖中結椎下座。

上堂不昧當年成道期因知最上露玄機聲名自是冠天下世代褒封見紫泥雲門道北斗裏藏身殊不知一步闊一步行行有見道之門一層深一層處處有出身之路何以故觀音有三十二應凡有所求必獲如意若髙懸古鏡列萬象於臺前一見一切見橫按莫邪截羣機於句下一聞一切聞仍是老僧開作家鑪韝演格外之眞風奮佛祖之鉗錘紹圓明之宗範直得如天普蓋頭頭顯露似地普擎物物全彰正恁麼時一句如何道五色祥麟生盛日九重丹鳳到天庭下座。

上堂僧問如何是慈云境師云日色乍回春信暖進云如何是慈云人師雲山僧杖撥嶺頭靑乃云祖師心印狀似鐵牛之機去卽印住住卽印破若如是印印石而眞參實悟人來亦與他一印印定若如是印印泥打破疑團者來亦與他一印印定若如是印印空而虛空粉碎大地平沈者來亦與他一印印定若如是印印水而活鱍無礙縱橫自在者來亦與他一印印定大眾且道四印之中還有透出無疑越格超宗者麼若有始信百年三萬六千朝返復原來是這漢若無佛法在世間不離世間覺離世覓菩提恰如求兔角還有不離世間不求兔角者麼出來與老僧道若無不免老僧自道去也良久云非但我今俱合煞恆沙諸佛體皆同下座。

上堂腰包萬里到臺山答者前三與後三今日大疑方有悟一輪明月照寒潭所謂大疑必有大悟小疑必有小悟不疑不悟且作麼生是悟處淨裸裸脫塵情赤灑灑無蓋覆莫道見月休觀指歸家罷問程者麼到者裏鬱蒸無處避覿體相同燻風自南來披襟獨得何以故一月普現一切水一切水月一月攝諸佛法身入我性我性同共如來合仔細檢點將來只悟得如來禪未悟祖師禪何爲祖師禪豈不聞仰山問香巖云近聞老兄有所悟入處別道一句來看香巖云去年窮未是窮今年窮實是窮去年窮有卓錐之地今年窮錐也無仰山云老兄只悟得如來禪未悟祖師禪在巖云吾有一機瞬目視伊若人不會更喚沙彌仰山云且喜老兄悟得祖師禪也師云祖師禪與如來禪相去幾何呵呵如來禪父母未生前祖師禪紅塵井底煙且道今時人與古時人是同是別若也道出卽是大疑決有大悟處若道不出且作麼是大悟處昨日髙吟秋色裏金英陶菊滿東籬卓拄杖下座。

上堂僧問如何是臨濟金剛劍師云截斷眾流進云截斷眾流則且置如何是楊岐栗棘蓬師云汝還解吞麼僧便喝師云好一喝落在甚麼處僧又喝師便打進雲輕輕躡足龍門過惹得春風動地來師云一釣便上乃云臨濟金剛劍楊岐栗棘蓬若人親薦得無處不宗風老僧今日升堂恁麼直指根源爲後人出个手眼若向者裏會得豁開戶牖明明古鏡髙懸光射鬥牛凜凜太阿橫按拈拄杖云大眾還識臨濟金剛劍麼斬釘截鐵鋒鋩露殺活臨機不讓人下座。

上堂僧問如何是進之無退之有師雲輕煙爭弄柳進云不進不退又如何師云薄雪始驚梅問如何是淸气師云來來往往觀花月進云如何是濁气師云時時犬吠洞中春乃雲山僧今日升堂無法可說欲將諸子百家說來又是古人糟粕要將一大藏教說來又是陳年故紙擬將千百則公案說來又是斬不斷葛藤恁麼舉似諸仁者也是杜鵑啼在深花裏到此無說處不如對拄杖子所說遂拈拄杖子卓一卓云拄杖子隨行隨住各隨所安下座。

上堂師以拄杖卓一卓云會麼三世諸佛歷代祖師天下老和尙都向者拄杖頭上放大光明助發實相無相妙義大眾值此若能會得拈起也萬境全彰放下也一塵不立喝一喝下座。

上堂僧問七處徵心卽不問八還辧見是如何師云悲風吹出千山外進云四大俱幻境眞空對誰宣師雲流水長談萬古空乃云不萌枝上解辧春秋旣是不萌枝安有解辧春秋想是大雪紛紛下何人識此時一陽來復日斜開三兩枝所以無影山前光吞日月旣是無影焉有光吞莫不是東方之旣白天地分其黑漆桶盡掀翻山河都照徹且道徹个什麼石頭瓦礫如來境不礙金剛正眼明舉趙州和尙因僧問如何是道州云墻下底僧云我不問者个道州云你問那个道進云我問大道州云大道透長安師云者僧問處貪觀前途錯過當面趙州答處猶如含元宮裏指路出長安若是山僧則不然若問如何是道向他道春到桃花紅十里滿眶艸色綠千山下座。

過龍門寺請上堂僧問如何是龍門境師云年年三月桃花浪進云如何是境中人師云日日雙眉不墮塵進云恁麼八字打開無回互師云不入驚人浪難逢稱意魚乃云不到龍門院裏安知浪暖桃花旣知浪暖桃花深入龍門院裏汝諸人到者裏還會得麼若會得不惟布縵天网打衝浪金鱗始識臨濟三玄三要四料揀四賓主四喝八棒辧魔揀異正眼分明不致月巢鶴睡千年夢雪屋人迷一色功然𨿽如是此猶是化門邊事且龍門今日一句作麼生道五色雲中觀彩鳳九重天上看飛龍喝一喝下座。

上堂諸佛智慧甚深無量其智慧門難解難入一切聲聞辟支佛所不能知所以者何佛曾親近百千萬億無量諸佛而得道法今日卻在山僧手中當陽拋出輝天鑑地耀古騰今不惟拈花微笑斷臂安心一一印可如龍得水似虎靠山活鱍鱍無拘束脫灑灑無掛礙方能撥轉機輪弘揚祖道只如燈燈續焰葉葉聯芳一句又如何道紫衣著處君恩重黃榜開時禦墨鮮下座。

上堂轉得山河爲自己觀來此道無窮極而今自己轉山河大笑乾坤通徹底山河原在天眼裏法身淸淨等虛空應物現形水月中獅吼一聲芳艸綠緣回處處百花紅呵呵大笑下座。

住貴州大興禪寺語錄

康熙九年十二月初一日湘穎門人請。

上堂僧問從上宗乘卽不問三玄三要請師宣師云逐一問將來進云如何是第一玄師云藕絲孔裏大鵬翾進云如何是第二玄師云石虎山中抱月眠進云如何是第三玄師云三千剎海任同船進云如何是第一要師云艸上蝦蟆休要跳進云如何是第二要師云眼裏瞳人拍掌笑進云如何是第三要師云淸風明月常相照進云玄要已蒙師指示望垂說法利人天師云禮拜著乃云所謂遠問近對無非妄情卜度舉東明西猶涉意識廉纖到者裏不可以智知不可以意識何以故有時拈起也一人髙拱無爲十方坐斷有時放下也萬民欣歌有道四海無虞不惟封疆萬里眼蓋乾坤且超凡入聖一句作麼生道過現未來同種智萬象森羅笑點頭擲拄杖下座。

上堂揮拂子云大眾認作拂子正是逐色隨聲到者裏若也會得見色聞聲不妨百花叢裏繡鴛鴦自從識得金鍼後一任風吹滿袖香以拂子擊案云到者裏方見今日上元佳節一段風光火樹銀花星橋夜月戶戶歌聲家家弦管其或未然一曲兩曲無人會雨過夜塘春水深下座。

上堂舉杖召眾云見麼若以眼見文殊於此現身以拄杖卓一卓云聞麼若以耳聞觀音於此應迹何故蜀魄連霄叫鵽鳩長夜啼圓通門大啟何事隔云霓不以色相見不以音聲求還有透出聲色者麼若也透出白玉池中蛙擊鼓靑山雲裏鳥吹簫苟或未然蝴蝶夢中家萬里杜鵑枝上月三更卓拄杖下座。

解制上堂諸仁者休去歇去一念萬年去寒灰枯木去古廟香鑪去一條白練去若向這里會得頭頭道合法法歸眞以大圓覺伽藍爲我身心安居平等性智一事圓千事萬事齊圓一理悟千理萬理齊悟然𨿽如是更有臨行一偈爲眾舉似楊花落盡子規啼徐步他山水共溪行腳不開如是眼艸鞋終被石頭欺下座。

﹝楚南辰溪邑大岐嗣法門人照現敬刊

本師和尙語錄第四卷

康熙戊辰蒲月貴陽黔靈山弘福寺識

西湖湯振先鐫俊公書﹞

敏樹禪師語錄卷第四終嘉興大藏經敏樹禪師語錄

敏樹禪師語錄卷第五

嗣法門人道崇編道領錄

小參

長勛李文學請小參。

師云這个門中凡有斬不斷的葛藤都向者裏一刀兩斷免得左扯右拽傷鋒犯手而帶水拖泥未得根源所謂十个五雙依舊當面錯過致使亡家失業甘受伶俜山僧所以向本地風光中指出人人腳跟下眞實受用便見艸偃風行渠成水到龍吟雲起虎嘯風生直教个个歸家穩坐種田博飯本分生涯也未免來喫老僧痛棒有分何故歸元性無二方便有多門喝一喝云珍重。

有霞宋居士請小參師雲山不在髙有禪則名水不在深有龍則靈是知禪也乃三世諸佛說不盡一大藏教宣不及通身是口也只道得一半渾身是舌也只道得一邊所以勞我黃面老人四十九年分星劈兩橫說豎說不免費盡婆心攛起鐵牛豈教眠於死水故爾放曠不耕空劫地暮天何用牧歌催只要人人當下明白个个向上悟入把這三世諸佛說不盡底一腳踏翻一大藏宣不及底一刀截斷免得末後拈花猶如羅公照鏡老不識羞何待迦葉破顏正是把髻投衙自做冤家不是相罵饒你接嘴相唾饒你潑水今日喚作垂鉤下釣明日喚作無事生風只教諸人饑來喫飯倦來打眠切莫胡思亂想道不是心不是佛不是物淨裸裸絕承當赤灑灑無可把是何人分上事便謂禪也不在參道也不在悟不可作他這般見解此是黃楊木禪非眞參實悟之禪也故曰能變化吐風雷者非龍而何是知龍也能大能小能隱能升大則攫霧拿云翻江攪海小則埋頭伏爪隱芥藏身隱則伏於秋潭之內升則飛騰宇宙之間此龍之靈物也所謂三世諸佛因之而轉法輪歷代祖師承之而開正眼不但天倚之而蓋地由之而載聖人任之而治萬方淸四海君子卽之而沛仁澤發正慧諸仁日用而不知者所以悖之而日遠矣今日有霞宋居士深信此事特來束山請山僧升座發揚此段光明欲令三世諸佛說也說得一大藏教宣也宣得及不滯兩頭不墮中道騰騰任運任運騰騰活鱍鱍無拘束圓陀陀無回互臨濟徹之用棒用喝雲門悟之說普說露法眼証之指人指物潙仰得之分體分用曹洞信之立君立臣在老僧分上又作麼生莫把是非來辯我浮生穿鑿不相干喝一喝。

小參僧問如何是仰之彌髙師云擡頭看進云如何是鉆之彌堅師云著力看進云不仰不鉆時如何師云立地死漢僧一喝師云又仰鉆也問終日喫飯未咬一粒終日經行未踏寸地畢竟在什麼處師云當面爇瞞進云還我三十年腳步錢師云踏破艸鞋也未師乃云還丹一粒點鐵成金至理一言轉凡成聖多言數窮不如守中恍兮惚兮其中有物杳兮冥兮其中有靈是還丹者麼到者裏也沒交涉巖頭雪峯唱末後句洞山龍牙明殺活機是至理者麼到者裏亦沒交涉旣沒交涉喚作佛頭上安頭喚作法無繩自縛祖師巴鼻是抱贓叫屈向上機關是揚聲止響總不恁麼時畢竟如何他家自有通霄路不向時人行處行。

小參僧問獅子出窟時如何師云驚天動地進云未出窟時如何師云誰敢近前問如何是眞實供養師云昔年闍黎進云末後如何師云今日老僧乃云封卻拄杖頭不打皮下無血性漢結卻布袋口要知个裏攝諸權赤眼撞著火柴頭利害之中更利害冤家共聚頭相逢容易得端的爲人難不妨頭上更安頭須知向上一路千聖到來不傳山僧如此注腳且道還有髙峯轉身吐气句也無若有是那句若無老僧自道去也者裏無封拄杖頭過河須渡水入海探蛟龍未結布袋頭打開無揀擇一一是家珍且喜赤眼撞著火柴頭君行楊柳岸我宿渡沙頭嗄本來無一物切忌眼生花一任冤家共聚頭團圞共說無生話喝一喝卓拄杖歸方丈。

小參僧問山河大地是衲僧巴鼻和尙巴鼻在什麼處師云只許闍黎知不許闍黎會進云蒼天蒼天師云怨得阿誰乃云若道有形𨿽僞棄之則功行難成若不明衣綫下事未曾親到故鄕田地一旦棄著有爲功行如無目人不見山河大地一切人物欲登萬仞之上求見無邊世界終不能見何也蓋爲不曾向長連牀上喫苦磨煉實在工夫打破向上關捩子掀翻漆桶如何得知本來面目安身立命處也欲望無爲境界無爲𨿽眞擬之則聖果難證不擬之則聖果圓明直下了然頓悟如明眼人便見杲日當空照徹百千萬億世界不惟窮盡十方如來淸淨微塵國土如在目前始知心佛眾生三無差別有何間隔一地具足一切地非色非心非行業彈指圓成八萬門剎那滅卻三祗劫正當恁麼時頓超本有一句作麼道不假纖毫修學心無相光中大自在。

小參問父母未生前如何是我本來面目師云描不成畫不就師乃云一番拈起突出難辧一度直指畫蛇添足若是大用現前不存軌則能殺能活能縱能奪不見南泉提起貓兒正是當面錯過趙州頭戴艸鞋可憐略較些子所以攪動三江魚龍顯躍掀翻五嶽佛祖攢眉擬議思量劈脊便棒轉身吐气墮坑落塹莫待晴天霹靂旱地雷聲到這里若立一塵家國興盛不立一塵衣錦還鄕諸仁者何不向本地風光薦取何故縱橫無礙獨步大方卓杖退座。

卓爾悅眾生辰請小參僧問昔日世尊初生一手指天一手指地且道有何奇特師云日出紅似錦進云恁麼則百花叢裏過片葉不沾身師云未是神通妙用乃云參禪一著了生死頓悟圓明徹自己那覺推遷日月長分明壽量亦無比大眾會麼卓爾悅眾今朝生辰以南山作壽算未足較其髙以東海爲福量不足言其大更於奇特中顯奇特殊勝中倍殊勝猶未稱其盡善盡美若效得那吒太子剖肉還母析骨還父然後現其本身爲父母說法且道說个什麼法老僧與伊一一指出香水海中爲寶筏蓮花世界現全身喝一喝。

小參僧問凡有言句已落典章如何是向上事師打雲雨過寒光澹問行棒行喝舊茶飯舉古舉今爛葛藤兩堂雲水作麼生款待師打云猶來爾不薦問風行芳艸偃鳥噪百花香滿天甘露雨普潤得淸涼猶是化外事者个生死關頭卽今向什麼處透脫師云腳跟下薦取問虎以肉爲食因甚不啖其子師云是親難滅乃雲山中冷淡寂寥寥惟有衲僧苦志髙抱道終朝無別事相逢林下把門敲所以道參禪學道如敲門瓦子不論有意思無意思逐管敲忽然敲進門來擲下瓦子始信生死大事從此了畢方能大休大歇到安樂田地不疑卽佛卽祖與天下老和尙同一鼻孔出气始識千紅萬紫露出本地風光九陌十衢享樂無窮受用珍重。

小參僧問向上一路千聖不傳爲什麼不傳師云把手牽人行不得進云達摩西來爲人心切未審將何示人師云指山鳥飛指水魚行進云只如盡大地作鑪艸木爲香拈卽是不拈卽是師云看你分疏不下進云棒喝拈向一邊和尙又作麼生師卽舉起拄杖僧作怕勢師云不識好惡乃云浮生天地間天地爲戲場大夢忽驚人榮華早已醒靑松畱耳畔白日遊山頂脫略乾坤外杖頭行處穩舉李聃博云吾生何以晚泥洹亦何早不見釋迦文心中常懊惱據李聃博也是傷今感古見賢思齊大似貪觀天上月失卻手中珠萬壽正眼看來以爲不然或有傍不甘的出來問吾生何以晚卽向他道先聖後聖其揆一也倘若擬議驀頭便棒何故男兒自有翀天志不向他人行處行若向者裏會得遠問近對萬世如今直下會得一見一切見一悟一切悟其或未能鶴有九臯難翥翼馬無千里謾追風。

解制小參大眾若向這里會去從來一鼎而分三足一物之中看是甚物勿謂揆出寒灰一火星光焰翀天地大約著實理會將來生天生地生人生物四相五形八卦萬類都從此處發生若未得莫謂儒曰窮理盡性釋曰明心見性道曰修眞養性如此說話大似好肉剜瘡虛空掘洞爾諸人向什麼處會得莫不鑪中有火休添炭竈下無柴且著薪然後修身齊家治國平天下都是這个消息若恁麼會得正好來喫山僧一頓痛棒何故正令已行天下徧將軍閫外絕煙塵。

重陽李居士請小參士問九日登髙腳跟下事作麼生師打云一句曲含千古韻進云看來此調少人知師云萬重靑嶂月來初士拂袖退師云也須頂門上著眼問此日重陽節大地菊花開重陽菊花卽不問大檀越到來作麼生款待師云和盤托出進云正是天下太平師云大家贊嘆師乃云重陽九日偶升堂一段眞風爲舉揚惹得虛空開口笑而今特地共商量且道商量个什麼驀拈拄杖卓一卓云惟此一事實餘二則非眞今日李居士特請山僧升座舉揚宗門向上一著豈不超出古人所以道東勝神洲打鼓南贍部洲上堂橫說豎說是惟此一事實麼到者裏略較些子莫不是十方薄伽梵一路涅槃門以拄杖劃一劃雲路在者裏是惟此一事實麼到這里略較些子莫不是拄杖子跳上三十三天觸著帝釋鼻孔東海鯉魚打一棒雨似盆傾此是惟此一事實麼到這里略較些子莫不是臨濟三玄三要八字打開曹洞五位君臣一筆判下是惟此一事實麼到這里略較些子復拈拄杖卓一卓云若能於此識得惟此一事實便不疑汾陽云三玄三要事難分無一不是有什麼難處得意忘言道易親何須頭上安頭一句明明該萬象物物淨法身重陽九日菊花新還知一事實麼淵明過訪後千古謾傷情喝一喝歸方丈。

普說

正吾沈居士請普說師云此事𨿽是人人本有个个不無蓋因無始劫來塵埋習染將自己一段受用拋向他方世界竟不有見幾人回頭轉腦向本地風光得个眞實安樂所以輪回六道故有生死於苦海中去去來來攺頭換面以四大爲實以五蘊爲堅固貪著世樂無有休息故我佛世尊興大慈悲從兜率天降入皇宮以至出胎略露一綫於諸人通个消息周行七步日顧四方雲天上天下惟吾獨尊此是最初一著也然後向伽耶山六年苦行日食一麻一麥以續慧命是則難行能行難忍能忍至於菩提樹下感帝釋刈艸敷座降伏魔力使諸外道亦能杜口然而夜睹明星而心地豁然大悟便嘆云奇哉奇哉一切眾生皆有如來智慧徳相但以妄想執著而不能得證此事諸人分上不曾欠少則有時而昏然其本體之明是則以似似則未是何也不上髙山不顯平地只要人人頂門具眼腦後見腮始知圓滿菩提歸無所得法華經云惟此一事實餘二則非眞故於波羅柰國鹿野苑中三轉十二法輪直得於他阿若憍陳如五百人等於無事上生事無枝上生枝打些夢裏葛藤便說頓漸二教故有四果四向十住十行十信十回向十聖三賢等覺妙覺皆一大時教隨宜說法通而言之不出於三藏十二部之初機也該而括之又不過於靈山會上世尊拈花迦葉微笑此時百萬人天悉皆罔措故世尊云吾有正法眼藏涅槃妙心付囑飲光廣令流布無令斷絕此是末後一著也至於西天二十八位老古錐都以本分艸料接人並不提起三祗煉性百劫調心只在汝等當下瞥地如冰消瓦解似丹鳳衝霄來去自由縱橫無礙千聖呼喚不回萬人羅籠不住得大安樂得大自在便是出格人物所有一切財寶由汝受用亦不作父想亦不作子想從劫至劫了無向背及至東土歷代祖師爲人赤心片片如臨濟之用喝徳山之用棒普化之搖鈴祕魔之擎權石鞏之架箭雪峯之輥毬趙州之喫茶睦州之擔板曹山之顚酒金牛之香飯雲門之胡餅子胡之看狗此皆是發大機顯大用於諸人面前撒土拋沙必欲要一个半个挺身向前單刀直入不問如何若何不是今日如此明日如彼向人口角頭討些涕唾喫於他家冊子上記言記句滿滿築了一肚皮謂之得禪得道逢人便弄虛頭究竟己躬下事何嘗擺脫猶恐生死關捩不破悔何所及豈不聞張拙秀才初參石霜霜云秀才貴姓雲姓張名拙霜云覓巧了不可得拙自何來拙於言下有省便述偈曰光明寂照徧河沙凡聖含靈共我家一念不生全體現六根才動被雲遮斷除妄想重增病趣向眞如亦是邪隨順世緣無掛礙涅槃生死總空花又不問陸亙大夫一日見南泉便問云弟子家中有一瓶內養一隻鵝一日鵝長滿瓶欲出鵝不可損我瓶壞我鵝請問和尙如何得出泉放聲叫云陸亙大夫夫應諾泉云鵝出瓶矣大夫從此悟入復不聞龐蘊居士初見馬祖便問云不與萬法爲侶者是什麼人祖云待汝一口吸盡西江水便向汝道蘊從玆開豁遂呈偈云有男不婚有女不嫁大家團圞頭共說無生話此便是汝在家人實爲生死不辭勞苦參見善知識發明大事得入湛然心體於六根門頭放光動地便見本來面目在聖不增處凡不減卽煩惱而得菩提卽散亂而證眞如到者裏山河大地從此發生日月星辰從此運轉森羅萬象從玆出現四生六道從玆長養故曰在天而天在人而人在君爲君在臣爲臣在父爲父在子是子在夫婦乃夫婦在昆朋作昆朋在道徳成道徳在仁義成仁義在禮智信以禮智信在蠻貊邦以蠻貊邦故不移易一系毫不隔別一軌則也老子曰上士聞道勤而行之中士聞道若存若忘下士聞道大笑之不笑仲尼曰見善如不及見不善如探湯然則三教聖人一出頭來總是要人克己復禮始得腳跟點地鼻孔遼天不是倚墻傍戶鉆人故紙下筆成文寫得攢花簇錦如水月文章終無靠實以至臨命終時手忙腳亂作不得主張便道聖賢門路也無好處蓋爲不曾親履實踐所謂差之毫釐失之千里故我本師和尙不捨一塵而轉大法輪不取一毛端而現諸佛國土單單直以一味棒喝接物利生斷除學人命根掃盡凡聖知見仍立焰冶紅鑪使十方來者都向此中千鎔百煉个个銅頭鐵額如龍若虎目機銖兩一聞千悟得大總持得大辯才豈是以盲修瞎作鬼窟活計觀心住靜念佛往生而當生平大事者乎故六祖曰東方人造罪念佛往西方西方人造罪念佛求生何國迷人不了自心所以願東願西悟人在處一般隨其心淨則佛土淨經云隨所住處常安樂此則山僧露頭露面吐心吐膽與你諸人道出莫向死句下求必須活句下會永劫不忘是以向上一路千聖不傳盡在十二時中穿衣喫飯處迎賓待客處一怒一笑處一行一坐處屙屎放尿處抱子弄孫處語默動靜處修身齊家處無不承此這个威力恩光應機施設逢緣了達若曰雲淡佇出沒太虛之心靑蘿夤緣直上寒松之頂如斯薦得百千法門不離方寸河沙妙徳總在心源其或未然各人照顧自家眉毛切莫向沈潭死水裏浸殺必欲在洪波浩渺白浪滔天處安身立命作个神通遊戲三昧說也得不說也得豈肯教人二十年苦參話頭如守株待兔漁父棲巢者哉大眾勿勞久立珍重。

瞿公李護法請普說師云在處法幢不管風幡之論隨方寶所可通雲水而來堂額施設創自馬祖之標規矩今行始言大智之範海內之者無不尊崇道徳天下之人誰不敬其禪風列剎鼎望年來各擅嘉聲祖庭秋晚歲久致成冷落有志之士潸然何處燻陶學道之人不得叢林棲泊光陰易過徒然白首蹉跎歲月忽遷可惜靑春荏苒一生世業茫茫孰問▆▆半世辛勤碌碌沈於西畔葉落歸根想是來時有路生死長夜發明不可無門性命關頭未曾漆桶掀翻蒲團活計依舊塵埃堆起志墮偏枯都談禪道無靈心邪狂見各逞奇言異術或習詩書爭取名利之場或爲淸客圖寫山水之畫遂使法門無人整頓頹綱抑得兄弟大家匡扶祖道移風易俗名傳萬世淸髙入聖超凡聲播千秋大雅觀光上國幸值。

皇風永扇護持法門安然帝道遐昌以此功勛上報四恩三有盡將殊勝普酬信念檀那惟願各出手眼不忘靈山付囑或現宰官都來此處聚頭心空及第猶如衣錦還鄕悟徹淵源便是場開選佛天上天下惟佛超然獨尊世出世間只有此門最上餘一丁不識彊與諸方爭風百事不知挽回諸佛妙道愼勿錯過花費眼前日子宜當努力工夫要在綿密鶯啼綠柳一段春光不少晚照紅樓萬里煙景何多珍重。

茶話

淸宇程居士請茶話師云第一喫茶不用巧當陽指示莫忘了疑情決處是知音究竟來時誰欠少剔起眉毛仔細看休於眼下成顚倒饒君生死盡掀翻到底還他大徹好嘯月吟風沒覆藏落花滿地當人掃從玆截斷腳跟頭免向他家門上討咄。

示眾云一番茶話絕疑猜只爲諸人眼未開一口西江都吸盡何須臨濟喝如雷若也薦得當陽拋出祖佛從來共知覿面相逢見聞向此不隔一切眾生本具千聖無以等階赤灑灑了然直下承當淨裸裸个裏更無回互會得卽天上人間撥著便冰消瓦解如其未能曉月飛來千樹裏山河猶隔數峯西。

除夕茶話一年三百六十日看看撞到今宵畢說禪禪又不知說道道又不識只這不知不識處乃是人人本有之根源个个不無之消息然而往往有不快漆桶者蓋謂工夫不曾徹法源底故爾十个有五雙依舊當面錯過何故只爲分明急返令所得遲幸值今宵臘月三十日到來汝等從頭不曾打算花甲明白所以處處甘受熱瞞故老僧不吝口角偶拈一示頻添花甲臘言周冷淡家風得自由懶貼桃符隨世樂爲拈竹篦示髙流漫燒榾柮酬寒夜不效諸方宰白牛細剪蘭蒿光燦爛明朝又是一年頭。

歸一監院請茶話師云參禪了脫死生奇幾度嚴霜徹骨時不是寒巖枯木發春風吹出杏花枝若也會得乾坤吐其正气宇宙增其光輝萬紫千紅篆不雕之心印七黃八白演不說之妙門穿透諸人鼻孔裂破娘生面皮物物圓明頭頭顯露爍爍山桃似火絲絲溪柳拖金日暖風和鶯啼燕語所以不離普光殿不出菩提場一一超聲越色明明獨露家風且道是阿誰境界良久云有信風雷催出蟄無言桃李自成蹊。

道永周總戎護法請茶話師云一番拈出一番新一度用來一度親今夜飽飧無剩物人人喫著甚奇珍且道那里是甚奇珍處以果舉示云大眾於斯明得便知周大護法人山設茶請山僧說茶話的落處於斯未明老僧向本分話中聊通一綫以奉竭誠自道去也若是有福之人修福若大海之納百川而長長不斷如是以善之人修善如髙山之通萬壑而巍巍更增不惟積功勛於桂子蘭孫以爲攺換門庭光宗耀祖然𨿽如是未免與諸人通个消息昔日洞山問一僧世間何物最苦僧云三途地獄最苦山云不然若不明此衣綫下一段大事是名最苦拈云洞山老漢只知推物爲本不知元本故物致令此僧只見其苦不見其樂若在老僧門下好與劈脊便棒使他通身快活脫卻鶻臭布衫不見頌云三途地獄有多般鐵柱銅牀未足酸珍重古人親切語袈裟之下莫顢頇若能透徹此案便是閻羅老子殿前一本赦書然𨿽如是且道老僧是肯伊耶不肯伊耶速道速道眾無對師拽拄杖歸方丈。

眾請茶話師雲長連牀上嘴盧都擊碎疑團一物無鐵脊豎枯禪有定金風體露月輪孤心通三際超方便悟徹一乘向上圖每把茶甌隨啜飲逢人莫道絕親疏。

張道靈宋道行二居士請茶話師指燈云明燈相對照堂前人物許多卻自然今夜此中如會得人人悟徹此根源若也悟徹一處明去千處百處光輝一言通時千言萬言透脫不惟三世諸佛於此轉大法輪歷代祖師於此傳其心印天下田庫奴於此開堂說法老僧今夜於此說些茶話以爲現成受用一任飽飧免得皆爲鈍滯而成畫餅且道古今是同是別若道是同達摩不來東土二祖不往西天人人壁立萬仞个个常光現前若道是別太湖三萬六千傾月在波心說向誰參。

眾善士請茶話師云寒風昨夜下天河滿月江山白玉珂六出奇花天上落千層瑞气嶺頭多盧同七碗猶增興趙老三杯遣睡魔莫道老僧開正眼金刀剪碎布藤蘿。

﹝滇南洱海邑淨光嗣法門人澄證敬刊

本師和尙語錄第五卷

康熙戊辰蒲月貴陽黔靈山弘福寺識

板存嘉興府楞嚴寺流通﹞

敏樹禪師語錄卷第五終嘉興大藏經敏樹禪師語錄

敏樹禪師語錄卷第六

嗣法門人道崇編道領錄

開示

開示坐禪若論參看話頭做工夫不論久參煆煉初機後學只要每日各人看話頭做工夫貴在綿綿密密常無間斷不可今日如此說悟明日如此說不悟但要爲生死心切如救然眉之急必要尋个無殃之地方可以了生脫死頓超三界與他佛祖無二此是有決定信心如人行路步步自然到家便得無窮受用此是人人本有个个不無好風光也然而這一段好風光時時不能透脫日日不能現前者何也祗爲無始劫來塵埋習染如水澆冰漸漸濃厚如繩結网轉轉自纏如金在礦不得鎔淨因此教人向大韝鑪中煆煉猶如礦盡純金終不重礦必須做工夫參話頭行也如此疑著住也如此疑著坐也如此疑著臥也如此疑著若能如是用心管取克日工夫自然純熟道念自然現前話頭自然分明疑情自然發起昏沈自然不來散亂自然不起始得工夫成片不見煩惱魔生死魔攪擾便是純一無雜忽然觸著磕著打破疑團一旦心花發明照十方剎萬緣自然頓絕一悟徹底古人所謂大疑必有大悟小疑必有小悟不疑不悟如此之說不可虛度光陰定要見个下落討个分曉方才知道自己原有一段光明不假他力始信古徳偈云我有明珠一顆久被塵勞關鎖今朝塵盡光生照破山河萬朵山僧恁麼說話未免借手行拳何故但辦肯心決不相賺久立珍重。

惇源覃護法領眾入山請開示師豎拄杖云大眾會麼此是我覃檀越不昧靈山囑付一段因緣所以現宰官身常爲大護法今日入山特請老僧舉宗門向上一著欲令現前或僧或俗或男或女或聖或凡或天或人或冤或親知有這件生死大事故爾教人參禪學道看話頭做工夫深發疑情古徳所謂大疑必有大悟小疑必有小悟不疑不悟只要善用疑情若疑情破了方明此是向上不在別處尋討就在當人二六時中穿衣喫飯迎賓待客屙屎放尿種田掘地處是你們了生脫死一段本地風光與他三世諸佛歷代祖師無二無別故謂之眞實受用只爲你們信之不及必假到大韝鑪中煆煉一番始得礦盡純金終不雜礦然而漸漸陶鎔時時燻習不被境物之所流轉是你們當人放身捨命處好來喫老僧痛棒也要知个痛癢方才是皮下有血性漢子如此日新日益盡把從前胸中采的爛葛藤口上學的臭腐艸耳中聽的蝦蟆聲眼中觀的陳狗屎擲在他方然後始知別是一番光景反觀前頭如棄涕唾覺得心中漧漧淨淨灑灑落落無一絲毫隔礙故謂之本源天眞佛在老僧門下正好朝打三千暮打八百何故佛之一字吾不喜聞只要你們步步踏著實地人人鼻孔遼天如龍得水似虎靠山才有這般境界現前不可得少爲足必要著實微細揣摩這个正是第一看話頭做工夫參禪的樣子何故忘本逐末扳枝摘葉反道直截根源以爲儱侗佛性顢頇眞如自錯不可況錯他人苦哉苦哉永嘉云欲得不招無間業莫謗如來正法輪今日幸喜覃檀越不入渠个羣隊眞是己眼本正因師故邪特請老僧通个消息只得向佛頭上著糞人天眼裏撒沙打破一切人疑團个个來棒頭喝下飽餐一頓做个撒手到家人耶豈不痛快珍重。

僧因病愈乞開示師云昔日觀音曾救苦今日老僧爲誰數藤牀髙上病人稀个个愼思著眼睹且道睹个甚麼若能於此會得甜瓜徹蒂甜其或不會苦瓠連根苦百病從玆湯潑雪諸般亦是灰塵土而今埽卻盡無餘正是當人成佛祖若也信得及叫一聲應一聲聲聲韻出觀音門苟能向此契端的剎剎塵塵現勝身喝一喝入方丈。

養壁禪人行腳請開示師云雪笠云瓢爲衲子之活計芒鞋竹杖亦行腳之生涯趙州八十猶是老不歇心婆子燒庵必要發明正眼苟不虛度方稱英俊髙賢如若錯過依舊認賊爲子回頭無路只見雲山疊疊舉目有門便知林麓依依不擇而此如蚓之並蛟龍若揀於彼似山之出彩鳳彼此不分作个癡呆模樣恁麼著力猶如順水放舟花開果熟自然定有收因月行當空正是投明須到打破關捩方知無我無人疑情頓歇始信有佛有祖鏡裏空花何妨信手摘出海底點燈不礙添薪撥焰恰好喫飯不管聖凡俱敲會得如斯勿問正邪都打頂門豁開此是立命安身腦後知非莫擬抽釘拔楔靑天白日不使說神說鬼綠水靑山須要還了飯錢咄。

機緣

姜元恆居士喫茶次師云居士還茶錢也未云還也師云作麼生還士擬議師云一文兩文黑三文四文黃。

畢少宇居士問六門緊閉不知向何門而出師云拶士云不會師云春色滿園關不住一枝紅杏出墻來。

僧問燈籠卽露柱時若何師云覷著卽瞎進云不覷著時又作麼生師云當面蹉過。

靈峯參師問云主人何在師瞠著眼看進云看後何如師雲月籠丹桂遠星拱北辰髙峯無語師云將謂將謂原來原來。

僧問如何是蟠龍境師云雲歸碧嶂畱煙壑進云如何是蟠龍意師雲雨歇丹丘醉日霞。

西竺法侄問諸方談禪說道不似我在荊棘林中打坐師云十方俱坐斷正是出頭人進云某甲怎敢師云切莫退縮進云恩大難酬師云請坐喫茶竺禮拜寒光座主問世尊升座文殊拍椎爲復是神通妙用爲復是法爾如然師云打鼓弄琵琶還他一會家僧禮拜師云只恐不是玉。

僧問適來和尙教參活句莫參死句如何是活句師云云在嶺頭閒不徹水流澗下太忙生僧拂袖歸位師雲月似彎弓少雨多風。

僧問七尺烏藤釣巨鰲未審透网金鱗作麼生釣師云負命者上鉤進云不犯淸波意自殊師云猶有龍門在僧便喝師便打。

僧問靈云見桃花悟道意作麼生師云富嫌千口少進云玄沙爲甚麼不肯師云貧恨一身多。

僧問獅子未出窟時如何師云髙枕石頭眠進云獅子已出窟時何如師云孰敢當陽。

僧問如何是法身佛師云百艸頭上無邊春信手拈來用得眞進云如何是報身佛師云不是飛衣滚折看安知頂上髻螺旋進云如何是化身佛師云昨夜乘龍天上去今朝跨鳳日邊來僧禮拜師便打。

文公旦文學拈一尾魚問云這个還說得話麼師云說得士云說个甚麼話師云禹門三汲浪平地一聲雷士踴躍而退。

僧問雪覆千山因甚孤峯不白師云別是一干坤僧無語師便打。

王心田居士問如何是萬法歸一師云人間寒暑不能侵士云不會師云直下薦取。

僧問昔有一僧朝見宋帝主主問住在何處僧云住在臥云庵主云臥云深處不朝天如何來見寡人僧無語乞和尙答一句師云垂鉤四海只釣獰龍格外玄機爲尋知己。

僧問如何是四時行百物生師雲天左旋地右轉。

僧問若人識得心大地無寸土是甚麼境界師云卽今現有山河大地且道無寸土在甚麼處僧無語師指雲山河天眼裏世界法身中。

僧問如何是春師云日暖牛眠芳艸地進云如何是夏師云風和魚戲白蓮池進云如何是秋師云籬邊菊燦金鋪地進云如何是冬師云屋角梅開玉滿枝進云春夏秋冬蒙指示向上一著事如何師云千聖齊立下風。

僧問學人一事三賢莫測十地難明和尙識也未師云日長添一綫進云大地無遷易何言有舊新師云切莫釘椿搖櫓進云無新無舊時如何師云世尊不出世老僧不涅槃。

法語

示中華天隱法嗣

達摩東來只爲接上根利智以續佛祖慧命而傳至於六代曹溪以下而門庭五煥昌隆派遠惟我天童師翁以棒喝盛行而傳於吾師破山老人宗風徧大地手眼迥不同所以老僧傳至於爾輩權衡佛祖正印以印方來衲僧頂門具金剛眼者方可兩手分付以續臨濟宗枝不惟佛恩祖恩都報畢也此囑。

示大岐圖徙後堂

修己教人誠在於信信而能誠何愁不教然當世之時先以誠實爲本仁義爲先方顯大道之信於時也且古今修己教人者以多而不知自己推誠爲本苟若知本則天下之人盡化爲聖賢之輩也羨子早歲來參觀爾動靜不羣體格不凡深有衲僧气槪不畏風霜險阻之中向此眞操實履之地而情性昂然所以諸方收拾不住詣老僧門下每常痛加惡辣鉗錘久經鍛煉而心如鐵石志若堅剛不被塵緣境迹之所惑則誠實之念果不爽也弁將家訓以傳於爾倘後異日出世報佛祖深恩始知老僧一片實心爲人切也汝當善自護持囑囑。

示英哲禪人

學道參禪本無兩樣原是一个道理而人向此不會故曰參是何人學是何物於此擊破關頭便得終身受用今虎丘英哲禪人妙年大志气骨不凡久歷大韝鑪中鎔煉始得礦盡金出不比瓶盤釵釧朝夕廢寢忘餐灰頭土面不愛紛華只貴漆桶脫略八面玲瓏與佛祖遞相傳持代彰法化以報師恩祖恩終不被今時風味惑轉腳跟只欲盡力操持實履可爲當家種艸也。

示皎月法孫

近來禪和子多愛偸安避懶那有道心支持料理爲法忘軀維持祖道二十年三十年不攺初志如楊岐祖翁侍慈明而終身不懈也是以千古稱之爲法門之模範也今吾孫皎月者心如藻鑑志若冰霜佐吾徒大冶席中親操實履一肩擔荷勞其筋骨餓其肌腑不畏餐松飲雪冒雨衝風調和大眾輔唱宗乘匡揚祖令莫大利益謂上哲下賢而爲實心學也至於本分受用可向十二時中一一究研久久不退道心便與文殊普賢同一智行同一受用切莫容易放過任是庭前柏子月下瑤琴好境界好消息取之不得捨之不得不可得中恁麼得也老僧特書數字以襄汝志此示。

付偈

付大冶道況禪人

靈機一喝迅如雷慧劍單提徧九垓臨濟家風親看破法幢隨建接方來

付香穀道傳禪人

一時把住瞎驢腳生按牛頭讓老僧此是拈花的的意一燈相繼百千燈

付天如道髙禪人

昔日瞿曇正法眼如今喚作破沙盆驢年擔子親擔荷耀祖光宗啟後昆

付伯符道盛禪人

當年臨濟一枝箭百步穿揚疾如電付與操弓善者持逢場射透寶王殿

付耳毒道泰禪人

獅子窟中獅子子當陽哮吼漫周遮雄威大展機輪捷踞向峯頭露爪牙

付天吼道廓禪人

十載殷勤侍我容一條拄杖起吾宗𨿽然一句簾前語萬古流通獅子峯

付禪木性亮禪人

依前撞入瞎驢胎驀地回頭正眼開惟有老僧分外別相傳歸去舞三臺

付慧目道見禪人

祖師心印鐵牛機印轉之時得意歸珍重水邊林下去他年舉步疾如飛

付天隱道崇禪人

五葉花開到處香東風遞出日偏長老僧囑在朱樓面四海人聞盡善揚

付天湖正印禪人

曹溪脈脈振嘉猷正眼從玆觸處周坐斷聖凡雜別路一毫端上現瓊樓

付穎秀眞悟禪人

少室安心至此時全彰大用許誰知拈來拂子親相莂到處弘揚第一機

付天近道徹禪人

當年墜石在黃梅了了分明不用猜珍重古人親切處殷勤不負爾徒來

付天眼道悟禪人

紅鑪點雪化無疑一句靈機下口時洞達其中關捩子髙提祖印任施爲

付天語佛懷禪人

覺樹花開不計年香風時拂徧三千靈山一會儼然在直下承當正法傳

付鹿苑道付禪人

三玄三要任分張囑付闍黎建法幢此去打開多寶藏拈來處處更興揚

付槐鶯道俊禪人

不是冤家不聚頭相逢相見有來由如今拈出曹溪旨付與垂機接上流

付湘云道淵禪人

橫拈一枝無孔笛吹出陽春和得齊一曲升平超世外知音獨許有闍黎

付博達道隆禪人

堂前雙桂一枝昌蔭出千株不覆藏拄地撐天分付汝年年花發遠傳香

付天文道振禪人

諸佛以心而印心慈云以法而傳法涅盤心法本如如了達空時無二法

付空穀道澄禪人

西天東土何人補濟北嘉聲傳亙古今日老僧付一枝一花香徧乾坤普

付靜明道徹禪人

林下多年養聖胎幾經霜雪出塵埃而今相付黃梅印撥轉人天正眼開

付天璧道住禪人

如來禪透祖師禪相遇老僧辧正偏直待頂門開慧眼相傳祖道更綿綿

付圖南道翮禪人

藏裏摩尼光皎潔山河照破古人說山僧指出甚分明剎剎塵塵俱照徹

付古符徳慧禪人

和盤托出鐵饅頭喫著令人白汗流本分衲僧多意气超宗異目振徽猷

付六鰲道明禪人

禾山打鼓令人聞珍重當年超出羣又得知音能側耳七重關透海山云

付鹿鳴海瀛禪人

從苗辧地不尋常萬別千差覿體彰若遇金剛眞種子應須潤澤令芬芳

付木耶照靜禪人

滹沱一脈付兒曹只要摩醯正眼髙異日超宗明大用方懸寶印鑑秋毫

付省眉道嚴禪人

祖翁田地起家門文契分明繼子孫忽地一朝聲振處髙提祖印化乾坤

付徙符道林禪人

天產靈苗劫外芳優曇現瑞普天香山僧拈出親相授遞代流英祖道昌

付圖徙照現禪人

棒喝交參密密綿老僧心印印無偏有時遇著夔龍日江北江南一任傳

付南溟澄證禪人

一枝黃檗傳心印世代淵流繼子孫異日光前齊裕後相承處處報深恩

付經濟道恆禪人

經緯眞操得自宜逢緣洪濟展綱維祖師命脈親擔荷一任隨方化盛時

付六一道奇禪人

庭前柏子顯宗綱格外提撕爲舉揚頓徹威音那畔事千年古道任重光

付慈蔭道覺禪人

一條白棒立綱宗凡聖從教達本空惟有渠農全意气闡揚濟北古家風

付聖符道越禪人

雪峯常輥木毬寒爭似老僧眼界寬付囑闍黎爲大用流芳千古續心安

付擊竹道贊禪人

妙體圓明離諸行本來眞性亦淸淨今將此个平常心繼汝流傳佛祖命

付繼初印尙禪人

相傳嫩桂永流芳獨露靈根不覆藏但得天風吹動處一枝能發久昌昌

付菉藜覺甫禪人

昌隆祖脈播宗風便是儂家法眼通付與兒曹爲慧命一枝天桂蓋幹中

付佛眼道興禪人

深山久住學疏狂道念如如此事彰拄杖一條擔荷去家聲遠播永流芳

付聖圖道行禪人

了知萬法本無垠覿面相呈一句親背觸交馳殺活令一條竹篦委當人

付缽悟道穎禪人

醍醐上味幾人知一滴才沾更莫疑從此打開無盡藏隨方應化在斯時

付天說道脈禪人

老當益壯壓乾坤幾度風塵入我門此去弘開臨濟旨應須一棒一條痕

付天聽道靜禪人

萬壽堂中分造化等閒平地一聲雷衝開碧浪連天湧奪得驪珠得意回

付湘穎覺奇禪人

聯芳千古爲傳奇佛祖淵源奕奕輝今日老僧親付囑人天從此盡歸依

付槐蔭道純禪人

蒲團坐破悟心空傑出叢林徳可風堪與總持同一輩淸光髙照玉樓中

付靜空性明禪人

多年守道在山中了無一法自融通非色非聲原不二一輪光照古今同

付天信道淵禪人

弘揚祖道在當人悟徹心空傑出塵誌略凜然堪惠濟不妨隨處度迷津

付心持覺空禪人

從來佛法付賢良及第門中選佛場豈但龍天推出喜一枝丹桂更榮昌

付赤松道領禪人

黃龍昔日有三關卻被闍黎笑破顏信手拈來成大用宗風丕振利人天

付大賢道同禪人

衣缽傳來是正傳弘揚三要與三玄主賓料揀同眞智喝下承當有大賢

付南圖道宣禪人

龍泉出匣孰當鋒祖上門庭迥不同付與闍黎傳後裔綿延千古播宗風

付天機道通禪人

髙懸毒鼓在當軒擊動雷音徧大千眼裏聞聲方得妙灼然契證祖師禪

付素微道義禪人

白棒一條振祖綱銅頭鐵額孰商量攸攸千古嘉聲遠隨處弘揚法道光

付覺先道明譚居士

當年鄂國豈如公善識機宜佛祖風今日相傳山海重髙標迥出萬人中

付天存道勛李居士

八十老翁入大場誠然已是狀元郎今朝佛法來相付不止題名雁塔香

付天暹道樂陳居士

陳操昔日與君同妙用全彰到處通棒喝交參臨濟旨嘉聲千古立宗風

付天祿道福張居士

佛法傳來繼爾曹多生種就慧眼髙一花五葉超今古便是香山出俊豪

傳天瞿道傳禪人

汾陽示眾有三訣突出機輪如電掣信手拈來不詢私特囑英靈任施設

﹝嗣法門人道脈敬刊

本師和尙語錄第六卷

康熙戊辰蒲月貴陽黔靈山弘福寺識﹞

敏樹禪師語錄卷第六終嘉興大藏經敏樹禪師語錄

敏樹禪師語錄卷第七

嗣法門人道崇編道領錄

頌古

釋迦牟尼世尊初降生一手指天一手指地周行七步目顧四方雲天上天下惟吾獨尊後雲門云我當時若見一棒打殺與狗子喫貴圖天下太平瑯玡云可謂將此深心奉塵剎是則名爲報佛恩。

王宮才降便英豪天上人間意气髙休向人前誇伎倆衲僧棒下命難逃。

世尊初於臘月八日明星出時忽云奇哉一切眾生具有如來智慧徳相但以妄相執著不能證得。

六載辛勤雪嶺頭無端打失一雙眸泥牛海底朝金闕木馬雲中踢繡毬。

世尊一日升座大眾才集定文殊白槌云諦觀法王法法王法如是世尊便下座。

瞿曇正欲顯家風格外全提見聖功不是文殊輕漏泄幾乎令下鬧匆匆。

西天初祖摩訶迦葉尊者見世尊在靈山會上拈起一杖華以靑蓮目普示大眾百萬聖賢惟迦葉破顏微笑世尊乃曰吾有正法眼藏涅槃妙心實相無相微妙解脫法門付囑於汝汝當護持流通無令斷絕。

靈山拈起一枝花金色頭陀老作家忍俊不禁舒一笑至今天下事如麻。

賓頭盧尊者赴阿育王宮大會王行香次作禮問曰承聞尊者親見佛來是不者以手策起眉毛曰會麼王曰不會者曰阿耨達池龍王請佛齋吾是時亦預其數。

尊者當時親見佛眉毛策起有來由至今阿耨達池水流入人間潤九洲。

殃崛摩羅旣出家爲沙門因持缽入城至一長者家值其產難子母未分長者云瞿曇弟子汝爲至聖當有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分免母子平安。

孤鴻飛過嶽陽樓影墜江潭天下秋驚得月中丹桂落髙山不動水長流。

傅大士一日披衲頂冠靸履朝見梁武帝帝問是僧邪士以手指冠帝云是道邪士以手指靸履帝云是俗邪士以手指衲衣。

頂冠披衲著儒履三度問來三度指頗柰梁王眼未開鷓鴣啼在深花裏。

楞嚴經佛問阿難若能轉物卽同如來。

東勝神洲未打鼓腳尖踢起須彌舞若能轉物卽如來便是丰幹騎猛虎。

楞嚴經七處徵心。

尪嬴瘦骨遇仙鍼海上奇方用最親一顆靈丹消毒後縱然萬病盡回春。

楞嚴經八還辯見。

還得不還是甚麼江村夜夜明漁火垂楊隔岸弄春莎莫待歸來閒打坐有也苦哉難陀無也苦哉難陀一聲羌笛關山月只爲因風鳴玉珂。

法華經惟此一事實餘二則非眞。

江湖浪迹作生涯一旦蕭條轉見差財散人危何處是滿船空載月歸家。

法華經假使滿世間皆如舍利弗盡思共度量不能測佛智。

愁腸撥盡不如無豈是人貧智短乎昨夜荷葉池裏看玉樓誰系月明珠。

登樓擬步白雲收腳下無私到地頭會得腰纏十萬貫何須騎鶴上楊州。

楞嚴經水光童子。

無端坐破水晶宮邀月推窗豈漏風不是幼童投瓦礫焉知及第悟心空。

迦葉因阿難問世尊傳金襕外別傳何物迦葉召阿難難應諾迦葉日倒卻門前剎竿著。

金襕之外復何傳報道門前倒剎竿金鎖玉關渾掣斷一團明月逼人寒。

二十四祖師子尊者因罽賓國王秉劍於前曰師得蘊空不祖曰已得蘊空曰離生死不祖曰已離生死曰旣離生死可施我頭祖曰身非我有何吝於頭王卽揮刃斷尊者首湧白乳髙數尺王之右臂旋亦墮地。

白雲明月正悠悠忽被淸風雲自收云自收兮風自息惟畱明月照滄洲。

東土初祖菩提達摩大師卽西土二十八祖初至金陵見梁武帝帝問曰如何是聖諦第一義師曰廓然無聖曰對朕者誰師曰不識帝不領悟師遂折蘆渡江至魏後帝舉問志公公曰陛下識此人不曰不識志曰此是觀音大士傳佛心印曰當遣使詔之志曰莫道陛下詔盍國人去它亦不回。

開旗展陣到金陵聖諦廓然戰不勝撥轉旗鏘歸魏地徒然梁主再來徵。

達摩大師自梁涉魏至洛陽少林面壁而坐經於九年方得二祖傳法。

雪裏優曇劫外春靈枝毓秀自森森分明不假東風力五葉花開香至今。

六祖慧能大師本姓盧家貧賣薪養母因往五祖求法祖曰汝自何來曰嶺南祖曰欲須何事曰惟求作佛祖曰嶺南人無佛性若爲得佛曰人卽有南北佛性豈然祖知是異人乃訶曰著槽廠去遂禮足而退便入碓坊服勞於杵曰之間因五祖示眾索偈欲付衣法堂中上座神秀大師呈偈曰身是菩提樹心如明鏡臺時時勤拂拭莫遣有塵埃師和偈曰菩提本無樹心鏡亦非臺本來無一物何假拂塵埃祖默而識之夜呼入室密示心宗法眼傳付衣缽令渡江過大庾嶺南歸曹溪開東山法門。

七百叢中傑出奇本來無物便相宜三更月下傳衣缽法振東山千古垂。

讓和尙居南嶽時馬祖住傳法院常日坐禪師知是法器往問曰大徳坐禪圖什麼曰圖作佛師一日乃取一磚於彼庵前磨曰磨此何爲師曰磨作鏡曰磨磚豈得成鏡師曰坐禪豈得成佛曰如何卽是師曰如人駕車車若不行打車卽是打牛卽是於是悟旨於言下遂印心傳法符西祖讖馬駒踏殺天下人之語南宗闡於江西。

坐禪圖佛磨磚作鏡逐惡隨邪相席打令。

馬祖一日升堂百丈收卻面前席祖便下座。

馬祖升堂百丈捲席石火電光轟天霹靂一陣春風驀地來巖前擺落花狼藉。

秀州華亭船子徳誠禪師印心於藥山與道吾雲巖爲交洎離藥山謂同志曰予率性疏野惟好山水他後知我所止遇伶俐座主指一人來遂分推至華亭泛一小舟隨緣度日吾後到京口遇夾山上堂僧問如何是法身曰法身無相曰如何是法眼曰法眼無瑕吾失笑山下座請問某甲抵對這僧話必有不是致令失笑望不吝慈悲吾曰和尙一等出世未有師在山曰甚處不是曰某甲終不說請往華亭船子處去山曰此人如何曰此人上無片瓦下無卓錐若去須易服而往山乃散眾直造華亭船子才見便問大徳住甚麼寺山曰寺卽不住住卽不似師曰不似似个甚麼山曰不是目前法師曰甚處學得來山曰非耳目之所到師曰一句合頭語萬劫系驢橛師又問垂絲千尺意在深潭離鉤三寸子何不道山擬開口被師一橈打落水中山才上船師又曰道道山擬開口師便打山豁然大悟乃點頭三下師曰竿頭絲綫從君弄不犯淸波意自殊山遂問拋綸擲釣師意如何師曰絲懸綠水浮定有無之意山曰語帶玄而無路舌頭談而不談師曰釣盡江波錦鱗始遇山乃掩耳師曰如是如是。

煙蓑浪裏暗垂鉤釣得金鱗漫點頭撥轉孤舟歸到岸蘆花深處樂悠悠。

百丈每上堂有一老人常隨眾聽法眾退惟老人不退師問汝何人也曰吾非人也於過去迦葉佛時曾住此山因學人問大修行人還落因果也無某甲對曰不落因果遂五百生墮野狐身今請和尙代一轉語貴脫野狐身師曰汝問乃問大修行人還落因果也無師曰不昧因果老人於言下大悟作禮曰某甲已脫野狐身住在山後敢乞依亡僧事例師令維那白椎告眾食後送亡僧眾驚異食後師領眾至山後巖下以杖挑出一死野狐乃依法火葬師至晚上堂舉前因緣黃檗便問古人錯祗對一轉語五百生墮野狐身轉轉不錯合作个什麼師曰近前來與汝道檗近前與師一掌師拍手笑曰將謂胡須赤更有赤須胡。

初爻變動泰來由否去謀成禍事休五百生前何昧落三千劫外廓然周寒巖貴脫埋荒艸覓火全終到白頭莫笑晚回醒大夢黃鶯啼出曉春幽。

百丈因一女哭上法堂師曰作甚麼女曰父母俱喪請和尙選日師曰明日來一時埋卻。

平地風波哭上堂孤身獨恨死爺娘來朝一夥都埋卻免得時人亂度量。

南泉因東西兩堂各爭貓兒師遇之白眾曰道得卽救取貓兒道不得卽斬卻也眾無對師便斬之趙州自外歸師舉前語示之州乃脫艸履安頭上而出師曰汝適來若在卽救得貓兒也。

兩堂雲水鼓風波頗柰南泉不放過寶劍揮時全正令貍奴擲下定干戈。

南泉示眾曰王老師自小養一頭水牯牛擬向溪東牧不免食他國王水艸向溪西牧亦不免食他國王水艸如今不免隨分納些些總不見得。

昔日南泉水牯牛幾回喫艸幾回頭鞭繩日日勞心苦牧子時時解放收博飯種田超地藏髙眠飽食任優遊綠楊天際來朝晚滿院池塘不計秋。

頭角崢嶸露地牛溪東牧盡與西丘年來喫著國王艸信步騰騰得自由。

灃州藥山惟儼禪師辭馬祖返石頭一日在石上坐次頭問曰汝在這里作麼師曰一切不爲曰恁麼卽閒坐也師曰若閒坐卽爲也曰汝道不爲且不爲个什麼曰千聖亦不識頭以偈贊曰從來共住不知名任運相將秪麼行自古上賢猶不識造次凡流豈可明。

閒坐不爲一物忘休將舌上起鋒鋩風雲靜壤明秋際任運相將豈可量。

藥山久不升堂院主白雲大眾久思和尙示誨師云打鐘著眾才集師便下座歸方丈主隨後問曰和尙旣許爲大眾說法爲甚麼一言不措師曰經有經師論有論師爭怪得老僧。

風來云退露寒山幽鳥殷勤誰解關格外眞機殊得妙任他流水自潺潺。

丹霞於慧林寺遇天寒取木佛燒火向院主訶曰何得燒我木佛師以杖子撥灰曰吾燒取舍利曰木佛何有舍利師曰旣無舍利更取兩尊燒主自後眉須墮落。

天寒苔鎖冷荒宮平地無波起浪風木佛燒來圖自暖累他院主兩眉空。

趙州因僧問萬法歸一一歸何所師曰老僧在靑州作得一領布衫重七斤。

八十趙州个老翁七斤衫子太玲瓏可憐當日無禪客直至於今落下風裸其體也寒毛卓豎著其身也鍼綫可通咄不是匆匆艸艸看綿綿一段細微功莫輕忽用無窮張騫誤入斗牛宮。

趙州一日問南泉曰知有底人向甚麼處去泉曰山前檀越家作一頭水牯牛去師曰謝師指示泉曰昨夜三更月到窗。

父子不傳眞妙訣故將異類彊分張相酬尙是如何說昨夜三更月到窗。

趙州因僧遊五臺問一婆子曰臺山路向甚麼處去婆曰驀直去僧便去婆曰好个師僧又恁麼去後有僧舉似師師曰待我去勘過明日師便去問臺山路向甚麼處去婆曰驀直去師便去婆曰好个師僧又恁麼去師歸院謂僧曰臺山婆子爲汝勘破了也。

三家村裏老婆子便慣逢人道甚麼毒口終成赤壁害頑心轉處白雲過芒鞋踏徧髙山闊藜杖還須隔海多不是趙州親看破長年只在作妖魔。

趙州因僧問狗子還有佛性也無師曰無曰上至諸佛下至螻蟻皆有佛性狗子爲甚麼卻無師曰爲伊有業識性在又問狗子還有佛性也無師曰有曰旣有爲什麼入這皮袋裏來師曰知而故犯。

兩頭坐斷話誰難迸出頂門眼界寬鐵壁銀山都粉碎龍光直射鬥牛寒。

趙州問一婆子甚麼處去曰偸趙州筍去師曰忽遇趙州又作麼生婆便與一掌師休去。

天生伎倆絕顢頇驗賊誰能弓不彎一掌老婆心太歹低頭仍入玉門關且莫關月上巫峯十二山。

趙州因一秀才云和尙是古佛師曰秀才是新如來。

江南寫出無窮畫春到人間難定價畱與東風作樣看眼光爍破四天下。

普化一日同臨濟赴施主家齋濟問毛吞巨海芥納須彌爲復是神通妙用爲復法爾如然師遂踢倒飯牀濟云太粗生師云這里什麼所在說粗說細濟休去次日又同赴一施主家齋濟問今日供養何似昨日師又踢倒飯牀濟云太粗生師云瞎漢佛法說甚麼粗細濟乃吐舌。

二虎爭雄勢莫休拳來腳去便相投踢翻香積誰能委楚水吳山一色秋。

普化初將示滅乃入市謂人曰乞我一个直裰人與披襖或與布裘皆不受振鐸而去臨濟令人送與一棺師笑曰臨濟廝兒饒舌便受之乃辭眾曰普化明日去東門死也郡人相率送出城師厲聲曰今日葬不合靑烏明日南門遷化人亦隨之又曰明日出西門方吉人出漸稀出已還返人意稍怠第四日自擎棺出北門外振鐸入棺而逝郡人奔走出城揭棺視之已不見惟聞空中鐸聲漸遠莫測其由。

花街柳市巧乖張木鐸誰知築碎亡明日搖鈴回首處鸞膠怎得斷弦長。

臨濟出世後惟以棒喝示徒凡見僧入門便喝。

濟北家風垂萬古逢人便發千鈞弩一輪杲日照當空獅子遊行不擇虎。

臨濟示眾曰汝等諸人赤肉團上有一無位眞人常向諸人面門出入汝若不識但問老僧時有僧問如何是無位眞人師便打云無位眞人是什麼幹屎橛。

山眉月面體全彰春暖花開撲鼻香百艸頭邊堪著眼明明徧界不曾藏。

婺州金華俱胝和尙初住庵時有尼頂笠攜錫繞師三匝曰道得卽下笠子如是三問師皆無對尼便去師曰日勢稍晚何不且住尼曰道得卽住師又無對尼去後師嘆曰我𨿽處丈夫之形而無丈夫之器不如棄庵往諸方參尋知識去其夜山神告曰不須離此將有肉身菩薩來爲汝說法逾旬果天龍和尙到師迎禮具陳前事龍豎一指示之師大悟自此凡學者參問師惟舉一指無別提唱將順世謂眾曰吾得天龍一指頭禪一生用不盡言訖示滅。

當日入門一指頭人來豎起便相酬臨終還道無窮盡大丈夫兒得自由。

徳山一日飯遲托缽下堂時雪峯作飯頭見便云這老漢鐘未鳴鼓未響托缽向什麼處去師便歸方丈峯舉似巖頭頭曰大小徳山未會末後句師聞令侍者喚來問汝不肯老僧那頭密啟其意師乃休去至明日升堂果與尋常不同頭至僧堂前撫掌大笑曰且喜老漢會末後句𨿽然如是只得三年師果三年而沒。

虎勢雄威越眾流牢關把斷便回頭藍田種玉也春光徧暖錦水淘金也夜月垂鉤咦縱使鸞凰飛北關還將龍馬過東丘桃源看誰系舟原是五城十二樓。

九峯因石霜遷化眾請首座住持師時爲侍者白眾問首座曰先師道休去歇去冷啾啾去一條白練去古廟香鑪去一念萬年去明什麼邊事會得卽住持會不得不可首座對曰明一色邊事師曰與麼則不會先師意在座曰但裝香來香煙斷處若去得卽會先師意若去不得卽不會師遂焚香香炷未斷座遂脫去師拊首座背曰坐脫立亡卽不無先師意未夢見在。

竿木隨身作戲場撥開芳艸見鴛鴦誰知夜半隨鸞去畱得胡笳一調長。

巖頭值沙汰於鄂渚湖邊作渡子兩岸各掛一板有人過渡打板一下師曰阿誰或曰要過那邊去師乃舞棹迎之一日因一婆抱一孩兒來乃曰呈橈舞棹卽不問且道婆手中兒甚處得來師便打婆曰婆生七子六个不遇知音秪這一个也不消得便拋向水中。

兩岸呈橈蕩小舟飄然接个老丫頭知音不必孩兒舉拋向煙波和水流。

鎭州寶壽第二世禪師開堂乃先寶壽遺囑三聖爲作請主開堂日師方升座聖便推出一僧師便打聖曰你恁麼爲人非但瞎卻這僧眼瞎卻鎭州一城人眼去在師擲下拄杖便下座歸方丈。

雷門布鼓響當軒擊動魚龍躍廣寒瞎卻鎭州人眼後至今北斗面南看。

雲門因僧問如何是佛師曰幹屎橛。

問佛答云幹屎橛拈來覿面眞親切衲僧臭著鼻頭酸不負當機吐出舌咦多少英靈都錯過不識虛空迸出血不可說休漏泄子規啼在二三月。

汾陽示眾曰夫說法者須具十智同眞若不具十智同眞邪眞不辯緇素不分不能與人天爲眼目決斷是非如鳥非空而折翼如箭射的而斷弦弦斷故射的不中翼折故空不能飛弦壯翼牢空的俱澈作麼生是十智同眞與諸上座點出一同一質二同大事三總同參四同眞志五同徧普六同具足七同得失八同生殺九同音吼十同得入又曰與甚麼人同得入與阿誰同音吼作麼生是同生殺甚麼物同得失阿那个同具足是甚麼同徧普何人同眞志孰能總同參那个同大事何物同一質有點得出底麼點得出者不吝慈悲點不出來未有參學眼在切須辯取要識是非面目見在。

陽春一曲滿江頭無限桃花逐水流到底宛然面目在何須海上釣漁舟。

第一玄。

要津把斷路難通凡聖到來列下風霹靂一聲轟宇宙衝開鐵鎖躍蒼龍。

第二玄。

懸壁光鋩露太阿殺人𨿽是定淆訛猶然六合遭塗炭直教梵天血濺波。

第三玄。

治亂扶危理最明經綸大展任周行堂堂踏破潼關路不動干戈見太平。

第一要。

全身鎧甲耀威風一片飛刀有大功來去縱橫塞帳裏髙懸金印漢門東。

第二要。

爆竹飛星一綫流電光影裏暗垂鉤和云釣出潛龍骨駭得昆侖忙點頭。

第三要。

鐵蒺藜邊不帶沙奔流度刃滅歪邪渾然劃斷羣魔路盡是春風拂地花。

總頌。

三玄三要意何窮萬匯全彰个裏同直截根源總一句禹門三月碧桃紅。

敏樹禪師語錄卷第七終

﹝嗣法門人道通敬刊

本師和尙語錄第七卷

康熙戊辰蒲月貴陽黔靈山弘福寺識﹞嘉興大藏經敏樹禪師語錄

敏樹禪師語錄卷第八

嗣法門人道崇編道領錄

示偈

示眾

浮生大夢勿驕矜富貴功名有愛憎煩惱海中應自度菩提岸上急須登歸根得旨宜眞悟返本還源豈在能絕學始知親切處頓超五教與三乘

四策

參禪參至貴勿使途中廢終日不還家何年得及第光陰痛可惜佛法眞難遇奮力行將去髙人頭一地

其二

參禪參至道表裏須相照穩坐破蒲團掀翻生死竅閻羅拘不得佛祖位中妙錫杖振空時龍吟並虎嘯

其三

參禪參至久气質渾無有拄杖到頭來芒鞋踏地走明珠衣裏藏照徹當人垢如此透玄關奮身終哮吼

其四

參禪參至徳莫被諸緣惑正念現前時妄情自頓息如舟到岸頭似水含明月如此用工夫管教卽日克

示尋源禪人

尋源不必問來由擬議之間更可求臨濟痛遭三頓棒徳山末後一機酬安心斷臂巖前悟踢指傷疼嶺上休如是百川還海意長江終日向東流

示梅熟禪人

參禪貴在建奇功下手工夫莫放松此个話頭如得力從緣悟入豁然通疑情打破塵勞盡生死了時徹底空若識老僧直截句禹門三月碧桃紅

示眞空禪人

桃花洞口笑春天爲愛無塵須坐禪莫逐金鑪鉛汞鼎休登玉閣指神仙蓬萊嶼闊人難望岱嶽峯髙月易圓若識本來眞面目靈云依舊話親傳

示大冶上座

大冶紅鑪百煉金鉗錘不假自精純黃金自有黃金價終不和沙賣與人

示天如上座

天將夫子下瑤京獨醒人間共此心不落宮商顰一曲分明千古有知音

示天吼上座

吼出千巖果不疑眼睜睜地露雙眉威獰奪迅踞林外便是西峯獅子兒

示伯符上座

撥艸瞻風詣上方知音何必細思量沒弦琴調無生曲不比陽春韻更長

示天隱上座

雨笠雲瓢掛上峯昔年曾慕闡吾宗如今透徹祖師意拄杖頭邊化活龍

示圖徙上座

石徑苔靑伴占梅風霜不畏出塵埃丰姿獨占羣芳首傲盡淸寒關雪開

示赤松上座

昔日劉侯隱赤松攸攸挺秀拂淸風森森露滴千枝翠大蔭光華宇宙中

示河北書記

絕學之間意識忘無心觸著便軒昂有時吞卻玄沙虎踞向人天不可當

示二酉書記

二酉山前一卷書弘通三教正堪殊此中一點須親證徹底原來半字無

示賢一侍者

聖門超出便爲賢不落中間與兩邊識盡見離全體露豁然處處總方圓

示不空禪人

不空空處是眞空坐破蒲團一竅中忽地頂開正眼金烏迸出海門東

示燒丹道士

終朝下手用工夫不識心空一物無悟得長生眞妙訣翻身踢倒鐵紅鑪

示廓衝監院

監院從來獨爾勞叢林不受一系毫橫身赤骨元無染始信闍黎智眼髙

示明宗禪人

眼前錯過腳頭忙空把殘經誦兩行要會祖師的的意頓息情塵體自彰

示三省禪人

陌上桃花今已開幾人錯過路頭來東風不許靈云笑只要禪人脫艸鞋

示歸眞禪人

洞隱當年倚石松風吹耳畔悟圓通如今粥飯成瓔珞飽殺驢頭馬面農

示恆忠徒孫

常侍師前不憚勞風淸月白便爲髙而今苦行非他事要識當年吹布毛

示月省禪人

三心不住體如如坐破蒲團一物無夜靜寒云渾自散天邊迸出月輪孤

示心空禪人

覿面提持奮用工直須特地悟心空猛然躍出寒潭裏死水分明化活龍

示際點禪人

不住城隍愛住山刀耕火種白雲間有時摸著祖師鼻飽食髙眠不等閒

示微雪禪人

鴻音千里寄傳書此日禪人知也無莫怪老僧情面鐵喬松帶露滴珍珠

示一粒禪人

當鑪不避火煙燻烈焰光中猛用心百煉銷鎔無渣滓還丹一粒點成金

示心丹道士

蒲團坐破不爲憨歷盡從前業海漧徹底掀翻都放下方知般若有靈丹

示如山禪人

鶯啼二月正春天陌上堤楊鎖翠煙試問儂家曾薦否祖師面目艸頭邊

示劉輝宇居士

佛種根源是爾培傾心仍不吝家財法幢已建功圓滿不昧靈山授記來

示周鳳吾居士

前推石輥上髙山步步相隨莫轉顏努力必須直到頂方知成佛剎那間

示王光輝居士

紛然柳絮落寒山就裏渾忘方寸間徹後始知淸夢骨爛銀堆滿玉禪關

示精一禪者

經行蜀地不尋常紅日一輪覿體彰因與春風露面目江城三月玩堤楊

示不浪禪人

湛水淸淸不浪波相逢不必問如何回舟撥轉瀟湘岸嘯月吟風唱棹歌

示玉常禪人

行行谷裏鳥啼來休指天臺與五臺柳眼乍舒新面目分明薦取莫空回

示直截禪人

摘葉尋枝汝不愛揮斤獨喜身輕快根源頓徹盡無餘是則名爲超物外

示命士

鐵筆無情盡剖開五行八字任安排就中一點難並判不逐陰陽造化推

示素朴禪人

冒暑披炎特地來更無一字與人猜拈來便是茶條杖點破頂門正眼開

示程道元居士

詩書讀盡理何窮貴在當人一句通轉得千重並百匝鶯啼綠柳與花紅

示心田居士

拈起話頭問是誰只須牢把絕狐疑忽然打得疑團碎便見從前舊面皮

示桃花庵主

髙坐巖頭莫放空桃花溪裏笑春風等閒換卻娘生面鼻孔軒昂處處通

示雨花禪人

山中才見雨花新一種淸奇不染塵帶露芬芳香徧界風光無處不陽春

示四山禪人

四山光照紫溪中列列峯髙迥不同會得威音那畔事金烏原不隔西東

示玉祿禪人

一枕淸髙榻上眠更無塵夢自安然醒來惟有西山月猶照玉人話未圓

示相如禪人

髙山頂上結茅廬火種刀耕志可殊自性了然非別意一輪明月在天衢

示柳上花居士

何山不帶夕陽斜指點鶯啼柳上花透脫根源無掛礙莫疑春色在鄰家

示葦渡禪人

當年一葦渡煙波直至於今孰恁麼少室巖前曾立雪現成風月莫蹉跎

示禪禪行者

禪禪禪勿廉纖水流歸大海月落不離天

示荷池禪人

疑情決了漫歸家滿目風光莫浪奢自得天眞眞受用涅槃生死等空花

示西極禪者

拈起話頭如鐵橛逢渠直下自然徹掀翻迷悟地天寬恰是紅鑪飛片雪

示語莊禪人

肩囊負缽爲尋師試問闍黎卻是誰驀地擔頭都折斷雲山水月了無疑

示雲臺全眞

獨坐雲臺已近天幾經磨煉學神仙如今不想飛身去一顆靈丹養性田

示一可雉發

割愛辭親喜出家孤峯頂上伴煙霞蒲團坐破天邊月驀地心開般若花

示立雪禪人

覓心無處是心安斷臂巖前立雪難直下一刀成兩段令人千古骨毛寒

示煙波行者

爲問漁翁事若何一生活計在煙波而今要學操舟客須向華亭浪裏過

示拙木禪人

天地同根物一體春來花發故園裏杜鵑啼在月三更幾个聞聲醒徹耳

示指秋禪人

江南歷徧二三秋苦志蒲團得大休看破靈云瞪眼處靑山不動水長流

示見如禪人

云盡長空月正輝不畱朕迹徹玄微若言親薦南泉意猶落峯前第二機

示不疑禪人

絕見離言得解空芒鞋踏斷起淸風自家一片閒田地何必重來問祖翁

示法孫嵩月

卽心卽佛本安然包括三千及大千尊重祖翁親切處不妨對爾又重宣

示譚相還居士

佛性俱同狗子無君心休執在冰壺一回透徹根源後傑出當年陸大夫

示大乘禪人

枯木巖前冷似灰一塵不立絕安排凝然頓豁金剛眼兔角龜毛不用栽

示典座繼光禪人

南泉昔日打廚鍋爲問闍黎會也麼破笊籬中若薦得長河任攪作酥酡

示靈源禪人

睿智聰明辯舌才謾將毒口向人開離微知見渾然斷腦後分明便見腮

示觀心禪人

欲參向上祖師禪奮用工夫不可延打破無明生死窟一輪杲日出當天

示香谷禪人

白雲芳艸路漫漫不憚風塵萬里艱腳下無私輕點破方才透出趙州關

示文學胡玉尺居士

東籬花發憶陶潛驀遇髙人來問禪不落語言文字迹金風體露月輪圓

示文學胡君如居士

凜凜弘文气相殊歸宗曾把過泥塗兩重公案君能會月在長空照玉壺

雜著

復相國文鐵庵居士

春城忽睹鳳來儀必是皇家瑞應奇蜀道花開香萬里楚山云接石三芝傳燈見性張無盡佛法畱心曾叔遲閣下雄風眞大雅壺漿不愧喜王師

過桃花潭

平源一路入潭中兩岸斜陽澹宕風日暖三春侵水碧桃花十里映堤紅乘舟李白歸何處送酒汪淪款乃通擬未尋賢眞錯落不須隔水問漁翁

贈無邊禪人

六十翛然老比丘修行得力任優遊淸髙不涉侯門徑節操終居大澤丘靑樹兩行空鳥道白雲一片籠山幽寒潭夜月常爲伴湛水蘆花一色秋

復定川侯李栗陽居士

鉞鎭威嚴靜蜀川名揚海宇越髙賢封疆只看千旗擁敵勝曾爲萬將先掃蕩塵氛淸社稷安名布澤上淩煙關西平定畱功迹禦殿飛泥指日遷

三元峯

羣山硌硌拱星遙峙逼蒼穹值此髙萬里無雲天一色千松有日鳳雙毛文峯眼里長添彩洗墨池中出俊豪莫謂尼師文武道悠然突出遠塵囂

薄暮望

海山髙望晚霞流一片孤城看未周幾處霜風吹鐵笛一天星月照松丘寒梅帶雪花如玉艸閣生香醉倚樓遠睹夜遊無限意何須特地上楊州

司馬瞿荒山居士過訪

洞閣曾經車馬過繡衣放下到巖阿龍團無煮蒿湯待胡餅休嫌蕨粉多石趣苔生明擊竹日穿潭底照維摩談心談到無心處撫笑梁王憶達摩

復禦史郭還之居士

旅邸逢賢與俊英相承握手話無生佇看驄馬嘶芳艸未識旌戈過蜀城聞道收功推妙策咸欽建迹不加兵何期再得同登眺可訝淸談格外情

過武陵溪

尋源逕入武陵溪遙指蓬茆路不遠百谷松陰移日影千林春色露花枝秦時富貴君何避晉國人家尙未知物換星移曾幾度漁舟還問故園時

復侍禦廖洄瀾居士

晴春何不過柴扉艸色靑靑映翠微嶺畔桃花堪溢目云生洞口待舒衣泉飛瀑布分廚供蕨采幽巖帶露肥爲報洄春深著意階前槐柳發淸機

寓鐵鶴洞懷象崖法兄

雲山疊疊壯奇哉洞口桃花幾度開曠笑淸風磨鐵樹常窺明月照丹臺法門昔日端獅子祖道斯時有象崖古曲一音相共和餘生落落得徘徊

擬桃源

罷釣溪邊蕩小舟桃花流水漫悠悠棄榮天地無生計惟適河山得自由萬頃煙波驚宇宙一鉤蘿月照寒丘避秦髙士知何處滿目春光在上頭

桃源村

不問仙蹤與故都桃源何處覓樵夫山通蜀上連三峽水到人間去五湖兩兩漁舟橫古渡依依楊柳鎖茆廬區區道是蓬萊境笑倒髙陽一酒徒

山中偶韻

因僧問我祖師禪向道山居不計年瓦竈時煨三个芋荷衣自足一池蓮懸巖幾見春花雨明月長窺秋水鮮茅屋不堪塵不到閒同幽鳥共談玄

白牛山

常把金繩拽不起幾經髙臥在乾坤通身毛潤苔初長徧體汗流雨洗痕香艸任隨餐飽足煙霞放曠懶歸村梅花笛裏無心聽萬壑風雲一口吞

遊南川金佛山

古佛當年應迹來南川瑞靄曙光開奇峯一帶衝霄漢錦水千尋湧翠堆峭壁霞妝金世界層巒霧擁玉樓臺惟聞樹鳥淸歌詠寂寂鐘聲醒客懷

贈隱木禪人

旣愛幽棲結个庵悠然得此興來觀泥牛銜月嫌天窄木馬嘶風過嶺寬缽盛溪云常自足杖探山色任相歡爾今親見山僧面莫向隱居木石安

同相國呂東川居士遊大酉亭

閱盡江南亦未誇名園怎似酉亭佳危橋鎖住千尋浪峽口橫開兩岸花八面樓觀山海日四門窗入晚煙霞蓬萊浪苑何如此幸是同遊物正華

訪全子長隱士

爲訪髙人入翠岑滿園秋色薜蘿深松間鶴唳疑天籟竹裏樵吟動客心石趣流泉飛白雪鳥銜山果出靑林常懷知己佳音妙月下重彈太古琴

贈內翰劉文季居士﹝別號醉和尙﹞

公今自稱醉和尙鬥酒百篇滄海量或坐蒲團竹石間或持竿釣煙波上閒耕自愛築茆廬笑傲雲山幽景況不是風狂不是顚神通遊戲光明藏亦非羅漢亦非眞可與子瞻無兩樣佛印當時輕放過老僧今日無情棒直下承當更不疑脫略胸中眞坦蕩徹底了無元字腳方能超出離諸相

﹝嗣法弟子道樂陳朗居士捐資敬刊

本師和尙語錄第八卷

康熙戊辰蒲月貴陽黔靈山弘福寺識﹞

敏樹禪師語錄卷第八終嘉興大藏經敏樹禪師語錄

敏樹禪師語錄卷第九

嗣法門人道崇編道領錄

禦史陳達可居士請題太平橋

峭壁連云架橫空跨海腰千山環翠拱一水接靑霄獨許魚龍躍惟觀鳥鵲朝幸逢題柱客今古仰英標

過天機寺

傍嶺結禪窟籬花插翠圍云來山有帽霧去石無衣鳥語人聞籟天香日應機虹橋髙萬丈淸梵遠微微

過野愚山房

登峯曉色開曲徑任徘徊曳杖隨山轉奇云入岫來林深聞犬吠花落點莓苔此景誰能及溪鳴有辯才

贈風野道者

閒遊玩物華景致在山家翠滴穿巖雨紅開幾樹花人遊湖上水日照渡頭沙了得浮生趣禪風任可誇

山行

松林堪獨步曳杖撥雲煙曉色開晴嶺溪光接遠天玄猿抱子嘯靑鳥弄花妍樂樂無窮意誰能有此錢

訪秦廣生居士書齋

久慕賢名重扶筇特地來臨江白日靜幽徑碧桃開博古靑眸爽舒懷綠野臺三槐侵史潤倩翠漫庭階

送本師和尙之江安應期

棄輿上萬峯策進馬蹄雄葉落秋山露花幽曉寺通云侵香案濕雨潤徑苔封話久經行切冰輪出碧空

送侍禦陳梅庵居士

疋馬晴川上寒風度曉煙轡絲輕遣路鴻雁過長天野店欽賢宿梅花對雪妍仁風生殿閣早謁聖明前

江津送破雪法兄之渝城

離亭同握手舉棹聽江聲帆影巴山外猿啼禹水生蜀花沾露潤楚樹撼風淸回首云千里漫漫芳艸情

晚興

綠柳弄池萍忽聞堤上鶯窗明山月上竹靜晚風輕夾道花成徑遊亭少客行坐來何所以不覺又初更

贈東華道者

何年傍石隈竹徑曉雙開日暖寒梅吐雪消春水來庭前芳艸萃屋後野雲堆叉手長松下淸髙絕點埃

遊岑公洞

岑公髙隱處石澗湧寒泉梅柳爭春日雲霞接洞天江城開錦帳海日掛珠簾不爲樵柯爛何須說道原

山中吟

竹隱幽棲地白雲常自連松鍼穿夜月柳綫鎖寒煙石老苔紋疊山藏艸篆妍四時風味別水鳥共談玄

其二

倦來無客至獨步賞閒心邑露花靑眼倩霞點翠林猿啼無孔笛鳥噪沒弦琴一段風光別何人到此尋

其三

漫遊山谷好遠望江天渺妙舞樹飛花助歌山有鳥流泉逐野鷗茅屋翠園繞偶爾夜忘歸松門俗客少

贈正卿余壽伯居士

髙梁山裏出多賢往往來參鐵橛禪驀地一聲桃浪暖春風吹出雨花鮮

候本師和尙夜泊錦江

慈航剛泊綠楊埼漫詢師顏罄自違不覺天心明月上淸光斜照古漁磯

同丈雪法弟遊白兔亭

偕遊亭畔鳥聲啼桃李芳華嫩艸齊格外眞機渾漏泄莫惜春光一杖藜

鳳衛侯牟章甫居士過訪

喜得髙車詣翠微艸堂淸話竟忘歸若能當下知端的滿目靑山第一機

江春卽事

亂石橫拈砌釣磯翛然無事謝春暉銜泥燕子相將去偏向幽庭弄翠飛

緞子花

護惜山前一緞花呼童結个密蓬遮風光不落嚴霜節畱待春來吐錦霞

過石徑山房

亂石堆中一徑回崎嶇連上碧山隈白雲深處隨來往遙指柴門半掩開

山行

翩翩獨步白雲頭履破靑靑綠水流無限落花鋪滿徑幾株煙樹擁山樓

過玉仙橋

綠水溪邊接玉橋仙人何得占名髙云逵深處通車馬不礙風塵露一毫

春日魏安城出玩

逢春漫步出街堤四顧靑山艸木齊無限花開煙樹繞紅紅白白滿城西

贈文學謝玉壺居士

庭前露滴墨花香半惹衣冠兩袖傍擬是鳳池頭上客年年染翰侍君王

雙河口

不用雙河口一張靈文藏海盡宣揚無情也解堪饒舌只此全機示大方

過水口關

數里平原渡水溪兩山相看與天齊猿聲叫斷千巖隔但看遊魚東復西

贈振鐸禪人

振鐸街頭不計春不妨垂手入紅塵卸珍仍得重披垢直至於今第二人

巖中桂

何年移下廣寒宮不種王城種石中幾度逢秋香襲襲依依垂影伴山翁

三曲徑

深山曠野甚奇逢幾曲云環石徑通峭壁倒懸花雨滴漫隨流水看潛龍

亭中吟

綠陰深處小池塘水面波紋漾碧窗更有一般淸意味荷花門外晚來香

贈瑞光靜主

一瓢一衲隱山窩淡飯黃齏且恁麼倦到石牀打个睡只將此事謾吟哦

復春元曾兩如居士

登髙獨坐大雄峯驀聽云堂擊暮鐘佇看鵬飛九萬里天池豈在化鶤中

望農

驅牛耕轉白雲田每見春莊事事先兩手鋤開山腳水一蓑披盡隴頭煙

贈古云禪人

飯店開來接四流濟人饑渴孰能酬金牛老衲依然在滿眼桃花暗點頭

窗前柳

柳影窗前斜水面花陰漸長入杯池年年相看渾無厭喜聽鶯啼上翠枝

贈天根靜主

茅房獨住在林間半是溪頭半是山忽地一朝開正眼白雲終不掩柴關

贈文學胡丹井居士

半是松門半是巖石牀斜掛月初來幾回山抱桃花塢獨許詩人道眼開

贈譚懷省居士

我與同鄕共一處君今已得靑雲路廣寒折得桂枝來慶與皇家成國柱

贈文學王丹臺居士

春風吹入小塘池正是桃紅柳綠時月到天邊人已靜海棠深處子規啼

贈南濱書記之楚

此行欲過楚城間謾去湖心掬月還轉向煙峯著眼看至今十二望巴山

山居

尋幽覓得隱身窩白璧巖前鳥賡歌靜掃石牀淸盡永洞門髙掛紫煙蘿

其二

廛居何似我居山茅房棲止兩三間閒來兀坐靑松下笑看白雲去復還

其三

終朝無計活生涯秪解林間步日斜若問祖師的的意蓬茅軟壁夾籬花

其四

安貧守道樂心田破衲和云枕石眠自得山中眞富貴不將黃葉止啼錢

其五

三个石頭支著鍋淸泉漫煮遣詩魔柴門半掩無人到卻是鶗鶦報好歌

其六

幽巖寂靜日偏長半榻淸風松竹涼鳥啄花英落滿地累他蝴蝶暗尋香

其七

卜得幽居遠市城門無車馬自冰淸閒來掃葉供茶竈誰把葡萄架共撐

其八

閒攜竹杖玩春山遙點諸峯聳翠環鳥語花香無限意幾人能踏上頭關

其九

不耽詩癖愛靑山拾菌歸來鶴未還一枕松風淸午夢喜無塵事到人間

其十

山翁活計在山隈種了靑松又種梅放下钁頭明祖意燻風拂拂自南來

贊

過江達摩

者个老賊面如生鐵不遜梁王天子便把蘆花踏折飄飄過江兮有本可據翩翩獨立兮無法可說咄莫道赤須胡更有胡須赤

古佛

一个破布袋終日人憎愛打開無一物放下觀自在走入街頭裏不還酒錢債喫著一肚皮了然超法界阿呵呵何必人前弄古怪

疏

新建百丈禪院

墊之東有百丈山者乃蜀渝之勝地也然山之不啻祗桓而第有壯觀之槪切則朝霞晚煙盤結其上而怪石相參一眞可挽聆其水鳥談玄山花印心就俗其耳目者亦有撫掌歌娛則天心地膽發靈於是處故令松穿月落若萬山之驟於不測之妙境者而復倍勝於鹿苑之初場也是以月庵上人始具法眼持錫托缽經遊逾地恍然領悟遂啟其檀度周李眾善同發隨喜心共襄結構而禪有安也則金人紺殿復何殊於漢氏蘭臺卽是當人安身命處的境界會得轉來搬木運石弄泥戲水無非大事因由善男子等當生尊重想生難遭想慨思龐公將金帛沈於湘底而究此事想第願大家齊出頭來成就福果菩提豈不是諸波羅門眞報佛恩勿使眾善徒於談柄者哉。

修斷橋引

來江萬里渡口爲先橋斷人疏風髙月冷而況有停車問津者默默無言乃見野水萍蹤漁人罷釣是何意歟豈不見傅大士有云空手把鋤頭步行騎水牛人從橋上過橋流水不流到者裏如斯會得便不疑橋斷路窮別通消息倘仁人君子下得一足何妨信步行信口道達摩來也大好承當苟或未然時人只看絲綸上不見蘆花對蓼紅。

化經燈引

常轉如是經百千萬億捲皆從老僧拄杖頭邊拈出一段眞實受用與人抽釘拔楔打枷敲鎖不被外物搖動腳跟穩穩當當方知此經有如此靈驗只要信得及把得定行得一片善念如靠一座銀山鐵壁相似不可半疑半信謂是經沒有感應終日誦終日宣不見佛來放光祖來證盟一味只是魚響磬鳴反不如做些牛鬼神福到也熱鬧一場兩兩三三活扯活撕煮得半生半熟張搶一塊李拖一方何曾與人滅罪消愆正是雪上加霜腦後著楔自愚愚人迷昧不了如斯等見不過爲口頭故汝等從此洗心換腸則是佛子住此地卽是佛受用然一燈而映千燈決一疑而了萬法收因結果定不虛言直指根源實從此出噫半捲殘經收不得時時常放大光明。

華嚴緣起

毗盧頂正眼不爲最初而設原與法界眾生而說者此直指人人常光現前个个壁立萬仞固耶柰何細根穢器遠於斯道未信本有一段光明則片翳遮睛雙丸塞耳固不知千丈盧捨那身受用所以當面蹉過埋沒己靈者多也故勞我地上大士只得旁通一綫贊此希有之法於無梯航處設梯航非漸次中言漸次與後人作个還家要路歇腳法場諦知入聖超凡不假外求全心是佛須從此入善財參徧五十三位知識不覺拖泥帶水彌勒彈指四五百條花柳巷早已許多葛藤𨿽然如是還有趙州八十猶行腳未曾與人漏泄忽地裏玉祿禪人呈楮索題華嚴緣起敍及方便原由老僧不覺舌頭拖地穿破毗盧鼻孔掀翻祖師舊案令領袖元首柱石公並一會人鑠同入華藏玄門共悟毗盧性海方不負菩提場中孰習未忘於紅塵堆裏大作佛事然後坐斷十方萬化自如佛及含情俱作善利云耳。

武陵閣疏

山之去司有數里名曰楊大溝四面雲煙層巒萬仞翠流夾岸長接大江若天間之可出林下之勝地傍有不造之橋故爾天生仍有常談之聲必是泉口不啻仙苑再轉想是靈鷲重興一行行武陵源路入蓬茅千條條春浪禹門迎大覺虎迹絕處錫常飛龍生有脈缽出現勿論庵之巨細只要得此住持自然轉物成如來撥塵見佛剎也此是大檀越羅公具此般若慧心菩提果念欲創其庵不獨自樹與大菩薩悲願同體募一司則一司人共成佛果化一家卽一家俱成善利但凡打破慳囊喜捨布施則不枉來閻浮打這一番筋斗回光返照也噫夢醒醉生才信得剛然又是白頭翁。

劉居士上幡求偈

一度風幡一度髙須當把手出波濤移舟漫棹桃花浪喜看驪龍上碧霄會也意气相饒不會也意气相饒免教百尺竿頭作伎倆九重殿上鳳來朝。

云石沙彌乞三衣引

竹杖生風艸鞋帶雪乞化諸翁有緣請結成就三衣兮世世福田圓滿功徳兮生生喜悅呵呵雪裏梅花世罕逢文殊處處太饒舌且道饒舌个甚麼會得好衣裏明珠無價寶。

堂規

禪堂之設原爲陶鑄凡聖聚集賢才之所不是衣架飯囊苟求名聞在此因循過日聚首喧喧必欲把這生死一件大事貼在額頭上如負人錢債相似不可今日也在禪堂中恁麼明朝亦在蒲團上探討必須把這生死關透徹直教當下大悟方不枉來萬壽堂裏起早睡晚禮佛作課循規蹈矩次第行持大家遵崇馬祖百丈之規黃檗臨濟之道方可以化利天下人人超佛越祖个个行棒行喝負衝天意气用格外提持星馳電捲玉轉珠回實在於斯凡有一應條款開列於後。

齋例

法行楚地須仗此處方生道化人天實賴諸東弘護三餐茶飯供我衲子行持一席髙談都是利益有分功超十地過於貧子七錢果越三賢倍勝窮女一飯偉哉難遇不比黃葉止啼妙有罕逢何必白日化馬信得及來人人快種福田悟是法去个个透徹慧命扇風扇火自有老僧主持添炭添煤不無檀越資助請觀榜上列名於後。

﹝弘福嗣法門人道領敬刊

本師和尙語錄第九卷

康熙戊辰蒲月貴陽黔靈山弘福寺識

西湖湯﹝振先敬鐫俊公拜書﹞

敏樹禪師語錄卷第九終嘉興大藏經敏樹禪師語錄

敏樹禪師語錄卷第十

嗣法門人道崇編道領錄

書問

答相國呂東川居士

敬羨鄕尊位居極品家傳後裔不以聲名自拘焉得燔柴所縛𨿽然致君澤民海內無不稱善如風淸月朗天下莫不仰觀以爲不愧王師此眞七朝元老大中正柱國也致賀致賀然則夙有願力示現宰官以此深信法門知有向上一著子事所以本師破山老人相見用其棒喝交馳必要居士頂門具眼腦後見腮始知步步踏著實地時時得見本來面目與三世諸佛同此一道歷代聖賢具此一機第不識近日果有壁上髙僧一呼便應瓶中鵝子一喚便出者麼若有是裴休陸亙張相國無盡居士再來復吐一番辭气耶故鄕情久欲親來問候柰忠路覃宣慰念其山林險阻路道崎嶇特具拙句二律尺牘一封遣門人賚上居士喬梓笑覽第不知可有舊日握手之興否若果然者咫尺天山如面則風月情懷不隔於絲毫也敢瀆淸軒煩裏不悉此復。

答定川侯李栗陽居士

奇才亞管仲胸藏百萬雄兵妙略孰子房口吞五湖風月不惟威鎭三峽而且恩布一川也敬羨敬羨且貧道久埋云壑處居山林𨿽未面談快事然則日聆淸顏以軍務爲佛事尙訪髙賢於兵戈作本業未慢名士誠志過之王佐乃國朝之將相也近聞吾師破山老人經遊煙水承愛駐以貴營特稍寸楮希鑑侯門望乞一墨之翰飛以通四海之掛錫不致玉石未分涇渭各別是幸。

復鳳衛侯牟章甫居士

昨貴將官持書至山開讀再四見居士夙具上乘般若靈根深信宗風於法門也然則法門不爲不具最上乘者說之豈是小根小智所能擔荷而於三家村裏作癡呆模樣以爲千了百當所以我先佛世尊在日種種訶叱以爲如稻麻竹葦充滿十方剎此是一番教誨也而今時人不具擇法眼目以木偶人者爲絕世忘情殊不知打在沈潭死水無事甲裏矣那是學道人實爲生死不明關頭不破疑情不決而又不肯親近大善知識打徹膏肓之病經中六祖有云離道別覓道終身不見道波波度一生到頭還自懊正是點出學人之病痛也然而眞參實悟眞履實踐貴在深下疑情此大疑中必有大悟若不深下疑情必不有悟門也然今時人多是以冊子上文字討个分曉須是得便宜處失便宜也所謂覽本似悟過後還迷蓋謂入門一著不曾諦當也故此本地風光不淸楚處腳跟不穩當處鼻孔不遼天處蓋是工夫不到不方圓也而貧道苦口所說者正欲居士頂門具眼勿受邪見則不忘靈山會上先佛世尊付囑國王大臣一段大事在今日也然𨿽居士不忘正因欲貧道住此國興禪林打這番鼓笛不推己欲利而利人己欲達而達人此是居士一片聖賢心腸也貧道目下非爲不赴來命俟秋當合如願倘有見地不妨再商是復。

寄相國文鐵庵居士

思唐重晤又是一番奇特因緣也貧道每無事時想這段因緣自從上名儒家如裴休丞相及張無盡丞相居士等輩以此事爲實念放下髙官爵位聲名擔子向此門畱心參見一个半个善知識痛爲生死關頭急欲求向上鉗錘一擊擊碎免得金枷玉鎖系著於身便做不得撒手撒腳快活人矣所以徧參諸方歷究此事打徹這个無始劫來習气黑漆桶子幸爾徹底掀翻去盡現業流識如人萬里還家便見元本故物及親生父母始知自己主人公有安身立命去處終不做伶俜途路中人辛苦狀也幾欲想到此間不覺偶遇知己談及宗門向上一事如芥投鍼如水合乳然則居士不以名位自尊富貴自拘而貧道才言當今之世似居士官至宰相位居極品壽可如山福可如海子孫滿眼一門全盛此大福慧之全人也如今正好幹這件大事時時參究刻刻提撕把做一件實事如致君澤民心腸一樣必要著實做去方才有此地步占在萬人之上爵可尊也位可髙也自然堂上一呼庭下百諾如大道之在目前不費纖毫之力便是取之無盡用之無窮而爲造物之無盡藏也方是到家之消息矣若其不然則貧道與居士兩地奇逢總是虛作人情面則互相恭敬不面則各自稱尊豈是道人之所爲必欲爲人須爲徹窮源須到底方是大丈夫之所行持不枉作相識一番方才是痛心知已將此大事如救頭然只要信得及作得主把得定如靠一座須彌山相似任是八面風來吹一不動撼一不去如在千人萬人之中如無一人相似方是得力去處到此地位不可輕蔑於人若有一念▆動在心便生我人眾生見者何以故如孔子道子絕四毋意毋必母固毋我這便是孔子忘人我滅影響境界出羅籠脫窠臼之消息也此是我釋迦老人之大受用也然卽貧道故不當論如公之聰明蓋世學識衝天不比常人之世業也蓋貧道之所說者正是與公千里奇逢難得一遇也而今士大夫非是不聰明不領略不好此事者只爲理路多障事路所蔽故不得自由自在而返被之乎也者之所深障矣只是入門一步下手一著卒難得做工夫而擺脫不開者蓋謂學識知見之所固蔽也若要放得下做得去須要參个話頭或是萬法歸一一歸何處必時時提在目前朝也是个疑團暮也是个疑團行住坐臥也是个疑團哀樂喜怒也是个疑團疑來疑去疑到水窮山盡處轉得身來處豁然築碎疑團通身快活全機大用始信不從人得原來是我自己本有佳珍大笑一聲可惜一向癡狂外走枉受一生馳騁四方了矣然𨿽居士不是這般見地大率出乎其類拔乎其萃不足與居士道也俟再會時莫道貧道不道惟髙明鑑之前承接貧道門人住院者每不深感謝謝。

復國公楊沅居士

接手教知居士以多生具金剛般若慧命爲因而得最上根器爲種一會貧道之間如膠似漆如龍得水更不周由者也承諭靜室所云此收拾之不難在行止之早決讀至此不覺發一笑聲非笑居士之不髙明也卻笑貧道之不任於保社也若不任於保社誠恐辜負一片堅固善念若欲任其保社則常住之事物一一必欲居士直下承當而住持之道果不虛也故曰住持要在得人得人要在具眼苟不具眼則彼此之心而無益於保社也然今時人多以建叢林而不具其眼目但要是个長老就是勿論表裏相愼不相愼載道不載道只圖大家往來有个香火而僧稱王公大人爲恩檀者此皆是有道气人也無道气人也若是具眼居士誠然緇素必不取笑於大方也然大方之者行事必合於古發言必重於道方是住持之見識也若或苟求名聞如躄者命在杖失杖則顚渡者命在舟失舟則溺不惟有益於法門而且有玷於佛祖也然居士弘護法門勁切之心不昧靈山付囑示現宰官爲公爲侯而爵在人之上者此居士不被功名富貴之所籠絡也貧道屢蒙見招難推教命允悉不宣此復。

寄禦史鄭天虞居士

昔在思唐時每承護法對貧道所談者是佛法之理所講者皆聖賢之章而終日不慮於世緣者也如居士之道學博物不凡窮理不俗𨿽居宰官而無有宰官之气𨿽住城郭而無城郭之聲但心上所存者忠孝而面上所敬者髙人誠然白居易居士之再來應身而撐持儒釋之大道也喜慶喜慶然貧道近日所喜者惟居士一人所憂者惟居士一人喜則喜其天資卓越才品當世憂則憂其向上一著工夫難做非是居士力量之不加也蓋謂理學難化翳障於心便擺不開所以依他作解塞自悟門便不得脫灑灑地無拘無束活鱍鱍地自在自由變大地作黃金攪長河爲酥酪而爲出格明眼人也如今請居士肯依貧道數十年所做工夫方法靜也還他一禪動也還他一禪住也還他一禪乃至一切善惡都莫思量單單提个話頭或是吾道一以貫之畢竟以何爲道以何爲一以何爲貫朝也頻頻覷著暮也頻頻覷著覷來覷去到下手不及處工夫極則處正在煩惱處不得大悟處忽然覷破這些子吾道一以貫之不在別處就在日用尋常中穿衣喫飯中官至尙書中位在髙堂中便是隨流任得性無喜亦無憂所謂傅大士有云有物先天地無形本寂寥能爲萬象主不逐四時凋到此這樣好受用好風光不妨再布施貧道些以見數十年以來道契一番而爲大護法一番是眞語者是實語者必不誑語也自此貧道再不敢以世俗之態亂教老先生也噫眞是出三界越四生之榜樣特稍數爲問幸勿罪我。

復內翰劉文季居士

讀來翰無一字一句不是楞嚴血脈大全之旨一門深入妙莊嚴彈指超無學之地者內翰有也且楞嚴乃三世諸佛之慧命歷代祖師之關鍵一切菩薩之要路三界天人之眼目也而今諸家講者尙未得於楞嚴之骨髓往往不過尋行數墨攀枝摘葉而不悟根源者此皆是人之大病貧道幾欲奉个捷徑醫方便道懷州牛喫禾益州馬腹脹天下覓醫人炙豬左膞上若是有血性男子聞其此方用其湯藥而煎煮服之無病不瘥無方不效也今時人俗物不化者多喜老先生稱之而復有載道之器者最喜居士好之此是世出世間一等淸髙眼界也然而內翰之別號醉和尙者又是一等格外奇特人也且二乘聲聞小果之人一飲菩提酒醉尙經八萬塵劫而不能醒何況外道之流而更不能醒也此是禪中之病也是病中之禪也是葛藤窩絆倒而無出身之路不到家鄕地矣今貧道以別是一番斬新日月特地乾坤眼目視內翰於大方之上也久欲奉送松蘿茶來與內翰飲誠恐是美味不中飽人喫也而又欲奉蒙山頂上茶來喫誠恐又是貧道私人情也不若奉些趙州茶來作解酒渴而作一个醒和尙也然則和尙一醒頂門自然眼開必道舉世皆醉而我獨醒舉世皆濁而我獨淸不獨楞嚴一部全旨就是三藏十二部一切修多羅在於內翰一毫頭上轉大法輪一毛孔中而現寶王剎土則不枉貧道爲世外相親之骨肉也特復。

寄大錯禪師

今禪師旣不愛功名富貴不受世之塵网者是之不錯也旣而下發爲世外之髙人以靑山作伴綠水爲鄰木石爲居鹿豕同遊而悠悠風月任樂天眞處處春花而爲詩料喜時歌作天地無窮之生意悶時飲爲宇宙格外之賢人眞乃天子不得而臣王侯不得而友此禪師別具一番眼界有何錯也然而所錯者想是曠大劫來一个路頭不因一念萌動來爲儒家做个書債人物今爾官至中丞而書債酬矣今欲思其舊時本來面目原是靈山種子何故還做這頂紗帽頭气一旦奮發勇猛而欲披緇於深山窮谷之中是不錯也今禪師何故言其大錯者莫不是一腔熱血未曾冷忠肝義膽而欲上報。

天子恩渥者不是錯也莫不是一个老萊子未曾學得劬勞罔極而欲中酬父母深恩者是不錯也今禪師以不報之報不酬之酬而出家者是一萬幸也是大忠孝人也何曰言錯若不錯請禪師於威音那畔著眼今世門頭下腳看他三世諸佛從何所得六代祖師從何所悟方不負禪師來空門走這一回與佛家又增一重光彩是禪師現宰官身而不忘釋迦老人之所密囑也方才有者一番手段曰大錯不錯也此瀆。

復方伯段見愚居士

居士昔在京都作大金吾時盛傳於海內至於歸家修建石寶山道場善名甲於天下想欲處陰以息技冠於林下以爲終身逸老之計不意。

朝廷搜訪人才而韜光不住所以挺身出來任事於思石地方而爲憲副此思石等士民之有望也始當時貧道渡江一晤居士多承弘護供給大眾而善念愈堅愈固此難得也然而居士心者又欲苦接貧道往滇以開選佛法社而欲利於四來以成千百世人天之眼目方不負一片苦心也貧道不在言而允之遂不得深居而野處升髙而望遠坐茂樹以終日玩淸泉以自潔而完老於是處也一則吾祖迦葉聖迹在彼久欲一往不期若合符契以便乘風掛帆而船來陸來長共聚首笑指庭前柏樹子也無柰楊上公切去不識居士近日果有新題目乎若有則徳山棒如雨點臨濟喝似雷奔還動著向上關捩也未若也動著亦不瞎卻諸聖眼亦未啞卻老僧口何必日午打三更而面南看北斗矣說到此間居士猶有疑情也無若無疑情萬里不掛片雲靑天也須喫棒致復。

寄方伯孫茜溪居士

兩載暌違刻刻遙慕幾欲遣人雁候柰何關山梗絕道路不通想居士諒於言外可也至於佳序而見者聞者無不羨甚非法門之幸慶皆居士之慶幸也何也如裴休丞相居士𨿽醉心於祖道其作圓覺了義經序猶落如來葛藤見解未能盡禪家之妙而不及居士斬關直截剖出臨濟心髓可謂髙出古人一頭地也賀甚賀甚今歲三月春阡陽兵變而敝檀越楊爵臺已仙遊矣貧道不勝悵然復於冬月中而門人接過遵義花梵虎丘忽得侍禦陳居士進謁行在特修尺牘恭賀倘便借重擲一音來以易舊銜令千百世之下得見居士手眼與法門更添一重光彩也不然則貧道與居士咫尺天涯之隔耳臨楮依依餘懷不悉。

答川東道田云冶居士

曩年酉司一晤甚覺三生奇緣也而抵掌談心之問不下富彥國丞相居士之根器方才信此禪門向上一著眞是不忘靈鷲願力示現宰官之身而光顯兩教者也多承盛惠供給兼助護身符子屢歲仗庇淸安至今感抱之念尙未泯矣自別後幾欲遣人修候每聆臺臺不一以此疏闊之罪多也旅歲門人接至貴地方天旺裏靜室權爲過節忽得廠官杜占春言及所以方知疾欲親自奉賀以至臘盡年窮不果願矣特具尺牘幸照不宣候回音之日卽當面敍。

復兵備道譚懷省居士﹝附來書﹞

泰運新春未睹曇花開處殊爲悵然舊歲阡陽之變次日不佞卽遣人奉候禪蹤及來人抵城而和尙已他往之矣迄今竟不聞祗園又在何處適有貴門弟子無盡諸人致言相托云議玉琮特請法駕至思唐設教其時合府之士紳街民所說亦然但恐和尙不輕飛錫以余與和尙有骨肉至誼故求字先容想西方聖人度人之法亦不過誠求卽應況舊遊之地門內之僧萬有不欣參者拈花微笑餘日望之。

自思唐分袂後往往多承書問兼以人來親炙何以敢當厚愛也貧道乃塡溝塞壑之人土面灰頭之衲不堪與居士認爲梓裏而打鄕談之話恐瀆方面是以年來抱愧感有日也客歲無盡禪人至阡陽每每問及日常多福行坐安樂貧道恨不至思唐與居士一面並士大夫君子共道本分家風而言性命關頭一著子也剛要收拾行李忽報楊上公歸家只得緩遲數期先發無盡前來不料禍起不測正謂蕭翼逢辧才而智過仁人君子矣而貧道無他別計穩坐蒲團默默自若心安神定已見數十年苦參禪力稍有一綫之靈應也而往來加害之狀幸不能侵此是護法神暗助一臂之力又仗居士之福庇也因此脫危難五鼓方出城塹眞是通身不掛一絲方見一寒徹骨最快活處而爲物外逍遙灑灑落落鐵漢子也只是胸中所放不下者楊上公知己逝矣安得不悵然哉至於牛山之寓每問居士佳音並無一个人往而山寂寂兮沒言宣人寥寥兮對誰傳惟有淸風明月堪在面第不知居士當日好文章好題目還記得樂山樂水者乎客秋門人接出夜郎今歲偶見云翰忽爾飛來手捧誦過足知居士與思唐當道尊貴諸翁人等弘護法門酷愛於我果不淺也幸欲插翅而來領此髙談以快予心共打口鼓子禪而同胡鄂國楊大年秦少遊一夥人物而上傳燈也𨿽然貧道與居士所言者須是同條而生誠恐不同條而死若欲同條而死可以每日靜坐死下心來看這一平生盡力讀孔孟之書窮理盡性是甚麼人操持而自遊泮之後名重髙魁官至憲副富也貴也幸得子孫滿門家道昌隆正好做些工夫將父母未生前面目看是何物朝夕參究舉止作疑所謂疑以信爲主悟以醒爲則到此方知人人心裏有堯舜个个性中有仲尼同我黃面老子道佛身充滿於法界普現一切羣生前隨緣赴感靡不周而恆處此菩提座不妨爲官爲佛都有這个消息而人不信向此便是只爲分明及返令所得遲而作面墻難矣況此時鶴髮童顏壽命堅固正好幹此出世一件快事不往與貧道作鄕情骨肉愛也不是居士無有紗帽頭气安得冒瀆尊威同目面語道也不識尊裁何以見教倘貴地方金剛堅利般若重開貧道再來共作一團香火大家聚首豈不快哉謹此奉復幸恕不贅。

復開州刺史李期生居士﹝附來書﹞

久仰道徳崇髙竊自憾世緣牽纏未獲瞻叩大事玆承老人不棄愚鈍遠惠法錄讀之如日忽睹得未曾有惟有焚香頂禮已耳謝謝宗弟得接髙足擔荷老人驢年擔子異日不肖有緣親受煆煉請依裴張先輩執弟子禮何如鄙句斗膽書箑呈教不能管窺大方幸削之外具薄資一函聊充紙筆之用所悵無物供養祈笑畱爲禱不盡。

昨承翰玉讀之再三眞不忘靈山願力示現宰官身也然此一件大事能有幾人向蒲團上畱心歷歷究明超然獨醒者惟居士不下大唐一夥人也敬羨敬羨且來翰言塵緣牽絆殊不知還有个離塵緣人也如此看來卻成兩个豈居士之外猶有居士也大約會得過來如蓮花處淤泥而不染明珠投濁水而常淸卽是居士不修滅靜定而現諸威儀不捨凡夫法而起殊勝行爲最上乘之根器也正合馮楫居士有云公事之餘喜坐禪未曾將脇到牀眠𨿽然示現﹝宰官﹞像長老之名天下傳此是居士一夥在家人幹出家人事業也居士乃一榜才人見在五馬候惟廉淸正撫卹庶民就是沒塵緣處面靈光獨耀迥脫根塵耳而時人都稱李菩薩正是做官卽是做佛耶而愛民卽是愛道也然而付囑之心只要居士自肯何必貧道肯之居士果有自肯之心而令弟天湖擔荷驢年擔子想是銅頭鐵額全在我山中方才與居士爲親骨肉之肝膽弟兄老僧正脈也怡然不盡是復。

行實

師一日端坐丈室微雪率眾禮師請垂示行腳因緣師展足示云會麼雪云不會師云此事不假外求原自己有只因當人不會所以覿面錯過故有四聖六凡分別之說究竟回頭轉腦蓋未達諸佛之心印也汝何不向山僧腳跟下薦取方知山僧一片眞心爲汝等舉示了矣然𨿽如是山僧若不葛藤一番猶恐諸人不知山僧亦非別布政人乃是本省潼川州王氏子每日思念無常苦空自覺虛度光陰二十有五意欲決志離塵柰何椿萱宗族不許千般伎倆設盡不能得脫只得終日悶抱於懷更無有一條脫身之路忽一日省一个方法執一把剪刀將欲去發而親族難勉所以得脫樊籠遂依本境禮鑑空師剃染第不知工夫從何而做話頭從何而參每每硬硬於胸猶如有气死人相似偶一朝看心經至五蘊皆空度一切苦厄忽然疑情觸發如何得恁麼空去不被生死苦惱之所籠罩矣午時疑起疑到更深行來行去忽覺我身我心不見一物誰受苦厄正疑間有僧云睡去夜至更深才然轉身上樓不覺天已將曉僧云爲何不睡餘云觀音菩薩今夜大有事在僧云且上單去次日閱楞嚴經方知塵勞暫歇惟識光現前若不是工夫逼迫焉能有此光景縱得一音之妙不可得少爲足自此工夫轉加愈密疑情轉加更切一日行至鄰陽遇覺安法師談及宗門中事余不覺失聲云法師以何爲宗覺揚眉瞬目答之餘云此正是地水火風妄緣所轉不知眞宗在甚麼處覺擬議餘一喝便行自爾入中城山閱藏未及五載將完仍過墊江時值眾善人畱著但朝夕間工夫未嘗間斷忽一日披憨山大師方便語至狗子無佛性話更加深疑轉見愚癡無有一毫透漏始知從前所得卻是途中受用若欲到家必是大徹一番方可從此欲往終南住靜剛至梁邑又被爾輩彊過忠州誅茆結構之間忽有一僧來云梁山出一大善知識上破下山和尙眞是人天眼目余云有何言句其僧竟不能答余叱云若將耳聽終難會眼底聞聲始自知後過沙家場塗門畱止至新歲正初癸酉年也正敍時獲一居士宋髙宇來云梁山和尙開堂說法如雷若電余云居士得何章句士遞出東塔語錄余觀一兩篇額云眞是个作家宗師遂寫啟遣人先去次期與張善人同往親師師示以狗子無佛性話頗有入處受具畢辭師起身師仍賜語錄三卷送出山門余禮謝復歸張家庵至第三夜偶經行次湛持禪人擊動鐘板不覺渾身跳起如虛空墜地星斗下天地一聲如桶箍子爆斷方徹七通八達八面玲瓏一似遠客還鄕貧人得寶𨿽然如是更不作希有之想何故悟了還同未悟時依然只是舊時人不是舊時行履處更無玄妙可呈君忽湛持長老問云是甚麼境界也要令學人得知余劈面一掌云自此不疑天下老和尙舌頭湛持禮拜余云珍重珍重此時余欲往西山隱居才過墊江被一夥鐵面皮居士區區畱住余雲長安𨿽樂不是久居後送雙峯閱藏畢仍過獅子洞住靜不料被爾等再三請出復見萬峯老人老人不覺笑云恭喜大事了畢余云莫污人好師云莫得自謾師於下午召至方丈遂舉俱胝一指頭禪有許多淆訛余云和尙切莫賺殺人師云爲甚麼取了侍者指頭余云這里描模畫樣不得師云深知你得這个消息余云和尙莫將第二杓惡水潑人師良久云你到善弄爪牙余云也是冷酒謾發師云我到不檢點你你到檢點我余云當仁不讓師云請歸寮去次日上堂余出問云寶劍拂開天地靜金刀才舉鬥牛寒意旨如何師云禍事禍事余云恁麼則磧裏徵人三十萬一時回首月中看師云遼天赫奕余云可見萬邦有道歸皇化一亙無私賀太平師便打余拂袖歸眾仍住月餘辭歸墊邑語齋李春元請往馬鞍山休夏至秋仍復玉屏有僧惺拙云大師何不將古人公案頌幾則呈上萬峯老人看余云柰不曾蓄紙筆惺拙取紙筆呈余余卽頌頌古數則十月間方上萬峯見師次呈頌上師閱師目數篇令侍者收入方丈待看交還餘應諾歸堂次日命余充西堂有登伯馮文學辦齋請師上堂眾推余出問話余遂出問雲天下有道則見無道則隱無道則隱卽不問如何是天下有道則見師云四海五湖王化裏余云三千禮樂憑師舉五百英雄更讓誰師以拄杖卓一下余云也要慣從五鳳樓前過手握金鞭賀太平師云徒來念詩篇余拂袖歸眾是晚師在丈室與余正喫茶間師以手遞果子欲縮余連盤掇過云這个便是大機大用師大笑云你們這等利害余云正要奪虎口之食後解制歸山至秋忽聞江安接師主期余去與師送行師云何不同到川南一往余拜辭師再三欲餘同行時到蟠龍結制仍安西堂解制仍歸舊處至新歲過川北與師祝壽具香一封師云莫得觸著山僧鼻孔余云觸碎了也師云忤逆兒孫余云莫怪渠儂多意气他家曾踏上頭關師云是那个餘震威一喝師云嚇殺人余又一喝師也一喝余云賊賊師遂歸方丈次日升座將源流杖拂付雲從上佛祖命脈汝當善自護持宜當保重此囑第是山僧這番醜拙不過是與萬峯老人相見機緣其經歷風霜參請之勞不盡繁衍久立眾慈伏惟珍重微雪學徒同眾禮拜而退。

師一日喚侍者傳監院設供嗣法門人道廓領眾寢堂上供拈香禮畢師云老僧報緣已謝今與眾別汝等不可向士大夫處索取塔銘竊彰名位各宜珍重諦聽偈云我爲法王於法自在來去自由縱橫無礙跏趺而逝春秋七十夏臘四十五於康熙歲次壬子十一月初三日亥時示寂塔建慈云本山。

﹝弘福嗣法門人道領敬刊

本師和尙語錄第十卷

康熙戊辰蒲月貴陽黔靈山弘福寺識

板存嘉興府楞嚴寺流通﹞

敏樹禪師語錄卷第十終

