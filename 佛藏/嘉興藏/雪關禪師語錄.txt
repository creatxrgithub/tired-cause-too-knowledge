嘉興大藏經雪關禪師語錄

雪關禪師語錄總目卷一住博山語錄卷二住鼓山語錄住虎跑語錄卷三住妙行語錄住瀛山語錄﹝附各剎法語﹞卷四答問禪淨發隱歸云夜話示禪人卷五拈古卷六拈頌頌古卷七禪鏡語﹝附禪鏡偈﹞卷八文賦記序題跋疏說卷九啟尺牘卷十尺牘卷十一偈卷十二偈頌贊詩卷十三詩歌雜著塔銘行傳

雪關禪師語錄總目終

雪關禪師語錄卷之一

侍者成巒傳善錄

法孫開詗編

信州博山語錄

崇禎壬申孟夏朔旦信州眾檀越曁合山大眾請上堂。

師登座拈香雲此一瓣香气壓羣芳徧空徧界光吞萬象亙古亙今爇向罏中專爲祝延今上皇帝聖壽萬安伏願金甌永固滿朝盡是夔龍黃河再淸四海爭歌堯舜此一瓣香無煙火處拈來薰凡灼聖沒鼻孔人嗅著徹地通天爇向罏中專爲山中檀越外護眾居士所冀眞俗不二遠振龐老之風心鏡雙融大徹子韶之格此一瓣香價髙無比靈根占斷靈山酷烈難當毒气親由洞水爇向罏中專伸供養博山堂上先大師異和尙用酬法乳之恩就座維那白椎竟師云夫爲沙門欲荷擔大法者必須先明第一義具擇法眼徹法源底於二六時中法爲家務法爲城墻法爲舟車法爲茶膳不見道心同虛空界示等虛空法證得虛空時無是無非法古今知識橫說豎說總貴在舌頭不黏著肉好眼不屑點沙終日說有不墮常終日說無不落空終日說非有非無不屬相違終日說亦有亦無不名戲論如吹毛在手殺活自繇如明鏡當臺妍媸隨照才是大方家接人手段若夫初機學人大法未明必須眞實操履眞實究竟果到此个田地卽使埋藏山谷自有人剜肉燃燈捨身爲座𨿽諸天魔梵亦將同請轉大法輪豈闡提只手能掩其太陽光輝乎今日檀越眾居士洎合山諸禪徳殷勤勸請舉揚博山宗旨如將千斤擔子逼上肩頭山僧秪得冒登此座爲諸仁者說幾句粗茶淡飯若喚作說法大有人笑這个虫豸在笑則任從且道誾上座畢竟是博山逆子耶孝子耶卓柱杖云自從拗折撩天杖今日重拈活似龍卓拄杖下座。

沙縣陳秉初居士請上堂。

僧問擬申一問以爲探竿影艸時如何師云拈卻探竿著進云旣是拈卻更說个甚麼師云無舌童兒語似雷進云和尙爲人一句作麼生道師云縵天帳子無人見笑把鮫珠倒撒來進云三聖道我逢人卽出出卽不爲人此意如何師云我不似烏龜鉆破壁進云興化道我逢人卽不出出卽便爲人又作麼生師云也是反手卸籠頭進云正當出與未出時如何師云眼橫鼻豎進云可謂於一毫端現寶王剎坐微塵裏轉大法輪師云不可在焦螟眼裏作活計僧禮拜師乃雲萬水千山特地來爲求法施請登臺山僧指示無他語長夏山中正熟梅昔甘贄行者入南泉設齋仍請南泉念誦泉乃白椎云請大眾爲貍奴白牯念摩訶般若波羅蜜者拂袖便出泉齋後問典座行者在甚麼處座云當時便去也泉便打破鍋子師云行者入寺設齋砒霜甜似蜜南泉打破鍋子毒手利如錐簡點將來父子失情匆匆放過今日陳秉初居士若請山僧念誦秪向他道住持事繁免得打破鍋子傷了客情山僧與麼道且道與古人是同是別良久云臨機若不通權變縱到無心滯一隅。

四月八日上堂教中道未離兜率已降皇宮未出母胎度人已畢與麼說話大似錦被蓋孩兒遮掩得好諸禪徳若於此覷得破盡大地是釋迦老子面孔亦是諸人自己面孔諸人與釋迦老子更無差別於此不會卻勞他從頭離兜率降皇宮一場敗闕所以初生下來便乃指天指地獨自稱尊卻被个跛腳阿師要一棒打殺與狗子喫貴圖天下太平諸禪徳雲門𨿽具殺佛底惡辣未免傷鋒犯手山僧今日恰要一棒打殺雲門貴圖兩得相見諸禪徳還有替跛腳阿師作主者麼眾默然師笑曰不是山僧逞人我果然難得十成人。

栴檀像成洪惟心居士請上堂趙州云我有時將一莖艸作丈六金身用有時將丈六金身當一莖艸用曹山問僧云佛眞法身猶若虛空應物現形如水中月作麼生說个應底道理僧云如驢覷井山云道也太煞道秪道得八成僧云和尙作麼生山云如井覷驢師云善塑無如曹山善雕無如趙老不露些子刀斧痕眞个手段髙妙若會得如驢覷井便曉莖艸卽丈六金身若會得如井覷驢便曉丈六金身卽莖艸目犍連枉運神通優塡王徒煩匠巧丹霞正令劈頭行誰道子孫賢不肖今日新安洪居士爲報先慈敬塑栴檀尊像一軀送入先師塔院供養仍設齋請山僧爲眾說法且道畢竟造像齋僧有何功徳卓杖云不求有漏人天福大孝全彰古佛心。

玄錫關主同弟彥秀宗侯請上堂參學人如久客思歸不辭辛勤跋涉透出情關疊疊穿過解路重重歷盡旅邸煙霜便見家山風月秪如今日玄錫關主從豫章至恰值山僧自閩嶺回兩人齊到且道意旨如何還鄕盡是兒孫事祖父從來不出門遂卓拄杖下座。

端陽上堂師舉南陽忠國師問西天大耳三藏雲聞汝具他心通是否藏雲是南陽良久云汝道老僧在甚麼處藏雲和尙一國之師因甚在天津橋上看弄猢孫南陽良久又云老僧只今在甚麼處藏雲和尙一國之師爲何向西川看競渡南陽良久又云老僧卽今在甚麼處藏罔措南陽叱云這野狐精他心通在甚麼處師云橋上弄猢孫西川看競渡隔壁聽梭聲知有窗問婦忽然密室不通風因甚麼覷他不破汨羅江上客元是獨醒人。

上堂僧問徳山托缽上堂雪峯道鐘未鳴板未響這老漢托缽向甚處去徳山便歸方丈此意如何師云竿頭才露影誰識轉身人進雲巖頭云大小徳山不知末後句未審不知在甚麼處師云攘羊證父進云密啟其意未審如何師云汝道他是甚意進云徳山便休去不知是何心行師云才是徳山進云明日上堂果與尋常不同不知不同在甚麼處師云汝且道我今日上堂是尋常是不同進云且喜老漢會末後句不知會在甚麼處師云末後句且置汝還見徳山麼進雲巖頭云秪得三年活未審巖頭具甚麼眼便恁麼道師云也是蠅子放卵不顧佛頭進云謝師答話師不顧僧問從緣薦得卽不問如何是就體消停師云暗裏逢知己鬧叢不識渠進云與麼則屋後靑松長挺秀師云早被風吹折了也進云是甚麼風師打云汝何不辯來風僧問離四句絕百非請師直指西來意師云千年池裏鱉一釣上竿來僧擬議師云倒拖出去著僧問如何是祖師西來意師云西來意且置你是那家甲首進云到這里是和尙甲首師云你因甚麼欠官錢少私債僧云也不欠官錢不少私債秪是無有入處便出師云艸賊大敗僧回首云某甲出坡事忙師云忙煞也中何用數僧競出師約住云不解做賊都來獻贓若論此事如人捉賊相似必先知賊處所見贓分明卽立時捉下自然打破窠窟諸禪徳山僧與麼告報在諸人分上早是著賊了也著賊且置且道臨濟白拈何似山僧白拈山僧白拈何似臨濟白拈卓拄杖一下云賊已過了謾勞張弓臘八上堂直下承當是何話杷官不容鍼私通車馬須彌髙大柱堪題海天空闊橋難跨花堤柳巷盡穿通寶殿珠簾誰放下雪山夜半睹明星通身是口裝聾啞卓拄杖云若是這老子好喫痛棒打復卓拄杖云果是這老子何消痛棒打靠拄杖下座。

結制上堂僧問先鋒卽不問如何是殿後事師云出身𨿽有路舉步卽迷蹤進云三軍一命重在己權師云倒跨毗盧印橫揮寶劍寒進云恁麼則四海謳歌樂有餘師云是甚麼歌答云吽吽師云汝卻解西天人梵語師舉曹山雲從緣薦得相應疾就體消停得力難瞥起本來無處所吾師可說不思議諸禪徳若論不思議卽是向上一路旣非誠實可造又非巧力可預妙在借資還須脫穎若乃誠實太過未免眼昏手鈍焉能瞥地從緣假饒智巧入神其柰思行頭撞焉知就體消停所以徐六擔板秪見一邊山僧者裏遇著誠實底與伊一點教伊透脫玲瓏免得尖纖搭滯遇著智巧底也與伊一點教伊歸根得旨免使隨照失宗𨿽然點鐵成金那个掉頭不顧若有恁麼人。

結制渾閒事若無恁麼人結制是常事何故鉤頭著餌閒拋水自有吞舟透网鱗。

上堂僧問云座主家患不知禪多喜拈禪判教宗師家患不通教多愛傍教說禪拈禪則墮粘綴傍教則落依倚如何得免斯咎師曰昨有僧問如何是大通智勝佛我向道大不通僧云如何是大不通答云空中樓閣八面玲瓏汝若知得這則答問便乃宗教兼通諸禪徳時當末法見解人多行解人萬中無一盡道我通宗教會佛法豈知打破大唐國覓个不會底人也難得不見僧問六祖衣缽是甚麼人得祖云會佛法者得僧問和尙還得麼祖云我不會佛法這个賣柴翁眞个圓明廓徹八面玲瓏人問法華便爲說法華要義開眾生惑卽如來見若問涅槃便爲說涅槃妙旨翻無常義便是眞常可謂如珠走盤如盤走珠要且不曾道著一句妙在信手拈來信口道著宗無心而合教教無心而合宗豈可思量打算摸地撈天自非通身是眼徹底掀翻未免說禪便逗機鋒說教莽開解路總是關捩未透謾勞注腳分明安能向有依倚處翻个無依倚的觔斗就粘綴人點破不粘綴的手腳甚乃自髙赤幟別立門風縱生滅心起勝負見明呵暗斥臆論何憑殊不知教有教意宗有宗眼宗教甄明不容混濫除是通向上路一一從自家胸襟中流出此人說法自然超越格量如鑪錘在手器器成金象兔逢獅个个伏地不見古徳道向上一路千聖不傳又有道向上一路千聖不然諸禪徳汝道不然底還是與不傳底翻案耶還是不傳底與不然底合券耶其間大有淆訛須教辯別始得如或不然喚作徐六擔板總須喫山僧手中痛棒還會麼千言易得彌天秀四海難逢不惑人。

立懺期上堂毗捨浮佛偈云假借四大以爲身心本無生因境有前境若無心亦無罪福如幻起亦滅能知起滅是幻則造業修善皆幻也天堂地獄亦幻也生死涅槃是幻也眾生諸佛亦幻也現前鏡水禪人邀集淨侶修禮萬佛懺摩與大地眾生作如幻佛事入如幻法門轉惡爲善轉凡爲聖點鐵成金消冰歸水諸禪徳若以幻爲幻是幻非眞幻以非幻爲幻是亦非眞幻除卻是非兩途非但疾證如幻三昧亦乃知得三祖懺罪已竟然𨿽如是一切人罪業皆通懺悔以起滅如幻故惟有山僧罪業不通懺悔以如幻不可得故且道不可得畢竟如何良久云魔佛從來都殺盡神頭鬼臉假慈悲。

上堂師乃云禪非可參還須參透道非可學貴在學成今人徒知參禪之髙不知學道之妙從恣狂慧偏癖非常多從從文字鉆求遂失悟門長處譬如刻木爲人形𨿽酷肖難瞞智者傍觀是事且置秪如慈林關主同南昌陶居士登山設供且道還有意旨也無雙手捧來銀碗雪滿籠蒸出鐵饅頭。

結制上堂道貴眞醇志防駁雜無一向決定之志人品尙不諦當見諦焉有分明洪鑪大治若非久煉成剛短販生涯多見風吹別調徳山老人道毫釐系念三塗業因瞥爾情生萬劫羈鎖汝若有一毫念頭向身心世界上作活計名聞利養是非人我上作活計古今因緣學解機智上作活計便是一翳在眼空花亂墜曹山大師道如人過蠱毒之鄕水也不得沾他一滴今日是結制之期山僧爲諸禪徳傾取四大海水掬洗禪牀爇起百和名香薰陶淨器欲成大樹先揀參天欲蒔嘉苗先除稂莠決要參尋祖道荷負宗乘必須翻轉鐵石心腸別立新鮮志气若也如此挺特如此憤發如此究竟我亦爲汝保任此事終不虛也山僧與麼道也合喫苕帚柄一頓何也不合向搕堆上簸土揚塵污卻諸人面目也然𨿽如是不將苦志參禪道空向宗門望額牌生熟路頭都走過鐵鞋踏破笑歸來。

上堂卓拄杖云諸禪徳分明秪這个因甚麼有一類人捏不殺獼猴子又卓拄杖云分明秪這个因甚麼有一類人弄不活獼猴子若還弄得活捏得死放得開收得住管取任意逍遙隨緣散誕其或未然九旬禁足還須堅鑄銅墻三月安居正好髙累鐵壁莫教揭破封皮決定走風露影秪饒不露風影又如何雞聲假報秦關曉關吏而今不受欺。

上堂僧問上來道个不審能銷萬兩黃金下去道个珍重亦銷得四天下供養若作佛法會滴水難消若作無事商量眼中著屑請問和尙如何卽是師云你卻伶利僧一喝師云秪易叱他泥犢子難教擊破鶻侖磚僧雲光透日月明暗不收時如何師云是甚麼光僧又喝師云莫便是光麼僧又喝師云你秪有這个結局便打僧問如何是沙門所重師云戴角披毛總不知僧禮拜師舉東坡云寧可食無肉不可居無竹無肉令人瘦無竹令人俗後有人添兩句若要不瘦與不俗莫若餐餐筍炒肉諸禪徳佛祖言教如竹肉俱美又作何去畱若將佛法貼在額樓上何異俗漢愛肉而不愛竹不將佛法貼在額樓上又類東坡愛竹而不愛肉倘具衲僧家眼孔不被方便語羅籠如詞客添句筍肉俱好而妙在取裁山僧恁麼語話還有能掀翻此案而道得相應底句者麼眾無對師笑云果然。

上堂六祖云佛法在世間不離世間覺離世覓菩提猶如求兔角曹溪此語秪要人百艸頭薦取祖師鬧市中識取天子𨿽然竭盡婆心爭柰全彰家醜如今討个過水不濕腳解走不觸道底人也難得何也秪爲頑情鬱結難挑闇室之燈直饒癡兀忘緣未具透關之眼且道山僧分上又作麼生卓拄杖云任運住持三三不偶。

壽昌闃然禪師與緇素請上堂六月炎蒸似釜焦輕舟千里訪同條法堂秋晚風趍下厚道如斯未寂寥昔法昌遇禪師因黃龍南公至上堂云鑪韝之所鈍鐵猶多良醫之門病者更甚瘥病必資靈藥銷頑須借金錘法昌這里有幾个躲根阿師病者病入膏肓頑者頑徹骨髓若非黃龍老漢到來未免虛生浪死法昌尋常气吞諸方及南公至便自生退屈抑壓諸賢山僧則不然今日闃然師叔及諸禪徳遠顧自非虛懷無我何能重法傾誠山僧也不說諸大眾病入膏肓頑徹骨髓也不要諸大眾更求妙劑別覓鑪錘秪教追蹤前哲見賢思齊更要知師叔爲人昔年海岸黃公稱如幽院梅花芳香晚吐蓋以師叔久預壽昌師翁籌室兼受博山先師鉗錘可謂百煉眞金火候已足豈似今時孟八郎漢在三家村裏渾拈椎拂亂施棒喝者同日而語哉所以道參學者若眼不別緇素品不辯髙下此人𨿽參徧諸方未免依然錯過且道錯過在甚麼處良久云按圖易索千金駿對面難知本色人。

徽州慈浚了塵眾禪人請上堂達摩大師云無上妙道曠劫辛勤豈可以輕心小智而求得乎二祖慧可聞誨遂斷臂磨前求與安心磨云將心來與汝安可云覓心了不可得磨云與汝安心竟這老臊胡言翻語覆知他是何心行當時賴遇二祖受得這等毒藥若似今時人惟用俊鷹快鷂手腳聞說个無上妙道曠劫辛勤好與打折驢腰何故直下便悟猶遲八刻豈況教人釘椿搖櫓按牛喫艸至若石霜坐枯木堂潙山置圓木枕長慶七破蒲團髙峯不沾牀凳香林四十年打成一片趙州三十年無雜用心如此苦參皆成鈍漢喚來與近代禪客提瓶挈杖也沒用處噫末法輕囂人鮮實行秪喜參容易禪就機打發籠罩得人學者爭趨座下背地裏習學問答偈頌機鋒轉語傳授成家自少林帕子之後又出此一套惡風殊可憐憫眞个達摩一宗掃土而盡殊不知識漏未幹無明最重便道我能逼生蛇化活龍爭柰業軀未卸安易吸盡萬頃滄波衲僧家理不盡於心機不盡乎妙必須苦參力到徹底掀翻豈可被師家愚弄生受熱瞞與个冬瓜印子便如生身父母感恩無地更聞他家有人非且相與搜尋貶剝無所不至不推倒其門戶不休如此行徑又何能夢見丹霞參馬祖復指見石頭洛浦事臨濟後服膺夾山一種大人標格髙越常流豈以人情系綴而爲佛法流布山僧則不然山田脫粟飯野菜淡黃齏喫則從君喫不喫任東西且道與芙蓉老祖是同是別還知麼竿頭不著閒香餌直釣元求負命魚。

上堂五蘊山中埋盡有情佛子赤肉團上裹卻無位眞人終日拈匙把箸不知饑飽爲何个中俯仰折旋借問主賓誰立更有肆狼貪虎噬甘自造銅柱鑊湯愆深似海難教業浪拭漧愛重如山豈易罪花凋卸輪回路徒勞建不拔根基生死窠有幾个解抽身漢子今日孝子周爌入山禮懺報薦先君特請山僧升座說法秪如山僧恁麼道大似泥裏洗土塊未爲本分艸料且道如何是本分艸料曾向百花叢裏過果然一葉不沾身。

上堂癡盲無覺照業識紛沈掉起牀忙到晚伸腳睡到曉醉生夢死多喪卻形山寶縠穿雀驚飛藤枯樹崩倒無限聰明人送命還閻老諸兄弟此是未悟人光景閻老子算飯錢也合甘受秪如大悟人分上還被閻老子拘束也無驀卓杖子云閻老子你合喫山僧痛棒何故不識廬陵米價與人算甚飯錢山僧倒行此令蒼天抱屈含冤靠拄杖下座。

上堂僧問棄恩入無爲眞是報恩者如何是報恩一句師云穿過驢胎馬腹來進云驀然裂斷鐵繩頭虛影未知落何所師云闍黎繩頭在老僧手裏進云蒙師舒出一毫光極目欣瞻華藏界師云釣鰲須是下金鉤進云綠野靑山收不住師云有甚麼收不住進云如今搭在玉欄桿師云猶帶藍毿不堪乃白露柱產嬰兒燈籠抱作子結就肉團身呼娘還認父夢裏彊悲歡空花成散聚永劫苦輪回長夜醉生死不悟幻因緣恩愛藤纏樹畢竟事如何要在知落處秪如慈林關主設齋供養大眾報薦先君吳道辰居士且道先靈聽法落在何處卓拄杖云若願生西方這里好入路又卓云若願生娑婆這里好出路二俱不願生復卓云且住且住。

上堂舉玄沙大師問鏡淸云古人道不見一法是大過患你且道不見甚麼法淸指露柱云莫是這个法麼沙云浙中淸水白米從你喫佛法未夢見在師云此則公案不識者將謂玄沙不肯鏡淸殊不知兩尊宿俱遊雪峯之門旗鼓相當塤篪疊奏可稱難兄難弟矣所以天童老人道鏡淸久不作佛法夢也又云須是玄沙同參始得天童可謂善知無舌語解聽沒弦琴眞个是二老賞音者也若作勝負商量此人未夢見佛法在近來法門淡薄兄弟家相見惟敍寒溫情面款待佛法兩字絕口不談看他古人一唱一酬如函合蓋似箭投鋒足爲千古眼目今日是五慈禪友從浙中來曾與張午正居士法喜交深以久參先博山之故特來掃塔仍請山僧上堂激揚斯道可見世𨿽末法人尙古風然正眼觀來不是好心何故你在浙中喫了淸水白米卻來累及山僧償他口債且道口債作麼生償師舉起拂子擊香案云不見道布施我者不名福田供養我者墮三惡道與麼道卻又反累施主還債耶擲下拂子云除是維摩老知吾施受心。

浴佛日楊鏡菱居士請上堂僧問世尊初生手指天地雲天上天下惟吾獨尊且道見个甚麼便開恁麼大口師云老成見慣渾閒事進云後來雲門大師道我當時若見一棒打殺未審具甚麼眼師云我不似雲門著惑進云萬古浴龍水年年一度澆時如何師云你一定作浴佛會師舉僧問五祖演禪師如何是佛祖云新生孩子擲金盤又問如何是祖師西來意祖云荊棘林中舞柘枝諸兄弟這僧問處也尋常老宿答處甚奇特若向這兩轉語裏會去如鏡裏看形面影皆眞非但親見世尊亦乃親見祖師若以意識卜度思量如畫上寫照𨿽丰神酷肖亦秪匹似間耳更道个年年四月八喚作釋迦生大似風吹垢傷人好眼睛畢竟如何卓拄杖便下座。

中秋上堂僧問八月中秋月夜深光皎潔請問和尙如何是中秋月師云不隔千重縠進云淸蟾飛上界丘壑悉皆明一句作麼生道師云劈破昆侖弄得圓進云恁麼則人人得玩賞个个盡同看去也師云誰是月中人僧禮拜云謝師答話僧問落葉知秋卽不問如何是把定乾坤句師云恰值中秋節進云四至風月橫擔拄杖是阿誰境界師云非闍黎境界進云是誰境界師云還他向上人進云不跨云橋浪裏舟因甚人在彼岸師云闍黎掉在水裏進云恁麼風捲嶺頭云浪翻潭底月去也師云那里學得虛頭來僧禮拜云看腳下師云好與三十棒乃曰道非明暗若以明暗而論道者好與三十拄杖時無寒暑若以寒暑而論時者好與三十拄杖月無虧盈若以虧盈而論月者好與三十拄杖何故不曾見諦終迷茫光影門頭直饒識眞翻不轉明白窠臼山僧棒頭有眼打人極有分曉爭肯模糊放過也寒山道吾心似秋月碧潭光皎潔無物堪比倫教我如何說這老兒家𨿽是階下漢卻較些子將華藏世界熬成一个大月餅與盡大地人同賞中秋還有一口吞得盡底麼良久云縱然咬得百雜碎細嚼粗餐尙欠功。

結制上堂僧問象王行處絕狐蹤時如何師云放牛須越嶺下馬急收韁進云恁麼大地沒遮攔去也師云鷺立三溪水雲遊五座峯進云虛空沒縫罅雲水逗淸光師云更須釘取這一縫乃曰諸方狂浪滔天博山死水浸殺看來擔板禪和枉費鉤錐點撥點不點撥不撥把斷關津須定奪龍王按劍絕傍觀看誰來把虎須捋還有捋虎須者麼眾無對師笑云直饒捋得也是沿臺盤乞兒。

以寧上座請普說若欲參究此道必須見地明白操履眞實然後可以完全此个淨白心地當知淨白體上污染不得卽此不污染是諸佛之所護念何謂污染但形文字卽是污染若落語言才涉思惟卽是污染所以楞伽云離文字相離言說相離心緣相蓋體性自離不屬能離所離若著个離字心頭蚤被污染了也非但淨白體上著不得个離字卽聖凡迷悟善惡邪正好醜等字悉著不得若有絲頭許打疊不淨便是塵飛蔽天芥墮覆地非但不能自己護念卽使諸佛三加五被亦不柰汝何古徳云就中不落第二念方入我法門還有不落第二念底麼試出來道看如無且聽山僧再打葛藤今日以寧上座殷勤勸請對眾普說山僧道法無新獘妙在提唱者不失綱宗不存軌則石頭老祖云承言須會宗勿自立規矩要在稱性而談隨機善說當觀人根性應以何法示之則爲說其法要金剛云無有定法如來可說若宗師家一向以直捷示人過在儱侗若一向以玄要示人過在穿鑿若一向以痛快示人過在趁俊若一向以婉轉示人過在回互若一向以奇特示人過在傷巧若一向以平實示人過在太拙若偏喜人立地悟去則个个視爲易事若教人次第悟入則步步落在階級若以勝心說法此乃慢幢過人若以諍心說法打在是非窩裏能離此種種過患可謂善說法要妙在舌頭無路足迹如空譬扁鵲料癥而施方波斯識貨而打價若不料癥而施方必爲庸醫誤人若不識貨而打價必被市估所欺所謂提挈綱宗者如揭杲日以麗天絕無私照似任大地而載物靡不生成登須彌則眾嶽朝宗觀大海則百川歸派森羅萬象孰能外於虛空蠻貊中華悉皆歸於王化不以一木而構大廈之廣不以一狐而成千金之裘不以一味而和眾羹之美不以一藥而療眾人之癥圓機普應不滯一隅窠臼打翻不著一境握隨色之摩尼縱返擲之獅子自余失其綱宗彊立宗旨各分門戶自樹籓籬相非則對壘爭鋒異見似分河飲水多見混帳禪和擔板知識七偏八癖之人收爲法嗣山蠻社拗之說刻板流通戲論笑杷傳滿諸方臭驢汗到處稱尊破廟裏紛然升座皆繇師匠不觀非器妄付來源只圖眼前熱鬧門庭那管後來吾徒敗缺禪到於今風眞醜矣殊不知祖庭授受必須眞參實悟之人旗鼓登壇原是大方作略之手燒生柴而帶葉不許全落無明就盂水而投鍼須是醇全妙器撐天拄地事豈尋常鐵骨銅筋才堪擔荷諸兄弟莫嫌料揀各自知非若秪趨羣逐隊打入此等社火百劫千生秪成得个野狐種艸若更聞此禪風惡習輒生鄙厭別行一路一生便不參禪此又是無气血底漢子若終身不肯參究畢竟生死關頭如何打過閻老鐵棒如何躲得不見李駙馬云參禪還須鐵漢著手心頭便判直趨無上菩提一切是非莫管果是英靈有志必須努力加鞭愼勿因時退屈所貴參尋明眼死做工夫千煆萬煉必須見地明白操履眞實然後完全此个淨白心地便是超羣上士特達丈夫然𨿽如是誾上座無端向淨白地上說出許多不漧淨底語來且道淨白體上畢竟是污染邪不污染邪還委悉麼肚無偏癖病何怕冷油齏。

舟中放燈小參僧問云恁麼來時如何師云看取腳下進云不恁麼來時如何師云轉身就位進云恁麼不恁麼來時如何師云撞入葛藤窠僧禮拜又僧問千燈水面照未審光從何發師云親見龍潭湧出來師復雲性水澄淸元無飄沒妄波鼓動遂有升沈旣迷出世津梁不睹光明寶藏千波兢湧誰燃照水之犀一口吸漧孰是倒瀾之手溺而不溺直須跳出這層波生而不生轉取騰霄那一步秪如白浪滔天還有不被顚溺者麼良久云移舟不別水舉棹卻迷源。

小參諸人未見山僧時喜地歡天執香獻花願得一睹及到山僧這里耳不得聽眼不得顧心不得思口不得語恍恍忽忽作不得主盡力捫摩沒个入路若向這里放過百劫千生對面不遇直須鍼札不入尋个入頭忽然作得主開得口管取通身慶快不妨足蹈手舞若不然自是諸人辜負山僧也不是山僧辜負諸人何故法不空施福無虛布。

玄詣禪人從漳泉行化回小參諸禪徳心地難明日子易過栗棘蓬吞不下鐵饅頭咬不破每日喫施主齋茶且道是福是禍你若將吞不下底吞下咬不破底咬破任是天龍送供豎一指云不勞謝他這个其或未然拼命喫河豚眼前且救餓消得消不得罪過不罪過總要諸人自著力全靠山僧則不可。

元宵小參雪前先辦柴可以禦隆冬之寒燈前先辦火可以傋元宵之觀參學人亦然必先精勤辦道道眼頓開可以領納現前受用今夜與諸兄弟在雪裏過元宵燈不見燈花不見花月不見月冷冰冰地在屋裏坐獨有一人不懼寒威不守冷坐戴雪爲笠踹雪爲履披雪爲衣餐雪爲飯終日在雪裏行走坐臥笑看瓊樓玉殿別是一樣乾坤火樹銀花無非妙嚴境界先大師云人生一日不可無此光景還有受用此个光景者麼廣福非師云淨瓶張口笑雪裏一枝開師云難得和此一曲。

先和尙三周年眾請小參今日是先師三周之辰福州林衡庭居士設茶供眾請山僧小參山僧無可舉揚記得昔年先師遷化之頃山僧問云去來自繇和尙作麼生道先師索筆大書云歷歷分明復云汝意作麼生彼時山僧悲戀躄踴不及答語先師云畱此不了公案待汝了卻遂擲筆而逝當斯時也予思法門不幸痛失正眼不卽外揚家醜今日狹路相逢不免舉似諸兄弟商量若能圓得末後句不惟使先師骨血不寒亦見先師光明煥赫其或未然山僧且歸方丈待列位明日替山僧了此不了公案復舉巴陵鑑禪師有僧問如何是提婆宗陵云銀碗裏盛雪又問如何是吹毛劍陵云珊瑚枝枝撐著月如何是正法眼陵云明眼人落井後有僧舉似雲門雲門云秪消此三轉語足可供養老僧博山昔年有道開禪者自稱得悟爭論不已先師鳴鼓升座將尋常看驗學人四問喚渠出答渠不能對彼時山僧輪值監院以事未及趨聽先師命侍者喚至將前四問復問殿角風搖樹行人盡解衣時如何山僧答云微云籠海嶽疏雨滴巖花又問淸風拂白月野老笑相親時如何答云界破靑山色黃河水倒流又問佛殿東南因甚缺了一角答云恰值博山修造才了又問僧堂中幾人坐臥答云東西十萬南北八千先師又云四問許汝答四問外汝又作麼生答云熱場何妨撒手諸兄弟巴陵三轉語足可供養雲門山僧四轉語還可供養得博山先師否諸兄弟若也評量得出許汝問答如流其或未然若無把定乾坤眼縱遇金鋀辯不眞。

誕日小參師以手指自身云這一件破襖子四十九年前從娘母胎裏借披出來如今若教脫卻又恐凍殺法身若不脫卻未免負債不還且道脫卻卽是不脫卽是請諸上座代一轉語其或未然山僧自己不妨頌出析骨還父析肉還母現那吒身瞥喜瞥怒緣木求魚關門逐虎偶爾成文隨緣作主且道誾上座生緣在甚麼處從來不打誑語怎見得不誑語信州便是廣信府。

因事小參山僧喜人坐禪亦喜人辦行禪行雙修方繼祖道若偏喜坐禪不肯辦行若偏愛辦行不喜坐禪俱名擔板漢子非稱當家種艸當知從上師徳無不從行門中成辦出來多見血汗成功豈忍坐銷信施靑原老祖見石頭打坐因問云汝在此作甚麼頭云一物不爲原云與麼則閒坐也頭雲閒坐卽爲也你看他古人一物不爲亦不肯閒坐諸兄弟鬧烘烘處好坐禪冷冰冰處好辦行向禪堂裏耕翻大地長養靈苗向鋤頭上穩坐蒲團掀翻世界如此則終日坐禪不守枯寂終朝辦行不見劬勞終日爲而未嘗爲終日坐而未嘗坐到此田地自然心安如海不知把纜行船管甚傾湫倒嶽且道因甚麼如此妥當還委麼繁興無動止一道豈偏頗。

除夕小參大盡三十日小盡二十九果然及得盡歲月更長久長久且置諸方龍象都到博山過年且道無位眞人在甚麼處度歲若有曉得不妨遞个消息出來其或未然問取壁上桃符便知端的。

小參生從何處來死從何處去大家業識茫茫可憐無本可據秪如有本可據的人又作麼生拏住布袋口擲卻拄杖子左手控飛龍右足跨猛虎亂把繡毬拋倒踞香臺舞浪蕩不歸家何彼復何此彼此且置秪如今夜茶筵是周仲讓居士薦亡弟季材文學且道先靈在此座筵聞法畢竟是業識耶非業識耶有本可據耶無本可據耶咄不入祖師室茫然趣兩頭鄭式蘧居士薦張淑人請小參如來常寂光如月印秋水眾生心水濁月卽難鑑取佛開淨土門豈離心境有心淨土亦淨吞卻山河影土淨心亦淨擊碎玻璃鏡心土二俱離蓮花出淤泥心土二俱卽娑婆眞樂國賣花人過野橋香窠松鶴唳疏枝濕。

小參心眼本開無柰空花自翳性天廓朗秪因迷霧長昏佛說世智辯聰是八難中之一以學解多知遂成理障故翻不轉文字窠臼打不破生死牢關當其迷時文字語言總是障道根本及其悟也語言文字原是解脫正因妙在反手覆手耳昔李渤刺史問歸宗常禪師云須彌納芥子卽不疑芥子納須彌莫是妄譚否宗云人傳使君讀萬卷書是否渤云然宗云摩頂至踵如椰子大萬卷書何處著復問一大藏教明甚麼邊事宗舉拳示之云會麼渤云不會宗云這措大拳頭也不識渤云請師指示宗云會則途中受用不會則世諦流布師云萬卷書何處著伸腳處便縮腳掀翻窠臼絕狐疑眞个拳頭好作略不在途中不在家世諦流布亦不惡秪如茶筵中報薦先相國方水大居士是他生平讀萬卷書畢竟向何處安著還會麼儒佛原無兩个心絕學始稱眞道學。

懺堂小參若論本地風光如摩天俊鶻豈落二機如踞地獅子全威不動直下便見無第二人擬議卽乖焉容鈍置正位尙嫌尊貴偏方豈落程途旋風千匝打歸來機輪絕斷無回互昔三祖求二祖懺罪二祖云將罪來與汝懺三祖云覓罪了不可得二祖云與汝懺罪竟審如是理懺尙且不有事懺更復何憑事理雙融便證禮佛三昧更有向上事在僧出禮拜師云問話且置汝禮底是甚麼進云能禮所禮性空寂師云此是教家極則進云宗教不二師云向上事何不道取一句進云一輪紅日照禪堂師云此猶是向下事進云恁麼則請和尙指示師云腳跟點地滑如苔時有傍僧下一喝師云掠虛漢不許攙行奪市僧云臨濟道有時一喝如金剛王寶劍如何是金剛王寶劍師云我不用此鈍鋒進云有時一喝如踞地獅子如何是踞地獅子師云我家無此畜生進云有時一喝如探竿影艸如何是探竿影艸師云閃蹤露影作麼進云有時一喝不作一喝用師云賺殺他家兒孫進云四偈已蒙師指示本地風光事若何師云指頭無縫露全機進云請和尙歸方丈師云喚侍者點茶來僧問選佛場中大開鑪韝祖師門庭不涉階級意作麼生師云看腳跟綫斷也未進云紅日窗前影明月落堂中是那一邊事師云不是汝住腳處進云石虎當頭露野獸絕狐蹤時如何師云好喫一頓別與商量僧問如何是賓中賓師云面面撲灰塵進云如何是賓中主師雲歸家不坐堂進云如何是主中賓師云出門不上路進云如何是主中主師云猊牀不露影進云賓主已蒙師指示知音一句作麼生師云試唱一曲看僧問如何是切上加鞭師云千里追風不涉程進雲家賊難防時如何師云誰教你認他作子進云修此禮佛三昧向後還有罪也無師云勤禮不知勞進云還有這个在師云且喜汝無這个便打。

元夜茶話歲月如環無起盡揭翻新曆又周流未知石筍抽條意好趁春風迸出頭且道迸出後如何僧云撐天拄地師云三莖四莖斜一根兩根曲你道堪作何用進云學人不會師云何不道舟漢成龍去淸時引鳳來又問一僧適才維那答了也汝又作麼生僧云須彌掉落虛空裏海岸蓬頭天外天師云猶欠盡力迸出在進云恐太孤負和尙師云不得孤負人中秋茶話教中道菩薩淸涼月常遊畢竟空眾生心水淨菩提影現中山僧今夜與諸兄弟隨羣逐隊同賞中秋又得歡笑一場將茶筵排列丹墀之上將謂廊房之下無月玩賞天上之月殊不知月輪不在天月輪不在地上下四維觀都不見月影或有个出來以手指月向山僧道這个喚做甚麼山僧道喚作苕帚柄會麼不見雲巖掃地次道吾云太區區生巖云須知有不區區者吾云莫有第二月麼巖乃豎起苕帚云這个是第幾月吾便休去秪如諸兄弟喚作月山僧喚作苕帚柄且道苕帚柄上是眞月耶是第二月耶是煩惱月耶是淸涼月耶淸光此夜家家有切忌分爲兩段看。

茶話僧問雲門如何是法身邊事門云枯樁如何是法身向上事門云非枯樁若論法身邊事知有底未必能知若論法身向上事不知有底卻又知有或有个知有不知有底出來你道此人是會得枯樁耶非枯樁耶師舉起茶盞云張三貪杯李四酒醉茶鐘落地果碟粉碎直饒曉得正按傍提也難與睦州老人弄唇接觜秪如今夜茶話爲鄭若休居士報薦祖嬸周氏恭人且道此位先靈聞法當生何處夜明簾外難尋迹無影峯頭不借緣好共龐家靈照女饑來喫飯困來眠。

誕日茶話無端突起一个泡泡裏安身自裏纏曠劫秪明今日事虛空劃界論何年諸上座諸佛是泡也眾生亦泡也天地世界是泡也父母我身皆泡也汝若作个泡會喚作毛道凡夫你若不作个泡會猶是邪見邊事山僧將此種種差別總作一个大泡拋向諸上座面前且道是諸上座底泡耶是山僧底泡耶若道是諸上座底泡昧卻山僧若道是山僧底泡恰又瞞卻諸上座還有揀辯得出者麼一漚未起猶嫌冷萬丈波瀾豈顧髙身土互嚴渾夢事吞幹滄海釣飛鰲。

雪關禪師語錄卷之一終嘉興大藏經雪關禪師語錄

雪關禪師語錄卷之二

門人成巒侍者傳善錄

法孫開詗編

鼓山語錄

崇禎壬申總憲能始曹公農部得山林公及眾鄕紳請師於福州鼓山湧泉禪寺開法以六月初三日入院。

上堂拈香雲此一瓣香千祥具足百福莊嚴端爲祝延今上皇帝聖壽萬安伏願一人常有慶萬國以常春此一瓣香氤浮塵剎瑞靄娑婆專爲山中檀越護法宰官居士伏願作儒林之柱石爲法苑之金湯此一瓣香雪山朽盡少室重華專伸供養博山堂上先師異大和尙少酬法乳之恩就座白椎畢師乃云若論佛法如蚊子上鐵牛無你開口處今權向第二門頭說个譬諭若要造進此道如人行路一般必先尋一條直捷路上行更要向差別路頭一一透過始得秪如山僧在博山束裝出門諸兄弟有先從柘浦抵芝城順舟而下不數日便到鼓山何等快捷山僧從鵝湖穿馬嶺經壽昌登廣福涉鐔津其間歷峻嶺而千盤經回溪而百折所過州城紛人士香花之接徧遊蘭若觀叢林法化之儀經六十餘日始到鼓山何等曲折若論一踏便到諸兄弟誠得便宜若要曲盡逶迆須學山僧重重經履險夷始得今人參學多喜直捷理會不知果有見處更要踏翻差別關頭才具決擇法眼然後淸機歷掌珠滚盤圓萬化從心兵隨印轉咄此總是途路邊事料掉沒交涉且到家一句作麼生道大眾無事各自歸堂好。

鄭汝交刺史請上堂僧問法幢髙樹龍象爭趨如何是當前標示師云香帳花龕進云適才鐘鳴鼓響卽今聲歸何處師云問取玄沙進云今日宰官臨筵作麼生不辜來意師云因齋慶贊進云此居士莫是靈山中再來否師云也是龍華樹下人進云還有點破言句也無師云的進云興聖國師未了之句請師直指師云箭過九重城鄭使君問云昔日神晏國師在石巖下坐因水聲喧甚將東澗水喝向西去泉聲遂涸今日請和尙將西澗水喝轉東來還可得麼師云彼澗卽是此澗喝去何須喝來使君禮拜師乃云今日是使君設齋請山僧升座舉揚佛法山僧無可爲說不免將適來公案再舉一回也遂髙聲喝云轉了也還聞水聲麼忽有个出來道和尙莫瞞人好山僧向他道被汝勘破了也且道如何是勘破底事吞幹眾壑談猶易撥轉千峯別有功不是太原孚上座鼓山爭與顯神通。

結制上堂亂意猿奔樹塵緣馬過橋不到心空處何日得開交所以古人立个期限要你向甕中捉鱉諸兄弟直須內不住心外不住境黏膠旣脫窠臼掀翻果到心境雙亡正好通个消息還有通消息者麼咦龍門髙萬仞騰躍是何人。

誕日上堂僧問象赴龍奔各趨慶賀請問和尙年多少師云與拄杖子同年進云然則不歷春秋度常延不老春也師云貍奴白牯自知時僧禮拜歸位師乃云業風吹墮閻浮界肉襖頻經脫換來覷破未生前面目方知露柱是娘胎教中道諸法不自生亦不從他生不共不無因是故說無生山僧道諸法從自生亦復從他生亦共亦無因說甚麼無生諸兄弟若向教中意會去如斬開荊棘指出一條大路若向山僧句裏會去如不動旗槍便爾就路還家所謂發足有殊到家則一也僧出問和尙因甚麼忘卻生身父母與露柱作兒師曰苗從地發花借春開便下座。

元旦上堂春色無分新舊年光豈有去來洞見剎那三際從他葉落花開不見白楊順禪師道染緣易就道業難成不了目前萬緣差別秪如昨日喚作除歲今日喚作元朝浮字虛名憑誰安得若乃千門爆竹使大地而驚雷萬戶桃符替虛空而掛彩銀燭透紗籠之影銅瓶簪楊柳之春堂奏管弦響送木人之耳鑪燒榾柮威袪石女之寒景物森然風光滿目若喚作目前底法則心外別有境象若是自家屋裏事如何領略此段生涯還委悉麼根塵元是吾家寶無柰空花翳眼珠果爾斯須常返照自然不到喪居諸▆林性端居士誦圓通經請上堂卓拄杖一下云觀世音菩薩來也在山僧拄杖頭放光動地現色身三昧灑火宅以甘露能令熱惱眾生入火不燒駕欲海之慈航能令癡愛眾生入水不溺秪如觀世音菩薩從聞思修入三摩地畢竟是何境界菩薩道我不自觀以拄杖子觀我不自聞以拄杖子聞如今見聞拈放一邊且道是拄杖子化爲菩薩耶菩薩化爲拄杖子耶若人定當得出不消根選圓通其或未然且將拄杖子送與性端居士掛在家中壁上燒香供養。

履徵上座母難日請上堂梵网經云孝名爲戒亦名制止玄沙得悟父生天目連證果母離獄所謂沙門出世正大孝之極則今日是履徵上座母難之辰上座戒行冰霜法門城塹跋涉千里將迎兩世法幢導誘此方豈不利及先亡父母且道先亡父母卽今在甚麼處若也會得非但利樂上座父母且利及大地有情父母然𨿽上座底先亡父母畢竟在甚麼處良久云尊貴未嘗居佛位刀山劍樹豈輪回。

結制上堂古人參究此道意在克期取證立地便構去末世流獘視結制爲故事藐生死如等閒話頭不切宛如捕影追風誓志不堅誰比封衾轉枕掛名色爲禪和將佛法當兒戲弄到沒滋味沒撈摸處便放意蕩情業識難制殊不知古人求法心眞苦到懇切𨿽軀命可拼故雪山童子聞半偈而投崖少林二祖乞安心而斷臂髙峯妙要人然指然頂無非示誠重之心投子同令人自米自炊秪欲驗堅確之志汾陽昭酒肉散徒葉縣省水潑旦過風規若此今日何如若非慈明七眾浮山二公未免撩天索價無人博地相酬辜負一片婆心去也諸禪徳若欲荷擔此事力究深參必須鑑上髙流莫甘墮於庸鄙將一副成佛作祖心肚如生鐵鑄就把百千萬種攀緣妄想融作一句話頭銀山鐵壁化爲一所禪堂全身拶入剔起眉毛不容絲毫走作管取九十日期內克辦此事咬破鐵蒺藜還我當門齒到此田地便見南泉斬貓香嚴上樹仰山落井大愚鋸解秤錘趙州庭前柏樹一一分明不是別人屋裏事秪如天童道淸光照眼向迷家明白轉身猶墮位畢竟利害在甚麼處良久雲輕車就熟忘馳驟古路天晴滑似泥珍重。

上堂昔人謂臨濟之道迥出常情驅耕夫之牛奪饑人之食敲骨取髓痛下鍼錐其鉗錘妙密互換主賓可與曹洞宗風相爲表裏三玄三要乃全該五位之中照用後先似善轉機位之妙通達權變不滯一隅所以道我有時一喝如金剛王寶劍有時一喝如踞地獅子有時一喝如探竿影艸有時一喝不作一喝用興化亦云諸人且莫胡喝亂喝直饒喝得興化向虛空裏打个筋斗撲落待我蘇醒起來款款向汝道我不曾向紫羅帳裏撒珍珠與汝諸人在你胡喝亂喝作麼看他恁麼說話大似王家令嚴不許攙行奪市把得住放得行喝旣如此則知他有時一棒拿龍捉虎有時一棒旋乾轉坤有時一棒壁立萬仞有時一棒徧界分身故云棒頭有眼明如日要識眞金火裏看可見他家風活計何等澗大豈比瞎棒狂喝瞞鼾儱侗又臨濟云沿流不止問如何眞照無邊說似它離相離名人不稟吹毛用了急須磨與麼道孟八郎漢摸他腳跟下一莖毛未有日在近時有一等拍盲禪者髙談臨濟專事棒喝離此別無長處更有一類粗蠻底漢子獰如把勢之徒村似匹夫之勇一味性燥菽麥不分飛腳舞拳似小兒弄戲具捶頭破腦如狹路遇冤家相逢驢唇馬嘴落得笑柄一場如此醜態豈不使臨濟一宗掃土而盡所望者主法尊嚴庶可作狂瀾砥柱誾上座二十年前亦曾把他弓騎他馬將他家骨董搬弄一番如今老大知羞要且隨時拈用可以推臨濟爲先鋒挽曹洞爲殿後亦可挽臨濟爲殿後推曹洞爲先鋒直得仰山拱手雲門服膺一味平懷諸宗齊貫𨿽則一一分明不在分明裏著腳不見洞山老人遣沙彌傳語云居乃囑云他或問和尙安否但道雲巖路相次絕也汝下此語須遠立恐他打汝沙彌承旨傳語聲未絕早被云居打一棒你看他父子如此照應可見運籌帷幄決勝千里銀河界斷平空接起虹橋關塞不通雁影傳回書信亦如靑林打僧一棒云鐵輪天子寰中敕這般作用更較臨濟一籌諸禪徳若要通他諸家宗旨須知同中有別別中有同同中全同別中全別自然道眼圓明會盡佛祖淆訛公案免被諸方簡點喚作無眼長老秪如誾上座恁麼舉揚且道是有眼長老耶無眼長老耶良久云些些力量分緇素蕩蕩身心絕是非薛迎薰居士請上堂大凡參學必先去其所重巖頭亦云才有所重卽落窠臼何爲所重隨聲逐色是所重粘情帶識是所重憎凡愛聖拋迷就悟是所重胡問亂答搬弄業識是所重遏捺妄想虛空現量是所重棒喝交馳守他珍禦是所重總不恁麼是所重若能一一去其所重如人脫衣解帶相似重重褫盡自然赤裸裸淨灑灑忽有个一絲不掛的漢子出來還教伊脫个甚麼卓拄杖云但願空諸所有愼勿實諸所無。

安海薛華錦居士請上堂僧問雪峯三登投子九上洞山爲甚麼卻向鰲山成道師云雪峯未曾得恁麼消息進云秪如後來住庵有僧敲門雪峯放身出云是甚麼僧亦云是甚麼畢竟作麼生師云俱是詐明頭進云僧舉似巖頭巖云我當時若向伊道末後句天下人不柰雪老何如何是末後句師云疑殺天下人進雲巖頭又道雪峯𨿽與我同條生不與我同條死要知末後句秪這是此意如何師云年老成精進云今日不但親見雪峯亦乃親見和尙去也師云闍黎向甚處見進云爭柰一枝聖箭直射入九重城裏也師云依稀似曲才堪聽又被風吹別調中進云佛祖機緣蒙師示超佛越祖望指南師云我不似相樓打樓僧禮拜師乃舉達摩大師云外息諸緣風不動也內心無喘樹不搖也心如墻壁斫卻中心樹子著方可入道擲下斧頭來諸禪徳向此四句裏覷个七穿八穴自然撒得開捏得聚撲得破補得起非但曉得達摩面壁亦乃知得壁面達摩諸禪徳達摩面壁則故是且道壁面達摩是何意謂復笑云喚甚磨作壁。

林從元居士爲父誕日請上堂山僧未出方丈門有僧問云諸供養中法供養最如何是法供養山僧答云匙挑不上進云未審供養甚麼人山僧答云不落施受者進云爭柰無厭足何山僧合掌道果然難消不見寶鏡三昧云臣奉於君子順於父不順非孝不奉非輔人能解奉順無違便知供養之法最妙所以重重無盡廣辟普賢行門展轉成緣莊嚴華藏法界然𨿽如是也須不被葛藤絆倒始得龐居士云有男不婚有女不嫁大家團圞頭共說無生話侍郎楊傑云男長當婚女大須嫁討甚閒工夫共說無生話看這兩个俗漢一人順水推船不解逆風把柁一人逆風把柁不解順水推船簡點將來佛法世法各得一橛山僧與麼批判大似漁人收鷸蚌偶然得利今日是林性端居士誕辰其嗣君從元登山設齋請山僧升座舉揚第一義諦可謂能知孝道善順親心秪如山僧祝齡一句爲是說無生話耶不說無生話耶若人定當得堪消檀信脂膏其或未然且聽一偈他家父子眞奇特似脫龐楊印子來妙契緣生無性旨曇花劫外帶春開。

上堂僧問當陽一擊乾坤碎塵剎山河寸地無還當得宗乘中事也無師云腳跟下道將一句來進云曾向水晶宮裏過十字街頭赤骨眠師云潭底毒龍還馴也未進云幾度龍門遭點額這回不怕潑天潮師云快些還我一滴水來進云凡聖位中畱不住回途石馬出紗籠師云鳥去分煙色風來打旋渦進云把斷要津不通凡聖請師開一綫道師云過頭拄杖好驚人僧禮拜師乃云參禪不制心業識紛飛苦僧家不養貓禪堂多老鼠忽被貓兒追到牛角裏時且道老鼠還有性命也無拈起拄杖子作搖勢云若人捉得渠當下偸心死連卓兩卓下座。

上堂僧問久釣深潭爲何驪龍不見師云莫在死水坐麼進雲乘風破浪意作麼生師云擲下釣竿來進云猶在某甲手裏師云還見驪龍麼進云抒教滄海竭變化有神龍師云潑天雲霧起誰是采珠人進雲從上諸祖是个傳語底未審傳甚麼人語師云問取黃面老子進云穴細金鍼芒長玉綫請師穿卻諸人鼻孔師云掩襟衣縫綻拂塵曉風淸師乃云說底不是禪悟底不是道推倒蒲萄棚春風寒料峭然𨿽如是今日若是端師子來也合喫山僧拄杖何也爲他不解扶起秪解放倒忽有个傍不甘底出來道和尙你還會扶起麼山僧也與拄杖何故爲他矮子看戲隨人上下。

臘八上堂釋迦老子沒好丑笑指南辰當北鬥雪山六載道何成縛起虛空爲掃帚眼見閻浮一切人通身搕通身垢掃佛掃祖掃邪魔掃凡掃聖掃空有佛法鮏羴盡掃除世間萬事眞芻狗看看今日掃向諸人頭上了也某甲稽首和南三界大師我此一眾嫩葉新條不堪霜雪望大師寬蕩滌之仁開涵養之路將此一柄掃帚畱在無陰陽地上與後來結个遠因遠緣何故春來不化松千樹冬至應生竹萬竿珍重。

解制上堂一念萬年布袋頭昨日結萬年一念布袋口今日開開秪恁麼開結秪恁麼結開結不同時甕中捉得鱉諸禪徳九十日期今已滿閉門作活事如何不曾捏殺獼猴子重疊關山未易過末法禪期眞參罕遇口苔舌醭誰到未萌縱他意樹抽枝未見心花成片然𨿽如是冷灰裏豈無一粒豆爆還有不跨石門扶豎晏祖門風者麼如無且向蘆花深處宿月明穿過釣魚臺。

元旦上堂新歲履端開泰運諸人分上壽添年法身𨿽是無增減也要隨緣驗不遷卓拄杖一下云拄杖子你底壽命是增耶是減耶你底歲月是遷耶是不遷耶卻被拄杖子倒喝一聲道和尙莫亂統好山僧秪得結舌低聲今日是元旦令節且下座與諸兄弟向佛殿裏拈一瓣香祝延聖壽。

鄭汝交刺史誕日請上堂傅大士云有物先天地無形本寂寥能爲萬象主不逐四時凋近時有等捏怪邪人道虛空世界萬象森羅情與非情盡從我之所生然則生身父母推置何地若還撞入母胎披此殼漏出來則生有所生豈曰獨生秪如有物先天地無形本寂寥則知天地非生我亦非生萬物無形我亦無形又能爲萬象主不逐四時凋則知萬象非主我亦非主四時不凋我亦不凋若道我能生天地萬物卽墮邪見又認定我此身是父母所生是天地所賦則是見沈生滅不出輪回深嗟末法邪見如林不信自心作佛甘作闡提局夢幻空花之身詎解緣生無性抱勝負是非之見焉能離句絕非縱心肆意謗佛謗法若知心卽是佛則謗彼者是謗自心之佛心旣無形佛亦非有心佛俱非誰受謗者誰爲謗者教中道諸罪𨿽重惟謗三寶不通懺悔以謗佛是損眾生之福田謗法是傷自己之慧命永投業浪枉受漂淪今日是鄭汝交居士懸弧令旦登山設齋特請山僧升座舉揚佛法此一篇說話大似路見不平拔劍相助然此居士正信三寶力護法門福田深種嘉苗壽嶽堪齊嵩華秪如舊歲喚作五十七新春喚作五十八且道父母未生已前春秋卻髙多少壺中日月光華發壽越須彌過量人。

水口興濟寺請小參來從淵關來去從淵關去來去自奔波困關渾如故不見祖師道萬法本閒惟人自鬧若知鬧底卽是閒底便見燈花燦爛色不關情若知閒底卽是鬧底便聽簫鼓駢闐聲非礙耳何故有物爲物則被物物礙膺塵本非塵則可塵塵合道舉起拂子云拂子是塵喚甚麼作道拂子是道喚甚麼作塵擲下拂子云還知麼關津𨿽放過不許販私鹽開元寺請小參古徳悟道偈云一拳拳倒黃鶴樓一踢踢翻鸚鵡洲有意气時添意气不風流處也風流慚愧古人露手露腳鼓粥飯气大似个白拈賊殊不知天關未轉地軸未旋徒爾驚羣難極底蘊誾上座則不然展開坐具包羣象抖擻袈裟裏太虛六臂三頭誇好漢輪王未與髻中珠何故大方無軌則應物任偏圓。

董巖請小參道人用處如風行空理透徹而意自玄機虛閒而神自王一任神駒蹴踏還如靈鶴翺翔蓋得無心於事無事於心自然虛而靈寂而妙不拘修證寧滯有爲諸兄弟若欲得此受用直須繩頭緊把自然透出重關且道透出關外底人是何作略天容難覆載器水逐方圓。

茶話古人愼重大法發語行事如守瓶口相似不亂瀉水雲居老人道得者不輕微明者不賤用若是逢茶說茶逢飯說飯滑弄唇皮成何了辦秪饒合得嘴盧都也是凍殺當年立雪漢所以道恁麼也不得不恁麼也不得恁麼不恁麼總不得拈開三段便有出身之路出身且置秪如二祖大師云我自調心非關汝事與麼道較當時立雪光景是同是別肝腸烹煉過火鑊冷如水。

夢生禪人請茶話時十四夜月喫茶知是茶味喫飯知是飯味因甚麼又道人莫不飲食鮮能知味畢竟此味作麼生知不見僧參趙州州問曾到此間否僧云已到州云喫茶去又問一僧曾到此間否僧云不曾到州云喫茶去監院問云和尙因甚麼到也喫茶去不到也喫茶去州喚監院院應諾州云喫茶去諸禪徳若知趙州三度茶話則茶味飯味徹底皆知其或未然試聽頌出趙州喫茶通身是口不論主賓寧拘好醜南北東西各一杯虛空澆濕眉毛皺皺不皺癭婆看月問中秋夜寒忘卻籠雙手。

恆光禪人請茶話教外別傳不繇文字四面無門好个入路敕點飛龍倒跨猛虎妙挾兼中須知回互若不回互譬樞不旋而必蠹水不流而必腐何故斬釘截鐵是時人之窠窟乃法王之寶聚。

超燈禪人請茶話乾坤靡久停之客紅顏無可妝之丹日月穿眼底之梭人命似急流之水伶俐漢向急水灘頭下得腳穩就無陰樹下終日打眠扭碎虛空驀翻筋斗然後拈來世諦總是曇花轉步塵勞無非華藏果能到此境界不妨道个處處綠楊堪系馬家家有路透長安其或未然且與眾道友多飲幾杯茶澆散胸中磊塊著。

辭眾茶話山僧今晚借龍泉一杯茶與大眾告別當知山僧來也不曾出博山去也不曾離鼓山紛紛盡是拖泥水動念無端滯往還總是情關不破識浪難幹所以把手忍分判袂愁訣當知道人分上不然不見進山主云來來實不來途中好善爲去去實不去路上莫虧危若知得山主底意便知誾上座不離丈室常在途中不離途中常居丈室還委麼月印千江曾未往鏡含十剎豈云來。

杭州虎跑語錄

崇禎丙子春太守嶽衡山司李黃海岸榷關馮際明錢塘邑侯劉鹿鰲臬幕吳赤城中丞余集生中丞洪淸遠憲副錢從卓大參翁水因司理許瑤房中翰周朗垣鹺伯李仲休劉績庵柴文伯嚴印持鄒孟陽秦心卿沈時可嚴忍公嚴無敕顧霖調聞子將卓左車鄒仲錫李煙客王元建方子凡錢公積聞子有沈澤民陸文垓鄒孝直淩履旋沈英多吳以徳張秀初卓珂月兪企延沈吉人江道闇徐元之徐羽侯唐友白陸不遠髙處上眾居士請上堂師拈香雲此一瓣香氤氳結而地天交泰盤旋覆而海嶽春融爇向鑪中端爲祝延今上皇帝聖壽萬安前星朗耀後嶽齊髙伏願皇仁浩蕩與日月齊明聖歷綿延等嵩華永算此一瓣香瑞接空中紫气香分劫外優曇端爲滿朝文武合郡宰官虎林護法居士信心檀越諸山耆宿本寺監院眾執事伏願道標峻揭長爲法海神龍願駕髙驂允作淸朝儀鳳此一瓣香吞吐千秋靈气含藏剎土風光端爲供養開山寰中大師寺主三空和尙伏願玄風再振少林開無影之花法苑重新大樹垂普天之蔭此一瓣香雜毒爲丸祖佛也須蠱殺旃檀和糞貴賤不許論量端爲供養博山堂上先大師異和尙伏願毫端露華藏之天鼻索隨逆兒之手就座維那白椎竟師云今日升座諸方龍象擁集肩挨腳拶推倒香臺直饒汝向千萬人藂中翻身跳出還須與老僧把手同行始得還有麼如無山僧打葛藤相謾去也黃海岸居士問云虎跑法會萬眾云臻燕語鶯啼花紅椰綠斬新春令一句請師道來師云謝居士說了也僧問今日大開鑪韝煆煉聖凡有个純鋼打就生鐵鑄成底漢子出來還受煆煉也無師云也要與腦後一錘進云靈山一會迦葉親聞今朝法會何誰得聞師云靈山且置你因甚不照顧這一錘問云百尺竿頭一步作麼生進師云倚石推雲遠憑崖接樹髙師復云若論參學似登峯者必須造極溯流者決要窮源秪如此一坐具地乃唐寰中大師道場這老漢腳踏實地不弄虛頭其垂示云說得一丈不如行取一尺說得一尺不如行取一寸這般言句如開大鑪韝秪要鑄成純鋼漢子打就生鐵心肝方能了死脫生成佛作祖汝若說得行不得如空譚樓閣終無結構之功汝若行得說不得如靈雛在殼未成啐啄之用汝若行說俱到則知果熟曾經霜久瓜甜原爲地肥汝若行說俱不到此是不喞瀏漢諸兄弟諸佛祖師在汝腳跟下答話已久汝若更胡答亂問來尋老僧斗觜弄舌非但遲了八刻何曾夢見佛法臭汗气在當此之時眞風莫挽頹波日靡禪宗凋獘與世界塗炭眞可痛哭流涕所以山僧到浙中來蒙合郡宰官檀越洎諸山名宿惇請開堂意在因邪打正止法門互諍之風點鐵成金消末劫兵荒之苦諸兄弟必須眞參實悟究竟得个大透脫光景其或未悟稱悟非但瞞卻他人亦乃欺瞞自己盡是泥犁種艸波旬眷屬千佛出世亦救你這班東瓜茄子不得然𨿽如是山僧到這里開个鋪面亦有所圖且道圖个甚麼拋鉤爲釣鯤鯨族小小蝦蟆謾上竿。

上堂居士問云漚生漚滅江還碧意旨如何師云你須一口吸盡西江水始得進云雪消關破主人公何處安身立命師云鐵牛衝不過進云可見昔日婆心今日婆心師云這里說甚麼今昔士禮拜師云空頭沒頂師復云老蒼天靠你住昨日難防今日事花妍椰嫩正驕春晴空霹靂生風雨剌剌金蛇撲地飛巖泉迸澑峯攢霧雨過天晴日出頭始知變態常如故不如故豈不見雪竇老人道大丈夫先天爲心祖瓶匋聞老師招同黃海岸錢從卓吳心陽柴文伯方墨池許瑤房錢瑞星周朗垣李仲休鄒孟陽鄒仲錫聞子將聞子有嚴印持嚴忍公顧霖調錢公積於行素王元建錢賡明錢雍明林道周林蘭碩陸文垓陸不遠查醉白虞大赤虞仲皓陳西五顧超士鄒孝直鄒子猷鄒朿仲鄒藹生鄒叔夏江邦玉沈英多沈吉人沈啟敬李子先眾居士等西湖放生至淨慈寺請上堂山僧出虎跑三門赴聞尊宿洎合郡宰官居士湖上放生之約不意偶過淨慈諸公轉請上堂不知是何心悻可謂依稀似曲才堪聽又被風吹別調中然𨿽如是不妨借路經過夫肖翹愛命蠕動貪生業最慘於殺傷慈莫深於救護一夫騖漁獵之利何止戕百萬生靈一家奉蔬水之餐亦足活無限物類賓筵殫水陸之珍遊魂滿案食品耗萬錢之費快意何甘旣乏同體之悲焉無反噬之報因中失憫果亦無憐仁人君子能全惻隱之風活路生機原開仁壽之域是以西湖勝集眾善駢臻輪月放生羣公佳舉可以續雲棲大師悲深願廣之法乳庶不孤瓶匍尊宿利生接物之盛心所以太師翁云若恩周多命則大積陰功或惠及一虫亦何非善事卽此祝聖歷綿延之算共抒忠誠轉寰宇太平之風陰裨王化秪如永明大師道髙低嶽瀆共轉根本法輪大小鱗毛普現色身三昧還有知得永明老人落處麼海岸居士問云如何是色身三昧師云色身且置居士得何三昧進云要且不是鱗毛師云也像這个虫豸進云護生須是殺殺盡始安居畢竟殺生是放生是師喝云莫被人惑亂好進云果是作家師云念汝尊官饒過一掌便下座。

王庵主同郎生左居士請上堂教中道譬如琴瑟箜篌𨿽有妙音若無妙指終不能發寶覺眞心各各圓滿如我按指海印發光汝暫舉心塵勞先起師云黃面老人五百生前曾做樂官來這些習气熟處難忘山僧素乏師傳指法太鈍秪有一曲沒弦琴彈得最熟擊拂子云這个若喚作妙指又將甚麼作妙音這个若喚作妙音卻將甚麼作妙指擲下拂子云曲終人不見江上數峯靑。

上堂僧問不立儒不立佛不立道如此人來作麼生相見師云問取三教先生進云不落這个階級師云雪巢眠未穩終是嫩雛禪進云不妨處處垂方便師云這是甚麼所在說方便便打僧拍掌而退師云大似弄鬼戲僧問如何是直示底句師云踏破梯無級何愁上下難進云如何是轉身句師雲煙村三五里進云直示轉身是同是別師雲峯路萬千層僧禮拜師云且下階去師復云諸兄弟禪傋眾體豈落一機理貫千差豈拘一轍如海釀百川而成味滴滴全波地攬眾嶽而成山峯峯遞秀珠走盤圓拏捉不著昔洛浦機鋒俊捷臨濟嘗稱爲門下一隻箭誰敢當鋒後來辭去臨濟道好一尾赤稍鯉魚不知向誰家齏甕裏淹殺師云臨濟憐兒不露醜洛浦趁俊太過頭所以父子含糊匆匆放過後來參夾山進門但叉手而立山云雞棲鳳窠非其同類出去浦云自遠趨風乞師一接山云目前無闍黎此間無老僧浦便喝山云住住且莫艸艸匆匆雲月是同溪山各異截斷天下人舌頭則不無闍黎爭教無舌人解語浦無語山便打浦從此服膺諸兄弟還知他洛浦在夾山手裏落節麼良久云羅龍須是調龍手豈受尋常落地欺。

上堂師舉南泉禪師云王老師自小牧一頭水牯牛擬向溪東牧未免食他國王水艸擬向溪西牧未免食他國王水艸不如隨分納些些總不見得師拈雲溪東牧溪西牧知其背知其觸不如隨分納些些縱逾矩兮從所欲諸兄弟若曉得孔子道底便可移性復情若曉得南泉道底便可返道合常若曉得山僧道底墮坑落塹復卓拄杖云出了也免死停囚長智便下座。

孝廉聞子將嚴印持鄒孟陽王元建方子凡同錢機山相國沈彥威余集生兩中丞李仲休鹺伯錢淇水二守梁維章光祿請上堂錢塘江上春風起三月桃花翻浪勢五雲山裏眾鱗龍風雷特地催燒尾禹門萬丈躍煙霄振鬣掀鬐鼓異濤不但丰年霖雨足吸漧滄海巨波消而今得个閒棲泊相將盤踞炊煙閣倒捲綃簾轉出來面前顆顆驪珠爍且道是甚麼人爲他點眼良久雲水晶宮殿杳淡墨也難描。

錢從卓憲副柴文伯封公周朗垣中翰錢瑞星太史翁水因大參兪無文別駕顧霖調太學聞子將柴云倩朱夏朔方子凡諸孝廉設齋請上堂余集生居士問云雲門拈起糊餅云我秪供養兩浙人不供養向北人今日浙人也來供養北人也來供養和尙還一體回施還似雲門兩般管待師云雪關更過雲門量口闊從來吞十方進云一口吞盡十方卻向甚麼處屙師云施不擇地進云這个供養還須阿難唱个僧跋方見得有賓有主師云難得居士賡前和後進云賡前和後且置洞山有个頌子五臺山上云蒸飯佛殿階前狗溺天時又如何師雲山僧則不然紅稻啄殘鸚鵡粒碧梧棲老鳳凰枝進云恁麼則潙山柿子大家有分秪合代大眾禮拜師微笑云放過一著弘贊上座問云如月在水孤明歷歷時如何師云擊碎精靈窟通身毛骨寒進云便恁麼撒手時還有事也無師云切忌坐明頭贊禮拜師乃舉裴公美相國守新安日遊大安精舍見壁間畫像問黃檗老人云眞儀可觀髙僧何在檗朗聲喚云裴休公應諾檗云在甚麼處公於言下領旨如獲髻珠山僧道黃檗提頭裴公知尾一个舌親一个手快秪見艸枯鷹眼疾不知雪盡馬蹄輕韓昌黎公一日謁大顚禪師云弟子軍州事繁佛法省要處乞師一句顚良久公罔措時三平爲侍者乃敲禪牀三下顚云作麼平云先以定動後以智拔公乃禮謝云和尙門風髙峻某於侍者邊得个入處山僧道龍樓穩密近侍能知和尙門風髙峻侍者邊得个入處須知轉深轉有還須轉有轉深撞見个嚙鏃人來始得楊文公大年謁廣慧璉禪師璉接見問祕監曾見何人道話來公曰某曾問雲巖諒上座兩个大虫相咬時如何諒云一合相某曰我秪管看未審恁麼道還得麼璉曰這里卽不然公請和尙下一轉語璉以手作拽鼻勢云這畜生猶跳在公於言下領旨脫然無疑遂呈偈云八角磨盤空裏走金毛獅子變作狗擬欲將身北斗藏應須合掌南辰後山僧道方位易辧肯綮難知若要徹骨徹髓更須親見廣慧一回始得張侍郎無垢初參柏子話未有入忽聞蛙聲有省偈曰春天月夜一聲蛙撞破乾坤共一家正恁麼時誰會得嶺頭腳痛有玄沙山僧道築著磕著未足好手後來至徑山參妙喜老人與馮給諫諸公議格物山曰秪知有格物不知有物格公茫然山大笑公曰師能開論乎山曰不見小說載唐人有與安祿山共謀叛者其人先爲閬守壁間畫像在焉明皇幸蜀見之怒令侍臣以劍擊其像首時閬守在陜西首忽墮地公於此頓領深旨題不動軒云子韶格物妙喜物格欲識一貫兩个五伯山僧道格物物格彊分皂白若會萬物爲自己說甚物格與不格然𨿽如是囫圇吞栗卽不得諸道友今日是合城大護法眾居士設齋此諸公才兼韶美名媲韓楊拈起龐老箭鋒穿楊可待靠倒維摩方丈入室無難山僧未到虎跑先蒙書幣殷勤旣到虎跑又承盤桓眷顧久居虎跑更蒙法供稠疊佛法付於國王大臣然則靈山囑累正在今朝教中道諸供養中法供養最秪如今日眾居士設齋且道是法供不是法供良久云毒藥醍醐俱上味不知那个飽膨脝便下座。

孝廉唐祈遠設齋請上堂祈遠居士問云如何是參禪入手處師云吾常於此切進云如何是參禪險難處師云一一經過始得進云如何是參禪得力處師云把定乾坤士作禮一僧隨問云如何是參禪入手處師云截千人之頭臂剜萬人之心肝又問如何是參禪險難處師云拆佛殿毀魔宮又問如何是參禪得力處師雲逆水船開順水風僧禮拜師乃舉徑山老人道趙州禪秪在口唇邊山僧道趙州禪如神廟裏簽千掣千聖萬掣萬靈初不曾安排吉凶使人規避禍福若以是非得失而論古駁今山僧綰上眉毛一任諸方貶剝卓拄杖下座。

上堂兵曹徐獨往居士問博山言句𨿽多肚皮漧淨師云漧淨是一機先師不在這里士云漧淨便好師云語不離窠臼士云如何出得窠臼師云居士保重尊體士云病也不妨師云忌口彊喫藥士欣然師乃舉傅大士偈云空手把鋤頭步行騎水牛人從橋上過橋流水不流這老子做个法身頌子盡力描寫卻道不出不消山僧一句便頌了也且道是那一句卓拄杖云美食不中飽人餐便下座。

解制上堂山僧手腳類園丁日午澆瓜慣不曾今日根芽舒徧地春風引上石瓠棚秪如水到渠成瓜熟蒂落還有人道得麼一月期長雲裏過天明分曉各歸窠僧問放行則日月生光把定則乾坤失色還是把住是放行是師云一任闍黎裁取進云恁麼則囊錐脫穎去也師云你底錐在甚麼處僧便喝師笑云喝破口唇皮錐兒尋不見僧云不犯當頭因甚麼又犯師云不打自招趁出去茹無棟居士問如何是殺人刀師云倒掛眉端進云如何是活人劍師云不斬死漢士禮拜師云收師復云諸兄弟此一禪期乃司理黃海岸居士啟請余集生居士肇端洎會城諸公禪侶莫不歡心延接可謂金城百仞寶塹千重意在挽太平中興之國運起法門無諍之眞風諸兄弟勝緣難遇大心須髮𨿽時風窪陋先聖可攀玄沙衣取蔽形食取接气傋頭陀之名豈因浪得大潙冬不圍鑪夏不搖扇哲侍者之枕眞个驚人率多眞參實究豈徒馳獵虛聲古人道知是般事便休或親明眼久受鉗錘或居深山茆屋邊秪待囊錐脫穎果熟香飄或遊十字街頭卻道我自調心非關汝事宜追先軌勿墮時流其或未然縱有好因緣時節未免依舊當面蹉過設有个不錯過底出來也須向千峯萬峯深處親見老僧始得。

瓶匋聞老師同古徳新伊二法師洎眾宰官居士請小參師云宗門下事正令當行直饒佛祖出來也少不得劈頭一棒何況論賓論主禮貌周遮折旋俯仰寒溫語笑與本分事有何交涉然主不軋主法不說法明眼人前撒土撒沙一場笑柄況瓶匋師翁法云普覆慧鏡渾圓寓直指於曲禮之中謙光滿目移法幢於虎跑之寺降尊就卑𨿽眞歇老祖攝誘溫人無過此意卽法眼就玄則之座助化何如兼有古新二法師皆一時義虎正宜就此法筵之中互顯不說之說當知未開口已前如撾塗毒鼓石人側耳久矣無柰眾居士鼓弄風濤要使香海神龍法戰一場卻被三尊宿勘破了也且道勘破在甚麼處黃海岸居士突問云此三尊宿且道是那一个具眼師云請公髙鑑士云勘破了也師云勘破在甚麼處士云請師道師云艸裏漢士禮拜余集生居士問云和尙今日親到虎跑一聲哮吼喚醒夜深臣子就中虎嘯風生一句無人道得卻請和尙道師云夫子自道了也士云請師再吼師云不礙連聲吼恐驚座上人便歸方丈全夢澤邑侯王荊白郡幕吳心陽封公請小參師舉龐居士偈云但自無心於萬物何妨萬物常圍繞鐵牛不怕師子吼恰似木人看花鳥木人本體自無情花鳥逢人亦不驚心境如如秪這是何慮菩提道不成這老漢千秋雪膽萬古冰肝一任紅塵撲面何妨白汗盈軀妙在心不礙境境不礙心心還是心境還是境直得心境雙融捲舒自在然後可以治國治家上致君下澤民卽家庭而爲佛事火中拈出蓮花就風塵而結道緣空裏不畱鳥迹縱在萬境交加之際恬然如入那伽大定秪要信得此事及把柄在手如山僧先占法臺上坐任他千人藂觀萬人環繞畢竟動山僧這一步位不得我若招你上來推你下去要且一切人不柰山僧何山僧卻柰得一切人何假如有个不受招不受推底人出來又作麼生道若道得山僧與你柱杖若道不得山僧也與你柱杖傍僧云因甚麼如此師云爲你不如此進云如此時又如何師云正好喫棒。

小參僧問云萬古靈機追虎穴千峯踏破復歸崖蹋破千峯卽不問今居虎穴事如何師云還我艸鞋錢來僧鳴指一下師云不要亂做僧云不亂做底請師道師云你號做甚麼傍僧云這僧在磬山來號孤崖師問曾到博山麼僧云到師云你是那家小販凡問話臨濟有臨濟底妙處曹洞有曹洞底妙處僧云我但不知何等底妙處師云妙處也不知僧云這是什麼所在扯這些葛藤拂袖便出師云者梢郎子未遇人在師乃卓拄杖舉芭蕉淸禪師云你有拄杖子我與你拄杖你無拄杖子我奪你拄杖子芭蕉老漢扳例隨條就窠打劫要且自己無爲人處山僧則不然卓拄杖云秪个拄杖不與不奪柱地撐天如龍之活然𨿽如是非但芭蕉結舌山僧亦結舌有分且請拄杖子爲眾宣說卓拄杖云還聞麼眾無語師云大地是聾人。

太學佘象緯居士請小參師舉馬祖問南嶽雲如何是心地法門讓云汝學心地法門如下種子我說法要譬彼天澤汝緣合故當見其道諸禪徳情幹識漏錯認法身言滯句迷焉離毒海法身邊事猶可以依稀仿佛法身向上事有幾个自在縱橫髙峯老人偈雲海底泥牛銜月走巖前石虎抱兒眠鐵蛇鉆入金剛眼昆侖騎象鷺鷥牽會得此一偈則照用料揀棒喝交馳正好作曹洞兒孫洞山老人道五臺山頂云蒸飯佛殿階前狗尿天剎竿頭上尖錐子三个猢猻夜簸錢會得此一偈則偏正妙協機位環旋正好作臨濟兒孫恁麼道大似搓圓捺匾換柱移梁要且不是幹曝曝地或問山僧又作麼生規圓方竹杖漆卻斷紋琴家活臨時用安排便不眞復笑云也秪八成壽昌寺黃海岸居士請小參萬壑千峯路委蛇到來不動腳跟皮蕩家須是興家子祖父田園盡屬伊不肖乃伶俜之子久滯他邦今也喜得還鄕始知博山是父壽昌是祖將一个華藏世界爲我祖父田園拋來撒去盡著受用有時花擘星分不動纖粟有時堆山積海不畱一文妙在有爲有守善能受用自他皆成三昧今日到來壽昌門下幸有法叔諸師證知且喜家私完全券契明白信是克家之子還有个欠佛法債不了的且道阿誰良久云惟餘海岸黃居士瀾漫家風徹骨貧。

淨慈寺小參永明壽禪師云髙低嶽瀆共轉根本法輪大小鱗毛普現色身三昧然則飛潛動植佛性無殊网罟畋漁業報相值夫肉食者斷大慈悲佛性種子涅槃經云慈卽如來如來卽慈所以戕他物命者卽戕自己之慧命活彼生靈者卽活自己之生機拋綸擲釣解開宿世冤憎縱壑淩霄透出通身活路銜環報徳鑄印封侯歷有顯徵不虛惻隱今淨慈寺有徐澹初眾居士乘弘願而興悲運智立蓮社而念佛放生現宰官說法之身行菩薩方便之事使孩提亦知馴雉之異滿城興解网之仁故知放生潭卽功徳海也秪如龐居士云護生須是殺殺盡始安居此意又作麼生眉端笑掛吹毛劍逆順皆行平等慈。

回龍寺小參世人嗜五欲沈酣不醒悟蠅子落酒缸一醉飽而死有智大丈夫翻轉不如此唾視諸欲境肝膽生鐵鑄拶碎萬重關坐斷千峯路譬如無手人善撾塗毒鼓如撐無底船截流而飛渡凜若捧泰山輕如穿薄霧窮化盡端倪決不墮諸數秪如石頭禪師道回而更相涉不爾依位住此意如何轆轤銀索斷灑落起淸風。

秪園小參禪堂穩密不通風靜坐參禪好用工忽聽庭前鸚鵡語聲聲喚醒主人公主人公何面目才涉思惟隔千幅目前有路不通鍼萬里天邊如射鵠還有收得箭鋒者麼銅睛鐵眼漢不落二三機復笑云須是其人。

師初至虎跑杭州嶽衡山太守黃海岸司理洎余集生中丞請茶話師云定慧舊多講席今禪期之設乃虎林眾在道宰官居士意欲山僧握三尺黑蚖鞭象撻龍煆凡錘聖無端攪亂法門不知是何心行山僧爲雲棲掃塔而來撞著兩个攔途老虎昔日跑開泉眼今更作怪興古坐此虎跑殿上威風四顧卻被山僧畫个圈兒一齊收住海岸居士進云和尙照顧自己性命師咄云好个沒毛大虫進雲橫身當路時如何師云倒騎下也進云怒爪張牙時如何師云蚤被吞卻進云跑開泉眼時如何師云欠吼一聲師復云且道是那兩个老虎一个是黃海岸司理進云那个爲甚麼不道師以手指云一个是余集生居士士復進云和尙是第三个師移椅起身云大家看虎士拽師衣云拿住尾巴時如何師笑把士須云你不解捋虎須便歸方丈。

謝虎跑監院眾執事茶話因花沒蒂信結果於斯時行海非波始濫觴於此際雲從龍風從虎繇來主伴交參輪孤運掌孤鳴焉能節拍相和必借帆蓬篙柁共撐無底鐵船須加炭火鑪錘方成銷金巧手一絲安易織錦雜華乃可成林然則虎跑期場之設誠乃三吳兩浙第一勝緣萬古千秋藂林盛事山僧今夜一杯茶未足爲諸公答謝所望開場選佛立地逢人廏什方足下之駒蹀躨千里接洞山崖上之樹美蔭參天以此爲謝何謝辭之可及。

淨慈寺訊誠上人同姚文茂居士請茶話僧問劫火洞然大千俱壞未審這个壞不壞師云添起一堆柴進云紅霞穿破壁白日繞須彌師云那里學得來進云在和尙處師云戲臺添腳醜笑殺滿堂人師復云參禪親切句莫掛口皮唇好看澄潭水龍須毒手馴且道毒龍作麼生馴不見適來有个僧如掣風顚相似他問山僧竈下沒柴燒將何煮飯山僧道和汝皮袋燒卻僧豎起三指山僧道旣燒卻猶有這个在僧翻身而去山僧道你須脫胎換骨來始得諸兄弟這便是山僧馴龍手段還有別具手眼者麼有則出來道看如無打斷葛藤各自歸堂。

方以讓居士請茶話茹無揀居士問鴛鴦繡出從君看不把金鍼度與人如何是鴛鴦師答云一雙撲地恁孤飛士問如何是金鍼師雲從來不度士云恁麼則君臣道合國泰民安去也師云更須參見洞山始得士禮拜而退師雲南人不夢千人帳北人不夢萬斛舟以耳目所接不同故也秪如夢香花夢樓臺夢佛像此乃聖境冥符法華所謂常有是好夢也山僧適來倦睡得一夢旣非熟習勝境且道是甚麼夢正假寢間夢一人至方丈求偈山僧道老僧貪睡可問取木上座座云和尙說底才有靈驗山僧道借拳行令打虛空大地山河切恨同至道從來嫌揀擇趙州齒缺不關風才醒起來忽遇以讓居士請山僧茶話山僧肚皮漧枯無可施設秪得將此偈拈出布施大眾三十年後莫道山僧與大眾說夢。

寶方與黃海岸居士茶話一杯茶是醍醐不善飲者能喪身失命一杯茶是毒藥知其味者能起死回生醍醐毒藥本無差殺活當機誰善用畢竟還有知味者麼海岸居士云請和尙喫茶師云莫教一滴沾唇復云且道趙州茶與今夜茶是同是別士云和尙請道一句師云還我茶錢來士舉杯便幹師云何不更請一鐘士云和尙還有果子麼師笑云吞不下吐不出。

興濟堂茶話至道無文至理無說無說無文是何妙訣閉門造車出門合轍如豹澤毛如龍蟄穴鼓浪乘風江河倒決轉妙旋玄其機始徹一棒當頭破皮出血擔板不圓秪得這橛機權變化不思議舌會盡淆訛眾流可截且道截斷眾流底人是何手段不曾過水口那識是淵關。

元宵茶話正月十五是元宵露柱畫眉燈籠描元宵正是正月半燈籠放花露柱看張三月下打秋千李四風前吹玉管若是鬧熱門庭家家知有入理深譚且道是僧家有是俗家有龐居士云但自無心於萬物何妨萬物常圍繞鐵牛不怕獅子吼恰似木人看花鳥木人本體自無情花鳥逢人亦不驚心境如如秪這是何慮菩提道不成諸禪徳向龐居士句裏覷得七花八裂縱不喚作聖賢也喚作了事凡夫其或未然一句彌陀無間歇家懸白澤鎭妖圖。

師初至雲棲眾居士請茶話黃海岸居士問云雲棲大師淨佛國土末後一句未曾輕意舉似於人今日請和尙分明指出師云壽昌門裏賊不是等閒心士禮拜復問云木佛度火時如何師云添上榾柮著進云金佛度鑪時如何師云看取焰中輪進云泥佛度水時如何師云腳跟不曾濕進云爲甚麼眞佛內裏坐師云閉門打瞌睡進云如何是家裏佛師云老僧不在此坐進云如何是最初句師云退步識取進云如何是末後句師云進前驗取進云如何是中間句師云和盤走珠子余集生居士問和尙有云到處尋人撾毒鼓毒鼓震時遠近皆死秪如遇著个毒鼓未撾時先死底人和尙如何接師云惟有居士聽得最眞士云謝和尙相接了也師云博山眞印子不合水和泥士作禮云收起好師拱手而笑僧出問如何是淨土師不答僧又問師亦不答居士問云如何不答師云若答他是土上加點便不淨也師乃雲山僧舌頭眞古怪不學風吹狗便吠從他債主逼臨頭閉上庵門憨打睡佛法不是火煙炮點著便燒眞利害雲棲寶庫揭封皮發向虎跑行鋪賣且道賣底是甚麼貨馬師鹽醬新鮮甚知味欣逢髙尙人珍重。

雪關禪師語錄卷之二終嘉興大藏經雪關禪師語錄

雪關禪師語錄卷之三

侍者成巒傳善錄

法孫開詗編

妙行語錄

崇禎丙子春司理海岸黃公中丞集生余公洎武林眾縉紳居士請師重興妙行禪寺以三月念五日進院三門八字打開旋風百匝先在其中猶遲八刻咦且從者裏入。

天王殿不動而升普光明殿帝网幢前與麼相見。

伽藍殿明月爲廊淸風作殿拈起鋤頭從頭翻轉然𨿽如是善建者不拔。

祖師殿萬派千枝源頭一綫信手拈花無人能薦咄云展。

佛殿玉殿苔封不帶埃珠林寶网鏡光開世尊猶自拈花笑且道笑个甚麼咦笑有个人重來上堂。

指法座云作禮燈王借此寶座大家有分得坐便坐遂升座拈香祝。

聖竟斂衣就座維那白椎畢師乃云生平不學楊岐老破院風光卻儼然今日又來湖墅寺起鑪搭竈豎空拳棗柏大士道法無定相遇緣卽宗山僧在博山出門不知有虎跑底事在虎跑開堂不知有妙行底事卽今受請而來都著一毫念頭預爲不得此諭彌陀一坐具地因緣成旣有壞廢必當興倘藉眾緣或可濟事然則緣之一字安排不得躲避不得所以云萬般從此道一味信前緣拈拄杖云秪有拄杖子不屬因緣本無成壞亦不用安排躲避卻能爲一切眾生之所憑靠山僧登山涉水拄地撐天全承渠力豈更由誰倚在禪牀角則聲臭俱無拈出法堂前則乾坤攪動諸人還知麼將此深心奉塵剎是則名爲報佛恩卓拄杖下座。

黃海岸居士封翁八十誕會城眾宰官居士請上堂海岸居士問壽等虛空是何人師云量過虛空者進云虛空如何過師云出門先辧路轉步按飛雲進云恁麼則過了也師云切忌撞倒煙樓士禮拜云還須老漢始得師云普良久乃雲海岸居士兩任浙中司理投錢飲水淸畏人知決讞平反視民如子其尊翁自昆居士亦嘗令建徳先後美政俱擅循良可見趨庭義方別有家傳今首夏初三日乃封翁八十華誕武林眾士紳想其人頌其徳無以效華封之祝因各以衣裓盛諸香花詣妙行禪院請轉法輪以祝封翁無量之壽山僧道以法爲親以慧爲命不但父子同條亦乃祖佛齊證如脇尊者八十出家老趙州八十行腳全憑者个風流趁入花叢矍鑠非特此二老也一切諸佛諸祖以及自昆居士海岸居士亦無不憑者个而入大光明藏成就世出世間諸大功徳也功徳且置秪如今日因齋慶贊一句又作麼生道無根樹子無今古果熟香飄溢壽筵珍重。

鄭三渠方淸寰二居士設齋請上堂僧問髙髙山頂立時如何師雲巖顚驚石墜進云深深海底行時如何師雲水怒浪花翻進云推倒香臺子去也師云扶起聖僧來僧禮拜師乃云鶯聲乍囀百花洲又覺薰風䢐麥秋時節將人雙眼換个中誰不被遷流諸仁者秪可恁麼過日子不可這等過時光此乃壽昌師翁語脈若構得任汝七縱八橫如或不然開口被栗棘蓬礙舉步被金剛圈礙動念被須彌山礙設有个不被礙底出來又作麼生還知麼鴦掘摩羅持缽到忽然產婦便生兒。

侍禦葉慶繩居士請上堂僧問如何是曹溪路師云撩起便走進云滑腳難行時如何師笑云誰教你撩起便走進云恁麼則不去也師云行步平正其疾如風又僧問如何是金剛杵師云不降汝這小魔進云忽遇大魔王來時如何師云消得龍王多少風。

余龍江云江兩居士設齋請上堂僧問如何是藏身沒蹤迹師雲天寒方袖手進云如何是沒迹莫藏身師云春至好扶犁進云因甚道吾在藥山二十餘年才明此事師云久煉成鋼進云師住博山二十餘年明此事否師云幸自可憐生搜甚破﹝袖﹣由﹢﹝臘﹣月﹞﹣﹢

﹞底僧問倩女離魂時若何師雲月淡花移影進云未審他是業識是意生師云風搖水作波進云畢竟是一个是兩个師云形影不須彰便脫狐窠臼進云脫卻後如何師云急急如律令又僧問請師答話師云賣精光漢師舉昔世尊經行次指一片地云此處宜建梵剎帝釋尊天隨拈一莖艸插地上云建梵剎已竟諸天散花贊嘆山僧道劃破虛空个个具經天緯地之手撮來大地人人有插艸建剎之能因甚麼昔日靈山不消費力今朝妙行特地興工且道一遲一速有何差別擊拂子云妙用難思議功須無作成珍重。

余集生居士誕日眾請上堂師雲山僧夜來得一夢夢見善導和尙邀住光明臺赴齋爲石頭長老祝壽時瓶匋聞尊宿亦在座乃以缽伸手往香積國盛取香飯供養大眾有餘未也居士出眾作禮云今日是家君誕辰諸大師將何爲壽善導和尙以手指虛空云三世諸佛壽如此黧奴白牯壽如此石頭長老壽如此以斯上壽壽斯人續佛慧命無窮數山僧道虛空療狂子之方黧牯換時人之眼以此爲石頭長老壽量恐未欣然在忽有个傍不甘底出來道誾上座汝壽作麼生山僧卓拄杖云此是先大師受用不盡底付與雪關雪關受用不盡送與石頭長老接壽昌之血脈展博山之家風復壽以偈云口闊吞幹滄海手快裂破虛空煉就銅頭鐵額穿過虎穴魔宮爾時善導和尙從其口門放無量光明一光有一臺一花有一佛時諸天龍神乾闥婆王阿修羅眾各各散香花奏音樂同聲贊嘆石頭長老云爾能布施不求天福爾能參禪不圖開悟爾能出家不除須髮爾能津梁亦不疲厭倡毗耶之作略奪龐老之機鋒非汝而誰贊嘆未了忽被石頭長老倒喝一聲云你這一隊不喞瀏漢在這里寱語作麼山僧驚醒起來才覺今日是瓶匋聞尊宿設供余未也居士請上堂祝壽諸兄弟好一篇壽文切忌作夢話會。

康藍田芝田兩居士設齋請上堂僧問諭彌陀齋僧化緣有个木杓和尙齋僧化緣用个甚麼師云提起破布袋進云齋得幾萬僧師云大方無外師復云昔諭彌陀齋三百萬僧辟此道場與天宮鬥麗師乃地位中人見地超曠行果因花成此一大功徳海也今有康藍田芝田兩居士好善樂施以飯僧爲佛事此者設齋報薦先君康思萱先妣蕭氏一門宗族俱證蓮胎山僧要選个無事道人出來酬他信心齋供且道那个是無事道人古徳道眼裏著不得沙耳裏著不得水个是無事道人又有道眼裏著得須彌山耳裏著得大海水个是無事道人雪竇道恁麼也不得不恁麼也不得恁麼不恁麼也總不得个是無事道人山僧道三个無事道人總是不喞瀏漢要消施主供養依舊還難且道畢竟是甚麼人消得師指露柱云露柱呵呵開口笑橫吞倒吐肚皮寬。

解制上堂僧問昔日世尊在秪桓坐夏自恣和尙今日在妙行安居解制是同是別師云我不會販滯貨進云如何過得這重關師云問取把關吏進云葉落歸根時如何道師云倒拔石頭根萬丈玲瓏八角勢排云僧問解結卽不問如何是衲僧向上事師云何不向下會進云向下事又作麼生師云井底蝦蟆飛上天師乃云他弓莫把他馬莫騎一綫直路不許人知諸兄弟淸心禪堂是个系驢橛祖師公案是个葛藤椿四海禪和是一緉破艸鞋天下善知識是一味斷腸艸直須斫倒系驢橛莊嚴無邊樓閣拽斷葛藤樁湧出義海詞峯擲卻破艸鞋踏徧千山萬水拈卻斷腸艸令人起死回生果能具此知見具此作略不妨千峯頂上卻在十字街頭十字街頭卻在千峯頂上繞他華藏世界百千萬匝依然坐一毫端不移寸步且道因甚得恁麼自在淸風饒下載八極任軒騰珍重。

盂蘭日余集生聞子將方子凡王大含王元建沈英多眾居士請上堂師云今日山僧拂子作大師子吼爲四眾舉揚第一義諦曰諸佛菩薩聲聞緣覺也是這橛逼塞虛空天人修羅地獄鬼畜情與非情也是這橛逼塞虛空不見道三界惟心萬法惟識惟心故有千變萬化原無許多觜臉抹粉塗脂惟識故有四聖六凡添出差別路頭爭迷說悟總由喪本失眞所以東顚西墜此時更有一場笑杷殘杯冷炙家家屋裏安排野鬼閒神處處門頭探祀若乃禮懺轉經悲銜風木散花行道報答親幃據理而論追薦先靈也是好事但向上全提未免多了一著山僧拄杖子聞說此義卻憤然不平亦出眾作大師子吼曰夫說法者不壞世間法而譚實相六祖云佛法在世間不離世間覺離世覓菩提猶如求兔角審如是春烝秋嘗是世間之常典救倒解懸乃佛法之正理於是拄杖拂子互諍不下山僧不免以錫解二虎之斗云拄杖建立拂子掃蕩一个半斤一个八兩各顯法門廣博無量信心者聞欣然合掌明眼者聞拍破雙掌師召大眾云且道合掌底是拍掌底是眾無對師笑而傍顧云賴有石頭長老與眾居士證明便下座。

中秋月黃元明同湖墅眾居士請上堂師云心如虛空逼塞礙而無路心如大地骨堆起而不平失慈悲種騶虞變狼虎之聲除虐害心泥犁化天宮之殿所以眾生界全是諸佛國眾塵勞原是解脫門淫怒癡卽是戒定慧煩惱性卽是菩提種得之於心伊蘭化旃檀之樹失之於旨蒺藜生甘露之園楞嚴亦云若能轉物卽同如來妙在善轉其心則獲一切勝妙因果今日是黃元明同湖墅眾居士設齋恭請山僧舉揚佛法慶賞中秋此眾居士力行善事堪爲般若靈苗多放生靈弘開仁壽之域肯趨向上一路則大庾嶺頭一鋪功徳從此成就去也寒山道吾心似秋月碧潭光皎潔無物堪比倫教我如何說寒山老子恁麼道輸卻山僧一籌了也何故看月便了要說作麼便下座。

徽州洪惟心居士請上堂普說僧問如何是功位邊事師云莫混頭僧便喝師云汝功位尙且不明亂喝作麼僧云莫將鶴唳誤作鶯啼師云是闍黎誤是老僧誤僧無語師云秪个誤字也不知問甚宗旨僧問如何是正中偏師云何不會取偏中正又問如何是正中來師云何不會取偏中至又問如何是兼中到師云汝地步尙遠在且禮拜了退師乃云諸兄弟參禪容易宗旨難明若不具緇素眼到个徹骨徹髓田地卽如汝問我若據實答汝汝也不知我若平空瞞你你也不曉汝若具緇素眼作家相見縱是殘羹餿飯拈出倒也新鮮不是當機如隔壁罵聾人何曾知得卽如適來這僧問功位邊事復下一喝山僧道功位尙且不明一喝焉知落處他道莫將鶴唳誤作鶯啼山僧道是闍黎誤是老僧誤僧無語山僧道秪个誤字也不知安可與汝論宗旨乎又有僧出來問如何是正中偏山僧道何不會取偏中正又問如何是正中來山僧道何不會取偏中至又問如何是兼中到山僧道汝地步大遠在若是个一得都得底漢子沒有个曉得功又曉不得位曉得正又曉不得偏若與麼問未免靠人墻壁山僧不是个蝦蟆禪那里等你一釣便上也豈不見雲門參曹山問云密密處因甚不知有山云秪爲密密所以不知有門云此人如何親近山云莫向密密處親近門云不向密密時如何山云始解親近門云喏喏妙喜云濁油更著黑燈心雲門又問云如何是沙門行山云喫常住苗稼者是門云便恁麼去時如何山云你還畜得麼門云畜得山云你作麼生畜門云著衣喫飯有甚麼難山云何不道披毛戴角門禮拜山僧道人人道雲門曹山各有門庭事在看他雲門深明曹山意旨恰象屋裏人所以賓主問答如水乳合又紙衣道者來參曹山山云莫是紙衣道者麼者云不敢山云如何是紙衣下事者云一裘才掛體萬法悉皆如山云如何是紙衣下用者進前應諾便立脫山云你解恁麼去不解恁麼來者忽開眼問云一靈眞性不假胞胎時如何山云未是妙者云如何是妙山云不借借者便珍重脫去山復示頌云覺性圓明無相身莫將知見妄疏親念異便於玄體昧心差不與道爲鄰情分萬匯沈前境識鑑多端喪本眞如是句中全曉會了然無事昔時人紙衣乃濟北法嗣卽克符道者是也看他生死分中來去俱得何等灑脫秪是問處偏枯所以曹山道未是妙及問如何是妙山云不借借直饒紙衣去得分明曹山也不放過故示此頌如奪命符相似若無此頌何處討好曹山耶所以曹洞有三種滲漏五位君臣𨿽曲盡機妙要且不落玄妙窠臼曹山云夫取正命食者須具三種墮如何是三種墮披毛戴角是類墮不斷聲色是隨墮不受食是尊貴墮太陽云此三種須明轉位始得一曰水牯牛是類墮是沙門轉身語是異類中事若不曉此意卽有所滯直是要你一念無私卽有出身之路二曰不斷聲色是隨墮以不明聲色隨處墮須向聲色有出身之路三曰不受食是尊貴墮須知那邊了卻來這邊行履若不虛此位卽坐在尊貴又僧問香嚴如何是道嚴云枯木裏龍吟僧云如何是道中人嚴云髑髏裏眼睛僧不領乃問石霜如何是枯木裏龍吟霜云猶帶喜在僧云如何是髑髏裏眼睛霜云猶帶識在又不領乃問曹山如何是枯木裏龍吟山云血脈不斷僧云如何是髑髏裏眼睛山云幹不盡僧云未審還有得聞者麼山云盡大地未有一人不聞僧云未審枯木裏龍吟是何章句山云不知是何章句聞者皆喪遂示偈曰枯木龍吟眞見道髑髏無識眼初明喜識盡時消息盡當人那辧濁中淸昭覺拈云念不異心不差圓融五位君臣跳出無明三毒便可以向枯木上摻花寒巖中吹律看他三个老宿一人透語滲漏一人透情滲漏一人透見滲漏若善參詳便可玄關獨步還委悉麼莫守寒巖異艸靑坐斷白雲宗不妙後來妙喜舉昭覺前話云諸人還揀得出麼若揀不出妙喜不惜眉毛爲諸人說破香嚴透語滲漏被語言縛殺石霜透情滲漏被情識使殺曹山透見滲漏被見聞知覺惑殺分明說了具眼者辧取又覺範云喜識盡時消息盡當人那辧濁中淸者卽達觀所謂偏正互縱橫迢然忌十成龍門須要透鳥道不堪行石女霜中織泥牛火裏耕兩頭如脫得古木一枝榮是也諸兄弟曹洞宗旨乃寶鏡三昧洞見古今尊宿五臟心肝汝等參須眞參悟須實悟不須各錮門庭擔板哄過日子你看他眞臨濟卽是眞曹洞眞曹洞卽是眞臨濟他兩家宗師原共一个鼻孔通風祖師道心同虛空界示等虛空法證得虛空時無是無非法旣云心同虛空界示等虛空法則百千法門無量妙義諸子百家盡在其中旣云證得虛空時無是無非法又何必揚我宗之是抑他宗之非彊生分別耶山僧所以舉妙喜雲門覺範昭覺諸大老語句對眾發揚也要大家知有以見古人深明曹洞宗旨不虛稱爲臨濟雲門豈似今時說禪如兩家對壘飲水分河古徳道秪緣未徹所以說是說非蓋爲不眞便乃分彼分此汝若果到此个地步則不勞山僧接機自然格外相見其或未然眞个是莫將鶴唳誤作鶯啼珍重妙行寺謝眾居士齋法語世間飲食若還喫得消不得是可憂底事維摩香積飯喫得消不得卻是好事秪要吞得下吐得出便是超方出格手段非但能消四事供養亦可消得萬鎰黃金假饒有个不吞不吐底出來且道將何供養薄批明月渾閒味細切淸風更是奇。

雪關禪師語錄卷之三

雪關禪師語錄卷之三

侍者成巒傳善錄

法孫開詗編

信州瀛山語錄

師於崇禎己巳受相國鄭方水居士請瀛山開法。

初入院示眾昔楊岐會禪師輔弼慈明三十餘載師資道合雪曲賡酬後來卻住个荒村破院老屋敗椽僅蔽風雨獨樂時光衲子有請更創者固止之曰爾輩出家做手腳未穩早已三五十年何暇閒工夫事丰屋耶翼日上堂云楊岐乍住屋壁疏滿牀盡撒雪珍珠縮卻項暗嗟吁翻憶古人樹下居觀此老銅筋鐵骨久經大冶紅鑪雪膽冰肝堅耐歲寒節操故能砥柱法門力振慈明之道中興臨濟之宗令人千載景仰山僧𨿽乏古人風致然亦頭腦相似忝依博山二十餘年愧無輔弼之才濫膺椎拂之任今力盡神疲稍尋个小歇場彊來住此瀛山破院籬穿壁壞日炙風吹且與諸昆仲喫些粗茶淡飯過此時光要且不曾將佛法兩字掛在唇齒今日不免爲大眾聊拈一偈要與楊岐合拍瀛山乍住壁籬疏月滿牀兮雪滿廬受用不嫌眞淡泊家風親見趙州無。

端陽上堂江天空闊鳥低飛鼉鼓喧闐競渡時兩岸髙聲齊喝彩看誰奪得錦標歸諸禪徳弄潮作戲尙且不顧危亡破釜焚舟必先鼓其銳气何況生死大事若不努力打徹決了何期心苟怯弱終爲落節之人志意堅彊才是勝敵之手虎鬥龍爭卽不問急水拋篙一著又作麼生截流須是香河象小小狐兒過水疑。

中秋上堂云掩中秋月雨打上元燈幾多癡俗漢坐待月華明殊不知人人分上都有一輪明月風吹不動云罩不著修羅不能掌妖蟆不能吞非匠斧之所修成豈羅縠之可能隔山僧今夜放愛月光三昧與諸兄弟同賞中秋還有見此月輪麼自從斫卻娑婆樹眞个淸光分外明。

禪堂成上堂伐無影樹燒不泥磚炊無米飯起沒柱樓縱有經天作略緯地才能也須大家出一隻手相助始得昔世尊與帝釋經行次指一片地云此處宜建梵剎帝釋插一莖艸云建梵剎已竟慚愧昔人插一莖艸便云建剎已成誾上座連日普請大眾拖泥運磉帶雨升梁因甚麼勞逸不同還知麼菩提畫棟連霄起兜率飛甍控日扶謾道天人惟插艸須知勞盡始安居。

浴佛上堂師云釋迦老子解捏怪向無生處說生破院道人不曾生無生可說釋迦老子會裝巧向無滅處說滅破院道人不曾滅無滅可說與麼則釋迦老子全身墮在生滅破院道人全身跳出生滅且道跳出底是墮落底是不見道他人住處我不住他人行處我不行不是與人難共住大都緇素要分明。

除夕上堂師云欲識佛法當觀時節因緣時節若至其理自彰諸禪徳今夜是除夕明旦是元朝時節已至作麼生是自彰之理拈拄杖雲山僧二十年前如个木偶相似寒不知寒熱不知熱桃符換不管春來爆竹響那知臘盡𨿽則如癡似懵要且世法瞞我一點不得二十年後寒卽知寒熱便知熱迎新歲也貼門神送殘冬還燒榾柮要且佛法瞞我一點不得如今說知也得說不知也得說知不知總得何故不萌枝上從來暗辯春秋無影峯前幾番明占气候諸禪徳秪如年更歲換臘去春來在諸人分上還是知耶是不知耶若道知未免喚作毛道凡夫謾道花枝偏有色空勞鶯語爲誰嬌若道不知坐在淨白窠臼秪爲冰堅難躍鯉卻緣水淺不藏龍去此二途畢竟作麼生還會麼鶻臭布衫都脫卻穿婆帔子拜婆年。

上堂僧問如何是函蓋乾坤句師雲開合渾無縫進云如何是截斷眾流句師云吞盡不曾干進云如何是隨波逐浪句師云穿過髑髏寒進云三句外請和尙道師云一句全收萬象閒進云今日下堂有何佛法示人師云滿口道盡不許人聞僧問如何是瀛山境師云千峯頂上疊靑螺進云如何是境中人答云不露眉毛進云獅子未出窟時如何師云絕哮吼進云出窟後如何師云吼盡沒人知進云學人秪求向下一著望師指示師云你少那一著師復云明暗相參便知函蓋乾坤句萬機寢迹便知截斷眾流句得來得往便知隨波逐浪句向此三句領略分明非但透過雲門三關亦乃透得臨濟三玄不作干戈相待徹見洞宗五位妙握樞紐圓旋不落思議寧容穿鑿豈不見跛腳阿師道髙低一顧萬象齊彰擬議之間橫屍萬里秪如不涉擬議底人是何境界關津容易過祖道不通風。

結制上堂僧問昔時黃龍今日瀛山法席不同法門不二如何是不二之談師云眉毛分八字進云分後如何師云壘壘見靑山進云見後如何師云拈卻著進云靑山靑翠翠綠水綠盈盈師云除卻山水之外道一句來進云此去博山不遠師云未夢見瀛山在進雲門裏出身易卽不問如何是身裏出門難師云一綫通天別有門進云好个無生曲繇來和者稀師云誰是其人僧禮拜歸眾僧問如何是正中偏師云當門見路進云如何是偏中正師云把鏡照顏進云如何是正中來師雲珠簾倒捲進云如何是兼中至師云露刃橫抽進云如何是兼中到師云風流人不見頭戴玉簪花進云五位已蒙師指示談不及處乞師宣師雲山僧柱杖子不曾發令你喫得幾棒進云恁麼則人天皆仰四眾咸尊去也師云不在多言僧問大冶紅鑪煉聖煉凡體非凡聖作麼生煉師云烹金𨿽有彩治玉本無瑕進云意旨如何師云重疊關山千萬層僧問曇瞿現世地湧金蓮和尙今日有何祥瑞師云火裏靑蓮朵朵鮮進云還有爲人處也無師云隨家丰儉進云分明踏在瀛山上看到瀛山早已遲師云屋後靑松繞翠屏進云向上玄津更乞師指師云今日不向汝道進云爲何不道師云案山未曾點頭在僧禮拜師乃云諸禪徳調心正直不落中邊正是入門要領入門之後更須知有轉位就機乃正不立玄轉機就位乃偏不附物機位俱隱乃正偏不立機位俱轉乃偏正互融妙在知婉知直能剛能柔處險不墮卽危常安然後臨機應物不滯一隅淩行婆云語不知偏正理不識倒邪爲人則禍生看他是个婆子宛有丈夫作略所以南泉趙州盡力把當亦不柰何不似而今人依門傍戶尙且巴構不上又安易自己傑出手眼乎我這里粘帶不是漧淨亦非要个直腰曲背的漢子向此門裏覷个四通八辟然後向十字街頭揚聲大叫土曠人稀相逢者少諸禪徳參須眞參悟須實悟莫守頑期結解如故格外明宗豈落今言中取則聊稽古直饒超越古今瀛山拄杖子未肯點頭相許何故卓拄杖一下云行盡石頭苔路滑承渠恩力始知恩便下座。

附各剎上堂法語

寶方黃海岸居士請上堂舉傅大士云空手把鋤頭步行騎水牛人從橋上過橋流水不流這老兒家玄則玄矣且問他空手把鋤畢竟成何事業壽昌先師翁則不然一生秪將一把沒柄鋤頭辟虛空而翻世界更穿一領無縫蓑衣遮須彌而蓋華藏非但成三大梵剎且又掘開百萬人天腦門厥功偉哉非可傋述𨿽然山僧恁麼實供也是揚今抑古未免笑破天下衲僧鼻孔殊不知傅大士是个不喞瀏漢恃他是補處慈尊多端捏怪將謂瞞盡天下人豈料今日被誾上座和贓捉敗了也諸禪徳還知壽昌師翁前身麼傅大士卽是要知傅大士後身麼壽昌師翁卽是且道以何爲證從來肥瘦𨿽差別靠下鋤頭便一般海岸居士問云和尙還識傅大士否師云居士從甚麼處來進云和尙證明師云同在雙林寺裏還記得否進雲從天降下時如何師云髙山𨿽凜聳平步莫崎嶇進雲從地湧出時如何師云蓮花開朵朵下載起淸風進云壽昌佛法分付博山博山佛法分付阿誰師云謝居士證據士禮拜云且喜博山佛法有幸師云莫塗污人好。

中天寺上堂造極登峯事若何魔宮虎穴盡穿過白雲深處無人到誰共吟風嘯月歌天臺韶國師云通玄峯頂不是人間心外無法滿目靑山旣是滿目靑山何處不是通玄峯頂旣是心外無法何處別有人間所以道一切智智淸淨無二無二分無別無斷故若曉得這般說話便知山僧未離博山初步身已徧坐道場𨿽居中天寺裏迹亦周遊華藏何故盡大地是此个峯頭藏博山於中天寺裏亦得徧剎塵是吾家國土置中天於博山寺裏亦得諸禪徳還知此山來歷麼乃國初儀忠禪師道場舊曰天堂先大師易名中天寺囑累剡兄率眾住持山僧今日到來秪見門庭淸迥蒼翠郁盤立千仞而不危自是沈沈气象環眾山而答響分明落落圓音烹茶分活水泉眼常流倚樹聽幽禽松竽疊奏山川旣能助道此地必爾毓靈將來龍象駢臻叢席恢擴深有望矣𨿽然秪如今日熊希亮居士設齋懇請山僧登座特爲舉揚且道將何爲證良久云眉毛拖地渾無影舌底舒光孰可量。

西禪上堂閩山矗秀參天漢閩水通靈接海潮不獨朝端多宰輔從來法窟產英豪歷觀全閩尊宿聲光半列傳燈徧覽諸祖道場剎竿盡標名勝門庭此際灰冷奚堪豈是宗風寥落大都不肯承當若也肯心頓發阿誰欠少毛頭不見當時此山有長慶稜禪師苦心參究坐破七个蒲團因捲簾大悟便解道也大差也大差捲起簾來見天下有人問我解何宗拈起拂子劈口打玄沙是伊親兄於時不肯放過他便頌云萬象之中獨露身惟人自肯乃方親多年誤向途中覓今日拈來火裏水沙乃深肯之諸禪徳快須打起精彩莫錯過時光提一句無義味話頭疑情頓發參教徹頭徹尾討个自肯底時節始不讓長慶好手能拈火裏冰也今日乃華雨上人與性端林居士及眾宰官等特請山僧上堂欲振興西禪祖席故不免爲大眾說个因緣昔龐居士學道沈十萬家私於湘水帶累靈照女做一長柄笊籬至今撈漉不出若人撈漉得出直下已竟檀波其或未然好把一文來乞我剎竿扶起大家看。

興濟堂上堂來從淵關來去從淵關去來去自奔波淵關渾如故不見祖師道萬法本閒惟人自鬧若知鬧底卽是閒底便是燈花燦爛色不關情若知閒底卽是鬧底便見簫鼓駢闐聲非礙耳何以故有物爲物則被物物礙膺塵本非情則可塵塵合道舉起拂子云拂子是塵喚甚麼作道拂子是道喚甚麼作塵擲下拂子云還知麼關津𨿽放過不許販私鹽。

雙漈寺上堂夫信心難生人能具眞信心者卽是成佛種子譬如良田𨿽具若無嘉苗焉能登獲佛性皆有若無信心焉能悟入𨿽然如是且道闡提成佛還具信心也無一超直入猶嫌近捶碎香臺不坐蓮珍重。

開元寺上堂古徳云一拳拳倒黃鶴樓一踢踢翻鸚鵡洲有意气時添意气不風流處也風流慚愧古人露手露腳鼓粥飯气太似个白拈賊殊不知天關未轉地軸未旋徒爾驚羣難極底蘊山僧則不然展開坐具包羣象抖擻袈裟裏太虛六臂三頭誇好漢輪王未與髻中珠何故大方無軌則應物任偏圓。

董巖上堂道人用處如風行空理透徹而意自玄機虛閒而神自王羅籠不住方能與住境而潛通呼喚不回正好回身魂而徧覆一任神駒蹴踏還如靈鶴翺翔玄路縱橫不觸鳥道蓋得無心於事無事於心自然虛而靈寂而妙不拘修證寧滯作爲諸禪徳繩頭緊把自然直透重關活眼通身方好懸崖撒手且道懸崖撒手底人是何作略天容包覆載器水逐方圓。

天心寺上堂茱萸禪師云理隨事變寂寥非內事得理融寬廓非外事理若無融貫心境決定差違差違則說理偏枯行事莽蕩融貫則得心自在觸境安閒若非從眞操實履中來未免作機鋒問答跳擲舞如見神鬼相似此皆業識未曾陶鑄情解依然莽鹵所以異論橫生是非倒置諸仁者參須眞參悟須實悟未能超越人天切莫欺罔佛祖且道如何是不欺佛祖底人豁開雙眼淨電火爍難追。

勝果寺上堂在昔菩提眷屬因緣曠劫難量鶴勒化多鶴眾龍樹親作龍王淨藏王官轉父善權示現多方惟有古靈揩背果然好所佛堂師度弟子𨿽廣弟子度師何妨烈漢打翻筋斗大家載上慈航殊因必招勝果奇哉選佛開場且道開場選底是甚麼佛耶泥塑木雕是佛耶三十二相是佛耶十力不共是佛耶妙覺圓證是佛耶咄莫寱語好驀拈拄杖云喚你作佛猶較些子何故生成不假重雕琢信手拈來自放光。

常山惠安禪院元節上堂遙望三門到惠安徵夫行旅盡開顏个中不涉程途者木馬泥牛暗度關度關則從且道把關底是誰不見道頂門豎亞摩醯眼肘後斜懸奪命符諸兄弟此惠安禪院乃先檀越定齋詹公捐資重建移書博山請萬融圓公住持以故金湯世冑代不乏人法社云仍森然挺秀今日眾護法中五詹公等恭請山僧上堂激揚斯道掖誘羣機可謂靈根有種慣栽火裏優曇神駿不羈何勞手中鞭影然𨿽如是山僧今日到來畢竟將何佛法布施大眾良久雲水中補月元宵分外光輝錦上鋪花片地皆含春色復笑云三十年後此話大行珍重。

鼓山恆如上座請示眾洞山老人道嗟見今時學道流千千萬萬認門頭恰似入京朝聖主得到潼關卽便休此謂參禪人業識粗浮不知三種滲漏智眼暗濁莫辯五位綱宗惟認光影門頭當作自己汾陽禪師亦云五位參尋切要知纖毫才動卽差違彼乃濟下兒孫尙且於此畱心則知洞上宗風重玄復妙未易構會耳有般底不曾踏破一緉艸鞋便說到家話頭不曾參个禪字便稱大了事人可謂夏虫不知有水也余初謁博山先和尙蒙擊發此事如中毒相似寢食都無意味晝則就蒲團打坐夜則繞殿柱而行經八个月漸覺身心澄瑩昏散並一偶見槽廠拽磨忽然磨鼻拽脫遂爾省入卽詣方丈呈一偈曰直下相逢處繇來絕覆藏舌頭元是肉嚼破也無妨師云子可參得禪也吾助汝喜且示偈曰渠儂沒巴鼻至理絕商量未及朝天子回機卻有妨豁開無礙眼放出玉毫光欲知眞聖諦野老卜丰穰予讀之駭然曰和尙道未及朝天子回機卻有妨若不是深入閫奧穿過魔佛境界所謂得到潼關卽便休者也因矢志久依服役無違師一日問曰汝還看話頭麼對曰常看師曰汝作麼生看曰話頭舉起如大闡提漢殺人放火相似師曰直須殺盡燒盡敢保大事了畢一日侍座次師指衲衣謂予曰此是壽昌老漢底我曾以一偈博得子能似我我當不惜予乃孟浪應曰莫是師翁睡著被和尙竊來師笑曰汝試竊看予曰某甲不止一首當用五頌卽援筆立成曰掀翻海嶽渾閒事撥轉乾坤未是奇到得縱橫無滯用一重衣剝一重衣一重衣剝一重衣電捲星飛尙爾遲若也解拈穿日箭靑山綠水付全提靑山綠水付全提下載淸風幾个知不是靈云遭躡後玄沙善用蓋頭機玄沙善用蓋頭機人不風流也大癡剔起眉毛何處去金毛獅子變狐啼金毛獅子變狐啼明眼宗師自在時萬戶千門俱透過特來和尙領全衣師閱罷置案曰據子見處天下人把你不住我這里未肯點頭在予曰何謂也師曰汝偈皆佳但患風骨太露須知宗門語句如滿口含水不曾道出水字仍示偈曰春雨淋不去桃花綻倒枝枯椿驚犬吠柳絮陷淤泥啄月非關鳥刮毛不用皮笑吹無孔篴正好韻新詩復誨曰汝根利當鈍汝利使死卻全心始得予再拜受教卽閉關六載思古人已明未明如喪考姚之語遂不看經書不作偈頌亦不喜見人惟坐一火箱上兀如朽株常置大鏡一面日對跏趺才覺業識心起無明種子發現便指鏡中人唾罵憶得華嚴云絕心生死伐心稠林浣心垢濁此語不是說得漧淨因從頭向腳下褫剝千回整頓百轉對治旣久覺這頭業畜兒不撻自馴且收放得其自繇矣師一日見予所作雪關歌因擊節稱善乃爲予開關偈曰始行大事六年雪頓入圓明一片水今日幸親無縫塔掣開關鎖萬千層時大樹堂初起長期海內英衲咸集師命予秉拂晚率眾入室師問曰堂中首座人天眼目如何是人天眼目答曰頂門上師曰還假鑑照也無曰君不見曰不虛參見作家來予乃掩耳而出自是機籌屢示酬唱繁多玆不能殫舉一日受瀛山請師乃堅畱予因問和尙把住時如何師曰放開一綫曰放開時如何師曰把住不容行曰如何是放行中把住師曰闍黎看腳下曰如何是把住中放行師曰拂子在我手裏曰大善知識也要讓人出得羅籠入得羅籠師曰爭柰老僧何曰衝霄須彩鳳透网是金鱗師便休諸禪徳山僧二十年前有師家幾分作略所以自己不肯自己親炙旣久深蒙導誘方得完全如今禪客參禪不消些子气力直下承當何等容易山僧卻經許多時節虛費鹽醬何等爲難豈不見楞嚴云除其助因刳其正性違其現業此乃眞操實履邊事若將機鋒問答棒喝等情印去便蹉過此意耳諺雲山河易攺稟性難移若非按下雲頭向自家一副鑪韝陶煉幾番過來拿不住本命元辰未免依舊是無明用事敢保一生習气變化不得日用中被他境緣業力奪卻安能轉得業力境緣耶向這里放過了又安能窮諸三昧透徹上關要到鳥啼無影樹花發不萌枝亦難乎哉山僧年來住个荒村破院本欲藏拙無柰先師累及業債難逃秪得家醜外楊今朝被恆如上座搜索將來大似貧兒思舊債不覺滿面慚惶慚惶且置諸禪徳你道宗乘中事容易得底是究竟耶難得底是究竟耶乃撫掌大笑云滯貨多年不值錢他家自有通人愛珍重。

龍居永慶禪堂示眾植根不固必無鐵榦虯枝力量不克焉易摧峯抒海貴在深參極究歷遠窮髙事鏡與理鏡齊彰行到與說到俱暢然後圓機普應不滯一隅信手拈來信口道著若以淺識劣根剽竊稱禪將甌盛水空擬大洋。

雪關禪師語錄卷之三終嘉興大藏經雪關禪師語錄

雪關禪師語錄卷之四

門人成巒錄

法孫開詗編

答上廓居士陳懋徳問﹝云怡文宗﹞

﹝問云﹞博山要見上廓上廓未來上廓親到博山博山已去博山上廓爲甚無緣。

﹝答云﹞早个相見不道無緣。

﹝頌云﹞森羅萬象描眞相對面玄譚不隔絲果到無緣親切處法身露出兩莖眉。

﹝問云﹞昨禮博山塔前小像宛然如生爲甚默默無言。

﹝答云﹞熾然說法無耳人聞。

﹝頌云﹞塔前瞻禮親見師來𨿽然無說其吼如雷。

﹝問云﹞博山上廓若非紙上一場懡幾乎覿面蹉過畢竟蹉也不蹉。

﹝答云﹞看腳下。

﹝頌云﹞大地從來無縫罅渠儂相見鏡交光若知蹉過都成妙徧界逢師不覆藏。

﹝問云﹞和尙答句殺盡安居要問殺法如何。

﹝答云﹞气急作麼復笑云擲下刀來。

﹝頌云﹞欃槍不盡成勞攘放出屠龍手段豪八面衝開鋒路險太平治象顯功髙。

﹝問云﹞蒙示末後句最爲緊要敢先問取當頭一句。

﹝答云﹞掉轉身來著。

﹝頌云﹞出身先踐後退步急當前抖擻袈裟角乾坤包裏圓。

﹝問云﹞古人末後句因甚徳山師不會巖頭弟子卻會。

﹝答云﹞猛虎喉中飛活雀。

﹝頌云﹞鷂過新羅鶻未知從來家富產驕兒徳山也是隨顚倒愛放巖頭賣弄師。

﹝問云﹞劫火燒空洪水彌天風石搏擊山河粉碎此際向何處安立。

﹝答云﹞把住噤喉。

﹝頌云﹞驚天動地意句交馳一回捉敗痛與鍼錐。

﹝問云﹞自己與千萬人同餓偶得半升脫粟還食自己還食千萬人若食自己安能獨餐若食千萬人如何分飽。

﹝答云﹞逼塞虛空何分饑飽﹝復云﹞奪食也甘當。

﹝頌云﹞饑同饑飽同飽鼻孔從來無兩竅下咽緊把箸頭看彼此調和單復妙。

﹝問云﹞咒咀諸毒藥所欲害身者念彼觀音力還著於本人東坡杜撰攺云大家都沒事俗眼觀之卻是大士憯刻東坡平等且道如何領取。

﹝答云﹞笑倒普陀巖。

﹝頌云﹞大士熱腸不毒東坡冷眼有心解道大家沒事豈知還著本人。

﹝問云﹞跛鱉曳尾泥中腳腳著地神龍夭矯雲際首尾無蹤兩者孰實孰虛孰勝孰劣。

﹝答云﹞深含獨占更加參。

﹝頌云﹞傍觀者勝髙步者虛兩頭坐斷親炙毗盧。

﹝問云﹞眼見分明不肯全身拶入過在甚處。

﹝答云﹞夜鼠愈走凍蠅不飛﹝又云﹞過在不肯處。

﹝頌云﹞秪爲分明極翻令拶入難衣間開一綫迸破轉重關。

﹝問云﹞家珍𨿽不被劫偸兒時來零竊如何剿除。

﹝答云﹞一齊颺下著。

﹝頌云﹞撒卻閒家寶免教作賊媒外甥𨿽不肖恰好用將來。

﹝問云﹞以塵勞煩惱作道場誰爲法侶。

﹝答云﹞十纏九結復云不是冤家不聚頭。

﹝頌云﹞瞥喜瞥嗔與法爲親泥豬癩狗妙極通神咦我不是這般人。

﹝問云﹞宗家建立問答與面壁胡僧是否同一鼻孔因甚兒孫多事。

﹝答云﹞也是祖宗殃及渠。

﹝頌云﹞祖禰若不殃及子孫焉得繩繩莫怪千差萬別分明列焰一燈。

﹝問云﹞廓今無問師作何答。

﹝答云﹞早知居士有此一問復云居士何不忌口。

﹝頌云﹞居士無問山僧無答好个入門石頭路滑。

﹝問云﹞曹洞回互當頭臨濟當機不讓師法眼家僧問如何是曹源一滴水眼云是曹源一滴水且道三家落處是甚麼所在。

﹝答云﹞且過者邊立。

﹝頌云﹞一个回互當頭一个臨機不讓和他法眼出來總與三十拄杖。

﹝問云﹞曹洞四禁莫行心處路不掛本來衣何須正恁麼切忌未生時且道禁此之外又作麼生。

﹝答云﹞別行一路滑如苔。

﹝頌云﹞四禁分明絕斷橋行人到此太無聊他家自有通霄路不混漁郎不混樵。

石頭余居士云答事若以言句湊泊皆屬情見擬議如繪士花畫得逼眞一段春色卻描寫不出雪關大師能於不萌枝上點綴天葩無影樹頭燦敷靈蕊自是空谷應聲洪鐘赴扣其問在答處答在問處如環夾鉤鎖開合無痕然則打鼓弄琵琶海內賞音不少是機也陳雲怡居士發起余謂無舌人語須無耳人聽始得若不如此喚作問答劍去久矣徒勞刻舟。

答集生余居士問

﹝問云﹞永明壽禪師云有禪有淨土猶如戴角虎爲當參學事畢旋取西方爲復直下單提潛續淨念就中不無抗互請和尙特爲現前大眾放一綫道。

﹝師云﹞四料簡乃永明大師宗教雙通融會禪宗淨土兩無二種一有多般深救禪門偏枯之病也蓋狂禪掠虛初無實地髙視祖庭蔑裂淨土遂致念佛一門沈埋不顯非惟失釋迦彌陀兩教主普利三根之旨抑且貽禪淨兩門永爲矛盾之愆故開料簡極力融會使禪徒無滯一隅通方知變曲盡化儀之妙杜教家人誣我宗乘作擔板漢之誚六祖云東方人造罪願生西方西方人造罪求生何國此說乃曹溪單提惟心淨土政合禪宗非毀往生抹殺教意若謂大鑑不韙西方此人不獨昧教亦豈通宗是謗南能之闡提失卻一隻眼矣又見趙州道佛之一字吾不喜聞遂笑念佛人乃下根行徑或復引念佛一聲漱口三日之說爲據是皆邪見種艸陷彌戾車永明大師深憫此輩垂手拯拔使知眞禪宗卽是眞淨土惟心之外無別佛眞淨土卽是眞禪宗惟佛之外無別心以心佛不可岐而二之禪淨不可離而異之故揀云有禪有淨土猶如戴角虎現世爲人師當來作佛祖苟見眞虎似不必有角亦能噬人苟悟眞禪似不必修淨亦能成佛然虎旣獰而復有角虎愈雄威禪旣通而兼有淨禪愈發明以沈空守寂之枯禪不若提醒念佛亦得三昧故復揀云無禪有淨土萬修萬人去以靠實踏穩之淨土遠勝狂解失心何關正悟故復揀云有禪無淨土十人九錯路其無禪無淨原是毛道凡夫旣無開悟之機復迷往生之路自取輪回佛亦難收故佛辟淨土一門圓收廣攝苟具信行願三種則𨿽不悟惟心亦預同居化境所謂才稱寶號卽投種於蓮胎一發信心便標名於金地以戒善𨿽享天宮之樂下品便勝其人蜎蠕𨿽墮飛走之微佛光徧觸其類臨終十念旃陀羅帶業往生舌吐蓮花鸚鵡鳥立亡奇特是知念佛普被三根聖凡齊遊四土漫天布网撈漉大地羣靈苦海架橋度盡有情種類永明往矣誰作梯航余謂雲棲大師悲深智廣乘願再來禪淨互融爲一貫宗教博綜爲圓乘昔景濂宋學士悟前身爲半塘書經長老卽壽師脫胎應現然則二百餘年以來永明老人安得久潛化迹倦於津梁而徑蔑聞其影響乎今觀彌陀疏鈔博采廣羅抽宗鏡之精華釀成美味換禪門之格調振起蓮宗所謂滔天之際尙作慈舟大夜方沈猶爲寶炬此永明而遁入雲棲藏眞禪於淨土移少室於東林非具眼者曷能辧其來繇知其作略獨集生余居士蚤年燻持淨業得大師心髓之傳後來參究禪宗運博山籌幄之算禪淨雙契似戴角之虎而坐雲棲堂上弄爪張牙欲余共作鼓簧揚兩家之醜使各各知雲棲腳下兒孫轉入博山社火大似偸梁換柱攺門風而不攺家傳然則喚博山禪宗卽雲棲淨土亦得喚雲棲淨土卽博山禪宗亦得又何移易絲毫惟效顰不眞禪淨兩失則不獨雲棲不許卽博山何取毋怪乎集生居士料古簡今雪關道人饒唇鼓舌而揶揄不休也秪如問禪淨兼修者爲當先參禪而後修淨土爲復先修淨土而後參禪故云旋取西方潛續淨念此問甚爲泥於融會者必須甄別若初心參學宜求一門深入不可腳踏兩船參禪則單提一句公案徹悟本地風光念佛則單提一句彌陀究極惟心淨土然後融禪入淨似一毫致於太虛融淨入禪譬一滴投於巨壑可謂野色更無山間斷天光直與水相通。

答雪航法主問﹝別號汝航﹞

﹝問云﹞婆子燒庵者僧如何。

﹝答云﹞任從風浪起穩坐釣魚舟。

﹝問云﹞上樹落水同別。

﹝答云﹞一籠收取。

﹝問云﹞趙州救貓事若何。

﹝答云﹞父子心險。

﹝問云﹞那邊不坐空王殿是何旨趣。

﹝答云﹞爲他不墮尊貴。

﹝問云﹞不問鏡破光歸疑從何有。

﹝答云﹞撲得破補得起○仍作此相呈師攺此相。

﹝復云﹞且學雷公卦逢人乞爛錢僧。

﹝問云﹞如何是寶鏡三昧師。

﹝答云﹞不照閒光影還他舊面皮。

﹝問云﹞如何是一老一不老。

﹝師云﹞癡翁賣俏。

﹝問云﹞云居打沙彌意作麼生。

﹝師云﹞非父不生其子。

﹝問云﹞如何是不呈底句。

﹝師云﹞賊贓已露。

答聞子將居士問

﹝問云﹞如何是眞實信。

﹝答云﹞鐵輪天子璽。

﹝進云﹞如何是眞實疑。

﹝答云﹞一堵墻百堵調。

﹝進云﹞如何是眞實見。

﹝答云﹞一點瞞不得。

﹝進云﹞如何是眞實用。

﹝答云﹞鉤錐都放下呼遣自知時。

﹝進云﹞以上四則在學人不妨一一問和尙不妨一一答於無入門指个入門於無究竟說个究竟幸甚。

﹝師云﹞學此道最先發心時要一味眞實則中間工夫所到如一气呵成以發心眞實則所信無不眞實信旣眞實則所疑無不眞實疑旣眞實則所悟無不眞實悟旣眞實則所用無不眞實其所以不得眞實者最初發心時多是掠虛則入路不眞業惑深固則所信不眞揣度浮想則所疑不眞暗中摸索則所見不眞鹵莽施爲則所用不眞此宗門喚作孟八郎擔板漢卽先聖亦痛爲此輩嚴設籓籬不許混亂闖入故付授之初必先選擇根品譬有嘉谷宜蒔良田譬欲制琴貴選焦桐譬貯獅乳須得寶瓶瓶不眞則器乳裂桐不淸則琴聲亡田不良則嘉苗瘁所以古徳道遇人則途中授與不遇人則世諦流布所謂遇人者卽眞實發心人也所以大梅問馬祖卽心是佛他便信得及後來住山三十年腳跟穩當馬大師亦惑他不動居士要問如何是眞實信此可做樣子靈云道三十年來尋劍客幾番落葉又抽枝自從一見桃花後直至如今更不疑此便是棒打不回頭底漢子𨿽玄沙惡辣亦攔當不得居士要問如何是眞實疑此可做个樣子進山主道是柱不見柱非柱不見柱是非已去了是非裏薦取居士要問如何是眞實見此偈可做个樣子眞淨老人頌華嚴四法界云事事無礙縱橫自在手把豬頭口誦淨戒趁出淫房未還酒債十字街頭解開布袋居士要問如何是眞實用此頌可做樣子若疑今人眞實做處無可憑據然則大梅常靈云勤龍濟進眞淨文此數老皆是發心極眞信得極切疑得極到用得極熟如生米造成熟飯鈍鐵打成快斧足可爲千古標格也大都眞實兩字便是當人心體達摩西來不立文字直指人心見性成佛亦是直指各人實際風光秀師亦云直心眞實菩提道場以世風下衰情根囂僞器乏醇正解多穿鑿旣不能具斬釘截鐵之手未免多倚墻靠壁之見如來問中切中流獘亦自料簡分明則知居士信不泛常疑必結案見須審擇用不浪施肯細將三祖信心銘永嘉證道歌時置座右深繹久味領略全旨一番胸次更不存个元字腳當自豁然洞如千日。

僧﹝問云﹞猛虎爲何不食子師。

﹝答云﹞畱个知恩底本源上座。

﹝問云﹞古人道魚不識水鳥不識風迷不識性悟不識空此意如何師。

﹝答云﹞所供詣實。

答玄鍚關主問

﹝問云﹞東坡道作劊子手得遇个肥漢剮假使盡大地皆是肥漢向甚麼處剮起。

﹝師云﹞遊刃有餘。

﹝問云﹞般若如大火聚近之則燎卻面門蝍蟟虫因甚不通身紅爛。

﹝師云﹞皮下沒血。

﹝問云﹞佛法無多子久長難得人旣謂無多子更教人久長是何心行。

﹝師云﹞若不久長爭知無多。

答穎學禪人問

﹝問云﹞倚天長劍觸之則喪身失命因甚麼命根不斷。

﹝師云﹞卸卻毛袋好。

﹝問云﹞一人破家蕩產一人興家立業二者孰優孰劣。

﹝師云﹞一齊趁出著。

﹝問云﹞夜半正明天曉不露秪如無曉夜時又作麼生。

﹝師云﹞波斯屈膝捧盤珠。

﹝問云﹞大地無寸土一破坐具向甚麼處安著。

﹝師云﹞展開平地禮千花。

﹝問云﹞浮山道不得匹馬單槍不得衣錦還鄕鵲不得喜鴉不得殃直饒總不與麼時作麼生通个消息。

﹝師云﹞推倒葡桃架子糊起黑漆屏風。

答文學祈季超問

﹝問云﹞逼塞虛空如何轉步。

﹝師云﹞請居士轉一步看。

士頓足一下。

﹝師云﹞跳不出圈繢。

﹝士云﹞向別峯相見。

﹝師云﹞相見事如何。

﹝士云﹞昨日相見了也。

﹝師云﹞今日又作麼生。

士不顧。

﹝師云﹞錐汝不破那。

士亦不顧。

﹝師云﹞背後有人推倒你也。

士旁顧云問侍者。

﹝師云﹞龍頭蛇尾。

答文學嚴季玉居士問

﹝問云﹞博山峯頭相見了也卽今賓主相見又明得甚麼邊事。

﹝師云﹞此一問相見遲也。

﹝進云﹞日日接待幾个酬恩。

﹝師云﹞居士還酬得麼。

﹝進云﹞爭柰某甲耳聾眼瞎。

﹝師云﹞畢竟是酬得酬不得。

嚴喝一喝。

﹝師云﹞縱然好喝未是酬恩。

﹝進云﹞恁麼則法王行正令賓主絕嫌疑。

﹝師云﹞多此一令。

﹝進云﹞截斷葛藤。

﹝師云﹞何不早道嚴禮拜而退。

答太宰李夢白居士問

宰舉圓悟頌金鴨香銷錦繡幃﹝云云﹞演祖頌丫鬟女子畫娥眉﹝云云﹞。

﹝問云﹞圓通大師戒山谷作艷詞不止馬腹今二尊宿作此詞若云吞鍼公案鷂子已過新羅矣枯木寒巖猶有人未肯在。

﹝師云﹞二尊宿頌鍼挑不入無容止可露若喚作艷詞圓通入地獄山谷出泥犁。

﹝宰云﹞出了也是老夫罪過不敢貽累和尙。

﹝師云﹞可惜許。

答楚黃宋心白居士楞嚴四問

﹝問云﹞十方如來於十八界一一修行皆得圓滿無上菩提文殊選根獨取耳根何耶且旣曰返聞則不取音聲卽千二百功徳與八百功徳皆非所論何得以耳根獨利於圓通耶又所謂逆流果收視返聽耶若曰返聞自性則自性有何境界抑於無可指示中有可指示耶。

﹝師云﹞獨取耳根者是就諸根中選勝非盡棄根界槪不取也以音聞乃逗機之要故獨選耳勝如文殊云此方眞教體淸淨在音聞欲取三摩提實以聞中入是也譬宗師家教人看話頭做工夫此是禪門最捷徑較余門學道如蟻子登山非謂話頭獨悟餘皆不可入也返聞自性非但不取音聲不論功徳自性境界著不得个元字腳卽返聞二字早是灸瘢如雲彼自無瘡勿傷之也選圓通者亦不限耳諸根皆可第入圓通法門卽百丈所謂靈光獨露迥脫根塵無耳能聞無眼能見旣云迥脫又誰拘一根多根而論圓通不圓也逆流卽入流其實卽返聞意與收視返聞不別自性無性何境界之可擬盤山道向上一路千聖不傳若道有指示卽傳也若道無指示爭柰又有向上事居士如此徹去便可與觀音文殊二大士把手同行矣更要傍人指點堪作甚麼。

﹝問云﹞觀音云我從聞思修入三摩地又云初於聞中入流亡所此二聞字同耶否耶竊謂思則不亡亡則不思妄則不宜於思眞則不宜於亡今旣曰思又曰亡果何思何亡耶且動靜二相了然不生則聞與不聞皆非所計何必曰從聞入於聞中入流亡所耶。

﹝師云﹞聞具能所根是能聞塵是所聞從聞之聞具師資義謂從師得聞音教然後思修證入則未入流前聞中兼所入流之後獨有根存故云亡所也以此揀聞似有異同耳又來問思則不亡亡則不思此正不審思爲何思亡爲何亡教家有分三慧以疏經者謂聞慧思慧修慧以誘人循循而入所云亡者亡其緣所之聲未亡能聞之根及乎所入旣寂動靜二相了然不生此亦秪是打疊聲塵漧淨如是漸增聞所聞盡才顯能所雙寂到此境界則能聞所聞之根俱不生也經本文亦自層次分開如雲初於又云漸增又云盡聞不住覺所覺空長水釋云盡聞之處卽思慧亦名爲覺至云覺所覺空者非但遣卻聞慧卽思慧亦不立矣又云空覺極圓者泐潭標此處修慧現前也又云空所空滅者此修慧亦遣也前三慧未空宛成生滅此三慧俱遣頓入圓明故下文云生滅旣滅寂滅現前又璇師分此段經文爲四一亡前塵二盡內根三空觀智四滅諦理然則亡所之亡亡前塵也盡聞之盡盡內根也空覺之空空觀智也空滅之滅滅諦理也尋繹斯旨則曰思曰亡非漫無階梯其中有觀照差別之異如嚼蔗味漸入佳境若必如居士所謂亡則不思思則不亡此又似今時拍盲禪人蔑裂教网混同作解不顧教家銷文有次第科經有節目翻被渠笑爲杜撰又來謂妄則不宜於思眞則不宜於亡此亦正坐前惑殊不知思則觀智深入善銷能所之妄何得不思眞乃寂滅現前頓亡生滅之見何謂不亡第思須防其邪思防害乎觀智也亡須汰乎斷空恐傷於寂滅也若思得無思之思卽禪那愈朗亡至絕待之亡卽眞理圓照斯又何害也又來問動靜二相了然不生則聞與不聞皆非所計又何必曰從聞入於聞中入流亡所耶此說近是若再詳前意徹法源底又深入一層也據宗旨直捷爲人如吹毛在手盡截情見向世尊未開口已前會得猶較些子若要理會他教乘中事又須向葛藤窠裏研窮鈔疏通諸解釋然後下筆如流惑滯自遣公亦通人或藉此爲探竿則山僧愧未師安實不中難也然須如是切忌錯下注腳。

﹝問云﹞生滅去來本如來藏性又曰性眞常中求於去來迷悟生死了無所得不兩相反乎又如而如來藏本妙圓心非心非空以至非常樂我淨卽如來藏元明心妙卽心卽空以至卽常樂我淨皆兩相反何耶豈所指性有二心有二耶抑五陰法塵所指有二耶不然終於非卽本無二義不明也。

﹝師云﹞迷則起眾生見見有生滅去來則如來藏性隨爲去來生滅矣悟則本如來藏求其生死去來了無所得則生滅去來皆合如來藏性也以迷悟相翻似反若知眞妄無別則非反也又如來藏有三初顯空如來藏離一切相故俱非次顯不空如來藏故俱卽三顯空不空如來藏故離卽離非是卽非卽此合中道義以阿難首請妙奢摩他最初方便世尊至此圓答三諦始酬前案居士詳此則來問非卽本無二義無不洞然明了更不疑性有二心有二及五蘊法塵有二也居士初疑其兩反者蓋不聞雙卽雙離之妙故惑非卽差岐依違介念佛告富樓那云汝以色空相傾相奪於如來藏而如來藏隨爲色空周徧法界我以妙明不滅不生合如來藏而如來藏惟妙覺明圓照法界泐潭謂此妙用如水投水不分能所繁興大用起必全眞要以不思議心得不思議用則三諦妙義皆日用中事拈來無不是用處莫生疑一涉思惟徒勞卜度。

﹝問云﹞以是因緣世界相續兩儀未生之先妄想因緣何人何自而有生耶又云諸佛如來妙覺明空何當更出山河大地則此世界諸佛所不容不亦畱礙乎且山河大地不生則同混沌矣又何以成世界耶。

﹝師云﹞居士問兩儀未生之先妄想因緣何人何自而有生耶此問大似演若迷頭狂性未歇耳豈不見經中道寶覺眞心各各圓滿若必推求他人之所自生則居士寶覺眞心全虧無分矣佛不云乎如我按指海印發光汝暫舉心塵勞先起溫陵云世界業果眾生皆妙心影明如鏡中頭分別則妄不隨分別則狂心自歇也所以本經亦自斷案明白道汝但不隨分別世間業果眾生三種相續三緣斷故三因不生又云妙淨明心本周法界審如是則眾生界全是佛界以迷妄故虛空世界生起紛然妄盡歸源則山河大地純是一眞法界中論亦云諸法不自生亦不從他生不共不無因是故說無生然則兩儀未生已前早个依正互嚴生佛齊現喚作無生猶不可喚作妄想因緣又可乎況疑其他生自生抑又可乎又豈可落在頑空作斷滅想將謂佛界成則不容有眾生界矧又疑山河大地不生則混混沌沌不成世界耶此問正似滿慈騰疑細研佛答則所惑自袪昔長水璇師問瑯玡淸淨本然云何忽生山河大地玡憑淩答云淸淨本然云何忽生山河大地璇公於此悟入居士兼參此旨則卽時豁然便得本心不俟予叨叨饒舌也。

答優曇庵主三問

﹝問云﹞止止不須說我法妙難思意旨如何。

﹝師云﹞好消息。

﹝進云﹞文殊菩薩是七佛之師如何不能出女子定。

﹝師云﹞倒捲簾兒別有人。

﹝進云﹞達摩至震旦淨智妙圓體自空寂如何又有面壁之說。

﹝師云﹞待壁倒向汝道。

﹝進云﹞龐公自取涅槃如何靈照先登一步。

﹝師云﹞俊鷹生兒成快鷂。

答毛奇生居士問

﹝問云﹞猛虎喉中飛活雀怎能得入怎能得出。

﹝答云﹞喚作雀兒卽不可。

﹝問云﹞三十年來富貴過眼成空直將一刀斬斷何處著力。

﹝答云﹞易開終始口難保歲寒心。

答天旋禪人問

﹝問云﹞外緣不入內緣不出一念不生萬境空寂正恁麼時還許學人受用也未。

﹝答云﹞秪恐你縫罅太多。

﹝問云﹞有人不在地上走不涉水中行有時動身撞倒須彌有時舉步蹋破長安這漢子未審腳跟點地也未。

﹝答云﹞且道藕絲孔裏藏得幾个阿修羅王。

﹝問云﹞單刀直入萬人陣八面箭鋒匝地圍翻身跳出時如何。

﹝答云﹞險阱更難過。

﹝問云﹞一人在髙峯絕頂立一人在東洋海底坐兩人擬欲相見作何商量。

﹝答云﹞待轆轤先生來作通事始得。

答徑山語風禪師問

師赴司理黃海岸居士招西湖泛舟時徑山語風老宿在坐。

﹝問云﹞師何不上徑山。

﹝師曰﹞腳頭未便。

﹝風雲﹞有何不便。

﹝師曰﹞有些病痛。

﹝風雲﹞我一生不病。

﹝師曰﹞病過一番亦好。

黃問風曰秪如古人道吾有大病非世所醫未審是何病。

風摩胸云阿阿

。

﹝師曰﹞老老大大話作兩截先說一生沒病而今又叫苦痛。

風指黃雲他是个賊。

﹝師曰﹞還是捉住他好縱容他好。

風含笑不答。

﹝師曰﹞著賊了也。

少頃同登小舠蓬忽礙。

師頂風笑曰打頭不遇作家。

師指蓬架曰這蓬頭果不作家眾大笑。

方子凡居士問靈隱有石佛七尊埋在地下今已掘出秪得六尊大師若住靈隱可補一尊。

風搖手云我不在數內。

﹝師曰﹞補數也好。

﹝風雲﹞何爲。

﹝師曰﹞業在其中。

師請語風老宿齋次。

﹝風曰﹞先大師專持淨土一門誘攝羣機道有西方可生秪如古佛道身從無相中受生猶如幻出諸形像幻人心識本來無罪福皆空無所住旣無所住要往西方作麼。

﹝師云﹞無住卽西方。

﹝風曰﹞若人識得心大地無寸土又分甚麼東西。

﹝師云﹞恁麼道徒稱雲棲腳下兒孫。

﹝風曰﹞我不喫他茶飯。

﹝師云﹞也要拈他一片香。

﹝風曰﹞我卻不信西方。

﹝師云﹞若論向上人說个東方好與三十棒說个西方好與三十棒。

風呵呵大笑。

﹝師云﹞地獄未爲苦此一笑最苦。

風連叫曰苦苦。

師乃笑曰我卻快活。

風又問教中道十方虛空悉皆消殞此意如何。

﹝師曰﹞要費許多气力消殞作麼。

﹝風雲﹞徑山不在其中。

﹝師曰﹞蚤消殞了也。

風又問趙州道有佛處不得住無佛處急走過意作麼生。

師指案云此食品新鮮不作餿气。

風以箸挾菜云且喫菜好。

﹝師曰﹞還有果子請你喫。

﹝風曰﹞古人道我有个休糧方子如何是休糧方子。

﹝師曰﹞喫到飽方休。

師復謂風雲長老骨气稜層必然髙壽。

﹝風曰﹞多蒙授記。

﹝師云﹞爭得恁麼甘心齋罷。

﹝風曰﹞靈隱住得成還可時時相見有得葛藤打在。

﹝師曰﹞有心開飯店不怕大肚漢臨行。

風問曰一口汲盡西江水時若何。

﹝師曰﹞何不更喫一杯茶。

室中勘驗

師問道裕余集生居士云閉門作活爲何事。

﹝士云﹞出賣轢鉆。

﹝問云﹞補网張風成何用。

﹝士云﹞添个黑撈波。

﹝問云﹞八卦正位如何排。

﹝士云﹞切忌當頭。

﹝問云﹞路逢猛虎如何避。

﹝士云﹞一任跳。

﹝問云﹞一條直路如何入。

﹝士云﹞巍巍堂堂。

﹝問云﹞斜街曲巷如何通。

﹝士云﹞婆婆和和。

﹝問云﹞中心樹子如何斫。

﹝士云﹞亞父空勞樽俎計。

﹝問云﹞關津把斷如何過。

﹝士云﹞蘇卿元是漢朝臣。

﹝問云﹞如何是透頂人。

﹝士云﹞腳跟點地。

﹝問云﹞如何是透底人。

﹝士云﹞鼻孔撩天。

師因在犙禪人侍次乃曰先師有垂語三則汝還委悉麼犙曰請師舉示師曰不萌之艸爲甚能藏香象犙曰好者畜生欲隱彌露師曰古澗寒泉水作何色犙曰五眼覷不得師曰徹底無依向甚麼處安身立命犙曰鋤卻虛空帶活埋師曰放汝三十棒犙便珍重。

師住妙行在犙禪入回覲師曰子會見什麼人來曰某甲不見一人師曰子眼何太髙曰和尙莫污人好師曰還見老僧麼曰若見和尙何異諸方師曰老僧今日欺汝不得也曰爭敢冤屈和尙師曰三十棒自領出去曰和尙莫全靠學人師便休。

答捨逸居士參禪要語

夫禪門之學非世間語言文字乃心法妙悟超乎情見之局量者也然非獨方袍圓頂而後可以從事斯道卽在家塵勞中色聲對待之際賓主酬酢之時乃至咳唾掉臂折旋俯仰六根門頭皆有自己眞佛放光妙在處處參尋心心提醒忽然開口咬著舌洗面抹著鼻便知本來成佛不假外求矣然乎生佛無殊秪在迷悟兩字遂隔霄壤故龍女七歲獻珠頓然成道善財一生取證不歷僧祗如一向無臂之人忽獲兩臂便解扼攬屈伸耳昔龐公沈巨貲於湘水及見馬大師便悟得一口吸盡西江之句繇是機鋒迅捷卽龐婆子女皆宗門正箭龐公一日云難難十石油麻樹上攤龐婆云易易百艸頭邊祖師意女靈照云也不難也不易饑來喫飯困來睡奇哉何法窟爪牙盡在此老一門今人徒來世間擾攘一場終日開口動舌不曾半句說著自家屋裏事可謂醉夢中人不可與語醒時景況豈知貪嗔毒海正是寶筏玄津煩惱稠林皆爲諸佛華座所以維摩云譬如髙原陸地不生蓮華卑濕污泥乃生此華然則人品有優劣佛性無貴賤丹霞一書生也如選官不如選佛機緣果在石頭玄沙乃漁父也拋鉤入雪峯之室南能乃賣柴漢也負舂領黃梅之衣裴相國以黃檗圭峯爲師友蘇學士以東林佛印爲導標陸大夫之金鵝養熟被南泉老喚出瓶來黃太史之丹桂飄香因晦堂師搊住鼻孔斯皆宗門中具眼者亦濁惡世界光明幢耳非特此諸君子爲然自佛法入震旦歷漢魏六朝唐宋迨明其間賢君宰輔居士輩或精探奧義博綜龍藏之文或深慕禪宗妙徹拈花之旨皆能遊戲塵中而作佛事其臻彼岸者不翅恆河沙數然慈航普度輒有焚舟之人法席宏收時遇操戈之士自宋儒樹異端之論莫不以空寂爲禪門病故封疆畫界甘裏足不入其門於戲禪何病於人乎而人自病於不知禪遂指空寂異端妄生異議佛不云乎卽心是佛然則排斥者無乃排自心之佛乎佛亦何嘗受其一毛之損徒自損云爾或曰吾教亦有禪何必參爾家之禪以糅吾道耶予曰噫爭爾我者乃禪家膈上病但從克念工夫褫剝將去直得人我雙亡纖塵不立便知孔子擔起底便是釋迦放下底秪要放下底擔得起擔起底放得下才可與語禪宗極致居士問曰擔起放下卽不問且道孔子與釋迦是同是別余曰同別且置秪如天地未分父母未生已前孔子與釋迦在何處安身立命士不答余曰居士向這里看得破便曉得釋迦與孔子安身立命處亦曉得自家安身立命處到此光景可謂野色更無山間斷天光直與水相通。

禪淨發隱

余駐錫虎跑一日瓶匋聞尊宿招同武林眾宰官居士湖上放生偶舟過淨慈而泉憲錢從卓居士亦至乃握余手曰雲棲先師𨿽兩經大手爲塔上之銘然己躬下一段光明終未揭露海內但知爲蓮燈紹焰而不知先師確是宗門郢匠禪淨雙通者也其專主淨土者惟恐九人錯路故苦心開導寧受齋公之誚不逗角虎之機詎可以尋常臆見測其權巧弘願哉今博山以宗證淨先師以淨含宗眞爲顯密互融後先交徹是敢請爲先師另撰一塔銘庶幾有所表章惟不吝慈悲隨所懇余謝曰太師翁如隨色摩尼何人不睹圓照其序髙峯語錄亦自禪淨雙掃云千丈巖七寶池有智主人二俱不受則知舌藏霹靂足迹如空焉易描邈彼之眞哉時聞尊宿亦以傳略授余且謂曰錢居士乃先師賞音弟子也先師少治舉子業與其先公卓庵憲副素相莫逆今居士又預先師籌室法乳淵源誠有所自此請殆爲法門關系倘得如椽一揮抉出先師末句眞髓則雲棲念佛一門如日中天矣余曰趙州道諸方難見而易識老僧易見而難識然則識得趙州者須再來古佛竊謂識得雲棲者亦須通身是眼今觀師所述傳略與憨大師吳太史兩塔銘其平生行寶如虎頭寫照頰毛風采俱一筆畫出詎可謂不識雲棲者耶獨太師翁於禪宗一事如手中影艸本是隱身之術原使人不之見爲妙也玆承嘉命敢罔卹忌諱太師翁乃圓乘人也具一證一切證手眼理無不徹機靡不貫𨿽單示一門而無量乘門總持互攝參之不見其雜析之不見其分識之者必曰雲棲門庭淵廣如君統萬邦爲一家惑之者必曰此不過一淨土偏安之主也迹其未出家時閱壇經卽以生死貼額樓及禮性天理和尙剃顱從無盡行律師稟具北遊五臺感文殊放金光照觸初參徧融老宿後謁笑巖和尙求開示巖曰阿你三千里外來開示我我有甚麼開示師恍若有省辭過東昌道中聞譙樓鼓聲忽悟其旨作偈曰二十年前事可疑三千里外遇何奇焚香擲戟渾閒事魔佛空爭是與非此可見最初行腳單以參究爲主而淨土惟心原從悟門所得但入明以來宗門寥落律居不振講席多隳禪淨兩門漠然無主太師翁觀時節因緣欲豎法幢無如念佛善誘三根專以持名一心不亂爲宗蓋持名乃一種緊峭簡捷工夫妙在提頭知尾就路還家一念相應卽見自性彌陀所謂徑中之徑者意不在玆乎太師翁以雜華爲堂觀以淨土作門徑以禪宗爲壺奧以教相爲羽儀不以一味而尙王之膳不以單方而窮醫之技今之居曲盝稱知識者如千蹊萬徑中示人直路到家然到家後貧從自窶富從自奢苟無制馭折衷之法則無明習气陶汰不淨情根識蒂黏帶不淸殊乏精扃嚴鍵遠到深蟠自家儱侗不拘種艸皆收骨气生獰冀怙門風有黨此乃禪家近癖毋怪乎燃犀照水者駭爲怪事也太師翁𨿽不開堂說法然有扣及宗乘中事無不唱酬如竹窗隨筆云憶在家時一兒晚索湯餅時市門已掩家人無以應丸米粉與之啼不顧其母恚甚予曰易事耳取米丸匾之兒入手啞然而笑時謂兒易誑若此固知今人輕淨土重禪宗者似焉語以丸湯餅之淨土則啼易以匾米丸之禪宗則笑此眞與兒童何異此等譬諭則知太師翁之所唱導政觀時施設原非按牛喫艸也又王敬所侍郎問夜來老鼠喞喞說盡一部華嚴師云貓兒突出時如何王無語師自代雲走卻法師畱下講案且頌曰老鼠喞喞華嚴歷歷奇哉王侍郎卻被畜生惑貓兒突出畫堂前牀頭說法無消息無消息大方廣佛華嚴經世主妙嚴品第一如此答頌假續之於燈版誰不曰此古尊宿作略也世多以念佛齋公行徑疑之遂抹殺不傳惜哉貴耳賤目伯牙寧不絕弦或問華嚴五教禪居頓位頓之去圓未達一間何得並舉師答云淸涼贊天臺四教理致圓傋而五教加頓補臺之傋而未傋也以達摩一宗無可安著聊判歸頓而實頓有二義一但頓二圓頓此禪宗正圓頓之頓然可以不名爲圓良繇專重直指見性以破漸宗於法界緣起之義𨿽具在中而非所重救時爲急無暇論故又此宗本曰教外別傳則小乘大乘一切乘所不能收四教五教一切教所不能攝不惟出彼漸階亦復不居頓格非但超乎頓位亦復不受圓名賢首判教亦不得已而姑爲寄位豈可眞以位分拘耶予謂扶豎宗風具正法眼見徹少林骨髓此老非獨好手抑亦少林功臣也今有鈍置禪宗位居別教使不得預臺教之圓位太師翁豈不弘教乎於臺宗賢首無不逗肯中綮其推重禪宗又何等平心快論然則此擡彼搦如點燈喫飯兩家分明不然達摩一宗幾遭義虎崖柴其種種提持發揮向上不但於宗乘中而直指曲諭卽箋一疏釋一鈔咸以稱理爲極則令人帖帖地服膺卽禪關策進甚爲啟蒙金錍禪海二珍甚爲道眼證據苟不究其深旨則諸所著述曲盡一片婆心爲誰對癥發藥也然生平厚自韜晦不以悟門居稱不以拈頌炫人不以標幟自髙此等邁軸殆爲學地中人出一身愧汗解幾重顏甲孰易知其恩徳哉然則禪淨教律師能縛爲一束劈作四架六度妙行師能融爲一心發爲萬善慧辯道徳師能傋於一身輝映千古譬圓伊三點縱橫不得擬其勢毗盧稱性頓漸不敢配其乘所謂通身手眼者非師其誰歟若夫願廣悲深眞古佛再來於時祖庭秋晚門門蕭索太師翁特以普字三昧圓應廣唱綜禪之致如永明閒律之學如宣祐弘教之義如臺賢而主鬯蓮宗則兼擅七祖之長遂使震旦佛法眞如揭日月而重光其儲材得人如豢律虎義虎角虎於一圈俟其牙爪距獰馴攫俱用然後出而哮吼如獅王驚人此太師翁生平踐眞履實之效不獨深望於來哲使千古下有能窺其機用如此縝密如此博贍如此擴大是則與師把手同行大寂光中矣又何更疑之爲抑禪宗揚淨土獨罵之爲丰幹老賊乎正所謂佛祖位中畱不住夜深依舊宿蘆花眞酷似其人也。

歸云夜話

心耽靜境者投足散亂之場畏態不勝嫌避形參鬧迹者冥心眞寂之境躁性不耐幽閒故擔版漢所見各滯一邊祖師道出息不涉眾緣入息不居陰界此等妙語不可不參。

天性寡淡入道最得便宜欲愛漧枯對境自然亡所道人甘得淸苦受用更大雪峯呼玄沙爲再來人以其衣取蔽形食取接气眞冰霜衲子也每想古人拾橡栗衣荷芰喫瓔珞飯點橘皮湯不覺嗜好之念竟慚沮矣。

鬧籃裏鉆頭打失了靜定光景坐境中昏悶提不起本參話頭正所謂靜沈死水動落今時要得工夫成片大須仔細用心久久操存自然歸一。

抱負心勝者未免傲習成癖經幹多能者終見識情攬事利害眼明者打入是非窠臼伎倆心多者斷然機械不忘其痛病非一未易枚舉須是自家覺察損至於無損其習气豁爾消融也不恃爲美恃則爲障學佛法須是將自己平日胸中學解知見盡情芟去然後可以參悟不然則心境駁雜未免鏡上添痕昔康昆侖從段師學琵琶段先令不近樂器三年忘其本領然後窮段之藝妙絕一時況學無上妙道若不換骨洗腸通身整頓別是一番境象則欲望造祖佛堂奧其可得乎。

道人之心不可著一物好經論則被文字縛殺好談唾則被語言縛殺好思惟則被情識縛殺翻得轉擺得脫𨿽是好手要不被境風所轉而能轉於物者還他有力大人所以道肚無偏癖病何怕冷油齏。

工夫做到情忘理極處自然與法身理相應如脫鶻臭布衫拈卻炙脂帽相似若終日識心紛飛觸境不能忘情𨿽坐禪牀上如猢孫系露柱敢保血肉團包裏無位眞人妄想坑埋沒自家寶藏縱得透脫猶是枯樁邊事況未得透脫耶。

學道須以髙遠爲期苟不至於大悟不可隨情生滅放縱身心及離了眞正明眼師匠別圖去就建立生涯作半路抽身漢如渡海人牢把風柁到岸方休古人喫折腳鐺中飯向水邊林下保養聖胎是諦當後事直須打徹一回頂天立地可以與祖佛奪權衡可以與人天作眼目斯乃大乘菩薩發心眞不負出家之志矣。

心地未明開口卽錯縱有髙論非是定見居學地者不可輕易持論古今得失但當存疑俟他日道眼明白方可決定是非邪正。

眼前有一毫順境來迎我不可過生歡喜當觀如夢幻空花快意後一場懡眼前有一毫逆境來加我不可便生煩惱當觀如疾風暴雨天晴後一場懡古人多體究言句不專在一句話頭上用心一語投機千疑頓發故圓悟說大慧汝不疑言句是爲大病今時惟喜單提一句公案如百萬軍中拖刀直入𨿽得斬截便宜若要築著磕著通身是眼須向雜毒海裏一一驗過始得。

凡機鋒問答全主全賓須是作家相見自然節拍相應若是學地中人道眼未明凡見宗師家須虛心請益以求決擇不可貪求印證大丈夫兒掀翻徹底尙不自肯住腳況挾復上門求人打東瓜印子耶多見一等瞎漢亂統如醉漢發風如癇病發狂古今有智識者決不如是𨿽呈偈呈解問答要且自知時節不同他人弄鬼戲也。

道人胸次居常磊落超曠固是格外人物然於生死禍患不先有以明決處斷則臨事未免周章惶悚喪其所守此平日心境放閒未嘗遠慮故不經磨煉也看祖佛言教須洞曉深旨不可打印板在胸中著意摹擬如看徑山語錄便椿定个大慧模樣出來看髙峯語錄便占在髙峯面前行走說話都是他家口气及乎舉措施爲恰又不相似此是識見淺陋融化不得彼髙峯大慧二老何等手眼千古下有幾人儔匹便如此容易躐等耶善學者無所不得妙在抽筋不動皮換骨不見血𨿽喫他家飯不屙他家屎此才是潛行須與古人同處非圓機活眼則膠柱調弦按圖索駿此愚者之通病藥石難醫柰何。

要作宗門正眼必須學悟兼優要振祖佛門庭尢貴機辧無礙古今明徹理性者能兼諸用而傋全體方爲第一流人物然尢在道徳禮義四字輔翼成功才可建經久遠大事業苟恃尺寸所長外鶩虛聲學無通方之識悟非超師之見此流俗阿師直饒動地驚天終見一場敗缺復何益於教門哉。

好人品不在立意要做个標格出來但當一心究理性地明白其人品不扶自正苟有一念好奇特之心彊分同異故與流輩相違此等不墮輕忽便落僥幸狂慧少定枯禪乏智二病相傾今古不齊故知聖智入作必善用其機所以大有爲者先有守譬夫庭禽養勇一奮驚羣霧豹澤毛七日不食苟無定力以持心則自己走作尙不柰況能爲濟世舟楫哉。

古今悟道善能遊戲塵勞廣作佛事者要先得三昧王三昧則一切三昧無不總持如人教一棚肉傀儡相似腳底綫頭都已曉牽抽全藉裏頭人到此田地佛法世法是甚麼喚作熱碗鳴聲也是彊說道理。

學道之士見善必遷知過必攺積功樹徳惟日不足苟不愼護三業忽被境風觸動便鬥爭到底如矢在弦上迎機連發此蓋平日無制心工夫不能居逆受順處順如逆古徳云衲子𨿽有見道之資若不深蓄厚養非惟無補於教門將恐有招禍辱可不愼歟。

憎愛兩字最爲入道障門極難打破禪人知此病痛直得法愛兼忘管此進道如鳥飛空無有阻礙所以三祖云但莫憎愛洞然明白此是如透萬重關鎖一擊俱開。

學道人當虛懷無我不見彼過莫因私憤遂塞公道如世諦中人暗箭傷人不顧損徳自喪心術予少時嘗有偈警世云朝看東鄰花莫賞西園蘜不妒他人時終還自家福此言𨿽鄙讀之可以令人蕩不平之气。

示心鑑禪人

吾輩忝稱釋種墮三寶數當時自反照克責旣辭違二親趣此非家必欲何所圖乎方其袍圓其頂可謂僧相嚴特矣若不憤發精彩令志气日新以求悟明己分中一生死大事荷擔大法則所謂好一座佛堂空然無佛矣若更縱恣情欲放蕩身心或嗜膏腴受用驕態或依軒冕從遊聲利或三業四儀不拘戒撿荒唐偸玩虛擲光陰如此爲僧與流俗何殊古徳云地獄未爲苦袈裟下失卻人身爲最苦也如今要跳出三界業网不受閻老拘束須是打翻無明窠臼參教透頂透底與佛祖把手同行始得所以藥山道此事直須髙髙山頂立深深海底行閨合中物捨不得便爲滲漏且道作麼生得个不滲漏去禪者向這里會取藥山不曾入滅。

示心啟禪人

入此宗者宜先截斷葛藤最爲捷徑學解塞於胸襟語脈障於咽喉緣念坌於識田無往而非熟境欲以希望心聰明靈利心虛浮不眞而入此門譬剪彩作花其如大地陽春何必須忘緣泯念專心一路將無義味話頭極力參研如貓捕鼠追到牛角表自有倒斷時節也。

雲棲示禪人

中峯老人云一片陳年鐵石心行藏寂寂冷沈沈硬拳緊握棲茆屋那肯輕拋半片心此偈余嘗體貼其意則工夫無時刻放過卽放過亦有工夫此乃已驗靈方能如此切心則悟門不必重說。

雪關禪師語錄卷之四終嘉興大藏經雪關禪師語錄

雪關禪師語錄卷之五

侍者成巒傳善錄

法孫開詗編

拈古﹝並評著語﹞

波斯匿王問世尊曰勝義諦中有世俗諦否若言無智不應二若言有智不應一一二之義其義如何﹝評曰波斯匿王眉底著眼覷破黃面老子家風是甚麼家風打破鏡來卽向汝道﹞佛言汝於過去龍光佛法中曾問此義我今無說汝亦無聽無說無聽是名一義二義﹝著語云果是慳﹞。

拈曰世尊意路分明舌頭太短王於龍光佛時曾問此義𨿽於般若緣熟其柰佛法習气未忘然𨿽如是不因龍躍浪爭見禹門髙。

東印度國王請二十七祖般若多羅尊者齋次王問曰師何不轉經祖曰貧道出息不涉眾緣入息不居陰界常轉如是經百千萬億捲﹝評曰出息不涉入息不居如牛拴鼻似盤滚珠如斯會得經卽轉轉卽經甚麼處不見尊者﹞王乃歡喜作禮從此信入﹝著語云不轉底也是經﹞。

拈曰國主請齋不是好意要與尊者算飯錢如是經轉得妙大藏小藏都從此演出尊者非但受得天廚妙供亦能消卻萬鎰黃金秪如萬鎰黃金作麼生消良久云量寬福大。

南天竺國異見王達摩大師之親侄也初廢黜沙門因與宗勝論義稍屈王欲擯之忽波羅提尊者至王問曰何者是佛提曰見性是佛王曰師見性否提曰我見佛性王曰性在何處提曰性在作用王曰是何作用我今不見提曰今現作用王自不見王曰於我有否提曰王若作用無有不是王若不用體亦難見王曰若當用時幾處出現提曰若出現時當有其八王曰其八出現當爲我說波羅提卽說偈曰在胎爲身處世爲人在眼曰見在耳曰聞在鼻辧香在舌談論在手執捉在足運奔徧現俱該沙界收攝在一微塵識者知是佛性不識喚作精魂﹝著語云不識卽是佛性識卽喚作精魂﹞王聞偈已心卽開悟悔謝前愆遂精勤白業護持三寶一日因達摩大師辭遊震旦王乃涕淚交頤曰此國何罪彼土何祥叔旣有緣非吾所止惟願不忘父母之國事畢早回王卽具大舟實以眾寶躬率臣僚送至海壖。

拈曰尊者善說佛性義如將傀儡綫索一時抽動王聞心卽開悟便知得靑布幔裏有人簡點將來當時喚作佛性尊者面皮已厚三尺更說八處作用教壞人家多少男女然𨿽如是比一等弄精魂手腳猶較些子。

梁武帝聞達摩大師從西域航海而來乃遣使賫詔迎請師至武帝問如何是聖諦第一義師曰廓然無聖帝曰對朕者誰師曰不識﹝著語云這便是祖師關﹞﹝○評曰千七伯則葛藤從此惹起此一問答曰銅墻萬仞鐵壁千重透得者能有幾人﹞帝初不契後悔悟曰見之不見逢之不逢今之古之悔之恨之朕𨿽一介凡夫敢師之於後。

拈曰武帝是佛心天子達摩大師是踏毗盧頂上行底人故武帝一時趁之不及後乃悔悟不是迷逢達摩卻是賊過彎弓。

唐憲宗皇帝嘗詔鵝湖大義禪師入內於麟徳殿論義時有法師問鵝湖曰如何是禪湖以手點空法師無對帝曰法師講無窮經論秪這一點尙不柰何﹝評曰古今不柰何這一點底甚多且道利害在甚麼處﹞鵝湖一日舉順宗問屍利禪師大地眾生如何得見性成佛利曰佛性如水中月可見不可取因謂帝曰佛性非見必見水中月如何攫取帝乃問曰何者是佛性對曰不離陛下所問帝默契眞宗益加欽重。

拈曰英明聖智一點便知信是飛龍不同跛鱉若道不離陛下所問卽是佛性鵝湖眉毛亦須倒豎何故秪曉眼橫不知鼻直。

唐肅宗皇帝聞南陽忠國師道行卓冠一時敕中使賫詔徵赴京師隆以師禮帝問師在曹溪得何法師曰陛下還見空中一片雲麼帝曰見師曰釘釘著懸掛著。

拈曰帝問曹溪心法國師分明說不出口指東畫西天眼已洞矚矣秪如空中這片雲釘著是掛著是彌天才作蓋徧界又成霖。

帝又問如何是十身調禦師乃起立曰會麼帝曰不會師曰與老僧過淨瓶來。

拈曰肅宗帝問个十身調禦太煞有佛法玄旨國師恁麼答非惟不孤來問且有翊贊王化之功秪如道與老僧過淨瓶意作麼生靈山付囑不似今朝。

代宗皇帝問南陽忠國師曰師滅度後弟子將何所記師曰告檀越與老僧造一所無縫塔帝曰請師塔樣看師良久曰會麼帝曰不會師曰貧道去後有侍者應眞卻諳此事乞詔問之帝後詔耽源問前語源良久曰聖上會麼帝曰不會源述偈曰湘之南潭之北中有黃金充一國無影樹下合同船琉璃殿上無知識﹝著語云不謬爲國師侍者﹞﹝○評曰國師塔樣太鶻侖生耽源塔樣太玲瓏生且道國師底是耽源底是﹞帝大悅。

拈曰大小國師費卻如許气力畫个無縫塔樣不出乃推過侍者耽源𨿽則巧運磚石合成尖圓之相不知反爲七花八裂被大唐天子看破。

唐文宗皇帝好嗜蛤蜊一日禦饌中有擘不張者帝以其異卽焚香禱之乃開見菩薩形儀梵相具足帝遂貯以金栗檀香合覆以美錦因問羣臣斯何祥也或奏太乙山惟政禪師深明佛法博聞彊記乞詔問之帝卽詔政問其事對曰物無虛應此乃啟陛下之信心耳故契經云應以此身得度者卽現此身而爲說法帝曰菩薩身已現且未聞說法政曰陛下睹此爲常耶非常耶信耶非信耶帝曰希奇之事朕深信焉對曰陛下已聞說法竟﹝評曰許多簾前賜紫對禦談玄未若政公啟人主信心語最簡當﹞皇情大悅遂畱政於內道場供奉咨詢法要。

拈曰華嚴云菩薩於一微細眾生身中示現成正覺轉法輪度眾生入涅槃而此眾生不覺不知然則像現蛤蜊腹中君臣嘆異合國皆知且道與不覺知是同是別具眼者試辧取看。

唐莊宗問興化獎禪師曰朕收中原獲得一寶秪是無人著價﹝評曰輸王髻珠非彊手難得﹞化曰請陛下寶看帝拈襆頭帶示之化曰君王之寶誰敢酬價﹝著語云興化酬了也﹞。

拈曰同光帝拈起襆頭帶未免帶累興化顢頇當時賴遇無人識者若有堪作甚麼如今還有識得者也無金輪天子璽散粟不知名。

宋太宗皇帝一日幸相國寺見僧看經問曰是甚麼經僧曰仁王經帝曰旣是寡人經因甚卻在卿手裏僧無對﹝雪竇禪師代云皇天無親惟徳是輔﹞﹝○評曰帝通身是眼乃人王中法王也﹞帝擎缽問丞相王隨曰旣是大庾嶺頭提不起爲甚麼卻在朕手裏隨無對。

拈曰問問奇特語語超見非作家君王何以臻此帝擎缽問丞相曰大庾嶺頭提不起爲甚卻在朕手裏代云陛下親到曹溪又云帝力何有哉。

仁宗皇帝嘗詔廬山大覺璉禪師入內問佛法大意奏對稱旨賜大覺禪師之號至和中覺乞歸老山中乃進偈曰六載皇都唱祖機兩曾金殿奉天威靑山隱去欣何得滿篋惟將禦頌歸帝和偈不允仍宣論曰山卽如如體也將安歸乎旣而遣使賜龍腦缽師謝恩罷捧缽曰吾法以壞色衣以瓦鐵食此缽非法遂焚之﹝評曰此缽𨿽焚此節不壞非師作略安能永表聖恩﹞中使回奏上嘉嘆不已。

拈曰帝降諭雲山卽如如體也將安歸乎非眼光爍破四天下不能道此語不但見徹理性亦知帝處金屋如茆檐矣或問理如何徹曰同道方知。

孝宗皇帝宣問靈隱佛照光禪師釋迦佛入山修道六年而成所成者何事對曰將謂陛下忘卻。

拈曰問在答處答在問處佛照老人舌頭拖地也秪如道將謂陛下忘卻意旨如何言出齒外猶道不知。

維摩詰居士住毗耶離城因示疾次﹝評曰滯貨不脫招人上門若非曼殊覷破怪病難醫﹞世尊敕文殊領諸大弟子共維摩詰問疾時諸菩薩各說不二法門竟文殊曰我於一切法無言無說無示無識離諸問答是爲菩薩入不二法門於是文殊又問維摩仁者當說何等是菩薩入不二法門維摩默然﹝著語云看你出不得門﹞文殊贊曰乃至無有語言文字是菩薩眞入不二法門。

拈曰維摩不二法門文殊盡其神力捶擊不開爭柰保福猶嫌未出化門爲甚如此大抵禪關無險易繇來玄路有髙低。

善慧傅大士翕一日披衲頂冠靸履朝見帝問是僧耶士以手指冠帝曰是道耶士以手指靸履帝曰是俗耶士以手指衲衣﹝著語云拏住了也﹞﹝○評曰大段作怪名他不得狀他不出﹞又曰空手把鋤頭步行騎水牛人從橋上過橋流水不流﹝著語云要得个撩天索價博地相酬底人方會此語﹞又曰有物先天地無形本寂寥能爲萬象主不逐四時凋﹝著語云喚作物卽不可﹞。

拈曰嵩頭陀勸還兜率惟度生爲急不思彼樂這老兒家愛向鬧籃裏鉆頭顯異惑眾好與三十棒如今向甚麼處去也復拍手笑云識取明州憨布袋。

張拙秀才﹝靑五石霜諸嗣﹞參石霜霜問公何姓曰姓張名拙霜曰覓巧尙不可得拙自何來公忽有省﹝著語云何不道拙得巧巧得拙﹞乃呈偈曰光明寂照徧河沙凡聖含靈共我家一念不生全體現六根才動被雲遮斷除煩惱重增病趣向眞如亦是邪隨順世緣無掛礙涅槃生死等空花。

拈曰好偈道也太煞道秪是不曾踏著向上關捩恁麼道是蹋著是不曾蹋著未知有者疑著好。

呂巖眞人字洞賓﹝靑八黃龍機嗣﹞嘗遊廬山歸宗書鐘樓壁曰一日淸閒一日仙六神和合體安然丹田有寶休尋道對境無心莫問禪﹝著語云問過黃龍始得﹞未幾道經黃龍山值黃龍升堂龍見意必呂公欲誘而進厲聲曰座傍有竊法者呂毅然出問一粒粟中藏世界半升鐺內煮山川此意如何龍指曰這守屍鬼呂曰爭柰囊有長生不死藥龍曰饒經八萬劫終是落空亡呂薄訝飛劍脇之劍不能入遂再拜求指歸龍詰曰半升鐺內煮山川卽不問如何是一粒粟中藏世界呂於言下頓悟作偈曰棄卻瓢囊摵碎琴如今不戀汞中金自從一見黃龍後始解從前錯用心龍囑令加護﹝評曰呂紫巖眞人云丹田有寶休尋道對境無心莫問禪及見黃龍又道始解從前錯用心今有以玄門坐功而擬禪理者豈不錯哉﹞。

拈曰呂旣悟矣龍又囑令加護此去如何但行好事莫問前程。

唐裴相國休字公美﹝南四黃檗運嗣﹞遊大安精舍因觀壁間髙僧眞儀公曰眞儀可觀髙僧何在執事無對公曰此處莫有禪者否曰近有一僧投寺執役頗似禪人公曰可請來詢問時黃檗運禪師混迹勞侶於是執事尋至公欣然曰休適有一問諸徳吝辭今請上人代語檗曰請相公垂問公舉前話檗朗聲曰裴休公應諾檗曰在甚麼處﹝著語云解呼諾底不是髙僧﹞公當下知旨如獲髻珠。

拈曰黃檗老人善用宗門爪牙如蒼鷹攫兔見卽生擒裴相公當下悟去可謂知燈是火不覓鄰煙要且未喫黃檗痛棒在何也不曾行鳥道終是隔煙村。

崔趙公﹝四祖旁八徑山欽嗣﹞問徑山國一欽禪師曰弟子出得家否師曰出家乃大丈夫事非將相之所能爲公於言下有省。

拈曰國師話甚奇特崔趙公位登樞要具將相才非大丈夫耶乃謂其出家不得公返於言下有省如香象渡河之勢截流徑過有獅子脫絆之威遊行無畏勇哉丈夫見超言外可謂眞出家者矣出家且置或問如何是大丈夫事別有超方眼還他過量人。

宣州刺史陸亙﹝南三南泉願嗣﹞問南泉禪師曰肇法師也甚奇怪解道天地與我同根萬物與我一體泉指牡丹曰大夫時人見此一株花如夢相似陸罔測。

拈曰天地同根萬物一體此語平常元無奇怪陸大夫作奇怪想遂有此問南泉老人道時人見此一株花如夢相似卻甚奇怪陸大夫翻作平常會去雪關與麼批判且道是奇怪是平常向這里揀辧得出許伊親見南泉。

睦州陳尙書操﹝南五睦州陳尊宿嗣﹞齋次拈起糊餅問僧江西湖南還有這个麼曰適來喫个甚麼公曰敲鐘謝響﹝著語云收鞭太速﹞。

拈曰這僧俊鶻衝霄到也快便怎柰末上遭他网子秪如道敲鐘謝響又作麼生對他合云艸賊大敗。

又齋僧次躬自行餅一僧展手擬接公卻縮手僧無語公曰果然果然﹝著語云公心太險﹞問僧有个事與上座商量得麼曰合取狗口公自摑口曰某甲罪過僧曰知過必攺公曰就闍黎乞取口喫飯得麼﹝著語云好贏頭﹞。

拈曰陳尙書之機辯峻比雲門辣似睦州蓋從二師處得來故縱奪臨時殺活自在眞宗門入作所以下刃最緊也還識尙書麼電火難追影風雲莫辧眞。

白侍郎居易﹝南三佛光滿嗣﹞守杭州日聞鳥窠林禪師居秦望山躬往謁焉因問如何是佛法大意窠曰諸惡莫作眾善奉行公曰三歲孩兒也解恁麼道窠曰三歲孩兒𨿽道得八十老人行不得公作禮而退﹝著語云鳥窠不是善心人﹞。

拈曰諸惡莫作眾善奉行此佛法大意非但白太傅佩爲至訓千古之下飲人以甘露也然𨿽如是知恩者少負恩者多。

韓文公退之﹝靑三大顚通嗣﹞謫潮州日聞大顚禪師道風遠著因往謁之問曰和尙春秋髙多少師提起數珠示云會麼公曰不會師曰晝夜一百八公罔措遂回次日仍至寺門見首座便舉前話問意旨如何座乃扣齒三下及見顚仍前問顚亦扣齒三下公曰信知佛法無兩般顚曰何以見得公曰適來問首座亦如是顚遂喚首座問適來是汝如此袛對否座曰是顚便打趁出院。

拈曰首座眼親顚師手快未免被文公勘破𨿽然還知大顚打首座意麼翻云全在我覆雨更繇誰。

公一日詣顚請曰弟子軍州事繁佛法省要處乞師一句顚良久公罔措時三平爲侍者乃敲禪牀三下顚曰作麼平曰先以定動後以智拔公有省乃曰和尙門風髙峻弟子於侍者邊得个入處。

拈曰大顚吹無孔篴打不響鼓雪曲難酬賞音誰與三平善能承虛接響略通一綫不然文公了無入處且道如何是文公入處穿林𨿽有徑轉盻更登峯。

公一日問禪者云承聞講得肇論是否答曰是公曰肇有四不遷是否曰是公遂將茶盞撲破云這个是遷不遷禪者無對﹝評曰得底人𨿽譏呵怒罵皆爲佛事然則排斥詆毀豈亦公善爲佛事者耶昔程明道先生嘗遊嶺南因至潮州訪公與大顚師往來問道書凡二十四封及畱衣事有遺亭在焉乃作詩曰昌黎文字如山斗原道深排佛老非不識大顚何似者數書珍重更畱衣蓋詩之意疑公初惑而後信也今人學韓排佛無乃爲文公所惑乎﹞。

拈曰文公撲破茶盞論遷不遷不惟勘破禪者且能勘破肇公且道勘破在甚麼處咄無汝著眼處。

鼎州李刺史翺﹝靑三藥山儼嗣﹞向藥山玄化屢請不赴乃躬謁之山執經卷不顧李性福急乃曰見面不如聞名拂袖便出山曰太守何得貴耳賤目李回拱謝問曰如何是道山以手指上下曰會麼李曰不會山曰云在靑天水在瓶﹝著語曰言端語的﹞李欣愜作禮遂述偈曰煉得身形似鶴形千株松下兩函經我來問道無餘說云在靑天水在瓶又問如何是戒定慧山曰貧道無此閒家具李莫測玄旨山曰欲得保任此事直須向髙髙山頂立深深水底行閨閣中物捨不得便爲滲漏。

拈曰見面不如聞名拂袖而去貴耳何得賤目驀鼻牽回藥山之妙用如此豈不令人捷悟哉秪如道閨閣中物捨不得便爲滲漏此是煉石補天手法語尢絕妙秪如當時李公道滲漏亦不惡還契他藥山意麼具眼底試緇素看。

襄州王常侍敬初﹝南四爲山祐嗣﹞視事次米胡和尙至公乃舉筆示之米曰還判得虛空麼公擲筆入宅更不復出米致疑明日憑鼓山供養主入探其意米亦隨至潛立罘罳間偵伺供養主才坐問曰昨日米和尙有甚言句便不相見公曰師子咬人韓盧逐塊米遽出朗笑曰我會也我會也公曰會卽不無你試道看米曰請常侍舉公乃豎起一隻箸米曰這野狐精﹝評曰米胡也是奇衲子不因失節那能拔本﹞公曰這漢徹也﹝著語云常侍徹也未﹞。

拈曰王常侍可謂鐵眼銅睛不但令米胡致疑亦疑殺天下人𨿽然當時也艸艸放過待米胡道這野狐精復抽身便入何故要教伊疑个徹底。

太傅王延彬﹝靑七長慶稜嗣﹞到招慶煎茶朗上座與明招把銚忽翻茶銚公問茶罏下是甚麼朗曰捧罏神公曰爲甚麼翻卻茶朗曰事官千日失在一朝公拂衲便出﹝評曰王太傅如秤衡上星兒斤兩分明秤得天下衲僧也簡點將來大似白拈賊已被長慶明招二師捉敗且道捉敗在甚麼處﹞明招曰朗上座喫卻招慶飯了卻向外邊打野梩朗曰上座作麼生招曰非人得其便﹝著語云不識明招﹞。

拈云朗上座也是招慶寺裏僧若不向外打野梩爭顯太傅門戶崇髙明招家風闊大然𨿽如是非人得其便知他是甚麼心行道出這般語來。

宋楊文公億字大年﹝南十廣慧璉嗣﹞因微恙問環大師曰某今日忽違和大師慈悲如何醫療環曰丁香湯一碗公便作吐勢環曰恩愛成煩惱環爲煎藥次公叫曰有賊環下藥於公前叉手側立公瞠目視之曰少叢林漢環拂袖而出又一日問曰某四大將欲離散大師如何相救環乃捶胸三下公曰賴遇作家環曰幾年學禪道俗气也不除公曰禍不單行環作噓噓聲﹝著語云死也快活﹞。

拈曰文公與環師病中問答法戰可觀今人稍有恙卽手忙腳亂況臨終之頃大作佛事視生死如遊戲者乎蓋靈符在手與奪自繇閻老子生他不得死他不得然𨿽與麼道畢竟生死兩字是有耶無耶請過關者道一句看。

丞相王公隨﹝南九首山念嗣﹞嘗謁首山念禪師得言外之旨自爾履踐深明大法臨終書偈曰畫堂燈已滅彈指向誰說去住本尋常春風掃殘雪。

拈曰此偈漧淨輕快春風掃殘雪不知者錯作詩會便昧卻此老從親踐實履中來化境語也且道雪消日出又作麼生自代云滿。

駙馬都尉李遵勗﹝南十谷隱聰嗣﹞一日慈明禪師來謁公閱刺使童子問曰道得卽與上座相見明曰今日持來相看又令童子曰碑文刊白字當道種靑松明曰不因今日節餘日定難逢童又出曰都尉言與麼則與上座相見去也明曰腳頭腳底公乃出坐定問曰我聞西河有金毛師子是否明曰甚麼處得這消息公便喝明曰野幹鳴公又喝明曰恰是公大笑遂爲道交往來甚匿焉。

拈曰慈明與都尉作家相見不妨干戈略設一任禮樂相酬互換主賓風流落艸譬善謔浪者不爲虐耳秪如道師子吼野幹鳴還有同別否請分彼此看。

髙太傅世則字仲貽﹝靑十二芙蓉楷嗣﹞初參芙蓉楷禪師蓉令去其所重扣已而參一日忽造微密呈偈曰懸崖撒手任縱橫大地虛空自坦平照壑輝巖不借月庵頭別有一簾明。

拈曰此老所詣處坦夷明白可謂山河大地不礙眼光若要擺手過漳江更須撤卻簾兒相見始得假如相見時如何家庭才轉步道路又分攜。

洪州許刺史式﹝靑十洞山聰嗣﹞一日與泐潭澄上藍溥坐次潭問聞郎中道夜坐連云石春栽帶雨松當時答洞山甚麼話公曰今日放衙早潭曰聞答泗州大聖在楊州出現底是否公曰別點茶來潭曰名不虛傳公曰和尙早晚回山潭曰今日被上藍覷破藍便喝潭曰須是你始得公曰不柰船何打破戽斗﹝評曰一隊樂神從乾闥婆城來光影自別﹞。

拈曰賊來相趁客來相待一个引玉拋磚一个埋兵掉斗無端殃及上藍眞个是不柰船何打破戽斗要識三大老面目麼琵琶隨手撥簫鼓應時鳴。

節使李端願﹝南十一金山穎嗣﹞參達觀穎禪師問曰天堂地獄畢竟是有是無請師明說觀曰諸佛向無中說有眼見空花太尉就有裏尋無手摣水月堪笑眼前見牢獄不避心外聞天堂欲生殊不知欣怖在心善惡成境太尉但了自心自然不惑公曰心如何了觀曰善惡都莫思量公曰不思量後心歸何所觀曰且請太尉歸宅公曰秪如人死後心歸何所觀曰未知生焉知死公曰生則某已知之觀曰生從何來公罔措觀起揕其胸曰秪在這里更擬思量个甚麼公曰會得也觀曰作麼生會公曰秪知貪程不覺蹉路觀拓開曰百年一夢今朝方省﹝評曰觀師問公生從何來公罔措及乎揕胸一拶當下知歸此段公案與季路問死相似惜乎不遇觀師終作問津之客悲夫﹞。

拈曰達觀老人此一番開示直捷簡當李節使拼卻性命不顧危亡如老鼠被貓兒追到牛角裏是盡頭去處忽悟云秪知貪程不覺蹉路可謂踏破艸鞋時節也且道悟後如何行人猶在靑山外。

楊禮部傑號無爲﹝靑十一天衣懷嗣﹞晚從天衣懷禪師遊衣每引老龐機語令研究後奉祠泰山一日雞鳴睹日如盤湧忽大悟乃別有男不婚有女不嫁之偈曰男大須婚女長須嫁討甚閒工夫說甚無生話書以寄衣衣稱善﹝著語云將謂公是个俗漢﹞有辭世偈曰無一可戀無一可捨太虛之中之乎者也將錯就錯西方極樂﹝評曰辭世偈如黃絹幼婦使楊修見便知妙耳﹞。

拈曰公因參老龐機緣得入乃別其偈曰男大須婚女長須嫁其悟門超曠不讓老龐眞徹底人也秪如西方極樂國中還著得此老麼自代云將錯就錯。

學士蘇子瞻軾號東坡﹝南十三東林總嗣﹞東林與照覺總禪師論無情話有省黎明以偈獻曰溪聲便是廣長舌山色無非淸淨身夜來八萬四千偈他日如何舉似人﹝著語云要舉似人作麼﹞﹝○評曰公自悟前身是戒禪師再來其省發後凡遊戲翰墨皆法喜禪悅得文字般若之妙如風行水面春在花枝不可以卽離擬之耳﹞後過金山有寫公照容者公戲題曰心似已灰之木身如不系之舟問汝生平功業黃州惠州瓊州﹝著語云熟處難忘﹞。

拈曰坡公面目他人描寫不出其題自像二十餘字可謂無斧鑿痕有金石聲瀟灑之極也秪如身歷三州畢竟是何功業咄問取戒闍黎。

太史黃山谷庭堅﹝南十三黃龍心嗣﹞參晦堂禪師乞指徑捷處堂曰秪如仲尼道吾無隱乎爾太史如何理論公擬對堂曰不是不是公迷悶不已一日侍堂山行次時巖桂盛放堂曰聞木樨花香麼公曰聞堂曰吾無隱乎爾公釋然卽拜之曰和尙得恁麼老婆心切堂笑曰秪要公到家耳。

拈云吾無隱乎爾桂子月中落天香雲外飄山谷不遇晦堂鼻孔搊他不住𨿽然爭柰腳跟紅綫猶未斷在何也路頭才撞入關鎖轉難通。

公因謁黃龍死心新禪師龍問曰新長老死學士死燒作兩堆灰向甚麼處相見公無語﹝著語云何不道何處不相見﹞。

龍曰晦堂處參得底使未著在後謫官黔南忽有省乃曰尋常被天下老和尙謾了多少惟有死心道人不肯﹝著語云因甚不肯﹞可謂眞實相爲也。

拈曰鐵面去皮晦堂拆肉死心又敲骨出髓矣山谷始得疑情盡命根斷若到山僧者裏且立一邊著何故鐵壁從渠透銀山更要通。

夏英公竦字子喬﹝南十谷隱聰嗣﹞偶上藍溥禪師至公問百骸潰散時那个是長老自家底藍曰前月二十日離靳陽公休去藍卻問百骸潰散時那个是相公自家底公便喝藍曰喝則不無畢竟那个是相公自家底公對以偈曰休認風前第一機太虛何處著思惟山僧若要通消息萬里無雲月上時藍曰也是弄精魂。

拈曰追狡兔於三窟窮獵人之能忘全牛於遊刃呈庖丁之技此一則問答如官馬相踏英公不遇上藍洎合放過或有問如何是你自家底卻喚云諾免得干戈相待。

富鄭公弼字彥國﹝靑十三投子顒嗣﹞聞顒禪師主投子法席冠淮甸因往質所疑會顒師爲眾登座見其顧視如象王回旋公微有得因執弟子禮趨函丈命侍者請爲入室顒見卽曰相公已入來弼猶在外公聞汗流浹背卽大悟﹝評曰富鄭公因淸獻公激勵靈機頓發遂夤緣入顒師之室諺云賊無種相鼓籠以同類化同事其利在反掌之間故此道得師友策發則易不得師友策發則難唐宋得理者最多皆藉此因緣力也可不信哉﹞。

拈曰顒師道相公已入來弼猶在外公出一身白汗遂悟入且道伊悟底是一个是兩个。

胡文定公安國字康侯﹝南十五上封秀嗣﹞依上封秀禪師得言外之旨時遊藥山有禪人舉南泉斬貓話問公公以偈答曰手握乾坤殺活機縱橫施設在臨時玉﹝或作兩﹞堂兔馬非龍象大用堂堂總不知。

拈曰此偈頌斬貓公案恰當甚好更須親見南泉老人始得何故機𨿽明殺活理要徹巖廊。

參政蘇公轍字子由﹝南十三上藍順嗣﹞上藍順禪師與其父文安先生有契因往訪焉順示搐鼻因緣俄而有省作偈呈曰中年聞道覺前非邂逅相逢老順師搐鼻徑參眞面目掉頭不受別鈴錘枯藤破衲公何事白酒靑鹽我是誰慚愧東軒殘月上一杯甘露滑如飴。

拈曰坡公謂子由不好作禪語及有省便吐辭不同怪哉掉頭不受別鈴錘此語𨿽長公可遜一步然徹底處直須格外明機不在言中取則。

寺丞戴公中孚﹝南十四黃龍淸嗣﹞咨扣靈源一日有省以偈呈淸禪師曰杳冥源底全機處一片心花露印紋知是幾生曾供養時時微笑動香雲。

拈白窮源見底燦露一片心花微笑破顏知是多生供養果然穩當頭尾完全若要撒得開捏得聚須更窮盡變化始得。

樞密吳公居厚﹝南十五圓通旻嗣﹞擁節歸鐘陵謁圓通旻禪師曰某頃赴省試過此因問前住訥老透關底事如何訥曰且去做官不覺五十餘年旻曰曾明得透關底事麼公曰八次經過常存此念然未甚脫灑旻度扇與之曰請使扇公卽揮扇旻曰有甚不脫灑處公忽有省曰便請末後句旻乃揮扇兩下公曰親切親切旻曰吉獠舌頭三千里﹝評曰透關事一蹉過便五十餘年爭柰不努力何令人不肯畱意不知蹉過又是幾生可惜許﹞。

拈曰圓通若無後語未免鈍置吳公秪向揮扇處弄精魂有甚了期秪如道吉獠舌頭三千里是何意旨。

左丞範公衝字致虛﹝南十五圓通旻嗣﹞繇翰苑守豫章過玄通謁旻禪師茶罷曰某行將老矣墮在金紫行中去此事稍遠通呼內翰公應諾通曰何遠之有公躍然曰乞師再垂指誨通曰此去洪都有四程公佇思通曰見卽便見擬思卽差公乃豁然有省。

拈曰圓通老人囊中有妙藥能起死回生在頃刻左丞𨿽於此省入去此事不遠爭柰鄕音猶易識家國尙茫然。

提刑郭公祥正字功甫﹝南十三白雲端嗣﹞謁白雲端禪師云上堂曰夜來枕上作得个山頌謝郭居士廬山二十年之舊乃曰上大人丘乙己化三千七十士爾小生八九子佳作仁可知禮也公切疑後聞小兒誦之忽有省以書報云云以偈答曰藏身不用縮頭斂迹何須收腳金烏夜半遼天玉兔趁他不著﹝著語云捉下了也﹞一日至云居請佛印禪師升座公拈香曰覺地相逢一何早鶻臭布衫今脫了要識云居一句玄珍重後園驢喫艸召大眾曰此一瓣香燻天炙地去也印曰今日不著便被這漢當面塗糊便打﹝評曰此老古怪也解如此拈弄不是云居幾乎遭他一場糊塗﹞乃曰謝公千里來相訪共話東山竹徑深借與一龍騎出洞若逢天旱便爲霖擲拄杖下座公拜起印曰收得龍麼公曰已在這里印曰作麼生騎公擺手作舞便行印撫掌曰秪有這漢較些子。

拈曰白雲頌子絕妙上大人也使他悟去可謂牛溲馬渤都是良藥秪貴在醫家善用耳郭公與佛印酬唱大好一場曲調悟底與悟底人相見果然不同且道如何不同好手手中呈好手紅心心裏中紅心。

樞密徐公俯字師川﹝南十五昭覺勤嗣﹞丁父憂念無以報罔極請靈源升座說法源曰諸仁者秪如龍圖平日讀萬卷書如水傳器涓滴不差且道尋常著在甚麼處而今捨識之後這著萬卷書底又卻向甚麼處著公聞之灑然有得遂曰吾無憾矣﹝評曰靈源可謂善說法要不但令龍圖脫死抑又使樞密回生其般若靈驗若此﹞源下座問曰學士適來見个甚麼便恁麼道公曰若有所見則鈍置和尙去也源曰恁麼則老僧不如公曰和尙是何心行源大笑﹝著語云一腳踏到底﹞尋參圓悟悟亦喜其見地超邁一日至書記寮指悟頂相曰這老漢腳跟猶未點地在悟曰甕裏何曾走卻鱉公曰且喜老漢腳跟點地悟曰莫謗他好公休去﹝著語云此公知休卽得﹞。

拈曰果然超邁不然圓悟腳跟未易許他摸著復笑云摸著也防後患。

郡王趙令衿字表之﹝南十五昭覺勤嗣﹞圓悟禪師居甌阜公欣然就其罏錘悟不少假公固請悟曰此事要得相應直須是死一回始得﹝著語云今人怕死水裏浸殺者多﹞公默契嘗自疏之其略曰家貧遭劫誰知盡底不存空屋無人幾度賊來亦打悟囑令加護。

拈曰公旣有省又囑令加護意作麼生欲窮千里目更上幾層樓。

侍郎李彌遜號普現﹝南十五昭覺勤嗣﹞參圓悟禪師一日早朝至天津橋馬躍忽有省通身汗流直造天寧適悟出門遙見便喚曰居士且喜大事了畢公曰和尙眼花作甚麼悟便喝公亦喝於是機鋒迅速忽一日示微恙遽索湯沐浴畢遂趺坐作偈曰謾說從來牧護今日分明呈露虛空拶倒須彌說甚向上一路擲筆而逝。

拈曰此公了事快當非全機領荷安能當圓悟老人神鋒八面耶臨行一偈眞个得來去自繇從來牧護非無蘊藉工夫貴有化手也。

尙書莫公將字少虛﹝南十五大隨靜嗣﹞因宦西蜀謁南堂靜禪師咨決心要堂使其向好處提撕無所入適如廁忽聞穢气甚急以手掩鼻遂有省徹見南堂相爲乃呈偈曰從來姿韻愛風流幾笑時人向外求萬別千差無覓處得來元在鼻尖頭堂印之。

拈曰尙書𨿽是苦心造到簡點將來猶帶些穢气在何故爲他向廁坑頭著到。

給事馮公楫號濟川﹝南十五龍門遠嗣﹞參大慧杲禪師因坐夏徑山榜其室曰不動軒發明大理慧以偈印之曰梵語唐言打成一塊咄哉俗人得此三昧﹝評曰此公如衲僧家行履躍浪神魚非業网可罩不然何易入此三昧乎﹞自題其像曰公事之餘喜坐禪未嘗將脇到牀眠𨿽然現出宰官相長老之名四海傳。

拈曰公遊妙喜之門所見固自超皂其像贊乃一首行狀亦可窺古人居官參究如此用心眞示現於簪紱者也且道他公事極忙又喜坐禪是忙裏偸閒是將勤補拙咄莫寐語好。

龍圖王公肅字觀復﹝南十五大隨靜嗣﹞畱昭覺日聞開靜板聲有省復謁南堂靜禪師問曰某有个見處才被人問卻開口不得未審過在甚處堂曰過在有个見處堂卻問朝旆幾時到任公曰去年八月四日堂曰自按察幾時離衙公曰前月二十堂曰爲甚麼道開口不得公乃契悟。

拈曰王龍圖自道有个見處才被人問卻開口不得南堂如畫龍點睛令其乘霧飛去公忽有省便開得大口𨿽然你還合得口麼若合不得口是禍門。

侍郎張公九成號無垢﹝南十六大慧果嗣﹞謁大慧杲禪師與馮給事諸公議格物慧曰公秪知有格物而不知有物格公茫然慧大笑公曰師能開諭乎慧曰不見小說載唐人有與安祿山謀叛者其人先爲閬守有畫像在焉明皇幸蜀見之怒令侍臣以劍擊其像首時閬守居陜西首忽墮地公聞頓領深旨題不動軒壁曰子韶格物妙喜物格欲識一貫兩个五百慧乃印可。

拈曰千个萬个總作格物解若論物格曾家老子恐亦未夢見在無垢居士於此悟入卻曉得一貫是兩个五伯且道恁麼語是格物是物格於此辧得決知造飯是米打面是麥。

公設心六度不爲子孫計因取華嚴善知識日供其二回食以飯緇流又嘗供十六大天而諸位茶杯悉變爲乳書偈曰稽首十方佛法僧稽首一切護法天我今供養三寶天如海一滴牛一毛有何妙術能感格試借意識爲汝說我心與佛天無異一塵才起天地隔倘或塵銷覺圓淨是故佛天來降臨我欲供佛佛卽現我欲供天天亦現佛子若或生狐疑試問此乳何處來狐疑卽塵塵卽疑終與佛天不相似我今爲汝掃狐疑如湯沃雪火銷冰汝今微有疑與惑鷂子便到新羅國。

拈曰茶杯變乳可見公格物而且格天若乃供佛佛現供天天現則格字又是一道靈符無不感召矣𨿽然與麼道个中存格想乳復變爲茶。

丞相張公商英字天覺﹝南十四兜率悅嗣﹞一日謂大慧曰余閱雪竇拈古至百丈再參馬祖因緣曰大冶精金應無變色投卷嘆曰審如是臨濟豈得有今日耶遂作一頌曰馬師一喝大雄峯深入髑髏三日聾黃檗聞之驚吐舌江西從此立宗風諸方往往少知餘者師自江西法窟來必辧優劣試爲老夫言之大慧曰居士見處與眞淨死心合公曰何謂也大慧舉眞淨頌曰客情步步隨人轉有大威光不能現突然一喝雙耳聾那吒眼開黃檗面死心拈曰雲巖要問雪竇旣是大冶精金應無變色爲甚麼卻三日耳聾諸人要知麼從前汗馬無人識秪要重論蓋代功公撫幾曰不因公語怎見得眞淨死心用處若非二大老難顯雪竇馬師爾。

拈云雪竇拈無盡頌一彩兩賽不識者謂無盡具翻騰手段雪竇不如殊不知無盡秪頌得耳聾吐舌要見百丈黃檗則易要與馬祖相見還須雪竇老人始得秪如恁麼道是扶無盡扶雪竇作家宗師請定當看。

參政錢端禮號松窗﹝南十六護國元嗣﹞淳熙冬簡堂住平田遂與往來丁酉秋微恙修書召堂及國淸瑞巖主僧訣別言笑移時卽書曰浮世虛幻本無去來四大五蘊必歸終盡𨿽佛祖具大威徳力亦不能免這一著子天下老和尙一切善知識還有跳得過者無蓋爲地水火風因緣和合暫時湊泊不可錯認爲己有大丈夫磊磊落落當用處把定立處皆眞順風使帆上下水皆可因齋慶贊去畱自在此是上來諸聖開大解脫一路涅槃門本來淸淨空寂境界無爲之大道也今吾如是豈不快哉塵勞外緣一時掃盡荷諸山垂顧咸願證明伏惟珍重置筆顧堂曰某坐去好臥去好堂曰相公去便了理會甚坐與臥耶公笑曰法兄當爲祖道自愛遂斂目而逝﹝評曰透出重圍坐斷絕頂故有一味平實受用眞得解脫自在也﹞。

拈曰此一篇遺書可見公生平履踐明白其得力處臨生死去來談笑自若如門開相似禪不負人如此秪如簡堂道相公去便了未審教渠向甚處去公遂斂目而逝且道是去耶不去耶明眼人必有甄別。

知府葛公剡號信齋﹝南十六靈隱遠嗣﹞謁佛海慧禪師請示非心非佛之旨海以偈發揮公遂豁然頓明乃呈頌曰非心非佛亦非物五鳳樓前山突兀艷陽影裏倒翻身野狐跳入金毛窟海曰居士見處止可入佛境界入魔境界猶未得在公請益海曰何不道金毛跳人野狐窟﹝著語云此窟何如彼窟﹞﹝○評曰佛海老人有旋天關回地軸之手一撥便轉其妙如此﹞公乃痛領。

拈曰葛使君順水推船佛慧老逆風把柁意有抑揚理無勝負然輕輕掉轉渠頭便覺通身慶快非句中定有優劣也秪如魔佛不到處是野狐是獅子自代云且饒過一喝。

潘待制良貴字義榮﹝南十六佛燈珣嗣﹞參佛燈珣禪師問南泉斬貓兒話求開發燈曰你秪管理會別人家貓兒不知走卻自家狗子公於言下如醉忽醒﹝評曰佛燈舌是金錍刮卻千古人翳膜眞格言也﹞燈曰不易公到此一步更須知有向上事始得如今士大夫說禪道秪依著義理便快活大率似將錢買油餈喫了便不饑其餘便道是瞞他亦可笑也公唯唯。

拈曰理會別人貓兒走卻自家狗子个个都是如此潘待制且喜免得過秪是不知有向上事且道如何是向上事咄參个頭正尾正始得。

參政李公邴字漢老﹝南十六大慧杲嗣﹞醉心祖道有年聞大慧排默照邪禪疑怒相半及見慧示眾舉趙州庭柏垂語曰庭前柏樹子今日從新舉打破趙州關特地尋言語旣是打破趙州關因甚麼特地尋言語當初秪道茆長短燒了方知地不平公領悟謂慧曰無老師後語幾乎錯過﹝著語云引賊過界﹞後以書咨決曰某近扣籌室承蒙擊發蒙滯忽有省入顧惟根識暗鈍平生學解盡落情見一取一捨如衣壞絮行荊棘中適自纏繞今一笑頓釋所疑欣幸可量非大宗匠委曲垂慈何以致此自到城中著衣喫飯抱子弄孫色色仍舊旣無拘執之情亦不作奇特之想其餘夙習舊障亦稍輕微臨行叮囑之語不敢忘也重念始得入門而大法未明應機接物觸事未能無礙更望有以提誨使卒有所至庶無玷於法席矣﹝評曰禪人履踐明白曉得自家屋中事便知此書下落處﹞又書曰某自驗者三事無逆順隨緣卽應不畱胸中二宿習濃厚不加排遣自爾輕微三古人公案舊所茫然時復瞥地此非自昧者前書大法未明之語恐得少爲足當擴而充之豈別求勝解也淨勝現流理則不無敢不銘佩﹝又曰此三種可以驗己驗人參學者不可泛視﹞。

拈曰李漢老此書敍其生平悟繇所供是實至云穿衣喫飯抱子弄孫色色仍舊旣無拘執之情亦不作奇特之想是此老腳踏實地處未得理者切忌效顰添醜也恁麼道是把定是放行咦若無舟一粒難點鐵成金。

博學劉彥修字子羽﹝南十六大慧杲嗣﹞出知永嘉問道於大慧禪師慧曰僧問趙州狗子還有佛性也無趙州道無但恁麼看公後乃於柏樹子上發明有頌曰趙州柏樹太無端境上追尋也大難處處綠楊堪系馬家家有路透長安。

拈曰這老子也奇怪秪教他看个柏樹子卻到又曉得長安路作麼生是長安路曰平分八字行直打之繞走。

淩行婆不知何許人因參浮杯和尙問曰盡力道不得底句分付阿誰杯曰浮杯無剩語婆曰未到浮杯不妨疑著杯曰別有長處不妨拈出婆斂手哭曰蒼天中更添冤苦杯無語婆曰語不知偏正理不識倒邪爲人則禍生﹝著語云剜睛剔髓﹞﹝○評曰舌劍唇槍難爲敵手﹞後有僧舉似南泉泉曰苦哉浮杯被這老婆摧折一上婆後聞笑曰王老師猶少機關在澄一禪客逢見行婆便問曰怎生是南泉猶少機關在婆乃哭曰可悲可痛一罔措婆曰會麼一合掌而立婆曰伎死禪和如麻似粟一舉似趙州州曰我若見這老婆問教口啞一曰未審和尙怎生問他州便打一曰爲甚麼卻打某甲州曰似這伎死漢不打更待何時連打幾棒婆聞卻曰趙州合喫婆手裏棒後僧舉似趙州州哭曰可悲可痛婆聞此語合掌嘆曰趙州眼光爍破四天下州令僧問如何是趙州眼婆乃豎起拳僧回舉似趙州州作偈曰當機覿面提覿面當機疾報汝淩行婆哭聲何得失婆以偈答曰哭聲師已曉已曉復誰知當時摩竭國幾喪目前機﹝著語云大似戰將不勝不休﹞。

拈曰淩行婆具超方作略語句驚人𨿽趙州古佛亦讓他一籌諸尊宿盡柰伊不何倒被浮老人不動干戈捉敗這老魔魅也且道何人爲證乃以手捶胸曰蒼天。

龐道婆入鹿門寺設齋維那請意旨婆拈梳子插向髻後曰回向了也便出去﹝著語云喫他齋也難消﹞。

拈曰不謬爲龐公道伴。

溫州陳道婆嘗徧扣諸方名宿後於長老山淨和尙語下發明有偈曰髙坡平頂上盡是采樵翁人人盡懷刀斧意不見山花映水紅﹝評曰語脈難通﹞。

拈曰到是過量人。

一婆子供養一庵主經二十年常令一二八女子送飯給侍一日令女子抱定曰正恁麼時如何主曰枯木倚寒巖三冬無暖气女子舉似婆婆曰我二十年秪供養得个俗漢遂遣出燒卻庵﹝評曰閻老算飯錢未必如婆子利害﹞。

拈曰婆子燒庵卻與阿師添些光彩阿師被趁倒會勘破婆子家風且道在甚麼處勘破婆子遂合掌云謝供養。

靈照女因丹霞天然禪師訪龐居士適到門逢靈照問曰居士在否女子放下菜籃斂手而立霞又問女子提起菜籃便行霞遂回居士歸女子舉似前話士曰丹霞在麼女子曰去也士云赤土塗牛你﹝評曰丹霞靈照都被龐公蓋卻﹞。

拈曰龐公若無後語幾乎被靈照女喪卻家風秪如道赤土塗牛你意作麼生不教蜂蝶誤錯認隔墻花。

一婆子令人送錢與趙州諗禪師請轉藏州下禪牀繞匝云轉藏經已竟婆聞云比來請轉全藏如何秪轉得半藏﹝著語云那半藏趙州也未曾轉﹞。

拈曰婆子送錢轉經起動髙年老宿趙州下牀繞匝不孤施主好心分明全藏掀翻卻道秪轉得一半且道那半藏落在何處任從黃葉落不與止啼錢﹝已上五人未詳承嗣﹞。

兪道婆﹝南十四瑯玡起嗣﹞凡見僧至則曰兒兒僧擬議卽掩門佛燈珣禪師往勘之婆見如前問珣曰爺在甚麼處婆轉身拜露柱珣卽蹋倒曰將謂有多少奇特便出婆蹶起曰兒兒惜你則个﹝著語云輸得去贏得來﹞燈竟不顧。

拈曰佛燈打入魔隊來也不是翻身便出幾乎被妖霾毒霧罩卻這婆子蹋倒蹶起手腳穩便可謂造次顚沛俱不失妙𨿽然也秪是老婆禪。

池州南泉普願禪師﹝南二百丈海嗣﹞陸亙大夫問師曰古人瓶中養一鵝鵝漸長大出瓶不得如今不得毀瓶不得損鵝和尙作麼生出得師召大夫陸應諾師曰出也陸從此開解。

拈曰陸大夫瓶鵝設問甚是巧妙若不遇王老師未免瓶破鵝飛傷了自己性命且道喚出後如何萬里鵬同遠千年鶴共飛。

撫州曹山慧霞禪師﹝靑六曹山寂嗣﹞僧問四山相逼時如何師曰曹山在里許曰還求出也無師曰在里許卽求出。

拈云潦倒曹山被者僧拶得立地尿出。

舒州白雲守端禪師﹝南十二楊岐會嗣﹞提刑郭公一日謁師師問牛醇乎公曰醇矣師遽厲聲叱之公拱而立師曰醇乎醇乎於是爲公升堂曰牛來山中水足艸足牛出山去東觸西觸。

拈曰郭公水牯牛醇則醇矣惜乎欠些頭角當時待白雲厲聲叱時便好拽下座痛與一頓。

婺州智者法銓禪師﹝靑十三長蘆信嗣﹞上堂要扣玄關須是有節操極慷慨斬得釘截得鐵硬剝剝地漢始得若是畏刀避箭碌碌之徒看卽有分以拂子擊禪牀下座。

拈云智者恁麼道緊似鐵箍秪見一邊則固然如今諸方在者裏作麼生始得與此老別出一頭地良久云坐斷兩邊中不立還他過量越情人。

明州天童宗玨禪師﹝靑十四長蘆了嗣﹞僧問如何是道師曰十字街頭休斫額。

拈雲天童老漢向當陽指出八達康莊人人可得而履固稱作者然猶未是衲僧痛快或有問山僧如何是道便與劈面掌云誰教你艸窠裏走出去。

雪關禪師語錄卷之五終嘉興大藏經雪關禪師語錄

云關禪師語錄卷之六

侍者成巒傳善錄

法孫開詗編

拈頌

福州普光禪師﹝靑三潭州川嗣﹞僧侍次師以手開胸曰還委老僧事麼曰猶有者个在師卻掩胸曰不妨太顯曰有甚麼避處師曰的是無避處曰卽今作麼生師便打。

拈云者僧也正要棒喫。

頌曰黃金色相露堂堂開掩胸前卍字光卻被者僧都勘破棒頭無屈不成贓。

瑞州九峯道虔禪師﹝靑五石霜諸嗣﹞僧問無間中人行甚麼行師曰畜生行曰畜生復行甚麼行師曰無間行曰此猶是長生路上人師曰汝須知有不共命者曰不共甚麼命師曰長生气不常。

拈云今年果子熟和核都爛卻。

頌曰鳥道崎嶇盡踏平橫身異匯不同行深明治亂無他事野老謳歌四海淸。

福州覆船山洪薦禪師﹝靑五石霜諸嗣﹞僧問如何是師子師曰善哮吼僧拊掌曰好手好手師曰靑天白日卻被鬼迷僧作掀禪牀勢師便打曰驢事未去馬事到來師曰灼然作家僧拂袖便出師曰將甌盛水擬比大洋。

拈云若不是覆船肘後靈符幾被者僧奪卻。

頌曰竿水逢場戲一回尋常等个作家來𨿽然雪曲難賡和笑逐巴歌上舞臺。

福州牛頭微禪師﹝靑五投子同嗣﹞僧問如何是和尙家風師曰山畬脫粟飯野菜淡黃齏曰忽遇上客來又如何﹝師曰﹞喫卽從君喫不喫任東西。

拈云生鐵鑄心肝打得丁當響。

頌曰野老家風水樣淸無人不掩破柴荊黃齏脫粟從餐飽主客情忘懶送迎。

吉州禾山無殷禪師﹝靑六九峯虔嗣﹞江南李主召而問曰和尙何處來師曰禾山來曰山在甚麼處師曰人來朝鳳闕山嶽不曾移國主重之。

拈云當時李主若道與麼則和尙遣侍者來耶禾山又作麼生請代禾山對語看咄速道速道。

頌曰天王爲向道風髙鳳闕香煙引毳袍來往不知山嶽動錫飛隨意出雲巢。

福州雪峯義存禪師﹝靑五徳山鑑嗣﹞玄沙對師曰某甲如今大用去和尙作麼生師將三个木毬一齊拋出沙作斫牌勢師曰你親在靈山方得如此沙曰也是自家事。

拈曰父作子述眞个克家撿較將來未免掛人唇齒。

頌曰大事臨機秪貴親拋毬須是斫牌人不因喝著推聾漢孤負全鋒驗主賓。

天臺瑞龍慧恭禪師﹝靑五徳山鑑嗣﹞謁徳山山問會麼曰作麼山曰請相見曰識麼山大笑遂許入室。

拈云得恁麼太近。

頌曰行腳𨿽然緊峭鞋是門何更入門來額顱眞个剛如鐵腦後猶知欠一槌。

臺州瑞巖師彥禪師﹝靑六巖頭奯嗣﹞每自喚主人公復應諾乃曰惺惺著他後莫受人謾。

拈曰此老一生怕險。

頌曰自喚惺惺恰似渠主翁何必再三呼玄沙許你較些子笑弄精魂隔壁徒。

福州羅山道閒禪師﹝靑六巖頭奯嗣﹞在禾山送同行矩長老出門次把拄杖向面前一攛矩無對師曰石牛攔古路一馬生雙鉤。

拈云也要防閒始得。

又云與我過拴索來。

頌曰面前攛杖來風驟一馬雙駒意更玄莫怪同參人不會他家猶未踏船舷。

福州香溪從範禪師﹝靑六巖頭奯嗣﹞新到參師曰汝豈不是鼓山僧僧曰是師曰額上珠爲何不現僧無對遽辭師門送復召上座僧回首師曰滿肚是禪曰和尙是甚麼心行師大笑而已。

拈云者僧前面失節後面拔本香溪爲什麼到者裏卻放過良久云須知笑裏有刀。

頌曰滿肚是禪珠不現翻成滯貨爛如瓜旋身不落香溪阱也解迎風倒撒沙。

吉州靈巖慧宗禪師﹝靑六巖頭奯嗣﹞僧問如何是靈巖境師曰松檜森森密密遮曰如何是境中人師曰夜夜有猿啼。

拈云靈巖答處幾多人作人境話會。

頌曰如何卻是靈巖境描寫將來未是眞擬向丹靑尋落處頭頭錯過境中人。

福州玄沙師傋禪師﹝靑六雪峯存嗣﹞因雪峯指火曰三世諸佛在火焰裏轉大法輪師曰近日王令稍嚴峯曰作麼生師曰不許攙奪行市。

拈云陣前勢銳殿後機深。

頌曰韜鈴自古屬孫吳老將談兵不在書父子機籌閒較計爾何贏了我何輸。

福州長慶慧稜禪師﹝靑六雪峯存嗣﹞參靈云問如何是佛法大意云曰驢事未去馬事到來師如是往來雪峯玄沙二十年間坐破七个蒲團不明此事一日捲簾忽然大悟乃有頌曰也太差也太差捲起簾來見天下有人問我解何宗拈起拂子劈口打。

拈云還知他捲簾悟處麼靑山陡豎面門寒。

頌曰捲起簾來見也麼巖前風逗落花坡𨿽然七个蒲團破認著依然錯過多。

福州安國院弘瑫禪師﹝靑六雪峯存嗣﹞舉國師碑文云得之於心伊蘭作旃檀之樹失之於旨甘露乃蒺藜之園問僧曰一語須具得失兩意汝作麼生道僧舉拳曰不可喚作拳頭也師不肯亦舉拳別云秪爲喚這个作拳頭。

拈云大小安國猶被拳頭著倒。

頌曰伊蘭化作旃檀樹甘露翻爲蒺藜園得失兩頭都坐斷指端閒握掌成拳。

南嶽金輪可觀禪師﹝靑六雪峯存嗣﹞僧問如何是雪峯見解師曰我也驚。

拈云金輪可謂見過於師。

頌曰未見雪峯擔板漢龍門點額太遲生一回踏倒系驢橛不是聞雷詐作驚。

福州大普山玄通禪師﹝靑六雪峯存嗣﹞僧問如何是祖師西來意師曰咬骨頭漢出去。

拈云罵得伊徹困去也。

又云當時這僧便作狗吠聲普老又作麼生。

頌曰殺人劍裏活人刀一句衝鋒命莫逃禪客不知成褫意依然孤負我吹毛。

福州長生山皎然禪師﹝靑六雪峯存嗣﹞在雪峯普請次雪峯負一束藤路逢一僧便拋下僧擬取峯便踏倒歸謂師曰我今日踏這僧快師曰和尙卻替這僧入涅槃堂始得峯便休去。

拈云雪峯又被這漢踏倒了也。

頌曰老大逢人愛掣顚一交踏倒哭蒼天歸來猶自誇雄健卻被兒孫報了冤。

福州仙宗院行瑫禪師﹝靑六雪峯存嗣﹞僧問如何是西來意師曰熊耳不曾藏。

拈云缺齒老翁猶在這里。

頌曰熊耳無藏意作麼西來東土豈偏頗應知踏著來時路無柰橫街直巷何。

福州永泰和尙﹝靑六雪峯存嗣﹞僧問承聞和尙見虎是否師作虎聲僧作打勢師曰這死漢。

拈云不是泰師老辣幾乎被獵犬咬殺。

頌曰猛勢跑哮跳過墻大虫豈爲小虫傷輸他白額翻身轉獨坐雄峯作吼王。

池州壽昌院守訥禪師﹝靑六雪峯存嗣﹞新到參師問近離甚處曰不離方寸師曰不易來僧亦曰不易來師與一掌。

拈云枯柴逢鈍斧一劈兩開交。

頌曰千里迢遙步不曾腰包放下太無憑分明是販私鹽賊一摑如笞三十藤。

福州興聖重滿禪師﹝靑七羅山閒嗣﹞僧問如何是宗風不墜底句師曰老僧不忍。

拈云怕寒怕熱卽墜宗風。

頌曰不墜宗風意若何老僧無柰患愁魔趙州頭白年髙大也愧修行放過多。

福州仙宗院契符禪師﹝靑七玄沙傋嗣﹞開堂日僧問師登寶座合譚何事師曰剔開耳孔著曰古人爲甚麼卻道非耳月之所到師曰金櫻樹上不生梨曰古今不到處請師道師曰汝作麼生問。

拈云非關道不得孝子諱爺名。

頌曰曲盝髙登吼若雷諸人耳目著飛埃金櫻樹上梨兒熟瞞汝當筵不摘來。

福州升山白龍院道希禪師﹝靑七玄沙傋嗣﹞僧問請師答無賓主話師曰昔年曾記得曰卽今如何師曰非但耳聾亦兼眼暗。

拈云喚白龍老人是个賣皮燈毬客得麼。

頌曰南方相對火鑪頭主獻賓酬今也休得坐披衣渾不顧從他枝上辧春秋。

福州安國院慧球禪師﹝靑七玄沙傋嗣﹞亦曰中塔僧問云自何山起風從甚澗生師曰盡力施爲不離中塔。

拈雲遮天有影蓋地無垠。

頌曰云意徘徊渠自得風聲怒吼我何知滔天浪鼓山相擊中塔憨翁笑展眉。

福州螺峯衝奧明法禪師﹝靑七玄沙傋嗣﹞僧問如何是螺峯一句師曰苦。

拈云文不加點。

頌曰重疊關山幾度過螺峯一句盡消磨若然老驥雄心在爭卸籠頭與角馱。

福州大章山契如庵主﹝靑七玄沙傋嗣﹞僧問生死到來如何回避師曰符到奉行曰恁麼則被生死拘將去也師曰阿。

拈云這老漢恁麼放憨直得閻家拱手𨿽然如是更須勘過始得。

頌曰家常茶飯不曾拋逆水灘頭慣著篙生死牢關容易過不須舐蜜擲金刀。

福州蓮華山神祿禪師﹝靑六雪峯存嗣﹞僧問如何是和尙家風師曰毛頭顯沙界日月現其中。

拈云費長房失卻一个懸壺卻被此老收得。

頌曰大千沙界一毛頭現量須彌日月周渴飲饑餐隨分足橫吹鐵篴過滄洲。

福州報慈院慧覺禪師﹝靑七長慶稜嗣﹞問僧近離甚處曰臥龍師曰在彼多少時曰經冬過夏師曰龍門無宿客爲甚在彼許多時曰獅子窟中無異獸師曰汝試作獅子吼看曰若作獅子吼卽無和尙師曰念汝新到放汝三十棒。

拈云如此用棒功不浪施。

頌曰臥龍禪客頗通方不宿龍門肯浪狂旣到報慈休慢過這般茶飯也須嘗。

福州長慶常慧禪師﹝靑七長慶稜嗣﹞僧問焰續雪峯印傳超覺不違於物不負於人不在當頭卽今何道師曰違負卽道曰恁麼則善副來言淺深已辧師曰也須識好惡。

拈曰得與麼銖兩分明復笑云看取定盤星。

頌曰善應來機辧濁淸就渠捩轉鼻頭繩能於觸忤通無忤豎撞橫衝似不曾。

福州石佛院靜禪師﹝靑七長慶稜嗣﹞僧問學人欲見和尙本來面目師曰洞上有言親體取曰恁麼則不得見去也師曰灼然客路如天遠侯門似海深。

拈云依稀芍藥欄邊過仿佛葡萄架下行再退一步斯人無患深遠矣。

頌曰本來面目見還難莫向仙人扇上看狼噬虎跑驚膽碎柴扉誰更爲花關。

福州枕峯觀音院淸換禪師﹝靑七長慶稜嗣﹞僧問如何是法界性師曰汝身中有萬象曰如何體得師曰虛谷尋聲更求本末。

拈云搊峯作翠渾無翠擊水尋波不見波。

頌曰萬象身中無法性身中萬象有靈光尋求本末呼空谷括盡三千剩破囊。

福州東禪契訥禪師﹝靑七長慶稜嗣﹞僧問如何是東禪家風師曰一人傳虛萬人傳實。

拈云透得雲門普字關才見此老家風。

頌曰東禪破落舊家風虛實其中妙莫窮雨至普天轟霹靂秋來滿院落梧桐。

福州東禪院了空禪師﹝靑七長慶稜嗣﹞上堂大好省要自不仙陀若是聽響之流不如歸堂向火珍重。

拈云丹靑易繪淡墨難描。

頌曰舉止分明不露容仙陀善巧意玲瓏水晶宮裏藏身穩倒跨滄洲短尾龍。

福州仙宗院守玭禪師﹝靑七長慶稜嗣﹞僧問十二時中常在底人還消得人天供養也無師曰消不得曰爲甚麼消不得師曰爲汝常在曰秪如常不在底人還消得也無師曰驢年。

拈云有个消得消不得常在常不在底出來還受得人天供養也無試定當看。

頌曰人天供養怎生消擔板禪和棒不饒誰在其中誰不在花開花謝恕無聊。

福州報慈院文欽禪師﹝靑七保福展嗣﹞僧問如何是妙覺明心師曰今冬好晚稻出自秋雨成。

拈云知時識節須是報慈若論妙覺明心未夢見在且畢竟作麼生是妙覺明心喝一喝。

頌曰妙覺明心莫浪猜河沙徳用露全該報慈秪个機圓熟信手和盤托出來。

福州永隆院明慧瀛禪師﹝靑七保福展嗣﹞僧問如何進向得達本源師曰依而行之。

拈云戴天履地。

頌曰一枝藤杖手中攜腳下曾拖三尺泥行過前村煙霧裏癭婆來問我誰妻。

建州白雲智作禪師﹝靑七鼓山晏嗣﹞參鼓山山召曰近前來師近前山曰南泉喚院主意作麼生師斂手端容退身而立山管然奇之。

拈云未窺雄豹勢喜見毒龍降。

頌曰不跨石門須跨過籌添丈室匪差絲謾言興聖門風竣水盡山窮始見師。

福州鼓山智巖禪師﹝靑七鼓山晏嗣﹞僧問國王出世三邊靜法王出世有何恩師曰還會麼曰幸遇明朝輒伸呈獻師曰吐卻著曰若不禮拜幾成無孔鐵錘師曰何異無孔鐵錘。

拈云鼓山若無後語幾被這僧籠頭絡手。

頌曰龍王按劍風淸肅鮫客呈珠解弄奇饒汝進前施巧手鶻提鳩子仰天飛。

福州龍山智嵩禪師﹝靑七鼓山晏嗣﹞僧問古佛化導今祖重興人天輻輳於禪庭至理若爲於開示師曰亦不敢孤負大眾曰恁麼則人天不謬殷勤請頓使凡心作佛心師曰仁者作麼生曰退身禮拜隨眾上下師曰我識得汝也。

拈云識得這僧是何面貌代云也是頭出頭沒漢。

頌曰人天輻輳作何譚有口從來是匾擔卻被闍黎搜索過笑垂舞袖倚欄桿。

福州龍山文義禪師﹝靑七鼓山晏嗣﹞僧問如何是人王師曰威風人盡懼曰如何是法王師曰一句令當行曰二王還分不分師曰適來道甚麼。

拈雲龍山被這僧問得倒走上壁。

頌曰人王何似法王尊調禦金輪分不分徧界光輝開佛日乾坤浩蕩屬皇恩。

福州鼓山智嶽禪師﹝靑七鼓山晏嗣﹞初遊方至鄂州黃龍問久向黃龍及乎到來秪見赤斑蛇龍曰汝秪見赤斑蛇且不識黃龍師曰如何是黃龍龍曰滔滔地師曰忽遇金翅鳥來又作麼生龍曰性命難存師曰恁麼則被他吞卻去也龍曰謝闍黎供養師便禮拜。

拈云今日撞著个買劍客三十文貨與一口。

頌曰不落黃龍擒縱手豈同淹殺甕中魚參方若作尋常客終是難當肘後符。

金陵淨徳院慧悟禪師﹝靑七鼓山晏嗣﹞僧問如何是大道師曰我無小徑曰如何是小徑師曰我不知大道。

拈云與麼則小大繇之。

頌曰兔徑能驂象駕遊塞流人解駕橫流个中小大渾無迹徹尾何嘗不徹頭。

福州報國院照禪師﹝靑七龍華照嗣﹞因佛塔被雷霹有問祖佛塔廟爲甚麼卻被雷霹師曰通天作用曰旣是通天作用爲甚麼卻霹佛師曰作用何處見有佛曰爭柰狼藉何師曰見甚麼。

拈云此老辣手更過霹靂。

頌曰慣向雷門撾布鼓遣呼隨我逞神通幾多未具慚惶者秪謂通天作用雄。

福州羅山義聰禪師﹝靑七安國瑫嗣﹞僧問手指天地惟我獨尊爲甚麼卻被傍觀者責師曰謂言胡須赤曰秪如傍觀者有甚麼長處師曰路見不平所以按劍。

拈云羅山打破韶陽關寨。

頌曰雲門已是添疑橛問著羅山更滑稽不與獨尊傍出手無端沙上又堆泥。

福州安國院從貴禪師﹝靑七安國瑫嗣﹞上堂云直是不遇梁朝安國也謾人不過珍重僧問請師舉唱宗乘師曰今日打禾明日搬柴。

拈云不識安國才識安國若識安國便非安國。

頌曰周遮一上不須多謾盡諸人沒柰何曲盡牀邊重請問搬柴未了打田禾。

福州怡山長慶藏用禪師﹝靑七安國瑫嗣﹞上堂眾集以扇子拋向地上曰愚人謂金是土智者作麼生後生可畏不可總守愚去也還有人道得麼出來道看時有僧出禮拜退後而立師曰別更作麼生曰請和尙明鑑師曰千年桃核。

拈雲長慶平空捏怪𨿽奇據款結案更妙。

頌曰無端擁上法王臺兩片皮難倉卒開扇子忽然驚跳千年桃核種成梅。

福州安國院祥禪師﹝靑七安國瑫嗣﹞僧問不涉方便乞師垂慈師曰汝問我答卽是方便。

拈云這僧掩袊露肘不柰貧何安國補破遮寒隨緣布施。

頌曰目前無路透關河來問隨筇指出坡秪恐阿師驀直去臺山路上遇顚婆。

蘄州四祖山淸皎禪師﹝靑七白兆圓嗣﹞僧問師唱誰家曲宗風嗣阿誰師曰楷師巖畔祥雲起寶壽峯前震法雷。

拈云鐵石銘心印雲霞襯衲衣。

頌曰歌客曾從郢上游動弦別曲有來繇親承白兆來源遠不是簪纓落魄流。

福州升山淸慕禪師﹝靑八白龍希嗣﹞僧問如何是白龍密用一機師曰汝每日用甚麼曰恁麼則徒勞側聆師喝曰出去。

拈云升山嚇殺闍黎闍黎何不還他一喝了出去。

頌曰白龍密用本無多爭柰羣機測量何一喝突然獅子吼失威香象枉奔波。

福州靈峯志恩禪師﹝靑八白龍希嗣﹞僧問如何是吹毛劍師曰我進前汝退後曰恁麼則學人喪身命去也師曰不打水魚自驚。

拈云還我掛劍處來。

頌曰霜鋒冷焰露吹毛倒按橫拈气象髙萬里雄風都殺盡如今秪在匣中弢。

福州東禪玄亮禪師﹝靑八白龍希嗣﹞僧問本無迷悟爲甚麼卻有佛有眾生師曰話墮也。

拈云且道是這僧話墮東禪話墮請論量看。

頌曰迷悟才彰生佛名瞥然一朵墨云生好風吹散陰霾看白晝依稀斗柄橫。

杭州靈隱淸聳禪師﹝靑九淸涼益嗣﹞師問僧汝會佛法麼曰不會師曰汝端的不會曰是師曰且去待別時來其僧珍重師曰不是這个道理。

拈云不因捉月深潭底爭得騎鯨上九天。

頌曰玉人淸貯一壺冰雙手呈來瑩且凝如意倒拈都擊碎遲遲日影繞觚稜。

福州廣平院守威禪師﹝靑十天臺韶嗣﹞參天臺國師得旨乃付衣法時有僧問大庾嶺頭提不起如何今日付與師師提起曰有人敢道天臺得麼。

拈云直饒提起未免毿。

又云道是天臺得不是不道天臺得亦非。

頌曰大庾嶺頭爭逐鹿盡其神力莫能提有人道我天臺得恰似藩籬觸小羝。

廣州光聖院師護禪師﹝靑十天臺韶嗣﹞僧問昔日梵王禮佛今日國主臨筵祖意西來如何舉唱師曰不要西來山僧已舉唱了也曰豈無方便師曰適來豈不是方便。

拈云俊鷹便攫嫩雛學飛。

頌曰本無方便善隨宜凶吉才分兆屬龜千載無人譚正始匡詩聊說解人頤。

福州玉泉義隆禪師﹝靑十天臺韶嗣﹞上堂山河大地盡在諸人眼睛裏因甚麼說會與不會時有僧問山河大地眼睛裏師今欲更指歸誰師曰秪爲上座去處分明曰若不上來伸此問焉知方便不虛施師曰依稀似曲才堪聽又被風吹別調中。

拈云納大海於牛涔栽花枝於石上又作麼生指歸。

頌曰虛空逼塞眼睛中偃嶽旋嵐化手工會不會時俱瞥地行船秪要看來風。

福州嚴峯師術禪師﹝靑十天臺韶嗣﹞僧問靈山一會迦葉親聞嚴峯一會誰是聞者師曰問者不弱。

拈云這僧問處大似把炬逆風先著手嚴峯答處正如當鑪賣酒便傾卮良久復云笑殺旁觀。

頌曰飲光聞後更誰聞厚幣將來璧返君此去長﹝安𨿽﹞咫尺含元殿裏靄祥雲。

溫州瑞鹿寺上方遇安禪師﹝靑十天臺韶嗣﹞嘗閱首楞嚴經到知見立知卽無名本知見無見斯卽涅槃師乃破句讀曰知見立知卽無明本知見無見斯卽涅槃於此有省有人語師曰破句了也師曰此是我悟處畢生不易時謂之安楞嚴。

拈云安師若不是悟處幾多人笑水潦鶴也且道伊悟底是有知見無知見。

頌曰一句楞嚴破讀奇旁人任笑老安癡中心樹子和根拔成壞相參總是知。

杭州龍華寺慧居禪師﹝靑十天臺韶嗣﹞上堂有僧出禮拜師曰好个問頭如法問著僧擬進前師曰又沒交涉也。

拈云秪許擡眸不許側耳。

頌曰愛人趨侍忌人親又要獰兮又要馴若是金毛獅子子不來這里弄頻申。

福州支提辯隆禪師﹝靑十靈隱聳嗣﹞僧問如何是向上一路師曰腳下底曰恁麼則尋常履踐師曰莫錯認。

拈云平風無靜浪險道有康莊向上路滑殺人在。

頌曰向上關津事不難油麻十石樹頭攤縱然錦上添花好無柰虛空髓被剜。

福州保明院道誠禪師﹝靑十報恩明嗣﹞僧問圓音普震三等齊聞竺土仙心請師密付師良久僧曰恁麼則意馬已成於寶馬心牛頓作於白牛去也師曰七顚八倒曰若然者幾招哂笑師曰禮拜了退。

拈云搴旗何如息鼓走馬不及坐船。

頌曰密付無分東與西靈苗元不犯鋤犁知其收護難拴放電影風蹄不畏泥。

福州普賢善秀禪師﹝靑十二芙蓉楷嗣﹞僧問如何是正中偏師曰龍吟初夜後虎嘯五更前曰如何是偏中正師曰輕煙籠皓月薄霧鎖寒巖曰如何是正中來師曰松瘁何曾老花開滿未萌曰如何是兼中至師曰猿啼音莫辧鶴唳響難明曰如何是兼中到師曰撥開云外路脫去月明前。

拈云雜貨鋪裏卽得眞金鋪裏又作麼生。

頌曰井覷驢兮驢覷井井驢翻卻不畱蹤若將機位爲心法曹洞門庭立下風。

吉州靑原齊禪師﹝靑十三石門易嗣﹞示寂日說偈遺眾曰昨夜三更過急灘灘頭雲霧黑漫漫一條拄杖爲知己擊碎千關與萬關。

拈云恁麼是遷化底有个不遷化底請相見。

頌曰一條拄杖爲知己何不臨岐擲葛陂笑倚千峯歸未得倒來月下聽猿啼。

福州龜山義初禪師﹝靑十四長蘆了嗣﹞上堂久默斯要不務速說釋迦老子寐語作麼我今爲汝保任斯事終不虛也大似壓良爲賤旣不恁麼畢竟如何白雲籠嶽頂翠色轉崔嵬。

拈云釋迦老子早恁麼說免得五千比丘退席。

頌曰千年故紙藥籠收扁鵲重拈笑不休無上醫王屋裏坐膏肓業病一齊瘳。

福州雪峯象惇禪師﹝靑十泐潭澄嗣﹞僧問如何是佛師曰把火照魚行曰如何是法師曰唐人譯不出曰佛法已蒙師指示未審畢竟事如何師曰臘月三十日。

拈云若作佛法會三生六十劫。

頌曰佛法猶如水一般方圓隨器現多端个中須是調羹手慣使鹽梅不到酸。

福州廣明常委禪師﹝靑十四祖端嗣﹞僧問知師久蘊囊中寶今日當場略借看師曰看曰恁麼則謝師指示師曰等閒垂一釣容易上鉤來。

拈云這僧送卻性命了也。

頌曰孟浪當場借寶看阿師聊與弄泥團遊魚不識鉤頭意卻被漁翁釣上竿。

建州崇梵余禪師﹝靑十一云居舜嗣﹞僧問恁麼來底人師還接否師曰孤峯無宿客曰不恁麼來底人師還接否師曰灘峻不畱船曰恁麼不恁麼則且置穿過髑髏一句作麼生師曰堪笑亦堪悲。

拈云也是瞥嗔瞥喜漢。

頌曰善接來機不失追輕輕滑動口唇皮要知堪笑堪悲意穿過髑髏忘是非。

福州天宮愼徽禪師﹝靑十一育王璉嗣﹞上堂八萬四千波羅密門門門長開三千大千微塵諸佛佛佛說法不說有不說無不說非有非無不說亦有亦無何也離四句絕百非相逢舉目少人知昨夜霜風漏消息梅花依舊綴寒枝。

拈云此是莫莫堂。

頌曰禿帚橫拈掃太空百非四句舌如風梅花點綴寒枝上報道行人消息通。

汀州開元智孜禪師﹝靑十一天衣懷嗣﹞上堂衲僧家向鍼眼裏藏身稍寬大海中走馬甚窄將軍不上便橋勇士徒勞掛甲晝行三千夜行八百卽不問不動步一句作麼生道若也道得觀音勢至文殊普賢秪在目前若道不得直須撩起布裙緊峭艸鞋參。

拈云翻身才下樓急走不出戶且道是動步不動步。

頌曰鍼眼藏身寬不礙虛空走馬窄難容夜行晝伏知關險古道如今信步通。

福州中際可遵禪師﹝靑十一報本蘭嗣﹞上堂咄咄咄井底啾啾是何物直饒三千大千也秪是个鬼窟咄。

拈云盡大地是个鬼窟被這一咄粉碎。

頌曰沙門隻眼照乾坤物我昭昭爍眾昏擲出駭雞犀一點大千黑漆映紅輪。

福州妙峯如璨禪師﹝靑十一廣因要嗣﹞上堂今朝是如來降生之節天下緇流莫不以香湯灌沐共報洪恩爲甚麼教中卻道如來者無所從來旣是無所從來不知降生底是誰試請道看若道得其恩自報若道不得明年四月八還是驀頭澆。

拈云截斷悉達太子命根是甚麼劍。

頌曰還他一杓驀頭澆何必窮根要實招若使兒孫都曉了法門從此寂無聊。

福州越峯粹圭禪師﹝靑十三本覺一嗣﹞僧問機關不到時如何師曰抱甕灌園曰此猶是機關邊事師曰須要雨淋頭。

拈云漢陰丈人姓甚麼。

頌曰伎倆都來落二籌機關不到木人愁穿山透海非無力大似金刀劃水流。

福州鼓山體淳禪師﹝靑十三淨因嶽嗣﹞上堂繇基弓矢不射田蛙任氏絲綸要投溟渤發則穿楊破的得則修鯨巨鰲只箭旣入重城長竿豈釣淺水而今莫有吞釣嚙鏃底麼若無山僧捲起絲綸拗折弓箭去也擲拄杖下座。

拈云漁獵墜裏識取者老又云關。

頌曰潛有絲綸飛有弓繇基任父作禪翁老僧不設閒機筈養得猿兮豢得龍。

平江府萬壽如潰禪師﹝靑十三長蘆信嗣﹞開堂日僧問如何是蘇臺境師曰山橫師子秀水接太湖淸曰如何是境中人師曰衣冠皇宋後禮樂大周前。

拈云這是上丹靑底境還有描不成畫不就底非但這僧問不著敢道萬壽答不得。

頌曰素縑一幅最堪誇圖寫將來便不佳更有境中人識否落花流水水流花。

福州雪峯大智禪師﹝靑十三雪竇榮嗣﹞僧問如何是祖師西來意師銜拂柄示之僧曰此是香嚴底和尙又作麼生師便喝僧大笑師叱曰這野狐精。

拈云含血噀人先污自口。

頌曰不攀不踏不含枝此是香嚴上樹時卻被阿師窺破笑腳尖踢走睡貓兒。

福州雪峯隆禪師﹝靑十四淨慈明嗣﹞上堂一不成二不是口喫飯鼻出气休云北斗藏身說甚南山鱉鼻家財運出任交關勸君莫競錐頭利。

拈云貧如猗頓富似範舟。

頌曰誰家只犬吠成羣滿目紅霞秪片雲不必錐頭圖小利打開寶藏運家珍。

五臺山隱峯禪師﹝南二馬祖一嗣﹞一日推車次馬祖展腳在路上坐師曰請師收足祖曰已展不縮師曰已進不退乃推車碾損祖腳祖歸法堂執斧子曰適來碾損老僧腳底出來師便出於祖前引頸祖乃置斧。

拈云魚乃吞舟理能伏豹。

頌曰煞神當令不容情撞倒當頭太歲星逐鹿過山都不看繇來虎將愛彊兵。

洪州黃檗希運禪師﹝南三百丈海嗣﹞在南泉普請擇菜次泉問甚麼處去曰擇菜去泉曰將甚麼擇師豎起刀泉曰秪解作賓不解作主師以刀點三下泉曰大家擇菜去。

拈云荒田揀艸猶存艸沙裏淘金始識金。

頌曰一莖菜上勘來機不是隨羣打混兒骨髓皮毛分得出通身縫罅絕離披。

潭州潙山靈祐禪師﹝南三百丈海嗣﹞摘茶次謂仰山曰終日摘茶秪聞子聲不見子形仰撼茶樹師曰子秪得其用不得其體仰曰未審和尙如何師良久仰曰和尙秪得其體不得其用師曰放子三十棒。

拈云鸞隨鳳舞蠅見蛆歡且道是得體是得用。

頌曰不露形蹤秪撼茶獅兒觸著便吒沙通身反側無黏帶體用虛分眼裏花。

福州長慶大安禪師﹝南三百丈海嗣﹞僧問一切施爲是法身用如何是法身師曰一切施爲是法身用曰離卻五蘊如何是本來身師曰地水火風受想行識曰這个是五蘊師曰這个異五蘊。

拈云這个是五蘊秪知拖泥不見帶水這个異五蘊秪知帶水不見拖泥且道長慶在泥裏在水裏。

頌曰一亙晴空猶是翳千波競湧未爲濤兩途拈卻無情謂處處春風綻柳桃。

杭州千頃山楚南禪師﹝南四黃檗運嗣﹞參黃檗檗問子未現三界影像時如何師曰卽今豈是有耶檗曰有無且置卽今如何師曰非今古檗曰吾之法眼已在汝躬。

拈云金無雜礦玉不畱瑕。

頌曰入得重門始是門梵音深遠令人聞分明影像都忘卻井底蝦蟆帶月吞。

福州鳥石山靈觀禪師﹝南四黃檗運嗣﹞曹山行腳時問如何是毗盧師法身主師曰我若向你道卽別有也曹山舉似洞山山曰好个話頭秪欠進語何不問爲甚麼不道曹卻來進前語師曰若言我不道卽啞卻我口若言我道卽謇卻我舌曹山歸舉似洞山山深肯之。

拈云鐘常敲而絕響鼓不打而自鳴。

頌曰探竿在手不閒攜淺處還教深處追撥轉摩尼盤裏走呵呵大笑任傍窺。

福州壽山師解禪師﹝南四長慶安嗣﹞嘗參洞山山問闍黎生緣何處師曰和尙若實問某甲卽是閩中人也曰汝父名甚麼師曰今日蒙和尙致此一問直得忘前失後。

拈云得恁麼靈利錐汝不破。

頌曰生緣旣已是閩鄕父母緣何姓又忘不怕善攻能善守城中原有墨家郎。

廣州文殊院圓明禪師﹝南四長慶安嗣﹞樞密使李崇矩巡護南方因入院睹地藏菩薩像問僧地藏何以展手僧曰手中珠被賊偸卻也李卻問師旣是地藏爲甚麼遭賊師曰今日捉下也。

拈云捉下且置珠在何處樞密當時置得此問管教老漢立地尿出。

頌曰展手何嘗不是珠那僧指賊彊分疏宰官卻是傍偸眼要識波斯別寶胡。

福州九峯慈慧禪師﹝南四潙山祐嗣﹞因潙山上堂汝等諸人秪得大機不得大用師便抽身出去潙召之師更不回顧潙曰此子堪爲法器一日辭潙山曰某甲辭違和尙千里之外不離左右潙動容曰善爲。

拈云好一枚鐵橛。

又云作麼生是善爲底事自代云男耕女織牧唱樵歌。

頌曰作佛須求不惑人肯隨天下樂欣欣途中授汝傳家寶受用無忘疏與親。

汝州翠巖可眞禪師﹝南十一石霜圓嗣﹞因金鑾善侍者激之還謁慈明明問如何是佛法大意師曰無雲生嶺上有月落波心明嗔目喝曰頭白齒豁猶作這个見解如何脫離生死師悚然求指示明曰汝問我師理前語問之明震聲曰無雲生嶺上有月落波心師於言下大悟。

拈云重添一竈火飯熟滿鍋香。

頌曰波心月落嶺無雲石女懷胎娩欲分不是金鑾垂毒手如何親入石霜門。

福州白鹿山顯端禪師﹝南十一瑯耶覺嗣﹞僧問如何是教意師曰楞伽會上曰如何是祖意師曰熊耳山前曰教意祖意相去幾何師曰寒松連翠竹秋水對紅蓮。

拈云宗教俱無意雌黃在舌頭。

頌曰貍奴慣秉龜毛拂白牯時拈兔角椎祖教爲伊門外漢上流應不啜糟醨。

福州長慶惠暹禪師﹝南十二淨因臻嗣﹞僧問離上生之寶剎登延聖之道場如何是不動尊師曰孤舟載明月曰忽遇櫓棹俱停又作麼生師曰漁人偏愛宿蘆花。

拈云我不與麼道有問如何是不動尊秪向道燒香禮拜著且道與長慶是同是別。

頌曰獨尊不豎一威毛岌岌風稜撼妙髙歷劫有緣親相好瞻光非但在眉毫。

建寧府開善道瓊首座﹝南十四泐潭祥嗣﹞分座日嘗舉隻履西歸語謂眾曰坐脫立亡倒化卽不無要且未有逝而復出遺履者爲復後代兒孫不及祖師爲復祖師剩有這一著子乃大笑曰老野狐。

拈云木庵也好喫棒何故不合彰揚家醜。

頌曰分皮分髓太無端撒手西歸迹已殘蔥領潛行人撞著故將只履掩羞慚。

福州玄沙合文禪師﹝南十二黃龍南嗣﹞僧問如何是道師曰私通車馬僧進一步師曰官不容鍼。

拈云非但張順水之帆亦能把逆風之柁。

頌曰酬機也秪看來機善打圍兮脫得圍擬騁華驑千里步金鞭被我掣將歸。

隆興府泐潭洪英禪師﹝南十二黃龍南嗣﹞僧禮拜起便垂下袈裟角曰脫衣卸甲時如何師曰喜得狼煙息弓弰壁上懸僧卻攬上袈裟曰重整衣甲時如何師曰未到烏江畔知君未肯休僧便喝師曰驚殺我僧拍一拍師曰也是死中得活僧禮拜師曰將謂是收燕破趙之才元來是販私鹽賊。

拈云將軍節制屈殺偏裨當時這僧何不道賊賊賊便出去。

頌曰破趙收燕主閫才輸機奪轉勝籌來通身是膽衝鋒便戰出重圍又被圍。

福州興福院康源禪師﹝南十三東林總嗣﹞上堂山僧有一訣尋常不漏泄今日不囊藏分明爲君說良久云寒時寒熱時熱。

拈云有一人未肯全諾且道是阿誰。

頌曰普天熱了普天寒識盡其間變化端更有不甘全諾意於斯透得徹重關。

廬山羅漢院系南禪師﹝南十三云居祐嗣﹞臨示寂升座曰羅今日倒騎鐵馬逆上須彌踏破虛空不畱朕迹乃歸方丈跏趺而逝。

拈云這老漢猶在羅漢院裏喚伊便出。

頌曰倒騎鐵馬逆空行踏破天金帝釋城誰道影藏無縫塔披他毛袋又橫生。

福州廣慧達杲禪師﹝南十三玄沙文嗣﹞上堂佛爲無心悟心因有佛迷佛心淸淨處云外野猿啼。

拈云縱遇馬師也惑你不得。

頌曰迷悟關頭無別路卻因心佛亂如麻个中不被金沙混始見梅開雪裏花。

福州雪峯慧空禪師﹝南十三泐潭淸嗣﹞僧問和尙未見艸堂時如何師曰江南有曰見後如何師曰江北無。

拈云也須靠倒艸堂入室相見。

頌曰江南江北見依稀露影藏蹤瘦似肥徧逐輪蹄無覓處有時倚杖看雲歸。

福州東禪從密禪師﹝南十三泐潭幹嗣﹞上堂開口不是禪合口不是道踏步擬進前全身落荒艸。

拈云且道東禪還落艸麼。

頌曰開口相應合口同慣吹無孔籥宣風通身落艸渾無影笑殺東禪老脫空。

福州雪峯毬堂慧忠禪師﹝南十五雪峯需嗣﹞上堂終日忙忙那事無妨作麼生是那事良久曰心不負人面無慚色。

拈云了。

頌曰那事無端逐日忙也須了卻事無妨紛紛蜂蝶過墻去春在鄰家花正香。

福州玄沙僧昭禪師﹝南十五昭覺勤嗣﹞上堂天上無彌勒地下無彌勒且道彌勒在甚麼處良久曰夜行莫踏白不是水便是石。

拈云親見彌勒來。

頌曰彌勒分身千百億緣何徧界不逢伊作家覷破眞消息天上人間正徧知。

福州東禪蒙庵禪師﹝南十六徑山杲嗣﹞上堂僧問如何是初日分以恆河沙等身布施師曰從苗辧地因語識人曰云何是中日分復以恆河沙等身布施師曰築著磕著曰如何是後日分亦以恆河沙等身布施師曰向下文長付在來日復曰一轉語如天普蓋似地普擎一轉語舌頭不出口一轉語且喜沒交涉要會麼慚愧世尊面赤不如語直大小嶽上座口似磉盤今日爲這問話僧講經不覺和注腳一時說破便下座。

拈云此老有逼生蛇化活龍底手腳才善講此經。

頌曰碎末如沙身等施常啼賣卻活心肝超他黃面閒方便說法如丸手弄摶。

福州淸涼坦禪師﹝南十六育王裕嗣﹞有僧舉大慧竹篦話請益師示以偈曰徑山有个竹篦直下別無道理佛殿廚庫三門穿過衲僧眼耳其僧言下有省。

拈云大慧竹篦被此老折爲三段擲向狗屎堆頭要人知些臭气不得動著動著打折驢腰。

頌曰竹篦子話等閒拈那个男兒拼命先不是食牛生膽气貓頭爭似虎頭圓。

福州中際善能禪師﹝南十六云居悟嗣﹞往來龍門云居有年未有所證一日普請擇菜次髙庵忽以貓兒擲師懷中師擬議庵攔胸踏倒於是大事洞明。

拈云因禍得福。

頌曰忽訝貓兒擲入懷攔胸踏倒免狐猜千錢難買者交跌白汗通身慶快來。

信州龜峯慧光禪師﹝南十六烏巨行嗣﹞上堂有云你諸人休向者裏立地瞌睡殊不知家中飯籮鍋子一時失卻了也你若不信但歸家簡點看。

拈云剩有長柄木杓在且道以何爲證乃舀水便潑云看。

頌曰歸家簡點沒些畱此苦人生幾易求失卻飯籮鍋子了命根全斷肯甘休。

福州鼓山木庵安永禪師﹝南十七西禪需嗣﹞僧問須彌頂上翻身倒卓時如何師曰未曾見毛頭星現曰恁麼則傾湫倒嶽去也師曰莫亂做僧便喝師曰雷聲浩大雨點全無。

拈云泛應曲當須是水庵。

頌曰翻身倒卓妙髙峯將謂闍黎活句通縱有傾湫倒嶽手須知百藝不醫窮。

福州鼓山宗逮禪師﹝南十七東禪嶽嗣﹞上堂世尊道應如是知如是見如是信解不生法相遂喝曰玉本無瑕卻有瑕。

拈云覷破黃面老子心肝五臟。

頌曰講席從來多義虎徒然潦倒說金剛秪緣靈鷲親身到一句花開鐵橛香。

頌古

趙州無字

平空撒出漫天网萬里飛潛命莫存直得大唐人錯愕新羅夜半火星燔

趙州勘婆子

魔王手裏追魔印展也何曾露出來不是腳跟紅綫斷臺山之路滑如苔

船子藏身

笙歌院裏低昂舞錦字梭腸宛轉看近日洞庭秋水滿古帆風便過千灣

婆子燒庵

婆子燒庵庵愈好海中紅焰爍天髙目前秪要添些子向後從他怨寂寥

南泉白牯

生佛齊通一鼻風都來吸盡不同同貍奴白牯超方後坐斷山頭一段空

臨濟三頓棒

金剛寶劍用非常截斷廉纖露本光佛法無多休更道從來這个絕商量

靈云桃花

靈云偶中桃花毒玄沙善用蓋頭機若無把定乾坤手金毛獅子變狐啼

徳山托缽

越格超方用不同節節生機活似龍千聖不傳末後句任是巖頭也莫窮

雲門幹屎

三五百條花柳巷二三千處管弦樓少年行樂誇豪富金印腰懸傲五侯

萬法歸一

萬法歸一一何歸撒手親逢萬仞崖乘風鼓蕩滄溟水笑看華鯨吸浪回

欽山一鏃

透過三關猶折鏃欽山把斷要津奇穿楊須是繇基箭一發神弓不浪施

古靈揩背

行腳歸家問本師紙窗鉆孔笑蠅癡一回揩破娘生背放出毫光佛是誰

南泉斬貓

露刃橫抽血濺空兩堂無語盡符宗死貓畢竟歸何處月落猿啼西岸東

趙州戴鞋

虎穴由來生虎子趙州活路不通風艸鞋頭戴波波走忘卻風淸月白中

潙山水牯

老大潙山不識羞千般古怪弄虛頭畜生安甚閒名字迥地遮天秪自繇嘉興大藏經雪關禪師語錄

雪關禪師語錄卷之七

侍者成巒錄

法孫開詗編

禪鏡語﹝附禪鏡偈﹞

義理禪

何謂義理有等不能超出情見二途眞參實究將謂宗門中事沒巴鼻無撈摸便欲討尋義路引發知解或被宗乘教理玄妙沈埋或在經史外學穿鑿幾過依稀相似仿佛不同不能打翻窠臼別立生涯秪愛依傍道理病在逼眞故開口落筆不是騰波瀾於舌本便乃走珠玉於毫端注腳分明惟恐不了或奧旨淺解淺說奧求或偏好奇特之談或單取平實之致或彊分皂別白一文一句皆有分劑頭數或例和麩糴面粗言細語渾侖輥作一團究竟將來最初不從實落工夫透頂徹底七穿八穴做个掀天揭地漢子打開父祖寶藏運出無盡家珍未免都在文字見解上作活計不被古今方便言句羅籠便不曾向得羅籠中透出直饒總不恁麼又墮在淨白地上面墻擔版爲可憐怋也古徳云靈光獨耀萬古徽猷入此門來莫存知解又曰見河能漂香象蓋見不透脫所以日用應酬或簾纖搭滯有黏皮綴骨之病或偏枯滲漏無掣電奔雷之機或直遂欠回互之作或輕脫乏沈毅之用皆繇泥於情解義理故不知機位旋轉之妙耳所以臨濟大師道驅耕夫之牛奪饑人之食敲骨取髓痛下鍼錐能知此意方爲當家種艸自然道出常情回視義理禪如宿食不消彼悟底人非無義理妙解他如無病人喫得消得也若是平日百不知漢此劑返爲毒藥識者宜詳愼之。

極則禪

何謂極則有等利根聰辯識性疏通將如來五時所說教理條分縷析偏圓半滿之說頓漸小大之殊莫不粗知梗槪綸貫殆盡矣直饒因解起行修到行成解絕亦不過法身邊事乃教家極則地位況未易到者耶故開口便笑禪者有參無學有宗無教不信參話頭起疑情底道理將謂禪是个鶻侖磚打不破麻三斤幹屎橛是宗師家要人猜三枚光景不見杜順和尙是教乘中義虎其作法身頌云懷州牛喫禾益州馬腹脹天下覓醫人灸豬左膊上今人以教意平實疑禪宗爲髙誕者獨不思此偈出自講主之口爲何等奇怪又可不爲之倒參以徹其閫奧乎若以多聞博辯爲得者如香嚴問一答十問十答百及被潙山折倒因擊竹大悟𨿽仰山毒辣之手亦把遏不住當時問他父母未生前一句作麼生道翻盡經本無可秪對若不是自解翻身尋个瞥地處莫道會得祖師禪連如來禪也未夢見在徳山老人初不識禪聞南方知識有直指人心見性成佛之說遂憤然不平挑靑龍疏鈔出遊欲摟碎諸方魔子窠窟推倒宗門大老剎竿及到龍潭气魄喪盡後因吹紙燭光滅遂豁然大徹且焚卻疏鈔曰窮諸玄辧若一毫置於太虛竭世樞機似一滴投於巨壑可謂珍寶滿船遇長風而到岸也自爾鋒辯峻捷多用棒喝接機今人縱或棄教參禪多不能撥轉向上關捩蓋錯認如來禪以爲極則者又安得如二老似透网金鱗不墮漁人之手乎所以病在鹵莽不肯求人決擇𨿽髙標自許終類犛牛愛尾不到古人境界究竟何所成歟若果掀翻徹底得个大慶快處此人出頭地來斷勝枯禪百倍然自負者多可惜耳。

話頭禪

何謂話頭禪上代祖師𨿽不曾明白教人看話頭起疑情然彼時禪宗方興其傳法之士多圓機利智故入此道如香象渡河截流而過亦如大富長者將盡底家財付與當家之子兩手分付接得便行更不消費許多叮囑教伊生受昔百丈被馬祖一喝直得三日耳聾黃檗聞舉便吐舌悟去貴在能明大機大用方爲克紹箕裘故遇人則途中授與不遇人則終身緘嘿所以鍼芥相投必須機理齊契師資道合方能敲唱俱行後來法久獘生根器漸劣承當大事罕遇全鋒制勝之人龍象蹴踏非驢駑之所能堪矣今人多自稱有悟門卻又不信提話頭做工夫底道理如人自生兩翅翀舉便笑他著艸鞋走千里枉受奔波不及其身輕有翼能追飛鳥是豈通論也哉圓悟老人謂妙喜曰不疑言句是爲大病故疑有十分則悟有十分又古徳云不疑不悟長慶坐破蒲團七个卽是疑此事悟此事者也香林四十年打成一片趙州三十年不雜用心亦是疑此事悟此事者也所以尊宿道今人非但不善悟要亦不善疑彼不信有疑情可起者是決不知有悟門可入也余初看話頭無所入及乎疑情發起如大闡提漢提把刀要殺人放火相似因請益先師師曰直須殺盡燒盡敢保大事了畢予從此信及日有趣向處時有僧問和尙秪今作麼生答曰瀾漫春光無影像柳條穿起拂東風。

業識禪

何謂業識謂禪人𨿽欲參究此道不曾做死心工夫將自己本命元辰如生冤家相似刻苦勵志從頭整頓一番故無明習气時時發現所以貪欲嗔恚好樂等事乃學道人之蟊賊欲斷而偏熾好正而固邪良繇積劫燻染此等情獘惡覺在八識田中根深蒂固卒未易能拔又或秉質軟弱者思欲聳壑昂霄不勝夫懦夫之態賦性剛戾者擬學慈和柔順時復現修羅之相或掉舉心多把捉不定或調戲意重放逸難收心裏卻明明知得如此過患𨿽痛自懲艾無可柰何諺雲山河易攺稟性難移楞嚴云理𨿽頓悟事假漸除正謂此業識心不是小小神通容易柰何所以古人參禪得力處正要將這柰何不得底柰何得下才見工夫有神驗若一向恣肆不顧任其生滅流注轉變不常便是被業識使安能使得業識耶必須靈符到手𨿽造化繇我斡旋還如大冶烹金因煆煉愈加光彩妙在融化此个气質自然轉物爲道若眞正參究之士用心激切此般若智力如大火聚何蚊蚋而敢洎薪艸而得存乎僧問梁山老祖雲家賊難防時如何山云識得不爲冤進云識得後如何山云貶向無生國裏進云莫是他安身立命處也無山雲死水不藏龍進云如何是活水裏龍山云興波不作浪進云忽遇傾湫倒嶽時如何山下座握手云闍黎莫教濕卻老僧袈裟角靈利漢向這里全身領荷得去若有向伊道這个喚作業識便可驀面唾何故虎口何妨飛活雀龍門正待躍華鯨。

俊秀禪

何謂俊秀以禪者有天資聰敏气宇明茂論其學可以窮汗牛充棟之富觀其神有水壺秋水之朗具此美質豈不謂之英標衲子乎然惜乎不肯努力辦道向門外打野梩或有愛明窗淨幾惟耽於染翰操觚或有修邊幅儀容受用些淸福樂事養成驕惰玩劇光陰用志旣無臥薪嘗膽之苦操心豈若封衾轉枕之憂所以乏經久遠大謀猷秪忻小效罕見全成如世俊秀子弟秪一措大靑衿便沾沾自足更不思巍科髙擢以圖發軔至有心極靈利一切祖佛言教舉起如會以人品淸秀故煩惱無明亦稍爾輕微其視見道也似乎容易求其徹法底蘊與事理相應則不勝矛盾之病況堪砥柱法門乎如人愛惜琉璃瓶子喜其晶瑩皎潔忽欲與伊捏破便捨不得以有寶重之心在也故參禪無決烈底志气學道無猛利底心腸毒气未能攻出命根不曾嚗斷若趁入水牯牛隊裏便不解向異類中行所以道若無舉鼎拔山力千里烏騅不易騎何也芝蘭玉樹止可榮堂陛之觀要爲佛法棟梁必當盡力擴充具翻轉乾坤手段始得不然如法華授記作佛尙在遠劫倒被廣額屠兒占卻第一座也。

椎魯禪

何謂椎魯以禪者多有根性遲鈍語言蹇澀與之語死工夫輒容易信及若談向上關捩一著事存函蓋合理應箭鋒拄便不知是何境界蓋其有一味誠實之心醇朴太過或情執膠固不能圓活故𨿽提話頭參究柰癡著心重盡力抖不下耳必須奮求利智伺察機宜磨其昏斤其滯解其黏輟出其依倚自然胸襟廓蕩妙運無方斫倒系驢之橛神駿不羈撥轉走盤之珠石人拊掌到此境界𨿽終日放憨放癡無可不可尙匪利鈍可及此乃大智若愚非眞愚也。

文物禪

何謂文物有等秪從文字中尋究義路心力柔弱气魄不偉或因最初做得細膩工夫便喜純粹精密以爲圓悟如儒者認惟微一貫之旨極爲精妙便爲微細才是眞脈粗重則非余嘗見一居士快論此義因笑曰昔盤山入市見屠兒操刀有買肉者曰精底割一斤來屠兒遂釋刀又手云你道那一些不是精底盤山豁然省悟似此可博居士一粲苟能具擇法眼揀辧明白則知粗中有細不可以粗重而獨諭其旨當細中有粗不可以微細而專探其賾又粗中極粗無別細細中極細無別粗向此套數里熟諳步驟然後精粗同致方爲究竟妙道矣不然則打入陰界區宇墮在精妙窠窟古徳云知解入微不名見道故謂之文物禪者以其血脈深細無有力用也。

道者禪

何謂道者禪蓋眞正道學者應不拘執其操守自有一種磊落气象超放時便自謹飾委曲處卻又挺勁𨿽不泥於道學亦不離於道學其不得道學之妙者不帶些迂闊便著少矜持或動輒牽經引史印證玄理又有一等裝就道學模樣邀人稱譽道學之士是豈當然𨿽然時當末法求一眞實抱道衲子如星中揀月湛堂云祖庭秋晚林下人不爲輕囂者固自難得審如是秪今邪風徧地訛態襲人禪道無復取重要尋一兩个假道學禪出來也絕少何故彼𨿽未極透脫卽人品莊重幾分亦足鎭亹亹頹俗之風然責備求全正在此輩。

三教禪

何謂三教有等多智好學喜作世間通人將三教墳典都簡閱幾過錯綜義理無所不窺然多有博而不精彊異爲同不能深入堂奧或將經傳相似之說穿鑿禪理或援宗教向上之語筌解老莊是皆情識比量非爲究竟乃最初欲撮集三家奇緒以成廣學不過逞己英明博取一時虛譽耳所以善爲道學者要先從一門深入然後百千法門無不洞徹又豈止三教而已哉蓋心地明白如握秦宮玉鏡照見羣僚肺肝彼千古聖賢奧域悉是吾心鏡中影像佛不云乎制之一處無事不辦好博而不精者病在雜用心耳。

效顰禪

何謂效顰有一等未到眞實悟處或蹈襲古人陳迹或竊取先徳言句假裝虛頭套數賣弄古怪行藏將謂古人如此我亦如此古人在某處得个脫灑我也在某處得个快活或看拈頌便學替古人翻案或見問答便喜斗轉語機鋒或胡喝亂棒鼓粥飯气或擎拳豎指弄鬼眼睛或機器不逮妄擬徳山臨濟之門風或學識短闇謬辟天臺賢首之著述彊說幾椿好事令人傳爲行實捏出幾件怪異要令名播諸方殊不知髙明賢哲之流皆道全徳傋名實俱稱若著意摹仿則弄巧成拙因此輩初無實地工夫以虛僞心東撈西摸拾別人殘唾視爲珍饌描他家影像認作阿爺正如西子捧心醜女效其顰耳可不嗤哉或曰道不師古孰爲指南今若鄙其效尢禪人將何取則余曰形骸之學去古愈遠善師古人者妙在法法印心不泥其轍若不得其精神融貫徒以仿佛依違終無所補如解做賊人不露些子贓證才有手段也。

空洞禪

何謂空洞有等天性虛曠物不畱情故眼界空闊外不見有圭角可露胸次漧淨中不見有城府可窺飯來張口倦來倒牀認著个赤裸裸淨灑灑一段光景便爲了事若與語從上祖佛閫奧一切玄妙關鍵竟掉頭不顧了沒交涉可謂空空一鄙夫耳豈知古人道無爲無事人猶是金鎖難蓋此事直須知有若不知有如人處安閒自在境界綽爾有餘忽有人從屋背後殺將來震撼連天手無寸刃卒莫禦敵其人不遭攘劫之患者幾希蓋平日不知有而安閒故臨機縱奪不能應變多有錯認六祖道本來無一物何處惹塵埃等語執以爲病遂不服藥殊不知祖師實怕人落在空見乃辟曰不見一法存無見大似浮雲遮日面不知一法守空知還如太虛生閃電此之知見瞥然興錯認何曾解方便今愚昧之人多起此病喚作墮坑落塹不遇眞知識用打破虛空底手段施煆煉生鐵鉗錘未免流入空見魔网橫生邪解一切佛事因果掃蕩空無毀斥殆盡恰似个破糞箕禿掃帚底精怪出世卒不可救也悲夫。

俊快禪

何謂俊快此謂靈利衲僧善通機變才聞舉著宗乘下事其精思敏速趠得便行閃爍機如掣電把攔不住飄忽眼似流星惟恐鈍置喪鋒死在別人手裏凡有問答更不遲疑忖度衝口卽說或進門便喝一聲逢人揕胸要你速道速道稍若失利就擘口築你一拳攔腮摑你三掌一向以爲奇特自謂迅捷無比此等意智𨿽有幾分明利性習卻帶一種輕囂如快鷂衝天捉他不得赤鯉擺尾活動難當然火性躁急不能耐久持煩故參禪未能深入理性但資狂見看教未必剖析幽徹秪成涉獵學問未能窮極淵源巧於剽竊人品未必堪作模範近於流俗苟不肯虛心攺過折節求師業識未能陶鎔實際無從造詣縱得个粥飯因緣牽彊爲人原無含蓄气象不惟無補於教門亦恐有招於禍辱惟識法者懼定不鹵莽耳昔洛浦機鋒俊快人莫敢當臨濟嘗對眾稱之後來撞遇夾山方入齏甕裏淹殺佛果當時不識演祖何等倔彊大慧不見圓悟命根不斷後來聲光赫奕皆師勝資彊之力所以鉗錘之下器器成金秪如唐宋已前宗匠紛出多正法眼豈謂今日大唐國裏獨無禪師乎蓋何代無才何人非品惟伯樂不遇卽良驥亦服鹽車王良在禦𨿽駑駘皆可遠駕實以師法相成遂令世無乏賢耳不然𨿽有上根利智亦未免爲入爨之焦桐切泥之利劍可不惜哉或問曰機鋒快捷方稱英俊衲僧今獨裁而抑之豈非壓良爲賤耶余曰非也雪堂云爪牙欲其利肘臂欲其重非重無以權衡佛祖非利無以開拓人天故密師伯見一白兔走過曰俊哉恰似白衣拜相洞山不然之乃云積代簪纓暫時落魄所以不知奉重者一味趁俊便不好也。

擔版禪

何謂擔版若禪者悟非洞達見不圓融秪會得自己禪不會祖佛機單明空劫事不識賓主句秪知法身邊是枯樁不知法身向上非枯樁也或有系心在境多執事而迷理有沈思空寂惟順理而廢事情存取捨見處偏枯古徳云一法若有毗盧墮在凡夫萬法若無普賢失其境界又有爲𨿽假棄之則佛道難成無爲𨿽眞執之則慧性不朗皆此等人之偏癖病耳故參究用心多滯於一邊如今要治此病除是踢倒須彌吸漧滄海坐斷毗盧頂上橫行荊棘林中通身活眼始可與雪峯擔版漢相見不然秪作徐六擔版不幹雪峯事。

猶豫禪

何謂猶豫此謂禪者疑情不決見處不明心中未有穩當平日不曾猛向實際理地打徹一回秪以識心揣度故現前瞥爾相似及轉腦又覺光景不同所以腔次熒惑了無主宰欲作恁麼解會不敢承當不作恁麼解會別無趣向進無新證退失故居學人當此境界未免狐疑滿肚懊惱迷悶正如路到中途艱險之處火坑焰前豺虎逼後左列刀兵右叢荊棘眞个憂惶無措直須不顧危亡撒手懸崖之下翻身絕壑之中如靈云見桃花便悟打破疑團無一業惑而不冰消瓦解此回方到不疑之地耳不然則被見思無明等惑如紙裏麻纏剝了一重又一重直饒淨盡無餘敢保老兄未徹在何故眼花山影轉依舊路迷人或曰此等惑心何時可止余曰千峯勢到嶽邊盡萬派聲歸海上消曰恁麼卽是不疑之地耶曰待骨爛皮銷卽向汝道。

黏帶禪

何謂黏帶有等參得个入路光不透脫如刺腦入膠盆出气則鼻孔礙人開口則心膽戰虛不能橫衝直撞做个灑落底漢子觸事如冤債臨門避世如鵝頭縮頸其病在不能轉身吐气故粘綴搭滯展拓不開又有一等臨機應事也解活潑潑地鬧市裏卻曾識得天子百艸頭也會薦取老僧然其情嘗附物未免目前包裏其病在熟處難忘故根塵識陰未能迥脫時爲境風所飄所以中峯云悟非情盡莫能曉情非妙悟莫能忘洞山雲峯巒秀異鶴不停機靈木迢然鳳無依倚洞山此語爲癡兀忘情被玄境畱礙者痛與腳跟一錐令知竿頭進步也臨濟云沿流不止問如何眞照無邊說似他離相離名人不稟吹毛用了急須磨臨濟此語爲隨波逐浪者令知退步藏鋒別尋向上一路也種種心病不同要皆不曾徹證除是得不思議三昧表裏融通如雪消春水來然後卻粘帶些子病都是藥。

光影禪

何謂光影有等參禪不解方便純在妄想上作活計依稀仿佛捏出許多光景或見華臺寶座樓閣莊嚴或見山河國土人物異常種種境像隨意識到處無不顯現在前終日搬弄正是活了死不得古徳云顏色規模恰似眞人前拈弄越光新有時入火重烹煉到底終歸是假銀此等如抽傀儡相似直待綫斷方休若還被業識所使一向心欣勝妙境界不覺非眞耽玩不捨遂有外魔從想陰中潛入心腑愈滋顯現以至偈頌詩賦衝口便成漸到年深月久無人警覺陷入邪网殆不可救者此光影禪之病也楞嚴云若著聖解卽受羣邪如人途路經過𨿽流覽山川景物終不戀著必以到家爲樂也。

機境禪

何謂機境有等做工夫漸有省發或因事上覷破些子作略或在言句上薦得少分光景或於棒喝上承當或在聲色中透露如洗面摸著鼻孔兜鞋捉著腳跟秪在一機一境上得个瞥地其實不曾到七通八達如空中樓閣面面玲瓏所以心裏卻似分明口中要道不得若一向執認爲是不肯求明眼人決擇卻似深侍者拈起火柴頭得个省處不曉得別有好商量故下稍又不免鬼搬弄被湛堂躂倒如瓦礫塔子響也此等喚作機境上生涯不知有淆訛差別底道理被自己境量局了也。

印板禪

何謂印板有等靠墻摸壁自無眞正見解全藉古人言句做拄杖子如看髙峯語錄胸中便有一副髙峯印板解路如看檀經便喜其直捷一向作直捷會去如看大慧中峯等錄便喜大慧機用痛快中峯警勵激切不知自心初無如是見解因看久漸熟刻意摹擬不覺影子落在八識田中亦如孫叔敖學優孟抵掌談笑無不相似未能刻鵠似鶩多半畫虎類狗遂有許多不喞澑做出來殊不知古人眞實受用處非一未必能學或固信一家之長以病諸家之短作勝負是非之論以其見不瞥脫學乃膚受不善構語脈左袒一邊喚作印板禪耳善看祖佛言教者不被方便語句牢籠則種種有益可謂抽筋不動皮換骨不見血才是學悟兼通有蘊藉者也。

狂子禪

何謂狂子有等品地狹劣根器不正原非聖賢資格道徳丰骨才跨禪門不知調伏身心循守規繩靜探理致便涉獵古今公案胡亂穿鑿或謂佛法一切現成不消苦心參究如人在路傍忽撞著个驢兒騎得便走卻快活不徹翻笑蒲團上做工夫都是伎死禪和繇此少分謬解邪見歡喜發狂自稱大悟我知見作略過人便豎起大我慢幢大言無慚呵佛罵祖恨不一棒打殺釋迦老子與狗子喫長時掣風掣顚見神見鬼如人染癇癥目中無人可意除是平日喜他打東瓜印子許他底老和尙且讓三分不然縱有宗匠如徳山臨濟輩亦掃向糞坑中怕謗不殺你耶逢人掉三寸舌頭向平地上翻浪滔天走筆作千首偈頌如患鴉臭當風而立病在不知惶愧做出千般惡敝殊可憎厭繇此引發一類狼子狐兒漢狂悖猖獗使法門凋喪邪穢燻天爲可痛哭流涕者也世丁末法此等歪邪種艸無所不至往往櫛比不遇眞正明眼宗師用咬豬狗手腳施毒辣當慈悲行折挫爲調禦導以醇正平易之風示以髙遠精邃之旨使其磨稜削角革穢去滓以復還一片淸白心地不然自損損他千佛難救其殃禍矣初心若不識破一爲魔气所鐘打入狂子禪種族無藥可療智者其愼諸。

山蠻禪

何謂山蠻有等內無智識自任偏僻性情執拗一味糊塗目不識丁無義理以宅心不親師友乏良模而陶鑄故梗槪之胸莫能融化卽使入道究理未免胡解亂說設或出頭爲人亦秪剛腹自用旣素無學解機智則不達權宜事變豈能與佛祖妙道冥契不二乎晦堂云誰謂秤尺平直中還有曲誰謂物理齊種麻還得粟若秪一條硬直剛而不能柔直而不知曲就如一个山蠻子倔疆無比全沒些子通方故呼之爲山蠻禪。

嫩鶵禪

何謂嫩鶵有等進步參究或稍知影響落處秪是參不徹悟不透不思陶汰煆煉深加操履以求實證境界恣向人前開口亂道惟恐人不知他有个見處縱有見處如蝦蟆不過幾跳似蚱蜢豈有多油喜做詩偈判論古今到處去印證人復覓人印證或輕慢尊宿口業重於泰山或舉動囂浮福气薄於蜨翅此蓋不知深含遠占養霧培風故毛羽未成丰翰如嫩鶵學飛𨿽翔而不遠也豈能及大鵬展翮一舉直上九萬里哉古雲山不厭髙上有重巖積翠海不厭深下有四溟九淵非識力遠到未易語此。

油觜禪

何謂油觜有等不肯做死心工夫腳跟未曾點地因見古徳道欲識大道眞體不離聲色言語又云未了之人聽一言秪這如今誰動口華嚴剎說塵說橫說豎說三世說熾然說無間歇便鹵莽承當逢人卽賣弄觜頭心裏熱忙動輒亂統妄謂此事貴宗通說通每以問答爲務如風吹艸動犬見便吠不想說得一尺不如行取一寸洛浦云末後一句始到牢關把斷要津不通凡聖任從天下樂欣欣我獨不肯何哉髙明上士不把佛法貼在額樓上如靈龜負圖自取喪身之兆須向言中取則格外明宗石人機似汝也解唱巴歌汝若似石人雪曲也應和觀他古人標格如此豈是尋常腔調不按節拍如村歌社曲秪博墟落人一場歡笑耳云居膺祖云宗門下言語如鉗如夾如鉤如鎖要連環不斷以取血脈貫通故洞山宗旨如金鍼玉綫蓋回互縝密也又云得者不輕微明者不賤用言語不在多多則無用處一言參差千里萬里古人到殺佛活祖手段具摶象格兕威獰坐斷天下人舌頭方開口無畏蓋擇法眼明白𨿽有機鋒語句把得定放得行豈比大家打哄騙過昭關贏得舌快口滑耶所以田地穩密底人開口自不孟浪縱不開口亦猶二祖不言少林謂之得髓矣然則開口問答貴知時節若不契理契機𨿽答如瓶瀉問若河懸皆是方木逗圓竅若是鐵眼銅睛爭肯受人熱瞞也山僧政要覓个善問答底出來做个同參不然如五乳老人亦謂近時禪客多半是賣油觜漢不肯眞參實究慣弄虛頭口裏要飯喫一般怕餓殺耳此語果然若是好打口鼓底人暫時不說恐喪气失聲豈知口醭舌苔別有一段好光景描不成畫不就直待釀熟花香時方泄漏些子風光所謂殷勤爲解丁香結放出枝頭自在春是也。

儱侗禪

何謂儱侗有等生無慧目知見朦朧𨿽云肯心參究其柰菽麥不辧緇素不分眞妄不能判然囫圇打作一塊孰爲佛境孰爲魔界鏟地不顧糊塗承當至若臨濟之三句玄要料揀賓主曹洞之君臣妙挾四轉五勛潙仰之牯牛圓相雲門之一字三關法眼之獨露身透聲色古今玄言妙語何爲門庭施設云何人理深談竟莫曉其旨趣焉能徹其綱宗𨿽然此淨白地上你若揀辧大似虛空中畫疆界你若不揀辧又是漆桶裏坐墨煤畢竟作麼生得不懵董去古徳云涅槃心易曉差別智難明要須向千差萬別中一一透過來然後諸家堂奧一切淆訛公案如視諸掌方稱道眼明白巖頭云句能劃意意能鏟句意句交馳是爲可畏參學人若不具超方眼千个萬个都墮在儱侗之中直饒不儱侗未免分別擬議且道如何卽是咦曾說燃犀知水在果然擇乳羨鵝王。

拍盲禪

何謂拍盲有等看教不知教意參禪不悟禪理一向認定个沒巴鼻底作本來主人翁行也坐也覷是他乃至穿衣喫飯動靜語默如燈下看影子相似寸步不離可謂跛者命在杖顚者命在舟長沙云學道之人不識眞秪謂從前認識神無量劫來生死本癡人喚作本來人蓋最初失參學眼不曾提話頭髮疑情以求悟明故浸殺於死水裏陷落在鬼窟中玄沙亦呵爲墮空亡外道喚做魂不散死人年深月久漭曠無依或肆志橫行不知忌憚反做出幾多魔在事來乃至毀戒律如弁髦恣淫殺如闡提不懼善惡因果造地獄業大似近日一種無爲邪教行事正所謂一盲引眾盲相將入火坑吁哉不識好惡如此若肯知非便捨遇人點眼不妨拈卻炙脂帽子脫卻鶻臭布衫走木馬於云端駕鐵船於空裏定盤星上斤兩分明又正好放拍盲禪治那一隊野狐精也。

駁雜禪

何謂駁雜此禪人𨿽說參究心不純一或貪求學解別開異路故念頭參雜無決定志向所以話頭不得綿密時爲情境變遷於此淨白體上裂爲零碎斑駁精神散耗不能簡刷歸一要如雪山白牛常食肥膩香艸還同抱卵烏雞時接斯須暖气方可截斷流注之病根補綴虛空之縫罅古徳云就中不落第二念方能入我法門直須是鐵漢子乃可相應耳不然喚作雜食者邪命自活非正命食也若要知參而不雜亂而不分底妙用更須裂破面皮待別時來始得。

熟路禪

何謂熟路此謂禪者根性明利故理趣稍易入然其發用處元非死中得活則日用事上未免故態復萌縱有見處不過從心境上領略些子光景便謂受用不盡如輕車走熟路殊不勞力蓋先已認个無明實性卽佛性煩惱根本卽菩提所以縱心生滅狂情愈放或觸對境緣時如象馬難調其儱悷至脫略忌諱處似河流盡決其堤防或嫚罵諸方貶剝前輩自以爲宗門當作略如此因不曾從工夫中徹骨徹髓發揮無窮蘊奧具馴龍捋虎手段有翻天易地功能則大地𨿽闊且無放捨身命處依舊秪搬弄識神捏不殺這獼猴子豈知眞參實究有移情復性之致如烈日以銷水得融化心境之妙似眞金而出礦生處要教熟熟處要教生將自家一片虛妄心從大罏韝裏千煆萬煉故華嚴云絕心生死浣心垢濁伐心稠林解心執著此正是喫折腳鐺中飯飲水自知冷暖人也亦是藥病相治縱有吸在肝膈上底無始病痛中在膏肓裏底曠劫風恙盡情攻發不妨以毒去毒然後攬乳酪醍醐爲一味鎔瓶盆釵釧作一金直得咳唾掉臂俱與西來意不相違𨿽有心悻業力應念化成百千三昧可謂處處綠楊堪系馬家家有路透長安。

活跳禪

何謂活跳有等極靈利漢以動境爲命根生機活路如旋風車如抽轆轤如馬蹄撥剌如蠅子尋腥楞伽云躁動如獼猴正謂其儇習慣便不能得頃刻自在方寸鬧亂所以做工夫不得才靜坐片時如鍼毛刺體煙气沖喉蓋平日是掉舉底人號叫跳擲便覺快活不知有調柔伏忍底定力控制其身心禪牀上香也坐不得一枝何繇深入理性古徳云探珠宜靜浪動水取應難必須痛自鞭策緊把繩頭休歇妄緣澄神定慮做到寒潭秋月靜夜鐘聲隨扣擊以無虧觸波瀾而不散這回正好來喫痛棒別有分付處何故不見道猶是生死岸頭在。

死心禪

何謂死心謂眞切做工夫底人萬緣放下百念灰冷像个絕气息死漢子直得身心一片滴水成冰如澄潭放棹漁蓑釣雪光景秪是死了活不得古徳道淸光照眼尙迷家明白轉身猶墮位到此境界若不踏著向上一路切忌百尺竿頭坐底人𨿽然得入未爲眞去也你若是个機智活潑底到這一步轉位就功也不難倘秪一干嚗嚗法身三搭不回五撥不轉大有些事體打辦不徹在畢竟如何且作死馬醫。

糊口禪

何謂糊口有等己眼不明所見不髙倚禪宗爲奇貨將千七百則公案記得熟爛到處爲人講宗說教鏤東爪印子禪販佛法打葛藤口觜簧鼓後生希圖利養恭敬自不具眼卻要瞎他人眼詐現知識名色踞曲盝牀不知羞恥如世鄕較原無眞才實學不過糊口而已秪管要爲人師不知教壞他家男女縱實有个悟門亦須韜光鏟彩向水邊林下葆養聖胎以待天龍推出方可扶豎宗風不然盲枷瞎棒胡亂提唱愛他鬧籃裏鉆頭盡是熱忙漢耳又有般禪客無長久志气或參學經年不能打徹便爾軟卻雙腳圖他三間茆屋林泉幽雅且做个小歇場溫飽過一生不思大法未明何容息肩之處故鄙之爲糊口禪令毋中道自畫不肯到家也。

气勢禪

何謂气勢有等因事行中操煉得慣熟力彊气壯剛骨稜層可以負巨舟而轉方石格猛虎而拔獰牛或搬泥拽木幾回汁汗通身荷钁扶犁所作窮年竟日大抵提起甚易放下則難動境卽得靜處便亡秪解入粗不解入微如華嚴一塵中含無邊法界一毛頭現百億師子便罔然無措矣所以負血气之勇者必有剛悻之病其諍勝人我心亦繇此憤激初祖云外息諸緣內心無喘心如墻壁方可入道果能到此田地所謂水明老蚌懷胎後云重蒼龍脫骨時自然觸事遇緣隨流得妙也。

邪人禪

何謂邪人有等不具正眼深著邪見開種種異解如西天九十六種總不出徧計二字於正道爲害故名外道亦曰邪人此類猶可點化𨿽非正解漸近佛乘故外道問佛不問有言不問無言世尊良久外道曰世尊大慈開我迷雲令我得入遂禮謝而出阿難問曰外道見何道理便云得入世尊曰如良馬見鞭而行至若此方邪輩邪見邪行無一可取與西天外道做洗腳奴亦不可得如方袍圓頂反學黃白之術妄謂坐禪卽是坐功故吞咽華池升降水火鳴天鼓扣金鐘謬傳達摩亦有胎息遂終日搬精運气以當工夫或教人參六根門頭效楞嚴圓通之法或教人修七日淨土依往生極樂之方𨿽遵先佛良規不知聖人乃隨宜設教今何時節而欲按牛頭喫艸耶要爲越格翻成捏怪豈知禪淨兩門乃千古大光明幢學者當從一門深入若妄生節目便垂正宗反墮邪徑矣故門頭駁雜則用心不專如圓覺修習觀法乃云非彼所聞境界終不可取貴在工夫純一也又有習天臺止觀安般數息之法𨿽亦稱禪寂可以借路明心若雷同直指卽誤落邪見卻不如小乘矣總之參學未透岐詣道眼不曾明白神不能與理合智未極與境冥苟存一毫佛見法見而爲戲論者皆名邪人耳。

魔業禪

何謂魔業有等因無始顚倒業力牽使或用心急切逼開蘊性從一蘊空處心若邪思便有外魔乘間而入如楞嚴說五十種魔事皆能害正道蓋初才發念參究時如握金剛王寶劍便與八萬四千魔軍而爲怨敵你若是參究這念始終正當不被業識境緣邪解之所惑亂管取諸佛諸祖亦不柰何而況天魔陰魔而不推伏若還自己一念差錯則家鬼作祟非關外來故打頭不遇明眼宗師開導正因但盲修瞎煉稍有見處便不勝歡喜以歡喜故卽失正念遂有外魔潛入心腑傍無師友警覺不自知非日久魔气深中卒不可救時或歌笑哭泣時或叫撼顚狂或裸衣醜露不顧男女或謊傳禍福妄見神鬼或學俱胝童子斷指頭或學普化盤山翻筋斗甚有穿旃陀羅之肆飲啖不拘坐摩登伽之牀行淫不礙此皆近日所目擊者嗚呼何業重而至此耶所以道佛法如師子乳非琉璃瓶則裂斯之謂也今有我慢自矜不肯虛心折節親近眞善知識時時請益未聞或自僻處一隅散誕放逸或𨿽依止叢席不勇猛辦道或𨿽復參禪自生狂見或少有領解便以爲足或喪蕩失度破壞佛祖規制或胡拈亂頌妄評古徳機緣無道徳而好爲人師不喞畱而玷污法門旣無益於己復無益於人此皆爲魔徒之所管攝也𨿽教中謂魔有四種內外異名然眞正參學人縱有境界現前但安心不采彼卽自起自滅也復有人多喜看濟顚傳及皓布褌端師子所行多不羈之事無知者亦能資其顚狂種子殊不知彼聖賢示迹非可以凡情測度況復效顰弄假成眞乎諸有智者當乘其金剛正眼毋致自招殃咎也。

三昧禪

禪鏡偈

參禪不痛切生死何時決輕拋分寸陰眼裏流鮮血世念冷如灰心腸剛似鐵拼命直前行到家有時節參禪不綿密話頭長打失斯須豈可離晝夜無間隙一念如萬年千朝同一日無孔生鐵錘捏出黃金汁參禪不決烈諸緣難了撇腳跟自拖泥皮下元無血寧可敲響銅莫秪打頑鐵歷歷與惺惺安肯順生滅參禪不忘懷頭頭記上來情關難放過識鎖莫能開系念魔偏入無心道自諧未離惺寂病也好學些呆參禪不覺察懵懂無省發放逸恣性情因循過伏臘善也懶修行惡也仍潑撒善惡都不思置在無事甲參禪不揀辧擇法眼何驗病因儱侗生理豈渾侖薦差別智如燈緇素眼掣電函蓋理相應機鋒如劈箭參禪無蘊造識不關玄妙秪會自家禪焉知佛祖道隨分得皮毛依稀昧堂奧作家老宗師笑你行不到參禪念頭雜多慮心難遏才覺話頭來又遭岐路奪轉變志不常欲死機偏活除是一條心眞疑方頓發參禪學心在難捨佛法愛不是戀詞章便爲求知解運糞污心田刳龜圖靈在直饒廣博通拋家仍走外參禪昏散重兩个魔軍弄排遣費工夫對治勞神用提起話頭來打教精彩動沈掉等持平開眼好做夢參禪多執著執著翻成錯大道理虛玄無繩君自縛手段要翻騰胸次須寬擴急促入邪魔多因此病作參禪執情解彊作道理會三枚信口猜隔靴搔癢在如燈影裏行被葛藤樁礙斬釘截鐵人不欠他家債參禪著魔境種艸來非正逼拶蘊性開勾引顚風癥見鬼復見神現凡而現聖賊不打貧家急急如律令參禪怕落空多因妄想濃蘊界安身命識神認主公魚遊忘卻水鳥絆不知風打破精靈窟虛空落片紅參禪起聖解我慢增髙大自稱果地人妄認佛境界見刺入心深法塵將眼礙貶斥與譏呵眉須墮落在參禪著靜定定久沈慧性惟守六窗虛不顧千波競枯樁花不開黑山鬼入定拶碎老蒼天笑碾玻璃鏡參禪多靈利機關心難死搬弄鬼聰明擔閣聖賢事廓開大胸襟匡救法門獘莫逞小神通錐頭利不是參禪帶狂妄腳跟不穩當口舌要爭彊見處成鹵莽破除潦艸心制死浮躁想一味放平懷自然銷孽障參禪帶習气憎愛心難治生死根不除惡作機常起熟境變教生活蛇弄得死識破不爲冤轉變成大智參禪器量窄觸境動聲色煩惱火燒天無明云潑墨徳性欠雍容詞气多忙迫小節忍不來大悟何超豁參禪人我大不肯倒了架勝气一生髙傲骨千金價斫卻心中樹按下雲頭馬錢塘潮聲來方知我是假參禪無實地虛頭弄到底門面愛裝花腳跟那點地逢人恣談禪開口便成偈綫斷傀儡時方知是鬼戲參禪逞能所十个有九个圭角露微痕瑕疵生百過用處善藏鋒明中防暗坐大智兀如愚佛眼覷不破參禪去藥忌心病休增熾乘言喪本宗滯句迷玄旨法愛不關情悟來亦無意如過蠱毒鄕莫沾滴水味參禪要起疑疑與悟爲師如墜求離井似燒急救眉路頭諳入處箍底爆開時一句無他子芭蕉剝盡皮參禪落思議總屬識心意分別起支梧摶量摸影子不解剝芭蕉卻添駢拇指注腳總分明已落第二義參禪休歇得到有好消息分娩一身輕鬻薪無气力𨿽非第二人還有千重壁相逢狹路來幾个知反側參禪須明理理卽法身是毫釐有差殊白雲千萬里寶鏡徹無疑金屑眼空翳直下便承當何容生擬議參禪休避事矢上加尖子語嘿領全機動用參活句塵勞解脫門魔王眞法似從緣入得深終無退失步參禪莫住腳住腳成黏縛去杌卻通途旋機方入作催開鐵樹花翀起煙霄鶴師子善遊行擺脫黃金索參禪不執是是與非何異不但諍空言抑且昧眞理師子解翻身犛牛偏愛尾打破是非關是非裏遊戲參禪須自重骨董休搬弄道徳貴尊崇神鬼潛欽奉如荷千斤擔髙豎法門棟象王回顧時天驚而地動參禪識得一何事不了畢吸盡路傍人披開霧中日數量豈須窮孤標亦不立一通一切通譬諭莫能及參禪要質實虛僞成何益面貌賽春風胸次饒荊棘諂曲非道情粉飾壞本色因地心不眞果位成虛僻參禪要蓄徳莫作囂浮客須知自怨尢勿遭人指摘美玉貴無瑕眞金愈增色一爲敗缺徒便成惡知識參禪有超放神奇還跌宕磊落定非常瀟灑眞髙尙家駒千里姿鐵鶻旋霄響不是了脫人如鳳遭金网參禪有平實萬法都歸一如龍得水時似虎排山日髙低路總通奇正兵兼出千峯笑踏平歸來道不必參禪有俊捷痛快眞奇傑气槪似雄彪性靈如毒蠍活眼走銅鈴婆心澆熱血不是臨濟兒謾作宗門哲參禪有靈妙心若玲瓏竅卍字圈中呈三匝牀前繞左盻生羽儀右顧成牙爪橫拈倒卓時不動眞機要參禪有作略智力能恢廓轉變不尋常妙用自揮霍縱奪順機宜殺活臨時作如遇國手棋別有超方著參禪要打徹淆訛都剿絕言句盡疑通宗趣善分別穿過險關津拔卻閒釘楔千了百當人萬機流可截參禪要煆煉工夫自成片一具骨頭靈八面神鋒健攪乳成醍醐鎔金作瓶釧惟一堅密身一切塵中現參禪要小心調禦用功深意句須齊到方圓妙自尋矜持防太過疏放要相親履薄臨深者從來膽過人參禪知因果動念休差錯修證卽不無污染卽不可還他淨白心簡點纖毫過莫論野狐禪不脫亦不墮參禪要得妙隨機成善巧過水那濕腳解走不觸道閒穿花柳叢愛聽琵琶調還他了事人七顚仍八倒參禪貴回互當風休觸忤臣輔不忘君子歸還背父橫抽劍刃寒坐斷舌頭路若秪閃電光交加定罔措參禪能會物無情解成佛六道孰輪回四生示出沒萬象露全身虛空揣出骨橫行異類中奉重休輕忽參禪知時節隨分藏吾拙經霜果自香久釀尊方烈披殘荷葉衣喫盡松花屑天龍推出頭尙自無心悅參禪圖名色到處稱禪客未暖七尺單又振千山錫記憶滿肚皮抄寫盈幾尺逢人打口鼓曾見多知識參禪無道眼公案胡批判不辧十同眞那問四料揀作頌播諸方據位稱師範自瞎瞎他人不分菽麥漢參禪沒慚愧多是無知輩好醜自當知過咎常思悔喫水要防噎掃腳須驚鬼爲汝苦叮嚀不才當謹退參禪心潔淨光皎眞如鏡法身幹嚗嚗白牛露迥迥有物非礙膺無漏豈實證三光不透脫終犯雲門癥參禪助發機聲色不須離竹擊曾因悟桃開尙破疑圓通從此證普眼頗相宜不二門開處花紅鳥亂啼參禪行門辦先哲爲龜鑑添石負云舂栽田博茶飯臨濟自持盂雪峯躬典爨受用不知艱終愧污血漢參禪妙兼帶偏正融無礙鍼綫巧安排脈絡相通會交羅珠网光回互綺生彩節拍妙相應捲舒大自在。

雪關禪師語錄卷之七終嘉興大藏經雪關禪師語錄

雪關禪師語錄卷之八

門人成巒錄

法孫開詗編

文

示修念佛三昧文

娑婆苦海回頭彼岸非遙淸泰樂邦舉念家鄕便到世尊金口極贊彌陀寶號易持上根者悟惟心之淨土生卽不生中下者乘弘誓之慈舟度無不度十念尙躋安養深信豈阻疑城四花孕質不落垢穢之胎九品成臺頓超凡聖之級遊戲無非淨侶莊嚴勝過天宮珍禽寶樹六時齊演梵音珠閣璚樓七重何異華藏三途永隔萬善同歸所餐皆禪悅之羞有聞俱圓頓之法蒙尢攝受蜎飛亦得往生發願燻修何人不登佛國帶業濯乎徳水卽證法身聞名縱在苦輪便銷罪障若能專心系念剎那偏歷蓮池果然直下承當寂光不離當處心境互徹生佛靡殊。

雲棲掃塔文

維崇禎九年歲次丙子正月望越十一日博山法孫某某謹以辦香素饌致奠於雲棲先師太蓮池大和尙常寂光塔曰於戲遊雲棲之門如鈍鳥飛漢莫能知其空邊窺雲棲之奧縱長鯨飲川未易吸漧見底不肖自壬子秋從先師來禮足時側聆震吼狀洪音之發虞鐘竊被慈恩勝枯荄之遇膏沐繼而閱太師諸所著述如大官賜膳醫王施匕恍令人病骨頸蘇一展捲而空腹欲果味疏鈔則蓮胎有種才念佛而佛成披髮隱而法鎧嚴身不摧魔而魔伏全開寶庫賑乏靡虛浚抉香河流潤不竭踞一乘而辟無量乘義珠网交輝燃一燈而朗百千燈光暗室齊照旁敲曲唱禪匪專談善誘廣苞土皆圓淨續蓮宗而宛瞻廬阜移祖庭而不在少林智齊極果儼然古佛再來風肅前規一仍百丈舊貫誠末代法施之主無聾聵而不開只千古未有之師垂龜鏡而永賴嗚呼道山峻極妙髙慚其嵯峨梁木傾崩法門孰爲砥柱繩繩到我落落匪材愧爲腳下兒孫無繇述其祖徳不成法中供養此行聊表孝思春深花塢那禁聞啼鳥幾聲月照蘿龕猶睹放慈光三昧太虛莫繪贊嘆奚爲杯茗旣陳淵嘿何酹望風前而灑泣豈越常情溯海若而朝宗全收眾派知弗嫌於一滴欣來鑑於微誠尙饗。

祭博山先師文﹝二則﹞

維崇禎三年歲次庚午九月望越三日弟子某謹以辦香素饌致奠於博山堂上圓寂先師大和尙猊座前曰於戲我先大和尙包虛空以爲量徧法界而爲身掣華亭浪裏之金鱗奪壽昌手中之玉尺超今邁古祖庭之焰重輝迥地遮天大樹之蔭廣芘握羣宗之綱領魔外鋒摧踏千聖之頂辧才瓶瀉空花影裏何妨撒卻戲臺生死場中一任打翻筋斗哀號失怙大似地裂天崩戀慕銜悲宛如考喪妣逝洪鐘莫扣繞獅座而寂爾無聞法幢旣傾膽鷲峯而儼然未散杯花聊奠海嶽齊悲嗚呼尙饗。

於戲我先大和尙法門砥柱像季標幢爲當代法施之主化門廣辟用一味伽陀之藥禪病皆蘇布网漫天撈盡魚龍蝦鱉鎔金作器打爲釵釧盤瓶慈與威而並施宗與教而響答摘驪頷之明月入水元不動波捋虎顴之雄須得子貴親入穴圓機活眼淆訛一串穿來巧手妙心應變多方不倦糠秕猶能陶萬匯何法非宗欬唾足以潤羣靈有萌皆發不肖某久淹齏甕濫廁罏錘難描仿佛之眞幾費節拍之和羽毛未傋空追妙翅摶風牙爪未成漫勞獅王調弄𨿽毒拳之未報何曾放過些來念痛棒之屢嘗如今更思一頓時至也拄杖撩起便行緣盡兮骨董何妨撒卻春雨淋不去昔年之句如何桃花綻倒枝今日之言已驗掣開無縫鎖湘煙潭水總傳神穿過涅槃堂鶴唳猿啼皆助哭慚愧不成供養悲傷無限衷情於戲尙饗。

賦

雪關賦﹝博山﹞

夫妙門無門眞關無關入乎無門也浚矣發羣靈之樞府達乎無關也皇哉統圓覺之伽藍非廣非狹虛空爲粒粟之大不住不出鍼鋒持法界之函匪鑿諸見之牖兮雙掌展開華藏閟周懸八正之鏡兮千光互映网珠攢故瞿曇履於斯域兮兀坐雪山六年往達摩踐於斯閫兮壁面少林九載殘慈氏辟爲內院兮云捧千層金菌閣吸仰山而夢遊淨名踞爲丈室兮星羅萬點寶花座答曼殊之問安下腳難行滑兮布石頭之路拶身不入險兮立雲門之關洞山接懸崖之樹垂蔭後人濟北栽三門之松境致可觀綿密兮綴庭柏之子縈回兮轉花藥之欄淸涼石磊磊落落潙山井黯黯潭潭轉深轉有愈斂愈寬奇巖萬仞兮儼云與乎答問迅瀑千尋兮似瓶瀉乎玄談祥麟露角兮笑點靑原之額神駒出廏兮蹋翻南嶽之峯雲巖趁師子而捉象雪峯逼生蛇而化龍春風吹不動之軒客是重來蘿月照死關之夜活在其中法雷震兮駭眾聵法雨澍兮濯塵封觀靈濤兮泛慈楫蹈寶所兮示璦琮緬宗風之遐振統今昔其攸同伊道貌之華腴實眞關而冥衝是以融萬派千流爲法海之一脈聯西天東土續祖燈於無窮譬夫太虛寥廓恣鴻鶴之翺翔乃能適萬里之淸飆也大海淵曠任魚龍之窟宅乃能鼓百川之洪濤也康莊八達憑金根之遊歷乃能運無方之軌轍也修塗千里縱飛黃之步驟乃能發絕塵之駿足也向使神物安牛蹄之涔必無攫浪之勢逸翮顧雕籠之豢焉有衝霄之淩方車厄湫隘之巷詎適通都之要良驥困服鹽之禦徒敝追風之能故知受色聲籠閉者神理不能超豁入妄想蘊聚者聖智不能虛亮殢有心思惟者靈鑑不能洞物住無思淵嘿者眞機不能流鬯亦猶夫彼四物者或有所窘則不能順其天然變化而肆其遨遊超放也吁此其爲關誰不蒙其桎梏若乃宅惟心之廣宇鏡萬象於玄燭攬有綰無靡釋動以求靜騎聲蓋色不撥塵而見佛坐栗棘蓬裏而妙轉天關入猛火聚中而寒嚼水骨探皓月於琉琉波底躍出金鱗簸紅浪於碧玉峯頭橫撐鐵舳根塵識境全彰解脫之門骨髓皮毛盡化金光之簇偏塵偏剎開關閉關住千劫如一眴之頃齊片念於萬年之間斯道人也包恆沙世界而爲室豈比夫鷦鷯而戀乎一枝之安。

記

尋源記

範家庵初性天和尙掛瓢笠於此卽雲棲先師太落髮地有老衲了心向余譚其事且招遊再四餘思二老遁影處必奇絕可觀抑師資邂逅一段機緣海內傳爲佳話譬悉達出家淨居天人捧馬足逾城迨入苦行林光景使傾國欲挽其蹤不可得矣丙子秋餘浮寄妙行時臥痾新起乃覓筍輿將識其幽靚何許至則披煙莽梯篠道履悚仄而上策幾莫支乃到門見兩行松竹似近代手植其鱗節不甚皺密折數武入視地不盈畝恰類袈裟片角有堂半區供經像籬疏壁坼略無裝點詢昔時所棲把茆柴枯苫爛久矣繼住者轉而庵爲椽瓦庵復疊更主人今了心憩此又二年所矣余因弔往慨來仰窺俯察面無全峯響乏鳴泉較無門紫雲諸洞壑都可爭靈角勝此山獨擅乎無奇斯乃標隱者之奇然而髙風旣邈遺塵不泯彼山靈亦藉有餘芳寧羨幽谷之蘭歟時余亦若倦翮情欲投林流連眷睇竟爾忘歸飽飯後徐就榻放憨起而散步髙阿忽登岡後望西湖一帶秀爽若屏張繡簇南北兩髙紅葉霜飛眾剎竿毛頭隱顯大段武林山水如一杼美錦任側裁正剪隨制皆好斜煙晚照之中遠映雉城百萬家胥江潮聲直接海門洴湃天將曙升初陽臺看扶桑浴日卽庵之落脈頂也雁蕩雙目舉全浙盡入圖中始詫斯人可尙斯槪無取不謂玆覽殆絕無雙譬長者外獘衣而內珍禦意深巨測然則山亦善轉法華且揭示人以寶所耶因笑謂了心曰向非誘我窮源幾不到此佳境幸己孔碩宜筆記爲謝並顏其庵曰濫觴居蓋重二老發迹於是不忘乎本源也更贅以偈曰。

法堂丹霞剃艸槽廠黃梅傳衣當年雲棲父子這里花擘家私不識將甚付法問取地神證知咦莫莫。

貫花閣記

江邦玉居士有薖軸情無煙火气先年於城闠中構一澹園位置如丘壑已足佳玩矣復於此卜築橫山艸堂不減輞川興致四方軒舄沓來一時賞詠之士多風雅擅場輩觀其款峯納瀑掛館飛廊拳勺披露天然似掖人罨畫中行然其才品作達而念篤好佛自謂無許大淸福領此佳山水乃先辟一庵奉紺像然後將泉石一一莊嚴盡回向於香水海內徧供剎塵其意趣抑何深歟歲丙子秋餘獲兩度臥遊飽放饞眼適居士又葺一閣貯方冊竺墳余得隨喜俯眺因顏之曰貫花閣繇艸堂穿小徑陟其巓江聲迎梵螺色圍龕四顧閭接秀奇於雁蕩雙目閣之下修懺摩以向來扶花植竹點綴巖阿此𨿽一種淸癖亦屬貪癡而曠劫塵累涓委嶽積苟不時掬甘露大與湔祓之何以臻乎大解脫自在耶余謂居士甚得淨名家法旣善空諸所有復爾不實所無稱爲空蘊居士亦可以不愧乎雲棲發弟子矣彼忉利有歡喜園諸天子采女娛戲其中樂而忘歸乃天鼓無舌以揚聲仙鳥能言而說法警令勿恣逸今居士能以臺榭爲佛事是別出一段因緣使探奇攬勝之流登髙作賦之客引上此个峯頭則又推轉法輪揭開寶藏大是與人換新眉目似不煩鳥語鼓聲警人更切教中道先以欲鉤牽後令入佛智其此之謂歟佛說始從鹿野苑終至跋提河於是二中間未嘗說一字然則居士此閣何用記爲須知古佛舌頭短所以說卽未嘗說雪關筆尖禿記卽未嘗記不見藥山老人道我看經秪圖遮眼你若看則牛皮也須穿其有登斯閣善翻閱不透牛皮者居士當分半庵以居之請以此爲質券。

序

雪社緣起序

客問雪社立於何處答曰余先年覓一坐具地在太甲瀛山之下近復新構數楹堂皇峙列宛成叢席邑侯瑞芝王君大有佛性慈愷襲人崇護眞乘實法門金湯也適幼晉宗候從南州來髙風遠致殊類毗耶且一片熱腸勉予撐拄宗風時冬杪雪片飛裾玉樓粟起長林邃壑勁風冷號乃令公瀛山之遊如欠夙債忽以書約孝廉李君曰雪中訪雪師宜單騎而往遂聯翩過我自非多生定水洗襟戒香薰體則此際正好銜杯暖閣擁坐獸鑪誰更屏卻吏從來顧破院中人譚無義味話耶少林庭下夜深何物齊腰仰山指端點破誰過此色是日也略有飄霰之意喜無封谷之迷平空飛灑疑卽天花然此景已爲羣公說法山僧更復何言乃幼晉先生謀於令公欲徧集名賢倡爲雪社權以詩招仿束林結蓮之意余因謂曰匡山十八賢俱修念佛三昧今瀛山玆舉不有功課徒成詞客采煙霞▆遊耳雲棲老人云末世庸流業重福輕障深慧淺沒有有罪聖人沒有無罪凡夫昔世尊曠劫修因遂成正覺而我輩沈迷無始被業网籠罩𨿽有一念信心如艸頭露水千生業浪海不爲深願王品云假使罪業有形則盡虛空界不能容受所以聰明不敵生死幹慧難免輪回若不努力修行乃欲作幾篇綺語斗幾轉機鋒下稍兒翻成閻老子喫鐵棒公案究竟何益然則雪社之創宜修懺摩先開雪過之原次誘參禪之法如此修證欲人人陶洗出一副雪膽水肝然後不立修證南嶽所謂修證卽不無污染卽不得方稱大徹悟人審如是則雪社緣起較廬阜之風猶爲遠勝卽入社諸賢賢於宗雷多矣時有居士問曰盡大地是雪徧法界爲社未審何人在雪社之外余曰甕中走卻鱉斗裏跳出蝦曰蝦鱉且置如何是和尙打鳳羅龍手段余曰慣撒漫天网常懸奪命符曰還有不顧性命扯破网奪卻符者麼余曰橫空騰妙翅誰解出樊籠曰與麼則大庾嶺頭全提正令也余曰關津都透盡一句萬機圓日如何是那一句餘日不辭向汝道秪恐汝錯會因書是緣起以遂宗侯勸請云。

感應篇序

教中道無作業者無受報者則機感相召亦何所自來惟能造有因所集成果故善則降百祥不善則降百殃原非我釋尊獨唱感報太上不云乎禍福無門惟人自召此醒世頂門鍼也故無門也則業與報而寂爾無生自召也則報於業而油然偕起古徳云眞法性本淨隨緣染淨起不了號無明了卽是眞智人能了此眞智則無明癡暗不假日月燈乃晃然大光明藏是篇也令人自覺妍媸察鏡中之影像洞法界之眞邪𨿽入間休咎安能外此一心惟不外此一心故雲棲大師以授於居士刻爲世詔用以開誘蒙俗孰謂無補於化導哉。

禪鏡偈語序

大圓鏡裏說个禪字早是痕生況又說許多禪病出來明眼人前反添搕蓋參學者流決擇不精非證道眼料揀不明混同魔異所以禪鏡之作不得已熱爲後昆贈點眼方子若云制之一處無事不辦秪消一句話頭不起第二念則此種種指示誠爲制字下注腳耳秦官玉鏡照人肝膽牛渚犀光洞怪隱狀去聖時遙宗門流獘不可勝言誾上座眼不耐見將此一柄禿掃帚向少林門下從新打疊一回當時初祖面壁嵩山掉落个影子在熊耳峯前或有人撈摸得著描寫將來使祖道重光不亦幸乎若作實法綴人寧可付之丙丁童子不欲令好眼著屑耳。

重興天慧堂序

雙徑自天目發脈盤郁飛揚眞如龍騰鳳翥靈秀攸萃千囂萬的霞外爭奇其峭拔者獨淩霄尢爲諸峯巨擘山川擅勝宜乎禪龍僧虎續焰如雲天慧堂相傳爲蒙庵聰禪師休逸之所今有荒趾存焉義航法師三學該練辯才泉湧久已韜晦光彩從博山來卽住此澗阿將十餘年所矣把茆局促酷似鳥窠因尋蒙庵老人故事重辟天慧一則修前哲之廢緒不致蕪沒一以藉巖棲之幽勝足以助道空生原是同參帝釋雨花而贊嘆大梅果到不惑馬師丈室以添籌灼然自信長水何疑弘經妙在統歸永明全彰宗鏡吾有遠期正欲爲老兄奉一钁使活埋聰老擊醒欽師八十七傳之燈更有光輝此住山之效驗也。

紹覺法師行序

曩博山先師入浙時曾與師雲棲相識歸而揄美曰紹覺法師行解該練求之肇睿中未易甲乙也及余到武林師已示寂矣竊淑師所注疏辭簡義晰教眼洞開殆得旋陀羅尼其胸次燦若星河兼善韋陀以禦外侮故名儒碩彥爭折節請益類鑿齒之服彌天性嚴峭不趨顯達不面女流客無將迎語絕寒暄學徒執經問難開口如擘竹不終朝而講三四譯茅檐矮小卽家庵而成叢林居二十年不嫌其迫隘杜門六載恪事懺摩至感烏龍君護法皆修持之力也事毋躬滌僉目爲織屨老人嚴持毗尼凜有系艸風師系雲棲代講座彼中多義虎似無過於毛色者丙子春餘於虎跑邂逅新伊眞公卽師之繼席家嗣也神姿惇美克荷析薪因略槪師行狀慨龍象隱伏之秋狐兔學泛駕之步揮塵憑淩不無其人行業不湔如塗人執炬若師之品芬道峨行說俱暢足樹來學典型斯亦罕儷者矣因爲之贊曰。

天臺之響閟兮端在揮弦妙手慈因之緒絕兮全憑振臂一呼功倍前葉智揭無師季世毓此僧寶兮亦卓今越古之丈夫。

題

題聞汝東居士揭缽圖

老瞿曇忒打哄將蜜果換苦種賺他一子藏缽盂惹得萬鬼爭漆桶盡其神力莫能扛愛水情山和缽重放他雛命救兒歸彼此驪珠仙掌捧婆生七子棄洪濤秪个不消成賣弄直饒子母話團欒癡人面前休說夢。

題張夢宅居士畫牛圖

牧童慣識牛兒性澗飲山奔恣所之秪在索頭收放力綠楊陰下睡如癡山月照谷風吹此際人牛兩不知隨分納些眞个好潙山老子得便宜。

代笠庵爲儆凡禪人題

揭開頭上笠雨灑地不濕好个茆茨闊似天無邊華藏都收拾笠代庵庵代笠倒騎驢兮速不疾東西南北騁遊蹤閉上庵門偸打息忽然窗外喚獼猴秪恐猩猩應不及惡風吹倒此庵時莫教失卻笠子尋人覓。

題董玄宰宗伯畫卷後

世人牽妄想絲到不到之地煙雲隨手花鳥迎機佛言心如工畫師幻出諸形象果得如幻三昧則未泚筆已前有一幅眞山水掛在大虛中矣請諸公髙著眼。

題笠云講主捲

講下貴說到宗門要用到用說一齊通此人眞法寶何故腰纏十萬貫騎鶴上揚州忽有人問你有笠子我與你笠子你無笠子我奪你笠子又作麼生請笠云法主道一句。

題萬壽放生池後

世之蒔敬田者蓋寡耘悲田者更希如樹佛塔廟致孝堂幃此知乎敬上也若乃餉圓扉而轉憂不繼拓池囿而甚適其生譬慈媼之舐犢殆不過是自非深心學佛則兩段福田幾不鞠爲莠艸豈足令仁人長者引發此菩提種子耶仁會諸公見義勇爲然畚鍤爭先則較子凡居士功多抑以先世承天公讀書地辟池放生名萬壽意在鞏祝一人風淸四郊益孳洽蒼生斯善治敬田潤以悲水者也生機活路正可作向上前矛龐居士護生話誰道兩重公案。

題泰壽承居士捲

射有貫虱之精技有棘猴之巧況學無上妙道不極力盡心如處重云冪歷之下而欲睹羲禦纖阿其可得乎大都情關萬疊識鎖千重苟非具大勇猛如戰將突出垓心利刀疾解螫手此乃申棖之類嗜欲深而天機淺者也壽承居士英姿敏特肯心頓發視學佛參禪如本領其毅然入道之心端可中鵠第須精密無間打成片段自然貼體承當俟解弢時不妨呼盧喝采也。

題贈方子凡居士捲

抱道之人多特達善建其基應不拔雄豪弗透祖師關揭地掀天徒軔發聖根賢骨異常曹選佛場中奪幟髙按下雲頭重整頓炊香堂裏細推敲翠壁蒼崖捫萬仞一綫通天玄路盡師王哮吼直前奔妙翅旋風和鵠運吹毛在握笑凝眸解軛馳驅六轡道眞得不思議妙力爲霖爲雨佐商周通身三昧如遊戲世出世間隨我傋知君成辦事無難肘印懸期親授記。

題鄒孟陽居士捲

此事繇起疑而入悟如因行路而到家直須就一疑打透則千疑萬疑一齊貫徹以疑情膚淺罕見有徹骨徹髓之人譬閱壇經者各各自謂領解殊不知斜睇摩尼偏執一色故明教嵩和尙向空劃界割水分痕卻道个天機深者得其深天機淺者得其淺正使競斟海量納異牛涔可見鐔津之水始與曹溪埒派耳余爲諸公招主虎跑因爲衲子四八入室拈三問勘驗其一問鍼札不入時如何二問得坐披衣自解作活如何是作活底人三問把定乾坤具甚麼眼若向第一問答得親切則入頭淸楚第二問答得相應則淆訛徹旨第三問答得諦當則入彀無疑孟陽居士飽參此事選佛可期因出紙索語聊爲施是法餌以鉤到不疑之地果到此際拙札付丙丁童子。

跋

王弱生文宗手書華嚴經跋

不觀大華嚴不知佛受用然則王居士手書是經揚波墨海放光毫端謂其不知佛受用何能如此故百川宗海諸經歸王此圓頓教原合向上宗乘觀是經者要不存元字腳始得眼空金屑而字字靈源也。

光明臺緣起跋

橫山光明臺香海中小浮幢也屏幄張千峯之繡衣帶控兩浙之潮山水絕奇天龍呵護若有待乎今日卽善導老人八百年前坐此臺上口光飛佛亦先授記之矣所授記人乃石頭長老戒乘傋而行解足忍鎧披而願棹橫兼有主伴雲從影響遐附然其滯貨多年欲開行鋪賺人脫手卻將博山一个闊大齏甕盡吸錢塘江水蝦不撈蟹不漉云爲餌月爲鉤打盡無限魚龍个个負他性命設有个不負命底來誾上座補个破网收去石頭長老亦不爲怪何故不見道指教臨濟參黃檗接得雲門嗣雪峯復笑云我也不愛效顰。

分燈集跋

琪花瑤艸不產糞土之堆師子象王豈踐狐兔之徑兩浙三吳舊稱佛國婺山瀫水多毓聖僧自大士之現迹雙林靈枝競秀曁寶掌之流憩浦邑云岫有人不因巖洞擅奇詎易川嶽降瑞分燈所摭雄冠一隅嗟末劫之胥淪到處有城東老母何法門之寥落阿師多博地凡夫無怪闡提甚生我慢時有賞音佳士唱出古錐家風何幸救世宰官激揚向上佛事相逢狹路索題片辭當年淸獻聞雷猶道驀然撞采今日丰幹饒舌也要立地逢人還有知雪崖居士心行底麼借刀殺卻英雄漢那个皮無點血人。

寶梁亭跋

寶梁從拱宸橋得名瓶窯聞老宿顏其橋傍亭施茶漿處也且欲人人持金剛經及大悲陀羅尼藉斯威神令橋石貞槃長壽度人甚徳意耳橋當武林北關枕水陸之交有鎖鑰巨望去水回情不憂直瀉是功也不獨作會城千秋保障無揭厲之崇抑又湧出艸庵一所如甘露之施將見詞林傑出多賢佛國挺生異表此一津梁𨿽傾寶藏未足爲酬是則寶梁之稱較趙州略彴亦輸半籌如斷案不下請質之陸逾凡居士如何下轉語。

彥威沈居士手書金剛經跋

中丞公彥威沈居士當先慈諱日手書金剛般若直是正因津往生之行李自非得此經三昧何以脫然排俗資先引後乎其郎君稚弢勒摹上石蓋錫類同心孝思脈絡可見菩提眷屬曠劫逢緣若知那吒太子析骨還父析肉還母此卽頂門迸出金剛正眼居士又當深入一重矣。

疏

徑山重建十僧閣疏

雙徑拔千峯之靈秀據全浙之形勝襟帶川嶽脈絡鷲山爲東南第一鉅剎握法門之管樞樹人天之幢蓋麟集僧園鳳騫丹壑代至八十七燈顧昔之盛今復何如迨自析煙而居分房而食雕甍畫栱漸爲茂艸之墟紺室金姿時驚郁攸之祟乃山靈之气運將轉何四方之俊髦齊臻鱗次巖隈編茆作屋翚飛殿角飯眾鳴鐘如一片旃檀之地盡復馨香譬一機美錦之絲隨人裁剪視古錐挈綱舉領殊未振起一段眞風晚季祖庭有此光景不減末世正法然崖棲壁立間有異苗藏爪露牙難防毒噬或驗之於來日可也觀音殿千僧閣者正妙喜老人羣英畢聚之地登斯閣者如中靑錢之選奪錦標之奇一大鑪韝之所自出也今妙悟上人師資道侶旣力鼎其地成一院宇而復欲恢弘閣制以圖舊觀顧略無隙畝展拓不來乃相與咨諏耆碩議將西廊周遭一帶拆去差池則復道相連擎云耀日此等布置更有環互又何患泉刀小利誰不樂從乎或曰昔日千僧閣有大老主法能煆煉天下英才今斯閣重辟不過逢齊延納飽後歸庵詎有禪於禪客乎余曰深山大澤俱有聖僧所居然則得居是山者非鶴林宿蒔之喬木亦國一所豢之靈雞大慧明月之珠諸師法乳之胤其可以凡臆測度彼端元叟爲徑山四十八代主人帝釋天王酌議不下將來此个峯頭披衣據坐煥赫有人第不知其誰復如端公之簡拔耳吾將拭目以待。

西髙峯藏經閣疏

伏以金口靈文漢炬不灰一字瑯函妙義天花常雨四筵自非大智慧人曷剖出微塵經卷須是過量作者方運來伏藏珍奇通身領荷誰傳神於鷲鹿之先信手揭開妙得意在筌蹄之表上根𨿽然瞥地亦要向者裏面蘊藉將來中下宜在逗機寧許向圈兒外顢頇說得卽文字而能離文字少林亦所不呵由多聞而後捨多聞慶喜因斯結集流通大教必資瓶瀉之譚演暢辯才應徹貫花之旨常山西髙峯有藏經閣某上人心希竺典志慕髙流思坐閱以結長期將校讎而探奧頤旣匪一朝卒業聊程限於三年況階眾友問津宜裏糧於千日是敢告於福田長者並乞緣於慧業文人趙州半轉曾煩婆子施錢秪樹全提亦藉給孤布地今古豈無嗣響果因終不唐捐慳囊打破方知龍藏有珠貝葉掀翻謾道牛皮穿透檀波願遂般若功圓。

化鐘疏

敲鐘謝響有人山下回頭演唄登樓問誰牀腳種菜好是風晨月夕吹到耳邊帶累露柱燈籠打得心痛機無小大扣之則鳴聲徹幽明聞斯透脫當機一擊萬象知音。

重建眞歇了禪師塔院疏

眞歇了禪師道契丹霞脈傳洞山荷如來之重擔握法門之要樞七坐名藍五承紫詔其出世一段光明利生無邊作用天童覺和尙銘其塔文槪述之矣塔在臯亭山宋孝宗敕建禪寺名顯孝謚曰悟空眞身藏石龕中覆以甍棟元阿術曾發龕見師端坐顏貌如生十爪從兩袖出繞腹三回阿術驚異膜拜親抱石掩之自宋迄明巋然無恙卽有頹獘隨葺復新有昱庵心空二上人近仍增置紺殿以事金容拓新講堂以譚貝葉禪侶有室延納水雲厥功豈不偉哉舊冬蠟前一火徑剩劫灰或謂上人行門𨿽優願力未深今其裔慧明禪人復獲羣公福力歷三世而其成必永固無替矣余曰佛祖威靈神變不測信夫一毀一新總有機緣否則檀波種子無從萌始法華云佛種從緣起是故說一乘有問盡大地是个祖師無縫塔因甚麼又起模畫樣眾居士有道得也乞一文有道不得也乞一文何謂財法二施等無差別。

淮安普門社蓋佛殿緣疏

妙莊嚴海雲臺寶网布滿太虛之中如幻法門玉殿璚樓迥出難思之表好手劈空架造至人插艸成功不屬有爲焉滯無作破慳囊免落五家坑阱積善因愈培百福根基將茅屋翻成瓦屋遠勝笠蓋如來望三門喜到普門徧接煙包禪客不私一粒誓其十方此某上人烹金治玉心腸從博山社火穿過得費居士輸柴運米供給任四海龍象往來事在擴充緣須廣博善財參徧處見彌勒樓閣也從者裏入門靑原勘來繇索廬陵米錢豈無个僧著價大家歡喜不日圓成。

接待寺修造佛殿募齊糧疏

拈莖艸而徧現樓臺家風本有卽粒米而含藏世界受用皆然布袋盛來供養缽盂托出誰知雪峯挪飯巾於廚堂爲眾竭力金牛亂作舞於座下賣弄過頭提持个事秪要逢人成辦資糧無非助道藥山銷疏撞著居士知音南泉開堂叵耐行者入作街頭久立等个人來簿上勾銷請完公案。

化禪帳疏

大地沒遮攔好向虛空中見佛禪牀無縫罅從來靑帳裏有人識得其人揭開帳來與汝相見其或未然不妨蓋覆將來。

說

平常說

夫教外別傳之道如雪曲難酬非絕調希聲之士安能合其宮商和其節拍也哉自達摩示傳衣之法南嶽磨作鏡之磚遂爾聲光震蕩枝派分流建法幢者云騰保社匡祖道者雷動寰區故有非常之人能建非常之事其爲臨濟者慣用摶龍之手宗雲門者善能捋虎之須嗣曹洞者妙鍼綫於綺互契潙仰者合暗機於轉園至乃唱法眼之道者如衡錘鑑物鑪韝銷金非獨五宗各斗崢嶸之勢出語驚人至於千七百家變幻縱橫之用莫不鉤垂香餌獨有南泉老人直示平常心是道以接趙州觀其宗趣𨿽吐露不同究其旨歸情何霄壤若謂南泉趙州家風秪在一味平常處此未入二老之堂奧者也若謂雲門臨濟專事雄捷潙仰曹洞惟尙圓妙此殆未識諸老面目者也彼諸大老豈好彊生枝節別立門庭以簧鼓宗風疑賺後昆乎其實都共一副心腸各具一般手眼譬諸皇城四辟康莊八達其來者但隨方而導信手而接所貴行人一到而已豈必以東西南北而爲區分程限也哉故知登萬仞懸崖者跬步不曾離地泛萬里驚濤者斯須不能無筏妙悟神奇者日用不違常道善通機變者行藏妙在平懷所以捲舒自在隱顯隨時苟能具此作略得此見諦𨿽靈山拈花妙旨諸師棒喝機用千變萬化皆是平常一寶之道故知心境平常者卽非常人所得無礙境界如兵家善操奇正之術者能用兵如神也然則此平常者卽非常人所得之平常非平常人可以測度其平常者也人能得此平常之理縱有胸中磊塊傲骨稜層亦可頓爾銷融如水無筋骨也到此光景自能踢翻大地不見纖塵之低昂撲破虛空何妨萬象之差別信手拋來撒去隨時就下平髙其一段受用三昧眞可謂出格超方奇特丈夫迥脫名言之外何有礙膺物而爲平與不平常與非常者哉。

憨郎說

靈利心人放癡憨不得癡憨心人使靈利不來此俱賦質之偏卽參禪二俱有病直須靈利中帶三分癡憨癡憨中用三分靈利常靈常憨常憨常靈然後把憨靈輥作一團拋向太虛空裏做个沒巴鼻漢土面灰頭始可參得禪也周鼎於居士乃丰溪第一佳士所學必祕笈奇書所交多海內翹楚故其爲人跌宕偉異超倫絕比窺其胸次非眞靈利之人安能若此磊落耶然猶慕絕聖去智藏巧於拙以求復還眞如寂妙之體因自號憨郎乃徵予片語表而出之予曰以迷而言則癡憨靈利皆病也以悟而言則癡憨靈利皆入道因緣故圓覺云智慧愚癡通爲般若善融化者二俱妙明心中受用三昧譬之百川歸海無一滴而非海水窮萬法而歸一理無一理而非妙法審能諦此則終日不憨而中自憨也不憨而憨故因號曰憨郎不亦宜乎或有問憨郎居士憨從甚麼處來居士若明來處不勞動舌而答之已竟若未明來處請從今日始參个憨郎居士在甚麼處驀地撞著時不得當面諱卻。

放生說

或問刀兵劫運從何而來答從大地人無慈悲殺業處來涅槃經云食肉者斷大慈悲佛性種子唶廣額日刲千羊一旦颺下屠刀便道我千佛一數設舉世盡如廣額則阿誰不見佛性柰何放不下這把刀兒故殺時無慈報便失悲秪怪流寇荼毒可憐寧知饕餮人殺生食肉時哀嗚未絕頃成糜爛何曾道著一聲可憐耶不見佛云假使百千劫所作業不忘因緣會遇時果報還自受你如今不殺他他向後也不殺你你如今肯放他他向後也肯放你雀解銜環龜解顧紐明珠由救蛇而致蕊榜因渡蟻而登其物命𨿽微而含性最靈彼流水長者子活十千遊魚命終皆作天人長者子成佛天人皆聞法悟道知此則蟻子不敢踏過恐他生成佛我何面目相見。

止謗說

或問弭謗之方於道人道人曰謗人無口聽人無耳作如是觀誰受毀譽如人日中避影愈走愈紛不若就陰而憩其影自息苟聞謗之是非不爭曲直但返觀自己腳跟不沾泥水便好向虛空中打筋鬥過日子彼世問人且摸索汝影子不著何哉彼能謗人者安能謗得虛空耶吾心原同虛空不礙浮雲幾點假饒眾口鑠金吾聽之若樹頭風過更能聞謗生喜如吸甘露卽永嘉所謂銷融頓入不思議也。

芭蕉廬說

竹林居士以芭蕉名其廬曰環廬之外皆植芭蕉望之綠影森然如宮扇搖雉尾也此意𨿽明未若維摩老云是身如芭蕉中無有堅則視此廬爲幻身旅泊之所義更通暢若能覷破蕉卽廬廬卽身身廬無別則通暢尢甚然有以蕉覆鹿者遂夢鹿與蕉殊不知人如蕉也鹿亦蕉也我爲夢也其天地屋廬皆爲我一大夢宅也此特其看破浮生身世底最初關鑰未知有禪宗肯綮又不必外乎身世而自超於身世之外者古尊宿云參禪如剝芭蕉相似剝了一重又一重此所謂鯨吞滄海盡露出珊瑚枝或有問雪關道人假如剝盡芭蕉未審心在何處雪關云眉毛動也更問動後如何卻向伊道來年更有新條長惱亂春風卒未休居士歡喜合掌作禮因以芭蕉記廬云。

攫金說

昔龐居士蘊初學道時便硬起一副鐵漢心腸將十萬家貲沈於湘水此等作略固非尋常人可企及予嘗怪其不散給於闤市饑寒而罄投於馮夷窟宅今乃知捨錢帛於人易有恩可念棄財寶於水中難無徳可歸此乃上智大丈夫向難割處痛下一刀才是有力量人也施居士某久發道意信力堅持二十年間一隘庖無日不餉雲水一小樓居常接足髙流然亦不擇賢愚與諸方結歡喜緣其道譽徧海內遠矣且能行布施而不住布施妙解三輪體空非宿燻般若靈苗純熟何易能此一夕偶旅捨爲盜發篋持去金二百餘兩且連年橫罹多變皆出不意闡提人咸以此挑動居士而恣口彈謗居士乃笑談如平日問道愈篤略無些子煩惱如此胸襟坦蕩不被緣境所逆此亦從龐公家法處得來彼能破慳於湘水此竟忘情於綠林蓋以道眼觀則了知失與得等掠與施等怨與親等戚與欣等是謂入不二法門與維摩大士把臂同行矣苟能於一切美惡境上都作此觀不惟善能解脫塵勞一絲不掛且爾直入無上菩提如箭射鵠如刀破竹無難事者矣予得不爲居士慶慰也哉是爲說。

法海津梁說送體邃上人住集雲峯蘭若

夫法海非一味之水津梁豈片葉之舟溯其流者望滔天而無際操其筏者信彼岸而非遙然乎三界漚華翻騰今古眾生識浪起滅不停聖人觀彼妄性元虛靈源本湛故隨其業流灣環之智妄波出沒之情設爲方便濟以慈航使長劫淪胥之夫盡跳出無明之海必大乘兼載之器乃橫駕生死之流故知海以納百川爲廣無涓滴而不是醍醐佛以盡眾生爲緣無一門而不該慈度緣起無心自通羣性法非有說善赴來機然則眾生之機性匪一說豈有常如來之法海無邊飲者皆滿所以釋迦老子說法四十九年經談三百餘會有時拈一黃葉頓止嬰兒之啼有時拈一枝華笑破頭陀之口喚色作空指空爲色無非爲一大事因緣成就法海津梁度盡器界中一切含識也嗣是諸祖相承東西密付匯爲曹溪一脈浚發五宗之源潙仰家風舊在集雲峯下矣吾體邃禪兄者乃僧中之瑯玕玉樹也插鍬舊話也曾帶水拖泥南山刈茅重來結庵傍樹蓋將有意於折腳鐺邊煨熟佑公橡子且待乎栲栳盤裏傾出鎭海明珠廣爲彼處有緣大作津梁於法海佛祖淵源重有望於來哲君其勉旃。

轉物庵爲費無學居士說

有物亦物無物亦物二物俱忘轉者何物知轉無轉星流電捲悟物非物揣空出骨物轉不見天靑一片轉見不動掀翻簸弄究物之體黃金國充達物之用變化無窮知變化者則能轉物能轉物者則同如來故長沙禪師云轉得山河大地歸自己未爲奇特轉得自己歸山河大地方是作家然則此庵卽物物卽此庵還有能轉此庵向萬仞峯頭旋風千匝然後從空按下向十字街頭同遊戲三昧者麼良久雲水自石邊流出冷風從花裏過來香。

曹原水說

浚禪人字曹原或稱曹水兩呼不定余遂鬮而拈之乃得曹原因復用古原字爾能原始要終曲盡宗乘之妙徹法源底則可以倒翻慈明窠臼便知水出髙原卽曹原一滴水之原也故呼爲曹原不亦可乎因偈以記之曹原不帶些兒水學海波瀾一夜漧笑看華鱗吞吐盡紅鑪烹盡雪濤寒。

爲澹衷居士說

達無象之象不淪空有之階識非心之心始通眞俗之妙良以五欲惑志六塵染情此个念頭如豬膏轉軸無一剎那少停見聞覺知牽妄想絲深入不到之境而本際一段風光未嘗覯得者蓋私欲敚乎天理而眞覺隱於妄覺之中也惟至人髙超空洞善用靈明𨿽居濁染如出水蓮花自然脫世之黏楞嚴云若能轉物卽同如來斯之謂歟澹衷先生絕世之品也以其得無味之玄曰澹體至中之理曰衷尢喜聞禪道俾予作禪語以爲力究空劫前一大事予曰語卽禪也禪非語也若喚作禪語則觸若不喚作禪語則背澹衷居士畢竟喚作甚麼於此會得奚容贅言。嘉興大藏經雪關禪師語錄

雪關禪師語錄卷之九

門人成巒錄

法孫開詗編

啟

復閩中眾縉紳居士

伏以法幢勝剎長開閩嶺之春願駕悲花不枉靈山之囑光飛束帛報乏瑤華恭惟大居士臺下香海神龍聖朝儀鳳結來蓮社稱四君子以爲朋坐破蒲團疑諸尊宿而再世瞻徳云而遐布見昔日鼓山之緣思佛日以重輪荷今時湧泉之約但某無關祖道遊霞外以放憨空食人施在法門而何補遠慚晏老難酬聖箭之機近愧先師莫逭析薪之負蒙斯眷注敢不趣承緣先師入塔方新而貧僧出山未便庶秋風之相待或杖履之有期統冀海湧宥其方命某曷勝悚仄之至。

與張二水相國

恭惟大居士廟堂碩畫法苑光幢夙駕願乘神龍出於香海天然慧性良駒不待影鞭昔枉髙軒屢承翰教西江吸盡已知不讓▆壽閩嶺特來無從得攀道眼徒敲石鼓淸響誰聞翻憶渚宮家聲猶在未了先師公案莫趨元老臺墀白晝驚雷个事還思淸獻銀杯變乳此情欲問子韶格物無難賞音有幾聊通一綫敢云千里同風不出三門自信毫端匪隔祗封白紙遠候金湯。

與林季翀宗伯

恭惟大居士補衮妙裁暫優遊於綠野爲霖碩望難髙臥於東山況聖主思賢良才首用如敝鄕鄭方水先生新膺臺鼎則翁臺乃金粟再世定卜金甌先大師昔辱光儀枉顧周旋麈論誾上座每想徽猷親炙一快禪心知慧鏡纖翳不存笑髙僧就墻喚出玆爲榕城諸薦紳大士招席鼓山重圓先師一未了公案勉臨福地龍門𨿽近未繇坐對春風鴻羽將飛聊代躬瞻山斗所願佛祖庭中雙豁乾坤正眼人天叢裏益髙城塹法門臨楮曷勝虔候。

答武林眾鄕紳居士﹝附請啟﹞

伏以峯頂碧雲妙開遮於無意天心朗月普示現於隨方自魔外之力寢疆而祖師之傳漸失驢呈虎技虫咬獅身不辯皂白靑黃嫌依舊樣亂動琵琶鼓鈸喜變新聲苟非直接初祖之機誰能倒用如來之印恭惟雪關大師光映博山鑪照天照地气吸西江水浸古浸今句活如走盤之珠時聞霰集理融似出峽之瀑詎待晲消攝化十方居非呆樁枯木轉移萬類出爲疾風震霆惟玆武林實爲善國夙習西方之觀近聞東渡之機𨿽欲闖玄關而未明宗主惟老和尙正法堅持眾生湣視自了眞徹骨見髓爲人肯帶水拖泥劍口吹毛殺活如意杖頭豁眼痛癢自知虎跑寺舊店新開壽昌師積貨廣賣撈得一个半个頓令老馬生駒滅卻千魔萬魔不使野狐假虎冷灰爆豆飛雪點鑪豈惟驚混集之龍蛇亦以潤太平之艸木願從勤請俯慰虔思謹啟。

護法居士王業浩錢養庶洪瞻祖劉九功吳繼志錢受益錢震瀧周兆斗聞淶宋守一嚴調禦顧懋樊鄒之嶧聞啟祥嚴武順宋楚望王克家李兆勛龔五韺張墉洪吉臣余大綬方傑姚奇胤錢徳昌錢喜起洪吉暉陸燾洪吉符聞啟禎嚴渡嚴津等頓首啟。

伏以獅弦髙奏遙傳毗耶之聲虎錫閒遊將入五云之塢何期舟次忽拜箋函況佛地必稱武林惟宰官皆爲菩薩樹榦城於法苑羨羣公乘願再來受付囑於靈山想在處津梁靡倦嗟芙渠不生原陸慚跛驢寧及象龍華嚴知識率多示現名場少室兒孫挽近翻成戲具禪門收拾不住無乃轉讓鴻儒祖燈冀望重光或可有待來哲佩先徳說尺行寸之訓便是登堂修下衲投璚報李之章願辭執耳政恐座中有客莫唱鷓鴣久知瓶裏呼鵝盡成舟鳳倘遊窣堵相期拈出片香許酌跑泉不妨訂盟華剎恭裁短札深謝髙情臨楮曷勝瞻溯。

答虎跑慧公﹝附請啟﹞

伏以普天暗室假慧日以開明千仞悲幢向中流而砥柱殷殷拯溺有望在玆耿耿皈心爰瞻惟命恭惟和尙肘後懸博山之眞印胸前湧卍字之奇文建旗鼓而殺活因人走龍蛇而風雲匝地頓令山嶽平沈星辰壁立顧鄙山創自寰祖再造幻師迢遞於今宗門益墜敬祈飛錫惠臨威獰特震可使山中諸祖冷骨重溫檻外跑泉寒花自泛喚醒腳跟下事个个知恩不負頂門上鍼人人出血臨楮曷勝翹佇之至。

名山勝剎從昔繼開有人打鼓彈琶貴在唱酬應手久聆道譽千指樂從欲溯玄風孤策懸望虎跑泉而湧醴思共酌於椰瓢獅擎座以鋪茵愧濫虛於塵拂倘繞匝寰師之塔或得隨諗老之筇先指五云繼遊奧域深眸苦口不妨與諸禪徳劇談髙座白椎原自有一方耆碩實冀垂慈髙鑑俯遂出山本懷憑楮遙辭臨風布謝。

復妙行眾檀護

雲棲杖笠未遊虎跑催符便至流連匝月欲返故山忽承眾居士大檀越瑤函下及珍幣殷勤意在鼎新妙行恢復諭老奇迹獨慚薄徳眇躬終恐難肩重任況地當佛奧祖區知僧多玄梁法棟倘容偸懶別迓髙閒萬或布諾不施一當僑居暫借且莫管揚大化庶得與諸明公指瓶論道家風追遠藥山揮扇談玄舊案重翻旻老此亦鄙願所欣愜也造次髙情奚謝明徳。

復吳江眾居士

赤腳踏寒冰六月涼生火宅白雲封碧嶂一聲雁過茆堂正枯坐以無聊驚華箋而忽賁雙徑歷來法窟眞獅子吼時時響振霜林一國尊稱聖師大龍王池滚滚祥開月殿千有餘年勝槪作興必藉名賢八十七人傳燈承接還須郢匠淩霄峯畔應識有人興聖堂前登座已久在羣公協其聲調不難賡雪曲之歌聽下衲別有機緣當展拜祖庭之側所望眾居士深追遠到踐實履眞入門便是春風吹不動之軒登岸非遙野渡橫無人之棹俱作截流香象徧爲護法金剛握塵何期焚檀致謝。

尺牘﹝瀛山﹞

答吳觀我太史

法門眞吼世久隳其幢矣自非豪材傑幹於宗門下事莫易支傾然此道有根智卓邁之姿槪可得之大都爲趁俊過頭收拾不下𨿽欲趨向上一路莫不盡其巧力望崖而退下稍兒贏得一場懡惟是大居士夙蒔往燻圓機活眼兼於海內尊宿多參承法印故踐眞蹈實人咸仰是毗耶後身愚竊景如華嚴知識𨿽未親聆謦欬亦嘗於撰述中私淑大教多矣鈍根虛受老漢剪拂望先徳風規如跛驢學象王之步好生慚恧年來厭倦心生聊覓一枝棲息昔龍山客到燒庵便遁顧自抱拙素非其儔豈敢曰喫折腳鐺邊飯作佳話也貫公隱景星巖有云休將瑣末人間事換我一生林下閒此與鄙懷略近生平不敢效顰惟盡力行其可行止其可止耳來教謂山僧在博山如妙喜之在圓悟𨿽承獎借過分自揣肖擬無似然彼當時向樹倒藤枯句邊通身慶快誾上座慚愧二十餘年扶个破沙盤不起不獨遠望妙喜老人頭腦迥別抑亦近與博山和尙眉眼較殊然果得底人又何嘗不同一鼻孔通風耶參學兒若不識破自家肝膈上病要與古人把手同行米免依稀越國仿佛楊州所以今時禪者多是見地淆雜渾同作解平時不曾操履分明無決了智一旦涉歷境緣胸中漫無諦當不是把古人格則語爲憑仗便被目前逆順境所掣肘直饒總不與麼亦是學壺公隱身術子驀地與伊打破壺兒敢保佛界易入魔界又難透也故臨濟用驅耕奪食之機洞上合轉位就功之妙善融會此兩宗奧旨則五宗無不合轍自然家活闊大應變非常若一向在蒲團上討方冊語脈中求便摸索不著必須就緣境上勘破始得大自在縱忙不徹時亦是閒不徹也惟一類擔版人難投此劑趙州謂要與空王爲弟子莫教心病最難醫是他在膏肓裏病過一番來故得起瘠回春自然說著苦心中事也大居士是屋裏人故敢對說家常話不然世諦寒暄徒勤筆札惟大居士切於此徹於此則與遠錄公棋盤著著對手山野何敢傍添一子和尙是貴鄕曲人自當了浮山未了之局或有緣晤坐春風中有日矣。

復余集生冏卿

去歲道兄至博山撥艸瞻風大有來繇正如金龍出水而和尙似妙翅急提拏雲攫霧已具一副爪鱗倒嶽傾湫未見滔天白浪誾上座不合從傍敲擊被道兄覷破不是好心然一片熱腸不過求个同參將老漢拄杖子雙手交付知道兄中毒已深報怨不少千斤擔子還須有力丈夫第不識末後一句曾徹底掀翻否和尙得得而來大半爲道兄點開活眼了卻生平緣會恨薄祜人不及翼行爲初住片茆動身不便道兄倘有意乎法門昆仲當畱一蒲團地俟他日索取那顆神珠不妨傾出栲栳勿謂依樣畫貓兒殊非妙手願道兄快些撥轉走盤非但勘破仰山東寺且又捉倒佛鑑圓悟也。

答方士雄居士

居士已具大乘根力所得灼有根據旣迸開一綫須踏著向上關捩徹骨徹髓然後千差萬別一串穿過蓋佛祖堂奧未易窺測大人作略原不尋常如善財發菩提心已更踏步南詢見五十三員不喞瀏然後刀山火聚虎穴魔宮都得遊戲三昧況宗門中許多聱訛公案若秪將一个道理會去未免囫圇吞棗所以道向上一路千聖不傳又云道曠無涯逢人不盡彼善財參見彌勒後復指見文殊非無意謂自是學地中人心識粗浮不極其致鄙意亦似寒山忘卻來時路拾得相將攜手歸不知居士肯然其說否居士若果到不疑之地博山艸鞋錢正好還卻何故在屋裏販楊州得見明眼人不妨畱一兩則唱酬爲法門盛事也。

答蔣一个文學

祖庭靈气大半在桐子國中故人龍僧鳳互挺奇傑無如此一時之盛而當世稱才品者又望居士赤幟爲前標然則優缽天花豈作凡卉香艷耶近時學禪者紛如牛毛求其妙悟者不啻麟頂覓角病在靈心太活逞巧辧則如花枝畫出露智刃則便四射光芒擬吐驚人句翻成落套詩蓋最初要按下雲頭如寒巖立雪始得枯木回春果到此个境界𨿽孔顏未必知有此樂況向上事重玄復妙靈變無方聖智未易管窺凡情焉能蠡測必也誠重情輕自然求深願遂譬旱地穿泉不得水終不放下鍬子右是个一腳踏到底漢子此說卻又打之繞噫生知敏識震旦復有幾人居士是我輩已上人更不敢以穢食置公寶器第不識是拋竿擲釣手是溯流尋源人耳論此事須得个入處方好共盤喫飯各路還家不然非但被博山和尙瞞又恐遭雪關攔卻路頭在若能掉臂橫行自當放開一綫道也。

與詹禹明居士

居士仙瑩其姿佛鏤其骨一雙智眼看破濁世上事如弄棚頭傀儡若更向祖師門下參尋要旨迸開衣綫則知止字法門便與法身理同更透法身向上事則塵塵三昧如揭衣裾見寶不待傍人手撥自然轆轆地轉也。

與毛鑑仲文學

居士品俊神淸手標秀出必夙從般若中來肯從此培植善根以禪理究心不但超然世网如出水蓮花且得洞明自性如空中樓閣何等玲瓏也惟望內勤返照外積功徳至戒殺放生尢爲日用中破業緣要事昔人活龜蟻微命而享報擢第封侯以居士之髙明知不在山僧饒舌也。

答座元知非正公

生平不望報緣熱處可過冷處不妨盡覺此破院風光住亦恰好譬之橘皮作湯毬花爲罏坐盤中玩月政公方以爲淸歡同流不無蹙額蓋濃淡異趣亦各從其天性不可彊也近日情況閒甚思得道兄笑言句日菜湯稀粥亦不甚難爲東道也。

答石浪關主

參禪明理者多善變其用者無幾个耳眞得妙悟者如神龍借一杯水便乃興雲作雨終不學黿鼉戀窟多見閉門作活設盡計較不開交總是命根子撲不斷生滅微細流注不是走作便蹲窠臼若是个穿膽拶髓漢就底蘊裏一齊勘破直得腳跟下紅絲綫斷舌頭上十字關開向千聖頂倒立橫行遣得去呼得來通身口眼天下人不柰渠何渠能柰得天下人何倘不到這田地未免向別人架下行秪得稽首歸命望他曲盝上老漢放光令我開悟豈不痛屈哉石浪道友還是个殺佛殺祖底闡提還是个知識手裏乞命人耶妙喜道大膽駕頭衝突過小膽哀鳴告所繇有此等標槪參學自然不立下風不然非但不能捋虎口須恐不免遭其猛噬也。

與夏伯功太學

讀歸云堂詩知汪文定公嘗遊瀛山也蒼崖摩漢獨少飛流此中頗得岑寂之娛每想昔賢屆止必爲古尊宿建幢地今惟一荒村破院然興隆三寶俟乎有力量人倘臺軺肯爲借光可以共蒲團茗碗商量本地風光洞口桃花指出靈云面目想明公皆般若中人當不令香火緣成落莫也。

與何惺谷居士

觀居士所輯之稿見地盡有第參得古人言句及經教中義理禪多故下筆便波瀾疊疊若是透頂徹底漢掀翻今古別有一副鑪韝拈一毫頭來作無邊佛事可以應機答話識得古今人一切言句破得天下人一切疑情譬善殺人者向咽喉下一刀便了若持刀亂砍非但不能截人命根抑且自己傷鋒犯手如書中與諸公上人駁論彼此爭長各不相下大都金屑未空道眼欠圓所以鑑來機不的大似惡口小家鬥舌一場未免勝負有在須是自家田地穩當步步踏著實地縱渠來徵詰辯難輕輕捏住鼻頭無伊出气處何煩許多葛藤要證明此事耶就使說得十分明白所謂言語愈多去道轉遠秪成得个賣滯貨搬骨董的手腳未有肯綮之談服得天下具眼人心也竊謂此稿宜藏在他日操履到佛祖不思議境界從頭按過方可此時且望再加徹底工夫不得粘皮綴骨將古人言句及經教上所得視如殘沈縱自己胸中流出亦須盡情吐卻斬新條令然後運無畏之辯才開八面之雄鋒受勍敵於天下𨿽佛祖再出頭來亦不敢正眼覷著也若卽刊行時流者駭以爲奇恐明眼人見猶是藥汞銀未入煆煉也僭妄之極恃在道愛諒不怪。

省鄭六具居士

古者道劫火洞然世界俱壞惟有這个不壞門下若得這个不壞受用便是鎭家之寶彼幻化蘧廬忽有忽無縱燒了更可新造如天帝釋插一莖艸便現寶殿璚樓想門下久已看破世境塵勞如夢幻空花連這个不壞底也要颺卻況可壞者而復有芥帶乎𨿽然災之一字也不可輕易放過聖賢猶有反咎愚亦不敢爲門下說空話以譬諭恐見尢耳。

與鄭赤求文學

來教與偈捧讀間如撞入水晶宮披襟相對腳下廉纖俱絕矣然宗門秪喚作法身邊事更有法身向上事何得自諱卻也杜順和尙頌云懷州牛喫禾益州馬腹脹天下覓醫人灸豬左膊上此正向上人行履是文殊普賢大人境界不知門下能與此偈相應否若能則日用中如龍得水似虎排山𨿽萬境紛擾於前著著皆遊戲三昧縱橫自在不離魔界卽是佛界六祖云佛法在世間不離世間覺可見春來無處不開花也。

答楊捨逸居士

南禪師嘗以佛手驢腳生緣勘驗學人學人多下語師惟瞑目而坐絕無可否或問師何不爲人決疑師曰如過關人掉臂而行從關吏問可否者此未透關者也公旣力參此事予卽把關吏也若眞透徹安能把得公住耶直須滄海口吸漧始與龐公作个同參若不如此是怕事漢辜負老僧一片婆心也。

與封翁吳居士

株守一隅藤牽百事望毗陵如在天上每思光霽莫逐雲飛曇公來辱華韓注存髙情遠顧似於楮穎間恍對眞人面目想老居士靈根天植慧與福齊選官選佛兩幟爭髙第渺隔蒹葭不及握麈共譚追深扣遠昔人謂此事直須髙髙山頂立深深海底行閨閣中物捨不得便爲滲漏不知公於此旨諦當否方外寒暄何干至聽布此爲侯冀有賞音。

與陳雲怡文宗

昨承枉駕空山髙論往復如對毗耶先生盡曼殊機來獻酬不及第向上關捩子重重覷透一串穿來再攜蒲團拄杖向別个峯頭尋野衲腳跟在何處點地大居士窮髙極遠深固難知第所望者秪貴田地穩密得个千了百當那時快活不徹也分宜摳衣趨候側坐春風緣久未出山錫聲一振恐又驚畫樓鶯囀也。

又

辱大居士垂問千機頓發滿盤托出可謂通身是口矣所貴者先要全身拶入將此件鶻臭布衫重重扯破密密縫來然後龍袖拂開全體現象王行處絕狐蹤其機理必一齊貫徹也如命根難斷者須向萬仞峯頭打个筋斗下來始可橫衝直撞推倒吸漧入細入粗和泥合水蓋參禪人識漏不盡則被識心哄入悟境轉深轉有愈妙愈玄喚作守他珍禦若打疊不下反被个悟字坑殺必須隨他哄透頂底覷破七穿八穴方好和悟字吐卻始信古徳道昔日迷悟非迷今日悟迷非悟此乃透過迷悟兩關如人得效傳方眞有靈驗也大居士非常作略自是大人境界待一口吸盡西江其徹證向上關捩定無難矣何俟山野饒舌第一片熱腸更欲起疑疑到不疑之地方可打鼓笛相賀也。

答朱明府

紫陽先生少年喜看徑山語錄又因謙禪師悟入則其性理之學亦淵源有自矣後徧注經傳爲儒宗千古之雄向使不力排佛學則儒學微而佛學盛故知此老之排佛非排佛理之精粗乃排其好尙之偏者亦冀濂洛洙泗之傳不致冷落也然𨿽衛道有功窺其心事殆亦類乎逢蒙者矣故晚年作詩多降嘆禪門復稱達摩一宗視義學猶爲髙妙有故盻指心性名言超有無之句蓋其功業已成始平心佛老故作定論亦謂佛氏之學與儒理甚相似然則生平排佛之心始末俱露矣如韓昌黎公作原道論深溝髙壘以拒佛老後謁大顚禪師乃有悟始知其門風髙峻未易入也故明道先生至潮州訪遺書及畱衣亭乃作詩以諷之其心迹又被此老窺破矣所以濂洛二程諸君子皆不甚毀佛且徧參宗門諸大老如太極圖說得東林總之旨訣也後之通儒兼稟佛學者莫不鑑二賢之用心所在但植教甚嚴偏斥太過抑多不韙其說如羅景綸自稱早年洞究釋氏之學故於佛理惟有信而不諱也來教謂佛不譚性命不與彜物作則不知覺所自來及有體無用等問蓋佛稱大覺豈不知覺所自來如華嚴偈云若人欲了知三世一切佛應觀法界性一切惟心造旣曰惟心則凡言性言命言體言用一切皆心也如飲海一滴味具百川論乎性也則凡言覺言命言體言用一切皆性也以命繇心造故惟一心不說性命以用在體中體從用攝未有無用之體未有無體之用如燈必有光火必有熱豈有舉用而遺乎體者也如華嚴四種法界有理無礙法界事無礙法界事理無礙法界事事無礙法界若入得理無礙法界則所問性之與命體之與用與夫覺所自來爲物彜則者無不明矣入得事無礙法界則知先佛設教有權有實有事有理有頓有漸有偏有圓及孔老隨時制教之疑無不明矣入得事理無礙法界則佛法卽是世間法世間法卽是佛法此二無不明矣入得事事無礙法界則知達摩不立文字復以楞伽印心立文字亦得不立文字亦得指禪卽淨土亦得指淨土卽禪亦得禪淨兼修亦得禪淨持操亦得乃至婦人孺子抵掌嬉笑皆是侈譚佛事無厭足王之好殺摩登伽女之邪穢雲門偃之辣棒玉泉皓之布裙及呵佛謗法亦遊戲三昧如昌黎晦庵之毀斥此道皆事事無礙境界也可謂百花叢裏過一葉不沾身參學人到此田地則造化在手性命兩字復是何物哉蓋此个境界直得三覺已圓向佛祖頭上橫行直走魔王隊裏東倒西歪豈不知覺所自來乎能以十法界爲一大韝洪鑪將四聖六凡無不陶鑄孰有彜物而不作則也哉但當深參遠到研窮祖師妙旨博通三藏教乘然後回視外學不啻牛涔之擬淵海也門下髙明久著徹鑑無餘何俟山野饒舌玆承華翰下問略述大槪以酬來意以門下深信佛乘故不敢以胸臆之論瀆於鈞聽幸爲照察是望。

與解初上座

公於此道肯心參究亦切切矣第生滅流注變化多端必須坐斷千差意路向萬仞崖頭撒手一回然後臨機應物如珠走盤不但轉得塵勞歸自己且轉得自己歸塵勞苟有纖毫情識及佛法知見不空則未免荊棘林礙塞胸次矣幸當加意研窮到大安樂田地始可隨緣放曠也。

與鄭方水太史

明公妙辯夙慧黏縛皆脫𨿽事朝參如方朔吏隱金門視出猶處今聖天子當扆賢無不用而宏猷碩抱如明公者知遇必隆靑山𨿽好恐未遂疏廣之髙故不欲作急流勇退語以惑鈞聽謂今日之子瞻固不藉參寥八行然後灑落也道無尊賤惟愛畏兩關打得過皆有自繇分昔人謂樞得其環中妙應無窮則知君臣道合默協洞上宗風佛法不在廟堂之外明公實能似之矣。

與兪東倩司馬

門下以實徳行實政洞燭民間苦瘵使輦轂下無一物不在覆載煦濡之中如此行履便是華嚴知識境界又何必談妙說玄然後爲修持徑路哉惟在力行不倦𨿽有剛彊難化之民亦惟將此不倦之心修菩提行應折伏者而折伏之應攝受者而攝受之則頑石可以點化況同稟血气者乎故諸佛菩薩從無量劫來化導眾生多就國王宰官身行其難行忍其難忍方成就福徳智慧誓度盡器界中一切有緣也。

與余毓蟾刺史

捧來教知枕席上多般生受厭此苦器眞度日如年也第業有定報生有定命促之莫得延之無方但拼著个死字時節若到撒手便行目前且隨痛忍痛遇苦叫苦更不作厭苦救痛之想直於痛苦處看破此受痛苦底是阿誰則痛苦柰何不下底亦連贓捉敗矣此乃禪家對治病苦生死底妙藥試爲門下施此眞方以博一笑想門下見時必然噴案惟善自調慰不贅。

與李龍石太守

學佛法易先推倒此一座五蘊山頭爲難苟情關不破識鎖未開縱智辯過於鶖子聞見齊於難陀其柰命根不斷生滅熾然何吾不知老居士何爲而捷至於道如此其爽快耶可謂香象過河兔馬奚及往遊齊昌甚辱道愛至今想毗耶齋頭團欒共話眞不減龐家父子也。

與袁滄孺刺史

明公江漢碩儒雙融眞俗向慕光霽匪夕斯朝然未常不在鏡智中相對眉宇以譚第一義諦也昔張無垢居士與徑山杲公論格物山笑曰子韶秪知格物而不知物格再徵辧問士遂豁然有省乃曰子韶格物妙喜物格欲識一貫兩个五百山然之明公於此道參究有年必有深詣貧衲敢借一問聊爲相見秪如格物與物格還是同个鼻孔通風還是各自咽喉出气未審格物在先物格在後抑物格在先格物在後耶若道本來無物可格無後無先便落在古人圈繢若道有物可格有先有後又落在今時窠臼畢竟作麼生得个不涉古今有無請別道一句以慰翹渴庶不虛與至人生同時道同契也。

與彭質先國博

接手教知近來工夫緊切道眼將開故有種種魔事來擾昔黃面老人坐菩提樹下垂成正覺時波旬弄盡伎倆不柰渠何以得甘露滅遂能降伏魔軍況我博地凡夫夙業深厚初機入道未免道髙一尺魔髙一丈必須信力愈堅道念愈篤如豎金剛勝幢彼將自隳裂矣第徹理人分上𨿽歷諸患難如夢事如影戲不作苦境想不作魔障想法華云如有勇健能爲難事王解髻中明珠與之以其能與諸魔共戰兵勝有功也古徳云入得佛境界易入得魔境界難然則拂逆我者顚沛我者正是好遭際處亦是天龍成就人處如烹金謝火治玉蒙石則感恩無地若更印以道眼則又當作戰勝想賜珠想視此魔境卽珠光發現妙在撥轉便轆轆地耳世尊曠劫修行歷試諸境皆極難行難忍之事無一惡趣不生無一業軀不受大千世界無一芥子許不是舍身命處然後靈山湧現助揚法化或爲常隨或爲影響所以打鼓弄琵琶相逢兩會家無一怨親不爲佛子也推此而言則今之子女緣冤賊緣皆當轉作道緣則愛憎苦惱等情總是莊嚴菩提妙用此是點鐵成金語知此則可轉禍爲福轉物爲道造化入吾手矣蓋大凡修因必須就緣境打得過要見千摧不倒百折不壞方成一株大樹覆蔭得天下人也來雲家道殘破矣骨肉慘傷矣功名偃蹇矣尙自寢食不失其常志願不更其故𨿽亦忍力所到尙似排遣未盡釋然忘情消融歸於寂滅地耳又云晨起奔馳夜就鼾睡驀然開眼戲耶夢耶世事如斯究竟安在此乃心猶涉境工夫不得力處若還信得及把得定十二時中有自繇分豈被識情所轉耶如雪巖問髙峯日間浩浩作得主麼睡夢中作得主麼峯俱答云作得主及問他無夢無想主在甚麼處便不能加答後因鄰單推枕落地便豁然大悟云由來秪是舊時人不攺舊時行履處質先居士但恁麼依樣畫葫蘆參去定有徹頭日子在幸深信焉。

與袁公寮太學

事貴髙識行貴實踐理貴眞參惟雄傑丈夫肯自己擔當則世出世間不見有難爲之事苟從旁觀望欲入不入所謂繞指柔非百煉鋼耳故一超直入惟廣額先生颺下刀來自謂千佛中一數豈不稱大勇烈哉然以理觀之舊佛新成尙多个成字況以難字爲關便如萬里望崖州恨不得到耶卽到後更須洗刮陶汰極盡功力然後處順如逆居逆猶順於一切境緣中得遊戲自在不然荊棘林非容易過得也。

答周貫庵居士

卽心是佛是馬大師答大梅和尙問也大梅住山三十年秪將這話頭用心後馬大師著僧往問汝得何道理便此住山梅云大師教我卽心是佛僧云大師如今卻又道非心非佛梅云這老漢惑亂人無有了時任他非心非佛我秪管卽心是佛僧回舉似大師大師云梅子熟矣如今若有个不受惑底漢子秪把這句卽心是佛一味參去管甚麼廿五聖旋根返元證聖得果管甚麼瞿曇拈花達摩面壁任他五家宗師有等玄言妙句棒喝槌拂盡是弄猢孫家具祭鬼神茶飯何故實際理地著不得个元字腳秪這一句卽心是佛早是遭他老鼠藥了何況餘事耶所以趙州云佛之一字吾不喜聞佛且不喜則伊沒閒工夫向他家門庭東覷西睹可知也若實不曾到得這田地不可便一切撥置須知他人不是呼神嚇鬼秪如臨濟一喝如金剛王寶劍一喝如踞地師子一喝如探竿影艸有時一喝不作一喝用會得時一喝中便具四喝若在這一喝上徹見得去說甚麼宗與教離與合是與非直得不疑生不疑死不疑先聖後聖不疑生滅寂滅釋迦老子便是素王素王便是釋迦老子旁流異派總是一源千門萬戶都是一喝秪是不得作一喝會若作一喝會入地獄如箭射若不作一喝會入地獄如箭射這里大須審細始得至如諸家拈棒擎叉挽弓豎帚𨿽拈弄不同要皆同一機用也來問云寂滅現前正覺正定中何故忽生此相豈有大人儀則將非賣弄家風而於正宗無當耶如上所難問者蓋不明他機用之妙故有此疑昔世尊因乾闥婆王獻樂於時山河大地皆作琴聲迦葉起舞王問迦葉豈不是漏盡羅漢何更有餘習耶佛曰實無餘習莫謗法也王復撫琴三度迦葉起舞如前王曰迦葉作舞豈不是佛曰實不作舞王曰世尊何得妄語佛曰不妄語汝撫琴山河大地皆作琴聲豈不是王曰是佛曰迦葉亦然所以實不曾作舞王乃信受此个公案恰當居士疑他正定寂滅中有此相便疑迦葉作舞一般若非此可爲證則與居士終辯不及因不明這一喝妙處所以疑情不解何得不疑諸師零言碎語棒喝等情這里錯過不知日用中錯過許多好事若他棒喝不是你拈匙把箸做甚麼也不是所以不肯直下承當便謂日用中都是塵勞分上事便要去做背塵合覺工夫有塵可背有覺可合便分塵是外境覺是內心不能打成一片取捨心在生滅宛然可謂認賊爲子與道全乖矣山僧爲此不惜口業與居士通一綫道不要走他家去如油入面縱饒三二十年苦工秪到得一半如來禪許會得祖師禪未敢保在莫見恁麼道又疑他五燈未然之前皆失諦也而宗出末世量過羣聖如今且莫管他過與不過秪把个萬法歸一提撕將去行住坐臥動靜語默總休暫捨驀然撞破額樓大叫一聲方好道著賊了也那時誾上座也藏羞無地何故不合爲公透引𨿽然如是還我个元字腳來再向汝道。

復鄭汝交使君

二千餘里入閩正欲尋一个皮下有血底漢子趁其性燥好與一足踏殺居士旣肯拼卻性命要來急索此事正須上山商確何故在屋裏販楊州耶昔張子韶見妙喜便屏息家累閉不動軒矢志發明居士是大有才智人近又爲此念頓切應好猛利一气做上更莫轉腦回頭但秪看我主人翁面目落在何處決要討个分曉𨿽應酬事事莫作夾帶想亦莫作撇下想莫作煩惱想亦莫作解脫想貴在念念不放過處處著眼覷如此緊追密究到个鍼札不入處忽然捉敗這枚賊則曠劫無明當下摧破便是大得手也待有如此光景可打鼓相賀。

復鄭天柱居士

讀鼓山誌遊見髙才藻思如畫出湧泉令人心眼泠然翻思昔賢如白侍郎蘇學士黃太史輩不甘流入名韻耽風流文酒之癖其一段精光收拾向禪理中方爲究竟公人物英華不下諸公不知肯聽招入蓮花社裏否承佳句見投並索遊序聊以寱語塞責第不識毳袍可坐黼黻中耶。

與林狷庵明府

蠟屐遊山頓醒千古之夢昔人誤入桃花源恐無此个消息明公以爲奇覯否耶略對麈譚恍然猛省知天機之靈妙夙植因深佛謂人能聞法頓悟如良驥窺鞭而追風明公倘肯從此深入必將心空及第推倒選佛丹霞眼豎頂門笑殺聞雷淸獻。

與徐大玉太史

昨得叨陪麈論乃知大智慧人不昧夙因外境諸緣超然莫系而一片眞實心必欲洞明己躬下事爲急且曰參禪此著如救頭然果激發如此則可立地覯取使曠大劫來不失之物頓獲現前無難矣蓋過量人妙能撲破虛空吞吐華藏得三昧王三昧無纖毫空缺處無一點滲漏處自然事鏡出非理鑑忘是將佛法塵緣打成一片爲世出世間一大解脫觀自在豈不大快乎王荊公嘗自謂我得百丈是甚麼一句做宰相然則宗門語句其開豁人意迥越常情如披云見日如點鐵成金所望居士得此末後句他日補衮受用豈不法門藉有重光乎邂逅之緣似非偶爾或般若因中曾有同參之約第吾輩接機气力尙弱惟大居士髙踞願乘汲引同類則片語醒人力重千鈞豈自了漢可窺其作略哉。

與陳雲怡居士

六祖云欲識眞不動動上有不動此語足與持衡經世者作个金剛幢王居士履踐親切𨿽有節旄柄文之冗正好於煩劇中薦取不動之旨撒手懸崖分身萬象終日應酬不見有應酬之事是名大了事人又豈粘情帶識之流可企及其片晌受用哉。

答蔡宣遠明府

讀佳句心花燦露不減優缽之香知般若種子頓生於八識田中矣倘從此勇念進向忽於覓心不得處竟爾心安則黃梅衣缽惟帶髮上人得之居士幸無以須髮自礙也。

與天臺邑侯彭赤霞

龐公問馬師不與萬法爲侶是甚麼人師云待汝一口汲盡西江水卽向汝道公於言下大悟此老費盡一生气力到這里卸角馱收籠頭較馬師道自從胡亂後三十年不曾少鹽醬卻又別是一段風光一人破家蕩產一人立業興家兩个共鼻竅出气不識居士於此古錐舌頭還一齊截斷否耶想日親簿書翻著自家公案放渠熱棒不啻徑山竹篦決牘如流總是大用現前葛洪有言若不是腳跟綫斷也難得个自繇敢問居士還是自繇耶繇人耶簡點得出好个不少分相應。

與仁和邑侯宋喜公

城北破院前得臺車枉顧羣公在座裾舄駢臨不及與居士瀾翻舌本極譚妙旨𨿽上上根人不待揚眉鼓舌已自知音然格外相逢非世間尋常機會似不可當面蹉過倘不鄙野鹿行蹤相期於郊坰之外得罄半日淸譚誰謂公事與佛事相擔閣耶昔人道十年磨一劍霜刃未曾試今日把似君誰有不平事借彼證此可作一偈爲公盡情道破也。

與聞子將孝廉

春來爲脾家受虧至今猶未疆飯思得一晤以旅泊風光時時領珠唾蘭芬不落枯寂何快如之月潭禪友至詢知起居違和不勝同病相憐之意洞山老人看病不見有病此固得安閒法耳老子云吾有大患爲吾有身此卽外其身而身存古人內脫身心外遺世累則身𨿽病攢簇他不得黏綴他不得八苦交煎總不妨公示同淨名說法此等身心患業已皎然澄瑩卽抱痾亦遊戲乎因布候不覺甚贅。

復吳心石鹺使

大居士天眞不擾性地虛明肯於向上一路如推車相似忽然撞著石壁尋个入頭自然出息不涉眾緣入息不居陰界常光體露滚似盤珠果得如此受用則世間境情何樂可諭乎。

與徐獨往兵曹

喫人殘唾是近來學人無化腐气質若單愛自家杜撰亦是聰明好辯所受病處石頭老祖雲乘言須會宗勿自立規矩此千古明眼證據今師家無此法故衡物失準第灸必著穴斧不畱痕方爲了手人善能髙鑑若恣性奇談不以平心較論恐螳螂捕蟬莫知黃雀在後古人簡點抑揚都與人做个手眼所以賞罰分明不似今人一棒打殺都無救活手段妙在殺得人活得人臨機應變與奪隨宜公於此覷透則如所駁者政所謂劍爲不平離寶匣藥因救病出金瓶。

復西水超座元

虎跑一期才散又住一破院想公曹溪閒光景卻無此等繁難便西水堂聞風規頗整眾心信向大有可觀老居士亦欣然助喜不愧博山家聲所以舉公者本分爲人謙卑自牧善誘後來大都道香價重自然出一頭地百凡望加珍重不令人覷破底囊此大受用也。

與薛緱山兵憲

斂剎土於毫端截眾流於一句此是入門捷徑若不如此則識心紛飛縱然門外覓車路途打繞其柰到家轉遠何昨承大居士積誠問道故不敢更作葛藤語恐負來機但請急地看个萬法歸一一歸何處工夫綿密如弦路直忽然磕著額樓不妨道个相隨來也此時快活不徹亦須把得住不然流入歡喜魔自亦不覺先要照破始得涼色漸多軒帷還可晤譚並問約之何日。

雪關禪師語錄卷之九終嘉興大藏經雪關禪師語錄

雪關禪師語錄卷之十

門人成巒錄

法孫開詗編

尺牘

答杭州黃海岸司理﹝附來書﹞

博山缽袋子久付堂頭今虎林大眾跂望法雨正恐一腳踏破洞水逆流耳無齒大虫攔街打坐應有不惜身命漢子奪卻項下金鈴也萬象渴仰惟飛錫蚤臨莫道我無佛法與人便閉門打睡也菲儀修候並▆錄存。

三家村裏唱幾句蠻歌野曲若推向十字街頭便露出杜撰手腳此行爲雲棲掃塔實副本懷他則非杖笠所之舟次捧翰教知大居士一片婆心原欲接壽昌此脈洞水逆流第年來贏病愈侵應酬不及虎林髙衲如雲明公盛集向上機籌大有人東提西唱似不必駢拇漢更出標指也幸爲曲施權巧轉語善辭或圖共酌名泉借軒帷入山罄數日之譚此爲鄙望余容面對光風極領欬唾他不贅。

答瓶匋聞大師﹝附來書﹞

去夏辱慈愛殷勤俾印折福不少歸卽一病瀕死迄今猶未全愈然每從往來衲子得吾師法席隆盛化道洋溢之信殊慰病懷啟者祖庭秋晚魔外侵疆諒非祖令髙提聲光借甚者不能鎭挽也玆幸元公公祖集生先生洎武林薦紳長者居士一時雲龍風虎仰重吾師欲屈慈云東覆布濩羣生謹擇江幹大慈山虎跑寺乃寰中老祖開山曾感猛虎輸泉趙州執帚遂令說丈行尺之話徧天下顧此道場非博山冢嫡又安能繼席哉切願玉殿開封金鍼密度令浙西夜半正明簾外轉身一步何幸如之臨楮曷勝西矚。

去夏得扳慈錫光照一丘至今松杉之上猶掛法云瀕行曾告以雲棲掃塔之情緣兩山眾務繁瑣遂爾愆期今開歲出門舟次瀫水忽辱來翰展讀如金光遠矚輝我眉端第此行辦香展敬不昧爲飲水知源亦惟繞匝繩牀面聆謦欬其他則非本懷也促筆不莊。

答西溪古徳法師﹝附來書﹞

不晤道顏久矣每有人自博山來必詢定動知宗風大震不減當年淸約肅然光逾舊制江西再見一馬駒矣喜踴喜踴此方宰官居士久渴醍醐今專人惇請想吾兄大慈寧不悲憫而普其法化耶如慧光垂照豈止艸澤增輝謦欬之間將見祖燈轉熾矣。

連年唱掃塔之行無那兩山牽絆今開歲徑來將度瀫水忽接尊翰如玉毫一道飛照孤蓬欣慰何已第此行瓣香原爲五云拈出惟有策杖西溪飫聞法教一腔傾渴之誠此外卻不敢聞命也趨教有日布謝無言。

復李西有太宰

客秋慈徧禪人歸接翰貺愧喜交集大居士端居大光明藏想日用事善自偶諧自不違時失候其他多三昧𨿽差別各殊昔人謂得用隨宜卽便休若更不斷絲頭終被人哄入行鋪搬骨董不了明公原曉事人野衲何敢寱語。

復錢坤誠居士

讀社告信居士荷鷲峯之囑累樹毗耶之燈幢開六堂轉大法輪先戒如築墠弘教如庀材祖燈如堂皇衛生如漿脯懺摩如浣濯淨業如牀蓐譬善治生者缺一事則用不彀駢眾美而屋乃潤此雜花之所圓演永明之所統歸居士從源疏派接樹遮陰則是構深得雲棲家法然須擇行解兼傋始能典其事以執耳之人非止匡輔大教亦乃裨贊王化恐時師僻習焉足以振閎大之舉然𨿽如是設有个一不立六不收底來問居士入社未審安置他在那个堂好想眼具緇素勘辧龍蛇一點瞞公不得但不知誰是其人幸有以報我。

復沈彥威中丞

虎跑一度將謂臺從復枉生柴怕猛火也要大家逼手如擊布鼓相似先須緊鞔密釘而後響逾重垣居士若道我性急作麼則雪關呵呵大笑放下雙槌更不重撾也公又如何酬機發問。

與錢從卓憲副

雲棲先師翁道全徳傋千聖同行薄劣之姿安足揄美蒙大居士見委當竭愚力以副授簡盛心第腳下兒孫無自撰塔銘之理若攺一題目補篇行狀亦可如臺諭自當添入印法弟子爲蓮宗拔幟嘉選耳。

與錢機山相國

臺車一顧淸談半日𨿽華嚴之機緣鄭公頓契黃檗之旨趣裴相知歸較大居士此晷風光似亦不減功名富貴是順緣公也盡嘗滋味憂畏患難是逆境公也無不經歷此際肯一齊看破頓然放下提起這著做去譬剝芭蕉心自露矣況是品地完全眞醇合道果體究緊切無斯須放空處昨云將謂遠原來近卻被道著然可作悟讖猛著精彩佇聽捷音冗筆不莊。

與徐太玉太史

五云枉顧又得一宿深譚較鼓山更有風光別後想正眼頓開惑路辧淸其工夫可直捷而入知不靠倒壁觀老子不休也在虎跑日與衲子切磋陶汰如颶毋風消鯨波勢息惟有下萬丈深潭探取驪頷似難其人耳且別選一室顏曰炊香閣更與居士中有血性者痛加鉗錘覺近日許多口頭禪一齊捉敗後來緇白如雲使宗門不亂旗鼓標幟有在世亦佛法之幸獨不能時與大居士握塵憑陵論向上事爲快意然亦打鼓相賀等候多時公當猛省一決也。

與嶽衡山杭州郡牧

到武林卽遊春風化日中況虎跑得借榻安禪無非呵護之力然法喜唱酬其一腔屬望之情還須上上根人當機領荷想大居士以公庭爲道場躬勤惠政徳感人天肯參此末後句如壯夫伸臂似不難其力耳。

與許云賓寧波郡牧

大居士能於朱紱場中作善知識寬平爲政便是福星淸耿但願就路還鄕二六時中緊把繩頭看个主人公落處忽然雲開日出雨過山靑便好撫掌大笑趙悅道聞雷眞个撞染耳。

復董治聲文學

文章如做繭脫此軟殼須有異人不然裹卻一生秪成學問邊事居士偉哲非常能儒佛兩辦則出人頭地遠矣昨對塵次偶及不肯非斷斷要人如此以挽近師資弄成套索學者多愛人肯怕人不肯卽師家亦喜人順不喜人觸審如此則擇法眼了無足憑若眞是个鐵漢子他自知分曉肯與不肯是兩頭話坐斷雙關別尋活路直得千機頓發一事無干若到此个地位決不比山蠻社拗任天下老宿肯亦得不肯亦得肯不肯亦得果能裂破老僧圈繢跳出亦好不跳出亦好跳出不跳出亦好不必問人秪消自家斷案可也。

與方肅之太史

聞大居士近家秣陵野衲亦駐錫虎林衣帶不遙每思玄度𨿽閒情相憶不難乘興剡溪然向上人自有向上機寒暄事似不煩於屑屑曩先師以館閣相期政謂今日可膺靈山付囑之任然付囑者必知法而後能護法不然徒護外而忘內以內外兼護惟大居士實能之竊謂先師所期望者必其人而語亦中其期是知期以佛法乃望公鈞衡其地能行佛事卽佛事亦須知向上事爲極則然後擇具正法眼之人而橫身爲護使轉此正法輪斯爲眞護法矣況居士根品殊勝智發無師其蹴踏超象拔龍非跛鱉盲鰍可及第今日禪風獘陋缶亂鐘聲公如鯨吼在虡不揣妄擬蒲牢奮力一扣若曰非我賞音終自閟其洪響則野衲誠爲狂悖敢不領嘿擯之戒呵呵。

與譚梁生水部

坐石頭庵問偶然長老金湯中有幾人知个事彼謂譚梁生居士甚有血性不讓屠刀漢子私衷輒爲向往前始入院承顧次不及暢談以一憊而迎眾劇秪得放過居士亦何故置爲閒著不急敲枰無乃冷眼覷破非敵國手者耶洪鐘閟響不藉扣擊何以發乎希聲竊意公亦不避錐札向上機籌原俟特達人倘許再來何等延跂。

與劉胤平太史

現身簪紱濯迹風塵公也夙與般若緣不爲不深矣𨿽借名場經過猶神魚跳网彩鳳衝霄似不待諸天揚鼓聲而後爲警覺之耳大都浮華駛景換人眼珠急水灘頭進一篙退十篙如此學道便不得力公久遊先師之門接博山之響當勇樹光幢作一了事烈漢就同事妙權爲金紫先導此爲同門扳拊之望捨此不譚徒勤筆札非道愛眞切者之交想公亦不甘厚幣添絕倒耳向承許爲先師作塔銘不知如椽曾脫稿否焚香專俟何如。

復錢機山相國

正懷仰間忽翰教下及且云此中蹙然如有所動此便是靈機發樞神光透露若盡情打動將無始窠臼徹底掀翻然後風淸海晏寂然不動則向上路譬輕車駕熟原是舊家茶飯此个大安樂自在法門公已現成受用之矣第在入路稍艱不敢不爲先道破。

答詹中五文學

禪淨何岐人心自別但請一門深入徹旨後則融合兩字亦多矣居士旣皆請益互相參扣知識原無二心口光殊有多色其垂手或稍差異到家時一齊並卻若存些子人法不忘是腳跟紅綫未斷被人牽掣不能自繇自在耳居士豈甘如是哉。

與唐祈遠孝廉

承枉駕湖寺得芝眉一見道風藹人何等欣快世稱外護不少能知法而護法始爲眞護否則一檀越主徒飽齋嚫而已居士於檀護雙絕故臨行三問對眾拈出使餐維摩香飯底也須防噎可惜其間覓个喫得銷得底人爲居士謝齋恰是難得第或眾中有奢望者尙須飽喫一頓故未卽還飯錢不知公施心有厭耶還是野衲子希望無厭耶惟居士更下一轉語。

與黃海岸居士

榷關蠲賦使者護送俾妙行木料速如神運大士威靈赴感如此且見同事攝化之妙其仰庇則誠無量若稱謝卽涉於施受恐居士亦絕倒矣昔須達布金祗陀捨樹共成功徳不知才經營時兜率天宮莊嚴先就然則妙行未成公之住處逸多老子先爲敷座但不識他日居第二座說何法耳。

又

壽昌師翁道得底人你打我一棒我罵你一頓彼此歡喜無愛憎相前爲居士用些椒姜辣手且與師翁出气以壽昌眞子非公而誰𨿽是徧參如燈版各有承嗣都不濫收昔人謂寒山忘卻來時路拾得相將攜手歸前見回余集老書便知居士心事明白不昧來源此外原爲惡謔惱亂春風知量過太虛深加慶快卽從前許多觸忤無非爲此一著今日可請荊矣一笑。

與錢元衝大理

大居士近日出世心深爲此著如逼石牛生牸母雞抱卵旣有此辦道烈性艸鞋跟峭且緊何患乎不到家也富鄭公之候華嚴孫漢老之扣曇晦皆從言下頓豁所疑倘軒帷過我作數日淸譚將个事罄底商量推窗見月就火點燈似不可少人撥公特達丈夫也一瞥地肯與二公作後塵哉。

與錢瑞星太史

參學人喚安身立命處權名家捨正謂其能內脫身心外遺世界毫髮不蹲窠臼大段以淸風爲捨明月爲家凡寢興飲喙應煩酬劇常在其中一涉動定便落途次風光於斯能步步回頭刻刻還鄕是之謂𨿽涉程途不離家捨者以此也楊次公云無一可戀無一可捨太虛之中之乎者也審如是山僧掉老婆舌頭彊分家捨浪說途中無乃之乎者也遮蓋虛空而已來札云卻又在家捨上生出許多俗情事奔馳不了是則家捨愈眞法身愈遠前不言乎嘗因送客處記得別家時正以送客爲泛酬憶家爲本領不可奔馳時便忘卻這里亦斯須不可離之意大居士不受人瞞不坐暗地不說未會便是會此眞具打翻徹底手段大光明藏從此昭揭或時命駕相過極譚向上單刀直入更讓誰先。

又

大居士有趙淸獻之風富鄭公之品顧下劣𨿽無蔣山華嚴手眼然一腔仰望之心不敢自嘿每承髙軒過我必以此懇到擊發昔人謂但辦肯心決不相賺所患難入門者在貴鄕道交多一面說禪一邊主淨依違相效返誤工夫佛不云乎制之一處無事不辦萬望大居士超然格外不泥兼程二六時中但一力如箭射的無有不中之理卽有多方便語句譬舟子善把篙不嫌港曲也果再打並一念唱還鄕調定在祖佛頂上行誰敢隻眼覷公哉。

與葉慶繩侍禦

諭彌陀齋四百萬眾或我輩亦當年從瓢笠中作破落僧欠渠飯債故今與補還一爲薄福住持一爲熱忙化主一爲供眾檀越此三者皆博山腳下兒孫無端俱打入社火其間不無有因地種子公能原及三世乎竊自憶諭公時常攜一木杓化緣蘇長公有頌子旌美之然此杓卽山僧前身也又嘗爲一墜腰石久壓祖背今此石亦山僧前身或疑二物皆屬無情何繇而化爲老衲且受得人天禮拜將無怪事驚人耶然鄙語𨿽似諧謔據得底人眞个是木杓談天石塊說法惜大地人不曉將謂老僧非木石木石非老僧不見古徳道情與無情同一體此語亦可確證也居士能徹見斯旨便可將十世古今融爲剎那一念無邊剎境收爲自己家園得好同伴山僧亦甘作勞侶一聽主揮但望公多與雪長老雇工錢可也更願勇加參研此爲神交眞切之愛承惠齋僧每月逢五卽設供行嚫以嚴百福之資俟完日當有報命耳。

又

大福慧人現菩薩身說宰官法慈威並用而不偏寬嚴得中而有則此大士折攝二權摳要位中佛事者也若乃究心之法一簡綜煩但能不忘本參自然隨處話頭現前收放都在繩頭矣。

與余集生居士

拄杖頭撥著一个半个否閩中山水可以逸老否法兄行道爲人亦須觀其時緣無心應物隨順世場睹惡不嫌善不勤措此老臊胡善抽身處法兄得此便宜已久何俟饒舌昔人謂寒山忘卻來時路拾得相將攜手歸此可助拍掌耳今羅峯來寄此布候其妙行光明臺來舌廣長可以道盡道不盡底句法兄可勘過打亦好不打亦好。

復鄭潛庵兵憲

錢太史歸接手教並佳刻讀之頓見華嚴地位中人不特於佛法信入圓位至於治世安民能爲全城保障碩畫奇算曲盡機宜眞是救焚拯溺好手現菩薩宰官身不可多覯也況以本地風光參研極則故垂問處貴尋主人翁下落不肯放過此又何等喫緊著鞭如所謂斬外寇必先斬內賊誠爲髙見第此事如握金剛利劍要殺得天下人須殺卻自己殺得自己才能殺卻天下人若是情根欲境猶易掃開理路解會倒絆腳跟大段要從己躬下窮其褫剝工夫方堪入作不然毫髮滲漏過於蠱毒昔人言過此鄕水也不得沾他一滴政謂情見兩途俱要拈卻然後撥轉向上關捩千自繇百自在𨿽有習气業識紛飛到此際如野燒回靑紅鑪點雪不妨道个有意气時添意气不風流處更風流。

與董寅谷兵憲

大居士從天人中來福慧兩足先於功名富貴中嘗盡滋味則胸次可以入道如珍寶滿船遇風便到岸矣不知二六時中工夫綿密何如古人道直須髙髙山頂立深深海底行閨閣中物捨不得便成滲漏公於此語句還得相應否宜加努力立地構去大智慧人何俟饒舌因風布候亦見巖壑人一腔熱腸不負道盟也。

復董爾基文學

春上得接紫芝眉宇欣暢何可言別後不識公於此事還著忙理會否若視爲不急之務則此外又何急乎大都與衲僧相見如債主臨門須酬卻所負卽無逼惱之患不然問一句子如何是本來面目若答得恰好卽如塡卻債也若還答不得也須計較開交不然莫怪老僧不容情逼人太甚。

復徐興公山人

讀雪峯志宛露出眞覺目面其恢復盛心數表見於來札吾輩旣作如來使則處處祖庭皆可塗肝抹膽況雪峯乃閩天第一道場一興廢問皆於佛法關气運怡山云但有利益莫不修崇衲僧家喫此碗茶飯做這家兒孫坐視居士拮據不自竭蹶爲之可乎大段世間事出不得个緣字卽小可團瓢苟無緣不易彀茆檐一宿況名山巨剎耶公但堅誓力圖自有應谷之呼第自己有座好佛堂不知古佛放光否此不急急下手則殿傾廡壞不在彼而在此武夷記才情穎邁眞射雕手承招容遲遲應命何如。

與曹能始大參

殷中軍才致淵富支公見辭而不往彼時講觀爲極則故學解能障悟門率爲詞人所賺彼少林西來以別傳之道直指心法故白太傅蘇眉山黃魯直張無垢楊大年諸公便下心參學知味承風然則禪不礙文文何礙禪也但不肯打成一片自相支離耳閩固佛法淵藪雪峯玄沙較支郎神駿品未低昂第其生啖人心肝別換人毛骨大可駭畏使殷中軍見之亦當褫魄復何辭而不往耶以有礙膺之物則𨿽善談名理理不化而成障昔米胡問仰山今時人還假悟否山云悟卽不無爭柰落第二頭何趙州云佛之一字吾不喜聞此乃蹴踏毗盧頂上行古尊宿多這些子作略所以髙築降城能拔趙插漢使古今天下人服心者得此靈符解奪命耳居士品軼中軍詞林久屬重望昨承佳召重振雪峯第虛懷欲往不敢以淵富致憚將恐居士返以此著見避如達摩見梁武不無懡想本地風光居士此時已洞徹心髓如伏波老將盤馬據鞍猶勝年少偏裨百倍大力無畏何難對壘乎。

復蘭溪邑侯吳公良

現宰官身與現比丘身兩𨿽不同其親踐實履似不可隔一絲毫忝與居士俱遊博山之門同气相求惟此一著先師座下一眞實漢子端有望於居士也木佛天然恰似渡江影子但恐丹霞見而惡作有些救他不得柰何。

又

此事如賊入空屋頭頭撞不著若有些兒屏除不盡卽被竊弄矣昔人謂賊不打貧家亦此意古徳云十二處忘閒影響三千界放淨光明此是得返魂香換骨方別開隻眼透向上生機活路者也今初心參究必須打並歸一心無異緣久久自成片段耳居士根性明敏善能辧析將來入大光明藏如百川到海萬花坼春朗月當空寒潭無影三昧王在掌握中矣。

與吳接侯孝廉

去歲在博山相見後又在郡城相見今遊虎林又得與居士相見相見如此道緣不爲淺矣何那事都忘卻耶雪峯道望州亭與汝相見了也烏石嶺與汝相見了也僧堂前與汝相見了也此乃覿面相呈更無避諱向這里不瞥地蹉過無位眞人莫怪被老僧推作門外漢返不相識矣。

與龐序皇太守

虎林爲昔年公憑熊地一段淸髙風韻如寫在湖山煙光中恨遊晚不及面承謦欬疊捧瑤箋嘉貺緣此中領一破院作粥飯主人出門便如藤牽棘掛不然尋大居士商榷公家舊案秪如一口吸盡西江水可曾和馬師鹽醬吞卻否此時殊多淸暇要體究本有風光如倒囊出物昔人謂探珠宜靜浪動水取應難若是个徹底漢又好道不入驚人浪難逢稱意魚此二語在居士分上還是探珠時節得魚光景耶捨此不問恐居士亦懶作世諦語閒答耳因風裁候並謝髙情。

與蕭合初居士

此事貴在在決了廉纖未盡遂有不諦當之語是猶被解會所礙此輩極多公參究已極但未盡卻疑情古人道盡力推爺向裏頭此可舉似作道眼一助但恐出而噦之誠不足爲公餉耳。

與張二水相國

浴佛前二禪人來捧華札並佳惠何等慈念采及裁答以乏便郵耳石刻起人淸貪旣喜法韻鏘然又愛墨妙道婉金粟如來毫端說法眞令篋笥藏不住放光矣想近日悟門都已忘卻更不爲老居士打葛藤恐美食不中飽人餐也前所供通並是詣實。

與林季翀太史

舊冬在懷玉道上辱停車裁答具見道念深衷嘗謂傾蓋道傍折節猶龍亦尼父徧參之意雁不遺蹤水無畱影虛懷相照互證何妨世尊見人舁豬子也須問過況軒蓋到門而不一問相見之情可乎捧報章如生身父母之諭甚善譬也在居士偶然一交臂則可在他人受法乳之深似不可例恐損我師資道義也然王臣外護自有付囑芳規倘可以砥柱法門則力爲之金湯又何吝靑蓮舌也玆便鴻致謝並報區區伸問之私原非劃空作界亦遙服大居士所論誠是也。

與沈君庸文學

居士偉姿傑骨原是金剛種子肯辦己躬下事超格上流非尋常能及第不知是說得耶行得耶果決烈不回則踏碓翁有一段機緣有曹溪僧來也公能助半臂力勝著槽廠作務道駕肯再過湖墅劇此向上譚否想秋涼可駐棹也延佇。

答徐大玉太史

自大慈解制轉爲破寺主人杖笠所至一味從緣然則得住把茆得飲口水屬有定分若彊作去住未必在我不在龍天也日甚懷念未得消息意大居士杜門壁觀迥立千仞其辦道堅銳必若破釜焚舟不決勝不休也然大力量人卽車徒馳逐之間皆可臻悟如所謂輪刀上陣亦得見之何必冷坐閉目始爲辦事乎。

又

昔大慧以偈寄張無垢云上苑玉池方解凍門前楊柳早垂春山堂盡日焚香坐長憶毗耶多口人每一舉此宛見古人神交居士入門最切對面非遙恨不時時得親玄唾爲悵耳承翰教下慰如坐春風俟當遣人奉迓罄此祕譚。

與沈英多文學

閩中行腳遊歷祖庭此興亦不淺第參方一事必須具眼不然狐禪徧地卻被熱瞞艸裏有人翻成蹉過如龐老子手腳快便不犯鋒芒截得人舌頭斷栽得人命根活到處咬得人怕若枘鑿不相入便被他捉住眞老賊也居士能如此拍弄可謂竿木隨身逢場作戲快活何可當。

與鞠巖長居士

禪客𨿽多掠虛之病淨土亦有靠實之過二法融通才好趨向上一路可無滯隅擔版也法丁諍劫魔幟髙張故先大師與聞老宿皆救獘因時乃有度幾个老實禪人念佛之語若一向安樁鑿孔換局更籌不若度幾个老實念佛人參禪亦不無其人大都工夫做到家一任亂翻筋鬥倒拔釘楔禪也料掉沒交涉淨也料掉沒交涉和料掉沒交涉也料掉沒交涉便知得楊侍郎傑無一可取無一可捨太虛空中之乎者也將錯就錯西方極樂公旣承兩知識婆舌開導必深有所得來翰恐是試水探竿玆不得已聊爲葛藤一上若要徹見念佛是誰除是眼前空俗物腳底露莖毛自然補碎成片也。

復樊紫蓋兵憲

旣有包天納地胸襟一腔悲憫不見怨憎此黃面老子度生心腸𨿽歷劫舍身送命乞目剜睛無不應眾生之求故作忍辱仙人五百生任節節支解略無嗔念大智慧人通身學佛則觸境不但消融且歡喜順受能轉令發菩提心此所以度盡眾生無一生而不成佛者作用也前八行已詳爲公開譬玆復再三無非要居士如紅鑪點雪了無片滓爲得也。

與王大涵孝廉

令郎來似爲居士作善知識提金剛王劍截斷愛根此時絕無動念翻哭爲笑才表學道心腸勁挺不墮情境如香象擺壞鐵鎖而行公於此時哽咽俱忘襟懷愈暢足見於無生法忍深得力矣璚枝結子自有个翻筋斗再來且看他來底是那个公須深達玄旨便知養子原是父慈。

與嶽衡山居士

世界顚危視鳥窠住處𨿽險較安白太傅所以扣鳳林得旨深矣識天下事贏籌不爲樂輸局不足恥公胸次廓然似不於憂患介其念第般若正因從此猛著精彩看个是甚麼必然撞入門快捷無比昔人謂我得百丈一句子做宰相受用不盡惟大居士努力著鞭此野衲非泛常情謂也。

復嚴琢庵憲副

一夕深譚旦暮千古曾與大居士激發向上之機使持誦外猛提一句話頭工夫純熟𨿽應酬事務如懶安牧牛縱渠入艸驀鼻牽回到此田地卽兼持誦忘持誦俱可來翰云濁惡世中略種福田爲脫離苦海之計不知有當於福徳性否況每日貪嗔癡不少齋頭翻涉經典褻瀆聖相恐並此持習反成罪案不若姑己之據姑己之問則知公參究念頭似乎提起提不起持誦功課恰欲放下放不下欠个決定遂成猶豫旣欲脫離苦海見福徳性則無如參悟一著豁開本地風光苦海無非蓮國貪癡原是戒珠所受用者無窮寶藏此乃直見福徳性矣何更有持習等過而疑成罪案耶公但信得及肯行路何愁不到家。

與葛屺瞻太常

大居士踞菩薩乘說宰官法凡在法門皆藉宏護此時有禪期之便倘得枉我藍輿光揚法席何幸如之在明公道眼融通無所不入得雲棲之祕密三昧向上機籌又不妨拈出也。

復馬僧摩文學

隔年在山中聞大士踞虎林髙提慧鋒折伏魔喙一時法門知有正眼意今春走雲棲掃塔得與公把臂深譚以聲气相求卽余集生居士亦常對楡美恨不得同聚茆檐共商个事長安乃龍象蹴蹋之地公遊其間隨機攝誘維摩無盡燈從此愈增光焰耳二祖得法後常遊鬧處人或疑之祖云我自調心非關汝事公於此老行履還曾勘破否耶今雛禪片地莫知烏之雌雄皆繇主法不嚴遂使伊蘭混品旃檀減價昔人謂我眼本正因師故邪所以山蠻亂統爪印妄傳瞎卻天下人眼卽有識者憤然不平其亦柰之何哉居士緇素眼明一點難瞞不知賞音者誰幸有以詔我。

與汪本和戎幕

接回翰辧析分明灼然有見處不虛參見作家來也但能決了無疑毫髮不存解會玄沙云道人行處如火銷冰終不卻成冰龐公云但自無心於萬物何妨萬物常圍繞此卽不離事物而證眞如龍牙亦謂但於事上通無事見色聞聲不用聾此皆腳跟綫斷自繇自得以法兄是超脫人何敢更拈葛藤亦不過聊相證明三祖雲歸根得旨隨照失宗然則寒山忘卻來時路拾得相將攜手歸正此意耳。

又

接來問數語具見本懷如雲諷經之外靜坐簡點覺但盡凡情別無聖解又無始積習還須頓除抑繇漸消中間前後明知是空忽有不能空者何故若謂離去事物則又落在頑空此繇參究多年不得剿截故有明知是空卻有不能空處不見龐公云但願空諸所有愼勿實諸所無又何必論空與不空如斬釘截鐵相似兩頭坐斷中間放下到此境界腳跟自然點地鼻孔一任遼天秪要本來面目無絲毫間隔自繇自在耳古徳道一法若有毗盧墮在凡夫萬法若無普賢失其境界此與龐公空愼一揆若深徹理性源底則凡情聖解頓除漸消之說一時冰消瓦解矣。

與陳旻昭居士

接手詔見道誼眞切以法爲親不啻骨血稟先師之聲教惟公深且久透网金鱗猶然滯水回途石馬始出紗籠公之不決於彼當決於此選官未就選佛又何難乎然世出世事都有時節因緣水到渠成果熟香飄似不容自己安排況傍人又安得從諛之耶。

又

偈跋八首俱有義味披玩數過恍露金剛正眼空生把臂同遊矣法門此時求先師星中揀月慚我爝火隨漁父之燈時明滅耳豈不取笑大方乎魔徒日熾惟事斗諍天下英靈好漢能跳出是非窠臼不知幾人乳上塗毒欲爲保母不知毒殺許多孩子也言之可勝扼腕。

與荊扶宇給諫

臺車之蒞信州也與博山有一宿之緣璇題彩筆照映林壑珠譚玉唾恍露眞機獨不審公之大智慧光曾照見本來人否軒冕場中原是菩提大道以至人出應昌期無非救世火坑妙吐蓮花苦海髙駕舟筏度此蒼赤楨干國家𨿽公事皆佛事也護法卽護世也第造福作業在於幾微之分亦惟平日提醒此念如明鏡當臺呵之不昏拂之不瑩自然卽事酬機一點難瞞髙鑑矣。

與蔡子谷居士

魔無他力以彊爲勝法門孱獘之秋得一沒量大人現那羅延身揮樓至寶杵所在雷轟飆擊直令波旬羣魅一時敗衄無處藏身惜無遷固雄筆爲公作傳耳。

與錢機山相國

春上承法從儼臨較虎跑初相見時眞機愈發慧眼頓開般若無虛棄之功行一步深一步從此憤力精進如破釜焚舟不勝局不休也中間最怕反念別行門徑則不免寒暴之諭大居士具大智力決擇已定斷不爲別念遊移立地可以構去李都尉云學道還須鐵漢著手心頭便判雨催樵子還家風送漁舟到岸鋤麑觸樹迷封豫讓藏身吞炭鷺鷥飛入秋江驚起蘆花兩岸二偈一並拈似冀明公有以斷案。

雪關禪師語錄卷之十終嘉興大藏經雪關禪師語錄

雪關禪師語錄卷之十一

門人成巒錄

法孫開詗編

偈

示周匡聖文學

一條斷貫索驀地忽拴回石壁衝開走虹橋跨轉來旋天須妙翅起蟄俟春雷入得無門者雄吞下馬臺

與胡調仲居士

及盡無門路分明撞入頭釣鰲忘雪夜獵兔趁天秋平踏峯千轉深撈月一鉤此身遊萬象寶藏許全收

金豈凡嶽牧索和鵝湖師翁一衲遮身﹝博山﹞

一衲遮身百事荒藍襂不補也無妨自從揭露懷中寶誰更伶俜滯遠邦雲起孤峯攢頂急鳥啼深樹逗聲忙年來學得三分懶笑策雙眉粲似霜

一衲遮身百事勾蒼天寧抱杞人憂有津且聽漁郎問無筍誰驚婆子偸萬竅合成靈籥韻四時淸唱太平謳羸夫力可扛神鼎笑壓鵝湖逼逼浮

一衲遮身百事完穿廛入市鬧如間披殘常老荷猶易補起龍牙襪更難石女穿鍼和月繡木人抵掌話更闌掀翻底事無餘蘊好共空生坐碧巖

一衲遮身百事忘換來毛骨放金光拍雙掌破靑天笑跌一交流白汗涼到處相看非客邸此珠原不外皮囊知音過我明窗下別甑風吹飯正香

答汪協聖居士

知有安閒絕所求不知我亦肯甘休藏身無影遊天下觸處逢渠指路頭電激雷奔皆定力風淸月白好圓修鐵船刺破從新補不用鵝兒下峽浮

白乳交流點滴親理明何事事何人行過鳥道無非路識得漁郎問甚津脫盡皮膚猶隔膜掀翻窠臼得全神而今知見無藏諱愛著衣衫轉換新

與楊小虎居士

義味全無作甚參通紅煉出雪成團未揮寶劍先歸匣一撥圓珠便走盤提處果然明歷歷知音不說響珊珊个中消息原如是點眼成龍始不難

答周安期文學

從他巧匠起洪鑪鐵額銅頭鑄得無粥飯二時撐个飽君臣五位道何殊慣移茆屋隈山老睡著獼猴撼地呼徹底不畱元字腳何言猶有涉程途

金豈凡嶽牧至山中承偈因答

雪色窗前月松聲屋裏濤西江看吸盡滴水化金鰲

示法忍禪人

忍人難忍處行人所不行破除憎愛見涉世一身輕

山居雜偈

珊瑚枝上月流影照寒濤我亦垂竿者無思得海鰲蒼天渾不昧明暗兩相參體盡方圓意南詢不再三荷動知魚掉花香引蝶飛分明兼帶意那个悟全機流轉成生滅幻化何時了君看走馬燈一團機心巧夏虫可語冰曲學難譚道巧說有多門直指無玄妙水性灣環合山光紫翠驕隨流能得妙桀犬也欣堯居正絕方隅个中太尊貴削角不磨稜卽偏皆本位語脈聯還斷神鋒疾帶遲如圓無起盡方顯妙圓機朝看東鄰花暮賞西園菊不妒他人時終還自家福理路爭分轍情塵亂染絲歸源無二致眼上笑橫眉白雲競飛揚靑山抱沈鬱動靜兩能超何愁心不佛有路從渠入無門賺客來若非彈指漢樓閣幾時開洞口桃花笑靈云道眼開不知金屑貴佛面滿塵埃我不說此法萬象齊開口惱亂太虛空河山顚倒走毫釐休系念瞥起卽傷他止止不須說分明妙法華道且絕朝聞神何容夕死此理亙古今瞞過七十子濠上知馬樂園中夢蝶飛物情無外我奇詭說天倪禦寇仙都子乘風羽翰飛不知風起處且坐釣魚磯憎愛家常飯死生衣裏珠紅鑪烹煉過片片映冰壺捏聚眉毛短放行骨節疏倒拈苕帚柄無字擘窠書虛堂一夜雨滴碎古人心最有木人巧無弦撫妙音天不掃自靑心不污自靈元是大圓鏡情生智卽冥

和相國張二水白毫庵韻

﹝余讀相國二水居士庵居偈其吐詞不帶煙火脫去筌蹄妙撥無思關捩譬畫師畫水以能盡諳水法故信筆一揮如風濤怒作波瀾蕩折至觀壁間悄然初無動靜掀湧之相居士性海澄淸得此心水之法故有時滔天不有有時湛碧非無初未嘗求工於翰墨然筆端自莫能祕其天巧陶歇庵居士亦云人胸中有無限好詩好字特以此竅不開所以壅而不泄余謂讀白毫庵主人詩當別具一隻眼始可打關破寨通其梗塞漸入坦夷眞境不然非但被此老筆端熱瞞卽雪關舌頭亦瞞人不少或謂得底人何煩紙墨余曰得底人𨿽終日打葛藤都是巧心妙手亦能令人證入無聲三昧文字奚贅哉居士乃親作小楷寄餘年髙興逸筆法精絕余固寶爲眉山之帶畱鎭三門因步韻賡和以綴其末大似投璚報李不善獻酬博居士一粲可也﹞。

石筍倒抽綠竹豆棚亂引瓜藤問我屬何因果釋迦傳自然燈

不在昂如孤鶴何言泛若輕鷗縱到步機地步鵝湖笑人逼浮

胸次未銷磊落縱然好事不佳眞个了無憎愛心如臘月蓮花

樹密多藏幽鳥荷動決戲遊魚眾喙交爭不定一籌肯讓有餘

烏兔何嘗運轉虛空那怕消磨無字碑文難打石人壁上摩娑

出門笑渠落艸回途見我家山六月峨眉千丈倩誰移在雪關

魔軍易教敗北颶毋難定指南最好詳辧消息莫秪牝牡相參

泉眼水流接筧石邊筍迸成鞭一飽頓忘百味三竿猶恣酣眠

竹徑夏憐蔽日茅堂冬愛迎陽脫得汗衫漧淨風吹荷芰衣涼

鬧市叢中合伴剎竿頭上翻身𨿽然無縛無脫何妨繇我繇人

截鶴續鳧信手移花接木隨緣鐵杵成鍼有日鍼成鐵杵何年

罵坐通身是膽唾面一忍如灰靜躁多生習气善用吻合本來

問道如盲見日涉世無風起波聰明不了生死甘心受拷閻羅

平地喫交气喘空中走馬心安入得塵塵三昧拈花賺殺開顏

筋斗且從人打傀儡看是誰抽底蘊盡情勘破成魔作佛自繇

至道難容落落眞我豈逐紜紜肯向長江擲筆洞庭波水流文

雲起陡遮峯亂月來照見窗虛閒步空中樓閣忙栽石上芙蕖

杞人空抱憂悒接輿徒逞狂歌我也時歌時悒秪嫌不及太過

淸獻空聞雷響子韶誤聽蛙聲夜半踢翻溺器至今猶笑江陵

綠焙春嘗茗苦朱筐夏薦瓜甜不食他家煙火禪宗五味俱沾

山色面門指示溪聲耳畔丁寧返顧不曾移步果然親到祖庭

的鵠還期必中口款斷要親供孝子從來避諱驢鞍莫喚爺容

受用千波百挈相忘爾寂我惺解鐫石頭作佛試問那竅不靈

吳門笑看雪練胥江怒射秋潮問我今何所見白雲半抹山腰

米鹽喫盡如許光景剩有幾何當面若還錯過低頭枉費揣摩

水漾曉霜如鏡花開碧嶠欲然莫問山家歷日彈指莢萬椿千

切忌朝三暮四權可呼卯作寅使得時辰顚倒讓他無位眞人

趙州庭前柏翠大士山頂云黃是物莫來占我風淸月白艸堂

木人杯傾北海石女貌越西施我亦七遮八掩難藏雪鬢霜眉

疑豈無因而至悟乃不期而然疑悟一齊冰渙撲破補起靑天

從緣非無退失絕後方得重蘇懸崖打个筋斗撒手如在平無

孟浪徒誇有作拍盲盡說無修饒渠腳跟綫斷觸處未能自繇

未曉維摩一嘿無聲早是喃喃朱筆描成粉字靑袍拖出蔚藍

憨叟本無忌諱懶禪不管蹉跎弄得曹家女熟阿誰柰爾爺何

有藥反添怪癥不磨愈見眞天恩大難酬主遇情多偏爲兒憐

死句原爲活句無方始蹈大方虎穴須親得子蜂羣不亂隨王

襪帶解開無漏酒樓笑證圓通財多漫誇客富錐無不道家窮

蒲團坐破未悟布單賣盡何窮推倒靑牛老子興來我亦猶龍

雞犬隨時收放舟車任我往來自繇旣得自在優哉更亦遊哉

盲舌譚何九帶婆心說甚八還趙璧朝翻漢幟齊雞夜度秦關

有路還非入處無家政好安居就裏聊知貼體過頭不學掠虛

世上從渠毀譽个中莫論疏親剜出虛空骨髓恩仇豈有二人

流水三灣打碓蒼松四壁圍庵山窗斜開木末柴門遠望岡南

香气沖開魯直髙聲喚醒裴休今日宰官隊裏賞音公復何求

盧老隨羣打獵龐公戴發出家最有雙林古怪黃冠朱履袈裟

眼親捉著鷂子手快救得油餈與你解黏去縛便是落地阿師

佛祖可容下視魔王未易平欺百蠱丸成妙藥服之脫盡膚皮

遮天樹陰鬱鬱逆流水勢淊淊香海吸漧不竭孤峯立盡何髙

將謂難乎今日焉有易於來年烈漢一腳趁上蹋翻無底舷船

善觸當鋒不犯慣奉無物可將𨿽是空如來藏金珠車載斗量

大智度越格量不投也是投機看經權遮兩眼好眼遮亦成非

業惑分迷分悟小根說卽說離大都不識休咎穿鑿妄謂靈知

▆可揮扇遮日毋勞仰屋窺天問取丙丁童子家家火帶靑煙

香嚴一貧徹骨無錐更道錐無後來賺人上樹笑杷成何規模

沒縫衣裾綽若無孔篴韻悠然退步若知錯路擡頭依舊觀天

大力渾忘擔荷好手頗具辣辛寧使剛刀截命不將﹝死／目﹞井墜人

當路休呈劍術到門且喫杯茶舉意早先知有不勞拈出更佳

曾作瀟湘釣客漁竿任擲西東提得甕中老鱉夜來飛出成龍

意路搜開百道情關劈破千重調禦丈夫控轡何愁醉象獰龍

果正貴在因眞一是能翻百錯獼猴擡入道場古怪走而不作

寄余集生居士時謫嶺南

芭蕉剝出心來枯木糝些花子不因雪上加霜爭識趙州苦死

打破蔡州是賊漂墮鬼國非邪且喜停因長智五燈開朵新花

聖主非常罏韝祖家別樣槍旗盡道五羊戍客新添一發禪師

瀛博兩山父子曹洞千古兒孫居士親遭虎口西江又被鯨吞

性命休輕拋擲肝膽不受遮瞞大死如今得活主恩定放生還

紗帽視爲苦具緇衣未了道緣問取曹溪行腳何時頂相重圓

謝相國方水惠磁甌

洞山銀碗盛雪文殊玻璃酌霞今日家風迥別卮卮甘露浮花

乳海方圓各適太廟中正不欹會得喫茶公案趙州未喚先知

山居雜詠

桃萼幾枝紅雨柳絲一把蒼煙眼底風光瀾漫問君春在誰邊

麛鹿羣中散步漁樵隊裏相將眞懶幾分幽趣天放一種淸狂

泥裏新抽石筍洞門長吼松風乍見云生嶺上不知月在潭中

茆屋三間穩住千株松樹間栽菜熟飯香飽喫笑看何處客來

灘下篙聲亂刺牛背笛韻橫吹柴門白晝自掩石牀或坐或欹

石骨穿雲欲露泉聲帶雨分流種竹平遮地角卓庵先占峯頭

不見崖猿捧缽時看溪鹿銜花偶逐漁樵歸去行過村裏三家

一夜立教雪積萬仞拶到崖崩錯受神光三拜至今笑倒胡僧

飯熟不經煙火茶香別展槍旗信口道將一句輕輕動著唇皮

少林面處皆壁韶陽普字爲門問我雪關何據杖頭點破乾坤

布袋打開沒口缽盂洗淨安唇咬破廬陵一粒果然價重千斤

盡道掀翻窠臼許多賣弄精魂捏殺獼猴無影海門迸出紅輪

口闊吞幹滄海膽大裂破虛空煉就銅頭鐵額穿過虎穴魔宮

好个路頭入處風流出自當家種菊非關對酒愛蓮誰道貪花

水底魚羣畫影空中鳥迹旋風知盡行藏顯晦居家常在途中

鐵石道人肝膽雲霞野老衣裳骨气三分勁挺心花一片柔颺

萬壑水聲迸瀉千峯云意駢行禪界𨿽然無欲佛心叵耐多情

雁陣遙分兄弟蜂窠不亂臣王知盡妙明傷觸恰好隨圓逐方

世味如人嚼蠟塵緣似馬過橋萬事燈前弄影一場鬧熱元宵

燕市霜蹄電走吳門雪練光飛秪在虛堂矚聽梯山航海人歸

苦樂場中觀劇榮枯夢裏看花玉琢不移堅潤金烹愈見精華

雨過荷翻翠蓋風來蟬送瑤琴六月綠何無暑涼生雪膽冰心

養女還同靈照沈財不學龐公佛體嫌他白淨禪心愛殺赤窮

曲磴遙峯數里斷橋流水三灣有鳥來啼竹院無人間殺花關

拜壽昌老和尙七十榮壽﹝博山﹞

壽昌之壽壽非生腦後眉拖雪萬莖坐斷須彌渾不露願畱一半上丹靑

圓明何處非慈照萬里眞光徧界該倘許僧堂前覿面銅頭鐵額撞關來

祖道淩遲幾百秋祖今法海漲洪流兒孫無計酬恩力手挽銀河灌鐵牛

大好山中無剩語相將雨織共煙耕逢僧若問西來意笑指庭花換眼睛

空中寶蓋誰持獻海底珊瑚自湧來我欲散花爲供養春風優缽滿庭開

謝峯頂和尙惠餅

一个二个千萬个紅鑪煆出玉團欒𨿽然不入雲門數腦後圓光徧界謾

呈方丈和尙

生鐵鑄錘安虎膽黃金烹汁淬龍泉虛空不掛鍼鋒路無限春風透鼻尖

開關偈

劈破靑山春水流百花攢出繡紅毬如今大散門開也笑轉雲門六不收

送座元知非兄入堂結制

多子塔前分半座今朝隨例也攀條輕輕按下雲頭看萬派千流到海潮

送悅眾玄鏡兄

眾裏悅人無不喜賓中作主自相親踢開萬丈澄潭水一串穿來透网鱗

壽陳景陽居士六十

頂天立地誌何雄要解拏煙更捉風把住眉毛無滲漏虛空抖碎浪千重

示觀一上人

个中一句若爲觀豎起靑天逼面寒萬仞須彌推得倒笑騎鐵馬上長安

寄千頃無擇庵主

放行把住知機紐活捉生擒弄爪牙惜取眉毛渾不見面門優缽夜開花

贈徑山庵主

彌陀一句活冤家土面灰頭拶著他今日拋教千里外眼中爭肯屑金沙

贈覺空上人

誰向空中安覺字石人顚酒罵瞿曇春風把定閒拋擲賣弄前三與後三

送雪航洞然二禪友入關

樓閣重開又閉門百城煙水笑鯨吞先師鑪韝從頭試期爾入酬莫大恩

示鄭姇尹居士

才涉思量便落窩心如墻壁絕捫摩神龍攪動香河水眞个無風起白波

示鄭立生居士

萬境虛閒不系心入門轉見此中深靈樞撥動眞關捩透脫無依自在人

示劉出子居士

萬法齊歸此正宗个中玄妙不同同掀翻本有根源看始信仙人欠一通

題鄭是則居士書金剛經

萬花谷裏藏春色百艸頭邊放寶光舜若毫端書不倦本無一字是金剛

贈余得之居士

以魯得之成一貫眞誠辦道譬登山千峯頂上髙閒眼始信毫端宇宙寬

贈余臯卿居士

得禪之髓入圓明眞个如龍借水行有問西來何意旨臯陶元是帝堯卿

雪中

法身凍煞無遮蓋帶雪和煙更活埋一脈生機全薦得果然豆爆出寒灰

冰山雪洞都推倒立盡孤云道眼髙明月蘆花猶不似靈云錯認是夭桃

色映梅花不帶塵冰條別種一枝春誰同仰嶠看獅子除是能過此色人

示羅峯侍者祝發

當央除去周羅結爲表人天大丈夫勇健事難今已做輪王親與髻中珠

示無知禪人

我號無知君有知有無那个得便宜果然妙極無知處狹路逢渠笑展眉

爲義公法師

舌本翻瀾義貫花可如長水見瑯玡笑揮麈底淸風起無語猶聞說法華

寄宋化卿居士

五云法道垂垂絕此日憑君續一絲般若心光無不照轉天旋地走盤珠

與在玆禪人

從來牧慣這牛兒放出收回信在玆多少時人調不熟秪緣業識縱難羈

與華亭錢機山相國﹝虎跑﹞

依稀一綫露風光入處繇來遠近忘百八念珠穿卻串蒓鱸眞个出松江

與馮際明水部

一片湖光映座淸此心對越卽瑤京衣裾自有神珠在照見河山萬朵晴

與錢瑞星太史

石頭路滑不驚難舉步先吞煙水漧夜半扶筇遊嶽頂海門日出湧金盤

與洪淸遠中丞

大事原從大發揮經綸妙手卽圓機蓮臺不是閒階級也要心空及第歸

與錢從卓憲副

表表神姿王木雞心花一瓣自雲棲舌尖吐出彌陀佛好眼無沙刮甚鎞

與聞子將居士

彌天秪服安公秀四海爭髙鑿齒名千尺寒松抽石筍透關人不讓登瀛

與嚴印持居士

不將隻字換紅鵝詞苑人欣寫貝多學海波瀾都吸盡西江滴水起洪波

與周朗垣中翰

不種靑蓮向綠漪慣從紅焰發靈枝閻浮捏聚毫端上風起池塘亂柳絲

與翁水因大參

才髙不作啖名郎簪紱場中放寶光折箸爲君聊一攪神龍得水是家鄕

與李仲休鹺伯

老僧好殺語驚人君太生機活羽鱗殺活頓教成一命風柯月渚詠天眞

與顧霖調居士

當機一語便驚疑豆爆寒灰豈待期鐵橛花開春滿樹渠儂相見笑揚眉

與姚有僕孝廉

開皇姚宋皆知佛鴻業曾欺岱華髙選佛選官齊喝彩姓劉原是卯金刀

與朱夏朔孝廉

橋上行人橋下水倒看無影樹蕭森指端響發千年調始信淵明獨解琴

與錢淇水州牧

相逢二十年前事今日須眉各自皤滿地風濤無處避柰君尋著岸頭何

與吳心石使君

遺愛爭摩碑上字淸名難損此壺冰眼前莫使愁魔逼一段風光自兀騰

與沈澤民居士

胸吞云夢未爲奇撞倒須彌更與捶傾峽不存元字腳曹娥江上好題碑

與鄒孝直居士

吹律易回寒谷暖騎驢難覓雪中詩生涯一段憑何得搔癢元來秪自知

與兪企延居士

一重疑剝一重疑竹籜逢春解盡衣知道家山風景好髙眠無事掩柴扉

與嚴子岸居士

指月其如月指何忘筌人解唱漁歌華亭船子拋橈笑不顧金鱗躍甚波

與陸文垓居士

道人風骨天然秀想見冰壺徹底淸彈指便將心事了不畱公案待來生

與洪載之孝廉

翩翩鵲起舊詞林寶藏從來溢美珍會得當年龍猛旨水盂傾覆不畱鍼

與洪原明居士

千金聲價購雞林爭肯輕拋衣裏珍悟到至文無隻字笑從人乞頂門鍼

與許瑤房節推

天樹璚葩吐早芬楚山人盡望龍云婆心爲甚拈花笑寶印全彰無字文

與柴云倩孝廉

澄心聽法入圓通萬戶千門洞啟中此事眞如龍得水一杯釀雨起長虹

與錢公積孝廉

什方門下良駒疾不假蟻封試捷蹄萬里蹋翻無寸艸笑收鞭影日斜西

與黃海岸居士

天下爭傳姓秤人豈教虛兩博全斤玉泉長老𨿽髙曠一喝逢君不敢伸

與沈彥威中丞

出則將兮入則相祖庭原是鳳麟才疑情一決金剛劍無限心花石壁開

與沈則平居士﹝吳江人﹞

居常以此爲遭毒發憤終須做个穿請向定盤星上看許多漏落在中邊

與周元湛文學

重門深入好旋身盤踞千峯綫路親指顧風雷皆我物乾坤獨住不容鄰

與錢仙巢比部

一接光風愛語親決疑須是入疑深若然平反心無怍此卽慈航得手人

與佘周生參戎

兩世親標護法幢大緣端不落尋常夢回霜月簾前曉覿面堂堂見寶王

與李煙客孝廉

曹溪原是家山境君到能知路近遙拼个軟綿無气力翻身一箭貫雙雕

與亦非石頭侍者﹝別字渠庵﹞

天生決裂奇男子兀地如愚細汰陶驀把石頭庵撞倒老翁笑爲制云袍

與余未也居士

八尺龍媒非是馬什方門下弄蹄遊一回收轉間拴索異類風光得自繇

與康藍田居士

齋僧無米向鄰賒甘贄當年願更奢撞著南泉鍋打破將何手段補吒沙

與蓮居新伊法師

曾與章安爲弟子義通性相貫千花良遂敲門心忽肯始知禪講不分家

與徐太玉太史

倏然屏處何淸課冷坐焚香踞竹牀水到源頭千頃碧个中擇乳想鵝王

與徐獨往兵曹

一雙碧眼驗純疵信是波斯別寶胡豎入橫趨應有作何人過水倒騎驢

與沈何山大司寇

反手爲琵卻手琶康昆侖意亂如麻妙音誰解空中發心法相忘指不差

與淨慈寺住持

六橋雙塔湖南寺水榭山房畫裏居君與千巖爲領袖其中師表事何如

與王大含孝廉

一微涉動頹山勢要見心如墻壁人衣綫迸開無罅縫珠回玉轉好時辰

與蔡密汝光祿

密在汝邊親切句分明漩澓合曹溪千枝萬派歸源後擲卻溫郎照怪犀

與張二無文宗﹝妙行﹞

聖見凡情兩不羈空中木馬步如飛此時更有收鞭手妙在舒徐宛轉機

與董爾基文學

入道還須心似鐵急追本有莫忘疲一回揣出虛空骨把斷關津更是誰

與珂雪禪友

貫休能畫復能詩迹落風騷品格奇卻被石霜追上壁此心從此有人知

寄劉胤平太史

金馬從多稱吏隱緋衣豈故墮凡胎何年相訪空山裏壁上髙僧喚出來

慧禪人掩骼求偈

活人收拾死人骸惹得蒼天笑助哀翻憶當年臨濟老將人無故帶生埋

似鄒仲錫居士

光風未面卽遙披麈次相逢率爾時云在山兮舒捲意此情君似不難知

送我空監院回秣陵

慈愛於人春不去謙和接物暑生涼心光廓照如霜月千里相看共一堂

與密印禪友

兩度相逢鬢更蒼浮圖幾處盡恢張何如壁立孤峯頂笑月眠云石作牀

答董玄宰大宗伯

大海紅塵撲地飛隨流須得截流機笑穿軒冕場中過抖擻千年火浣衣

答蘭溪令吳雪崖

蓮花偏愛泥中出可是居官不染心筆底棒頭開活眼放光何必在祗林

與馬半邡中丞

衣內明珠不覆藏揭開底蘊放眞光從來把定乾坤手正好籌邊佐廟堂

與洪鳴南文學

話頭原是金剛劍一句全提識浪枯衣縫迸開珠忽露分明捉倒赤須胡

訊張莂公孝廉

曾遊瀛博兩山來不隔羅浮夢裏梅近日人傳消息至吟風嘯月鳳凰臺

山居

柏子長燒香滿鑪磐陀坐聽鳥聲呼瑞巖不識庵中主剛要惺惺喚醒渠

龍山客到便移庵拽尾靈龜我不堪混眾獨居皆可意白雲深處又封關

幾樹膚紅山果熟一條白練瀑泉飛道人不到忘心境遏捺如何息得機

剩栽多福門前竹笑指南泉夢裏花不了目前差別事果然惑障翳塵沙

怪道亂傳梅子熟靑苔滑動口唇皮松花落盡荷衣破露出常公兩朵眉

泉石獨饒淸供好煙嵐竹樹畫圖開從來身在千峯里長嘯髙歌歸去來

熱鬧門庭饒一著幽深境界占三分蒼松白石容髙臥隔斷紅塵徧是云

出處已安吾定分鼻繩終不爲人牽柴門兩片開還閉好結靑山未了緣

雪關禪師語錄卷之十一終嘉興大藏經雪關禪師語錄

雪關禪師語錄卷之十二

門人成巒錄

法孫開詗編

偈頌

僧代雪岐禪人求示

無常迅速﹐生死事大。古學道人﹐身命可捨﹐倩求開示﹐爲誠可訝﹗隔蓬買鵝﹐敲壁傳話﹐非做冤家﹐賊難捉下。業識奔忙﹐騰猴躍馬﹐不大掀翻﹐如何脫灑。

與吉操禪人

最初參禪﹐念如木石﹐縱歷境緣﹐昧予不得。心須靈明﹐志貴挺特﹐識貪嗔癡﹐無始蟊賊。欲得剿擒﹐這里著力﹐眞正禪人﹐履踐明白。莫矜己長﹐勿擿他隙﹐居逆受順﹐處順如逆。如火銷冰﹐那容情識﹐一點眞光﹐韜藏固密。

玄寅禪者乞警語

汝若爲生死﹐眉毛長廝結﹐提起話頭來﹐不悟寧休歇﹖是非都莫管﹐情緒須教絕﹐打開大胸襟﹐豎起脊如鐵。坐不見身心﹐行不見日月﹐一生恁麼去﹐到家有時節。不是明眼人﹐莫聽伊胡說﹐衣食名利養﹐視之若黃葉。未透祖師關﹐勇猛須常切。

如意頌贈余集生居士

三到博山門﹐此到更爲切﹐君如先師意﹐善解同心結。天關妙能旋﹐地軸何愁折﹐指揮生風雲﹐運行扶日月。陰翼皇度人﹐分明得這橛。

示非文禪者

決志參禪客﹐心堅鐵石如﹐面皮全放冷﹐肝膽直無迂。剔起眉毛看﹐逢渠莫認渠﹐時時萬人敵﹐念念六窗虛。打破情狐窟﹐拴回識馬駒﹐日中旋玉兔﹐月裏鎖金烏。力斷憎和愛﹐毋分親與疏﹐機須明殺活﹐理莫墮偏枯。窮子珠頻奪﹐耕夫牛好驅﹐吸漧滄海水﹐笑倒赤須胡。

示燦宏禪人

此道最幽玄﹐莫計程途遠﹐不被境緣牽﹐直下如射箭。佛祖眾機緣﹐一一皆方便﹐透得一椿去﹐拈來都成片。切忌亂商量﹐狐疑起邪見﹐非眞明眼人﹐莫遭胡指點。抖擻復抖擻﹐機關自圓轉﹐魔佛皆殺除﹐事理齊雙遣。心地放教空﹐如雲從舒捲。

囑云岫侍者

丈夫旣出家﹐情念都休絕﹐行住坐臥中﹐話頭須緊切。一念墮空閒﹐六賊來相劫﹐若眞學道人﹐心勁如生鐵。直教大理明﹐通身流鮮血﹐死中翻活來﹐表裏俱融徹。好生著精彩﹐莫負吾眞說。

瀛山示禪人

參禪最怕落窠臼﹐要解虛空翻筋斗﹐塵情切忌弄漚花﹐諸見莫教開戶牖。分明提起金剛王﹐摩醯眼爍頂門光﹐三頭六臂擎天地﹐坐斷毗盧碎十方。个中事本無難易﹐秪爲人根有鈍利﹐利鈍齊能辦片誠﹐掀翻海嶽眞和底。剔起眉毛莫放閒﹐疑情瞥透須彌山﹐若還冷坐無思算﹐不墮偸心便落頑。死生豈可同兒戲﹐光影門頭休認是﹐打破閻羅業鏡來﹐方才好嚼廬陵米。淊淊盡是宗門客﹐不逞狂談守枯嘿﹐君須跳出兩重關﹐翻瀾逆溯曹洞脈。

萬安一近士持金剛經有年乞數語明示

金剛字字涅槃心﹐昔日南能悟入深﹐覷破腳跟無所住﹐打開伏藏盡黃金。居士善根原自厚﹐篤信斯經樂持受﹐世尊敷座何尋常﹐空生特地稱希有。我人四相孰安名﹐就裏掀翻最上乘﹐至理不畱元字腳﹐虛空縛殺爛麻繩。秪將一句提朝暮﹐千聖出離同一路﹐微塵剖處露全經﹐笑看森羅齊作舞。然燈受記釋迦尊﹐早是空花落眼痕﹐空色兩關都擊碎﹐大家扶起破沙盆。

示耳圓禪人

參禪要在眞剛烈﹐拶碎疑團情謂絕﹐譬升樓閣望虛空﹐八面玲瓏俱透徹。莫將情識亂商量﹐口裏波瀾盡屬狂﹐洗卻腸兮換卻骨﹐打翻窠臼沒遮藏。無明兩字心相續﹐大似汗衫黏赤肉﹐須教里許細參詳﹐桶底脫箍如爆竹。

囑穎學座元

參禪之以貴明利﹐如握吹毛能斷制﹐制之一處兀無移﹐劈破靑天呈膽气。气象端凝萬仞髙﹐龍飛虎步恣雄豪﹐如騎鵬背翻身下﹐四顧春云滿錦袍。法身凍煞無遮蓋﹐上下八方須纜帶﹐正中妙挾理忘玄﹐事事縱橫得自在。自在還須心境空﹐一絲才掛便朦朧﹐葛藤窠裏通身轉﹐拄杖無依活似龍。道人不許沾情識﹐添上些兒爲彩色﹐隨流辯得濁中淸﹐堪與宗門垂軌則。敏而好學穎如鋒﹐此事分明徹底窮﹐根固自然枝葉茂﹐花香果熟耐霜紅。緣因妙在觀時節﹐躁進從來防失跌﹐逆風把柁順流行﹐魔佛俱空眼裏屑。

囑在犙靜主﹝時在杭州橫山光明寺﹞

禪如獅乳貴眞器﹐非器盛之成枉棄﹐若个男兒不丈夫﹐脊梁挺起須剛利。聖凡截斷心如墻﹐迸碎虛空連架墜﹐活路生機死得回﹐此回見山不是醉。宗乘教窟徹掀翻﹐自在縱橫何諱忌﹐佛祖逢之遭罵呵﹐男女誰家不魔魅。君臣賓主彊安排﹐自笑眞人眞無位﹐者畔閒名書牯牛﹐那邊卻懶騎金翅。逆流洞水看波瀾﹐一任傍人添意气﹐黑狗今朝爛銀蹄﹐石人昨夜懷胎出。

頌南泉不是心不是佛公案贈馬半邡中丞

非物非心復非佛﹐澄然如水無筋骨﹐打破雲門膠腦盆﹐翻身攪動蒼龍窟。笑看一馬生三寅﹐下載淸風隨剪拂。

師至雲棲掃塔時黃海岸余集生洎武林眾檀護居士請上堂師辭以偈

杭州司理黃居士﹐曾向壽昌吞毒餌﹐如今毒發不容情﹐到處尋人撾毒鼓。業風吹我到雲棲﹐擁彗慚非屋裏子﹐居士爪牙獰且雄﹐禪淨兼如戴角虎。分明覿面見師翁﹐家醜何須更揚露﹐琴瑟琵琶總法音﹐門門自有當家人。攙行奪市成何事﹐搽粉塗脂枉效顰﹐座中都是江南客﹐仍唱鷓鴣非本色。石頭布衲勝龐翁﹐兼有羣公同節拍﹐若教野叟更登臺﹐郎當舞袖何奇特。師翁淨土本淸嚴﹐切忌重屙臭气息﹐倒拈笤帚掃庭除﹐頓使門風增潔白。大家遊戲常寂光﹐不打鼓篴眞鼓篴。

冰輪禪人乞警語

參禪志向須決烈﹐一副心腸剛似鐵﹐埋身萬丈古坑中﹐絕後再蘇心始歇。莫弄巧舌頭﹐休管通身熱﹐冰河發焰猛燒天﹐鐵樹開花笑不徹。心要細膽要大﹐空中飛走行無礙。須彌推倒勢何雄﹐滄海吸漧猶未在﹐故鄕未到切須歸﹐歸到還須更活埋。識漏不幹終帶病﹐道胎無養禍常來﹐記我話莫閒猜﹐了後猶愁不了懷。金蕊銀絲猶是藥﹐空王不坐寶花臺。

參禪四警爲元方禪人

警於春﹕百艸頭邊祖意新﹐瞥見桃花無諱處﹐許多人落眼中塵。休蹉過﹐著精神﹐光景門頭謾認眞。爛漫風光收不住﹐柳條穿起付東君。

警於夏﹕炎日當空渾雪夜﹐野老穿殘荷芰衣﹐木人推倒薔薇架。覷眉端﹐窺腳下﹐首尾分明難入畫。重重說破好參詳﹐梅子熟時連核大。

警於秋﹕海嶽掀翻吼鐵牛﹐分明突出新羅鷂﹐撲地還成一對鷗。時節換﹐莫隨流﹐佛祖玄機未易酬。拈起黃花成獨笑﹐看誰共倚木蘭舟。

警於冬﹕萬壑千巖絕路通﹐凍殺法身誰蓋得﹐枯椿燒火一冬紅。時欲暮﹐歲將終﹐禪客參禪作麼窮。不是天寒三个月﹐好花爭便遇春風。

示履徵上座

藏身處﹐沒蹤迹﹐華鯨掣斷絲千尺。沒蹤迹﹐莫藏身﹐雙手扶回日月輪。分明踏上毗盧頂﹐倒跨橫趨不見人。忘疏親﹐絕彼此﹐森羅萬象成賓主。與物隨緣作比鄰﹐淸波透出紅塵路。

示玄蓋禪人

舉不顧﹐卽錯過﹐是甚麼兮成話墮。本來面目露堂堂﹐秪爲周遮翻昧我。不坐中堂不落隅﹐釣雪漁翁重點破休點破﹐龍未飛時鱉未跛。

示古眉禪人參死了燒了

死了又燒了﹐烈焰光中須急討。迸開一縫透銀山﹐煙崖雪嶺還須到。按下雲頭徹底參﹐生死關兮如影泡。不得重重錦縫開﹐爭知寶印當風妙。

與李季寅琴師

妙指發箜篌﹐淸音傳海印﹐試問彈者誰﹖爲君通个信。不見道曲中人﹐不見江上數峯靑。

無言禪友出手卷求師圓相師揮筆一點復書以偈

白紙加一點﹐虛空萬象都圈徧。若道這點也不消﹐九十六種成斷見。說常說斷是狐禪﹐圓相如何親履踐﹐且道履踐底是甚﹐圓相咦﹑究取這一點。

像贊

旃檀像贊爲孝廉聞子將居士題

黃面瞿曇太煞苦﹐教化眾生撾口鼓﹐才偸忉利片時閒﹐便有人來忙覷捕。優塡老賊解搜求﹐這副贓私遭露布﹐摩頂授記向支那﹐千年香火八伯主。虎林居士效其顰﹐石上打摹爭快睹﹐贊嘆旣不名福田﹐供養翻成罪過事此。何故人人都有玉毫光﹐莫教眼花添影子。

彌勒大士贊

怪哉怪哉你又出來﹐這般模樣倒地臥街﹐布袋破落拿住撒開﹐大千包裹無物累堆。龍華會上相逢日﹐我要轟天掌爾腮﹐復笑云也是阿呆。

觀音大士贊﹝二首﹞

無眼是名觀﹐無耳是名音﹐一塵旋轉轉諸塵﹐豁開兮非但八萬四千﹐爍迦羅目返照也﹐豈止三十二面淨妙色身﹐大千剎土分身看﹐半朵寒山半朵雲。

大千經卷光明藏﹐普照閻浮作寶幢﹐一縷通身揚墨海﹐羣生無不在慈航。

羅漢贊四首爲密印禪友題

遊戲神通各得一橛﹐衲綻鍼縫將勤補拙﹐也不拙﹐說時默兮默時說。

目不識丁手不識捲﹐穿透牛皮說些杜撰﹐不杜撰﹐月朗星輝何所見。

按下雲頭掀眉舉似﹐狹路相逢那个是虎﹐喚作虎﹐蹉過金毛獅子子。

龍性易馴缽盂難動﹐些子伎倆顯異惑眾﹐惑不動﹐也是一場閒賣弄。

羅漢贊

眾生幻是佛幻﹐千奇百怪描來看﹐山川艸樹及微塵﹐無非是佛是羅漢。一圖畫就﹐任君觀﹐紙上求眞秪得半﹐那半何如﹐討甚麼碗。

達摩大士贊

走來東土販滯貨﹐面壁九年等个人﹐一花五葉開狼藉﹐畢竟誰知底裏春。

當門齒落是何年﹐又被丹靑作畫傳﹐面壁那知林外事﹐兒孫不肖各譚禪。

眞了歇禪師像贊

身頎而頤眉疏而秀師子羣中此爲眞吼回眸則海嶽俱旋低頭則日月倒走刀尺罏錘隨材曲就泥紫無心應詔行剎竿徧地揚家醜曾被丹霞一掌轟恨入髓深誰解紐

性天老和尙贊

從關中來行腳到此觀虎林有大乘法器磨快剃刀藏在袖子等个人來和發剪去這老賊若不去必被人捉住

雲棲師翁贊

悲何深願何廣天臺後身丰幹賊黨𨿽不捏怪有些伎倆撈漉羣生漫天布网蕩絕纖塵富有萬象無量法門如歷諸掌戒律中興掃除穢壤淨土禪關分斤擘兩千古雲棲叢林榜樣

紫柏大師贊

師當末季運吾宗何澹薄獨起振臂呼羣雄爭逐角禪河壅復流魚龍正瀺灂不是鐵肩頭千斤擔撲落如人懸巨鐘一綫剛弔著慧命苟扶傾萬金軀可鑠秪圖枝葉茂那顧傷盤錯賢哉紫柏翁刀山成正覺

鵝湖養庵心師翁贊

質如不雕之玉道如沒蒂之花辧老廚前打翻茶銚華山隊裏誤折擔頭戒瑩秋空之月孝全長蘆之名鵝湖說法春秋老不愛油餈心事淸

磬山天隱禪師小影贊

千尺寒松抽石筍嶙峋气槪絕摩捫尾巴嚲地眠如虎衲子撩他命不存何故牙如劍樹口似血盆

聞師翁贊

行雲流水不畱蹤垂老千山策瘦筇歸到破匋庵裏坐一雙冷眼看蛇龍

不醉禪不慕佛推挽羣機掀翻理窟一片心肝鐵打成破沙盆是匋中物年老成精好枚淈

博山老和尙贊

兩道眉毛掃太空一條拄杖活如龍袈裟包裏三千界惟有瀛山不在中緣何不在中出得羅籠人得羅籠

這尊慈拈穿膽之鋒無機不透旋曜眼之鏡過物卽彰一片熱腸愛兒孫敲水浴火十分勝气與佛祖奪格換機眉毛忒粗老胡僧也須壓倒手段極辣諸尊宿立在下風奮雄辯則雷振風飛魔外莫不喪气摧異見則刀開斧劈疑難頃爾水消接伶俐漢滿口含糊對生盲人一腔明白當初未遇剛求見今日相逢不欲親何故如此險機暗用常擔板毒口才開便鑠金

徳宗法師像贊

揮塵橫經气截虹精抽教義活如龍有時洗盡鉛華態眾賣花兮獨賣松

靈源法師贊

庫有明珠無人著價獨有紹師昧色得馬袈裟被體須髮隨下率爾橫經宿學爭嗄雲棲之後鼓餘波金玉其人難上畫

玄箸法師小影贊

僧寶如林獨稱義虎辯若懸河肇鄰睿伍坐如枯木聽龍吟有問拈來這串子歸去來兮不記年剩道生緣五十五

白拂師贊

鐵面禪和帶獦獠气我早相逢有點畏你二十餘年盂錫分且喜你眞个呷粥啖齏做到底而今隔嶺手招呼不知相見如何底

懷愚禪師贊

形儀蒼古影分臞鶴之淸性地虛明手握靈蛇之寶立千僧而角映似孤月而獨輝昆山片玉喜無雕琢之痕曹溪滴水已具淊天之勢好堅必出羣木頻伽逾乎鷇音脫然非逝再來卽今

碧天老宿贊

鐵石心腸山林骨气壁立巖棲道人風味个事自知洞表見裏法海重興公有夙誓拚命特來緣逢時至羅山功成千古誰媲腳下兒孫美蔭成寶樹遮天仍迥地咦不可塗污你

忍生上人小像贊

生有可忍乎生無可忍乎於此二俱了超然古丈夫

自贊

枯如趙老穿庭柏瘦似曹山覷井驢大明國裏沒个像佛祖堂中豈著渠

不像祖師不像佛不像爺娘不像物千不如人萬不如所以丹靑描不出旣是描不出且道這个是阿誰相似瀛山破院中寒涕懶收癡突兀

嶽牧金豈凡居士小影索贊

這个俗漢隨著方圓身藏鍼孔手擲大千射殺路邊石虎養熟樹上心猿捉敗維摩行腳奪卻龐老家緣畢竟具何手段拍掌笑破靑天問我末後一句華藏倒掛眉尖咄

孫冶堂小影贊

偉哲風標邃澄器宇觀其所繇罔測乎蒔幻住閻浮來爲何故肯將本分事陶鎔兩肩擔子堪分付咦我不在影子上相睹

題以文上人

拈匙便喫想个甚麼翻轉缽盂放身倒臥咦憨打呼則不可

題印潭上人小像

行腳直隨煙水去徳云相見別峯寒依稀印破澄潭月更問何人把釣竿

題玄鎧禪人小影

永夜焚香箕坐時不知想著甚東西樹頭明月來相照﹐此際光輝更問誰。

題曇初禪人小影

坐盤陀上想个甚麼﹐放下頂笠行腳如何。驀忽念著自家底﹐無舌童兒解唱歌。

題松雪禪友小影

爾愛肥﹐我愛瘦﹐兩个相逢都忘好醜。問公般若體如何﹐笑縛龜毛爲掃帚。咦﹐若道這个是﹐更有畫不就。

題嗣南上座小影

口闊吸盡金焦﹐腳寬踏徧閩楚﹐夢中撞著石頭﹐記汝南方一子。舌本瀾翻驚倒﹐角虎五雲山裏﹐販珠郎衣帶﹐藍毿藏不住﹐且道阿師秪今在甚麼處。咄﹐莫道隔丹靑﹐這幅半相似。

詩

送吉水陳靑逵文學歸閱藏

世羅密如發﹐眾愛織成目﹐旣墮此中生﹐超然幾脫俗。非有大力人﹐泥深沒象足﹐苟無決裂志﹐安能翻此局。君今何髙挺﹐靈鋒慧自夙﹐愛子且能捐﹐塵韁豈能束。千里望雲山﹐輕舟來何速﹐相送兒出家﹐還歸謝故屬。靜掩三間茅﹐閒簡千餘軸﹐了卻生平願﹐別唱無音曲。家在靑原山﹐山光照幾牘﹐爛煮廬陵米﹐折腳鐺中熟。咬破一粒時﹐百味隨心欲﹐丈夫疾求道﹐抽刀剖寒竹。直下便承當﹐六六三十六。

寄董鄖陽八際使君

涼奏北巖吹﹐茆堂秋欲沐﹐峯气邈含陰﹐太灝顚何肅。似濯煩歊襟﹐淸鏡超蒙俗﹐廓視寰中虛﹐眞機朗如燭。曠古徹來今﹐千秋瞬不足﹐至今空洞懷﹐萬事云流目。攖鋒截毛寒﹐驊驑疾驅轂﹐出則蟄龍飛﹐處則神雞木。伏禦兩忘情﹐柴桑遂貞復﹐廬阜不多髙﹐遠公道名馥。當時十八賢﹐气味相渾穆﹐杖筣偶過橋﹐笑聲虎驚谷。世豈無淵明﹐破院慚幽獨﹐安得長者車﹐答歌蓮社曲。擁帚每跂予﹐還期訪修竹﹐不必論禪深﹐浩然公素蓄。永嘉到曹溪﹐何妨畱一宿。

讀寒山詩作

我愛寒山詩﹐不入時人調﹐句句洗塵情﹐安在事華藻。至人寧逐物﹐廓然飛空鳥﹐豈但出樊籠﹐兼忘脫矰繳。俯視天壤間﹐幾个離沈掉﹐長眠松下石﹐興來歌浩浩。拊掌笑如狂﹐東顚復西倒﹐髙揮石壁上﹐暗書木葉杪。乍看意句新﹐轉玩滋味好﹐冷眼觀戲場﹐熱鬧何時了。相逢拾得來﹐快把笤帚掃﹐垢面與蓬頭﹐不令俗子曉。恰被閻丘生﹐覷破神通小﹐至今天臺山﹐白雲封海嶠。日日松風吹﹐夜夜江月照﹐此意人不知﹐對面千里邈。我喚渠卽來﹐來處亦不道。

贈禪者居山

山居淸絕處﹐萬境喧囂息﹐此時道人心﹐相與同岑寂。澗水響如琴﹐猿嘯下石壁﹐風柯作梵音﹐巖花吐幽色。俯拾橡栗餐﹐閒煨魁芋喫﹐樂此煙霞情﹐觸目心境卽。見山若忘道﹐依舊重關隔﹐見道忘卻山﹐逢渠不相識。兩忘復居存﹐此見眞殊特﹐君能了斯旨﹐動靜隨意適。

爲聖慈師作

僧中有翹楚﹐神骨異凡鄙﹐挺然好堅木﹐來學望標幟。觀師道器醇﹐慈和心篤摯﹐重法輕己身﹐繭足詢煙水。講席旣咨求﹐宗閫亦遊詣﹐所貴在眞參﹐寧肯濫相似。事母學長蘆﹐尸饔躬滌器﹐庵居澹忘情﹐不苟徇聲利。長跪書法華﹐焚拭山窗幾﹐一畫一稱名﹐一字一投地。墨花浮素縑﹐展誦毫光起﹐七軸六萬言﹐一義無量義。筆端轉妙輪﹐見者皆歡喜﹐以此勇勤精﹐慧深行亦傋。今年度逢初﹐天命知無始﹐生從何處來﹐笑裂虛空齒。

送孝廉聞子將居士

上士不循名﹐經世便出世﹐褆躬飭百行﹐干國富鴻藝。品髙治美玉﹐心淸類上帝﹐明良姤其遇﹐忠原出孝弟。驅車遊畏途﹐穩駕泥中橇﹐气宇蹲師兒﹐吼必驚狂猘。大貪乃生怖﹐外欲神通慧﹐廓露太虛顏﹐空王掄及第。我憩虎林策﹐與君最縣契﹐濯濯見靈根﹐纖艸手俱剃。飯色本無殊﹐諸天不同嗜﹐均之涉洪流﹐憑人善揭勵。願勿計時艱﹐雨久還澄霽﹐平忽豈其顚﹐茶或甘如薺。完節非能渝﹐目正無斜睇﹐超然履錯盤﹐道大忘邊際。靑山盟未寒﹐把手摩叢桂。

坐玄錫恩公山房有贈

南屏古寺連城市﹐數點寒山足幽意﹐淸心林下道人間﹐空諸所有相忘世。道人其誰更心寂﹐恩公夙持般若力﹐火裏花開白藕香﹐肉邊菜揀黃齏喫。舌根妙吐優曇華﹐白牛露地窮三車﹐眉毛似雪空今古﹐眼孔無沙驗正邪。自掃茆堂如鏡裏﹐日日花龕奉香水﹐一燈夜坐綠蘿牀﹐雙膝曉盤黃竹椅。滿目紛華絕所思﹐不貪世味那如師﹐等閒擊破香嚴竹﹐笑索鹽官扇子犀。

送體邃願公

君昔少年多俊邁﹐出家敏利冠羣英﹐舌上寒濤隨思湧﹐四座聽之辯悉傾。翻思名相如聲伎﹐娛人耳目徒標指﹐月豈飛光在指頭﹐俱胝截斷將何示。從此躋攀上翠微﹐峯腰嶺脊掩柴扉﹐情忘且種寬皮樹﹐寒盡方知撲鼻梅。一條迸破衣間縫﹐大事還須知奉重﹐守他珍禦尙然非﹐豈肯隨人拋骨董。𨿽然禪在口唇邊﹐不變隨緣觸處玄﹐紅罏莫厭重添火﹐秪要眞金百煉堅。

寄古輝藏主

佛說無生生意饒﹐權隨時節應生朝﹐分明示現胎中事﹐無舌童兒振海潮。旃檀樓閣乘空下﹐象輅雲從皆聖者﹐未離兜率降皇宮﹐已竟一場閒話杷。君今懸弧爭媚壽﹐法社弟兄詩各首﹐雪關亦在雁行間﹐節拍和來何殿後。嵩安百二趙州齊﹐面目相同雪映眉﹐布袋結頭收放好﹐溪東才牧過溪西。

復和張相國二水居士

虛堂宴坐淸無事﹐開緘遠承瑤帙寄﹐新詩百首手自書﹐錐沙截鐵饒風致。詞家三昧屬何人﹐公於翰墨聊遊戲﹐一毫端上現神通﹐筆札大小神全傋。夭矯香海出遊龍﹐揮霍長風摶妙翅﹐誰謂筆腕疲精思﹐恰似希夷偸打睡。字學無心詩偶工﹐个中活句難思議﹐山中多少縛茅僧﹐輸與白毫庵主意。無門鎖子縫輕開﹐沒底船兒篙慣刺﹐逢人借問綠葡萄﹐滿盤拓出鮮紅荔。讀公詩﹐無義味﹐空空洞洞欺邊笥﹐舌頭原是肉生成﹐揮灑千篇無一字。

上樊山主

本是金輪裔﹐何須紫气占﹐羣靈皆翼衛﹐百福自莊嚴。道不繇師悟﹐才眞與徳兼﹐神全多蘊藉﹐語至絕廉纖。祕笈探龍藏﹐新詩吐鳳箋﹐屏翰宗社倚﹐城塹法門瞻。賦艸隨時得﹐心花信手拈﹐光風難再睹﹐去棹欲畱淹。

上憨大師

法乳流天下﹐兒孫幾个知﹐門庭寬似海﹐心印爛如泥。慣弄鯨波手﹐輕撚虎頷須﹐匡扶回劫運﹐正脈續楊岐。

答所上人

大千無蘊界﹐觸目寓玄因﹐花鳥傳心印﹐煙霞裹法身。牀空惟木枕﹐窗破任飛塵﹐好看澄潭水﹐龍須毒手馴。

送吳山人道甫歸華亭

孤筇霜徑出﹐臞甚鶴憎顏﹐我任虛舟泛﹐君隨旅泊閒。吟狂時發笑﹐骨傲癖成頑﹐月照虎溪水﹐書招早入山。

三華宗侯訪子出家至博山賦贈

一棹煙江水﹐天寒溯上流﹐帆衝鳧雁影﹐雪點鷫鷞裘。興爲參禪發﹐情非舐犢遊﹐因君聊指示﹐月滿待中秋。

贈孟別駕髙是

相過揮麈處﹐宛對紫霞君﹐不欲輕軒組﹐常時斷酒葷。動中觀佛性﹐障裏撥迷雲﹐記得來時路﹐無勞更返聞。

寄丁哲初司寇

不作煙霞夢﹐還爲霖雨思﹐懸知心在道﹐肯以佛稱師。陶令非貪酒﹐遠公善說棋﹐前身如可憶﹐好讀石橋碑。

贈若師

優曇吾不見﹐縱見不如君﹐得法如傳水﹐揮毫欲吐云。久知鵝擇乳﹐應見驥空羣﹐說罷楞伽義﹐心花露印紋。

次韻林狷庵明府

宰官心似佛﹐便是出家僧﹐旣信人皆可﹐休謙我未能。神珠光本瑩﹐定水攪還澄﹐芥孔藏鍼處﹐煙嵐好借簦

寄黃季常郡伯

試問鐔津水﹐何如刺史淸﹐居官勤勵政﹐學道豈關情。秋月當堂照﹐靑蓮把筆生﹐禪心都不泥﹐公案自然明。

寄曹大參能始

心事冰壺湛﹐詞名天苑葩﹐懶誇金粟口﹐善禦白牛車。驪頷珠經摘﹐仙姿扇莫遮﹐相知無別問﹐鐵橛可曾花。

遊雪峯憩瀛山堂

我住瀛山寺﹐玆堂喜共名﹐峯靑連樹秀﹐沙白恍星明。潮水迎帆影﹐溪風撲磬聲﹐扶筇登雪嶺﹐此宿想多生。

宿範家庵

病骨貪僵臥﹐頹然木榻虛﹐客居山片許﹐世與我何如。鶴性巢松便﹐駒神逐電舒﹐隱身符已到﹐廛澗總蕭疏。

遊龍門過石雨禪師賦贈

雨洗千竿路﹐晴峯半潑藍﹐龍門畱我住﹐鳥道問樵諳。投子油瓶在﹐楊岐老屋甘﹐到來無可贈﹐兩字爲題庵。

黃司理招同語風老宿湖船小集時聞子將方子凡兩孝廉亦在坐

出門涼笠便﹐片舫載山看﹐鳧鴨皆遊伴﹐煙霞不設籓。羣賢風致足﹐兩座雪人寒﹐說法成顚語﹐淸譚茗碗幹。

菊潭胡太史還朝過別

岑寂無山水﹐廛居卻似村﹐香才添柏子﹐車忽到柴門。翻轉遠公局﹐推開不動軒﹐坡仙重換骨﹐格外透玄言。

送嚴琢庵憲副惠潮

嶺海慈云引﹐潮陽甘露飛﹐賊船消海警﹐使節肅天威。借寇民皆喜﹐尊韓佛不非﹐大顚門徑在﹐誰更可畱衣。

與陳侍禦憨園

春色浮桑梓﹐恩波及彈丸﹐爲民眞造福﹐抱道好居官。正气崖千仞﹐虛懷竹數竿﹐澄淸天下志﹐作佛事無難。

送張爲龍孝廉

書札三年外﹐交譚半日前﹐心常歸一處﹐道不在多言。造極如扳仞﹐揮毫似湧泉﹐法門添寶塹﹐良驥豈須鞭。

瓶窯舟中

乘興將何適﹐舒懷舴艋中﹐四山搴薄霧﹐遠日澹寒空。霜冷鳥喧樹﹐溪紅葉剪風﹐虛舟原不系﹐我與世浮同。

與杭州郡丞姜山啟

官況淸如水﹐民歌政若春﹐輕刑從恕字﹐好事每書紳。直諒心符道﹐謙光徳醉人﹐如何明大意﹐碧澗采鮮芹。

贈靈隱法師

宗說俱融暢﹐斯爲雙眼明﹐大方無點滓﹐萬物在鈞衡。魚以忘筌得﹐金須出礦精﹐長途千里驥﹐不逐駑駘行。

答竹山西堂

不辭風雨至﹐爲有意同然﹐采藥投蒼壁﹐扶筇入暮煙。機從全寢後﹐照在未言先﹐何處尋靈骨﹐淊天白浪懸。

與張二水相國

一宿曹溪去﹐髙風未再扳﹐白毫庵自主﹐金粟夢相關。茶熟逢僧話﹐花香破佛顏﹐何緣重論道﹐命駕枉空山。

賀詹月庵明府任甌寧

淸白門風好﹐神君不謬傳﹐果然心是佛﹐眞个吏如仙。逸致翀霄鳳﹐靈根出沼蓮﹐聞琴思妙指﹐誰共日譚禪。

答州牧王主字

乾坤皆我宇﹐何地不禪林﹐有得非深證﹐無言顯妙心。蒲團從坐破﹐俗物那相侵﹐領略家山水﹐眞成絲竹音。

贈姑蘇無住師

無住爲眞住安居百尺竿蓮胎窺妙蘊珠顆走靈盤倒吸虛空髓橫拋花藥欄家風非淨穢優缽火中翻

禮七祖靑原思禪師塔

晴雲片片拂檐楹塔外峯開面面城聖諦何嘗落階級宗風誰不範儀型千僧猶剩前朝釜半壁重花倒插荊今日幸親從飽飯不疑米價重和輕

喜謝靑蓮司馬辭官歸養

飄然芥視一官微踵接疏家千古稀冠蓋忍看臨祖帳扳輿已許奉慈幃喜完水蘗淸臣節剩有霜翎舊道衣爲愛蒲團重整頓芭蕉剝盡露全機

寄蔣一个居士

江左才名稱獨步肯教選佛讓丹霞石頭捫著麟生角燕市飛來駿踏花磚亦可磨光作鏡珠元無價照盈車截流自可追香象𨿽在風塵逾出家

贈葉鐘靈文學

長日靑山閉艸堂門前苔蘚滑如霜已無過客驚云版喜有封書到石牀枯木自憐吾道拙蓮花欲借姓名香他年倘入匡山社茗戰先期醉不妨

春居

細艸新苔織石衣山深轉覺到人稀疏鐘過午連云落小燕摶春挾雨飛傍水種楊圍澗綠穿林采蕨飣盤肥年來自覺淸閒甚日倚荊扉望翠微

與楊無山明府

千里驊驑足似飛豈因伯樂顧生輝下車期月稱神政薦剡淸風動帝畿拂綬時聞花气過調琴愛向月明揮磨盤八角家聲舊好對禪家第一機

王邑侯同朱幼晉宗侯李鱗玉孝廉雪中過訪

梅花一路繞空山下馬先愁破院寒懶起藜牀迎客屨笑擎茗碗解君顏登峯笑處天如劃入我門來雪欲關公案現成何必說趙州庭柏喜重參

鷹字二首

濃云似帶墨痕余巧得人間制字初蒼頡正須觀鳥迹白羌疑是赫蠻書亂飛星漢成蝌蚪半沒江天混魯魚不似回文機上女寒燈夜夜思躊躇

偶來池上逐鵝羣欲換黃庭學右軍萬國秪今思羽檄三冬應待爾書云傳將蔡女胡笳曲寫入湘靈瑤瑟聞畫破長江秋一色洞庭波水盡流文

雪關詩四首

儼坐如山獨峙髙大千廝結兩眉毛娑婆云布千花座華藏光騰百寶毫香霧夜分微欲綫琴聲風送急如濤道人此境常時別九月花開絳樹桃

眞心寂爾自形忘涉入洪波不近狂語共趙州呈漆器默同毗耶顫空牀霞籠金粟滋瓊露月上靑蘿放鏡光不是萬重關鑰破幾多旅泊未還鄕

虛空逼塞是吾關不與乾坤共兩間撲碎須彌通剎境統開法界入灣環摩尼殿角龍盤影菡萏花中佛破顏卻笑空生巖下坐不曾推倒涅槃山

岐路亡羊覓轉多多岐與我不偏頗騎歸繞市生獰虎喚出離瓶熟養鵝坐得蓮臺非是佛奪他拄杖自成魔如今笑殺潙山老水牯投胎柰爾何

與侍禦曾儆弦

丈夫爲道不徇名心印靈山夙有盟未跨石門先已到欲畱寶帶笑相迎花開古洞春風好龍起寒潭活水生此事捷如呼谷響還將一惟振家聲

與文學林懋禮

東林原不慕髙名爲有羣賢結社盟然我未能弘法化笑公無乃枉相迎千燈祖焰憑何續一雨人花好自生也欲與君賡雪曲吾家三昧本非聲

與徐興公居士

自呼自諾瑞巖名石上同參這个盟今日相逢都喚醒當年暫別喜重迎漚花場裏閒觀劇鷹母巢中笑托生欲共君談長劫事不妨擊碎唾壺聲

與陳鹿門山人

破衲何心薄海名秪緣支許舊同盟淸風朗月披襟想楚水吳山擁錫迎無說能教花雨落有緣親見缽蓮生人天自可隨機應棒喝元非眞吼聲

與陳叔度居士

不學諸方浪得名拂衣霞外謝浮盟燈傳象嶺聲光在書到鵝湖節次迎古路白雲行過熟何人黑豆未芽生君能飲啄都無事此是靈山付囑聲

與髙景倩居士

夙燻心以佛爲天願海如乘萬斛船慈學護生求戒急志存入道照機先毫端快睹金光聚眉際新開紺目蓮迷悟兩關俱勘破相逢笑指月兒圓

與張云庭居士

自然醇質合乎天載道安如畫鷁船旣信人皆成佛可當機我豈釀渠先霜鋒匣裏時聞吼月面空中宛坐蓮本地風光如徹見毫端現剎等流圓

送老宿遊南海

欲辭蘭若朅天涯爲禮旃檀面洛伽禹穴經行衣濕翠海門杯渡汐飛花梵聲遙接湖山寺塔影低棲曉暮霞好向蓮洋峯上望天中水月照恆沙

雪關禪師語錄卷之十二終嘉興大藏經雪關禪師語錄

雪關禪師語錄卷之十三

門人成巒錄

法孫開詗編

詩

山行

孤筇無事繞林行髙樹涼風細細生天遠望窮云落片山空坐徹水流聲竹窗幽放茶煙出石幾香飄柏子淸只此一間風味足幾人能得此中情

懷李龍石使君

當年爲郡握銅符臨政猶參狗子無已羨急流能勇退直趨大道絕迂徐飽餐香飯圍麟趾夢想春帆過蠡湖杖笠欲尋衡嶽頂因君重訪鳳山廬

和大司馬林季翀韻

尊貴猶嫌落聖胎摩尼圓轉不須猜律回寒谷葭先動水到春池月自來萬象發揮月鏡淨微塵剖破瑞蓮開如今火宅水淸甚穿過龍樓登鳳臺

寄問卿余集生

煙水南詢新得意道人格外最相親俊機不下摩霄鶻活句爭誇透网鱗佛本卽心誰具眼身通是膽我何人關津把斷從君過趁出靑原一角麟

贈慧山上人

家風不愧嶺南能道行相傳海內僧負米懶融供眾飽栽松道者續傳燈曾聞插艸成藂席可是拈花繼上乘拶倒慧山髙萬仞蒿枝痛喫當烏藤

寄陳旻昭文學

列艘香花蠡左迎遠來特地見眞誠無邊佛事渾如夢這段慈緣度盡生山谷▆聞巖桂馥子韶誤聽夜蛙聲猶疑君會先師意躍山華鯨江水淸

寄徐六石郡伯

香臺夙昔道緣深憑軾重來祗樹林世事可堪開笑口微言不覺豁淸襟千僧飽此伊蒲飯半偈眞如伏藏金許大夢場公醒否何妨長過白雲岑

送宗妙禪友遠遊

壯歲參禪眾獨先曾經鐵脊夜撐天幾回水雪心俱冷一領雲霞衣欲穿此去謾尋峯頂住再來還我過關錢行藏舒捲隨君意好整袈裟裏大千

山居

居山須是活埋人法外相親別有鄰大澤霧深方隱豹頂門角動始驚麟不嫌鼓鑄經魔隊也愛髙閒邁客塵耕徧霜畦多種菊難齊春艸目前新

寄文宗陳雲怡

煙水盤桓已隔年梅花院角又爭妍至人不浪遊方內眞我常如對面前吸盡西江駒出廏接回巖上樹參天無邊三昧毫端現參飽之時懶說禪

答袁稚圭明經

大千總是一蒲團雞肋何慚薄選官宦轍秪憑心在道禪牀曾宿夢猶寒浮生萍梗家無定好手棋盤著未殘佛性烏紗爭蓋卻門前路路透長安

贈張澹如郡伯

不是多生有道緣歲除那到訪林泉非關熊軾來探勝爲近猊牀聽說禪救世宰官原是佛下車父老便呼天南方人性如焦焰甘露須教沃大千

與李無垢居士

不繇階級到門來非鏡如何便說臺問路石頭眞滑腳觀場木偶笑盈腮呼名已出潙山井掩耳休聞淸獻雷一片秋光深且碧寒巖更有雪開梅

與錢沃心節推

一肩春雨濕山輿泉石淸談樂有餘宦海秪將蓮葉泛公堂豈異象王居巖花指點吾無隱水影分明我是渠此事目前君領荷不須重問舁何豬

雪中盧君常山人至

不辭芒屩到瀛山雪磴水巖帶濕攀千佛從來畱好地諸天先許借禪關目中形勝庵羅果世界輿圖芥孔間君到懸崖須撒手英雄誰不此中還

次韻酬鄭相國方水

攀空起意漫成柯縱到忘機落了窩筋鬥打翻猶未是蒲團坐破更如何三關莫問黃龍過一字無煩白馬馱誰道歸云堂寂莫老僧髙臥碧嵯峨

自壽

藏身秪在白雲層瘦骨如柴彊兀騰看破風光隨冷暖老幹皮面帶霜水當門齒落今重長拖地眉生倒卓稜我亦不知何歲月浪從人說五旬登

寄徐太王太史

格外深譚喜有君相看崱屴海峯云偶然擊竹原無悟大率拈花豈屬文珠在盤中光自轉劍揮空裏迹何分錢塘江上潮聲急知我方知我不聞

寄方肅之太史

桐子靑鷹何處飛再來人換舊荷衣官如白傅渾閒事禪笑眉山落鈍機軒冕多生遊外護箭鋒一句透重圍先師指示無他語覷破驢兮井亦非

秋雨掩室書事

靜依小閣手披經門掩疏桐雨一庭山葉落鳴秋磬響江雲飛入曉峯靑階前行潦侵趺榻座右黃花映膽瓶淸興不教枯坐盡傍巖千樹有茆亭

壽鄒南臯先生

剛骨一生擔荷大千斤擔子躡千尋泰山髙比擎天手東海深如捧日心空是家鄕容放鶴松爲知己聽鳴琴先生不是人間壽長嘯超然越古今

似總憲曹能始

住山虛掛道人名何意追從白傅盟石鼓有緣思欲擊天龍未許枉煩迎身將到處云爲伴面對髙譚風自生金粟堂前今咫尺獅弦應聽不凡聲

貽黃季常郡伯

十二時辰便轉丸爭教些子落瞞頇道人頃刻無忘照公事倉忙匹似閒穿過花叢何礙葉吸漧滄海握珠看鍼鋒頭上通關捩眞是維摩作宰官

畱別林得山民部

迸破衣間一綫天弄潮慣趁浪頭船旋風千匝從空下劈箭重圍透的先月到窗前藏雪鷺魚行水底動漪蓮盡情說與君知得脫卻廉纖末句圓

畱別林文範太學

爍破乾坤別有天踏翻無底破蓬船其人恍在水壺裏此眼誰開藻鑑先款乃聲中歌白雪廣長舌上吐靑蓮莫教忘卻來時路好看眞光一點圓

畱別黃可程文學

髙髙崱屴似登天君到如行陸地船个事可曾諳落處此闈應見擅場先蒲團鴻造千秋業彩筆香飄四色蓮秪在其中親履踐何愁慧性不靈圓

春日偕余集生居士訪金臺法師

葛藤椿倒倩誰扶笑問云居舜老夫照水不知遺雁影看花也愛聽鶯呼天教秀壁環靈气代有髙標映哲圖座上文忠能賞識緇門今見此郎無

白法師

三十年前語笑稠此生溫飽不曾謀自從煙水分行腳獨愛山居枕石頭鵬背因風終得力鳩瞗控地欲何求銅肝鐵膽誰相似喜到營泉締舊遊

挽單傳上人

邐迆行腳嶺南來衲子丰標果俊哉盡受病魔圍枕席獨將正念炯靈臺紙衣欲卸胞胎去普化翻搖鈴鐸回無縫塔前曾有問春風吹散涅槃灰

博山八景爲鄭相國方水

卓錫泉

天臺卓庵日應手靈泉沸金山頂上嘗可是此中味

講經臺

空生巖下坐雨花落如霰白馬未曾來早已傳經徧

浴龍池

龍馴風雨息淸水浸莓苔坐石間看慣猿歸鹿又來

棲鳳嶺

石壁桐花落山空小鳥飛嶺頭霞色起知是鳳來儀

靈源橋

雨過夜塘深鸕鶿飛欲起橋上望秋山影倒流水裏

禪那窟

禪那卽此窟此窟卽禪那七个蒲團破依然蹉過多

玉罏峯

大地爲洪罏虛煙作沈水借問未拈時香風自何起

金繩界

界以金繩名路自靑荊上坐斷孤峯人不作恁麼想

石倉園爲曹能始大參賦

梅花館

徑逐疏籬折階緣眾石欹春經寒色逼消息露璚枝

渺軒

大地渺然觀軒庭水漠漠終日此中行看誰不濕腳

山居雜詠﹝十首﹞

選石畱人坐拈花供佛龕年來禪寂樂不獨在蒲團石壁看雲走蘿龕抱月眠橫行三界徧坐擁十方圓鳥來傳法語天爲雨新花莫論玄中旨相逢且喫茶石上老藤花風吹落澗水山雨隔峯來飛鳥一齊起澄江無限碧水底畫魚蹤豈爲臨淵羨忘筌誰與同水流巖答響花發洞藏春不曉居山趣山中亦是塵嫩鋤穿石筍老摘墜藤瓜𨿽是山居樂平生口懶誇樹匝峯千轉崖飛瀑萬尋到來非遁世門徑自幽深庭樹禽爲宅巖花蜂作糧山僧居破院與爾共風光不羨簞瓢樂聊耽丘壑淸柴幹溪水便稱我住山情

寄冢宰李西有

西陵望有道人气起自西翁眉睫間選佛選官都得了葛巾野服看靑山

與中丞梅長翁

全活一城人性命從來太煞好心腸如今打破魔軍隊物外風塵總道場

寄兪公遠居士

瓦缶茆龕一个燈白雲爲幔坐間僧夜來借問天邊月曾到君前照未曾

答李飛侯文學

靑蓮仙品落人間何意巾車過雪關相見不須施棒喝夜深明月照花龕

壽古徳法師

天臺座下多靈吼獨有章安辯絕羣今日雲棲眞弟子獅弦髙調幾如君

與劉和鶴居士﹝二首﹞

十年釣盡寒潭月海晏波澄絕照時今日金鱗休滯水沖開鐵网浪頭飛

透出楞伽山頂路和煙垂柳搭欄桿因風寄語黃山谷笑倒雲門花藥欄

與荊扶宇給諫

松杉夜气淸如許借榻停車問法來目盡秋空無數鷹玄沙白紙爲君裁

挽半偈師

紫柏冷香凝嫡血化爲蓮炬照千峯而今擲下遼天杖無限門人泣撫松

詠三聖人圓

一圈三點偶然分誰道同途轍異痕堪笑當年傅大士衣衫冠履不成門

送鄭相國方水先生北上﹝有引﹞

﹝初秋予過淤上公將俶裝北上且先寄詩別予日大甲之下是濱山依稀破屋兩三間聞公支傘過天漏譬似楊岐雪滿關又日吾出如雲度遠汀歸云堂下有云停雲歸云出云無意萬古靑天秪麼靑按玉山舊志瀛山寺在石僧巖之北有歸云十如等堂爲黃龍南公受業師所創宋狀元汪文定公有歸云堂詩故宗伯及之予句中亦酬唱也﹞。

一幅柴簾一掌庵庵前爭擁好峯巒年來偸得些兒懶睡到三竿未放參

歸云不似舊歸云片石巖堂艸色紛昨夜從龍閒出岫雨淋破院濕禪裙

栽田博飯新家活禪煞方知驗屎金使得這頭牛已熟忙閒穿做一條心

梅花庵爲李幹二孝廉賦﹝二首﹞

萬樹千林驕雪色幽姿素艷斗瓊花庵中有个人如玉絕勝林逋趣更佳

又

無數水條壓檻香膽瓶輸供禮空王靈山信手曾拈起漏泄東風笑飲光

擁書樓爲江邦玉居士賦

四山駢坐擁書樓翠匝飛檐澹作秋大是主人能領略點醒泉石盡風流

禮雪峯禪師塔

不識雪峯擔板漢浪傳石卵爆重來許多向塔傍偸眼貪看蓮花臘月開

洗耳泉﹝頑石庵五詠﹞

不見根塵爲污物何須巢許結心期鹿羣時下平分飲樹杪瓢聲風倒吹

聽經石

水鳥風柯皆說法豈應磊砢獨無情若教聽眾頑如爾定見桃花換眼睛

此君庵

靑山放眼多狂客玉版傳餐對宰官多福門前千萬畝秪應不許子猷看

醉墨蕉

誰分鷲嶺貝多樹翻惜羊欣白練裙記得寒山詩句好笑書瀾漫到斜昏

烏道門

曲逕委蛇石作門宛疑山鬼甃墻痕莫教忘卻來時路一片雲橫洞口昏

瀛山景

最上峯﹝此峯居中儼然尊貴羣峯環拱如畫屏然故以最上名之﹞

不可往巓猶可往毗盧絕頂那容窺千巖萬壑都遊歷始信中峯第一奇

一指峯﹝在最上峯之右芙蓉秀濯若天龍之豎指頭﹞

西來大意憑渠說壁上孤峯豎指頭煙水百城都影現善財猶自向南求

紫雲峯﹝在一指峯右常有紫色雲气覆其頂如幢蓋然天將雨此巓必先吐霧雨卽至﹞

白气橫空藏道者紫煙旋蓋聚髙流山僧誤並雙林姓漫說云黃卽此丘

撒手崖﹝出最上峯之下峭壁插地陡不可攀𨿽飛援亦不能捫也﹞

險布危分應有作一回撒手見巍峨莫言尊貴猶嫌墮倒看蒼松掛薜蘿

寶鼎山﹝卽殿後一岡其體勢尊隆望如鼎重故以鎭寶命之宜耳﹞

四面霞蒸如鼎峙千光花捧似臺垂天然一縷分朝夕長祝金輪萬壽期

香象峯﹝踞最上峯之東背若龍馬負圖予以其不類因取香象爲名﹞

生獰气勢度香河截斷中流萬頃波何事橫眠煙霧裏笑看兔馬走前坡

塔湧峯﹝在紫蓋峯之右如窣堵層峙柱立剎標乃羣峯之巨擘也﹞

此地繇來轉法華一峯髙湧塔淩霞天風謦欬時吹落多寶如來問釋迦

獻珠山﹝卽近案小山堪輿家謂此山形槪如蒼虯出洞龍性喜珠故此案如獻珠焉﹞

補陀秪在海之隅龍女分明此獻珠娑竭幾回收不去波斯覷著眼重膜

五影池﹝嵩山頭陀攜傅大士照水睹圓光寶蓋又難提尊者居金水河有五佛影池取此義以樓殿倒影無不照映水中耳﹞

鬧市不思兜率樂水中照影識前人池邊遮莫栽松樹恐誤龍疑是自鱗

紫芝塢﹝在虯髯岡之麓舊產一芝甚奇秀今亦有掇之者﹞

石骨蒸云芝艸秀松脂潤地茯苓多結茆此處人稀到水面香風吹綠荷

修竹塢﹝在虎爪坡之麓多植竹望之如綠天﹞

種來一徑篔簹綠玉版逢人恣說禪迸出龍孫千萬个春風補我破苔錢

如意泉﹝在紫芝塢之傍子初至水涸因諷華嚴禱求乃手攜如意探其下泉應指出經冬不竭因命名﹞

泥深艸濕乳泉藏小鹿貪眠樹底涼試向源頭揮一钁四時花塢水流香

東澗水﹝出自香象峯之右淙淙成陂陀灌蔭千田流入小溪﹞

鳥惜落花銜去緩鹿窺淸影下來忙閒情飽看靑山色坐聽潺湲歸亦忘

西澗水﹝出一指峯下雙流夾噴如虹起霓伏匯入懷玉溪矣﹞

雪瀑交飛谷裏喧石橋虎過漸黃昏瘦筇問我誰爲伴笑指扳巖下樹猿

歸云堂﹝舊瀛山去寺十里許原有歸云堂宋汪狀元應辰有詩並文以紀其事今仍此堂名而構之庶存其故典﹞

云去雲歸一艸堂垂簾閒坐懶焚香昔人面目今猶在枯木何須問石霜

虯髯岡﹝卽寺之東麓﹞

平分岡勢挾遊龍鐵戟蒼髯望遠松螮蝀渴來奔澗飲鏡淸水底落痕紅

虎爪坡﹝卽寺之西麓﹞

長林丰艸襯坡低雨過於菟印翠泥抱膝盤陀無一事知音深樹有禽啼

破落軒﹝予初住此破院頹然自樂今𨿽易數椽其破落軒猶故吾將終身居之可也﹞

靑天不受雲遮蓋好鳥惟憑樹作居幾度猛風吹不倒歸來破院住如初

二老亭﹝予欲於殿後平岡之上結一艸亭思命名萬山一覽時相國鄭方水居士以詩來約云便欲結亭成二老予乃欣然更之名二老亭焉﹞

添个蒲團圖作伴掛冠未遂夢靑山人生淸福難輕許二老亭餘一老閒

金鐘山﹝卽第二層案山也﹞

不待華鯨吼曉風賦形疑卽蜀山銅希聲豈入時人耳一扣聲傳萬壑中

秋日山居

山居隨意度秋光紅擘墻頭橘子霜黃葉燒泉風味足石邊添起一罏香

仙門石﹝邵武廣福寺八景之四﹞

仙扉出入不曾開捭闔乾坤手自擡萬象森羅關得住雪峯牽不入門來

古梅灣

一幅瑤華見素姿春風攧落夢中思靑山盡日無人到開到江南第幾枝

茶窩

竹牀茶竈艸爲龕活水烹泉湛若藍三度喚渠▆上釣趙州千古自顏慚

竹圃

多福門前何屈曲香嚴耳裏太玲瓏來年更有新篁長引得孫枝化作龍

鼓山喝水巖

看石聽泉冷欲秋蒼松倒掛壁如虯截流人在巖中坐水自無聲別澗流

夏日偶過昭慶宿海眼觀上人房

幽眠隨處成丘壑一帳梅花半枕藤從此禪房無六月爲君畱得玉壺水

秦心卿山人畫山水贈嶽郡侯因索題

崖陡飛猱難上樹雪晴喧瀑欲篩林不教茆屋添松下也要人知住處深

遊法相坐竹閣贈完凡上人

雨竹風蕉響閣秋半規月下此峯頭閒情撞入遊人隊秪得些兒轉處幽

邵武北巖寺有豫章古木一株腹中空洞可十笏觀者奇之予因賦此且將以爲關焉

誰開斗室邀云臥似聽松聲攪露寒容得萬千師子座維摩移榻此中安

十圍空洞藏春老千古婆娑帶日殷樹下魔軍今戰伏不妨枯木借爲關

歌

雪關歌﹝博山掩關時作﹞

天地一蘧廬古今誰構始而我掩斯關安車毛孔裏毛孔不窄關不寬金烏玉兔時往還照見幻棲關裏事玲瓏八面渾無阻坐聽流泉松下鳴倒看云影峯頭露靑天放眼瞠不睹石人欬唾生風雨有時藏身沒蹤迹檻外瓊枝分野色有時沒迹莫藏身釣盡寒潭躍浪鯨此關何爲雪呼六六月紅罏飛霰撲我關不記春與秋花開葉落山常幽我關不占天和地一段光明覆無際我關非內亦非外扁舟蕩漾遊滄海我關非動亦非靜旋嵐偃嶽心恆定萬象爲關關萬象空合空兮聯帝网卑而不下髙不危疏而不漏暗復朗誰謂此關小圓合太虛無欠少誰謂此關大秪在一塵含法界法界所有關中聚笑擲大千爲戲具法界無物關中空放開捏聚如遊龍龍飛虎步恣騰蹋板橋忽動霜蹄滑劈破雲門一字關剔起眉毛還險煞有問關中主若何指頭無縫全機活

破院歌

破落僧住破院破破落落無藏閃十方通洞沒遮攔玲瓏一座空王殿畫無香夜無燈風過長驚壁倒聲法堂幾丈生荒艸佛面飛埃堆作層樹爲龕苔作簟一餐脫粟千家膳竹筧泉分花塢來石頭敲火烹茶便客到稀僧過少寡迎逢兮罕談笑扶罷犁兒放卻牛攀崖獨坐看云鳥猿窺廚鹿飲澗相近相親如作伴長打門前之繞行知予胸次無涯岸松何蒼峯何秀石壁潺潺下飛澑身在千巖萬壑中道人行履君知否恣情懷極瀟灑山靈供軸天然畫鬧熱門庭讓別家煙霞笑傲過王伯呵呵呵煞顚倒說甚禪機談甚道順情逆境兩重關幾个不隨分醜好休掃聖莫輕凡罷論前三與後三索價撩天誇至寶爭如伸腳放癡憨虎踞前豹哮後見我耽如垂耳狗生平毒惡不關懷摧化獰心如拉朽浪擔憂空過慮恐怖之中觀自在自家佛殿好莊嚴依報缺些也無礙嫌淡薄愛溫飽此等何繇知道妙一生橡栗著荷衣千古髙標人莫造從荒涼任倒壞破而不破眞如界彈指輕開樓閣門捉敗明州憨布袋老楊岐古神鼎藜牀積雪那伽定更有栽田博飯翁令人想象偏饒興破落僧住破院意趣幽深人不見流俗阿師未必同縱居華藏生忻厭

如意泉歌﹝有引﹞

﹝瀛山爲太甲衍龍雙澗夾流在左右兩翼峯之外寺有井曁五池時秋亢無以汲予因攜筇入塢之東覓得一泉從石寶間迸出味極甘冽可供數千指因作歌志喜且呼爲如意泉蓋予手持鐵如意撥開泉眼水卽應指而出故因名云﹞。

山色巃嵷何秀拔疑是鷲峯分太甲如幢似蓋湧神囂翠積樓臺霞欲潑中藏乳竇祕寒湫未濫觴時似截流我來匡徒食指眾秋深井沼竭難求稽首雜華香水海娑竭遙分脈非外手攜如意蹋林臯所控必無爽諸丐俄聞好鳥樹頭鳴樹下幽崖小鹿行俯視艸深淤濕處聲生觱沸耳邊淸呼童荷钁開泥面石罅才疏珠急濺喜將柄鐵發其淙迸破源頭那一綫柔光湛碧注玻璃煮出甌花暈綠脂忽陣松風傳磬響佛前先供滿瑤卮笑呼同侶斟還坐知味其中能幾个三喚無頰老趙州肯與茶仙較淸課此泉未出山之垠澄不停兮攪不渾此泉崩流通浩翰綆莫及兮竿莫探要知滴水廣含藏萬派千枝同一貫更有神龍深處蟠酬經變化雨潭潭軍持直透金輪際倒汲滄溟徹底幹

雜著

壽匡與禪人

歲辛未秋八月十有三日吾徒匡與禪人年逢知命吾愛其爲叢林焦勞竭力自出家來未嘗偸安片晷惟知輔弼知識成辦眾事苟有利益於眾𨿽拚身命不顧直心直行三尺童子也悅其爲人故二十年間先和尙器而用之署爲監院者再亦頗諳本地風光性率眞不阿曲觀其言貌本色朴實無一點粉飾也予嘉其操行苦心因呼爲老友今乃還其生平大槪並綴一偈以勉其來日爾其始終盡美行業無虧陶鑄出一副生鐵心肝不可軟卻些子以作一撐天柱地丈夫管取千生百劫續佛祖慧命壽等金剛不壞豈比世間人以蚍蜉之歲月槿花之旦暮而爲期頤之稱哉偈曰鐵漢身心無別用堅眞求法誓忘軀此生甘作如來使永劫芳名繼祖圖普賢行願屬何人一脈菩提貫古今不壞金剛無量壽花開優缽萬年春。

掃寰中大師塔

拈尺論丈量空之手鳴金戛玉希世之聲感神虎而跑泉翻移海嶽逐神駒而出廏蹴踏風雲今日窣堵坡前恍然覿師眞面且道覿面事如何參差煙樹裏翠滴曉風寒。

掃三空老師塔

行願弘深挑得千斤擔子法音廣被具見一片婆心三世家傳衣缽誰道不度親人七十三年夢幻依然不滅全身杯中笑酌跑泉水一酹風前味更新。

爲介山法師舉火

金剛焰是師心蓮花幢是師舌此舌此心談不竭盛名兩浙一髙僧四依菩薩同儔列天臺鷹蕩表奇姿揮毫紙上江河決赤幡豎論勝羣雄鞭艸血流題石裂魔宮虎穴恣遊行不與常流同軌轍鴉飛蛇伏聽經來是聖是凡難辧別難辧別髑髏敲響無生滅白浪滔天知不知甕裏何曾走卻鱉以火打一圓相云爇。

瀛山安眾偈

昔年招手不思歸兒女團圞信有期滿目瑯玕鱗甲異潑天風雨濕田衣

臨岐佛事

和尙以丁丑年十月十一日寅時告寂夜半呼大眾曰我身旣無常汝輩安有常乎大家努力此處無汝著腳地不必多言臨終時索水漱口竟復索筆親書辭眾檀護書曰薄祜之人帶病而歸殘喘不畱古今如是今命某禪人附此一謝此外不可知也書畢時壽昌闃然師太在傍問云和尙安否師彈指一下然云末後一句如何分付師云且道我生耶死耶遂微笑長逝。

壽昌闃然師太封龕法語

瀛山古佛月皎風淸寂後一笑坐斷羣英坐斷且置只如大師卽今在甚麼處安身立命咦無縫龕中傳正令大家齊聽帝嘟叮。

雪關禪師語錄卷之十三終

博山雪關智誾禪師傳

閩中西峯居士曹學佺撰

師諱智誾上饒傳氏子八歲喪父母鄭氏送依景徳寺長老傳公爲童子傳公教令頂禮觀音大士一夕夢大士手摩其頂由是泛覽羣書奭然意解一日見壇經火燒海底句疑之乃參禮博山來公山令默究船子藏身公案行住坐臥提撕不忘偶入槽廠行見磨鼻拽脫有省有偈呈博山曰直下相逢處由來絕覆藏舌頭元是肉不用更商量博山喜曰子可參禪也後作五頌請壽昌衲衣山曰宗門語句如滿口含冰不曾道出水字子風骨太露更須死心一番始得師乃掩關謝客兀坐返參凡六載經幾重剝始徹源底偶作雪關歌山見稱善乃爲開關有偈曰始行大事六年雪頓入圓明一片水今日幸親無縫塔掣開關鎖萬千層繼命首眾一日領眾入室次山垂問曰堂中首座人天眼目如何是人天眼目師曰頂門上山曰還假鑑照也無師曰君不見山曰不虛參見作家來師掩耳而出己巳受瀛山之請瀛山古剎四壁蕭然作破院歌以自樂相國鄭公方水以詩慰之曰太甲之下是瀛山依稀破屋兩三間聞師支傘過天漏譬似楊岐雪滿關居無何博山和尙遷化師奔喪至喪事畢眾推繼席自是往來瀛博之間提示不倦督學陳公懋徳入山訪師置二十五問師應答如流陳大服膺壬申春予同諸公以鼓山延師結制於是演法鼓山玉瑩珠回玄風遐播期滿還錫博山丙子春中丞余大成司理黃端伯以杭之虎跑請師應之大弘祖道舌唇才動輒滚滚不竭環座而聽法者萬指繼而妙行請師重建經營二載大殿落成師曰吾今可以謝諭彌陀矣丁丑秋示微恙乃謝院事鼓舟南邁孟冬朔旦行抵瀛山病體尪羸羣心洶洶乃作遺書謝諸檀越時壽昌闃公自博山來候匡坐敍別悰闃公問和尙安否師曰且道我生耶死耶闃公曰末後句也須分付師彈指一聲遂微笑而逝弟子弘恩成許等迎歸博山建塔蓮花峯之西原師示生萬曆乙酉年九月初一日示寂崇禎丁丑年十月十一日坐三十一夏享年五十有三有語錄若干捲行世。

信州博山能仁寺雪關大師塔銘﹝有序﹞

杭州推官法弟黃端伯稽首撰

雲巖以寶鏡三昧密付洞山圓湛心光揀魔辧異於是主賓互應敲唱雙行乃沿流至今法久成獘盲枷瞎棒帶累兒孫識者憫宗旨之失也余晤雪關大師於玉山神骨淸聳卻令侍者柬問洞山宗旨漫答十條夜夢兩目俱盲不解其故明旦見師判瞎漢兩字不覺驚嘆師問公當時所得處試舉似看余敍四明夜坐寂嘿無言忽覺身心輕安湧起空際師笑曰是何難哉舉話未終忽現前境乃知華嚴所指身心柔軟如初生胎者人人有此三昧也及讀師住山語錄玉瑩珠澄博山所印圓明一片水固已漏逗阿師宗眼矣丙子仲春餘與中丞余公大成請師說法虎跑寺於是洞山宗旨流布十方寶鏡神光通天徹地大哉師諱智誾上饒傳公崇儉子也八歲辭寡母鄭氏依景徳寺長老傳公傳公矜師體羸教以頂禮。

觀音大士忽夢手摩其頂肢骨漸疆泛覽羣書奭然意解一日見壇經火燒海底句疑之參禮博山無異和尙默究船子藏身公案行住坐臥提撕不忘偶入槽廠見磨鼻拽脫有省呈偈曰直下相逢處繇來絕覆藏舌頭元是肉嚼破也無妨和尙喜曰子可參禪也師復頌壽昌所付衲衣連呈五偈和尙曰據子見處天下人把不住我卻不肯點頭師問何也和尙曰宗門語句如滿口含冰不曾道出水字子風骨太露更須死心師歸自雲棲掩關謝客兀坐火箱上懸鏡返參偶作雪關歌博山稱善示以偈曰始行大事六年雪頓入圓明一片水今日幸親無縫塔掣開關鎖萬千層特以座元屬師領眾入室和尙垂問曰堂中首座人天眼目如何是人天眼目師曰頂門上和尙曰還假照鑑也無師曰君不見和尙曰不虛參見作家來師掩耳而出己巳師受瀛山別請和尙畱之問答機緣語具博山全錄旣至瀛山古剎四壁蕭然作破院歌自樂相國鄭公方水以詩慰之曰太甲之下是瀛山依稀破屋兩三間聞師支傘過天漏譬似楊岐雪滿關居無何博山和尙遷化推師主喪往來瀛博之間提示不倦督學陳公懋徳入山訪師置二十五則問頭機鋒相契未幾觀察使曹公學佺復以鼓山請於是行掃壽昌經和尙塔更名道誾紹壽昌宗派也演法鼓山玄風遐播徧歷雪峯西禪諸院還住信州丙子赴請武林弘揚祖道環猊座聽法者萬指有奇再興湖墅妙行道場經營余歲莊嚴佛事獨冠東南師曰吾今可以謝諭彌陀矣杭州太守石公萬程請師升座垂誨惓惓遂以院事屬邇公鼓舟南邁孟冬朔旦行抵瀛山病體尪羸羣心洶洶於是謐公自博山往候匡坐敍別悰謐公問曰和尙安否師彈指一聲謐公曰末後句也須分付師曰且道我生耶死耶遂微笑而逝弟子弘恩成許等迎歸博山建塔蓮華峯之西原師生於萬曆乙酉年九月初一日歿於崇禎丁丑年十月十一日坐三十七夏享年五十三云銘曰。

娑婆世界

有大法王

胸懸寶鏡

剎剎放光

覿面相逢

渠元是我

正眼堂堂

全身裸裸

陽春冰泮

洞水逆流

波翻浪湧

突現泥牛

初入福城

鼓山擊鼓

大海橫掀

髙峯倒舞

武林虎嘯

震動乾坤

神威建立

徧地兒孫

明月當空

千江普現

皎潔冰輪

是吾師面

