嘉興大藏經別庵禪師同門錄

別庵和尙同門錄序

蓋祖道之盛衰系於所傳之人耳所傳之人皆賢則祖道因之而盛所傳之人非賢則祖道因之而衰所謂人能弘道非道弘人也昔密祖揚臨濟之道於天童其兒孫今將徧於天下天下之人孰不嘆虎丘一派爲盛乎萬祖重揚臨濟之道於聚雲其兒孫今將徧於西蜀西蜀之人孰不嘆徑山一派爲盛乎。

別翁和尙聚雲之曾孫髙峯之嫡嗣丙寅歲飛錫南來掃祖塔於徑山據師位於普陀由是南方之人始知徑山一派猶盛於西蜀也和尙年甫而立而全錄已有若干捲矣句句破諸見之稠林字字開人天之眼目眞可謂大慧再來也辛未冬又集同門錄三卷壽諸棗梨其諸禪師語句各各從胸襟流出蓋天蓋地其諸居士機緣各各從實悟吐來不讓老龐是所傳之人皆賢則祖道因之而盛也自此聚雲一燈又將漸傳於天下矣夫徑山虎丘同門兄弟也共揚臨濟之道於前而兩派之兒孫共揚臨濟之道於後則凡睹玆同門錄者必爲髙峯慶也必爲慶忠慶也必爲聚雲慶也必爲徑山慶也必爲臨濟慶也目余嘗閱慶忠集有云昔天童和尙覽及聚雲和尙語錄欣然謂眾曰西蜀有異人也足以見密祖弘道之心至公無私也。

時康熙辛未季冬莆陽超原澹崖氏拜撰。

普陀別庵禪師同門錄目錄序卷上臨濟宗大慧下第一十七世髙峯三山燈來禪師法嗣﹝來嗣鐵壁機機嗣吹萬眞﹞五云千夫性一禪師西龍無言性養禪師長慶大衍性豫禪師廣積立雪照見禪師卷中臨濟宗大慧下第一十七世髙峯三山燈來禪師法嗣紫垣性貴禪師龍橋天湖性定禪師雨花雲林性現禪師寶積大笑性崇禪師圓通又山性證禪師卷下臨濟宗大慧下第一十七世髙峯三山燈來禪師法嗣普陀別庵性統禪師總戎袁寶善居士刺史沈克齋居士太守朱茂時居士文學李靑眉居士文學張雙承居士

普陀別庵禪師同門錄卷上

書狀弘秀編

臨濟宗

大慧下第一十七世

髙峯三山燈來禪師法嗣

梁山五云於夫性一禪師忠州張氏子首參慶忠繼謁髙峯峯主興龍距長江數日程烽煙四起周道多阻師裹糧獨行或曰參尋固當勵志冒險懼禍柰何師曰大事不明𨿽生猶死乃潛隨賊隊至梁峯一見便問曰風鶴時阻如何得到此間師曰他家自有通霄路峯曰冊子上記來何用師曰也要和尙證明峯微笑隨眾參請近載無所入無言養公時爲監院師與辯論公案其質於峯被打二十拄杖命看樹倒藤枯話發奮力參寢食俱廢一日隨眾坡務負油麻過橫山踏枯竹作聲路旁野雉驚鳴飛去釋然大悟置麻於地就地打輥大笑不止同行斥曰汝顚耶師起摑曰非公境界比歸呈解受印於峯命分座說法率眾俱以身先順治辛丑師繪峯眞請題峯升座曰十年不可瞞一筆圖將出皮肉骨髓渾全眞直得橫身交付拄杖頭邊放光明從此一燈百千燈南北東西任爾分布照燭咄是年峯辭五云眾堅畱師繼席尋還邑之髙峯。

開堂拈請啟云今日底事只者幅雲箋已剖露了也也須大家知維那讀畢師云恁麼不恁麼寄語王孫休駐馬提筐不是采桑人不恁麼卻恁麼秪見落花隨水去不知流出洞中春不恁麼不恁麼目視云漢手抹星辰這些且置卽今恁麼恁麼底句作麼生道我爲法王於法自在遂升座云禾山解打鼓慶忠撞木鐘兩枝無孔笛喚起一江風此日千夫腔板別五云堂上理絲桐爲甚如此秪緣在那邊帶得一琴譜向者邊撥出貴圖滿座知音以手作鳴琴勢云發纖指弄玉琴奏一曲報諸人上牀臥下牀行衣無領褲無襟重陽九日菊花新南山雨北山云牛頭沒馬頭橫楊柳岸白沙汀君向瀟湘我向秦作罷琴勢云眾中有熟諳弦徽不犯纖指者麼請向當場和一曲看僧出云這些腔版曲調已落在某甲手中不勞拈出師云伯牙遇子期不是閒相識僧歸位師乃云來時菊蕊气沾衣此日桃花香噴鼻木人昨夜問長空報道今朝二月一紫燕喃喃流鶯嚦嚦堤柳臨波山花映日漁翁剌艇釣金鱗牧子橫牛吹鐵笛眼前景致口頭語最是吾宗絕妙句珍重諸人好承當都盧莫作西來意大眾旣好承當爲甚又莫作西來意寧可腦後抽釘漫向眼中添翳聽我偈九个年頭受折磨皮膚脫盡苦摩攣而今變作拿云手捉月擒風柰我何沒弦琴理淸音徧驚報羣鱉振赤波會也麼會也麼自從舞得三臺後拍拍原來總是歌撫禪牀三下喝三喝下座。

說戒上堂五云夜擊鼓波離淚如雨爲復何因緣而遵戒爲祖欣懸割肉悲舉聚造樓苦饒君九九八十一還從五五二十五雪消萬壑湧波濤云淨一輪光海子細思量休莽鹵若非滌淨琉璃瓶那得貯盛師子乳喝一喝。

上堂喝一喝云此是聲觸之耳裏著水豎拄杖云此是色睹之眼裏著沙因甚從上古人多向這里悟去犀因玩月紋生角象被雷驚花入牙。

上堂帝釋插艸阿難倒竿兩个徐六各見一邊怎似一上座能創能芟其創也齒上毛鬱鬱其芟也舌上艸蔓蔓還見麼拍禪牀云奎木狼尾火虎井木犴。

小參若个寒池無月明秪緣鬱鬱藻萍生而今爲汝親除卻現出淸秋一鏡輪豎拂子云會麼秪這个阿誰不具總以五欲七情緣引妄想紛飛如霧橫空如萍覆水而不見得畢竟如何乃能得見達摩大師云欲究無上妙道必須外息諸緣內心無喘身如墻壁可以入道外息諸緣卽此是戒內心無喘卽此是定可以入道卽此是慧具此智慧始明得這个明得這个卽踏破毗盧頂不稟釋迦文到恁麼時一任淫房作樂酒肆行歌▆須是恁麼人明恁麼事秪饒是恁麼人明得恁麼邊事維摩室裏猶許安身釋迦座前無容措足況未得過滄州誰知師子吼還委悉麼不因萬木凋殘盡那得梅花噴鼻香擊拂子三下。

懸鐘示眾擊鐘云聲響也乾坤失色聲消也海嶽生輝爲報兩堂雲水客一聲聲裏動深思。

示眾豎拄杖云恁麼則易放下云恁麼則難咦也不得錯會。

師閱聚雲頌雲門末有只能薦得第二句之語師指問云鶴鶴便問如何是第一句師曰我不向你道鶴再問師曰劍去久矣。

師同馬仁伯烘鑪次伯問如何是賓師豎起火筋如何是主師插下火筋如何是主中賓師曰我因你問如何是賓中主師曰你因我答如何是賓中賓師曰你從外來如何是主中主師曰我在此坐賓主俱不著時如何師放身臥。

師閱聚雲頌五宗有是相劉三聘居士問這个是甚麼字師豎起五指士罔措時明愚在側問這个還要麼士曰正要底是這个師曰鬼持千里鈔林下道人愁。

問如何是法身向上師曰騎驢石輥飛上樹折斷寒枝帶葉飄如何是超佛越祖之談師曰啊啊

。

問趙州訪上下庵主公案作麼生會師曰權衡在手操縱山誰曰爲甚一擡一捺師曰曹溪波浪如相似無限平人被陸沈。

馬仁伯問如何是佛師翹一足曰意旨如何師曰身在海中休覓水日行嶺上莫尋山。

康熙丙辰退處忠之金剛山初到卽謂侍僧曰汝等珍重吾終於是山矣果於十一月十六日集眾訣別修書上髙峯老人誓再世親依圖報恩徳戒眾不得建塔以遺骼投江言畢奄然而逝世壽五十有九僧臘三十。

夔州西龍無言性養禪師墊江劉氏子祖母夢庭開一蓮遂生自幼出塵謁慶忠初職化主次充客司忠示以偈有化緣才罷又知賓驢事不臨馬事臨之句急公忘私凜凜有古風繼參髙峯司監院公事之暇勵志己業日臻玄奧峯主五云請居第二座順治戌戍受印出住西龍普陀時在𦇤褓父母欽師道徳請命名焉。

開堂拈請啟云還見麼若論就中消息已被檀信這紙點綴分明伶俐衲僧一眼覷破不勞維那鼓動唇皮如或未然竹密不妨流水過讀畢顧法座云孤迥迥峭巍巍建立則表豎人天收攝則欽歸實際鬼神莫覷千聖難窺正恁麼時須知有向二一路良久遂升拈香畢乃云養上座自遭五云毒害抱恨十有一年今日擬向曲錄牀頭一番洗雪卻又滿口難言蒼天蒼天張三有錢不會使李四會使又無錢眾中莫有出來分斷者麼僧出師便打僧喝師復打僧復喝師云更加冤苦問如何是了生脫死一句師曰三尺鐵蛇雙眼赤如何是歷代相傳一句師曰禮拜著如何是家有犢牛兒價直十二兩師曰闍黎問个甚麼問人人道聚雲門庭孤峻孤峻底事作麼生師曰山髙水長曰恁麼則太尊貴生師不對問慈明道黑黑黑道道道明明明得得得意旨如何師曰細腰鼓子兩頭打曰恁麼則出石霜一頭去也師曰也不消恁麼道僧歸位師以拄杖卓一卓云不得喚作棒喝一喝云不得喚作喝徳山臨濟且請退位西龍今日用處與老漢不同何以故驅耕夫之牛奪饑人之食無利則可拆本難逃汝等諸人若是吐气揚眉喪身失命若是畏刀避劍失命喪身畢竟如何▆卓一卓喝一喝云上元原是正月半下座。

說戒上堂一是一二是二本分爲人是則是非則非何堪終索昔日僧燦大師作居士時就神光二神乞爲懺罪祖云將罪來與汝懺士良久云覓罪了不可得祖云與汝懺罪竟汝等若向居士良久處薦得方知自性本空罪從何有罪性旣無夫復何懺𨿽然如是未到水澄珠現處那能云淨月長輝以拂子擊禪牀一下云道道。

上堂擊禪牀云百千妙義無量法門總被養上座擊碎了也未證入者不得放過已證入者不得放過大眾因甚道个已證未證俱不得放過聻分明香在梅花上尋到梅花香又無。

上堂觸色聆聲都沒交涉秪如不用聰明又作麼生擲下拄杖云但恁麼會取。

示眾予觀釋迦老子立教敷宗頓漸隨機權實並舉無非指引一條向上路俾人人體佛心遵佛化自度度人已耳及至達摩西來不立文字直指人心見性成佛遇梁武帝機緣不契遂至少林面壁九載看他是甚麼動定甚麼行藏至六祖接懷讓讓一日到曹溪祖問曰甚麼物與麼來讓不能對退參八載方道个說似一物卽不中祖云還假修證也無讓云修證卽不無染污卽不得又看他是甚麼說話甚麼操履迄臨濟參黃檗三度問西來的的大意被三度痛打復得大愚一札方道个佛法無多子又看他是甚麼見識甚麼磨礱以至立宗旨顯大機發大用未聞有釣詭炫奇顯異惑眾之事此吾佛吾祖歷歷相傳至今可據實而考者後來續他源流襲他衣缽的只宜效法風規遵循懿範爲人天眼目作法宇棟梁堪副大道之心不枉出家之志無何象季末流不依佛制不習祖儀不葆眞心不修梵行恣意縱行博名圖利以爲溫飽之計甚至貪金賣拂愈傳愈差視前之佛祖眞實慈悲不輕授受者爲何如哉此予之所心傷目擊感嘆而不能已者惟願諸兄弟具雙靑白眼覷破恁般行藏各自潛心修習寧不作佛作祖而無急意於源流寧不圖利圖名而無妄幸夫知識將見功圓行畢人天歡喜池澄月現水到渠成出世爲人有不期然而然者視彼無智妄誕之徒又卑卑不足論矣聽吾偈佛祖相傳來眞實爲行履貪金賣拂人妄誕胡爲爾人欣我不欣人取我不取何以故我王庫內無如是刀。

示眾參禪一法貴要穿靴拄棍一步步踏實行到方可自利利他成人成己而今多有向他人喉中取气以爲自己證悟者逢人賣弄輒口誇揚一味口吧吧地不見潙山謂仰山曰終日與子商量濟得甚麼邊事又有埋頭枯坐向鬼窟裏安身於一切言句不起疑情亦不咨詢先覺一味將心待悟不見大慧老人道不疑古人言句是學者大病如上二種疚患抱在身中尙爾妄爲自肯且你不肯我我不肯你彼此矛盾人我角立噫佛法豈有人我耶古人𨿽道个爲人自肯乃方親殊不知參是的的參見是的的見肯是的的肯非以自恃爲自肯也若不把這些雜毒一眼覷破將一片工夫置於無用之地何時是妙悟日子西龍今日略伸數問具眼者不妨道答倘能一一道答分明方許彼此唱酬光揚祖道與西龍把手並行脫或未能拳打各人心下事莫教引類墮深坑問舌頭上無十字關橫說豎說腳跟下無五色綫順行逆行直饒說滿虛空走徧天下猶未是衲僧巴鼻巴鼻處道將一句來問將三世諸佛歷代祖師天下老和尙一臀坐斷是甚麼人行履問世界未生已前已有个威音王旣是世界未生威音王又在何處安身立命問眞不是覺覺非眞眼不是見見非眼此語如何領會問世尊道天上天下惟吾獨尊如何是獨尊事問不用觀音文殊普賢三門作麼答話問李四唼著舌頭因甚血在張三口裏問上大人丘一己佳作仁可知禮是誰家語話喝一喝云臨濟四喝這是那一喝問參禪須是識尊卑明貴賤諸上座分中合作麼生如上閒言剩語是甚弄猢猻家具西龍恁麼道也是龜毛長三尺。

師燕坐次僧智林拈著馬齒牛頭之語呈似師師閱畢云莫信這話好林云信个甚麼師云畢竟在那里見得不生不死林曰昨日到底二僧是小西天人師云堂中掛二版了林行數步復轉身云畢竟在那里見得不生不死師低首摩胸云教我如何祗對上座林禮拜師呵呵大笑。

師侍髙峯圍鑪次峯喚脫穎至適聞鳴鐘峯問穎云是聲來耳邊耳往聲處穎擬議峯云何不問爾師穎便問是聲來耳邊耳往聲處師豎指云爭柰瞞這个不過穎禮拜峯復喚別天至問此時落雪那天云落雪峯云是誰向汝道天無語穎豎指云爭柰瞞這个不過師云參堂去。

康熙戊申峯南下以曇華院事召師主之居三載精勤蒞眾克紹前徽庚戌冬感微疾集眾說偈而逝闍維舍利盈坎四眾尋覓殆盡何干行居士曾受印於師因地遠後至以不得舍利爲恨跪求於遷化處復獲十餘顆五色光潤倍常門人奉靈骨建塔於髙峯祖塔之左。

梁山長慶大衍性豫禪師本邑吳氏子明甲申兵變族眾被害師同胞三人獨免禍乃決志出塵長字穎初次字雲松同參髙峯於五云看無夢無想主人公話是年峯囑髙弟四人將謀退隱普茶次謂眾曰老僧辛苦數十年今擔荷法門有人玆後願住山以終吾志師出眾厲聲曰和尙且緩緩擔荷法門的人未生在一眾驚駭峯亦不加責後所囑四人皆早卒師掌記室十餘年峯遷曇華請克第三座印心後康熙辛亥出住長慶。

入院土地召之無名卻又有靈訪之無姓隨方任運不離當處神威遠震喝一喝云道泰休傳天子令三門內不放出法堂前艸生一丈外不放入法堂前亦是艸漫漫如何得不生艸去咦拂袖便入佛殿雲門要打殺趙州不喜聞山僧姑且容你向後不得稱尊方丈據此室行此令魔外潛蹤人天聽命𨿽是法爾如然且將揖讓謙遜還知謙遜的道理麼我不敢輕於汝等卽日請上堂師至法座前云髙不可攀低不可越大如芥子小似須彌建立則不攝一塵掃蕩則徧該法界且道卽今建立的是掃蕩的是喝一喝遂升拈香雲此瓣香遮天蓋地覆蔭河山燻之則萬國咸寧歌舜日煽之則千秋永奠樂堯天爇向鑪中奉祝。

當今皇帝萬歲太子千秋次拈云此瓣香恩沾幹澤徳被坤沒爇向鑪中奉爲滿朝文武闔國公卿本邑宰官祗園護法總此一瓣同伸報答復拈云此瓣香名不得狀不得看破不直錢鬼神莫能測嗅著祖佛潛蹤觸之天魔膽裂爇向鑪中供養現住髙峯開禧堂上上三下山本師老和尙用酬法乳之恩斂衣就座白椎竟乃云若是第一義諸佛道不出萬聖豈能宣山僧今日明拈出珍重諸人莫妄傳撫掌呵呵大笑云會麼便下座。

祇園檀信請上堂眾方集師雲山僧今日不解畫蛇添足拈拄杖一齊打散。

師至慶雲值卓峯和尙三周請上堂百千法門無量妙義山僧未開口時已爲諸人逗露了也若能於斯薦得何須鼓舌搖唇脫或未然更聽山僧分明舉似我卓峯師弟受衡伯老人囑付歷有多年一片赤心思紹佛祖徽猷千般苦志圖作眾生接引恆嗟枯藤未握嘗懷志願罕酬其柰天不假年早歸幻化卽今三載已周汝等還有知恩報恩者麼揮拂子云孝思展盡無餘事茶呈三獻勿重斟。

示眾凡參學人必須放下身心內外一如咬定牙關豎起脊梁將各人本參話頭終朝咀嚼著力搜尋切不可將心待悟倘因循放逸終無到家時節不見僧問趙州萬法歸一一歸何處州云我在靑州造領布衫重七斤你看他答的話不著於理不著於事妙玄無盡意識卜度他不得語言比量他不得毫無一點支離並無一點滲漏汝等直須剔起眉毛不可在靑州上會不可在布衫上會不可在七斤上會看他一言吐盡肝腸一句徧該法界無手人行拳無舌人解語泥牛喚雨木馬嘶風恁麼會得方有少分相應山僧不惜口業卽借古人句子爲汝等分明頌出朝辭白帝彩雲間千里江陵一日還兩岸猿聲啼不住輕舟已過萬重山擊拂子云切須薦取。

示眾近代學人多執己見爲極則遇著明眼宗師問到他一言兩語不合他己見便生煩惱殊不知你不契處卽是錯會處先聖後聖其揆一也汝等豈不聞今人不疑古人言句是學人大病你看僧問雪峯古澗寒泉時如何峯云瞪目不見底僧云飲者如何峯云不從口入僧舉似趙州州云不從口入從鼻孔裏入僧復問趙州古澗寒泉時如何州云苦僧云飲者如何州云死雪峯聞之從此之後不答話矣汝等看趙州答的話與雪峯答的話是契合不契合若道雪峯答的是因甚後來不答話可見趙州與人拔楔抽釘利害不少汝等有出趙州一頭者方許以己見爲極則不然須愼之愼之。

爲髙峯老人四九拈香拈拂子打○相云此是老人眞面目反復從教數不足卽今屈指算將來四九原來三十六斷續蟬聲處處鳴分明唱出無生曲旣無死無生且道老人在甚麼處呵呵大笑云嚦

嚦咓嘝咓嘝。

爲慶雲法伯衡老人五九拈香五九四十五大虫是老虎吾師而目本天然覿面分明不可睹撫掌云大眾會麼分明香在梅花上尋到梅花香又無遂插香作禮。

舉馬大師不安院主問和尙近日尊候如何大師云日面佛月面佛師云院主從憂勤處置一問馬師向自在裏答一詞𨿽是話出平常總緣隨時道出伶俐底檢點看頌云失覺天明重睡遲因玆成病惹人疑一聲問候驚殘夢寐語無端話不齊。

舉一婆子供一庵主二十餘年常令一二八女子送食一日令女子抱定云正當與麼時如何主云枯木倚寒巖三冬無暖气女歸舉似婆婆云我二十年來只供得个俗漢遂燒卻庵頌云浪靜江平莫系船花街柳巷自悠然寒巖枯木三冬暖婆子那能燒卻庵。

舉僧問投子凡聖相去幾何子下禪牀立師云這僧問處存路投子做處無門𨿽然捲舒縱橫只恐當面蹉過揀辧得出更參三十年頌云扣關便出關做出任君看看來猶不是七九六十三。

舉僧問南院古殿重興事如何院云明堂瓦插檐僧云恁麼則莊嚴畢備也院云斬艸蛇頭落師云這僧只解向春園苑裏貪賞異艸奇花不解從無形國中抹去水光月色是以南院有放有收有縱有奪且道撥轉關捩在甚麼處頌云古殿重興尊貴生九重深處禁重門太平只許將軍定不許將軍坐太平。

舉恕中上堂僧問如何是最初一句中云蝦蟆趕鷂子僧云如何是末後一句中云老鼠弄猢猻僧云恁麼則七出八沒去也中云且莫詐明頭師云舉此話也太難頌云眞个老魔王黑山捉鬼賣當行遇作家將貨打賭賽醜又醜怪又怪仔細看將來都是些兩腳螃蟹。

舉聚雲上堂云出眾者三十棒不出眾者三十棒時有僧出云便打師云聚雲老人布縵天网設陷虎機這僧不顧危亡未免遭他屈辱還知有放無收處麼頌云春夏才過又值秋艸花木樹盡含愁誰知一葉梧桐落霜露淋淋不放休。

師上單次時有僧遽問正睡著時主人公在甚麼處師以被掩面僧擬議師掌云我睡了誰叫你問我。

問萬戶俱開卽不問萬戶俱閉時如何師不對曰萬戶俱閉卽不問萬戶俱開時如何師曰這死漢還要第二杓惡水那僧禮拜師呵呵大笑。

忠州廣積立雪照見禪師墊江袁氏子世業儒師生有異相志慕出塵禮弔巖南浙二師剃落與髙峯有手足道誼峯主五云師依叩玄旨後歷興龍曇華師恆侍焉一日峯徵師見諦穩密謂曰古人參學事畢卽思報佛深恩汝志若何師曰得自了便罷峯厲聲曰將謂你是个人師趨前曰已聞命矣康熙甲辰辭峯遊雲貴行化貴州一十五載歷主數剎衲子聞風趨赴大振聚雲之道後以掃塔旋蜀眾請主廣積祖院次遷龍坪。

上堂拈拄杖云伸手舉著顧視云睜眼覷著卓一卓云側耳聞著恁麼道來錯下注腳大眾會麼馬齒牛頭豬身羊角。

上堂擊禪牀云敲則應扣則鳴十分本色豎拄杖云提便起放便下本色十分曲錄牀頭勞伊神用今日見上座且作麼生擿下云來年更有新條在惱亂春風卒未休。

示眾喝一喝云玄要料揀賓主照用總被這一喝花擘了也莫有爲見上座證盟者麼僧出喝一喝師云我與麼你亦與麼那僧拂袖歸位師云還有道得的麼良久撫露柱云今日機緣卻瞞這漢不過。

小參舉趙州訪上下庵主機緣問眾云只如二庵主同豎拳頭趙州因甚一肯一不肯林維那豎拳云這个亦能喫茶這个不止喫飯師云且作恁麼道一僧云這个亦能喫茶亦當吐卻師云毫釐有差天地懸隔僧云那里見得懸隔處師云莫吐卻好僧歸位師豎拳云只這个仁者見之謂之仁智者見之謂之智眾作禮師云恁麼會又爭得。

落堂驗眾古人道卽此用離此用今日還有覷得著的麼寒鏡進前云卽此用歸位云離此用師云不妨再道鏡云道甚麼師打兩拄杖冰琢出師卓一卓琢云作甚麼師亦打脫穎出師舉拄杖云還識這个麼穎云某甲數期抱病不能答話師亦打指一出師云道取一句來一云今夜十四師云明日聻一禮拜師亦打實旨出師云臥具是麻布竹底意旨如何旨豎一指師亦打旨喝師復打覺心出師云汝試道看心云我這里卻難開口師亦打心禮拜師復打梵音出師云進前些來音進前師便打音禮拜師復打貫之出師云退後些去之退後師亦打祥玉出師云汝見个甚麼便笑玉無語師亦打玉禮拜師復打穎若出師云禮拜底是誰若云鑪中一炷香師云太遠生若禮拜師亦打轉識出師豎起拄杖識念佛一聲師亦打碧松出師云今日也要問汝松擬議師便打松禮拜師復打省初出師云親切道一句初云受戒已畢師云戒个甚麼初禮拜師亦打渟如出師云念佛底是誰如雲正好念佛師亦打應天出師云汝一向慣笑果有笑裏刀麼天無語師亦打皎月出師畫○相云還見麼月云我未出門師亦打不息出師舉拄杖云這个與你那一指是同是別息云不別師云是同麼息無語師亦打誕先出師云今日不打汝先禮拜師亦打日初出師向初問訊初亦問訊師亦打維那出禮拜云離此二邊卻請指示師以拄杖卓一卓那歸位師復豎拄杖云卽此用且道離此用又作麼生擲下拄杖云見上座連日冒風。

爲佛幻法兄起龕謂兄是佛佛亦不爲謂兄旣幻幻亦何有畢竟如何舉手引龕云末後一著不相饒直入千峯萬峯去舉火髙聲喚云佛兄生也未曾生佛兄滅也本不滅生滅之說非吾兄吾兄且自示生滅竄下火炬云休將面目委丘墟腦後須懸三斤鐵。

過西龍禮巴掌和尙眞昔日傳燈院裏相識不相逢今日西龍庵中相逢不相識𨿽是冤債有由怎柰放翁不過大眾知麼喝一喝。

舉僧問五云人人盡道見性成佛成佛卽不問這見字還著得麼云作嘔吐聲師云太平本是將軍定不許將軍見太平頌雲從來到岸不須船踏到長安信自然知覺見聞俱蕩盡了知終不類金仙。

舉僧問五云抱璞求鑑時如何云云汝是甚麼人僧擬議云云頑石頭師云元來元來頌曰擬將鋀石作黃金明眼宗師不可瞞誰知璞玉成頑石也覺慚惶求鑑心。

舉僧問五云擬心不得時如何云云放下著師云舉心動念轉見轉差才有絲毫頭便有絲毫頭到這里只得意絕情忘方與他合委悉麼罔象只因無意得離婁失在有心親頌曰平常無事漫追尋擬涉思惟總不親無限野雲風捲盡一輪明月在天心。

別庵禪師同門錄卷上終嘉興大藏經別庵禪師同門錄

普陀別庵禪師同門錄卷中

書狀弘秀編

臨濟宗

大慧下第一十七世

髙峯三山燈來禪師法嗣

紫垣性貴禪師忠州胡氏子早歲披緇首參萬松值松圍鑪次一僧近前立松拈火匙於鑪灰上畫圓相示之僧接火匙插圓相中松復以腳抹卻便起去師於此有省謁髙峯克侍司十餘載淸操潔志始終不渝久之心眼豁開一日峯對眾云髙峯頂上有一隻瞌睡虎師出一喝峯後示以法語有國師三喚三應猶謂辜負而今髙峯一語一喝又且如何想是當人多年方丈竊得如許贓私一朝考較將來不覺信口供出展開沒量膽略露出噬人爪牙長沙大虫莫與爭鋒虎丘睡虎無能拒敵云云然師終韜光晦迹一蒲一衲甘志林泉有語以出世者師但笑而不答請之至再則怫然曰非我志也一時緇素莫不仰慕髙風。

山居偈曰因僧問我西來意我話山居不記年汲水但將兩隻手擔柴惟用一頭肩更無瓢衲穿城市那有弓旌到石泉落落蓬門空自啟當機古柏豎庭前。

喜兩偈曰推門擬觸樹頭風愁看浮雲映日紅瀑響漸歸靑嶂裏霖聲初到綠畦中紅霓莫教橫如蝀巽鼓常期吼似龍自是年丰賡大有含哺鼓腹盡皆同。

復寶善居士偈曰朝朝同坐又同行个裏相將沒幾人出息豈云離陰界到家且自話途程掃除休訝徳翁棒淘汰漫驚雪老盆此日何分橙共幾一回放下一回平。

閒中偈曰爲法忘軀立雪腰當年那更似今朝腳頭懶踐門前徑舌底慣談室裏道不習僧規縱意逞未經釋禮任心驕可憐碌碌勞生者徒把光陰虛自消。

夜坐賡韻師資酬對話偏長一語投機齒頰香錯落珠璣忘懊惱頻傾甘露快淸涼明窗月映彌霄漢虛室風生滿大荒燈靜不知更漏永相將破夢憩禪房。

別玉眉亮禪師偈曰托足空門十數秋談心共歷八年頭無文印券我方償有血掌痕君自酬誓井何期還獨步買山有日憶同遊今朝雁陣斜飛也影掛長天映四洲。

樂隱偈曰別俗八十日情同秋水長風塵隨熱惱泉石自淸涼菊晚開金甲鴻鳴漸羽裳獨予林下客髙臥絕閒忙。

月夜觀漲偈曰夜坐忘機久忽聞灘水鳴尋堤策杖望踏月敞衣行夾岸沙汀隱橫江玉浪平一回極目轉樓鼓響三更。

春望偈曰散步踏蒼煙芳英列光筵采薇將野葑酌水就平川嫩艸鋪靑隴浮雲亂碧天杖頭興未已且自樂堯年。

和船子和尙偈曰曾向東山水上游平巒破浪拾金鉤何年問到乘槎事釣得金鰲志始休。

贈頑石靜主偈曰傍水隈山構艸廬閒中日月竟何圖昆岡有玉君須剖價重人天不用沽。

贊觀音像曰紫竹林中普陀石上跌膝跏趺作何勾當手裏楊枝甘露瓶爲憐眾生普同供養。

贊髙峯老人眞曰呼不應喚不醒假不假眞不眞仔細看來惱殺人啐畫龍畫虎難畫骨知人知面不知心。

舉僧問髙峯古人斬貓意旨如何峯云苦哉佛陀耶師云一分心悻一分慈頌曰法王法令令須行誰識臨機一片心滿口含冤無雪處猶畱疑案到而今。

舉僧問髙峯如何是事事無礙峯云上單下單喫茶喫水師云恁麼也得不恁麼也得恁麼不恁麼總得何以故普天星月臨河漢大地風光映鬥牛頌曰乘船幾度泛滄洲一曲漁歌信自遊歷徧天涯孤月冷寸絲不掛體風流。

舉僧問髙峯某甲沒柰何時如何峯云怪事怪事師云欲出里許坐在里許坐在里許難出里許正恁麼時如何良久云識得不爲冤頌曰天之髙也不可升淵之深也不可測有時雲起滿虛空有時龍騰滄海竭我今變作云與龍說甚天淵難升測沒柰何沒柰何灑灑脫脫笑呵呵。

重慶龍橋天湖惺若性定禪師忠州趙氏子年十八投弔巖剃染受具首參髙峯於崇聖繼謁雙桂峯遷五云復叩焉於狗子無佛性話有醒命職侍者事峯主曇華入浙領天寧師皆掌記室十餘年洞徹玄旨康熙壬子受印出住雨花次遷龍橋入院土地卓拄杖云神從此來靈從此起我住此山爾護此地勿得多口報莊人南泉不喜喫油餈復卓一卓三門只者一步踏過者掉臂而去腳跟未點地者隨山僧進來拽杖便入三大士殿豎拄杖云喚作文殊得麼振身云喚作普賢得麼彈指云喚作觀音得麼恁麼會又怎得畢竟如何展具作禮。

上堂舉外道問世尊不問有言不問無言世尊良久外道嘆云世尊大慈大悲開我迷雲令我得入師云世尊害啞襄聾外道墮坑落塹𨿽然小出大遇未免磕額撞頭且聽山僧爲汝等分明頌出有無不問太孤生一札婆心覺更深等閒識得其中意不萌枝上發陽春。

上堂子規啼徹爲春深多少行人似不聞一片癡心無用處口頭依舊血淋淋。

小參舉禾山示眾云習學謂之聞從門入者不是家珍絕學謂之鄰山髙豈礙白雲飛過此二者是眞過且恁麼道僧問如何是眞過閒言語曰解打鼓分明答得如何是眞諦汝是恁麼人曰解打鼓答得分明卽心卽佛卽不問更問甚麼如何是非心非佛處處聞啼鳥曰解打鼓夜來風雨聲向上人來如何接待冷棒熱喝曰解打鼓花落知多少有爲𨿽僞棄之則佛道難成無爲𨿽眞執之則慧性不朗衲僧分上二俱不然更道甚麼非心非佛𨿽然還知禾山利害處麼良久雲山僧也是無端。

髙峯老人首九拈香雲名不能狀不得不同海岸栴檀亦非返魂雞舌今日信手拈來貴圖酬恩報徳插香鑪中云三三原來只是九吾師面目何曾隔。

舉保寧云一是一二是二三是三四是四數目甚分明上下依資次依資次有何事以拄杖畫一畫云大眾一時亂卻六十甲子了也頌曰融融佳气送春來無數園花次第開惱亂東風收拾去空教猾蝶自徘徊。

舉龐公問馬祖不與萬法爲侶者是甚麼人祖云待汝一口吸盡西江水卽向汝道頌曰九重深處太孤玄禁殿苔侵孰敢攀一下綸音寰宇播從教大地有餘歡。

舉白雲上堂揚眉瞬目拈槌豎拂彈指謦欬盡是抓鉤搭索海會今日還免過也無家家觀世音處處彌陀佛頌曰朵朵梅雵滿樹開行人莫厭把心灰一枝寄向江南友方識東君傳信來。

舉興化上堂云不用如何若何便請單刀直入興化與你證據時有僧出禮拜起便喝化亦喝僧又喝化亦喝化云若是別人三十棒一棒也較不得僧禮拜歸眾頌曰閒來無事理瑤琴撥動冰弦一片心流水髙山歸去也知音恰似不知音。

舉馬大師不安院主問云和尙近日尊候如何大師云日面佛月面佛頌曰下裏巴歌聲韻齊陽春一曲和者希誰知不落宮商調只至而今稱絕奇。

舉曹山問僧作甚來僧云掃地來山云佛前掃佛後掃僧云前後一時掃山云與我過靸鞋來頌曰撥塵見佛太區生漁父棲巢實可憐假使兩頭都截斷拈匙把筋倩何人。

壽香蓮居士時逢初度鷓鴣天綠樹聲聲唱野田驚起儂家飛逸興援毫爲慶火中蓮蓮華火裏紅如雪挺秀曹溪稱卓越一枝帶露更凝香爲視羣花君自別君不見碧眼胡受讖來一花五葉至今開又不見馬祖吸盡西江水一日橫吞勢莫已爲問龐公意若何渠家如彼君如此如君此日亦胡爲鐵笛常將江上吹喚得江風來水而文章滿目復誰知君依水我傍山明月淸風沒間關遙通意气匪塵寰祝君壽行路艱玉印巖巖不可攀矚予俚語笑予頑。

僧問梁武帝問達摩如何是聖諦第一義此問還端的也無師曰是何言與曰磨云廓然無聖是何意旨師曰剖腹剜心曰帝云對朕者誰還是薦他意不薦他意師曰相逢不相識曰磨云不識還是答他話不答他話師曰前箭猶輕後箭深曰帝因甚不會師曰飯籮邊餓殺曰恁麼則都盧無限意一葦泛江心師曰失之東隅收之西隅。

墊江蘿月雲林性現禪師忠州潘氏子參髙峯於五云年方二十機辯過人首侍寮繼維那峯屢遷興龍曇華師皆侍焉峯一日問如何是你侍者的事師曰請和尙尊重如何是你維那的事師曰法王法如是峯曰你本分的事聻師曰早已呈白了也康熙乙卯眾請開法蘿月上堂萬法歸一一歸何處明眼衲僧不用重舉收來放去明明歷歷畢竟如何春遊芳艸地夏賞綠荷池。

示眾道長道短煞甚無端惹人嫌忌只爲口寬還有塞得山僧口者麼若有也須斬爲三段卓拄杖下座。

萬法歸一頌曰萬法歸一黑漆桶瞎眼禪和盡儱侗放去收來只恁麼黃金出在山中礦。

一歸何處頌曰一歸何處沒底靴逢著阿娘並阿爺庭前拍掌呵呵笑四方八面絕周遮。

靑州布衫頌曰獦的獦狚靑州衫無端話出惹人嫌年老成精誇大口昆侖頂上水浸天。

親切句偈曰天晴日光達落雨地下滑十指是五雙二四還如八。

轉身句偈曰水窮山盡處腳底有生涯頓斷紅絲綫處處摘楊花。

異類句偈曰牛胎並馬腹披毛戴角行張三與李四掉臂入深村。

末後句偈曰把斷要津處凡聖路不通問是誰家語赤白繳靑紅。

法身偈曰綠水生靑煙紅鑪綻白蓮山頭鼓黑浪海底掛長天。

向上偈曰三冬煨榾柮九夏著麻衣悲來啼哭哭喜則笑嘻嘻。

法身向上偈曰囉哩囉囉哩哩囉哩哩囉薩嚩僧揭諦唎娑婆訶。

大法偈曰大法是何法原來無縫罅石輥唱玄歌磯頭聲鴨鴨。

萬縣寶積大笑性崇禪師川北嶽池魯氏子世以一經傳家父母禱佛生師五歲隨父讀書鴨山寺聞僧讀華嚴及課誦聲感淚如雨每與沙彌輩喜戲不欲歸值壬午寇起隨父母遷避數處久之雙親先後逝甲申被擄入川東總戎袁寶善破賊得師觀志气不類常童詰曰汝欲官乎師曰願成佛耳袁公異之送師親炙髙峯峯喜與剃染命參念佛是誰久之有省呈偈曰念佛是誰誰念佛一聲髙了一聲低髙低聲罷歸何所石女雲中駕鷺鷥峯不示可否復命看句歸何處話師猛參三晝夜忽然大徹失笑驚眾座元徵其見處師口頌答之元諸方丈云大笑於句歸何處公案已會得和尙幸勿輕易放過師隨後竊聞笑云是甚麼心行侍峯二十年始侍寮次副寺次監院叢林重事赤身擔荷無少推遜康熙癸卯開創髙峯工未竣峯應向化侯請遷曇華乃以髙峯院事屬師𨿽日事上木拈錘豎拂不少怠衲子甘效死弗去乙卯受總戎覲橋易公請遷主寶積四眾向往法席稱極盛。

結制上堂舒捲絲綸數十秋輕輕不覺雪盈▆而今舉釣淸波上赤尾鯨鯢快上鉤座元出師曰寧向直中取不向曲中求元作禮歸眾師曰好个阿師僧問寶積禪林昔年初創此日重修初創重修是同是別師震威一喝僧擬開口師便打僧禮拜師乃云大丈夫伶俐漢肘後須懸奪命符手中常握金剛劍早已能摧佛祖心何況喪卻天魔膽摧折心喪卻膽太平底定斬盡癡頑何須三條椽下七尺單前磨裙擦褲敷坐安禪一任行便行坐便坐饑來喫飯困來打眠任情逍遙得大自在若有絲毫掛念便是三塗業因瞥爾情生萬劫羈鎖聖名凡號總屬虛聲殊相劣形皆成幻色山僧恁麼告報也是好肉剜瘡檢點將來有何交涉旣沒交涉卽今建期會主如何報稱顧視左右云常將日月爲天眼拈出須彌作壽山。

冬至上堂問座上燭影爃煌鑪內檀煙縹緲祝延聖明統禦慶賀我國晏然和尙分上又作麼生師曰山僧一時忘卻了也曰繩陰剛剝盡一陽又始生烏漆盆擊碎琉璃盞現成就裏機關和尙如何指示師曰午時星斗現夜半日頭紅曰如是則風搖竹葉隨飄舞月篩松影任髙低師曰闍黎道得恰好曰四時气運隨時轉八卦循環顚倒顚未審是卦轉气气轉卦師曰囉囉哩哩哩囉哩囉囉哩娑婆訶曰和尙一向腳版朝前終朝眉毛掃地其中還有奉重事也無師曰山僧下座後歸方丈卽向汝道曰若是則金果早朝猿摘去玉花晚後鳳銜來師曰一任顚倒僧啐曰某甲一時亂卻六十甲子了也師呵呵大笑問某甲有一句話要問和尙師曰且道是那一句僧便喝師便打曰也瞞某甲不得師曰山僧不如汝問如何是親切句師曰五九盡日又逢春如何是轉身句師曰山前綠竹嶺後靑松如何是異類句師曰張公喫酒李公醉如何是靑州布衫師曰遮天蓋地僧佇思師連棒打退問一陽才動百卉生芽萬匯乘權掀天動地且道未動一句作麼生師曰百舌未休枝上語鳳凰怎肯共同棲一僧出擬進語師打曰待文王而後興者凡民也僧歸眾師乃曰羣陰今已盡一陽又復還時光增一綫慈明卻放參卻放參少機關畢竟如何卓拄杖曰臘月火燒山。

元旦傳戒上堂天何言四時行地何言百物生君何言萬邦寧風調雨順海晏河淸拈拄杖卓一卓云惟有這个無四序一回舉起一回新苟日新日日新又日新諸人記取湯之盤銘旣爾日新又新何罪不滅何戒不臻豈待雞足山中等人堪笑老迦葉多年鈍置妙慈氏目鼓睛何似寶積信手拈來覿面區分且道區分个甚麼喝一喝云爆竹一聲除舊臘梅花幾點送新春。

上堂豎拂子云這一半那一半東邊有西邊有緊捏拳長伸手象王行獅子吼喝一喝云昨夜總角山與黑灘子斗額勝負未分被山僧拄杖子無端惡發趁出萬仞峯前大洋海外直至而今永無蹤迹且又如何舉唱喝一喝。

解制上堂豎拄杖云只這个年年三百六一日十二時因甚十月十五謂之結二月十五謂之解𨿽然事不同途要且理惟一致卽今山僧恁麼也得不恁麼也得恁麼不恁麼總得畢竟如何百二十期今已周放出潙山水牯牛東觸西敲隨任運只要水艸調得周溪東牧溪西遊種月耕云莫放休國王水艸隨意喫得優遊處且優遊優遊且置山僧過此又作麼生桃花浪暖魚龍化重展絲綸別有鉤。

小參諸昆仲今結制三日矣竊念隙駒易過駟馬難追古人曾惜寸陰汝等豈可輕易放過凡參禪底人譬如國家用兵先須布陣安營堅設墻塹外不放入內不放出外不放入則外息諸緣內不放出則內心無喘從來心隨境轉境隨心生心境雙忘自然靈光顯現方知本來面目不從外覓不向他求何須參師訪友向他人喉下討气則知自己眉毛不在他人面上山僧恁麼說話也是畫蛇添足與缽安柄檢點將來當墮拔舌地獄何故聻不見昔日文殊起佛見法見被世尊威神攝入二鐵圍山且道山僧與文殊是同是別喝一喝云寧可將身坐地獄不將佛法作人情。

小參拈拄杖卓一卓喝一喝云臨濟徳山來也在山僧拄杖頭上論議拄杖子遏捺不住卽今有不顧危亡底出來與他相見監院出師問如何是汝監院邊事曰今日買茶三十斤師曰果然是个監院副寺出師問汝執庫司每日費錢糧多少曰庫上事繁忘卻了也師曰一邊漢化主出師問汝患眼疼如何是你不病底眼主以兩手作雙眼勢師曰好大光明僧禮拜師乃曰徳山棒臨濟喝今夜與君重點破左邊底切▆承▆右邊底何勞裁酌莫裁酌龐公賣笊籬普化搖鈴鐸復卓一卓喝一喝云著著著。

小參大道只在目前要且目前難睹欲識大道眞體不離聲色言語古人恁麼道寶積則不然驀豎拄杖云大道只在目前目前何不快睹卓一卓云欲識大道眞體諸人切須薦取卽今有向聲色裏承當者麼出來與山僧相見眾答不契師云有眼底因甚不解見有耳底因甚不解聞有口底因甚不解說有腳底因甚不肯行復卓一卓云只爲分明極翻令所得遲。

髙峯老人周年設忌諸仁者知麼此是我老人放身捨命之期全身落在不肖兒郎手裏一任殺活縱擒收來放去十八日已前有尾無頭夜半日頭紅十八日已後有頭無尾午時星斗現卽今十八日又如何恁麼去也出戶不行靑艸地恁麼住也歸家豈坐白雲牀眾中若有伶俐衲僧出來道長老臨濟兒孫說誰家語話但向道今日老人忌辰也少這一分供養不得。

舉僧問趙州萬法歸一話頌曰屈拳伸手收來放去夾路桃花風吹滿地。

舉僧問趙州狗子佛性話頌曰狗子佛性有逢人解哮吼年年三百六梅花開九九狗子佛性無覿面不識渠渾然無个事凡聖亦同居。

舉興化在大覺處爲監院話頌曰一喝一棒又一喝兩次三番遭折合若於當下解抽身免使大覺當面唾。

舉僧辭趙州州云有佛處不得住無佛處急走過三千里外逢人不得錯舉頌曰臨行話出太分明無佛欲求有佛行任意縱橫無掛礙何妨對客數家貧。

淡寧侍者頌公案呈師閱師曰還須著力研窮者曰覿面承當師曰承當个甚麼者低首師震威一喝者隨聲亦喝師曰還有麼者拂袖便行師曰放汝三十棒。

師夜坐謂僧曰今夜好月僧曰請和尙月看師畫圓相示之曰這个與天上底是同是別師喝一喝僧禮曰再乞一偈師示偈曰明明一鏡照當空說甚別來說甚同識得其中端的旨光明何處不圓通。

問燈燈續焰祖祖相傳未審傳个甚麼師曰寶積門外石獅子曰西來大意勿勞提起雞寒上樹鴨寒下水意旨如何師曰月半是十五。

問如何是普度羣生句師曰趙錢孫李周吳鄭王曰如何是摧邪輔正句師曰東打西敲曰如何是截斷眾流句師震威一喝僧作禮師便打曰恁麼則心行狼毒師曰憐兒不覺醜。

問還丹一粒點鐵成金某甲特來請和尙點師曰把將鐵來曰某甲不會師云你將甚麼喚作金僧便喝師便打。

荊州善迷又山性證禪師南濱譚氏子母張早歲喪父張撫之甚艱旣長使就鄕塾資性超卓目無先生張數苦之不聽千夫一公師舅氏也張因托夫使依髙峯年十四芟染命字冷眼督參念佛是誰越三月一日托盒上方丈失腳墮丹墀盒碗墜地雜碎作聲因契悟走見峯峯急問念佛是誰師豎一指命道偈應聲曰念佛是誰我有一指識得這个不生不死峯曰且去待閒打你出謂人曰老漢者回打我不得也是夜峯落堂喚師至謂眾曰汝等參隨老僧多年終日抱个不哭孩子不肯放下反冷眼沙彌之不若柰何峯出堂眾挽師徵詰說偈應對百餘人皆克口而出眾皆悲感下淚新寧尹沈公參峯遇宗旨淆訛處輒謂曰汝問冷沙彌去因於師處多所發明沈公甚心服屢請囑師峯卻之曰孺子大遠在沈公益敬重後侍峯入浙沈公於舟中忽問如何是第一句師曰忘卻了也如何是第二句師曰記起了也如何是第三句師曰再道卽不堪同孔茂弘見梵受俍亭禪師茶話次茂弘甚言此事趣極師曰祗饒宗通趣極猶是眞常流注亭良久點首嘆服指謂眾曰冷上座法門龍象也師曰和尙謗某甲作麼亭笑曰贓私現在師顧茂弘曰是你討得的復侍峯還蜀康熙乙卯受囑出住湖廣忠司之善述次遷圓通。

上堂舉聚雲示眾有三種法名曰三關若也透得方許親見聚雲第一種要腳掌掉後若一向在前直饒走到彌勒下生也沒个休歇底日子第二種要鼻孔朝天若一向朝地直喚作尋香逐臭縱有擒風捉月拿空擊水手段全沒交涉第三種要腦後具眼若一向照前則阿娘阿爺衣食凍餒枯瘦如柴爲兒底毫無顧盻聽吾偈黃昏鐘響日頭紅曉來依舊月當中討火童子吹波浪徵西戎馬面朝東師云不肖兒孫則不然第一種還要腳掌朝前若必定掉後直饒倒退三千里跛跛跌跌也不得到家穩坐第二種還要鼻孔朝地若必定朝天一朝猛風暴雨霎時灌殺直饒蘇醒起來與三世諸佛同孔出入也沒甚利害气息第三種還要眼在面門若必定在後未免喪卻目前盡大地有情無情虛生浪死爲導師底全不照管聽吾偈淸秋月色滿庭階無數花陰送影來夜盡更闌收拾去枝頭霜露淚盈腮恁麼道且道與聚雲老人相去多少。

說戒升座鳳凰嶺上朔風嚴吹徹諸人心膽寒爭似當陽轟霹靂喝一喝云一聲突出震兩關且道是甚麼幽關汝等自從無始以來所造業緣藏在幽隱此个關頭不因一番敲擊誰能除破是豈知罪由心起心生罪生心若不生罪從何有證上座今爲汝等向頂門著鍼汝等對證上座從毛孔出气通身吐露猶較些子如或垢匿在心塵根不斷縱彌勒釋迦也沒柰你何畢竟如何乃得諸過盡淨去復喝一喝云雪點紅鑪無个事不容眨眼盡銷鎔。

一僧到善述物先禪人私與之坐師次日問那僧參堂過了先曰參過師曰甚處人先曰江南人師曰汝因甚得知先曰某甲昨夜看過師曰甚麼面目先曰而日一樣師曰鼻孔在那里先無語師掌曰誰教汝亂自走作。

師入堂次肩副寺行果子師曰一个一个肩曰連這一个也不消得師曰副寺忒不爲眾了肩曰秪如口掛壁上將甚麼喫師作咬勢肩曰甚麼味師曰這堆砂幾時作底肩舉果遂行師顧眾曰大家知味些好。

一僧著頌三界惟心萬法惟識公案有絲毫那許瞞得渠之語呈似師師云意作麼生僧曰昨因堂中舉桂林之問故有此頌據某之見本無三界萬法不過因心識而有師曰未在僧請師閒示師曰三界惟心萬法惟識此二語出惟識論因地藏住院時法眼修山主洪進三人行腳過院投宿至晚圍鑪次商量浩浩藏同至鑪邊驗云只如山河大地與上座自己是同是別眼云是別藏豎兩指眼云是同藏亦豎兩指便起去次日三人辭行藏指庵太古石問云古人道三界惟心萬法惟識且道這片石在心內在心外眼云在心內藏雲行腳人著甚來由擔片石在心頭上走三人行至半途眼云此老說話大有來歷同行雲犬口爭出象牙眼云未可艸艸二兄要去前去我返親近倘渠有長處我則依住如無我隨後趕來眼遂返依地藏後爲地藏之嗣開堂時有長慶首座子昭與法眼同參聞法眼開堂昭掛拂子一枝到法眼處問和尙開堂承嗣何人眼云地藏昭云太辜負長慶先師眼云我當時不會長慶一轉語昭云何不問來眼云萬象之中獨露身意作麼生昭豎起拂子眼云此是長慶處學得底上座分中又作麼生昭無語眼云只如萬象之中獨露身是撥萬象不撥萬象昭云不撥眼云兩个參隨左右皆云撥萬象眼云萬象之中獨露身聻此非得地藏鑪頭同別之旨乎後法眼之嗣韶國師悟後呈偈於法眼云通玄峯頂不是人間心外無法滿目靑山眼云卽此一偈可紹吾宗此非得地藏惟識惟心之旨乎後來開堂爲人有僧問如何是曹源一滴水眼云是曹源一滴水又有僧問如何是佛眼云汝是慧超以至建立宗旨種種言句莫不本於初見地藏之血脈豈可艸艸忽略耶山僧曾記居髙梁時有桂林學人號大參者至虎蹲言及桂林驗眾有語云古人道三界惟心萬法惟識因甚今日不知明日事山僧云這老漢老老大大作這个語話參云他別有緣故山僧云旣有緣故汝還參他去今觀上座下个絲毫那許瞞得渠之語似與桂林之問同一差訛我觀桂林設問之意蓋謂三界萬法可謂寬廣矣而惟心能知惟識能識因甚今日不知明日事恁麼會又爭得不見古人道若人識得心大地無寸土又云眼前一物卽不是但有絲毫都是塵雲門云法身三種病二種光三種病且置秪如道面前有一物是光不透脫會得一切法空隱隱地有个物相似亦是光不透脫山僧今日且爲法眼代下一轉語待地藏道三界惟心萬法惟識且道這片石在心內心外向道和尙問得恁麼顚倒待伊問汝又作麼生向道三界惟心萬法惟識大眾會麼如再不會還與下个注解遂畫○相云喚作三界萬法得麼復畫○相云喚作惟心惟識得麼於斯薦得鎔釵釧鉼鐶爲一金攪酥酪醍醐爲一乳不則未免同桂林之問而墮雲門之光不透脫也復示偈曰把得乾坤入畫圖河山大地盡瓊琚塵塵剎剎分明也惟識惟心總一如。

別庵禪師同門錄卷中終嘉興大藏經別庵禪師同門錄

普陀別庵禪師同門錄卷下

書狀弘秀編

臨濟宗

大慧下第一十七世

髙峯三山燈來禪師法嗣

四明普陀別庵性統禪師原籍潼川安嶽族龍氏世業儒國朝新命父明宇公歸農髙梁因爲川東人母李氏方孕明公夢白龍浮江衛一童子入懷囑善保護覺與李氏誓曰若生子必令出家現白龍示淨業也後果生師甫三月卽延西龍無言禪師命名六歲就鄕塾以資學冠一時年十一將謀脫白業師鐘愛之不欲令僧謂明公曰公之子誠科甲中人物柰何棄置乃爾是時總戎李公在側詰師曰做官好做和尙好師曰做和尙好明公曰兒志自決矣值言公示寂遂拔髙峯老人剃染從又山證公習諸經論久之請益峯參究下手工夫峯曰只須向自家屋裏打點乃將平日讀過經史從頭細檢究無下手處峯一日▆論天命章至莫見莫顯句舉瓶鵝公案相發明語未了師不覺欣然點首峯驀面便掌師曰出也出也峯呵呵大笑是年圓晟命克侍司適慶雲衡山禪師至師晨起問候值山瞑目端坐次師禮拜起震威一喝山拈杖便打師曰和尙棒折也山復端坐不顧師曰者老漢猶向者裏覓牛在山趨謂峯曰喜兄得个晚子了一日隨峯山行次與同參浩浩論義峯顧師曰汝只會得有何曾會得無師愕然無以對命看趙州無字話經年偶因峯舉百丈開田因緣至展手處大徹峯詰以淆訛公案五家宗旨酬對無滯時值峯七旬同門會聚共請記莂於師峯囑以偈曰佛祖位中人心如佛祖心佛祖位中人行如佛祖行心行如佛祖自度度人竟願汝能自度還須共度人憑汝心與行肇興我聚雲莫辜同門望莫負老僧心叮嚀囑付汝乘願度羣情尋俾首眾康熙乙丑峯歸寂遂繼席焉因憶峯遺命於次年走江浙丐塔銘於嘉禾子相沈公踵徑山掃大慧祖塔會山曉禪師邀入天童浙提贊伯陳公同縉紳任甫屠公等請主普陀未幾值。

聖駕南巡降帑寵異法社煥然一新已已受武林檀護請兼挕東園永壽。

開鑪上堂照用齊施全殺中卽全活權實兼到雙放處具雙收剿絕根塵掃除窠臼鉗錘髙舉一任煆凡煆聖鑪韝弘開何妨烹佛烹祖頑銅鈍鐵一气銷鎔躍冶眞金自無變色普圓通沒闊窄烈焰堆中一點雪畢竟如何季秋不▆孟冬猶熱擊拂子下座。

上堂世尊不說說迦葉不聞聞聞說俱不得日午打三更西方日出卯南山下雨北山云打面還他州土麥唱歌須是帝鄕人桃花入眼瘦柳色照眉靑。

至節上堂葭管灰飛一綫天繡帷深鎖避嚴寒東君懊惱情無極故向梅腮點舊顏急薦取莫瞞盰恐待春臨花似錦千紅萬紫不勝看。

上堂問拈花一派今日重宣鎭海說法普利人天世尊成道一句速道速道師曰一人傳虛萬人傳實曰王恩施衣說戒憲臺延座設齋報答一句又作麼生師曰協帝髙懸心地印從王細透祖師關曰雕弓髙掛狼煙息四海謳歌樂太平師曰道泰不傳天子令時淸休唱太平歌曰一箭雙雕成妙道總持萬法定乾坤師曰如何是定乾坤句曰向上勿勞提持覿面卽請分付師便打曰大眾證盟師曰且莫詐明頭問云覆艸廬成錦繡巍巍气象奪乾坤門外許多新弟子誰作靈山第一人師曰獅子窟中無異獸曰還有優劣也無師曰象王行處絕狐蹤曰恁麼則共承記莂去也師曰切忌妄承當問人人鼻孔撩天个个心空及第文殊是七佛之師因甚出女子定不得師曰當初無計入紅樓入得紅樓休便休曰罔明大士是初地菩薩因甚出得女子定師曰不如當初不相識也無煩惱也無愁曰寒至梅先艷春來花自香師曰乾兌離震巽坎艮坤乃曰人人盡懷無價珠何待睹星方觸發可怪瞿曇不喞澑無端夜半顚狂發大眾須知者顆無價衣珠不從天降不屬地生匪從人得聖帝保此以奠定乾坤王公保此以翼贊皇猷將軍保此以威行天下當今皇恩浩蕩海禁大弛洛伽勝地重整舊基聖帝明王依珠不昧提臺陳侯仰承上意委員飯僧呵護戒壇延請山僧升於此座無非爲汝諸人揭示無價衣珠豎拄杖云喚作無價珠卻是拄杖子喚作拄杖子卻是無價珠畢竟如何得相應去卓拄杖雲從前汗馬無人識只要重論蓋世功。

上堂問煦日融融能照徹大千世界不曾藏大千世界卽不問三玄三要事如何師曰次第問將來曰如何是第一玄師曰昆侖赤腳點靑天如何是第二玄師曰獅王反躑威音前如何是第三玄師曰猢猻上樹尾連顚曰如何是第一要師曰靈符把斷生生竅如何是第二要師曰屏絕端倪呈奧妙如何是第三要師曰浩浩紅塵那得到曰三玄三要蒙師指覿面相逢事如何師便打僧禮拜乃曰花雨繽紛泄祖機春風吹散滿柯枝朱勻十二欄幹曲徙移其間盡展眉看破也乾坤失色瞞盰著大地凝輝機權別展殺活縱奪以齊施就裏提持照用主賓以互換有時捏聚大千有時踏碎須彌從教石女吹笙海底行木人掌板雲中拍得得得酥酪攪醍醐醍醐變毒藥於此下得口來廬陵白米一任飽餐設或未然喫水也須防噎。

天使賚帑金至上堂堯天永戴舜日長明一人有慶萬國咸寧海噬山陬簡在帝心恩給內帑爲膏爲霖誰居化外敢臥云深山無量海無量嵩呼願祝於遐齡擔拄杖作舞祝勢曰分付鳳凰池上客大家齊賀太平春。

小參向上一路千聖不傳向上一路千聖不然不傳不然鳴聲熱碗畢竟如何豎拂子曰个是秦時轢鉆復舉睦州示眾云諸人未得个入處須得个入處旣得个入處切莫忘卻老僧鼓山云恁麼說話面皮厚多少木庵則不然諸人未得个入處須得个入處旣得个入處直須颺下入處始得師曰睦州憐兒不覺醜帶累鼓山舌頭拖地檢點將來二俱不了普陀則不然諸人未得个入處須得个入處旣得个入處快來者裏喫棒。

解七小參連日無端東葛西葛惑亂諸人墮拔舌犁耕去也乃張口曰看山僧舌頭還在麼良久曰欲得不招無間業莫謗如來正法轉。

小參問生從何來師拈拄杖曰從者裏來死從何去師打曰從者裏去曰不生不滅畢竟在甚麼處師放下拄杖曰甚麼處曾生滅問祖意西來卽不問臨濟三句請師宣師曰你從那里記得來曰第一句薦得堪與佛祖爲師如何是第一句師曰龜毛長三尺第二句薦得堪與人天爲師如何是第二句師曰翻轉威音前第三句薦得自救不了如何是第三句師曰再道卽不堪曰三句蒙師指普陀意若何師曰誰許汝覷著乃曰一大藏教未曾說著一字說甚玄要主賓殺活縱奪生死章句堪當宗乘古往今來行棒行喝施照施用盡是一盲引眾盲普陀者裏一味平實接待不作奇特商量結制不教參禪考工不提悟道困倦者教伊休息惰慢者逼伊勤謹聽伊行住坐臥運出家珍周旋俯仰不借他力一个个淨裸裸赤灑灑無生死可究無佛法可得堪與佛祖爲師堪與人天爲師說甚自救不了任運騰騰無拘無束祗饒明日無飯喫今日亦不憂忽拄杖子不平道長老恁麼說話盡是脫空搜盡一大藏教無此等誑語旣是明日無飯喫今日安得不憂山僧但向他道木上座明則明矣實有未知何故不見道美食不中飽人餐。

示眾問座有數千指當機者是誰師曰覿面薦取曰覿面交鋒卽且止艸賊大敗是如何師打曰和根掃盡曰棒頭撥開眞龍眼喝下全施陷虎機師曰汝且班師回朝曰得勝還邦又作麼生師曰屬目論英雄曰出羣須是英靈漢敵勝還他獅子兒師曰誰是其人乃曰大凡做工夫如捕賊相似欲捕眞賊先須辧賊情由渠無依著去住隨時渠無系戀出沒任意迎之莫見其首隨之莫見其尾出入無時莫知其鄕當面白拈猶其餘事舉家劫奪未是全威於此辧得分明向無捉摸處下番毒手於有端倪處大施縱擒故髙峯先師曰一不做二不休殺人須究親下手捉賊要拿眞領頭的的拿定領頭漸加馴伏使彼熟處漸生生處漸熟與彼同住動靜無拘與彼同行無分先後到此田地方知大中無外賊是家親𨿽然如是猶未是放手時節且道如何是放手時節直待金星現歸家始到頭。

示眾菡萏愁炎逼芙渠恨熱忙薰風自南來殿閣生微涼擬問如何若何个中不用商量會得秤錘是鐵不會雪上加霜。

示眾近時道流類多務華少實鮮見有眞參實悟者何謂眞參如髙峯廿年死關長慶七破蒲團神光立雪斷臂者便是个眞參的樣子何謂實悟如靈云見桃花香巖聞擊竹黃檗聞舉吐舌者便是个實悟的樣子必如是然後可以了生脫死超佛越祖諸昆仲中有一个半个如古人者麼此个地位亦不必向外馳求直須向自己屋裏打點生死人人本有不知生之來處是生之事重不知死之去處是死之事重生死旣重則工夫不提自起勤勤懇懇時繼以日日繼以月月繼以年久久純熟忽然冷灰豆爆方知井中原自有水甕裏何曾失鱉天上天下惟我獨尊又何佛祖之足稱耶若一向矜禪者之名裝禪者之體逞舌辧爲機鋒憑意想爲解會千生百劫頭出頭沒無有了期豈不大可怖畏今一七𨿽終結制方始各宜努力勿恣怠緩珍重。

髙峯老人三周送牌位入嘉禾天寧祖堂有佛處不得住無佛處急走過古人恁麼道老人恁麼舉大似藏身處沒縱迹沒縱迹處莫藏身正眼看來難瞞識者不肖性統今值滿服之期欲就老人本位指个落處貴圖永鎭千秋且道如何是本位聻遂捧牌位至祖堂安位曰有佛處切須住無佛處勿走過鴛湖風月舊時輝槜李露花香正熟咄。

師至五祖一僧於石上磨剃刀次時有小雀傍立僧曰者雀得恁麼大膽師曰情知汝刀不利僧舉刀作斫勢雀便飛去師曰果然不利僧曰何以見得師曰若利卽飛不去也。

數僧自奉化來參師問曰我聞奉化八鄕是否俱曰是師曰彌勒出在那一鄕俱曰奉化鄕師曰奉化許汝等住未識彌勒在一僧曰某甲只知本鄕師曰那个是你本鄕曰長壽鄕師曰者不是本鄕眾罔措。

師臥次笑旨侍者展趙州相請師閱師曰那里得者像來旨曰一人傳虛萬人傳實師曰也是依樣畫葫蘆復展西域文殊相師曰東土的聻旨曰見臥次師曰我不是文殊旨曰今日塗污和尙師顧旁僧曰放下帳子著。

僧問如何是戒師曰披枷帶鎖如何是定師曰寒巖枯木如何是慧師曰髑髏眼睛。

問雲門要一棒打殺世尊畢竟過在甚麼處師曰理無曲斷。

士問如何是奪人不奪境師曰森羅與萬象如何是奪境不奪人師曰兩眼對兩眼如何是人境兩俱奪師曰落花滿地無人掃如何是人境俱不奪師曰千紅萬紫任君看。

問萬法歸一一歸何處師曰常憶江南三月裏鷓鴣啼處百花香。

總戎袁寶善性煒居士諱桂字蓮宇首參慶忠得法髙峯著有頌古行世自敍入道行由其略曰余忠州人也世居石寶少時曾入公門甲申兵變後於隆武二年內奉督師閣部王給札團練禦守彈丸歷受國典見任總兵理屯田鹽務壬辰春慶忠鐵老人移錫石寶余見徳容不凡婉畱供養老人每以機語指示余酷酒沈迷全不知醒是歲佛誕日老人誡曰居士有地方之責還須節飲庶保無虞余愧悔無地回衙卽呈偈曰酒是人間祿無貪無不足打穿麹孽缸更斷輪回肉老人甚喜爲余取名燈煒號寶善室人名燈智號朴素闔家持齋教余參無字話頭初覺有味久之毫無影響不覺冤家路窄遇著三山本師出江省候老人余書一偈令人呈覽師一筆塗卻余躬禮師師曰是甚麼余無對師打餘一掌余啞口含冤後請師開法崇聖余皈依座下執弟子禮一面理公一面參究本師令余頌靑州公案頌曰著起靑州衫家家去拜年承待厚與薄止得盡情言師曰且信一半時癸巳新正事也一日本師上堂余問如何是尊貴一句師曰九重深密處余曰恁麼則彩鳳呈祥後君王鎭帝都師曰道甚麼余禮拜而退如此問答機緣不可盡舉癸巳秋本師置一問若人識得心大地無寸土旣是無寸土向何處安身立命余頌答不恰被師痛罵一番余乃盡情放下晝夜苦參不逾月一夕聞桶蓋墜地忽然擊破疑關隨說偈曰本來無一物作巧弄工夫撲地翻筋斗毒藥是醍醐從此鼻孔通快出入自由每與本師唱和馬嘴不對驢頭師喜曰居士異日解綬著緇當爲吾宗嫡嗣以偈囑餘火裏蓮華迥異常一枝特出露新妝他年馥鬱人天眾鼻孔傳來滿地香餘白曰師恩難報某甲更名性煒師曰且待著自愧業纏不了有負大慈豈料吾師太毒命余將平日著頌公案六十則刊行餘思出家喫飯穿衣在家穿衣喫飯都是本分爲人一場打哄何干只這些閒言剩語傳得也好不傳也好設有个旁不肯底出來道而皮厚多少餘不免呵呵大笑曰寶善今朝失利。

舉世尊升座因緣頌曰短棹驚飛水上鷗兩行空自沒來由春江不盡風流意半似贏乖半似羞。

舉魯祖面壁因緣頌曰赤尾龍門逐浪過漁翁捲釣意如何直鉤不似尋常餌惟聽金鱗躍碧波。

舉藥山問石頭聞南方有直指人心見性成佛之旨未審是否頭云恁麼也不得不恁麼也不得恁麼不恁麼總不得話頌曰當初無計入紅樓入得紅樓休便休不如當初不相識也無煩惱也無愁。

舉世尊拈花因緣頌曰登壇點將爲蒼生細柳營開按轡行閫外不知天子詔至今猶重亞將軍。

舉雲門東山水上行話頌曰嶺頭紅杏一枝開鬥雪迎風香滿腮自是春英藏不住從教蜂蝶傍墻來。

舉乾峯上堂舉一不得舉二話頌曰夜繡烏雞彩色奇暗中一綫少人知平空操出無弦韻流水髙山別賦詩。

刺史沈克齋赤肩性宗居士諱廷勱字子相秀水人世科甲公少時咿唔雞窗便慕宗乘歷叩名宿各有機契及宦遊西蜀新寧民淳事減益得究心是時髙峯應向化侯請來主曇華密邇於新公謁焉言下領旨迎峯至新居三月日蒙扣擊徹法源底峯爲印可未幾峯入浙新邑奉例裁並公得侍行旋嘉禾通於郡之同人曹秋嶽王邁人朱茂時輩以天寧迎峯卓錫二載法行江浙送聚雲三世語錄附楞嚴藏皆公贊成之力也康熙庚戌峯回蜀公後補欒城牧商州予告還裏歷十有六年峯順世矣遺命屬公作銘峯闡化四十餘年縉紳問道者何限不遠數千里獨以後事委公其隆重爲何如良由公進道之篤師資契合有深焉者嘗自著參學緣起其略曰予少時潦倒帖括中徵逐聲气本來一著子當面錯過稍壯喜習功過格偶閱陽明先生傳習錄好之尢愛象山慈湖明道白沙心齋龍溪語以爲自濂溪以來聖學眞傳在是四十外閱趙州大慧錄𨿽未盡領會然不忍釋手賴友人孔皓庵時時勸進此道孔茂弘者皓庵第三子也偶閱睡中主公案疑情頓發力參半月卽大悟予與皓庵疑之俾通所見於靈隱具和尙具爲印可余乃驚異始諦信焉由是始參柏樹子話壬寅秋先兄郡丞鏡湄公捐館予悲不自解乃從嚴扆臣借傳燈錄朝夕覽閱藉以忘懷偶謁介庵於金明方食枇杷庵問是甚麼予曰枇杷庵厲聲曰入地獄如箭射又謁古云於天寧云曰居士手中是甚麼予曰扇子云曰請用扇予用扇云呵呵大笑今思二老皆直▆提持柰當時不喞澑何癸卯二月幼子殤意緒不▆乃力參柏樹子以自遣參至一念不萌者逾時適▆人來問話聞聲若雷心爲震動以問茂弘茂弘曰此是參得專一處正是好消息勉旃是歲四月入都明年甲辰選授蜀東之新寧以道遠親老中心皇然偕嚴覽民訪佛果於都門亦蒙策勵未領也自京南歸將理西楫姻友陳玉仍過訪予邀嚴轢施繹修兩先生並徐敬可孔茂弘共茶話是日頗多法戰餘但屏息而已比西行與茂弘別因曰僕於此事切矣玆遠適荒蜀聞彼中無事或可了僕素願子何以教我弘曰當作一方便然非工夫到極處切不可開余唯唯因授予方寸小封外書露字後書訂封處云疑極而開余珍重告別長江萬里舉目淸曠心心不釋自初秋起行至仲冬抵任無民無役二三僮僕苦之先後謝去予反幸其山川窅寂意豁如也乙巳四月謁破山和尙於髙梁山贈偈云八千里外故人淚三十年來窮子心今日相逢眞奇遘三生石上舊知音時夔郡守邢公邀山於行署予陪侍次山以手作開合勢云這是拳頭這是巴掌總是一个不可偏廢的道理丙午復謁山於雙桂山指壁畫車牛圖問曰會麼予曰不會山云若但打牛亦未是余稍有省比明復請開示山云識法者懼余領之別後兩月而山順世矣新邑聽雪牛目兩禪師破山之後也見地脫灑予雅重之與往還酬對甚多是冬予往兼視開篆開有盛山西瞿兩禪宿而盛師稍近時蒙策勵甚切不存形迹每貽尺牘道誼凜然予間請開示柏樹子話盛云此時不難爲公道破恐向後公則罵僧去也丁未四月謝篆歸新心益淸豁每日危坐蒲團炷香自限至疑極處忽憶茂弘小封許我疑極而開今旣疑極可以開矣比拆視不意內復加封又書云非有七晝夜不間斷工夫切不可開予只得仍置匣中重新再參刻意欲得七晝夜打成一片方敢開封其如要七晝夜工夫無間再不可得此封亦遂不敢開但力參如故五月中接家信知家嚴一目不明欲覓空靑醫治予徧訪無有不可柰何忽念藥師經可以祈年明目乃虔請入署合衙持齋予跪誦於佛前一心祈禱務期誦時不起一念誦畢一卷气乏少停又恐心神外馳卽危坐單參萬法歸一一歸何處停參卽誦停誦卽參覺夢寐中皆參皆誦七月自朔至望經完余竟如彈指頃覺所參萬法歸一一歸何處宛爾現前偶記吹萬大師錄中曾有此拈示試取問證遂有省發十月以公務往府道經磐城遂謁三山和尙於曇華予請開示師問公本參何話予曰庭前柏樹子師云作麼生會予云也只是目擊道存師云畢竟如何是庭前柏樹子速道速道余擬對師云不是不是予不覺面赤良久師正色云是誰▆公來參的予曰某心中也自明白忽被和尙這札直得無言可對無理可伸師云公亦做有工夫只是未在曾見船子夾山公案麼予曰見師云試舉看予舉至夾山辭行回顧處師驀豎掌云將謂別有耶予不覺髙聲應曰更無別有了師云是甚麼予大笑曰和尙何須恁麼問師云且喜居士承當得也予便禮拜維時頓覺拈花豎指吹毛輥毬等案一一透去不覺忻喜踴躍予乃謂師曰將謂有多少奇特原來只恁麼師云莫錯會好此後正好喫老僧痛棒未肯放過居士在予曰弟子亦未肯放過和尙在第山遙道棘師能一過我乎師云諾遂別歸亟取孔茂弘密封啟視之內但書合掌當胸良久兩手開合數次急著眼覷十六字而已予閱之呵呵大笑要知此事有遮有表若非盛師茂弘祕不通風則工夫何以著力若非曇華痛加敲擊則箭鋒何以發機三人皆成我也旣而通所見於盛師盛云喜公已打得圓相了也何不並圓相抹卻予思此語與三師臨別正好喫棒之語相符於是專看吹毛用了急須磨及靑州布衫句至忘寢食比至陰夕忽然徹悟戊申正月二十六夜戌時有白气從西南起上貫天適聽雪師來縣予作白毫光偈示之有不信大家舉首看何人不見白毫光之句聽師欣喜印可明春雪師以源流見囑予思從上居士授法於人者少則亦何可輕受法於人且予半生多從先儒語錄中著力年春印心於曇華益與吾道相發明玆不過欲作一脫灑書生但知此事便休耳因謝以偈雲家師自有尼山在呼惟明明只此傳以見意云是月終三山和尙抵縣一見卽喜曰居士不局於一橛禪矣遂問予如何是萬法歸一予卓然立又問一歸何處予展兩手又問靑州布衫聻予將旁僧劈面一掌云我從來疑著此語問如何是親切句予曰學人是沈二如何是轉身句予曰茶碗好盛粥如何是異類句予曰盞子落地碟子破如何是末後句予曰咄咄咄鳥語風聲無不足一日招師齋沙彌冷眼以疾辭余問彌云馬祖日面月面作麼生彌便掌余云汝這掌作麼生彌喚旁僧字云玉眉予便別打旁僧師大笑又一日同冷眼侍師閒立次適見貓逐雞雞飛入艸予曰俊哉師隨取一片磚置地問予曰是甚麼予便作雞鳴聲予顧冷眼云雞在這里貓在甚麼處眼便作捉雞勢師笑云這話猶未圓在於進前曰還許學人圓得否師云許予便將磚一腳踢去師乃印可遂舉五家宗旨勘余餘一一默證因欲授余以源流予思風塵俗吏此生作了事俗漢足矣遂固辭因舉聽師所付因緣遂還前偈具白於師師亦弗彊旣而自惟予投機實在於師且師不憚千里跋涉爲法求人予又安敢不原所悟以負師慈徳哉乃敬受之師畱新一月始旋曇華予送至中途師切囑曰見道非難實證爲難居士珍重保任可也予拜別歸治一味落落閒閒更無些子礙膺之物𨿽出政蒞民之間喜便笑怒便嗔案牘有露柱拱手呈來閒人被庭石吆呼趁去色色信其本來只成無心道人而新邑遂已大治﹝云云﹞。

上鐵壁老和尙五家宗旨歌曰五家宗旨如五指散爲大悲千手臂一一手具五嶽形一一嶽中生萬卉一一卉萌千百枝是吾五指難思議髙人握來一掌中五指還如一指同諦觀此指指亦無方是吾宗正脈通粗禪棄之成鹵莽口耳泥之成誕誑二俱可憐孰拯之只今惟有鐵和尙雙徑源流賴此傳眼如日月明百川日月眼萬古懸歌以似之告法筵。

敏樹和尙開法慈云公夙欽其名徳特往見之公問智不到處切忌道著道著則頭角生如何▆云恭賀恭賀公云弟子頭角生也敏云一任行雲布雨殿中點燈次公謂眾僧曰前半間不得道明後半間不得道暗速道速道眾無對共白於敏敏云一箭射更關公問格物卽不問如何是物格敏云頂門須具眼別有好商量敏隨問公云公試道看公云欲窮千里目更上一層樓敏微笑敏問公云格物是物格是公云六六元來三十六敏將飯餵貓次公陡問南泉斬貓和尙因甚餵貓敏云雲月𨿽同溪山各異公曰能殺能活。

嘗語諸方曰新寧縣前有个石獅子有時喚月嘶風有時東輥西操但不得將他動著動著卽被他一口咬殺。

問如何是新寧境公曰無底籃盛山菌子沒弦琴操萬年松如何是境中人公曰退食每餐無米飯見賓恰會不來人問日用如何著力公曰牽象藕絲元不斷浙溪逆溯上瞿塘問如何得勘破一切公曰莫將絲系風。

公治新五年戶增數倍邑無穿窬道不拾遺己酉正月奉例裁並於梁山新民因挽公不得乃畢送公至萬縣已距新七程矣公遂賦歸偈四首五載誰爲副此機靑山畱我伴寒暉幸沾封典恩何渥得遂趨庭志不違拄杖著靴穿水去蒲團裝月帶涼歸年來人事如彈指贏得心空好拂衣勤民出政知誰力了了隨緣不借中戒石吼庭吞皓月蒲鞭拍掌笑春風神珠輝處頭頭露寶劍揮來面面通會得威音消息迥山流水住耳看松水到渠成祗善爲遊行掉臂任吾之焚香坐久我忘我退食公餘誰是誰畢竟暖風吹到冷從教綠發變成絲來來去去非來去道破人情有子規鞭起須彌駕起船就中著便下東川野橋流出鐘聲遠古渡撐開月影圓逐浪隨波今日句呈橈舞棹未生前折腰且自隨緣去落落閒閒不記年時西瞿和尙在萬公呈前偈瞿答偈云過量人來法法通如水波上湧千重水枯川竭長流處依舊靑山綠水中公又答云个中無法亦無通何處如波湧幾重倒嶽傾湫波浪闊何曾一滴滯胸中平日畱心山水間山山水水得人間自從吸盡西江後山是水兮水是山。

太守朱葵石茂時性悟居士禾之秀水人宰輔文恪公之後也以貴冑膺天眷歷宦有年垂老致仕遊心放鶴洲日延名宿問道親炙雪嶠信費隱容甚久康熙己酉髙峯南下公謁於天寧峯示以柏樹子話力參至忘寢食一日有省呈解於峯曰別處妥一件只是一件這里會得一處妥處處妥又云看得本來面目分明原無貴無賤無貧無富無喜無怒無死無生峯曰只此數語居士可謂見到說到矣但時時保任念念操存直做到大休歇底田地得大自在得大受用施爲運轉出沒捲舒任性而流無可不可連這保任操存四字一並忘卻更有甚麼參差錯謬關礙生死而不一了百當公禮拜而退從此工夫日密親朋來往不及塵世一語沈公赤肩是其道中友也峯還蜀公會眾拜送舟中呈冊索偈峯書數千言付之時年已八十有二矣。

文學李靑眉性端居士墊江人父與髙峯髫年同肄業公以世誼謁峯於崇聖值峯爲眾入室公滿心伎癢乃移橙子於旁禮拜乞示話頭峯問居士移者何物公曰橙子峯曰好个話頭於是行住坐臥只个橙子放不下適慶忠老人至公禮見坐談永夜炳燭歸寮忠謂公曰居士遇燭滅時話頭亦可行路公於此有省衡山炳禪師聞公穎悟一日過崇聖問公曰話頭聻公豎一指山曰旣是橙子因甚又上指頭去公曰無水不行船山顧峯微笑侍峯遷五云受印後作偈達山曰五葉橫江已太孤嵩山九載復何圖誰知滿地含冤恨爲問胡公念也無我亦曾經付囑來隨渠同看荻花開兒童便作風塵色故把雙峯腦後栽何期賺入浯江下江上乘風跨駿馬崇聖場頭快著鞭師並吾師冷笑也橙子拈來作話頭臨機豎指沒來由師因詢我指頭意我道船借水中流吾師十載拈黃葉我作兒啼不肯歇拾得黃金一笑休從教出篋飛成蝶其柰吾師狼毒何佯顚唱作釣魚歌五云院裏輕相囑教我乘槎泛碧波因憶當年師二老何須舌上生靑艸推敲橙子一聯詩直至而今無可道偶入曹溪理舊遊西風拂面又新秋芒鞋吹到福城裏重禮猊臺玩樂丘山自靑兮水自綠師顏如金語如玉追隨略領早暮間一聽髙山流水曲。

次韻送童眞禪師南行傷哉象末世祖道鮮弘人誰是主中主多爲賓裏賓知君存大義令我羨能仁但得南遊去重敷上苑春。

文學張雙承性愨居士忠州人業儒尙道學族近髙峯朝夕叩見峯數加鉗錘公志愈堅一日呈解於峯聲未絕峯遽問曰如何是佛答曰艸蒲團。

舉僧問髙峯六道眾生還具佛性也無峯云嗄拈曰塞滿虛空克徧法界本自尋常阿誰無分𨿽然如是還知髙峯老漢答處麼科頭箕踞長松下白眼看他世上人復頌曰眾生六道幾何般換面攺頭總亦然六月日頭到處熱三冬霜雪普天寒。

舉僧問髙峯如何是爲人一句峯便打僧云恁麼則辜負某甲也峯雲山僧今日失利拈曰爲憐三歲子不惜兩莖眉檢點將來可恨阿僧當面蹉過復頌曰爲人一句猶如屎屁驀頭打也全無遮避承恩容易報恩難千古萬古空相憶。

別庵禪師同門錄卷下終

