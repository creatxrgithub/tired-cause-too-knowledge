嘉興大藏經天臺通玄寺獨朗禪師語錄

獨朗禪師語錄序

天臺通玄寺獨朗禪師語錄目次卷上住天臺通玄上堂住姚江積慶上堂小參晚參示眾卷下機緣問答拈頌像贊詩偈佛事塔銘

天臺通玄寺獨朗禪師語錄卷上

嗣法弟子超心超香等編

師於順治甲午年七月二十一日受當山檀護耆宿請。

師指法座云燈王寶座歷歷相承山僧驀地無端蹴踏毗盧頂上。

上堂拈香雲此一瓣香信手拈來端爲祝延聖壽無疆伏願舜日堯天法輪常轉八極共稱尊永樂無爲化次拈香雲此一瓣香奉爲東宮殿下皇后儲君闔國公卿及省郡邑縉紳文學諸大檀護伏願慧日髙懸菩提頓悟復拈香雲此一瓣香昔年通玄裂破太白堂中不敢囊藏今向人天眾前特地拈出端申供養天童景徳堂上臨濟第三十一代林野奇先師大和尙用酬法乳斂衣就座天封定空和尙白椎云法筵龍象眾當觀第一義師云好个第一義被天封和尙一椎擊碎汝等諸人還委悉麼超羣龍象共相激揚僧問洪鐘輕振大眾云臻請問和尙如何施設師豎拂云何不會取進云恁麼則千秋無異色萬古一同春師云不勞慶贊進云學人禮拜有分師便喝僧亦喝師便棒僧禮拜天封和尙問云湧玄峯五度秋佛祖君親當地酬一聲哮吼噴霞霧法雨滔滔潤部洲是何境界師云虹霓蘊蓋千峯頂一道天封萬國恩進云獅子遊行今伴侶大家均唱太平歌師云千江有水千江月萬里無雲萬里天乃云韶光滿目杲日當空云覆靑山秋聲到耳直得南極拱手慶賀山僧學易之年揮拂召眾云釋迦文佛偕諸淨侶六道四生昆虫艸木無情有情等時生也向拂子頭上放光六種震動善獅子吼地一聲驚起須彌峯妙髙峯比相鬥額富樓那道个淸淨本然云何忽生山河大地通玄元是紫凝峯所以香鑪峯和合賓主歷然香柏蓮華列成佳供華頂五老孤峻雄然坐斷千差不通凡聖徳山棒臨濟喝拈向一邊惟我先師這條白棒盡盡受用若值佛魔山川艸木有無二情都盧一棒血濺梵天直得抱贓叫屈道个恩大難酬且置棒不作棒用又作麼生卓拄杖云看取南山鱉鼻蛇天封和尙云諦觀法王法法王法如是。

姚江積慶檀護曁諸耆宿請。

上堂僧問臨機一著迥絕無私英靈衲子頂門具眼卽今開佛祖印未審和尙如何指示師豎拂進云恁麼則千溪萬壑歸滄海四塞八蠻朝帝都師云因齋慶贊進云十方同聚會古佛家風師雲雨洗靑山碧進雲龍歸滄海穩虎嘯嶽山威師云休向死水裏莫戀舊巒頭進雲水漲船髙師便打進云大眾證明便禮拜師云切忌亂統乃云乍離勝峯紫凝室回臨寺址箭鋒機缽盂漏泄陳爛貨諸方鬻售新鮮的陳爛貨且置突出新鮮的相似靑州布衫鎭州蘿卜金剛圈栗棘蓬幹屎橛麻三斤雲門餅趙州茶金牛飯兪婆餈婆子偸筍投子賣油喝云若非霹靂轟耳幾乎讀到來年驀拈棒云者死貓頭拋向面前作何意會一眾默然師云市頭知價不知貴海神知貴不知價赤日番天通一綫和泥合水徧天下旣踏者裏還委悉也未如其不然山僧自沽自賣去也遂卓拄杖雲山深藏白額海闊任蒼龍。

重九日上堂師拂云秋綻籬邊菊踞頂更須登瓶插野花滿鑪香柏子焚石榻跏趺坐山雞化鳳騰天然眞意趣共賞問知音召眾云還委悉麼是懸崖撒手處是三玄三要麼𨿽是祖翁舌長拖地掃起野馬騰空固是一片慈心又隔萬里障礙何故不見道三玄三要事難分舌頭裂破似蓮華得意忘言道易親白雲橫谷口飛鳥莫知歸一句明明該萬象白▆賊眼帶彌麻重陽九日菊花新赤須胡子胡須赤節令當時且置卽今事作麼生遂喝云秋黃不落春華艷勘破詩人仔細吟珍重。

孟冬望日上堂問當陽一句卽不問的的西來意若何師便打僧便喝師隨聲復棒云喝後事作麼生進云恩大難酬便禮拜師云記取三十棒乃曰當陽句子新拈出積慶重興古道場土沙撒向獅峯下毒鼓蟭螟眼角揚諸方攢單結制此中五蘊空山莫謂終朝閒庭英靈眉橫鼻豎大眾委悉麼若向者裏信得及怪石邊摸竇爛泥裏揣鍼鈍斧好斫柴犁鋤力耕種行住坐臥喫飯穿衣屙屎放尿不是分外直得靑山映目綠水迎眸十字街心橫臥孤峯絕頂髙歌縱橫無礙殺活自由固是與麼提持猶未是衲僧巴鼻且置卽今一句作麼生道龍隱澄潭淸活水蟾輝林壑弗空山向者裏薦取。

上堂師雲山居寂靜境象幽深松濤刮耳澗浪噓吟佩佛祖心印秉本分鉗錘向妙峯頂開鑪烹鎔愚智煆煉聖凡令教各具通身手眼所以道艸鞋獰似虎拄杖活如龍銅頭鐵額漢盡在我山中汝等諸人還委悉麼若與麼會得正好三根椽下七尺單前橫伸豎展綿密成團朝騎白象夕跨靑獅然後與觀自在貼體商量隨機應現𨿽然如是猶欠山僧一椎在正當恁麼時如何湊泊三冬梅欲綻霜雪浸馨香維那問自憶靈山別流浪莫知歸卽今般若堂中鑪焰交輝如何指示師豎起拂子進云撥開凡聖眼爍破太虛空師擊拂子下座。

積慶穿枋上堂師云垣城六相至理圓融四稜著地威鎭西東雕梁𨿽則經師匠自性天然迥不同𨿽然如是穿枋一句作麼生道綿綿奕葉金輪子密密相承亙古今豎拂云大眾看孔著楔。

大殿上梁上堂師云聖賢忻集龍象云臻良辰吉宿積慶重興檀越耆舊虔請山僧登曲錄牀祝釐聖恩光風舜日建立門庭英靈衲子共相證明問建法幢於積慶播宗風於通玄是同是別師云問得恰好進云恁麼則一彩兩賽師云休唱帝鄕歌進云大眾證明禮拜歸眾師云切莫錯承當乃云若論鼎新祝賀明明公案現成梅龍古基不昧敕賜斷碑猶存所以人能弘道非道弘人然𨿽如是也須喫拳分明這里薦得無文鐵印印空泥水歷歷明明不費而成是故古人道法本無法無法亦法也者猶是寒潭秋月靜夜鐘聲汝等諸人委悉麼其或未然向孤峯頂上築著磕著討取下落且置卽今上梁一句又作麼生道卓拄杖云蓋覆承渠力縱橫徧十虛。

華山雨華庵結制監院揚古等請。

上堂師云大眾若論此事人人本具本無限量亦無程途無程途中假設程途無限量處權說限量故爲七期之定略也元與諸昆仲結一大事因緣各各承七期之內努力精進將無量劫來無明業識聖凡鼻孔擠他粉碎揚向東洋海底作个脫落丈夫以成世出世間之光明幢豈不快哉來日進堂照顧眉毛若辦肯心必不相賺珍重。

上堂師云屯溪勝地水環繞祥雲鑪韝生秀艸且道秀艸作麼生出眾跳看僧問展開兩手般若光生大地乾坤一口吞三世諸佛誰出气師噓一聲僧禮拜退師云掠虛頭漢問和尙未登寶座時在什麼處師便打進云下座時向什麼處師又打進云現升寶座未審說个什麼師復打僧問徽郡從來未聞宗門佛法玆幸和尙降臨可謂眾生有慶乞垂旨要洞明祖意師云老胡自西來東土雪埋處要會个中意總在者里許會麼僧復請益師示云鼻祖西來無字腳云何東土生連絡遂豎拂云諸公亞目上頭看元歸一默成正覺眾禮退師云也是大虫看水磨。

佛慧山結制上堂僧問金鐘震動法王登座如何是佛慧住持師以拂拂云經行及坐臥常在於其中進云豎立光明臺橫開選佛場師云頂門隻眼耀乾坤僧擬議師便喝僧禮拜退監院問古佛放光孤峯獨露因什麼又被風雲雷雨劈開師云金毛獅子子步入野狐羣進云兩手撥開生死路師云野犴鳴僧禮退師云腦門裂也乃云甚奇哉孤峯絕頂紫霧開風雷集英雄力豎光明臺佛慧山中今結制諸人眉結心豁開齊展目莫疑猜直待心空及第歸喝一喝下座。

上堂問梅龍開鑪煆凡煉聖如其不受鉗錘的作麼煆煉師云放子三十棒進云片雲遮海嶽大地盡沾恩師云仿佛揚州進云恁麼則恩歸有地師云札乃以拂作鉤勢云還有上鉤者麼眾默然師云陽和小春節鑪韝正當令鉗錘𨿽在手眉鋒利似鍼札著眼太精明惟經那事特相親且向鑪邊打瞌睡自須珍重本來人。

上堂僧問如何是溪山境師云鑪噴祥煙起進云如何是梅龍境師云終不向汝道進云如何是積慶安禪處師云三十棒乃云仲冬朔日原無事撾鼓升堂爲甚因塞外幾經霜雪冷山居安向火鑪存所以髙峯妙祖道談玄談妙說性說心𨿽是他家種艸必不向者裏藏身山僧今日不然一會談玄談妙那許說性說心固是他家種艸且喜者裏安身遂喝云劍揮千里血靜息萬家砧。

師誕辰上堂師云弗攀阿利樹枝喜登忉利天界札得山色五云結蓋海水萬派潮聲且道父母未生前報恩一句作麼生道擊竹頓然忘所知焚香那墮悄然機喝一喝下座。

上堂師震威一喝豎拂左右顧視云昨夜三更打殺無毛鐵鷂今朝晨起驀然撲地髙飛衝破碧琉璃殿煽幹四阿耨水直得山河大地半提全提且沒交涉固然如是不是過量人難說過量話復一喝下座。

冬至上堂僧問一陽剝盡萬物發生如何是冬至師豎拂云會麼進云如何是積慶家風師云拄杖活如龍問天寒地凍卽不問瓦解冰消事若何師云當陽呈露進云梅龍看滸眼特地一場愁師乃云一陽復生處萬物沾恩當念信誠時諸罪消殞點水滴凍朔風吹面札著眞人若論生死涅槃般若場中原無个事如言成佛作祖那許立地安身驚殺露柱燈籠揚聲大叫向妙髙峯頂鬧市街頭商量浩浩燈籠呈瑞彩露柱已懷胎𨿽然如是卽今西生大徳偕諸檀護設齋惇請山僧升座舉揚般若大眾且道般若一句作麼生揮拂云道人整頓閒家具天地歌謠樂太平。

上堂師云空寂寂靜寥寥山中無事可邊表無邊表已向諸人道過了大眾且道過个什麼聻余姚市上十字街頭道過了也壽山峯下道過了也僧堂前暖室裏道過了也秪如未道的畢竟作麼生風吹簾外茶花動水育瓶梅朵朵新。

除夕上堂僧問分歲已畢如何是末後一句師云今朝臘月三十進云鑪煙祥瑞師云切忌錯會乃云響爆如雷擊醒世間迷夢漢燭開優缽看來都是帝鄕人年窮臘盡無物可供諸大士白牛露地剝來新歲盡伊餐淸水白米竹葉蒿湯隨時茶飯一味尋常林下道人將玆供養固守淸貧聊成榜樣師擡手云伸出一雙窮相手總把新桃換舊符唵缽囉曩缽囉曩。

元旦上堂僧問新歲卽不問如何是最尊一句師云杲日無私照進云香煙繚繞師云大有人笑爾在問老者點首添一歲孩童拍手賀新年如何是學人邊事師云老僧用不著進云有意气時添意气不風流處也風流師云莫作風流會乃云新年頭喜優悠中間無事得自由風掃竹邊梅放萼山居老叟今白頭鎭日焚香祝聖壽髙歌共享太平春遂卓拄杖云出海蒼龍頭帶角虎逢山勢長威獰。

爲今子心上座上堂問龍吟霧起虎嘯風生且置水月皈眞事若何師一喝進雲天關地軸各承恩力去也師云異日增輝問明鏡當臺卽不問未容擬議主賓分如何是先照後用師豎拂子進云恁麼梅龍親薦得方知隨處立乾坤如何是照用同時師點拂云者个大家有分進云昔日通玄今朝梅龍如何是照用不同時師又一喝進云照用已蒙師指示末後一句事如何師云擔將去進云大眾證明學人禮拜師云如是如是乃震威一喝云蒼龍窟裏金龍子獅子林中獅子兒祖印當軒全正令縱橫綿密古今傳卽置且道先師公案擔荷多時今得英靈心上座作略超羣傾心符盟汝等諸昆仲委悉麼遂與拂子源流云授受不無今饒舌大家珍重在知音西堂參寮去。

結制上堂師云數年行腳未甘休赫日雄峯展笑眸曾憶雪山居六載釣竿收拾鼻尖頭所以一人處萬人之中而知不鬧萬人削一人獨立而知不孤結制與時豈曰眾寡禪蘊動靜何遠塵囂凡設施爲卽非正務今山僧特爲通个消息梅龍盤結無餘葉直待春來牧海鷗。

結制上堂師云枝枯情尙焰春亦透塵寰相聚鑪邊語敲破幾重關眾中有過量漢請爲酬唱良久云捲起羅龍网放出貼天飛以拂擊幾下座。

師誕辰上堂師云金鑪噴焰煙篆充塞於太虛玉燭交輝光騰十方於世界山僧本乃林間枯木賴一雨而潤生且喜幹木隨身逢場作戲古人云夜半鐘聲寒潭秋月不因境而生非因境而滅境滅則心滅境生則心生生滅本無生無生豈有說境旣無生心從何有且置卽今無生一句作麼生道揮拂雲煙雨有絲開錦嶂一團淸興樂泉余。

上堂僧問曰月髙懸寶極光秋來不比舊春芳長靑不斷歸松柏壽過南山積慶堂如何是積慶堂前一句師云恰好問話進云問後如何師云更要棒喫那僧禮拜師云不得亂拜問人人有母難日不知將何報答師云琉璃髙掛碧堂中進云琉璃未掛時如何師云杲日當空僧禮拜師乃拂一拂云也大奇也大奇九龍噴水沐嬰兒同條結秀無生脈大地山河盡共知好共知个事明明說向伊說默不堪因慶賞誰將鐘鼓震離微且道正當恁麼時釋迦老漢降迹皇宮四生六道今日今時一齊生也山僧不覺同墮窩中忽然右脇出來指天指地目顧四方周行七步雲天上天下惟我獨尊道人到此爲什麼觀四門越宮城六載雪山馬麥難三轉十二行說了許多葛藤末後拈花幸得迦葉微笑仔細觀來總是平地起孤堆彼時迦葉老子若具正令向釋迦未拈華之前劈頭一棒只教世尊懡而退免得殃及兒孫且道卽今棒落山僧手裏安置卻向何處良久云石人頭喫楔鐵女眼流血。

上堂師云學道爲大事者當破疑執爲急務昔五百尊者禪定中得夙命智通觀無量劫中淫殺之業頓生惡怖卽墮疑网不得生死根斷彼時文殊以他心通觀請疑事而握利劍持逼如來時世尊云文殊住住不應作逆汝勿害吾文殊師利爾從本已來無有我人但以內心見我人內心起時我必被害卽名爲害時五百尊者得聞是語豁然解悟透脫疑网若論此事皆是漏逗如若眞實衲僧諸佛尙無著眼處說什麼仗劍疑業到者裏須是具眼衲僧方知冷暖眾中有知冷暖者麼不妨露个消息與山僧拄杖子相見眾皆罔措師云孤燈一盞爍破千重暗室頭顱五百个个鼻孔朝天下座。

龍山福慶寺上堂師云香煙繚繞滿乾坤水秀山明事理眞云戀峯巒無倦意松鳴竹應鷓鴣聲寶篆新坊總於自在囊中捐出指揮如意皆從大悲心裏拈來朗上座橫按莫邪殺活自由諸昆仲若於未升座已前會得不向沙裏淘金然𨿽如是不無創建之勞必須共出手眼翻瓦礫以成梵剎刈荊棘而爲叢林萬古傳祖庭千秋彰勝迹其如玉碑文露其如金簡淸明卓拄杖云會麼祥雲徧覆無生地蘭桂森森蔭子孫下座。

上堂師云大眾百千三昧無量妙義盡在諸人腳跟下各請自家回互取會麼回互不回互認取歸家路智慧爲橋梁柔和作依怙安居則慮危在樂須知苦君不見龐居士拋卻黃金如糞土父子團圞頭共說無生話仍計取九夏雪花飛三冬汗如雨。

小參

黃山慈光寺小參僧問坐斷十方猶點額密移一步且置坐斷十方時如何師云自由自在進云正法眼藏向瞎驢邊滅卻秪如作家相見時如何師云也須喫棒僧拊掌三下師便喝云瞎驢亂跳僧喝歸位問姚江一滴黃海掀翻不犯淸波乞師一接師雲死水不藏龍僧便喝師云沒頭浸煞進云作家相見不勞重舉師便打乃云囊藏不得露布大千朱砂海子白玉階前慈光﹝鑪韝﹞煆煉愚賢堂頭老漢怡怡藹然命朗上座演般若緣若論般若未離當地早已漏逗了也何待迢迢千里逕穿三海登法座而謂說法耶所以巖中晏坐散天華金輪繞座遭呵責然𨿽如是且道卽今以何酬答遂豎拂云雪凍珊瑚枝上月冷看朱頂一輪明。

觀音聖誕小參師雲龍吟虎嘯地裂山崩威音那畔是誰生威音者畔僞安名道是什麼人境界莫非觀世音誕辰麼固然如是畢竟觀音卽今在什麼處遂豎拂云在這里放光動地向諸人六根門頭翻筋斗汝等還見麼若是慧眼精明不妨出羣敲唱一眾默然師以拂作圓相云觀音大士來也作什麼將錢買胡餅擲下拂云元來卻是饅頭震威一喝向伊道旣具圓通手眼因甚被時人換卻眼睛待他擬議劈胸與掌汝若向未喝已前薦得塵說剎說與汝同死同生聞喝不疑同死不同生聞喝有疑同生不同死且道生死不同途畢竟作麼生會咦芍藥花開菩薩面粽櫚樹長夜又頭。

小參師云正恁麼時三世諸佛歷代古錐明眼俗漢口掛壁上又請山僧說个什麼𨿽然如是未免矢上加尖紅鑪添炭何以故有處增些子無處減些子未是好手究竟本分衲僧皆成剩語且道如何得免斯過師仰目良久雲乘妙靑山和綠水大家賡唱太平歌。

晚參

晚參師顧左右拂云不入驚人浪難逢稱意魚卽今三十夜省力者須臾與過量人說過量話汝等還會也無其或未然應發精進登初地界住佛信位蹈最上關而證無爲了脫塵緣然後發勇猛之力如入滄波擘浪乘風倘得巨鱗豈不慶快遂豎拂召眾云巨鱗𨿽得畢竟作麼生僧擬出師云漫天网子多撈捷值个蝦兒跳來。

晚參師云大丈夫兒全烈志倚天長劍逼人寒萬境攖之卽了然左右逢源無剩迹當陽句子對誰拈問諸人識未識大眾幻覺今晚設茶供眾爲求脫塵故請開示山僧年來秉師命持拂湖海之間奔逐巘巖之上胸無元字腳教我說个甚麼若是離塵漢整頓金剛脊瞥地脫牢籠爍迦羅固密如我釋迦文自斷髮苦行三轉法輪鹿苑啟半滿說四十九年直至末後拈優曇波華殃及後代兒孫驀豎拂云會麼靑霄少女音堪聽白月冰人水照西。

晚參師云銀鉤拋向缽盂池金鞭提起獅峯打今宵驀地大鑪開一任鉆龜並卜瓦僧問如何是梅龍境師云殿後開泉圓似鏡門前花雨潤苔新進云如何是境中人師云禪關閉目謝來客白雲彌覆艸堂深進云人境已蒙師指示向上宗乘事若何師云眉毛隙迸流鮮血釋梵諸天滿面紅進云謝師答話師震威一喝云還有問話底麼眾默然師乃云大觀晚暑照山前椒署增光接紫煙綠玉衝霄新籜解古松影露指頭禪扶筇踏轉玄關路輕卓梅龍湧活泉放目那分紅日墜鐘聲已過別峯巓大眾且道如何是別峯一句良久云彈指元無事聞聲眼裏花錯。

中秋晚參師云春生物物總幽幽夏至荷香也出頭秋來黃菊增顏色冬老梅花伴雪浮何故聻所謂事理循環各有時節卽今學道之士最初發心因怖生死事大生來死去不了發足超方參諸知識及至了明个事說法利生莫非是个時節今時禪者扢个死話頭朝暮刻苦而不悟者病在釘樁搖櫓費盡許多伎倆不能出其窠臼終日與流俗阿師打哄度日枉費油鹽不如趁此同行同坐同住同臥相伴白雲知心幾个如若不然山僧抱釣磯頭髙臥就裏相逢特酬慶賀卽今一句作麼生道拄杖頭增光燦爛大家歡飲趙州茶。

晚參師舉巖頭雪峯欽山同過江西到一茶肆欽山云不會轉身通气者今日不得喫茶巖云若與麼我定不得茶喫雪云某甲亦然欽云兩个老漢不識語在巖云什麼處去也山云布袋裏老鴉𨿽活如死巖頭退後山云奯兄且置存公作麼生峯以手畫一圓相欽云不得不問奯公呵呵笑云太遠生山云有口不得茶喫人多今夜大家歡集眾中有道得轉身句子者麼請喫茶時西堂進云喫過了也師云不得儱侗更道看進云什麼儱侗師云今晚答話不恰罰七碗不許喫進云有口也不得喫師云恁麼答話巖頭不如你再與罰茶師云三个老鈍錐豈料鑿頭利弄盡鬼眼睛至今沒滋味道得喫茶卻沒茶喫某甲亦然吞聲忍气有口不得茶喫人多空費許些閒力山僧恁麼說話木查羹裏美味檢點將來挖瘡無異今古明眼衲僧開眸同打瞌睡且道畢竟作何話會阿呵呵爛嚼老趙州骨髓可鮏气良久雲月照庭階樹影斜山云片片落誰家雪花不會秋黃菊爛飲蒿湯且當茶。

示眾師雲天得一以淸地得一以寧衲僧得一任自縱橫所以迷則法華轉悟則轉法華迷悟俱拽脫碓嘴忽生花。

堂中示眾師云大丈夫秉慧劍般若鋒兮金剛焰非但空摧外道心早曾落卻天魔膽陜府鐵牛承相見諸昆仲入此鑪韝要辧端倪所謂生死事大非但五蘊本空汝等今發向上志必須將從前學解佛法世法耳聞眼見意識博度盡收拾拋向東洋大海如懸軒轅寶鑑相似究竟父母未生前喚什麼是本來面目。嘉興大藏經天臺通玄寺獨朗禪師語錄

天臺通玄寺獨朗禪師語錄卷下

嗣法弟子超心超香等編

機緣

師問揚古云眉開八字且道長多少速道將來古云和尙請看如意師云一句合頭語萬劫系驢橛進云莫瞞人好師云好个消息從甚處得來古禮拜退師云掠虛頭漢還有跳者麼師乃云內不放出外不放入心如墻壁乃可入道古徳𨿽然舌頭拖地未免傍觀者哂何故惟知挖出心肝失卻縱橫自在且道如何是縱橫自在底境界喝云收得南蠻歸故里放出無翎鐵鷂兒。

又晚落堂師問云七中消二日休得自瞞頇若見眞面目和盤托出看揚古云早起腳跟先點地師云腳跟未點地時汝作麼生進云祖師門庭從此立普賢萬行由他行師云向時且置背時作麼生進雲峯頂上有明月照山川艸木盡淸涼師乃云諸昆仲共聚團圞彼此逼拶莫使昏散得便豈容妄想交加到者裏捏緊拳頭豎起脊梁提則話頭生與同生死與同死明取不明底方謂出格丈夫兒莫循名分休使偸心直求無上菩提剿絕貪嗔妄念超生死之捷徑也珍重。

問答有僧請益女子出定因緣云未審權柄在女子手裏在瞿曇手裏請師指示師云在梅龍手裏僧云和尙還出得他定麼師云早與三十棒貶入無生國僧呈四賓主頌接得便云汝偸方丈紙那僧云未也師云頌則且置你道一喝還有賓主也無僧云正要和尙疑著師云老僧是疑你又作麼生僧便喝師云者个未在僧拂袖便出。

僧問就窩打劫乃一時之好手單刀直入實千古之英雄只如劫殺後性命贓物在什麼處師和聲打云速道速道僧擬議師直打出方丈。

僧問不是心不是佛不是物卽不問如何是百艸頭上祖師意師打云露。

僧問江南無限好猶道不如歸好卽不問如何是歸師云眾鳥髙飛盡孤云獨去閒僧禮云謝和尙答話師劈脊便捧。

僧問方以類聚物以羣分爲什麼伯牙撫琴而牧馬仰抹瓠巴鼓瑟而遊魚出聽師云曾經霜雪苦然後始知寒。

僧問軍中號令以金爲耳目衲僧號令將什麼爲耳目師和聲打。

僧問鼻祖西來直指人心見性成佛只如心作麼生指性作麼生見師云一枝紅杏出墻來。

僧問結制也無風起浪解制也掘地覓天不結不解又在死水浸殺畢竟如何得相應去師云者問親切恁麼疑去進云結也師云炎炎三尺雪進云解也師云燕語雕梁上佳人愁更深進云謝和尙指示師云墮進云在什麼處師云墮墮。

僧問但得本不愁末本卽不問如何是末師云美女梳妝下翠樓。

僧問師家垂範電掣雷轟未審如何湊泊師云刀山劍樹打秋千僧擬伸語師卽打出。

超香入室師問除卻目前境畢竟事作麼生香雲杲日當空師雲閒言語畢竟事作麼生進云再道不堪師云放汝三十棒進雲龍生金鳳子衝破碧琉璃便禮拜退。

師升座香出問鼓不打不鳴鐘不敲不響卽不問覿面一句作麼生師云瞎香便喝師拈棒打出方丈。

安裕法兄舉牧雲老和尙七問答語

問云一人發眞歸元十方虛空悉皆消殞古今悟道者莫計其數因什太白峯巍然猶在。

師云識得不爲冤。

問大修行人合知因果艸鞋乃是常住物爲什一例踏穿。

師云誰是恁般。

問銅頭鐵額漢上嶺爲甚气急。

師云鈍置殺人。

問泉眼不通被沙礙西澗沙石上下堆塞爲什淸關橋水晝夜長流。

師云把關人失利。

問水滴𨿽微漸盈大溪許多時雨水爲什萬工池不滿。

師云老凍儂終日噇飯作麼。

問十處敲梆十處皆聞日日普請爲什有人不隨眾。

師云於法自在。

問畢陵伽因毒傷足搬柴見血爲什叫苦告假。

師云恐汝不識。

拈古

舉洛浦見夾山。

師拈雲气吐虹霓眼空宇宙及於闖入夾山毛頭許也吞吐不得彼時夾山阿喃喃地劈口與他三拳可使濟河增光卽免當場漏敗拈拄杖召眾云且道敗漏在什麼處良久云悄立斷橋明月下細聽織女玉梭聲。

舉雪峯兩度趁僧。

拈云雪老拄杖子賞罰甚分明覿體提持去自隔萬重云得遇知音後曾沾花雨恩知恩且置如何報徳乃喝一喝。

舉雪峯示眾。

拈云者漢慣掣晴空霹靂平常不似虛頭開自寶藏運出家珍然𨿽如是撞个突眼波斯原來半分不直。

舉女子出定。

拈云諸佛各還本位智敬齊彰若非根本圓明幾乎打破蔡州城會麼分明月掛梅梢上看到梅枝早已遲。

舉趙州勘婆子。

拈云趙州婆子𨿽則戰將各具通方作略𨿽然如是卻被者僧勘破何故聻秋波未轉情先露只要檀郎認得聲。

舉五祖翁夜深無燈時圓悟佛鑑佛眼侍側祖云各下一語看鑑雲彩鳳舞丹霄眼云鐵蛇橫古路悟云看腳下。

者个三語中一語眼空四海一語踞地殺人一語縱橫自在五祖老漢秉劍前施便道滅吾宗旨也是推三拽四梅龍今日燈明燭燦不妨道石虎禦羊吼上林。

舉昔婆子供養庵主經念余載常令二八幼女侍奉一日婆令女抱定庵主云正當恁麼時如何庵主云枯木倚寒巖三冬無暖气女舉似婆婆云供養二十年只供養得个俗漢。

梅龍則不然待他抱定正當恁麼時向他道年深離別處他鄕父子覿面不相識。

頌古

大事未明如喪考妣大事已明如喪考妣頌。

無依獨立好孤單寂寞空山突眼看撲碎鼻頭知痛癢鮎魚盡力上髙竿。

三聖上堂。

九里山前展纛旗烏江自愧劍鋒摧空教舉鼎拔山力千里烏錐不易騎。

女子出定。

瞿曇鼻頭無竅容了婆子一身狼藉胭粉多少疑殺伶俐衲僧。

南泉云昔住庵時遇个伶俐衲僧至今不見。

絕頂誅茆巧設施含羞放過若憨癡而今寶劍迎空劈賊過張弓後幾時。

僧問雲門殺父殺母向佛祖懺悔殺佛殺祖向什麼懺悔門云露。

空空何物敢遮攔擬議遭他一字關跛足阿師張闊口慣將余唾塞饑腸。

無字。

月照沙灘水不來明明者个何曾動紙姑嚎嚎哭穹蒼木馬泥牛吽吽吽。

趙州狗子佛性有無。

趙老沒來由牽牛作馬酬牛追千里馬馬犁萬重丘有意气時添意气無風流處也風流。

世尊初生。

不從門戶脇開生指出分明獨我尊地蛇兒重畫足至今稱訝大能仁。

世尊拈花。

打起黃鶯兒莫教枝上啼啼時驚妾夢不得到遼西。

迦葉微笑。

停鍼無語憶襄王雲雨巫山空斷腸子規枝上傳消息佳音巧繡出鴛鴦。

九年面壁。

知他無別事從事怕智人冷地祥煙爆歡呼任一眞。

兜率悅禪師住龍安設三問以驗學者曰撥艸參玄只圖見性卽今上人性在什麼處。

方出梅龍窟相逢野岸頭紅旗掩白日風勁竹聲搜。

識得自性方脫生死眼光落地時作麼生。

耳聽不如無耳聽眼光何逐水光流脫卽莫如無脫利大家相聚喚沙鷗。

脫得生死便知去處四大分離向什麼處去。

者个白拈賊拋鉤拽鼻頭了知花發意何所不優遊。

魯祖面壁。

不識老胡旨直破鼻流血浸殺大唐人六月飛霜雪。

斷臂。

揮金肯惜向誰云錯會璇璣萬里云若不藍田射石虎幾乎誤殺李將軍。

和梁山牧牛十頌

尋牛

急急參尋莫待遲登山涉水路崎嶇何時得个眞消息好下稜層鐵面皮

見迹

出門舉步便生疑腳影些些儼似伊料想此回無別走只在前頭也未知

見牛

踏徧溪山始獲焉舊情頑烈自堪憐一聲呼喚擡頭覷面目從前竟宛然

得牛

已把芒繩摸鼻穿山童今喜得安然祖翁田地荒蕪久犁耙從頭又上肩

牧牛

雨散雲收山更靑春光明媚樂閒情牛兒不犯人苗稼一任東西兩岸行

騎牛歸家

春山疊疊暮云籠鐵笛聲傳出嶺東脊上橫眠忘顧盻樂然歸去自匆匆

忘牛存人

一座靑山一个儂無牛得看獨從容月明林下忘懷處撫掌髙歌樂事濃

人牛俱忘

人牛不見杳無蹤彼此渾忘徹底空剩有天眞常顯露春來花發茂叢叢

返本還元

現成公案不須疑觸處全彰最上機鼻孔昂藏吞世界眉毛卓朔覆須彌

入廛垂手

花街柳巷全身入酒肆魚行絕覆藏帶水拖泥渾不顧了然一片赤心腸

像贊

題大悲像贊

坐斷空王命根顯露通身手眼氈拍彈唱巴欹新腔別調髙演藏不得兮八面玲瓏巧安排兮阿誰舒展衲僧捉敗幾多般半擡半捺惟爾闡

達摩像贊

碧眼胡僧弄假成眞九年面壁誑謔世人梁皇不識疑到如今寶志舌利道是觀音笑倒大唐國裏禪客難免殃及兒孫

普賢像贊

眞癡漢沒來由象王自在信步遨遊降伏不循奮迅吼善射解把末稍頭

天童密師翁贊

者个老漢發白面紅生緣宜興滅禹門宗金粟分化黃檗道通玄峯圓寂窣堵天童慣拈白棒殺活縱橫杲日霹靂佛祖不容𨿽然兒孫大地个个忤逆成風慚愧日孫多口圖出與麼形容且道是誰原來吾祖密師翁

又贊

燕都露出驢蹄銅棺踢翻觔斗大唐幾坐道場殺活難容佛祖誰識獨坐當軒且勘龍蛇奔走咄師翁默默難張口

天童林野奇先老和尙贊

稽首慈容眉紺胡赤與麼神光聖凡莫測自西蜀來主玆法席十二座中末後最一坐斷太白雄峯玲瓏埣堵常寂傳嗣五十金猊生吾四十之一朝夕覿面恨轉深夢寐相逢恣荊棘山華簪滿破磁瓶雞香恰好燻師鼻

題自小像

者漢面冷似鐵情空若月生緣郎川宛陵枝葉海口朱唇默然無說卷髮師頭恬靜如橛具金剛眼轉物作則且道阿誰獨朗禿賊

又自題小像

金剛赤眼者个賊象王獅子是同儔手拈白棒殺活自由打失於通玄峯頂喪命在太白山頭時看雲霧暖閒聽水東流鐵脊不妨今坐斷已逢半百茂春秋

又於望上座請贊

描旣不成畫亦何就个是阿誰我亦不識於望闍黎請歸楚國一任天下人取則

詩偈

大善寺訪慧日大師

淸關橋別念餘春笑指相看兩鬢新踏斷故鄕塵世冷到來仍復驗疏親樓臺煙雨爭桃艷殿角燻風繞法身鬧市頭開生藥鋪蒿枝橫撥幾多人

題萬參居士小影圖

翛然物外靜舒懷撥盡塵氛見雅裁世路成灰通正眼眞機脫穎絕良媒隨時遣興騷莊趣卽景題詩李杜才蹤迹繩陽堪仿佛一回相見一徘徊

髙道憲登太白

葉落梧桐玉露肥衝霄靈翮夜知歸蒼龍秪解傾湫嶽睡虎何當省是非岸幘云幢欽仰止法堂猊座幸瞻依亭亭獨立驚鴻鵠月上千峯啟翠微

登玄園亭感懷

半生幻寄物華新此日登樓思故人鳥息綠陰驚莫定花舒紫陌慮長淪陽春漫唱巴州調白雪慚賡下裏身箕踞那能循世諦擡眸始覺日西沈

除夕和云將法兄韻

嗟今吾道更難行握手何堪辧濁淸打雨敲風君著便拿云喝月我緣生象龍蹴踏無多子桑海升沈有變更不會諸方禪五味惟將露地白牛烹

寓萬年寺藏閣次宗元禪師韻

萬年峯峻應機先勢逼穹窿傍海邊風素自堪延歲月樓空猶愛接霞煙野梅數樹含春笑修竹千竿帶雨妍此境若非予獨賞東君辛苦向誰傳

石馬

三界爲牢夜不收昂藏獨立幾千秋生成玉轡誰能勒自就雕鞍孰解蹂云影細鋪泥錦障雨絲微濕汗珠流驊驑空具追風力難及癡憨占上頭

石橋雪瀑

潺潺雪瀑響如輪槁木連云一問津可是橫身爲物則翻疑垂手應眞人驚心躡足搴裳度絕侶飛筇帶月巡打濕袈裟渾不惜苔痕踏破去來頻

赤城棲霞

山城一帶見仙標四野流霞伴寂寥宿火未寒畱鶴夢丹鑪尙暖泛云瓢赤砂亂點靑山面煦日光生渤海潮匹似絳羅籠遠岫脫然身世有王喬

華頂歸云

萬丈髙髙華頂山白雲飛去復飛還從龍下界鋪千頃帶雨孤峯鎖半間舒捲平明天共曉棲遲永夜月相開翛然𨿽是雲閒極不道老僧心更閒

寒巖夕照

薄暮微陽照古松晴光掩映入寒空影隨花發山容媚色借霜催木葉紅野叟憑欄斜點筆林翁抱膝快吟風秋原蕭寺鐘初動燈火交熒接梵宮

桃源春曉

欹枕憨眠擁翠蘿支筇偶亦探仙阿春遊倦倚溪邊石曉發幽尋水際窩老樹猿啼驚鶴夢蒼山鳥語和樵歌桃源數里煙花熳晨肇淹畱勝迹多

瓊臺夜月

層臺窈窕勢淩霄淸夜堪眠近雀橋明月露華空翠滴步虛仙韻暗飄颻別峯境界殊難並此地風光總見超謾道騎牛翁不在玻璃時舉驀相招

送浩然法兄住昭隱巖

參罷潛昭隱靈巖心境空染山楓葉赤映水蓼花紅好音歌野鳥古調響秋蛩輕劈乾坤眼翛然迥異同

荻江訪友

寄迹煙霞外飛舸渡荻河到門呈古意把臂頌玄歌隔岸人煙少比鄰鳥道多覺弘名幻翳掩面笑南柯

喜值嵩枝徐居士

長臥巖前石寥寥誰見尋時來新鳥語忽到故人吟弁嶺樵歌杳苕溪樹影深此中多逸興攜手向髙岑

雨阻廣教寺次忍可兄韻

艸堂久冷碧苔肥寂寞禪關誰扣機拈起一莖能委悉通方幽鳥共相依

靑藤密鎖晉遺碑興廢無恆自有時龍象不辭輕蹴踏宗風重振定相期

吳中甫居士

故里觀光若攺顏兒童霜鬢笑當年醫王彼此靈山囑濟世冰壺別有天

偕友避暑四果洞

相偕雲水踐千峯欲探寒巖翠靄中扣問應眞何所事報言四果洞堪容

燭湖雙鏡

磨礱古鏡納閒雲當鑑寒蟾二水分寶劍是誰揮破後圓明處處盡知君

象峯回顧

六牙奮迅妙髙峯撩住虛空稱獨雄回首千峯欽拜伏湖光射日映山紅

壽山積慶

聖公摹得壽山書耀後光前學有餘積慶淳風松拂韻翛然淸況一如如

壽松鶴唳

竹友霜情雪作宮靑山不計幾逢冬堅持潔白忠心赤野鶴飛來韻古風

舍利塔基

康僧禮出紫金光基上無蹤難隱藏靈鷲親宣無別囑惟將舍利福諸方

示觀海王居士

閒步溪沙戲海鷗飛鵬垂翼拂山頭嘯看盡作瀟湘伴半落沙灘半駐洲

贈獅林禪宿

遠塵百里步云窩探取深山云幾多梅峯惟有花欺雪又聽松濤竭愛河

漫吟

渡江吳地好生涯潛步秋林玩晚霞遊客到門無所供玻璃盞內注蒿茶

示梵行禪人

披雲撥霧訊玄峯歇息塵緣已事融爲伴寒山新澗水逢春放目玩華容

訪天臣潘居士

得得夕陽策杖藜浴湖楓葉點詩題神淸猶下陳蕃榻靜聽溪聲雜鳥啼

囑今子西堂

得个瞎驢眞種艸曾經踏斷祖師關縱橫殺活全機用手握吹毛豈等閒

囑越聖侍者

栴檀林內無異木獅子窟中有金猊余今放汝出羣去爪牙鋒利過師眉

紫凝峯除夕

新幽瓢深谷藏春枝含笑燭奇光東風換得桃符信野衲圍鑪勝畫堂

爲捷機侍者掩關偈

六根才染亂絲麻門外何堪更覓車暫把髙峯關一掩缽盂兩度賴誰家

題畫牛圖

牧斷煙霞稱意遊淸香嫩蕊卻相投一回入艸將繩拽驀鼻牽來者一頭

募衣單

隆學參來本分禪缽盂無底口吞天袈裟零落誰縫綻持向維摩了夙緣

登赤城

雨洗赤城石磴滑捫蘿深處彊躋攀上方知有淩雲客分付山童莫掩關

赤城雨日

兀坐山椒雨足斜何曾飛出別人家自憐老衲閒無賴洗手檐前弄雨花

乞鹽

素愛孤峯長綠蘿淸風輕送白雲多老僧受用甘如是掛錫髙流淡柰何

守愚禪人化被

萬仞峯頭六月霜衲僧赤骨自甘當鶉衣歲暮寒山臥須索花棉被一牀

化戒衣

精窮釋子赤條條要掛三衣表佛標同體髙人忻出手一絲萬縷福根苗

示朱慕溪居士

提起話頭渾似鐵咬著全然沒交涉縱橫嚼破鐵昆侖拈个秤錘劈面楔

贈度石禪宿

月臨千澗水無痕風洗孤峯上幾層動靜莫教空寂守放開輕嘯數聲吟

贈憨牧法侄

吞盡江南山海境踢翻吳越梵王城頻施地藏鄕關鑰倒捋虎須慕俊英

示明愼行者

生緣識得放憨歌豎起空拳意若何當下了然渠是我倒騎白鶴和巴歌

示張完修居士

捏聚空生四大成解開不值半分文明知幻化無常物究竟歸元識本人

囑覲尊監院

未到通玄頂先意問平田誰知正法眼滅卻瞎驢邊

與不會侍者

𨿽然汝不會仿佛嶺南能碓嘴花開日風幡話始行

贈甸尊居士

居士無別業坐石看靑松指點雲歸岫蓮臺訊遠公

示藏密深禪人

行深自藏密扶桑旭日曉爍破太虛空無始生死了

佛事

天童掃塔

淚滴南山慟窣丘波和煙雨逞風流棒頭殺盡無餘事惟許雄峯展笑眸。

上供

師拈香雲自從喫得師翁棒直至於今恨未休恨到水窮山盡處無根樹子一鑪酬。

結制開板

師云聲如獅吼音似龍吟上古龜鑑人天正令卽今權衡已屬山僧正令當行一句作麼生道秉椎云一擊通身快三椎五眼明遂擊板開靜。

南嶽慧六智禪師山居間詠跋

脫落不分市野幽▆豈論低昂亂雲重疊長臥於無何有之鄕得意歌吟聊拈个木札羹之句深入龍巢潛踞虎穴優遊七十二峯頭坐斷大千閒世界肩橫竹杖撥艸驚蛇目視雲霄呵佛罵祖且道者是那个阿師咦原來慧六師叔之話杷。

爲傳文徒舉火

一人傳虛萬人傳實文不加點好生瞥地畢竟以何爲據擲火炬云急著眼覷。

天臺山通玄寺獨朗日禪師塔銘

師名行日字獨朗宣城建平許氏子生而穎異气宇不羣長以俠聞襟懷磊落交遊盡屬少年傲秦嘲楚談吐善傷先輩罵柳誇張放蕩不羈行藏莫測牢騷滿腹似乎赤手可屠龍困頓名場始覺此生空按劍依棲姑母執侍三秋遊俠都門淹畱二載因見世途危險沾名莫若埋名還思釋海汪洋出士無如隱士更途易轍捨妄歸眞躋南嶽以遨遊禮恆師而披剃閩宗受具戒臘冰霜太白究心交馳棒喝風柯月渚恆和尙慈悲太煞个事日可商量鳳翥鸞翔密老人鑪韝森嚴到此無容擬議隨機應答法法天然信手拈來頭頭是道遂爾飛錫姚江佇看白雲迷谷口闡揚積慶只將黃葉止兒啼切念大事未明瞞人豈能瞞己疑情未斷誤己而且誤人慕船子之風散夾山之席飄然一笠直入千山一到通玄不覺全身放下幾遭辣手從前伎倆俱消是以艸偃風行渠成水到應機接物益己利人仍泛姚江之棹掩室千朝再登太白之堂荷肩大法欲行過量事還他出格人繼席玄峯若釋若儒齊側耳觸翻乳竇是魔是佛悉攢眉說妙談玄洗蕩五家宗旨吟詩作偈掃除李杜風規交友一味平常未肯頻頻下榻處已自甘枯淡何妨日日在陳目中不見王侯胸次毫無得失一生瀟灑半世淸閒偶因四大違和唱起還鄕曲調漸見六門緊閉帆颺西渡慈航撒手逍遙臨行自在當是時也鶴唳長空猿啼遠岫香焚鼎內淚滴松梢艸木自此解顏山林從此退色世壽六十六僧臘四十三塔瘞本寺之西予親封其門戶其門人今子心公乞予銘其塔予𨿽不敏敢曰交深忝在桑梓知師最悉兼以同門之誼安得無辭取其大槪序而銘之銘曰。

通玄峯頂不是人間心外無法滿目靑山徳韶斯語流布人寰密祖閒出眾山崒嵂剪棘芟荊營經據拮金粟花香通玄果實回首七夕四山變易枚卜三番先師繼席克振綱宗嘉聲奕奕慈祥愷悌溫厚謙恭遐邇尙徳衲子趨風應請東塔其道益隆傳之威鳳繼之獰龍末年有嗣獨朗日公奇哉男子偉哉丈夫生而穎異長與俠符胸藏六藝气欲吞吳受具閩宗究心太白得窺一班便解反擲飛錫姚江藏蹤斂迹闡揚積慶師名赫赫一遇先師鼎新易格毒鼓聲聞破家散宅受囑天童繼住玄峯逢魔卽掃遇佛寧容壁立萬仞孰敢攖鋒上無攀仰下絕己躬自甘枯淡懶去迎逢日沒日沒四大歸空湘南潭北全體於中嗣法六人以鳳以麟如燈續焰如火繼薪

住平田萬年報恩寺同門行徹無礙撰

