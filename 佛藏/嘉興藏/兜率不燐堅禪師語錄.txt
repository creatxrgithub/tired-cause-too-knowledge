嘉興大藏經兜率不燐堅禪師語錄

路南兜率不燐堅禪師語錄序

今天下有僞禪如澄公藥汞入鍛則流有眞禪如雲門九轉點鐵成金之類是也有死禪如修行因果止爭落昧有活禪如同時捲簾迥分得失之類是也有知解禪如千問千答祇欠地一聲有向上禪如白汗通身始明下載淸風之類是也至於隔江招手髙亭橫趨而去攜鋤入園良遂當下便悟智人一言快馬一鞭那堪長期短期結冬結夏作諸鈍漢舉止乎𨿽然盧能不逢五祖終作嶺南獦獠丹霞不見石頭詎肯棄官選佛法門中無限差殊正見師未易遭遇昔人所以亡軀爲法首重師資勿憚三登九到耳不燐大師者奮迹蘄陽化行南詔爲濟宗磚鏡璧公眞孫野竹慧公嫡子父楊岐而祖石霜才明教而學覺範道裏𨿽遙耳熟道風久矣玆者繼席嵩山全提正令其門人以近錄一編乞弁於餘一再讀之見其頭頭上明物物上顯甘蔗苦李總揚般若玄機啼葉笑花默契眞如妙諦如嶧陽之桐百尺無枝亭亭直上如太華之山云斂秋空林寒澗肅又如漢昆陽之戰虎豹股栗屋瓦震動俾海內英靈衲子見者聞者莫不耳聾喝下舌結棒頭可謂師子窟中果無異獸素絲之染不愧靑藍豈特學道貴在知歸益信擇法先須具眼耳將見六詔兩蜀之間人空五蘊戶習三空用益光大我先悟祖蓋世勛猷化行佛法不到之境且一療從來僞禪死禪知解禪諸病我知腳下馬駒重符舊讖竹大師可操左券俟矣。

康熙癸丑除夕前三日浙鄞蟄庵野叟錢光繡聖月氏盥手拜撰

兜率不燐堅禪師語錄目錄上卷上堂住澄江府路南州兜率禪寺住雲南府嵩山禪寺中卷小參晚參示眾法語機緣眞贊下卷頌古拈古雜偈佛事

兜率不燐堅禪師語錄卷上

參學小師妙聖妙徳等記錄

上堂

康熙六年受澄江府路南州陳刺史吳別駕及僧俗等請住彌勒兜率禪院開堂上堂指法座云只者華王寶座是我祖佛躋攀的所在盡十方界若仰若覆若倒若立若蓮華若半月等總在者裏且道新兜率畢竟如何遂髙聲喝雲散盡白雲山嶽淨堂堂不借須彌鐙便升拈香祝聖畢次拈香雲此瓣香奉爲闔國藩鎭公孤並諸勛貴伏願位安磐石祿齊海山永爲濟世之雄藩常作淸時之柱礎此瓣香奉爲本州刺史陳公別駕吳公在筵紳士三宗四眾等伏願道心堅固種智昌隆祿位髙增壽基永固此瓣香佛眼覷不見聖智豈能知撞著个辣手的卻被他一椎粉碎不免供養我現住雲南府嵩山寺野竹慧禪師大和尙斂衣敷座云愚拙之夫只堪髙隱巖石與漁樵爲伍無柰天人聿來推出旣是業緣無避處何妨拍板出人前如今莫有拍拍相隨者麼僧問靈山意旨卽不問航海西來事若何師云叮冬打叮冬進云如何是兜率人師云垢面髼頭一个僧進云恁麼則戴角披毛去也師便打問如何是佛師云泥豬進云恁麼則不可思議去也師云日月星辰山川艸木問世尊拈華迦葉微笑是何意旨師云你也不妨伶俐問不行心處路還有戒也無師云有如何是戒師云鐘聲披起郁多羅乃云若論者一路子可以融萬象於目前大樹大皮裹也好可以會千差於物表小樹小皮纏也好總之不離一句才宣十方普應提無文印闡向上宗堪報不報之恩陰助無爲之化所以我本空陳公與室人施僧伽衣助揚新長老舉揚此道且如此道作麼生舉豎拂子云是甚麼復舉三聖道我逢人則出出則不爲人興化道我逢人則不出出則便爲人師云二老宿一人劍刃上橫身一人鍼鋒頭側足扶宗樹教截鐵斬釘則不無若是的的爲人處未在何也堅上座如今事不獲已你道爲人的是不爲人的是千峯勢到嶽邊萬派聲歸海上放下三略六韜管甚築壇拜將。

嵩山專使送法衣至上堂拈起衣云古人事不獲已著敝垢衣堅上座無端也混在者个隊裏更不如何若何總是從前做就的只得甘心領受你若猶涉機關未免初學怪笑女等旣坐立儼然見聞不昧莫有共相正盟底麼𨿽是嵩山父子物不妨也要大家知。

上堂僧問達摩爲甚卻面壁師云爲女不薦進云薦得時如何師云還我本道公驗來問黃梅衣缽誰是得者師云豈不見能者得之問如何是臨濟下事師云朝打三千莫打八百進云可謂嵩山師子吼也師云萬里不畱片雲問如何是兜率大人相師以杖橫肩云我見鐙明佛本光瑞如此問如何是殺人刀師云教女立地恁麼進云如何是活人劍師云放女命通女气乃云活人劍離相離名殺人刀絕塵絕迹拈起則乾坤陡變放下則大地增輝到者裏只須知有照用同時人境俱奪向上一竅格外提持的始得若論向上一竅格外提持的佛魔俱遣凡聖兩忘方有入路今日兜率老漢不惜眉毛旁通一綫去也以杖擊禪牀云棒頭有眼明如日要識眞金火裏看。

普請上堂霜風淅淅骨毛寒三陣梆聲要出山謾道爲僧偸个懶爲僧那得日淸閒大眾般柴運水卽不無腳跟下事作麼生顧侍僧云把將艸鞋來。

嵩山老和尙誕用監院請上堂明歷歷祖師心似鐵黑如水明露堂堂無覆藏擊石火閃電光是甚奇特使人難量豈不聞未離兜率已降皇宮旣然我嵩山老師嶽降之辰監院修齋長老升堂又如何指示以杖卓一卓喝一喝云西方老胡厥名文康。

上堂僧問覿面相呈意如何師云兩眼對兩眼乃云正令當行十方坐斷覿面無私當陽顯現兩眼對兩眼都盧無系絆豎拂子喚大眾云是什麼眾舉首師云討什麼碗便下座。

師誕湯瑞之陳玉川請上堂杜字聲聲催上林報云此日已春深行腳髙人如薦取不教辜負夜來心逢盛世樂升平五湖煙景有誰爭所以道穴鼻牛山田耕了直上髙峯長脛鶴喬松不棲橫飛天外到得者裏可稱無依道人𨿽然者事且置今日是堅上座母難諸檀在座四眾儼臨若何酬答此意震威喝云將此深心奉塵剎是則名爲報重恩下座。

上堂好好好鐙籠懷胎是是是露柱生兒此語有兩負門若人檢點得出一生參學事畢。

佛誕日上堂僧問第一義卽不問向上宗乘事若何師云裂破進云卽今升座又作麼生師便打進云棒頭有眼不得艸艸打人師復打云眼在甚麼處問門庭施設卽不問門內一句事如何師云六室不通風僧佇思師云晴幹不肯去直待雨淋頭便打乃云乍寒乍熱之日若濃若澹之霞瑞彩旣然密布依舊亂墜天華𨿽然緇也素也總要應个時節大眾且道是甚時節年年四月八叢林浴悉達將謂是報恩惡水活澆殺眾中莫有知此恩者麼便下座。

普請上堂莫道山僧日日忙春催也要趁時光幽堂洗缽方才畢普請田中去插秧翻憶當年地藏老種田博飯本家常田中事意何良卓杖一下云拄杖卓頻鶴膝短芒鞋蹋久蝦須長。

上堂猛暑蒸人骨逼得白汗出縱有燻風來難解些子酷所以三界無安猶如火宅薪火熾然無暫停晷女諸人畢竟向甚麼處回避若回避得鑊湯裏橫身寒冰中側足縱橫三界獨步大方不是分外事其或未然有寒暑兮促君壽有鬼神兮妒君福。

上堂僧問十五日以前事如何師云有佛處不得住進云十五日以後事如何師云無佛處急走過進云正當十五日如何師打云白棒驀頭楔乃云十五日以前有佛處不得住十五日以後無佛處急走過正當十五日龍得水時添意气虎逢山勢長威獰云在嶺頭閒不徹水流澗下太忙生。

上堂有句無句四稜著地如藤倚樹翻來覆去樹倒藤枯是處逢渠句歸何處了無回互三千里外賣布單笑殺旁觀二十五有間家具無本可據拈拄杖召眾云相隨來也急著眼覷。

陳學二居士六帙請上堂云騰致雨露結爲霜田中稻熟籬畔華黃明明露眞機明明絕覆藏放行則黠兒落節把住則瓦礫增光只饒到者裏通身是眼見不及通身是口詮不及所以道若謂壽山福海盡是止啼黃葉鶴算龜年都緣敲空作響又說甚的空芥城而不磨消劫石而永固驀呈拄杖云會麼此公賴有不遷在直與威音坐一龕。

開鑪別駕吳裕生請上堂今年兜率聚羣英鐵額銅頭任縱橫孰个玲瓏孰个拙大家把手玉階行有恁麼人麼僧問選佛場開卽不問鍛聖煉凡事若何師云一不做二不休俗士問世尊說法百萬人天和尙說法百萬人天意旨如何師云金色老人鴻業盛如今狼藉在兒孫進云相救相救師云終不究竟生人我進云如何得明見得此蔽師打云者裏甚麼所在說與麼話乃云現成鑪韝惡辣鉗錘不假添煤佛祖焦爛宗社旣如此利害又烏用說心說性談妙談玄大眾惜取眉毛好何也從今打个驢年結直到頭來解卽休。

趙驐居士請上堂當陽有路可通內外直下無私了無隔礙坐斷報化頭打開憨布袋放出無毛鐵鷂兒摶風九萬眞自在是甚麼有如是丰彩得與麼慶快豈不見廣額屠兒日殺千羊放下屠刀云世尊我是千佛中一數世尊云如是如是女是千佛中一數所以道殺人不眨眼的立便成佛立便成佛的殺人不眨眼踐到者裏方知自貴。

東明老宿請上堂當陽開正眼升沈何拘渠儂得自由出沒自在有時目視雲霄也好有時壁立萬仞也好有時把斷要津也好若識得者三个好字直教諸佛有口也須掛壁祖師有機難施徳山棒也棒他不著臨濟喝也喝他不得淨贏贏絕承當赤灑灑無回互若非同道者何能提綱挈宗旣是恁麼人須明恁麼事還委悉麼復舉傅大士須彌芥子父芥子須彌爺山水坦然平敲冰來煮茶師云曾聞大士彌勒化身等閒露个消息不妨慶快然而美則美矣要且祇見錐頭利未見鑿頭方兜率向矢上加尖成个小頌芥子須彌主須彌芥子奴手握三尺劍誰敢捋虎須至日上堂一陽來復大地鋪霜金生麗水玉出昆岡好个俊俏機關說甚麼長一綫一綫長。

湯遊府有功居士請上堂僧問父母未生時如何師云棉包特石進云父母已生後又作麼生師云鐵裹泥團僧云謝和尙答話師云卽今事又作麼生僧無語師云技死漢不打更待何時便打問如何是佛法大意師雲門前大好山進云如來禪祖師意是同是別師云築碎鼻孔笑破人口乃云如來禪三个兩个口喃喃祖師意信手拈來還不是少林只履曹溪打碓卓杖一下云一一皆從者裏流將去所以一語全規矩一句貫古今淨贏贏脫情塵赤灑灑無蓋覆萬機不能逃影千聖齊立下風𨿽然如是猶是半提未是全提時節大眾正恁麼時如何是全提的句喝一喝云不許夜行剛把火直須當道與人看。

通皎陳居士請上堂僧問如何是先照後用師云王令旣行如何是先用後照師云諸侯避道如何是照用同時師云安南報捷塞北凱旋如何是照用不同時師云白雲西飛綠水東注副寺問如何是佛法大意師云量米較鹽乃云父母未生前水泠泠幹爆爆癩馬系枯樁大虫戴紙帽若作佛法觀到卽不點不作佛法觀點卽不到畢竟如何信是渠儂得自由才然磕著便跳。

上堂釋迦慳兜率富兩手打開無盡庫攃向諸人仔細看不是尋常破麻布靄慈云灑甘露達者何須更回顧。

元旦古城眾弟子請上堂舉僧問鏡淸新年頭還有佛法也無淸云有僧云如何是新年頭佛法淸云元正啟祚萬物咸新僧云謝和尙答話淸云鏡淸今日失利又僧問明教新年頭還有佛法也無教云無僧云日日是好日年年是好年云何卻道無教云張公喫酒李公醉僧云老老大大龍頭蛇尾教云明教今日失利師云答有也不失爲宗師答無也不失爲宗師爭柰二俱失利畢竟淆訛在甚麼處莫有識緇素辧端倪者麼不然兜率與蛇添足去也者裏無人證盟。

立春日嵩山諸師請上堂僧問第一義諦卽不問腳跟下事是如何師雲頭上安頭進云學人得履踐去也師云履踐卽不無腳跟下事畢竟作麼生僧無語師便打問維摩設香積之羞世尊納受嵩山諸師辦兜率之供作何利益師云祇爲同風乃云邊日晴黃鶯鳴萬卉回春地底發萌傲雪寒梅方笑日經霜古柏已搖溫同气相求同聲相應旣是同條生同條死卽今一句作麼生道豁開戶牖相逆大家共賞太平普請上堂種田博飯飽柴飽水若也恁麼猶較些子若是龍天恭敬不以爲喜別有好商量休道祇如此的自是你自辜不干我事人般柴柴般人卽且止畢竟事作麼生連摑口云咭嘹舌頭三千里。

東山眾居士請上堂僧問如何是奪人不奪境師云嫩綠在枝條如何是奪境不奪人師云正坐中軍帳如何是人境兩俱奪師云斷碑橫古路如何是人境俱不奪師云奪得錦標歸僧才出便喝云是金剛寶劍是踞地師子師打云我無暇勘你叫庫下奴子勘你乃云坐斷千差融會萬有主必行之令展不犯之手鞭起楊岐驢放出子湖狗鐵船水上浮磨盤空裏走趙州惟喫茶曹山好顚酒普化趯飯牀雲巖豎苕帚臨濟七事隨身雲門一字北斗者些老古錐各自揚家醜爭似老兜率喫飯打濕口倦來寺門前閒吟河堤柳。

上堂舉玄沙和尙到莆田縣眾以百戲迎之次日玄沙遂問小塘長老昨日許多喧鬧向甚麼處去塘提起袈裟角示之沙云料掉沒交涉眞如拈云大潙卽不然或有問昨日許多喧鬧向甚麼處去遂鳴指一下或有个衲僧出云料掉沒交涉大潙肯伊何故大丈夫漢捋虎須也是本分且道利害在甚麼處師云小塘提起袈裟也好个本頭爲甚猶道沒交涉眞如欲與小塘出气爭柰古佛過去久矣一往看來扶宗立教卽不無若是向上事猶涉機關在卽今或有个問兜率昨日許多喧鬧向甚麼處去只對他道八月十七他若道料掉沒交涉不但你我也道料掉沒交涉。

三教寺院主普濟請上堂兜率宮一塵不到妙髙頂迥絕無依卽心卽佛也是非心非佛也是不是心不是佛不是物也是所以水潦被馬祖一蹋起來呵呵大笑云百千法門無量妙義只向一豪頭上識得根源去驀拈拄杖云還委悉麼聽取一偈道人全無活計渴飲饑餐倦睡祇有七尺烏藤馮他陳年靠壁。

宜良城趙胡楊宋眾居士請上堂僧問滅卻化城時如何師云猶少二百進云到了是何珍寶師云兜率不識問宗乘一唱三藏絕詮祖令當行十方坐斷罷卻干戈如何通信師云女問我答進云單刀直入時又作麼生師云返卻八步九步問學人打和尙得麼師云一任一任僧擬議師劈脊便打問靈山指月曹溪話月意旨如何師云遞相鈍置乃云靈山指月可傷曹溪話月未當兜率一斧斫下一任諸人度量以佛祖爲標準者與佛祖爲師以人天爲梯杭者與人天作眼如斯則千聖出來無摸索處萬靈來聚無棲泊處旣是上絕攀仰下絕己躬正當恁麼時如何良久喝云周吳鄭王。

上堂仰面尋地低頭覓天遠之遠矣笑殺旁觀且道誰是旁觀黑李四胡張三。

元宵上堂僧問杲日當空時如何師云百二尺潭深見底進云澄淸絕點時又作麼生師便打問如何是元宵佳景師云火樹結銀華問涅槃心差別智意旨如何師雲南斗七北斗八乃云兀兀不動須彌王金剛賴重話短長火樹銀華看不足六街歌舞弄笙簧歌有道樂無疆一回舉出一回光。

上堂道遠乎哉觸事而眞聖遠乎哉體之則神水中鹹味色裏膠淸決定是有不見其形拈拄杖云穿過祖佛鼻孔卓拄杖云點開諸聖眼睛以拄杖畫○此云還會麼智者見之謂之智仁者見之謂之仁拋下拄杖云依舊可憐生。

上堂一不成二不是老聃不會玄仲尼不識字口似縣河依然鈍置放出無位眞人顯揚衲僧巴鼻且如何是衲僧巴鼻布鼓縣雷門艸蛙當鼓吹。

謝莊主監收副寺上堂百丈教諸人開石田驅耕夫之牛臨濟致普化踢飯牀奪饑人之食楊岐逼慈明小參猛虎口內橫身趙州教嚴陽放下餓鷹爪下取肉兜率總不恁麼且喜粥足飯足內外相應上下和睦來英俊以輔名藍聚賢良而正風俗欲益無所益欲爲無所爲直得峭巍巍孤迥迥大家同唱南鄕子共舞三臺勝諸方。

金爾安秀才請上堂僧問馬祖升堂百丈捲席意旨如何師云奴見婢殷勤進云恁麼則有意气時意气不風流處風流也師云你是念詩篇的行家問如何是北斗藏身句師云誰不骨毛寒進云古人道藏身處沒蹤迹沒蹤迹處莫藏身意旨如何師云腳跟下三十一下也較不得進云直得上無片瓦下無卓錐去也師便打問萬卉迎春百華競秀卽不問如何是諸佛出身處師云風暖鳥聲碎日髙華影重乃云春風吹竹戶春色醉華神春山含野趣春水漾白蘋所以教中道是法住法位世間相常住以拄杖向空畫○此云是世間法邪是常住相邪若喚作世間法入地獄如箭射若喚作常住相入地獄如箭射且道喚作甚麼良久云冷竈著把火的有幾人。

上堂喫飯止饑穿衣禦寒口渴思飲見醯齒酸者裏如能薦得端然不隔豪端乃拋下拄杖云看。

韓兆元文學請上堂舉老子湛兮似或存吾不知其誰之子象帝之先髙峯妙拈云者老漢錯下注腳湛兮似或存吾不知其誰之子毗邪城裏老維摩師云髙峯𨿽則步步蹋實未免得人一瓻還人一釜簡點將來好與三十棒若是老子且閣起著。

解制上堂僧問和尙未出方丈學人未到座前還有爲人句也無師云有進云若何是爲人句師云鐘聲披七條豈不是雲門語僧擬議師便打問金烏速玉兔急意旨如何師云惡乃云金烏速玉兔急才過正月十五又是二月初一睡不足饑有餘如今解下斷貫索頭放出者羣瞎驢巴東湖南江浙衡廬一往看來寸步不移喝一喝云切忌忘卻缽盂。

浴佛日眾請上堂一聲地稱尊九龍吐浴甘霖叢林以爲規則年年惡水相傾惡水傾太無情過頭一杓無疏親師以手作擎杓勢云會麼若作尋常見依舊可憐生便下座。

上堂秋風浩浩秋色沈沈秋蟬在樹秋雁來賓露遮那本體演圓通妙音諸人不薦眞可憐生不見道道本無體因體立名道本無名因名得號者裏喚作卽心卽佛得麼喚作非心非佛得麼喚作不是心不是佛不是物得麼驀呈拄杖云覿面相呈更無餘事珍重。

二僧祝發請上堂雪山冷坐六年不覺寒灰發焰少室端居九載不覺枯木生華若是蒙光達本的到者裏自然推門落臼𨿽然只如者兩人鏟艸如何指示二株丹桂香秋月一點水墨兩成龍。

元旦上堂拈拄杖召眾云會麼歌有道樂無憂逢盛世壯徽猷一不立六不收印羣機截眾流呵呵大笑下座。

超倫祝發上堂拈刀子示眾云若是金剛寶劍佛魔乞命若是三尺鉛刀截水無用且道畢竟如何藥山昔日鏟艸天然直下歸根要知就中端的且看與伊鏟卻。

鑄佛成上堂鎔金鑄像在良冶施巧手陶凡成聖必展本分鉗錘掌握中可以開物成務頂上可以鑑地暉天倘能如此方可權衡佛祖揭示人天赤肉團壁立萬仞白玉齒常光現前截斷理事打破玄關直得上無攀仰下絕己躬頭頭無礙法法圓融大眾攝末就本一句合作麼生從前汗馬無人識祇要重論蓋代功復舉陸亙大夫問南泉云弟子家中有一片石或時坐或時臥如今擬鐫作佛得不泉云得陸云莫不得不泉云不得師云𨿽則奔流度刃拍板相隨簡點將來猶未平貼在今日路南諸公鑄佛也不問得與不得一火鑄成可謂出他頭地然得不得一个是正賊一个是艸賊試簡點看。

師誕日眾請上堂僧問世尊降誕天雨四華地搖六震九龍吐水七步稱尊今日和尙母難之期有何祥瑞師云千山齊點首進云意旨如何師雲海水不揚波進云恁麼則知恩有地答報無涯去也師云不可只瞞山僧乃云流光四十三十載住滇南一肩破衲老兩袖春風寒有時驅祖令有時示癡頑要知家庭事門前倒剎竿正恁麼時不昧當機如何舉唱一塵如不動赤火長優曇。

超潔李婆子六帙供法衣請上堂掛上行衣登曲錄木號令人天權衡祖佛從上風規萬世楷模大眾正令當行十方坐斷把住則三界無迹放行則九界同歸且止今日是我超潔六帙供此法衣請山僧舉揚个事以杖擊香幾云會麼一擊忘所知更不假修持華嚴會請上堂九九八十一原從者裏出南詢五十三煙水在海南徳云不在妙髙峯善財空自福城東驀拶相逢意如何彈指門開笑呵呵咄。

病起上堂山僧臥病二十日何曾與人絕消息特地撾鼓又升堂拄杖光生黑似桼說甚日面月面坐一走七要知此癥問取摩詰。

結制上堂九旬禁足三月安居豁開戶牖當軒者誰三世諸佛由玆圓成一切人天因此發現到者裏千聖萬聖出來移易一絲豪不得釋迦彌勒徳山臨濟移易一絲豪不得驀豎杖云三尺龍泉光照膽四方八面起淸風。

寶洪寺省夢上座請上堂僧問天龍恭敬不以爲喜省夢供眾作何利益師驀豎拄杖乃云蘇州有常州有信手拈來濟貧苦雲從龍風從虎閃電之機無不睹普化趯飯牀南泉打破釜雲門老古錐臘月二十五。

上堂兜率一喝佛祖罔措伶俐衲僧正好擔荷良久云莫錯莫錯復喝一喝。

上堂兜率一機仍髙仍低橫穿碧落豎透須彌若也不會玄沙道的。

端午上堂五五二十五重陽九九八十一端午露柱與鐙籠笑吾顚倒舉顚倒舉貓兒也解捕老鼠撞著桃符神倒跨艾葉虎。

上堂師拈拂子云拈起則三乘膽顫放下則十地魂驚不拈不放時合作麼生良久云曹溪波浪如相似無限平人被陸沈。

吳別駕爲孩提雙喜請上堂髙提祖印截羣機於未兆之先橫按吹毛展家風於不虞之日所以佛祖恆將此事祇令一切人洞明正知正見顯其機發其用歸其根獲其本然後恁麼也得不恁麼也得恁麼不恁麼總得到者裏不懺罪而罪消不集福而福集攺禾莖爲粟柄易夭壽作彭年不是分外事還會麼奕葉流芳垂萬古雙喜淸明繼祖傳復舉相國裴公一日入太安寺見壁上畫問寺主是甚麼畫寺主云髙僧眞儀公云眞儀可觀髙僧何在寺主無對公云此間有禪者不寺主云近有一僧投寺執役頗似禪者公遂請相見云休適有一問諸禪徳吝辭今請上人代一語檗云請相公問公舉前話檗朗聲云裴休公應諾檗云在甚麼處公當下知旨師曰裴公似驥窺鞭追風而去黃檗如虫禦木偶爾成文正眼看來各責二十拄杖且道是甚麼意你也須疑三十年。

上堂日日陰霾起翛然鼓黑風雲光常不斷沽酒醉村翁。

解制通皎陳居士請上堂今朝七月十五日一百禪期今已畢收卻絲綸罷釣竿摩訶般若波羅蜜。

上堂鐵赤河巴盤江祖意不昧遮日山札龍峯佛旨儼然於斯薦得猶較些子不見道明明百艸頭明明祖師意驀拈拄杖云拄杖橫肩不顧人直入千峯萬峯去。

元旦上堂元正啟祚化母露綿綿不盡之工晷運推移陽和轉密密無窮之用萬匯回春羣葩吐秀雝熙來泰景物如新皇圖鞏固山河壯帝道遐昌日月明師誕用監院率眾請上堂道人履踐絕行藏那有間情論壽量四眾殷勤請說法驀以杖卓一下云莫教錯認露鋒鋩。

四月八日眾居士請上堂久默斯要鏤冰無琢玉之談不務速說結艸乖道人之意若論此事迥無依倚杳絕端倪卽使九龍吐水七步稱奇總成敗闕若是具超方眼明格外宗的向文采未彰已前勘破始稱好手所以雲門道我當時若見一棒打殺與狗子喫卻貴圖天下太平女等諸人要見雲門麼以杖橫肩雲龍袖拂開全體現象王行處絕狐蹤。

上堂鷲嶺風規少林模範堂堂祖佛往來歷歷主賓互換其用也納須彌於芥中其照也擲大千於方外所以有時鬧市橫身和光混俗有時把斷要津不通凡聖何也要識他家全意气了無一法可相關。

元旦升座掌中安六合袖裏著金錘其餘三玄要是甚殺活機大眾融大千於一塵會古今於一念的作麼生委付獨有新年頭不是冤家不聚頭。

浴佛眾居士請上堂僧問未離兜率時意旨師雲家國晏然進云降皇宮後又作麼生師云大地擾攘問未登法座時如何師雲天髙羣象正進云登座後又作麼生師雲海闊百川朝問如何是第一玄師云八棒對十三如何是第二玄師云薦得也徒然如何是第三玄師云舉在瞎驢前如何是第一要師云道著猶不妙如何是第二要師云有口不解道如何是第三要師云本來絕朕兆乃云過去諸如來斯門已成就現在諸菩薩今各入圓明未來修學人當依如是法召眾云三世諸佛總被山僧按過了也卽今雲門大士來也急著眼覷便下座。

至日上堂羣陰剝盡一陽來復葭管飛灰陽回暖谷瓊宮添一綫之工寶閣書五云之色君子道長小人道伏四海咸寧萬邦拱服林下道人作麼生報答起身合掌云祝帝道以遐昌願皇圖而鞏固。

春日上堂春日晴絕纖塵好鳥枝頭轉聲聲報知音若將耳聽終難會眼裏聞聲始得親。

康熙十二年竹老和尙命師住嵩山禪寺眾護法請上堂指法座云孤迥迥峭巍巍不假借坐鐙王自是嵩山本有以杖指云畢竟如何欲窮千里目更上一層樓遂登座拈香雲此一瓣香根盤鷲嶺葉覆支那巍巍乎垂拱萬邦蕩蕩乎光吞羣象爇向寶鑪端爲祝延今上皇帝聖躬萬歲伏願化日與佛日齊明金輪共法輪永固此一瓣香秉寰中日月握閫外威權爲金爲湯乃柱乃礎爇向鑪中奉爲闔國藩鎭公孤再及文武尊官各衙勛貴榗紳文學現前四眾等伏願增崇祿位堅固捍城以禮以文爲國股肱作藩作牧爲民保障此一瓣香描亦不成畫亦不就三世諸佛覓之無蹤歷代祖師看則有分始自慈云得來卻向嵩山拈出此是第二回

供養卽此堂上野竹大和尙用酬法乳紅滿枝綠滿枝英英紅綠渫眞機天得一地得一寥寥天地望何極陷虎機拔山力頻頻向君道不必个事從來本現成亦須一一重分析不見道太陽溢目不掛片雲淸淸之水遊魚自迷不肖宗堅承方丈慈旨護法勸獎然而自揣幼未入塾目不識丁徳行淺薄機語遲鈍惟恐蚊負有玷宗社今日旣到者裏只得望空啟告節目生枝將佛祖說不盡的方丈用不盡的與眾兄弟聊通一綫遂以杖卓一卓云眼前有境道不得崔顥題詩在上頭。

彌勒寺監院請上堂二月春暖華香千紅萬紫芬芳少林面壁消息何曾不是此光沒遮闌絕覆藏諸禪若也知端的眼聲耳色自悠揚還會麼數聲幽鳥啼靑嶂一曲宮商韻更長。

上堂卽心卽佛虎咬大虫非心非佛蛇吞鱉鼻不是心不是佛不是物者裏卻不會何也家無白澤之圖必無如是妖怪。

上堂今朝三月初四升堂又呈本據自是家富兒嬌從來國淸才貴要知木本水原麼驀豎拄杖云恩大難酬。

省佚老人誕衛府祖護請上堂鋤雲钁霧無甚閒情墾土耕煙渾忘華甲又說甚以不可說不可說無邊香水海爲壽海不可說不可說無量須彌山作壽山不可說不可說無盡阿僧祇如一念頃不是神通妙用亦非法爾如然是我本師老人嶽降之期藩下諸勛貴臨筵奉祝堅上座也只得借華獻佛道个法眼圓明常照燭乾坤函蓋覆雙丸。

上堂日往月還事事艱難廬陵米價髙趙州茶碗殘諸禪流剔起眉毛仔細看且道看个甚麼華峯疊疊昆水潺潺。嘉興大藏經兜率不燐堅禪師語錄

兜率不燐堅禪師語錄卷中

參學小師妙聖妙徳等記錄

小參

佛成道日小參一卽一切瞿曇老子雙眼瞥一切卽一獨坐雪山三嘆息隨行蹋斷流水聲縱觀寫出飛禽迹十方世界坦然平腳跟下事浮逼逼大眾旣是坦然平爲甚腳下猶帶浮逼逼眾中莫有具透關眼者麼良久喝云新發意菩薩亦復不能知。

小參萬法是心光諸緣惟性曉本無迷悟人只要今時了卽今坐立儼然見聞不昧且道如何是今時了的法不見道今時無一法綿密有誰知者裏若是蹋著本地風光明見本來面目的自然不隨聲色所惑不被聖凡所縛不爲情塵所牽不逐語默所轉是以瞿曇老子道一切眾生皆有如來智慧徳相皆因妄想執著不能證得豎拂子云正恁麼時如何委悉大道無向背舉出大家看。

小參靑州梨鄭州棗萬物無過出處好一時把來說向人拄杖拂子都笑倒喝一喝云春色今年來更早小參耳聞不如眼見眼辧不如手親鶯啼紫陌燕語梁城風來水面月到天心說甚眞實相亦非最上乘所以道一機透千機萬機透一處明千處萬處明旣彰己用不假他人快薦取莫沈吟十分秋色在西林。

小參僧問如何是西來大意師豎起拄杖云會麼僧擬議師便打乃云今朝三月初絕無一些事忽聽堂前鼓猛然驚瞌睡及乎曳杖來問我西來意白棒打頭皮脫體通不會如今你諸人簇簇上來簇簇下去更求何事殊不知自己腳跟下一段光明輝天鑑地無始劫來本自圓成何曾欠少以拂子擊香幾云委悉麼不起纖豪修學心無相光中常顯現。

小參師驀豎拄杖云惟此一事實餘二則非眞若能明見得必無錯謬各宜退去更莫回顧時眾不散師云祇者是柰何諸人不識復云晴幹不肯去直待雨淋頭一時趁散。

小參今朝六月廿五家家門前簫鼓盡唱梁益山歌笑倒燕趙秦楚好个火把時節只作尋常歌舞有者點照田園有者共賞酒脯引得林下道人隨例也去辛苦驀呈拄杖云還會麼只者个火把子自從曠劫以至今夜光明赫奕鑑地輝天諸佛聖人蜎飛蠕動無不承此恩力仗此威光本自圓明曾無欠少復呈拄杖云人人本有光明在看時不見暗昏昏。

小參僧問露柱與鐙籠相交卽不問腳跟下事是如何師云鍼札不入僧佇思師便打乃云薄福住兜率無甚的格則七尺拄杖子接待雲水客一棒一條痕一掌一握血若作佛法商量依舊天地縣隔不作佛法商量亦是天地縣隔如是衲僧分上且道作麼生委悉以拄杖擊禪牀云賊賊二十年來宋一伯。

小參知幻卽離合水和泥不作方便徒勞打算離幻卽覺錢串井索本無漸次泥裏有刺兜率恁麼忽地忿怒那吒輕輕道个百雜碎殿裏伽藍門外金剛呵呵大笑云吾又奚貴。

小參大地無法萬象森羅一理含融古今日月所以道動若行雲止猶谷神不拘格式不墮常情以拂子擊香幾云惡。

小參露柱鐙籠偶相爭金剛土地競頭奔兩兩三三忙不住倒騎佛殿出三門此四句內有一句有權實有照用有殺活有縱奪你若還不信歸到寮裏揀點去。

陳華齡劉漢傑請小參僧問如何是日面月面師云吾常於此切進云前三三後三三意旨如何師云吾常於此切問如何是佛師云爛艸薦進云如何是正法眼藏師云破木杓乃云日面月面吾常於此切前三後三吾常於此切目前無異路說甚麼東海鯉振鬣南山鱉鼻方出穴驀召大眾云要知恁麼人反覆無一舌。

小參法無二相理涉多途行棒行喝爲楷爲模北門鎖鑰東壁葫蘆擎又祕魔薶碑子湖禾山打鼓石鞏張弧你道兜率聻呵呵大笑云蘇盧蘇盧。

小參僧問一龍截住千江時如何師云點滴不施僧禮拜師云直饒出頭來也要三年問靜時如何師云波騰浪湧進云動時如何師云絕塵絕迹進云不靜不動時如何師云情知你業識茫茫在乃云控佛祖大機豁人天正眼覿面無私當陽展演只貴知音堪能履踐理逐事融事從理遣若能如是自然物物上彰頭頭上顯大眾正當恁麼時照用同時人境相稱一句合作麼生自從舞罷三臺後更無一事過鄰家除夜小參一枚爆竹催出臘梅數聲淸韻喚轉陽回歲盡年窮否去泰來冬行春令鐵樹華開有者椒華成頌有者醉舞三臺有者烹牛賞玩有者夜撥死灰你道打破玄關截斷妙理東西不辧南北不分的到來如何分付以杖連畫云之乎也者矣焉哉勸君且盡掌中杯。

小參山與麼靑水與麼綠松與麼直棘與麼曲僧是僧俗是俗如此見得依然中毒何也只須居塵不染塵在欲渾無欲。

小參愛之欲其生惡之欲其死愛惡兩重關以拂子擊香幾一下云當甚麼屎屁。

小參月下木人跌折腰雲中石女摸著鼻因沙掩室學靈龜毗邪杜口徒得利泥神罵金剛多嘴伽藍笑土地曬背烏龜嚼生菜黠鼠翻香積快鷹俊鷂任縱橫擎頭戴角恣遊戲馬駒蹋殺天下人南泉隨羣行異類衲被蒙頭得自由此時山僧都不會。

解制小參僧問達摩未傳心地印釋迦未解髻中珠有人若問西來意還有西來意也無師云徧地書大字進云未審如何體取師云石女簪華背面坐問大地平沈虛空粉碎和尙在甚麼處安身立命師云父母所生口終不爲汝說乃云兜率今朝解制別無什麼指示都盧一口檳榔管甚南田北地莫云苦辣酸甜渫盡諸人屎屁若是別有商量果然被他帶累不如大家消消搖搖折得梨華一佩兩佩。

小參徳山小參不答話賣弄小孩兒趙州小參要答話不是行家作兜率者裏一槪不然以拄杖一時趁散。

結夏小參結夏安居叢林常規吞雲吐霧不來何時古道坦然眞風不墜所以道以大圓覺爲我伽藍身心安居平等性智汝等諸人還識平等性智麼祖佛淵源祇者是白雲盡處見靑山。

小參古徳道結夏三日了也寒山子作麼生又有道結夏三日了也水羖牛作麼生又有道結夏三日了也露柱鐙籠作麼生師云結夏三日了也廚庫三門作麼生若會得者四轉語便知得腳跟下事靑寥寥白的的騰騰任運任運騰騰一毛端上現寶王剎坐微塵裏轉大法輪若也未會且向長連牀上橫三豎四究取根源去。

小參上古學道入一叢林出一保社只爲生死不明己事不辦求明眼宗匠決破情關劈開識鎖豈圖口體自費精神如今參學之士三三成羣兩兩結伴或遊講席或處禪堂圖資談柄快活終日致使叢林講論公案滅裂聖道污穢先宗互相違背可甚言哉然亦難救矣兄弟家旣來同兜率住著必痛念生死事大以道徳爲先所有資身一任外緣不可碌碌營爲空器天日將此大事急急修持早早辦就莫待臨危悔之無及豈不聞緇田無一簣之功地獄陷百刑之苦誠哉是言良不虛也各宜愼之。

解制小參僧問兜率今朝解制心空及第者有幾人師云六六三十六進云恁麼則弘贊去也師云賴有闍黎共舉揚僧佇思師打云只道通商原來短販問終日參禪只圖見性未審性在何處師云此問何來僧云人人有个影子爲甚麼蹋不著師云腳跟下好與三十棒僧便喝師打云枉勞人事乃云觸事而知鍼眼魚吞卻嘉州大象不緣而照夜明簾隔卻陜府鐵牛三千里外逢人不得錯舉何也千峯頂上掛鐙毬十字階前休認影。

小參窮玄究妙未是極則之談說性談心亦非衲僧本領祇於入息不居陰界出息不涉眾緣去此二途如何道得透脫句良久云如王寶劍隨王意揮斥縱橫得自由。

小參昨日三今朝四問去答來非本據祇須直下便承當才有商量落二義堪嗟窮子不識珍衣裏明珠自拋棄莫拋棄急薦取个事從來無向背所以道盡大地是般若光光未發時無佛無眾生消息本自圓成非假外得若要眼目定動已是傷鋒犯手汝等諸人還知落處也無超然只透威音外更無一法可商量。

晚參

晚參法不孤起仗境方生道不虛行遇緣則應大眾且道如何是應的道理良久雲掬水月在手弄華香滿衣。

晚參疏竹吟風髙松鳴鶴通身大用全體作略肘後符縣頂門眼豁伶俐上士各宜醒覺揮拂子云會麼普天匝地是遮那妙體不用如之若何便請直下承當更不周由者也正當恁麼時如何委悉不須別處覓本光露堂堂乃拋下拂子。

晚參三九四九凍斃豬狗林下道人榾柮盡有相逢不拈出舉意便知有大眾且道知有个甚麼。

晚參僧問如何是第一玄師云霜月滿潭寒如何是第二玄師云來朝是新年如何是第三玄師云惡賴太無端如何是第一要師云一棒絕朕兆如何是第二要師云看來未是妙如何是第三要師云喞喞艸虫叫進云玄要已蒙師指示卽今大事作麼生師云玉轉珠回不識姓問今朝七明朝八和尙个巴鼻請拈出師云我不識字僧云某甲更不會師云一二三四五六七乃云一二三四五六七雪峯輥出人不識光芒永夜掛長空石女房中間吹笛不淸不濁絕宮商大地河山皆悚栗自此家風徧剎塵千枝萬派轉綿密兒孫隊隊印前蹤一瓣兜羅便拈出若是克家兒只消道不必以上供通並是詣實。

晚參拈起則水渫不通放下則鍼札不入不拈不放時如何赤手贏他千聖外更無一物落人前。

晚參舉臨濟大師道逢佛殺佛逢祖殺祖逢羅漢殺羅漢逢父母殺父母逢親眷殺親眷始得解脫師云者老漢生平慣弄白拈手段如今性命落在兜率手裏旣是一切殺盡還我金剛寶劍來。

晚參上元正月半無甚別賞玩打的禾山鼓唱的菩薩曼龍潭矢口吹滅的徳嶠性命猶未斷以拄杖卓一卓云火樹放銀華明河光燦爛。

晚參僧問擬伸一問時如何師云截卻舌頭也進云不問又作麼生師云穿過髑髏問水中撈月時如何師云也知你無下手處問如何是迥脫根塵句師云千聖不攜進云恁麼則心空去也師云料掉沒交涉僧擬議師便打問如何是過去事師云今日八昨日七進云如何是未來事師云昨日七今日八僧禮拜師劈脊打云卽今聻乃云今日八昨日七快鷹俊鷂趁不及昨日七今日八跛鱉盲龜俱打殺所以道具足凡夫法凡夫不知具足聖人法聖人不會聖人若會卽同凡夫凡夫若知卽同聖人到此只得釋迦拱手彌勒愁眉文殊普賢不敢正眼覷著徳山臨濟直得目瞪口呿你道正當恁麼時畢竟如何親近亙古亙今無向背何須更重師字碑。

晚參僧問如何是柱天柱地的事師雲長長看不見問兜率宮中師子吼四天聞著事如何師云汝試跳看僧擬進語師便打問如何是萬象之中獨露身師雲海神知貴不知價乃云十方同聚會柴米二事空惟有者布袋八面貯淸風千山云擁嶽萬壑水朝宗東西全意气何似路南中撾塗毒撞金鐘閒上髙峯歌一曲山河大地響丁東喝一喝。

晚參道本無言佛馮何立不可以智知不可以識識眾中莫有具擇法眼者麼出來試道道看眾無對師云萬象光中長獨步千峯頂上露全機。

晚參臘月二十有四無甚長言短句爲僧一味淸閒正日憨憨打睡珍重兩堂雲水識取衲僧巴鼻文殊堂裏萬菩薩維摩室中云不二大眾祇如目前無闍黎此間無老僧又作麼生通信良久云一鏃破三關何處知向背。

除夜晚參倒拈麈尾橫按吹毛纖塵不立論甚絲豪不見道富實卽易貧窮大難兜率者裏也不宰東院狗烹北禪牛煮金牛飯蕩曹山酒惟是一味淸貧與眾兄弟以消歲月共度殘喘若論說理事談玄妙只須閣卻著何也相逢別有一般趣不用龍泉當面擿。

晚參看看二月終桃華滿澗紅放出金剛圈收回栗棘蓬祖翁田已熟兜率家道隆問汝雲水客誰是主人公拈拄杖卓一下雲從來不是閒把出只要髙流識家風。

晚參江月照松風吹永夜淸宵何所爲白日傳心淨靑蓮諭法微日用事無別珍重兩行眉。

晚參上是天下是地東西南北歸本位中心樹子屬阿誰此時山僧都不會。

晚參撾鼓升堂無甚舉揚副寺設茶典座上湯頭首諸人伏惟上饗大眾且道是何滋味一種鹽與酢滋味勝諸方。

晚參山僧幾載住煙蘿佛法人事盡消磨曳杖堂前行一轉依然鷂子過新羅有智若聞則能敬信無智疑惑則爲永失久立珍重。

中秋晚參天上月圓輪影珊珊人間月半淸光湛湛萬象同輝森羅等煥正好直下承當不然墮坑落塹還委悉麼無人知此意令我憶南泉便歸方丈。

示眾

除夜示眾林下一味淸貧不與諸方鬥勝更笑北禪宰牛惡聲洗之不淨阿呵呵更有一般的道昔年窮未是窮今年窮始是窮昔年窮猶有卓錐之地今年窮錐也無若是兜率者裏總不似他如此何也眞實衲僧前不得寐語。

元日示眾元正起祚萬物咸新椒柏之觴爆竹之聲一一與諸人發上上機演第一義拈拄杖云惟有兜率拄杖不隨物轉硬赳赳地道个兜率和尙莫隨人起倒好師云諾來日與你商量。

示眾言前一句諸佛不知當陽一機列祖罔措若是兜率門下又且不然拈拂子云撞頭磕額乾坤窄任運騰騰作者知。

夏末示眾舉洞山秋初夏末兄弟東去西去只須向萬里無寸艸處去石霜云出門便是艸師云此二老宿同行不同步各展家聲若論向上事未在大眾今朝正是夏末秋初兜率者裏不同諸方何也也不東去西去行住坐臥饑餐渴飲總在者裏然𨿽如此攃手到家人不識更無一物獻尊堂。

鑄鐘成示眾拈鐘椎云見麼復擊云聞麼若見得親聞得透大地山河六類四生蜎飛蠕動情與無情都被山僧一椎粉碎了也更有甚麼良久云急急如律令敕。

示眾酷暑實難禁渾身白汗淋惟有烏藤別不被寒暑侵者个上座因甚有與麼丰采得恁麼自在眾中莫有緇素得出的麼若緇素得出向方丈裏通个消息。

示眾放去乾坤大收來日月長會得異中異大地絕豪芒眾中莫有道得的麼時有僧問如何是異中異師和聲便打復云棒如雨點喝似雷奔道無方所明之在人法離見聞斷之在智遇境逢緣不遷不變語默動靜無得無失但自施爲皆成妙用所以道處處眞處處眞塵塵盡是本來人眞實說時聲不見正體堂堂沒卻身旣是正體堂堂因甚沒卻身揮拂子云伏惟珍重。

浴佛示眾昔日毗嵐園內今朝兜率堂前撥轉雲門關捩別是臨濟徳山大眾者事且置應時及節一句又作麼生遂作澆水勢云明明一杓惡水澆殺黃面瞿曇。

五日示眾處處競龍舟方方人擊鼓問是何時節報云是端午角黍襯人牙華茶勝蒲酒兜率無別陳拄杖劈脊摟若作佛法商量矢上加尖不作佛法商量泥上添土更有一語爲君通天中原是五月五。

重九示眾我儂住兜率無法爲人說今朝九月九正是好時節徧地菊華黃香風襲衣褶大道坦然平虛空何通塞分身千百億彌勒眞彌勒切忌覓幽玄頭頭渾漏渫設有問如何是轉身一路水流澗下太忙生云在嶺頭閒不徹。

示眾學道之士如兩陣相敵一般一則要智力堅固一則要器械精銳所以道與五陰魔煩惱魔死魔共戰若不如此勇銳則被他劫盡法財盜去智寶一往觀來總是曲爲中下若是慣戰作家便乃單刀直入更不如何若何尋常向兄弟道活潑潑脫情塵孤迥迥無盍覆百千法門無量妙義一時了去自然天下人不柰伊何有如是威風豈不快哉還委悉麼𨿽然舊閣閒田地一度贏來方始休。

示眾秋風淸秋月明千林葉落萬戶砧聲沙洲雁唱樹底蟬鳴五湖浪盡四海晏淸林下道人饑餐渴飲逢原俱得妙萬法本閒情。

法語

示不用監院

用監院自五福同參嵩山老人以來道業不廢精進此道有日矣及山僧住此法席用來作弼故山僧常美學道眞實且有大安老子之風山僧以院事兩手相付用忻然不拒凡料理錢谷之暇每來索法言山僧遂揮豪大書曰善學柳下惠終不師其迹用闍黎以爲何如。

示環璞

參究个事要透生死根原必得親切先須棄卻偸心不墮情塵不涉意想二六時中急急自照動靜閒忙不可疏怠所以趙州四十年不雜用心香林二十年打成一片方有少分相應然後築著磕著無非本地風光遇境逢緣自是現成受用璞禪人還知落處也無待你喫過二十痛棒才與你說破。

示純空

大凡學道之士𨿽要腳蹋實地一切時中無有虛棄的工夫綿密不漏純一無雜所以永嘉道行亦禪坐亦禪語默動靜體安然縱有風刀常坦坦假饒毒藥也閒閒純空大徳還識永嘉大士麼切忌忘卻。

示佛髻羅居士

祖師門下無禪可說無道可傳只拈个金剛圈栗棘蓬一任吞跳喚作向上一路千聖不傳亦喚作末後一句始到牢關若能直下承當有甚難哉佛髻居士其勉之。

示勤書記

若論此事無啟口處無運力處欲究其旨向者文不加點處語默不到處朝三莫四識取本來面目念念不忘心心相續何憂大事不辦何憂生死不明若涉唇吻便落生死窠窟如此豈肯將元字腳障人悟門也邪克勤書記者便是屏卻咽喉唇吻的一路子你如何通气道道看。

示聖侍者

道人家如盤走珠如珠走盤才涉思惟卽名鈍置進退閒忙稍有間斷亦卽名八風所轉情塵所侵矣安謂不與萬法爲侶諸塵作對到淨裸裸赤灑灑無可把一段受用總是一片好惡是非之心亦何名道人者也聖侍者若向者裏一眼覷破方知吾不汝欺。

示本空陳居士

爲道髙士勿論在家出家只要放得下把得定識得透覷得破一切處不爲萬物所拘萬緣所縛所以龐公問馬大師不與萬法爲侶者是甚麼人祖云待汝一口吸盡西江水卽向汝道龐公於此豁然末後道但願空諸所有愼勿實諸所無者就是在家學道的樣子本空居士若向者裏會得方知古今不二吾奚言哉。

示超潔本淨李善人

大道至虛無欠無餘本無形像豈有男女只緣情生智隔想變體殊錯過本來面目不能向一念未生前營家置業上呼奴使婢處拈鍼刺繡時莊香撥火裏情忘意絕處看是甚麼倘能依而行之向者一切處看來看去猛然打翻油餈始知原來未曾間斷而淸淨無爲妙玄眞性本不與諸塵作對本不與萬法爲侶到得者裏豈不是脫灑生平得大解脫一著子邪。

示雄副寺

從上佛祖玄言妙句以爲接引入理之門殊不知一一被他障卻了也直須向一念未生時量鹽較茶處以本分事一印印定自然頭頭上顯物物上彰出沒縱橫捲舒自在佛法世法總成一片做到者裏方有少分相應倘稍涉取捨思惟便落陰界所以道豪釐系念三途業因瞥爾情生萬劫羈鎖有何益哉。

示佛美殷居士

在家長者修出家行如火內生蓮此出塵烈士實非虛言也然猶直須一念萬年萬年一念佛法世法一椎打就逆境順境絕無兩般更於一切時靜鬧閒忙蕩然如太虛空原無豪發隔礙方稱靜者所以古人有言應物現形如水中月到此可謂本地風光無盡受用也倘若有一纖豪取捨仍前落他見聞所以古人又有言才有是非紛然失心若是依前坐得斷把得定作得主覷得破有甚生死縛有甚祖佛拘無過一間道人耳𨿽然還識火中生蓮也未。

示豁山

衲僧家守心城奉戒律勤參學慕道徳羨仁義乃上古之雄風今時之龜鑑此是皮下有血不消一札自知落處的不然且於二六時中時時返照切切提撕綿綿密密自然頭頭合道那怕八風五欲搖撼我也𨿽然只如山是山水是水汝又向甚麼處躲根速道速道。

示非一

從門入者不是家珍一一從胸襟中流出方可盍天盍地你看古人吐露些子風規盡是本地風光現成受用豈是因循懈怠的所能爲也如是不▆道之難見徒自掠虛耳若能猛利信重但辦肯心必不相賺。

示會深

會萬物爲自己將自己歸萬物也好个消息也好个入路但此事十分成現十分顯露若是一舉便知落處自然識得居聖不增在凡不減輝騰今古壁立萬仞亦可謂一眼覷破立地成佛的有甚不是。

示惠幢

兜率門下無禪可參無道可學無生死可了無涅槃可樂總無一法與人何有一事系縛但日用尋常穿衣喫飯嘯月吟風以過眼前日子豈暇與人▆上加尖惠幢禪人汝還知兜率落處麼一枕布袋頭十分得自由。

示擇木

良禽相木而棲賢臣擇主而事此𨿽諺俗之語然亦有深意也衲僧家生平行腳亦須要具擇法眼若無此眼豈能識緇素辧端倪只如道我宗無語句亦無一法與人如此又豈有玄言妙句以障人悟門也邪者裏只須揀擇始得不然且向一念未生前日用尋常處開單展缽處折旋俯仰處擔來負去處著些子精彩倘能一切處果能識得現成受用方信妙明眞性曠劫已來元自具足曾無欠少𨿽然如是待汝桶底子脫始知得石頭點頭也。

示禪人

學道無別意勇猛志爲先志確道易成心堅石也穿若能如是去可破生死關此誠實言也豈小補哉比來參學之流多有捨本逐末尋言擷句以資談柄殊不知總被者些子障卻妙明眞性不得自由自在也此皆學道之人不識其眞認著个識神所以無量劫來以生死本喚作本來人良有以也雲門道舉不顧卽差互擬思量何劫悟大端此事十分親切十分現成若向者裏一眼覷破從前所說俱成剩語到者裏屏卻咽喉唇吻如何通信。

示禪人

參究个事別無公幹只在日用間拈匙展缽揭幔開單迎來送去折旋俯仰坐臥經行穿衣喫飯物物頭頭諸般成現於斯一一薦得自然十方坐斷亦可謂一念萬年萬年一念但辦肯心必不相賺。

機緣

僧問大死的人卻活時如何師云轉得頭來是幾時進云如何管待師打云莫背後捋髭須。

僧問如何是父母未生前師云匙挑不上僧云如何是父母已生後師云倚墻傍壁。

僧問如何是和尙家風師云千眼大悲檠缽杖八臂那吒聽指揮僧云客來將甚麼管待師云缽頭自有家常飯亦任時流盡飽餐。

僧問天不能盍地不能載時如何師云曾問幾人來僧佇思師打云一棒棒不醒猶自累山僧。

僧問如何是衲僧巴鼻師云瓦礫相然諾石頭解笑人。

僧問大通智勝佛十劫坐道場因甚不成佛師云鈍置老翁。

僧問如何是靑州布衫重七斤意旨師打云重多少。

僧問如何是卽心卽佛師云金勒馬嘶芳艸地如何是非心非佛師云玉樓人醉杏華天僧禮拜師便打。

僧問如何是第一玄師云玉井長開十丈蓮如何是第二玄師云脫殼烏龜火裏眠如何是第三玄師云泥牛吞卻海中天如何是第一要師雲松風吹江月照如何是第二要師云金馬嘶碧雞叫如何是第三要師云明歷歷光皎皎。

僧問如何是日用事師云缽盂兩度濕。

僧問如何是建大法幢的事師云芥子裏走馬。

僧問如何是十方同聚會師云彈指金殿上千山走衲僧如何是不揀擇的師云精金如赤火誰敢論疏親如何是諸佛出身處師云池塘生春艸悠然見南山。

僧問如何是萬象之中獨露身師云明如日黑似桼見麼。

僧問如何是和尙家風師云七尺烏藤常在手逢人祇要破頭顱僧云客來將甚管待師便打僧云莫打某甲師復打云技死漢不打更待何時。

僧問如何是兜率境師雲一水繞門千月映片雲鋪座百華新如何是境中人師云牙如劍樹口似血盆只道得一半。

僧問和尙未見嵩山時如何師云綿綿密密僧云見後時如何師云密密綿綿僧云恁麼則嵩少聯芳超世外家風千古壯徽猷師打云不勞贊嘆。

師在五福領維那一日老人在方丈看書師向前問訊云不審老人便掩著書云見麼師云見老人云向甚麼處見師拍手云﹝口邪﹞老人大笑復問設使有人問子如何是佛作麼生抵對師云待有問卽召云闍黎倘擬議卽打一頓老人休去。

師在嵩山入室山問臨濟在黃檗處得力在大愚處得力師云落得一場笑具山云未在更道師舞坐具便出。

韓若愚貢元問生公說法頑石點頭是不師云汝在甚麼處得者消息來韓無對師云者掠虛漢。

楊貢元問三藐三菩提心上文頗知如何是心師云不可忘卻問頭。

俗士問如何是道場師雲龍象蹴蹋。

僧問師唱誰家曲宗風嗣阿誰師云千尺長松云作盍一方明月印嵩山。

僧問如何是平展之機師雲橫三豎四。

僧問陰陽交謝寒暑疊遷意旨如何師云王郎衫袖闊鄭老帽檐髙進云臘月三十日將甚麼抵對師云此問最親切僧擬議師便打。

僧問如何是格外說話師云手把豬頭口誦淨戒僧云如何是當陽一句師雲門前峯色寒。

僧問如何是賓中賓師云千里行腳如何是賓中主師云不得無過如何是主中賓師云倚傍佛祖如何是主中主師云出鑪金彈子。

僧問如何是百丈淸規師云衲僧取則如何是嵩山師子師云不斷顰呻如何是兜率家風師云一粥一飯。

僧問如何是藏身處沒蹤迹沒蹤迹處莫藏身師打云爲甚麼分身兩處看。

僧問如何是向上關捩子師云一一當面擿。

僧問露柱與鐙籠交參是第幾機師云風前看端的進云意旨如何師云腦後欠一椎。

僧問當日黃梅囑南能意旨師云銅頭鐵額漢聞著盡消魂。

僧問人天共集凡聖交參和尙如何分付師和聲便打。

僧問五馬不嘶一牛飲水時如何師云塞斷咽喉坐卻舌頭。

僧問如何是無相道場師云汝合自知。

居士問鐵下紅鑪時如何師云和骨頭俱換。

僧問生不知來處死不知去處請師直指師云向不知處薦取進云薦取後又如何師云渠無生死。

僧問如何是衲僧止息處師雲山髙水長又問如何是賓師云白日趁柳巷如何是主師云威風淸四海如何是照師雲山河長在月明中如何是用師云手把赤輪安天下。

僧參師問你甚處來進云江西來師云還將得馬師鹽醬來麼僧茫然師打云汝不從江西來。

僧參師問甚處來進雲南都來師云風景如何僧云與和尙者裏不別師云者是甚麼所在道个不別僧擬進語師便打。

僧問如何是惟道獨尊師云我爲法王於法自在。

僧問龍吟霧起虎嘯風生時如何師云黃鶴樓前吹玉笛。

僧問如何是布薩羯磨意旨師雲山僧終不向二乘人說法。

僧問如何是第一義師云落二落三了也僧佇思師便打。

僧問萬丈深潭如何得出師呼闍黎僧應諾師云出也出也。

僧問一物不將來時如何師云三个孩兒抱華鼓進云如何體取師打云莫來攔我毬門路。

眞贊

釋迦牟尼佛像

稽首婆伽婆滿月兩足尊或說有爲法或剖無爲眞人天三百會拈華一笑春半條紅綫索殃禍系兒孫故我燒黃速瞻禮釋迦文

彌勒佛像

稽首阿逸多搘頤倚白蓮或坐閻浮樹或居兜率天逢人便大笑先索一文錢解開破布袋此錢無半邊天人同遊戲酒肆益風顚所以人不識著在兜率山

阿彌陀佛

稽首安養尊能住無量壽此土與西方何曾有窠臼曠大劫中來常作師子吼提攜此羣生常常舒寶手水鳥眾樹林親承得攝受我故歸命禮放光射我肘

文殊大士

稽首大智士如來法王子堂堂七佛師端的無彼此涅槃會上逼釋尊再轉法輪毗邪室裏拶維摩無處啟齒如今渾身無處藏卻要道子半副紙

普賢大士

稽首大願王不可思議士萬行自莊嚴一乘微妙旨徳重擔勞兮心聞十方道出常情兮如月映水偶見虛空中還乘白象子

觀音大士

稽首大士慈心廣大家普陀山字觀自在普門現多身楞嚴一根最所以遊諸剎吾師眞無畏拯接迷流心無向背是以焚兜樓供我眾三昧

達摩大士

稽首嵩少祖圓明照四隅一葦橫江度九年露規模神光旣得髓一華常自敷平生只履在馮教人畫圖兒孫無別供香茗烹一壺

山暉璧老人

稽首師翁川巴老子吳越荊梁惡聲徧矣揮金剛王獨埽宗旨作天人師滅裂規矩贊也全不喜毀也又何恥荷濟北綱宗實報恩的嗣好个生鐵鑄就脊梁被不肖孫一捏捏出髓阿翁阿翁我識得你

嵩山慧老人

稽首阿師嵩山慈父九住名藍气吞海宇毒手爲人滴滴法乳揮金剛王切斷今古小子當年悄地親睹咦拈他拂子踞他牀卻被時人喚作郎

手裏乾坤要間寶劍剔雞足三千年不夜之鐙續滹沱三十世冰稜之焰坐昆明斥狂禪而埽文翰創少室肅紀綱以定鐵案弄福海之神珠賣天童之破綻王侯際會闊論髙談僧俗歸依傾心瀝膽是何人斯原來是嵩山和尙省佚老漢

自贊

咄者村夫也無奇特眼裏空四海胸中沒點墨拈條白棒子直以爲法則呵佛罵祖兮莫知敲風打雨兮罔測有時蕭灑市廛有時笑傲林側撞著敏手丹靑塗抹許多顏色要知眞實爲人卒難構他語默若問此是阿誰兜率不燐老賊嘉興大藏經兜率不燐堅禪師語錄

兜率不燐堅禪師語錄卷下

參學小師妙聖妙徳等記錄

頌古

永嘉大師見六祖。

腰包頂笠到曹溪捋下帽檐白日低振錫三聲窮伎倆俯畱一宿不須提。

百丈野狐。

當年一句太郎當五百生前受此殃石女偸身天外去呆郎猶自守空房。

三頓棒。

密室全施殺活機蒿枝三頓陷重圍猛然徹骨無多子舉起拳頭肋上揮。

無位眞人。

無位眞人看面門才然指著便消魂長笑一聲山水綠更無一物可酬恩。

賓主句。

兩堂同喝震如雷此是宗門格外才賓主歷然不錯錯冬風吹起律筒灰。

照用。

有時把手不同行各自人前說姓名若問就中端的旨滹沱河上聽鐘聲。

香嚴上樹話。

香嚴好个截流機只是時人會者稀若肯當頭便一擊不到如今論是非。

南泉斬貓。

堪笑南泉老不休貓兒未舉早輸籌兩堂个个眞龍象末後無端累趙州。

僧問趙州如何是趙州州云東門南門西門北門。

全體問來全體酬多少行人在路頭大道闊白雲悠南北東西輸一籌。

俱胝和尙。

一夜東風解客愁十分春色到峯頭忽逢知己庵前過笑裏無端豎指頭。

趙州勘婆。

年老心孤太煞自攜杖去臺山一條大道坦直如今返作嚴關。

南泉歸宗麻谷同去參禮南陽國師。

三人瓢笠各挈無端自呈醜拙南泉麻谷歸宗鼻孔教誰扭折。

四料揀。

奪人不奪境夜半歸來寒照影百尺樓臺動曉星子規啼處香風滿。

奪境不奪人沒鐙驢子騎三更如今百卉辭春色惟有黃鸝樹上鳴。

人境兩俱奪拈起烏藤劈面搏伶俐衲僧擬進言未免重澆第二杓。

人境兩俱奪海晏河淸光灼灼風流才子躍龍門萬里謳歌常自若。

靈云見桃華。

夭桃一夜笑江潰艷色燒天有十分莫道無人堪戀賞曉來豁眼是靈云。

巖頭一日到徳山跨門便問是凡是聖山便喝頭禮拜。

是凡是聖兩無欺一喝驚天動地時回首珊瑚撐夜月淸光一片在瓊枝。

北斗藏身。

驀拶相逢善哮吼憐兒不覺揚家醜蟭螟昨夜舞三臺驚起雲門藏北斗。

雲門屎橛。

人平不語水平不流雲門屎橛塞斷咽喉若遇搜林巨犬子萬般鮏臭一時收。

十智同眞。

一同一質晴空杲日耀古輝今莫怪不識。

二同大事饑餐倦睡把斷乾坤本無漸次。

三總同參大憨小憨芒鞋缽袋掛向東庵。

四同眞智關張劉備我則不然光吞萬類。

五同徧普雙瞳目瞽祕魔檠叉禾山打鼓。

六同具足山靑水綠常在其中無拘無束。

七同得失何必不必曠大劫來圓明如日。

八同生殺石頭路滑袖裏金椎一時俱攃。

九同音吼下坡快走蹋翻覆盆通身是口。

十同得入承誰恩力野老負薪村婦供織。

徳山托缽。

陷虎機也甚奇得便宜處落便宜將謂人前陳巧妙低頭依舊失雙眉巖頭老何所施暗寫愁腸付與誰付與誰三年依舊鐵輪隨。

麻三斤。

如何是佛麻三斤此語可能蕩最氛衲僧若也知端的人前切忌且論文。

破山明和尙因僧問終日喫飯未曾咬著一粒時如何山云一个斑鳩九隻鳥。

一番雨過一番好山色靑靑野色新鵓鳩枝上啼不已由來一粒未粘唇。

報恩浮石賢和尙常以馬祖一喝百丈三日耳聾勘眾三十年未有契機者一日舉問福海璧老人老人曰不是苦心人不知。

三十年來著一機箭鋒相拄破重圍剛然奪得還歸趙春色如今分外肥。

長松璧和尙因僧問如何是萬法歸一一歸何處松云疊翠峯。

萬法從來不自功沿流不息是蠶叢臨岐無甚聊相贈笑指嵯峨插翠中。

長松因僧問如何是西來意松雲門前五个石。

英風烈烈弄全機俊骨三更跨鐵圍卻向錦江江上望夜深汀岸火光肥。

嵩山慧和尙因僧問水盡山窮時如何山云者是拄杖子僧禮拜山便打。

水盡山窮立問端當頭一棒骨毛寒者僧若也親會得月上髙峯玉一團。

嵩山因僧問如何是正法眼藏山云六月裏炭團。

放下似綿團提起如特石嵩山正法眼當機覿面疾鐵額銅頭也消魂英靈上士難委悉快委悉老胡血脈從此出。

嵩山因僧問如何是單傳之旨山云一个髼松兩个丫。

嵩山關戾有來由全體將來爲汝酬衲子如無靑白眼依然春色隔南州。

嵩山常呼僧名僧應諾山云汝名甚麼或呼僧僧至山云我不曾叫汝或呼僧僧擬議山云可憐生復云嵩山有的旨但呼汝名字汝不恁麼來我便恁麼去。

爲爾全提第一機相呼相喚莫相違等閒識得眞消息好向峯頭痛罵伊。

無根樹。

本植威音空劫外淸淸從不染泥塵髙枝垂密來初月細葉扶疏映比鄰曉日乍開山迥迥晚風才動響頻頻誰知蔭覆連河嶽不假栽培曠古春。

無孔笛。

陽春一曲別宮商格調從來意自長石女把將天外去木人攜得谷中藏聲聲徹夜彌江海字字連云接宋唐更有知音弄月下全非漁父嘆滄浪。

無孔錘。

日炙風吹是幾年凝然不壞本來堅五金未假紅鑪鑄一色何消赤火煎擊破乾坤明的旨敲開混沌顯單傳有時擿向支那國霧朗云輝豈變遷。

無縫塔。

雲中級級自參差眼裏團團上祖規星日繞檐元未動煙霞生背可能移幾番識盡乾坤眼百世吟來雪曲詩直是逢源誰借借年年相共不相知。

無底籃。

攜來平野擿芳春不覺遭逢露本眞幾度林中盛皓月數回宇內漉金鱗頻頻看去原無巧著著將來自有神終日人前少賣弄孤標非與世同倫。

無須鎖。

黃金鑄就絕神工從此玄關不露風幾度大悲摸不著九天慧眼看無功威音難與分先後樓至何才辧始終自是佛魔俱鎖斷回頭月映錦官東。

無底船。

芳艸靑來古岸平長江碧去峽峯淸孤帆不掛春風順兩櫓誰搖夾浪行不犯淸波魚藻靜馮流愛海雪華明煙深莫謂無棲處更向他方界裏牚。

無弦琴。

不用神工巧合成陽關三疊自堪任山前秀色髙寒盡澗底流泉藻韻淸繞指梅華香自落回風鶴操響初沈等閒不是平沙趣乾達婆王無路尋。

無底缽。

當場用處沒疏親庾嶺全提驗主賓擎去降龍非假手持來應供未粘唇殘羹餿飯空生擲野鶴閒雲斷際倫多子塔前空著柄滿中盛得劫前春。

無星秤。

要識錙銖就裏奇一條黑桼掛須彌定盤星看蝸牛眼秤柄身裁鐵樹枝衡石全提分理事銅鉤三寸絕施爲而今且著閻浮界魔佛看來也蹙眉。

山中四威儀。

行行行不計程築著指喫一驚。

住住住拾野趣剛掉臂虛空露。

坐坐坐哂馬簸古到今成滯貨。

臥臥臥鼾齁个問若何驀面唾。

拈古

舉世尊一日升座文殊白椎云諦觀法王法法王法如是世尊便下座。

拈曰大小世尊被文殊一椎只得虛空粉碎卽且止你道他百萬人天爲甚懡而退大眾還知麼復云札。

舉阿難尊者問迦葉世尊傳金襕之外別傳个甚麼迦葉召阿難阿難應諾迦葉云倒卻門前剎竿著。

拈曰阿難因行不免掉臂誰知被个剎竿子絆著你道如今還有脫身處也無脫身猶可易出格道應難。

舉世尊因文殊至諸佛集處值諸佛各還本處惟有一女子近佛坐入於三昧文殊白佛云何此女得近佛坐而我不得佛告文殊汝但覺此女令從三昧起自問之文殊繞女三匝鳴指一下乃托至梵天盡其神力而不能出世尊云假使百千文殊亦出此女定不得下方過四十二恆河沙國土有罔明菩薩能出此女定須臾罔明從地湧出作禮世尊敕罔明出罔明卻過女前鳴指一下女子於是從定而出。

拈曰二大士恁麼爲甚有出得有出不得畢竟淆訛在甚麼處風靜始知蟬在樹鐙殘方見月臨窗。

舉僧問趙州萬法歸一一歸何處州云我在靑州作領布衫重七斤。

拈曰大小趙州被者僧問著只得和囊底掀出看來不是好手若是堅上座卽不然待伊開口卽便棒出一不失爲宗師二免者僧泣岐。

舉南泉云王老師賣身去也還有買者麼時有僧出某甲買泉云不作貴不作賤你作麼生買僧無語。

拈曰不作貴不作賤且致只如者僧無語是好心不是好心你若分析得宋老師被你看破。

舉睦州示眾云大事未明如喪考妣大事已明如喪考妣。

拈日大事未明且置不問大事已明因甚麼還要如喪考妣前頭猶易可末後更愁人。

舉鹽官會下有一主事僧忽見鬼使來追僧告云某甲身充主事未假修行乞容七日得否使云待爲白王若許七日後來不然須臾便至言訖不見至七日後復來覓其僧了不可得。

拈曰鬼使不但七日後來尋不見卽七日前來亦尋不見𨿽然乞容的又是誰邪還知落處麼請看石上藤蘿月已映洲前蘆荻華。

舉僧問趙州至道無難惟嫌揀擇如何是不揀擇州雲天上天下惟我獨尊僧云此猶是揀擇州云田庫奴甚麼處是揀擇。

拈曰趙州只有步步登髙且無從空放下當時見問何不劈脊便打且免者僧向揀擇處垛根。

舉石臼參馬大師祖云甚處來臼云烏臼來祖云近日有何言句臼云幾人於此茫然祖云茫然且致悄然一句作麼生臼乃上前三步祖云我有七棒寄打烏臼你還甘否臼云和尙先喫某甲後甘。

拈曰馬祖信腳而行石臼善爲道路簡點將來猶涉機關在正好各與三十拄杖何也者裏不得放過。

舉鹽官一日喚侍者將犀牛扇子來者云破也官云扇子旣破還我犀牛兒來者無對。

拈曰說甚麼鹽官著死急殊不知國淸才子貴家富小兒嬌。

舉昔有婆子供養一庵主經二十年常令二八女子送供給侍一日令女子抱定曰正恁麼時如何主曰枯木倚寒巖三冬無暖气女子舉似婆婆曰我二十年祇供養个俗漢遂遣出燒卻庵。

拈曰不但二十年到不得者裏直饒再二十年亦枉然𨿽然明鋒容易躲暗箭最難防。

舉曹山因僧問世間甚麼最貴山云死貓兒最貴曰爲甚麼死貓兒卻貴山云無人著價。

拈曰試玉𨿽經火求珠不離泥𨿽是曹山用處亦是曹山拙處𨿽然且道畢竟如何著價向前來共你說一上。

舉瑯玡因長水法師問楞嚴經云淸淨本然云何忽生山河大地玡厲聲云淸淨本然云何忽生山河大地。

拈曰騎賊馬追賊不是回機轉位的克家子若是克家子猶未得在且作麼生是克家事華光浮古殿竹影埽空庭。

雜偈

贈友人

一夜嵩山話舊時幾年梁益結禪期蒲團每坐三更月毛穎長敲卒歲詩列聖叢中開正眼不萌枝上豁雙眉無心應物平生事髙志拏云只在斯

敍舊

買得靑山萬事寬白雲陰裏共君歡參差竹樹含春色向背松杉映雪寒倦到庭前常步月鐙明室內可焚檀年來未暇精書研懶寫閒情對碧巒

寄雲巖三艸溥弟

一從分手出嵩山君臥雲巖我獨閒竹杖穿雲煙岫外麻衣放浪石溪間南方悵望晴天異北郭低吟倦鳥還同握昆明莫邪劍有時六詔蕩癡頑

復嵩松升弟用原韻

曹源一滴潤梁州杖撥荒云得自由霞散長空天作鏡水沈細浪月爲鉤拈華席上生機活捲席筵中姓字優自是玄風吹四野冰輪無類照嵩丘

聞龍苂上兄自江浙請藏畫列祖像百二十軸還嵩山喜而志之

楚雨吳風過四秋手持勝事到嵩丘詩瓢萬里關山遠鐵杖百城煙水修玉軸才開暉寶相云緗半展得徽猷松門法乳從今始自是功髙第一籌

次若震楊秀才原韻

秀拔羣儒世上英文章自是出天眞詞華已吐珠璣潤筆气光騰錦繡春江上烹豬逢內翰山中奪笏遇宗臣傳鐙細看前朝事此事何人得意新

偶成

瓢囊髙掛碧峯頭放浪林泉訪舊遊不遇知音談歲月少逢漁父泛輕舟半夜茶煙浮屋外中時鶴影落溪頭道者家風宜若是佛冤祖債一時休

遣興

芒鞋獨自到山顚正是冬來雪盡天白鶴引雛靑澗上玄猿領子碧崖邊林華競發才人料地籟時鳴野老弦此日登臨淸晝永懶披垢服入西廛

遊棋盤山

溪映靑莎響杜鵑樵漁也自摘芳妍重遊不爲江山古散步長妨歲自捐奕局未終柯已爛滄冥又淺鶴方還由來此地煙霞勝贏得今朝一覺眠

贈格目上座

衲子家風無別陳縱橫理事契全眞三餐粥飯年來慣一架蒲團劫外春任運翻騰閒歲月隨緣瀟灑舊時人機關此日消磨盡信手拈來待遠賓

贈監院不用上座

破甕酸齏每日開平常一味待方來維持不愧楊岐老能事還堪自寶才功在叢林名已重惠孚保社智猶恢道人本色應如是共轉機輪在此回

挽慈云空一上座

脫盡鶻衣八斗塵分明此日識前因化緣已畢身須退法語常畱道益眞月到天心光朗朗云消勝地潤津津老禪措手歸何處紅蓼依然對白蘋

避暑

山中無客至赤日隔髙臺徑曲苔痕濕林風香气來烹茶靑艸穀倚杖白雲隈飯罷乘幽興尋芳日幾回

和近山鼎弟贈有孚張使君原韻

邂逅畱佳句淸音動所思眞乘言外得風度意中窺探墨含珠潤尋幽采藥奇消搖塵世外勝事幾人知

秋夜同鼎弟玩月

素練凝虛碧盈盈冷太淸無雲生絳漢有水潤朱楹共坐三生石同看一澗明古人拂袖去別是故園情

壽路南別駕裕生吳公

如何同記莂來現宰官身蝗去封疆靜民歌路甸新西南常戴徳艸木亦沾仁紫气浮公署稱觴喜眾賓

答馬秀才

山捨逢髙士相攜過小庵逃禪華共賞樂道苦同甘峯影倒僧座溪聲上佛龕明朝何處去倚杖看晴嵐

贈天來吳秀才北上

信手攀丹桂已逢第一枝玉堂通鳳闕金馬躍龍墀身處靑雲遠心存白髮垂上方如有賜付雁不須遲

答若愚韓貢元

聚首芳塵外淸談莫猒多讀書開聖智種竹翦煩柯旣與道原近應知欲可呵逢緣如得妙日用不蹉跎

壽通皎陳居士

𨿽然今日誕須記未生時嶽降中峯翠歌催四座卮南辰功注算髙士韻稱奇若問無爲意賢哉道自怡

復汪秀才用原韻

眞性豈無定本光不污塵九還尋妙訣三疊樂天眞不覺從前誤難知此後辛黃龍亦有術只在本來人

擬寒山詩五首

日用事何如施爲先克己克己坦然平可以識行止不到忘機處孤蹤何所以山靑雲自閒水綠多淸泚大事向誰說道人當自裁此身旣如幻安能常在哉祇有者些子不被八風摧劫初只至今曾不染塵埃道人行處是天地不能畱明月在寒山淸風亦可儔巖臺容我懶朝野任我遊從前諸三昧收歸拄杖頭嘆彼世間人忙忙無日休心猿急似箭意馬豈停畱不顧宅中寶癡狂向外求臨危將不去空手赴荒丘深悲學道流幾个識廉恥專要使偸心相將論彼此緇田無簣功業海有餘矣臨末梢頭時將何敵生死

贈羨瞿輝弟住武定府福田寺

來日霜蹄去武陽龍泉一劍動星光太平罔兩屏蹤迹遙聽雄風蕩八荒

送不同溥弟還蜀

檞笠飄然萬里程此行蹋碎錦江春峨眉山上一方月莫道不從昆海濱

次韻題罌粟

一片雲霞映日開天然秀气避風埃評題自是仙原種故向靑山結玉胎

送化一知客

衲子家風無別陳十分機括看當人塵中主化外賓識得來時絕僞眞

苦雨

村村何事雨淒淸十日秋風斷客行借問明朝晴也未杖藜且踏亂峯靑

蟬鳴樹底

淸音不斷柳枝頭滿院髙風催早秋自是客人翻不樂一聲雨淚向東流

茶次口占奉和嵩山老人原韻

嵩山春色幽仍遠詩畫一篇向此展座中盡是江南人撫臆銜杯開笑臉

賦得疏竹吟風

靑靑澗上映南軒十畝傲霜小竹園借問王猷何處去月明靜夜冷啼猿

賦得把盞問月

滿座秋風引客思湘簾影動菊華枝不知仙子來何處靜對茶鑪寫舊詩

喬松棲鶴

虯姿十丈倚巖邊傲盡煙霞不計年每對南樓烹茗後遙瞻薄莫鶴翩躚

聽上方梵唄得寫字

半捲殘經才放下一聲歸鶴動林野池邊倚杖望雲溪無限閒情惟自寫

池成月自來

鑿來不是勝昆明但要淸光月夜生未到上方烹雪賞如何識得野人情

雁行

一聲淸韻落秋霜帶得風雲過遠岡不是回峯休錯認明河無暈任翺翔

梅

江城昨夜笛聲催一片淸香傍柳開多謝故人憐瘦骨年年五月寄書來

壁上梅

滿壁何人塗素胎冰姿猶自在巖臺莫教渫盡枝頭意還向江城笛裏來

邀友看菊

相逢不必話漁樵且向東籬看小嬌秋片烹來淸晝永許多情緒坐中消

步月

淸暉如水映霜空萬里河山皓魄中此夜不堪頻悵望邊城最是猒秋風

夜泊昆池

春波百里映遙天此夜輕風送小船過盡蘆華纖月冷回頭兩岸淨蒼煙

和張使君有孚西來只履之作

何曾只履又西還請看洛中少室山自是老胡將不去至今千載鎖松關

奉和本師韻題滇南八景

昆池夜月

秋光一片映漁磯桂子香飄午夜肥疊翠雙峯時倒影欲牚小艇載將歸

商山樵唱

數聲亭午隔崖阿雲樹參差接女蘿幾欲相尋王子迹煙深無處覓殘柯

金馬朝輝

遙遙東郭望朝暉金馬坊前春最宜可笑王褒千古後遊人猶說數行碑

碧雞秋色

層巒髙聳翠云西著地淩空孰與齊唱徹一聲驚宇宙猶來音韻別天倪

云津夜市

津連市口樹連橋水漾波光艇漾潮來往輪蹄駢集地於中蕭灑屬漁樵

螺峯疊翠

怪石層層看最奇盤空累地合如期天然突兀誰今古卻似尋常小塔兒

官渡漁鐙

郭南簇簇謝家村煙鎖垂楊練鎖墩蚱蜢橫波歌款乃釣來金鯉出靑蘋

龍池躍金

隱隱金波碎碧灘潛鱗骨蛻幾千番爲霖豈是無功用會看風雷破浪還

示惺監收

萬語千言教惺一惺來一句絕商量目前卻把空生旨嘯月吟風任舉揚

示克己香鐙

汝道工夫總不眞拈香撥火也相親有時觸著娘生手一簇靑煙笑殺人

示見一副寺

見猶不及見還難一片月華落九天見一闍黎如鈍置依然光彩鎖風煙

示天一

春色融和艸木靑了無一法可關情波澄月淨分明事無那時人時自盲

示樹本

學道先須務樹本一生取足復何求蹋翻天地無家國始是男兒得自由

示妙徳小師

靑春志道正當時此事分明在不欺打徹上頭關捩子頂門一竅是靈機

示持一

學道直須力荷持莫將語默涉端倪直須學到無學處得到無學任所爲

示金振

籬菊粼粼正散金淸香透鼻莫沈吟此時徹得心頭事傲雪淩霜任古今

示省夢知殿

省得夢來眼豁開眼開方不被塵埃如今庭外藤蘿月夜夜靑光映碧苔

示智覺

柳陌華阡選佛宮禪心道韻自和融闍黎若解其中趣智覺分明在己躬

示懷無知客

樂道忘懷一物無間云野鶴任江湖客來有問如何待請聽庵前叫鷓鴣

示容波

教汝先須鏟妄心妄心鏟盡道方親胸中若有些兒事依舊狂波捲白蘋

示等齊

爲道須知勿自欺朝昏一念緊提撕忽然扭折娘生鼻始笑當年百丈師

送夢周

夜郎東去是吳山莫直移舟到楚關要契兩回得力處休辭萬里路途艱

示宗樹

大道分明絕覆藏中心樹子露堂堂有時疏影橫天外放出枝頭自在香

示非一

非公不看修茶經信手擎來可醉人若是方來親識得回頭始信劫前春

示應無

應無所住意何如試問老禪識也無若是憤然親看破晴光當午日輪孤

示會深

深深深處是根原但要無明一踢翻回首孤輪天際淨更無別語論風幡

示方璞

慕道髙流如琢璞工夫不急終頑石間忙若也勤磋磨價重當年荊嶺璧

示若拙

大智似愚巧若拙莊生昔日曾饒舌爾曹日用在己躬个事從來元不別

示飯頭

脫粟飯賴汝炊熟飽食兩堂雲水僧磕著覆盆與箸子笊籬木杓也翻騰

勉聖侍者

無人我方超聖此語分明是捷徑我問道流知不知若知此意方相稱

示海山園頭

要識金藏在海山朝朝從事钁頭邊等閒钁出如何道東瓜儱侗瓠子灣

聞鐘有感

忽爾堂前打飯鐘飄然築著住山翁百千三昧非他意盡在鯨鯢一擊中

自勉

瞬息光陰駒過隙因緣時節莫彊求看他世事如朝露只可閒忙得自由

遣興

一條竹杖一瓜瓢直入千峯不待招但使此身無系絆淸風明月任消搖

偶占示諸禪人

道者生涯在蕨肥輕裘與世早相違竹牀石枕通宵臥那管人間是與非

道者心空可住山了無一事可相關從來一種平懷意坐對靑松看鶴還

山齋晏坐罷琴書四面軒窗樂有餘不是山僧偏愛懶都緣無事可煩渠

白雲深處好安居笑月吟風頗自如昨夜東君開竹戶滿天瑞气起淸虛

示破妄

要越吾家上上宗弄活死蛇是毒龍他時奪得無文印祖佛應須失卻蹤

示豁山

此事如登太華山峯頭不到也如閒若能拌死行將去始信秦雄百二關

示眾

个裏工夫莫教遲此生辦就是便宜若還日夜恆精進便是超凡入聖時

山居

深山別是一家風前種山茶後種松飯罷攜鋤來嶺上晴霞散去露諸峯

茆屋三間架碧峯秋髙水月心降龍禪余趺坐巖松下閒看靑猿每過從

示純空

萬緣蕩盡自空者事何人知委識得臨濟痛棒方知也無多子

壽用監寺

問余紫气何多黃鶴也來淨筵一粒蟠桃已熟贈與監寺老禪

示擇木

楚水滇山不別腳跟下事何爲艸鞋蹋著鄕關一任擇木棲遲

示舒光

鼻孔遼天也未腳根點地須知光舒是何三昧觸目無非妙機

示圓成號豁然

若問生涯無別尋常喫飯穿衣豁然摸著鼻孔始信百丈玄機

示聖壁號皎然

凡情聖解不二煩惱菩提何殊本是無瑕聖壁皎然廓落太虛

示隆印號怡然

印泥印水印空八面四方玲瓏要識生機一路怡然體露金風

示隆明號洞然

雲間木馬嘶風海底泥牛吼月若問的的大意薦取洞然明白

示寂玄號融然

一句單提成現無玄無妙無爲至簡至易至略亙古亙今無虧

示尼寂念號端然

末山言不露頂翠竹黃華滿坡要識祖師的意端然看取靑蘿

示茶頭

海眼松濤滚沸雀舌烹來時新往來多少禪客須要殷勤自陳

示灼英

若問西來大意何玄何妙何論生涯如是會得千聖都來一門

示灼華

燕語鶯啼紫陌灼華燦爛珠英分明好个消息何必羨他靈云

示灼響

喝下如不會得依舊敲空追響可憐三日耳聾喚作尋常伎倆

示灼聞

塵說剎說熾說自聞返聞不聞要知此事端的八兩原來半斤

示灼美

頑石深藏美玉琢磨須假良工些兒若有瑕類白璧依然不中

示靈水

湛湛一靈水淸波何處無不假大禹力汪洋下五湖

示克禮

克己與復禮事因丁寧起仲尼方伸問曾子答云惟

壽沅江府萬壽寺鼎弟

麈尾揮萬壽剎竿樹沅城權衡佛魔畏棒喝聖凡驚用大乾坤闊機深宇宙宏利生垂普濟導物化羣蒙

小佛事

掛板師拈椎云祖佛標榜衲僧命脈若能直下委悉又何必截鐵斬釘的以爲好手𨿽爾正令當行一句又作麼生遂擊云一聲辟歷山嶽震江湖龍象盡消魂。

徧雲起龕師至龕前以指敲龕云若向者裏識得來處則知無所來亦無所去其或未然更聽下个注腳徧云徧云出沒縱橫滅亦不滅生亦不生靈光獨耀迥脫塵根全無掛礙自性天眞正恁麼時歸根一句又作麼生不重蓮華國端坐得無心。

下火雲此是平常眞三昧盈前畗後無回避煉就金剛不壞身超然直入不思議攛下火苣云急著眼覷咄。

超印下火去卽印住住卽印破不去不住全馮者个舉起火苣云會麼助汝棚頭一丙丁玲瓏印子消千顆。

朗梅下火朗梅田頭脫塵卽得七衣寬廠縱無絕後再蘇也見性天開朗旣爾擦手歸去莫使根苗又長𨿽然如是更有末後一句不免當頭爲汝注破以火苣舉起雲火裏蝦蟆吞卻月神光直透靑霄上遂攛下火苣。

念恆山主下火咨爾念恆消消停停其來也任運其去也騰騰所以道體竭形消而不滅金流朴散而常存正恁麼時還知落處麼坐斷靑山無去路烈焰光中攃手行。

﹝板存嘉興楞嚴寺經坊﹞

