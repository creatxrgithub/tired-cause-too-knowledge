嘉興大藏經介庵進禪師語錄

序

佛祖密室中有一段因緣從來無人覷著何故覷著則瞎秪如臨濟興化父子授受源流有據諸方但以化得三聖大覺力而拈臨濟香更有謂臨濟不傳興化而化在三聖大覺處悟得先師喫棒底道理後拈香臨濟蓋僭嗣也若此妄鑿古人何異矮子觀場今諸子雲從上佛祖皆見有付法偈旣已刊出燈錄何至馬祖下不刊亦復不見法偈爲是無付爲復珍惜不彰咄黃河三千年一度淸汝等冬瓜茄子見个什麼𨿽然憫子誠懇不得已卽將佛佛授手祖祖相傳源流法偈機語隨錄頌出輒成一帙敢曰公諸天下萬世明眼報佛深恩知佛祖授受之有的據益俾徳勝無焚衣之悔耳還見正法眼藏麼一隻破艸鞋無底亦無對。

秀州金明寺嗣祖沙門悟進書

介庵禪師語錄序

臨濟之道今所行於世者惟斷橋雪巖二枝雪巖之後代不乏人至昔天童密雲大師而盛斷橋之後亦代不乏人至今金明介庵禪師而顯余觀禪師住金明二十餘年一衲數椽蕭然自適體和而恭情約而素履務實而志嚴不爲譽喜不爲毀怒不爲身親不爲物疏視末俗之誇耀紛爭不啻倍蓰余嘗得一再見私心儀之謂有古人之風玆而牧公項子及諸同學皆久事參訪深明法要於師服勤不替特切皈依雲集輻湊之侶咸能普師之化徧於諸方諸方因師之化追斷橋之烈永臨濟之傳於不孤師之功不可誣也維師抱徳而彰故逃名而追其住金明與先住徑山等處上堂入室拈頌諸篇大慧覺範舉無以加嗣法門人爲刻十卷公之當世余岐而二之乎余曾聆師之教而欣服之因敢以管蠡道其萬一或者以儱侗罪我其文奚辭。

後學施博拜題

諸鄕紳請啟

伏以髙懸法印拈花啟不立文字之傳直指眞宗折葦唱與汝安心之旨一隊老古錐弄死蛇而解活千年陳骨董觸臭气以如新以至化被人天良縣道窮思議𨿽禪學於今爲盛然孤髙傑出者誰恭惟介庵大禪師座下派衍滹沱脈承鴛水上振斷橋倫祖之家風數百載而洪力肩敬畏趣翁之公案咫尺間而近林下水邊久潛道用湖濱範裏大鍛聖凡全機施設英靈漢匍匐歸降赤體提持門外人皈依乞命唱出無生雷音普聞於海內備揚家醜道眼卓絕乎諸方斯眞末世之津梁法門之柱石也默等向沾法味素飫玄譚固宜金明作略遐邇皆知猶恐威徳韜藏趨蹌或後伏願慈悲一切毋論已到未到盡與肺腑淸涼徹底爲人不問明頭暗頭咸令腦門迸裂使野幹盡吐狐涎湧出當空杲日獅王不行兔徑果然世躋平康臨楮曷勝翹企懇切之至。

法末譚貞默曹溶張晉徵吳鑄莊鏻朱茂時錢江戴長治汪挺李丹衷沈閎劭何元英許宗渾朱介曾王孫嚴勛姚原潙徐李熊吳源起項謙金大起黃士傑

同頓首拜

介庵禪師語錄目次序啟卷一上堂卷二上堂卷三示眾卷四小參卷五拈古頌古行實卷六機緣問答垂問卷七像贊法語書問卷八偈頌卷九詩偈卷十疏引序跋箴銘佛事附源流頌一冊

介庵進禪師語錄卷一

住武康柏山資壽寺嗣法門人眞理等編

上堂

順治戊子歲師受嘉禾諸紳衿護法闔山耆舊啟請住金明禪寺五月初十日入院升座拈香畢問答不錄師乃云淸波匝匝浸爛衲僧鼻孔橊火炎炎燎卻佛祖面門若是道頭知尾底錦鱗便乃翻身於範蠡湖興濤作浪苟非眼聽耳明底个漢安能跨步於陶朱裏轉鐵成金所以道得之於心伊蘭作栴檀之樹失之於旨甘露乃蒺藜之園遂拈起拄杖云喚作拄杖子則觸不喚作拄杖子則背且道畢竟如何卽得卓拄杖一下云大家出只手扶起破沙盆便下座。

師值五旬眾請結制師接帖云時節若至庭前黃菊鋪金其理自彰大似冷灰豆爆這是靈鷲付囑辱承瑤翰特頒愧某宿債難逃將此深心順受且道應緣一句作麼生十月望日啟期大眾各各努力珍重。

至座前云寂然不動感而遂通欲明向上一著須在這里薦取遂升座召大眾僧問拍板未舉法令先行如何是法令先行一句師云好个消息僧云若恁麼龍行雲擁虎到風生師云你且禮拜著僧喝師云站過那邊僧禮拜歸眾師乃云大眾娑婆世界以音聲爲佛事香積世界以香飯爲佛事金明則不然以破院爲佛事還見麼破禪堂灰頭土面破佛殿馬額驢腮破山門擎拳持杵破佛閣重整規模破鐘樓知音者少令一隊破衲僧居此以破破不破破破不破不破不破底運用無盡直得四面無遮七通八達墻塹不牢一任放牛趁馬檐椽墜地何妨待月眠云所貴黃金失色豈圖瓦礫爭光到這里天神送供無門百鳥獻花無路若是个超宗異目底到來必不向那邊尋討輕輕向這里拶入拍拍相應呼之以牛自能拖犁拽耙喚之以馬便乃銜鐵負鞍山僧只得另眼相看以破破底相待彼有旋天之作此有入地之資直使盡大地人到此破院不獨轉凡成聖得个大安樂處且著著有出身之路所以富者不驕貴者不陵貧者不諂窮者不乏貪妄者念息狠暴者慈憐癡迷者醒悟慳吝者解脫總使知這破院別有一段奇特風光山僧住此十有餘歲與大眾唱無聲曲操沒弦琴於破蒲團上得不快乎由是累我知事人力撐底撐拄底拄撐撐拄拄到如今亦不孤負也若作今時望風有分今日又被闔郡諸大護法覷見要將不斷傳持事換我一生林下閒柰何柰何眾中還有斫不開劈不破底麼將來作个中流砥柱如無山僧自道去也良久雲閒槜楖栗當軒坐鐵額銅頭一並敲卓拄杖喝一喝下座。

十月望日闔郡護法司業譚埽庵司農曹秋嶽郡伯朱葵石諸鄕紳曁文學居士等惇請結制上堂師至座前拈帖示眾云佛祖心髓人天肝膽總在里許更欲分明卻請維那宣過師指法座云這寶華王座從上老古錐盡向這里弄巧成拙山僧今日忍俊不禁不免據款結案喝一喝云又是一重便升座拈香雲此一瓣香二千六百年前靈鷲已曾拈出二千六百年後金明更復重拈爇向鑪中供養本祖釋迦牟尼佛萬徳至尊弘慈普蔭拈香雲此一瓣香巍巍然開天地之正气蕩蕩然起萬類之光華爇向鑪中端爲祝延今上皇帝聖壽無疆伏願干戈偃息四海安寧仁政普施萬民樂業次拈香雲此一瓣香道徳之源忠孝之本奉爲滿朝勛貴文武官僚曁本郡當道宰官大護法紳衿居士惟願世世爲法苑金湯生生作王家柱石次拈香雲此一瓣香不得搶奪行市有縱有奪有殺有活這是無幻老人父子刀斧劈不開底今日拈來大似拙婦見姑翁奉爲徑山無幻師祖南明師翁同伸供養復拈香雲此一瓣香不可說不可說說著則口啞嗅著則腦裂始於白薴村曲識得根源末上至八閩山中普明寺裏被沒意智老和尙一槌了當從此二十年來欲隱彌露爇向鑪中供養福建建寧府普明堂上傳臨濟正宗三十世鴛湖先師老和尙以酬法乳之恩斂衣就座東巖首座自槌云法筵龍象眾當觀第一義師云若論第一義山僧未出方丈法堂前早已舉似大眾了也若向槌下薦取何啻落七落八還有遞相證據者麼出來與拄杖子相見問堯天舜日野老謳歌護法臨筵忻聞法要向上宗乘卽不問福慧同圓事若何師雲天長地久僧云秪如今日結制開鑪烹佛煉祖正恁麼時設有个沒面孔漢到來卻又作麼生接待師云上座也須回互僧云一句語中含日月片言千古振家風師云你甚麼處見得僧云大眾看這老漢拗曲作直師便喝問新開鑪韝陶育賢才千聖頂一機到此如何垂示師云範蠡湖頭光燦爛僧云拈香祝聖端拱無爲萬民瞻仰一句又作麼生師云大家在這里僧云太平有象野老謳歌去也師云賴子證明問昔日法燈和尙。

上堂秪爲未了公案今和尙出世端爲何事師打云殃及兒孫僧云秪如大開鑪韝鍛鳳烹龍一句又作麼生師云你也在里許僧云與麼則个个承恩去也師云知卽得問鑪韝弘開鍛煉十方凡聖法幢髙豎光揚濟北風規從上宗乘則不問當機覿面事如何師云冷灰裏豆爆僧便喝師云果然僧禮拜云可謂一气不言含有象萬靈何處謝無私師云且放過你問臨濟大師云大凡演唱宗乘一句中須具三玄一玄中須具三要請問和尙如何是第一玄師云一箭過西天僧云如何是第二玄師云穿過髑髏前僧云如何是第三玄師云兩眼不能全僧云如何是第一要師云千聖莫能到僧云如何是第二要師云石火電光耀僧云如何是第三要師雲頭頭齊合道僧云玄要已蒙師指示斬新條令如何施設師便打僧喝師復打云再喝看僧云虛空合掌大地和南師云許你半个問正當今日結卻布袋頭請問和尙意旨如何師拈拄杖云識得這个也未僧云打開八字縱橫去更不重看水牯牛師云你莫膽大僧作禮云更嫌何處不風流師云禮拜了退乃云祝聖拈香了也問答了也向這里休去皇恩佛恩一時酬足倘或未然山僧向第二義門通个消息舉拂拂云三世諸佛一大藏教詮注不到歷代祖師拈提不起天下老和尙贊嘆莫及所以天封老祖以此髙豎法幢示蜂闡化山僧以此掀翻斷碣繼踵芳猷王臣居士以此永作金湯弗忘記別現前大眾以此環座聽法達本明心於是塵塵爾剎剎爾莫不由此建立無不依之發生恁麼茶飯不中飽餐若論祖師門下舉揚向上一路無你開口處無你措足處南贍部洲上堂東弗於逮打鼓西瞿耶尼喫飯北郁單越牀眠且止秪如今日祝聖開堂一句作麼生八表謳歌風雨順堯天舜日萬年歡復舉三聖開堂云逢人卽出出則不爲人興化云逢人卽不出出則便爲人師云這二大老主張臨濟宗旨檢點將來未免各見一邊金明則不然今已逢人爲是出不出爲人不爲人若道出則不爲人埋沒他三聖若道出則便爲人又孤負興化若道總不恁麼又被金明拄杖子穿卻畢竟如何緇素得去不然更聽一頌白鷺下田千點雪黃鸝上樹一枝花叢林浩浩何知已自古風流出當家喝一喝首座結槌云諦觀法王法法王法如是下座。

師誕前一日值大士殿落成兩序預祝請上堂問撾鼓升堂卽不問預祝一句請師宣師云紅日當天竹翠新僧云恁麼則祥雲扶曉日瑞气擁千山師側耳云你道什麼僧云慶贊已畢師便打僧云三十四十卽不問如何是五十而知天命師云這是儒家底你底聻僧雲輕輕跳過龍門去引得淸風動地來師云卻被居士笑你問潑天門戶開張千聖仰攀不及四眾臨筵一句請師舉揚師雲天空海闊僧云恁麼仰之彌髙鉆之彌堅師云你在甚麼處著腳僧云敵勝人中出須憑獅子兒師云領取話頭乃云法本無生滅人間有故新秪因不了義特示蠡湖濱遂以拄杖作﹝中﹣口﹢○﹞雲山僧出世佛殿落成萬匯呈祥八方慶賀若道是一仰面不見天若道是二低頭不見地當知爲棟爲梁盡出公輸之手乃能成其大廈今令大眾總入此圓通不妨撥火焚香披緇應供成就種種佛事𨿽然且道還有向上事也無良久喝一喝云一喝分賓主照用一時行下座。

師誕日眾護法請上堂問寶座髙登象龍濟濟慶祝一句請師舉揚師云霜天日露僧云秪如王母蟠桃三千年一熟蒙莊大椿八千歲爲秋未審還有優劣也無師云這里總用不著僧云與麼則禾城增瑞色蠡水自汪洋師云不妨贊嘆僧云金明從此開生面濟北宗風調轉新師云也要子知恩問從上葛藤卽不問喝一喝云且道這一喝壽量有多少師亦喝云你道是多少僧顧眾云記取老漢這一轉語師云三十年後云賣憨作麼師云放過則可乃云欲明奇特事須還奇特人若是奇特人當知奇特事金明這里有一段奇特因緣我本無所希求法王大寶自然而至五百年前有个天封佛慈老漢於此建立法幢闡揚宗旨發所未發聞所未聞以來叢林興替賢拙疊更沒匿宗風深埋斷碣直至山僧承乏此寺偶爾移梅一鋤掀出落在山僧手裏始知天封重復出興恢弘祖道良有以也余語且止卽舉蜂子一段家私盡大地人莫能測識且道這蜂子有甚長處召大眾云見麼山僧不惜眉毛略通一綫令這蜂子打開潑天門戶放出本有風光應時及節慶無不宜把住也密不通風放行也鍼鋒徧界直得攪亂虛空君臣道合賓主交參不期自貴更有百十三昧無量妙義有如是種種神通種種變現與其世出世間無不具足世問蜂子且置秪如出世間蜂子作麼生自開辟以來不獨臨濟宗在這里出曹洞宗亦在這里出雲門宗亦在這里出潙仰宗亦在這里出法眼宗亦在這里出復召大眾云要知臨濟家蜂子麼四料揀四賓主三玄三要者是要知曹洞家蜂子麼五位君臣三種墮者是要知雲門家蜂子麼三句一字關者是要知潙仰家蜂子麼圓相義海默論暗機意語者是要知法眼家蜂子麼六相義者是大眾若會得五家宗旨便識得蜂子底落處識得蜂子落處便會得五家宗旨乃至佛未生前也著已生後也著正當恁麼時也著總不恁麼時也著小中現大大中現小有如是廣大神通如是廣大妙用縱使徧虛空法界鍼錐無能越此閫奧豈不一大法幢殊勝事哉大眾且道這蜂子有如是威光爲甚又要山僧拈出良久云若無春信力爭得百花開於是天封老漢得山僧光揚末劫山僧得天封老漢狗尾續貂若謂天封卽是山僧易分雪裏粉若謂山僧卽是天封難辧墨中煤到這里直得分疏不下今日承眾護法居士誠請升座不免拈此支應一上若謂山僧五十初度莫道今時當初釋迦老子未離兜率早已爲我漏逗那堪降迹重宣便下座。

冬至上堂問羣陰剝盡化日舒長一陽復生靈禽解語正恁麼時不涉動靜一句請師垂示師云冰河發焰僧云古人道能爲萬象主不逐四時凋秪如霜風匝地葉落歸根又作麼生師云枯木又生花僧作禮云全承渠力去也師云三十棒也須領取問朔風凜凜零露瀼瀼復佇思後語師云忘卻了也云學人今日敗丑師便打僧便喝師云果然敗醜云涅槃心易曉差別智難明如何是賓中主師云盡力跳不出僧云如何是主中賓師云垂手入鬧市僧云如何是賓中賓師云兩腳不曾停僧云如何是主中主師云拋出令人驚云秪如賓主相逢又作麼生師亦打羅居士問萬象回春卽不問如何是一陽來復底消息師云露柱也懷胎士云秪如古人道有物先天地無形本寂寥傅大士在什麼處安身立命師卓拄杖一下士云弟子又不然師云你道看士云無陰陽地起寶剎不萌枝上燦鶯花師云不是知音爭得知乃云冬至月頭賣被買牛冬至月尾賣牛買被京師出大黃洞山退果桌節序暗推移个个呈頭角大眾會麼一輪紅日耀中天幾樹寒梅香撲鼻復卓杖下座。

羅子後居士爲女全珠過限領眾設齋請上堂僧問髙掛缽囊安家樂業卽不問如何是金明境師云範蠡湖頭風瑟瑟僧云如何是境中人師打云你且喫棒僧云如何是奪人不奪境師雲山深樵徑杳僧云如何是奪境不奪人師云闍黎試道看僧云如何是人境俱奪師云擬議隔千里僧云如何是人境俱不奪師云謳歌徧地歡問十五日以後預借一問得麼師云何不髙聲問將來僧云九九八十一冬盡復還春事如何師云風生虎驟僧云正當十五日如何話會師云雲起龍驤士問昔日靈山龍女獻珠今日和尙上堂童女全珠奉上寶珠是同是別師云一彩兩賽士云秪如世尊拈隨色摩尼珠諸天競說靑黃赤白世尊藏珠諸天罔措世尊道眞珠示汝總不知得又作麼生師云塞卻眼睛士云夜光休向龍潭覓定慧堂前不覆藏師云居士自知卽得士云且喜日輪正當午森羅瑞气滿庭中便禮退師顧眾云還知居士落處麼風生虎驟雲起龍驤此是家里人方知家裏話不然更爲舉似今日羅居士爲女三歲過限據山僧看來才舉此念早已過限了也何故自從閨閣中打開金鎖運出家珍令見者聞者莫不稱嘆致使張婆婆李媽媽手忙腳亂直得前街頭後街尾倒廩傾箱今日到此設齋請上堂供養大眾一个个飽齁齁地同聲合掌願言如新初月漸漸光圓運轉虛空無諸云障𨿽然秪如全珠設供何異龍女獻珠良久雲南方無垢處成佛有餘時下座。

嘉興二尹王古修秀水二尹王玉鉉﹝號惠道人﹞守府田久聲盛京劉玉山別駕項牧公眾居士同設齋請上堂問按倚天長劍佛祖心寒奮踞地獅威人天膽喪今日檀護臨筵請師一接師便喝僧云這猶是方便門頭句如何是正令全提句師云你要喫棒那僧云恁麼大眾瞻仰有分師云你又作麼生僧云莫怪從前多意气他家曾蹋上頭關師云如何是上頭關僧云何勞再勘師便打問向上宗乘卽不問眉間掛劍事如何師云徧界髑髏僧云範蠡湖浪湧千層是何祥瑞師云佛殿階前狗尿天僧云釋迦彌勒聞風喝采明什麼邊事師便打問徳山老漢旣爲佛祖兒孫爲甚佛來也棒祖來也棒師云闍黎不妨識好惡僧云臨濟大師旣爲佛祖苗裔爲甚佛來也喝祖來也喝師云疑殺天下人僧云秪如和尙爲人天慈父爲甚觸著便打開口便喝師云秪爲不喞澑僧云徳山臨濟棒喝與和尙棒喝相去幾何師便打僧云學人有一棒一喝與和尙棒喝敢分優劣也無師云切莫亂做僧云恁麼截空開口截海吐舌龍兮蛇兮呈坐具云以此取則師云大眾笑汝項居士問範蠡湖中有一龍無頭無尾無背無面赤條條淨裸裸無翼而飛九霄之上無足而至恆沙國土能屈能伸卽不問全機獨脫請師宣師云也甚奇怪徧界腥風士云某甲知恩報恩去也師云如何是知恩底事士便喝師云好一喝士云蒙師一滴車溪水普潤三千及大千便禮拜師云許你伶俐乃云古殿洪修蘭田馨郁牧爾溪山惠彼來福漢家不是姓劉人六六元來三十六這片田地人人本具分明只在目前要且目前難睹卓拄杖云見麼這是宋天封佛慈禪師道場於此闡揚臨濟宗旨所以立處孤危取向迥異卓出諸山百城環互後有淨惠大師鼎建寶閣巍峨要津坐斷金鎖玄關不通凡聖若謂金明朝北只可門外觀瞻猶未知我門內種種致趣倘有入得門來更須知範蠡湖煙波縹緲直示个中原委槜李亭暗香浮動全彰劫外根由龍潭水活作大旱之甘霖獅窟林深啟末秋之法社突出禿帚於一擊軒前揭揚無毒於天封室內於是頭頭顯現法法明了猶未知我堂奧中事要知我堂奧中事何啻朝三千暮八百栗棘蓬也須吞金剛圈也須透直饒吞透得向上一著直是未在何故不見道驚羣須是英靈漢敵勝還他獅子兒喝一喝復卓拄杖下座。

解制上堂問春回臘盡聖制告圓正當與麼時一句請師舉出師云今日立春僧云向來凡聖交參魚龍混雜畢竟有幾个知恩師雲巢知風僧云秪如有一人招之不來麾之不去和尙又作麼生師云穴知雨僧雲恁麼則春風動地萬匯承恩去也師云另道一句看僧便喝師云秪這一喝僧云將謂別有那師云更須珍重乃云綱宗舉起眾目齊彰放去收來四楞榻地有權有實有照有用若也委悉便知我爲法王於法自在然而廚庫空疏別無長物秪有一件陳年腐爛底東西今日拈來卻好斬新條令驀豎拄杖云見麼一枝梅破臘萬象悉回春下座。

元旦上堂祝聖畢僧問元正啟祚無物不新請問如何是新年頭佛法師云康熙立極僧云恁麼則春風吹綻千林玉依舊庭花笑檻前師雲山僧拄杖子未開封在僧云且喜今年樂太平師云闍黎作麼生僧便喝師云今日且放過士問月正元日萬物維新如何是和尙爲人一句師云今日好風起東北士云昔時無趣元旦云羣靈咸在此光中皆得如來三昧力還會如來力麼以兩手作掇石勢云遏拙來意旨如何師云居士委悉卽得士云時有僧問重多少趣云飯袋子輕重也不知又作麼生師云大有人疑著士云恁麼則祖孫嫡骨親承紹一度拈來一度新師拈拄杖云這个不屬新舊你作麼生士云風和鳥語媚沙界盡沾恩遂作舞歸位師大笑乃云古今天地古今日月張公喫酒李公醉東村王老夜燒錢若非爆地一聲焉知有這个境界且道是何境界聻元正啟祚萬物咸亨便下座。

驚蟄圓期上堂問風和日暖花笑鳥啼祖意明明千差一貫正當恁麼時如何是上元消息師云金香鑪下鐵昆侖僧云目前四眾佇聽雷音見聞未兆之先且道是何境界師云你道个什麼僧云秪如今日解制應時及節一句又如何師云知恩者少僧云範蠡湖頭可謂光輝溢目師云再道一句看僧云不必重宣師云一任跳問結制時把斷要津解制時放開一路如何是一路底事師卓拄杖云你道是解是結僧云春風來戶牖拄杖撥煙雲師云鐘樓無耳朵闍黎試道看僧呈坐具勢師云傍觀者哂僧云大眾沾恩學人禮謝去也師云看仔細問有問有答且止無問無答作麼生師便打乃云卽心卽佛按驢頭喫艸非心非佛嚼飯餵嬰兒不是心不是佛不是物僧從天臺來卻往匡廬去恁麼也一頓不恁麼也一頓則且置秪如圓期一句作麼生霹靂一聲開蟄戶蝦蟆蚯蚓盡翻身遂攛下拄杖下座。

普明鴛老和尙靈骨入塔至興善寺師拈香雲此一瓣香觸不得背不得爇向鑪中供養三十年前當山本師鴛湖大和尙今日入此淸淨光明幢中得大安隱惟願四海臻從八方穩密亙古亙今爲祥爲瑞且道我先師歸根一句又作麼生崇云繞飛閣喬木蔭淸溪遂燒香。

二月十九日鹽官仲璘徐居士設齋請升座僧問闡佛法於光天扇慧風於化日秪如整理頹綱一句作麼生道師云你且喫棒僧云智與師齊減師半徳智過於師方堪傳授如何是智過於師底句師云且道老僧在甚麼處僧便喝師便打僧云棒喝權衡施妙用詞鋒縱奪續風規師打云這一棒賞你罰你僧云某甲分疏不下師云納敗僧禮歸位師以兩手策眉云圓通門打開了也汝等諸人還見大士麼如或未然山僧爲汝注破今日有个鹽官徐居士不忘靈山記別至我寂寥之門恭請山僧舉揚个事遂舉拂子云處處是彌勒家家觀世音擲拂子下座。

子瑜汪朝奉薦孫請升座問昔日藥山久不升座意旨如何師云雞寒上樹僧云及至升座一言不吐便下座又作麼生師云鴨寒下水僧云今日和尙被汪居士逼勒升座如何利生一句師便打乃云心生則種種法生心滅則種種法滅這是先聖慈悲隨機方便若是宿有靈骨底便能全身擔荷卽知一大藏教是个注腳如或不然未免被言句所轉聲色所籠鳥能得大解脫乎今日子瑜汪居士恭請金明舉揚般若爲拔亡孫翼升證此不生滅地免墮沈淪且道作麼生薦拔遂拽杖云空山積雪都融盡滿目春光到處新下座。

慧峯請升座師驀拈拄杖云觀音大士在山僧拄杖頭上降生了也大眾見麼若也見得大悲願力示現受生或現一切種種身說一切種種法度脫一切種種眾生情與無情不可思議功徳眾中還有知恩者麼如或未然更聽一偈炎炎酷暑正斯時懶鼓娘生兩片皮欲識普門眞面目黃鶯啼在綠楊枝復舉僧問圓悟如何是諸佛出身處答云薰風自南來殿閣生微涼金明不然如何是諸佛出身處淸晨喫白粥而今又覺饑卓拄杖下座。

佛成道日升座問智慧徳相人人具足曠劫未嘗迷今朝奚有悟不涉迷悟一句請師舉揚師云透頂透底僧云與麼則龍吟霧起虎嘯風生師云更須著力乃舉拂云這一著子自塵劫以來無纖毫隱蔽只因迷悟之殊致有聖凡之別所以荒城破寺洪揚古佛綱宗斷碣遺文突出祖師巴鼻頭頭顯現物物全彰且道山門與佛殿又商量个甚麼欲窮千里目更上一層樓昔日世尊睹明星大悟乃嘆云奇哉一切眾生皆具如來智慧徳相秪因妄想執著而不證得師復舉拂召眾云若道這个是拂子又是妄想若道這个非拂子又是執著且道作麼生是智慧徳相還見麼其或未然更聽一偈明星燦爛古猶今無柰羣生眼自昏此夜雪山成道後煒煌原是舊乾坤擊拂子下座。

圓期卜右文羅子先嚴銘之卜逸仙文學陶爾彬居士等設齋請升座乃云舊閣閒田本現成多年頹敗勉支撐幸然不昧靈峯記要逼生蠶作繭呈驀卓拄杖云魯祖見人面壁漏逗不少藥山升座一言不措太煞葛藤金明又且不然修千佛閣始作禮千佛期已圓直使盡大地人有眼者見見是佛色有耳者聞聞是佛聲乃至行住坐臥於此閣中成就一切種種殊勝佛事成就一切種種殊勝妙緣所以經云佛子住此地卽是佛受用信不誣矣秪如麻三斤幹屎橛扇子跳上三十三天著帝釋鼻孔東海鯉魚打一棒雨似盆傾又作麼生喝一喝云有麝自然香何必當風立下座。

上堂衲僧行處有權有實有照有用有時拈一莖艸作丈六金身有時將丈六金身作一莖艸用譬如善舞太阿終不傷鋒犯手秪如楊岐道三腳驢子弄蹄行汝等作麼生會其或未然問取新長老去復云老僧主持金明多年𨿽則稍挽頹風實賴弘護之力邇來身疲神倦無補法門合宜退隱且道轉功就位一句又作麼生還家盡是兒孫事祖父從來不出門拽杖歸東堂。

鴛湖老和尙二十周忌設供拈香值永正和尙在右師顧云你看這老漢二十年來面目儼然相見則可道破卽不堪召大眾云還見麼遂插香雲珊瑚枝上意行淚爲誰思喝一喝云大眾禮拜老和尙。

項別駕薦嚴慈二十五周忌請升座師舉拂子云身從無相中受生猶如幻出諸形像幻人心識本來無罪福皆空無所住這是古佛大慈悲故於無所住處種種示現入滅受生以生死爲遊戲之場而不被生死之所窒礙今日孝子項謙恭請金明舉揚个事用薦伊先考錦衣衛大堂中府左都督賜蟒玉特進榮祿大夫蘭齋項公先妣誥封一品沈氏夫人於無所住處同明般若正因共證菩提道果且道金明作麼生舉揚遂揮拂云淨法界內任逍遙於無所住常安樂下座。

嘉興總鎭請上堂師拈拄杖卓一下云生生本不生滅滅何曾滅卽此無滅生示現於生滅昔有張拙問長沙和尙云弟子嘗聞千佛名經未審千佛居何國土沙云黃鶴樓崔顥題後秀才可曾題否拙云不曾沙云得閒題取一篇好師雲長沙老漢𨿽則婆心格外全提未免誤人失拈脫韻若問山僧千佛居何國土劈脊便棒苟知落處便知今日督府特建千佛道場惇請山僧舉揚般若爲薦少師元朴李公早登淨妙國土速證無上菩提且道少師卽今在甚麼處其或未然更聽我偈百千諸佛無回互黃鶴樓前絕覆藏識得大虫元是虎蓮開臘月更馨香復卓拄杖下座。嘉興大藏經介庵進禪師語錄

介庵進禪師語錄卷二

嗣法門人眞倪本則眞鑑眞啟編

司農曹秋嶽居士設齋邀諸紳士放生請師升座僧問護生須是殺殺盡始安居因甚金明又放生師云只因原是釣來魚僧云猶是人天不了句畢竟如何得大安樂去師云直須退後僧云學人則不然師云你作麼生僧云一句截流萬機寢削師便打僧云這一棒不當喫師云伶俐衲僧僧云被和尙看破便禮拜師復打云不可放過乃云薰風自南來殿閣生微涼溪深蔭喬木蟬噪芰荷香昔有龐居士云護生須是殺殺盡始安居會得个中意鐵船水上浮龐公與麼道𨿽則權衡在手據令而行檢點將來大似有違句義欲與盡大地眾生解粘去縛直是未得在何故太賒生今日曹秋嶽居士設齋邀諸紳士廣贖放生使其頓破网羅脫活自在豈不暢快也哉且道與古人是同是別若道同有屈龐公若道別又孤秋嶽居士畢竟作麼生拈拄杖云看看飛潛縱林壑正是報恩時復卓一卓下座。

開鑪梵勝二知浴請上堂首座問當陽突出覿面相逢舊案重拈卽不問迥出威音句若何師云萬里江山一團鐵僧云今日鑪韝弘開陶鑄聖凡正令全提千差坐斷又作麼生師云義出丰年僧云若然則頂門眼正肘後符靈作家宗師天然有在師云儉生不孝僧云看這老漢一條鐵脊梁總被法上座折倒了也師云不信道僧云人天眾前捋虎須等閒不是小兒戲師云切須珍重僧禮拜歸位尼問世尊廣演三乘十二部又言無法可說滅度無量眾生又道無眾生可度和尙今日升座未審是有是無師云且道我今日說法不說法尼云恁麼則截斷兩頭騰身物外師拈拄杖云你還識這个麼尼舉拳云耀古騰今去也師云不識不識尼喝師云再喝看尼擬議師喝退乃云金明今日開鑪炭墼渾無一个且喜露柱燈籠个个圍鑪打坐縱有伎倆神通到此俱成話墮直使見聞掃除根塵脫落冷灰裏爆地一聲定然露出本來面目顧左右云秪如僧問趙州萬法歸一一歸何處州云我在靑州做一領布衫重七斤汝等作麼生會良久云不經霜雪苦爭得歲寒心拽拄杖下座。

俗弟張翰芳張承芳請師爲母賀氏孺人十周忌辰上堂問香飄巖桂卽且止體露金風事若何師云抖擻不下僧云那吒太子析骨還父析肉還母然後現本身說法且道本身作麼生現師云瞎僧云師今髙升猊座爲母說法未審先靈在甚處安身立命師云放汝一頓僧云秪如一子出家九族升天因甚目連母墮地獄師云確問金風透體全彰本地風光丹桂飄香觸破當人鼻孔正恁麼時不涉證修一句請師垂示師云拄杖長七尺僧云秪如昔日世尊爲母說法諸天咸證無生今日和尙爲母追修四眾得何利益師云知恩者少僧云與麼則忉利宮中陳舊案金明堂上又增新師云闍黎作麼生僧禮拜云一句無私語大地盡沾恩師卓拄杖一下乃云昨秋桂逐金風去今得金風桂又開此事明明人不薦自攜竹杖點蒼苔遂顧眾云我老母來也在山僧拄杖頭上大眾見麼蒼天蒼天容顏甚奇妙有眼莫能見惟我出家子慈悲通一綫昔有那吒太子析骨還父析肉還母然後現本身爲父母說法當時太子全施大用不無報本酬恩若是析骨析肉未免傷毀至體金明則不然今日不動一纖毫直現本身爲父母說法且道他說个甚麼聻良久云眼裏無筋一世貧下座。

師誕日曹府倪全壽送法被請上堂問威音那畔早落今時朕兆未分已前請師慶誕師云露僧云秪如古人道金蓮從地湧寶蓋自天垂明什麼邊事師卓拄杖一下僧云上來法要已沐垂慈濟上宗乘還許別通消息也無師云徹骨徹髓僧云鋒鋩不展六國升平如何是一喝如金剛王寶劍師云利害也不知僧云牙爪才施羣靈失色如何是一喝如踞地獅子師云野幹潛蹤僧雲龍文出匣照盡妍媸如何是一喝如探竿影艸師云看破了也僧一喝云如何是一喝不作一喝用師亦喝便打僧顧眾云大眾看看臨濟老人放光動地也師云你瞎那僧云大眾證明師云恰是士問如何是父母未生前面目師揮拂云見麼士云現今和尙登座龍天慶祝與父母未生前相去多少師豎拂云且道是多少士一喝師云你這一喝落在甚麼處士云日暖小春添瑞气法筵燦爛慶華封師復揮拂一下尼問請問和尙如何是壽師側耳云問什麼尼復問師云過去了也尼云如何是壽用師便打乃云霜天舊日古院新興八字打開風調雨順山河大地盡作琴聲艸木叢林悉爲獅吼發最上機成無漏智卽此一片法被多少人到這里補綴不來惟有曹府倪全壽乃能善巧成就並祝山僧初度作大勝事今日掛向寶華王座一任人天瞻仰取足以此祈福則福崇以此祈壽則壽永乃至一切以此祈求無不遂意秪如山僧未升此座爲什麼亦要伊預爲施設召大眾云且道他有甚長處良久云髙著眼便下座。

眾居士請上堂僧出才禮拜師云今朝不答話便打僧喝師復打僧云禮拜和尙有分師云好棒可惜許士問三藏十二部教一期方便世尊說不到處請和尙說師云紙灰裏煙雲士云千七百則公案總屬葛藤祖師舉不到處請和尙舉師云又一點也士云秪如孔子道吾道一以貫之如何是一貫師云截斷葛藤士云曾子又說夫子之道忠恕而已矣喚什麼作忠恕師云問取居士士云恁麼則三教同歸去也師云喚甚麼作三教士云一句了然超物外千聖從教立下風師云更須努力乃云一生二二生三三生萬物是則是秪是順水張帆且無逆風把舵金明要問一從何生良久云力口希咄咄咄貓有插血之功虎有起尸之徳復舉龐公云難難十石油麻樹上攤龐婆云易易百艸頭邊祖師意靈照云也不難也不易饑來喫飯困來睡這公案古今拈提不少秪是未具透關眼在金明有八十拄杖這三个漢不合將官路分疆立界說難說易好各與二十拄杖還有二十拄杖聻有功者賞喝一喝下座。

臘八日升座師云跨深山擒猛虎獵夫之勇也入渤海斬蛟龍漁父之勇也捨萬乘之軀睹明星而悟道瞿曇之勇也水稜上走馬劍刃上翻身衲僧之勇也且道金明拄杖子勇又作麼生良久云自出洞來無敵手得饒人處且饒人拽拄杖下座。

大雪慧峯設齋請上堂師云撲落非他物縱橫不是塵山河及大地全露法王身古徳與麼語大似話作兩橛金明與麼揀點還有過也無驀豎拄杖云於此會得便能掀開無底藏運出自家珍信手拈來無非是供管取延齡益算集福彌增秪如今日慧峯設齋山僧上堂且道還有優劣也無卓拄杖云年年送供非無事只爲靈山受記來下座。

解制梵知浴請上堂僧問香風滿座卽不問上元消息事如何師雲天晴日頭出僧云好个話端師便打問盡大地是劫火舉坐具云這个可壞麼師云正好參取僧云爲甚麼火不能燒水不能漂師云那里見得僧云禮拜和尙去也師云哩

哩蘇嚕蘇嚕乃云執之失度必入邪路放之自然體無去住祖師三百六十骨節八萬四千毫竅一時打開了也汝等諸人作麼生有一般漢聞之便恁麼去必入邪路不恁麼去執之失度且道畢竟如何得放之自然體無去住聻良久云雪後始知松柏操事難方見丈夫心復舉僧問智門如何是般若體門云蚌含明月如何是般若用門云兔子懷胎死心和尙拈云如何是般若體云一堆屎如何是般若用云屎堆裏虫應庵老祖拈云如何是般若體云相見便無禮如何是般若用雲從來愛打哄師云這三个老漢直是好笑一人頭匾如扇一人鼻孔撩天一人舌頭拖地若人揀點得出許伊具一隻眼或問金明又且不然如何是般若體但對他道佛眼覷不破如何是般若用閃爍無親以拄杖卓一卓喝一喝下座。

浴佛日覺上座初度請師上堂才出娘胎血未幹帶來毒气逼人寒當時若遇英靈漢兩手教伊何處安遂喝一喝云昔有遵布衲浴佛次藥山和尙云汝但浴得這个要且浴那个不得遵云把將那个來藥山休去師云你看他兩个一个有頭無尾一个有尾無頭揀點將來二俱不了若是个漢待他道要且浴那个不得便好與一杓不惟頭正尾正管取愈添光彩藥山休去腦後見腮今日覺上座初度直是小出大遇何故聻不因漁父引爭得見波濤下座。

臘八空有知浴請上堂僧問鼓寂鐘沈集聖凡前三三與後三三个中自有眞消息兩不成雙一不單如何是人中境師雲門前一湖水堂後千竿竹僧云如何是境中人師云你總見渠不得僧云如何是人境俱奪師云喫棒喫棒僧云如何是人境俱不奪師云不知痛癢在僧禮拜云放去蠡湖千尺浪收來梅嶺一枝春師雲閒言語僧問擡頭雙眼瞎徹骨嘆奇哉雪嶺梅花放香風動地來如何是未睹明星事師云眉毛在眼上僧云睹後又如何師云鼻孔大頭垂僧云世尊悟道此事確否師云正好疑著僧云本具如來智慧爲甚又假明星而悟師云不是苦心人不知僧喝師便打乃云過去諸如來斯門已成就以杖左卓一下云向那邊著現在諸菩薩今各入圓明以杖右卓一下云向這邊著未來修學人當依如是法以杖中卓一下云大眾見麼若道這是法如何又喚作拄杖子若道是拄杖子且道法在甚麼處以杖橫按云向這里得个入處管取參學事畢何故等閒拋出活人丹自有淸風動天地復卓一卓下座。

元旦上堂師拈杖云三百八十四日之元四千六百八時之首靈光獨耀萬物咸亨新婦騎驢阿家牽借婆裙子拜婆年則且止只如不涉新舊一句作麼生良久云昨夜睡來牀薦暖天明又覺曉霜寒拽杖下座。

佛成道日慧峯請升座師云今朝臘月八事事都寥廓小乘是錢貫大乘是井索鐵人心膽傾石女寒毛卓拾得火柴頭剛拈破木杓驀卓拄杖一下云釋迦老子以此大驚小怪三世諸佛以此出生入死歷代祖師以此聯輝續焰天下老和尙以此接物利生且道金明以此又作麼生遂喝一喝云尋常一樣窗前月才有梅花便不同拽拄杖下座。

師誕日卜右文施約庵羅子先曁眾文學等請師升座僧問法筵大啟四眾云臻師今誕辰願聞斯要師雲天上天下僧云恁麼則萬人瞻仰處紅日耀中天師便喝僧云全承恩力去也師云你甚處見得僧喝師便打僧云也是過後張弓師又打乃云靈光獨耀迥脫根塵正眼洞明十虛無間如是則掀翻是非窠臼截斷生死根株山林城市全彰少室風規海月湖天揭示拈花要旨佛祖不傳之妙心直使人人知有父母未生前面目管教个个知歸所以釋迦老子云於一毫端現寶王剎坐微塵裏轉大法輪𨿽然猶是化門未是衲僧本分且道如何是衲僧本分設有个傍不甘底出來掀倒禪牀喝散大眾踏倒爛槌一頓堪報不報之恩共助無爲之化有麼如無今日進上座不敢囊藏被蓋去也遂卓拄杖雲天上有星皆拱北人間無水不朝東喝一喝下座。

師至海鹽福業寺鄕紳徐伯玄禪徳濟公曁眾護法設齋請升座問正值淸和朔四眾請上堂敢問如何是曹溪金彈子飛向武原臺師云普天匝地僧云如何是鴛湖千尺浪三竺萬重波師云沒頭浸殺僧云如何是正法明如來今日登獅座師云一任觀瞻僧云滿堂朱紫客盡是讀書郎三教原無二一貫發金光師云惟汝漆桶問向上宗乘卽不問入廛垂手事如何師云福業堂前看取僧云千峯勢到嶽邊止萬派聲歸海上消師便打乃云堂堂正體亙古亙今公案現成十方坐斷所以天地以此覆載日月以此照臨君王以此坐享太平驀拈起拄杖云且道木上座以此又作麼生遂卓拄杖云觀世音菩薩將錢買糊餅爲什麼放下手來卻是饅頭鐵蛇橫古路一馬生三寅下座。

法上座設齋請升座云魯祖面壁土曠人稀祕魔擎叉相逢者少咄哉這漢子全身入荒艸入荒艸誰可曉卓拄杖一下云有意气時添意气不風流處也風流喝一喝下座。

結制主峯首座設齋請升座僧問展開臨濟舊旌旗迅發普明新號令橫按莫邪卽不問法戰當陽事若何師云風髙日朗僧云恁麼一句語中含日月片言千古振宗風師雲海晏河淸僧云秪如結制開鑪煆煉聖凡正令當行千差坐斷正恁麼時設有不受煆煉者和尙又作麼生師云有甚長處試舉似看僧云今日不但人天贊仰古佛到來也須作禮三拜師云三十年後有人笑汝在乃云結在解處無繩自縛解在結處將錯就錯去此二途眉須墮落這是叢林古例金明今日隨例顚倒與諸人結卻去也且道汝等向甚麼處出气遂以拄杖卓一卓云不是一番寒徹骨爭得梅花噴鼻香下座。

臘八日宦陳上座設齋請升座僧問今朝打失娘生鼻帶累兒孫拖水泥卽不問未離兜率事如何師云大雪滿長安僧云恁麼橫身宇宙到處稱尊師云泥豬癩狗僧喝師云亂喝作麼僧云切莫壓良爲賤師云被汝看破僧禮拜師便打乃云朔風凜冽瑞雪飄颻盡大地變作一个雪山了也眾兄弟汝在此中行住坐臥還見頭頭瓊樓玉殿麼還見處處琪樹瑤華麼直得普賢失其境界文殊無處藏身還見麼苟或瞥地便見黃面瞿曇在雪山睹明星悟底如龍得水似虎靠山不然莫怪他道奇哉一切眾生皆具如來智慧徳相秪因妄想執著而不證得良久云這老漢拾得鼻孔失卻眼睛大似無人證明幸有金明拄杖子與他證據且道拄杖子阿誰證據遂噴嚏一下下座。

內院陳太夫人吳氏同羅門胡氏子上騆居士等設齋請升座師拈杖云卽心卽佛非心非佛不是心不是佛不是物且道畢竟是甚麼遂卓一下云今玆眾檀信皆夙植徳本不昧初因賫送淨資設齋恭請舉揚个事山僧亦未免作个普門品隨類應化去也或現佛身或現菩薩身乃至或現長者居士宰官婦女童男童女人非人等身應以得度卽皆現之而爲說法令其解脫眾中莫有知恩報恩者麼若信得▆永劫不忘苟或未然孟春猶寒伏惟珍重下座。

解制益庵設齋請升座當陽一著絕是絕非才涉思惟白雲萬里所以有時把住水泄不通有時放行風行艸偃有時放行中把住處處綠楊堪系馬有時把住中放行家家有路透長安金明與麼語話猶是黃葉止啼秪如總不恁麼時汝等諸人向什麼處趨向良久云莫將閒學解埋沒祖師心喝一喝下座。

丙申護法眾紳士迎師回院設齋請上堂師拈香畢舉拂拂云春光徧野足生涯頭角崢嶸絕覆遮業債九年償未了今朝又扯上犁耙召大眾云還有共相證明者麼眾無語師云金明今日失利乃云大道無形離名絕相𨿽有世間一切成住壞空之相而實無有驀豎拂云且道這个又是甚麼於此薦得便能於成住壞空處頭頭顯現法法全彰終不被成住壞空之所轉換且能於成住壞空之中作大殊勝佛事建立宗旨扶豎法幢洪揚古道重整頹綱不妨掀翻如來寶藏運出自己家珍莊嚴法界供養十方直使盡大地羣生解粘去縛拔楔抽釘豈不暢哉苟能如是亦不枉在閻浮提打一番之繞其或不然未免迷眞逐妄自暴自棄且道金明還有爲人處也無喝一喝云漏逗不少復舉雪峯禪師行腳回院示眾雲光陰倏忽暫須曳浮世那能得久居出嶺年方三十二入閩早是四旬餘他非不用頻頻舉已過還須漸漸除傳語滿朝朱紫貴閻王不怕佩金魚師云金明今日回院不免效顰舉似大眾幻生漚泡命須臾百歲時光亦暫居一日云居猶分定九年蠡水又成餘人情冷淡閒消得名利空花早已除自笑江頭蓑笠老垂絲千尺爲鯨魚以拂連擊下座。

上堂舉淩行婆問浮杯盡力道不得句分付阿誰師云賊是小人杯云浮杯無剩語師云俗气也不除婆云未到浮杯不妨疑著師云識甚好惡杯云更有長處不妨拈出師云劍去久矣婆斂手哭云蒼天中更添怨苦師云勘破了也杯無語師云放過則不可婆云語不知偏正理不知倒邪爲人卽禍生師云時衰鬼弄人有僧舉似南泉泉云苦哉浮杯被這老婆摧折一上師云人平不語婆聞得笑云王老師猶少機關在師云掩耳偸鈴時有幽州澄一禪客詣婆乃問南泉爲甚少機關師雲水平不流婆哭云可悲可痛師云直不藏曲澄罔措師云看卽得婆云會麼師云乞兒伎倆澄合掌而立師云擬卽失婆云跂死禪和如麻似粟師云欺敵者亡澄一舉似趙州師云傳語漢有甚了期州云我若見這臭婆問教伊口啞師云太勞生澄云未審和尙作麼生問伊師云失錢招罪州便打師云果然澄云爲甚卻打某甲師云不知痛癢州云似這般跂死禪和不打更待何時師云可賞可罰婆聞卻云趙州合喫婆手中棒師云病患膏肓州聞得哭云可悲可痛師云慣得其便婆聞乃嘆云趙州眼光爍破四天下師云捉敗了也州聞得令人去問婆云如何是趙州眼師云瞎婆乃豎起拳師云將謂將謂僧回舉似州州乃有頌與婆云當機覿面提覿面當機疾報爾淩行婆哭聲何得失師云放去又收來婆有頌答云哭聲師已曉已曉復誰知當時磨竭令幾喪目前機師云且許一半復云這隊老婆禪漢今被山僧一个个剿絕了也眾中還有傍不甘者麼遂喝一喝云殺人刀活人劍下座。

上堂金明度夏出尋常喬木陰森野鳥狂破屋無門云自掩行深更有艸花香大眾還見麼堂前艸堂後艸出門便是艸不出門亦是艸老僧與大眾總在艸裏輥正恁麼時還有出艸者麼一僧云喚什麼作艸一云某甲總不會一云和尙是何心行一云正是某甲放身命處師云有甚麼交涉便起。

上堂鶯啼溽暑風送花香嫩綠含煙於池畔新篁吐霧於庭旁一等共坐喫杯茶須是家里人方知趣味試看大通智勝佛十劫坐道場爲甚佛法不現前旣不現前十劫將甚麼受用若向這里道得一句不妨安茶適飯遣興過時其或不然艸鞋錢教誰還我頌云十劫堂堂盡打開髑髏見鬼莫疑猜只知事逐眼前過不覺老從頭上來。

上堂舉五祖演上堂云釋迦彌勒猶是他奴且道他是阿誰祖便下座師云金明當時若見他下座好與一摑何故見義不爲非勇也遂以拄杖一時打散歸方丈。

上堂舉石屋上堂云我有一句子欲與諸人說破又恐諸人罵我不與諸人說破又恐諸人疑我且如今說卽是不說卽是撫膝云知我罪我吾何辭焉師云石屋老人牙如利劍口似血盆到這里藏身露影未免使人向句子下卜度金明則不然遂拈拄杖卓一下云我有一句子早與諸人說破了也一任諸人罵我也可疑我也可何故心不負人面無慚色復卓一卓下座。

上堂舉道吾云髙不在絕頂富不在福嚴樂不在天堂苦不在地獄相識滿天下知心能幾人大慧云髙在絕頂富在福嚴樂在天堂苦在地獄誰知席帽下元是昔愁人師云道吾徑山各見一邊金明則不然處絕頂而未嘗髙住福嚴而未嘗富居天堂而未嘗樂在地獄而未嘗苦舉頭天外看誰是我般人。

元旦上堂舉僧問鏡淸新年頭還有佛法也無淸云有僧云如何是新年頭佛法淸云元正啟祚萬物咸新僧云謝師答話淸云鏡淸今日失利又僧問明教新年頭還有佛法也無教云無僧云年年是好年因甚卻無教云張公喫酒李公醉僧云老老大大龍頭蛇尾教云明教今日失利師云二尊宿提特个事不合道有道無鼓弄人家男女或問進上座新年頭還有佛法也無但向他道金明今日失利便下座。

端陽上堂舉大慧上堂今朝又是五月五大鬼拍手小鬼舞驀然撞著桃符神雙手捶胸叫冤苦笑巖云大慧恁麼道大似少个禁方何爲向靑天白日裏見神見鬼笑巖則不然今朝正是五月五雲從龍風從虎山僧要與十方現前諸大聖凡賭个賭信手拈來百艸頭甜者甜兮苦者苦師云笑巖和尙太煞提持未免隨邪逐惡口忙手亂金明又且不然今朝正值五月五不用雄黃並艾虎理能伏豹澤藏山雲散靑天日當午卓拄杖一下。

上堂舉僧問忠國師靑靑翠竹盡是法身鬱鬱黃花無非般若有人不許云是邪說亦有信者云不思議不知若爲國師云此是普賢文殊境界非諸凡小而能信受皆與大乘了義經意合故華嚴經云佛身充滿於法界普現一切羣生前隨緣赴感靡不周而常處此菩提座翠竹旣不出於法界豈非法身乎又般若經云色無邊故般若亦無邊黃花旣不越於色豈非般若乎深遠之言不省者難爲措意又華嚴座主問大珠和尙云禪師何故不許靑靑翠竹盡是法身鬱鬱黃花無非般若珠云法身無象應翠竹以成形般若無知對黃花而顯相非彼黃花翠竹而有般若法身故經云佛眞法身猶如虛空應物現形如水中月黃花若是般若般若卽同無情翠竹若是法身翠竹還能應用會麼座主云不會珠云若是見性人道是亦得道不是亦得隨用而說不滯是非不見性人說翠竹著翠竹說黃花著黃花說法身滯法身說般若不識般若所以皆成諍論妙喜云國師主張靑靑翠竹盡是法身主張到底大珠破除靑靑翠竹不是法身直破到底老漢將一个主張底一个破底收作一處更無拈提不敢動著他一絲毫要你學者具眼透國師底金剛圈又吞大珠底栗棘蓬具眼者辧得出不具眼者未必不笑師舉起拂子云若道拂子是法身落他國師圈圚裏若道拂子不是法身落他大珠圈圚裏若道不得道是不得道不是又落他妙喜圈圚裏且道如何得不落他圈圚聻遂擲拂云要出三大老圈圓則易要出金明圈圚則難便下座。

上堂舉宋天封佛慈禪師云禪家須貴大機大用要大休大歇安樂之地矣其或單明自己漢埋在化城不肯前進寶所便謂法眼言徳山小參決定話作兩橛雲峯言雪竇示眾眞實入地獄良由未至大機大用休歇大受用處妄以識情卜度爾祖照師顏有志於道當於古人未到處著眼師卓杖云佛慈老漢立宗旨建法幢於範蠡湖上可謂嘔心吐膽救時救獘𨿽然卻被顏侍者看破秪如道古人未到處著眼汝等作麼生良久云鯨吞海水盡露出珊瑚枝且道金明是化城是寶所若向這里得个撇脫要至大機用大休歇大受用處也不難說甚麼徳山小參雪竇示眾大眾還見佛慈老漢落處麼顧左右云看看拽杖歸方丈。

上堂舉無趣和尙問無幻師翁云徑山頌三玄三要徹骨徹髓道一句三玄三要絕遮護此二句中我欲取一句爲法汝道取那一句好師云賊身已露幻云和尙適來道那一句師云看孔著楔趣瞋目叱云汝得恁麼無記性師云試玉須經火幻云秪爲和尙徹骨徹髓師云可謂父嚴子孝趣笑云不然爲子一人卽得爭柰大眾何師云就窠打劫幻云取卽不辭恐孤負先代喪我後人師云披肝露膽趣云如是如是師云艸賊大敗顧左右云會麼不然更聽我頌玄要分明意轉深就中一句實難禁可憐無數癡男女往往隨言逐句尋喝一喝下座。嘉興大藏經介庵進禪師語錄

介庵進禪師語錄卷三

住蘄州三角禪寺嗣法門人眞文等編

示眾

崇禎癸未冬師受徑山觀音殿朗玄監院請結制示眾欲識佛性義當觀時節因緣時節若至其理自彰秪如今日結制諸方必有上堂小參攢花簇錦巧妙尖新布縵天网羅龍打鳳撿點將來盡落時獘徑山則不然且道如何施設顧視大眾云白日靑天切莫瞌睡好拍膝一下便起僧問如何是徑山境師云百萬松杉雙徑杳三千樓閣五峯寒僧云如何是境中人師云九九八十一僧云人境已蒙師指示向上宗乘事若何師便打問徑山祖窟八十七代祖師未審在何處師云眉毛在睫上僧云不會師云佛殿前看取。

因雪示眾百萬松杉被雪埋檐前鴉鵲繞生臺尋思秪爲饑無食遠遠飛從殿角來召大眾云旣是百萬松杉被雪埋爲甚麼殿角不被覆卻眾下語不契師代云無他棲泊處。

師爲雪轎大師上堂白槌云法筵龍象眾當觀第一義便一椎嶠乃震威一喝有僧請益師示偈云一惟一喝震天嘶就裏明機孰可知獨許淩霄委此事石人撫掌笑嘻嘻。

解制示眾豁開戶牖當軒者誰若也見得不妨腰包頂笠竿木隨身一任南天臺北五臺其或未然各須照顧腳下好。

師住余杭廣福寺示眾舉先廣福惟尙禪師述偈呈覺印印豎拳云正當恁麼時作麼生尙掀倒禪牀印遂喝尙云賊過後張弓便出師云覺印恁麼接人固是勾賊破家惟尙𨿽則當仁不讓早已墮坑落塹且道新廣福又作麼生客來無管待蒿湯備禮儀。

師住鐘溪太平庵示眾四月村莊菜麥黃銜泥紫燕語聲狂太平境色誰人委獨坐溪頭看水忙。

示眾僧問師燒木佛意旨如何師云圖取舍利僧云爲甚某甲不見師云瞎乃云大凡燒神化佛須具這些眼目始得不然各各照顧眉毛好只如趙州道金佛不度鑪木佛不度火泥佛不度水眞佛內裏坐又作麼生驀召眾云還見眞佛麼眾無語師呼行者點燈來便歸方丈。

師住武康天池寺示眾舉玉芝禪師問碧峯如何得不落人圈繢峯打一掌云是落也是不落也師云玉芝父子與麼問答大似二俱不了或問新天池但向他道未有這个消息道將一句來他若擬議劈脊便棒。

師置一斫刀日隨眾務遂舉起刀示眾云亦能伐材亦能養材復偈曰剛刀銛利出紅鑪斫盡云根不用磨衲子腰間曾佩得何愁栗棘葛藤窠。

示眾舉玉芝禪師因陸五臺問東土一千七百善知識卽今向什麼處去了芝指庭樹鳴蟬云這里也有一个臺云只這聲響便是麼芝云喚作聲響卽錯過去也師云玉芝與麼爲人不惟被此老看破要作他臨濟兒孫未得在且道天池又作麼生誰知遠煙浪別有好商量。

因僧說夢師舉仰山夢入彌勒院見堂中諸位皆足惟第二位空仰山遂坐有一尊者白椎云今當第二位說法仰山云摩訶衍法離四句絕百非諦聽諦聽及覺舉似潙山山云子已入聖位仰山便禮拜師云潙仰父子夢中說夢致累後昆瞌睡不醒隨語生解召大眾云還有不夢者麼良久云更深猶自可午後更愁人便起。

除夕示眾收拾閒家具燒除爛葛藤山房分歲靜深夜獨挑燈。

上元示眾千燈萬燈從這一燈起且道這一燈從何處起苟知落處交光相羅燈燈無礙秪如十方俱擊鼓十處一齊聞東家點燈西家暗坐又作麼生良久云一種是聲無限意有堪聽處不堪聽。

示眾細雨落花香冷淡晚風敲竹響晴空西來祖意我不會午夜推窗月上東。

示眾舉雪庵示眾云乍住城隍寺無東又缺西汝才擡眼起我便放頭低須髮白如雪身心爛似泥本來無佛法何處是全提逆川和尙拈云雪庵和尙固是尋常說話其柰家醜外揚雅山則不然水自悠悠云自閒紫廛原不異靑山缺長欠短尋常事只恐葫蘆醋不酸師云二老各逞家風別調固是雪曲陽春其柰髙和者稀金明又且不然城市山居絕異同頹然蒲坐沒西東身心佛法俱潦倒見色聞聲不用聾。

示眾大士神通無剎不現總皆知之及乎妙相莊嚴於十字街頭無人識得金明爲伊慶誕且道作麼生慶翻轉地皮苔尺厚鏟去堂前艸丈深還見觀音大士麼維那云昨夜三更月到窗師大笑歸方丈。

示眾舉僧問雪峯古澗寒泉時如何峯云瞪目不見底飲者如何峯云不從口入趙州聞舉呵呵大笑云不可從鼻孔入僧卻問古澗寒泉時如何州云苦飲者如何州云死雪峯得聞乃云趙州古佛遂遙作禮從此不答話大慧云雪峯不答話疑殺多少人趙州道苦面赤不如語直若是妙喜卽不然古澗寒泉時如何到江扶櫓棹出嶽濟民田飲者如何淸涼肺腑此語有兩負門若有辧得許你具參學眼師拈云一人理上有餘事上不足一人事理兼帶一人事上有餘理上不足惟有這僧置此一問卻較些子若是金明又且不然古澗寒泉時如何快與老僧持竹篦子來飲者如何劈頭便打且道答這僧不答這僧速道速道。

端陽示眾靈符一道示端陽萬法本閒人自忙療病不須尋百艸安心奚用覓諸方鳥啼花笑山猶靜雲散風淸日更長笑看小兒乘艾虎卻將虛勢喪眞常因僧請益示眾舉趙州問僧發足甚處師云賊身已露僧云雪峯師云面赤不如語直州云雪峯有何言句示人師云一不做二不休僧云尋常道盡十方世界是沙門一隻眼汝等諸人向甚處屙師云勾賊播梯州云闍黎若回寄个鍬子去師云賊過張弓保福展雲南有雪峯北有趙州師云就窠打劫雪竇云這僧旣不從雪峯來可惜趙州鍬子師云把髻投衙瑯邪覺云眾中有云寄鍬子去埋卻雪峯若道寄缽盂去便道盛粥飯用狂解夢見作麼商量不是僧縣手謾說學丹靑師云自賊識賊乃云這一隊老賊今日被山僧據款結案縛做一團擲向諸人面前了也還有與伊出气者麼遂拍膝一下云一狀領過。

示眾舉古大慈示眾雲山僧不解答話只是識病時有僧出便歸方丈雪竇拈云大凡扶豎宗乘須是辧个得失且大慈識病不答話時有僧出便歸方丈雪竇識病不答話或有僧出劈脊便棒諸方識病不答話或有僧出必然別有長處敢有一个動著大唐天子只三人師云大慈雪竇可謂好手手中呈好手殊不知得便宜處失便宜新大慈這里又且不然總不管他答話識病只是饑時喫飯倦來打眠如或未然老僧不惜眉毛更爲汝等頌出風規傑出沒多般一點靈犀照膽寒蝦跳不出斗憑君作話端大唐天子只三人千古萬古轢鉆。

中秋卽事示眾靈山指月家醜外揚曹溪話月外揚家醜隱川風味要且不然楖栗杖開花木患子白醭黑豆未生芽明月當軒掛致令精空甏徹底掀翻破家私盡情托出𨿽然不掛絕糧牌亦未免驚起廬山子魏胡子背地裏商量便將二斗黃米連宵供養拈起餅云大眾只如這个作麼生消受良久云數盞釅茶茆屋下一聲長嘯碧天秋便起。

芟艸示眾久雨初晴庭前艸深爲汝鏟卻自快胸襟且道作麼生鏟稊稗直教無影迹只畱梅竹引淸風。

示眾東熱鬧兮西熱鬧忙忙業識不知老城市山林盡炙慌獨我陶朱靜悄悄三伏之中別有秋竹風滿院誰云掃任他烈焰熾炎炎爍石流鉛日杲杲夏虫若解識寒水鐵牛決定被蚊咬被蚊咬驚起楊岐三腳驢百億須彌都撞倒。

曇維那請示眾舉王荊公入寺設齋看經師云利動君子公問佛未出世時看甚麼經師云瞎端師云相公周孔未出世時讀甚麼書師云瞎公云伶俐衲僧師云是何言歟復云荊公秪解險崖奪足不知平地喫跤端師𨿽則就險翻身大似順朱塡墨金明則不然待他問時但向道請相公髙著眼他若定動不妨道又是一卷不惟不負來機亦且經義有據秪如節文又在何處良久云離婁明未徹師曠聽非聰喝一喝。

示眾舉西余端禪師示眾云當山僧堂漏損寮捨崩摧經年無施主燒香累歲少檀那羞供恐有十方禪侶雲水髙人暫入荒山難爲駐錫可以溪山爲樂松柏充饑名利不幹懷飲食不爲念罷參知識懶訪禪林聞說教似春風聽談禪如說夢共居巖畔同受寂寥師云進朽這里與端師不別𨿽然更有一般奇特處自來千聖莫能知便起。

隱川大慈庵開田示眾若論這片田地從無始來人人本具號段四至毫不差誤只爲當人情生智隔逐妄迷眞以至惰農失業田地荒蕪甚而狡兔狐狼窟宅焉不惟輸官乏稅亦且無立身之地矣若是克家兒一見便識得自己這片田地號段四至分明決不犯他人苗稼定然起勇猛志發精進力操智慧刀刈除稗種握堅固钁鏟絕稊根趁時培植而靈苗自秀及節耕耘而異艸不生花開果實秋收冬藏如是則不獨輸官有稅亦且安家樂業受用無窮豈不慶快也哉秪如酬恩報國又作麼生良久云皇風化蠻貊盡唱太平歌。

端陽示眾師書五毒拈起召眾云是甚麼眾無語師卽扯破便歸方丈。

示眾舉盤山云似地擎山不知山之孤峻如石含玉不知玉之無瑕若能如是是眞出家育王杲云若能如是捏目生花師云若能如是踏破艸鞋。

示眾舉古徳云佛祖門風將委地師云苦說著令人心膽碎師云吾嘗於此切扶持全賴我兒孫師云有麼有麼不料兒孫先作獘師云塡溝塞壑古徳救時救獘不無顯揚家醜𨿽然還有知恩報恩者麼良久云涅槃心易曉差別智難明。

久雨示眾雲久雨不晴衲僧無處曬朗皮艸且置秪如虛空爛卻汝等諸人作麼生會復云收。

示眾舉洞山請泰首座茶次乃云有一物上拄天下拄地黑似漆常在動用中動用中收不得汝道過在甚麼。

云洞山大似將蝦釣鱉爭柰無大人相首座食到口邊被伊奪卻當時洞山若問金明但向他道孟春猶寒伏惟珍重管取洞山別眼相看亦且話行天下若作洞山待首座云過在動用中便與一枚果子且道賞伊罰伊。

示眾風柔日暖鳥語花香祖意教意盡在當陽山僧拄杖子適才園中散步耳畔鬧哄哄地將謂鬧市裏有甚奇聞仔細一看元來是蜂拄杖子不覺一笑便歸且道笑个甚麼百花叢裏過一葉不沾身。

示眾舉無趣老人與無幻和尙經行次聞風撼槎槤樹聲趣云此樹風來獅子吼風寂便涅槃幻雲樹倒風息時獅子在甚麼處吼趣良久幻云大好吼卽不是獅子趣便掌幻禮拜師雲樹倒風息時獅子大哮吼擬向樹上聞金毛變作狗。

示眾舉慈受深云秪是舊時行履處等閒舉著便淆訛夜來一陣狂風起吹落桃花知幾多師雲山僧尋常說汝等飯也不解喫且道淆訛在甚麼處苟知落處要見他慈受也不難。

示眾舉白雲端和尙云若端的得一回汗出便向一莖艸上現瓊樓玉殿若未端的得一回汗出縱有瓊樓玉殿被一莖艸蓋卻師云大眾還見白雲和尙落處麼甜瓜甜兮苦瓠苦。

示眾舉僧問雲峯如何是心地法門峯云不從人得僧云不從人得時如何峯云此去衡陽不遠大慧云雲門卽不然如何是心地法門不從人得不從人得時如何但云看腳下師云二老恁麼答話心地法門何曾夢見金明則不然如何是心地法門不從人得不從人得時如何劈脊便棒。

示眾舉僧問投子一大藏教還有奇特事也無投子云演出一大藏教又一老宿云演入一大藏教徑山杲云演出演入則不無二老若是奇特事三生六十劫也未夢見在師舉起拂子召眾云還見麼毫釐有差天地懸隔。

示眾舉世尊見文殊在門外立乃云文殊文殊何不入門來殊云我不見一法在門外何以教我入門來圓覺雲門內語門外語師雲門內門外且置大眾還見世尊麼良久云莫道無事好。

示眾師以拄杖按膝良久喝一喝遂歸方丈。

因僧請益傳燈正宗摘謬中有趙州別雪峯答古澗寒泉語峯聞云趙州古佛遙望作禮自此不答話摘云此亦傳燈所無者又云按趙州歸寂於唐咸寧四年雪峯歸寂在梁開平四年去趙州之寂已十三年矣設使趙州雪峯果是同日而有此語則應於遙望作禮曰自此不答話卻別有旨如無日字則又不止一十三年師時方旺化雪峯徒眾一千五百乃謂此十餘年中並不答話甚無著落者師云凡集佛祖宗統者須要具大知見大手眼宗匠乃能至公無遺始可矢心秉筆不然焉知有若隱若顯佛祖垂手不同及種種淆訛差別處以定千古不磨之案作後世破暗之燈乎當時雪峯趙州如風吹水偶爾成文爲天下萬世則安得執死板子謂無後語可發一笑且云雪峯徒眾一千五百乃謂十餘年中並不答話甚無著落如此見解妄判古人其謬更甚又將年月文字泥爲實據而集宗統大有乖於要旨則又遠之遠矣然則古今明眼宗師如大慧等拈提此案亦不少卻被塗糊俱爲瞎漢可不痛惜哉今有禪徳相逼不已山僧只得據款拈出也汝等大眾還知雪峯不答話底落處麼三十年後自有人在拽杖歸方丈。

彌勒殿上梁師以杖拊梁云久藏深谷養育良材自出山來便成梁棟今者光輝林澤蔭翊山崇眾材端拱惟尊爾躬遂顧左右云且道上梁后又作麼生香風吹四野闔國盡興隆遂曳杖雲起。

啟七示眾一七七一銀山鐵壁一錘粉碎大事了畢且道從甚麼處下手遂拍膝一下素弘維那出云和尙一場敗闕師瞠目視之那便喝師云已遲八刻那禮拜師打云也不得放過。

示眾舉無趣祖心與身語云我有爲爾有爾無我本無有無端在爾生死干涉我有爾有生死爾無生死無不是我多爾累我處也多金明閱此直是好笑看這老漢葛藤不了今日不肖兒孫縛作一團拋向人前一任揀責偈曰心身本無殊體用自分別有無俱夢幻生死如湯雪動靜不相干迷悟一輪月爾我實同途聖凡皆共轍或有旁不甘出來道金明與麼語葛藤轉不了但對他道情知你向鬼窟裏作活計。

示眾舉石雨和尙示眾舉鴛湖老人頌瑞巖喚主人公案云白日靑天作夢夢中頻喚主人直饒惺惺喏喏也是無主孤魂乃云瑞巖是了手底人爲甚他道是無主孤魂不知瑞巖過在什麼處眾下語不契復云莫道無人激發好師云惜乎我當時若在見他道瑞巖過在什麼處但云和尙又恁麼去也又云莫道無人激發好不妨云若非和尙幾乎孤負普明金明與麼道汝等作麼生還知他落處麼不然莫道無人激發好。

示眾舉石雨和尙參南明師翁於龍居問一念緣起無生超彼三乘權學等見阿誰緣起有生耶翁與一喝石茫然始知有做工夫事後石和尙作翁語錄序中出此語眞見其所得終不自欺也頌云震聲一喝絕離微徹底婆心接上機觸著頓忘三際斷炎炎六月雪花飛。

玩月示眾舉普明老人同雪嶠大師上弦夜看月次雪指月問云這半个在那里去了老人良久云會麼雪云也只得半个老人云這半个在那里去了雪亦良久老人云也只得半个雪大笑師云大眾看他二大老舉揚个事如善舞太阿終不傷鋒犯手𨿽然金明當時若在忍俊不禁便好拂袖而出何故聻此夜一輪滿淸光何處無。

因雪示眾舉南明廣和尙看雪次因侍僧云滿山都是雪尙云隨聲逐色漢僧云乞師離聲色道一句尙云滿山都是雪金明旣爲他兒孫不敢囊藏被蓋今日舉示大眾也要各个知其落處且道當時吾師翁答這僧語爲復壓良爲賤爲復以楔出楔試道看若下得這一語許伊具一隻眼。

落堂示眾結制以來又七日燈籠露柱絕消息後園竹子數百竿橫者自橫直者直咄。

上元示眾今夜上元節無法可與說常住兼淡薄無物可與悅只有一盞無盡眞燈明如杲日寬若太虛汝等一期辛苦不妨拈出應个時節遂以如意打圓相云大眾見麼三世諸佛在此燈光裏轉大法輪歷代祖師在此燈光裏聯輝續焰天下老和尙在此燈光裏建立門戶且道金明在此燈光裏又作麼生施設試道看良久遂起身云大眾謝茶便歸方丈。

示眾舉楊岐會和尙示眾楊岐乍住屋壁疏滿牀盡撒雪珍珠縮卻項暗嗟吁翻憶古人樹下居山僧亦有一偈舉似大眾十載金明敗屋居從教風雨懶嗟吁髙枕臥勝山廬等閒唱个樂余余。

祖師進堂示眾九年面壁水出髙原隻履西歸苗從地起且道祖師到金明作麼生師顧左右云攜瓶拽杖著。

病中示眾病乃眾生之良藥所以佛病眾生病眾生病佛病咄喚什麼作病若會得此病根源不獨覓他起處不得亦非攢簇不得底說甚三百六十骨節八萬四千毛竅通身是徧身是直得絕後再蘇出一身白汗始得自在方可津濟四生梯航九有所以入眾生身卽爲眾生之良藥豈不快哉且道還有不病者麼嗄徳山道底。

築墻開示山僧以大圓覺爲我伽藍身心安居平等性智所以主賓互用與奪臨時不葺墻塹而自固不立知事而普堅縱有賊來窺伺無門要且覓其賊影了不可得設若迷雲障天慧日不露便見墻塹不牢道根不固未免引賊入宅以劫家寶大眾還知麼卽汝六根門頭放光動地底是汝等主宰一點瞞他不得爲墻爲塹扶佐法門爲甚不知汝旣不知賊得其便卽此不知底則被意賊劫汝珍寶了也乃至色聲香味觸又被眼耳鼻舌身等賊劫汝珍寶了也豈特身外賊而已哉卽今汝等主宰在什麼處苟得落處無論身內身外才見賊影便好一刀兩段何故當斷不斷反遭其亂𨿽然汝等還見賊麼拍膝一下云或有人出來云和尙與麼道也是賊過後張弓卽向他道我亦識得你。

端陽示眾今朝五月五劃龍船打鼓道人眞个貧懶向諸方賭獨存窮相手拈起越今古收拾百艸頭那管甜及苦燒取一鍋湯弗論凡與祖澡浴病根除黃金賤如土阿呵呵數莫數臨崖看滸眼夫子不生魯。

示眾舉南明和尙住徑山時雪庭大師呈偈曰從來無物可同儕自向山中自活埋五十年來踐履事娘生一隻臭皮鞋明答偈云旣云無物可同儕誰向山中誰受埋五十年前娘未養喚他甚麼作皮鞋師雲山僧亦有一偈舉似大眾遂拍膝云不是物兮不是儕重巒卓出絕煙埋自來忘卻年和月剛曬階頭破艸鞋。

示眾今朝六月六貓狗盡洗浴人家裹餛飩金明攪麩粥非是矯世孤天然不同俗掀翻三藏經不將口來讀好摘火中蓮勁栽石上竹淸徹絕比倫別有頂目忽思田舍翁如油爊炙肉報告出家兒毋虛度此伏。

佛誕日示眾摩耶腹內善哮吼一出頭來便見醜人無下賤賤自生至累兒孫不喞澑漏逗鎭州普化翻筋斗。

佛誕日示眾眾作禮師云今日釋迦老子露頭面時節好與一杓惡水喝一喝云賊過張弓維那一喝師便打歸方丈那隨入師云你喝老僧喝世尊那云寧可截舌不犯國諱師亦打。

分餅示眾舉無趣老人分餅次云道得卽與老人與麼垂慈大似量小金明則不然道得與一枚道不得與一枚且道作麼生一僧云某甲慚愧師云與汝一枚。

僧請益師示眾云須是恁麼人始知恁麼事大凡禪家語錄一出如隨色牟尼珠使仁者見之謂仁智者見之謂智贊嘆及毀罵皆歸第一義近觀一等不知皂白便乃胡言亂道眞不識羞耳昨某孫鹵莽書至老僧一看中說老僧有失撿點處恐防後患不測所云順治問木和尙一則機緣傳訛之甚不覺絕倒老僧與士大夫應對機語具在錄中辛丑冬一日偶與曹司農閱弘覺北遊集上問參禪悟後人還有喜怒哀樂也無弘覺云逆之則怒順之則歡老僧見此暢快之甚因曹云和尙如何老僧云不是喜怒哀樂所以古今拈提俱向得意處別出手眼無非顯揚个事若道不合應答恐防後患只如雲門爲佛兒孫拈佛初生云我當時若見一棒打殺與狗子喫貴圖天下太平亦不合下此語耶汝等作這般見解錯會古今入地獄如箭射莫言不道。嘉興大藏經介庵進禪師語錄

介庵進禪師語錄卷四

住蘇州靑蓮禪寺嗣法門人眞炯編

小參

冬至小參僧問仲冬嚴寒卽不問一陽來復事如何師云七花八裂僧云秪如撥轉天關掀翻地軸是什麼人境界師便打僧云恁麼則獨步大方去也師云看你出醜乃云羣陰剝盡一陽復生範蠡湖寒冰發焰陶朱裏枯木花開直得燈籠起舞露柱懷胎若是目機銖兩底一點瞞他不得脫或未然未免寒暑推遷隨流節序驀拈拄杖云只這个能爲萬象主不逐四時凋且道作麼生是不凋底意良久云我愛日長添一綫大家撫掌樂升平卓拄杖一下。

佛成道日小參僧問雪擁巖扉直得寒灰豆爆雲開戶牖洞明古佛家風未審威音王已前還有這个消息也無師云塞卻汝眼僧云靈山一會儼然未散師云你鼻孔在甚麼處僧云萬古碧潭空界月再三撈捷始應知師便打僧云大眾證明師云證明你這漆桶乃舉華頂無見睹和尙贊云六年苦行一麻一麥餓得面皮黃凍得眼睛白夜半睹明星無端揚醜惡累及後代兒孫个个無繩自縛髼頭跣足出山來一任天下人貶剝卓拄杖云大眾還見釋迦老子麼若也見得便見無見老祖設或未然更聽一偈棄王宮投雪嶺一睹明星成正覺皮穿骨露嘆眾生贏得年年呷薄粥呵呵呵也大奇一輪杲日麗中天六六元來三十六復卓下座。

除夕小參窮時窮日窮月窮年北禪烹牯王老燒錢金明這里無可與諸人分歲剛剛只得一雙空手不妨應个時節遂擲拂子云撥燒榾柮火隨例接新年甲申東塔請師秉拂小參僧問擬伸一問師還答否師云不答僧云爲甚麼不答師云咭嘹舌頭三千里僧禮拜師打云且道是賞是罰僧云棒頭有眼通消息句下無私越聖凡師云負恩者多問如何是話頭師云殘碑橫古寺僧云不會師雲月落響前溪一僧遽出云達摩來也師云也須喫棒和聲便打乃云若論此一著子多寶佛塔從朝至暮竭盡爲大眾說了也何用進上座搖唇鼓舌作麼今日旣承方丈和尙命爲小參不免略通一綫良久云無情說法響如雷徹底教人當下歸聞者自聞聵者聵故來土上又添堆且道聞又聞个甚麼豎起拂子云若向這里透得去不妨省力聞也得不聞也得聞與不聞總得設或未然聞也不得不聞也不得聞與不聞總不得何故若將耳聽終難會眼處聞聲方得知喝一喝下座。

小參師云無去無來全體現不生不滅絕行蹤只因迷妄見差別直指人人徹舊容拈起拄杖云見麼見則非色卓拄杖云聞麼聞則非聲所以云只此見聞非見聞無餘聲色可呈君个中若了全無事體用何妨分不分若也會得生也是這个死也是這个分也是這个不分也是這个這个且止秪如今日孝子趙永聲追薦先考敬萱先妣李氏卽今在甚麼處安身立命還委悉麼頭頭盡是光明藏徧界無非極樂邦復卓拄杖下座。

佛誕日笑堂請小參今朝正值四月八摩耶夫人生悉達九龍吐水徹金軀六種震動雙眸豁手指天地逞本懷周行七步徧塵剎口裏喃喃稱獨尊賺他男女多驚赫惹起韶陽老古錐鐵棒橫拈要打殺打不殺伊流至今一年一度惡水潑山僧乞食過鹽官檀信殷勤請說法升於此座說甚麼無孔鐵錘當面擲驀豎拂子召眾云還見釋迦老子麼遂擲下一僧拈起雲原來在這里師便打一僧顧傍僧云多口阿師師亦打。

薦慈小參師以拂子擊三下云秋風生夜涼破壁吟寒螿若人信得及處處沒遮藏昔有殃崛摩羅尊者因持缽至一長者門其家婦人正值產難長者問曰瞿曇弟子汝爲至聖當爲何法令免產難尊者曰我乍入門未知此法待問世尊卻來相報及返具事白佛佛云汝速去告言我從賢聖法來未曾殺生尊者奉佛疾往告之其婦得聞當時分娩師云好與三十棒不意二千年後有羅氏淑人欲翻舊案且無尊者至門及居士發問便乃撇然長往亦好與三十棒今值五七之辰孝童周櫮周梁懇請山僧舉揚此事用薦先慈驀召大眾云還知山僧兩處棒頭落處麼苟知落處方可自由隨處解脫不爲富貴之所籠罩苦樂之所纏縛直得生死一如古今一致脫或不然未免情生智隔想變體殊業識茫茫無本可據便有四生六道三塗八難之苦且道今日山僧作麼生薦拔良久云見麼血河化作白蓮池濁世頓成淸淨界喝一喝擊拂子下座。

冬至羅居士薦親請小參問羣陰盡一陽生正當與麼時薦拔一句請師舉揚師便打僧云恁麼則湘琳老居士全承恩力去也師云更須進步僧呈具云大眾見麼師云你見个什麼僧云不妨疑著師呵呵大笑乃云一切法不生一切法不滅若能如是解諸佛常現前喝一喝云冷灰裏豆爆了也汝等作麼生若是宿有靈根底漢管取一撥便轉便知自己安身立命處時時頂上一陽來復日日腳跟下萬匯發生如盤走珠轉轆轆地眾生秪爲昧此不生不滅之體隨境生情隨情造業隨業緣故三界升沈受報好丑今日孝子羅開驎同弟子騆以此不生不滅之誠恭請山僧舉揚不生不滅之法用薦嚴慈衡陽令湘琳公沈氏孺人證此不生不滅之體直與三世諸佛同一道場同一受用出沒捲舒縱橫自在秪如超然獨脫一句又作麼生天髙云象正瑞气滿庭中喝一喝下座。

聖節以拄杖橫按云世尊不說說迦葉不聞聞蜘蛛非烏梅蜻蜓非銹釘紫雲峯下折腳鐺復卓一卓云金明以此祝聖君。

小參師云法不孤起仗境方生悟進自住金明以來杜門六載抱病過時不料於今有執事人等相逼病僧結制況且柴無一根米無一粒菜無一莖直得空牢牢地致使諸方衲子到來聞見笑破唇皮有分今晚事不獲已舉个舊案昔日睦州唆臨濟問話不是好心楊岐請慈明晚參不是好心今晚執事逼我病僧結制且道是好心不是好心試定當看苟或不然未免唐喪光陰虛消信施一朝打到閻老子面前喫鐵棒莫道病僧不爲汝等說破。

除夕弟子全眞設齋請小參師云年去年來沒有盡期致得北禪分歲一味丰饒石屋除年十分賣俏金明這里總不與他鬥富且道又作麼生過歲顧左右云明晨大殿裏拈香復舉僧問無幻祖翁云臘月三十日到來時如何翁雲家無索債人金明則不然設有人問臘月三十日到來時如何但向他道爆竹響如雷且道與古人是同是別試分析看。

除夕小參問古徳云晚參不答話今夜和尙晚參還容問話者麼師便打僧云分明一句無私語舉出諸人側耳聽師云禮拜了喫茶去僧云金風吹玉笛幾个是知音師云獨你不知乃云歲盡月盡日盡時盡無明煩惱一齊盡所以經云無無明亦無無明盡向這里得个入處始知金明度歲家風迥別無牛可烹無道可說踏著稱錘原是鐵不則更燒一鑪榾柮烈焰亙天使大家暖烘烘地一場快活𨿽然各須照顧眉毛明朝與汝等宣妙訣下座。

師爲峽石汪子瑜對靈小參云疇昔金明坐七期幾番錐札爲君癡而今旣得知歸也劈面霜風正此時昔道吾弔慰侍者拊棺云生耶死耶吾云生也不道死也不道侍云爲甚麼不道吾云不道不道這老漢只解把住不解放行金明則不然若有問生耶死耶但云道道更問道个甚麼劈脊便棒苟知落處便解活人路上死人無數死人身上有活人出身處其或未然更聽一偈踢翻生死海打破涅槃城從來十九路迷悟幾多人。

護法眾紳士請修建豎竿小參師橫按拄杖云世尊建梵剎拖泥帶水長者插莖艸見義勇爲二千七百年前已曾倒卻雞足峯頭貧如徹骨二千七百年後今朝豎起範蠡湖上特地光輝直得掀天揭地換斗移星管取福國祐民時淸道泰召大眾云金明復整規模且道承誰恩力驀豎拄杖云將此深心奉塵剎是則名爲報佛恩下座。

除夕小參去年貧徹骨今年徹骨貧直貧貧徹底始見徹貧貧驀卓拄杖云擊碎虛空煨榾柮拍雙赤手接丰年復卓一下。

項別駕請師點主對靈小參師云無常生死法漚露若夢幻惟善能奉持當處卽解脫所以古佛云假借四大以爲身心本無生因境有前境若無心亦無罪福如幻起亦滅驀豎拂子云這个是心耶境耶旣不是心又不是境且道是个甚麼擊拂云君子可卜今日牧公居士爲先伯思華公五七之辰惇請山僧舉揚个事用薦先靈且道思華公四大歸空五蘊非有主人公在什麼處乃舉筆召眾云還見麼如或未然山僧爲伊指出去也點一點云金剛三昧力在處是祇園遂擲下。

對靈小參師云諸行無常是生滅法生滅滅已寂滅爲樂咄古佛僥舌放過一著金明無法可說且喜公案現成蟾桂暗飄香日輪正當午徧界絕遮藏一一無回互秪爲當人迷己逐物故被輪轉而不證得還有不受輪轉者麼遂以拂拂云今日孝子沈梧陽恭請山僧舉揚般若爲薦先嚴常徳少府鏡湄沈公資生淨土隨處解脫不被諸緣纏縛任運逍遙何妨本地風光且道少府公卽今在什麼處以拂指云見麼要且不是死放下拂云還聞麼要且不是生旣不是生又不是死畢竟作麼生良久云道吾道底昔有盤山聞升喪歌云紅輪必定沈西去未審亡靈往那方幙下哭哀哀盤山聞之大悟師召眾云還會麼孝子哀哀也大奇盤山剛悟鱉成龜秋風滿地無人顧赤焰丙丁不屬離擊拂子下座。

施約庵薦室請小參師揮拂云西來祖意絕言詮角裏街頭說熾然寂滅現前無掛礙謝三端坐釣魚船所以經云惟爲此一大事因緣故出現於世如優曇華時一現耳驀拈拄杖云見麼若也見得便知今日居士施博同男鑑蘧鑑夔恭請山僧遽升此座爲薦徐氏孺人早登蓮界其或未能更爲拈出昔有庵提遮女問文殊菩薩云明知生是不生之理爲甚麼卻被生死之所流轉文殊答云其力未充師云大智老漢慈悲之故有落艸之談揀點將來只解把死雀兒就地彈不解脫粘除縛令伊撲地髙飛或問金明又且不然但向伊道今日斷七召大眾云還知徐氏孺人落處麼良久云東籬黃菊綻木馬嘯淸風卓杖下座。

朱孝廉薦室請小參師云妙性圓明離諸名相皆因妄想執著故受輪轉所以有生有死有天堂有地獄有苦有樂被諸纏縛不得自由驀卓拄杖云若向這里會得生死不是生死天堂地獄苦樂不是天堂地獄苦樂一切籠檻隨處解脫今日孝廉朱之佐同男蝥弧恭請山僧舉揚般若用薦王氏孺人悟無生忍且道如何指示良久云逍遙步步蓮華國蟾桂娑婆暗度香復卓一下。

小參師云正值村莊菜麥秋山悠悠處水悠悠扁舟渡此分明示縱使迷流也徹頭卓拄杖云若向這里會得如子得母如貧得寶壒堆頭輝杲日全彰智體谷莊溪畔鼓蛙鳴悉是眞機脫或不然未免如蠶作繭自纏自縛又如苦鴉鳥晝夜啼不輟胡能得自由耶今日機圓爲母金氏四七之辰懇請老僧舉揚般若令其解脫速得往生且道作麼生拯濟以杖擊幾云彌陀恆不昧何處不西方拽杖便起。

小參僧問朔風侵骨髓兩眼失西東寒梅才撲鼻不與聖凡同不與聖凡同者卻與阿誰同出气師云腦後見腮莫與往來僧云世尊睹明星未審悟个甚麼師便打乃云世尊睹明星大眾喫饘粥个事知不知寒鴉鳴古木今日行堅薦母記得古徳云婆婆送我一百光要薦丈夫往西方此去西方十萬里百錢只好到余杭果生余杭端師說法𨿽然靈驗檢點將來大似埠頭舟子只在塗路上較短論長致令不得到家金明則不然但有誠心何論光直指其母往西方識得西方路無別才生一念到蓮邦遂召僧僧出作禮師便下座。

卽事晚參舉南泉住庵時一僧到泉乃云某甲上山作務請齋時作飯自喫了卻送一分來其僧齋辦自喫了卻將家事一時打破仍就牀臥泉伺久不來遂歸見僧臥泉亦一邊臥僧便起去泉後住院云我住庵時有个伶俐道者來直至如今不見師雲南泉老漢大似勾賊破家重重納敗這僧𨿽則呈露本有風光只是胡行亂做不意金明亦有个俗來卻把常住家事打破如虫禦木偶爾成文未免累他衛護費力整理設齋復請山僧回院升座山僧今日只得將錯就錯圓此一段公案了也驀召大眾云且道南泉住庵底是金明住院底是眾中若有緇素得出許伊具一隻眼其或不然頂笠腰包齊放下大家重整舊家風遂拽杖歸方丈。

結制晚參末法叢林澆漓日甚去實取華忘源失旨乃至業識茫茫無本可據逐妄隨情深可憐湣山僧本欲埋頭遣過生綠爭柰普明老人有不了底公案今日出來鈍置幸有諸昆仲相聚克究此事當知參須實參悟須實悟莫效他依依俙俙魍魍魎魎及莽鹵承當者只如初學晚進固宜廢寢忘餐摩裙擦褲總使宿學久參也須更宜進步切忌坐在無事甲裏更有不能脫下貼肉污衫者如是禪病各各仔細切不可空過復舉僧問乾峯十方薄伽梵一路涅槃門且道路頭在甚麼處幹以杖劃一劃云在這里雲門云扇子跳上三十三天著帝釋鼻孔東海鯉魚打一棒雨似盆傾師云一人髙髙山頂立讓之有餘一人深深海底行爭之不足金明卽不然或有人問劈脊便棒還有知棒頭落處麼卓拄杖便起。

寧南候二十周忌小參師拈拄杖顧左右云會得這一著便解發大機顯大用按河海而不波鎭華嶽而不動權衡在握縱奪自由𨿽然須是恁麼人始得今日孝婿項謙特請山僧升於此座爲薦伊先外考世鎭湖廣等處寧南候昆山左公先外妣誥封一品彭氏夫人同登極樂悟無生忍且道卽今在什麼處安身立命還委悉麼遂卓拄杖云幽州江口石人蹲下座。

項居士薦室小參師云霜樹萬山花明明祖師意去來人不知卻把路頭棄今玆項眞本存心於孝義特請老比丘說法薦其室左氏二十周直示元無忌一念頓回光超彼三乘地。嘉興大藏經介庵進禪師語錄

介庵進禪師語錄卷五

嗣法門人眞璨眞智仁旭眞照編

拈古

舉迦葉初祖一日踏泥次有一沙彌見乃問尊者何得自爲祖云我若不爲誰爲我爲法眼益云我當時若見拽來踏泥五祖戒云迦葉與沙彌說得道理好洞山價云莫要茶喫麼保寧勇云𨿽然如是傍觀者哂。

師云這一隊漢總被老頭陀拖在泥裏輥何故將頭不猛帶累三軍。

舉六祖謂門人云我卻歸新州汝等速治舟楫門人云師從此去早晚卻回祖云葉落歸根來時無日五祖演云祖師恁麼道猶欠悟在。

師云五祖與麼道淆訛在什麼處。

舉安國挺禪師因僧問五祖眞性緣起其義云何祖默然挺侍次乃謂大徳正興一念問時是眞性中緣起其僧言下大悟徑山杲云未興一念問時不可無緣起也時有僧云未興一念問時喚什麼作緣起杲云我只要你與麼道。

師云正興未興則且置只如五祖默然還答眞性緣起也無若道無負他五祖若道有爲甚其僧向挺侍者而得開悟試道看。

舉歸宗常禪師因普請乃問維那作什麼那云拽磨宗云不得動著中心樹子那無對保福展代云比來拽磨如今卻不成法眼益云恁麼則不拽也師云。

拽磨已竟。

舉斷橋和尙室中示萬法歸一一歸何處凡下語不契卽趁出髙峯於此打失眼睛。

師云斷橋老漢固是婆心大似教壞人家男女髙峯大師𨿽然於此打失眼睛恩大難酬金明要問大眾且道如何是萬法歸一一歸何處月似彎弓少雨多風便下座。

舉僧問長慶眾手淘金誰是得者慶雲有伎倆者得僧云學人還得也無慶雲大遠在髙峯云或問髙峯只向他道阿誰無分僧云學人還得也無但云猶嫌少在。

師云金明則不然或問眾手淘金誰是得者但云妄想不得僧云學人還得也無答云莫向我覓。

舉僧問佛曰弼禪師如何是毗盧印弼云艸鞋踏雪僧云學人不會弼云步步成迹髙峯云忽有人問但言文不加點云學人不會但云要會作麼。

師云髙提祖印還他二老爭柰錯下名言金明或問毗盧印向他道你問我答云學人不會但云狼藉不少。

舉雪竇示眾云客從遠方來遺我徑寸璧中有四个字字字無人識佛鑑雲中有四个字不必重拈出髙峯雲中有四个字字字無平仄。

師云三老拈提四字轉見糊塗未免烏焉成馬金明不惜眉毛特爲諸人正訛去也遂展手雲中有四个字逢人莫錯舉。

舉應庵和尙舉世尊初生及雲門語乃云雲門此話𨿽行未免落他陷阱黃面老子末後賣俏正是依艸附木二俱不了以左手拍禪牀云過這邊著汝諸人還知明果落處麼珊瑚枕上兩行淚半是思君半恨君。

師云舉此話端實是好笑三老漢用盡許多气力直至而今擡他不起且道他是阿誰遂拍膝一下云祖禰不了殃及兒孫便下座。

舉僧問茱萸如何是沙門行茱云行卽不無有覺卽乖其僧後到洞山舉似問山如何是沙門行山雲頭長三尺頸長二寸。

師云或問金明如何是沙門行卽與踏倒。

舉百靈和尙一日路次見龐居士乃問昔日南嶽得力句曾舉向人麼士云曾舉來靈云舉向甚人士以手自指云龐公靈云直是妙徳空生也贊之不及士卻問靈得力句是誰得知靈便戴笠子而去士云善爲道路靈更不回首徑山杲云這个話端若不是龐公幾乎錯舉似人𨿽然百靈輸他龐老一著何故當時若不得个破笠頭遮卻髑髏有甚面目見他龐公師云等閒看來彼此暗藏春色仔細揀點大似橘皮作火魚目當珠驀拈杖顧眾云要知得力句太遠在舉羅漢桂琛禪師與長慶保福入州見牡丹華幛子福云好一朵牡丹華慶雲莫眼花琛云可惜一朵華。

師云三尊宿撥艸瞻風則不無若是看華直似不解何故只爲說黃道白金明當時若在拽杖便行。

舉古徳赴一俗士齋次徳問參禪念佛是同是別士云識得是同不識是別。

師別云和尙今日不著便古徳大笑不齋而去師別雲山僧今日失利乃拈云當時此老大似不解作客勞煩主人俗士將成九仞之山猶欠一簣之土卻被此老一坐直至如今起身不得簡點將來二俱不了且道全主全賓一句作麼生兩段不同收歸上科。

代古

達摩大師因梁武帝問如何是聖諦第一義磨云廓然無聖帝云對朕者誰磨云不識帝不領悟。

代帝雲遠臨不易。

趙州因殿上過乃喚侍者者應諾州云好一殿功徳者無對。

代云和尙合禮三拜。

趙州上東司召文遠遠應諾州云東司上不可與汝說佛法。

代遠便好度一籌子。

趙州問座主所習何業云講維摩經州云那个是維摩祖父座云某甲是州云爲甚麼卻爲兒孫傅語主無對。

代雲家醜不可外揚。

趙州見婆子攜籃過州云那里去婆云偸趙州筍去州云忽遇趙州時如何婆近前打州一掌。

師云敗也。

雪竇云好掌更下兩掌也無勘處。

師云雪竇只解助彊不解扶弱。

趙州問僧什麼處來僧云江西來州云趙州著在什麼處僧無對。

代云久向和尙。

南泉一日牽牛入僧堂內巡堂而轉首座乃向牛背上三拍泉便休去趙州後將一束艸安首座面前座無對。

代云賊過後張弓。

趙州與文遠論義云不得占勝占勝者輸糊餅州云我是一頭驢遠云我是驢胃州云我是驢糞遠云我是糞中虫州﹝云云﹞。

師別遠云某甲輸與和尙看這老漢通身手眼不得動著糊餅。

僧問趙州如何是不錯路州云識心見性是不錯路。

師云且道心作麼識性作麼見。

云居送褲與僧僧云自有娘生褲居令人問娘未生時著个甚麼僧無語。

代云卻被和尙看破。

頌古

經題﹝米﹣木﹢八﹞。

不是以字不是八無毛大虫戴雙角鐵眼銅睛失卻威鎭州普化搖鈴鐸。

世尊拈花。

末梢拈出禍生芽一笑頭陀自著枷將謂密傳正法眼靈山若个不知花。

黃龍三關。

我手何似佛手當下自分妍醜縱饒伎倆十分蝦跳何嘗出斗。

我腳何似驢腳擬議便遭一踏當人直下知歸趙州橋是略彴。

人人有个生緣壺中別是一天漁父慣會打鱉農夫偏解種田。

三不是。

不是心佛不是物抖搜不下爲人徹一陣金風赤骨涼攜筇卓破莓苔石。

興化打克賓。

虎解起屍貓能插血正法眼藏瞎驢邊滅。

僧問無幻和尙如何是提婆宗幻云一字不著劃僧云某甲不問這个幻云圓相不著圈。

一不著劃圓不圈鐵獅吼過海門前奼女已歸霄漢去癡人猶戽夜塘泉。

無幻和尙燒火次僧問如何是自性天眞佛幻云與我搬取一束柴僧搬柴了又問幻云這奴子好惡也不知便打。

大富須還長者家天然到處有生涯可憐瞎漢不知寶錯過栴檀作野柴。

牛過窗欞。

邪法靈驗正法難扶牛過窗欞笑倒子湖。

百丈野狐。

甜瓜徹蒂甜苦瓠連根苦百丈野狐精泥牛趁石虎。

中邑獼猴。

佛性垂慈也不妨獼猴內外太郎當若非寂子超方便開眼明明入鑊湯。

古徳喫油餈。

正賊喫油餈邏贓甘受屈賴有个莊主將謂別奇特。

僧問金明如何是虛空髓師便打。

突出難辧的拈來信不欺掀翻四大海擊碎五須彌。

女子出定。

是定非定因邪打正女子瞿曇急急如令。

僧問汾陽如何是祖師西來意。

靑絹扇子足風涼祖意明明絕覆藏覿面全提如不薦通身難免汗澆湯。

趙州過殿。

白日間行殿上過趙州父子轉模糊堂堂一殿好功徳叵耐無端臭气污。

瑞巖喚主人公。

獨逞家風老瑞巖自呼自應恣盤桓惺惺將謂無相識莫被人瞞轉不堪。

僧問竹篦話師以水滴桌上云道得鐵丸自易化道不得滴水也難消僧擬答師云不是不是。

背觸俱非驗作家鐵丸滴水又添沙明州城裏憨布袋卻笑佳人弄木蛇。

馬祖三十年不少鹽醬。

綱宗一振辟尋常倒握龍泉魔膽喪鹽醬從來不曾少鷓鴣啼處百花香。

徳山托缽。

托缽回庵話不堪巖頭密啟更無端末後句會還難拋出當陽仔細看。

乾矢橛。

稽首雲門。乾矢撅。虛空逼塞幾人知。擬將淨穢分臧否。赫赫皇天定有私。

臨濟再參黃檗。

黃檗付禪板。臨濟將火燒。國淸才子貴。家富小兒嬌。

僧至曹溪問守衣缽侍者。此是大庾嶺頭。提不起底麼。者云。是。僧云。爲甚在上座手裏。者無對。師代云。逢人切莫錯舉。

畫堂云靜日遲遲。簾動風微山影移。識得曹溪路無別。逢人切莫亂鍼錐。

行實

主峯上座設普茶。同頭首執事等。請師行實。師因病。不允眾。復致懇。師乃云。夫。出家者當正因出家正因行腳。如是庶不負父母生我身。師友成我志耳。余乃嘉興人姓張。父號舜甫。母賀氏好善放生。夢睹日輪乃妊。余生於萬曆壬子十月初九日辰時也。自幼不樂兒嬉。惟喜近佛僧。外祖賀銘庵公無嗣繼。餘六歲習學至十七。訓詁爲業。常持大悲咒。志慕出家。一日過街坊。聞婦人語。修行出俗事。余卽感嘆。我爲丈夫漢反不若女流之志耶。遂書偈辭親棄室。徧訪諸善。知識。看个父母未生前本來面目。話二十三歲。參本師鴛湖老人於桐月庵。卽蒙垂誨。余不覺汗下。復求開示。卽欲追隨老人入閩。因事乃止住。吳門禪院讀楞嚴半載。無有入處。一日聞室人病故。則欣然曰。我事成矣。尋回桐月。遂禮老人之系。萬如和尙剃染。命掌庫事理務。之暇刻究本參。略有少怠卽自責云。出家所圖何事耶。便廢寢食。危坐數炷香亦不覺。尙見云。常住事不顧。如深山裏土地作麼。便打。如是提挈。轉增疑悶。自恨福薄障深。痛發苦志。嘗私立七日限討个下落處。斷不肯向故紙上卜度。拾人涕唾及莽鹵。承當日夕。惟是一个話頭默默提撕。常被動靜二境打做兩橛。戊寅歲禮密雲大師。奮志請益。重蒙賜棒未決疑情。後因庵中修造勞極。足患水毒。三月不起。彼時盡把從前識見一齊放下。如未斷气死人一般。一日侵晨。忽聞匠斧斫大木聲。有省直似网羅中跳出。乃述偈云。父母未生前佛祖也難宣。木馬追風急。泥牛吸海漧。呈尙。尙頷之。一夕。侍次尙問。如何是你庫頭事。余云。絲毫不錯。尙云。你問我。余云。如何是庫頭事。尙云。件件分明。余遂頌云。絲毫不錯。件件分明。兩个八兩元是一斤。一日。余看雪次寒劇問眾云。寒則普天寒。爲甚面目不懼冷。眾下語無愜者。余自代云。秪是蓋覆他不得。尙聞之。卽命侍者請入方丈云。你何不問我。余卽理問。尙云。我只要他出气。余亦頌云。蓋覆他不得。只要他出气鵓鳩樹上啼。意在麻畬裏。辛巳開堂。余掌書記期畢。隨至建寧。尙入普明設齋請老人升座。旋至曹山料理院事。聞老人過福州天寧。余卽謝事奔候叩問起居。老人云。不須更問山中事。觀著容顏便得知。余便禮拜老人。命坐理人事畱歇足。旬日忽得黃海道書。復回曹山時值酷暑。患痢幾絕得祖山福生二禪師湯藥。幸存殘喘。未幾卽辭尙。擬歸禾省親。結茆養病時。一初法弟同過建寧。入普明禮別老人。復蒙畱住一日。命余入室才跨門。老人云。是甚麼。余擬答。老人震威一喝。余卽契悟。遂掩耳而出。一日老人欠安。命余衡石一初三弟兄茶次。老人云。汝字覺先喚甚麼作先。余云。且喜今日得自在。老人云。如何是覺後。余云。請和尙尊重。老人云。你還分得先後麼。余良久老人便喝。余云。某甲只管喫茶。老人云。如何是喫茶底事。余云。柿棗腐幹都在這里。老人云。你作麼生。余云。卻被某甲一口食盡。老人云。滋味如何。余云。甜者是甜。咸者是咸。老人云。未在更道。余云。某甲謝茶。便禮拜老人。深喜一日。老人索餘二人末梢頌。余云。絕後再蘇事。縱橫殺活時。聖凡俱罔錯。獨許老胡知。呈老人閱畢。二人擬出。老人云。兩个瞎驢向甚麼處去。余彈指一下便出。又一日。老人集眾乃舉拂子云。世尊拈一枝花。老僧舉一枝拂。且道是同是別。余出禮三拜歸位。老人云。這瞎驢遂擲下。卽將從上源流衣拂並書法偈云。沿流一段事。竟無頭與尾。付與獅子兒。哮吼滿大地。授余。余見老人爲法諄諄種種囑付。義不可辭。再拜而受。年三十一歲也。一初法弟一時隨付。時雲峯法兄主寺。不幸老人逾月謝世。理後事至癸未春抵武林。謁。石雨和尙於寶壽具人事。石作佯狂勢。余卽近前呈書云。師兄有書請和尙鑑。石云。是誰。余云。某甲。石云。面目如何。余與一掌。石舉書云。个是甚麼。余拂具便出。少頃。石復請茶。余入作禮。石云。元來是鴛湖和尙法嗣。余云。適來曾相觸。石乃大笑揖坐。余敍事請老人語錄序。遂歸嘉興。尋老人受業地。於興善寺承馥。師堅畱度夏。復得白生法屬。殷勤款於靜室。是秋舊疾復作。柰有徑山觀音殿朗玄主人等。致書恭請爲眾結制。余不能卻。負病彊赴入山。掃無幻祖塔。一日過。雪嶠大師千指庵坐次。余云。大師庵前好山水。嶠云。老僧終日看。余云。東坡池上石崚崚。嶠乃命茶敍先老人同住。話又一日。嶠他出還山。有僧問。嶠云。獅子出窟卽不問到家一句。是如何。嶠便罵打出。其僧復問余。余云。打水與老僧洗腳。僧禮謝。余亦打出。明春解制遂赴余杭之廣福寺住。靜一載是冬。馥師主東塔院事。請余首眾期畢。掩關堂左編次普明語錄。乙酉春。聞國變。卽啟關復至興善靜室。避居至冬。應鐘溪太平庵請。及祇園寺共住兩載。丁亥秋至禾城掃無趣祖塔於敬畏庵。日明耆舊並諸法屬。延憩數月。乃受武康天池山請住。未久山寇復起。遂辭歸禾。受諸護法紳衿闔山耆舊請住。金明是戊子仲夏也。復承諸檀信竭力護持。致得城市山林之況。不覺住此廿有年矣。院𨿽淡薄。喜有衲子相聚。以不負先老人所囑爲幸。前歲有禪者索余說。行腳數次矣。余自念無補法門。不欲露布醜拙。今值病中。汝等三復致請。余不得辭。略述始末。以塞眾望。伏惟珍重。眾禮謝。嘉興大藏經介庵進禪師語錄

介庵進禪師語錄卷六

住秀州三塔景徳禪寺嗣法門人圓法編

機緣

師舉臨濟大師云。有一無位眞人常在汝等面門出入。未證據者。看看眾無對。師顧遠。門禪師云。如何是無位眞人。遠一喝。師云。畢竟是何面目。遠以袖掩師口。師云。別道。遠云。鼻孔依然向下垂。師云。三世諸佛爲甚麼不知有。遠云。相逢盡道休官去。師云。貍奴白牯爲甚麼卻知有。遠云。林下何曾見一人。師對傍僧云。汝何不看他下語。

僧問大事未明乞師指示。師云。與我過竹篦來。僧便呈。師接得便打。僧云。爲甚打某甲。師云。汝這般逐塊漢。不打更待何時。又打。

素弘參師云。汝還識我麼。弘云。識卽不無。爭柰落二落三了也。師便打。弘禮拜。

一晚師指琉璃問素弘。經云。如淨琉璃內外明徹。爲甚有時明。有時暗。弘云。一任和尙分別。師云。分別且置。畢竟作麼生。弘云。打破琉璃來向和尙道。師云。破時又如何。弘頓足三下。師云。正好喫棒。便歸方丈。

牧山參才禮拜。師便打。山便喝。師云。更喝喝看。山云。好个話端。師云。且坐喫茶。

師與牧山茶次。有兩居士在坐。師顧士云咬咬菱角。士罔措。師將菱拗作兩橛分士。山云。作家宗師。師云。難瞞衲子。山云。兩重公案。師便打。山擲下菱角。師云。山僧罪過。山便出。

師一日問眾。我身體不安。汝等還安也。未素穎答云。老老大大作這个語話。師頷之。

僧參作虎聲。師作怕勢。僧擬議。師云。這掠虛漢直打出。

茶次。師問天眞茶味如何。眞無對。師問天巖云。你作。麼生。巖遂潑茶。師云。未在。巖遂出。

師問。古璧你一向在諸方。參得底與我拋卻東洋大海裏去。舉拂子云。向這里道將一句來。古云。某甲禮拜和尙。師打一拂云。更道。古便禮拜。師亦打。

羅子先居士參。不是物話。師問。今日事如何。士云。十方三世秪是這个喚作一物便落窠臼。師云。如何是你不落窠臼底。士佇思。師云。才涉思惟。千里萬里。便打一如意。

師問。如何是探竿影艸。一僧云。情知和尙出某甲手腳不得。師謂僧云。是你答底。那僧云。是。師云。卻是你出我手腳不得。

師一晚論一喝不作一喝用。僧云。和尙曾有語麼。師云。有。僧遂問。師便打。僧擬答。師云。當時有人與麼問。直打折一條拄杖子。僧云。說甚麼當時語未了。師又打。

元旦東巖問。堯風蕩蕩。舜日熙熙。新年頭佛法。請師祝聖。師舉如意云。萬歲萬歲。巖云。恁麼則一人有慶。兆民賴之。師云。亙古亙今。巖云。還許學人贊嘆也無。師云。試亂統看。巖便禮拜。師云。今日且放過。

旣白參。師以杖畫地云。向這里道一句看。白拂坐具。云。道个甚麼。師便打。白喝。師云。胡喝亂喝。白雲。還喚作喝得麼。師亦打。白禮拜。

履坦參師云。道得也一棒。道不得也一棒。意作麼生。坦云。自遠趨風。合施三拜。師便打。坦云。今日始遇作家。師又打。坦云。和尙得與麼老婆心切。師云。你那里見得。坦喝。師亦打。

師舉趙州勘婆話問。疏我那里是他勘破處。我云。瞞和尙不得。師云。勘破了也。我擬議。師便打。

師問祖印。淸風拂翠竹。白日印靑天。且道是何意旨。印云。秋來分外涼。師哂之。

一日旣白呈頌次。師云。那一則頌也未。白雲。早已頌過了也。師云。何不呈似老僧看。白展兩手師便打。

天蔭參師云。那里來。蔭云。吳江。師云。這樣大水爭得到這里。蔭云。無毛鷂子潑天飛。師云。昨日雨。今日晴又作麼生。蔭云。和尙不得分身兩處看。師便打。蔭便喝。師又打。

師爲亡僧舉火回。僧問。亡僧遷化向甚麼處去。師云。貓。僧擬議。師劈面掌出。

僧參師云。那里住。僧云。普賢寺。師云。曾見普賢麼。僧無對。復問。洞山麻三斤意旨如何。師云。我適上山來。走得气急。歇歇向汝道。僧茫然。師云。去。

一僧求開示進堂。師云。你做什麼來。僧云。巡山。師云。昨夜賊來偸竹子去。你還知麼。僧罔措。師云。你且去巡山。

僧問。如何是學人親切處。師云。一棒兩條痕。

僧問。如何是祖師西來意。師云。金風吹秀水。桐葉落莓苔。

居士問。盡大地是刀槍。不動干戈如何得勝。師云。山僧從來不眼花。

陸君重文學問。經云受持四句偈等。不知那四句是。師提起數珠云。向這里會取。士禮謝。師示偈云。瞿曇宣妙偈。不屬前後句。當機覿面提。我無隱乎爾。

髙峯僧參師云。你是髙峯那。僧云。是。師云。旣是髙峯。爲甚在我腳下。僧無語。師便打。

主峯參師問。那里來。峯云。江北。師卓拄杖云。還識得這个麼。峯云。瞞某甲不得。師便打。峯禮拜。師云。納敗不少。

主峯入室。師豎起拂子。峯便喝。師云。從上佛祖盡向這里流出。你還見麼。峯云。這夥老古錐又恁麼去也。師云。你甚處見得。峯又喝。便禮拜。師云。三十棒。一棒。也少不得。遂擲下。

師與曹司農看山翁錄中

上問。參禪悟後人。還有喜怒哀樂也無。山云。逆之則怒。順之則歡。師云。金明則不然。曹云。和尙如何。師云。但對道不是喜怒哀樂。曹大悅。

禹公參師云。那里來。禹云。棲雲。師便打。禹禮拜。師亦打。茶次。語及參禪。師云。我這里無禪與你參。禹云。恁麼則孤負學人來也。師云。原來是个禪客。禹云。和尙﹝不得﹞壓良爲賤。師云。識甚好惡。

僧問承聞和尙。有四破如何是破破。師云。卸甲倒戈全體現。如何是不破破。師云。阿旁獄卒悉皈降。如何是破不破。師云。王令已行天下徧。如何是不破不破。師云。將軍塞外絕煙塵。僧禮謝師便打。

師問眾云。昔年我在興善時。聞殿上賊偸靈聖去。曾有一問。旣是靈聖。因甚被賊偸卻。眾無下語。今日汝等著語看。主峯云。也是抱贓叫屈。師頷之。

居士問。供養百千諸佛。不如供養一个無心道人。旣是無心。爲甚受人供養。師展兩手示之。

又問。猝風暴雨中路相逢。如何躲避。師云。看腳下。

陸元度居士參師云。南老人錄請得來麼。士云。在。師。云。在那里。士展兩手云。請和尙看。師云。且待來日。

僧問。昔有一鬼障佛光明。失其兩眼。只如打破琉璃又作麼生。師云。徧十八。

僧問。經云。毀謗三寶應墮惡道。卽如打僧還有罪過否。師云。不罪過。僧云。爲甚麼不罪過。師云。得人一牛還人一馬。有甚麼罪過。

師同蔡子谷居士。閱雪嶠和尙初參龍池幻老人機緣幻豎一指云。會麼。雪云。這个喚作甚麼。幻微笑。次年又參。穿艸鞋直上方丈。幻云。你艸鞋猶未脫也。雪云。何處見艸鞋來。幻又微笑。師對居士云。你看他兩處微笑是何意旨。士看畢。復問云。還是肯他不肯他。師云。但看卽得。士云。一點水墨兩處成龍。師亦微笑。

師問田道耕居士云。田中事作麼生。士云。荒蕪久矣。師云。將何納稅。士云。也要和尙出只手。師云。何苦殃及。士便禮拜。師示偈云。良田本得不多爭。道眼分明豈斷耕。且喜秋成家業穩。法門零落賴扶撐。

師經行。次立住問眾云。龐公倒身。靈照相救。趙州抱柱。南泉出手。金明也不倒身。也不抱柱。汝等作麼生相救。眾下語不契。師云。蒼天。便歸方丈。

侍僧云。當時無趣無幻二老人。常在範蠡湖頭。步月。有機語載在錄中。師云。我未住金明時。石雨和尙在敬畏庵上堂。僧問。如何是無趣塔中事。石云。金明寺前看取後。石遷化。我住金明這段因緣。爲是神通法爾。爲復別有奇緣。侍僧無對。令眾下語。一云。難逃業債。一云。月沈湖底靜。千古逼人寒。一云。溪深杓柄長。一云。龍騰雲起。虎嘯風生。師云。有甚交涉。眾請師代語云。不因同道者。埋沒老天封。

師揀藥次。一僧呈偈。師接搓作團問云。且道是病。是藥。僧云。是病。師便打。復喚一僧云。你道是病。是藥。僧云。是藥。師亦打。汪居士云。藥病總不是。師亦打。

師與王言遠方伯茶次。談及法門事。乃云。近見得道者易莫非菩薩否。師云。居士你豈不是菩薩。只恐不自信耳。士點首。

僧問。如何能由境滅。師云。闍黎。進云。如何境逐能沈。師云。還見老僧麼。進云。如何境由能境。師云。此間無老僧。目前無闍黎。進云。如何能由境能。師云。目前無闍黎。此間無老僧。

師垂語云。數珠顆顆圓活。爲甚被一綫穿卻。勇云。知恩報恩。師云。那里是知恩處。勇云。船外風聲。師云。沒交涉。眞化云。全承渠力。師便打。

僧問。諸方要出頭。和尙爲甚不肯。師云。任他浩浩地。我觀大淸國裏沒有个出頭底。僧云。如何是出頭底。師云。石敢當。

僧舉古徳月落後相見話。師云。月落後作麼相見。眾下語不恰。自代云。三十年後。要舉此話也難得。

一日行者著境師以杖擊之。者聞鬼神相喚云。和尙來也。我們去。行者方脫。師垂語云。若道無鬼神。爲甚他與麼道。若道有鬼神。他爲甚懼老僧。眾下語師代云。金明今日失利。

師問。何花爲尊貴。眾無對。師示偈云。不屬陰陽造化功。劫前開出少人逢。若知問處眞消息。一朵優曇火裏紅。別傳答云。天然尊貴絕施功。睫上分明處處逢。若可拈將來舉似。依然瞽者睹靑紅。呈師。師云。如子所見。以何爲證別。卽禮拜。師便打。別云。請和尙歸方丈。師乃休。

師問別傳如何是出頭一句。別云。天上天下。師云。猶未出頭在。別便喝。師云。好一喝。別默然。師云。你問我。別如前問。師云。去取水與老僧。別禮謝。

曹秋嶽居士看師法語次。師云。連日被眾居士相逼。今日又塞責一上。士云。正是和尙老婆心切。師云。又被你居士看破。

曇維那入室。師舉臨濟大師。橫也打。豎也打如何意旨。曇云。徹骨徹髓。師云。子如何免得。曇云。某甲知恩有分。師云。如何是你知恩處。曇便掌。師云。你亦捋虎須那。曇便禮拜。師云。只如人問你。獅子窟中事你作麼生。曇便喝。師云。還別有麼。曇云。有請和尙問。師云。老僧問過了。曇云。某甲亦答過和尙了也。便出。

僧請問工夫。師云。你會喫飯否。僧云。飯會喫。師云。將甚麼喫。僧云。將口喫。師云。口不自動如何會喫。僧云。將心喫。師云。心無形相作麼生喫。僧無對。

懶若參才入門。師云。看檻若呈坐具。師便喝。若亦喝。師云。更下一喝看。若云。又要某甲再道那。師打云。也少這棒不得。若禮拜云。謝和尙證明。師亦打。

曇維那舉女子出定公案。師云。文殊。罔明。出得出不得。且止你喚什麼作定。那云。今日不說。師云。爲甚麼。那云。明日向和尙道。師云。子見如是已。喫我三十棒了也。那便禮拜。

項別駕參問。涅槃心易曉。差別智難明。請問和尙如何差別智。師云。差別且置。涅槃心在什麼處。士云。弟子只是說不出。師云。這便是差別了也。

性侍者參禮。師與一掌。性云。和尙可聞雷麼。師又掌。性禮拜。師云。可惜兩掌。性一喝。師云。好一喝。性擬答。師與一喝。性禮拜。師便打。

僧問四大分離法。性在何處。師雲。水漲船髙。

三僧參禮。師便打。一僧喝。師云。不是那一个。看打左僧。左云。這老漢漏逗不少。師又打右。僧云。放過則不可。右僧云。今日只得口啞。師云。且參堂去。

頂居士參三不是話。一日呈解。師盡情掃辟乃云。此事不從人得。士問云。師從何得。師舉茶杯。士佇思。師云。你作麼生。士舉拳。師正色云。死了。燒了在甚麼處。士無對。師震威一喝。士驀然。禮拜。師以如意打云。見何道理。便禮拜。士云。道過了也。師云。今好畱心。

除夕。徐敬可。朱晉臣二居士參師。敬可問。年三十夜到來時如何。師云。窮。士云。新年佛法作麼生。師云。明日向你道。士云。除卻新舊。正當恁麼時如何。師喚小童云。打茶與居士喫。

黃道婆避大兵歸。參師云。你避在何處。婆云。避在和尙處。師云。因甚我不見。婆云。若見依前眼裏又添沙。師云。若見則不避在和尙處。

師一夕與隱崧孫樹下經行次問。馬祖三十年不少。鹽醬意旨如何。隱云。問他作麼。師云。也須知始得。隱云。老和尙又如何。師云。古木交加。一天風月。

師與祖巖論及宗門中事。巖云。若論平實。一路猶可商量。陟險一機。人難措置。師云。正好下語。巖云。須是和尙始得。師云。杜撰禪和。巖云。且放過和尙。師云。亂統。巖禮拜云。眞丰罪過。師云。卻是我放過你。

師問田頭云。你在家種田。出家種田。若道同原是俗人。若道別。爲甚在家六科。出家亦六科。田頭罔然。

師玩月云。汝等看。月在樹裏。樹在月裏。一僧云。秪在目前。師云。你參學多年俗气也不除。

師遊何山前有獅象。兩山卽垂語云。獅子回旋。象王奮迅。此名何山。復是何物。古首座云。瞞和尙不得。素維那云。綠陰深處囀黃鸝。別書記云。行人更在靑山外。師問斐公云。你聻。斐云。兩眼對兩眼。師云。何不道獨坐大雄峯。斐云。有和尙在這里。師云。墮也墮也。斐云。讓老漢一頭地。師擊禪牀三下。斐云。又上一層霜。師云。大好山水。

師問一士云。旣是宜興貨。爲甚麼在你店裏。士無對。師代云。和尙莫搶奪行市。

曹方伯赴任廣東過。別師送至門。伯云。乞和尙行道。法師驟步云。至此以代遠送耳。遂歸方丈。

師問。哂庵興化受臨濟付後。復向三聖大覺。爲復顯揚家醜。爲復別有商量。庵云。和尙是何心行。師云。正要你疑著。庵云。疑著則錯。師云。如何是不錯底。庵轉身便禮拜。師打一拂子。

師問。竹庵殃崛產難因緣。你作麼生。庵作呱呱聲。師云。是男是女。庵珍重作禮。師便打。

師問。竹庵女子出定。文殊乃七佛之師。因甚出不得。罔明初地菩薩因甚卻出得。庵云。文殊用盡腕力。錯用牛刀。罔明因風吹火。迥出乾坤。總是一狀領過。師云。秪如老僧常在定。子作麼生。出庵遂髙聲云。和尙。師良久云。汝道老僧出不出。庵便捧壺作斟茶勢。師大笑。

桐邑陸大勝居士舉世祖問。木陳和尙云。如何是孔顏樂處。答云。一个閒人天地間。又問。玉林和尙答云。憂心悄悄。此二語和尙以爲何如。師云。金明又不然。陸云。乞爲垂示。師云。我與居士且喫茶。陸大悅。

師問。佛音。螞蟻負一座須彌山。繞四大部洲轉。汝還信得及否。音云。信。師云。作麼生。音便扣桌一下。師云。亂道。

可度參師。舉如意云。道道看。度云。道什麼。師云。當知受用不盡。度云。知恩報恩。師云。作麼生。度抽具便出。師到三塔方丈問主峯長老云。這是什麼像。主云。送子觀音。祈求必應。師云。與人祈。何不自求一个。主云。求底不是子。師云。恁麼更須著力。

師一日看花問。潤生。花紅耶。眼紅耶。心紅耶。生微笑便歸堂。師示以偈曰。花不自紅。心眼非憐兒。擲下釣鰲磯。𨿽然微笑歸堂去。也是如虫禦木機。更下語看。生云。再犯不容。師云。亂道。

衡山參才展具。師便打。山喝。師云。是何意旨。山擬答。師又打。山又喝。師復打云。且道是賞。是罰。山禮拜。師亦打。

山鐸在維那一日入室次。師曰。不是心。不是佛。不是物。是个甚麼。在云。露。師曰。昨日有人恁麼道。三十棒趁出了也。在云。要打便打。說甚昨日。隨聲便掌。師約住曰。者瞎驢亂作那。在云。賺吾來也。師曰。且莫亂統。今日事作麼生。在震威一喝。師拈拄杖。在便出。

在維那次早復入方丈作禮。師曰。昨日公案未圓。子試圓看。在打露柱一掌云。癡樁樁地作麼。師曰。怎柰目前何。在云。者一掌合是某甲喫。師便喝。在亦喝。師。曰。三喝四喝後又作麼生。在連喝兩喝。師曰。識此一喝。恩大難酬。在珍重禮三拜。師遂出源流法偈付之。辛亥秋。逾祖覺公參人事畢。師曰。諸方參得底。拈向一邊。道得也打。道不得也打。覺便喝。師云。除卻者喝更道看。覺云。特來親近和尙。師以拂打云。是賞。是罰。覺便禮拜。師又打。覺豁然大悟云。將此身心奉塵剎。師度拂子與覺。覺隨接打傍僧一下云。是則名爲報佛恩。師云。子當珍重。

師與銓部文鐙巖居士茶次云。及東巖山鐸二子在廬山話。師云。昔有貴鄕黃海岸。令嗣來貧道病中失晤。士云。黃老師無嗣。師云。今日幸晤。士云。斷橋老人在何處。師便揮扇一下。士乃俯首。師云。請茶。

南庵主看臺幃。師云。你被紅綠換了眼睛。主云。換他不得。師云。如何換他不得。主豎拳。師云。你問來。主問。和尙如何。師云。紅紅綠綠。主點首。師云。紅紅綠綠你如何會。主云。臺子四隻腳。師乃休。

許無聲文學請師開示。師云。曾看語錄否。士云。曾看臨濟在黃檗喫棒公案。弟子領會得。師云。你作麼生會。士云。待和尙棒便會。師云。與麼則落七落八鈍置了也。士佇思。師云。我有三十棒。你未入門早已喫我。也還知麼。士罔然。師云。你但參取這棒去。少頃。士禮拜云。眞馨不待和尙棒。師云。你喚什麼作棒。便打。士踴躍而退。

問答

僧持興福牧雲和尙十問﹝乞師代語﹞

問。雪子落紛紛。因甚變成雨。師云。漏逗不少。

問。河路旣通楓橋。船因甚不到。師云。利動君子。

問。久旱逢甘雨。物情皆喜。爲甚麼石敢當。只是不點頭。師云。作家。作家。

問。昨日雨。今日晴。覆盆之隙尙可容光。庭前竹子心裏日月。如何照臨。師云。一莖。兩莖。斜三莖。四莖曲。

問。路逢劍客須呈劍。不是詩人莫獻詩。且道函人與矢人相見要得投分。呈个甚麼卽得。師云。用呈作。麼。

問。相看兩不厭。只有敬亭山。且道敬亭山具甚麼眼。師云。淸風匝地。

問。一錢爲本。萬錢爲利。早晚時價不同。因甚滯貨不脫。師云。阿誰識得伊。

問。炙背可以獻天子。大好笑事因甚載畱典籍。師云。今古罕聞。

問。色斯舉矣。翔而後集。因甚山梁雉鳥撞入网中。師云。達者方知。

問。旣是村僧理合隨緣。因甚只想山中。師云。今日失利。

答鐵輪法孫監院大慈庵八問

問。歇心堂七穿八穴。爲甚卻向桃花塢裏卓錫。師云。不是苦心人不知。

問。慈行樹拄地撐天。因甚含元殿蓋覆不得。師云。汝不枉爲我孫。

問。百步溪魚行水濁。鳥飛毛落未審亮。座主卽今甚處安居。師云。切忌妄通消息。

問。掛笠軒目視雲霄。毗廬師。法身主拋向爛艸堆頭。阿誰著眼。師云。待虛空撲地卻向汝道。

問。示耕室个个披蓑頂笠。露地牛全無巴鼻。爲是潙山舊例。百丈繩規。師云。三十年後有人悟去在。

問。大慈院釣風弄月。打水魚驚。還是爲人句別有道理。師云。莫謗老僧。

問。勝山居竹影。穿窗蘆花透室。畢竟爲祥爲瑞。師云。汝廬山到此一千八百里。腳下猶帶泥水在。

問。廿泉池世所罕。逢大慈近日朝烹暮煮。爲甚無人飲著。師云。老僧許伊具眼。

答僧問十智同眞

僧問。如何是汾陽十智同眞。師彈指一下云。會麼。僧云。不會。師云。逐一問來。

問。如何是一同一質。師云。軟如綿。硬似鐵。

問二。同大事。師云。饑時飯。倦則眠。

問三。總同參。師云。魚龍蝦蜆。

問四。同眞智。師云。貓兒偏解捕鼠。

問五。同徧普。師云。總跳不出。

問六。同具足。師云。阿誰欠少。

問七。同得失。師云。衣破露出肘。

問八。同生殺。師云。倚天長劍逼人寒。

問九。同音吼。師云。驢鳴犬吠。

問十。同得入。師云。看腳下。

問。甚麼人同得入。師云。突出難辯。

問。與誰同音吼。師云。一掌一握血。

問。作麼生同生殺。師云。賞罰分明。

問。甚麼物同得失。師云。拋出大家看。

問。阿那个同具足。師云。眼裏無筋一世貧。

問。是甚麼同徧普。師云。空裏念摩訶。

問。何人同眞智。師云。無孔鐵錘。

問。孰與總同參。師云。淸風拂白月。

問。那个同大事。師云。銜鐵負鞍。

問。何物同一質。師云。漆桶不快。

答龍巖問六刮

問。如何是就毛刮塵。師云。你問我答。

問。如何是就皮刮毛。師云。忠言逆耳。

問。如何是就肉刮皮。師云。賴知痛癢。

問。如何是就骨刮肉。師云。直教他死不得活不得。

問。如何是就髓刮骨。師云。墮也墮也。

問。秪如髓又如何刮。師云。待剎竿倒卻。卽向汝道全豁。問。臨濟大師云。第一句薦得可與佛祖爲師。如何是第一句。師云。千聖莫測。云。第二句薦得可與人。天爲師。如何是第二句。師云。突出難辧。云。第三句薦得自救不了。如何是第三句。師云。有問有答。云。三句已蒙師指示。最上宗乘事若何。師云。徹骨徹髓。云。卽今。堂奧中事又作麼生。師云。終不向你道。云。臨行一句有何分付。師便打。全一喝。師云。再喝喝看。全禮拜。師云。禮拜始得。

師云。落葉知秋晚。逢煙見火遲。歸鴉鳴古木。幾度好風吹。有應時底。不妨道將一句來。梵爲云不道。不道。師云。爲甚不道。梵云。只爲公案現成。師云。現成在何處。梵便喝。師便打。

垂問

卽事十二問

秀州古寺莫不南面。且道金明爲甚獨背卻。

人皆曰。富若陶朱。及乎到此。爲甚赤骨地。

槜李亭覿面相呈。爲甚往來寺前不見。

一擊忘所知。更不假修持。且道他香嚴悟个甚麼。

盡法界是个阿字圖。爲甚有入與不入。

天封室。貴在藏鋒密用。爲甚相逢便劈面一錐。使人無回避處。

古云。範蠡湖有龍出現。今此潭深水淸。爲是浪得其。名。爲復風雷乘便。

獅子窟中應無異獸。因甚有此狗子。

範蠡大夫越國臣子。爲甚卻居吳地。

徧地葛藤如許得。何神通不被絆倒。

百城環繞。川流不息。千佛閣坐斷要津。且道各逞神通。爲復別有道理。

一條白煉掛在山門。見與不見總被穿卻。如何免得此過。

祈雨垂問

各處人人妄想。爲甚祈不得雨。自代云。正好疑著。一處不妄想。爲甚卻自得雨。自代云。秪是少他不得。

天道至公無私。爲甚有得。有不得。自代云。蒼天蒼天。

師垂問老僧。要塑一尊祖師像。且道祖師法身髙多少。自代云。請和尙度取。又云。恰好。

卽事垂語。雪月爭明。梅花大笑。爲甚麼卻被露柱不肯。自代云。不經一事。不長一智。

垂語。好肉生瘡不爲分外。因甚要割而治之。自代云。貴圖天下太平。

師喜隨眾務。一日侍僧勸止。師卽垂語云。百丈一日不作。一日不食。爲復無人代作。爲復爲人榜樣。眾下語不恰。乞師代語。師云。慚愧。

師垂語。人人有个鼻孔。爲甚不知香臭。一僧出。禮拜。師便打。

臘八日。陳渭如居士送善財來。師問天。隨云。今日善財入門。你作麼生。隨云。正是好消息。師云。好在什麼處。隨云。在這里。師云。親切道一句看。隨云。穿衣喫飯。便禮拜。師打。嘉興大藏經介庵進禪師語錄

介庵進禪師語錄卷七

門人永修眞淨眞琦性嚴等編

佛祖贊

釋迦文佛

萬徳洪名不必論。普天匝地盡埋根。老漢意孰知恩。蠱毒之家水莫吞。

彌勒菩薩

灰頭土面笑咍咍。布袋橫拖要打開。衣破襤殘渾不顧。呆呆只等个人來。

觀音菩薩

古釋迦不前。新彌勒不後。惟有這老婆。卻是較些子。湧渤海波濤於桑隴之中。坐洛伽山巖於隱川之上。垂頭接引。側耳思惟。無字經置之髙閣。破沙瓶且得施爲。只是不合賺他。善男子傾心合掌。善女人露膽獻珠。驚起紅嘴白鸚哥。或翔。或集。無有定期。咄。好與三十拄杖。時有傍僧云。忽有人出道。這个老和尙。予卽向他道只一杯茶。少你不得。並書以供養。

又﹝若愚法孫請﹞

放下蒲團。兀地打坐。賣盡風流。淨瓶插竹。這些心事許誰知。幾片白雲又飛過。

又﹝身云法孫請﹞

輪珠蒲坐淨瓶楊柳。示拯沈溺方木圓竇。且道是天竺觀音。爲是普陀大士。咄。蝦跳不出斗。

又﹝陸元度請﹞

亂艸堆頭揭開肝膽。淸泉盞上橫放楊枝。試問元度居士。是何意旨。道道。

關中觀音

老漢之慈悲非心所測。非口所宣。予又烏能贊之哉。但不違我願。成就我志。恩莫能酬。且道伊在關中作甚麼。一張木幾一鑪香。獨坐蒲團竟日閒。

出海觀音﹝復禪人請﹞

聞性旣滅。音性亦空。能所雙泯。惟顯其中。隨類應機。罔不圓通。咦。洪濤說法。何人委。又使鶯啼到綠叢。

飛來大士﹝周摩云請﹞

大士慈悲。豈惟巖竇。童子鶯篁。卻成漏逗。笑殺傍觀門外走。

初祖達摩

見貴則價重。娑婆遇賤。卽分文不值。驀頭撞到範蠡湖。聲聲唱出無平仄。有平仄。剛對君王道不識。咄。

又

九年面壁。弄巧成拙。當時不遇神光。看他坐到驢年也。轉身不得。若是忤逆兒孫。一拳打倒這老賊。

又

隻履西歸。忒煞之繞。叵耐宋云。漏逗不了。蔥嶺風髙月皎皎。

天封佛慈禪師

橫拈楖栗。繼起圓悟綱宗。倒用鉗錘。直接祖照弘範。開創嘉禾。範蠡湖上放蜂采蜜。大坐華頂。天封寺裏打鳳羅龍。及乎五百載。深藏忽爾。一旦時揭露。冤無頭。面目旣彰。債有主。遺蹤莫睹。咄。道是佛慈。老漢之風規。卻成千古鈍置之漏逗。

無趣老人

三笑耳聾。雞鳴眼突。頭長如泰山之頂。迥乎莫攬須眉。若凍嚴之雪凜乎。難窺範蠡湖。打艸驚蛇。敬畏庵開門放賊。且道阿誰無趣古佛。

又

鼓翅雞鳴起。野翁於福城院中。驚蛇打艸。接車溪於範蠡湖上。斷佛祖之命根。以吹毛瞎人天之眼目作榜樣。而今。髙揭金明寺裏。一任腳下兒孫拾幹屎。當栴檀爲供養。

題祖幀圖﹝三塔主峯長老請﹞

梅雨初收。晴川歷歷。一片淸風。迥絕塵迹。主峯。主峯。何得無事生事。特特請我祖孫父子作麼。今旣到此。你且燒香供養我。爲問候。趣祖默然。幻祖云。我今日事煩。南祖云。我今日勞倦。鴛師翁云。今日不著便。我乃大笑云。一个頭若玉巖。作大獅吼。眾獸腦裂。外揚家醜。一个眉淸目秀。與賊布梯。破家蕩產。冷暖自知。一个面如滿月。慣賣死貓。昨日賺錢。今朝失利。一个骨瘦如柴。拈只折箸撐天拄地。更有一个無面目漢。敲骨打髓。討甚麼碗。汝住龍淵已數年也。行難行事。將此破家私。幹屎撅。麻三斤。一時漏泄。不獨令人瞻仰。取足輝映於四方矣。設若有个忤逆兒孫到來。又作麼生。切切。

無幻和尙

擊碎驪龍珠。翻轉祖翁田地。跳出猛虎穴。收得原本契書。裂破面皮。煆佛祖於雙徑。橫拖泥水。定棋局於車溪。這个老和尙從來不識伊。顧左右云。還有識得者麼。道道。

又

雙徑峯頭拾得契書。鴛鴦湖畔翻轉田地。打開棋局滿盤不容。搶行奪市。爭柰一著落在金明手裏。咄。只許老漢。

又

搶奪行市。半盤棋局打開。撥艸衝關。秪爲難逢敵手。碎佛祖窠窟。祛眾生械杻。振起斷橋。作大獅吼。謂是徑山和尙。又是車溪老叟。

南明和尙

秦溪掩室。幻翁跌足於關前。雙徑指揮。雪嶠呈鞋於座下。明頭合暗頭。合佛祖罔措。殺人刀。活人劍。孰敢當鋒。自非久炙巾瓶。而烏能蹈其髙風耶。

又

這个老禿中。車溪毒不肯懸羊頭。且要賣狗肉。慣作死馬醫。將佛慧命續。致令後昆贊毀莫及。夫。是之。謂人天眼目。

又

面如月。心似鐵。直指人口。無舌黑竹篦。驀頭楔陳。葛藤和根截。个是阿誰。車溪嫡血。

鴛湖先師

豎法幢兮。建溪山頂。理頹綱兮。鴛水湖傍。滅正法眼藏兮。雙徑剪邪見。稠林兮。獅岡橫拈楖栗。端坐匡牀。繼懸絲之慧命。啟末劫之津梁。且道是誰。傳臨濟正宗三十世。普明老和尙。

又

這老和尙在徑山檢故紙獲得些子。便向異類中行。披毛戴角。顚三倒四。換卻天下眼睛。金明忍俊不禁。揭示當軒。喚侍者快燒柏子。薰伊鼻孔。何故。雪屈。雪屈。

又﹝主峯上座請﹞

這个老漢。平生別無所幹。隱遁山林數十年。家風零落從天判。禪者參尋白棒當頭按。臨濟綱宗斷。橋公案。撞著忤逆兒拈來俱坐斷。分付主峯揭起令人看。

自贊

湖州柏山素弘理長老請

一莖艸上現丈六金身。是甚麼幹屎橛。更打圓相作女人拜。呈拳進前。拂袖退後。要相見。也大難。直饒喝上梵天。撲下來。亦未向紫羅帳裏撒眞珠。在是何面目。問取蘭若理。

夢堂倪請

通身沒形影。徧界絕遮藏。覿面無回互。薰風徹骨涼。夢堂。夢堂。又安可以累兒孫。半滿偏圓乘獅象。家醜外揚。弗弗。

徽州璨首座請

這漢絕無打算。隨緣應度。或慈。或喜。或瞋。或怒。把爛井索穿卻佛祖鼻孔。將折木橛擉瞎人天眼目。作大闡提入無間獄。爲甚如此。問取東巖首座。

揚州旣白旭上座請

个阿呆甚古怪。質拙性粗。心直口快。偏不入錦簪花。且向寒鑪著炭。了人天宿債。幾坐道場。累破上牢漆桶。推倒我慢髙山。扶起天封石塊。接斷橋之源。出車溪之派。橫身不顧泥水之拖帶。魔窟虎穴之利害。直饒胡漢。齊來管取一時捉敗。旭首座。汝旣知。不須家醜外揚。自有淸風下載。

炯西堂請

咄哉。癡老年登半百。猶不知命喫瓔珞粥。全提正令。賺他千指龍象蹴踏。範蠡湖頭。力挽澆漓之病。這般面目。那堪爲末劫之大柄。炯西堂。切勿效伊如此之道行。

主峯法請

倒用橫拈。全提正令。就裏一機。不通凡聖。獨坐當軒。更爲誰。峯髙聳出天涯淨。

髙峯淨名雪子上座請

耳側腮邊。眉橫睫上。不善韜藏。露出模樣。有時髙髙峯頂擊響敲空。有時深深海底無風起浪。及乎金明冷坐一十二載。惡聲徧布。幸自可憐生。豈堪更與天下人瞻仰。莫莫。

性侍者請

咄哉。老漢通身是病。袖裏金錘斷人性命。倒用橫拈。維持正令。巍巍堂堂。佛也難近。爲甚更有這个。我住天池。及蠡水提瓶挈杖。曾親證。阿呵呵。休錯認。斷橋水長。少室風峻。

江西源書記請

一雙冷眼靑白相半。踞坐匡牀。觸事而斷。剖萬劫之訛。定千古之案。豈容末世魔魅之胡亂。是以直指迷途。寒光烜煥。何似秦時轢。鉆呵呵。今旣落丹靑之手。一任瞻之仰之。呼驢喚馬。於松岫峯頂之畔。

琳維那請

胸中沒个字。佛手驢腳。棒頭有隻眼。醍醐毒藥。是非不到處。千聖也難摸。琳維那。逢人切莫舉錯。

淸湛二上座請

這漢初無隱匿。全沒準的。不論親疏貴賤。相見一味粗率。有時十字街頭。嘯月眠云。有時孤峯頂上。喝驢趁馬。有時搭黃衣提陳爛之綱。有時拈白棒整荒殘之席。招佛祖怨。結人天賊。如此爲人。笑破諸方。唇吻。安可起模畫樣。作後昆之標格。淸監院。湛知客。快把付於水火之中。免得大家殃及。

眞禪人請

臨濟一隻箭。斷橋一口劍。袖手不善藏。端坐露方便。露方便。白日靑天轟閃電。八萬四千摩尼珠。撒向閻浮見不見。

慧侍司請遊山

千年松下有茯苓。堆蘚石邊有毒貨。老僧旣到此。不妨與說破。將謂目視雲霄。翹足而墮。殊不知。澗水響潺湲。兩腿酸如醋。咄。一片白雲又飛過。快拿拄杖子來。莫要坐此。賺他描摸靑天篛帽大。

圓監院請

看你這个臉嘴。宜乎貶於隱川之上。負钁披蓑。栽田博飯。示耕室得一種生機。掛笠軒。有無窮趣向。咄。但肯歇心。同話會不堪賞處也堪賞。

項牧公居士請﹝康熙甲辰元旦﹞

眉罅突雙睛。鼻端垂兩孔。剛拈楖栗杖。聖凡俱罔措。謂是介庵鏡裏求形。謂非介庵水中撈月。惟牧道人乃知源核。無限春風吹八極。一輪新日上孤峯。咄。

廬山中峯湧蓮鐵輪法孫請

描不成。畫不就。更說甚麼頂門眼。正肘後。符靈若是跨竈。兒孫定不外揚家醜。呵呵。秋月隱川曾命事。春風又欲上匡廬。

楚黃石丈法孫請

文殊三處度夏。老僧三處過冬。道同迦葉。擬擯道別。石孫請訣。面目甚分明。當陽難掩拙。爲汝遠來隨侍。安可與之饒舌。咄。棒頭滴滴是鮮血。

溫州靈峯法孫請

心潔勝月。骨硬過鐵。這个阿呆佛祖。罔測年來。老大不善藏。又累兒孫揚醜拙。且道是何面目。咄咄。

金明監院請

世尊說法四十九。不曾說一字。矢上加尖。金明出世四十九。惟袖手兀坐。加尖矢上。若以語默動靜。邈摸其行。儀何啻天壤哉。汝不我欺。皆當作佛。

隱川監院請

這老禿奴。終日哆哆啝啝。胸中一字也無。不特他人。不識自己。不知者乎。钁頭邊相逢。鈍置不論。是佛。是魔。更使問法。問道。安可與之。如何。若何。居常𨿽無侍者眷屬。匝地寧有親疏鍼札。不入匙。挑不上。卻向無措足處。婆娑與麼不與麼。且道是。毒藥醍醐若也道。得。猶在半途。其或未然。破沙盆也要人扶。隱川一陣淸風起。黃葉飄飄不較多。速禮三拜。呵呵。

覺禪人請

驅耕夫。牛揚良馬鞭。便恁麼去。且見一邊不恁麼去。猶隔三千。畢竟如何乞我一文錢。

如侍者請

這个滯貨。賺斷主顧。不落聖凡。端坐冷鋪。笑倒諸方。欲隱彌露。倘遇其人。定然勿肯放過。咄。

明心戒庵主請

咄哉。這老漢。肘後懸符。眉間掛劍。是聖是凡。一刀兩段。卻來鴛水之旁。示大悲心。隨類化現。還有知恩者麼。鶉衣披起。坐木榻。白拂橫拈爲阿誰。看看。

三塔主峯長老請

癸巳寫我形。丙午重乞贊。屈指十四年。看來都不像。自己尙不識。云何爲人樣。呵呵。今且坐三塔起廢席。於兵燹場中整頹綱。於馬糞堆裏。不論是佛。是魔。殺人不眨眼。將軍也須倒退萬里。何故。自從胡亂後。三十載不少鹽醬。

先福別傳長老請

老白拈人叵測。面目甚分明。睹伊沒影迹隱顯。以時。喜怒不一。駕斷橋而橫亙宇宙。總教度驢度馬。灑鴛水而彌潤乾坤。畢竟成苗成實。惟別書記。具那隻眼。知我之律。請題供養。乃示之云。何必。

易贊

大哉。古羲初無言說。肇開混蒙。惟此一截。畫破太虛。七花八裂。消息旣露。是誰甄別文王。周公。孔子。三人證龜成鱉。

題陸欽華居士行樂﹝法名眞和﹞

探玄探妙。猶非究竟。入佛入魔。亦非分外。擬欲徹法源底。更須向萬仞崖頭。撒手一回。通身白汗。始得慶快。切莫坐在山窮水盡處。賺他攜籃負钁。采得靈芝。自爲足矣。咄。个是阿誰。

題項別駕小像

裴休請黃檗安名。長髭求石頭點眼。今日牧公乞金明題像。這三个漢。不論是緇是素。好與三十拄杖。何故松下。石邊橋流水響。

題錢子無居士小像

身披衣。頭頂笠。手攜筇。腳踏屐。昔人行處不能藏。卻把春波漫陶澤。相看更問。擬何之四事。分明爲君擲。咄。

題淵若師小像﹝獨照堂請﹞

神淸眼活發冰霜。齒密耳聰貌古蒼。持木患坐石牀。此是九九翁之行藏。吾欲贊之言辭荒願師溫飽獨照堂。還將散步於篔簹。

題張道生居士像

從來不相識。才見便禮拜。視之信有餘。聽之情未解。白白一臉胡黑黑。雙睛帶遽。坐擬思誰。張公喫酒。李公醉。咄。試問。道生居士李公是何面目。與人緣而無礙。

柏山素弘理長老像﹝寶如法孫請﹞

這風顚漢。慣捋虎須。誰知我正法眼。向這瞎驢邊滅卻。柏山峯頂。呵佛罵祖。坐斷天下人舌頭。山東寶孫。請歸法源供養。不是好心。將刀斧斫不開底面目揭。示大眾還見麼。切莫覷著。覷著則瞎。咄。

又﹝身云法孫請﹞

一莖種艸親爲記。莂蘭若芬香。柏山結果。將父子不傳之妙。死貓頭扶起破沙盆。能縱能奪。能殺能活。夫是之謂行解相應。名之曰。祖今身孫殷勤請贊。其師朽不知。伊何劫中結此冤家。又殃及祖禰也。呵呵。

法語

授素弘理上座

達摩西來。不立文字。惟以直指人心見性成佛。可大師斷臂安心。盧行者黃梅踏碓。以至臨濟喫三頓痛。棒棒下兒孫焉用文字耶。己丑春。有舊識理上座。參予金明刻究此事。眉毛撕結已數載矣。今辭去。乞予數語。正所謂。不是冤家不聚頭耳。偈曰。直指本無說。無說說直指。今付直指時。直指直指旨。

與祐上座﹝今名眞倪﹞

欲識佛性義。當觀時節因緣。今病僧出山。住个破院。秪爲普明先師有未了底公案。所以與他了卻。不意有个祐上座。撞入金明。覷見轉轉不能了也。且道作麼生了。偈曰。妙道本無傳。無傳眞妙道。無傳今亦傳。無道道亦道。

示啟上座

達摩西來。惟直指教外別傳。不立文字。以度眾生。若假異方便接人祖道。安有今日哉。嗟夫。近世有稱宗屬者。炫耀見聞。鮮務正行。斯皆由識見不超宗眼。不正致令。識者笑徒自欺耳。故佛鑑云。若有一物所好。則被外物賊矣。蓋吾禪家。貴乎眼目正當。惟露些子。如石火電光。如金剛王寶劍。如踞地獅子。令人湊泊不得。除非知有。莫能知之。若能如是。綿密操履。無絲毫透漏。方可拈頭作尾。拈尾作頭。不妨孤峯絕頂。十字街頭。十字街頭。孤峯絕頂。驅耕夫之牛。奪饑人之食矣。如臯啟上座。參諸方有年玆。中夏參山僧於金明丈室。咨決大事及禪。暇尙有餘。習未盡終。累大徳。山僧。常呵斥之。一日翻然覺。躍然起。再拜余前乞示名字。遂名之曰。眞啟字。之曰。天巖意望。其卓出情量。迥脫蓋纏。則不孤負一生行腳也。切囑。切囑。

示文上座

自古迄今這一著子。明如杲日。寬若太虛。無絲毫隱蔽。才涉思惟。則白雲萬里。所以二祖得之。不往西天。玄沙得之。不出嶺。徳山得之。見僧便棒。臨濟得之。見僧便喝。吾普明老人得之。孤峻二三十年。顚三倒四。而時人莫測。山僧親遭毒手。得來今十載矣。然無一日不掛肝嘗膽也。且道。山僧爲甚麼事。思之。思之。

示敏上座

欲明恁麼事。須是恁麼人。若是恁麼人。何愁恁麼事。昔臨濟大師。建立四料。揀四賓。主四照用。三玄三要等。令人一一明了。一一透脫。方能得自由分。可以自利利他。隨處作主。遇緣卽宗。如獅子遊行不求伴侶。壯士展臂不借他力。淮安敏上座。不遠千里參侍山僧已半載矣。今辭去。且要山僧鼓粥飯。气山僧。有時恁麼。有時不恁麼。有時不恁麼中卻恁麼。有時恁麼中卻不恁麼。汝可知之。更有一句。他日爲汝說破。

示智上座

諸佛出世。祖師西來。爲渡迷津。直指人人本有。不從外得。亦無一法可傳授於人。若謂有法可傳授。是外道法。非正法也。所以古徳云。若以實法系綴人。土亦消不得。山僧這里與先聖不別。亦無實法與人。亦無。迷津可渡。且道佛祖旣無法與人。將甚麼爲直指渡迷津耶。咄。癡子面前切莫說夢。

示丰上座

末法垂秋。古風掃地。余嘗思老趙州之遺蹤。自住金明十載。孤冷時流驗盡玆。祖巖上座。維揚人也有志於道。前歲八月至。𨿽參諸方有年。尙未肯休歇。余時扣叱之。忽一日。呈行腳稿。余目之曰。你到處有許多絡索。因甚到這里一點也無。答云。不須錦上鋪花。余云。漏逗。漏逗。渠卽禮拜。余喜其老成。遂書偈曰。獅子叢中驗克家。生擒活捉絕周遮。末梢一句無多喝。慧命懸懸露爪牙。

徽州汪朝奉子瑜乞示

甲午秋。山僧過峽石田。道耕齋頭古上座。率子瑜汪居士參請。堅志苦心備。呈所解乞示法語。山僧迫不得已。爲汝葛藤一上。夫參禪要訣貴在猛捷。大丈夫若於此事信得及。認得眞。一刀兩斷。千了百當。那有許多禪道佛法商量。今日三。明日四。依依稀稀。若信若不信。總爲戲論。何能得自由分。先聖一切語言。皆藥病相治。豈有實法與人耶。如雲。卽心卽佛。非心非佛。不是心。不是佛。不是物。又云。有時教伊揚眉瞬目。有時不教伊揚眉瞬目。有時揚眉瞬目者是有時揚眉瞬目者。不是。且道。他意在於何。無過爲人。抽釘楔解粘縛也。子瑜居士畱心此道二三十年不爲。於般若無緣。但當時被邪魔中毒。深遠一時。卒未能撇得閨閣中物耳。卻把種種纏縛二境所牽。打作兩橛。不能了斷。較之鹵莽。承當實云泥矣。然亦不得死。執影子絡索。自苦山僧。要居士將從前所有之物。盡情撇下。冷地裏看看。是个什麼意旨。若了得去。那怕甕中走鱉。果得自由田地。山僧爲汝助喜。何如。

與施約庵居士

余與居士機契。夙昔因緣而患祖道之微。力挽眞風一十四載。此實乘願再來。非同小遇。時義不容隱。特授以老人杖子。爲末法宗眼。偈曰。傑出古人風。昂然勢莫窮。本無言語道。縱奪爲流通。

師見元卓日持經咒拈示

看經須透旨。持咒要明心。咒心不明故。日持總無益。經旨不透故。縱看亦枉然。經旨果能透。牛皮也須穿。咒心豁爾明。雲山別一天。不見道海底。泥牛銜月走。品前石虎抱兒眠。鐵蛇鉆入金剛眼。昆侖騎象鷺鷥牽。若也會得其中句。能縱能奪。能殺能活。好喫老僧。一日三頓拳。不然逗到臘月三十日。閻羅老子與汝打算飯錢。莫道不言。

示禪人

一度相看一度了。法法頭頭勿艸艸。弔月吟松我不能。拋綸擲釣何可曉。自知沒用日間閒。那管諸方▆浩浩。禪人若肯伴寂寥。佛法身心俱靠倒。俱靠倒。珊瑚枝上目杲杲。

書問

與葵石朱郡伯

昨承過晤。惓惓爲道。貧衲不勝欣躍。向曹秋嶽居士。屢頌老居士大有根器。要貧衲與居士。眉毛撕結。究明个事。爲法門之柱石。貧衲素蓄於懷。昨得詢及工夫。承備述畱心。乃云。無門可入。貧衲云。喚什麼作門。居士於此悟得。便是入門處。更無異路。又聞日課經咒。及諸務作障。若以貧衲觀。老居士根器不凡。固當直捷提持。猶如金剛王寶劍。一切斬斷。自能隨處解脫。何有一物爲障哉。且喜近聞有人與居士盤桓。甚善。但不宜泥於文字。增益解路。閉塞悟門。必須屏絕塵緣。看卽今自己安身立命處。念玆在玆。久久純熟。忽然地一聲。得大自由。得大安樂。爲近世士大夫之光明幢。是貧衲之所願耳。

與福建普明思達監院

禪流沿習。時風不古。老朽痛念於斯。因病體。深愧不能還山。然無一日不在紫雲峯頂也。每懷吾侄。苦守多年。眞見歲寒松柏。設若獅虫魔種。不顧先聖遺範。竟將常住物爲己有。早變了也去。冬得吾素穎上座。歸細述顚。未益見。吾侄堅操苦行。自不被邪魅所惑。耳老朽。本欲還山與諸侄相商个事。柰有常住修造。卒未遂願。特命素上座主之萬祈。吾侄痛念祖父。道場更爲輔弼。成就法窟。永護主持法門。忠孝盡始盡終。而吾侄斷斷乎不可離此山也。切囑切囑。外祖衣一頂。汝師所遺。前歲。秀云送至金明。老朽意俟。一人杳絕影響。今與素上座帶歸普明供養。不致匪人竊負矣。其藏經。語錄板。時當揀點。不令散失。山門幸甚。余不盡言。

與一和尙

己亥十月廿一日。妙峯到金明。知吾先師道場。實賴思達侄苦守以俟。吾弟兄入山之切。近來想。其歲久情疲。乃有傍觀之隙。又得吾妙峯。聞之頓起悲痛之思。不辭數千里險崖之峻。又至陡門。遭擄罄劫。𨿽則赤體歸家。喜其恬然。絕無難色。可謂法門忠孝。良有以也。然某極欲過嶺。柰諸病絆身。不克遂願。惟望吾師弟不吝慈悲。爲法道故。非惟與先師法席重光。亦俾妙峯一番苦心。及閩中諸侄有賴矣。某稽首。江幹臨風。把臂爲贐耳。

與項牧公別駕﹝法名眞本﹞

昨談。有公案未透。過在胸次有物。快將萬緣放下。與朽盤桓。嚼鐵丸。飲洋銅過日子。其鐵酸餡。金剛圈。栗棘蓬。無不百雜碎矣。何更許他囫圇吞个棗耶。但辦肯心。必不相賺。無慮無慮。

又

佛祖之道。誠非細事。眞大丈夫方能擔荷也。觀居士爲道殷勤。不棄寂寥。常至蠡湖。刻究此事。可謂智過諸方矣。前日因緣。你居士近日何如病朽。昨遣侍者來看。爲甚你居士不在家中。速道速道。

復田道耕居士病中

維摩居士以疾而臥。五祖以瘧諭示人。不意居士又落此圈闠也。適讀來翰。以知足。力未佳。望當更宜珍惜。爲法自愛。病中十詠。閱之頗佳。亦可消遣耳。承惠。謝謝。

復周蓮齋﹝法名眞潔﹞

節讀來教。已知爲道殷殷。所和蜜蜂頌頗佳。中有不到處。過在錯用心耳。如教有云。昨蒙和尙以本分事錐札。柰某𨿽究心有年。日在影響裏。未能地一聲。所以極力欲道。道不著之語深見。居士虛心請益。然貧衲不欲與攺正者。正要居士用一番眞實苦心。參究那个蜂子。忽得一札。冷汗通身。自知痛癢。徹頭徹尾。豈不慶快平生也哉。嘉興大藏經介庵進禪師語錄

介庵進禪師語錄卷八

住嘉興先福寺嗣法門人眞化等編

偈頌

五言律

贈張恆所醫士

曾受醫王囑。深棲桃杏林。千般枯艸料。一片活人心。指下定生死。機先按古今。丹鑪煮明月。赤土變黃金。

哭鴛湖先師

法門何不幸。大廈忽然催。落月誰能挽。遺風莫可追。憶恩深痛切。睹迹轉傷悲。令予失依怙。翻思沒一詞。

和無趣老人參禪偈三首

參禪覓玄要。終不明妙道。拋卻自家珍。更向外邊討。頭頭意地行。物物胸襟擾。何日歇狂心。當下一時了。

參禪莫執坐。隨事忙閒做。處處盡生機。法法皆顯露。使得十二時。盤旋八角磨。日用不畱心。驢年也弗悟。

參禪眞妙訣。只要話頭徹。莫謂佛祖疑。貴在生死切。等閒一覷破。稱錘元是鐵。撒手上髙山。踏破澄潭月。

壬寅夏送主峯都寺歸淮

立事須當早。爲人貴老成。謙光深有益。養徳重無爭。揭起頂門蓋。露出鬼眼睛。此日炎炎地。途中仔細行。

端午

日日是佳節。頭頭現本光。不知橊火熱。便覺艾心涼。煮石堪爲供。烹泉聊作漿。山中無監歷。勝世有端陽。

癸卯八月示羅子先居士五帙﹝法名眞性﹞

眞性起天命。心靈蚤已知。謙光無以尙。隱徳莫能施。蟾桂愈聞遠。幽蘭益見奇。淨居香滿座。頑石展雙眉。

訪黃坡蔡子谷居士

淸秋動野思。撥棹訪君廬。路僻驚鷗問。山遙破浪舒。盡溪觀古致。就燭讀新書。令我幽齋榻。烹珍帶月茹。

春日卽事簡埽庵譚司業

春晴鳥語碎。雲淡露天涯。盤礡松門古。茆茨竹逕賒。山寒苔裹石。林暖蝶穿花。不覺思樵路。經行日易斜。

五言絕句

金明古迹六詠

槜李亭

槜李傳誰氏。溪頭更立亭。自堪香味別。千載憶枯欞。

範蠡湖

泓水何淸澈。名賢尙隱蹤。傾心時鼓棹。栩栩越仁風。

天封室

腐楹重整立。辟土露鍼錐。碑砌茆檐下。眞風未易窺。

一擊軒

竹密余蒼翠。乘軒事可追。帚邊聞一擊。不失兩行眉。

獅窟

蝸涎成古篆。空谷賴殘顏。叢樹參天碧。曾無毛異還。

龍潭

珠吐危樓畔。波騰雉堞陰。臨淵情未已。風冷動幽吟。

示徒

學道本無難。知羞心自安。莫將輕放過。徒取面紅看。

又

識得知非處。偸心何所安。頭頭皆是道。玉石不相瞞。

夏日口占

赤日炙耕牛。田衣掛樹頭。蓬門常不掩。竹室冷如秋。

示乞食

敲出虛空骨。結取世外緣。缽盂開口笑。个个要周全。

天巖

天生巖自髙。峻嶒莫可上。我獨杖其頂。羣峯悉相向。

東巖

東巖尢且孤。突兀依山戶。常被老僧嫌。推窗日輪午。

警策

佛法本無多。因循便錯過。六根俱顯現。觸處別無他。

又

急急莫蹉跎。光陰焂忽過。憶時小兒戲。今又白頭何。

心空及第

虛空撲落盡。渠儂總不知。豁開頂門眼。露出珊瑚枝。

本地風光

笑傲日悠悠。從來絕外求。經行及坐臥。何處不風流。

現成受用

耳朵兩片皮。牙齒一具骨。熟睡到天明。洗面摸著鼻。

漁

釣盡寒江月。披蓑煙雨深。錦鱗才入手。不是等閒吟。

樵

慣入虎狼穴。梯云樵轉幽。只知泉石伴。那識有王侯。

耕

翻轉劫前田。生涯到處全。倦來無別事。放倒钁頭眠。

牧

放下鞭繩了。牛兒方始淳。一腔短笛後。驟過綠楊濱。

湖上步月

皎皎無倫匹。湖頭深夜行。橘皮猶未制。白水咽香淸。

口占

瘦竹庭前勁。幽蘭石畔舒。明明西祖意。不會更何如。

聞人自欺拈偈策之

明珠產老蚌。白藕出淤泥。淸淺一湖水。遊魚何自迷。

除夕

兀坐卓然眞。人間作故新。春雷連夜發。全露法王身。

移竹

喜爾操有節。亦且得虛心。自予親手植。愼初成茂林。

廛居卽事

徑幽苔地滑。門靜竹風寒。車馬曾無迹。惟聞鳥語歡。

與世髙上座

獅子窟中事。善哮吼者得。今得本無得。無得得亦得。

七言律

金明卽事

範蠡湖頭影艸枯。百城連落入淸波。斷碑橫岸堆蒼蘚。截壁分煙掛紫蘿。盤曲杏松巢鶴瘦。淩空樓閣老僧多。扶筇笑看忘珠者。擬索池中五色螺。

壽石雨和尙

擬師之壽不尋常。何物堪能爲比量。云縱丹山看消長。風翻碧海探溫涼。虛凝浩蕩乾坤永。塵淨經綸日月長。演盡無生咸妙協。森羅齊拱法中王。

重陽送一初法弟住院次來韻

九日霜華特遞來。行行令我脫襟埃。多年室掩秦溪默。一旦光搖濮地開。麈尾乍揮黃落木。錐頭才卓綠凝苔。喜君不棄連枝惡。永正淳風過狹垓。

答汪玉水居士還家韻

荒郊若个肯還家。舊業從先不屬賒。韻起墨花﹝閣名﹞驚昔夢。句生東雅﹝堂名﹞動人嗟。城煙斷處維摩默。巷月輝時顏子誇。豈似未歸流浪客。相攜林下艸深遮。

廛居

偶爾從緣得敝廬。何期城市有山居。六窗扃碧塵煙淨。一戶常開車馬稀。接巷弦歌咸妙道。隔鄰雞犬總玄機。廛居莫謂無幽趣。黃獨深煨香又肥。

題雪牛

懶擎頭角隱林泉。徹骨冰姿絕影鞭。吼斷靑山眠夜月。吸枯滄海臥晨煙。無心香艸從他異。有意藍田疑自偏。漫道牧童收不得。一陂寒色倩人憐。

酬姚自先居士次來韻

廛居弘蔭勝靑山。曲徑苔封野衲閒。折拄杖拋蠡水畔。破芒鞋掛雉城間。愛培疏竹影蕭寺。喜對喬松日啟關。兀坐蒲兮忘歲月。何期垂念道風還。

蠡湖放生

何緣舌味起貪饕。作盡傷心殺活燒。蠢蠢不知循業至。靈靈爭昧本因招。慈開死結三祗釋。悲放生冤萬劫消。快看飛潛縱林壑。自承恩處總逍遙。

答天遊駱居士來韻﹝士之祖復齋公爲車溪法門昆季﹞

祖業荒殘尙有墉。七穿八穴顯眞宗。野翁曾示靑緇讖。趣老剛遺車復蹤。澗底水狂猿弄月。嶺頭云淨鶴鳴松。蠡湖獨坐無聊賴。何幸知音一擊鐘。

示法燈祖印祝發

一入緇門喚作僧。形骸拼捨好拳膺。離塵須要離生滅。斷髮還當斷愛憎。微細威儀宜謹愼。幽玄妙道莫粗矜。從今刻志超前轍。擉破皮燈卽法燈。

割愛辭親到我林。勤行行業要純諶。偸心死盡方堪指。惡習全除始可箴。印破虛空爲祖印。心融塵垢是眞心。一朝僧相非輕易。猶入紅鑪百煉金。

壬辰春與埽庵譚司業話舊拈贈

先師底事灼然彰。舊案拈來意更長。著作堂前輝化日。普明寺畔雨秋香。一溪煙水人難測。滿苑光風劍不藏。愧我匪才成懶癖。幸逢佛法有金湯。

壽文節法師並賀重建眞如寶塔

行藏六十絕偏圓。獨步髙風鴛水邊。慈影已彰忻艸木。法音恆震利人天。香飄薝卜千秋業。花擁眞如百世緣。一段春光鋪地錦。長年此日更鮮妍。

壬辰夏贈海鹽覲周徐居士用費隱和尙韻

先聖儀容固可涼。潛行密用賺諸方。見超今古人難測。道絕形名不易量。生滅未忘情自異。盛衰才論實堪傷。可憐滿地滔滔者。帶累毗耶愁斷腸。

次韻酬仲璘徐居士

慧華香噴出林前。透石穿雲非小緣。海上揭開春暮月。齋頭全露夏初天。珠回玉轉忘情用。武緯文經不昧傳。轟地一聲雙眼碧。驅邪還幸握金鞭。

天池退院酬澹庵潘居士韻

春云冉冉揭巖扉。卉木樅然隔世非。新月帶梅扶嶽出。晚霞和鶩泛湖歸。明堂文質來淸韻。古殿幽閒照紫微。幾度光臨愧何似。素風搖竹步依稀。

壬辰冬同右文摩云子先新在眾文學居士過隱川插艸卽事

病骨扶橈度隱川。風霜凜冽亦堪憐。短蓑才褂桑枝上。破笠剛懸鋤影邊。一个瓦鐺烹隴月。半間茆捨拾蘆煙。自來只爲荒田地。博飯謳歌答眾賢。

示舒中上人入閩用韻

子爲何事入禾西。幾度擔囊扣我扉。棒下知歸猶是鈍。言中領會未堪齊。若能爆地一聲斷。始可乘風千里棲。莫謂山居便無作。也須相喚食莖齏。

癸巳春子先昆季請觀梅拈贈

每對淸姿便解愁。秪因春色有根由。雙雙共气情眞異。朵朵連枝意自幽。碧幹光搖擎麗日。玉葩韻競醒昏眸。芬芳庭際誰知己。疏影橫斜香噴樓。

答吳秀才來韻

兩度霜風撲面傾。殘林若處脫然淸。危樓破格披煙露。老幹扶疏帶月擎。就局門舒人气爽。通津路滑浪波平。滿庭黃葉天成現。一鑑髙明非色聲。

回院自慨

揭開古迹示初因。力挽頹風已九春。自喜陳綱彰有目。卻悲荒院繼無人。少林面壁尋知己。船子拋綸爲錦鱗。肝膽一時俱裂破。陶朱公里石頭蹲。

秋日口占

城市山林幽且靜。蓬門永晝掩芳菲。喬松未許閒禽宿。勺水頻添赤鯉飛。石塌虫吟蘭萼秀。竹窗風淡豆蔬肥。艸堂獨坐日當午。自剪煙霞補毳衣。

甲午春喜遠門禪師見謁拈贈

憶昔福城宛不同。誠如私意出羣雄。吸漧滄海燈燈焰。踏斷煙霞脈脈通。洞濟激揚光化日。主賓互換振家風。欲言懶癖衷腸事。盡在相看一笑中。

示卜右文居士五十

疇昔經綸翰史功。今朝更不與前同。陶然半百知天命。呱地全彰繼祖風。無影樹頭云掛彩。不萌枝上日初紅。湖邊滿座輝珠玉。笑看丹靑入畫中。

自述

自知髭白起腮邊。惹得空花笑大千。懶向滄浪探珠玉。老來廛市守山川。家風孤冷渾忘歲。祖席重輝亦待年。人事不關搔首處。滿林松竹鎖寒煙。

詠梅

素心冷澹越精神。逸世孤風不異眞。瘦骨欞欞扶皓月。淸臞落落出紅塵。香飄斷碣驚殘夢。韻起空山惱亂人。自笑煙霞千嶂外。一枝獨占上林春﹝梅下有蜂頌碑﹞。

贈蔡子谷居士用來韻

潦倒弘深護法王。髙林絕巘莫遮藏。赤心布地雲門子。瘦骨擎天金粟香。拼命驅邪驚閃電。橫身扶正凜冰霜。誰知具有無欺眼。共助金明破院涼。

金明佛閣雪月燈次古韻三首

若處林亭一夜無。寒光燦燦是銀壺。才思古徳盆成句。又睹楊岐牀滿珠。勢壓萬煙排玉嶂。平鋪千澗繞冰湖。樓頭興起誰能共。六出翻飛擊野鳧。

一燈懸起黑雲無。四壁輝煌映寶壺。光徹昏衢彰斷喝。影垂暗室露眞珠。鰲山人佛陶朱裏。火樹天仙範蠡湖。此夜一期千古勝。光明照曜宿蘆鳧。

夜閣塵囂闃寂無。嬋娟窈窕出晶壺。楹檐繞砌連城壁。林卉均嵌耀乘珠。徧布靈山標月指。潛光繡水浸天湖。憑欄自喜披衾玩。長嘯一聲驚起鳧。

丁酉春朱欽臣居士請看梅卽事

裴西古苑展丰神。物物陳前致趣眞。巖畔步來無俗客。溪邊訪得總幽人。寒香縹緲渾鋪雪。疏影徘徊絕點塵。竟日書齋談道話。更聞枝上鳥爭春。

贈徐完愚居士五十﹝法名眞果﹞

樅然佳景好徜徉。更有奇觀不我藏。鴛水渡頭輝寶日。鶴洲林外駛仙檣。漁歌時聽臨崖艸。野色遙看隔岸芳。莫道懶傭無物贈。卻將閒事作商量。

羅子先居士請看梅卽事

丰標挺勁轉精神。一度相看一度眞。兩樹交加藏達士。半庭俯仰可畸人。美哉見色非千色。羨爾居塵不是塵。排榻坐來時供茗。暗香浮動石頭春。

答三宜和尙﹝時講法華經﹞

法苑凋零賴有人。寒巖煦日展陽春。雲門堂奧恢猶古。長水波濤翻更新。斂鍔吹毛全殺活。髙懸毒鼓絕疏親。何當陋室飄香至。一朵靑蓮映水濱。

施約庵居士五十

二月風光特地新。知非蚤已卓然眞。浮華力挽行藏古。朴素堪垂節操淳。法苑金湯聲歷歷。儒林砥柱色璘璘。更持一脈維摩旨。桃實分香海嶽春。

戊戌夏住敬畏庵步周居士韻

百城環座一殘林。古佛家風不用尋。糲食充腸聊展缽。惡衣遮體恰無心。未聞瓜熟論甜苦。那探渠成別淺深。自喜春山秋水處。殊非知有莫知音。

戊戌臘日回院見庭梅被殘示眾

久植空庭望蔚然。何期運歉病堪憐。枝殘還有新條發。幹老寧無瘦玉鮮。澹泊韻敲情更惜。蕭疏風冷骨猶堅。斷碑野叟時同晤。不覺仰噓月到椽。

卽事示徒

寂寞山中事可嘉。肯將眞實博虛華。蜃樓易得人情悅。蝸屋難逢智士家。廿載寒暄親試隱。千年風月若爲嗟。如松之操誠然別。得到湖頭且喫茶。

己亥秋壽譚司業七帙

才聞芳桂擬何知。剛憶東君初度時。香韻不逾方自樂。風淸所欲恰神怡。毫端瀉出碧天气。研底挨開明月池。鄙野總無羊犬贈。聊呈只手笑鴟夷。

元旦雞聲二首﹝陸元度文學請﹞

獨占元聲莫可爭。轟然由此發機生。詎因徳感驚人夢。猶且靈鳴醒物情。宿艸銜恩酬未足。臨風披意語初呈。朱翁絕唱聞堪頌。音韻還應仔細評。

且喜年朝鼓翅鳴。信乎徳備起羣英。自聞臘至承君放。始覺春回賀聖明。慈轉殺機因莫重。仁離庖慘得非輕。最初一句誰能和。試聽窗禽答太平。

慨時

嗟見秋林鮮老成。不求妙悟不求精。金剛衣底何曾煉。寶鏡塵中孰爲明。著意閒花違法式。無心照燭逐風情。最憐一等飄零者。鐵棒臨頭作麼生。

癸卯春送主峯首座重整三塔寺

慨古悲今必自彊。行難行事始相當。奮回法社風塵地。力整僧堂戎馬場。一語維持山鎭永。八荒傾動日徧長。龍淵幸爾重拈起。糞火堆中道更香。

禱雨戒殺

禱之久矣復何詞。慘酷聲號誰反思。樂意觸神招大旱。縱心殘物誤非時。燒枯業海慈龍現。炙倒情山悲雨施。願得世間存少愧。莫愁無雨不生粢。

廛居

一等山居出市廛。豈圖大隱作生緣。種瓜得豆引溪上。刈艸成蔬傍屋邊。飯後欲茶閒掃葉。課前排榻謾垂簾。更看明月來窗白。鈍钁髙懸取用便。

示耕卽事

丙申仲夏。予解蠡湖院事。抵隱川示耕尋月。掛笠枕流。頗有村居之興。旦暮朧間。翛然獨步。不覺咿唔。偶成十二章。非爲騷人。捧腹特以。舉似耕耨。不孤道行雲爾。

村居莫道少相資。物物分明不我欺。百合香芬桑底玉。日葵花放隴頭姿。螻鳴壒開心眼。蛙鼓池塘醒夢岐。自得个中眞境趣。何勞數墨透牛皮。

盤曲桑蹊盡可資。黃花翠竹總無欺。插鍬處露祖師意。鏟艸時揚古佛姿。牧笛風吹賡別調。樹標月影接多岐。茫茫未解村居事。徒使人開兩片皮。

落落生涯爲我資。色空明暗詎相欺。三間茆捨超塵境。數畝荒丘產玉姿。栗棘蓬中無鱉鼻。平原地上有驚岐。但拈鈍钁耕云石。莫管叢林分髓皮。

籬編木槿本無資。成現拈提絕自欺。處處犁風牛顯迹。村村梅雨地生姿。窗前林鳥偸園果。檻外行舟問水岐。博飯栽田眞受用。爛泥刺破腳頭皮。

半衲襤襂滿缽資。繩牀土凳有何欺。泥垣蜂砌玲瓏壁。甕牖花穿瑪瑙姿。百艸頭邊宣妙偈。一竿影上指訛岐。誰知王老無情思。挈挈東村鐵面皮。

蝸廬活計不多資。鈍钁橫拈驀地欺。秕稗直教畬斷種。荊蓁那許岸萌姿。恆翁曾示慚知義。沮溺嘗蕓羞問岐。緇素一般歸耨處。幾能著眼脫毛皮。

大幻人間非幻資。獨憐於愛憎猶欺。桃溪日照翻紅雨。荻浦風淸捲綠姿。地臼舂梁畱故客。豆掤排榻展新岐。相忘抑有不如意。水浸黃麻爛骨皮。

野僻荒陬莫解資。滿川風月若爲欺。良苗莂去爭先翠。異卉栽來越外姿。塍小接溪橋過柳。村深連市駕無岐。攜詩車水憑欄詠。更打癡蠅鐵嘴皮。

道從本立盡生資。才見安閒便有欺。時雨失栽禾欠美。晴空怠刈豆無姿。屋邊蛛网重重布。場畔蚯泥岌岌岐。一自入鄕行化後。山淸水綠快人皮。

掛笠軒前頗有資。何須他處覓緣欺。破砂盆貯隱川水。無底籃盛美石姿。爛煮瓜蔬懷抱甕。香吹芽茗點疑岐。更看繞燕喃喃語。一種生機非地皮。

道業森森何所資。及時幹辦始無欺。蟬啼落日犁輕病。鵲噪歸林耙瘦姿。徧地蚊雷尋血漢。一溪螢火照昏岐。休云白飯難充口。愧殺通身換肉皮。

連宵雨足啟晴資。造化生靈信弗欺。一片嫩禾靑倍色。半灣新月碧添姿。舟移岸上萍塡洫。魚躍田中水沒岐。且喜桑陰堪晚眺。落霞飛處影皮皮。

新霽

喜逢新霽起村隈。茅舍家私盡打開。折拄杖挑川上艸。破蒲團曬隴邊梅。窗掀素練飄玄路。衣洗淸風颺綠苔。更看佳禽惜毛羽。樹頭飛去又飛來。

古體

和南明師翁十究竟

究竟身。四大繇來非假眞。萬象之中剛獨露。堅密維持正法門。

究竟心。泥團打破絕纖塵。仔細看來無所用。普天匝地是何人。

究竟事。日暖月涼皆分處。鳥啼花笑各呈奇。物物頭頭只這是。

究竟理。穿山透石何堪舉。等閒踏斷那鄕關。東土西天通故里。

究竟生。萬般緣起不無根。庭前花景非同夢。白髮嬰兒卽古今。

究竟老。磨盡春秋豈曰小。時攜竹杖坐當軒。驀示兒孫問家寶。

究竟病。覓他起處渾無分。假饒攢簇不得底。爭似苕溪行正令。

究竟死。藤枯樹倒原何始。當知觸目是菩提。富貴貧窮幾如此。

究竟苦。幸然竈裏有煙火。端的不在黃連枝。如喪考妣曹山墮。

究竟樂。赤腳波斯戴雙角。相逢好笑又驚人。萬慮千酬惟一錯。

和達觀大師夜行偈

晝夜經行時。自能步步起。前步不及地。後步又摧起。後步若不動。前步如何起。前後不相及。騰騰起不已。以此諦觀之。足何嘗履地。足旣不履地。空水乃可履。空水旣可履。說甚神通具。

破衲歌

蠡水家私無別物。剛剛只剩破直裰。通身細碎費成文。受用無窮何可說。這皮袋。沒遮蓋。破補襕殘無內外。零零落落好風流。一顆圓明終不壞。領尙無寧有帶繩。牽綫結。驢駝載。穿來那論重七斤。披向人前眞可怪。此毛衣。何堪賣。這般滯貨有人愛。皮穿骨露許誰知。東擲西拋始是快。風又吹。日又曬。佳賓懶顧誠瀟灑。等閒爲褥更爲氈。糞掃堆頭償夙債。識因果。知利害。鍼綫不牢若有代。任他笑我太癡憨。隨地飄搖無掛礙。寒暑來。實是賴。出入山林光體泰。常將篾束住巖隈。衲衣下事恆不昧。仔細看。絕無對。錦繡伽黎豈同類。襤襤褸褸總堪憐。非聖非凡觀自在。阿呵呵。眇眇乾坤云靄靄。

苦雨歌

春風春雨竟忘日。隤落椽檐滿地濕。可憐敗屋轉離披。東拄西撐誰爲葺。足踏地。頭頂笠。舉意欲行還復入。倦來忽聽數聲鳩。瞠眼煙雲忙習習。無限春光風雨過。贏得溪濤洶湧急。掩柴門。幸無客。這般虫豸爲標格。綠樹陰依折腳牀。筍芽穿破梅苔石。偶拈禿筆胡亂揮。分明个字難書擲。難書擲。笑倒虛空暗裏藏。擬欲參詳霄壤隔。

知足歌和子蕃朱居士韻

物我無殊眞自足。隨之順逆非同碌。翛然个裏一壺天。舉世幾能獲此福。等閒事事賣肝腸。猛虎何曾食子肉。歲月消磨沒短長。山中卻有松花祿。體上煙霞雲霧衣。豁開獨露頂目。石女垂垂發似絲。圖畫虛空偶成幅。逍遙世外非人間。豕鹿同行復同宿。這段風光本自然。從緣恰寓破落屋。破落屋。風雨承渠覆。几案絕香塵。剛懸一祖軸。日常無別者。置捲懶翻讀。相逢相喚喫杯茶。那管浮沈榮與辱。

手卷

捲舒皆自在。橫放總悠然。佛祖從渠轉。流芳萬古傳。

芒鞋

鼻孔遼天。耳門卓朔。踏斷塵寰。髙掛壁落。

斗笠

超然一道具。無物可同儔。每每蔽風雨。常常掩日頭。

竹杖

天姿挺特。節操迥出。扶傾輔危。機用莫測。

縛帚

客來訪懶叟。面垢三五斗。住院已經年。無錢置苕帚。樹葉風捲堆。塵沙時疾走。家親但覺貧。那解當處有。籬傍足生緣。拈起便哮吼。誰謂般若體。未免墮窠臼。堪笑老趙州。憐兒不覺醜。

過嚴灘弔子陵

釣臺巇險兮。千峯擁座。巖灘浪滚兮。一派淸溪。迥絕功勛兮。名超列士。晦迹潛光兮。聲振古今。

數珠頌示人

顆顆圓活。眼眼通神。會得。途中受用。不會。且自規繩。

聞舉子先居士徳行

至徳不徳。大行何行。偉哉。偉哉。因邪打正。

次韻酬髙五采文學

曾聞諸法從緣起。玉趾何期過蠡水。僧俗之交已有秋。羨君佳景無憂矣。攜筇話舊發成斑。兒孫滿座眞且喜。稱意逍遙秉燭遊。淸池修竹豈徒爾。楓葉霜華得幾時。人生百祀猶彈指。捧讀瑤篇自赬顏。恐負喬松蔭這里。嘉興大藏經介庵進禪師語錄

介庵進禪師語錄卷九

嗣法門人眞範寂曇行瑸眞源編

七言絕句

示當湖陸永侯文學﹝法名眞修﹞

覿面提持四句偈。明明歷歷不曾藏。閒忙著眼看端的。山谷木樨香又香。

示鐘溪晉侯葉文學

一句時中密密參。從緣逆順自相便。驀然觸著寒毛豎。始信眞宗別有傳。

喜願庵禪師過訪

苔封小徑絕塵囂。賺我同人破寂寥。話到水窮山盡處。舌尖端不動纖毫。

示折蠟梅

玉蕊霜花傍壁披。一枝橫亞最新奇。淸香打動鄰家鼻。引得遊蜂不識時。

示子先羅居士

七日枅窮非等閒。羨君聊識面門斑。更須會取祖師意。莫向人前道易難。

懷余杭余棲雲居士﹝曾參南明師翁於雙徑﹞

雙徑因緣羨未忘。尋源徐步冷山房。不嫌懶僻時相候。又入云深插艸揚。

寄朱淸遠居士

幾度荒居意不堪。松山頓辟擬茆庵。𨿽然未遂君嘉志。亦可將題作指南。

慰約庵施居士病中

好肉生瘡少有胎。通身痛癢出頭來。血膿膿地親殃及。莫怪當年流毒材。

偶成

幽勝不離當處有。市廛古寺卽山居。成羣松鼠偸瓜豆。拍手不回加兩噓。

示瞽者舂米

慣舂老米足堪誇。椎下分明是當家。糙白不將雙眼驗。惟憑赤手作生涯。

出閩題江郎石

江郎三片絕囊藏。何代安名亙古揚。插入太虛星斗落。淸暘雲霧總風光。

和陽明先生良知韻

剔起殘燈午夜時。巖阿冷暖自家知。自知不向他人說。知與無知是阿誰。

知與無知是阿誰。天池月色幾人知。莫將光影認爲是。只管區區向外爲。

酬右文卜居士﹝法名眞仁﹞

情塵覷破密參玄。奕世金湯蠡水邊。慚愧僧家無可報。披毛帶角被人牽。

酬欽臣朱居士

阿誰多口遞裴西。且喜知音不我欺。雪裏桂香須委悉。幾翻覿面已全提。

摩云周居士乞和放生偈﹝轢居士韻﹞

溝渠爭識江湖闊。慚愧古人徒折攝。飛潛乞命略拈提。各各試看是何物。

末劫眾生恣迂闊。貪饕殺味無拘攝。佛祖洪開解脫門。急須跳出釜中物。

酬中瓚施居士募醬

那事明明不露文。一湖鴛水一湖云。三年鹽醬承君力。沾著唇皮个个欣。

拽磨

磨輪轉處泄天機。手眼通身吼似雷。玉石總教成作粉。中心端不動纖微。

懷祖山福生二禪徳

古今密行有人作。彼此皆施無緣慈。翻憶曹山危病處。煎湯送藥五更時。

示繡雪巨石

石頭巨細分明了。驢腳精粗見也麼。趁此早年彊壯力。汝師公案莫蹉跎。

癸巳曹太僕鑑躬居士過院。值余病中。勸飲陳皮湯。拈偈奉酬

抱病荒廬誰起憂。幾經風雨涕寒流。髙車何幸垂殘榻。一盞橘皮徹體休。

箏

放去收來一鷂箏。撩天撲地爲誰生。𨿽然不食鮏羴食。也使林間鳥鵲驚。

示獅吼孫

愚鈍也知忠烈後。破鐺須信舊家聲。忽然突出頂門眼。獅子吼時野幹驚。

畱宦維那

粗食敝衣堪禁足。危牀土凳可安居。金明不是老興化。畱擯分明意莫躇。

答徐敬可居士次放生偈韻

仁能大施放生湖。業債從前不較多。未釋个中關捩子。明明開眼入湯鑊。

破寺傍通一蠡湖。古今賢達放生多。𨿽然池小堪容活。但願慈興出沸鑊。

丙申觀音誕日出山卽事

飄然拽杖入深村。疊疊春光一个僧。自笑蠡湖成底事。驢腮馬額得人憎。

鷹

俊哉不打籬邊鵲。劈海擒麟霄漢飛。啖啄一聲狐兔盡。新羅又過鐵牛機。

因士持紙求示

白紙從來沒一字。云何要我更塗煤。病僧無力難拈筆。卻負當人捲玉回。

示磨粉炊糕

急急揩磨潔白心。鑊湯鑪炭上親蒸。名模脫盡香甘美。好奉公婆也未曾。

掃鴛湖先師塔

昔日普明遭熱喝。今朝興善禮慈容。塔前松柏靑靑候。匝地光揚少室風。

笑不成兮哭不成。綠陰黯黯鳥嚶嚶。兒孫濟濟咸瞻仰。肯負單提折腳鐺。

示眾

飽腹經行非分外。虛心請問是工夫。夜來八萬四千偈。不會依然在半途。

示羅子先四十

一聲地出胎時。兩手劃劃更有誰。不惑年來報恩處。因行驚起睡貓兒。

禮虎丘隆祖塔

咄哉睡虎擬何酬。賺殺兒孫笑不休。三拜更添繞一匝。山悠悠處水悠悠。

風鈴頌

一出紅鑪便有聲。髙懸樓閣轉光明。因風直示檐前事。未審何人聽得淸。

讀易

形名未具孰爲庖。一畫才彰便落爻。底事明明人不薦。咬蓍嚼字夢中敲。

啟華嚴會齋單﹝云壑禪人請﹞

重重嚴飾雜華林。童子來參意更深。托出滿盤咸妙供。好將阿字細沈吟。

火炮頌

錐札曾經毒手來。靈機一竅頂門開。等閒觸著無明火。裂破虛空震九垓。

偶成

萬物盡從時節換。不知時節任誰行。空齋極目間消遣。長嘯一聲天地淸。

夏日面水

一杓淸泉堪自足。通身受用無窮福。枕簞席椅俱抹過。尙餘惡水好灌菊。

慨古

笊籬撈盡千秋月。糞火煨空萬古云。近看大都皆滯貨。奚嫌黃葉亂紛紜。

玩月

芒鞋踏破千山月。拄杖伶丁唱妙訣。木人撫掌笑呵呵。石虎咆哮跳出穴。

示徒息諍二首

理深何必形聲色。見淺徒勞論是非。謾道老僧無料理。一條白棒活人機。

但得境閒渾是道。莫愁濁世有邪魔。消歸自己皆堪用。不必尋求過與他。

卽事

栽梅滌竹野人風。掃盡繁華眼界空。更有一般堪羨處。數聲幽鳥綠陰中。

示病中

痛癢於身便謂災。那知罪福不無胎。快將毒藥還醫毒。膿血盡時好肉來。

贈斷愚侄掩關

吾孤汝負不須陳。三應三呼定有因。總是老婆心甚切。管教槌破鐵昆侖。

示雪宗悅眾

莫將命蹇便自屈。妍醜皆從密行修。若具趙州淸白眼。騰蛇攺格未爲憂。

贈金居士送子出家

裴君送子有多偈。公送云何無一言。夜宿隱川看新月。層層花影到窗前。

決當行此勿因循。報佛祖恩一句陳。千古英名畱後望。莫教錯過太平春。

酬文節法師過訪

象駕何期過隱川。重重鋪錦菜花天。慚余蓬室無相接。一盞蒿湯桑隴邊。

周摩云居士求偈

隱川室裏畱君宿。敬畏堂中示再參。舉手低頭頻顧語。莫云無法爲人嫌。

無禪帳卽事

水國蚊雷觜如鐵。赤肉團邊咂鮮血。誰能於此契生緣。歷劫無明當下徹。

喜劍安法侄禪師卽事

本色住山非染造。爲憐塵世覺心寒。和煙入水超方便。明月蘆花孰解看。

示東巖上座

九上三登未是親。一言契入始爲眞。從今收拾瓢囊也。他日分明舉示人。

立冬卽事

敝衣重補足遮寒。日臥閒雲敗屋寬。黃菊數枝喬木下。飄飄落葉許誰看。

勸斷愚法侄啟關

凋林欲挽正斯時。何必拘拘俟滿期。放出從前眞面目。移風易俗好施爲。

冬至

曉雞才報一陽生。凜凜霜天梅蕊擎。舊案日新輝宇宙。焚香撥火不虛行。

示項牧公別駕﹝法名眞本﹞

維摩之疾好承當。痛處何妨炙艾瘡。眼正心光扶祖道。任教烏兔起滄桑。

示古巖知客

金明寺裏鉗錘處。範蠡湖邊赤骨肩。但辦肯心追古哲。不須巖外更栽蓮。

除夕

一鑪猛火度殘庚。豈與諸方鬥富行。茶罷各歸寮捨暖。現成公案到新正。

入新方丈酬曹秋嶽司農

無知老衲累秋翁。明暗相參兩眼紅。居易昔年遺十笏。又承新整定西東。

示範維那

鼻孔撩天意可投。叢林踏徧已知休。從斯放下身心後。蠡水風淸款款酬。

自娛

幻住不須頻計較。隨緣放曠得安然。任他爲佛爲官去。我只破廬枕石眠。

答曹秋嶽司農

五百年前未了因。深埋塵土得無親。曾思坡老完經事。此案重圓須舊人。

寄禪人

三頓因緣不用猜。當機只貴眼睛開。金明不是閒饒舌。鈍斧重拈期再來。

示陸緣度居士﹝法名眞慧﹞

靈鷲峯頭一點因。自來蠡水日相親。而今旣得本來面。萬紫千紅不是春。

示淨名雪子上座

末法垂秋正此宜。莫嫌窮谷少人知。脊梁硬豎半撐拄。自有香風撲鼻時。

贈羅又先文學

武略文經非偶然。家聲祖父又爭先。筆花滿案咸珠玉。且喜髙標不浪傳。

上元和無際祖師走馬燈﹝原韻附﹞

團團遊了又來遊。只爲無人指路頭。歇卻心中三昧火。刀槍人馬一時休。

一點無明徧界遊。只緣不識這毫頭。誰知盡力跳不出。息卻心中火便休﹝示淨道新戒﹞。

人馬團團奮迅遊。英雄豪傑孰回頭。若能覷破影中事。好示傍觀歸去休﹝示牧愚新戒﹞。

師垂語云。時當酷暑。大地火燃。語默動靜。莫能逃其燎。卻汝等如何免得。羅子先答云。更嫌何處不風流。師頷之。遂示以頌

更嫌何處不風流。猶較炎威過一籌。未得个中三昧力。行人卻與路爲仇。

壬寅春仲卽事﹝有引﹞

禪林澹泊。素讓金明。此亦自甘。外緣不務。況值歲歉。信施尢難。然喜眾皆孜孜爲道第。愧無法供養。秪得丰儉隨家。寧獨篾束三條而已乎。

爲法忘軀信不誣。充腸藜藿把屍扶。驀頭撞著庭前柏。肯放靈山老禿奴。

貧頌

參禪學道學先貧。徹底貧來道自親。果是赤貧渾是道。試看誰是赤貧人。

瓔珞粥

幾顆玉粒綴靑薺。滿缽橫挑香更肥。翻憶荷衣松食輩。只憂無法不憂饑。

佛音尼在羅子先家作鞋。次。忽聞樓板聲。有省。居士卽開空室勘驗。機緣呈師。師以古徳接尼悟道。頌韻示之

大似吳山老禿奴。權開空室接師姑。果能不負娘生面。自出羣中一丈夫。

示夢庵書記

離鉤三寸子須道。相逢愼勿妄盤桓。頭頭公案𨿽成現。漠漠煙霞仔細看。

示空有知浴

頓空諸有撈明月。誰竈無煙沒夜光。收得海中龍藏寶。翻身索價有人償。

過楞嚴弔紫柏大師

阿師半偈理更殘。始得叢林復壯觀。此日往來發長嘆。擡眸又覺苦心寒。

示身云法孫

柏山惡辣誰能近。汝獨相依事有年。言行無違成就汝。更加戮力絕狐涎。

示朗上人

最喜山禽不亂鳴。一時叫出一時聲。聲聲相喚誰能醒。面面靑山面面靑。

庚子八月朔旦爲範大夫受戒偈引

大夫爲金明伽藍。今受五戒已。竟此不忘靈山授記。誠非夢事。正如徑山之龍神。鶴林之米老。然大夫之爲伽藍。又傑出矣。偈曰。

霸業垂成卽泛舟。豈圖血肉念無休。從今受戒登壇後。永佐金明第一籌。

瓦

做得工夫成一片。方堪大冶煉身堅。莫嫌此是路傍土。偏向毗盧頂上眠。

樹燈偈示慧峯八十壽

一樹燈明亙古今。森森枝葉佛皆欽。當陽直示無偏黨。鑑地輝天意轉深。

示衍法華維那

試看誰能轉法華。念翁撩起事堪誇。何期子擬追蹤者。撇下湖邊也克家。

示佛心

火鑊鐵丸居常飯。刀山劍樹自家園。可能於此同棲止。始信壺中別有天。

示靈虛

虛而靈寂而照。動靜施爲有玄要。觸著金風徹骨涼。捧鑪神卻翻茶銚。

示眾

桑陰盤曲路無石。雨後往來看腳下。擬議之時跌一交。莫道隱川苔地滑。

雨中向日葵示梵爲

越出羣芳不二天。狂風妒雨一心懸。任從日處重云內。自向東西義莫遷。

種田

退步由來是上前。低頭覷破水中天。忽然插到退不去。撒手翻身跳上巓。

隱川卽事

本自無心於富貴。淸香滿院掃難開。白雲澹濘天空碧。燈盞無油明月來。

道人到此且開懷。今日無糧又有齋。鄰過筍籩穿曲徑。鳥銜紅柿落霜階。

示照先

兩度追隨入蠡湖。不離家捨在中途。於今直示還鄕去。繡雪香芬莫負孤。

示舜日杲法孫

舊案新翻喜有源。急須戮力報師恩。老僧親勘無憂矣。眉目分明嫡骨孫。

示寶如玉法孫

末季陵風孰仔肩。瓦瓢盛雪煮靑天。春來又見兒孫事。一樹寒梅映水邊。

住敬畏庵示眾

慧命懸絲入隱川。那期舊話又新圓。兒孫殃及重拈出。夜半優曇火裏鮮。

曉窗卽事書爲羅子後又先叔侄

依依嫩綠雨初晴。兀坐曉窗鳥語淸。且喜蘭馨眞實境。道人風味不虛聲。

示周蓮齋居士遠過隱川﹝法名眞潔﹞

潙山泥壁我打墻。此事如何作較量。相見別無閒話會。拋槌歸院點蒿湯。

示羅居士捨地重修建祖塔二首

祖塔穢污深可悲。者回不用問鉆龜。个中血脈無多子。嫡骨兒孫更有誰。

買地葬人非分外。孫承祖業豈胡猜。道人有地不須買。掘个深坑便好埋。

畱文允言居士度夏﹝丁未﹞

毒暑飛蒸孰可逃。惟君與竹卻相饒。廬山舊面分明現。來向淒淒破寂寥。

示休巖壁法孫

沿流不斷要分明。卓出重函貴眼淸。欲報汝師恩怨處。急須努力振家聲。

示耕十頌﹝並引﹞

余嘗示耕。此題立來已久。尙未拈出。恐多事耳。今有某某。從侍殷勤。特以祖業爲問。余但微笑。某乃至。再因。出頌示之。彼且不嫌荒鄙。隨卽賡和。洵知時節因緣。良有待也。舉似大方。獅子吼。野幹鳴。請試簡看。

未耕

寥寥祖業不多爭。才見田園蓁莽生。契券幸然明號段。惟人努力起家聲。

開荒

鈍钁橫拈入艸叢。那論朝夕苦施工。荒丘若處都翻轉。一曲髙歌日已紅。

下種

種子攜來絕妄傳。好平因地下機先。但能不失農時候。自有靈苗透水田。

灌水

一莂根苗愼勿枯。時將惡水長榮株。縱教垂實還須潤。未審農人會也無。

耘艸

異卉靈苗一處陳。拈來須要別疏親。更加耘到無耘處。野色靑靑滿眼新。

刈實

試看良田稻正香。及時收拾好秋光。鐮刀拈起從頭刈。風卷煙霞墜地黃。

登場

風淸月白滿肩挑。大擔收來路不遙。一總上堆隨日選。好畱佳種接丰饒。

篩颺

曾將敲落積山中。淨谷還須入磨礱。無數糠秕傾颺盡。重篩白米奉姑翁。

上倉

驗盡精梁收上倉。顆顆圓淨此中藏。老儂印記重叮囑。珍重吾家克肖郎。

賑濟

忽憐饑餒苦何求。豈吝家私不我憂。一自打開無底藏。人人飽足我方休。

和普明牧牛頌

未牧

昂然頭角日咆哮。逐色隨聲路轉遙。無限春光渾不覺。何論觸處犯佳苗。

初調

狹路相逢驀鼻穿﹐繩頭緊把猛加鞭﹐一回入艸一回拽﹐那許從前野性牽。

受制

一經苦制息橫馳﹐且把鞭繩款款隨﹐縱使綠楊溪上臥﹐眼瞠瞠地豈能疲﹖

回首

忽然識得便回頭﹐鞭影無加性自柔﹐漫道牧童爲易事﹐手中繩子放還畱。

馴伏

隨順從教這那邊﹐逢源左右得安然﹐試看步步春風裏﹐不費纖毫腕力牽。

無礙

人牛坐臥總如如﹐芳艸坡中轉不拘﹐綠樹陰濃新雨後﹐數聲短笛樂余余。

任運

鞭繩撇下白雲中﹐踏斷山丘艸正茸﹐幾度煙巒情未已﹐夕陽歸罷興還濃。

相忘

調余無事沒偏中﹐那更有心分異同﹐誰道潘郎多快便﹐倒騎驢背過橋東。

獨照

牛兒已喪赤身閒﹐懶說枯椿天地間﹐嘯月吟風𨿽足快﹐還須更透一層關。

雙泯

合水和泥絕影蹤﹐孤城山寺日當空﹐應知个裏眞端的﹐幽鳥一聲花滿叢。

和宋天封佛慈禪師蜜蜂頌﹝有序﹞

予庚寅春移梅次掘深土﹐得斷碑半截﹐洗閱蝌額﹐有天封佛慈禪師法語八字﹐下勒示語一篇﹐並蜜蜂頌五首款﹐識紹興已未長﹐至日華頂支離叟書遺祖照顏侍者﹐予乃恍然曰﹕此地五百年前事彌露矣。卽置之法堂﹐及稽燈傳佛慈爲圓悟嗣﹐又考眞歇了塔銘﹐了曾祖照會中首眾﹐洵知二老出世開法金明非小緣也﹐適子谷蔡居士覷見﹐力請表揚﹐因述緣起﹐並勉賡和順治乙未春悟進識。

附原頌

千花蕊上刺香時﹐百艸頭邊得意歸﹐一竅透穿通活路﹐遊絲無礙去來飛。

風光占盡作生涯﹐鬧合門前趁晚衙﹐君看不期而自信﹐兒孫整整世其家。

桶底遭君打脫時﹐從前活計頓拋離﹐超然不戀舊窠窟﹐空有層層釀蜜脾。

平生底事付風光﹐日暖花開个个忙﹐著等閒遭一札﹐痛連心髓要承當。

老○○○閉刳桐﹐向上同參一竅通﹐禪者不須窺戶牖﹐鍼鋒札著面皮紅。

類墮風光妙密機﹐紛紛鬧裏帶香歸﹐百千慧命同心接﹐不令而行翼翼飛。

同門出入各天涯﹐縱在途中不離衙﹐滿徑芳菲皆活計﹐翩然落艸問君家。

驚天動地出窠時﹐義斷恩忘永別離﹐從此門庭𨿽各立﹐同風千里蜜生脾。

朝朝鼓翅弄晴光﹐拭露穿雲花底忙﹐劈面相逢無避處﹐一錐腦後痛心當。

從緣入得這空桐﹐透過窗欞處處通﹐丰儉隨家同受用﹐江南三月落花紅。

再和

豁開戶牖蚤春時﹐覓得些些悄地歸﹐試看當軒人迹斷﹐髙吟一曲百花飛。

沒生涯處忽生涯﹐出內翻飛聲震衙﹐就裏分明賓主定﹐何勞更問我王家。

綿密鍼鋒點點時﹐恣探花落影離離﹐從教鐵面銅睛漢﹐觸著渾驚毒入脾。

春來若處逞風光﹐豈似花間蝶戀忙﹐奕世兒孫承大蔭﹐酬恩須要自擔當。

个裏藏鋒妙古桐﹐和光出入絕相通﹐盡知釀蜜成家業﹐不覺芳菲滿逕紅。

三和

百萬英靈簇擁時﹐獨拈花髓幾知歸﹐頭陀不禁輕遭札﹐惱亂叢林千古飛。

光生漆桶足生涯﹐日暖花香大放衙﹐挨羽去來成底事﹐孰知福國裕民家。

正值移梅春仲時﹐钁頭邊遇老支離﹐盤桓徹底鍼鋒露﹐句句希聲暢蜜脾。

兩股花呈種種光﹐回途不是等閒忙﹐密移一步傾籌室﹐未許傍觀胡亂當。

才揚眉目倩疏桐﹐不壞色香竅自通﹐萬丈華峯畱不住﹐卻來槜李刺新紅。嘉興大藏經介庵進禪師語錄

介庵進禪師語錄卷十

嗣法門人眞在眞覺眞性眞本編

疏引

募修金明寺緣起

金明乃宋佛慈禪師道場﹐繼有賜紫淨惠大師鼎建千佛寶閣﹐開禧賜額﹐至明成化間﹐得祖昭大師重新﹐迄今又二百餘年矣。余於戊子仲夏赴諸檀護之請﹐卓錫此地﹐亦不免理廢席於榛莽﹐整頹綱於荒陋。時有僧擬充修造事﹐余但以古徳住院偈止之﹐已經十三載﹐惟淸冷逼人﹐禪侶往來鮮能措足﹐比見山門愈圮﹐堂閣愈危﹐得無坐視之責乎﹖今蒙諸大護法矢心以修葺見示﹐余不得不拈出以告眾善信﹐伏祈協力共襄福。有攸歸偈曰﹕海月湖天境自寬﹐危堂破閣逼人寒﹐要新此个舊公案﹐信手揮來直下看。

乞修造偈引

隱川大慈庵乃金明寺之故地。去濮溪二里許﹐有勝山居之況﹐新篁環翠﹐細柳垂陰。近構堂宇數椽﹐其柰臥房未備﹐有失往來禪侶之接。今巖輪二上座﹐遠從匡廬至此﹐掛笠數月﹐且不嫌荒僻﹐堅請歷事﹐觀其志﹐可謂爲法忘形也。余不能固辭﹐特以舉似檀那﹐惟欣然捉筆﹐揮出家珍﹐作不朽之勝因﹐則福果烏可涯量哉﹖更述一偈﹕

廿年不打這鼓笛﹐今朝特地一翻新﹐知音自肯傾心和﹐韻腳分明十一眞。

大乘庵募重裝佛像偈引﹝慧上人請﹞

刻雕成眾相﹐聚沙爲佛塔﹐無爲眞佛實在我身﹐由是觀之﹐老瞿曇慈悲之故﹐葛藤太煞。余又如何引蔓牽枝耶﹖偈曰﹕小乘錢貫大乘井﹐索要須聖相重輝﹐必請髙檀注腳。

普明修造引﹝妙峯素穎長老請﹞

建寧普明山寺﹐乃我先老人養育賢才陶鑄聖凡之所﹐其層巒擁翠﹐萬脈歸宗﹐南北往來﹐鮮有不至者。予自癸未春出山屈指於今一十七白矣屢欲慰安眾望無柰蠡湖破院﹐兼病體羸尪未遑跋涉溪山﹐因循歲久﹐以致妙峯素公深憂古道﹐垂秋叢林凋落﹐特與普明知事相商不辭數千里杖笠來迎過嶺共整陳綱繼起祖席﹐亦足知其爲法門師弟之誼至矣。然病朽愧不能入山﹐又烏忍安坐付傾倒於弗聞耶﹖凡我同志力挽頹風﹐普明有賴﹐其中更有一段光彩劫外風流﹐試問取妙峯﹐定爲道破。順治己亥孟冬下浣七日。槜李金明介庵進朽題。

齋單

陶朱富而有餘金﹐明貧之不足﹐說甚雲門餅趙州茶﹐一味五味管取無下口處﹐而今不妨更拈艸料細切﹐淸風一任橫吞豎咬﹐忽得嚼著些些﹐定見千佛閣頓生光彩﹐槜李亭重整規模﹐人人慶贊皇圖﹐處處莊嚴佛土﹐大眾莫道空疏﹐伏惟珍重。

敬畏庵緣起

嘉禾範蠡湖西有敬畏庵﹐乃我祖無趣老人隱居道場也。創自明之嘉靖間﹐其來百餘年矣﹐緣老人俗姓施﹐裏中多稱施庵﹐云庭旁有大槎槤樹﹐老人嘗與徑山無幻祖說法其下﹐有陸五臺諸公訪道參扣。老人寂後卽塔本庵。庵中疏竹淸池佛室數楹﹐後有見如徹師啟建樓宇﹐崇禎戊辰歲﹐徹孫日明輪公繼擴中樓﹐徹師系老人外孫老人外孫五徹師行四長爲沈鶴齋公﹐卽護法羅仲吳居士外翁也。居士於構中樓時﹐曾助輪公緣就﹐自鼎革以來﹐頓覺頹圮﹐余住金明﹐去庵不數﹐武常過禮塔﹐目擊心憂﹐玆日明公擬完夙願﹐同余弟子羅子先持冊乞數語引導眾信﹐蓋子先乃仲吳居士之子﹐輪公不忘舊護故﹐偕之來余﹐合掌加額﹐遂述緣起以告檀那﹐共襄勝舉﹐俾古佛道場復見一新﹐其福徳又烏可涯量哉﹖凡樂助者點筆於後﹐勒石以垂不朽焉。

化齋米疏﹝無能乞﹞

釜甑生塵﹐法從緣起﹐缽盂啟口﹐道在人弘。展布袋於十字街頭﹐露肝膽於三家村裏﹐固廩打開﹐管取人人具足﹐堅囊頓破﹐直教个个周旋。化亦眞﹐施亦眞﹐籬根香擁菊花新。食輪轉﹐法輪轉﹐風吹落葉兩三片。時當九日﹐捉筆欣然﹐大力檀那﹐快心樂助。

化燈油引

紙撚無油﹐通人委悉﹐空谷有神達者﹐方知若向無油處著眼﹐管取騰今耀古﹐能於有神中展手﹐直教赫地輝天﹐搕頭顯發無始威光﹐漆桶裏露出本來面目﹐舉似髙檀﹐快然傾倒。

序跋

源流頌序

佛祖密室中﹐有一段因緣﹐從來無人覷著。何故﹖覷著則瞎。秪如臨濟興化﹐父子授受﹐源流有據﹐諸方但以化得三聖大覺力而拈臨濟香﹐更有謂臨濟不傳興化﹐而化在三聖大覺處﹐悟得先師喫棒底道理後﹐拈香臨濟﹐蓋僭嗣也。若此妄鑿古人﹐何異矮子觀場﹖今諸子云﹕從上佛祖皆見有付法偈﹐旣已刊出燈錄﹐何至馬祖下不刊﹐亦復不見法偈﹐爲是無付﹐爲復珍惜不彰。咄﹗黃河三千年一度淸﹐汝等冬瓜茄子見个什麼﹖𨿽然憫子誠懇﹐不得已卽將佛佛授手祖祖相傳源流法偈機語隨緣頌出﹐輒成一帙﹐敢以公諸天下萬世明眼﹐報佛深恩﹐知佛祖授受之有的據﹐益俾徳勝無焚衣之悔耳。還見正法眼藏麼﹖一隻破艸鞋﹐無底亦無對。

鴛湖和尙頌古序

從上慧命﹐源源如綫而出﹐車溪尢甚。一絲懸於九鼎﹐幸我老人一肩擔荷﹐密用潛行於水邊林下二十餘年﹐隱顯以時罕逢識者。崇禎乙亥春﹐有嚴轢居士參師﹐殷殷不下﹐便乃復白薴普明廢址﹐懇請以居﹐及郡紳士咸迫。師以病堅辭﹐不得已勉赴插艸開荒﹐率眾住靜。不期丙子秋因事挈杖入閩。後之住院開法亦號普明﹐正如杲日麗天﹐無有所不燭也﹐嘗謂余曰﹕老僧和牧牛並諸頌﹐古子看何如﹖答曰﹕情知老人向異類中行。師曰﹕如何異類中行事﹖余便兩手拓地再拜而出。今復閱普明遺稿﹐牧牛諸頌大有不同處。如何是我老人不同處聻﹖謹輯此刻﹐以俟賢者。

跋無趣和尙眞迹

丁亥秋抄﹐余過敬畏庵禮吾無趣祖塔﹐次有孫諭微忽出殘紙一幅相似﹐余捧讀之﹐是趣祖親書示龍湖先生法語﹐不覺忻喜﹐乃云﹕祖師眞迹﹐若優曇花﹐實爲希有﹐今旣見者﹐宜珍藏之。諭微云﹕見此一篇﹐卽見祖師面目矣。咄哉癡子﹐祖師面目安在紙上耶﹖旣不在紙上﹐且道祖師面目又在何處﹖吁﹕袈裟零落難縫補﹐收卷雲霞自剪裁。

隱川集自敍

壬辰秋﹐餘同卜右文居士抵濮溪﹐道經村落﹐訝其徧地荒蕪﹐狐兔陵食﹐星散農家俱困緩惰﹐至於禽無巢卵﹐樹乏斧柯﹐縱使神農之化亦難矣。士乃指片地云﹕此金明贅疣也。余目之曰﹕噫﹐此地只少一椽耳。是冬﹐卜右文﹑羅子先二居士同眾信捐貲購地﹐別創一廬於川上﹐余名曰大慈庵﹐蓋取濟度此方之義。示耕數載﹐頗與彼生息迥別﹐農人皆異之。𨿽大義茫然﹐乃有稚子傍桑陰學種瓜之意。但覺狐兔潛藏﹐桑苗蔥鬱﹐悠悠乎風淸月霽﹐於三間茆下﹐落落乎鳥啼花笑﹐於千頃畬頭。余時啜白湯烹野藿﹐吟詠其間﹐庶不孤村居之幽況矣。爰述數語﹐以揭初因﹐並志諸護之竭心焉。

跋子蕃朱居士寶夢記

未到這里直須疑著﹐旣到這里切忌住卻﹐若恁麼會與寶夢記轉﹐不恁麼會亦與寶夢記轉﹐舉似明眼﹐請下一語看。

跋南明和尙語錄

法門陵替甚矣。按萬曆間宗師家﹐頗尙孤峻﹐遞相隱謝﹐此一變也。逮天啟時﹐方有人出法門﹐似覺可觀。至鼎革來十餘載﹐泛濫彌漫﹐此又一變也。蓋翁於泰昌攺元遷化﹐其操履卓倫﹐非今時可擬。閱是錄者﹐當具別眼﹐法門有望焉。

箴銘

卽事偶箴

無上妙道。不落言詮。眞妄雙泯。直指單傳。或棒或喝。非教非禪。了達知見。勿談要玄。和光同塵。有實有權。無掛無礙。任運翛然。獨超物外。迥出劫前。巍巍堂堂。闊步大千。風淸月白。別是一天。大慈佛法。博飯栽田。葛藤鏟斷。弗扯章篇。初調犢子。驀鼻繩穿。或犯苗稼。時猛加鞭。純乎哮吼。放浪林泉。紹隆佛祖。惟在志堅。千鈞重擔。努力一肩。主持門戶。赤手空拳。無量妙義。一一重宣。中道不立。那有偏圓。一金鎔出。釵釧瓶鈿。橫拈倒用。信手自便。懶殘風味。石枕髙眠。日上月下。何故周旋。體性圓明。電拂聖賢。迷眞逐妄。誠可悲憐。貧窮學道。淤泥出蓮。生死呼吸。何論少年。耽著五欲。業覆情牽。渠無能所。寧有蓋纏。須知端的。山邊水邊。誅茆伐竹。聊構數椽。或問如何。誰曰隱川。不局命運。豈逐世緣。騰蛇攺格。枯淡自全。若爲知己。芳艸芊芊。

牙銘

我年剛五十。牙生四十五。爾以我固堅。我以爾利腑。嚼斷玉石根。喫盡鹹酸苦。無爾不相和。無我不吞吐。齊密且關風。深隱自回互。今者脫然離。我何忍其土。哀哉銘爾衾。日輪正當午。

眼鏡銘

昏之以明。明之以昏。惟爾其精。莫知其神。

獅子玉章銘

獅子牙爪。琢出昆岡。踞地哮吼。驚走狐狼。𨿽無一字。文彩難藏。印住印破。隱川之章。誰能任重。惟爾用光。

玉魚銘

美質無瑕。深藏峙屺。誰琢誰磨。徹頭徹尾。平地波濤。潑天風雨。愼勿輕躍。善爲珍體。

佛牙櫃銘﹝廣若姚居士請﹞

無上慈尊。從地湧出。微塵界中。放光現瑞。直示羣迷。廣宣妙義。世所希有。凡聖叵測。若能見聞。殊勝福利。擁護是幢。賴斯名器。

佛事

爲徑山曇周師火

師以火炬指龕﹐召眾云﹕還見曇周師落處麼﹖脫或未然﹐今日進上座﹐爲伊點出去也。良久云﹕叢林輔弼已經年﹐一旦相傾五老前﹐山岌岌水潺潺﹐昨夜三更月正圓。擲炬云﹕優曇花發火中鮮。

爲敬畏庵蓮禪人掩龕

師以拄杖擊龕一下﹐云﹕生耶﹖不道云斷﹐寒猿啼古路。又擊一下﹐云﹕死耶﹖不道林殘﹐羸鶴唳空巢。諭微蓮公於斯會﹐得白日傳心靜﹐靑蓮諭法微﹐其或未然﹐金明爲汝說破。遂掩上﹐云﹕樹頭黃葉落﹐且向此中看。復擊一下。

又火

舉火炬云﹕生死關頭絕要津﹐西風切切送歸人﹐急須火裏翻身去﹐一朵靑蓮劫外春。遂投火炬。

爲萬福庵法林上座火

師云﹕圓公圓公﹐汝當時在我室中有一則公案﹐有權有實﹐有照有用﹐爭柰末後未圓﹐汝還記得麼﹖金明今日爲汝當眾拈出。良久云﹕明明不覆藏﹐明明絕回互﹐生死與去來﹐杲杲日輪午﹐若也圓得﹐定然不向別處流轉﹐脫或未然﹐我今爲汝圓﹐卻且道作麼生圓﹖百艸頭邊光燦爛﹐更嫌何處不風流。遂擲火炬云﹕燒。

爲母賀氏孺人掩棺

師至棺前﹐作女人拜﹐顧視左右﹐云﹕還見我老母麼﹖若謂此便是﹐此乃父母精血所成﹐終歸敗壞﹐且道我老母在什麼處﹖復髙聲召云﹕老母老母﹐放下著﹗卽以手掩上。

起棺

師以拄杖擊棺三下﹐云﹕來時不增﹐去時不減﹐此土西方﹐不隔一綫﹐若然凝滯﹐體亦難見﹐惟我老母﹐信行自便。且如何得自便聻﹖遂以杖引之而出。

掩土

師撮土召云﹕老母﹐離塵合覺﹐離覺合塵﹐今日離合﹐且置秪如歸根﹐得旨一句﹐作麼生﹖鏟開荒艸地﹐徧界藕花香。以土掩之。

爲張恆所居士掩龕

師云﹕生也恁麼﹐死也恁麼﹐生死去來了無干涉﹐脫或不然﹐金明爲汝下手去也。遂掩上﹐云﹕坐斷千差路﹐從教五眼窺。喝一喝。

爲柏山素弘理長老起龕

師以杖擊龕云﹕橫身異類於西子湖頭赤骨婆心﹐於柏山寺裏﹐三十年來忠孝﹐驗在目前﹐百千載去恩怨﹐且看腳下﹐將謂你完我﹐誰知我完你﹐且止﹐更有一著﹐汝等還見麼﹖卓一卓﹐云﹕步步著力﹗便起。

舉火

師舉炬云﹕起廢席整頹綱﹐素位而行建法幢﹐立宗旨恢弘祖道﹐只如事理圓融﹐徹骨徹髓一句又作麼生﹐迸出通身三昧火﹐爲人不顧兩莖毛。遂攛下。

入塔

師至塔前﹐以杖指骨云﹕大眾﹗這是你本山堂頭和尙一生受用不盡底﹐今日入此殊勝光明幢中﹐輝天鑑地﹐無黨無偏﹐且道全身奉重又如何﹖豎起拄杖﹐云﹕巍然一塔黃金骨﹐直矗靑霄萬壑垂。喝一喝﹐便放下。

爲太倉宦陳修長老封龕

師至龕前﹐卓拄杖云﹕古塘插艸運大悲﹐手於未萌繡雪開﹐山努摩醯眼於末季﹐今𨿽能事已畢﹐尙有公案未了﹐以致老僧不惜眉毛﹐要問汝大眾﹐還知伊不了處麼﹖良久云﹕問取我孫澄首座便封。

爲敬畏庵日明耆舊火﹝平野監院請﹞

師舉炬云﹕林泉落莫正斯時﹐黃葉紛紜滿路岐﹐聚散不知情自戚﹐槎槤歲歲露霜枝。這是吾祖無趣老人受用不盡處﹐幸我日明耆宿﹐固守一生﹐適來遽爾長往﹐金明無可薦揚﹐惟贈一星猛火。便攛下。

爲得中知客火

師舉炬云﹕會麼﹖赤日炎炎﹐萬里無雲﹐薰風煜煜﹐靑天有過。去此二途﹐中道不立﹐且道別資一路﹐又作麼生﹖山僧爲汝下个注腳。遂攛下﹐云﹕燒。

爲本智上人火

師舉炬云﹕全愚不愚﹐本智非智﹐或喜或瞋﹐如幻如寄﹐邏齋供眾十二年﹐終日街坊耍兒戲﹐一朝拾得艸鞋錢﹐撒手呵呵便歸去。大眾﹗且道他歸何處﹖遂擲炬﹐云﹕急著眼覷。

曹繼宗請爲郁氏全玉掩棺

師以杖擊棺云﹕全玉﹐二十年前取名﹐二十年後入殮﹐汝心念佛已切﹐佛令汝心已淸﹐忽得前後際斷﹐撒手歸家﹐心佛一如﹐無非極樂﹐𨿽然﹐更須知藏身處沒蹤迹﹐沒蹤迹處莫藏身﹐還會麼﹖臘雪未融千澗水﹐春風又發萬山花。復擊三下。

爲張居士火

師以杖擊棺云﹕寒云楚楚﹐生也。一棒。寒色淒淒﹐死也。一棒。惜乎爾兄﹐可悲可痛﹐五十二年一場春夢﹐今日到此還醒也未﹖若也醒得﹐紅塵堆裏一任逍遙﹐荒艸溪邊無非極樂﹐新殃不作﹐舊孽自除。如或不然﹐看看火來也﹗遂下火。

爲香祖蘭公掩棺

廿年深隱冷棲遲﹐孤影追蹤足孝思﹐不意去春歸此日﹐何期此日又歸西。蘭公﹐蘭公﹐嘯月眠云於黃葉庵中﹐生本不生﹐攢眉跨竈於▆老堂裏﹐滅何曾滅﹐潛心幽韻未透玄關﹐細嚼寒冰方伸雅志。𨿽然蘭植中塗﹐猶未免無經時之嘆﹐且道﹕卽今還有去來之相也無﹖以杖擊香幾云﹕全身放下渾閒事﹐劫外臞梅瓣瓣香。

爲報忠徳安公火

師云﹕春風澹蕩﹐去來情自澀﹐春雨初消﹐泥水滑如油。秪這个時節﹐若也會得﹐不惟雲開日露﹐便得就路還家﹐如或未然﹐總是生死岸頭事。今日汝徒傳慧﹐特請山僧爲汝薦往一句作麼生。遂舉炬云﹕桃萼爛紅鳥語碎﹐綠楊垂處棹方歸。乃攛下。

爲倪全壽起棺

師以杖擊棺﹐云﹕一切眾生﹐性淸淨﹐從本無生亦無滅﹐旣無生滅﹐安有去來。倪全壽還會麼﹖放身命處﹐超於彼鐵壁銀山﹐絕蓋纏。拽杖便起。

舉火

師舉炬云﹕七十餘年卻似風﹐此回鍛過總成空。昔時曾示於今日﹐無限春風入普同。遂攛下。

爲無塵上座火

師舉炬云﹕出家修道貴眞實﹐毫釐有差天地隔。五十六年虛自持﹐平生甘苦俱狼藉不狼藉。遂打一圓相﹐擲下云﹕竹邊猛火燒﹐來春好筍出。咄﹗

爲秋澗禪人火

師舉炬云﹕學道之人不得眞﹐秪爲從前認識神﹐無量劫來生死本﹐癡人喚作本來人。所以老僧日前爲汝鍛煉幾番﹐其柰汝夙障纏固﹐不得脫灑自由﹐今日又承汝父潛愚﹑汝叔完愚兩居士﹐始終請老僧了汝一生之事﹐可謂恩大難酬﹐老僧不免放出火光三昧﹐更爲汝鍛煉一回﹐徹骨徹髓去也﹗遂攛下。

爲心融境師火

師舉炬云﹕心由境滅﹐境逐心沈﹐心境一如﹐山髙水深。今日孝孫眉公虔請本山方丈﹐爲伊師祖心融境公送往生。本不生法臘七旬﹐滅本不滅﹐匋山戒律不惟報本酬恩﹐可謂一心而融萬境矣。且道卽今心在什麼處﹖不則更爲下个注腳。良久云﹕臘月火燒冰。遂攛下。

門人施博眞潔眞慧眞仁眞和眞馨閱

古吳門人眞衍等敬梓

金明介庵和尙源流頌世序西天本祖釋迦世尊始祖摩訶迦葉尊者二祖阿難尊者三祖商那和修尊者四祖優波鞠多尊者五祖提多迦尊者六祖彌遮迦尊者七祖婆須密尊者八祖佛陀難提尊者九祖伏馱密多尊者十祖脇尊者十一祖富那夜奢尊者十二祖馬鳴尊者十三祖迦毗摩羅尊者十四祖龍樹尊者十五祖迦那提婆尊者十六祖羅睺羅多尊者十七祖僧伽難提尊者十八祖伽耶捨多尊者十九祖鳩摩羅多尊者二十祖闍夜多尊者二十一祖婆修盤頭尊者二十二祖摩拏羅尊者二十三祖鶴勒那尊者二十四祖師子尊者二十五祖婆捨斯多尊者二十六祖不如密多尊者二十七祖般若多羅尊者震旦初祖菩提達摩大師二祖慧可大師三祖僧璨大師四祖道信大師五祖弘忍大師六祖曹溪慧能大師曹溪第二世南嶽懷讓禪師曹溪第三世江西馬祖道一禪師曹溪第四世洪州百丈山懷海禪師曹溪第五世洪州黃檗山希運禪師曹溪第六世鎭州臨濟義玄禪師臨濟第二世魏府興化存獎禪師臨濟第三世汝州南院慧顒禪師臨濟第四世汝州風穴延沼禪師臨濟第五世汝州首山省念禪師臨濟第六世汾州太子院善昭禪師臨濟第七世潭州石霜慈明楚圓禪師臨濟第八世袁州楊岐方會禪師臨濟第九世舒州白雲守端禪師臨濟第十世蘄州五祖法演禪師臨濟第十一世成都府佛果圓悟克勤禪師臨濟第十二世平江府虎丘紹隆禪師臨濟第十三世明州天童山應庵曇華禪師臨濟第十四世明州天童山密庵成傑禪師臨濟第十五世夔州府臥龍破庵祖先禪師臨濟第十六世杭州徑山佛鑑無準師範禪師臨濟第十七世杭州淨慈斷橋妙偸禪師臨濟第十八世天臺山瑞巖方山寶禪師臨濟第十九世天臺山華頂善興寺妙明眞覺無見先睹禪師臨濟第二十世處州福林院白雲智度禪師臨濟第二十一世太平府繁昌八峯山古拙俊禪師臨濟第二十二世四川東普州道林無際悟禪師臨濟第二十三世南京太崗月溪澄禪師臨濟第二十四世太崗夷峯寧禪師臨濟第二十五世天目山寶芳進禪師臨濟第二十六世嘉興東塔野翁曉禪師臨濟第二十七世秀州敬畏庵無趣如空禪師臨濟第二十八世杭州徑山無幻性衝禪師臨濟第二十九世秦溪興善寺南明慧廣禪師臨濟第三十世建寧府紫雲山普明寺鴛湖玄微妙用禪師

介庵和尙源流頌

門人眞理眞本等錄

同山居士曹溶閱

西天

本祖釋迦世尊

在靈山會上拈花示眾﹐是時人天百萬眾皆默然﹐惟迦葉尊者破顏微笑。世尊曰﹕吾有正法眼藏﹐涅槃妙心實相﹐無相微妙法門﹐不立文字﹐教外別傳﹐付囑摩訶迦葉﹐並敕阿難副貳傳化﹐無令斷絕。付法偈曰﹕法本法無法﹐無法法亦法﹐今付無法時﹐法法何曾法。

頌曰﹕

霜天欲暮朔風寒

黃葉飄飄孰耐看

忽地晚鐘鳴古寺

一輪皎月出重巒

始祖摩訶迦葉尊者

阿難一日問師兄﹕世尊傳金襕袈裟外﹐別傳个什麼﹖祖召阿難。阿難應諾。祖曰﹕倒卻門前剎竿著。後祖欲入定雞足山﹐乃召阿難言﹕我今不久世間﹐正法付囑於汝﹐汝善守護。付法偈曰﹕法法本來法﹐無法無非法﹐何於一法中﹐有法有不法。

金襕裟外別無傳

弟應兄呼夢不全

一段眞風亙今昔

優曇朵朵火中鮮

二祖阿難尊者

於恆河中流將入寂滅﹐念先所度脫五百弟子悉皆來集中。有弟子一名商那和修﹐二名末田底迦﹐祖告之曰﹕昔如來以正法眼付大迦葉﹐迦葉入定而付於我﹐我今將滅﹐用傳於汝。付法偈曰﹕本來付有法﹐付了言無法﹐各各須自悟﹐悟了無無法。說偈已﹐復以正法眼囑累商那和修﹐而謂末田底迦曰﹕昔佛有記汝﹐當於罽賓國敷宣大法。

法湧恆河逝不休

一般心事動人愁

如來法眼親殃及

試看分支兩道流

三祖商那和修尊者

化緣旣久﹐思付正法於吒利國得弟子優波鞠多以爲給侍。祖因問曰﹕汝年幾耶﹖答曰﹕我年十七。祖曰﹕汝身十七耶﹐性十七耶﹖答曰﹕師發已白﹐爲發白耶﹖心白耶﹖祖曰﹕我但發白﹐非心白耳。鞠多曰﹕我身十七﹐非性十七也。祖知是法器﹐經三載﹐以法眼付囑之。付法偈曰﹕非法亦非心﹐無心亦無法﹐說是心法時﹐是法非心法。

問南酬北露英才

口款相隨欠一錘

三載巾瓶無別囑

與師把手上髙臺

四祖優波鞠多尊者

在世化導﹐證果最多。最後有一長者子﹐名曰香眾﹐禮祖求出家。祖問曰﹕汝心出家身出家﹖答曰﹕我來出家非爲身心。尊者曰﹕不爲身心﹐復誰出家﹖答曰﹕夫出家者﹐無我我故﹐無我我故﹐卽心不生滅﹐心不生滅﹐卽是常道﹐諸佛亦常心非形相﹐其體亦然。祖曰﹕汝當大悟﹐心自通達﹐宜依佛法僧﹐紹隆聖種。因爲剃度﹐授具名提多迦﹐且告之曰﹕昔如來以正法眼藏次第傳授以至於我﹐今復付汝。付法偈曰﹕心自本來心﹐本心非有法﹐有法有本心﹐非心非本法。

獅子全威便出羣

吼聲未許等閒聞

堂堂聖種眞堪紹

次第傳流非世勛

五祖提多迦尊者

行化中印度。彼有仙名彌遮迦﹐昔與祖同生梵天﹐遮迦遇阿私陀仙授之仙法﹐祖則修習禪那﹐報分已經六劫﹐以夙緣故﹐捨邪歸正﹐率眾求解脫。祖卽度之﹐其眾亦一時發心。祖以法眼付彌遮迦﹐而說偈曰﹕通達本法心﹐無法無非法﹐悟了同未悟﹐無心亦無法。

一念才分萬劫殊

剎那回步便同途

𨿽能逐日追風疾

狼藉春光不較多

六祖彌遮迦尊者

遊化至北天竺國﹐於闤闠間遇一人﹐手持酒器﹐逆祖問曰﹕師何方來﹖欲往何所﹖祖曰﹕從自心來﹐欲往無處。曰﹕識我手中物否﹖祖曰﹕此是觸器而負淨者。曰﹕師識我否﹖祖曰﹕我卽不識﹐識卽非我。彼卽置器禮祖﹐自稱名婆須密﹐願加度脫。祖與剃度。付法偈曰﹕無心無可得﹐說得不名法﹐若了心非心﹐始解心心法。

趁性顚狂笑傲頻

茫茫誰識甕頭春

攔街撞著剛知己

共醉桃源好避秦

七祖婆須密尊者

常服淨衣﹐執酒器﹐遊行裏閈﹐或吟或嘯﹐人謂之狂。遇六祖彌遮迦受法﹐行化至迦摩羅國﹐有智者佛陀難提索祖論義﹐祖曰﹕仁者論卽不義﹐義卽不論﹐若擬論義﹐終非義論。難提知祖義勝心﹐卽欽服祖。說付法偈曰﹕心同虛空界﹐示等虛空法﹐證得虛空時﹐無是無非法。

額有圓珠長七尺

特來呈伎徹光輝

當機直示虛空法

拶入虛空絕是非

八祖佛陀難提尊者

適提伽國毗捨羅長者家﹐長者作禮問﹕何所須﹖祖曰﹕我求侍者。長者曰﹕我有一子﹐名伏馱密多﹐年已五十﹐口未曾言﹐足未曾履。祖曰﹕如汝所說﹐眞吾弟子。伏馱聞之﹐遽起禮拜﹐而說偈曰﹕父母非我親﹐誰是最親者﹖諸佛非我道﹐誰是最道者﹖祖以偈答曰﹕汝言與心親﹐父母非可比﹐汝行與道合﹐諸佛心卽是。外求有相佛﹐與汝不相似﹐欲識汝本心﹐非合亦非離。伏馱聞偈﹐便行七步﹐隨祖出家。付法偈曰﹕虛空無內外﹐心法亦如此﹐若了虛空故﹐是達眞如理。

五十年來口不開

鵝王擇乳亦奇哉

剛行七步揚家醜

引得兒孫入禍胎

九祖伏馱密多尊者

受八祖付囑﹐至中印度。有長者香蓋攜一子﹐名難生﹐禮祖曰﹕曾有一仙﹐謂此兒骨相非常﹐當爲法器﹐今命出家。祖與剃髮﹐付戒羯磨之際﹐祥光燭座﹐舍利現前﹐自此精進忘疲。未幾﹐祖付法焉。偈曰﹕眞理本無名﹐因名顯眞理﹐受得眞實法﹐非眞亦非僞。

才舉金刀頂相圓

祥光徧布耀人天

分明舍利人難睹

一領袈裟搭半肩

十祖脇尊者

本名難生﹐投九祖執侍左右﹐脇不至席﹐因號脇尊者。至華氏國﹐憩一樹下﹐有長者子名富那夜奢﹐合掌前立。祖問曰﹕汝從何來﹖答曰﹕我心非往。祖曰﹕汝何處住﹖答曰﹕我心非止。祖曰﹕汝不定耶﹖曰﹕諸佛亦然。祖曰﹕汝非諸佛。曰﹕諸佛亦非。祖乃付法。說偈曰﹕眞體自然眞﹐因眞說有理﹐領得眞眞法﹐無行亦非止。

夙債來償自古衣

不投機處卻投機

其中一語誰相諳

夜半金烏撲地飛

十一祖富那夜奢尊者

得法脇尊者﹐尋詣波羅柰國。彼有馬鳴大士﹐作禮問曰﹕我欲識佛﹐何者卽是﹖祖曰﹕汝欲識佛﹐不識者是。曰﹕佛旣不識﹐焉知是乎﹖祖曰﹕旣不識佛﹐焉知不是﹖曰﹕此是鋸義。祖曰﹕彼是木義。祖問﹕鋸義者何﹖曰﹕與師平出。馬鳴卻問﹕木義者何﹖祖曰﹕汝被我解。馬鳴豁然省悟。付法偈曰﹕迷悟如隱顯﹐明暗不相離﹐今付隱顯法﹐非一亦非二。

拖來拽去絕遮藏

木義解開汗似湯

突出本來非二一

薰風拂拂透身涼

十二祖馬鳴尊者

於華氏國宣化﹐俄有魔來與祖較力﹐祖震伏之。魔遂現形懺悔。祖問﹕汝名誰耶﹖眷屬多少﹖曰﹕我名迦毗摩羅眷屬。三千祖曰﹕盡汝神力變化若何﹖曰﹕我化巨海極爲小事。祖曰﹕汝化性海得否﹖曰﹕何爲性海﹖我未嘗知。祖曰﹕山河大地皆依建立﹐三昧六通由玆發現。迦毗聞已﹐遂發信心。付法偈曰﹕隱顯卽本法﹐明暗元不二﹐今付悟了法﹐非取亦非離。

三千業力逞神奇

性海揚波總不知

無量法門由此立

盲龜值木幾人思

十三祖迦毗摩羅尊者

入西印度北山之中﹐山有大樹蔭覆五百大龍﹐其樹王名龍樹﹐常爲龍眾說法。祖訪之﹐龍樹出迎﹐曰﹕深山孤寂﹐龍蟒所居﹐大徳至尊﹐何枉神足﹖祖曰﹕吾非至尊﹐來訪賢者。龍樹默念曰﹕此師得決定性明道眼否﹖是大聖繼眞乘否﹖祖曰﹕汝𨿽心語﹐我已意知﹐但辦出家﹐何慮吾之不聖﹖龍樹聞已﹐悔謝祖度。付法偈曰﹕非隱非顯法﹐說是眞實際﹐悟此隱顯法﹐非愚亦非智。

意知心語顯眞乘

滄溟由來鯤化鵬

但辦肯心承聖業

法中何慮冷如冰

十四祖龍樹尊者

至南印度導化時﹐有迦那提婆來謁﹐將及門﹐祖先遣侍者以滿缽水置於座前。提婆見之﹐卽以一鉞投之而進。祖後造智度等論﹐垂世﹐以法眼付提婆。付法偈曰﹕爲明隱顯法﹐方說解脫理﹐於法心不證﹐無瞋亦無喜。

陷虎之機不易親

當陽拈出便通津

鍼投水乳風前禍

爛熳山花別問春

十五祖迦那提婆尊者

從龍樹祖得法後﹐至迦毗羅國。彼有長者梵摩淨徳﹐以其子羅睺羅多﹐隨祖出家。祖曰﹕昔如來有記﹐第二五百年﹐此子當爲大教主﹐卽與剃髮。至巴連弗城﹐聞諸外道欲障佛法﹐祖乃執長幡入彼眾中。彼問祖曰﹕汝何不前﹖祖曰﹕汝何不後﹖彼曰﹕汝似賤人。祖曰﹕汝似良人。彼曰﹕汝解何法﹖祖曰﹕汝百不解。彼曰﹕我欲得佛。祖曰﹕我灼然得。彼曰﹕汝不合得。祖曰﹕元道我得﹐汝實不得。彼曰﹕汝旣不得﹐云何言得﹖祖曰﹕汝有我故﹐所以不得。我無我我﹐故自當得。彼辭旣屈﹐乃問祖曰﹕汝名何等﹖祖曰﹕我名迦那提婆。彼眾夙聞祖名﹐咸悔過歸伏。祖隨告羅睺羅多﹐而付法眼。偈曰﹕本對傳法人﹐爲說解脫理﹐於法實無證﹐無終亦無始。

因邪打正逞襟懷

入水求人似有乖

二五百年傳佛記

好攜瓢杖踏煙霾

十六祖羅睺羅多尊者

行化至室羅筏城﹐有河名金水﹐寶莊嚴王之子號僧伽難提者﹐居河之源﹐安坐入定﹐祖與學眾溯流而上﹐伺之三七日﹐難提從定起﹐祖問曰﹕汝心定耶﹖身定耶﹖提曰﹕身心俱定。祖曰﹕身心俱定﹐何有出入﹖提曰﹕𨿽有出入﹐不失定相﹐如金在井﹐金體常寂。祖曰﹕若金在井﹐若金出井﹐金無動靜﹐何物出入﹖提曰﹕言金動靜﹐何物出入﹐言金出入﹐金非動靜。祖曰﹕若金在井﹐出者何金﹖若金出井﹐在者何物﹖提曰﹕金若出井﹐在者非金﹐金若在井﹐出者非物。祖曰﹕此義不然。提曰﹕彼義非著。祖曰﹕此義當墮。提曰﹕彼義不成。祖曰﹕彼義不成﹐我義成矣。提曰﹕我義𨿽成﹐法非我故。祖曰﹕我義已成﹐我無我故。提曰﹕我無我故﹐復成何義﹖祖曰﹕我無我故﹐故成汝義。提曰﹕仁者師誰得是﹐無我祖曰﹕我師迦那提婆證是無我。難提以偈贊曰﹕稽首提婆師﹐而出於仁者﹐仁者無我故﹐我欲師仁者。祖以偈答曰﹕我已無我故﹐汝須見我我﹐汝若師我故﹐知我非我我。難提心意豁然﹐卽求度脫。祖曰﹕汝心自在﹐非我所系。語已﹐卽以大法囑付。祖說偈曰﹕於法實無證﹐不取亦不離﹐法非有無相﹐內外云何起﹖難提聞命﹐說偈贊曰﹕善哉大聖者﹐心明逾日月﹐一光照世界﹐暗魔無不拔。

大象遊行兔徑希

義持金井涉離微

豁然心意無我我

千聖同途把手歸

十七祖僧伽難提尊者

行化摩提國﹐歷山谷間﹐至一峯下﹐時山捨有童子持圓鑑直造祖前。祖問﹕汝幾歲耶﹖曰﹕百歲。祖曰﹕汝年尙幼﹐何言百歲﹖童曰﹕我不會理正百歲耳。祖曰﹕汝善機耶﹖童曰﹕佛言若人生百歲不會諸佛機﹐不如生一日而得決了之。祖曰﹕汝手中者﹐當何所表﹖童曰﹕諸佛大圓鑑﹐內外無瑕翳。兩人同得見﹐心眼皆相似。其父命隨祖出家。祖爲名伽耶捨多。後復因風吹殿鈴聲﹐祖問曰﹕鈴鳴耶﹖風鳴耶﹖捨多曰﹕非風鈴鳴﹐我心鳴耳。祖曰﹕心復誰乎﹖捨多曰﹕俱寂靜故。祖曰﹕善哉善哉﹐繼吾道者非子而誰﹖卽付法眼。偈曰﹕心地本無生﹐因地從緣起﹐緣種不相妨﹐華果亦復爾。

圓鑑風鈴徹底淸

童兒百歲語人驚

現成公案親分付

花果圓來又發萌

十八祖伽耶捨多尊者

經大月氏國婆羅門鳩摩羅多之舍﹐祖將入﹐羅多問曰﹕是何徒眾﹖祖曰﹕是佛弟子。羅多一聞佛號﹐心神悚然﹐卽時閉戶。祖良久扣其門。羅多曰﹕此捨無人。祖曰﹕答無者誰﹖羅多聞已﹐遂發宿智。付法偈曰﹕有種有心地﹐因緣能發萌﹐於緣不相礙﹐當生生不生。

佛號才聞卽悚神

開門元是閉門人

爲憐擊破牢關鍵

一樹寒梅劫外春

十九祖鳩摩羅多尊者

適中天竺國﹐有大士名闍夜多﹐問仁夭暴壽逆吉義凶之故﹐祖答以善惡有三時報。夜多頓釋所疑。祖曰﹕汝𨿽已信三業﹐而未明業從惑生﹐惑依識有﹐識依不覺﹐不覺依心﹐心本淸淨﹐無生滅無造作﹐無報應無勝負﹐寂寂然﹐靈靈然﹐汝若入此法門﹐可與諸佛同矣。一切善惡﹐有爲無爲﹐皆如夢幻。夜多領旨﹐卽發宿慧。祖告曰﹕吾今寂滅時﹐至汝當紹行化迹。付法偈曰﹕性上本無生﹐爲對求人說﹐於法旣無得﹐何懷決不決﹖

亡羊泣路事如麻

夢幻空花總被遮

宿慧頓明諸佛義

何煩門外駕三車

二十祖闍夜多尊者

至羅閱城﹐敷揚頓教﹐彼有學眾﹐惟尙辧論﹐首者名婆修盤頭﹝此云徧行﹞﹐常一食不臥﹐六時禮佛﹐淸淨無欲﹐爲眾所歸。祖欲度之﹐問彼眾曰﹕此徧行頭陀能修梵行﹐可得佛道乎﹖眾曰﹕我師精進﹐何故不得﹖祖曰﹕汝師與道遠矣﹗設苦行歷於塵劫﹐皆虛妄之本。眾曰﹕尊者蘊何徳行而譏我師﹖祖曰﹕我不求道亦不顚倒﹐我不禮佛亦不輕慢﹐我不長坐亦不懈怠﹐我不一食亦不雜食﹐我不知足亦不貪欲﹐心無所希﹐名之曰道。時徧行聞已﹐發無漏智。付法偈曰﹕言下合無生﹐同於法界性﹐若能如是解﹐通達事理竟。

苦行勤修路轉增

懸崖撒手事何曾

隔墻見角知牛在

一種平常繼祖燈

二十一祖婆修盤頭尊者

羅閱城人﹐行化至那提國﹐王常自在問曰﹕羅閱土風與此何異﹖祖曰﹕彼土曾三佛出世﹐今王國有二師化導。王曰﹕二師者誰﹖祖曰﹕卽王之次子摩拏羅﹐乃其一也﹐吾𨿽徳薄﹐敢當其一。時王方同祖語﹐忽使者報﹕有象巨萬逼城。祖曰﹕拏羅出﹐患解矣。王遂命之。拏羅出城﹐向象大喝﹐城爲震動﹐象皆顚僕馳散。於是﹐王大敬信﹐命拏羅依祖出家。祖授付法偈曰﹕泡幻同無礙﹐如何不了悟﹐達法在其中﹐非今亦非古。

賓主相看風土揚

鄕談諺語灼然彰

眾流截斷知端的

海底泥牛趁夜光

二十二祖摩拏羅尊者

行化西印度﹐知月氏國有鶴勒那比丘﹐堪爲法器﹐乃躬往化之。時鶴勒那以昔緣故﹐感鶴眾相隨﹐見祖遂問﹕有何方便﹐令彼解脫﹖祖曰﹕我有無上法寶﹐汝當聽受﹐化未來際。卽說偈曰﹕心隨萬境轉﹐轉處實能幽﹐隨流認得性﹐無喜亦無憂。時鶴眾聞偈﹐咸飛鳴而去。

眾鶴追隨業自殊

一機掣斷始無疑

飛鳴濯濯銜恩去

物外超然識得伊

二十三祖鶴勒那尊者

中印度師子比丘問﹕我欲求道﹐當何用心﹖祖曰﹕汝欲求道﹐無所用心。曰﹕旣無用心﹐誰作佛事﹖祖曰﹕若有用心﹐卽非功徳。汝若無作﹐卽是佛事。經云﹕我所作功徳而無我所故。師子聞已﹐卽入佛慧。祖告曰﹕我滅後五十年﹐北天竺國當有難起嬰在汝身﹐今以法眼付囑於汝﹐善自護持。乃說付法偈曰﹕認得心性時﹐可說不思議﹐了了無可得﹐得時不說知。

縵天网子頗相宜

打鳳羅龍驀面欺

一句了然超百億

三賢十聖那能知

二十四祖師子尊者

求法嗣於罽賓國﹐遇一長者引一子問祖曰﹕此子名斯多﹐當生便拳左手﹐今二十年終未能舒。祖卽以手接曰﹕可還我珠。童子遽開手奉珠。眾皆驚異。長者令之出家﹐以前緣故﹐復名婆捨斯多。祖卽告之曰﹕吾師密有懸記﹐罹難非久﹐如來正法眼藏﹐今囑付汝﹐汝應保護﹐普潤來際。偈曰﹕正說知見時﹐知見俱是心﹐當心卽知見﹐知見卽於今。祖說偈已﹐復以僧伽黎密付斯多﹐俾之他國。斯多受教﹐乃抵南天。

捏緊拳頭二十年

才逢識者便開拳

目前多少淆訛事

只許渠儂到處圓

二十五祖婆捨斯多尊者

受師子祖囑﹐獨邁南天﹐潛隱山谷﹐天徳王﹑迎供王有二子﹐長曰徳勝﹐次曰不如密多。密多和柔﹐徳勝凶暴。及卽位﹐惑外道說﹐欲抑祖﹐密多諫徳勝囚之﹐乃詰祖曰﹕師子尊者已遇罽賓國王難﹐何緣付法﹖祖出尊者先所付僧伽黎示勝﹐勝命焚之﹐衣出五色光﹐薪盡如故﹐勝乃追悔禮祖﹐立出密多。密多遂求祖出家。祖問曰﹕汝欲出家﹐當爲何事﹖密多曰﹕我若出家﹐不爲其事。祖曰﹕不爲何事﹖密多曰﹕不爲俗事。祖曰﹕當爲何事﹖密多曰﹕當爲佛事。祖曰﹕王子智慧天至。卽度出家﹐侍祖六年﹐乃付法偈曰﹕聖人說知見﹐當境無是非﹐我今悟眞性﹐無道亦無理。密多受偈﹐問﹕衣可傳乎﹖祖曰﹕此衣爲難故﹐假以證汝身﹐無難何假傳衣﹖密多作禮。

罽賓揮劍一臂墮

徳勝焚衣滿面慚

迥絕是非親嫡骨

繩繩不斷語喃喃

二十六祖不如密多尊者

得法﹐至東印度﹐王堅固敬信於祖。祖曰﹕王國有聖﹐當繼我法。時國中有婆羅門子﹐年二十﹐幼失父母﹐不知名氏﹐或自稱瓔珞﹐人遂呼爲瓔珞童子﹐丐行間裏。有問﹕汝行何急﹖卽曰﹕汝行何緩﹖問﹕何姓﹖卽曰﹕與汝同姓。人莫測之。一日﹐祖與王同車而出﹐瓔珞稽首自陳往因﹐祖乃名爲般若多羅﹐付法偈曰﹕眞性心地藏﹐無頭亦無尾﹐應緣而化物﹐方便呼爲智。

無頭無尾不曾藏

逼塞虛空孰敢量

瑟瑟金風輕泄漏

枝枝丹桂自芬芳

二十七祖般若多羅尊者

因南印度﹐香至王供以寶珠﹐祖卽取試三王子曰﹕此珠圓明﹐有能及否﹖二王子皆曰﹕此珠七寶中尊﹐固無逾也。第三王子菩提多羅曰﹕此是世寶﹐未足爲上﹐於諸寶中﹐法寶爲上。此是世光﹐未足爲上﹐於諸光中﹐智光爲上。此是世明﹐未足爲上﹐於諸明中﹐心明爲上。此珠光明﹐不能自照﹐要假智光﹐光辧於此。旣辧此已﹐卽知是珠。旣知是珠﹐卽明其寶。若明其寶﹐寶不自寶。若辧其珠﹐珠不自珠。珠不自珠﹐要假智珠﹐而辧世珠。寶不自寶﹐要假智寶﹐以明法寶。然則師有其道﹐其寶卽現﹐眾生有道﹐心寶亦然。祖嘆其辯慧﹐乃復問曰﹕於諸物中﹐何物無相﹖曰﹕於諸物中﹐不起無相。又問﹕於諸物中何物最髙﹖曰﹕於諸物中人我最髙。又問﹕於諸物中﹐何物最大﹖曰﹕於諸物中﹐法性最大。祖時知是法器﹐默而混之。香至厭世﹐遂依祖出家。祖以其通達大法﹐乃名菩提達摩﹐而告之曰﹕如來以正法眼付大迦葉﹐如是展轉﹐乃至於我﹐我今囑汝聽吾偈曰﹕心地生諸種﹐因事復生理﹐果滿菩提圓﹐花開世界起。

心明世寶別端倪

迥出人間東與西

一夜好風吹不輟

曉來黃葉與階齊

震旦

初祖菩提達摩大師

受西天二十七祖般若多羅囑識﹐於梁普通七年來震旦﹐初至金陵﹐與武帝機不契﹐寓止嵩山少林﹐面壁而坐﹐人莫之測。二祖慧可躬詣求法﹐立雪斷臂﹐向祖問﹕諸佛法印﹐可得聞乎﹖祖曰﹕諸佛法印﹐匪從人得。可曰﹕我心未安﹐乞師與安。祖曰﹕將心來﹐與汝安。可良久曰﹕覓心了不可得。祖曰﹕與汝安心竟。可悟入。越九年﹐祖命門人曰﹕時將至矣﹐汝等合言所得。有道副對曰﹕如我所見﹐不執文字﹐不離文字﹐而爲道用。祖曰﹕汝得吾皮。尼總持曰﹕我今所解﹐如慶喜見阿閦佛國﹐一見更不再見。祖曰﹕汝得吾肉。道育曰﹕四大本空﹐五陰非有﹐而我見處﹐無一法可得。祖曰﹕汝得吾骨。慧可出﹐禮三拜﹐依位而立。祖曰﹕汝得吾髓。乃顧可曰﹕昔如來以正法眼付迦葉尊者﹐展轉囑累而至於我﹐我今付汝﹐汝當護持﹐並授袈裟以爲法信。付法偈曰﹕吾本來玆土﹐傳法救迷情﹐一花開五葉﹐結果自然成。

頌曰﹕

長空雲淡沒間關

月照松梢山影慳

一片淸光輝宇宙

夜深兀坐聽潺湲

面壁嵩山成話墮

安心得髓恨添多

西天法印分明極

惱亂春風撼薜蘿

二祖慧可大師

從初祖得法﹐博求法嗣﹐時三祖爲居士﹐年逾四十﹐不言名氏﹐禮祖問曰﹕弟子身纏風恙﹐請和尙懺罪。祖曰﹕將罪來﹐與汝懺。士良久曰﹕覓罪了不可得。祖曰﹕與汝懺罪竟﹐宜依佛法僧住。士曰﹕今見和尙﹐已知是僧﹐未審何名佛法﹖祖曰﹕是心是佛﹐是心是法。法佛無二﹐僧寶亦然。士曰﹕今日始知罪性不在內﹐不在外﹐不在中間﹐如其心然﹐佛法無二也。祖深器之﹐爲之剃髮﹐名曰僧璨。付法偈曰﹕本來緣有地﹐因地種花生﹐本來無有種﹐花亦不曾生。

毒流四海廣無邊

風恙纏身乞懺愆

罪性頓空三寶住

夜寒月映渡頭船

三祖僧璨大師

自二祖授法﹐深自韜晦﹐居無常處﹐積十餘載﹐人無知者。四祖道信時爲沙彌﹐年始十四﹐禮祖問曰﹕願和尙慈悲﹐乞與解脫法門。祖曰﹕誰縛汝﹖曰﹕無人縛。祖曰﹕何更求解脫乎﹕信於言下大悟﹐服勞九載。付法偈曰﹕花種𨿽因地﹐從地種花生﹐若無人下種﹐花地盡無生。

受恩深處本無多

一語相投便上科

解脫法門誰縛汝

信知脫下自淆訛

四祖道信大師

嗣法三祖﹐住蘄春破頭山﹐學侶云臻。一日往黃梅縣﹐路逢一小兒﹐骨相奇秀﹐異乎常童﹐祖問曰﹕子何姓﹖答曰﹕姓卽有不是常姓。祖曰﹕是何姓﹖答曰﹕是佛性。祖曰﹕汝無姓耶﹖答曰﹕性空故無。祖默﹐識是法器﹐卽遣侍者﹐從其母乞出家﹐後付法。偈曰﹕花種有生性﹐因地花生生﹐大緣與性合﹐當生生不生。

破頭山上播眞風

喜得黃梅驀地逢

性有性無全體露

小兒原是老栽松

五祖弘忍大師

前身爲破頭山中栽松道者﹐轉遇四祖得法嗣﹐化六祖。時爲居士﹐姓盧名慧能﹐聞讀金剛經有省﹐自新州來參祖﹐祖令隨眾作務。祖一日令眾述偈﹐意符則授衣。法會下七百餘僧﹐上座神秀者於廊壁書偈曰﹕身似菩提樹﹐心如明鏡臺﹐時時勤拂拭﹐莫使惹塵埃。祖見﹐知秀所作﹐乃贊嘆曰﹕後人依此修行﹐亦得勝果。各令念誦。盧在碓坊聞之﹐至夜倩人於秀偈側亦書一偈曰﹕菩提本無樹﹐明鏡亦非臺﹐本來無一物﹐何處惹塵埃。祖見曰﹕此是誰作﹖亦未見性。眾聞祖語﹐遂不之顧。逮夜﹐祖潛詣碓坊﹐問曰﹕米白也未﹖盧曰﹕白也﹐未有篩。祖以杖擊碓三下而去。盧卽三鼓入室﹐祖密付衣法﹐囑善保護﹐無令斷絕。付法偈曰﹕有情來下種﹐因地果還生﹐無情旣無種﹐無性亦無生。

本來無物頂開

米白倩篩滿面灰

三鼓密傳衣缽去

刻舟爭見化龍才

六祖慧能大師

黃梅得法後﹐住曹溪。南嶽讓祖來參。祖問﹕甚麼處來﹖讓曰﹕嵩山來。祖曰﹕什麼物恁麼來﹖讓無語。經八載﹐忽然有省﹐乃白祖曰﹕某甲有个會處。祖曰﹕作麼生﹖師曰﹕說似一物卽不中。祖曰﹕還假修證否﹖讓曰﹕修證則不無﹐染污卽不得。祖曰﹕祗此不污染﹐諸佛之所護念。汝旣如是﹐吾亦如是。祖爲說法﹐偈曰﹕心地含諸種﹐普雨悉皆生﹐頓悟花情已﹐菩提果自成。

當陽一拶遠趨風

八載投機亦不中

修證不無染不得

山叢叢處水蒙蒙

曹溪第二世南嶽懷讓禪師

見馬祖常習坐﹐禪師問曰﹕大徳﹐坐禪圖甚麼﹖祖曰﹕圖作佛。師乃取一磚﹐於彼庵前石上磨。祖曰﹕磨作甚麼﹖師曰﹕磨作鏡。祖曰﹕磨磚豈得成鏡耶﹖師曰﹕磨磚旣不成鏡﹐坐禪豈得作佛﹖祖曰﹕如何卽是﹖師曰﹕如牛駕車﹐車若不行﹐打車卽是﹖打牛卽是﹖祖無對。師又曰﹕汝學坐禪﹐爲學坐佛﹖若學坐禪﹐禪非坐臥﹐若學坐佛﹐佛非定相﹐於無住法不應取捨。汝若坐佛﹐卽是殺佛﹐若執坐相﹐非達其理。祖聞示誨﹐如飲醍醐﹐禮拜問曰﹕如何用心﹐卽合無相三昧﹖師曰﹕汝學心地法門﹐如下種子﹐我說法要﹐譬彼天澤﹐汝緣合故﹐當見其道。又問﹕道非色相﹐云何能見﹖師曰﹕心地法眼﹐能見乎道﹐無相三昧﹐亦復然矣。祖曰﹕有成壞否﹖師曰﹕若以成壞聚散而見道者﹐非見道也。乃說偈曰﹕心地含諸種﹐遇澤悉皆萌﹐三昧花無相﹐何壞復何成。祖遂開悟﹐心意超然﹐侍奉九秋﹐日益玄奧。

輕輕閫外展機籌

引玉拋磚格異眸

打疊車牛三昧起

木童騎鶴上楊州

曹溪第三世江西馬祖道一禪師

百丈爲侍者。一日侍祖行次﹐見一羣野鴨飛過。祖曰﹕是甚麼﹖丈曰﹕野鴨子。祖曰﹕甚處去也﹖丈曰﹕飛過去也。祖遂把丈鼻扭﹐負痛失聲。祖曰﹕又道飛過去也。丈於言下有省。又後侍立次﹐祖目視繩牀角拂子。丈曰﹕卽此用﹐離此用。祖曰﹕汝向後開兩片皮﹐將何爲人﹖丈取拂子豎起。祖曰﹕卽此用﹐離此用。丈掛拂子於舊處。祖振威一喝。丈直得三日耳聾。祖付法偈曰﹕心外本無法﹐有付非心法﹐旣知非法心﹐如是付心法。

鼻痛始知燈是火

耳聾難掩掣風顚

大千沙界文同軌

天自髙兮海自淵

曹溪第四世洪州百丈山懷海禪師

一日謂眾曰﹕佛法不是小事﹐老僧昔被馬大師一喝﹐直得三日耳聾。時黃檗聞舉﹐不覺吐舌。師曰﹕子已後莫承嗣馬祖去麼﹖檗曰﹕不然﹐今日因和尙舉﹐得見馬祖大機大用﹐然且不識馬祖﹐若嗣馬祖﹐已後喪我兒孫。師曰﹕如是如是﹐見與師齊﹐減師半徳。見過於師﹐方堪傳授。子甚有超師之見。檗便禮拜。師付法偈曰﹕本無言語囑﹐彊以心法傳﹐汝旣受持去﹐心法更何言。

陳年蠱毒水難當

觸著通身皮骨喪

識得根源爲活計

一般酥酪是砒礵

曹溪第五世洪州黃檗山希運禪師

臨濟在師會下﹐行業純一。首座睦州嘆曰﹕𨿽是後生﹐與眾有異。遂問﹕上座在此多少時﹖濟云﹕三年。座云﹕曾參問也無﹖濟云﹕不曾參問。不知問个什麼。座云﹕汝何不去問堂頭和尙﹐如何是佛法的的大意﹖濟便問。聲未絕﹐師便打。濟下來。座云﹕問話作麼生﹖濟云﹕某甲問聲未絕﹐和尙便打﹐某甲不會。座云﹕但更去問。濟又問﹐師又打。濟如是三度問﹐師三度打。濟白首座云﹕幸蒙慈悲﹐令某甲問訊和尙﹐三度發問﹐三度被打﹐自恨障緣﹐不領深旨﹐今且辭去。座云﹕汝若去時﹐須辭和尙去。濟禮拜退。座先到師白雲﹕問話底後生甚是如法。若來辭時﹐方便接他﹐向後成一株大樹﹐與天下人作陰涼去在。濟辭師﹐師囑云﹕不得往別處去﹐汝向髙安灘頭大愚處去﹐必爲汝說。濟到大愚。愚問﹕甚處來。濟云﹕黃檗來。愚曰﹕黃檗有何言句﹖濟曰﹕某甲三度問佛法的的大意﹐三度被打﹐不知某甲有過無過﹖愚曰﹕黃檗與麼老婆心切﹐爲汝得徹困﹐更來者裏問有過無過。濟於言下大悟﹐云﹕元來黃檗佛法無多子。愚搊住曰﹕者尿牀鬼子適來道有過無過﹐如今卻道黃檗佛法無多子。你見个甚麼道理﹖速道速道﹗濟遂築大愚脇下三拳。愚拓開曰﹕汝師黃檗﹐非干我事。濟便回師﹐見便問﹕者漢來來去去﹐有甚了期﹖濟云﹕秪爲老婆心切人事了。侍立。師又問﹕什麼處去來﹖濟云﹕昨奉慈旨﹐令參大愚去來。師云﹕大愚有何言句。濟遂舉前話。師云﹕作麼生得者漢來﹐待痛與一頓。濟云﹕說甚麼待來﹐卽今便喫。隨後便掌﹐師云﹕者風顚漢卻來者裏捋虎須。濟便喝。師云﹕侍者引者風顚漢參堂去。後付偈曰﹕病時心法在﹐不病心法無﹐吾所付心法﹐不在心法途。

三回痛棒骨生痕

一築髙安便答恩

更把虎須頻倒捋

乾坤攪動斗星昏

曹溪第六世鎭州臨濟義玄禪師

興化爲侍者﹐機緣默契﹐師以法偈印之。偈曰﹕至道無揀擇﹐本心無向背﹐便如此承當﹐春風增瞌睡。化後充三聖首座﹐次任大覺院主﹝云云﹞。開堂日此一炷香﹐本爲三聖師兄﹐三聖於我太孤﹐本爲大覺師兄﹐大覺於我太賒﹐不如供養臨濟先師。

家富兒嬌無揀擇

機籌互換始承當

春風瞌睡流千古

有眼如盲日正央

頂豎亞摩醯眼

肘後橫懸奪命符

毒气迸開無限意

賺他驢糞較賒孤

臨濟第二世魏府興化存獎禪師

南院久依座下。師以法偈付曰﹕大道全自心﹐亦非在心求﹐付汝自心道﹐無喜亦無憂。

自心大道沒遮藏

花笑鳥啼山更長

月白不從門外得

踢翻尿器露風光

臨濟第三世汝州南院慧顒禪師

風穴在會作園頭﹐師一日入園問云﹕南方一棒作麼生商量﹖穴云﹕作奇特商量。穴卻問﹕和尙此間一棒作麼商量﹖師拈棒云﹕棒下無生忍﹐臨機不見師。穴於言下大徹。依止六年。師付法偈曰﹕我今無法說﹐所說皆非法﹐今付無法法﹐不可住於法。

棒下無生絕較量

臨機不見太郎當

顒翁若遇風顚漢

劈面攔腮沒處藏

臨濟第四世汝州風穴延沼禪師

首山充知客時﹐常密誦法華。一日侍立次﹐師乃垂涕告曰﹕不幸臨濟之道﹐至吾將墜於地。山曰﹕觀此一眾﹐豈無人耶﹖師曰﹕聰明者多﹐見性者少。山曰﹕如某者如何﹖師曰﹕吾𨿽望子之久﹐猶恐耽著此經﹐不能放下。山曰﹕此亦可事﹐願聞其要。師於是上堂﹐舉世尊以靑蓮目顧視大眾﹐迦葉正當與麼時﹐且道說个什麼﹖若道不說而說﹐又是埋沒先聖﹐且道說个什麼﹖山拂袖而退。師擲下拄杖﹐歸方丈。次日﹐山與眞園頭﹐同上問訊。師問眞曰﹕作麼生是世尊不說說﹖眞曰﹕鵓鳩樹頭鳴。師曰﹕你作許多癡福作麼﹖何不體究言句﹖又問山曰﹕你作麼生﹖山曰﹕動容揚古路﹐不墮悄然機。師謂眞曰﹕你何不看念法華下語﹖付首山偈曰﹕無說是眞法﹐其說原無說﹐我今說付時﹐說說何曾說。

日憂祖道淚潸潸

鐵石心肝也痛酸

拂袖一肩擔荷後

令人聞見膽毛寒

臨濟第五世汝州首山省念禪師

一日上堂﹐汾陽出問﹕百丈捲席意旨如何﹖師云﹕龍袖拂開全體現。陽云﹕未審師意如何﹖師云﹕象王行處絕狐蹤。陽於言下大悟﹐遂提起坐具﹐顧視大眾云﹕萬古碧潭空界月﹐再三撈漉始應知。禮拜歸眾。時葉縣省和尙作首座﹐才退便問﹕昭兄﹐你適來見个什麼道理﹐便與麼道﹖陽云﹕正是我放身捨命處﹐省便休。師付汾陽法﹐偈曰﹕自古付無說﹐我今亦無說﹐只此無說心﹐諸佛所共說。

皓魄當空絕點埃

一枝丹桂月中開

香飄撲著人間鼻

放捨身心寔俊哉

臨濟第六世汾州太子院善昭禪師

慈明﹐參師﹐師揣其志﹐經二年未許入室。明每詣方丈﹐師見必詬罵﹐或毀詆諸方﹐及有所訓﹐皆流俗鄙事。明一夕訴曰﹕自至法席已再夏﹐不蒙指示﹐但增世俗塵勞﹐念歲月飄忽﹐己事未明﹐有失出家之利。語未卒﹐師熟視罵曰﹕是惡知識敢裨販我﹖怒舉杖逐之。明擬伸救。師驀掩其口。明忽大悟﹐曰﹕是知臨濟道出常情。服役七年﹐辭去。付偈曰﹕虛空無形象﹐形象非虛空﹐我所付心法﹐空空空不空。

煆凡煉聖妙鑪殷

格外鉗錘非易聞

一點始知唇在口

等閒出語便驚羣

臨濟第七世潭州石霜慈明楚圓禪師

自南源徙道吾﹐石霜皆楊岐總院事岐﹐依師𨿽久﹐未有省發﹐每咨參﹐師曰﹕庫司事繁﹐且去。他日又問﹐師曰﹕監寺異日兒孫徧天下﹐在何用忙爲﹖一日﹐師適出﹐雨忽作。岐偵師小徑﹐旣見﹐遂搊住曰﹕這老漢今日須與我說﹐不說打你去﹗師曰﹕監寺知者般事便休。語未卒﹐岐大悟﹐卽拜於泥塗問曰﹕狹路相逢時如何﹖師曰﹕你且躲避﹐我要去那里去。岐歸來日﹐具威儀﹐詣方丈﹐禮謝。師呵曰﹕未在一日。師上堂﹐岐出問﹕幽鳥語喃喃﹐辭云入亂峯時如何﹖師曰﹕我行荒艸裏﹐汝又入深村。岐曰﹕官不容鍼﹐更借一問。師便喝。岐曰﹕好喝。師又喝。岐亦喝。師連喝兩喝。岐禮拜。師曰﹕此事是个人方能擔荷。岐拂袖便行。師付法偈曰﹕虛空無面目﹐心相亦如然﹐卽此虛空心﹐可稱天中天。

這般家業要承當

毒藥甘漿著甚忙

幽鳥一聲相借問

春風吹綻百花香

臨濟第八世袁州楊岐方會禪師

白雲端參。師一日忽問﹕上人落髮師爲誰﹖端曰﹕茶陵郁和尙。師曰﹕吾聞伊過橋遭攧有省﹐作偈甚奇﹐能記否﹖端卽誦曰﹕我有明珠一顆﹐久被塵勞關鎖﹐今朝塵盡光生﹐照破山河萬朵。師笑而趨起。端愕然﹐通夕不寐﹐黎明咨詢。師適歲莫﹐師曰﹕汝見昨日打驅儺者麼﹖曰﹕見。師曰﹕汝一籌不及渠。端復駭曰﹕意旨如何﹖師曰﹕渠愛人笑﹐汝怕人笑。端因大悟於言下。師付法偈曰﹕心體如虛空﹐法亦徧虛空﹐證得心空理﹐非法非心空。

巧將黑豆換明珠

鬼臉神頭見自殊

直下頓忘渠愛怕

卓然垂手禦龍駒

臨濟第九世舒州白雲守端禪師

浮山遠聞師頌臨濟三頓棒﹐有過人處﹐指五祖演見師。祖請益南泉摩尼珠話。師叱之。祖領悟﹐獻投機偈曰﹕山前一片閒田地﹐叉手叮嚀問祖翁﹐幾度賣來還自買﹐爲憐松竹引淸風。師印可﹐令掌磨事。一日﹐師謂祖曰﹕有數禪客自廬山來﹐皆有悟入處﹐教伊說﹐亦說得﹐有來由﹐舉因緣問伊﹐亦明得﹐教伊下語﹐亦下得﹐秪是未在。祖於是大疑﹐私自計曰﹕旣悟了﹐說亦說得﹐明亦明得﹐如何卻未在﹖遂參究累日﹐忽然省悟﹐從前寶惜一時放下﹐走見師。師爲手舞足蹈。祖亦一笑而已。祖後曰﹕吾因玆出一身白汗﹐便明得下載淸風。師付法偈曰﹕道我元無我﹐道心元無心﹐惟此無我法﹐相契無我心。

隔溪共語有來因

吹落黃花始得眞

下載淸風剛付汝

海門迸出一紅輪

臨濟第十世蘄州五祖法演禪師

圓悟出蜀﹐徧參諸宿﹐最後見祖﹐盡其機用﹐祖皆不諾﹐乃謂﹕祖彊移換人﹗出不遜語﹐忿然而去。祖曰﹕待你著一頓熱病打時﹐方思量我在悟。到金山﹐染傷寒﹐困極﹐以平日見處試之﹐無得力者﹐追繹祖言﹐乃自誓曰﹕我病稍間﹐卽歸五祖。病痊﹐尋歸。祖一見而喜﹐令卽參堂充侍者﹐方半月會部使者解印還蜀﹐詣祖問道。祖曰﹕提刑少年曾讀小艷詩否﹖有兩句頗相近﹕頻呼小玉元無事﹐秪要檀郎認得聲。提刑應諾諾。祖曰﹕且仔細悟。適歸﹐侍立次﹐問曰﹕聞和尙舉小艷詩﹐提刑會否﹖祖曰﹕他秪認得聲悟。曰﹕秪要檀郎認得聲﹐他旣認得聲﹐爲甚麼卻不是﹖祖曰﹕如何是祖師西來意﹖庭前柏樹子。聻悟忽有省。遽出﹐見雞飛上闌干﹐鼓翅而鳴﹐復自謂曰﹕此豈不是聲﹖遂袖香入室﹐通所得呈偈曰﹕金鴨香銷錦繡幃﹐笙歌叢裏醉扶歸﹐少年一段風流事﹐秪許佳人獨自知。祖曰﹕佛祖大事﹐非小根劣器所能造詣。吾助汝喜。後悟與佛眼﹑佛鑑。侍祖於一亭上﹐夜話及歸﹐燈已滅﹐祖於暗中曰﹕各人下一轉語。佛鑑曰﹕彩鳳舞丹霄。佛眼曰﹕鐵蛇橫古路。悟曰﹕看腳下。祖曰﹕滅吾宗者﹐乃克勤耳。祖付法偈曰﹕眞我本無心﹐眞心亦無我﹐契此眞眞心﹐我我何曾我。

聲前色後謾勞追

一段風流出大奇

燈滅暗中呈好手

扳麟奪角上云逵

臨濟第十一世成都府昭覺寺佛果克勤圓悟禪師

虎丘隆入室。師問曰﹕見見之時見非是﹐見見猶離見見不能及。遂舉手曰﹕還見麼﹖隆曰﹕見。師曰﹕頭上安頭。隆聞脫然契證。師叱曰﹕見个甚麼﹖隆曰﹕竹密不妨流水過。師肯之﹐俾掌藏。有問隆﹕藏主柔易若此﹐何能爲哉﹖師曰﹕瞌睡虎耳。付偈曰﹕得道心自在﹐不得道憂惱﹐付汝自心道﹐無喜亦無惱。

見不能及艸芊芊

頭上安頭更可憐

一句峭然云影斷

猙獰牙爪露山巓

臨濟第十二世平江府虎丘紹隆禪師

住宣州彰教時﹐圓悟歸蜀﹐指應庵華見師。師移虎丘﹐華侍行﹐未半載﹐頓明大事。師付法偈曰﹕天晴雲在天﹐雨落濕在地﹐祕密付汝心﹐心法只這是。華後住饒之報恩﹐師忌辰﹐拈香雲﹕平生沒興撞著這無意智老和尙﹐做盡伎倆﹐湊泊不得﹐從此卸卻干戈﹐隨分著衣喫飯﹐二十年來坐曲錄木﹐懸羊頭賣狗肉﹐知他有甚憑據。𨿽然﹐一年一度燒香日﹐千古令人恨轉深。

咄哉睡虎徹生緣

雨濕天晴花更鮮

血戰沙場人盡曉

懸羊賣狗把香然

臨濟第十三世明州天童山應庵曇華禪師

密庵傑初參師於衢之明果﹐師屢呵斥。一日問傑﹕如何是正法眼。傑遽答曰﹕破沙盆。師頷之。付偈曰﹕佛用眼睹星﹐我用耳聽聲﹐我用與佛用﹐我明汝亦明。

掇不去兮拈不來

風吹日炙賺人猜

當陽觸瞎娘生眼

獨露堂堂徧九垓

臨濟第十四世明州天童山密庵成傑禪師

住烏巨。破庵先參師﹐命典客。一日﹐師偶對僧舉﹕不是風動不是幡動。先聞豁然大悟。次日﹐師遇先眾寮前﹐問﹕你總不得作伎倆﹐試露个消息看。先應聲曰﹕方丈裏有客。師呵呵大笑。先侍師凡五載﹐盡得旨要﹐後辭歸蜀﹐師以偈送之曰﹕萬里南來川藞苴﹐奔流度刃扣玄關﹐頂門戳瞎金剛眼﹐去住還同珠走盤。付法偈曰﹕佛與眾生見﹐元本不隔綫﹐付法付自心﹐非見非不見。

不是風兮不是幡

平生底蘊盡掀翻

要津把住通消息

度刃奔流始徹源

臨濟第十五世夔州府臥龍破庵祖先禪師

住蘇之西華秀峯﹐有僧入室﹐師打逐至法堂時﹐無準範解曰﹕禪和家爭禪亦常事耳。師曰﹕豈不聞道我肚饑﹐聞板聲要喫飯去聻。準聞﹐不覺汗流浹背。師居靈隱﹐準復從。一日侍遊石筍庵﹐庵有道者請益﹐曰﹕胡孫子捉不住乞師方便。師曰﹕用捉他作麼﹖如風吹水﹐自然成﹐紋。準在旁大徹。付偈曰﹕我若不見時﹐汝應不見見﹐見見非自心﹐自心常顯現。

江南三月趁春風

兩岸桃花映水紅

欲識渠儂眞面目

鷓鴣啼在綠陰中

臨濟第十六世徑山無準師範禪師

賜號佛鑑﹐斷橋倫祖在會下﹐準以狗子因何有業識令祖下語﹐凡三十轉不契。祖云﹕可無方便乎﹖準舉眞淨頌曰﹕言有業識在﹐誰云意不深﹐海枯終見底﹐人死不知心。祖竦然良久。忽聞板聲﹐通身汗下﹐於是脫然。準以從上源流﹐並付法偈曰﹕眞理直如弦何默更何言﹐我今善付囑﹐表心本無得。祖出世祗園﹐遷天臺瑞巖國淸。準於淳祐己酉三月十五示疾﹐集眾遺囑﹐其徒眾請偈﹐準乃執筆書偈云﹕來時空索索﹐去也赤條條﹐更要問端的﹐天臺有石橋。

養子之緣意自深

海枯人死要知心

板聲一擊通身脫

迥出天臺亙古今

臨濟第十七世杭州淨慈斷橋妙倫禪師

臺州徐氏子﹐室中嘗舉萬法歸一示徒﹐日隨眾務。方山寶侍次﹐師以莧菜根示之﹐寶悟入。師付法偈曰﹕本無迷悟人﹐迷悟自家討﹐記得少壯時﹐而今不覺老。卽繼師席。

莧根拈起骨毛寒

好肉無端索灸瘢

悟得單傳眞祕訣

風前總是活人丹

臨濟第十八世天臺瑞巖方山寶禪師

初住西庵﹐無見參師﹐𨿽有所契﹐未臻其極﹐遂築室華頂﹐精苦自勵。一日作務次﹐渙然有省﹐平生凝滯當下冰釋﹐遂走瑞巖呈所解。方以偈證曰﹕道人得得出山來﹐盡把襟懷對我開﹐坦坦平平如鏡面﹐澄澄湛湛絕纖埃。忽然得个轉身句﹐衲捲寒云便歸去﹐萬八千丈華頂峯﹐一笑裂開鐵面具﹐家山到後絕思惟。拗折烏藤拄竹扉糞火堆中消息好﹐芋香便是道香時﹐並付法偈曰﹕此心極廣大﹐虛空比不得﹐此道只如是﹐受持休外覓。

一鑑當天照影寒

瀑飛深處展眉端

虛空絕巘情難比

分付淸風直下看

臨濟第十九世天臺無見先睹禪師

一坐華頂四十餘年﹐足未嘗輒越戶﹐至正賜號妙明眞覺。白雲度深習禪定﹐後一策南遊﹐徧叩禪林﹐無有可其意者﹐聞師說法天臺﹐欣然就謁。師見器之﹐充侍者。度問﹕西來密意﹐未審如何﹖師云﹕侍娑羅峯點頭﹐卽向汝道。度以手搖曳擬答。師便喝。度云﹕娑羅峯頂﹐白浪滔天﹐花開芒種後﹐葉落立秋前。師云﹕我家無殘羹剩飯也。度云﹕此非殘羹剩飯而何﹖師頷之。付法偈曰﹕至大是此心﹐至聖是此法﹐燈燈光不差﹐了此心者達。

虎嘯龍驤山勢險

西來密意灼然酬

殘羹剩飯都掀卻

百億須彌笑點頭

臨濟第二十世處州福林白雲智度禪師

初住普慈諸剎﹐洪武己酉應召﹐尋隱福林。平昔機語﹐不容人錄﹐古拙俊侍師室中﹐了明大事﹐深契牧牛之作﹐乃付法。偈曰﹕心中有自心﹐法中有至法﹐我今可付囑﹐心法無心法。

幃幄坐籌聲價重

不容裨販出常情

其中有个眞消息

戴角披毛異類行

臨濟第二十一世太平府繁昌八峯山古拙俊禪師

無際參﹐師問﹕還我照用來。際云﹕若有照用﹐卽成障礙。師云﹕這廝著空﹐佛也救不得。際云﹕有無俱寂滅﹐空佛悉皆非。後示以偈云﹕憶昔繁昌一別時﹐此心能有幾人知﹐無弦曲子眞堪續﹐慧命懸懸付阿誰﹖付法偈曰﹕一道不心光﹐三際十方明﹐何於明白中﹐有明有不明。

年老婆心徹底祜

翻雲覆雨驗淆訛

繁昌嫡脈今猶在

空佛俱非唱哩囉

臨濟第二十二世川東普州道林無際悟禪師

別號蠶骨蜀中人也﹐年二十﹐出纏縛﹐竹爲庵﹐研勵無懈﹐四指大書帖亦不顧﹐只是拍盲做鈍工夫﹐後得大徹大悟﹐卽呈本師偈云﹕寂照無上下﹐光明處處通﹐本來無皂白﹐無處不含容。正統九年﹐應召說法﹐上大悅。師嘗以無字公案示徒﹐月溪澄久依座下﹐深得奧旨﹐特書月溪二字﹐法語示之﹐並付法偈云﹕我無法可付﹐汝無心可受﹐無付無受心﹐何人不成就。

慣將無字立關樞

殺活縱橫似太呵

一段寒輝親入手

等閒拈出斬癡魔

臨濟第二十三世南京大崗月溪澄禪師

景泰三年敕賜回大崗﹐號慈善。一日室中出祖衣示徒﹐乃云﹕此衣是唐朝宮主所置﹐今八百餘年矣﹐祖祖相傳﹐至東普先師﹐普付與老僧﹐若是克家種子﹐方堪紹荷﹐狐假虎威﹐焉敢希冀﹖又云﹕如百丈侍馬祖﹐祖侍南嶽﹐嶽侍曹溪六祖﹐皆久久親炙﹐磨光剉銳﹐乃能豁徹重關﹐羈鎖掃盡﹐微見窠臼﹐深得大機大用﹐可爲人天眼目耳。師居﹐嘗凡見僧請益﹐乃云﹕佛法不是鮮魚怕爛卻﹐那卽趁出﹖夷峯寧侍傍﹐忽悟入。師付衣法﹐偈云﹕心卽能知心﹐法卽可知法﹐今所付法心﹐非心亦非法。

授受僧伽古至今

克家方許示叢林

幸然不是鮮魚物

畱得宗風不墜鍼

臨濟第二十四世大崗夷峯寧禪師

寶芳住天目往參。師器之﹐乃付法﹐偈云﹕祖祖無法付﹐人人本自有﹐汝受無付法﹐急著傳於後。

大地山河驀入官

松風水月不相瞞

滔滔只要源頭活

何慮人間滄海漧

臨濟第二十五世天目寶芳進禪師

示眾云﹕拈花微笑﹐節外生枝﹐面壁安心﹐畫蛇添足﹐山僧這里無禪可參﹐無道可學﹐直教一个个成佛作祖去。汝等還信得及麼﹖良久﹐拍膝云﹕劍號巨闕﹐玉出昆崗。付野翁曉法。偈云﹕眞性本無性﹐眞法本無法﹐了知無法性﹐何處不通達。

好兒終不使爺錢

便把家私徹底掀

無限風光遮不住

東西南北有知恩

臨濟第二十六世嘉興東塔野翁曉禪師

無趣參﹐每呈見解﹐師盡與掃辟昔日所負﹐直使索然。一日﹐師謂趣云﹕我有一言﹐要與爾說。趣便問師﹐但笑而不語。趣又問﹐師又笑。趣不諳旨﹐遂禮拜懇求。師不得已﹐乃云﹕達摩西來﹐直指人心﹐見性成佛﹐惟在直下體取。子若信得及﹐可放下萬緣﹐參个萬法歸一。趣領旨後﹐聞雞鳴有省﹐卽剃染。師乃付法。偈云﹕非法非非法﹐非性非非性﹐非心非非心﹐付汝心法竟。

舌頭無骨覓知音

笑裏藏刀意更深

直使萬緣俱放下

雞鳴方契祖師心

臨濟第二十七世嘉興敬畏無趣如空禪師

無幻參。師誨以教外別傳之旨﹐朝夕參究﹐有所契入﹐遂剃染﹐結庵徑山﹐集無趣語錄﹐往見趣。趣問﹕子向在甚麼處﹖幻曰﹕徑山。趣曰﹕做得甚麼事﹖幻曰﹕某甲買得一段田﹐收得原本契書﹐請和尙僉抑。卽將集本呈上。趣接得展看﹐曰﹕者个是我的﹖汝的聻﹖幻曰﹕和尙莫搶奪行市。趣便擲下集本。幻便出﹐復呈偈。趣曰﹕非語言文字也﹐是汝作底麼﹖幻曰﹕某甲鼓粥飯气﹐若謂有所得﹐辜負和尙不少。趣乃點首﹐卽付法。偈云﹕師傳拈花宗﹐示我微笑法﹐親手展付汝﹐持奉徧塵剎。

重重勘問別親疏

號段分明總不孤

點首契書收拾起

不愁田地致荒蕪

臨濟第二十八世徑山無幻性衝禪師

初住車溪﹐後開法徑山﹐示眾云﹕老漢本擬深藏鄕僻﹐遣過生緣﹐爭柰無趣老人有不了底公案﹐山僧出來與他了卻。僧問﹕如何是無趣老人不了底公案﹖師便打。僧云﹕某甲有甚過﹖師云﹕殃及兒孫。南明掩關興善﹐師至關前勘問﹐南將前工夫舉似﹐師跌足云﹕悔我來遲﹐向後總欲到此﹐不易得也。南卽啟關﹐往謁於車溪徑山﹐服勤八載。一日於地上拾片紙﹐有觀﹐方知彼去去者不至。方之﹐句有省﹐呈無幻﹐幻乃印可﹐卽命充首座。付法偈曰﹕得本無所得﹐傳亦無可傳﹐今付無傳法﹐東西共一天。塔於徑山。

扣關跌足不無胎

刻骨銘心去復來

八載途中親薦得

寒梅偏向雪中開

臨濟第二十九世興善南明慧廣禪師

徑山示眾云﹕五峯頭卓朔﹐雙徑尾顚先﹐喝石巖一任跳﹐明月池覆地傾天。此四句中﹐有一句有殺人刀無活人劍﹐有一句有活人劍無殺人刀﹐有一句殺人刀活人劍俱有﹐有一句殺人刀活人劍俱無。伶俐衲僧檢點得倜儻分明﹐許你一生參學事畢。普明鴛湖初謁無幻於車溪﹐開示禪要後﹐侍南明於徑山。一日閱思益梵天經有省﹐卽呈無生偈曰﹕鐵壁銀山誰敢摧﹐賊身驀地拶將來﹐相看元是舊相識﹐當下慚惶笑臉開。又曰﹕歷劫多年窮苦事﹐風光流得到今朝﹐笙歌車馬門如市﹐內院依然鎖寂寥。南閱之﹐痛加呵斥﹐更不作偈頌。南後掩關臯亭諸處﹐不離左右一十三載。值南病篤﹐一日舉香嚴獨腳頌問明。明才開口﹐南便喝。明復擬開口﹐南又喝。明方點首。南卽付法。偈云﹕無傳無受法﹐無傳無受心﹐付與無手者﹐掣斷虛空觔。

啐啄同時血也枯

命根不斷柰伊何

特然啄破琉璃殼

別有超宗異目多

臨濟第三十世建寧普明玄微妙用禪師

別號鴛湖。初住嘉興白薴普明寺及桐月庵。介庵進往參﹐師卽垂誨﹐便有師資之契。庵因臥疾﹐忽聞匠斧斫大木聲﹐有省﹐卽呈萬如和尙。萬頷之後﹐聞師住建寧普明﹐及侍萬入山﹐請師升座扣問。師云﹕不須更問山中事﹐觀見容顏便得知。庵便禮拜。未幾﹐辭往曹山再參。師於普明卽命入室﹐庵方跨門﹐師云﹕是甚麼﹖庵擬答﹐師震威便喝。庵豁然契悟﹐卽掩耳而出。一日﹐師欠安﹐庵侍次﹐師命茶﹐問﹕云﹕汝字覺先﹐喚甚麼作先﹖庵云﹕且喜今日得自在。師云﹕如何是覺後﹖庵云﹕請和尙尊重。師云﹕你還分得先後麼﹖庵良久。師便喝。庵云﹕某甲只管喫茶。師云﹕如何是喫茶底事﹖庵云﹕柿棗腐幹都在這里。師云﹕你作麼生﹖庵云﹕卻被某甲一口食盡。師云﹕滋味如何。庵云﹕甜者自甜﹐咸者自咸。師云﹕未在﹐更道﹗庵云﹕某甲謝茶。便禮拜。師深喜之。又一日﹐師集眾﹐乃舉拂子云﹕世尊拈一枝花﹐老僧舉一枝拂﹐且道是同是別﹖庵出﹐禮三拜歸位。師云﹕這瞎驢。遂擲下。卽出從上源流衣拂﹐並書法偈付。云﹕沿流一段事﹐竟無頭與尾﹐付與師子兒﹐哮吼滿大地。師於崇禎壬午十月十一日說偈而化。嗣法者三人。庵出世嘉興金明寺。

頌曰﹕

舊債思酬驀擲竿

電光石火逼人寒

死骷髏上開活眼

拋出當陽一任看

冷灰豆爆忽擡眸

薄暮晴空月一鉤

長嘯一聲天地動

不風流處也風流

介庵禪師源流頌﹝畢﹞

