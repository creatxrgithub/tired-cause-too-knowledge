嘉興大藏經一初元禪師語錄

一初和尙語錄序

禪道至今日可謂盛矣開堂者列剎相望傳法者交臂相逢然求其超宗越格不愧古人者蓋未數數也余是以嘆無趣老人之源大而流長也無趣爲斷橋之後丕振濟上宗風𨿽其隨緣晦迹而子孫綿綿乃四傳至今則有介庵一初兩師出焉介庵和尙主法金明諸方仰重一初和尙於戊子年爲檀越請居濮溪永正遠近禪侶輻輳應眾懇升座說法乃有上堂小參機緣拈頌一卷余得焚香展誦見師全機大用電掣霆奔慈悲唱導風和日麗眞足以近承趣老而上光濟祖非如古人所云仰山再來之儔耶夫斷橋與雪巖同出無準而髙峯大師則𨿽嗣欽師初稟倫老今髙峯兒孫徧地而師爲斷橋的派其手眼超卓如此行將大昌厥後無疑也𨿽然從上第以慧命爲重耳盛衰何論焉且五宗均爲四七二三之嗣則濟洞可無彼此也況斷橋雪巖皆滹沱一脈又安得岐而二之乎余曾聆師之教而欣服之因敢以管蠡道其萬一或者以儱侗罪我其又奚辭。

後學施博拜題

一初和尙語錄序

斷橋車溪一派嫡乳特地演暢鴛湖而曹源濟上之洪波浩衍沾蓋靡窮只今燈輝炳發正眼拈提一現金明之介庵一現永正之一初兩和尙可謂禪窟中金昆玉友剎竿頭並轡齊驅矣玆閱初和尙永正語錄而知靈機廓徹迥絕安排鏡智洞懸全超事理卽此語言文字悉入毗盧性海大地法輪之中行見祖脈所通風行艸偃道化所被水到渠成是謂格外風規豈止廛居作略哉靈宿古鄕中已作須彌座普使石火電光轉凡成聖嗣且名藍仰重雲水咸皈正未容思議涯量也。

順治乙未孟冬望日國子司業福徵譚貞默槃談撰

永正一初元禪師語錄目次序卷上上堂示眾小參機緣行實卷下頌古像贊詩偈雜著佛事附永正碑記

一初元禪師語錄卷上

嗣法門人眞開眞智等編

順治戊子歲師於興善禪寺受嘉禾紳衿諸護法並檀越眾居士等恭請住濮溪永正禪院至菊月九日進院上堂師至法座前拈請啟云言言綿繡字字珠璣佛祖親傳之旨因玆啟發聖凡本有之源由此顯揚若也會得不用參詳如或未然更須宣過維那宣畢師指法座云大眾須彌燈王如來爲汝等演大法義轉大法輪了也若信得及更有何事設或未然且聽處分遂升座拈香雲此一瓣香端爲祝延今上皇帝萬歲萬歲萬萬歲伏願道崇千古徳被兩儀萬邦齊俯順兆姓悉歡虞次拈香雲此一瓣香奉爲滿朝勛貴列郡尊官曁本山護法遠近檀那惟願生生培佛種世世作金湯同明般若正因共證菩提妙果又拈香雲此一瓣香歷年勤苦多載參尋桐月庵中親遭痛棒普明寺裏又喫鉗錘直得徹骨徹髓透頂透底專爲福建建寧府普明堂上傳臨濟正宗第三十世鴛湖先師大和尙以酬法乳之恩遂斂衣就座維那白椎云法筵龍象眾當觀第一義師震威一喝云如天普蓋似地普擎五眼莫睹千聖難名喚作第一義早已蹉過了也那堪更復云觀然𨿽如是官不容鍼私通車馬還有共相證明者麼不妨出眾與山僧相見僧問龍天推出祝聖拈香正恁麼時請師舉唱師雲天下太平萬民樂業進云如是則皇恩佛徳均酬也聖解凡情總合機師云知恩有分進云秪如三聖道我逢人則出出則不爲人意旨如何師豎左手一指進云興化道我逢人則不出出則便爲人又作麼生師豎右手一指進云上來宗旨蒙師指未審更有爲人處也無師便打進云然則大地眾生咸沾法雨去也師云速禮三拜乃云妙道由來絕古今羣情動止賴斯恩昔年鷲嶺單傳旨今日當陽普示人遂舉拂子召眾云會麼三世諸佛以此迥超十地歷代祖師以此拔濟四生天地以此化育萬物國君以此坐享太平所以道天得之以淸地得之以寧君王得之以治天下且道衲僧得之又作麼生擊拂子云出羣須是英靈漢敵勝還他獅子兒或有个聞恁麼道忍俊不禁管取山僧退身有分𨿽然爭柰木上座不肯放過何也棒頭有眼明如日要識眞金火裏看卓拄杖一下喝一喝下座維那結椎云諦觀法王法法王法如是﹝謝辭不錄﹞。

佛成道日當湖愛吾馬居士請上堂僧問世尊成道卽不問古佛升堂事若何師云虛空作舞萬象點頭進云十方同聚會个个學無爲如何是無爲的旨師云拈香擇火運水搬柴僧禮拜師便打問明鏡髙懸靈光獨耀祖令當機如何舉唱師云霜風匝地寒進云秪如世尊睹星悟道猶是眼中著屑別有家風又作麼生師便打進云棒頭指出無生句大地眾生得自由師云你還得自由麼僧一喝師復打乃云昨宵風雨多今日晴光布覿面直施呈當陽全顯露透關人迥絕情塵明眼漢不存意路山頭白浪飛騰海底紅塵彌播舜若多無處藏身畢陵迦吞聲飲气到這里譬如烈焰不容蚊蚋𨿽然不是一番寒徹骨爭得梅花撲鼻香拂拂子下座。

桐邑淸河庵素朴嶺梅二禪人同眾居士請上堂僧問法流東土教始西幹桐溪亙古千百年未曾顯露今日和尙升座四眾云臻如何得三根普潤師卓拄杖云个个盡沾恩進云恁麼則鴛湖一滴作浪興波也師云照顧腳下問如何是淸河境師云一溪春水浸靑天僧禮拜師乃雲花雨噴香春風撲面林間鳥語檻外舟行頭頭獨露眞機一一全彰至理通方作者舉著便知滯影迷流安能頓曉所以道要明向上事須還向上人南贍部洲打鼓北俱盧洲上堂則且置秪如當陽顯示一句又作麼生豎拂子云鷲嶺別傳開正眼車溪嫡派湧曹源下座。

觀音聖誕月如上人領桐邑君卿王居士薦親祝壽請上堂僧問如何是聞聲悟道見色明心師云雞鳴犬吠柳綠桃紅進云觀世音菩薩將錢買胡餅放下手卻是饅又作麼生師云日面佛月面佛進云恁麼則臨濟今猶在韶陽意轉新拂坐具歸眾師云具眼衲僧問眼裏聞聲觀自在耳中見色悟圓通互用如來妙智力未知此外更如何師彈指三下進云秪如觀音降誕居士慶壽又作麼生師云錦上更鋪華進云恁麼則兩彩一賽去也師云不妨靈利乃云柳綠桃紅直示圓通面目鐘鳴鼓響全彰古佛家風明明匝地普天一一騎聲蓋色不離動轉施爲迥絕見聞知覺所以道惟有一乘法無二亦無三以斯追薦宗親以斯永延福壽以斯拔濟羣迷以斯滋培眾善謾說南山鱉鼻吞卻嘉州石象休云東海鯉魚撞倒陜府鐵牛脫略情塵則且止秪如隨緣赴感一句又作麼生舉拂子云處處彌陀佛家家觀世音下座。

王店梅溪旭野禪徳領伯齡徐居士請上堂僧問本來無一物未審和尙今日說个甚麼師便打僧禮拜師云本來無一物你又禮拜个甚麼僧擬議師復打乃云卽心卽佛虛空釘橛非心非佛眼中添屑不是心不是佛不是物曳尾靈龜猶不瞥臨濟問佛法大意喫六十痛棒黃檗性命落在他人手裏百丈再參馬祖直得三日耳聾始悟當機一喝阿呵呵也太屈卓拄杖云个事當陽爲剖決昨日雨兮今日晴風自涼兮火自熱透得者自然如虎靠山未明底豈免循途守轍殊不知人人大用現前个个眞機獨脫復卓拄杖一下喝一喝僧問昔有僧問巖頭浩浩塵中如何辧主頭云銅沙鑼裏滿盛油意旨如何師便打僧云不會師云聽取一偈銅沙鑼裏滿盛油見徹方能得自由有意气時添意气不風流處也風流下座。

浴佛日蘭亭劉居士領眾請上堂僧問未離兜率已降王宮未出母胎度人已畢爲甚年年此日祝慶如來師云一番舉起一番新進云秪如世尊初生時道天上天下惟我獨尊意旨如何師云百艸頭邊春色露進云雲門道我當時若見一棒打殺與狗子喫貴圖天下太平又作麼生師云知恩解報恩進云恁麼則臨濟家風今尙在萬古徽猷正此看師云眼中著屑僧禮退問法筵大啟四眾云臻向上宗風如何舉唱師云石人頭戴金冠子僧禮拜師便打乃云適來禪者恁麼問山僧如是答若也知得落處便見釋迦老子未離兜率已降王宮未出母胎度人已畢如或未然莫怪雲門大師道我當時若見一棒打殺與狗子喫貴圖天下太平秪如釋迦老子才生下地便乃露布大人境界眞所謂天中之天聖中之聖然則檢點將來正如嚼飯餵嬰孩未免傍觀者哂比若雲門大師正令當行直得乾坤失色日月無光也是爲他閒事長無明要且未見釋迦老子諸仁者且道山僧今日恁麼拈提還見釋迦老子麼聽取一偈一回舉起一回新百億須彌百億身杓柄拈時獅子吼龍泉沐處象王顰千林慧日添光彩大地恩濤滌垢塵稽首釋尊無上士恆河沙劫莫能陳喝一喝下座。

師於壬辰仲春當湖檀越完初羽生民開屠居士護法爾明滌凡劉居士等並耿惟上座請住竺隱禪院。

上堂僧問途中消息則不問升堂一句請師宣師云杲日正當天進云恁麼則善信咸欽仰宗風徧大千師云闍黎分上又作麼生僧一喝師打云也須喫棒耿惟上座問遠蒙法駕大地沾恩箭鋒相拄卽不問道同气合事如何師雲山僧拖犁闍黎拽耙進云如是則水中有鹹味色裏著膠靑師云知心能幾人進云粉骨碎身未足酬一句了然超百億師打云且道這一棒是賞你罰你惟禮拜師乃云花笑春風格外眞規頓現漁歌曲水就中消息全彰向上拈提不礙通人唱和隨宜施設何妨達者商量寒時添衲熱則披襟休云覓火和煙得饑來喫飯倦卽噇眠莫道擔泉帶月歸握一拳大千香水海攝盡無餘舒一掌百億須彌盧拈來有據所以道大人得大機大智得大用設或情塵未脫翳眼猶存正如霧鎖長空何止鄕關萬里秪如今日山僧到此耿惟上座同眾居士乞余升座且道是向上拈提是隨宜施設舉拂子云相識滿天下知心能幾人下座。

當湖西林禪院自天碩徳同雪林沈居士等請上堂。

僧問腳跟點地卽不問鼻孔撩天時如何師打云一串穿卻進云一枝無孔笛吹出太平歌師雲閒言語乃舉靈云悟道頌三十年來尋劍客幾番落葉又抽枝自從一見桃花後直至如今更不疑玄沙道諦當甚諦當敢保老兄未徹在師云靈云觸目知機正是眼中著屑玄沙見兔放鷹翻成節外生枝若道靈云是則辜負玄沙若道玄沙是又埋沒靈云且道畢竟如何遂喝一喝云謾說超方眼休誇劫外春下座。

師於竺隱禪院甲午七月首座衝默監院無能同眾檀護請歸永正誕日上堂僧問父母未生前請師道一句師云未問已前答汝竟進云世尊降誕地湧金蓮和尙生日有何祥瑞師云今日眾居士請山僧升座進云恁麼則斷橋嫡脈流千古臨濟宗風萬派傳師云速禮三拜問節屆中元桂魄迥金風拂座雨花新籌添海屋恆無盡不惑筵開作麼生師打云分明看取進云壽山疊疊千峯翠福海淵淵萬派淸師云上座眉毛在甚麼處進雲法雨彌施塵界外現前無有不沾恩師便打問香雲飄渺常開不老之春龍象班齊永祝無疆之壽和尙福壽彌天學人頓超十地爭如兩彩一賽如何是四十而不惑師卓拄杖云汝還信得及麼進云無弦琴子師彈妙格外知音更有誰師云未敢相許進云泥牛海底銜珠走不被東君把鼻穿師打云爭柰老僧何乃云說心說性那堪播上揚塵舉古舉今豈更添枷著杻山僧今日也不說心說性也不舉古舉今使个个迥超情解人人脫略見聞遇茶喫茶遇飯喫飯要坐便坐要行便行所以山僧昔於竺隱嘯月吟風攜筇緩步對靑山靜聽濤聲貫耳今歸永正髼頭跣足養病放憨消白晝閒看野色迎眸有時日影重重鼻息鼾鼾貪睡穩有時鑪煙裊裊茗香馥馥煮泉淸任他人情疊變世事多更蛇吞大象鼠竭滄溟然𨿽如是且道山僧今值四旬母難之晨眾檀護虔請升座又作麼生施設卓拄杖云還委悉麼一句了然超百億虛空湧出鐵昆侖喝一喝下座。

金門尢氏薦夫請上堂僧問霜花徧地黃葉飄空尢氏安入虔誠懇請如何是薦夫一句師云香雲呈寶蓋玉炬綻金蓮進云恁麼則天上有星皆拱北人間無水不朝東師便打進云現存俱獲益亡者得生天去也師云速禮三拜僧問懇乞宣揚微妙法薦亡一句事如何師云須彌跳進云恁麼則亡靈歸極樂現在亦歡娛師云也虧闍黎委悉僧禮拜師一喝乃云靈光獨耀至理全彰頭頭顯般若妙門一一示涅槃心印明明絕覆藏明明無向背如杲日麗於中天似太虛涵乎萬象拯羣迷於旣形之後拔諸有於未兆之前木馬嘶風裂破銀山鐵壁泥牛吼月豁開金鎖玄關乃佛乃祖共演斯宗是聖是凡咸歸此地所以云心同虛空界示等虛空法證得虛空時無是無非法𨿽然且道守田金公畢竟如何超脫乃豎拂子雲天人羣生類皆承此恩力日午打三更夜半金烏赤拂一拂下座。

監院斷愚智公捐資啟建山門請上堂師拈拄杖雲門墻建立全歸監院之功僧眾安寧必仗伽藍之祐接靑龍而喜慶聯綿拱太陽而惡星殞伏直使天神贊善四方八面總皈依雲水交參十聖三賢俱及第且道正恁麼時作麼生卓拄杖云普請大家齊著力從教泉石永增輝下座。

振羽錢居士重裝中尊大佛開光請上堂師舉拂子云虛空閃爍大地輝煌度生濟物卽此恩光大眾會麼遂震威一喝監院斷愚智公問寶相重裝金身復煥秪如施主錢逵未審得何利益師拈拄杖云一莖艸上現瓊樓智云恁麼則功不浪施去也師云也賴闍黎親著力智呈坐具云全身當奉重四眾盡沾恩師云更須出一頭地智一喝便禮拜師云寒灰當發焰枯木也花開卓拄杖一下下座。

元旦大佛開光監院斷愚智公同守府聖芝吳居士並眾信請上堂僧問三世如來二十五年通身泥水今日紫金光聚烜赫當陽四眾雲集願聞法要未審和尙如何宣示師拈起拄杖云不是苦心人不知進云如是則人人增福慧个个獲圓明師云且喜非分外進云智鏡髙懸千古耀眞燈永著萬年光師云梅花香徧處徹骨自幽淸僧禮退問佛身充滿於法界普現一切羣生前隨緣赴感靡不周而恆處此菩提座請問和尙如何是金佛不度鑪師云煆他不得進云三世諸佛向火焰裏轉大法輪如何是木佛不度火師云燒他不著進云化人問幻士谷響答泉聲欲識吾宗旨泥牛水上行如何是泥佛不度水師云浸他不爛進云不是心不是佛不是物如何是眞佛內裏坐師云無限癡人向外求僧呈坐具云是金佛耶木佛耶泥佛耶眞佛耶師云闍黎試分析看僧打圓相云是度鑪耶度火耶度水耶內裏坐耶師云正要你著眼進云諸佛已蒙師指示向上宗乘事若何師便打進云恁麼則放大光明照天照地去也師云也要大眾知恩僧禮拜師豎拂子云豁開宇宙迥雙眸廓徹靈明大地周惟我獨尊全體現河沙法界一毫頭是以聖凡共稟其常巨細全承其力不增不減無欠無餘巍巍乎蕩蕩乎輝輝焉晃晃焉諸佛因之而出世祖師繼之而敷演眾生依之而解脫殊品藉之而生長故虛空本之而包括天地得之而覆載日月由之而照臨國王體之而安泰百官秉之而榮顯庶民賴之而成立衲僧據之而開廓人天正眼總持無量義門直得百億須彌盧跳大千香水海翻騰然𨿽如是威音王已前一句則且置秪如今日大佛開光又作麼生以拂子打圓相云慈光普覆無私鑑福被羣情萬象新下座。

普明鴛老和尙忌日上堂眾問答畢師乃卓拄杖云吾師本是法中王短劫長年詎可量莫謂虛空曾殞迹休云日月已含光四生普爲開眞際三界咸能演妙常面目儼然無變易人間天上示無雙復卓拄杖一下云大眾見麼喝一喝下座。

長水退庵栴檀觀佛開光監院斷愚智上座檀越敬泉沈居士請上堂師云挾泰山逾北海豈稱好手攪長河爲酥酪未是作家直須穩坐道場而福應羣機不動舌根而化滿天下且道是甚麼人舉拂子云會麼金容普現周沙界聖徳無窮度有情海印發光親按指塵勞先起憫眾生剔除翳目超生死點破空華徹我人魔外皈依恩被廣天龍恭敬道弘深靈山會上傳眞脈雞足峯前續慧燈一段常光曾不昧人間天上獨爲尊大眾旣是一段常光曾不昧且道用開作麼以拂子作點勢云當陽指出無餘事秪要捨靈獲本明下座。

建彌勒殿上梁眾檀護請上堂眾問答畢師乃云辟景溪之秀麗振永正之家風集檀那之福勝顯佛祖之眞宗大眾且道承誰恩力卓拄杖一下云人天憑覆蔭三界獨髙崇喝一喝下座。

佛歡喜日斷愚智公報薦祖親請上堂問今日正當諸佛歡喜虔請和尙說法度亡如何得一門超出師卓拄杖一下云頓入此中來進云祖親蒙指示立地證無生去也師云直須慶幸始得智一喝便禮拜師乃舉拂子云欲報祖親酬罔極惟憑顯此如來力最尊最勝大雄慈世出世間無等匹豎窮三際莫能量橫亙十方安可測秪緣隨類度羣迷示現其身千百億虛空湧出寶蓮臺徧界全彰光赫奕鐵圍粉碎黑山摧地獄頓消諸苦息河沙剎海悉蒙恩六趣四生俱獲益良久云六趣四生旣俱獲益且道小山金公兪氏安人成丹處士唐氏淑人又作麼生復舉拂子云共蹈毗盧頂時聞正法音喝一喝下座。

師五旬誕日法侄三塔主峯禪師文學羅子先別駕項牧公本鎭護法守府吳聖芝居士等並桐邑許全茂眾信請上堂師拈新法衣示眾云須彌納芥錦上鋪花從眞實心中流出將來於如來藏裏當陽顯示巧施玉綫密布金鍼則且置正恁麼時一句作麼生道檀那增福慧佛日永光華。

佛前拈香雲佛眞法身猶若虛空應物現形如水中月古人恁麼道元上座卽不然佛眞法身無物可諭萬徳彌彰洪慈普利喝一喝遂展拜。

祖師前拈香雲西天四七東土二三直下至我普明先師老和尙六十有七這一隊老漢今日被元上座將他鼻孔扭作一團拋向當陽直得盡虛空徧法界七花八裂爲瑞爲祥令大地眾生一个个著磕著阿耶阿耶聊伸供養遂插香禮拜。

升座僧問楚之南有榠欞者以五百歲爲春五百歲爲秋上古有大椿者以八千歲爲春八千歲爲秋擬師壽量未審相去多少師云更向那邊看進云恁麼則越聖超凡恆不易森羅齊拱法中王師云禮拜著僧一喝師便打進云當陽一句無私語粉骨難酬佛祖恩師復打問彈指圓成八萬門剎那超越三祗劫請問和尙如何是一爲無量師云森羅萬象進云變大地作黃金攪長河爲酥酪如何是無量爲一師云萬象森羅進云塵沙劫又塵沙劫數盡塵沙劫未休欲拈一句祝師壽不知將底報宗猷師云也只道得一半進云只有天在上更無山與齊師便打僧擎坐具繞一匝云恁麼則實掌不足爲壽趙州難並其年師云闍黎不妨贊嘆乃云金剛正體徧徹十虛般若靈鋒迥超情棘淨裸裸莫可躋攀光現現徒勞妄測是以堂堂大用耀古騰今赫赫圓機騎聲蓋色故乃釋迦老祖未離兜率已降王宮未出母胎度人已畢豎拂子云若向這里見得鷲嶺端不拈花如其更或躊躕少室翻成面壁頭頭杲日麗天一一眞風壁立𨿽然如是秪如今日諸大護法並諸法侄光臨爲山僧五旬初度作麼生良久云且喜相看非外客都來盡是个中人拂拂子下座。

示眾

師示眾舉世尊因外道問不問有言不問無言世尊良久外道嘆曰世尊大慈大悲開我迷雲令我得入作禮而去阿難白佛外道得何道理稱贊而去世尊曰如世良馬見鞭影而行師云大好世尊被外道勘破外道𨿽然伶俐入地獄如箭阿難白佛卻被世尊熱瞞大眾且道山僧又作麼生乃卓拄杖云誰知遠煙浪別有好商量一時打散歸方丈。

師示眾以拄杖左邊卓一下云若向這里見瞎右邊卓一下云若向這里見瞎又中間卓一下云直饒恁麼瞎瞎畢竟如何楊岐驢子普化木鐸便起。

師落堂示眾舉世尊靈山會上拈起一華顧視大眾時百萬人天盡皆罔措惟金色頭陀破顏微笑世尊云吾有正法眼藏涅槃妙心實相無相微妙法門付囑摩訶迦葉師召眾云黃面老人大似頭上安頭飲光大士正如眼中著眼百萬人天卻較些子𨿽然世尊迦葉且置如何是正法眼藏涅槃妙心實相無相微妙法門會麼卓拄杖一下喝一喝便起。

師落堂示眾云明如日黑似漆喚得來道不出卓拄杖云是甚麼咄便起。

師落堂示眾舉六祖大師告眾曰我有一物無頭無尾無名無字無背無面諸人還識否神會出曰是諸佛之本源神會之佛性祖曰向汝道無名無字汝便喚作本源佛性汝向去有把茆蓋頭也只成个知解宗徒師謂眾曰旣不喚作本源佛性且道畢竟是个甚麼卓拄杖一下云若也會得無事不畢如或未然有寒暑兮促君壽有鬼神兮妒君福便起。

師落堂示眾雲山僧有一句子未打鼓前分付諸人了也若也會得方可商量如或未然豈堪共語拍膝一下便起。

斷愚智上座掩關示眾師舉拂子云不是一番寒徹骨爭得梅花撲鼻香大眾梅花香矣且道智上座掩關又圖个甚麼乃放下云欲得安然無掛念不妨垂卻月明簾遂封。

師落堂示眾以拄杖卓一下云道得也被他穿卻鼻孔道不得也被他穿卻鼻孔時有僧問道不得穿卻鼻孔時如何師云痛癢也不知進云秪如道得因甚也被他穿卻鼻孔師云築著磕著進云未審和尙還免得也無師便打僧禮拜師云錦鱗衝浪去跛鱉上釣來拽拄杖便歸方丈。

師落堂示眾舉香巖示眾若論此事如人上樹口銜樹枝手不攀枝腳不踏枝樹下忽有人問如何是祖師西來意若答他未免喪身失命不答又違他所問畢竟如何卽得時虎頭上座出眾便問樹上卽不問未上樹時請和尙道巖乃呵呵大笑師云一人把纜放船一人看孔著楔總須喫棒始得召大眾云秪如山僧恁麼道還有與古人出气者麼眾無對師卓拄杖云夜靜水寒魚不食滿船空載月明歸便起。

師落堂示眾云形骸逐日衰景物隨時變未達本來眞難逃生死箭乃卓拄杖一下云大眾會麼如或未會各須努力莫作等閒便歸方丈。

師落堂示眾舉五祖演禪師因僧問一大藏教是个切腳未審切那个字演云缽囉嚷僧云學人秪問一字因甚卻答許多演云七字八字僧云也是慣得其便演云許多時茶飯原來也有人知滋味師云這僧只解貪程不覺蹉路演祖𨿽善放行未免隨邪山僧則不然有問一大藏教是个切腳未審切那个字劈脊便棒且道與古人相去多少一僧才出師打一棒云漆桶便歸方丈。

師落堂示眾云日間圊頭請浴山僧向他道道得卽去頭擬議山僧道恁麼則不浴也行者云請和尙脫腳山僧便去大眾若道行者是則認奴作郎若道圊頭不是又扶彊抑弱若道二人俱是正是顢頇佛性儱侗眞如若道二俱不是且道因甚不從圊頭請卻依行者去試定當看眾無語師卓拄杖云選佛若無如是眼爲人難破死生關喝一喝便起。

師落堂示眾卓拄杖一下云大眾會麼佛祖心腸無他惟以弘法利生爲任重耳若守眼空四海惟我獨尊底見解管取喫鐵棒有日在何故聻復卓拄杖云个裏不容人我相徒擔妄執自欺瞞便起。

師落堂示眾舉髙峯大師雲海底泥牛銜月走巖前石虎抱兒眠鐵蛇鉆入金剛眼昆侖騎象鷺鶿牽此四句內有一句能殺能活能縱能奪若檢點得出一生參學事畢問眾云且道是那一句一僧出眾作轉身勢師云亂做一僧禮拜云瞞和尙不得師云秪瞞得你一僧云明日打飯供養和尙師云未夢見在一僧云識得大虫原是虎師云有什麼交涉一僧才禮拜師劈脊便棒乃云原來總道不得山僧自道去也以拄杖一時打散歸方丈。

上元示眾師云今宵正是正月半燈月交輝無畔岸喚作燈兮月不明喚作月兮燈不現當人忽地眼睛穿天上人間成一片海底起紅塵山頭飛白練更問月落燈息時如何瞎漢瞎漢卓拄杖便起。

師落堂舉普明鴛湖老人同雪嶠大師上弦夜玩月次嶠指月問那半个在那里去了明良久云會麼嶠云也只得半个明卻問那半个在那里去了嶠亦良久明云也只得半个嶠乃呵呵大笑師云塤篪遞奏互換可觀還他二老作家然只好明者一半事若是那一半事敢曰未在大眾且作麼生是那一半事良久云待月落後與你道便起。

斷愚智上座啟關師以杖擊關云入這里不得黃鳥枝頭語亂啼復擊云出這里不得烏龜水底深藏陸乃卓拄杖雲山僧今日截斷兩頭打成一片直得行行自在法法圓融然𨿽如是且道啟關一句又作麼生水綠山靑無障礙桃紅李白莫能瞞智問自入關來事最親經行坐臥本天眞忽蒙擊碎虛空鎖躍出金烏萬象新師云更道看智一喝師云也不虛過智禮拜云謝和尙證明師打云且道是賞你罰你智云有意气時添意气不風流處也風流師遂付囑偈曰是心非有法是法本非心心法俱空寂眞宗耀古今。

小參

孝子兪伯元爲父文臺居士請對靈小參僧問一靈偃化四大歸眞如何是薦親一句師云燈燦香淸進云恁麼則鬧市叢中親撒手紅塵堆裏示全身師云誰是證明僧一喝師便打士問父母未生前在甚麼處師便打進云一口气不來又作麼生師亦打又云未審現在時如何師復打士擬進語師擉退乃云父母未生前一口气不來卽今現在事不用更疑猜卓拄杖一下喝一喝下座。

蘭亭劉居士爲室機化同子必元請對靈小參士問生死不隔於毫端古今不離於當念如何是兪氏孺人脫灑處師云去住自由進云金風無別致過後有餘音師云贊嘆有分士一喝歸眾師云放汝三十棒。

僧問黃葉飄空一眞獨露意旨如何師云大地難藏進云莫是他受用處麼師云全承渠力進云恁麼則脫卻塵凡超碧漢出籠老鶴便飛髙去也師云速禮三拜僧一喝師便打乃云塵劫來事卽在今日今日面目普現塵沙一爲無量無量爲一翠竹黃花靑天白日會得也三世諸佛一口吞盡何處更覓生死不然則歷代祖師於十字街頭捶胸大叫罕遇知音秪如山僧恁麼舉揚且道機化孺人還得徹證也無若得徹證一任視世等漚華理家猶唾沫戒性若冰霜禪心如鐵石撒手之時不妨淸脫如其未然乃卓拄杖云末後一番重指示人間天上任逍遙喝一喝下座。

孝子兪大成爲父紹泉居士請對靈小參師云西風吹落葉大地舞瓊華臘盡春將至歸心何太奢敢問紹泉兪公昔日修因植福打坐閱經今朝一念回光諸緣頓撇腳跟下事還得了然也未若得了然則寶地舒光潔金蓮透水香如或未能卓拄杖云爲君指出通霄路薦取西方在目前復卓一下下座。

彥卿慧卿素卿沈居士薦慈請小參僧問孝子虔誠懇升座薦親一句請師宣師云頓超諸苦趣快樂永無窮進云恁麼則八十年來成現事好看鐵鷂舞三臺師云知音不礙頻頻舉達者方知暗裏驚僧禮退師乃云秋云冉冉不離山落葉蕭蕭豈別還未達其中端的旨如何破得死生關昔有禪者聞羿喪歌郎云紅輪必定沈西去未審亡靈往那方孝子哭哀哀而禪者大悟秪如今日三位賢郎闔門貴眷悲音哽咽慟念慘淒且道沈氏安人在甚麼處安身立命卓拄杖一下云若也知得則生時本未嘗生死亦何曾有死以娑婆界內爲遊戲之場極樂邦中作安居之地如紅鑪點雪杲日麗天行行無礙處處光輝如或未然山僧復爲指个落處遂舉拂子云一句無私堪薦拔黃金臺畔藕花香下座。

孝子伍文學伍國良爲父鳳林居士請對靈小參師云金風動地促歸人撇卻家緣復本眞妻子恩深傷話別彌陀念切喜爲鄰靑桐葉落秋空靜丹桂香飄玉露新恐汝臨行猶未了山僧特爲指通津乃豎拂子云會麼當陽須薦取此路坦然平下座。

新丰孟嘉髙居士爲室人王氏請對靈小參二裴戴居士問楓林葉老寒花盡籬落霜靑百艸腓此際幽靈何處去請師一語答來機師彈指云會麼進云昔日殃崛尊者乃世尊髙弟緣何救不得產難師云靈丹須是藥王施進云世尊云我於賢聖劫來未嘗殺生止此不殺生緣何遂救得產難師云切忌錯商量進云秪如王氏淑人因墮產難和尙離卻永正特到新丰未審將何意旨超拔此難師震威一喝進云恁麼則孤鴛不向污池宿鼓翼髙飛太白天四眾知恩於此日百千道果自綿綿師打一拂云且道是賞是罰士禮拜而退師乃雲幻體非堅久漚花豈耐常百年同一夢寧免苦悲傷舉拂子云若向者裏明得去處則金剛身不壞觸目露眞光如或未然以拂子擊香幾云一超直入如來地管教是處蹈蓮邦便起。

聖期殳居士爲母張氏安人請對靈小參師云玉露飄空宇宙昏香風拂座雨花新鑪煙寶炬舒毫相爲度亡靈越苦淪乃卓拄杖一下云全照安人還會麼若向這里會得五十餘年白璧無瑕非分外一朝長往金蓮隨處腳邊親如或未然復卓拄杖云六方諸佛在山僧拄杖頭上出廣長舌爲說大解脫法門了也直得三十三天光搖影寂一十八獄瓦解冰淸大眾且道全照安人又畢竟如何以拄杖擊香幾云頓超諸有趣立地證無生下座。

除夕小參僧問年窮臘盡時如何師云梅花徧界新進云恁麼則大地回春去也師云明日向汝道僧禮退師乃云今夜正當除夕山僧何可分析懶烹露地白牛免見倚他墻壁𨿽然節序摧遷那事從無變易驀拈拄杖卓一下云大家各請歸堂明晨祝聖雲集便起。

機緣

書記幻庵呈頌師云別露个消息看庵云老老大大話作兩橛師拈棒庵一喝便行師隨後便打。

祖林上座問旣是斷橋因甚得渡斯遠師卓拄杖云全承渠力問旣是鴛湖因甚水無二色師云大地沾恩問一不成兩因甚更喚作初師云無處不稱尊。

師在興善靜室斷愚上座參師云你在懺期中還見大悲菩薩麼愚云在和尙頂門放光了也師云在老僧頂門與汝有甚交涉愚豎拳云請和尙證明師連打三掌愚禮拜師便一踏。

僧參舉雪峯淘米話未了師劈頭一棒云殘羹餿飯不勞拈出僧罔措師云學語之流直打出。

衝默上座參師云甚處來默云新城師云未發足已前好與一頓默拂坐具師便打少頃默呈頌師接了更索默云和尙將謂別有師復打云敗闕不少。

僧問見不能及如何指示師云春山靑更好春水綠尢佳。

行者參方歸復求開示師云諸方有道不肯學來共山僧作對頭便打出。

侍者在躬求開示師云我口漧且去打茶來躬擬取茶師劈面便掌躬禮拜師云見甚麼道理便禮拜躬云說不出師云啞卻你口。

侍者斷愚問靈云日自從一見桃花後直至如今更不疑因甚玄沙卻道敢保老兄未徹在師云直不藏曲愚云未審徹底人分上如何受用師云饑來喫飯倦卽打眠。

君伯張居士參舉臨濟度夏因緣問師師和聲打云艸賊大敗士踴躍禮謝。

僧問一切阿耨多羅三藐三菩提法皆從此經出未審此經從何而出師打一棒雲從這里出僧禮拜師復打云你且向這里入。

文啟王居士問佛法緊要乞師一言師以扇擊桌三下士沈吟師云若向這里會得原不離居士動用中士禮謝。

師一日室中舉拂子謂維那衝默云不許明中著腳豈容暗地躲根截斷兩頭速道一句默便喝師云未在默鳴指一下便禮拜師擲下拂子默拈起加額云超凡越聖憑渠力大用臨機報佛恩師並付偈曰心心本不心法法原非法今付無法心卽此是心法。

僧問狹路相逢時如何師云險僧禮拜師云墮。

僧問如何是奇特事師云波斯牽大象僧云意旨如何師云石女夜懷胎。

僧問如何是和尙爲人處師云棒下血淋淋僧云得恁麼老婆心切師云知恩者少負恩者多。

僧參師拈拄杖僧喝師云好喝僧擬議師直打出。

憶萱沈居士舉拳問古人到這里因甚不肯住師雲長安𨿽好不是久居。

僧參才展坐具師便打僧云謝和尙慈悲師雲山僧今日失利。

二僧參禮拜畢師云一得一失拽拄杖便起。

僧問如何是親切受用師舉茶盞云飯後幾杯茶僧云恁麼則與眾同分去也師雲山僧不瞌睡。

三僧參師云那里來一雲棲眞師便打乃顧二僧云你兩个道看二僧擬對師各打一棒云同坑無異土尼問如何是某甲本來面目師云一場出醜尼禮拜師云眾眼難瞞。

耿惟上座參師云如何是新年頭最初一句惟云爆竹聲中後月落映咸新師云爭柰落在第二惟擬對師便喝惟云明知和尙大機師云蒼天蒼天惟禮拜。

僧問生從何來死歸何處師拽其耳云你道生從何來死歸何處僧擬議師便推出。

耿惟藏公再參師云諸佛未出世人人鼻孔撩天出世後且道因甚杳無消息藏雲坐斷天下人舌頭師云未在藏復呈頌曰塗毒聲前未解聞藏鋒袖裏得能爭當陽突出無巴鼻打失摩醯正眼睛師目之乃休至晚師落堂舉原頌問藏雲這是有巴鼻底作麼生是無巴鼻底意旨藏一喝師云還別有麼藏雲別有則不堪師舉拂子云這个又作麼生藏雲嚇殺天下人師打一拂子藏禮拜師復打一拂遂付。

士問弟子本來求和尙開示師打一掌云莫向老僧邊覓。

僧問如何是一切聲是佛聲師雲樹上鵓鳩鳴僧云便恁麼會時如何師云三生六十劫。

師問僧寓庸一夏在堂中如何行履庸曰著衣喫飯師云此外更有事麼庸曰有則辜負和尙師云若道無亦辜負老僧庸良久師乃打一拂子。

通濟上座再參師舉拂子云諸佛未出世祖師不西來且道還有這个消息也無濟便喝師云秪如諸佛已出世祖師卻西來又作麼生濟云度盡羣生師云座主見解濟云和尙又如何師乃震威一喝濟便禮拜云恩大難酬師打一拂子遂付並偈曰古風振起欲誰親須是禪林老實人教外別傳今付汝當陽一喝祖燈新。

僧法雨參師云那里來雨雲崇徳來師云一向親近甚麼人雨雲天童報恩福嚴師云更有甚麼人雨雲兩眼相對師豎拳云向這里道看雨雲道破卽不堪師云未在雨雲和尙又要重說偈言師便打雨雲恩大難酬師復打雨雲恁麼則行洪禮拜去也師乃休君求孫居士再參師便打士禮拜云謝和尙慈悲師云更道士便喝師復打云日後不得辜負老僧。

法雨上座再參師雲風雨淋漓遠涉不易腳跟下還曾打濕也無雨震威一喝師云猶帶泥水在雨雲只爲和尙老婆心切師便打雨禮拜云粉骨碎身未足酬對眾禮拜謝師恩師云且喜有人承當雨雲也不爲分外師遂付雨九拜乞攺眞洪。

杲如證上人再參師云向在甚麼處躲根如雲從來無覆藏師云如何是你無覆藏底意旨如雲靑山綠水雀噪鴉鳴師云原是舊時面目在如雲溪山𨿽異雲月是同師云更道看如便喝師打一如意乃云汝久苦心今欲掩關老僧以此付汝直須爲法任重如頂受禮謝偈曰數載參求事已知從今正好力行持他時莫負山僧囑可作人中獅子兒如復頂禮。

僧請益日間作得主夜間如何便總不知師云若恁麼日間又何曾作得主來直須寤寐一如方能作主僧便問如何得寤寐一如去乞和尙指示師云日逐三餐夜來一覺僧禮拜師云你作麼生會僧云不會師云瞌睡漢去會取不會底好。

徹行者參呈偈師云你折得底月中丹桂在甚麼處者一喝師云除卻喝道來者云靑山綠水原依舊明月淸風共一家師云未在更道看者云和尙且莫惑亂人師厲聲云彊作主宰好與三十棒者禮拜。

宿之張居士請益正見邊見師云居士不得妄生分別士云大都智爲正見識爲邊見耶師舉茶盞云且道是智是識士又問師乃拈二偈示之日二見欲明徹切忌妄分別春風徧界新梅花香透雪正見與邊見紅鑪飛雪片苦瓠苦連根甜瓜甜徹蒂士禮謝。

僧舉竹篦子話問師觸不得背不得時如何聲未絕師便打僧云恁麼則學人禮拜去也師云獅子咬人韓盧逐塊。

行實

辛卯年佛成道日斷愚上座領世卿張居士設普茶同兩序執事請師行實師卻之眾致懇師云古人行腳廣歷事多說之則可予愚鈍無知何足言也然諸子再三不免一番露醜予乃當湖曹氏子父號奉松母姓倪俱事佛父拜蓮池大師因無子法名廣嗣母專禮觀音大士一夜夢一老僧入房而妊生於萬曆﹝乙卯﹞七月十七日申時也至六歲從學遂名觀錫自幼懶習書史常喜趺坐聞生死卽悲淚立志出家誓不婚配十歲乞父教誦金剛經每至通達無我法處有疑十五歲因父齋僧言及參禪能出生死予卽請問僧云那个是你父母未生前本來面目予轉覺昏蒙愈加迷悶日夜體究時刻不安少倦則自觸其首因有血癥幾死乃發願若不了悟永劫不休十八歲父母俱喪異香滿室殯葬訖父友賽養愚家畱住一年遂住嘉興別通甫表兄出家柰兄亦畱住一日登樓睹蛇悚然失足忽覺大地平沈始悟本來面目遂述偈云本來面目無藏處大地渾然獨露伊若也早知燈是火管教飯熟幾多時時普明老人住桐月庵予卽往呈偈老人云那个是你本來面目予豎拳老人云死了燒了又作麼生予云瞞我不得老人亦豎拳予才擬對老人打一掌云好个瞞我不得予從此脫然復呈偈云生前不昧死後無迷山靑水綠鵲噪鶯啼又凡情莫測聖解難評木童撫掌石女吹笙老人目之甚喜指參東塔萬如和尙茶次尙云聞你做工夫得悟是否予云和尙甚處得這消息尙便打予一喝便禮拜尙復打予乃同眾皈依是乙亥年事也次年尙侍天童予往問候遂參密雲老人予禮拜密合掌顧視左右予珍重便出時有行者云居士路遠而來老和尙前何得一言不吐予云耳聾作麼遂至寮中禮尙尙云將得什麼來予扣桌一下尙云我則不然予云和尙作麼生尙整身云何不道秪有眞元在予禮拜述偈云秪有眞元在扣桌原無外芥子納須彌須彌還納芥尙笑頷之予欲披剃不遂辭歸其年二十二歲因桐月老人已赴閩請卽禮弘遠老師落發明年尙天童回乃住桐月今如如庵也予遂往親侍一日尙上堂予出問卽今升座則不問向上一句請師宣尙便打予云恁麼則少年一段風流事秪許佳人獨自知尙云知的事作麼生予一喝尙復打又一日鳳臺陸居士乞尙代古予偶近前尙云這樣好語被你聽去予云不食這般茶飯尙云早已薰著予撫掌云此是自家的尙云旣是自家的又來作麼予云若不來怎顯得自家的尙乃休一夜尙垂問未入門時腳跟下已喫三十棒未審踏步向前覓个甚麼眾下語尙不契遂命予下語予云千里特來呈舊面又一夜隨尙步月次予問皓月當空時如何尙云萬里無雲予進云靑天也須喫棒又作麼生尙云爍破虛空予禮拜尙一踏至方丈舉僧問古徳皓月當空時如何徳云猶是階下漢僧云請師接上階徳雲月落後來相見問予且道月落後又如何相見予作舞便出尙云放汝三十棒予與尙相契機緣甚多沐恩非一不能備舉辛巳冬結制命予侍寮記錄壬午春尙亦赴閩請道過建寧特進普明拜請老人升座予乃隨侍直至曹山時途中受濕又水土不調遂有脾疾至秋轉覺困重不得已因介庵法兄回禾辭歸養病同過建寧進普明拜別老人誰料老人力款過冬卽命予爲不理務侍者每言法門中事便乃哽咽一日老人示疾喚予入方丈云我心裏不安你還得太平也未予云蒼天蒼天老人亦云蒼天蒼天予拍膝一下便出又一日予禮拜起老人舉拳云道一句看予便掌老人亦掌云﹝且道﹞你一掌我一掌甚麼意旨予云請和尙珍重老人乃休予一喝便歸侍寮老人病劇一日索予二人末稍意頌予呈偈曰萬仞崖頭撒手時千差迥絕一毫絲瞎驢滅卻非虛語遞代兒孫赤體支老人閱之深喜予二人擬出老人云兩个瞎驢向什麼處去予便珍重而出又一日老人喚至榻前痛淚法門中事慧命懸絲之切乃述從上佛祖血脈以大事命任予實愧病軀難堪重荷老人再四勉勵固辭不允卽出源流等件乃集眾舉拂謂予曰昔日世尊拈花迦葉微笑今日老僧舉拂汝作麼生予便喝老人曰諸佛未出世輝天洞地出世後耀古騰今又且如何予以袖拂一拂便禮拜老人遂擲下拂子並書法偈授予曰沿流一段事竟無頭與尾付與獅子兒哮吼滿大地乃同介兄一時付囑是壬午冬予二十八歲也時雲峯法兄監院未幾老人圓寂子同二兄理後事畢至春乃同介兄出山至武林謁石雨和尙於寶壽乞撰老人語錄序盤桓數日卽歸禾中欲尋老人業地於新丰古剎值鹽倉社庵宜生禪徳並啟云湯居士等殷畱掛笠未果遂應濮鎭黃庵主人普聞上座並檀越眾信恭請禁足一年是冬謁雪嶠大師於東塔人事畢嶠問云你是那个予云老老大大何得忘卻嶠云什麼處見老僧來予顧侍者曰快來禮拜大師時知客云是玄微和尙法嗣予云錯嶠云怪得恁麼利口予云錯錯嶠乃大笑命茶敍話畢遂辭歸甲申春又蒙興善禪堂馥生老師並本房白生法屬致書堅請住靜五載故得先師齒塔乃同介兄建於室中遂有裕庵蔡公捐資予乃編刻老人全錄並住徑山常住掃無幻祖塔幾蒙右雨和尙過訪稱重一日至室中偶見桌上予頌臨濟祖囑三聖偈末句云吹毛用了急須磨鶻眼龍睛不柰何才著襕衫穿市過卻來茅舍唱村歌雨閱之喜甚乃曰此乃濟宗要旨老僧期中亦嘗舉此問僧鮮有知其意者如此頌出可謂親見滹沱矣於戊子秋受紳衿眾檀護請住永正禪院予自慚荒陋有負先師素願不私粒米接待方來不蓄分文滋培禪侶爲終老之行不料去冬有个盲龜恰值木孔誠出意外今因病困不能痊愈遂將院事托之作个無事人也此等說話明眼人前皆爲寐語秪因斷愚上座同張居士及大眾等逼予敗闕如此𨿽然精金不復重爲礦病眼能無空裏花久立眾禮謝而退。嘉興大藏經一初元禪師語錄

一初元禪師語錄卷下

嗣法門人眞開眞智等編

頌古

世尊初生一手指天一手指地周行七步目顧四方雲天上天下惟我獨尊雲門云我當時若見一棒打殺與狗子喫貴圖天下太平。

人間天上更無雙何必喃喃爲舉揚惹得雲門施毒手至今無處著慚惶。

世尊靈山會上拈起一花顧視大眾時百萬人天盡皆罔措惟迦葉尊者破顏微笑世尊云吾有正法眼藏涅槃妙心付囑摩訶迦葉。

一花拈起露眞風金色頭陀正眼通若謂靈山親囑付生身陷入鐵圍中。

般若經淸淨行者不入涅槃破戒比丘不入地獄。

打破重關脫蓋纏日輪杲杲耀中天數聲淸磬是非外一个閒人宇宙間。

世尊因耆婆善別音響至一冢間見五髑髏乃敲一問婆此生何處曰此生人道又敲一曰此生何處曰此生天道又別敲一曰此生何處婆罔知生處。

堪笑耆婆口易開髑髏敲著便胡猜秪知事逐眼前過不覺老從頭上來。

華嚴云一念普觀無量劫無去無來亦無住如是了知三世事超諸方便成十力。

一念觀來絕萬緣去來蹤迹悉皆蠲超然獨脫無依倚拍手呵呵唱嚕嗹。

世尊因外道問云不問有言不問無言世尊據坐外道贊曰世尊大慈大悲開我迷雲令我得入作禮而去後阿難問佛外道有何所證而言得入世尊曰如世良馬見鞭影而行。

不問無言與有言當機覿面不相瞞虛空擊落須彌碎鞭影由來彊指南。

文殊菩薩令善財采藥云是藥者采將來善財徧采無不是藥卻來白雲無不是藥者殊云是藥者采將來善財拈一枝艸度與文殊殊接得示眾云此藥能殺人亦能活人。

拈起當陽爲眾宣謾將藥性錯流傳要知殺活憑誰力好看文殊未舉前。

文殊菩薩忽起佛見法見被世尊威神攝向二鐵圍山。

一念才生陷鐵圍黑漫漫地日光輝佛威神力難藏隱裂破須彌面目巍。

普眼菩薩欲見普賢乃至入定徧觀亦不得見世尊云汝於靜三昧中起一念卽見普賢於是普眼菩薩才起一念便見普賢菩薩住於空中。

竿頭才進步徧界全身露正覓普賢時被渠親勘破不勘破空裏盤旋八角磨。

六祖大師因僧問黃梅意旨甚麼人得祖曰會佛法人得曰和尙還得否祖曰我不會佛法。

佛法從來我不會黃梅意旨謾疑猜堪憐無限參玄客摘葉尋枝空去來。

馬祖一禪師一夕西堂百丈南泉隨侍玩月次師問正恁麼時如何堂曰正好供養丈曰正好修行泉拂袖便行師曰經入藏禪歸海惟有普願獨超物外。

指出冰輸驗克家三三兩兩各堪誇淸光本自輝天地卻被浮雲又暫遮。

南陽忠國師因西天大耳三藏到京云得他心通帝命師驗之藏才見便禮拜立於右師問曰汝得他心通那藏曰不敢師曰汝道老僧卽今在甚麼處曰和尙是一國之師何得卻去西川看競渡良久再問汝道老僧卽今在甚麼處曰和尙是一國之師何得卻在天津橋上看弄胡孫良久復問汝道老僧卽今在甚麼處藏罔測師叱曰這野狐精他心通在甚麼處藏無對。

纖毫未發意難窮一念才興物可通末後國師何處去黃鶯啼在綠陰中。

馬祖一禪師因僧問如何是佛師云卽心卽佛又僧問如何是佛師云非心非佛。

卽心卽佛非心非佛眼裏有筋舌頭無骨夜深明月逼天寒遠看靑山髙突兀。

百丈海禪師因上堂有一老人隨眾聽法眾俱退惟老人不去師問其故老人曰某於過去迦葉佛時曾住此山因學人問大修行人還落因果也無對曰不落因果遂五百生墮野狐身今請和尙代一轉語貴脫野狐身師曰汝問老人遂問師曰不昧因果老人大悟脫野狐身。

不落因果不昧因果具眼衲僧切忌莽鹵不莽鹵蟭螟吞卻嘉州虎。

南泉願禪師因陸亙大夫曰肇法師也甚奇怪解道天地與我同根萬物與我一體師指庭前牡丹花曰大夫時人見此一株花如夢相似。

我於天地本同生莫謂皆從造化成見徹根源空夢眼庭前依舊數枝橫。

苕溪行禪師嘗曰吾有大病非世所醫後僧問曹山古人道吾有大病非世所醫未審是甚麼病山曰攢簇不得底病曰一切眾生還有此病也無山曰人人盡有曰和尙還有此病也無山曰正覓起處不得曰一切眾生爲甚麼不病山曰一切眾生若病卽非眾生曰未審諸佛還有此病也無山曰有曰旣有爲甚麼不病山曰爲伊惺惺。

大病由來非所醫金鍼不入藥難施覓他起處渾無有拼取通身爛骨皮。

臨濟玄禪師上堂赤肉團上有一無位眞人常在諸人面門出入未證據者看看時有僧問如何是無位眞人師下禪牀把住曰道道其僧擬議師托開云無位眞人是甚麼幹屎橛。

無位眞人赤肉團倚天長劍逼人寒休將管見分髙下眨上眉毛早被瞞。

禾山殷禪師因僧問承聞和尙有言習學謂之聞絕學謂之鄰過此二者謂之眞過如何是眞過師曰禾山解打鼓曰如何是眞諦師曰禾山解打鼓問卽心卽佛則不問如何是非心非佛師曰禾山解打鼓曰如何是向上事師曰禾山解打鼓。

豁開金殿鎖利劍當陽舞木馬逐飛龍泥牛趁石虎。

龍濟修禪師示眾具足凡夫法凡夫不知具足聖人法聖人不會聖人若會卽同凡夫凡夫若知卽是聖人此語具一理二義若人辧得不妨於佛法中有个入處若辧不得莫道不疑好。

雲淡風輕近午天傍花隨柳過前川時人不識予心樂將謂偸閒學少年。

汾陽昭禪師因僧問如何是祖師西來意師曰靑絹扇子足風涼。

祖師西來無別意靑絹扇子足風涼於斯會得親傳旨烜赫眞燈徧界彰。

殃崛尊者因持缽至一長者家正值產難者曰瞿曇弟子汝爲至聖當有何法能免產難崛曰我乍入道未知此法當去問佛卻來相報遽返白佛具陳上事佛告曰汝速去說我從賢聖法來未曾殺生殃崛往告其婦得聞當時分娩。

丹桂枝頭月正盈盲人猶向暗中行金鎞一舉雙眸豁姐姐生兒是外甥。

般若多羅尊者因赴東印土國王齋次王問諸大徳盡轉經師何不轉者曰貧道入息不居陰界出息不涉眾緣常轉如是經百千萬億捲。

月如是冷日如是熱但能奉持不在演說。

六祖大師因二僧對論風幡不已祖曰風幡非動動自心耳印宗聞語集眾請開東山法門。

不是風幡不是心木童鼓掌笑欣欣黃梅法道從玆啟五葉花開耀古今。

六祖大師示眾吾有一物無頭無尾無名無字無背無面諸人還識麼神會出眾曰是諸法之本源神會之佛性。

橫將玉笛逆風吹不犯宮商調自奇最惜能邀仙子曲被人喚作鷓鴣辭。

福州鳥石靈觀禪師引面次有僧來參師引面示之僧便去至晚問小師今日新到在麼曰當時便去也師曰是卽是秪得一橛。

乍把碧眸輕一盻佳人惹亂笑盈腮髙情固自十分好欲得詩成須再來。

洪州鳳棲同安常察禪師因僧問如何是天人師師曰頭上角未全身上毛不出曰如何是頭上角未全師曰不擎戴曰如何是身上毛不出師曰寸絲不掛。

自來玉殿懶安眠紫陌何心肯著鞭徧八荒人無敢識卻從他喚地行仙。

杭州淨慈斷橋倫祖參無準和尙準以狗子因何有業識令下語凡三十轉皆不契祖曰可無方便乎準乃舉眞淨頌曰言有業識在誰云意不深海枯終見底人死不知心示之祖悚然良久忽聞板聲大悟。

頂門一擊汗如油捉敗當年老趙州自是黃河連底濁一番驟雨一番愁。

臺州瑞巖方山寶禪師因無見參便打見一日作務次豁然大悟遂呈偈曰選佛甲科喜莫量大千沙界一禪牀嗔拳痛棒知多少今日恩忘怨亦忘山以偈印之。

才躍龍門遭點額卻於平地忽翻騰興雲布雨乾坤黑畱得腥風亙古弘。

繡州天寧法舟道濟禪師因五臺陸公問畫前元有易否師曰若無將什麼畫曰畫後如何師曰元無一畫曰現有六十四卦何得言無師曰居士莫著文字好曰請師離文字發一爻看師召五臺臺應諾師曰者一爻從何處起。

羲王殿上話庖氏夫子庭前毀仲尼共住都因不相識卻教腦後擊金椎。

徑山無幻沖和尙僧問如何是提婆宗幻日一字不著劃日某甲不問者个幻日圓相不著圈。

鐵牛奔海底石虎嘯山巓可嘆刻舟漢錯過髑髏前。

無幻和尙燒火次僧問如何是自性天眞佛幻曰與我搬取一束柴僧搬柴了又理前問幻曰者奴子好惡也不知便打。

積代簪纓自不知甘居貧賤枉驅馳祖翁覿面親分付怎柰狂兒未展眉若展眉斯恩方解報洪慈。

興善南明廣和尙時徑山看雪次因侍僧曰滿山都是雪南日隨聲逐色漢僧曰乞師離聲色道一句南曰滿山都是雪。

拯於水火不假餘力興善老翁眼橫鼻直。

普明鴛湖老人同雪嶠大師上弦夜玩月次嶠指月問那半个在那里去了明良久曰會麼嶠曰也秪得半个明﹝卻問﹞那半个在那里去了嶠亦良久明曰也秪得半个嶠乃呵呵大笑。

那半个堪剿絕彼此作家猶未歇大笑呵呵忽轉眸廓徹圓明無欠缺普明老萬古淸輝恆皎皎咄。

石雨和尙示眾舉鴛湖老人拈瑞巖喚主人公案曰白日靑天作夢夢中頻喚主人直饒惺惺喏喏也是無主孤魂乃曰瑞巖是了手底人爲甚他道是無主孤魂不知瑞巖過在什麼處眾下語不契復曰莫道無人激發好。

無主孤魂絕比倫作家舉示覓知音虛空逼塞乾坤窄幾个男兒眼有筋。

普明老人升座僧問如何是古佛心明便打僧曰如何是學人心明曰欲攫遊龍蝘蜓已上僧曰畢竟作麼生明復打。

才問尊慈劈脊揮恩深似海未知歸蝘蜓空逐遊龍舞霹靂重施碎鐵圍。

像贊

題文殊大士像

三處安居此中渾不攺百城煙水洪願獨偏多輔覺王正法尊爲上首對諸天妙義辧若懸河執如意兮慈悲普濟乘獅子兮威徳無過娑羅樹下原非別巖石堆頭便是他咄

題飛來大士像﹝摩云周居士請﹞

實相無形洞九垓是身何處卻飛來要知此老眞消息莫向林間問善財

普明老和尙眞贊

徳重泰山行嘉連璧慧若深淵言同杲日傳臨濟正宗弘斷橋嫡脈拈塵拂魔外潛蹤豎白棒人天罔測直饒佛祖到來便與當頭劈脊且道个是阿誰普明堂上本師鴛老和尙咄咄

自贊﹝衝默開上座請﹞

古拂橫拈禪牀兀坐直指當機迥無回互爲佛祖親傳動天魔恐怖衝公須把法門撐是聖是凡休放過

又﹝東溪信監院請﹞

認是山僧未見余謂渠非我還不識默拈麈尾許誰知惟有斷公親侍側

又﹝斷愚智上座請﹞

咄哉這禿漢魯鈍誰倫匹廓佛祖眞宗碎二乘羈桎拈塵拂直示無私坐曲錄豈談余術斬釘截鐵時掣電奔雷合水和泥時光風化日更有向上事五眼覷莫及石女撞金鐘木童吹觱栗他年或問意如何千手大悲難指出

又﹝通濟行上座請﹞

這漢別無伎倆問著劈頭便棒惟憑直指單傳掃蕩聖凡情妄機如掣電底到此瓦解冰消辯若懸河者管取魂驚膽喪權開一綫示當陽古拂橫拈秋月上

又﹝杲如證上人請﹞

眼目精明胸襟豁達指出根源掃除葛怛接初機一片慈悲煆老參十分惡辣秪要人人徹骨惺爲拈白棒當頭撻

又﹝無隱傑監院請﹞

老漢爲人心膽赤正令全提離語默一條白棒驀頭揮外道天魔俱殞迹傑監院須委悉徧界淸風無隱匿咄

題別駕牧公項居士像

徳超勛貴行壓張王手拈塵拂力挽頹綱傳臨濟正宗兮明如杲日賡蠡湖曲調兮聲徹諸方牧法侄勿囊藏搭起袈裟鐵脊梁從教嫩桂永昌昌

題王鎭颺卿李文學行樂

君子之操徳人之風惟吾居士樂在其中長松之下無餘物掀髯一笑古今空

題實心茂禪人母像

克念修持一串數珠常不失堅心慕道半生孤潔豈無因淨瓶中現相休教貪著香幾上排經未可參尋咦他年欲報劬勞徳問取虛空始出塵

題香意庵珠林禪人像

數珠拈起更無餘二六時中任捲舒自性彌陀須念徹不勞向外覓芙蕖

題宿之張星士行樂

蒼松之下巖石之間嗒焉而坐淸景悠然體三教無遺兮胸藏星斗運五行有據兮理合坤乾太極未分何面目不妨是處可精研

題大通禪人像

拈楖栗坐曲木須知曾受靈山囑半生孤潔等冰霜數載參尋苦撈捷一自老僧打破顱省得從前親面目咦淹殺誰人齏甕中卻來索我舊家風

詩偈

掃徑山無幻祖塔

雙徑峯頭老古錐髙提祖印語如雷誰知粉骨酬恩處少室風規徧九垓

興善重建本師鴛老和尙塔

當陽顯示已分明徹底提持復更呈閩浙隨宜均法化溪山在處總幽淸拈花嫡脈傳今古奕世眞燈繼弟兄踞地淩空從仰望巍然千古鎭家聲

秋夜感龍池萬如和尙

拜別慈顏已數秋因思法海沐恩湫昔年今夕渾無異滿目淸光觸處周

挽龍門石雨和尙

千古徳音明歷歷一堂風冷夜澄澄天龍淒切誰依怙雲水飄零孰準憑

普明別衡石法兄歸禾

聚首今宵話別離未知何日又相期祖庭要賴兄撐主病骨須還養靜宜槜李佇聞獅子吼雲峯坐振法王儀他時若也重攜手有愧先師鼎囑辭

興善同馥生大師看溪蓮

流金爍石莫堪當古院深林境自涼幾度花開千佛面一回風動滿溪香天光常與波光寂蓮影初同日影揚疑是願王垂念切娑婆界內示西方

興善示白生開法屬病中

生來死去在其中夢眼空花孰異同無相圓光超日月倚天長劍絕羅籠

室中四威儀

行兮踏斷毗盧頂住也撐開碧落天坐去鐵山俱粉碎臥來心月正孤圓

赴永正舟次簡別金明介庵法兄

擲杖扁舟故土來腳跟不動半纖埃千林落葉隨風舞一派淸溪繞處開斗笠欲懸峯頂月雁聲已破水中苔推篷遠思誰相委杲日當天耀九垓

和天封佛慈禪師蜜蜂頌五首

通天活計出林時直取花心去又歸鬧裏稱尊堪足異風光趁盡任遊飛

浩蕩乾坤豈有涯生機安肯墮私衙探香奪蕊渾無礙贏得兒孫總作家

翻然脫卻舊窠時徹體風流絕卽離猶憶昔年行履處仍畱餘味潤枯脾

花開正值好風光个个紛飛各自忙怪道天生眞有義不分彼此肯擔當

已出桐來又入桐靑山綠水總皆通个中蜜意深深得札落枝頭滿地紅

贈幻庵靖上座住廣福

數載相將步艸堂幾番道話竟斜陽憐君抱病緣難赴柰爾隨宜徳愈香時節旣臨應莫挽寒暄已久詎能忘遙聞揭露棲眞日不負山僧榻座傍

示斷愚智監院

嚴持戒律若冰霜竭盡忠心輔祖綱三大劫前親面目四威儀內絕遮藏

酬司業埽庵譚居士

不忘靈鷲囑特現宰官身聲重皇家石文洪佛國珍煙霞藏錦繡道義遠風塵願力由堅固施爲總徳津

懷司農秋嶽曹居士過訪不晤

自愧疏愚極奚當道蔭深徳容懷未睹臺旆屈髙臨佛日開云嶂仁風被麓林何時能把臂共話祖師心

答文學宗銘張居士來韻

的的機先能洞徹堂堂日用卽眞如五車三藏原非異山色溪聲與道符

幾蒙瑤翰扣眞空獨愧樗材繼古風道義每懷煙水外疏愚應笑寂寥中

贈司理子錫鐘居士升任

偶適東林去髙軒忽枉臨荒藍泉石耀艸野徳風淳飛鳳鳴金闕騰蛟徹海濱生民何所幸華蔭展陽春

文學子康鄭居士同孝廉近修朱居士延至秋亭一敍

事親樂道在其中兀坐時聞萬籟從更喜知音拈雅句淸風明月興悠濃

答刺史子蜚鐘居士

接見無他語惟勤道義心毫揮金璧晃文湧翰花森曾受靈山囑因蒙聖主欽眞風應不墜法苑作甘霖

祝金明介庵法元五帙

知命弘眞旨羣情喜气生性天心月朗法海慧波盈杖卓喬松秀香焚古柏淸籌聲添瑞慶南極詠長庚

病中卽事

天寒何至極驚我欲歸心金像難瞻禮胡龕擁毳衾餌湯調痼疾風雪度殘林翻憶古今事跏趺嗟復吟

邑候開一仲居士升任作別以偈贈之

此行非小慶黎庶悉蒙恩春景輝遐道和風布遠坤政施洪徳澤筆落重瑤琨祿位髙遷日禪心再與論

師病起謝沈慧卿劉豸生王伯仁周晉生眾居士

龜毛拂子喜重拈再話三生莫大緣尙徳施仁天性廣輕財慕道佛心全

經年負病已將危今日何期復杖藜堪羨杏林深處士卻教枯木轉新枝

世上都稱英俊好諸君偏愛野僧愚若非道契形骸外爭得常年一日如

贈素弘法侄﹝住蘭若﹞

車溪滚滚濟源長蠡水滔滔蘭若香坐斷西河獅子吼驚翻華嶽出羣揚

王鎭文學李颺卿褚瀔爲二居士再過談及五柳先生訪東林遠公話以偈贈之

鐘聲才擊便知音不假重拈意自親堪羨二公追往事功名一視等浮雲

示桐邑眾法屬

一自老僧升座後發揚昔所未曾聞殷勤說與諸禪士莫負靈山萬古薰

贈文學子先羅居士

英才旣爾徹離微徳行猶能顯大機莫是昔年楊李輩翻身振起蠡湖徽

示裕庵蔡居士病中

欲識病從何處起桃花初放柳舒煙直須於此知端的卽是人間解脫仙

贈別駕牧公項居士

百華叢裏顯眞操嬴得袈裟勝錦袍法道於今忻有賴直教濟水愈波濤

示竺隱檀越完初羽生民開屠居士

彌陀一句莫教忘覿體全彰大願王心眼豁開親得見樂邦端不在西方

自性彌陀日現前不須向外覓金仙擡眸覿露慈尊面舉步掀開白玉蓮

一句彌陀念不休七重欄楯待君遊黃金相好三秋潔白藕花香四色優

贈鎭臺澹庵項居士過訪

荒徑淒涼久何期遠駕來英才文武備風韻古今該煮茗談心要停旌破蘚苔桂香噴玉液淸節迥奇哉

示無能傑侍者

日用頭頭休蹉過急須著眼看如何忽然地知端的始信工夫不用多

示潤山潘居士尊堂西歸

四大非眞際百年是夢鄕虛空親打破徧界莫能藏

贈敬畏庵日明耆宿

我祖家風須克振諸賢端不類尋常最忻老衲尢精厲時展蓮經白藕香

住靈源庵普聞上座乞書示眾

髙提慧劍破關津莫把虛空妄指陳生死海枯休認著涅槃城倒漫疏親拈椎豎拂通身垢說妙談玄滿面塵試問方來明眼士个中操履復何伸

贈鎭臺聖芝吳居士

忠心報國破圍城功建何能隱大名金鏃拈時龍虎遁旌旗動處鬼神驚從玆海外蠲侵擾自此山間賀太平佛日光揚忻有賴不妨常佩舜君榮

辭永正檀護文學陳哲人張行可居士等

景堂謝別眾檀容拽杖篷居秋正濃露滴喬松弘祖道香飄庭桂示眞宗論心常佩金湯切報徳何須語脈重幸是知音能委悉歷然底事若洪鐘

贈西座夢堂法侄

一別荒廬十七年宗風喜得播遐天春林滿目如鋪錦幾處紅花間綠煙

示玉泉兪居士西歸

性直爲神未可休心開作佛始堪優頂門慧日輝三界觸處光明絕暗幽

和斷愚智公掩關韻

巾瓶不倦喜忘春危險親徵義更深惡棒痛敲因徹骨玄言聖誨要知音幾臨禪剎憑君輔每患沈痾賴爾任有問關中何所事直須拈出祖師心

懷通甫倪居士

我娘汝父本同根爾白余緇豈別論見徹祖翁親嫡處方知粉骨未酬恩

贈素穎法侄

斷橋活水流無盡濟北光風喜正濃老病已當歸舊隱惟須吾侄振先宗

示東溪檀越敬泉沈居士

鳶飛魚躍露根源豈假薰修向外援會得微塵含法界方知大地一毫端

贈朗輝月上人

月朗星稀夜光淸古木輝好看煙靄裏隱隱釣魚磯

示承宇華宇蔣居士

藥王昆季孰同儔百艸頭邊春正優有意气時添意气不風流處也風流

贈主峯法侄

龍淵新法席云衲越尋常大碗傳芳美淸風拔萃香林樓增秀彩庭砌復輝煌蠡水家聲振滹沱血脈長

答文學宗銘張居士來韻

樗材應命別秦丘愧忝名藍二十秋皓首盤桓遵古道丹心衛護越常流玄文字字晴光麗雅句言言義趣綢更問檀翁親切處百年之後確何遊

懷養愚賽居士喬梓

披緇未遂念逢迎脫白年深憶故情先我去兮何所慰惟公廓爾證圓明

春日斷愚智公關中

關中行履不尋常豈似虛消信施糧時玩瑯函忘歲月恆遊覺苑動風光添香續焰開心印打坐援毫覲法王一段眞機誠莫掩庭前梅萼正芬芳

示嶺梅潔上座

重巒挺出有奇馨破雪先春潔更淸佛祖門風休自屈好生珍重待時行

示身云徧上人

身云不似等閒雲坐臥經行迥出羣祖徳師恩應莫負須教徧界盡氤氳

示華宇何居士病中

三業當淸淨諸緣莫系畱起居須自在生死貴優遊

答宿之張居士來韻

攜杖蓬居隱瘦容忽瞻瑤翰興猶濃秋空寂寞孤玄鑑艸徑荒涼愧吾宗且喜金湯當鼎盛更忻法道若云重君能弗謂頭陀僻來共村齋扣曉鐘

示了眞禪士

克志尋師效古行豈堪放逸墮風塵庭前柏樹親參透徧界全彰淨法身

示少泉王居士

山靑水綠迥無涯李白桃紅絕覆遮但得眼光親透徹自然捏目不生花

贈文節法師塔成

桂花叢裏塔心圓列剎欣崇萬姓瞻妙利莫窮悲願溥玄音永振福基全重舒多寶金毫相再展眞如淨法筵直使天香無盡繞巍巍千古慧燈懸

示君甫王居士

時中莫被世緣牽好把精神猛力研透得未生前面目須彌山頂浪滔天

悼蘭亭劉居士

齋筵剛話別俄頃便歸西徳術流芳遠晨修望古齊千金誠莫挽九品定應躋翻憶盤桓久寧教不爾淒

挽興善馥生大師

秦溪巨木何摧折法苑耆尊更有誰蓮社重興悲利廣福城再振水雲隨鐘聲驚咽巍龕影寶閣欽畱獨照規幸爾寂光常不滅髙流滿座獻香儀

示道圓純禪人

參叩有年戒行俱全方袍圓頂汝輩中賢莫自甘休去竿頭好進前咄

示修如證上人

修行發大智眞理勿他求證得如斯旨工夫始到頭

示曇海慧法孫

優曇華發非庸易海闊山髙豈不聞珍重我孫須保任養成頭角好興雲

示香海俊法孫

百億須彌香水海毫端拈出用無窮汝師領得山儂旨故我殷勤囑爾躬

示聞有乘行者

鶻臭布衫須脫卻那容更掛本來衣直饒赤體無藏處朝打三千暮百揮

示瑞嚴信行者

打罵莫將打罵會知恩方有報恩時能明試玉須經火始見求珠不離泥

示可先純行者

自小從餘二十餘閒忙喜怒總皆如可先必要機純一努力研窮莫落虛

示本源孝行者

二六時中須猛省莫教蹉過本天眞豁開夢眼知端的大地拈來不是塵

募燈油

一點靈光亙不磨何須特地告檀那秪緣親續如來命要使人間福慧多

募鹽醬

百味烹調此最先一匙沾著眾皆全傾囊莫論貧和富植福當觀聖與賢牛祖家風慚我展馬師公案叩君圓就中端的誰能委除是知音孰可肩

行缽

絕糧無別計持缽叩檀那但得慳囊破何愁雲水多

勸修淨業

一句彌陀念不休千賢同駕白蓮舟廓淸五蘊空三際頓破無明斷欲流歷劫恩親均得度多生怨業總皆酬有緣善士當精進須信光陰去莫畱

勸戒殺放生

莫耽滋味縱貪饕可慟分形與活燒衣錦穿綾修徳致披毛帶甲習因招三緣未斷冤難釋一念才空業頓消好把羅籠俱踢破飛潛隨類得逍遙

看月口占

冰輪皎潔照無疆徹體光明徧界彰萬象森羅藏不得迥然獨耀在當陽

書方丈內外二聯成偈

機先須領略棒下莫沈吟更擬求玄旨知君負我心五車談不盡一句示無餘海底飛金鳳山頭躍鯉魚

神用

娑婆遊戲坐金蓮極樂安居赴別天縱目全身該法界回機赤體示眞圓

感慨

我於个中得深契了得个中無別義阿誰不是个中人如何不會个中意

有感

羣恩眾徳復何酬克己惟憑努力修拈出法王尊勝寶從教沙界一時周

源流

師師共證祖祖相傳西天此土總在其間

拂子

揮舉當機處拈提日用中人天欽法令佛祖繼宗風

拄杖

堂堂無向背赫赫絕支離打破狐狼窟掀翻佛祖基

如意

縱橫自在與奪隨宜衲僧杷鼻古佛箴規

數珠

顆顆金仙現頭頭淨土彰當人拈弄處撲鼻藕花香

飲瓢

饑來乞飯渴則取泉衲僧活計檀信福田

蒲團

放下金烏墜懸髙玉兔升七枚空夢眼六載悟明星

茫鞋

歷徧山川路仍歸選佛場踏翻香水海踢出法中王

火爆

不獨驚迷亦能醒悟打破虛空分身剎土

雜著

掛鐘板師拈拄杖云佛祖綱維禪林柱石號令人天發揚準的懸起也千聖無違擊著也萬緣頓息破生死重關須獲其功斷衲子命根全承渠力且道驗在於何遂擊鐘板云急急如令敕。

掛云板師以拄杖指板云列聖洪規云廚號令勿亂其常毋違其正徹耳根之圓通續千古之慧命遂擊板云諦聽諦聽。

送本師普明鴛老和尙靈骨至興善入塔

師舉香雲昔日先師從此出今日先師從此入大眾旣從此出又從此入且道收因結果一句又作麼生插香雲會麼浮雲摧散太虛空閃爍乾坤輝杲日喝一喝遂展拜。

供龍池萬如和尙

師拈香雲歷年親炙數載蒙恩無餘可報一炷香淸大眾且道龍池和尙在麼震威一喝遂插香展拜。

規約引

夫戒珠朗耀心月孤圓則祖庭輝不夜之光巨室破有生之暗如是行持方名曇裔苟或僧儀未整梵徳尙虧豈惟精修乏纖細之功抑且舉措多粗浮之咎斯乃親師靡益檀信奚酬觀行察言詎無慚於後學捫心摩頂得弗愧乎前賢故先哲垂慈建立洪範而狂象以鉤野猿被索使人返本還源免彼迷途認影由是叢林遵守海眾當勤若犯淸規必依古訓愼之愼之。

示慧空三禪人

僧問雲門樹凋葉落時如何門云體落金風前有人問山僧如何是祖師西來意山僧答他黃菊綻東籬若向雲門語下徹去寒毛卓豎能於山僧道處脫然大地難藏然𨿽如是要見雲門則易要見山僧則難莫是古人不及今人麼莫是山僧超越古人麼若作如此見解不惟辜負山僧亦乃深屈古人畢竟如何立堅固志發勇猛心但看那个是我父母未生前本來面目二六時中四威儀內孜孜參究刻刻提撕寒暑無移朝夕不怠勿拘時候以悟爲期苟能如是用心何愁大事不辦哉慧空慧本慧明三禪人臨別出紙乞示以爲時中警策因書數語勉之。

示孟候陳善人

奉華嚴要知諸大士落處更須知自己本命元辰落處視生死如夢幻方能不被離朱契詬瞞卻也咄咄。

文學祐人朱居士爲室徐氏淑人臨終請開示

師因徐氏素持金剛般若波羅蜜經確有正信卽名正信爲其懺悔令受三皈乃云欲識佛性義當觀時節因緣時節若至其理自彰遂豎拂子云其理彰矣徐氏淑人汝還知麼此正是汝萬緣放下一念頓超底時節直須薦取更勿狐疑所以經云應如是知如是見如是信解不生法相聽取一偈西方不用他方覓淨土何須別土求立地頓空生死相大千沙界一毫頭拂一拂便起士禮謝徐氏遂歡然而逝。

文學見明陳居士尊堂全緣安人臨危請開示

師舉數珠云老安人還見麼此是諸佛本源眾生自性人人本具个个不無底若向這里擔荷得去全體是汝本來面目直下是汝逍遙之境於此了了無疑卽是明心見性立地成佛然後回觀世間生滅去來之相猶如夢幻了不可得故經云妙性圓明離諸名相遂擊數珠云直須諦信可保無虞遂起。

明陽劉居士爲室圓恆李氏安人臨終請開示

師拈拂子示云直須一念不生切莫當陽蹉過超凡越聖本無他廓徹靈明秪者个揮一拂云會麼復云蘇嚕蘇嚕恆遂逝。

紹周施居士爲室朱氏孺人臨終請指示

師舉拂子云會麼此是汝本命元辰著落之處超生越死解脫之門愼勿狐疑以耽塵境所以山僧爲汝覿面提持使汝歸源有路聽我一偈妙性圓明無相身豁開心眼廓然親去來生死渾如夢凡聖含靈共一眞乃擊一拂子便起朱氏遂寂然而逝。

夏嘉辭爲祖母許氏安人請指引

師舉數珠云老安人還會麼西方十萬八千里端的分明在目前設或未能遂擊額云記取山僧重指示管教在處睹金仙更有一偈汝須諦信百年夢斷欲歸天生死關頭路坦然諸境萬緣都放下一輪明月照平川便起嘉禮謝。

示在躬侍者

老僧昔年曾舉香嚴上樹話拈了乃雲山僧則不然若據此事直是金剛王寶劍或縱或橫能殺能活善用之者自不傷鋒犯手或有人問已握靈鋒卽不問未舞太阿時請和尙相見卽向他道喪身失命也不知汝能直下於此道得不惟親見老僧亦具如斯手眼便可橫身鑪炭縱步刀山奪食驅牛抽釘拔楔豈不俊哉設或未然莫道無事好咄。

佛事

爲淵若耆宿掩棺

師拈拄杖云九九八十一如煙燼火滅抹過太虛空打破澄潭月遂卓拄杖一下喝一喝。

爲以中上座舉火

執火炬云侍我先師已數秋年來林下得優遊今朝翻轉娘生面爲汝諸人出一頭大眾且道那里見得遂攛火炬云看。

爲圓成心禪人下火

舉火炬云生者得安死者得濟圓滿十虛成就一切且道是个甚麼攛火炬云急著眼覷。

爲印石禪人掩龕

師拈拄杖云靑桐葉落秋稍丹桂花敷劫外旣能撒手懸崖須證自家境界且作麼生是你自家境界乃擊龕云靜處薩婆訶。

舉火

舉火炬云生也如片雲點於太淸死也似一漚息於巨海爍破生死重關管取優遊自在喝一喝遂攛下火炬。

爲徹明禪人下火

把火炬云一徹永徹一明永明恐汝未得爲汝送行且道將甚麼送行以火炬打○雲從來千聖不能名遂攛下。

爲順寰梁居士外母超有安人舉火

舉火炬云一息不來眞幻影百年猶在假空華普天匝地如相委越死超生更莫加以火炬打圓相云超有安人還會麼觸處直須親薦取當陽切勿自周遮遂攛下。

爲養恆陳居士外母沈氏安人舉火

舉火炬云愁煙封岸柳淚雨灑春風三世諸佛歷代祖師向火焰裏爲汝轉大法輪了也沈氏安人若也見得不妨隨處逍遙如或未然直下急須薦取喝一喝遂攛火炬。

爲桐邑茂如胡居士室人吳氏舉火

舉火炬云日映紅桃直示無生面目鶯啼翠柳全彰本地風光一眞法界無去無來六趣輪回誰生誰滅迷之則業鎖難開悟之則鐵山頓裂且道以何爲驗遂攛下火炬。

爲幻庵靖上座封龕

師以拄杖指龕云生也恁麼來死也恁麼去生死與去來總卽恁麼事大眾還知幻庵靖公安隱處麼乃擊龕三下云棒打石人頭嚗嚗論實事遂封。

舉火

舉火炬云出塵於普明終年於退室自幼不茹葷素性多質直侍我於興善究明此事受囑於棲眞翻爲自屈柰何志尙未伸遽爾一朝斂息梧桐葉落已知秋體露金風親徹骨以火炬打○相雲幻公幻公那伽定裏任逍遙寂滅光中從汝適遂攛火炬。

爲黃庵白生上座封龕﹝天眞禪人請﹞

師拈拄杖云風和日暖鳥啼花笑促歸期雨霽晴空大地廓然露眞智是以白生上座得報恩的旨洞佛祖心宗歷經祖席嘯傲煙霞或時歌詠成篇或時拈提綴籍及乎今日撒手便行纖塵不立大眾且道還有爲人處也無以拄杖擊龕云一片白雲橫谷口從教天眼莫能窺。

舉火

以火炬指龕云大眾白生上座安然據坐一念不生入此淨藏三昧去也然𨿽如是更有末後一著在且道畢竟如何遂攛火炬云阿剌剌。

爲桐邑天衢陸居士先嚴敬溪居士母錢氏安人並室人吳氏起棺舉火

師舉拂子云欲超苦海速駕慈航覿面提攜更休擔閣拂一拂云唵啞吽遂引出。

舉火炬云泥牛吼月木馬嘶風彰實際於沙界歸幻影於眞空本無生死相焉有去來蹤以火炬打○相云共證眞三昧蓮花朵朵紅喝一喝遂攛下。

爲聞有乘行者下火

舉火炬云見聞如幻翳三界若空花頓徹當陽事堂堂絕覆遮乘行者會也麼直須信腳行將去觸處家山足可誇遂攛下火炬云咦。

爲良謨沈居士伯姆朱氏安人舉火

舉火炬云志節冰霜女丈夫操持家業不模糊百年夢斷無多事體露金風會也麼喝一喝遂攛下。

爲新丰孟嘉髙居士室人王氏舉火

舉火炬云烈焰騰輝朔風凜冽快便難逢好个時節且道是甚麼時節呈火炬云呵呵呵咄咄咄直教從此頓超越遂攛火炬云咦。

爲壽章禪人封龕﹝施太寰呂玄渚二居士同全潔行人請﹞

師拈拄杖云秋云縹緲流水澄淸鐵鷂衝霄泥牛入海此正是壽章禪人歸根底時節倘能如是知得落處則生滅去來無影像人間天上任逍遙如或未然以拄杖指龕云好向其中明的旨不須此外乞髙超卓拄杖一下。

舉火

舉火炬云末後關頭須打徹莫教枯坐便休歇直得虛空血迸流大地平沈方剿絕以火炬打○相云吽遂攛下。

爲淨行者先考允升王公舉火

舉火炬云會得也方知个事離生滅桃李依然觸處開如不薦野衲當陽重指示頓教從此脫塵埃喝一喝遂攛下。

爲淨行者先母應氏孺人舉火

舉火炬云罪性如霜赫日臨鐵圍粉碎竭迷津急著眼莫沈吟看取蓮花火裏新打一○相遂攛下。

爲行堅禪人下火

舉火炬云行堅行堅撒手忘緣眞如妙性無變無遷爲汝當陽親指出髑髏分碎好生看攛火炬云咦。

爲豁然禪人下火

舉火炬云五十六年多瞌睡何期一旦豁然惺老僧示汝眞三昧烈焰光中信腳行一喝遂攛下。

爲朱門張氏機禮安人舉火

舉火炬云妙性圓明無畔岸離諸虛妄誰能薦擊一下云擊開生死這重關打圓相云一朵蓮花超碧漢遂攛下云機禮安人急著眼看。

爲機勇殳氏先夫明徵朱公舉火

舉火炬云當陽顯示迥絕顢頇覿體提持全彰本有於斯會得登淨域剎那之際超穢土頃刻之間行行寶所在在金仙如或未然以火炬打圓相云須信樂邦原不遠好看腳下透紅蓮喝一喝遂攛下。

爲桐邑太平庵機完許氏移龕﹝實心全茂請﹞

師舉拂子云覿面全提會也麼無顏童子笑呵呵炎炎夏日當梅雨處處農人響唱歌一女出塵酬志徳闔門修淨祐檀那堂房復建家聲振匾額重光福惠多乃拂一拂云機完善女人若能如是薦得則當念了無生是處頓超越陸地產金蓮紅鑪飛點雪設或未然豈免猶拘幻境老僧爲汝掇轉化城令歸寶所去也遂以拂子擊龕雲起。

復至靈前師以拂子指龕云佛子住此地是名佛受用堂堂覿現前直下須珍重大眾且道珍重後如何乃擊香幾云一任香煙繞四維從玆安隱無諸夢。

附重建永正禪院碑記

吾郡有濮院鎭距城西南僅一捨地南隸桐邑之梧桐鄕北隸秀邑之靈宿鄕煙廛鱗比林水紆環蠶桑與機杼殷塡商旅共師儒驛絡實春秋時吳越之槜李古墟其地有範蠡塢及幽湖諸勝境系扁舟遊歷之處非諸鎭可得而方駕者鎭之北古有觀音閣卽今永正禪院之故址也載在嘉興郡誌中吾郡水脈並從天目山來關鎖全在東北詎徒取禪剎之壯觀特憑借艮局之鼎峙此永正一坐具地爲利益本鎭一大勝因所當日加崇飾髙揭幡竿標表覺王之福地卽堪輿鞏固之靈樞也閣之創建時在至正間其僧號志淸者廓宇殊煥叢席方隆俄遭兵燹遺迹臺垣迨明永樂二年鎭中善信合力重新迄萬曆二十七年復不戒於火鞠爲蓁莽歷崇禎元年有蜀僧古宗猛發誓力誅茆結廬以圖興復戊寅之秋得里人陳贊宇陳君衡偕合鎭士庶捐資倡緣遠邇緇素聞風樂助堂構朴劉略就規模曹侍禦石倉爲立永正禪院額逡巡歲久風雨飄搖荒亂緣慳料難竟業遂以基址一十三畝五分囑徒印石一夕長往尋遘鼎革滄桑榱棟咸虞傾圯像設無計莊嚴張居士晉錫等目擊心傷乃同紳衿並諸檀信謀從興善古剎恭請一初元和尙鼎振而光大之數四往返始獲卓杖主持自戊子秋入院開堂結制越今癸卯冬一十六載間以一毫端現寶王剎一莖艸現丈六金身自山門而彌勒殿而大雄殿而禪堂丈室而僧寮賓署而庫庖湢浴之所百堵俱作種種圓備所謂佛法無多子久長難得人積厚流光皈深擴遠遂得定珠吐焰湛水騰波鳥韻頻伽魚忘濠濮郁乎選佛登祖之勝場掛瓢脫笠之寶坊矣良由初和尙得法鴛湖傳宗臨濟演車溪之嫡派鼓曹源之芳霖指頭禪受用不盡百丈規淸潤無邊從此曲唱玄乘現出迸弦獅子步偕覺路聿來腳下馬駒羣瞻羣依以毗以護其爲全鎭之柱石金湯豈小補哉髙足斷愚智公勞勩最殷特來請樹碣而爲之筆記。

康熙二年癸卯長至月望國子監司業兼掌祭酒事前戊辰二甲進士工部虞衡司郎中大理寺左寺副太僕寺少卿曹溪憨祖親侍弟子福徵譚貞默槃談撰

一初禪師語錄附碑記卷下終

