嘉興大藏經鴛湖用禪師語錄

序

鴛湖禪師語錄序

予聞至道無言妙悟無傳則歷代祖師相禪所傳何也旣云無言則語說三乘千七百則又言甚麼然傳固有不能傳者在言亦有未盡言者存也予每見吾鴛湖大師有龍山黃牛之遺風與石雨禪師爲同參兄弟石師受法雲門吾師嫡嗣南明常有書偈來往稱莫逆焉庚辰春吾郡請師住持普明而石師自雪峯來同眾惇請吾師開堂結制吾師謙讓堅以恙辭予因而請曰師是千聖法眼蘊無上妙義何惜廣長舌不爲三根人一接引耶師曰人固有可已有不可已者幸予友天華兄在老僧何更贅詞哉婉辭過遜若是者三不得已而登堂四眾雲集一時聆其法旨若弘鐘大呂敲破人世昏夢頓令人蘧然覺躍然起而莫不服我師迥脫根塵神化無方者也故吾師一棒一喝無非醒世金鍼微言片偈如毒鼓聲遠近聞者皆喪有不喪者細閱是錄字字眞詮言言妙諦宛如覿面說法固門人筆記成帙斯亦吾師之慧機捷發廣覺人世𨿽云至道無言妙悟無傳神會是錄則有言終歸無言而無傳悉得所傳矣嗚呼至矣哉。

芝城弟子朱喬秀拜撰

普明鴛湖用禪師語錄目次序卷上升座小參機緣拈頌古像贊法語卷下書啟偈頌雜著附行狀塔銘

鴛湖用禪師住福建建寧府普明禪寺語錄卷上

嗣法門人悟進悟元等編

長水退庵法孫眞智重梓

升座師云若論佛法老僧無下口處今日偶見新山門拿我拄杖子浪蕩遊戲穿過果子嶺直到火燒橋失腳一跌落在深溪幸有舊佛殿肯來相救不惟相救抑且騎卻項歸來新山門叫屈未免要老僧判斷新山門好與三十拄杖舊佛殿亦好與三十拄杖何故聻車不橫推理不曲斷擲拄杖下座。

石雨和尙同步紫朱史君請升座士問芙蓉出匣正令當行斬新一句作麼生師便打士云早知和尙有此機要師云你那里見得士喝師復打士擬議師云且去且去乃舉拂子拂云大眾會麼卽心卽佛猶是淆訛非心非佛可無趨向不是心不是佛不是物穿花蛺蝶深深見取不得捨不得不可得中恁麼得點水蜻蜓款款飛普明恁麼舉揚挀著靈峯癢處憶知拋家散宅闊步大方峭巍巍孤迥迥淨裸裸赤灑灑踏倒諸聖頂把住凡靈要路𨿽然有時把住有時放行有時把住中放行有時放行中把住還知栴檀林裏純是栴檀獅子窟中無非獅子麼眾中莫有伶俐漢出來道普明無端露布靈峯蘊底山僧但向伊道秪因曾與同牀睡是故深知被底穿卓柱杖下座。

辛巳冬萬如和尙同諸紳衿護法遣僧賫送鴛湖老人衣拂至請升座師指云諸大徳這些滯貨自敬畏無趣老人付於車溪無幻祖翁無幻祖翁付於南明本師和尙本師付於病僧病僧一向冷眼相看撇在壒堆頭今日拈來更新光彩遂拈起法衣云揭起古法衣寸絲不曾掛拈起塵拂云指揮舊麈尾野幹多驚怕拈起手卷云惟有這个無用處惹得時人添話杷去年有个白拈賊未嘗見此先竊下如今且向靜處收藏他日再有个忤逆兒孫定是鉆龜打瓦諸大徳且莫覷著覷著則瞎。

壬午春萬如微和尙入山設齋請升座僧出禮拜師舉拂子云會麼僧云恁麼則直截當機舉四眾盡知恩師便打僧問坐斷孤峯卽不問賓主交參事若何師打云會取這一棒僧喝師復打乃云每懷往日同居況屈指別來五六春閩地吳山何阻礙一番拈起一番新遂舉拂子云昔日世尊拈花迦葉微笑世尊云吾有正法眼藏涅槃妙心付囑摩訶迦葉自此便有教外別傳直指人心見性成佛之旨這老漢今日在普明拂子頭上放大光明且道那个可證幸有受興化請者如如和尙而得證明大眾若也見得不妨同出同沒同行同坐若也不知卻笑普明一場露布且道那里是露布處擲拂子便下座。

中元孝廉蘇門聯嶽二居士同眾等請升座僧問如何是古佛心師便打進云如何是學人心師云欲攫遊龍蝘蜓已上進云畢竟作麼生師復打乃云法身流轉於五道便有人天三途之異有升有沈有出有沒有髙有下有苦有樂諸仁者欲得資彼三途離苦得樂須一念心淸淨一念心光明一念心無礙心淸淨是眞佛心光明是眞法心無礙是眞道眞佛無形眞法無相眞道無體三卽一一卽三此猶是名言必須竭盡自己那邊覷破冷灰裏轉得身來便好全身擔荷到這里赤條條光爍爍三世諸佛也不出這里十方菩薩也不出這里西天四七東土二三也不出這里天下老和尙也不出這里所以雲頭頭盡是光明藏處處無非解脫場𨿽然如是且道向上提持又作麼生遂喝一喝卓拄杖下座。

蘇門黃春元薦慈請升座師云春風黯淡過細雨鳥悲呼出沒無蹤迹銅人涕泣何拈拄杖云大眾見麼若見是有一切認以爲有把髻投衙擔枷過狀或有於此脫略風塵覷破世故一切認以爲空又落於偏空窠臼所以古徳云棄有著空病亦然猶如避溺而投火脫有大丈夫漢打點精神竭盡心意拶到懸崖撒手自肯承當絕後再蘇欺君不得那時八字打開非但得知徐氏孺人的落處卽與三世諸佛諸祖同證遊戲三昧去也𨿽然若到普明門下三十棒一棒也較不得卓拄杖下座。

師誕日升座僧問乾坤無著處日月不停機不涉今古一句請和尙指示師云今朝十月七進云燈籠傳消息露柱嘆奇哉師云非汝境界又一僧出師便打云敕點飛龍馬跛鱉出頭來僧喝師復打乃云釋迦老子四月八日降生普明病僧今日酉時出世且道是同耶是別耶若道同則萬別千差若道別則事同一家諸大徳請緇素看不然更聽一頌瞿曇昔日已出世普明於世未嘗出澗底水流忙太生嶺頭雲散閒自得便下座。

小參巽向朔風寒戚戚背山水牯冷呆呆懶病從來懶做事只宜手捧暖茶杯暖茶杯通身暖气冷如灰諸禪徳旣是通身暖气爲甚麼冷如灰若於此見得不妨安茶適飯取性過時其或未然拈拄杖卓一卓云拄杖子爲諸人道去也復卓一下僧問古殿重開卽不問普明一句事如何師便喝進云恁麼則龍興風後舞衝破碧波流師雲閒言語。

除夕小參天寒作九歲殘須守舉杯拈果大家出手喫茶喫水大家濕口各个現成都該知有大眾且道知有个甚麼假稱爲佛陀方便呼爲智欲明此智直須向三條椽下七尺單前擦褲磨裙忘餐廢寢然此智秪在動用中不離眉睫上所以趙州凡見僧來參便問曾到此間麼僧云曾到州云喫茶去或云不曾到亦云喫茶去院王問云和尙爲甚麼曾到不曾到俱教喫茶去州呼院主主應諾州云喫茶去趙州老漢輕口快便院主不識好惡普明者裏不管他喫茶喫飯只要伊單刀直入且道與古人是同是別有伶俐衲僧出來道道看眾無對師喝一喝云日月盡時歲已殘釣舟歸去靜蘆灘絲綸一把忙收拾且待春風再往還拈拄杖便起。

機緣

師舉永明偈問雲峯釣云化人問幻士谷響答泉聲欲達吾宗旨泥牛水上行意旨如何鈞云夢眼見空花師云空花事作麼生鈞云莫將耳聽師又問臨濟祖翁有一句子你作麼生道鈞便喝師便打鈞又喝師又打鈞禮拜師云元來是瞎驢子鈞拂袖便出。

介庵參方跨門師云是什麼庵擬對師震威便喝庵豁然契悟便掩耳而出。

師一日喚一初入方丈云我心裏不安你還得太平也未初云蒼天蒼天師亦云蒼天蒼天初拍膝一下便出。

一初禮拜起師舉拳云道一句看初便掌師亦掌云且道你一掌我一掌甚麼意旨初云請和尙珍重師乃休初一喝便歸侍寮。

僧參師問那里來云浙中來師云途中見甚麼僧擬議師便喝僧亦喝師打云這一喝落在那里僧禮拜云謝師指示師復打。

闇齋黃廉憲升任廣東入山作別問云臨行一句乞師指示師云三千里外逢人不得錯舉。

一日師欠安介庵侍次師命茶問云汝字覺先喚甚麼作先庵云且喜今日得自在師云如何是覺後庵云請和尙尊重師云你還分得先後麼庵良久師便喝庵云某甲只管喫茶師云如何是喫茶的事庵云柿棗腐幹都在這里師云你作麼生庵云卻被某甲一口食盡師云滋味如何庵云甜者自甜咸者自咸師云未在更道庵云某甲謝茶便禮拜師深喜之。

僧參師云一向那里住云舊秋如如庵過歲在金粟師云東住西住有甚麼事云是是師云不是不是。

二僧參師問到這里做甚麼一僧云特來親覲和尙師云卻值老僧不在僧無語師云三十棒自領出去又云第二位作麼生僧云請和尙開示師適值咳嗽乃云卻值老僧咳嗽僧亦無語師云且坐喫茶。

一晚師落堂云一夏已過汝等有得力處不妨剖露看一僧云方才禮拜和尙師云未在更道僧云晝長人倦師云非汝境界僧云和尙又作麼生師云晝長人倦僧便禮拜。

問須彌納芥子芥子納須彌意旨如何師云恰好。

僧問某甲甚是要明此事自覺工夫親切爲甚不肯透脫師云昨晚公案你還會麼云這个瞞學人不得師云又說不肯透脫僧佇立師叱云死漢出去僧出至午復持止靜牌呈云還了和尙師扭住云道道僧喝師云未在更道僧又喝師云喝後又作麼生云檐前雨滴滴師云檐前雨滴滴幹汝什麼事僧又喝師云亂喝便推出。

問迷中有悟悟中有迷作麼生悟中迷師云亂問作麼。

月竹庵僧參問如何是藏身處沒蹤迹沒蹤迹處莫藏身師雲月竹庵不許你躲跟僧云如何是是法住法位世間相常住師指彼坐位云這个位是你的僧無語師便打。

拙崖參師云作麼不去進云正恁麼時未審誰去誰住師良久云會麼進云會且止畢竟是誰住師云你還妄想作麼進云怎柰這个何師云你在那里見老僧進云兩眼對兩眼師云瞎進云瞎瞎師便喝。

師一日命介庵進一初元頌末後句二人呈上師閱畢遂俱付囑偈云沿流一段事竟無頭與尾付與獅子兒哮吼滿大地。

拈古

舉瑞巖彥禪師每日自喚主人公復自應諾乃曰惺惺著他後莫受人瞞師云白日靑天作夢夢中頻喚主人直饒惺惺諾諾也是無主孤魂。

舉天寧法舟濟禪師因五臺陸公問畫前元有易否寧曰若無將甚麼畫公曰畫後如何寧曰元無一畫公曰現有六十四卦何得言無寧曰居士莫著文字好公曰請師離文字發一爻看寧召五臺公應諾寧曰者一爻從何處起師云畫前畫後論有論無總與大易無涉直饒一喚一諾爻象分明也未是衲僧極則畫前元有易否天寧老漢何不當頭便喚五臺待他應諾卻好雲元有易否陸公者裏必然別有所入且免後來許多周遮。

舉橫川珙禪師晚參少室無門戶如何便得通夜深寧耐立聽我說西東師云大好無門戶。

舉南明廣和尙看雪次侍僧曰滿山都是雪南曰隨聲逐色漢僧曰請師離聲色道一句南曰滿山都是雪師云者僧身挨白刃活得命來不妨好手南老人費盡鹽醬究竟不獲稱心者裏有向聲色外別道一句者麼良久云切忌道滿山都是雪。

頌古

世尊初生。

知得恩來解報恩當機安肯放雲門後代莫言空辣手至今一棒一條痕。

世尊拈花。

末稍拈出示人天一笑相逢非小緣萬象森羅皆正眼優曇花放火中鮮。

外道問佛。

玉簫淸濁吹新調氈板輕敲合得腔爭柰座中不解聽別賡一曲亂宮商。

百丈侍馬祖遊山歸寮哀哀大哭同事問云憶父母耶丈云無雲被人罵耶丈云無雲哭作甚麼丈云問取和尙去同事往問祖祖云你去問他同事復至寮見丈呵呵大笑問云適來爲甚哭如今爲甚笑丈云適來哭而今笑同事罔然。

一番哭也一番笑先後總歸太古調紛紛不是子期心隨聲逐色難知妙。

南泉示眾曰不是心不是佛不是物。

殺人不見血乃是王老師放身捨命處正是報恩時。

僧問趙州狗子還有佛性也無州云無。

狗子卻酬無佛性綿包突石行正令須彌頂上擊金鐘猢猻驚出那伽定。

趙州問南泉知有的人向甚麼處去泉雲山前檀越家作一頭水牯牛去州云謝師指示泉云昨夜三更月到窗。

昨夜三更月正幽克家相見出常流綠艸靑靑隨處好山前山後任優遊。

趙州問投子大死的卻活時如何子云不許夜行投明須到。

翻手成云覆手雨伸腳元在縮腳裏懸羊賣狗老當行有利無利不離市。

僧問首山如何是佛山云新婦騎驢阿家牽。

新婦騎驢阿家牽妙體端嚴出自然不是首山相見後好因緣做惡因緣。

臨濟升座有僧出濟便喝僧亦喝便禮拜濟便打又一僧來濟豎拂子僧禮拜濟便打又一僧來濟豎拂僧不顧濟亦打又一僧來濟亦豎拂僧云謝和尙指示濟亦打。

朔雪飄飄開雁門平沙歷亂捲蓬根功名恥計擒生數直斬樓蘭報國恩。

玄沙見新到禮拜乃云禮拜著因我得禮你。

因我得禮你囉哩囉囉哩磕破臭髑髏法身藏在北斗裏。

明招上堂眾才集乃云風頭峭硬不是你安身立命處且歸暖室商量便歸方丈大眾隨至立定招云才到暖室便見瞌睡以杖趁出。

風頭峭硬語朦朧暖室商量轉不中欲得安身立命處直須掃盡野狐蹤。

玄沙云若論此事譬如一片田地四至界分結契賣與諸人了也只有中心樹子猶屬老僧在。

備頭陀慣賣巧田園結契從何討老年猶抱這枯椿不顧渾身沒荒艸。

夾山云目前無法意在目前不是目前法非耳目之所到。

聲色純眞列滿前擬將觀聽總非干爲伊渾是官家物不許平人私自探。

洞山云言無展事語不投機承言者喪滯句者迷。

賣扇婆子手遮面賣油娘子水搽頭不是還他肌骨好任搽紅粉不風流。

芭蕉上堂拈拄杖子示眾云你有拄杖子我與你拄杖子你無拄杖子我奪你拄杖子靠拄杖下座。

家風逞盡老芭蕉舉措施爲行莫嘉仁義固從貧處斷世情偏向有錢家。

僧問巖頭古帆未掛時如何頭云小魚吞大魚。

小魚吞大魚須彌趁入海古帆未掛時鐵船風背撼。

鼓山折箭。

好義多從過勇功才來衝陣箭頹鋒可憐鼠伎索瘢手猶笑鄕情老凍膿。

婆子燒庵。

桃紅含宿雨柳綠帶朝煙芬芳春最好幾个眼睛穿。

趙州因僧問乍入叢林乞師指示州云喫粥也未僧曰喫粥了州曰洗缽盂去其僧有省。

金風陣陣著些涼狼藉秋光滿路傍行客紛紛歸未得逢人切忌錯商量。

物不遷。

筍抽必竟易成竹花落難教綴上枝記得小兒騎竹馬如今又是白頭時。

趙州問南泉如何是道泉曰平常心是道。

怒時煩惱樂時戲笑若道平常新羅過鷂。

汾陽十智同眞。

二八娥眉俏十分幽閨空怨憶私情頻呼小玉非無事只恐郎心非我心。

雪峯上堂曰諸上座望州亭與汝相見了也烏石嶺與汝相見了也僧堂前與汝相見了也。

象骨崖前語最親僧堂烏石望州亭太末虫緣紅焰火蟭螟睫戴鐵昆侖。

鏡淸問玄沙學人乍入叢林乞師指个入路沙曰還聞偃溪水聲麼淸曰聞沙曰從這里入。

乍入叢林問入路沒頭浸殺偃溪聲可笑謝三無別法慣將官物作人情。

靈云見桃花。

春芳處處著繁華遊客紛紛眼盡遮不信東君有私意靈云獨許悟桃花。

僧辭趙州州曰甚處去曰諸方學佛法去州豎起拂子曰有佛處不得住無佛處急走過三千里外逢人不得錯舉僧曰與麼則不去也州曰摘楊花摘楊花。

心思路絕太間關紙裹麻纏有幾般任是龍睛鶻眼漢楊花亂落也難看。

陸亙大夫問南泉弟子家中有一片石或坐或臥今擬鐫作佛還得麼曰得大夫曰莫不得麼泉曰不得不得。

造化紛紛意气奢不周遮處復周遮東風澹蕩無多力吹得開花又落花。

僧問乾峯十方薄伽梵一路涅槃門。

一片婆心指問僧爭如不識是非生自來古路猶弦直返使崎嶇屈曲行。

趙州使得十二時。

亥戌酉申未午巳辰卯寅丑子皆隨老僧剿得無毛鳥兔盡風流無限過平生。

疏山問潙山有句無句。

藤枯樹倒句歸何古佛垂慈不較多幸得因風吹火力晃然笑裏見干戈。

陸亙問南泉舉肇法師話。

大夫空遞昔人言王老庭花夢裏看緇素欲明端的旨快將細末好盤桓。

雲門拈拄杖舉教中云凡夫實謂之有二乘析謂之無緣覺謂之幻有菩薩當體卽空乃云衲僧見拄杖但喚作拄杖行但行坐但坐總不得動著。

千江有水千江月萬里無雲萬里天今古山川人自異衲僧拄杖又重宣。

臺山婆話。

多事臺山指路婆更憐勘破諗頭陀任教暗室虧心事爭柰神明如電何。

雲門云聞聲悟道見色明心乃云觀世音菩薩將錢買胡餅放下手云元來只是饅。

聾瞽無聊舉話由卻拈胡餅作饅是非不到髙巖下又逐春風鼓樹頭。

和普明禪師牧牛頌。

未牧。

黑雲低處一聲哮足底程途那信遙童子个時將貫索未嘗畱意惜良苗。

初調。

鼻孔今朝始受穿十分狂性只宜鞭要渠了了尋常事不管通身黑業牽。

受制。

蹊徑於今不枉馳鞭繩緩緩肯相隨家山水艸隨時給信步風流也不疲。

回首。

綠楊堤畔碧溪頭景自晴和風自柔水牯轉頭初自肯月明歸路謾遲畱。

馴伏。

那里隨來過這邊左盤右轉總安然黃鶯叫得山花笑聲色中能不被牽。

無礙。

脫落虛空萬象如人牛浪蕩不相拘鞭繩颺下無些子引興梅花一調余。

任運。

我自悠然一覺中任渠艸徑玩纖茸落花沒膝春山晚猶潑紅霞錦繡濃。

相忘。

白雲拖過月明中月與云和一色同智境此時多不會論何南北與西東。

獨照。

家破蕭然四壁間於今云靜月明閒固非逞日程途事尙好挨身拶過關。

雙泯。

劇盡何方覓影蹤不應空裏鏤虛空有誰道露堂堂地蜂蝶癡迷花底叢。

臨濟宗。

棒如雨點喝如雷生佛從教腦裂開一自滅他正法眼幸然無事可安排。

曹洞宗。

古殿香消燈盡時月明簾外步猶遲玉階天晚和云靜金鎖玄關不易窺。

雲門宗。

气宇如王度量迂慣將一字設關樞紛紛物類知何數塞斷咽喉气也無。

潙仰宗。

父子渾家夢裏身弄丸作息總非親看看機盡情忘處誰是呼驢喚鹿人。

法眼宗。

靑山綠水作通玄珠网交參在目前行布一回收拾盡赤窮四譬空蕭然。

像贊

觀音大士﹝深遠庵請﹞

這位上座冷地默坐兀兀癡癡思憶甚麼想你當時置身無措嘗在洛陽橋邊賣盡風流金沙灘頭許成夫婦紫竹現形白衣風度三十二應識時達務千眼千手作福作禍尋聲救苦添鹽添醋造妖捏怪何故何故誰不丈夫無數無數簡點將來皆成話墮爭如今日歸到深遠院東寮閒卻心情無數慕一鑪香燼一瓶花白日靑天人莫睹。

又

南海風波險復深三天竺寺少知音輕身躲入畫工手寄語時人莫浪尋不浪尋楊柳依然插淨瓶。

又

雲山紫竹白鸚鵡綠柳淨瓶水月心个是圓通眞面目一番寫出一番新。

踏鰲像

紫竹下踏鰲頭十分气槪執楊枝灑甘露一片慈悲累他善財立得腳跟酸鸚鵡髙飛猶較些子。

普賢大士像

是大願王從本顯迹一念不生普眼難覓將謂騎白象更欲作逋客卻遇普明老冷眼得覷見且道覷見个什麼甌子跌落地碟子成七片。

布袋和尙像﹝訥生求贊﹞

拖布袋遭人怪笑怡怡遭人愛街頭曾乞一文錢看你償不盡人間債。

本師南明和尙像

新丰寺裏老頭陀嘯傲顚狂孰柰何棋酒一聲髙價盡翻然踏倒古毗盧三杉堂前探溪量水五老峯頂作浪興波鉗錘衲子勘驗精粗末梢必竟何分付鉤綫沈江懶唱歌。

雲棲蓮大師像

裂破縫掖搭紫伽黎七筆勾下諸方參隨辟五云之榛莽整伏虎之古基換人眼睛以黑豆斷人性命加鉗錘咦幾度竹窗拈鐵筆香風吹徧藕華池。

眞寂聞大師像﹝慧基請﹞

一片老婆心整理時人手腳十分惡辣口罵倒拍盲禪學寶於善淨於慈無是不是大之定慧之基將錯就錯若問眞寂家風切莫向影子上卜度。

皓公七十半身像

贊此古錐壽登古稀示長耳相秀距羅眉問渠家風無意無爲熟味般若喜怒逢時有時迅雷疾風不減阿修羅之怒威有時春花秋月猶勝觀世音之慈悲世有張吳之妙手疇能模仿其全軀敢問諸孫那半身▆咦。

自像﹝總題﹞

骨瘦若不勝衣心毒難辯眞假端坐並無入正念處相見又無慈悲喜捨橫按一條白棒佛來也打魔來也打。

蘇門黃居士養志圖並跋

玲瓏繡石盤曲蒼松雲山浩渺鶴鹿從容中有喬梓如過庭時不在詩禮靜攝棲遲志存孝養豈泥色難婉容膝下樂以盤桓家僮捧獻敢是羊棗問其有餘對以不少淨幾所置花香是玩經函未展理事已辦卽此林落何異極樂十萬餘程秪在一覺。

居士之顯考易簀顧命久矣固能追念往恩繪此圖曰養志復代爲皈戒取其法名曰覺願願其一覺而行願是齊普明因是誠而鳴之也。

法語

示贊若黃居士

佛說一切法爲度一切心我無一切心何用一切法正法尙不立邪教從何有言正因對邪其正安可得邪正是名言都無有實義眾生不了故吾宗說直指直下便承當分明日用事一處透得去處處一時了回觀此名言亦是夢中語夢語亦不立是何等境界普明老禿奴說盡老婆禪自喫三十棒一棒較不得。

示兆禪人

文彩未形安能下筆旣發毫尖紛然現迹禪人於此覷得眞波斯海底燒紅日。

慧燈禪人求示

本具一慧燈劫前不可得偶爾隨緣起光明太周匝闇卻佛祖明爍破羣生黑致語燈禪人切莫爲劇則。

杜華宇出扇求示

鹽官特覓犀牛扇澄江攪動蒼龍現杜君若也能喞澑將鐵蒺藜紅鑪煆火焰頭說無生法三世諸佛立地看不是半滿與偏圓亦非權實並頓漸掃盡葛藤閒露布披衣得坐空王殿攔街倒巷自家底認著依前還不薦。

徑山智一禪人求示

智一禪人不遠數千里而來並持諸縉紳信札邀余回浙相聚緇素眉毛撕結了諸人生死大事此亦婆心太切也然諸佛菩薩用心不違眾生意願而病朽𨿽坐懶惰亦有此心也且如欲回路前後鐵圍相逼左右虎狼獅子那時如何進步智禪人這里道得管取了得向上事就把洞山麻三斤稱起三十三天雲門幹屎橛撬破地皮七橫八裂去也。

贈徳云禪人

徳云云住妙峯頂大似充饑求畫餅徳云不住妙峯頂亦如奔日欲逃影兩途截斷未親切取著中間猶陷阱是古是今非彼非此兩不成雙一不單已豫章省下話生緣安居卻在宣城裏掣斷攔路索參請諸方禪吳水鐵船任浮載越山有月不在天天童胡亂揮白棒桐月與君多一言歸去西江十八灘一口吸盡須教幹轉身吐气一句子好看枮井生波瀾。

示上水鄒醫士

堪憐人間世無有不病人鄒君諦思惟妙指按得眞香附熱黃連涼拈來無不是用處卻相當然𨿽具此能猶欠這一著爭如瘥病者不假驢馱藥君不見維摩老引得傍人打之繞惟有曼殊較些子未免渾身入荒艸又不見謝三郎巧施三病誚諸方被人札著難措口十分意興成慚惶。

示史齋士

病僧口裏元無舌從來不會哆啝說玆問了衡史道人裝香掃地憑誰力一朝覓著這个人便得出離生死窟那時捉敗黃面老好做街頭白拈賊賊賊三十拄杖也要喫。

示悟香禪人

香是甚麼物悟者甚麼人灼然見得徹未免滯途津所以一念參方急江西湖南問知識知識口裏水漉漉說得親時難指出忽爾踏破艸鞋底腳邊瓦礫皆黃金建溪水作一口噎鐵獅峯吼如雷音那時優遊任徳性無喜無憂可憂喜水間林下水艸餘閒時唱个囉囉哩。

示王汝良居士

拈鐵如意等霹靂當下了明何快極這里冥冥無所知依然腳下生荊棘參到離心意識時火中木馬生一兒學到聖凡之路絕鞭下泥牛嘗出血也不參也不學丈夫懷抱能寥廓萬法樅然本是閒何得無繩而自縛休自縛出穴煙菟戴雙角。

吳君羨居士出扇求示

寸絲不掛一幅素綾點畫不加一段彩文若恁麼會萬八千程不恁麼會失卻眼睛君不見龐公去參馬簸箕一口便把西江吞財寶盡情傾湘海破笊籬下差營生自此英名壓天下煞有气岸不易伸吳君若肯蹈芳躅也認葫蘆作帝瓶直須踏斷毗盧頂始是男兒出格人。

正因果侍者求示

正因果侍者合掌求開示病朽何有言有言非的據昔日鳥窠老未免墮圈繢拈起布毛吹侍僧便悟去而今學道流切莫隨言句但看眼前色松帚掃山翠又聽耳畔聲溪風宣密意撇脫根塵識不居空有地有聲聲自聞見色色不避如箭旣離弦直無回轉勢日用四儀中眨眼好薦取父母未生時安身在何處驀然撞著時處處非自己鐵蛇鉆入金剛圈鷺鷥踢倒須彌碎。

鴛湖用禪師住福建建寧府普明禪寺語錄卷上終嘉興大藏經鴛湖用禪師語錄

鴛湖用禪師住福建建寧府普明禪寺語錄卷下

嗣法門人悟進悟元等編

長水退庵法孫眞智重梓

書啟

與江海若居士

春間辱承喬梓髙駕腴田之惠過情屢屢感愧惟老居士徳滿潤身老當益壯可謂富貴家不爲富貴之所移易自肯存神內典親近方外教中有言菩薩夙承般若力不爲聲色之所轉於六波羅蜜四無量心念念策進念念成就未嘗斯須忘者殆非一生兩生種植來也玆聞重築佛室於府第之後嚴於淨業甚愜愚意教中又云天鼓忽自鳴告謂諸天子曰諸法苦空無有眞實勿貪五欲以快一時當力求道果以悟本來且道果如何求本來作麼生悟然老居士旣隆三寶備作佛事獨於本來事亦可理會一上本來事旣理會得則十字街頭茶歌酒喚無非不是自家本來事也那時不妨抱子弄孫無非佛事卽以本來理求福則福無不崇祈壽則壽無不永莊嚴法界無非成就本來事也。

答朱其梁居士

接翰閱之乃見左右陳述備細吐露眞實誠爲爲道之心甚切也第未能脫略融化爾來論妄緣情念者乃是屋裏茶飯豈可除而斷耶吾佛不云乎心佛及眾生是三無差別柰眾生無始習熟不能證入非佛之咎皆爲自無肯心生死不切工夫不猛所以自甘流浪也在左右分上此段大事必信得極矣旣信得極豈亦自甘流浪耶又云身家念輕生死事大果爾旣知生死事大無往而非大事矣又何必凝神靜坐然後爲得耶然左右豈不知昔有王龐及無盡大年輩許多上傳燈沒巴鼻漢子竟不知今日亦有居士耶乃事無彼此若是个漢剔起眉毛生與同生死與同死直捷向前方有少分相應若論佛法世法原不兩樣何嘗妨礙又云數月無事則體究有事則廢旣大事在我詎可奪去耶又欲貧道示个方便法蓋有个方便不是心不是佛不是物畢竟是个甚麼於此一咬便破那時不勝慶快也哉𨿽然正好喫棒在何故普明門下令不虛行。

與闇齋黃廉憲

夏初一晤不覺深秋矣念流光如此迅速耶私喜老居士於熱惱時不與世人同受獨入山林領略幽況但不知本參得瞥地否昨聞有雙徑之行甚欲一會又在病中未遑卽晤。

上密雲悟和尙

自違座下屈指將十白矣今值和尙古稀柰賤體嘗在病中何堪跋涉但晨夕神往念和尙恢廓法道開示人天秪如有一人不受化下者畢竟如何攝受肅此代面聊奉壽儀將意。

與振侯許春元

叨齋次承居士舉斷峯度樂因緣惟在自己辧別切不可向他人口裏討雌黃病僧因居士問一時譫語若謂宗乘門下三十棒一棒也較不得然此个門頭從來無語句亦無一法與人古云若有實法與人水亦消不得豈欺人耶囑囑。

寄去塵朱居士

別來觀語澀不能脫口然左右往來非爲不久亦深知於此道畱神有日何故不脫灑爲出格丈夫爾近日可刮目也無秪如龐居士問馬大師云不與萬法爲侶者是甚麼人答云待汝一口吸盡西江水卽向汝道你看這漢一具大口在甚麼處何不於此瞥地作个無事漢豈不慶快平生也哉又如趙州道諸人被十二時使老僧使得十二時且看他據个甚麼道理便作如是語話所謂饑時喫飯寒則添衣客來抵對言談客去閉門髙臥非去塵有第二人亦非落空去於此覷得一班亦能隨時受用若向上提持正好喫棒在。

答蘇門黃孝廉﹝法名悟第﹞

接翰教及扇頭歌章閱之不釋手但有虛譽處自覺赧然蓋來問印心三句貧道但不知喚甚麼作印耶喚甚麼作心耶切不可向玉石上躲根又歌章中身心俱解脫及勝於一宿覺之句在左右分上果能解脫也未果能一宿覺也未解脫且置所覺者是何事耶若果有所覺處早通个消息來貧道爲左右助喜何如。

答淸伯黃居士

閱手教知尊恙復萌貧道嘗念左右个中畱心有年卽今本命元辰可知下落也未觀左右根器不凡第看南嶽讓參六祖祖問什麼物恁麼來讓曰說似一物卽不中祖曰還假修證也無讓曰修證卽不無染污卽不得願左右於此覷破不妨饑餐渴飲寒暖熱涼見色聞聲應時納祐二六時中四威儀內無不現成拈來無不是用處莫生疑也囑囑。

答魯一徐孝廉

僻居窮山乃辱尊教敬展讀之而欲貧道垂示曷勝愧顏乎然不敢埋沒左右一段眞誠不免從翰教中點出來諭塵世勞攘大堪厭棄貧道所見此正是最初下手喫緊工夫卽於勞攘處著得一隻眼誰是塵勞者誰是厭棄者驀然覷破朝夕間自得主持不作塵勞想不作厭棄想矣。

答杜華宇居士

細讀來偈﹐也知此僧學問甚通﹐知解亦好﹐果能出言顧行﹐行與解同﹐多受鉗錘﹐穩實操履。成佛成祖﹐非從外來﹐原是自家事﹐固不難也。他時日後﹐長養聖胎﹐臻厚道徳﹐自有龍天公道﹐推在寶華王座。說法利生﹐呵佛罵祖﹐觀其時節因緣爾。爭柰今時學道者﹐學得少許相似語言﹐湊得幾句粗疏文字﹐便爾自稱悟道。到處瞞人不畏﹐因果舛差﹐只要口頭熱鬧。莫道有學問有知解﹐以當平生。只恐一朝打到閻老面前﹐隨業定罪﹐赦書何在﹖那時可求甚麼人相救得麼﹖所以古徳云「吾宗難得其妙﹐切須仔細用心。」又云「八十翁翁入場屋﹐眞誠不是小兒戲。」承左右欲病朽勘偈之虛實﹐不覺葛藤如許。望左右自己下一番工夫﹐透得本分事﹐那時事到眼前﹐不著問人﹐自知眞假矣。

答吳君羨居士

來諭何得離此殼漏子﹐以修上乘法門﹐奚乃語言之不審乎﹖然左右卽今帶殼漏子﹐是誰耶﹖要離殼漏子是誰耶﹖殼漏子又是誰耶﹖於此覷破﹐釋然一笑矣。𨿽然﹐尙未許覷破﹐何故﹖聻苟欲覷破﹐更添一重病苦也。謹囑。

與量虛禪師

風月是同﹐溪山各異。暌孤兩地﹐不無興懷﹐嘗憶上座﹐根器自美﹐而於此門﹐著力趨向﹐較今末世比丘﹐實云泥也。然不可以百步爲笑﹐五十步而止﹐固當直前勇猛﹐作一精進幢﹐爲後昆模楷﹐是病朽所望也。

與化林

別去不覺﹐匆匆將一周﹐諒汝血書已完﹐舊願當開﹐淡齋養得色身健好﹐做自己一件無﹖大極大事﹐二六時中﹐你仔細究取看﹐不號化林者﹐在甚麼處﹖不可一向在法王座上﹐做鬼法裝腔調﹐禮大懺念法華。今日應李宅﹐明日赴張家﹐不知自己渾身脫在萬仞深井中﹐兩耳可能絆得牢麼﹖思之思之。今日病朽恁麼話﹐終是逆耳不耐聽﹐異日閻老子前喫鐵棒﹐那時念我之語﹐悔之晚矣。萬萬畱念﹐莫作樹頭風聲聽卻。囑囑。

辭徑山觀音殿再請啟

爰啟化導﹐無不原繇﹐正覺山前﹐忍俊不禁。呈敗闕跋提河畔﹐唾餘技癢賣家私。偶爾拈花剛道別﹐傳心印俄然失笑﹐便言托付金襕﹐更互闡揚是爲重擔﹐遞相授受豈曰小緣﹐切思愚也何有良緣。五老峯前嘗預會﹐不無奇遇。大悲閣下久埋頭﹐自愧昏蒙。此日尙淹跛鱉﹐終慚樗櫟。昔年徒次祖庭﹐況兼夙愆如海﹐病骨如柴﹐緬思道業無錐﹐豈於法門有補﹖庶幾村曲藏形﹐苟延歲月而已矣。伏承妙玄禪師洎承合山耆碩﹐不棄猥鄙﹐再投名札開緘﹐敬披卻猶明月﹐在掌循文三復﹐徒使蓬戶增光。所云柱石標幢﹐過於獎誘﹐甘漿慈雨何其謬稱﹐更錫諸品帑物﹐令人轉益﹐赧顏也。憶令先師遺範﹐聆略羹墻﹐第於諸師輩﹐徳容有慳面炙﹐幾欲登顚聞問﹐柰緣拄杖伶仃﹐玆乃屢辱見招﹐未能卽近聆教﹐特復數行敬辭尊意﹐伏惟气宇寬洪。宥斯不谷﹐慧心昭廓﹐原此微悰﹐違命多愆﹐必祈慈諒。

辭嘉興普明眾護法啟

某濫投佛院﹐虛受檀門﹐愧預祖席有年﹐實乏緇田一簣﹐固無鷹鷲快眼﹐灰心差許寒冰﹐慣於鹿豕﹐躲根善病﹐秪余柴骨﹐自守枯禪﹐法門無補﹐徒增愆咎﹐恩徳何酬。玆承眾縉紳﹐洎承諸文學﹐未始緬思﹐遽貽重托﹐虛譽文章﹐欲冀病僧有諾﹐兼侑物色﹐徒令桐月無顏。復普明之古剎﹐功𨿽不在崇髙﹐副禾城之眾心事﹐豈繇於藐劣﹐播聞此話﹐笑破諸方口吻。拮據靜室不無怪罵﹐山靈敢露丹衷﹐敬辭檀越﹐言乃荒謬﹐三寶自堪證明﹐情固眞切﹐眾聖堪爲昭格。旣忝相知﹐伏惟相諒。

復聯嶽朱知州

貧衲道基不厚﹐學解尢荒﹐濫廁緇倫﹐徒忝法化。恭惟居士不忘鷲嶺遺言﹐載現紫陽嫡裔﹐欣然爲寶地之雄藩暢矣。作詞壇之赤幟﹐顧貧衲何人﹐敢當垂念﹐遠投珍翰﹐耀及窮山﹐敬捧披宣﹐過情獎諭﹐其如貧衲不勝愧悚何﹐然匋山振錫閩地﹐普聞臺下受化熟機﹐外護遊刃法門﹐金湯皇家柱石﹐何往而非諦當哉。曩者貧衲信步攜筇﹐俄然憩足﹐慕芝城之仁徳﹐喜山水之優遊﹐畱意乞茆蓋頭足。延懶病餘景﹐詎敢玷名勝福址﹐而作掛瓢久計也。玆寺尋聞﹐𨿽非廓大﹐亦是聚眾之所﹐豈在朽腐而擅此名剎乎。必欲固辭﹐恐違尊命﹐況憐聖相受厄之秋﹐紺宇離披之際﹐居士輩愷樹福田﹐貧衲寧甘冷眼﹐暫允掛笠延時﹐以俟後賢開化﹐伏惟臺照。

復眾紳士啟

貧衲謬披方服﹐只是淋過死灰﹐誤廁叢林﹐終爲腐朽。樗櫟有辱乎﹖迦維後裔嘗玷乎﹖濟上祖庭﹐揆已捫心﹐恐惶夙夜﹐恭惟居士輩熟遊法苑﹐悉稱信檀。鵝湖錫飛﹐受入道之初訓﹐壽昌駕至﹐得增上之勝緣﹐博老金鍼﹐加密天童﹐鐵棒痛施﹐匋山會下﹐親炙有年﹐鑑咦堂前﹐旦夕提命﹐蓮峯秀瑞﹐天花飄香。靈地固然﹐傑人多矣。豈屬宗風久扇﹐而不受披拂者乎。然今遠辱佳函﹐敬披華藻﹐過獎乃爾﹐愧赧不勝。蓋貧衲昔年﹐抱痾肥遁﹐挈杖攜瓢﹐未能探碧水丹山﹐秪擬乞把茆蓋頂﹐豈曰踐流菜編麻之芳躅﹐實效顰橘湯煨芋之淸風﹐何有纖細﹐存化利之心﹐於其間哉。尋聞東峯寶方﹐儼然勝槪﹐玆欲任於廢人﹐豈獨山靈見怪﹐將恐天龍之不護祐乎﹖所以未易荷擔﹐實猶探湯。然又憐荒涼蘭若﹐剝落金容﹐業已有給孤之見﹐招祗陀之屬命。貧衲若不董其事﹐復恐深負檀那之大心乎。不者將錯就錯﹐於此日待仁﹐興仁於異時也﹐聊攄荒言﹐敬復尊意﹐不宣。

偈頌

示華嚴座主

浪說人人有大經﹐大經曾道在微塵﹐沈埋不謂伶俜子﹐剖出還須過量人。自在象王頻顧佇﹐威獰師子謾顰呻﹐就中有意難分析﹐露柱花開色更新。

華藏世界﹝時值梅雨﹞

雨密煙濃若有無﹐村村疊疊總饃糊﹐河沙世界知何數﹐並作目前華藏圖。

示淸伯黃居士病中

病苦人人不柰何﹐是誰能得不漸磨﹐亟宜著眼看端的﹐病與病人是甚麼﹖

光祿寺謝殿邦過訪二首

徑艸堂前丈許深﹐何堪髙駕耀荒林﹐相逢一字無能說﹐秪聽山禽唱好音。

山野原非佛印行﹐不將四大作禪牀﹐堪憐往日東坡老﹐玉帶輸來愛好藏。

立秋有感

有道人兮悲早秋﹐年華與我亦爲仇﹐菱花現影顏多攺﹐竹杖扶行力不周。明月照人舒聽耳﹐西風撲面掩昏眸﹐一番天地重消落﹐更問而今作麼休。

示蘇門黃孝廉

唾手功名是等閒﹐素心皈佛遠盤桓﹐喜從初地開懷抱﹐惹得靑山展笑歡。甕裏有鵝須好出﹐指端無韻謾空彈﹐一機領得言前意﹐吸盡西江也大難。

示戴九林孝廉

靑山處處白雲堆﹐切莫囊藏被蓋來﹐紅焰鑪中撈得月﹐葡萄朵裏兩瞳開。

示用書童孝廉

霜酣紅樹萬山花﹐一筆圖成錦繡霞﹐來路若知歸路處﹐普明何用口吧吧。

示魯一徐孝廉

活卓卓兮明落落﹐剛然舉步卽迷津﹐君來若問个中意﹐大小石頭說得親。

示康侯魏孝廉

寒風撩亂整伽黎﹐榾鑪邊禮法虧﹐會得相逢彈指旨﹐泥牛海底昨生兒。

示言坡林孝廉

的的普明無一句﹐擬來相問也非親﹐山家處處皆秋色﹐秪許當人見得眞。

示天閒張孝廉

普明有路不相瞞﹐大塊秋毫盡入官﹐紅樹萬山霜醉色﹐劫前有眼好生觀。

示聯嶽朱孝廉

不是心佛不是物﹐一擦泥人露觔骨﹐瞥眼早知已錯過﹐那堪胡餅重求汁。

示我厚丘孝廉

幽幽山鳥弄晴霞﹐百艸頭邊祖意奢﹐聲色明明猶不薦﹐擬來伸問隔天涯。

示殿邦謝光祿

一條古路如弦直﹐直處須知也有彎﹐平坦髙低多歷徧﹐不妨重過普明關。

示螽子葉孝廉

株株霜樹筆塡朱﹐四顧秋云弗畫圖﹐路上行人皆眚眼﹐問君到此欲何需。

眾信求弔火場

焦頭爛額爲上客﹐眉須墮落好因緣﹐恁麼赤條條地去﹐不妨作佛與生天。

古徳蠅子透窗偈步韻

癡蠅只管驀頭鉆﹐出處那知難不難﹐若也肯從人點破﹐大方世界不能瞞。

示啟卿淸信

撩亂風塵無盡期﹐急須方寸好思惟﹐諦觀父母未生日﹐何處安身立命時。

示振侯許孝廉

時中懷想許瘋魔﹐杯酒相逢百萬疏﹐七日當年舊公案﹐而今桶底脫還無。

鑿井

平時鑿井非逾分﹐患渴須防未渴時﹐世上幾能無渴病﹐莫教臨渴悔求遲。

示金陵本空禪人參四大本空

拆得東籬補西壁﹐乞兒孤露倩人憐﹐珍重北城本禪者﹐何須掘地覓靑天。

與轢嚴居士

每憶君家癢口唇﹐不依本分亂狺狺﹐自余勘破歸於閩﹐他日何人勘破君。

示周秀才來韻

覷破人間牛馬呼﹐往來自許鶴云途﹐當陽指出原非境﹐覿面提持瀉淨壺。三界爲家非是客﹐一身在署豈云孤﹐萍僧久蘊舟居趣﹐不若同來學泛湖。

示範謐然居士

欲知生死何來去﹐扇子驀然跳上天﹐打著帝釋脊梁骨﹐波斯痛倒海門前。

示徐達吾居士

社中七日意何爲﹐擬議不來施一喝﹐驚起法身北斗藏﹐泥牛海底咬生鐵。

示鄒禮門居士

如虫禦木偶成文﹐透過塵勞八萬門﹐眼底一機追電影﹐鍼頭削下鐵千斤。

示江天如居士

未動口前無半句﹐一言出口自何來﹐江君這里分疏的﹐石上蓮花瓣瓣開。

示謝純一居士

相逢開口不談玄﹐色見聲求總未然﹐直使頂門開正眼﹐黃華山頂浪滔天。

師與楊復自眾文學話別﹐士問﹕「如何是臨行親切﹖爲人一句﹖」師密移一步﹐眾不諳。遂拈偈示之﹕

富沙城畔話相別﹐親切爲人會也無﹐萬水千山熾然說﹐何須老衲嘴盧都。

示翁振公文學

昔年七日舊公案﹐此日還曾瞥地無﹐角裏街頭親見的﹐達摩元是老臊胡。

移山路

移得先天一道平﹐要俾个个坦途程﹐莫言路坦便無事﹐須看鐵蛇腳下橫。

禮白雲約禪師塔

白雲門戶潑天開﹐不顧渾身露土埃﹐扶倒瘦軀憑竹錫﹐陪從千指破蒼苔。斷碑殘玟何堪覽﹐白牯黧奴亦爲哀﹐三拜起來添一顧﹐何年整頓訂重來。

和聞大師放生社詠

生門開向萬家城﹐若个如何不愛生﹐此日淨慈重揭示﹐當年流水復名聲。尋嘗佛號提撕切﹐盡夜天花飄颺輕﹐縱壑魚龍云外鳥﹐任渠隨類樂優情。

懷淨土示吳興人

心土何關東與西﹐靑蓮隨處較堪齊﹐雲山層疊玉階淨﹐花木扶疏行樹低。露冷慈容宵月淡﹐風翻佛號野禽提﹐大千捏聚陶家手﹐目擊休言十萬迷。

答朱玉如居士韻

相逢物外欲談玄﹐愧我蕭疏意未然﹐白社驚人頻得句﹐緇衣迷寶欲成顚。客窗直擬紫陽室﹐野寺羞稱懶瓚禪﹐殊有宗雷閒意气﹐不妨同座課栽蓮。

題興善寺﹝有引﹞

余自戊戌浴佛日入此寺﹐因循至戊申得走諸方﹐然於此地顚末﹐竟赴之烏有﹐亦可笑也。戊辰夏遊倦﹐重歇足焉。適達澄同人二兄枉過﹐不嫌荒陋﹐反愛岑寂﹐仍考碑志﹐略知其槪。間有諸公題詠﹐予胡知音律﹐亦成二首。

坦舊倫耆法正沈﹐梁碑宋碣迹何尋﹐綠蘿龕掩從僧靜﹐白屋門開任艸深﹐簾捲野風傳牧笛﹐磬敲空翠抹疏林﹐獨憐慧火無新焰﹐禿首頻搔嗟古今。

髙木淸溪繞寺深﹐短橋幾處便來尋﹐浮圖並峙驚晨鳥﹐香殿參差欹晝陰。松徑封云須縱佚﹐柳塘扳月動長吟。錫飛髙士題名勝﹐猶愧當年受業心。

答達澄禪師見訪

故人殷殷來破暑﹐逢迎不覺倒著履﹐問君途中事若何﹐笑指檐前一滴雨。言前機發眼獨淸﹐對月吟詠心共盈﹐聚首此際不等易﹐免教足底飛雲生。

答同人禪師見訪

棲遲蕭寺豈雲家﹐信得人嫌村路賒﹐瘦骨秪應初歇足﹐髙流何事遠投車。論禪坐月松云靜﹐寫句吟風竹韻嘉﹐相憶五峯舊行徑﹐隔林簫管是胡笳。

答牧雲禪師見訊

霜天寒月著蘿陰﹐仿佛詩痕抹半林﹐何事物情知意久﹐已充箋素寫懷深。暌違豈類風塵墮﹐結夢猶描笑語尋﹐剩有冷梅花此際﹐不妨摘取報知音。

慰移梅

芳庭歲歲潑春嬌﹐移此毋嫌太寂寥﹐仍舊月華疏舊影﹐更新雨露潤新條。幽林旣足生機分﹐淸夢無勞熟處描﹐幸是一般深厚土﹐犯寒原許作花標。

書華嚴經示友人

滴露耕煙和雜花﹐無端一念效蓬麻﹐彩雲碧漢揮毫闊﹐翠竹淸風寫偈奢。硯底觸翻香水海﹐筆尖掀倒率陀家﹐相逢索示無奇句﹐請看珊瑚樹影斜。

示子荇居士參天童

八月參行去越中﹐秋山處處露金風﹐秪看乃爾江飛浪﹐休問如何月滿空。太白峯前全肯諾﹐賀家池上絕錐窮﹐更拈親切臨岐話﹐天曉推篷日正紅。

登煙雨樓二絕

淸景相憐在麥秋﹐二三買渡試登樓﹐晴明莫道無煙雨﹐空翠陰陰滿目浮。

水亭漁艇各幽然﹐畫譜詩情遠近邊﹐盤礡不知天欲暮﹐鹽倉萬井盡炊煙。

答浮石禪師來韻

東際禪林世古風﹐好憑髙節復追蹤﹐梅花香遞南湖曲﹐慰問何須接道容。

答空林禪師見訪二首

正惜杳魚雁﹐何期過野田﹐相逢能信宿﹐同住勝多年。悲法稽先古﹐傷時擊茗莚﹐憐君謙學地﹐喜是更求全。雙眼能筋骨﹐茫茫看世人﹐也教流俗輩﹐竟不墮風塵。到處雲山伍﹐隨時花柳鄰﹐乾坤皆屬我﹐生受豈爲貧。

密印振林老師枉過

廿載髙林迹﹐如何過遠村﹐別因添歲月﹐晤以悉寒溫。交誼欲從古﹐忘年自屈尊﹐愧余樗櫟者﹐名理復爲論。

和龍門十可行

宴坐

脫出生娘一具骨﹐撐天拄地絕周遮﹐佛魔坐斷無消息﹐天女從何覓散花。

入室

才進門來施一喝﹐縱教獅子喪全威﹐禪和若再鼓唇舌﹐腦後須還添一椎。

普請

北俱盧洲發普梆﹐閻浮界內衲僧忙﹐病僧無力難擔重﹐只負須彌作案山。

受食

稱菩薩子喫飯來﹐金牛無禮口輕開﹐爭如桐月庵中輩﹐鐵項銅頭喚不回。

洗衣

拖泥帶水娘生褲﹐濯垢還從阿耨池﹐髙眼閻浮檀樹上﹐從他日炙與風吹。

經行

前步未移趲後步﹐那知步步不相及﹐大千沙界繞一回﹐腳底何曾動毫忽。

掃地

昨夜虛空跌落來﹐撒開滿地是塵埃﹐老僧眼裏難著屑﹐剛把鐵笤帚掃開。

誦經

謾向禪牀走一遭﹐啷啷轉誦聲何髙﹐相知自喜同袍客﹐不許癡婆三寸饒。

禮拜

今佛不拜過去佛﹐已成屎臭徧諸方﹐老僧日日勤勤拜﹐試問如何作較量。

道話

泥人木偶偶相逢﹐撕結眉毛話興濃﹐竹凳香臺陪夜坐﹐瓶花滿座笑春風。

和雪大師山居十首

靑山秪許白雲儕﹐又著團瓢許我埋﹐冷淡山容相看我﹐空蒙云影露僧鞋。

疏慵與世不同儕﹐只把形骸深處埋﹐打算從前閒骨董﹐悔教踏破幾雙鞋。

渾然忘卻舊朋儕﹐枯寂頭陀獨个埋﹐坐斷空山無底事﹐等閒不費負錢鞋。

有時忽憶舊朋儕﹐名利深坑盡力埋﹐何似山家無事漢﹐閒陪竹杖與芒鞋。

淸風白月屬吾儕﹐山色溪聲个裏埋﹐云夢幾生行履處﹐綠苔襯足不穿鞋。

羣猿野鹿是同儕﹐日把茆團活火埋﹐鹽醬年來不曾少﹐豪門不到老僧鞋。

春山雨後愜吾儕﹐綠樹紅花云爲埋﹐乘興過溪登眺遠﹐何方打濕腳跟鞋。

嗟彼叢林有一儕﹐葛藤窠裏沒頭埋﹐何年若有歸山日﹐也悔多經踏破鞋。

求佛求仙各有儕﹐盡成窠臼自相埋﹐當年也道驪珠愛﹐今日看來破艸鞋。

形影周旋似有儕﹐靑山笑我靜中埋﹐今朝穩坐看容易﹐幾度磨穿鐵底鞋。

喜雨

添得催詩數片雲﹐一犁新雨萬家欣﹐聽來句句升平曲﹐望去田田野水紋。下土孰非酬上徳﹐北窗誰不樂南薰﹐乞瓢可必餘生計﹐潦倒吟懷興十分。

賦得溪西雞齊啼

一室探幽喜傍溪﹐函關可是在溪西﹐江城杳杳沈鼙﹐鼓村落喧喧戒曉雞。斜月朦朧聲應緩﹐晨風蘇爽唱來齊﹐有時栩栩成蝴蝶﹐賺聽儂家窗下啼。

船庵二首

蓋茅如艇泊煙湖﹐淸夢無非在水途﹐炊竈每教漁火覓﹐山童幾作榜人呼。桐陰風峭驚篷轉﹐窗暈月移疑浪扶﹐疏影庵前千个竹﹐好將平地釣江鱸。

云壑棲遲且定蹤﹐滄江野況可形容﹐浸階月色平鋪水﹐髙屋松陰密蓋篷。飛瀑遠看花浪走﹐鄰家近擬客舟逢﹐任渠指點居山者﹐予獨盟心鷗鳥同。

歸云

閒雲偏愛野僧家﹐故故飛來傍碧崖﹐抹斷一行書字雁﹐迷歸幾个覓巢鴉。輕塗梅上寒花淡﹐重掛林前瘦竹斜﹐謾說山中棲泊久﹐春風還許出煙霞。

凍雲

長天云冷若癡頑﹐黯黯低垂如可扳﹐無雨未應凝凍色﹐有風何不趁歸山。浮蹤乍可爲空骨﹐定迹非同阻客關﹐萬井江村炊夜火﹐亂煙敲碎欲成斑。

坐雨

雨聲歷亂洗靑山﹐客坐蕭條滴滴閒﹐淸韻謾敲詩骨冷﹐濕痕頻濺衲衣斑。梳空風竹貪披霧﹐露玉寒梅懶笑顏﹐坐擁紅鑪何所意﹐湍流幾處響潺潺。

送月

笑玩冰盤意謂遲﹐行行那許話相離﹐憐君空靜成孤往﹐賺我淸吟爲爾思。款到梅標將挽住﹐較於花影忽催移﹐空林倘允來宵約﹐莫若今宵博送詩。

山中詠雪

野僧耐冷看飛揚﹐若个峯頭不覆藏﹐竹底老梅偸破玉﹐檐前馴鳥酷求梁。娟娟月色渾無影﹐片片花容竟不香﹐對爾髙懷吟幾度﹐顚毛只恐也蒼蒼。

擬貫休公古意五首

號風蕩秋空﹐嚇嚇驚林薄﹐所以宇宙中﹐往往如囊栝。鼓動萬化間﹐蠢蠢皆籠絡﹐夫我老襟懷﹐不受渠揮霍。天地何物耶﹐眾籟亦糟粕﹐晏然云閣下﹐漠然混寥廓。於焉了不會﹐有眼且非瞙﹐題目亂紜紜﹐輸我一大噱。

其二

羣然有物化﹐不眞豈曰假﹐鼎鼎人世間﹐難爲造物者。苦樂原其由﹐榮枯宅其捨﹐人何自蒙昧﹐紛紛趨上下。多以失馬憂﹐不知還得馬﹐人生知此理﹐百年好瀟灑。我道本自若﹐不屬彼陶冶﹐問其何爲乎﹐而我不知也。

其三

南山有丈夫﹐气宇誠英豪﹐嘗登泰華峯﹐嘗探滄海濤。所得旣不淺﹐所見亦甚髙﹐峨然據匡牀﹐下視有生勞。皎皎盈桂魄﹐對之樂陶陶﹐天香雲外來﹐吾當吸之操。

其四

寥寥天地心﹐可見不可擬﹐寄於春花枝﹐仍托秋風裏。榮華與搖落﹐明明無二旨﹐所以古君子﹐萬物皆同己。生民未始異﹐爲其不知止﹐孰肯愼思之﹐復此生生理。

其五

今交古交人﹐古交今交義﹐何必論故新﹐但觀其所爲。道兮情兮交﹐所向各有類﹐若以道爲謀﹐何往而非誼。緣其爲道寡﹐對面卽相離﹐多見尙情者﹐面眞而心僞。故無分金意﹐一朝便輕棄﹐嗟嗟復躊躕﹐淸風倘未墜。能有松柏操﹐願與結同志。

示徒

省儉家風非我慳﹐繇來用度出人間﹐須慚道業多荒怠﹐莫向檀門頻往還。聊補饑瘡克糲食﹐穩藏幻質惜窮山﹐腳跟一步欲知的﹐肯把工夫輕放閒。

示白生開孫

開卷星馳莫蹉過﹐出聲吐字要淸和﹐經前逼塞虛空句﹐試問而今會也麼﹖

示戒中

彈指安詳入廁儀﹐運籌滴水得其宜﹐桶箍後架一聲爆﹐拾取先賢兩道眉。

示是渠

參方須具參方眼﹐亂喝胡揮要辯眞﹐踏破艸鞋應自﹐惜莫貪山水腳頭勤。

示克初

莫言待客易陪茶﹐竇老當年一句差﹐點破不因韓大伯﹐如何輕易辯龍蛇。

示越凡

出得家來豈偶然﹐勤行行業必爭先﹐自看佛子非容易﹐重擔須還仔細肩。

示去凡

粗重無明放下時﹐下心學問要頭低﹐果能道業克期就﹐好整行藏討律儀。

示鏡華

操持穩實訪諸方﹐掛搭何妨乞進堂﹐豎起脊梁冰雪冷﹐豈堪雜話喪時光。

財色名食睡五首

黃金白鏹與靑錢﹐積聚如山亦可憐﹐堪笑老龐傾海底﹐何妨任運所須便。

分明嬌艷一枝花﹐若个逢渠不眼遮﹐總是老僧相愛久﹐時時獨向鏡中拏。

一物無形充九垓﹐賢愚榮賤各盈懷﹐若斯窠臼誰能脫﹐我亦渾身个裏埋。

謾言糲食充皮袋﹐休羨佳肴味自甘﹐舌上精粗成一度﹐自生欣厭不瞞頇。

未到黃昏先欲睡﹐半惺天曉尙貪眠﹐朦朧物物無端的﹐寤寐將來攪一團。

雜著

掛云板師云「云板髙懸﹐叢林號令﹐有眼皆見﹐知恩者少﹐有耳皆聞﹐負恩者多。」驀拈起椎云「諸大徳﹐還有下得手底麼﹖爭柰杷柄在山僧手裏。」遂鳴一下云「一擊虛空成粉碎﹐銅頭鐵額盡皆歸。」

圓覺社偈引

黃面瞿曇﹐慣向虛空﹐挖窟十二大士﹐都於火焰覓冰﹐何處討圓覺伽藍﹐喚甚作修多羅教﹐卽今諸仁者﹐自能飽餐白飯﹐吸盡南湖﹐何不和身擔任﹐尙欲結社修持﹐正所謂白日靑天﹐鬼魅所著﹐然𨿽如是﹐諸仁者未肯艸艸承當﹐不入今時儱侗之數﹐甚爲難得﹐徐出手卷﹐合掌作禮﹐向余乞書示語﹐病僧亦未免隨邪逐惡﹐聊著數語﹐復贅偈曰「平等安居作麼生﹐街頭巷尾莫因循﹐俄然踏斷還家路﹐好把南湖一口吞。」

拈華社引

世尊一生下來﹐奇奇怪怪﹐風風顚顚﹐便爾闊步大方﹐髙談闊論﹐大似含血噴人﹐自污其口。復於正覺山前﹐睹星悟道。嘆言「奇哉眾生﹗具有如來智慧徳相。」便爾說頓說漸﹐說空說有﹐轉見不堪。及乎臨末梢頭﹐猶有一件滯貨未曾脫手﹐而於大眾中拈起一華﹐於時百萬人天﹐一个个气昂昂﹐誰將正眼覷著﹐猶較些子。間有金色頭陀﹐破顏微笑﹐大似家門不禁﹐生此忤逆兒來。又言「吾有正法眼藏﹐涅槃妙心﹐付囑摩訶迦葉。」重重納敗﹐玆幸槜李眾居士﹐各有气吞佛祖眼﹐蓋諸方將欲捉敗﹐兩个老賊結个禪社﹐名曰拈華。此誠火中蓮花﹐世所希有。余居南湖之村曲﹐抱病株守﹐喫飽飯打瞌睡過日子﹐一事不爲久矣。承居士輩請質於病僧﹐余不獲已﹐將一段落索塗抹一上。倘有傍不甘者﹐拽病僧腿折﹐爛槌一頓﹐余亦何辭。

興善禪堂裝大悲像偈引

稽首大慈悲﹐薰聞得圓通﹐示現無盡時﹐亦不拘方所。玆於興善寺﹐復出世說法﹐百鳥爲鸚鵡﹐何異小白華。雕鏤及金漆﹐所計若千金﹐願播聞眾心﹐存想菩薩像。千萬人心想﹐卽千萬菩薩﹐彼彼不相異﹐皆是圓通尊。自然發喜心﹐助此創緣者﹐朱提及靑蚨﹐何論多與寡。眾信領此單﹐各各互相勸﹐施來如聚沙﹐必就勝福徳。是植圓通因﹐必得圓通果﹐此數句伽陀﹐實不虛妄說。

淨緣侍者化衣缽引

吾佛垂慈﹐說一時之律法﹐波離繼躅﹐延末世之規風。今也空門﹐落莫一缽未全﹐世諦蕭疏﹐三衣何辦萬丈。遊絲未許﹐引鍼而作綫﹐半空云片﹐那容下剪以成衣。須假信心檀越施來﹐免得朝陽縫破衲﹐便使無事。衲僧淸淨﹐好來對月了殘經﹐萍行頭陀眞實告報﹐卽此福徳是眞福徳。

募鐘鼓疏

淨慈庵者﹐乃吾浙西匋山聞大師創始也。蓋大師乘戒俱急﹐禪淨兼弘﹐飛錫循方﹐化導緇白﹐特其無作無爲之遊刃﹐爾適至鐔津劍津﹐凡立赤幟﹐不知幾幾。復於慈心三昧中﹐憫及水陸飛行﹐含靈蠕動﹐月啟放生護生社﹐故有放生所設焉。然亟於救生如然眉﹐而於法器未全﹐自可知也。爰夫叢林設焉﹐鐘鼓備焉。嗚呼﹗第以叢林云乎哉﹐在乎得人。鐘鼓云乎哉﹐在乎弘法。緬懷迦維靈鷲﹐大覺世尊凡啟法會﹐必先聲鐘集眾﹐震鼓登壇﹐直欲大地羣生﹐言前薦取﹐聲外知歸﹐剎那間從迷得悟﹐轉凡成聖﹐其名器之法利溥而且博﹐豈易涯量耶。所以祗陀園林擊鐘驗﹐嘗以顯聞性﹐耆闍崛山振大法鼓﹐弘無量義﹐皆萬古不磨之式也。玆庵當任者爲某某﹐乃其長序。均念旣忝後昆﹐當踵芳躅﹐陡然以圓通意造鼓﹐以生鐵心鑄鐘﹐不欲請諾﹐於獨力奏功﹐特願罄折於萬緣湊聚﹐觀其用心亦善矣﹐敢有髙明檀越﹐而勿忻然點筆樂助乎。余聞之甚喜﹐謂有叢林矣﹐有鐘鼓矣﹐於是不避無文﹐弁諸卷首。

修華嚴經疏

龍樹大師探取雜華小半部﹐於闐尊者譯成十兆百千言。震旦國皆是遮那身﹐東照房寧非華藏界﹐裝潢旣久﹐天絲錦綺欲成灰﹐歲月疊更﹐鼯鼠蠹魚將飽腹。朗禪者慨惜不勝﹐有意仔肩修補﹐檀越家慳貪自破﹐請從指廩開箱﹐知因報爾﹐好因緣必也。形端影直﹐種福還他多福﹐果定應響順聲和﹐閱此數言﹐誰不樂助。

中峯禪師示莊提舉法語跋

桐邑西北去半捨﹐有庵曰懷遠。中有師僧號中巖﹐與余爲同門兄弟﹐參請諸方有年﹐已肯歇足。一日偶於灰塵壁落間﹐拾片紙細玩之﹐乃幻住老人親書法語﹐貽余閱之。余曰「老人全書﹐葛藤滿架﹐何少此一段﹐特簡之廣錄中﹐竟無此語﹐尢爲奇﹐故珍藏久矣。」適許翁二居士過庵﹐結七日禪限﹐合掌乞爲開發﹐余舌且禿﹐喉且啞﹐借此支應一上。二公見之﹐不覺驚喜﹐便命壽之碔砆。嗚呼﹐一盲引眾盲去也。

孝廉蘇門黃居士書佛果老祖示士大夫法語跋

佛果老祖望臨濟十一世也﹐宗門傑出見地超卓﹐故其應機開示﹐如明珠走盤﹐活脫自在﹐直捷痛快﹐覿體指揮﹐所以交接士大夫法語盈牘﹐豈有限耶。今摘此一篇﹐勘破世故﹐親切簡淨。可謂善說法要﹐𨿽然也是一期方便﹐猶粘唇齒。在乃者居士﹐欲得覷破風塵﹐要做當家種艸﹐直須鶻眼瞥地﹐空裏翻身﹐透出古人圈繢﹐坐斷報化佛頭﹐便能於八達大衢要關﹐把斷棒喝。古今呵罵佛祖﹐不妨道普明不知好惡﹐說長說短﹐道雌道黃﹐錮鏤人家好男好女﹐作生死業﹐在那時普明只得放爾出頭去也。然𨿽如是﹐有个鈍斧子杷柄﹐猶在普明手裏﹐若道得一句子親切﹐兩手分付。

題血書金剛塔

熙公何人哉﹐得幻三昧力﹐視身若泡影﹐視血若唾沫。奏刀非肯綮﹐運毫等風疾﹐文不加一點﹐字不著一畫。卽爲書是經﹐而亦名是塔。揭起鈴鈴風自喧﹐珊瑚燦爛夜光寒﹐石人無夢曲肱臥﹐明月嘗來寂寂看。

蟹石架錄

突起哲人﹐幻出奇祥﹐何山之靈﹐蟹石是藏。少加良工﹐自然玲瓏﹐眼布四圍﹐水泄俱通。從古迄今﹐稱蟹石架﹐形名未興﹐毫沒縫罅蟹。不見蟹石﹐亦非石形﹐名旣興證龜成鱉。

經櫝銘

維此廚牘﹐亦隨事名﹐卽理元空﹐能貯契經。形固寂默﹐熾然闡揚﹐稽首名器﹐卽大寶王。

眼鏡銘

拈起者个光明﹐顯露大地纖塵﹐盡教勘破。

送僧可行腳

杳杳欲經未行路﹐腳跟一步何愁破﹐瓢破衲盡風流月﹐中形影弔物外水。云儔杓柄東西長﹐與短隨深隨淺溪﹐頭目前無意目前﹐收稻香千頃綠﹐煙冷萬家秋。

和蘇長公二月賣新絲五月糶新谷詞韻

恨造物兮太不公道﹐人世偏有榮枯﹐我生田舍桑柘與犁禾﹐幾見年來少穗﹐箱廩盡徹底虛無﹐男和女家親幾个﹐爭得好支吾挨過。春二月預賣新絲﹐權將口糊﹐又怎待延遲﹐成熟秋租﹐插秧已貸新谷﹐誰知我情劇心刳﹐嘆前因習成﹐苦楚終日急波波。

鴛湖用禪師住福建建寧府普明禪寺語錄卷下終

建寧普明鴛湖禪師行狀

師諱妙用﹐號鴛湖﹐鹽官鄭氏子﹐生於萬曆丁亥年十月初七日酉時。少惡葷﹐茹志慕拔俗﹐年十二投興善寺﹐禮濟舟爲師。十七剃髮﹐每念生死無由脫離﹐往謁車溪無幻老人﹐請益參究之要。卽上徑山侍南明大師。一日偶閱思益梵天經﹐有省﹐呈偈﹐南見而呵之﹐遂不作偈頌。後見白雲端提五祖﹐明得下載﹐淸風始脫﹐然無礙。庚申秋南病篤﹐舉香嚴偈問師。才擬開口﹐南震威便喝。師復擬開口﹐南又喝﹐師乃點首﹐南卽付以偈曰「無傳無受法﹐無傳無受心﹐付與無手者﹐掣斷虛空筋。」復囑曰「汝當操守﹐向後得一个半个﹐庶續斷橋一脈﹐亦不負先人付囑也。」而南示寂﹐師治後事畢﹐惟杖笠隨緣﹐枯淡自若。或水邊林下﹐或單丁魯庵﹐或引退於霞幕﹐而人莫能測。乙亥禾郡石蒼曹侍禦等﹐以普明延師主席﹐幾一載竟拽杖入閩﹐晦迹吉陽山中三載。庚辰春建紳朱聯嶽黃蘇門以師禮﹐同眾請住雲峯普明﹐時衲子輻輳﹐師與勘辯﹐總無契者。辛巳冬石雨和尙﹐領諸檀懇爲開法﹐師不得已而升座示眾。舉揚南大師未了公案﹐閩中緇素咸仰尊之。廉憲闇齋黃公作別﹐問臨行一句﹐乞師指示。師云「三千里外﹐逢人不得錯舉。」壬午示疾﹐索筆書偈曰「生也錯死也錯﹐鐵獅掣斷黃金索。」擲下筆云「咄﹗」遂寂。時崇禎十五年十月十一日辰時也﹐世壽五十有六﹐僧臘三十有九﹐嗣法弟子三人。遵遺命穸靈骨於本山﹐齒奉歸塔興善寺之後。師行履超卓﹐柴骨淸臞﹐出入有度﹐談笑以時﹐故學者多望崖而退。其有一知半解者﹐總不肯許也。今略述其梗槪﹐使後覽者﹐知師之珍重如此。

金明小師悟進拜狀

福建建寧紫雲山普明堂上傳臨濟正宗第三十世鴛湖用禪師塔銘

吾槜李金明寺堂頭介庵進禪師﹐奉其本師鴛湖用和尙語錄行狀及轢嚴居士所著玄微老人傳﹐臯亭虛量明禪師所著法門顯微錄﹐來屬埽道人勒銘窣堵﹐以識不朽緣。疇昔鴛和尙與埽道人﹐在白薴普明廢剎中﹐早以佛法相見﹐落艸盤桓﹐非一日事能爲。末後表章者﹐非埽而誰也﹖介師旣同一初元禪師﹐從滄桑兵燹中往還數千里﹐賫負靈骨歸禾﹐復從馥生馨師﹐白生開公卜地建塔﹐於興善故剎﹐以究竟脫白。初因在鴛師﹐則返本還源﹐在介一兩師﹐則孝持道本﹐可謂善繼善述矣。埽道人備閱傳狀﹐而見鴛師之道解﹐更閱顯微錄﹐而見鴛師之道行。古宿云「行解相應﹐方堪作祖。一知半解﹐何足爲師。」若鴛師者﹐修證俱到﹐行解雙圓﹐是不可以無碑﹐又從上無趣空無幻衝南明廣三大和尙﹐並有語錄行狀﹐授受淵源﹐而衣缽已彰﹐金石未勒﹐更不可不詮次顚末﹐而合爲之碑﹐其文曰﹕

鴛湖和尙﹐法諱妙用﹐字玄微﹐父杭州海鹽鄭公啟儒﹐母陸氏。髫時性茹齋蔬﹐喜親三寶。年十二出家﹐禮嘉禾興善寺濟舟爲師﹐十七剃染卽知有向上一事。時戊申歲﹐南明廣禪師得法於無幻衝禪師者﹐其初亦從興善剃染﹐適曳杖自徑山還故剎﹐師一見心企﹐曰「乃今得所皈依矣。」卽隨侍詣雲棲受具戒。南明回徑山﹐師旋走車溪﹐謁無幻師翁請益﹐參究禪要。次年春南明同聞谷諸師﹐結禪期於徑山。師晚參聞舉木樨香話﹐自此發憤忘寢食。是秋徑山請車溪無幻主法﹐未一載幻示疾下山﹐命南明繼席﹐警策倍至。師一夕閱思益梵天經注有省﹐卽呈無生偈云「鐵壁銀山誰敢摧﹐賊身驀地拶將來﹐相看原是舊相識﹐當下慚惶笑臉開。」又云「歷劫多年窮苦事﹐風光流得到今朝﹐笙歌車馬門如市﹐內院依然鎖寂寥。」南閱之﹐痛加訶叱﹐乃誓不作偈頌﹐單提本參。辛亥冬師與雪嶠信大師圍鑪﹐次雪云「雪獅子向火意旨如何﹖」師云「露雪頷之。」壬子師在禪單﹐愈憤勵痛念生死﹐每坐香畢﹐見分齋果﹐哽噎不下﹐輒避單後。癸丑南下山﹐掩關臯亭永慶寺。師爲護關﹐四載曾不少懈。時雲門湛和尙﹐開堂於嘉禾東塔﹐師往謁問云「目前無法﹐意在目前﹐作麼生﹖」湛云「聞你令師要出關耶﹖」師云「不是目前法﹐非耳目之所到﹐又作麼生﹖」湛揖云「請出﹐我要止靜。」師便出。﹝丙辰﹞龍居起禪期﹐請南出關主之。時石雨方禪師參南明﹐師與同遊白下禾城﹐甚契。戊午秋南恙﹐作師侍﹐湯藥三載無倦色﹐值南下山﹐因就醫禾城祗陀庵。一日舉香嚴偈問師﹐師才擬答﹐南便喝﹐復擬開口﹐南又喝﹐師點頭下淚。南卽囑付偈曰「無傳無受法﹐無傳無受心﹐付與無手者﹐掣斷虛空筋。」復囑曰「汝著力操守﹐向後得一个半个﹐不負先人付囑耳。」未幾南示寂。此鴛大師入室得法機緣也。若其從上源流機語可類記者﹐則自斷橋倫禪師始分。斷橋與雪巖欽同出無準範禪師之門﹐並爲臨濟兒孫﹐均系佛祖慧命﹐非旁正絕續可容邊見者也。自無準付斷橋﹐法偈云「眞理直如弦﹐何默更何言﹐我今善付囑﹐表心本無得。」斷橋付方山寶以下至無趣空﹐十傳付囑法偈﹐具載燈錄中﹐無趣付無幻衝云「師傳拈花宗﹐示我微笑法﹐親手轉付汝﹐持奉徧塵剎。」無幻付南明廣云「得本無所得﹐傳亦無可傳﹐今付無傳法﹐東西共一天。」此鴛大師從上得法來源也。若夫師嗣法後之操履﹐善藏歷﹐始終之潛提密行﹐則更有可紀者。師當南寂時﹐主後事畢﹐𨿽承重付﹐終不自肯﹐幽寄澹漠﹐住靜霞霧山者久之。一日讀永明偈云「化人問幻士﹐谷響答泉聲﹐欲識吾宗旨﹐泥牛水上行。」遂得脫然無礙。又閱白雲端﹐提省五祖演因緣﹐始明下載淸風。時雪大師以舊約招住徑山千指庵﹐師卽往同住三月﹐值上弦夜看月次﹐雪指月云「這半个那里去了﹖」師良久云「會麼﹖」雪云「也只得半个。」師云「這半个那里去了﹖」雪亦良久。師云「也只得半个。」相與大笑。甲子春下山﹐回興善掩關二載﹐聞密雲悟和尙開堂﹐金粟師往謁云「特來親覲。」密豎拳云「見麼﹖」師云「見。」密雲「見个甚麼﹖」師云「大家在這里﹐密休去。」因請師爲首眾﹐期滿退隱長水魯庵疏籬敗屋﹐獨居兩載﹐日披麻布。伽黎沿村持缽﹐遵七佛儀式﹐平等教化。飯時必施禽畜淵魚﹐爲說戒法。二時施鬼神﹐食尢謹。師善病體不勝衣﹐然自處極泊﹐饋供果者﹐未嘗私食文錢﹐水腐蒸餐四日﹐茶必重烹﹐載曬足裹破衲之餘﹐臯亭量公以新裹足布進。師云「檀信敬心﹐尙難消受﹐況同衣乎﹖」量爲汗顏再拜﹐自此亦不妄制新衣。有某師拜送香金﹐師正色卻之。復移住鴛水桐月庵﹐卽今萬如禪師如如庵也。萬初年亦脫白興善爲師髙足﹐與師先後同爲大善知識﹐上溯南明﹐而三師住鴛水數載﹐此鴛湖之號所自始也。時許孝廉振侯一輩﹐擬爲結社參。禪師以平實策進﹐不應多事﹐謝之。崇禎庚午辛未間﹐轢嚴居士大參恢復白薴普明寺廢址。蓋石晉天福年間﹐普明禪師道場有牧牛十頌﹐自爲十圖。雲棲大師爲梓而傳之者﹐卽其所建梵剎地也。轢特求眞參實悟﹐老成持重者﹐植竿開荒﹐見師形灰意冷﹐接機穩貼﹐乃捐貲構靜室。同郡紳曹侍禦石倉黃給諫闇齋譚水部埽庵﹐彊師住錫主持。爾時狐兔縱橫﹐雀鼠構訟﹐愛者勸師遠引。忌者懾師宵遁。師獨利害不攖﹐屹然無動。俟風波旣息﹐乃拽杖赴閩﹐則丙子秋月事也。師匿迹建寧吉陽山三載﹐孝廉黃蘇門朱聯嶽一輩﹐訪道及之﹐率眾就紫雲山破寺基重建山門﹐請師揚化﹐師因號其寺曰普明而開法焉。此不忘槜李普明因緣﹐隨處示現之義﹐亦猶疇昔之易號鴛湖也。闡化未幾﹐百廢具舉﹐石雨萬如兩禪師﹐時並主閩剎﹐相繼請師升座﹐因訪石雨於靈峯諸檀護﹐咸集請升座。舉拂子云「會麼﹖卽心卽佛猶是淆訛﹐非心非佛可無趨向﹐不是心不是佛不是物﹐穿花蛺蝶深深﹐見取不得捨不得﹐不可得中恁麼得﹐點水蜻蜓款款飛。普明恁麼舉揚﹐挀著靈峯癢處﹐憶知拋家散宅﹐闊步大方﹐峭巍巍孤迥迥﹐淨裸裸赤灑灑﹐踏倒諸聖頂﹐把住要關﹐有時把住有時放行﹐有時把住中放行﹐有時放行中把住﹐還知栴檀林裏純是栴檀﹐獅子窟中無非獅子麼﹖眾中有伶俐漢出來道。普明無端露布靈峯蘊底﹐山僧但向伊道﹐秪因曾與同牀睡﹐是故深知被底穿。」卓拄杖下座。師自開法後﹐得法嗣三人﹐爲雲峯鈞介庵進一初。元囑付法偈曰「沿流一段事﹐竟無頭與尾﹐付與師子兒﹐哮吼滿大地。」師初住閩普明時﹐卽有限住三年之語﹐果如所讖至。壬午孟冬示疾﹐告眾云「大凡禪眾辭親割愛﹐饕餮信施﹐皆賴三寶之恩光也。上者參禪學道﹐次者乘戒俱急﹐又次肯心辦行﹐其餘碌碌不足齒也。病朽亦從个裏過來﹐今𨿽風火將散﹐乃得覷破一機﹐不被昔緣纏縛﹐且道病朽一機作麼生﹖道。淸風雁落聲聲羽﹐秋雨梧桐脈脈山。珍重。」復索筆辭眾護法云「貧道昔年曾在祖庭﹐聞生死二字﹐乃是禪之骨髓﹐到這里禪也不可得﹐生死也不可得。今將風火解散﹐惟剩普明禪寺。原是眾護法所成﹐今原付與眾護法。諒靈山付囑必不忘也。謹此謝別。」遂書偈曰「生也錯死也錯﹐鐵獅掣斷黃金索。擲筆一喝而逝。」時崇禎壬午十月十一日辰時﹐距生萬曆丁亥十月初七日酉時﹐世壽五十有六﹐法臘四十有四。埽道人嘗論﹕得法禪那﹐密行尢重四祖﹐旣嗣祖風﹐攝心無寐﹐脇不至席者六十年。五祖亦謂﹕受衣之人﹐命如懸絲。元叟端禪師﹐詔住徑山﹐歷年最久﹐至寂滅無一夕解衣而寢﹐豈徒以嗣法行化爲勝任﹐而自愉快哉。顯微錄中記師書法蒼古﹐嘗寫華嚴般若大乘若干部﹐凡紙筆裝潢之需﹐曾不錯用﹐零星殘紙作稿乃焚﹐未見片字狼藉﹐具見一機一境﹐無非古佛用心﹐與夫不矜細行﹐終累大徳者。霄壤懸絕至於力挽頹風﹐深幾韜寂﹐來去自如﹐尢法門中百世師表也。是宜爲銘銘曰﹕

斷橋石石中鐵﹐車溪水水中月﹐煉石補天天不闕﹐指月印溪溪不竭。可使捲石﹐當岱嶽之峯。涓滴浚曹溪之泬﹐咄咄興。善剎代有墮地﹐獅瘞無陰陽穴。車起鴛湖振長源﹐橋接普明輝古轍。

順治甲午長至日欽命國子監司業兼掌祭酒事前戊辰二甲進士工部虞衡淸爽司郎中大理寺左寺副

曹溪憨祖弟子福徵道一居士埽庵譚貞默槃談撰

