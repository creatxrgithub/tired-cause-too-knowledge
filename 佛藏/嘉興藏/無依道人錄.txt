嘉興大藏經無依道人錄

序

居士而荷擔法任者。於迦文之世有淨名。於達摩之世有楊炫之。於馬祖之世有龐蘊。宋元以來。名卿哲匠。或奕葉相承。或拳踢互應。語載傳燈僧史。昭昭然不可誣也。其卓然而傑出者。如何密庵付法田素庵。素庵付法緇流。衣缽相繼七葉而愈光蓋佛祖之所重者在法。法之所在。𨿽總持尼淩行婆兪道婆輩。舉足以顯揚提唱爲千古偉人。至今存其語言。如金鎖玄關。得其蘊者謂之眞參實悟稍一疑滯。則銀山鐵壁聳之。面目前矣。此無依道人之所以承先啟後獨擅美於今日也。道人爲世名儒。腹笥百城。風範一世牙軸之嚴。整子裔之誦傳鄴架王庫。殆不是過及其棄公車而圖佛乘。若將以天假之年爲法門作於城者備美之地必言到而行隨之富有日新孳孳不倦宜其法源壽域岌嶪汪洋矣。道人多著述。辯博典故。則有鑑燦芳摹諸書。宣揚教海則有法華金剛諸注。游泳藝林。則有孔孟周易諸解。流演宗乘。則有指南醒世諸刻。莫不珠燦玉輝。洞徹源底。至於無依一錄。則道人之現居士身而闡揚少室不傳之祕者。故其爲語去華存實去囂存朴不然博雅。如道人豈不能剪削雕刻爲趙華葉龍以炫耀人耳目如近代之宗匠云哉道人蓋深悉大法之不在形言。不過聊爲指注以廣化同流耳。於是更念授受之不可自我而斬然也。垂絲擲釣。乃有衝浪如錦鱗然者。故慨然以千鈞之任付之。道人可謂不負佛祖與本師而爲傳燈。會中人矣行見燈光剎影亙世無窮又豈特密庵之七葉而已。

時大淸康熙歲次丁未七月旣望南村嗣祖沙門僧鑑拜撰

無依道人錄

武原無依道人徐昌治覲周甫著

南村釣雪氏僧鑑刪定

嗣法比丘超悟錄

付法始末

此道人自敍其入道之由。與付法之所源起也。道人爲老參鉅儒。文集而外有語錄。語錄得法後之所著述也。故敍道人錄者。始之以付法之顚末。而偈與頌次之。敍與志又次之。書與記又次之。故凡語句之無關於佛乘者。槪不與錄。而道人汲汲爲法之心。於是乎純一不雜。卽爲道人之後者。亦可知所取法矣。

僧鑑題

余自少至壯。日以佞佛禮僧爲第一義。而未嫻於法。迨戊辰。隨僧濟公謁密雲老人。命名通昌。時老人王化金粟。法道初辟。予𨿽聞提撕。茫茫不知落處。閱己巳庚午。老人出山。石車禪師嗣之。此年餘始齋僧施茶。石師時過余。荷其策勵。一啟口皆鉗錘𨿽不能洞曉。然心未嘗不殷殷向往也。相與▆閱春秋。如同一日。石師順世。法堂席虛。戊寅秋。因率諸檀護公請本師費隱老人繼席。冬杪。卽有查姓偸葬粟山頂▆一事鄰近百人。眾共擊逐。遂遷怒寺僧。鳴官彺逞費老人曰。堂頭事也。與眾何預。單身對簿。適大雨。余冒濕。拉同袍。挈庠友。代白署篆魏公祖。魏躬迎本師入賓館有加禮焉。狀牌立銷。次聞府間有行。余入禾謁當事。一一冰釋。叢林鞏而法幢振。此實始基之。己卯。密老人以天童事故出山。抵白下。予致書寧波馬總臺爲之婉達諸當道﹝語載致馬書中﹞事旣調攝。老人擬歸天童。路經禾於余隨本師往迎。蒙入金粟山。聚談數日。受命輯辟邪集一帙。老人蓋深知昌之衷曲素直。故以此書委托如此。庚辰。冊務浩繁。本山飯僧田。曁寺基約百畝。余集收字圖七甲代爲免役。壬午大荒。余手捧缽盂。募糧募金。殫厥心力。所獲旣丰。稍稍活眾。癸未。猶未稔也。勸緣如之。甲申。助買南房數間。助買園地二畝。年齋僧二次。乙酉迄丁亥。本師赴天童。請百師處首座寮。爲弋人所慕。戊子。有不利老人者。浪傳金粟爲天童下院。老人不平。不遠千里。親詣金粟。徹底澄淸。余於气勝者。調以禮義。勝者浹以道。彼此矛盾便休。餘力議嘗住不可一日無主。遂率眾檀護。合愛憎共筮之韋天。得百癡禪師繼席焉。本師因有不遇明公威徳重。幾乎梵宇艸芊芊之贈。嗣寧波歉收。天童窘食。四方餉饋。皆餘一人徧叩鎭官護送開船。搜搶𨿽至。毫末不動。此蓋明明天助。非人力也。又有達人作用不尋常。手眼髙明見大方之贈。庚寅。余壽老人於福嚴。相訂同遊雲間。約略五燈正續蓋五燈一書。自紹定至今。四百餘祀。纂修無人。僧史闕略。老人遠溯迦文。以至己身。輯匯成書顏曰嚴統。命百癡兄董其事。而予與同門李公士材。實始終之復苦刻資莫繼。其續燈五卷。二百二十餘葉。余獨力刻成。辛卯秋。一友以乃公曾售田金粟。拉知戚與百師議贖。余曰。君之父產不可棄獨。不爲百師地乎。此田百師祖業也。亦當相體。權宜者。內取六畝。退作加價。畢竟虧損常住。於心弗安。余將附近金粟田六畝補之。事𨿽名爲常住。實所以安百師也。後百師以他客行諜。拂衣出山。違予初心。故田亦不補。百師出山後。法道淩夷。而此山遂成郵遞裨販所矣。壬辰暮春。費本師過余。集米百石。余送至徑山。盤桓七日。古今機緣。頗多商確。因嚴統未竣。又助刻正本百葉。及著徑山誌序。老人喜而賜杖。且銘諸杖曰。覿體現前。描畫不得。妙運超方。了無羣惑。指點人間。疏通正脈。又書贈曰。立地頂天一丈夫。儒宗釋典旨相符。年來體道深深喜。宜把瞿曇擔子扶。余婉笑辭曰。髙天厚地之恩。敢同木石。竊念閉門造車。出門合轍。謬許肩荷。幸脫羅籠。老人欣然曰。不惟其名。惟其實。便是竿頭更進處。遂贈一號。號無依道人。嗣後益蒙垂注。辭之不得。至丙申春仲於虞山。維摩室中受付囑焉。

偈頌

余晚年入道。宜綮自修。遇古人之善言懿行。有合於本分中者。時爲拈頌以自寫所得。𨿽不敢名爲了手亦不甘自蒙蔽以少昧其生平。故自得法以至今日。卽茹齋盟佛。分置家業與諸兒輩。存此已往之年。以報佛恩。宣法化。更不復預人間事矣。偈與頌𨿽不文。姑存以正諸同志者。

脫家

斷情須鐵漢。勘破鑪中雪。欲了何時了。一決罔不決。

釣雪鑑曰。截鐵斬釘。手親眼辦。非大了當人。不能作此語。他日續傳燈而集著作。只此偈可當之。

分家示五兒

初祖一花開五葉。予家內外喜同轍。庭前各衍舊風雲。笑傲乾坤展大業。

百癡元曰。西來大意人人有。誰家竈內火無煙。

參學

了知佛法無多子。切莫依稀辧朱紫。說到無言可說處。當天明月非關指。

百癡元曰。悟眞言的。大有過人處。

護法

法周沙界賴人傳。徧地紅鑪熾火然。更藉添薪蓮社侶。人人出手護眞禪。

釣雪鑑曰。不惟自護。且教人護。佛法從此不衰矣。

本師輯五燈頌以記之

不分東土與西天。法脈相承那用參。有正有旁須驗過。當前一指是司南。

天王傑出又天皇南嶽靑原各續芳撥轉云礽當日謬於今正派凜如霜

薪傳燈續信奇哉明眼應須契本來瞿老非前今豈後任人衍法任人開

五峯金粟出天童缽缽相承奕葉隆透得室中無味話曹溪未到路先通

費老人曰大有衲僧气槪。

和普明禪師牧牛圖頌

未牧

頭角未露一聲哮自在縱橫去路遙黑白始分牝牡相生來柔順長靈苗

初調

順性今朝也受穿何煩童子又加鞭繩頭在手隨時轉到處風光不用牽

受制

踏著溪山便騁馳朝行暮宿緊相隨休貪水艸東西路奔走能生兩足疲

回首

捩穿鼻孔始回頭不是天生稟性柔早晚加鞭還策勵煙雲客路莫停畱

馴伏

不分內外與中邊束縛無拘意灑然信步行來皆坦道騰騰任運漫勞牷

無礙

萬別千差性本如超羣惟此總無拘一身負荷皆全力本分何曾有欠餘

任運

息肩還得臥雲中渴飲饑餐處處同物我盡捐知解淨本無南北與西東

獨照

法外無心心亦閒不畱轍迹在人間揚眉瞥爾開雙眼照徹銀山鐵壁關

雙泯

隔墻淸聽絕無蹤形影孤寒照碧空但見皇封成一片稼苗不犯艸叢叢

釣雪鑑曰提唱本分顯露▆▆日久功深一此不懈覲翁其眞牧牛者與梁山普明大有知音矣。

閱世有感

人世難逃受苦煎那從火裏蔚靑蓮瞥然充溢天池水徧界光華享大年

次韻示諸禪客

滿眼祥光礙膺絕塵勞堪嘆沒休歇三三兩兩气吞吳各吐珠璣如落葉

贈金粟百禪師卽次前韻

煆煉紅鑪火不絕一丹到手羣情歇等閒拈出好風光抹殺西來駕一葉

除夕

世途擾擾竟何之欲了弗了了亦癡个事不隨華歲去剎那千載阿誰知

歲朝

萬古恆嘗一旦新物華搬運舊時春韶光𨿽向人情換不識何人契本眞

元旦步沈菁莪韻

紛紛慶賀古今然孰溯淸流返濁泉獨有達人明本質歲華不攺永堯年

四威儀

山中行八十气盈盈略彴分明都歷過後架洗腳別有因

山中住面壁意專注階前立雪安心時風吹壒歸何處

山中坐瑞艸敷猊座法輪轉展樹下垂一指拈花眞笑破

山中臥雞足何時寤袈裟守護百千年覆去翻來獨唱和

釣雪鑑曰四威儀頌石屋髙峯錄中有之蓋林下人工夫無處不在故作此以驗其底蘊也覲翁年甫九十而不衰更能於日用中檢點若此且其爲語儼然本色老衲湔滌文人習气殆盡非工夫純粹者詎易臻此。

胡宣子詰祝仲基本分內有偈無偈話艸答

偈到忘言思慮絕不通一綫怎休歇試看曉日麗中天光明何處不漏泄

又

有無不爭好與醜本分豈人所拘守單刀直取顏良頭百萬軍威都了手

望日遲明

光射帳中非是月禪機達旦轉超越參得心空及第歸何如不第且休歇

無依道人昌傳南嶽正宗三十五世費隱容老和尙法自丙申以來參透自己無悟無迷爲法求人如饑如渴肩擔十年靡刻弛遇緣一旦始欣傳徹見綠野上人諱超悟誠信端愨寸步罔越謹守旣有餘恢拓無不足遂以拂子一握囑以表信偈云。

佛祖淵源流脈長燈燈續焰法輪揚探籌從不分緇素甘露重開轉澤梁

又勉勵一首

徧野郊園有腳春綠云靜靄任天眞身膺法道無餘事力挽頹風是至人

和吳萬爲誦百和尙出山韻

去來何用毒相攻室內操戈總是空曳屨飄然擎日月達人何處不潛蹤

堪笑時人眼不開妄仇龍象攪獅臺佛家自有安身法枉伴浮棺去復來

粟山延藏百餘年經到俄聽有訕傳共爾一身爲去住情狂端不識眞禪﹝是日予適請藏經至﹞

云迹深藏匝竹庵祥光紫气繞澄潭宗風動地無髙下瓢笠隨身有指南﹝百師時憩錫梵勝庵﹞

孤云兄繼百和尙住持金粟作偈相招次韻答意

忭舞淸規髙百丈驚聞灑掃舊苔痕風光到處皆流映莫使孤輪旦復昏

答蔡子榖送木老法叔入院偈

金粟堂中老國師陽春賡唱正其時當年同調今非昔早不推心漫怨遲﹝附原偈﹞

﹝大唐國裏無禪師花發優曇古佛時孤掌何如雙拍板秦溪擊楫勿遲遲﹞。

頌本師費老人

道脈千秋仗仔肩。光輝徧界我翁宣。蓋天蓋地奇男子。亙古亙今大聖賢。不誇神駿支林重。已占蓬門竺國先。從此相承師範遠。英英繡虎解忘筌。

除夕次韻

一年光景去如梭。隔歲銅催又若何。斗柄光從五夜轉。書云節又四旬過。含元殿裏笙簧沸。野老村中爆竹多。獨有至人回造化。此時也唱太平歌。

挽破顏和尙

振鐸吾鄕十載余。婆心一片更誰如。三秋猿哭秦峯冷。一夜鴟鳴法席虛。腳下仍多獅象侶。寰中剩有水雲居。依然此日瞻遺範。腸斷魂銷孰念余。

挽百癡和尙

等閒擲去杖成龍。嘆息斯人不再逢。佛法我慚張運使。文章君是悅雲峯。方欣念載知交舊。詎意孤龕雲霧封。剩對西風揮老淚。昏衢光燭與誰共。

立夏日登淩霄峯

踏徧松杉路側崎。諸峯頂上摘芳蘺。靈禽力弱蹤難到。道叟情狂策縱隨。洗硯池中弔蘇子。棋盤石際探芝眉。淩霄登盡空雙眼。匝地宗風歷攬奇。

金粟百癡禪師曰詞端旨確骨古調淸當與師川大年輩並垂不朽。

月影

午夜流光光映身。當頭照見人非人。階前云度添長蔭。臺上花移舞短紳。來去依稀漂白浪。晦明仿佛露淸神。柳梢描出娑婆像。斜望西樓焦兔眞。

步潛夫李年兄梅花韻

消息單傳雪嶺神。繁華刊落露淸眞。馨香一段含生意。冰骨千秋顯出塵。月夜欹斜疑碧漢。壠頭疏放笑徵人。自從瞿老親拈後。在在分明總是春。

步子建王年翁晴泛韻

碧水韶光劈面開。滄溟西泛一葦來。吳山勝境翻新象。春洞桃花麗舊苔。寂歷禪心推拾得。逍遙千古頌浮杯。吮毫難寫坡堤意。策杖還誇曼五臺。

拈頌

釣雪鑑曰拈與頌唐宋諸大老舉有之張無盡托缽頌蘇長公上佛印頌計國夫人念經頌張拙秀才悟道頌大略不事雕飾直寫本色心印心法印法也他如圓悟之碧巖萬松之評唱言深意晦隱索深鉤使淺近人莫由窺其邊際無怪乎有少林提唱諸公從而義理之也覲翁學佛而能以平易之詞指示後學心法雙彰語默路絕眞可與唐宋諸君子握手矣。

打牛卽是打車卽是公案。

頌云把柄都在手縱橫得自由纖俱淨盡何處覓車牛。

趙州勘破臺山婆子公案。

頌云婆勘阿師不在驀直州勘婆子不在臺山各勘本來面何曾別問津。

牽牛向溪東放不免食他國王水艸向溪西放不免食他國王水艸不如隨分納些些公案。

拈云本分一著一生受用不盡惟隨分而納方免非分而營。

自從胡亂後三十年不曾少鹽醬公案。

拈云將謂有本可據調羹尙少滋味在。

如人上樹口銜樹枝手不扳枝足不踏樹樹下有人問西來意不對則違他所問若對又喪身失命公案。

頌云句下無生忍臨機藉指南西來恁麼意開口告人難。

有句無句如藤倚樹樹倒藤枯句歸何處公案。

頌云擬議卻從言下起倚墻傍壁轉轉生直得有無雙遣葛藤斬盡馬前相撲一倒便休休休含元殿裏覓長安作麼。

今晚一覺睡來日是新年公案。

著云曙色未分人盡望及乎天曉也尋常。

果悟則一一不著問人而自明公案。

拈云千峯勢至嶽邊萬派聲歸海上是他家里人方諳這般說話且道那个是家里人良久云又來問我那。

僧問慧力昌禪師云佛力法力卽不問如何是慧力昌云踏倒人我山扶起菩提樹玉林別云喫官酒臥官街當處死當處埋木老人拈云髙髙山頂立還他慧力昌深深海底行須是我報恩法兄始得但一人入佛而不能入魔一人入魔而不能入佛老僧則不然山月如銀牽老興閒行不覺過溪西。

頌云識透上頭關鐵鞭都打碎呵呵呵人我不容立菩提何處栽魔佛亙古判優曇火裏開。

圓悟老人答大慧有句無句公案。

頌云描不成兮畫不就黑白分明絕體究相隨來也話更奇飛鳥歸巢各依舊。

禪如大海將缽盂盛得些子公案。

西江漫誇一口吸缽盂如何難測海不會个中吞吐意忖度短長眞可慨。

寫懷

無手人打無舌人無舌人連忙道个不必槪觀僧俗兮暴殄眞不必世趨如是兮冷眼亦不必

別古

泥佛宜慶水蕩漾波光彼岸砥

金佛宜度鑪赤心片片印森羅

木佛宜度火爍破乾坤照今古

﹝覲周目趙州三不度予謂三宜度蓋古人委身飼虎懸崖畢命與夫析骨還父析肉還母俱以大休歇顯大神通則三佛之度正三佛之妙用云﹞。

靜觀﹝二首﹞

未生前事未生了未來後事未來了現在十方云去去有何不了待人了

世緣日日增百歲不能了識得無干涉自心先了了

步韻贈禪堂云庵侄

物換時移不記年逆順從無兩樣天水平石出非無會雨驟龍翔別有緣羨侄番新品古宿節承訪舊話眞禪垂手鬧市如山靜樹下閒行何不然

和韻贈蓮社心源法師

我昔親承瑞燭來蓮花三度火裏開自慚無徳當靈應何意蓮社燦錦臺佛室輝煌呈彩色禪燈炫耀啟聖胎彌陀處處勤指引爲報西方淨土階

毒蛇世尊惡毒蛇阿難﹝俱答顧來初問﹞

兩兩提撕情未瞥福堂追繹太分別不思本分眞空體勤求儆語怎休歇

乾矢橛

矢橛何曾值半文將來擬議有何情佛法無多原平等濁自濁兮淸自淸

庭前柏樹子

眸迎柏子最分曉覿面相呈眞湊巧佛本無前亦無後囫圇吞棗知者少

和顧來初立夏送春韻

歲序如梭去不畱夏景初賁春未收冷暖𨿽向人情換衰旺豈因代謝愁密密生意隨時轉隱隱禪心始復周盡知梅蕊消息好誰道荷畔吐香稠

代漚天法兄募米偈

道髙何慮生不辰休嘆禪和篾束身杖駕瓢囊光日月法弘遠近震天人塵塵歡喜開生面缽缽頻添賴巨仁莫謂一漚酬有限化躋光天徧屆春

顧來初求不二門答云

不二無門徑尋求亦無途自心能了悟復何一與多

齋單

覲周日語云人無壽夭祿盡則亡現前所見如乙未年王玄冶賈惺常賀仲嘿吳聖水及大侄伯玄同時相繼而歿此諸君子年尙可延食正饒裕而一時奪則奪之昔凝觀寺僧法慶開皇三年造夾紵釋迦立像髙丈六功未畢慶遂卒其日有寶昌寺僧大智死經三日而蘇白寺僧云於閻羅王前見法慶甚有憂色少頃見像來王前王遽走下階合掌禮拜此像像謂王曰法慶造我功未畢柰何令死王顧問一人曰法慶合死未答曰命未合終而食料已盡王曰可給荷葉俾終其福業大智甫說令於凝觀寺看之須臾之間遂見法慶蘇活果蘇後喜餐荷葉以爲佳味及啖餘食終不得下像成之後數年乃亡如是莫大功徳料盡則死轉給則生可見多食不如少食濃食不如淡食也予自丙子除暮侍立父側父云我睹此分歲品物件件欲得而啖之竟若不容我啖者予聞而刺心二十年如一日今於八月十五日靜室落成禮誦法華尊經梁皇寶懺告申茹素隨著四弗箴曰弗旨弗肥弗營弗暴庶幾哉弗求多便弗少弗求濃便弗淡無弗可以自勉無弗可以勉人正是紅燈焰焰空熒擾急急回頭早是遲。

﹝日濘耕叟吳憲跋﹞

﹝閱覲周居士此文勝閱雲棲戒殺七則因憶韓晉公滉有吏司冥錄一日對滉云凡人食料具有記籍二品以上日支五品以上旬支六品至九品季支平常人歲支滉詰以我明日所食幾何吏曰但不可泄漏食品已定遂密寫禦前食糕腹脹黃昏啜橘皮湯二盞啟看一一不謬數之前定如此今人不能戒殺爲口腹故然滋味於我至輕性命於彼甚重識得祿盡則亡四字尙敢再窮水陸恣殺業乎馬冏伯云昔萬羊丞相李徳裕食至止少百羊遂戒殺偶人饋百烝羊𨿽堅辭竟數滿不祿﹞。

勸勉內人並悼亡

苦海無邊佛爲度彼岸登兮孽不墮意中了了斷諸緣有何功徳不負荷

錦繡世界一時收逍遙路上別有秋大地山河包不盡个事承當永不休

一生行履汝周旋笑談因果在目前登時撒手分別去畱下福田事事全

內助去矣我形單好比麻油樹上攤願汝會得祖師意只亦陶然免涕潸嘉興大藏經無依道人錄

無依道人錄卷下

武原無依道人徐昌治覲周甫著

南村釣雪氏僧鑑刪定

門人弘量記錄

五燈嚴統序

粵自三教行而禪道至今日甚盛矣然禪統至今日漸淆矣費隱本師有殷憂焉去秋未赴徑山時九月旣望自福嚴抵禾招餘同詣雲間館於小昆山房與士材李居士將舊本五燈推詳授受根究來繇抉從前之疑窟訂向後之信傳光明正大爲開辟來佛教流通一大準則至洞宗如淨以後非無續刊然而影承響接較儒家之魯魚亥豕更甚流而至評唱訓詁之差訛咸得竊名正統殊增浩嘆餘三人矢公矢愼溯源析流采集五卷皆百禪師苦心徧索手錄成帙者比時深憂任事無人募資乏力余目擊心賞慨焉擔荷束捲南還輸金購梨鳩工寫劂旋到金粟與百師又加釐剔親爲較仇朝催暮逼至春初竣業而後喜可知也共前翻刻計二十五卷總顏曰五燈嚴統玆秋孟徑山老人寄士材序文至閱之朗朗揭日足令售贗鼎者緘口余不諳且不文竊於命名至意不能嘿嘿而處於此何也西竺五印禪脈也東旦五葉禪宗也一分爲五𨿽百千萬億會歸一元則正統當核五肴於一則建幢立法漸至不可思議則閏統當稽況別戶分門慮不無長短簧鼓則合而分分而合之統當辧夫核也稽也辧也皆嚴也嚴與刻相反而毋縱毋濫非我是人非以爲嚴余幼習儒曾選刻歷朝鑑燦典則芳摹經書二指行世可不負儒長而從佛未登賢書之籍先廁密室之名亦爲選刻諸經指南髙僧摘要醒世錄法華經卓解金剛經會解數集今費老人與百禪師前引後接左挈右提事事相扶心心相印个中旣通消息功名等若浮雲遂棄公車猛圖佛乘所以玆編合掌承當跂足立就執鞭從事以心之所欽樹天下萬世之防敢曰有功於禪庶幾不負禪云。

序徑山誌﹝壬辰新夏日書於雙徑畱玉樓中﹞

天下名山惟徑山形勝鐘靈獨異天下古剎惟徑山叢林帝寵獨隆余素心慕未一登覽喜費隱老人主席玆山因五燈嚴統鳩工未竣過余相商鹽城之士大夫諸善信若赤子久失慈母各負米供養須臾而累百石費老人曰歲儉荷蒙多助心殊弗安不五日而旋旆余不忍遽爾分袂一路伴行至槜李先大司馬元仗兄曾孫輩攀畱齋嚫捐粟盈秉抵塘棲沈姓者裏糧以待纖纜而贈其至誠感人隨地輸將如此四舟銜尾梯航而濟亦不五日而入山但見諸峯環拱秀采疊呈夾道皆參天古木密布俱插地新篁蒼蒼欲滴翠翠若流勢似奔而紋回形似伏而神聳應接不暇靄色可餐將入門而羣賢屏列於巖側及登堂而龍象交參於庭前余迆邐於後睹此肅肅威儀整整法幢而後知有其人而山始靈有其法而人始重非偶然也甫憩息間費老人持徑山誌稿示余陡誦因具悉國一祖師欽開山時神龍獻地而井樹隆千古菩薩現形而巨石喝三塊代宗皇帝賜號禮同弟子名臣三十二皈依稱列門人徳宗璽檄憲帝碑銘生而望隆九重沒而流風百世後𨿽名師輩出芳躅漸稀迨二十世而大慧禪師復振前徽爲此山中興法主縉紳入室有無垢不動諸軒衲子坐夏計一千七百圍繞佛法冠天下聲名溢京師出山入山無攺節賜紫賜號有餘裒綱要五冊詔入大藏卓哉盛事誰堪媲美幸元叟端禪師值至治壬戌徑山虛席宣政行院奏請補住璽贈金襕袈裟適道家言上章謁▆天帝爲選徑山四十八代住持天閽不開正符其數師朝京夢山潭龍君持金匙舉食食師主法席十八春秋亦其讖也自玆南楚禪師而下月林禪師以上計八十七世歷唐宋來一毀於慶元己未住持元聰新之兩災於昭定癸巳淳佑壬寅無準禪師營之及云妙髙之世至元乙亥己丑疊火屢捐衣缽悉力營構盡更舊規稍稍安居明正徳以後越今幾二百年主席不定宗乘久虛去來者等若傳捨負隅者認爲故居玆順治庚寅費老人赴眾檀護之請來主斯席以實心行實事絕無人我是非以道力轉法輪具見超佛越祖目擊宗祖之逼處西偏也爲之建祖堂於殿之左不忍碩徳之無稱於後也爲之建名宿堂於殿之右方丈窄隘創於殿東亦規模不得不如此初非居求廣也以山之靈振老人之法以老人之大機大用煥目前之五嶽淩霄法席有餘燠山色有餘輝座下英賢振鐸諸方大剎廣布聲施咸以祖宗眞血脈滴滴流傳宜其開拓宏而垂休遠也余徧陟峻絕遠眺層峯不覺泫然淚下憶先君資善大夫星魯公年逾九旬時頌此山爲佛窟而弗克躡足二先兄大司馬忠烈肩虞公拉餘同遊竟王事驅馳杳焉賫志余𨿽不顧身家疏聞當寧上贈下蔭際此一遊一不遊能不撫心長嘆長兄光祿型唐公登眺尋龍胍髙低俱置不道能臥遊諸勝然兀坐蓬窗余儒而釋者也佛門大事外無大事竊欲以昔日靈山會爲今日徑山會舉四十九年吞吐未盡之機緣仗費老人重重拈出余則以今日維世心印昔日維摩法舉八十七代住持已成之公案俾余不肖一一追扶近閱老人進山法語如追回臨濟家風捩轉列祖鼻孔尊宿當年如寶集無窮三昧潑空流等語不覺鼓掌大悅庶幾哉撐天立地於今見繼往開來永賴之謹序。

百和尙全部語錄序

宗門之語。語法也。正所以語心也。蓋此心法。不容擬議。不容限量。審時度節。隨因溯緣。或語地。或語人。或語語。或不語語。乃稱獨步者。曹溪而上。莫以諭其前頌開來者太白而下。反若窄其緒。而不知語𨿽不同。心無二心。法無二法也。惟心法昭。而筆墨皆生動。齒頰皆馨香。我法兄百翁。悉備而光大之。有才而若無才。具識而若無識。捷得心印而若一無所得。廣傳賢聖而若一無所傳。恂恂然一舉一動皆實心。一咳一吐皆實意。眞不可語。何嘗不語其似者。似不可語。何嘗必語其似者。語所當語。何嘗不語其眞而似。似而眞者。語所不當語。何嘗必語其眞非眞。似非似者。總之千百年之血脈。流傳於此一語。千百世之肩荷。弘護於此一語。此而猶得謂一人之事業乎。此而猶得謂一世之文章乎。吾披閱再四。爽焉若失。西江之可以一口吸也。茫茫大海。亦復如是。東山之可以小魯登也。巍巍泰山亦復如是。吾深羨其如是。竟不知其何以如是。建瓴之水。萬里濯足。倒峽之勢。千仞振衣至於靜裏傳響。冷地發焰。尢在善解者迎其刃焉。

辟邪題詞

余佩服儒教。攻苦有年。蓋通晝夜寒暑。而行住坐臥於此中。方以未得理道爲憾。忍聽邪說亂之也哉。日兢兢焉以一善之得。一隙之明。急爲傳布。嘉與流通。何帝典王謨。名臣烈士。貞夫節婦。不一一表章於帙中。迄上古中古。當時君相。丰功偉業。咸密密裒崇於言外。無非以大經。大法迪人心而開人目。使異說不得乘而中也。偶於中秋。偕費隱禪師。連舟詣禾。迎密老人。見其案前所列諸書。若痛斥夫邪教之以僞亂眞。貶佛毀道。且授儒攻儒。有不昭其罪。洞其姦。彰灼其中禍於人。流害於世。胥天下而膺之懲之不已者。南有宗伯。北有諫臣。

疏論其猾稽蠱惑之姦。已稱直窮到底。閩諸君子。浙諸大夫。侃侃糾繩。夫以技炫巧以利誘愚。口誅創異。筆伐黨同。何啻張膽明目。至於雲棲有說。密老有辯。費師有揭。邪之不容攛正也。纚纚數千言。佛與儒同一衛道之心矣。費師又慮巧僞易滋。除蔓匪細。不合諸刻。揭諸塗。使人人警省。在在聳惕焉能戶爲說而家爲諭。因以數帙授昌治編其節次。臚其條款。列其名目。一種憂世覺人之苦心。洞若指掌。一段明大道。肅紀綱。息邪說。放淫詞。較若列眉。於中刪繁就簡去肉存髓。凡一言一字。可以激發人心。抹殺異類。有補於一時。有功於萬世者。靡不急錄以梓。

百癡元曰。追金琢玉。字字光鮮。溯本窮源。言言慨切。一以維持名教。一以輔弼祖庭世道人心。裨益豈淺淺哉。子輿有言。吾爲此懼。閒先聖之道距楊墨放淫辭。邪說者不得作。於覲翁見之。

序雲濤集

黃檗隱元禪師。費老人法嗣也。其悟道則有行繇。其建幢則有語錄。不具論。祗如負擔走天童。登祖堂掃祖塔。渡江而北。詣金粟覲師。不肖始得一接色笑。見其巍巍器宇。稜稜俠骨。滿口珠璣。徧體徳業。而後知身任道法者。如山之峻。如海之汪。未易測度髙深也。未幾振鐸福嚴。結茆爲廬。問道環堵。不肖於庚寅夏。壽費老人於此山。而具悉其澹泊平易。不擇地而引掖如此辛卯冬。良上人捧師雲濤集募刻陡誦。一字一眞金。一語一至寶。如復轉檗庭之淒涼。甘如飴。倏焉盛大。履如素。點綴十二峯於紙上。人得披捲而領略。剖示十四景於目前。隨在借諭以顯眞。此津梁筏也。此指南訣也。余喜而捐貲相助成帙且爲一序顚末。凡寓目者幸弗以寄情適意爲一時酬對選勝之書。而作文字會則幾矣。

題靈師語錄序

捐金建庵。供養大善知識者道眞也。命名直指。廣示人心見性成佛者。徑山老人也。奉法惟謹。守先待後而提唱宗乘者。老人法嗣靈嶽禪師也。余於鹽官領其披膈。心爲向往。玆於雙徑接其謦欬。益切神依。似不能嘿嘿處此。然而不能無慨於今日也。有等認唾餘作生涯。珍糞團爲至寶。弁髦一切。我慢上人。呵呵鼠喫貓兒飯推枕落地時活潑翻身轉一句半句從何著乃誇多斗靡。謬認見過於師。不顧籌可入室。而止取肘滿縱橫。回思築拳脇下。轉師黃檗者。究成往事。一似主伯家。以亞旅爲勝。朋黨中。以羽翼爲先。那知壯士展臂。獅子遊行。渾身脫落漆桶底。窗欞怎過水牯牛。接引一淆。則龍蛇雜進。若廟若祠。盡做開堂勝地。擎拳豎指。便稱說法宗風。承當旣謬。演法日卑。嗚呼。鴛鴦繡出從君看。金鍼終不度與人。遠之遠矣。自此而依稀仿佛道場。便滋圖利。徇私外護。如缶醯黃蚋。聚之有酸。盲以引盲。僞以附僞。彼此相蒙。日淪污下。祖庭誰爲撐扶。宗綱立見頹敗。此皆旁蹊曲徑。舉光明正大直截現前之道。而故違之。宜老人有槪於中。汲汲指點而庵稱其名。靈師步趨其內。舉揚个事而名踐其實。正是象王行處絕狐蹤。一堂授受有的據也。昔庖丁批卻導款。一朝解十二牛。而刃若新發於硎。竊於靈師有厚望焉。𨿽然。余亦多此一番饒舌。墻外鳥啼聲已碎。盡在搖頭不語中。是爲序。

百癡元曰。鬧熱時病中。一帖淸涼散。

序寫峯

天下叢林皆善知識說法度人之地恬退者必藉靜室爲憩息其未出山者亦每構一椽創一址長養法幢嫻習矩矱爲他日大行廣布之始基如示方法侄本師費老人之孫。孤云兄之子也。建剎於鹽之北關外。新篁密插。古柏髙擎梅環於左。水流於右前有雉堞。後有勺居。東濱大海。西峙浮圖。毛父母寓目心喜題曰寫峯明明祇樹園而不寫明明捨衛城而不寫。明明阿耨池而不寫。明明竹林精舍而不寫。而所寫者峯也。豈以東南之秦駐稍遠西南之紫雲尙遙必欲東北起一層巒西北障一天塹而百鳥銜花之異竟在指顧間乎。一峯而該千峯萬峯。萬峯千峯而統於此一峯。俱無暇論。總之有竹有梅。有泉有石。界東藩爲佛室。邈西捨若云居。海濤與梵音同韻。松風與林吼齊聲。莫道閉門不是深山也。

釣雪鑑曰。奇巧疊出。是蘇黃小品中最佳處。

法華經卓解敍

諸經皆修行軌則。獨法華妙義。殷殷開導。殷殷示方便法門種種曉諭。種種現接引神力。務使未信令信。未解令解。未善生善。已善增長。豎窮三際。橫亙十方。在在醒人敬禮。處處肅人遵奉。借權顯實。而實之眞體。躍躍在吐露間。懸一通三。而三之指歸隱隱在趨步外。予年屆八旬有五。精力日憊。資用日窘。回思大恩未報。駒隙空延。急集法華諸論。而天臺智師之科注爲詳。師詮藏。通。別。圓。四教而藏中菩薩乘。槪隸爲小。不無遺議。復檢淸涼國師小。始。終。頓。圓。五教。揭其全宗。細將七卷句爲逗。節爲解。一登繕帙。便付剞劂。彷昔賢豪。秉燭夜遊之意。亦俾速於披閱。心目蚤豁。如杲日麗天。萬象靡不領其光。荷其照。此經分疏明了。自軌軌他。或得有功於法寶。有益於人心。有利於天下後世焉。若介介擬議於如何妙法如何蓮華。是不覷透本根。徒枝尋葉摘。奚補哉。

金剛經會解了義序

予於戊辰燕邸考授別駕時。誦起金剛經。閱今三十五載。口爲誦而心無解。欲以不解解之。初非此可解。彼不可解。又非有可解。有不可解。竊嘆義味。何如是深奧究竟。無淺如何有深。無顯如何有奧。大而世界此也。細而微塵此也。明明可舉似明明。無可舉似繁而生類此也。約而四相此也。實實有系屬。實實無所系屬。法可說而法原無法。並說亦無說。物可度而物無其物。並度亦非度。上而授記無授記。下而受持無受持。中而演說四句偈。無從而演說。諸相不立。歸於無我。造作不生。泯於無爲。總之。無可住之法便無可住之心。有住而無住之心卽是不降而降之法。故護念非不諄切而去來坐臥先無定。付囑非不叮嚀。而夢幻泡影誰是眞。予徧搜諸解。俱不過會文潔義。尋章摘句爾已。於其中煩者汰之。訛者訂之。晦者醒之。倒者整之。前後呼應者暢其詞。虛實轉變者通其意。謂直溯靈山會上。覿面吐露。覿面稟承。世尊不說說。須菩提不聞聞。阿難結集於儼然未散時。而會取當日情景。余則何敢。若以堅利諭金剛。余則曰堅莫堅於此心。利莫利於此信法之心。心光卽是佛光。人人有現成般若。證佛不如證心。在在有捷徑六波羅蜜。至於非名是名。正第一義難形容處。如雲日出西方夜落東。桃花雪白李花紅。何獨不然。

資聖募建雲水房疏

法門功徳。齋僧爲上。而接待行腳。使至者如歸。又齋僧中喫緊事。近法兄破堂頭。闡化延納。四方參徒。食訖卽去。以無安單也。玆山東客僧。傳正。號澹庵目擊屋窄地寬。發願叩募啟建數椽。一以便雲遊往來。一以專學人觀聽。因此僧系先胞兄肩虞公。巡撫山東時曾爲屬吏。遇亂長剃。籍此功行。以了夙緣。浼予弁首。予已住靜南郊。一切付不聞不見。因以此僧懇請之故。及與破和尙來諭。辭之不克。聊爲捉筆。所謂供養百千諸佛。不如供養無心道人。特以告諸具眼者。

重建眞如塔疏

按忉利天城東有佛發塔。城西歡喜園中有佛缽塔。城中禦駕園中有佛牙塔。至阿育王造八萬四千塔。敕閻浮提及於海際。城邑聚落。滿一億家者。卽爲立塔。此時欲得舍利供養。遂將四部兵眾。至王捨城。取阿闍世王佛塔中舍利。又取七佛塔中舍利。以金銀琉璃玻璃筐盛之。復作八萬四千寶瓶。以盛此筐。從來舍利有三種。骨舍利色白。發舍利色黑。肉舍利色赤。後孫權時。沙門康僧會。極言舍利。應現無方。權曰。何在。會曰。佛神迹感通。祈求可獲。權卽委會求。經三七日。至誠禱請。遂獲瓶中。旦呈於權。光照宮殿。權執瓶瀉於銅盆。舍利下衝。盤卽破碎。權大驚異。會曰佛之靈骨。金剛不朽。劫火不焦。槌砧不碎。權使力者盡力擊之。槌砧俱陷。舍利不損。光明四射。以是知建塔難得舍利又難。今又節法師。重建眞如塔。殫思締造四層。工程浩大。又三處得舍利五顆。因緣巧湊。出自天助。豈人力哉。丙申春仲。詣鹽西林庵開講楞嚴尊經。募諸善信。隨緣喜捨。以竟前功。洵是垂絲千尺鉤還曲利物多方語帶悲。若不體究說法本意。恐說者說到盡未來際也說不了。卽聽者聽到盡未來際也聽不了。故行到水窮處。還當坐看雲起時。願令如幻如夢之眾。特發如饑如溺之心。圓成如金如剛之塔。方爲烈焰堆中撈得月。否則趨向眞如亦是邪。

釣雪鑑曰。文節只造一座塔。覲翁便現出種種塔樣。文節以土木瓦石爲塔。覲翁以筆墨心華爲塔。且道誰優誰劣。具眼者試定當看。

塔塘橋序

聞之檀那六度。利濟爲最上乘。故造殿裝佛。𨿽不漏因。非見世事。繄渡口灘頭。絕流斷岸。雨夕風辰。黃昏午夜。行人天塹。彷徨苦海。所謂人天路上。現前功徳。惟此特著矧塔塘橋匪僻處一隅。鹽邑抵郡固取道。而七壤萬靈。率由利涉。陡然缺陷。插翅勿能。胥溺是懼。此住持道人海澄。宏願遹新弗憚五體投地。借筏彼岸也。我父侯快閣劉公。俠骨慈腸。生秉慧根。性具上器。規政罔不嘉惠氓庶。此舉慨兪所請。捐廉爲厥指南。俾眾生同脫迷津。悉躋覺路。則又不寧嘉惠餘鹽。將闔郡諸壤。咸利賴焉。余慚襪綫能弗仰崔嵬。以足髙瞻沆漭而神遠乎。頃歲凶粟踴。朝夕不遑。余亦何敢向窶子爲不情語。語夫素封家。與其積之不散。何如擲其必朽。造乃無量。昔人竹橋渡蟻。食報鼎甲。夫蟻猶異類。善且天知。救我血气膚髮。更當什伯。𨿽然卽不食報。見險道化金城。沙界盡攸往。必多歡喜趣。然則宰官居士。隨其產力。或出金錢。或輸子粒。共作歡喜想。𨿽寶筏金繩。篾以加玆。余不文爲募引緣。亦推廣父侯徳意。而爲大眾勸。並爲海澄道人勸。但得己心堅似鐵。他心𨿽鐵也須穿。

送寧波總戎馬冏伯書

老親翁榮轉南中督。府方出奠海國。旋入衛邦都。事業文章。古今來不少槪見。弟辱在最契。雀躍胡可言諭。未審何日錦旋。弟當走武林。道傍。摳迎。把晤。玆有啟者。弟月之望。於禾幹晤天童密雲老和尙。談及老親翁。崇禮護法稱誦謂再來人。近因彼處一士夫不合。飄然出遊。曾無系戀。今又爲海道王老公祖。慰畱肫懇。使命交臨各邑鄕紳。致郵盈案。和尙慈悲忽發。歡然就眾請焉。總之有道之人。去從皆理。喜怒無私。弟皈依已久知莫可效贊嘆。但願臺駕將發時。一俯臨其地。便足重山靈。至若挽轍之道臺。乞揄揚其休美。勸其永作鎭護更望臺晤撫臺。備言和尙之品行與化導。委委王法佛法。相爲表裏。使秉鉞者亦起敬心。一二鑠金。遂不得乘而中焉。老親翁之種福。與維持調護者而俱深也。第一腔熱血。不覺言之娓娓。

木老人北遊集中

上問老莊悟處。與佛祖爲同爲別。老人云佛祖明心見性。老莊所說。未免心外有法。古人判他爲無因。濫同外道。

上云孔孟之學。又且何如。老人云。中庸說心性而歸之天命。與老莊大段皆同。予因眾議稍窒致書老人。乞將段皆二字。易不相二字。便見孔孟與老莊大不相同。老人復書不納。箴云。世上皆知孔孟不可及。予一人何苦爲他出气。爭个落處。諄諄尋孔孟落處。那如汲汲諦審自己落處。況天地開辟。三教並興道本一致。教立殊途。遊夏不能贊一詞。予又何必置一喙。有不明處不妨疑著。有不到處不妨歇著。種種辯說種種枝節。

釣雪鑑曰。凡人不識自己。所以不識孔孟。不識孔孟。所以離枝脫節。並不識佛祖矣。三復覲翁語。使人眉舒神豁。

辛丑年紀事

繼和尙之住金粟也。殉一人之見不謀於眾。不聞於鹽。奔走當事。爲壓服諸護法之計。且繼公曾受托。許藏老人嚴統版八百餘塊。及攜板至靈巖。悉送杭州銷毀。未免老人介意。因授遺稿。有二刻布告十方但此嚴統內。前四卷末五卷。皆昌治捐資刻成。以此推敲進院。遲至六月十五。方孺對張侗老召認。刻還我板。因於十三十四日。那金購一新做塔樣。小而精巧。此時河涸。止可力蕩。復捐工費作料。匠人刻字人寫字人。一齊入山。造成費隱容禪師舍利衣缽之塔。明尊舊住持也。車和尙靈骨塔先居東首。此塔居西書一扁燈傳處。塔成之日。適堂中末法老僧。不喜老人建塔。破口背詈。塔成後。此僧經行塔院。一跌而死。豈非天有威靈乎七月。造老人像入祖堂東邊。置一大扁。張侗老題贈光。前裕後。昌治跋語顏額右曰。老人住持金粟。十有一祀。兩值歉收。珠桂維艱。缽盂再弄用飽禪和。困而益亨次逢鼎革。人心惶惑。左右棘荊。老人晝夜綏戢。內外訓諭。漸得平安。危而益定。戊子出院。徧請鹽城紳衿善信及大眾。卜請住持百和尙於伽藍神前。一聽龍天推出。公而益普後住天童。住徑山。住維摩。住福嚴。時刻以金粟爲念。身遠而心益親。今屍祝祖堂。理固宜然。

﹝中一間密老人。東次間費老人。西次間車和尙。三位廚像莊嚴煥發。▆治生歡喜心。因援筆而賦二聯。浼幹和尙大書於柱。父父子子。一條白棒接人天。中興濟北宗風。兄兄弟弟。兩道寄眉掀日月。式擴越南法象。時千峯息幹示方爾微兩子一孫送像歸家歡敍拈偈﹞。

﹝畫艇停橈泊佛門。髙臺三座映乾坤。八人賓主襄師事。斗室時披肝膽昆。﹞。

釣雪鑑曰。金粟爲祖宗法窟。無論創自赤烏之年。其來已久。卽密老和尙以至於今。燈傳薪接。亦五十餘年於玆矣。住持此席者固難。護持此山者更難。覲翁以大公無我之心。扶滹沱單提之令。俾危者安。斷者續。自非具大願力。大手眼。曷能始終若此。觀辛丑記事之文。具悉其婆心苦衷矣。

歷敍一生艱苦

予大父。誥贈資善大夫兵部尙書。定溪公。生予父最晚。予父亦以仲兄貴。贈官如祖。初則蕭然淸儉株守士也。舉予時。父年三十有六。母年三十有七。同胞八乳。予第六乳也。前兄五。間一畱一。予與三兄。次第相接。後又生弟。父母以予適逢間數。昕夕憂危者六年。訓讀皆口傳。未嘗寓目。七歲卽隨父館於硤石鎭陳嶽雲鄭吉山家。課而不督。至十二。尙未開經。或咎太遲。父輒鳴咽。對云一年未出痘。一年不責以成人事。及十三見痘。父母憂危特甚。時值歲荒歉。無力延醫。遇渴則療以黃連遇瀉則餵以肉果。合家痘殤十三人。而予獨全。皆吾父慈念殷殷。有格上蒼也。十四五時。閱文試筆。便曉播弄。隨父館於浦漾黃九臯家。與陸葆老總丱會藝。砥礪鼓舞。頗稱相愜。次年隨二兄館於橫山張紹南家。與張睿老。朝暮相見睿老尊太孺人。極重師傅。隆賓客歲時供饌頗丰。旣而試苦府關。幸杜父賞識。獎借郡侯。得同沈菁老遊泮其年跨鳳。適遇二兄鄕薦。髮妻許。克勤克孝。克相予讀。無珥可脫。無生可謀。祇以紡織微貲。恪供堂上。及睹二兄之褒封。而後知口腹之承。𨿽歡小孝爾。予意欲成其大者。更攻苦罔懈。冀就厥志。己酉長男乾貞生。壬子不與觀場。退而結网。寒暑弗轍。甲寅錄科。宗師周。擊節予文對七邑贊美。不啻舌敝。謂是秋定舉髙魁而四入浙闈。俱遭刖足。丁巳次子拱樞生。時先人分撥鄕屋。予爲欲依膝下。供甘旨。讓祖房於大兄。而卜居於城凡四易市廛。始構室烏龍潭西住之。辛酉三兒升貞生。𦇤褓甫三。而偶喪上有兩髙年。下有諸藐孤俯仰俱困。睹聞皆慘。萬不得已。續弦大司空康禧屠公之孫女。柔順孝敬。視前若出一轍。而寬和愛育。直泯然於前後際焉。是年四兒蒙貞生。冬杪先母黃太夫人辭世。值三先兄和州柩歸。連遭二喪。兄弟三人。煢煢奉垂暮嚴君者。十有四年。予一椽𨿽構。產止數百。小試覺利。而大試輒鈍。苫塊餘生。選刻鑑燦。芳摹。書旨者。無意靑紫也。庠餼可捨。貢銜可考。而不卽安府倅。實不願一生窮經。竟登榜外戲場。爾二兄備兵漁陽。一病幾殞。庸醫過表致虛。柴蓮老驟補患結。予適到二兄執手流涕。口啞不能言。予兩者皆排。拜禱於天。筮得七日來復。勿藥有喜。靜伴七日果愈。代爲料理軍政糧儲者浹月。皆當今浙閩總督陳公祖。時在道廳。一一文移。商略批發。入都未期輒遇兵困。仲季兩兒。不候平寧而急返。一甫八齡。一甫十二。予明爲之喪。膽爲之裂。究獲抵家。張用僕承值之功。沈宗老提挈之徳。不容泯也。邸中楚囚相對者。吳石老。陳芳老。錢貞老。楊泰老。四人耳。辛未二兄量移武徳。監軍入萊。拜巡撫命。予適取道東省。方伯勞金老。目擊時艱涕泣而談。予忘其爲書生而慨焉。起澄淸天下之志。一時知有兄。不知有身。知有國。不知有家。舉向來兵家之積獘。與目前掩敗之覆轍。縷縷指陳。歷歷證據。南大冢宰謝珍予疏。一字不增減直達睿聽。濟南道葉。憂予危予。發爲白。冠爲掛。二兄竟以身殉城。予護兄家眷南還。卒得上褒下蔭。藉此舉也﹝揭並疏附後﹞。每見父愁日形於面。百般承順。終怏怏不樂。心口自語。安得有繼武者。俾冷淡世情。不至當吾身而親見予聞言鼓奮。卽以誦讀當色養。誓不梯榮南國。不爲順親誓不焚膏刺史。不得回天。負擔走秣陵。入試時。主內簾者。丁蔣兩老師。秉公持正。同坐同閱。予房師易六房吳也。得予捲。大爲踴躍。手不停批。口不停贊。呈送兩師。兩師曰。機沈養到力厚調古。掄元之作。急中。卽此便是天相予處。卽此便是予得天以挽親心處。報捷之夜。吾父莞爾笑曰。癸卯。親見二兒浙榜標名。癸酉。親接四兒南闈報錄。今而後喜可知矣。丙子。因居窄。復式擴於楊橋之北首。菊月父躋九帙。子孫家屬以千計。稱觴階前。陶然樂也。交冬。漸減飲食。予心憂之。不赴公車。至丁丑仲月五日。坐臥自如。忽發暈逾晷。醒而取誥命軸。交冢孫伯園。值伯園侍衛京師。呼僮。一一展而授之。燕語自若。恬然而逝。予與大兄。哀毀絕粒。柰人事雜稠。不克雞骨支牀。勉爲哭泣備禮。越二載。安厝大蒲山之巓。遺產。四分各受蕩田百畝。遺衣。悉賚戚友之不給者。予伏而思曰。賢父賢祖。不得忝列。俎豆於心。何慊遂殫心力。叩諸當事。凡三詳三勘。論定而後得。府縣並祀鄕賢。此庚辰三月。正五兒頤貞所生月也。甲申。神京破。六月嘉興破。八月鹽城亂兵鼓噪。府堂一炬登燼。延燒鄰房予家止隔一弄。天反風。幸而獲免。筮得城外西北吉。卽出北門。到朱年兄修老家。次日到新行崔寧侯家。念三日凡旅泊於丰山間者。大半遇害。予鄕居。資釜器用舟楫。盡失一空。十月還城。食物用物。件件購辦。男衣女飾。一一不周。予嘆曰。巢破偶存。復認安居。丁散偶聚。復珍眷屬。口經食貧。復圖飽腹眞。大惑不解之人也。庚寅。憩郊園。適文節教師。在梵勝講楞嚴。朝往暮返。大有會心。覺數十載全身護持金粟。皆外護。非內護。猛然心徹宗乘。身擔佛法。未離世而竊不卽世。𨿽居塵而志不染塵。灑灑落落。笑傲園圃。如費老禪師。百癡禪師。題園韻。予和曰。富貴非吾願。花鳥聊適觀。斗居堪容膝。種地不求寬。戴笠幾忘暑。披裘可禦寒。髙賢時下榻。論古有餘歡。九月。損貲助。刻傳燈嚴統五卷。辛卯竣業。親爲之序。復蒙費老人以偈與拂親承手授。因念肩任之重。遂將目前居室所有悉分而給諸後人。因著脫家分家二偈。此身泊然。淸淡孑焉。赤條所可信者。此中曾不壞。今更自承當。回視得子而教。子長而婚。四成立者。各靑其衿。三拔貢。五肄業太學。頗知自勵。乾貞娶州守朱葵老女。孝廉如日姊也。舉孫一秉節。丰山罵賊烈。死不啻奇。男子續配許。庶生孫一。拱樞娶北兵副郎胡孝老女。舉孫一升。貞娶陳子老女。孝廉子木公繼女也。舉孫二許出。蒙貞娶孝廉朱迦老女。﹝側出﹞孫一。屠出。頤貞聘癸未進士許元老女。﹝庶生﹞孫一李出。五姻之費固已不貲。一生課讀婚嫁居住財用之累猶可言。心情之累不可言。處順境而支撐猶易。際逆境而湊泊更難。予苦也哉。有此身之爲苦。今樂也哉。無此家之爲樂。前後若殊觀。身世總一視。天勞我我奉之。天成我我凝之。過此以在。未之或知。

附疏稿

南京吏部尙書臣謝升等謹題爲東事敗壞已極有聞不敢不告伏乞聖明速賜乾斷以救咽喉重地事臣等接得山東巡撫徐從治胞弟徐昌治揭帖爲姦弁賣國督師欺君萊危已極拼命直陳事據毛經魁賀允道云系胞兄從治同登萊巡撫謝璉萊州差出眼見督師劉宇烈屢次捷報皆屬欺誑萊必破滅敢冒死陳之胞兄從治初奉監軍命於正月二十五日八萊城二十九日奉巡撫命於二月初一日在彼到任適湊總兵王洪早懷異心與總兵楊禦蕃尋釁生非紮營窵遠禦蕃血戰洪竟坐視不救以致營兵四五千人一哄奔逃楊總兵止帶回家丁二百闖進萊城卽遭圍困賊架云梯擡板門盡力攻打城上亦盡力防。

