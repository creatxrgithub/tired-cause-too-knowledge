嘉興大藏經牧雲和尙懶齋別集

敍

牧師出世以來住古南最先予咫尺裏居從遊服教閱十餘年不才駑廢愧於本事少有請益師知予夙習所存每示作詩文相勸誘也逮後予自粵嶺東西鴻魚闊好師每吳門上下金玉嗣音繼予賚捧長安量移岷蜀往返京口尋師鶴林未期之間遂得三過一日霽雨秋涼登髙杜鵑樓次供茗之暇翻帙巋然維師語錄而外別集種種具焉考夫單提拈頌從上相沿觸緒篇章諸方不乏維理絕於名言旣殊本末苟情存乎藻繢奚當妍媸然而淺深之致見矣大小之數分矣世有讀斯集者以師爲宗工將永明之錄覺範之傳寒山石屋之詩軌轍相方以師爲文士亦陶王白蘇之間位置攸在予嘗聞世俗文章家有私議之者矣曰吾於牧師姑未言其他就其才多著述如此卽不挾策應舉第閉門著書當澤永畱名山也此則𨿽不知者之詬詈亦足以槪見云。

欈李王庭言遠敬題

序

詩文之在天地爛然如芳樹之花也無此則天地寂寂矣然花不擇地而妍或在華堂或在名囿或在深山幽谷花於華堂者富貴人之詩文也花於名囿者才士之詩文也花於深山幽谷者髙禪古徳之詩文也如謂髙禪古徳不必以詩文見長將使華恆嵩岱諸名勝但有古榦蒼枝無夭喬嫣嫵之植也有是理哉余少時見蓮池憨山二公著作每爲心折手之勿釋二公皆文優於詩近從牧老人遊畱連子墨更爲髙禪古徳之僅有間一唱酬往復不覺其膝之至於地也夫蓮池憨山法門導師擅長雅藻曷怪若老人則臨濟宗風以白棒喝天下之英靈語言已多安用文字然形上形下恃源而往有觸必應含毫伸紙忽詩忽文若山之出雲水之遭風層起疊生俱以自然入妙未嘗有意爲詩文而詩文之至者出焉其近體王孟也古詩陶韋也無韻之文洋洋灑灑又白太傅蘇端明亞也𨿽汲汲揣摩日從事於詩與文之專家未能或過嗚呼豈偶然哉端木氏曰夫子之文章可得而聞也夫子之言性與天道不可得而聞也張無垢論語頌則謂天道文章未始有分然則讀老人別集非讀老人別集也能聞其所可聞而其所不可聞者亦思過半矣。

欠庵居士朱一是法名恆晦拜撰

懶齋別集總目文部七卷卷之一論序記銘卷之二說題跋雜著疏榜卷之三傳志銘祭文卷之四書啟﹝上﹞卷之五書啟﹝下﹞卷之六雜牘卷之七頌像贊偈部一卷卷之八偈詩部六卷卷之九銅井時古南時﹝上﹞卷之十古南時﹝下﹞卷之十一古南時之餘﹝秋行鷹峯﹞﹝折蘆梅溪﹞﹝云在﹞卷之十二棲眞時之一棲眞時之二﹝海濱答詠﹞棲眞時之三﹝長夏吟﹞棲眞時之餘卷之十三興福時興化時鶴林時卷之十四天童時天童時之餘

懶齋別集總目﹝終﹞

懶齋別集目錄○卷之一文部﹝甲﹞論觀苦入道論序達澄昭公語偈序元白可公出山詩序鹽梅鼎公遊南嶽序木陳忞公回粵省親序魚喁艸序別刻古庭和尙拈頌序聽雲集序柴庵先生和池上來詩序宗鏡節錄序呂幼安詩艸序永安聞慧堂世系序殼音艸序竹杖序贈郁素修序鄭士敬先生六帙序以廬山摩崖石刻涪翁所書七佛偈爲山翁和尙壽序贈丁虞卿序記云浦上人書華嚴楞嚴二經記乾元庵圖冊記銘正觀堂銘震溪堂銘木樹根銘○卷之二文部﹝乙﹞說衣說警學詩說墮蜘說桲立字說玄佩字說鄰仲字說古求字說題跋重刻洞聞和尙語錄跋跋吳門杜子紆先生所書華嚴經第四十卷

跋一水上人書楞嚴經第五卷

跋顧敬修居士書法華楞嚴二經書盂蘭盆經後跋王兆吉居士書華嚴經題蔣伯昌書華嚴經題雨新上人書法華經題惺中上人書華嚴經跋云浦上人書華嚴楞嚴二經跋顧貞吉居士書法華經題朱明徵畫羅漢冊跋天童雲門永覺佛日四尊宿墨迹項孔彰居士求書神通變化四字跋書王景雍孝惠先生捲題張子聖源倚石揮麈圖冊書蕓居機公悼孫詩後書爭坐位帖書狄梁公碑刻後題蘭卷書陸包山畫冊懶齋印跋觀松雪硯記圖書古硯雜著雨窗閒話四則寫寄顧敬修壽生庵曉起得語三則畫示睿能禪子疏湛明禪人之江右持缽疏月印上人投老叢林疏四維寬公把茅疏供天臺阿羅漢及諸名山疏天臺文殊寺化供疏虞山興福禪寺復殿東舊產疏題修大藏經卷海虞建廣善禪院疏普見法門念佛疏虞山拂水庵建地藏菩薩殿疏嘉興眞如寺禪堂重建韋馱殿疏興化普潤庵募藏經疏天童鏡池老宿募修祖塔冊榜興福禪寺結冬榜○卷之三文部﹝丙﹞傳廣陵同人禪師傳靈巖戒雷法師傳生緣傳曹雲海傳志銘達澄禪師道行塔銘祭文弔蘇州寶光寺筠亭石林隱蓮三長老文告靈溪師文祭考澄宇公文﹝二首﹞祭妣文祭祖文祭兄伯澄公文﹝二首﹞告祖文○卷之四文部﹝丁﹞書啟﹝上﹞復梅裏王言遠孝廉答嘉善周君謨孝廉﹝一字西玄﹞答眾社長答許白生文學答周貞可文學寄太倉孫念莪封翁寄李曉令於白門示岫云西堂與中輝上座寄山陰祁驥超居士與周西玄﹝二首﹞與唐琪圓寄石幢禪師與黃介子﹝二首﹞復夾山林臯和尙與元白大師復黃介老答吳伯明與周貞可﹝二首﹞寄天童木陳和尙寄通玄林野和尙答慈溪白龍寺冰懷法孫與雪丆監院與完白維那與屠闇伯居士與倪伯屏司李與朱近修孝廉﹝一字養明﹞與黃介子居士與倪伯屏與屠範二道長與廣文楊公謝黃闇齋參政與倪伯屏與屠闇伯文學與吳伯明居士復虞山諸護法又啟復錢牧翁宗伯復孫光甫方伯復嚴子張兵部復錢嗣懿封翁錢嗣希進士復翁子安孝廉復孫孝若孝廉復錢西翰孝廉復陸禹舟陸定爾兩護法啟復毛子晉檀越復錢孺飴孝廉復破山西林隱谷禪丈復羅夢章道臺復陳平若禦史復鄔簡在孝廉復胡宅眾文學東顧敬修居士復孫孝若孝廉﹝二首﹞復孫非臺居士﹝二首﹞復虞山諸護法復孫非臺與孫孝若謝錢牧翁宗伯簡王兆吉護法辭孫非臺護法簡能仁木陳和尙復宛陵詹曰至居士復棲眞林野和尙復廣潤木陳和尙復興化護法寄雪竇石奇和尙與黎太衝長者復吳鹿翁相公﹝附表書﹞復孫光甫復孫非臺寄王言遠簡金壇蔣楚珍護法簡蔣虎臣太史簡興化吳鹿友相公寄李平庵文學寄詹曰至與諸千如待詔﹝一字合甫﹞寄吳伯明與王云來居士復詹曰至謝嘉善錢塞庵相公復黃坡蔡遁翁復柯敬明與倪伯屏與諸合甫與葛瑞五與葉嶽心與陸平叔居士○卷之五文部﹝戊﹞書啟﹝下﹞復京口鶴林諸護法啟復雪竇石奇和尙﹝二首﹞復溫州法幢大士法侄寄朱近修與範遵甫與周公貞復道峯木陳和尙簡姚益城中丞與五磊穎石法侄與超果破顏法侄與徐心韋侍禦與江寧劉覺岸居士與詹曰至寄祁驥超居士寄倪伯屏司理寄報恩浮石和尙復黎太衝長者復吳北海文學復屠闇伯復鄭子康復範子遵甫簡孫孝若護法寄嚴髫珠居士答陸葆翁復蕓居玄若老友復顧敬修居士復泯巖空林大師答鐘雪緣文學答呂幼安文學簡王念尼道臺答蓮花峯了源法侄與孫非臺東陸哉生復耿玉齊護法簡王念尼答玉峯玄佩二法孫簡韋海梁刺史簡耿玉齊道臺與李明遠文學與朱養明簡屠闇伯復李端維李武曾昆仲寄松陵包孝廉與錢福先民部與朱近修復南澗曉庵法侄復理融禪人東韋聲玉刺史﹝一半海渠﹞東耿玉齊道臺復五磊穎侄復王言遠復朱近修復柯敬明居士東楊九春府尊復白雲鹿門大師東馬培元護法東雪竇和尙復與麼時書記﹝二首﹞示石隱珍徒示西華瑋首座示睿能上人示印像知客示法平書記與詹曰至與徐心韋侍禦畱簡報恩浮石和尙與倪伯屏司理復金子乾居士與錢聖月居士復周貞可復翠微漢萍大師與達本長老○卷之六文部﹝己﹞雜牘與惟一禪師與鹽梅禪師答友與山中友人與婁江毆衝谷文學復昆山諸千如文學﹝二首﹞簡嘉善周君謨簡馮荃升文學簡吳伯明復張靜垣簡周西玄與吳君訥簡王言遠復兄與宋五陵煉師簡周西玄與丁方流文學與李曉令﹝二首﹞與吳門玄若師復吳伯明復李曉令寄靈章友人病中與李曉令與唐琪圓與道侶與王言遠與孫集公與李曉令復天童木陳和尙寄江陰軋明寺元白禪師與社友與沈傳中文學答李曉令復諸千如答葉嶽心答錢聖月與許白生文學與虎丘道侶與諸合甫與葛瑞五與葉嶽心與嚴髫珠與葛瑞五復松雨師簡空林大師示靈嶼上人寄沈傳中文學復姚江沈求如居士復鄭子康與李曉令復王侶石復李曉令簡鶴師與葉嶽心與髙靜之居士與雪丆首座與印像知客簡吳稚先居士﹝二首﹞與吳仲木與陸哉生文學與陸子念居士簡陸葆翁與靈嶼上人與香際上人與吳稚仙與徐非一復陸叔範居士與陸藎臣與陸平叔與範遵甫答鄭子康﹝三首﹞與隱峯侍者與廣潤木陳和尙與梅溪庵主與王侶石文學寄曉令諸郎君與商尊法侄寄極樂庵懶石監院簡庉村浮石和尙復錢聖月簡周公貞與範遵甫﹝二首﹞與朱近修與法平書記簡木陳和尙簡報恩浮石和尙與玄若禪師﹝二首﹞復周靑士復王薇垣與錢聖月與朱近修東鶴師兄與陸葆翁﹝二首﹞○卷之七文部﹝庚﹞頌雪竇石奇和尙書華嚴經頌四大家書華嚴經頌﹝有序十一首﹞普陀山舍利頌﹝有序﹞千手眼大悲菩薩頌雪彌勒頌﹝十二首﹞和南宋天封佛慈禪師蜜蜂頌﹝有序二十首附原頌及全明進禪師和並序﹞像贊﹝附雜題書﹞一佛兩菩薩像藥師佛乘白牛像觀音像﹝二首﹞繡觀音大悲菩薩像魚籃大士像大士象王圖羅漢像十八大阿羅漢卷十六阿羅漢捲初祖達摩﹝二首﹞天童老和尙﹝二首﹞石車和尙﹝三首﹞石奇和尙林野和尙﹝三首﹞自題頂相﹝三首﹞三教圖純陽大仙像勝師伯像仲師伯像素純法師像蕓居玄若機公像云岫庵隱山老宿像傳輝大徳像瑤山老師像慧明上座像潛庵老師像云在庵道嵩師像從聞友人像智林寺屺瞻開士像雨庵大徳像巢修上人像慈航老師像石佛庵畫空老師像明奇靜主像長庚鏡池老宿像濟寰老師像石浪老禪像李曉令持綸圖﹝二首﹞孫冶堂行腳圖丁長卿文學像丁漢卿居士像李道人侍母行樂徐玉井道人像戎明宇長者像丁華宇道人像陳衡山居士像﹝二首﹞徐玉宇道人像浩然居士像殷元長事佛圖徐定宇歸來圖伍虞顚道人像朱待予像吳節侯文學像曹母周孺人像汪子瑜居士像江君圖項孔彰居士像﹝二首﹞王南伯文學再生像丁吁卿文學像丁方荀像王子佑松下憩圖王順塘善友像項素仙像題畫牡丹圖畫菜﹝七首﹞畫葡萄﹝十一首﹞○卷之八偈部戊寅初住銅井山勝露居士伯明吳先生以四偈貽岫子有林下風味援筆次韻山中吟﹝十首﹞正月十日大雪歲暮至上元夜紀述﹝十首﹞庚辰冬開法古南入春偶成﹝八首﹞谷日唐琪圓居士以登天目八詩手書緘寄步韻卻答示楚萍﹝二首﹞示慈舟﹝二首﹞溪院言懷﹝七首﹞獨坐癸未八月朔日禮洞聞和尙塔有感﹝六首﹞蒲庵二首贈愼獨師﹝有序﹞武塘周西玄居士有喪明之戚寄慰新正四日答李曉令醉後句﹝附原偈﹞春日走筆﹝六首﹞天童山久雨有持扇乞偈者偕髙原石幢同人三公夜出石筍峯宿天竺三生石李明遠居士乞悼兒詩﹝四首﹞重晤云義先生題秋亭丁承淸齋夜談﹝二首﹞示玄谷﹝二首﹞新正十八日壽虎丘本如老師病起﹝三首﹞乙酉春大雪破石一念二禪人聚彌勒佛像於中庭納子競觀悚然增敬以幻修幻無是過也戲拈四偈鰲魚燈﹝三首﹞走馬燈﹝三首﹞火爆竹扇乙酉孟夏天童南山禮先師塔有感﹝四首﹞梧山十七詠﹝十八首﹞天童木和尙送被簡謝﹝二首﹞和南源大師山居﹝二首﹞早春寄訊錢塞庵相國﹝二首﹞寄謝虞軋颺給諫酬空林大師見寄七夕鄭子康初來參偈贈贈陸子念病中謝客雪彌勒﹝二首﹞答李曉令贈形家李同春寄題錢聖月丆禾中重建眞如寶塔峽石山慧力寺修鐘樓子康鄭子淸修梵行攝入法系命之曰恬作二偈貽之贈範夢覺示陳宣其文學示陸咫顏文學示王臨玉文學題昆山戈玄淨先生略傳後示丁方流示吳彥正贈丁和卿文學贈丁長卿文學偶成達本上座乞題墨蘭題徑山雪老人畫扇壽朱近修母慈淵查孺人書嚴髫珠米單文後﹝二首﹞和海鹽劉霜崖邑侯持缽偈﹝附原偈﹞酬髫珠居士﹝二首附原偈﹞贈丁韓云文學﹝二首﹞曲肱而枕之示吳子進雪窗獨坐迥禪展紙索書示夏禹公示張兩如竹窗偶成題李曉令艸亭題風竹圖題王宣遠南詢畫冊﹝二首﹞寶晉齋閱仇十洲臨李龍眠畫佛嘗隨眾捲梅裏鎭重修東塔禮夾山林臯和尙塔悼黃介老﹝有序八首﹞書徐虞求先生讀語錄二偈冊﹝二首﹞莖齏偈﹝有引﹞宣城詹曰至其生世之月日卽其母氏去世之月日也寄箋須語以偈報之鶴林詠古﹝十三首﹞寄靑蓮同參送道場山曉音知客謝事贈顧聖復業醫答王云來文學答陳復庵乩仙﹝三首﹞過葑溪周雲巖道侶靜室天童送蘭若上人出山寄聚周上人示曹雲海讀新桂瞿公臨難諸作﹝二首﹞示吳萃凡示吳永侯寄秋亭三子臘雪二見送麗中大徳送駿機大徳送祗園老禪回閩緣幹示慈帆上人碧峯禪人病中求示和宋慈受深禪師登披雲臺十詠﹝有序附原韻偈跋﹞和宋虛堂愚禪師虎丘十詠﹝附原詠﹞○卷之九詩部﹝甲之一﹞銅井時杪冬還山口占招鶴兄西山看梅﹝八首﹞庚辰夏再登銅井設關禁足馮荃升文學冒暑過訪新秋書事晚秋寓湖上冬日放舟鶴湖抵梅居晤周君謨孝廉書贈龍湖早發擬之長水阻風泊王江涇作題穎源弟靜室婁江靜室曉作宿虎丘西隱過不二上人題竹再登程純甫書樓張靜垣同舟至軋元庵詩部﹝甲之二﹞古南時﹝上﹞折蘆庵﹝二首﹞開鑪古南閱諸衲子除夕之作村懷﹝三首﹞溪濱落花觸目成偈﹝五首﹞杪秋晤唐祈遠於烏戍書園九日於住波庵小閣宿當湖西林寺﹝二首﹞題金山圖﹝二首﹞寄懷天臺靈鷲寺石奇和尙﹝二首﹞贈褚鳳廷道翁褚鳳廷宅看閩中將樂石登魯庵水閣右个寄吳門玄若機公﹝二首﹞春暮雜詠﹝十首﹞夢戒雷震公﹝有序二首﹞夏晚同程純甫庵後散步﹝二首﹞範遵甫覽予山偈擊節別後寄贈﹝二首﹞久雨刪竹﹝二首﹞古木返照移蕉摘瓜曝書觀帖觀魚納涼又觀魚將登天臺寄王言遠孝廉錢塘值雨過棗樹灣○卷之十詩部﹝乙﹞古南時﹝下﹞送王言遠北上除夕次澄禪人語風雪大師送天童老人入塔訖裁詩別眾感而次韻舟過慈溪齋姚益城中丞宅因和山居之什偕石幢髙原間人三公過靈隱憩冷泉亭韜光曉步立夏前李曉令招遊藿圓漫書陸體莊扇早熱寄答惟一師尋元白師於江陰漧明寺夜話過丁氏湖莊贈丁虞卿文學再晤丁方流歲暮答蔣聞大孝廉見懷病中素閒友人見過答倪閬民七里港﹝二首﹞臥疾移舟虎丘寄友題畫從聞統公自拂水巖移關東塔寺過贈春暮歸舟﹝四首﹞寄吳門素純法師歸燕識故巢﹝十首﹞懷西湖立夏前一日同道侶登硤石山值雨﹝三首﹞丙戌夏自甬東還古南舊院錢聖月來訪出乃尊豈麈公閱惟識論遺筆見示兼贈二詩卽韻答之﹝二首﹞題嘉善祖燈庵﹝二首﹞中秋後一日過小庵戒香居歲晚﹝二首﹞和李無塵除夕元旦﹝二首﹞新正三日寄李曉令早春尋梅過一菜庵飯後放舟溪東見硤石塔值象閒禪人引遊李氏古墓雪窗有懷﹝二首﹞對雪曉晴李曉令貽詩招看圓中海棠喜而有答﹝二首﹞期過藿圓阻雨曉令折海棠一枝並詩至曉起見雲開有晴意寄曉令是日雨止過曉令圓中劇談至夜﹝二首﹞李曉令招敍海棠下兼惠趙松雪墨迹報謝曉令訂過石佛庵看花值雨阻約走筆自遣新霽曉令招村郊野步遂過石佛庵看海棠眉庵隨喜脫沙佛像至夕曉令獨歸予拏二三衲乘月而返謝石佛庵主久雨寄朱養明雨夜夢同岫云禪者數輩策杖山溪之間坡石古秀其泉甚淸喜而成偈覺來風景猶在眉睫童子請余筆之春遊紀事題脫沙接引佛像西樓﹝四首﹞懷舊隱有僧從吳興來得故人同人化公信有感﹝二首﹞偶成七月下浣過藿園竹下坐送王言遠之任廣州小春日壽吳鼎陶禦史樁萱八帙﹝二首﹞寄張鳴九文學除夕次聖儀禪人韻元旦夜雪漫興﹝二首﹞對雪口占﹝三首﹞尋梅初春送問松上人遇吳門兼簡王意庵解制﹝二首﹞尋梅春遊過李園仲春三日壽李靑來文學母徐孺人八旬﹝四首﹞寄懷張心素寒食卽事﹝二首﹞賦得佳節淸明桃李笑﹝十首﹞寄題敬亭山一峯庵春暮有懷湣度師過新城廣生庵能仁寺千佛閣泛舟至沈翼軋先生墓同邵含甫顧墳遠眺飯郭淸安宅廣生庵答沈天祿見貽爛溪舟泛浮碧庵遊淩氏古壠艸庵塔港放舟至軋元庵艸蕩遇風早發雁蕩柳溪橋王帶存招遊園亭﹝五首﹞懶齋步子康韻﹝二首﹞村居﹝八首﹞中秋前一夕藿園看月時李子將有遠行十五夜坐指月庵大風呼權過秋亭攜鄭子看月偕鄭子泛舟別溪庵適王介人周公貞亦到登金山焦山三詔洞鄭子學佛庭下生芝道瑞也詩以貽之送李曉令入粵登施淳寶小閣酬範子月夜見懷初夏範子同余過秋亭小庵有作步韻寄懷王言遠紀遊書王祈兮屬偶作﹝二首﹞對松詩贈鄭平子先生﹝有序﹞酬沈爾任文學﹝有序附原詩﹞○卷之十一詩部﹝丙之一﹞古南時之餘一﹝秋行﹞癸未七月下浣將歸海虞破山寺掃洞聞和尙塔舟發梅溪卽事舟次松陵值常湖馬遠之同泊尹山道中宿石家濱過華蕩舟中望維摩雨中歸破山寺自虞山過江陰訪黃介子居士舟泊長涇登君山諸道侶偶集座中拈句﹝五首﹞經春申君墓作﹝五首﹞晚泊舟行口占﹝五首﹞返棹虞山過南湖值雨破山寺夜坐﹝二首﹞畱別山中法屬辭墓別兄﹝二首﹞答示倪閬民過陸葆翁齋書贈過顧園庵曉作寄吳伯明過貝葉參晤培風師兼隨喜西方懺儀且志久別過孫冶堂半是山居過毗盧庵次韻答周貞可文學毗盧庵紀興﹝十八首﹞詩部﹝丙之二﹞古南時之餘二﹝折蘆﹞﹝王言遠序一首﹞池上來﹝有序設三十五首﹞詩部﹝丙之三﹞古南時之餘三﹝云在﹞初秋過昆山云在庵朱近修李曉令屠闇伯相期放棹錢聖月以詩爲賦云在庵送李曉令寄朱子近修中秋日從云在庵放舟至西莊宿西莊偕陳畦之諸道侶泛月云在庵作﹝八首﹞贈沈君如登玉峯彌勒間劉公洞一綫天從葛瑞五書參飯訖遂登玉峯絕頂飯後見村南楓葉策杖微行因過葛氏園亭逸駒上人畱晚餉口占﹝四首﹞詩部﹝丙之四﹞古南時之餘四﹝鷹峯﹞九盤領師子巖合掌石南湖北湖潮音閣出生幢望湖臺鳴玉澗鷹樓頂黃沙塢白雲庵珠花泉石帆山澉城泰駐山舟裏堰丹井髙陽峯下蓋山六月三日遊澉湖遂登吳公祠飽稚仙伊滿復過悟空古寺和屠闇伯三作同晚眺也下云岫庵詩部﹝丙之五﹞古南時之餘五﹝梅溪﹞梅溪八詠柬素園黃闇齋總憲送吳翠屏還金華山中同諸子遊普明廢寺長水塘泛舟至梅溪溪上遇一生上人卽事題畫題孝貞李氏傳養痾梅溪答呂幼安明經惠詩送胡濤公之雲間次六月大風瓶中白蓮步韻喜雨﹝二首﹞立秋日作詠秋色七夕與諸子分賦﹝二首﹞題此君伯仲圖贈濤公麻杖﹝八首﹞○卷之十二詩部﹝丁之一﹞棲眞時之一登雪竇山尋雪竇顯禪師塔迹題珠木林西坑從下雪至上雪遊隱潭新霽登妙髙臺當午坐千丈嵐看瀑布有五彩色自百步街至千丈崖底散步至禦書亭新秋自雪竇山赴棲眞卽事﹝九首﹞棲鳳沈傳中文學中秋日招遊天門山橫山庵作時同雪丆監院鑑機慈恩徳明慧光南臺瑞明懋卿諸道侶過天門山上橫山庵從橫山乘月晚歸題棲眞碑志寄懷法海寶慶白雲三大師﹝四首﹞初冬送雪丆監院同顧虛谷邑侯遊天臺開鑪日酬示範遵甫除夕懷及門諸子初春寄懷空林大師於大陽山過甑篦山庵淸明日沈傳中文學以詩惠艾餈步韻答謝登伏獅巖立夏前三日倪伯屏司李招遊柏香巖龍潭之勝登舒濱吾印心閣﹝有序﹞詩部﹝丁之二﹞棲眞時之二﹝海濱春來﹞山行見新桃﹝二首﹞鷂子磯閒坐觀采苔者﹝二首﹞折古柏枝如劍菜花隔山見梨花如雪﹝二首﹞聞金聲﹝二首﹞範子爲余述古澗奔流之勝因與同往幽澗坐就鄰庵乞茶綠楊垂絲颺風看野燒望桃花坑樵采海堤有數牛晚歸二鴉搏一鷹﹝十五首﹞前題詩部﹝丁之三﹞棲眞時之三長夏吟﹝九十四首﹞詩部﹝丁之四﹞棲眞時之餘﹝梧山剩句﹞初過棲眞感懷﹝二首﹞七月望前二日風雨暴作竹樹倒拔屋廬震動古殿不崩爲幸八月上浣復大雨不止炊煙幾息有感而志﹝二首﹞送範子下帷吳氏宅﹝四首﹞曉起山閣見白波連山有懷範子﹝二首﹞寄範子﹝二首﹞範子過山因懷屠閣伯於剡城﹝二首﹞答空林大師自大陽庵貽偈答沈傳中文學見寄宿明恩寺初夏古南僧來迎沈傳中文學以詩贈行有答別範子○卷之十三詩部﹝戊之一﹞興福時開法破山酬徐白雨見贈﹝二首﹞酬毛子晉見贈瓶梅初春示憨崖上人臥疾吟﹝有序八首﹞重過藿園看海棠謝倪伯屏見過藿園牡丹盛開漫紀﹝二首﹞從王侶石乞圖章重過秋亭病起有懷坐西軒作﹝二首﹞早秋還虞山舟過松陵宿承天寺畱別蘇州無量寺懷舊﹝三首﹞雨泊虎丘小武當﹝二首﹞偶過溪庵卽事吳門曉發舟次華蕩悼昆山髙靜之文學過勺庵偶憶西莊舊遊晤陸平叔贈張季鴻憩陸哉生西閣望雨贈李小隱過陸子念書齋卽事又贈書法華答子念憩陸顯文書室眾香庵值雨晚泛過慈云庵偕殷元長李小隱泛月﹝二首﹞問戈莊樂居士疾不遇慨然有思瞿願中過晤勺庵同舟至眾香庵別西捨歸舟有懷毛子晉勺庵訪舊陸子念重以篇什見貽還山報之兼寄平叔諸同道﹝七首﹞酬李明遠文學五帙見贈壽貝葉齋培風師偶作勺庵度歲書懷﹝二首﹞除歲寓勺庵同無關上人泛舟南湖和除夕己丑元日新正二日陸氏昆仲招集平叔園亭﹝四首﹞題畫贈報國寺萃閒老師仲春放舟過謁毛子晉信宿寶月堂兼晤顧麟士殷介平馬退山時補刻大藏將竣賦言爲贈水月庵詢隱峯疾謝古南眾護法過蔣蕙仙孝廉▆庵海印庵午睡有夢忽來戒香居卽事海塘吟毗盧庵明幻開士五帙贈仲寅初贈金陵彭師水水鏡庵小憩顧敬修居士見過山中紀舊示顧君闇煙知墩準提庵勝法寺從勝法寺過黃莊庵黃莊庵同道侶夜話瞿願中過訪華一嶽爲余寫照賦謝﹝二首﹞詩部﹝戊之二﹞興化時初過昭陽答孤峯上人酬李平庵文學酬李艾山文學奉和賀疏林邑侯見貽奉酬吳鹿翁相公平庵以石刻七佛偈見貽乃黃山谷筆鑴廬山巖石者賦此爲謝和夜坐﹝二首﹞西軒卽事﹝二首﹞和大山知藏誕辰﹝二首﹞除夕和平庵作﹝二首﹞辛卯二日同朱天乳諸君子散步池上晚雪有懷平庵人曰寫懷﹝四首﹞徐同甫爲余篆古圖章賦贈酬楊廉甫進士立春後甲子日偕平庵登土山寄祥光上人謝朱天乳惠藥將還江南別鑑師書扇與蕭道人謝潘道人造法衣別黎太衝長者極樂解制寄謝吳鹿翁相公於潭西﹝四首﹞畱別平庵別吳北海昆仲舟發昭陽寓廣陵靜慧園送天鼓法侄之江西雪後登平山堂丹陽道中間來居﹝二首﹞舟次昆山西城晚眺寄葛瑞五悼李子曉令﹝有序八首﹞同葛瑞五諸子登東山詩部﹝戊之三﹞鶴林時初夏寄日章舊友杜鵑樓小坐解夏送自明知浴歸昭陽曉步喜李平庵渡江貽詩步韻奉迓﹝二首﹞平庵到山同平庵觀寺中古碑贈瓜洲默如懿範二上人﹝二首﹞小窗雨後登杜鵑樓謝張元囪問疾漫興睡起九日﹝三首﹞舟行口占坐興濟庵東窗贈周東溪老翁綸如禪子畫菜供余喜而賦之贈夏秀巖老翁西華禮塔詩﹝有序二首﹞秀峯山曉起辛卯除夕歸自京口神情旣衰僕僕有感壬辰元旦悼素園黃闇齋參政過祖燈庵用舊韻過閒閒居甘窯寫懷獨坐仲春隨喜本覺寺讀坡公三過堂詩步韻奉酬遁翁先生見寄﹝有序二首﹞永哀詩﹝有序二首﹞壽屠闇伯文學母王孺人初度﹝二首﹞寄郭千仞寄郭淸安病中遣懷出門久疾初愈過硤石山白水庵﹝五首﹞遊悔圓和陳復庵乩仙題放庵兪言如招同範中昭文學坐潔古參納涼紀事又題麻杖﹝四首﹞挽嘉善錢塞庵相公﹝四首﹞小窗多閒爲商尊首座題菜秋日偶成山居曉作○卷之十四詩部﹝己之一﹞天童時七月十九姚廣若以畫扇洋布賀餘生辰賦此答謝贈魯魯山竹史贈項孔彰畫松劉開旭鑴余艸書梅溪石上其法甚精口占贈之壬辰春餘病甚卜一枝投隱而卦辭甚迂及秋天童使三至曰命矣夫偶記短章示公貞周子將之天童寄鐘雪緣寄徐忠可寄別朱子近修酬範子遵甫別秋亭鄭於子康兼諸道侶初主天童送法幢幟侄還雪竇小春望夜宿南山塔院﹝二首﹞山泉龍潭松寮和雪竇和尙韻贈法幢老侄生辰初春喜錢聖月入山夜話送景星巖湛庵法侄蘇州貝葉齋培風師寄箋索題道影登招寶山過半山庵登定海城樓總持寺海云庵永福庵阿育王寺艸堂懷雪竇和尙登玲瓏巖﹝八首﹞謝徐心韋侍禦見訪送無等友人山居寒食﹝二首﹞獨步答範子贈聞季次乞戒寄懷龍池和尙初夏漫作﹝八首﹞寄隱湖毛子晉懷顧敬修懷蕓居玄若禪師答泯巖空林大師秋興﹝五首﹞晚步口占﹝三首﹞寄近修朱子寄屠闍伯遣病悼範子遵甫﹝四首﹞感舊﹝二首﹞病歟﹝四首﹞興福鶴師兄五帙寄言寫懷知命偈贈鄭子子康壽泯巖空林大師簡錢福先民部贈田文蔚再雪示君蘭道友甲午修褉徐心韋禦史六帙以園亭奉普門大士延僧焚掃居然寶王剎也賦祝贈定海張前川總臺韋聲玉刺史見訪奉贈王念尼道臺﹝二首﹞贈劉大宗邑侯畫葡萄行登白雲山訊鹿門大師大梅山無雨﹝三首﹞雪竇和尙貽雁蕩山圖展玩偶書贈雪竇山下餘子太止山戒徒來自海虞有懷孫延侯老友贈破浪上人過東谷庵卽事﹝四首﹞贈魏太生行鍼法郁素修惠圖章趙氏三喪得舉謝陸葆初道丈寄殷佩所賦得疏雨滴梧桐﹝五首﹞詩部﹝己之二﹞天童時之餘題甬東錢聖月歸來閣﹝有序五首﹞乙未春日有僧自桐城來聞元白和尙領眾淸泉寺蓋別十三年矣賦懷寄之舟過松陵吳端公文學來謁自道生平所存展箋索語仲夏寄懷沈爾任文學過觀瀾庵﹝二首﹞寄周貞可﹝二首﹞秋日奉酬李平庵見寄

懶齋別集目錄﹝終﹞

牧雲和尙懶齋別集卷之一

東吳毛晉子晉編閱

鄂州記室智時較訂

文﹝甲﹞

論

觀苦入道論

世間法以不可力致者委之命與數故所遇窮達遼者惟順受之此於世逵矣而其理有未窮乃出世法則不然以吾人之生斯世也修短不齊有富貴焉有貧賤焉靈蠢萬殊有聖哲焉有壬昧焉此非天降非人與無不從過去世構因如疇昔樂施與則此生享盈積疇昔奉齋戒則此生履崇髙疇昔曾聽法修慧則此生有智彊識其貧賤愚蒙者反是此先佛如來誠諦之語苟能知此則人之處轗軻患難自不怨天尢人一一消歸自己而非世之所論不怨天不尢人矣何則古今髙識大賢言命與數𨿽欲人反求諸己而曰數似於己外別有一制限在曰命又似乎己外別有一定宰在所以李將軍有數奇之悲楚重瞳有天亡之嘆蓋將尢人不知反己乃至顏冉之夭夷齊之餓此又博學者屢屢致疑而莫解也原其所號爲命與數者祗論夫一世一形之賦受其於死生輪轉幽微之故未嘗發明也故昧者每以生爲樂以死爲苦賢者則曰所欲有甚於生者故患有所不避也此不以死爲苦矣然未嘗指生爲苦聖者則曰朝聞道夕死可矣此似以苟生爲苦以道爲樂然未明其道之何如也若夫達出世法者當其遇坎坷而顚沛流離也則必惕然以思此繇往因所致旣惕然以思必恍然而悟曰我旣昔作坎坷之因玆欲履不坎坷之境無是理也又將思過去已作現生之因則現生定作將來之果因今以驗昔由往以知來因今以驗昔則知定業之不化由往以知來則知定果之莫逃以信因果分明故則現在所作又必矍然起驚曰未來生死冥然無涯我於今也仍不作無坎坷之因乃欲將來期受無坎坷之報有是理乎如是而思如是而審如是而驚如是而慮則知患難貧賤未足爲苦乃生死殊爲大苦矣以有生死而眾苦系之矣思生死爲眾苦所系則欲求脫生死之念必勃然而興求脫生死之正念興則世間情念應時而破譬千年之暗室一燈始然不知諸暗之何從也從是而疏世緣從是而安貧賤從是而輕富貴從是而親善友從是而堅正信從是而黜聰明從是而修智慧從是而躋覺地從是而知佛恩夜寢夙興應事接物自不碌碌而過此果因之理乃出世大關鍵未有不通斯旨而能入道者但世之人情每欲富貴而惡貧賤是必以富貴爲榮貧賤爲恥又豈不以生爲樂而死爲苦耶達觀者不然富也貴也貧也賤也靡不有老病死也靡不有老病死則富亦苦也貴亦苦也貧亦苦也賤亦苦也生爲其首也生生不息則其苦無竟故大發修行之志堅執智刀斬裂塵网直躋乎無苦之岸則生亦不可得老亦不可得病與死亦不可得然後爲得豈直富貴浮雲貧賤不移而已哉蓋生滅滅已寂滅爲樂乃諸佛之造詣羣靈之本因迷而苦之悟而樂之耳昔者齊景公登牛山見齊國之美潛然雪涕此其時亦有見乎身世無常爲苦而達者哂之以其迷寂樂境認乾闥城而生戀戀也若徒謂生必有死生爲勞死爲佚乘化以歸盡爲達而不究生死幽微之故則亦莽蕩邪見斯又景公之所當哂也以其見世無常而不驚盲瞑無智其又惡能達觀無生無苦之無上妙道也耶。

序

達澄昭公語偈序

達澄昭公與餘同參金粟老人乃乙丑春二月也公來自臺蕩餘發足自吳門相去千里海塘問渡忽焉相值促膝方舟酬酢半餉予見公貌厚骨剛志邁言簡有古衲子風公亦謂予气味不異遂成莫逆夏末公渡錢塘禮受業於歸琴川省親再期金粟山下分袂月餘叢桂香中果如約而至復相把手然公孤髙之操陸沈眾中獨當老人棒喝下神骨聳然老人時瞬靑眼視而公惟自重若訥丙寅春煙霞癖發偕予看明州山水掛瓢福泉山之法海寺所造日深語益鮮利或拈弄古今或宴憩水石信口而吟信機而出猶天籟鳴未過關者侗乎莫測第恨其隨誦隨捨一日溪行予謂之曰我儕片言隻字莫非吐露衲僧本分揭佛祖命脈何遽棄之公忽悟大笑曰從是當匯成編任刺人眼予因戲之曰篇之首安何名公云虛空不容彩盡予笑曰虛空固不容彩畫彩畫豈外虛空耶公云打葛藤作麼予復笑而不言遂以名其篇。

元白可公出山詩序

衲僧衣綫下一段大事輝今灼古非言句可指擬才涉唇吻卽覿面蹉過故我同儕欲求法於語言文字已若掘地覓天況刻意工翰墨事吟詠於自己分中何啻白雲萬里耶𨿽然若是得底人又且不然言所不言迹所不迹嘗年無語其聲如雷終日口喃喃原無一字如是則何妨開口何妨閉口何妨有句何妨無句何妨一句何妨多句予友元白可公楚人也與餘同參金粟別來數年晦迹於徽之黃海日登眺三十六峯坐石題詩吟風嘯月若下忘人世矣乙亥冬會老人從心之年及門弟子散於四方者畢集太白蜂下公亦負策而至自秋䢐冬每於火罏頭出黃山所詠示人同志咸愛其脫落繩墨有瀟灑獨得之韻春日載陽制解公作詩別友卜日他行意覓一丘一壑種田博飯追步古人不欲浪出頭角類骯髒虫豸於是黃巖木陳忞公聞而嘉之作歌以貽一時同志賡者凡數篇公總集之索予爲序予曰是集也胡言漢語同友𨿽各出手眼然於公分上皆閒言語何用爲公曰拋磚引玉余之幸也固以請余因書前數語不惟題今出山詩他日並可序公黃山集使明眼人欲識我林下人面目不待文彩已彰自當於筆尖未動時薦取。

鹽梅鼎公遊南嶽序

丙子春予隨眾作息太白山中時同參鹽梅鼎公將遊南嶽諸同志各以言贈余聞南嶽之爲山乃先哲棲遲之處考之傳燈若思大之吞佛懶殘之煨芋讓祖之磨磚谷泉之縛松其神機隱徳格言密行昭著天壤不可磨滅千百世之下固有聞其風而起者然聞風而起者豈尋嘗之人哉是必有先哲之抱負斯有先哲之舉止行色匆匆吾書質於鼎公當一笑而攜筇。

木陳忞公回粵省親序

天下有達道親親其一也蓋吾人之有親猶水之有源木之有根所從來者矣故魯夫子曰身體發膚受之父母不敢毀傷尊其本也而吾祖竺幹聖人則教人辭親割愛毀形棄俗其故何耶或以此爲然則古人有如臨深淵如履薄冰之誡矣以此爲不然則古人有斷髮文身逃荊蠻而不返者稱爲至徳道果安在耶是非事親之道居嘗達變各盡其事之之心互見於形骸休戚者歟抑又聞之立身揚名以顯其親故曰以天下尊尊之至也以天下養養之至也又曰孝子之事親也不擇地而安之親苟不安𨿽視天下猶棄敝屣乃昔竺幹聖人宮掖晏然父昆相在忽自眇輪王之尊輕天下之養獨竄窮山貽戚父母又何稱焉是非於其身有大不得已者歟逮夫睹明星而嘆一切羣生具有如來智慧徳相則其身大不得已者恍然覺憬然悟夫然後如法尊其親而非世間之尊如法養其親而非世間之養如法安其親而非世間之安教垂五天流及震旦嶺南賣薪之客不期然而踵其迹籍客十金贍母登黃梅入槽廠傳衣夜渡震旦之法幢賴獦獠漢至今存焉立身揚名自不必論要其纘緒大覺佑啟天人利溥萬世此其孝豈世間之爲孝哉予謂世間之孝本乎身之所始出世間之孝本乎身之無始本乎身之無始則無生本乎身之所始則有生有其生矣則冬溫夏淸生事死祭孝斯在矣而不能致親息苦輪趣道樹首出三界無生則能致親解生死之縛忘愛憎之情洞堅密之身入如來之地矣而且親吾親以及人之親一體同觀安於嘗樂此其爲孝豈世間之孝可測量哉𨿽然世間也出世間也其孝必待其人而後行吾同參木陳忞公族出嶺南初業儒因觀身有大不得已乃裂縫掖披田衣毀形割俗遑遑四方盡所以安身致孝之道於是投豫章之匡廬歷楚之黃檗末入天童老人室掌記最久槌拂之下正眼洞明大不得巴者無覓處曰吾得達道矣是可以省吾親安吾親矣丁丑夏乞假歸覲余惟公之致孝無忝竺幹古訓而其發迹又踵乎賣薪能祖玆歸也倘不志靜退念祖宗標格非風動非幡動直振其家聲使天下人知嶺南獦獠漢猶在則如來大法不大有光於世乎其所謂揚名顯親者又何如耶是述世出世孝法爲贐而贅之以辭辭曰。

爰有人兮來嶺南芒鞋竹杖四海參有親不顧奉旨甘如法致孝追瞿曇生死關頭夢正酣劃然打破眞奇男時當六月暑不堪靑山朵朵燒晴嵐忽來別我出巖庵歸思惻惻萬里含發毛具見各毿毿人誰無親君獨諳竺墳魯誥我亦探父母其順樂且湛君初厭離去冠簪淵乎所志猶江潭勞勞俗眼眞若憨詎知君孝靑於藍還鄕拄杖今復擔本身說法舌不談溯之古人面無慚前三三與後三三。

魚喁艸序

余林下人也不知世間文字庚辰冬偶過禾中曉令李子頻來道聚一日攜所作魚喁艸見示且索弁語余惘然因問魚喁何義答曰語出淮南子大凡魚相忘於江河或水濁口則仰焉余於時不覺有感旣而披其一題誦其一詩則目前得一境界忽喜忽愕自不知其故及掩卷隱幾所歷境界又復了不可得因憶舊所誦維摩經云或有佛土以佛光明而作佛事或有以香飯而作佛事有以園林臺觀而作佛事有以音聲文字而作佛事有以無言無說無示無識無作無爲而作佛事楞嚴則云此方眞教體淸淨在音聞似乎古佛所祕出世法門亦多泄之語言三昧然欲當機領解必待夫信之萌緣之稔也否則猶石之受水了不相入乃若詩者無擇信否才一諷詠一側耳可中卽躍然若有所得斯何故耶夫子曰詩可以興其信然耶此余讀曉令詩有感是知曉令之感發之魚喁余之感乃發於曉令曉令初知魚之感而余並知曉令之感余知曉令之感而曉令不知余之所以感曉令知魚之感而魚也復不知曉令之所以感彼此相感若相知若不相知魚耶喁耶水耶感而興者其何始耶人乎物乎詩乎感而復者將安詣乎余終惘然也請還質之曉令。

別刻古庭和尙拈頌序

滿月處空淸淨無翳而盲者不見非月之罪也江湖滔滔布帆疾馳而不知津者望洋而嘆非江湖之過也從是言之釋迦老子果有祕密藏乎祖師西來意果有關鑰門外漢不得而入耶借以月論之彼其在空有目皆見寒光著人不待指點指點者爲盲夫也自非神妙之手其何能焉所以靈山話月曹溪指月古今宗師機緣拈頌層見疊出皆話月指月之若也當其闡揚語有不一或指於空或指於方或指於山或指於水或指於屋梁或指於庭砌或指於前後左右盲者隨而執之得於此不信乎彼於片影生滿足想較髙下焉是故指之權所系亦大矣甚至昭其用也指以淨光則執如珠如鏡揭其體也指以圓像則執如盤如盆若是者彼盲固可笑要亦指法未妙乃不能啟盲之悟而徒益盲之迷夫指而益盲之迷不若不指聽月之自然之爲愈也何也月未嘗不在盲者之頂額也是故古今以西來意視爲膜外物者盲夫也從而指點見小識局筆庸詞鈍是指月於屋梁指月於庭砌不及也或者組繪其詞隱隔其旨盲者不覺從而咀嚼譬若初欲見月乃竟忘月徒愛指之纖好又非指之者之過歟是故以指彰月以言明道過與不及均失也予觀古庭和尙拈頌其運筆甚靈從而味之意圓詞爽旨深格髙絕蹊徑之岐無穴鑿之病直截而婉轉老煉而優柔見古人之大全渾然如空中樓閣雲霞縹緲是能妙於指者己丑春予遊鹽官於弟子默庵案頭見其全刻獨愛其拈頌深有所養命侍者手錄於篋中吳門顧敬修居士訪予破山見之捧讀爲未曾有曰此後學典刑也請別授梓以流通予曰善師諱善堅考其系爲無際派嗣蓋臨濟下兒孫也。

聽雲集序

人生遇合世出世固自不偶昭易澤國也極樂孤庵也予初至歌想滄浪竿投綠水而已居無何有一翁來訪須鬢皤然瞻其容聆其語益儒者也出詩貽余誦其詞髙其韻視其印志爲木頭老子木頭老子蓋儒而詩者也余喜之旣而四方來學聚於一堂風甚冷淡木頭老子樂之一日攜一矮榻及團蒲直來堂中晨香夕燈行住坐臥與衲子俱余始知木頭老子又儒而禪者也適大山勝公自牛頭山來余請典藏職大山又儒而衲衲而愛詩木頭老子不覺與之合焉飲食居處靡不同也余益奇之昔者吾友斷峯雲間人亦儒而後禪鍼芥天童先師惜沒焉其法不見於世木頭老子蓋曾與之抵足焦山討論竺典木頭老子之入佛年且久矣而絕無泛濫之語橫溢之機其學問有淵源佛理窮精奧不立異同其骨气不爲時抑不求人聞獨以了手一著爲念在儒爲慥慥君子法中亦可謂耆年禪伯也乃醉心於孤庵歲暮忘歸余亦不知其合也擁鑪煨芋秉燭炊茗每誦其詩而樂之然詩乃木頭老子之緒餘也。

柴庵先生和池上來詩序

柴庵先生有廬在煙水茭蘆之間顏曰大歇以其歇也足不入城市日惟耕漁之與侶鷗鳥之與親篆煙橫斜梵帙滿案間事吟詠余以池上來詩投之有當於意和而終篇客有問曰池上來詩何爲而作也余應之曰甲申之歲神京分崩海內騷然予思避地入山入山不得而寓於池上詠池上懷山中也夫豈懷山中哉客曰然則池上之吟大歇之詠殆相近耶余曰不知也客曰池上之居先生之廬亦相遠矣乃異地而同聲異服而同調何也余曰不知也客曰吾知之矣唐人有醉中往往愛逃禪者夫禪達人之所嗜也先生之嗜其在是歟余復應之曰我何知哉夫達人旣醉念之所至感慨淋漓天機畢露及其醒也或失之矣今先生醒而無醉參酌禪典日臻妙境非以禪爲遊戲唐人未可以方也余聞古之人志之所存各有所寓蒙莊之逃於貧寓言玩世寧曳其尾子陵之逃於釣羊裘五月溪山自得柴桑之逃於酒躬耕種秫終身醉鄕柴桑豈沈酣之人哉今詠其詩沖和雅淡想見其胸中介如石焉以此論之柴桑旣醒而醉醉而醒醒而復吟其又逃於詩者歟客曰命之矣歌孺子之歌乃去。

宗鏡節錄序

佛滅度後後五百歲支那國中有聞達摩西來直指人心立地成佛之說曰吾斯之未能信焉學者分河飲水大法幾裂譬夫一人之身而左右手足各有相戕之勢有宋永明智覺禪師於是乎懼制宗鏡百卷挈大藏之綱會經論之文具精微之辯折衝性相吻合宗說其書出焉能決學者之疑而全大法之體後之作者遵而循之由平康正直之道達廣博嚴麗之域無泣岐矣然古今隨其所好剔繁就簡錄其要妙有四家焉初黃龍庵晦堂禪師者曰冥樞後會稽陶石簣先生廣之曰廣樞楚之袁中郎先生者曰攝錄近有海虞陸子平叔者曰節錄余於宗鏡未披全文平叔謂余曰三公之采宗鏡小異而大同不過在性相屈信之間黃龍所集甚約陶廣之袁仿佛於陶今不佞參以臆見一一卷中全其旨趣之直捷略其章句之重復百世之下似有得乎永明之心永明其牖我矣我師其樂爲序之乎余唯唯曰夫永明何言哉本頭自在迷者狂馳將求佛於千生永明蓋欲悉破學者之深疑而扶其正信所謂以慈悲之故有落艸之談也永明何言哉永明苟無言則子亦未嘗節斯錄余又惡乎序之平叔曰舉一心爲宗照萬法如鏡斯永明之大旨也序之可乎余曰是方便也昔裴河東得法於黃檗嘗書所見一編呈於檗檗接置之問曰會乎若便會得猶較些子若也形於紙墨何有吾宗卽永明亦自言之矣幻人問化士谷響答泉聲欲達吾宗旨泥牛水上行如是章句爲心耶爲法耶將惡乎序之餘獨思夫黃龍石簣中郎三公一爲大宗師二皆博雅大儒道徳文章傳播海內而獨傾信於永明則知宗鏡之書誠爲甘露門矣陸子亦儒者少年時伯仲翩翩爲佳公子咸以文章世其家英華勃發視靑紫如拾芥邑中大人先生與之遊而恆避其鋒然性喜奉瞿曇氏余剃染遂相識世居五渠之舍上鄕譽嘖嘖意其圖南必九萬里自余出破山行腳相隔二十餘年歸則陸子居然道服矣余奇之身臞如鶴道韻若老衲向之豪邁之气化爲精進宴處一小閣梵唄淸絕見方外流相親如骨肉齋中屏去聲色軒榭之間惟修竹老梅相對所給侍不過一蒼頭然亦喜閱宗鏡溽暑祈寒無間心有所得手自錄之積有歲月累成四冊是謂節錄也余以意度之夫嘗一臠卽知全鼎此上機也黃龍所集也𨿽然有種種問斯破種種疑百疑不破則百信不生此永明不惜繁其詞而廣之攝之均有不得已也𨿽然懼割截也若夫批卻導窾猶全牛也則陸子得之戊子秋餘過勺庵一訪其伯仲繾綣杖履靡間夙夜因有詩贈之云法緣夙結瞿曇氏世相全空般若經則陸子者信亦奇士也。

呂幼安詩艸序

余與幼安交有年矣初不知其能詩卽幼安未嘗言詩又未嘗以詩貽余其文心慧業蓋天成也平日遇名緇野衲如故知宿阿蘭若中聞晨鐘夕唄必憬然自得少年時銳志古文辭自期觀光上國爲邦家楨未肯苟幹其祿時輩推之甲乙以來則又浮雲富貴居家泊然而已今夏大暑餘過梅溪值幼安小舫於靑龍港似導引者余初不知幼安在舫疑他客命舟子少遜避舫尾及抵院則幼安也因大笑於是幼安乃有詩貽余余始知幼安能詩然讀其詩悠揚典麗又非若初爲者然因論之曰呂子向不詩今始詩向不詩非不詩也全詩具於胸中非其時不發古所謂積厚流光者非歟余謂呂子眞文人也寔慧人也如呂子者始可與言詩也矣。

永安聞慧堂世系序

詩云髙山仰止景行行止秉彜之好人所同有玆有人焉彊梁恣睢狠戾自用或者撫之曰子之性與堯相若其人𨿽未能服堯之服行堯之行然私心喜之或謂之曰子之立行去堯遠矣其必愀然不樂繇是言之鳥無有不飛水無有不下從善之心蓋本然也古今寧有間歟佛祖之道如水之行地中無往非水城隍山澤喧闐寂靜又何能取捨吳門天宮寺肇自唐景福五年開山爲了然重葺爲嗣順歷歲旣遠廢而復復而廢大明正統九年承天弘演重爲開山郡光祿大夫楊翥撰文記之演爲育王住山別峯之孫金山文海之子族居嘉禾識見通敏住承天永安在道原禪師之後道原嗣天臺韶國師爲法眼宗宋景徳間修傳燈以進得賜入藏道原主承天永安演住天宮亦從承天永安來是則天宮寺之有永安者蓋承天分枝也弘治間天宮永安師徒又蕃衍一析於東一析於南𨿽三分於寺實同宗焉天啟五年後裔機公字玄若嚴淨毗尼丹碧輪奐懼無先徳之嘉言懿行後進失所模範乃考諸傳燈采道原禪師機語及住承天永安元正禪師上堂問答等語載在一冊以貽後人元正系臨濟宗爲報本元禪師法嗣而弘演無法偈垂世未詳何如人其樹偉繢於天宮者僅見於楊之文也嗚呼粵自靈鷲傳燈東西演化方袍圓頂何莫非釋迦氏之子孫不得已人異其宗家分其譜而佛祖之道則一也彰大同之道啟遠裔之信卽使其祖道原而法元正慕前徳而衍後修私淑之義殆不遠矣所云鳥無有不飛水無有不下業爲佛祖之徒其孰能自外於是世之系之感之發之機公此譜其永安之世教乎。

殼音艸序

殼音者殼中之音也西方有鳥名曰迦陵在時其音已壓凡鳥種性異也莊生齊物論曰無以異於鷇音斯言鳥之初生張喙而鳴無思焉無慮焉是非之情有所不入也惟天而已矣余投破山雪柏老人年已髙發盡白揮麈尾婆娑木座上歲時任運佛祖之位悠然忘懷行同嬰兒或取涼中庭足忘納履或就暄廊廡手不揖人木幾左右一鑪一茗咿唔之音弗輟也而紙筆隨之餘也蒙稚從旁窺立老人歌遂思歌老人詠遂思詠日月久之不自知柴塞之化而天機之張也佛心祖印踴躍而入時雨春風笑談而解於是凡有感觸亦必有語語必呈老人眼老人初必頷之旣而曰諺所謂多年鳥子殼中先老其殆子歟斯時也余復不知老人此語之爲遊戲耶提獎耶將謂我如初生鷇音而忘是非耶抑爲迦陵種性坐壓凡鳥耶總之亦絕無思慮於其間任天而已矣嗚呼老人旣沒殼音誰證因憶曩日娑羅塔前初遇不偶然者。

竹杖序

﹝山翁和尙以村竹手制爲贈時和尙將還匡盧﹞。

我林下人之於世泊如也視人間寶玩直土苴耳然五綴之缽雙環之錫獨何珍重之曰表法用也缽用循乞示出世正業杖用遊行示出世正道先佛後佛同一轍焉有大宗師神而明之每於用處發其機要永嘉詣曹溪振錫三下卓然而立是也徳山因飯遲托缽出法堂低頭入方丈是也又麻谷到章敬振錫三下卓然而立敬曰是是到南泉泉曰不是不是夫此機也豈常流所測哉復有大宗師者得佛祖之用行逸格之令缽從瓦鐵而杖不必錫臨濟三度問佛法大意黃檗三度棒之則錫杖化爲木杖矣大禪佛參小釋迦小釋迦打以四藤條後號於眾曰集雲峯下四藤條天下大禪佛蓮花峯祥庵主平時舉杖云古人到者裏爲甚不肯住自代云爲他途路不得力作麼生得力去良久云楖栗橫擔不顧人直入千峯萬峯去豈非錫杖又化爲藤條楖栗乎噫維錫與木及藤條楖栗乃佛祖廓示正法眼後之作者未可異同於其間往歲丙戌余結冬梅溪飯後經行古墓中見異竹焉節疏而條直曰是宜杖也取以歸愧短於裁制竹之精華不現𨿽采之旋擲之壬辰夏病初起艱於持重視木杖如金錫焉乃以一僧舊方竹杖爲用復過梅溪偶見漚麻者取皮而棄其骨餘曰是亦可杖也入手果輕圓修潔階墀之下隨意所之因賦詩曰落落丘中有修修莫掩藏以能髙骨格致我略玄黃扶老秋無畏投人夜有光就中新用處初不類諸方頗好之優遊林薄無時不俱獨念履險乘危則非其所長也於是遠行仍用方竹竹舊甚適山翁法兄和尙於中秋前四日從虎巖枉溪上余見手中亦用竹杖光澤可愛顧余舊竹黧黑憔悴和尙心若憫焉余因憶丙戌冬事乃問村竹亦可如山竹作杖乎和尙曰天之生材何限方所苟能裁制皆成法用余曰此處有竹似可杖余得而復棄和尙訝曰試觀焉命余引步至前古墓見竹焉則定神凝思仰觀俯察量尋揆尺僅得一竹攜歸院中遂自炙之濯之刮之磨之羣衲擁觀和尙曰制杖豈小道哉禦法柄亦猶是也非材無用斫有材無使傷因其本然發其光耀本質固好不廢揩磨則其成材也大立於前表裏精粗無不妙矣時侍者進茗口忘啜日夕矣乃復手拭於月明之下有頃覺觚稜之間皆生白焉眾始駭和尙之善制杖矣且疑和尙爲一小物何勤勤若是孰知和尙之托微意抑初不爲己用哉淩晨復摩挲再四纖痕淨盡通體圓潔乃手授於余曰吾此去歸匡廬舊隱兄此行將入天童不天各一方乎常相見者惟此杖耳余惻然謝之念和尙精神尙彊而頂發則無黑矣此行歸江西道途邈遠晤面難期同門落落誰復如和尙之愛我乎離羣索居誰復如和尙因杖而誨我以接物之方乎憧憧參學奔走吳越孰能如和尙善於裁成而親炙乎腸不覺九回也和尙春仲從東甌歸作詩三十首淋漓慷慨處患難心無少慍履公庭節無少損與古覺範大慧蓋相匹焉法門之棟梁臨濟之大樹捨和尙將誰屬玆其可躡雲觀瀑拂石而髙臥乎余益有感也𨿽然匡廬古法窟也而祖庭甚侈和尙固欲白駒空谷當必有憫世大士排闥而入請慰眾山之望明年餘在三佛地聞法鼓塡然遙振於五老峯頭者必和尙也余憑竹杖喜躍當如何。

贈郁素修序

內美未充而外揚或者譽之居之不疑彼何人哉世出世學術之大患也惟其欲速外揚學不至術不精叩其所得曰如是而已矣察其所安則貨利也特借途於學術故學術惡彼而去之古之人不然志於學不恥惡衣食或譽之將不自安曰此譽奚宜至哉其意非惡乎譽也自知學未至也卽使學至其志愈弱不自滿其骨愈彊不自息可也彼見學術之量猶瀛渤無涯進乎寸有尺在前過乎尺有尋在前盡乎今有古在前尺寸有盡瀛渤之量莫盡今之尺寸可窮古之尺寸難窮名何爲哉惟其不根於名而名隨之不苟於譽而譽親之斯又天地間與仁惡佞自然之理也慨今末世古人難得乃於素修郁君見之其力學篆文云在童子時至於今歲月深矣其篆成矣其譽來矣爲人眞朴簡直不落蕩遊之習絕迂誇之語其學可行矣卒未肯足迹四方求知於人客山房中日與石友自朝至夕乎摩神運心無他營但求其術之至而已矣一篆愜意則喜見眉睫津津然不自覺蓋其生平一石當前𨿽天地萬物陰陽寒暑羅列交現乃不知爲何物況身世窮達聲色貨利云乎其用意如此余見顧謂諸弟子曰學道如郁君其庶幾焉。

壽吳門鄭士敬先生六帙序

士敬先生乙未淸和齒登耳順士君子爭集咸以耳順壽之而先生則投箋於余以散亂無記內省夫無記散亂釋氏之語也孟軻氏則曰學問之道無他求其放心而已矣昔有問於宗宿曰起滅不停雲何宗宿應曰直須寒灰枯木一念萬年問者退復叩一尊宿尊宿犬喝曰是誰起滅問者恍然悟入夫散亂者起滅之謂也惟其有散亂則有無記曰求其放心攝散亂之謂歟夫問者之問諸口答者聲入而心通也答者答諸口問者其亦聲入而心通而恍然有悟歟夫子十有五則知志於學三十而立焉四十而不惑焉五十而知天命焉六十而耳順焉夫子聖者也自十五而三十四十五十六十學中之境若不易躐等彌入而彌深余愧十有五未知志於學不先一簣何以成山𨿽逾五十罔知天命惟先生始志聖人之學今臻聖人之年前乎此者立與不惑與知天命皆見於躬行宜士君子聞耳順而稱慶也然順乃先生之耳也余未及先生之年未知聖人之學又安知先生之耳是故耳順乃先生獨知之境也然則一曰寒灰枯木一大喝之先生聲入而心通其必有分焉無記散亂斯無地而寄余野人也拈此野語先生亦樂遊方之外必有取於是。

贈丁虞卿序

昔管子以叔牙爲知交遊處匪朝夕也其或有一晤對一促膝遂悉其生平者乎虞翁長者也余得訪於十年之前又獲晤於十年之後滄桑變遷干戈擾攘其胸襟固自若也其躬行所可見者有五世耕於野樂聖之道天民也誦詩讀書惕若干幹君子也知雄守雌反華歸朴老氏也教子以義繼事承家仁人而孝也不求聞達髙臥湖鄕又逸民也至聞南巢倒戈應天順人而終念乎揖讓晚號虞翁其自信歟子謂韶盡美又盡善然則虞翁誠得孔子之意者余遊方之外交固疏而所見有如此乃樂爲道之諗於深知翁者一印同異贊曰。

耕讀傳家孝友鐘性晚以艸木是娛而琴酒多興虞翁虞翁其生今之世信而好古不知老之將至者耶。

以廬山摩巖石刻涪翁所書七佛偈爲山翁和尙壽序

乙未之秋客有來自靑徐間者向余曰大覺山翁和尙將還廣陵矣菊月是其誕周行七步獅子吼矣法臘旣髙指天指地前無釋迦後空彌勒誠獨尊矣子爲同門稱最契將何以壽之餘茫然無所應久之客去乃思古今人情皆有好或投所好則合投所不好則暌𨿽幅員之廣君孤之奉苟非其好有不屑視者是故君子觀其所好則知其志之所存誦其詩讀其書貴知其人也昔者虞舜登庸位在九五苟拂其志寧遵海濱於是知舜之所好在親而不在九五伯夷叔齊餓於首陽采薇而歌其所好在仁求仁得仁𨿽孤竹可不處首陽可髙臥夫子曰富而可求也𨿽執鞭之士吾亦爲之如不可求從吾所好繇是言之人情之所好其系亦大矣易曰不事王侯髙尙其事乃宋之大儒則又以子陵一釣當之餘故知富貴浮雲曲肱樂道彼六合之內亦有然者況沙門觀三界如幻達萬法如夢其心如枯木石頭世之榮名利祿無自而入其有所好乎𨿽然枯木石頭仍有所好也特所好有異於世者所異者何法也請言其法蓋佛祖授受俾人息妄緣詣眞際解脫世間而登道岸者是故沙門之於世也無尊爵無顯名三衣粗疏一缽五綴亦甚卑也至論其所好所謂不事王侯髙尙其事則其志有足取者至以其法悟人博地儕於古佛而不下於先聖賢此其法不又尊乎識者曰出家乃大丈夫事非將相之所能爲誠然其語矣今之沙門行其志於四方者眾矣其孜孜以法求人如饑渴者非我山翁和尙歟余諳和尙胸中絕無他好者是將何以壽之乃若香華枝樂名衣上服檀越持矣霞絳錦軸鉅文宏詞宰官懸矣伊蒲之饌甘美之果弟子陳矣余又思擬將何物爲和尙壽耶一夕坐中庭偶見和尙爲曉音禪客書艸庵歌一篇勁而古視題款乃初住道峯時作余訝問音曰和尙在道峯住持事繁何有餘暇作此音答曰此和尙中夜筆也余益訝之音進曰和尙誨人不倦筆硯布施至忘飲食此未足盡其尢好七佛偈書蓋千百紙矣隨人所須無吝余曰有是哉乃知和尙眞得所好也眞能以法誘人也憶在昭陽結冬有貽余山谷七佛偈爲廣鑑瑛禪師書刻於廬山巖石者余亦珍而藏之蓋六年矣於是忭舞曰是可爲和尙壽矣夫山谷宋學士也而有合於廣鑑爲書是偈其亦尊於法耶當其時更有居士曰蘇子瞻以怪石供僧佛印發於文佛印鐫文於石說者曰沙門觀法果如幻耶一怪石何好之甚也余曰是宜好非爾所知也夫子瞻與佛印爲禪喜遊其心志一寓於石耳非以石而能致沙門之好也是故君子觀怪石之好則知佛印之所存觀七佛偈之好則又知和尙之所存怪石焉七佛焉前後一揆也余以是知和尙必與此刻爲水乳其他皆非所好是則余𨿽持多年故紙爲和尙壽不愈於持香華諸供養耶和尙聞之其必囅然一笑𨿽然和尙適有是好無是好不能顯此刻余適有是刻無是刻無以合於和尙嗟嗟和尙之好山谷之書相去蓋▆百年而乃合焉猶旦暮遇也其亦有待耶余筆之於文寧不爲叢林盛事。

記

云浦上人書華嚴楞嚴二經記

法界之性如光與音推覓不得而實無不徧緇友云浦會稽人剃染蘇州海慧庵結屋太平蕪湖號冷瓢就冷瓢中書佛華嚴經方竣兵燹作乃攜經至海慧值歲荒饉檀施絕少復罄其衣貲書楞嚴一部志可嘉也辛卯十月望前余從京口下吳門憩閒來居暮雨中浦持二經過余修敬畢未及數語置經於案遂別而去余因憑幾思曰若人之來其有意乎將謂我能證知法界之性欲三印可耶抑亦自念其爲法之勤欲表而出之耶因又思之法界之性從本以來彌滿淸淨若人未書是經法界之性未爲減也不書可也已書是經法界之性未爲增也書之亦可也書不書在人於法界性無所損益𨿽然由是經以知法界之性言以載道也由書是經乃能精一其志開法界門人能弘道也不書是經又烏乎可浦之行其大矣乎嗟乎人生芒芒終身焉汩汩知身而不知世界知世界而不知法界苟知法界則吳越一天也何地盡山多指爲兩域乎滄桑一幻也何定鼎割城悲爲兩事乎蠻觸一體也何左彊右弱分爲兩戎乎佛生一性也何螢火太陽執爲兩光乎死生一如也何持瓶餉遠認爲兩空乎成壞一際也何剎那百劫視爲兩時乎所以海慧此法界也若人之降伏塵勞也冷瓢此法界也若人之生如來家也華嚴此法界也重玄之徳佛證窮也楞嚴此法界也法界事事究竟堅固也又且若人之來此法界也信能必至如來地也若人之去此法界也如來宮殿無有邊也乃至余眼閱之餘心思之餘舌証之皆無障礙而遊於言詞三昧無非此法界也是故以法界證法界空合空無二相也以法界入法界水投水無二味也極而論之法界之性大不可思議也言詞喪也心慮忘也芳艸綠落花紅余之筆舌又何能形言也乎當瞻仰象王獅子哮吼回旋可也於是投筆起座袖手顧視復還其經。

松陵乾元庵圖冊記

人之情有𨿽去此百千里而思悠悠不置者必其所好在是也人之志有𨿽處之勝地授之大任聲名洋溢歸者多而從者眾恆有不釋然者必其所適不在是也余在俗髫年見比鄰少年以紛嘩相競遂心薄世間逮入法一丘一壑蒲團艸座始與志適然賦稟庸僻無髙人達士探奇選勝之韻宇內之名山大川無暇登討第志在枯寂𨿽不期山水而遇山水淸寂曠遠之處意卽合焉曩住銅井湖光山色行坐在目居常飯食訖遂獨曳杖出門跏趺於山椒日鹵而不覺解事弟子常挈茗相從又時過鄰庵賞花看竹晚沐已乘月而歸或信宿焉畱連於春芳秋香之下此住山之樂與志甚適也後下銅井過禾中古南一土鎭耳喜舴艋甚便梅村竹嶼靜侶二三時偕泳遊亦甚適焉將忘其老柰之何業風遠吹直至太白峯下住持之縛松關廿里使人不易出侍者曰春風和矣巖花放矣予方局路一室中酬應人事以一指而諭眾指以一心而齊眾心𨿽非紅塵之僕僕豈如靑嶂之間閒噫亦甚不自適矣幾何其不病乎且也無鄰叟可以話心曲無方舟可以濟足力𨿽處云上猶系籠中日長如年每忽忽而不自得正無以遣情排悶乃企周禪人自松陵持乾元庵圖冊來余展而觀之躍然得見所好忘所不適指以示周曰玆庵乃吾舊所遊也常在意中𨿽千百里而不置今子不遠將來余睹蒹葭之橫直煙水之微茫風平波息龍湖如鑑余恍若至其處是宜忘山中之不適而適此適也子可謂貽吾所好也𨿽然此乾元之境也境中有人焉其稱木浪者參先師於育王根利而有得惜歸不壽餘因之得交其上下其稱湣公者年長矣謹愨而好道記庵之始末卽其筆也此老爲木公之上其下數人事余若師大率皆有向上志欲髙飛遠舉惜有庵之勝卽有庵之事役而未能是故余之所好在龍湖而龍湖之好又在人耳嗟嗟吾衰矣何當出山一葦杭彼開襟話舊寫今日予之所思適他日予之所適也乎辭曰。

龍湖之水兮春煙渺茫龍湖之蘭若兮春鷗在旁茭蘆靑靑兮荇藻含香微風一葉兮於以采芳疏鐘淸磬兮宛在中央翩翩道侶兮上下允臧懷斯念舊兮幾換星霜孤蟾靜夜兮讀經瑯瑯龍湖之人兮眷眷而不能忘。

銘

正觀堂銘

世出世間事有宜銘卽不銘於筆而有眾欣然共銘於心者必其事爲最勝因緣大有益於羣情也昔蘇長公爲成都法師敏行作大悲閣記表於西南開化米信其記以菩薩證道從聞而入始於聞而至於無所聞從無所聞而至於無所不聞夫證道而至於無所不聞則菩薩折攝之用咸備淸淨寶目母陀羅臂左右開合八萬四千或慈或威神化莫測所謂觸而不亂至而能應蓋不期然而然者而世乃以千手千眼稱之斯亦菩薩憫世狹劣特示少分而已所以然者夫眼生於面手根於身眾情所知也捨兩眼之外不知更有所謂眼矣捨兩手之外不知更有所謂手矣而聲色紜紜交乎前無不以兩眼物色兩手執持乃菩薩則異於是千眼爲視千手爲用千眼爲視不住色也千手爲▆能轉物也此妙智淨覺眾情所未諭第向以眇小自居卒然見菩薩手眼皆千變化奇幻自不覺聳然動容肅然加敬曰是菩薩者何眼之廣耶手之多耶其神力所致歟將道徳所感歟是菩薩者得瞻依之必能脫我於塵勞必能置我於道岸於是菩薩悲心與眾生信力融結爲一勺水獻花行道禮拜菩薩等行其慈眾生默開其慧菩薩不以髙陵眾生眾生不以卑遠菩薩眾生以兩眼畢見菩薩之千眼以兩手能舉菩薩之千手兩眼能見千眼兩眼未嘗不卽於眼也兩手能舉千手則兩手又未嘗不卽千手也其故何哉千尋之木枝葉婆娑而根本則一也𨿽眾生未能以是觀菩薩而菩薩必以是觀眾生是爲正觀奇哉有情亦有手眼芒芒昧昧自不能明必觀菩薩始獲開悟則菩薩之手眼其可不彰於世乎天宮寺永安房雨新上人律身淸淨發願廣大有念乎菩薩功徳外募檀信內罄衣缽構堂三楹三年而成像設未也有檀越顧敬修氏夙領佛記樂法無倦居恆欲求妙好旃檀肖菩薩像慮像成無棲像所是二上士皆含千手眼於一念乃時節之巧機會之來虔奉是像卽居是堂依正恰稱聞見爲之踴躍焉其法祖玄若大比丘奇此因緣乃顏其堂曰正觀表菩薩之正眼寂然嘗照無奔逸相菩薩之手展握自在援溺拯迷是眼與俱若公與余蓋法門久交走書來囑作一銘志余因助發正觀之義明菩薩之化功且念斯堂之成也菩薩之所居也天龍鬼神緇流道俗皆已銘諸心矣奚待余銘於筆耶重其事不惜繁其辭願入是堂者一瞻菩薩皆得正觀而銘又何辭銘曰。

大悲正眼

智爲其根

一而彌曜

萬而不昏

昔有尊宿

問於臨濟

急下禪牀

當胸把住

暗中摸枕

賺殺雲巖

通身徧身

大費涎黏

何如菩薩

開手見眼

覿體示人

超諸方便

咨我同人

等具妙明

攀緣苟息

酩酊必醒

天宮吉祥

永安常住

知恩報恩

五體投地

震溪堂銘

震溪吳門王子子佑之別字也其堂子佑所構也子佑素未面其具信根嗜法味蓋得之緇流道侶交知之間玆作堂顏之以字者何義或曰子佑上世家於洞庭昔文恪公曾以震澤名其書四方之賓朋稱王氏必曰震澤主人子佑仍斯名不忘所始也余曰夫如是子佑已自銘矣今遠緘溪藤來山中冀必有異聞因遂駢其說夫震陽在初九天體也有雷之象羣陰固結之時天心卒復擬其埶微陽若不能敵於羣陰然雷霆之奮昏蟄盡驚醒聾聵於夢鄕以進君子之道而開小人之疑無若震焉子佑儒者斯義稔知之矣例之吾法覺海澄圓絕無陰翳柰何所立照亡遂爾惑霧興焉癡云暗焉纏綿於妄想膠執於名字而本眞隱矣苦世火宅有生不覺夢中蝴蝶恣意餐采其情戀戀至於業風橫吹異類錯變紛紛紜紜咸莫知其故於是大雄氏出諭以無常示以苦空誘以車玩指以衣珠如鼓迅雷震其頂門大根之士一念回機羣執盡喪有若千年之室冥冥蒙蒙照以一燈朗然分曉未可以諸暗之聚合而謂徵明之不勝也陽之克陰覺之驅迷大槪如是子佑好佛者因以是進之昔玄沙備禪師得雪峯之道有僧來參請垂示沙曰汝聞偃溪水聲否僧曰聞沙曰從者裏入此亦震之用而世未之或聞者也余深嘉子佑之作是堂也發佛祖之祕蓋從是得入偃與震不謀而合溪與水不言而自諭矣東坡居士曰溪聲便是廣長舌此文字禪也因不以是爲注腳銘曰。

覺海澄圓

淸淨本然

山身溪舌

名字誰宣

照亡所立

昏霧斯集

異類變更

有生疲繭

大雄哀哉

從是而來

宵中一炬

雲中一雷

鼾夢旣覺

法界寥廓

溪耶水耶

無受無作

持以信力

洞開重門

萬物紜紜

各歸其根

事得理融

理隨事變

半偈緣空

五車文絢

佛祖在邇

箕裘有光

世而出世

偉矣斯堂

木樹根銘

余不善植花禪子供茉莉一本愛其香而存之越明年枝葉四布有加於昔花開以百數計木樹根者爛於深山不知幾何年矣皮脫而心空采薪之侶將置燢下余見而惜之取以障其花峻拔之狀有如崗巒映帶林薄洞穴天成可觀當停午炎氛逼人解衣磐礡覺中庭有爽气旣悅其幻乃復作銘銘曰。

惟天之道

法乎自然

此木樹根

在山忘年

手攜成山

不營一簣

惟花近之

林薄相類

一靑一朽

神理各全

花香淩晨

直達其巓

懶齋別集卷一﹝終﹞嘉興大藏經牧雲和尙懶齋別集

牧雲和尙懶齋別集卷之二

東吳毛晉子晉編閱

鄂州記室智時較訂

文﹝乙﹞

說

衣說

釋迦老子出世提挈五濁人常爲一事乃五濁人則見釋迦老子有千億教門顧諸弟子同在靈山均受法味亦各有持循者如一土也而有山陵岡阜大野平陸如一水也而有江河淮濟大海百川蓋不異而異不同而同惟於一毫頭上識取根源則同異之相可不言而諭矣良以佛法如海窮之爲難集大成固不能無各封而胡越猶庶幾也昔飲光優波離富樓那三大士之在靈山𨿽各有持循未聞以一佛之法執此而外彼起諍言而低昂也於今之世有講誦釋迦口所說者則謂之經師有指示釋迦心所印者則謂之宗師有模範釋迦身之威儀者則謂之律師一佛同矣三師異焉顧三師之中更有異焉者有持黃卷赤軸性宗相宗爲我家物者有認楖栗麈尾東指西敲非他宗事者有執六環五綴黑月白月羯磨布薩必律家茶飯其視拈椎豎拂分教判時則云此宗也此教也吾所不與者人異其見世異其佛嗚呼先佛往矣孰能同之賴有此僧伽黎也律師經師宗師舉從事焉無敢異同於其間也是僧伽黎者果爲千佛授受渾然無分之大衣乎飲光持入雞足山以候慈氏達摩傳至中國以付慧可非直表信益彰大同之法也曹溪之際人仰其衣以一衣授及門一法子則不爲少以一衣饜及門諸法子則不能足故衣止不傳時也蓋知有不奪祖之法而務奪祖之衣者起深爲之防也今之世乃又不必達摩之衣期廣達摩之法故宗家授衣之例復大行亦時也或曰達摩之衣旣止不傳今之授衣得無妄乎叟曰達摩不傳之衣亦非雞足待慈氏之衣也庸何傷𨿽然但勿更起爭端執此衣爲經爲律爲禪也衣本大同知衣之大同則知先佛之不局能護持六根皎如冰霜依先佛之模範則入律能運漚和演修多羅代先佛之廣長則入經能離言說直悟心源衍先佛之慧命則入宗如大海潛流四天下隨在得水而呼之曰非曰潭曰池曰沼乃水固自若也無辧夫如是則舉此衣曰禪曰教曰律亦無不可者噫彰禪教律之同衣是彰禪教律之同佛也復何疑。

警學詩說

夫詩之爲道若非沙門之正務焉余初出俗時見老宿作偈頌心輒慕每私頌寒山石屋語已而遠遊歷吳越叢席值聽講習禪之侶皆尙乎詩慕彌甚時以未明生死事不遑研習之遂撥艸瞻風親近知識數年後漸聞長者之論屢窺前輩之作始悟詩殊未易言亦未易作也夫何故蓋詩所以言志惟古之人志於道篤於學日務修省故能暢其志慷慨特達遠大髙明其詩未作其天地民物之故上下古今之變先已坐見忽有所感其興致淋漓咨嗟詠嘆無意乎詩而自詩無意乎雅而自雅比興無一不含大義出語無一不有所源優柔婉易言簡意長一誦之使人性靈躍俗習化𨿽傳百世詠嘆若新此古人之詩今我曹負志言詩道眼未明求所謂寒山石屋者不能得而於樂不淫哀不傷三百篇風人之微旨又或未達其志茫無所矜式徒欲速成其詩得乎予乃觀古人之爲詩者似乎必先一其志以達乎道必持夫道以養其志故詩之所在卽志之所在志之所在卽道之所在也苟大道之未明大義之未諭志而非志矣而惟工其字句聯其景物若陳死人飾以衣冠了無生气而欲並於風雅惡乎可不知語錄經論佛意祖意之若何而惟撮以成句如竊帝王之言以驚世不憚罪誅而謂明乎佛法洞乎禪理惡乎可不知古人一死生同物我優遊自得眞實受用處而惟木食澗飲巖居云臥之鋪敍如貪夫學采西山之薇以市廉要之非夷齊之面目而謂友於寒山同於石屋又惡乎可或更創無謂之題耗有涯之思有類精衛銜木誇父窮影歲月川逝而不惜人命呼吸而不顧視品𨿽然岐俗準理均爲喪志孔子曰詩三百一言以蔽之曰思無邪是知詩之爲教無非欲吾人端其志而非欲吾人之必爲詩世尊云息心達本源故號爲沙門然則苟非其志𨿽世間學猶無取焉況號爲息心達本者哉或云治世語言皆順正法粗言及細語皆歸第一義古法師謂何妨筆硯資眞性則又何也告之曰佛說佛言祖說祖語子能契佛祖之道然後如寒山咳唾可也石屋詠歌可也古宿粗言細語可也斯蓋終日言而未嘗言又何必論順正法資眞性歸第一義耶。

墮蜘說

梅雨初歇庭竹低徊獨步廊廡偶見墮蜘循階而上余曰嘻是何來也其网傾耶其欲避雨耶乃試接以竹杖擲階之南蜘不東西走復向階來余曰果乎至窪水漲階不得上乃夤緣小艸艸輒僕水蜘驚旋轉緣他艸又僕如是者數四知艸不可緣乃隨僕處探水計欲泳遊然捨艸幾沒急抱艸而息良久度憑艸不得濟轉則畏濯雨遂棄艸疾遊奮不顧身得階余曰有是哉蜘之微也网傾於雨而困雨其趨階知所向也故擲而復來其值水志能決也故盤桓而不退其棄艸勇於往也故捨軀不顧而階得以升雨得以不溺謂物無智其然乎人能若蜘出苦波登道岸何難曳杖而作。

樗立字說

莊生謂世間之材皆有用惟樗也無用惟無用故得全其天年鄭子子康一號云渡入於法名曰恬請予字之餘嘉其灰世間進趨之念字之樗立是樗也立斯世也果無用乎夫桃之艷李之冶梅之淸俱能娛人眼目賞人心志至於松柏冬夏靑靑若老其歲月匠氏取焉爲榱爲棟是樗也是眞無用乎惡乎使立於世間曰天地之大品類之繁化工無偏欲使之不立不可得也曰旣無用焉必使之立何居乎曰欲世之知有無用之材也曰無用也能避眾材所嗤乎曰樗也朴甘受嗤要之桃之艷李之冶松柏之靑靑晚節末路求爲樗不可得也是故世間無是樗也惡乎可𨿽然更有說焉子康入法也健使從余遊萬年一念如樗無易惡知不化爲法門大樹與舉世競炎炎者作淸涼美蔭無用而大用佛祖且不敢指目樗性安在子康勉之餘將觀之。

玄佩字說

恆所張君晤余梅溪執弟子禮請字字之曰玄佩別去五年餘復過梅溪玄佩聞之來訊出一古箋乞語余聞大易之辭人必恆其徳書云君子所其無逸般若經則云應無所住而生其心夫所無逸者進徳之事恆其徳則正心而修身矣正心而修身則非禮勿視非禮勿聽非禮勿言非禮勿動聲色紜紜何有於我哉聲色不能妄動則幾於不住色不住聲不住香不住味不住觸不住法𨿽然第不能妄動物斯在也莫若以色卽是空聲卽是空香卽是空味卽是空觸卽是空法卽是空觀之𨿽然如徒以空觀之未善也莫若諦觀色已空現前玄黃朱紫洪纖髙下相參而不混者當何名之聲已空則宮商角徵嘔啞啁哳諸快人之耳者此不名聲復名何者昔子張聞聖言書諸紳玄佩當以此語佩諸心時時省察玄旨從是而得余何言哉。

鄰仲字說

孔子之言曰敏而好學徐子舊字廣聞今授名曰超敏字曰鄰仲蓋出世之法必利根上智則一超直入及其入也則敏亦忘乎其爲敏超然而自得也是則敏而好學好古敏求豈以爲獨仲尼之事耶古語曰舜何人也余何人也有爲者亦若是故曰徳不孤必有鄰鄰仲以之。

古求字說

昔蘇長公之論道也可致而不可求捨致求道與道日遠然則古今求道者舉非耶是殆不然所言致者正以進其求之之方非致與求爲二也蓋古之人之求道有見乎世間惟道爲尊故其胸中惟以道爲事輕榮名絕貨利勞筋骨餓體膚不期然而然至求出世而到知識所也則必大畏生死之關深冀解脫之道而知識之有言無言捶打呵罵舉如醍醐甘露傾灌肺腸疑關未透則必朝而參夕而研蒲團七破不爲惱三十年尋劍不爲恥斯皆致道之方以其力久眞積鉗錘之下法用頓彰如沒人之忘水無所謂一七日二七日三七日計程而求道也又無所謂妻拏不必捨貨財不必遠以染心著於世間以輕心入於佛乘也人根漸薄法運斯降無論其曠劫沈迷多生流浪卽一年三百六十日乃三百五十三日之長耽著於聲色計較於財貨以七日之短聚頭之癡遂自謂駕佛祖弄口頭欣欣然相得從上佛祖勤苦求法反不如之如是者果凡夫之無知乎抑法門之流獘歟子夏曰百工居肆以成其事君子學以致其道夫求道而不能厭世無常久經鑪韝默受薰陶化其凡習是無致道之方也是不居肆而成事捨學而致道也其求不爲妄乎然且動涉癡愛乃又自謂得佛祖心髓欺天乎欺佛乎此無他主法利錢谷愚子博虛名上下相蒙以法爲遊戲吁何倒之甚歟或曰學以致道階級之論也廣額放下屠刀立地成佛七日而悟斯爲遲也師何解之應之曰正以佛世只一廣額今市廛阡陌皆廣額爲可疑也又廣額放下屠刀未必更從事於聲色貨利今世之廣額口得佛法又必兼得聲色貨利會計出內錙銖之失寤寐弗寧其癡比庸人有加爲可駭也且予過矣如以廣額立地成佛爲式以自瞞卽其未放屠刀顧不成佛歟是則雞犬是佛牛羊亦佛又豈必論道而求諸人是知古今聖賢無致道之方不可以求道也乙未秋日余謝事天童歸破山目擊法運之變有許子宛玉翩翩然佳公子也幅巾向道其乞名維摩費和尙曰行璧更就余索別字乃以古求贈蓋欲其如古之致道恐其惑於今之求道也作是說俾時佩而無失照焉。

題跋

重刻洞聞和尙語錄跋

先洞聞和尙住山四十年所有語句從胸襟流出不事雕飾又其容止坦蕩不定登曲錄木牀然後說法卽拈頌垂示乃至山居諸偈皆平日雅言也其語已刻於萬曆庚申而自庚申至遷化癸亥四年語未續刻崇禎戊寅秋山中勝仲兩伯與同條鶴兄有見乎從上先徳所有提唱貴存簡要於是復捧讀前刻再展住中峯維摩及破山所有垂示未經刻者遵古錄儀式繁者略之要者續之詞蔓者節之其於前後微旨蓋未嘗動著遂同參訂以類不以年錄成兩編嗚呼和尙所詣深矣不肖輩何能以蠡測嘗憶邵耕夫先生有語云律之世俗文字似覺朴疏合之大事因緣全無乖互殆知言乎因重壽諸梓而今而後倘遇法門豪俊具擇法眼者則見老人面目猶在狂瀾砥柱長夜慧燈紛紛玄學不無裨賴焉。

跋吳門杜子紆先生所書華嚴經第四十卷

眉與眼在一處而終身不能見非不見也爲太近也普賢身相周徧十方而普眼不能見普眼之外無普賢也然後以解脫神通之力爲現色身坐蓮華座而諸菩薩心生踴躍非倒見乎畢竟普賢菩薩祕密身境界祕密語境界祕密意境界敢保普眼盡微塵劫摸索不著。

書一水上人書楞嚴經第五卷

後

貝葉齋一水上人書首楞嚴經一部取墨於其友六上座之舌端字畫淸勁見者贊嘆癸未秋日余歸吳門晤其師培公話夙昔燈下出以示余而一水已逝世余深爲嘆惜嗟嗟一舌一手本來同體一生一死書此了義血可作墨字可作經究竟堅固何死何生我知常寂光中佛問圓通當以根塵同源縛脫無二爲第一。

跋顧敬修居士手書法華楞嚴二經

楞嚴一切事究竟堅固卽法華世間相常住也法華心生大歡喜自知當作佛卽楞嚴狂心不歇歇卽菩提方悟神珠不從外得也敬修居士手書二經貯供蕓居蓋自掛冠與玄公篤方外之誼玄公餘知友也丁亥夏舟過吳門居士以个中事相扣招余天宮寺齊而玄公出是經時綠陰在庭葵芳滿砌爛然耀人心目餘指謂居士曰此世間相常住也凝睇久之啜茶而別。

書盂蘭盆經後

往余在家髫年不學蒙然無知獨見我先君居常懷古襟期悠曠而不閒治生或隆冬無襦或盛暑無幃多受坎壈然莫知所致後披佛經詳示一期報境皆本宿因故自先君去世恆恐感報或如今心每忡然又自分莫能爲之設處飲泣銜恨未嘗告人或逢法會𨿽隨世設薦特未知盂蘭盆之爲意丁亥七月畏酷熱絕人事禁足一室得以究佛微旨蓋以九旬驗蠟之勝功解九泉吞炭之重結且以眾徳汪洋如舉多炬燎一束薪宜乎其欻然而滅也如將眾寶給一貧乏宜乎其受用無匱也然則諸供必使一盆承之者何聖𨿽眾徳無二也親𨿽異定咸具也曷言乎定有情之本凝然寂然自心想紛飛惡業由斯構矣玆以徳啟定以定向徳徳定攸同諸境不能動罪性無覓苦厄自度故佛敕眾僧先爲施主家咒願願七世父母行禪定意然後受食嗚呼歲猶奔馬命若流泉計先君之棄世已廿五年憶先慈之擲我倏又七年值是日諷是經有不能釋然者余不能自解也爲未知我先親之於是日如佛所說行禪定意在於何所瓶罍增淒風木多戰因手書一卷以志永哀願舉世銜親恩者當是日或有不釋然期共遵揚聖教庶酬罔極。

跋王兆吉居士所書華嚴經

華嚴要旨疏論家罄矣原其歸趣不出乎六相十玄四法界乃復庵和尙復作綸貫通之宜無剩義然談之極玄就之莫入其故何耶疏家云達本忘情情生智隔圓覺云以思惟心測度如來圓覺境界如取螢火燒須彌山縱經塵劫終不能著夫思惟亦曷有過過在視毗盧法界與己躬爲二物是故欲得之愈失之庸詎知天地一太極人身一太極人身陰陽卽天地陰陽毗盧性海卽吾人性海是故爬寸膚而舉身皆應牽一髮而手足相諳是故動徧動等徧動在吾一身亦大彰明亦大較著自一身以及萬象充乎法界動徧動等徧動蓋情與無情共一眞耳但凡者隨其事聖者遊其理理事相忘則聖凡渾然夫如是則毗盧遮那在吾一毛孔中坐菩提場現不思議神變圍繞往昔同行菩薩化度無盡大心眾生一毛孔旣然八萬四千毛孔靡不然攝則俱攝彰則頓彰正如千燈之光萬鏡之像表裏相映洞徹無礙佛生剎土古今物我寧有間隔所有隔者所謂視法界己身爲二物也昔有講師致疑華嚴以一切眾生住地無明全成諸佛不動智問於眞淨淨曰此易了者時有童子方掃除眞淨呼童子童子回首淨曰此非不動智歟淨復問童子如何是汝佛性童子惘然顧盻不知所答眞淨曰此所謂住地無明也講師謝而去然住地無明與不動智豈有定相特一起念向外尋佛則情生而智隔矣又鹽官國師問講華嚴座主華嚴有幾重法界座主答曰略有四重廣則無盡鹽官豎起拂子云此是第幾重法界座主亦惘然莫能措語是皆不知法界爲己身而外多記憶者也苟求諸身行遠升髙毗盧在是文殊普賢在是五十三善知識亦在是所以毗目仙人執善財手歷微塵數劫不出一瞬息善財在普賢毛孔中經過無數剎海不離腳跟下是此經正宗兆翁居士現宰官身爲法王子諷誦之書寫之極其莊嚴蓋以毗盧遮那在頂文殊普賢爲左右手是故非莊嚴佛非莊嚴經乃莊嚴居士自法界也余獲捧瞻心眼寥廓乃拭淨幾燒名香於一毫端與居士相見。

題蔣伯昌書華嚴經

原夫心佛眾生三無差別佛有是心眾生亦有是心此心無增減無髙下從本以來靈明廓徹在佛能不迷故所居殊勝所用奇特菩提場金剛座非心外之物也眾生迷之故所見顚倒所報狹劣三禪天無間獄亦非心外而有也是故心外無佛信自心便成佛出世也心外無眾生迷自心便作眾生在世間也然則華嚴法界乃自心佛之居處明矣虞山善士蔣伯昌有志佛乘手書華嚴大經一部晨夕供養持誦昔有訪友者值其書是經未卽出其人以友故慢不悅友出示其經曰此是閻羅老子面前一道赦書其人驚悚回家亦寫一部夫人發心書經紅塵浩浩中卽知有佛矣縱有罪愆如人在縲紲一旦爲王家擢用有司拘禁之不得佛法所庇矣生死到來設打閻羅老子面前過自然起敬三途地獄敢保無分一道赦書豈虛語耶。

題雨新上人所書法華經

妙法華經印板流通久矣復何書寫之多耶曰六種法師書持與數較其功徳海口莫宣余曰未然也經出佛口入眾生心開佛知見筆畫死鈍持者不靈譬諸飲食同一飽也而粗糲是拒嘉者飫焉故經云香風吹萎花更雨新好者。

題惺中上人書華嚴經

武林上人惺中畱心於華嚴法界以堅固刀刺娘生舌取血書八十一卷之文三年而告成所書經處汾湖之水月庵也將貯之名山念甲乙以來時世變遷未果此願已丑春日余放舟東遊過水月繞庵皆綠楊新葦時煙雨空蒙春陰滿牖上人出素箋乞題經要於是說偈。

十萬文一滴血染於紙成佛說手忘筆口無舌華藏海親遊歷佛與生水與月異而同同而別藏名山待時節我作偈合古轍百神護萬象徹空齊頭雨不歇毗盧師頂門揭薦取去太直截。

跋云浦上人書華嚴楞嚴二經

佛以一音演說法眾生隨類各得解一代時教其有異音耶譬若明珠走盤了無定迹而或者執一隅以盡之得無謬乎亦類其解而已楞嚴之爲經交光法師以爲得華嚴气分云浦上人書華嚴後續書此經抑亦本於其論耶余謂閱經者當求經之要勿先於時味較異同可也華嚴曰有大經卷在一微塵有智者破塵而得經獨不思此經者爲華嚴耶爲楞嚴耶爲理耶爲事耶每見疏解談何容易是坐睡於毒鼓聲中而笑談自若不幾於戲論哉使遇長慶當破七蒲團以參之。

跋顧貞吉居士所書法華經

法華授記之經也諸佛之出世也惟以佛之知見示悟眾生無二無三也然則佛知見者乃法華之本而法華者爲羣經之王歟故學法華者先愼其知見不開佛知見則身見邊見邪見常見斷見六十二見隨之矣入此諸見而得授記者未之有也苟欲出是諸見而起羊車見鹿車見牛車見種種珍玩之見而得授記者亦未之有也或者曰羊車鹿車誠不得授記乘大白牛車直至道場佛固許也疾得授記非若羊鹿之化城矣曰近矣諸佛之譬諭也但以假名字引導於眾生子欲疾得授記並大白牛不畱影迹狂馳之念息演若之頭現斯則不希授記而佛樂與之授記矣故曰法華授記之經也貞吉居士書是經蓋亦六法師之一佛先授記者也當書是經愼勿起佛見法見書經見不書經見有經見無經見亦無無是見則指之所運筆之所至皆妙法矣佛亦樂與授記不必門外覓車也。

題朱明徵畫羅漢冊

世間事有可眞可假有愈假愈眞此十八尊者不知是何人手筆梵相奇古生趣流動展捲看去謂是畫羅漢失卻一隻眼雪竇老又從頭按過並其神情意態一一點出使个个直欲飛舞謂他是無舌人不解語可乎余獨疑之此十八个漢个个能大中現小小中現大因甚被人題破各各束手縛腳遂成定相固知宗師家別有長處饒你親見佛來尊者到面前也吐气不得甘受處分𨿽然只恐暫時降伏分付居士此等人𨿽諸漏已盡余習尙存朝遊西天暮歸東土是他尋常事齋中𨿽久供養當善護持忽然一日乘空而去莫言山僧不先說破。

跋天童雲門永覺佛日四尊宿墨迹

世間事常見便不經心欲見而不得便爲希有卽如天童先師手墨昔日在左右要亦有之以不經心故竟無存者於今爲嘆雲門老人天趣灑落言句書法如之生平亦未曾收拾然至精藍斗室中每每見之皆韻語也先師獨不喜作韻語所有筆墨皆法言後之學者苟不忘其法𨿽不見猶見也雲門老人韻語多得處處見之亦差勝藏諸篋笥也永覺老淨業阿序未見其稿然慮近日宗師呵叱何畏人如此其亦見今時擔板漢多耶佛日尺牘信口道去如風吹水殊自波瀾此亦近來宗師信粗浮習工致者所不及嗚呼哲人往矣寥寥遺墨余囑梅溪其善藏之。

項孔彰居士求書神通變化四字跋

嘉禾項君一號易庵爲一冊摹自小像作種種狀仙者琴者樵者漁者冠者跣者箕踞者濯沐者筇而趨者欋而遊者是諸肖像各情各態各一處所各一服用則各各一易庵居士也先師過禾爲書神通變化四字乙酉之亂失去惋甚壬辰秋餘寓梅溪居士念摹像易得四字難值請余續是書了先師未了公案代雪老人一轉語時零露旣降艸木涼肅遙盻河漢不無溯遊宛在之思易庵居士或亦同此。

書王景雍孝惠先生捲

景雍先生孝友惠施其生平蓋學孔子自不知得佛之意也何以言之先佛依於眾生而起大悲故六度首檀先生之徳其於愛施問急有加焉非與佛不期而合乎余因是知聖人之道相入而無間也若先生之惇孝友者蓋得爲仁之本勤惠施則實仁民而近於佛慈者矣從是言之孔固合乎佛先生得乎孔則得乎佛余故曰先生得佛之意者也然則先生因學儒而合佛余因想先生而得儒先生其益我矣慕先生之風而孝友惠施者又何限直道未墜有感則興從是言之世之徳人其可少歟。

題張子聖源倚石揮麈圖冊

盡天地是沙門一隻眼此宗師語也玆有人焉天象而地形山源而水脈抵掌而談歷歷可按蓋亦憑隻眼而乃俯仰覆載參錯流峙均得乎理之自然斯與宗眼類乎不類乎曰類矣眼未有不相似顧所用異其塗用於佛則天地爲幻用於老則道妙無名用於易則貴賤有常髙卑斯準聖人固同類者諸子百家各以其眼之所到而異之聖人曷異乎諸子百家者耶莊生曰有始也者有未始有始也者有有也者有無也者有未始有無也者有未始有夫未始有無也者故自無適有又自有適有將瞇其源矣乃宗師又曰二由一有一亦莫守夫二由一有則兩圖從張子出也蛇跗蜩翼也一亦莫守並捨所生兩圖之張子矣又將奚適而見張子其有溯聖人之源者請日披兩圖攬其髙情究其玄論庸何傷。

書蕓居機公悼孫詩後

喜怒哀樂人之情也喜極而舞忭哀極而慟踴又情之至不期然而然者夫人有賢子孫而一旦奄化能無哀乎因時增楚觸物感人於是乎記其生平泄其鬱結不特作者哀而誦者亦同哀之矣𨿽然玄公家教嚴子孫多賢悼過去正所以勗﹝現前現前﹞果賢不特其子愼初未嘗物化卽其孫物化者亦未嘗物化也是故蜉蝣天地石火電光玄公非不知之作是詩者蓋自感感人有性命之憂者宜於生死關頭著眼。

書爭座位帖

觀此帖乃顏魯公作爭座位書時艸稿也何鐫刻至今珍重若此曰以其字畫遒勁圓轉有法也法從何得曰技至精筆運乎指指隨乎心無不如意也然則學書者以此爲法爭之心爭之指可也若徒爭其帖置之間處爭何益乎不特此也凡觀古人語錄文字道徳學問皆當如是爭則去古不遠。

題黃山谷書狄梁公碑

狄梁文正唐宋大臣也山谷則宋之文臣而知佛者余獲觀此碑諭山谷之書繹文正之文壯梁公之生气時及暮春芳菲盡褪回顧窮谷朽株覺有潤澤。

題蘭捲

認之爲蘭乃是逐色謂其有香是謂尋香尋香逐色道所不取況紙上所見實非蘭本無香何移人鼻孔如此則知此卷畱在世間惑亂人未有了日。

書陸包山畫冊

余山林人也遇無山水處每鬱鬱不樂見殘山剩水如遊故園喜出望外見一華一艸一虫一鳥如遇故友輒復畱連不捨韓云居士出此冊示餘四時之代謝榮悴飛鳴恍在眉睫殊可以悅人第恨不能袖之而去又復鬱鬱不樂也。

懶齋印跋

惟人思所用則思所具余自壬辰入太白也法流道舊往往就余索語語旣不佳必得印章以助顏色嘉禾徐君士白知古篆梅溪勝公爲余致四印一曰玲瓏嗣響一曰太白峯前正令行一曰長庚主法其四則天童牧老復補余名蓋五也是五者施之各有其宜而長箋短幅未能悉稱棲於山索於人惟其艱因始學筆刀之法刀旣不如筆隨腕之疾徐而石又不如紙之潤滑任意爲之皆天眞也諸禪子見余入是三昧已屢致粗石阿余所好余亦悅而忘之不之貴自春䢐冬旣學其小復試其大大小得九九之數焉偶爲上座與麼氏覷破捧觀摩挲咄咄不休曰是奚而來曩嘗見譜之玟玉者數數矣系之論著者數數矣是奚而來得乎心應乎手遊乎刃載乎石文外之意非傳所祕𨿽昔之專家相揖焉請登諸章雁行於楮之上使有勝流眞賞知此不思議境界塵塵具也余曰子欲珍藏乎古與俗吾不知之然君子之學日新而歲無窮假余眼不昏腕老而健焉知來者之不如今也子能以古石致我以古篆勗我三年之後當必淩駕古人是九九者或不足觀也已。

觀松雪硯

此硯得來已數年未嘗試墨不知其石質之上下及古與近也入太白之三年春暮心間無事因取證具博古眼者適侍者有舊墨佐以新泉磨之石果細而出墨不吝同玩五六人咸曰石良乃濡硯上所發墨書此。

記圖書古硯

潦水盡而寒潭淸煙光凝而莫山紫此王子安滕王閣序中句也其實秋景之佳絕處足以盡之詩人筆端造化殆非庸流粗漢所知喜藏主供余圖章鐫此十四字刀法甚古蒼不知何人手持想久之首座硯似古細驗損處大約售古者以刀磨成首座爲其惑而寶之然余但取座從吾所好亦欣然以墨試之眞僞不再辧也。

雜著

雨窗閒話四則寫寄顧敬修居士

餘春初從嘉興過魏塘遊錢氏諸園梅花𨿽不及西山亦可謂飽看矣因作意二月中放桌秀峯三洋再看桃花兼賞湖光山色從是遂喫枇杷楊梅然後收足過夏天忌余貪一病遂阻反添憂惱覓方煎藥諸不祥事至今循墻摸壁以此知人之行止固自有數妄想不可太濃。

四月下浣過葑溪靜室葵橊競開端陽已近愛物情之知時也杏子半熟累累在樹頭望之不覺流涎而墻外或有攘者其略紅不數枚鳥雀又來先啄無已盡摘之置於筐筐兩日皆大熟入齒皆無自然之味以致其熟皆人力也從是言之佛祖絕言語之道向人口授意談者舉非自熟之杏也。

梅雨夜來童子覓盆盎置庭中驗雨寸數童子若是老農喜可知也然老農若無秧種在懷雨之有無大小直似浮雲過目耳何切於念哉求道者類是惟具學佛種子聞尊宿一言半句急如秧種之候雨勃然發生此所謂時雨之化也古人云吾常於此切倘其然乎。

余所寓稱閒來居自志得閒而來居此也左右無鄰獨松庵在前以竹樹稠密禽聲上下如在遠山幽谷溪東漁网亦時時見之當牛則攜策就松庵之傍南薰送涼爽然自得也或者曰隨寓而安無外是矣余曰裏仁爲美今擇地而得是幽深淸涼余受松庵庇蔭良多惡可稱余之善而沒鄰之善哉或咸稱善。

壽生庵曉起得語三則書示睿能禪子

陽生月盡罄口臘梅在墻角邊半吞半吐談莊子天運一章將謂無人證明卻被太湖石覷破。

二

報鐘一鳴釋迦老子與彌勒大士下人間世壽生庵碧沼朱魚忽然點首仰沫白牯黧奴盡皆知有時節亦太分明。

三

必有寢衣長一身有半山僧衲被展開較短夜來亦得暖气吾衰已甚不意夢見夫子在腳跟邊。

疏

湛明禪人之江右持缽疏

原夫阿難持缽世尊召依七佛儀空生取食維摩指隨六師墮循乞之道固古佛家風矣所以衲僧無住相比丘無恆產衲僧無住相故隨緣卽道場比丘無恆產故所在皆檀施江西湖南便與麼去來牟米菽廣化將來本從國王地上生成亦乃如來藏中同具初非外物原是家珍入此大解脫法門卽證不思議境界所謂於食等者於法亦等施者受者等無差別夫如是則淨名香積摶作雲門胡餅黃頭碧眼直教塞斷咽喉白牯黧奴一任飽齁齁地。

月印上人投老叢林疏

唐百丈大智禪師肇置叢林垂法後世相傳咸爲老病沙門得終其養故今湖海方袍圓頂之士或有疾作或慮老之將至悉依叢林作家捨想是亦一道也而義未盡然蓋沙門欲決生死疑近知識座宜投叢林欲夙興夜寐檢束身心宜住叢林欲立節立行磨礱砥礪成辦道業兼之博聞廣見正當不捨叢林是知叢林不專爲老病終養之所乃培養學人陶鑄聖凡之窟矣月上人參玄人也未病未老欲久依叢林而住志在此也𨿽然人之壯而漸老也猶四時焉春必有冬人之彊而忽病也猶春時之卉焉艷而遽萎吾人所不能免者明乎斯義則知月上人未病未老而慮及老病乃眞知無常爲生死人凡事豫則立其誰曰太早計。

四維寬公把苑疏

古尊宿得意之後多向水邊林下把苑蓋頭隱遁過時因緣湊集不妨登髙座揮麈尾接物利生續佛慧命此常論也乃若釋迦不出世達摩不西來無有佛涅槃無有涅槃佛則誰爲出世誰爲利生又誰爲把苑蓋頭隱遁過時者乎寬公勉之把茅蓋頭頭本明露水邊林下優哉遊哉度生已畢盍歸乎來。

供天臺阿羅漢及諸名山疏

按唐宣律師問韋馱天神世間福徳何等最大天神答惟飯僧最大蓋僧爲佛子續佛慧命代佛揚化其爲世福田也固宜而況世間曠野深山聖道場地皆阿羅漢之所住持世間粗人所不能見而諸賢聖往往應迹遊歷其間如昔天臺之寒山拾得混國淸寺中執爨滌器狂歌大笑樺冠木屐忽往忽來人孰知其爲文殊普賢也哉是知世間靑山白社觸著磕著何在無聖賢遊戲但世人不能物色之耳苟能具眼不取於相則在在皆聖道場人人皆阿羅漢豈天臺一山獨有阿羅漢耶阿羅漢乃梵語此云無生出三界二十五有塵勞超分段生死受如來付囑應供人天福利一切羣情檀越宜興供養𨿽然繭足千里以花香末香上饌妙衣珍珠纓絡施佛及僧福徳固勝矣亦知所謂法供養乎昔智者大師讀法華至藥王焚身處見得靈山一會儼然未散噫此去西天路迢迢十萬餘況世尊入滅已千餘歲如何見得儼然未散有人於此覷破智者大師悟處便知藥王菩薩行處可謂是眞精進是名眞法供養如來。

天臺文殊寺化供疏

茫茫大塊載我以形勞我以生𨿽尊卑異處愚智殊途至若眉目相對血气相親軀命未有不同者軀命同而生生之理曷可不備焉是故古先聖王平治水土教之樹畜無失其時重民食也民食備然後教化興卽竺幹聖人出世教學者割絕貪愛離諸取著直證無爲然不免持缽分衛𨿽然大千遊戲一瓶一缽未嘗不可至若把苑蓋頭於窮山則食時缽盂誰向采松煨芋古有其人火種刀耕初難其事此某上人所以住天臺不免下山行乞也上人本吳人曾參天童立行誠愨其結苑臺山卽古文殊寺荒址寺肇名晉天福間蓋勝道場也矢願追還舊觀有待夫時節因緣。

虞山興福禪寺復殿東舊產疏

世間法其常耶二切有爲法如夢幻泡影其非常耶是法住法位世間相常住以常而論則古今天地古今日月古今人物古今山河無動無變以幻言之不特滄桑瞬息卽十方佛土猶如空花亂起亂滅而昧者不覺往往認玉山銀海爲不朽取著夢境興牛山之涕可不哀耶然究其極變幻常住本一相無二第迷悟不同有如諸天共寶器食隨其福業飯色有精粗之異惟達法大士入三摩提作水月觀則於道不期精粗焉興福古名破山寺自昔倪州牧徳光捨宅常少府遊於斯有山光潭影之句膾炙人口𨿽其間法運有隆替乃至今一燈炳然靑山如故可謂千年常住矣寺之規制古甚宏敝其佛殿東自空心潭以南達於寺路林木翳然相傳古時地藏殿基於是久已屬於長者家萬曆間吳越忠懿王所造舍利銅塔從是湧出聞見信然長者念玆爲三寶之地也矢志讓於寺寺僧感之願償其價而不得朝夕往觀亭亭林樹爲寺左屏翰名流碩徳探奇覽勝咸謂設非寺蓄亦宜珍護況玆本佛地而滄桑變幻長者旣不肯久畱於俗劫火洞然我土安隱寺眾敢不復領常住之業乎是不免告夫布金檀越所冀結現生緣隆古佛地無論將來證眞解脫卽載名貞石當與捨宅居士共傳不朽。

題修大藏經卷

昔釋迦世尊坐菩提場隨眾機宜說一大藏教橫說豎說事說理說頓說漸說廣說略說半說滿說正說倒說法說諭說乃至隨俗說了義說塵亦說剎亦說熾然說無間歇廓乎若杲日之麗天無所不照油然若大云之起世間無所不潤其柰一盲引眾盲天親無著馬鳴龍樹造論相續歷代尊宿葛藤徧起亦猶日月燈相錯而明以燭諸暗破山之有是藏已三十餘年往來師僧春翻夏釋晨探夕討水母無眼求食於蝦月久歲深顚前倒後未免函蓋參差部帙失序主藏者不得不告報張三李四鄭七趙八大家著隻眼從頭整理一徧正法常住上可以贊皇極下可以遷眾善𨿽然有个公案世尊將入滅文殊請轉法輪世尊咄曰吾四十九年未嘗說著一字云何請我再轉法輪且世尊旣未嘗說著一字者一大藏教從何處得來呵呵具眼者辧。

海虞建廣善禪院疏

福山鎭南望邑城僅三十里許其去大海不咫尺雲濤際天日在眉睫鎭之東門不數武有橋若虹橫臥海口晨潮夕汐於斯吞吐客帆商舶於斯往來爲邑要津歲深橋敝登者戰恐鎭有善士方姓創意重構乃請於堯峯山緇侶同塵塵素誠實能興諸利益事眾所歸信來經營之不逾年橋落成易木以石增狹以廣往來者嘖嘖稱嘆而塵之心獨未盡謂方今選佛叢林散於吳而莫盛於越海北諸郡之緇衣白足日有振錫而遠求木叉者有負笈而習聽了義者有如野鶴冥鴻飄然而南叩西來大意者一葦抵岸四無旅亭或宿或食何所投寄乃欲依橋拓址構屋敷楹接待來者維時眾信皆贊是言樂興是舉予聞而嘉之因思乘輿以濟人梁成無病涉本非沙門所爲事而塵何肯委身良以諸佛法門廣大如海無善不攝卽一舉足間咸欲置斯人於坦途故塵之建橋其行亦善矣況於玆地建剎以隆佛事其善不愈廣耶鎭之南北其有聞風而贊成者是人功徳與海無異他時潮梵交作魚龍側耳令往來舳艫中人皆發深省院之利益似未可以筆舌盡云。

普見法門念佛疏

昔善財童子參徳云比丘於妙髙峯頂七日不見善財淒惶憶念乃於別峯之上見徳云比丘徐步經行善財稽首問菩薩行答言聖者我證念佛法門每舉一念卽見東方無數佛亦見南方無數佛亦見西方無數佛亦見北方無數佛乃至上下十方佛舉念卽見念無盡見佛亦無盡善財聞已卽證普見法門惟我古南依憑村鎭鄕風古朴無郡邑奢靡之習衲子過門往往曰何住此村院爲也余獨居而樂之及歲乙酉干戈紛作他處受兵者十不遺一獨此鎭晏然無恙院中朝梵夜禪香火如昔得非此方信根深大而默有神相歟今監院徳悟更欲因陵爲髙將率閒鎭具佛種性者皆一心念佛自一念至十念自十至百自百至千自千至萬自萬至無數無盡念之誠無論歲月念佛旣無盡見佛亦無盡今之古之善財所證人皆証之同遊華藏共休淨域豈特弭亂乎哉或者進曰師臨濟之裔也主張斯道棒亦可喝亦可勸人念佛何爲也哉余應之曰永明宗門之傑也錢王崇事之而晝夜彌陀千萬聲者獨何歟蓋有見矣。

虞山拂水庵建地藏菩薩殿疏

古稱堯舜之道巍巍難名然挈其要孝弟而已矣佛祖之道𨿽彌綸汪洋然會其歸智悲而已矣智圓悲大無一生之不度無一生之不空空者以其智也度者以其悲也悲故不捨智故不著不著者離世間也不捨者卽世間也夫能不卽不離如鳥雙翼如車二輪佛祖之道存乎其中豈特一佛一菩薩云然哉乃千聖共由無偏無墜直達妙莊嚴路者矣是故廣其智盡十虛窮三際人天仙鬼何莫非在鑑燭之中大其悲舉仇仇凡異類總在我提攜之手而地藏菩薩獨身坐地獄中以行慈者其願有不同也地獄苦之最也是故以身先之嗚呼如經所言閻浮提人舉足下足無非是罪鐵牀銅柱解脫何期冥冥長夜不有慧炬燭之則溺斯深矣昏昏大夢不有覺者呼之則醒無時矣況鐵面閻羅面南而坐犯者俯地拷掠百端苟非地藏菩薩之金錫照耀其肯讓半點人情乎是故凡在有情諸愆未淨宜先歸依地藏菩薩而地藏菩薩分身於處處不爲多也拂水在虞山之顚有玄武殿春秋之交方百里間投香者踵接如蟻靡不敬而神之庵在東因神而知有佛因遊觀而得瞻菩薩慈相爲將來依怙造是功徳與山俱隆矣僧滌心本縣人戊子臘月授戒興福已發心塑聖像玆欲建聖殿余故表菩薩深願以堅信根焉。

嘉興眞如寺禪堂重建韋馱殿疏

禾之梵剎在雉堞中者皆金碧莊嚴輪奐雄傑余每舟行望之忽忽焉神遊靈鷲矣雉堞之南去郭不逮煙樹蒙密有塔巋然近河幹者眞如寺也此寺大有山林之意而苾芻居於斯古所謂給孤祗樹之園或類是歟塔於乙酉遭兵火寺尙無恙但往來溪濱失此塔影如人羣中無大人先生之卓立偉然者失所瞻仰不知者過此則寺又類夫大家巨室之園莊若宗苦行衲也發願重建而功甚浩事甚鉅時節蓋有待也寺大殿踞中西南有禪堂長水法師受瑯玡印囑歸著楞嚴義海骨塔在焉數年之前三峯漢和尙唱道於此寺中同袍宰官士庶翕然歸化宗風爲之一振於今弘護如昔獨住堂者無恆漸致圮落堂後有髙樓宛陵詹公作郡時造有大彌勒佛南向坦腹而坐堂外舊有韋馱殿北向大雄以示衛法今無矣慧月大徳久住天臺近與二三道侶同居此堂殫力興古剎修叢林先謀建韋天殿勸諸士信開檀波羅密門余曰勝事也爲題此冊。

興化普潤庵募藏經疏

文王旣沒文不在玆乎孟軻氏尊仲尼聖之時誦此又聖之任者也故仲尼沒仲尼之文與墳典並傳於世而世之平治卒賴之釋迦老子示寂竺幹二千有餘歲緇林學者欲覯其遺文將奚求昭易普潤庵鄕長者黎太衝居士所建始爲僧邸後表禪叢雪竇和尙於此行摩竭令一時縉紳士庶皆知有向上事庚寅冬餘來城西極樂庵其門弟子飲法乳者咸集君子所過者化蓋有然耶禪人無文曾參余古南巾瓶左右申酉以來道途梗塞息足於普潤念教外別傳不立文字和尙已爲此邦緇素拈出斯蓋無文之文正法眼藏也而耆闍結集大雄氏平日所談之文未見於普潤學者進修失所憑依余因謂曰子將求佛遺文歟從是南行渡大江漸次而進有城名嘉禾城有寺曰楞嚴佛之遺文盡在於是舍是無所求矣曰徒手求法可乎余曰子未知求法之方也欲求佛文先求物理欲求物理先求己誠己苟誠也人將相也又何疑日佛之文祖之語同乎余曰在人不在文古徳有從酒樓蒿裏聞歌而悟開正法眼者況佛文中智辯無礙達一切法眞實救世甚深微妙之語乎若開軸者能如羣蜂采取花脂不損花相又如鵝王擇乳而飲不見水相斯何以異又何必同說是語已文起合掌歡喜踴躍一志以求佛文。

天童鏡池老宿募修祖塔冊

祖師法王之位也祖塔山門之鎭也天童自東谷庵迆邐而西訖於玲瓏巖其間祖塔非一年世寢遠頹僕亦非一至有窪陷者戊己之交先師挈衲子輩躬自拮據效畚鐘還錘鑿頹者正之僕者起之陷者窿之將浬者復表而出之其佛果庵西玲瓏巖左共六七塔則囑鏡師焉鏡師受囑會時荒亂未果初願今甲午春過余丈室方登樓看山把茶未啜忽憶先師前語乃曰祖師公案未完卽先老人意中公案未完也得不負曩日之面囑乎隨請予直述其事諗於緇素共作布金長者余因念祖塔爲山門之鎭祖師爲法中之王因塔而思祖因祖而知法因知法得爲佛祖兒孫遊大菩提路息生死苦輪而棲最上乘禪苟具信根慕法教喜心捨心寧不油然生發歟然鏡師宏智傳裔也慈航朴弁山阡等六七塔皆臨濟下尊宿也先師囑鏡師修是塔不止勵在山勤舊無忘其法必以祖塔爲重且勵後之登方廣座住是山者必知祖師大同之法無分疆域無涉爭論則祖庭之隆宗風之播不將與海山並其髙深乎此蓋先師之微意不然在山之塔俱新矣乃以此藟然六七老古錐囑鏡師者獨何歟。

榜

興福禪寺結冬榜

蓋聞靈鷲拈花古佛宗風西扇少林面壁祖師法印東傳白社緇林盡有大乘气象深山鬧市同爲末世津梁典籍彰明激揚孤迥是爾春秋行腳不無摳衣問道之徒冬夏安禪遂有入室決疑之士經律論盡行拋卻心意識未肯馳求行李蕭蕭艸鞋索索屏迹於三條椽下一聽鉗錘凝神於七尺單前惟研句意匪招徠之可致豈言語之能形衲被蒙頭霜風撲面水窮山盡智汔情枯陡看滴水冰生畱得紅罏雪片不覺冷灰豆爆竟爲臘月蓮花供養是人勝事百千諸佛在佛自有明言贊揚此法能集河沙善根其根亦爲最利所冀杖來龐老主賓之句互揚缽遇淨名財法之施平等所趨皆善在會同欣。

懶齋別集卷二﹝終﹞嘉興大藏經牧雲和尙懶齋別集

牧雲和尙懶齋別集卷之三

東吳毛晉子晉編閱

鄂州記室智時較訂

文﹝丙一﹞

傳

廣陵同人禪師傳

同人化公者等慈老師之髙足也等師爲雲棲弟子族居苕上擅名詞壇世稱爲錢叔達晚好淸淨歸林下宗伯錢牧翁延居虞之拂水山房化公之剃染蓋於斯也化公族在廣陵其父有俠气寓生賣漿揮千金而不惜有二子莫知其意皆使之出家長曰時中次卽化公也化公出家未幾其父亦陡然出塵歸依瓶密聞谷大師號無礙𨿽在緇儔行止莫測旦在此而暮又在他處素習如是後不知所終化公間嘗爲餘言今忘其姓氏化公少倜儻余曾侍雪柏老人謁等師其時化公一小沙彌耳便有气岸不妄下人蓋等師平日以髙尙自處化公有見而然等師化去化公乃依鶴林法師於藤溪習經論法師又雲棲孫爲土橋門人與化公本昆仲化公師事之得經論大旨又聽講華嚴玄談於蘇州華山時余亦在焉由是與公漸成相識公又聽講諸處皆推爲英俊先是等師在拂水復有一弟子捨應入禪從婁江來等師嘉其志而年長於公故班公於次等師歿遊方聽講挈公與俱卽今雪竇石奇和尙也公性闊略每遇不可意事遂拂衣他往雪竇和尙嘗勸掖之居無何雪竇和尙慮習經論未能了生死大事乃走參金粟公年亦漸長在鶴法師座下勵精勤學無少懈於是虞之縉紳先生與夫諸方講壇義虎皆知有同人名公亦愛與髙明者遊語合則彌月畱連不合𨿽承事盡恭未肯少屈也其視外物甚輕卽有遺之古玩𨿽賞鑑不置設有須者脫手無吝其在藤溪閱經之暇日獨行山中拾松子置案下雞鳴而起取火吹鑪盥沐端坐吐辭瑯瑯未知者竊聽戶外疑公侵早爲人演法及穴隙窺之見公向壁展經如臨海眾究竟旁無一人始異之以此知公求法猛利蓋其性然也天啟丁卯鶴法師移席拂水石奇和尙偕余休夏藤溪禁足百日公或浹旬一來或四五日時綠陰滿庭藤花覆澗當夕陽西流紫綠交眩公坐石笑傲忘暮至相對室中余與石奇和尙談及宗門事公則仰天不言若不介意者一日余因讀法華作壽量品一頌適公來見之愕然自失曰此經中奧旨甚深甚深我輩聽經者竭其思慮知者十不能一吾兄未嘗聽講何以知之餘微笑不答由是公歸不以禪爲戲論不數日遂寄餘數行訂參金粟蓋公資性最利餘二人皆不及之所慮深入教綱未卽灑然以故石奇和尙亦略不從臾皆先之而行觀其志也及期公果掃落文字泛扁舟飄然而來石奇和尙言於餘皆不勝喜是冬金粟龍象駢集至無以容公𨿽入堂而無單旦暮席地危坐面壁不解帶不交言志加奮會老人一日升堂顧視左右垂語未終公忽有省喜見顏色走向余曰非公我幾不得此余始實語勉諭之公一志投誠老人及歲暮大雪爨薪絕執事者買山去寺十餘里外樵采眾畏寒以難運告老人卽去長服易短褐曳杖先之眾無敢怠踴躍隨後公平日艱辛未嘗至是亦隨眾跣足往返足始僵已而盡龜流血眾息同息莫肯少休此皆公能變其習爲法輕身人之難能也老人入閩鶴法師以衣授公公受而不辭隨就蘇州北禪寺闡楞嚴十卷見不負法師疇昔教誨然不以是爲歸宿髙人達士趨蹌執經質疑座下咸服公辯慧老人歸自閩赴明州育王山開堂公隨侍日與龍象頡頒遊戲而向之經義仍置之度外不知爲何物矣老人入天童之明年取材於閩開古殿基率作興事考鐘伐鼓旦夕惟以艸鞋竹箕麻索木桁示眾出一坡動幾十里數里者爲近山嶺險深虎狼出沒較前金粟艱辛特其萬一諸講下學人有來參者率惡勞喜逸見普請牌多望崖而退公能律身日就勞苦每至西澗擡石愈愛其大者𨿽其力不勝亦見公勇爲不羣安於百丈規繩而所其無逸稍暇又與鹽梅空林髙源諸同參研幾法奧作頌古就正老人老人之於公極其提獎第察公有耿介之骨闕含忍之度稟髙明資性不知微細人情欲深其歲月以柔克之然公有自知處甚明嘗曰石奇老偈頌意甚好而語似不逮某也意未足而語恆過之向余曰若兄者語意適稱故公凡有所作亦就余參酌其言盡有髙妙處獨脈常散此公或未知也壬申秋餘病偕公出山至吳門余就藥餌寓無量寺將二載公復往來山中石奇和尙每以緣幹出山外其時公交少濫有以用之則行無待龍天所推動公公守爲之一變乙亥會老人從心之年四方緇素畢集公時在山拜手稱壽春卽下吳門計尊尼文學請之苕上及秋聞潛庵禪師訃出山潛庵禪師者昆山諸明甫文學也中歲好道入緇習三觀之旨與公舊惇法誼因出山弔之其嗣字千如亦慕竺幹法在苫塊推先人之誼畱公於放生池率文社諸君子執弟子禮朝夕問道公提向上事向頂門錐札皆歡喜信受後復之苕上丁丑夏同圓證寺僧入山省覲老人命列侍司又命典客厭繁劇尋出山遊江陰黃介老聞公自天童來畱住乾明寺亦甚相得過婁江歐衝谷文學館於齊中此皆余之所知是後公或之武林或遊會稽或棲孤峯或投僻塢恍惚不定余不得其詳矣蓋公自以緣不稱志故人中有據曲錄爲人師者皆不屑往又未肯少低眉宇以合時宜時中其手足也契闊相見有若吳越雪竇其法昆也相見則水乳共住則又水火此公出山後气性比先時愈覺寡合同參愧莫能慰之乙酉鼎革余阻明州明年歸禾杳不得公消息有傳公在虞山者余信之以等師靈骨瘞破山髙僧墓也公嘗入山稽首墓下徘徊久之撫松柏曰我後當擇片地樹一塔遷過我師使唐宋尊宿自成局面非後流所當爲之事耶余心然之意公盤桓於虞者或以此然公初在虞也人無不知至是得孫非臺王兆吉兩檀越維護孫之先君惺如氏識公於早故非臺公盡知公之履歷深愛公之卓犖兆吉老與公道契亦深知公初延於東塔蘭若再館於北郊園亭公上拂水鶴法師塔院供瞻靡闕能隨公意指揮或者曰靑山白雲飛泉怪石公棲遲固多娛矣而忽得疾寢臥牀褥余歸裏隨趨視之公見余告以病苦語眞無客气身固倦猶呼童子具餅餌余就榻爲撫摩逾時而別時丁亥四月將晦也意公未死可再視偶苕上僧來邀公歸舊隱公從之兆吉老殊不欲公意確乃爲辦舟及行李囑其徒大成送之抵山而寂噫公之交廣矣兆吉老乃竟爲最後檀越也歟苕上僧茶毗之奉其骨安普同未知月日傳記如是數公世壽得四十有三焉公初名大化避父諱降曰智化在天童復易通化公之兄時中出家閩之黃檗山胸次亦灑落習詩所至與士大夫善曾與余聚首吳門後住杭州靈隱寺西石筍峯余又訪之公歿時未知聞否嗚呼人之生也幸而緇鮮有向上公能向上而不得果熟香飄豈非天乎老氏曰銳其志彊其骨和其光同其塵能相應之庶爲完人公何憾焉哀哉。

靈巖戒雷法師傳

戒雷震公者梁溪人也其父治生於金閶童子時捨公於靈巖山玉庵師者出家山爲吳中勝道場宋元時圓照本了庵欲二宗師皆弘法於此相傳有智積菩薩一齒骨類古銅色徑二寸許山中供養已久莫知所自又有吳王夫差遺址琴臺石非響屧廊西施洞名流賦詩者多及之公少時出塵鮮窺章句玉庵師者曾行腳少林善武事山巓平衍酒闌月上每以此誘公習公骨臞而性穎手眼快利遂亦擅其家聲稍長落髮知學詩捐去舊習淸宵白月靜幾孤燈恆不寐吟詠自適到山之士皆以詩知公樂與公遊或欲攜之詩酒場中公不屑也遂之報國寺茂林和尙處受具極其愼重路途往來衣缽必俱天啟三年冬餘初行腳過郡尋宿天宮寺與蕓居玄若機公有契逗畱齋中機公亦好吟坐必稱曰靈巖山有無聽志大而能詩且句意新絕不落時習口吻余曰公能記一二否機公隨誦響尙傅殘葉秋疑未出崖之句余躍然心喜其時公蓋號無聽也次日機公偕余走胥關覓小舟訪公於靈巖公見餘如夙契晤對數日爲余道山中古迹復同登堯峯絕頂觀寶雲泉時一雨法師將講華嚴玄談於華山公亦將執經座下期餘同聽因導余先見法師見法師已餘同機公轉蕓居公獨回靈巖有問公自山來尋餘一衲飄然气味若不異余因初心欲參博山遂別公次年春餘尋前約從江西返吳門卽趨山中時玄談已講過半公深爲余惜期畢公復偕余入城畱連蕓居與機公相對累日公之臨平聽惟識余入洞庭休夏且欲覓巖棲究己躬事布帆秋風會機公渡湖尋餘言花山可進道公亦從武林還復聚首支公講堂公時閱論侵晨興中夜而寢飛塵滿案不暇拭也余在堂亦隨公閱論爲灑掃之深夜放參空山寂靜余獨坐禪其時同堂皆有志之士寸陰是惜從旦至暮與梵夾相對動靜出入絕不交言偶觸物起興始拈韻分題公必默坐構思余則爲炊鑪瀹茗詩成共觀哄堂舞蹈然必推公詩爲長公時有母甘旨闕如而花山主人戒堂老師一號咸默爲設法供贍俾公一志習經同侶義之開歲春光撩人公拉余看梅山下會有禪者自金粟來投偈余與公隨而和之禪者愕曰二公之資皆不凡也何滯此余因其從臾遂問金粟路腰包下山公屹不爲動及秋聞湛然和尙講法華於會稽顯聖寺公偕四五友渡錢塘焉冬坐禪於天華會稽舊習諸剎坐禪皆曰不語或村徒眾營供多遂職首座無論道眼公鄙之乃曰若此也我老牧何樂參禪爲棄而之金粟爲余道禪不足參莫若同聽經去余訝之詢其故公以不語禪告余曰公但見不語之禪而未見有語之禪也姑俟之會夜參金粟老人拈一棒入堂問者云興老人隨棒隨答公罔測厥旨有頃余又攜公巡堂見皆苦寒參學之士非飽暖庸瑣之流公始自失遂入方丈參禮老人愛其英發不假辭色方將大成之公掛搭一月緣省母復歸吳門公意必欲一探教乘始放心參禪於是焚膏繼晷出入賢首天臺間究六相十玄四悉三觀異同之旨有得於心絕不自炫然吳下皆知有公花山龍樹貝葉蕓居乃其最相知處久寓之所特未肯歸本山莫知公意也公性甚孤硬有不可憶事每自蹙頞而口絕不談所以𨿽雅度君子無是過也其去花山時會有侮公者公不與較寄意於詩曰靑天落落髙云孤我不得意將何圖又曰而今欲去深深塢但畏人心不畏虎一日從靈巖回有詩曰峯頭儻亦如人面兩眼何能復敢開其排悶蓋如此也又甚豪宕當夜坐愛秉大燭或懸小燈眉宇爲之不暢知公者每從公所欲嘗曰世間大樂秪三件一了生脫死二登甲傳臚三縱橫梁山其語本謔聞者皆絕倒然卽此可以窺公之气矣或者曰戒探教也牧參禪也所趨異途何其誼甚篤不知公𨿽探教無一毫綿軟態純是衲子骨气於學務日新於禪特未甘冷湫湫地去爾不若余拌一生做个癡呆漢也設公肯棄文字依憑宗宿冷灰豆爆其機辯當過餘十倍餘能忘情於公哉公初在靈巖寓意詩酒酒酣則歌或持竿起舞婆娑月下未知所謂律儀梵行也一日淸晨山眾俱出公獨在有老僧龐眉雪頂若所盡阿羅漢者扶杖而來公驚而迓之入室安坐奉以杯茗老僧誡公曰子非無根器者何從事詩酒而不習佛法公尋常絕不肯下人受教逮見老僧道容軒然意非凡士弗敢以抗遂禮拜唯唯受命老僧喜而出徐步戶外公又送之至百步階老僧顧公曰止遂不見百步階昔有圓照禪師塔焉眾歸公語之爭奇其事然不知所謂公獨默諭從是受具聽講一變其習識者曰此祖師爲公示身也公在龍樹有禪者欲難公相見時卒以二豆置卓上曰誰爲賓誰爲主師何不道公卽拈一顆在手指卓上豆曰此是賓此是主子試道看禪者語塞公大笑公又晤一宗匠請公截斷葛藤公曰何爲葛藤宗匠曰佛說三藏十二部公進曰如何無葛藤宗匠曰喚作竹篦則觸不喚作竹篦則背公又大笑曰道觸道背非葛藤乎宗匠亦語塞公乃曰要知法無定相了得底人漁歌牧唱皆非葛藤況佛三藏十二部乎故公𨿽不參禪其機致甚敏非夙有根器能如是乎老僧之言爲足徵也蓋公神明內斂而外恂恂然若不足不知者每易之公當暮秋從武林還同舟百人夜半盜至大驚計無所之公在船尾向眾曰無嘩吾衛汝乃拈一短竹獨立見盜登舟公撥之盜隨僕水如是者撥數人盜畏乃急刺船而去其時同舟人但聞水中有聲不知盜半僕水矣盜去始奇公天明悉禮謝而去而沈子壁甫公久交也會崇煥袁公督遼陽辟沈爲幕賓欲得公偕行一觀塞外且欲以功名策公公辭謝雲間陳眉公先生海內重望也遊靈巖見公詩而愛之期公屢往公置度外絕不趨走其髙蹈之行有如此新安儒者汪浩生放言不羈眼空文席與公契一日攜汪遠去不知所向余徧覓乃見於陳墓破道士院汪則不冠不履圖書滿牀公則敝衣垢襪憑倚筆硯旣見余以公能隱爲奇汪與公又謂余能尋爲奇相顧大笑莫逆於心汪讀書每中夜而起公亦如之餘爲聚首數日他日又尋公於道士院汪適他去獨畱一蒼頭給公時已仲冬窗牖無紙空室皆風公夜讀必三鼓一夕寒甚與公共榻公內衣猶絺綌焉余因憐公解衣授之公傲然自若顧公生平於財貨服玩絕不畱意卽窮途困轍興致髙遠未肯苟幹於人卽甚相知亦不以告其固窮之品又如此公曩曾參金粟老人愛臨濟宗直截痛快庚午冬老人過蘇州北禪將之南嶽公忽斬絕所學毅然求侍老人喜而攝之尋爲同學遮畱而止識者曰公具有向上根器特未有決定志仁者先難而後獲公又欲速證此𨿽公之長亦公之所短也善哉古宿云參禪須如調弦之法急則弦斷緩則不鳴緩急得中禪可參矣公其微有差乃不得爲河北烜赫兒孫滿其初志歟後數年餘在明州蹤迹與公疏而意气無間凡過吳門必一晤公公聞余寓處亦必趨來劇談竟日詼諧叫笑慷慨淋漓間有異客在座臭味不投公卽俯首如木此其嘗也公於誇誕之禪皆不信而獨信余所尙論他人之詩無胸襟而獨愛餘詩此則謂公不具眼不知余可乎余聞靈巖當萬曆間住山無人采石者眾山漸剝落樵牧上下古樹斬伐山孤甚矣所謂玉庵師者適遊方過吳見山而憐之自誓捍樵牧拒采石重興古宗師道場然山已半屬武弁家遣眾來斫石庵斥之武弁聞而怒知庵是少林來遂以計要庵將困之也投刺請宴庵亦心知是計孑身赴之酒行門扃僮僕數十環列左右皆目庵庵從容曰俟小利武弁意其在籠中無翼飛也庵步於階聳身遂登屋騰踏而出不與角武弁驚愕追之弗及旣而聞於官拘庵於公庭命膂力者百人嘯聚於外將縛庵而撻之庵出見稠人如向聳身從人頂踏去莫知所向從是武弁畏之攜酒請盟讓山焉則靈巖至今能全面目者庵爲之金湯也是後山中習以爲嘗遊屐一登酒腥莫禁自公受具後之俊流知學詩習律參學向上則靈巖於今重唱佛法者公爲之儀的也公豈無補於山哉公能滿庵初願於庵剃染之恩亦旣酬矣孰謂公忘情於山也乎公作詩有異想古風髙曠多憤慨近體淸新婉麗所作甚多公但取以適興寫懷未嘗欲著名而授梓並稿亦不甚畱故公詩多散逸公之孤風豈不髙世耶今猶記之其在花山懷友有曰念君心搖搖扶筇出門外溪邊春風早梅蕊忽吹大過臨平見樵者有曰向暮束半擔髙低出紅樹野貌無寒溫世心多向背暮秋詩曰葉聲齊告晚霜樹半居紅此皆天啟丁丙已前之詩是後諸什入以佛法大意若不類於詩然在靈巖老僧誠公勿從事詩酒至是公酒習盡祛獨不能忘情於詩豈詩癖比他習有難去耶戊寅余住銅井公作秋夜有懷書扇頭相寄余復兩過龍樹公時念日月逝矣以四十無聞爲畏故其居止莊重略無昔時兒戲態期各努力行志之所當爲余深然之庚辰秋餘過禾中開法公從汰法師闡法華於白下公首眾法師授以法任付僧伽黎未幾得疾歸吳門就醫遂終於龍樹茶毗慈築基公雨法師髙弟也與公交亦久不忍置公骨乃函之歸石盂山余不及往視有愧於中公諱道震號戒雷俗姓楊少餘二歲其歿時正四十焉嗚呼莊生有言曰用志不分乃凝於神公不樂小就踽踽涼涼苦二十年之心於詩於書於賢首於天臺皆分用其志逮晚成而一病遂殂其命也夫念登彼砠乃如之人兮今也則亡。

生緣傳

厥初生民卑髙以陳窺之以第一義其生了不可得乃若順之以緣會則水源木根大家細族各有所本從是言之世出世法蓋相須哉故卽先佛應化不降虛空必有父母宗族姓氏使人歷歷可稽不至傳爲誕妄況其下者又可漠然不明其所自乎抑余生於今遑知其他詩云侯誰在矣張仲孝友則吾宗之彰已於周宣王之世所從來亦遠矣其間支分派別散之六合視之茫茫又何知焉所聞髙祖居海虞之錢家倉曾祖遷於城祖遂居城中密邇坊橋吾祖所生惟先君先君生二人余其次也初曾祖生三人伯仲季季卽吾祖也伯祖生三人仲祖生一人伯祖所生三人者一爲伯二三爲叔仲祖所生一人者亦爲伯先亡余不及識先亡之伯生二人長伯生二人二叔始無所生立三叔所生第二人後二叔又生一人三叔生四人皆兄弟也是則伯叔有三而兄弟共十一人焉皆居坊橋左右而錢家倉從髙祖所分者又自爲一族吾祖爲順親公吾父爲澄宇公自五世以來無貴顯亦無敗類爲裏中淸白之家吾母趙氏祖稱吳山公爲邑庠生文望極著從之受經者甚多稱宋室南渡之後吳山公生三人長曰孟吳仲曰少吳季曰季吳孟吳公餘不及見少吳公卽餘外祖亦不及見其亡時吾母及吾舅俱未長皆季吳公教育之吾母長於吾舅吾母歸先君乃季吳公納采焉故吾母事季吳公有父道余兄弟見季吳公稱外祖云吾舅氏一益所其字也亦賴季吳公成立季吳公生一子入邑庠字君平長餘數歲餘入其書室見吳山公遺書一一皆有大宋後裔圖章此吾父母宗族姓氏餘生身之所本也吾先君少時讀書及長事酒以彭澤劉伶爲古友以靑山綠水爲酒場資生之術素不習也余兄弟幼時撫育於吾祖飲食坐寢恆在祖邊先君則早出而暮歸必酣乃其常然而先君冶生最疏教兒極嚴余兄長六歲先就學餘七歲始隨兄入館晚歸先君必課所讀書觀所寫字或不當意色厲加責語侵館師以教之不力旣而試對或引故事不侔或聯義不雅卽書於簡使館師見以故館師頗畏先君非若待他蒙學之父也余初從啟蒙之師爲同姓所謂寺前張乃洪所先生侄也教亦甚嚴先君喜之餘兄弟惟畏甫三年又從一師姓沈氏住北郭外沈矩範稍寬余學遂弛余兄猶朴懋余有童心出館間與羣兒嬉先君見之大加責當其鞭朴時吾祖憐之𨿽欲庇護弗能爲解余哭有聲吾母從壁後窺亦少勸沮然卒不能解俟其怒定而已以故余兄弟嚴憚先君出入端步不同裏中兒狎匿戲笑裏中稱余兄弟老成皆先君之教也余長十歲吾祖歿廢學時先君之年三十有奇矣在衰絰中索逋盈門四壁徒立無如之何有頃見先君貧能立身忘憂戚絕僥幸一樽當前撚須忘世胸中泰然不若他輩可加抑逼皆自定久之宗族皆憂先君之貧親友皆重先君之守見則以言慰先君索逋者乃若相忘而先君灑然總若弗之知也裏中異之先君之於裏中絕不較長短爭尺寸泛愛虛受髙者不親卑者不疏嘗獨立不苟交以故里中皆愛先君計先君之齒不甚長未爲鄕長者然而裏中凡宴會必延先君不延先君樽斝無色宗族凡節臘必速先君先君不在長幼無序故先君每當綠楊三月楓葉深秋𨿽杖頭無錢嘗醉於山館或醉於親友家余兄弟無覓處酩酊乃親友必掖送而歸亦其嘗也有時間居無親朋招飲則枕而觀羣書好閱野史多識異物偶一談之聽者無厭卽余兄弟每亦忘飲食也然先君甚奇平時𨿽不言佛所謂如夢幻泡影其視世之炎炎赫赫皆不爲意亦不言富貴浮雲每以東方朔辧劫灰事言於人意者滄桑易變世局無常先君乃大觀故不屑屑於人間事耶不然何余自少至長但覺其胸中自有其樂而世相若不能動者又或居家無宴集心無片事每淸晨由戶出不坐市尾則立橋畔袖手不言熟視往來碌碌者及暮入戶獨舉一觴陶然自得酒盡斯寢初不作明日計或當臘月嚴寒則興致有加必簪梅於瓶燈前顧影秉壺自斟霜落忘睡酒冷再暖復冷又大呼暖之口齒沈吟不置或笑時事或數古賢或嫚罵不可意人余兄弟莫測其意無敢先睡亦無敢不侍嗚呼余何以知先君哉人之言曰張澄宇絕好人只爲一酒家業無成不知先君脫落世故髙曠自怡眞情妙境正在一酒人何以知先君哉憶余初發心出家慮先君弗允乃走遁山寺先書數語於案頭以見志且以安先君先君見之曰此子胡爲有此念遂覓余呼歸余不敢違居數日復懇先君曰出家髙尙事能底於成毋貽吾羞庶幾余唯唯受教尋擇師使余出家以此觀先君日在醉鄕教誡凜然又何嘗醉耶余旣出家投興福先君以余依雪柏老人爲得所餘銜先君訓莫敢少懈間嘗歸家隆冬無絮先君見之絕不爲念所相識有投他寺剃染者身盡輕暖於其父母時有饋遺先君薄之餘或袖雪柏老人偈語歸先君誦之喜時取觀焉當室如懸磬略不向余問有無卽余兄處家年已長習資生囊中有錢先君不問竟取而去余兄見無錢亦不問或時絕米薪先君但髙臥翹足未嘗以不任甘旨責兄處貧安貧素位自得先君又或有焉故長年屢空父子之間不聞怨言親族閭裏以是賢余父兄嘗口嘆不置比鄰或有以慈孝責難者鄕評曰胡不若張家父子耶此皆先君生平實狀也先君盛年尙酒時更深路黑方醉酒在外醉而歸每狂叫擊人舉家靡寧親友伯叔皆不悅恆勸不聽卽吾祖在亦莫能遏逮余出家四年後忽杜門不出日訓裏中童子數人親朋宴集悉不赴芳艸春風亦不遊向吾母曰吾昔飲酒無節今不如是取歡而已何必多亦何必醉旦暮聊取數杯與吾母對啜且曰薄酒蔬飯福也人生能幾何日理舊帙無聲色於是親族閭裏又以是異先君余歸吾母竊謂余曰父今不爲酒亂我無憂矣如是者逾年以疾而終得壽四十八歲先君生於萬曆四年丙子三月初七日歿於天啟三年癸亥四月廿六日也余兄撫棺而慟隨葬於北山近五丈石之祖塋嗚呼余何能述先君聊記大槪用以想見其音容耳吾母之事先君以先君不治家拮據勞苦長年無逸余兄弟自吾祖歿後無衣母衣無食母食母嘗中夜織紡余兄弟則鼾睡憶餘十一二時過外祖季吳公家外祖母黃氏撫余曰兒兒汝父好酒家業拋廢若無汝母汝兄弟不知飄流何處矣言訖潸然泣下余亦泣是知母氏劬勞有不忍言者然其時人皆知先君無家不知先君有教余童子又何知哉自今思之先父母之徳實同昊天殆非偶然之作合也蓋先君不知貧母氏善居貧家中有無比鄰初不聞時爲余兄弟浣濯敝衣如新裏中見余兄弟咸知吾母之勤而尊吾母之賢及余出家余兄在母側負薪汲水余兄年十六乃廢書初亦習資生不獲後得館會見雪柏老人老人以出世法勗之遂不婚母嘗望余兄弟成立重創家業隆張氏所以勤勞靡替心嘗忽忽不樂一日余自山中歸省母忽向余商制道服定志以修持爲日課余莫知其然時年已五十餘矣初禮佛茹齋遂不務鍼指旣而習經母初不識字余兄略指之俱能記憶初習往生一咒旣而大悲楞嚴與夫十小咒皆能之初習金剛一經旣而彌陀觀音藥師皆能之旣而能學法華曾謂余曰法華惟火宅諭難字多兩个然我皆記得矣初勤家時有鄰嫗相過嘗喜自禮佛後談及世事輒不樂嫗去卽曰說許多閒話妨我許多佛見有持缽者必將米投缽中見有乞者減食與之旦夕心嘗歡喜面亦嘗帶喜色非若舊時之鬱鬱矣余固莫知其然但私心竊喜之時已出興福行腳在外歲或一歸母從頂至足細觀余服余知母意憐余乃制一新衣及帽履寄道侶家歸裏則易以見母惟其疾之憂聖言蓋不謬也他日又歸或持錢百文或買果少許以遺母母取果供佛供佛已余或他往偶有緇侶訪余隨食之自不食有問之答曰此吾師父所遺者我食之恐難消故以供僧也錢則貯瓶中仍買香供佛不取他用余時參天童一出定千里暫歸隨欲出余恐母不忍當其開懷歡喜時緩言之以觀母心母曰人多言汝在外能學佛法是好事當去莫系念我家中有汝兄在無事余乃低徊而別余心知母或有所不忍然絕無眷戀不捨之俗情則余參學又母成余之志也吾母詎不爲賢耶昔慈明禪師初未行腳其母有賢行使之遊方慈明後將銀盤爲母壽母擲於地曰汝以我爲地獄滓耶慈明從是奮策爲一代法王嗚呼慈明有母如是方之吾母亦何今古耶第余有愧於古人無以答母耳母如是精修十五年餘皆余兄承事余在外不能奉甘旨余兄𨿽在館時歸省視問母安否至於歲時祭享祖塋灑掃禮皆不廢宗族或以無後言勸兄娶兄曰母年髙矣而淸心事佛設有婦賢良能承順母志不茹葷酒主其食饌母得安坐於堂固所願也其或少有不順母頤不解我在館將如何況聞貧家之婦有愉色者少以是終母世卒不娶余行腳在外不計春秋者以余兄善事吾母故也甲戌秋母氏六旬初度緇友相與走祝爲立壽木庚辰閏正月餘歸命匠氏斫成之飾以丹漆吾母見之曰吾知汝此度冒寒歸來爲此也然吾有此老骨臨時收拾不至愴忙取辦百念安矣汝今出去亦可安心幹辦汝事無以我爲懷余聞之飲泣母當垂老之年策餘如是豈常情可擬耶是歲中夏餘辭母上銅井山秋過盛澤冬入禾中開法古南母尙無恙次年辛巳母淹淹有疾春夏禾中大荒余羈院事遣僧問訊僧以他事不卽過虞亦不還院母疾有加余弗知也中秋八月忽得余兄書乃知母疾篤隨覓舟歸裏見母呻吟牀簣已不飲食餘悔無及余未至時母每問兄曾寄信與弟否兄曰寄去矣想不日至乃不見余歸遂自淨發圓頂且曰轉報誓爲僧隨謂兄曰弟今不比前何能卽歸不歸亦可譬如人家做官在任上隔卻千百里豈能歸耶母臨生死之際猶賢明達事如此及余歸兄就耳曰弟歸矣母乃點首索飲余搗藕湯進之飲少分向余曰身痛余曰若念佛可止母復點首移時暝目而逝時年六十有六歲先慈生於萬曆三年乙亥八月初二日歿於崇禎十四年辛巳八月廿二日申刻母先時遺命井然余與兄無敢或違遂加道服入木奠靈於幾晨夕哀痛兄就幾傍出兩磁瓶泣示余曰母所持經咒在玆余觀之蓋香也每一香上皆有經咒或百卷或千徧蓋先慈平日誦持訖命余兄所記而不知積有如是香也以此知先慈事佛之勤誦法之廣矣癸未春世運將革邑中大家有柩例皆吉服送於山原慮不測也余兄效之思欲舉柩夢先慈曰母待弟來余時方在天童奉先老人全身入塔未能歸裏後邑中果無事秋七月朔余兄復謀舉柩仍恐餘事阻又夢先慈曰母忙弟必來因又待餘一夕復夢先慈告曰弟來矣且見其顏有喜色次日余果至因同卜吉從母志集緇侶陳法儀引柩至北山祖塋合葬先君之兆時八月望後一日也嗚呼古有言樹欲靜而風不寧子欲養而親不在孰非人子何恨如之此世之同情也維摩詰經又云生死可畏菩薩當何所依所幸我先慈晚年一捐塵勞遂明佛行莊嚴後有少慰長思先君𨿽未嘗佞佛然其生平已輕世相出塵階漸或在於斯醉鄕沈湎特其寓乎余惟六尺在天地恩斯勤斯教之誨之豈無所從來者耶是立先父母傳見一期緣會始終團圞非偶然也要皆得佛法分影響世間以行慈攝余𨿽辭塵割愛夙興夜寐能無忝於所生歟。

曹雲海傳

人有順其親而妻孥則之皆順有之乎曰有之人莫不愛其子乃不忍人之子愈於己之子有之乎曰或有之第罕見耳曹君字雲海海虞人也經營爲業少時未甚讀書順其親天性然也家庭之間親有不悅卽跪而俯親色未解則呼妻孥齊跪向親膝至親色喜然後起一日從城上行見初生兒在荊棘中莫知誰棄亟持歸諭其室曰汝須分乳此兒若生汝子勿憂死室如諭乳之棘中兒幸得生其子果亦不死愕叟曰奇哉世之人立於世讀萬卷書欲作奇男子然考其素能順父母憫他子等自子者絕少若曹君者亦何必讀書亦何必多奇節多異行秪此兩事可稱仁人孝子無愧於兩間矣蓋其初見棘中兒取以歸者發乎惻隱也惻隱仁也未有仁人而不順其親者至自順其親致妻孥咸順先活他子後乳己子此又仁人君子所難能斯人也後宜昌乎君復有同母弟垂髫貞不字屏絕世好求出塵法刻勵自苦有年果有所獲又女身而明佛智者向余語其實余信其言不辭筆其事以風世且言其兄亦慕出塵法將摳衣天童訊余以疾不果行歿年五十六繪此影時方三十八也贊曰。

人有秉彜懿徳是好聖賢之域君子所造市廛紛紛良知則耀惜赤子不失而玄言未問苟天假之年其必進於佛祖之道也耶。

塔銘

達澄禪師道行塔銘

達澄禪師不測入也先老人住金粟時師從明州來參值余海鹽舟次遂偕入山相見時老人卽以臨濟種艸因之從是與余友善旣而爲堂司綱維眾務老人升堂凡有扣擊橫機無讓時龍象頗眾靡不憚其鋒與余最稱契然尋嘗披對辭气矜嚴蓋性然也老人主育王衲子以千計命師職西堂分座應機迅捷宿學咸服然气甚勝𨿽深服膺老人一語不合徑去入九峯山老人登太白重辟祖庭師廬四明山中自題曰師子林語謂眼空佛祖口蓋乾坤誠肖之也鋤荒種芋優遊泉石間亦來山手執果蓏一訊老人信宿卽行儕輩挽之莫得老人示寂後姚中丞益城公爲金湯請開法永明闔宅皈依次遷普濟倔彊衲子其初在老人會中者無不景從未幾忽棄去莫測其意或祈寒履冰或深夜陟巘或俗其頂或民其衣嘗獨語咄咄不休或對相識談鬼幻事聞者疑駭遇徒眾環拜視如路人輒麾去曰我不識汝或反拜之庚辛之交林野和尙住天童迎之入山館於丈室後山眾禮訊加恭坐少頃所有牀座一時擊碎擲階下眾愕不知所謂更爲陳設師卽掩戶不語二時粥飯從牖入徒眾每隔戶稱名禮拜師曰去我無徒侶竟不內尋獨邁不知所之其徒徧覓經二載不得余曰汝師蓋不測人也汝將焉求之但畱一塔於舊所住處瘞其法錄道具如奉全身識汝思慕可矣其徒曰諾師諱受昭生緣通州長餘一歲不談姓氏聞其出俗時一行腳僧攜至海上時東曙法師方開講席行腳僧曰子宜止此吾行矣遂去師因是窺經義臺之學人素忌他宗師閱臺衡又閱賢首卽難其學旋難其師皆窘於對師初隨法師講法太白執役爨下服貌窶陋主事每易之一夕夢伽藍神曰某者此山祖師再來何易之主事覺與結友數津濟之師怪問主事笑不言尋語於人眾始知也居恆矩範自律晨晡必跏趺中宵危坐食不重味住山卽甚約朔望必潔伊蒲薦佛祖所有檀施不妄費其住普濟因少資欲所莊嚴示俗弟子曰好持去吾將以新頹殿偶俗弟子歿遂與羽化乃蹙額曰僧伽藍物俗人不知失去地獄我累之矣或曰師因是得狂疾行止無度又曰因求通余謂師得大受用法逆行順行無入而不自得生平阿佛罵祖莫肯樂小乘所爲況其他耶不見其法而外議其迹吁亦倒之甚矣師初不習章句後說法文旨明密偈語多峭絕曾過一書院值諸儒講學師卽拈中庸首句問曰天命之謂性此性在人平等不曰等有生卽具不曰具何以云受之於天曰先聖賢皆如此說師曰旣平等先聖賢知之公等亦宜自知之不合因先聖賢說也曰先聖賢無物欲今人有物欲師曰公等初生時尙不解名自己父母此時無甚物欲何亦不知眾皆面赤師大笑拂袖而出其於契經世典設疑問難槪如此乃若與同道機鋒相觸拳腳應不顧危亡如雷雨驟至有以利害言者斥曰衲僧擔荷个事若此顧忌何能了生死方其用處蓋古定上座之流惜時輩鮮知之顧師亦安取知於世也余念與師交最久深知其所存而泯巖空公大師皆同參密契亦念師生平孤峻超卓法中傑出逮乎末後混俗藏鋒密施作用輕名位絕徒侶佯狂忍垢至於獨邁尢爲希有是不可以無述屢囑其徒曰汝欲表師道行非天童牧和尙則不眞余實知師其何敢辭空公非特知師亦知餘者因次余所見聞之實授其徒使質於公銘曰。

達人邂逅兮初於海濱

達人髙蹈兮杳隔秋春

逆行順行兮拋撒家珍

南北東西兮其誰與倫

全機大用兮重想風神

生死同條兮末句何新

四明山深兮千古嶙峋

片石磨礱兮以昭後人

弔祭

弔蘇州寶光寺筠亭石林隱蓮三長老文﹝寺系漢郁林太﹞

﹝守陸績捨宅績爲守時極廉歸之日惟一石與俱鄕人稱爲應石石在寺郁林堂堂蓋祀公像者國初有楚蘭馨公住持於斯曾被召對以老終焉是後寺漸圮筠謀葺而二師相繼新之皆吳郡人﹞。

惟吳寶光古勝道場耆徳代作爲世舟航某生也晚於二尊宿一僅識顏面一但聞令名然知無間然之志咸欲扶法苑之棟梁乃於身而未舉待繼述於後芳惟隱蓮師來生其家剃除須髮爰披袈裟眷先人之遺志撫廉石而興嗟與同心兮殫力學童於兮聚沙乞長者兮布地忘寒暑兮交加庶心乃格樂成厥臧傑樓雄殿翚飛翼張庭楹殖殖丹碧煌煌俾懷橘之檀靈在天兮復悅字筠之祖願於今兮得償若斯人之幹蠱合享臘於無疆何火薪之相禪並舟壑之難藏遽攜只履而長蹈遠從兩宿兮云翔時維夏月山陰蒼蒼三翕欲舉長路茫茫聞見弗懌嗣續涕滂如慕如疑神畱空岡吁靈兮何忍遞棄兮故鄕世相兮嘗住哲人兮胡亡抑哲人兮大觀悟常體於無常順世波兮遊戲示生死兮無方願郁林兮是顧庶瞻蘭徳兮永香。

告靈溪師文

嗚呼靈師靈其在龕靈其在龕聽余所陳聞師少時鑷發依僧負志自立卓爲緇英乃參老宿南行百城云於曹溪坐中有惺如貧獲寶其樂欣欣從是南還探律窮經舌遂解說筆始有文歷二十年金鏡錄成援世之溺持己之衡中非棒喝語勢硜硜余閱是書矍然起驚見師所見茫乎未淸惜師所學博而不純痛師無根造謗法門正如獅虫自食獅身斷佛慧命引眾迷坑其罪其福孰重孰輕於是當仁辯詰縱橫實言爲師肝膽相傾何師之昧作是非評不觀於射君子無爭胡論佛法而有我人師錯仇余余辜何申報之及師余慮實殷尙圖久久轉師固情何期未幾俄有訃聞中心滋戚寤寐靡寧歸山登叩寂然戶庭白雲在幾淸泉在瓶恐師前論究也未明疏衷再瀆罄竭余誠師其格思疾自反心自心若反是法等乖山靑水綠鵲噪鴉鳴寒來暑往女織男耕唾罵戲笑坐臥經行何彼何此誰疏誰親塵說剎說自古至今師其格思祈善保任寂場安坐轉正法輪。

祭考澄宇公文

嗚呼吾父逝世彈指不覺已逾十載靈其在天爲復何邁捐我二男踽踽涼涼靡瞻靡賴一爲立俗一爲入緇誰復訓誡永懷父徳生我撫我實同昊天胡爲頂戴男聞佛言人各有靈細而無倪大而無外有生卽具炳煥靈明不從人貸去來坐立談笑詠歌靡不由斯迥無遮蓋如金剛王體性堅凝生本固存死亦無壞故知父靈𨿽曰陟天實無不在云何使男側耳諦聽不聞謦欬云何使男瞠目諦觀莫睹色彩嗚呼哀哉又聞佛言人之靈也與佛平等無偏無背惟人昧之轆轤四生攺形易態惟人悟之立地成佛髙出三界縱歷世間遊戲而已死生無礙因思吾父疇昔生時有見於此故治生居業不計成敗一廛容膝貧而能樂人所不逮一杯寓意靑山白雲人所不解優哉遊哉聊以卒歲抑何風槪彼不知者宛如蜣螂逐逐世故反以父爲怪曷知大人浮雲視世𨿽轗軻苦辛而胸中常泰嗚呼哀哉惟我二男幼於膝下出入嬉戲惟恃憐愛長而無知未能竭力薪水少代矧知吾父任性樂天終身困窮不易其介今也痛思風木徒悲蓼莪增愾欲報父徳進退回遑不知所屆設遵世禮無益死生報亦未能籌之有再是於淸秋八月之朔拂拭精廬灑掃庭內向十方佛宣啟法門名曰懺悔節以鼓鐘和以梵唄緇侶蹌蹌行道禮拜同願吾父承佛神力在天之靈赫降法會如佛所言罪滅心亡徹悟己靈得不動一塵而髙出三界庶幾二男得致孝思於心爲快今於父前長跽陳詞涕隕無柰吾父生平樂此旨酒男故陳之侑以藻菜願父視男屬毛離裏爲骨肉緣莞爾笑受是爲大賚勿以男之不肖弗垂眄睞嗚呼哀哉伏惟尙饗。

又祭考文

嗚呼痛哉我父謝世屈指廿載逝暑如斯抑何速也墓木拱矣風其寧歟霜露零矣蒸嘗時歟藐然之孤其何恃歟辛巳之秋增哀戚也母氏劬勞復奄化也掩卷蓼莪不可讀也父兮母兮畜我不卒瓶罄罍恥徒悲傷也今者八月卜葬祖塋合之兆也長夜漫漫同窀穸也九原棲神神斯安也翩翩魂气無不之也自古自今恆不磨也屬毛離裏承休蔭也陵谷滄桑願無移也大徳沙門營法事也調禦丈夫被神力也我父之靈爰其在也撫我卹我伏惟鑑也嗚呼哀哉。

祭母文

嗚呼痛哉我母示終歲二周也靈柩在堂未歸土也惟我二男心忍安乎爲緇爲素恆淒愴也同哀擇吉無諸礙也北山祖塋太陽向也欲扶靈柩歸此塋也從穆安葬合父兆也先期梵侶用修法事遵遺志也願母如在聽男告也懺悔禮拜淨夙障也躬誦華嚴明法界也極談妙法彰佛性也上資我母生於佛前得授記莂解脫塵勞早成佛也捨家登舟爲度苦也捨舟登陸超彼岸也幡影翩翩爲前引也大徳沙門來光送也歸於祖塋咸欣悅也一門宗親永相聚也寒月淒風不孤冷也松柏蒼蒼冬不凋也闃寂閒靜非塵凡也水鳥樹林念佛法也丹楹刻桷無此勝也天髙地厚同悠久也而今而後可以安也生前劬勞不忍述也男之思慕悲無窮也嗚呼哀哉。

祭祖文

嗚呼惟木有本惟水有源有生茫茫人孰無本縱浪大化人孰無歸念我顯妣某氏孺人於辛巳秋以疾終於正寢今者卜於斯辰合葬顯考某府君宅兆之右以安神魂禮也惟我曾祖考洎在塋之靈儼然如在上慈下悌百世同居左昭右穆一門相慶願孝友之脈源遠而流長宴寢之區竹苞而松茂綿綿瓜瓞佑啟後人惟祖有靈來歆來格。

祭兄伯澄公文

嗚呼惟靈之生弟有其兄千里百里不隔至情惟靈之逝兄何捨弟上尋下覓秪見天地弟出遠遊屈指多秋西風歸裏相見油油老態蒼顏步履斯艱以弟之故出山入山臨澗觀魚挑燈檢書言笑晏晏臥起月餘兄忽得病弟舟尙近天胡余阻不得候省兄病在館無家坦坦左右者誰相其寒暖兄心出塵以法爲親絕無掛礙超彼常人兄柩何之碧山之陲先人之隴歸此曰宜兄柩北瘞弟舟南回靈其有知翩然來思淸明之候禁煙之辰擷蔬烹茗告此芳春芳春如昔花紅滿陌轉眼遂空我兄試覿哀哉。

葬兄祭文

嗚呼哀哉夫人之生也靡有逃於五倫處兄弟而怡怡也竊嘗聞於聖人惟我兄之天性也誠篤著於裏鄰𨿽弟之圓頂方袍也形有乖而愛無泯當二親之在堂也家業墜而年尊兄能竭力甘旨也愉色承順於昏晨俾弟遊方之外也不復任以水薪弟得安然行腳也實累兄之艱辛微兄之歲寒不凋也弟亦何顏以立身兄之終身慕其親也言孝可以稱純此兄生平之至行痛臨風而泣陳嗚呼哀哉若兄之無家也非無家也其志在乎出塵兄之無後也非無後也畏好逑之沈淪兄之無弟也匪無弟也猶萍梗之泛泛殆將問諸水濱嗚呼哀哉兄今在荒艸間也暮已久矣望蒼蒼之松柏也邈無人矣雪霜狐貍之不仁蓋難言矣宜歸此深土肉骨安矣在父母側心知慰矣泉臺杳杳爲長別矣苟魂气之無不之適彼樂土超惡世矣山有榛隰有苓云誰之思西方美人靈其有知勿替初因嗚呼哀哉。

告祖文

嗚呼粵稽古初兩儀旣判始有生人歷世漸遠宗支蕃變姓氏雜陳遠者罔聞近者可悉依以爲親而於其間養生送死民志甚淳爰溯張氏上世茫茫莫譜誰始獨我曾祖及我祖父乃葬於此惟某曰孫以出家故遙去桑梓而兄某者歲時伏臘以承祭祀今忽考終欲承乎先悲無其後客冬在途暫掩兄棺涕泣珠走今當臘月欲安兄土相此巖岫毋擇新壤曰依先隴愼終歸厚水源木本懿徳天倫宜無別就父子祖孫歸藏不遠團圞相覯是乎蘋蘩告我先宗昭左穆右靈其格思尊尊親親臨此木豆某𨿽遠遊念玆在玆實忝厥冑墓門蒼蒼有柏有松山靈所守夜臺如春眞人不死萬古如晝永言孝思山髙水長鐘靈產秀願我宗祖后土安身丘原同壽。

懶齋別集卷三﹝終﹞嘉興大藏經牧雲和尙懶齋別集

牧雲和尙懶齋別集卷之四

東吳毛晉子晉編閱

鄂州記室智時較訂

文﹝丁﹞

書啟﹝上﹞

復梅裏王言遠孝廉

客歲養痾古南知門下城塹法門游泳禪海私心竊仰而庵中主人篤行有目擊焉玆臺翰遠頒古南緣起與夫蓮師道行益知其詳門下護法深心藹然於紙墨問矣然欲使庵之學者咸一其宗斯任恐非駑鈍所堪𨿽然某嘗聞之法無定相遇緣卽宗相與有成門下之願旣殷招飲過溪亦豈可蹉過匡廬盛事耶。

答嘉善周君謨孝廉

客冬梅居晤對數日娓娓言笑宛爾未忘第空山無事飽飯閒眠不覺日月之如駛也端陽後古南蓮師持眾檀護書來得接嘉翰如珠走盤不惟明揭修途且亦深抽禪髓賣弄家風有如是也揄揚參歷何敢當焉讀之念之不令人頓欲捨離索而近同調耶秋以爲期謹如尊命。

答眾社長

山野非有龍山大梅之尙但病懶習以性成秪宜孤峯獨宿無所事事而已承命飛錫古南爲第一代開山知識其可然乎第以時節宜幡然而起則又何敢辭下釣於長波煙水問遠煩馳貺肅此布復。

答許白生文學

古人謂心淨土淨梅溪土鎭豈知非竺國玉池乎在道眼照之則一莖艸上現瓊樓玉殿矣承命遙乘木杯早飛錫杖謹緘嘉意以起怠情。

答周貞可文學

來教謂佛法隆行之日僅濫必衰之慮此非髙識遠見則無是慮也然紫奪朱莠亂苗其來久矣貴在具眼者別之耳未可以紫之繁而興嘆於朱也何爾以朱自朱紫自紫不能混故以紫而欲奪朱朱不能奪兼失紫之本分此輩名爲可憐憫者又謂三傳四傳多多益善者斯亦利害關頭維摩云有法門名無盡燈一燈然於百千燈冥者皆明明終不盡是則一而度百百而度萬乃至度盡法界者實佛祖之本懷在圖熱鬧者爲之所謂醍醐上味爲世所珍遇斯等人翻成毒藥然而區區病廢曷能振古型今扶衰滌濫哉期自寡過而未能也承譽何可克當希照之。

寄太倉孫念莪封翁

念與門下別三年於玆矣靈水禪人至禾述在閩時公庭閒暇每以病廢爲念欲置之水山淸絕之間使甌寧人物各各知有病廢何以克當銘感銘感蓋病廢之於婁江也往返非一度其於有道居士爲法喜之聚屈指不數人舊歲仰疇長往病緣糾纏不能一看念渠平日操行精堅向道彌篤有不能忘懷玆辱門下於同塵導物之際竟不以孤蹤爲棄非從靈山一會來又安能如是親且切乎靈水過雲間謹修片楮附瀆臺座亦見林下人不忘護法之念如此也。

寄李曉令於白門

嘉禾四境秋成歉甚院中荒涼更殊於昔承言遠恆垂護念山野則蒙頭丈室打盹度日不異在深山窮谷煨折腳鐺耳遐念門下隔在千里未獲頓接淸言時復耿耿不識彼都人士爲法喜之遊者有幾而得與門下研幾此道者復幾臘月想定南歸晤期屈指可待。

示岫云西堂

佛法如大海轉入轉深此古人從千煆萬煉後切証之語不然一蠡豈非水耶抑有量矣惟其有負重致遠之志則不以淺近爲滿足操履𨿽在己躬陶鑄非久遠處叢林盡師家底蘊又豈能若是耶且古今惟立言最難當自體究念法門之重。

與中輝上座

源流頌與沒交涉話曾細目之大約上座機致𨿽活但未得確實耳然頌與機語不可勉爲要在腳跟實涵養熟宗眼廓則如風吹水自然成紋多說少說無剩義也或別有大方將印子印過則非我所知。

寄山陰祁驥超

歲暮過髙齋聆大論於法務存厚道誠衛法之心也第先佛後佛出興於世者無他開鑿人天正眼而已今法門嘈嘈雜雜抱遠慮者惡可不閒先聖之道歟此山中老人辟判之不得已也蓋旣有法門之責安坐不援恐亦非法門之用心稿呈老人幸取一觀。

與周西玄

去冬省山中老人於祁園途中受極寒入春體中不佳日與藥鑪相對然山野初聞老人出山恐復作前年故事不知時荒世異非復昔時斯意有難言者幸一到祁園卽見門下寄老人並祁驥老兩札事勢詳明語意諄切老人目之有動於中欣然返策今𨿽上通玄峯頂而不復渡江者未必非欽髙論故老人以此得優遊巖壑諸及門者得皆去其重慮而安坐於山頭水際耳荒鎭民情較舊歲倍加淒楚但安靜過之以故時時擊竹觀桃春意不減眉睫齋中風味未悉若何閱萬兄錄弁語如見冠裳大雅之容足消近時莽鹵果敢之气然鄙刻亦望毛錐子一放光也。

又

前繭足奔天臺途路誠苦矣乃適值龕回天童辛苦有加且天童事最難調停於義又不能恝然出山所以隨方就圓以盡弟子之分若曰得應時妙用則非區區所知也日者告假歸禾院眾又時商過冬事弗克躬晤未審北行定何日耶惟門下久踐斯道其出其處不忘護念法門乃拙者之深望序文深長思矣隱憂惻然豈如坐村夫於韻士之前眞若加章甫於斷髮之上佩感何如第拙者之意欲秪明其在我者其他聽之承命損益緘此馳報。

與唐琪園

初秋聞老人之訃心神霿亂如孩提失怙悵然無依泣奔通玄峯頂正慮建塔無地適天童南源諸師來請龕乃知冥數已定於太白峯與應密諸祖共垂休光照後世矣於是卽扶龕而行七日遂達甬東眾心又謂入土爲安卜於寺之左右皆無善者偶有南山片地常住向以無心得之形家僉曰吉壤眾心愉悅遂擇日斬艸至於入塔之期則在明春矣緣念門下與老人昔曾鍼芥至期惠臨使海濱士庶見居士輩遠爲垂照魔崇不作近護加敬此亦同事一攝門下必以爲然耳。

寄石幢禪師

弟登通玄聞兄下山未幾扶龕歸天童諸事紛紛接與南兄翰知駐錫江上與黃介老爲法喜遊慰慰聞介老欲與老人作行狀乃山中所望也到天臺時聞王大捨居士曾一作過弟未之見但聞其間多有不公之說夫遠法者以彌勒授記尙屬夢言何於記莂之中又爭正傳傍傳乎或果有超師之見亦必人自仰之則可歲聿雲暮晤期諒必在入塔時不盡覶縷。

與黃介子

自武陵一別三易星霜遐想道範不啻眞人天際也邇來叢席轟轟而典型則有在先和尙忽從鬧裏抽身不肖等淚出痛腸矣因憶生平行履非親炙大士不能紀非大手筆無能彰也幢師在彼蒙許揄揚不肖輩稽首下風矣恨羈以院事未能踵門容日躬懺不盡欲言。

又

日者山中種種勞心喜共完得先師末後事不識自武陵放舟於道途自在否某於是日與同人石幢二師契闊談笑不忍遽別隨呼小舟直至天竺過靈隱坐冷泉亭登石筍峯小雨暮來諸峯一抹有庵主負薪下山某乃不打破鍋掘大筍炊白飯聚頭飽餐把火出林復遊靈隱照看冷泉一如墨色三人狂叫移時就路敲下天竺門寄宿三生石下緣主人先約故秉燭而待也次早飯畢復登韜光誦白侍郎詩徒步踴躍同師足懶獨坐冷泉亭憎幢師下山遲某乃微辭解之卽起身尋舊路於金沙灘落船渡至昭慶皆空腹矣恍若有得斯須復值道信招坐大舫窮湖南之勝天色晴麗伊蒲充幾湖心縱目上下蔚藍然快志不如昨也共歸金剛庵夜話興盡倦來各就榻臥侵晨彼二師者卽進隆慶某孑然扁舟歸院念勝遊之偶然良友之難聚況親嘗法乳思再侍巾瓶何能復得聞之當亦悵然也。

復夾山林臯和尙

不肖夙生慶幸始獲剃染隨遇明師知無上法丙寅歲得與金粟法會者莫非先洞和尙指南之力也其時實以駑鈍自居未敢攀仰音徽致闕殷勤於左右遺恨至今復緣病廢深切二老人法乳無能少副其囑益加慚赧豈曰二拄杖扶於一人耶法兄見存不以疏陋遐棄千里同風誠君子之所尙矣誠範一書多識前言往行足砭蛙見羊質扇頭二偈穆如淸風手足之誼使人怡怡然不能忘也。

與元白大師

遠來江上無以獻誠反叨法供厚惠赧顏而歸矣風淸月明不獲再上法堂遐思如何。

復黃介老

澄江滔滔君山聳峙乘興造謁不辭唱綿州巴歌正以同條功甫能讀上大人故也好音在耳毛孔猶香接先洞聞和尙語錄序發所未發陳年祕藏開篇了然古有擇乳之說信矣我願旣滿眾望其有不足者乎遙謝不一。

答吳伯明

隆祖塔非得門下護惜輪奐惡能一新乎秋風瞻禮復得叮嚀之力幾筵有序感念良深臨風敬謝不一。

與周貞可

從上古人爲此一大事皆以眞實心未透生死但有咨參生死旣透始有擔荷分又時中恆生慚愧念此一大事乃佛祖捨身歷劫積誠所致今我亦得與聞良非易得者如此作念眞如人過獨木橋或恐失腳不得不把緊不得不眞實生死之疑未泮不得不著忙蓋此事非人前支撐一兩轉語以爲禪及至孤燈獨照則又無禪明知所得在光影邊殊不濟事不肯放下死死窮究秪圖口頭此何益哉又參禪人𨿽不提起戒行邊事古人亦無不收斂者若一味種種恣意以爲無礙則無礙者乃無忌耳此等行履不惟在俗卽在緇流不善體究總流入莽莽蕩蕩撥因果以爲遊戲乃波旬屬非佛兒孫也時中愼之念之始不孤一番道聚若以我言爲逆耳則足下之禪不妨說去弄去第恐叫苦有日然此瑣瑣豈可爲足下道所謂若藥不暝眩厥疾不瘳耳倘珍重己靈幸莫謂我饒舌。

又

僧回得書首尾一覽足見於法不苟於心無欺維持世界超越生死全賴此一點直心但所言漧淨一著談何容易胸中一絲毫滯礙未爲漧淨耳四維當時欲付囑者正見四維之不濟處無驗人眼總被足下筆便口利所惑其後足下自顧未大了當此絕好消息如自瞞自欺便非端人正士佛祖亦救不得也不料被山野覷破定盤星肯欺人乎八月間復得脫落未爲到家所謂但有个窮究念頭那得放下旣曰放下又安有窮究哉疑難兩行不悖殊不知若眞窮究正忌足下如是分析又云宗門不過要人明心見性心性旣明則此身有生死此性無生死山野道足下如此說話正未明心見性在病根正在此也又云所見如此明知未了當卻又無疑此亦足下向蘊此見以爲了手無人點破故無疑也今山野旣爲決破非到家消息安得無疑然到此爲足下說玄也不得說妙也不得說超佛越祖也不得惟在自己肯信人指點著著實實參去直待大死一番始可來山野處求倒斷斷斷不相負古云參須實參悟須實悟閻羅大王不怕多語。

寄天童木陳和尙

世運獘矣林下人當如何春間亦聞山中有小警然兄與雪竇道場祖運攸關自宜卓然屹立不受境風所搖弟之棲眞僻陋荒野破殿漂搖世尊與金色頭陀坐立露地未嘗破顏微笑冷地自看人境俱無足取去住自當綽綽然者而一年來刺頭荊棘中傷手犯足豈不自討苦喫想兄揣摩亦必爲弟深惜也。

寄通玄林野和尙

春殘上大陽卽欲從龍宮直詣寶所其柰足力不勝中途懈退邇者兵荒交變所在叢席無不騷然想通玄峯頂不是人間晏然自得也。

答慈溪白龍寺冰懷法孫

海村避亂山性慵放人事一切闊略承命上首遠來兼惠嘉貺不遺病拙以法爲親來意誠篤不能卻也梵公生緣同裏入法同宗今得傳播其生平言句亦幸事也。

與雪丆監院

春間兩得字皆臘月自溫州寄來者山川不千里所來何其不易耶思欲轉寄一札無便可通徒寤寐轉側而已入夏思愈甚且棲眞道侶無不翹首南望皆云可來矣胡不歸耶今我有事暫出公若來卽當安舊寮攝院事世界𨿽不寧幸苦守以待庶不孤眾信一番之專誠道場不至泯沒此公當知我心。

與完白維那

尊勝寄迹隨時安分可也來書讀去極見眞切旣今人不足法當便以古爲法古人發一言行一事殊不造次直須明眼首肯不樂無智稱尊所以至今不廢師道我病久矣無能爲也念在久相從實語相爲惟勿作逆耳將來未必無補。

與屠闇伯居士

獻歲捧札後寺冗日生兼之兵荒相仍鄕村無有寧處遙望剡齋惟有馳想遵甫已就一館第海濱知音甚稀若在所褻某每以隨宜說法勉之禁煙已過來尋夙盟小偈有懷寄上倘公庭得暇或不妨共乘肩輿一果幽期耳。

與倪伯屏司李

自牧持棲眞一會語煩作序村野之夫欲求冠章甫居士肯如其願乎時節擾擾久思棄破院外而村老內而諸衲皆不欲然麋鹿之性又不可羈難兩全矣今幸有工三老煉者肯隨麋鹿之性自去來彼則守以待時原其意則曰如此或道場有可興之機我師無束縛之累某善其言第寺在昔有產後盡歸諸俗姓僧散去俗姓糧役盡推入寺後住僧苦之嗚於縣縣尊胡公著冊書淸理冊書受賄支吾胡公杖之死知左右近寺俗姓之產皆寺之產也因照田加派於是國課有徵寺僧脫苦今胡公審語炳然裏中有一二不法者玩之仍指寺有糧役致公差數數來炒鬧官府經此索供應欲守者甚難若僧難於守晉唐來千年道場從此湮廢香火永斷矣門下或念之敢乞鼎言一致今縣尊給一告示庶裏中兒不生事官府過知寺無役乃必矜諒此實弘護之大者意欲躬白以趁便船過姚江故不及特命寺僧將舊冊審語呈覽容後晉謁惟冀諒原外有冊葉不敢卽請俟齋中宴坐之暇乞筆硯作新殿之肇。

與朱近修孝廉

八月得屠範二公書知道從憩棲眞其時恍惚不敢漫作書相寄二公書中三致意焉想見之矣嗣後世變日出然道從意之所之我不得而知也玆接東乃知復徘徊於他山矍然爲道從危之爲道從計莫若遵時養晦決於超世可也有土有君用世可也此明哲保身有望於道從不然紅鑪焰上白刃鋒頭何自苦如是耶或時節因緣有俟於病衲而奇荒疊變玆冬未能卽渡江第道從能決志薰沐三寶前一念緣想卽與病衲有神交之道矣來翰懇惻盡言無隱惟照之。

與黃介子居士

自癸未一造丈室贏疾頻年未遑再步君山一放情志天風海濤能不哂陷井中坐耶客歲孟夏入天童二瞻禮先師墓木皆已拱矣同門晤對眼前無幾倍增淒切及登雪竇江之北烽煙已滿而錢塘不能渡矣因又住一窮山破寺曰棲眞者海角無聊每懷法兄道力自勝干戈中必得晏然玆五月古南僧渡江促歸不得已徑取海道多抱驚恐抵院受暑痢疾頻作自禾過吳道路難行苦未得澄江一泛適體白從雪竇歸探母艸數字附候統冀詳示報章以慰馳想。

與倪伯屏

五月旋禾卽晤令親行可氏詢知上府平安無恙承手示道場得安僧云爲寺害者皆斂衽辟易矣噫法當末世弘護其可少耶序文轉折周至事理並圓儒釋兼暢俾讀者展捲眼目頓開淸光燁如也寺疏一篇三致感慨有同情者靡不鼓舞破殿聿新其在玆乎聞道履近更入白雲深處一江千里未獲接聆惟有遙瞻徘徊而已冬春之交道路或寧幅巾杖履常問津於淸溪白石間修柏香巖故事秋涼漸深余惟珍玉不備。

與屠範二道長

前出山至周聞姚新中尊姓氏意二公必晏如公署矣歸院令親友詢及無不致二公遠懷之意細語二公近況皆歡然也是後有行腳僧來言寧紹已更新令愕然心驚度姚不甚安然莫知二公去就恆切切也棲眞僧至始知偕令友林君盤旋髙梧噫嘻自非變亂僻玆海濱何能爲隱君子之地哉寺僧云二公復有蹈海之志此不宜行莫若乘時而返秋風夜枕不添羈客之悲斜日白雲庶免倚閭之望惟畱神加察爲荷。

與廣文楊公

居官居佛一大事無間宋季大亂祖道大興時節因緣實不可思議惟公事之餘推此一著以開蒙憒幸甚幸甚拙刻四種山野之語無禪政治幸宥之於文字之外。

謝黃闇齋參政

日同諸禪徒飽味香積復得縱觀林泉竹石之勝歸庵時常憶淸教語語眞切非泛然談佛之比然當此劫火之餘獨閣下園亭無恙風月無殊得復振淸機於塵鞅之外非厚徳向道何以臻此制期後猛欲重叩丈室再聆教言一聞邇來杜門謝客恐搔動反浼淸聽一因舊院促歸甚迫不果初心謹此布意。

與倪伯屏

暌隔歲餘渴注道範玆八月以病謝院事就醫昆城適聞駕過郡中欣欲趨晤而未能殊增怏悒合甫諸君於道久相契也有便敬附八行聊詢近況尙圖績候不旣。

與屠闇伯文學

忝主村院八年於玆承道護惓惓如一日此亦三生之緣耳浪遊玉峯南北相望前所奉拙刻倘得畱神諦覽亦足少資性命之學大道甚同絕無町畦之隔其異者迹耳以在知愛敢陳芻蕘幸勿棄。

與吳伯明居士

時丁末世三災相仍下民咨嗟視蒼蒼正瞢瞢也幸千人石不能負之而趨猶得良夜一步憨憨泉畔覿面相逢且驚且喜放舟南還無時不念於湖光山色中折梅索句以貽玄度此情此境殆一時不能復得矣然山河帶礪自古靡常達觀者不得不以世間爲遊戲耳所幸白鼠推遷銀臺不變歸根復命又何外物有一毫能動耶玆將歸虞山開法故寺倘得扁舟過我信宿雲林亦此生之餘樂也。

復虞山諸護法

竊以破山禪院創自齊梁詠於唐代某往時出家其中拾石跳澗倚松弄云嬉戲快樂不知有人間世蒙先老人洞聞和尙每見呼責諭以生死事大從是剔起眉毛行而索坐而思疑關未破會老人告寂卽學古人行腳於今二十餘年矣追憶禪房花木恍如昨夢柰野性習成病緣久染優遊他山竟忘故里玆承諸大護法受靈山之囑推屋烏之愛遙命還山弘大法振宗風以光先徳斯蓋須彌鍼芥滄海木龜時節因緣實難遭遇所愧某緇行未全福緣素薄恐不克副諸大護法之望有難愜龍天佛祖之心念此回遑莫能自決或者略爲之兆安禪一冬結戒半月藉鼎言垂護上徳如風下應如艸則春風遲日勝事告圓某之進退可裕如矣肅此拜瞻不勝悚仄。

又啟

葉落歸根水流宗海竊惟破龍禪院某剃染處也因行腳於東浙西浙遂相忘於故寺故山古樹老藤安然世外山光潭影時在意中𨿽先徳只履遐歸幸弘護共欽如昔玆承嘉召敢不逕趨所恐病迹浮蹤莫能承曲錄之大任松風蘿月未肯著鄙朴之間僧倘髙鑑已略玄黃則弱喪應還鄕國聆毗耶之玄論磕膝聚頭挹君子之光儀染香行霧社期靑眼盟訂白雲某不勝欣忭之至。

復錢牧翁宗伯

甲申趨候四載於玆丈室𨿽遐懷思則邇山河夢幻佛語良眞陵谷變遷世說不謬非大護法向百艸頭一爲點眼則老瞿曇於五濁界末由出气破山常住藉弘護香火正隆古柏家風聞往來陰涼不攺竊惟某望法實未之見懷鄕敢卽歸來過辱獎提已覺慚惶無地使居方丈是宜戰栗兼並未發大心猥承嚴命第以名山發迹亦此生莫大因緣迷徑逢師乃末世不多遭遇脫俗网幸卽獲五夏巾瓶之侍於山門理宜執一番灑掃之勤謹布愚衷伏惟臺鑑。

復孫光甫方伯

某昔侍先老人洞聞和尙凡檀護往來皆得竊聞其姓氏恭聞門下𨿽未及覯然中心欽仰與日俱積矣玆承念伶俜他鄕招返故里此門下行佛祖之仁慈付窮子以家業者也所慮法王大寶匪薄福便可擔荷諺云物離鄕貴今某一土僧耳人微言輕一旦髙踞法座大人君子得不哂之門下之翰曰義不忘本此某所深服膺而不敢違者然去就之間又法門所系輕身則易徇法良難昔者野犴說法天帝爲之擁護斯則貴其法而忘其人也今某非知法者也仰藉門下鼎言倡之倘得闔邑髙明君子垂諒卽其寺忘其人之卑則某可以趨丈室而聆玄誨矣。

復嚴子張兵部

重陽前四日興福鶴師至展大翰述廿餘年前事不覺憮然某與門下飲先洞老人禪悅爲多固法門手足也乃一別以來門下如上林之木扶疏霄漢蒼生被其蔭而某泛泛溝中卽而匹之眞有云泥之隔矣然門下於道不自足且以未離塵鞅爲憾嗚呼使世界皆若沮溺輩自怡自悅得不孤洙泗轍環天下乎破山常住先哲屢逝鶴師承之淸規凜然輪奐聿起亦無俟於頭上安頭矣乃闔邑大護欲招病軀還山其詞皆勤懇而門下髙論又親且切似弗獲辭者某頑懶爲習癡兀成性近又增益脾疾置之間處始遂其生今者督以法任使如古佛大宗師行化得無過乎法門之難易門下蓋素知舉手低頭皆成佛道十地等覺又莫測佛性之淺深此所以同而別也至於天童一棒起河北之宗截斷眾流直指本源於斯爲尙信之未及每至望崖得之未深斯多呅喞此所以建法幢立宗旨殊難於末世耳玆如命還山用遵佛制安禪一冬結戒半月斯則上下齊收智蒙咸益以副輿望至於某之去住久速一聽於緣何也僧東西南北之人也凡所住處公諸十方處處皆爲旅寓若曰此家捨也當無捨諸明眼聞之則必胡盧絕倒共呵爲不材也恃在知愛縷縷信筆。

復錢嗣懿封翁錢嗣希進士

破山寺之中新於上府有大因緣矣此不特勒之石碣卽傳之口碑無異辭者而二十餘年遊方之外每念疇昔盛事興感不已鶴師得藉庇護輪奐大備有光先人某固一駑駘耳秪宜閒放若策以長途必多驚懼且鶴師髙林曲徑盡可優遊空谷白駒何更他適願祈門下勉之則一眾有所憑依山門不至寂寞承命回山乃得久長接教矣。

復翁子安孝廉

破山舟來獲接諸護法公啟復發大翰乃知門下念我深矣破山爲千年常住而弘護亦世相襲披先老人洞和尙語錄悼尊翁光太常之挽章具在哲人往矣歲不我與讀之令人感且涕也某未識門下面捧札若舊交者得非以故山檀護夙昔皆在耳中至今不能忘乎所諭眼目人天沾漑後學某豈其人也哉第望門下今日之維護不異先世之維護則破龍一脈法席愈光而門下先世護法之澤永流於龍澗矣。

復孫孝若孝廉

樗衲遠遊浪淹歲月山門不替賴有金湯方策杖以臨流乃隔山而飛翰道忘緇素誼切雲林爲法求人憂在三車五濁開心道義錫以雙金百朋捧讀再三感佩何似所念維桑與梓恆情自古有懷縛蔑折葦古宿在先無必時將至矣道則云然期見古殿殘燈發起照用主賓之焰山光潭影笑回東西南北之人萍迹若斯松枝曷向某不勝翹企。

復錢西翰孝廉

曩者某在故山時見安眾護法之殷惟尊族爲最而令先尊又歸依洞老人瞻仰殊切則今日座下緇素𨿽殊固同脈也承篤勸還山曷敢辭以他意獨微軀病緣久纏慮不能久處以慰四眾之望至於山門倚賴有舊護法在或無他事也靑峯數朵白雲一片當期賞音共之。

復陸禹舟陸定爾兩護法啟

古柏婆娑空潭影現開士以之明心達人於焉息躅我邑名藍洵無若破山矣恭惟護法眷玆香剎不異靈峯思繼往以開來因感今而念舊特頒嘉翰遙慰病緇此猶給孤玄度鐘情於法林覺地者也第某瞻風撥艸久如水面之萍翔野脫籠大類云邊之鳥慨光陰猶過客將天地作旅亭棲息他山視同桑梓言旋故寺不落主賓過溪且復期三往哲敢齊爲五﹝來啟云寺有四髙僧得老師而五之四髙僧者唐嘗達懷述朱梁彥稱宋晤恩也北澗簡詩寺倚四僧傳卽此﹞大率常住要有千年之香火而僧徒宜守十方之準繩此鶴師所以欲某還山聊爲措置者也乃若興替不移則金湯斯望。

復毛子晉檀越啟

久離故鄕孤蹤邈矣遙接大翰歸思悠然坐立不作山中入馳騁豈非門外漢恭惟門下文苑司權法門作護空心及第句明龐老之機由義居仁學溯尼山之脈生平素昧因及門愚弟子遂獲神交文彩旣彰數從上老凍膿都如面覯臨空潭而照影喜曲徑之通幽古澗滔滔欲鼓曹溪之波浪眞燈燁燁獨推臨濟之風顚竊惟某叨依黃面濫廁緇林念生死以遑遑積春秋而汲汲布單賣卻圖明樹倒藤枯艸履破來依舊饑餐渴飲病骨秪堪閒放名藍曷克住持猥辱寵招恐違佳貺桂香已過山谷之鼻孔必開菊英未殘柴桑之醉吟有待虎溪一笑龍澗三生良晤匪遐短詞聊復。

復錢孺飴孝廉啟

名山玉韞艸木生輝止水珠藏波瀾增媚恭惟座下道學旣世其家法護亦傳之遠秋風落葉特招門外之僧潭影山光頗切林間之誼際斯嘉會能不快心惟冀還山之日期促膝以談玄入社之時當聯筇而舒嘯撫玆舊寺爰諦新盟遙復云章不勝欣忭。

答破山西林隱谷禪丈

往時在故山曾接淸範艸鞋緊峭不覺廿有餘年世事浮雲頭顱老大回思憮然五月暫歸叩扉特謁聞幽棲他山所履髙尙睹簫蕭霜竹如見顏色衣裓淸涼承惠翰深感厚誼樗散之材自知山門無補第同袍良友得重把臂於髙林之下亦末後之緣也。

復羅夢章道臺

病僧舊夏入天童禮先師塔聞臺駕入山未逾時也住持木和尙詳述衛法之切遂神馳座下玆辱翰招還棲眞敢不深銘第海濱荒饉薦臻舊院薄緣未了意俟三春和煦道途寧靜便當渡江更圖首謁維摩丈室僧回艸艸奉復祈臺亮。

復陳平若禦史

棲眞守僧至接臺翰知垂念深矣第棲眞𨿽巍然一祖庭以僻在海濱淪落已久卽詢近邑或無知者病僧自舊夏入處至冬略一整頓而世變疊興每於中夜思之不知此寺重新之緣在何時耳今得臺座遠爲護持晨鐘暮鼓必再振於白雲滄海間。

復鄔簡在孝廉

日在棲眞時聞父老輩稱臺下大徳便有神馳之意第末由接見玆沐手教遠臨捧讀再三詞意勤至亟挽拙衲還山且敍曩日顧虛翁垂護病軀倪伯老揄揚鄙錄極承道雅匪敢後命但吳中諸道侶以制期相牽未獲抽身滄海白雲時落夢想且書中具見髙志不惟光賁泉石而棲眞一坐具得蒙呵護則五百餘年慧老遺迹可以咄嗟起廢矣。

復胡宅眾文學

山野遊方之外初不擇地而棲而梧山崎水固心所篤好棲遲者也自出山後地隔千里天各一方不無慨嘆所幸諸君子念玆祖庭眷我禪板此實三生林下之緣豈直海濱一時之誼春風和煦自當扶杖來歸道路阻長敢惜移瓶前邁石窗慧日將有待於呵護正神滄海白雲願共遊於與靈眞境。

柬顧敬修居士

世間好事只宜上緊做尊集七冊大費一番心矣蓋自南宋髙宗之後傳燈無有修者望修傳燈而不得自宋末至今尊宿之機緣行業幾乎息矣而五燈續略先出其間不無酌議然得此以興起法門作者之心從是而往五燈之光重耀於世然當此時寧詳而勿略則尊集得之山野初觀亦有去繁從簡之意旣而思會元乃五燈錄後事也若無五錄會元何由而成故不須二意竟梓之後之君子或有好簡聽再成之其在今日流通詳者爲第一著楞嚴正脈詳者也合轍略者也窺基惟識疏亡其古本惟識旨趣不見於世而髙原法師先出俗詮後闡惟識者踵接靡不由髙原始也故法門之事不一而足尊稿幸速流通爲善也舟次艸艸幸諒。

復孫孝若孝廉﹝二首﹞

別故鄕廿五載左右光儀素未之覯舊歲言旋一晤語間遂成傾蓋賴多方安眾冷落空山如遊香積世界自南自北方千里間無不傳稱虞山法席之隆況昆婁之間聞見而興起贊善者又何限哉非座下受囑古佛勤護正法何以有此推之世澤尊先翁之令名徳業猶在耳中乃知座下金湯我剎有自來矣近者南遊以疾求靜寤寐之間冷然有思蒙論故山三不可去宜憒者覺聾者醒所苦者手足若僵積痾未去莫能卽奔尊命堂中第一座履歷多年佛法識見俱有頭緒且其人溫恭謙謹能和於眾可以權結夏制分座接引古規如是且故山所謂維桑與梓必恭敬止若使遄歸以一贏軀應諸冗事則病有增無損病而不已至必顚隕然於法無補也極知負罪伏冀慈原。

又

息迹窮山匪特避暑兼以避事非敢去此而就彼也蒙委曲調護山門過愛亦爲極矣第絮衣行棘日下尙未能灑脫敢布區區不作贅語。

復孫非臺居士

故山之不卽返前書具曰實以病緣其他偶及之者也而大教再頒明示詳切豈敢後乎苦病猶未起也承尊方伯孝廉公道契如夙遠爲存念佛法之緣莫大乎此又惡敢忘哉願假我日月使得精神漸足肢節漸舒自能奉教左右若速其約束深揣不能赴命賤軀厭事舊院亦爲暫棲正在覓深林一枝非敢厚薄於其間仰惟矜察。

又

極感隆情寵綏愚陋蓋聖賢以知愛相承佛祖用眞假相攝此不易之道徹見臺翰中矣。

復虞山諸護法

某白嘉命之錫寵光已沾敬祈臺亮酷暑病軀弗克匍匐。

復孫非臺

賤軀病日甚臺護愛愈深切自傷不能匍匐副尊望厥罪惟深區區賤齒何足齒乎某方以有生爲累轆轤幻世如環無端卽古趙州七百甲子正眼觀之亦猶朝箘蟪蛄爭晦朔春秋之異不亦悲夫。

與孫孝若

山中話別歲暮長途此中懷思不無耿耿得楊州寄札恍若把手知於此時捨舟而陸勞頓風塵又可念也昔箕子陳九疇微子白其馬詩書所載乃知至人應世一龍一蛇隨時津濟春光滿谷林色放靑遙憶起居諒多納吉耳古南出半年矣舟來屢次勉爲一往當此春陽豈可使山中寂寞卜之神人命西堂以代法任輿情僉喜綠陰石上專候道顏。

謝錢牧翁宗伯

某啟憶自丁亥秋過辱臺翰命主破山一席於玆三年矣法緣所至鳥性人心均爲歡喜此莫非護法弘願所加被敢忘所自哉自夏入秋每思走訊毗耶側聆深誨竟以泄病時作弗克遂願今病轉深竊念古徳應世行解卓犖尙嫌住持事繁況某蚊虻之力曷克久肩泰山夙興夜寐切思一茅以適餘生惟護法原其情而憫焉某又念靈山一花有識不輕拈示以非具眼談眞逆俗矣所以雲棲家法作息空山六時蓮漏三根獲益選佛之場至今有繼破山仿此必永其傳洞祖在山諸法屬在近主持諒有人也。

簡王兆吉護法

前在茶亭承臺駕枉顧雪竇法兄得接聆淸言臨別時又蒙囑一人佐監院仰佩盛徳深爲法門然某細籌之佐者不無其人但難湊破山之局𨿽彊立之決然無恆今監院且辭矣時節因緣某亦當他山自適一枝聊寄不妨道气自居千載名藍難徇世俗行事山門在土田在無愁肩任絕人十方來眷屬來一聽機緣成熟仰惟護法鑑此愚衷旣爲法親聆教有日。

辭孫非臺護法

別來數日秋風漸涼籬菊英英南山在眼悠然可思興福山門如將麋鹿置之罟阱今願作閒人此情乞原之也石橋流水鶯谷芳蘭容日圖晤再挹淸芬。

簡能仁禾陳和尙

能仁聞在闤闠中縉紳士信酬酢必繁自非吾兄寬裕之材何以應之𨿽然令行吳越旣爲臨濟烜赫兒孫仰望爲法加餐爲道珍攝吾宗幸甚末學幸甚。

復宛陵詹曰至居士

宛陵勝地士君子傑出古今亦大顯著矣而門下又遙登太白親見先師同脈之誼溢於華箋西望敬亭殊深景仰辱以廣教開荒所愧年方知命衰病相尋項上五百斤鐵枷已幸脫卻方將覓水山深處適此餘生開荒利眾豈復勝其任哉石隱曰宛之有道萃而如林蓋多古裴公矣不難興起一今黃檗因諭之曰鍼芥固難值也柰衰病何揮麈尾於曲錄手腳已倦變瓦礫爲珠林神用何能然惟大哉祖庭淪落已久而外護眷眷不忘將必有大乘開士者出結香花之因蹴龍象之步跂予望之石隱曰師病謝事及門目擊何敢過彊第無往不復某當賚師意語諸護法使不旦夕懸懸也因其行仍囑之曰善爲我辭子之任也。

復棲眞林野和尙

齒亞吾兄不意頓成衰廢在邇實惟兄在念而乃經歲不通音問者懶又居於骨也如是人者而可主大剎恢祖庭哉此弟量己行事也吾兄精神彊於弟且輔贊有人此不得而辭者天气寒暄不定法體在途千祈保愛。

復廣潤木陳和尙

從上尊宿被人推向曲錄牀上接物利生無敢或怠苟其力不充別無他策秪有退院自適一著而已弟非疲於津梁年來實衰敗矣暫覓數椽於三家村裏豈好事哉亦出於不得已也聞能仁弘護攀畱甚切恐難逕庭然用之則行舍吾兄奚適而弟欲退藏尙未得其所宣郡道信𨿽則向風病駑豈堪復驟長途承諭緱城山色固爲吉祥恐不容人飽食安眠無所事事也深自揆之名山僧所宜也而山不可買小院可藏頭也而院仍有絆日月逝矣故人中如南兄䢐落者非一人矣自揣餘生能復幾何嘉湖之間流水洋洋煙樹冪冪泛一艇持一竿明月淸風可南可北非踵船子而攀性空審時自適庶幾可必他日吾兄有念相存其亦問諸水濱乎二錄見示典贍婉博絕非時吻超然獨出也大梅柱杖足以扶衰而隆惠稠疊使人愧汗尊侍還山囑言寄候時臨溽暑惟道體爲法保攝不備。

復興化護法

久向昭陽濟濟多士夙承佛記木鐸斯民豈獨纘緒聖門卽出世一大事因緣靡不躬行而心得也夢寐髙山自深景仰某邇者偶攜笠筇縱觀山水於鐵甕城邊忽接臺翰則病比丘又與大宰官居士隔江相見也日下金焦𨿽登肢體頗倦方就藥餌未遑俶裝意候來月望後躬造貴邑圖領淸教希恕不恭。

寄雪竇石奇和尙

八月初得手札知山中安穩殿材皆就非兄福徳殊勝曷能於干戈擾攘之中民生﹝病﹣丙﹢周﹞瘵之際而古道場有如斯興舉耶弟久處荒村四體因頓思一放浪山水以散郁懷九月登金焦有鶴林之住十月過鶴林復有興化之行求無事而事生殊非初意然興化乃吾兄化境緇素相集幸皆知有此事較興福費心十不一二病軀稍可應接或得過冬也遙望乳峯巍巍天外何啻千里懷思可知。

與黎大衝長者

道座髙年矣乃醉心於个中事將從上機緣畱神參究般若種子正宜如是培養有會意處亦不妨發於語言但不可以有心爲之久久浸潤不覺洋溢所謂水到渠成毫不費力也然不須多如白雲一頌浮山聞之便自服膺承示不敢閱者更有微意焉道座與紹箕老久受雪竇和尙法誨是宜錄以呈之非法中有界限體裁如是也紹老難一時與之細語其頌稿並附到晤時爲言其故可也不盡。

復吳鹿友相公﹝附來書﹞

牲於世已矣只欠一死謬附遁野之義不入城市不接知交者業經八年老病侵寂守一丘荊柴以外俱付不見不聞甡之於禪也直逃焉而已頃聞古南禪師卓錫昭陽一水菇蒲中豈堪龍象蹴踏耶大善知識最爲難遇而甡持心戒不獲展謁親承巾拂郁歉何如目前急求證明者惟生死二字古徳云生何所來死何所去夫父母未生前認取本來面目是生有所來楖栗橫擔不顧人直入千峯萬峯去是死有所去然而經云無所從來亦無所去豈必知有去來而後能了生死能了生死而後無生死無去來也耶易曰原始要終故知死生之說又雲遊魂爲變而宋儒則謂人死則气散居恆爲見聞所縛遽難了脫我師不惜金篦方便開示豁其盲聾免於流浪卽今衰朽而植玆善種猶可俟再生也。

某愚鈍無似入法以來聞般若種子有生同具乃不肯自負靈根行腳浙東叨沐天童先師法乳遂過爲緇流所目然慧不足以盡佛緣不足以蒞眾浪出人前者數年餘矣今秋病枯神悴厭冗求閒登金焦觀大江欽仰髙風淩然世表承賢公子偕諸有道招過城西極樂院與四方龍象聊結法緣自念疏野未敢托楮墨問訊然而夙興夜寐莫不在大庇中玆蒙授佳章兼賜和拙語穆如肆好瓊瑤之錫未足云諭且隆惠稠疊猶潤涸魚其喜洋洋某竊自惟素昧生平何以辱眷念如是得非往者同席靈山法盟有自至今無間耶所諭生死二字乃有生之同患其實又千聖入法之要領蓋思去其患則進乎法進乎法則生死自空矣經云無所從來亦無所去者正言諸法實相有生本體元無生死也非實生有所來也楖栗橫擔不顧人直入千峯萬峯去宗宿立言別有旨趣非云死有所去也蓋生從何來死從何去古徳用以警悟學人如桶底脫者生從何來死從何去卽是無生死句或未能之卽令學人參此生死也本體元無生死而令人加參者猶明徳本明或者蔽之聖人向之曰明明徳也一指本體一示參功兩者相須若徒言參功不言本體則參功無所歸宿或彰本體不示參功則本體末由發明此聖人爲中淺根示其準的也今閣下恆究佛祖之大機深明聖賢之大用生死涅槃誠如昨夢豁彼聾聵下采芻蕘博濟之念爲何如易雲遊魂爲變直變而已非散之之謂也精气爲物直言精气爲物耳旣爲物則物在謂死且散宋儒立義或未然耶聖門之學一本性徳而易其元也孟軻氏曰志气之帥也志行仁而气隨之志行義而气亦隨之無气是無志也气可散其如志何精卽志之所凝結如無志先聖賢曰仁與義仁義豈從空而立耶本性徳也性徳在天地死且不朽而如薪如木然灰卽散則曷貴乎性徳是必不然也某少失學未測易奧過辱垂問管見漫陳且夫陵遷谷移盛衰疊換今古同然而閣下遵時養晦退藏於密卽此一念子爲天地根爲萬物母歷千古而不磨或於生死有疑室中宴坐乞暫移此念看一二則極切近話心經一篇誦者千萬講者亦千萬其間有云無眼耳鼻舌身意此句甚好居恆常問衲子無眼耳鼻舌身意試摩頂至踵畢竟是个甚麼此處豁然未生已生一串穿卻極是省力昔百丈侍馬祖山行見野鴨子祖曰是甚麼丈云野鴨子祖曰何處去也丈曰飛過去也祖遂扭丈鼻丈作聲祖曰又道飛過去也丈悟入百丈答處甚是分明馬祖無端屈人扭他鼻子意在於何畢竟是野鴨子不是野鴨子但如是看不必作心性會不必作道理會不必作迷悟會不必將儒釋和會不必生難易想案頭𨿽有諸禪典敢請暫置不必多閱則聞見自泯聞見泯則岐解不生岐解不生便是參情得力生死路將次絕矣古云用志不分乃凝於神或若和者一念子放下一超直入便與從上佛祖把臂共行外而河山大地近而五官百骸全體是光明藏全體是大歇場全體是閣下大受用境界卻來觀世間猶如夢中事是非成敗何足云乎宋時無盡子韶東坡魯直諸君子皆現生取證其方已驗惟閣下畱神焉。

復孫光甫

頂山寺三十年前曾一寄迹規模𨿽隘而深僻可愛彼其時寺僧落落四五皆傳習應事早出而暮歸爲僧司者每有需索以奴隸指揮之而大家伻僕或有過門少有不周遂加呼斥非若待近郭阿蘭若也寺眾且安之髙尙淸修有所未諭亦莫或告之也今純肅能撤獘廬成新構化應爲禪亦所謂克家諍兒邑中大護垂護之功徳非淺古云靡不有初鮮克有終苟純肅能三月不違東山能一鐺自若苦而有恆久而無怠聞見取信山靈當踴躍歡喜矣片帆秋掛定當隨大駕後塵一爲隨喜。

復孫非臺

業緣所牽自南忽北竊承道愛憶誦不忘今夏水患無處不患鐵甕城𨿽髙而江南北俱荒謂不在巨浸中無是理也如何如何夫子固窮暫於陳蔡座下常處陳蔡而固其窮殆有甚於夫子矣念之念之頂山荒涼之地乃蒙令弟輩拮據護持此山之幸也然此林廬與夫時節只可負一钁煨一鐺作住山計設欲大規模聚廣眾便爲失策矣爲今日計東山甘枯澹要其無倦純肅脫所在要其有恆斯不負鄕先生鄕長者垂護維新之念耳。

寄王言遠

自道駕南行臨流撫竹未嘗不懷思也客秋過京口領金焦之勝遂之興化晤徐封翁華國見彼家信因知道體在彼平安也慰慰其時卽附一信與徳悟使告府上初春從興化轉至京口又爲好事者畱住鶴林然鶴林名剎也米南宮久於此爲伽藍奇其事𨿽允輿情而蹤迹在往來間三月下浣歸舊院承令公子來顧益知道履康勝而喜徐封翁前語爲確且聞道用因時救物全活甚眾好生之徳洽於炎鄕而衲兀坐荒院日以衰落長年碌碌於法無補用世寄世固天壤耶古南方丈旣承尊旨未敢遽辭然已自認謝事長老邇來齒頻墮神益衰粥飯之外更無餘想所冀道駕榮旋之日竹下溪頭促膝談笑慰我生平耳雲山千里無將寸忱敬托空箋一傾積誼惟望臨下保民起居珍攝自愛。

柬金壇蔣楚珍護法

金蘭膠漆水乳芥鍼時節到來卒然相遇不知其合此亦有大不可思議者矣某初仰門下蓋於道駕蒞臺垂庇靈鷲時經今數載𨿽深企慕天各一方不意於鶴林敝寺忽辱枉駕而孤蹤正南遊嘉禾方以失迓爲罪乃執事詳述護法之誼出於尋常拙錄本齊東之語而垂靑愛之荒山乃江千之垤而移玉相之惟山與人不夙有大因緣乎以此推之古今受佛囑衛正法者世正不少寧獨米伽藍擅美於宋代及歸卽思躬叩丈室緣逼夏制玆將買棹傳聞大水塘路洋溢慮有不便因命監院先過進謁伏乞門下諒之。

柬蔣虎臣太史

鶴林二月山花未開承春風馬蹄偕諸君子垂顧艸樹燁然生色且不鄙山野促膝斗室坐談及暮開心論法語味詳密鉤深素隱因知門下般若夙薰非淺淺所能窺矣不逾旬日復承尊翁大護枉駕兼授隆貺雲山相隔惟合掌遙謝且聞行旌北上深以祖庭荒落爲念山野於是有感於中夫鶴林之錫名昉於宋武土田梵宇甲於他山歷千有餘歲而香火僅存逮明季也古基湮而卑殿逼非五臺公聯諸護法鳴諸當道則賢祠梵剎殆將同淪艸莽後世無聞矣言之能不憮然今山野衰病退隱於玆巍巍祖庭未能振刷萬一得門下一垂念之則天龍爲之鼓舞魔外必然辟易玄素宏規米公生面自可重新江表矣此山野有望於門下所欲言者也。

柬興化吳鹿友相國

承賜諸什佩之南遊偶接吳越諸君子出以示之靡不嘆賞捧玩不啻如南金和璠之重皆欲置塵轅願遊禪域哲人之辭興感乃如是耶玆者月當流火井忽飄梧遙想臺履日恆月升旣多受祉而佛心祖語又必得其大機大用矣或制有新什惟冀見示某在鶴林懶病𨿽兼幸人事希少恆在涼風修竹邊但一江之隔未能時聆好音爲念。

寄李平庵文學

客冬抵足溪庵火鑪茶銚談笑詠歌幾忘緇素法喜之樂眞希有也自貴邑以之京口自京口以之吳門及舊院僕僕往返甚爲勞苦到鶴林已夏時也又緣有眾無糧執事日夕告急經畫籌慮皆米鹽瑣屑事求一息如極樂之灑然不能得也竊自感之道座篤信好學探賾索隱教義性理皆極其至歸元發眞向上一機所冀時中勿忘古所謂無義味話者幸畱神加察卒然相應踏佛頂不爲分外望之望之。

寄宣城詹曰至

貧道年運往矣客歲蒙惠札勸修裴黃故事愧不能承命然銜誼實深良以祖庭法運人事天時必相須而後成貧道恐非其人也若夫兩水明鏡雙橋彩虹名山勝境常以爲懷惜足力告衰濟勝之具已缺特坐遊於謫仙佳句坡公所謂我持此石歸袖中有東海庶幾云耳忍徒久欲結茅不意直來貴郡得座下安撫之亦甚感也石隱乃深入層峯殊有古人操履可嘉可嘉然貧道以其臨事直率望其來再一相聚少資磨礱座下以爲何如。

與諸千如待詔

春間承過云在握手片時忽又如萍如梗泛泛靡寧嗟乎日月逝矣歲不我與回想山中法聚時緇流白衣不知幾人在也眷言思之能無戀戀於足下乎同師化去不覺五年念其求法一番辛苦生平履歷行行無偶豈意斯人而有斯疾遂之九原乎以今觀之緇羣不減瑣瑣庸庸百千人中能有此一人乎良可嘆也以其久交不能忘情略記生平錄出當寄觀也世味日薄一日天災年盛一年大水彌漫貴鄕將如何可念也。

寄吳伯明

湖山暌隔歲月悠然間晤道顏▆須眉無恙得以少慰耳座下佛種自深天資迥俗生公片石不特賴以金湯直久交爲故人非多生之緣乎東海易枯劫灰難辧目前受用正宜一蓑一艇坐嘯行歌於白公堤上眞達人樂事也。

與王云來居士

日者辱攜諸君子過我覺闊別數年道誼無間但又斯須別去胸中未免著一懸想謝康樂旣肯入社何嘗心雜遠公慧照必別有見康樂病處愚意謂但肯入社心便不雜所恐尋復出社是爲雜也蘇長公白太傅皆坐臥此道者也詩文具在可想見其風致𨿽然堯舜與人同耳二公豈別有地位逞其神力所謂有爲者亦若是已扇子跳公案敬依來聊下注腳果得寒毛卓豎則雲門大師不遠矣。

復詹曰至

歲莫於禾中得手札悉石隱忍徒之近蹤接筐篚殷勤之雅貺雲山非隔煙水非遙矣來箋一幅如命書復願道座以摩耶視親以迦文律己出塵之念不油然乎。

謝錢塞庵相國

伏承閣下隆護正法眷顧野衲何日忘之前祇領香積遂登大悲閣瞻古像過放下庵禮達祖見閣下經畫措置眞得一切事究竟堅固者矣閣下其契佛心而行宰官事乎梅溪一勺昔年法會之盛實賴緣起所懇大序爲冠乞賜允裁容日踵領解維河幹肅此布謝不一。

復黃坡蔡遁翁

廿載暌違片時宴坐增遐思矣委以揮灑藏身無地以副尊命拙而且俚慚恧可勝言哉善爲我覆感甚感甚。

復柯敬明

近得寄札知在粵中建功立績且能克究己躬大事甚喜甚喜然此事𨿽覺有進步須髮難遭想慶幸想觸境逢緣十分保任骨還父肉還母認取本來面目此初進門句不可認定若要到家直須向肉未割骨未刳時著眼棒下消息始得大徹至囑至囑詩頌一一目之若珍重加鞭他日更有好處倘因緣不斷再得晤面鐵甲傳燈是所願也。

與倪伯屏

春初過梅溪以院事逼勒未得於寒香中專候道駕玆來葑溪葵橊爛然而駕又適回府晤會之緣或有時耶法當末世朱紫混淆卽髙明君子每每務虛熱中冀稱僧聖盡情埋沒一點良知座下乃慥慥躬行區別稂莠明鏡當臺佛魔各還本形此不獨末法金湯實希見之優曇缽花矣西華鬼窟翻去佛土莊嚴將必有日感激感激然首座專候喫楊梅能如期入山否倘一葦杭之猶得於靜室中俟開襟快談耳。

與諸合甫

形神日敝法運日薄曲錄牀龜毛拂漸覺無味惟故交相值開襟話舊則樂與晨夕此近況也勝公來得手札辭意殷殷恍若晤對於玉峯蘭若中時節若此賑饑爲急務仁者之心好生之徳拔苦與樂亦何多讓於老瞿曇耶力行可也舊谷不登檀施絕少承惠猶在涸轍得潤斗水所感大於河漢謝謝不一。

與葛瑞五

春初過梅溪又過嘉善遊錢園半月聞公亦入西山看梅賞心是同溪山各異念之念之所雲華嚴宗鏡學佛者必由之而法性始寬波瀾始大得一星子見便自坐地見太宗師垂手接人言語不一呼爲葛藤者此坎井之蛙未可語天日也娑婆稱缺陷世界兒女之緣或未能從心則當以佛法爲娛消煩惱破幻夢綽綽然使靑山白雲常在胸次何待他年始作汗漫之遊乎舟次吳門作此相寄葑溪齋中尙有十日畱公盍歸乎來。

與葉嶽心

饑饉薦臻法社冷落衲子馳騖拒之良難流水行雲非無定蹤亦息肩一策耳日下偶又艤舟葑溪開篋讀除夕元旦二詩觸境命詞皆得性情之正𨿽然滄桑自古何常此是彼非不若兩忘而化於道誦金人三緘之銘諭風人明哲之旨矣緣事固無應者時節艱危告匱何啻小家然與其愛妄費傾千金之橐不若踏實地下福田一粒種子明智者或點首焉。

與陸平叔居士

客歲兩過髙齋叨法供齒頰至今猶香也所諭宗鏡一序碌碌中每念之旋失之春仲桃李芳菲之際不幸得一疾拘攣逼迫不可以言幸因得疾而杜門謝客得閒得閒而序斯成𨿽妍醜不自知然謂有此可以報命病之能益人亦奇矣不獨此也憶向之行腳時多病以病求脫生死愈切以其切故得地一聲出世時又多病以病而常念靜退念靜退而畏結援顯者於今思之蓋初病者策我見道也厭苦不深求道不篤也末病者牖我知幾也所謂樹髙招風晚食甘於肉安步穩於車也人未有生而不病者乃世間則卜筮醫藥嗟嘆呻吟徒病而已若因病而生惕勵則病未嘗不進乎道也此學佛人之病有異乎世間之病也足下學佛者偶筆及之。

懶齋別集卷四﹝終﹞嘉興大藏經牧雲和尙懶齋別集

牧雲和尙懶齋別集卷之五

東吳毛晉子晉編閱

鄂州記室智時較訂

文﹝戊﹞

書啟﹝下﹞

復京口鶴林諸護法啟

某啟蓮池竹院仰賴金湯蒲質柳資恆多疾疚計出山以月餘徼過溪之日望銜惠不淺於心有忡捧觀云翰躍然神往江千切激冰機卓爾道通方外空山岑寂蹤迹可藏古樹婆娑袈裟得蔭稍候卻藥鑪之煎沸遂當親塵拂之玄微肅此布誠伏祈垂宥。

復雪竇石奇和尙

無隱還山附致數字少敍契闊其間𨿽未述自閒侄來禾弟以病卻天童之命而弟近來困頓衰苦之狀悉達於吾兄前矣豈意前字未到而慈命特頒教誡累幅讀之不禁涕泗夫以天童祖席之重先師法道之尊海內景仰至於今日住持虛位爲之後者不能勇往一肩擔荷世亦何望於有其後耶況煩香山持命冒暑匍匐眞如吾兄耳提面命乃復晲而不顧弟亦何所逃罪何顏以見吾兄因是寤寐轉側不遑安處三四日間微細籌度弟之生平頗自知矣一木難支大廈且弟又非一木直枯木而已天童之事非小小因緣可支持者非兩月三月可了事者非若他剎泛然可退步者眾必以多計時必以歲計縱弟拼一病軀入山領多眾而住長時萬一外緣不就進又不能退又無計其時非特取辱於弟而祖庭系之先師系之諸護法系之而吾兄亦系之以此自量敢前趨乎此非弟固執多慮吾兄當憐而察之弟之病狀支離顚蹶尙未暇計也所以百丈淸規住持有二事當退院一以病衰二以闕外緣以此思之主大剎者非具大福徳人莫能前也弟今實實病衰而又薄福有院當退乃尋院而住自知之明亦安在乎惟兄以天童勗弟亦願以天童量弟弟思古人亦有同在師門而外緣之丰薄各異材略之短長各異要皆隨其力量初不彊也所以道吾聽船子之優遊慈明笑谷泉之散誕同其志不必同其力同其法不必同其緣弟不肖敢仰攀先徳惟吾兄大慈勿彊駑駘之走千里樗木之使繩墨則深知弟亦無累於兄且無辱於先師使弟隨緣林下終其身得全其人皆兄之賜也仰望孤峯不勝感激慚愧之至。

再復雪竇和尙

弟近來飲食大減一夏惟啜粥延息形影偃蹇取靜梅溪香山所親見作書復兄香山見之有慍謂若是不敢歸其持兄大議不可少抑朝進暮入左鞭右策弟亦無如之何三更起坐牀席自思香山豈故相逼乃出於不得已兄豈不念弟耶亦出於不得已因念先師復自垂涕細思我固不肖若不一往似斷不容我靜坐過日矣因是許香山行𨿽行但盡弟入山一念其因緣久近病態顚連吁亦遑卹於後乎惟兄憐弟不得已狼狽從命凡山門最要之事乞先調停斟酌望之望也向後弟或不能久畱亦乞勿過爲督貴必始終爲山門作主而更擇人惟此二說弟慮先言之兄必擔荷之弟則敢行不然再請尊議不敢前也惟仁宥之不盡。

復溫州法幢大士法侄

七月流火聞道駕髙棲乳峯中秋對月承華翰遠招太白因思道座世出世法打成一片於兄於弟不分兩家切感贊嘆之勞仍思瓜葛之巧佛曾親囑天乃篤生錫振曹溪在先無讓彼一宿覺葦杭甬水於今自信是三生緣霜葉紅黃水天澄湛圖良晤也敢愆期哉顧倦鳥之遷喬私欣有托而白雲之出岫自愧何心謹此奉復曷勝懷企。

寄朱近修

梅溪放舟闇伯與公握手殷殷不能遽別蓋道誼所鐘非一日也廿一渡錢塘喜與林公可任今衣緇稱法幢大士者相值途中盤桓不甚寂寞且越中諸山紅葉離披供人眼目胸次亦甚開豁抵明州謁道臺協府方外之誼甚厚又晤林公殿颺者言與公相善再四詢近日行履不得不以實告之初二入山微雨憶所叮嚀略去繁式敷座說法稍存一時扣擊之意諸緣頗順幸無懷念但眾多錢谷有所不充然亦付之龍天徳明見以此語倘得長生之緣一就坐臥更覺爲安因懸崖歸附此不盡。

與範遵甫

古南棲遲數年貧交而甚知我者莫如公倏爾南行踟躕之懷固難言矣幸秋杪霜淸萬山爽气遙來逼人差慰徵途蕭索之意四明秋成大勝浙西山境亦甚乎靜豈非時節因緣偶相值耶別來彌月公必以我爲念以此報公庶幾可無念耳懸崖有母不能不歸彼念甚不欲歸我不能不使之歸耳。

與周公貞

匆匆南行不及與足下竹院深談依依之情動於肝膈有非箏古可盡者塘棲舟中寫一扇相寄想到矣噫人生天地固如逆旅其來去若先有定緣此不知屬何人主握亦難思測者矣老當家置骨之所令伯輩曾有定議否倘如舊主入天童則明年候諸公顧我於窮山深谷也。

復道峯木陳和尙

中秋後擬之京口道經吳門再領淸誨因賤體困於人事遂不果行心甚怏怏九月望前梅溪發舟月盡達於甬東晤王念翁張協府承以護法爲己任命中軍及經照二司護送行李初二到寺人情皆愉悅也獨念法兄遠在千里不無溪山各異之思二上座至知行錫在婁東與吳太史王奉常諸君子爲法喜遊引領晨風殊自慰耳太白巍巍祖庭加以先師經畫未肖萬一繼玆法位時中恆抱慚恧兼之山中舊規蕩廢苟逸羣習旣寡悉檀復虛庫廩艸鞋𨿽掛如趨役公庭打一到字久近之緣毫不敢必伏蒙垂囑何日能忘愧煢煢病軀膺以大任未免舉措驚疑致懸長者之慮耳。

簡姚益城中丞

癸未春仲憶趨丈室以聆玄誨未幾滄桑變遷人事代謝念毗耶老人入如幻三昧劫火洞然須眉無恙喜慰喜慰數年以來謝住持事惟隨順病緣煨鐺覓隱俄大翰遠頒命主太白度徳量力何能上副臺望第有先師廬墓在銜命入山遂結冬制眾廣事繁不遑躬候無任神馳。

與五磊穎石法侄

先老人從心之年會下英材肩摩踵接當不讓古大潙其時吾侄在眾中恂恂然規行矩步深自韜晦似不能言者今日觀之其逞雄心爭長技者皆漸澌沒而臨人天嗣先老人之響者皆昔日似不能言之士嗚呼天之造就人何奇幻如此耶古語云三年不鳴鳴則驚人三年不飛飛則衝天彼世間法尙然況續慧命繼法位其可以剛戾之气一例冒取乎殆不然矣求之於吾侄處眾住山出世則衲子知所勸矣初入太白諸事糾纏未遑過慈一談夙昔數行先至晤面之期有待於春也。

與超果破顏法侄

初入山中諸事冗冗不及與吾侄從容一敍法喜錄曾略閱之賞心快目但不妥處略一裁削其語意圓滿處用朱筆圈出旣受心托直筆想知我也外所欲言朽與令先師親近先老人無不年深歲久而受記囑卽吾侄亦然人所共知也今若後生晚進𨿽少有機致必亦使之深根固蒂則可不然恐摘時太生欲其味厚香飄則不能也不辭附致幸原之。

與徐心韋侍禦

叨供入山忽逾月矣緬想維摩老人以眾生病而病然眾生界本如幻如夢病性亦安在乎眾生旣本空寂則病病者當不必醫藥體平而神固矣第室中一榻不免系我山林之思歲將暮矣山中承庇俱安然望移玉一過泉石更覺蒙光想在春風芳艸時乎。

與江寧劉覺岸﹝居士畱心祖道在金陵著有如來紀略以攝同事﹞

千里神交一回覿面原來是家里人所談皆家裏話不覺喜慰生心耳佛祖頂一著非般若夙薰信根成熟莫能趨向幸保任之津梁末法何莫非黃面老子兒孫覺方其袍圓其顱者爲拘拘矣天寒人寒時臨長至尊寓能有地鑪煨黃獨紫芋如山中受用乎。

與詹曰至

貧衲衰敗之年筋力無能遠遊相看兩不厭只有敬亭山輸卻居士一籌矣乃客秋又被業風吹入天童眞所謂祖禰不了殃及兒孫今冬期告圓子禪在左右欲爲眾歸裏持缽斯亦後生宜行之行也便中特艸八行附訊。

寄祁驥超居士

山陰道上冒雨驅馳未得信宿髙齋細談闊況飽飯卽行耿耿至今也開歲佳聞名卉生機萌動幅巾宴坐禪觀自深未審寶掌山主曾來相對否謹托數行遙爲問訊住持之縛一時莫解冀得少暇圖造山廬以領幽趣。

寄倪伯屏司李

禾吳甚近圖晤𨿽切往來每左掀髯談笑於今三年溯洄之思何能已已客秋事出意外疲駑之足復驅長途撫鏡覽形自笑將來作何收拾門下聞之亦必垂湣玆因平巖出山特附數行。

寄報恩浮石和尙

客歲蒙遣書梅溪之上拜領大貺遂爾渡江未及告行有罪有罪山中祖席體局旣大勉力應酬幸一冬帖然過去病態日增將來之緣難定月日如行長途盡力而休耳開歲艸木欣欣因時觸物有懷道體緘書遙訊彼此衰老更覺含情北望依然臨風神注。

復黎太衝居士

將老鶴林復主太白倦飛知還人不如鳥眞無柰何也得教知髙年體气亦畏動喜靜況春時寒暄不定室中正宜攝養尊媼臨行從容自在信佛之驗矣。

復吳北海文學

自捨極樂神情日衰念及髙誼腸九回也天童義不能辭隨緣一住不過了先老人公案投老一枝想依鶴林楊子相隔不遠其時晤言又想便耳尊翁護法聞賜瑤章至今未到想念想念令公子從福慧中來雪竇老人旣名曰超鼎今字之曰慈立二慈之祐必成立也。

復屠闇伯

自入山中碧天紅日忽生忽落桃花流水又復杳然想君子之儀未能卽覯忡忡不自安豈如懸旌搖搖而無情乎深感遠慰益我遐思梅溪竹院不知何日之緣再同箕踞耳。

復鄭子康

法緣久聚情想隨之情之所在卽道之所在也第當因情而念法未可忘法而趨情法乎了生死也空所有也入正見也公學佛旣勤時中宜加精進與法相應去古不遠矣不必以形骸爲累告而不得緇其服也卽使桑楡晚景愈當以法爲念知命一偈南行時失稿今當續刻聞而興起或有人焉。

復範子遵甫

不揣衰病領大住持惟我故人知纏縛之苦矣懸崖來近況半得之於彼口慰慰所寄新什何眞切而婉麗耶聊爾步韻自感且傷溪上梅花春風不肯畱住柰何柰何近修忽遭喪變愁苦之懷知莫解矣然死生之關非設一日覷破亦只平常良友當以此語之庶幾一解。

簡孫孝若護法

念別已久積想日深客歲在禾忽聞春雷動地不覺舞蹈生歡蓋金湯明良會合之時卽苾芻泉石依憑之日忻慰之情有不期然而然也但以萍迹無恆道途修阻趨候爲艱因艸數行謹命禪子遠詣毗耶用展心素懸懸之私惟冀臺亮。

寄嚴髻珠居士

辛卯一晤於今三年冷觀世間眞如夢幻道座種性旣相鄰於佛祖情誼又篤切於山林知至至之知終終之則今世之楊李也興亡治亂寄之浩歌成敗利鈍付之流水是所望焉前月上已登四明巓晤雪竇老拳拳以道座爲念適於案頭見所惠圖章古法勁筆殊未見也自思忝主長庚亦冀得此以開眼目敢乞齋中得暇入遊戲三昧以滿所願感之甚也。

答陸葆翁

一葉海東故鄕千里每念及諸親舊心忡忡也蓋近則忘遠則思人情所必然非遊方外而不能棄世間所習耳喜吾丈年髙气旺爲學不倦貧同原憲樂過顏曾宜大人君子愛且敬矣不佞未及甲子齒墮眼昏大剎諒難如期終役倘得弛肩旋歸故里與吾丈把手濠梁敍四十年知誼亦快事也。

復蕓居玄若老友

弟入天童山事冗冗無古宿之大福大徳以禦龍象𨿽寄托一枝又無鷦鷯飛控之適徒備員法社兩無當也承遠爲存念感愧感愧坐思三十年前蕓窗竹榻靜夜淸秋促膝談笑佳境未移浮生皆老造物小兒變弄歲月眞無柰渠何欲奉教言自不知在何時敬老居士道誼殷殷𨿽不出戶而山中雲水飽餐香積咸受其賜具有維摩神力矣世譜一序神衰筆陋黽勉艸艸第不敢違尊命耳。

復顧敬修居士

三佛之地向稱甬東況太白插云淸關隔世誠別一寰區也滿目靑山間啼黃鳥憶在葑溪蒲團相對正此時耶何良晤之不多得也神往神往西來一事本自明現苟用志不分求方不雜便容易入手道座信根非一佛二佛所種宜於此生千了百當然當畱心返觀動成兩橛時幸勿自畫奮然著力水窮山盡方知甕裏未嘗走卻鱉也望之望之。

復泯巖空林大師

弟之太白也出於無柰衰慵之軀勉彊應命諸事甚繁兼之時荒世變廚庫空虛檀信寡助容眾爲艱不過隨緣而住充一時焚掃之役若云主大剎繼先宗光祖庭則慚恧無地矣彼此衰老每念舊交零落無幾在近惟雪竇兄然旣受住持之縛又土木經營已當暮年求作閒人殆不可得如吾兄者白雲淸風頭頭自在此弟恆思聚首促膝而又不能得徒寤寐轉側而已二友傳蒙已入覽同參之誼略見於此達兄竟成古人增我哀惋自舊冬至今未嘗不詢問素所相識及在奉之法屬皆云莫知其蹤迹其徒四散惟庭柏在求其骸骨乃不能得爲庭之心應卽於師子林買幾塊磚設一小穴藏其生平語句爪發衣履外立一小石表以法字此庭所宜爲倘到兄所幸明告之在弟力𨿽微數金之助必爲設處此不獨安達兄之靈亦所以安庭柏之心慰同參之念耳長夏山中綠陰黃鳥深望把臂數日又恐鹿城初還更加跋踄尊履不便未敢擅啟或足力稍健乘興欲再登先師廬墓卽乞脫略入業林格式從者五六人一杖一笠翩然過山弟亦不敢以叢林禮數日夕煩瀆但得偕行淸關並坐隱蓋同上玲瓏開襟談笑倚松啜茗坡公所謂與子成三老來往亦風流亦希有之樂也。

答鐘雪緣文學

道座信根甚深淺淺淤泥何能礙蓮花之芳潔古云百千法門非信莫入旣具信根當隨此信直前時不待人當乘此時勇猛道味旣濃俗緣自淡正不必委以他日耳托在道愛不覺書及幸諒。

答呂幼安文學

梅溪往返常泛木蘭太白棲遲不離竹杖水山旣異勞逸相分老居士當惜我暮年之苦擔耳邇來道況知動止平安爲慰梅溪分太白之燈不但嗣山朽而先嘗老和尙法乳然自先師入土塔上未到世教尊親法門祖禰一體無間似不宜置之度外日下痰癥或不能行可行不可諉也晤時乞一言之。

柬道臺王念尼

僧無恆產糊口四方云行鳥飛無所累也𨿽然孑身則可居大剎臨廣眾則未便也有產而差役之擾不時應點方袍圓頂出入公庭此又未便也寺中有田蒙臺護念此立自運碑徳澤與香火千年永永矣今因大造塡圖三百畝爲一戶寺眾聞之憂慮遑遑仰乞臺護審役乃一邑之公或念天童山爲歷朝祖庭不入此例使雲水僧眾安心泉石不以差役而亂禪定垂庇之恩眞莫大焉臨楮惶悚萬祈臺亮。

答蓮花峯了源法侄

太白一脈𨿽支分派別然總之先老和尙兒孫本一宗祖本一門庭奚有間耶但願荷法門擔子孤孤迥迥使一切人瞻仰有分倚傍無門不詢世俗隨波逐浪此不獨令師和尙而先老和尙猶在也種田博飯正古人家風已及農時寧不料理蓮花比用侄雲山路近秋成後可來新塔上一觀從來住山人兩手空空但要行卽行不必念入叢林用多少供費以在同脈不作容語幸原之。

與孫非臺

法運日衰病骨日懶得讀乎教如坐鶯囀谷中對春風耳令郎恂恂君子天奪之年古人天顏冉禍夷齊之疑眞莫解矣然性空緣會攝盡世出世法觀性空解脫固非牽戀了緣會牽戀具有解脫傷悼之念卽歸根之旨也辱叨下問敢此奉唁諸保愛爲禱。

柬陸哉生

久不奉誨懷念殊切珂禪人來述道駕當春風和煦欲南渡錢塘東遊太白忽復春暮佇望加殷令兄平老竟作古人世相無常聖賢莫度不無感且哀也所喜菩提種子深培固養遨遊眾香國定矣獨念道中失此知交爲恨。

復耿玉齊道臺

庚寅歲在禾聞檀越蒞浙東大作佛事卽念曰黃面老子付囑有在矣玆備員天童擬艸數行奉屈輿從復念檀越作津梁開度門處處爲不請友今未卽過山中者必政事有未暇也玆辱頒大惠敬領敬謝所諭惟此一事實乃釋迦老子徹底爲人句藥山云皮膚脫落盡惟有一眞實蓋本此也苟不知見盡命根斷脫盡廉纖卒難相應靈巖曰但參話頭然參話頭古人𨿽有成說而所謂話頭初不泥竹篦子狗子無麻三斤乾矢橛也道峯云古徳患學者將心湊泊用意摶量將个沒義味話塞斷渠情思解路此亦古人方便解說就此而論只此二句便是情思解路何爲沒義味話耶要知靈巖發藥不中檀越病處道峯注解固欲引檀越跳出醬缸不覺又推入醋甕若只倚墻靠壁去要得脫灑得大休歇誠爲難矣今山野亦不教檀越參話頭也不教檀越絕義路但自思惟種種公案種種道理說得解得因甚此事未得灑然胸中有礙但如此自審自問退步推究當推究時不必去計賊計子計如何是法身如何是轉身但隱然憤然要求个倒斷暢快此便是直切眞正相爲捨此別無相爲也待倒斷時乞示一倒斷消息山野再進言耳信筆奉覆深祈照察不備。

簡道臺王念尼

恭惟大護法現宰官身爲如來使藤蘿之下塊石枕頭受庇多矣玆聞榮擢行旌有期憶想光儀不勝戀戀所仰慈願弘深神力自在垂文殊臂過一百一十城則海山一帶祖庭猶在天眼中仗爲振刷也。

答玉峯玄佩二法孫

久不得信自恆忽來乃知在大陽山結茅也得月旣多虎狼出入不便汝師之塔移出亦可舊冬旣到紹興寧波近矣該入山一次𨿽有疾不可中路返也一瓢在山𨿽志無他想當思汝師囑托之意非僅僅單守靈骨而已念此可不大發勇猛操履己躬下事他日钁頭邊覓一个半个以答其意耶。

簡韋海梁刺史

古人學佛無不先以四弘誓如道座一片篤護天童之心此大願王當於文殊普賢大人境界中求泛泛者不可同日而語也憶嶽降在邇緣入秋脾气不佳旬五之期弗克果耳西堂圓子特命代訊棕扇一偈寄三令郎爲他年之徵鑑入爲荷。

簡耿玉齊道臺

秋霖洗炎山窗兀坐念老檀越在西冷渡樹精進幢研佛法要同此時節道體必臥安覺安耳老檀越智種夙深願門今大現宰官身當不啻一佛二佛爲授記也因緣時至此事驀地相應尢山野所望日用應酬乞猛提撕鏟去所知直期撒手至禱至禱。

與李明遠文學

山中兀坐歲月粗遣恆念道履知平安爲慰人之生世耳目對待不出五倫待必有道各中其節世間法也出塵一著須向有生已前討个分曉出世事也然不可盡絕世緣走向虛空然後爲超耳但世緣姑隨順之實知其種種皆幻相未生已前一段光景必要親知灼見尋見根蒂日用應緣時斷不忘卻所謂居塵而出塵也然又不得以道理心性注疏之一注疏便無交涉矣。

與朱養明

春間聞令叔母之變知懷抱郁然意謂有闇伯遵甫晤對可以稍解愁慮玆忽得遵甫之信不覺頓足扼腕舌噤而不能語情塞而不忍思在我尙然知公淒咽必倍矣人固有死第心契者天忽奪之斯爲可悲耳欲作一挽詩心思怔忡一時恨無頭緒太白棲息忽已逾歲以列祖之光檀施奔走日供粗給所不容行坐自得者宰官出入耆舊安頓田稅經心執事進退苦無精神應接過此一冬切思退步梅裏住久道情之所鐘或另覓數椽並謝古南一席庶幾閒雲野鶴煙水扁舟晚景可以優遊耳公其以爲然乎。

柬屠闇伯

孤蹤南來與木石俱倏爾涼風攺候玄燕捨巢不無引領懷舊之思況頒翰教心彌忡忡矣遵甫竟作古人念其生平學飽而數奇玆又奪之年造物小兒眞無面目何忍何忍聞相知皆爲痛傷舉有賻贈且路人亦爲欷歔善惡之天又若有定也人生無常飄若陌塵自古英雄俊傑透此网子不得作有情癡某念及此拊膺長嘆曷能已已一竿一桌來往溪頭常與知心者接晚年樂事無過此也遵甫今捨我而去社中少此一人能不悲夫。

復李端維李武曾昆仲

憶與賢昆仲作別南行不覺又秋風落木矣垂老之年不應復肩重擔第以祖父創業爲後者義不容辭盡其心焉而緣之久近不可必也。

寄松陵包孝廉

敬啟甬東爲三佛之地太白爲五山之雄贏病枝棲衲子云赴愚侍子生爲眾發心持缽貴裏承門下一見而心許之不惜鼎言唱爲領袖此枵腹苾芻所仰望維摩神力移香積於剎那際也惟是秋霖驟作禾穗如僵種福其誰不願破慳未免有辭更冀妙用隨時徳音沃眾知足行內豈敢定疏冊之短長如來藏中秪欲成施心之終始眾流成海簣土成山白粲乞轉朱提恐道途之難致香飯用作佛事欣法喜之徧充謹布衷言遙訊函丈統祈道照不備。

與錢福先民部

恭惟門下桑梓同鄕云泥異路猥身林下幸聞旄節南來翹首江幹未遂尺書北訊然不佞憶在破山時辱令先尊眷顧叨上府供億則門下乃不佞之世護法舊檀越也侍僧乎巖貿紙印經乃蒙批示渡江無阻推仁念舊之徳曷能忘耶謹勒八行布謝。

與朱近修

客歲雨雪何太多耶山中榾柮火𨿽余重寒逼人腹痢頓作至今未瘳公之近況想平安耳古存老馬不取長途天童長途也疲足何能久馳驟耶。

復南澗曉庵法侄

入春多痢體恆不佳毓之禪人持紮來知不忘二十年前舊情也閱刊錄二冊孤硬穩實第周致人情宜略爲帶過不可太湊泊恐向上文字漸成俗套忝在衰長故作此言想知我也。

與理融禪人

來書云在老和尙會下默默有所得但發揮不出耳今欲發揮當放下茶湯進山來。

柬韋聲玉刺史

春光忽䢐綠陰滿徑聞駕蒞治顒望入山話疇昔也而不意僧來候遲寶舟旋發懸懸之情直隨南風而渡錢塘𨿽然溪山兩地雲月一家祖庭旣嘗在護念中則西湖太白未嘗隔一綫道也。

柬耿玉齊道臺

巖棲雲臥隔斷紅塵恭惟老檀越頂肩宗社津梁世學同塵而出塵卽世而超世每以爲懷耳桃花流水已逐春風綠樹黃鸝時宣妙句山中受用對觸良多杖履幅巾惠臨幸甚。

復五磊穎侄

昨從白雲回聞吾侄專人來訊開緘知令師應請於齊令行吳越古人自北而南今自南而北法運其有時乎河汾之道新於旦夕也。

復王言遠

不佞衰且病矣復備員天童出於不得已也承注念何以言謝惟願於援濟之暇擴此大事因緣眞維摩之身如來之使所謂曹源涸而復漲覺樹枯而再榮其在大權菩薩彈指間矣世出世間一錘打就豈隈巖傍壑自了漢所可云諭耶時節因緣最爲難值期勿失之遙望遙望古南耆舊零落不佞衰敗無取欲振刷之尙俟淸光重爲照攝庶幾創業之勞不墜於地尊意當必念及於此柯守備初亦寡言喜於此道勇猛信入遂覺有歡喜處此愚柔明彊之驗也拙刻四冊以備禪喜之樂其一致柯以見遠懷。

復朱近修

春間感痢之後自顧形影大非故吾而住持之縛一時難解然夢想已不在千巖萬壑而在一橈一艇矣公之念我誠得我心作意山中有早禾可以安眾涼風秋月可不愆期相對於桂香叢菊之畔談衷話舊耳惜遵甫不及見闇伯不遽回寥寥蓮社可勝惋然言遠在遠慰我好音知彼無恙差足爲喜人生去住固其命耶。

復柯敬明居士

自前年得書知於此道有信人歡喜處詩偈天然乃知學佛種子植來已深不覺遇緣而發耳今又承遠惠香儀言受教不忘發願世世在叢林掃地烹茶好卽好也只是柯道人太煞討便宜一笑。

柬楊九春府尊

春服旣成水流花謝恭惟道體遊衍天和福祉勝常也某卑棲山中恆頌仁徳玆具拙刻用呈郢正伏乞慈覽。

復白雲鹿門大師

數年闊悰到山一罄爲快所論一回相見一回老能得幾時爲弟兄此中不覺惕然非出於至情何以及此吾兄髙年宜頤養深云弟若在近再當奉教。

柬馬培元護法

荒院促膝不覺五稔想念光儀如在天際客冬承惠晶章明貞之徳感佩而不忘也玆以恆慈禪友便附楮遙訊涼風屆節萬山秋色倘駕有意於乳峯則太白在咫尺耳。

柬雪竇和尙

涼風徐來山气晴爽遙想法體必然淸快弟爲夏間亢旱日夕鬱鬱倦亦隨之喜無大病耳有魏太生居士極道气以醫術行於郡其鍼法更熟爲弟去數年頤間之風勝於服藥久念千丈妙髙名勝欲來禮足因與作數字或山中有體中不佳者亦可一診視其藥可嘗也有僧自杭來見幢公渡錢塘與之對語片時而別乃六月二十五正古音在山時未審知此消息否並聞。

復與麼時書記

病態日增衰相可憫幸其生恐非福也山中得雨後神情略安深思遑遑汲汲作粥飯主何有了日法運之降頑怠成習向之說西來大意云乎哉中夜彷徨深怪脫此窠臼之無方也秋冬之交楓葉如花將作雁山之行一看龍鼻水是後當收視返聽長揖保社課西方佛了我餘生聞之想當二笑也。

又

休庵回山知休夏處卽定光古佛現迹之所他山之泉堇之美者必飽飲矣戶事若得中尊果如復周畏翁之言海眾之幸當卽與執事商而行之秋風淒淸艸木變序想西湖之勝腳跟搖搖公卽西行相會必在杭蘇之間耳。

示石隱珍徒

今秋忍可入山得十月十六日書知此書乃舊冬所作也其間宣城風景大槪見之但又住一新庵刀耕火種正古人行履宜耐久忍守便自不同流俗法運日衰浮囂成習時誡門下人不許著紅履拈白拂出入市廛搖搖擺擺見笑明眼若不遵訓非我弟子汝亦合知凡百謹愼則千里之外如在我側也囑囑。

示西華瑋首座

閱字知兩年山境人情古冢幸平佛宮宜復第不須以丈尺輪奐誇如雲棲小小幾楹不惟念時世之艱亦稱此山之局此當以吾言爲準勿惑於他言可也佛智祖塔亦宜豫擇左右一片土安之今日之所以有道場而不至泯沒者先宗之道力所持也吾衰矣匡眾固非久策語錄刻完紙價甚貴印寄一部當好藏之後印恐不繼耳。

示睿能上人

破山一聚屈指七年知參學之志未去於心也但人生有涯世路無盡何不趁色力彊健作个猛烈男子一決生死之疑以快平生乎因恐可還吳直筆附規後生可畏望之望之。

示印像知客

兩三年來聞在法華山結苑不喚汝入山者恐汝住處初構而中止也然住靜本非快活事乃埋頭操履己躬一著使長養成就也古人木食澗飲幾十年煨折腳鐺乃是標榜今人不知每每過求稱意要富足要徒眾要人知我尊我此不若不住靜也卽住亦不安穩今聞數椽可蔽風雨當勵志耐性甘淡薄待己要嚴處人要和見人要謙便是安穩舟方也。

示法平書記

六月中有此山戒子還吳手書一字曾到庵面會否法運日衰保社多事有意思人正宜埋頭過日冷看好事走名者眞如渴鹿奔馬罔知休歇想念古風最堪悲痛此等流不若三家村裏念一句實頭佛耳於禪何取哉。

與詹曰至

忍子之來貴郡也虞其人境生疏佳山佳水或難駐足乃承道照四五年頭竟成一住庵人玆來太白極道賢昆仲護持之深雅誼之篤感激感激禪風日獘世波日下石隱又不知作何狀也嗚呼溪山千里衰病一身陟敬亭晤同道未卜何時。

與徐心韋侍禦

得依道照灑掃祖庭宜久處其席矣竊以人之稟賦允有分限孟公綽不能爲藤薛大夫殆非虛語也玆衰病日增照理隻身未暇常住事繁何能料理乎坐是自當出山更擇賢者則在老師兄出手眼而已謹命執事持情上聞不及走候者濡滯之間卽致葛藤。

畱簡報恩浮石和尙

闊別甚久思得一面因鶴林促去故不能在河千候蘭舫耳山中事已囑諸子微細開陳不煩過慮但叢席久經廢弛必先攝之以威使頑怠者不敢作蠹濟之以慈則善良者皆效力矣卽此是入門一訣惟畱意焉。

與倪伯屏司理

夏間聞尊體違和弛卻天童擔子便思過候不意山中尙有餘事纏綿遂不果行與平巖咨嗟者久之殫公聞亦患疾人生壯年一去血气不充諸病來尋使人不知不覺無常之相難逃釋迦老子所言可慨可慨二大士之慧眼必先鑑燭矣山野之病屢屢增出不止一種古云同病相憐不知維摩大士何以教我。

復金子乾居士

酉戌之歲兩晤道範嗣後孤蹤萍梗不接玄論者久矣所諭萬壽山事有始無終固房僧之習山野謂止瀾旣作法門中人自可拂衣始見髙尙若立兩爭之地與房僧何異然萬壽古剎也道座之執杵摧魔宜如此止瀾或陵人傲物不宜如此道座如此正見護法之切止瀾如此不無招眾之怨承道座護持止瀾山野自宜歸徳而止瀾叨道座之庇肆無法品山野其能忘言而不一誡之哉三諷來諭善者好不善者惡固美也乃若因善者之好與不善者爭又非美也不若佩善者之好使不善者安之爲愈也是故長善者之好遠不善者之惡斯佛祖無諍法門也道人腳下本天空海闊其戀戀於此與人爭席欲山野耳無聞口無見豈弟子所以安師長之心乎然道座爲止瀾卽所以爲山野更望諒山野卽所以成止瀾也蓋佛祖之求人也以其法也一瓢一缽行乞四方於法無損苟貪著居處飲食俾惡名流布法何在焉所以山野不得不教誡之教誡之而不悛不得不繼之以斥逐也此系法化所關非私心偏惡惟道座矜念苦衷勿謂直以粗詞唐突則法門幸甚。

與錢聖月居士

歲暮接寄札知歸休老園不復四方春回禾中靑士爲餘言錢子以艱歲少事貨殖且中饋久無主近復續此緣人之學道世途齟齬事與心違柰何應之曰無傷也道之機正在履艱難險阻而始生非於宴安可得且錢子甚慧其貨殖直遊戲耳中饋之緣惡知不以團圞而話無生乎靑士爲之二笑所論書歸來問及贅三詩二月間卽了此公案矣道途難行屢寄屢阻玆朗侄登太白聞素相識故托致。

復周貞可

自古聖賢生於憂患故君子處困而亨處窮而固正操履得力時也卽足下以憂患而進仁術非乎孔子嘗爲委吏乘田於道無損蓋君子心存濟世之功亦不可無資生之術兩者相須道在其中矣所謂鬧中取靜此則須有其方足下久於禪者何不於正鬧時試究此一大機軸應用紜紜轆轆而轉從何處起耶但許恁麼看不許恁麼會所謂作心會性會主人公會本來面目會並不許作周居士自己會無名無字會但放下諸念冷地自看不可性懆如人斫樹今日也斫明日也斫斫到根上便瓦解冰消始可稱達道人隨類自在而不分鬧與靜矣。

復翠微漢萍大師﹝翠微精舍在燕都西山時萍於都城外覓得笑巖師翁塔以近牧場欲遷西山書來畣此﹞

自先師化後同門法昆皆天南地北每念昔時山中聚首語笑之樂不再得爲恨玆承三千里外以祖塔見商足徵不棄感何如之遂私心揣摩使鄰義冢歲月不免侵蝕或爲遷舉鋤掘又恐傷元气蓋塔錐其表也元气其本也祖生平不徇時緣痛自韜晦及三世而天童先師法化彌布寰宇未必非祖塔之應以是推之其名𨿽義冢其脈固吉穴也寧修而勿遷於策爲上且聞智化寺先徳皆瘞於左右祖蓋示寂智化則此基穴必寺中之先徳重祖尊法有以擇之不苟苟也今願此寺僧徒繩繩相繼有隆而無衰何莫非塔之維護或不至泯沒等於牧場也管見若此更乞裁酌紀事錄領訖余意竹孫能道彼在梅溪時會下住過者今喜其爲金粟孫不以拈槌豎拂爲急徧禮祖塔爲務行履超過人一頭也艸狀不悉。

與達本長老

憶老僧入天童掃塔長老別去已經十年多矣杳不聞音信今金粟法孫竹庵來說在都中亦有緇素歸依但行事須老實本分不可彊求緣法老僧之囑也但求得一个半个續佛慧命爲要。

懶齋別集卷五﹝終﹞嘉興大藏經牧雲和尙懶齋別集

牧雲和尙懶齋別集卷之六

東吳毛晉子晉編閱

鄂州記室智時較訂

文﹝己﹞

雜牘

與惟一禪師

與兄湖頭一別又見秋風落木矣聞於爾時天龍啟請開演惟識名稱普聞遠近崇信流出無量如來正於兄謦欬間耳中秋左右擬過法會一談契闊。

與鹽梅禪師

舊歲覓一茅不就病日甚遂爾下蘇至今家捨猶在途中四月渡江值雨不便走晤聞道履安和三門𨿽淸冷然正見住山家風彼圖熱鬧啾啾亂鳴者何耶。

答友

壽木已成承惠心銘。

與山中友人

西風作寒秋山變色病足不能遠陟領此深意霜葉紅於二月花不又蹉過耶聞有天童之行果否古者道生死事大若果則爲君賀。

與婁江歐衝谷文學

足下髙年知有宗門事期於打徹此非夙薰般若者不能蓋尋常人多好作有爲事說个明心見性了生脫死彼以爲迂語皆望望然去之故須有根器者乃能直下信取古宿云但辦肯心必不相賺別來半載有所契入否乞寄示。

復昆山諸千如文學

新正望後過無量始見足下書述令先尊眷念之意一旦千秋心爲惻然然足下道骨聳秀將來成就世出世法克振家聲令先尊誰云亡乎。

又

病衲投迹深云與足下經歲疏闊春仲曳策過天池撫令先尊窣堵波恍然增我遐思還琴川省親聞足下邇來謝事讀書歡喜無量願足下千萬自重千萬勇往佛法世法驀忽一槌打就向塵勞中垂手佛頂上打眠非分外事也。

簡嘉善周君謨

入春來雨雪連綿僦居村庵人迹斷絕衲被蒙頭烘鑪打坐不異在孤峯頂上遙想故園老梅當不止一枝開也但此時曼殊不過無與對談居士亦未免嘴盧都耳一笑。

簡馮荃升文學

入山而得足下爲鄰玄度在咫尺矣愧山衲非放鶴之儔耳幸蒙過存道誼何如哉暫下峯頂言念伊人艸此奉報。

簡吳伯明

承盛暑枉顧一彈指頃天朗气淸山川又一面目矣松陵煙水邊偶有未了公案因而出山聞左右在城未遑待晤緬惟尊志遊方之外而能隨順世緣不卽不離成已成物妙用有如此較之孤峯兀坐飽飯過日理亂不聞者眞如散耳。

復張靜垣

來諭自期此生徹證乃休誠鐵石心志也但謂山僧掃盡葛藤只以本分接人殊不知作如是說正葛藤也且如何是無葛藤。

柬周西玄

領翰知冬底不能接晤矣荒院內外人情頗安惟嘗忍饑說法聞之當一笑也有同參燭公者聚首天童老人會中非一日住靜陽文山復四五年一缽千家殊自髙潔邇因蝗災曳杖出山欲窮水村之致聞貴縣有荻秋精舍虛無主人其檀越爲吳姓座下必知其詳故敢通其情於左右燭師特謁可否惟命之。

與吳君訥

有情世間起倒如因時當秋風落木樹樹秋聲良覺淒楚至於春日羣葩吐艷紅綠又滿前矣聞足下春遭回祿夏背嚴君亦適丁淒楚之時也惟百憂放開致命遂志佑啟後人他日振家聲回春象嚴君如在堂矣勉之哉居常幸無戚戚。

柬王言遠

近得一雨平疇交遠風良苗亦懷新想見柴桑之曠懷齋中想亦欣然而心得也令親蒙賜柬爲法虔矣必得門下是日偕行此訂。

復兄

前者解維五內淒哽不可告人五七之期承院中大眾設供轉經然皆身後事也子欲養而親不在古人親嘗苦境乃能吐出嗚呼痛哉。

與宋五陵煉師

力扶教門乃所當爲事但從上眞人語不引亦妙所以告足下但明其道不必計釋計儒者乃其間有深旨也念相見時所陳尙有沾滯處異時徹證當知直言爲不欺耳。

柬周西玄

今歲秋成何薄之甚耶前月爲庵中結制不過應个時節外來師僧所畱無幾幸而私志安分不十分以得失關心頹然一室殊自得也想欲知近況此白。

與丁方流文學

重陽住波庵一接言論不惟文品淸勝猶見慧心開朗此非夙具大信根不能爾也所願從是增進克究其實蓋西方聖人垂教深資之則可窮理盡性實踐之則能修己正身前賢揄揚之諒非虛語也惟嘗置於懷他日當自見矣。

與李曉令

自道履之之白門也不得時接晤言獻歲歸宅又聞抱疾不可以風今者綠楊三月時桃花紅菜花黃竹院虛無人乃不聞跫然足音不令人深長思乎。

又

接尊札知近況林下枯稿之士古稱無事人用世者豈同此耶日用應酬不暇正當人分內事也所惠陳谷逾六十年直當以奇物視之或宿痾合愈而得此也謝謝。

與吳門玄若師

某七八年來萍梗無定不接道範念與時積緬憶曩於蕓居中分題坐夜跳笑縱談猶夢中也令孫雨新了然遠遊其志可嘉戎雷兄奄忽棄我往歲聞訃念彼研幾教海十餘年之苦辛不覺涕下且聞死無窆所更可傷焉培兄熱腸惇於友誼亦聞得奇恙天道報施亦何爽耶。

復吳伯明

憶卑棲銅井時承道力加被飽看湖光山色中心藏之未嘗忘也鄙刻實天地問一種野話然非有山林泉石之情自當撫掌而擲矣乃門下迹寄寰中心遊方外不惟不棄且欲樂聞之何耶。

復李曉令

昨慢去爲歉三公子秀發丰厚信皆從福慧中來也佳句深味所謂醉裏惺惺識得識不得是不必論但於此信入奚止靑天片雲十方早爲居士坐斷矣。

寄靈章友人病中

山中安靜舊恙想輕減也病況僕曾深嘗醫藥秪半功善調養者其要在胸中無一事健則放歌於靑山白雲倦則髙眠聽良朋知友三三兩兩快談劇論自則妝聾作啞饑則飲食隨意不必拘泥早暮幽獨則復閒坐坐間聽聽閒看看野鳥或飛或鳴時上時下忽來忽去山花紅紅白白自開自落不言不語各成其致乃至村樵負擔牧豎牽牛野步野貌不規不矩野情野話嘈嘈雜雜吞吐無倫若平常以有心揀別則見其鄙俗若無心領略則彼此無交涉試以閒心一接自覺多味不必要吟詠偶然觸感有在口頭則寫之不必要讀書忽乎興起則讀一兩葉而止此外如憨如癡如百不解底人不計生不計死如是則眞忘病眞忘病則有眞忘病之樂現前久久則病去而神復矣神得復大有爲在我矣此藥頭乃軒岐所未嘗道破秦越人信無從知也僕曾經驗敢此寫上。

與李曉令

尊親之變極爲慘矣然旣於封疆殉難死猶生也爲之後者在彰其志而已苫塊母過自哀毀。

與唐琪園

久不得晤念與日積尊從來知於佳園謝事修持及見報恩復書不覺驚嘆法門之變一至此耶然願門下以此斷文字之緣亦以此堅立雪之操務明己躬長揖外擾暇則箕踞孤松婆娑片岫但見花開落不聞人是非佛國之樂當不外是也。

與道侶

山野之性惟道聚最樂亦惟道話不倦憶云在庵篝燈相對豈多得耶夫子以剛毅木訥近仁吾宗亦以勇往誠篤爲尙聞初意欲過我後以事阻嗟嗟白駒易馳晤緣難必急先務也莫過生死一關閒忙動靜不置度外可坐斯道進毋忽毋忽。

與王言遠

甬東回至莊蒲堰值門下舟侍者言遲交臂而失之怏怏至今都中聞有警北徵又於何日。

與孫集公

住村三年不見煙壑自詣髙齋乃知平地亦有山林特恨拄杖子不得餘閒時時晏坐其間耳近者接仲虞手帖忽聞宅內丙丁作祟吉人天相何應有此或足下夙昔曾索牛車來釋迦老子冥復以此爲警惟作是觀珍重攝養。

與李曉令

夏末聞徒跣寧海迎尊先君之櫬上臺具題得卹可謂忠孝著於一門山林之情亦爲踴躍松傘甚爲佳物又非菌可易致。

復天童木陳和尙

承憫念賤體幸邇來可杖行第出門尙有小苦銘塔一事舊冬欠商遂成少不更事然爲人後者發揚先人光明不一而足念是或可恕也。

寄江陰漧明寺元白禪師

某生平意在巖壑苦爲村僧如籠中鳥忽忽不樂君山憑眺風雨俱來放言抒懷同心在座嘉會豈易得耶又想古寺淸秋長廊直入法堂前艸深一丈行坐自得一任門外漢窺覷豈非眞古宿髙風哉。

與社友

人生而靜天之性也不平者其有激焉何以治之其恕矣乎何以言之人性同也有激則不平若彼彼相激彼彼不平小則成隙大則成怨怨而不息則父子之間君臣朋友之際一旦不顧未有不至相戕相害者隙而至於相戕相害何所底止乎故莫若靜之以復其初也語云君子之過也如日月之食焉過也人皆見之更也人皆仰之今公情關骨肉理宜不平豈爲過乎但望一靜則吾所仰者竹院無事淸晨頗涼幸卽移玉。

與沈傳中文學

端陽別來瞬息秋中矣遙憶天門山色恍焉在目第不得共居士納涼橫山頂上如何如何。

答李曉令

適喫午飯佳蔬忽及齒牙俱甘矣冊葉像捲已爲塗抹但非當行聊塞來命耳。

復諸千如

前自敝裏過貴邑應酬煩而精神倦故不告而行矣意者秋以爲期復過云在談衷話舊旦暮相對也惠履甚輕便步時恆念足下不旣。

答葉嶽心

來字山僧西遊居士東桌此卽好與三十棒何故只爲山僧不曾動步試問居士腳跟又且如何。

答錢聖月

接佳作讀之甚快庵主亦欣然寶之所付紙聊以應命婁東歸尙圖竹下一坐。

與許白生文學

玉峯聊寓適當搖落懷想君子殊深白露蒹葭之思恨不能溯遊從之耳。

與虎丘道侶

五月一宿髙齋殊覺快意恨無暇不得上生公可中亭領略晨霞曙色耳。

與諸合甫

云在逗畱不過半月虞山不過一日程臨行能同到空潭之曲坐坐乎故里道俗信有爲者多倘得一二有道激揚此事虞山玉峯𨿽曰齊魯不一變並幾於道耶。

與葛瑞五

入鄕聞冒風今愈否木樨已開過獨西山幾片石似不能忘情出月若及門諸子來當率其向孤峯一坐足下當爲導師一笑。

與葉嶽心

來時汗流浹背今寒風淒其將吹人過他山矣足下其念之乎。

與嚴髻珠

淸燈靜夜娓娓談心追味玄言喜而不寐昨歸途晤鶴師又承畫安眾久遠之方聚流成河積土成山令有餘不足皆得向緇田植種惠而不費旨哉斯舉聞戴仲老有塤篪之應打鼓弄琵琶還他一會家靈山法筵儼然未散欣慰何如。

與葛瑞五

月夕出山興之所乘殊覺幽曠獨歸室中未免深長思耳羣陰已極一陽將來未審君子天心能復照於寒谷乎。

復松雨師

還山冗冗未及造謁更承枉顧感佩感佩歲雲暮矣空谷寂寥私擬新正人事完局逕抵髙齋想其時庭梅試花或不置我於淸香之外。

柬空林大師

太陽傾倒忽又隔兩年頭生平知益思𨿽長而晤焉寡晚節苦境良在玆也荒山開自齊梁而山光潭影實見於唐詠或能乘興汗漫其遊𨿽曰百里一帆可卽已囑愚侍辦舟倘能不棄眞所謂從天降下也。

示靈嶼上人

覽書知有志宗乘非一日矣古人云若也形於紙墨何有吾宗一紙頌皆岐路邊事確實處一字不著不知又如何通信來。

寄沈傳中文學

棲眞僻在東南淸絕髙曠於中間吟散步殊稱病軀不謂出山後天時人事遂有阻隔舊歲與朱近修商訂今春必同渡錢塘渠甚有意移家剡上作桃源隱者因犯傷寒一冬在牀席今始起也慈恩來山野卽思俶裝聞道路難行又復擔閣弘文出門久欲先歸故附手疏。

復姚江沈求如居士

大陽話別日月易流回想深山晤對不能驟得爲恨興福爲脫俗之地檀命難卻暫歸一應然未免復燻俗气長天孤鶴棲眞時在夢想承諭入山惟恐不深非深相爲何有此肝膈之語日下尙未能灑然擬在春深夏初過法海一禮妙兄塔兼圖促膝石上商巨細法門飲淸涼之泉耳。

復鄭子康

饑思食倦思眠近來眞境此外無事矣得粉團喜甚前過敍作得二偈附上。

與李曉令

連日大雨想花神亦隱身去矣院中無聊惟隔墻望桑葉耳。

復王侶石

適捧二圖章不忍去手私意不滿更有索焉想博雅君子不吝此大布施也。

復李曉令

雨雹之後繼此霖雨房屋濕蒸四肢困倦惟啜茶打盹而已圖章領訖然此筆法又未見也。

柬鶴師

憶別河幹綠楊紅杏殊快心目歸村院惟見菜花滿田而溪桃零落已盡春光如駛病骨不彊兀坐室中浩然長嘆。

與葉嶽心

世相虛幻病軀倦贏孤峯把茅諒時不可深村數椽得以閒坐困眠老我餘生復何求耶但得屋邊有樹牖外有竹門前有水可居數人足矣若曰此非知識局面不知三百五百鬧叢叢地自有大叢林在何必求靜乎。

與髙靜之居士

去秋云在會晤非一衛法之誼見於辭色豈直金湯是稱直以緇流爲骨肉矣不忘不忘然昆多君子又得有道引之向上行履則闤闠阡陌皆佛國也病軀將來謝院事必求仁裏以處。

與雪丆首座

棲眞之行移在秋者其時以興福事未結局故也今則旦暮可行但不知途路如何僧是離鄕艸遠則有香我力辭破山者以此久住則不美也公當以此籌之廣眾中是非𨿽有忍辱鎧何在我不十分彊公在公當原其大者前進可也。

與印像知客

好山好水其誰不愛然美膳中有毒自當棄之矣所以衲子住處人爲上境爲下聞在云在過夏相宜否古聖惜寸陰百工必居肆況我病矣倦矣將謝事矣天各一方散時多而聚時少能不動心乎。

簡吳稚仙居士﹝二首﹞

孤峯寥廓縱目八荒宿痾得以灑然更得有道相鄰歡喜增一倍矣齋頭有暇把臂白雲之上固所願也。

又

兩湖名勝乘興一泛更得髙樓縱目伊蒲飽腹眞快遊也圓劑領訖服後當報其利益。

與吳仲木

接教知近況𨿽彼此相去然登山頭見澉城恍若見君子道同而情眞蓋不期然而然矣庵中殊自適庵主蕭散亦正合疏野第因破山僧來聐聒兩日覺牙疼亦不妨耳。

與陸哉生文學

日者捧缽髙齋春風逼人如遊武陵桃源蒼黃滿眼又若登孤峯峻壑別後不無想念村上化士還傳稱道駕欲近日過山囑童子掃徑以俟。

與陸子念居士

溪庵逗畱承喬梓枉顧旣醉旣飽兼示瑤章所獲多矣竊聞初度與樗散相若欲申繾綣謹制山偈一幅嘉賓宴集華堂之上錦屏繡幢間插入巴下之音乃希有事然亦君子之優容也一笑。

柬陸葆翁

歲聿雲暮空谷無聊獨梅蕊含香橫斜窗外差可人耳然新年頭應接甚煩意欲向僻處避數日燈節後望惠然石上一看新泉。

與靈嶼上人

久不面甚念聞病不能步履此正加功時也惟人有病他念俱息惟念生死最緊十方諸佛皆因念老病死而成道所以病在參學人分上最有利益也我與汝同鄕人又是舊相識故不以客語相告。

與香際上人

扁舟偸閒泛乎海濱復因夏期相逼撥欋卽去念未及與上座一晤拙語一冊寄覽少見惓惓。

與吳稚仙

鷹峯葛藤竟被令侄流布狼籍狼籍在海虞尋秋過一溪庵又有拙語謹奉尊覽雲水之蹤晤期不定神往神往。

與徐非一

紅塵而修白業古所難也緇服而捨紅塵尢所難也非善根熟時節到其能耶有作易想者又相似出塵而實在塵也我不勸公卽出塵但與出塵之心相應卽身不出塵可也。

復陸叔範居士

衰病之軀厭煩喜靜天童之任力已辭卻偶來幽僻心所眷眷但以路遙蔣徑梅花徒神遊而已。

與陸藎臣

法緣結聚固自不偶然非不偶旣出於偶豈能常偶耶古人如貓捕鼠孜孜於是者亦以日月易流師友難遘求師於心吾何有隱念之念之二六時中精神當興起十倍水窮山盡得一轉身不移寸步不妨入室矣結冬懶東話西語無可相寄偶來殊僻難定卽往直付之偶來而已。

與陸平叔

人生知命之外血气中衰縱金丹大藥莫能滋益以非本元豈能長固若能長固世當無老病或貧賤不能致秦皇漢武定南面萬世矣彼莫能之則可知世相無常乃先佛誠諦不易之訓也從無常而生厭離得道者如毛戀無常而欲出世得道者如角豈特如角我未之見也惟座下久研法味深得道腴病衰之魔必以此勝之也。

與範遵甫

日來求閒反被閒役聞闇伯過我兩度皆出外不值人生良會亦自難得然人生之役役無已多半爲居處飲食而然使居處飲食不謀而遂人亦何苦役役所可笑者方外之人無父母兄弟家室子女而亦役役不休何爲其然也老子云吾有大患爲吾有身信斯言也雨中無聊偶懷書上。

答鄭子康

懶齋而得新詠懶亦能感人而新詩又能起予懶懶相感懶之趣味非懶人不知也大士緣起經歷名公多矣其再摹時適同尊翁生齡此因緣非偶尊翁其再來人乎近詩得暇當錄寄也。

又

兩日來心想只在佳園李子上眞所謂醉李也得三十枚不覺喜躍余廿枚欲我分諸左右恐不足要將佳者補之殊覺吝吝耳。

又

前李珍藏日食四顆今復得二十枚意外之遇也又大雨不損香色益見護持念我所念矣然貪心不息又待來年聞之當一笑也。

與隱峯侍者

今春雨水連綿欲看菜花阻我佳興至五月初始移桌從新城盛澤北麻一轉總遊戲三昧而已卽欲撥桌至汾湖以出門日久院中有事逼歸不得如願也中秋邊擬過池上看月其時不識可抽身來一相聚乎。

與廣潤木陳和尙

夏雨彌月蒸濕異常吳江道信歸自臺嶺稔知法體康勝勤眾七月流火涼風徐來千巖萬壑之中爽气先集秋色旣佳遐想幾杖又必悠然得其樂矣散步溪上胤靈過門因風寄候深冀慈原。

與梅溪庵主

溽暑遽返得無勞乎梅詩快讀塵埃脫盡如坐冰壺非詩不泄梅之神非梅不發詩之韻詩乎梅乎殆莫可分矣刻完必先寄我一冊使得坐遊於孤山之下。

與王侶石文學

客歲中秋小山看月乃極快事惡知自今思之爲極哀事耶曉令往矣小山依然至中秋夜月必仍來欲得曉令爲展紙磨墨看山野寫詩其可得耶曉令之死蓋不忍言矣足下爲心知誨此諸孤覽其庭囿其情亦必有不勝言不忍言者矣玆來自京口不得見曉令又復不得晤足下此中郁噎紙墨所不能泄也悼詩八首附致靈所倘足下見之爲一讀與諸子俾諸子對其尊公而誦之曉令非蒙蒙者其必踴然而聽余之詩毅然而登道之岸矣惟足下善勗其郎君卽所以慰曉令也。

寄曉令諸郎君

尊公溘焉棄世人事何如此耶玆來舊院不得過宅一弔悼詩八首一讀尊公前以見久交之誼書一緘可致之王先生逝者不可追今日之事願諸公子勤讀好學不墜書聲卽尊公於冥冥之中亦歡然放懷矣薄儀附致以代漬酒。

與商尊法侄

一春冗冗直至四月望後還山寺中𨿽澹泊而綠樹環繞濃陰蔽天又多修竹日夕涼風不搖扇亦快爽也且淨房浴室賴知浴皆就燈火無缺安居亦稱自在矣吾侄聞之必有快於心也。

寄極樂庵懶石監院

佛訓比丘出世先修慈心大士度生全憑願力上座能安老病度異類此與慈心相應也未得如是必欲如是此願力也慈心普願力堅何事不可爲何爲而不成乎。

柬庉村浮石和尙

丹陽舟中匆匆言別殊歉於心捧讀尊錄自在說去文旨淸徹不落近時濃抹之態眞足垂世不朽弟何敢舉筆於其間耶承命不敢套辭繁處略刪幾段至於第三冊碎栴檀片片皆香似不必去取矣。

復錢聖月

歲晚得札不勝憮然念曰何錢子頻年所遇如此乎古南寂寞不減秋亭卽於此送臘迎春想錢子未能卽咬莖齏未免推向門外此爲別也而其同者幸錢子有一莖齏在腹中將來可漸入佳境懶叟作是實語錢子覽之當一噴飯和介老詩並登金山作俱已披誦感吉人之永逝念嘉會之不常祗令人添牛山之悲耳藏墨甚佳弗敢輕用俟有新詠發其光也。

柬周公貞

昨暮燈下忽成莖齏詩足下目之當一笑耶然天機所至不期然而然乞並前書緘寄聖月新年完一詩債甚爲自得醜妍不知也呵呵。

與範遵甫﹝二首﹞

昨敍甚歡夜來方雨天之隨人如此耶明欲出門四五日歸時再同看梅野外或桌湧蓮一看近修劇談半日皆樂事也。

又

今日有意大梅恐早間雨妒減其神矣公能念之步至河幹小舟候談也不敢多拉人惡不靜故。

與朱近修

溪東有老梅一往觀之𨿽不甚奇諸梅當遜之也與範子畱連移時惜公不與覺興短耳京口尙未去亦厭去業風所吹又不得不去也在遲遲耳望邊若舟回須拼一日桃柳下坐。

與法平書記

開書知吳下气象種種可觀此林下人之福也庭梅盛開須及時看好但心欲來而事有阻念之不覺此中搖搖耳大約淸明邊可出門想梅花𨿽謝桃杏必能待我也。

柬木陳和尙

古人弘法罹難何代無之如石門棲賢覺範皆英偉奇傑之人自經世患而光明愈赫赫難掩苟不經憂患又誰見其英偉奇傑也哉武林帶水一葦非不能杭因癤毒彌月未瘳步履拘攣致失躬候也。

柬報恩浮石和尙

賤體正在困頓岫徒促入西華買舟復止步履實不便也況華山爲舊遊之地含法師亦舊同參契闊已久亦思一晤然必待精神稍充始能往返盤桓聞佳園樹木蔥菁有閣有亭可以登眺此弟所甚喜臨風懷想不覺神飛。

與玄若禪師﹝二首﹞

憶別又逾年矣南北馳鶩渴鹿野馬自笑狂癡乃入春來忽患癤毒經今未瘳人情形貌已失故吾攬鏡捫頭深生愧悔緬想道體耆年珍攝宴坐室中吉祥止止動靜攸分天壤莫諭大圓鏡中必生憐憫扇頭佳詠何過譽耶塵坌塡胸未能唱喁報命在京口時粥飯之暇有懷三十年前故友如同戒二公今不多得用是描寫生平一申想慕今已付梓吾兄必樂聞之謹持數冊呈覽或社中舊交見之二公𨿽化去而神情儼然夙昔之盟固未寒也。

又

暮年受用無事爲福聞禁足自怡餘閒悟寂方寸未寧者豈同日而語耶神往神往蒙論正觀銘志厥旨髙深學旣蕪陋語又顚連恐不副來命幸長公一記索隱鉤深古今咀嚼倚墻靠壁或無誚焉及乎舉筆目眩神倦首尾不倫非眞非艸皆以意造想二王之必無我法也舉似左右當一噴飯。

復周靑士

周子固窮別來無恙深慰深慰衰朽𨿽在靑山古寺中無日髙未起之福役役如在市井周子居市井而心常如在山林之間靜我知之矣周子亦自知否耶知之亦足以自樂矣富貴浮雲不必相較也。

答王薇垣

雲山千里經年不得相聚念之念之然居僧居俗各有家計此難免者但纏縛中緊緩微有不同耳今欲出離不必太著忙又不可全丟下但好事只管做去便是出離之法齋得一僧是好事不可不齋念得一佛是好事不可不念靜坐得一炷香是好事不可不坐記取記取不可丟開好事徒自著忙徒自煩惱無益於修行也。

與錢聖月

相隔兩月晴日甚少中秋月色又付之烏有山中亦覺無興致令親楊君已惠一圖章極文極雅然念因公所致摩挲而復馳想耳玆初八夜見月生喜不覺多坐一時遂冒寒嘔泄累日正無排悶處忽又得所寄佳鐫一方如對公面置之案頭不忍去手。

與朱近修

嚴寒聿至雪霰紛飛一年又復告終神衰病集未免悒悒其懷耳公之所履又何如耶椒盤柏酒寓以詩文情懷庶幾可遣然來日苦短興盡悲來諒亦大同於我也。

柬鶴師兄

嚴髻老親制圖章楊曰老以海王百谷類不肖皆莫大之惠也至於廣慧聞公法誼惓惓而五六年曠隔疏慵成性當必諒我湖州靈上座久約登臨乃匆匆不上前春風梅花幾度遭渠冷笑仲行純甫在山中承甚相愛纘先憶在垂髫時晨夕歡笑今亦成老友皆意中所念拙錄粗扇乞分致之。

與陸葆翁

月日住四明天童山苾芻某頓首不佞處方外與宗族鄕黨闊絕久矣凡婚喪之禮匪特不行亦不與聞也玆有所啟者情之有不得已也情之不得已則非道之所在然亦義之所在也願我翁詳聽使成其義不佞少失學家貧年十三寄食於舅氏益所公家我翁所知也公時無子欲子不佞而不察內政之苛忌暑無薴寒無絮眾僕皆欣欣然溫飽而不佞饑不敢啼寒不敢聲驅叱使令求等於廝僕不能得而公如弗聞見蓋名曰甥舅不啻如路人也於是病憤反舍年十七從舅君平入泮往拜之外叔祖季吳公見而喜畱於家亦我翁所知也在季吳公家逾月從之出入一日忽命不佞稱君平舅爲兄舅姆爲嫂叔祖母黃氏所教亦然無異辭不佞不知所謂而口難之歸白先慈先慈曰此外公愛汝欲汝爲子矣汝從之亦好但他人或有言後不便不佞奉先慈語在回遑間卒難攺口間聞二老人私語謂君平舅旣讀書已何暇理家業此郎識字警敏無外習勝我兩侄他日一專舉業一主家門如兄弟相依可也所言兩侄者蓋季吳公之兄子少孤皆賴公撫育及長有不合咸去故云季吳公因晨夕數四命不佞稱君平舅曰兄姆曰嫂焉不佞終以爲難旣而君平舅言於二老人謂不佞資性敏可讀書二老人又喜曰旣有資性待他讀書也罷公之兄子果嘖有煩言不佞乃守先慈囑二老人知不佞意乃默前語然不佞恆處君平舅書齋相對怡然未嘗一日不如兄弟相語相樂而二老人愛撫又未嘗一日﹝不以﹞骨肉等視不若撫二侄之疏也卽君平舅姆亦未嘗一日不如小叔敬待無履制履無襪制襪故不佞𨿽不順二老人過愛之言實未嘗不受二老人曁君平舅過愛之實三年在其家安心肆志如父母家然外祖母愛撫尢篤將出呼從者旣醉恐饑睡至於冬夏浣濯靡不親視親朋宴會靡或見遺匪徳其飲食也推其意無時不愛我立於其前也逮三年之後君平舅赴館季吳公入鄕應接家庭指揮僮僕盡囑於不佞而外祖母見不佞在側則喜有事他出則望焉思焉𨿽曰愛甥幾同眞子矣從是季吳公定婚割產欲速成之媒妁到門矣行聘有日矣不佞終守先慈囑以他日未安爲念然亦出塵時至有負二老人之心非二老人有始而不克終也惟此厚徳已銜三十年餘一回思憶恍然如昨今二老人骸骨異處其孫飄落能忘情哉趙氏親枝惟益所舅有子然尙幼俟其長恐二柩不能待每與家兄商之曰此或以幼弟出名聯絡至親從旁贊助又必得至親中一老尊長坐照不佞初難之因念不佞兩番寄食外家皆我翁所知是以奉聞且我翁與趙氏戚誼無間默自揣摩必欣然許未議爲義舉也其賻葬之資已豫爲計尙有至親諒能竟事其要者必得縣尊批示公安𨿽不法死者無知古人有澤及枯骨傳於後世此有仗我翁精思以開陳密用而措置也昔魏客謂信陵君曰公子有徳於人願公子忘之人有徳於公子願公子勿忘哀哉今季吳公曁外祖母四人皆之九原其徳不佞必相忘也其在不佞忍相忘耶徳至於不能相忘旣處方外則亦已矣何必必以安其骨是念蓋不佞推季吳公當日欲嗣立不佞之心有子義於君平舅有弟義親緣可棄此義不能泯沒仰惟仁鑑俯就而成其志寧獨某方外一人踴躍實與趙氏百世感且不朽某不勝懇切惶悚之至。

復陸葆翁

翁年髙神旺福履綏之某隈身空山搖搖如侍座側舊秋趙氏四柩未安陳情獻議正以道途修阻未能踵叩承慷慨許主其事九泉蒙徳蓋無窮也且嘉獎之言溢於長箋詞嚴義正益令人嘆服。

懶齋別集卷之六﹝終﹞嘉興大藏經牧雲和尙懶齋別集

牧雲和尙懶齋別集卷之七

東吳毛晉子晉編閱

鄂州記室智時較訂

文﹝庚﹞

頌

雪竇石奇和尙手書華嚴經頌

大哉毗盧法界藏廣漠甚深難思議一塵中現無盡塵塵塵有佛剎安住佛身充徧悉無餘毛孔復含無盡界依正同然莫可分而亦炳然不雜亂譬如千燈共一室亦如帝釋寶絲网十方薩埵來如雲影現其中作佛事各說所習妙法門各各向我毗盧佛菩提樹王枝葉旋婆娑徧蔭金剛座雲臺寶网彌虛空自然而雨莊嚴具如是眾妙莊嚴具皆代如來宣法音如是法音流十方愚癡凡夫若聾聵焦芽種性亦鮮聞大心眾生乃能見惟我勝友奇大師捨盡曠劫妄想執竟將舌端作墨海書此無礙妙章句置於空山勝道場風雲樹神冥擁護我來獲窺心眼開三復喜覺盈身意再拜稽首世間雄及與遮那昔同行願大悲云徧覆我令我速達根本智令我速成普賢行願樓閣門彈指入願三世性疾明了廣及沈冥諸有情剎那共證如是法

四大家所書華嚴經頌﹝有序十一首﹞

騎虎頭踞虎尾第一句下明宗旨毗盧老人偕同行菩薩在逝多林中現無量神變正如傀儡登場尊卑好醜詼諧歌笑一一可觀不知綫索卻在別人手裏當時二乘在座聞如不聞見如不見豈不是具大人相然且喫飯同个缽盂腳下有一坐具地無人占得道他未遊華藏無有是處善財童子一生參學便與普賢行願等大心菩薩聞風而起從昔至今換卻人許多眼睛此又是大奇特事可想可想然則要明華嚴宗旨端在第一句毗盧老人坐菩提場未開口時已落第二句畢竟如何是第一句住住趙州云如人暗中書字字𨿽不成文彩已彰頌曰。

四家書部好華嚴末後山僧動筆尖春過小窗新綠滿象王鼻孔一時拈

毛錐快利墨池渾攜手同趨法界門等是法王眞眷屬菩提場內各稱尊

慧業文心不等閒畱將點畫在人間參求倘遇奇男子樓閣重重海岸邊

靑山白社送殘春流水桃花試問津誰是曼殊誰徧吉毗盧法印屬當人

一莖艸上現瓊樓湛湛壺天賞不休五百聲聞齊按劍如何能把夜光投

兜率須彌最吉祥坐來宮殿寶云彰至尊不必重開口自有羣仙說祕方

寶网華幢匝幾層光明雲裏應眞僧轟雷莫駭從空打三月龍門燒尾騰

娑羅林畔水煙深海闊山髙月未沈路債未完鄕夢杳隔江招手有知音

眞金不厭火來鎔淨極光生匪類銅打就瓶盤好顏色街頭賤賣與村儂

髙山日出影蒼蒼多少人家在夢鄕若使玉雞啼得醒眼前天地只尋常

法界浮雲點太淸到頭凡聖也空名劫先木馬嘶風起直踏毗盧頂行

補陀山舍利頌

明州鄮峯育王寺應現釋迦如來舍利世所知也丁丑春餘友同參木陳忞公登南海補陀憩錫梵音庵庵亦有塔供舍利詢其所自庵主云有梵僧賚至亦釋迦分身也公因捧瞻作記發揮如來因地精詣明暢余讀而踴躍乃稽首贅爲之頌。

佛眞法身充滿法界歷古亙今無成與壞艸葉縷結大地山河絲毫不隔交光相羅咄嗟羣有迷頭狂走常樂法中死生虛受惟我鼻祖神而明之巍巍堂堂三界大師鹿苑放憨雙林賣俏火光自焚百骸俱妙梵僧何年來渡海潮被褐懷寶一葦飄飄小白巖前解開布袋阿誰證明有觀自在鄮峯相望隱隱隆隆一點水墨兩處成龍地變黃金河成酥酪如來身相何處摸索咨爾海眾切忌尋光外求有相與汝無當勺水獻誠散花供養我身佛身等無二相見法實相證佛堅密萬水一源千車同轍自覺覺他盡未來劫我作是頌普告來哲

千手眼大悲菩薩頌

大悲菩薩垂方便於一身現千手眼眾生本有種種欲菩薩乃示種種變日月寶鏡摩尼珠蒲桃楊枝及罥索寶盂錫杖白拂子傍牌弓箭金剛杵慈威並作折攝施天魔鬼神咸拱伏靑紅紫白妙蓮花五色雲中有化佛菩薩神變何有窮四十二相示少分吁嗟眾生乎眼同自蔽妙明異菩薩大悲心中平等慈巧將安置菩提路我伸贊嘆用筆舌亦以手書以眼照敬將少問問菩薩我身手眼凡幾何菩薩廣開甘露門熙怡必當酬我問見聞隨喜得心開亦如菩薩所回向

雪彌勒頌﹝十二首﹞

不待當來早出頭曾拖布袋走明州滿身寒雪今來此又等何人海岸遊

頭顱怕載寶花冠冰雪爲肌頗耐寒族姓多遊成佛晚卻來村院暫偸安

兜率陀天懶得歸放開捏聚應羣機分明徧界身無隱惱殺行人看雪飛

坦腹春風牛似呆誰知大雪滿頭來時人未識眞彌勒惹得渠儂笑滿腮

一片淸光徧界鋪誰名彌勒起規模問來直得禪牀動好送渾身入火罏

多緣宿習愛風流面目無端混玉樓笑煞當來慈氏佛隨波逐浪幾時休

一花一佛滿叢林卍字胸橫紺目深此个天眞最奇絕嚴身不用紫磨金

大地山河影現中正當彌勒顯家風眉毛仔細從人看非佛非心徹骨窮

樓閣莊嚴日洞開天光赫奕此中來遠方歸到門前坐合掌南參有善財

凜凜寒威萬屋霜重重帝网正交光阿誰成就無生忍卻把雙眉特地揚

不離兜率降王宮佛佛從來示迹同淨業久修無染污何曾眞入母胎中

淨琉璃地作安居笑臉人人識得渠何物手中多賣弄數珠百八是硨磲

和南宋天封佛慈禪師蜜蜂頌﹝二十首有序附原頌及金明進禪師和並序﹞

余閱佛慈五頌詞旨超卓蓋資深逢源爲人一出手眼者也學者捧誦政不可作遊戲文字觀耳因亦步武奇正相生機軸各變變固不窮第不知鍼鋒毒气阿誰撩著失聲叫喚目蜂子爲仇仇也呵呵。

﹝附﹞原頌﹝見金明寺斷碑﹞

千花蕊上刺香時百艸頭邊得意歸一竅透穿通活路遊行無礙去來飛。

風光占盡作生涯鬧合門前趁晚衙君看不言而自信兒孫整整世其家。

桶底遭君打脫時從前活計頓拋離超然不戀舊窠窟空有層層釀蜜脾。

平生底事付風光日暖花開个个忙著等閒遭一札痛連心髓要承當。

老○○○閉刳桐向上令參一竅通禪者不須窺戶牖鍼鋒札著面皮紅。

金明進禪師和序曰余庚寅春移梅次掘深土得斷碑半截洗閱蝌額有天封佛慈禪師法語八字下勒警語一篇並蜜蜂頌五首蓋南宋紹興己未長至日華頂支離覺穸書遺祖照顏侍者者余爲移至法堂及稽燈傳佛慈爲圓悟嗣又考眞歇了塔銘了曾在祖照會中爲首座觀此洵知二大老出世開法金明非小緣也敬述緣起並勉賡和順治乙未春金明悟進識。

類墮風光妙密機紛紛鬧裏帶香歸百千慧命同心接不令而行翼翼飛。

同門出入各天涯縱在途中不離衙滿徑芳菲皆活計翩然落艸問君家。

驚天動地出窠時義斷恩忘永別離從此門庭𨿽各立同風千里蜜生脾。

朝朝鼓翅弄晴光拭露穿雲花底忙劈面相逢無避處一錐腦後痛心當。

從緣入得這空桐透過窗欞處處通丰儉隨家同受用江南三月落花紅。

因陀羅网未生時攪亂虛空著處歸漆桶相呈收拾後解承家業出林飛

百花叢裏作生涯隨分些些納入衙花肉盡捐惟得髓老胡一脈此傳家

鋒鋩各展令行時日照天臨勢陸離爲問花間多少眾三三算去燥人脾

大地何曾礙眼光色空明暗大家忙一門狹小挨身入殺活之機不可當

百千聲气聚刳桐卻許知音暗裏通笑煞等閒非種艸刺來皮下血無紅

又

風和日暖百花時此出遙看彼又歸个事克勤能荷負全身入艸又還飛

春光如海浩無涯喜得花林近在衙活計天然無打算枝頭一拶便還家

紛然作息太平時生死同條誓不離李白桃紅遊法界花成蜜就慰心脾

多年漆桶忽生光早起花間照舊忙渴飲饑餐現成事潛行密用貴相當

俊哉出處托孤桐門外無容一綫通春色暗藏姑待價無端野老眼睛紅

又

遊行紫陌賞花時陣陣香風透翼歸竿木相逢渾不讓通身活眼重前飛

抹過山巓又水涯無邊春色總投衙就中堂奧無人見明暗相參付克家

聚頭林下此何時眞子俄然敕遠離各自稱尊蕃化育拈來山蜜潤君脾

聚糧三月趁春光大似禪和普請忙未肯見人胡亂刺從來鍼芥要相當

髙山流水在枯桐異類中行气味通任運杳然忘歲月楓林秋老不知紅

又

紛紛蝴蝶鬧春時采得花香各自歸鼻孔一同爲夢異入廛還共漆園飛

三月春光亦有涯晝長花落靜山衙運籌廊幕無行迹妙握寰中見作家

林間分化羨知時飲啄尋常道不離摶取上方甘露食中邊一味養人脾

扶桑日出海門光舉世營營有底忙六月山房爭坐蠟曼殊隨處請承當

西風剪葉下梧桐吹起秋聲萬竅通巖穴隔開人世事明年再看百花紅

贊

一佛兩菩薩﹝李子曉令倩周君圖繪供石佛庵﹞

石佛先住畫佛後住先後不同同稱尊世石佛維堅畫佛維好錘鑿旣精筆墨亦巧獅子奮迅象王回旋偉哉上首各坐一邊三人相對眉宇澄徹毛孔細看有無盡剎文殊智深普賢行大迦老無爲一彩兩賽凡百瞻禮分別則癡請看鼻孔人人下垂

藥師佛乘白牛像

佛心慈牛角雄遊行法界疾如風分身異類中琉璃光明不可掩淸淨願海十二重

觀音﹝二首﹞

空谷之音有呼卽生感斯應斯啐啄同時是爲妙智救世間者君子頂戴其文蔚也﹝介盤文學請﹞

無剎觀音不現身那分南海與南京賓寰信得時瞻禮鸚鵡崖前送好音

繡觀音

一絲未動妙相難尋金鍼才度慈容儼臨獨立鰲頭以耳觀音寂然而應一極悲心流者是水飛者是禽圓通無二顧盻沈吟

大悲菩薩

有手能用有眼能照云何菩薩照用獨妙隨眾生量計數以千而虛空體曷乎方圓凡百有求誰無手眼就路還家滿菩薩願

魚籃大士

行大方便轉大癡愛籃中鮮魚是人喝采除卻馬郎不知誰買

大士象王圖

打鼓弄琵琶相逢一會家我方垂只手彼亦露雙牙水盆苕帚錫杖袈裟機錯落事交加商量个事無終極一片娑羅蔭石斜

羅漢﹝二首﹞

虎可馴兮龍可制聞聲見色心無住已超三界大火宅並坐山林恣遊戲咄有朝瞥地肯回心定不作斯自了計

朝遊西天暮歸東土遇著同流並頭晏坐我不知其誰謂是出塵羅漢目光了人長眉覆面相顧經年梵冊不展未免借伊竹杖各與三十何故不見道不起於座現威儀坐證無爲未足奇

十八大阿羅漢捲

奇哉奇哉這一隊漢不從天降不從地湧劈空走出大家打哄向聞迦葉三昧阿難不知阿難三昧商那和修不知問伊行道甚年中切忌去來隨六賊打頭彌勒笑呵呵布袋橫拖肚皮急知他成佛在何時面面相看露風骨咄

十六阿羅漢捲

十六老古錐皆是阿羅漢煩惱𨿽已除余習猶未斷各自逞神通慣尋山水看秪因無殺心猛獸都合伴現身亦甚小量來三寸半飛騰向虛空把人眼睛換三界苦眾生擲下渾不管如獐在鹿園獨跳從他喚若遇黃檗老腳脛定打斷

初祖達摩﹝二首﹞

道人一白紙索我題達摩山僧難下筆云是踏根蘆阿呵呵卽便寫將去休得怪我以訛傳訛

棄國榮如敝屣輕世珠若鴻毛打通作祖路愛撐逆水篙不立文字直釣鯨鰲服毒六番有進無退面壁九載所唱彌髙胸中气憤憤眼底空勞勞家風愈久愈堅牢垂芳百世起人豪

天童老和尙﹝二首﹞

生平愛打人一杖手摩娑奮然提正令人天沒柰何者般窮伎倆殃及子孫多

陽羨山中賣柴叟霜髮根根頂門透傳持臨濟正法眼拄杖拂子嘗在手描之盡之恐成窠臼要得其眞懸崖撒手﹝懸盧上人請﹞

石車和尙﹝三首﹞

昔日師門求徳友下問謙光有阿兄面目至今無攺變當軒瞻仰倍分明行濟北令作僧中英葛藤斬斷大用縱橫不虛與我同根生

爲天童子坐金粟山本分接人牙爪斑斑末後一著把定牢關鄕音曾不攺只是金華蠻

雙眉在額短髯插面代佛祖化鑿人天眼七八年來恢舊院覺得精神倦隨處偸閒且自便

雪竇石奇和尙﹝二首﹞

崚崚嶒嶒平平坦坦大大拄杖打人不緩生平把手共行師鼻共見一半你住乳峯我太白晚年風味相追逐二甘露門誰信道五湖雲水徒遭毒善哉賓上座好請歸嘗熟﹝賓化侄請﹞

剪除荊棘瓦礫坐鎭虎穴魔宮句裏壁立千仞杖頭八面淸風

林野和尙﹝三首﹞

十二人中你弟我兄十三省內我吳你蜀鄕語𨿽然不同要且各自成曲別來十數年春蘭與秋菊太白峯頭撒手行炯炯一燈光濟北

初住通玄後太白垂手爲人惟楖栗卓禪描寫渠供養照顧頂門那一隻

踏過蠶叢路山川坦平掀開灩澦堆舟航穩當晏坐曲錄牀爲人嘗說法法法何曾法曇華隨處發﹝法曇侄請﹞

自題頂相﹝三首﹞

猛烈之性惡毒之口以之立身以之事師以之成友友多畏渠師卻點首正法門倫理掃庸流窠臼苦煞生平不近人空搭伽黎世間走消閒且自揭傳燈臨濟兒孫有此否

登泰山而小天下登彌盧而小神洲本來隻眼蓋天地時人向外爭馳求憶曾行盡驢馬腳兒時做處老知羞被人捉向法王座一年半病隈牀頭見人不是面孔冷赤心一片深相酬對人不是少言語嘈嘈怕落今時儔誓將脫去住持縛滄波萬里隨閒鷗塤篪奏箭鋒投梅溪風月消吾愁

者漢面目自識尋嘗不黃便黑噇卻何處酒糟不覺添些春色𨿽爲臨濟兒孫最怕聲名烜赫將老鶴林勉主太白腳跨兩頭業緣苦逼終期滿酌寄奴泉臥看江帆千尺

三教圖

三人相聚眉毛相同切忌妄分頭角失卻本來正宗

純陽大仙

十洲三島恣翺翔鬼子相隨負藥囊不達玉淸皆幻化紛紛世上盡黃梁

勝師伯像

咄此个尊師世間難得出語實頭爲人本色不參禪而正信調直不持戒而梵行淸白荷負叢林輔弼知識三十年如一日末後逍遙柏樹邊怡然非語亦非默等閒覿面要知渠是我山中勝老伯

仲師伯像

少小入佛曠劫舍情事知識生平不忘管帶臨終時乃得超然便行存道以默接物以誠艸木爲友筆硯娛情啟後昆能成立贊先宗使克明吁嗟兮歸來水流花開空山無人

素純法師像

眉濃眼大性剛心直窮途握手道義莫逆別來數年古貌懸壁僧伽黎被體恍惚戒香來薰修多羅在口旋驚義海湧出養之有素涅而不緇難豈苟避身若不知夫是之謂出世之傑士法門之丈夫死生無變於己吾友素法師

蕓居玄若機公像

法解得髙想吟情出靜思蕓居曾把關面目少人知淡而不疏其交友也慈而有禮其誨徒也指揮如意化現天宮乃緒餘也噫嘻維石巖巖松蘿夤緣閒來撫膝鑪香滿前耆年解脫一坐十小劫聽鶴鳴之在陰聲聞於天

云岫庵隱山老宿像

貌古神淸耳長髮白建僧伽藍於孤峯請佛法藏於上國以攝六根兮而系念於古佛靑蓮以一宴坐兮而投機於尊者紫柏遊大人之門固難爲言觀滄海之量自難爲水古稀告寂其儀不忒貽厥孫謀永懷靡極

傳輝大徳像

住鷹窠頂聽頻伽音寶池玉樹應念而臨惟有吾宗不許動步心佛俱非全機獨露年逾知命別傳是依眞燈不泯爲爾傳輝

寶山老師像

胸中無一事常年自瀟灑熙怡現作比丘身出塵不用離家捨問伊日課汲水灌花間趺雙膝一香一茶時節到來不畱長物臨行受用數珠百八丹靑寫就不知名梅溪鎭上淸閒佛

慧明上座像

者阿師似阿呆喫著叢林間飯只拾破艸鞋到處人稱你你向何處挨阿呵呵我不問你禪不問你道只問你甚年中遇大東風吹閃腰至今歪道不得蛇頭棒三十請自敲

潛庵老師像﹝諸合甫居士請﹞

昔在吳門與師相見一別多年只此舊面常坐三昧他人不知闇然日章潛也亦宜卽假卽中出入教觀世與出世兩頭坐斷孝思不匱有嗟蓼莪可繼可述家風不磨

云在庵道嵩師像

圓頂方袍事親如佛𨿽爲洞老漢兒孫卻得陳蒲鞋一橛二十餘年淸修常轉數珠百八一微塵裏小媾精藍一剎那間正念瞥脫傳家只望後頭髙北立玉峯靑鬱鬱

從聞友人像

頂發黑鼻子赤整衣坐語似默拂水山頭卓庵太尉祠中晦迹爲雲棲裔入藤溪室慈澤未遠家法斯得梵行懋實聞見獲益問彼生緣與餘同裏道貌溫然如兄如弟言交有年敬題數語

智林寺屺瞻開士像

面長耳大眉聳顴丰臘逾從心精明兩瞳頤養淸修智慧林中振玆火蓮追芳了通﹝火蓮了通皆虞山應化尊宿﹞家聲嚴正後彥叢叢年世可卜香剎永隆

雨庵大徳像

山水爲心松柏成性歲寒不凋其臘何永瑞艸盈前瀑流響應耳根不偶見法寂靜物外優遊人未知山童特地炊香茗

巢修上人像

父母未生眞面目靈然不昧在今時眉毛剔起匡牀上又手閒閒有所思經在幾悟由誰無諭髓無論皮思盡還源明本地秋風落葉曉階吹

慈航老師像

生長廬陵不識米價住寺天臺上無片瓦三千金化一人願力可謂不拔卻笑何人上釣一聲佛走四衢婆心只爲太熱相逢尙有知音便恁麼也好休因甚又道个山頭翻白浪海底起紅塵熟處難忘眞可笑世間疑殺幾多人

石佛庵畫空老師像

伽黎黃布袍緇坐樹根多少時常在定百無思戒珠瑩心地慈訓徒賢允有規人不識指問誰描畫來亦自奇石佛近應爾知

明奇靜主像

明奇老禪像來請老僧題題他做甚麼土上要加泥手中捏如意身上披伽黎問他住何處廣濟庵在小溪

長庚鏡池老宿像

生緣三佛地披緇太白峯出入淸關橋行慣廿里松眼中瞳子能識人三請先師金粟身卒成中興天童大功業考鐘伐鼓日食萬指山光新余也獲交歲非一自隨先師至今日愛師品淸眼力髙晚年重聚歡無畢方情道誼生成有到山雲水皆如舊胸襟灑落不尋常煩惱見師開笑口頂發年來霜雪多袈裟黃衲老頭陀白雲自去靑山住一任人間爛斧柯

濟寰老師像

有松蒼然有石依然手執如意不作拳小庵寄迹良有年其言訥其貌朴髭發漸霜喜無累神情熙怡長水邊寶塔在近閒雲舒捲卽而求之硤山不遠

石浪老禪像

生緣在江北卻向浙中住走出叢林來卽便冷冷地多年埋頭白水庵古廟香鑪無火气大似綿裏鍼棘頭刺冷地札人非有意樗叟饒舌爲汝證據

李曉令持綸圖

咄咄咄者个漢何處生非漁而漁觀者驚風度翩翩然信爲人中英持竿而獨往視世鴻毛輕問伊姓不答姓問伊名不答名閒來竹院探宗乘撞著个多口阿師再四問伊父母未生前此身在何處曠觀百年後將復爲雞爲彈爲漁去把住咽喉气不伸不得不上祖師門驀忽兩關齊打破本來面目分明露咄咄咄休放過

又

竹林淸風時襲人虎溪三笑側綸巾手撚髭須想何事眼空天地胸無塵

孫冶堂行腳圖

木杖芒履翩翩欲仙一笠如雲不飛在顚凝思注目有會忘言狹路相逢我不知其誰非羲皇上人卽半是山居之讀書禪

丁長卿文學像

平疇曠然溪光蕩漾昔晤先生乃在庵中今日相逢卻在紙上須眉儼然本無二樣惟形與神超然難狀正冠危坐了無塵相世徳斯馨千秋永享

丁漢卿居士像

夫何丹靑之巧兮奪造化之功貌君子兮出毫端之淡濃雙眸兮湛秋水兩頰兮生春風步履兮有大雅度冠巾兮乃儒者之容知音覿面忽相逢問伊獨往將何從風波末路滿寰中湖鄕髙隱輸渠儂

李道人侍母行樂

母行自行無人著力母樂自樂人難摸索母子至親或能知覺六十六年過去如昨九月黃花且共歡樂

徐玉井道人像

梧桐樹上白雲影閒坐石頭如不省如其要破生死關直須參透華陰山前百尺井

戎明宇長者像

幅巾正坐笑貌怡然爲鄕長者享古稀年以僧爲朋將米作飯一念西方更無餘想南無佛陀我昔供養

丁華宇道人像

蒼松之下獨自坐坐緘口不言思量甚麼面目淸淸手指尖尖有柄竹扇不扇且拈盆樹滿前非有意案頭經卷是何函問誰弟子必也無諳數珠爲證定拜瞿曇

陳衡山居士像﹝二首﹞

眉平若衡髻聳如山胸無一事神色閒閒我來梅溪問法稽首涼巾道服獨行無偶本來面目超語言閒坐石頭叉卻手

空明一片眼前開塊石相依絕點埃生就風神超物外得閒溪上看梅來

徐玉宇道人像

桂子香桐葉碧忙裏偸閒坐石邊好茶几碗風生腋不須展箑衣巾涼行樂及時也難得漚花看破世間情生死臨頭只一默兒孫各自奔前程百歲光陰如過客

浩然居士像﹝士乙酉殉難﹞

生平抱義行天地臨難從容气愈剛生面本來曾未死一刀家國盡生光

殷元長事佛圖

五濁八苦人生靡逃以病念佛其念堅牢願堅念淨樂土非遙現前末後諸苦頓超彌陀如來寶手親招蓮花坐臥樂焉陶陶八功徳水日飲一瓢三界火宅從他自燒

徐定宇歸來圖

溫雅之度寬博之服峨冠幅巾內美鬱鬱實儒而獨立不倚似仙而放志遐矚百年一夢萬事蕉鹿宦海歸來盤桓松菊天竺先生夙有期覺路金繩晚歸宿

伍虞顚道人像﹝楊忠烈公初令於虞時樂公爲方外遊而丞尹公浙之靑溪人亦善公﹞

書中之賢酒中之仙末後乃參病中之禪昔人已去此像儼然此像非假昔人斯傳朱顏微酡神情甚全幅巾道具松下石邊著書自娛逍遙晚年誰爲交知靑溪之尹漢東之漣問其姓氏答曰虞顚一溪風月五嶽雲煙虞顚道人其果顚於虞獨爲虞之顚也耶

朱待予像

幻中之幻身外之身有待則爾非予誰親耳目口鼻處動而靜大人先生就假談眞寒塘曲曲春水粼粼藏山忽憶南華語只恐風霜老卻人

吳節侯文學像

道與之貌天與之形其顙然眉宇淸明余嘗晤對挹其雅度而得其生平其大者因心事父檢書燒燭中夜彷徨以文會友咀精嚼華發爲琳瑯家庭之間肅肅恂恂上下和龐若然者非徳行文學躬行心得入聖門之四科者耶若然者非尊其天爵棄其人爵遊於無何有之鄕者耶俯仰六合气無不之眷彼美人或如西方有懷其親則歸中堂若然者乃如之人兮伊誰云亡

曹母周孺人像

伉儷相分在妙年冰心垂老對華筵兒孫若欲鐫貞徳我偈應同石上傳

汪子瑜居士像

生平老實頭不愛閒打哄𨿽然做俗漢卻有佛法種冷地要參禪開眼而做夢水滴石應穿眉毛幾時動山僧道若不騎牛覓牛直下與汝打破漆桶

江君山水圖

百虯盤屈深山樹萬馬奔嘶大壑泉中有人兮眉目好倚松聽水欲忘年

項孔彰居士像﹝一號易庵﹞

易庵變相多奇特臥庵癡筆欲爲題安步當車交卻手不知心想甚東西

佛說世間如影響卽此便是眞易庵看得水光山色飽歸來面上帶微酣

王南伯文學再生像

閒庭學禮朝趨大壑藏舟夜走轉過身來自看面目得如舊否

丁吁卿文學像

十二年前一相見今日重逢不隔綫正襟危坐气凜然只是從前舊顏面覿體證無生道近何求遠門前流水日洋洋徳茂宗枝自蕃衍

丁方荀行樂像

果蓏在案樽酒按膝明月忽來照我衣裓白鳥鶴鶴各適所適夜如何其梧桐露滴

題王子佑松下憩圖

千嶂縣泉萬馬聲長松夭矯老龍形蔭松坐石心眼曠瀹茗觀書神气淸昔人傲睨非捏怪石髙千丈亦喜拜吾家本在洞庭西結侶煙霞期世外

王順塘善友像

古松蒼蒼白鳥鶴鶴春風來吹開我桃萼偸半日間啜一杯樂𨿽居城南嘗行北郭菩提種子種多生恆結僧緣不爲薄

項素仙像

此翁家東海邊用一指活萬千松下坐形神全以是人稱素仙

雜題畫贊

題畫

簡兮簡兮彼何人斯抗志山林曳裾無羈有松落落有桐猗猗扣軫者琴下子者棋智運乎指心正乎思琴音棋響入耳神怡無懷葛天皞皞熙熙見逸乎爭得安於危髙山流水待夫子期優哉遊哉彼何人斯樂天知命彼何人斯

牡丹圖

華簇簇錦簇簇洛陽之春移來滿幅山鳥自何來羽毛同鸑鷟不擇他林棲文明喜玆育髙堂張掛卮酒傾神仙未必居蓬瀛

畫菜﹝七首﹞

菜花黃蜂蝶忙兩朵洛陽花也來開在傍只好看不好喫分付看花郎采花無用急菜黃結子好打油洛陽城破花無色

以味則異以菜則同甘辛誰辧老圃老農勿輕毫末而大太空君看須彌盧只在一子中

菜根邊菔三个幾時種牛吞吐總然太湖好也落尋常數祖師道惟有鎭州出得最大

種菜好在菜肥畫菜好在菜淡肥則入口淡則入眼君子樂之庖廚可逮

上菜何長下菜能短介然以立不陵不援明乎庶物其學過半

方乎小庭有芥幾莖不與不取思聖之任視非惡色得聖之淸菜相近聖相鄰蔬食飲水富貴浮雲

山上輥芥山下投鍼人身難遇佛語可尋積業若海苦溺方深以驚以惕愼其刀砧蔬食菜羹寡欲淸心

畫葡萄﹝十一首﹞

秋初夏末方才有多少行人棚下走擡頭貪喫樹頭鮮不覺流涎滿張口山翁憫之爲出手戲拈竹杖一揮空坐見靑天落星斗

二

佛諭眼根猶葡萄朵今對葡萄七月流火我旣見物物亦見我物我皆眞誰曰不可

三

色何紫能染指體何圓不忘天一顆之中滋味全百千萬顆無中邊

四

火雲燒成半紫半黑涼風吹掛半熟半生和盤托出滿架縱橫大家有手不須爭

五

不見葡萄種但見葡萄結春風解扶持藤本吹不折簇簇遙看紫彈懸輕輕一捏瓊漿泄無怪村童入眼嘩從知小鳥牽藤悅秋暑冒徵途何人是無舌

六

老藤似蛇蟠臘雪凍不死春風復蔓延夏葉猗猗然開花結實紫黑兼維筐及筥信手拈多喫之時口皮破是知取物宜乎廉

七

如眼之狀得眼之光摘來个个俱鮮芳但能潤口不能飽腸藤花開時𨿽有香無使多種勝稻梁

八

果𨿽微味能甘藤𨿽老屈能伸葉𨿽薄兮能蔭人勿嫌顏色聖所惡等閒入口解生津

九

一个兩个百千个个个漸看藤上大大到甜時放不過半靑半紫街頭貨

十

小於彈大於珠紫光燁燁唇吻沾濡甘味從來世所須只是不經咬嚼難兄難弟櫻朱

十一

秋煙霏微秋果碩秋林艷然色奪赤吾從眾兮口體適於焉逍遙采而食嘉興大藏經牧雲和尙懶齋別集

牧雲和尙懶齋別集卷之八

東吳毛晉子晉編閱

鄂州記室智時較訂

偈

戊寅初住銅井山勝露居士伯明吳先生以四偈貽岫於有林下風味援筆次韻

閒山隔乎鬧市頹房帶以疏楞翻憶古人樹下安然坐臥經行

行非行絕定相住無住豈思惟但能心淨土淨一任雲居水居

雪山家風冷淡黃檗佛法無多缽盂大家有个試看擎展如何

一燈遙績靈峯扣擊本無所有時拈楖栗橫肩衫破莫嫌露肘

山中吟

爲僧宜居山山靜人事少倚杖立松門終朝聽啼鳥

二

徘徊古澗曲跣足弄潺湲石冷苔花滑松蘿時復攀

三

樵斧入深谷忽聞聲丁丁因之思好友把臂談無生

四

靑山終古靑片雲何來白縱觀大化外峯頂嘗獨立

五

飯後經行慣步入深松裏忽思煮春泉拈杖打松子

六

人心肯放下立地便成佛優遊藤蘿下那个求解脫

七

幽香滿山路空谷俱梅花肩輿風塵客亦自愛煙霞

八

山梅未落盡間有桃花開物情各知候代謝休相猜

九

靑山不盡處又有那山髙法源苟未徹覺物徒爲勞

十

在山采薪易下山持缽艱大梅松爲食淸風今復還

正月十日大雪

春來飛雪一何奇深夜凝寒客未知點破山河成一色望窮天地忽如遺巢禽偶出空音落松火頻燒過衲遲敗屋數間峯頂上家風無愧老楊岐

歲暮至上元夜紀述﹝十首﹞

初住窮山屋數椽日持一缽走松煙現成受用眞難得千畝梅花在目前

二

冬山怯冷早關門洗缽攤書日易昏幸有團圞二三子火鑪頭話不空論

三

年窮歲盡客途艱贏得住山心較閒趺坐一燈深夜靜遙聞村犬吠人還

四

古人分歲宰耕牛話落叢林播不休我送窮冬秪隨分也令一眾飽齁齁

五

新年佛法只如嘗紅日三竿枕木牀古廟峯頭最靈感雞鳴早有客燒香

六

多年想就住山緣半載剛逢不雨天喜是交春來雨雪方池積得有新泉

七

去秋天旱地生虫園菜無根可禦冬因課道流須著力快鋤雪土種靑菘

八

疏疏春雨送餘寒殘雪依稀點別巒佳客不來啼鳥靜開簾自把遠山看

九

山河一片化爲云折竹無端夢裏聞未看梅花先看雪松柴斫得帶煙焚

十

雪霽千山潤气騰檐頭雨滴又相承元宵煙火杳何見點起法門無盡燈

庚辰冬開法古南入春偶成﹝八首﹞

新正人意爽匝地皆和風踏靑者爲誰相攜陌上翁

二

春來荒院裏亦有梅花妍枯坐偶不覺淸香來鼻尖

三

山川寒气盡籬落梅花開遊蜂亦有鼻悄地隔墻來

四

村院入新年遊人日來看可憐衣內珠拋撒無能管

五

殘雪點茅屋和風拂柳堤西來祖師意覿面爲人提

六

孟春气猶寒鑪炭少不得偶撥一星火燒著柴頭赤

七

春風亦自寒蒙衲坐終朝萬物資暖气籬間長新條

八

方池久枯竭雪消春水來昭回見云漢天宇地中開

谷日唐祈遠居士以登天目八詩手書緘寄步韻卻答

幅巾居士任斯文毛穎宵眠夢吐芬已自胸中具丘壑卻登絕頂飽看云

二

巖松奇崛甚年栽云网重重午未開不得僧房間打坐肩輿豈易下山來

三

衣添亭畔禦天風石鋸峯頭見鬼工姑射仙人遺世立古今憑眺自無窮

四

嵐霧晨飛點滴聲下方疑雨上方晴平懷無事嗤山衲垂涕方煨折腳鐺

五

巋然劫火自能存石骨蒼靑沒燒痕坐飲天池豁天眼壺中信有別乾坤

六

千聖從來喚不回橫擔楖栗白雲堆鐵蛇入海須彌倒咄咄西峯早晚來

七

行腳心頭已悄然不禁放曠好林泉松風水月終何物結我多生聚首緣

八

在欲行禪古不妨無人空裏架髙堂如何獅子峯頭臥覺得風塵夢不涼

示楚萍

天地一逆旅浮蹤信如萍吳楚曷爲定子當觀其生

又

一燈虛室懸雙樹空庭綠緬懷古之人恆於樹下宿

示慈舟﹝二首﹞

往來無住相援溺何其多佛祖無緣慈不忘生死河

又

生死海未渡誰爲濟人舟要行船子慈一橈打人頭

溪院言懷﹝七首﹞

孤峯不住足曳杖來荒村村荒煙水闊信手一拋綸

二

先佛之遺式隨緣卽道場相聚喫莖齏佛法謾商量

三

三莖四莖斜多福一叢竹空庭亦有栽蕭蕭戛寒玉

四

上客禪牀見下客山門接同塵憶趙州相逢憑拜揖

五

曉晴縱野望煙村綠柔桑桃花滿前溪誰歇靈云狂

六

勺水大海味寸艸黃金身入荒田不揀拈來示其人

七

本來無一物心佛兩俱非突出人難辧從呼上上機

獨坐

秋日當軒坐庭前竹色濃客來無只待禮拜且從容

癸未八月朔日禮洞聞和尙塔有感﹝六首﹞

微風細雨半秋天合掌山南禮石筵短塔摩挲封碧蘚長松攀仰落蒼煙躊躇古磴神如往顧盻晴峯步不前拈罷瓣香思告語百城蹤迹已茫然

歷代簪纓亦自尊胡爲塵网廿年昏雄音善啟諸迷戶小子何知大法門深夜月明曾授偈西風葉落定歸根白雲滿握淸晨供愧向人前說報恩

﹝余初投維摩老人一夕喚入方丈示云出家如桑間虫食靑則靑食黃則黃在自知所向耳余從是銳志參禪﹞。

珠墮泥中實所悲煢煢弱喪竟安之座中默識還他父門外求傭未可見金翅攫龍窺命盡頻伽在殼出音奇等閒拔置稠人上咄咄婆心爲我癡

﹝余初剃落執役爨下老人見之語眾曰此子如珠在泥中又余侍老人嘗效作偈語老人見之曰多年鳥子殼中先老頷之良久﹞。

住山不記歲華深一味平懷坦腹襟怕殺鼓鐘登寶座直從談笑度金鍼五羊曾踏曹溪脈雙目髙垂濟北陰潭影山光今坐斷分明末後句難尋

﹝老人行腳單丁過南粵初住山於天目中云庵﹞。

投老髙林頂發皤西巖獅子古頭陀一峯兀傲榮名遠千偈瀾翻手眼多擇乳鵝王應旦遇點頭頑石敢誰何長吟猶記摩庭柏雪夜寒聲出薜蘿

﹝老人居天目時追迹髙峯自號西巖獅子化後牧齋錢宗伯狀師云所至住山誅苑皆其徒雪庵拮據庀治師惟飲泉石而蔭松柏不汲汲於榮名利養又塔銘云登堂說法千偈瀾翻﹞。

說禪浩浩競諸方密用潛行笑世忙獨步有時偕竹杖見人曾不下繩牀至今面目堪相憶疇昔巾瓶所未忘海岸歸來重問訊淸風匝匝在龍岡

﹝老人嘗自書方丈壁云便宜爲得三分瀨折木空隨一世▆時武康駱沆瀣先生訪師見之大稱賞﹞。

蒲庵二首贈愼獨師﹝有序﹞

唐睦州陳尊宿旣明祖意母老乃奉之古寺閒房織履爲贍一時緇輩傳稱爲陳蒲鞋愼師有母年亦髙名庵曰蒲志古也。

自古生民念厥初異哉睦老獨編蒲髙風百世堪懷想荒境荒庵徳不孤

母子相依二六時天倫攸敍在吾緇直拈法喜充甘旨慚愧當年考叔兒

武塘周西玄居士有喪明之戚寄慰

天道無親與善人每於顏冉不相成團圞良以因緣幻父子聊云骨肉情捨愛維摩弘不二耽禪龐老話無生曾知个事安行久不若西河爲喪明

新正四日答李曉令醉後句﹝附原偈﹞

醉裏茫然無見聞如何此際更紛紛幾時識得我是我畱伴靑天一片雲。

聲色叢中立見聞新年好事日紛紛醉鄕爬起尋眞我半入江風半入云

春日走筆﹝六首﹞

早春天气好思想出門遊無人知我意自去覓孤舟

二

春艸出門綠春風吹袂寒一般好時節途路莫相謾

三

梅花落片片春過幾多時丈室空空坐人來求我詩

四

詩成秪五字費卻許多心分付幽人看無文意自深

五

紅日半窗影白雲千壑心共來天際轉著眼幾知音

六

檐頭滴滴響春雪未曾消有興書山偈梅花一瓣飄

天童山久雨有持扇乞偈者

連日空山不住雨層溪深夜長新泉茅堂坐索驚人句忽聽奔雷不得眠

偕髙原石幢同人三公夜出石筍峯

霏微山雨暗山扉石筍峯頭路欲迷把火夜行誰共我笑看腳板不沾泥

宿天竺三生石

飛來十萬程向此介然立生前事如何我睡忘所答

李明遠居士乞悼兒詩﹝四首﹞

嘉爾孩提子衝然夙慧成胡爲天見奪幾致父傷明至性元無死常情且弔生四齡通浩劫誰爲錫殤名

二

死生關透去父子念無忘繞膝行三步歌詩記幾行生天休合掌見佛且燒香長壽從何得仁慈第一方

三

世界非眞實彭殤盡可哀苦從違覺得身屬愛纏來佛日恆依仰迷雲定掃開法華談火宅爲度汝嬰孩

四

百歲不知佛一齡能了之﹝古偈有生一▆卽解諸佛▆▆﹞▆▆推利智未敢薄嬰兒气盡豈終沒靈歸應在玆西河休墮淚自有過庭時

重晤雲峨先生

當年共有出塵心別後參商直至今我病忽衰君老大歸根一句好參尋

題秋亭

天地分明一旅亭何須紅紫斗窗欞淡然宴坐秋光裏木落西風眼自聽

丁承淸齋夜談﹝二首﹞

南湖霜月夜來明桑陌何妨把臂行歸到幽齋重秉燭雞鳴待看一陽生

二

君家孝友原天性會晤曾無有墮容明發別來何所贈白雲遙指在前峯

示玄谷﹝二首﹞

呼之隨我至放之還自然蒙莊品天籟未必將此傳

二

杳然入更深淸響空何度歷歷山中音欲尋且無路

新正十八日壽虎丘本如老師

可中庭畔老梅開雪頂龐眉步石臺記得元宵十五夜山前花鼓打如雷

病起﹝三首﹞

歲晚天多雨春初喜得晴雙眸只如舊水洗覺分明

二

春風忽過半林卉尙無開兀兀當軒坐其誰問法來

三

風寒時閉戶庭霽一扶筇有友來相訪皆言瘦道容

乙酉春大雪破石一念二禪人聚彌勒佛像於中庭衲子競觀悚然增敬以幻修幻無是過也戲拈四偈

春寒料峭凍梅花相向紅鑪且喫茶聞道雪中彌勒降卻疑時節是龍華

二

衝寒掃雪手忙忙古佛分明應念彰莫道捏成同幻化聚沙童子證金剛

三

謾疑彌勒是天生也要當人肯做成拈起雪花全體現衲僧遊戲出常情

四

石破好將彌勒補雪多堆得法身髙都來一念無今古不怕扶桑日出消

鰲魚燈﹝三首﹞

春夜無燈覺寂寥不勞鍼綫引鯨鰲龍門險峻能衝過火焰憑伊噴雪濤

二

眼似銅鈴口大開騰身空界鼓云雷昏衢引導人無數滄海茫茫未肯回

三

通身鱗甲一般明頭角年深已養成口似血盆牙似劍放伊天外試橫行

走馬燈﹝三首﹞

烽火相爭值上元銜枚疾走一無喧但持劍戟軍方進莫辯疆圉日已昏決勝眞於帷幄裏鳴金直待曉星繁驍騰恐是昆陽戰鷹虎從空牙爪翻

二

陣云忽起夜難收平地干戈戰不休各戴兜鍪行塞外全無生死掛心頭三軍何日方旋凱千里其誰密運籌關捩洞然閒覷破燈前一笑也風流

三

走馬虛空了不停輪刀上陣太忙生步趨不覺飛塵起隊伍皆忻用火徵斗狠共拼無性命情癡決欲見輸贏老僧白棒中間打眉目看伊那个明

火爆

頂門迸開眼毒气放光明爆地一聲響分身徧界行

竹扇

犀牛扇子古時名這个分明竹制成莫道鹽官能善用等閒拈起便風生

乙酉孟夏天童南山禮先師塔有感﹝四首﹞

膜拜蒼山雨忽開思量往事不勝哀命根斷盡深遭毒鑪韝無端幾換胎矮柏森森當墓拱肩輿特特渡江來反場築室情何限搔首薰風愧不材

九上三登太白巓忙忙空費艸鞋錢了無佛法巾瓶得堪笑追隨二十年逆性未甘稱的授婆心難免喫粗拳父南子北冤難訴贏得虛名四海傳

白棒逢人便打頭中興臨濟有來繇雷霆霜雪無非教五位三玄盡結仇面目那能描紙墨典刑自可配春秋升堂入室誰眞子滿目靑山笑不休

自揣生平最鈍根擔簦亦得及師門狂狷所賴裁成力艸木能辭化育恩縱遇三周三轉語難忘一棒一條痕兒孫腳下繩繩也認取全身在處尊

梧山十七詠

髙梧峯﹝志名鳳山其上有梧桐生焉世傳日升則梧影東注地名桐照日落則梧影西注地名桐照四市至今兩村人煙稠密地名仍舊﹞

丹鳳何年到碧巒髙梧千尺老根蟠日輪爲寫東西照直得分身兩處看

龜山﹝爲梧山左小支首尾儼然望嶺而上﹞

當年洛水把書呈泥土今看亦最靈七十二鉆無下手髙髙山頂任渠行

道場山﹝在龜山前爲寺左護﹞

艸木淸秋盡發光分明海印目前彰道場信足原非遠乘興時時上短岡

碶頭山﹝與道場山相連北轉向寺其外則海矣﹞

洪濤澎湃潑天狂永作金堤鎭寺傍亦有人家三四五山頭日日放牛羊

鷂子磯﹝卽四明圖記所雲棲鳳碶也有石俯瞰江流方平如削可憑淸玩俗名鷂巖﹞

鷂子磯邊鷂子飛秋空萬里迥無依閒來散步沙洲晚頻見村翁負擔歸

棲鳳村﹝爲梧山左大支元末吳之賢士沈芊仕於楚避亂因移家海上卜此村居焉子孫今大暮衍按古碑寺之地名棲鳳亦名赤砂村蓋本此﹞

炊煙百道颺朝昏開戶家家見海云嘉遁昔賢來卜此悠哉理亂竟無聞

天門山﹝亦梧山左支落脈蜿蜒將逾數里回抱鳳村而西與寧海之山相峙漁帆商舶必從此門而入實亦本山之遠讀出外卽大海雲濤接天渺焉無際矣﹞

茫茫滄海望無涯冷地天山出盡遮剩得一門容出入夕陽隱隱過帆斜

石門﹝在梧峯後有石壁立流泉中瀉當水漲時無譏名山瀑布其下有石橫亙數丈噴沫撮鬣儼若神魚志載石龍湫疑卽此處也﹞

磊石如門匪疊成到來殊愜野人情懸崖白日飛寒瀑信有神龍此處行

護帶山﹝從梧峯而下向右第一支也山澗盤旋若帶俗呼爲杜搭訛也﹞

松煙竹霧午難幹絕壑深深眼界寬滄海在前云在足幽蹤卒歲可盤桓

桃花坑﹝梧峯衍脈至於護帶其間坑坎幽深曲折而多桃樹花落澗紅無異桃源仙窟旁有精舍今亦頹圮﹞

千樹桃花滿澗紅深山春色許誰逢無端一瓣隨流去盡道茅庵有路通

鶴山﹝爲梧峯右支與龜山相對桃花坑在其上問津者從是緣溪而入﹞

巢居亦自解知風毛羽而今盡短松一棒打伊呼老鸛也教直下頂門紅

北澗﹝梧峯之右支山數重髙者如屏列自北而西深奧幽邃澗原發於此不一而下尋者莫測出至寺傍合流向西朝宗於海﹞

潺潺流出白雲堆寺後淸聲特送來到海也知無別味一憑飲者口門開

赤砂廟﹝此山甚卑其脈與梧峯俱從北來向西而止與鶴山隔一澗道爲寺外護恰與碶頭山相對廟在山址村民歲時祀之名赤砂者古碑云住持所居之室東西庵砂土間金星小砂與土相雜則廟固寺之所攝歟﹞

老樹濃陰秋未凋低山古廟有人朝怪來地脈連蕭寺赤土金星也自饒

一木亭﹝去寺里許相接海塘村民入市多於是憩息相傳初構時棟梁椽柱秪用一樹而就以此知寺在古昔生材亦大矣﹞

一株大樹架空亭郢匠裁來不日成徧作陰涼途路上炎風赫日有人行

蟠龍山﹝爲寺坐山從梧峯中脈迆邐而下凡四五折若斷過峽復起狀其屈曲來至殿後又微分小支左行而西其右忽平伏凡若干步更起小峯與外道場山相對今法堂坐其下佛殿在其前而脈勢過西益悠綬又若干步乃南折焉與左行小支相接名蟠龍克肖也﹞

海岸蟠潛已露身非同尺蠖欲求伸法雷玆若春雷震頭角看伊亦斬新

又﹝聞之鄰宿言昔寺僧於法堂左鑿山造石土去石露是後深夜山常鳴不止﹞

噓气成云下鳳岑屈將首尾護祗林曉來忽起千山霧聞道潛龍夜半吟

古寺﹝今寺乃元至正間重建坐北小峯向道場山缺耆老云在初古寺西向海田胸襟極開闊因志之﹞

寒露芙蓉開菊先西風桂子落墻邊偶逢人說前朝寺開卻山門見海田

大峒山﹝與髙梧對峙嵐翠可掬爲梧峯之正案𨿽隔海潮落可褰裳徑往﹞

者山望見那山髙賓主分明不隔毫秋雨連朝當牖坐一條白練下滔滔

天童木和尙送被東謝﹝二首﹞

出汗叢林借被無古人眞个好規模霜風劈面今愁冷自笑儂家不丈夫

二

棲眞借被於天童大義全彰徹骨窮一種便宜親討著三冬贏得暖烘烘

和南源大師山居﹝二首﹞

廚無餘粟甕無齏乞食山鄰恐見疏衲子過門爭一飽卻嫌鹽醬太空虛

二

心花明發卽傳燈稱性優遊遠世情折腳鐺兒攜海上靑山同作野盤僧

早春寄訊錢塞庵相國﹝二首﹞

新年佛法問如何溪上梅花開已多向上一機言外契風前遙憶老維摩

二

柳眼新新陌上看海山桃實貯金盤本來身喜先天地一吸西江口自寬

寄謝虞潛陽給諫

髙林萬竹點徵霜佛法乘時一舉揚得晤毗耶老居士幅巾杖履映溪光

酬空林大師見寄

兒時曾讀古人詩花木禪房嘆絕奇竟喜尋師從是吉未占投老此相宜空潭再照非前影古柏重摩只舊姿布衲牛子云外集恰同歸鳥共依枝

七夕鄭子康初來參偈贈

相逢語語出肝腸竹院幽涼坐一方誌銳逕期探法髓機鮮祗可接禪牀玄珠在水曾無象花雨彌空或有香七夕果然同遇巧分明腦後佩圓光

贈陸子念

羨爾水邊居士宅悠然物外道人家不嫌耕稼妨時禮能令禽魚聽法華志在靑雲空萬卷身修白業洞三車樂天知命冰霜際飯罷伊蒲自點茶

病中謝客

四體居嘗癢卽抓誰知癢處有難消防微失術遂成毒經事知幾豈見遭因借大千爲一榻時拈木枕作新交空齊問疾多明眼莫謂藏身太寂寥

雪彌勒﹝二首﹞

閻浮昨夜打三更慈氏無端忽下生宮殿隨身同一色天龍禮足寂無聲珠林瓦礫祥光現大地山河古鏡明三會龍華收拾罷云堂添得冷惺惺

二

橫挨布袋當家珍玉殿瓊樓轉法輪鼻孔遭誰生扭捏眉毛已自證純眞嚴寒徹骨肩猶袒旭日當軒笑轉新敢請慈尊常住世時時垂手示諸人

答李曉令﹝來偈有直待石獅吼方來對師說之句﹞

居士忽作石獅吼底事不妨盡底說何待將來重措詞徧界明明廣長舌

贈形家李同春

山嶽鐘靈古到今白雲爲蓋水爲琴收來佛法無多子放去峯巒幾萬尋發祕堂堂須正眼抽奇的的在神鍼多君此道生平踐華發肩輿日笑吟

寄題錢聖月丆

輕輕下筆點三點非縱非橫梵字成莫以聰明嫌有象須從一丿悟無生靑山啼鳥聲偏好靜夜孤蟾眼倍明聖遠乎哉其在是瞿曇千古見深情

禾中重建眞如寶塔

鴛鴦湖畔水溶溶寶塔分明在目中云落檐楹彰異色風敲鈴鐸醒羣蒙滄桑變幻尋常事瓦礫神奇起倒同曾記法華童子戲聚沙成佛不虛功

峽石山慧力寺修鐘樓

有鐘必有樓無樓鐘無居扣之𨿽一音千睡醒斯須耳根旣圓證不隨聲塵趨奇哉古觀音處處得逢渠

子康鄭子淸修梵行攝入法系命之曰恬作二偈貽之

桑麻隱隱小橋偏淸梵孤村日夕傳謝卻紛嘩何所悅佛心天爵已深研

二

衡門之下可棲遲流水經年漾綠漪種得芙蕖香滿室悠哉未許比鄰知

贈範夢覺

森羅萬象彊名模夢裏崢嶸醒後無只此身心同古佛收來天地入洪鑪鼠肝虫臂何從勘寶樹仙禽待價沽行到水窮雲起處廬山面目似冰壺

示陳宣其文學

魚躍鳶飛天地間溪聲山色更何宣个中一字原無有空劫家風在眼前

示陸咫顏文學

尋常運筆寫文章母未生前面已彰何必論尋兼論尺從來徧界不曾藏

示王臨玉文學

生死臨頭也大難直須身命一回拼果然是玉何妨得縱歷秦庭保汝完

題昆山戈玄淨先生略傳後

世鮮信佛法謂無靈驗處驗處豈果無力行人罕遇我觀戈先生學佛忘寒暑所以臨終時撒手灑然異如酪出乳中初非人所與自性與法界淸淨口中注此乃現前事推之可風世生也從何來死也終何去分付天下人透脫此圈繢

示丁方流﹝法名行嘉﹞

讀書正心術學佛徹心印世間出世間法門了無剩

示吳彥正

書中有聖賢書外無衣冠少年惜白日莫取斯須安

贈丁和卿文學

獨坐村庵擁毳袍春光依約上梅梢眞人誰謂邈河漢默飲髙風已獲交

贈丁長卿文學

二月春風花柳妍恰聞居士耳根圓延齡不必長生術面目分明太古先

偶成

桃李芳菲菜麥稠春光絕好在溪頭廬陵米價時拈起衲子茫茫到處遊

達本上座乞題墨蘭

老僧乞題竹展開卻是蘭蘭竹欲誰辧驗取自鼻端

題徑山雪老人畫扇

此畫仔細看徑山老人底今在居士手雲林好生持

壽朱近修母慈淵查孺人

閨閣藏身有令名家門鐘孝在鄕評也知事佛已多劫偶見行慈當此生道路饑寒躬自濟兒曹艱苦念俱並晚年更究西來意碧沼蓮華出水馨

書嚴髻珠米單文後﹝二首﹞

衲僧腳下無寸土粒米問從何處來幸是隨門總檀施饑愈飽處覺花開

二

同人之道沒親疏迦葉空生會也無發意圓成眾功徳等慈一著是良圖

和海鹽劉霜崖邑侯持缽偈﹝附原偈﹞

帶水拖泥說化緣霜崖居士兩空拳饒伊餓得幹成鱉猶向山門索飯錢。

佛祖家風展化緣難爲居士助空拳山僧粒米未嘗咬不識其誰還飯錢

酬髻珠居士﹝二首附原偈﹞

居士宿山中因談行起解絕後歸寄予二偈云解絕卽行起轉我不轉你子歸而求之天眼被底裏趙州茶點中邊味擎向邛州沒縫磁不是故人情分重宵分頻擲夜光珠。

解絕卽行起覿面分我你撒手便歸家瞳人在眼裏

二

趙州茶是山中味聊獻邛州白淨磁報玉投桃何可諭直看雙手撒明珠

贈丁韓云文學﹝二首﹞

洙泗髙風在明新學脈眞吾無隱乎爾入水見長人

二

文章載道器山偈談何事君子觀吾機落紙元無句

曲肱而枕之示吳子進

自體自受用任運靜而安樂天尼聖旨春在杏花壇

雪窗獨坐迥禪展紙索書

上天忽同雲雨雪正交並袖手坐空樓捉筆亦怕冷茶後發淸興書偈恐失韻大風檐前作來自西北境待看夜雪積成堆大地山河光迥迥

示夏禹公

梅子黃時杏子肥枇杷甜味世間稀又看桃子紅來也信手拈來便療饑

示張兩如

空山時雨落綿綿鐵鼓遙來破澗煙一句伽陀寫將去要君腳下自流傳

竹窗偶成

直截西來意奇哉觸處通倦來兩眼合睡起一茶濃燕語茅檐下鶯啼柳圃中分明無隔綫窗竹引淸風

題李曉令艸亭

小亭軒窗空客來皆喜步大勝維摩室化現千獅座

題風竹圖

蕭蕭兩竿竹葉葉從空下天風何時歇使伊挺身罷

題王宣遠南詢畫冊

腳跟掀起半空中打著鄕談各不同掇轉船頭歸去也至今流水盡朝東

二

居士畫時無錯筆山僧題處有淆訛毛錐一點虛空落好手丹靑沒柰何

寶晉齋閱仇十洲臨李龍眠畫佛嘗隨眾捲

法界幻爲體聖凡總遊戲奇哉換人眼在此一張紙祇園諸應眞一朝與相對面目未必眞圍繞殊有意識破指頭禪去佛不遠矣

梅裏鎭重修東塔

千年寶塔一回新多少香花結勝因淸曉登來看六合出頭天外想奇人

禮夾山林臯和尙塔﹝夾山和尙與予剃落皆依興福洞聞老人後嗣法又同龍池一脈﹞

曾經大嚼過屠門愧我初終辱弟昆花木禪房蕭寺古竹林淸磬甕城尊全身示入山中定好手還扶向上根觸目生機誰薦去江心白浪向空翻

悼黃介老﹝有序八首﹞

介子𨿽儒深入禪觀鼎革之際抱義下獄末由致問己丑春莫傳聞坐脫江寧得大自在永訣時乎書一扇囑門人鄧生者相寄至七月中浣始得見之於是就破山丈室中莫一茗詠嘆其詩如見其人不覺悲惋中來因次其韻爲偈八章所寄詩云劍樹刀山掉臂過長伸兩腳自爲摩三千善逝原非佛百萬波旬豈是魔潦倒不妨天亦醉掀翻一任水生波夜來夢作修羅手其柰雙丸忽跳何。

閻浮樹下暫經過授記靈山頂再摩慈忍牖民惟有佛嗔癡退舍已平魔勞生且共眠長夜世事從來等逝波畱取菩提眞種子人間天上敢誰何

二

太白峯髙幾度過塔尖雲霧日爲摩眞宗有授能超佛堅甲無須乃入魔紫燕識巢歸社日白鷗顧影泛春波寄來一詠驚長嘆柰此題邊姓氏何

三

芳艸春江不得過遙思獨把管城摩靑雲幸作文章佛白髮能空生死魔身世信然皆石火乾坤無處問風波炎炎六月山如炙一扇淸涼意在何

四

憶昔江城冒曉過人肩鬧市正相摩師門握手投膠漆法句當鋒折外魔百劫肝腸藏碧血三年流寓隔滄波好音末後終相及生死同條誼若何

五

乾明古寺客秋過殿角風鈴日夕摩丈室花紛方論道法堂艸長不爲魔潮平山閣僧眠石雨過江帆鳥掠波白露蒹葭時又至伊人宛在欲從何

六

五濁人生未可過一筇瀟灑手常摩戰爭蠻觸誰爲長心醉榮名亦是魔寂莫靑山堪閱世深沈古澗自無波分茅定鼎昭前代墳典相傳又若何

七

有土於西莫是過金繩覺路入三摩口憑樹鳥同歌佛身長蓮華不見魔寶閣天空香自雨玉池水滿靜無波利根直證無生忍壁立常光孰柰何

八

鐵樹花開少客過瞿曇拈起手親摩聖凡齊掃非名佛賓主同時要揀魔惶恐灘頭戈倒地滹沱河畔棒興波中原一寶君賚得爭柰無人著價何

書徐虞求先生讀語錄二偈冊﹝二首﹞

相逢滚滚利談鋒林下何人入我宗時節到來能撒手空山六月打霜鐘

卸下儒冠付老天干戈叢裏且逃禪世心灰盡靈根長應起東林學種蓮

莖齏偈﹝有引﹞

辛卯歲暮錢子聖月寄書云近榜所居曰莖齏欲得數言光寵余乃思祖家垂示有大家相聚喫莖齏喚作一莖齏入地獄如箭射錢子取義或於此耶余因下一注腳錢子愛禪者也其不輕視莖齏作遊戲乎。

指頭十个最難齊錢子參禪又割雞未至竟酣千日酒如何敢喚一莖齏祖師不是言枯淡君子從來嗜藿藜道路兩條行得到春山好聽杜鵑啼

宣城詹曰至其生世之月日卽其母氏去世之月日也寄箋須語以偈報之

因生念死孝思長生死同時母在堂請以摩耶師母氏現身塵世作舟航

鶴林詠古﹝十三首﹞

宋武帝

樵采靑山枕擔眠鶴翎捧日下遙天鑿來一井何甘洌千載緇流飲此泉

﹝羣鶴庇日帝微時事寺中有井名寄奴泉相傳帝所浚甚甘洌大旱不竭﹞。

唐玄素禪師

僧來何處把門敲祖意分明直下拋堪惜此僧門外立不知身入鳳凰巢

﹝師爲牛頭之裔住鶴林僧來敲門師云莫道僧佛來亦不著﹞。

李涉

人生擾擾在塵寰方寸常年未得閒獨愛李公眞實語瑯玕千个靜空山

﹝寺在昔多談竹亦名竹林李詩因過竹院逢僧話又得浮生半日間蓋本此﹞。

宋壽涯禪師

洪蒙未判絕町畦道器分來物本齊不識老僧山裏坐更將何旨授濂溪

﹝寺志周夫子學淵源於壽涯﹞。

周濂溪先生

聖學研幾百代宗髙山仰止禮宜崇淸池六月荷香滿時有風吹入梵宮

﹝祠在寺右按祠記先生依舅氏鄭龍園居瀾讀書寺側﹞。

銀靑元章米公

風流文字出塵姿交契云堂說法師願作伽藍護名勝山中松石至今奇

﹝鶴林志藏公聽法於石門聽禪師詐護寺卒後如其言﹞。

蘇子瞻文忠公

竹院曾遊一品題端明學士醉如泥長廊古碣知多少讀到公詩價不低

﹝公愛寺竹有詠又有醉後是刁景純詩﹞。

宋髙宗

南渡匆匆馬不遲中原爲問此何時卻拈古偈親揮灑七佛全身現七碑

﹝志稱帝南渡時駐蹕於此書七佛偈勒石今存﹞。

陸秀夫忠節公

滄海茫茫正气存鯨波萬里孰招魂髙宗過後臨池在香剎因來共曉昏

﹝公祠初在金山見夢鶴林寺僧因還山門之左﹞。

圓悟勤禪師

筆語諄諄不幾行道情法訓藹然彰西湖長老人𨿽遠片石摩挲久愈光

﹝石刻云西湖然禪師都下相別能自奮忠竟繼佛性住持甚慈甚慈凡百日愼一日久之果熟自馨香也收書敍致殊殷勤��值冗附此相勉領剎作粥飯����心平直以身先之�����謙和人乃皈向要潔淨口行然後隨以己所得以開示於人��過爲矜炫便是守本分也圓悟禪師克勤示後有跋云懌氏所以久長者正以能作善言警悟不肖今覲圓悟禪師遺墨字字眞實讀之森然加敬但患有不能終身行之者爾紹興癸丑谷雨日章騆仲駿書按佛性卽佛果嗣錄載其住徳山大潙西湖禪師繼席不知於何地顧於佛果爲晚出而示語首稱禪師末署以名古人風度可想見也書法遒▆與天童示隆公知藏石刻正頓此則錄中不載不知鶴林何緣有此石戒佛果當年偶值遊此而作是書耶抑然禪師後或曾主此耶然皆不可考矣﹞。

元中峯本禪師

鶴林殿主能求法臨濟僧堂不學禪天目山髙千萬丈重新寫出話頭看

﹝石刻昔王嘗侍訪臨濟至僧掌問曰此一堂僧在此作麼濟曰不看經不坐禪總教他成佛去此話流落叢林舊矣鶴林定殿主要向不看經不坐禪處長伸化喙極力扶持使臨濟家聲千古不墜過門露語因合掌告之曰願觀盛作西天目山幻住道者明本書按此條中未載﹞。

明紫柏尊者

大明國裏丈夫僧傑出叢林照夜燈是處道場俱振刷入門一棒焰騰騰

﹝師嘗過寺慨祖庭淪落必畱連浹旬後囑五臺公恢復侵地﹞。

陸五臺莊簡公

祖庭秋晚阿誰扶想見當年陸大夫佛地賢祠還舊觀靈山付囑語非無

﹝見濂溪祠碑﹞。

寄靑蓮同參

法華山畔相尋後屈指於今又九年聞道頭顱如我白何時再晤話生緣

送道場山曉音知客

五月芒鞋特地行橊花京口照人明道場山頂重回去好作金雞報曉聲

謝事

衰病難堪住鶴林紛紛雲水不勞尋饑餐渴飲無餘事只可閒眠聽竹禽

贈顧聖復業醫

賢哉君子用於世得其宜周孔詩書牖軒岐艸木昆帝心無待簡民命亦堪醫懷保躋仁壽巖廊任不卑

答王云來文學

憶昔昌黎謁大顚玄珠曾索入重淵開門何更煩敲瓦入社相將引種蓮刪定詩書夫子道直空文字祖師禪雲門扇子今安在臘月冰霜到腳邊

答陳復庵乩仙﹝三首﹞

大事因緣本自然半生轆轆苦參禪而今衰病身無用白日淸宵只打眠

嘉客翩翩向晚來飛飛小鳥啄生臺偶登山寺渾忘返竹下裁詩韻自猜

世外蕭然喚作僧古今紅日自東升十洲三島俱爲幻覷破何曾有寸繩

過葑溪周雪巖道侶靜室

傍廛精舍一燈明數版低墻隔世情橙橘兩分階下樹鐘魚互答佛前聲山髙欲仰人皆譽男大無婚話已成﹝伯屏倪公贈以甘龐貽範扁故及﹞喜我杖藜頻過此南薰北牖晚涼生

天童送蘭若上人出山

滿覺庵中賢主人靑山看我意何親話中記起杭州景一片西湖絕點塵

寄聚周上人

去秋曾訂過君庵冒雨江船遂向南八月潮頭千古在山中無事卽來探

示曹雲海

百行從來孝是先事親事佛兩無偏雞鳴起到黃昏後體取無生出世纏

讀新桂瞿公臨難諸作﹝二首﹞

惟人有性性有徳仁義禮智仁爲長殺身成仁性徳完萬古斯人在天壤

二

白刃臨頭可畏哉深情縷縷筆端開生平面目元無損長笑一聲歸去來

示吳萃凡

逐色隨聲念念非回頭猛省卽眞機子規樹上流鮮血無限春光喚客歸

示吳永侯

紅紅紫紫滿山坡靑嶂無情面似酡一點眞機親說破淸明過後野花多

寄秋亭三子

一身學佛一身當男大須婚也不妨參得老龐公案熟秋亭湘水姓俱香﹝子康﹞

長水塘邊放一舟溪山兩地各悠悠道情幸是俱無隔秋月春風話不休﹝念碩﹞

百歲年華等逝波樹凋木落問如何分明體露金風裏一句佳音寄薜蘿﹝薇垣﹞

臘雪二見

一般時節兩番寒指示諸人仔細看大地沈來山睡穩虛空混去火鑪寬羚羊掛角蹤難覓獵犬迷家眼被瞞乘興空樓書短偈硯池才蘸又冰幹

送麗中大徳

一夏安居日杜門客來相訪少寒溫闍黎過我天還暑露地烹茶月滿村

送駿機大徳

金井梧桐已報秋火雲猶自照山頭途中佛法最親切動步通身雨汗流

送祗園老禪回閩緣幹

好大哥福建子行腳區區老不止客秋參我入天童艸鞋緊峭多歡喜燕語乍談人不解細聽方才知所以今年回嶺明年出往還途路誰遑卹身心拼供十方僧一任秋風冷蕭瑟上前行休放逸祖師公案腳頭提遇境逢緣無打失楊岐驢子腳曾三趙州牙齒元來一聲前句爲君述仙霞嶺上月明時黯淡灘頭浪汩汩咄

示慈帆上人

憶在十年前天童一相見於今十年後重來呈舊面佛法本無言有言乃方便老婆心太慈與汝通一綫人生如張帆所在隨之轉業風四面吹船在波心戰綫索縱牢牽終亦有時倦須臾失照顧生死一時變同舟已胡越父子空眷戀何如奮勇猛大事期親薦回頭上岸來直入空王殿輕生日悠悠幹城眼方眩誰知四山逼等閒無貴賤業海旣沈浮魚龍心不善金翅髙回翔命盡中他咽此語報君知會時當喜忭

碧峯禪人病中求示

枯腸本無物詩偈何有新秪宜隨筆寫筆底見精神是句終疏韻非言卻動人碧峯能點首病骨不同塵

和宋慈受深禪師登披雲臺十詠﹝有序附原詠並跋﹞

宋慈受深禪師投老秀峯有登披雲臺十詠蓋懷藥山月下披云嘯一聲而作其詩優遊自在令人深味得古尊宿住山受用非息躁競大休歇者不能退身三步守雌牧卑若餘者或所謂懷慈受如懷藥山者乎聊抒企慕非敢謂卽古人也。

附原詠。

林底常懷老藥山皮膚脫盡萬機間披雲月下時長嘯千古風流滿世間。

戲鐫崖石號披云且欲朝昏見古人折腳鐺中聊自足世間憂喜不關身。

拄筇臺畔自騰騰野艸閒花照眼明綠水靑山皆舊物鳥啼猿嘯別無聲。

春暖崖花處處紅住山境界樂無窮勞生奔競何時已說與還如耳畔風。

當年吳越日相攻蟻國蝸爭不少容範蠡西施伎倆盡靑山依舊白雲中。

兀坐云根懶舉頭更無言句示禪流森羅萬象分明說有口何妨掛壁休。

老來差懶出人前秪欲隈崖傍水邊多謝洞庭峯頂月夜來向我十分圓。

禪門難覓好兒孫逐句尋言總失眞山是山兮水是水莫將閒解鬥尖新。

透過無心種種休松間石上自悠悠田園不用爭疆界大地都來一指頭。

莫笈山僧語句粗眞情何處著工夫世人用盡精神討緣木何曾覓得魚。

道無古今而人有古今人無古今而時有古今道苟同矣𨿽歷世千古如出乎其時如見乎其人不爾𨿽合堂共席邈乎千里遙也慈受深禪師住秀峯日登披雲臺懷老藥山見之十詠遂使澧陽遺韻照煥異代可謂無間然矣噫以古驗今以今視昔安知異時不有懷吾慈受如慈受之懷藥山者乎語云道不同不相爲謀此特爲有道者言之若夫下士聞知不大笑而不棄之者幾希矣丁巳仲秋下浣眞慶叟孫觀跋﹝宣和元年五月嗣法壽庵上石﹞。

慈受當年老住山身心眞个到安閒藥山月下披云嘯相憶淸風在兩間

山中何有但多雲去住無心近野人側笠看云云滿袖大千沙界一間身

世緣隨順任騰騰老去雙眸喜帶明看徧山花緘卻口谷風臺畔起松聲

扶桑日出碧天紅歲月人間轉不窮世自奔忙我閒坐个中消息付春風

蠻觸安然苦見攻霸心何事少相容姑蘇臺下游麋鹿今古興亡一嘆中

云臥無端白了頭山藏水逝不停流有般演若迷何甚牛外尋牛走未休

鳥銜花落碧巖前祖意分明在那邊舉向禪曹言不會話頭還待幾時圓

老胡遺下眾兒孫血脈通來始算眞吹滅紙燈開卻眼生機突出一番新

豎拂拈槌直下休白雲紅日兩悠悠祖翁田地收來穩鼾睡重巖不轉頭

禪門語句莫嫌粗透得方名是丈夫飛躍是人云是道到頭誰个識鳶魚

和宋虛堂愚禪師虎丘十詠﹝附原詠﹞

劍池

石壁千尋勢險巇下臨寒玉浸蟾輝古今多少憑欄者親見幹將到底稀﹝原詠﹞。

絕頂香臺帶險巇轆轤聲裏劍光輝禪燈一照遊人醉來試幹將政不稀﹝和﹞

生公臺

鱗皴瘦石籠寒蘚千古遺蹤意轉新縱使天花來墮席何如緘口過殘春。

生公說法身已去畱得石臺公案新弔古何人重指點一杯特薦雨前春

雨花臺

昔人曾此談空有花雨繽紛繞座寒堪笑空生無伎倆不曾開口被人顢。

長松落落碧陰繁寂歷空山六月寒說到此臺花雨散古今多被石頭顢

千人座

蒼崖險處坦然平萬指曾來聽此經若謂生公消息遠一聲啼鳥共誰聽。

寥寥谷口暮云平月上僧完未了經試問虛空終日講千人座有幾人聽

點頭石

大包才剖礙人問日炙風吹轉放頑見說聽經曾肯首更須來透鐵門關。

囫圇無縫白雲間佛性𨿽靈又至頑奇甚當機頭一點浮生穿鑿不相關

憨憨泉

憨泉一掬淸無底暗與曹源正脈通陸羽若教知此味定應天下水無功。

甘泉鑿出山根破水性元來到處通若與曹溪無二味渴禪須記古人功

試劍石

云骨深埋艸莽中竟傳秦主試靈鋒舊痕尙帶春苔綠一罅能生偃艸風。

頹然不墮劫灰中政也無端躍劍鋒千載客來看此石人間空有戰爭風

吳王墓

海湧通幽一徑深怪來時作老龍吟闔問覿面無回迹休向空山斷處尋。

墓門無覓意深深顧盻雄圖植杖吟誰謂闔閶生气盡管弦日夜虎丘尋

白蓮池

靈沼天成非禹鑿玉華時向此中開遊人只愛池中底不覺香風天外來。

曾愛芙蕖泥裏種更嬿朱紫粲然開當年老宿渾如鶴池側看花大步來

小吳軒

結茅初不爲孤峯秪愛登臨眼底空風澹雲收見天末始知吳在一毫中。

一點靑靑指別峯坐來身世曠然空此軒不特觀吳小領取空生大覺中

懶齋別集卷八﹝終﹞嘉興大藏經牧雲和尙懶齋別集

牧雲和尙懶齋別集卷之九

東吳毛晉子晉編閱

鄂州記室智時較訂

詩﹝甲之一﹞

銅井時

杪冬還山口占

還山正及是殘冬乘興門前一拄筇欲望琴川呼艇處寒云已隔最髙峯

招鶴兄西山看梅﹝八首﹞

山樓無事恣淸談曾約看梅到我庵冷地梅開思舊話日遲帆影破春嵐

二

西山遠峙太湖隈同道相尋不易來所喜自來民俗古四時生計只鋤梅

三

湖濱梅圃一家家臘月時暄小放葩深謝鄰庵有方誼頻來邀看早開花

四

靑山髙下總皆梅春力花顏曉夜催不出戶庭聊縱目也疑香國飽餐回

五

梅椒糝雪露微紅開落他山亦自同爭若環湖三十里平鋪如雪傲春風

六

空山梅放寂無聲一點寒香壓眾英坐怪看花多熱鬧那知花不近人情

七

百艸頭邊是祖機謾云吾道色香非湖山佳處梅千樹苔骨冰花聽指揮

八

忽地寒香撲面來當人鼻孔洞無埋翻思昔日靈云鈍何待桃花三月開

庚辰夏再登銅井設關禁足

銅井山庵坐半巓開門湖水漾漪漣三年兩度來休夏一缽孤峯踵昔賢松子落時間植杖梅花開際偶移船隻今收足圓光裏祗在山中又一天

馮荃升文學冒暑過訪

跫然足音至棲息豈琳宮道味同嘗蠟詩懷欲化虹再扶蓮社範不減竹林風磐礡淸陰下涼生語笑中

新秋書事

大火西流令序長庭梧一葉報新涼棲遲松院閒堪詠想象荷風遠亦香野老云霓方切望平疇禾稼未登黃山家𨿽不憂時事擊壞謳歌世願康

晚秋寓湖上

靑山不攺舊時紅宛轉霜林遠近通曳策斷橋殘照裏坐看秋意畫難工

冬日放舟鶴湖抵梅居晤周君謨孝廉走筆書贈

澹蕩鶴湖水東流幾盤曲朔風激揚之塞波渙層綠我舟爲誰來有客在其澳筆寫尼山文記欣耆闍囑現身冠履場和光導塵俗相聞固有年玆秋乃面矚坦度見襟期端操徵素蓄靡靡末法運力爲樹竿纛斯人念不忘斯行遂所欲城闥一水渡第宅如鱗簇何爲居士居梅花環小築何者居士風蕭蕭數竿竹再晤別無言兩眼對雙目宴坐以終日去住各無束哂彼鈍根師法施嫌未足

龍湖蚤發擬之長水阻風泊王江涇作

冬行苦日短舟發嘗恐遲誰謂出溪口北風變南吹湖端擁千浪舟首如鳴槌一浪逆百槳槳槳抱艱危舟子競努力胥稱腕力疲云黃日易暮告我增畏疑水宿固有程或瞑焉可期不若風隔處穩將孤舟艤我心爲之制動靜隨所宜岸傍得閒立水際雜有窺近廛正作市人語叢叢私顧我以爲異不言心若思石梁駕河曲奔走知是誰鳧鴨何乃縱出沒波問嬉物習從所慣異哉忘險夷爰有遠商舶前邁捷如馳嘆彼能勇往不爲風波欺指以語同舟篙師佯不知永懷濟川意扣舷聊自怡

題穎源弟靜室

朱砂澗傍精廬小門設嘗關人境杳當軒不知何代松摩空猶龍勢夭矯暮鼓晨鐘有比鄰云荒日冷無飛鳥山僧晏起無事營自將落葉空庭掃

婁江靜室曉作

落落村雞叫數聲牀頭睡漢盡惺惺茅檐不覺霜花落衲被寒深是五更

宿虎丘西隱

浪遊忘卻山中宿枕上悠然夢不同到曉髙樓鐘鼓靜幽禽語語喚春風

過不二上人

傍溪精舍兩三楹炯炯軒窗一色明靜者安居觀實相不妨門外弄橈聲

題竹

野竹蕭蕭紙上畱展來眉睫頓生秋香嚴去後何人識拳石從傍解點頭

再登程純甫書樓

虛閣登來非一度淸秋良晤更相宜謾言襆被中宵宿最好斜陽遠望時

張靜垣同舟至乾元庵

扁舟隨我過龍湖髙掛風帆興不孤相坐空堂未鳴磬秋聲瑟瑟起茭蘆

詩部﹝甲之二﹞

古南時上

折蘆庵﹝二首﹞

野情愛枕石頭眠同道招遊煙水邊坐有軒窗堪望遠行非舟楫莫教前芙渠露冷花猶照蘆葦秋深葉盡偏偶憶朱涇垂釣意離鉤三寸驗諸禪

矮矮柴門向水開煙林四面繞池臺安居自不生凡想晦迹從言養聖胎淸曉語聞幽樹鳥中宵夢入白雲堆隔溪肴見迷津者不惜拋蘆爲渡來

開鑪古南閱諸衲子除夕之作

祖風導世古淩然荒院開鑪順昔緣杖子山形全正今柴頭品字發新煙兒童竹馬看相戲村裏桃符又攺年笑我端居無事想也隨人和歲除篇

村懷﹝三首﹞

村荒遠人事不異居深山門庭無棲泊鳥雀閒往還

二

水邊與林下原是道人居生性送迎懶非關絕交書

三

驟雨夜來過春池徹底淸自非濠上客時有觀魚情

溪濱落花觸目成偈﹝五首﹞

長溪昨夜殷其雷驟雨繁花打作堆有客夢中方栩栩朱顏未信一時頹

二

花下一壺難得醉人間兩鬢易成絲負趨休訝南華語川上徘徊有仲尼

三

誰家梁燕羽差池實相深談自不知也惜落花銜上下忙忙直作有情癡

四

綠陰漸漸暗香臺餘萼葳蕤葉底開最苦遊蜂情不斷不辭溪路遠飛來

五

春風行令自無虛花落花開總信渠吹盡殘紅無著處拈來水面飼遊魚

杪秋晤唐祈遠於烏戍書園

涼風無事坐荒村呼艇來尋不二門髙閣倚空連野色寒花照眼抹秋痕峯巒峭峻忘成簣潭水汪洋擬擲綸獅座試憑機掣覓毗耶誰道竟無言

九日於住波庵小閣

秋杪金風涼遠行思故鄕故鄕在何處眠來知夜長

宿當湖西林寺﹝二首﹞

當湖煙水際古殿何時興淸梵中宵發東吹過舊城

二

空樓隔市廛一似絕人煙曉日推窗起稻花香滿田

題金山圖﹝二首﹞

微茫江岸艸蕭蕭水次蒼山有姓焦自昔漁人嘗此泛不知南北是何朝

二

江面微風撼塔鈴塔中長日走江聲剎竿便是瓜洲渡北望長安自此行

寄懷天臺靈鷲寺石奇和尙﹝二首﹞

溪院經年坐春條暖日燻幾思華頂月未踏石橋云病骨悲同立深言近莫聞溪山原不異終惜一江分

二

平野春光潤寒巖遼燒燻法筵余凍雪木座擁髙云杖擊峯齊舞花拈眾樂聞靈山一會在今古又何分

贈褚鳳廷道翁

壯年雄志四方攜京國風光入馬蹄何似耆年眞受用時尋寂樂遇招提

褚鳳廷宅看閩中將樂石

信是他山石從來未有觀移時逾峻嶺止處近微瀾宛具全峯勢如蒙宿霧寒眞光無外泄仁壽此中安

登魯庵水閣右个

小閣眞如斗登來眼豁然溪聲通足下山意在檐邊蒼竹亭亭立斜陽淡淡懸火雲蒸六月想就北窗眠

寄吳門玄若機公﹝二首﹞

惘惘窮途客年年畏卜居自將同鶴迹時以負角書最可知心久能忘晤面初遙思吟臥處昔竹近何如

二

溪柳緣參差溪光無定時十年林下誼五字客中詩燕乳花將盡鶯鳴席未移閒將臨水意報與故人知

春暮雜詠﹝十首﹞

春眠溪院冷無雲曉夢禽聲亦有聞遙憶故山湖水上梅花如雪早紛紛

二

丈室虛閒篆縷浮忘言摩詰病無儔春風欲盡繩牀臥問疾何人一唱酬

三

梅子靑靑花事稀後開籬落有薔薇日長隱幾心無住閒看中林蝶影飛

四

溪上花殘少客遊虛廊鎭日似山幽階前稚竹無心長柔綠枝枝自可眸

五

阡陌猗然帶女桑水村幽致未云荒一茅欲避溪云暖白石靑松詎可忘

六

小艇桃源未得尋楊花飛落水深深白鷗黃鳥閒相識不礙時時在柳陰

七

出岫無心云片片銜花有意鳥雙雙卻嫌性彌年懶只麼閒閒臥北窗

八

一花到地春隨去數竹穿泥夏早來坐愛薰風應時節不時吹我殿扉開

九

柔桑采朵碧溪灣蠶月安居自得閒竹杖靠軒聊探水艸鞋懸壁待看山

十

一任飛花落古庵垂絲千尺在深潭打魚船子眞爲逸顚酒曹山未是憨

夢戒雷震公二首﹝有序﹞

公梁溪人也倜儻有英气喜屬詩初與予遊期明已事後以一代時教講席多立門戶欲窮其致焚膏繼晷苦心幾二十年庚辰冬從南都得疾旅臥吳門之龍樹庵不起無葬地友人慈築火化之移其骨歸石盂山。

夏夜雨不息孤燈耿無煙伏枕忽成寐故人來我前容顏宛如昔蹈厲殊翩翩緬懷平生歡把臂憑髙筵詢之別來意欲語仍嘿然有若分題夜構思入虛玄不知萍梗蹤宿痾何時痊前冬遠聞訃無乃夢中傳

二

吾生四方遊所立望同志於何此相見微覺較前異攢眉對知己何者不得意我畱煙村間春夏已易二眷言姑蘇山有君惇道義惠然肯來顧所感不相棄溪花已無飛梅雨適時至水田亂蛙鳴中夜警無睡枕簞時轉側神情見遊戲與君學無生生死何足累君𨿽乘白雲未忘法門季謂君夢中來能免數行淚

夏晚同程純甫庵後散步﹝二首﹞

三年不見常時想六月能過一面歡舊路未忘無待引新墻初築且須觀

二

犁鋤遠近皆耕水殿閣東南忽打雷竹扇葛衣涼正納村風溪雨夜俱來

範遵甫覽予山偈擊節別後寄贈﹝二首﹞

天壤有斯文世界不空立精華古人味天機信吐翕在昔洙泗沒餘響授參伋徳者必有言聖經賴明緝率循閒隱怪厥中方允執百世誰則師性道於焉集以玆願學眾水流必就濕君家大範風文行乃固習豈直正冠履兼知浩篇什英英髙云志靑紫可芥拾而余山林人於世何汲汲違親影惟單遠遊歲逾廿死生古稱大用是眉宇急徒懷孝友意莫耕桑梓粒感彼陟岵吟中情每岌岌途窮忽返步縣解本無縶抱病欣忘言望古如不及白雲曾髙臥靑溪一停笠詞章非我事紙墨何暇給偶然流胸襟造次欲滿笈嗟咨自成趣敢落文字級時值枯稿流把讀嘆艱澀誰謂風雅倫見之反珍襲擇術本相異臭味何忽入得非君之懷化理有所吸春花落何處蜂髯爭嗜汁空庭雨餘後竹色正沾邑坐次忘舞蹈風中豁於邑冥心太古上干戈等讓揖乃知楊朱徒多岐自爲泣千古惟春雷可以動凡蟄

二

聖賢生憂患智者當以勗君子所爲貴落落乃如玉緬思古先王與聚遂民欲使如登春臺有若醉醽醁飲食會男女水火視菽粟一夫澤不被自慊失亭毒吁嗟斯民中誰者能拔俗簡編不將事風塵屢僕僕鬥酒使气揚靑銅照發綠徒然負此軀大道莫可告君資誠卓秀義理自天屬晏如環堵間蔬水歡亦足文章列芻豢今古靡不囑心力久爲殫辛苦過自督胡然遭蹭蹬志不逞鴻鵠天命若可把人事多所局荏苒歲華逝淹畱日月促回也其庶乎屢空得君續懷抱幸自寬固窮節不辱三生因緣在讀我林下錄恍然投法味快得我心曲竊嗟有生類難解濁世梏須眉均丈夫有發何曲局良驥躍千里要當秣以蓐神魚入重淵其柰网罟數遭逢時有待淪溺苦惟酷君看血气儔初非不息燭一念從之迷百身亦何贖飛舉欲仙仙妄矣登眞籙所以大觀士三界指爲獄榮名悲艸露甲兵笑蠻觸霸王同一化不讓吳與蜀未聞千載後周鼎在郟鄏我言𨿽曰放君志乃可沃結纓生未知賢也徒結束聞道夕死可聖兮想其躅時乎不再來逝者亦云速念玆如臨淵其勿寢安褥曠劫良在今萬古碧潭淥晦明在吾眼旋轉任朝旭聿來竹院中宴坐消暑溽法緣偶相聚情好永爲篤寧靜近枯淡紛嘩謝繁縟因以性命憂要君醍醐浴謾嗤奔蜂微而以化藿蠋

久雨

梅溪爲水鄕一雨經彌月溪流忽髙岸舟行如地發天地煙蒙蒙暑月冷侵骨朝旭豈全蔽晚雷聲不歇所棲異孤峯卑濕上履襪布衲暈白花烘鑪無榾拙土階時浸潤出戶有顚蹶老農樹新苗日夕恐見沒荷蓑來遠阡皤然曲須髮口稱去年旱溝水村村竭桔橰喧中夜用力徒搰搰今年雨水多川壇不煩謁屋茅𨿽漏爛上天何敢忽鄰翁偶相值與語同咄咄眷彼淳古意想見休明碣取貌誠則野近仁信哉訥歸來坐室中抱膝亦如兀稍晴軒窗開輒喜遠帆突蒼蒼長天空靄靄陰翳揭杖藜有髙情思同采山蕨

刪竹﹝二首﹞

素性愛丘壑煙村無半峯少畱林間意惟此竹一叢入夏取涼便嫌彼枝葉濃斜陽自披剪於以利其鋒運斤值新霽寒翠衫袖封坐石矚髙蔭約略欲無重淸風應手至幽韻如吹松生成聳秀幹亭亭無秋冬問起有數枝培土同厚松立節甚不直謾嗟難見容快哉當西北剪擇空蒙茸忽見天一方髙明曠心胸

又

種竹非遣俗竹中自無塵虛心持特操待老完其眞豈欲故伐汝縛去同柴薪昨者北窗下所黜皆非珍況爾當前軒耳目之所親到門無爽气何以慰嘉賓昏昏但蒙密卑身風雨晨中豈無卓立或難前自陳信哉物因混君子慚經綸吾今選於眾孰曰無其仁疇昔一擊士知非等閒人

古木

古木臨髙檐兀然墮其枝風霜久獨立綠竹左右之木得竹而葉竹同木而欹微風行是中蕭蕭息相吹木喜竹多韻竹欣木無奇木獨存老意竹各挺秀姿並處無嫌猜歲寒將與期木也若無用去之非所宜

返照

斜日欲西落餘光射東垣萬象復輝映溪林寂無喧其時有逸者與客坐中軒撫玆一過目有會忘乎言

移蕉

微蕉托我庭始生亦殊苦數日抽一葉畏風莫敢舞遂有淸音來曉空落疏雨獨以遠窗下來者恐相侮淸晨手種過東西同一土暫移若違性全身忽傴僂玆物體本空眾葉偶合聚觸類悟其軀在乎明眼睹因思滋舊根盆水頻掬取山情近艸木非關過惜撫待看碧陰髙淸涼映簾廡

摘瓜

天地好生物寸土不空荒人力輔之運漑灌扶其良遂致竹架碧映斯瓜實黃葉大冒赤日蔓延上新篁懸蒂影直直及晨露瀼瀼每資伊蒲饌齒舌有潔香疑傳靑門種藝此招提房我摘非不惜恐其秋忽霜凡物不虛生利用乃爲臧當美不飫人過時徒自傷君看映階艸不栽亦自長靑靑交春夏殊省撫視忙所因無致用任之委爨傍

曝書

伊誰於古初巧制此文字賢哲去千載心精儼相示目擊不容聲蕩默立天地賴以正眾情多聞未爲至何哉蠹魚癡咀嚼競從事飽腹而已矣寧達作者意我生輕外物自期行古志負之爲遠遊未嘗窮途棄晤對樂無時膠漆投不異於今久彌敬朝夕發幽祕秋陽以暴之古人端在是任彼老斫輪乃以糟粕視

觀帖

曾聞古之人有工臨池筆灑墨不苟然落紙皆有律末學怪膚甚各信手腕出深觀凝其思默默增恂栗何乃風格殊何乃點畫一六書稱一藝古爲童子卹何乃及其至作者亦憚述擬似神已死脫法豈終吉縱橫得體間其妙難意必欲速敢窺奧手拙徒費日所以入道門種性許超逸矜式惟苦心臻化能事畢

觀魚

小池良不寬中有數尾魚莫知其誰饋畜之傍我廬魚躍時洋洋予覺日於於相忘不知樂各自遂厥初微物信亦神呼吸波光舒曉窗騰竹霧恆疑其巨噓尾赬曾無勞水淸行自如悠然非江湖潛處歲月餘鯨鯢沈巨浸任竿難放渠眾鱗在他水往往登庖廚皆因身味厚自致戕全軀所以達生士掩材類山一龍復一蛇世罟不能漁隱見終天年淡漠神明居得非其慮遠所適爲之殊

納涼

九月霜露降無衣悲歲窮六月日酷甚把扇思淸風有生𨿽云眾極其體則同感觸以自遣端苦寒暑攻何如息心士煩熱消胸中三伏坐竹院有時吟孤桐大汗豈不流微涼時覺通鳴磬及午飯火雲正燒空自喜得閒暇解衣忘蘊隆晚來檐前踞久焉盻蒼穹依徊二三子語話隨其衷殿戶闃寂寞河漢髙昭融微蚊颺輕扇小鳥伏蒿蓬四體喜無倦深更惜余功匏葉露涓滴竹陰月朦朧臥去室生白覺來窗日紅爽心良在玆遺世非所崇緬思天地運循環何時終

又觀魚

近水多見魚在山多見鳥見鳥羨髙飛見魚忻伏沼魚鳥本無機人情自爲杳華亭古都會煙水亦渺渺朱涇古船子風儀超世表披緇把釣竿垂絲向紅蓼迹疏鳧鷗親眼曠佛祖小眾漁殊不識鼓枻乃相嬲蓑笠送春秋蓬窗臥昏曉尋常傍釣來他魚不爲少躍躍𨿽可人俯視何其眇錦鱗洪波得生平事則了吁嗟祖庭秋先烈誰克紹浩歌畱此情一解世紛擾

將登天臺寄王言遠孝廉

宇內多名山越中聞天臺梵宮出云漢林壑千重回古息大乘士渡水嗤浮杯於今無其人神丘成死灰吾師天童老頂發如霜堆曳杖坐耽耽法鼓從空雷龍象遠騰踏山光一時開今也實不幸泰山忽焉頹初聞心神亂踴跳罹大災向無兒女情忽作孩提哀懷香拾溪藻隕涕流海苔病軀將一奔敢曰陟崔嵬及門亦多士某也愧匪材旣與鑪錘問冥頑蒙化裁正眼悲卽滅寸心盡如摧惻惻難告人中宵自低回疾思淩赤城遂乃步瓊臺藉以散郁憂因之觀九垓到時秋正中月色無纖埃千里或不隔淸光當飛來

錢塘值雨

掣電轟雷過海門孤舟煙雨一時昏越中山色無看處獨見天邊白鳥翻

過棗樹灣

雞鳴犬吠古山家曲曲溪光抱遠沙鼓枻浩歌誰氏子溯流乘興夕陽斜

懶齋別集卷九﹝終﹞嘉興大藏經牧雲和尙懶齋別集

牧雲和尙懶齋別集卷之十

東吳毛晉子晉編閱

鄂州記室智時較訂

詩﹝乙﹞

古南時下

送王言遠北上

嚴霜昨夜結寒梅車馬兼程北望催聖主勵精求治策賢良捧牘奮雄才觚稜雲气天邊識彩筆花光輦下開林社不忘弘護願閒隈竹院聽春雷

除夕次澄禪人

春交十日蚤聞雷驚得千林暖色回短燭紅光今夕滿深山黃獨古人煨牀頭不睡翻新曆墻角頻過候老梅正好圍鑪多坐坐村雞咿喔數聲來

語風雪大師送天童老人入塔訖裁詩別眾感而次韻

已作閒雲野鶴身到來山水卽爲鄰衲衣垂處風超格毛穎流來句斬新天地喜寬容此老影堂慘淡弔何人苦心一段難分剖直欲牽裳過百春

舟過慈溪齋姚益城中丞宅因和山居之什

遠情一味愛山林無問長坡與短岑但有松聲頻側耳偶聞鳥語喜開心花懸近圃春堪摘月起平湖夜不陰只此畱連吾願足何妨歲月自深深

偕石幢髙原同人三公過靈隱憩冷泉亭

今古只如此冷泉原不飛怪我亭中人坐來忽忘歸

韜光曉步﹝韜光法師答白香山招詩有不解栽松陪玉勤惟能引水棹金蓮之句﹞

杳杳霜竹林日髙露猶響有懷種蓮人登樓看湖漲

立夏前李曉令招遊藿園

名圓曉過麥風寒古岸維舟野興寬最好春光餘一日不凋竹色喜千竿試嘗新豆呼童擘莫辧幽芳拭眼看人坐中亭疑在野晤歌於此可相安

漫書陸體莊扇

字拙不嫌扇舊偈新莫哂韻差共坐芳茵過午試聽幽鳥啼花

蚤熱

住村已三春最熱愁過夏輸卻白雲深搘藤髙臥者

寄答惟一師

春山花似錦伐木友曾求未得趨重晤無端又一秋竹窗閒聽鳥溪水浪垂鉤感念同風意凝眸古塔頭

尋元白師於江陰漧明寺夜話

秋陽皓皓映秋林迢徧江城訪舊臨天各一方懷有日交餘十載可無吟長廊未飯先攜手短燭生花更論心何事師僧難得構法堂一丈艸深深

過丁氏湖莊

冬日間無事輕舟過水鄕一帆收野色兩目接湖光坐處篝燈炯齋時缽飯香莫言蓮社遠心已話羲皇

贈丁虞卿文學

淸時率土太和風嘉遁優遊畎畝中尊酒當軒懷揖讓一經教子識夔龍渭川獵夢鷹揚起莘野躬耕幣聘通何似家門鐘孝友四時湖上看飛蓬

再晤丁方流

忽作三年別重來一笑逢靑雲君子志此道卻同風

歲暮答蔣聞大孝廉見懷

天際云陰薄暮重歲殘溪院倚枯筇靜思學士四千偈恍在匡廬五老峯應節是村喧爆竹耐寒何水剩芙蓉從來莘野斯民望夫子誰言是老農

病中素閒友人見過

恍惚匡牀臥不知年又更畏人來問訊聽鳥自嚶鳴窗外雲光暖籬根艸意萌相過喜吾子竟夕話無生

答倪閬民

交臂秋風亦偶然不堪言別又經年芳菲春意來眉睫松柏寒心在語前湛水光生因著月淤泥香滿爲栽蓮從來此道思遐契渺渺煙波一放船

七里港﹝二首﹞

太湖西望水漫空七里人家一港通茅屋土垣村自古菜黃麥緣歲知丰門橫小艇花無掃岸接垂楊霧半籠犬吠雞鳴城市遠桃源疑此泛何窮

二

石橋自北板橋南層网相連次古庵地曠始疑春色遠村幽翻覺野情酣龐眉荷鍤窺人立稚子羣呼見客慚短屋把書誰氏隱日髙猶自不冠簪

臥疾移舟虎丘

山意本淸寂怪來絲竹繁泊舟自遠岸欹枕欲無言斜日松陰隔春風塔影存石場人正鬧歸去月畱痕

寄友

多年欲看釜山潮未得閒情把一橈輸與結廬修靜者梵音時接海天遙

題畫

溪水悠然靜不流遠峯黯淡隔山頭放情何必滄洲去且傍垂楊坐小舟

從聞統公自拂水巖移關東塔寺過贈

憶在孤峯上一扉縈薜蘿無言關世諦有行學頭陀錫舉心何住山忘道已多風鈴傳塔語淸夜好音過

春暮歸舟﹝四首﹞

野性厭人事放舟欣得閒岸長非欲盡客久定思還麥隴云方綠花田錦正斑未甘輕別去眼內獨靑山

二﹝阻津﹞

野眺吾聊適春遊眾所同分明識津口不得過湖東香艸微茫外晴波想念中後來期未卜且莫轉飛蓬

三﹝日夕﹞

漸覺春裳冷俄看山日低孤舟頻計路遠樹欲生迷兀坐無餘想幽吟自索題數聲村犬吠燈火到前溪

四﹝坐月﹞

四望煙無際空明忽自來蓬窗渾不夜膏燭謾登臺水靜村歌接更闌漁网開勞生何定息日月重相催

寄吳門素純法師

百城宛轉事淒淒憶過髙齋歲若迷幾對寒燈陪宿鳥髙眠紅日聽鄰雞郊原已慣成來往艸木猶欣互品題良會至今忘未得卻憐蹤迹滯深溪

歸燕識故巢﹝十首﹞

乘興淸秋去雙雙今又來逕飛梁屋語不使主人猜花砌看無迹柴扉爲半開新泥增舊壘愼莫污香臺

二

溪路柳陰陰衡門何處尋每來寒食後應悵落花深天地空雙翼春秋苦片心恩勤哺諸子寧計歲華侵

三

大似知時節天涯念舊樓昔嘗親擇木今再試銜泥花落靑天遠溪長碧艸齊往來憑兩眼芳樹未應迷

四

毛羽端如舊春風已隔年入門猶認主解語一何賢喜色生簾幙芳心在幾筵繞梁情不已下上復翩翩

五

直作還家想逢人仔細看惜春猶得及行路不爲難宴處還仍舊規模就苟完輕風時刷羽臺榭綠陰繁

六

風雨終無慮春泥欲再添頡頏村寂寂來去尾纖纖快自成家室將無辧閭閻閒門淸畫永冷看逗疏簾

七

宛轉尋花片差池帶柳煙衣班緇社裏家記畫堂前胡語何人解靈心自不傳歷然賓主意相見入門先

八

有類雀穿屋非同鳩借巢短檐淸影集長日好音交補葺寧辭倦綢繆未忍拋華堂同逆旅小隱不須嘲

九

紫項相爲偶白衣無作儔海山春半度家業歲前謀避戊應多吉添丁不著憂茅堂寬得蔭霜露謾驚秋

十

梁上日飛飛溪林若有依不同三嗅作已見兩年歸堂構存諸子行藏隨化機喃喃香在口階砌拾芳菲

懷西湖

西湖春絕好不得及時探遙憶雷峯塔長年醉碧嵐

立夏前一日同道侶登硤石兩山值雨﹝三首﹞

畫舫隨溪發靑靑兩岸過也知春意盡卻愛水花多捲幔頻看塔揚帆不定波玆遊眞勝事酌茗是松蘿

二

東山才到岸雨色已蒙蒙白社久相得靑雲興亦同攀躋淩佛頂咳唾落天風歸路何須問濃陰古木中

三

山石兩相望溪云隔一灣不辭泥滑滑細聽鳥關關殿古客心喜林深僧夢閒梓花香徧地幽夢覺春還

丙戌夏自甬東還古南舊院錢聖月來訪出乃尊豈塵公閱惟識論遺筆見示兼贈二詩卽韻答之﹝二首﹞

兵革聞頻過林廬喜未殊得安長水釣遠嘆鹿峯屠雷雨忽俱息竹陰宜共趺先賢遺筆在知久味醍醐

二

乘槎非八月扶杖試歸歟海上新聞虎溪邊舊市魚泊舟村亂後掃逕客來初相見驚如昨須眉意气余

題嘉善祖燈庵﹝二首﹞

眞光能不息流焰自靈山入夜漁蓑近經秋樹葉斑玄言溪舌演聽眾石頭環閒卻庵中主孤云共往還

二

舊有茅庵在松聲來自山種蘆秋點雪養竹老成斑村月催燈起溪云作髻環東流煙水接風送綠萍還

中秋後一日過小庵

精舍孤村立閒林野客尋會心千个竹淸耳一聲禽秋日不知迥涼風自覺深桂香猶在樹遲月坐芳陰

戒香居

室淨不容掃林深獨占幽蒼陰時瀉竹妙气欲生秋照缽燈何淡沾瓶艸亦柔菩提無樹覓從是益淸修

歲晚﹝二首﹞

溪邊歲將盡階下艸不死有待膏雨滋一時靑靑起

二

蕉葉畏霜剪離披在中庭何時春風來枯根長新莖

和李無塵除夕元旦﹝二首﹞

荏苒年華又見除靑山𨿽有不安居冰霜甚矣梅心苦屋斗依然燭影虛五夜誰家雞犬鬧萬村何處稻梁余謀生未用思全策野鹿標枝憶古初

二

玉曆才頒共拜新蘿衣幸早別簪纓溪林小隱私爲喜鼙鼓遙聞也白驚北想銅駝堪下淚東求瑤島幾傷明春風殊自知人事萬古吹來寤有生

新正三日寄李曉令

年來世事愈新新變幻無從問往因天地自來同逆旅菇蘆今復嘆窮人霸王入夢無非假傀儡登場孰是眞幸向茅堂灑心慮新詩寄我不妨頻

蚤春尋梅過一葉庵

幽芳何處遠香賒不在林中定水涯庵喜如舟呼一葉梅看在盎發千花小橋客過村流碧曲岸風來野竹斜只恐春深重到此數家漁网柳陰遮

飯後放舟溪東見硤石塔值象閒禪人引遊李氏古墓

方舟入港曲灣灣理策尋芳自得閒一筆插靑空見塔半墻圍綠土堆山新桃綽約開村屋老桂婆娑掩石關正渴頭陀來欸茗晚風落日載春還

雪窗有懷﹝二首﹞

梅瓣沾唇未及酸絮花飛裓不勝寒千金欲得狐裘美百結何如衲被安有句小窗呵硯易無聊短策出門難同云布网天無漏野雀尋枝路自寬暖閣風流餘一種窮途心緒有多般蘇卿久耐寒持節袁父曾僵臥不冠謝筆瑤章宜早賦秦庭白壁幸多完三更有月開晴霽分外淸光試一餐

二

靑梅未嚼不知酸春雪橫飛始見寒初下天心惟一爾染成物面有多般山川髙下能藏險屋漏穿尋不假寬當境共言行樂易斯時眞覺處貧難室如懸磬何其慘壤有餘蔬孰忍看縱爲堅冰行刻令闃令空界起爭端吳儂已化衽爲左許子無煩粟易冠雲雨覆翻良足嘆滄桑變幻幾時完靜知茅屋行嘉遁鬥酒千詩彊自餐

對雪

飯後覺足冷溪山忽地迷再來春雪大獨坐板樓低小鳥寒投竹空花密覆泥行人何絕少翹首望林西

曉晴

紅日上扶桑靑天盡發光石池冰結岸茅屋雪加霜竹葉靑靑在梅花點點妝眼開皆霽色消受一鑪香

李曉令貽詩招看園中海棠喜而有答﹝二首﹞

溪上桃花已不新佳園聞有十分春晨風欲徑淩仙島朝露將看點幻身竹榭嫣然添麗色茅亭快爾靜風塵主人幸有三生約語笑終朝不厭頻

二

久雨初晴景物新孤芳遙眷眼生春葉承日影初醒睡色抹霞光欲舞身一任繁英紅褪雨獨鄰疏柳碧無塵花神最是多情者未喝風前笑已頻

期過藿園阻雨曉令折海棠一枝並詩至

喜聞燈下一詩成總爲花神久待晴滑道不疑仍雨色撼空先怪有風聲一枝幸寄情聊遣三徑難尋悶忽生好是池塘春艸句古今詩價重連城

曉起見雲開有晴意寄曉令

朝來好事想當成道是無晴卻又晴庭際蒼苔收濕气竹間黃鳥弄新聲靑天莫再須臾掩紅日應教逐漸生萬朵名花容我賞快哉親到洛陽城

是日雨止過曉令園中劇談至夜﹝二首﹞

一樹仙花畫不成天陰來賞勝天晴因滋夜雨添顏色爲怯春雷停語聲顧盻直令雙目眩陸離疑向半空生狂蜂未易來偸采面面危墻作護城

二

宛轉枝枝吐萼新芳庭凝立獨畱春貽詩當寫鮮妍格釃酒猶憐艸木身光射疏簾天欲暮機扱野衲句無塵劇談忘卻歸來也秉燭溪頭舞桌頻

李曉令招敍海棠下兼惠趙松雪墨迹報謝

西府芳菲見未曾春臺花葉布層層雨中對去人俱靜月下歸來興獨乘妙墨手貽交自古佳蔬口嗜飽能增溪橋水漲船髙放到岸僧傳夜後燈

曉令訂過石佛庵看花

蠻觸爭長也太狂古今興廢亦茫茫靑山抱病應難入紫陌閒行幸不妨兩耳似關聽鳥倦半春多爲看花忙明朝蹤迹投何處石佛庵中有海棠

值雨阻約走筆自遣

曾約鄰庵去賞花陰晴未必敢先誇果然屋瓦五更響又聽村鴉四樹嘩開眼可憐天地暗埋頭深畏雨風斜春芳能得幾多力將恐飄零襯土沙

新霽曉令招村郊野步遂過石佛庵看海棠眉庵隨喜脫沙佛像至夕曉令獨歸余挈二三衲乘月而返

春光無限落晴空野色開門望不窮深院海棠紅耐雨垝垣桃萼碧迎風石沙作佛非兒戲燈月皆明照轉篷自古勝遊惟一瞬莫嫌分手各西東

謝石佛庵主

春來兩度到精廬自笑觀花習不除當路喜眠迎客犬臨池看躍放生魚海棠屋角畱香色石佛龕中潤雨餘卻怪盤飧淹我久歸來新月滿林墟

久雨寄朱養明

天雨憶君去天晴望君來一晴復一雨幽期安在哉野田爛菜麥竹院深莓苔最惜春光隨雨盡長溪不見桃花開

雨夜夢同岫云禪者數輩策杖山溪之間坡石古秀其泉甚淸喜而成偈覺來風景猶在眉睫童子請余筆之

爍爍春光在眼前淵淵直下見靑天空山盡日堪相賞何必擔歸月下煎

春遊紀事

同人於野手相攜小艇垂楊綠滿溪忽遇鬼風如劈箭劃開波面肖靈犀碧天已掛蛾眉月紫陌初幹燕子泥村曲人家開徑好薔薇在架放條齊

題接引脫沙佛像

螺發靑靑頂髻紅婆心憫子特來東蓮花獨立曾無語春艸當門自偃風卻憶聚沙胎乍結何知入世體全空飄飄衣裓當軒舉多少勞生顧盻中

西樓﹝四首﹞

村院無佳處髙明獨此樓閒來西向坐靜似北窗幽長路行人接孤村過鳥畱好花風打盡無復露墻頭

二

獨坐有餘適市聲無見傳靑黃看菜麥遠近攬雲天童子解供茗村翁自賣鮮庵西有殘屋薄暮起炊煙

三

久雨衣生潤初晴陌未幹負擔防腳失憑檻得心安役役人生事悠悠行路難春深多臥病拍面怕風寒

四

黃犬翻靑麥紅裙抹綠桑天時行恰好物理得如常雨水溝溝滿鋤耰處處忙鼻邊蜂蝶過一陣野花香

懷舊隱

落花寂寂鳥雙雙新竹成陰綠滿窗夢聽潮聲來枕上幾年不得到婁江

有僧從吳興來得故人同人化公信有感﹝二首﹞

天涯甘苦久同嘗廿載冰霜志亦彊奄忽死生殊未定北窗一葉下新涼

人之生也固芒乎一醉千春不可呼憶昔湖頭乘小艇平波談笑看飛鳧

偶成

悠哉一片雲飄然何所住淸風山頭來搖曳淡無慮有生獨不然髙下希自取安得無心人天涯論衷素

七月下浣過藿園竹下坐

綠云髙髙靑天虛秋風漸涼秋色余此中箕踞意自適不問世事今何如蘭芽爲茗客嘆奇我亦鼻嗅花扶疏片雲頭上不見黑小雨催詩忽點裾古云一悟寂爲樂此君何得一日近我廬

送王言遠之任廣州

君今躍馬河南行懷保黎元美化成竹院秋深無事掩月明千里見髙情

小春日壽吳鼎陶禦史椿萱八帙﹝二首﹞

徳風藹藹著鄕閭湛露遙沾降紫泥啟後詩書曾授手生年梁孟共齊眉竹筇野衲山中贈桃實仙人海上貽稱慶畫堂春意暖梅香隱約到樽罍

二

蕭齋貝葉手親持天竺先生晚結知朋輩一觴猶世祝兒曹三樂乃天彜遙瞻紫气長林滿髙跨靑牛化母隨采藥當年憶龐隱煙霞偕老古今奇

寄張鳴九文學

尋秋偶過古黃莊半日淸談木葉涼別後月明三百里天涯冰雪念同鄕

除夕次崶禪人韻

歌罷朱筵酒未闌十分淸寂屬祇桓但將世外身心了不覺人間歲月殘室掩燈花忻自結鑪深柴火快無寒明朝短髮年華長陌上兒童孰解看

元旦

夢裏聞雞夜欲闌布衾餘暖尙盤桓枝來山鳥應須語瓶貯梅花未可殘歲取十千還卜稔春交五九不生寒茅齋晏起稀人事小閣橫經眼細看

夜雪漫興﹝二首﹞

深鑪火未灰芋子正堪煨送客寒燈出開門夜雪來虛光凝竹院冷气浸庭梅宿鳥皆無語更樓鼓自催

二

春宵有餘興剪燭話更長未覺鐘沈院時將衲擁牀一林寒似水萬瓦粲如霜多少檐前竹垂垂欲壓墻

對雪口占﹝三首﹞

春來天地寒萬里飛白雪村路絕人行小鳥檐頭集

二

庭前幾竿竹寒重一時倒呼童扶起來葉葉光皎皎

三

茫茫一片白折竹時時聞畫沙學兒戲字字不成文

尋梅

春來冰雪喜初晴小艇溪邊自在行莫道梅花猶未放前村蚤有暗香迎

初春送問松上人過吳門兼簡王意庵

長溪一帶水悠悠送子攜囊過虎丘放鶴洲前梅正吐可中亭畔雨初收新茅且結煙霞隱舊病姑停汗漫遊咫尺山莊玄度近春風詩句好賡酬

解制﹝二首﹞

千里同堂話始終韶光易轉似輕篷花根已潤春來雨艸色齊醒陌上風馬有驥材權伏櫪鳥非鵬舉定驚弓從他五味諸方學衰病吾今有不同

二

雲水相依制欲終麻根但直不愁蓬興余姑看千林雪語放應生四座風鑄像古來憑大冶學箕誰者法良弓囊藏穎脫當科選平地春雷響不同

尋梅

煙村何處是通津小艇搖搖問水濱地結冰霜寧畏冷園多木石且觀春永懷苔骨心無倦忽竊寒香鼻有神卻笑當年林處士孤山滿種養閒身

春遊過李園

春野梅初好村簾酒不賒苑深藏小岫溪靜出浮槎云烏能依樹兒童看折花歸來燈下坐香气在袈裟

仲春三日壽李靑來文學母徐孺人八旬﹝四首﹞

和風吹野渡佳气藹衡門堂上觴宜舉人間壽喜尊春花娛老眼煙月寫眉痕懿徳重爲擬安貞取厚坤

二

特操非人授松姿耐歲寒勤家夫子逸處患婦姑歡大雅徵麟角期頤享帨鞶鸞笙何處下仙侍紫雲端

三

萊衣名著久卓爾祿無干釵釧貧而樂春秋老亦安鶯將林上囀花不霧中看坐愛幽香遠芳庭又吐蘭

四

桃李下成蹊春堤芳艸齊恩勤宜有答康壽古堪稽新燕飛簾北嘉賓宴日西願申華嶽頌不厭醉如泥

寄懷張心素

吳門相別後役役幾春風我鮮求閒術君多濟世功指端元有眼病外更何攻妙藥無須覓醫王旦暮逄

寒食卽事﹝二首﹞

晴霧茫茫春日佳垂楊飄綠水之涯鳴金野桌深溪出酣酒遊人古殿排芳樹不言皆解笑荒陵無享竟誰懷韶華轉眼眞難駐莫怪紅裙墮釧釵

二

風日晴和鳥亂鳴芳辰取次及淸明戶知寒食煙誰禁人喜春遊夢亦行桃李倚墻顏色好桑麻插野土膏平墦間祭掃何來者薄暮松門宴未停

賦得佳節淸明桃李笑﹝十首﹞

幽齋方靜坐令序直淸明爨冷因懷古居深亦避名好花聊寄詠芳艸不堪盟忽忽催遊興枝頭囀曙鶯

二

夭夭誰个種灼灼映溪林花得詩方重春隨眼自深素紅分兩態貞靜結同心暖日勞蜂蝶紛紛隔水尋

三

花下成蹊路花間鳥作歌春風吹陌遠天气感人多隋館舊應滿梁園今若何海棠初睡起長嘆馬嵬坡

四

玉面開佳李朱顏艷小桃只於三月見似笑百年勞新月晚能照和風畫不髙抱琴花下士母把寸心挑

五

天幸無風雨時方在艷陽紙錢飛太薄柳綫掛何長陳死應無覺盤餐空自忙只遺墻外樹歲歲色能芳

六

碧艸已盈陌采檠春日遲花顏何若喜客淚自成悲掛劍新黃土分香舊粉姬英雄心未了當復化神奇

七

黯黯村疑雨蒙蒙野盡煙快過修竹院眞是賞花天芍藥期相贈山茶望欲然渴來醫一茗歸憶主人賢

八

童子能詢路行人去不休曉霞鮮著眼春雪冷飛頭未得瓊瑤報欣先笑貌投愛花溪上轉緩步卻勝舟

九

午雞啼未歇春霧尙沾衣自喜莽蒼近何嫌人事稀舊煙山外禁新火木中歸誰謂村花好臨風一片飛

十

百五逢寒食三旬剩好春微吟聊紀候多病每觀身燕各營新壘花將笑老人及時行樂者取醉坐苔茵

寄題敬亭山一峯庵

敬亭山色好秀起獨玆峯白日自云轉靑天還幾重松杉交暮靄城郭入秋鐘聞道新樓敞安禪隔世蹤

春暮有懷湣度師

違況日已久懷思安可陳黃鸝啼入夏紫燕喜畱春鴛水客仍在龍湖花幾新何時理閒桌磯上把絲綸

過新城廣生庵

容與方舟可到門精廬小構傍深村我來信宿忘賓主丈室空香雨曉昏

能仁寺

布金聞自陸宣公樹影溪光殿閣重昨夜村西庵裏宿分明聽得打疏鐘

千佛閣

四野煙村在望中僧房共許小舟通燻風長夏南來好古佛千身現半空

泛舟至沈翼幹先生墓

木香棚上少花纏堂外松風代管弦積簣成山人在否夕陽流水墓門前

同邵含甫顧墳遠眺

松陰落地曉風涼藉艸爲歡茗碗香莫訝閒僧喜閒步生平山水意偏長

飯郭淸安宅

淸溪浩蕩綠楊邊僧缽遙來盡滿煙飯罷涼風生竹下斜陽幽鳥聽談禪

廣生庵答沈天祿見貽

漁罾相次泊澄潭舊路將歸問指南客裏忽成三笑樂溪濱幸接片時談詩餘法喜場偏檀雨及農時土盡貪誰謂風流支許異都來種性肖瞿曇

爛溪舟泛

蘆葦蕭蕭送冷風隔溪漁网早霞紅怪來雙眼空無物萬頃晴波寫我胸

浮碧庵

空碧虛明畫不全菱花荷葉水中天庵前古廟畱奇樹吹下涼風醒客眠

遊淩氏古壠

羊虎相忘艸際蹲桐陰百尺畫能昏石堤更截南來水自可千年潤土根

艸庵

開門洗缽卽淸流艸舍燈光映古丘若問道人眞活計行雲流水兩悠悠

從塔港放舟至乾元庵作

溪庵才一宿煙艇又何之喜覓新茅隱因深舊社思波寬鷗鳥適風急釣竿垂蹤迹誠如寄山瓢到處宜

艸蕩遇風

無端風雨一時來舟系蘆叢莫敢開促膝篷窗看白浪中流何處釣魚臺

蚤發雁蕩

白鳥靑蘆碧水寬雙雙乳燕掠波寒垂楊數樹漁家近罾网髙低曬竹竿

柳溪橋

古廟東西自結鄰煙光水面蕩淸晨柳溪橋下路行熟魚鳥相依若故人

王帶存招遊園亭﹝五首﹞

曲港淸風入名園薄暮尋枕流隨野性開逕見遐心云捲溪山近禽喧竹樹深虛堂無異友聊坐矚涼陰

二

積水心何寄爲山想亦靈明霞開苑樹歸鳥向池亭短策方憑檻孤舟且泊汀中林嘗不厭梅實正懸靑

三

植地仍多果編籬盡是花好春三月在幽景四時賒竹榭能畱客荷軒欲暫家主人初未問宛見水之涯

四

坐石惟聞鳥臨川可見魚眞同濠上賞可信世間居磯靜斜陽淡亭空碧艸余行將疑廣莫此處合容

五

逸少元仙子風流自不羣琴樽傳異代丘壑寓斯文鶯囀溪邊柳鷗眠水上云薄遊身在野徙倚日初昏

懶齋步子康韻﹝二首﹞

總不圖人鬧我關雙扉掩上極淸閒不須更就松云臥耳目悠然絕似山

二

勞勞舉世多忙色只有道人畱懶顏睡起小齋桐日永新詩一首快消閒

村居﹝八首﹞

世路走何盡人生閒亦難冷情逢事畏病骨處村歡舟可行深樹橋還隔小灘綠萍飛白鳥自覺地天寬

二

野外行無事村中住有情地余桑柘影路入桔橰聲甕牖朝霞染柴門秋水生何當逄遼者來此濯其纓

三

肅肅抱孤影閒閒存素秋村空人語近夜靜月光幽落扇兒童寐窺簾熠耀流良朋千里外寄字苦無繇

四

窗紙蝸牛走檐茅壁虎蟠有生同性命大塊急饑寒種菊殊堪把烹葵亦可餐溪風搖五柳彭澤古爲歡

五

已快星流火猶遲露結霜看天生月彩坐樹納秋涼鼠語燈頻剪雞鳴夜未央彷徨塵垢外何必獨蒙莊

六

灑掃爲常課行吟適病懷魚罾臨水布蛛网向空排田父時擎笠村童不著鞋舞雩風且詠天趣豈曾埋

七

只對空庭坐雙扉不用開豆棚花自落艸逕客何來運甓思無逸揮斤棄不材涼風門外葉一任晚成堆

八

綠竹深環屋靑麻長過墻三秋平稼圃五月了蠶桑沮溺何知亂伊周正在忙武陵津莫問斯世已相忘

中秋前一夕藿園看月時李子將有遠行

落日舟還系天空夜不升小山先得月虛室正懸燈樹影千林倒虫聲百感興星髙河漢遠客路善支藤

十五夜坐指月庵

此夕秋何勝深溪一桌停𨿽聞雨聲大不奪月光淸煙樹輕弦撥村橋微火行主人畱久坐涼榭喜初成

大風呼桌過秋亭攜鄭子看月

一雨已亭午孤蓬滿載秋村村風戰竹處處水容鷗有月生今夕無朋用遠求斜陽出門去快作閬仙遊

是夕偕鄭子泛舟別溪庵適王介人周公貞亦到

碧水萍花亂淸秋菱葉齊客舟隨岸轉庵路入村低良晤欣無約空明在別溪南林疏雨過人立板橋西

登金山

靑山水上自沈浮滚滚長江去不休南北風帆如箭疾翺翔獨鶴下中洲

焦山三詔洞

三韶滄江不起身空巖竹樹淨無塵漢家天下如傳捨焦姓先生獨享春

鄭子學佛庭下生芝道瑞也詩以貽之

靈種何從孕多君學佛徵艸叢稀得見神理忽相應云狀階前幻霞光土面蒸兒童休采取軒有野僧憑

送李曉令入粵

人生各有適求志卽爲安去去五羊路淒淒九月寒渡江招月飲陟嶺向天盤客謂居家好人歌行路難風霜飽行李勉子必加餐

登施淳寰小閣

持缽淸秋過濮溪扁舟來去市東西偶逢居士畱茶話憑眺空樓綠樹低

酬範子月夜見懷

良夜懷人遠淸光許客同樹禽欣得晝霜葉自驚風慧業虛支遁詩名向謝公歸來春又去碧艸法堂蒙

初夏範子同余過秋亭小庵有作步韻

雨後鳥鳴和殘花漾碧河春䢐佳景在舟泛逸情多村水生蓮葉庵門入薜蘿曠遊吾不厭薄暮聽漁歌

寄懷王言遠

晴日溪頭艸木香幽村處處事蠶桑片懷社後窺雙燕一夢春深到五羊滄海明珠銷夜气碧山霖雨潤炎荒旌旄咫尺曹溪路舊話風幡喜再揚

紀遊

出遊三月盡閒坐一窗深終日只看竹無時不聽禽野客少相識孤云何處尋輕舟自來往隨興泊濃陰

書王祈兮扇

春歸竹院落花遲黃鳥偸來在樹枝一種閒情禁不得曉窗研墨寫新詩

偶作﹝二首﹞

北窗朝起坐竹影好風吹侍者能修供薔薇折一枝

二

溪陰已數日竹埂未曾幹新筍泥中長成林又幾竿

對松詩贈鄭平子先生﹝有序﹞

梅裏鄭子康余弟子也乃翁先生號平子年甚髙隱居裏中不與人接家有古松一株日與相對蓋自宦時從天目山得者將二十年矣平時詩篇甚富半從對松而得己丑秋曰余慕之乃命子康爲介造其廬先生喜余世外人遂啟書室延立松下松果蟠折古勁蒼翠襲人信先生之樂而忘老也卽其榻坐先生發𨿽白談及詩諦精神躍躍如少年狀因示余對松詩蓋平日最得意之作也余捧玩之乃賡其韻以贈。

野衲偶來松下坐蒼松未必能知我因與先生結道交松亦愛我窺庭左先生對松年已深等閒未許客來尋今日放松相對我與松共有白雲心憶昔淇園歌綠竹忽見玆松禮加肅閒庭廓落淸風生濤音微奏疑空谷楊花三月鋪如氈芳菲莫恨春無緣此松獨抱歲寒色看春歸去花亦仙松隨先生已多載婆娑未覺滄桑攺一杯岸幘小窗前喜有詩篇浩如海詩思飄揚神欲飛松枝翠滴凝朝暉蓬門久已絕塵事艸積何嫌三逕微松耶人耶都絕好合浦連城未爲寶畱侯功業漢庭隆赤松最後能偕老古來達士多仙風豈是娛情艸木中南山在眼菊盈把淵明自號醉吟翁枕上盧生正榮適怪煞松風吹兩腋黃梁熟後悲塵凡仙人已跨鶴一隻何似先生與松友白髮從稱愛松叟日將老手采松髯霸王楚漢知誰久

酬沈爾任文學﹝有敍附原詩﹞

己丑杪秋餘持缽濮鎭寓白衣庵見疏冊題語奇之僧曰此沈相公筆也有頃居士來庵見訪自言生平未肯折節沙門及見余自不知道誼婉篤又自言曾與湛西堂善時西堂己物故因談其生前所負爲之慨嘆至餘日走市中東西往返居士亦不倦日夕相從且賦古體見貽余樂居士一面遂相忘於法喜何愛之深因次韻酬之。

昔我見費老長揖不肯拜傲骨太崚嶒蹉跎五年外今玆禮吾師此心忽如死自笑倦飛鵠於焉覓所止因悔前者非更疑今者是疑悔兩攻中是非何時已譬彼缽本空云何乞米粒米粒固苦心空空仍費力勉言向實走不敢鶩虛行虛實卻難探行走阻修程昨師東村來今師西村去東西無定蹤尋師在何處爰念湛虛氏彼本出世人欲速致煩惱遂以殞厥身矧予薄福者而敢忘大教始知嶧泗庭早具朱涇釣﹝右沈爾任贈詩﹞。

生平懷米顚見石亦肯拜君骨與之較總在驪黃外自哂病櫟心灰類如死溪庵聞足音嘉客喜至止初覺灰者非終忘喜者是是非付天鈞所樂無時已譬彼缽中空而能容米粒空粒本同缽擇之憑眼力此言如夢語道人期篤行太空亦爲幻古佛有章程昨從東村來今出西村去去來我無心東西在何處吁嗟及門子許是英靈人所向遭數奇齟齬終其身君子能樂天有符安心教臨溪得閒情同把朱涇釣

懶齋別集卷十﹝終﹞嘉興大藏經牧雲和尙懶齋別集

牧雲和尙懶齋別集卷之十一

東吳毛晉子晉編閱

鄂州記室智時較訂

詩﹝丙之一﹞

古南時之餘一﹝秋行﹞

癸未七月下浣歸海虞破山寺掃洞聞和尙塔舟發梅溪卽事

長溪秋水正漫漫擬放扁舟曉月殘竹院鐘聲猶未歇板橋人影獨相看稻花隔岸香何遠桑葉誰家露不幹日照髙林懷古寺百城回望在眉端

舟次松陵值當湖馬遠之同泊

船窗出香气水際得知音訝我非塵侶果諧談夙心漏聲傳夜渚帆影下秋陰憶在西林寺初逢話已深

尹山道中

來往舟何競其如橋不喧一山低少樹幾屋冷成村北望金城固西來白水渾文身懷至徳感慨獨相存

宿石家濱

入港不一里石梁何自髙系舟墟落暮倚杖客程勞佛火出神廟蘋風吹布袍燭殘鄕夢斷永夜水滔滔

過華蕩

官塘來往慣此水一何淸煙淨天都寫風微浪欲平雲山排晚色蘆荻到秋聲小鳥從西去低飛不敢停

舟中望維摩﹝洞聞和尙晚年自號雪柏老人戊午歲於維摩度夏爲余剃落﹞

虞山望在近凹處云溶溶古樹團煙色蔚然如小峯憶我著袈裟龐眉於此逢今也樹不攺悵焉聞山鐘

雨中歸破山寺

肩輿直直望前投不畏髙林雨色浮松下二幢元壁立寺前一水向通流云堂洗缽方過午竹徑支筇獨感秋相見同條驚且喜衲衣和濕坐牀頭

自虞山過江陰訪黃介子居士舟泊長涇

靑山層疊對官塘山盡輕舟入渺茫遠野風香聞桂子平湖波定印秋光日斜纜系村煙宿市靜燈懸艸岸涼江上潮聲猶未接雞鳴撥桌露蒼蒼

登君山諸道侶偶集座中拈句﹝五首﹞

晨步君山艸露晞蒼茫江色冷依依何從一陣天風起遠近輕帆不定飛

二

荒冢山前似浪堆江聲八月響於雷危樓足倦聊支枕恰好峯頭看雨來

三

好好晴波若鏡平無端大浪忽然生江靈想亦呈奇幻慰我初來遠眺情

四

變態都來瞬息中白頭飛浪打飛篷虯松似與蛟龍鬥瞥起濤聲在半空

五

隔岸浮圖插半天江根艸樹綠芊芊相逢萍水原無約茗碗鑪燻一日緣

經春申君墓作﹝五首﹞

翩翩珠履客三千楚國尊君爵上賢歿後何人尋葬地君山之下古祠前

二

觀兵函谷卻彊秦椎將持符義救鄰君始何功屏楚社名班公子曰春申

三

滔滔漢水日東流有國無君是可憂天道豈知難少昧殺身只爲有嘉謀

四

骨瘞山梁土不髙榮華今古易爲消風帆倘見湖湘下不必懸思楚國祧

五

邯鄲奇貨有人窺笑煞當年呂不韋以我爲贏誠快事不知彈指更存誰

晚泊

前路趁不及此間聊系舟橋名初未識村語自相酬艸長潮聲落煙寒夜色流欲眠還一望星斗在船頭

舟行口占﹝五首﹞

不在山邊卽水邊衲僧受用只淸緣綠楊煙下看山影兩眼空蒙別有天

二

日日舟行見岸移眼前之幻少人知穩伸雙足篷窗臥不管人間路險夷

三

湖邊岸曲艸萋萋一往看來津欲迷倚桌中流問漁子煙村白晝正啼雞

四

一重煙樹一重波村里人家轉眼過茅屋低低雞犬吠桃源莫怪問津多

五

茭蘆處處老秋霜臥起悠然天一方池塘野鴨誰家放迎桌羣飛不亂行

返桌虞山過南湖值雨

湖上扁舟稱野情秋風總不計行程菇萍蕩漾隨流寓鴻雁翻飛看宿鳴縱使當晴煙亦滿偶然著雨荻俱橫靑山幸在空蒙裏來去船頭似送迎

破山寺夜坐﹝二首﹞

鐘定不能寐詩成信口來林端棲鳥伏霜月在髙臺

二

松風吹古塔溪月滿空庭此際深山裏何人夜轉經

畱別山中法屬

山院夜深坐燭花寒照人不堪明發去又作野雲身

辭墓﹝時先慈已訖葬事﹞

墓門佳气日氤氳決決溪流到壠聞萬古丘原同一體百年父母且相分蕭蕭風木來秋響漠漠煙蘿掛晚昏此去他鄕懷罔極祗應陟岵遠瞻云

別兄﹝二首﹞

落日城濠泊依依夜已關天涯難卽聚燈下有餘歡孝友性誠篤詩書業苦寒北山親骨在努力且加餐

二

在昔親猶健年髙白髮饒非兄視晨夕而我敢雲霄心事傷秋日人情惜後凋幸存塵外志展捲讀逍遙

答示倪閬民

嗟余虞山產少小塵勞牽忽忽似醉夢日月送百千望洋每自嘆渡苦悲無船輕生爲遠遊性命微絲懸孤燈照靜夜豈不懷鄕園人生信難定聚散莫非緣往歲或一歸萱艸北堂妍玆來不忍道慈骨封山煙痛以有情淚默灑秋風邊正於崩迫際乃接瓊瑤篇嘖嘖成過譽吾敢忘其天要之死生事閱來非等閒疑關苟未破自性宜茫然古聖踐斯道不礙形骸全觀身卽實相欲誰來現前覺斯西祖意自徹子輿言幾希不愼思於此分愚賢其情可爲善非敢曰陶甄

過陸葆初先生齋書贈

蒼蒼落日滿城頭歸鳥羣飛向客舟來扣衡門方薄暮坐看籬落盡淸秋婆娑席上談鋒迅傾倒燈前法味投蹤迹天涯良會在固窮夫子老忘憂

過顧園

名園綠水系扁舟裊裊垂楊影弄秋齋罷更登髙閣上斜陽縱目看平疇

六庵曉作

曉露如霜冷秋花著色開客行無毳擁縮手坐髙臺

寄吳伯明

蒹葭載露已爲霜所謂伊人水一方籬菊正開重九色湖山曾接舊時光髙吟貽我孤云意靑眼看他熱世忙何日故山尋小隱時攜茗碗過柴桑

過貝葉齋晤培風師兼隨喜西方懺儀且志久別

不記多年別故知重來舊路恍如疑依垣樹色髙秋響入戶云陰向客垂如昔大田開野望自西蓮土結玄思夜分一榻余燈火未忍風帆又遠吹

過孫冶堂半是山居

石徑逶迆有幾盤梧桐葉落打欄桿坐來忽覺衣裳薄未必深山似此寒

過毗盧庵次韻答周貞可文學

靑松勵節歲寒扶王土何偏嘆一隅志士不磨窗下筆道人長物手中盂橫塘雨細敲荷葉野岸霜多染荻蘆古佛現前無背面英材好自擇精粗

毗盧庵紀興﹝十八首﹞

毗盧庵在盛川西往往來尋畏隔溪淸磬數聲傳北岸盈盈一水莫生迷

二

庵前粳稻入秋翻庵後蓮花夏一灣隨順四時顏不攺毗盧古佛在中間

三

幽軒趺坐兩眉間覺得湖光几案間一陣雨來煙樹黑面前突出米家山

四

低低湖石艸中蹲叢菊經霜有數根𨿽則臨軒無大樹宛然丘壑在當門

五

偶出桑林步一回村帆湖面趁風來閒情自怪難收拾細聽漁舟欸乃開

六

疏籬時見鳥低飛荷鍤村翁薄暮歸春看菜花秋看稻不須更築短墻園

七

室內閒焚一炷香晡時直坐到斜陽村童籬外來窺我也道山僧別有長

八

自覺胸中沒點塵一回沐浴更精神快哉不倦通宵話只爲燈前有故人

九

鑪火熒熒夜煮泉秋燈頻剔主人賢枯懷圖寫眼前句月落三更未得眠

十

樹頭棲鳥語綿蠻好夢無端打破關起坐匡牀摩兩眼團團紅日小窗間

十一

近灘蘆葦忽垂頭霜气初濃不自繇輸與檐前幾竿竹亭亭玉立自春秋

十二

誰說他山有洞天棲遲莖艸已仙仙薰風北牖應還好竹色荷香到枕邊

十三

水次村庵各把疆偶乘舟便破滄浪歸來抵掌評幽勝更覺斯廬是上方

十四

檀家胡餅帶星緘笑看人人齒被粘愧我比來傷胃气攢眉怕煞口頭甜

十五

緇素團圞自偶諧座中茶話不安排捲簾散去生臺烏空腹師僧謝飽齋

十六

庵中云物觸天機有語何妨把筆揮野老來看心亦喜點頭叉手夜忘歸

十七

芒鞋隨寓卽爲家愛此孤村靜不嘩一到流速成信宿法緣非偶對燈花

十八

一聲解纜曉舟開翹首河幹復幾回寄語庵中主人道荷花放了定還來

詩部﹝丙之二﹞

古南時之餘二﹝折蘆﹞

序曰昔白樂天著池上篇事境眞率意趣天然自得之懷陶詠具見相傳其深造玄機蓋非度泥之後無此俊快矣。

牧師長夏林居臨流成賦池上之名與樂天符觸興寄情要其旨歸亦何異同可論哉嘗憶古徳微言如燻風殿閣諸句皆可拈參彼詩人之何知偶然文字獲此勝緣柏子艸頭寧艱著韻池上之作猶此意也諸經偈言流傳甚古拈頌諸什唐以來多有之是𨿽詩體不殊而理趣各別偈頌之深談或不如詩之玄寄若將景物會差之毫釐堯夫非愛吟此情何獨儒者或曰是疑於池上有取也若何不林之下堂之中乎水哉水哉長水王庭言遠題。

池上來﹝三十五首有序﹞

甲申春餘患疾得愈倦飛知還謝事古南欲入山去值時擾擾道信勸止乃退居於盛湖之折蘆庵休夏坐臥多閒因作池上來章用寫水居幽致感物起興初不忘橫擔楖栗之意云。

火雲蒸竹院病骨厭香臺不得山中去漫從池上來水深涼可掬村靜懶堪隈倚桌蘋風起煩襟一掃開

二

出水荷千朵臨池屋兩楹憶初曾一寓且復試經行夐絕仙人島光華帝子京蘧廬天地意達者見深情

三

徑艸靑隨剪園桑綠又濃一燈仍照夜古佛喜閒容已作眠云計宜忘面壁宗垂絲千尺許格外釣獰龍

四

喬木藏南岸叢篁擁北堤藩籬𨿽自設天水了無迷堪以消長夏深爲愜隱棲興來穿仄徑一似入山蹊

五

村斷橋還接林偏港復斜桑麻見鄰圃雞犬隔人家靑嶂行姑緩滄洲興亦賒長風吹永日搖曳響蒹葭

六

丈室空如昔淸池久不幹晨興無別事宵夢有餘安對雨茶三啜臨風書一攤夕陽猶在樹蒼翠撲衣寒

七

古池深不測爽气逼人眸葭菼曾窺月軒窗早得秋輕鷴梳羽立野鴨領雛遊相對機情息何妨九夏畱

八

何處松風好能如水竹涼偶來成獨步一擊已相忘把釣眞幽事鳴椎討熱忙錦鱗三點首蹤迹更何藏

九

淸露荷香遠明霞水色鮮賞心隨白鳥叉手對靑天末路誰同濟閒情已若仙垂藤風裊裊百尺樹頭懸

十

竟日依蒲坐無時卻扇吟書空聊寓意擊壞亦成音飛雉穿桑影鳴蟬徧柳陰時哉推物理各有一胸襟

十一

漁网晚來集菱歌月上聞童閒知野趣農老識天文久旱能無雨髙山定出雲中宵看斗柄螢火正紛紛

十二

日日淸池上閒閒步幾遭客嘗新豆莢佛供野葡萄水乳隨人味家風已自髙前溪涼月滿有興放輕舠

十三

洗缽晨齋過支筇午睡醒檻邊秋瑟瑟門外水泠泠驟雨打頭濕長空落眼靑一行疑雁字遐舉入冥冥

十四

雷後日還出雨邊鴉亂飛彩虹空忽幻碧落路何歸野望晚逾好天機信亦微靑山茅舍在且自制荷衣

十五

斬藤編竹凳剪荻覆荷軒但覺淸風至都無市語喧春秋成任運天地欲何言有客來山外烹茶問水源

十六

一陣立秋雨兼來薄暮風气淸騰蟋蟀葉落記梧桐盡覺衣衫整懸知血气同憑欄看稚子浮盎采蓮蓬

十七

箕踞且欹笠行歌懶著鞋人無求禮貌我已外形骸冷露茭才喫中秋月亦佳涼風來陣陣時節不安排

十八

瓜熟堆閒地蘭開對小窗愛香時獨近摘瓞戲相扛山鵲曉先噪溪鐘夜半撞不堪閒姓字遠去落湖江

十九

荒澳人無到卑枝鳥卽巢突前驚水獺疾走類山貓營窟杳難見逢人气甚烋因懷住山老蛇虎總平交

二十

樹底風煙曠園中鎖鑰無生桃笑有竊紫芋力教扶思共懶殘友行將鈍钁俱深山寒必早榾柮火先圖

二十一

懷古呼牛扇隨時換葛衫濕煙朝抹柳晴月夜浮杉落地聞新葉摩空見遠帆靑靑庭畔艸尙有幾回芟

二十二

矮橘開花密老梅畱斡疏踟躕艸木際憶想色聲初鹿趁終非水荷翻定有魚祖師關捩破不必問安居

二十三

廣莫此疑野棲遲我若憨木樨畱客嗅柏子笑僧參玄燕商回北秋陽忽過南歲華思莫駐抱膝坐耽耽

二十四

秋岸半居葦芙蓉種不多花將開冷露葉已覆淸波碧映繞籬竹香分隔水荷溪庵慵說法指以謝經過

二十五

露地好看月疏籬不隔風敲來新棗白結就小桃紅目擊無餘法心安頓絕功黃瓜與茄子一綫古人通

二十六

良苗方翼翼野老望陳陳鄕鼓不停打方舟共接神緣溪安饌潔徹曉獻歌頻餘夢仍疏放聞來一倍親

二十七

愁見靑苗槁欣聞秋水添蓬蓬風作陣颯颯雨消炎哀雁似曾叫神魚其久潛滂沱千里潤池卉得余沾

二十八

虫聲何喞喞林色已蕭蕭天地更時令山林詢路謠溪行憑桂楫澗飲托茄瓢南望白雲外天臺髙石橋

二十九

遠情惟淡淡瘦骨覺稜稜懶作夢中佛從呼云外僧閒多只有睡病久百無能料理浮生事靑山買未曾

三十

客自何方至書能寄一緘盛稱煨芋樂使掛住山銜感激深爲契綢繆乃不凡紙衾淸夢熟芒屩在千巖

三十一

傍捨竹環立盤溪路轉灣乍尋多見水久住自疑山夜雨來泉響秋風老樹顏頡頏云外鳥向夕盡知還

三十二

凡禽多擇木野鶴脫羈縻寒水畱空雁秋云駐遠湄自憎生骨弱豈厭入山遲一味隨緣法從來古佛規

三十三

世上人何限溪邊我試居情知近村野得以玩耕漁戽水夜塘急灌蔬秋岸余北窗髙臥者爲問意何如

三十四

最可淸池上悠然野意深無峯云亦宿有樹鳥能尋自覺居無俗何爭地布金魚龍知性命碧水自浮沈

三十五

坦率眞吾性拘攣苦俗情退身因疾病謝事懶逢迎樹茂坐終日河淸快此生芙蕖香國在淨域不勞徵

天地間事一時感觸過眼遂成陳迹池上來作初不知爲何等語也好事者勒之梨板得非以衲僧面目索之紙墨間耶然出門不認貨亦聽之而已余又安能更理陳迹人耶境耶其在賞音者渙翁跋。

詩部﹝丙之三﹞

古南時之餘三﹝云在﹞

初秋過昆山云在庵朱近修李曉令屠闇伯相期放桌錢聖月以詩爲贐

越水吳山久倦遊自甘長病臥林丘龍蛇活眼諸方辧鷗鳥閒情一釣收思向蘆花尋皓月漫隨萍梗放扁舟同心更有諸君子期看孤峯石點頭

云在庵送李曉令

秋露垂珠點玉峯初蟾隱樹燭花紅送君今夜不勝感明日燈前語笑空

寄朱子近修

曾約尋秋過別峯夕陽飛鳥半山紅拄筇溪上遙相憶一榻髙懸莫使空

中秋日從云在庵放舟至西莊

生平佳興在扶搖煙水東南喜客招桂桌初開風腳順石橋才轉浪聲髙千墩一塔空中立雙目孤鴻野外飄指點垂楊舟到岸閒庭秋色正寥寥

宿西莊偕陳畦之諸道侶泛月

輕雲幻作玉山浮東望冰輪起樹頭荻岸不寒俱載雪稻田多水亦通舟孤村幽賞良朋共萬里淸光一衲收此夕鐘殘欲無寐杖藜煙際自淹畱

云在庵作﹝八首﹞

去郭甚不遠結廬欣遂幽村長微見路溪小亦容舟散步斜陽外閒吟秋水頭綸竿從是捲將謝海天遊

二

有竹能消暑無秋可出林疏籬環野色老樹落溪陰午坐堪成夢宵眠亦快心干戈今塞路何必買山深

三

板橋人自渡艸徑客來稀落日漁翁出秋風燕子飛良苗經露實叢菊待霜肥安此從吾好無求野性違

四

世幻地何擇僧閒室自寬齋時諸鳥下定起一鐘寒以病方耽懶於心只討安窗西有佳樹常帶晚霞看

五

仄徑大不吠垂楊蟬獨鳴閒來竹下坐亦復溪邊行靑靑指陵柏泛泛拾秋萍世事未足問吾將達此生

六

粉堞藏煙足靑山出樹頭眼中如見畫天外更無秋雁過云無響人行水不流薄遊良自得日暮倚層丘

七

方庭遲夜月圓牖入朝暾拂座風無迹爭枝鳥故喧放情空六合抱影息孤園烈墓知何代如屏護竹根

八

好是阿蘭若經營心亦遐門藏楊柳葉窗對海棠花淸梵流平野孤燈送落霞往來饒野趣老圃兩三家

贈沈君如

黃葉西風正作寒髙齋邂逅話心安中秋好月重陽菊相對隨時且盡歡

登玉峯

上一峯來又一峯更登髙閣倚虛空平湖百里晴煙滿笑指他山在望中

彌勒閣

城裏靑山也不髙登來秋雨正蕭蕭閣名彌勒𨿽然小飛鳥孤云晚見朝

劉公洞

陟磴緣梯路已窮怪來一洞與天通當初誰記劉公鑿三字淋漓石上紅

一綫天

兩眼貪看一綫天懸崖有樹喜蒼然城頭落日催人轉多少村鴉過稻田

從葛瑞五書齋飯訖遂登玉峯絕頂

竹門寂寂向晨開苔徑閒閒自掃埃樹底炊將佳茗熟屋頭推出好山來在筵恰喜無他客把臂深期養聖胎一策孤峯乘興上大觀天外亦悠哉

飯後見村南楓葉策杖微行因過葛氏園亭逸駒上人畱晚餉口占﹝四首﹞

閒坐秋將盡隔溪楓葉丹野情方眷此村路不知寬熱鬧經東郭孤危念北巒淒風吹兩袖白日亦生寒

二

孤城隨足轉荒路有人行負重將何適尋幽自稱情河梁髙迥迥田野曠平平溪面無舟濟垂楊影獨橫

三

城下見頹屋孤筇投此中版扉因我啟竹徑許僧通斜日炫楓葉幽軒森桂叢天香燻佛座不與篆煙同

四

竹密多臨水城髙半似山行人峯頂過飛鳥樹頭還片石坐亦可老梅攀自閒吾生無个事飽腹便開顏

詩部﹝丙之四﹞

古南時之餘四﹝雁峯﹞

九盤嶺

海門煙浪日漫漫欲上髙山路九盤好是閒雲扶竹杖孤危直作坦夷看

獅子巖

長風松際自飂飂短策孤峯也快遊雄石忽前當我伏盡言獅子此回頭

合掌石

當年點首對生公合掌今知近梵宮珍重登臨靑眼客莫將頑石認渠儂

南湖

一帶長堤隔海潮天畱深澤養嘉苗茭蘆刈去波光出我欲其間放小舠

北湖

湖心有地未爲亭越嶂千重隔海靑卻憶西湖無此好爲多蕭鼓駭山靈

潮音閣

法運東流貝葉傳山頭髙閣敞雲天要知佛口何時說太守題來墨尙鮮

出生幢

生臺鳥啄石痕深歲久藤蘿四面侵好在山僧慵剪伐齋時坐見滴涼陰

望湖臺

松色重重古墓遮雙雙白鳥下蒹葭晚來步此湖煙冷燈火垂楊見幾家

鳴玉澗

珠瀑珊珊雨後來石潭小注水光開巖根磐礡寒侵骨幸有斜陽下艸萊

鷹棲頂

臥石縱橫莫可扶洪濤下撼一峯孤異鷹來宿雙眸疾日月偕生見也無

黃沙塢

兩峯峙起塢深藏沙上漁罾各自忙松捨靑靑明佛火秋來應見稻花黃

白雲庵

蒼蒼松竹滿山坳長夏淸風日日交庵在白雲云不覺去來時見宿林梢

珠花泉

甘涼自有齒牙知一勺山泉艸際遺智者無將髙下品渴來誰个不相宜

石帆山

海門風作石帆張好手如何置一檣只爲埋根千丈許中流指顧笑漁郎

澉城

渺渺孤城海嶼分松多勁節鶴超羣三更古寺行人少遙聽鐘聲到白雲

秦駐山

萬世君臨志亦雄東觀滄海禦飛龍詩書一燼咸陽火惟見靑山浪拍空

角裏堰

濁港滔滔水半醒一瓢須挹上流淸商山白髮終歸漢此地猶存古隱名

丹井

煉藥曾期白日升丹成羽化或無憑至今遺下山頭井不照仙人照野僧

髙陽峯

海上靑山此獨尊峯頭日月自朝昏杖藜欲上芒鞋倦畱待秋風看化鯤

下蓋山

孤圓如蓋覆蒼波黯黯山根樹不多何事浮沈無定相片帆南望起悲歌

六月三日遊澉湖遂登吳公祠飽稚仙伊蒲復過悟空古寺

不辭三伏節言作兩湖遊小艇依山轉孤筇遇樹畱采菱呼白鳥乞食過丹丘古佛桑陰裏蒹葭欲報秋

和屠闇伯三作同晚眺也

滄海信無極長風助起瀾吳帆悲似沒越嶂杳難看遠近涵秋气喧闐戰暮湍上方精舍好歸路嗅栴檀

二

獨立望歸云諸峯水面分漁樵迷往處日夕盡氤氳鐘打禪房靜夜涼詩思紛松枝垂積露滴瀝不時聞

三

漁火蒼茫望甚微浮沈竊嘆海鷗機赤龍臥水春秋冷白馬乘潮日夜飛石上無塵聊一坐松間有路且同歸自來避暑山中好謖謖涼風動葛衣

下云岫庵

海色湖光一樣低峯頭數个雨淒迷回看松影僧行腳你向東兮我向西

詩部﹝丙之五﹞

古南時之餘五﹝梅溪﹞

梅溪八詠

梅溪月印

疏枝蘸水愈精神喜得冰輪爲寫眞定起霜空諸籟靜暗香脈脈卻撩人

仄徑疏籬

竹外疏籬一徑斜寥寥精舍似村家深秋葉落憑堆尺卻笑難容長者車

三峯插翠

浮屠三面插空寒日月東西跳兩九疏柳斜陽曾露頂扶藜便作好峯看

兩湖暮泛

兩湖秋水一般淸小艇頻移傍月行最是蘆花環得好半藏鷗鳥起秋聲

曲流垂釣

釣魚磯上靜風波手把絲綸再一歌村鳥自飛魚自躍溪流深處野情多

竹裏茶煙

深深竹色冒霜檐時有幽情使客淹茶熟瓦鐺煙帶綠老僧箕踞對疏簾

西爽晴雲

去住無心髙復低隨風曳曳過林西渡頭秋霽明霞燦牧笛冷看牛背吹

蘇橋積雪

古岸溪聲凍不流茫茫平野少人遊呼童擁衲聊停策一片虛明在兩眸

柬素園黃闇齋總憲

佳園只在水之湄門外淸風蕩碧漪慧業獨修嘉客謝佛心久淨野僧宜小山日涉能畱足疏柳春來欲放眉樂國香光誠不遠定余獨聽鳥聲怡

送吳翠屏還金華山中

六尺堂堂好道顏眉稜挺特鬢無斑剛才把手來精舍又欲揮鞭返故山佛法腳頭明歷歷功名世上已閒閒羊裘五月思前隱一弔嚴陵碧水灣

同諸子遊普明廢寺

山門艸蓋磬聲殘寺外平橋走碧湍怪矣鬼燈爭照夜多年禪將不登檀杖尋煙隴烏鴉喜風起霜畦白盡寒在昔人牛何必問菜根同嚼坐團團

從長水塘泛舟至梅溪

驟水平川急下篙野田何事浪滔滔岸行畏見崩泥阪舟放愁難過石橋暖日漸長花影薄好春莫挽鳥聲勞今年筍學前年竹放葉抽梢一樣髙

溪上遇一生上人

彼此不相知忽然成邂逅袖扇上船來大家喫蠶豆

卽事

花落枝頭水滿川村家正是養蠶天道人坐此間難過日日溪頭自放船

題畫

種梅莫種泥春去梅剩葉何如素壁上時時落香雪

題孝貞李氏傳

十年不字女何貞願老閨中愛可旌一本認淸眞父母三從別樹好風聲時當混沌疑無偶世在鴻荒亦有情千載簡編環讀過爲鄰獨得北宮名

養痾梅溪答呂幼安明經惠詩

火雲三伏燒阡陌畱得梅溪一泓碧輕舠獨泛自南來何期居士先雙屐相看一笑竹風淸鳴鳩正午柴門寂快哉晤對舊交知語語開心相悅懌主人淸供出家常李實𨿽黃花本白古論儒釋道匪同今竟相忘無仲伯偕來一叟詞壇雄側聆玄論風生席伊余夙幸遘斯文不臥玆林且奚適馳驅六載走他山徒使庭前艸痕積宿疾纏綿身已衰藥艸甘辛苦嘗析忽聞玄度惠髙吟滿院荷香淸露滴

送胡濤公之雲間

溪上新梅種又成廿年重過古人情正堪竹裏聽秋坐乃遽雲間苦熱行此夕聯牀燈黯黯何山伐木鳥嚶嚶曉鐘百八雞聲亂遙盻孤帆野岸橫

次六月大風

雲气吹教盡天心豈好殘已幹溪曲曲不見雨漫漫冷暖何從辧艱難此際看新禾能不死萬戶得心寬

瓶中白蓮步韻

佛手曾拈出風前一笑觀春泥分種子夏屋貯淸寒幻色輕雲剪空香靜士餐對之煩熱解無用扇爲紈

喜雨﹝二首﹞

秋逼空雷動無疑魃鬼䢐涸淵天再見夢境物重蘇歡語皆相合人心亦易扶茅亭還獨坐不厭對髙梧

二

涓滴兒童喜況乎聞沛然朝來階砌下亦自走新泉風作樹頭躍雷停溪面鮮甫田龜兆隱農子放歌旋

立秋日作

紅蓼立淸秋閒庭一雨收有香焚亦好兀坐看云流

詠秋色

點綴階前久仍能庇綠苔不隨凡艸沒有待秋風來顏色豈云老蕭疏亦見材髙軒能暫過相向一低徊

七夕與諸子分賦﹝二首﹞

幽期難遂邁良晤入秋同河漢無愆水星槎信可通窺螢飛竹外畱月坐墻東白社吾將老深談怯露風

二

暗竹蟬聲歇髙枝宿鳥驚月生剛五夜露下未三更良友靑山遠殘燈古屋明坐觀牛斗際相隔水盈盈

題此君伯仲圖贈胡濤公

粵惟此君君子所式毓秀兩間中通外直寒梢拂空曰居其長其仲猗猗大節方養盤根階前搖戛淸風詢其所從歸之濤公

麻杖﹝八首﹞

寥落河濱遇歸歟亦自奇遠情隨步履老骨共淸贏倚壁月生影下階風可吹蓬根多不及欲立仗扶持

二

造物驅筋力老非年少同挾山憎舊杖拈艸動新衷拂拭方晞露憑依若禦風每當參請罷拄出笑兒童

三

剝膚何愛甚濯水庶相應謾以枯薪視當於忍艸徵心空諸礙盡身捨外緣冰自合阿蘭若隨行事老僧

四

落日桑楡立淸秋感嘆頻自疑看竹叟有似折蘆人艸木初無必居諸乃覺親因知古賢聖時與物交神

五

握手自今始秋陰仄徑移有材天不棄無用老方知所向常從坦斯須敢蹈危鷦鷯矰繳遠莫笑一枝癡

六

學稼何人請桑麻問老農直方如養竹輕便或勝筇晚岫明霞簇秋汀碧漲溶相攜無一語指點自重重

七

世路務趨走人生悲有涯吾將惜晚景杖亦愛秋花制作何須古裁成自一家茅堂朝復暮不見事如麻

八

一室秋林掩滄桑幾度遷葛陂龍旣化麻媼久聞仙圖作逍遙夢因觀秋水篇茫茫常見外異事少人傳

懶齋別集卷十一﹝終﹞嘉興大藏經牧雲和尙懶齋別集

牧雲和尙懶齋別集卷之十二

東吳毛晉子晉編閱

鄂州記室智時較訂

詩﹝丁之一﹞

棲眞時之一

登雪竇山

玆山登歷已多年極目峯巒尙宛然記得路從亭子入仍看塔向嶺頭懸寒崖瀑布晴飛雪古澗珠林晝吐煙盤結艸庵呵佛祖同條今喜振三玄

尋雪竇顯禪師塔迹

竹塢入何僻松門轉更幽眞身成瓦礫靈塔倒山丘且復隨他去其能使客遊五丁開蜀路夢想笑金牛

題珠木林

乳峯行不盡又復上云梯古廟香鑪冷深林小鳥啼參差玩苔石淸淺見沙溪到此多幽興從來未有題

西坑

阡陌何年辟深云有力耕瓦樓藏茂竹水碓踏香粳婦子嬉嬉過牛羊隊隊行桃源疑便是避世可無名

從下雪至上雪

山梁界天際石澗響煙嵐路轉數十八客遊偕兩三寺荒云不壞僧老話如憨古佛嗟無色頹然坐竹龕

遊隱潭

應爲巨靈鑿兩崖千丈分奔騰泉自落叫笑客同欣劈面飛寒雨盤溪湧活云野花誰个種上下吐奇芬

新霽登妙髙臺

艸際露猶濕巖臺云不遮峯多來秀色溪盡見人家陟險身安寄憑髙興自賒山僧方洗缽畱坐喫新茶

當午坐千丈崖看瀑布有五彩色

松下自無暑崖前坐亦安忽奇飛瀑色中帶彩光寒似雪何從染隨風非一盤臨深誡童子直下好生看

自百步街至千丈崖底

仄徑自空下當前虎迹交日光沈峻壑人影入深茅瀑捲疑飛霧潭幽駭伏蛟拄筇看不厭閒把石頭敲

散步至禦書亭

梅雨驟然歇山堤便可行不須勞遠步足以散閒情筍客中亭憩村牛西澗耕往來偕竹杖風味少人爭

新秋自雪竇山赴棲眞卽事﹝九首﹞

安居乳寶夏初回報道梧山命急催因向海濱飛錫杖誰堪荒院滿蒿萊聖僧漏盡猶經雨古佛無光亦上苔獨有空樓多受用推窗日日看潮來

其二

法堂鐘磬久無音靑艸剛然一丈深此个宗乘誰解唱一時衲子會如林丹山威鳳來投木碧海獰龍也作霖體露金風藏不去髙梧無影覆千岑

其三

﹝寺志已失山鄰云聞之祖上寺創於天福朱梁時也開山名巖長老山名髙梧地名棲鳳故宋世名棲鳳院國朝洪武賜額棲眞禪寺又故老云創始於梁至唐名棲鳳院梁是蕭梁天福疑天監按孫僑作棲眞寺僧堂記自稱平江府吳縣尉僑應是宋人則棲眞之名宋時早著又普同塔石接引佛像系宋宣和四年裝造其時稱住棲眞乃賜紫沙門處靈又按五燈會元明州瑞巖石窗法恭禪師郡之奉化林氏子於棲眞院下發受具往延慶講下一夕誦法華至父母所生眼悉見三千界時聞風刺棕櫚葉聲忽然有省棄依天童宏智始明大旨凡當世弘法者悉往咨決出任能仁光孝瑞巖然石窗亦宋時人則寺在宋世已稱棲眞唐名棲鳳或有之矣天監豈亦誤傳天福據是則開山果在蕭梁之世乎﹞。

聞道開山監福間徽公長老頗辛艱名彰棲鳳傳天下山若遊龍臥海灣香火千秋曾不斷兵戈五季只如閒何朝特錫棲眞寺東浙禪林亦壯顏

其四

﹝破殿右有古碑一座上去一角讀其文乃左迪功郎新平江府吳縣尉主管學事孫僑所作棲眞僧堂記也記稱吳之洞庭山有慧日禪師者住翠峯寺僑總角時卽獲見之應四明郡守龍學趙公之命來赴棲眞時寺已獘師至愕然曰寺敗若是我何以弘祖道安方來修造懷辯有感而起募新僧堂請經藏置長生庫時大丞相魏公與禪師善休居小溪𨿽百里恆相過從結方外交論出世法其時瞻僧皆藉海田故碑之陰上鐫開塗田文下勒諸助緣姓氏文𨿽斷續味其采用禪典句意甚深似古尊宿筆後有惟淸二字比前文差小或作者之諱乎圭璋不全深爲惜之又余考五燈會元第十二卷

南嶽下十世蘇州洞庭翠峯慧月禪師僧問一花開五葉結果自然成時如何師曰脫卻籠頭卸卻角馱曰拶出虛空去處處盡聞香師曰云愁聞鬼哭雪壓髑髏吟問和尙未見谷隱時一句作麼生道師曰步步登山遠曰見後如何師曰驅驅信馬蹄慧嗣襄州谷隱聰聰嗣首山念今碑戲慧日日與月字不同而同往蘇州洞庭翠峯亦奇矣﹞。

翠峯和尙記吳人慧日髙懸照海濱碑立殿隅摹偉續道交方外識名紳塗田久廢何須問經藏空來亦太貧恰稱我宗無一字入門便棒令行新

其五

﹝載考功澳制棲眞寺疏略云石宵恭禪師提唱宗風弘法海內𨿽奪席曹洞實受具棲眞則棲眞同賢聖之藪不徒惜旃檀面作功徳海云云此出考功杜曲集又百丈淸規兩序章稱監寺之職不易充必如楊岐之輔慈明石窗之贊宏智然石窗嗣法宏智燈錄分明但下發受具時不知棲眞謙爲和尙也﹞。

受具棲眞有石窗宗風提唱播湖江宰官筆下重流出曹洞門中舊合腔曾向長庚監大寺力扶宏智建髙幢芳規百世傳無已追步楊岐未有雙

其六

﹝斫碑之陰載開塗田助緣姓氏余初不經意因禪者捐出乃再閱之中一行雲住天童比丘法爲施財若干夫法爲禪師乃天臺鮑氏子嗣宏智覺繼席天童爲第十七代住持與石窗恭爲昆仲蓋宋世一大宗師也石窗旣從棲眞剃染寺開塗田法爲出手相助斯蓋因昆仲之間聲气相應無足疑者獨其間助緣有稱廣慈大師者有稱徳云大師者至法爲禪師以住天童比丘稱之登其時住棲眞者居然以先輩自視歟碑之跋語雲煙渚光中地藏家風益振落星影裏雄峯大蹤全彰信亦尊宿之語气矣或卽所謂慈日禪師也耶﹞。

大家出手共開田太白梧峯無間然禪苑一燈聯伯仲法門此義薄雲天名鐫白石尊前哲韻出靑霄望後賢囑語山靈勤守護此碑末世正須傳

其七

﹝故老向余云此寺近代出一禪師名元凱本處人悟道後向外開堂一雲姓林氏余於法堂後散步果見一塔頂石上鐫林長老而無元凱兩字憶昔石窗恭亦姓林氏因傷今懷古周視僧隴所謂元凱者乃於殿梁隱隱見之﹞。

元凱禪師本地兒相傳裏老口頭碑出家此寺能超悟開法他山遠白椎或道姓林難遽考𨿽存塔樣尙懷疑竹陰間佇封苔石燈錄無修莫可知

其八

﹝破殿中有石佛一尊髙二尺餘示接引相足憑蓮花花下石分六面雞云大宋國明州奉化囑忠義郊棲鳳管落星裏下宅中保居住淸信弟子李壽裏造供普同塔上永爲四眾瞻檀作植福之因字甚端楷末云宣和四年五月十五日住棲眞禪院賜紫沙門處靈謹記予詢老僧及鄰叟普同何在無知者或指案山西云莫便是今呼爲塔山岡耶﹞。

未識何山是普同移來石佛紺雙瞳出身幸是宣和際寄迹今於古殿中不倦接人常放手快談實相已摩胸處公稱是住山老賜紫名應達九重

其九

﹝故老又云在前祖師時此寺有千僧共住余問祖師名甚麼答云我生不見上世相傳如此說耳又云三十年前寺僧尙富有田有牛車土窯亦業海取魚有大船兩隻爲不修行有人來通索寺漸敗僧漸絕了余不覺長嘆因試學人僧貧乃能學道佛豈虛言也哉﹞。

靑嶂昂藏雲忽飛碧林蓊郁鳥常依道場信有千年遠法座曾經萬指園竹樹幾因人起倒酒腥殊減佛光輝無求自古沙門行那可揚帆去取魚

棲鳳沈傳中文學中秋日招遊天門山橫山庵作時同雪丆監院鑑機慈恩徳明慧光南臺瑞明懋卿諸道侶

秋水及時至苔磯沒舊痕欲窺鷗隱處先訪鳳棲村蔬茗髙情洽衣冠古道存好山多在望開辟喜天門

過天門山﹝一名蜃樓門一名獅子口﹞

潮驚獅作吼日照蜃成樓幻境畱千古仙遊寄一舟櫓聲催白浪云色掛淸秋回望環溪水從玆出海流

上橫山庵

四面無行路支筇到上方茶園新藝綠松葉自生香登岫秋何遠倚窗風更涼匡牀聊一臥徐步看斜陽

從橫山乘月晚歸

落日松風動同行盡索衣下山潮接響轉徑樹生輝人影平沙坐波光繞幔飛大觀滄海上滿載月明歸

題棲眞碑志

巍巍髙梧山蕩蕩棲眞寺千年奠海濱丹鳳曾翔止澗壑殊奧深砂土亦靈異宗風匯緇英特隆於宋世乃知一祖庭介玆三佛地慧師翠峯來經藏手親置僧堂吐風月塗田拓煙渚髙談出世法丞相乃深契傑出石窗恭本鄕姓林氏作記孫迪功自稱吳縣尉而我亦吳人此來明州住往事猶目前得讀古碑記夜榻環漁燈秋窗見村市臨風懷二師爲拈第一義佛殿今當陽山門舊西峙物情悲變遷覺地何終始法鼓試復鳴魚龍曷能睡滄波日涵空濤聲捲山翠白雲若無心峯頭自遊戲爲語南參人識此西來意

寄懷法海寶慶白雲三大師﹝四首﹞

福泉一滴最淸涼二十年前取次嘗彈指頭顱今老大再遊期在菊花黃

一別三年指一彈剎竿𨿽近見還難秋林且待濃霜落過嶺來看楓葉丹

海濱埋迹類飄蓬北望音書斷塞鴻日據髙梧思好友白雲峯頂正秋風

斗室春風坐不消新茶對啜好香燒只今淸夢還相憶翹首香巖木葉飄

初冬送雪丆監院同顧虛谷邑侯遊天臺

孤村木落野田晴策杖天臺踐夙盟華頂霞飛粘綴缽石梁雲起護行旌靑山盡入重遊句滄海難禁遠眺情仙尉幸同疏世味綸巾霜葉聽秋聲

開鑪日酬示範遵甫

一山三面水千古二時潮竿木隨云至霜鐘帶月敲林荒徵舊案堂冷悵前朝海鶴鳴何意淸聲徹九霄

除夕懷及門諸子

一身天地更無雙何意南來建法幢雪竹忽低驚歲暮瓶梅聊插影山窗音書久絕非忘友鄕國遙思但隔江松火滿鑪深夜坐寥寥只聽吠村厖

初春寄懷空林大師於大陽山

春山伐木響丁丁跨澗能無憶友生一種風流余本色十年傾倒聚長庚匡徒慚我多呈拙懷寶輸君不自輕此日看云眠絕頂梅花應爲寫髙淸

過甑篦山庵

梅花樹下結柴扉僧起松窗露已晞空裏飛禽曾寫迹崖前走馬未回機﹝其山勢若奔馬故云﹞一凹深竹山消暑幾片流雲天解衣滄海茫茫時入望翻嫌長者轍來稀

淸明日沈傳中文學以詩惠艾餈步韻答謝

山蝶穿花粉翅紅溪翁插柳野冠松煙於此日稱相禁艾不三年喜建功冷味自知春意及深藏未許鼠身通杏村何處能沽酒幽鳥隨人噪晚風

登伏獅巖

危峯仰面落懸泉恍惚肩輿欲上天石磴直尋飛鳥外山花冷綴險崖邊夕陽下嶺人何小春靄淩空杖己仙笑撫庵前臥獅子金毛卻染碧蘿煙

立夏前三日倪伯屏司李招遊柏香巖龍潭之勝

澗道相期拄策行角巾藤笠曉風淸重巖映日猶寒色深壑畱春獨鳥聲捫壁探奇髙士興枕流忘倦野人情潭龍莫怪噓雲霧正待爲霖潤遠耕

登舒濱吾印心閣﹝有序﹞

森羅及萬象一法之所印此黃面老子語也而法卽心焉是故西來諸祖寶筏迷津開闔鼓舞無非以心印心不立文字濱吾居士昔與吾友淑之禪師遊賓主歡洽水乳相入蓋於玆閣矣二十年後余獲登焉蒼山白鳥平疇遠風心卽法也其合也乎心印印心眷仰舊遊不無西方美人之思。

南山時入望此閣何髙閒煙雨村犁出薰風麥穗刪快登居士榻劇論祖師關揮塵良朋遠空悲夕鳥還

詩部﹝丁之二﹞

棲眞時之二﹝海濱春詠﹞

無懷道者春日載陽山遊忘倦卽所見聞與範子同賦。

山行見新桃﹝二首﹞

堤上春猶淺山中早自開偶逢驚異色斜立傲疏梅喜極因思折宜家不問媒桃源有千樹曾見幾人來

二

倚竹非經雨臨崖半怯風葉身呈小綠花面醉微紅以在他山見方將過客同春陰行不盡曲曲有溪通

鷂子磯閒坐觀采苔者﹝二首﹞

海面連山是春光抱石磯人方爭利涉鳥獨愛閒飛濯濯無黽手生生似采薇弄潮歸去晚斜日漾寒輝

二

洲渚白盈盈春潮綠暈生持竿行海上地底入雷聲舟网將何事陶漁亦古情快心看俊鷂一抹過滄瀛

折古柏枝如劍

總是山中木何年獨到今冰霜磨老骨日月剩堅心在手俄成劍揮空解作吟至剛吾得見天下更何尋

菜花

一片春前種山廚未肯將初深楊柳綠忽肖菊花黃小圃堆層錦疏籬出遠香遊蜂先我至咂采鬧嚷嚷

隔山見梨花如雪﹝二首﹞

獨立何髙潔無庸淺近看靑雲畱一種蒼竹映千竿素艷明春日和風落盡寒桃紅兼李白微笑不相干

二

數枝脈脈露崔嵬一水盈盈磊石堆山起綠煙園客賞春催黃鳥引朋來爰知佳樹難投李只擬空山又放梅冰雪爲肌當月下藐姑仙子禦風回

聞金聲﹝二首﹞

春時行殺令商气結玄陰空谷惟淸籟何宜傳此音忽驚孤鳥落坐失長松吟子亦忘機者翩然生戒心

二

村翁春賽社童子夜曾鳴金木猶前物歡憂各一聲深山難避亂上世亦談兵何得云霓若將軍致太平

範子爲余述古澗奔流之勝因與同往

於水獨何取愛山終日行無人知此澗因子得深情把手村花遠出門天宇淸小橋才轉過一路有春耕

幽澗坐

泉流石不平奇響此中生偶坐得物理爽然知禹行小潭牽藻潔陰穴出魚鮏已向水邊語不聞崖上聲

就鄰庵乞茶

水石坐來久不知山日斜流觴思逸事乞茗問鄰家直與涼詩肺疑來取瀑花一杯三代味幽澗興何涯

綠楊垂絲颺風

艸木各有態未如新柳姿系情凡種種拂面一絲絲卻立餘花外猶堪遠望時春風何不定柔綠恐難支

看野燒

山髻若靑螺炎炎當柰何苦無流水引漫作大風歌野鬼避霜竹春虫冒土坡新條煙外綠臘月未燒多

望桃花坑樵采

流水一峯隔仙源與世分煙深樵采徑風送鹿麋羣艸動來靑壑花開掩白雲雙松垂側影紅日未當昏

海堤有數牛晚歸

白鳥下靑煙花明夕照邊野牛同四足村捨繞孤泉爾牧歌童子吾心寄太玄芳洲無客渡潮水自當前

二鴉搏一鷹﹝十五首﹞

海上煙蓑冷山中春屐幽倚筇看鳥戰拂袖引邊愁野艸靑當眼垂楊綠過頭天心何日定薄暮起村謳

二

春月當孳尾山禽卻振翎同羣非見嫉有技且相形莫訝朋俱進從知眼甚靈到頭無甲棄縱影入靑冥

三

冷地無旗鼓平空奮羽毛臨危曾自悚決勝仗同袍三戰靑山動孤騫碧漢髙長風爲作气萬壑怒松濤

四

眼射靑山日翎生碧樹風侮予民或敢樂戰爾何功狡兔中林肅雞羣四野空不施牙爪利爲惜羽毛同

五

疆禦曾無對戎衣賴有雙偶然逢野戍大戰截春江稍退彰吾伏旋攻扼彼降喬松當大路倚作碧油幢

六

山缺銜紅日天空蕩白雲間鷗多冷夢飛鳥戰奇勛塞北烽煙接江南艸樹分翕張麾遠敵獨羽勝三軍

七

朱纓天外颺赤幟海陬逄畫刻傳髙令春山擊遠鐘一毛𨿽未掠兩犯似難容薄伐將投北靑林勿見蹤

八

飛勇從來著幹城孰可圖風威行自遠野戰古來無猾羽疲奔命忠勛議剖符似聞春塞捷鈴索共傳呼

九

孤影薄雲漢頹然念所膺輔仁焉不學階亂乃隨朋天地生翎爪封彊寄股肱汝巢吾直搗厥志敢相承

十

最惜枋楡技戲將云翮摶風前生再得爪下命幾完局蹐身毛短飛鳴艸樹寬先王非好殺於此誡兵端

十一

咨爾昏林種翻飛介兩儀羽毛𨿽共稟手眼未同奇遽也行無遜何哉莫我知低徊今自取失志未應悲

十二

世方多難事鳥亦起爭長結陣淸風上興戎道路傍頡頏髙就下顚倒弱淩彊爲問機先者何時卻反常

十三

克敵兵何恃攻彊奕自投煙雲開壘壁艸木化戈矛天定人難勝驕成物共謀永懷淝水戰鞭欲斷江流

十四

舉世聞多亂空飛也自危爰知矰繳近請學戰攻奇艸顧明王佐鷹揚帝者師黎民今正溺待援復爲誰

十五

仁者聞無敵鷹揚豈渭濱七旬苗眾格一旅禹功新庶矣多方士猶然三代民何當文化洽飛鳥篤親親

前題

古澗冰消綠長林花放紅薄遊方在野飛鳥忽爭雄乍起靑山斷橫翔碧落空翼張風在下眼疾艸無蒙伯仲看偕作軒騰笑不同戾天才一抗控地亦云窮頓挫鋒前勇誰居殿後功枋楡聊定息毛羽各疏通圖捷籌重畫殲彊志豈終物微存義正事細取材公黑甲聯爲援丹心向若忠壘邊逢社燕塞上值歸鴻以類宜無犯均飛忍見攻好生天意順問陳聖心恫世運衰庸武禽機效卽戎飛潛原應化休咎可徵躬戈甲今盈北衣冠盡避東下民嗟踽踽上帝視瞢瞢禎瑞藏威鳳玄黃兆亢龍丘隅爭血气山海限樊籠浩嘆吟春澤長歌度晚風鷹揚非渭水雉雊在殷彤願十文明治無欺虫鳥聰古來蠻觸氏皆入戰圖中

詩部﹝丁之三﹞

棲眞時之三

長夏吟﹝九十四首﹞

空山收足永日無聊觸物感情匪同木石姑煩筆楮用遣遐心。

髙梧峯上少人行一望煙巒在檻楹野艸燒來依舊綠就中樵斧日丁丁

山南一片小松林春日梅花與客尋放下蒲團閒話久歸來香气滿衣襟

茅堂之後小山巓北有髙山隔稻田楓樹秋深紅葉好竹陰曾掃枕頭眠

竹筧流泉接到門老梅香落幾枝存主入引我春山曲手把瑯玕帶笑捫

桃花坑下古精廬風雨漂搖歲月餘我欲放情天外住白雲滄海眼前虛

火燒松樹勢如龍山徑崔嵬不易通門外石魚多變化天晴常臥雨聲中

澗陰徒步興無涯春雨多寒暗晚霞古墓低低看姓氏便將柏劍取桃花

三春風景不多時李白桃紅盡可思曾記看泉幽澗坐得偕好友賦新詩

淸秋蓬烏果淸奇弱水無多一浪馳海月忽浮光萬里驚看卻怪下山遲

懸崖千丈玉龍飛下有澄潭到者稀兩岸奇花香噴鼻開來曾未見朝曦

雞犬牛羊放白雲珠林鬱鬱鎖溪芬山家便是仙人宅何必桃源讀舊文

溪上平田掠晚禽池邊喬木抱春陰莊嚴好个靑山寺卻怪無僧擊磬音

樓閣天開隔世塵戶庭花放寂無人白雲紅日靑山裏飛鳥驚弓落澗濱

層峯深入看龍潭到得龍潭野興酣搬石爲鑪煮茶筍白雲不厭老僧談

巖崖蔽日霧難晴趺坐潭邊水若腥怪石爲門鎖靈气老龍常到海中行

巖髙潭小水淸淸石窟何年刻削成一說此潭通到海點來竹杖也生驚

靑山無盡白雲堆躡屩春殘探友來自惜天臺路行半不曾看得石梁回

海上潮來萬馬奔分流過閘響猶存花時送客還相憶一路長堤被水吞

八月潮頭大似山天門擁入莫能關平空白練鋪秋島夜半乘槎有客還

負暄冬日上山南坐地班荊興也堪極目峯頭俱白雪獨餘萬頃海天藍

秋林木落見村疏臘月千山艸盡枯日日投筇賞盤谷拾來松子夜燒鑪

歲暮居山不自貧霜天種菜喜成疄村牛隊隊來偸喫兩角穿籬不畏人

嚴霜夜半落茅檐斗室烘鑪下暖簾要卜明年丰稔兆深更再點燭花占

鄰庵淸磬碧山凹晴日和風去走遭道侶相逢畱晚話村燈廟火鬧元宵

滄海流云過眼空春波彌彌動微風看他白鷺飛還沒多少閒情顧盻中

觀魚何處是濠梁偶立苔磯寓意長野店梅花開未落山村人爲補船忙

桁索遙牽海面開漁家春水浣春苔平沙晏坐巖根寂殷殷雷聲腳下來

泥塗螃蟹樂天眞穿穴何曾問水濱信足橫行雙眼突一聞人語解藏身

風颺陶煙裊翠微海村閒步淡春暉白鷴飛上黃牛角冷看行人各自歸

墓門鬱鬱覆黃花何世師僧此認家松梵不流泉下韻竹陰猶護一袈裟

水田咯咯沸蛙聲山寺寥寥獨掩淸時節又當芒種了故鄕何在望南屏

日長林下有餘閒護得新篁放綠顏只恐抽梢透髙閣一時遮我面前山

嫩竹初成粉籜垂團團繞屋似新籬山鄰盡道今年盛經過溪邊仔細窺

樓外陰濃不見人籬邊艸盛已忘春孤筇懶出淸溪上虛室焚香自掃麈

黃鶯兩个雨中飛鳥鵲催羣野外歸坐對靑山少心事看他物物領淸機

生平不善把鋤頭說著開田早見愁秪有瓜園圖菜喫要煩鄰叟借耕牛

朝來乞麥送僧行梅雨疏疏不肯晴步出云堂遣淸畫卻欣檐畔有泉聲

村村流水送桃花怪殺居山事似麻摘得松花忙曬筍又呼童子做新茶

蔥菁竹樹小山邊多少閒禽噪晚煙細聽含情惟布谷催來山水滿山田

山窗松鼠不時窺翻我瓶盤也太奇更有一分伶俐處倒懸頭尾剝棕櫚

野田麥秀潑薰風碧浪層層到眼中一月已前春未去峯頭都醉映山紅

雨過溪亭有客休綠云一片隔山浮不知村犢誰家放喫我靑靑小麥頭

飯後山樓睡復醒坐來身倦且經行寺門喜得人來少只聽前山打麥聲

南風窗牖快生涼坐覺階前日影長萬綠蒙茸山殿暗出門猶有野花香

鄕村耕稼各爭先新水涓涓白滿田犁耙不停牛足苦蛙聲叫起綠楊煙

黃梅天气插秧齊薄霧漫漫遠近迷昨夜晴來今又變靑山移去曉窗西

無意看山坐夕陽檻邊髙樹結蒼涼幽禽百囀還梳羽側立窺人不過墻

靑山落日樹頭紅樹外靑山復幾重紫翠朦朧炫人眼當窗最愛兩尖峯

山路盤盤碧海連寺門長日綠陰邊沙堤潮退鳥閒立負擔有人來市鮮

漁燈入夜滿灘紅一幅蒼山露气中千古畫圖人未賞天然畱我住山翁

東峯月出靜巖臺林影橫斜拂地來臥聽漁船何處放隔山深夜打鑼回

近海人家業海多科頭遊戲醉時歌今年已了旗牌稅一任揚帆向白波

一网牽來有萬魚蒼蒼生物意何如村翁自信爲漁好不厭腥風染屋廬

漁村蠶月少閒遊童稚奔忙喜上眸何必讀書然後學割鮮才歇便調牛

躬耕五畝待秋成那及漁蓑十日程自古魚鹽天下利阿誰不願海中行

魚行滄海鳥行空天壤飛潛各抱聰在昔何人造网罟錦鱗蒼翮被牢籠

萬尾隨潮自泳遊不期深水有綸鉤重淵已出無沾潤圉圉洋洋不可求

生魚有饋畜之池取疊如山忍見欺只爲鄕風傳習慣船歸歡喜插雙旗

空裏樓臺蜃气成大洋歌笑海風腥失身便到魚龍口何似靑山學耦耕

靑山深處有柴燒碧澗淸涼可掛瓢曾遇仙人采奇藥茯苓根上長新苗

陟彼西山學采薇春深蕨老杜鵑肥煙霞回首無多遠途路茫茫不早歸

雨後輕煙拂緣蘿朱門有客不來過山中日月間消受春掃松花夏剪荷

古澗靑松老白雲風聲十里便相聞此聲那可傳君聽洗耳河濱待夕昏

丹壑靑崖覓紫芝淩風先唱步虛詞將期海外來仙客同入壺中醉酒卮

廣陵一曲世無彈天下知音自古難昨夜蒙頭坐幽閣忽成淸夢跨靑鸞

錦琴玉瑟畫堂張帶礪河山汾水陽蝶夢杳然隨物化兕觥不祝壽無疆

萬花簇簇禦樓春宮闕巍峨倚北辰爲鑑世間歡不久乘龍白日九天賓

六龍禦世紀軒皇八駿馳驅狩大荒采得珊瑚爲寶玩十洲三島近扶桑

六王已畢偃干戈函谷關開王气多突出阿房三百里神仙樓閣更無過

海上求仙事渺然紀功刻石遠巡邊卻於沙漠防胡患髙築長城萬里堅

昆明池上武功成承露盤中長五莖紫气騰騰隨羽扇西來王母酒雙行

赤壁旌旗一夜燒舳艫千里亦寥寥英雄萬古不平恨銅雀臺邊魂莫招

彊秦一掃赤蛇威蜂起黃巾馬似飛銅駝又見投荊棘行酒靑衣淚暗揮

天子尊銜上道君璽書燦燦琢靈文神仙只願登廊廟金革何期起塞云

花石爭奇艮嶽頹角聲一起禁門開可憐二輦蒙塵去只有孤鴻帶信來

楊子江心矢石堅朱仙鎭上鼓聲塡天驕自己摧心膽忽見書生揖馬前

滄海長江一帶看乘輿南渡駐吳巒傷情末後冬靑樹白骨累累黃土攢

道喪春臺不可求天崩眞抱杞人憂藐姑山上逢仙子彼黍離離嘆莫收

漆吏芒乎嘆有生眞君咄咄受成形有涯隨著無涯殆今古彌傷達者情

冥靈五百作春秋松柏無凋且見羞更有古皇甘露藥王喬亦視等蜉蝣

耕田鑿井古元元野鹿標枝各不言揖讓唐虞已多事避秦嗟入武陵源

伏羲一畫是非鋒奇偶陰陽變吉凶搔首碧雲頻悵望晚雷何起過前峯

夏云變幻自多奇一片遙飛野水湄春雁已歸花事冷何來樹上兩黃鸝

云漢昭回在上天山川滌滌告羣賢宣王俯仰悲心事甘雨何時錫土田

百越山川掌上圖臥薪嘗膽欲窺吳功成已雪君王恥明月淸風在五湖

沛澤提刀斬白龍圯橋孺子起雲從仙機早自投黃石辟穀何關學赤松

一箭飛書戰气沈蒼生並受福何深翩翩東海能髙蹈好爵何能縻予心

金馬門前寄一官滄波曾見幾回幹滑稽談笑移人主不事硜硜奏疏煩

垂簾市井乃知微凶吉聊談畫掩扉仙眼固知來玩世持來一石識支機

五月羊裘正耐寒快聞炎火復長安客星帝座眞知己堯許相忘兩足端

三分鼎足定茅廬王業偏安敢逸居出師未保收全捷悲惋臨岐一紙書

新亭片語旯風儀淝水間爭一局棋已措國家安泰嶽東山著屐管弦隨

飄然數騎諭彊戎小大齊來拜令公片刃不施王室定汾陽開拓有仙風

楚騷婉轉泣靈修放志因成汗漫遊黃鶴仙人騎去遠古今只詠嶽陽樓

詩部﹝丁之四﹞

棲眞時之餘﹝梧山剩句﹞

初過棲眞感懷﹝二首﹞

淸和之月正眠蠶一撫先師塔上龕天或阻予無去北道將行也遠來南旌旗吳下紛紛亂烽火江千日日探今古所稱三佛地且埋蹤迹喫霜柑

二

滄海風帆帶晚昏淸秋島嶼絕塵氛永懷帝力安泉石轉念民生在溺焚朝野而今思慕義州問何日復修文太平率土康衢也便可揚眉坐白雲

七月望前二日風雨暴作竹樹倒拔屋廬震動古殿不崩爲幸八月上浣復大雨不止炊煙幾息有感而志﹝二首﹞

大風大雨作連朝窮水窮鄕頗寂寥持缽一時無飯喫住山端的沒柴燒不堪木馬蹄俱爛轉笑泥人面發潮古佛安身同露地可憐無計避漂搖

二

土地伽藍亦少籌自家不管雨淋頭竹根靈應從人卜瓦屋郎當沒个修或者因緣猶未偶何時願力始能酬冷看袖手同堂坐任是滂沱不舉眸

送範子下帷吳氏宅﹝四首﹞

一竿長水釣溪云竹院聞弦獨賞君雅思精微眞嗜道髙談錯落極論文此當民瘼流離際未免鄕情痛切分望望春山化時雨佳音咫尺可相聞

二

春晴艸木自欣欣世亂衣冠盡畏聞在昔延陵稱讓隱何時武穆起江潰寒淸漫賞山中月蹤迹同爲海上云且結佳盟塵世外滄州白鷺對斜昏

三

瀲灩錢塘莫問津籬邊又見艸芽新所云四海皆兄弟姑醉三春作逸民山水有情能愛客詩書不倦肆成人從來君子輕天下樂得英才骨肉親

四

流水淙淙漱石根牛羊誰个放前村春山萌檗無畱美夜气幾希不足存千載幸開洙泗脈五侯應亞父師尊山童掃徑桃花下倒屣爭看駕入門

曉起山閣見白波連山有懷範子﹝二首﹞

漠漠春山盡吐云蒙蒙晨雨正思君平沙忽作兜羅色虛室遙貽白雪文煙外鳥聲尋未見亭邊路影望難分遙知孤客寒窗裏定有新詩紀見聞

二

昨夜藜燈隔片雲朝來得句欲呼君自知夙習惇同調更覺多情寄別文南渡須眉髙士重西來骨髓古人分端期慧業干戈際燈火琴樽發未聞

寄範子﹝二首﹞

髙閣疏簾捲碧雲天涯放迹偶同君海山交處事嘉遁風水遇時成好文蜃市髙低晴日幻漁燈遠近暮煙分蘇堤楊柳今何似鐵馬金鈴徹夜聞

二

飯後經行踏石云登臨無日不攜君共穿層澗尋靑眼仰止髙山抹黛文艸色半芳佳興隔春陽未暮短筇分松梢夜靜浮圓月好事如何得使聞

範子過山因懷屠闇伯於剡城﹝二首﹞

翻掌無端作雨雲貧交斯世每多君白駒皎皎投空谷黃鳥嚶嚶憶會文毳衲不忘盟亦好綈袍有贈誼無分名山入剡𨿽云勝應嘆鄕書久莫聞

二

仗義聯翩渡海云風濤向若更淒君壯懷激烈因有劍天步艱難乃厄文虎侍溪頭三笑別燕來堂上一春分山城花發多啼鳥何似空樓到曉聞

答空林大師自大陽庵貽偈

新詩遙寄慰同聲不覺眉端喜气生意到自能開我眼神衰苦未及君庚何鄕近日兵無亂當世而今法已輕絕頂梅花眞个好西山期入不嫌淸

答沈傳中文學見寄

溪花著雨媚春紅籬筍穿苔就土松寒食墓門將弔古煙塵江滸正爭功懷鄕處處書無寄流水村村路宛通聞說避秦遺世士桃源肥道有仙風

宿明恩寺

萬竹繞淸池春山好鳥啼寺中人不見云暗晚鐘低

初夏

稚筍看看長春風已過溪虛堂無客到門外綠陰齊

古南僧來迎沈傳中文學以詩贈行有答

海上煙雲帶暖姿山中艸木愛涼颺僧來蕭寺催飛錫誼感柴桑贈別詩鐘鼓且虛長夏令垂楊不折路傍枝一葦期在秋風裏聖諦還同討論之

別範子

煙外遙峯一點靑故鄕北望欲揚舲孤遊共是天涯客雙袂難分陌上亭曉霧飛來藏舊寺夜潮落去響前汀君家六月期鵬舉羊角何時起北冥

懶齋別集卷十二﹝終﹞嘉興大藏經牧雲和尙懶齋別集

牧雲和尙懶齋別集卷之十三

東吳毛晉子晉編閱

鄂州記室智時較訂

詩﹝戊之一﹞

興福時

開法破山酬徐白雨見贈﹝二首﹞

好音無日不懷西卻怪城南戰馬嘶願學象龍能負物何辭泥水一拖犁斯文未棄貽蘭蕙有道分明在藿藜三笑虎溪徵故事髙風千載醒塵迷

二

經行古殿迹非遐舊有髙僧轉法華松下相將隨白鶴澗中猶記拾朱砂潭虛夜影招玄度燈散寒光照釋迦坐喜幽林無法說是誰空際雨香花

酬毛子晉見贈

吾宗單傳事西來求俊賢安心仍得髓騎鶴兼腰纏五葉特地分所唱彌髙玄其終匪墻壁鉆研一何堅眞機鮮能構庭艸日芊芊吾師起臨濟霹靂轟靑天風顚在昔記鍼芥投今緣愧余魯鈍資亦許一燈然深山願棲息其敢出人前夕惕作三省恐孤胡僧傳未全窺正令黽勉握化權憶我古招提開自齊梁年夙昔當剃染四宿儼臨筵行腳走千里芒鞋踏頻穿忽承金湯詔宗風命玆宣髙林伐鐘鼓古殿生香煙籃輿從空下佳句浩如川把臂知𨿽新獲心良已先金鱗樂我釣駑駘藉君鞭洗耳慕淸音期聽山水弦

瓶梅

一枝插向小窗傍不得春風也自香曉起山僧兩相對從他樹上壓濃霜

初春示憨崖上人

兀然百不知萬古空中立春風拂寒蘿艸根亦解碧

臥疾吟﹝八章有序﹞

余向疏拙丁亥冬還故山事繁責重夙夜黽勉入春不覺精神大疲肢節若墮藥不卽靈因暫謝人事專務靜嘿爲養痾計適小閣初成山雨忽至爰有感觸寫懷自解。

有雨山窗暗無人版閣幽瘦梅香半落小杏葉初抽獨枕聽泉長孤行與石儔松風嘗所愛今怕冷吹頭

二

墻角樹何老山根艸自靑引泉歸石沼開牖望巖屏一榻臥亦好三門久不經有誰來問疾隔澗大須聽

三

春鳥呼羣至相將樹底鳴餘生完飲啄介性懼逢迎坐月豈無念看云殊有情一丘同幻寄何更傲滄瀛

四

編籬取殘竹拾石砌新臺閒許病軀適喧防雜足來蕙香欣在幾茶味欲生杯蟄戶天將啟南山盡打雷

五

自類鷦鷯鳥於玆借半檐北窗初不大西嶺卻容瞻桃李原無語煙霞自足恬春風吹碧柳此意向誰拈

六

頑石生花秀枯椿吐葉香物靈知法幻我靜見他忙松鼠時逾樹山厖忽跳墻從來眼前境閒味覺深長

七

抱病非遺世偸閒且避人鼓鐘𨿽在寺雞犬隔諸鄰枯坐每終日幽吟當半春野梅風落瓣次第已成塵

八

秉燭黃昏後空山但寂然於心無少事卽夢乃安禪鶴唳聲何越鴉棲影不遷衲寒松露滴巖月正孤圓

重過藿園看海棠

小艇維髙岸分明又一春花原如舊好樹覺比前皴佳興牽紅藥閒情撫綠筠晚來雷忽動疏雨欲迷津

謝倪伯屏見過

荒院春深雨積苔平疇風暖菜花開喫茶猶記山中別放艇何期溪上來半日淸譚看綠竹百年大夢感黃槐鐘情最愛廬山遠蓮社曾欣五柳栽

藿園牡丹盛開漫紀﹝二首﹞

爰有園中約因成野外遊名花春盡見孤策晚來投側笑能畱客先開解起樓葉穠香不淺坐賞一庭幽

二

午日憑移影春云爲作陰養花天气好銜艸燕巢深奇種宜分土香風忽透襟洛陽今不貴朱紫重相尋

從王侶石乞圖章

在昔生民始何因混沌分龜龍呈大數金石兆斯文靈祕旣潛泄精奇今願聞論交在千古不異佩三墳

重過秋亭

溪落桃花水欲溫村遮楊柳路猶存自欣野步因扶策未是舟行不到門四壁空香人意靜半庭蒼竹鳥聲繁舊年記喫佳園李今日來看手愛捫

病起有懷

蝴蝶莊周總夢身世間無法可相親生余自覺人情冷病極方知佛語眞坐檻消閒隨筆硯移筇散步喜桑筠白雲有路名山遠鴻雁何時到水濱

坐西軒作﹝二首﹞

形役悲多累心怡愛得閒不時來小榭遐想入深山春老紅花褪村幽綠樹環曠然情志放天際鳥孤還

二

香茗供雙眼桑麻隔一墻遣情無過此消日以爲常釀蜜蜂羣醉成巢燕子忙杖藜經小圃剩有菜花黃

早秋還虞山舟過松陵宿承天寺

松陵煙水盡蒹葭一桌秋風落日斜法侶相逢如故舊夜分齋罷更煎茶

畱別

白露初零夜气涼扁舟曉發問官塘道情一種難爲別只看秋花架上黃

蘇州無量寺懷舊﹝三首﹞

齊女門開去路頻廿年行腳太艱辛重來古寺閒房坐目對秋陰憶友生

香積廚邊盡種菱山門猶自待人興一株銀杏還如昔碧葉秋空布幾層

悠悠世事太生忙鴻雁南飛露結霜記得北風吹水夜故人攜我宿慈莊

雨泊虎丘小武當﹝二首﹞

山水古今靜笙歌日夜尋倦來思石坐飯後繞溪吟白雨生涼色碧梧垂好陰喜無相識者散步暢幽襟

二

舟系林何僻雲開塔可登堤邊逢圃者閣上有棋僧山淺亦生稻溪灣滿種菱廢興何處問漁父晚懸罾

偶過溪庵卽事

橋斷行人隔門開別徑斜桂香幽砌出竹色短墻遮鄰叟看鋤菜頭陀自煮茶得閒聊此坐末路事如麻

吳門曉發

碧水無停桌淸秋最好天重來多病客不盡故山緣紅蓼低晨露白楊開夕煙吾生誰共適鵝鴨野塘邊

舟次華蕩

靑山看漸近秀色迓孤舟鳥語安知午松聲自起秋歲寒心獨抱日暮路何投病骨西風冷滄波懶下鉤

悼昆山髙靜之文學

齒豁欣談道身貧久樂天恨來相會晚別後忽經年香國應前邁泉臺何所牽秋深籬菊綻悵望玉峯巓

過勺庵偶意西莊舊遊

垂楊數樹繞孤庵壞納淸修住也堪野鴨出波窺影立殘荷僕水帶秋憨誰畱空曠當吾眼未覺棲遲長客貪因憶舊遊如此夜冷然霜月起東南

晤陸平叔

擊磬空樓鳥雀聽儼如山衲槁其形法緣夙結瞿曇氏世相全空般若經秋養芙蓉髙過屋霜滋蘭蕙秀於庭幅巾笑殺陶彭澤五柳𨿽栽醉不醒

贈張季鴻

水田寒漠漠煙樹幾叢叢仁裏來經過道風能一同相期參向上自信在其中有句臨行贈靑山霜葉紅

憩陸哉生西閣望雨

竹木心知野蒼黃擬在山快登髙閣坐自覺此身閒妙供來香國詼談透祖關有禽窗外噪暮雨送舟還

贈李小隱

故土𨿽辭久相聞實有年偶歸承遠訪晤面覺歡然黑白同君發山村共此天無妨那一著下手白雲邊

過陸子念書齋卽事

輕舟停水次訪道散幽襟得此一日樂何求百鎰金竹陰開晚照松曲瀉淸音月上思歸也蘆花期重尋

又贈書法華

靈山何載別仙苑若親隨只手云書寫全身是法師冰花開臘際異鳥立肩時﹝居士書經感有二瑞﹞心印全彰也空香散碧漪

答子念

水邊荒屋類山龕遠樹參差結翠嵐西捨暫遊開異景東林久憶遇同參孤燈晚坐何其靜疏雨空來亦自甘道話不憎疏野性方舟時過響寒潭

憩陸顯文書室

別館原依宅居然動靜分竹簾交野色紙帳蕩波紋鷺影堪常狎鷗心自不羣文余有間暇倚檻看流云

眾香庵值雨

野外多流水村邊又遇庵戒香薰杖錫古佛現優曇短菊孤情系嘉禾比屋擔晚雷何忽震客思已如酣

晚泛過慈云庵

孤庵尋不遠亦在水之涯艸屋今翻瓦村云忽染霞秋場多稻實夏岸有荷花鐘鼓西鄰接靑山夢不遐

偕殷元長李小隱泛月﹝二首﹞

有月不能睡傍溪仍放舟寂然天地外恍惚見寒流霜落漁竿隱秋空雁字收輕雲殊自幻幾點過沙洲

二

有月不能睡傍溪仍放舟遠村環可數殘葦臥無收語笑對佳客浮游忘老秋淸寒著衣領緩桌在中流

問戈莊樂居士疾不遇慨然有思

遙村流水曲來訪臥維摩有示身非疾無言口太多琴書成眷屬筆硯近如何相見形骸外夕陽鳴桌歌

瞿願中過晤勺庵同舟至眾香庵別

春風曾一晤相見又深秋世事黃花冷山情白石雨小庵容促膝遠水嘆分舟歲月眞如駛吾生善自求

西捨歸舟有懷毛子晉

靑山已許著閒身白社猶欣一問津道路不長慵寄字秋光欲老只懷人扣舷雙塔風鈴近轉桌孤城水鳥親去去杖藜多眷戀夕陽深樹有垂綸

勺庵訪舊陸子念重以篇什見貽還山報之兼寄平叔諸同道﹝七首﹞

溪庵聊作寓有句寫胸襟遐契方投漆平交只論金菇蘆窺隱迹鐘磬想餘音近日山楓好應憐獨自尋

二

緇素何緣集崇朝密邇隨所慚窮釋子稱是大宗師揮麈登樓際移筇說法時雨晴剛遇巧一葉泊寒漪

三

秋蟾生靜夜法味喜相分舌上尋無語眉間笑有紋池魚潛不躍沙雁宿成羣物性難容晦淸光透水雲

四

曳杖欣臨水歸舟記出山秋將遲我冷天竟使人間落葉封苔逕鳴禽候竹關有懷元亮宅詩債未酬還

五

窗竹蕭蕭報曉寒溪逢玄度喜盤桓雪軒石丈饒幽致瓦缽山僧愧素餐虛閣久憑忘有倦新詩疊出可無歡鄰雞午過聲猶唱隨寓枯懷得自安

六

遠水孤蟾照佛龕疏籬叢菊抹溪嵐薄遊在野思晨起多病於山罷晚參幾有名香衣得染盤余新果齒生甘書燈隔岸頻來往不負垂絲向碧潭

七

襆被連宵宿艸庵蕭疏風味主賓堪已隨孤騖秋行遠忽聽歸鴻夜夢憨世路不親因得懶煙波有戀尙餘貪空山月出長松冷相憶君家鬥柄南

酬李明遠文學五帙見贈

受命當秋令懸弧愧此時無生原順世有訓敢忘師小院金蟬噪髙梧玉露垂憑軒思寡過先聖不吾欺

壽貝葉齋培風師﹝是歲臘同五旬也﹞

天涯蹤迹久如雲搔首中林每憶君貝葉燈傳堂構美蓮花心淨梵鐘聞六時望古曾何遠百歲今秋嘉共分無著天親兄與弟名香一瓣夜深焚

偶作

冬來黃葉滿虛庭小閣霜濃曉夢醒獨坐竹窗無个事幽禽來去語堪聽

勺庵度歲書懷﹝二首﹞

同云漠漠暗山頭雪霰將零點布裘舊谷梅花𨿽好看新年人事不勝酬孤村何處能安懶遠水無波且縱遊諸子謾勞橋口送吾生天地一虛舟

二

一年月日又云䢐燈火靑熒照客無紙帳怕寒添艸褥竹房畱歲想松鑪夢安溪犬從他吠迹遠山鐘不我呼童子相隨頻致問明朝何處看桃符

除夕寓勺庵同無關上人泛舟南湖

一年玆日盡擾擾惜塵寰舉世豈皆寐無人自肯閒爆聲驚野鴨舟影逐溪鷴此樂欣同得滄洲暮未還

和除夕

只因霜雪鬢毛侵翻怪年華長一旬天地已看同逆旅形骸欲就識眞人鳥聲帶澀猶啼臘艸色含靑已覺春大化無偏居處異自應把酒對芳辰

己丑元日

穩睡梅花帳翻身是五更樹頭天未曙枝上鵲先鳴化日隨年長和風近畫生山僧心事喜舉筆一詩成

新正二日陸氏昆仲招集平叔園亭﹝四首﹞

淸溪宛轉帶微波令攺衡門喜气多爲挹幽香梅下立欲摹霜節竹邊過薔薇芽綻新吟得棠棣花翩舊雅歌我是閒僧君逸叟正堪山水共婆娑

二

叢竹蕭蕭作短籬出營山意在溪湄東風欲捲葡萄架南岸先靑楊柳枝無事村雞啼白晝依人野鴨浴淸池石橋欹仄通幽徑拄杖乘春不倦移

三

戶庭灑埽淨無埃剛喜山僧杖到來髙榭護蘭風不入幽窗近水暖方開斑斕莫辧多年竹紅白分明雨樣梅淸供滿前心已醉溪禽羣噪晚齋回

四

春風滿座笑言投喬木嚶鳴此際求一種平懷眞道气十分率意懶禪流欣看貝葉橫書幾似有空香雨佛樓誰謂文人無慧業丹鉛水乳在靑眸﹝時案有手摘宗鏡語﹞

題畫

松下髙樓構幾年濤聲日落響雲煙山僧亦有工支習借得幽窗讀古編

贈報國寺萃閒老師

城南艸木藹春光古寺冰融濾水囊階樹與梅爭秀潔和風滿院度幽香

仲春放舟過謁毛子晉信宿寶月堂兼晤顧麟士殷介平馬退山時見刻大藏將竣賦言爲贈

春水溶溶抱遠村春雷送雨過山根舟維古岸魚兒躍杖入髙堂燕子言盡日焚香心隱幾深更剪燭膝容軒多君友尙皆千古檀悉猶欣罄法源

水月庵詢隱峯疾

海山攜遠出險患念同嘗子疾久未醒余心遙不忘片帆春雨濕深院瓦鑪香覿體空諸病應期妙藥王

謝古南眾護法

十載梅溪把釣竿絲綸舒捲意閒閒偶嗟殿角花千片欲別溪頭水一灣天外孤云流不定林邊飛鳥倦知還道情膠漆彌增感千里依然咫尺間

過蔣蕙仙孝廉▆庵﹝幹字居士所自撰其義未詳似別有所寄者曾請其音云如申字呼﹞

衡門經歲似秋澄春老薔薇發舊藤野鳥或羣非欲異匏瓜不食自欣能窗臨流水淸堪濯戶見南山近可登君性素恬增隱築爲髙因想就丘陵

海印庵午睡有夢忽來

春殘花事付微茫原上依依綠女桑幽鳥一聲何處去北窗髙枕臥羲皇

戒香居卽事

三年不到又重來鬥室依然絕點埃余有戒香薰杖錫孤舟且泊月明回

海塘吟

海塘行不盡風浪打危巒漁网斜陽掛蛟龍直下蟠

毗盧庵明幻開士五帙

入夏薰風至禪房水際涼階前盈忍艸屋後起新篁衣缽荷香染軒窗柳色藏相過如問訊日月靜中長

贈仲寅初

澤國稱遺隱幽村久卜居割田開佛土投策話僧廬耳順人胥慶心安樂始餘淸溪臨暑月尊酒看英蕖

贈金陵彭師水

有生居大塊著姓古賢人命向尼山問年當伯玉鄰秦淮於柳碧吳苑萬花春隨化能觀妙心齋不受塵

水鏡庵小憩

亭亭蒼竹繞方池長夏炎蒸似不知坐久小軒無事做摘將桐葉寫新詩

顧敬修居士見過山中

綠陰如幄碧山深白日間聽黃鳥音抱病比來聊自適髙軒卻愧遠相尋空堂夜語燈頻剪古寺朝參磬未沈坐對雨窗看道捲長松煙外節森森

紀舊示顧君闇

客歲綠陰稠城隅早放舟在筵皆上善盡日作淸遊衣拂千人石風生一虎丘可中庭子在坐見石點頭

煙知墩準提庵

樹近千家市庵開一小山天髙僧眼曠秋靜客心間烽火空爲舉江流逝不還何如鳴古磬壞衲坐林間

勝法寺

沙阜髙低傍鐵河﹝寺左有塘舊名▆鐵﹞將軍施第昔何多﹝寺爲宋髙將軍所捨宅﹞潭來白足缽常洗池冷丹心劍不磨﹝洗缽潭磨劍池皆寺舊迹﹞殿古卻嗟陵谷變地靈應有鬼神呵塡然法鼓淸秋擊龍象欣看四野過

從勝法寺過黃莊庵

肩輿辭古寺斜日向東行銀杏遙相見金風冷送程到門菱葉滿入室桂香淸一宿孤村寂秋吟夢寐生

黃莊庵同道侶夜話

杖出未雲遠秋行亦易寒話言忘夜永趺坐覺衣單法集信非偶客遊良足歡明朝欲分手靑嶂待君看

瞿願中過訪

野外涼颸滿山中著屐宜聯牀風雨夜促膝笑談時樹底泉來急煙邊鳥去遲晨鐘何愛聽蓮社舊曾期

華一嶽爲子寫照賦謝﹝二首﹞

虛室坐生白秋光落小屏巧將遊戲筆幻出贏衰形憫世心何熱看他眼只靑歲華知去幾卻怪鬢毛星

二

道生天地後名絕太初先突出身無狀傳來筆有仙隨方畱幻迹何處問生緣一笑涼風發秋山破曉煙

詩部﹝戊之二﹞

興化時

初過昭陽答孤峯上人

佛性非南北人煙有不同風髙黃葦偃秋盡綠楊空錫影隨閒鶴珠光奪睡龍朗公投好句淸夜燭花紅

酬李平庵文學

丈室賢非遠三生道許同斯文深入奧外物付諸空霧變山多豹云興澤有龍艸庵聊寓影睡起日頭紅

酬李艾山文學

桌入蘆花深呈橈覓好手忽逢河上公相對兩忘口

奉和賀疏林邑侯見貽

空劫有何佛靈臺惟此心政余庭鳥近道廣野僧尋化國開談笑髙吟見古今昭陽城畔水東望碧煙深

奉酬吳鹿翁相公

澤國蘆叢偶借棲慚無祖意可言西傅巖簡在能調鼎彭澤歸歟樂釣溪雪夜山陰呼艇好桃源春水問津迷新詩制就神情滿揮麈分明對撰藜

平庵以石刻七佛偈見貽乃黃山谷筆鐫廬山巖石者賦此爲謝﹝山谷以元祐六年大寒日書是石而平庵持帖來亦大寒日﹞

懸巖有字阿誰刊七佛傳心見筆端怪石昔人能作供舊碑今日尙畱殘名賢揮灑當元祐時節流通恰大寒林下百年遺勝迹曹溪滴水未曾幹

和夜坐﹝二首﹞

眼開誰作夢心醉或忘醒吾我猶雙見浮沈總一形家中人自在路上客無停冰雪梅花放疏枝透幾欞

二

方庭猶未雪多少覓心安何有塵爲礙皆因眼自瞞三登良是苦十日未爲寒何似木頭老眞機覿面看

西軒卽事﹝二首﹞

西庵寒月盡四望見冰圍時有蘆花起心疑雪點飛風中雷若震云上日無輝衰病年來甚終朝擁衲衣

二

土階卑帶潤柴牖小容光展捲聊娛意臨池一寫狂水仙花自白楊柳葉無黃因憶懶殘老鑪煨芋子香

和大山知藏誕辰﹝二首﹞

長空日月去無休風冷滄江水不流客夢片時行萬里塵心一點掛千愁怪無靑嶂堪畱足喜得黃茅此蓋頭閒誦南華欣快論人間至樂只骷髏

二

江關客路未甘休一曲滄浪歲月流大野多風鴻陣急寒空欲雪雀羣愁曾臨秋水能靑眼無柰蘆花早白頭遲暮對君搔兩鬢世間出世此骷髏

除夕和平庵作﹝二首﹞

天外冰霜客裏身歲殘攜手見交新不凝摩詰安禪榻猶愛淵明漉酒巾擁褐鑪頭將遼旦劇談座上自生春重簾放下嚴寒結夢寐詩成若有神

二

役役勞生共此身何堪日月又懸新三車自願攜諸子六結誰將解一巾梅插銅瓶香永夜柑傳茅室味先春村翁咸樂升平世爆竹家家競賽神

辛卯二日同朱天乳諸君子散步池上

春城如見暖雲飛爆響隨風拂凍暉君子相攜池上立笑看童稚踏冰歸

晚雪有懷平庵

大雪下無聲庵前白路生庭柯多烏聚野岸絕人行地結重寒色天垂不夜明茅堂懷謝眺凍筆獨娛情

人日寫懷﹝四首﹞

月令寅初建年華卯又添忽聞過七日不覺撚雙髯物外心將寄塵中迹久淹生平勞景仰幸見雪山尖

二

此日風光澹如何定說人歷傳應自古物換又維新率土欣同遇吾衰恐未眞前村梅柳上鳥語已先春

三﹝是日墮雙齒﹞

簾外煙初暖階前雪未融短須辭暮盥敗齒落晨風倩筆書心事尋方去眼蒙死生交謝態豈待百年逢

四

解帶憎開戶然松愛近牀江臯猶白雪天地已靑陽靜聽孤鴻度閒看二鼠忙浮生眞似夢老大孰悲傷

徐同甫爲余篆古圖章賦贈

鴻荒文字杳君子得何師金石相投處蒼籀會意時獨娛冰雪案傳玩水煙湄緬想天人理羲皇盡一奇

酬楊廉甫進士

偶著袈裟寄此生也知天地始無名靑蓑近買學鷗泛白拂閒拈隨鶴行江月明時孤桌穩水風微處一波輕雲堂晚臥思君子隱隱淸機發磬聲

立春後甲子日偕平庵登土山

午飯林中訖晴光野外生人思聽法聚我愛看燈行洲隔心常遠帆來眼自明好春傳甲子泛泛綠波平

寄祥光上人

相聚初於太白嶺相從又入武康山多年別了無消息一旦逢時生喜顏靜慧園中龍象集昭陽城畔鼓鐘閒經過隨喜拼旬日看畢瓊花買桌還

謝朱天乳惠藥

無身不是遭僧打有面初非學佛黃老大自知枯血气少年多半費思量厭尋苓木山中艸懶覓神仙海上方只望先生與閒藥從頭去我一生忙

將還江南別鑑師

君住昭陽年已久我來極樂日無多相見難來相別易此情其忍對滄波

書扇與蕭道人

偶然到江北選佛又開場孝齋蕭道人爲我一冬忙夜歸常把火朝來必踏霜對眾語鑿鑿見我喜洋洋今我欲南去道人心不忘書扇以謝之炎時作淸涼

謝潘道人造法衣

我有一疋紗道人爲我裁舉目顧我體便將刀尺開長短不失度分毫絕疑猜制巧鍼細密月餘才送來我欲謝道人道人辭百回再拜稽首去霜階凍莓苔衣披等金襕眞紅映雙腮一切聖凡眾瞻我光明臺我思末世中豈曰無栽培道人心在道我何誘其財惟以淸涼風扇彼煩熱埃眾庶務財用道人亦賢哉

別黎太衝長者

晤言方歲暮話別又春時節令已如是行藏不再思途中梅柳放庵畔水雲遲髙誼難分手殷勤一致詞

極樂解制寄謝吳鹿翁相公淤潭西﹝四首﹞

西庵池水綠粼粼閒步東風照影頻伐輻河幹隱君子考槃天際想眞人只緣芳艸催行腳未是空山欲老身滿篋新詩皆妙絕片帆南渡不嫌貧

二

菇蒲歷亂起寒煙中有幽人水一天文思久安尼聖學慧心兼得祖師禪音書偶寄如金玉蹤迹從教在野田應是遭他先佛記能將法句析微玄

三

漁网悠然薄暮來扁舟亦擬向晨開岸邀春色先分柳園護晴雲未放梅曾記秦風歌宛在直尋魯語誦賢哉江關臘盡猶冰雪何得膏霖潤九垓

四

遐心不入鹿門山采藥龐公去不還柳葉欲遮漁父宅桃花半照老人顏心齋白自生虛室身隱文無到世間歸去野僧聊問訊閒雲依舊把潭關

畱別平庵

春气微微動遠林殘冰猶自帶河心隔江相見不恨晚放策獨行難在今詩句舊耽終寫志禪鋒新出老知音靑山乘興能攜屐莫謂云深不我尋

別吳北海昆仲

慷慨靑雲黽聯翩丹鳳毛不疑眞佛遠能致野僧髙鐘鼓無虛日香華重見勞臨岐多戀戀春色滿江臯

舟發昭陽

春風送行客遠去無定程何以悅吾目溪邊芳艸生

寓廣陵靜慧閣送天鼓法侄之江西

我在廣陵爲過客忽逢吾侄上廬山江邊芳艸春初綠京口梅花早破顏得眺瀑流千萬丈且尋茅屋兩三間開荒種芋因緣就一信吳門好寄還

雪後登平山堂

野外云猶凍林中鳥一鳴樓尋隋帝迹堂得宋賢名堤水從東逝村驢向北行江南山自好剩雪萬山明

丹陽道中

南北天涯路萬程客帆商舶古今行地多藝麥村何少河曲通潮水不淸髙岸兩分閒鷺影長松孤立帶鴉聲春來艸色靑靑起坐見兒童拾野萍

閒來居﹝二首﹞

歲月磨雙足乾坤老一身喜玆幽寂處暫養病衰人雉堞雲霞變墻垣水竹親中庭芳樹在花葉正垂春

二

眼底天何曠風前口自歌梅花吾地有松色比鄰多野徑無如僻髙軒不易過考槃眞受用不羨碧山阿

舟次昆山

萬井寒煙裏孤城積水邊山間如向客塔近欲迎船雉堞元依地巖崖別有天望中情自遠暝色杖頭懸

西城晚眺寄葛瑞五

風雨杏花愁溪光冷白鷗半春淹客路薄暮上城樓歸鳥羣方下山煙濕未收垂楊居士宅指點隔平疇

悼李子曉令八首﹝有序﹞

庚寅中秋夜曉令李子別余南去余於重陽北遊京口遂結冬昭陽道路悠阻每念不得便鴻一信思亦長矣辛卯上元後從廣陵渡江畱連京口復彌月買舟東來意謂漸近嘉禾可詢其遊況大雨中艤舟鹿城忽聞李子已作故人五內淒然舊交有來驚問口不忍道嗚呼曉令之遊曉令之死豈非天乎念數年把臂情有不能已者作詩八章達其舊居臨風而誦之曉令𨿽在萬里魂必有知其翩然而來耶。

碧水春江滿片帆東望遲如何天外信卻向客中遺世夢眞無緒人生良足悲靜言憑短牖脈脈動吾思

二

憶自投緇社軒然意气揚豈徒尊幾杖亦自篤文章執手曾無間論心極有方斯人何可遠然諾未相忘

三

竹下招頻坐花開賞必同深知塵世夢細究主人公河水淸環宅梧陰碧覆空每看諸子俊勸讀在其中

四

我法能深信人言或浪評胸因多塊磊趾若傲生平小案詩篇積方庭艸樹盈素帷窺弔唁粲粲士中英

五

庭梅無少恙階艸可憐芳不謂交千古翻余泣數行長途隨畫鷁久雨斷春光役役窮檐下愁看燕子忙

六

客程方萬里靈櫬倩誰扶危嶺雲端矗炎風地下呼竟違霜發母不念藐諸孤可嘆生浮甚人何作遠圖

七

苦寒霜落月僮僕幾人俱總爲尊親在卻將桑梓疏榮名何處問身世頓成虛涕淚難爲讀苕城一紙書

八

臨岐多繾綣歸路遠相期猶記中秋夕辭余竹院時酒樽良友勸心事月明知一去成千古人生恨別離

同葛端五諸子登東山

謝公丘壑在城東春日遲遲景物融靑雀乘流仙侶並白雲飛閣洞天通冢疑松下人猶哭屋置巖邊客未窮歸望西山巖石好桃花髙出女墻紅

詩部﹝戊之三﹞

鶴林時

初夏寄日章舊友

古寺深深眾木鄰小山𨿽淺隔風塵綠陰如幄開軒坐曲肘支頤憶故人

杜鵑樓小坐

消暑登髙閣長空舉目收靑松千樹直黃鳥一聲幽閒砌余天竹荒園帶石橊紫薇花更好爛熳倚墻頭

解夏送自明知浴歸昭陽

迢遞來江北從容入社中盤稽先聖訓人有日新功竹色行將染松聲聽未窮不堪言聚散芒履躡秋風

曉步

殘月涼云碧嶂幽鸛聲步聽小橋頭垂楊一樹猶飄綠樵擔西來白露秋

喜李平庵渡江貽詩步韻奉迓﹝二首﹞

一夏薰風裏思君意惘然久爲南岸客喜到北來船山色江邊遠秋光竹下全幽期方在此相共惜流年

二

古寺門常掃秋林葉始黃舊懷方欲展佳句喜先將江闊雲霞靜山空艸木長晚來阡陌上攜策可徜羊

平庵到山

一別歲方半相思秋獨深山中攜屐至江上扣舷吟白日開新況靑燈話夙心西風黃葉下幽鳥度餘音

同平庵觀寺中古碑

凡物古難得斯文良不輕相攜從殿出不厭繞廊行石壁精神滿山林气象淸幾回遭劫火作者未湮名

贈瓜洲默如懿範二上人﹝二首﹞

瓜洲渡口綠粼粼京口看來是比鄰日日風帆江面過不知津濟幾多人

楊子江心鷺作羣金山頂上塔生云眼前好景看無厭野鶴一聲天際聞

小窗

小窗看大樹大樹落窗中夏葉髙垂綠秋陽少見紅自欣消永日殊快度微風閒坐耽幽句鑪煙晚篆空

雨後登杜鵑樓

古路泉能沒遠山松欲遮因看棲鳳竹想到杜鵑花

謝張元囪問疾

積雨傷秋艸空庭漲碧苔我方欹枕臥君得過山來白髮頻相慰丹經一取材上池能洞鑑肝膽自應開

漫興

多慵久已交書絕有興元來得句新閒對秋窗喚童子淸泉烹出紫茸春

睡起

丈室閒多瞌睡來避人雙戶未曾開兒童怪煞能相惱出入山頭亂拾柴

九日﹝三首﹞

細雨重陽日西風白露天登髙何處去籬畔菊花鮮

二

云冷山俱暗風髙樹盡鳴塞鴻來已半客路未遑徵

三

寺門久不出山逕長深蘿薄暮斜陽裏何人把酒歌

舟行口占

荻蘆花發重陽後鴻雁聲髙九月天莫道連朝風不順好看霜葉滿晴川

坐興濟庵東窗

艸有吉祥竹鳳尾靑靑相倚在階前一株楡樹何髙聳枝葉經秋濕曉煙

贈周東溪老翁

紅日東邊走似車綠楊溪上老情賒風光說向兒孫道九月年年有菊花

綸如禪子畫菜供余喜而賦之

道人生滁陽云是宥家子慕法入緇林落魄無相似𨿽然工筆墨非爲拾靑紫有技進乎道有道出乎指遊戲小窗間學圃攤一紙須臾五菜生離立孤根起谷風遠來吹葉葉靑搖几不煩一鋤力能使地種美造物笑無權晨露疑邑彼根中滋味全咬嚼殊有以芳潔佐伊蒲乃在山僧齒寄語鐘鼎家胡爲不種此

贈夏秀巖老翁

人生七十古來稀相對玆翁面目輝松下石牀能獨坐海邊鷗鳥近忘飛十洲方朔曾爲記六合蒙莊未肯歸敝屣世間遊物外遼人咸有出塵機

西華禮塔詩二首﹝有序﹞

崇禎戊寅余度夏銅井聞西華山有佛智破庵二祖塔在焉因渡湖一禮塔尖僕艸池水無梁徘徊久之至辛卯仲冬自京口下吳門復一瞻禮時瑋首座結屋於荒址撫今懷古記以短章。

秀峯山下祖燈傳水色山光塔影邊累石好經千百劫懷香又隔十三年東山松柏宜重長南浦雲霞只舊鮮收得沙盆貽厥後天龍應衛一牛眠

二

滄桑陵谷古何常佛印禪燈久愈光兩塔並湮榛莽密一峯獨秀水雲蒼舉頭胡雁衝寒度拜手天花間雪香固是兒孫慚烜赫摩挲石碣幾彷徨

秀峯山曉起

空樓曉愈寒窗外日三竿村向湖邊失山宜雪後看出門風似劍呼桌浪如磐掩戶誰相對鑪中火一團

辛卯除夕歸自京口神情旣衰僕僕有感

茫茫觀大化蹇蹇涉長途日月非眞逝年華實告䢐小童嘩伐鼓老態恥當壚深谷梅花放靑蓑在五湖

壬辰元旦

好鳥先傳語陽鳥漸起東燭邊開夜色漏下動春風玩世求身健居村祝歲丰曉窗雲靉叇小雨潤靑菘

悼素園黃闇齋參政

靈山佛法付王臣像季幹城有幾人世外早培優缽種人間特現宰官身等觀宗子風神爽握手師門道義親流水行雲何去也佳園又見老梅春

過祖燈庵用舊韻

墟落尋幽寂心知不是山鳥啼春戶扃僧定衲衣斑依約燈元火玲瓏杖有環臨川聊一詠古道自玆還

過閒閒居

春水綠生波寒塘路不多扁舟誰共放閒屋我能過役役旣無味芒芒將若何漣兮淸徹底堪此聽漁歌

甘窯

寒突孤村接春煙幾處髙永爲風雨庇願學海濱陶古聖皆無逸民生敢計勞靜言思覆載化理適相遭

寫懷

曲曲溪光遠荒荒山日低市聲吹向北塘影舊名西一葉從吾泛三椽偶寄棲客懷何所適春半老梅齊

獨坐

小閣見流水幽軒面兩松把茅差足勝擇木更何從習我煨鐺法尊他钁地宗捲簾門外看春色不知重

仲春隨喜本覺寺讀坡公三過堂詩步韻

畫鷁輕移碧水中長風鼓浪駭兒童山開萬壽鐘聲遠堂記三過鶴影空短塔垂頭蒼竹護新詩炙口古碑功夜來倚杖僧窗寂初月流光到殿東

奉酬遁翁先生見寄﹝有引﹞

黃坡遁翁先生舊所稱蔡子谷居士也金湯法門不遺餘力卽一金粟先師及門皆沐維護余以疏懶別二十年矣未致一辭而先生不棄陽和春風惠然肯來且貽二詩益感髙誼敬步來韻投瑤報木余有恥焉。

惠扇

出世同門盡不遲蓬根自愧後於期十年白鳥曾看泛﹝金粟山鈴記白陽泛水﹞一簡靑猿未獲馳丘壑藏春尋舊誼池塘生艸寄新詩快哉拈起犀牛扇穆穆淸風掌上隨

敍懷

寒梅疏柳放長堙抵掌掀髯滿座春無垢宗風爲近裏東坡文字不同塵一回傾倒歡如昨久辱交知樂且新顧我匪材肩祖任疏慵有負法門身

永哀詩﹝有序﹞

遁翁先生天性孝友其先慈之生誕與嚴君之諱忌適同淸和四日是則月日同矣而寅之時又同但其年不同耳先生念之二十年來感傷不已寄箋乞言慰以七言二律。

詩書孝友羨傳家不道君親歲有涯痛在死生同月日思深屺岵閱年華忽驚綠樹啼黃鳥又見長溪漾落花著取萊衣還醉舞髙堂老眼或無遮

二

歷日翻來只記寅廿餘年淚灑芳辰老焉猶慕終天恨哀也忘過六尺身掩卷蓼莪蓬鬢雪薦觴松柏艸廬春九原靈爽應無死一撫趨庭骨肉親

壽屠闇伯文學母王孺人初度﹝時文學以疾辭試事﹞

孝淑鐘天性桃夭悵別深敬緘遺恨語曲盡事親心白髮牀第變靑銅歲月沈帨期登甲子君子錫住音

二

作合奇男子終成女丈夫戶庭尊狙豆機杼撫璉瑚奇疾寧非福貞名共不誣賢哉舌孟母無愧聖人徒

寄郭千仞

春初攜策過君家庭下疏梅正放葩分得寒香歸院後又看溪上醉桃花

寄郭淸安

三个年頭兩過君香鑪茗碗謝殷勤門前老樹春禽囀好句何妨側耳聞

病中

一月不出戶三春忽已䢐薔薇嗟放盡梅子日看粗偃僂思藤杖支離近藥鑪故人勞慰問頭面似非吾

遣懷

斗室循環走空階彳亍行間看泥下筍忽地向天生

出門

花事隨春盡濃陰入夏多出門吾亦適溪上問輕舸

久疾初愈過硤石山白水庵﹝五首﹞

半日間難得扁舟近可移紫山涵白水綠樹語黃鸝到此安吾懶行將笑世馳萆門淸晝掩新竹影離離

二

夜月看將上春風去莫畱崔嵬方畏陟淸寂自相投樹茂疑無夏山寒直是秋吾衰應未甚襆被得天遊

三

磊磊山根石霏霏谷口煙丹雞無弋慕黃犢有人牽安步朝光淡微吟落照園一抔誰氏冢老樹綠參天

四

西硤曾遊處南風喜再過共知山路淺自覺鳥聲多梅影能髙屋泉香恰在窩一丘吾素願不厭久婆娑

五

北牖開來爽西軒一樣涼客來參古佛人臥傲羲皇避世今知策藏身向覓方夜分鐘磬寂山月轉虛廊

遊硤石悔園和陳復庵乩仙

永日縱閒遊新詩不易酬煙燻千柳醉云挾兩山浮春舫巢玄燕苔磯近白鷗仙風吹席上塵夢更誰畱

題放庵

山不髙兮樹且多綠陰飄拂覆層坡最堪結下三間屋明月淸風一放歌

兪言如招同範中昭文學坐潔古齋納涼紀事

桂桌尋三徑松陰隔一溪地偏丘壑小人韻竹林齊幽檻堪容與虛廊待品題素磁傳未已風靜夕陽西

又題麻杖﹝四首﹞

落落丘中有修修莫掩藏以能髙骨格致我略玄黃扶老秋無畏投人夜有光就中新用處初不類諸方

二

七月星流火秋光到水邊魚驚紅蓼雨鳥散碧蘿煙重想三條篾輕拈一指禪集雲峯下客好把話頭圓

三

莖艸金身用全機總付渠尺尋眉上見風味掌中余展握欣無滯行藏試與俱衲僧多未會相問意何如

四

卓地非金錫猶然佛祖模古風吹未已正道得全扶六月鶤鵬化千秋睡夢呼蒿枝臨濟令自古記行吳

挽嘉善錢塞庵相國﹝四首﹞

臘月層溪竹萬竿春風吹起野梅寒法筵握手情如昨柳岸貽詩墨未漧新疏一經明佛頂舊崇百祖薦幽瀾妙心常住含香海乘願閻浮現宰官

二﹝翁曾亟稱子淨土十詠調從來淨土詩中得未曾有﹞

武水漣兮想七年春流小泛剡溪船畫堂豈異維摩室香飯奠過化樂天十詠懷西稱席上一燈傳北契樽前靈山記囑分明在舟楫應還濟大川

三

傅巖霖雨潤蒼生世外因緣有夙盟妙法夢中誰見授髙僧都下舊知名素箋赤字符先語一雨三根長大莖提起腳頭親切句翛然常在佛光行

四

蒼蒼相去幾由旬髙閣中棲大士身十載讖開金地古六時空雨寶花新丘山誰謂非堅固法界由來總一眞敝屣萬緣渾放下淸秋涼月照階頻

﹝翁未第時夢達觀大師投經七卷皆赤血所書徐叩以功名事師曰你底事我做我底事你做次日遇經肆問何經有七卷肆中曰惟法華耳隨取以示如夢中問所書曰達觀大師又達觀大師掩關大勝寺月夜步至幽澗見大悲像露立而開廢圮向韋馱卜其因緣乃出古觀音像一軸授住僧云十年後有見而取供者問事始成翁如識然與大師素不相識事亦奇矣﹞。

小窗多閒爲商尊首座題菜

洛陽城中少喫菜洛陽花邊得一芥菜好道人畱長薹花鮮一任時人賣

秋日偶成

秋色滿庭中絺衣受冷風芭蕉還自綠相向海棠紅

山居曉作

涓涓秋露滴花根小鳥枝頭故自喧最好涼風吹面頰倚筇無事出松門

懶齋別集卷十三﹝終﹞嘉興大藏經牧雲和尙懶齋別集

牧雲和尙懶齋別集卷之十四

東吳毛晉子晉編閱

鄂州記室智時較訂

詩部﹝巳﹞

天童時

七月十九姚廣若以畫扇洋布賀餘生辰賦此答謝

舴艋緣溪枉竹林久知玄度信根深靑山黯淡藏諸袖白光明得此心客定不聞秋葉響僧齋自識午鐘音片時良晤淸風襲石上梅花記後尋

贈魯魯山竹史

魯山家有松魯山卻愛竹髙節歲寒同心空此君獨不知老將至自覺神理肅松耶與竹耶淸風出空谷

贈項孔彰畫松

八月十八潮頭生奔騰海上銀山橫項子來溪畫僧壁秋空忽落寒濤聲虯枝撐拏鍼葉密卻喜懸弧同此日云堂佛火靑熒熒常照幽人亦貞吉

劉開旭鐫余艸書梅溪石上其法甚精口占贈之

涼風西來拂林翠余將入山去打睡有客持箋索我書乃是鳧山開旭氏軒然大笑向秋空水藻野芹誠有嗜我書落筆甚潦艸淋漓滿幅何奇異開旭腕中有精技變化潦艸成遒媚出余之手入余眼芒乎未辧斯眞僞乃知君巧得天機刻畫飄飄極風致鋒稜轉折亦蒼然再四撫摩心眼醉吁嗟古人去已遠天地茫茫神理祕懷素智永僧之尢二家書法徒能記我非少壯不學書學佛將祛生死累歲華荏苒白髮生無力重新治文字所恐流傳陷石中其時出脫良不易惟君能善護瑕疵書此葛藤畱古意

壬辰春餘病甚卜一枝投隱而卦辭甚迂及秋天童使三至曰命矣夫偶記短章示公貞周子

本欲偸閒去如何占此辭行藏天已定去就我無私驥足空千里鷦身安一枝反常余莫解笑問大宗師

將之天童寄鐘雪緣

迢遞靑山路秋來欲再登柏松廬墓近魚鼓梵宮層甘雨滋三艸西風吹一藤病懷何以遣龍象笑翻騰

寄徐忠可

黃菊經秋綻靑山入夢勞錫杯將涉遠風俗說登髙掛席因聞雁持竿欲釣鰲鴛湖何淡淡白社有英豪

寄別朱子近修

落葉朝來漸見重閒雲自在養髙峯因懷廬墓修香火會見叢林伐鼓鐘霜竹豈忘君子節秋山應惜病僧容明年倘健登山屐好向深云問鶴蹤

酬範子遵甫

數載交知握手中慚無妙軌繼支公亂離共走他山月幽爽仍分古院風深夜虫聲剛在戶淸秋雁字已排空一葦又渡錢塘去遙憶登髙悵海東

別秋亭鄭子子康兼諸道侶

日日作東想秋亭往來熟今我欲南行秋亭秋正肅籬花帶晚紅霜竹生新綠明年復歸來良會期再續

初主天童送法幢幟侄還雪竇

永嘉昔日到曹溪振錫三下剛一宿君爲同裏間气生乳竇髙登繼芳躅選佛何如與選官曩步玉堂今椹服乃知將相眞丈夫世出世間轉轆轆一華五葉天下聞臨濟宗風在河北峨峨太白祖燈傳眾角𨿽多一麟足

小春望夜宿南山塔院﹝二首﹞

微雨斜陽掩輕雷遠岫聞出門心在塔曳杖足穿雲紅葉溪頭滿靑山戶外羣松杉饒景致夾道自相分

二

一宿巾瓶側燈光夜更淸電雷何驟至照用一時行不睡生依戀無言對幾楹穹碑淸曉讀相應有泉聲

山泉

山寺泉聲日在門佇看觸石怒濤噴老僧斫竹來爲筧抹過重巖去討源

龍潭

白雲杳杳接靑峯峯上寒潭拜老松縱是晴空常起霧爲霖此處有神龍

松寮

山水畱人最有情松寮夜靜話無生鐘殘鳥宿星河淡相對熒熒佛火明

和雪竇和尙韻贈法幢老侄生辰

出身金紫叢悟心靑蓮宇巧將尼山鐸並入釋迦譜眾中長老稱須眉自髙古笑問懸弧辰山鐘恰鳴午

初春喜錢聖月入山夜話

片石孤峯舊有心春風芒履剩寒侵齒敲雪句眞堪筆鬢點霜花豈待簪謾托菇蘆埋歲月須拼燈火老山林地鑪芋子天然味深夜煨來供苦吟

送景星巖湛庵法侄

相別玲瓏已十春重來會面舊時人景星巖在云深處卻喜淸風動八垠老我無能擔楖栗輸公有福放心身一燈河北傳將去流水桃花隔世塵

蘇州貝葉齋培風師寄箋索題道影

素箋一幅自何來想見吳門貝葉齋好友溪山頻寄字掩關苔蘚欲封階云興佛事緇林仰筏濟迷津樂國懷老我住山無用處冬寒向火拾枯柴

登招寶山

天外何多水山巓更有城雲霞僧眼過風浪客心驚虎嶼今銷气﹝相傳海上諸山王气所鐘爲信國公鑿斷﹞蛟門古受名滄桑知幾換煙際一帆橫

過半山庵

短策登砠久淩然想禦風海沙春鳥白江岸夕陽紅汗漫遊荒外棲遲逗島中依庵余古墓石獸狀猶雄

登定海城樓

杳杳山根斷茫茫海色渾蜃腥將駭鶴羊角欲扶鯤誰者司盈縮長年見吐吞馮夷難致問天地久相存

總持寺

方池涵水碧香剎古城依佛聖能無仰鐘靈亦解飛﹝傳昔鐘樓將崩鐘先出外若有神挈﹞杖攜春日暖缽淨晚雲歸徳必有鄰也學官何式微﹝學官密通寺右﹞

海云庵﹝開山爲無能律師今海眾盈百矩範肅然﹞

山寶城隅采庵雲海上來老僧遺律範古佛現華臺夜息繩牀穩朝參蘭若開數竿庭後竹幽翠問誰栽

永福庵﹝開山爲雲棲老人弟子號無徑﹞

肩輿隨澗入山趾郁松林梵宇何年辟鐘聲此日尋虛廊容緩步間坐恣開襟蓮漏分來久天香繞玉岑

阿育王寺

古稱殊勝地常放吉祥光法鼓分明擊佛身何處藏泉名畱妙喜閣記載奎章感昔穹碑在扶藜步夕陽

艸堂﹝相傳爲大慧禪師退休書扃則元泰不華﹞

艸堂依鄮嶺篆額乃元人以一招提境而分上下鄰鐘聞當靜夜屐過自淸晨差喜僧房僻投閒亦養神

懷雪竇和尙

春雨蒙蒙阻客程春風花柳自分明萬工池面漚珠走千丈巖頭瀑布聲路實不遙天已暖地猶相隔夢先行亂鐘敲斷靑山曉一片閒雲谷口橫

登玲瓏巖﹝八首﹞

山洞何時鑿巖崖不記層樹深難見日壑轉一呼僧百尺捫蒼壁千年掛古藤最髙吾直上誰謂老無能

二

寂寂二三侶行行亂艸邊不辭衣盡汗秪欲杖居先眺遠遺人世馮虛想洞天隔峯聞活活何處有流泉

三

曲折投榛莽幽深絕采樵忽驚山鳥度時覺野香飄虎豹疑蹲穴風煙自捲瓢數禪何好事踵至未曾招

四

崖徑危如綫誰能造次行側身防棘蔓傾耳醉松聲卵塔依空住﹝塔中載先老人爪發﹞香臺若砥平隈巖看海日共有結茅情

五

陟彼崔嵬上悠然得大觀穿松童子健憑石老僧安野火村邊赤春雲天外寒十年重到此莫怪久盤桓

六

悄悄尋巖寶從遊不數人大家拋楖栗皆愛坐嶙峋炊茗日方午看花谷正春艸鞋乘興返濡墨擬傳神

七

歸路從空下回眸記淺深一泓池內水幾曲寺前林忽忽寒生衲行行翠滿襟前峯猶未轉不易度鐘音

八

丘壑從來好山川未攺常玲瓏名已久奇古筆難彰懶衲嫌其峻村樵幸彼荒桃源流水在浮世自忙忙

謝徐心聿侍禦見訪

空山寂寂晝鳴鐘喜見籃興入萬松巖壑舊遊盟不替竹杉新長路如重杖停晚睡花香淨簾捲春風艸色濃趺坐淸宵余道味地鑪相向話從容

送無等友人

髙蹤記別十餘年彼此生涯各一天此日春山重晤面梅花點雪柳含煙鬢毛覺白音無攺道路雲長足尙便夜雨疏鐘聊坐坐西興時有渡江船

山居寒食﹝二首﹞

山花漸發近淸明山筍將生土縫橫擁衲空樓無所事枝頭啼鳥一聲聲

二

春雨蒙蒙灑一旬靑山疊疊阻遊人經行西澗呼童子攜杖相隨伴老身

獨步

飯後步空池春風颺綠漪出坡人去盡白鷺冷相窺

答範子

攬鏡頹然已暮年如何疲馬使行千久拋席帽安吾懶重插山花取客憐溪上憶將尋舊社世間閒得是眞仙接君佳句從容讀自笑無籌一囅然

贈聞季次乞戒

皤然須鬢叟特地入深山信列緇衣裏緣生碧嶂間爰遵心地戒直透利名關佞佛非徒爾歡情動老顏

寄懷龍池萬如和尙

春風相送兩來舟記別松陵又五秋荊谷祖燈分照遠齊河法棒接人優臘登耳順摩霜頂偈說心空點石頭總是誕生時節好碧山深處放葵澑

初夏

巖花已落盡山鳥鳴不休憑欄看新篁放綠遮屋頭

漫作﹝八首﹞

太白天外望峨峨難遂登野火從空來燒盡閒葛藤秋餘鶴巢雪夏解龍潭冰海霞多變幻一問巖中僧

二

空山時雨作日日峯生云崖畔稚竹壯枕邊新泉聞萬木堆濃陰樵徑不可分散步成獨樂幽吟當晚昏

三

種田博飯喫古宿畱宗猷每從山梁過竊喜秧鍼稠決決度勝水濕我艸鞋頭微笑語禪子勤看水牯牛

四

空樓朝及暮疊疊望遙山花事已寂寞鳥聲獨關關偶上別峯庵喜得半日間夕陽墮池水幽亭杖方還

五

經時不出門出門有所思溪南無縫塔幾換春風吹石臺染妙香虛廊讀古碑眾峯環若髻入眼靑累累

六

經時不出門出門山色鮮髙下燒痕沒白晝飛蒼煙鄕村急耕稼民以食爲天桃源何處問流水聲涓涓

七

經時不出門出門散幽襟蜂須花蕊薄牛足水泥深造物眞小兒橐籥何能尋日入聽蛙鼓異口方同音

八

經時不出門出門天已暄山深無客至事懶少趨奔松杉蔽長道殿閣開重門寂寂對巖石鐘聲自朝昏

寄隱湖毛子晉

靑山燕子語碧水桃花流湖上一回別屈指非三秋萍根南北轉歲月空悠悠何時渡錢塘故里旋虛舟毛公詩法古請讀髙齋頭

懷顧敬修

昨歲在葑溪僻居類荒谷有翁訪柴門杏子樹正熟相對忘主賓談快歸不速南風今又吹雲山抱幽獨

懷蕓居玄若師

憶昔辭故鄕欲作千里行蕓居忽邂逅之子頗同聲別來三十年彌惇故舊情日月傷竟邁早晚修前盟

答泯巖空林大師

梅子熟靑林枝頭囀夏禽何山浮黛色得似四明深老去思良晤交眞慰好音衲僧雙足健采杖定應尋

秋興﹝五首﹞

湖上金風至山中玉露零歲華隨橐籥云物變圖經舊燕巢依屋飛鴻字寫汀六橋秋漸好一望眼堪靑

二

秋霖常晚注入夜亂山晴牛斗明河轉蒹葭白露橫遣懷歌宛在埋迹謝將迎獨愛長空月淸光慰野情

三

西山來爽气喜得夜新長螢火窺虛室蛩音近短牀海棠階下媚巖桂月中香丹壑聊收足相將歲月忘

四

八月江潮大驚看萬馬騰有懷登北固先夢渡西興白鷺飛千樹靑天布一層湖山開晚照恰稱坐間僧

五

造物眞兒戲雙丸驅不休初將黃木葉暗又白人頭欹枕涼云過開軒驟雨流因知泉石外客夢又驚秋

晚步口占﹝三首﹞

經旬霖雨阻看山謖謖松風透竹關木葉新黃山亦老鏡中誰个惜朱顏

二

百戰沙場爲立功古今天地幾英雄何如一衲秋林下臥看重巖海日紅

三

隱蓋亭前暮靄橫相攜諸子晚經行偶逢三叟來山外夜對禪燈問道情

寄近修朱子

杖錫來東海山中艸木羣衰顏情自慰舊社信稀聞寂寂俄臨澗悠悠獨看雲天髙秋气下庭葉又紛紛

寄屠闇伯

蟋蟀鳴中夜疏鐘動石牀客心驚歲月山色見靑黃來雁秋千里伊人水一方含情松際月皎皎對淸光

遣病﹝三首﹞

編竹爲屏界小庭不容野艸近秋欞鳳仙紅白雞冠紫能引山僧眼亦明

二

窗外秋雲淡碧天階前秋色斗紅鮮看花卻有好顏色可惜人無老少年

三

檐卜林中少眾花一株茉莉妙香奢野禪山外尋奇供老眼風前數嫩芽

悼範子遵甫﹝四首﹞

磊落斯人嘆絕奇道腴文髓寸心知一廛晚賣韓康藥四壁春吟謝眺詩久擬竹林添鑿齒不堪蓮社少攢眉故交零落吾衰甚搔首西風雁影遲

二

去年庭菊正垂英贈我新詩慰遠行病骨支離終在想哲人迢遞豈寒盟云邊聞訃衣裳倒溪上觀身蝶夢成煙水梅花春又放白鷗何解語深情

三

大範英聲四海流君家種性衍箕裘固窮不墜冰霜志好古常懷鬢髮憂六尺夢魂䢐此日一杯宅兆寄何丘蕭條遺櫬荒林下淒愴其誰助麥舟

四

盜跖縱橫日食雞首陽天獨餓夷齊才遺艸澤評何眾學究衣冠理弗迷蹈海他山曾采蕨習禪蕭寺共嘗齏春殘疊嶂花如錦猶憶論心晚照低

感舊﹝二首﹞

昔感區中累因投世外門衣冠非所戀瓶錫自爲尊孤骨靑山寄幽懷白石論臨風思往事惆悵對盤飧

二

少年曾落魄言念舊情深繾綣開親誼提攜慰稚襟未云他日報不負此生心鄕夢何迢遞悠悠獨至今

病嘆﹝四首﹞

數日病來磨努力不加餐西風吹何急黃葉飛屋端

二

山葉日見黃人面不知瘦嗟嗟夜壑舟冷地誰牽走

三

兀坐情不開落筆亦乘興寂寂窗外云底事間奔競

四

墨多恐狼籍手倦不自惜寫此秋風吟寄與舊相識

興福鶴師兄五帙寄言寫懷

六朝遺構近山城初日髙林宿鳥鳴古柏客來多問臘空潭云過竟忘名弄泉昔笑皆童子對菊今成老弟兄鴻雁南飛人北望秋風不斷故鄕情

知命偈贈鄭子子康

淤泥三尺托蓮根相彼蓮根種獨存一念佛心開佛國五旬天命篤天倫龐公風範家嘗習鄭谷詩篇步履遵我贈此詩時節好耐霜黃菊傲泥盆

壽泯巖空大師

龍澗談心後飄飄日月流山知四明好臘喜一花周末法同奔馬何人學飲牛典型欣有在世外仰巢由

柬錢福先民部

憶昔衣緇衣乃在山之阿髙林照初日空潭鳥聲和諸天妙香華紛散殷藤蘿朝梵而夜禪白雲久婆娑念玆意不忘結愛三生多彼美西方人超然適無何

贈田文蔚

夙下菩提種今班將佐材深溪騎馬過大雨入山來智果重重結心花朵朵開曉窗相對面紅日照髙臺

再雪

寒向中宵結飛同十日前山藏天影合樹惑鳥聲傳擁衲鑪餘火烹茶砌有泉村翁談二瑞來歲定丰年

示君蘭道友

開春山路暖拾得艸中芳葉本𨿽幽冷聞來几案香

甲午修褉徐心韋禦史六帙以園亭奉普門大士延僧焚掃之居然寶王剎也賦祝

丘壑王臣尙鐘魚佛土隆喜當修褉日快挹考槃風幾杖浮雲外須眉古宿中春禽鳴指下林卉正爭紅

贈定海張前川總臺﹝公遊太白宿寺中夢數老僧相謁淩晨過小天童見諸祖像恍如夢中因捐貲復山產新像﹞

髙懸金印海之濱天大將軍是現身塔廟因中曾許護祖師夢裏更傳神滄波萬里魚龍肅碧嶂千重艸木春把定四明三佛地年年舍利放光新

﹝甬東古稱三佛地謂阿育王釋迦舍利維衛示迹彌勒布袋也﹞。

韋聲玉刺史見訪

居官還入佛一貫道深該末世興悲援靈山授記來古帆今掛渡明鏡久當臺把手春風裏巖花喜盛開

奉贈王念尼道臺﹝二首﹞

憶自秋江系短蓬衙齋晚謁燭花紅薝香細繞維摩榻蓮社重追慧遠風片石孤峯懷保異蒼生赤子頌聲同行旌遄發當炎月有眷棠陰覆海東

錢塘彌彌未揚舲早耳君侯徳政馨博大擬儕周柱史風流不減晉蘭亭十洲記讀仙蹤遠三佛光生道眼靑此去妙莊嚴路上快聞木鐸發人醒

贈劉大宗邑侯

徳望髙千仞仁風著一方民懷眞父母僧頌大金湯鏡水秋逾湛冰蟾夜乃光口碑行道載今古見甘棠

畫葡萄行

老藤上盤不由架累累紫賁看無眼一顆能嘗解止渴多來欲售無酬價海蠡兒禪競神販滋味元來總成假山儂無事坐山中只合種此當秋榭學取西乾造酒法蔗槳勻和同時醡醉倒茫茫大地人鼾然枕上觀物化無懷葛天何代民莊周蝴蝶卑王霸法門今亦見滔滔何妨酩酊消長夏醒來再四覓藤樁枝節離奇眼光射驚風驟雨打靑山托根何地能無怕曉露瀼瀼葉湑兮不松不柏淸陰潟鳥雀爭窺也道奇胡爲此果吞難下山磴崎嶇摘者稀甘鮮肯自投金斝未可天生悅口物從他爛壞堆泥罅不若捲而懷之吾袖中新條更待生春風搗釀眞能作旨酒管取衰年兩頰紅

登白雲山訊鹿門大師

崱屴緣山磴崎嶇歷澗陰望來靑嶂杳眞个白雲深幽鳥晴呼谷疏鐘畫出林上方花雨淨一話十年心

大梅山﹝前案古稱琴山當禪師歿虎銜卵石成塔﹞

昔傳梅子熟今望尙靑靑松食誰偕隱荷衣可著銘采藤僧自去累塔虎何靈流水髙山在登臨請細聽

無雨﹝三首﹞

天道茫茫不可知山川滌滌颰風吹神龍何處淹頭角不見雲中雨腳垂

長空望去久無雲山外靑禾葉似焚乞士種田將博飯空雷共喜定中聞

僧眾同音咒吉祥只求物阜與民康老龍須髮慈悲力淸冷雲中降雨漿

雪竇和尙貽雁宕山圖展玩偶書

畫師具有神通力千里雁山移面前老大久因無足力層崖一望意驚然

贈雪竇山下餘子太

千丈崖前瀑布寒君家得近往來看過水埠頭僧過水不知溪水可曾幹

止山戒徒來自海虞有懷孫廷侯老友

荏苒年華去衰贏百不能霜添鏡裏發身作越中僧念子來千里看余倚一藤喜聞蓮社長足健愛山登

贈破浪上人

仙山難遽卽禪水試浮杯境界風都息森羅印忽開浪聲隨岸伏鳥影自天來獨立何人也胡僧笑滿腮

過東谷庵卽事﹝四首﹞

經旬懼炎威不得過東岡立秋喜三日思來拂木牀悠然雙蝴蜨翩翩入我房以無瓶花繞掠取瓦罏香萬物抱靈智資生咸有方小窗欣洞開節候知初涼去來一無語慰餘情自長

二

小室僅容膝每來生遠心傍有老梅樹下有修竹林開窗見諸峯螺髻靑森森日髙露未晞階樹垂濃陰寂然無客過山徑殊自深空亭有銘碑細讀開吾襟歲月已久邁古人光未沈顧盻語諸子玆辰可無吟攜杖出門前坐聽秋鳥音

三

六合在我目浮雲去無已宴坐無所思但覺風日美艱難念前月艸木焚欲死靡村不請龍靡山不竭水雲霓無入望亦莫知所以今也蒙沛然下民足生理枯禾有生色靑靑在田底山梨掛樹頭髙下何累累

四

兩僧肩一輿隱隱隔林叫恐余歸步遲知余足力少入門山雨至相顧同一笑野貌不外飾山語亦臻妙呼茗與之啜艸鞋各緊峭魚鳴午飯訖無復事遠眺殘雨若霧飛日光隱而照棲遲望村原深谷何窈窕先覺未忍忘三塔重一弔隰州在其中淩然仰髙調塔塵手自拭層石使畢耀憶初少林燈猶之任公釣五宗何時分混沌嗟鑿竅歸途山更靜淙颸滿林徼前峯抹煙雲佳處時領要

贈魏太生行鍼法

微鍼元鈍鐵巧制解司權病向三秋卻功居百藥先竅中神鬼暗指上扁倉全生息相關際丹經古祕傳

郁素修惠圖章

此道從何授於斯見古人石文參造化鐵筆寫精神疏雨秋窗掩淸燈夜榻親區區刻畫者把玩詎知津

趙氏三喪得舉謝陸葆初道丈

六尺於天地飄零愧不材恩從瓜葛起感自麥舟來白骨欣安土靑山笑舉杯主盟誠大澤言念倚巖臺

寄殷佩所

往歲隨冬舫沿溪過晚齋孤村生遠夢靜夜愜幽懷近水竹連屋經霜菊滿階髙年餘道味語笑佛心諧

賦得疏雨滴梧桐﹝五首﹞

夜靜天如霽山煙牛未收淸音時一下涼砌倍生幽隔樹螢分火棲枝鳥帶秋鳳兮衰已甚坐詠數星流

二

暮山諸品淨欹枕未深更他樹亦餘響卻無如此淸孤吟燈喜照幽坐磬忘聲嘒嘒髙岡上秋蟬底事鳴

三

入夏陰常滿經秋葉尙存碧枝畱雨气淸夜肅心魂灑袖階前爽沾筇谷口昏最宜松際月相照露微痕

四

幽獨中林臥淒淸下點微睡夫空著耳靜士快沾衣山月晴仍吐溪云濕未飛孤桐誰共據返聽學忘機

五

涼風初到樹一葉井欄看得潤顏猶澤驚秋骨未寒將疑下威鳳因念托翔鸞指點朝陽處題詩墨未漧

詩部﹝巳之二﹞

天童時之餘

題甬東錢聖月歸來閣﹝有序五首﹞

甲午秋餘謝太白事錢子適浪遊弗遇也及歸遺箋索書歸來閣三字及詩感彼此異蹤而同情乃於一時率吟五章以寄。

役役人生事遑遑何日休恰當辭廣座聞亦謝貂裘對鏡顏俱老登樓思共悠故園松菊在知不廢賡酬

二

市井機難測山林网更深知還安鳥性出岫澹雲心交在音書杳名飛歲月沈居恆頻內照古道大非今

三

祗樹悲秋響巖居有所思朱涇垂釣日彭澤去官時古尙須尋菊餘閒或聽鸝回看當局者哄閱太生癡

四

努力不加飯是身寧久巖雲山樵子徑煙水野人廬萬事方芻狗一經存蠹魚梁塵隨案積欹枕到華胥

五

獨立塵埃外驅馳笑兩丸到窗山个个出檻路漫漫雁度明河迥螢飛舊井寒活埋眞面目潦倒任人看

乙未春日有僧自桐城來聞元白和尙領眾淸泉寺蓋別十三年矣賦懷寄之

泐潭初起馬駒家法窟江西自古誇偶爾春風傳好信依然芳艸隔天涯靑山笑弟終無買白髮如兄也日加廣坐又移投子近油油公案問應賒

舟過松陵吳端公文學來謁自道生平所存展箋索語﹝端公舊字梅之﹞

春水蒹葭路梅翁遇水邊語開三代直名允四方賢雅好心空法將登耳順年生平卑貨殖端木笑忘天

仲夏寄懷沈爾任文學

一盞尋生計淸秋九月天相逢猶昨日爲別已多年君子道方長山僧病只眠薰風聊問訊書幌芰荷邊

過觀瀾庵﹝二首﹞

桑陌路猶濕竹扉涼自封片懷臨曲水獨宿羨孤峯荷萼含香足桃根得蔭濃蟬聲隨斷續箕踞愜疏慵

二

盛夏正流暑幽軒且息勞蘭衰猶帶馥松小亦生濤得句書蕉捲圖涼解薴袍有生何役役無事屬吾曹

寄周貞可﹝二首﹞

樹上新蟬噪不停翩然過我話無生方舟別去誰家宿坐見一天星斗橫

冬軒抵掌共談玄彈指薰風又隔年肺腑洞然能盡見輸君薦得指頭禪

秋日奉酬李平庵見寄

白社推玄度金蘭夙契君微蹤𨿽獨往此道未相分江上尋秋月山中學凍雲佳音懷正始五載得重聞

懶齋別集卷十四﹝終﹞

