嘉興大藏經天樂鳴空集

天樂鳴空集序

予讀易傳至天地閉賢人隱未嘗不掩卷長嘆息也自金神現夢正法東傳大善知識乘時利見者不可悉數降自宋元則冒竊名位者多而得正知見者寡故雲棲大師每嘆支那國裏覓一須陀洹人不可得予竊謂求果人於眾所知識則誠不易苟求之於隱迹韜光或亦不無恨未能徧歷寰區訪之邇來禪門僣濫不忍見聞無論果證絕響𨿽路頭端正者亦不易得每每中夜痛哭流涕故獨於袁石公之西方合論深生隨喜謂之空谷足音客冬偶槜李王止庵居士以鮑性泉所著天樂鳴空集見示性泉山陰人鬻楮於槜李不過一市賈耳初禮紫柏大師師勗以背讀楞嚴法華遂乞名筆書細楷方冊鏤板流通嗣復肆志於華嚴合論大乘止觀傳燈宗鏡諸錄並與湛然禪師往還後乃皈依雲棲大師坐脫超登蓮土噫其人可謂甚希有矣是集爲陶石梁居士閱本付於老友錢永明手永明臨化以授止庵時逾十年隨身往還塗將萬里屢謀剞劂於張菊存汪爾陶徐節之髙念祖諸道友而緣尙有待予得展閱原稿其立論大約以行解合一爲宗以悟後修行爲正蓋深得合論之旨兼悟宗鏡之門堪與末世狂禪爲頂門鍼無怪乎狂禪惡其害巳反謗爲別一路頭耳嗟乎洙泗不得中行思狂狷乃最惡鄕願不得見聖人君子思善人有恆乃最惡亡爲有虛爲盈餘卽不得與性泉周旋而讀其遺書殊深潛徳不耀之思昔友今亡之嘆爰標揭其尢粹精者並系之數語想見性泉之泉無時無日不活潑當前或者是書兆足以行耶。

癸巳春仲佛日蕅益道人智旭書於營泉丈室

自序

華嚴經云若有眾生曾一念信入毗盧法界者縱以惡業墮阿鼻獄毗盧放光光觸其身應念命殞卽生兜率陀天受無量樂正樂之頃忽有天鼓自空而鳴告曰此樂虛妄不久壞滅愼勿貪著當念無常又諸業報不從東方來不從南西北方四維上下來但從顚倒生以因緣有諸天聞已頓悟諸法無生卽證十地果位蓋毗盧之光熾然常放無間歇無分別而地獄眾生未必盡出其出者乃往昔曾與毗盧有緣一念信入法界者耳若無緣種𨿽有常光正如生盲曝杲日之下由是觀之則此光不屬毗盧當在我也設若在我則地獄之中何不齊成解脫是知此光不住毗盧不住於我非我非渠了無處所我卽毗盧毗盧卽我是爲不可思議故得應念脫苦超升兜率若謂此光有住有著卽地獄漫漫何由出哉卽離地獄復耽天樂樂久生迷無常忽至衰相現前復沈苦海勢所必然乃聞天鼓如是激揚業體本空罪性無主卽獲無生頓超十地而此天鼓亦無所從但有音聲了無形質𨿽無形質常自空鳴是故號之爲無依智印法門妙矣哉無依智印也吾越有山名曰鵝鼻又號大巖古寶掌千歲和尙嘗居於此登其巓者每聞空中樂聲嘹喨皆謂天帝作樂故其鄕號爲天樂噫天樂卽天鼓也天鼓卽無依智印法門卽毗盧法界之光此光不離日用現前日用而見此光由此光而入無依智印法門則天鼓轟轟天樂鏗鏗不捨晝夜徧界全聞若將耳聽何異聾盲予復撾之欲警昏蒙𨿽形言迹出處無從若欲覓者捕影捉風以故假號天鼓居士而名此集爲天樂鳴空。

時萬曆庚戌上元前二日▆春天鼓居士鮑宗肇自序於無礙閣中

天樂鳴空集序

吾觀舉世學佛信佛者不可勝計而究莫知何法是佛佛在何所若謂釋迦是佛已從雙樹入滅若謂彌陀是佛乃隔十萬剎土與我何預焉惟於現前所有一切境界愛憎苦樂名利榮辱人我毀贊等相果見纖塵不露毫髮不存方爲肉身菩薩方爲大乘根器方可爲人天師範說法利生非獨口裏談空寔能身在空中以至墻壁瓦礫無不談空恆沙界外悉在身中此卽如來本意迦葉眞宗而十方賢聖合掌矣山陰鮑性泉居士賈於吾郡之春波裏沈酣教乘著有天樂鳴空集爲予祖同年陶州守石梁訂正性泉臨化以授道友錢永明俾商流傳永明老轉以授王文學止庵笥藏有年丁亥秋止庵晤予於吳巨手師卍齋見示此書嘆爲希有予受而讀之中有述予祖及同年王郡守季常論金剛經大意語攜歸以呈先子先子謂性泉蓋久向大法而尢得力於華嚴合論因舉陶祭酒石簣柬袁吏部中郎云有居士鮑姓者日暗誦楞嚴數部善談宗鏡行解俱佳亦時來共語卽其人也遂助繕楷本資先郎中冥福方謀梨棗抱痾未果巳丑歲止庵館予雙溪艸堂適吳太史默置來顧見此書而喜輒同予助梓若干葉余尙有待壬辰冬素華大師來吾裏予偕止庵往謁止庵出以是正師爲擊節稱善稍加刪潤促以梓行乃因緣未至笥藏如故丙申冬止庵病且革楞嚴巨方法師問疾榻前止庵手是書泣曰此先大師之手澤存焉師其爲我成就宏通俾有以見性泉永明於常寂光中巨師慨然許諾或謂像季之衰有漏福因易種而傳持慧命無上功徳之不可多得巨師不顧也多方思所以傳之陸別駕槐眉沈孝廉櫟友張觀察菊存曹方伯秋嶽汪進士滌公捐資倡導感動眞如無塵上人曁諸緇白克竣厥工一日持示予曰惟君夙稔顚末盍以數言爲序予思凡藉舌根說法則所化有幾今巨師皈依營泉爲江右白法大師之英孫參學靈峯爲古吳素華大師之幹子在當人分中大事已明則躬行實踐令光明遠大輝映古今將致見影聞名悉皆獲益此不勞心力而熾然常說矣何復藉此書以鐸世𨿽然當大法衰替之日委身拚命竭力告人宣傳慧命正歲寒松柏中流砥柱方爲菩薩行也今之號爲學佛者未嘗以生死大事爲念明心見性爲急不工文詞則精書畫不思與佛祖馳驅而欲與工巧技藝度潔長短是必使蘇李班馬諸人爲法王鐘王荊關諸人爲閻老然後此輩或得便宜而金色頭陀之侶反爲失計亦顚倒甚矣是書出耳聞目擊更無餘法戒愼恐懼到處盡提此事譬如蓬生麻中不得不直將見大家齊唱聖凡同體獅子窟中無異獸栴檀林畔悉成香其功豈不大哉予何人也敢言佛法因先郎中玄期公爲雲棲大師入室弟子先大夫寓公公復樂與雪嶠石雨破山林野諸耆宿往還早幸聞有宗教年來恆從外父譚司成埽庵翁親近諸方知識而八識田中最心折白法老人時參請如實語邇更得覲覺浪石奇兩和尙謬許根器不甚闇劣且嘗奉教於靈峯不敢懈怠深喜巨師此舉匡救宗教不獨重其無諾責巳也卽如離教無宗離宗無教二語便可一生受用宗教兩得不爲名相所膠如謂教在宗外便是依文解義三世佛冤如謂宗在教外便是離經一字卽爲魔說巨師亟刻此書爲學人頂門一鍼豈無性解相兼之士與之一貫宗教共弘佛法哉予日望之矣。

秀水懷寓主人髙佑釲念祖父識於新丰鎭之竹林艸堂

應觀法界性一切惟心造

遠公於廬山蓮社三睹聖相夫遠公未嘗往彼豈彼境移至此乎彼旣不來我亦不往而聖境昭著卽此可以破疑网徹淵源絕同異一去來矣世尊明示曰卽今山河大地根身器界全是當人第八識夫八識何以成根身器界蓋此識名如來藏無體無性但隨緣受燻成諸萬法是以十界俱系平等眞如但燻習不同致受報各別遠公聖相豈從外來乃系藏識受燻前境頓攺不期然而然也故西方淨土在彼而恆在此在此而恆在彼修雅法師曰白牛之步疾如風不在西不在東只在浮生日用中日用不知抑何苦何異聾何異瞽故知自己如來藏者念念燻習性境化爲勝境昧之而執有外法念念燻習則性境化爲惡境矣豈離是有淨穢兩土哉楞嚴以五陰六入地水火風悉如來藏循業發現隨眾生心應所知量故阿難豁然大悟頓獲法身法身者如來藏之別名以能爲萬法之身也假如百千人同處異習乃至同時報謝修淨土者則不離此處現彌陀如來觀音勢至金臺寶綱蓮華化生修法界觀者不離此處現遮那如來文殊普賢香水大海坐大蓮華華藏世界重重無盡修惟識願生兜率者不離此處現慈氏如來天親無著無量天子前後圍繞修十善者不離此處現忉利天主無量天人七寶婇女娛樂其中其五逆十惡謗大般若者不離此處現焰魔法王牛頭獄卒刀山劍樹粉骨碎身若命未終者則依舊見此山河國土不見諸人所現境界華嚴經云不離覺樹而升天上卽此意也使善惡境界果系實有則此處只可容納一境豈容百千境同處諸佛菩薩與牛頭獄卒不相見耶金臺寶网與刀山劍樹不相礙耶同時別業同處各報不相混耶一切境界又豈無有耶何十法界受用不同若是推窮究竟則知原無外法都是八識心王隨業受燻以致如光影如幻化悉無實體悉由心變是故重重交徹光光相映各各圓滿各各周徧無雜無壞亦無違礙此系法爾如然非關造作眾生分中各各如是止爲不知妄執致香水海變爲煩惱海法性山化爲塵勞山叢林爲刀林寶樹爲劍樹若能了知都是心王之體性境現量則應念解脫大地黃金長河酥酪矣此系根本之說諸佛共宣第一之詮背此他求徒歷艱辛終無一得故曰知是空華卽無輪轉亦無身心受彼生死非作故無本性無故。

信官髙道素助刻

天樂鳴空集緣起

天樂鳴空集鮑性泉居士遺書也性泉諱宗肇萬曆間山陰縣天樂鄕人父國祺母韓氏俱善信男女性泉弱冠具殊慧斥葷酒熟背楞嚴法華如湧波瀉水日每一周其尊人命開紙鋪於我郡東郭怒其折閱罰之跪良久釋起則已默背首楞嚴十卷矣中年親沒卽離室家事參訪樂從紫柏大師散木老漢周旋晚乃皈依雲棲初蓮池大師以性泉不堅誠淨土有折攝語見於竹窗隨筆性泉徵詰數四始北面稱弟子眞以直心爲道場精於上品上生者也臨終預知時至先期命子治齋邀平昔道侶王季常戴升之徐春門緇素十餘眾至家同聲念佛竟日日西時忽合掌謝眾不起於坐而化所著有勝方便金剛略解塗毒鼓聲天樂鳴空集俱未行世性泉自記塗毒鼓聲尙畱會稽陶石梁先生家未還惟此一書爲石梁先生訂正性泉手授道友錢永明永明垂死又以托不肖隆受而卒業其駁邪崇正嘆大褒圓俱闡揚宗教心髓宜乎諸方大老並服爲顚撲不破者也隆笥藏十四五年如受寄重寶作客維揚放浪南閩先後攜隨於饑饉干戈道途畏怖中凜凜護甚軀命生還抵裏愴已屇匿王觀河之年善憂多病寧保長久一旦艸露風燈辜負付托其爲罪愆沙劫曷贖哉嘗爲一疏募梓得友人髙念祖攜請尊公澤外工部捐資繕寫方謀殺靑以資明水先生冥福而澤外公悲憤久疾俄焉赴召玉樓每焚香披閱徒有涕泗涔涔下而已悲乎悲乎此著子不獨性泉原系人人有分但法王家財必仗大長者和盤托出徧界人方得領受使用泉流地上耳計此書得四萬緡便可成就宏通大助修行足目乃示之人多不解募之時如有待末法同人福慧淺薄良可悼也稽首大心檀越王當我世定有具正知見使性泉不湮沒此一段靈光以施財當雨法者謹述顚末爲俟時節因緣。

戊子仲春東海止庵王起隆識

種種邪空

夢中所見種種好惡境界憂喜宛然覺悟追尋何曾是有故曰夢裏明明有六趣覺後空空無大千諸佛號覺皇眾生爲大夢長夜生死流浪無窮世尊出現談空蕩有破執除疑說十種深諭曰如夢如幻如響如化如影如像如陽欿如空華如水中月如乾達婆城乃至四十九年三百餘會種種別說無出於此臨後涅槃應盡還源之際三返告眾曰徧觀三界六道一切所有根本性離畢竟寂滅本來無有本不可得則知自始至終更無他法只欲令人了達卽今日用一切現前境界本來空寂也其未達佛旨見目前差排不去撥置不開遂妄生穿鑿種種說空或曰萬法是有心體本空或曰現在則有過未則空或曰生起則有凋謝是空或曰我存則有我死則空或曰取著則有不取則空或曰緣生則有緣滅則空指外法從眾緣而有故也或曰萬緣放下一塵不立則空或曰須觀空入定親證聖果則空凡夫現在豈可言空或曰體𨿽空寂爲無始業報所障直待修行幾劫業報盡日自然成空或曰分拆爲極漸塵乃至鄰虛則空更有一種以無言無示無得無失凡有現前一切不拘自有得教外別傳向上一竅者爲眞空更有一種認著識神能見能聞能動能轉虛虛寂寂覺覺靈靈去來無礙無相無形者爲眞空如是種種不可勝計總是夢中說夢見有外法硬欲使空彊契佛言故耳噫以此見解欲達眞空出生死不亦難乎。

信官張晉徵助刻

色空

嘗觀七佛偈每以身心罪福如幻如化如泡如沫悉皆無實則知佛佛相傳惟傳空法世尊出現前後演唱盡談空耳故曰破有法王出現世間又曰終歸於空蓋眾生生死輪轉惟執有也空者非是撥有而空亦非排遣分析而空乃卽有之空故法界觀曰色卽是空者謂色舉體不異空全是盡色之空故色盡而空現菩薩看色卽是見空觀空莫非見色爲一味法未達者乃欲棄有著空永嘉所謂避溺投火也妄見外法縱然遂將心意捺伏以佛語妄自和會心生法生心滅法滅等殊不知佛意乃指萬法無體悉是心耳如是種種錯解用力除遣直至有頂八萬大劫功力盡日細念復生向來妄自謂出三界破生死豈知三界生死儼在乃至謗佛法墮阿鼻此系不達眞空極力修行終作魔伴故從上佛祖痛爲呵斥夫佛祖正意色空原非二致如金與器如水與冰惟是一法迷時惟見幻色不見眞空如金作器器顯金隱如水爲冰冰成水奪悟時徹底惟空本無外色如見釵釧渾身是金如日銷融全體是水則知釵釧與冰但有虛相虛名當體惟是水與金也眞如隨緣成立萬法萬法但有虛相虛名當體惟是眞如達摩大師曰迷則色攝識悟則識攝色若能如是則亦空亦色卽俗卽眞遮照同時理事無礙一生可以成辦大事若昧斯旨觸途壅滯故教中稱爲色陰陰者覆蓋之義不達自心妄現外法根境旣立此心頓隱生死輪回從玆而始故曰照見陰空度盡苦厄見陰空者無明頓破萬法銷亡妙淨明心廓然披露是名達空是名般若本無三界可出生死可亡故曰一念得心頓超三界是故見空者非是冥寂無知但空而已乃眞心顯現時也眞心何由顯現正萬法空盡時也見空卽是見心見心卽是見空非異法也非異時也切勿謂我空則空矣心則未見也此系心外見空非眞空乃斷空也又勿謂我心則見矣法尙未空也此系法外見心非眞心乃識心也故曰是則龍女頓成佛非則善星遭陷墜龍女達眞空則頓同古佛善星妄撥空而生身陷地獄也常觀梵剎之外先建三門夫三者乃空無相無作三法謂之三解脫門令其一入此門卽當達此三法今之入是門者果能達否愼毋口則談空行則著有故曰君子以空進其徳小人以空肆其欲入空門者請諦審焉。

信士孫洪基助刻

天樂鳴空小引

天樂鳴空鮑性泉居士遺書也性泉生山陰天樂鄕賈於我禾最久熟背法華首楞嚴繼而得悟與雲棲大師往復問難良苦不肯以蒙錐札故而少阿私所論著百十條駁邪崇正嘆大褒圓俱闡揚宗教心髓諸方大老如紫柏湛然並服爲顚撲不破者臨終現夙命通會食趺化此書性泉手授道友錢永明永明老且死又以托不肖隆俾商流傳朱筆爲會稽陶石梁先生於甲戍年中看定墨筆則系隆歷年續看因原文微有累字累句稍乙使其潔斐比於譯經之有潤色至其議論綱宗無敢銖兩移也性泉自記尙有塗毒鼓聲一書畱石梁家看定未還隆曾懇性泉弟鮑師勛泊朱子蕃往訪其原本錄之數度未得頃聞會稽巨族槪被兵燹是書或被劫灰收歸天上矣惟此一書余笥之十四五年如受寄重寶作客維揚放浪南閩先後攜隨於饑饉干戈道途畏怖中凜凜護甚軀命生還抵裏愴已屇匿王觀河之齡善憂多病寧保長久一旦艸露風燈辜負付托其爲罪愆沙劫曷贖哉嘗一爲疏募梓輒尼於魔擾今殺靑不易迥倍曩時意欲先謄一眞稿覓信心可托者轉存之而繕寫亦自無力每焚香披閱徒有涕泗涔涔下而已嗟嗟末法同人福慧鮮▆然於修齊禮懺等項盡多難施能施計此書得三十餘金便可成就宏通大助修行足目乃示之人多不解募之時如有待彌信像季之衰有漏福因之易種而傳持慧命無上功徳之難以世求也悲乎悲乎此著子不獨性泉原系人人有分但法王家財必仗大長者和盤托出徧界人方得領受使用泉流地上耳稽首大心檀越王當我世定有具正知見使性泉不湮沒此一段靈光以施財當雨法者謹抆淚聊述顚末爲俟時節因緣。

戊子春仲東海王起隆識

天樂鳴空自序

華嚴有言若有眾生一念信入毗盧法界縱以惡業墮阿鼻獄毗盧放光觸其身分應念命殞卽生兜率化爲天子受無量樂正樂之頃忽有天鼓自空而鳴告諸天子此樂虛妄不久壞滅愼勿貪著當念無常諸天聞已頓悟無生卽證果位蓋毗盧之光熾然常放無間無別而地獄眾生未必盡出其出者乃往昔曾與毗盧有緣一念信入法界者耳是知此光不住毗盧不住於我非我非渠了無處所故得應念脫苦旣離地獄復耽天樂樂久無常衰相現前乃聞天鼓如是激揚卽超十地而此天鼓亦無所從但有音聲了無形質𨿽無形質常自空鳴是故號之爲無依智印法門妙矣哉無依智印也吾越有山名曰鵝鼻古寶掌千歲和尙所居登其巓者每聞空中樂聲嘹喨皆謂天帝作樂故號天樂鄕噫天樂卽天鼓也天鼓卽無依智印法門卽毗盧法界之光旣入無依智印法門則天鼓轟轟天樂鏗鏗不捨晝夜徧界全聞予復撾之欲警昏蒙𨿽形言迹出處無從以故假號天鼓居士而名此集爲天樂鳴空。

萬曆庚戍上元前二日天鼓居士鮑宗肇自序於無礙閣中

序目共八葉信官吳太衝助梓

鮑性泉傳略

性泉諱宗肇萬曆間山陰縣天樂鄕人弱冠具殊慧斥葷酒熟背楞嚴法華如湧波瀉水日每一周其尊人諱國祺佚其號母夫人韓氏俱善信男女性泉其第三子也國祺公囑開紙鋪於我郡東郭以折閱故怒性泉罰之跪撻扶之良久得釋起則已默背訖首楞嚴十卷矣裏中錢永明老居士與性泉交契向余傳述如此性泉蚤酣教乘中年親沒卽離室家事參訪樂從紫柏大師散木老漢周旋晚乃皈依雲棲初蓮池和尙以性泉不堅誠淨土有折攝語見於竹窗隨筆性泉齗齗徵詰數四始北面稱弟子眞以直心爲道場精於上品上生者也臨終預知時至先期囑子某治齋徧邀平昔道侶王季常戴升之徐春門淄素十餘眾至家同聲念佛竟日日西時忽合掌謝眾曰永別諸君且煩勞矣不起於坐而化所著有勝方便金剛略解天樂鳴空塗毒鼓聲等書俱錄本尙未行世。

天樂鳴空集卷上

山陰天鼓居士鮑宗肇述

靈峯蕅益沙門智旭定

會稽石梁居士陶奭齡秀水止庵居士王起隆閱

佛

佛者覺也覺者靈知之心也故曰卽心是佛七佛偈曰佛不見身知是佛若實有知別無佛又曰知之一字眾妙之門是知靈妙心孰不具足誰不是佛陽明子致良知亦由是耳眾生迷此靈知隨逐塵境以故顚倒流浪今之求佛者捨此靈知而向外尋覓是乃以佛覓佛何有了日若見靈知本佛則盡法界不出此知除知之外復有何物是謂單傳直指也永嘉曰勿以知知知勿以知知寂但知而已性自神解不同木石知外無物物外無知此卽眞知若知外有毫髮爲所知此卽妄知又爲所知之障矣切須體認此靈知以爲本佛從此相續不休運運騰騰心心念念無一念而非佛故曰一念相應一念佛念念相應念念佛何須苦死要三祗縱有莊嚴福報等事以大悲大願而燻之自然成就如阿難於楞嚴會上聞佛開示了知一切萬法悉是自心故曰銷我億劫顚倒想不歷僧祗獲法身願今得果成寶王還度如是恆沙眾是亦頓悟本心方起行願以滿佛果也是故欲入佛門以作佛事者先須達此則釋迦彌勒阿閃彌陀一切諸佛總具此中。

信心

菩提路以十信爲始若無信位何爲基本從何起行歷諸地位乎故曰信爲道原功徳母長養一切諸善根信能必到如來地信能增長佛功徳此三世諸佛成道之始十方賢聖必由之門也夫信者信何物信自心也自心者何卽今現前不假安排觸目煥然者是蓋爲無始不覺號爲無明執成人我妄現六塵長夜遷流無有停已𨿽曰不覺此心未嘗不顯露𨿽曰遷流此心未嘗不淸淨於是覺皇示現起大慈悲種種指示若當下了達則盡法界都是故曰若人識得心大地無寸土惟見此心不見別法惟信此心不信別法若信別法則不信自心矣若見別法則不見自心矣佛卽此心也法卽此心也除此無別佛無別法故文殊暫起佛見法見被佛貶向二鐵圍山卽此意也趙州曰佛之一字吾不喜聞爲是故也見得諦當信得眞實乃可興慈運悲入廛垂手自利利他智悲純熟十地功終圓滿妙覺總不出最初一念信心也永明曰若入信門便登祖位才有信處皆可爲人若不具此信不見自心徒興虛行之何益若信有佛有法有淨有穢我今修行終必作佛是但增人我取捨情見愈深執障益厚都向無明馳逐謂之信心得乎。

色空

嘗觀七佛偈每以身心罪福如幻如化如泡如沬悉皆無實則知佛佛相傳惟傳空法世尊出現前後演唱盡談空耳故曰破有法王出現世間又曰終歸於空蓋眾生生死輪轉惟執有也空者非是撥有而空亦非排遣分析而空乃卽有之空故法界觀曰色卽是空者謂色舉體不異空全是盡色之空故色盡而空現菩薩看色卽是見空觀空莫非見色爲一味法未達者乃欲棄有著空永嘉所謂避溺投火也妄見外法縱然遂將心意捺伏以佛語妄自和會心生法生心滅法滅等殊不知佛意乃指萬法無體悉是心耳如是種種錯解用力除遣直至有頂八萬大劫功力盡日細念復生向來妄自謂出三界破生死豈知三界生死儼在乃至謗佛法墮阿鼻此系不達眞空極力修行終成外道故從上佛祖痛爲呵斥夫佛祖正意色空原非二致如金與器如水與冰惟是一法迷時惟見幻色不見眞空如金作器器顯金隱如水爲冰冰成水奪悟時徹底惟空本無外色如見釵釧渾身是金如日銷融全體是水則知釵釧與冰但有虛相虛名當體惟是水與金也眞如隨緣成立萬法萬法但有虛相虛名當體惟是眞如一心也達摩大師曰迷則色攝識悟則識攝色若能如是則可空可色卽俗卽眞遮照同時理事無礙一生可以成辦大事若昧斯旨觸途壅滯故教中稱爲色陰陰者覆蓋之義不達自心妄現外法根境旣立此心頓隱生死輪回從玆而始故曰照見陰空度盡苦厄見陰空者無明頓破萬法銷亡妙淨明心廓然披露是名達空是名般若本無三界可出本無生死可亡故曰一念得心頓超三界是故見空者非是冥寂無知乃眞心顯現時也眞心何由顯現正萬法空盡時也見空卽是見心見心卽是見空非異法也非異時也若謂空則空矣心則未見此系心外見空非眞空乃斷空也若謂心則見矣法尙未空此系法外見心非眞心乃識心也故曰是則龍女頓成佛非則善星遭陷墜龍女達眞空則頓同古佛善星妄撥空而生身陷地獄也常觀梵剎之外先建三門夫三者乃空無相無作三法謂之三解脫門令其一入此門卽當達此三法今之入是門者果能達否愼毋終日談空行有故曰君子以空進其徳小人以空肆其欲入空門者請諦審焉。

種種邪空

夢中所見種種好惡境界憂喜宛然覺悟追尋何曾是有故曰夢裏明明有六趣覺後空空無大千諸佛號覺皇眾生爲大夢長夜生死流浪無窮世尊出現談空蕩有破執除疑說十種深諭曰如夢如幻如響如化如影如像如陽焰如空華如水中月如乾達婆城乃至四十九年種種別說無出於此臨後涅槃應盡還源之際三返告眾曰徧觀三界六道一切所有根本性離畢竟寂滅本來無有本不可得則知自始至終更無他法只欲令人了達卽今日用一切現前境界本來空寂也其未達佛旨見目前差排不去撥置不開遂妄生穿鑿種種說空或曰萬法是有心體本空或曰現在則有過去則空或曰生起則有凋謝是空或曰我存則有我死則空或曰取著則有不取則空或曰緣生則有緣滅則空指外法從眾緣而有故也或曰萬緣放下一塵不立則空或曰須觀空入定親證聖果則空凡夫現在豈可言空或曰體𨿽空寂爲無始業報所障直待修行幾劫業報盡日自然成空或曰分析爲極微塵乃至鄰虛則空更有一種以無言無示無得無失凡有現前一切不拘自謂得教外別傳向上一竅者爲眞空更有一種認著識神能見能聞能動能轉虛虛寂寂覺覺靈靈去來無礙無相無形者爲眞空如是種種不可勝計總是夢中說夢見有外法硬欲使空噫以此見解欲達眞空出生死不亦難乎。

執見難除

無始見病難以卒除若聞萬法本空不生怖畏便起疑謗故如來種種告諭楞嚴經中以同別二種妄見反覆詳辧外法本無一人獨見此名別業如靑眼見燈上重光熱病見目前有鬼若眼淸無病何嘗有耶眾人同見山河國土同得受用此名同分如彗孛飛流𨿽此國見他國不見也如來以此二種同別妄見破盡外法令達本無惟是無始見病所成而凡夫未嘗少醒猶謂卽今現見何得言無嗟乎若使外法實有如水一法何故四種所見不同天見琉璃餓鬼見火人見波流魚見窟宅則確非外法惟是業報所感如來藏中循業發現耳若果是水餓鬼見時孰輟其水移猛火於前哉天等倒爾故大乘菩薩純見華藏小乘劣器則見穢土亦如諸天共器同食飯色各異亦如世間寶藏有福視爲金銀無福見爲瓦礫信外法之本無也法華經曰聞諸法空心大歡喜放無數光度諸眾生是名大樹大乘菩薩也若聞空法驚疑怖畏此必小根劣器解脫無日。

應觀法界性一切惟心造

遠公於廬山蓮社三睹聖相夫遠公未嘗往彼豈彼境移至此乎彼旣不來我亦不往而聖境昭著卽此可破疑网徹淵源絕同異一去來矣世尊明示曰卽今山河大地根身器界全是當人第八識夫八識何以成根身器界蓋此識名如來藏無體無性但隨緣受燻成諸萬法是以十界俱卽平等眞如但燻習不同致受報各別遠公聖相豈從外來乃藏識受燻前境頓攺不期然而然也故西方淨土在彼而恆在此在此而恆在彼修雅法師曰白牛之步疾如風不在西不在東只在浮生日用中日用不知抑何苦何異聾何異瞽故知自己如來藏者念念燻習性境化爲勝境昧之而執爲外法念念燻習則性境化爲惡境矣豈離是有淨穢兩土哉楞嚴以陰入處界地水火風悉如來藏循業發現隨眾生心應所知量故阿難豁然大悟頓獲法身法身者如來藏之異名以能爲萬法之身也假如百千人同處異習乃至同時報謝其修淨土者則不離此處現彌陀如來觀音勢至金臺寶綱蓮華化生其修法界觀者則不離此處現遮那如來文殊普賢香水大海坐大蓮華華藏世界重重無盡其修惟識願生兜率者則不離此處現慈氏如來天親無著無量天子前後圍繞其修十善者則不離此處現忉利天主無量天人七寶婇女娛樂其中其五逆十惡謗大般若者則不離此處現焰魔法王牛頭獄卒刀山劍樹粉骨碎身其命未終者則依舊見此山河國土不見諸人所現境界華嚴經云不離覺樹而升天上卽此意也設善惡境界果系實有則此處只可容納一境豈百千人境同一處耶諸佛菩薩與牛頭獄卒不相見耶金臺寶綱與刀山劍樹不相礙耶同時別業同處各報不相混耶設一切境界皆無所有者則十法界又何以受用不同若是耶推窮究竟則知原無外法都是當人八識心王隨業受燻以致如光如影如幻如化悉無實體悉由心變是故十方剎土重重交徹光光相映各各圓滿各各周徧無雜無壞亦無違礙此系法爾如然非關造作眾生分中各各如是秪爲不知甘受塗炭香水海變爲煩惱海法性山化爲塵勞山功徳林爲刀林菩提樹爲劍樹若能了知都是心王之體性境現量則應念解脫大地黃金長河酥酪矣此系根本之說諸佛共宣第一之詮羣賢共述背此他求徒歷艱辛終無一得故曰知是空華卽無輪轉亦無身心受彼生死非作故無本性無故。

同集善根

華嚴海會無量天神乃至山河林樹地水火風一切諸神修羅鬼畜外道人仙一切等眾共入毗盧海會其小乘果位緣覺聲聞𨿽居會中如聾如啞不覺不知反不若鬼神龍畜等得聞大法何也華嚴經曰此諸眾等往昔與毗盧遮那同集善根故得同入所謂同集善根者非必與毗盧佛往昔同一處所同時修習之謂也乃是毗盧性海法界普光一切眾生平等共有但不知耳當下了知頓證此體卽便與毗盧同集善根此體無始已來本自具足故稱往昔達此體者頓同海會不達此者縱經塵劫證入果位而似啞如聾不聞大法可見不論內道外道人畜龍仙一切異類當自彊耳達則觸處華藏不易凡身便同佛體小乘果位非不同也自生見障故不同耳灌溪和尙曰五陰山中古佛堂毗盧晝夜放圓光个中若了非同異便是華嚴徧十方。

周徧含容

十方諸佛與大地含生同一如來藏同一大圓鏡而諸佛眾生乃大圓鏡中之影像耳其影像不妨各各差別而鏡光未嘗有異是故常同常別常彼常此非一非多非成非壞法爾如是也蓋別者非別有別乃同之別也同者非別有同乃別之同也彼此一多例皆如是故華嚴法界明主伴交參重重攝入若我爲主時則攝彼東方藥師如來乃至過恆河沙不可說不可說一切世界一切如來悉爲我伴乃至南西北方四維上下悉皆如是我爲能攝彼爲所攝我爲所人彼爲能入若東方世界藥師如來爲主時則我爲彼伴彼爲能攝我爲所攝彼爲所入我爲能入乃至過彼恆河沙不可說不可說一切世界一切如來爲主時則我亦同時同爲彼伴彼一切爲能攝我爲一切所攝彼爲一切所入我爲一切能入乃至南西北方四維上下一切世界一切如來悉亦如是是故同時緣起同爲主伴彼彼互攝重重重重無盡無盡不屬思議法本如是也故曰十方諸佛在一小眾生身中成道度生而小眾生不覺不知也是故卽今舉一毛頭便是重重無盡何則此一毛頭卽是一切諸佛法身一切眾生法身佛與眾生各各徧滿我今徧在十方佛剎十方佛剎悉有我身東方滿月世界現有我身若無我身則彼世界不能圓滿不能主伴交參攝此入彼不能重重無盡卽成障礙卽有邊量外有剩法是故彼土定有我身若不爾者不稱佛土乃至西方極樂世界現有我身南方北方四維上下悉有我身悉亦如是若一佛無我身者卽非佛土佛土旣爾則一切天堂地獄悉皆徧滿但眾生迷昧不自覺知如鏡有塵其像不現垢除明現忽爾現前法旣如是則日用中舉足下足無非道場罄欬彈指無非佛事禮一拜則盡法界佛一時禮燒一香則盡法界佛一時燻方爲大人境界方爲普賢萬行故曰恆河國土皎在目前又曰不動本位而身徧十方若不爾者何以會通得受用耶。

道理功夫

末世大病都將道理功夫截作兩橛更不知道理者何物功夫者何法妄計道理外別有功夫又於功夫外別立道理道理功夫兩相對敵更添一个能講道理能做功夫者乃成三法又有一个能說道理的古佛乃成四法然而日用現前境界不知配在何法還將作爲道理耶功夫耶道理功夫之外耶若卽是道理功夫何必又講又做若與道理功夫各異則如何撥▆日用現前境界而別立道理別起功夫耶於此檢點不出卽講道理者瓶瀉河傾做功夫者壁立萬仞俱是一盲引眾盲相將入火坑耳多見世人滔滔地能講說者若教渠直下擔荷則拂之曰講道理則如此做功夫則不如此須得做功夫來合著道理豈可現前卽是又有一種急急地做功夫者若證以圓頓之旨則拂之曰此講道理也吾做眞實功夫功夫從此做去自然合著道理如是種種邪解以致正法日淪外道日熾殊不知諸佛所指道理卽是眾生日用現前離郤日用現前則佛法道理更在何處若是古佛的道理古佛已成就了何勞我又講究若是他人的道理他人與我何預如是東推不去西推不去必當消歸自己矣若果系自己道理則過去的耶未來的耶過去已去何必理會未來不來何必預度如是反覆推窮則知諸佛所說無量深妙道理總不出卽今現在一念心也卽今一念道理亦在此功夫亦在此乃至十方三世聖凡依正善惡因果一切千差萬別都盧在此決不離此別有一切千差萬別也若果如是則不見有道理可得不見有功夫可得乃至不見有千差萬別可得此卽方爲眞正道理眞實功夫然後好去講道理終日說而無所說然後好去做功夫終日行而無所行橫衝直撞左之右之無不是說道理無不是做功夫也。

信解相兼

永明曰信不兼解則日夜長無明解不兼信則日夜長邪見信解相兼乃可克期取辦夫信者眞實信得自心則萬法銷殞法界朗然無量法門徹頭徹尾如舉綱而目正得本而末從此所謂信則解矣解則信矣若瞞盰儱侗彷佛依稀信得个萬法是心實未明了便乃彊作主宰大慧所呵以眼見耳聞和會在三界惟心萬法惟識上爲禪者將一切差別教意祖師機緣一槪混判爲總是這个道理或遇明眼者撥之則謂彊移換人或謂爾不及我不曾到我田地便乃生起我慢貢髙執見無明障起一切解路機智全不開通此所謂信不兼解長無明也又有不達自心本來具足執萬法是實有是妄想境界不可起心取著著卽心外有法佛是聖人我是凡夫一切圓頓之旨是佛菩薩境界是到家語是現成話我輩只可講究明白了路頭依他這般做去自然不錯漸入佳境那有天生彌勒自然釋迦豈可當下便是縱或有之亦是多生修來亦古聖示現以此一種見識立定了如釘椿搖櫓然後將一大藏教翻來覆去皓首窮年華嚴又如何法華又如何天臺又如何賢首又如何教外別傳又如何一生用盡精神滿腔佛法於自己了無干涉惟信是佛法不信是自法惟見紙墨文字不見自己眞心終日研窮都無著落終日解說都是望空此所謂解不兼信長邪見也嗟乎佛祖矚後人若寶鏡照肝膽不墮於此則墮於彼烏得信解相兼之士與之共進此道哉。

根器不定

眾生根器平等本無大小故曰一切眾生皆證圓覺依師修習故有差別若遇如來無上菩提悉皆成佛又曰邪師過謬非眾生咎則知眾生根器無定皆引導者之故耳今人謂末法無大乘種豈不謬哉若果無種子則吾當及時爲種縱彼不信受其八識田中已畱種矣他日自然發生若今生蹉過則此輩永無種子不知何日得種更待何人來種耶若以爲無種而姑被以小乘則小種益固與大乘轉懸絕矣可不悲乎故但以大乘開導則一切眾生均得其利未種者令種已種者令發生已發生者令增長已增長者令暢茂已暢茂者令成熟證果一法之中有如是廣大利益大小兼收遠近囊括方爲報佛深恩代佛揚化大善知識也若執定小乘而弘小法則一切眾生歷劫畏聞大乘其害非淺或曰佛在時尙開三乘引導奚況今日曰此不得已非佛本意也權說三乘其實正爲一乘耳故曰言偏意圓於權說中未嘗不密示一乘也其上根者卽時頓領中下之輩漸引入之則知如來無時不以大乘爲誘豈似今人堅執小法終身弘小非但不誘之向大仍戒勿令慕大而絕之乎夫牛乳驢乳其色同白牛乳發之則成酥酪驢乳發之裂爲滓穢今之說小者驢乳也佛之現權者牛乳也較之自然相遠故如來嘆曰若以小乘法濟度於眾生我則墮慳貪是事爲不可又曰奇哉一切眾生具有如來智慧徳相但以妄想執著而不證得則知佛祖出世但欲破其妄想執著使自證得耳豈有大小可分權實可說也哉。

自宗通方可說法

永明大師曰佛祖正宗眞惟識性凡有信處皆可爲人若見未透信未眞者豈可胡亂妄說以誤學人我佛有戒若大乘人而爲說小乘法謂毋以穢食置於淨器彼自無瘡勿傷之也若小乘人而爲說大乘法謂毋以大海納於牛迹也若爲小乘人說小乘法爲大乘人說大乘法爲闡提人說闡提法是說法人歷劫當墮阿鼻地獄何以故斷佛種性故以限量心而測度彼之無限量者故然則一總無說可乎將何以說方可離過香山居士曾問此意寂音尊者嘗酬之曰若欲解疑不出方便智三言耳我謂此三言爲妙而尙未盡意何則佛祖之法本無有定無法可說是名說法但隨時隨器解執除疑破相顯眞令其明達本心而後已初無大小之別頓漸之殊出一言門門皆透施一句路路盡通如摩尼珠處處皆圓如駭雞犀面面悉正卽此一言半句大根者直達源底小根者小得利益該大攝小如三獸渡河淺深在獸河則無異如一雨無私三根普潤豈爲根大者雨大根小者雨小故曰佛以一音演說法眾生隨類各得解不先自悟而徒恃方便智則此智亦爲識心推度矣今人未悟而出世說法乃曰末法根器劣弱不堪承受大法鳴呼定人根器若此竟不畏佛炯戒難矣哉。

承言須會宗勿自立規矩

萬法浩然宗一無相無相者眞如妙心也永明曰舉一心爲宗照萬法如鏡巖頭曰但明取綱宗本無實法寂音曰從上古人能遇緣卽宗隨處作主由是觀之法法是心宗頭頭顯實相離是之外更無奇特玄妙矣其不會者妄自穿鑿此是達摩宗天臺宗賢首宗惟識宗五家宗某宗某宗弄得千零百碎於自己心宗毫無干涉所謂服藥愈多病患益深故石頭大師曰承言須會宗勿自立規矩大哉言乎佛祖所設方便凡有言句無非直指現在心體令人當下了達故得意者卽亡言會宗者卽合道故下文云觸目不會道運足焉知路進步非近遠迷隔山河固其會得者觸目俱是迷失者如隔山河今世談宗教者對著冊子用意記持講得天華亂墜瓶瀉壺傾妄生道理妄立規矩以爲玄妙殊不知俱是意識所緣法塵本無實體攀望不著把捉不住如猿捉月如鹿逐焰便自認爲極深極妙道理學人未具眼目視爲眞實遂生渴仰噫可哀也哉古人云擬將心意學玄宗大似西行卻向東專爲此也。

看教

雙林示滅旨趣散於文字語言若執文字語言爲道所謂依文解義三世佛冤若離文字語言別立奇特所謂離經一字卽同魔說故藉教而明宗會旨而尋教方無此過但見旨趣而不見有紙墨文字則言言洞豁終日研窮如膏助火矣不然尋行數墨牽枝引蔓曰此是道理此是功夫此圓頓此漸次妄謂一大藏教意不過若是此眞三世佛冤也獨不思諸佛命脈全具大藏睹聞禮拜皆種深因若止如此何不可思議之有金剛般若謂一日三時分以恆河沙等身命布施至窮劫不若四句偈等爲人演說其福勝彼蓋布施者有漏之因四句偈者開佛知見破生死出三界無漏勝果豈依文解說可得乎故欲明自宗須閱古教若閱古教須會自宗或疑祖師何不許人看教曰正爲如上依文解義者多也眾生有無量病佛祖有無量方悉是對病施方本無是病而乃以藥爲病乎若槪不許看則大藏可焚矣焉用流通付囑耶有一類死用功夫少發境界認爲得意遂輕棄大藏笑爲文字語言此正離經一字卽同魔說波旬之流非佛弟子也故永明曰若親證實悟時卽不見有文字及絲毫發現又有何法是教而可離何法是宗而可重皆是識心橫生分別耳吾謂諸人若厭離文字語言則目前萬象亦當厭離萬象不生厭離何獨文字生厭離哉畢竟文字與萬象一耶異耶一則不合厭離異則萬象之外別有文字耶再請自察日用得力處還與萬象有礙耶無礙耶卽萬象非萬象耶於此未大通透不得鄙薄看教。

活意

百工技藝之精妙者必得天然活法施爲巧妙變化無窮不屬思議方能超出羣類此巧父不能傳子惟自證自悟方默默相契所謂無師智自然智也不然動便有礙用盡心思不得自在縱鞭朴教訓但得死法耳佛祖垂訓乃至機緣棒喝若得其意則殺活與奪奮迅激揚凡聖莫知鬼神不測所謂活句也故古人曰要得他活祖意若不悟此則句句死語縱千佛出世無量法門到此人分上盡成死法故三藏十二部孰不可講一千七百則孰不能知然則宗教皆通佛祖之技窮矣何不解脫何不自在尙欲做功夫從漸次待後世乎殆未從死中得活意耳故曰服甘露一也或蚤夭或長生醍醐上味亦能活人亦能殺人古人謂大死幾翻蓋指處處悟得活意耳錯解者謂必如槁木死灰一念不生坐得骨底生臀然後豁然大悟所謂大死幾翻者可笑也先輩不廢毫力忽然打發者不可勝數何嘗見其死去復活哉巖頭謂雪峯曰從門入者不是家珍從自己胸襟流出方能蓋天蓋地口傳耳受盡是死語豈能活人乎是故眞正宗師方可爲人者渠盡是活法不存規則故能死人偸心活人眼目如其不然所謂亂統秪增人生死根株豈非一句合頭語萬劫系驢橛乎。

藥方說

本艸具藥性溫涼甘辛有毒無毒出產諸處治某病解某毒或一味而兼治或諸味而同治良醫對癥應候不執方不拘病應手而愈其藥不出於本艸諸味但識病源知藥性故神妙不測耳庸醫亦以古方治人不療病而增他癥者藥亦不出本艸諸味則執死方無變通耳如來一大藏教卽本艸也眾生流轉六道卽病人也善知識者良醫也其所說法不離文字不卽文字能消諸病於未萌起膏盲於必死故稱善知識也謬稱知識者庸醫也說法亦不離大藏終日言說非惟不能解粘去縛開豁襟懷反增束縛轉不自在如庸醫殺人或呵之卽忿然曰我豈有謬藥盡按本艸方盡出古人是以終身不肯認錯不知誤殺多少人矣假稱知識終以大藏有明證古宿有定規自誤誤人終身不悟豈不深可痛哉。

無時法

凡夫二乘執謂修行三大阿僧祗劫方成佛道故從上佛祖屢呵斥之而終不悟也臨濟曰道流不達三祗劫空棗柏曰三世無有時妄計三世法了達無時法一念成正覺又曰自體無時自將見隔云何界外懸指僧祗此見不離定乖永劫回心見謝方始舊居是故當人分中本自無時而自將見隔妄立三世乃以現在之心而希望未來之果此眞所謂妄想耳佛祖證入自體無時之法故能以短爲長從長爲短無不由心回轉隨心自在誠無時可得故能如是若確執有時何能爾也故世尊於法華會上經五十小劫以佛神力令大眾謂如食頃且世尊出世直至今日不過數千年而在法華會上已經五十小劫以此証之無時可得明矣如王質入山觀仙人奕棋一局未終斧柯已爛劉阮二人入山采藥遇仙姬數日出山忽經千載如是等者不可勝計是故不論聖凡不屬迷悟悉無時日可得故曰大夢千秋覺卽隨滅原夫時劫之本在於一念從此一念則有剎那積剎那而爲一時積時爲日積日爲月積月爲年積年爲劫遂至無始無量故知時劫之本乃在一念一念之本在於妄計有外法耳當下了達外法本無則一念何有一念無有則前後際斷頓證自心惟有普光大智而已此外復何有哉此所謂了達無時法一念成正覺也若有妄想卽有外法才有外法則有山河大地日月星辰則自然昨日今朝明晨後日寒暑往來明暗代謝而積時劫矣故世尊自謂如實知見三界之相無有生死若退若出亦無在世及滅度者非實非虛非如非異不如三界見於三界又曰我觀久遠猶如今日永明曰不動本位之地而身徧十方不離一念之中而還經塵劫又曰十世古今始終不移於當念學人不勝當念乃先立外面山河國土此土他方方去盡力修行今世用功決定來生受用不虛也豈不謬哉。

正法末法

時體本無正末何有眾生情執心境迢然故見歲月之遷流遂分大法有正末學道者能直下了知時劫本空而顯無時之體卽此便爲正法若彊立時劫執有古今則但見寒暑往來而不見常光本寂卽此便爲末法夫世尊在日爲正法也城東老母與佛爲鄰不信不知卽爲末法世尊滅後數千百載無量得道賢聖卽爲正法堯舜禹湯文武周公孔子卽爲正法四凶桀紂管蔡少正卯卽爲末法是故正法末法本無定屬總在我也於他人何預哉有智者直取無上菩提莫管法之正末若不務此惟名時劫則意識中先立障法以障無時之體甘自執爲末法中人卻後加之精進猛利種種辛勤大似釘樁搖櫓窮年擺動將謂千里萬里殊不知寸步不移徒費功力也。

觀焰口

此系平等光明無論聖凡髙下得之者只在剎那不離方寸失之者迷淪永劫如隔山河若辦自肯自信何須論易論難若無肯信之心任自或難或易嘗觀焰口將畢眾鬼旣得飽滿若令渠復受鬼身何有法施之利遂示之安身立命處曰一類孤魂等眾向什麼處安身立命咦處處總成華藏界堂堂誰个不毗盧予每聞之竊笑今之學佛者可以人而不如鬼乎才聞直指圓頓如避仇敵其於座上戴毗盧冠著千佛衣口裏宣傳爲法師者自肯承當否也自旣不肯承當乃欲教彼孤魂餓鬼承當也耶六根具足廣學多聞巍巍儀表堂堂丈夫徒具此相曾餓鬼孤魂之不若者多矣古徳曰阿鼻依正常處極聖之自心諸佛法身不離下凡之一念是故若辦肯心決不相賺也。

系念

中峯國師設三時系念之法以薦新亡者令一人登座追攝亡魂種種開導惟心淨土之旨自性彌陀之宗令其開悟直生安養巳酉秋日適有僧從檀越家依法行事而歸予問之具道其法若是之精妙直截予告之曰嗟夫活禪師不如死俗漢矣其僧愕然問故予曰彼且死矣身在冥途尙欲仗公教以惟心淨土本性彌陀達此可以卽生安養吾輩四大完全六根無恙不思取此惟圖飽食橫眠恣情放逸何不及時了達直待死後而仗他人開導不亦疏遷而遲晚乎其僧首頷而去。

不如三惡道

昔人死入地獄將至王所遇地藏菩薩教誦四句偈曰若人欲了知三世一切佛應觀法界性一切惟心造聲所至處俱出地獄夫地獄極重罪也吾輩忝爲佛子豈不勝渠萬倍乃渠一聞偈聲應念超出吾輩反云佛法不能受用則佛子不如地獄矣餓鬼聞法而生天則佛子不如餓鬼矣十千遊魚聞法化爲十千天子蛤蜊聞法卽命殞爲天王則佛子不如傍生矣夫地獄餓鬼畜生三惡道也十法界中最下者也聞一偈一言盡皆超出吾輩人道世智多聞反不能直下受益而曰此是佛法吾何敢當所謂靠米囤餓死是也要之不自信耳若諦信不疑勇往直入有何阻滯必不自信卽名謗法罪可逃乎故永嘉曰證實相無人法剎那滅卻阿鼻業若將妄語誑眾生自招拔舌塵沙劫。

佛慧命

華嚴經曰此經不付餘眾生手付與大心凡夫若無大心凡夫此經則爲散失權教菩薩累劫行六度位登十地者不名佛子不付囑此經不如大心凡夫直下頓達根本法界普光大智乃爲眞佛子生如來家承紹佛種領佛家業堪付囑此經卽不散失是故道吾石霜父子有王種臣種內紹外紹夫王種內紹者天然尊貴臣種稱王由功勛而至謂之外紹豈可同日而語方今大法衰相皆由不知王種盡向功勛邊事以至如來圓頓之旨華嚴稱性之宗自然湮沒非不諷誦流通卻謂散失也如輪王千子若無眞命則七寶散失如國儲不生則大寶散失直饒極品侯王何所取哉王種者大心凡夫也不假功力頓達自心卽如王子初生煉磨習气廣大智悲卽如灌頂長成堪紹大寶也欲紹大法繼眞乘必先達根本寧作大心凡夫勿墮權教菩薩方今末法或有自無宿種用力數十年不得了悟乃翻然攺悔曰吾固知末世之中決不可得遂甘向小乘大弘權漸後學向風以爲此等老宿尙爾如是奚況吾輩遂將天下後世之志向大乘者一罟而盡可爲痛哭流涕也臨濟曰大眾你與古聖何別六道神光未曾間歇若能如是見得秪是一生無事人由是觀之當人日用此道神光阿誰無分初無凡聖之分亦非今昔之異何故自生退屈髙推聖境橫起邪見以爲古盛今衰聖優凡劣將自己天眞靈妙之光刊削屈曲以爲眞正修行也臨濟又曰如今學人本自淸白來參善知識善知識拋出一副枷鎖在學人面前學人歡喜帶了就走以爲善知識所賜終身披服不敢脫卸鳴呼所稱善知識當與人解粘去縛令其解脫作个赤灑道人自在衲子何乃枷上復枷鎖上復鎖自害害人耶又謂必須作麼作麼修證方悟道若不修行何由得悟夫修行者乃系見道方可修道其未見之先以何法而修而所修者乃何道也譬之金師必先得礦然後數數入火礦垢漸銷光明漸熾直至淨盡無餘不離初得之礦柰何未見金礦而望空磨煉豈不枉用功夫虛延歲月蓋見道方可修道此三世如來之式十方賢聖之規卽如三十七品皆云助道之法若不悟道則三十七品安所助哉古徳謂吾之修行與汝異汝則先修而後悟我則先悟而後修又曰頓悟漸修如日頓出冰霜漸消夫修行者非是實有一物爲可修乃從緣一念頓悟自心之後其力量未充習气未斷微細流注不覺不知故曰切須保護莫教棖觸馬祖曰得旨之後方可於山間林下長養聖胎三祖曰不識玄旨徒勞念靜永明曰不悟自心徒棲遠谷圭峯曰眞理𨿽然頓達此情難以卒除大慧曰頓悟𨿽同佛多生習气深風停波尙湧理現念猶侵又曰如今利根之輩不費多力打發此事便生容易之想日久月深依然流浪楞嚴經曰理則頓悟事須漸除如是種種所謂先悟後修若宿種深厚一聞千悟獲大總持一得永得永不忘失此卽頓悟頓修也若宿種不深習重境彊則誦經持咒等法總之欲令習气銷落光明擴充此外豈有他法哉故黃龍南終身持楞嚴咒洞山照持金剛經不輟永明日課百八事明教嵩書誦金剛夜詠觀音號滿十萬晦堂老而披讀宗鏡手不釋卷趙州二時粥飯是雜用心南泉十八上須解作活計湧泉二十年尙有走作香林遠四十年方打成一片懶安牧牛如是等諸大老俱系禪門龍象衲子典刑尙乃悟後而修故曰未悟而修非眞修也今人聞个悟字不笑爲癡則謗爲魔殊不知悟者悟何物乃悟自己卽今常住眞心也此眞心者天地以之建立萬法以之彰現蓋爲不知認作他法妄執四大爲身相六塵緣影爲心相從此遺山認培棄海存漚捨如許無外之大者執如許極微之小者流轉六道號曰眾生其得悟者或從善知識發心或從經教發心或有宿種發心或有見善發心或見萬法無常發心或遇種種緣而發心一念回光當下見徹如夢忽醒如忘忽憶方知大地無塵萬緣本寂輝輝晃晃法界朗然此非外來不從人得與三世佛一時成道共十類生同日涅槃不是彊爲法本如是此所謂悟也雲門曰汝等諸人有一段事大用現前更不煩汝一毫頭气力便與古佛不殊信麼孔子曰有能一日用其力於仁我未見力不足者如是便益如是迅速請問世人何故自生退屈聞个悟字便生笑罵乃欲呆呆地坐急急地修向數十年後懸望了悟哉將心待悟尙自﹝不可﹞更謂末世絕無是事自障悟門五千退席增上慢人佛指此輩罪根深重故如是▆蓋必待功夫而悟卽屬造作非本有天眞必待數十年後而得則屬時節乃從外來古人有臨上堂升座頃顧大眾曰我在此等你立地構取去亦有當下發明者此豈有定規時節功夫耶又錯解古人欲知佛性義當觀時節因緣等語便道必須著實修行自有一旦築著磕著謂之時節時節若至其理自彰殊不知古人善巧方便欲人於日用中觸境遇緣隨處了達耳且時節者卽今是恁麼時節也寒時向火熱時搖扇饑時喫飯困時打眠也因緣者眼見色耳聞聲身覺觸等乃至動轉施爲無不是時節無不是因緣也故曰欲知佛性義當知時節因緣又曰天眞而妙不屬迷悟因緣時節寂然昭著南臺曰妙哉三下板知識盡來參旣善知時節吾今不再三洞山曰佛法在日用處穿衣喫飯處屙屎放尿處行住坐臥處舉心動念又卻不是也佛祖種種指示於日用天眞自然處體認佛性此所謂因緣時節耳今執定正末法今昔時迷悟時有因緣無因緣如蠶繭自纏而望時節因緣到乃開悟耶且權漸之法以大藏證則圓頓獨不可以大藏證乎達摩不立文字爲教外別傳亦必以楞伽爲證五祖會下俱誦金剛經六祖從玆悟入永嘉閱維摩而發明心地圭峯誦圓覺而涕泗橫流玄沙與安公從楞嚴悟入天臺與南嶽從法華悟入摩騰之後達摩已前無數髙人從文字悟入卽以文字爲證矣若必以面命耳提爲證則南嶽遙宗龍樹圭峯遙禮淸涼爲非矣必求丈六金身四大幻質爲證乃系色見聲求行邪道之行善現觀法身得最先禮佛爲非矣雪峯示眾曰望州亭烏石嶺僧堂前都與汝相見了也元曉禪師夜見髑髏爲水卽大悟曰三界惟心萬法惟識如來豈欺我哉遂弘華嚴法界爲一代法施主是亦以如來剩句爲證夫旣悟之後心心相印印印相契自證光明受用是時天上天下惟吾獨尊巍巍堂堂三界獨步盡十方世界覓一人爲伴不得惟我一人紹隆祖位何處覓佛覓祖以求印證耶縱實有三十二相丈六金身現前亦我大圓鏡中之影像豈得慮無證而先自暴棄也又謂威音王已前無師自悟卽得威音王已後無師自悟盡屬天然外道此亦錯解古人方便之意執自己爲威音已後恐𨿽有悟而墮天然外道故不求悟夫威音卽聲色也那畔空劫已前卽指當人聲色未形先天寂滅之體教人向聲色未形前悟先天本寂之體卽名無師智自然智是爲威音已前無師自悟也若起心動念聲色繞橫卽落陰界縱有悟處亦是識心領略此爲威音已後天然外道也乃以辭害意死於語下乎老黃龍曰古之天地日月卽今之天地日月也古之萬物性情卽今之萬物性情也天地萬物無變易豈諸佛慧命獨不相續而稱末法已絕乎夫毗盧寶冠非常帽也千佛衣非常服也寶華王座此何座也今戴若冠披若衣登若座必當宣傳慧命提挈綱維方爲稱佛本懷代佛揚化弗致虛消信施濫膺恭敬乃牽枝引蔓舉果談因𨿽演大乘而屢稱滅絕此是佛境而我輩無預但當念誦力行持戒修福以待他生後世往彼淨土以仗佛力自當開悟鳴呼若止如是則釋迦何用出世達摩何必西來三家村裏十字街頭唱勸世文者足矣故曰師子身中虫自食師子肉斷佛種者非若輩而誰歟夫世間法家國將亡爲人臣子當竭力恢復如勾踐報吳包胥復楚際大法將替爲佛弟子不思繼續反稱滅絕忠臣孝子口忍言之耳忍聽之乎。

勝心

學道者不可有勝心若用於本分亦不可少何則我與過去諸佛菩薩得道賢聖同一體性彼已超生死證涅槃而我尙沈苦海囚五陰豈不深恥故世尊敕羅羅曰十方一切調禦士念念已證善逝果彼旣丈夫我亦爾何得自輕而退屈是故有志之士當以佛菩薩爲準則孳孳不暇日臻玄奧此卽善用勝心若不善用者則但忌勝己傲不如己而已華嚴論曰十信位中勝解未成未得謂得便生驕慢不近善友能成就大地獄業若一信不退常求勝友資所未聞卽無此失故學道者能謙下一切惟日不足此眞無上世出世間勝心不可少也。

緣事

大法隆盛時善知識務弘法利生以續慧命初無意於有爲勝事自然天龍擁護道俗忘軀不假思議輻輳成辦故天衣懷老五坐道場盡翻瓦礫丘墟爲釋梵宮殿懷老豈加毫意於其間哉蓋務本而末自隨矣今欲造某殿起某事則講經坐禪以聚錢谷且有才幹則結之有勢力則諂之但欲成就勝事便將佛法作人情不知勝事𨿽多而根本隳盡矣故延安禪師曰萬事隨緣是安樂法昔蔣山元公舒王請爲募緣新其室廬元公曰眾生捨財如割身肉以勢彊之非出本意反造業耳莫若隘陋爲安舒王益敬仰之故爲佛事者稍存私意則粒米寸薪難消難受俱紅焰鐵丸果也有道之士可妄營求令彼此造業也哉。

開知見有二種

根器廣大心志猛利踏著關竅如洞啟重門玲瓏光透卽始而見終憤憤悱悱生機勃發矣故曰觀於海者難爲水遊於聖人之門者難爲言若眞到海上親入聖門自見心思不可限量言語不能形容欲罷不能日升堂奧故善財初見文殊卽獲妙心自然不已欲學菩薩道行菩薩行不自滿足徧參諸友乃得一生成辦圓滿菩提此則開眞正知見之榜樣也其有狹劣之器死用功夫少發境界或露知解渾身滿足如不能容傲慢古今下視一切障蔽無量法門更不知有堂奧之事如乞兒飽滿一食頓生極樂更不知有珍饈肴膳也若明眼者裁抑之便起嗔恨以爲不放出頭障我道光大似螢火自逞少光照不及寸若以日月臨之反憎其隱奪自己光明也又如進城者走入甕城便道已進問渠城中華美毫無所見若言未入則道我已入矣不進不退死在甕城裏也此一種乃開邪知解之樣子學道者須當審擇幸毋墮焉。

慚愧

等覺鄰於妙覺猶有一分無明如十四夜月須慚愧懺悔然後去無明圓本覺而稱極聖況其下乎夫文殊普賢俱等覺也若生滿足何得入於妙覺哉亦如十四夜月光亦大矣其體亦幾滿而圓矣若曰吾亦足矣何必慚愧懺悔則終難去此一分暗相不能得圓滿光輝矣故知三界六道久沈苦海不能出頭皆繇不能痛生慚愧懺悔稍有毫釐便自滿足故也原夫法身本無涯量何有滿足如大海納眾流可以溝澮之盈自限哉十一善必首信慚愧學道者時刻省心方有相應行耳。

詐現大心

華嚴以十地聖人說法如雲神通如雨者不名眞佛子不如大心凡夫頓證法界此名眞佛子夫心何以稱大哉蓋爲盡空徧剎無非此心含裹此心彰現法本如是不待擴而後大也眾生分中各各廣大不知而妄自執小從執小而又欲修之縱經塵劫位登十地亦非本大之體故諸佛呵之不如大心凡夫耳若眞實悟心則自然超越廣大無量無邊莫測涯際故曰或是或非人不識逆行順行天莫測此所謂大心凡夫也今有談圓頓而弁髦小乘呵有爲而棄滅因果似大心矣稍涉逆順如絲髮卽渾身聳動向之大心安在豈大心在逆順外耶正我佛所謂詐現大心者耳十地聖人豈反不如之乎莫大妄語。

虛妄受用

眞僞是非毫忽千里自菩薩以至二乘禪天外道魔種神仙各有受用妙趣更有同業相招同類印證於是恬然自信了不回顧世尊曰各各自謂成無上道若無神通福報殊勝受用亦或知非生悔豈甘魔外乎今有不看教參禪與世浮沈隨緣放縱者自稱得眞受用詆教則曰紙上語耳談宗則曰直下便是只要受用言及差別則拈拳奮臂滿口如狂予曉之曰此事大非輕易如來稱爲大事因緣三世諸佛十方聖賢千言萬語夫豈苟然只因眞僞難分黑白難別朱紫相類苗莠依希誠慮後學混同是以苦口詳悉也若世諦小事差謬不過一生極重不過身命此系千生萬劫永無出期一錯永錯是故大須仔細古雲天魔外道本無其種只爲見解小差執而不返恥於下問不覺不知遂乃流入其趣今自許得力受用者較天魔外道必不及也摩醯首羅爲大千界主能化身百億非非想天入八萬劫禪定尙不出生死輪回汝乃耽迷五欲根塵識內全不知非便自稱得力受用不亦謬乎正如窮人妄號帝王自取誅滅耳古人具大力量如趙州八十猶行腳雪峯三到投子九上洞山汾陽前後參七十一員善知識天臺韶國師參五十四員善知識大慧則諸方盡皆印可而自己決不放捨故曰大疑大悟小疑小悟不疑不悟若漫然不疑頓得受用則趙州雪峯諸老當拜下風矣果眞爲生死欲發明大事急請放下徧訪羣賢方可倘只圖目前受用不管他生則任從放縱而曰我自有得力受用成大我慢魔伴侶洵可哀也。

天樂鳴空集卷上﹝終﹞

澤外居士髙承埏助寫天樂鳴空集一部奉薦

顯考萬曆己未進士奉政大夫修正庶尹玄期府君

早生安養者

櫟友居士沈純祉

曾城居士汪挺

槐眉居士陸卿胤

若谷居士吳太衝等助刻

▆▆▆▆▆▆徵

懷寓居士髙佑釲嘉興大藏經天樂鳴空集

天樂鳴空集卷中

山陰天鼓居士鮑宗肇述

靈峯蕅益沙門智旭定

會稽石梁居士陶奭齡秀水止庵居士王起隆閱

事理融通乘戒兼急

有理而無事爲偏小有事而無理爲凡夫從事入理從理得事爲漸次亦名頓中漸漸中頓卽事達理卽理是事爲圓頓是故但行持戒課誦等法而不見心體此有修有爲不出生死不證涅槃名凡夫有事而無理也厭喧求靜棄相柝塵專尙觀空不興萬行此事外之理𨿽出生死妄證涅槃而不見法界全體名小乘有理而無事也或有持誦勤苦廣行眾善不爲自求或專注一法純一無雜而忽然契悟者此名從事而入理也亦有稍達空理少見法身解得萬法是心而力量未具習气未除必藉持戒念誦六度萬行等法對治令習气漸薄法身漸廣分分證入者此名從理而入事也此二種俱爲漸次若一解千從徹法源底一聞千悟獲大總持持戒破戒都是大解脫法門殺生護生總屬不思議三昧鑊湯鑪炭隨處安閒華藏娑婆任渠變幻化無窮而了無朕迹一華開發而大地全春不屬次第豈有後先法界混融誰分凡聖法本如是何用功夫舉一毛頭重重無盡贊不可及嘆莫能窮事亦得理亦得事理交徹亦得事理俱奪亦得事理無礙亦得此系最尊最貴絕妙絕倫大解脫王三昧圓頓無上法門也佛教深廣機器差別若此可見圓頓之法佛祖所尙而罕遇其器故華嚴經曰末世一切羣生類少有欲求聲聞乘況進而求緣覺者求大乘者又進而信此法者爲最難是以種種稱嘆罕遇其器乃今之稱圓頓者無事亦無理不持戒念誦亦不習定觀空不斷煩惱無明亦不達萬法根本一解千從茫無實證仿乎事事無礙實乃放縱六情見修持勤苦者笑爲有漏遇觀空習定者斥爲小乘恣行貪欲謬飾大乘不避因果駕稱無礙以持戒行善爲凡小則破戒行惡反爲菩薩矣恐圓頓未必如是也且釋迦首傳卽飲光尊者得圓頓之髓無過此矣然飲光稱少欲知足苦行頭陀嚴淨毗尼弘範三界未嘗聞破戒不循佛律也自阿難以至達摩神光以至六祖燈燈相續馬祖百丈臨濟徳山俱系佛祖的骨子孫證最上圓頓法未嘗不奉戒律也夫事事無礙法界本出華嚴教海深得華嚴之旨者莫如杜順賢首棗柏淸涼諸大士淸涼則以十願律身歿後有梵僧取其兩齒歸西供養稱華嚴菩薩棗柏𨿽放曠不拘然造大論則虎擇地龍出泉夜則齒頰放光晝則天女獻供其餘杜順賢首等俱系不可思議自有傳記未嘗不奉戒律毀佛儀也古之圓頓若此今之圓頓若彼豈逆行大菩薩超過飲光達摩等而非肉眼能測耶若然則逆行菩薩何多多若此而如來於華嚴會上乃嘆難得其人耶眾生無始惡習濃厚若不以戒律對治則無明現行若逸馬無控故初機後學必當理事兼資乘戒俱急且如來明示曰𨿽有色族及多聞若不持戒猶禽獸夫有事無理之凡夫𨿽未證聖尙在人天道中若理事並廢而冒名圓頓詐現大心非但不脫生死必墮泥犁惡道今𨿽輕凡夫小乘異日在鑊湯鑪炭之中劍樹刀山之上骨肉齏粉神識昏迷求瞬息安閒不可得況望凡夫小乘哉斯時也斯報也卽目前之詐現大心冒名圓頓者之自取也誹毀戒律不莊嚴萬行故也噫不期圓頓之害也如是。

斷妄想

天下無眞主則羣雄紛爭而人皆盜賊矣有眞命出則羣雄歸附而兵革銷盜賊皆赤子也謂必盡除盜賊而後天下平愚矣豈有一人獨帝皇耶今之斷想念者類是妄見意識紛馳須欲除斷又錯解佛言永斷無明方成佛道等句借使斷得髙則墮在滅識凝神無想天上低則化爲土木金石空散銷沈故曰𨿽爲善因反招惡果況未必斷乎故但要心王透露則意識根塵悉皆寶藏變化不測應用無方諸佛菩薩以此莊嚴佛剎以此廣度眾生以此興慈運悲爲普賢萬行以此大作佛事爲華林苑囿若欲除斷則空空寂寂爲枯木死灰爲石人木偶天下安有此死佛耶永明大師曰佛者生气也將此活潑潑地生气捏殺以求作佛正猶斬頭覓活豈非大愚有識者務在心王透露則如眞命出而羣雄銷永無生死之患矣。

妄想眞如辧

妄想眞如古來難辧任之成生死除之斷佛種學人至此悉皆迷悶且古語相似者極多相違者亦有故曰不入祖師室茫然趣兩頭也馬鳴曰若離於念名爲得入眞如六祖以無念爲宗又曰心性不起卽是大智慧光明義徧照法界義老龐曰金多亂人心靜見眞如性法句經曰若能心不起精進無有涯又曰防意如城藏六如龜又曰無念卽正有念卽邪又曰無心則佛道隆分別則魔軍熾如是言句似有念而令人不起者永嘉曰誰無念誰無生若實無生無不生喚取機關木人問求佛施功蚤晚成棗柏曰一念相應一念佛念念相應念念佛又曰分別揀擇正是文殊大智永明曰若欲斷念猶如治目翳者連睛珠而去之又曰妄想興而涅槃現塵勞起而佛道成如是言句又似卽念便是而不可除斷者且俱系佛祖之言孰可向背學人離之成過卽之又非將何爲修進法門乎夫所謂妄念者乃系不見心體意想攀緣執有前境耳起信論詳說起念根由無明不覺而忽生三細六粗之相故眞心遂隱念念相因此爲妄念何稱爲妄以其無體無性不眞而不常住剎那生滅妄執是有當體全空故稱爲妄眾生無始以來生死輪轉皆爲此耳故佛祖種種教人離之而勿起也夫所謂離者了知妄體本虛性自離者不必更離何則以粗相觀之念念不住豈非離也細而觀之馬鳴所謂從生滅門卽入眞如門其念念遷變卽生滅門也謂諦求色心等法十方諦求了不可得則念本無念念本無念則念自離矣豈有念而可離之當此諦觀初見有念卽生滅門也念本無念則眞如門顯矣是六道眾生妄見生死而不知本無生死也旣入眞如知念無念念自性離故知無念而見有念此卽成妄旣知念自無念則念念無礙念念眞如卽此便成文殊大智此時名離念亦可卽念亦可離念便是卽念卽念便是離念無二法無異時也以離念言故曰心性不起卽是大智光明義徧照法界義無念爲宗種種句意也以卽念無念言故曰一念相應一念佛妄想興而涅槃現等種種句意也能達心體者聞離念等語卽是有念等句聞有念等語卽是離念等句四通八達七縱八橫我爲法王於法自在非虛語也如大海水波卽念也波相本虛全體是水則在波之時卽是水不必除波而見水在水之時卽是波不必除水而見波也乃知波卽無波無波卽波無波之波波何礙水波不礙水則水不礙波兩旣無礙則波水混融互相交徹故曰水窮波末波徹水源未有無波之水曾無不水之波諸有智者會波水之諭則卽妄可以見眞如卽念可以見心體又曰智海無性因覺妄以成凡覺妄原虛卽凡心而見佛又曰卽妄卽眞又名緣起無生會得者一以貫之本來一轍不會者隨言語所轉猶如大海不見水體而惟見波相卽眾生惟見妄念而不見眞如也若見波相本盡水體本露波體本虛而全是海水卽智者達妄念本盡心體本露妄念本虛而全是眞如也眾生日用全體是純眞法界惜自昧之耳若不然卽念亦不是離念亦不是故曰什麼也不得不什麼也不得什麼不什麼總不得若兩眼豁開自離纏縛倘執迷而必欲除斷猶大海必欲除波見水此執不破則終日在海而永昧水性若無波者非大海乃溝瀆死水也縱除妄念而有得力處亦非眞佛活佛乃假佛死佛耳。

認識神爲自心

前塵旣立已是捏目生華復認見聞覺知爲心則遂認賊爲子世人聞圓頓之教云本來具足直下便是只要承當等語便以日用現行者爲是又聞萬法無體一切皆空此空亦空等語見前塵是有不可得空便認能見能聞者取之無迹求之無蹤虛虛寂寂者爲是又聞能建立萬法一切所有都是自心所現便認昭昭靈靈能知覺運動者爲是佛在時已有九十六種何況今世吾嘗聞說曰此身虛假四大緣合中有常住眞心不生不滅又諭如出殯開路神紙竹糊成卻倩活人駝走卽今四大合成紙竹所糊也眞心靈妙能動能轉活人駝動也又曰此心周徧法界無相無形其間山河大地萬象森羅在我心中起滅我此心體則寂然不動又曰四大幻質如請仙鸞乩眞心似神仙來附乩有形而仙無質來往無礙自在靈通又曰外法實有乃系無情窒礙之物豈得是我眞心但法從心現境藉心生故心生法生心滅法滅若除卻見聞覺知之心則迥無所有豈不斷滅故佛所指者必是現前見聞知覺之心但恐執著故亦拂之若弗執著必是眞心以此各認一種確然不拔況又聰明廣學文飾湊合妄自許可以爲明心見性立地成佛便乃開大口跨大步欲紹佛祖說法利生矣鳴呼若果如是則佛法不值半錢何必龍宮海藏山積云屯哉試於街坊捉役夫而告曰爾有常住眞心名佛性者今在汝身中能見能聞能動能轉者便是此身有生滅此心無生滅了此卽爲明心見性立地成佛不用功夫則誰不領受大地眾生齊成解脫矣世尊嘆爲難信難解希有之法亦無謂矣洞山曰此所謂馬后驢前事柰何認以爲自己乎故認識神爲自心者佛法平沈此其最也。

久修

未達根本起心修行動步便錯愈走愈遠此謂此等老宿修行用功日久豈無實證予謂譬往都下者須向北走渠出門便南向多行多錯與都下益遠如按地圖知向北有長江有山東某處其向南者至錢塘謂是長江矣至越地謂是山東矣至某處謂是都下矣有識者笑之堅執以爲親到實證經若干辛苦過若干路途爾焉知我此久行邪路者亦有邪解邪境將佛教和會遂未得謂得成增上慢楞嚴經曰一切眾生不能得成無上菩提乃至別成聲聞緣覺及成外道諸天魔王及魔眷屬皆由不知二種根本錯亂修習故如行邪路者若前途壅隔則亦肯回頭柰何有路滔滔有境歷歷可行可玩是以難轉經教𨿽系路程圖本然非逐路問途已經寧免錯走登程者切須下气細訪勿浪信途人懵懵直前乃得。

功夫

世人聞天眞無作不屬功夫悉疑謗以爲古人大根利器尙自數十年不能了事奚況吾輩古人豈虛費此力也余曰若可作可爲之法孰不聞鬼公之毬亦可雕天地之廣亦可度此系無可造作無從撈摸轉求轉失轉急轉遲無可柰何之法千聖拱手而無計較羣賢恭默而絕思量是所以爲難也同安曰萬古碧潭空界月再三撈捷始應知趙州曰但一切處仍舊又曰但能隨處安閒自然合他古轍故知古人數十年但欲仍舊而不能耳此外復何求哉若道有法可作有事可修休道數十年縱經三大僧祗劫亦無交涉故曰無法可得名阿耨多羅三藐三菩提然燈佛卽與授記也然則隨緣放曠任性坦然無作無爲得否曰若果薦得自知時節自能作活匿迹韜光潛行密用無所不可不然又恐墮自然外道反增罪障然則奚若曰只此疑處便是功夫有作固非無作亦失將何爲是心中迷悶決志發明卽此便是參究二六時中不肯放捨梗在胸中決無閒功夫理會雜事如是用心則自然透徹方知修與不修是兩頭語方曉天眞無作方知舊佛新成不屬功夫本自現成也故曰大疑大悟小疑小悟不疑不悟旣悟之後切須保護長養聖胎打成一片所謂無功之功功不虛棄非是有法用功修數十年也利根者當下達得便好保護若未薦得便可起疑疑處卽是修行意識自然不散今人聞天眞無作不用功夫無處下手心識紛飛遏伏又不是放縱又不是只要尋件事干來做殊不知八識田中栽培得个要發明的種子如火急相似則自然不被世間逆順回換日久月深自然噴地悟去猶如窮子𨿽在父捨不知己有出外卽逃逝運爲卽客作如何離得兩種過失忽地眼開則悉是我有不必施爲安坐受享矣此非天眞無作不屬功夫也哉故窮子家業𨿽是現成須要回頭認父若不認父有亦同無非長者咎也故知佛法本是現成不須造作故名天眞自然但要具眼方得受享潙山謂仰山曰不貴子行履只貴子眼正爲是故也。

欲簡易修行

末世根淺畏難欲小就而不圖大事見速利而無遠志嘗有人熟楞嚴至七卷爲家事所拘且精力不繼求直截簡易可入道者余曰古人根器勝汝萬倍尙樵棲穴處木食艸衣歷盡艱辛始得髙明廣大豈艸艸輕易今君飽食暖衣遊優自在一部楞嚴尙告苦則十方世界中少一尊現成自在佛可補也又有讀宗鏡者畏百卷之多閱數卷卽輟欲求簡少易閱者固知此輩根器淺劣與般若無緣在三途六道中未脫在故覺範嘆曰聖世愈遠眾生根劣趣慮褊短道學苟簡欲安坐而得譬農夫不務耰耘而思積粟可笑也。

功課隨見識升進

謝君篤志西方專心淨業每日念佛號若干以爲日課後有省擬輟前課予曰理隨事變事得理融理旣廣大事亦無礙向所失者失於知見其功課則自若也今知見卽開則無法不是無處不眞豈淨業能畱礙乎譬王子與庶民同日出胎迨六根漸長學問漸增他無所異特貴賤耳王子增長分分成王種庶民增長分分成臣種學道者須達王種尊貴毋咎功行法門也如法達誦法華三千部後於六祖發明乃曰弟子已後不須誦經也六祖曰經有何過而不誦哉今後方名誦經僧耳法達遂終身持誦不輟夫法達始末一人法華前後一經初則爲經所誦後則能誦此經特在迷悟之分而已故知是則一切俱是非則一切俱非潙山謂仰山曰不貴子行履但貴子眼正信哉。

題無字話頭之始辧

佛祖爲無上法王原無定法可說但隨時隨器應病應緣解執除疑直指心性令人證外無實法也故曰但明取綱宗本無實法若有一塵一法可得與汝執取生解皆落天魔外道又曰若以實法與人土亦消不得又曰無法可說是名說法又曰若謂如來有所說者是人不解我所說義是故如來出現圓音一演隨類普聞各各獲益隨其大小各得證入雙林示寂自後諸宗競起互相冰炭彼土五天已分多種摩騰入漢至晉魏六朝數百年間得道髙人悉從文字悟入然法久獘生俱尙文字依通遺失言外大義與本分了無交涉故達摩航海掃盡支離不立文字直指人心見性成佛稱教外別傳悟者以文字証之無非教外別傳之旨寧有出於教外乎傳之數世其宗方盛然又不能無獘俱尙識陰依通遺失別傳之旨卽此不立等句已成文字故徳山臨濟曹洞雲門潙仰法眼等棒喝交馳拈槌豎拂三玄三要五位君臣四料簡四賓主擎叉打鼓舞笏滚毬幹屎橛須彌山之類各建法幢立宗旨於斯透得乃可卽心是佛方爲達摩子孫不然卽野狐精魅自唐及宋其宗大盛然又不能無獘各逞玄妙立新奇將佛祖機緣爲拈古爲頌古爲評唱致令學人將心意識穿鑿得粉碎欲死人偸心而偸心益起欲活人眼目而眼目愈盲此時佛祖方便無所施矣故大慧於正法眼藏之末悉拈時病知大法將頹遂不得已教人把平日所習知解得力處縛作一束拋向他方世界然後惟將一句無義味話頭參究是提無字話頭之始實起於宋也若不以此令渠敵住心意識則終日剌首膠盆批判古今抑揚宗教臨濟徳山又如何雲門曹洞又如何這語是掃蕩這語是建立這語是探竿這語是肯他這語是不肯如是終身學得一套子熟了便道大事已畢大法已明無事可爲卽欲紹隆祖位自系某家法派好去續入傳燈幾十幾代孫矣是以無可柰何單教參提無字或幹屎橛須彌山萬法歸一之類然恐正參之際更生他病故又種種指出云不可解說來當不可作有無之無不可向舉起處承當不可拋向無事甲裏不可向擊石火閃電光處領略不可向意根下卜度但默默提究僧問趙州狗子有佛性也無州云無如是種種絕其解路故稱老鼠入牛角猶如狂狗慣一逐塊今乃四方八面圍住令其轉向逐人若放開一綫則依然逐塊亦如窮子向來逃逝其父捉歸禁在寶捨日久自當認父所有家珍悉皆受用若開通一竅則依然逃逝故佛祖方便教參無字話頭耳當時悟入亦不可勝計然又不能無獘今世提無字者太多何嘗有得打透豈佛祖方便昔是而今非耶初則靈驗終則不效何也夫提究之法原系無功之功後世都把功夫會卻執爲實法道我能著實做功夫且又不識藥病之忌是以不驗也溯而觀之一大藏教在古則可用在今不可用耶在漢晉六朝則靈驗在唐宋則不驗耶卽心是佛在唐初則可用在唐末則無用耶棒喝機緣在唐宋之間則可用在南渡後不可用耶無字話頭在宋元可用在今世則又無用耶果大法之有盛衰抑人根之有差別致前後相違反覆若是耶噫吾知佛祖原無定法亦無實法但隨時節因緣根器偏向以救時獘耳故曰如將黃葉止小兒啼又曰以楔出楔又曰但除其病不除其法故無量方便法門在當人用之何如耳故曰執則處處瘡疣通則門門妙法若向經教上得發明則靈山一會儼然未散天臺南嶽卽我我卽南嶽天臺若向卽心是佛處得承當則達摩卽我我卽達摩若向棒喝機緣得悟入則徳山臨濟諸老卽我我卽徳山諸老若從無字打透則趙州卽我我卽趙州若一處透則一切處都是我宗也教也佛也法也祖師也無有一法推得在別人分上旣皆是我則我分中有何差別也然此亦是鈍漢亦是剩句亦是死法我今亦不從經教亦不從棒喝亦不逐卽心是佛亦不提無字話頭但見山河大地明暗色空饑飯困眠不求自足棄之宛然無蹤無迹無中無邊堂堂寂寂密密綿綿此个還是經教耶棒喝耶卽心是佛耶諸祖機緣耶趙州無字耶原來都是無事生事好肉剜瘡夢中說夢耳然而不可一向也須什麼始得嘗見杜順和尙有个法身頌曰懷州牛喫禾益州馬腹脹天下覓醫人炙豬左膊上此又如何話會於此明得不妨自在於此未明切莫艸艸且提無字話頭實始於宋時今人誣在唐黃檗運公豈不謬紊夫禪師諱希運系馬祖之孫百丈之嗣臨濟之父趙州之兄傳記具在尋常告人曰佛與眾生惟是一心當體便是動念卽乖惟此一心更無微塵許法可得此心卽佛學人不了心上生心向外求佛此系惡法又曰縱三大阿僧祗劫修來原來祗證自佛向上更不添得一物不如言下認取本法與三大劫得者無異若欲從次第而得從來無次第佛如是等語令人毛豎汗流塵劫疑滯當下冰消本有妙心赫然透露極呵斥做功夫從次第者故門下如臨濟睦州等光耀千古五家宗派於斯獨盛向後不知何人將宋時住黃檗山者一段示眾語贅於心要後曰那有天生彌勒自然釋迦教參趙州無字話頭從此一人傳虛萬人傳實遂訛爲先黃檗運公說矣且運公曰當體便是動念卽乖無次第佛此心卽佛不如言下認取本法而後黃檗乃曰那有天生彌勒自然釋迦意相矛盾今乃塗糊先聖逞己私懷欲擯天眞本妙之心崇有爲造作之法此乃黃檗運禪師教人提無字話頭之始若運公實有此語則當時門下如臨濟睦州裴相國等何不掛諸齒頰錄諸傳記乎裴公所集心要何不將此參諸前段而另贅於後乎且運公爲趙州之兄趙州未有此語豈運公預識其言而令人參之乎又豈運公別無方便乃令參師弟之剩句也考其時察其言斷非運公語系後人住黃檗山者之語也予恐誣先聖惑後人致佛日不明大法益晦故爲述佛祖出世方便始末俟達者得以研核眞僞。

文字語言不能悟道解

如來應世普度羣迷大開方便演無量言教從玆悟入數等塵沙付囑流通人天普利然非在紙墨文字中也惟應度者見六根變起都是眞詮萬象流行無非言教世尊睹明星而悟道從眼界入觀音達聞性而圓通從耳根入香嚴從鼻香入藥王憍梵從舌味入自後香嚴擊竹靈云見桃南嶽天臺悟法華晦堂眞淨閱語錄永嘉看維摩而發明心地圭峯讀圓覺而涕泗交流是知法法可以明心塵塵可以入道故曰墻壁瓦礫皆放光明水鳥樹林盡宣妙法古訓昭然今有見解未透者乃曰文字語言不能悟道此人不知喚何物作文字語言將何物爲道而欲悟之若爾則文字語言在道外而道在文字語言外乎古謂道不離日用事物何獨擯文字語言在日用事物外也殊不知文字語言悉從自心變起眼見色法爲紙墨手觸卷帙爲經綸墨迹點畫爲文字意識詮量爲語言則全是自心經教此外何處更覓文字語言哉若達此旨則終日披尋而不見有紙墨文字之相如膏助火益發其明言言歸自己句句達本宗如是研窮如徧參知識矣文字有如斯利益是以天神擁護諸聖贊揚佛菩薩付囑流通羣弟子傳持結集海藏龍宮𨿽龍樹之心量而不能數知豈肉眼而可思議倘無利益則佛菩薩眾聖爲虛設矣若橫起文字之見則披讀時文字橫陳語言錯雜攢入葛藤不能悟道猶患結胸者服人參而死乃戒曰人參大毒已親受其誤不亦謬乎。

謗宗鏡錄

眾生垢重神昏欲彊智淺不思深入大藏見佛祖言教如山海畏力量難知反謗文字無益指宗鏡爲義學斥永明爲小乘多見其不知量也夫宗鏡引大藏圓頓之教與諸祖賢聖之言十居七八而贊述之言僅二三耳若謗毀之乃謗大藏圓頓毀佛祖一切賢聖也且圓照晦堂諸公何等人也皆仰之而手不釋卷或恨見此書之晚今豈超過於圓照晦堂諸公乎是宗鏡原不毀特毀自己之宗鏡耳永明不受謗乃謗自己之眞如耳佛菩薩聖賢天龍鬼神昭昭擁護安可欺也彼其心不過爲名利欲人歸向故立奇特髙峻之辧以惑之所得幾何不有報乎再請平其心與永明較夫永明七歲誦法華羣羊跪聽汝輩能乎永明放生罹法臨刑不動汝輩稍涉逆順則若落湯螃蟹矣永明九旬入定鳩鳥巢衣汝輩心神昏亂不知當作何狀永明禮韶國師親承印記汝輩有何人印記永明博綜三藏內外典籍洞達無遺汝輩孤陋如面墻永明國王禮敬異國遙崇若飛埃過目汝輩稍有小緣如蛆入糞永明日課百八事晝則放諸生命說法利人夜則普施鬼食幽顯獲益汝輩飽食橫眠惟圖利己永明說法四大天王現身擁護眾常二千餘汝輩有識應鄙神鬼吐棄永明開山靈隱雪竇淨慈諸名剎光明遠燭汝輩曉夜營求欲利子孫眷屬永明臨化預知時至闍毗時舍利鱗砌今六百餘年後猶有獲者汝輩血肉之軀他日腐敗不可名狀永明冥王設像禮敬汝輩業積而不自知焰魔必不輕恕若此槪難盡述凡夫不藉佛祖金言般若何由明苦海何由出且試讀看若無利益則斥之未晚也再度尋常日用何勝事能超宗鏡不讀宗鏡但放縱六情馳騁五欲攀緣外境耳究將何歸耶世傳永明乃無量壽佛化現卽阿彌陀佛也彌陀決不誤人誑人手不釋卷而摘冥樞會要若靈源覺範諸老決不惑人故予亦不自欺欺人叨叨爲是說者誠非得已矣。

善財參文殊

文殊爲大智法王善財參禮旣獲根本智復令徧參諸友豈文殊未具一切差別智不足爲善財師而令其別參乎善財受教無論僧俗外道仙人男女一切等眾悉依參禮學菩薩道行菩薩行以廣差別之智乃得一生成辧圓滿佛果噫此可爲萬古師弟之榜樣矣師範如文殊不曰爾不須別參於我處足矣弟子如善財不曰我已獲證本智何必別求也文殊無人我之相善財亦不得少爲足故師範當效文殊毋掩人善而炫己長弟子當學善財博問先達充法界以廣智悲則大法指日可興矣孔子之集大成豈須過於孔子者集之哉大地眾生各有長處吾集取之設有短者亦自省焉則無一非師無處非益故曰孔子焉不學而亦何常師之有是故欲參知識必當具眼不在威儀聲譽王臣擁護大眾喧攘者黃檗祖師曰方今參者只在三百五百大千熱鬧處若艸衣木食灰頭垢面獨坐者不顧矣如善財禮五十三人僧俗神仙乃至外道婆羅門長者居士童子女人甚至淫女俱各獲益內具菩薩行者豈關相貌差別乎陶君奭曰眞仙如純陽而化爲乞士𨿽九轉神丹必掉臂不顧若見空中跨鶴者縱下鼠糞人必爭食無怪也有問某大師若何予謂老宿出世宏揚各有長處但當敬仰勿可擬議吾輩當以獲益爲主今不憚千里而訪知識者將圖實益不然縱巍巍堂堂三十二相放大光明於我何與乃系彼之長也山林廛市中無問僧俗乞見妓者有一言半句能開愚蒙破生死此卽眞善知識當頂戴供養世世生生直至成佛悉斯人恩徳也故吾輩須圖實益毋事虛名誇我已親近幾知識走過若干名山不知本分中依舊黑卒卒地𨿽誇亦奚以爲。

前塵不定

洞山淸稟禪師靜坐一日呼侍者謂曳木者無損階砌侍者出視無人又細求之乃羣蟻曳蜻蜓翼緣階而上覺範老人謂其靜極妙而靈知也後世有非淸稟侍者兼非覺範云本羣蟻與蜻蜓翼耳何得謂人曳木乎且曰若人問是何物當直曰羣蟻曳蜻蜓翼也作此見者古人呵責謂之平實頭禪見山是山水是水僧是僧俗是俗大盡三十日小盡二十九無則始終云無有則始終言有直問直答不可起第二念定將去合將去以平常心是道爲極則者此類也前代如晦堂眞淨東山圓悟大慧諸老曾斥此輩爲依艸附木精靈鬼魅如盲人行路一條拄杖寸步拋不得乃欲擬先徳判古今難矣哉若謂目前幻境實有難易則十地聖人何大地黃金長河酥酪耶琉璃光觀羣動無性乃見大千世界眾生如一器中貯百蚊蚋啾啾亂鳴於分寸中鼓發狂鬧爾時心開得無生忍若謂洞山之見爲非則琉璃光不合心開得無生忍矣乃至月光見水空藏見空阿那律見大千如掌果如來窮盡微塵國土若洞山之見爲謬則諸佛菩薩悉謬矣亦如鬼見恆河爲火天見琉璃人見爲水若據其說則鬼以天人爲錯天以人鬼爲錯人以天鬼爲錯互相非矣若執定前塵不易外法不由心變則凡決爲凡聖決定聖天堂是天堂地獄實地獄一毫不可更易則頑然一塊死物何得隨緣幻化轉凡成聖也哉如此學道都是死法墮在死水驢年未夢見在若臨命終四大分離之頃請問是羣蟻曳蜻蜓否不知如來藏中般出什麼行境是蓋不知萬法由心故前塵不定無體隨緣是蓋常見外法而不知常卽無常無常卽常是蓋隨緣不變不變隨緣生卽不生不生卽生是蓋眞如受燻隨緣幻化故曰心爲大幻師幻出諸形像也妄以識見判斷古人吾恐學人承虛接響故特辧之如上以俟達者。

物不遷論解

諸人爭辧此論或謂物性本虛無可遷動或謂各性而住住則有法指肇公爲邪見或謂萬物自遷心體常寂種種異解均非論主之意蓋肇公曰傷夫人情之惑也久矣目對眞而莫覺又曰苟能契神於卽物斯不遷可知矣今不遷且置究竟以何爲物若明此旨則洞達天眞無作緣起無生遷與不遷可不辧自解楞嚴經曰一切浮塵諸幻化相當處出生隨處滅盡楞伽經曰一切法不生我說剎那義初生卽有滅不爲愚者說寂音曰以一剎那流轉必無自性故生卽是無生若非無生則不流轉是故契無生者方見剎那故知物之不遷卽法之無生也物者非心外有物乃自心根塵識陰入界也佛謂阿難陰入處界地水火風一切所有悉本如來藏妙眞如性循業發現則知生死交謝寒暑疊遷肇公所論不遷之物寧能出根塵識界七大之外乎旣皆如來藏所現則無體無性隨緣幻化念念不停前不至後後不參前昔自住昔今自住今念念不相並物物不相到各各不相知新新無間運運相續剎那各住當體自寂故仲尼之在川莊生之藏山悉指天眞造化之妙法爾自然之宗乃如來藏性本自如然隨緣幻化活潑生气也不可加毫髮擬議若稍擬議卽非本妙矣凡夫不知認作外法遂成生滅輪轉迷而不返小乘怖畏見無始流轉故棄有趣空大乘菩薩明見自心緣起本妙之宗便得隨緣自在受用無窮小乘外道妄自加功欲斷不知法爾自遷豈能畱住當體自寂豈可推排法爾自遷豈勞排遣當體自寂豈用挽畱故曰去而非遣住而非畱棗柏曰有功之功功歸生滅無功之功功不虛棄多劫積修終歸敗壞不如一念緣起無生超彼三乘權學等見蓋爲此耳學者若不達此稱性隨緣一涉造作施爲卽系有功卽生滅矣以其傷殘本妙違背天眞縱有受用得力亦生滅輪回法耳大乘達此無作之旨自然任運隨緣不用加功疾登覺岸此卽無功之功不虛棄也大心凡夫一念達得則洞見法界緣起無生超彼三乘權學歷劫功用但凡夫流浪已久心識粗垢習气純熟妄見外物執有遷流若細心研究有何物而可去來世尊諭旋火輪極爲親切如人持火以手旋轉愚人妄見一大火輪智者觀之了知惟一星火譬凡夫卽今妄見山河大地萬法森然已去未來業報因果宛然實有智者觀之不出卽今一念妄自布成耳何則過去無量劫乃昔日昔時前念悉已過去旣去則不復來豈不空耶過去旣空則未來無量劫乃至後念悉屬未來豈不空耶過去未來悉皆空寂則當體廓然露現者是誰惟卽今一念則知山河大地明暗色空一切萬法悉收拾在卽今一念矣若能於此一念薦得則肇公不出一念肇公出不得則釋迦亦出不得釋迦出不得則彌勒亦出不得乃至十方三世聖凡好丑一切等物悉收拾其中矣何有物無物遷與不遷可論乎故曰十世古今始終不離於當念又曰入剎那際三昧若不肯於此承當了知一念現前將此希望未來祈求佛果此眞系驢之橛狗啃枯骨也。

梁武帝爲大菩薩示現

眾生具無量顚倒妄想佛菩薩有無量善巧方便而度脫之然有正度有巧度有顯度有冥度種種不同惟佛與佛乃能究盡凡夫肉眼何知釋迦八相成道令見聞獲益此正度亦顯度也焰魔考掠有罪燒煮烹煉令其欲枯識盡厭苦求脫恐怖發心此巧度亦正度也無厭足王化無量罪人無量獄卒剝割斬截令一切聞見眾生膽落魂消攺惡從善此巧度亦冥度也或現異類畜生能宣妙法令人開悟或現同類與共同事漸令覺悟或現眷屬或現冤親種種化現令其度脫或正中有巧顯中有冥總欲令一切眾生離苦知眞捨末歸本吾觀梁武帝所爲乃巧中有冥實大菩薩也當時寶志公系觀音示現傅大士乃彌勒化身豈有觀音彌勒二大菩薩久與處而梁武乃爲凡夫哉達摩之不相契也正欲後人以此爲式而悟向上之法耳且梁武以臣下倔起而爲帝皇其崇尙三寶所作勝事王侯以下孰能及之其爲外護也孰敢違背其戒殺也則宗廟以面爲犧牲其護生也則斷死刑必爲流涕其齋戒也日惟一餐過午不食其懺悔業障洗滌冤愆也則置十卷懺文至今傳禮其普度幽顯也則屢設大會水陸道場其修福報也則營寺造塔不可勝計其多聞廣學也則親講般若天雨寶華其餘度生廣濟凡有爲功力靡不畢具後遇達摩傳佛心印則了無交涉蓋欲令天下後世悟佛祖正意總不在是耳所有施爲悉皆有漏所作事業非實功徳但爲人天福報小果而已是故達摩之來正與顯也梁武所爲巧與冥也共成法會總普賢大行也淺識生謗橫起是非邪正之見所謂管窺蠡測不知海天之髙大深廣耳。

舉世皆聖人

羅近溪先生謂舉世皆聖人此眞得聖人大體夫世尊初成正覺卽曰一切眾生具有如來智慧徳相但以妄想執著而不證得淨名曰眾生亦如彌勒亦如常不輕菩薩曰我不敢輕於汝等皆當作佛由是觀之諸佛菩薩大聖大賢一體平等未嘗有我人彼此之相蓋凡夫迷久卒欲會同一體平等極難信入故不可以不辧夫未起念時則平等眞法界無佛無眾生馬鳴所謂本覺義徧照法界義也才有念慮分別情生則人我頓形彼此相現平等法界便致差違馬鳴所謂不覺義又名無明也然此念慮從平等法界起所有分別卽分別平等馬鳴所謂一切分別卽分別自心從平等而起分別以分別而分別平等平等卽是分別分別卽是平等則知眾生日用現前所有分別念慮我人等相本是平等法界如是了知馬鳴所謂始覺義也又曰如來知一切眾生及與己身眞如平等無別異故以有如是大方便智除滅無明見本法身自然而有不思議業種種之用卽與眞如等徧一切處故眾生日用達得彼我一體凡聖同源卽名大方便智除滅無明見本法身也杜順和尙曰情與無情共一體處處皆同眞法界張拙秀才曰光明寂照徧河沙凡聖含靈共我家永明曰與三世佛一時成道共十類生同日涅槃棗柏曰若以法眼觀無俗不眞若以肉眼觀無眞不俗故己聖則一切皆聖我凡則一切皆凡凡聖在我不在人也若見一人非佛卽自己亦非眞佛也若見一法差別則平等光明不顯現也洪覺範曰眞能敬重自己佛性則於一切眾生決不得生慢故敬重自己佛性卽敬重一切眾生能敬重一切眾生乃爲敬重自己佛性若嗔恚一切眾生卽嗔恚自己佛性乃至若憎若愛若毀若贊一切等法悉是憎愛毀贊自己佛性與彼何預故曰從平等法界而起分別分別卽是平等法界豈能出平等法界之外乎舉世皆聖亶其然已。

我相

生死根本皆由我執我執若除誰受生死是故眞爲生死發心學道者凡有修爲必爲除我我執日空則道徳日著其不爲生死假名學道者所有修爲必皆爲我我執日增則生死愈固古人曰何物爲大業力爲大何物爲髙人我最髙若不先察其根本以空人我則所有勤苦功行福報巍崇卽與我相共髙大矣世諦中福報大一分則我相大一分學問進一分則我相增一分直至非想與大自在天其福報學問更無過矣總爲我執未除故成魔外此學道緊要關頭不可不頻頻返照也。

眞我

肇公曰天地與我同根萬物與我一體又曰會萬物歸自己者其惟聖人乎張拙秀才曰凡聖含靈共我家孟軻曰萬物皆備於我法眼大師曰聖人無己無所不己由是觀之無我則一切皆我有我則一切非我而妄執分爲能所對待生死輪回蓋眾生分中無不皆我只爲不知彼我遂隔猶如冰執不能融化若知之者法法是我釋迦八相成道皆我也彌勒未來作佛皆我也過去諸佛未來諸佛現在諸佛乃至十方一切諸佛所有修行現大神變積功累徳無量福智皆我也諸大菩薩廣行悲願饒益眾生皆我也乃至禪天外道一切差別等類皆我也地獄鬼畜修羅一切差別業報皆我也若如是知如是了達則一肩荷負全體吸盡若有毫髮非我便爲能所之根斗諍之本一翳在目空華亂墜矣吾輩大心凡夫當直下如是了達不然便墮邪徑譬如長者家業一切現成無論巨細靡不悉備不須窮子費毫釐气力只要承認則所有家珍都是我有若稍遲疑不致逃逝便爲客作翻疑此是長者家業我豈敢望我亦當積累銖寸辛勤克苦然後是我已分可比長者之富設從此做去卽至如長者家業正眼觀來亦非現成本有之業系新發造作之家故曰十地聖人說法如雲神通如雨見性如隔羅縠不名眞佛子蓋爲不知一切皆我不識眞我妄起修爲勤辛累劫耳寶志曰窮苦枉經無量劫不信常擎如意珍可思也凡夫無始棄卻眞我妄執四大爲我故成生死如棄海認漚如來方便教以無我之觀令其觀出生死縱證果位亦非究竟名爲小乘是亦不知一切皆我不知眞我故世尊於涅槃會上斥之曰無我爲生死有我爲涅槃是知眞我本無我無我則眞我顯現法法皆我執我則眞我隱覆法法非我小乘作無我觀者不知眞我本自無我彊觀無我卽偏於無我不悟眞我故遭世尊斥辱若達眞我卽無我無我乃眞我博地凡夫一念了知直下便同古佛故長沙曰盡大地是自己光明雪峯曰盡大地是个解脫門佛祖如是言句盡情嘔露而人尙未信請觀凡夫分中何法非我你且拈來眼見色我也耳聞聲我也鼻嗅香我也舌知味我也身覺觸我也意知法我也五陰六入我也十二處十八界我也地我之堅礙也水我之潤濕也火我之熱性也風我之鼓動也空我之虛通也見聞覺知我之粘湛也識我之精明也如來藏我之根本能藏能攝能生一切也大圓鏡我之平等光明也眞如我之不動不變無僞無雜而能隨緣也涅槃我之不生不滅寂靜眞體也佛性我之淸淨本體也常住我之亙古亙今未嘗移易也法界我之主伴交參重重無盡也法身我之能建立一切也實相我之不屬有無昭然顯現也佛我之靈知也法我之性徳也僧我之和合也毗盧遮那我之種種光明徧照也無量壽我之無始無終與太虛齊壽也釋迦我之能仁也彌勒我之慈也文殊我之大智也普賢我之大行也觀音我之大悲也淨名我之眞俗融通也娑婆我之雜穢也極樂我之淨業也藥師琉璃我之光明潔徹也重重華藏我之交徹融攝也天我之十善也人我之情想均等也修羅我之有福而憍慢也餓鬼我之虛詐也畜生我之昏鈍無知也地獄我之破戒而業重也乃至窮盡虛空徧空塵剎不可說不可說一切所有無不皆我設若無我則一切皆無矣故古人曰若有一法非我則誰能於我心外另置一條者旣知一切皆我則何取何捨何苦何樂何淨何穢本是一道平等光明耳有智須當達此則無我無爲無造無作一切現成靡不畢具故懶瓚日本自圓成不勞機杼臨濟曰何處欠缺修補何處如是方爲大心凡夫廣大心量稱佛本懷紹佛家業耳吾作是說其有久積善根宿有靈骨者必歡喜信受其小根劣器必疑謗以爲諸佛菩薩久積功徳豈爲我有不知凡聖同源物我一體故曰十方諸佛莫不仗我威光一切異生莫不賴我恩徳若見毫釐非我則便立我相人相眾生相壽者相縱有玄妙奇特決非眞正種子愚迷不知盡大地都盧是我乃立起凡聖淨穢我今修來到某世界去見某佛聞某法又道我能做得幾何功夫在蒲團上靜得幾時能講得幾部經論做過幾何勝事種種賣弄正眼看來都是著鬼駝了一个我相之乎者也徳山所謂如將一毫安置太虛巖頭所謂汝將一滴投於巨壑有何交涉拋卻自己本有家珍伶俜辛苦延門求乞古人又曰若人謂我與佛異者斯人卽爲魔種故欲證佛之四徳當達眞我一切皆我若一切非我則是誰耶故曰若無我心萬法安寄。

假我

一僧負明心達本作知我論數千言雜引諸祖言句並涅槃經無我爲生死有我爲涅槃大意以爲見色聞聲無不是我以此承當爲了大事予詰之曰旣一切皆汝所有一切且置現前我身豈爲汝耶曰然據汝之意豈不以吾身爲汝眼中色塵所攝故爲汝耶曰然我若去時汝豈不成斷滅曰汝身𨿽去吾之見性常在予笑之曰贓證現在分爲兩橛矣此楞嚴經中行陰空之外道常無常執也豈佛旨哉外道執爲一切眾生於我心中自生自死名爲無常我之心性凝然不動名之爲常卽此矣僧不能答欲知眞我者愼勿墮此類蘇子瞻溪聲盡是廣長舌山色無非淸淨身之句猶遭老宿檢點亦爲是也。

消歸自己

皓月當空以我取之是我月耳千萬人取之千萬人之月耳人爲千萬而月未嘗分也以人言之則謂千萬人之月亦可耳吾一人所見與千萬人無與也千萬人所見亦與吾無涉千萬人不見吾之所見吾亦不見千萬人之所見是謂各各不相知各各不相到旣不相知相到則惟在我迥然獨露耳如有盲不見月則千萬人所見與彼盲人何與是故學道者惟務自己弗咎他人乃知如來出現八相成道初在鹿苑終至雙林三百餘會四十九年以我取之皆存乎我與他人何與是故法華我之法華也般若我之般若也方等我之方等也楞嚴我之楞嚴也華嚴我之華嚴也若曰佛在世時某人得道某人證果某人於某經悟入於我何與如羣盲相謂曰某人於某地見月某人於某時見月與羣盲何與學道者不務觀己而曰當今末法或曰我無宿根或曰此是佛法此是最上一乘或曰古人如何得道如何神通作何勝業正如人數他寶自無半錢耳蓋天下餘事可讓惟此大事所謂當仁不讓也設生佛世時諸人悟而我未悟亦虛生也今生末世諸人未悟而我獨悟卽佛世也盡大地人皆悟我獨未悟則盡大地人無與於我盡大地人不悟而我獨悟我亦無與於盡大地人總之各各不相知各各不相到也世人看佛法皆謂此是佛法旣云佛法與我何與佛已成佛何藉我看如時文程墨皆爲未第者設若旣已第矣復何用哉是故信知無量佛法皆爲我也予嘗告人曰楞嚴中七徵八辧五陰六入十二處十八界地水火風空見識漸細推詳本無所有本無生處悉是如來藏妙眞如性阿難至此豁然大悟卽自慶曰一切世間諸所有物皆卽菩提妙明元心豈阿難可從此悟而吾輩不可從此悟耶旣不能悟徒誦何爲故讀佛法者當言言消歸自己諸佛菩薩面命耳提獨爲我耳切勿道此是佛法推在佛分上去亦如盲人嫌皓月之不我照也。

功徳

持戒念誦焚香散華禮拜種種作爲𨿽曰功徳此系虛僞之法生滅之本有量有邊有窮有盡非無漏眞實功徳也法華楞嚴以六根淸淨則各各有若干功徳不可限量不屬思議自然充足圓滿不待求之而有作之而成夫六根何爲淸淨淸淨者空也本來無物本自空寂非有物可磨瑩有法可除蕩故六祖曰本來無一物何處惹塵埃直指單傳卽印可矣龍勝曰眾生無始已來執成有法若頓言空聞必怖畏如來方便故遮言淸淨耳圓覺經曰一根淸淨則多根淸淨乃至八萬四千陀羅尼門一時淸淨是故一塵見空則一切悉空一切悉空則一切悉爲功徳不待起心動念然後爲功徳也故眼見色時色不可得色卽空矣色旣空寂眼豈獨存眼色皆空識從何立三處都無則本來淸淨旣本淸淨則眼見色時豈非功徳乎眼色旣爾鼻香亦然乃至八萬四千法門悉皆淸淨悉成功徳故曰諸法從本來常自寂滅相則知從本已來常自寂滅非屬今安排而方寂滅也楞嚴經中漸細詳明根塵識界本來無有本無生處本來空寂非因非緣亦非自然了不可得本是如來藏妙眞如性若有毫釐生處卽非如來藏矣眾生不知妄自執有故曰六爲賊媒自劫家寶若頓達空卽此根塵悉皆寶藏馬祖大師謂大珠海慧曰自家寶藏不顧拋家散走作甚麼大珠曰不知那个是海慧自家寶藏馬祖曰卽今言語者是汝寶藏一切具足更不欠少使用自在大珠卽於言下一肩荷負頓獲本心故眾生日用所有根塵本來空寂悉皆寶藏蓋爲不知甘自塗炭且如眼見色時眼若不空不能見色亦如鏡光若先有物豈能現象現象之時鏡必空寂愚人見色執爲實有譬諸小兒欲取鏡像類此可知故知鏡體本空而顯現無竭六根淸淨而照燭無窮鏡光照多象而無能照之勞六根現萬法而無能現之迹眾生諸佛本是同源亙古亙今本來一轍旣知空寂又何妨於空寂中縱橫放曠大圓鏡內自在翺翔故肇公曰動卽寂寂卽動愈動愈寂愈寂愈動方爲大解脫大自在大安穩愚人不知妄見有法自生畏避正夜光之暗投掩耳盜鈴者也東坡曰江上淸風山間明月耳得之而成聲目遇之而成色取之無禁用之不竭是造物之無盡藏其庶幾乎達此者一無所爲任運騰騰而功徳自足昧之者百般造作孜孜急急而辛苦伶俜反覆之間天地懸隔有智何不思焉夫萬法旣空空何有量故稱無量功徳念慮無從思議難及故稱不可思議功徳萬有歸空空不可壞故稱眞實功徳法爾天成不假造作故稱本具功徳覓之無迹捨之愈彰故稱絕妙功徳不見有生不見有滅故稱無漏功徳帝网重重捲舒自在故稱無盡功徳上至諸佛下及三塗橫徧十方豎通三際靡不該羅具足故稱圓滿功徳聲聞權學不能知外道天魔不能測故稱無上最上功徳也。

堂堂何處不毗盧凡屬有心皆可悟

華嚴經曰佛身充滿於法界普現一切羣生前隨緣赴感靡不周而恆處此菩提座古徳曰毗盧本絕多端相靑卽靑兮黃卽黃又曰靑靑翠竹眞如境鬱鬱黃花古佛心法華舉公曰觀音勢至向諸人面前大作佛事若信不及郤往他方救苦利生去也由是觀之則諸佛菩薩徧界現身大作佛事而凡小不知故普門示現應以佛身得度者卽現佛身而爲說法應以某身某身得度者卽皆現之而爲說法是知本無定形但隨緣現其應度者自然舉意全彰寓目咸是若其不爾則不應言佛身充滿法界也普現一切羣生前者含靈蠢動總是羣生何獨我非羣生也隨緣赴感靡不周者大地眾生悉從緣起更無一法離緣別有也而恆處此菩提座者法華經云諸法空爲座蓋指徧界現身而了無朕迹全體卽空也永明曰髙低嶽瀆共轉根本法輪大小鱗毛普現色身三昧果系具眼則普皆金色靡非佛身何所揀擇乎凡屬有知直下頓達則便同古佛豈關相貌之別形服之殊華嚴會上凡聖交參龍蛇雜沓故稱廣大法界無遮海會各各證解脫門各各具菩薩行何嘗必其具人形剃須發出家苦行方入會乎故丈六金身老比丘相系生滅之質分段之形乃爲劣解權機而應現耳毗盧遮那此爲法報眞佛善財參禮五十三人長者居士男女外道居多而比丘之相僅兩三人耳信知大法不拘相貌形服當今懷彼我之私膠僧俗之見戴發者定爲外道圓頂者必是髙人則世尊在日已有淨名廣額善財龍女月上之流曾未聞以須髮爲辭而斥之也自後龐老裴公淩婆靈照等代不乏人皆爲千古榜樣亦未嘗見斥於馬祖石頭趙州臨濟也學道者不先探取無上菩提本具大法以入毗盧海會乃於漚泡幻身數莖毛髮上作活計大似夢中入夢矣爲比丘者當遠承靈鷲少林近踵徳山臨濟上光先祖下化羣迷現法界身大作佛事安得於空華鏡中膠柱鼓瑟耶。

勇猛

古云純剛打就生鐵鑄成乃可入道惟廣額龍女之流乃可當此何則直下了知一信不退了無餘疑便自言曰我是千佛中之一數並不曾慮道我日殺千羊莫非業重否未曾持戒根器不淨不堪承受大法否未及苦行久修以積功徳否一切不顧直信是佛龍女曰我獻寶珠世尊納受是事疾否舍利弗言甚疾女言以汝神力觀我成佛復速於此亦未嘗疑我是女身莫非垢穢非法器否龍馬畜生非人天道否年始八歲非耆宿否直下信入便同古佛此二人者眞正勇猛可爲萬古標榜豁人逡巡畏縮之念故曰學道須是鐵漢著手心頭便判直取無上菩提一切是非莫管又曰但知今日是何慮昔年非學道者決當取法乎此切毋疑畏我今未可且待來生也。

僞勇猛

直見自心更無外法此心卽佛無纖介疑滯諦信堅牢一往不退如廣額龍女此眞正勇猛也其不見自心者亦效勇猛乃矯情立異或漫自許可或一切不受或直行直撞或曉夜劬勞或髙聲唱誦或夜行山頂都將四大識神安排造作認爲勇猛此魔道也昔有友曉夜髙聲念佛時望翕然值數員老宿印過予切疑之後不數載竟入魔道由此觀之可不寒心法句經曰若起精進心是妄非精進但能心不起精進無有涯黃檗和尙曰道人當如癡如愚方有相應分顏子簞瓢陋巷怡然樂道不違如愚孔子稱其好學眞勇猛眞好學者但在明心不假外貌也若外現許多威儀而不務明自心者決非眞正種類自然流入魔道彼魔道福業豈非從僞勇猛而得者耶。

魔因

心有所重卽爲魔因何則於空寂平等中有依倚執著故也楞嚴經中五十種魔皆起於自心有愛樂趣向以成故曰心愛圓明心求善巧心愛神通心愛長壽種種生著則許多功行悉成魔事若徹見自心本來空寂本來平等則取捨俱喪情執皆亡魔法魔因從何而有縱日與天魔外道嬉戲何礙於平等空寂所謂如風吹光如刀斷水魔王欲覓如來起處不得有以也魔佛之分本無其種若見自心則無處不佛而魔卽是佛昧郤自心則無物非魔而佛卽爲魔故曰能向異類中行始得又曰但能入佛不能入魔學道者欲除魔事先悟自心自心不悟則八識田中必有依倚趣向之病急當照之如世俗中有所偏重卽名爲累或好名好利或好勇好色如是乃至種種好樂終身各爲所累於事爲上縱收拾得十分周匝到底敗壞必歸於此彼不求悟心而好佛者乃爲佛所累矣老龐曰縱生極樂國原在鐵圍城可不深省焉。

見病

巍巍古佛蕩蕩毗盧絕終始而亙古今無方所▆▆空界人人具足个个圓成但爲不知而隔於見耳昧之者固弗是道知之者不直下了達乃立種種見識以求之何異於方木逗圓孔一毫置太虛故三祖曰不用求眞惟須息見棗柏曰凡聖一眞惟存見隔見在卽凡情亡卽佛又判法華經中龍女成佛云權學三根自將見隔迷自實法反稱爲他不知躬己本自如斯全處宅中猶懷滯見云何界外懸指僧祗此見不離定乖永劫回心見謝方始舊居何如今時滅諸見業徒煩多劫苦困方與佛同三乘權學之徒自生見障以成束縛隔絕若肯直下滅此見業則與龍女剎那成佛無異故曰回心見謝方始舊居亦如窮子初到父捨卽時認父則一朝富貴弗差毫末何必二十年中運糞方始承認是亦下劣之想貴賤之見爲隔也故謂之見剌舍利弗自嘆曰同共一法中而不得斯事又曰常在於其中經行及坐臥學道者不知此乃起種種別見凡聖淨穢佛法之見人我有無見是非始終見差別下劣見殊勝喧靜見帶此見下而以求悟道縱千佛出頭亦未解脫在。

便是介歇

莫晴虹嘗謂吾於四字終身受用不盡四字者何乃曰便是介歇便是介歇者秀州鄕語所謂只得如斯也於日用中遇逆順境界無回避處則順受曰只得如斯故蚤得世念灰冷參究宗乘探索淵微畱心本分晚年徳望日隆皆稱道者羅近溪嘗見人有過眾所擯棄公但曰怪他不得故見舉世皆是聖人與唐虞無異陽明之道於斯大顯予謂二公皆用四字簡而捷易而明足可爲後世師法一則恕己一則恕人恕己則無入而不自得無處不可從容𨿽地獄三塗亦若也恕人則無物不可容納無人不是聖賢𨿽調達六羣亦若也故孔子曰有一言而可以終身行之者其恕乎初學由之則心體廣大度量寬宏動止安詳气質和順智慧明利習气自銷不易凡身運運登於佛地何須勤苦分分證入眞如故曾子以忠恕證道眞徹上徹下之言。

欲通文理

義理非語言不顯語言非文字不傳是文字卽語言而語言卽義理得義理者則不見有語言文字之相通語言文字者或未必達義理也今之學佛法者皆爲文理不通捨內典而讀書史豈不愚甚何不以讀書史之功轉讀楞嚴宗鏡耶彼書史文理通日吾之內典文理有不通乎縱未通透亦乃僧家本分八識田中般若種子已藏蓄之將來受用自然可坐而待彼爲此者蓋亦不達佛意不善發心無遠大之志欲速見小故耳佛祖之意本欲令其達義理而出生死何以文字爲故發心者直欲探取無上菩提見言外之旨而讀之縱遲鈍者經萬徧後管教釋迦達摩無量聖賢如指掌握若文理通透烏足道哉急急於登髙座揮麈尾作野幹鳴者一任將九經十七史從頭去讀也。

天樂鳴空集卷中終

秋嶽居士曹溶助刻天樂鳴空集中卷奉薦

顯考誥封文林郎河南道監察禦史約齋府君

早生安養者嘉興大藏經天樂鳴空集

天樂鳴空集卷下

山陰天鼓居士鮑宗肇述

靈峯蕅益沙門智旭定

會稽石梁居士陶奭齡秀水止庵居士王起隆閱

悟後讀書

有僧某齒尙少气吞諸方徧歷叢席後入廣閩依憨山會下數載有龍居士從彼來訊僧作何狀曰渠已悟徹憨師印可可出世爲人矣爲外學未通古今未博難以接賢士大夫故特避靜處潛心博學數載之後當出也予笑曰若作此解敢保未徹在正好買艸鞋行腳去居士愕然曰何謂也予曰請以小譬之欲殺人者只消精熟一件器械便可無敵於天下豈得般般學過且如六祖髙峯未嘗識文字而爲人天師範曾未聞其悟道之後復讀儒書也當時帝皇臣宰未嘗以學未博而短之也大慧稱眞淨之禪如一柄利刀於咽喉一刺卽殺五祖之禪手上著卽手上殺足上著卽足上殺具如上手段方爲大善知識初不聞其悟後而讀儒書博今古也黃檗接裴公兜率降無盡東林出蘇子鳥窠伏樂天眞率之於荊公法云之於山谷大慧門下士夫宰官盈百此諸大老其文學不知勝出於諸公否諸公之信從悅服不審服其文字之博學識之廣抑專爲大法也君歸持此語謝之請細裁焉龍公乃唯唯而去。

儒釋文理各別執

儒釋文理其間旨趣或深淺不同而謂文理各別是大不然華梵方言難以辧認前代尊宿重重翻譯悉已了然佛者覺也佛不同而覺可知矣阿彌陀云無量壽無量光毗盧遮那此云種種光明徧照彌勒云慈氏文殊云妙徳般若云智慧例皆如是何有不同若以迹拘卽中國一統南北音聲亦別所謂莊嶽數年悉曉達矣是故文字卽音聲也所指者卽義理義理旣得則音聲文字縱無量差別豈能惑哉是故不務得義理而執兩家文理各別必讀儒教者眞魔道也。

金剛般若

夫此經者凡聖共有全體具足不屬五千餘言文字章句也體性堅凝湛然常住不可破壞能壞一切故謂之曰金剛惟寂惟默性自神解寂而常照法界朗然故謂之般若昧之者曠劫昏迷生死輪回無有休息故謂之此岸悟之者豁如夢覺萬法銷殞本無生死本自涅槃故謂之彼岸生不爲有滅不爲亡凡聖之本亙古如常故謂之經若達此經則十方三世佛及眾生想非想情非情乃至一切所有悉皆空寂故曰十二類生我皆令入無餘涅槃而滅度之一切滅盡彼我皆無故曰無我相人相眾生相壽者相本來無有非今始無本來寂滅非今始滅故曰實無眾生得滅度者若能達此則攀緣頓息妄念何從故曰善護念念念相承心心相印故曰善付囑經行坐臥全體住中故曰應如是住心體平等不須捺伏故曰如是降伏其心根塵銷落纖介無蹤故曰應無所住行於布施平等眞空本自無相眾生情計妄見有相故曰凡所有相皆是虛妄然此諸相原是自心則諸相頓空心光頓顯故曰若見諸相非相卽見如來自心眞如不動不變無去無來故名如來卽相非相相卽如來若無宿種聞必不信故曰如來滅後後五百歲有持戒修福者於此章句能生實信不於一二三四五佛而種善根已於無量百千萬億諸佛而種諸善根十法界中悉由心造一切萬法悉從心變心無形相而熾然建立絕言絕慮而言說縱然舒之則萬別千差捲之則一眞無性故曰一切賢聖皆以無爲法而有差別佛及眾生以心爲體無上菩提皆從心出離心何有心卽此經故曰一切諸佛及法皆從此經出四聖六凡體本空寂無性隨緣實無所得若有所得不隨緣起是故隨緣起處悉無體性悉無所得故曰須陀洹以至如來在然燈佛所於法實無所得色相本無根塵非有眾生日用全體皆空不達眞空妄見色相心卽有住若達眞空則常住眞心朗然獨耀法爾無住非有色香味觸而勿令住著根塵銷落則心體湛然故曰不應住色生心不應住聲香味觸法生心應無所住而生其心卽心是佛卽心是法一體三寶常現在前故曰若是經典所在之處卽爲有佛若尊重弟子因指見月顧名思義持而勿失故曰以是名字汝當奉持五陰本空四大非有卽爲歌利王割截身體節節支解若不達空毫釐計有卽起嗔恨若達眞空本無人我卽爲忍辱仙人此心體非實非虛欲言其有無相無名欲言其無萬事萬形故曰如來所得法無實無虛而凡夫無始昏迷計執不能開悟故曰如人入闇則無所見一念心開如千日並照根本常光如日光明顯現萬象種種照了故曰如人有目日光明照見種種色直談心體了無迂曲不歷階梯不俟修證故曰如來爲發大乘者說爲發最上乘者說若樂小法妄執人我髙推聖位自鄙下凡𨿽讀此經不能信受故曰若樂小法則於此經不能聽受讀誦爲人解說迷失此心妄執人我無始以來不能解脫是爲先世罪業應墮惡道受持讀誦此經之時則人我俱亡一體平等故曰先世罪業則爲消滅三際無蹤十方無迹見有去來執有三際卽是虛妄馬鳴曰十方諦求了不可得豈有去來三際之相故曰過去現在未來心俱不可得過去已去了不可得未來不來了不可得現在不住亦不可得則無住眞心湛然常住二祖覓不安之心了不可得達摩卽與授記故實無所得燃燈卽與授記亦爲是也眞佛無形眞法無說無說之說說徧大千無形之形形充法界迷此無形而見有佛昧此無說而見有法是爲虛妄顚倒情執故曰若人言如來有所說法卽爲謗佛不能解我所說故平等眞法界無佛無眾生自心法界如大圓鏡一切差別鏡中影像迷之者執影是實遺失圓鏡殊不知影像原空坦然平等故曰是法平等無有髙下不見無相妙心本具如來乃欲以色見聲求顚倒已甚故曰若以色見我以音聲求我是人行邪道不能見如來卽相無相無相卽相卽相無相不應以相觀佛無相卽相不應離相觀佛非有非無非常非斷故曰發菩提心者於法不說斷滅相心體廣大量過太虛莫測邊際若見此心無量福徳稱性滿足非有爲造作之福可比故一日三時分以恆河沙等身命布施乃至窮劫如是不及有人聞此經典信心不逆其福勝彼旣云無我孰爲受持讀誦之人旣無人相復向誰人演說人我俱亡何處覓福以勝於彼無我之我徧滿十方而無不是我達此眞我卽名受持讀誦幻化之人本無形相而卽我之人未達此旨不妨爲其演說𨿽現人我猶如鏡中影像鏡光未嘗變動故曰爲人演說不取於相如如不動嗟乎是經旣名金剛則一切無不堅固矣何必復觀有爲之法如夢幻泡影等耶南嶽大師曰因果無明互疊相生無始流轉號曰眾生後遇善友爲說諸法但一心作惟虛無實此解成時爾時意識轉名無塵智以知無實塵故爾時妄想及妄境滅也無塵智熟意識不復生迷一切所有悉皆破壞皮膚脫落盡惟有眞實在卽爲金剛無礙智也由是觀之如來金剛般若之經豈與南嶽大師金剛無礙之智有二哉故欲達如來金剛般若必從日用諦觀一切萬法有卽非有如夢不實如幻不眞如泡本虛如影無體如露不久如電剎那悉皆妄誑悉無實體皆從自心循業發現者也能作是觀則卽此一切有爲之法無體無性皆是金剛般若波羅蜜經也玄沙曰髑髏卽金剛體長沙曰欲識金剛體但看髑髏前雪峯曰不識金剛體郤喚作緣生是故無論有爲無爲一切萬法本是金剛堅固之體縱南嶽大師金剛無礙之智亦從信解諸法但一心作惟虛無實方成金剛無礙智也是知前佛後佛皆同一轍若不爾者欲解五千餘言文字章句前文又如何后段又如何則走入經文渾身纏繞將金剛般若爲陳爛葛藤粘滯不暇而何暇出生死華嚴經曰如人食金剛少許皮肉骨血悉皆爛壞金剛穿出方已何以故金剛不與血肉共處故若人有智聞法界妙心一念信入無明煩惱悉皆壞盡此金剛種子透出方已何以故此法不與無明共處故吾人聞此常住眞心本具金剛種子諸相本無悉是心造如是種子一經於耳一念信入設未修習有此種子畱入識田將來透出無明煩惱必致壞盡直至金剛般若迥然露現然後已也𨿽然此特約根鈍者耳若利根宿種則應念透出直下瞥然將十方三世佛及眾生一吸而盡果見十二類生悉入無餘涅槃而滅度之矣春門徐居士每述王季常髙明水二公所論此經大意詢予顧予未暇徧參亦未知諸家疏論若何輒以己意信筆若此無分章列句起前接後之法願老居士以大心眼視之則爾我與佛此經與我言混同一體了無差別念念金剛塵塵般若方爲受持讀誦此經切勿爲五千餘言文字所轉也。

希望彌勒下生時解脫執

一種人聞彌勒下生時三會說法初會度裝佛者二會度達法並造經者三會度飯僧者以此爲實則許多時劫落得且放縱待彌勒出來自然得度反笑研窮勤苦之士是蓋不知方便而執權爲實也時劫本空眞佛常現何必待下生古云念念釋迦出世步步彌勒下生不知此等作何解會起信論云欲得早成者卽與早成欲遲成者卽與遲成無性體中悉從緣起本無遲速而隨意成就且十方諸佛現在說法不可窮盡佛佛可從度脫豈印定爲彌勒所度哉亦豈諸佛分界吾輩乃在彌勒界內哉況彌勒現在兜率說法何不直往相見而待其下生作是見者不智之甚本欲放縱六情而欺己欺人實可哀也。

分身佛多執

法身無形應緣普現如月落萬川分而不分一卽一切一切卽一法爾如是也眾生迷昧執四大爲身是以隱而不現粗而不妙若空我執以悲願燻之則徧界現身隨緣赴感不期然而然矣在眾生分中𨿽粗而隱然未嘗不具若肯返照莫執前塵則應時顯現卽粗而妙矣永明曰髙低嶽瀆共轉根本法輪大小鱗毛普現色身三味故曰朴落非他物縱橫不是塵山河及大地全露法王身則根根塵塵悉是法身普現未嘗有毫髮隱覆法華經中分身諸佛亦非分析法身爲多亦非前後差別也交集同時而多寶古佛開塔相見者此表亙古已來寂滅法身卽爲多寶古佛釋迦乃現在五陰之軀分身者卽萬法森然根塵馳逐也世尊設像以令眾生自悟一念回光則分身交集古佛出現不離現在五陰之軀欲令後人會法歸心見月亡指以受實益耳今有以文害意者乃曰眾生未成佛時則受一報身必有一佛有一靈性直待最後成佛時則從前無量分身齊成佛矣故法華會上釋迦分身多多無盡也若是則我成佛在釋迦後其分身更多萬倍最初成佛者分身必少流浪三塗者他時成佛之分身更莫可算矣想要分身佛多者落得遲遲有是理否蓋法身無性隨緣受燻諸佛菩薩悲願純熟則分身應現地獄三塗惡業純熟亦能分身受報𨿽善惡兩途燻極而現總不離無性一法身耳在人道中有別業純熟者亦能分身或有身臥在牀而已受他報者或有未命終而現別報者總是法身受差別之燻以致如是斷非法身分有二也故曰一月普現一切水一切水月一月攝非月之有分也。

一念變化

秀州北門有李畫師見水蛭於烈日中反覆曝之其腹裂開見蜻蜒遊颺而去其人戲將一蛭反覆擾之頃之腹開卽出蜈蚣一條蓋其一念嗔毒卽化是類矣足徵藏識無體從緣現相業無定性剎那變易夫水蛭之與蜻蜓異也水蛭重濁遲鈍忽已遊颺太虛輕淸自在則其業力純熟不期而然也蜈蚣之化一期之形視蜻蜓毫釐千里矣六道升沈亦猶是耳善業純熟忽然飛升惡業純熟忽爾墜下世謂善惡無應驗乃前業未謝今業未熟耳前業將謝今業已純則忽然變作莫爲而爲莫致而致矣觀一念嗔心卽化毒物乃知臨終報謝之頃尢所當謹或聞佛名或聞經名或遇知識開導卽得善趣正爲是也。

習气

平等光明生佛無異爲習气差殊致粗妙不等而不能透脫耳休論凡夫縱證聖果者亦未斷盡如舍利弗有嗔習難陀有貪習畢陵有慢習多生習染豈同兒戲然則當如何哉古人謂念念頻以佛知見治之何謂佛知見明達心外無法法外無心心體光明湛然常露更以大悲大願薰之此則佛菩薩之習也佛菩薩習气漸熟則無始惡習气自然銷落矣。

效驗

學道者效驗不在禪定神通天眼宿命等但在除惡習廣心量令本地風光巍巍蕩蕩上契十方諸佛下合六道羣生沕然混合一體銷鎔惟同道者默默相符三乘權漸了不能測此眞效驗耳捨此別有均非眞正是故心地透脫赫奕光明則各項習气自然脫落吾輩尋常自然體察如僧有僧習俗有俗習王侯有尊貴習宰官有傲慢習秀才有頭巾習小人有卑諂習市井有欺詐習乃至禪有禪習講有講習千差萬別習得精熟日用之中不覺不知默默發現常在目前成一窠臼不能透出總有聰明伶俐廣學多能者亦復不知不能自照可哀也哉惟速求心地光明則自然銷落其神通天眼等一切殊勝不求自至矣。

金剛種子

華嚴經云譬如丈夫食少金剛終竟不消要穿其身出何以故金剛不與雜穢而同止故於如來所種少善根亦復如是要穿一切有爲諸行煩惱身過到於無爲究竟智處何以故此少善根不與有爲諸行煩惱而共住故又曰少作功力得無師自然智夫學道者一聞是說卽忻然自謂少種善根獲大果報卽謂聞名讀誦等少作功力便爲金剛種子矣是大不然審爾則無數在法中何嘗見有穿過諸行煩惱得無師自然智者是皆錯解佛意也夫眾生本具無量劫來不生不滅不動不變者名爲金剛種智蓋爲不知無師發覆妄想攀緣顚倒馳逐歷劫已來未曾暫省爲一切有爲諸行煩惱覆裹然金剛種智𨿽曰迷昧未曾變動亙古常然諸行煩惱𨿽曰淪流本自空寂若藉佛光一念頓省則金剛種智迥然透露諸行煩惱應時銷滅此一念間是爲金剛種子是爲於如來所種少善根是爲少作功力得無師自然智蓋爲本自天然非關造作故名自然智不可授受惟自己知故名無師智此一念間無量劫來所有無明煩惱根塵業識黑白果報等一切無量無邊悉皆斷盡更無餘遺此眞金剛種子共無明等若不悉底斷盡則金剛種子亦不透露故金剛種子透露之頃卽無明等斷盡時也亦如夜夢千般覺卽隨滅佛者覺也旣覺之後𨿽不保護復生迷昧然其所起無明煩惱等相如輕煙薄霧南嶽大師所謂轉復輕妙不同前也何以故其無始無明煩惱已曾徹底斷盡故𨿽暫起而無力也金剛種智已曾顯現故𨿽暫昧而易覺也又此種智性明利故堅剛故能破除無明故是故無明煩惱不得不消也又此無明本來無故無根本故是故不得不消也故曰食少金剛終竟不消直至穿出不與一切共止住也世人多疑曠劫以來無明煩惱豈容頓斷金剛種智豈可頓明復生退縮者不知無明本無故種智本具故本無故易斷本具故易明如千年暗室一燈卽破此暗不云我住已久不肯頓去也無明亦爾此燈不云我今初來未能頓明也種智亦然學道者務令本具光明豁露則曠劫無明頓斷若依稀仿佛不曾親見外法不破而欲藉聞名誦讀識心領略者此卽無明具在原是有爲諸行而妄謂金剛種子者迷中倍人也。

歸無所得

楞嚴經末從三賢十聖等妙二覺入於如來妙莊嚴海圓滿菩提歸無所得予謂直至成佛因圓果滿將謂大有所得而乃歸無所得乎則知從前所證地位進一位時但空一分而非得一分也分分空時分分圓滿可見眾生本自圓滿但爲有所得心反成虧欠不知者欲向無所得中安排造作望成一尊佛故致差別以落魔道然此無性海中無得法內舉意隨緣隨其所作各成一類故曰各各自謂成無上道不知才有所得便是生死故曰實無所得然燈佛卽與受記也若要得時反不得若要成時反不成今學道者未得相應正爲自家心意識中必要得一个菩提成一尊新佛或希望功徳福報神通定慧等有此影子蘊積胸中故永不相應也。

生死

自心緣起幻化無窮知之者以爲神通寶藏昧之者以爲生死輪回傅大士曰一境𨿽無異三人乃見差了玆名不實長禦白牛車譬如眞金隨緣造成釵釧愚者迷失金體謂是釵釧生矣忽銷鎔爲簪珥又謂釵釧已死簪珥生矣隨虛妄相轉見有生死而不知金體毫無變動故曰是諸法空相不生滅不垢淨不增減也諸有智者可曉卽生死法上全是無生之法常住眞體故六祖曰常卽無常無常卽常更無二法也古佛偈曰如人掘路土私自造爲像愚人謂像生智者知路土後時官欲行還將像塡路像本無生滅路亦非新故前佛後佛同指眾生分中生死法內全是無生之法何不悟而甘受生死更欲捨生死別求無生轉益迷倒矣。

大舜浚井法

火宅中觸目逢緣無非障道法具大知見有大力量方能翻越所謂猛火生蓮若稍遲疑卽爲所焚矣吾嘗以大舜浚井爲比瞽叟必欲殺舜於井勢所難逃方浚井時傍鑿一竅一旦掩之不知已從別道出矣吾輩於五欲樊籠愛憎羈鎖中勢難逃避亦當傍鑿一竅一旦掩之庶不爲陷耳宣政間有老人平時未見修行忽一日宴會親友於座間從容告別諸子駭愕哭拜求遺訓但曰爾輩可五鼓起來幹辦自己事諸子曰吾等家業頗丰且五鼓起來幹辦何事曰一切皆非自己事在死時將得去者方爲自己事如我今日是也我從五六年來每五鼓起辦之人所未知故覺範老人曰此事如絮裘百衲置之閒處天寒歲晚有時而用也火宅中人旣來南閻浮提出世一番休教折本去頻自省察一日中種幾何福虧幾何本願世人頻須種福辦自己事致死時可將去如大舜浚井著著有出身之路不則一旦受掩不知將何望也。

返照回光

山河大地本常寂光無始來執爲外境習之熟矣佛菩薩設以方便教令回光返照非有光之可回照之可返但了知一切萬法悉我常光則外相頓空而常光頓顯故曰返照回光耳世人不知例皆要默坐定心返照四大身中有常光或望肉團心上豁然透出光明是以癡寂返照竟成魔事者眾矣。

透脫

無始不能透脫蓋爲法身隱於萬像之中然非實有法身在萬像外爲其所隱亦非實有萬像在法身外而爲能隱蓋萬像卽法身法身卽萬像眾生迷昧妄見萬像故法身隱而假名萬像當萬像正顯現時卽是法身熾然顯現時也法界觀曰事旣攬理則事虛理實全事中之理挺然露現亦如求眞金於瓶盤釵釧之中左提右挈終不可得而不知渾身是金也求法身於萬象者亦爾若見萬象渾是法身則應念透出萬象卽隱法身卽顯方知萬象本無法身本有萬象本隱法身本顯生死結業悉成夢事此所謂透脫矣故長慶忽然大悟作偈曰萬象之中獨現身惟人自肯乃方親昔時謬向途中覓今日看來火裏冰。

融通

才有絲毫便成隔礙乃爲心境所縛聲色所膠如衣敝絮行荊棘林裹牛皮於烈日下展轉不能自在終日能所終日對待縱有細密功夫而不能融化柰何永明大師曰物我遇智火之焰融惟心之鑪妙哉斯旨以盡法界虛空界爲一惟心之大鑪上至諸佛下及羣生並一切差別窒礙之物悉於中烹煉徹底銷融攪爲一味了無乖異則取捨喪情識亡變化縱橫無不自在通達故曰融則通矣不然𨿽有施爲秪增結業欲求融通得乎。

說法

經云報化非眞佛亦非說法者報化旣非眞佛則眞佛乃在法身故曰眞佛無形眞法無聲無形之形形充法界無聲之聲聲徧剎塵旣徧界是法身佛則徧界是眞法矣華嚴經曰塵說剎說熾然說無間歇說忠國師曰墻壁瓦礫皆能放光說法洞山聞無情說法之語遂大悟曰也大奇也大奇無情說法不思議若將耳聽終難會眼處聞時便得知故徧界徧空總是遮那妙體根塵幻化盡宜般若玄音有智者直下信入卽見眞佛聞眞法不知者乃將眼見耳聞卽落法塵墮在陰界縱有所得非眞法矣世尊謂阿難曰汝以緣心聽法此法亦緣古人亦曰汝等諸人才見我動兩片皮便來拱聽終日鴉鳴鵲噪卻不理會有勸政黃牛出世說法者答曰煩萬象爲我說法達此則法身眞佛不生不滅而亙古常存般若玄音非寂非喧而熾然常說若必藉耳聽舌談是生滅之本虛妄之法也。

執默然無說

人果得道則終日說而無所說無所說而熾然說故曰說時默默時說大施門開無壅塞法爾如是也今有執默然無說爲維摩入不二法門者病彼言說是大不然竟不達維摩不說法音雷吼至今大地普聞而乃謗爲默耶經曰𨿽復不依言語道亦復不著無言說雲巖曰𨿽非有爲不是無語藥山曰第一不得絕卻言語所有言語顯个無語的彼病言說者不見眞法執作聲色縱橫故欲避喧趨寂耳。

煩惱卽菩提

古徳云菩提本有不須用守煩惱本無不須用除何以故爲煩惱卽是菩提故猶迷者謂東爲西不知所迷之西卽東也則知迷處之西全無但有執見不須除也其東本有但爲不知不須覓也眾生無始無明煩惱一切根塵識界全本如來藏妙眞如性蓋爲不知執作外法以致生死輪轉若頓了悟則一切本無原是如來藏也若未悟者但見一切不見如來藏若了悟者但見如來藏不見一切猶如迷者但見有西而不見有東悟者不但見本無西並東亦無定也一切眾生乃欲捨煩惱而覓菩提亦如迷者欲捨西而另覓東有是理乎世尊談空蕩有一切言教但破其情不破其理但除其執不除其法故破無所破除無所除本無實法也破迷人謂東爲西之執而本無西可破無東可與也有聞一切皆空等法將謂實有外法可空遂硬撥置或閉眉合眼或不起一念等不知本無外法而欲除本無菩提而欲覓亦如迷者本無有西而欲捨之本無有東而欲覓之是謂迷中倍人如來說爲可憐憫者故才見有法卽無明矣謂東爲西矣更欲除之是以無明而除無明也則無明愈多煩惱益厚而反謂之修行可乎一切萬法本是自己如來藏現量性境彰現不知故名無明已是一重障法而又增欲除去之想眞自心取自心非幻成幻法矣玄沙大師曰猶如畫師自畫作虎狼刀劍地獄等相卻自生怕怖此不是別人與汝爲過一切眾生悉從八識變起山河大地自己變幻而復自生憂喜若識得無纖塵露現其識得處卽爲金剛眼睛以其堅利破盡一切萬法故也又豈非不取無非幻非幻尙不生幻法云何立是名妙蓮華金剛王寶覺乎學道者當先具此金剛眼睛洞徹法界乃知迷處全空菩提本有若不務此而自立外法乃千方百計破除逃避希望菩提總是生盲之徒謂盆爲日也。

辯眞僞

天臺云無明卽是佛性止也煩惱卽是菩提觀也於日用根塵中直下體認不須向外尋覓是爲圓頓止觀若果薦得後則無明轉爲明煩惱轉爲菩提矣今有一種以詞害意者乃以無明煩惱爲菩提愈令放縱嗟乎夫佛性菩提旣顯之後豈得復起無明煩惱哉是爲放縱六情誤解佛意也。

諸經各稱第一

或謂諸部經中各自稱贊爲第一華嚴固爲稱性之談無加矣法華曰諸經中王此謂第一般若曰一切諸佛及法皆從此經出如是各各稱尊說妙果何部可當第一耶予曰此部尊經亙古稱尊三界第一無往不妙無處不眞全體現前爾自不知故勞諸佛贊揚聖賢重說猶尙不省乃向紙墨文字尋討不亦癡乎昔有僧閱維摩經云居曰汝念的什麼經答曰維摩經云居曰我問你那念的是什麼經其僧從此悟入故見得自己眞經者一大藏俱爲注解若不知則反是乃以眞經爲注解而解於文字也豈不顚倒乎。

藏公諭法

密藏開公當代奇衲興楞嚴開藏板時予猶及見嘗語人曰道人做事當似蜘蛛打了一片大网身卻在外進退自由若像了蠶便連身做在裏邊故此老不拘縛此身忽然遁去無迹與亮座主何異是透网不爲纏縛也此諭不但世事卽參禪學道亦爾一切無智窮年鉆在禪道佛法裏邊自纏自裹永不能透東坡曰不識廬山眞面目只緣身在此山中。

念佛法門

夫佛者覺也自心也念者想也觀也念佛卽是觀心觀心卽是念佛非二法也解脫長者曰我得觀佛三昧卽念佛三昧也夫心何以觀佛何以念如上所言各各本具大圓鏡智生佛同體迷而不知故須想念觀察體究明達其光一顯則十方三世一切諸佛悉皆念盡了無餘遺何以故同體故平等故無分別故一卽一切故一切卽一故以各各言之亦皆念盡一切卽一故以同體言之亦皆念盡一卽一切故如是念如是觀卽成三昧不離日用動靜行住坐臥見色聞聲罄欬彈指悉皆念佛三昧也故曰佛眞法身猶若虛空旣如虛空則無所不徧無所不在無有揀擇彼此欲覓空者無處不是乃至渾身都是若不信者欲捨此空另覓彼空豈爲智者。

轉物

楞嚴經曰一切眾生從無始來迷己爲物失於本心爲物所轉故於是中觀大觀小若能轉物則同如來大慧禪師有頌曰若能轉物則同如來咄哉瞿曇謔誑癡呆蓋盡大地都是自心原無有物何所轉乎恐依文解義之流將謂實有物而彊欲轉之故大慧重頌發明也無物可轉是眞轉物不知此者縱見佛爲佛轉聞法爲法轉講道理爲道理轉做功夫爲功夫轉乃至一切殊勝玄妙境界得力階級次第悉爲所轉埋沒其中永不能出何得淨裸裸赤灑灑故趙州曰別人爲菩提使老僧使得菩提南泉曰別人爲十二時使老僧使得十二時大慧曰能號令佛祖佛祖號令他不得大光王入慈心三昧一切山河林樹鳥獸人民悉皆向王頂禮設有毫髮未盡便成對壘故曰一翳在目空華亂墜。

宗教

古徳曰宗是佛心教是佛語諸佛心口必不相違是故一大藏教更無別法惟談一心一心之宗諸佛洞然悉備於教則離教之外無別宗離宗之外無他教若曰教乃天臺賢首所傳宗系少室曹溪所授宗在教外教在宗外故曰教外別傳豈得混濫審爾則天臺賢首親證古聖乃不明宗耶少室曹溪應聖之師乃不明教耶夫曰教外別傳者指教中所詮非文字語言之謂也若以文字語言爲教非但不明宗亦不知教矣得文字所詮見言外之旨則宗教兩得譬之富人家業寶藏恐後遺失特置冊籍詳載自後子孫閱冊而家寶了然若認冊爲家寶此依文解義三世佛冤也若以魚目爲夜光水晶爲碧玉而不按冊籍此離經一字卽同魔說也世人爲名相所膠以教爲天臺賢首以宗爲少室曹溪不知向來看何教教中談何法亦不知達摩傳何物豈南天竺另有一件奇物中國所無者特航海來密付二祖乎。

無明

教中有根本無明微細無明不知者謂根本無明歷劫生死猶如盤根錯節極難除破故聞直指圓頓弗信云豈無始無明而遽可破耶是不詳佛旨明示曰不了第一義諦故號曰無明不達一法界相故心不相應忽然念起名爲無明則知無明者不了自心不明見自心之謂也則無明頓破有何難哉夫不達根本卽爲根本無明以無明爲本卽輪回六道捨此無明則無六道可得故曰根本無明若一達根本卽根本無明頓破非實有無明如盤根錯節也如人迷惑謂東爲西方實不轉迷東爲西者卽無明也迷豈有實哉又如千年暗室一燈卽破此暗豈謂我已住千年而不肯去哉眾生不知自心卽號無明一念知之卽明矣豈實有無明掙住謂我住歷劫而不肯去者故不詳佛意不照自心而謂根本無明極難破者此正自帶枷鎖無明益厚矣又執根本無明𨿽破而微細無明難斷者謂根本如樹根微細如樹枝枝繁則視根本更難不知微細流注念念走作不能保護此謂微細無明耳蓋爲根本𨿽達而習气難忘故古人謂見道之後方可守道也所以古人旣悟之後更無他囑但令其保護長養休教不覺不知微細流注非根本之外另有枝葉也。

證

圓覺經云一切眾生皆證圓覺此系如來眞語實語夫證者卽現有而實證非虛妄之法也如病傷寒則謂之證舌作何色眼作何態種種外現非若他病之有隱覆也是故淸淨法身眾生現證佛眼大師曰眼見色豈非證耳聞聲豈非證一一絕能所無處不現證若知之者千了百當若不知者乃欲捨此而別求實證夾山大師所謂勞持生死法惟向佛邊求目前迷正理撥水覓浮漚也今之老宿耆舊俱不肯直下承當謂此道須實修實證夫淸淨法身本絕思議豈容修證若加毫髮已是白淨地上屙屎矣若頓了知則本來已證此卽無修之修無証之證乃所謂眞修實證耳噫難矣哉只爲分明極翻令所得遲至哉言乎。

情與無情共一體

杞妻哭夫而城崩孟宗哭竹而冬筍李廣射石而沒羽王祥臥冰而魚躍可驗法界惟心原是一體更無情與非情之異第眾生執久自成隔礙非法界有差別也蓋大地本是當人八識大圓鏡智城非外有杞妻正哭之際意識專注但見其夫而不見有城則八識隨緣而應現矣若執城爲實有豈有崩哉李廣見虎意識中惟有虎則八識之體全爲虎矣後見爲石則意識轉變藏識從緣而爲石矣豈復能入哉眾生分中原是一體但意識自執爲二而擾之是以不驗若杞妻之純一無雜李廣之精決勇猛何患無驗哉生西方者亦猶是耳以意識觀想彌陀及勝境久而不散卽藏識化爲淨土矣故楞嚴經中地水火風非因非緣皆是如來藏中循業發現也或疑此城系眾人共有何杞妻一人而能變眾人之境耶曰是不知共中不共共中共耳夫大圓鏡智如千燈同室光不可分卽共中共也各各不妨是燈卽共中不共也夫眾人同業感報同見此城卽共中共也杞妻別業感報卽不共中共矣如神仙指石爲金本亦是一人所變別業感報而令眾生同得受用諸佛及大菩薩以妙觀察智系大圓鏡智故變大地作黃金攪長河爲酥酪而令眾生同得受用小乘菩薩與外道神仙亦能變化但不知自心識變小乘則謂以神通定力能變外道神仙則謂實有外物我神通能轉變之以此分大小內外而體則無別也知得惟心識變物我一體則轉識成智而爲大乘菩薩久而勿失何不可以轉變天地自在縱橫也哉。

因果

普賢觀經云大乘因者卽是實相大乘果者亦是實相又曰初觀實相名因觀竟名果夫因果不外實相實相不外自心自心不離當念而迷執者乃以過去名因現在爲果又以現在爲因未來爲果是皆虛妄因果隔生而不能三世融徹一念具足不了實相之體爲玄因妙果也何則夫過去爲因因已謝滅感現在之果則現在是實過去是虛以現在爲因未來爲果則未來未至以現在爲實則現在是實未來是虛是故現在一念卽是三世因果同時具足也一念之內旣酬往因復招後果以過去言之則此現在爲果矣以未來言之則此現在爲因矣故曰卽因卽果因果交徹則無始無量劫因果未來無量劫因果總屬現在一念此一念卽是無量劫無量劫卽是一念故文殊師利曰一念普觀無量劫無去無來亦無住如是了知三世事超諸方便成十力又曰智入三世而無來往旣三世同時因果同體一念總具一念諦觀現在一念了不可得旣現在一念不可得則三世亦不可得三世不可得則因果亦不可得因果不可得則知無因果之因果無因果之因果是卽實相因果也是知因果乃實相之異名而實相乃因果之原本龍女曰深達罪福相徧照於十方永嘉曰了卽業障本來空未了應須償宿債智者當念達得實相因果之體以非因非果而因而果便能超越淩跨馳驟縱橫迥然獨脫而不爲因果之所籠罩如其不然總被閻老子繩索穿卻鼻孔在。

國土

十法界中依正果報所居國土悉由自心隨業所感華嚴經中十信位中諸大菩薩所從來國名金色世界等夫世界何以稱金色蓋凡夫創始入道乍得心開猶未離於色塵曠劫以來執有外色虛妄受用今𨿽乍破未能頓盡𨿽未終盡然巳信得總是自心實無外色以自己根境所變幻者爲國土而自己居之則盡空法界一體平等而爲金色世界矣何爲金色乃表自心無染白淨之色非世俗所有窒礙之色也余名𨿽別類此可知十住位中諸大菩薩所從來國名寶華世界等夫世界何以名華旣見自心則全體住中根境互融事理開發無量妙義悉如華開放則香气馥鬱故又名妙香等餘名類此可知而色法永盡矣十行位中諸大菩薩所從來國名幢慧世界等夫世界何以稱慧蓋自心旣顯理事開敷欲興大願發大悲則惟憑智慧幢者髙勝義不傾動義以此大義運載悲願生死海中不致沈沒了無傾動故名幢慧也余名類此可知十回向中諸大菩薩所從來國名妙寶世界等夫世界何以稱妙寶萬行紛然而了無所得纖塵絕迹而徧界彌綸出死入生而如幻化廣行悲願而非有非無如摩尼珠不思不爲能隨眾意而雨寶無盡如大圓鏡無造無作天然任運而寫像無窮故稱妙寶余名類此可知毗盧遮那以華藏莊嚴世界海重重無盡交徹融攝爲國土此皆可以意得卽今我等同業眾生名娑婆世界以地水火風等爲國土堅濕暖動等爲有喜怒哀樂等情所載也諸天外道神仙等各以苦樂相間粗妙不等爲國土魚龍等以水爲國土虫蟻等以巖穴樹隙爲國土地獄三途以刀山劍樹等爲國土如是乃至無量無邊差別不可說不可說苦樂不同粗妙不等一人一國土各自受用各不相知悉從自心所感則吾輩將來所生國土可知矣請問大眾二六時中心所向意所緣趣所從志所往新新無間運運不停不事覺知而發現者於十界中屬何道耶心志所在卽成國土現前所有視不見聽不聞有亦同無而嘿嘿發現者或在娑婆而緣別國或在禪林而緣廛市或在廛市而緣淨土回頭一省了了自知不待問人而將來受用可以立見余每勸人倘未發明未得穩當或習气未淨力量未充則專持楞嚴法華大乘佛法爲國土日作課程管教心神漸染藏識薰成則現在將來以大乘法寶爲國土決不生在別國且得與諸上善人同會一處智者以爲何如。

天樂鳴空集卷下﹝終﹞

助刻芳名

善信吳周瑾譚吉瑄徐善髙以永

髙佑釲沈蕙纕王亦含王贊佺

王履恆孫去瑕張拔朱有禮

盛民譽周元經

比丘濟蘇

眞介

徳芳

性論

如珂

了蘊

照先

通戒

大昌

