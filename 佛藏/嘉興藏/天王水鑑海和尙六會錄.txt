嘉興大藏經天王水鑑海和尙六會錄

水鑑海和尙六會錄序

從上祖師遞代出興師師授受莫不資承師力提持策引脫去知解機辧縱橫皆是師之提獎而然也是以白雲端和尙曰今之學者須假悟始得悟了須遇人始得斯乃警誡學者之要言也然衲子資性各自天成不假策引而能開悟或乘願力而出興於世機智現前但藉師名分而行化不費師之鹽醬者蓋有見確悟眞得師乘之機用而發揚之所以遇人也衲子資稟之非同不可以類推者矣如天童悟老人中年脫白始自銅棺徹證大地平沈宿智現前不假師力𨿽受禹門傳之囑迅機橫縱傳亦不能挫其鋒此則資勝於師者矣如徑山容和尙早年穎悟徹證心源九載雲門未悉所懷後參悟和尙於越之吼峯頭顱擊破脫去礙膺如龍泉出匣當鋒莫犯所以遇人也獨冠敬和尙參悟老人於天童咨以不著佛法僧求當何所求悟便打相依數載未得契入及見徑山容和尙鉗錘之下徹透根源後於出世凡接衲子酬機捷疾莫可嬰其鋒豈非得遇人之效也水鑑海公其有宿稟之資二十脫白初遊講席凡教乘典集一經禦目便能宣演體究性源劃然開悟後嗣獨冠敬和尙始從同事徑山容老人遜志輔敬弘化不費腕力得此勝嗣亦前緣之不可測者矣然公之出興於世皆宿乘願力爲法忘形每念宗風衰謝法弱魔彊特爲排難斥非戊戌始聞法鐵佛次辟天王寺復興黃龍地藏丙辰武林藩臺士楨李公傳檄嘉禾尹崇興盧公以公語錄十卷送八楞嚴隨藏流行又遺文盧公及武原令素仁張公請住金粟廣慧寺次遷棲賢六座道場天王悟故址勉力復興不勝勞憊公之任法弘宗不顧危亡詎非願力使之然歟庚午夏復以六會余錄並前所刻再訂合編二冊余展閱之其發揚宗要言言見諦不惟克紹先猷堪爲後昆之法式是以爲之序。

康熙二十九年庚午六月望日古杭太璞山東蓮寺鴛湖古風行然題

水鑑海和尙天王語錄序

劉經臣明道篇曰世尊拈華而妙心傳於迦葉達摩面壁而宗旨付於神光六葉旣敷千華競秀分宗別派各有門庭荊南天王禪師自貞元元和間振鈴鶴澤卓錫荊湖於時蔭法云而曜慧日靡不出火宅而濯淸涼迄今智炬𨿽微宗風不墜昨入天王古寺得瞻水鑑和尙乃知天童法裔逼眞臨濟兒孫時叢桂飄香特舉無隱公案几如啞子說法木人對語嗣後讀其語錄恍然頓悟因思古徳接機傳心諭法或瞬目揚眉擎拳舉指或行棒坐喝豎拂拈箠或夾矢持叉輥毬舞笏靡不脫盡筌蹄直指機要以觀今日師之指點全體機用所謂一馬蹋殺方知獅子窟中梅子熟時誰識蓮華座上吹毛劍條條血痕塗毒鼓聲聲刺淚義味俱亡中邊甜徹當下透脫混地圓成讀斯錄者自有醒焉餘日坐煩惱障中正恐鞭韝難施若謂打鼓弄琵琶愧是鈍漢。

順治十六年己亥上元日湖廣荊州府推官葉南生頓首拜撰

水鑑海和尙天王語錄序

貞元元和間人間佛理悉顯宗風惟楚燈缽猶盛微直挺生其際鐘湘澤之靈者也一時荊湖鼎朗之間晃晃燈明如天王天皇龍潭藥徳夾山諸方獰龍香象授衣付缽者遂如日如月如星燦五葉兒孫幾半天下矣嗣是以還載微載著似以楚俗不勤修證不愛碑版而頓迷失之致令天王之裔盡屬天皇遂成淆訛向與報庵庵主東旭諸禪偶一考證慨然有如許兒孫猶迷卻祖父之嘆夫捲冊易淆山水道場難沒卽今天王城西天皇城東以別則十里而遙以確則一城而近況龍潭徳山晃晃照人間者乎今天王耀靈乃得水鑑和尙辟開荊蔓中興道場日提拂玄唱其間於時法豕豚衝緇素云湧師爲資權顯實拔楔抽釘取合口猶塵者使人言下便見遂得語錄若干捲念荊人昔時宗風歇絕失迷衣珠再舉馬祖之機用所謂不歷漸次不假修持荊人信悟如天王親承說法矣師以余際世變山中結茅將謂此事亦有依俙不知世變後田荒賦累歲洊軍興無如皮囊何愧摸此中鼻孔不著矣聊爲序緣起若此。

江陵報庵王文南燻沐拜撰

水鑑海和尙六會錄目錄卷首序﹝三﹞卷一住荊州鐵佛禪寺語錄卷二開荊州天王禪寺語錄卷三住揚州地藏禪寺語錄開鄂州黃龍禪寺語錄住漢陽棲賢禪寺語錄卷四住嘉興金粟山廣慧禪寺語錄卷五機緣佛事卷六偈卷七贊卷八題跋尺牘卷九行狀傳卷十記序告文祭文碑文附天王沙翁和尙紀略天王寺中興碑記﹝二﹞

水鑑海和尙六會錄目錄終

水鑑海和尙六會錄卷一

嗣法門人原澄等編

住荊州鐵佛禪寺語錄

師順治十五年戊戌四月於漢陽受請六月十八日進寺。

三門潑天門戶迥無闌任爾諸人去復還新長老到此又如何道信步施爲多意气等閒蹋破上頭關。

佛殿崔嵬古殿白雲中覿面無私見大雄叉手不須重說偈一鑪香散起淸風。

方丈旣到者裏如何通信卓拄杖曰一條拄杖攪滄海令彼魚龍知性命。

法座斯座髙廣斯道玄妙不遇其人俱爲虛設今日要見其人麼龍袖拂開全體現象王行處絕狐蹤。

拈香此一瓣香樞機天地化育羣品奉爲今上皇帝祝嚴萬壽恭願萬邦歸至化四海樂淸寧此一瓣香蕩蕩乎民無得而名焉奉爲闔朝文武天下官僚伏願至人無己天下爲心此一瓣香迦葉師兄得處只恐依俙諸方老師悟時未必親切今日山僧腳蹋實地信手拈來奉爲傳臨濟三十三世前住湖州府靈山見居漢陽府棲賢獨冠敬和尙用酬法乳白箠畢師喝一喝曰百千法門無量妙義一齊奉施了也若也不會不妨請問僧問法席荊南千古在今朝又見振宗風如何是奪人不奪境師曰漁翁醉臥蘆華裏如何是奪境不奪人師曰眼開不見舊山河如何是人境兩俱奪師曰云封巴峽人蹤絕如何是人境俱不奪師曰雨過巫山起臥龍僧曰料揀已蒙師指示開堂祝國又如何師曰雕弓已掛狼煙息萬姓謳歌賀太平乃曰火雲炎日燒晴空萬象森羅汗如雨無位眞人總不知鐵牛夜半生言語今日分明舉似君大道迥然絕寒暑所以不逐四時凋能爲萬象主包括古今而無去來含吐十虛或現大小人人本自圓成處處全彰萬有不須此外更加求屈指三三原是九拈拄杖曰鞭起三聖瞎驢放出大雄猛虎臨濟徳山立下風外道天魔錯亂走荊南法道大興隆皇王願祝天長久結箠下座。

上堂絲綸垂處無他意一得錦鱗便自休破浪來早上鉤無邊風景任優遊以拂子作釣勢曰有麼有麼一僧出眾便喝師曰擬釣鯨鯢沈巨浸卻嗟哇步泥沙。

誕日上堂僧問不問聖與凡如何是當人立命處師日石女著靴水上立進曰旣無滅又無生因甚又有十月十二日師誕師曰木人攜杖火中來乃曰自落閻浮四八年幾回骨露又皮穿而今思枕幽碞上豈料天王業債牽業債牽來無限意拖泥帶水接人天豎拂子曰還見拖泥帶水處麼良久曰相逢不遇調羹手孤負梅華又一年。

立職事上堂冷落祖庭今日復開相扶須藉好手敲唱全賴英才好手出也法苑叢中增秀色英才來也山僧舌上起殷雷濟北宗風振荊楚馬師暗地嘆奇哉且道那个是好手那个是英才顧眾曰對面不須重舉似傲霜方見歲寒梅。

結制上堂此者開鑪大約不似諸方蓋是鐵佛法席傾頹久矣於今特地冷灰忽焰實爲希有𨿽然四大部洲人及鬼神佛及菩薩盡皆聞名遠造此勝會扇鑪底扇鑪添炭底添炭以致同聲而爲歌曰鑪韝開兮望風來紅焰猛兮絕塵埃聖兮凡兮俱不立更將何處著疑猜汝等還覺額上汗流麼。

含石薦親請上堂僧問紅鑪烈焰威風凜凜向上宗乘請師垂示師曰三十三天撲帝鐘打刀須是邠州鐵進曰是和尙宗是臨濟宗師曰千聖共傳無底缽鎭州蘿卜重三斤含石出眾長跪曰某今日請和尙升此寶座顓爲先考生我之徳莫由而報伏乞方便指引令其了明生死師乃曰只此死生本源天不能蓋地不能載風雨不能侵欺水火不能毀壞歷萬劫而常然遊四生而自在佛祖覷之無門鬼神測之難解赤灑灑淨裸裸寸絲不掛只在汝眉毛尖上汝還見麼含拂袖起曰如是則先亡超度了也師曰恩愛斷時生死斷阿爺本自不相離。

上堂道遠乎哉觸事而眞聖遠乎哉體之卽神水中鹽味色裏膠靑若也會得不離當處常湛然若也不會覓則知君不可見。

上堂離赤水以求珠棄荊山而覓玉癡狂外走與道何益卓拄杖曰會麼好自回光直下看家珍不必從他覓。

上堂世尊不說說迦葉不聞聞靑蛇上竹一種色黃鳥過墻無限情。

上堂章華宮內春艸生章華臺上柳條靑翻思昔日靈王宅啼鳥落華無限情要見古今天地古今日月麼屈原𨿽死家聲在宋玉悲秋辭气淸。

上堂莊周夢蜨於枕邊可夢得見夢不見九成聞蛙於月下還聞得著聞不著魯祖見人常年面壁是爲人不爲人趙州勘破臺山婆子還勘得破勘不破承言者喪滯句者迷流支打落達摩齒至今天下不關風。

上堂四五百條華柳巷二三千處管弦樓隨分受用天不管夜來依舊宿蘆洲空蕩蕩任悠悠不風流處也風流。

上堂說得十分眞不如親見面要見面三月梨華白如雪五月橊華紅似火。

上堂千聖共提提不起天下欲藏藏不得拈起拂子曰提起了復通向袖內曰藏住了汝等還甘不甘。

王學使至上堂一言見諦萬派朝宗聖凡不二古今一揆若是識見依俙臨機難免鈍置不見昔日運使張公旣爲東林印可復謁兜率悅老被悅一拶通身不安忽然蹋翻溺器始乃浩然大悟說偈曰鼓寂鐘沈拓缽回巖頭一拶語如雷果然只得三年活莫是遭他受記來運使到此可謂香象擺脫韁鎖獅子遊行自在後來門戶髙天下士亦少許可者蓋由此一番消息也今日學使相訪又如何道選佛場中爭及第心空直取狀元來。

上堂世尊橫說豎說說不著祖師東指西指指不著諸人朝參暮參參不著因甚雪峯道望州亭與汝相見了也烏石嶺與汝相見了也僧堂前與汝相見了也良久曰莫把是非來辧我浮生穿鑿不相干。

冬至上堂昨夜西風吼似雷今朝六出點空階遊人若未知端的剝盡羣陰陽自來急薦取沒張乖南枝暗地破銀腮小人道消君子長一回贏得笑顏開。

復舉僧問天童悟和尙如何是不動尊童曰此去徑山五百里師曰天童和尙道振天下徳尊今古頂門具眼起臨濟頹風所以接一機施一語令人脫體全彰而不滯於陳迹今日或有人問天王如何是不動尊向他道動也動也他若擬議劈脊便棒且道天王與天童是同是別。

臘八荊州太守至上堂不住皇宮向雪山六年苦行悴龍顏明星午夜忽然現兩眼豁開不等閒舉拂子曰明星現也汝等還悟也未若也悟去莫言此日爲官易須信從前作佛難若也未悟肝膽此時須裂碎好看江上侍郎來。

除夕上堂年窮歲盡佛法無可商量但得平時田地穩密免教今日腳慌手忙北禪分歲宰白牛伎倆兒郎東村王老夜燒錢醜態不忘爭似鐵佛風味好一鑪松火暖茅堂𨿽則如此別有風光且道是甚麼風光欣歡兮飲觴幽興兮吹簧聚首英賢知有幸今宵無束任猖狂。

元旦上堂僧問適逢一歲首天下喜年丰一番新事業不與舊時同且道春魁獨占事如何師豎拂子曰一枝開也進曰鳳歷催回天地暖一枝先放嶺南來師便喝乃曰堯風舜日共樂升平社舞村歌處處逢迎干戈偃息無爲化鞏固江山祝帝城。

上堂去年貧未是貧今年貧始是貧去年貧猶有卓錐之地今年貧錐也無眞淨曰香嚴與麼道奇特甚奇特要且只知其貧不知其富洞山卽不然去年富未是富今年富始是富去年富惟有一領黑黲布褊衫今年富添得一條百衲山水袈裟歲朝抖摟呈禪眾實謂風流出當家▆曰香嚴洞山向者裏說貧說富俱是徐六擔版山僧這里也不貧也不富饑餐渴飲隨分度也無去年與今年一道神光萬境閒夜來夢到天宮裏扭著梵王鼻孔尖𨿽然汝等莫道山僧說夢。

上堂世尊有密語迦葉不覆藏打鼓普請看人人面皮黃。

解制上堂僧問解開布袋口放出水牯牛且道向甚麼處去師曰腳下無私天地闊進曰綠楊芳艸紫霧蒼煙如何得不犯人苗稼師曰普進曰若然者白雲嶺上恣遊戲綠水溪邊任放憨師曰淺乃曰十月十五結正月十五解結解兩重關其中有光彩徹頭徹尾笑春風揭地掀天功不同今朝瓢笠都拈起萬水千山去路通。

復舉道悟禪師自馬祖記莂後卓錫天王寺人莫之測有崇福者家鄰寺巷日以十餅饋之悟受之每食畢畱一餅曰吾惠汝以蔭子孫福一日自念曰餅是我持去何以反遺我耶其別有旨乎遂造而問焉悟曰是汝持來復汝何咎福聞之頓領玄旨因投出家悟曰汝昔從福善今信吾言可名崇信後嗣法住龍潭髙風遠振遂出雲門法眼二宗師曰玆者山僧親履其地風景依然家聲未墜𨿽有無識者竊師之嗣以爲其祖混淆蕩盡有何益乎今日要見獻餅人麼鷺鷥灘上翹雙足蝴蜨園中叫一聲。

浩然生追薦請上堂天命年逢意气髙不同俗子醉香醪華封枉獻三般祝王母徒呈一樹桃妝盡繁柯誇美事看來誰識小兒曹爭如就裏生涯好故請山僧報劬勞然則劬勞遠逝欲報難遭今日借拄杖子神通令伊存亡一會各見逍遙遂拈拄杖向空畫一畫曰見麼過去先宗塵點劫於今不隔一纖毫端然全體雲中現不掛寸絲精赤條浩禪如此汝還信麼復以拄杖向空畫一畫曰交。

明哲剃度請上堂僧問昔日崇信今朝明哲是同是別師曰珊瑚枝枝撐著月乃曰看破塵緣終日昏傲然奮志扣空門金刀斷卻靑須髮便是如來的子孫三道惡因從此息雙親罔極盡酬恩更教努力勤精進方見大雄猛世尊且如何是勤精進莫是朝暮功課灑埽焚香麼此是吾門小學要且難見世尊莫是堅守毗尼淨修梵行麼此是無繩自縛要且難見世尊莫是觀門持誦苦行頭陀麼此是門外之繞要且難見世尊莫是博究三藏廣覽諸子麼此是食人涕唾要且難見世尊旣總不是畢竟如何得見舉拂子曰如此折合出家須讓英靈漢其若沈吟敵勝還他獅子兒。

雪碞薦師請上堂僧問當陽一句無生話薦拔亡靈脫苦輪如何是當陽一句師曰全露一毫頭進曰薦拔又如何師曰久渴含愁態一雨展歡顏乃曰師長大恩難報答特發殷心請薦拔且如何薦拔天宮三十三地獄一十八苦樂總不幹一眞淨無雜凜凜廓天寒神鋒出寶匣生也死也得所由去也來也任騰蹋春風蕩蕩兮艸靑春雨漓漓兮華發圓寂含禪百日周今朝受薦證菩薩且道證个甚麼菩薩十聖三賢位莫收二三四七也難雷灼然終不標名號髙跨毗盧最上頭。

佛涅槃日上堂二月十五日如來般涅槃無限癡男女聞著盡心寒殊不知如來者無所從來亦無所去安得有死生乎旣無生死且道如來卽今在甚麼處拈拄杖曰看看若以色見我以音聲求我是人行邪道不能見如來復卓一下。

春日上堂無限春光才見來桃華開亦李華開忽然又見春光去枝頭枝底都狼藉始信光陰不待人勸君不可無本據有本據黃鳥聲聲陌上啼明明都是西來意。

明英夫人請上堂六月六日天盛暑浹背長流汗似雨竟無一處可淸涼方見熱則天下普更有夫人道念堅破炎而來不畏苦殷勤三拜請升堂遂爾喧然擊法鼓逼得山僧無處藏髙登寶座分明舉舉舉頭上華冠色正鮮夫人不是等閒女。

慈石請上堂慈問華座髙登四眾圍繞與學人處是醍醐是毒藥師曰鵝王擇乳素非鴨類進曰龍得水時添意气虎逢山色長威獰師打曰威獰意气再添些乃曰諸方禪水漉漉鐵佛禪幹爆爆故爾一年口未開觜邊不覺生白醭悲此法門下衰時野鬼閒神盡稱付只圖利養媚檀那地獄業因全不顧單傳直指委何人生死無常誰畏怖動著星兒煩惱生山僧每自捫心腑今日慈禪大無端堅請不禁盡吐露遂展兩手曰百千法門無量妙義一齊分付了也苟能直下構去便請歸家穩坐其或未然更聽葛藤一上出家之兒脊脫生死莫學世間癡狂便把光陰虛擲看他釋迦老子六年兀坐方得明星出現神光立雪不等閒心安誰識斷臂苦臨濟三遭痛棒髙峯六年墮枕所謂佛法無多子久長難得人山僧苦口無餘祝養成頭角自超羣。

上堂山前一片閒田地叉手叮嚀問祖翁幾度賣來還自買惟憐松竹引淸風祖師如此道將謂投機殊不知白雲萬里何故田地現成無界限自來買賣不從人。

臘八上堂六年雪嶺忍饑寒受盡千難與萬難一見明星肝膽碎大千原不隔毫端報諸人子細看夜夜明星如玉團會悟人人皆俊骨何須獨讓老瞿曇所以道人人本具如來相妄想執著不能觀若能觀任從髙臥且加餐。

朱總管請上堂岸柳含煙冷溪梅破雪香西來的的意灼爾爲宣揚會得者笙歌叢裏醉扶歸人生一段風流事會不得者名利場中爭熱惱他生猶恐不如意要如意須猛勵天地本同根萬物原一體急自問來源誰倒復誰起。

一門薦師請上堂僧問昨日鐵佛堂上和尙今朝大通院裏升座不涉二途請師一接師曰天晴日暖進曰風前有路超調禦九品華開聖果圓師曰華開不在春枝上別有風光一段奇進曰如此則親承法力撒手逍遙去也師曰不往天堂不入地獄乃曰去年此日驀地歸無影樹頭華亂飛今年此日來受薦倒跨山門入佛殿就中一著有多般格外全提超方便頭頭上明物物上見海底起紅塵晴天走閃電須彌山上浪滔滔龜毛繩束虛空腰石女木人換手拍萬象森羅齊點額猛力金剛喝一聲聽取天王熾然說不須說生死由來夢裏身涅槃原是眼中屑著不得兮取不得無相無名無生滅旣無生滅且道無相老宿卽今在甚麼處夾路桃華風雨後馬蹄何處避殘紅。

誕日上堂僧問冰壺藏不住徧界任施爲和尙今日降生如何指示師曰日輪正卓午進曰如此則慶祝去也師打曰一棒不相饒問佛已出世祖已西來西來祖意卽不問如何是和尙壽量師曰與汝同鼻孔進曰法無大小根有利鈍不涉二途如何指示師打曰一棒絕千差乃曰法無大小利鈍不涉一棒灼然千差不隔苟若不會蓋是夙業所以自障胸襟遠離正法日逐迷途流浪生死頭出頭沒無休無息故釋迦老人降皇宮出母胎指天指地目顧四方便曰天上天下惟吾獨尊如此揭示何等坦然明白又致阿含方等直指拈華早是落七落八山僧一向無法與人不過指東道西靈利漢借路還家懵懂人依舊瞌睡玆逢生辰再說短偈以見鄙衷一出母胎已不堪今朝又過三十三其中意絕指南木馬連云嘶峻嶺泥牛帶月吼深潭問諸人諳不諳不諳更須參。

結制上堂鑪韛宏開鍛凡煉聖鉗錘掌握琢玉雕金就裏全提寧容涓滴格外權施惟許流通所以放行也則瓦礫生輝把住也則乾坤失色山僧今日總不如此告報只要諸人寸絲不掛赤體荷擔坐斷十方凡聖路絕不須刻期取證豈用畫地爲牢會麼烈焰鑪中休擬議莫教燎卻兩莖眉。

恆觀生請上堂門庭深邃到者實難𨿽有其到者無乃涉藩籬而轉要入其閫奧者實又難矣恆觀禪人今充山僧侍者可見閫奧入矣玆逢生辰惇延說法山僧思算無可爲說不如唱个巴歌以引其意逐鼓掌曰恆侍者恆侍者壽量原來無取捨其中消息也光輝澄潭試看臥龍飛復鼓掌下座。

冬至上堂晷運推移陰消陽長自各有時無偏無黨惟有衲僧鼻孔原無兩樣無兩樣千古萬古人瞻仰。

歲旦上堂僧問元正啟祚卽不問斬新條令事如何師曰開封拄杖活如龍進曰人人證得金剛體方報吾皇化育恩師曰此義出丰年乃曰寶鼎香燒祝聖躬無邊壽算等虛空條風塊雨普天下道泰時淸萬化中卽此意又何窮謳歌鼓腹樂年丰連擊拂子。

解制上堂結个牢關三个月無端生自按牛頭今朝忽值期圓日又整輕包萬里遊禪家流禪家流奔南走北沒來由回首鄕關何處去冷煙空自鎖骷髏。

上堂舉僧問趙州狗子還有佛性也無州曰無師曰指頑石爲至寶逼死蛇作活龍還他趙州古佛惜乎後人不向無字上咬破只在語句中卜度如此到驢年去未夢見趙州意在今日或有人問山僧狗子還有佛性也無劈脊便棒其若不會更爲頌出寒雨連江夜入吳平明送客楚山孤洛陽親友如相問一片冰心在玉壺。

追薦請上堂僧問衣綫下大事卽不問請法薦亡事如何師曰大地無寸土鑊湯無冷處僧喝一喝曰亡靈向者裏承當去也師曰看者漢今日死中得活乃揮拂子曰昨夜霜天皎更淸今朝杲日照分明靈光獨露常然顯會取原來無死生地獄哀兮豈可懼天堂樂也不稱情翛然撒手無爲事來往隨分任縱橫爲伊薦拔了也復豎拂子曰看看陳氏眾等靈魂俱來山僧拂子頭上同聲而說偈曰久在幽冥意未傾辛酸受盡暗悲聲今朝幸得無生法生死出來一夢驚看看去也且道向甚麼處去樂邦畱不住徧界任騰騰。

春日上堂東風乍起倍精神柳眼梅腮笑轉新無限風光藏不住數聲幽鳥出煙塵日蕩蕩兮云漠漠西來祖意絕疏親金圈栗棘閒拋出吞跳莫教鈍置人所以男兒須蹋上頭關豈甘苦海受沈淪舉拂子曰等閒識取龜毛拂萬紫千紅不是春。

上堂竹戶曉開山色靜柴牀午夢覺身輕家風一種無人會添得黃鸝三五聲。

上堂如來藏裏說不著祖師機下亦顢頇一把柳絲收不得和煙搭在玉闌干。

水鑑海和尙六會錄卷一嘉興大藏經天王水鑑海和尙六會錄

水鑑海和尙六會錄卷二

嗣法門人原上等編

荊州天王禪寺語錄

順治辛丑五月重開天王寺斬艸蔓艸荒煙幾百春葛藤那復累諸人今朝斬斷疑根盡獻餅天王話轉新。

建佛殿上堂拈香此一瓣香千二百年灰冷而今忽爾光生奉爲本寺開山二宗之祖一代之師道悟和尙並及本寺剃度獻餅崇信禪師此一瓣香已在鐵佛拈出天下共見共聞今日重新舉起再令炙地燻天奉爲臨濟三十二世漢陽棲賢獨冠敬和尙僧問荊棘林艸木丘一朝忽起崔嵬殿閣爲復是神通爲復是妙用師曰妙用神通掌握中乃曰千年祖席埋云冷一旦中興气象新虎穴狐窩俱掀卻石頭瓦磈盡翻身拈華老衲從今現微笑頭陀再悟眞自此一番功業立普天匝地盡回春汝等還見回春气象麼寶殿淩空法界迥散華天女繞云行。

建梵天閣上堂髙閣巍巍插梵天盡塵沙界惟一望自然瀟灑絕諸塵誰不心空得髙曠匪獨此時法門興況乃當來作榜樣作榜樣須是諸人登一回方能物物無遮障。

建東西禪堂上堂達摩不來東土二祖不往西天人人鼻孔撩天个个眉毛拖地碞居穴處無爲而樂不知有玄路可尋奇特可慕及至有馬祖禪堂百丈淸規之後負笈擔囊參詢南北髙堂廣廈隨處安寢而鼻孔眉毛反摸不著何故所謂作此堂者有損有益居此堂者有利有害𨿽然要會賓主句分明問兩堂。

結制上堂僧問法幢復啟祖令當行欲定干戈誰是其人師便打進曰王令已行天下徧將軍塞外絕煙塵師曰且喜太平乃曰宗乘一唱三藏絕詮祖令全提乾坤失色若是精金美玉臨鑪豈避猛火苟類敗種焦牙望風自然遠走天王今日把住牢關看汝諸人向甚麼處出气良久曰當下劃然開隻眼何須立地覓根由。

建天王殿上堂一莖艸上現瓊樓端的一回白汗流安住四王身不動護持國土振宗猷。

上堂人平不語水平不流世尊四十九年橫說豎說是爲人平不平禹疏九河流通天下是爲水平不平蹋破鐵鞋無覓處得來全不費工夫雪峯三登投子九上洞山趙州八十行腳是有覓處無覓處長慶坐破七个蒲團靈云三十年見桃華是費工夫不費工夫馬諭豈能窮萬物羊亡徒自泣多岐。

上堂仲尼曰文王旣沒文不在玆乎天之將喪斯文也後死者不得與於斯文也釋迦曰吾有正法眼藏涅槃妙心不立文字付與摩訶迦葉然則天下無二道聖人無兩心因甚一人傷感其文而不行一人不立文字而傳道要識二老麼若將文字諭髙下敢保驢年未徹頭。

上堂一拳拳倒黃鶴樓一趯趯翻鸚鵡洲有意气時添意气不風流處也風流此是我白雲端祖頌臨濟三頓棒底頌子叢林美傳以爲照膽神珠天王也有一頌𨿽不敢並駕而驅然亦似東施之捧心一並舉似無端發問三遭打打斷驢腰心不孤不因柳毅傳書信何能得到洞庭湖。

上堂舉雲門曰終日喫飯不曾咬著米終年穿衣不曾掛著縷師曰雲門如此提唱未免令人棄水覓波馳求別有今日天王要且不然終日喫飯滿口是米終年穿衣通身是縷諸人直下諳端倪飽食丰衣無盡已無盡已都盧本是自家底喝一喝。

佛成道日上堂午夜明星誰解看眼睛瞎卻老瞿曇至今狼藉難收拾幾度風前自不甘何也个段光明自古橫三豎四何須特地奇哉便乃透七穿八致令承虛接響狐羣滿地抑見賣狗縣羊魔黨多方者樣沒意興漢今日思想將來若一味毀辱伊園林不看寒梅放宇宙爭知春又回若一味慶贊伊話頭一落人間也引得時流亂畫描且道畢竟如何珊瑚枕上兩行淚半是思君半恨君。

除夕上堂萬里未歸人漫自欣欣喜旅泊幾何長況復值歲底百年一幻身韶光如流水勸君早思惟莫待臨時悔且道悔个甚麼空在閻浮走一回未曾蹋著自家底顧左右曰眾中若有个傍不甘底出來道和尙和尙休寐語我衲僧家尋常處處是生涯頭頭成活計饒他臘月三十日到來分文不欠於人任我手舞足蹈樂而無已有麼有麼若無直須薦取。

元旦上堂萬戶千門齊夢覺普天匝地一時新要知此个眞消息寒盡梅華報早春。

春日上堂臘盡春回林間宿鳥先投語風和凍解澗底新濤早遞琴梅破隴頭淸香襲襲柳舒堤畔翠色依依時節至理自彰萬景煥而爽目一機契以快腸灼然寶藏知誰委笑傲風前我獨狂因甚如此不見道會萬物爲自己者其惟聖人乎。

上元解制上堂僧問垂鉤四海爲釣獰龍格外提持爲尋知己和尙今日還有知己者麼師卓拄杖曰惟有七尺靑筇子進曰只如祖禰不了殃及兒孫又作麼生師打曰敲碎闍黎鐵面門問蹋破鐵鞋無覓處得來全不費工夫今日解制未審諸人得个甚麼師曰金剛腦後三斤鐵進曰恩知有據當陽語答報無由瞥地情師曰速禮三拜問世尊付金襕袈裟外別傳个甚麼師打曰灼然灼然進曰謝師答話師曰好看門前倒剎竿乃曰火樹銀華慶賀上元良夜遊郎舞女樂賞太平芳辰彩縣繡閣簾掛華堂鑼鼓處處喧天簫管家家匝地無端笑倒然燈古佛忙然走殺賜福天官道人𨿽是不情常無事倚闌觀自在相逢止好話般般叵耐芒鞋似虎快然則九十日中揚旗布陣精戰幾回不顧血散魂飛皮穿骨露今日功圓勞賞聽歸朝野又如何道不經汗馬苦邊庭爭見勛髙人蓋代。

復舉應庵華和尙住莞山淨明示眾曰三十三州七十僧驢腮馬額得人憎諸方若具羅龍手今日無因到淨明後雪巖欽和尙曰應庵老祖閒了者般大口至今合不得報恩道八十餘人十七州相看盡是惡冤仇諸方有道不肯學來共山僧作對頭到者裏有口卻無開處師曰二遠祖風規各露千載煥然山僧者裏亦有一偈一並舉似天王髙踞古荊州兩次鑪開喜聚頭今日牢關放一綫驢兒馬子任風流。

徑山容師翁忌上堂子規啼血染華枝記得去年此日時流水白雲常在望恩光何處不逢伊。

上堂舉僧問鹽官安國師如何是本身盧捨那官曰與老僧過淨瓶來僧將淨瓶至官曰卻安舊處著僧送至本處復來請問官曰古佛過去久矣師曰國師覿面提持儼若細雨灑衣看不見閒華落地聽無聲者僧臨機錯過不知掬水月在手弄華香滿衣今日或有人問天王如何是本身盧捨那劈脊便棒。

上堂禾黍不陽艷競栽桃李春翻令力耕者半作賣華人若如此去妄以別峯相見尢是操手不堅若不如此可惜三尺龍須喚作尋常破布𨿽然白雲乍可來靑嶂明月難教下碧天。

結夏上堂江陵郭外古寺天王肇自悟祖元和大唐殿閣髙廣廊廡修長古槐龍竹插庭中而瑞影重疊翠柳喬松護徑外而景色深蒼气吞荊楚狀壓瀟湘宗風播而驅魔遠慧日曜而曉夜長是以流芳百世千古弘揚惜乎遭於兵燹灰然盡已消亡瓦礫徧而生荊棘鐘聲斷而臥虎狼四眾無依仰人天失所望幸爾時復至其理燦然彰駐錫剛三載已構幾云堂可以棲雲水可以作寶坊冬結死生制夏設禁足方勸諸人歇心狂漫將艸鞋系且自掛缽囊安居平等智同憩圓覺場務豈養牙爪庶亦操鋒鋩期待九夏滿爲汝別商量乃以拂子揮一揮曰眾中若有个漢出來道和尙旣爲臨濟兒孫應用驅耕奪食之手況乃結夏安居慈禪惇請升座安可與人打葛藤乎山僧不覺莞爾一笑何也衣裏寶珠人盡有輕輕一點自輝光。

上堂隱宗隱覺二禪徳三請殷殷爲法說一祈己躬壽綿延一祈雙親超樂國天王計較無言申聊借焦桐通妙語乃作撫琴勢曰佛殿山門相鬥額合談此事人莫測徳山祖師特地來與伊各各棒三十無量劫來原無死生亦何求壽何竭葉落千林蒼翠深雲開萬里光皎潔喝一喝曰看看佛殿山門徳山祖師被天王一喝各各俱向髙山流水琴聲韻裏去也諸人且道天王撫琴意作麼生不因吾指引安見天邊月。

上堂舉僧問雲門如何是超佛越祖之談門曰胡餅師曰雲門𨿽是信乎拈來著著皆親要且令人帶齒黏牙今日若有人問天王如何是超佛越祖之談但向他道个个頂七華八裂委悉麼拈拄杖一齊打散。

解夏上堂金風初拂火雲漸消解開布袋任爾逍遙蹋徧三千世界詎知大地無寸土看盡五湖風景誰識總添妄情生妙道匪從外得靈機本自現成火不待日而熱風不待月而涼如此會得不須續鳧截鶴安用棄水覓波如此不會十世古今始終不離於當念無邊剎海自他不隔於毫端汝等今日去卽是不去卽是眼裏有筋定得價皮邊無血一生貧。

誕日上堂慚愧吾儂道業荒一年一度引人忙升堂代鼓無言說聊借龜毛爲敷揚豎拂子曰見麼擊香幾曰聞麼聞見洞然開笑面一人有慶萬人歡。

結制上堂舉倚遇禪師曰法昌今日開鑪行腳僧無一个惟有十八髙人緘口圍鑪打坐師曰大小法昌家風嚴冷十八髙人鍛出骨髓玆者天王開鑪不須木人向火幸有衲僧數輩只是不得妝模作樣胡思亂想但饑來喫飯倦來打眠隨緣歲月任運無爲正值太平時節不須特地干戈苟或不會且去鉆龜打瓦。

上堂舉古徳曰山居何所有嶺上多白雲只可自怡悅不堪持贈君師曰古徳𨿽是徹底風流檢點不無慳吝玆者天王迥居村落水闊山遙禪人特來虔辦香齋禮請說法豈可徒然孤負未免聊述偈言村居何所有門前水一河自己用不盡人來贈一波且道與古徳相去多少。

解制上堂衲僧巴鼻本自圓成百日之功徒勞苦辛今日天王布袋解開是鳳者任爾翀霄是龍者隨汝歸海逍遙乎笑傲風塵彷徨乎橫吞巨浪興滴水之波彌漫宇宙傾無價之珠光吞日月使大地羣生一个个飽餐富足眾中還有其人麼有則出來爲汝證據若無莫道天王不爲汝道破刀山劍樹難回互鑊湯鑪炭莫思惟。

觀音寺淡夫薦師請上堂僧問百艸頭上無邊身剎剎塵塵盡本眞更有一般奇特處蕅絲牽動鐵昆侖若怕上座今日五七還來受薦麼師曰沙市街頭千尺井觀音寺裏兩函經進曰淨智妙圓本無變異那个是亡靈無生面目師曰昨夜落華雨今朝流水香進曰如此則超度了也師曰消得龍王多少風乃曰五七三十五行人未到家秋風吹杖笠玉露冷袈裟舉望鄕關遠回頭日已斜迢迢何處去萬里寄寒鴉魂兮歸來四方𨿽極樂爭及此榮華舉拂子曰無生妙體縣如鏡萬古千秋不覆遮。

上堂秋山虛碧秋水渺茫秋月淸皎秋風颯涼北牖開兮天自爽南簾捲動晚荷香眞機獨露無回互面目全彰絕覆藏諸人如此會去三世諸佛無處安名歷代祖師何勞啟口視死生如晝夜以三界作蘧廬優遊乎去來何礙瀟灑焉喜怒不遷於中運用神通垂機格外一念頃入無量香水海無量四天下其中所有眾生若僧若俗若男若女若龍若仙若畜生若餓鬼若有形無形有想無想乃至情與無情一時化度各各坐寶蓮華成等正覺𨿽然猶未是衲僧分上事蓋爲衲僧分上無動無靜無凡無聖無大無小無欠無剩無生無滅無垢無淨是故號爲金剛種智般若眞空玆者檀信諷此尊經一藏特請表揚遂此畫蛇添足還信得及麼金剛不壞無今古體徧河沙無量功求者如同山谷響扣聲洪亦應聲洪。

地藏回上堂僧問上有天王下有地藏兩座道場或上或下今日歸來有何法說師曰虎渡綠楊藏睡眼龍洲芳艸隱昂頭進曰如此則坐致太平共樂無爲師曰知恩誰是報恩人乃曰自出荊南已四年歸來景物尙依然庭前柏樹垂靑翠屋後楊枝帶綠煙海會聖凡仍踴躍云臻禪子復蹁躚報君兩耳分明聽大道由來不變遷𨿽然日往月來韶光若箭相見人人朱顏凋謝又如何說个不變遷底事揮拂子曰須知別有娘生面一度回光轉現前。

四十誕日上堂僧問麟繞其室聖徳垂於千古龍吐其水佛教演及千秋聖徳佛教且不問如何是本來面目師曰有眼無耳朵六月火邊坐進曰識得个中消息子拈來端祝法中王師曰个中消息試拈出看進曰昨夜南宮結瑞彩今朝北極降生辰師曰不是个中事乃曰去年三十九今年又四旬世事如何急光陰不暫停今春買得棹眞州抵四明育王曾兩宿太白只一行仰觀鎖翠額攺作景倩亭不思構亭者念與斯山存今人何故爲抑人矜己能良心安可在況復義與仁遂爾乃返棹福嚴埽祖塋三月歸眞州天王又相迎五月仍長髮八月始至荊今又十月二諸賢慶賤辰賤辰不可慶無滅亦無生相期諸道者證取不壞身如何是不壞身等閒一雁淩空語聞著人人兩耳淸。

結制上堂鑪韛重開自有斬新气象鉗錘再握豈無可鑿之材碧潭明月再三撈捷赤肉團邊直須薦取不可朝三暮四鑪韛之所多鈍鐵央央庠庠良醫之門足病夫或仍佇思白雲萬里。

臘八上堂冷坐六年人不知明星一見果希奇通身慶快無窮樂雪裏梅華只一枝。

除夕立春上堂僧問隆冬未盡臘梅寒年到二十驚歲殘爆竹一聲催臘去迎春童子笑欣歡如何是除夕底佛法師曰老鼠入牛角進曰具眼頂門都裂碎風光到此有誰爭師曰看取轉身時乃曰一歲今朝始便休幸逢春日又開眸村東老父敲畫鼓捨北兒童輥木毬相喚相呼同玩賞自歌自舞樂優遊人生幾度逢斯景未得心開空白頭現前還有心開底麼有則出來呈見解不風流處也風流。

元旦上堂元正啟祚萬物咸新普天之下共樂芳辰露柱稽首祝堯風而永扇燈籠下拜願舜日以長明干戈休靜人人鼓腹以謳歌是非殄滅家家百慶而千祥林下衲僧隨緣樂道飯蔬飲水聊延歲月有時浩歌一聲引山靑而水綠有時密移一步動風行而艸偃非世亂所能致蓋太平而使然委悉麼但得胸頭除妄想自然得見好丰年。

解制上堂喝下承當未足親棒頭取證可憐生靑天白日開雙眼又向旁人覓路行所以玄沙不出嶺道風一種別然淸於今若解知端的免教走北又南行檀越送彌勒佛入寺上堂兜率天宮不肯住無端乃爾下生來爲他濁世沈淪者布袋解開人不回孰謂眾生容易度卻教憨坐玉樓臺今日喜逢同一會是生是佛笑顏開何故塵勞火宅焚無已誰信龍華有快哉。

浴佛尼領信女請上堂尊貴天生自不同丰神才出獨稱雄周行七步乾坤窄一顧四方眼界空浩蕩胸襟忘世表超然气骨振寰中至今處處難回避惡水年年淋一通殊不知佛眞法身猶若虛空應物現形如水中月汝等盡大地人至四月八日浴佛不知何佛而可浴乎須自腳跟拶破面門迸開露眞機於腦後展大用於目前方乃驗俱胝不下笠子指趙州驀直臺山千古風槪靄然一朝舉起慶甚良久曰拂拂燻風來殿閣骨毛寒徹醉心開歸恩無限天人供白日從教起法雷喝一喝。

新鐘上架上堂火內翻身見好手紅鑪突出始稱雄五回歷盡鉗錘力今日功成便不同所以挺出人前範模宏大號令叢林規繩雍肅朝扣焉上徹天宮羣仙天眾悟圓通而齊成正覺暮擊焉下通地府山君水王消鬥爭而早得解脫況無主孤魂有心眾生一聆淸音頓悟眞常然則耳聽終難會眼聞始得親。

馮總鎭北歸請上堂秋風颯颯梧葉飄飄祖師面目廓爾昭昭如此會得秋空皓月光燭皎照了今時及古時如此不會夜靜坐來身未暖一聲鴻雁海門開所以靈機撥動珠回玉轉處處故園春色奚論終條及蓬島在在家鄕田地何分楚國並幽州來也澤及荊南施雨露歸也風生涿鹿菊華黃只如奉旨榮歸又作麼生皇恩眞浩蕩聽唱凱歌回。

臘八大意剃度上堂西來大意乃釋迦悟明星而起圓顱之僧實陳如剃須髮爲初是以西天四七東土二三所傳者傳此意也衡嶽匡廬天臺五臺所居者居此僧也便乃處處得舟而登岸人人假路以還家塵勞無縛生死門開奇哉眾生俱有佛性只因妄想不能得證良久曰鏟卻門前艸天然特地來。

到棲賢上堂若據此事非聲非色無相無名天地莫能合其徳日月莫能諭其明江山不能齊其壽聖凡不得同其侶造物豈能遷運鬼神莫測端倪洋洋乎大而充塞十虛芒芒焉小而入一微塵且夫明明歷歷迥脫古今惜乎今日宗風變異人事更常不但無由發明此事而此事漸而惛懵矣何也蓋爲師者全不諳從上風規一味粗心浮息只貴門庭熱鬧不顧大法陵遲爲學者亦不具擇法擇師之眼惟趨勢趨時而入俱以佛法禮樂擿之度外如此寧不悲哉是故何由發明此事也今幸諸人入此寶山須將平日气息拋向漢陽江裏更入紅鑪重新煆煉儻得一回心光發露似乎藏天下於天下然昔有何隱藏𨿽然鵬鳥鯤魚可變化井蛙穴鼠不堪爲。

到度門法嗣法瀾澄請上堂心宗肇出有祖以來東山之道北宗大起聲光赫赫徧滿寰宇道業巍巍充塞人間惜乎法鼓停聲祖燈掩焰致使萬壽山常年煙鎖楞伽峯終日云籠大通塔七零八落張說碑苔裏艸封祖道不振人天攢眉今幸本山勤舊玉泉諸禪迎我首座澄公屍祝斯山整頓舊日風規提持現前法令天王到來何以贊助卓拄杖曰法鼓再撾聲韻遠禪燈重朗照無私。

護國守元和尙生請師至護國上堂是日三宗和尙十二員並提臺諸官共集師曰魯班門下弄斧方是好手大海岸頭賣水始見作家若是久戰沙場不遇名兵宿將終是功名不就今日有久戰沙場底麼僧出問打鼓弄琵琶相逢一會家如何是一會家師曰天無私蓋進曰經律論師善說法何如棒打石人頭師曰休將閒學解埋沒祖師心乃曰今日是我護國禪師四十生辰特請天王登此華座旣登座已說个甚麼卽得若以三墳五典八索九丘此是儒家功幹奚事餘言若以五時八教三經兩論此是講主茶飯現有三法師在又奚事餘言記得我臨濟先祖有則三玄三要公案今日拈來酬唱一回願我禪師與此大法並駕千秋又使祖綱不致寂寥臨濟一日上堂曰大凡演唱宗乘一句語須具三玄門一玄門須具三要有權有實有照有用汝等諸人作麼生會便下座數百年來拈提𨿽有其人似乃太生穿鑿不知祖師垂手頭頭指點處處顯見殺活臨機沈吟錯過若以配合尖新攢湊相似以爲祖宗命脈然亦何益於祖宗命脈哉而學者不知拈來信手指點由誰浩浩淵淵總歸一致反以棄實就名展轉沿襲以爲本分然亦何益於本分哉今日要見三玄麼覿體全提任殺活臨機那得有途程要見三要麼手握金鞭問歸客夜深誰共禦街行要見權實照用麼閒把一枝無孔笛臨風吹出孰知音要見臨濟麼寶劍揮時天地靜剛刀才舉鬥牛寒然則汝等諸人又作麼生會喝一喝下座。

上堂徳山入門棒臨濟入門喝如此立門庭知君也大錯爭似我天王一切都不作東廊來者東廊行西廊入者西廊坐菜是淡黃齏粥是渾纓絡噇飽憨憨眠不知紅日過如此意分明如此誠灑落識得自家底不須妄穿鑿拈拄杖喝一喝曰若也都不會又去走驢腳。

上堂喚作竹篦則觸不喚作竹篦則背不得有語不得無語速道速道古人如此大似逼死蛇作活龍天王今日看來也不消得遂舉拄杖曰喚作拄杖也得不喚作拄杖也得喚作山河大地也得不喚作山河大地也得喚作諸人鼻孔也得不喚作諸人鼻孔也得不見道此事如珠在盤不滯一隅。

誕日金粟回上堂古今無二道聖凡總一揆生滅空中華去來水中月生佛未形前試看何面目所以寓叟今日生驢腮馬額得人憎寓叟今日死泥牛入海何消息生生死死句中玄去去來來玄中旨十年未蹋來時路三徑蕭蕭苔蘚布今朝善士結勝因華開十月正陽春年年記得今日事諸佛如來實降生。

大心剃度請上堂舉達摩祖師曰吾本來玆上傳法救迷情一華開五葉結果自然成師曰養子之緣故當如斯天王也有一偈舉似諸人吾本來玆土說法覓知音子期無處見空彈世上琴琴琴何幸鶴澤畔相逢一大心。

天王寺立二碑兼碑文入荊州誌上堂達摩西來意無碑可載傳惟憑心地印千古播人寰𨿽然神禹篆文岣嶁秦皇刻石泰山羊祜杜預沈碑襄水各紀其徳垂之後世惟吾祖至眞之道天地虛空爲碑日月星辰爲文炳然常耀文彩全彰欲紀其道正如空中鐫鳥迹水裏繪魚蹤何則蓋所紀者名名者實之賓於事卽得於理未可然事卽理也天王道悟禪師之碑唐荊南節度使丘公手撰載於皇藏悟嗣馬祖傳其法有龍潭崇信雲門法眼爲世系嫡血後有無識者混爭爲祖萬口喁喁竟不能得者賴有此碑今寺鼎興重樹丰碑鄭工部顯云居爲文仍附大藏胡驛憲修入郡乘千載之下宗派分明疑情永息卓拄杖曰一言截斷千差路不是曹娥讀夜碑。

上堂流泉是命湛寂是身千波競起是文殊境界一亙晴空是普賢牀榻古徳只解扶起不解放倒拈拄杖曰一拳拳倒黃鶴樓一趯趯翻鸚鵡洲文殊普賢無處覓釋迦彌勒是他奴荊江千里飛帆急巫峽猿啼過客愁汝道孔明因甚在廟裏彈指。

還燈敏薦親請上堂昔那吒太子析肉還母析骨還父然後現本身運大神通爲父母說法旣肉還母骨還父又將甚麼爲身還會麼肉還母骨還父此身歷歷如杲日所說法時無別法但明本身萬事畢報父酬母勿外求頂天立地全渠力。

薦亡請上堂固山婦死求吾薦本自無生誰得知楚水東流情不斷吳山西顧紫雲低華開橊火明明見果結桃仁處處垂堪笑莊周蝴蜨夢到頭難免自狐疑不狐疑婦是江南采藥女今去茅山尋練師。

天王寺遺迹古鐵入荊州誌上堂浩浩天地間守護有靈物天王建於唐節使捐資辟不意宋季時武穆貯火藥繇是毀於火靡有孑遺立獨有不磨心塊鐵畱遺迹何物乃鎔成人竊不能舉動卽起晦冥撫摩擊雷雨臥在宿莽中寒煙爲伴侶經今七百年我來覓寺址挽八殿庭中朱闌莊飾爾荊南巡憲公采入郡乘內以補備遺篇相傳不朽事還識不朽事麼七百年來顯異迹守護法席見重興。

水鑑海和尙六會錄卷二嘉興大藏經天王水鑑海和尙六會錄

水鑑海和尙六會錄卷三

嗣法門人原哲等編

揚州地藏禪寺語錄

康熙元年壬寅本寺監院齊江南操江李棲凰等啟入楚請師於十二月十二日進寺。

山門不須彈指門自開幾重樓閣任徘徊腳頭腳底無勞說相見依然笑滿腮。

地藏殿度盡眾生方作佛不知生佛總虛名寶珠在掌分明照萬里無雲點太淸。

佛殿釋迦已過去彌勒未曾來卽今誰是主喝一喝曰當陽正眼開。

祖師殿九載少林空面壁再參一喝耳雙聾從斯徧界腥風起殃及兒孫事不窮。

方丈不學毗耶杜副口豈同摩竭掩雙扉今朝髙布漫天网直打翀霄彩鳳兒。

拈啟仲尼眼目達摩骨髓盡在者裏玉振金聲其或不會再煩表白。

法座寶華王座已爲諸人露頭露面了也若也未見試看上面撒土撒沙。

拈香此一瓣香明如日月固似山河奉爲今上皇帝祝嚴萬壽此一瓣香長於上古澤及生民奉爲請主都堂在筵勛貴此一瓣香不假安排造作豈可坐地而明十年扣徧諸方一旦得來慶快此是第三回

拈出奉爲棲賢獨冠敬和尙白箠畢師曰五載荊南下直鉤餌香拋盡意無休而今移釣依胥浦莫有鯤鯨破浪遊有則出來上釣看僧問中興天王道風已振寰宇再住地藏鑪韛重開吳地如何是奪人不奪境師曰髙空有月千門掩如何是奪境不奪人師曰古路無塵獨自行如何是人境兩俱奪師曰把斷勞關無湊處如何是人境俱不奪師曰放開綫道任君行僧曰料揀已蒙師指示開堂祝國又如何師曰四塞八蠻歌舜日十洲三島樂堯年乃曰見到行俱到宗通說亦通揭示人天眼剖開佛祖胸霜月淸皎兮物物照徹太虛寥廓兮事事包容任運可遊戲隨處立宗風是以眞州闡玄化於眞歇卽斯鑾江系小艇於中峯遺風煥然尙在勝槪靄爾如同山僧腐物津梁欲謝泉石久思何以祖剎而見召弘暢濟北之眞宗實乃捉牛以拽耙確然回避無所從乃揮拂子曰旣爾此時無避處且拈白拂指虛空復豎起曰會麼等閒豁徹無他事處處開眸見祖翁。

李學使至上堂舉老子謂孔子曰使道而可獻則人莫不獻之於其君使道而可進則人莫不進之於其親使道而可以告人則人莫不告其兄弟使道而可以與人則人莫不與其子孫師曰老聃之言陋矣今日地藏信手拈來要獻可以獻要進可以進要告人可以告人要與人可以與人不費纖力安用躊躇遂展兩手曰吾無隱乎爾。

上堂舉太平佛鑑和尙曰桃華紅李華白誰道融融只一色燕子語黃鸝鳴誰道關關只一聲師曰大小太平將謂起死回生不知彊分節目今日地藏收歸一處勿令揀擇桃華紅李華白枝頭消息都漏泄燕子語黃鸝鳴就裏生涯覿面呈但見皇風成一片不知何處是封疆。

上堂僧問言前薦得落在今時句後承當迷頭認影如何是空劫以前自己師曰雨過落華紅滿地進曰不見一法始是半提如何是全提底意旨師曰行人猶自不知春進曰二邊俱不立中道不須安畢竟在甚麼處相見師便打進曰棒喝交馳行格外分明个事作家知師曰腦後圓光知幾重乃曰正法眼藏亙古亙今無向背涅槃妙心無生無滅絕行藏不許當機領略那容覿面承當殺活縱橫誰敢近視▆麼時節世尊拈華未爲手親迦葉微笑豈稱眼快臨濟喝徳山棒不勞拈出祕摩叉道吾笏何須提起柏樹子木樨香空誑小兒曹子胡狗雪峯蛇徒自弄精魂其餘十智九帶五位三關不須齒及何也本來不借修因得那用多方去指陳復說偈曰萬竹陰陰愛日長燻風吹入卻淸涼偶來一句閒閒話喚醒幾多瞌睡郎。

地藏誕日啟建無遮大會上堂僧問有生可慶十二處忘閒影響無槃可涅三千界放淨光明打圓相曰者裏是慶生耶涅槃耶師曰掌上寶珠親奪得拈來任爾賣風光進曰如此則野色更無山隔斷天光直與水光通師曰地藏菩薩來也乃曰濁世沈迷沒了時未曾回首暫思惟所以累我地藏菩薩千生百劫不能得證菩提刀山劍樹時時長鑪炭鑊湯日日新又累我地藏菩薩歷古磨今不能成就佛道今日海沙翁見義而爲觀機而作將十方世界眾生一時度盡徧十八重地獄徹底掀空亦令地藏菩薩取證菩提圓成佛道乃拈拄杖左邊卓一下曰要見眾生地獄麼等閒一陣西風過無限枝頭盡落華右邊卓一下曰要見菩提佛道麼新秋夜月光輝皎南北峯頭一樣明且道因何致此復中間卓一下曰紅粉易成端正女無錢難作好兒郎。

浴佛上堂僧問隨緣赴感卽不問慶賀迦文事若何師曰九龍吐水浴金軀進曰若然者乾坤添瑞色日月轉光輝師曰七蓮湧地承雙足乃曰普天於此日慶賀釋迦尊獨有雲門老要打與狗吞且道慶賀底是要打底是相逢不下馬各自奔前程。

上堂日可冷月可熱眾魔不能壞眞說如何是眞說莫是早晨喫薄粥而今猶覺饑莫是閒持經卷倚松立笑問客從何處來𨿽然南泉斬貓兒趙州載艸履汝等魔民魔子還可壞否。

上堂釋迦老子道一切眾生生死相續皆由不知常住眞心性淨明體汝等今日還知常住眞心性淨明體麼曉來枕上鶯聲碎蝦蟆蚯蚓一時鳴。

上堂舉世尊初生雲門曰我當時見得一棒打殺與狗子喫貴圖天下太平師曰雲門正令提持無容餘地可謂將此身心爲報佛恩嗚呼視此秋晚之時宗徒亂作望世尊大法以雲門忠義之心出手匡扶又奚可得哉復說偈曰指天指地振家聲獨自稱尊示好音打殺雲門𨿽手辣誰知報國見丹心。

萬佛閣大雄殿地藏殿落成上堂欲識佛性義當觀時節因緣時節若至如拾舊物時節未至徒勞勤苦卽如山僧爲个萬佛大閣時節未至十二年中耿耿於懷心心無間致使入楚來吳風波江上不辭三千里行路難之往返玆者一旦成就如釋重擔如病得汗不勝爽快此時山僧歡喜主山神歡喜諸人亦歡喜然則不獨一閣成就大雄殿地藏殿一時告竣燦然霞映正是一句中具三玄一玄門具三要有權有實有照有用還識權實照用麼地藏佛殿常相對樓閣門前問善財。

鄂州黃龍禪寺語錄

康熙七年戊申五月重開黃龍寺。

三門基盡大地是个解脫門諸人因甚把手拽不入以拄杖畫一畫曰腳下從今紅綫斷十方無礙任君行。

佛殿基乾坤作殿還猶小日月爲燈未足明爭似黃龍者座殿無今無古已圓成還識殿裏底麼喝一喝曰且等新長老向者裏禮拜。

方丈問佛答佛問祖答祖此是諸方死語安能活人玄要料揀照用主賓並及五家宗旨說得尖新亦是諸方套頭何能致使學者機用通變海沙翁今日𨿽則息影斯山退居玆室見義寧無勇爲拊案一下曰要識活祖師意麼移取黃鶴樓來向汝道。

法座仰之彌髙鉆之彌堅且道是个甚麼物看取上面注腳。

拈香此一瓣香山嶽髙而難並水源長以莫京奉爲北闕之至尊祝南山之萬壽伏願八方奏凱歸王化萬姓謳歌樂太平此一瓣香至髙明時無聲臭極廣大處見精微奉爲拄朝文武本省眾官伏願金城永護龍象窟湯池常繞梵王宮此一瓣香無古無今有本有源此是第四回

拈出奉爲鄂州巖頭獨冠敬和尙僧問黃龍古道場洞賓歸依處今日幸復開面目依舊出如何是常住不攺底面目師曰楚王城畔汝水東流進曰一朝舉起從前事嘉聲傳布五湖聞師曰黃鶴樓頭吹鐵笛等閒聞得也驚人僧再進語師以拄杖約退曰住住縱饒云興百問瓶瀉千酬究竟與當人分上總無交涉若是个漢不妨回光自照心眼洞開隨處垂手以興祖道瓦礫變作瓊樓玉殿茂艸盡成佛面金身不惟祖庭光復亦見宗風丕振眾中還有恁麼人共相唱和麼。

復舉先黃龍住此山日上堂有呂巖眞人出眾問一粒粟中藏世界半升鐺內煮山川且道此意如何龍指曰者守屍鬼巖曰爭柰囊有長生不死藥龍曰饒經八萬劫終是落空亡巖薄訝飛劍脇之劍不能入遂再拜求指歸龍詰曰半升鐺內煮山川卽不問如何是一粒粟中藏世界巖於言下契悟作偈曰棄卻瓢囊摵碎琴於今不戀汞中金自從一見黃龍後始覺從前錯用心師曰黃龍機乃天王悟六世之孫溯流而上南嶽讓爲八世之祖源遠流長所以靈丹一點起死回生呂公亦是个豪傑之士三舉不第便乃遨遊黃鶴嶽陽樓上自謂丹田有寶休尋道對境無心莫問禪及至黃龍詰之窘無以對再拜稽首方得心開黃龍囑令加護遂爾名振傳燈汝等會麼粟中世界須親見鐺內山川莫浪猜。

寒食上堂割股奉君介子徳遺功不賞晉文昏更加猛火焚渠死千古聞聲也斷魂汝等今日還見介公麼覓則知君不可見山僧指點杏華村。

結制上堂一棒一喝著甚死急一語一默轉求轉遠不見道靈光耿耿智體如如今古洞然聖凡靡間若以三月安居九旬禁足正如蠶虫作繭自纏自縛良久曰不必區區撈水月誰家竈裏火無煙。

端午上堂今朝五月五上江下江捶鑼鼓謂是龍舟尋屈原謂是投江祭角黍三閭忠言而不用懷沙作賦何其苦大招小招而不回汨羅江上淸風起人生得失夢中看勞勞天問何所有不如收拾歸去來免教狼藉在千古喝一喝。

中元上堂愼終追遠世人皆然禪和尢且不然若識得自己面目方識得父母面目識得父母面目方識得一切親姻面目所謂本來眞父母歷劫不曾離豈可以黃錢白紙鮏羴俎豆而爲愼終追遠哉要識眞父母麼瞻之在前忽焉在後。

中秋上堂皎皎桂輪天際寬照我松窗肝膽寒抖摟起來行一徧腳頭腳尾不相瞞。

上堂新安居士汪汝開飯僧請法入山來所祈皇考生忉利又願己躬脫塵埃山僧遂此升髙座擊動法鼓吼如雷一機拈起全體現兩眼豁開笑滿腮天宮人世渾無辧一道圓明法法該以拂子打圓相曰此處須教親薦取莫將容易亂胡猜。

上堂黃鶴樓髙者自髙漢陽江深者自深莫將髙深競分辧誤卻從前一片心。

重陽上堂九日登髙俗气不除龍山落帽撩倒風顚爭如者裏眼眼相觀坐對空庭何故明年此會知誰健好把茱萸子細看。

上堂舉大愚芝和尙曰大家聚首喫一莖齏若喚作一莖齏入地獄如箭射師曰全提向上密顯个中處處現成頭頭受用此從上老宿設機垂手之婆心也然則不喚作一莖齏喚作甚麼憶昔江南三月裏鷓鴣啼處百華香。

漢陽棲賢禪寺語錄

康熙九年庚戌閏二月十二日進寺。

三門門內有君子門外君子至且道門內是甚麼君子入門卽見。

彌勒天上之彌勒地下之彌勒驀爾忽相逢一笑生歡悅。

佛殿佛者覺義覺者何義新婦騎驢阿家牽千古萬古妄流傳以拄杖畫一畫曰坤六段乾三連。

伽藍君等力護精藍蓋是親受如來之囑托玆者焚香祈禱不希望君等內而布金外而降魔惟願剿去禪和毛病飽足其水艸何也安閒樂道無饑迫任我屋裏販揚州。

祖師七佛以前未列世系拈華以後六十九傳你卽我我卽你相逢不必重說偈言。

方丈汝認得我眞我認得汝眞合當覿面呈伎倆汝有半斤我還汝八兩何須背後亂商量若能如此諦信敢保彼此事辦。

法座此大寶華王座猶若楞伽之山未具大慧者登躋豈免戰身而赧顏試看山僧今日自由自在一回直蹋上頭關。

拈香此一瓣香語大則天下莫能載焉語小則天下莫能破焉奉爲今上皇帝聖躬萬壽伏願帝業千秋垂衣裳而天下治此一瓣香名不得狀不得千聖萬靈全承渠力奉爲闔朝文武天下官僚伏願主盟斯道以至公之心自誠意者用不欺之力此一瓣香任重而道遠上之荊下之揚釣竿砍盡重栽竹不記工程得便休今旣移壇來此未免重添注腳此是第五回

拈出奉爲郢州興陽獨冠敬和尙用酬法乳僧問扶樹門庭必藉超羣英傑流通法眼還他過量大人打鳳羅龍卽不問大振宗猷事若何師曰傾盡此時心進曰此日一言天下重江南江北大家知師曰正在斯時進曰但願春風齊著力一時吹入我門來師曰各與一頓乃曰楚王城畔汝水東去黃鶴樓前湘水西來大別山頭華光冉冉黃鵠磯上煙雨蒙蒙歷歷晴川漢陽樹色淒淒芳艸鸚鵡洲前更乃玉笛江城梅華五月古鏡未磨漢陽不遠汝等且道是此地境耶西來意耶達摩大師從南天竺國逾海越漠來我東震旦國接引大乘根器是妄想心耶眞實心耶良久曰大法洞明眞鐵漢小根魔子漫承當。

督府大將軍至寺漢陽太守相伴上堂春山蒼蒼春水茫茫春鳥啼深樹春人走髙岡處處善財路門門古佛鄕靈云忽開眼覷見是桃華趙州偶申手摘得是楊華惟有釋迦不知時拈來金色波羅華非獨飲光發一笑至今狼藉在天涯喝一喝曰住住今日檀越八山宜說大乘之法揮拂子曰將軍自有過人智太守風流出當家髙山流水知音在今日相逢意气賒。

佛誕結夏上堂雲從龍風從虎今日棲賢寺裏結夏安居十方雲水一一來此拘折拄杖掛缽盂按下雲頭忘賓主所參莫參黃楊禪所學莫學蜂鉆紙直須肝膽都裂碎都教通身汗如雨大地山河一口吞那有佛時那有祖任饒釋迦出頭來一棒打殺與餵狗且道憑个甚麼意气淨白地上不許屙。

端午上堂禪之與道是甚麼破艸鞋佛之與祖是甚麼爛冬瓜西天東土路程迢遠鄕語不同那管他狗子有佛性無佛性罔明出得定文殊出不得定今早檀越送得粽子人各喫了幾个晴川樓黃鶴樓看他江上龍舟斗上底斗上斗下底斗下忽然贏得一頭胸中不覺十分欣快何故𨿽然舊閣閒田地一度贏來方始休諸人還贏得一頭也未若也未得有寒暑兮促君壽有鬼神兮妒君福。

解夏上堂秋風一陣兩陣來秋云三片四片起風雲若能通變化等閒出山作甘雨。

上堂禪禪達摩離梁無渡船折蘆過江古今宣黃梅夜半傳衣缽南嶽庵前磨磚禪禪大愚肋下築三拳歸來依舊撒風顚鎭州蘿卜如天大趙州親見老南泉禪禪楊岐三腳驢白雲把磨牽志公不是閒和尙拄杖頭邊翦尺縣惹得至今天下說心說性如來禪打風打雨祖師禪波波叮囑老婆禪牽緣不斷葛藤禪休去窗前習學文字禪須來堂中兀坐枯木禪如此倔彊杜蠻禪更來胡作歪廝禪可笑於今傳法者甘心都作拍盲禪。

中秋唐小江斷七請上堂有商量處沒商量八月中秋看夜光皎皎一輪無隱蓋死生何用著悲傷不悲傷云在靑天月在江如此則小江不曾死也汝等還知不死面目麼若也沈吟恍惚棲賢重爲指南西嶽華山之峭峻乃小江之頭也東嶽泰山之修長乃小江之足也南嶽衡山北嶽恆山之左右相互乃小江之手也洞庭靑艸鄱陽丹陽太湖之淵深乃小江之五臟也漢江浩浩不捨晝夜熾然說無間歇乃小江之古也如此則小江面目現在手足炳然且何用悲傷也然此略而言之若廣談須彌山之髙聳得非汝小江之身乎兩輪日月之光明得非汝小江之眼目乎九曜七星之靈通得非汝小江之毛孔乎四大海水之浩渺得非汝小江之涎液與大小便乎四大部洲山川林藪之重疊得非汝小江之衣裓乎三世諸佛歷代祖師又不在汝小江衣裓中說法利生乎文殊普賢觀音地藏又不在汝小江腹中住大名山起大樓閣建大道場乎卽汝孝子順孫又不在汝小江腹中立業興家光紹門庭乎旣爾如此則不曾遠離又何用悲傷也況乃小江證此無生無滅之性充塞虛空之身亦宜其慶也如此會得豈獨汝小江一人而已哉盡天下人生乃無生死乃無死一體渾融往來自在會麼紅輪必定沈西去亡靈那得不歸來。

先送云禪人之揚州地藏上堂吾子西辭黃鶴樓霜天十月下揚州楚地收來吳地管權將驢子送揚州腰纏亦無十萬貫跨鶴蕭蕭下揚州趁上鹽舟如馬快不問斷頭船子下揚州但成大樹作陰涼休言有錢到處是揚州禪客云來如問訊也好施爲屋裏販揚州若得斯風行天下沙翁開眼坐地看揚州𨿽然芒鞋竹杖春三月夢裏頻添野興賒莫道荊州天王不到揚州出現。

原聖請上堂聖賢之道迥出情常非其人不與言非其人不與傳今日言矣傳矣且如何是聖賢之道擿下拂子曰鴛鴦繡出從君看更把金鍼度與人。

重陽上堂風颯颯雨瀟瀟東籬菊綻正香飄山堂竟日無思算惟與故人守寂寥且道那个是故人拍膝一下曰陶潛歸去無人至千古寥寥此道孤。

庚申再住棲賢上堂僧問埽蕩中埽蕩建立中建立此是尋常手眼和尙今日又如何師曰而今四海淸如鏡行人莫與路爲仇進曰臨濟宗綱千古在棲賢法令又重新師曰汝道如何是重新底法令進曰咭嘹舌頭三千里師打曰棲賢拄杖又開封問蹋斷雲山百折路撥開鳥道萬重關爲憐法席傾頹日整頓宗綱特地還祖令髙提請師速道師曰老僧無剩法一棒血淋淋進曰五湖四海歸王化萬億斯年賀太平師曰堂內聖僧笑點頭問奮獅子爪牙驅野狐羣隊此是和尙尋常作用今日千里而來舉揚大法且道如何是棲賢境師曰門對月湖銀世界寺連漢鎭玉乾坤進曰家富小兒嬌無事一枝無孔倩師吹師曰囉囉哩囉囉哩汝道是何曲調僧禮拜師乃曰漢上棲賢先師創辟三十年前華鋪錦上三十年後葉落秋林玆者法幢逾覺凋殘視此曷勝傷感寓叟旣退金粟之席已是髙枕鑾江念此先徳何忍坐觀是以法鼓再撾於棲賢寺裏布袋重解於漢鎭街頭挽回舊日家風重見先師面目𨿽然悠悠漢水千年在一度潮來天地靑。

興陽敬和尙忌上堂憶昔當初相見時也無三轉語投機而今作忌憑何據秋雨秋風庭際飛。

尼上機本請上堂霜寒水冷徹骨淸涼無位眞人凍得觜扁耐苦不禁揚聲大叫事難方見丈夫心歲寒方見松柏操雪裏梅華分外香冰中石火生光耀荊州七百路程遙本禪請法專人到乞指七事立門庭又求一語明堂奧棲賢惟有棒三十打汝胸中自流出門庭堂奧俱掀翻百千三昧從斯立本禪自此勿外求末山原是女人作。

到興陽埽敬和尙塔上堂興陽古寺列祖禪叢先師重辟廣大梵宮萬木森森萬竹楚楚萬瓦粼粼萬山簇簇諸人會得先師未死面目宛然靑山白雲開遮自在如此不會無影樹下無縫塔中金剛舍利煙鎖云籠今日拂開驀爾相逢不肖玆來墓木拱矣可勝淒愴𨿽然諸人還見先師金剛不壞眼睛麼倚天長劍逼人寒千古萬古空相憶。

浴佛上堂年年四月八人間浴佛期佛本無形相所浴徒勞爾爭如楊宅太夫人來此棲賢結勝因願祝無疆佛日髙超今越古出生死生死出時自逍遙天宮佛國任遊戲回頭證取金剛身不問世間華甲子因齋慶贊佛祖歡千祥百福從斯集。

上堂漢鎭街頭李四娘特至棲賢請說法佛法從來非口宣口宣皆是戲論法旣不可口宣如何卽是黃鶴樓中呂仙笛等閒吹起落梅華。

上堂臨濟昔年問黃檗辣棒三頓劈頭捶當時不痛後來痛痛時猶要想蒿枝旣是辣棒劈頭捶因甚當時不痛﹝鳥感﹞﹝鳥感﹞鳥守空池魚從腳下過﹝鳥感﹞﹝鳥感﹞總不知。

退院上堂蹉跎耳順年將逼項上鐵枷難久擔衰朽祖庭無可補催殘幻質戀云巒金錘袖裏權收拾拄杖囊中任放憨珍重五湖玄學者休云有法對君談詩書攜取故園去野鳥山華共放參。

水鑑海和尙六會錄卷三嘉興大藏經天王水鑑海和尙六會錄

水鑑海和尙六會錄卷四

嗣法門人原璨等編

嘉興金粟山廣慧禪寺語錄

康熙十五年丙辰浙江方伯李士楨請師住嘉興金粟檄嘉興太守盧崇興海鹽令公張素仁同搢紳查培繼張惟赤彭孫遹徐升貞朱景肅鄭亮張協吳甫及張幼節蔡行馨張等專員賫啟至楞嚴寺惇請師受請上堂五剎住持無可補廿年說法愧人天何堪今又官差至拽向鹽官起法筵祖翁田地如荒廢敢不摳衣力向前自顧樗才難附望諸公何事苦相延顧左右良久曰業緣旣爾難回避雨笠煙蓑又上肩。

十二月十八日進寺。

三門天王賜與華屋要因門而入今至門矣且如何入樓閣門開無界限天宮帝闕好徘徊。

韋馱北俱盧洲佛不化君惟擁護在三洲堅持寶杵魔軍伏法社從今展大猷。

伽藍精藍千古嘉聲舊力護殷勤志已深今日從新三囑托祇園金粟一般心。

祖師西天東土四七二三數到於今六十九不知誰憶老瞿曇光明炯炯再和南。

佛殿金粟如來充滿十虛進也頭頭磕著退也步步蹋翻今日和南𨿽特地一番舉起見光輝。

祖堂淵源有自一脈流長皇哉吾祖曷盡聯芳𨿽然撒手到家人盡識更無一物獻尊堂。

據室龍宮虎穴幸爾親登虎子龍孫不須更問會麼攫霧拿云須猛利興雲布雨不尋常。

拈啟言言珠玉句句眞機東魯微言載不得西來大意莫能該是个甚麼復舉起曰總不被蓋囊藏。

法座向上一路千聖同登擬若如何白雲萬里今日試看山僧縱觀瀉出飛禽迹徐行蹋斷流水聲。

拈香此一瓣香散之則彌於六合斂之則入於芥城至尊至賢爲瑞爲祥爇向鑪中祝延今上皇帝聖躬萬壽恭願八方奏凱歸王化萬姓歌謠樂太平此一瓣香覆載天地刻雕眾形從古迨今曾無有異奉爲在朝文武請主藩臺郡伯縣君搢紳等伏願永作王庭柱石恆爲法苑幹城此一瓣香持綸把釣二十餘年幾思息影於空山誰知欲隱更彌露此是第六回

拈出奉爲傳臨濟正脈三十二世重辟興陽涢翁敬先師伏願寂光從定起再出作津梁。

僧問法筵大啟龍象交參第一義諦卽不問入院升堂事若何師曰鐵笛一聲角嶺落乾坤千古夢驚回進曰如此則如龍得水似虎逢山去也師曰山僧功不浪施問紛紛瑞雪滿瑤臺幾度呼童埽不開只如埽開後如何師曰康僧橋上望進曰今日大淸國內古佛出世人天大眾盡得沾恩師曰伶俐衲僧問楚云一片度江陵千里迢迢赴祖庭金粟天王同一脈就中消息請師陳師曰獨桑鼓擊韻如雷進曰幾聲淸韻人天聳九十九峯齊點頭師曰髙山流水幸遇知音乃曰黃面出世碧眼西來千言萬語不爲別事所以道我此法印爲欲利益世間故說在所遊方勿妄宣傳今日大淸國內浙江海鹽金粟山沙門慧海入院升堂端爲上祝皇圖鞏固帝道遐昌下願一切眾生成等正覺超諸解脫𨿽然如何是我此法印勿妄宣傳卓拄杖曰倚闌不覺成癡兀又得黃鸝喚一聲起座曰金粟名山肇建於康僧赤烏之年廣慧法席弘開於天啟密雲師祖費師翁說法玆山十周寒暑諸伯父繩繩繼武芳躅九員遂爾四方知名天下祖席惜乎年來斯風寂莫法幢凋零山僧庶事不才謬承諸公大命委以屍視傳燈今日看來何似鼠尾續貂然而諸公不忘付托始終擁護金粟興隆不卜可知。

埽三塔上堂雞足山中成滯貨何如一穴藏家珍金剛舍利非吾事今日親瞻不壞身全身坐斷無今古綠水靑山不老春且道三卽一一卽三摩醯三隻眼千古意分明﹝密和尙法衣塔費和尙舍利冏塔車和尙全身塔同在一室﹞。

元旦上堂新年新月新日新時新長老披新法衣所說新法如何是新法相逢三盞酒醉得眼瞇。

上堂今朝是人日佛法無固必打鼓髙升堂隨分說幾句諸人休自眼眵一天紅日頂門出。

上堂二月晴黃鸝鳴瞌睡重總不聞咄醒醒。

上堂二月春將半桃華開爛熳禪和眼皮寬覷著都不辧獨有靈云老喚作看華漢古今誰似伊一見不再見咄今日華枝插滿頭誰羨秦時鍍鑠鉆。

上堂有句無句如藤倚樹樹倒藤枯句歸何處拍膝一下曰云在嶺頭閒不徹水流澗底太忙生。

上堂徳山見人便棒亂世姦雄臨濟見人便喝太平艸賊其餘小技不足爲道只如金粟意作麼生手提三尺劍爲斬不平人。

上堂舉眞淨曰頭陀石被莓苔裏擲筆峯遭薜荔纏羅漢院一年度三个行者歸宗寺裏參退喫茶師曰眞淨翁舌頭拖地了也金粟又不然角裏山前柏參天秦駐峯上云靉叇擊碎犀牛扇捶破鹽官鼓金粟寺裏上堂無法可說。

上堂今朝恰是三月三桃華李華舒新顏多少行人覓不見只在枝頭看轉難旣不在枝頭看在甚處看拍香幾大笑曰知麼迦葉微笑山僧大笑然看華有如此之樂汝等爲甚不知。

上堂舉五祖曰如何是禪閻浮樹在海南邊近則不離方寸遠則十萬八千畢竟如何禪禪師曰金粟也有道處如何是禪鼻孔眉毛在眼前幾度覓時都不見空使少林坐九年畢竟如何禪禪。

上堂一華拈出笑倒傍觀那堪別有所傳只得倒卻門前剎竿缺齒老胡聽事不眞將謂實有此事十萬里迢迢西來不知一言不契默爾淒淒渡大江自後分皮分髓付兒孫究竟覓心不可得磨磚作鏡駕車打牛引他不著一喝三日耳聾三度六十大棒虛空釘橛乃至門庭髙豎七事隨身手忙腳亂金剛圈栗棘蓬新婦騎驢阿家牽描畫不就樹倒藤枯句歸何處不覺呵呵大笑且道笑个甚麼三千劍客歸何處空畱明月照黃昏。

楊進士同弟爲父明樓公忌請上堂恩重丘山情未已須憑法雨薦親爺生曾三十年持素感發二郎文武車一點靈光常不昧幾年香火屬誰家於今親受法王記去也來兮眼不華且道明樓卽今在甚麼處佛祖位中畱不住夜來依舊宿蘆華。

師揚州回上堂依俙越國去年事仿佛揚州今日來桃李春風開欲徧扁舟直過姑蘇臺有景眼前說不盡笙歌叢裏醉扶回勸諸人好歸來自是不歸歸便得五湖煙景自悠哉。

復舉雪峯曰望州亭與汝相見了也烏石嶺與汝相見了也僧堂前與汝相見了也師曰雪峯𨿽是直捷提持要且只在門頭戶口說話金粟今日歸來相逢把手笑語一堂不用格外指點自然春風滿面汝等還識金粟與汝相見處麼卓拄杖下座。

上堂浙東山浙西水四海五湖王化裏今朝法令行吳越蕩蕩春風闔國起問諸人委不委相逢出手展當陽法幢建立非小爾眾中還有出手者麼若無金粟先出手去也拈棒一齊打散。

徑山容和尙忌上堂師翁老和尙本山第三祖坐斷金粟峯十年忘寒暑一棒起宗風人天徹骨髓歸眞語溪頭忽然十七歲不肖海法孫忝住金粟席瞻師遺澤拜師影堂追之無已玆逢遠忌點甌茶爇鑪香匍匐眞前稽首頓首汝等還見老和尙麼揮拂子曰長恨春歸無覓處不知轉入此中來。

送春上堂幾番刻骨爲靑春才接春來又送春今日畱春春不住殘紅滿地染泥塵拋下拂子曰須知大地凋殘後別有靈苗一段春。

佛誕上堂僧問綠樹鶯聲似曲雕梁燕語如簧此景此時卽不問世尊降誕事如何師曰須彌山上擊金鐘進曰雲門道一棒打殺與狗子喫具甚麼眼目師曰眼裏著不得沙進曰某甲卽不然師曰汝道看進曰家家門前赫日月太平不用將軍威師曰汝聽得須彌山上金鐘響麼僧罔知師打曰太平寰宇斬癡頑乃喝一喝曰釋迦老子生也便道大地無寸土鑊湯無冷處天上天下惟吾獨尊復喝一喝曰雲門大師來也便道太平原是將軍定那許將軍見太平一棒打殺與狗子喫貴圖天下太平又喝一喝曰主山前來也便道世尊你降生則已何必矜誇旣大地無寸土人人皆是佛雲門你𨿽謂正令提持柰何棒頭短了打他不著今日因齋不如大家慶贊且如何慶贊復喝一喝曰誰人知此意令我憶瞿曇。

拓缽至海鹽闔邑士紳請於天寧寺上堂僧問凡聖交參卽不問徳山拓缽事如何師曰山僧今日恰上堂進曰昔日徳山今朝和尙師曰兩重公案僧喝師曰是甚驢鳴馬嘶問千年祖剎八字打開向上一路如何進步師曰七層塔上風鈴子吹起天風聲韻髙進曰街頭髙叫賣新鮮不遇知音不與言師曰今日遇著个石敢當乃曰法鼓停聲久不鳴今朝擊動吼鹽城西齋老子呵呵笑地轉天翻何幸生蓋楚石琦公建大法幢於此五應聖詔聲揚闔國復退老於西齋光潛白下至今三百餘年嗣響無人祖燈晦焰致使人天失路渡海無舟況鹽官之地人文風雅信向猶多玆者山僧特入其境一缽千家乞諸髙戶幸有一班緇素不忘楚石遺風欲令祖燈挑剔斯響振揚至意殷殷三請說法山僧見斯誠懇欣然登座汝等要識楚石禪師面目麼樓閣萬家火宅裏燻風來拂盡淸涼要識祖燈常煥麼任從宇宙雙丸沒一點靈光無變更要識斯響不絕麼天籟喚時猶不覺更加潮打石頭城𨿽然汝等不得孤負西齋老子亦不得孤負金粟山僧。

查給諫培繼薦母陳氏夫人請上堂人之生於世也所▆▆福祿壽今太夫人有子始以令尹乃遷諫官禦史歷任三▆載太夫人可謂食祿厚且久也人生七十古尙稱稀今太夫人享年八十有一康而又寧太夫人可謂得壽髙且安也給諫公於聖天子前乞假歸寧兩載以來承歡膝下給諫公以盡孝思之心太夫人亦免倚閭之望今以微疾而終給諫公親受遺訓況森森蘭桂一門送老太夫人可謂受福嚴且眞也夫人生恩重以親爲大今給諫公𨿽抱終天之恨然視太夫人得此嵩髙之壽又視自己爲淸白之官視今天下滔滔者亦可以少戚矣山僧承給諫公與諸縉紳當事惇延主席金粟今持缽來鹽值太夫人啟手足時親爲弔慰見棺槨之美喪禮之肅特拈西來大意於方廣座上一爲發揚以資太夫人逍遙樂國得證無量佛身還識太夫人所證底無量佛身麼萬古靑山常對面幾回云去又云來。

張中翰薦父都諫惟赤請上堂妙性圓明離諸名相諸佛菩薩所說三藏十二部契經乃名相也歷代祖師所立一千七百則公案乃名相也三教諸子之書百王誥誓之說亦是名相天下富貴功名田園屋宅父子夫婦亦是名相以至吾人六尺之軀外而手足皮毛內而五臟六腑總▆名相而妙性圓明何處安立𨿽則如此殊不知名相之中亦顯妙性卽我張公以進士起漕郎歷掌三科有功國家澤及生民今且不論至如轉我荊南兵憲未及三月奉裁其缺老幼哀泣如失所天苟非我公妙性圓明之所施爲又安能有此然則吾人六尺之軀若無妙性何以支撐富貴功名田園屋宅父子夫婦若無妙性何以樹立諸子之書百王之說乃至契經公案若無妙性發揚何以開覺斯民𨿽則妙性不雜於名相而名相之中大顯乎妙性矣今日要見張公面目妙性圓明也不難遂以拂子向空點一點曰見麼如此見得面目宛然絲不掛何須別處覓遺形若也不見人間富貴離名相天上玉樓妙性成。

上堂金粟無法說諸人何所求達摩一隻履投子一瓶油收來作一擔隨處樂優遊可以興雲雨可以作慈舟不似禿笤帚靠在屋角頭休休何處見風流。

拓缽回上堂舉南禪師出城歸頌曰去時一溪流水送回來滿谷白雲迎一身去住非去住二物無情似有情應庵和尙曰南禪師好則好只是愛便宜山僧退請歸來也有一頌舉似大眾去時冒雨連宵去回來帶水又拖泥自怪一身無定力尋常多被業風吹師曰二老如此說話可謂述盡衷腸金粟八十餘日曆盡三縣五鎭今日載歸滿船明月亦成一頌聊效嫫母去時拂面燻風裏回來髙柳又鳴秋自謂年來無法說缽盂開口笑吾儔。

天童悟和尙忌上堂年年七月七老祖是祥辰老祖眞面目斯夕看巧云巧云不易見一年一度生布之爲雨露若个不沾恩只如知恩報恩又如何道將此一條楖栗棒敲風打雨起家門。

上堂舉密庵和尙因應庵和尙問如何是正法眼藏密曰破沙盆師頌曰正法何曾有眼睛囤圇道个破沙盆掀天動地難收拾攪得三千海嶽昏咄易收拾拋向糞堆伴瓦礫免教千載累兒孫。

中秋上堂靈山指曹溪話孤光炯炯照天下何事男兒摸壁行千秋孤負月華明。

興陽敬和尙忌上堂奪得徑山箭首射吳興人後而入漢陽弓矢一時傾棲賢創辟興陽中興六坐道場念上成金六十唱滅淸川上黃鶴樓中聽笛音至今五載無消息只見風淸與月明。

結制上堂金粟開大鑪韛柴炭一星不用通身一个舊話頭抖摟虛空無處避腳前腳後看來源法法頭頭歸本位忽然碓觜盡開華請君歸堂且喫茶華開也未不然直待來年正月半放出春風弄爪牙。

上堂西風忽爾來庭際集深雪凜凜寒气生人人凍徹骨翻思立雪人乃見大英烈所以求道眞方得少林訣訣訣天下盡流芳一華開五葉。

上堂舉雲門曰佛法也大有只是舌頭短師曰雲門那有佛法若有因甚說不出金粟舌頭徧覆三千界適殿上烏鵲叫師曰汝見金粟舌頭說法麼然則汝道所說底是大乘法小乘法宗乘法教乘法金鎖法玄關法汝若不知問取烏鵲去。

上堂太陽門下日日三秋明月堂前時時九夏因甚昨日西風起飄飄雪滿階今朝日頭出依舊洗空階𨿽然不得被他換卻眼睛。

上堂北冥有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也金粟有拄杖子其名爲棒棒之大不知其幾千里也化而爲鱗其名爲龍龍之角不知其幾千里也跳上三十三天築著帝釋鼻孔東海鯉魚打一棒雨似盆傾還會麼不遇張良手空說腹內兵。

解制上堂僧問昔也結時滴水滴凍今也解時華嘯華開春風滿面送行腳一笠天涯何處畱師曰萬里一條鐵大地無寸土進曰牡丹華下臥貓兒千里萬里無尋處師曰南北東西有路通乃曰結也無所結萬里一條鐵解也無所解大地無寸土牡丹華下臥貓兒殷勤送上長安路。

上堂天淸地寧時康道泰三月春光景物賒行人玩賞通身快普門大士申開手摘得桃華觀自在忽然一陣東風雨狼藉枝頭生感慨會麼不是東風華不開華開風打和香靄。

上堂金粟禪大海邊浩無涯歸百川偃鼠飲豈足言以蠡測枉徒然試觀變化鯤鵬日水擊三千翼負天𨿽然若搶楡枋而返者奚足爲道。

上堂卽心是佛石中有玉非心非佛沙裏無油不是心不是佛陽春雪曲和者猶稀金粟者裏也無佛也無心落落閒閒絕古今無事康僧橋上立菜華一片似黃金。

上堂但參活句莫參死句如何是祖師西來意庭前柏樹子是死句如何是佛三腳驢子弄蹄行是死句如何是活句茫茫宇宙人無數那个男兒是丈夫。

上堂千說萬說不如不說因甚不說誰家竈裏火無煙。

上堂舉僧問雲門如何是諸佛出身處門曰東山水上行佛果曰天寧則不然如何是諸佛出身處燻風自南來殿閣生微涼師曰金粟又不然如何是諸佛出身處山華開似錦澗水湛如藍。

楊文學爲室小祥請上堂去年今日事堪哀千手大悲挽不回今年此日腸仍斷伊人一去不歸來歸來歸來啼鳥落華春夢斷圓音一點笑顏開。

上堂春山靑春水綠達摩齒雲門足何處討風流平空遭委曲至今不關風步步沒行路攛下拄杖曰汝等還見祖師舌頭麼。

上堂萬法是心光諸緣惟性曉本無迷悟人只要今日了旣無迷悟人又了个甚麼南泉斬貓歸宗斬蛇汝道是何意旨眾無對師曰了。

上堂丹霞燒木佛院主眉須墮直下如委悉招殃豈是錯錯錯眉須偶爾墮通身俱踴躍。

上堂今朝四月八沐佛是生日供養好燒卻好良久曰昨宵一夜黃梅雨洗出古人自在心。

上堂入得金粟門過得祖師關如何是祖師關趙州勘婆子鼻孔被人穿汝道趙州穿婆子底婆子穿趙州底有僧出眾一喝師曰又穿卻一个。

上堂砍卻徳山手有棒打不得截斷臨濟舌有口喝不得擎叉舞笏輥木毬總是小兒閒伎倆現成公案不須拈志公原是閒和尙。

上堂今朝五月五家家縣艾虎所畏疫鬼侵故喫雄黃酒禪和無錢買妖怪盡來擾金粟爲汝驅邪去也卓拄杖曰急急如律令毒气化烏有汝道拄杖子有多少神通便能如此復卓一下曰一一超佛祖。

上堂今朝六月六無人不汗出一身白汗流淸風下載足諸人果如斯不負到金粟。

上堂今朝中元節薦拔事忙迫大鬼小鬼來各與一分食明年此日仍復臨去去來來無休歇不如直下息心馳不作鬼兮不作佛又作个甚麼十字街頭石敢當歲歲朝朝閒不徹。

元旦雪中上堂新年佛法如何說世界平鋪玉屑多慶兆丰年民有賴瑞圖王室太平歌明明一色江山徧滚滚長空湧碧波西捨東鄰張李老醉來拍手笑呵呵且道笑个甚麼去年鼻孔大垂下今歲眉毛依舊橫誰識千年桃核裏相看原是舊時人。

上堂山僧二十餘年坐此曲錄牀橫說豎說有一句話未曾說著而今年老心孤藏蓄不得稱時說出布施諸人只是諸人不得作尋常觀可以移風易俗可以入聖超凡可以火宅駕車可以華街柳巷要見者一句麼無底籃兒滿盛歸。

祈雨上堂去年祈雨難爲說靑天兩月無霹靂今年祈雨倍如斯長空三月望云霓鼓鑼捶破無處討禪和个个執楊枝赤日炎威未足畏傾秋倒嶽思來時行雨龍王休瞌睡當頭一棒雨淋漓看看行雨龍王發惡去也汝等各自顧取袈裟角。

退院上堂道本無形遇緣而應來也艸披春色去也月印秋江來來實不來跨下不曾離卻揚州鶴去去實不去大地都是一金粟只如腳下云生臨行增感又如何道釣盡煙波蓑笠冷錦鱗未遇用功難金山有話無人會收拾絲綸過別灘。

水鑑海和尙六會錄卷四嘉興大藏經天王水鑑海和尙六會錄

水鑑海和尙六會錄卷五

嗣法門人原明等編

機緣

問如何是應時及節句師曰深苑華閒飛蛺蜨長堤柳翠囀黃鸝曰就此借路還家得麼師掌曰認取路頭。

問眼光落地時向甚麼處去師擊露柱曰向此去。

問如何是天王境師曰夜深靜聽江濤吼曰如何是境中人師曰日午鼾眠鷗夢淸。

問如何是賓中賓師曰竹杖芒鞋煙水杳如何是賓中主師曰到處逢人解撒沙如何是主中賓師曰爲憐三歲子不惜兩莖眉如何是主中主師曰橫按太阿無剩法大坐當軒孰敢窺。

師與孟太守葉司李茶次守曰人人俱有佛性因何不見師拈起龍眼曰見麼守曰者是日用尋常底司李曰且喜堂翁今日瞥地師曰貧道被二位看破。

周中丞巡撫偏沅訪師天王問如何是金剛不壞身師豎拂子周曰請師直指師曰此法沅州千里餘。

問僧汝試放个光看僧打一圓相師曰漆桶上又加了一道箍僧罔知師呵呵大笑。

問本來面目不假參求還有方便麼師曰有曰請方便看師展兩手曰攜去。

問風吹柳絮毛毬走雨打梨華蛺蜨飛明甚麼邊事師曰換卻汝眼睛穿卻汝鼻孔。

問如何是學人本來面目師曰此去荊城三里許曰不會其中意師曰到者方知。

問荊州古戰場何日干戈息師曰但自歇心狂四海淸如鏡曰野老不知堯舜力冬冬打鼓祭江神去也師曰非汝境界。

問天王也恁麼道龍潭也恁麼道未審道个甚麼師曰山色湖光開法眼鳥啼華嘯見雲門。

問如何是地藏境師曰千竿修竹插云漢百鳥投棲自遠來如何是境中人師曰灰頭土面無堪用要在人間稱獨尊如何是人中意師曰等閒拈出烏梅子換卻諸人活眼睛。

問僧仙府那里僧曰鳳陽師曰汝解打畫鼓麼僧彈指一下師曰未是作家僧曰請師打看師劈頭一棒僧喝師又打。

問僧現成公案道道僧曰雨過蒼苔濕師曰引不著僧喝師曰喝不著僧又喝師曰放汝三十。

問明明無悟有法卽迷只如不存一法時如何師曰綠竹常敲紅杏雨靑山不礙白雲飛。

住棲賢十問

黃鶴樓晴川樓常年覿面因甚默默無言。

漢陽江徹底澄淸因甚須眉照不見。

楚王城畔汝水東流且道是何宗派。

漢口夏口千古長流試問憑何不竭。

是法平等何故大別山者樣髙漢陽江者樣深。

鐵門關原無鎖鑰何故往往立在者邊。

古鏡未磨時如何此去漢陽不遠磨後如何黃鶴樓前鸚鵡洲只如漢陽與鸚鵡洲相去多少。

漢鎭街頭來千去萬因甚道土曠人稀相逢者少。

棲賢寺裏鐘鳴鼓響梅子山前牧唱樵歌試問是第幾機。

琴堂絕響因世無知音今日重理朱弦獨望子期再至只如不落宮商一曲向甚處著耳。

己未冬師寓荊州見大兵回京過虎渡四問﹝附自答﹞

旣是虎渡因甚渡馬。

答慈恩施一切方便有多途。

狼煙未息因甚班師回朝。

答四海五湖王化裏行人莫與路爲仇。

得到長安卽便休只如黃河凍阻如何得至京師。

答舉頭臨北闕信步是家山。

從前汗馬無人問只要重論蓋代功今日特贈一顆空王印有功者領取印去。

答夢醒眼前都是笑那堪黃葉作金錢。

三月三問山僧昨夜得一夢夢見靈官與眞武慶生官以兩手捧一盤而頭俯伏於地曰世間所有者小卒不敢獻上頃獲一寶且不論其價尙人所不識顯申鄙悃敢祝千秋聲未盡忽被迅雷驚醒試問靈官所獻是甚麼寶世間無有人所不識。

答春風迎竹戶夜雨滴華心。

佛事

達摩祖師開光梁皇殿上道不識明明一語不覆藏少室峯前分皮髓全機顯露在當陽自此光明照不夜人間天上更燭煌然則旣有此莫大光明今日何須向眼裏攃沙執筆曰要假兒孫腳下行點開灼破四天下。

承天寺得一請開關格外玄關原無封鎖个中消息本自現成散之包太虛而機用全彰斂之入芥城則鋒鋩不露今日行滿功圓天王爲伊掀翻窠臼遂擊關曰珍重當年無縫鎖而今廓落總無門。

埽楚石琦禪師塔天恩三被五剎振起寂照家聲惟師光大白雲冉冉兮作師塔幢之華蓋流水潺潺兮爲師凡案之素琴白雲不可盡流水亦無窮師之靈塔永鎭寰中。

埽鹽官安國師塔海昌一席師爲肇辟支撐大廈鎭壓海隅況乃五湖衲子競頭爭大中天子親記室發大機展大用犀牛扇子千古風淸虛空法鼓聒人耳目馬祖八十四員善知識誰道惟有歸宗較些子且今徳業巍然塔幢聳立瞻依禮拜面目猶在汝等要見國師麼赤日行天遠淸風匝地生。

埽天童悟和尙塔撥開雲路上玲瓏澗水溪華觸祖翁崛起當年河北令千支萬派出天童。

埽福嚴容和尙舍利塔白玉齒辟謬見而去妄紅蓮舌誅邪解以歸眞冷面熱腸逢人剖露三十餘年扶豎宗門旗鼓一代至今舍利分輝光明烜赫慧海三次塔前擬取一分天然妙供以獻師翁竟不能得也舉首望空曰今日有也有也天雨寶華陳玉饌風搖古柏奏琴來。

埽興陽敬和尙塔十三代祖庭誰再辟先師赤手力能支豈因偶爾尋常出光被林泉大業垂𨿽已藏身歸寂莫華香鳥語正施爲試道先師今日還來受供麼若道來則孤負先師不來則孤負慧海如何說个彼此不相孤負句靑山朵朵開顏笑靈塔年年踞翠微。

埽天王悟和尙塔師之最初塔幢節使丘公銘之載於皇藏天下流傳迨今千有餘年但荊州自古戰場塔幢淪沒不知何時有謂南宋嶽飛徵楊麼堆火炮寺遂遭毀塔隨而滅玆寺重興塔亦鼎建寺碑塔記今入荊志獨師法裔久斬全賴後來主是席者堅而持護卽見雲門法眼二宗發祥有自𨿽然昔日塔幢原未滅淸明祭埽柳靑靑。

爲明教剃度如來昔日在靈山手握金刀發自刪此際吾爲汝剃落出家別是一人寰勤力學莫虛閒先聖後聖總兒男。

爲行童剃度賈島昔年曾反俗汝何又要入門來塵埃斷處髮須斷了悟凡胎卽聖胎。

爲含石起龕當時恁麼來面門撲撲覺華開於今恁麼去腳底雲山俱蹋碎一朝驀爾歸家搖手正謂適來夫子時也適去夫子順也而又安得言之死乎生乎𨿽然常樂地中畱不住輕然移步往他方。

舉火炯炯光明不覆遮乾坤洞燭絕千差好著眼漫生華就中消息露些些直下如此會得石中有璧豈能含精潤頭頭皆受用其或未然一句分明親切語殷勤付與丙丁公。

爲華嚴庵云石路祭起龕嗚呼子之爲人兮朴且剛子之處世兮淡以常子之染衣兮潔而淨子之斷髮兮志猶皇柰塵緒縛而無計脫兮日逐以奔忙其幾幾覺悟浮生之不遠兮欲修以未遑詎料忽焉殂落兮偃然見此郎當嗚呼死生如大夢兮誰能豫覺臨行灑灑脫此皮囊吾今指汝去路兮萬水千山不隔毫芒者邊那邊常光不減其赫然兮又何悲以何傷影落落聲揚揚家山行到好風光。

舉火任爾英雄與傑士到頭難免換皮囊今朝劫火洞然發觸著通身放寶光好記取快承當千古萬古莫相忘。

爲恆作頭舉火魯班門下已經弄鑿拈斧天王寺中曾來掛搭披衣昨夜笑而復舞手今朝偃而亦攢眉世緣旣爾謝宜合悟眞機云冉冉艸菲菲江北江南皆寶所稱時贏得莫空歸﹝其人卒死﹞。

爲河南李應柱起棺人人本有靈光寧容更加半點處處無窮受用何妨再進一步踢破生死關截斷凡聖路此界他方人間天上任爾施爲何分僧俗若也會得棺材瞠眼原非妙信步超方須自行。

舉火一生一死大須難結角羅紋火內看欲問李君何處去翩然端直到河南。

爲五臺庵澄源起龕撒手長安古路頭因緣大事一時休臨行句子分明薦一帶靑靑艸色浮。

舉火覺海眞空澄源湛寂覿面全提原無隱諱桃紅陌上兮歷歷無生之旨柳綠溪頭兮明明不滅之機直下豁然親領會全身末後看光輝。

爲余學士起棺嚴風凜凜碧落輝輝大道淵源廓露全機悟之在人兮頭頭是路迷之滯迹兮處處無依茫茫執而不反兮漂漂乎何止明明玆以揭示兮汲汲乎無違朝聞夕死兮榮而有幸啟手啟足兮信然全歸擊棺曰臥在此中原不妙密移一步看龍飛。

爲錢明覺封龕萬法本閒華鳥靜惟人自鬧往來忙而今收拾歸家去一發一絲都掩藏。

起龕行人萬里送春歸一路華飛點翠衣急急向前消息好莫教遲鈍上頭機。

舉火佛號大覺汝名明覺先覺後覺其揆一也於今指汝歸何處火焰堆中是道場。

爲亡僧舉火北地生南方死一靈性了無依舉火炬曰承此火光三昧力了然證取潑天機。

爲觀指起龕蘄州是汝生長處揚州是汝遊行處眞州是汝回首處且道那里是汝常樂處前途更有最髙峯殷勤行到自怡悅。

舉火爲最上乘人說最上乘法觀指其爲最上乘歟況與我謹一江之隔亦乃爲鄕人也安得不互相發明末後大事觀指汝精勤持誦爲最上乘歟淨守毗尼爲最上乘歟乃至造像刻經飯僧修供爲最上乘歟若最上乘者生不知來處死不知去處實人生至大之事今旣撒手宜當體悉舉火炬曰觀指本來面目覿體靈光我今爲汝眞實指點終不虛也。

爲了然煆骨盤走珠兮珠走盤信手拈來顆顆圓非獨汝今能證了十方諸佛體皆然體皆然體皆然火焰光中生白蓮。

爲王吏科起棺富貴功名當等閒難畱生死片時間兒嬌室內腸幾折父老堂中淚欲潸四十一年眞作夢百千萬劫返家山而今琴劍誠無用望斷秋風人不還𨿽然一色杏華紅十里狀元歸去馬如飛。

下壙到家田地不多爭七尺深深埋白雲莫謂今朝空手去文章千古一匡墳。

爲亡僧舉火生前多爲別人忙死後枯形實可傷一副皮囊值甚物煙消火滅看郎當𨿽然山僧更爲點出金剛不壞身令汝往來自在舉火炬曰个裏無私全正令衲僧鼻孔好流通。

爲五臺庵指印封缸如我按指海印發光汝暫舉心塵勞先起只如指禪建五臺梵剎於八省通衢之地開古林戒壇於衰殘落莫之秋是塵勞先起耶海印發光耶今日總歸瓦棺內任從佛眼覷無門。

爲尼大智舉火般若大智如大火聚近之則通身燎卻豈容立地而思智禪智禪知不知曇華一朵插頭時。

爲慧鎧慈念入塔六角亭內無縫塔中安身穩便受用何窮慧鎧卸兮干戈靜慈念息兮睡正濃春山萬里雙眸碧華鳥一聲塔戶封。

爲念眞入塔一念純眞未是到家消息吳山越水任爾腳下遊行蹋破芒鞋歸去後玲瓏塔裏好安身。

爲憨石珂禪師舉火蘇州有底眞州賣拓出滿盤不吝生今日盡情都撒下一天雪月釣舟橫𨿽然老僧爲汝轉末後法輪去也遂擲火炬。

爲宗一舉火腰包頂笠南詢久果未成時華未開回首可憐無限意桂華包裏坐蓮臺宗禪宗禪胡爲哉此際不須多指示火光堆裏絕塵埃。

入塔九日登髙諸方舊例重陽入塔金粟新條黃華滿目兮無窮富貴西風透體兮不盡風流湘北潭南休更覓家山穩坐樂悠悠。

爲云澤侍者舉火麟角鳳毛世所艱銀墻鐵壁腳頭寬歸根落葉頂句一吸神鰲滄海漧攛火炬曰從教徧地起波瀾。

爲禹峯禪師舉火破家散宅走西東覓得驪珠皮袋中三載掛瓢胥浦上一朝脫化向秋空生緣自謂蘇州有宗派沿流太白峯火焰道場須聽法眉毛鼻孔盡通紅要見眉毛鼻孔麼舉火便燒。

爲趙州庵老僧起龕住住住逢人請喫趙州茶去去去八十行腳非容易蹋破芒鞋無覓處得來只在腳尖頭。

爲化石入塔點鐵化爲金玉易勸人除卻是非難尋常一種平懷事放下千般永日間𨿽然黃金鑄就西施骨賽過人間白玉顏。

師野遊拾白骨舉火骷髏骷髏一臥荒郊不計秋而今指汝歸家路麥浪堆中翠色浮。

爲淨庵舉火來時淨灑灑去時赤條條來去兩頭路天臺有石橋去去去西風黃葉飄莫沈吟火後一莖毛。

爲尼上機本封缸臨濟爺爺半勺水末山娘娘不得用而今掩上虛空門千眼大悲覷不見。

爲萬巖立舉火一去一來原不動萬巖立處體全彰皮囊休謂無交閣火內華開朵朵香。

爲法瀾澄禪師舉火舉火炬曰看看此是我首座澄公本地光明四坐道場以之接物利生六十四年以之撐持門戶因緣湊合平地忽起瓊樓玉殿鉗錘妙密座中每見鐵額銅頭今朝能事旣畢何妨鬧裏抽身惟此末後句子仍借老僧些力攛火炬曰爇卻須彌頂何處不稱尊。

﹝浙江藩臺李公士楨嘉興太守盧公崇興捐梓

水鑑海和▆▆▆▆十卷送楞嚴寺經坊隨

大藏流行伏願人人開法眼个个悟心宗

康熙丙辰冬月吉旦旌徳周漢臣書劉禦臣刻﹞

水鑑海和尙六會錄卷五嘉興大藏經天王水鑑海和尙六會錄

水鑑海和尙六會錄卷六

嗣法門人原靑等編

偈

寄武昌黃明震參軍

鄂城原是楚王宮深隱還如在萬峯樹色鳥聲淸耳目廓然何事不從容

寄楊明克學使

名遂功成身退易了生脫死實爲難君今若肯言前薦十月霜風撲面寒

陸鶴田糧憲武昌脫難攜詩過棲賢話舊次韻

無限恩光開日下裁詩訪我渡晴川維摩此際多情況相見雄談意快然

重陽壽吳斌庵太守

鶴算年華豈足定須彌爲壽亦何長聊申底意分明祝叢菊先舒九日香

送李毅可中丞巡撫粵東﹝士楨﹞

吾祖曹溪恩澤地撫軍蒞任起波瀾兒孫奮發源頭活法社從斯見大觀

寄徐松濤侍禦

翛然樂志住山林誰謂藏聲意不深春鳥自歌華自笑此中端的祖師心

送楊稚稚中丞巡撫貴州﹝雍建﹞

何因把手天王室磊落胸襟海內人須信文章能化俗黔中風雅自玆新

送胡念蒿副憲修荊志﹝在恪﹞

荒落百年零碎錦因君攢簇見風華況逢昭代多才物蘭芷江蘺發異葩

禮父母墳廬

瞻親何處見芳顏滿目山華帶露寒天地無心應不老千年墓木拱云端

禮虎丘隆祖塔

瞌睡虎聲未足畏豈知紹得正宗傳至今赫葉撐天地臨濟家私曷盡宣

送宋容庵太史

楊林渡口老禪翁八載如何信不通想是於今手腳利髙提祖令起宗風

答徐司李檗庵

長廊蔓艸都拈卻眼目明明灼古今若有一絲依倚處觸途還自費沈吟

贈劉荊州淡庵

現身說法能方便信是當年記莂來力任金湯禪苑固山林艸木賴滋培

寄王報庵解元

聖人鼻孔原無別及第心空惟自能坐斷凡情塵劫遠聲名依舊振傳燈

寄樂仙子孝廉

儒釋從來無二途心源一點湛涵秋文章戛玉仙郎手顯煥聲光待價酬

贈陳含輝孝廉

翰苑文章原厚道鏗鏘佩玉集賢聲不因老衲蒲團破爭得人龍世上生

寄王引先學士

山谷昔年論無隱聞著木稚始浩談今日王君誠敏雋踢翻舊案見同參

答徐君階別駕

憶昔一瓢掛廣慧蒙公舊誼集禪林昨因書惠鑾江上論及金山情見深

贈秦中自章上座

三次南來爲此書祖翁心事爾能知今朝與汝酬勞處頭上曇華插一枝

重辟天王開基

勝迹天王唐代寺荒煙只見艸萊靑施功全賴巨靈手擘出傳鐙舊祖庭

斬艸

誰把葛藤鋪滿地掀翻舊案見新條渚宮春色華香遠刪出靈枝好插標

上梁

法幢髙插雲霄外采木南山作棟梁知爾魯班遠降意斧痕鑿出耀金光

落成

畫棟鋪云曉色新華堂帶雨翠粼粼靑松綠竹閒栽徧鳳舞龍翔勝舊春

掛笠吟﹝有序﹞

余掛笠荊南十又一年所覓天王遺址一朝從艸萊中而得驅狼逐豹庀木興工殿閣廊廡粗以構就碑版銘記與夫所宜之物亦乃備焉原以先天童先徑山未了之案今余繼之其帶曉披星悍勞忍苦不憚艱辛力任實乃報二先人之大慈恩也信庵哲子景仰崇信脫白天王領造洪鐘五火方就心亦良苦特成五詩以發緒言蓋見掛笠之事如此。

和泥合水出胞胎勢壓諸方吼法雷繼起天王兩派脈兒孫常憶信公來

鉗錘幾歷出頭來贏得淸音徧九垓通報五湖學道者聞時須覺眼雙開

風流徹體顯圓音一點無塵表素心天上人間誰可似淸機撥著動沈吟

祖席重光振楚荊五湖從此得淸聞徑山嚴統炳然著南嶽靑原廓爾分

十載殷勤絕曉昏祖庭恢復聖朝恩而今功業稍稍備護惜全然賴後昆

掛鐘

不受紅鑪幾鍛煉何能全體有光輝於今要作出頭漢再上一重發大機

登沙市塔

覽勝閒登塔戶開楚天寥廓獨徘徊風煙萬頃含孤照幾片飛帆蜀道來

登漢陰山

曾聞抱甕息機心恥辱大賢賜也深芳艸落華春再至行人舉眼漫沈吟

登大別山

漢陽樹色爲誰栽春雨春風一杖開煙火萬家忙不徹幾人回首問心來

登黃鶴樓

江上危樓接太淸等閒登眺小天人只知身在白雲外不識世間有垢塵

鬼谷洞

天然一種難描貌想是洪蒙先有渠喜爾眞人居甚樂名髙何必帶金魚

靑溪

張儀蘇秦曾問道因他鬼谷悟眞人至今溪水流無異不見仙翁寂莫身

蒙惠二泉

靈源浩浩來何處湧起雙泉地脈通喜有陸公祠在畔憩遊能破寂寥風

寄王孝廉嚴明經伯仲修郡乘

尼父春秋如日烈馬遷史記若霜寒卽今荊國人文物盡在三公潑墨觀

歸山吟﹝有序﹞

余住維揚地藏之四年歲維乙巳天王禪人以餘年值不惑惇迎還荊明年春王二月▆之巨石於寺西天王山前樹立塔幢藏余朽骨方形七級髙一十二尺廣七尺四角金剛前列獅象左右雕以羽族華芳之屬又造脇山殿覆之餘念徳涼難以克當諸禪人乃進曰天王道場傾廢千年而師一旦重新且荊自宋元明以來久不知禪今乃有歸亦師開辟其地與道實師爲中興之祖玆奉以壽藏師何讓焉余曰臭皮囊終不免歸山僅借此作歸山計漫吟十首以示諸子。

把釣江湖意已休歸來髙臥此山頭皮囊漫謂無交涉付與窣波正首丘

大事關頭無壯時舟藏於壑力能移從教造物隨分化運去運來聽所之

知見紛紛莫妄求死生須是見根由个中通暢原無我夢裏那容蜨化周

南陽塔樣問耽源潭北湘南起話端爭似天王親指出髙標丈二任人看

劈破洪蒙布赤金一龕風雨莫能侵繞檐星月難描貌夜靜軒前寒影深

死後何須擇地安乾坤總是一邙山鏡華水月身如幻累爾殷勤作此關

一二三文道路深疏山舌底費沈吟天王此日曾無隱匠作依工百二金

丈夫气宇蓋乾坤古也今兮總一門可問於今誰是主不須死後大招魂

收拾傀儡歸去來莫教催迫始心回秦山晉嶺垂千古帝寢王陵安在哉

八角磨盤面面通皇皇如此立吾宗等閒識取歸山去華落華開卒未窮

示汝開喪子

子夏哭兒失所目樂天喪子割其腸只知恩愛情難遣不識人生夢一場

寄黃明震參軍

鄂渚黃龍機祖庭賴君寶杵護全型撫軍近日添新構好起沙翁逸老亭

歸富川祭埽先塋

當年何事出鄕關今日思惟實汗顏杯茗不堪爲大供風光贏得衲衣還

寓湧泉興曠寺因人事繁作

野外人歸興曠寺憧憧夾道往來忙於今要見沙翁面還是從前謝十郎

金粟卽事八首

千僧井

古井龍蟠地脈香千僧共飲見源長豈知一滴曹溪水金粟流通浩渺茫

娑羅樹

娑羅古樹植何年葉葉枝枝翠色鮮只爲昔時受記莂今來此地蔭人天

獨桑鼓

頑皮枯木響何來獨樹無心聲似雷幾度敲時誰入耳忽然聞得笑顏開

康僧橋

何事當年欲度人長虹橫跨接通津看他兩岸尋源者不過此橋路不親

金粟山

九十九峯此最尊千山腳下是兒孫撐天誰識通身眼指點遊人立腳跟

禮密祖象

金殿玉容親侍奉何緣今日得歸家添香換水陳時食那盡兒孫孝一些

禮貴祖舍利塔

殷勤稽首見師翁舍利光中一點通我住此山承雨露千年香火愧難弘

募修大殿

赤烏之殿日頹傾風雨如來打面門一笠於今通蓋覆黃金殿上獨稱尊

黃龍徹源泉

萬波浩渺嶺南出一派流長濟北來大徹源頭渾不喝運回濁世洗塵埃

法瀾澄維那

且喜維那大事明滹沱從此起嘉聲晴天霹靂虛空碎百億山河徹底傾

憨石珂侍者

只因一个娘生鼻涉盡吳山楚水邊誰識牽回在眼下於今又被柳條穿

本懷上書記

侍我巾瓶十二秋此行歸去樂優遊天龍推爾方登座切莫無因彊出頭

信庵哲監院

向上關頭絕見知滿身霜雪羨楊岐吾從今也超其作千古芳聲始共垂

芝庵明監院

監院於今頭角生觸翻大地樂升平年來識得楊岐旨徧地兒孫腳下行

半峯靑維那

天王機捷如雷走舉起承當已是遲靑子親從窺透去大千收放更繇誰

還燈敏知藏

一笑親承大法旨流芳百世愈光輝今朝付爾千斤擔十字街頭接上機

弘濟源都監

弘揚濟北綱宗旨曾扣天王發大機今日一肩擔荷去從教祖席顯光輝

髙月宗知客

一自黃梅傳法後都教千古妄流通天王今日無餘指髙月當軒照正宗

佛照寬知藏

一枝親出天王室葉葉枝枝垂久昌自此可能成大樹人天覆陰作淸涼

善庵眞監院

楚國無寶以善爲何如眞寶絕支離華香滿鼻吾無隱聲色堆頭露一絲

傳一福知藏

傳得一來事事眞重陽喜看菊花新應知先祖當年記得髓今朝見可人

若果禪知藏

若果禪門出只手毅然扶起舊沙盆男兒立志應如是不負相傳此日恩

上機本尼

百千三昧何爲本彈指門開非上機喜汝眼睛端正處靑州衫喚破羅衣

楊耀祖原濟進士

列祖相傳者根杖贈君朝暮好揩摩通天徹地光明現驗盡諸方佛與魔

赴金粟以地藏委楚璨住持

十載眞州闡化機法幢興建頗光輝而今珍重毋狼藉方見克家有指揮

寄雲貴王制臺在玆﹝繼文﹞

百華叢裏透芳芬三教總持南國聞計得晴川握別語一絲慧命望於君

送月輪淨

滿目風光誰領會飛華都是上林春眼睛刺破渾閒事水月冰輪照舊人

示曉云證

歷歷明明較不多祖師面目絕淆訛華亭兩隻手推棹大仰一張鐮刈禾

示古松正

江上淸風取不禁山間明月用無窮个中會得全提語物物拈來信可通

題走馬燈四首

走斷腳筋有甚用何如直下把心休君不見古荊州無限英雄圖勝事至今徧地是骷髏

霸業繇來振一時威風凜凜孰能窺山盡處好思惟莘城郊野閒華艸千載空教春鳥悲

一段光明自不知乘他恩力馬驅馳回頭看是阿誰莫待黑風鼓蕩後漫漫大地悔無期

南徵北討何年了你若休時我便休黃金甲紫驊驑拋向他方歌舜日任從三顧不回頭

寄黃龍靑

男兒立志要雄健寂莫身心道愈明但辦老黃龍日住傳鐙錄上好標名

示別庵極

卓然孤立乾坤外風雨無侵別一庵居得年來生意好門前佇看放優曇

示玄旨智

淸淨智光都照了河沙諸佛一龕中汝曹休外求玄旨叉手鞠躬妙用通

示惺徹鎧

惺徹當年一段事通身鎧甲戰叢林於今幸遇太平日歸馬華山月下吟

春寰八旬

八十翁翁非小子繡毬輥起半天飛豈知造物爲兒戲寶掌千年不肯歸

寄度門寺法瀾澄首座十首

命爾揚州住地藏如何不肯便承當腰包頂笠度門去火種刀耕艸木香

南能北秀出東山道大名傳天地間今日宗風眞一變閒神野鬼鬧禪關

兩京法主三帝師肩輿上殿聖迎時跏趺坐見君王重也看於今克盛兒﹝神秀禪師住度門爲兩京法主三帝國師跏趺觀君肩輿上殿﹞

大通謚號大通人明鏡臺縣絕點塵宇宙至今空浩浩度門惟有一枝春

楞伽孤峻峯尢在萬古法場不易磨張說手書碑自見論師竊比大山河

依法住持不寂莫首山風穴亦單丁正宗家計渾然別一任庭前艸色靑

少林壁坐九靑黃接得神光一个郎恩大已酬歸故國至今雙桂潑秋香

澗水溪華活祖意嶺松巖柏實伽陀分明指點無人會又引闍黎費力多

道流居得最髙峯俯仰羣山眼界空正令提持施棒喝克吾宗者豈無從

十載投身鑪韛中鍛成一物號靈鋒人來欲問眉間事看取梵天血濺紅

送符雲臺

肘後靈符親佩得用時著著出全身天臺五百神通者不及雲臺灑落人

送浪隱潮

浪裏隱居六十秋潮音風送月當樓聽來兩耳非凡境廓悟從前笑不休

贈魏大翁副戎

將軍劍气翀牛鬥戰得心源徹底掀七百一千陳案牘看來只是舊鄕談

天王法派

慧海原淸淨臨波鑑宛然一燈繼古道祖脈自綿延

梅華十詠﹝次古韻古題﹞

尋梅

爲憶南枝暢玉神摳衣帶霧夢魂眞行吟信步白雲裏悵望平欺紅粉人凍蕊飄香依壑樹疏林凝碧隔風塵感思臥雪殷勤者令我空山惜遠春

臘梅

占斷羣芳最有神一回霜傲一回眞半窗疏影黃昏月滿樹輕妝金襲人孰共寒姿情淡淡孤陳瘦骨絕塵塵淸香幾度隨風去贏得西湖兩岸春

早梅

嚴風幾歷轉精神剛得陽和態自眞雪色欲迷爭蕊鵲暗香多醉玩華人羅浮夢破山山月姑射煙含樹樹塵堪惜當年何遜子肯將情戀廣陵春

全放梅

傲骨藏聲似有神披霜帶月自幽眞不齊羣卉棲凡鳥全放瓊葩醒夢人老幹參差蒼翠迥玉條長短弗侵塵沈吟難盡其中意聊泄枝頭一點春

茅舍梅

寂寥茅舍冷精神幸有冰華可湣眞香動石邊浮細艸影流溪畔趁漁人歲寒豈畏三更月枯淡難生世外塵獨恨翠禽偸瓣去五湖盡作玉壺春

庭梅

不棲巖壑隱芳神惟占丹庭樹樹眞入枕香魂驚化蜨隔簾明月動愁人瑤琴白晝多幽興玉磬淸宵徹遠塵只爲憑闌惜雅態靑衫染得十分春

西湖梅

髙樓獨上望華神兩岸寒芳碧水眞雪散渾忘三竺寺風生愁殺六橋人戍歌處處關山月細雨霏霏灑玉塵漫謂江南消息杳蘇堤香冷幾回春

山中梅

冰肌簇簇太多神不待輕妝趣自眞冉冉光迷南嶺客沈沈香拂北窗人惟堪幽谷生平老豈染雲間半點塵分付狂蜂與蛺蜨漫來枝上弄仙春

玉笛梅

笛聲何處卻多神飄遞江南韻自眞幾點疏華云外鷺一腔煙粉鏡中人玉樓夢斷關山遠竹榻魂飛散入塵莫是武昌三弄者蕭然五月落寒春

觀梅

孤標獨占百華神幾度觀來幾度眞片片白雲淸夢眼層層翠浪動詩人胸中浩蕩裁新句筆下風流破玉塵不是鐵心冰徹骨爭知別有一般春

觀天王寺遺址﹝有鐵臥坡下傳爲寺毀鐘鎔人屢竊卒雷雨驚退﹞

劫火焚時鐘獨鳴私心擬取自雷驚江幹常對淸波湧殿閣空餘春艸生千載淵源分兩派一朝勝業付全傾於今要見當年事覆雨翻雲功不輕

黃龍興復次富川定生大師韻

祖席飄零剩古臺誅茅斬艸賺吾來惟憐楚國宗風暮翻念黃龍法道灰有水有山堪卓錫無聲無望好徘徊於今衲被蒙頭坐日見長江捲雪堆

黃龍落成爲逸老計次福昌禪師韻

辟開三要及三玄宇內聞聲別有天已構一椽念祖徳未施大手話難圓荊湖春雨靑林茂鄂渚秋風黃菊鮮法道濫觴無此日誰能相共整危顚

遊玉泉寺

十載相思旅夢牽攜筇來此了前緣淩空鐵塔靑天破沁谷玉泉白石穿橋斷雲邊忘故迹碑殘艸裏憶先年皓公諸祖今何在擁目堆藍起暮煙

與查王望諫議乞師翁金粟舍利塔上之銘

雨歇金山翠欲流光明塔上望垂眸筆尖錦繡千峯起舌底煙雲萬壑收撥動祖燈輝佛日點開法眼照閻浮查公何似張公後一銘相傳價莫酬

遊陸鶴田侍禦雲峯華園次韻

雲峯峻拔世稱稀百畝芳園樹色肥竹石無心鳥自語山林有意客相依曠觀那惜支筇杖徑轉仍隨蹋蘚衣未至不知天地大主賓談暢到斜暉

慈庵署中靈芝忽生阿弟阿郎時赴秋闈題贈

艸木何知忽爾萌天將人傑地靈生幹城社稷先呈瑞折桂蟾宮早得禎光透一庭明月夜風髙闔國令名聲豈同百卉尋常出福佑王家樂太平

爲新安許繼先六旬

南明燦燦物華新甲子欣逢又一巡白髮數莖添歲月冰心一片質天人云生黃海千山紫鶴跨揚州萬戶春陸地神仙應不老區區何必問靈椿

贈奇兵營吳介臣參戎

江漢滔滔久不驚多爲令徳鎭波淸埽云晴灑囊中甲畱月夜談腹內兵才大可兼文武用功髙自古割城旌何因把手鑾江上話到無生一笑傾

爲吳封翁七旬

生居華屋徳尢尊況復康寧七十春膝下烏衣觀子弟庭前喜气集嘉賓橊華吐火呈圖壽紫燕巢梁瑞象新把盞進君千歲酒神仙原是太平人

喜張中宿登堂道話

髙臥東軒野興濃更逢仙客話從容雲山千里詩筒滿旅月一輪形影空情念淡時羞世焰道心貞處看寒松任他江漢滔滔者不到龍門不化龍

題東明孝節

貞節繇來世所艱思親況復割身殘淸風夜夜吹英烈明月年年照血瘢孤子尙能修往事一肩那惜上擔棺區區幻路休云報至理渾融孝可觀

松滋令王翠微攜詩見訪次韻

荊山璞價重諸方幾笑空懷獻武王自琢自磨還自用誰余誰欠復誰裝華前坐覺鳥聲碎雨後行看苔蘚香底事分明人不會喜君今日到云堂

登靈山五松亭

操幹不隨羣卉質肯來虛谷避秦封翠寒幾代空明月勢老千秋欲化龍拂石難尋碑斷字驅云尙想舊遺蹤偶因登眺情無極遠近漁歌雜晚鐘

再登虎丘

昔年此地曠襟懷山水佳招今復來萬里晴煙空目擊三吳野色自雲開乾坤變態悲塵世日月蹉跎憐濁杯話落劍池光湛碧千僧石上鳥飛回

晚登金山

夕陽徙倚金山寺渺渺江波繞畫臺漁火千家連月起飛帆幾片帶潮來疏鐘歷落黿鼉窟古殿搖空星斗開鐵甕城頭吹畫角無邊風景被相催

徑山禮大慧祖塔

靑嶂崔嵬迥碧天塔幢髙踞一燈縣五峯列翠堪爲供雙徑飛濤可諭弦樓閣三千淩漢外松衫百萬繞云巓我來稽首南臺下宋代宗風尙儼然

送禪人讀楞嚴經

東風拂拂柳精神靜讀經文可湣眞七處徵心波底月八還顯見鏡中人浮生已覺身無住幻態須知妄有因欲趨菩提塵外路梅華枝上月三更

端祖白雲寺舊基﹝郎函山﹞

石老松枯云不棲長江空對鳥空啼一雙遊鹿蒼巖下幾片靑山落日低寺野無人秋艸沒碑殘有恨蟻營泥何堪勝地遺荒冢感慨當年全盛時

本懷上書記回蜀作此勉之

向上無一事永字有八法如此著手書不記年與月忽然筆生華字字皆龍蛇黃龍與妙喜叢林兩作家處處居記室頭頭撒土沙三關及竹篦如此作生涯傷風犯手者抱首叫阿爺道流須志彊一回便承當昔依我晴川今從我天王形影十二載也受其風霜羽毛𨿽未展爪牙聊已彰云云西蜀去我未許束裝記得昔人曾有語馬祖還鄕道不香

云澤號

吾楚有七澤云澤居其一方有九百里夢澤連肘腋浩渺天地間波濤萬層出況復天上云能澤枯艸木今爲爾作號應合如此義

水鑑海和尙六會錄卷六嘉興大藏經天王水鑑海和尙六會錄

水鑑海和尙六會錄卷七

嗣法門人原敏等編

贊

金陵長幹舍利寶塔﹝有序長幹卽今報恩寺﹞

舍利者何謂佛之眞身也寶塔者何謂吳大帝所造函此眞身也大帝初未信吾教適遇康僧會曰卿教何驗會曰吾佛舍利禱之卽來遂命禱之三七日中不應會曰佛以慈悲爲心苟不應則使此方眾生斷滅佛種矣於是痛舉佛號三稱卽聽瓶中鏗然有聲啟之舍利宛在瓶中矣大帝與羣臣聚觀嘆曰希世之瑞也會曰舍利威神世間無能壞者大帝不信命力士擊之箠砧俱碎而舍利光明自若繇是虔造琉璃寶塔函之特使人天瞻禮蓋佛以淸淨燻修百劫無異成此金剛種性堅固無以比倫常住世間饒益眾生況有求卽應禱之來哉壬寅秋海獲瞻此寶相敬制以伽陀贊之贊曰。

琉璃寶塔插長幹內外光明耀日寒未信大雄身不壞卻從力士亂捶鉆修成種智無人見煉就金剛任爾看千聖萬靈同稽首贊之莫極一毫端。

明州鄮山阿育王舍利寶塔﹝有序﹞

佛於曠大劫中修持金剛三昧至般涅槃得舍利八斛分爲三分天上人間龍宮各起塔供養而人間八國分之阿闍世王得其一分有八萬四千顆至阿育王能役鬼神碎七寶末起八萬四千塔徧散四洲晉太康中有劉薩訶者身陷地獄將無出期乃聽梵僧指求舍利遂於鄮山哀懇三日寶塔從地湧出光明騰耀色靑如石髙尺四寸廣七寸露盤五層四角挺然中縣金鐘舍利綴於鐘下四繞俱是諸佛菩薩金剛聖僧八部等象精巧殊特非人能造乙巳春海親禮眞身諦觀舍利大如芡實其光五色蕩漾不可迫視再觀如珠旋轉乃問從者書記何若曰黃色大如菉豆又問侍者曰綠色大如黍米又問行者曰無見曰再觀曰總無見嗚呼舍利一也何見有不同是知眾生業力燻烝遮障輕重此一驗也佛以微妙功徳應現世間隨機說法直指人人常光若也依俙不會豈不孤負大雄而又自昧本有哉於是稽首而說贊曰。

金仙隨類放光明驗盡眾生業重輕世上若無佛慧照直教大地作幽冥。

釋迦佛

不出龍樓憔悴後何能徧界示金身諸魔漫自生瞋惱天上人間只一人。

文殊

浩浩淵淵心未灰靑獅騎著上髙臺酬機信有遮天手傾出玻璃茗一杯。

觀音

補陀巖下百華香歷歷聲聞不覆藏試問家家觀自在如何又向客途忙。

初祖

百萬程途入此邦擬將大法授梁王不知反致身無著燕子磯頭去路忙不是熊山空脫去幾乎流落在他鄕。

二祖

立雪庭前又斷臂欲將心去倩人安誰知大塊無心覓得髓歸來起話端。

三祖

風恙相纏無罪懺通身一个信心銘欲知皖伯山中祖名姓不畱道愈馨。

四祖

天子召而影不出道尊只作澗寒松霜淸月白天如洗行道精勤無倦容。

五祖

破額山中松未老再來無父也奇生賺他濁港滔滔水千載依然洗不淸。

六祖

腰石黃梅蹋碓夫如何作得祖規模至今面目難藏掩多少人來描畫圖休畫圖曹溪月滿一天孤。

讓祖

坐禪卻是難成佛作鏡磨磚恐費工抱得孩兒偶不哭千秋南嶽立髙風。

馬祖

應讖人來展大旗潑天雷雨驀頭施八十四人扶不起畱得名傳馬簸箕。

百丈

野鴨飛去鼻猶痛半作哭兮半笑吟天下至今稱太祖三千禮樂定叢林。

黃檗

耳聾三日親承舉智過於師乃得傳太切婆心無可語連拈辣棒接風顚。

臨濟

四大本無誰喫棒尙言拂著似蒿枝宗風從此傳天下都是滹沱百世師。

天王悟

馬祖八十四人師爲傑出歸隱渚宮啟大鑪韛崇信獻餅乃嗣其緒遂出二宗震動天地有僧道原混師苗裔天下競爭徒勞心力況師道大光明如日節使拋水衣都不濕千古鴻名欽僧史籍獨師道場鞠爲荊棘愧余繼之乃舉百廢。

天童悟和尙

道振太白兮開天下衲僧之眼目徳播金粟兮破四方君子之執著燈續龍池兮起後代兒孫之殃禍寂歸通玄兮動遠近山林之訝惡不肖於今奚所之焚香稽首空王座。

徑山容和尙

聖賢旣作天秉人龍恢弘祖道力挽頹風蕩混淆於法亂之秋嚴統尙在誅邪解於濫觴之際別集猶存況師之徳業洪遠所以是帝是王問道其子其孫末後光明兮通身舍利砌如鱗四山畱塔兮巍巍千古鎭叢林﹝四山黃檗福嚴金粟興陽﹞。

興陽敬和尙

靈岫拈箠晴川豎拂天下衲僧盡遭塗毒等閒夜雨過靑山天曉華堂香馥鬱。

天童悟金粟容興陽敬三世祖圖

天童崛起金粟親傳興陽承統瓜瓞綿綿滹沱派遠兮波翻大地東山苗裔兮華發爭妍信源流之有自果發用而多玄實本大以葉茂始裕後而光前播宗風兮人天仰止得路而還驅邪見兮法門正大不致以顚太白嶙峋兮巍巍乎獨振寰中金山勢迥兮气笠云漢孰可比肩郢陽月皎兮娟娟乎夜映晴川祖▆▆▆誇雄傑道標垂示萬斯年。

天童金粟興陽師並山西楊公五世圖

▆▆賓主四人亦非君臣五位等閒坐在一處說道山西是吾祖發祥之地豈可忘之西河弄獅子乃昭祖之家也滹沱施棒喝乃玄祖之家也玆以楊公描歸山西所謂祖父從來不出門歸家盡是兒孫事楊公汝何幸入此隊中豈大年重來挽吾道將墜地耶。

天童悟和尙師並同幀﹝明知明識請﹞

明知天童和尙無鼻孔明識天王和尙無眼睛旣知其無鼻孔又識其無眼睛何故描伊畫伊𨿽然諸人不得錯會殊不知盡大地是天童和尙鼻孔徧虛空是天王和尙眼睛三世諸佛歷代祖師天下善知識盡在此中說法利生一切情與無情十二類生總在此中頭出頭沒卽汝二人亦在此中穿衣喫飯坐臥經行然則汝須親識得此鼻孔眼睛始得。

羅漢圖

西天坐得體麻便來東土應供不是賣弄神通亦非妄思情動蓋爲諸漏消忘總之無著妙用遂此蕭蕭兮松巖嘯月落落兮酒肆風顚龍虎兮威而馴伏杖笠兮蹋破雲煙更有一般奇特處端倪不在筆頭邊。

康僧

金陵爲吳主求舍利長幹之塔實師初立南海岸上施茶湯金粟之席爲師首興願大悲深幾萬里迢迢來自康居國𨿽非達摩傳心印澤惠叢林稱聖僧。

五聖﹝金粟繭紙箋藏今僅存四十餘輔或云宋賜或云五聖書﹞

廓然無聖誰識有五靈通顯赫山門力輔現偉衣冠者五人入寺書箋藏經至今金粟珍惜稱爲奇觀我住此山親試驗卜筮如在掌中看靈從何來聖何起一點丹心徹夜寒。

老君

老聃道不行騎牛入函谷苟非遇關尹道徳何所屬𨿽死在方外未免秦失哭咄猶龍一語聲難卒。

鐘馗

明皇晝夢爾爲鬼藍袍著身劍手舉欲除天下虛耗孽致使人人無恙苦爲鬼尙然有此心爲士如何反害人。

東坡

山色溪聲蘇子之面目常在玉帶金山坡老之法施尢存若黃州惠州瓊州乃其塵垢不足爲道況其行爲天下法言爲百世師苟非祖位重來開覺生民者安得有斯人爲一出哉﹝坡爲五祖戒禪師後身﹞。

莊子

謂汝以有心兮旣見詔而何不遊梁謂汝以無心兮何囂囂然著書以詆侮賢良豈物之不齊而有言兮以斯道諭一馬而全彰莫庖之技進而無全牛兮乃心浩浩而口洋洋卽子之言以爲贊兮大覺莊周萬世一遇其猶旦暮者也。

天眞秀才

凡人立於天下者形也形之能舉動者眞也眞兮眞兮其誰與並兮萬物壞兮渠不朽兮。

沙翁自贊﹝西蜀本懷上請﹞

者富川子行年四十一無所能三坐道場說法十年往往垂鉤釣金鱗而不遇處處張弓射聖人以難逢非餌香之不妙蓋水淸而無魚於今持汝西川去達本懷時方許渠。

又﹝天王常住請﹞

謂伊有所長兮見之也只鼻直而眼橫謂伊無所長兮聞者何故膽戰而心驚白棒一條整頓臨濟濫觴一時之法道赤手兩片中興天王湮沒千載之祖庭於今歸隱無方去且在人間作馬牛欲識勞生功業處荊州鄂州與揚州。

又

覓之不可見猛然在目前離卻意忘卻言謝郎原在釣魚船。

又

咄哉者漢不合時宜呵叱學者痛排邪師謂今天下所學者無乃糟魄所說者總屬支離或人曰旣今天下所學所說一皆如此而汝之道非止不師汝將恐削汝迹伐汝樹且汝之言總是招怨惹非沙翁聞而喟然曰有是哉吾果不知時。

又﹝楚庵璨監院請﹞

者个漢無可比福不及中峯慧難方妙喜二十餘年跨大步齷齪之聲無所取興天王住金粟赤手平空喧宇宙楚禪楚禪有何云當家種艸天然骨。

又﹝云澤旵侍者請﹞

參禪不過明理讀書不過知義理義之道學者通之何故自謂天上天下惟汝獨尊是以居楚人謂汝爲楚狂居吳人謂汝性大此何謂耶咄鷽鳩奚識老▆之舉哉。

又﹝善庵眞請﹞

戒秉雙徑法續棲賢眼空似海膽大如天熱罵古佛痛打飛仙而今休也收拾鑪鉗浩歌歸來兮林下短笛橫吹兮水邊生涯無多兮自足曲股枕頭兮幽然。

又

四大爲身俱是假更來紙上托形模也須認取渠眞面禮拜燒香意不孤。

又﹝半峯靑請﹞

黃龍長老天王和尙聞名富貴見面郎當有時髙談闊論疑他是戰國蘇張有時信筆而揮猜伊是張顚素狂日午長申兩腳眠夜深翦燭讀騷莊𨿽然自在還由己爭柰侍僧瞌睡慌。

又

二十剃染三十開法六坐名坊奔上走下仲宣樓上作賦賦難佳黃鶴樓中題詩無好說更來騎鶴去揚州腰間銅錢無一百。

又

衰殘發已半垂霜那用描來掛法堂看徧人間無此漢息心未得气昂昂。

又﹝雲樹果請﹞

放憨放癡妝啞妝聾身披紫服手握靑筇時而山上時而水中問渠何以欲釣獰龍夜靜水寒魚不食滿船明月載還空。

又

富川樓上思歸切九頂山頭望杳然幾度攜囊還挈杖業緣羈絆不能旋於今衰朽脛無力難得波波光祖筵放我故園松菊下敲風打雨樂餘年。

又﹝信庵哲請﹞

肝腸一副曾無遮蓋每與學者曰而汝參禪須是涅槃堂裏用得不可圖他舌便口滑知解文章妄擬玄旨而今非汝爲然卽乃匡徒領眾者要求親識鼻孔洞達宗乘不可多得苟居一剎機巧多般以支口體故沙翁年來無意於斯獨將白眼看人忙豈謂無法與人增吾爲罪人哉更復組之繪之爲軌爲則而汝焚香稽首而我寧無愧於中乎。

又

村僧村僧問伊何能業如山重福似羽輕不知律儀懶打葛藤開口見膽楂滓不存村僧村僧者樣行狀那好載上傳燈。

又

自從飯後通消息處處逢渠無暫時雙徑報恩居不歇更來持缽入龍池道場金粟曾畱榻末後靈山也太癡有便宜沒便宜觀他天上月輪孤失卻手中橈一枝。

又﹝祖殿還燈敏請﹞

平生竭力何爲也逼得死蛇成活龍眼內有筋欺佛祖胸中無物眇虛空華開荊國天王寺果結吳山金粟峯逗到於今年六十敏公描畫作禪宗。

又﹝幻寓山房憨夢亭請﹞

主席三十載無法爲人宣幻寓山房裏白日惟打眠憨極忘人世夢回覓神仙三界家隨住四生子任傳。

又﹝古松正請﹞

胸襟極小眼匡甚大糟魄詩書敝屣學霸佛祖不同途癩狗喜並駕者樣不慧人說甚中興天王道滿天下。

又﹝鶴林芝庵明請鶴林主山名雙峯﹞

拙質陋容頭髮髼松牛行虎視气宇吞虹不作謝十郎便稱海沙翁佛法胸中無些子慣向人前說脫空於今坐在雙峯頂看取鶴林一葉紅。

又﹝地藏常住請﹞

浮世五十載爲僧三十秋生平常不足覷破盡風流荊州章華宮嘗住揚州瓊華觀曾遊天宮未必有如此行樂圖畱在眞州。

又﹝黃龍常住請﹞

呂仙問道黃龍機五百年來絕是非沙翁今日重興此黃鶴已去白雲飛勞勞欲打前鼓笛幾坐江頭黃鵠磯釣得鯉魚長八尺爲雲爲雨去不歸紙上描來也有意瞎驢頭角頗依俙。

又﹝棲賢常住請﹞

眼光炯炯鼻孔稜稜見面不相識聞名人盡憎大別山髙難並渠胸中之人我晴川水深莫比渠心內之貪瞋人我貪瞋無別計總要指人見本心五欲七情人所樂街頭滚滚誰知音精神費盡空撈捷不如壁上掛觜唇棲賢寺裏陳滯貨漫言握土可成金。

又﹝金粟常住請師住當第十代﹞

鹽官州裏擊法鼓金粟堂中輥木毬五百禪流齊起舞一條拄杖逞風流九十九峯間嘯傲白鷗灘上垂直鉤今朝擲向祖堂內十代住持我愧儔。

又﹝佛照寬請時見玉泉舉古華山之詩乃題﹞

千載混淆一朝淸正賢者謂其法苑功臣不賢者謂其螳臂抵車殊不知關要處爲當力任況從上諸大老幾番出手撥亂反正今稱濟下兒孫者用心舉作只圖迎合羣小以討一時和好不顧義背祖父核定法脈之血衷此輩何面對祖宗對正人君子爲繼法荷任之人哉寓叟之面目汝之眞心描亦可也。

水鑑海和尙六會錄卷七嘉興大藏經天王水鑑海和尙六會錄

水鑑海和尙六會錄卷八

嗣法門人原源等編

題跋

題澹庵莊翰林觀音畫像

圓通秀謂黃山谷曰汝以艷語動天下人淫心不止馬腹正恐生泥犁耳山谷繇此而懼玆澹庵以翰林之學不施於無用之處顓畫觀音大士法象一藏使天下人瞻之仰之寧非山谷懼而攺作耶𨿽然大士無相隨類現身眾生沒在諸苦睹此有以拯拔此又澹庵濟世之一端也有心者其宜審之。

題玄宰董宗伯所書金剛經

士大夫崇信吾教委身虛懷問道歸心如裴休相國之於黃檗白居易侍郎之於佛光陸亙大夫之於南泉陳操尙書之於睦州黃庭堅太史之於黃龍張九成侍郎之於徑山往往皆博達偉人一時浩歸吾教所謂儒門澹薄收拾不住也至明毅廟時崇信之心猶然未衰宗伯書經所繇來也宗伯書經多種此經系是江陵吳弘功宰江都時所贈可見吳公亦是好道士大夫也是故宗伯書經以贈而吳公攜歸又摹石於沙市觀音寺闖賊陷荊一埽劫灰無可畱者而此經獨存可謂金剛不壞矣然則此乃宗伯之金剛若是如來親談之金剛豈止經此一劫而已哉。

題天童悟和尙登金山詩

臨濟之道盛而復衰興而復廢其在明季如一縷之系鼎九卵之累棋危之甚矣其持危挽廢後五百世起而復振者則吾天童和尙也夫聖人降世爲拯沈淪𨿽起寒微穎脫非凡不事翰墨而動筆皆是艸聖不精詩書而開口便成章法和尙萬曆丁未春自燕還南是時尙未受囑气宇已自不羣偶登金山輒成是句不獨自出手眼尢且玉韻驚人其繪文琢句者曷能有此哉吳人勒石已供遊客後孤云鑑禪師重樹丰碑並自手書垂鎭金山又以騷人采入詩林合成風雅然則讀之者幸毋作文字詩句觀當眼豁心開可也。

跋夔州郡守夢得破山明和尙偈

丙午春夔州郡守夢破山和尙與一扇展讀其偈曰屣聲滑滑響蒼苔老去尋山亦快哉回首五云堪一笑淡然瀟灑出塵埃覺卽遣候和尙已化去矣郡守以此爲辭世之偈乃梓而徧示之且和尙自出金粟悟和尙之門聲名洋溢乎東南逮歸蠶叢道價益盛然其筆其舌妙有入神鮮有不發揚其道者卽發揚之處不帶濂涎逆行順行自由自在實乃大乘菩薩遊戲國土開覺眾生者也今視此回首五云堪一笑淡然瀟灑出塵埃之句似有羈絆脫去覺非菩薩涉世無礙𨿽則夢幻之語竊恐傳夫後世以郡守之妄誤和尙爲二乘之人也況辭世之偈關乎人天眼目繇是不慧振筆跋之。

題妙明子折疑論

天下無二道聖人無兩心旣無二道兩心則何分華夷三教譬夫人之一身有肝膽焉有腸肺焉名𨿽有異實共一命也儒者顯者也釋者隱者也顯以治國隱以學道有其道矣君王不得爲臣諸侯不得爲友非有慢也無苟榮也遂爾髙風獨立或爲人天師表或作鬼神恃怙則巍煥無爲道在無所不在俗夫不知以己之學方人之見謂曰鐵硯磨穿故紙鉆破尙不能通心達理彼殊方異教廣大深遠望重若是猛有疑焉妙明子學佛之徒也終不以己之道博論雄談惟其疑之所請明而折之宛若庖丁解牛恢恢乎遊刃其有餘地俗夫曲辯不得亦醒久坐甕中不知乾坤許大且赧然愧畏矣然斯論也折其疑矣余則不然請其更疑大疑所謂大疑必有大悟大悟必有大明大明方識天下無二道聖人無兩心始不疑吾聖人之道有異也。

題孔子世譜

莊生譏孔子行仁義道徳猶如駢拇枝指附贅縣疣亦若行舟於陸推車於水又曰先王仁義道徳正如芻狗陳而無用悲夫蒙莊可謂夏虫不知春秋者也夫春秋之世周室微而道徳廢仁義亡而霸業興亂臣賊子出焉宣尼蒿目而憂憮然而起周流列國轍環天下約人以禮樂曉人以信忠識之以義趨規之以仁行作春秋修周易名分無紊道徳有隆孰謂駢拇乎孰謂枝指乎所以天不生孔子萬古如長夜又豈與蒙莊獨善其身同日而語哉今宣尼之裔枝葉繁茂門戶赫然亦皆宣尼之徳澤乃繼微子之宗系與世豈不煌哉玆因徵及輒以荒言敬書其譜後識者勿以余爲多辯焉。

題列仙傳

今天下論仙者首以老耳次卽莊周其餘失其眞矣何則往往以身爲不老修之延年翀舉升天亦爲妙術殊不知饒經八萬劫終是落空亡又不知吾有大患爲吾有身是故修者不識其本致使門庭至今落莫。

題天王寺遺迹古鐵﹝約四五千斤或云寺毀鐘鎔或云象鎔﹞

物有所待理有時而彰其天王寺古鐵乎寺創於唐道悟禪師所辟荊南節度使丘公親臨訪道見路隘車馬發怒拋悟在水因感空中有聲曰我是天王神我是天王神節使設拜懺悔遂建寺供悟號曰天王悟元和戊戌夏示寂節使爲撰塔銘現載皇藏當是時道場必乃雄傑至宋以武穆嶽公徵湖南貯火炮廢盡獨一巨鐵暴露坡下是鐵也遠不具論卽明時居民有近傍撫摩者旋卽頭疼腦熱焚香禱之卽愈又有冶人竊爲所胥將掘之時天際巨雷哼哼更復電火閃閃冶人由此驚退淸總鎭鄭公取鑄西瓜炮發卒將近其地仍晦冥忽作風沙陡起卒又驚退然則世間有用之物防守不堅人且賊之況數百年無主之鐵有用之物幾不被人竊去尙乃存之其天王神護歟古鐵自護歟不然未有不廢傾者也順治戊戌夏餘始至荊開法鐵佛己亥春親訪其處撥艸視鐵其蹴蹴然似有愁戚之態余喟然曰吾有願而來卿有靈能助我乎至辛丑夏方於此誅茅未幾領眾臨其處眾拒不可動恐致禍余叱曰物見主眼卓豎何禍哉遂拽入寺內書一額曰天王古迹命匠以金剛鉆鐫之往來觀覽者如市其精精然覺有喜容是時道場已建一閣一殿矣嗚呼寧非物有所待理有時而彰也哉是以書之告夫來者﹝此鐵康熙丙寅巡憲祖公載入荊志﹞。

題黃龍寺石龍

曩閱楚會檮杌載靈山寺右有石龍鱗甲飛動乘虛欲來余初未信至戊申夏重辟黃龍寺都人謂餘言曰此後山有石龍焉領余親視余曰此好事者所雕琢耳後因掘土數尺仍復得之鱗甲完美精潤有色擊之鏗然有聲始信好事者不能如此爲之乃山之靈也造物之靈也夫造物之工能使物之爲靑爲黃爲赤爲白或使升降飛騰或使興雲布雨攪天池湧地闕傾山覆海變變化化無有窮盡況復能使頑石爲乎人在塵埃之中汩汩芒芒竟不知萬物之所以自心之舉動且亦何能號稱萬物之靈哉悲夫黃龍與靈山相去僅一牛吼地而有石龍卽此龍矣龍左有石壁正當所建法堂之後余命門人明震擘窠書黃龍道場四大字鐫之更勒黃龍寺重建始末與石龍並稱勝槪所謂徳不孤必有鄰也。

題眞如寺募冊﹝亦名碧雲﹞

鹽之城西四十里有寺曰眞如在崇山峻嶺茂林修竹間傳聞建立於吳晉時爲浙西一大名剎柰歲月侵久風雨飄颻瓊樓玉殿鄰於瓦礫金容象好盡被云封嗟乎山之不靈有若斯耶玆智上人向余乞言以勸鹽之樂善君子一解錦囊以襄厥事卽名山佛國頓見光輝矣其泥多佛大之說又何須區區而再告焉丁巳午日金粟寓叟題於天寧寺之千佛閣。

尺牘

復方司李雪岷﹝諱象璜﹞

別來未幾靑黃兩度俯仰光儀心焉如搗惟臺臺灑灑襟懷蕩蕩施設治政之間有若庖丁解牛公堂說法無待淸獻聞雷苟非睿明洞開曷能臻此超遙容與哉李君垂也好道之人承指乃參貧道貧道不引枝蔓惟以本分提持且未見其虛往實歸臨別漣然蓋道情之感極非世情之使然也玆讀手翰臺臺何溢美誇許之若是耶日者又蒙賜以慧日慈云之扁兼率耿太守贈以荊南祖庭之額久廢天王玆者復興實借光多矣況未寸函申謝何以辱教殷殷更欲闡明斯道惠及來學第涼徳不慧之山僧無能副臺臺之盛念矣然道有時而弘唱愈髙和愈勝玆時貧道何能使道而弘哉臨書引領統惟垂諒。

與黃檗和尙

太白一鐙光明天下分輝續焰徹古通今內聖外王咸爲隆重其最著者惟吾徑山容老人也老人目擊時衰世變法門混淆日久邪宗僭竊之輩由此而興遂爾別集述而嚴統作蓋爲見諸行事深切著明非謂空文而載𨿽人以此罪老人然人亦以此知老人也老人化去未經十祀座下法門豪傑如金粟元東明鑑資福廣龍華宗相繼而往某以老人靈塔猶恐不安竊常疑之不然天奪何致此耶惟吾黃檗和尙道振七閩風聞楚越克紹祖山特非偶爾幸加畱意老人靈塔或龍虎沙水之不吉或入塔安位之期未良協同堪輿細而察之儻得老人寂光神安蔭覆吾昆則法門大幸事也某頃來晴川得值鱗便肅此荒函達於左右伏冀鑑我微忱則先老人光明廣大千秋烜赫相傳而無盡也天王中興碑記傳以教覽臨楮依依曷勝神往。

復鄭內翰掌山

酷暑炎蒸人人勢畏千竿竹十畝蓮何可得也然且伐木鳥鳴之時未嘗不懷掌山之美人咫尺天各一方無能聚晤況其欲發歸舸遠去兩浙七閩之間又當何如也天下無變遷者道而已矣天下無間然者道而已矣然道旣無變遷亦無間然余與掌山之交烏有變遷間然哉蓋余與掌山之交者道而已矣苟不以道爲交世之態人之情得不變遷間然乎是以肝膽楚越也況掌山胸藏武庫足滿天下老衲名人靡不從遊而稱當世大儒者乎竊聞仁者贈人以言玆掌山遠還特以言贈苟如此鑑諸則知交之深而余亦有榮望焉。

與徐司李檗庵

壬寅棹過蘄春聞大令名迄今六載不能忘於心也所謂不能忘者以門下眼內空天下腹中小乾坤而於吾道大有得手佛祖機緣亦嘗會悟物格格物一貫徑山木稚無隱廓然匡阜子韶山谷豈讓昔賢殺也活也自山手腳佛也祖也當頭按過果如是乎吾當賀之鹿野觀察昨至天王言及門下僑寓渚宮是勒荒函先以通候儻不我棄驅馬來山再有長論。

又

昨承惠顧兼以垂問十年已前此地芒煙蔓艸十年已後此地峻宇長廊不知天王眼目在荒煙蔓艸中在峻宇長廊中貧道就而答之蔓艸一堆柴長廊幾擔土竊恐門下不能直下釋然領略今再申之然天王眼目不在荒煙蔓艸峻宇長廊中若在峻宇長廊中眼目卽同土木若在荒煙蔓艸中眼目則是無情旣不在此二處便請下一轉語若點得出贈以一條撐天柱地拄杖子。

復吳別駕允庵﹝諱斌來書請詳悉天王之訛﹞

手翰所云應酬之外默坐公堂恍惚之中覺有物焉獨恨塵勞關鎖不能猛然解脫左右旣知恍惚之中有物存焉試看應機酬酢之時是此物歟喜怒哀樂之時是此物歟折旋俯仰之時是此物歟若以總是此物更欲離關鎖求解脫得無重增其慮乎況以應對究心之外欲明天王混淆之由請詳直書苟非靈山委托有願而來何能致此思惟哉天王道悟法嗣馬祖所出龍潭崇信信出徳山宣鑑鑑出雪峯義存巖頭全藏其雲門法眼二宗實乃天王之系也有宋景徳年間吳僧道原修集傳燈未識從上碑版謬收龍潭系於天皇之下雲門法眼相隨而去是故混淆之山始於道原也百世之下競起而爭亦始於傳燈也張無盡公竊常疑之雪峯迅捷當出馬祖後得達觀穎公所獲節度使丘玄素所撰天王塔銘始知雪峯爲馬祖五世孫無盡眼目擇法驗人果不誤矣諸家辯論代有其人柰何久假一期難歸吾天童悟和尙欲作一書正其訛謬多因修葺以寢厥心吾徑山容和尙善繼善述遂著五燈嚴統刪去妄竊以定正宗話行海外案垂千古吾嘗謂人解曰其所辯而爭者宗派也雲門法眼久無人矣彼何固執焉然辯而不能淸者已有景徳傳燈一訛書矣其不辯而自淸者已有唐之侍郎歸登所制南嶽讓碑列法孫天王道悟圭峯答相國裴公宗趣狀馬祖之嗣首曰江陵道悟權徳輿所撰馬祖塔銘弟子十一人道悟在焉歷代帝王稽古略引載天王詳而且明宋有佛國續燈敍明雪竇重顯爲馬祖九世孫呂夏卿銘雪竇顯之塔亦系馬祖九世孫覺範林間錄辯明天王拱辰祖源通要乃載天王於馬祖之下大川五燈會元辯淸天王晦巖人天眼目五家宗派序亦博論天王云壑心燈並續天王元有念常佛祖通載紀入天王碑銘現載北藏我字函中明有少林聯芳碑記原載天王於馬祖之派汝稷指月錄亦載天王黎眉教外別傳天王系於馬祖之統天童直說明析天王虎巖禪燈世譜編正天王吳侗氏之定祖圖亦收天王歸於馬祖之譜大興善寺一華五葉之圖雲門法眼詳發於天王王谷正名錄備悉天王之由且二十種書朝歷五代各各淸正巳爲定典有入龍藏有行山野況復淸有嚴統炳如日星天王新樹丰碑髙一十五尺一爲工部鄭公之記一爲云居顯公之文紀載其事俱爲不磨所以不辯而自淸也法門明眼得一展筆豈肯饃糊放過況左右王事鞅掌間一詢及無盡夏卿之身再現所謂有願而來委托其事者也或謂傳史無玄素之名殊不知宋儒避國諱攺爲元素歐陽修貶彜陵令嘗集神女廟詩李吉甫一首丘元素一首貞元十四年石刻黃牛峽下夔州巫山界石刻亦然遂謂無此人何讀書之不多而博究之未通也玆因來索潦艸布復臨風懷想不勝依依。

復黃明震參軍

兩接手翰知足下遁迹鄂渚道履淸嘉爲喜爲慰但其中囊橐蕭然切勿以此爲慮財者世間之害也多少英雄向此中薶卻所以龐公盡沈湘江以快其身此時足下非人所使其貧蓋天所助其道矣昔者所送一偈弗可以此作付法會弗可以此作開示會於其中間弗可以此甚無謂也弗可以此孤負山僧也是以艸率數行少申奉復統惟照察余不多及。

復荊州諸護法

時接云翰讀之反覆深知公等惟以天王法席不可久虛荊南化導不可無人勤勤懇懇爲懷爲念是以尊法重人千里遠招此非昔時記莂之深而安能有如是哉山僧已擬今春買棹朝暮還荊不意地藏重建殿閣堂廊相繼維新𨿽巨商自爲擔荷獨功浩一時難竣此際不無之躊躇遂有方於臺命也至若天王祖席諒以垂護如初又不在山僧之喋喋矣臨書引領不盡所懷。

復棲賢大師

吾門有十科有善說法者解空者神通者多聞等者所謂十大弟子各有一能要求兼而全者莫如吾佛故號曰能仁儒門亦有四科有徳行者言語者政事者文學者亦謂十大弟子各長一端要求兼而全者莫如尼山故號曰至聖又如人之子弟有起家者創業者守成者蕩廢者要求繼志述事纘緒鴻業爲八百年天下之基者莫如周之武王嗚呼吾法道吾祖庭亦未嘗不望如武王之爲人之興隆也棲賢法席先人興建唱道之區亦天童徑山法流燈照之所我肯忘於祖宗之地廢同腐艸坐視而不念及之耶卽吾弟值此落莫不寧之秋𨿽不能興修振舉且有志不令蕩廢而能守成之此爲弟子者一能矣若僕者退鼓久打年來已完地藏樓臺殿閣之功亦覓得恆產幾畝免令晚年終朝乞食有時鼾鼾睡到日三竿試問兒童是何時此我勇退之一能也然吾弟當體先人志堅意住守庶忠臣孝子之名允矣但不知何時入楚登祖堂與諸弟一共話也悵悵。

復陸侍禦鶴田﹝諱光旭﹞

門下所舉世祖皇帝被圓照一拳甚有悟處乃判曰正是一拳擊碎五鳳樓門下可謂知言也卽今當湖有一戲珠樓貧道思欲一拳擊碎第未知此樓還受此拳否𨿽則臨河不可賣水然亦可使波濤蕩漾平興三尺則五鳳戲珠能不突出天外哉而圓照金粟又豈不爲執鞭之人哉呵呵區區寱語奚足舉似。

又

聞湖珠樓久之今爲親面果然八面玲瓏淸風襲人貧道欲彩插當頭華鋪錦上所以一拳拳碎此珠樓一趯趯翻當湖水大家出手展家風雲峯雲峯何以已門下又云借貧道四大作珠樓一拳何處下手貧道四大是珠樓皮袋一靈光不收拳短打人都不著不如自打見風流堪笑了元枝外節輸人玉帶當機籌𨿽然古徳有曰盡大地無寸土不知此樓安立何處者裏不會貧道一拳盡大地都要打碎又況此樓不在大地中而受此拳耶今問門下四大本空如何作得珠樓者裏道得十成也贈一領雲山衲衣其若沈吟將門下雲峯華園輸我退寓。

復楊進士慈庵﹝諱耀祖時在金陵醫王﹞

來諭左右底生死大事總要貧道了卻今說个諭子以明斯事譬如貧道是个楊太醫左右是个簡親王王有病命醫太醫無有不竭其力用其心者惟王但覓方之多藥之廣又不恆服亦不善服又不忌口亦不忌身或見少效又去食東家湯西家散是以藥亦雜病亦亂如此欲求病瘳身安不亦難乎且總歸之太醫手段不髙嗟乎太醫亦無可柰何今願王乃識醫者意也須知有病自家醫勿求方多藥廣不須一粒可以回生是以眞實告之曰參則眞參悟須實悟。

又

來教云舉筆落文字開口成雙橛旣舉筆開口都不是又去支離講解耶先徳有言依他作解障自悟門今之直下不能脫手者過在胸中有如許集物譬如古鏡不明乃因面上有垢若去其垢鏡自明矣況又集其塵垢欲求其明豈可得乎左右察之以爲何如。

與查都諫王望﹝諱培繼﹞

恭惟臺臺足下儒門柱石釋氏金湯具淸白眼而持世開佛祖胸以護僧徳澤萬品東南一人此諸方所仰重非不肖海之私言也玆維先師翁費隱容和尙示寂辛丑春火浴後舍利無算齒牙俱不壞諸弟子分布舍利閩楚浙四山建塔金粟卽其一也金粟舍利塔上一十七年無銘而舍利光明闇然不彰今海不揣顓愚謹撰行狀一冊懇求臺臺董狐之手布施一銘放出舍利光明照天照地垂鎭金山千秋瞻仰伏冀大悲不吝欣然賜允祖庭幸甚不肖幸甚。

與許司馬伯仲

昔韓昌黎爲絳州刺史馬匯作行狀曰司徒公之薨也刺史刺臂血書佛經期以報徳又曰居喪有過人行是以掇其大者書之然則吾人一身絲毫不可相犯況其欲刺而出血耶蓋誠明之性發於至極之用故無所吝惜也賢伯仲連月爲終天莫報之徳界天罔極之恩悴形勞神不無苦矣𨿽是人子本分哀情似亦過之益見誠明之性發於至極之用也𨿽未刺血書經七七日內經聲瑯瑯梵唄鏗鏗投誠運悲聖眞感格令先君藉此以逍遙樂國如此寧不勝其刺血書經者蓋在一誠而感不在形迹異同爲孝賢伯仲誠明之行可謂達孝矣山僧貧道不能光大孝幕惟其言而闡揚之伏冀照察不宣。

與海寧邑候許酉山﹝諱三禮﹞

昨在貴署所論無極等說蓋素聞左右振鐸海昌弘宣聖學玆以楊子丕顯因而良晤不意一言挫服遂欲歸余爲師余則何以當師哉惟芻蕘不禁總恃哲人無我君子同風所論更有未盡者今筆之簡端再陳靑覽聖人曰天命之謂性此天者謂何天耶若蒼蒼之天虛無浩杳芒乎無知何能賦吾人之性殊不知此天者乃吾人之本源無極之正體也一貫之宗不出於此無隱之道豈外是乎然吾人終日戴此天履此地施爲種種弄巧百端竟不知此天寧不惜哉所以立吾人之性號召萬物主盟乾坤而靈靈蕩蕩無有盡藏至如率性之謂道修道之謂教乃是太極邊事亦是粗迹玆故不論又左右云人之視聽異於禽獸者以其非理勿視非理勿聽而禽獸𨿽有視聽則不知其視聽之所以左右可謂見道之淵源察物之眞情者矣然人之視聽非止異於此人之眼見色能分靑黃赤白黑耳聽聲能辧宮商角徵羽而頭頭洞徹物物了明然則禽獸何能爾焉旣是頭頭物物有如此明白是乃伊誰之力又伊誰使之而靈通變化耶陽明不曰吾人有良知吾人有良能分色之深淺辧音之淸濁詎非此良知良能乎若協於一體布於四肢八面玲瓏千手難敵矣且禽獸之視聽在無極之初未嘗不與人同柰何展轉蒙昧是乃異於人也又明徳之體任亙萬古今而本體光明閃灼毫無變異𨿽吾人爲物欲所染用明而明一旦光明洞燭究竟與明徳本體全無有損益蓋明徳之體活活鱍鱍散之則爲萬事斂之則一物不存是何物而能損溢此明徳哉。

水鑑海和尙六會錄卷八嘉興大藏經天王水鑑海和尙六會錄

水鑑海和尙六會錄卷九

嗣法門人原宗等編

行狀

金粟費隱容和尙行狀

師諱通容號費隱閩之福淸何氏子生而挺異舉止不凡六歲入鄕校授讀魯論諸書輒自口中喃喃若梵聲識者知其爲出世器十四歲二親繼喪師哀悼無已遂詣三寶寺禮慧山祝發躬親眾務者三年十六歲與友人靑林共住朝暮盤桓此事一日登鼓山喝水巖口占曰巖上艸色肥巖下水流急策杖上巖巓山空人獨立頻伽在音自不同虎生三日气已吞牛矣十九歲每與靑林共話生機迥別林對眾曰此公譬如畫龍若一點睛卽當飛去是時師乃起參方誌首謁壽昌無明禪師舉所參無字請決明曰任汝恁麼看於是力參無字旬餘值明升座見一僧出眾對機愈益奮勵不遑寢食忽一日身世俱空話頭脫落排闥入方丈曰今日看破和尙家風了也明曰汝有甚見處師卽喝次參博山無異禪師取道天龍適異時寓天龍師見便問步來車來異曰汝管我作麼師曰不涉途路要和尙道異不理師又問至道無難惟嫌揀擇是如何異曰我行路辛苦不能爲汝道師曰和尙今日被蕅絲牽倒了也又問師唱誰家曲宗風嗣阿誰異曰汝那里學者虛頭來師將異連座一推幾倒異徵師所自師述見壽昌因緣異曰一个棺材兩个死漢師乞指示異教看話頭隨至博山未幾謁湛然禪師於雲門湛曰汝那里來師豎扇湛曰徳山因甚不會末後句師便喝湛曰莫掠虛好師曰今日親見和尙於是往來雲門多歷年所復至匡廬見湣山大師問古人道離心意識參絕凡聖路學意旨如何憨曰待汝離卻心意識向汝道師一喝憨曰者个後生弄觜師曰要且無人證明便出作偈見志曰吾年二十五气海吞佛祖不過古人關豈蹋今時路有僧定林於眾前稱師推倒無異喝散憨山師應聲曰天下衲僧作一擔擔眾皆嘩然十餘年𨿽遊歷洞宗諸老之門實本分上不甚相應每趺坐自傷不覺泣下偶僧持密雲悟和尙龍池語錄至師展捲曰者老漢大有過人處必能爲我了事一日聞悟赴天臺憩吼山師冒雨往見問覿面相提事如何悟劈頭便打師曰錯悟又打師盡力一喝悟祇打師祇喝至第七打師頭顱幾裂所有伎倆知解泮然冰釋正如癡如兀廓然始覺師將悟拄杖打悟三下便行悟曰且來且來師不顧悟隨步奪回打師一下師曰看破了也是年乃熹宗天啟二年師三十歲也次年掩關姚江陳賢嶺自覺日用知見如布袋盛維一一露出感悟和尙法乳之恩乃修通法嗣書復出關往見悟問燻風自南來殿閣生微涼汝作麼生會師曰水向石邊流出冷風從華裏過來香悟曰離此又作麼生師曰放和尙三十棒悟曰除卻棒又作麼生師便喝悟曰喝後聻師曰更要重說偈言悟休去師歸閩上博山無異禪師書曰夫人出世主張宗門須是超方眼目故撥火明道開田說法乃至钁頭下亂艸邊皆有舉揚此道者豈例授以死工夫爲然哉竊爲單傳之道貴在直指宋元以還幾死繩墨不是河南提唱公案便是江西死看話頭而臨時指點當機契證竟無聞焉師得祖師活意眼目精明機用超卓反觀從前所遊鑪咸成死法故無論是聖是凡當頭一拶令伊別有生機三十三歲至茶洋山構庵棲止山最幽僻時聞山魈虎狼之聲一住三載時悟和尙住金粟湖海畢集召師激勵學者且曰可來了此未完公案師復曰大丈夫兒豈因一幅紙波波挈挈不自休息乎乃移鼓山編茅又三載悟再召師至立爲西堂庚午隨悟赴黃檗悟上堂曰只葉扁舟泛海中乘風來到福城東洪波浩渺無餘事只作拋綸擲釣翁還有衝浪金鱗麼出來相見師以坐具覆頂曰會麼悟打曰一釣便上師一喝歸眾是秋七月望日悟升座特以源流衣拂付師焉癸酉福淸紳衿以黃檗請師開法師卽一香拈供悟和尙時悟以師爲傑出臨濟而師亦以法門爲大任當陽直指不開歧路截斷廉纖惟以衲僧本分舉揚師之弘法名振從此始丙子遷建寧之蓮峯丁丑省覲悟和尙於天童悟撾鼓升堂舉師首眾說法戊寅嘉禾太守鹽官邑令及杭嘉兩郡搢紳延師補金粟粟乃康居會公開山創始於吳赤烏二年歲久侵廢基址半屬民業悟和尙購贖回寺大建禪林爲說法初祖悟應天童命石車乘禪師主之緝其未備乘住七年未竟業而化師住十年乃大成之是以金粟奉塔者惟三祠象者亦惟三蓋以三和尙所成之席後𨿽有數代住持不過現成說法瓊樓玉殿金田香界自三和尙備之號曰全盛叢林師十坐道場弘法暢懷得人俊傑無如此山後續怵傳燈分化諸方者咸從此金粟出一日見朝宗忍禪師以世諦聰明著書議論佛祖公案師作辟謬諭之深錐痛拶不啻師資明訓終不以謬見棄之蓋師婆心救世不使人一錯永錯多方援引究明而後已故有判說勘語諸書以駁諸方師嘗曰吾豈好辯哉蓋持正法門不得已耳壬午秋悟和尙訃至師掛眞舉哀如喪所生上通玄治喪燒遺拂磨圖章以杜代付之獘舉林野奇禪師繼席通玄陽羨諸紳請住龍池師舉萬如微禪師應之丙戌四明韋郡伯鄞定兩令公同郡之薦紳請住天童時明州亢旱迨師至甘霖大沛俱謂師道力所致卽日登座龍象圍繞食堂盈萬指縣悟和尙象於法堂每晨率眾敬禮孝思淒愴飲水知源遂鼎新悟和尙塔幢樹塔銘道行二碑墓木旣植香火嵷隆小天童諸祖之塔歲久剝蝕鞠爲茂艸護塔之廬贍僧之田久被侵沒師不勝其憂乃感督臺張公毅然恢復師將諸祖之塔次第修營並廣緝叢林未備大復本山舊產今說法天童食堂受享者莫不感師之力焉師不獨振起天童法道且功布太白者多矣己丑拂衣出山語溪檀護請住福嚴雲間當事延開法超果兩地交迎師先應超果之期登堂說法天雨寶華且雲間古稱樂善好道鄕先生日與郡之官僚入室請益師大開武庫隨求而應期滿楖栗橫肩至虎丘埽隆祖塔暮春入福嚴院福嚴乃眞歇了公道場而琳宮貝殿鄰於瓦礫山林有待師來復興未幾蘇杭當事與諸搢紳請師居禹航之徑山時法席久虛老屋敗椽師髙登猊座浩歸湖海室中垂五問水旣無筋因甚長流不斷佛祖公案猶空中紙鷂向何處收取綫索鵬摶峯與晏坐峯相交且道說个甚麼風扇大野畢竟作何形色望江亭上垂機誰是知音酬語紛紛契機寥寥師念玆山爲列祖道場無堂祠奉乃於大雄殿之右辟址建堂曰列祖以祀本山說法八十一代之祖又於殿之左建堂曰名宿以奉諸方流寓觀光者又於不動軒後建方丈五楹住五年百廢具舉每見諸方有乖法門者痛與彈斥不避怨嫌先是洞宗有僧遠門者集五燈續略私心自用變換祖燈將已定前之南嶽抑之於後將後之靑原擡之於前馬祖之天王石頭之天皇不本皇藏碑文乃復矯亂更私撰人名假設機緣以續洞下久斷之宗誠子虛大人烏有先生師直筆僞者削之錯者正之間有崛起遙嗣者列之未詳乃成書曰五燈嚴統嚴者嚴其承虛接響統者統歸本宗正脈洞宗因而失恃羣然吠起師喟然曰我以淸理祖燈撥亂反正其知我罪我我乃何辭焉且黃檗琦公應扶桑君請君見嚴統不勝欣然乃命刊刻以布諸國嗚呼慧命斯寄祖燈賴傳人天眼正應自不昧自此天上人間龍宮海藏展轉流通何有盡日況此法道濫觴之時亂統滿地之際天不生師以整頓之則禪燈錯亂人天眼瞎又奚止萬古如長夜哉壬辰師六十大誕緇素慶祝者無室以容雲間曹侍郎勛作文稱壽毗陵楊殿元廷鑑有五峯今日髙天下萬指都教拜下風之句爲賀師晚年每以法門混亂爲懷冒越者旣久假而不歸旁觀者亦從流而同醉自嚴統之書出皆相顧瞻喪至無措足地若果能擔當法道具丈夫剛骨者自必面稟有師況無根瑞艸智者不貴威音以後無師者盡屬天然外道而拈華一脈正宗嫡派何有乎是以師亟亟提持著書救正使知宗門珍重源流靡假師承有據師一假苦心而不避怨嫌者如此昔者禹抑洪水天下蒼生安孔子作春秋亂臣賊子懼師述嚴統淸禪海以無淆正人心而不死千古耿光魔外恐懼師侔二聖不亦可乎甲午師曳杖辭五峯至金閶琴川諸紳請退居虞山之維摩丙申鹽城賈邑宰迎赴永寧淮之人士勤懇問道無虛日吳門沈太史子美華亭沈祭酒繹堂曁諸紳削牘走淮延師主堯峯繇是返棹過秦郵昭陽間叩道瞻依者接踵及抵邗關淨慧木陳忞禪師候於道左遂假僧捨少憩忞請過淨慧師卻還虞嶺薦紳顧松交姚文初趙明遠沈匡來等送師入堯峯帆影交映緇素喧闐水陸之路爲之不通師拈棒升座百萬人天儼若靈山未散冬起禪期五堂安眾舉東西二堂秉拂說法師老而愈健鉗錘衲子朝夕更勤法席之盛冠於今昔丁酉語水使符請再居福嚴師允之入院購木以興叢席福嚴自唐宋以來壯麗著稱明熹宗時遭舞馬之變迄師至而飛樓湧殿萬礎千楹不四歲而厥功告成矣辛丑師爲法求人精勤不倦惟以提宗接物爲任春示微疾門人勸進藥餌師笑卻之手書遺囑顧視微笑而逝闍維煙光所至舍利如雨頂骨齒牙俱不壞五色燦然光耀奪目門人思所善後開覺將來無傷先志各起建塔蓋師遺囑有曰老僧死後卽從火化火滅灰飛吾之後事完矣亦不得造塔免占人間地免累世間財行狀不須修塔銘不須請更不可喧動人耳目況生如寄死如歸喧動何益乎此師末後所說法要也𨿽師埽除名相揭空諸有而光明照耀何處遮蓋世或以造塔請銘相違師意殊不知師在髙髙峯頂立我輩在深深海底行諸見圓融何往不是如是則舍利分輝塔幢各建閩之有黃檗楚之有興陽語溪之有福嚴鹽官之有金粟四山窣堵千載瞻依夫舍利之由來始自西幹釋迦舍利動至八斛四斗東上馬祖舍利乃至千萬永明壽身如鱗砌隆慶間四十里內焰所至處舍利如雨先聖旣往後賢罕聞蓋舍利者道徳之所在一眞寂滅之所藏匪獨堅剛而不壞尢且神化以無方是秋興陽敬和尙執喪而回哀禮火場復於灰土中湧起舍利一十四顆持歸立塔興陽豈謂曰精血之凝有若如此之靈耶況師生平以法爲任稍見詭道隨筆辯之辯之不已旋乃辟之是是非非苟或議論不當三寸舌根幾同灰燼又曷能有此五色燦然光明照耀堅固不朽哉是則師爲釋迦馬祖諸師一出異身說法此一明驗矣師生萬曆癸巳五月二十四日寂於順治辛丑三月二十九日春秋六十九僧臘五十六開法自黃檗蓮峯法通金粟天童超果徑山維摩堯峯福嚴十坐道場說法二十九年宗風洋溢海宇欽崇付法弟子隱元琦等六十四人嗣法孫唱師道各占山頭以及曾玄繩振未易數也至於親承鑪得旨而歸賫函請益聊窺鞭影王臣國士宿衲名儒亦未之或知師鉗錘妙密陟其門者無不虛往實歸師爲人坦率日用施設無不平常故師之子隱元琦扶桑國王迎往稽首稱師虔懇問道直尊爲彼國初祖師之孫憨璞聰本朝首膺明覺禪師之號詔入大內賜紫說法師聞而一笑無介於懷𨿽法眼照空寵辱不驚不足爲子孫榮然非師之道徳所鐘而能臻此者歟師浮雲世事敝屣行蹤天童故產旣復法席重興芒鞋掛壁撩起卽行不作蚖蛇戀穴態亦不爲子孫計眞如應庵祖之爲人也師說法數萬言不假雕琢自然錦繡排山倒海波浪千層眞如佛果祖之嘉錄也師直心無僞直行眞實無論親疏當頭生按是則極慈悲又極惡辣眼光炯炯灼破天下舌底津津埽蕩邪宗大矣哉臨濟功臣天童眞子一切羣生之恃怙也師自頭顱裂碎法眼豁開萬別千差如日處晝故礙膺旣去親切拈來十坐道場一棒指出學者臨機無不脫穎慧海謁師於雙徑師問那里來海卽喝師曰放汝三十棒海又喝遂依席下起名受具繼而幾番相見劈面火蛇毛骨俱寒他可知矣師趨寂後有云石僧從天臺來遇師於中途孑身而往石問曰何往師曰天臺去石隨師二十餘步曰某甲同往師推開曰汝自去孤云在後來僧拜別及抵杭知師於三月廿九長逝矣又知孤公未幾化去矣嗚呼云石者何異宋云遇少林於蔥嶺也惟師雷霆一世號令諸祖明明聖眞降迹事豈偶然哉至若赤心扶祖道厚徳澤天人丰功光泉石懿行著叢林又鳥能備述維是金粟舍利塔上一十七年無銘寧無慨焉玆海忝繼其席實難辭責僅以夏虫之見狀師之行以請明眼筆下生光放出師之面目昭著斯山爲萬世寂滅光明之幢是一切眾生之大幸也謹狀。

傳

興陽獨冠敬和尙傳

師諱行敬號獨冠云夢人姓楊氏徳安望族也師甫離𦇤褓惟喜靜坐十三歲從本邑空如剃落一夕夢觀音大士換骨至齒牙間負痛而覺至是不尙持誦獨喜禪寂偶得天奇語錄閱至阿娘墻內喚哪哪途路師僧會也麼拶破者些關捩子娘娘依舊是婆婆不覺拊幾曰有是哉遂荷笠南遊首謁密雲悟和尙於太白山中時悟中興臨濟之道大振東南萬指環繞師見卽問不著佛求不著法求不著僧求學人大事不明當何所求悟劈頭便棒師曰學人到者裏因甚不會悟曰不會正是汝好消息繇是太白峯頭玲瓏巖畔搬柴曳石看斯一棒三年靡間偶過雲門得管帶輕安然與本參話頭不能洞明乃再上天童悟見曰者小老穿與麼大鞋師翹一足曰者是大是小悟打一棒曰汝道是大是小師擬對悟連棒打出復依數載隨悟上天臺而悟旋示寂師放聲大哭曰將謂到通玄發明此事誰知薄福至此然旣此山失望必當擇木而棲會金粟費隱容和尙執喪至通玄師見心喜且容道重諸方師自謂曰此天賜我矣乃造金粟問遠趨函丈乞師指示容以手指曰我指示汝師當下豁然如人放下百二十斤擔子連聲曰如此則恩大難酬容劈頭棒曰作與麼會俾司客容問龍生金鳳子翀破碧琉璃意旨如何師作舞而出已而師資水乳一問一答日增閫奧容升天童師侍往仍司客容問描也描不成畫也畫不就意旨如何師曰合取兩片皮容曰汝分上又作麼生師便喝容復問眾眾答不契容曰何不看敬知客下語容復遷超果福嚴師皆隨行後赴徑山師亦荷橐從之復命典客蓋師爲人謙恭動止不妄是以容凡遇大賓至乃命師典之且典之有方風雅悅人老知客之名聲播叢林癸巳師四十一歲容問風不來樹不動田雞不跳艸不動意旨如何師曰龍吟霧起虎嘯風生容曰端的作麼生師曰請和尙珍重容曰我別汝後語師曰端的作麼生容曰相隨來也師曰如此禮拜和尙去也遂命監徑山院事秋容特以信拂一枝授師傳臨濟法道焉乙未同門天水廣公以吳興靈山延師唱道遂一香燒供金粟容和尙以酬法乳丁酉漢陽人士以棲賢來聘師念鄕關久別無因而返藉此以唱還鄕曲調欣然就道弘開大冶煆煉人才翦除機誡純用眞實一時四方學者聞風而集至室無以容遂有棲賢重建締構之役創舉將竟而興陽使符又至蓋唐宋宗風之盛大播郢州故郢之祖庭頗多而鉅觀者則興陽太陽芭蕉然山以人名太陽以玄芭蕉以淸興陽以名者則不一道欽開山四宗弘道賢髼頭傳大潙哲公之道開席興陽妙喜遊興陽尙及見賢之肉身在十三代祖之遺風興陽法席可想見矣況郢之諺曰興陽佛殿太陽池芭蕉寺裏比目魚惜元明以來令行吳越郢陽不獨宗風絕唱亦抑祖席頓薶荒艸矣師愴然受請蕭然入院破屋殘僧白雲滿目無何秦中嚴公玉環提督豫章假道漢上晤師於棲賢宛如夙契師遂以興陽委之乃邀師過建昌以就厥事由是興陽摩云蕩日之殿照壑蟠巖之樓禪堂廚庫法席輪奐得以傑構然則興陽不建嚴公不來師亦不至師之與嚴公殆非偶然哉未幾雲杜之纂峯沔水之廣長鄂諸之巖頭歲後請牘至師許之住纂峯者一月住廣長者一期而巖頭則優遊往來荊門玉泉灃浦夾山顓使又迎師卻不應乃上衡山埽讓祖最勝輪之塔福嚴住持佛頂屬師及門請開法福嚴師以興陽稍未卒業不允僅一登福嚴之座說法以結諸山法喜之緣送容和尙木主入傳法院祖堂撥棹過荊南觀慧海所辟天王之席海率荊人士請上堂說法復歸棲賢師二十餘年津梁不倦六坐道場隨時拈出上堂法身無相春色滿園關不住般若無知一枝紅杏出墻來善財童子參見五十三員善知識末後向樓閣門前了手富嫌千口少南嶽思和尙一口吞盡三世諸佛何處更有眾生可度貧恨一身多且道漢鎭街頭袁徳謙來此棲賢會裏飯僧是有所謂也無所謂也有所求也無所求也擊拂子曰落梅濺石靑丸碎臥柳臨波翠帶長上堂百步穿楊箭中者知分曉當陽陷虎機識者豈能瞞好手手中呈好手敵勝驚羣紅心心裏中紅心通身慶快知音漢舉起便行瞌睡人夢中說夢山僧今日插標布彩去也還有搶旗奪鼓者麼一鏃破三關分明箭後路上堂若是一見便了未爲好手法場久戰方見作家作家相見也開口不在舌頭上法場久戰也干戈林裏太平時得到恁麼田地用之則行舒捲立方外乾坤縱橫掛壺中日月捨之則藏榾柮火中煨芋熟天子三召而不出必須恁麼人方能恁麼事現前還有恁麼人麼喚來與祖師洗腳解制上堂有時把住佛祖攢眉有時放行聖凡得路今日闌圈旣開放出牛兒馬兒騰蹋春風桃華浪裏翻身百艸頭邊遊戲三級浪髙只貴金鱗燒尾一聲霹靂從他攫霧拿云手親眼快平步靑霄滯殼迷封暴腮點額眾中還有要風雷相送底麼拈棒一齊打散武昌王司李至上堂惱後圓光萬別千差俱照徹驀頭風雨從教徧界骨毛寒拋卻家珍掀翻舊案縣巖撒手自肯承當絕後再蘇欺君不得拍禪牀曰隔江招手橫趨去爭似今朝見面親僧問楚江河路旣通因甚斷頭船子不到師曰無你棲泊處問驀地相逢三頭六臂正恁麼時金不博金一句又作麼生師曰放汝三十棒曰不假鉗錘力分明覿面呈師曰本分事作麼生僧擬議師曰販私鹽漢喝出師之絕情離識眞實相爲者若此且楚之宗風久歇得師振起黃鶴樓前鸚鵡洲邊古鏡重磨漢陽覿面孰謂柔弱如此屬爲瞌睡虎哉康熙壬子秋師在棲賢示微疾謂侍僧曰我欲歸興陽僧不察師意然居起如常一日索筆書偈泊然而化蓋八月三十日也師生萬曆癸丑五月二十二日世壽六十僧夏四十七門人奉全身歸興陽塔於寺之東北嶺。

寓叟自傳

寓叟者楚興國湧泉人也姓謝名慧海字水鑑別號沙翁蓋與玄沙備公同族又慕其爲人曰釣魚船上謝三郎佛祖位中畱不住景而屬號晚年居迹不定又稱寓叟二十披緇遊落北講經論究研頗爲敷說自謂死生事大語言文字無濟於事遂看本來面目話構思不得無可柰何一日飯後劃然廓悟乃謁徑山容和尙深蒙提獎復謁金車琇禹門微虎巖忞諸尊宿賞爲不羈後於吳興稟法靈山敬和尙焉自此以後廿年說法六坐道場六坐者荊南天王鐵佛維揚地藏鄂渚黃龍漢南棲賢嘉禾金粟而深竭力者天王也天王乃悟公開法之場大寂傳燈之地雲門法眼兩宗源流所出惜以武穆嶽公徵湖南而廢荒煙蔓艸事待其人寓叟不揣非才力爲恢復以成法席又搜藏譜以定兩宗之訛使盲瞽之徒妄竊祖宗爲自愧也若黃龍再辟地藏重興此尋常創建不足爲道晚年乃爲虎林大方伯之舉太守縣君之迎承乏金粟俎豆三秋今寓吳門將之楚而終老焉或曰師年六九正可弘道何必拘拘投老楚山而棄祖庭爲自適者何耶曰吾子世見未足與語殊不知世界空華人命危脆住卽夢遊行同幻化且四大色身尙爲吾一寓父母妻拏功名富貴未有不爲吾一寓者又況說法匡徒支撐祖剎而有長轍遠定不爲吾一寓也哉士大夫從吾遊者往往談道之餘復論莊老至快言不禁手舞足蹈識者謂沛然胸襟不識者謂肆口接輿然居迹不定每每因之今歸楚隱世途不接優遊寓居歲月遷流以待塡於溝壑矣或曰菜葉流出樵子尋來師以何拒曰山僧不管人間事一任尋蹤到白雲。

水鑑海和尙六會錄卷九嘉興大藏經天王水鑑海和尙六會錄

水鑑海和尙六會錄卷十

嗣法門人原寬等編

記

查給諫夢記

蓋聞人生於世一大夢也何夢中又有夢焉夫夢者幻化不實之謂何遇而靈驗往往先知豈弘闡祖道事屬非常山川召呼神龍有以曉人耶是以安樂公報瑤田之夢卽庵於云居止一粥之緣潭龍王奉金匙之食元叟於徑山有一十八載之住祖庭待人振起先業爰自豫有定數豈與尋常泛泛住持者之來哉丙辰秋武林方伯李公以金粟之席數年住持不得其人頹然傾廢舉余挽回說法卽傳檄嘉興尹海鹽令惇延海鹽給諫查公王望一夜夢於萬頃波中湧出一圓古鏡約有數萬斤初起似有黑气漸而升髙光明照耀天地一色而空中有神呼公出手扶持公竭力支撐忽而覺司門者乃傳府主有函至發讀則知請余公曰異哉疇昔之夢乃師字也繇是徧告當事與諸同人曰吾素倔彊獨知之有儒至如諸方尊宿從未接見今金粟之請水師也吾非攺前轍從事其道吾視吾夢蓋與水師有一段因緣遂躍然而起率諸紳迎余入院第金粟荒涼之甚僧規殆盡居民承閒侵擾及余至一番整理方復舊觀𨿽怨誹繼起賴公之杵可伏住三秋辭退公仍迎余出院復謂餘言曰吾昔夢可足徵矣師以前革獘之故招細人萋菲豈古鏡初升黑气之障乎吾力維持豈神呼出手扶持乎此二事不足爲奇所奇者數萬斤之古鏡而能飛騰上升吾謂師非凡器也且愈升而愈明吾謂師至髙明而道中庸也是以丐師一言爲吾記之餘曰某固陋無似之夫何敢當爲應夢之人或神龍使公知儒釋爲不二大道如虛空虛空豈有分別隔礙哉公唯唯遂爲記。

儀眞地藏禪寺重興記

地藏寺重興落成矣請記於諸名公諸公咸謂余知文義識道理當自記庶鬼神呵護使事傳而不朽余應之曰嗚呼天下豈有不朽之事哉同泰之宮非不固矣至今化爲烽燧永寧之塔非不堅矣亦乃遷於谷王且蒙莊有曰藏舟於壑藏山於澤謂之固矣然而夜半有力者負之而走昧者不知也蓋世人不知造物之機達生之理徒守形迹之久長不亦謬而且惑乎故吾聖人於無常幻化之中指出眞常不滅之道使人人知白雲有變靑山不老春夢喚回覺性恆在然而欲資明斯道必乃藉其勝場勝場不立曷以闡之譬如人之心性寄於一身離身無以見乎心性夫心性者道也人身者場也繇此觀之無場不能顯發乎斯道是以天下寺廟乃聖人出世開道之勝場也歷代王臣賢士莫不竭其力爲金湯焉至如凶頑不肖之人望其塔廟聞其梵聲莫不敬信之心生焉爲其聖人窮精極神開覺斯民者如此而人傾誠荷感知有由來亦如此也儀眞地藏寺考邑志創立於宋建炎間淮海肇禪師至明洪武十三年敕建爲地藏禪寺賜主僧號曰文彬歲以昆山衛糧屬寺所需至成祖遷北平厥糧寢僧徒散寺乃漸廢嘉靖二十八年後軍王公汝立重修天啟二年中翰汪公鑣又修迨國朝順治七年操江李公棲凰再修然興修至再多是補偏葺壞而已康熙壬寅寺僧松石見寺漸至剝蝕不勝興嗟遂持李公幣牘走楚力延於余謂余重辟荊南天王有合叢林規度且四朝湮沒之天王又在狼窩虎穴之中訃日而就故殷殷懇請余憐其誠慨然而來至乙巳因事仍返轍江陵庚戌念功業未成再鼓鑾江之棹辛亥乃得新安許君繼先毅然荷任重建萬佛大閣並嚴飾毗盧大悲萬佛等象而供具悉備幢幡飄颻樓閣門開光射諸天矣然寺繼此而振興實許君引導之力明年王君春宇重修大雄殿劉君耀宇重建地藏殿又明年參戎吳公介臣鳩鹺使王公興周運副何公調之曁劉徳鎭等重修山門仍新金剛之象而應供之堂香積之廚久廢余撒其址而新之以爲叢林輔翼一時叢林輝映不減洪武敕建無恙時且此寺建自宋及今幾五百餘年禪燈不照斯道罔聞甲乙相傳十方靡屬嗟乎如此寧不徒有其場孤負山靈哉今余承乏玆山建立滹沱宗旨遂拈棒喝聊作指南況賢宰官士大夫輩有外護幹城者有登堂倡和厥道者咸是一時气運浸昌非敢曰人能弘道且古有曰盛乃衰之兆也余甚懼之惟望後來主是席者力而挽之庶聖人說法有場而斯民之覺性亦乃恆明則余與修建諸公之心均不朽矣。

序

壽慈庵楊進士五十序

天下有大壽歷而千古繩然相繼不曰道則曰徳道之於世不磨堯舜至今尙在徳之於世不易周孔萬古恆聞苟不以道徳爲壽縱身延千年滅而無聞亦爲夭矣何名爲壽乎夫道徳也者豈易言哉請試論之本出乎無言無言豈謂無言焉出乎機入乎機而無迹也亦無始也是以劫窮世盡渠乃不知蓋渠無國土亦無聲臭風寒暑濕之不及喜怒哀樂之不聞況能覆載天地刻雕眾形長於上古澤及萬世而造於吾人者又何終窮哉然而朝菌不知晦朔蟪蛄不知春秋惟至聖者知之慈庵楊君今歲桂月五旬大壽繇是進之以道徳之說爲君祝惟道徳之於君者君得之矣君何以爲得焉曰問之沙翁沙翁曰當問自己自己不知問之蒲團蒲團不知問之踴猛踴猛不知問之豁然豁然曰在是矣其是以爲壽者又何有終古者哉。

慈報錄自序

傳曰武王周公其達孝矣乎夫孝者善繼人之志善述人之事者也且武王克商光有天下身服顯名丕振先徳周公輔相三王纘成大業其事君事親之孝百王千聖莫之與京尙未揄揚舉及獨乃暴出繼志述事一語可見世間支延道徳端在繼往開來使前人有志有事俱不泯滅仲尼之言不亦深長之思哉餘生顓愚又復固陋父母劬勞師長雨露欲一展報愧未能也然先人有志不逮之事則未嘗泯滅於懷由是戊戌掛笠荊南之鐵佛窮搜天王之舊址披茸驅虎興復區宇象設尊嚴碑版樹立戊申鄂渚復獲黃龍遺址翦除宿莽創還舊業其搰然以竭力乃聊報先人之宿志兼以五坐名坊殷勤行道二十餘年以資吾親蓋是不忘所自奚敢稱曰善繼善述之人因之剞劂殘槁遂命名曰慈報嗚呼慈恩浩渺烏能報哉。

告文

告龍潭崇信禪師文

維師靈根夙秉自俗乃能獻餅於悟祖慧性天開從幼卽得剃髮於天王機鋒迅捷接周金剛止用一枚紙燭徳業悠長祥發云眼乃見兩派宗風孤峯頂上拄杖撐天象骨巖前聖箭括地自有宗門以來法▆烜赫未有盛於師者師則造於宗門實功大而且博也獨以吳僧道原於宋景徳間修集傳燈錄將師嗣法之師天王道悟派而不載誤移師載於天皇道悟派下雲門法眼牽而去自此飛訛一下千載混淆後𨿽有明眼幾淸幾理竟不能復正本宗遂成疑案靑原下以景徳傳燈雪峯廣錄式憑而爭師豈忍聽其攪亂不明以曉之也況非鄕鄰之事混師源頭紊師世系實師急務今以其事詳而言之師察而聽焉唐侍郎歸登撰南嶽讓碑載法孫天王道悟圭峯答裴相國宗趣狀馬祖法嗣首曰江陵道悟權徳輿撰馬祖塔銘法嗣天王道悟在焉正議大夫戶部侍郎荊南節度使丘玄素撰天王道悟碑載師爲嗣法門人崇信卽龍潭也四公撰文所載如此明確誰謂無天王又誰謂師非天王之嗣乎況南嶽爲師之祖馬祖爲師之翁天王爲師之父又值師未寂前之事師豈不知之耶又協律郎符載撰天皇道悟碑列法嗣三人曰慧眞文賁幽閒道原傳燈將此天皇嫡血三人削去不載反收師爲天皇之嗣可乎宋尙書員外郎呂夏卿撰雪竇顯塔銘敍顯爲大寂九世孫顯望雲門爲四世雲門望師爲三世師望馬祖爲二世是則顯爲南嶽下法裔明矣佛國白續燈錄亦載顯爲馬祖九世孫祖源通要所載亦如之至如張無盡達觀穎洪覺範大川濟之辯淸定祖圖聯芳碑之確載天童直說之詳明徑山嚴統之核定此𨿽師寂後之事然師靈明昭格又豈不知之耶旣知之豈容如此之悖妄耶位中禹門輩徒以一傳燈訛載之書雪峯泛論訪道之語爲辯蓋雪峯答閩王一段因緣云吾所明此道不獨於徳山且三登投子九上洞山故曰自從先徳山石頭已來洞山爲石頭之裔因言及之雪峯未嘗敍述從上嗣法來源何得據是爲爭端據是可憑以上碑銘諸家之書獨不可憑乎欲得傳燈可憑須將諸家之書盡情抹殺然後可以證傳燈爲不謬矣萬口喁喁呶呶所說而無已今則於天王祖庭設位告師師須從定而起明以示之使惑夫無疑永息此爭端亦使師之世系得以撥亂而反正於天王宗派維師俯察賜之鑑焉尙饗。

祭文

祭云澤旵侍者文

康熙十七年十月朔五日旵歿三朝金粟寓叟謹治以時羞之奠告汝旵侍者之靈嗚呼汝從吾於儀之地藏年僅十七歲學而穎異朝夕克勤過人之資期汝成立而復從吾住鹽之金粟汝年已二十四歲學日益精志日益立稠人廣眾鹹以悅心上林新篁不同散木況陸沈下版冰檗備嘗吾不獨以侍者參得禪向人告亦常謂眾而言曰旵侍者如此行去他日福緣未易量也孰意難料遂爾云亡嗚呼秀而不實者有矣夫且顏氏子四八面歿尙稱短命今汝又折八齡其造物者之相奪使汝不能成器乎今吾屬望已矣也然汝昔之所學恐在半途今吾指汝到家維汝有靈鑑徹斯事始謂吾不負汝也通身無縫罅大塊是文章在世卽世隨處優遊亦始謂汝不負吾也嗚呼維汝有靈其知我言耶其不知我言耶尙饗。

祭福嚴則峯爚和尙文

嗚呼兄今卽世耶吾獨深悲而哀慟也人生於世必有大用而出其有大用於世不能泯滅吾又何用深悲而哀慟之哉孔子見周衰修六經興仁義挽回王化特使賊亂而懼吾宗門至明季時衰之極矣天生吾天童一條白棒振興斯道吾徑山繼起而出別集嚴統作於濫觴之時以懼賊亂之夫吾東蓮有願而來荷擔斯任纂修續燈徵文四方功未卒業遽然而寂吾哭之曰著書未竟先云逝零落文章誰解收天地有心扶正化禪燈重朗照無休吾裁書力催則兄東去以結此案復送之以詩古徳云遙矣遐心孰與謀一肩能荷業千載得神遊矯矯云邊鶴蕭蕭澤國鷗本來同鼻孔珍重別薰▆則兄咨嗟挈笠而往重加校閱筆削成書方授梓工幸天龍加護斯功告竣又移幢於福嚴祖席去夏惠書以報更訂吾補處福嚴吾覆之以老不能且幾何時唱道東南昨還燈來荊出兄之計吾不遑安處乃設位告之一絲慧命續燈存兩世手編百世尊愧我來先去復後此生欲語向誰論夫兄所修之書乃載佛祖所傳之慧命佛祖所傳之慧命乃天地日月古今羣生之慧命佛祖天地羣生之慧命千古豈有息聊旣佛祖天地羣生慧命千古不息兄之面目昭然千古又豈有息乎兄之面目千古不息卽吾又何用深悲而哀慟哉況立巨功建勝業於吾法門也是以特鳩武漢同人並諸子侄祭兄歸楚行靈於晴川江上幸望錦帆浪裏浩浩慈風惠然首肯而來尙饗。

碑文

先父母二碑文

原夫汪洋之海必有其源覆天之木豈無其根聖人降迹賢士挺生寧曰無父母而遺其本也旣不遺其本必報之達之也養不足以報父母而聖人以徳報之徳不足以達父母而聖人以道達之海也材愧散木學屬支離吾父母難爲報也所以壬寅秋仲命駕江陵拜祭斯山今復重來勒此二石一奉吾父於月墳之右一奉吾母於黃陸公山之前吾父名應臺吾母張氏吾父母所生七女三子長子夭亡次子亦亡海忝季子又呼十郎念雙親旣喪兼世又遷功名塵垢何能羈我遂發悲心拜辭家廟祝發披緇走求聖人之道於四方百種磨礱而契證故不敢遺其本往來江漢以斯至道達於吾父母也或曰父母遺體發膚不敢毀傷師𨿽明道發膚已毀嗚呼斯人見其迹未見其理迹也者末也理也者本也吾將以本達吾父母可謂至也況泰伯斷髮文身千古稱曰至徳矣乎。

又

生事死葬祭之之禮乃人子之首行亦天下之孝本也或曰此閭夫閭婦之行何足盡才人豪士之道也才人豪士必任一官乃效一職髙車駟馬光炫門庭爲其孝矣或曰此形名聲勢之行亦何足盡聖人君子之道也聖人君子必見其道明其徳或經濟天下或輔相邦國堯舜禹湯周公孔子乃其人也堯舜禹湯以道治天下其親乃不顯乎周公孔子以徳輔天下其親乃不揚乎是以古今有異教道不同欲人爲善之心則其一也海𨿽不敏教人務本趨善以報吾親𨿽曰親之不顯天下孝道之理盡也吾何晦焉謹稽首拜手而爲之記。

天王寺碑文

粵稽皇藏佛祖通載乃載荊州天王道悟禪師碑記悟嗣馬祖所出一人卽龍潭崇信雲門法眼二宗皆其世系唐元和戊戌夏悟示寂再考唐宋元明林間錄稽古略等書記載天王寺者二十餘家名傳海宇寺實無存蓋因南宋嶽武穆徵湖南而廢有鐘化一鐵暴荒址中人屢竊鐵顯靈自護明惠王於此燒造琉璃故東北隅堤址稍缺陷淸順治戊戌夏餘始至荊搜求遺迹見七百年無主之鐵尙存當年節使拋水乃在江邊又訪周圍十里社祠二十處俱名天王堂土地基址圍堤當日道場用價購贖創建殿宇莊飾聖像歷四十年祖庭備觀且荊州自古用武之地寺住衝繁之鄕所以興建爲艱荊州誌謂天王寺創於唐毀於宋重建於淸順治間水鑑禪師余深愧福緣不逮今所建立者僅存典型獨望後賢光起祖席於無窮是則天王一燈端有幸焉是記。

附

天王沙翁和尙紀略

沙翁和尙鄂之富川湧泉謝氏子也名慧海字水鑑其稱沙翁者因與玄沙備公同族又慕其爲人私淑別號晚年居迹不定又稱寓叟生明天啟丙寅十月十二午刻至淸順治丙戌年二十詣蘄春報恩寺禮體融大徳祝發初遊講肆每痛念生死自謂語言文字無濟於事一日飯後叉手立於中堂看本來面目話劃然大悟說偈曰面目全彰不覆藏幾回叉手問中堂於今見也非他見慶快平生百骨涼謁徑山費隱容和尙容問那里來師便喝容曰放汝三十棒師又喝遂依席下受具次謁玉林琇萬如微木陳忞諸名宿賞爲不羈復謁湖州靈山獨冠敬和尙敬問如何是現成一句師曰三要印開朱點窄未容擬議主賓分如何是投機一句師曰千峯勢到嶽邊止萬派聲歸海上消如何是轉身一句師曰輕輕躡足龍門過惹得淸風動地生敬書臨濟正宗源流付之順治戊戌師年三十二應荊人鐵佛請至荊徧搜天王遺址於荒榛虎狼中覓得恢復道場興工時正值旱魃木不能進忽水湧木至又七犬從西而來四人由東而至四偉人雜於稠人中指點土木工竣不知所往咸謂天王助力於時靈異頗多師囑不可記康熙元年壬寅江南操江李公棲凰請住眞州地藏寺乙巳值師四十生迎回天王戊申重辟鄂州黃龍庚戌繼席漢陽棲賢冬復跨揚州之鶴重建地藏且明太祖敕建之寺規模宏大萬佛閣大雄殿地藏殿等無不創備丙辰浙江方伯李公士楨請住嘉興金粟下檄太守縣君相迎蓋金粟乃天童密雲悟和尙中興祖席至師說法爲第十代師旣承乏俎豆三秋如搢紳查公培繼張公惟赤陸公光旭輩聞師提唱無不服膺庚申再住棲賢癸亥退居黃龍甲子仍迎歸天王然天王自甲寅後駐札大兵綠竹靑松靈宮貝殿幾又廢弛師不忍坐視重爲葺修又覓秦南把茅遠重梓嚴統以明徑山老人淸正五燈公案丙寅於渚宮構幻寓山房內軒曰憨夢亭息影師三十年間六坐道場開鑿人天垂手不倦況隨身一缽淸風兩袖到處云湧光大祖席師眞可謂承願再來繼述其事於法門豈小補之哉今略紀歲月勒於天王碑陰以貽將來識天王中興所自師有語錄十卷方伯李公太守盧公送入嘉興楞嚴寺般若堂偕大藏流通散錄別集隨處行世門人原頂述。

荊州天王禪寺中興碑記﹝康熙元年撰文二十三年立石﹞

失荷單傳正印爲佛祖後裔者其大節有二一曰烹鍛人才二曰光復祖席人才不鍛慧命斷絕𨿽有名山巨剎不旋踵而丘墟矣祖席不復古迹荒湮不惟失前人基業𨿽有人才亦闡化無地矣二者不可偏廢也然欲恢張祖席又當揆其所系之大小而緩急興廢所系者小則可興可廢可緩可急贅疣視之亦得也若其剎爲佛祖所必賴法道所必爭宗派源流所必待剖判者而荒煙宿莽任其蕪沒不一爲大呼攘臂奮身恢復曷以號克家兒孫也哉則今荊天王禪寺是矣夫中興天王寺者沙翁海禪師也今且言開山之祖名道悟渚宮人謁馬祖洞明大法住荊州天王寺法嗣一人卽龍潭信也厥初道場鞠爲茂艸獨寺門一巨鐵神鬼護擁有竊掘者輒雷電晦冥屹不可動踞寺三里爲鐵佛寺卽天王退居也順治戊戌沙翁掛笠晴川荊南道俗賫幣牘以鐵佛請沙翁念祖迹陵遲慨然而往辛丑始得天王古址第寺基沿爲民業捐缽購贖不辭茶苦建大雄殿奉天人師殿後樹梵天閣上祀圓通大士下設說法之堂左右爲方丈以居主法者前建四天王殿中安慈氏後列韋天復構東西禪堂用棲僧眾而祖席規模則巍然傑出矣非沙翁以英妙之年具開辟之力孰能於荒煙蔓艸中劈出釋梵龍宮哉然此尢未爲沙翁奇也所奇者徑山費隱容老人爲五燈列祖慧命防閒僭亂編輯嚴統以定宗支所首辧者則天王天皇兩派淆訛也使無人焉親履其地窮其源則揣盤模象鬥爭繁興曷有底止今沙翁爲老人的骨之孫而所興者適江陵之祖窟灼然見天王之嗣馬祖龍潭之嗣天王與天皇之嗣石頭慧眞等之嗣天皇天然證據斬盡狐疑老人心血洞達於千萬世矣而所爭者以道原傳燈之訛書謂龍潭出自天皇易丘玄素符載二碑呂夏卿張無盡等數十家定典𨿽董狐再起孰得而顚倒哉夫興一叢林復一祖剎亦等閒事耳獨此天王者佛祖法道於此攸關宗派源流於此剖判又徑山老人衮越心事於此待明而沙翁以一手擎出厥功顧不偉歟餘言及此者特以天王之中興頓釋法門之疑案千百載下庶以沙翁爲中興之祖云。

前住南康云居現住黃梅四祖晦山戒顯撰文

賜進士第正議大夫刑部左侍郎張可前篆額

賜進士第都察院江西道監察禦史洪之傑書丹

荊州天王禪寺中興碑記﹝康熙二年撰文立石二十三年入志﹞

唐貞元元和間眞僧輩出而佛理宗乘於時丕盛奠在荊南則天王天皇二禪師其炳炳矣二師生同時住同地而一嗣南嶽一嗣靑原其功行亦正相等是則當日卓錫之場卽爲後世傳衣之地固當亙累劫而並存然數百年來天皇猶有寺也而天王遺迹已付之斷煙殘照其荒落也不知其幾年矣夫天王道悟師本渚宮人也嘗謁馬祖時祖囑曰汝若住持莫離舊處師便返荊州結廬踞郭不遠後節度使丘玄素創寺居之額曰天王卽師他日示寂地也稽之往牒碑志猶存獨寺旣不可考卽荊郡乘乃不多及亦爲何哉蓋嘗考之後周時詔廢浮圖凡天下寺塔悉就毀滅惟天皇寺以有張僧繇所繪先聖象存焉遂得獨免豈天王寺之廢適在是時耶獨怪天王之裔數傳而爲雲門法眼二宗宗系號稱最盛兒孫徧天下而祖父發祥之地莫有過而問者不大可悼嘆乎順治戊戌有水鑑海大禪師住錫於荊深慨夫法腐之傾頹致衣珠之迷失而悲湣獨切焉因爲搜之得荒基一片於榛莽中尙餘塔丘鐘鐵且此地周圍十里許社名天王堂是則當日天王道場端在是矣因以大願力共此都人士經營之無何如殿閣門廡煥然大備舉數百年久湮勝迹而一旦勃焉重興非甚盛舉哉越甲辰余以確事至荊間一遊覽不勝贊嘆寺僧明哲因以其碑記請焉余𨿽譾劣無文然竊幸天王有靈遺迹復炳使至止斯地者得從瞻依禮拜其下想見當日馬祖所謂識取自心本來是佛之指是則天王一燈常明斯世實維鑑公大禪師斯舉是賴焉遂爲斯文昭以志之若曰名人之文可垂不朽欲以補郡乘所未備而遠與僧繇之繪事同功則請以俟後之君子可也因爲之記。

賜進士出身文林郎奉敕提督湖廣荊州等處地方抽分兼管河道工部屯田淸吏司主事前翰林院庶吉士鄭日奎撰文

欽差整飾辰常靖州等處兵備分巡湖北道湖廣布政司參議兼按察司副使陳士本篆額

欽差撫治荊嶽整飾施歸等處湖廣按察司分巡上荊南兵備道王輔運書丹

﹝浙江藩臺李公士楨嘉興太守盧公崇興捐梓

水鑑海和尙六會錄十卷送楞嚴寺經坊隨

大藏流行伏願傳燈無盡祖道昌隆

康熙丙辰冬月吉旦旌徳湯搢之書李子受刻﹞

水鑑海和尙六會錄卷十終

