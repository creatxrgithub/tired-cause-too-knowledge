嘉興大藏經元潔瑩禪師語錄

元潔瑩禪師語錄目錄卷第一住洪都寧州古洞山阿耨禪寺語錄住楚蒲圻玉崖山上方禪寺語錄卷第二住浙江湖州弁山龍華禪寺語錄住江南廣陵平山棲靈禪寺語錄卷第三住洪都寧州雲巖無住禪寺語錄卷第四住灃州藥山慈云禪寺語錄復住寧州雲巖無住禪寺語錄卷第五住越州雲門顯聖禪寺語錄住臺州天臺護國禪寺語錄卷第六示眾小參卷第七普說垂語代語機緣卷第八拈古頌古卷第九代古法語示語佛事卷第十像贊行狀塔銘

元潔瑩禪師語錄目錄終

元潔瑩禪師語錄卷第一

嗣法門人智祥編

上堂

住洪都寧州古洞山阿耨禪寺

順治癸巳仲秋師受州主張公曁屬郡眾護法請於本州雲巖禪寺開法。

上堂拈香祝聖畢乃曰威音那畔一句圓該全體現前纖塵不立直得淨裸裸無縫罅赤灑灑絕周遮世尊以此拈花迦葉以此微笑達摩以此西來六祖以此傳衣靑原以此聖諦不爲石頭以此鈯斧居曰藥山以此長嘯千里本寺堂上無住晟祖以此寶鏡弘開乃謂背觸俱非如大火聚迨至八百餘載道遠人荒幸遇州主張公藉此一段奇緣康濟兆民不資餘力今請山僧升座舉揚使未見者見未聞者聞未信者信未證者證挽古風於旣墜回佛日於緣生卽此便見伏中寶藏全彰衣裏明珠顯現旣然如是因甚又道百姓日用而不知聻不見此山眞面目都緣身在此山中。

雲巖七堂洎諸山耆宿請上堂十二年來未出山了無消息到人間相逢盡扣拈花旨未委何人解破顏左右顧視曰便恁麼委去猶較些子更若播兩片皮未免鈍置諸公去也便下座。

大鑊成請上堂豎拂子曰大眾你看拂子一時現出相好光明威徳殊勝不離本際度四十二恆河沙佛土置眾香國於新丰以諸如來大悲所燻甘露法味所食之餘供養過現未來而作佛事令其食者不樂小乘得弘大道未入正位者得入正位已入正位者得心解脫已發大乘意者得無生忍得無生忍者至一生補處各各隨其根性皆得饒益秪今葉耀寰開鑊修供又且如何稱揚合掌曰端坐受供養施主常安樂僧問黃閣簾垂雞鳴子夜庭前走紫羅帳合珍珠暗撒是誰知師曰方外不許論量。

結制上堂惺惺的若教蒙懂鑑水無龍隱懵懂的若教惺惺枯木有花開更若示機立境舉古驗今正是簸土揚塵拋沙撒糞特達漢一踏踏翻那討許多波吒還有斷得底麼不住舊時無向背外尋知識總非眞。

冬節上堂心不是佛智不是道衲僧頂門別有一竅喝一喝曰夜來霜气重偏發一枝花。

上堂舉一不得舉二放過一著落在第二喝一喝曰會麼落二落三了也便下座。

冰谷闍黎請上堂一毫頭上覆乾坤百億須彌海嶽渾迸出些兒無礙力人間天上獨稱尊玄中不失偏處不逢舉眼盡是兒孫事祖父從來不出門。

臘八解制上堂釋迦老子未上雪山人人鼻孔撩天剛謂夜睹明星悟道个个眼光擢地後代兒孫根性狹劣只管長期短期大似渴鹿逐陽焰結制解制無異癡猿捕水月秪如不涉迷悟生死覿面一機分付阿誰待汝心肯處卽是運通時。

宋侍禦誕辰請上堂空劫威音外塵塵無向背壺天不夜時剎剎露全機全機露也萬象不能掩其輝向背忘也千靈無以匿其耀直得舉足下足無非本地風光居塵出塵不同萬物流轉一花一香莊嚴實際一禮一懺回向眞如秪如轉功就位一句又作麼生良久曰無限風光大地春。

周居士懺罪請上堂煦日輝輝爍破千重障翳和風蕩蕩吹開百劫花心直得巖樹庭莎挺無邊妙相泥團土塊發一切智光且道是何人分上事周公栗仲身處名門不染世樂玆因足病謹請升座舉揚般若以消宿障昔有居士身纏風恙乞二祖懺罪祖曰將罪來與汝懺士良久推其罪性不在內外中間如其心然佛法無二乃對曰覓罪性了不可得祖曰與汝懺罪竟山僧亦有个古方任他宿障業障報障無不靈驗卓拂曰過去業無定相不可得現在業無住相不可得未來業無至相不可得旣總不得脫體無依一句又作麼生豎拂曰花街柳巷無相識始見從前絕學人。

佛誕上堂呈拄杖曰離言離相明明聲色難該絕聖絕凡歷歷覆藏不可於此會得念念釋迦出世塵塵彌勒下生直得天雨四花地搖六震又豈特九龍吐水沐金軀優曇現作獅子吼秪如因齋慶贊一句又作麼生云出遠峯山積翠月臨幽澗水懷胎須彌頂上無根樹不待春風已盡開僧問如何是誕生王子師曰橫身當宇宙曰如何是朝生王子師曰化外有權衡曰如何是末生王子師曰聲名淸四海曰如何是化生王子師曰運用莫知名曰如何是內生王子師曰天下人瞻仰曰五位王子蒙師指不立功勛又若何師曰石女不梳籹。

受楚蒲請上堂拈疏曰一向天不收地不管且道者个從甚處得來維那試剖露看宣疏訖師乃豎拄杖曰寬廓非外十方剎海冷沈沈寂寥非內無盡浮幢光灼灼出也片雲現於太虛住也孤鶴翹於松頂今乃蒲圻諸護法書幣遠臨旣爾再四推免不下豈可更飾裒辭且直下承當普應羣機一句又如何舉似卓杖曰是處是慈氏無門無善財。

結制上堂揚眉瞬目謾自周遮覿體當陽出眾相見僧問琉璃殿冷卽不問如何是明月簾垂師曰百歲老人不展眉曰今朝結制還許學人搬柴運水否師曰頭頭無向背何更覓蹤由乃曰天無四壁地絕長垠以拂子畫○曰也出者个不得天地旣出者个不得則森羅萬象情與無情亦出不得乃至天人聖凡無有能出此者非但凡聖卽○者个亦出○者个不得何也待伊觸破乾坤眼剔起眉毛腦後看。

上堂剎塵心數一串穿卻雕沙無鏤玉之功無量殊勝一槌打就結艸乖道人之意破沙盆七平八滿殘羹餿飯得人憎三腳驢豎抹橫該明眼衲僧眞笑具畢竟如何莫將閒學解埋沒祖師心。

冬至上堂適來不見啟請突教特地升堂大眾濟濟簇簇嬴得一肚渺茫佛法了無文義那堪好肉剜瘡露柱燈籠啾啾喞喞時常接觜泥團土塊應時應節動地放光頂門重著楔一綫已添長。

上堂二由一有一亦莫守一心不生萬法無咎驀拈拄杖曰三祖大師來也以無緣三昧一行三昧智印三昧將須彌移置芥子孔見諸人不會化作奮迅三昧走入露柱裏去也卓拄杖下座。

解制上堂頭頭解脫本天眞物物威音劫外春法法誕生王子父塵塵無位好眞人舉拂子曰見說生根了也且道誕生王子父與無位眞人是一是二於此明得則釋迦打失眼睛一切有心齊成佛道稍涉見聞未免郢書燕說去也以拂子擊香臺下座。

蒙山以默禪徳請上堂酷暑炎空人間若甑新丰坐禪蒙山打供無陰陽地放曠逍遙絕思惟處渾忘滲漏說佛說祖眼裏添沙舉古舉今缽盂安柄且作麼生是不涉夤緣一句火雲騰碧漢朱夏已方深。

大士開光上堂換卻舊時面貌特地光新瞥然今日輝煌無邊瑞彩耳中見得塵塵皆是正法明眼裏聞來剎剎無非觀自在圓通門大啟法界絕遮攔善財參徧面面無私龍女寶珠時時突現旣然如是爲什麼今日重新特地以拂子點曰從教心眼洞然開普應羣生機合感。

伽藍開光上堂肘後符摧邪輔正也是者段光明頂門眼洞徹十方也是者段光明在靈山親聞正法承記承囑者段光明初不曾增在東土徧鎭叢林爲瑞爲祥者段光明亦不曾減因甚更要山僧於斯開顯以拂子向空點兩點曰𨿽然本具光明藏往古來今不自彰。

結制上堂橫按拄杖曰十方智者皆入此宗直得山河大地明暗色空情與無情無一絲毫漏逗最初威音末後樓至歡喜無量彼我渾融與諸人同行同坐同起同止汝若未委山僧借伊鼻孔出气去也卓杖曰參禪力敵大英雄莫坐明明白白中提起金剛般若利好教血濺梵天紅。

上堂僧問不立正徧堂不居獅子位此人還有施設也無師曰發長不剪曰恁麼則新丰一滴水倒嶽與人看師曰構不著乃曰風生大野木落空山霜花繡錦水面添章長連牀上漢念念絕攀緣舉足下足鳥道無殊古木階前人心心證寂滅坐臥經行莫非玄路正恁麼時者一著落在甚麼處任從滄海變終不與君通。

上堂紅日階前冷霜風漏夜寒凍得烏龜成鱉粉碎大地泥團拈拄杖曰只有拄杖子天不諳地不曉也不管寒山睡重也不管斷臂安心挈挈波波烏烏律律提起也天魔膽落放下也帝釋魂驚且道具何三昧如是自在聻十二時中不知處通身都是黑漫漫。

解制上堂九旬禁制絕安排優缽羅花不易栽今日頂門放一綫一塵一剎一花開果能於此見處精明聞處透脫擎方外乾坤於一塵中馭掌中日月於大千界內城市深山逍遙無礙水邊林下長養聖胎秪如不涉結解一句又如何舉揚多謝蒲圻費居士不憚關山送供來。

四旬眾請上堂僧問如何是家裏事師曰不許外人知曰如何是日用事師曰觸著磕著曰如何是動中靜師曰無人證明師拈拄杖曰天地未分已前父母未生之先淨裸裸赤灑灑秪是者个天地已分後父母已生來淨裸裸赤灑灑也是者个到者裏分卽是不分卽是卓杖曰向者裏見得人人常光現前个个壁立萬仞秪如不居正位一句又作麼生放曠不耕空劫地行於異類且輪回。

先和尙十周上堂昔年把斷要津山不能靑水不能綠今日全彰面目便見山如是靑水如是綠可憐馳逐聲色人眼睛鼻孔都打失若欲知恩解報恩必待日午打三更遂下座至眞前拈香曰苦如甘艸石密良似砒霜毒藥𨿽是土宜聊且應个時節便燒。

付玄輔弼西堂上堂提持衲僧巴鼻須是克家流通佛祖淵源貴乎眼正不待呼剎竿預知向上未曾入新丰已經罷參且道是誰顧西堂曰你看他昔侍先師於崆峒其切磋一一可法先師過後又經七載指體投機更非一也先師一个未了公案只得累及遂舉衣曰多子塔前原不了轉相授受到如今山僧兩手親分付五葉一花大地春堂乃接衣對眾曰降旗不豎方隅窄若豎降旗四海非借問眾兄弟秪如旌旗大展法令髙宣當此之際豎則是不豎則是眾皆默然堂曰金簇慣調曾百戰鐵鞭多力恨無仇不如折弓解甲去也復問大庾嶺上提不起阿誰持向此山來師曰闍黎只顧承當曰恁麼則當陽展示大家看師曰眾生有賴遂搭衣曰九拜端施未審和尙受否受則於自宗乖不受則師資道隔乞賜一言永爲定鑑師曰闍黎甚分明曰恁麼則敲開夜合千年秀奪轉新丰萬古春師曰卻是山僧本意。

誕日上堂雨洗長空歷落千峯翠色風流澗壑離披萬籟幽聲有眼者端的是見有耳者必定是聞秪如聲色未萌之際六根未兆之先且道諸人本命元辰與山僧本命元辰是同是別野色更無山隔斷天光直與水相連。

誕日請上堂鏡花水月三千界芥子彌盧百億天一个本來虛幻面被人喚作四旬年秪如本來面目年紀多少疑殺黧奴白牯笑倒天下衲僧。

付主拂耀上座上堂金鍼玉綫話會難通艸偃風行隨機自在到者裏說正說偏說體說用說向上向下大似撮空花圖風影笑殺旁觀更謂三墮四禁亦何異止石女莫生兒且父子相傳一句又且如何天曉木人敲月戶夜深石女繡燈前。

住楚蒲圻玉崖山上方禪寺

順治甲午四月八日師受請於五月十三日就蒲城延壽寺開堂拈疏曰弘闡少林直指言言玉轉珠回發明洞上眞宗字字雷轟電激苟向毫端未舉以前見得略較些子設或未然仰煩維那宣過指法座曰盡大地是个寶華王座無一人不與同行同坐因甚重新特地顧左右曰密移一步看飛龍拈香祝聖畢復拈香曰收來劫遠懷抱年深佛祖正眼不敢覷著天下衲僧瞻仰有分爇向鑪中供養前住浙江湖州弁山龍華寺開山第一代傳達摩正宗第三十八世先師瑞白雪老和尙用酬法乳之恩斂衣就座上首白椎曰法筵龍象眾當觀第一義師曰金椎未舉徧十方淨裸裸無縫罅森羅萬象一印圓該無一際而不全體顯現寶磬才敲總浮幢赤灑灑絕回互艸木昆虫咸資其化無一塵而不獨露眞常如春在花無一花而不春如月在水無一水而非月更說甚麼一義二義豎拂子曰正當恁麼時直下無私一句作麼生道釋迦不受然燈記樓閣門開待阿誰乃舉神鼎諲和尙開堂示眾曰山僧行腳也無正因只待向東京城裏聽一兩本經論於古寺閒房只恁過時不謂行到汝州葉縣被一陣業風吹到首山曲錄牀上見个老和尙當時把不住禮卻他三拜直至於今悔之不得後來圓悟勤和尙曰者老漢參到生鐵鑄就處窮到無絲毫解路時所以向鐵壁銀山斬釘截鐵若不知有向上宗乘怎解與麼道師曰圓悟只解把手上髙山不惟土曠人稀直使三千大千作个無孔鐵錘山僧於崇禎年間因生死不明用盡伎倆走穿若干地皮尋到越州蕺山遇个老和尙把斷路頭直得行不知行坐不知坐一旦打破漆桶死去十分蘇蘇醒來依舊眉橫眼上復被他揭卻腦蓋卸卻角馱拶得冤入骨髓懷之廿有餘年今被諸公三番四度逼入者个行戶不免變作个披毛戴角沒巴鼻的大虫向十字街頭揚聲大叫去也以拂子向空作點勢曰我不敢輕於汝等汝等皆當作佛上首結椎師便下座。

六月初九日入院。

山門基師曰無門解脫之門左右顧視曰還有信得及的麼拽杖便入。

佛殿釋迦已過去彌勒猶未來正當恁麼時新長老撒開坐具大展三拜也是冬行春令。

據室千人排門不如一人拔關一人拔關千人萬人得入遂卓杖一下便起。

卽日請上堂指法座曰三乘十地只可飲气吞聲文殊普賢總教排列下風新長老又如何施設拽拄杖便升拈香曰此一瓣香仰之彌髙智可不知鉆之彌堅識不可識城中已曾剖露了也今承眾護法躬送入山更不重說偈言遂插香敷座維那白椎竟乃曰形興未質名起未名坐斷天下舌頭放開古今綫道將人人腳跟下一著移至諸佛頂上用從教觸著磕著撞破虛空將諸佛頂上一機移至諸人腳跟下用總教舉足下足踏穿大地物我雙融通身富貴乾坤一體徹骨淸涼正所謂法隨法行法幢隨處建立更說甚黃閣簾垂君臣道合苔生玉殿尊貴渾忘檢點將來猶是途路邊事秪如到家一句又作麼生揮拂子曰突兀髙峯恆積翠淵源秀水遠流長僧問玉殿瓊樓卽且置驢胎馬腹事如何師曰輕打我輕打我曰今日賓主當陽作麼生是上方家款師曰滿盤傾不出大地沒饑人曰人人知到上方月幾个能遊劫外春師曰阿誰兩耳不垂肩復舉世尊一日因文殊在門外立世尊曰文殊文殊何不入門來文殊曰我不見一法在門外何以教我入門師曰世尊向平地上樹棘插籬分疆立界若不是文殊作家登時推倒界墻鋤平坎陷管教在門外立的至今入不得在門內坐的至今出不得爭似上方卻無許多疆界一片淨潔田地出入縱橫優遊自在卻有一件奇特處且作麼生是奇特處師良久維那結椎師便下座。

上堂僧問黃閣簾垂紫羅帳合如何是退位明君底事師曰深宮寂寂漏更寒曰此時還有功勛可立麼師曰密室無人侍空階莫問程乃曰杲日臨空罩古籠今無點迹輕雲映火塡溝塞壑絕囊藏處處流金爍石人人汗雨如湯世諦流布底三界無安猶如火宅途中受用底萬機不到脫體淸涼陜府鐵牛面孔黑嘉州大象鼻頭長參。

上堂明明絕覆藏歷歷無向背法法不思議塵塵泯對待到此非但徳山臨濟目瞪口呿卽使文殊淨名徒只瞻仰有分擊拂子曰百千三昧毫端現萬斛珠璣掌上翻。

馬邑侯請上堂豁開頂門正眼風行艸偃布眞機捩轉向上牢關水到渠成閒自在體盡功忘隨流得妙所以道應以居士宰官身得度者卽現居士宰官身而爲說法今宰官身已現且道畢竟說甚麼法顧視左右曰一堂風冷淡千古意分明。

上堂苔生玉殿尊貴未忘古路悄然話會猶在縱使拈一機千機萬機頓赴如刻人糞作栴檀香舉一句千句萬句朝宗似持蠡殼量大海水到者裏格外超宗底正好朝三千暮八百若是抵死十分底未堪有棒分在舉如意曰道吾舞笏同人會石鞏張弓作者諳。

上堂夜半烏雞騰碧漢天明玉兔泛靈槎分明只是目前事又被分明兩眼遮大眾好教你知所以道田地穩密底起腳不得大力量人全提不起到者裏逞驢唇馬觜得麼胡言漢語得麼旣總不得秪今人天交集又作麼生通信朔風不解揚家醜裂碎龜文大地看。

上堂今日隆冬初一四野冰霜歷歷文殊降大吉祥普賢分身百億可憐白象王徧界絕蹤迹旣是徧界因甚又無蹤迹驀揮拂子曰轉位就功忘影像回途復妙始爲奇。

元旦上堂僧問新年頭佛法卽不問如何是梅花一點眞消息師曰泉石有情開古意曰臣退位朝君子轉身就父如何是奉重的事師曰室內不知春曰萬國醉心嘗大鼎相逢攜手上髙臺師曰松筠何處不新機乃舉僧問鏡淸新年頭還有佛法也無淸曰有僧曰如何是新年頭佛法淸曰元正啟祚萬物咸新僧曰謝師答話淸曰山僧今日失利又僧問明教新年頭還有佛法也無教曰無僧曰年年是好年因甚卻無教曰張公喫酒李公醉僧曰老老大大龍頭蛇尾教曰山僧今日失利師曰二大老將諸佛最上一著子恁麼流布將去浪走天下衲僧殊無坐斷乾坤气象今日有問上方新年頭佛法有無但向道蒲城紙貴一狀領過設有个衲僧出來撫掌呵呵道盡謂春歸無覓處不知流入此中來拄杖子忍俊不禁連道三个屈字何故上方今日失利。

上堂十五日已前天不收地不管走殺天下衲僧十五日已後云不飛鳥不度坐斷死蛇鼻孔正當十五日風蕭蕭雨瑟瑟威音那畔敵體全該今世門頭眼橫鼻直且道在諸人分上又作麼生於此委得放身物外一任逍遙設或未委長連牀上有粥有飯。

上堂正按傍提是弄猢猻家具一椎百拶徒教露柱心空放風前箭展末後機巧不如拙賊來便打客來須看眼不似眉若論佛法卽使山僧口如懸河舌出廣長能錦上鋪花雪中送炭也不能舉著个元字腳何故一任鉆龜打瓦從教塞壑塡溝。

臘八上堂未出皇宮未登雪嶺好个太平風景坐著則該三十棒何故往往墮眾生於無事甲裏及乎出皇宮登雪嶺凍不知寒饑不知餒一旦睹明星開夢眼𨿽則好事簡點將來亦不免三十棒何故不合惱亂眾生還有三十棒上方長老自喫要且不幹大眾事拽拄杖便下座。

解制上堂僧問祖道重興古風髙振學人上來請師一接師曰古殿無人侍空階莫往還曰慈云徧覆法雨洪施爲甚石女木童幹曝曝地師曰一天幽雨露萬里野風光曰恁麼則雪裏烏雞初破曉松間白鶴已翔空師曰好續鷓鴣詞乃曰攛掇鐵牛眠古井而神龍不鑑止水放教石女玩花燈老僧不在明白裏卽饒天雨四花地搖六震現無量神通證無量三昧在曹溪路上只喚作鬼神茶飯秪如三月開鑪九旬煆煉又且如何良久曰證龜成鱉𨿽常事笑煞廬陵米價新復舉南泉示眾曰昨夜三更文殊普賢二人相打各與二十棒趕出院去趙州出眾曰和尙棒教誰喫泉曰王老師過在甚麼處州便禮拜雲門曰深領和尙慈悲某甲歸衣缽下得个安樂師曰者夥賣私鹽漢只圖攙行奪市並不知王令稍嚴驀拈拄杖曰總被山僧一齊束在者裏未審諸人皮下還有血麼復卓一下。

上堂鶯囀花芳春正茂子規啼血聲聲喚癡狂遊子不歸家辜負本來光一段驀豎拂子召眾曰有眼者必見有耳者必聞旣見且聞作麼生是家復擊曰內離見聞覺知外除聲色香觸又喚甚麼作本來光良久曰莫言世事多荊棘客路由來不可行。

縣歸上堂出山剛九日曆本去半截光陰迅速流那事如杲日殷勤爲照古菱花贏得兩眼黑似漆洞山不許誕生王臨濟未是白拈賊還有證得的麼便下座。

金唐專使至上堂達摩不來此土消息杳然已成狼藉不少洞山過到玉崖全無巴鼻因甚被金唐長老覷破夜半木人敲月戶天明石女繡花冠分明𨿽是目前事○○。

結制並祈嗣上堂僧問疋馬單槍气格雄牢關踏碎幾千重今朝再入龍蛇陣權請吾師一句通師曰你何平地喫交曰露柱懷胎石女產兒又且如何師曰威音前一箭射透萬重關曰垂鉤四海只釣獰龍假饒眼蓋乾坤的漢到來還堪種艸也無師曰三生六十劫曰戴角蟭螟吞白額無毛鐵鷂產金龍師曰閒話會乃曰混之不得類難齊凡聖空爭是與非摩蕩乾坤渾不曉懷胎萬物許誰知雪山六載的不異捕風捉月嵩山九年的喚作飲气吞聲縱使三藏十二部漸說頓說廣說諭說只可贊揚得他天下老和尙正按傍提左敲右唱只可依傍得他後代兒孫知見狹劣逐管長期短期縱修證得無量勝身種種三昧只喚作燻染得他還委悉麼把定乾坤策起眉拽將北斗面南窺直待懷胎傾落地始信區區得意奇。

冬至上堂節屆書云一陽來復向上一機塡溝塞壑諸佛舌頭短也不說衲僧巴鼻長也不說放行一句又作麼生不說不說。

上堂朔气漫漫凍龜成鱉霜風歷歷石人淚血前釋迦後彌勒直得腦門著地柏樹子麻三斤依舊全提不起畢竟如何雞寒上樹鴨寒下水。

上堂黑白兩忘開佛眼豎拄杖曰瞎不系一法出蓮叢卓拄杖曰是菡萏是荷葉眞空不壞靈智性復卓曰馨香滿道途妙用恆常無作功以拄杖左右展曰東拋西擲有甚過遂呈起拄杖曰大眾你看者老萬回三百六十黃金鎖子骨被木上座一串穿來總在者裏會得同途受用不會塞壑塡溝復卓一下。

上堂仲冬初一霜風壁立刺破面門阿誰委悉設有道莫壓良爲賤好山僧且款款道記打三十。

上堂寒風不攺東暘色朔气常芬太古心潑面潑頭人不委狂歌辜我劫初吟拈拂子打圓相曰還有人向此回避得麼可中有个眼蓋乾坤而不自覺胸騰日月而不自明與諸人坐卽同坐行卽同行若能檢點得出卽使長河酥酪大地黃金爲供養亦皆消得設或未然莫言開口不幹舌剛道無心便有心。

谷山金峯和尙計至上堂師展金峯所寄扇曰憶兄一聚首積習染成痾嘗有徑寸璧恨無魚雁過獨憐槐夢影空嘆魯陽戈末後風流甚巴歌乞一和大眾此是谷山法兄去年十二月朔四日手澤也抵暮涅槃時復書偈曰莫怪修行不妙病來撒屎撒尿有人嗅著些兒跳出三界關要跳出後如何老鼠弄金錘大虫戴紙帽你看者个阿師生平慣把烏豆換人眼睛及至末梢頭猶將鐵蒺藜橫拋世界只如巴歌又作麼生和遂揮扇曰今日熱於昨日。

上堂舉洞山初禪師參雲門門問近離甚處山曰查渡門曰夏在甚處山曰湖南報慈門曰幾時離彼山曰八月二十五門曰放你三顚棒山明日問訊昨蒙和尙放三頓棒不知過在甚麼處門曰飯袋子江西湖南便恁麼去山於言下大悟師曰雲門探竿太深洞山影艸甚密可惜不知來路若是个漢見他道放你三頓棒便好倒身三拜而出管教他疑殺行腳人那堪明日更納敗關致使古今人笑雲門有把關據要之鍵而無鞠訊考盤之威𨿽則不言汗馬功髙爭見重論蓋代也只成得太平姦猾所以雪竇拈曰雲門當時若據令而行子孫未到斷絕𨿽然如是莫將鶴唳誤作鶯啼秪今要見雲門麼拍左膝曰者裏是要見洞山麼拍右膝曰者裏是且道上方畢竟在那一頭爲人拈拄杖曰者个喚作棒入地獄如箭射一齊趁散歸方丈。

上堂萬機截斷迥絕羅籠一句全提了無湊泊金鍼玉綫敲唱雙行織成錦繡鴛鴦主賓互換投刃揮斤蹴踏金毛獅子千錢不賣五百便賒驢揀濕處尿還有知恁麼事底麼卓拄杖曰黃河三千年一度淸。

謝孝廉就湧蓮庵請上堂舉如意曰還委悉麼應眼時若千日萬象不能逃影質凡夫只是未曾觀何得自輕而退屈應耳時若幽谷大小音聲無不足十方鐘鼓一齊鳴靈光任運常相續到者裏喚作古今得麼喚作見聞得麼旣總不如是秪今覿面無私又作麼生擊如意曰月似彎弓少雨多風便下座。

過黃龍值師誕日覺空老宿請上堂僧問如何是黃龍第一關師曰日論當午照不許太陽紅曰如何是第二關師曰不許夜行剛把火直須當道與人看曰如何是第三關師曰路逢死蛇莫打殺無底籃子盛將歸曰三關已蒙師指示未透三關是若何師打曰且居門外問飛錫崇恩卽不問獨坐黃龍事若何師曰徧界牟尼無朕迹撲碎當陽照古今曰還有出頭分麼師曰天上天下惟我獨尊乃曰法運寥寥數百年且無消息妄流傳金烏玉兔穿梭急大道何嘗有間然作麼生是無間然底大道聻以拄杖向空畫○曰於此會得則知古之日月長空卽今之長空日月復畫﹝※﹣﹝鬯﹣匕﹞﹣凶﹞﹢○﹞曰於此會得便知慧南老子所立三關的旨趣過得三關始知古洞山的本命元辰落處知得山僧本命元辰卽悟得各各當人二六時中折旋俯仰一動一靜的落處悟得自家落處卽識得從上四十八代祖師的面目在處知得祖師面目便信得古之日月長空卽今之長空日月無間無斷如是將大地作黃金攪長河爲酥酪而作祝儀山僧只好隨例投餐卓拄杖曰還委悉麼不聽虛空閒饒舌那許枯樁打葛藤。

費不二居士請就聽默庵上堂山上重山靑翠中是个什麼水中復水靈源裏更有何源蛟龍起舞造物神藏凡聖交遊煙霞出沒此中有一句子寒暑疊遷而莫侵人天交會而靡窮又作麼生體悉拂一拂曰雲開嶽頂髙低岫雨過潭淸上下天。

上堂天地之前徑時人莫彊移个中生解會眼上更安眉諸佛菩薩錯七錯八泥豬癩狗畱五添三信則龍女頓成佛不信善星生陷墜秪如不涉迷悟凡聖又作麼生瓊樹瓊枝皆是寶栴檀薝卜一般香。

開鑪上堂萬世一時古今絕迹人人壁立眞風个个揭開正眼邇來佛法傷殘人心狹陋粘皮著骨底未免論性論心三搭不回底依舊說理說事墮愛見坑沈癡惑网殊不知西天老胡十萬里來只要自悟自證各各圓滿爭柰根本不眞伶俜客作數他珍寶未免輪回今此蒓川百千年來見性圓宗罕有建立幸蒙諸檀悲願延請山僧興揚正法開鑿人天用報皇恩萬靈啟悟秪今法會斯隆畢竟功歸何所良久曰九天雲散盡紅日照龍樓。

黃白峯偕男山旭請上堂天人羣生類深心之所欲更以異方便助顯第一義驀拈拄杖曰者是異方便那个是第一義良久曰寧可截舌不犯國諱復舉龐公參石頭問不與萬法爲侶者是什麼人頭以手掩其口公有省復參馬大師亦如是問大師曰待汝一口吸盡西江水卽向汝道公深領玄旨師曰二老答話可謂頭正尾正惜乎當時輕便放過致令天下不柰伊何若問上方不與萬法爲侶者是什麼人但向道此去西天十萬程還有知落處底麼昔年一口吸西江千古風髙羨老龐今日蒓川濟濟士偶然一个便成雙。

冬至上堂冬至一陽生拈拄杖曰且道者个生多少聻良久曰春風不道珠簾隔傳得歌聲與客心卓拄杖下座。

解制上堂僧問徳山用棒臨濟用喝總是撒土撒沙如何是直截根源的事師曰有人笑你敗闕曰靈山話月曹溪指月無非畫影圖形作麼生是眞實爲人句師曰侵淩雪色還萱艸漏泄春光有柳條乃曰十方世界渾無物正體堂堂沒卻身者裏不許情識計測不容玄要商量直饒萬里靑天正好喫棒十成底蘊急須吐卻向諸佛行不到處行取一步祖師開口不得處瞥轉一機則見燈籠與露柱交參佛殿共山門斗額更說甚麼長期短期安禪靜慮遂豎拂子曰且道在者个分上成得什麼邊事一滴水成一滴凍一花開放一枝春。

師誕日上堂以拂子向虛空畫○曰只者个謂之頂王三昧智印三昧不動不變無古無今卽山僧在四十四年以前光景自住昔不從今以至昔在今四十四歲以後光景自住今不從昔以至今正當今日凡聖交參賓主協會其間求同異相了不可得只如眼眼相覷又且如何通信復畫○曰也不免借渠鼻孔出气去也擊拂子下座。

上堂一句全提千差合轍一機圓現萬法皆如卓拄杖曰者个是第二句且道那是第一句不見古徳道具足凡夫法凡夫不知具足聖人法聖人不會聖人若會卽同凡夫凡夫若知卽是聖人喚作第一句得麼擲拄杖曰鐵樹花開別樣紅。

謝紫山護法之任請上堂語默不得觸背皆非蘊六合以無外鏡萬象而有餘且道是个甚麼遂擊拂子曰此是紫山居士從京師持來冀藉此與諸人結般若緣山僧豈肯囊藏於今明明拈出還會麼聽取一偈三根椽下休擬議七尺單前莫放松一旦疑團撲碎了呵呵笑倒紫山翁。

圓顱請上堂眞機不掩千峯突兀萬緣坐斷廓爾無依說甚鏟艸堂前雙彰體用所以寸艸不生不異體臭布衫全體皆如正是炙脂帽子只如二俱不涉又如何指示不住舊時無相貌外尋知識總非眞。

結夏上堂結夏安禪叢林成範護生禁足至聖弘規以大圓覺爲伽藍身心安居平等性智直得森羅萬象情與無情向者裏一時總結進一步撞碎釋迦腦門退一步坐斷達麼脊骨不進不退鈍鳥棲蘆只如行不越戶坐不當堂的人畢竟如何安置良久曰端坐受供養施主常安樂。

仲夏上堂農家久困焦勞倏然匝地甘雨祖師巴鼻掩禁不住直得倒嶽傾湫塡山塞土擔板衲僧收拾不得只好一齊分付田主何故從教萬古漫漫一任村歌社舞。

解夏上堂金風扇野明明空劫已前玉露浮空歷歷威音那畔聞聲見色如石上栽花履逆逢危似風中鼓橐瞥爾轉自己爲山河國土艸木叢林盡作師子吼放開一綫轉山河國土爲自己塵毛芥孔一一現百億身還有恁般人麼撫幾曰未曾跨過黃金限且向門前宿艸庵。

弁山瑞老和尙忌日上堂拈香曰巴陵爲雲門作忌設三轉語義出丰年洞山爲雲巖作忌半肯半不肯儉生不孝上方今日設忌任教塞壑塡溝何故更闌休著錦日午不挑燈。

楚城歸上堂舉古徳曰去時炎暑侵衣熱歸日秋風滿面涼彈指聲中便差別百年能得幾何長緣生之旨理合如是只如山僧每欲轉浙每不果念昨方抵省又不果行一十五年中忘卻來時路從教佛殿對山門任使僧堂傍廚庫正恁麼時作麼生是法住法位一句良久曰刻舟求劍覓瘢痕往往不翅河沙數重九眾護法請登雪峯上堂大象無形大音希聲眞機滿目耳不可聽到者裏非但未登雪峯毛孔卓豎卽使親履霜空膚湊皆明者耳不觀色眼不聽聲總須茫然且看他山川聳秀景物呈祥冉冉白雲墜長天之玉嬌嬌黃菊灑徧地之金直得森羅煥彩萬象騰輝且六爻初未動一畫已成偏又作麼生話會毗耶不離方丈室大千國土掌中擎須彌昨夜熾然說報道眉毛頷下生諸公各各摸取好。

禳病請上堂解脫眞如佛乘藥凡情聖解眾生病病退藥除心迹忘塵毛芥孔同圓鏡且道同後如何磉墩有花開缽盂不安柄。

丁酉六月退院上堂三載玉崖隆祖道疲力竭病神魔侵奉違一眾歸巖穴不厭重云萬疊深所以道二儀未兆本絕自他一易才生難忘彼此未有常行而不住未有常住而不行只如退後又作何行履那邊不坐空王殿爭肯耘田向日輪。

回古洞山送玄輔首座進方丈上堂佛以一音演說法眾生隨髏各得解且道是那一音遂橫杖作吹勢曰聞麼諸佛以此一音悲度恆沙盡眾生界不能化導無緣只成得半音本寺價祖首創玆山大闡宗風廣弘萬品而不能使中道不衰也只成得半音山僧謬忝芳繩繼斯中業重啟此音一十三載破陣業風吹過玉崖未圓厥盛亦只成得半音今幸弼公首座行解雙圓四眾咸服山僧委命主席大啟洪規重新繼起。

過正當山眾請上堂春光明媚景初融艸木叢林展笑容除卻古今光一道更無他處話玄宗急著眼漫從容但自橫身當宇宙從教無地不春風還有共相證明者麼僧問和尙謝事古洞退席匡峯養道深居一句作麼生指示師曰自古靑山不畫眉曰如何是千尋月照匡廬頂師曰家家門掩蟾蜍窟曰如何是萬疊云封彭蠡城師曰處處鶯啼楊柳風僧擬議師曰請君惟自得不必更如何。

師退住匡山淩霄巖受湖州弁山龍華寺請上堂拈疏曰十字街頭才已罷釣孤峯頂上始慶安眠因甚又被者个牽引不見道鳳林吒之升座曰犁耙才脫入山來又辱飛書遠見催大抵業緣無避處從教異類且輪回山僧今日通身是手措置不及通身是口分疏不下聊借拂子威光放開綫徑去也遂豎拂曰大眾你看弁嶽峯與五老峯不動本際在拂子頭上交光相羅各挺無邊妙相太湖與鄱陽湖一鑑無私圓融無際共轉無盡法輪普令見聞圓成金剛種智如斯奇特畢竟功歸何所拂拂曰林泉處處添新象廊廟頭頭識故人。

元潔瑩禪師語錄卷第一終嘉興大藏經元潔瑩禪師語錄

元潔瑩禪師語錄卷第二

嗣法門人智祥編

住浙江湖州弁山龍華禪寺

順治戊戌五月初八師受請於八月二十八日入院山門重重無盡樓閣門重重廣博無礙門只此一門諸人到者裏還識得麼拽杖便入。

佛殿黃金殿上光千界白玉階前秪一僧殷勤大展施三拜有路還他最上登。

伽藍神則明明則靈佛法不怕爛卻四時仰賴殷勤祖師花開五葉一桂彌昌彼此不了家醜外揚你也沒量罪過我也沒量罪過權且上香。

據室此吾開山老人拈兔角杖握肘後符斷衲僧命根碎凡聖窠窟之處今日不肖忝繼芳蹤都道不入虎穴爭得虎子而不知智與師齊減師半徳到者裏須知別無奇特要且令不虛行縱使戴角擎頭祥麟威鳳也不免一齊穿卻。

卽日眾護法請上堂師拈疏曰截斷機先蘊奧迥超量外縱橫諸佛說不到底無量百千三昧盡向此中漏泄了也還委悉麼設或未然仰煩維那宣過指法座曰三萬二千師子座此座獨尊百千萬億人天眾舉眾瞻仰向上一路從無一人踏著新弁山今日踏轉去也遂升座拈香祝聖畢復懷中拈出香曰此一瓣香越城戒珠寺裏脫去枝葉天臺弁嶽銷鑠皮膚崆峒南云卻成枯樁洪都百丈又非枯樁於古洞山埋沒一十三載後至楚地狼狼藉藉置於匡山之頂棄爲度外不意逼到者裏只得重新拈出供養本寺開山中興百丈傳達摩正宗第三十八世入就先師大和尙用酬法乳斂衣就座玄素和尙白椎竟師曰若論第一義六代開士三世聖人無啟口處卽使雷轟痛棒猛奮熱喝只是个指宗之極更若海口舌航云興瓶瀉亦只喚作空裏攀花水中捉月總不若法兄和尙一椎擊碎直得如天普蓋如地普擎不資餘力令人人悟知本有个个了證元因鱗甲羽毛各挺無邊妙相土木瓦石咸融不二眞心到者裏更說甚麼一義二義秪如不涉化門一句又作麼生良久曰化行宇宙山川外人在堯天雨露中僧問楚吳豎拂已多秋無限風光當地酬哮吼一聲雲霧集蒼然如益滿皇洲是何境界師曰太湖波浪三千闊曰斬新條令又作麼生師曰一棒一條痕曰一句無私該宇宙頓教八表盡沾恩師曰不爲分外玄素和尙結椎師便下座。

師到海印破闇和尙請上堂僧問嶽頂日懸今古迥庭前秋色紫霞彰正當此際如何是主中賓師曰門外千峯碧曰如何是賓中主師曰闍黎自不明曰賓主歷然又如何師曰兩眼對兩眼曰恁麼則鹿苑家聲遠吳興气象新師曰今日且放過乃曰靈符在握依倚渾忘寶鏡潛輝迥無攀仰森羅圓顯海印發光林木池沼皆演法音若更向錦上添花文中布彩正不異荷布鼓過雷門縱使捩轉向上機奔走龍象放開頂竅蹴踏狻猊到者裏亦不敢動著何故山間自有人與你拈出。

海印和尙至引座把斷要津衲僧無啟口處放開一綫浪走天下闍黎山僧入院已將一月不曾攺聲易調別轉機輪開張正眼若欲洞明大法智融三世不移跬步而歷剎塵香海不動一念而升彌勒閣門得大受用得大總持須眞正導師曲垂方便始得。

立兩序上堂荷眾推誠全藉英賢作者提綱挈領必須本分兄弟呼爲肘臂互作主賓鐵蒺藜從教徧地生苗金剛圈不礙隨時拋擿直得敲唱雙行節拍相湊同期祖道重光共展無爲大化正恁麼時且道功歸何所以拄杖向空裏畫﹝○﹫三﹞﹝○﹫三﹞曰不須重注破爻象自分明。

開鑪上堂封卻拄杖頭納須彌於芥子而不爲迫結解布袋口促千差於一念亦不爲拘苟能使鐵壁崩頹銀山透出則見花開枯木不是人間之境果熟祇林亦非天上之春卓拄杖曰不許鐵牛眠古路爭▆石女夢初回。

上堂適才升座今又上堂一彩兩賽雪上加霜豎拄杖曰胡達摩過去了也憨彌勒笑倒了也向上一竅莫錯商量衲僧頂門重著楔水遠山髙沒處藏擲拄杖下座。

能仁雲松和尙至上堂結制已來三日昨夜診候病非一端有精進者蓋色騎聲懷懵懂者醉眠聲色有自得者迷於勝妙境界更有一種昏沈褁定排遣不開散亂交攻卓截不住因此掉舉轉換閉眉合眼被識陰區宇幽隱妄想之所汩沒此都病在膏肓難於療治苟非耆婆妙手不能用其妙藥今幸能仁和尙在此正好殷勤請施方便。

資福伴我和尙至上堂山僧一自家國晏然之後卽使人天獻花無路鬼神窺覷無門夜來偶夢智積菩薩語拄杖子曰滿堂龍象多有久修梵行久積善根身心寂靜動默一如者只因住著無爲不入正受是以不獲如來淸淨隨順覺性恰值起七各各大生精進大發勇猛我觀三千大千世界無有芥子許非是菩薩眾捨身命處拄杖子曰不然我觀三千大千世界觸著磕著無微塵際非是此菩薩眾放身命處正辯論時被山僧一喝曰總是徐六擔板二人被喝鉆入諸人眼睛鼻孔裏去也大眾且道是夢耶非夢耶若非法身大士不能相諳幸然資福和尙光明洞徹山僧爲汝等先容必然另資鞭影別下鉗錘。

長至上堂冬至月前葉落千峯冬至月後芳塵萬匯正當今日一陽初動處萬物未生時人人頂門壁立眞風个个眼光爍破天下未審此片田地還有添減也無良久曰眞淨界中才一念閻浮早已八千年。

朱崧崖居士誕辰請上堂天不能蓋地不能載陰陽不能消長劫數不能成壞故曰有物渾成而不知其所終你看他文殊在母腹中見十大吉祥善財在母腹中見無量寶藏須菩提在母腹中見識藏皆空且道居士在母腹中見个甚麼靈然還見覺幸不昧前因。

師到佛川請上堂顧視左右曰大眾會麼知音達士卓卓寧彰增一絲毫不得減一絲毫不得而況人人眼碧个个眉瞠卽我先兄離言和尙於此大開鑪韝密運鉗錘接納四來奔走龍象也只得个虛而靈寂而妙弁山𨿽則握寰中正令展格外風規驀以拄杖懸空曰陡使須彌岌峇海水騰波令一切魚龍咸知性命到者裏亦總不必何故以拄杖靠璧曰一齊分付憨侄和尙。

立都監上堂佛祖大機統歸掌握人天面目盡屬交參若乃大啟風規廣資玄唱卽釋迦彌勒只好各展化儀文殊普賢都來皆任走使若是破沙盆左提右挈金剛圈豎四橫三須我都寺濟侄始得。

解制上堂一向滴水滴涷古佛堂中冰淸玉潔流通分內截斷舌頭瞥爾一塵乍啟只得冰河發焰枯木生花幽蘭騰百億之芳寒梅布千林之玉人人布袋橫開个个芒鞋緊捎到者裏不守方隅豈坐大勛𨿽然憧憧四海參尋者幾个行來到地頭。

祈晴上堂攝境歸空徒布陰雲古道驅魔使佛亦非坐見紅輪邇來陰雨綿連雨月餘日幹城濕卻半邊衲僧憑何節目不被打濕眉毛擊拂子曰收取好便下座。

開山老和尙忌日上堂夜半一輪紅日杲天明玉兔上靑霄萬年靈鶴枯松上不敢依稀取次描旣不敢描今日所爲何事良久曰體盡功忘渾至化就中恩怨最難消。

章夫人供法衣上堂師舉衣曰多子塔前圍底至今收不得雞足山前捧底至今開不得怎如弁山手裏要開便開要收便收收也古釋迦不前開也新彌勒不後正恁麼時作麼生是迦葉親聞底事良久曰聞得又值个甚麼。

丹禦法侄請上堂千峯不能掩其機通途絕朕萬有莫能彰其句徧界難藏金峯法兄單提此令二十年道振虔南十餘載重整谷山一旦疲於津梁猶且悲乘不倦以拂子打○曰於此普爲法界人天恆轉無盡法輪還見麼妙容𨿽不動光燭本無偏。

至顯聖百愚和尙請上堂寰中正令不屬指呼格外風規寧資餘力而今客聽主裁實難爲喚鹿成馬而況宗祖覺場聖凡輻輳不待正按旁提个个預知向上呼三應兩人人各自知時縱使展一輪普應羣機如月映千江舉一令協行化外似春榮萬卉總也不如我法兄和尙舌覆三千。

至曹山浹水和尙請上堂若論第一義諦適來法兄已爲諸人入水入泥了也向上十成事已爲諸人徹困了也若更欲弁山放風前箭下腦後錘撒沙撒土轉見狼藉便下座。

至道林鏡愚和尙請上堂孤峯頂上目視云漢底常在十字街頭入廛垂手十字街頭橫開布袋底常在孤峯頂上把斷要津所謂餌垂香海只釣獰龍格外玄機爲求知己今日主令客行難爲話會幸有佛祖行說不到底一機舉來塞責遂舉拄杖曰設有个仙陀出來道漏逗不少弁山但鼓掌大笑曰將謂無人證明。

三祖訃至上堂拈訃曰破闇和尙把斷要津爲諸人徹困去也苟能於此見得卽知我法兄未出母胎能事已畢𨿽則生緣五十七歲千方垂手來不曾來坐道場一十三處一旦抽身去不曾去人人知得本有个个歸恩有地設或未委擲下訃曰同風一段苦心事徒令千古冷光輝。

天界浪和尙訃至上堂舉訃狀召眾曰你看天界老漢向者裏乘大願輪示現受生具龍樹馬鳴之辧慧無一義而不伏異降魔等文殊觀音之悲智無一剎而不應身說法行道四十餘年障狂瀾於旣倒名喧宇宙坐道場五十三處回古風於漸熄道邁諸方仰冀永延慧日何期遽爾歸眞大眾還知老漢去處麼以拂子打○曰於此會得萬丈圓光亙古亙今設或未委三界長夜莫堪斯時哀哉哀哉。

結制梁拄石潘成吾二護法請上堂拈一句向父母未生以前天地未分之際與諸人通个消息不異搦管窺天幸玆二鎭臺以無畏施諸四來惇請山僧舉揚般若令人人證大三昧獲大安隱苟向未開口前一提提去管取三十三天一時退位秪如獨脫迥超不落今時又作麼生重開微笑拈花眼信是靈山一會人。

上堂方到法堂未就座乃曰提持此事二千年前釋迦老子早已先我一著無端被文殊一椎不勝狼藉及後藥山老漢依樣畫貓冷地被院主一拶轉見不堪弁山今日更不雪上堆霜何故字經二寫烏焉成馬便轉身歸方丈。

云節老宿入塔請上堂淨眼不生花三界絕周遮裂破光明藏塵塵總是家大眾秪如平田不住弁嶽不來因甚又道塵塵是家聻明人面前不必說夢。

上堂今朝臘月五用處超今古打破趙州關擊碎雲門普驚出南山鱉鼻蛇趁起大虫咬殺虎當陽不善箭穿楊笑煞他家井覷驢便下座。

上堂沈沈鳥道孤峯自是無人寂寂玄途冰壺那能有象正恁麼時直饒古鏡潛輝渾忘影像深宮罷漏永絕攀躋猶未是到家底事秪如虛玄不犯宛轉偏圓又且如何夜半木人敲月戶天明石女撞金鐘頭頭相見不相識背看扶桑那畔紅。

上堂鷺鷥明月兩同倫雪色梅花一樣眞衲子淸貧休入夢等閒落眼便成塵所以道一片淸光休教戀影千峯寒色莫可棲神到者裏轉一步踏翻故國之秋突出家山之奧則見杲日光生冰河發焰始可在花石軒中虛白堂裏持論向上底事不然縱使蓮花從口艷到頭終是一凡庸。

元旦上堂僧問鏡淸道有那里是新年頭有底佛法師曰野色惟新霽山光露舊容曰明教道無旣是問答分明因甚道無師曰月明三十夜不許暗人行曰鏡淸明教未出有無窠窟有問和尙新年頭還有佛法也無未審如何抵對師曰莫言無指的傾腸已向君乃曰歲朝初一眞風壁立萬象騰輝溪山滿目到底野老不知其名達摩渾然不識畢竟如何才有梅花便不同。

解制上堂衲僧家去任優遊總是故鄕深處水牯牛東西岸畔無非舊閣閒田一任逍遙隨方樂逸前途忽有人索你納官家苗稅作麼生抵對富珍未解機先使他後休矜徹骨貧。

邵氏五旬兼薦夫金處士請上堂僧問彌勒峯頭毫光燦燦華林堂上瑞气騰騰如何是境中人師曰朝看東南暮觀西北曰八字眉分五嶽秀如何是人中境師曰萌芽皆在土何處不春風曰破衲袈裟搭半肩今朝特出法王前如何是人中意師曰堂堂皆現事重復與君傳師良久曰恁麼會得則知無陰陽地上枯木長春八功徳池中蓮敷九品設或未委更向第二頭爲諸人顯示豎拂子會麼靈臺寶网金繩界接引無非淨業人。

永遠尼爲師東明八旬請上堂春回大地萬卉爭奇𨿽添化母之勞金剛正體不增一絲毫秋老園林千峯歷落𨿽肅威音之狀金剛正體不減一絲毫更說甚麼喬松古柏嘗垂不老之靑白鶴玄猿永共遐齡之算豎拂子曰者个還有數量也無擊一下曰收。

顯聖百愚和尙至上堂石傘消息置弁陽則光吞萬象靑龍行止卽寶珠而气迥諸塵直得天搖地震獅子巖前枯木回郢陽之秀象王峯頂芳艸騰白玉之霞若是眼中觀色耳處聆聲不待山僧出方丈一機全荷若或小見狐疑滯在見聞終不免坐井窺天拘墟藐海苟非郢匠莫可揮斤不遇耆婆終難云妙哲人旣降是汝眾等莫大因緣當整虔誠恭求決擇。

王智眼居士請上堂撫禪牀曰法音經耳功報彌劫直得梵音淸雅令人樂聞天人以此興供如杲日臨於冰霜無罪不消凡聖以此交參如春風播於寰宇無福不增正恁麼時心心不相到又如何通信空生不解巖中坐惹得天花動地來。

師誕日請上堂僧問華嶽連天秀黃河徹底淸較之無量壽不翅一微塵如何是無量壽師曰除卻喬嶽蒼松外一任時人著眼看曰弁嶽春髙風度古一年一會慶華辰師曰家家門前火把子乃曰陰陽才兆之初難忘彼此父母未生已前無法可說剩得閒閒六不收那管滄桑與機軸秪如架石鞏弓栽多福竹意在於何六六依然三十六。

浴佛上堂拈杖曰釋迦老子來也有个漢眼不欲見耳不耐聞只欲一棒打殺貴圖太平𨿽則家淸顯孝子殊不知正是人貧義短爭似今日一眾眼見不異錦上添花耳聞不異風中鼓樂此所謂國富民饒在衲僧分上畢竟如何靠杖曰杓柄從來一樣長。

請首座都寺上堂從上來事達摩老祖盡令提綱只得个不識六祖大師盡力舉來只得个不會古徳又謂有則奇特因緣只是分疏不下者夥漢一个个只解把住嘮嚷不善隨機應物弁山者裏無機不被無法不圓設有問楊岐三腳驢日行多少但道問取都監寺衲僧鼻孔畢竟闊幾許問取堂中第一座。

結夏上堂二千年前閉門作活百二十日劃地成牢古今常笑婆伽婆之爲人致令天下人出他圈繢不得弁山九十日與大眾遊戲神通大光明藏指鹿爲馬二六時出息入息三昧正受證龜成鱉且道燈籠露柱還有爲人處也無遂喝一喝曰參。

解夏上堂豎拂子曰个𨿽無欠亦無餘拂拂曰究竟誰能海嶽枯擊拂曰金鎖掣開玄路絕作○曰大千何處不毗盧還有會得恁麼一回底麼設或未然切忌道弁山解夏來。

住廣陵平山棲靈禪寺

順治辛丑仲秋師退弁山在焦山受廣陵諸護法洎道弘監院請住平山上堂三生石畔舊淆訛今日相看沒柰何舉措莫教閒話會大家賡續廣陵歌遂拈疏曰還有向者裏解唱和者麼於此和得則知善財執手經無量劫樓閣門開見三世因其或未然當陽剖露僧問牢籠不肯住呼喚不回頭因甚又受平出請師曰此心能有幾人知曰大眾瞻之仰之師搖手曰與汝無分便下座至九月初八日入院。

上堂拈疏曰此是山僧同鄕人的三昧謂之大音輪義海維那好與拈出看宣疏畢指法座曰摩竭陀國親行此令新平山只得按下雲頭重垂一相去也遂升座拈香祝聖畢又拈曰曠劫循塵不覺一旦返本還源四回拈出供養弁山先師上瑞下白和尙遂斂衣就座孤朗和尙白椎曰法筵龍象眾當觀第一義師顧左右曰還委悉麼向椎未舉已前見得則知釋迦老子未離兜率已般涅槃不起樹王而升忉利知此光景亦知山僧五十年前未入胞胎早已唱罷還鄕曲子又那堪說甚麼出家苦行參訪行腳悟道修因大似夢中說夢一場笑具若向椎舉後覓取一義二義總是捫空尋響取笑旁觀卽今還有个第三義諦借借不借借的句普施諸人驀豎拂曰會麼當陽截斷千差路妙應塵塵亙古今僧問目富千峯秀胸淸一帶流如何是棲靈境師曰古今觀不盡一任往來看曰一條白棒橫天地敢使聞風盡已降如何是境中人師曰擊鼓升堂傳底事相尋未必盡知音曰不假威權力天然位至尊如何是誕生王子師曰天上天下曰將相本無種男兒當自彊如何是朝生王子師曰化外自權衡曰從前汗馬無人識只要重論蓋代功如何是未生王子師曰莫言闤闠不相識覿面堆堆鑑者稀曰戎夷蠻貊分諸國盡在吾王化育中如何是化生王子師曰不循諸要道人人仰至勛曰八方歌有道萬姓樂無爲如何是內生王子師曰密室無髙下相將不得名曰人境王子蒙師指末後全提事若何師曰入院事繁且記三十孤朗和尙結椎師便下座。

當晚小參一去家邦三十年滄桑無復問因緣今朝來到平山寺笑看威音那畔邊大眾且道威音那畔是甚麼人主持遂舉如意曰山僧今日初到人事浩繁不閒與諸兄弟客話。

靑龍百愚和尙請上堂向上有關機前無朕七佛祖師到者裏未可輕展一綸惟我法兄和尙乘廣大願插莖標建寶剎坐微塵轉法輪多處增少處減走十方龍象奔八表英賢頓令平山入十方國土統向一毛孔中一毛孔透入無邊香水海重起古華亭垂綠波之綫復見老性空品鐵笛髙風是則故是贊也不必何故聻班門前何必弄斧。

結制道弘監院請上堂古道寥然不自由冰寒水冷半峯頭淸貧衲子咸相聚北斗南窺笑展眸你看諸方浩浩開鑪亙天烈焰一个个爭前向火烘烘度活終不免被火鑪神看破平山者裏初住百無一有𨿽則水冷冰寒滴水滴凍卻也有件好處凍得一个个徹骨徹髓冷灰裏滚出一粒豆爆卻也被火鑪神笑著何也莫道陽春有腳人難見須知枯木花開分外奇。

辛丑冬師在廣陵平山受江西眾護法請住雲巖上堂方到平山解獘袍又承書幣遠相招洵知造物由懷抱數分深云慰寂寥拈疏召眾曰此是不忘靈山付囑的金剛圈栗棘蓬還有吞透得的麼其或未委率性拈出雲巖乃洞上老祖家山今秋承闔州護法諸山本寺眾耆宿等專誠遠招山僧因上先君墓壠少展孝思不意廣陵諸檀護扳住平山𨿽則山色溪聲無可云諭音聲相卽而近塵遠剎有可堪承直得淺艸平坡渾皆祖意孤峯絕巘總一眞機且隨緣不變一句又作麼生彌綸有界融今古妙應無方沐霢霖僧問放行把住兩悠悠祖道重開不自出古調未曾歌塞外獅音早已震洪州只如朕兆未分已前和尙如何分付師曰不許夜行投明須到曰與麼則蘆花分兩岸雪月不齊明師曰莫將閒話杷引笑路邊人。

長至上堂僧問寒催落木山山迥霜染凋林處處花一陽始復卽不問滴水滴凍事如何師曰冬不寒臘後看曰蜀岡嶺與摘星樓覿面相逢去也師曰猶有二十四橋花夜月在乃曰一陽於子獨回天地之心節屆書云昭融萬化之本直得人間天上瑞气氤氳劫外今時祥光絡繹更說甚麼三山峯頂靈迹依然廿四橋邊煙花錯綜且應時納祐一句又作麼生朔風嚴歲律和气樂雍容。

退院上堂夢身已罷水雲津一坐平山十二旬舉世梅花開笑眼依然密室不知春拈拄杖曰大眾你看他爲無爲而現空花萬行作無作而啟水月大悲更說甚麼動若行雲止猶谷神若是个打破情關識鎖的則知旣無心於動靜寧有象於去來若是卸卻閒名剩影的則知去來不以象故無器而不行動靜不以心故靡感而不應是知象非我出金石流而不焦心不我生劫火焰而不熱到者裏說甚麼彼自紜紜於我何爲如何是法住法位的句靠拄杖曰本是深山人還向深山去。嘉興大藏經元潔瑩禪師語錄

元潔瑩禪師語錄卷第三

嗣法門人智祥編

住江西寧州雲巖無住禪寺

康熙壬寅三月十八日入院上堂拈香祝聖畢復拈香曰蘊百劫精華續千生慧焰供養本寺堂上無住曇晟祖師惟冀燈傳無盡法雨恆滋又拈曰逢彊卽弱遇緣卽宗賤則不值分文貴則傾國不換第五回

拈出供養弁山龍華開山第一代傳達麼正宗第三十八世瑞白先師大和尙遂斂衣就座白椎竟師曰重開古鏡眞三昧照出晴巒鳳嶺髙今辱大檀慈護力三翻四復遠相招到者裏一个渾侖句子被此一椎只得分身百億充徧塵沙無一機而不被無一事而不融於此明得則知皇恩佛恩護法之恩一時報足其或未然有疑請問僧問古路三千抱翠云和風滿載到江城還家盡是兒孫事祖父從來不出門作麼生是父子機投君臣道合一句師曰阿誰不見阿誰不聞曰陋巷不騎金色馬回途卻著破襤衫是甚麼人行履師曰千峯惟易得一色最難看曰可謂耶溪一派源流遠華嶽千尋徳澤髙師曰話得分明意轉非又僧出師曰問話且止縱饒問似云興答如雨注若不知從上來的的相承底事只是廣言詮增露布了沒交涉不見道但形文彩卽屬染污遂豎拂曰委則玄機輪物外徳自合坤維設或未委待山僧消停來好向你道結椎下座。

雲巖社眾請上堂適來眾耆徳入方丈請山僧提持從上佛祖命脈山僧沈思一上無啟口處忽假寐間拄杖子乃曰和尙豈不見道法不孤起仗境方生雲巖古剎自唐無住祖師以寶鏡宗旨開化傳與洞山價祖權開五位善接三根大闡一音廣弘萬品道傳天下咸稱尊貴洞上宗旨從此建立以此爲開法之地至宋晦堂死心湛堂諸大知識於此說法宗風普被文運彌昌自明季以來兵燹而後金碧華宮翻爲瓦礫丘墟將二十年文風宗風凋喪殆盡儒士興嗟緇流感慨近承當道護法郡紳士庶本寺七堂謀復重興鄕氓市豎聞皆欣悅白叟黃童見生歡喜今此一會異緣同志俱當堪任大法宜乎快說法要山僧不禁踴躍曰善哉言乎卽今尋思起來一客不煩二主仍請拄杖子爲眾舉揚乃卓一卓曰上來講贊無限勝因仰酬徳庇莫怪空疏僧問臣退位朝君子轉身就父如何是君師曰巍巍寶殿無人識曰四眾傾誠人天集慶如何是臣師曰夕惕幹幹絕見聞曰旌陽聳峻杲日當空如何是君視臣師曰隱隱淸光彌六合曰鳳嶺騰輝南山起舞如何是臣奉君師曰阿誰不仰此恩波曰天上有星皆拱北人間無水不朝東如何是君臣道合師曰禁閣無人侍重閽絕視聽曰恭惟和尙起居多福師曰重言不當喫。

七堂眾耆舊請上堂地迥長林風動而寂常天籟天空四壁雲飛而透露靑山可中有一句子劫運不可交橫陰陽不能消長眾生日用恆平等問著由來總不知山僧今向第二義門別示方便令人人直下受用瞥爾知歸卓拄杖曰威音不假閒名字一任和光混俗塵。

師誕日從善居士請上堂五十餘年不自知靑山綠水只如斯被人序節詢初度徒把花枝蓋面歸大眾委悉麼在昔靈山拈出後幾翻笑殺老闍黎。

闔州紳衿護法請上堂僧問古佛堂中無容話會威音那畔迥絕知音今朝四眾臨筵人天交集未審和尙如何舉示師曰花雨巖前過靈禽總不驚曰只如荊棘林中下腳易夜明簾外轉身難又作麼生師曰進前三五步別是一風規曰與麼則萬古碧潭空界月再三撈捷始應知師曰不得掩耳偸鈴乃曰威音那畔有妙難窮卽此見聞無形可類是以百姓日用不知祖師全提不起今乃闔州紳衿諸護法靈明不昧向聲色未萌之際一機全荷形興未兆之時一念圓成以此因發此智用斯道覺斯民惇請山僧舉揚此事山僧從維揚虛舟遠棹就路而來歷江南人湘口總皆岸本不移今日旣到者裏如何是應緣的句千古宗風重此建一朝文運自天開。

掃無住祖塔上堂類之弗齊十方三世而莫狀吾祖笑貌音容混則知處風動水流而不異吾祖廣長舌相是以寶鏡眞宗塵說剎說熾然無問今日直下第三十世遠孫淨瑩歸來挽百億須彌盧而作盤食沃四大海水以爲杯茗不濟得甚麼事遂舉香曰只此身心奉塵剎敢云傲世羲皇上。

臘八請上堂以有下劣寶幾珍禦以有驚異黧奴白牯豎拄杖曰拄杖子湧身千丈於普光明殿一乘圓演可惜他有眼不見有耳不聞擲下拄杖曰瞥轉一機降皇宮棲雪嶺餐麻食麥豁睹明星換卻釋迦兩眼穿卻諸人鼻孔還會麼謾兢水月空花藻洗面揩唇自摸看僧問西風蓬島仙鄕遠夜雪藍關客路長且如何是歸家一句師曰轉身向汝道曰轉身後如何師曰千峯層疊翠室內不知寒曰恁麼則楖栗橫肩不顧人直入千峯萬峯去師曰看腳下。

葉仲禦追嚴請上堂拈香曰綜節盤根於空劫之先理不可分而千光競秀花開果熟於此界他方相不可睹而萬化不遺奉爲葉公星槎大居士用資顯考還有共相證盟者麼良久乃曰向上眞風壁立萬仞大辯者開口不得大力者全提不起自唐開山無住祖師寶鏡騰輝十方普應八百年來道法湮淪今於兵燹瓦礫之餘一塵剖露幸際葉尊台光交映民事王事之餘能以向上因緣爲礪艸木昆虫咸資其化情與無情悉被其機可謂片雪紅鑪花飛疊錦倉悲利物種智圓成曾記華嚴會上善財童子參無厭足王見諸罪人受種種苦無有休息善財驚怖心中思惟此王施種種刑法禁制罪人無慈悲湣念之心非善知識也卽欲退還王遙見之喚言善財童子汝且回來乃執其手引至後宮見重重樓閣皆七寶莊嚴施諸飲食衣服及種種珍寶十方諸佛諸大菩薩皆來集會宣說種種妙法救度無量眾生王言善男子汝以吾作如是惡業因緣何故得此淸淨眾會果報我身語意未曾惱害一切眾生如我心者寧於未來受無間苦終不發生一念於一蚊蚋而作苦事況復人邪人是福田能生一切諸善法故我於過去無央劫數供養百千萬億諸佛得此如幻三昧解脫法門救度眾生脫離三途地獄生人天中受勝妙樂不可勝數何以故是諸眾生於無量劫中常懷不善起貪嗔癡恣行殺害毀謗三寶藐公積私輕欺良善若非刑法加持豈肯發菩提心修行學道善財閒已踴躍歡喜得入無礙解脫法門今日葉尊按蒞分寧還淳風於己熄蘇困什於久沈不忘夙誓城塹法門請升此座舉揚諸佛開口不得祖師全提不起的一段因緣令人人直下信知本有離苦趣脫輪回成正覺度眾生正恁麼時如何是渾融不二句世出世間通拈得信是從前過量人。

二佛殿上梁上堂天開地辟彌亙如斯法振燈傳昭然靡間重揚古路大豎宗幢運木石選良材要見重開生面現宰官身者輸誠贊助作比丘形者戮力襄成魯班與普庵木不相識而同門出入面面相承直得天花散彩地軸搖金正當吉日良時如何贊慶指梁曰位毓山川爭秀麗禎祥萬物奠皇圖。

結制上堂坐斷威音第一機有恁麼人麼卽教直下絕狐疑有恁麼人麼若能拶出虛空髓有恁麼人麼始是男兒得意時若有恁麼人那鎭日東行西行切不得踏著常住磚便下座。

大雄殿上梁李司理護法請上堂祖剎恢弘起先宗之垂範眞風朗播肇叔世之嘉猷是以一梁一棟轉無盡法輪多藝多才成彌方造化人天攸賴萬古徽崇正恁麼時畢竟承誰恩力遂下座奠梁曰要教此日舒天眼扶起巍峨寶殿人髙聲曰起。

結制上堂眉毛眨定口門封痛拶深錐扣己躬寶劍未虧光本現方知今日費磨礱遂髙聲曰照便下座。

薦親上堂豎拂子曰性識明知覺明眞識妙覺湛然徧周法界直得極樂娑婆渾成一境他方此界金碧交輝且道是何境界遂擲拂曰者是鄭公孟章大居士用資顯考玉筍府君深益靈根的時節山僧只好稱揚有分曠劫靈苗道地栽因花無果不懷胎信知果熟因花後百億山河當下灰。

玄素和尙訃至上堂晨星落落實堪哀那復橋梁日漸摧舉世類來渾未似看伊異類且輪回遂拈訃曰大眾者是我獨園和尙現隱身三昧轉大法輪的本據還知麼良久撫幾曰法雨不滋三艸木林間孤我獨徘徊。

歲旦上堂龍躔易次鳳歷更新東君號令傳十洲芳艸以春回梅萼凝香統百億洪鈞而气轉人人盡添一歲戶戶拜賀新正惟有胡張三黑李四不隨四序推遷不逐陰陽消長融古今於此際籠造化於剎塵和光混俗而不自知應物現形而忘所則還有同修同證的麼千年松老茯苓多萬仞峯頭無等匹。

上元解制徐州主請上堂僧問火樹銀花現燈明之本瑞爆竹金鼓啟普門之圓通更何方便開示悟入師曰東風吹不散日看滿林春曰今日幸賴州主護法共相證明師曰眼眼相覷著不是等閒機乃拈拄杖卓一下曰結向者裏結一个个把定世界風不鳴水不淅猛若截流拽轉坤維掀翻幹蓋只是者个今日展開一綫直得冰河發焰透出劫外春風枯木花開露出郢陽春色家家戶戶路透長安在在處處謳歌擊壤也是者个在遐生護法分上爲霖爲雨祥禎萬物也是者个只如衲僧分中又作麼生復卓曰擊碎千年桃李核相看原是舊時仁。

結制上堂結制開鑪是系麟鳳牢籠傍提正按是弄猢猻家具正眼看來殊非本分惟有雲巖者裏風淸月白響順音和一个个眉撐寰宇气迥諸塵也不管世界滄桑不知人情同異各豎一具金剛鐵脊直欲向五蘊十八界中與煩惱魔死魔作一結束可謂精進勇猛到者裏必然因功致賞若能彊戰有功勛輪王髻珠終不惜。

上堂朔气漫空茫然混沌亡知己霜風刮地兆破龜紋不值錢遂髙聲曰阿蕭山道士無髭髯呵呵大笑下座。

解制上堂一毫頭上的向百億毫頭上顯露更說甚麼迥出金剛無量相大千何處不風規若更說迷說悟論結論解不異虛空拔楔只如不遊花下路常見洞中春的是甚麼人良久曰堆堆闤闠不相識鎭日朝南北斗窺。

韋馱聖像入山上堂僧問有法從來便有魔降魔須用活韋馱如何是活韋馱師曰髙髙標不出曰爲甚楚城造就護法雲巖師曰一月映千江曰恰遇和尙出關師曰一天杲日無私燭何處陰風向子吹曰可謂三洲能感應無處不全身師曰略較些子乃曰童眞示現剎塵身一一身分徧剎塵帶果行因匡正化光明赫奕顯威靈胸懸寶鏡洞徹十方手擎寶杵應感三洲幹城佛國以摧邪輔正爲勤慈願弘深以護法安僧爲忍今者晦修自楚募裝聖像卽日登座有何祥瑞六震四花聲動地更教何處不氤氳。

送夢帆西堂繼席上方上堂向上一路非作者莫可攀躋至化無爲須賢哲始堪贊緒開闡威音那畔之機提掇佛祖不犯之令苟非其人道不虛應玆者楚蒲上方自丁酉老僧退院之後不覺十載幾至法堂艸深眾檀護特專四明禪徳遠至雲巖冀得一枝復振宗猷惟西堂惻公眾望所歸仰煩兩序頭首同誠勸請以洽輿情擲拄杖下座。

奠愚庵老和尙曁同門鏡愚和尙百愚和尙雲松和尙上堂僧問生死天關一夢中常光本現去來同形容儼若今何在舉意還同覿面逢請問和尙旣是覿面相逢且道有幾个親見雲門老祖師曰前三三後三三曰本來實際由人施得到相親任自爲師曰莫認影子乃曰法道垂秋聖賢隱伏山僧離浙五載愚庵法叔曁同門鏡兄百兄云兄相繼而逝叢林乏於老成後學無所矜式法門之變豈勝悼哉幸爾各各鼻孔盡被山僧拂子一串穿在者裏將一炷香燻著點一杯茗奠著東拋也在我西擲也在我秪今不免借伊鼻孔爲諸人出气去也遂擊拂子曰可同到座前一一爲汝等說破。

重修晟祖塔開土師曰霞煮云蒸溪山不老煙封雨沒霧鎖難沈欲知祖師面目儼然須是大家出手。

封塔磨不燐涅不淄有無今古莫渝其貞混不齊類不得雪月冰霜難方其潔恭惟雲巖開山無住晟祖宗傳寶鏡千百年來眞風壁立舍利潛輝八九百歲道大彌光滄海桑田不計其功石爛松枯渾忘所自不肖淨瑩濫膺無似上承祖蔭忝爲三十世之孫下紹洞宗謬繩二十九世之子法恩殞骨歲月難期玆乃所蔓重修窣堵興工壘石一眾同誠人天四眾歡欣凡聖星羅躍舞正當今日且掩固一句作麼生道遂封石曰不禁煙霞生背面從教雨露四時新。

圓塔上堂法幢復整獨露今時窣堵重隆全彰舊譜一矗摩空突標天地之先八面玲瓏迥出威音之表豎窮三際密亙如斯橫徧十方彌綸兆億正恁麼時直得煙霞散彩日月舒光且合尖垂世又如何指示祖師面目周沙界何處靑山不豁眉。

壽昌竺庵和尙訃至上堂法日頃沈西眾生困在迷虛空著一燋大地眼瞇拈訃曰還知者个消息麼我壽昌法兄竺庵和尙於此示生秉金剛王劍驅魔使佛一際平等於此入滅具無礙三昧此界他方元無出沒正恁麼時還知來機亦赴麼良久曰面面不柏識悲乘溢大千。

城歸上堂出山五十日歸來不說南天北五臺梔白橊紅無限趣蘚花且道爲誰開於此會得達摩不來東土二祖不往西天只是逢人切不得錯舉。

結制上堂僧問法幢髙建鑪韝弘開撾鼓升堂卽不問洞上宗旨請師宣師曰任汝咨來曰如何是轉功就位師曰通堂寂寂曰如何是轉位就功師曰徧界光明曰如何是功位齊彰師曰一棒一條痕一掌一握血曰如何是功位俱隱師曰不逢知己士終不爲君通曰功位已蒙師指示更將何法利人天師曰阿誰兩耳不垂肩乃曰結制開鑪叢林成式鎔凡煆聖作者鉗錘雲巖今日更不起模畫樣何故混沌不安眉大塊仍捏聚進一步虛空撞破額頭退一步達摩踏倒脊骨苟是个漢向銀山鐵壁中拶著通天一竅卻也笑殺傍觀且道笑个甚麼冷灰裏忽然豆爆豈不是奇事。

臘八日天王殿上梁上堂豎拂曰這片田地曠劫至今無一人不大坐其中無一人不腳踏其內蓋出昧其所自不知不覺惟釋迦老子於此不昧睹星證得帝釋於此不昧絕聽雨花五方天王於此不昧見隨色珠賢於長者於此不昧插標建剎無住祖師於此不昧建立雲巖宗旨究畢將來尙有餘裕本州護法於此不昧鼎見天王一殿一梁一柱大展徽猷一瓦一椽永標法幟正恁麼時如何是向上一句拂一拂曰功歸造物乾坤主福慶當今有徳人僧問如何是舊店新開句師曰家家門掩蟾蜍窟曰只如今日皇基永固屏翰維新又如何慶贊師曰天無私蓋地無私載曰明堂瓦插畫棟雲飛堂奧中事還許商量也無師曰今日天寒曰無孔笛逢氈拍板何人不助采聲來師曰切忌掩耳偸鈴曰只如法梁髙架一句又作麼生道師曰且去扶起正梁來。

送海藏櫟山首座住谷山上堂佛祖門墻原無畔岸人天巴鼻煞有提持豎拂子曰若向者裏見得則知星沙卽修江不異而海藏與谷山無差玆者法孫徳玄與諸山宿徳請老僧向谷山室裏開張舊店幸我願公首座韜晦有年正可代老僧長伸一臂大振徽猷正當今日送行一句作麼生道揮拂曰雨滋三秀木花茂郢陽春。

彌陀佛開光請上堂法身本自周沙界不盡悲懷度有緣感應道交塵剎量無遮接引利人天無量壽如來放大寶光向山僧拂子頭上應身無量變娑婆爲極樂無一塵而非淨無一剎而不彰直得林木池沼皆演梵音水鳥樹林咸宣妙法巨源居士有大因緣常於夢寐感應道交發心裝塑丈六金身永延慧命且禎祥應運一句又且如何舉似悲乘果海原無際福慶人天沒盡時。

古句關主請上堂僧問將日月爲天眼猶是平常之談指須彌作壽山未出法界之量未審過量人分中又作麼生師曰南山多秀色白日少冰霜曰與麼則越威音以後超象帝之先也師曰卻得闍黎證明曰只如古兄不遠千里特爲蕭檀越祝壽請法和尙如何慶贊師曰滿堂都是靈山客那个男兒不丈夫乃曰父母未生天地未判有一則公案山僧未曾輕意舉似諸佛不曾以正眼覷著祖師不曾以智力動著卽無量壽算亦不曾輕易擬著今乃蕭公孟昉五帙初度被个古句一印印破致使盡大地人知有此段因緣在凡也得在聖也得在儒也得在釋也得正恁麼時山僧又如何慶祝永固華嵩千載盛長春花木四時新。

解制上堂殘臘已消東君司令煦日臨而冰霜解翠柏轉化外之幽和風動而柳眼靑寒梅噴林間之玉老禪和擡眸展腦放身捨命窮衲子舉足動步吐气轉身若是困在見聞沈情溺境切不得道在雲巖解制來。

受澧州藥山請上堂拈疏曰夫子眼睛達摩鼻孔盡向此中漏泄了也設或未委仰煩表白宣疏畢舉法衣曰自謝弁山院事颺卻搕堆頭入此山來形骸土木只恁麼過時如今祖禰不了又只得隨羣逐隊去也遂搭衣升座拈香畢乃曰孤峯獨宿非爲貴垂手塵寰世愛憎不謂野雲牽老興無端又引出深岑玆者藥山乃我儼祖家山之主有年若劍諸孫與闔山耆宿特迎老僧再震法音老僧未許者以雲巖修建未竣不意郡州紳衿護法諸山宿徳再四度懇只好躬展瓣香於祖塔以赴眾望只如不離本際應身塵剎一句又作麼生月印千江水門門盡有僧僧問不離本際卽不問月印千江事如何師曰是處是慈氏曰印卽是不印卽是師曰一任兩頭看問師子遊行不假伴侶因甚麼隨羣逐隊師曰靑山不住靑霄土曰師子在窟時如何師曰烜天赫地無人曉曰師子出窟事如何師曰艸偃風行得自由曰正是師子窟中師子坐象王林裏象王居師曰切忌話墮。

解憂上堂畫地爲牢也曾笑怪諸方結繩自縛依舊恥他作者雲巖放開一綫與諸昆仲說話卓拄杖曰若到諸方切忌話墮復舉芭蕉示眾曰你有拄杖子我與你拄杖子你無拄杖子我奪卻你拄杖子又古徳曰你有拄杖子我奪卻你拄杖子你無拄杖子我與你拄杖子師曰看他前輩只解競奢較富殊不顧有傍觀者雲巖爲伊剿絕一上道有也好與二十棒道無也好與二十棒若與他也好二十棒若奪他也好二十棒縱若不有不無不與不奪也好與二十棒有个漢出來道雲巖聻山僧曰也好與二十棒何故你試卜度卜度看。

長至日上堂寒光凜冽渾萬物以潛榮朔气彌漫藏冥運於卽化直得金烏飛於海底玉兔奔於山頭正恁麼時更說甚五云書瑞一綫添長只如小往大來畢竟如何從他焰裏寒冰結自有梅花日日新。

解制上堂有腳陽春來上苑無心明月上髙岑𨿽然歷劫閒常事一一橫該古到今到者裏進一步觸頭磕額退一步滯水沈泥擊碎摩尼忘影迹大千誰不我箴規。

赴藥山請辭眾上堂白雲常愛住靑山依倚靑山日自閒又被閒風吹大野曳來曳去別峯間所謂峯巒秀異鶴不停機靈木迢然鳳無依倚山僧本目無心豈可更有來去只如人天交會如何是兩得相見的道理驀豎拂子曰待看松枝頭再轉溪山不動笑顏開。嘉興大藏經元潔瑩禪師語錄

元潔瑩禪師語錄卷第四

嗣法門人智祥編

住澧州藥山慈云禪寺

己酉十月初四日入院拈香祝聖畢又拈香曰不假雨露栽培寧受雲霞馥鬱靈根永固气味氤氳供養本寺開山弘道儼祖大和尙惟冀悲乘不倦應化無方懷中復拈出香曰名之不得類亦難齊幾擬塞壑塡溝又被業風吹轉第六回

拈出供養浙江湖州府弁山龍華開山第一代傳達摩正宗第三十八世上瑞下白入就先師雪和尙遂敷座問話且止問法不知宗趣縱饒問去答來徒增戲論你看六祖在五祖會中腰石碓米夜半傳衣說些甚麼苟知問在答處答在問宗便知石頭遷祖達書回於靑原思祖處得个鈯斧子住山旨趣知得鈯斧子旨趣便知儼祖在石頭會下一切不爲千聖不識的宗猷信知此事不向言中取則亦非句下流通一踏到底的說甚臨濟三玄七事影艸隨身洞宗五位功勛三種滲漏到者裏不妨八字打開一機吐露去也且道祖席重輝開堂祝聖一句又作麼生只憑不老長程願祝贊當今有道人。

到虔明請上堂眞風壁立自古不磨祖令當行條然有據是以辟蒿萊崇像設翻瓦礫成禪居已有其人而況嶽陽樓畔一尋煙水仙子去來無恙洞庭湖岸萬井人家雲霞出沒無依若教老漢向這里拋砂撒土更是無端便下座。

過梁山洞泉掃觀祖塔上堂林巒聳秀古佛家風澗壑幽淸道人活計觀祖向這里踞穩密田地展格外機輪袈裟角下直釣獰龍拈風前箭筈無相道場羅籠威鳳世遠人湮淸風冷落幸而鼎公堂頭繼此芳躅重開生面山僧自雲巖赴藥嶠躬入塔前掃灑瞻敬正恁麼時有个金刀劈不開的句子良久曰委麼設或未委可同到塔前爲汝諸人說破至塔前新丰一曲至老祖碩徳弘慈唱彌髙千百年來道曠無涯和彌寡際今重光祖席可謂節拍相湊不肖淨瑩上承祖蔭忝爲三十世孫鏤骨銘衷躬展瓣香少傾毫末悲懷滿眼四顧彷徨更不敢重說偈言遂上香。

過徳山掃鑑祖塔上堂綠竹蒼松布老祖利齒銀牙落澗濤聲式老祖海口航舌敲風打雨寂歷無私夜暗晝明亙然靡間是以千百年古碑重現生气凜然猶有妄物鑿去碑中宗派法系十餘字然𨿽修羅嫉生障翳而亦不礙日月光華況大藏小藏鐵案炳星而天道人道昭昭共鑑不肖淨瑩躬詣塔上展一瓣香奠一杯茗非敢謂雪屈酬恩抑且自傾忱格正恁麼時如何是老祖不動本際說法無量的事舉香雲只憑古銘元文案僧史無煩更董狐。

結制上堂法運寥然數百年艸深不止法堂前於今重把新條令直透威音那畔先所以道向上宗乘眞風壁立縱是雪山苦行六年虛耽歲月嵩山面壁九載飲气吞聲卽使二祖神光三拜也是泥裏洗土以至遞代繁興不過因行掉臂老僧到這里曲順時宜開鑪設韝或有个銅頭鐵額的出來掀翻法座喝散大眾拽下老僧驀口去稍知向往但問伊且作生是向上宗猷擬議不來朝三千暮八百未有了日。

開山儼祖忌上堂召眾云還知麼此我開山老祖全提正令爲大地含生轉大法輪的時節至今風淒淒日杲杲豎拂子云幸然鼻孔落在山僧手裏今將老祖鼻孔穿卻大眾鼻孔也在我將大眾鼻孔穿卻老祖鼻孔也在我稍或遲疑可隨到老祖座前酌水獻花各各驗取便下座。

謝義山且拙和尙專使上堂山僧自到藥山懶得挑灰撥火一味獨行獨坐風靜雲間或披雲臺畔遊行或祖塔衝散步猿吟鳥噪不知南北東西葉落花開那管冬春秋夏宴眠早起渾忘所自不期義山一光東射來到此間直得朗山岌崿澧水騰波驚動幾多飛潛走躍不知所措義山和尙以大神通不思議法力向香積佛國移得諸佛大悲所燻甘露法食來此堂中作大佛事祗如教中云其施汝者不名福田生心受施墮三惡道又作麼生拈起拄杖曰今請眾下一轉語以謝供養有麼有麼如無拄杖子自道去也擲拄杖下座。

元旦上堂元正啟祚萬象維新祝一人之聖壽地久天長兆萬法之資始民丰物阜而況彤雲布彩祥光亙彌宇宙奇花墜玉瑞气湧塞乾坤是以披雲臺畔風規凜凜嘯月峯頭華雨蒙蒙正恁麼時大地無痕而孤峯不露一句又作麼生道良久曰至化無爲亡朕兆崔嵬終不落今時。

解制上堂把斷要津百日身心忘內外放開綫徑十州芳艸漸蒙茸直是絕情離見須知泮古融今所以道迷時三界有悟後十方空了得些兒趣方堪話祖宗遂拍案云到者裏直得八字打聞十方通暢道个結也該三十棒說个解亦該三十棒何故太平不解成家計野老相將笑轉親。

師至古天皇寺眾請上堂天皇古剎唐代開山自悟祖建宗立旨而龍潭續焰傳芳磨不燐涅不緇賣餅饋餅天皇寺巷剪不開截不斷師資道合一段因緣千百年來眞風不掩恆沙界徳徧洽無涯有一種移嶽盈壑截鳧續鶴者盜王氏之靑氈以爲己物認嶺南之孔雀而作家禽豈知智眼區別笑破口唇山僧特因瞻禮祖塔道過古荊導孫領眾居士惇請老僧舉揚悟祖所建的宗旨還有具眼者麼卓拄杖云珍重懵懂休妄擬莫將有限趁無窮。

到常徳棲賢禪寺請上堂乍離巖穴出幽山野水平渠足可跚一个全機沒巴鼻潑頭潑面絕遮攔驀豎拂云苟向者裏見得卽可不離途中渾居家捨而況維新法社大道弘揚闡舊家聲渾輪向上直得阡陌萬家之煙竈朗播眞風澬江一帶之淸流彌綸皎月漁火淸燈熾然靡間樵歌牧唱韻出靑霄你看者一坐具地不止塡溝塞壑還有威音具眼旨外明宗的麼良久擊拂云剖出無瑕方是玉畫成有足卽非蛇。

佛誕日退院命櫟山首座主席上堂法席寥寥數百年歸來泉石尙依然幸當折腳鐺無恙提挈維勷在後賢諸昆仲者个鐺子含育四生胚胎萬有貴則傾國不換賤則不值分文比來兵戈亂后土曠人稀山僧謬繼芳繩蓋因初住雲巖未曾交付每承寧州護法催書疊至事不由己今此折鐺家計不可一日無主賴有願公首座堪能紹述風規命居吾室登此座行此令開拓人天不負最初請意𨿽然從上來有个金刀剪不開的句子極力提持不能相似少間待請新方丈出來爲諸人別通消息。

義山且拙和尙至引座藥山門戶亙古無私儼祖眞宗彌然罔間數百年風規寢削法堂不止艸深剎那際擬壯舊觀瓶盂將堪駢集無柰含識中有一等病在五蘊鑑覺者聞不出聲見不超色病在素無主宰者爲物所轉流浪前塵病在勝境限量者背卻法身病在解脫深坑者沈情滯境乃至病顚病狂病增上慢如是種種莫堪醫冶玆我義山且兄眞大醫王象駕光臨此是諸人莫大因緣不出戶庭而得參知識不移跬步而涉歷大方可謂千生一遇萬劫難逢急整殷勤懇施法藥。

庚戌五月師自藥山復回雲巖上堂僧問茫茫煙水始隨芳艸去疊疊雲山又逐落花回不動本際一句作麼生師曰只恐無人識曰有一人常在途中因甚不離家捨師曰舌頭短三寸曰有一人常在家捨因甚不離途中師曰眉毛長丈二曰那一人合受人天供養師曰三十棒且待別時乃曰去年八月藥山去今朝小暑藥山回來去了然亡朕迹个中誰許亂安排所以道心非我生金石流而不焦象非我出八極渾而無礙到者裏若說藥山卽雲巖雲巖卽藥山不得若說藥山自藥山雲巖自雲巖亦不得且作麼生是不傷物義一句漫遊花下路密室不知春。

眾護法請上堂向上宗乘十方絕唱機輪轉處作者猶迷到者裏縱使孔聖竭盡家珍致令天地位萬物育亦莫濟其少分山僧放開綫道使聞見分明不妨風塵日色各顯圓宗竹籟松濤咸成梵響幸我雲巖一班護法信知的有此事請山僧舉揚以滋物化正恁麼時擊節一句作麼生道泥牛吼處天關轉木馬嘶時地軸搖。

庚戌六月初六受浙江紹興府諸護法同門請住雲門顯聖寺上堂師拈疏曰天人獻花無路鬼神潛覷無門且道者个甚處得來卽遞疏宣畢升座曰歸副雲巖望方然謝藥山何期石傘月炯炯照人寰雲門顯聖吾祖家山遠承法兄曁諸護法惇延山僧繼席柰雲巖殘局尙未克圓家庭重命義不敢辭只得借拂子威光放開綫徑使若耶溪與修江水派派同流金龜塔與秦望峯靑靑一色正恁麼時如何是隨緣赴感一句赤水玄珠須罔象長江明月任東西僧問老祖家山千秋不攺鑑湖風月萬古如新只如正中不立偏處不逢的人向甚麼處相見師曰須彌頭倒卓不見太陽紅曰恁麼則同時不相識千里卻同風師曰三千里外知端的曰一句迥超言象外松蘿豈與月輪齊師曰恰好做西堂。

冰谷大師請上堂靑山不自靑綠水不自綠萬化有爲間渾身不覺露殷勤自照古菱花百億分身還可矚豎拂子曰委得麼舉世但知金玉貴等閒落眼便成塵。

夢帆大師領闔邑護法制詩贊法被請上堂千機不到處佛眼不能窺萬化不該時言論難聞口到者裏縱是無極無爲猶坐功勛生卽無生仍成變易又怎知剎那三昧壽量無窮大用繁興渾融化育一贊一詠鏗音落落一鍼一綫綿縫重重還有向此中著得一隻眼的麼僧問聖降祥麟兆風和香正薰碧桃花爛熳髙祝劫前春如何是劫前一句師曰須彌頂上不擊金鐘曰南山翠竹棲靈鳳東海淸波現巨鰲師曰猶是一聯詩。

玉庵大師請上堂乾坤之內宇宙之間中有一寶祕在形山幾多人向五蘊根身裏作活計差矣擊拂子曰這里見得如貧女獲寰中寶藏取之無竭受用莫窮稍或躊躇如力士失額上之珠徒增勞悶還有入林不動艸入水不動波獲得此寶者麼僧問金鼎天然供越山篆文八卦體中圓空王拈出栴檀爇兩處祥雲結瑞煙者還是神通供養還是法爾如然師曰你只管疑著。

默也大師請上堂色裏靑黃夢裏身了然無物可當情無端瞥爾成悲智或爲主也或爲賓其爲主也眉撐有界足極風輪縱使大悲千眼莫可睥睨少分其爲賓也溪山岌岌雲月重重和爲萬物春風無往而非者漢放身命處大眾還委麼眨上眉毛休錯過莫將有限逞無窮。

弁山且和尙專使慶誕請上堂雨洗千峯秀色風沈萬壑幽涼煙巒由之聳翠水面以致添章且道是何佳慶者是我弁山且兄和尙一光東射更有个三藏莫詮千靈罔測的渾兪句子特專凜山法侄賚到者裏與大眾結廣大法緣作廣大佛事不期被虛空藏失手觸向爛泥裏跌得粉碎卻化作無量無邊虛空藏一時徧界分身去也若信得及少間齋堂裏與弁山和尙相見設或未然再扣我弁山西堂嚴侄僧問向上宗乘已屬雲巖剩語百千三昧原爲弁嶺糠秕今日和尙特地升堂更爲何事師曰遠意難忘曰者還是花石軒中意還是雲巖寺裏機師曰你不妨伶俐曰今承弁山法叔壽圖遠致文彩全彰已識二老人眉毛撕結只如壽圖未作時和尙與法叔如何相見師曰修江月是苕溪月曰子期不是閒相識流水髙山意盡知師曰惹得虛空笑不休。

櫟山大師請上堂威音未兆機輪轉處彌彰這畔無爲大用繁興絕朕縱是棒如雨點喝似雷轟也總不出个旱地蓮花所以道袖裏金椎眉間寶劍須是恁麼人方知恁麼事若說向上向下反落言詮全提半提轉增露布那堪論他寶掌千齡甲子七百𨿽然當陽突出人難辧自有通方暗點頭。

懷嵩大師請上堂陽焰翻波六十年空花鏡像兩悠然相逢問我循途事甲子難論到那邊有一等人不知著落逐管引曹山謂父母所生口終不向子道若恁麼喚作按圖索驥豈知我祖宗門戶不見道靈鵲不棲無影樹澄潭豈墜於蒼龍還識懷嵩賢子的來意麼禪客相逢只彈指此心能有幾人知。

退院命梁山鼎首座繼席上堂十載於玆營祖道形骸土木血心枯只緣重累難輕卸作過牛兮又作驢還有同伴相憐的麼凜山法侄問退雲巖而赴雲門途中得力句子願欲樂聞師曰只好分付老僧曰靈山一會儼然師曰闍黎也須擔取一半曰莫帶累兒孫好師曰珍重去乃曰老僧前歲自藥山回切因連年土木心血耗枯兼以衰景漸臨世念如淋過死灰一般無有一點生气不知身未入院而雲門祖席書幣遠臨再四躊躇旣當孝子慈孫鏤骨殞身義不可辭況亦老祖有云不奉非孝不順非輔不敢違也然則極力擔當孝輔兩字只可領得一半那一半分付繼席堂頭少間剖悉。

元潔瑩禪師語錄卷第四終嘉興大藏經元潔瑩禪師語錄

元潔瑩禪師語錄卷第五

嗣法門人智祥編

住越州雲門顯聖禪寺

康熙庚戌六月初六師在江西寧州雲巖受請於明年五月二十一入院上堂拈香祝聖畢復懷中拈出香曰江吳楚浙狼藉多年幾擬拋棄塵壤怎柰冤家路窄第七同拈出供養本寺中興第二代開建弁山入就先師雪老和尙斂衣就座雪林大師白椎曰法筵龍象眾當觀第一義師曰若論第一義諸佛祖師不敢動著絲毫鶻眼龍睛無能窺其少分不期被菩曇法侄一槌直得豎窮三際彌亙十虛無一人不滿耳滿眼通身徧身還有回避得及者麼時眾僧湧出問話師曰住住問話多是馳騁辭鋒徒增戲劇須知問答處無一毫做作伎倆始見作家你看拂子現大人相能坐斷一切而一切不能動亂故能於耳處作眼處佛事眼處作鼻處佛事以至意處能住一切世出世間作種種不思議廣大佛事如普賢一毛孔能攝三千大千世界而大千世界入毛孔中不寬不窄一際平等還有許多思惟造作麼正當今日入院畢竟功歸何所舉拂子曰只憑此道資王化願祝堯仁億萬春結椎下座。

當晚定職事小參三千里外遙相鑑十二年中復到來幾度白雲空聚散依前明月映蒼階昨者偶於途間拾得一个骨董無頭尾無背面幾多別寶波斯分疏不出恰值普賢大士一見呵呵大笑曰且喜且喜新長老拾來者个骨董於顯聖寺裏大作佛事致使見者聞者獲無量三昧所謂股肱叢林三昧光贊祖庭三昧綱維法令三昧荷負大眾三昧出納取與三昧送往迎來三昧乃至執爨負舂服勞任役種種三昧贊聲未已忽被鼓聲一惟粉碎須是諸昆仲大家或褫去。

掃開山老祖塔上堂師升座拈香曰放去無涯拈來有據波旬聞之腦裂魔外嗅之魂飛爇向寶鑪專仲供養本寺重興第一代湛祖大和尙僧問離雲巖之法苑臨祖席以重光舊店新開卽不問正偏五位請師宣如何是正中偏師曰午夜日當天曰如何是偏中正師曰打破秦時鏡曰如何是正中來師曰木馬嘶風急曰如何是兼中至師曰泥牛噴雪飛曰如何是兼中到師曰寶殿無人識空階絕往還乃曰起已墜之宗綱續懸絲之慧命是吾祖心燈壽命建叢林立宗旨是吾祖常住法身慈風浩蕩而不泯吾祖以之梯航三有化雨恆滋於不盡吾祖以之津濟四生不肖瓣香杯茗敢謂報徳酬恩還有个金刀劈不開底句子盡力提持只得一半那一半可同到塔前待老祖爲諸人說破至塔前舉香曰山石溪云面目全歸家掃灑分當然兒孫自是兒孫事不敢重重說偈言遂上香。

松潭大師爲師慶誕請上堂豎拂子曰混千機而不撓其神和萬境而不幹其慮提之者可以拯拔四生導之者可以津濟三有苟或未然莫謂空華能翳眼須知大道亦迷人。

弁山且拙和尙至引座寄庵法侄出問乳峯毒箭射南方敵勝還他楊四郎此日旌旗天下豎慶雲更羨盡邊疆今日家里人到來敢問老和尙號令又作麼生施設師曰從來不說客話曰止風塗畔日个个眼開明畢竟承誰恩力師曰老侄忘卻那曰卽今主賓互換疊奏塤篪是何標格師曰與令師別借一語曰恁麼則梅花稍上月大地博英華師曰素月分流水從教暗度春乃曰靑山不攺千年翠綠水常涵萬古心大朴不知誰作主年年夏木碧森森可中有一句子千聖不得其名萬靈不得其用幸我開山湛祖以廣大智力廣大悲忍向千聖頂上一機拈出如千月並照徧界淸涼無一人而不被其機無一物而不承其澤數十年來去聖逾遠人心淡泊懈怠爲基不求深進大聰者反聾大明者反瞽總爾病在多端難以具述山僧謬繼芳繩𨿽有些參苓附術巴豆砒霜總濟不得什麼事幸我弁山且兄和尙蓮馭光榮此是諸人莫大因緣所謂法王大寶不求自得汝等殷勤請升此座普施妙劑。

結夏上堂人生大夢未醒不可因循暴棄大開雙眼圓明累劫剖在今日直待把定話頭宛如千仞壁立不可如存若亡不可沈空滯寂莫坐一知半解莫以得少爲足一機把絕要津截斷千差萬別如無手人行拳如向虛空揣骨直期情境相忘便是因緣時節所謂絕後再蘇始見胸襟流出今日禪宗不好口耳相傳爲習諸人旣到者裏頗謂了無枝葉拍禪牀曰莫學諸方五味禪誤陷平生自虛擲便下座。

師過天華爲則和尙請上堂天上宏張火傘阿誰脊不流湯惟我隨行拄杖卻有的的主張來到天華勝槪不覺撞入方丈法兄逼客作主令伊向上提將直得進退無措直教已絕行藏舉拄杖曰不禁湧身入阿修羅王隊裏震起琴音耗動三有世界令一切飛潛走躍咸知性命無處逃遁𨿽然猶濟不得甚麼事不若仍借法兄和尙神力以杖卓兩卓曰擊碎塵煩三界夢鑊湯何處不淸涼。

解夏上堂還有呈驢唇馬觜的麼出來啐啄看眾無出乃曰恁麼則老僧爲汝等解夏去也遂擊拂一下曰擊開古徑門千尺放出潙山水牯牛不信但看初三與十七明暗都成月一鉤擲下拂子曰好生去。

岸眉文達月鷺爲師本賢禪宿入塔請上堂金風透體明明空劫以前玉露垂珠歷歷威音之後可中有一段陰陽不能潛伏天地不能覆載於本賢分上便見花披日月捏聚山河只今覿面相呈且又作麼生分付未曾言外超玄象盡屬華胥一夢人。

慧芝送師靈骨入塔請上堂僧問拈來無不是的人因甚猶被露柱隔礙師曰眞好笑曰曹源一派無生曲今日蒙師親得來師曰莫眼花乃曰籬邊黃菊金方赤嶺外丹楓火正紅除卻古今無異路黧奴白牯眼方通向者裏委得則知天然上座出生入死遊戲神通書偈了念佛去活脫自由不涉離微一句作麼生道揮拂曰龜毛拂掃那伽定兔角花開別樣春。

古洞山上一爲玄輔和尙報計送木主入祖堂請上堂僧問古洞山前梧桐葉落若耶溪畔松竹爭妍如何是轉功就位的句師曰秋老梧桐黃葉落曰千峯嶽邊止萬派海上消如何是深入堂奧句師曰月落潭空影像殊曰旣是法王何處不尊因甚要向先覺堂中列位師曰山重不礙水重重曰恁麼則通身無影像徧界不曾藏師曰莫將鶴唳作鶯啼乃曰秋老園林喜見丹楓綴錦月明戶牖愁聞落木秋聲新丰曲調髙古難得其人廣陵歌拍成令罕能賡續向幸弼首座繼我新丰一十八載可堪承紹今春躬送老僧赴雲門比望家聲克振何期冷地抽身撾鼓退院依古樣畫葫蘆設愚癡齋整理後事不忝爲洞山遠裔𨿽然如是猶滯今世門頭老僧更教親登祖廟遂入祖堂安木主曰兒孫事竣更不出門轉身就位坐斷乾坤。

請攖寧法侄立僧上堂僧問金鱗透网時如何師曰無用處曰和尙照顧袈裟角師曰涓滴何存曰濕也濕也師曰爭柰猶在网裏乃曰擴佛祖大機全憑作者開人天正眼須藉同人奇特事遇奇特人左敲右擊拍拍是令啟悟開迷轉凡成聖設有个漢出來道驪龍頷下寶珠如何摘得猛虎項下金鈴怎生解得老僧向道▆去扣取堂中第一座。

結制請上堂僧問解行相應成底事非同口說義忘言如何是底事師曰香煙騰碧漢曰紅鑪三七點鐵成金設遇不受鉗錘的衲僧到來未審如何煆煉師曰千鈞之弩不爲鼷鼠乃卓拄杖曰諸佛不以眼覷諸祖不以耳聞天下知識𨿽則口裏水漉漉底到者裏秪堪喫飯耐黃面老人生下地來便道天下獨尊獨占在世界裏韶陽冷地裏放不過只要一棒打殺貴圖天下太平殊不知靈龜曳尾拂迹成痕不免各與三十何故雲門今日結制便下座。

上堂仲冬十五霜風淒楚水冷冰寒月圓當戶在迦葉不貧在釋迦不富無端舜若多神打失自己南山老虎喫卻大虫帶累露柱燈籠顢顢頇頇不啻恆河沙數報諸人莫莽鹵除卻此見聞莫昧主中主。

祈嗣請上堂僧問未芳花木春常在已老松筠更好看畢竟明甚麼邊事師曰一般淸意味料得少人知曰經聲夜息聞天語鑪气晨飄接禦香如何是雲門風境師曰一任古今看曰石傘峯前龍虎客玉笥宮下象獅羣如何是境中人師曰瞻之仰之曰放去禹門三級浪收來平地一聲雷如何是人中意師曰你不是其人乃曰寒風括地曉日暉霜明明聲色難該歷歷覆藏不得繁興大用舉必全眞妙協投機不存軌則只如人天交慶奕葉聯芳一句又作麼生夢回槐國知春蚤信有靈根夙種人。

薦亡請上堂僧問城市盡同悲薤露山林誰共語冰霜如何是薦拔一句師曰金地遙招手江心暗點頭曰恁麼則葉君親獲生安養徐女猶聞心遠香師曰七通八達遂舉手曰者不是七寶蓮池者不是金繩界道者不是惟心淨土者不是彌陀授記者不是森如居士親聞正法契悟無生良久曰不聞有相揩今古能使忘言洞海桑便下座。

天華爲則和尙至引座天華和尙啟中有曰舉揚宗旨獎示後昆者些子則吾豈敢山僧未出方丈未升法座不止七花八裂了也又那堪說甚五位三玄正偏滲漏暗機七事影艸隨身一鏃撩空三句可辧乃至燃燈義海九十七个總別同異成壞六門一一條章種種緒聒𨿽然如是泥牛吼處天關轉木馬嘶時地軸搖你者一隊茄子瓠子正在南柯十二更那里知得幸我天華法兄和尙來此他有返魂香醒昏石你諸人好向座前叩取。

開山湛祖忌日上堂五乳峯頭無鏃箭直射者裏萬竹林中寶鏡光全輝那畔巍巍石傘令千峯仰止源源若耶使萬派朝宗不肖到者裏又作何去就良久曰有个道處金烏騰夜半日午不挑燈。

住臺州天臺護國禪寺

上堂僧問控縱隨心韜鈴在手風雲偶會天體不移如何是不移的消息師曰天臺華頂峯曰只如風雲偶會又作麼生師打曰護國者裏賞罰分明問祖印全提萬象收歸古鏡如何是奪人不奪境師曰花簇簇錦簇簇曰堂上眉藏日月峯前虎嘯龍吟如何是奪境不奪人師曰左三个右五雙曰靈鋒在握直得神號鬼哭如何是人境俱奪師曰打破大唐國不見一人行曰和尙升座法雨均沾如何是人境俱不奪師曰大家相聚喫莖齏▆恁麼則從今薦得無私句信手拈來格外春師曰花綻靈根芳叢不艷乃曰十方洞徹古今同那復空華翳眼中但得腳跟紅綫斷剎塵何處不雍容到得華頂峯好看自家田地過去石梁橋總是當人境界更說甚麼明星影裏見淆訛重增話柄只今放行一句又作麼生拂一拂曰大抵出門忘計較十分野色騁悠懷。

上堂僧問古人道諸方只具啐啄同時眼不具啐啄同時用如何是同時師曰南人北相曰未審是眼是用師曰不打你者驢漢乃曰臘月初一霜風凜冽大地沍爲一團虛空凍成粉碎惟有雲門須彌山向沒蹤迹處不肯藏身藏身處又沒蹤迹有人道得接手句殷勤只與你三十卓拄杖一下。

歲朝上堂元旦燒香禮佛老僧偈不重宣一句無私語敬以祝堯年便下座。嘉興大藏經元潔瑩禪師語錄

元潔瑩禪師語錄卷第六

嗣法門人智祥編

示眾

結制示眾常規十五開鑪新豈廿一結制只道換古移今依舊眼橫鼻直如何是不變不移的事拈卻門前大案山。

除夕示眾拈起拂子說兩句話你便作佛法商量不拈起拂子說兩句話你便作世諦流布總不如合取者兩片皮免得共相累及道了以手摑口曰猶自口喃喃。

中秋示眾人間八月中秋天上一輪皎潔彌勒布袋解開百億山河漏泄文殊普賢不敢擡眸明眼衲僧一生受屈豎拂子曰者个也是第二月且那个是第一月放下拂子曰擲卻夜合山大家齊證入遂喝一喝僧問中秋明月卽不問逆流橋下事如何師曰通霄寂寂曰秪如缽盂峯頂浪滔天又作麼生師曰非汝境界。

示眾今朝剛一七那事瞥不瞥抵暮不知歸回頭日又出驀拈拄杖曰看看復曰可惜許。

示眾碧眼胡十萬里來山遙水遠黃面漢三千年去地老天荒祖父田園皎如白晝迦葉剎竿凜若秋霜眼裏有筋底一撥便轉獅兒哮吼吒沙皮下無血的三搭不回一任伶俜辛苦山僧七八年來住此新丰晏眠早起只恁麼過時其餘是什麼碗脫丘。

云隱老宿七旬請示眾年躋七十攪海龜毛長百尺境入從心擎空兔角闊千尋直得日篩麗水之金雨洗南山之碧山僧縱有千手萬眼也不能另布一籌以增其算只好引趙州老人作个證明遂髙聲曰喫茶去。

雪日示眾漫天漫地紛紛雪滿耳滿眼尋不得可憐長連牀上人剔起眉毛無處說旣是滿耳滿眼因甚無處說不見道才有一絲頭便有一絲頭喝一喝。

示眾惺惺寂寂是無記寂寂非寂寂惺惺是亂想惺惺非大小永嘉好一片寂照雙流綿密工夫只在是非窠臼裏要且出身不得爭似新丰一个个如龍似虎任運騰騰汲水搬柴騰騰任運堂外三昧堂內不知堂內三昧堂外不知大眾三昧山僧不知山僧三昧拄杖子不知拄杖子三昧乃至窮有性盡眾生界不知旣彼彼不相知秪今眼眼相覷底又作麼生寒山逢拾得撫掌笑欣欣。

示眾淸泉白石山中有市中有兔角龜毛地下無天上無可惜道人行樂處趙州東壁掛葫蘆試問諸人葫蘆裏盛底是个什麼不可作佛法商量亦不可作世諦流布參。

開普同塔基示眾萬物有形終歸磨滅眞常獨照何處埋藏斫開荊棘林要顯法身常住且開基展土一句作麼生道以拄杖卓地三下曰金鋤才一動靈苗徧界生。

示眾學者先須識自宗須知揚眉瞬目語言動靜不是自宗山河大地明暗色空不是自宗有爲無爲學與無學不是自宗乃至禪道佛法玄妙理性不是自宗還會麼有會得的對眾證據僧問作麼生是自宗師曰禿卻我舌曰莫將眞際雜頑空如何是眞際師曰甚處去來曰如何是妙明體盡知傷觸師曰一點瞞不得曰如何是力在逢緣不借中師曰兩手贈君無一物曰如何是出語直教燒不著師曰搓不圓跌不碎曰如何是潛行須與古人同師曰我不如你曰如何是無身有事超岐路師曰明星當午照曰如何是無事無身落始終師曰河幹水又枯。

示眾眾兄弟洞山種田博飯喫論實不論虛出家兒圓頂方袍旣名佛子必須心期至道以求妙悟慶快平生始不謂之虛度光陰孤負己靈如其懨懨蹇蹇淈淈

空過一生三界茫茫沈淪無際有何所補不見先價祖問僧曰世界何物最苦曰地獄最苦祖曰不然向此衣綫下不明大事是名最苦誠哉是言山僧曾有僧曰世間萬物最靈人極苦三途未足論向此袈裟如昧去難將譬諭較酸辛諸禪徳趁色力彊健衣綫下事的的討取个分曉一朝觸破疑團便是出三界二十五有底階徑那時方知若佛若祖鼻孔元只一个臘月三十夜有自由分𨿽然猶是爲初心曲順時宜若約衲僧行履敢道未夢見他汗臭气在時光奄忽大非容易各自努力珍重。

示眾供養三世諸佛不如供養个無心道人喫飯咬著砂走路蹋著地作麼生是無心所以道未到無心須要到到得無心心也休且作麼生是諸人底心良久曰切忌向長連牀牀上撞破露柱底額頭。

示眾進道嚴身三不足新丰脫也無機軸有米喫飯無米便粥左右逢源山靑水綠不將佛法掛人唇觸境風光咸矚目且道奇特在甚麼處參。

除夕示眾霜重風嚴是處山沈水肅年窮歲盡洞然雪練冰交眼裏著得須彌山底敢保一絲也著不得胸中不掛元字腳底不妨洶湧波濤了知法法無多子觸境逢緣事事周秪如截斷眾流逢緣不借一句又作麼生收起殘年舊曆日來朝別自有新條。

示眾天將欲雪不雪普令大地風寒自是神光斷臂更無人覓心安設有个漢道從門入者不是家珍又作麼生山僧向道少壯不努力老大空惆悵。

示眾釋迦老子說法開了口至今合不得達摩大師面壁合了口至今開不得山僧新丰九載有个隨家丰儉句一向不曾舉似今日特爲拈出盡力作伎倆只是跳他二老圈繢不出因甚如此雪峯道的。

示眾頂門正眼妙逢作者知機肘後靈符貴在英雄提掇若是拋三放兩誤賺後昆縱去奪來恥他先匠所謂言前定旨特地乖宗句下承當迷封萬里還有知恁麼事的麼出頭天外看誰是我般人。

示眾舉先價祖曰向前物物上求通秪爲從前不悟宗如今悟了渾無事方知萬法本來同長者長法身短者短法身鴉作鴉鳴鵲作鵲噪作麼生是同底道理柴要搬水要運米要生春飯要熟煮作麼生是無事底道理雲從龍風從虎水流濕火就燥夜合山前石磴幽來來往往的猶是者一道。

除歲示眾舉百丈海禪師歲暮示眾云你者一隊後生經律論固是不知也入眾參禪禪又不會臘月三十日且作麼生折合去雲峯悅和尙云灼然諸禪徳去聖時遙人心淡泊看卻今之叢林更是說不得也所在之處或三百五百浩浩地只以飲食丰隆寮捨穩便爲旺化也其中孜孜爲道者無一人設有十个五雙走上走下半靑半黃會卽總道我會各各自謂握靈蛇之寶孰肯知非洎乎挨拶鞭逼將來直是萬中無一元叟端和尙云兄弟當時早有者个說話在今諸方豈堪具述據曲錄木者智眼旣已不明擔缽囊行腳者信根又復淺薄爭人爭我以當宗乘行盜行淫而爲佛事身披獅子皮心行野干行聞禪聞道似鴨聽雷視利視名如蠅見血傷風敗教靡不有之師曰諸昆仲看卻今之叢林轉更說不得也你看他靈山會上可有个無行業底佛祖傳燈譜上可有个不持五戒底祖師至於公然飲酒食辛人間赴應口說經法潛行貪欲一類魔子剃卻狗頭入我法中秪圖衣食裨敗如來正所謂師子身中虫自食師子肉須知古云說得一丈不如行得一尺行解相應名之曰祖諸昆仲今朝是个小年夜秪如諸人大年夜到來又作麼生支遣且莫粗心好縱饒你才智過馬鳴龍樹慧辯過滿慈鶖子三藏十二部經注得如瓶貯水千七百則公案一串穿卻纖毫識漏未盡敢道輪回去在設若是去變大地作黃金供養你非爲分外如或不然有寒暑兮促君壽有鬼神兮妒君福珍重弁山結制示眾打三七明朝二七又起今將佛殿更作禪堂與諸昆仲結法因緣已證者脫黏內伏未證者正好精進乃舉昔有比丘厭喧求靜向深山古室中夜坐偶一小鬼拖一死屍從外而入復一大鬼隨至小鬼方置死死欲啖大鬼向前爭食二鬼爭奪不已便請比丘作證比丘恐懼私自曰若畏大鬼則犯妄語罪不若從實證明乃曰此實小鬼拖來大鬼瞋怒將比丘左臂拔下小鬼拔死屍左臂湊上大鬼又將比丘右臂拔下小鬼又拔死屍右臂湊上如是大鬼以左右兩腿拔下小鬼亦如是湊上二鬼將比丘新肉一齊飽食而去比丘豁然如睡夢覺如病出汗見身如故獲心淸淨證無漏果大眾且道比丘所悟底是个甚麼已證未證不妨再證取看。

因事示眾舉華嚴經云心不妄取過去法亦不貪著未來事不於現前有所住了達三世悉空寂又云識心達本源故號爲沙門每見一類假衣竊食之流不知最初如何出家如臭鴉趣食的相似身在樹上心存糞中眞个可憐生古聖出家等身世若幻夢視名利如雜毒孜孜業業惟道是崇親近有徳動歷寒暑或十年二十年不動不變成大器播美名今其不然最初出家全無正信猢猻子全然不死一味以聰明伶俐業識之心當爲己躬實際身在叢林心存朝市或因口腹攀緣或因貨利奔競至於星相醫卜靡所不爲或時東探靜室西采道場甚至於據大位稱宗師者將錢買院結好貴人苞苴骯髒百種營謀東處坐席未溫西處又安職事南地一法子北地一當家蒼天蒼天何緣至此人生幻寄大夢有幾不見云居膺禪師將示寂職事云和尙將後誰繼住持師拈筆大書堂中簡主事五字擲筆而逝職事僧初意第二座不知囑簡也及簡臨事號令皆不從簡察知拂衣著艸履下山忽空中有神作悲哀聲曰和尙去也眾始懼趕至瑤田莊哀懇請回及回空中神忽作歡喜聲曰和尙來也咦此與謀住持底當何如哉又卽庵禪師始登云居時先夕宿瑤田莊夢伽藍神安樂公曰汝與此山秪有一粥緣明午至寺晚參罷會同袍二僧斗狼聞於寺司凡新到例遭斥逐師深切疑訝後開法已老住歸宗蜀士有官達於朝者與師親厚以云居虛席請師補處師欣然承命將復徵往夢境至瑤田莊而寂又前定錄云韓晉公在中書因召一吏不時至公怒將撻之吏曰某有所屬不得遽至乞宥某罪公曰宰相之吏更屬何人吏曰某不幸兼屬陰司公以爲不誠怒曰旣屬陰司有何所綰吏曰某土三品已上食料公曰若然我明日當以何食吏曰此非細事不可顯之請疏於紙過後爲驗乃如之而系其吏明旦遽有詔命旣對適遇大官進膳有糕麋一器上以一半賜公食之羔又以賜之旣而腹脹歸私第召醫者視之曰食物所壅宜服少橘皮湯至夜可啖漿水粥明日愈思前夕吏言召之視其書則皆如其說公因復問人間之食皆有籍耶答曰三品已上日攴五品已上而有權位者句攴凡六品者季攴其有不食祿者歲攴古徳常云一飲一啄皆有數分豈偶然哉正信出家之士作此無慚徳可乎速當自勉。

示眾舉髙峯妙禪師示眾雲海底泥牛銜月走崖前石虎抱兒眠鐵蛇鉆入金剛眼昆侖騎象鷺鷥牽此四句中有一句能縱能奪能殺能活若人檢點得出許汝一生參學事畢師曰髙峯抖擻屎腸無非爲禪家抽釘拔楔有一等瞎漢更逐句著一頌此等瞎禿自己沒眼又帶累他後人可謂知恩者少負恩者多雲門今日將法華鼻孔穿來亦有四句諸佛未出世天傾東南祖師未西來地虧西北佛法徧天下南有萬斛舟談玄口不開北有千人帳此四句內亦有一句能縱能奪能殺能活若人檢點得出亦許你一生參學事畢還有麼眾無出師擊如意孤負山僧。

除夕示眾古人烹露地白牛與大眾分歲未免將常住物當人情今日藥山初住𨿽百種荒唐卻有一些供養堆得盤滿得盞的是木札羹搓得圓捏得匾的是鐵酸餡苟有个漢一咬粉碎藥山功不浪施若或粘牙搭齒莫道沒有事在。

小參

上方入院小參永嘉謂建法幢立宗旨明明佛敕曹溪是第一迦葉首傳燈二十八代西天記所謂有爲𨿽訛棄之則功行不成無爲𨿽眞趨之則聖果難克若論建法幢立宗旨華嚴云𨿽得諸佛平等智而樂常供養佛𨿽入觀空智門而勤集福徳𨿽離三界而莊嚴三界𨿽畢竟寂滅諸煩惱焰而爲一切眾生起滅貪嗔癡諸煩惱焰𨿽知諸法如幻如夢如影如響如焰如化如水中月如鏡中像自性無二而隨心作業無量差別𨿽知一切國土猶如虛空而能以淸淨妙行莊嚴佛土如此方是現前大眾請入上方之本意也且如何是沙門爲法爲生的本意良久曰將此身心奉塵剎是則名爲報佛恩。

弁山入院小參山僧憶自辛巳冬月送先老人入塔後浪迹江楚十有七載幾欲歸來拈一瓣香竟未如願年來病憊通身拋卻兩處院子準擬活埋廬阜以息殘喘不意逼來到者裏自揣孤陋不敢飾辭適承諸公請法山僧子細思量說个甚麼卽得若說眞如佛性菩提涅槃是系驢橛子若說向上向下是諸方掉下的麻根檗滓若說幹屎橛麻三斤柏樹子東山水上行炙豬左膊上總教作今時鉆破卦文兄弟多是久歷諸方潛牙伏爪的山僧又無印板上打來模子裏脫出的畢竟說个什麼卽得設謂今日請說些新鮮佛法但向道今日入院事忙。

晚參拈拄杖曰長言短語答去問來不令人墮狂見知解便令墮荊棘林裏無指示無標的不令人墮黑山鬼窟便令人坐在淨白地上今晚倒腹傾腸八字打開待汝諸人立地構去還有具金剛眼睛底麼有僧方出禮拜師便起身歸方丈。

晚參盡虛空徧法界是个大地獄未審諸仁者如何出脫沈空滯寂者是寒冰鐵柱舉止妄動者是劍樹刀山燋煩爆燥者是火坑油鍋語言學解者是刀割鋸思而知慮而解是柰河鑊湯有趣向有依倚是碓搗磨磨且學道人有何三昧能出諸獄。

晚參師屈指云結制已九日起七已四宵拈起拂子又道穿卻你諸人眼睛放下拄杖又道壓碎你諸人髑髏今也不拈拂子亦不放拄杖平實商量商量看遂熄兩燭倒插鑪中復脫一鞋覆香鑪上且道者是个甚麼義一僧才出師便歸方丈。

古洞山晚參若論此事太煞現成因甚卻成難去蓋你無量劫來熟習濃厚情濤識浪膠膠固固流浪前塵以至如此幸今不昧知有生死可怖妙悟可期入此門來苟能放下娘生面皮捩轉從前鼻孔將生死兩字撮在眉毛尖上提个本參話頭心心爾念念爾逼將去正向去不得處或聞聲或見色一日豁然本自圓成非從他得𨿽然如是此正喚作獠狂子之方診一時之痛秪如本來人還假修證也無良久云大唐天子不肚饑無限陸沈遭渴死。

夜參舉黃檗和尙曰塵勞迥脫事非常緊把繩頭做一場不是一番寒徹骨爭得梅花撲鼻香雲門老祖曰豎起脊梁生鐵鑄放下面皮莫回顧猶如象王脫金鎖若不如是何劫悟𨿽則應病施藥可謂醫王妙手若是具百千三昧大總持法門別有一偈只是被口唇舌根礙了待拄杖子出來作个通事舍人以拄杖向空畫於此透得洞山分付你拄杖子。

夜參以杖左卓曰昏散重底者邊立右卓曰昏散輕底向者邊立眾左右分立師復云左底左立右底右立中間意旨各道一句看眾無出驀豎拄杖曰者一夥瞌睡漢總不伶俐一齊打散歸方丈。

夜參師以石灰畫一圓相於地問眾曰二七將完各各向者裏通个消息看道光出眾以坐具覆卻師曰是何意旨光曰夜深天寒請和尙歸方丈師把住連打七棒曰者是僧堂裏且只打七棒便回光復呈偈曰艇釣寒江月一蓑縱橫文彩意偏多花橈傾落千波隱爭柰魚龍識水向師曰更要棒喫。

弁山晚參舉僧問洞山寒暑到來向什麼處回避山曰何不向無寒暑處回避僧云如何是無寒暑處山曰寒時寒殺闍黎熱時熱殺闍黎▆曹山霞因僧問熱向什麼處回避山云向鑊湯鑪炭裏回避曰鑊湯鑪炭裏又作麼生回避山云眾苦不能到師曰一人向忘功罷位處垂手一人向古鏡潛輝處出身可煞穩坐家堂封疆迥絕檢點將來畢竟圓活者僧不得設問弁山寒暑到來向甚麼處回避但向道在你頂上回避或云因甚在學人頂上回避更向道要爲你眼裏拔屑腦後抽釘。

夜參舉昔有僧在古徳會下住一夜在眾拊掌呵呵大笑云我大悟也我大悟也淩晨古徳上堂云大悟底僧出來僧出徳云你見个甚麼道理稱大悟僧云師姑元是女人做徳便休去師曰者僧大似貧兒暴富未免虛張聲勢古徳惜乎無換命奪胎的手段致令後世往往循途守轍魚魯刁刀者何限弁山者裏滿堂龍象起七來或聞聲解脫或見色知歸不少其人只有一種黑漆皮燈籠見色如盲聞聲如聾無可柰何驀豎拄杖曰還知麼者一夥瞌睡漢不打更待何時遂一齊打散歸方丈。

結制晚參諸昆仲還知麼空劫來事只是如今須知如今底事卽是空劫底事如今了去卽空劫事了如今不了則大有事在古人道堂內坐禪堂外禪坐又曰終日忙忙那事無妨又曰一時不在如同死人卽今眾職如此殷勤莫不爲汝諸人助成道業參學髙流大須仔細。

除夕小參瞬息一周今又盡百年好向此中看塵勞碌碌如陽焰識念紛紛似火團碧嶂只聞玄鳥集黃泉不見去人還殷勤報與諸禪侶莫把光陰作等閒。

元潔瑩禪師語錄卷第六終嘉興大藏經元潔瑩禪師語錄

元潔瑩禪師語錄卷第七

嗣法門人智禪編

普說

洞山告香普說若論此事本自現成不假修爲無容造作擬求轉遠趣向卽乖亙古亙今了無向背所以道神光不昧萬古徽猷入此門來莫存知解知解者何乃意識偸心耳亦謂之世智辯聰教中尙且最忌況祖師門下故永嘉謂損法財滅功徳莫不由玆心意識你看他世間多少好人向閻浮提有佛法世界被个聰明伶俐心誤都道我知我解瞞過一生只如出世間人視身世如浮雲棄所重如敝屣心形易俗發足超方訪明師近髙徳所爲何來莫不皆爲曠大劫來迷頭認影生生死死輪回不了底公案諸佛諸祖遞相出興開示悟入謂之一大事因緣若欲脫此輪回生死參須眞參悟須實悟不可認个昭昭靈靈門頭戶底見聞覺知彊作主宰底以爲究竟此或曲盝牀上老禿頭不得已要汝直下知有不向外求底初心方便如其執定將爲是了何異認驢鞍橋作阿爺下頷不見楞嚴會上阿難認能推者爲心世尊阿他認賊爲千長沙和尙亦曰學道之人不識眞只爲從前認識神無量劫來生死本癡人喚作本來人果是眞正道流必欲破此生死結元將平昔所知所解蘊籍得底一拋拋下放教百不知百不會如个喫得飯的死人一般卻教生處熟熟處生瞠開兩眼捏定雙拳將通身一具骨節八萬四千毛竅並作一个本參話頭頓在面前如遇著歷劫生冤家相似一扣扣定永不放捨亦如獨自秉一柄金剛王寶劍在百萬軍中求出路相似一切利害總莫管他稍若顧著些見則心弱膽怯不濟事也直把者見聞覺知底偸心揮教淨盡無餘不知喫飯不見穿衣不知行不知坐便是好時節也此時要知不可坐住耽著靜境恐其一切魔境喜樂悲哀隨念而入佛亦難救縱遇佛菩薩境現前也與一揮猛著精彩極力揮到措手不及處奮命一揮直教虛空粉碎大地平沈死去十分醒轉眼來不妨向見聞覺知裏呵呵一笑無事不了方知佛祖無有瞞人底道理古今善知識無有欺人底心行正所謂懸崖撒手自肯承當絕後再蘇欺君不得始可與祖師門下解粘去縛敲枷打鎖有喫棒分如其自不努力無決定志無勇猛心似信不信如存若亡要他無量劫來猢猻子死業識心破輪回念空到大休大歇大安樂田地不啻身在家庭而欲到帝京口說心不行終無可到底日子亦不可謂空境空心忘我忘物當爲究竟縱空得心若淋過死灰一般忘得形似朽株槁木無二有甚用處縱爾一念萬年一劫萬劫至於八萬四千劫大定也不過是落空亡底外道魂不散底死人於此事上了沒交涉況復亦有未到他死灰槁木田地者無明現行念念不停識火交煎新新不住生大我慢不覺其非此喚作業鬼賊住若不眞實體究一番打教徹去是自暴自棄自哄自瞞自甘沈淪喚作愚癡狹劣眾生向衣綫下錯過時光錯到眼光落地之時心漏未盡毫釐差忒又不止千生萬劫錯過也待出頭來再欲眞參實悟要了者个生死業識知是幾時可惜可惜。

上方普說擊如意曰諸昆仲結制來一月已且道者个還有許多禪道佛法麼還有許多凡情聖解麼還有許多惡知惡覺麼旣總不得還向者裏安得个名立得个字麼所以古人道未得个入處須得个入處旣得个入處又須求个出處始乃安閒不居惑地達摩老祖來我東土爲法求人九載嵩山三拜而起只接得个斷臂老子此是第一个不受或底樣子也今人信根淺薄一向情見識測浪走前塵朝三暮四逐外馳求空增迷悶看他古宿一蹋到底的大梅參馬大師問如何是佛大師云卽心是佛便去住山後大師令僧問見个什麼道理便住此山梅云大師向我道卽心卽佛僧云近日大師佛法又別也梅云作麼生別僧云又道非心非佛梅云者老漢惑亂人未有了日在任他非心非佛我只管卽心卽佛此是第二个不受惑底樣子也金陵玄則禪師從靑峯會下往參法眼眼問甚處來則云靑峯來眼云靑峯有何言句則云學人問如何是學人自己他道丙丁童子來求火我便會得眼云你作麼生會則云丙丁屬火火來求火如將自己覓自己也眼云恁麼會又爭得則云某甲只與麼未審和尙如何眼云你問來與你道則理前問眼云丙丁童子來求火則於言下大悟方始休歇獲大總持此是不自欺枉底第三个樣子也又僧問歸宗如何是佛宗云我向汝道恐汝不信僧云和尙誠言焉敢不信宗云卽汝便是進云如何保任宗云一翳在眼空花亂墜僧從此悟入你且道者僧悟得个甚麼又不見水潦禮馬祖問如何是佛法大意祖便一蹋潦起來呵呵大笑曰百千法門無量妙義向一毫頭識得根源去後來上堂每云自從一喫馬師蹋直至於今笑不休有老宿尙不肯放過道何不更與一蹋諸昆仲大凡參禪只要掀翻窠窟截斷命根儻若些些識漏未盡總是倚艸附木再或悠悠洋洋縱有一知半解不過走到三家村裏覓个茅庵破院便恁麼虛度一生了也汝等從今發廣大心奮決定志參須眞參悟須實悟閻羅老子不管你聰明久立珍重。

打七普說山棲艸構多寡同居莫不皆爲痛念生死以求決擇以結同志同期妙悟同出生死同至誠同精進乃爲得也今一七完昏沈散亂尙未淸楚便要放一放參若是眞爲生死者那里分晝分夜分七分五一日不明便一日過不去如何一期還未動頭便見一个个松松懈懈如此參禪學道也大難在山僧向在方外多見此輩初發心本無爲究竟生死之念不過見禪師名目好聽也入眾參禪打坐先幾日還有些精彩及至過了一七二七三七便恁麼挨過了至於一兩期疲疲搭搭日久歲深叢林裏混得熟不思深進一个體面心放不下半靑半▆將个彊作主宰底茫茫業識以謂是了便道我是禪師今見眾兄弟不畏深山淸苦動經千百里跋涉來此个个都有些气息以故山僧監了一七昨借古人策進偈云學道如鉆火逢煙未可休直待金星現歸家始到頭如此明白還亂打之繞也教是參禪底衲僧誠可恥也古人痛念此事朝不眠夜不睡設出種種計較或不敷牀凳或不展被單或足不離地或以頭觸柱或引錐自刺或懸梁柱經行或以禿鍼刺股甚至於食才接气身不求暖脇不至席節食卯齋拚一生不學佛法拚一生做个癡呆漢畢竟要者著子明白種種磨煉種種自勵豈有他哉只期了證了悟慶快平生而已不是以一機一境一个歡喜爲自足者所以古云成辦此事須是生鐵鑄就底漢子始得豈欺人哉況今个个離了師長父母拋了至恩至愛至放不下者也教放下來此山中莫是爲三餐薄粥兩个普梆麼莫是爲一碟齏半盞冷豆渣麼大家檢點檢點看還知慚愧麼結制已是半月去了看你們一期完了做得个什麼出堂再到他日做得个什麼出山悠悠洋洋只恐向後遇著舊知舊識還是舊日底一个無知痛癢漢耳可惜可惜天寒珍重。

因事普說夫屬招提者眾僧共有之物也禪堂者眾僧辦道之處也結制者爲曠劫來生生死死路頭不明結束身心之所設也旣入堂已工夫不能成片故又有結甲打七克期取証之舉山僧向在林下竊見叢林不體先聖垂範假眾僧結制打七之名以爲取利肥身之券化檀越夜供謂之放忝殊不知此是減滅佛祖慧命之肇也若以暮夜小食丰隆爲得計何不移於日用普心事眾無所匱給得不謂之滿足菩提行耶凡人一切昏懵愚濁莫不皆以飲食過分蔽塞妙明故良家子弟善教導者食必有節睡必以時況出世間人心期至道以無大不大底一件事不得了悟不能廢寢忘餐而反暮夜取口食丰隆矯意亂神豈爲得計古人雪山麻麥攴命衣取蔽形穴處巖棲刳情泯智年三歲四動經莫紀律中嘗謂過中食令餓鬼聞碗缽聲咽中火起故飲食之多有妨道業近今時獘夜餐丰饒餖飣煎煮猶盛午齋大家喫了昏沈瞌磨遣不去如跳神舞鬼的一般轟轟儱儱一七又是一七不覺一期便了哄得一起無正因底閒神野鬼一个瞌醒來作一首偈念一首詩也道悟了或體面心放不下底如猜謎一般一猜猜著一則公案一个歡喜便道我無疑了及至日久歲深從前些須境界一點滋味也無被無面目辣手腳漢一搊搊住卻去不得又重新參重新究此還是不肯自欺自瞞底眞丈夫只有一種自昧心底瞎禿不求深進胡揮亂霍髙譚闊論以謂無敵於天下者一盲引眾肓相牽入火坑誤賺他無限初心好人墮野狐隊中以故山僧每見眞正道流不能透脫又有大志气不啻倒懸之憂如出諸己每嘗痛切有言凡建叢林立法幢僧堂如意四事無虧不在暮夜丰隆貴在心淸神肅猛力話頭自應廢寢忘餐克期了辦不見古人聞鄰壁暮夜碗缽聲乃嘆曰減佛正法五百年難道彼亦不成辦道業乎𨿽然如是肇公有云夫談眞則逆俗順俗則違眞違眞故迷性而莫返逆俗故言淡而無味緣使中人未分於存亡下士拊掌而弗顧山僧今此無味之談但可與智者道而弗可與愚夫言恐其未分於存亡而撫掌弗顧者亦多矣珍重。

垂語

猛火聚中因甚不藏▆▆。

旣到寶山因甚空手而歸。

腳跟點地底因甚不知下落。

鼻孔遼天底因甚被人穿卻。

有口有舌底因甚道不得。

離卻行在坐臥作麼生行履。

啞子話古今是何章句。

春來艸自靑因甚朽木不芳。

智有窮幽之鑑古哲因甚不辧劫灰。

神有會物之功今人因甚觸境茫然。

盡大地是个無孔鐵槌試問諸人在椎內在椎外。

佛身無爲不墮諸數因甚又有三十二相。

上無佛道可成下無眾生可度底人因甚喚作無慚愧漢。

威音已前且道者片田地是什麼人作主。

代語

師居匡廬垂問八則眾下語不契嵩旭禪師徵問請師復答

問五老峯鎭日團圞商量何事代曰近日王令稍嚴﹝徵﹞商量不無阿那个側耳親聞。

答患聾作麼。

問聲不是聲卽今水流風動喚作什麼代不可爲人更下注腳﹝徵﹞水流風動且從只如雲散水流去寂然天地空又作麼生。

答吽吽。

問無功之功功不虛棄因甚土木瓦石不成道果代太平無朕兆﹝徵﹞土木瓦石不成道果只如塵說剎說又作麼生。

答許你親見作家來。

問有功之功功皆無常因什又教參禪學道代若將未歸意說與欲行人﹝徵﹞參禪學道固屬功勛秪如禪道淨盡又向何處辧伊端倪。

答三十棒自領出去。

問髙髙山頂立底人因甚下不得代不遊花下路﹝徵﹞坐著卽不堪設若按下雲頭又將何處措置他。

答著槽廠去。

問深深海底行的人因甚出不得代豈肯戀芳叢﹝徵﹞要出也不難設若海枯水涸又教他向何處蹲身。

答通途藏不得徧界絕遮攔。

問深宮不宿艸店不居如何是此人住處代行不越戶坐不當堂﹝徵﹞深宮艸店固不安棲若也渠無國土何處逢渠。

答○會麼。

問有一人千萬人中不背一人有一人千萬人中不向一人阿那个堪承磨琢代敏手無廢器離文便喪淳﹝徵﹞雕琢一任只如不向一人不背一人底人還解喫飯也無。

答適來有人恁麼問已打趁出了也。

建安國主六問上百丈瑞老和尙值已入滅一初禪師請師代答

問洞山得雲巖寶鏡三昧以此荷法卽應以此建立宗旨何又別設五位君臣豈三昧不足以盡施張耶。

師答云莫謗洞山好。

問百丈一日不作一日不食大師旣當主位還效古人親躬作務也無。

答不將家醜外人揚。

問古人插一莖艸建梵剎已竟了心子今豎一指爲百丈湧起重重樓閣大師還在里許住也無住則隨人起倒不住則荒卻祖院孤負來意了也。

答有勞道用。

問人死畱名豹死畱皮未審虛空消殞畱个什麼。

答獨露大雄峯。

問人飲水則知冷暖爲甚柳眼垂靑桃腮呈笑覿面不見喚作瞎漢得麼。

答不許夜行投明須到。

問了心子有顆無價寶珠出賣又不作貴賤不得語默請師酬價若道得卽置之雄峯絕頂而作供養道不得收入無盡藏。

答誰敢埋沒。

石田上座問

鯤化鵬眼在魚化龍鱗在生化死何在。

師答云通途無影像徧界不曾藏。

饑者易爲食渴者易爲飲藥山化主因甚不受甘贄錠金。

答寧知魚腹劍要斬不乎人。

悟了同未悟歸家尋舊路未審早晚從那邊來。

答日出海門東扶桑最先照。

暫時不在如同死人爲復是已悟人底事未悟人底事。

答大唐天子不肚饑。

賊不打貧兒家臨濟因甚見僧便喝徳山見僧便棒。

答知恩者少負恩者多。

僧請益七問

暗中樹影水底魚蹤明眼人因甚不見師。

答循途亡侶伴密室不挑燈。

是法住法位因何象王之膽不定局。

答黃河九曲。

離匣寶劍爲斬不平因何臨濟吹毛揮佛祖。

答寰中天子敕塞外將軍令。

犀因玩月紋生角象被雷驚花入牙意作麼生。

答鷺翻荷葉雨麥秀捲簾風。

古徳云心月孤圓光吞萬象因何被天狗食卻半邊。

答法出好生。

惟此一事實餘二則非眞因甚有三玄五位。

答將謂闍黎兩眼明。

明遠座主參問

芭蕉因甚聞雷而長。

師曰腐艸逐流螢。

磁石爲甚見鐵疾上。

師曰貓兒愛捉鼠。

鵠非洗白烏非染成各有原由爲甚虎生豹子。

師曰南地橘北地枳。

椒花系是天資物因甚女人摩觸繁螽如是。

師曰榮辱不隨無馬客是非偏向有錢家。

一切人造業被閻羅老子賞罰秪如閻羅王還有罪過也無。

師曰都城紙貴。

僧請益鏡淸八問

時至艸庵無一物爲什卻有盈餘。

師曰平蕪盡處碧天寬。

盡乾坤不出一剎那今時人向什麼處辯明。

師曰錯過也不知。

無神通菩薩爲甚麼蹤迹難尋。

師曰家裏無奴婢。

辧得親疏底人爲什卻被親疏不肯。

師曰猩猩艸鞋。

明知生是不生之理爲甚卻被生死之所流轉。

師曰葫蘆浪裏顚。

機緣

僧問如何是向道莫去師曰長安竟日無人到曰如何是歸來背父師曰月沈滄海沒西東。

僧問如何是救卽雙目不睹師曰動弦別調曰如何是不救則形影不彰師曰葉落驚秋。

僧問牛頭未見四祖爲甚百鳥銜花師曰國富自民殷曰見後爲什麼不銜花師曰人貧兼智短。

僧問淸淨本然云何忽生山河大地師曰我家是廣陵曰秪如純淸絕點時如何師曰我者裏無者閒家具曰便恁麼去時如何師曰客作漢。

僧問如何是翻身一句師曰虛空跳曰正翻身時如何師曰粉碎髑髏曰翻身後如何師曰山上云澗下水。

師拔蘿卜次有僧問學人誦金剛經不明四相乞師指示師曰你那里人曰湖廣師曰此是我相復指蘿卜曰你那里有者个麼曰有師曰此是人相復曰者个喚作什麼曰蘿卜師曰此是眾生相若喚作蘿卜入地獄如箭速道速道僧擬議師曰此是壽者相僧喜躍作禮而退。

僧問作麼生是沿流不止問如何師曰倚天長劍逼人寒如何是眞照無邊說似他師曰大地血淋淋如何是離相離名人不稟師曰可惜許秪如吹毛用了急須磨又作麼生師打曰者驢漢打殺千百个有什麼罪過直打出方丈。

僧問至道無難惟嫌揀擇還揀擇是不揀擇是師曰山僧有口秪堪喫飯。

淸侍者請益三種滲漏師曰莫管滲漏不滲漏你自己事作麼生曰不守自己師曰此是見滲漏曰受用活鱍鱍師曰此是情滲漏脫體道一句來曰萬機收不得一句豈能該師曰此是語滲漏淸擬進語師連拳打出。

僧持谷山中也和尙垂問夜半一天紅日朗爲甚天明依舊黑漫漫請師代師曰石虎產麒麟泥牛吞玉象。

師過新昌洞山已任西堂與眾謙讓不做主人師曰釋迦老子生下便手指天地道惟我獨尊任曰智度直下承當又將和尙置甚麼處師曰全得汝力。

僧問如何是死句師曰者是拄杖子如何是活句師曰跌作三千段如何是位師曰泥牛眠古井如何是機師曰石虎入羊羣如何是機不離位師曰弄潮人在潮中死如何是離位之機師曰一箭過新羅僧拜起侍立師伸手索曰還有麼僧無語師便打。

師一日到省建安王請會方坐定王曰儒書中惟上智與下愚不移適來商略俱不暢快請師教之師舉首笑曰殿下會麼王曰不會師曰會則上智與不會則下愚不移王沈吟連點首笑曰妙妙少間齋次王又曰適早一僧從雨中來不肖問他從什麼處來他道從雨空裏來不肖曰秪如傾湫倒嶽又作麼生來其僧無語不肖曰好與三十棒可當也無師云者僧聻王曰當時去也師曰三十棒教誰喫。

雪日問僧雪覆大千還有不白處也無僧曰有師曰作麼生是不白處僧曰杲日當軒師曰未在僧曰和尙又作麼生師曰乾坤無朕迹大地沒蹤山。

師在天臺眠石師與破闇師廊下論三量師從傍過眠把住曰正要个同流論三量師豎起拳曰者是那一量俱無對師拂袖曰將謂同流。

師在崆峒同眾圍鑪次一僧問古徳曰火鑪頭有个無賓主話請兄布施師曰到我舉也未僧罔措復問師曰我爲汝眉毛落了幾莖克歸曰燒卻了也師曰道我眉毛在什麼處歸打一掌師曰又道燒卻了連掌掌出。

弁山老和尙舉僧問洞山蛇咬蝦蟆因緣問師曰爲甚救卽雙目不睹師曰瞎山曰不睹已是瞎了師曰今日也不得孤負和尙隨呈頌二首救卽雙目不睹頌曰王人夢破一聲雞古鏡臺前不展眉徹曉任教紅日冷不將白髮混塵泥不救卽形影不彰頌曰玉鼎調寬四海寧干戈不動自升平淩煙傑閣煙籠曉任運相將不得名。

一日堂中打鐘山問眾曰什麼聲一僧云鐺山曰說得道理好一僧云寂山曰說得道理好又問師師曰說得道理好山打一竹篦。

圍鑪次山舉古徳曰火焰爲三世諸佛說法三世諸佛立地聽問眾畢師從外至山復舉問師曰他等都道不得你來分析看師躬前問訊曰贛城紙貴一狀領過別有顧問再乞垂慈山打一火箸師便出。

一日大雪山問正恁麼時如何師曰迥然無異色山曰日出後如何師曰那更有蹤出。

常住牛死山垂問曰旣是常住底牛因甚死了師曰懶耕祖翁田地豈拖今世犁耙復頌曰懶耕祖翁田地豈拖今世犁耙好笑黃頭碧眼羊車鹿車牛車。

山示寂後師送龕至弁山回寓濟生庵有小西天數梵僧至謂通佛法余中丞與眾居士請師勘過師豎起一指梵僧豎兩指師畫○相梵僧於中添一點師以手抹卻梵僧以手點胸曰都說者个心那師謂眾曰莫被他謾好。

師謁天童悟和尙與數起新到人事次童問汝等都是那里一僧曰某甲在浮山住靜童曰山也是動底住个什麼靜僧無對童顧師師曰動也動也便禮拜童打一棒次日石車禪師自金粟來覲天童到客樓相看乃曰汝諸公爲老人來者爲朝海來者師曰也有爲老人來者也有爲朝海來者車曰且道觀音菩薩在什麼處師鳴指一下曰只是不許作道理會車便掌曰誰不知汝是弁山來底師曰識甚好惡。

一日挑萬工池有僧號鹽梅者欲與師說話不得忽在後髙聲喚曰那禪師看腳下師轉頭曰一日到夜不知蹋殺多少梅便喝師曰還亂叫。

師問僧本分事如何僧曰昨日今朝師曰未在僧曰未在什麼處師曰昨日今朝又問賓卽不問如何是主師曰今夜不答話曰不落正偏請師道一句師曰沒者閒工夫。

僧問新年頭人人都遊山未審妙峯頂作麼生遊師曰何不問山僧僧擬重舉師劈胸一拳曰古佛過去久矣僧禮拜師直打出又僧進問善財童子參徳云比丘七日不見因什在別峯相見師曰古路艸漫漫僧便拜師曰你見个什麼道理便拜僧擬開口師亦打出熊百子居士入山師曰侍者因甚不先通知士曰嘗聞古尊宿有護法檀越入山土地神預報師曰妖不勝徳士沈吟復問如何是非非想處師曰居士家中有人相喚又問如何是此君軒師曰何得當面昧卻士曰莫就是主人公麼師曰正是奴兒婢子。

僧問文殊七佛之師因甚出女子定不得師曰昨日天晴進曰罔明因甚出得師曰今朝下雨。

虎巖主拂參問急切相投句請師通一音師曰天曉無覓處曰恁麼則新丰無弦韻虎巖也解拈師曰歸家莫問程巖便拜師曰偏處不逢玄中不失秪如正位作麼相見巖側身拱立師便歸方丈巖歸客位明日師問秪如金鳳不棲無影樹澄潭豈墜於紅輪又作麼生巖曰丹山生鸑鷟鐵象產麒麟師休去。

師過法昌冰鑑禪師問如何是金鍼師曰若將耳聽終難會昌曰如何是玉綫師曰夜半繡鴛鴦天曉無蹤迹昌曰如何是妙峯孤頂師曰打殺老僧不向你道昌曰必要更道師曰任從滄海變終不與君通昌曰秪如別峯一句又作麼生師曰大家在者裏。

僧問古徳曰紅塵堆裏卽是山居和尙爲什麼隱山師曰舉眼盡是兒孫事進曰古徳一生不見人時如何師曰何處孤負汝進曰隱山是不隱山是師曰分身兩處看。

僧問從上公案卽且置只如透网金鱗如何下釣師曰無者閒工夫進曰恁麼則辜負學人去也師曰可惜不知恩曰誰是知恩者師曰大地沒饑人僧便作禮。

黃白峯居士謁師問曰久響和尙及至到來卻又不見師曰甚處去也士曰徧界不曾藏師曰又道不見士復曰諸佛未出世鼻孔遼天出世後音信杳然和尙出世後如何師曰滿眼滿耳絕消息士曰如何是洞山無孔笛師良久曰聞麼士曰白峯無孔笛聲髙會者稀幸遇知音者故向洞山吹師曰如何是白峯無孔笛士亦良久師曰少有知音士遂歸客位復至師曰死水不藏龍活水龍不住龍在什麼處士曰和尙見麼師曰念汝新到且坐喫茶隨盤桓數日以偈辭師曰寶鏡堂前面目親眉毛傳得老師心逢人鐵蒺藜相贈說是新丰最上珍師以偈贈曰古殿風髙萬象寒海天雲樹雪漫漫雙雙鳥履衝陽焰自是心安境亦安。

元潔瑩禪師語錄卷第七終嘉興大藏經元潔瑩禪師語錄

元潔瑩禪師語錄卷第八

嗣法門人智祥編

拈古

舉僧問長慶有問有答賓主歷然無問無答時如何慶曰怕爛卻那僧問睦州有問有答賓主歷然無問無答時如何州曰相逢盡道休官去林下何曾見一人。

師曰二老較儉不較奢洞山但向道心不負人而無慚色。

舉黃檗示眾云汝等諸人盡是噇酒糟漢與麼行腳何處更有今日還知大唐國裏無禪師麼時有僧問秪如諸方匡徒領眾爲什麼卻道無禪檗曰不道無禪秪是無師。

師曰黃檗𨿽則眼蓋乾坤气吞寰宇要且太煞嘮嚷還有知黃檗落處的麼良久曰險。

舉百丈每上堂有一老人常隨眾聽法眾退老人不退丈問汝何人也曰吾非人也於過去迦葉佛時曾住此山因學人問大修行人還落因果也無某甲對曰不落因果遂五百生墮野狐身今請和尙代一轉語貴脫狐身丈曰問來乃問大修行人還落因果也無丈曰不昧因果老人言下大悟作禮曰某甲已脫野狐身住在山後敢乞依亡僧事例丈合維那白椎告眾食後送亡僧眾驚異食後丈領眾至山後巖下以杖挑出一死野狐乃依法火葬。

師曰叢林盡道不落墮因果不昧脫因果洞山敢道饒你總不恁麼道亦未嘗脫得他野狐身在且道利害在甚麼處貪觀天上月失卻手中橈。

舉梁山觀禪師因僧問家賊難防時如何山曰識得不爲冤曰識得後如何山曰貶向無生國裏曰莫是他安身立命處麼山曰死水不藏龍曰如何是活水龍山曰興波不作浪曰忽然傾湫倒嶽時如何山下座把住曰莫教濕卻老僧袈裟角。

師曰家淸顯孝子國戰有謀臣當時梁山只少一著且道少那一著良久曰休瞌睡。

舉云居膺禪師上堂曰如人將三貫錢買一隻獵犬秪解尋得有蹤迹的忽遇羚羊掛角莫道蹤迹气息也無僧問羚羊掛角時如何居曰六六三十六曰掛角後如何居曰六六三十六僧舉似趙州州曰云居師兄猶在僧便問羚羊掛角時如何州曰九九八十一掛角後如何州曰九九八十一僧曰請和尙指示州曰新羅新羅。

師曰一人髙髙山頂立要下下不得一人深深海底行要出出不得好各與二十拄杖何故一對無孔鐵錘。

舉仰山坐次大禪佛翹一足云西天二十八祖亦如是唐土六祖亦如是天下老和尙亦如是某甲亦如是山下禪牀打四藤條後到霍山自雲集雲峯下四藤條天下大禪佛參霍山云打鐘著禪便走去。

師曰霍山當時待他恁麼道便好捺倒亦只打四下管教者漢更疑三十年去在。

舉僧問趙州狗子還有佛性也無州曰無僧曰上至諸佛下至螻蟻皆有佛性狗子爲甚卻無州曰爲伊有業識任著云錯又僧問狗子還有佛性也無州曰有僧曰旣有因甚又鉆入者皮袋裏州曰爲他知而故犯著云錯。

師曰浩浩商量者極多錯會者不少洞山要與趙州老人相見下得兩錯未審諸人如何與洞山相見。

舉玄沙和尙示眾曰深山懸巖千年萬年人迹不到處還有佛法也無若道有喚甚麼作佛法若道無佛法卻有不到處。

師曰恁麼說話可惜狼藉。

舉趙州問南泉知有的人向甚處去泉曰山前檀越家作一頭水牯牛去州曰謝師答話泉曰昨夜三更月到窗雲峯曰南泉若無後語洎被打破蔡州徑山曰雲峯老人失卻一隻眼殊不知只因後語當下打破蔡州。

師曰雲峯看樓打樓徑山因孔著楔若約衲僧眼目敢保俱未夢見在且道洞山有甚長處良久曰獅子不食雕殘俊鶻不打死兔。

舉藥山晚參不點燈乃垂語云我有一句子待特牛生兒卽向汝道時有僧便出云特牛生兒也秪是和尙不道山喚侍者將燈來其僧抽身入眾。

師曰藥山要此話行拗直作曲者僧看孔著楔快便難逢仔細看來大家不了洞山亦有一句子待露柱生兒卽向你道或有僧出云露柱生兒也秪是和尙不道但向道我也情知你在鬼窟裏作活計。

舉丹霞訪龐居士值靈照攜籃洗菜便問居士在否照放下籃霞又問居士在否照提籃便行霞便回照歸舉似居士士曰丹霞聻照曰當時便去也士曰赤土塗牛你。

師曰丹霞點卽不到靈照到卽不點龐公𨿽則冷眼難瞞也只見得一半檢點將來各與二十拄杖何故洞山門下賞罰分明。

舉趙州一日遇一婆子問云什麼處去婆曰偸趙州筍去州曰忽遇趙州時如何婆便一掌州休去。

師曰都道當仁不讓誇他婆子好手誰知正晝問金須讓趙州老漢。

舉僧問智門祚禪師蓮花未出水時如何門曰蓮花僧曰出水後如何門曰荷葉。

師曰言無展事語不投機。

舉僧問淨眾信禪師蓮花未出水時如何眾曰菡萏滿池流僧曰出水後如何眾曰葉落不知秋。

師曰承言者喪滯句者迷。

舉九峯滿禪師問新到近離什麼處曰閩中峯曰遠涉不易曰不難動步便到峯曰有不動步者麼曰有峯曰爭得到者裏僧無對峯以拄杖趁下。

師曰爲人爲徹殺人見血固是九峯一片熱腸可惜者僧不善爲客勞煩主人若是个衲僧但道大似不曾行腳管取者棒別有分付。

舉芭蕉徹禪師因僧問云有一人不捨生死不證涅槃師還提攜也無徹曰不提攜曰爲甚不提攜徹曰山僧粗識好惡天童覺禪師曰若有問長蘆便和聲打爲甚如此我從來不識好惡。

師曰芭蕉𨿽識好惡大似醉後添杯要活者僧不得天童不識好惡是則驅耕奪食𨿽活者僧未免傷鋒犯手若有問新丰但向道利劍不斬死漢若是个衲僧管取別有生涯。

舉魯祖山寶云禪師嘗見僧來便面壁南泉聞曰我尋常向師僧道向佛未出世時會取尙不得一个半个他恁麼地驢年去在玄覺拈云爲復唱和語不肯語。

師曰不可更爲蛇畫足也。

舉秀大師偈曰身似菩提樹心如明鏡臺時時勤拂拭勿使惹塵埃六祖曰菩提本無樹明鏡亦非臺本來無一物何處惹塵埃。

師曰秀師海底揚塵六祖空中畫彩仔細看來也是徐六擔板何故不見道我王庫內無如是刀。

舉世尊因長爪梵志索論義預約曰我義若墮當斬首以謝世尊曰汝義以何爲宗志曰我以一切不受爲宗世尊曰是兒受否志拂袖而去行至中途有省乃嘆曰我義兩處負墮是見若受負門處粗是見不受負門處細一切人天二乘不知我義負墮處惟有世尊諸大菩薩知我義墮回至世尊前曰我義兩處負墮故當斬首以謝世尊曰我法中無如是事汝當回心向道於是五百徒眾一時投佛出家證阿羅漢果。

師曰開口成雙橛無言落二三還有爲外道相救者麼維那請師代外道如何免得負墮師代曰待世尊云你以何爲宗便好向道一釣便上不惟截斷世尊絡索亦免後來鉆龜打瓦那云世尊是一切智人也須救取始得師代世尊云你於我佛法中作得一个外道。

舉潙山示眾曰老僧百年後向山下作一頭水牯牛左脇下書五字曰潙山僧某甲此時喚作潙山僧又是水牯牛喚作水牯牛又是潙山僧喚作甚麼卽得仰山出禮拜而退。

師曰子承父業幸有仰山若是个當仁不讓的但以手作牽鼻勢曰皈依佛皈依法管教聞者見者鼻痛三日。

舉百丈謂眾日並卻咽喉唇吻道將一句來潙山曰卻請和尙道丈曰不辭向汝道恐已後喪我兒孫五峯曰和尙也須並卻丈曰無人處斫額望汝問雲巖巖曰某甲有道處請和尙舉丈便舉巖曰和尙今有也丈曰喪我兒孫。

師曰三个老漢恁麼酬對且道還有優劣也無若道有春色無髙下若道無花枝有短長洞山亦道一句只是不許作道理會若作道理會喪我兒孫拈拄杖便歸方丈。

舉風穴上堂曰若立一塵家國興盛野老顰蹙不立一塵家國喪亡野老安貼。

師曰風穴將十方常住一片田地開兩路門頭與人較奢論富美則美矣簡點將來少些大人气象洞山則不然卓拄杖曰蕩蕩皇風成一片不知何處有封疆。

舉云居因僧問僧家畢竟如何居曰居山好僧禮拜居曰你作麼生會曰僧家畢竟於善惡生死逆順境界其心如山不動居乃打曰孤負先聖喪我兒孫又問旁僧你作麼生會曰僧家畢竟眼不觀玄黃之色耳不聽絲竹之聲居曰孤負先聖喪我兒孫。

師曰云居好片穩密田地等閒道一句子無一點玄妙道理又爭怪者二僧錯會或有問新丰僧家畢竟如何向道居山好待僧禮拜便問伊作麼生會擬開口便棒打出亦復問旁僧你作麼生會待伊開口亦打出驀召眾云大眾且道是同是別還有定當得出的麼時有僧出禮拜起師便棒曰辜負先聖喪我兒孫。

舉弁山久默禪師室中示眾云趙州斗劣不鬥勝文遠輸卻胡餅一个弁山今日鬥勝不鬥劣時有僧曰我是獅子山曰我是文殊僧曰我是釋迦山曰猶是山僧七代孫。

師曰趙州弁山二老𨿽則眼空宇宙只在輸嬴勝劣裏著倒不能坐斷天下人舌頭洞山今日也豎个義未審諸人如何相委良久曰我害癡西堂率眾禮拜師便起身。

舉鏡淸問靈云混沌未分時如何云云露柱懷胎淸云分後如何云曰如片雲點太淸裏淸云秪如太淸還受點也無雲不對淸云恁麼則含生不來也云亦不對淸云直得純淸絕點時如何云曰猶是眞常流注淸云如何是眞常流注云曰似鏡常明淸云向上還有事也無雲曰有淸云如何是向上事云曰打破鏡來與子相見天童覺和尙云分與未分玉機夜動點與不點金梭暗拋直得一色純淸未是十成安穩且道打破鏡來向什麼處相見淸秋老兔吞光後湛水蒼龍蛻骨時。

師曰天童古佛大似花裏呈春化工巧手直饒臨摹得出轉失本眞若是打破鏡來相見端的未得在試問諸仁畢竟作麼生是打破鏡來相見的時節良久一齊打散歸方丈。

舉仰山一日有梵僧從空而至山曰近離甚處僧曰西天山曰幾時離彼僧曰今早山曰何太遲生僧曰遊山玩水山曰遊戲神通則不無佛法須還老僧始得僧曰特來東土禮文殊卻遇小釋迦遂出梵書貝多葉與山作禮乘空而去自此號小釋迦。

師曰仰山被梵僧塗污一上梵僧被仰山當面熱瞞簡點得出許伊貝一隻眼。

頌古

世尊初生。

才出娘胎露一機風景不似太平時直饒傾盡天河水難洗從前是與非。

升座。

遲遲春日麗融和簇簇飛花度薜蘿將謂東風收拾盡不知狼藉幾何多。

拈花。

家私狼藉不堪珍卻又無端假賣春怪俏頭陀微一笑不知賺殺幾多人。

未離兜率已降皇宮。

不道太平家業喪誰論弱水羽毛傾日頭只見東邊出知是黃河幾度淸。

達摩見武帝。

瑤琴一曲舊來長逐逐東風鼓畫堂夜靜天街人睡穩又隨流水渡瀟湘江波一葦兮春光媚野熊耳獨坐兮秋色盈腔。

僧辭趙州州曰有佛處不得住無佛處急走過僧云恁麼則不去也州云摘楊花摘楊花。

有佛處不得住荊棘園林蕃鐵樹無佛處急走過攛掇泥牛拽水磨恁麼則不去也囉囉哩哩哩哩囉阿呵呵摘楊花解笑還他老作家。

盤山上堂云三界無法何處求心。

謂鏡生花難足信云牛無角轉爲淆誰人解笑盤山老平地無端更喫交。

百丈再參。

馬師奮迅錘轟然塗毒鼓非惟三日聾直下雙眉瞽從此門風大展開兒孫个个亡規矩咄。

百丈野狐。

老人不落百丈不昧獅子驚羣瞎驢成隊風遞薔薇別院香雨過靑山如潑黛。

打破醬甕。

故園透出一枝紅忙煞鄰家滿院蜂可惜枝頭無限意徒教狼藉在東風。

僧問百丈如何是奇特事丈曰獨坐大雄峯僧禮拜丈便打。

祖印髙提正令威雄峯獨坐鼓風雷堪憐多少風塵客開眼堂堂被活埋。

黃檗在百丈開田歸丈云運闍黎開田不易檗云隨眾作務丈云有煩道用檗云爭敢辭勞丈雲開得多少田地檗將鋤築地三下丈便喝檗掩耳而出。

拈來一枝無孔笛彼此相將無隱匿一曲長歌帶月歸瀟湘幾度令人憶。

夾山參船子。

三寸離鉤毒鼓震三橈劈面全機盡𨿽然瞥爾點頭歸未免令人成話柄不話柄月滿華亭萬水悠風淸夾嶺千峯靜。

僧哭上百丈法堂。

就裏藏鋒覿面呈雄峯忒煞爲人深一時埋卻無回互千古令人話轉新。

百丈普請鋤地一僧聞鼓聲笑歸。

叢林好个慣家流得意濃時俏莫儔不是堂前雙眼碧看伊何處販楊州。

僧問百丈超禪師某甲今日辭去或有人問和尙說什麼法向他道什麼超云但道大雄山頂上虎生獅子兒。

月掛松蘿影半籠秋波隱隱話難窮一聲漁笛煙霄裏透出雲山幾萬重。

淩行婆見浮杯。

春到園林艸木菲時人那識个中機黃鸝上苑歌聲滑紫燕梁間語更微音落落艸葳葳山花無限東風裏漁笛新腔駐夕暉。

云居膺禪師示眾云如只獵犬尋得有蹤迹的忽遇羚羊掛角莫道蹤迹气息也無僧問羚羊掛角時如何膺云六六三十六日掛角後如何膺曰六六三十六其僧舉似趙州州曰云居師兄猶在僧便問羚羊掛角時如何州曰九九八十一曰掛角後如何州曰九九八十一僧曰請和尙指示州曰新羅新羅。

六六三十六九九八十一唐言到彼岸梵語波羅密翻也翻了譯也譯出教海禪河沒處安還應分付甌峯頂石橋畔兩个沒巴鼻的白拈老賊咄。

龍牙參翠微臨濟。

將軍帶甲走邊營三尺逢人密密擎一帶封疆渾把住從教得喪競頭爭。

興化擯維那。

靑天云蘸碧潭空匝地轟雷鼓黑風驟雨漫漫沈巨浸幾人知是看飛龍。

永明慧日禪師云意絕思惟鑑徹十方之際佛不說法聞通無盡之音。

摩訶迦葉彊猶知不二維摩枉措辭萬水千山窮不徹一鉤新月畫娥眉。

石門徹禪師僧問年窮歲盡時如何徹云東村王老夜燒錢。

東村王老夜燒錢開得唇來便了然不似石人衫子破掛人齒頰被人嫌。

牛頭未見四祖時天人送供百鳥銜花見後杳無消息。

春律灰飛管秋飆葉落桐近看花更好不似去年紅。

婆子請趙州轉藏。

雲飛石壁山僧色風落寒潭水畫眉最喜上林淸興鳥聲聲啼在綠楊枝。

女子出定。

文殊伎倆特甚罔明卻也瞞頇可笑瞿曇女子兩兩各不成雙須領略謾惆悵霧鎖晴空連嶽秀風拖白練帶煙長。

殃崛救產。

由來彼此盡懷胎怪云聖語兩和諧了事衲僧聞舉著好將黃面一坑埋一坑埋謾疑猜昨夜東風來嶺畔鳥啼花笑滿山隈。

夜半正明。

宮漏沈沈玉枕寒禁門深鎖未排班簾垂夜閣香銷永獨露臺前古鏡顏。

天曉不露。

太陽日午正三更雙眼離婁也合盲鶖子律陀徒有智到來罔象自分明。

洞山掇退果卓。

拄天拄地黑如漆位轉功該眼似眉謾向太虛分兩岸一毫頭上覆須彌。

洞山示眾言無展事語不投機乘言者喪滯句者迷。

大唐國裏打鼓新羅鬧市談禪好笑雲門扇子跳三十三天。

藏身處沒蹤迹沒蹤迹處莫藏身。

丹桂不能籠玉兔碧潭豈肯墜蒼龍金烏昨夜懸西嶺照見扶桑那畔紅。

石頭示眾云言語動用沒交涉藥山云非言語動用亦沒交涉頭云我者裏鍼札不入山云我者裏如石上栽花。

合浦珠含碧藍田玉吐香波斯無著處滿使鐵船裝。

僧問云居僧家畢竟如何居云居山好。

僧家畢竟居山好一曲臨風無不了自是柴扉久不關落花滿地從風掃。

僧問云居六戶不明時如何居曰不涉緣曰向上事如何居云愼者不護。

黃金殿上無人候白玉階前絕往回幾度春風飛不到從教門徑冷生苔。

僧問曹山朗月當空時如何山曰猶是階下漢僧曰請師接上階山曰月落後來相見。

朗月當空故問津曹山直指禁庭深直教月落來相見要接威音那畔人。

僧問曹山淸銳孤貧乞師拯濟山曰闍黎近前來銳近前山曰淸源白家酒三盞喫了猶道不沾唇。

黃金沈卻佃官錢故慨孤貧乞見憐最毒曹山人面虎相逢笑臉使瞋拳。

玄沙見三人新到自打普請鼓三下卻歸方丈新到具威儀了亦去打普請鼓三下卻入僧堂久住白師云新到輕欺和尙師云打鐘集眾勘過眾集新到不赴師令侍者去喚新到才至法堂卻向侍者背上拍一下云和尙喚汝侍者至師處新到便歸堂久住乃問和尙何不勘新到師云我與汝勘了也。

須彌南畔日頭落北俱盧州正五更最苦好是新羅客蒙矓猶在夢中行。

僧問洞山和尙教學人行鳥道未審如何是鳥道山云不逢一人曰如何行山曰直須足下無私去曰秪如行鳥道莫便是本來面目麼山云闍黎因什麼顚倒曰什麼處是學人顚倒山云若不顚倒因甚認奴作郎曰如何是本來面目山云不行鳥道。

不行鳥道猶沈轍縱步行來亦轉迂踏斷石橋南岸柳自然寥廓出通塗。

僧問同安丕禪師如何是和尙家風安云金雞抱子歸霄漢玉兔懷胎出紫微曰忽遇客來將何秪待安云金果早朝猿摘去玉花脫後鳳銜歸。

簾垂黃閣煙籠曉鳳入蒼梧夜未闌莫謂客來亡款待玉花金果滿盤餐。

僧問同安志禪師凡有言句盡落今時學人上來請師直指安云目前不現句後不迷進云如何是向上事安云回然不換標的卽乖。

古洞云深夜寂寥玉人慵肯坐淸霄等閒唱出聲前韻自別宮商角徵調。

洞山不安僧問和尙病還有不病者麼山云有曰不病者還看和尙否山云老僧看他有分曰和尙看他時如何山云老僧看他時則不見有病。

相逢不識夜更闌就位忘功海嶽寒拈卻髑髏三尺暗碧天云外不相干。

長爪梵志索論義。

口縫未開成話墮那堪刺腦入膠盆爭如善便觀韜略不動纖塵立赤幡。

從漪到西院。

陷虎機深不轉眉當陽誰許正眸窺縱饒獨脫羅籠手未免遭他腦後槌休辧別謾狐疑不動干戈全勝俟綸巾羽扇任相隨。

僧問梁山如何是祖師西來意山云莫亂道。

烈焰叢中標月指電華影裏露光芒未開口縫親拈得始信梁山舌廣長。

見見之時見非是見﹝四句﹞。

古鏡菱花不照春漚花影裏若爲眞自從尙父歸西伯誰更江頭把直綸。

知見立知卽無明本﹝四句﹞。

溪西雞齊啼屋北鹿獨宿南泉兩株松多福數莖竹林靜境猶閒山空云愈肅堪嗟世上人幾个忘機軸。

圓覺居一切時不起忘念﹝八句﹞。

簾外風輕來燕雀池邊沙暖宿鴛鴦年前幾隊穿花蝶只見飛來逐晚香。

淸淨行者不入涅槃﹝二句﹞。

白雲深處不曾居豈肯將身伴艸廬嘗到洛陽花社裏笑看潘閬倒騎驢。

法身。

昨夜露柱喫一跌曉來燈籠痛不徹須彌控訴妙髙王直至於今笑不歇。

涅槃四生。

生生。

春林花茂艷陽天李白桃紅在處妍野老升平無活計村歌社舞樂堯年。

不生生。

澄澄虛碧鎖寒空湛湛秋光景愈溶莫謂玉人沈夜永等閒歌舞月明中。

生不生。

花開花卸本無情云去云來孰謂眞大用繁興元戀朕縱橫那復有纖塵。

不生不生。

木人不打新羅鼓石女停篙拄鐵船折角泥牛吞卻月三更紅日黑漫漫。

般若無知無所不知。

懷胎石女不梳頭古鏡塵埋獨倚樓卻笑嬋娟無禁拒年來年去下滄洲。

黃龍三關。

我手何似佛手拈起須彌倒走若是獅子之兒定不落人窠臼。

我腳何似驢腳放開頂門一著可憐眼內無筋往往被人穿卻。

人人有个生緣玄沙不出飛猿未動腳跟薦得已遭紅綫抽牽。

正偏五位。

正中偏古殿光騰未兆前鳥雞啄破無明卵照徹東方萬八千。

偏中正法法頭頭無少剩森羅萬象絕纖塵誰能更把空王令。

正中來龜毛兔角謾安排出沒本能該世界豈同諸類混塵埃。

兼中至妙用無私靡不備个中本自絕參商擬議直教髑髏碎。

兼中到有無今古不相到泥牛撞倒乳香幢直至而今不得號。

功勛五位。

金殿蕭蕭玉漏沈何妨禦轂展經綸瑤階襲襲香風遞六國陶然總是春

向。

一點忠心奉紫宸幹幹終日已忘誠紫微廊下抽身過那見從前染污人

奉。

珊瑚枝上月沈西水底燈花爛熳時露柱燈籠頻斫額爭看石虎夜生兒

功。

風搖遠岸虛含碧雨洗長空煙黛濃吳越相看收不得和雲飄散玉霄峯

共功。

擊碎玄關鳥道虛寥然風物冷除除鐵牛罷耕空劫地到此休誇罔象圖

功功。

曹山三墮。

髏墮。

蹤迹溪山近悠然曠邈哉任教頭角異渾不帶纖埃。

隨墮。

山色雲間媚水聲花下肥騰騰遊歷徧何嘗得點歸。

尊貴墮。

闤闠不相識天涯絕比鄰位焉隆化育端自不知名。

汾陽三訣。

第一訣衲僧難辧別春風百艸頭無端渾漏泄。

第二訣吹毛光照雪嘉州大象寒陜府牛喫跌。

第三訣萬里關河截泛起生鐵船倒載西江月。嘉興大藏經元潔瑩禪師語錄

元潔瑩禪師語錄卷第九

嗣法門人智祥編

代古

舉昔江南國主問老宿云予有一頭水牯牛萬里無寸艸未審向甚麼處放宿無對。

代云今日也不可犯人苗稼。

舉雲門示眾云藥病相治盡大地是藥那个是自己聻。

代云盡大地是藥。

舉洞山普請次巡寮見一僧不出山曰你何不隨普請僧曰某甲不安山曰你尋常安時又幾曾去僧無語。

代云和尙也錯怪某甲不得。

舉昔有道士在佛殿背佛坐僧曰道士莫背佛坐士曰聞汝本教中道佛身充滿於法界向什麼處坐僧無語。

代云打艸秪要蛇驚。

舉王太傅問北院古人道普現色身徧行三昧佛法爲什不到北俱盧洲院曰秪爲徧行所以不到雲門曰如法置將一問來。

代云誰不到。

舉昔一童子上經了令持經著函內童子曰某甲念的著向那里無對。

代云咄童子者坰不可更問人也。

舉大隨因僧辭問什麼處去僧曰西山住庵去隨曰我在東山喚汝汝便來得麼僧曰不然隨曰汝住庵未得在。

代僧前語云和尙有什麼事。

舉昔施主婦人入院行散眾僧隨年錢僧曰聖僧前著一分婦曰聖僧年多少僧無語。

代便正身叉手云只恐汝不信。

舉雲門問僧甚處來僧曰涅槃堂裏來門曰亡僧還喫飯麼僧曰不喫門曰活人還喫飯麼僧無語。

代云覓什麼碗。

舉古云今時人還假悟也無若假悟爭柰落第二頭若不假悟又有人不肯畢竟如何眾無語。

代云今日捉敗者漢。

舉報恩明和尙問二禪客上座近離甚處僧曰城都曰上座離城都到此山則城都少上座此山剩上座剩則心外有法少則心法不周說得道理卽住不會卽去二人無對。

代云某甲縱說得道理不似和尙好。

舉王太傅問僧上座住甚麼處僧曰半月山傳曰忽遇月頭月尾又作麼生僧無語。

代曰謝官人領話。

舉雲巖問僧作什麼來僧曰石上語話來師曰石還點頭也無僧無對。

代云多幸和尙證明。

舉洞山問藥山曰就師乞眼睛未審還得也無藥曰汝底與阿誰去也曰良價無藥曰設有汝向什麼處著山無語。

代云幾不問過。

舉大宗皇帝問僧什麼處來僧曰臥云帝曰臥云深處不朝天因甚到此僧無對。

代曰難違化日。

舉裴相國參石霜霜奪笏問曰在一人手裏爲圭在公手裏爲笏在老僧手裏喚作什麼國無對。

代曰和尙慣得其便。

舉南泉問良欽空劫中還有佛否欽曰有泉曰是阿誰欽曰良欽泉曰居何國土欽無語。

代轉身便行。

舉睦州見僧來參便喝曰上座如何偸常住果子僧曰某甲方到因什麼道偸果子州曰贓物見在僧無語。

代曰者老賊頭。

舉漳江曰天門一合十方無路有人道得擺手出漳江。

代曰十萬八千。

舉洞山行腳次見一官人曰我要注三祖信心銘得否山曰只如才有是非紛然失心作麼生注官人無對。

代曰才有是非紛然失心。

法語

諸佛不出世亦無有涅槃蓋眾生有八萬四千塵勞而有八萬四千法門鞠其指歸豈眞然耶但有言說都無實義此事在當人分上本自現成曾無欠少只被个四大五蘊一障障了不能直下承當以故有修有證到頭實無迷悟旣有心究此一段因緣必須世間情念眞眞看破一放放下始可相應苟能損得一分情念便有一分道力損得十分便有十分不假別有差排而自應貼貼地矣就此便好發三種心一者信心二者廣大心三者不退心何名信心信知自心本來是佛不假他求非從人得何名廣大心此心廣大無限量無邊表非情思可及非意解可求上同諸佛等一慈力下同含識共一悲仰何名不退心寧可代一切眾生受無量劇苦終不以解會領覽爲究竟決欲親證親悟了了無礙復自慚曰惟我此幻質同於泡焰造物何私而始便托於歷代名臣世家生無暴夭有子有孫螽斯可章而亦功成名遂又得身退誠爲待之駸駸不薄矣幸亦不昧夙燻種智信有三界可出有菩提可求今𨿽以儒行修其身不過入世而已以道教棲其神不過淸淨而已以佛法明其心不過燻識而已若曰了明生死透出世間不假三祗劫修不立語言文字實有見性成佛一著而未證得非惟未證而實別業功幹多了致有爲爲礙未具信一行持耳苟具信已設不奮然死卻現行求一个卒地斷暴地折親證親悟不著問人的光景與不信等將何以酬造物之厚恩乎更或不信有悟門仍將心意識求解會向有義路處搜玄搜妙古今糟粕中覓佛覓仙不啻向西邊行欲求東邊物轉求轉遠轉急轉遲轉沒交涉也豈不見十地聖人說法如雲如雨嘗被佛呵等妙二覺被所知愚極微細所知愚障兄佛性如隔羅縠況其他乎古人嘗謂向八識一刀始能痛快不是假說蓋伊親從恁麼做處來八識者卽此捨身受身去後來先之主人公也必須參教透究教明須是眞到情亡境卸去不得處拚得身捨得命奮猛一拶直教形山粉碎藏識一破生死頓空親悟本來面目親證本地風光始不被客塵煩惱之所畱礙全體顯現獨露十方心華發明照十方剎權而謂之證無生忍入法界性契諸佛心體也如是者自了則可若欲爲人師開人眼目更須知有向上一路事在不然只被這些子勝妙境界坐住障正知見動成擔板猶或未曾親悟親證只被个昭昭靈靈目前鑑覺一罩罩定何日是了不但不了返致盡未來劫流浪前塵也無一个契悟的時節今禪家流實爲混淆往往爲師爲匠者初始不曾有眞實爲生死的心參究多半是聰明要爲人的心不信有工夫悟入一向在知見网中口耳之習學解所得動則借口謂直下承當遲了八刻說个直指早已曲了問著口貶貶地一掌一喝只圖打得快喝得嬴將謂禪道只如此苦哉苦哉所謂醍醐上味爲世所珍遇斯等人翻成毒藥此喚作儱侗眞如顢頇佛性的一種魔子以是金輪莫辧菽麥不分生大我慢圖得片衣口食忘其大果每每將西川一文錢三个的杜漏籃認作綿州附子胡揮亂霍自誤誤人瞞人自瞞及到臘月三十夜來眞境現前從先直下承當彊作主宰的一點也用不著前路茫茫甘伏死門依舊闖入驢胎馬腹裏去誠謂苦也又有一種學家只圖說了便會了便不修行以閒散爲髙尙以放逸爲脫灑邪解無忌不可勝言正同近習一種大乘門的外道一般亦名羅祖教種種邪解誑惑閭閻謂燒香換水一切皆空行盜行淫俱無妨礙偏偏又有一種街童市豎愚夫愚婦被其籠絡世間明智之士亦莫如之柰何非不能柰何蓋其巴歌易和總不足爲之論也若其眞參實學者必不然也豈不見阿難尊者啟世尊曰我佛寵弟心愛佛故發心出家恃佛威神常自思惟無勞我修將謂如來惠我三昧不知身心本不相代益知此事本無樹上生成的木杓必須一番斧鑿工夫始得貴乎不錯用心耳古謂從門入者不是家珍絕後再蘇欺君不得豈欺人哉又如一種異家學者忘緣絕慮運气化神將謂糞囊畱住萬世不知此物風火不停元不受汝差排得的若使可以差排好慕此術者無過泰皇漢武今安在哉亦有出陰神陽神之驗殊不知全是妄想結聚生死根本所云縱饒修到非非想也則不如歸去來今以近事明之如人夜寐身臥牀上有人罵詈毀辱也不知一切色聲影響也不知其於日間好惡取捨所重之心結於情想現於夢寐或夢獲財獲寶或夢得科得第又或加官進爵以至於種種快樂無量歡喜逆緣境現又或夢失家失業或夢捐愛捐恩或陷身喪命以至種種憂戚無量苦惱而其牀上之身了無關涉毫不覺知及至於醒了無所得而其夢境歷然可狀豈非眾生於本無中成究竟有情想結聚豈非升沈輪轉之生死根本乎更以明之如人一息不來謂之死一死不能動搖謂之風散風散捨暖觸謂之火散火散筋脈血肉腐化謂之水散其不化者發毛齒骨歸之於土謂之地散四大各散今此妄身畢竟無有而其平昔所作所爲善不善業隨業受報定矣所以先覺證此藏識空時謂之大圓鏡智迷悟生死了不可得凡夫迷之藏識不空名阿賴耶識業果熟習曾無間然其所謂長生不死者果何謂哉老聃指長生不死者先天一气也卽儒太極之無極也在我法謂之天然外道若人以逍遙散逸受勝妙樂的一个妄想結聚謂之修行道果謂之長生不死誠謂錯亂修習迷失菩提若以之爲然至於世界劫壞三災彌綸毗嵐風吹須彌碎如微塵此个妄想結聚將置何處莫置虛空耶虛空在吾大覺妙心之中如海一漚耳緣何更又著得所以道全體是个妄想結聚輪回根本也宗師家要破此妄想結聚不得已示之以死話頭如一柄金剛王寶劍相似心心無間念念無差向今世門頭二六時中殺得淨盡無餘殺到無可殺處不覺不知失手連自己能殺的一刀殺死蘇蘇復醒謂之冷灰豆爆謂之懸巖撒手又謂之絕後再蘇然後可許向古今差別中著力古人謂旣前後際斷不疑言句是爲大病恐人沈空滯寂坐在法身邊翻轉身來活中活便是死中死的活死中死便是活中活的死全死不妨全活全活不妨全死然後死活不涉始謂之不撥因果本色道流也若以妄想結聚爲長生者是認妄迷眞竟不知佛云諸法所生惟心所現一切山河大地皆吾妙心中所現物而人不悟此廣大靈明心體又烏能知攪長河爲酥酪變大地作黃金攺禾莖爲粟柄易短壽作長年興慈運悲導利有情出三界苦證涅槃樂若以矯亂修習惑菩提性豈爲明智此不過是貪戀世間益壽延年受勝妙樂的一種希冀妄想又豈知祖師道毫釐系念三塗業因瞥爾情生萬劫羈鎖汝欲求之得無累乎及具厭之又成大患所以取不得捨不得不取不捨亦不得但向不可得處亡能所泯見知不覺不知或聞聲或見色地一得是時始可奴呼菩薩婢視聲聞不爲之分外也更有一句貼緊不可不知但憑生死志必有稱心時到得者般地位自能致君於堯舜之上澤民於康逸之衢斯皆吾心之常分非假於他術也。

示語

示禪者

旣疑本來面目不消別參話頭卽此四个字便是貼緊好話頭只是不可作解會便有得力處如个鐵橛子相似提得熟看得定須信說食看食終不能飽人直到不提自提不看自看光景自便信得及有工夫可進趨古云只怕不成佛不愁佛不解語苟造得到嚗地一破又有何奇特可語哉。

雪巖欽禪師徵髙峯云日間作得主麼峯云作得主曰夢中作得主麼峯云作得主欽又徵曰正睡著時無夢無想無見無聞主在甚麼處髙峯直得無言可對乃曰此回不作學佛法人拚一生作个常行粥飯僧必要此著子明白過五年後夜同友宿正疑此事忽枕墮地方始大徹如网羅中跳出如遠客還故鄕云云萬古不磨的眞善知識無一个不從眞實有工夫悟的今時一輩魔子多有不從親做處來的誤人自誤正人君子於禪門久畱心幸不曾遭此般魔手慶幸慶幸。

示復源上座

如所云苦參力學兼以根鈍數十餘年未遇一師點破个中消息云云此無他蓋所操𨿽極途路不差但不曾如夢時覺地一聲出回汗耳故未免坐在空空蕩蕩靜潔地上被个無一物可當情的光境一罩罩住謂之境空而心不忘所以礙正知見不得解脫受用故六祖謂智常曰不見一法存無見大似浮雲遮日面不知一法守空知還如太虛生閃電此之知見瞥然興錯認何曾解方便汝當一念自知非自己靈光常顯現參禪道流不得透露顯現十个五雙墮此病中正謂之百尺竿頭坐地而不自知其非也求其知非不自欺瞞實要透此生死關究竟無疑惑者不啻沙裏淘金所謂學道如牛毛發明如兔角也玄沙云工夫如靜夜鐘聲隨扣擊以無虧秋潭月影觸波瀾而不散猶是生死岸頭事豈不謂之死水活計解脫深坑故曰靜地卻迷人故以不得正智如如大用現前之旨最爲極困縱至虛空粉碎大地平沈不遇本色鉗錘終不能轉身吐气年深日久成个骨董窠曰謂之法執不忘坐卻法身亦不出雲門三種病二種光也又縱至上無佛道可成下無眾生可度亦出不得百尺竿頭耳長沙云百尺竿頭坐底人𨿽然得入未爲眞百尺竿頭須進步十方世界現全身猶有智眼未明的錯會認定十方世界是个全身此蓋不識長沙竿頭進步全提大用的意旨他分明道百尺竿頭須進步十方世界現全身是活句也是全提語也若認十方世界是个所現的全體得不與前坐卻法身同一病耶所云大用現前舉必全眞見解入微不明見道此也若是英靈的漢你看他古徳爲人如僧問趙州萬法歸一一歸何處州曰我在靑州做一領布衫重七斤又僧問如何是祖師西來意州曰庭前柏樹子僧云和尙莫將境示人州曰老僧不將境示人僧云如何是祖師西來意州曰庭前柏樹子又僧問古徳如何是佛乾矢橛如何是佛麻三斤猛著精彩只將一則茶裏飯裏眠裏醒裏看是什麼道理三藏十二部大小乘內還有恁等說話也無畢竟落在甚處似無腳手人奮金剛拳相似一拳直欲打破虛空一腳直欲蹋翻世界的本領徹頭徹底盡命掀翻直教盡大地森羅萬象塵毛芥孔一一無不盡轉無上妙輪是時始可與祖師門下衲僧隊裏有說話分如其自不猛利則生死心不破生死心不破則業識不空業識不空則似今之無正因行腳的瞎禿只欲沽名苟利不肯下死志做眞實工夫將無量劫來一件不了的事視作等閒兒戲一味以門面心人我見黠慧依通學解將去求一个愚鈍的了不可得此事豈是學得的若不以工夫開悟這个來爲先鋒去爲殿後的業識種子如何消釋何時得休歇自由分古人道假饒學到佛邊事猶是錯用心縱學得口如鸚鵡智過鶖子也只是个茫茫的業識與自家事依舊沒交涉也。

佛事

上方掛鐘板綱紀正令融慧日於叢林敲唱雙行播眞風於塵剎逼機閱世自在縱橫括古該今通途受用有時一擊統十虛而絕待縱使文殊普賢亡鋒結舌有時一擊和萬物爲春風從教墻壁瓦礫動地放光𨿽然如是還有放行中把住把住中放行一擊大眾欲聞麼遂擊鐘板曰秪憑此段楗槌力頓使人天正眼開。

掛云板當陽覿露月皎風淸正令全提渠成水到掌握香積世界妙古通今展轉衲子機輪音和響順因齋慶贊一句作麼生道遂擊版曰菩薩子喫飯來。

秉命掃靑原七祖塔廬陵米價毒鼓聲闐振宗風而莫墜黃荊倒插枯木爭榮讖懸記以重來是以雲山歷落觸目無私松竹交羅誰云有間𨿽然如是今日不肖遠孫承本師和尙嚴命特特入山謹修淸供聊設伊蒲代爲瞻禮且道畢竟以何爲極則供養遂舉香左右顧視曰靈苗栽有地無處不沾春。

過荊州掃天皇道悟祖塔卓天卓地四面絕遮攔亙古亙今十方無背向恭惟寶塔之內靑原下第三世天皇悟祖大和尙離諸怖畏定慧亦離巍巍乎徳侔千古自紫陵山坐天皇寺蕩蕩焉道振一時起石頭純金之鋪接龍潭紹述眞宗是以雲門法眼而興源遠流長所自遠孫某特自藥山躬詣祖塔聊設薄供略展葵誠舉香曰大眾正恁麼時還有見老祖面目的麼但順分身塵剎量萬別千差一貫通。

掃藥山開山弘道惟儼老祖塔坐石栽花格髙調古披雲長笑韻落人間以是道滿寰區云仍大地不肖淨瑩明祖禰三十六世獨愧乏百千億身今日躬承掃灑更不重敍年深何故黃昏須著錦白日不挑燈逐上香。

掃龍潭信祖塔那畔無名惠餅安名師資道合威音有相隱身滅燭心焰猶存恭惟靑原下第四世龍潭老祖崇信禪師大和尙身等虛空量周法界兩宗法脈千古彌彰不肖遠孫某特過澧陽展一瓣香聊罄厥衷更不繁辭。

掃雲巖晟祖塔拈香曰此一瓣香摩竭國中只可自知娑婆世上難方其價信手拈來供養寶塔之內無住祖師遂插香復曰黃金靈骨貫古通今千澗水濴千澗合舍利流珠永亡滲漏萬峯云鎖萬峯寒直得一矗摩空眞機滿目十方無背面妙法演塵沙玉鳳山飛紅日冷金龜石嘯午風長。

掃洞山價祖塔巍巍禦塔重榮自是兒孫得力曾經大地掀翻固應密處難知卽今卓天卓地覿體全呈無古無今迥然獨露不肖淨瑩謹懷瓣香自寧州新丰特地而來非敢爲報徳酬恩要且知恩歸有據。

掃雲門散木老和尙塔須彌岌峇海水騰波較我師翁全提正令大起中衰之廓略未可仿佛端倪森羅顯煥萬象競華較我師翁贊揚諸方典型後學之音容未可依俙萬一致使兒孫徧地道滿坤維今日不肖歸來若欲表顯師翁之徳不啻持螢火以麗日光若欲贊仰師翁之道不啻捧颺塵而培泰嶽只好拈一瓣香不敢舉个字腳遂上香。

掃弁山入就老和尙塔昔日相依幾番哭卻成笑今日看來致令恩卻成冤痛心徹髓海舌難宣縱使沃太湖之水以爲供挽蒼弁之云而作香亦不能傾誠萬一且又具此一番施設特地何爲上香雲父母生口不能訴秪倩松濤竹籟傳。

掃古洞山價祖牙塔權開五位法燈傳塵剎分身處處圓舍利光騰籠窣堵熾然說法利人天玆我洞宗鼻祖於唐大中末開創玆山後於咸通三年盛化髙安洞山威通十年全身歸寂瘞塔於彼明崇禎丁亥重修禦塔始獲齒牙舍利百丈石澗法兄請一牙起塔供養不肖亦請其一今於丙申塔竣奉牙供養永隆斯處聊具伊蒲少伸微獻秪如覿面無私古今無間一句又作麼生靈然有物先天地突兀從教雨露侵。

掃慈舟老祖塔以慧命續南方吾祖之道大如天致宗風而廣布吾祖之徳深如海不肖孫淨瑩縱使羅泰嶽之精華沃東海之碧波知吾老祖決定不顧何以聻兒孫𨿽得力室內不知春遂上香。

掃盂庵三宜和尙塔松筠還碧翠澗壑杳幽淸一機渾坐斷千聖莫知名願師常轉大法輪重起那伽行正令。

掃爾密和尙塔雲山岑寂水月光沈一機不到面貌儼臨咦迥然獨露威音外不識何人洞此心。

掃歷然和尙塔眉撐日月舌撩淸風星璨花璀展道容何似當年唇舌好。

掃黃龍諸祖塔云收嶽頂髙低露月浸澄潭上下天一一祖師眞面目迅流海口莫能宣拈香曰只憑此段眞消息鼻孔都盧一串穿。

掃久默和尙塔父作子述獨羨老師兄意髙千古兄友弟恭猶仰大師兄義重千秋松杉手植垂垂老未委何時轉少眸胸懷滿眼徒抱悠悠酌水獻花了窮念頭。

掃素朴和尙塔昔年行道於皖江之上今日突兀於弁嶽峯前野色更無山隔斷天光直與水相連。

掃離言和尙塔嚴雪嚴霜吾兄之淸操履歷滴水滴凍吾兄之弘整家風坐起先師之道大振洞上之宗是以秋月春花渾然笑貌溪聲山色宛爾音容秪如弁山到此爲个什麼拈香顧眾曰悠悠一段同心事千古從教活象龍。

掃獅吼和尙塔行道西峯壘堵新丰兩彩一賽今古嵷巃分明一段知心事盡在尋常不語中。

掃起元和尙塔白雲朝萬嶺明月夜千江面目依然處難攄血一腔顧左右曰惟且上香。

掃淑安和尙塔松濤竹籟卽吾兄廣長舌相地厚淵深卽吾兄慈誓悲輪是以建法幢於樂平奔走龍象坐報化於期山啟重人天弟自江西而楚莫逐觀光今其自楚而浙始慶瞻依滿眼相思傾懷罔盡惟冀吾兄念同門之落落晨星悲叔世之離離弱喪再起那伽重新榜樣。

爲母封龕坤道流行信厚哉化元無物不胚胎个中誠是無今古誰謂於今有去來其來也漚花影裏現全身齋戒冰霜堅持佛號其去也石火光中逞自在預知報謝坐脫委然所謂一眞元不昧凡聖絕安排記得昔日那吒太子析骨還父折肉還母然後現本身爲父母說法今辰不孝爲母封龕且迥出古今超然一句又如何舉以手掩龕云九品蓮臺石筍秀無生國內藕花香忌日燒香只爲慈恩無以報塵勞迥脫著袈裟燒香仍藉娘生手不敢人前亂撒沙。

掃塔慈母懷兒十二月兒迎慈母養周年縱然同證無生滅未及恩酬罔極天然不孝非慈母至徳不能育我幻軀慈母非不孝至誠不能啟悟眞源終是者邊事若是一體無私全身奉重更不敢重說偈言何以故自信渾侖休鑿破著婆衫子拜婆年。

師過洞山奠孤崖和尙龕人天眼滅法河幹三有眾生失指南同條生不同條死觀音卻好又同參先兄和尙其爲生也乘悲智願輪現慈誓手眼提新丰令整舊家風復恢古梵剎故址成禪宮誠宗門巨範重函先價祖靈骨於窣堵實吾道禹功比望梯航永載何期遽爾藏鋒末後一句惱亂人腸將謂功位俱隱依前塵剎普彰大眾還要識此老漢底普彰臉孔麼畫一圓相曰指出生前閒面目從教萬古絕囊藏。

崆峒謂斯和尙鳳日本珠和尙計至上供崆峒法梁傾折鳳日慧焰俄消波旬無量歡喜人天苦痛悲號同風千里隔生死不同條且作麼生是不同條底意木人兩眼相思淚染作栴檀一處燒。

西峯獅吼和尙計並遺書至師到西峯聞龕已化至方丈云若道西峯不曾滅度荷盡已無擎雨蓋若道西峯滅度指覺位云菊殘猶有傲霜枝且道那句是賓那句是主眾中還有爲西峯著力者麼僧非指出禮拜云今日和尙遠行師曰還是賓家事主家事進云請和尙道師便棒進云久慕慈顏未曾覿面今朝覿面一句請師分付師曰霧鎖蒼巖緣進云先師已生卽不問未生面目是如何師曰云封嶽頂寒復問曰卽今在什麼處指無語師又打設供云半生行腳行不到處今被老兄行到一世談玄道不著底今被老兄道去卽此一句話會難通語言莫構遂拈香畫○相召眾曰會麼若也會得洞山特地與麼來跬步不曾移西峯一旦與麼去亦本不曾滅其或未然云籠鶴樹依依月落星河慘淡。

爲百丈石澗和尙封龕跋提河畔槨示雙趺老瞿曇至死不伏燒埋欹云室中挺身危坐者阿師一生秪恁倔彊踞獅席十餘年掀翻禪河教海建法幢八九處擊碎祖要玄關仰冀慧日髙懸何期忙中袖手𨿽然智體無違十方鎣徹其如虛聞宛爾手足情亡今對人天眾前不可揭露殆盡且一囊藏顧左右曰還有共相證據者麼遂掩龕曰至功不宰休云密觸處無非大法王。

爲金仙蕃光和尙封塔天左旋地右轉沈沈鳥道回威音月西降日東升歷歷玄途呈道貌恭惟寶塔之內金仙蕃兄大和尙生緣白下袖物外淸風鏟艸成山懷山間明月歷百城煙水掀翻大地疑團探孤峻門庭粉碎古今窠窟以是七座道場集鳳招麟廿年弘法走象奔龍何期一且繼百丈花稍令徧界含生失望卽今窣堵告圓作麼生是永垂末世一句遂封塔云眞風不計百千年特與人天爲榜樣。

谷山中也和尙荊紫萬仞和尙訃至設供師曰谷山師兄道皓月在滄浪荊紫法弟道生緣藏黑豆奢底太奢儉底太儉新丰今也不管魔王生歡法門悲苦爇一鑪香具一杯茗秪將鼻孔一時燻蒼天不在重言語﹝爾示寂偈谷山云世亂兵戈起生靈實可傷我今且歸去皓月在滄浪荊紫雲無盡生緣藏黑豆十五日中俱泄漏萬里神光今古圓坐斷生來與去後﹞。

爲城山浹水和尙起龕以拂子○相曰吾法兄宰割化權示現受身於其生也五十九年空花卸影於其滅也一剎那間充滿實際如今不免豁開三界有坐斷十方空足下無私路惟兄自在通以拂子作引勢髙聲雲起封塔簾垂寢閣雨花低爲與無爲髏莫齊拽轉須彌翻大海了亡明月騁東西恭惟寶塔之內法兄浹水和尙生自桐鄕願輪智種鏟艸於弁嶽峯前受具於華林園內穎悟沖齡廓性天而透頂透底機思妙密融覺海而徹古徹今五坐道場家聲克振今日葉落歸根且固封垂世一句又作麼生遂扶掩石雲層巒疊巘摩今古復水重山繞象龍。

師在崆峒一日監院湛空設饌請曰是人死後茶毗今請爲我生前舉火師乃曰阿个師兄也大奇生前何故請闍維是伊踏著曹溪路說向人天作者知作者知豈敢違拈起貢江波底火燒得虛空赤骨設使於今兄不死無端辜我一雙眉。

徹崖火師曰徹崖禪人前日請假出堂山僧問牛頭未見四祖因甚百鳥銜花崖曰靈苗瑞艸人人皆羨見後因甚杳無消息崖曰靈苗瑞艸賢者不顧又問靈苗瑞艸在徹崖分中又作麼生崖曰好事不如無昨早山僧到妙應堂相看崖曰弟子要去了山僧徵曰四方無路八面無門向什麼處去崖便低頭山僧問汝年多少崖曰四十一曰參學幾多年崖曰已做二十年死工夫山僧曰好好修事著崖曰多謝和尙慈悲山僧轉背知事隨報徹崖雙跌而去今時路上可謂漧淨了事衲僧舉火炬召眾曰大眾還知伊去處麼遂打○相喝一喝便擲炬。

元潔瑩禪師語錄卷第九終嘉興大藏經元潔瑩禪師語錄

元潔瑩禪師語錄卷第十

嗣法門人智祥編

像贊

出山像

王宮十九年雪山棲六載冷暖自家知饑寒誰與代二死亡煩惱滅四十九年露布葛藤末後拈花一場敗闕鏤骨圖形不放伊是伊結下眾生債

彌勒

肚裏儱儱侗侗胸襟坦坦泰泰等閒一笑不休直到龍華三會

布袋和尙

冷笑熙熙手把布袋背卻兜率陀天十字街頭捏怪引他無限癡兒空只隨羣逐隊

渡江像

兩眼圓明一機庭逕梁皇不識人天焉證咦一葦江波意悄然腳頭腳底風流俊

面壁像

不識箭鋒機驀歸林下坐賺他可大師積雪渾忘惰直饒斷臂安心師資一場話墮不話墮休錯過不遇其人且莫說破

海潮大士像

三十二應秪此一應七難二求我無所求也不重你四生之父又何憎你苦海爲舟可喜慈悲心一片渡滿恆沙界徧流

普門品經寫觀音大士像

全經是像全像是經心空法徧通身徧身無一剎不住無一塵不循是之謂普門示現自在觀音

觀音大士

巍巍獨坐寂而不凝耳中觀色眼裏聆聲只有慈悲心一片分身塵剎不知名

準提像

稽首準提佛心印藏以不思議赴羣生望如月處空影涵眾像一瞻一禮一燒香感應道交塵剎量

雲門散木和尙像

三江之湖未足諭其機建瓴之瀉難以彷其舌若云此是老師翁何似天邊認二月

口似懸河心若寶鏡浙東身坐雲門浙西足跌雙徑開闡威音那畔之機提掇佛祖不犯之令起已墜之宗綱續懸絲之慧命謂是散木師翁何異缽盂安柄

弁山入就老和尙像

嚴冷如霜威不可犯金鍼玉綫丕振家風拄杖竹篦鞭龍撻象一味木紮羹千般鑯酸餡九坐道場只者如斯四創叢林曾何兩樣名不可名狀不可狀孰敢謂是崆峒和尙

弁山峯頂眾流截斷佛祖罔測端倪師表堂前把住要津衲僧無出气分縱饒描得十分眞機前一路誰看聽

謂是師眞孤負先師謂非師眞豈能全晦分明面目全呈覿體寧容觸諱咦大地從教絕覆藏可使今古應無墜

自題

三衣何似秋云古一缽還同曉月明自是傳持無別物道慚嘗愧嶺南能

者漢癡呆性情頗率眼底有珠胸中無物居新丰不厭幽深住玉崖不嫌塵俗三界縱坦夷四生恣遊戲滿面是僧滿口非佛謂伊若是續傳燈笑煞西天千百億﹝象先請﹞

行似孤云野鶴止如鑑水澄潭言出思惟之表道統法界之函謂是睦堂叟重增眼翳謂非睦堂叟失所指南幸有鼎子隻眼親瞻﹝鼓山請﹞

絲綸已罷淅中潮一葦江波信自饒不憶邗關重把住更承悲願直鉤拋山廓落水洶濤爭看滚滚魚龍處變化飛騰徹九霄﹝頻吉請﹞

格外有風規可提胸中無剩迹可掛到頭無一法與人反被人橫描豎畫﹝衝微請﹞

者个沒量漢生平絕思算肚裏黑儱侗口裏沒涯岸貶駁似是之非不怕人憎見聞若同之異懶生贊嘆住山不厭萬千春任教佛法從頭爛﹝自安請﹞

滿目軒昂一身古朴說法了無文字應機鬼神難度混物和光數十年今朝卻被人描邈﹝長沙到石函居士自寫師眞請﹞

面上無塵胸中磊落爲無爲而現有身空花鏡像兩依依作無作而機靡托石火電光難描邈靈木迢然鳳不棲依稀切忌按圖索﹝靈木▆記請﹞

生平一種熱性萬狀千奇不吝文彩未彰已前許爾當家親證﹝黃鹿溪居士請﹞

面帶煙霞色心同古鏡妍卽僧由妙手難寫个中玄縱橫文彩交加處見得分明秪半邊﹝恆淸監院請﹞

閒不到身淸不入骨語不澀言默不居訥咦影像昭然萬化門四生海內爲船筏﹝蜀山請﹞

面目依俙鼻孔仿佛任性不拘和光混物本非眾生亦非是佛堂堂語露太分明因底堆堆人不識﹝李慶雲請﹞

眠云枕石於古洞山中撈蝦捷蚌於玉崖溪畔空拋明月鉤徒把虛空架收卷絲綸歸去來從教人世重爭價﹝蒲首山憨牛請﹞

眼不顧眉心直口快無與物伍有海獨邁描邈將衷翻成對待不對待舌頭元不掛唇邊徒使丹靑加彩繪﹝藥西珍請﹞

面目依俙神仿佛一回相見一回肅任伊看到古皇前六六元來三十六﹝徽予侍者請﹞

者阿師心眼窄佛祖是生冤自己如仇敵一味直儱侗肚裏卻墨黑碎須彌作一塵不奇剖太虛爲兩片無忒處世不如爲人極則且道是誰睦堂老賊﹝鑑副寺請﹞

一塵不立萬象無羈華林園等空花示現娑婆界類水月含悲啟悟開迷而渾忘滲漏弘規正矩卻大有提持呵呵呵不自知等閒遇个潘成老看破從前舊面皮﹝潘成吾居士請﹞

元潔瑩禪師語錄卷第十終

行狀

藥山嗣法門人智願謹述

師請淨瑩字元潔雅慕陳蒲鞋之爲人故別號睦堂弁山瑞白雪禪師之嫡嗣維揚江都莊氏子父繼芳母施氏一夕施夢一老衲至門自謂著過三緉鐵鞋來此寄宿及誕盤坐垂丱隨母遁僧寺回發心持素年十三讀論孟未終失怙便疑父死何往遂堅志出家必欲超脫輪回由是不樂世玩終日如愚同裏少年輒以呆子呼之甫十七以出家志訴母不許秋染劇疾瀕死見一老人曰吾今爲汝抽疾從足肚抽出如竹者數十根復扶起曰疾愈當及時前進無滯於此蘇時病稍減偶一方士至下一巨鎞流膿數升僅存皮骨而起至廿歲潛往金陵投鐘山師脫白扣以生死事示念佛持咒數息師精進行之不問晝夜明年參弁山瑞和尙於杭州報恩院便問如何是生死大事山曰誰將生死與汝曰某實不知請和尙開導山曰汝一向作何行業曰晝夜念佛山曰念者何人佛是何物師聞語疑甚遂從渡江抵戒珠寺晨參究暮請益不睡眠用工極苦至背腫胸脹如欲絕人不可忍耐如此歷二句偶舉首見燒燈者豁然猛省恍覺根身器界洞徹無依自是慶快匪常明晨入室通白山曰汝還有疑情否曰求信不可得安所容疑山曰汝過來師便過去山拈竹篦打云還會麼師遽呈偈曰靈明廓本洞徹十方隨機應物體露眞常山曰只得其體不得其用曰如何是用山舉竹篦曰者个喚作什麼師擬開口山便打退一日入室山舉海底泥牛話問眾云畢竟是那一句師當下釋然指旁僧曰此个師僧紹興人山便打師一喝山曰你者喝落在甚處師又喝山直打出後在嘉禾陸宣公祠閱圓覺經至如來因地修圓覺者知是空花卽無輪轉亦無身心受彼生死於是從前所得如一布袋傾落蓋時年廿三明春隨山上天臺護國圓具山乃命師執侍巾瓶未幾旋蒼弁又隨赴虔之崆峒當是時天童密雲禪師作禪燈之俑翻亂靑原南嶽以下統系物議洶洶黃司理端伯余中丞大成旣考正其繆仍布其說於諸方山在崆峒閱其僞燈乃喟然曰法門亂矣吾當拔劍相助尋命師依龍藏五宗世系而正之又集其機緣語句合並古尊宿之拈頌爲正訛一卷附於後凡若千卷是爲傳燈世譜中丞余公得其書大異致書譽師爲眞法門龍象其後二十年法門中果有大變之事賴是書而大正師之力也庚辰春南昌建安國王貽書崆峒命山來主百丈祖席師因母老請假歸養山以雲門湛老人相傳源流手卷並法衣付授師不散辭隨山徑登百丈辛巳三月山臨示寂命師繼居方丈師辭曰某不足以辱叢林且二座在遂命泐公主之師扶靈龕往塔弁山旋負其母入寧之新丰山以終養焉母沒哀慕不飲食者累日心喪靜居作燒香偈有曰燒香仍假娘生手不散人前亂撒沙此哀而見於說法以報其母新丰在寧州南六十里號爲萬山之間石溪從茅竹山來波瀨漂迅不可舟渡又無橋梁往來𨿽隆寒必衣裳厲揭而涉師門風孤峻不少假顏色饘粥不繼作務自如或有疲軟不堪者師拽鋤逐之曰諸方五味具足我者裏鈍鋤頭下無甚快活與汝汝來覓个什麼由是道聲聞於吳楚間來者動經千里非辦道淸苦自甘者莫能居熊孝簾廷昌參師曰行者因甚不先通報熊曰聞古有檀越入山土地神預知今豈無耶師曰妖不勝徳曰如何是寶鏡軒師曰居士何得當面昧卻熊設拜而去復以書來問法師答曰昔山谷悟於桂香龐公吸盡江水此人人具足直與佛祖不隔一絲蓋緣不能窮究到自肯處遂視爲深固幽遠耳崇禎之末師聞順天失守憂形幹貌者久之或曰一治一亂自古如此何憂之深哉師曰不然吾輩飲食居處總賴國王水土祝之猶恐不勤一旦陷於敵焰汝豈木偶耶時諸郡兵興新吳諸紳以百丈深峻可以備屯禦泐公主大雄席將欲他往師慨然作書以貽當軸者廣引古今名士外護以開曉之事遂寢無何泐公亦逝宋侍禦一貞以書延師繼其席師閉戶不納來使侍禦語客曰此老當代髙人也固知不可彊師不出山十有餘載而鄂蒲諸護法向師道化書幣遠迎數四諸山碩徳皆來排闥勸師行師不獲已勉從之以順治十一年五月開法於蒲圻之延壽寺遂住玉崖山上方禪院一時馬沈余諸名進士謝黃鄒任諸孝廉皆就門人之列尹司馬民興謁師直造榻前師握拂子曰山野不諳世禮此室卻無賓主尹曰弟子特爲佛法到此師豎起拂子示之尹曰不知師曰此語最親切曰莫無聲無臭便是麼師擲下拂子曰會則便會豈可向死水中覓神龍哉蒲邑士大夫秀而文略喜談空宗無叢林接納學者師居之後求見者塡門戶往來如川輸久益猒之旣而洞山人來迎歸藉此得脫身去曰今而後何適而不可哉吾聞匡山東南之積秀吾將營淩霄而老焉遂登淩霄居無何吳興護法虛弁山法席迎師師詢專使曰先師墓上之木如昔否曰今拱矣師曰吾當往視之住後買山種松數十萬株躬與人夫行者同其事自開山至是吳越禪風大變師力鏟積獘效古風規率以身先捶拂之下居恆萬指師將增廣舊建或謂山不利於頻興舉前代興舉輒有所損師曰安有此理大平其基建僧堂數十楹於方丈後舉眾晏然解院事往修葺父墳於揚州親舊館師於平山禪院日夕問道因畱結冬制是年師正五旬康熙初給練周公體觀出爲江西巡南副使湖州總鎭浦公與之書曰弁山瑩老海內名尊宿道徳可親吾甚不欲置之間曠江西多名藍能爲我長伸一臂乎周公欣然因命寧州署州事林貳守芹以雲巖延師師接書悵然曰吾母骨在其處亦旦夕思歸安散違命雲巖廢於寇燹軍民雜廬其地者廿有年師掩一室若無所事人南昌太守葉公舟行郡謁師淸譚累日大悅諸紳士久歸向者皆來問所欲爲師曰無佛殿何以莊嚴報化無法堂何以明其宣揚於是軍民去所廬一旦還其寺之故地七載之間大建法幢江西祖院此稱最雄太傅金公之俊顏曰無住名山初瑞老人赴百丈瓶盂甚夥偶遭小瞥筠部使者𨿽陽奉建安旨而陰實持之師往見金公於南昌兵署告以情公曰爲我致聲瑞老但安坐峯頭由是百丈以寧其後公自太傅府假歸聞師在揚州特艤舟待師相見敍舊歡甚師語以將往雲巖公曰吾昔視師分寧建無住庵於化城塔側撰文勒石容與其下今恨衰遲師其行也及聞寺宇峻工遂望題寺額命僧賚來之明年己酉師赴藥山澧州守張公聖弘躬詣問道甚敬事又明年寧州刺史徐公永齡迎歸雲巖又明年越州雲門顯聖虛席檀越耆舊皆必欲得師以主之書幣交至其年夏周公以官舫載師至金陵而別師年已六十𨿽垂老重受祖庭命不敢以朽病而疲接誘升堂入室略無虛日進院之明年壬子燈節後師次第作書命達源契曉峯英上江西湖南預報諸門弟子來越二月掃弁山瑞老人塔返棹耶溪未逾月赴天臺護國請爲師稟戒之地始終有在初入院上堂謝郡邑當事護法師曾有命吾到天臺不久卽歸六月策杖回顯聖不數日又封書辭遠近諸檀護從容買棹別諸同門至白巖與位中符公快譚法門細大促膝連牀三晝夜風雨不憚復過道林曹山諸和尙塔逐一拜別自恣後回山示微疾趺坐匡牀應酬不倦凡問疾者必委曲詳細一一開導諄諄不已至又七月廿三晚兩序入問和尙尊候何如師曰今非昔比大家好心看守祖庭老僧住此未久勿累當住俟上江人到遵古闍維仍還雲巖吾念畢矣眾再拜曰老和尙還有什麼分付師良久定監寺出眾曰設有人問老和尙百年後事教某甲如何舉似師髙聲云聽我說眾環侍移頃再請師放身欹枕吉祥而逝時廿四日丑時也明年三月眾門弟子扶龕西還供雲巖鳳山塔院又明年三月卜古洞山阿耨院後庚龍入手作坤山艮向選四月十八日吉時奉師靈骨並諸道具建塔以祀師發軔於洞山其葉落歸根良有以也師因心刻苦自厲誓不求安逸行腳攜一瓦硯老猶不易說法二十餘年門人錄其語積三十餘卷恆晏坐一方牀脇未嘗至席所居叢林皆凋獘化成寶坊去則棄而不顧幾之上不安無益文字惟華嚴涅槃維摩圓覺法華楞嚴諸經每春夏必細讀一徧率爲恆課嘗謂諸方教人記公按騁機鋒臘月三十日手忙腳亂去在參得涅槃堂裏禪方是吾家種艸師慈仁之气溢眉宇間士大夫一見無不盡誠皈敬𨿽徧化楚越而法緣於寧爲較深將赴雲門時凡所心經院鉅細未就緒者促工匠辦就之曰吾不復來視矣聞者疑之師蓋有意語也發之日士民送別於城東河頭者數千人皆涕泣師見亦淚下不可止避入船中呼長年速放船行自計音到雲巖設供致冥羅拜於影堂者無絕日拜必哭盡哀然後去師生於明萬曆壬子三月十七子時卒於淸之康熙壬子又七月廿四日丑時世壽六十一僧臘四十有奇嗣法門弟子自谷山景洞山弼而下四十有人景輩前師而歿又十有人奉命開法者十人餘皆山隱以法自重得度稟戒者不計師之生平大略如此世謂師悟門超軼近代罕見其比惟髙峯爲似之至於事師事母𨿽古髙僧常超道紀不過也龕未至日樗庵鼎法兄以願侍師有一日之先謂狀師之行無若願宜此鼎兄之讓徳也然繼老人說法爲鳳凰第二代兄也不當讓而願實懼師之美行將遺貴其誰堪乃不避僭書以預徵明公巨擘銘師塔上片石亦可以爲師狀之貳焉。

塔銘﹝並敍﹞

古杭白巖尊聖禪寺法弟淨符拜撰

歷觀古尊宿輩所以得聲馳八極美流千載者要皆以道徳致非若世之丰功茂烈比丰功茂烈有時而盡而丰功茂烈之聲譽亦隨而盡之矣惟道徳之入於人𨿽千百歲後苟一誦及未有不興嘆企慕至於賦詩詠歌追思而不已此其故何也蓋諸佛列祖之所示人者無他惟道徳而已而聖聖賢賢之所稱述者亦無他惟道與徳而已嗚呼道徳之有於人如此可不以一言而述之哉然際此末法稱人天師者徧閭閻求所謂道徳之有於身則星中之月實爲罕見乃餘於元潔瑩禪師見其一人焉師爲達摩第三十九世孫蓋僧中龍象也今其嗣鼓山鼎公者自寧州雲巖來持櫟山願公所紀師行狀索塔上銘於余余以法門昆季誼不得辭因擇其生平弘法利人與夫眞履實踐者約而言之用以俾後後之賢有所矜式云按狀師諱淨瑩字元潔號睦堂揚州江都莊氏子父繼芳母施氏夢老僧托宿有妊及誕盤坐多異徵年十三失怙疑人死不知所往遂決出家志二十投金陵鐘山脫白明年壬申走杭參弁山入就老人於報國問生死大事如何決了山曰誰將生死與汝師曰不知山曰汝向來作何行業師曰念佛山曰念者是誰佛是何物師窘無以對疑甚因從渡江結制戒珠苦參力究至忘寢食一夜偶舉首見燒燈者忽有省覺根身器界洞徹無遺明晨入告山山曰汝還疑否師曰求信不可得安所容疑山默之師呈偈曰靈明廓爾洞徹十方隨機應物體露眞常山曰子只得其體不得其用師曰如何是用山便打又一日入室山舉海底泥牛話問師曰畢竟是那一句師指旁僧曰者僧是紹興人山便打師便喝山曰你者一喝落在甚處師又喝山直打出此師資所以稱水乳契合者其在是乎乙亥從山圓具護國典巾瓶未幾隨之崆峒時有亂禪燈之作俑者山懼師秉命發藏典備考五宗世系以定其譜並集諸傳燈傳法機緣語爲書曰傳燈正訛甲乙間法門統系之變得辧白歸正實籍之也然則師之爲法門苦心在學地時已早具一副鑪韝矣庚辰春山以從上佛祖授受事特爲囑累秋侍出遷百丈明年山化去師爲扶龕還弁入塔罷卽奉母入寧州新丰山效陳蒲鞋故事別號睦堂蓋本此新丰去州南六十里當萬山岑寂中雲水流非眞實爲道者不得而至有至者師惟嚴其規勵其參不肯少假辭色嘗曰諸方五味具足我者裏枯澹務重無甚快活汝來此覓个什麼由是道風日遠居者益眾適百丈虛位侍禦一貞宋公邀師繼席使至師不納貞以爲當代髙人不可彊益重之澗飲木食不出山十有餘年已而鄂蒲響其化紳衿三致請師惟峻拒至有排闥而勸者再師始從之以順治甲午開法蒲圻延壽久醞新開一時抱道衲子驚謂見遲嗣有遷玉崖之上方匡之淩霄己亥遷吳興弁山及維揚平山康熙壬寅遷寧州雲巖己酉遷澧州藥山辛亥遷越州雲門及臺之護國是爲師九坐道場也夫一粥之緣關乎夙昔住持天選業有舊章師所坐道場乃半屬祖席非道徳之有於身又豈能乎當住蒲圻日司馬民興尹公謁直造榻前師給曰者裏卻無賓主尹曰弟子原爲佛法來師豎拂子示之尹曰不知師曰此語最親切尹曰莫無聲無臭便是麼師擲下拂子曰死水裏覓甚神龍師接人敏捷槪如此於是士大夫喜與之遊不徒學者川赴矣弁山爲余猶父人就老人開山以歲儉風規稍弛師承乏憾甚乃爲力行古道百務率以身先買山種松擴構僧堂一皆與眾僧日同其事而三吳兩浙禪風爲之一新實師致也雲巖爲晟祖開宗宏業以廢於寇燹軍民雜廬其中廿有餘年師赴巡南副使體觀周公請入院乃獨掩一室若無所事南昌守葉公天木特謁師師竟日惟淸談略不及院事公悅甚頃願執門弟子禮有問師何不一開鑪韛使鈍鐵生光師乃曰供佛無殿何以致敬說法無堂何以成規吾非無意特有待耳軍民感其徳悉去所廬還其固有師於是一展經濟六七年間無論佛殿僧堂凡叢林所宜有者皆煥然一新人咸尊爲晟祖再來豫章博庵黎公學憲嘗作文紀之若雲門者則又吾大父散木老人闡揚從上宗旨處代繼其席者非有素行協孚輿論則不得而預師繼之宜也乃不謂遂爲師謝聞名地入院之明年壬子燈節後作書召江西湖南諸門人意若有所預示焉者護國爲師稟戒處義不得不躬爲經理斯有安置住持及交納事六月歸雲門遽封書辭遠近檀護別諸同門念余舊買舟載過白巖相與快譚數晝夜法門巨細無不盡言及回遽示微疾然目惟危坐諄諄訓誡不少懈又七月廿三晚兩序人問和尙尊候如何師特從容論之曰吾住此不久忽累常住遵古闍維仍還雲巖吾念畢矣一眾爲之愕然監院乃問和尙百年後事儻有詢及未審如何舉似師髙聲曰聽吾說眾瞪目師則放身就枕逝之矣當廿四醜刻癸丑三月門人遵治命扶龕還供雲巖甲寅四月十八奉靈骨建塔於古洞山阿耨院後得庚龍坤山艮向蓋師素願也於戲異哉師方視器界爲浮漚等身心同夢幻乃於六十年間事始則發軔於此終則藏骨於此豈卽古所謂葉落歸根者歟師生明神宗萬曆壬子三月十七寂康熙壬子又七月廿四世壽花甲一周有奇僧臘四十餘一嗣法弟子四十三人得度秉毗尼者不盡計受鉗錘之益去而爲諸方之胤者指不勝屈居常危坐不臥奉重是勤不偏眾不放逸几案不置無益文字不喜滋學者知解嘗曰參得涅槃堂裏禪方有學道分此蓋過來人語夫師乃邗人邗古稱繁華地而師之立身操行乃能克苦勵志其爲人處己淸涼十事持身亦莫過是人以爲乘願再來者宜也法化行楚浙於寧爲尢故計至雲巖日七眾羅拜影堂躄踴流涕者不已去今六七載若緇若白無論飲師之徳每一誦及咨嗟感嘆不淚下亦不已嗟乎當此倫常滅裂之秋自非道徳之有於身其感人何以能此以是而述之以是而傳之誰不曰可師說法二十年動靜語默惟法門是重語錄若干捲皆自胸襟中流出不假思惟而宇內同志者固不乏其人若乃革僞明眞捷徑暢快捨師則余不得而知之矣憶與師自聽論常明至同侍入就老人於崆峒百丈間實爲有年故知師者詳莫余若因特爲敍之然僅十之一耳至若實證密修潛行妙用之極則惟師自知而已余豈能殫述哉僅援筆勉爲之銘銘曰。

佛祖疊興

示惟道徳

道徳於人

千古標格

肇自鷲嶺

沿及弁岡

器水傳器

漸見汪洋

一曲新丰

師尢善唱

音律靡關

超乎浩蕩

道場九坐

法說廿年

鳳翔獅吼

物無不然

補獘救偏

鼎新革故

師所意之

雲奔水赴

還鄕曲奏

聲咽鑑湖

曰聽我說

海湧山趨

葉落歸根

洞山最始

院後坤山

窣堵雄峙

修水浩浩

南山巖巖

黃金璀璨

萬象同參

太虛可銷

斯塔無恙

道兮徳兮

金湯是仗

攸攸嘉運

際美新丰

師其永蔭

匝地麟蹤

