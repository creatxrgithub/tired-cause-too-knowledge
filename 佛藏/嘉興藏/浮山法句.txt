嘉興大藏經浮山法句

浮渡山大華嚴寺中興尊宿朗目禪師塔銘並序

賜進士出身翰林院編修參學優婆塞邑人吳應賓撰

文

賜進士出身翰林院編修龍眼居士邑人何如寵篆書浮山華嚴寺者宋圓鑑大師遠錄公爲歐陽永叔因棋說法處也其在國朝則古亭和尙以山雲水石作大師子吼去而還滇百年許而朗目禪師復自滇來浮渡稱中興尊宿云師曲靖李氏子也法諱本智初號慧光餘同年黃舍人道月以朗目更之曲陽之城有朗目山師之剃髮在焉志初且旌法眼也山之主人曰白齋和尙始出家有於弱而慧龍性難馴白齋窘之北方數年得其傷足之便乃負而趨爲之剃染卽師也白齋捨富人居修遠離行華嚴法界勤勇念知其住雞足住會城皆以師從聞燻發起良厚將順世有爲師請遺教者白齊曰是惡知不旦莫爲人婿耶蓋激之也師乃發憤請益諸方是時武當不二伏牛大方印宗南嶽無盡廬山大庵薊門徧融月心性天輩皆倡導師所至有結夏者有三年淹者有發蹤者有安鼻孔者有擩首者有揚眉瞬目者有點頭者有爲之停機注思者𨿽咄咄逼人未嘗自喜淸涼峨眉落伽天臺少林蘆芽之屬咸極幽討庶幾遇之其後乃登天目蘭風之門風以見佛了生死爲問師方擬說輒呵之一日風肩柴次遙見師擲之於地曰見佛了生死師不言直前肩其柴大呼曰見佛了生死風深契之於是臨濟之金剛王時從面門放光出入稱藂林白眉矣往余讀蘭公所著宗鑑而嘆師之能肖其哮吼也而蘭公常以方便攝諸外道賊具借資頗滋不譽波及師愛者請有以自貳師曰譬如飲水冷暖自知柰何以外人齒頰而背吾心耶而師所摧伏外道以謝蘭公亦復不少易曰乾父之蠱師之謂也師旣具擇法眼以婆心故不辭泥水門人於方之內前後所得當名人魁古無慮數十輩不具載載其慕用之尢者過六安時劉大夫垓爲新中峯山居之剎曰華嚴者以憩瓶錫旣成去而遊曰不鐘給事字滈陶比部允宜皆莫逆焉居數年比部左遷廬州別駕視篆於六出俸錢創鏡心精舍以待師問行至合肥則黃舍人片言投契上首自雄作朗目禪師小傳而余小子應賓用萬曆甲午從四眾範文六天人師歸於浮山之金穀巖當事之嚴而師飄然一衲掛搭菩提場中悲仰請加者累月像成然後去旣見君子我心則夷同心之言云興瓶瀉二三冥契皆曰未曾有也蓋自古亭之去浮渡而華嚴燼矣支提覷山和尙從余請以慈聖皇太后法寶駐錫金穀爲蘭若前茅明年復如支提久之示寂則遂以金穀戴師始至自六首爲遠公舉揚十帶慈濟堪忍眾是以和波旬滋蠢至剖龍宮而馬鬣之師曰眞宰豈有異方便耶禱於三洲包腰而去而如來所遣劉司空東星以中丞建節淮濟慈示之不忘急開士邂逅師子龍興睹大機之用而喜可知也靜室用二輩禮館之左捨大索竺墳請所以報徳者三而師不應也無已乃言浮渡亟下所司治反金地諸使者郡邑大夫順流更始闡提章章歸我汶陽而會上大轉三藏法輪於菩薩住處師自濟之普照如京師中丞之聲實爲前導遂得請一時英碩諸所推挽若臂若舌語具余內凡胡參知瓚所成浮山誌中肇自戊戌迄於壬寅首尾五夏而浮山護國大華嚴屹然表於龍象之窟璽書貝特地配天歐遠一會儼然未散惟兩大士尸之怪乃沁水之車浮山之笠千里一日不異合符豈人力也哉所從來久遠矣師气韻閒曠目無貴髙取大宰官惟法幢之是務建食不力珍臥不下帷入爲寶瓶出乃香積三藏之函三寶之塔秋毫皆四事之自出也操觚之技慧業夙成林下水邊味其韻語爽然若致身中峯之側書法潛心右軍往往以道勁見賞然皆不竟學取能莊嚴第一義爲悉檀之助而已髙山仰止麈尾是瞻楮墨齒牙應接不暇或時體爲之敝師亦不知也輕重不立於懷贊毀不止於耳二施四攝所起佛種使有籌室何啻闍維餘同年竇廉訪子偁諭之淨月處空影涵萬水倔彊者不覺心下所至非有求人人者求之於開府若瀛汪中丞可受陶祭酒望齡袁洗馬宗道黃庶子輝李侍禦天麟王職方舜鼎張大參淳皆許絕倫之目而王太史升太史思霈王給諫元翰朱武部世昌陳觀察佇蔡工部善繼李評事

張令尹愼言吳州守澄時阮州守以臨陶進士珽司空之冑子劉

並總已北面稱浮山優婆塞者也僧伽藍摩經綸伊始則付囑其徒圓白而脫身爲竿木之遊回見業因有力者復祖堂之寧海使白之兄圓教居之至沁水置芻於司空之墓而是時沈藩以金湯爲剎利中最尢好華嚴所居諸座主執經侍側居然五十三參中一數聞師名因其人都致之旣至長揖不拜發以敬田神情整暇慈旨淸婉沈邸爲之攺容肅客法喜滋燻明日遂納師資禮所供獨受一紫伽黎及水晶素珠爲浮渡之鎭而沈邸不復南面朝釋子矣師於紫柏老人後而未往掛錫薊門而紫柏示受王難譸張之徒虎且域招提大恐師以空寂我國晏然作書抵吾家客部用先贊嘆紫柏逆行方便甚難希有由斯以譚師之親見紫柏久矣而山陰錢經國所述兩公鍼芥之語實傳聞於紫柏之門知師者何必在弟子耶居數月受慈聖請自寶塔徒居蘆溝之廣慈精藍大建然師所懷來故在浮渡日夜欲有所會以濟南轅而慈聖將周三百六十甲子眾請以首楞嚴法增上祝延師躊躇數四若將弗克至同分別業二種妄見忽下座告大眾曰緣盡矣以水灌掌跏趺而逝時乙巳之十二月二十四日也距生乙卯歷五十暮而符其月日僧臘以十計者四焉訃聞慈聖震悼憫卹有加賜金返靈骨塔於浮渡妙髙峯之南麓從師志也師嘗問蘭公和尙知是般事便休何自苦蘭公云恁麼則法有住處矣師伏膺之五載修般舟行以刳正性而違現業入艸驀鼻念佛自呼終其身脇罕至席金穀安居率眾長跽以華嚴音聲漩澓觀察而方山之論觸目會心自是更喜修多羅藏蘭風一句不復作奇特想矣師十二驅烏十九行腳三十年一聞家耗還書慰諭諸法空幻外了不及私嘗爲餘言今是昨非相觀末後脫灑有以也百身可贖絕塵而奔以追六千比丘之鞭影卽彌勒樓閣彈指立登何論梵剎哉初後住處皆曰華嚴最初所事師最後所囑大弟子皆華嚴善知識而余讀古亭碑亦以法界之門與離文字印爲鳥之二翼往師在滇時嘗熟睹古亭肉身於歸化寺而記名字於浮渡者誤以亭爲藤後在▆王捨滇人向以山雲水石集而後知歸化肉身之爲浮渡主也二剎相去萬里百餘年間去來如連環憶忘如蕉鹿可不謂大異乎當師護藏返錫餘贈之詩曰古亭歸路爲來路遠錄宗乘入教乘蓋實錄也幻因幻果谷響泉聲十帶十玄搬柴運水未知見佛了生死者到此還有末後句也無嗣師法者圓忍圓教兩座主後先戮力咸有庸施而白書記代師領眾者五年深入緣起得菩薩戒於古心和尙在羯摩中說法第一其末以浮渡推紫柏之髙足鎧君子謂之善繼善因此三比丘與師少所偕行腳圓性座主相繼觀化皆以闍維之燼從師於窣堵坡之左側忍之徒佛觀佛香教之從佛開白之徒佛志佛來若守若從不爲無樹而開與來也親祝發於師手嚴淨毗尼勤求般若師之慧命在焉汪中丞嘗與師言於金臺之下師號朗目何不朗吳太史目師笑曰遠公黑白未分一著子非渠無眼人不能覷也余小子未之敢承然師之所以朗余目者亦已多矣天刑未寬無能爲役中心藏之何日忘之乃因舍人小傳益摭甲午以後所聞見於師者勒之於塔而系以銘銘曰臨濟之宗遠錄橫吞曹洞浮山之帶古亭混入華嚴人境俱奪兮龜毛兔角之薪盡事理妙協兮山雲水石之火傳天目之返擲兮顯法身向上之用歸化之出定兮了昔人猶在之緣支茆建剎兮看殘棋於局外微塵經卷兮聽撾鼓於聲前開示眾生兮從來一十九路莊嚴佛土兮向後百千萬年有塔湧地有舌彌天帝网重重而無盡金輪剎剎以俱圓其斯以爲朗公之禪。

夢禪語

王舜鼎﹝會稽人兵部侍郎﹞

乙巳臘月念有四日午時朗目和尙無疾坐化次日其孫幻際來報越數日將歸靈骨建塔原住浮山問銘於予予惟和尙生平夢見這著十方三界旣已空卻今日何須更從空裏重牽葛藤夢中說夢意欲借筆端點出光明且莫匆匆艸艸無已姑取舊時相見一二夢語舉似明眼人共圓此夢何如記壬寅年偕陶石簣趙石梁諸老訪師於寶塔寺石簣舉楞嚴經中喪本受輪語問如何是本和尙不答復問和尙應云若再問便喪卻了也復云必欲究竟此事尙須細詳期以異日眾遂別顧余心動不能已尋與左心源約再訪盤桓竟日頗悉和尙行腳事與提策學人語剖出心肝努破睛珠入泥入水曲爲學人嘗云吾向於宗門見些光景自謂妥當一機一境當甚麼事汝等學者須著實用力時時覺照始有少分相應又云金剛經須細讀降伏其心只在無我人眾生壽者四相後云應如是知如是見如是信解不生法相學者直須恁麼始得釁釁開示可謂至拳切矣嗣後和尙以送藏歸浮山余以使事歸會稽年餘不相會比甲辰抵京復晤寶塔寺再與石簣諸丈會譚慈慧寺石簣細叩此事和尙再四徵詰舉心經照見五蘊皆空語問今見有五蘊如何能空經中說深般若此般若人人本有只是不顯顯卽五蘊空矣盡力提示大約欲學人照破幻相透出本地風光耳慈悲心切不無落艸之談要以空諸所有一切皆是一切無著此等境界和尙蓋親受用久矣寥寥末法衲子幾人予與和尙形迹似疏道味頗契予嘗寄柬以不相見而見和尙答云汝旣如是吾亦如是化之先數日和尙以一緣事相托予答柬尾有云歲將暮矣滴水滴凍目下如何意以相最不謂逾日遂辭世去也目下消息略通一綫身世何有去來翛然和尙庶幾得自在法門矣聞先一夕夢四大皆空早起語人生死事亦只尋常吾今覺無身一般然猶升座講楞嚴至別業同分二妄見處罷講歸禪室端坐瞑目而化道俗見聞嘆未曾有茶毗日丘太史王給諫至蘆溝橋北皆長跪合爪誦佛至火滅乃已總之同分妄見本無生死妄見生死現在生死妄見無生死種種臆想種種戲論皆夢也打破此夢仍夢也卽今有不夢者麼試扶起朗目和尙與伊摸卻眼睛點出光明看。

曹溪一滴卷之七﹝朗目和尙浮山法句﹞

妙峯山後學周理輯

滇南學人陶珙閱

浮山九帶序

咄這老漢遭葉縣省雷鳴雨棓忍得气充寰宇受太陽玄皮履直裰付諸方不直半錢那堪坐大宋仁宗皇祐敕賜浮山大華嚴令四海仰如星斗至今聲價彌天指點文忠子黑白未分前一著畢竟落在那邊敍宗門九帶葛藤猶存一帶未完累天下學人紛紛把作話頭參余是祖師第二十四代覺胤越一萬八千程來究當時未了底公案不免替祖師代轉法輪爲諸人聊通一綫使楊廣山頭異艸翻茂會聖巖前怪石開蓮辟開大通洞口拈出九帶枯禪蓋天蓋地彌古彌今普現諸人面前用之則任汝敲風打雨不用則從他墮海堆山諸人到此還見吾祖師第十帶宗旨麼將拂子向空中一點便下座。

柬劉晉川司空

古人以學道譬之牧牛發心修道如尋牛久之見性如獲牛以念佛總攝六根如調牛故經云譬如牧牛之人執杖視之又云一回入艸去把鼻拽將來此捷徑法門老檀早深入矣經云見性易學道難旣得見性放過卽不可幸老檀二六時中將本參話頭重加精進一切處不可放過念玆在玆如煉精金轉加明淨今時學道之人只務說禪說時似悟對境都迷只爲不肯信心一切處放過被境所轉不能轉物爲道山僧在長安市上與諸宰官居士單提淨土一門同修念佛三昧如黃太史愼軒居士夫人去世發願永斷愛欲獨處靜室公務之暇一心念佛回向西方袁又損昆季及一門眷屬俱持彌陀佛號並往生神咒爲西方公據又劉尙寶李禦史諸上善友俱以念佛三昧送日月此諸法友禪土雙修福慧兩嚴眞可謂在家菩薩也今以化諸君念佛公案一百八句見性成佛祕旨書寄老檀熟參熟念自覺覺他但念佛有二種一口頭念報身佛二心頭念法身佛未見性人念口頭佛已見性人念心頭佛以心融十方故念佛一聲十方震動經云佛身充滿於法界正念佛時佛卽是心正念心時心卽是佛心佛不二法界如如經云覺徧十方界卽得成佛道惟老檀深心念佛不盡。

柬黃愼軒太史

貧道智聞居士依最上乘發菩提心久如浮山華嚴遠祖道場乃居士菩提心中一微塵耳此个微塵量等千界無量凡聖盡處其中智今舉此一塵請居士以筆端三昧點破成華藏莊嚴則十方諸佛無不贊嘆一切眾生無不歡喜智望居士座瞻仰無量。

答蘊璞法師

牛首別而不別龍舒逢而不逢且道不逢不別是何面目咄釋迦以這个指天指地達摩以這个分皮分髓臨濟喚作金剛王趙州混指爲柏樹子乃至千七百老衲顚拈倒用俱出不得這个門頭戶底都爲他不逢不別動用百艸頭邊寂滅一微塵裏令盡大地人推不倒扶不起上座到此田地只得將空合空以水投水不免以這个升馬大師千百年爛不盡的一張木牀以這个說老瞿曇五十年譚不了的半邊圓覺以這个剖佛祖心胸以這个揭人天眼目究竟這个早是空中釘橛那堪更將埋塵故磚封作臘月扇子吐曼浮渡山人說是鹽官犀角卻被巖前石女看破了也呵呵似這等用不著的閒家具只好分付無乎童子等到驢年打死東海鯉魚了一二場懡揀點將來金剛王柏樹子與塵磚臘扇總是古今通獘好與一齊按下放過三十棒且看無面目老子與太虛空商量昨夜把須彌山一摑驚動南海波斯捉住西天賊盜等到今朝日午打三更叫森羅萬象一齊看卻是東村王大老咦然𨿽如是似這等說話底只合提到十字街頭倩無舌人痛與一場惡罵何故怪他前來錯說了這个。

開心法語

震旦沈邦有大世主繼成離欲居士早受靈山之記夙植般若之根以悲願無盡故示誕王宮爲覺悟自他故回向佛道以實相觀身以如幻涉世神定三摩志趣六度美聲遐布善信咸依方外朗目比丘者以生死故離世間网徧求善友故歷半天下聞世主道聲欲會心要從浮渡山三十六巖方丈中出經行過百由旬地入舍衛城於十字街頭悲宮智殿中見其世主坐無畏座福徳具足智慧洪深以無我智修一切善法知一切法皆是佛法淸淨光明如人中月敬合掌問訊曰善哉世主富有國土貴無等倫作何勝因感斯妙果爾時世主卽從座起亦合掌問訊答曰我昔曾於無量百千萬億佛所種諸善根深信般若以是善因成是善果又問諸淫怒癡與戒定慧世出世法我及我所得性相平等否曰法與非法悉無自性無性之性性自平等無有差別又問此無性之性境界云何曰虛空佛性境界甚深須藉開示乃得悟入作是語已卽迎比丘入大慈悲殿焚五分香禮三世佛問訊比丘曰惟善知識開我智眼入佛知見於是比丘以無聲文名句之智說一切聲文名句之法令世主善友發增上善根之心發深信自信成佛無疑之心發誓與諸佛同堅固實相不二之心發廣大如虛空含萬象之心發隨順世行導利眾生之心發精進不退轉如金剛不壞之心發是心已以普光明智印普印十方三世萬有一切諸法同一光明智體正恁麼時十方諸佛同時現身天下舌頭一齊坐斷比丘默然良久乃謂世主曰此無相法門佛之知見汝今見麼世主亦默然良久曰已見曰若向這里見得親切轉過身來便與十方諸佛共一唇牙百億修羅同一鼻孔如或未然須向百尺竿頭更進一步如華嚴會上大勢徳王勝徳王善光無厭諸大聖王皆勤觀察無相之法不著世間自在王位惟求諸佛自在法王之位莫不皆以寂靜之法而爲宮殿恆住其中今者大王戒稟菩薩名稱圓性欲泛如來大寂滅海當踐其古聖所履之道將此無相無盡無實無虛無依無住大方廣堅密法界之性作一句話頭一念現前則一念智周法界念念現前則念念智周法界經行坐臥常住其中此是修無修修念無念念行無行行證無證證大王應如是知如是見如是見如是信解行證吾今爲汝保任此事終不虛也。

謹按是篇尊藏沈沈策府辛亥秋孟親授無說律師過百由旬轉付剞劂續於初捲之末圓滿浮渡黑白著前十帶公案等攝眾生入大華嚴平等法會盡未來際熾然無間無說卽微密▆▆沈沈所贈號也於是廣淪吳應賓執筆敬紀其事以垂永永。

七言古

贈覺凡關主

孤峯頂上結茆關關中深隱無爲客三寸面皮冷如冰一點禪心堅似鐵搜空曠劫本來心戰退目前生死賊經行坐臥體如如見聞知覺無分隔千般知解盡拈除一念萬年無間歇猶如鉆木火熾然只待灰飛與煙滅木人持缽下崆峒石女懷胎絕言說兩度相逢話葛藤喃喃未盡婆心切關中有主主中關寂照兩忘虛默默丈夫志气等金剛摧碎魔王心膽裂萬象光中獨露身非俗非僧非行業松風流水絕音聲靑山白雲無顏色逼得虛空粉碎時忽然迸出寥天月三關九帶了無干百非四句無交涉單單拈个死貓頭臭气潑天俱漏泄轉身復我一粗拳謂云朗漢多饒舌

五言律

秋日坐白雲巖方丈爲吳篤之明之兩居士譚楞嚴實相每禪余經行峯頂趺坐巖龕吟風嘯月偶成偈語遂筆以贈之凡八首

結社傍禪棲長松覆石溪一心秪這是萬法本來齊得旨空身世忘機出悟迷目前親指示煩惱卽菩提

其二

欲識圓通旨先須了性空道超言象外心應色塵中鳥語談眞諦溪聲演妙宗返聞聞自性更莫問西東

其三

稱性開玄旨隨機闡密因了心忘我相觀世轉空輪獨照融三諦和光泯六塵圓通無內外法界現全身

其四

經行鳥石頂長嘯白雲端夜月山光淨秋空斗宿寒談心揮塵柄問偈坐蒲團點破金剛眼乾坤掌上看

其五

靑華方丈坐與世自相分燈掛巖前月衣沾石上云寒崖翻豹霧古木篆虫文更上孤峯頂超然思不羣

其六

古洞開靑嶂丹崖掛碧蘿澗中流水細峯頂白雲多僧坐深巖定樵歸野路歌幾多西祖意寂寞在山阿

其七

這个摩尼寶塵塵盡放光希聲誰解聽徧界不曾藏返復無歸落來回不定方未離些子地隨處見空王

其八

今證圓通境長林入曉風普門何滯礙萬法本參同月色波紋裏山光樹影中圓通不是境識境卽圓通

坐木蓮閣

小閣千巖下幽棲一病禪燈懸天上月茶煮谷中泉石潤巖飛瀑林昏樹吐煙有人來問法惟指木開蓮

送僧歸雞足

孤身遊萬里一錫振千峯踏徧曹溪旨參窮少室宗心花開片片慧日現重重禮罷諸方後歸家扣石鐘

七言律

登雙峯

短策輕衣信步登扳蘿直上最髙層千重雲裏三間屋萬丈崖前一个僧片石孤峯爲法座疏星皓月是明燈洞中天地忘今古到此方知最上乘

鏡心講堂贈瑞光座主

雨花金地湧靑蓮勝會靈山尙儼然萬法森羅三昧印一心淸淨六根禪劫前寶塔憑誰供空外燈明只自然無垢一生須作佛莫將遠計賺人天

浮山解制

千日禪關解制時秋風吹動紫伽黎白雲片片橫金穀流水潺潺下石溪錫杖竟飛天柱北缽囊爭出石門西因緣聚散由他去獨向寒山樹影棲

呈焦弱侯太史

坐到虛空粉碎時此生心地自平夷撥開智眼元無智打破疑團更不疑見離見時名實見知無知處是良知君今剔起眉毛看大地山河更有誰

答三龍居士

掛月擔風淮海過偶逢知己道情多人貪愛染投塵网爾解心空出世波竹苑共談黃葉偈松間聊賦紫芝歌个中悟得眞消息成聖成凡總是他

其一

急向生前識本眞惟心淨土沒關津聲聲不昧元初體念念單明淨法身心外莫尋成道處目前薦取自家珍諦觀蓮國如來子盡是娑婆念佛人

其二

百歲春秋一剎那從心所欲念彌陀塵勞門裏光陰少般若堂中利益多萬法泯時珠自照六根淸處鏡重磨君今悟入如來藏不必辭家隱薜蘿

七言絕

春望

黃鸝學語送春歸爛熳花光到眼時物物更無心外法个中能有幾人知

感懷二首

千里路行千里馬一重山隱一重人都然迷卻從前底日夜紛紛泥六塵

其二

世事紛紛日日新利名誰肯出紅塵人人都有休休意眞个休休有幾人

雪後

括地風輪輥雪毬禪關無火冷颼颼困來就榻和衣倒日出三竿未豁眸

夜坐

花落銀牀春爛熳月沈斗帳夜迢遙虛堂寂寞無人共只把旃檀任意燒

齊物

心到平時物我齊等閒行處自相宜但教法性無差別不問興慈與任威

送僧歸南泉山

得意歸山意了然此生端不愧前賢看他古佛南泉老不下空山三十年

幽棲

幽棲泉石暢心懷鳥自啼兮花自開看見山河國土性眼前何物不如來

