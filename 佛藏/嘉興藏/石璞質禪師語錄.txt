嘉興大藏經石璞質禪師語錄

敍

南宗之盛赫赫古今其中賢聖間气而生者不一其地不一其人自分派以後髙建法幢設施迥別從上追溯各出英靈漢不少也迨後密雲祖翁中興臨濟一宗大振奔走四方袖子霞蒸川湧往往出而爲人者堪作人天眼目如十日並明普天無遁照也州之古塘香林寺先年佛古老和尙手自誅茅創成叢席適遇石公大師機下相契遂成水乳之合入室印可師乃閩籍性聰穎少卽出塵其根性猛利洵爲宿徳再來余於往歲請石公繼席香林閱十餘年撐持門庭飲冰茹蘗甘之如飴其嚴凝之气凜不可犯故能行人之不能行忍人之不能忍今開堂說法煆煉禪侶鍼下見血不輕放過獨展太白家風痛棒之下能翻身者當識婆心之太切也其機緣問答錄久盈笥將付剞劂流通於世當爲法門之模楷後學之金鑑予莊沐展讀掃盡前人窠臼字字本性流出昔始祖不立文字兮明金鍼示人不爭於筆鋒墨沈之間今此之矢口而出者言乃希聲句皆見諦仍與少室面壁玄旨無二無別慨玆法末之秋中流砥柱全賴石公一肩以荷之云不揣而爲之序。

時大淸康熙二十二年歲次癸亥仲春之吉旦前奉敕整飭關南道陜西按察使司副使婁江法弟錢廣居薰沐拜撰

香林石璞和尙語錄序

昔大雄氏恆河說法接引人天而獨於最上一乘不立文字滅度以後中五百歲而摩騰竺法蘭以經入中國華人始聞其言後五百歲而菩提達摩以法入中國華人始傳其心此禪與教所由分也慧可大師親受達摩眞印燈燈相續遂及南嶽淸源嗣後判爲臨濟等五宗各依源流並有著述要皆匯三藏而啟覺門非若後世瞎究盲參僅拾先哲一二唾餘謂面壁以來直指明心見性之義舉盡於此也願臨濟一宗傑出潙仰諸宗之上密祖又以利根篤行蔚然中興大轉法輪聚一時僧象人龍咸歸陶鑄卽今剎竿林立洵能摻金篦而灑甘露者必推臨濟後人吾婁古塘禪院自佛古老和尙披榛創建拮據捋茶遂成香林叢席閩中石公禪師以夙生法器徧參諸方尊宿了徹大事因緣浮杯來斯在佛老人位下機鋒乍交卽示拈華之契適佛老順世石公應州人請嗣主法席十餘年來擔承大事煆煉學人慧劍慈航皆非時賢所能辦白椎之下所記問答積久成徧將壽之棗梨埤益論藏屬餘數語弁之簡瑞余幼從先君子獲見四方大善知識頗知皈向禪宗然久羈塵鞅未窺幽鍵石公深造所至何足以知之特以支許過從見其操履精純鉗錘迅疾聊述其大略如此若夫指之與月是一是二息心了義之士讀香林語錄者能自得之也。

康熙癸亥淸和上浣賜進士第左春坊左贊善兼翰林院檢討前翰林院編修加一級乙卯山東正主考欽點內弘文院庶吉士法弟王掞拜題

石璞質禪師語錄卷之一

嗣法門人明嵩等編

住姑蘇太倉州香林禪院

師於康熙壬子年拜掃先老和尙塔受眾檀護堅畱繼席至壬戌冬朔日復受闔州紳衿護法山主居士曁諸山尊宿兩序等請就院開堂。

指法座云毗盧正印拈向一邊須彌燈王退身無路且道是甚麼人行履處八面起淸風一步髙一步。

拈香雲者瓣香徳越乾坤明逾日月爇向鑪中端爲祝延今上皇帝聖躬萬歲萬歲萬萬歲恭願歡聲震沸仰帝道之遐昌瑞气奔騰祝龍樓之永固者瓣香不是補衮仲山亦非調羹傅說爇向鑪中奉爲滿朝文武闔州尊官護法紳衿檀那居士伏願福海增深永作天庭之鼎鼐壽山益峻長爲佛國之垣屏者瓣香皮穿骨露尙遭獰拳膽喪魂驚猶喫痛棒直得冤仇深結怨恨難消爇向鑪中專爲卽此堂上開山第一代傳臨濟正宗三十二世佛古先師老和尙用酬法乳之恩遂斂衣就座獅林和尙白槌云法筵龍象眾當觀第一義師云十年繼住事如麻豈敢當陽更撒沙只爲先師未了事勉攜楖栗驗龍蛇驀卓拄杖喝一喝云還有拏雲攫霧者麼試奮迅驚羣看僧問法幢髙豎鑪韝弘開本分鉗錘鎔凡鑄聖忽有个不落凡聖底人和尙作麼生煆煉師云焦頭爛額也不知進云滹沱密旨專爲流通因甚又道向瞎驢邊滅卻師云吾常於此切進云昔日三聖興化二大老一个逢人卽出一个逢人卽不出未審還有優劣也無師云分身兩處看進云出羣須是英靈漢敵勝還他獅子兒師云汝試哮吼看問宗風大振卽不問煉凡煆聖事如何師卓拄杖云要識眞金火裏看進云行解相應虎驟龍驤不落第二義又作麼生觀師打云這里薦取進云與麼則浩歸性海波濤闊無數魚龍棒下分師云一任跳躍問電激雷奔鋒鋩別轉轉則不無如何是日日新又日新底句師云鼻孔從來向下垂進云恁麼則燈籠與露柱交參佛殿與山門斗額去也師云甚處得者消息來問十年把住乾坤失色今日放開海嶽光輝只如紅鑪烈焰還許學人轉身也無師云許你是个漢進云喝散白雲歸遠岫挽回明月照婁江師云莫打葛藤好問潑天門戶八字打開湧地家珍和盤托出意旨如何師云圓陀陀光爍爍進云建法幢立宗旨一句又作麼生師云倚天長劍逼人寒僧打圓相雲從上正脈流通無出於此師云是何言歟居士問龍象交參卽且置冷灰豆爆時如何師云逼塞虛空進云卽此可以轉凡入聖可以點鐵成金師云只恐不是玉士喝師云亂喝作麼問坐斷千差當陽一句請師宣師雲天髙羣象正海闊百川朝進云主賓道合正令全提因齋慶贊一句又作麼生師云雲從龍風從虎問雕弓髙掛海晏河淸祝聖開堂說何法要師云堯風蕩蕩舜日熙熙進云古人道祖師心印狀似鐵牛之機去卽印住住卽印破設若不印不住又作麼生師云無孔鐵錘當面擲進云如何是祖師心印師云穿過髑髏進云如何是鐵牛之機師云擉破眼睛僧喝云蹉過了也師云果然乃云達摩不來東土二祖不往西天个个眉橫鼻直討甚祖意西傳苟能於此領略得去便可縱橫自在出沒捲舒坐斷報化佛頭揭開頂門正眼孤迥迥峭巍巍魔外潛蹤狐狼絕迹所以道通身是眼見不及通身是耳聞不徹通身是口說不著通身是心鑑不出無一物不爲妙用無一法不是宗乘先師面目現在太白風規儼然不用安排拍拍是令不求伴侶步步相隨旃檀林裏旃檀獅子窟中獅子正恁麼時斬新條令祝聖開堂一句作麼生道四海浪平龍睡穩九天云靜鶴飛髙復舉寶壽開堂三聖推出一僧壽便打三聖云與麼爲人瞎卻鎭州一城人眼去在師云諸方尊宿盡道二大老與奪縱橫發揚臨濟心髓殊不知遞相賣弄笑殺傍觀今日設有人出來質上座只緩緩向他道無汝喫棒分不惟此話大行且要開卻天下人眼去在何也黃金自有黃金價終不和沙賣與人復白椎云諦觀法王法法王法如是下座。

結制知浴耕云領錢觀察大可曁眾護法設齋請上堂結制安禪古今舊例炭熱鑪紅無處回避三世諸佛立地聽火焰明明說實義且道說个甚麼猛烈堆中彩鳳飛一片淸風動天地復舉天童密老和尙開鑪云太白山中盡有柴一株不許眾人搬老僧不是多護惜爲要諸人徹骨寒師云密祖和尙𨿽是徹底婆心未免太慳吝生質上座則不然香林寺裏實無柴日日買來任意搬山僧不是多狼藉爲免諸人徹骨寒𨿽然忽若寒熱俱忘一句如何話會卓拄杖云頂亞豎摩醯眼天上人間不可陪。

請兩序小參毗贊叢林流通正脈若不是睦州楊岐諸大士爭得黃檗慈明二遠祖道滿天下續焰聯芳安貼家邦頭頭具足龍袖拂開全體現象王行處絕狐蹤諸兄弟古人𨿽然如是簡點將來也只得扶起一半且道那一半聻卓拄杖喝一喝下座。

七期晚參問眾古人道悟卽不無爭柰落在第二頭旣然如是因甚又要入堂打七維那云不因漁父引爭得見波濤師云只道得一半乃云香林寺里人打七天下禪流毛骨寒額爛腿酸成底事看來也是太無端豎拂子云且道是諸人無端是山僧無端擲下云無端無端復舉古香林澄遠禪師因僧問如何是西來的的大意遠云坐久成勞師云諸公還識得古人落處麼縱饒識得祖意分明徹骨徹髓更須買艸鞋行腳始得倘問新香林如何是西來的的大意驀頭便棒若是个漢自然如龍得水似虎靠山直令覓其坐處了不可得說甚麼勞與不勞喝一喝。

晚參舉雲門云若說眞如解脫菩提涅槃是燒楓香供養汝若說佛說祖是燒黃熟香供養汝若說超佛越祖之談是燒餅香供養汝皈依佛法僧下去愚庵及禪師云雲門气宇如王卻作座主見解普慈道若說眞如解脫菩提涅槃是將黑豆換汝眼睛若說佛說祖是將木患子換汝眼睛若說超佛越祖之談是將魚目換汝眼睛皈依佛法僧下去師云愚庵老漢笑破雲門是个座主殊不知自己隨邪逐惡亦成个副講了也香林這里終不與麼有時江邊垂釣引出赤尾長腮有時松下科頭任我臥云嘯月栽田博飯渴飲饑餐若是說佛說祖超佛越祖並及眞如解脫菩提涅槃總不敢動著一絲毫何故百味珍饈𨿽美食看來不中飽中餐。

彌陀誕日小參今朝十一月十七門外寒風太凜冽彌陀原不此日生癡人多向西邊覓縱饒覓到三十三天之外乃至極樂蓮邦那邊更那邊親見艸樹禽魚樓臺池沼悉皆念佛念法念僧翻身細看將來總離不得這里且道者裏是甚麼所在驀卓拄杖喝一喝復舉長慶因僧問眾手淘金誰是得者慶雲有伎倆者得僧云學人還得也無慶雲太遠在師云大小長慶誤賺人不少香林不然眾手淘金誰是得者只向他道無伎倆者得又云學人還得也無太近在。

冬至兩序請上堂僧問一陽來復萬象昭回林下衲僧全無巴鼻未審還有不涉寒暑疊遷者麼師云个个眉毛橫八字進云將謂和尙不恁麼道師云不妨疑著進雲天寒人寒滴水滴凍因甚又道石筍抽條冰河發焰師云不是一番寒徹骨爭得梅花撲鼻香進云卽今因齋慶贊畢竟如何話會師云端坐受供養施主常安樂進云恁麼則性海波深龍睡穩心王不動自升平師云阿誰不願問言前廌得猶是滯殼迷封句下精通未免觸途狂見去此二途請師直指師雲中間薦取進云無人知此意令我憶南泉師云是甚麼意僧喝師云不勞再勘問十方同聚會个个學無爲意旨如何師雲頭頂天腳踏地進云此是選佛場心空及第歸又作麼生師雲綠水靑山全體現森羅萬象笑顏開進云陰消陽長尋常事豆爆寒灰始出羣師云好个消息問適來掃塔今又上堂只如盡十方世界是个先老人塔未審和尙從何處掃起師卓拄杖云一任觀瞻進云驀地相逢有何言句師云一堂風冷澹千古意分明進云雲裏撥開金鳳子杖頭敲出玉麒麟師打云切莫眼花問憶昔髙峯有六問請師直指示當人師云祖師無此語進云大徹底人本脫生死因甚命根不斷師雲家無小使不成君子進云佛祖公案只是一个道理因甚有明與不明師云無須鎖子兩頭搖進云大修行人當遵佛行因甚不守毗尼師云大象不遊免徑進云杲日當空無所不照因甚被片雲遮卻師云一道神光萬境閒進云人人有个影子寸步不離因甚踏不著師云用踏作麼進云盡大地是个火坑得何三昧不被燒卻師云金不博金進云六語已蒙明指示天童的旨請師宣師云陣雲橫海上拔劍攪龍門進云與麼則佛祖機關無處著陰陽未判又如何師舉拂子云能爲萬象主不逐四時凋問至節全彰卽且置如何是臨濟宗師云奔雷走電進云如何是雲門宗師云紅旗閃爍進云如何是曹洞宗師云君臣道合進云如何是潙仰宗師云父慈子孝進云如何是法眼宗師云滿目靑山進云恁麼則燈傳太白孤風峻萬象森羅盡點頭師雲閒言語乃云洞山掇退果子桌慈明揭榜僧堂前不逐四時暗消長豈隨四序亂推遷於此明得便見漢宮添一絲之綫魯觀書五色之云石筍抽條冰河發焰寒灰豆爆鐵樹華開拈起庭前枯柏枝卻是波斯底鼻孔其或未然縱使羣陰都剝盡何曾親見一陽來復舉僧問古徳一陽來復日長一綫未審佛法長多少徳雲長一綫後有古徳云一綫長師云古人恁般答話非特不能離卻窠臼亦乃賺殺多少人向長短裏胡猜亂卜設有問香林佛法長多少和聲便打因甚如此全憑者个沒意智截斷古今爛葛藤連卓拄杖下座。

晚參舉藥山久不升堂一日院主白雲大眾久思和尙示誨山云教打鐘著大眾方集山便下座歸方丈院主隨問和尙旣許爲大眾說法因甚一言不施山云經有經師論有論師爭怪得老僧翠巖芝云藥山下座院主當初怪不爲說法可謂誤他三軍天童傑雲翠巖只具一隻眼殊不知藥山歸方丈正是勞他三軍師云藥山久不升堂心不負人院主請爲說法面無慚色堪笑翠巖天童二尊宿說甚麼誤他勞他頂門總未免失卻一隻眼爭似香林這里實無法可說大眾𨿽思示誨亦無法可聞人平不語水平不流且道還有爲人處也無擊拂子云若是咬人獅子子何須牙上更安牙。

臘月朔日爲新戒付衣都寺耕云領居士張徳升金文保徐振南設齋請上堂僧問朝遊東土暮西天先說毗尼後說禪禪律二門都坐斷當陽的旨請師宣師云缽盂兩度濕進云如何是一喝如金剛王寶劍師云乾坤失色進云如何是一喝如踞地獅子師云百獸潛蹤進云如何是一喝如探竿影艸師云穿過髑髏進云如何是一喝不作一喝用師云過者邊著進云選佛若無如是眼宗風那得到如今師云賴汝流傳問獅王哮吼動地驚天別轉毗尼是何消息師云莫向千華臺邊覓進云以好心來到菩薩所又作麼生師云猶是臺邊覓千華進云與麼則凜凜威風全正令婁江獨占一枝新師云逢人切莫錯舉問眼生三角頭峭五嶽不與麼來時如何師云站過一邊進云正與麼來時如何師云腳跟下痛與三十進云神秀道時時勤拂拭勿使惹塵埃爲甚不得五祖衣缽師云只爲分明極翻令所得遲進云洞山言直饒道本來無一物也不合得未審嫡傳衣缽在甚麼處師云徧界不曾藏進云大庾嶺頭提不起分明只在一毫端師云切忌重說偈言問盡大地是个戲場盡十方有情無情若聖若凡是个戲子未審誰是看戲者師云問取盡大地人進云一拳拳倒太虛空一踢踢翻四大海且道是何手眼師云絡索不少進云終日忙忙那事無妨如何是那事師云搬磚弄瓦進云識得那事乾坤收不得賢聖覓無門未審此人還盡善也未師云正好喫棒進云早知燈是火飯熟已多時師云猶嫌少在金居士問卽心卽佛非心非佛卽心非心則且置如何是佛師云申申如也夭夭如也進云如何是卽心卽佛師云仰不愧於天進云如何是非心非佛師云俯不怍於人進云弟子佛也不做仙也不做百花叢裏過一葉不沾身未審還了當也未師云欲窮千里目更上一層樓進云恁麼則一粒粟中藏世界半升鐺內煮乾坤師云直饒是呂眞人也須見過黃龍始得乃云斬釘截鐵大巧若拙本無全提豈有妙訣鵠白烏本玄松直棘自曲堪笑千華盧捨那放出寶光成多說且道說个甚麼咄復舉楊岐因僧問天得一淸地得一寧衲僧得一堪作甚麼岐云缽盂口向天又問洞山時時勤拂拭勿使惹塵埃爲甚不得衣缽山云直饒道本來無一物也不合得他衣缽師云楊岐富嫌千口少洞山貧恨一身多總不若艸堂淸禪師頌云七百僧中選一人本來無物便相親夜傳衣缽曹溪去鐵樹華開正值春大眾還見祖師衣缽麼卓拄杖云誰道渠儂無一物卻能平地起波濤喝一喝下座。

說戒知客文光含章師同子良張居士設齋請上堂僧問大事未明時如何師云春風開竹戶進云大事已明時如何師雲夜雨滴花心進云古人道大事未明如喪考妣因甚已明亦如喪考妣師云前箭猶輕後箭深進云一切波羅提木叉看來也是眼中沙師云未信你在新戒問未入香林門早已具足了因甚六祖大師特地受戒作麼師云不得中郎鑑還同野捨薪進云此戒原是我千佛世尊相傳底只如髙沙彌不守毗尼又作麼生師云大抵還他肌骨好不搽紅粉也風流進雲龍生金鳳子衝破碧琉璃師云且會取波羅提木叉金居士問牛頭未見四祖時如何師云通身瑞彩進云見後如何師云赤體條條進云見與未見卽且置如何是戒師云縛他得麼進云如何是定師云亂他得麼進云如何是慧師云瞞他得麼進云弟子今日將此三學信受奉行去也師云向你道總不得問城東老母與佛同生不欲見佛時如何師云得風流處且風流進云旣然如是因甚十指掌中總皆是佛師云官不容鍼私通車馬乃云豎拂拈椎敲牀下喝𨿽是現成沒處安著徳山臨濟站過一邊外道天魔無由摸索更說甚麼丹霞燒木佛普化搖木鐸盧行者卓卓丁丁髙沙彌灑灑落落總屬黃葉止兒啼未免千錯與萬錯是汝諸人還知落處也無若也知得便見盡十方是沙門一隻眼盡大地是沙門一隻腳跟角忽生春腳尖活鱍鱍其或未然且向波羅提木叉上說持說犯說修說證寒梅破玉顯盧捨那之本源翠竹篩金露優波離之具足且道優波離尊者具足个甚麼拈拄杖顧左右云莫是者个麼擲下云認著依然猶自縛喝一喝下座。

臘八圓戒知浴耕云領居士毛煥如倪奉泉等設齋請上堂僧問大覺世尊睹星悟道設有不睹明星未審還悟否師云切忌從他覓進云大地眾生旣有如來智慧徳相因甚不悟師云眼裏怕著沙進云與麼則寒梅笑破冰霜臉萬紫千紅總是春師云莫作等閒看問懸崖撒手自肯承當絕後再蘇欺君不得如何是懸崖撒手處師云名不得進云如何是自肯承當處師云狀不得進云如何是絕後再蘇處師云收不得進云如何是欺君不得處師云覷不得進云世尊道我於四十九年說法未曾道著一字且道禪律二門從甚處得來師云東西十萬南北八千進云恁麼則一花開五葉結果自然成師云卻被闍黎道著問無端走入鬧籃來一點明星是禍胎明星未見時如何師云明如日進云見著明星時如何師云黑似漆進云有一人道黃面老子夜半成道正是喚奴作郎未審還諦當也無師云正好痛與三十進云堪憐夜夜明星現誰肯向伊行處行師云情知你跳不出問未離兜率已降皇宮未出母胎度人已畢因甚又向正覺山前方稱悟道師云爲憐三尺子不惜兩莖眉問睹星也是見空花檢點將來未到家如何是到家一句師云向老瞿曇未出母胎時薦取進云旣道天上天下惟我獨尊未審在雪山悟个什麼師云兩眼對兩眼金居士問瞿曇失卻眼睛時雪裏梅花只一枝失卻眼睛卽不問雪山未到時如何師雲有水皆含月進云已到雪山時如何師云無山不帶云進云忽睹明星大悟時如何師云眼中添翳進云玉鎖金關都掣斷毗盧頂上鼓煙塵師云是何消息乃云六載辛勤自活埋何曾親睹明星來無明妄想通身是迷悟依然撥不開復舉元叟端禪師云未到雪山腳跟下好與三十旣到雪山腳跟下好與三十夜見明星腳跟下好與三十更有三十山僧自喫釋迦老子無分何也有功者賞師云元叟老漢好一條鐵棒爭柰打伊不著質上座則不然未到雪山好與三拜旣到雪山好與三拜夜見明星好與三拜其餘有功無功者妄想智慧者設齋受供者拈提喫棒者總與普禮三拜忽有个漢出來道長老恁麼作禮是何心行便與喝出云多口阿師三十棒自領出去卓拄杖下座。

請獅子林俍庵和尙立僧升座打衝浪鯨鯢縱摩天俊鶻立人天標準爲法社弘規淩爍古今橫行湖海一言之外奪驪龍項下之珠半句之中捋猛虎須邊之寶羣狐任彼滿乾坤哮吼一聲都腦裂大眾事是恁麼事人須恁麼人乃豎拂子云還識得恁麼人麼若也識得山僧未舉以前早向這里展大機顯大用發揮從上家風剿絕今時露布師子林中才踞地婁東江上奮全威若也未識鑪韝之所鈍鐵猶多同申懇請普震雷音。

晚參喫粥了也已落二三洗缽盂去翻成造作更問如何無繩自縛所以密庵遠祖云我這里也無禪到汝參也無道到汝學也無錢到汝使也無好食到汝喫只有劈胸一拳汝若參得透盡未來際受用無窮看他古人直如鸞鳳衝霄不畱其迹羚羊掛角那覓乎蹤只是不合以一拳鈍置人不少香林者裏一味尋嘗終不引蔓牽枝自彰丑拙諸兄弟還見麼但憑古道如弦直自有淸風廓九垓。

除夜小參一年三百六十日今宵正是好時節門外雪消春到來明眼衲僧瞥未瞥忽若瞥萬法自平沈千差原合轍歲去與年來更無甚奇特若未瞥夜暗晝還明隨他亂移易雪老冰枯時敢保猶未徹縱使庭前花早開看來依舊自狼藉復舉北禪賢禪師歲夜云年窮歲盡無可與諸人分歲老僧烹一頭露地白牛炊黍米飯煮野菜羹燒榾柮火大家喫了唱村田樂何故免見倚他門戶傍他墻剛被時人喚作郎師云北禪不善烹牛幾乎和贓捉敗香林今夜無可與諸人分歲擬欲烹露地白牛獨角泥牛未免墮在北禪窠臼裏又欲炊無米飯唱無聲曲殘羹餿飯有誰肯喫正當此際燈籠拜辭舊歲露柱擬賀新年又且如何話會擊拂子云但得胸中無滯礙縱橫何處不風光喝一喝下座。

元旦上堂僧問昨日是舊今朝是新截斷兩頭請師別道師云雪消寒谷後風暖上林初進云但願春風齊著力一時吹入我門來師云要只絡索作麼乃云千歲老兒顏似玉萬年童子鬢如絲天垂瑞彩頭頭合地湧禎祥處處宜木雞報曉鳴深谷金鳳迎春出碧池少室眞宗承續焰滹沱正脈賴提持寒暑不能侵其體乾坤豈得蓋藏伊且道伊是阿誰卓拄杖喝一喝云坐斷中天紅日近堂堂不惜兩莖眉下座。

元宵小參今朝正月半萬事休打算燈月放光明普請大家看且道看个甚麼本光歷劫誰人無莫被燃燈暗惑亂喝一喝。

獅子林俍庵和尙領當湖檀越韓澹崖法侄復園王文學居士黃秀宇姜叔儀曁徒文燦設齋請上堂敲唱雙行風生滿座主賓互換月印千江不必寶鏡當軒自照魔軍之窟穴何須靈蛇在握直除異見之稠林眞風普扇十洲春從此堯天光不夜𨿽然只如百丈得大機黃檗得大用更有一人得个甚麼卓拄杖云獅王踞地奮全威萬里羣狐皆遠避復舉曹山寂禪師因米和尙至未相見遂坐卻禪牀山不出米便去後主事問和尙禪牀爲什麼被別人坐卻山云去後卻還來未幾米果回與山相見師云曹山暗地自瞞米老腳跟未穩若是香林待他問長老禪牀爲甚麼被別人坐卻﹝仁﹣二﹢﹝陋﹣﹝阿﹣可﹞與驀面喝出何故春色更無山隔斷天光直與水相連。

解制淸軍廳幬函胡護法設齋請上堂梅開庾嶺雪老江天是向上句世尊拈花迦葉微笑是向下句於此明得便知去年原不曾結今朝亦不曾解逆順捲舒縱橫自在直下如獅子兒哮吼一聲狐狼野犴一時屏迹其或未然縱饒聞早便歸去爭似從來不出門復舉龍牙禪師雲天下名山到因腳辛苦年深與襪著而今老大不能行手裏把柄破木杓東山演祖云白雲則不然腳也不能著艸鞋手也不能把木杓端坐受供養施主常安樂師雲龍牙𨿽有兩腳天下名山何曾踏著演祖縱踞名山艸鞋木杓大小短長亦不知是什麼做的檢點將來猶欠一著慚愧質上座又復不然艸鞋踏破幾江山愛把箍籬作木杓施主安樂事無窮一句明明道不著畢竟如何豎拂子雲開眼也著合眼也著。

師誕日金雪庵程雪堂二居士設齋請上堂僧問近代尊宿云黃而老瞿曇是吾最小子未審此意如何師云未是極則處進云瞿曇未降皇宮時如何師雲天上天下稱獨尊進云已降時如何師云無人識得渠進云後到雪山悟道又作麼生師云泥裏重洗土進云只如和尙今日大誕與老瞿曇相去多少師喝云上座還知山僧落處麼進云將此身心奉塵剎是則名爲報佛恩師云須是恁麼人始得雪庵居士問一花五葉秀嫩桂兩枝新續焰聯芳事還須是个人如何是一花五葉秀師云何處不芬芳進云如何是嫩桂兩枝新師云不令人見轉風流進云續焰聯芳事還須是个人又作麼生師云分明記取進云弟子今日虔誠請法於中欲分一分恭祝和尙金剛壽量得麼師云也不消得進云只將日月爲天眼指出須彌作壽山師云重說偈言乃云今朝二月初三日瑞鳳祥麟齊畢集咸思長老說生緣那識滿口道不出𨿽然只得拖泥帶水向山僧父母未生以前凡不收聖不管天不能蓋地不能載處露个消息去也乃舉拂子召大眾云還見麼昨日雨滋三艸秀斯晨春瑞上林花一枝欲結黃金子一朵初抽白玉芽極平坦頗堪誇越格生機彌宇宙滔天活路走龍蛇喝一喝下座。

新安鄰祑禦靑呂二護法啟建延齡道場爲母吳太夫人五帙誕晨設齋請上堂圓融行布行布圓融轉大法輪饒益四眾豎拂子云信爲道元功徳母長養一切諸善根卽此一信早已帝网交羅重重顯現了也乃至所陳供養悉如華嚴會上具足優婆夷安置一器湧無量寶萬方來者早已滿足了也但於其中不得作佛想不得作非佛想不得作放光動地想不得作非放光動地想不得作奇特殊勝想不得作非奇特殊勝想何以故舉一法而法法全彰明一機而機機頓赴臣忠子孝夫賢婦貞百福云臻千祥霧集且因齋慶祝一句又作麼生道卓拄杖云一念普觀無量劫不須指出古須彌。

壬戌季春孝子鄰祑禦靑率孝眷等爲封翁呂公請就廣陵對靈小參儒釋之道出乎平常語默動靜脫體全彰恭惟麗農呂翁大護法黃山達士婁水髙人穆穆蕭蕭具陶公之風度磊磊落落振呂祖之眞宗其在儒也則儒苑之著龜其在佛也則佛門之墻塹處夫婦如琴如瑟教子孫如鳳如麟福徳雙全名行兼至所以道處處眞處處眞塵塵悉是本來人凜凜仁風藏不住行看蘭玉靄家聲直得獨步大方元無他鄕之隔橫身三界詎有塵土之殊昔年全體與麼來恍似浮雲之出岫今朝端坐與麼去亦如皎月之行空𨿽然來無所來去無所去正當五七之期孝子殷勤申請舉揚般若且道封翁大士畢竟在甚麼處豎拂子云漢地不收秦不管倒騎白鶴上揚州。嘉興大藏經石璞質禪師語錄

石璞質禪師語錄卷之二

嗣法門人成隱等編

住嘉興平湖縣曹溪禪院

師於康熙辛酉年正月二十有八日在婁東香林禪寺受當湖闔邑縉紳文學檀越護法曁闔山昆季惇請繼席至二月初十日進院。

指山門云潑天向上路何須重打開祥麟與瑞鳳盡向此中來。

佛殿瞿曇是何人六年艸裏坐撞著冤家來放過卽不可遂拜。

伽藍據虎頭收虎尾權衡叢林扶揚宗旨舉香雲全憑者个較些子。

祖師西天東土遁迹無門說黃道白帶累兒孫插香雲不如都坐斷何處不稱尊。

據室昔年先師老漢在者裏陶鑄銅頭鐵額收下威鳳祥麟今日質上座到來總不與麼驀拈拄杖擲下云直得雲門鼻直徳山眼橫一切尋常不須按過何故目前無怪異不必貼鐘馗。

當日眾護法設齋請上堂師至座前拈檀越疏云先師二十年前有未了底公案今日且向尼山筆尖上增輝佛日普扇眞風去也若還未薦有煩對眾宣白法座髙登獅子座不禮須彌王舉頭天外看何處不風光便升。

拈香雲者瓣香乾坤以此覆載日月以此照臨爇向寶鑪端爲祝延今上皇帝聖壽萬安恭願堯風永扇於萬年舜日長明於億劫者瓣香賢聖不傳古今無價奉爲滿朝勛貴郡邑尊官檀越紳衿同門昆季伏願長作嚴廊柱礎永爲法海津梁者瓣香從無密授豈敢囊藏記得昔年在我岱山得戒學和尙處得旨自謂巍巍堂堂灑灑落落無端又行腳十年撞著个無面目漢向命脈上一札直至如今無處雪屈今日對眾拈出端爲供養前住香林後住卽此堂上開山第一代先師佛古聞老和尙用酬法乳之恩遂攝衣敷座上首白椎云法筵龍象眾當觀第一義師云曹溪波浪如相似無限平人被陸沈還有不涉渺彌不被陸沈底衲僧麼出來相見僧問重興法席耀古騰今祖令全提意旨如何師便打進云畢竟如何是和尙徹底爲人處師云不知痛癢漢進云恁麼則曹溪一滴源頭水流出滹沱萬派宗師云也須識取源頭始得問十載垂綸婁水上重飛法雨潤曹溪四眾殷勤請師直指師打云一棒一條痕一掌一握血進云鑪韝弘開烹凡鑄聖忽若格外人來又作麼生接待師云無伊棲泊處進雲輕輕躡足龍門過惹得風雷徧九垓師云不易道將來問獅王哮吼卽不問如何是賓中主師云七尺烏藤隨手舉進云如何是主中賓師云垂鉤直欲取金鱗進云如何是賓中賓師云拋卻故園無數春進云如何是主中主師云眼底從來無佛祖進云只如今日在筵勛貴恭迎和尙重振祖山未審還有佛法也無師打云你那里瞌睡來趙居士問古剎重興子承父業拈槌豎拂地轉天回爲復是錦上鋪花爲復是單提直指師云截斷兩頭別致一問來進云可謂龍生龍子鳳生鳳兒師云我與你有甚冤仇進云爭柰行人路上口似碑師云切忌喚鐘作甕乃云千差坐斷正眼豁開卷舒立方外乾坤縱橫掛域中日月現大人境界振古佛家風洞明少室眞機揭示滹沱正脈掀翻窠臼截斷葛藤洛書兆五福之休虹瑞錫萬邦之慶赤灑灑淨裸裸似鏡臨臺物來斯照所以道我本無心有所希求今此法王大寶自然而至直得如獅子筋琴一奏則眾弦絕響又如塗毒鼓一擊則聞者喪身到者裏縱也在我奪也在我鐵額銅頭也須按過然𨿽如是且道繼席開堂風行艸偃一句又作麼生水歸大海波濤靜云到蒼梧气象閒復舉大慧禪師以竹篦示眾云喚作竹篦則觸不喚作竹篦則背不得向舉起處承當不得向意根下卜度速道速道師云妙喜老人被者竹篦帶累未免手腳俱露新曹溪今日也不舉竹篦亦不分背觸頭頭合轍處處歸源總無許多絡索何故家家門前赫日月太平不用將軍威復白椎云諦觀法王法法王法如是師卓拄杖下座。

當晚小參欲識諸佛心但向眾生心行中識取欲識常住不凋性但向萬物遷變處會取古人恁麼說話大似坐佛牀斫佛腳不敬東家孔夫子卻向他鄕習禮樂還有人檢點得出麼豎拂子云自從春色來嵩少三十六峯靑至今。

結夏啟華嚴期請升座開得口來早話墮眨上眉毛已蹉過堪笑善財不喞澑踏翻華藏爲甚麼諸兄弟若要本分相應直須從前放下百不知百不會向薰風自南來殿閣生微涼處著一隻眼忽若拶破虛空心華發現自然入林不動艸入水不動波左右逢源縱橫得妙𨿽然只如柏巖開粥度夏仰山種粟燒畬又是明甚麼邊事喝一喝云只知開口易不覺舌頭長下座。

示眾春風澹柳眉春禽弄百舌一片祖師心處處俱漏泄若從者裏會去早是相埋沒了也更欲向世界未成時父母未生時佛未出世時祖師未西來時道取一言半句未免左之右之驀拈拄杖卓一卓云還會麼更若凝眸不勞相見。

示眾執之失度必入邪路放之自然體無去住祖師恁麼道也是玉石不分金沙混雜若據衲僧門下天地懸隔且衲僧門下有甚長處靈苗瑞艸和根拔滿地從教荊棘生。

華嚴期圓滿升座釋迦掩室於摩竭淨名杜口於毗耶須菩提唱無說而顯道釋梵絕視聽而雨花𨿽然如是總不若華藏海裏徹底掀翻千波競湧是文殊境界一亙晴空是普賢牀榻男子身中入定時女子身中從定出無一處不是香水海無一塵不是解脫門直得牢籠不肯住呼喚不回頭古聖絕安排至今無處所乃豎起拄杖云者个是曹溪拄杖子阿那个是華藏世界卓一卓云百雜碎了也喝一喝下座。

示眾諸方鉤又曲餌又香奔聚猶如蜂抱土曹溪又不然原無香餌亦無鉤應用隨機任去畱幸有寒山與拾得笑空天地不知休。

佛成道日圓戒升座奇哉十方佛元是眼中花欲識眼中花元是十方佛欲識十方佛不是眼中花欲識眼中花不是十方佛於此明得過在十方佛於此未明聲聞起舞獨覺臨妝瑯玡覺尊宿與麼說話大似擊水魚頭痛穿林宿鳥驚爭似我黃面瞿曇大方獨步收放自由有時覷破滿天星有時露出千華戒不畱朕迹赤條條合水和泥酬宿債豎拂召大眾云且道釋迦老子宿債還淸也未喝一喝云三生六十劫。

示眾金輪天子敕艸店家風別深秋簾幙雨千家落日樓臺風一笛拈起則壁立千仞佛祖潛蹤放下則七縱八橫聖凡同轍且道拈起好放下好五湖煙景有誰爭自是不歸歸便得。

佛誕圓戒升座今朝正是四月八九龍吐水浴悉達堪笑雲門欲打伊反教千古阿剌剌遂拈拄杖卓一下云釋迦老子來也敢問大眾九十七種大人相莊嚴微妙淨法身且道從那一相浴起若向這里浴去早已圓成戒法其或未然下座燒香重爲說破。

頌古

世尊於臘月八日明星出時廓然大悟乃嘆云奇哉一切眾生具有如來智慧徳相但以妄想執著不能證得。

覷著星時禍自招胡言漢語逞家饒縱能瞎卻他人眼自己饑瘡不可療。

世尊因自恣日文殊三處度夏迦葉欲白椎擯出才拈椎乃見百千萬億文殊迦葉盡其神力椎不能舉世尊遂問迦葉汝擬擯那个文殊迦葉無對。

吹毛劍利逆水波淸丈夫志气不順人情君徵塞北我伐西秦好手手中呈好手紅心心裏中紅心。

城東老母與佛同生而不欲見佛每見佛來卽便回避𨿽然如此回顧東西總皆是佛遂以手掩面於十指掌中亦總是佛。

盡云婆有丈夫作細看廉纖笑殺人爭似東村王大姐風前一曲唱彌新。

世尊因調達謗佛生身入地獄遂令阿難傳問你在地獄中安否達云我𨿽在地獄如三禪天樂佛又令阿難傳問你還求出否達云我待世尊來便出阿難云佛是三界大師豈有入地獄分達云佛旣無入地獄分我豈有出地獄分。

鵠白烏本玄松直棘自曲何必窮廝煎弄巧反成拙。

世尊因有異學問諸法是常耶世尊不對又問諸法是無常耶世尊亦不對異學云世尊具一切智何不對我世尊云汝之所問皆爲戲論。

前不對兮後不對劈面來兮機如電三級浪髙魚化龍井底蝦蟆那得見。

月氏國王聞罽賓國有一尊者名祇夜多有大名稱卽與羣臣往造彼國禮見問法王旣至修敬已畢乃請尊者當爲開演尊者云大王來時好道今去亦如來時。

本入罽賓國不覺到天臺𨿽承尊者力怎柰涉去來。

利益菩薩白燃燈佛我欲得阿耨菩提惟願世尊教我令速成菩提佛言利益汝見是法何者是法是汝所問。

碧潭明月本孤圓撈捷再三亦枉然縱有渠儂爲指注春光不在柳梢邊。

陸亙大夫問南泉大悲菩薩用許多手眼作甚麼泉云如國家用大夫作什麼。

騎賊馬兮搶賊旗手眼拶來明杲杲將謂平步入雲霄誰知猶在含元道老南泉太艸艸若是鳳凰兒不向那邊討。

魯祖尋常見僧來便面壁南泉聞乃云我尋常向師僧道佛未出世時會取尙不得一个半个他漝地驢年去。

鮑老當年笑郭郎人前舞袖太郎當及乎鮑老出來舞依舊郎當勝郭郎。

睦州因新到參方禮拜州叱云闍黎何得偸常住果子喫僧云學人才到和尙爲甚麼道偸常住果子喫州云贓物現在。

腳跟未動已偸了覿面捉他總不親直下欲明端的意睦州早已露賊身。

靈云見桃花悟道有偈云三十年來尋劍客幾回落葉又抽枝自從一見桃花後直至如今更不疑玄沙云諦當甚諦當敢保老兄未徹在。

潦倒靈云眼豁開玄沙驀地語如雷𨿽然贏得嘉聲在未免渠儂自活埋。

鏡淸問雪峯古人有言峯便倒臥良久起雲問甚麼淸再問峯云虛生浪死漢。

問處成雙橛臥來落二三堪嗟象骨老無處著羞慚。

保福因僧問雪峯平生有何言句得似羚羊掛角時福云我不可作雪峯弟子不得。

道泰時淸才子貴家肥國富小兒嬌掃除狐兔家風峻甜似蜜兮毒似梟。

玄沙因僧問如何是學人自己沙云用自己作麼雲門云沒量大人被語脈裏轉卻僧問如何是學人自己門云忽然路上有人喚衲僧齋你也隨分得飯喫。

玄沙韶老弄假像眞峯巒競秀紅紫爭春撒沙撒土無窮極要撥者僧猶隔津。

襄州龐蘊居士因賣竹漉籬下橋喫撲女子靈照一見亦去爺邊倒士云你作甚麼女云見爺倒地某甲相扶士云賴是無人見。

爺未倒時偏詐扶爺眞倒處佯不理非關女子忤逆多也是爺爺自招底自招底生冤死結何時已。

夾山常遣一小師徧遊禪剎殊無趣向及聞山道譽遠播乃回省覲云和尙有如許奇特事何不早向某甲道山云汝蒸飯時吾爲著火汝行益時吾爲展缽甚處是辜負汝處小師因而悟入。

聞風回省覲省覲事堪悲早知燈是火飯熟已多時。

佛事

掛鐘版只此輪錘也不是活捉獰龍也不是生擒猛虎也不是號令人天也不是權衡佛祖畢竟如何擊一擊云直下分明齊聽取。

送開山佛老和尙牌位入祖堂大機大用震乾坤正眼圓明帝者尊宗旨法幢隨處立更無蹤迹與人論正恁麼時眞燈續焰少室增輝坐斷千差端居正位一句又作麼生全體堂堂只者是從教千聖覓無門佛古老和尙忌日掃塔鏟開荊棘獨踞婁江打鳳羅龍移星換鬥眼光爍破四天下腳底捲舒六合云正當恁麼時𨿽有巴陵三轉語楊岐女人拜到我先師老人面前總用不著畢竟如何香爇一鑪茶傾三奠有耳者聞有眼者見一塔長懸太白燈半層雄壓千峯面。

機緣

居士問儒家從讀書門證入聖賢地位只如宗門從何處得入師雲從來無門入个什麼士無語師云切莫向無門處著倒。

僧問古人道離心意識參旣是離心意識參个甚麼師云上座喚甚麼作心意識僧喝師打云正好參取。

僧參師問那里來曰天臺來師云石梁橋向你道什麼僧擬議師便打僧喝師云此是喝石橋喝自己喝山僧僧禮拜師云向者裏道得我卽拜你僧無語師云你不是天臺來。

僧問虛空有體須親證意旨如何師云有時因好月不覺到滄洲僧云某甲因甚不證虛空師掌云無你棲泊處。

僧參師問昔日雪竇與數僧遊山次見牯牛舉頭便問牯牛舉頭作麼你試答一語看僧雲水足艸足師打云卻是東觸西觸僧無語師復打云食到口邊被人奪卻。

僧問如何是徑截法門師打云一棒一條痕云如何保任師又打云喚作一棒入地獄如箭射。

僧問和尙在佛老人處得何法師展兩手云會麼僧云謝師答話師掌云討甚熱碗。

僧參師云相見了也僧擬開口師震聲一喝。

僧問如何是祖師西來意師云甜瓜徹蒂甜苦瓠連根苦云某甲逢人但恁麼舉師云我向你道甚麼僧擬議師便打。

士問如何是香林的旨師云呵佛罵祖士喝師便打。

贊

初祖達摩

牙齒當門被人打落西來特地亦無所長赤縣衲僧瞞不得剛將無聖誑梁王

天童林野老和上

鳳翥龍騰十二人師惟後出別垂綸通玄道望馳湖海太白風規播剎塵

開山佛古聞和上

藞苴川僧全無巴鼻承嗣天童終成造次爭似法幢生面開神淸貌古動天地

受業念宗實和上

泛木蘭舟養摩天鵠行實道尊花開果熟東坡半壑自髙閒彌嶺千層誰接足咄

自贊

喜脫彌山犁又拖香林耙通身是水泥十年猶未卸撞著楊岐三腳驢便作潙山水牯跨沒來由怕不怕踏破云巒任倒耕何妨孫子徧天下

蕩盡家私別無奇異補壁折籬摩云插翅棒下露全機胸中沒隻字愛栽臘月蓮花懶爲佛祖苗裔無端輥入曹源中玉浪銀波潑天地﹝曹溪隱監寺請﹞

詩偈

重陽前三日喜異公王先生過訪

深知少出子云廬此日登臨菊正舒掃徑葉飛驚野鳥呼童茶熟候髙車龍山路近閒裁賦鳳闕天遙懶上書直是陶公重結社得君佳句勝瓊琚

曹溪雨中除夕

榻寄臨溪鎖暮煙梅花開盡嶺南天名山到此三千許白髮於今一半先寒向珠林辭舊臘春回蓮漏接新年雨燈兀坐無窮意細聽松濤獨不眠

秋夜泊三河

黃昏依古岸漁火照沙洲秋滿千山白灘銜亂石流推篷光入枕系樹影移舟不識誰家子淸歌水上樓

由黃龍宿金竹坪

直入重雲裏方知有艸堂遊禽淩碧漢小艇射滄浪竹引前溪水山髙八月霜老僧忘節序惟看野花香

秋日登湖亭

俯仰江湖一鏡天波涵萬象碧無煙匡廬影掛飛帆上載得秋風月正圓

虹橋晚眺

夕陽倒影漾流霞多少行人未到家江岸漁翁閒把釣夜深和月臥蘆花

珠江懷素思佘先生

閱歷來東嶺思君未易逢雲林間客興湖海澹幽蹤坐對千山月懷深半榻鐘他年歸故國長嘯復相從

潮陽度夏懷素園陳居士

客路將千里違君一月前北鴻何處見南菊幾時旋帆掛蠻江月杯浮鱷渚煙還山頭帶雪竹裏復譚玄

宿憨大師塔院

一龕古佛明燈千載憨師面目獨坐獅子峯頭驚散飛禽野鹿

秋來丹桂飄香臘至巖梅帶雪不知此況誰同惟有老僧藏拙

寄懷石室月川和上

知兄開法古蓮山不得追隨恨未刪怪石幽篁無恙否蒼蒼應待翠微間

送味山龍梅和上還新安葬親

不向吳山度歲華爲參佛母老摩耶菩提漫道元無樹優缽看來尙有花

錢大可觀察護念諸山惟餘爲甚偈以謝之

名士風流易出塵選官選佛頭頭親𨿽然三達尊江漢香海相攜只一人

贈獅林俍庵和上

故人同裏復同流煨芋風淸古秀州不似化山弘覺祖眼光徒欲爍龍樓

贈云關印公西堂

片雲把住元非妄一印髙懸示本眞何似兩頭都坐斷海天誰識關中人

同裏瑞宇陳君偕弟振南興宇二居士深慕古道偈以贈之

兄弟同居似古人胸中瀟灑亦無塵憐予法社淸如洗長贈荷衣意自眞

贈潮音以公法侄

以謙自牧越常儔點滴潮音萬派流雪竇風光千古在垂機何必整鰲鉤

贈嶽生程居士

古人學道如鉆火立現金星未肯休果是楊岐眞正脈倒扶法社始風流

與幻予書記

明明一字兩頭垂塗抹全彰未見奇好把筆尖輕倒卓銅睛鐵眼莫能窺

與雪庵金居士﹝法名明錩﹞

瞿曇元是古醫王懶向人前說妙方卻被飲光輕漏泄普天匝地絕囊藏

與雪堂程居士﹝法名明鑑﹞

木樨香悟黃山谷千古應思老晦堂無隱眞機明歷歷縱橫何處不芬芳

示卽中維那

不愛諸方五味禪卻餐婁水冷風煙虛空背上行須穩莫倚中間與半邊

示圓仁書記

仁義悉從貧處斷子能落落此中圓應知故國雪峯老半句鄕音道不全

贈穆生黃居士

生平磊落自淸眞得句髙吟懶說貧長笑陶公門外漢攢眉甘作醉中人

贈鵡湖法侄復園王居士

君是鳳凰山上人不知摩詰亦前身喜吟雅句驚江漢莫負西來少室春

石璞禪師語錄卷二﹝終﹞

