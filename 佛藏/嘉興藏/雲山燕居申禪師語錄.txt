嘉興大藏經雲山燕居申禪師語錄

序

此方眞教體淸淨在聲聞世尊四十九年權實互示大小分乘所云爲一大事因緣全托於此迨達摩西來乃云不立文字教外單傳後人遂欲並經論面空之嗚呼豈但非佛意亦大非祖意矣爲月標指人但觀指也不如並指而無之爲岸造筏人但認筏也不如並筏而無之此祖意也世尊臨了一著謂文殊曰吾四十九年住世未曾說一字是豈教人觀指認筏者假如未說三藏十二部以前遽拈華以示人則子瞻所云推墮滉漾中不可捕捉豈教體哉況乎初祖至六相傳只一二了語後之公案旣盛語錄漸繁余叩諸方咸云不可以理義求不可以思惟得用是息心禁口不敢彊記以聒人蓋古人幾經磨勵乃一悟入亦幾揀擇乃一許可授者受者得意相成原不能舉以告人而吾人欲以數十則剿襲一二日當機詡詡謂得豈惟輕視前案亦以欺瞞本心不幾祖庭之罪人哉今年春雲山啟靈得燕居大和尙駐錫弘法蓋自無涯師寂後百年僅見此會師提正宗多方示誨而相從髙足咸具法器集所爲語錄梓若千卷余弟夢白序之矣余竟讀請益師謂更攄所見因思篇中如機緣如著頌髙且深者非不隱躍心目然不可彊求不可必得則亦待之若夫剖三教之同異可以息諸家之爭而發明至理不離萬緣世法可以解偏墮之苦蓋師談四子書甚確昔固深於儒者故見地圓通而豎義軒豁且沈雄浩瀚不減長公升庵則又蜀之家風哉卓越諸方應有識者余以理義爲種子以思惟爲薰習循循吾儒舊業竊謂子淵坐忘人也夫子與終日言子貢具大辯才而子欲無言知終日言之非有也則四十九年之轉法輪也知欲無言之非無也則九年面壁之單傳也然則刻語錄者豈爲不讀書不思惟理義者開方便門哉因以是印可於師師曰唯唯遂並書以爲序。

時康熙甲辰菊時雲山半衲潘應斗書於允孚園

雲山燕居申禪師語錄卷第一

嗣法門人合哲等編

上堂

住貴州威靑茅坡山雲天禪寺

受闔省宰官居士洎都剛等請就大興禪寺結制上堂師詣法座云或在山間或來城市竿木隨身逢場作戲遂升座拈香雲此一瓣香亙古如斯卒難酬價爇向鑪中祝延今上皇帝萬歲萬歲萬萬歲殿下千秋文武百官髙登祿位此一瓣香根盤異地葉覆羣黎爇向鑪中奉爲本省當道尊官請主檀越現前四眾共結正因頓超物外此一瓣香觸碎諸人鼻孔向拄杖頭邊出气爇向鑪中供養現住四川夔州府梁山縣雙桂堂上傳曹溪正脈三十五世本師破山大和尙用酬法乳之恩斂衣就座僧問山間意旨卽不問城市一句作麼生師云無處不稱尊進云劫火洞然大千俱壞這个壞不壞師云透過兩重關進云如是則佛未出世禪未自來人人鼻孔遼天个个腳跟點地和尙升座更說何法師卓杖一下僧舞坐具師便打乃云諸方上堂有法說老僧上堂無法說有法說鷲嶺傳來無處著無法說座上鑪煙飄殿角日間浩浩摘楊花夜裏明明聽鼠嚼老僧盡情都拈卻究竟仍歸屋裏坐喝一喝下座。

上堂僧問正法眼藏卽不問緇素未分時如何師云劃斷羣狐路進云分後如何師云春風拂地花進云分與未分時作麼生師云常憶江南三月裏鷓鴣啼處百花香問如何是涅盤妙心師云萬仞壁立進云如何寂滅爲樂師云無繩自縛進云卽今棒打不開鍼札不入又且如何師云徹底掀翻乃云五里亭十里鋪夜則明行晝暗度把住通津不放行饒他佛祖難回互除是銅頭鐵額來頂門一擊全身露所以道坐籌帷屋之中決勝八方之路殺活超然俱歸掌握且保民庇國一句作麼生道擲下拂云干戈才用煙塵盡野老相忘樂太平。

上堂僧問不慕諸聖不重己靈時如何師云鵝王擇乳素非鴨類僧擬議師便打乃云諸人自有一寶用得慣熟在空滿空在谷滿谷動靜忙閒頭出頭沒𨿽然如是直須識取把鍼人莫看鴛鴦好毛羽。

上堂僧問此事不在內外中間畢竟在什麼處師云恰進雲龍袖拂開全體現象王行處絕孤蹤師云非汝境界乃云日可冷月可熱剔起眉毛看時節大興堂上打驢腰火神廟裏流鮮血燈籠露柱鬧啾啾世界山河齊漏泄明明底事沒收藏怎柰諸人不自瞥且道如何是諸人瞥地處還委悉麼竹影掃階塵不動月穿波底水無痕。

上堂僧問如何是太虛空未開口時消息師云特地一場愁僧擬議師便打乃云未出雲天腳跟已踏城市旣住城市腳跟猶在雲天如是則醒者何多昧者何多靑天霹靂雨滂沱潤澤焦土滋溢佳禾無邊艸木翠坪坡農家鼓腹唱髙歌卽今時康道泰一句作麼生道千溪萬壑歸滄海四塞八蠻朝帝都。

上堂僧才禮拜師便打僧喝師又打問如何是目前境師雲遠觀山有色進云如何是境中人師云近聽水無聲進云人境不立時如何師連棒打進云棒頭縱有眞消息也落時人第二機師復打乃云有時晴有時雨擬議思量白雲萬里老僧據令而行各與三十拄杖何故烜赫門庭賞罰如此。

余夫人壽請上堂士問夫人誕日卽不問婆子燒庵事若何師云不萌枝上自生春士作禮師云錯乃云欲賞蟠桃會須從上苑遊東方偸不去畱滯在枝頭信手拈相贈和盤億萬秋諸人要知蟠桃畱滯麼以拄杖卓一下云一椎擊碎核露盡裏頭仁。

上堂僧問淸淨本然云河忽生山河大地師云珊瑚枝枝撐著月進云特煞分明師一喝僧擬議師便打乃云打人不在拄杖子說法不須三寸舌旣不須三寸舌機前水漉漉底是甚麼旣不在拄杖子手中峭巍巍底是甚麼老僧恁麼說話也是無風三尺浪喝一喝下座。

住威淸九龍山雲天禪寺上堂有時天光地白有時云驟月黑恁麼也得不恁麼也得諸人向甚麼處覷老僧聻以拂子打圓相云饒他縱有僧繇手難寫中心樹子株。

上堂雲蓑雨笠泛虛舟手把絲綸放直鉤𨿽在江幹煙浪裏錦麟未遇不甘休大眾忽然釣得時又作麼生興雲布雨倒嶽傾湫。

安定侯城璧馬居士請就麥新太平禪院結制上堂師詣法座云三賢十聖貶向一邊百怪千妖一齊踏殺十方同聚海眾云臻卻爲甚麼喝一喝遂升。

拈香雲此一瓣香幹旋天地不逐時凋爇向鑪中祝延今上皇帝萬歲萬歲萬萬歲欽願聖明愈日月靄瑞色以礪山河至徳覆乾坤蕩恩波而沐芻狗此一瓣香塞滿虛空不容擬議爇向鑪中供養三世諸佛歷代祖師此一瓣香稟正气生成遇良時輻輳爇向鑪中奉爲滿朝文武闔國公卿洎本省當道尊官伏願常爲末世津梁永作中流砥柱此一瓣香和風徧地英气逼人爇向鑪中奉爲請主城璧馬居士並現前縉紳士庶伏願旃檀林裏純是旃檀皎月殿中無非皎月此一瓣香曾經大冶紅鑪一椎粉碎爇向鑪中供養本師破山大和尙伏願世世以白棒打人不存佛祖窠臼斂衣就坐僧問向上一路千聖不傳拄杖子從何得來師劈脊便打進云鐵蛇橫古路又作麼生過師云喪身也不知僧擬議師復打乃雲南瞻部洲上堂北郁單越打鼓驚起大梵天王不敢釘樁搖櫓磚頭土塊運騰騰世界山河齊作舞四川蜀湖廣楚江西福建山東魯渺茫秪在一毫端徹底掀翻總不許旣是徹底掀翻因甚又不許太平日月無今古信手拈來照覆盆擲拂子下座。

上堂僧問大事未明時如何師云芍藥花開菩薩面進云已明時如何師云棕櫚葉散夜叉頭進云明與未明時如何師便打乃云十五已前記得他人忘卻自己十五已後記得自己忘卻他人正當十五日正令全施鋒鋩不犯擬議則膠頭滯尾直饒不恁麼未免喚鐘作甕諸仁者正當恁麼時又且如何商量良久云老僧今日身疲倦明日從容舉似君下座。

佛誕日上堂未離兜率已降皇宮未出母胎度人已畢且喜昨夜碓觜花開天明石臼饒舌便道世尊不爲先老僧不爲後古今無間時風月仍依舊諸人較短長早已不喞澑是事且止大眾還知世尊安身立命處麼鴛鴦繡出從君看不把金鍼度與人。

公省熊居士爲母諱日請上堂僧問熊公之母卽今在什麼處師云何處不逢渠進云因甚不見師云覷著卽瞎僧禮拜師便打乃云無分大造悉露全題壽長壽短兮淸風颯颯處常處變兮明月遲遲雲翻雨覆日沈鹵睡覺還同蝴蝶兒今日是公省居士母遇難委形之日令人子不能無風木之悲水源之慕正恁麼時還識熊公母子相見處麼以拂子打圓相云曉風颯颯垂靑韻暮雨疏疏點白波﹝公系明翰林﹞。

住新添陽寶山闔山耆宿請上堂不參禪不學道脫去纖掃除舊套眼睜睜地絕商量口巴巴地說不到直饒說得到也是魯人獵較老僧亦獵較遂以拄杖劃一劃云如王寶劍隨王用不犯鋒鋩始大奇。

上堂僧問徳山棒臨濟喝未審利害在什麼處師便打僧禮拜師云莫妄承當乃云棒如雨點喝似雷奔銅睛鐵眼不辧疏親劈面相逢明舉示拍肓禪治野狐僧擊禪牀下座。

都勻府觀音寺上堂長年不出戶著領破襤衫側見木欄徑靑禽喙翠斑內有一句子若人緇素得出一生大事了畢脫或不然聽取老僧注腳舉一不得舉二放過一著畢竟落在什麼處參。

上堂十字街頭撞頭磕額曲錄牀上懸羊賣狗有甚憑據豎拂子云若向這里透得一簣之土出自泰山與泰山齊髙一滴之水投於巨海與巨海無二倘或擬議一片白雲橫谷口許多歸鳥盡迷巢。

甕安縣艸堂沐曇寺上堂眉毛橫脊梁豎說東說西無異路拈條白棒慣打人打出禍來全不顧河漢沍而不寒太山巍而獨步且道據个甚麼咄百千三昧一毫端無量法門指柏樹。

甕安縣圓通禪院上堂舉古徳云圓通不開生藥鋪單單秪賣死貓頭不知那个無私算喫著通身冷汗流今日新圓通則不然生藥鋪也開死貓頭也賣無論私算不私算直教哮吼一聲壁立萬仞且道與古人還有優劣也無以拄杖卓一卓云換骨洗腸重整頓須知入水見長人。

慶陽王馮檀越請至平越府福泉禪院結制上堂師詣法座以拄杖卓一下云擊碎呂洞賓燒丹鼎掀翻張邋遢禮斗案﹝於洞賓亭內設座右有三丰禮斗亭﹞遂升座拈香雲此一瓣香澤被羣黎普薰列國爇向鑪中祝延今上皇帝聖躬萬歲萬歲萬萬歲太子千秋滿朝文武髙增祿位此一瓣香堅固匪金中藏不息爇向鑪中奉爲請主馮檀越以善濟人歌謠頌徳此一瓣香易見難知相忘不逆爇向鑪中供養本師破山大和尙斂衣就座僧問昔日文殊白椎世尊下座今日維那白椎和尙又作麼生師震威一喝僧亦喝師便打乃云慶陽檀越請老僧升座轉根本法輪機本法輪作麼生轉驀拈拄杖云向這里識得這段受用耀古騰今本來具足所以道不立一法尙設程途脫體無依猶存知解秪得淨裸裸絕承當赤灑灑無回互亦未是衲僧巴鼻且如何是衲僧巴鼻參頭出眾撫掌一下師顧侍者云這僧巴鼻𨿽有卻在老僧手裏維那白椎云諦觀法王法法王法如是師卓拄杖下座。

太守楊護法請上堂識風鼓動峨走一根拄杖不離手昨日曾打慶陽王今朝又打楊太守直教赤尾化成龍不許金毛變作狗良久顧眾云會麼靈山付囑記當時今日忘之劈脊摟卓拄杖一下下座。

上堂鏡裏花水底月看得分明取不得旣是看得分明因甚取不得向來枉費推移力此日中流自在行。

上堂寥寥大道千聖不傳步步長安千聖不然平安竹榻伴云眠正當恁麼時汝等向甚處與老僧相見良久云相識滿天下知心能幾人。

上堂無量法門頻舉出百千三昧就中觀花簇簇境攢攢秪是無容正眼看看得圓全少半邊旣是圓全因甚少半邊下坡不走快便難逢。

上堂猿跳圈狗踏碓習染成風寧有類一自兒童見過來竟到而今總不會終日如癡復如醉有人問道指門簾悶則顰眉倦則睡。

上堂古佛不揚眉髙眞解點首烏龜撞著蛇攔腰咬一口痛殺呂純陽三丰特地走帶累都綱司向外揚家醜老僧拄杖赤條條打起金毛徧地吼眾中果有獅子兒麼良久云千山勢到嶽邊止萬派聲歸海上消。

上堂在儒習儒在佛學佛動止施爲水足艸足百千萬劫只如斯用盡神通跳不出直饒跳得出鳥倦還歸樹裏宿。

上堂捲起簾見天地更有紅輪光燦席將東籬補西壁今日猶然是昨日有時拈出吹毛劍萬壑千峯血滴滴諸仁者且道利害在什麼處良久起身云參。

臘八上堂云世尊昨夜睹明星大地眾生眼著楔天明撞著黑金剛伸手摸來原是鐵冷冰冰地暫時間切忌抱贓須教徹徹不徹咄瞎眼老婆已漏泄。

上堂朝打三千暮打八百不作佛法商量免得引鬼入宅眾中還有與麼人麼出來道看如無來年更有新條在惱亂春風卒未休。

解制上堂過去已過去未來猶未來卽今渾無事不用巧安排君不見靑芙蕖火裏開湖南湖北人無數且道何人被活埋喝一喝下座。

住湖廣武岡州雲山勝力禪寺郡守吳諱從謙曁鄕紳士庶闔山耆宿請結制上堂僧問雲山髙萬丈卽不問如何是西來意旨師云百艸頭上罷干戈進云恁麼則九年面壁一場狼藉師云未到盡驚山險峻由來方識路髙低進云男兒自有衝霄志不向他人行處行師云吾不如汝僧一喝師便打乃云歷盡名巒六十三依稀十里望中看有人問道當年事浪子偏憐去復還靑山仍舊綠水猶涓中分一派瀉曹湍驗盡遊人萬萬千以拄杖卓一卓云棒頭擊碎盧侯鼎不許時人慕煉丹。

上堂僧問有句無句如藤倚樹時如何師云不離者裏進雲樹倒藤枯句歸何處師云不因紫陌花開早怎得黃鶯下柳條僧擬進語師便喝乃雲雨灑靑松煙籠翠竹說甚杳杳冥冥恍恍忽忽一條破布袋貯著魔與佛眾中如有恁麼人出來爲他解交看若無山僧爲他解交去也遂打散歸方丈。

浴佛上堂當年四月八皇宮生悉達今朝四月八大虫被犬踏大眾雲山恁麼激揚且道與雲門是同是別若道同孤負雲山若道別孤負雲門且兩不孤負句又作麼生道劍鋒淸海宇棒下絕癡頑。

謝云昌爲母六旬壽請上堂六月初一滿六十再添六十滿初一從頭至尾轉如環直饒巧歷算不及平生善惡沒些些地獄天堂總不識十方世界縱橫行一顆明珠照不息爍破三千及大千直至如今赤骨律擲拂子下座。

上堂俊鷂掣天飛磨盤空裏走撞著舜若多塞卻虛空口老僧倒騎佛殿出山門拄杖逢人劈脊摟還有識痛癢者麼出來證據看个中若是拿云客自然平地起風雷。

淳素道人爲母六旬壽請上堂今日二十一虛空暫打失因循六十秋猶然是今日以此卜當來算到何年訖枝梗長葉子密蟠桃千顆甜如蜜信手拈來誰解嘗等閒觸碎娘生鼻娘生鼻九九還歸八十一擲拄杖下座。

上堂平平坦坦磊磊落落說則不聞聞則不說髙山流水歷歷希音下裏巴歌明明雅頌石頭土塊語喃喃揭示諸人莫輕觸要會麼山河及大地全露法王身下座。

上堂日面月面萬仞壁立許多悟者黑漆漆許多迷者明歷歷秪如不涉迷悟又如何舉似卓拄杖喝一喝下座。

上堂或時風或時雪大冶紅鑪分外熱觸之則燎卻面門背之則寒毛卓豎不觸不背正當恁麼時如何委悉震威一喝云𨿽然舊閣閒田地一度嬴來方始休。

上堂雨過檐前濕云生地上陰靑山門白畫大夢卻惺惺浩浩人間事拈來著著新何須更向西方覓是金從來不博金。

上堂今朝二十五露布雲門普蝦蟆蚯蚓運神通糞箕苕帚吞佛祖顧視左右云是運神通是吞佛祖良久云流螢徒去燒空月狡兔休來撼野樁。

說戒示眾夫戒者非抑按堤防之謂也直須透徹源底執情自然放下方才省力如要堤防抑按正若系馬而止未免奔突尢甚致使戒而不定定而不慧今勝力惟取見地明白則無往而非戒無往而非定無往而非慧也故佛說一切法爲度一切心我無一切心安用一切法則自己受用現前受用旣而現前卽知本無取捨不落染污本不散亂寧趣定境本不愚癡慧名何有是則持犯冰消定慧不立乃諸佛諸祖之密旨便是諸人本來淸淨矣河沙妙用秪在毛端不二法門隨處解脫時不待人各宜努力珍重。

解制上堂去年始今年末就裏鉗錘分外惡饒他四面縱橫來百拶千錐不放過以拄杖卓一卓云把住牢關起眠象之威獰復劃一劃云截斷眾流躍遊龍之活鱍還知利害處麼眾無語師云禹力不到處河聲流向西。

云濟峯上堂靑螺澤畔云濟峯頭經霜歷雪不記春秋吞雲吐霧全放全收𨿽然秪如把斷要津一句作麼生道佛祖道中行異路森羅影裏不畱蹤。

上堂無邊剎海間不容鍼十世古今一齊坐斷到者裏始可任運騰騰隨分飲啄看艸木山川篆不雕不琢之文聞鳥語花香說無滅無生之法豈不是一員脫脫灑灑的無事道人倘若躊躇分明月在梅梢上看到梅梢早已遲。

臘八上堂不住皇宮爲太子六年苦行雪山中夜半睹星稱悟了天明依舊水淙淙大眾還知瞿曇老子底落處麼良久云十成好个金剛鉆鋪向階前賣與誰下座。

上堂舉淨極光通達寂照含虛空卻來觀世間猶如夢中事世尊恁麼說話正是無夢說夢且道那里是無夢說夢處若揀點得出許你具一隻眼若揀點不出也許你具一隻眼何也向道是龍剛不信有朝奪得錦標歸。

如是庵上堂如是來如是住如是聞聲如是悟一法旣歸源大方任闊步卓拄杖一下云諸人還聞麼若道聞孤負老僧若道不聞孤負自己諸人畢竟在甚麼處歸源良久云日短夜長休把火大家吹滅暗中行下座。

金臺山上堂金臺不是閒飄瓦劈面相逢劈面打不是學者打堂頭便是堂頭打學者大眾且道是賓主互換各出手眼若道是賓主互換則埋沒老僧若道不是賓主互換手眼又在甚麼處一僧擊桌一下師云也知你分疏不下僧便喝師云猶自不甘在僧停思師打云休將閒學解埋沒祖師心下座。

南嶽九龍盆上堂五五二十五六六三十六溪西雞齊啼屋北鹿獨宿閫外有威權臨時看出沒若能會得自然辧魔揀異坐斷諸方舌頭倘若東卜西卜老僧與你決斷去也以拂子拂一拂下座。

上堂進前一步大過退後一步不及𨿽知箭未離弦早已中的伶俐衲僧有口切忌掛壁不掛壁無孔鐵錘當面擲。

梅坪聖林寺上堂僧問如何是十字街頭接人句師云險進云泥裏達摩水裏羅漢不涉泥水又作麼生師云露僧禮拜師乃云老僧五十有五養得一頭水牯終日拖犁拽耙未免有些辛苦慣犯人家苗稼慣踐人家田土卽今過犯彌天又來喝佛罵祖且道據个甚麼一番皮袋全無力倒臥橫眠塞太虛。

楚武攸靑螺山楞嚴寺上堂決於南嶽行誰知尙萍梗連路少盤纏出賣大佛頂其價亦不增售者亦不損賣與眾位們袛要還我本差了一絲毫彼此自不肯大眾且道那里是絲毫不差處眾著語師云冬日固是寒下雨覺更冷。

上堂道由心悟豈假外求法絕見聞言銓罔及釋迦老子無可柰何歷代祖師計無所出今日聊通个消息擲下拄杖曰大眾會麼客來無茶點蒿湯當禮儀下座。

孫居士生辰請上堂云生在河南住西蜀一年一度爲君祝靈苗發處見根源枝枝觸碎虛空骨不惟報父母深恩亦乃破無明窠窟壽不假延而並嵩髙福不假資還同海闊撿點將來猶是拗直作曲時有僧呵呵大笑師以手作掩口勢云合取狗口拽拄杖下座。

獅子林小參

師揮拂云痛棒熱喝使人直下透脫光揚祖道助發無爲已是祖師門下第一等拖泥帶水爲人須是个性燥漢識盡情忘向里許承當始不落人窠臼亦不坐在淨裸裸處一出頭來自有透關眼截流機如天普蓋似地普擎直饒具眼英靈亦跳他鑪韝不出設使跳得出早被他捉敗了也諸兄弟果能如是性燥如是承當如是透徹也未苟或未然莫道爲人自爲不了不見夾山未遇人時記持一肚佛法卻被道吾勘破指去華亭船子才見便問大徳住甚麼寺夾云似卽不住住卽不似子云不似又不似个什麼夾云不是目前法子云甚處學得來夾云非耳日之所到子云一句合頭語千載系驢橛船子𨿽與他忉忉怛怛秪要識他病痛然後錐拶末後向一句下果然截斷故又問垂絲千尺意在深潭離鉤三寸子何不道好一拶夾山直得口啞子便一篙打落水中夾才上船子云道道夾擬開口子又打夾於此有省乃自點頭豈不是向里許承當不落窠臼底樣子子云竿頭絲綫從君弄不犯淸波意自殊豈不是教他莫坐在淨裸裸處夾又問拋絲擲釣師意何如子云絲懸綠水浮定有無之意夾云語帶玄而無路舌頭談而不談豈不是具透關眼用截流機子云釣盡江波金鱗始遇可謂一句全收夾乃掩耳方得穩當子云如是如是以至叮嚀囑托覆舟而逝看他古人得人而忘軀眞千古龜鑑諸兄弟旣未曾如夾山點頭一番二六時中必須反覆參詳直須參到無下手處無開口處忽地打破漆桶亦不禁頭之自點與他夾山把手共行不負獅林集會一場莫看今人榜樣當以古人自勵不患大事不明若再依稀放過虛消信施閻老子算飯錢有日在仲冬嚴寒勿勞久立。

小參師云終日說未嘗說終日不說未嘗不說意在宗說兩通互相挽救此病僧意也須知有宗有說競起爭端宗通說通當處懸解然非直下凝然迥無依倚者又安能領旨旣不領旨而欲明宗通說通反落在宗說上論量便互相彼此亦無足怪何也譬如神農志百艸𨿽異同於療病病之不療百艸何咎聖人立教不同同於悟道道之不悟聖教無損𨿽然大林中固有不材之木以不材非材材者自若萬畝中必有不實之苗以不實毀實實者怡然且宗教二門如大海波瀾原無同異但消歸大海則自受用中不餘一法不剩一法蕩然坦平何處更有宗說之迹與人彼此以此爲人寧不謂之互相挽救以見三教聖人立教之本懷固如是也如孔子之教開口便道天命之謂性三句卻與釋教三身圓顯之理符合則知孔子宗說之通無異於釋韓文公儒門碩士未悟之前亦有誹佛之論出自偶然非具灼見後見大顚一日白顚云弟子軍州事繁佛法省要處乞師一語顚良久公罔措時三平爲侍者乃敲禪牀三下顚云作麼平云先以定動後以智拔公如是有省乃云和尙門風髙峻弟子於侍者邊得个入處始皈投門下則向往誹佛之疑旣決目前無佛受用相當可見知到是處方知非處而是非瓦解今時儒者猶然藉文公爲口實然識見未必似文公豁達慕道未必似文公誠切徒知非教終不知非教之非則後之明儒教而不明理盡性者乃昌黎之罪人也道家宗老子爲正老子著淸淨道徳二經亦不外宗說皆通之旨而何道者不知老子是何面目卒流於旁門異術如洞賓者道門之傑士也亦溺於采補吐納修煉中自不知非逮見黃龍從一喝了然乃云棄卻瓢囊摵碎琴從今不煉汞中金自從一見黃龍後始信從前錯用心至今稱爲呂祖世之有明道教而不修眞養性者又呂祖之罪人也如我釋迦老子三乘演教四十九年是說通末後拈花迦葉契旨便是宗通而阿難在側竟不知宗說之所以逮世尊以正法眼藏涅槃妙心付囑摩訶迦葉世尊滅後復問迦葉世尊傳金襕袈裟外更傳个什麼迦葉喚阿難阿難應諾方始瞥地則四十九年彊記多聞於說通不獲契證卻被迦葉一喚於宗通上身心圓明獲大無礙則世之明釋教而不明心見性者又阿難之罪人所以病僧道終日說未嘗說故不蹈阿難之覆轍終日不說未嘗不說更不墮舜若之空沈則宗通說通之旨非獨挽道眼者之圓明亦痛救迷倒者之慣習三教之立殊途同歸古今輪轉互相濟拔其主持世道人心何時得已縱使有不知而妄爲是非亦空裏塵霾豈能掩輝天鑑地之杲日乎是事且置秪如教外別傳一著更落在什麼處以拄杖卓一卓雲從來無位次不用彊安排。

晚參

臘八日晚參師雲南斗作怪卻是北斗成精驀拈拄杖云斬新條令沒人情築瞎瞿曇正眼睛直得地暗天昏不知那个解呻顰眾中還有踞地獅子麼出來試弄爪牙看如無老僧爲諸人雪屈去也卓杖雲龍袖拂開全體現象王行處絕狐蹤便下座。

示眾師雲松直棘曲鵠白烏黑觸目現前何曾隱匿得不得明月蘆花堪作則緇素分明便撕當宗門做个白拈賊賊賊賊急急如律令敕。

晚參一僧取號緝燈師乃云今夜是上元節令家家燈燭輝煌因以爲號不特汝一人要緝此光明凡在會者人人俱要緝此光明然此段光明無斷無續爲甚麼說个緝底道理總爲諸人不知自己放身捨命處故錯過從上諸祖透脫一著若知得自己透脫一著便會得從上諸祖放身捨命處則千聖不傳一脈豈待人提二六時中自有常光現前說甚麼緝與不緝眾中如有辦得底爲眾證據看如無老僧爲汝等緝此光明去也驀拈拄杖云手執夜明符幾个知天曉復卓一卓云委悉麼脫或未委更聽老僧一偈人間此夜鬧元宵惟我山中更寂寥那个曾知燈是火頂不負兩莖毛。

示眾云不管工夫做不做目前但要有條路分明舉起令人知便是最初下腳處以拄杖卓一卓云還知下腳處麼今日老僧將十方諸佛法藏一向人所未見底徹底掀翻又將十方諸佛舌頭人所說不到底盡情道出向者裏還有會得底麼會得也與三十棒會不得也與三十棒莫道老僧償罰不明便下座。

﹝卷終﹞嘉興大藏經雲山燕居申禪師語錄

雲山燕居申禪師語錄卷第二

嗣法門人合哲等編

相繼雲巖二禪人請益法要

相繼云近日師家每對學人言做工夫底人畢竟要離了萬緣世法去做方才悟得學人剛才離了萬緣世法去做少頃工夫覺得果然輕安寂靜似有許多得力處但只是遇境逢緣又一總不得力了請問和尙如何用心始到動靜兩得不致學人用心有所偏頗師云學人之用心善不善者在爲師者之善教與不善教今師家教人離了萬緣世法去做者總歸他在萬緣世法上勘他不破信不過來未免與萬緣世法相矛盾凡教參禪作工夫者畢竟要離了萬緣世法方才做得殊不知萬緣世法轉離轉多愈斷愈有怎麼得離去直饒離得去又有何究竟不過秪作得一个默照邪禪終非正因種艸所以道大唐國內非是無禪只是無師得一明眼宗師向萬緣世法中分明點破使人人直下信得始契無師之旨趣則一切現成觸處無礙不致斬頭覓活賺過一生也繼云只是業識太重師云汝喚甚麼作業識曾不知無明識性卽佛性耶汝卽今業識在甚麼處繼云旣不是業識如何夜間又要做夢師云夜間作夢底是个甚麼及至惺起時又是个甚麼於此信得及勘得破又何妨喜怒哀樂遇境逢緣也繼云若此者亦不區區專在坐上師云坐處又未嘗不是但恐在黑山下鬼窟裏作活計將目前眞機喪了故曰當時摩羯令幾喪目前機如定要離了萬緣世法去做不惟不教人徹去反教人向輕安寂靜處作窠窟使學者戀著驢年不捨故曰機不離位墮在毒海故將目前眞機架之髙閣安得謂師家善教人也繼云如不必離萬緣世法去做工夫如何世尊又要教人斷妄證眞師云世尊之教人斷妄證眞者是世尊會中另有一夥背眞向妄將妄作眞之徒教彼斷除妄想取證眞如誠世尊不得已之屈談令彼權得一个聲聞小果間或有之至於華嚴會上痛斥偏小深贊圓融二乘小果方慚愧無地然後捨小向大得領稱性之教者不勝枚舉且世尊於權乘中尙不肯以一法杻械於人故剛才說空疾又說有剛才說有疾又說空剛才說卽空卽有疾又說不空不有剛才說不空不有疾又說卽空卽有剛才說離一切相疾又說卽一切法剛才說卽一切法疾又說離一切相又離卽離非是卽非卽種種千說萬說橫說豎說總不欲人人妄生計度坐在一偏違背菩提成野幹種𨿽四十年間有偏有圓有大有小皆被機逗教之權終非世尊本意末後拈華示眾始是世尊披肝瀝膽爲人處惟有迦葉一人傳持此道至今不替固四十年中所談𨿽不無較之拈花契旨又總用不得今續祖拈花一著來者又豈肯將世尊四十年中不得已之屈談污瀆祖庭耶其如復有一等不明个事承虛接響之徒胡拈亂扯以塞來機難顢識者汝今旣要作這家人非是容易艸艸得底亦不可不依著明眼人住又必要擇个有劈破華山手段掂轉乾坤經綸方才振起這家事不然終是盲與盲同東西不分南北亂跳則何益也繼云旣不是這等人如何又行得去師云試問這等行得去底人在那个明眼作家前說得去又在那个證悟識者前做得去總之他對世法萬緣所苦者說个離了萬緣世法底工夫教渠去做自然到那輕安寂靜田地彼一聽之寧無出塵之想故以離萬緣世法之言爲極則彼此以爲究竟始終必以離萬緣世法教人竟不知不可以小乘法乃至於一人繼云請問和尙又是如何教人師云我所教人者無他全憑我之見處並將三教聖人語句淆訛處一一驗同無惑然後拈以示人與之點得分明說得痛快自然教渠信去所以對儒言儒使儒者不逆孔孟之意對玄言玄使玄者不逆老莊之意對釋言釋使釋不逆佛祖之意故曰惟證乃知不然盡是節外生枝轉見潦艸焉能於尋常事物中教人徹去我𨿽驗此三教之言所供實詣斷不以三教之言一定纏繞不過間或拈來證據提惺人耳繼云請問和尙見處師云欲要更見則不堪矣於言談日用動靜之間放過不少舉世都是要會佛法底人故將現前本有一段風光昧卻反謂障礙眞可憐憫繼云如何方才識得師云適才說了許多汝尙不知我今打死汝燒了汝汝還有這个麼繼云有師云旣有何必瑣瑣故當時有一禪師了悟之後去殺豬賣日殺數豬及禪師臨終羣豬都來索命云禪師還我命來禪師云汝等旣是無命卽今索命者又是誰羣豬一齊猛省云蒙禪師指示我等已悟無生法忍今若有如此索命者造我雲天我則與他一个現成底命去繼云旣是如此容易佛又何用修三大阿僧祗劫師云只要信得及又何必修如信不及再修幾个阿僧祗劫亦是徒然究竟是要從師打正所以道明白心超曠劫英雄力破重圍繼云學人疑終不破必竟如何師云若言聖凡有兩樣則錯矣此个道理在聖不添一毫在凡不減一毫一性圓明獲大自在故我有時將百千萬億世界拈向蚊虻跳蚤身中有時將蚊蠓跳蚤身中拈出百千萬億世界倘爲形器所隔則冤枉諸趣不少故禪門中惟要信得及則不難若少有擬議商量必謂如何若何便不是了汝宛不知此事一見不容更見一聞不容更聞直教疏不得親不得取不得捨不得聖不得凡不得巧不得拙不得大不得小不得有不得無不得長不得短不得多不得少不得因不得果不得前後左右內外中間一總不得於不得中一切總得方是赤條條光爍爍任運騰騰騰騰任運豈不聞古云毗婆屍佛早畱心只至而今不得妙旣具此大手眼又怕什麼墮地獄作畜生𨿽靈山授記不過如此這些執著勘他不破放不下故要參明眼宗師或一槌下頓斷疑情如赫日消冰順風揚塵不致終身桎梏萬劫枷鎖如遇著一个瞎眼阿師愈增罪結把好人都教壞了繼云和尙固是說得現成說得恰好終恐不如世尊初生時便指天指地雲天上天下惟吾獨尊師云汝猶執此尊卑之見迷惑本心且如十二類眾生那个不尊但不能隨時處中多無忌憚故不覺自尊也所以教人率性處思之便是自尊底主腦故云處處綠楊堪系馬家家有路透長安那个男兒不丈夫故我教人但要識得自己卽今那个無有自己故曰穿衣喫飯是自己行住坐臥是自己送往迎來是自己屈伸俯仰是自己動靜營爲是自己屙屎放尿是自己以及揚眉吐气於宗廟朝廷之上亦是自己𨿽折腰曲膝於車塵馬足之下亦是自己回天關轉地軸騰今躍古總不出自己甚有說不盡舉不到何適而非自己又何適而非自尊也亦何必以世尊一人獨尊爲異也𨿽世尊之尊未免墮在一切眾生手中大家搶旗奪鼓𨿽一切眾生之卑亦未免跳向世尊頂上大家橫眠倒臥則世尊可以不必尊於一切眾生一切眾生亦可以不必卑於世尊則兩相渾也明矣繼云如一切眾生與世尊一般如何又不如世尊之千百億化身師云汝但知世尊千百億化身曾不知一切眾生皆世尊千百億化身也繼云一个眾生秪有一身怎如世尊隨類現形如月映千江也師云汝又惑矣豈不知仲尼所謂君子不器汝今器定故不能徧知萬物一體泛應無方卽汝今見牛便是化牛見馬便是化馬見狗便是化狗見羊便是化羊見山川艸木便是化山川艸木見樓臺殿閣便是化樓臺殿閣見男女僧俗便是化男女僧俗見飛禽走獸便是化飛禽走獸見日月星辰便是化日月星辰見雲霞煙霧便是化雲霞煙霧見金剛泥佛便是化金剛泥佛見鬼面神頭便是化鬼面神頭見綺紈繒彩便是化綺紈繒彩見錦繡羅紋便是化錦繡羅紋見靑黃紫綠便是化靑黃紫綠見精粗厚薄便是化精粗厚薄見明暗通塞便是化明暗通塞見長短方圓便是化長短方圓至於種種珍玩異瑞奇祥百怪千妖頻頻畢集悉皆化境得非千百億化身而何以眼家一門化之如此則耳處鼻處舌處身處意處所化之淸濁髙下伊檀香臭甜辣酸苦暖冷滑澀帶質影緣無端差別不盡繁舉者獨不是一尊之化現耶汝何認定一个凡小而不自覺也我亦不過先汝一个覺字覺得先佛先祖總一眼見一耳聞一意想心思然佛祖果有奇特與眾生異歟亦不過先覺而已故我教人只要覺得自己中本有現成底便是佛祖直指明心見性之簡易切當處但凡我之開口卽要人直下信去未有迷者不惺狂者不信跛鱉盲龜之不飛躍龍門癩狗泥豬之不居然上位何也以各人有底各人爲底指點各人更不左說右說以起人知見塞人悟門故在至尊者卽篤恭端冕處承當在官屬者卽垂紳執笏處承當在大任者卽托孤寄命處承當在小任者卽委吏乘田處承當在戎衣大帽者卽拋刀舞戟處承當在地方當事者卽指揮奴隸處承當在行商坐賈者卽出內貨財處承當在工讀者卽緩急咿唔處承當在農圃者卽耒耜橫肩處承當在爲樵者卽飛柯斫木處承當在爲漁者卽蘆花淺水處承當在畋臘者卽逐兔飛鷹處承當在水居者卽舉棹別波瀾處承當在遊覽者卽髙下斜平處承當在居富者卽呼使奴僕處承當在居貧者卽傭賃隨人處承當在鰥寡孤獨者卽求人乞憐處承當在持齋念佛者卽看經禮拜處承當在屠劊者卽手捺膝按處承當在相叉相撲者卽攘臂潑水處承當在叫呼指罵者卽大家接觜處承當在閨閫者卽女工貞靜處承當在兒童牧子者卽竹馬交加處承當在幽人者卽山間閒曠處承當在雲水者卽優遊江湖處承當在飲酒者卽彈唱謳歌處承當在食肉者卽芻豢悅口處承當在寐者卽栩栩處承當在寤者卽蘧蘧處承當在處順者卽气宇軒昂處承當在處逆者卽蹙額顰眉處承當在拙者卽百無所能處承當在巧者卽諸藝皆通處承當在鍼醫者卽用藥下手處承當在巫者卽神歌社舞處承當在盲於目者卽黑暗不明處承當在聾於耳者卽音響不聞處承當在明於目者卽明白四達處承當在聰於耳者卽五音能辧處承當在玄門者卽吐故納新處承當在僧尼者卽寂寞苦空處承當在囹圄縲紲者卽拘圞身心處承當在刑法所加者卽連聲叫苦處承當在癃殘百病者卽痛癢相關處承當在至賤至微者卽猥不堪處承當在運奔不息者卽各有所使處承當舉不盡說不盡處俱可承當人不承當非指點者咎終不肯別擬一法惑亂於人或有不信其本有這段光明向明明歷歷中露出而自昧卻豈不哀哉繼云和尙教人如是體認固善世間上根者少中下者多終恐時人更要如何若何轉生顚倒乞和尙慈悲引些教乘與學人破疑令學人有所實據有所持循不使懸想無益空過一生也師云汝在教乘中久矣汝猶不知教乘中所謂是法住法位世間相常住又曰佛子住此地則是佛受用又曰色心諸緣及心所使諸所緣法惟心所現汝心汝身皆是妙明眞精妙心中所現物又曰三界惟心萬法惟識又曰妄想無性全體卽眞又曰資生業等皆順正法此教乘之直指語卽宗門亦曰六塵不惡還同正覺又曰境上悟得永劫不迷靜處得來自救不了又曰斷除妄想重增病趣向眞如亦是邪又曰舉不顧卽差互又曰是處是彌勒無門無善財又曰萬象之中獨露身爲人自肯乃方親又曰湘之南潭之北中有黃金充一國又曰古佛心秪如今又曰吾有一寶密在形山又曰大千世界是沙門一隻眼又曰溪聲盡是廣長舌山色無非淨淸身又曰艸木瓦礫如來境不礙金剛正眼睛又曰厭喧求靜者憎枷愛杻也又曰百年三萬六千日返覆看來是這漢又曰隨順世緣無掛礙涅槃生死等空花又曰取不得捨不得不可得中只麼得又曰捨妄心取眞理取捨之心成巧僞又曰敲牀豎拂打地搖鈴吹毛擊竹進前退後趁去喚回擎杈舞笏詬罵面壁熱喝痛棒要人直下信去若此者豈非宗教二門之直指語耶繼云和尙引來取證固說得極是但初機不能信入師云我所言者正要初機之人能信能入但就路還家當下解脫又何問趙州長慶之久參廣額石鞏之初學第勘破信去無兩樣也且佛法世法及宗門語可爲入道捷徑非是實法系綴於人若是了當底人一切冰消瓦解如何硬要離去倘教人離了萬緣世法去做除非是更有个無萬緣世法底世界塞卻兩耳不聞膠著兩眼不見然又不免見黑聞靜如何離得設使離得盡淨亦只得个二乘小果終非向上一路所以宗門中無論四聖六凡都來一一按定不容絲毫擬議倘存絲毫凡聖之見一並貶向鐵圍山去那有萬緣世法可捨佛法可取更說个離底道理雲巖出云某甲曾聞長老示人做工夫如儒門所謂克己復理一般師云如此教人亦是離境用心則將孔聖之克字亦錯會了何則把克字當作除字不知孔聖之克字卽勝字也理能勝欲理爲我用然亦不識何者是理何者是欲且克伐怨欲之不行爲難終非是仁理之渾全處旣造到禪家一步和仁理俱了不可得尙容克去復理離境覓心以當祖師禪也如教人離境覓心又何異於異端邪說離心認境巖云異端者卽今之號白蓮無爲淸淨等教否師云然巖云此等亦教人明心見性與正教何以異師云聽其言當觀其行我曾驗過他來開口𨿽教人明心見性其實是取相凡夫終不能識自己家珍畢竟要認个境界相狀膠柱鼓瑟以致終身不捨亦何嘗明底是心見底是性而背眞逐妄認个邪境幻相喚作佛法誹謗正法惑亂世人若是正人自不爲彼所惑巖云而今尙有聰明有見識亦誤入此中者師云還是他未有聰明未有見識如有聰明有見識者自知反身循理豈入他索隱見怪中巖云如言離境之心未嘗不是和尙所言之心如言心外之境未嘗不是和尙所言之境其邪正何以區分師云離境之外更有心麼離心之外更有境麼我所謂卽境卽心之眞心卽心卽境之眞境非同邪說也巖云六祖當時亦教人屏息諸緣一念不生契本來面目師云息字與離字不同息者如波之息於水卽水卽波卽波卽水離者如波之離於水水之離於波今波外更有水乎一念不生波與水合則全體現前全體透脫非波水一如而何今言離之則全體之妙何處有也如六祖果要離去諸緣方才悟得祖亦不當教人云佛法在世間不離世間覺離世覓菩提恰如求兔角又不當云對境心數起菩提作麼長眞正是个宗門中兒孫絕不別引前人舊唾使人釘樁搖櫓故曰男兒自有衝霄翅不向他人行處行總之未徹目前境界便不知自己通身是徧身是取之左右無不是所以不能當軒舉起令人直下信得巖云又有教人參話頭者何也師云大慧禪師亦教人參話頭惟證者乃知方不逆前人爲人心事然不知者便謂大慧果然要人參話頭又焉知大慧之才開口處便是大慧之披肝露膽處秪要人討个下落安肯使人坐在窠臼裏豈大慧之心哉明眼者自知更擬參之是愚者見之之謂愚也自愚愚人何日而了故曰盡信書不如無書也必是明徹首尾底人方才不逆前人爲人立言之本意彼此疊相爲用以杜互相力詆之非不執己見抵牾前人彼此矛盾也今人豈不欲做个辯才無礙七通八達底好人總爲他个事未明識見暗短古人道語不驚羣誓不開口作者般種艸又要波瀾浩渺作略洪深行履必須效法古人豈容絲毫詐僞於其間哉巖云又有道參禪人不可學文字此說何如師云𨿽有教人莫學然亦有由有等己事未明惟以多聞博覽舌槍筆劍取勝於人故教彼莫學不然終似一个紙上蠹魚將世間好語嚼盡則何益矣古人勵人爲學又必有由故曰學以聚之問以辯之斯言學非辯問無由發明所以前代聖人莫不諄諄以學字望人今教人莫學又是何心行遂使裝模作樣之徒有所藏身懶惰懈怠之人有所借口則戕害學者不淺如其不學又焉知古聖先賢之用心耶叮嚀告誡之爲人耶又焉知三教之軌轍難越我之範圍耶引而不發處盡屬我之肝膈耶又焉知言滿天下無口過耶言辯不及處捶胸踝足耶又焉知一切淆訛公案不錯會遇境逢綠呈舊面耶又焉知平地上有陷坑耶談笑中有鋒鋩耶至微至賤中有精義在耶無明窟裏有眞人逢人不得錯舉耶又焉知界內界外有情無情盡歸我之化機耶世法佛法打成一片耶大小相融一多無礙耶又焉知物我同根是非一體耶夭壽不二生物不測耶挺然獨立周行而不撓耶萬物並作而不相害耶又焉知尋常語裏善教人耶異說邪言咸同正論耶鼓三寸舌翻難作易耶舒一隻手打死教活耶又焉知糞堆裏識眞如耶淨光中昧佛性耶塗毒鼓邊解側耳耶吹毛利上橫身耶▆焉知在動用中動用中畱不住耶常墮諸數諸數所不能收耶又焉知一動一靜一語一默一喜一怒一出一入皆爲人耶料揀兼帶賓主照用圓相三要三關之驗人耶又焉知三千里外接人耶相逢面壁之啟人耶去後教回之惺人耶斥退不靈之鞭策耶又焉知四生六道皆令人於涅槃耶不被前人之舌頭瞞耶不以前人不了之話頭系累於人耶又焉知不疑言句辜負前人之心行耶得念失念無非解脫耶又焉知披毛戴角是毗盧遮那耶劍樹刀山是菩提場耶又焉知死去生來如晝夜耶得失兩忘如虛空耶又焉知四兩遊魚吞扁艇耶半斤鴻雁挾嶙峋耶又焉知總不開口盡大地是一舌頭耶眾生度盡不見眾生可度耶又焉知通身打爛血淋淋地是爲人耶和顏悅色從容議論之賊人耶又焉知九轉丹救不活活鷂耶鉅靈手捏不死死蛇耶更有許多說不盡舉不到之圓轉處皆由學而至故爲學之益大矣哉今教人莫學者然法門無量究竟是要學底教人離了萬緣世法去作工夫然萬緣世法究竟是離不得底教人參个話頭然話頭究竟是要打失底故今不明个事者出言行事不無相反所以行處似是說處大非然說處旣非則攘座升堂行喝行棒又成畫餅矣巖云和尙直切爲人如此亦有不相信者何也師點首云且同於同者好之異於異者惡之理合然也故我今日但知隱病身於茅茨寄性命於鋤頭那復知有人問事倘有來相依者我亦未敢拒絕但願他做一个出格脫略人去故我教人處多嚴峻有心事紛飛者畢竟要他死下來有機思遲鈍者畢竟要他活鱍去有偏於學者畢竟要他朴實頭有偏於思者畢竟要他觸機薦如有不從我教定是痛打詬罵決不饒他能不教人不憎惡耶我寧冒个不好之名斷不肯做裝模作樣底假禪師令諸方識者瞋目怒齒也況祖師門下人天表表爲一代宗乘豈肯柔情取合阿比相安以辱祖庭耶故我之取人亦必須要見地明白證處精確行處諦當辯處圓轉問答機緣不使明眼譏刺或拈或頌自然恰好小參普說與人解黏去縛上堂入室如明鏡當軒然後龍天推出自合收捨天下衲僧折衷羣賢之口凜凜如鶴立雞羣豈淺根下劣不學不悟之徒能充其類哉汝等當要本色爲人莫秪圖有个人樣粉飾得去便胡說亂做非法門之所望也勉之勉之繼巖二禪人默默作禮而退。

介夫郭居士請益法要

夫云請問和尙貴教中多言空者何也師云爾道我是那一教耶還是儒耶釋耶道耶若謂我是釋釋未免非道若謂我是道道未免非儒若謂我是儒儒未免非釋若謂我不在三教我亦不妨泛在三教若謂我卽在三教三教又不能收我若一定以迹相見我爾又非道中人旣非道中人空之一問意有相非吾怪乎三教之不當非者久矣其柰後之不容不非者何也觀其迹則釋未免非道之癖於身道未免非儒之癖於仕儒未免非釋之癖於空也皆是盲人抹象各執一端未見頭尾四蹄之大全故有此三教之分何以知其釋之不當非其道之未免癖於身身者相也相卽心也心卽相也故老子之用心處不在卽身上做亦非離身上做若謂老子在卽身上做卽不當云餘食贅行物或惡之若謂老子在離身做又不當云載營魄抱一能無離老子於不卽不離之間做到綿綿若存處何等圓合恰好但後之學老子者不肖老子用心故不能獨立而不攺周行而不殆所以迎之有首隨之有後拘拘束束於幻化浮軀上用心畢竟要拖起他上天下地則惑矣故道之又不容不非也何道之不當非儒之未免癖於仕仕者治也治卽學也學卽治也故孔子之用心處不專在仕上做亦不離於仕上做若謂孔子專在仕上做卽不當悅吾斯之未能信若謂孔子專離仕上做又不當云明明徳於天下孔子於不卽不離之間做到不捨晝夜處何等泛應恰好但後之學孔子者不肖孔子用心故不能反身循理保燮太和所以未免畱情於粉白黛綠之間不及造端乎日用尋常之際忙忙急急於蝸名蠅利上用心畢竟要擔到死而後已則惑矣故儒之又不容不非也何儒之不當非釋之未免癖於空空者心也心卽色也色卽心也故佛氏之用心處不在卽空上做亦非離空上做若謂佛氏在卽空上做卽不當云是法住法位世間相常住若謂佛氏在離空上做又不當云凡所有相皆是虛妄佛氏於不卽不離之間做到圓覺徧通處何等任運恰好但後之學佛氏者不肖佛氏用心故不能行解相應理事無礙所以長年坐在文字理學之鄕或寂寞空閒之處悠悠忽忽於動靜取捨上用心畢竟要倚墻靠壁則惑矣故釋之又不容不非也夫云和尙持論固是但釋教言空者終恐不可師云釋教所謂空者非謂頑蠢不靈之空乃含吐十虛包羅萬有之眞空也心若不空則不虛不虛則不靈故老子所謂虛而不屬孔子所謂空空如也亦何常離得空字且如世間之空空若非空自不容其云騰鳥飛風動塵起艸木山川樓臺殿閣四聖六凡種種物象大小纖洪一切音響一上一下一左一右一橫一直震作發揮安成一个世界故曰心空及第者良有以也但釋凡開口輒以空言心者非無據也要知心之應物如空之不拒諸像發揮耳如其心若不空則是物與物交今乾坤世界之大成凡民眾甫之大利若不空何以容受故有情無情具此眞空之理錯蕩爲用大以成大小以成小隨其形器盡其分量果可有大小乎哉果可無大小乎哉是隱顯莫測之教非所以對庸鄙道也今復以虛空譬而曉之且如在室則有一室虛空在堂則有一堂虛空在谷則有一穀虛空在山巓則有廣大虛空倘臨於日月則有無盡虛空此皆形器分量之別非虛空有大小之不同也虛空旣無大小之不同然則心也復有大小之不同歟故曰蟭螟蜉蝣之心心所同也藕絲鍼眼之空空所同也三教聖人立言設化豈復有不同耶故釋之所謂於一毛端徧能含受十方國土含此也坐微塵裏轉大法輪轉此也自心現量現此也萬法惟識惟此也因所作壞不壞相展轉因因此也一切事究竟堅固究此也圓覺妙心覺此也略舉釋之言空如此而儒之所謂吾無隱乎爾非露此耶左右逢源非逢此耶明於庶物非明此耶察於人倫非察此耶髙堅前後非恍此耶欲罷不能非本此耶萬物皆備於我非備此耶儒之旣違越不得空字然則道之又越得空歟故玄之又玄玄此也三十輻共一轂運此也鑿戶以爲室埏埴以爲器用此也貴以身爲天下寄此也愛以身爲天下托此也曰彜曰希曰微體此也致虛守靜復此也蕓蕓歸根反此也泛兮其可左右恃此也視之不足見聽之不足聞用之不可旣廓此也不出戶知此也不窺牖見此也牒牒而不分別渾此也形無其形物無其物驗此也萬竅怒嚎散此也大小逍遙樂此也今道之旣離不得空字何獨怪其釋氏之不當言空也故在儒曰君子之於天下在道曰道在天下在釋曰佛法在世間果可離於天下世間而談教也故當時之列爲三教者深有謂也設使當時只有一儒教而後之習儒者幾能仿佛孔氏之用心而不漸流入於人欲之私者耶只有一道教而後之習道者幾能仿佛老氏之用心而不漸流入於搬弄之末者耶只有一釋教而後之習釋者幾能仿佛佛氏之用心而不漸流入於矯現之僞者耶故必由此三教列而鼎立始有交相教養之助然後進步有階持守便當不致溺於一偏互相詆訿所以儒士之結道者談保身之方結釋者談治心之要道者結儒士談人事之節結釋者談實相之眞釋者結儒者談日用之常結道者談形神之妙則雍容和睦一家彼此來往三教他日相逢見而悅之乃故知也得非納交美好於一時扇淳風於萬古歟然𨿽如是猶有三教話會處到這里更須超脫一步不涉縑纖𨿽有理莫能伸言辯莫能及文字莫能載因果罪福事業功勛一齊放下前後際斷中亦不安只教淨裸裸絕承當赤灑灑無回互在儒不知在釋不知在道不知然亦不妨在儒也在釋也在道也故曰乘委射禦之迂造次顚沛之急皆禪也吐故納新之俗燒丹點汞之愚皆禪也著衣持缽之拘按本宣科之瀆皆禪也故我之所謂禪者泛在三教而不爲三教所畱難亦何妨道冠儒履佛袈裟亦何妨全道全儒全釋乎亦何妨一總不著赤條條故禪者誠去執之虛名卽禪亦不可得而名矣夫云弟子一向不信有禪但知有儒有釋有道而已今聆和尙大教始知眞有禪也遂拜辭而去。

燕居禪師語錄二卷終嘉興大藏經雲山燕居申禪師語錄

雲山燕居申禪師語錄卷第三

嗣法門人合哲等編

於野王居士請益法要﹝諱弘締附別敍﹞

師訪於野居士坐次野雲請問和尙旣是三教一家何行事相反師云造到極處自是不別若論膚淺之解能不角立相反耶野雲如何是三教極處師云難言也野雲要請和尙指示師云到此極處豈可以言言豈可以識識在默契之而已野雲旣曰難言而又何有三教之說師云三教之說有精有粗有權有實若論精實之詣乃不言不識之旨也粗權者乃講明精實之詣也野雲又請教貴教中不言不識之旨爲何如師云我教中非是不言其所言者意在言外故隨語生解者未免墮在道理皆由知解遂失其旨野雲旣不用道理不用知解從何處得入師云吾宗門多用棒喝便是入處野雲某甲所疑端在棒喝正要請教師云棒喝旣是入處又何疑之有然棒喝祖我釋迦文佛睹星一著末後拈花契旨傳至四七二三二三之後展轉傳至山僧從上來有賓主接人者有兼帶接人者有圓相接人者有一句三句接人者有箭鋒相拄接人者總不若棒喝直切痛快獲益良多而世人粗浮不識反將醍醐爲毒藥也野雲如何才得棒喝中痛快師云未開口前早已喝未舉手前早已棒也還會麼野雲旣未開口喝從何來旣未舉手棒從何來師云公太不喞澑若知來處必先得个入處試問公有耳麼早晚聞驢鳴犬吠便是喝入處公有身麼能知澀滑便是棒入處與麼契得痛快平生不待棒喝而自明矣復待舉而尙疑乎野雲棒喝之說似乎無味師云時人多向有味中求不肯於無味中會且如山僧卽今連棒連喝公還擬議商量得麼復作道理得麼若作商量作道理得則顏子不當心齋坐忘墮體黜聰也亦不當甘心於無味也公還肯信此不言不識之旨乎野不覺踴躍有个入處乃云今日始知我顏子坐忘黜聰之謂也遂殷勤畱宿更知從上祖師門庭施設直切痛快無如棒喝也師辭行野贈以別敍。

燕居和尙悟徹本來面目證諸破山老和尙破山老和尙爲之首肯殆佛之心印世之津梁也飛錫入黔隨喜玄天洞中締出言相扣指示之下昭若發蒙始知佛書入我中國幾數千百年𨿽明王碩弼不能廢其教者蓋實足有以主張天地萬物之理而非空虛寂滅之門也締欲結一廬畱和尙而不能欲助之以資斧而又不得勉爲俚句其抑古人贈人以言之意乎工拙殆所未計貽笑大方知弗免雲煙霞癖所生愛枕南山石世事等浮雲間觀發太劇養生師屠牛批郤奏刀剨時同野樹恬時共行雲適放懷滿天地滄溟何太窄髙僧棘道來杖頭掛刀尺破衲攜春風終朝餐冰檗延入坐窗前拂麈沛京液相看兩眼靑偕忘虛室白爲問西來意直指庭前柏棲息方信宿髙飛舉風翮我謂閒關鳥曾恐木亦擇何事徵塗間精神恆役役乃云駕慈航濟世泛大澤此身住虛空乾坤隨作客艸木自天喬拈來到處擲分付夢中人認道眞血脈。

聚雲沈居士請益法要﹝諱鯨﹞

云云久仰和尙特來求和尙指示師云若論指示古徳有三種接人上上人來閉門打睡接他中等人來瞬目揚眉接他下等人來方以言語接他不過使其自得之而已故曰道在日用柰何日用不知道在尋常柰何尋常不識所以不領古人奧旨者多矣云云釋門多是空寂空寂者莫是喜怒未發時耶師舉拂云還會麼云罔措師云居士大事未明徒言空寂秪增口過耳若論未發如木中有火火未發時誰謂無火而言無者但欠一鉆耳士懡而退。

繼明李居士請益法要

明云某甲年老禪道難習但持些經念些佛以了餘年師云不然一息尙存此志不容少懈且持經念佛猶勞心力但直下信得一切現成有甚能與不能明云老身貪睡患不能行師云學道在心何關身事但達其本末亦不昧明云如何是不昧處師云日用之間語默動靜行住坐臥遇境逢緣喜怒哀樂何時昧得但溺於情識故謂之昧耳切忌捨此日用而別求不昧也明禮拜而退。

完璧劉居士請益法要﹝諱之玉﹞

士云弟子儒門中學習𨿽多求其繼道統者萬中無一師云非特儒門但徒說而不能行者多然亦不知下手處常用知識攙和其間分疏不下所以與道相遠璧云請問和尙如何下手師云孟子所謂勿助勿忘便好下手璧云如何是勿助勿忘師擊棹一下云還助得麼復擊一下云還忘得麼璧停思師云擬議之間白雲萬里璧便出師送至門璧以手指胸雲從今知這个在腔子裏師喚璧璧應諾師雲走出腔子來了璧云仍收進去師云大費力生。

素明座主請益法要﹝諱慶旨﹞

明云弟子口喃喃一生究竟終無實得深有愧於大方師云無傷也一切資生業等尙順正法況經律論藏乎但要識得本命元辰落處則知順之一字如拱北之星朝東之水無有一法不順者自然隨處作主遇緣卽宗如今時亦有文理不通教典不識者於禪席下拍盲討个入處便作主宰況深窮教理者乎明踴躍而去。

素梅陳居士請益法要﹝諱麟符﹞

梅云請問和尙如何是盡性底工夫師云但盡得自己之性則物性亦皆盡之蓋謂人與天地同一根源若會得則參贊天地如示諸掌矣。

機緣

師在平越一日赴護國寺齋次有僧持紙一幅乞字師云寫字之說如酒簾相似一僧云正是師云諸方酒在一邊簾在一邊山僧酒在簾裏僧云將得兩杓來麼師云勿酒顚好僧撫掌作酒顚勢師云果然果然。

一日師行次有僧失腳跌倒師云跌牛跌馬僧云何不相救師喚僧僧應諾師云跌驢馬僧於言下有省曰和尙眞婆心師不顧拽杖便行。

僧參師拈起拄杖云道道僧從東過西師擲下拄杖云道道僧云恁麼早是不著便那堪更道便出師喚闍黎僧回首師云三十棒記在來朝。

師一日見僧乃舉拄杖云我喚作拄杖你喚作什麼僧云不可頭上安頭師又問一口气不來向什麼處去僧作臥勢師云不要者樣做秪要道一語僧云甕裏何曾走卻鱉師謂侍者云拖這死屍出去。

師室中問僧云我有時拈護國向白衣庵裏有時拈白衣向護國寺去你道我卽今在什麼處僧云護國寺白衣庵師云三頭兩面漢僧無對師便打。

僧請益云學人有妄起時如何除得師云妄無自性全體卽眞當出處生隨處滅盡你喚什麼作妄僧聞通身踴躍從前痼癖一時頓瘳曰學人命根今日斷矣師云老僧信你不及試道看僧禮拜歸位而立師笑歸方丈。

師同眾經行次有僧云終日經行不知走了多少路師云前三三後三三復云是多少僧無語師云數且你尙不知掠虛頭作麼便打。

一僧請益師拈拂子云見麼僧奪拂子擊棹一下師云未在僧不顧師云是非不得處道將一句看僧云是非裏薦取師便打僧有省禮謝而退。

師入園次僧云諸般總在生芽師云根在何處僧云芽聻師云猶要亂統僧云畢竟根在何處師喚闍黎僧應諾師云根在何處僧悟近前合掌云謝師慈悲便拜師劈脊兩踏僧云做什麼師云不見道爲人須爲徹。

一僧看等圖云不過是个等圖師云泥裏有刺僧無語師便掌云會麼僧無對師連掌打退。

一日師領眾赴齋至一古祠邊於木上坐云在此上堂有解問者置一問來僧問急水灘頭如何把柂師云瞻之仰之僧進前三步師便喝僧拂袖便行師云好个阿師又與麼去也又一僧問云百尺竿頭如何進步師云好與三十棒進云學人過在甚麼處師便打居士問諸樹發生因甚槐樹不發生師云榮者榮枯者枯士無語師呵呵大笑便行。

師歸庵一僧云和尙在古祠邊上堂日後還許五顯神住麼師云汝道他少个甚麼僧云怎柰五顯何師云智者見之謂之智僧無語傍僧作挖耳勢師展兩手云是金終不博金。

一日師從方丈出一僧閉目而坐師近前作女人拜僧走起便喝師不顧拽杖便行。

一日師入城僧云請問和尙如何是善應諸方所師云東門南門西門北門僧無語師云我行荒艸裏汝又入深村。

師坐次主人捧心經至師前禮拜起白雲大眾初進茫無所知乞和尙就心經開示令渠得入師云若論心經無時不開示也眾作禮師以經擲地僧拾經置師座師云止止不須說我法妙難思便歸方丈。

一僧作務師在傍有僧喚喫小食師云放下那頭提起這頭僧云提起放下有甚了日師云也須驗過僧無語師云將謂識好惡。

一日師出外會中有二僧問答師回一僧請師辧眞僞師云你舉看僧云某甲在芟艸問同參和尙去後大眾以何爲主同參豎起拳某甲云四大壞時還有這个麼同參便喝復問某甲云你問我我則恁麼我問你又作麼生某甲便豎起莖艸云會麼同參便與某甲一掌今來請師辧个眞僞師云棒喝交馳傍提一半到這里我也理會不得僧罔措師云將謂是華頂峯頭客原來是平田莊里人。

僧問全身放下時如何師云到江吳地盡隔岸越山多僧擬議師便打。

僧問日用中步步踏著因甚不明師以拄杖擊柱云木上座爲汝證明僧罔措師云去。

僧問喚作竹篦則觸不喚作竹篦則背不觸不背喚作什麼師云看腳下僧云恁麼則觸也師一喝僧近前云和尙師與一摑云會麼僧便喝師云作家禪客僧擬進語師便歸方丈。

僧問日用尋常明明白白因甚道不出師云只因明明白白僧禮拜師云錯。

僧問如何是前三三後三三師云前三三與後三三僧云是多少師云蒼天蒼天。

僧問如何是忠恕之旨師云我這里一貫也無僧停思師云禮拜了退。

僧問不得揚眉瞬目指東話西和尙以何法接人師作聽勢僧理前話師云奼女已歸霄漢去癡耶猶向火邊棲。

僧問有爲無爲拈向一邊如何指示師默然僧不契師云去頂門眼開時再來喫棒僧又無對師擲拂子便行。

僧問今日堂中廝鬧時如何師云江西湖南子僧停思師云汝是蘇州人是否僧便拜師云以後不可再空頭。

僧問昨日熱今日冷時如何師云昨日熱今日冷聻僧不契師叱退。

僧問如何是無位眞人師揚眉示之僧不契師云昨夜斜風斜雨裏桃花落盡樹頭空。

僧參師云甚處來僧云西蜀師云來此作麼僧云特來與和尙相見師云將甚麼來見僧豎拳師云在何處得來底僧便喝師便打次日普請擔柴師見問云昨日公案何如僧放下柴師云擔不起那僧擔起便行師云俊哉。

僧問朝打三千暮打八百未審棒頭落在何處師便打僧擬進語師復打。

僧問如何是大道師云大道透長安僧云甚處是長安師云七縱八橫僧云某甲不會師連喝兩喝僧罔措師連棒打出。

行實

師因合明段居士請示入道因緣師云余乃西蜀忠南巴蔓子李氏年十九依大休仙法師落髮攻講肄次訪髙原昱論師習惟識楞伽相宗諸要其後在合陽釣魚城患痢病晝夜不寧見學不得力始奮志參禪病愈後住靜忠南墊邑弔巖山一日聞本師自天童付囑歸川眾迎至梁山縣太平禪寺余卽往參話及髙原論師老人云髙原大師乃海內一人固當從之但要識惟識之旨所謂得本方不外末言畢遂拈拄杖云汝還識這个麼余云拄杖子老人但笑余問肇論所謂物不遷時如何老人拈拄杖打云汝又道不遷師不薦老人歸堂余隨後問云卽今四大根塵剎那遷攺如何得不遷去老人以拂子拂余面云汝又道不遷余又不薦至解制日老人云年年七月十五惟有今年最苦云云以拄杖一時打散大眾歸方丈餘疑佛法一事那在打上特入方丈辭去老人云我這里不曾多了你莫是嫌淡薄麼余曰有親誼在彼要去看他老人云汝旣出家誰是你親的更要往那里去余再三要去老人云汝旣要去去則再來余遂辭歸一日見鴉飛恍有个入處卻思惟識變現楞伽現量與本師打人無異方自責穿鑿之心最爲可恨仍返萬峯余素好穿破衲老人一見乃戲曰孫行者你來也余便禮拜隨入客堂坐次時月竹和尙曰兄旣肯來救得了也竹卽翹左腳問余是个什麼余云大似驢腳竹復翹右腳云又是个甚麼余無對竹雲肝膽盡露余奮激力參遂至行亦不知坐亦不知動靜忙閒一總不知忽聞傍僧云春色滿園關不住一枝紅杏出墻來余不覺身心輕快一日老人因庭前枯柏發出三枝命大眾著語多不契余著語云應是幾年無事客一朝突出奪山光老人云卻有復生之意余在堂中與好說話者結不語社如言笑者自跪香一炷必待大徹方休一日往白雲庵同眾豎屋見土堆崩倒如桶底脫相似遂云自今已後再不被境顢也一日普請挑柴老人見云大似饑鬼擔枷余作擔枷勢老人笑而已時老人結制於中慶寺值天旱飯食不繼余辭去老人云古人爲道忘軀縱喫白水亦要同住余遂止一日渠邑眾檀越請老人於祥符寺結制命余爲西堂值入室老人問內不放出外不放入正恁麼時以何爲界余答看腳下老人云略較些子余便喝一日老人復問我現是僧如何是佛余云徳申從來不眼花老人休去及解制回萬峯余辭歸養病老人云汝病要喫些肉便好余云將肥底殺來老人云要汝償他命在余厲聲云這畜生要甚麼命老人亦休去余臨行老人送以偈曰瓢笠新新逐暑行相忘到處可容身不因病斷膏肓骨孰向楞伽問水雲遂歸忠南病痊復上萬峯省覲時有僧自天童來帶得費隱法叔三十四世源流著頌呈上老人老人垂問亦命大眾著頌余著頌畢呈上老人批曰著語甚當頌意稍可此兩全中更加畱心切勿以此懈怠﹝其著頌另載一卷﹞余因事復辭歸老人以偈寄余曰無端平地起風波惱殺孤魚沒柰何擬把絲綸輕一擲吞吞吐吐復來麼余又轉萬峯一日隨老人應江安蟠龍寺制值上堂余出問蝦蟆丘蚓尙解談禪跛鱉盲龜卻能知有因甚憐俐衲僧返道不會老人云好个問頭余便喝老人云轉見漏逗余云只得恩深轉無語懷抱自分明便禮拜一日老人舉僧問古徳云皓月當空時如何徳雲月落後來相見老人問旣是月落後作麼生相見余答正好喫棒老人命復頌出余頌曰秋月明兮秋風淸故把瑤琴月下鳴夜盡管弦聲斷後玉樓人靜卻惺惺老人甚喜答偈云惡聲大發太心孤險似當陽捋虎須分付一枚蜜果子逢人謾道苦葫蘆時一僧對老人云首座答語正好喫棒似與月落後境界不恰老人云汝未夢見他喫棒意在其僧愧悔餘一日辭下山相隨從者一十八人及老人住敍府時發書遣人接餘同住余未赴老人歸萬峯至大竹縣佛恩寺余乃詣彼省覲一日老人書源流付余偈云萬峯客作已多年一世眼髙期浪傳分付東瓜與瓠子大端種艸自天然時崇禎癸未蒲月廿二日也余辭曰徳申病軀難堪是任老人云不須推托遂受之老人云汝若肯住萬峯卽交汝住汝若不住亦隨汝便余參老人之始末乃爾也師得法未幾卽有忠南僧俗至山接師破祖送至忠南楞伽庵而別適有江安縣僧俗接破祖住萬頂山破祖遂命請師住持師乃受請先於本邑鑪筵流中寺結制次入萬項未幾百廢俱舉四方學者聞風麟至遂成叢席因蜀大亂四境震驚諸學者輩彊師入黔師旣入黔宗風大振初住威陽茅坡九龍山不數載有宰官居士洎都剛司迎師闡化於省之大興寺後安定馬公致禮迎師住麥新太平庵都勻觀音寺慶陽馮公迎住峨髙眞觀陽寶兩山耆宿紳士協力於後山另建楞嚴閣畱師久住修造工竣師入川省覲破山老人至夜郎僧俗畱住雷音寺其寺兩廡回廊俱毀乃爲重修工畢入川因道途阻滯由是欲掃讓祖塔乃入楚經都梁至靑螺山山有靜室系師法嗣所創僧俗畱師結制大恢靑螺二載是時雲山之應赴仰師道化乃有進修之志迎師至山大眾合爨苦畱住持遂投誠受戒寺亦將頹且非叢林規模師卽統眾苦心浩力越三年煥然一新遂成叢席適康熙庚戌值師六旬四來諸法子輩一時雲集復鳩眾協力於山之東別雲峯下建紹祖峯塔一座越一載工竣以掃塔之願未了卽遊南嶽九龍盆畱師住剛一載之江陵欲歸川掃破老人塔適會總戎王公玉山畱住未幾寶慶太守李公子受亦至會師於王公署中李公力挽師返武攸同舟而上復住雲山又一載交與法嗣云公主席過住西鄕梅坪是山系師之法子林公開建未及完備彼地善信迎師至院師竭力修緝一日師赴請鳳凰過燕子關房嶺見山勢幽避竹木蓊翠有休老之意時劉氏捨地一片構靜室一所題名竹軒與眾曰此老僧休老之所也不數月中秋節至前一夕命知事備茶集眾於其室乃曰今宵賞月眾曰今宵但是十四明晚方正中秋師笑曰汝等但知明夜賞月安知來夜有月無月一眾不省至明日酉時分示微恙至戌時星月皎潔映窗如晝泊然坐脫時正康熙十七年戊午茶毗後眾迎靈骨歸紹祖峯塔中其竹軒火池亦建塔以藏師衣缽齒髮蓋亦了師休老之念世壽六十九臘五十開法於黔蜀楚三省坐剎十四語錄八卷又著楞嚴總論注心經易知八識規矩各一冊行世。

燕居禪師語錄三卷終嘉興大藏經雲山燕居申禪師語錄

雲山燕居申禪師語錄卷第四

嗣法門人合哲等編

源流著頌﹝系師在眾時破山老人垂問著語復命頌出﹞

六祖下第一世南嶽懷讓禪師金州杜氏子生時有白气應於玄象性惟慈讓父乃安名懷讓十五出家參六祖祖問甚處來曰嵩山祖曰甚麼物恁麼來師無語遂經八載乃有省白祖曰某甲有个會處祖曰作麼會師曰說似一物卽不中曰還假修證否師曰修證則不無染污卽不得曰秪此不染污諸佛之所護念問如何是諸佛之所護念師答特地一場愁頌。

歸來八載竟何如坐斷嵩山一物無脫體風流俱賣盡只今贏个觜盧都。

第二世馬祖道一禪師謚大寂漢州邡人姓馬幼於羅漢寺出家唐開元中習禪定於衡嶽讓和尙知是法器往問曰大徳坐禪圖作甚麼師曰圖作佛讓乃取一磚於庵前石上磨師曰磨作甚磨讓曰磨作鏡師曰磨磚豈能成鏡曰磨磚旣不成鏡坐禪豈能成佛師曰如何卽是曰如牛駕車車若不行打車卽是打牛卽是師聞示誨如飲醍醐侍奉十秋日益玄奧問除卻牛車作麼生道答相隨來也頌。

千斤垂餌在鉤頭惟釣獰龍不釣鰍旣是衝雲拿霧客鉤竿折卻任遨遊。

第三世百丈懷海禪師謚大智福州長樂王氏子四歲離塵三學該煉參馬祖一日侍祖行次見一羣野鴨飛過祖曰是甚麼師曰野鴨子祖曰甚處去師曰飛過去也祖把師鼻扭負痛失聲祖曰又道飛過去也師於言下有省次日祖升座眾才集師出卷卻席祖便下座問馬祖扭鼻百丈捲席是同是別答和聲便打頌。

鼻頭扭住豁然傾哭笑聲摧平不平座下攃開淸白眼滿堂依舊可憐生。

第四世黃檗希運禪師謚斷際閩人幼於本州黃檗山出家參馬祖值祖遷化時百丈廬於塔傍運乃請問祖平日得力句丈舉再參因緣曰老僧昔被馬大師一喝直得三日耳聾師聞不覺吐舌問馬祖一喝爲甚黃檗吐舌答忤逆聞雷頌。

一喝當陽吐舌回鐵山當面勢崔巍誠然不是閒家具忤逆聞之響似雷。

第五世臨濟義玄禪師謚慧照姓邢曹州南華人幼負出塵志落髮進具便慕禪宗在黃檗參侍三年行業純一睦州爲首座勉令問話師乃三問佛法的的大意三度被打遂辭首座曰早承激勸問話惟蒙和尙賜棒所恨愚魯且往諸方行腳去首座白運曰義玄𨿽是後生卻甚奇特若來辭和尙當方便接伊來日師辭運指見大愚愚問甚處來師曰黃檗曰黃檗有何言句師曰某甲請問佛法的的大意三問蒙和尙三打不知某有過無過愚曰黃檗恁麼老婆心爲汝得徹困猶覓過在師於言下大悟乃曰黃檗佛法無多子問臨濟在黃檗處得力在大愚處得力答知卽得頌。

爲人徹骨得人愁業識忙忙向外遊直待是非來入耳從前知己反爲仇。

第六世興化存獎禪師參臨濟爲侍者後到大覺爲院主一日覺喚云我聞你道向南方行腳一遭杖頭不曾撥著一个會佛法底人你憑个甚麼道理與麼道獎便喝覺便打獎又喝覺又打獎曰某甲於三聖師兄處學得个賓主句總被師兄折倒了也願與某甲个安樂法門覺云者瞎漢來這里納敗闕脫下衲衣痛打一頓獎於棒下薦得臨濟先師於黃檗處喫棒底道理問脫下衲衣是甚麼意答鯨吞海水盡露出珊瑚枝頌。

連喝分明不較遲卻來納敗復停思衲衣脫下才堪打剔起先師兩道眉。

第七世南院慧顒禪師河北人上堂云赤肉團上壁立千仞時有僧問赤肉團上壁立千仞豈不是和尙道師曰是僧便掀倒禪牀師曰你看這瞎驢亂作僧擬議師便打趁出問如何是赤肉團上壁立千仞答出入往來柰何不識頌。

風吹日炙幾千般妙在當人赤肉團擬議不來直打趁秪教忍气又吞酸。

第八世風穴延沼禪師余杭劉氏子一應進士不第乃依本州開元寺智公披剃參南院顒曰入門須辧主師曰端的請師分顒於左膝一拍師便喝顒拍右膝師又喝顒曰左邊一拍且置右邊一拍作麼生師曰瞎顒便拈棒師曰莫盲加瞎棒奪打和尙莫言不道顒曰南方一棒作麼生商量師曰作奇特商量師問此間一棒作何商量顒拈拄杖曰棒下無生忍臨機不見師師於言下大徹玄旨問此間一棒作麼生商量答佛法大有只是牙疼頌。

才到叢林奪打師等閒商確豎降旗干戈卸盡全機露日用騰騰任所之。

第九世首山省念禪師萊州狄氏子受業於本郡南禪寺常密誦法華晚於風穴門下克知客沼上堂舉世尊以靑蓮目顧大眾乃曰正當恁麼時且道說个甚麼若道不說而說又是埋沒先聖且道說个甚麼師乃拂袖下去沼擲下拄杖歸方丈侍者隨後請益曰念法華因甚不抵對和尙沼曰念法華會也問如何是世尊不說說答五里一个亭十里一个鋪頌。

舉起靑蓮目顧人一番拈出一番新坐中幸是攀花手不犯枝頭一點春。

第十世汾陽善昭禪師太原兪氏子一切文字不由師訓自然通曉十四剃髮受具杖策遊方歷參知識七十一員最後乃到首山一日首升座師出問百丈捲席意旨如何念曰龍袖拂開全體現曰師意如何念曰象王行處絕狐蹤師於言下大悟遂提坐具顧視大眾曰萬古碧潭空界月再三撈捷始應知禮拜歸眾有僧問見何道理便爾自肯師曰正是我放身命處問如何是他放身命處答一毛頭上罷功勛頌。

當時捲席是何意倒腹傾腸說向君攃手去來登大任太平寰宇宿將軍。

第十一世石霜楚圓禪師全州淸湘李氏子廿二依湘山隱靜寺得度其母有賢行勉令遊方聞汾陽道望爲天下第一決志親倚經二年未許入室每見必詬罵或毀詆諸方及有所訓皆流俗鄙事一夕訴曰自至法席不蒙指示念歲月飄忽己事未明有失出家之利語未卒昭叱曰是惡知識敢裨販我怒舉棒逐之師擬申究昭掩其口師大悟乃曰是知臨濟道出常情師後出世室中插劍一口以艸鞋一雙水一盆置在劍邊每見人入室卽曰看看有擬議者師曰險喪身失命了也便喝出問如何是道出常情句答知恩者少負恩者多頌。

尋常詬罵探根源掩口分明不必言凡入門來但教看莫教刺腦入膠盆。

第十二世楊岐方會禪師袁州宜春冷氏子少警敏不事筆硯及出家閱經輒自神會參慈明自南源徙道吾石霜師皆佐之總院事依之𨿽久未有省發每咨參圓曰庫司事繁且去他日又問圓曰監寺異日兒孫徧天下何用忙爲一日圓適出雨忽作師偵之小徑旣見遂搊住曰這老漢今日須與我說不說打你去圓曰監寺知是般事便休語未卒師大悟卽拜於泥塗問曰狹路相逢時如何圓曰你且躲避我要去那里去問一朝搊住見个甚麼答逢人切莫錯舉頌。

幾日已前尋不見一朝搊住卻相逢相逢底事如何舉一个金剛虫蛀空。

第十三世白雲守端禪師衡陽葛氏子及冠依茶陵陏和尙披剃往參楊岐會一日會問受業師爲誰師曰茶陵陏和尙會曰吾聞伊過橋遭攧有省作偈甚奇能記否師誦曰我有明珠一顆久彼塵勞關鎖今朝塵盡光生照見山河萬朵會笑而趨起師愕然通夕不昧黎明咨詢適歲暮會曰汝見昨日打驅儺者麼曰見會曰汝一籌不及渠師復駭曰何謂也會曰渠愛人笑汝怕人笑師大悟問愛笑怕笑相去多少答灼然頌。

見得分明悟得親拈來猶涉眼中塵如何打動驅儺鼓一笑令人破口唇。

第十四世五祖法演禪師綿州鄧氏子年三十五祝發受具習惟識後參白雲舉僧問南泉摩兄珠話端叱之師領悟作偈呈端乃印可令掌磨事未幾至語師曰有數禪客自廬山來皆有悟入處教伊說亦說得有來由舉因緣問伊亦明得教伊下語亦下得秪是未在師於是大疑私計曰旣悟了說亦說得明亦明得如何卻未在遂參究累日忽然省悟從前寶惜一時放下後曰吾因玆出一身白汗始明得下載淸風問如何是下載淸風答滄海盡教枯到底靑山只得碾爲塵頌。

從前寶愛盡掀翻獨自無依曉夜寒下載淸風空寂寂輪王不戴寶花冠。

第十五世圓悟克勤禪師彭州駱氏子世宗儒日記萬言因見佛書如獲故物卽出家參五祖演盡其機用演皆不諾乃謂演彊移換人出不遜語忿然而去後因染病困極以平日見處試之無得力者追繹演言病痊尋歸五祖演見而喜令參堂入侍者寮方半月會部使者解印還蜀詣演問道演曰提刑少年曾讀小艷詩否有兩句頗相近頻呼小玉原無事秪要檀郎認得聲提刑應諾諾演曰且仔細師適歸侍立次問曰聞和尙舉小艷詩提刑會否演曰他秪認得聲師曰秪要檀郎認得聲爲甚麼卻不是演曰如何是祖師西來意庭前柏樹子聻師忽有省遽出見雞飛上欄桿鼓翅而鳴復自謂此豈不是聲遂袖香入室通其所得呈偈曰金鴨香消錦繡幃笙歌叢裏醉扶歸少年一段風流事只許佳人獨自知演徧謂山中耆舊日我侍者參得禪也問畢竟在聲色裏作得窠臼麼答動容揚古路不墮悄然機頌。

問聲指出庭前柏悟得庭前柏是聲試問此中端的旨黃鸚啼散柳煙輕。

第十六世虎丘紹隆禪師和之含山人九歲出家初參長蘆信以沾法味後參圓悟勤問曰見見之時見非是見見猶離見見不能及舉拳曰還見麼師曰見勤曰頭上安頭師聞脫然契證勤叱曰見个甚麼師曰竹密不妨流水過勤肯之俾掌藏有問勤曰隆藏主柔易若此何能爲人勤曰瞌睡虎耳問一个拳頭作麼生會答穿卻鼻孔頌。

口念楞嚴手握拳大都不是老婆禪當機幸有通霄眼未免遭他把鼻穿。

第十七世應庵曇華禪師蘄州黃梅江氏子徧歷諸方不契後至云居參佛果果痛與提策及果入蜀指見彰教隆隆遷虎丘師侍半載頓明大事後住歸宗時虎丘忌日師拈香雲平生沒興撞著這無意智老和尙做盡伎倆湊泊不得從此卸卻干戈隨分著衣喫飯二十年來坐曲錄牀知他有甚憑據𨿽然一年一度燒香日千古令人恨轉深問如何是無意智答理合如是頌。

醉把番書一筆塗逢人賣弄逞規模若非李白知肝膽安使蠻兵毛骨蘇。

第十八世密庵咸傑禪師福州鄭氏子參應庵於明果庵孤梗難入屢遭呵叱一日華問如何是正法眼藏師遽答破沙盆華領之問如何是破沙盆意旨答八面玲瓏頌。

正法眼藏不可論只堪一个破沙盆玲瓏八面無根嚲撞著昆侖一口吞。

第十九世破庵祖先禪師廣安王氏子先已工夫穩實見地明白密庵住杭州靈隱分師半座有道者請益胡孫子捉不住願聞垂示師曰用促他作麼如風吹水自然成紋時無準侍傍大悟問胡孫子作麼生促答髙著眼頌。

胡孫自古任那和一丈風髙一丈波擬要一拳直打殺不因年久卻成魔。

第二十世無準師範禪師蜀之梓州雍氏子參育王佛照照問何處人師曰劍州照曰帶得劍來麼師隨聲便喝照笑曰這烏頭子也亂做復至靈隱時破庵居第一座有道者請益胡孫子話師侍傍大悟問且道胡孫子在甚麼處答秪這是頌。

路逢人問胡孫子驀地牽來秪這是晝夜忙閒任去畱從玆不受他人使。

第廿一世雪巖祖欽禪師婺州人𨿽在徑山無準會下多年並無一語打著心下事每室中舉主人公便可跳過得若舉衲僧巴鼻佛祖爪牙更無下口處此病礙在胸中十年後過浙東天童育王一日佛殿前閒行自思忖忽然擡眸見一株古柏觸著向來所得境界和底一時颺下礙膺之物撲然而散如在暗室中出在白日下走一轉相似方見得徑山老人立地處正好三十拄杖問如何是徑山立地處答窄頌。

擡眸惟見一株柏觸著當人頂門窄礙膺無邊當處消徑山老漢無蹤迹。

第廿二世髙峯原妙禪師吳江徐氏子始參斷橋倫次謁雪巖才入室請益被一頓痛棒打出後凡入門便問誰與你拖這死屍來聲未絕便打出一日睹演祖眞贊日前拖死屍句子驀然打破後侍欽於天寧一日欽問日間浩浩時作得主麼師曰作得曰睡夢中作得主麼師曰作得曰正睡著時無夢無想無見無聞主在甚麼處師無語欽囑曰從今日去也不要你學佛學祖也不要你窮古窮今但只饑來喫飯因來打眠才眠覺起來卻抖擻精神我這一覺主人公畢竟在甚麼處安身立命師奮志入龍須自誓曰拼﹝此生﹞做个癡呆漢決要這一著子明白越五載忽同宿友推枕墮地作聲廓然大徹問枕子墮地時如何答蝦跳不鬥頌。

堪笑髙峯伎倆窮琉璃坑塹時時有枕子撲落在牀頭蝦跳原來不出斗。

第廿三世中峯明本禪師錢塘孫氏子參髙峯因誦金剛經至荷擔如來處恍然解開二十五歲觀流泉有省卽詣妙求證妙打趁出旣而民間訛傳官選童男女師因問忽有人來問和尙討童男女時如何妙曰我但度竹篦子與他本於言下洞然徹法源底問我但度與竹篦子時如何答無孔鐵錘當面擲頌。

分明一个竹篦子擬議思量折卻齒佛祖鼻頭秪半邊及乎觸碎不相似。

第廿四世千巖元長禪師越之蕭山人姓董十九棄家因隨眾入丞相府飯僧中峯遙見師呼至謂曰汝日用何如師曰念佛曰佛今何在師擬議本厲聲叱之師跽求法要本授以狗子無佛性話師卽縛茅於靈隱山中脇不至席者三年因過亭聞雀聲有省亟見本具陳所悟本復叱之師憤然歸時夜將寂忽鼠翻食貓之器墮地有聲恍然開悟覺身躍起數丈如蟬蛻污濁之中浮游玄間上天下地一時淸朗問鼠翻貓器時如何答八角磨盤空裏走頌。

夜聞老鼠翻貓器忽爾話頭俱打失污濁浮游直下無儼如蟬蛻飛天疾。

第廿五世萬峯時蔚禪師溫州樂淸金氏子參虎跑止巖和尙付三不是公案參究累月未得其旨正在疑网中忽聞寺僧舉百丈問潙山云不可喚作淨瓶喚作甚麼山踢倒淨瓶便行師驀然打破疑團後聞千巖和尙偈有寄語諸方參學者莫教錯過好時光之句徑過千巖一日普請斫松次蔚拈一圓石作獻珠狀云請和尙酬價長曰不值半文錢師曰瞎長云我也瞎你也瞎師云瞎瞎長命居堂中第一座問淨瓶踢倒時如何答慶快平生頌。

淨瓶踢倒絕周由獻出明珠索價酬不值一文瞎瞎瞎燈籠露柱鬧啾啾。

第廿六世寶藏普持禪師萬峯付師偈曰大愚肋下痛還拳三要三玄絕正偏臨濟窟中獅子子燈燈續焰古今傳問如何是窟中獅子答駭殺人頌。

臨濟窟中獅子子吟風嘯月何其美逢人露爪奮全威一唼血流千萬里。

第廿七世東明慧旵禪師湖廣王氏子參寶藏持一日持問心不是佛智不是道汝云何會旵向前問訊叉手而立持呵之曰汝在此許多時還作這个見解師乃發憤忘寢食至第二日驀然徹法源底遂呈偈曰一拳打破太虛空百億須彌不露蹤借問个中誰是主扶桑湧出一輪紅持笑曰𨿽然如是也須善自護持問虛空作麼生打破答彈指云破也破也頌。

打破虛空秪一拳頂門擊碎髑髏穿須彌倒走無蹤迹明月蘆花色儼然。

第廿八世海舟普慈禪師常熟錢氏子因聽楞嚴但有言說都無實義乃曰言說今日愈多遂參萬峯蔚拜求示實義蔚便劈頭兩棒攔背兩踏復兩踢曰只者是實義慈曰好則好太費和尙心力蔚與偈自以爲得遂廬於洞庭廿九年有僧問曰曾見何人曰我與寶藏同參萬峯僧曰有何所見慈舉前話曰但要人知痛癢的是實義是妙心言說盡屬皮毛僧笑曰據此見解生死尙未了何得云悟乃激見東明及至適設齋便問今日齋是甚滋味旵曰到口方知說卽遠矣曰如何是到口味旵打滅燈曰識得燈光落處味卽到口慈罔措旵次日問曾見何人曰見只一人說出恐驚旵曰但說何訪曰萬峯旵曰爲敍先後耶爲佛法耶若敍先後萬峯會下不止千人若論佛法老闍黎未夢見在若親見萬峯萬卽今在甚麼處慈面赤罔然於是三晝夜寢食俱忘偶值燈繩斷墮地大悟旵曰闍黎承嗣萬峯去麼曰你今爲我打徹豈得承嗣萬峯旵遂出關升座付囑。

知他落處命根斷後面拈來渾沒算兩眼洞開空劫前一場好事無人判。

第廿九世寶峯智瑄禪師蘇州吳江範氏子居南京髙峯寺天奇瑞來參瑄問四川境界與我此間境界如何曰江山𨿽異風月一般瑄豎拳曰還有這个麼曰無瑄曰因甚卻無曰非我境界瑄曰如何是你境界曰諸佛不能識誰敢彊安名瑄曰汝豈不是著空曰終不向鬼窟裏作活計瑄曰西天九十六種外道汝是第一瑞拂袖便出問喚甚麼作鬼窟答龍袖拂開全體現象王行處絕狐蹤頌。

等間接物問緣因鐵額銅頭峻莫禁只看目前多意气不知足下水泥深。

第三十世天奇本瑞禪師江西鐘陵江氏子參一歸何處後往南京過軍縣偶行問如夢而惺始覺從前所悟所證一場懡乃往見寶峯瑄和尙爲之印可付之偈曰濟山棒喝如輕觸殺活從玆手眼親聖解凡情俱坐斷曇華猶放一枝新問如何是殺活手眼答棒如雨點喝似雷奔頌。

拄杖生瘡拂子疼其中病痛叫誰論若將此話傳天下石女聞之也斷魂。

第三十一世無聞正聰禪師邵武光澤奚氏子參天奇瑞問苦樂皆心因何外取師曰秪爲不了瑞曰是非皆事因何妄承師曰錯認定盤星瑞曰迷悟皆人因何不懂師曰早知燈是火豈向四方求瑞乃付師偈曰導者心同慈嫗心爭教赤子困羣陰輔成架海金梁子佛缺方知補浩仁問如何是赤子意答提起便尿頌。

垂慈一曲和歌聲打破羣陰赤子生苦樂悟迷總不得絲毫不掛太伶仃。

第三十二世月心徳寶禪師金臺吳氏子參聰和尙便問十聖三賢已全聖智如何道不明斯旨聰乃厲聲曰十聖三賢爾已知如何是斯旨速道師下語不契心路俱絕乃乞聰代語聰呵曰著實參始得師洗菜次忽一菜葉墮水逐水轉捉不著乃有省攜籃歸聰見師喜躍便問是甚麼師曰一籃菜聰曰何不別道一句師曰請和尙別問來後再參值雨寒烘鑪聰問人人有个本來父母子之父母今在何處師曰一火焚之聰曰恁麼則子無父母耶曰有則有只是佛眼覷不見聰曰子見麼曰亦不見聰曰子可不見曰若見則非眞父母聰曰善哉師遂呈偈聰曰卽此一偈堪紹吾宗問一籃菜作麼生酬答錯錯頌。

菜葉翩翩水上浮當人刺瞎一雙眸如雲父母今何在佛眼難覷一偈酬。

第三十三世幻有正傳禪師姓呂籍溧陽十九於荊溪顯親寺依樂安祝發卽發願曰若不見性明心誓不將身倒臥一夜聞琉璃燈花熚爆聲有省直造北方參寶和尙於京都觀音庵寶問上座何來師曰南方寶曰來此擬需何事師曰乞和尙印證心地寶曰若果認得心地便休更有何印證耶師曰𨿽然不得不舉似過寶曰一一明說來師具實語到中間寶驀趯出一隻鞋曰向這里道一句看遂把師話頭一齊打斷通夕不寐明晨猶佇立檐下寶見喚師師回顧寶翹一足作修羅障日月勢師乃豁然大悟問翹足時如何答珊瑚枝枝撐著月頌。

喚伊翹足作修羅撥轉方知不較多獨立千峯明大用逢人擊碎瞎驢窩。

第三十四世密雲圓悟禪師世族蔣籍宜興在俗時挑柴過一山灣忽見一堆柴突露面前有省遂依龍池幻和尙祝發二六時中看得心境兩立乃請益傳傳曰你若到這田地便乃放身倒臥師益昏惑嗣後愈加罵詈師慚悶交感至汗流二七日方蘇只是恍惚不穩一日自城歸過桐棺山頂忽覺情與無情煥然等現覓纖毫過患不可得正所謂大地平沈底境界時傳遷北京師往省覲傳問老僧離汝三年有新會處麼師曰一人有慶萬民樂業傳曰你又作麼生師問訊云某甲得得來省覲和尙傳曰念子遠來放汝三十棒師便出後傳上堂付師衣拂又一日喚師入室曰老僧昨夜起來走一回把柄都在手裏了汝等爲我扶持佛法師便出呈偈曰若據某甲扶佛法任他○○○○○都來總與三十棒莫道分明爲賞罰問桐棺山頂見个甚麼答普頌。

踏破桐棺山日輪正當午普有情拍手無情舞一條拄杖血腥腥或是或非劈脊摟。

第三十五世破山海明禪師蜀大竹簡氏十九依大持律師祝發從慧然法主聽講楞嚴至一切眾生皆由不知常住眞心處發起疑情將十卷熟讀一徧於七處徵心八還辯見文中恍有入處只是一味道理印證一日詣講主請益主以因緣譬諭種種開示只是不決其疑遂出書偈曰我爲生死來出家何須更算海中沙無常殺鬼卒然至錦繡文章亂似麻遂出蜀終日悶悶疑著此事每看古人公案如銀山鐵壁相似誓願住山若不明此事終身不下山遂住破頭山艸衣木食三載一生伎倆盡情般弄驗過只是胸中廝結不開昏沈散亂打並不下看髙峯錄以七日爲限刻期取證依他法則做了四五日兩眼昏花腳手無力行路似云浮空亦不驚恐怕怖只是這些無意味語疑不自決如有气死人一般一日發激到懸巖上立定自誓云悟不悟性命在今日了辰時立起立到未時眼前惟有一平世界更無坑坎堆阜舉足經行不覺墮落巖下損傷一足至夜翻身忽痛有省密舉從前所疑所礙者如獲故物方放身睡到天明髙聲叫云屈屈時有一居士詣前云師腳痛麼卽與劈面一掌云非公境界足一百日後如舊復徧參憨山博山後到金粟參密雲悟和尙乃受印記問汝等道我當時足疼時如何答原來原來頌。

懸巖失足腳頭輕擲地惟聞痛快聲更有樵人來借問迎風一掌罷南徵。

燕居禪師語錄四卷終嘉興大藏經雲山燕居申禪師語錄

雲山燕居申禪師語錄卷第五

嗣法門人合哲等編

頌古

世尊一日升座大眾集定文殊白椎云諦觀法王法法王法如是世尊便下座

正體凝然踞法臺幾番脫卸負羞回令人卻笑文殊老更把一毛眼上栽

靈云睹桃花悟道

淑气催晴鳥亂啼夭桃含笑露春枝靈云一見多情處打落殘紅逐馬蹄

臨濟三頓棒

舉起鞔天空索價拈來就地便還錢旣知不犯當頭令惡發南邊動北邊

臨濟示眾云有一無位眞人常在汝等諸人面門出入未證據者看看時有僧問如何是無位眞人濟下繩牀搊住云道道僧無語濟托開云無位眞人是什幹屎橛

爲人徹困哪吒怒忿三略六韜神機已逐

諸可還者自然非汝不汝還者非汝而誰

還處不還不還還處堪笑瞿曇舌頭無骨

一日气不來向甚處去

髑髏函蓋去八字不成文山斷疑無路溪回別有村

棒打石人頭暴暴論實事

鼓宮宮動鼓角角動擬議商量不中不中髙山流水稀音下裏巴歌雅頌觀音大士耳雙聾直至而今頂門重

文殊三處過夏

在此不出在彼忘歸三處過夏兮鍼札不入百千萬个兮腫不益肥當時迦葉能行令好與瞿曇下一椎

庵主借塔樣

堪笑兩个庵主相逢便訴艱苦塔樣不辭借看秪怕釘樁搖櫓

南泉莊上喫油餈

覓他黃檗擬靑皮服了還同未服時行至途中瞑眩也始知用藥毒如砒

徳山托缽

言不妄發令不虛行罷鼓休徵時英雄難窺展旗布陣時突出中師長槍短劍血淋漓蓋代功勛誰識伊

女子出定

賺他女子全身墮若是知音都勘破潦倒瞿曇巧指呈至今翻作彌天禍

幹屎橛

琉璃殿上生靑艸怪鳥巢中產鳳雛拈毒藥化醍醐從來無法彊匡扶乾坤逼塞成何事那个男兒不丈夫

倩女離魂誰是眞者

不出戶有生涯枯枝老幹發新丫須知別有陽春力幾樹婆娑幾樹華

藏身處無蹤迹無蹤迹處莫藏身

是非曾不到山隈鑿个新池月自來君不見古樓臺是處是彌勒無門無善財

大隋烏龜

本色還他老大隋赤條條地斷人疑艸鞋覆卻如相委勘破庵中老古錐

須彌山

黑漆漆明歷歷雨灑不著風吹不入空山無伴侶栗棘橫擔大海起波瀾萬仞壁立

臺山婆子

臺山婆子逞風流勘破何曾得出頭山寂寂水悠悠鐵蛇橫古路毒气逼人愁

百丈野狐

壯士生平意气賒尙遺須髮對菱華一時鏡破須眉落始信從來不出家

睹星悟道

釋迦昨夜睹明星打失一个破布袋天明起來摸布袋布袋已成七八塊啐秪堪付與城東童氏藥婆補个藥囊貯取甘艸麻黃細辛姜桂

山居口占

爲僧何故愛山居爲愛山居絕所思黃葉掃來堆上壁靑芹揀過入酸瓷身寒不有燒鑪日肚饑寧無喫菜時但得不饑並不冷尙疑人謂養癡皮

和破老人題蟠龍韻

蟠龍自謂藏於壑豈欲飛騰露爪牙數載眠云情未已一朝攪動意偏賒寒巖忽鎖千條練幽谷頻添五色霞頭角宛然畱不住錦江之上浪桃花

除夕勉眾禪者

道人活計頗隨緣春到梅梢又一年鑪裏有薪煨紫芋瓶中無水酌淸泉風生峭壁家筵冷霧靄中堂蓬篳穿寂寞不同塵世樂念頭愈淡道愈堅

遊流中寺有懷

古寺蕭條亂艸芋故人邀我得盤旋當軒放入階前翠啟戶推開檻外天幾片白雲生澗水一棚靑火散林煙此時暫了流中約異日將期廠法筵

送雲峨禪人南行

闍黎決志下南方此日南方多不良但見怡顏甜似蜜誰知含意毒如礵殺人不用三分鐵活命惟將一片姜贏得幾回堪柱礎歸來一帶任揄揚

畱別東赤吳居士

才得相投便出林艸芊芊處意深深苔封休采新條句夢覺還憐枯木吟有問不辭欣墮履無情那復淚沾襟曹源近日堪爲水一瀉中分兩處琴

擬題雲臺卽來韻

層巒不睹訝天峯人固難企鳥易從殘雪半窗明覆井孤風千載韻長松適憐望帝將畱暑正愛梅花已過冬未到云邊情未瞥但聆空際落疏鐘

同章夢兩潘居士登別雲峯次韻

不是居髙不與羣秪緣踏破一山雲路行壁上書之字水落橋邊讀梵文非但胸襟同野闊還期眼界與人分更來問道二君子豈特聊爲小補云

和月竹法兄題巖前石鯉魚

傍石潛淵飲素流長年不欲動輕舟每隨蟹眼窺其脊亦任蝦須跳上頭非是沈吟眠死水待乘桃浪躍滄洲一朝背負摩天日仰面看他云漢遊

復藏芥法師

終日裁詩興未灰休將狂解巧安排半生俠气因情汩一種丰神被境堆蓮社不存靈運質藝林偏愛子云才吾宗有个同眞語逐句將他注破來

慶六吉吳居士﹝諱從謙卽都梁牧﹞

如傷之澤被都梁九載勤於牧馬羊博愛至時消有戾極恩深處化無良階前飲啄禽魚順爨下淸涼黍麥香仁壽無煩山野祝情同松柏韻流長

別法海寺眾禪者

西鄰古寺傍山開平處寬兮髙處崔應缽每過方丈室經行常到雨花臺爲憐翠柏淸操迥故把靑松仔細栽此日芒鞋多跳暫時分手去還來

寄斗山韓居士

與君相契未深投別後思之寄扇頭旣信吉人常坎壈何須眉宇倍摟愁與其有意成多事何若無心總不憂𨿽謂休官林下好幾人林下樂松丘

應文明寺制畱別懷玉禪人

得意自崢嶸無心徹底平相忘三月好共結百年盟石礨畱云住船橫待客行蒲團猶掛壁拄杖落文明

寄城壁馬居士

气宇天然別相逢休話難吹毛山嶽震打地骨毛寒但用哪吒手能令邊塞安始知親切處徧界沒遮闌

送允執黃居士

打破如來窟掀翻老仲廬曾無元字腳何處用工夫契理無聲臭存情覺太粗叮嚀黃允執莫學嘴盧都

朝陽散步

洞口云生足溪邊柳拂眉牧童回首處問訊自皈依

晚眺

斜陽一帶映山頭人事蕭條景自幽樵子牧童歸去後月明依舊照松丘

嶺畔跏趺

頻呼同气眺晴輝石上跏趺絕是非擬欲商量無可似笑看一鶚向空飛

采茶

飯罷攜籃去采▆襜褕短袂拂山花低頭不覺天將晚人在山間月

蒼池夜月

依稀堤畔睹光斜影落瑤池弄晚沙剛欲撈回空界去孰知林外更鋪花

山居

亭樹沈沈絕點埃藤藍落翠染蒼苔名花幾種多畱客共看煙霞飛入來

澗峽朝煙

白練拖如織毳橫千松翠吼撥機聲東臯忽燦朝陽焰驚起寒巢宿鳥鳴

峯頭古柏

古柏參天帶露垂森森老榦發新枝嚴霜烈日曾經久畱與兒孫作遠思

四威儀

山中行行行復停停何以故恐怕野猿驚

山中住日子隨緣度眾𨿽多靠著鋤頭做

山中坐裙褲衣裳破白茅拴令人多憎惡

山中臥養成大笨貨慣偸安懶墮第一个

論棒喝

棒是時人一樣施喝是時人一樣喝時人不識所以然所以拈向時人說未曾開口耳先聾未曾舉棒橫身著秪在時人日用中可慨時人不自覺

﹝五卷終﹞嘉興大藏經雲山燕居申禪師語錄

雲山燕居申禪師語錄卷第六

嗣法門人合哲等編

止水洲緣引

止水洲有止觀庵庵𨿽壞止水之鑑物毛髮可鞠二十年間往來者未嘗過而問焉師應請迂道往觀見數子結茅蘆林淺水初擬爲漁人趨視之僧也欲修是庵師問汝何方人曰浙江曰湖廣師遂問止水何不放乎四海用止何爲曰非不放流𨿽流能鑑爲流蕩忘返者立言也師又問止觀庵因止作觀用止何爲二僧默然師笑曰吾謂此觀恐未盡善何則偏於靜爲靜所制偏於動爲動所亂必須動靜兩得方爲大學問之人予攺止觀庵爲大學庵爲何如二僧唯唯師曰大學在明明徳爲先明明徳在格物爲先然格物之下手處須要仔細此中之物有本有末此中之事有始有終纖毫思勉不得兩端竭盡豁然貫通方是至善不遷之地然後新民固無難矣故曰人莫鑑於流水而鑑於止水惟止能止眾止此大學之先務也若不格物懸揣明徳於大學何補且止水映物絕無一點虛誕所以聖賢之心合乎民心聖賢之鑑合乎民鑑使民不敢進其虛誕所謂大畏民志民志旣畏止水之助修復何難乎則止水之旨不獨爲一郡之風化而天下後世之風化莫不備焉豈非大人之學乎予攺止觀爲大學庵意在斯也二僧卽乞余文爲引卽以是問答爲募疏云。

聯芳偈

付爾瞻禪人

萬峯山頂鵷雛兒不向繁柯借一枝數載隨余竹食飲象頭髙放入云衢

付林璧禪人

自在峨下一錘紅鑪裏面幾經回莫邪不假吹毛試待遇其人拔出來

付雪林禪人

春日偕遊興未終密雲彌覆暗長空殷勤欲攪西江水一棒攔腰起臥龍

付無無禪人

泉石煙霞意已佳隴頭梅熟興偏賒和枝付與吾鄕子異日馨香滿地花

付窮盡禪人

從來半肯半不肯全肯之時未是肯今付吾徒自肯人不特諸佛被汝捆

付靈玉禪人

九龍笑倒到平城拄杖斷作兩三根撞著南城報恩子分付一根如是行

付心燦禪人

靈根未斬出蠶藂無柰嚴霜幾皺容今日陽和天色好千枝萬葉笑芙蓉

付述中禪人

藂林不去已多年似此禪和亦可傳況復胸中解開口其行不獨走黔滇

付福田禪人

傍著吾儕已十年從來不愛口談禪今日祖堂分付汝旣做猴兒要跳圈

付隱隱禪人

十年前在頭顱打今日方知腳底疼不獨此身兼大有都盧一座鐵山橫

付若愚禪人

旣識此中無剩語文字何須用火焚今日拈來分付汝教人莫厭理殘經

付解空禪人

不容解會不容禪但得心頭一灑然今日拍盲分付汝拍盲能治野狐涎

付映雪禪人

帶雪牛兒臥艸塘不能狐兔不商量吾儕痛與一鞭子不特身橫丈七長

付古平禪人

佛法而今可笑人傳燈二字不堪聞吾徒旣是英靈子借重拈來試一評

付慈舟禪人

丈雪曾經鐵一團須知痛癢亦相關吾儕非是私相與共許闍黎續正傳

付月林禪人

始炙茅亭又炙亭兩番情緒意中橫何時共打雷音鼓驚起蝦蟆笑月林

付遜嶽禪人

只爲胸中大有憑舌頭三寸慣欺人吾儕旣囑休開口不罵邪禪自落魂

付赤幡禪人

佛法人情有萬殊等閒勘破覺狂疏圓通寺裏親相委不似蒙童讀梵書

付石琴禪人

雲長殿裏炙吾儕共識參差泥土壞十四年前分付汝今朝特地起風雷

付飲光禪人

建立藂林頗丈夫不應閒坐嘴盧都祖庭近日多寥落借重闍黎極力扶

付穩庵禪人﹝舊號松月﹞

一見吾儕閱兩年許多心事盡犁然而今分付松稍月自此恆明照大千

付渾朴禪人

九龍嘯月臥雲巖拈起吹毛看布衫我把剎竿分付汝牛頭馬尾視風幌

付懷素禪人

不同族姓卻同年九載來參屈指禪今日不妨分付汝任君到處豁人天

付雲樹禪人

不特雲山啖雨華又能乘興泛魚槎絲綸一把親交汝釣盡長江赤尾巴

付予璞禪人

咬人狗子不張牙白日無心吠落霞夜半賊來著一口惡聲不止護三家

付東旭禪人

但能不受僞禪籠始是一員禪衲子欲使吾門廢復興大端在爾從頭起

付宗旨禪人

隨波逐浪幾經秋忽遇風雷志便休此日撥開雲路遠徑衝天上縱橫遊

付冰月禪人

古鏡重輝不計年胡來漢現印三玄今朝分付冰輪子體用全彰續正傳

付玄覺禪人

吾家曲子韻偏長唱拍令人自歇狂今日拈來分付汝廣長舌底露鋒鋩

付十虛禪人

與我同行三十年就中底事已昭然𨿽將慧命親交汝密著無言把戒傳

付鐵梅禪人

佛法何如此日頹源流拂子竟成堆知君不是妖狐種徹骨驚回逐大梅

付或庵禪人

梅坪山裏梅兒熟雪裏生香光馥鬱𨿽有守株司樹神也要老僧蜜分祝

付得心禪人

水淸原不謊龍魚未遇金鱗逐浪奇混著泥沙撒一网含珠老蚌起人思

付嵩江禪人

不辭千里兩番來意在吾儕付囑回信把源流書送汝必須妙悟嘆奇哉

付睦瞿禪人

剃除須髮類毗盧不屑畱髮假丈夫要做金毛獅子吼驚天動地走妖狐

付深月禪人

職事吾儕廿有年叢林輔弼已周全龜毛拂子親相贈擘海吞龍震大千

付良知禪人

滿目知君解度量拈來無不是文章只因多一之乎也暫屈秋圍再赴場

付緝燈禪人

僅同日月滿寰區可慨時人慢緝熙惟我三鄕方道者敲冰迸出續多時

付穎悟禪人

眼底眉頭盡放光惟餘鼻孔慢昂藏梅坪果子多年熟拈向弘山分外香

付了拙禪人

付師瞿禪人

付大有禪人

付尼自眞禪人

上大人丘乙己劉鐵之後一人爾磨礱三尺付吾徒虎穴魔宮亦任舉

付辰樞張居士

斫額求人第一機秪因隔遠兩相期仲尼殿裏親相囑一領粗袍作信衣

付昱明陳居士

拍天伎倆頭頭隔放下狂心處處通斗大圖書分付汝印泥印水印虛空

付城璧馬居士

巨口無心太極渾大千沙界作丸吞如來寶劍親相委任是鐘馗也掉魂

付相如李居士﹝臨安太守﹞

﹝卄／麥﹞新一日喜聞鐘遂把從前入夢中彼此旣知宜杜口傳來一紙要流通

付二嶽米居士﹝貴西道﹞

三教猶如一甕然惟君擊破海中天蘆花淺水非遊戲要獲金鱗巨浪前

付三嶽米居士﹝順寧太守﹞

心法傳來十六載籌君或恐忽其裁源流不是輕相許未若黃裴退得來

付牧鯤汪居士

僞有源流謂某傳眞返無紅紙半邊此偈分明付授爾不將付字得人嫌

付若梅朱居士

投機之日可應傳況復相依十五年我把一燈分付汝龍潭吹滅此因緣

贊危坐羅漢

斷妄證眞似不宜贊據爾管窺內祕外現吾欲與爾結爲鄰柰何四果空相絆

贊紫竹觀音

頭上巖崔竹覆腳底寒蒲著坐看似適然怡然熟知三十二墮錯錯好个糊餅被人奪卻

贊神光二祖

縱伊講得十成未免疑信相伴不因遇著胡人何由心珠燦爛看看後代兒孫切莫學他熊耳山前斷臂血濺

贊白衣大士

白衣大士獲本圖利獨占髙崗荊棘何忌

贊初祖達摩

不打葛藤不食舊唾彌天問來秪是不諾惟壁可觀惟石可坐咄直饒未向西來腳跟早已錯過

自贊﹝若愚禪人請﹞

凡所有相皆是虛妄凡所有相非是虛妄離卻是非眼睛也像眉毛也像耳朵也像鼻子也像且道像那一个像那六祖下第三十六世的燕居和尙。

渾朴禪人請

凡所有相皆是虛妄況復傳來脫在紙上且道還有不虛妄者麼月中桂魄非顏色影入淸江略見些

雲樹禪人請

水長船髙泥多佛大忽地展開令人驚詫且道驚詫个什麼眉毛吞卻須彌盧眼光爍破四天下

樹竇法孫請

要眞便眞要假便假不假不眞除是道者若非道者鉆龜打瓦供養者誰云濟之下

爲亡僧舉火值雨命執事茶毗

靈光不昧鵠瘦如柴三更脫去寧不哀哉汝等多肩插蠟積成堆仔細將他化作灰獨有芒鞋休要煆待他行腳上天臺。

爲印初禪人舉火

萬頃之僧梁氏之子庶乎其人惜乎其死四面柴圍以火炬攛入云火從中起燒得皮爛肉焦那容毛髮爪齒一條大路直如弦西方在爾東土在爾。

爲無塵舉火

把火炬云當生卻不生居塵便脫塵攛入云向者裏薦得驢胎馬腹任意縱橫地獄天堂出沒自在。

燕居禪師語錄六卷終嘉興大藏經雲山燕居申禪師語錄

雲山燕居申禪師語錄卷第七

嗣法門人合哲等編

示爾瞻禪人﹝雜偈﹞

靈禽自謂苦無枝旣是無枝不受羈莫是羽翎生未足再來林下長些時

勉隱隱禪人

小小靑蛇滿肚機銜珠何必淚雙啼許多按劍誰先委推倒禪牀孰與齊

示古平禪人

泥豬罵癩狗癩狗罵泥豬非一朝一夕之故只要罵到樹倒藤枯且道樹倒藤枯時如何依然習气不除

示雲樹禪人

汝是何方小鳳兒秪因短翮兩相期隨緣竹澧無他徙一日翺翔便出岐

示佛田禪人

浮生不是沒緣因生在南鄕大水濱種得碧桃千萬本不惟結實且垂蔭

寄映雪禪人

十年前做小維那今日重來兩鬢皤放汝入山應自了過師百倍始傳他

示魁宇藍居士

將何所見是誰聞觸處生疑觸處尋一日踏翻波是水山頭大浪使驚人

示桂寰藍居士

歷來有个要孩兒不見令人特地疑及至相逢又不見轉身又在耳邊啼

示碧沈禪者

明珠一顆露當陽夜夜朝朝放大光此是彌陀眞境界更於何處問西方

示安宇藍居士

千里來呈鐵面皮貪嗔我慢絕云泥須知晝夜常無隱要且無人接得渠

示肖農丁居士

住世何曾幾百年致令人去學神仙誰知更有如來種好把神仙置一邊

示正虛禪者

左一偈兮右一偈妄向師前亂攃屁只須一陣好東風萬事隨他備不備

示紹尊禪者

不悟凡身卽佛身遂將兩个妄區分而今劃斷從前路任是僧繇畫不成

示微素禪者

一人一个臭皮囊拖得來時气宇揚不過山僧劈▆打始終曳尾露行藏

示志常禪者

山門日日爲誰開掃地焚香望佛來昨夜波斯開隻眼三更時分出蓮臺

示思修禪者

不容知又不容會不怕攀緣與瞌睡但使此中是个人何須更入三賢位

示秋水禪者

搬柴不憚走深山帶葉連枝一擔擔手抹頭顱污一把不知受用在其間

示健庵禪者

謾言作佛且爲人野菜充饑莫厭貧隨分納些消日子須知有个極相親

示名世朱居士

大冶常將佛祖烹驀頭一棒了無生有人問汝靑螺事信手拈來覿面呈

示靈玉禪人

客歲匡徒得得來秪因覲省看吾儕今朝飯罷間相謔喝住人吞下馬臺

勉穩庵禪人

莫言一勺水無痕廣大無涯好牧鯤此日不妨頻借力他年任爾取龍吞

示可行鄧居士

見色聞聲也大奇相隨來也失便宜明明主伴無遮掩那許時人著意窺

示木瓜嶺眾善人

六个獼猴作賊媒家珍穩密去還來重門𨿽設無關鎖秪要當人夢眼開

示城口眾居士

一句相當意气投分明底事復何求眼前不悟尋深理何異拋珠引石頭

示木瓜嶺眾居士

昨日爲賓今日主主賓互換騰今古不明空自撞金鐘識得何妨打破鼓

示國宇藍居士

一聲地出娘胎帶得長生果一枚何必蟠桃千萬顆但知己有勿疑猜

示在邇法孫

將謂吾門意气賒誰知做出盡周遮如今翻作無情口罵了人來罵自家

示石蓮法孫

根基已載劫初前那怕狂風動石蓮認得蟠龍眞父子信從肋下痛還拳

示鄧門眾居士

供養如山一粒米縱然成現要人舉不因浪把舌頭嘗一日三餐可惜許

示福海唐居士

福海無涯不較多其中受用卻如何饒他縱有驚人浪盡是無風匝匝波

示唐家寨眾居士

處處陽和綠柳垂誰人過此不揚眉秪言是日風光好不似長堤雪壓時

示渠渡廟眾居士

直饒不道費神工柏子庭前致目瞢樹上雞鳴剛側耳要知別是一帆風

示鄧門眾居士

劃斷前途絕遠遊歸家只在腳尖頭經行若也尋之繞終是騎牛更見牛

示三省周居士

日日三省搖鞭弄影不用商量如驢覷井若要成佛一彈指頃

示以晏鄧居士

讀書爲學聖功名何足言虞庭十六字字字鎖狂猿

寄章辰潘居士

不如博奕且賢乎爲甚才看萬卷書大道不明千百載只因自智薄愚夫

示合裔劉居士

滿目是聖人幾人肯覺照覺得無聖人自然生好樂

示仲文周道童

莫道無心境自寧淸風也或打窗欞推輪過我燒豬腿駕鶴來時酒一瓶

示自眞閔道人﹝慶陽妃﹞

孤根著地暖先回怕甚寒霜雪壓來且喜今朝天色好枝枝放出老黃梅

示協華閔居士

𨿽愛含誠不吐辭如愚終不教人知而今且作逃禪客未有功成不到時

寄碧天禪者

萬里無雲湛碧天晴光一道照林泉殷勤報與當家子切忌逢人話正偏

示靈源禪者

恁麼來恁麼去大事未明莫兒戲轉眼便是白頭僧料想生死沒人替

示天錦王居士

一段天然錦誰能信手裁非是尋常有生前帶得來

示法衛熊居士

平明騎馬上東山正遇山▆倒剎竿此个因緣應不偶世尊傳法至阿難

示合傳張善人

歷雪經霜不記年深閨落▆轉幽閒叮嚀報與修行女節老風髙耐歲寒

示幹迥張居士

昔日是一書生今朝卻成猛將不惟气宇英雄要且胸中豪放

示鐘林禪者

天門一往復靑螺腳底忙忙不較多滿目溪山如透徹看來由自不由他

示純一禪者

幾年前已識荊州孰意翻爲兩地秋此日相逢同俯仰莫教遺恨萬山頭

示大亨禪者

輔弼叢林有幾人楊岐一道絕人行而今再見相期約莫負當年鐵石心

示若蘭李居士

昔日曾遊宦海來今依林下學癡呆他時識盡功成去萬仞峯頭起迅雷

示繩樞王居士

幾个英賢肯信禪惟公勘破便翛然有人問著如何舉笑指峯頭孤月圓

示合秉余善人﹝慶陽妃﹞

富貴從來大戲場不由人意自揄揚若知世事皆如此便是眞人快活方

示宗謐劉居士

四海澄濴徹底淸風恬浪寂困人心有時點濕蒼龍尾雨到枯黃盡易生

示仙瞿禪者

斫額求人不記年眼睜睜地對誰言冤家未遇空垂手便把仙瞿打一拳

示雲巖禪者

與汝同鄕隔一山出辭吐气最相關與其馳逐團團走何不搬來借一間

勉瑞曇禪者

汝之住處如象馬灩澦江頭作麼灑前浪旣去急如飛後浪飄來如覆瓦誰能川上看川流不看川流看看者

示合緣劉居士

知君有件驚人寶秪爲埋塵卒未曉今朝指出勿蹉跎若是蹉跎又不了

示合智王居士

舉起要照顧莫教走錯路苦海固無邊回頭便是渡

示禦之陳居士

欲作聖賢須是道者一如調琴一如禦馬

示預之呂居士

父母未生光明碩大燦爛人前識者驚詫

示帥之李居士

天使成人自不凡何妨佩劍著戎衫從玆要識誰爲主百萬軍中去復還

示梅樹法孫

黃梅住五祖接踵號梅樹不特蓋四鄰馨香爲國祚

示通然張居士

迋迋傳來信得否應對通身都是口莫教當面被人顢但要伸手忘卻手

示悅然許居士

無盡光陰四十過相投何必羨東坡明珠一顆親相委免使堆金用馬駝

寄樂施苟居士

去去來來過汝家每將酸物軟人牙躊躕沒甚酬君意遠寄山椒致謝茶

勉其中禪者

人𨿽柔懦志須堅莫把宗門作等閒病骨一根拄杖子至今藏著未曾傳

示幹愷王居士

慈祥愷悌出自雲南僅同魯變至道何艱

示遠樹當家

正法難扶幾个扶直須痛罵老騷胡誰云祖道垂秋晚且喜獅林絕野狐

示肖鵬冉居士

一見生歡喜相忘無彼此誠實爲君言猶恐忘記耳寫入扇頭來大似從頭起凜凜天地問忙忙是自己切忌再蹉跎彷徨過日子

示心燦禪人

曲指諳來別有年相逢不厭口便便知音莫謂閒相識此个冤家結在前

示懶木沙彌﹝號﹞

從來漆貴被割楂梨橘柚遭攀如何一根大樹吞雲吐霧閒閒

示懷玉禪者﹝誕﹞

嵩山日日插天髙四面層巒似折腰揀點山僧無別慶但將柏子代冰桃

復鐵壁隱然禪師

參禪須要眼雙明始信紅鑪片雪輕設有纖毫透不去全身墮在鐵圍城

示自惺禪人﹝誕﹞

怪石堆中隱瞎驢淸光幾度射茅廬道人無物拈來供短杖頻敲三十餘

示空空副寺

禾滿山頭粟滿樓當家何必太心愁錦江一派云來客賴汝維持接上流

示同柏靜主

肯把山茅結个亭日於云鶴得相親有時話到深▆處誰解人前破口唇

示虎洞靜主

玲瓏窟子辟山隈虎迹人蹤絕忌猜曾被牛頭親覷破至今無計喚歸來

示川靜主

當臺一鑑莫躊躇气宇驚人始丈夫謾道林花開得早縱然老幹欠扶疏

示見如禪者

時時觸動轉天樞試問天樞轉也無會得樞中端的旨大千俱壞又何虞

示自惺副寺

丘隅茅屋兩三間朝去昏天暮始還一个渾身無避處和煙蹋徧幾重山

示三目禪人

拈來幹屎厥會得便休歇把作箭頭看肝膽成吳越

示一乘靜主

耕田博飯道風淸不事諸方五味羹種得滿山無空隙鋤頭鋒利病魔輕

寄怡聞法主

饒伊修得似天宮一覺蘇回總是空道眼未明終有礙爭教理事盡融通

示順督法主

堪笑而今杜撰禪眼如掣電口如盤千錐百札無腥血一味頑皮說夢顚

示大朋禪人

滿天星月亂山浮幾欲偕歸少計籌珍重闍黎惺兩眼和風收去掛枝頭

示總持禪人

江南江北幾經秋放下蒲瓢古岸頭日暮船橫遲渡者風吹白浪起人愁

示相宇楊居士﹝誕﹞

南山行罷北山過手擊枯梧唱哩囉人盡去夕陽多幾道淸暉映薜蘿何必蓬萊增壽域自有還鄕不死歌

示心聞禪人

蜀水直楚水灣惟有黔地石頭尖行到蟠龍築破指拖聲乃气叫蒼天

示善元張居士

正气恆凝宇宙浮光吞日月建弘猷無邊艸木從風偃不羨當年萬里侯

示侍僧

幾度靑梨打破頭應知就裏有來由翻思圓悟勤先祖十載巾瓶意自優

勉眾禪者遊東山

一日扶筇上翠微翠微時見鳥低飛幾回未果東山約旣到東山且謾歸

示若遇王居士

不遇王良不遇天膠頭滯尾卻驚鞭而今已脫鹽車苦幾見追風影在先

示定遠宋居士﹝新添司﹞

幾回欲吐胸中語及至相逢提不起還伊劈面兩三拳知恩深處固如此

示惟賢陳居士

誰道將軍不解禪雕弓放下息狼煙須知海晏河淸日眼底舒光爍大千

示忠廷羅居士﹝明匡奮將軍﹞

羽箭腰間爽將臺英雄不減漢名才知君不負當年祝斫額相看得得來

示彤廷羅居士

忽地前來便問禪當頭一拶口便便如今且作忘機客有曰逢緣漆桶穿

示云夫羅居士

气宇如天大忠肝萬里長隨時歌白雪一韻落梅香

示牧鯤汪居士

早晚幾句零星語切忌逢人莫錯舉有人問爾解何宗報道茆坡破椅子

示東赤吳居士

本來一字不識慣向人前弄筆糊塗幾句出來令人笑得尿滴中有一句驚人識得參學事畢

寄城璧馬居士

挺特男兒沒量大何須問道口怦怦將軍說法如天倒豈與尋常較重輕

示一然黃居士

額裏藏珠肘掛符臨機拈出莫躊躕直饒是个翻濤手覿面呼來罵野狐

復別珍汪居士

不有餘錢更不欠債無欠無餘洪深滂湃何須入海摸魚蝦惹得盲龜跛鱉怪自家得用快如風第恐逢人不善賣且道如何賣一拳打破口唇皮轉身又作女人拜

慰若惕米居士﹝順寧太守﹞

適聞病至篤病中歌且狂惟君有傲骨𨿽病亦無妨直向此中空磊落無煩瘥病覓奇方叱豎子入膏肓等閒拈杖打醫王

示裔瞿汪居士

稟聖賢心賦丈夫志無論男身女身惟要超羣出類拼此一世浮軀幹千秋不磨之事所以道愈久愈堅愈嚴愈厲等閒識破娘生繼我如來後裔

示毅弘彭居士

行道貴年小行道貴年老年老易忘機年小辦得好許多老幼人勞勞盡迷倒許多老幼人勞勞入荒艸喜君遇吾儕就路還家早卽此卜當來一見光愈皎

勉牧鯤汪居士﹝習五會楞嚴後仕陵武邑宰﹞

正務之餘來此讀咒咒得不澑將卷一覆覆而復開眉頭一皺那來這樣淡不過的語言令人讀得皮黃鵠瘦呵呵從上許多沒量大人掛冠歸來入我門中一一歷過載在傳燈永貽諸後

慰樂天王居士﹝陣前中傷﹞

毋爲善遷毋爲法縛惟識腳疼無疼痛腳人謂總戎局局拘拘我道居士活活鱍鱍

示大慈趙道人

參禪學道無別訣只要生死一念切隨他放去任他來甕裏何曾走卻鱉

示自眞閔道人

根器從來別何妨酒肉場眉間光燦爛鼻下口郎當吸盡西江水掀翻曲錄牀丈室容師子微塵露法王鎭靜髙樓上胡笳一韻長

示鐘惺李居士

扶纛相忘在杏壇口吧吧地令人酸何如謾學宜僚友百萬軍中且弄丸

示三圓劉居士

終日爲善令人稱羨不若無爲優遊不倦有時踏著滑石頭勘笑秦時轢鉆

示蒞新李居士

雨過晴星偏皎月輪孤靑山帶翠綠水平鋪無邊淸影落江湖驚起魚龍亂戲珠

示善方張居士

幾回出入白雲鄕每見人間空自忙汝向忙中開隻眼自然隨處露堂堂

示蟬所宋居士

相知貴在毒心腸寤寐思之自不忘忽遇蒼龍敲出髓新添一勺海天長

示若同侯居士

看破塵囂徹底空何人千里不同風通身手眼隨拈弄始信乾坤掌握中

示用章戴居士

行堯之行誦堯言貴識鴻飛第一傳不向此中開活眼徒將鐵硯苦磨穿

示文徳郭居士

龐公終日罵龐婆罵得龐婆沒柰何只待日中花弄影大家齊唱太平歌

示斌毓羅居士﹝龍新守備﹞

鳳翅斜橫立將壇不惟砫石且爲藩縱然話到修行好第恐功名債未完

示自北劉居士

金陵出只驚人虎伏爪藏牙駐黔土有日乘風牙爪獰嬴得佳聲鎭寰宇

勉笑由許居士

讀書原爲聖賢事從政須師魯大夫更看前人作樣子顏曾曾喜做官無

示養元吳居士

深信壺中別一天山川艸木盡通玄維摩喉舌非泥塑有得於心必有言

示最良李居士

拄杖頭邊杲日懸非關時節與因緣今朝敲出蒼龍髓波翻白浪沒人天

示麗水金居士

儒士釋士與道士渾元三教何曾二同行同住復同牀可笑同牀扯破被

示子尙廖居士

妙質英姿最可人不違士業契禪心浴乎沂又風乎舞歌詠而歸笑杏林

示文川黃居士

明明大道本無偏秪在尋常動靜間自家寶藏諸般有用得何嘗直半錢

示心鉉禪人

築著無時不放光秪因鼻孔未昂藏十成要作摩尼子扯破僧伽吼法堂

示紹宗禪人

勘破家緣如敝屣不事榮華且學貧旣知法眷親於子視子如同視別人

示闊浪禪者

才出家初受戒兼以人貌又古怪言語卒卒倉倉動止狼狼狽狽若要拔萃超羣還去山間喫些苦菜

辭護國寺應福泉山請

護國昔年曾有券賣與山僧作祖院明朝應个小期來山門廚庫休攺變

示念如禪人﹝持蠹魚損扇乞題﹞

蠹魚何不住江淮卻於紙上覓蒼苔癡虫也解穿人箑漏逗淸風拂面來

寄圓明禪師水居

斷纜危檣信水流隨緣漂泊更何愁浮槎不羨秋香美且喜江風一載收

示淑慈尼

身分四大有來由昔日天龍豎指頭只要當人親薦得百千三昧不須求

示鴻羽張居士

或時精進或時疲怎釋心頭一點疑黃金未煉終渣滓取證何如不刻期

示肖尼丘居士

畫絕寫亦絕絕處與人別要得兩眼明拔出疑難橛千問百問來一句都漏渫且道是那一句參

示象頭念佛靜主

身上甚毿肚裏常不谷日去山中耘夜來樹底宿踏破象頭關得見恆沙佛

示鐘惺李居士寫山水圖﹝諱恕﹞

天下名士者無如李恕長秪知下筆處忘卻米元章

示眾符董居士﹝總戎﹞

忽地相逢一著疑肯將心事對余提經行不覺廊檐下容易還君舊面皮

示識鯤劉居士

學道貴忘機如兀復如癡分明一著子不是想來底云駛月運舟行岸移此去燒黃三十里阿誰騎馬弄驢蹄

示允執黃居士口占

平空釘橛消磨歲月忽遇其人一場敗缺且道其人是何標格眉分八字軟如綿鼻孔昂藏硬似鐵

示虛中當家

靑天一棒亂雲收血染山川鬼見愁非是老僧愛動手新添艸料按牛頭

示五里庵僧施茶

五里庵中住有年每逢焦熱煮龍團能蘇一滴回山際渴死隨他臥水邊

示焚水關主

三載憑關因徹困儲糧千日濟人窮平時喫飯無砂子獨有今朝米有虫

示和宇李居士

終朝瞌睡懶看經自此田肥尙不耕才到雲山開隻眼三尊大佛一齊吞

示桂華潘居士

煩惱無明逐日生紅鑪裏面點堅冰虛空擊碎和云煮說甚黃花混眼睛

示六和禪徳

天地山河一个舌爲吾口窄代吾說虛空說碎爛圓通那識耳中常出血

示聞遠李居士

舌頭裂碎眼抽觔水上葫蘆按最輕更有臘人來向火丙丁童子放花燈

示正寰潘居士

明明个裏絕疏親亙古如斯未易更自是一雙淸白眼何曾捏動待花生

示若心李居士

靑霄一望上云梯渡接華峯咫尺區縱是武城來象馬不驚略杓任長驅

示蘭谷法孫

拈起布毛吹徧界就中何必苦商量春至柳條微帶冷時來花蕊自分香

示開微法孫

一竅開兮海底穿洪波浩渺浪滔天從教百萬人天眾難盡淵源活眼泉

示瞿默知客

意在吾儕立志豪兩番親值口叨叨雲山止水隨君住莫使禪門太寂寥

示儼然黃居士

與君相契蓋有年不識如何號儼然更指山河爲說法眼中須悟耳根禪

示和然王居士

忽然一見笑顏開想是前生會過來我有一柯菩提樹與君帶去滿城栽

示昱然劉居士

城隍裏面施樂湯又有筵僧粥飯堂若是慣吞鐵彈者自然嘗過更來嘗

示樂然鄂居士

宇宙橫身日夜彰穿衣喫飯更郎當但能任運無他想何用南尋泛渺茫

示證果王居士

不雕不琢自生成證得方知果是因歲歲幽蘭香出澗爲君指點劫前春

示惺慈徐善人

當年靈照是同儔拈得笊籬百不憂百艸頭邊開正眼方知日用有根由

示竹淇侍者

七歲之時用馬駝而今十六要人扶何時得到腳跟穩走出人前唱哩囉

法派偈

徳合乾坤陶鑄弘均彌綸法界萬古一心

燕居禪師語錄七卷終嘉興大藏經雲山燕居申禪師語錄

雲山燕居申禪師語錄卷第八

嗣法門人合哲等編

書問﹝與古山張居士諱明輔附復書﹞

凡聞好道者不能使山野不好且門下好道之名初聞之王於野其後聞之古立三並方神生熟矣憾不一晤柰山野常病舉動維艱今僧來委拄杖一根試問門下所知何事所好何事其所樂何事如不樂將拄杖痛打一頓如再不樂更將拄杖直打到點頭處與山野一音不致蘇黃無色禪道無光矣此瀆。

叢林客往來盛道和尙輔通候𨿽疏殷勤久切遊戲在俗屢欲向座下求生活塵緣阻耳適承來教枉問云云渾身汗下輔從不能好道未知名由何處有也但知顏子所好所樂皆人人本分家事復荷慈悲愛我望我委拄杖一根痛打再三愧何敢當輔彼此一頓拄杖皮穿頭破心骨刺血矣道人作官依舊是窮目前無能致敬權寄華茶三封爲山中用何時面謁方執弟子禮也臨風遠復不盡依依。

復虎巖古居士書﹝諱其品附來書﹞

萍梗中相相知者多求其心相知如公者少也凡讀公書頓覺惺許多疲困但不獲與公偕出偕處柰何柰何近接來書知公於途路中多不如意少拂之也逆公之生平大拂逆處惟山野知之公亦宜識之矣今山野行道於斯世數數爲多口所憎山野惟抱此一念以俟髙明終不蹈時人圈圚復聞擢監軍任就中須要勘破後日撥轉旌旗護我道法使天下後世知我道法中有人得不生平一大快事耶行途保愛無負山野區區之望此復。

勞勞風塵又到峨凡所寓處絕不一面夜復索榻間惡艸而去慈悲種子如是虞令虎巖子大生滅釋之想忽聞和尙遊化此方卻又善根瞥起仍前歸依可見道法中不可無人言及此吾教中敗類者不知凡幾誰能振宗風哉嘆嘆兀坐經閣無藏來附聞然覺墮嗔孽中和尙何以示我又監軍耶軍監耶以窮苦呫嗶之夫驅之走食人之鄕而踐戎馬之場寧復有輕裘緩帶之致或杖策來謾罵叱吒之气於棘門壩上之間其將何堪況瓶罍已空關山難越細雨飄然鬱鬱誰知告皆弟子之苦海火坑柰何柰何喜師鐸聲大振道肥身瘠日來號渴西江未審得分半勺添缽盂否如索弟子於枯魚之肆惟有作曹丘步已耳今期想不能行午間或弟子來或請和尙來又看緣法何如。

復城璧馬居士書﹝諱寶附來二書﹞

或拘欒或放逸幸免去則已矣那復知有必不必耶今心燦禪人持居士請書一通至始知誤聞阿師之言以招予實心燦也遂怒起茶條一頓血流滿地何故如此來說是非者便是是非人耳令山野會亦不可不會亦不可皆心燦之不問可與不可必欲之麥新是迫之也但山野到之日卽會之日此復。

屆節入省道經麥新艸庵深雪信宿幹玆日與心燦禪師煮茗坐論如遊淸涼世界舉非煙火市廛所能搖奪者也惟自愧沈溺俱失本來欲冀和尙披云命駕剖示珠璣拯救弟子於淵海中一旦而俾之登岸誠和尙無量功徳矣如和尙靳厥蒲輪不一引手是使弟子終於沈溺又安能誕登道岸耶翹候賁至幸勿吝玉臨穎注切不勝神馳。

又

未出九龍早已會居士矣更遊雲臺駐家佛堂又當何如及睹耿光聆謦咳宛若舊識第不識居士臨麥新日知會之日否不然大有爽約非山野所望專此奉復嗣容圖晤不宣。

滿擬旬日領誨緣新奉出師不遑如願尙圖回日方得敬謁座下但疆場伏櫪辛苦驢年無日解脫自愧非將軍身說法妄欲得髙人一言開示𨿽弟子根器淺薄茫茫業識在和尙爲人心切當不靳摩尼寶珠照濁水源也臨楮肅候。

復古山張居士書﹝附來二書﹞

來云理學如朱晦翁法稱孔孟排禪甚力噫晦翁之講道談理固智排禪詆佛則愚矣何以知其禪之不當排也禪者前聖後聖相傳之道脈也亙古亙今不老不小𨿽顚擲覆墜而不渝絕滅漧枯而不稿無成敗得失之階無榮辱是非之境無忻厭無取捨無苦樂無壽夭在儒亦可釋亦可道亦可甚至男女異類有情無情此界他方並從上所謂無適而不可非見道明徹至極者烏能至此故禪之不當排也宜矣何以佛尢不可詆也佛者覺也覺得人人本具之眞理見得明白守得精確行得諦當證得停妥然後降生出處自是不凡所以吾佛初生時便解指天指地周行目顧乃曰天上天下惟吾獨尊是得心應手之妙非矯彊也其間瑞相隨出光滿異域不待麒麟鳳凰之徵決矣至於舌徧塵沙現身說法拔淖泥塗功施自在豈小補哉所以不起菩提座而升兜率天不起菩提座而升焰魔天不起菩提座而升他化自在天然於說法之際又不能無機之利鈍教之淺深故對執有者談空執空者談有執卽空卽有者談不空不有執攀緣妄想者談空虛寂滅執空虛寂滅者談妄想攀緣昨日說定法今日不定法多方種種對癥之說並無一字系贅於人不過以楔出楔去其執著耳務在還我人人固有之眞不添一毫不減一法吾佛果有說法耶如區區捏佛方便去執之談爲詆者是詆者之知識暗短亦何傷於佛乎第怪一人妄詆於其前必有百妄隨詆於其後致使蜩鷽之自羨寧不陋歟吾謂孔孟之不排詆於佛老者深知佛老之實而後之淺見曲學遽詆非佛老者又豈賢於孔孟哉殊不知我釋門之大有毗於儒門者設使無有山間林下之野人又何有佐朝論道之君子而世之明敏達理而不敢妄擬者又烏知其不是耿介拔俗見道守道之徒歟涵養純粹而不變塞者又烏知其不是灰心死志行道證道之徒歟何藻鑑之不深也晦翁非不知但不詆不能立教且立教者何必排詆爲耶自是以儒教主持世界之正釋與道共助之如有儒教之正而無釋道助之者是有皮無骨之世界也有釋道之助而無儒教之正者是有骨無皮之世界也皮骨相需何用排詆吾徒以晦翁先排詆而後興嘆爲是吾以晦翁志在明道則立言排佛老爲非則晦翁興嘆晚矣此復。

自摩竭寂滅道場開娑羅樹間涅槃妙蘊不二法門得揭昭於沙界而功濟塵劫匪云淺也正法浸微遂有馬鳴龍樹起九十六種一時冰裂消伏后西竺澄什陳雁遁遠繼現身走洛陽江左爲佛法大張樽俎由玆連續不墜故佛道振起與尼山聖業並行不悖有日矣晚儒迂拘未達彊作分解謂佛門誤視天地萬物爲幻生滅別認个靈明爲本來面目苟持論稍涉簡易直當圓覺妙通者動色斥爲髙空乖實梵言異端大抵末學朝夕在人涎沫下終身學儒正不知儒者也知儒者必不鄙禪知禪者必不鄙儒楞嚴云一切浮塵諸幻化相其性眞爲妙覺明體豈是舍天地萬物認靈明者如是哉孔子云道不遠人我欲仁斯仁至非不簡易直當者如是哉子思云惟聰明睿智有臨傳云古之聰明睿智神武而不殺非不圓覺妙通者如是哉要之儒禪非可以口辯巧馳鉆舊襲耴當以實證何以故從上諸佛諸聖一穿衣喫飯凡夫剛性俠气血漢日用常行中將本性十八陰界戕害我元辰者誓必破滅乃止自視與凡民等而智解定力不須待文後興猛見到證到徹底照澄則廬阜卽峨嶺都會衣冠之地卽煙雲瓢笠之鄕眞禪眞儒何儒何禪也故理學如朱晦翁法稱孔孟排禪甚力吾未嘗不量翁之衷妄悼翁之不明宋南渡後髙孝二帝悉好禪翁之忠孝憂二帝不能好禪之眞徒蹈建寺設塔之陋招亡身敗國之恥爾然翁暮年尙興嘆不及安知翁之生平詆禪者白首私謂何如夫以翁之爲學且白首望洋世儒陋淺據戮力相角者又何如輔束髮志禪長歲出遊聞善知識便求參禮壬辰春因遇師於黔讀師笥中錄立言皆簡易直當出句皆圓覺妙通之旨惟行解相應故毒手惡舌覺天付一生成耳目口鼻無禪無儒盡捲舒於大圓鏡智離孔孟之扃鑰脫佛祖之習徑也矧今禪道流濫眞僞混淆師昔惓惓受傳之源流拂子不足爲憑師其擔當毅骨鳴樹澄遁之時作挽救歟可剞劂以廣其傳。

又

讀來書不覺悼甚爾初入道人自排尙不及又何暇排於人乎剛在文字裏出來仍在文字中打攪終非脫略人物然云風俗𨿽薄其有不薄者存道派𨿽衰其有不衰者在今之衰薄卽古之衰薄也其衰薄三字可能累其道哉且夫天下之賢才殆非一二云者但不可以目前畢見必待千百年後讀其集考其事然後知當時之有人也故儒門中有不可定論者今天下禪師亦不可以一二云者然亦不可以一時畢見亦必待千百年之後讀其錄考其行然後知當日之有人也故釋門中尢有不可定論者近代如漢月禪師其徒如墨仙居士𨿽然法嗣亦必有過人之作方堪授受豈肯饃糊於其間哉此等旣是佛祖之罪人然則佛祖又是何面孔故今之罪人亦未可定論也今吾徒言風俗旣薄道派衰絕當不在辯不在不辯第要辯得當耳一言半句垂之永久自有公心識者何煩慮其救之晚又何必含血宿憤問儒問釋更添煩亂耶且儒門者流不詡揚人前者只相似說到然終不能證到設有證到者特未知之耳詎可以一時目前之儒槪論天下之無眞儒耶而禪門者流眞有行到證到者何妨任口任气縱橫接人間有妄誕者詎可以槪論天下無眞禪師耶然僞者饒他尊之傳之不過鬧混一時耳安能貽範千古賤我禪門乎又何必被髮爭救盡屬徒然復言做善知識者未易言亦有不難言者如黃梅之孩孺仰山之七歲那有三十四十工夫端在言之遲速疑之重輕自裁自斷終不是似玩似謔之非如眞有承當个事者宜自珍自重可也亦何必由人而後鄭重耶所附七說前二說似見到語但未審果證到否第三說是隨他語與己無味第四說大似不識好惡將古人血滴滴爲人處翻爲模樣也堪打殺四字眞報恩語反爲排斥語可笑第五說論孟告之言然亦不識孟告內外之說相去天淵豈可以精見眞見與夫內外之說同日而語哉第六說謂無始來薰染習气必假念佛修行始得盡淨又可笑薰染習气貴在勘破自不爲冤矣若待念佛修行更添許多齷齪何能得盡淨去第七說師資唱和固亦有由務在曲髙調古和其難和也又豈在口呶呶求質於老僧故老僧不得不一一與吾徒辯此復。

風俗旣薄道派衰絕者久矣天下間有一二巨才在儒門爲經術文字所縛纏或議論風波終屬搖壁日影在釋門爲偏空滑語所恣誕縱有超佛驚人之膽終不知如來下足之處此二種人亦能於佛場中鋪雲設霧橫矛駭世者也近如漢月和尙墨仙居士其流亞歟欲求墨仙漢月於今日其可得乎更求今日於黔遵偏隅又何如乎輔見諸方日日講禪師敗壞佛法於玆爲甚以是云禪師傳燈錄不賤埒糞朽耶故有意承當者不得不辯非謂恃辯可以明道乃欲辯明以尊吾道也不然一人行之十人效之父報仇子行劫愈趨愈敝積壞之久有識者方起而痛哭流涕焉亦晚矣輔羈旅斯地含血宿憤屢走問儒門不惟不知曾孟並不知墨仙走問佛門不惟不知祖師並不知漢月無漢墨之才並漢墨之非處力尙未到遂誇於人曰吾乃承當祖師一流而鄙羞漢墨一輩輔以爲漢墨者佛祖之罪人今人者漢墨之罪人也然今儒門者流猶未嘗矜此揚詡人前獨怪諸方禪者處蠻貊之村對俗愚之眾布衲絲條是非任口喜怒任气題偈作書頃刻數十所往來人非苗仲鄕愚及離婁明上大人之村學書酸卽一竅不通之酒囊飯袋方且聽之凜凜莫解其故誰有能從中拔刀斬案者哉由是諸方驕气愈長往來人蒙然望風降服語錄安得不盈篋門學安得不滿堂諸方安得不居然善知識乎苟此事不自尊傳猶可時復尊而傳焉是使天下後世反視禪道之賤賤之久而必廢之是今尊禪者賤禪者也傳禪者廢禪者也萬一後日有人起豈不責今竟無出一言被髮爭救者乎故於師之前不厭喋喋耳夫善知識者從古未易言必飲冰吞檗數十年得大總持大智慧大辯才具大眼然後可以喝佛罵祖隨意自在故湧泉四十年尙有走作香林三十年打成一片競競業業如護頭目繼斯道也甚重輔每小心退惕恐貽大方恥笑初遇師於鎭西見無諸方惡習輔因賞音心折然輔依然似玩似謔若疑若信者望師爲傳派承當大舉如前賢鄭重競業那時輔不能勉力執殳師食之階下無恨附質七說凡言有可已而不已者言則不可不言亦不可也況師友之前罄見闡惑共資扶進自古尙焉世尊阿難反覆攻擊迄今未有譏以好言者矣輔請質其七願師示之一曰天下無一人不聖無一物不聖無一人非佛無一物非佛夫婦之愚可以與知是人人同也虫虱皆有覺性是物物同也聖愚人物共由此道但凡民日用不知聖人明物察倫其聖凡之不同也人道可以喚醒趨正覺禽獸困於血气拘局頑其人物之不同也然聖人之明察非少費思勉微入情識從心之不逾矩依然凡民之日用不知也人之知飲知食知行知住非少加學習依然禽獸之飛走飲啄也是又未嘗不同也人能於此徹得一段精神光朗海現聖也愚也物也人也天也地也渾淪浩博無得名矣二日禪不可以有心求不可以無心求有心未始不無無心未始不有不待有之而後有無之而後無也不可以語言跳叫通不可以閉目寂默通才入語言便是煮沙求粥食欲通愈窒才入寂默便是縛枝求樹死欲止愈亂學道者只知此數路離此數路若無處安身不知學道如槍戟林裏觸著卽爛大火叢中動著便燒須無此數路蕩蕩平平方是吾人安身命處三曰圓覺經云四大各離今者妄身當在何處卽知此身畢竟無體和合爲相實同幻化又云覺悟淸淨圓無際故當知六根徧滿法界根徧滿故當知六塵徧滿法界塵徧滿故當知四大徧滿法界前言謂形骸情識同幻化也後言謂幻化空身卽法身意也幻固卽法人轉幻成法論語學而時習之圓覺隨順覺性二語括盡曉得二語便曉得根塵之虛妄曉得色身外洎山河虛空大地咸是妙明眞心中物日用間剎剎塵塵何嘗見有陵奪轉換之境四曰昔黃檗謂裴公休曰言化城者謂二乘及十地等覺妙覺皆是權立接引之教如是思起來不獨此是歡設卽徳山拈棒祕魔舉杈雪峯輥毬普化搖鈴起模作樣的也堪打殺五曰戰國有孟子性善之說人遂將告子輩杞柳湍水無善無不善可善可不善諸見擯斥不堪彼亦非漫漫空言者如人炎月談暑在房則曰房熱在路則曰路熱在舟則曰舟熱坐則言坐熱睡則曰睡熱眾熱非不是暑也特未仰天一談日耳眾熱者皆佛門精見仰天者卽佛門眞見也我以告子輩亦到精見地位孟子其仰天眞見者也六曰入道之途非一至人接引不同禪人動謂大地無寸土佛之一字向何安頓人悟得本來淫怒癡皆是阿彌平等道場有何念佛修行此語談理則是毒人不小從無始來薰染習气已厚修治尙恐不淨若向眾生輩便以放誕任情作了悟解脫說些糞穢俚言作撤出窠臼粘纏是罪業重增輪回無極吾謂不獨眾生當念佛修行卽善知識亦當念佛修行所以供俸問岑大虫果上涅槃天下善知識證否岑曰未證俸曰善知識何爲未證岑曰功未齊於諸聖總是修行二字到善知識猶廢不得如何向眾生說無佛無修行七曰振起禪道先須具眼認得有气骨漢子方可肩任大事故國有明哲靈睿之君必有犯鱗進導之臣士有辟山披棘之師必有磨利爭前之友君能容直益足彰君之明師能取善益足見師之廣每睹近日禪師苟一負骨人能立數言提槍刺的並不究立言之所始輒云謗佛反法焚稿不錄他則庸碌觀場等惟服俗語現話徧錄紙板以鳴己髙違己則非之順己則是之是所謂坐居南北不達東西徒滋智者公哄堂耳不知違者之敬佛法尢深於順者之敬佛法也達東西南北而臻圓化可以接人振道矣故有遠公自不放手元亮有子韶自不放手杲上人今之禪師不辯元亮子韶矣今之居士不辯遠公宗杲矣振道貴乎明眼眼明須俟圓化千古箴也。

復合明段居士書

一見而合非偶然也旣合而別宜各有關況戎馬途路間尙能計及於此眞至誠之一念也蓋誠者當始終佩服勿少有絲毫間斷以廢初志然不知建大功立大業毗天地感鬼神能使生靈有賴者賴之矣又聞至順虎豹遠去人物率從與退之馴魚治民之驗有契合焉苟非平日之蘊何能及此又聞煥彩繼志述事爲末後大舉是吾徒得人不謬矣今淳朴悖逆端鼻喪心又是法門之不幸也得失相倚吾徒勉之承接出川恨不速往柰病軀尙憊舉動惟艱俟再聽來音方得如命臨穎依依遠復不悉。

與神生方居士書﹝諱於宣﹞

人天眼目一書乃徹證者之設爲陷阱以驗學者之有眼目無眼目如有眼目者知其陷阱必不爲陷阱所羈其利人不多若無眼目者遂以爲實遂朦然陷之而不知避則害人不少居士意在汪洋宗旨煥爛法門柰何學者道眼不明博學彊記輩馳騁知解牽之莫返似非有眼目者之用心也幸居士向木渣羹鐵釘飯裏咬嚼忽地知非不被一切語言文字顢頇庶幾爲人天眼目也此瀆。

再上本師破山和尙書﹝附來書﹞

接和尙來諭徳申寧不自知其罪乞和尙赦宥尙有幾次問安竟付之浮沈想和尙年來淸盛不卜可知申恨抱病多疲不能躬走侍候倘和尙視久遠若一日則不孝之罪始可贖矣徳申𨿽有忤逆之言因隔遠不及侍座罔能進其幾諫故不覺來詞之直惟望和尙於言外鑑之和尙亦莫謂徳申妄付一人昔有僧持徳申眞祈贊申云眉蹙蹙底是何顏心中所肯肯是何禪須知授之難受之難握根拄杖到驢年待个眞傳以此觀之則知徳申之心矣專遣合廣賫鞋襪果儀聊抒寸念希賜叱收不勝慶幸徳申百拜本師大和尙座前。

年來老病相催不能竭力爲人望眾賢徒輩爲行吾道是所願也承專貴門人乘危冒險獻種種供養足徵致念但此地愧乏善成衣者薄具粗紬二端以圓信耳然而法門賢與不肖上古如是特非今時如是耶胡不聞不重久修不輕初學得之深淺隨機應之就此不肖輩聖賢尙且難齊況老僧又將何若老僧故私托者曾爲浪子偏憐客似不敢棄眾若棄眾則棄諸佛也前者丈雪來老僧亦對他說卽上古言語錄者有益將來眼目非是滑口頭資談柄互相是非然語亦不在多可刪削一兩冊足矣餘言不旣明病僧合十復燕居上座。

復章辰潘居士書﹝諱應斗附來書﹞

靈山會上五千退席固世尊之道大莫容勝力會中數輩退席又病僧之徳小無容矣從來愚頑難化詢非虛語不若隨其根器大小聽彼自成則病僧一向爲人之心不能不於此而攺是也餘言不悉卽來韻勉和以復出處如君事事賢威溪何必更栽蓮靑山依舊猶今日綠水何嘗易昔年九月籬邊從古意三春枝上歷生緣石頭點額須知有況把神駒苦著鞭。

山中事體己荷包容大底習病不深又何賴於醫王所貴視病淺深多方鍼砭其就療與否則亦聽之蓋五千退席何損靈山一會益以明世尊之道大莫容空函以復慚愧慚愧俚言兼呈教政曾聞開社慕前賢七十峯頭好種蓮幻夢旣將懲往事殘骸猶可惜餘年觀山亦有觀河意適道非離適俗緣何止當機求印可從來望影已知鞭。

復夢白潘居士書﹝諱應星附來三書﹞

佩教歸已付之默默矣復承惠問愈知切切不知病僧在俗時爲順逆境所苦方才出家旣出家已猶墮順逆中爲傍人所惜豈堪也哉緣病僧自癸未付受已來所觸無非順境情知樂是苦因詎肯在順處纏縛爲萬劫苦本故𨿽樂亦無所戀依然是一穿破衲底長老至於觸逆境如地獄中又知苦是萬劫樂因故𨿽逆亦無求脫亦猶然是一穿破衲底長老千萬無煩居士爲病僧惜也當爲世惜可也今爲道涉世寧懼風波之險遂不爲道惜乎是必於風波中借泛泛之源流辯其眞僞以定名分以徵其世之與道行之與否然後可已而已今世之旣不容辯則是世之喪道矣非道之喪世也則病僧維世與道之心已盡矣夫復何言前值令郎善若目悉此境爲之痛悼病僧亦爲之痛悼乃曰佛頭著糞卜垂秋幾个能爲出世憂獨有威溪潘善若一聞不啻若推溝附此並復。

和尙整錫返靑螺道體無恙故具聞語云道髙一尺魔髙一丈可見魔所以礪道也和尙涉世入道兩者俱深宜問道之可以伏魔不必問魔之伏與不伏巍峯獨立羣垤盡是兒孫若必諄諄辯源流正名分何異寸膠而淸黃河嗟嗟吾儒亦有時承面命才違門則背其師者多彼其受用可知何必用盡婆心與濫廁之法流嘵嘵哉和尙以爲何如。

讀來札知以子女爲累難免牽掛胡不思逃影畏迹者乎不若就陰而止則影迹俱無當下安樂矣如其不然當更過我俟再說破管教撫掌呵呵不必別求無生矣來韻二律勉和以復不在僧繁識地靈須知緩帶拂云屏閒觀名士東西壁倦閱南華內外經旣慕兩生開汞屑還思二足禮空亭知君不負煙霞叟共看階前艸色靑﹝又﹞肩輿不禁響林丘驀地聞聲叱白牛室陋固非陽子宅猿驚恐是北山頭旣來不向門前繞解放何煩靜裏求𨿽到山間看鹿豕未曾遊處待君遊。

屢荷面教兼奉耳提知和尙不鄙棄欲使﹝星﹞登於覺路﹝星﹞寧獨道外人乎不能不爲罔辯白乎﹝星﹞年逾艾耆四兒三女兩幼者尙未婚嫁更厄窮苦未了此累昔人所謂衣敗絮行荊棘中步步牽掛可柰何再畢此向來之願則惟合尖佛前話蘊老無生矣荒村僻陋幸與紫霄逼近﹝星﹞可不次趨晤決不似百艸憂春雨也攝磴非遙肅此暫候重登雲山二律兼請政昔年曾乞此山靈今日重登撫翠屏瀑水髙懸千尺澗木稚圓蔭幾函經近親色笑如迎雪靜納乾坤共倚亭三十年來聞夜雨曉山仍見佛頭靑﹝又﹞環峙羣峯峻壑丘盡堪露地覓騎牛於今蘿薜猶靑眼在昔沙門盡白頭釀酒許從方外飲掘瓶寧向地中求更無相拒移文至七十一峯任意。▆

山中苦寂得名公素往以破寂寥至願也其如名公之不多得何昨有一居士來柰何以文章餂我我從來不知文章是何物何物是文章惟知有一眼見耳聞手舞足蹈而已決不在已往之陳迹上咀嚼見笑斫輪且聖門之子貢可謂能言語者尙將文章性道分作兩段一曰可聞一曰不可聞測夫子夫子聞之能不心酸可見億貨財則屢中億夫子則不中也能言語者若此況不能言語彊言語者乎必須從自身上討个落處然後盡人盡物故夫子自十五歲時已有灼見到七十歲上還同空空之鄙夫夫子果有異於人哉特不過一尋常簡易至當之人與萬物一體耳故知君子之不知𨿽愚夫愚婦可以與知愚夫愚婦之與知𨿽聖人亦有所不知知卽不知不知卽知不能卽能能卽不能始是君子之極處然則君子之極處又非愚夫愚婦之極處愚夫愚婦之極處又非鳶魚之極處鳶魚之極處又非萬物之極處萬物之極處又非夫子之極處歟到此極處墮肢體黜聰明才力竭盡纖毫偏易不得方可謂中庸之道故曰中庸其至矣乎稍涉知不知能不能曰大曰小卽非中庸之謂已故凡有問夫子之文章者君子之道者愚夫愚婦之知者鳶魚之上下察者不覺轍以辣棒熱喝從事彼一向不循本之人所以不及信而逃遁也斯道之所以不明卽道之所以不行良可慨矣承諭本山如若慈虛中六明等陳習歷來未除須束之不無悖逆不束之又虛住此山實病僧不已之婆心至於常住一涉招提十方共有況未合之始曰𨿽圖向上惜依歸無人幸值法幢願爲門下不拘少長盡束禪規內外行爲惟知聽命凡屬雲山所有呈入方丈命人管理俾生生世世永作祖庭代代同煙一心辦道如有一僧始終更易自領諸經若干瘡癩若干此諸佛菩薩前所誓之願也自誓之後竟違誓而不從𨿽欲挽救同無涯禪師之在日柰何有七年之病不受三年之艾也報復不盡欲言。

昨從溪外歸略聞山間異狀不甚得詳﹝星﹞乃擬和尙初上勝力必以眞實待諸比丘故不惜苦口熱心切切剔勵或諸比丘不克仰承束縛故思逸去因思登山告以寬導之俾受教有地隨晤﹝某﹞居士來自山中則云云乃爾﹝星﹞不禁忿然長嘆知此山無法器也雲山自明隆萬時無涯大師弘法後沿習土著彼村俗托迹修持視名勝爲垢污藪亦何曾向境緣上試過懲紛室欲都未有省遇境輒亂離境亦亂銅牀鐵柱衽席久矣皚皚白骨其尙顧耶﹝星﹞總角讀書七十一峯閣上多歷年所悉知最深今善知識當前彼尙不猛攺而愈自沈淪此自作之孽其何傷於兩華乎和尙慈湣萬不可著念移錫夫洪濤一漚何起息之有惟聽其一二化外者去若皈心向道克自黽勉者仍提命之是卽無涯大師不斬之澤矣時雨俟霽當把茗傾倒。

復舌響法孫書﹝附來書﹞

禪人歷盡苦心接踵前輩似耿介不屑與人共議昨聞嗣法書云法侄不忝長坡法兄之後較之書云可謂靑出於藍也但諸著作寧失於實勿失於華使後生晚進者有所矜式冒濫法門者有所慚愧是大有功於末法也倘襲取未眞名分未盡又非宗屬之望故太師祖之得令祖長破如遊魚之得江湖飛鳥之有兩翼不能使人不好也幸酌而行之莫使左於不好至囑至囑。

恭惟老人道行黔蜀徳被寰中如中天揭日俾在在荷祖風人人開正眼豈容諸精魅而露質耶悲夫末運法門眞僞間出隆替相倚可笑法門中竟無一人公心整頓及莊讀老人行錄以法門中種種細獘一一攻出豈獨令當世妄踐法道者寒心誠千古祖庭之遺訓耳訥當躬禮座右恨病軀艱於跋踄肅此專人問按臨馳不盡遙瞻謹啟。

復黃李吳三居士書

忽接手教殊覺駭人若非久服砒霜幾乎毒殺設有被毒殺者來索命時將何償他速道速道若道得先從國公處說破免致跛鱉飛龍彼此牽絆何必山僧一引手救爲。

復扶風徐居士﹝附復三偈﹞

未到臘八先知睹星一著則居士先釋迦一頭地也但不識近日暖閣之寒與寒榻之寒相去幾何須知是中有徹骨與不徹骨者今讀居士三頌誠暖閣之寒口占以復﹝偈﹞一座寒鑪滿屋灰等閒撥著一星飛坐中抖擻前後看誰知失卻兩行眉﹝又﹞昨夜寒霜透骨冷蒙頭衲被和身輥輥得身疼惺起來幾點明星耿耿耿﹝又﹞萬象森羅非是翳滿天星月亦非花時人因著眼中屑多少男兒不作家。

燕居禪師語錄八卷終

