嘉興大藏經入就瑞白禪師語錄

編刻瑞白禪師語錄序

瑞白大師爲雲門湛然大師嫡嗣溯之洞山爲三十二世溯之達摩爲四十二世宗風大暢將二十年嗣法門人三十餘數崇禎乙亥秋囑嘯云和尙主天臺護國席丙子夏囑久默禪師主弁山龍華席大師退隱崆峒歸寂百丈塔葬龍華嘯云和尙爲大師嫡嗣少林謂之得髓也行道天臺重輝寶鏡所謂振佛祖將墜之宗風開人天已翳之眼目使曹洞一宗麗如杲日故錢太師序和尙語錄曰弁山有天臺猶孔之有孟老之有莊父子一家弘揚至道皆歸無爲之化也予讀之踴躍歡喜非特見和尙之心亦見弁山大師之心矣和尙以深大願力爲大師存日所有語錄𨿽已梓行大傳於世然未刻之散稿尙多不意法兄久默禪師亦隨歸寂況舊有同編之訂未果是以和尙收先後刻未刻者總編爲全部成十八卷將大師平日爲人一片老婆心重重拈出使後學共覽皆知言卽無言其說法七七未談一字與拈花面壁總在此矣秋日上人幻如徵序於予予𨿽不知禪亦幸忝參席末分固難辭不容不言也時。

崇禎十六年歲在癸未季秋望日參學弟子小寒山陳函輝頓首撰

舊序

越國宗風雲門倡始而金粟磬山繼之雲門逝弁山興於是曹洞之宗大振余未及見弁山之面然已見其心矣寶鏡懸空十方普照主賓偏正形影歷然洞山禪已屬老漢矣吳興唐祈遠雅有道風杖履往來與師倡和嘗與余訂湖上之盟過弁山而問道虎溪之笑其再見於斯時乎。

黃端伯

祖師西來不立文字然猶怪其垂法諸語較之拈華微指尢章彩兆何也世以下世燈以照燈篇帙之盛幾掩三乘十二分而出其上施設門頭丹靑筆意翻引一期室灑增長葛藤啼不止黃葉不輟所謂臨摹古畫轉失本色惟我瑞白禪師不然扼住要津稍通消息將與麼地與麼時與麼機緣向諸人髑髏邊穿卻一雙正法眼如鳥度空如羚羊掛角不存軌則此案眞可以救拖泥帶水者之病旣聽雲門曲又從我弁陽看弄遮般師子莫把禪師一片老婆舌作文字理會好。

張時化陳函輝頓首撰

至道無隱荷擔惟人乃補偏救獘之方則乘時而起無有定執吾儒自六經晦異喙沸騰程朱子起而彰明輔翼之扶教以明宗也所以玄詮微旨卽深造實履而益著繼而訓詁沈埋塗飾規表焚坑之慘諸儒自爲之而加烈焉陽明子崛起於萬死一生中與之昏衢寶炬而昭揭中天明宗以扶教也所以匡時持世取諸良知二字捲舒裕如然而總以云救初無偏畸釋氏何獨不然禪宗𨿽五宗分派總歸一地流行柰道法垂秋不無泛濫承滯語言慧巧穿鑿至以傳燈續命一樁等作沿門戲具吾滋懼焉瑞老大師爲雲門冢子暢洞上玄風九坐道場嗣法三十餘人道化條達血系衍繁猗歟盛矣亦知老人致此之繇乎無被寢處者十三年七參尊宿孳孳若渴且蘇復絕絕復蘇並不輕肯究乃瞥地師之精進謙退何如也若夫身律之嚴而卽嚴以率眾如法學習不徇情求諄諄遺教經犯者呵爲叛臣逆子尢足砭挽近膏肓衣拂之下尢嚴更無一人竽濫如徒侈熱鬧門頭不顧將來決裂謂法王何至師之拈提个事煆煉學人眞所謂轟雷掣電眼目動定難施鳥道魚蹤光影索摸莫及者矣而一片切切爲人熱血讀其書猶將點點滴滴噴吐迸出噫若大師者復何間然行解圓融宗教攝合謂無滲漏善回互卓哉定評乎蓋無滲漏則正令全提善回互則不存軌則所云補偏救獘無有定執者儒與禪寧岐術哉余在護國親遭毒手惜乎辜負婆心今幸嘯云大師處幾番寒熱流浪知歸始悟嘯大師之願力機權直與老人和玉乳透金鍼同口出气而已洞山父子其遺風再振乎玆春重梓全稿成嘯大師之志余亦慫恿之故竟讀新編而齋祓爲之序。

時己丑年孟秋日參學散人吳應芳敬題

入就瑞白禪師語錄目錄卷首像序卷第一上堂﹝二十九則﹞卷第二上堂﹝二十一則﹞卷第三小參﹝三十一則﹞夜參﹝二則﹞卷第四茶話﹝三十五則﹞卷第五茶話﹝二十一則﹞示眾﹝十四則﹞卷第六問答機緣﹝五十五則﹞卷第七問答機緣﹝三十一則﹞垂問﹝七則﹞答幻輪法師十疑問卷第八頌古﹝一百一十五則﹞卷第九頌古﹝一百三十六則﹞卷第十法語﹝十一篇﹞法偈﹝七十二首﹞卷第十一歌﹝十五首﹞贊﹝五十一首﹞銘﹝二首﹞說﹝七篇﹞敍﹝一篇﹞疏﹝三篇﹞佛事﹝十一則﹞卷第十二詩偈﹝一百一十五首﹞卷第十三詩偈﹝一百首﹞卷第十四書復﹝二十八篇﹞卷第十五書復﹝三十一篇﹞卷第十六書復﹝十一篇﹞參請因緣﹝七篇﹞行腳﹝一篇﹞附來書﹝十四篇﹞卷第十七塔銘﹝一篇﹞傳﹝一篇﹞卷第十八行狀﹝二篇﹞跋﹝一篇﹞

瑞白禪師像

入就瑞白禪師語錄卷之一

明住天臺護國寺嗣法門人寂蘊編

上堂

崇禎元年十一月二十七日紹興府太史姜箴聖少府陶石梁封翁余心源孝廉史汝諧淩二鉉文學沈求如管霞標及眾居士等請師繼住雲門顯聖寺崇禎二年九月初十日眾請上堂。

師拈疏云會麼世尊未出世達摩不西來已有這个消息其或未會有煩維那爲眾拈出宣疏畢指法座云坐斷千差路魔外不能知威音王未曉彌勒亦生疑咦且看雪上座行履遂登座拈香雲此一瓣香三徳圓明六通具足發一切智之光華結菩提果之秀麗信手拈來端爲供養本師釋迦牟尼萬徳慈尊伏願人人性海圓成个个智門了辦此一瓣香奉爲當今皇帝萬萬歲伏願龍圖如芥城而永固鳳歷齊劫石以長春此一瓣香奉爲滿朝文武合國勛貴分守寧紹憲臺紹興府主山會兩縣上下諸衙各位尊官綬章齊顯祿位同尊此一瓣香受靈山之付囑承願力以燻修穿過三綱五常透出止觀定慧爇向鑪中端爲越州護法宰官居士等福基慧命各願昌隆智種靈苗同希增秀常作國家柱石永爲佛法金湯此一瓣香全越威音那畔獨超今世門頭不須雨露滋培寧受雲霞覆育信手拈來端爲供養顯聖堂上傳達摩正宗第四十一世湛然大師大和尙用酬法乳之恩遂斂衣就座參頭白槌云法筵龍象眾當觀第一義師云若論此事無人不具無剎不彰圓陀陀包括虛空活潑潑徧呈萬象露裸裸全無滲漏赤條條永絕周遮左右逢源隨流得妙遂豎拂云會麼於此會得一雙孤鹿奔山頭於此不會獨只雙鸞棲海底乃舉昔日法燈禪師雲山僧本欲潛棲巖壑養拙過時柰緣先師有未了公案今日出來特爲了卻時有僧問云先師有甚不了公案法燈打云祖禰不了殃及兒孫僧云過在甚麼處燈云過在我殃及汝今日山僧本欲潛棲巖壑養病過時亦爲雲門先師有未了公案今日出來特爲了卻或有問雲門有甚不了公案只向他道石女驚回霜夜夢木人撲落午天星或云過在甚麼處向道易使淸風梳翠竹難教明月住須彌大眾雪上座恁麼舉揚且道與古人相去多少還有辧得出者麼如無更聽一頌秋老園林紅葉飛漁翁月下整竿絲扁舟不向蘆灣宿舉棹金波任往回今日𨿽不敢與他爭鋒也要諸人據款結案下座問答不錄。

上堂今朝九月十五翠竹黃花歌舞白雲片片嶺頭明月團團洲渚金風拂拂西來落葉紛紛覆土鴻雁一聲嘹喨邊塞徵人淒楚大眾且道他淒楚个甚麼鴻雁不來霜不至及其霜至又逄冬僧問昔日世尊拈花示眾和尙今日將何利生師云籬邊黃菊嫩進云劫外靈枝如何拔折師雲林中老葉新僧禮拜師下座。

上堂三秋夢過又逄冬綠竹依依笑我儂徹尾徹頭渾不薦白雲空自鎖花宮咦須領略莫朦朧傲霜黃菊今猶在蝴蝶尋香何處容僧問玉峯雪嶺寒葩綻暗吐浮香浸太虛時如何師云一九二九進云還許學人折一枝否師云汝非其人進云卻將何物應天時師云一枝雪裏吐紅霞進云寄報上林遊玩客江南特地占先春師雲閒言語僧拜師下座。

上堂世尊曰治世語言資生產業皆與實相不相違背夫子曰吾道一以貫之昨夜搗臼生花烏龜發笑香鑪峯神惡發驀頭一摑騰過東海撞破龍王腦殼直得血染香水海天明起來大地一交嚴霜會麼會麼久立珍重僧問雪浪掀天舞蒼龍出窟遊正恁麼時如何師云瑞气滿乾坤進云如何是他靈運行藏處師雲布雨不興雲進雲布雨不興雲卽不問還歸大海事如何師云兩岸東西僧拜師下座。

上堂沒意白雲封嶽麓無心明月印寒潭於是句中全曉會依然又隔一重關旣是曉會爲甚麼又隔一重關向道莫去歸來背父昔日世尊在神通大光明藏中與淸淨慧菩薩云居一切時不起妄念明月團團元不照於諸妄心亦不息滅春日容容艸自靑住妄想境不加了知穿花蝴蝶忘情意於無了知不辧眞實不知誰是弄香人大小世尊只可抱橋柱洗腳今日雲門𨿽與他著語猶未剿絕更有一偈舉似大眾香鑪飛過海石傘便撐開鐵馬雲中吼泥牛上五臺具眼者辧取僧問黑豆未生芽時如何師云金雞啼半夜進云生後如何師云玉犬吠天明進云黑豆已蒙師指示開花結子事如何師云石傘峯頭明歷歷僧拜師下座。

冬至上堂明明聲色難該歷歷覆藏不可直須言外知歸休向句中擔荷淸淨伽藍烏容瞌睡百花叢裏豈可散心石傘峯頭那堪住足萬竹林裏快且翻身鑑湖波底行拳玉笥山頭歌舞還有恁麼人知恁麼事麼良久云暑退三秋起冬至一陽生今日是冬至節屆躍云禪友入山設齋更請山僧登座說法爲大眾結般若緣正所謂財法二施今問大眾且道應時納祐一句作麼生道天寒日色淡水冷艸方枯﹝下座﹞。

上堂道本無言徒爲指示殺活縱奪露布門庭這邊那邊總無正意全身擔荷猶在半途覿體承當奴兒婢子談今論古播弄唇皮驅魔使佛元非尊貴旣不恁麼且道畢竟作麼生復髙聲云密移一步虛空外鶴出銀籠始是奇僧問這邊那邊卽不問大中現小事如何師云金雞初唱佳林曉進云如何是小中現大師云鑑湖月落潭無影進云不大不小又如何師云五雲溪畔木人歌僧禮拜師云切莫承虛接響又僧問朔風凜凜逼冬過白駒馳騁似投梭學人向甚麼處安身立命師云日落海底枯進云還有處也無師云大唐休住足新羅莫倚停僧拜師下座。

上堂正值雞鳴乃云窗前雞唱午屋後鳥鳴中明明相告報休得更朦朧大眾珍重僧問天气寒冬霜雪皎庭前桂立影娑婆意旨如何師云兩春夾一冬進云恁麼則拔枝弄影去也師云無被暖烘烘僧云葉落歸根時作麼生師云赤條條底僧拜師下座。

雲門先和尙忌日上堂此日先年先年此日四野冰花朔風歷歷正恁麼時且道先師卽今在甚麼處良久云木人夜半繡花冠石女天明打破鏡遂下座率眾到像前頂禮拈香雲此一瓣香爇在鑪中不爲別事秪要報冤雪屈且道與先師有甚麼冤仇以手指像云當初只爲路長短今朝方覺水河多僧問生如寄死如歸未審先師歸於何處師云石傘峯頭云靄靄進云幾時復來師云萬竹林中綠依依恁麼多時不見先師面依然不攺舊時顏師云莫眼花僧拜師回方丈。

解制上堂把住則黃金失色雲門寺裏拗折拄杖髙掛缽囊一个个掃蹤絕迹放行則瓦礫生輝萬竹林中橫擔拄杖緊峭艸鞋一个个放光動地且道放行好把住好且待別時來乃舉昔日洞山解制云兄弟東去西去直須向萬里無寸艸處去今日雲門不問東去西去直須向枯木生花處去冰河發焰處去只如冰河發焰處作麼生去良久云兔角杖頭挑日月龜毛繩子縳虛空僧問軟艸敷座坐九旬界中个个證無生堂裏聖僧證个甚麼師云如是如是進云還向人天說法否師云他從來不開口進雲水鳥樹林皆演無生他爲甚麼不開口師云只爲闍黎不薦僧拜云大眾卻聞法竟師拂拂子下座。

崇禎三年九月廿七日紹興府眾鄕紳太史姜箴聖倪鴻寶藩司徐亮生學憲李玉完孝廉淩二鉉史汝諧及文學眾居士等請師住延慶寺開堂師拈疏云三世諸佛歷代祖師一大事因緣盡向此中漏泄了也會麼若也不會有煩維那爲眾拈出宣疏畢指座云寶座從空湧佛日自天開覿面無回互當下絕往來喝一喝遂升座拈香雲此一瓣香供養本師釋迦牟尼萬徳慈尊伏願三途登十地之階九有證菩提之果又拈云此一瓣香奉爲當今皇帝萬萬歲伏願堯風永扇八表安寧舜日髙懸四方樂業又拈云此一瓣香奉爲滿朝文武合國公卿同布仁風髙增祿位又拈云此一瓣香奉爲越州護法宰官居士伏願智慧齊日月以長明福慧同須彌而鞏固又拈云此一瓣香非三艸二木之形非靑黃赤白之相四時收不得八節豈能該信手拈來供養雲門顯聖堂上湛然大和尙用酬法乳之恩就座白椎竟師云若論第一義只在當人自己二六時中輝輝於萬象之表蕩蕩於六根之門歷歷於聲色之間靈靈於交接之際橫之則周徧法界包括虛空豎之則透徹古今融通三世意欲取之處處無蹤意欲捨之頭頭顯露魔佛齊該聖凡平等應用無虧隨緣自在遂豎拂云會麼若也不會山僧再與你通个消息良久云石牛吐霧三冬暖木馬嘶風六月寒僧問人天輳集龍象云臻當陽句子請師指示師云杲日團團進云如何便得承當去師云金風颯颯僧拂坐具云謝師指示師云放汝三十棒僧拜師下座。

上堂九月重陽十月朝林中落葉悉蕭蕭鴻雁北來霜露重四鄰砧杵亂輕敲須領略休自撓當機覿面無逃避莫教辜負我儂豪遂豎拂云會麼水底木人吹鐵笛雲中石女弄琵琶僧問雲門一路人皆委延慶家風事若何師云屋後千竿竹進云忽遇上上根人來如何接取師雲門前萬疊山進云金風剪盡秋林葉露出枝頭一點紅師云莫錯會遂下座。

上堂今朝十月十五山河元來故土白雲澹濘無窮秦望峯巒起舞鑑湖徹底淸流日月星辰照普越州瑞气騰空城中士民輻輳覿面舉似無藏休更迷頭狂走咦山頭翻白浪金牛變作狗僧問云秪如金牛擊桶道菩薩子喫飯來意旨如何師云菊花朵朵黃進云今日檀那設供大眾臨筵和尙又何指示師云芙蓉簇簇嬌進云會中个个肚皮憨師云全賴闍黎力僧拜師下座。

上堂廬陵米價髙趙州茶錢大曹山酒甚嚴胡餅無縫罅南山鱉鼻蛇陜府鐵牛怕延慶拄杖子一齊都按下且道拄杖子具何威光咦放去乾坤窄收來毫髮寬敲落虛空髓攪盡碧波潭遂舉南泉斬貓話云昔日南泉兩堂爭貓師云逐境漂流漢南泉提起雲道得卽不斬師云𨿽是落艸求人也要決斷是非眾人無語師云死漢也須恁麼始得南泉將貓斬爲兩段師云正令當行已展不縮至晚舉似趙州師云秪要圓成前話州戴艸鞋而出師云𨿽是賊過後張弓也要據款結案泉云子若在卻救得貓兒師云重賞之下必有勇夫也是憐兒不覺醜依山僧看來二俱有過南泉顢頇趙州儱侗各與三十棒今日延慶恁麼批判也要諸方簡點會麼若將得失論長短依然辜負祖師機僧問雙劍掛眉間銅頭翻鐵面未知是何人師雲雨過靑山碧進云滿山荒艸爲甚麼不住師云鑑湖波浪寬進云恁麼則自在去也師云切忌顯顢頇又僧問不問西來大意請師洞上玄微師云風來水面紋進云甚喜蕩蕩平平無反無側師云鐵船水上游進云盡道寰中天子貴那知閫外有將軍師曰闍黎非爲分外僧拜師下座。

上堂碧天皎皎一个金烏藏玉兔星河燦燦兩行玉樹宿烏鴉寂寂鑑湖駕扁舟於蓮野巍巍秦望鎖白雲於林間正恁麼時君臣道合父子一如卽不問作麼生是轉身一句良久云庭前翠竹和根拔免教丹鳳再來巢下座。

上堂天寒地凍裂萬象森羅歇水底金烏結廣寒宮亦絕眼中童子疾石女流出血延慶分明說諸人得自得大眾得且不問作麼生是說底事相逄盡是揚家醜幾个休心息是非僧云進無門出無路正恁麼時無回互門路則不問如何是無回互底事師云堂堂獨露身進云恁麼則一輪明月無人管師云五嶽淸風秪自知僧拜師下座。

上堂一念普觀無量劫無去無來亦無住遂豎拂子云三世諸佛歷代祖師天下老和尙盡在山僧拂子頭上放光動地談說般若西方極樂世界娑婆世界阿閦世界香積世界一切世界亦在山僧拂子頭上大小相容淨穢交泰重重無礙會麼如此會得十世古今始終不離於當念如此不會無邊剎海自他不隔於毫端今日是仕望陳居士爲令先君十周年特自入山齋僧請山僧升座敷揚般若以此功徳惟冀見彌陀於極樂授記莂於蓮臺又豎拂云如此會得君臣道合父子一如其或未會山僧更與通个消息良久云琉璃殿上靑苔冷翡翠簾前玉枕寒有僧問檀越設齋請師說法卽今陳處士在甚麼處安身師雲歸家樂業又僧問一念普觀無量劫無去無來亦無住爲甚麼目前有生有死師云空花鏡裏觀僧打圓相云恁麼恁麼聻師云親見彌陀親蒙授記僧拜師下座。

解制上堂百日道場功徳聚三身圓現十方尊提起也水到渠成充塞法界放下也風行艸偃徧滿乾坤秪如不提不放一句作麼生道良久云吹笛木人腔調美拋梭石女錦綾新僧問一期聖制周圓羣士星歸林野轉身句子請師分付師云步步霜花厚進云如何得不涉程途便還本處師云煦日水質淸又僧問有佛處不得住無佛處急走過畢竟在何處安身立命師云三冬寒气重僧打圓相云蒙師指示學人便恁麼去也師云切莫艸艸匆匆僧拜師下座。

崇禎四年九月湖州府眾鄕紳唐司馬存憶沈司寇何山閔冢宰曾泉朱太史平涵韓太史求仲及孝廉文學眾居士等請師於白雀寺開堂師升座拈香雲此一瓣香虛空包不住大地載不起今日拈來端伸供養本師釋迦牟尼萬徳慈尊伏願三途圓種智九有脫輪回又拈云此一瓣香奉爲當今皇帝萬歲萬萬歲伏願道徳同堯舜帝業等羲皇又拈云此一瓣香奉爲分守嘉湖憲臺湖州府主並歸烏二縣上下各衙伏願仁政聞四海徳化滿乾坤又拈云此一瓣香受西天之付囑爲東土之檀那今日拈來奉爲唐司馬沈司寇閔冢宰朱太師韓太史等一班護法宰官及眾孝廉眾居士等伏願道心堅固福祿綿延又拈云此一瓣香無干無枝四時香馥沒頭沒尾八節光騰端爲供養紹興府雲門顯聖堂上湛然大和尙用酬法乳之恩遂就座白椎竟師云秋色漸深滿林紅葉承玉露金風乍起半山冷气逼人寒徹骨徹髓自家知通天通地何人曉道有也覓之不見絲毫道無也用時徧滿法界觸處靈明何須他覓遂豎拂云會麼烏鴉藏玉樹泥牛舞碧波僧問師唱誰家曲宗風嗣阿誰師云黑狗白雲蹄進云宗旨已蒙師指示曹溪一滴事如何師云泥牛翻白浪僧禮拜又僧問金風吹落林間葉還有不落處也無師云古幹赤條條進云曹溪水白浪滔天還有無波浪處也無師云大地盡皆濕僧拜又僧問擊鼓升堂卽不問獅子出窟事如何師云一聲哮吼驚天地進云靑龍崗上生波浪九曲池中水逆流師云未具牙爪在僧呈坐具禮拜師下座。

結制上堂師豎拂云會麼活潑潑觸處靈明圓陀陀隨緣無礙徧法界不離當處該萬有只在目前無古無今貫通三際非彼非此坐斷十方歷劫孤明阿誰無分若能直下領略且喜窮子歸家其或擬議思量枉受伶俜辛苦又豎拂云會麼鐵犬吞大象石女模螺蟴今日是結制之辰乃有沈居士宿稟善根不忘付囑建此法幢令堂太宜人設齋邀同眾居士入山請山僧敷揚般若佛云以大圓覺爲我伽藍身心安居平等性智旣以大圓覺爲我伽藍則十方世界無邊香水海百億須彌百億日月森羅萬象艸木叢林盡入山僧大光明藏中旣云身心安居平等性智則若聖若凡若人若天若修羅若餓鬼若地獄若畜生悉皆成佛證大解脫个个得眞如三昧一相三昧一行三昧無緣三昧直道作麼生是平等性智不因西風起爭得樹頭紅僧問大開鑪韝急撾毒鼓選擇聖凡句請師指示師云杲日輝輝進云瞿曇已滅度彌勒未降生阿誰得中師云大眾濟濟進云銅頭鐵額漢如何相見師云兩眼對兩眼進云只如無位眞人又作麼生接待師便喝僧禮拜師下座。

上堂漫天网未張唬得金烏藏海底塗毒鼓才振驚起玉兔上松稍藏白額於煙雲籠金烏於寨嶺龍吟霧起虎嘯風生籬菊呈祥芙蓉現瑞正恁麼時且道是何人境界豎拂云會麼山頭白浪湧海底火正紅拈拂下座。

上堂孝廉唐祈遠居士設齋請師求懺宿業師升座云杲日初升大地濃霜盡消滅微火乍降萬山薪積頃成灰任他黑業冰堅憑我智慧了卻喝一喝云若向這里會得霜也日也薪也火也愚也智也罪也福也染也淨也煩惱也菩提也生死也涅槃也悉皆消滅何故淸淨个中元無他物今日祈遠居士乃唐司馬大公子也身處孝廉不受五欲弘荷大法不昧初心決志禪門棲心淨土恐有無始業債以爲障道因緣特擔錢糧入山禮懺請山僧舉揚般若以消宿業古云罪從心起將心懺心若無時罪亦忘罪忘心滅兩俱空是則名爲眞懺悔所以三祖參二祖云弟子罪障深重乞師懺悔二祖云將罪來與汝懺三祖打个反觀良久云覓罪性了不可得二祖云與汝懺悔竟居士若向這里會得卽如罪性不在內不在外不在中間當下淸淨會麼更有个末後句舉似石女穿鍼挑蜀錦木人搓綫繡鴛鴦欲知懺悔眞眞意好向其中仔細參西堂出問弁山峯頂云靄靄太湖波底月團團是何意旨師云籬邊黃菊秀進云卽今鐘鼓交參居士臨筵萬象森羅咸皆稽首是甚麼時候師云日午打三更進云只如月落云收光境俱忘請師再道師云且喜太平進云明暗雙雙俱不照未審此時作何活計師云楖栗橫擔不顧人堂禮拜云不登弁峯極目望怎識太湖涯際寬師云切莫艸艸又僧問了則業障本來空爲甚麼瞿曇不免金槍之厄師云鐵馬趁泥牛進云及乎未了者則何如師云金烏銜玉兔僧拂坐具云學人縱橫去也師云且喜沒交涉僧禮拜師擊香臺下座。

上堂扶桑日出須彌突兀北俱盧洲人無貪欲南閻浮提衣足食足特地報知莫生疑惑且作麼生是不疑的事良久云靜倚長松忘百慮擡頭秪見帝王家下座。

上堂師升座云颯颯西風片片白雲繚亂舞澄澄碧漢團團明月逞全輝不離寂場千江有水千江月無心舒卷萬峯鎖住萬峯寒照無照功無照何妨曾照來無來相無來豈礙常來古今印同十方合一人人照燭个个現成會麼有意气時添意气不風流處也風流遂豎拂下座。

上堂孟冬初臨大地朔風寒徹骨一陽才復乾坤萬象气稍和茅筍土底抽芽水仙盆中發笑梅蕊含玉粒茶花吐珠璣正恁麼時且道是何人分上事咦黑帝令行猶正切那許東風弄柳條下座。

天臺護國寺僧月堂紹興府眾鄕紳錢相國麟武陶給諫虎溪啇開府等軒余太史武貞吳孝廉佩玆及眾文學居士致書備禮上弁山白雀寺設齋請師住護國寺上堂乃云好音在耳歷歷風生彌六合眞機滿目明明萬象徧乾坤左之右之顯神通江北江南何須覓會麼今日天臺護國寺月堂同眾居士至弁山設齋請山僧過天臺山僧以弁山期限未滿待三年後方可同諸公搬磚弄瓦運水打柴發揚無爲以助國化且作麼生是無爲底事戶外竹風聲細細澗中流水響潺潺僧問師搭紫衣登寶座未知說法度何人師云霜花滿地進云三冬瑞雪家家有何須特地又相爲師云秪爲狂徒渾不薦所以今朝爲指明進云等閒識得東風面萬紫千紅總是春師云不因柳毅傳書信怎得家音到洞庭進云說法度人蒙師示應請天臺事若何師云古路風霜細進云嶺上寒梅才放蕊江南早有十分春師云我這里無此間事僧禮拜師擊禪牀下座。

上堂一九與二九相逄不出手南北嶺頭云片片冰花就東澗西溪凍斷流猶若銀絲穿古岫大眾正恁麼時寒威沈沈朔風凜凜且道是何人境界良久云一片長空渾若洗兩輪日月壯山河僧問凜凜朔風寒徹髓迸出梅花徧界香正當恁麼時和尙作麼生慶賞師云紅鑪添白炭滿酌並淺斟進云慶賞一句蒙師指醉人歸去事如何師云紅羅帳裏睡昏昏進云眉毛尖上呈春色大地全彰白玉洲師云切莫逐境漂流僧禮拜又僧問如何是熾然不二句師云朔風凜凜雪花片片進云恁麼則徹骨徹髓無縫罅透頂透底絕遮攔師云正好三十棒進云不涉功勛豈受賞罰師云猶有不涉在僧拜師下座。

上堂主山髙案山低白虎長靑龍短洗缽崖前觸著磕著迎聖道上往往來來且道是何人境界咦不因樵子徑怎到葛翁家今日是沈居士身染微恙道友莫居士等特擔錢糧入山飯僧更請山僧升座舉揚般若以消夙業更祈世壽與佛壽綿長色身同法身堅固須知古人有語若欲懺悔者端坐念實相且道實相作麼生念良久云木人醉倒幹城裏石女吹簫入畫樓豎拂下座。

上堂今朝臘月一枯木生銀華千峯咸玉聳萬水總白霞古渡迷過客林深隱樵家鳥道無蹤影玄途安可誇大眾正恁麼時六花現瑞寒光散彩且道是正位一色也今時一色也會麼琉璃殿上君臣合珠玉簾垂父子同僧問雪覆靑山頂梅花唱好音這段風光事受用是何人師云頑石無髙下進云花落雪洋時還成甚麼境師云東湧西沒進云恁麼紅日當空照淸波徧界流師云興波作浪僧禮拜云幾番徹骨寒風盡枯木花開色更濃師云不是時節又僧問朔風凜凜通身是寒徹髓底事如何師云秪要大家知進云徹髓一句蒙師指迸出紅輪又若何師云照天照地僧禮拜師下座。

解制上堂一百二十日修煉般若結制於圓覺體中一千四百四十時究無上道解制於光明藏裏其結也枯木寒崖滴水滴凍壁立萬仞凡聖不通掃蹤絕迹其解也陽和气轉一葉一花聊通一綫僧俗曾會覿體全彰結解且置秪如收因結果一句作麼生道良久云乾坤撲落須彌倒透出虛空外面行便下座。嘉興大藏經入就瑞白禪師語錄

入就瑞白禪師語錄卷之二

明住天臺護國寺嗣法門人寂蘊編

上堂

唐孝廉祈遠居士請師烏鎭圓義庵上堂師升座云靈機未動十方剎海冷沈沈智境才彰覿面當陽明歷歷寸絲不掛何妨戒定慧以薰修不立一塵豈礙萬象森羅而依附孤迥迥穿過鐵壁銀山峭巍巍透徹金輪水際其大也包括虛空其細也纖毫無間坐斷千差路掃除凡聖名若能直下承當始信本來是佛遂豎拂云會麼蒼蒼弁嶽摩今古新新花柳醉遊人下座問答不錄。

蔣夫人壽誕請上堂師升座云蕩蕩和風起寒塞之柳眼輝輝煦日發枯稿之花心蘭萼騁香機桃李舒艷質韶光彌而六合滿春色臨而宇宙新添一紀而萬紀同庚增一福而百福齊舉正恁麼時且道是何人分上事良久云十二朱門添吉慶三千玉閣靄祥雲下座問答不錄。

長興孫夫人壽誕請上堂師升座云金籠放鵲願壽命之龜年畫像呈詩祝永齡於鶴算誦經禮懺宿業頓爾冰淸供聖齋天福壽綿然滄海同虛空之不老等松柏以長靑若能當下知歸方知定有餘慶會麼權將日月爲天眼指出須彌作壽山今日長興孫夫人天命之年入山禮懺飯僧更請山僧說法以延福壽𨿽然須知福壽之根本始得遂豎拂云若向這里會得則過去無量劫無量劫生日秪是這个今日生辰也秪是這个未來無量劫無量劫生日也秪是這个會麼如此會得須知更有向上一竅在作麼生是向上一竅良久云白雲澹蕩西風急刺破髑髏阿个知僧問諷經延壽卽不問臥月眠云時如何師云刺破你腦殼進云黃金殿上金鳳舞白玉階前玉雞鳴師云非汝境界僧拜師下座。

崇禎六年九月二十二日紹興府眾鄕紳胡冏卿璞庵陶少府石梁劉納言念臺董寶卿皇庭徐兵憲檀燕王制憲峨云丁宮坊歐石邢天部淇瞻倪侍禦三闌余殿撰武貞孝廉史汝諧淩二鉉及眾文學居士等自弁山請師於蕺山戒珠寺開堂師升座拈香雲此一瓣香秉三皇之敕令行五帝之仁風四海尊崇萬邦仰望奉爲今上皇帝聖壽萬歲萬歲萬萬歲又拈云此一瓣香稟忠孝以生成統三綱而和暢奉爲現前大護法胡董劉徐陶王丁邢倪余等一班宰官洎居士檀越等伏願道徳與聖徳同修君命共至命齊布又拈云此一瓣香出自摩竭提國長在弁嶽峯頭三玄三要以薰修五位君臣而建立爇向鑪中端伸供養顯聖堂上圓寂先師湛然澄大和尙用酬法乳之恩遂斂衣就座白槌竟師云若論第一義五目不能觀六通豈可及諸佛不到處難話祖師機實相本無名言論難開口直得心思淨盡萬行空餘一段靈光處處顯露明明不昧寂寂無私本自現成阿誰無分遂豎拂云會麼泥牛撞倒須彌頂木馬嘶幹四海云西堂孤崖問云越地雙獅吼龍象盡交參威振大千句當陽請舉宣師云金花徧界新進云滿盤都托出誰是知恩者師云寶劍贈與烈士進云恁麼則恩歸有地師云阿誰無分進云今日人天交集會騰騰瑞气滿精藍師云且喜天下太平堂禮拜僧問諸佛不到處難話祖師機祖師機卽不問如何是諸佛不到處師云黑漆漆進云恁麼則越州石鼓驚天地引得泥牛就地來師云烏龜飛上天僧拜師下座。

上堂金烏乍起紫气騰騰玉兔髙懸寒光澹蕩蕺山亭上物色鮮明如來藏中境界殊勝直示臨濟三玄三要發明洞上五位正偏父子功齊君臣道合功位全彰則且置功位俱隱一句作麼生道良久云泥牛踏翻潭底月木馬嘶風透碧霄僧問三玄三要卽不問五位君臣事若何師云鑪中香裊裊進云如何是正中偏師云石女夜不眠進云如何是偏中正師云秋到樹頭赤進云如何是正中來師云泥牛上五臺進云如何是兼中至師云黃葉頗相似進云如何是兼中到師云踏破波底月進云恁麼則父子功齊君臣道合師雲閒言語僧拜又僧問獅王哮吼蕺峯前獅子增威異獸潛是甚麼時候師云日輪當午僧拂具云恁麼則露爪張牙去也師云看箭僧呵呵遂拜師雲頭落也不知便下座。

上堂秦山卓爍鑑湖寥廓鑪峯岋崿會稽咭咶昨夜一陣西風起滿山黃葉盡零落會麼須彌跳三千界磉礅花開百億春下座。

上堂生而無生千紅萬紫爭奇巧滅而不滅滿林黃葉盡消磨遂豎拂云且看山僧拂子還是生耶滅耶來耶去耶有耶無耶常耶斷耶會麼石女驚殘夢木人解唱歌今日是躍云禪師四七之辰其徒自得設齋請山僧升座說法以此般若功徳增崇品位莊嚴報上且道薦拔一句作麼生道良久云秦望靑松古戒珠蕺花香僧問生不曾來死不曾去爲甚麼又有生方之說師云黃花徧地開進云卽今彌陀又在甚麼處師云七寶池中光燦爛僧合掌云恁麼聻師云未夢見在進云作甚麼便得髙超去也師云秦望山頭云僧拜又僧問彩雲生滅卽不問卽今立處請指示師云鑑湖波底月無形進云恁麼泥牛踏破峯頭月脫體全彰海底眠師曰浴鵝池上放光明進云幸到源頭淸徹處漚生漚滅水無痕師云你不知去處在僧拜師下座。

上堂萬象森羅盡說法露柱燈籠常咭咶諸人何故不自知更用山僧來叨呾不叨呾爬下眠牀穿著襪遂豎拂云文殊菩薩現普現色身三昧鉆入你諸人眼睛裏去也會麼良久云滿林黃葉地鋪錦朔風炭冷水成冰僧問金鎖玄關卽不問慧鏡閣中是何人所居師云烏龜飛上天進云恁麼則不必猜疑去也師云阿誰無分僧作插香勢云還許學人恁麼相見否師云不許僧拂坐具云不恁麼去也師云放汝三十棒擊香臺下座。

上堂本來恆寂寂施爲動作徧乾坤用處常空空見色聞聲沒半點沒半點處萬別同途徧乾坤時千差一致空中鳥迹水底魚蹤且道是甚麼人境界孤猿叫落三更月野鳥啼開四季花今日是星樓祝居士爲薦令先君設齋請山僧升座說法以此功徳追薦見泉處士莊嚴報境大眾且道見泉處士卽今在甚麼處安身立命良久云蓬萊三島神仙住九品蓮臺佛祖行僧問世尊道迷悟生死了不可得卽今見泉處士生耶死耶師云云鎖長空日不見僧呈具云若於个中能領略朝生暮死不相關師云三十棒僧拜云謝師答話師下座。

上堂孤圓活潑人間天上盡該羅廓徹靈明十方三世總無隔四聖六凡等有靑紅赤白無依心佛生從來一體儒釋道本自無差若向這里承當直下現成受用遂豎拂云會麼良久云白雲常自來靑嶂明月何曾離碧天僧問儒釋道無差爲甚麼門庭各立師云黃葉飄飄進云大有人不肯師又作麼生方便師云朔風自凜凜進云恁麼則一輪杲日無違背團團水月影難分便拜師曰正好著力又僧問長空雲散現杲日大海波澄露錦鱗正當恁麼時如何師云凍斷五雲溪進云便恁麼去又作麼生師云三江潮頭息進云還有向上事也無師云有進云如何是向上事師云蕺山亭跳僧拜師下座。

上堂豎拂云聞聲悟道見色明心蕺山亭跳上三十三天撞破天王腦殼東海龍王鮮血迸流天下覓醫人將閻羅王腳跟一艾爝大唐天子通身慶快會麼今日是兪居士同令堂及眾夫人設齋請山僧升座說法爲大眾結般若緣且道如何是般若良久云黃牛頭上兩个角艸鞋肚裏四條觔僧問千尺寒松秀金鸞石鳳啼是何意旨師云石傘峯頭傳消息進云是阿誰的境界師云五雲溪畔長冰花僧拜﹝師下座﹞。

上堂飄零黃葉傳古佛之家風遊衍行雲顯當人之面目稽山寂寂西來大意全彰鑪嶽巍巍列祖眞機獨露戒珠閃爍慧鏡常明一道神光貫徹今古會麼覓火和煙得擔泉帶月歸今日是邢吉先居士設齋爲山僧慶誕請升座說法爲大眾結般若緣卽此以祈居士智門了辦道果圓成大眾且道圓成一句作麼生舉揚良久云轉功就位琴堂冷退位朝君古殿寒便下座。

解制上堂把住也結定布袋口封住拄杖頭鐵壁銀山鳥不飛度直至三江浪息大地波沈放行也陽和气轉徧界春回直得枯木生花冰河發焰正當恁麼時還放行好把住好良久云且隨老木同寒瘠將逐春風入燒瘢莫有逞驢唇馬嘴者出來喫棒僧問把住放行卽不問當體無依事若何師云今朝臘月八僧拂袖云恁麼無掛礙隨處逞風流師云三十棒進云凍雲飛盡孤輪迥徹底無私徧界輝師豎拂云跳不出這一重僧喝禮拜師呵呵大笑下座。

上堂湖城錢夫人設齋請師升座云三春已過韶華老李白桃紅何處討菜花滿地黃如金燕子梁間指示人遂豎拂云會麼於此會得頭頭釋迦出世於此不會步步彌勒下生良久云鳥啼花發笑云興宇宙淸今日是湖城錢開府老夫人及眾比丘尼送法衣上山設齋修福延生請山僧升座爲眾結般若緣且道般若一句如何舉揚夏初日漸暖行人盡解襟後堂素朴問髙提祖印最上一乘弘範毗尼一乘最上今日和尙二法並談施主功徳還有邊際也無師云弁石播苔痕進云靑龍峯頂獅子吼百千羣品證無生便禮拜師云非爲分外遂下座。

上堂崇禎甲戌年十月望日龍華結制唐孝廉祈遠居士請師升座拈香畢乃云世尊初成道日云奇哉眾生皆具如來智慧徳相儒書亦云在明明徳康誥曰克明徳太甲曰顧諟天之明命昨夜靑龍崗起舞花石澗跳驚得獅子巖向象王峯鼻孔裏藏身直得彌勒峯呵呵大笑且道笑个甚麼他道皆自明也皆自明也會麼晝午月明皎夜半日輪紅山僧一向有病佛法付在首座杜絕人事以盡殘喘淸晨內外大眾誠心跪請故不得已乃升此座遂豎拂云若向這里會得則現現成成个个具足其或未然可將个本參話頭頓在目前念玆在玆如雞抱卵如貓捕鼠打成一片情境俱亡見色時不知色聞聲時不知聲忽爾觸著地一聲始知成佛其來舊矣更有末後句舉似大眾一月印千江千江同一月於斯會得時烏龜喚作鱉西堂離言問云不問洞上舊家風請指龍華新气象師云寶珠池內水長流進云秪如凍雲彌布日月潛輝又作麼生師雲家家圍鑪添白炭進云恁麼則泥牛耕破龍崗脈桃花依舊笑春風師云未是龍華气象在堂一喝師云今日不打你堂禮拜歸位僧問升堂卽不問卷席意旨如何師揮一拂進云朔風吹黃葉明月下太湖師云非汝境界僧禮拜師拈拂下座。

上堂解制嚴充涵唐祈遠嚴渟之沈仁叔丁子敬丁逸羣姚聖錫王禹南朱心印李明吾曁眾居士等請師升座師豎拂云會麼一向把住今日放行其把住也山河失色截斷眾流波瀾不生魚龍潛躍黑漆漆無聲無臭六戶不通風其放行也幽蘭現瑞百艸排芽柳眼重新乾坤增彩明晃晃在前在後宇宙咸光輝秪如放行把住二俱不涉諸公作麼生啇量良久云石女慣吹無孔笛木人善弄沒絲弦今日一期圓滿莫有悟明自心者出來與汝證據僧問來去主賓卽不問五位功勛事若何師云木人慣弄無孔笛進云如何是向師云且莫妄想進云如何是奉師云秪要歸家進云如何是功師云鋤天掘地進云如何是共功師云木人舞袖歸來晚進云如何是功功師云石女謳歌罷戲場進云不涉功勛句子再乞垂慈師一喝僧禮拜云古風來鷲嶺今日始重光師雲閒言語又僧問正當解制卽不問放下一句事如何師雲橫肩拄杖進云虛空昨夜傳消息驚動垂楊兩岸搖師云切莫東逴西逴僧禮拜又僧問滴水滴凍卽不問大地回春事若何師云處處山花妝得巧進云恁麼則蕩蕩東風若管弦驚醒多人開夢眼師云十字街頭一任東逴西逴僧禮拜師下座。

崇禎八年乙亥八月師從天臺回龍華孟冬望日結制請上堂師登座拈香畢乃云經之綸禪和邀同眾上座請病朽升堂舉揚這一个豎拂云會麼覿面無向背當處絕遮攔無向背處嚴密不通風絕遮攔時行藏難著眼爲萬物之本作生佛之基三際凝然十方不隔要用便用棒喝交馳明妙旨要歇便歇寂然無語顯單傳正偏兼帶則且置秪如不涉離微一句作麼生舉良久云象騎鐵馬行宇宙烏龜騎鶴上昆侖首座歷然舉坐具云這个是無向背底如何是絕遮攔句師云寒風颼颼進云是甚麼人境界師云無鼻孔長老進云不涉離微請師再舉師云三冬無暖气進云恁麼則九夏雪花飛師云未是時節在座禮拜歸眾知客問云人天交集選佛場開覿面相呈請師的的師云弁山跳進云久知个裏無多子竿木隨身任縱橫師云花石澗邊行藏好進云不是特來陳舊話秪因舉起又重新師云再犯不容進云莫將鶴唳喚作鶯啼師云錯客禮拜又僧問結卻布袋口封住拄杖頭正當甚麼時候師云冰厚三尺進云還許傍通一綫麼師云不許進云與麼則卽今結制去也師云相逄莫出手僧禮拜又僧問云大開鑪韝鑄聖鎔凡卽今凡聖交參請師妙手師云个个鼻孔遼天人人腳跟點地進云倘遇無面目漢和尙又作麼生款待師云三十棒僧拜師拈拂下座。

祈遠唐居士薦妹請上堂師升座云西風乍起千林落葉盡歸根玉露才臨萬派淸流回源早旣爾轉功就位全在得力兒孫若乃借位明功須知父祖不出父慈子孝嚴嚴密室不通風君敬臣忠巍巍寶殿排班早直須正偏不立手足情忘一道虛明觸途宛爾會麼今是金門唐氏法名大貞頓捨塵勞頃趨寶所棄娑婆如涕唾取極樂如上乘親覲彌陀記授蓮品玆今五七之辰乃兄祈遠居士入山飯僧請山野升座說法薦拔唐氏大貞增崇福智大眾且道作麼生是薦拔一句良久云寒潭月落泥牛吼大野雲幹木馬嘶僧問大圓鏡中本無來去卽今亡者向甚麼處安身立命師云秋色沈沈僧禮拜云出沒終不離乾坤師云寒光蕩蕩便下座。

季玉嚴居士同令堂太夫人請上堂師登座云子湖狗子飲盡趙州茶南泉貓兒喫卻幹屎橛嘉州大象恨不伸陜府鐵牛淚成血木馬嘶風秋色老石虎頻吞波底月報君知得不得居士今能知時節嚴太夫人亦歡悅大眾且道如何是那一節良久云象王鼻頭長波斯面孔黑季玉居士出問古云我若一向舉揚宗乘則法堂前艸深一丈未審今日弁山艸深多少師云三長兩短士轉身顧視一拜師云恁麼則露裸裸地進云艸枯鷹眼疾師云只恐不知春進云和尙快下座師云秋色滿庭進云雪盡馬蹄輕師拂拂顧眾下座。

雲門先和尙九周年上堂師升座云先師自丙寅年臘月初四日去世遂屈指云丁卯年臘月一周年戊辰巳巳庚午辛未壬申癸酉甲戌乙亥卻有九周年也𨿽去世九年元不曾離今日𨿽不離今日卻又去世九周年且作麼生話會若也未會病朽爲汝舉揚正偏五位以報先師恩徳遂喝一喝云病朽未出法堂元無此一喝旣登此座方有此一喝是正中偏也卽此一喝當處寂然是偏中正也卽此一喝不帶名言是正中來也今對諸人有此一喝你等諸人因此一喝得知本有是兼中至也我此一喝聖凡情盡能所兩忘妙盡有無是兼中到也以濟宗論之正中偏奪人也徧中正奪境也正中來人境俱奪也兼中至人境俱不奪也兼中到卽玄要妙旨也以雲門宗論之卽此一喝應彼來機謂之函蓋相應句卽此一喝凡聖掃除絕彼知解謂之截斷眾流句卽此一喝問事答事問理答理謂之隨波逐浪句以潙仰宗論之卽此一喝直顯大月輪三昧謂之圓相卽此一喝示向上一機謂之暗機卽此一喝元從自心流出謂之意語卽此一喝見者聞者默默知歸謂之默謂卽此一喝無量妙義一時收盡謂之義海卽此一喝四十二字母及世間文字無不統攝謂之字海以法眼宗論之卽此一喝直示一眞法界謂之總卽此一喝有照有用有收有放有賞有罰謂之別𨿽縱奪賞罰之別總歸一心謂之同𨿽同一心縱不是奪賞不是罰謂之異𨿽賞罰收放之異咸成一个自己謂之成𨿽成一體不妨殺活縱奪各住本位謂之壞非惟一喝如然至於一棒一拂一句一字乃至揚眉瞬目折旋俯仰莫不皆然諸方野狐禪以達摩對梁王實無功徳一語謂之濟宗以人天小杲一語謂之洞宗又有一等以棒喝謂應酬虛套盡屬支離邪解故病朽發明此旨勿使後學蹈於邪坑復喝一喝云且道此一喝是正耶偏耶人耶境耶三句耶圓相耶六義耶若簡點得出則參學事畢其或未然可到先師座前觸禮三拜先師爲汝說破首座出問和尙未出方丈先雲門及五家宗旨宛然至於升堂就座也是畫蛇添足未審和尙以爲何如師云猿抱子歸靑嶂後鳥銜花過碧巖前進云與麼則十方原不隔今古一毫端師雲峯巒挺秀鶴不停機進云有意气時添意气得風流處且風流師云未許話會在座禮拜歸位僧問長空日落峯含翠老樹云凝塔影閒正當恁麼時雲門和尙還應供否師云冰河焰焰進云與麼則銀浪湧山頭師云雪花片片進云一自優曇開越嶺至今淸味徹苕溪師云切莫妄生節目僧禮拜僧問五家門庭蒙師指雲門大師面目在甚麼處師云描不成畫不就進雲南北山頭云寶珠池內月又作麼生師云還許話會麼僧禮拜云謝師答話師云未許話會在便下座。

解制祈遠唐居士設齋請上堂師登座云巍巍煦日添心色蕩蕩和風起見塵如此句中玄會了依然墮在冷冰冰直須恁麼中不恁麼不恁麼中卻恁麼恁麼中不恁麼解制何妨結制不恁麼中卻恁麼把住豈礙放行正是太陽門下日日三秋明月堂前時時九夏秪如功位俱隱一句作麼生道良久云鐵馬空中吞皓月泥牛生得一雙寅僧問三月安居徒自縛請師爲眾施寥廓師云拄杖橫挑撥亂雲進云縱橫一任天涯外闤闠山林色色新師云眠牛嶺下且安身進云瀑落聲沈鳥雲飛勢斷峯師雲遊人獨自逞風流進云風流久操胡笳調今日龍華值子期師云且莫艸艸僧禮拜又僧問一鑑無私輝宇宙晴空萬古絕瑕痕正當與麼時是解耶結耶師云桃紅柳綠進云恁麼則一眾沾恩有地師雲橫擔拄杖僧拂坐具云便獨步去也師云艸履破云行又僧問把定重關卽不問放開一綫意何如師云緊峭艸鞋一任跳進云秪如風行艸偃水到渠成又作麼生師云衲僧躋躋登堂後檀越巍巍送供來進云與麼則云移出谷渾無礙月臨滄海任縱橫師便打僧拜師下座唐祈遠居士至室中問如何是參禪得力處師雲頭頭上了曰如何是參禪險難處師云切莫妄思量曰如何是參禪受用處師云全體絕遮攔曰起滅不停時如何師云不是別人家裏物曰熟處難忘時如何師云好个消息曰風恬浪靜時如何師云全家安樂曰鐵壁銀山時如何師云莫向這里躲根曰一念無私時如何師云正好喫棒士禮拜而退。

崇禎十年丁丑四月八日江西南雲山慧燈寺說戒上堂師雲南徑荒涼特爲舉揚慧燈焰焰祖印重光大明春色至萬物盡芬芳南云徧覆娑婆界一片風光滿上岡於此會得釋迦降生皆覿面於此不會依舊薰風度短墻會麼如或未知且聽受戒。

入就瑞白禪師語錄卷之二終嘉興大藏經入就瑞白禪師語錄

入就瑞白禪師語錄卷之三

明住天臺護國寺嗣法門人寂蘊編

小參

住雲門小參師舉證道歌云心是根法是塵兩種猶如鏡上痕痕垢盡時光始現心法雙忘性卽眞大小永嘉秪道得一半雲門卽不然心是根法是塵兩種猶如車兩輪兩輪未轉車無用兩輪轉處示車身且道與永嘉相去多少莫有與他出气者麼出來與山僧相見僧問寶鏡當臺爲甚麼胡漢不現師云賊身露也僧禮拜師便打。

小參舉起茶鐘云今朝七月三十日地藏菩薩降生向山僧茶甌裏洗浴諸人還見麼若如此見得眾生度盡方證菩提於此不見地獄不空誓不成佛若有通方作者出來相見時有僧出問云如何是雲門主人師雲林中整日歡進云如何是雲門家風師雲淡飯憑君喫進云客來以何款待師云黃齏任意餐僧禮拜師回方丈。

小參欲知佛性義當觀時節因緣時節若至其理自彰靈云見桃花是時節因緣香嚴擊竹是時節因緣玄沙指是時節因緣乃至世尊夜睹明星皆是時節因緣秪於諸兄弟淸晨下牀著衣喫飯屙屎放尿迎賓待客燒香掃地莫不皆是時節因緣且道作麼生是自彰的理還會麼朔風徹骨人皆委霜花滿地阿誰知僧問如何是雲門境師雲翠竹搖風聲颯颯進云如何是境中人師云整日無事做閒步竹林中進云還有向上事也無師云有進云如何是向上事師云踢斷五雲溪僧禮拜。

小參方才過元旦不覺三十日梅蕊已飄空堤柳含煙綠林遠和風輕山深寒气毒覿面已相呈薦取那一著大眾且道如何是那一著會麼綠竹無向背靑松絕往還便歸方丈。

小參春風蕩蕩春雨霏霏泥濘路滑行人濕衣就裏暗通消息那个男兒知歸且道通个甚麼消息會麼順風過若耶隨流落鑑湖。

小參三尺冰河連底凍數竿枯樹盡銀花太陽一出峯頭外淸潭依舊走魚蝦見色明心𨿽好事撒瞎時人幾眼沙莫有淸淨寶目不受翳障者麼出來髙鑑看時有僧出云獅兒獨吼雲門裏杳象羣藏北斗中師作嗄嗄聲僧拂袖云嶺外彰爪牙去也師云這野狐精又僧問富翁錦上重添錦卽不問孤雁寒江事若何師云千江有水千江月進云凍灘獨立遲春信爲甚不見東風弄柳堤師云寒气太重僧云何時得一聲嘹喨斜陽外帶得平安書信歸師云一枝梅蕊傳消息萬里山河享太平僧禮拜師回方丈。

小參越州一朵梅鑪峯東畔西有人玄會得綠竹放紅絲會麼會卽便會不許節外生枝若要節外生枝打折你驢腰莫言不道有僧問如何是威音那畔事師云石傘峯跳進云恁麼則離家轉卻雲山外師云伶俜漢進云過在甚麼處師打云教你不要節外生枝僧禮拜師回方丈。

住延慶小參一段眞風本現成當人何必苦追尋森羅萬象舒光彩隨緣用處卽天眞眾兄弟做工夫不可驅昏敵散不可斷妄求眞不可髙標聖境不可希圖悟門不可沈空滯寂不可流浪前塵不可舉處承當不可卽念卽眞不可撥波求水不可妄認身形若能如是行去正所謂當處卽天眞佛也𨿽然須知更有向上一竅在且道如何是向上竅良久云杲日無私照任運過西峯僧問桃花三月茂梅蕊雪中香提起坐具云未審此枝花屬何境界師云冰河三尺浪進云葉落枝枯後又如何師云泥牛雪裏眠僧禮拜師回方丈。

小參虛寂寂明歷歷舉步莫疑動用不悉徧滿乾坤時人不識釋迦兩腳舒達摩惟面璧彌勒呵呵笑休更生疑惑大眾作麼生是不疑惑的事颼颼林上葉飄飄舞太虛僧問水窮山盡向甚麼處著腳師云坐看雲起時進云虛空粉碎如何下手師云泥牛吼水面進云空懸爍爍一龕燈師便打僧禮拜。

小參一个話頭明歷歷內不出兮外不入忽然驀地爆一聲方始徹皮又徹骨大眾徹皮徹骨卽不問作麼生是爆底事還會麼疏疏翠竹通身冷皎皎澄潭徹底寒。

小參朔風凜凜逼人寒大地霜花添瑞色滿目文殊是對談休向南方尋知識南方知識卽不問作麼生是對談底事良久雲翠竹枝頭冰葉重烏鴉體上冷毛輕僧問古云直饒學到佛邊事猶是錯用心畢竟如何始得相應師云鞋薄腳底冷進云上無佛道可成下無眾生可度爲甚麼又道个超凡入聖了生脫死師云衣短肋下寒僧禮拜又僧問卽心卽佛則不問非心非佛是如何師雲翠竹濃霜重進云恁麼則脫體無依迥然獨露師雲水中已生骨進云向上還有事也無師云來年二三月僧禮拜。

小參百歲光陰一夢周幾番歡喜幾番愁一聲雞唱惺惺也苦樂盈懷秪自休人生在世總是一夢而已或夢做輪王統禦四天下或夢入山林修無上佛道或夢轉法輪度無量眾生或夢做菩薩行六度萬行或夢修十善而報生三天受享快樂或夢造十惡墮於三塗忍無量苦忽然一覺如大夢醒始知從前所作所爲了不可得知醒時人說夢中事心縱精明欲何因緣取夢中物直得默休而已莫有百花林裏過一葉不沾身者麼出來與雪上座相見時有僧出問一切有爲法如夢幻泡影如何是非幻一句師云石女唱山歌僧禮拜。

小參年新月新日又新和風吹破碧潭冰殷勤報與諸禪者烏龜騎鶴上昆侖烏龜騎鶴卽不問且道作麼生是新年底事良久云陽和布徳澤桃李又重新便歸方丈。

小參一碗無油燈歷歷甚分明晝夜無私照達者暗裏驚照卽不問作麼生是燈遂豎拂云徹地通天光燦爛老少盈懷任意觀。

住龍華小參師登座雲開疆展土彌勒樓現於當處伐木誅茅普光殿建於目前宇宙髙人出出入入乾坤道者往往來來性海悟於剎那行門成於頃爾星霞散彩日月舒光正恁麼時成家樂業一句作麼生道良久云四海衲僧明正化十方檀越助無爲僧問新年佛法則不問莖艸現瓊樓是何人境界師云一枝梅蕊傳消息進云丈室現三萬二千獅子座還是神通妙用還是法爾如然師云處處陽和大地春進云我佛成道長者施園獲何功徳師云徧界不曾藏僧禮拜云弁山騰瑞气霄漢產祥光師云莫眼花又僧問上香呈般若點燭布禪機秪如未上香時般若在甚麼處師雲雨打階前濕進云般若已蒙師指示新年佛法事如何師云爆竹一聲除臘去梅花幾點送春來進云恁麼則道場建處祥雲集佛法興時秀水朝師云也不爲分外僧禮拜。

小參玄鳥來翼蒼庚初鳴桃花結蕊雷霆發聲西來大意全彰祖師巴鼻獨露正恁麼時截斷眾流卽不問隨波逐浪一句作麼生道柳眼乍開風日暖山河無處不新機有僧出問九九八十一犁耙一齊出是甚麼消息師云老筍抽芽進云梅花飛片玉桃蕊吐紅霞仗甚麼人恩力師云太湖波底月弁山崖畔春禮拜。

小參一向恁麼一花一彌勒一葉一釋迦頭頭顯妙處處呈奇一向不恁麼削迹吞聲壁立萬仞孤迥迥峭巍巍三世諸佛無開口處歷代祖師無措足處且道二俱不涉作麼生啇量會麼無陰陽地艸常秀花發寒崖不帶春僧問今朝二月望桃李花未放如何是萬紫千紅境界師云今日是花朝進云花在那里師云東山西嶺一枝紅僧禮拜。

小參兩輪日月快如梭蕩蕩薰風度薜蘿滿目淸涼可人意試問諸公會也麼須領略莫蹉跎覿面當機如不薦去問龍華阿逸多莫有髙揖釋迦不拜彌勒者麼出來相見時有僧出禮拜問曰善財童子登妙髙峯頂爲甚不見徳云師云綿密不通風進云爲甚別峯又相見師云傍通一綫僧禮拜有居士問云特到龍華求佛法殷勤秪見撒明珠明珠卽不問如何是佛法師云今朝又起風進雲起後如何師便打士禮拜。

小參一向恁麼秪是入廛垂手隨波逐浪殺活縱奪收放自如一向不恁麼壁立萬仞截奪眾流魔佛不通聖凡絕迹其或恁麼中不恁麼不恁麼中卻恁麼冰河發焰枯木生花石女吹簫木人演武秪如恁麼也沒交涉不恁麼也沒交涉恁麼不恁麼總沒交涉且作麼生良久云大海不容明月照禪室豈畱半夜燈僧問如何是恁麼一句師云淸流落太湖進云如何是不恁麼一句師云弁山絕消息進云如何是恁麼中不恁麼師云弁山峯頂云太湖波底月進云如何是不恁麼中卻恁麼師云太湖波底月弁山峯頂云僧禮拜。

小參因中明果徳果後施因行因行一齊彰聖凡無二道旣無二道則知未離兜率已降皇宮未出母胎度人已竟如是則知亙古亙今秪是一念無凡聖無得失無是非無生佛無有無塵塵爾剎剎爾處處綠楊堪系馬頭頭顯物物露著著全是祖師機於此會得總是建化門頭邊事須知更有向上一著子在良久云木人才撫掌石女笑呵呵僧問寒山雪覆烏藤樹枯木逢春花再開是如何師云九夏雪花飛進云等閒識得東風面萬紫千紅總是春師云秪明今日事昧卻本來人進云撒手懸崖下分身徧剎塵師云且喜沒交涉僧禮拜云瞞人不少。

住白雀小參師舉船子偈云三十年來江上游水淸魚現不吞鉤釣竿斫盡南山竹不計工程得便休大小般子𨿽是落艸求人大煞勞嚷生弁山卽不然數十年來山上游艸深林聚獸鳥稠等閒撒个漫天网也有金毛也有狐只如野狐堪作何用尋常翻个筋斗子惹得傍觀笑忻忻野狐且置莫有金毛獅子麼出來抖擻爪牙看時有僧出以坐具覆頭云和尙會麼師云野狐精僧禮拜云又被風吹別調中師云總沒交涉便回方丈。

小參頂門正眼要在作者知歸肘後靈符須憑英雄提掇殺活縱奪珠走盤而盤走珠人境交加位轉機而機轉位圓陀陀體用一如赤灑灑逆順自在且道是何人境界舉雪峯在徳山作飯頭師云倚門傍戶漢一日飯遲徳山托缽向齋堂師云𨿽然正令全提也是憐兒不覺醜峯云這老漢板未鳴托缽向甚麼處去師云不妨拶著徳山低頭歸方丈師云可惜放過雪峯舉似巖頭師云辜負己靈頭云這老漢未會末後句在師云東家死人西家助哀山聞令侍者喚巖頭至云汝不肯老僧那師云陷虎之機頭遂密啟其意師雲巖頭道甚麼一條拄杖兩人扶山至來日上堂果比尋常不同師云𨿽然將錯就錯誰不識汝狼心虎膽頭至法堂撫掌大笑云且喜老漢會末後句也𨿽然後來只得三年活師云這里有些子淆訛莫是徒弟授記師父麼且喜沒交涉莫是神通知道麼且喜沒交涉莫是如虫禦木麼且得沒交涉旣不如是畢竟作麼生良久云霜花和石冷靑松帶月寒。

小參一段眞光覿面來何須特地彊安排神通變現無蹤影秪在當人眼自開以拂子打圓相云此是眞光作麼生是眼開底事將拂子放開云此是眼開的事作麼生是眞光會麼山僧拂子是指月山僧語言是話月作麼生是眞月若會得眞月時無有聖凡大小得失是非無有祖師機關亦無衲僧巴鼻亦無正偏五位亦無三要三玄亦無照用人境亦無三種滲漏還會麼塢內霜花滿六合凍雲輕。

住龍華小參李祖虞居士請小參師云業逐殘冬去福同春日來欲知个中意泥牛上五臺會麼今日是祖虞居士爲薦孫氏孺人請山僧小參以此般若功徳資助孫氏往生極樂古云因緣和合虛妄有生因緣別離虛妄名滅虛妄有生生卽無生虛妄名滅滅卽無滅旣無生滅卽無來去無彼此無生滅則十世古今始終不離於當念無彼此則無邊剎海自他不隔於毫端遂豎拂云會麼殷勤爲解丁香結指出蓮花胎里人僧問云去云來天本淨蓮花托化事如何師云七寶池中香馥馥進云孝子忘卻思親念吾師棒下長靈根師云親見彌陀別樣春僧禮拜師歸方丈。

元旦小參師登座豎拂云昨夜彌勒世尊降迹龍華放玉毫相光令諸世界合成一界令森羅萬象艸木叢林明暗色空諸色合成一色令四生六道地水火風諸相合成一相令四聖六凡若大若小若男若女若僧若俗一切無明妄想智慧愚癡煩惱顚倒生住異滅一切心數之念合成一念令過去未來現在三世諸時合成一時新舊不別聖凡一體正恁麼時且道作麼生啇量良久云弁山古澗波中石花柳枝枝不帶春有僧出問今朝第一日師登第一座如何是第一句佛法師云雪覆靑山峯不露進云恁麼則空裏銀石舞無根樹生花師云沒卻汝頭僧禮拜師回方丈。

小參三世諸佛以一大事因緣故出現於世歷代祖師亦以一大事因緣故出現於世天下老和尙莫不以一大事因緣故出現於世所謂開示悟入佛知見也世尊拈花皆是開示迦葉微笑是悟入也馬祖一喝是開示使百丈悟入也黃檗三頓痛棒是開示使臨濟悟入也香嚴擊竹靈云見桃花是悟入也方才孟夏時節橊花現瑞梔子呈祥玄符未掛魔王膽落菖蒲劍立平寰宇金蓮拳打破虛空正恁麼時莫有悟入者麼出來呈似看如無再過二三日畫橈舞碧波僧問四月閒人少農家盡插秧覿面當陽旨請師爲舉揚師雲山髙水低進云當陽一句蒙師指向上宗乘又若何師云明月掛松稍進云恁麼則彌勒峯頭拍手笑靑龍崗上浪滔天師云浸殺你僧禮拜師歸方丈。

壬申冬結制小參幾片白雲露當人之面目一輪杲日顯佛祖之眞機更兼滿地霜花況乃徧空冰冽如此會得歸家穩坐如此不會伶俜辛苦會麼良久云木人唱曲渾閒事石女吹簫始是奇今日弁山結制之辰山僧久病向不升座大總憲唐老居士具香儀命祈遠居士入山同長興眾居士啟請爲眾說法山僧久病無法可說有一則古語舉似大眾遂豎拂云會麼古云萬象之中獨露身這个是象如何是身復搖拂云這个是身如何是象如此會得弁山頂上七縱八橫如此不會老僧歸方丈去也便打。

元旦小參黃道啟文明處處門符迎新歲陽和布徳澤家家爆竹振堯年冰花解而煦日威柳眼開而和風力蘭花挺秀梅蕊含香寒巖枯木心回嶺頭稿艸芽發森羅添吉慶宇宙湧祥光正是轉位就功時節秪如君臣道合父子如如作麼話會良久云彈琴石女音聲美鼓瑟木人韻調髙僧問黃道文明啟何人得所繇師云全賴東君力處處彊出頭進云恁麼則學人相見去也師云覿面相呈事作麼生僧便喝師云未在僧禮拜又僧問東君昨夜傳消息報道今年煦日新如何是新的句師云百艸頭邊楊柳靑進云一毫端上呈春色萬紫千紅徧界輝師云還有春寒四十五進云新句已蒙師指示向上宗乘又若何師便喝僧禮拜師回方丈。

上元小參今朝正是十五處處喧天鑼鼓報道上元佳節徧地燈毬亂舉文殊大顯神通諸人切莫莽鹵若還逴得些兒當處超佛越祖作麼生是超佛越祖底事柳眼乍開風細細蘭香初起日融融弁山三月安居冬期已過今朝正是正月十五日𨿽不解制一任東走西走𨿽然放行不曾動著半步如此會得太陽門下日日三秋如此不會不妨明月堂前時時九夏會麼山頭翻白浪海底火正紅僧問把定重關經九旬驀然打破事如何師云今日是元宵進云恁麼則展翅衝霄去也師云金翅鳥王當空進云縱橫奔出乾坤外翻身踢破太虛空師云早被他拿下了僧一喝禮拜而退師云蝦跳不出斗又僧問百日期限今已滿歸家底事是如何師云黑漆漆進雲歸家後如何安養師云整理意气新進云正當元宵節屆和尙又作麼生慶賞師云燈花燦爛進云堂前瑞艸傳消息引得男兒滿面春師云三十棒僧禮拜師﹝歸方丈﹞。

住蕺山小參觸著磕著無非本地風光左之右之全彰自己面目拈起則該括森羅萬象放下則迥脫虛寂孤明卽如不拈不放如何爲人良久云朔風大地寒煦日花枝放今進堂將一月了莫有工夫透脫者出來通个消息僧問拖泥帶水忘物我大方獨步任騰騰時如何師云旭日照窗前進云恁麼則踏破千江月獨露戒珠光師云又有一重在僧禮拜云耀古騰今輝宇宙衝開碧落任縱橫師云看取腳下又僧問虎頭帶角出荒艸未審以何爲食師云吞卻你也不識僧拂坐具雲橫衝直撞去也師云粉骨碎身僧一喝師打一棒便回方丈。

小參陽焰翻波五十年空裏栽花顚倒顚時人添得眼中翳妄爲山僧慶誕緣須領略莫遲延擬議鷂子過碧天豎拂云大眾且道山僧年紀畢竟是多少良久云秦望山頭翻白浪鑑湖波底剔銀燈汝等諸人一期將過已過關者不在此限若未過關者古人云若究理坐看一七若不悟明截取老僧頭去今尙有二七日在再加精進再加勇猛策勵身心忽然一念相應心華發明照十方剎始不辜負結制參禪也其或未然話盡山雲海月情依然不會還飛去珍重。

夜參

住雲門夜參一葉扁舟浪裏顚絲綸拋去看浮錢鉤頭忽爾金鱗現不負漁翁冒晚煙遂以拂子作擲鉤勢云雪上座今夜拋鉤擲釣莫有負命底鯤鯨麼出來吞啖看時有僧出禮拜師云元來是个蝦蟆僧問如何是佛法師一喝僧無語師云果然是个死蝦蟆便打。

住龍華夜參舉三祖云有卽是無無卽是有又云一卽一切一切卽一但能如是何慮不畢大小祖師口門窄說到這里伎倆已盡雪上座卽不然昨夜磉礅開花露柱發笑燈籠跳上三十三天觸著帝釋鼻孔多聞天王惡發將須彌山王一摑直得東海龍王頭疼三日會麼若會得出來通个消息其或不然明日登壇受戒與諸人說破。

入就瑞白禪師語錄卷之三終嘉興大藏經入就瑞白禪師語錄

入就瑞白禪師語錄卷之四

明住天臺護國寺嗣法門人寂蘊編

茶話

住雲門結制普茶師云今朝九月九个个咸知有芙蓉開口笑黃花盡稽首石女舂餈糕木人捧盤走愛喫趙州茶不飲曹山酒且道如何是趙州茶滿酌淺斟皆具足何須山野再來傾僧問如何是結制師雲歸單去進云如何是解制師云今日不向你道進云如何是不結不解的意師云汝非其人進云還有向上事也無師云無僧云爲甚麼無師云雲門結制僧禮拜。

茶話選佛場中明聖智紅鑪韝裏煆眞金妄昏從此無逃避管取凡心卽祖心眾兄弟各人將從前所有貪嗔癡愛無明煩惱禪道佛法昏沈妄想聖情凡見眞如佛性菩提涅槃一收收來放在大鑪韝中然後架起智慧火一燒燒教無有起處無有滅處無有來處無有去處無有聖凡魔佛邪正是非淨穢好惡到與麼時豈不是凡心卽祖心耶𨿽然如是若是祖師向上一竅未夢見在且道如何是祖師向上竅良久云日來石傘峯頭白水出昌源波浪淸。

茶話一个話頭牢把持綿綿密密莫尋思努力今生了卻去休待當來彌勒時眾兄弟三七排遣已畢明日四七坐香起頭三七日中所做工夫相應麼話頭純熟麼妄想平貼麼昏沈輕淸麼可通个消息來若全無得力可再發大志精進中更加精進勇猛中更加勇猛將一个話頭一扣扣住如無始以來冤家相遇一般與他一滚滚作一團內不放出外不放入茶裏飯裏眼裏夢裏行住坐臥裏不可絲毫放捨直得東西不辧南北不分觸境逢緣地一聲始知成佛其來舊矣還識舊時佛麼金風飄落盡古幹赤條條僧問一葉不畱時如何師云古幹赤條條僧禮拜師便打。

茶話一迷大覺性六道受沈淪妄想能消滅當處卽天眞所以世尊初成正覺之時嘆曰奇哉眾生皆具如來智慧徳相良繇妄想執著而不證得誠哉斯言眾生執有是妄想人天執十善因果是妄想聲聞執偏空是妄想緣覺觀生滅因緣而證果是妄想事度菩薩執六度萬行是妄想大乘菩薩去二邊存中道是妄想乃至等妙有微細所知亦是妄想卽今堂中髙標聖境希圖妙悟是妄想或妄認識神者或撥波求水者或沈空滯寂者或遏捺妄心者總不出妄想若是丈夫漢一念看破一齊放下當處是一尊天眞佛也三祖云虛明目照不勞心力非思量處識情難測到此地位權且引汝入門要汝知有若是祖師門下正好買艸鞋行腳正好來山僧手裏喫棒何故須知有向上一著子在且道如何是向上一著子良久雲湛水無龍隱枯木有花開僧問如何是向上一竅師云向下會取僧云還許學人知也無師云不許僧云爲甚麼不許師云爲你不通向上竅僧禮拜師云果然又僧問瑞花今已現瑞果幾時紅師云三冬日色冷如冰進云還許學人偏眾去也無師云不許進云爲甚不許師云秪爲人人有分進云花果已蒙師指示請師再露瑞根看師云一枝雪裏弄馨香僧禮拜又僧問正恁麼時全身獨露正體堂堂獨露一句卽不問正體堂堂事若何師云玉燭搖紅影進云轉身後一句又如何師云石傘笑吟吟僧禮拜。

爲了幻知賓住護珠庵茶話赤水有玄珠人人須探覓離婁不可求罔象偏能得欲識護珠人問取幻禪客大眾護且不問作麼生是珠良久云鑑湖多媚色長瀆有光生僧問如何是禪師云禪問如何是道師云道問如何是父母未生前師云風生壁下寒僧以手作插香勢云還許學人恁麼會否師云不許進云零霞落野田師云莫被聲色轉僧禮拜師云又恁﹝麼那﹞。

茶話古云一入門來先須知有知有者始可奉重作麼生是奉重底事莫是臣奉於君子順於父麼且喜沒交涉旣不如是畢竟作麼生良久云相逢盡道休官好林下何曾見一人汝等眾人進堂已五十日了在禪堂中挨磨經行團團轉轉七尺單前上上落落事作麼生秪如二六時中三餐茶飯豆腐面觔靑菜蘿卜廢了常住多少油醬靑菜豆腐卽不問你各人向蘿卜頭上道取一句來若道得皇恩佛恩檀越之恩一時酬畢若道不得他日見閻羅老子喫鐵棒有日在莫言不道時有僧問古人云不可以有心求不可以無心會不可以語言造不可以寂默通除此四路和尙如何接人師云鐵牛不怕獅子吼進云恁麼則石傘峯前演摩訶師云如何是摩訶僧一喝師便打僧禮拜。

茶話緊著程途再著鞭艸鞋更用把繩添行到水窮山盡處大家齊和太平年而今眾兄弟做工夫必須要透頂透底徹頭徹尾徹將去方好不可半途而廢如人行路相似但有路可上更髙人也行直行到水窮山盡再跨一步方有少分相應亦如將軍上陣一般𨿽然捉其先鋒擒其殿後若餘黨未盡待汝卸甲停戈賊兵復起依舊喪身失命必須破其窠窟剿其巢穴滅其餘黨然後爲太平也前半期排昏敵散去其粗重後半期有微細流注必須以智慧照破盡淨無餘方可心地太平𨿽然如是此乃功勛邊事須知更有不涉功勛坐見太平者且如何是坐見太平底事良久云虛寂六宮天下治舜日輝輝照大千僧問月團前後總不問正當月團時如何師云明朝十五日進云意旨如何師云大眾普茶僧打圓相云還許學人恁麼會否師云不許進云爲甚不許師云正當十五日僧禮拜。

茶話過去未來及現在十方不隔一毫端若人於此能明了歷歷分明珠走盤今勸眾兄弟先要明了自己進堂時是自己做工夫到於今也是自己明日出堂時也是自己從無始以來也是自己威音王佛出世時也是自己乃至釋迦佛時也是自己當來彌勒佛時也是自己直至師子佛時婁至佛時也只是自己曾無第二人第二念一身如是多身如是一世界如是多世界如是乃至盡虛空所有世界盡世界所有眾生莫不皆是自己所以經云十世古今始終不離於當念無邊剎海自他不隔於毫端此之謂也莫有識自己者麼出來呈似看時有僧問直指單傳卽不問三藏殊文事若何師云白月印長江進云初機難會乞師下个注腳師云淸波明透露僧禮拜。

解制茶話月鉤云餌整常拋湛水澄潭正寂寥有時浪裏吞鉤去收卷絲綸意气髙大眾且道收綸捲釣一句作麼生道良久云柳條橫串花籃裏街坊髙叫賣新鮮僧問金鉤玉綫將收挽鯨鯢忽現事如何師云虛空撒下漫天网縱使英豪怎出頭僧云拿雲攫霧去也師云霹靂一聲魂膽碎僧云三汲浪髙魚化龍漁翁空捕夜江水師云已被柳條串卻。

住延慶茶話十方同聚會个个學無爲此是選佛場心空及第歸今日選佛場開十方同會且道作麼生是無爲的事秪如佛又如何選遂豎拂云白雲繚亂舞翠竹冷颼颼僧問碧油幢鼎建祖令若何宣師云秦望摩霄漢進云卽今君臣道合文武功齊和尙又如何闡揚師雲溪水澄澄洗玉肌進云恁麼則闕裏祥光包宇宙師云今日結制僧禮拜雲林間瑞气新師云知恩者少。

茶話應緣莫執沈寂莫貪風摩霄漢月映寒潭魔佛齊收總屬顢頇有無不立是非之端畢竟如何唵﹝口籃﹞唵﹝口籃﹞會麼世事秋云薄人情露水長。

茶話大道無形相自心等虛空證得自心時無有是非者旣無是非則無生滅無去來無取捨無凡聖無髙下無得失如是則三教一理也三觀一心也三世一時也古今一念也三徳一智也聖凡一體也物我一如也僧俗一性也五教一乘也遂豎拂云會麼若也不會山僧便與你通个消息良久云籬邊黃菊金妝就樹頭紅葉朱染成僧問白水煎茶葉香气滿甌來時如何師云供養大眾進云卽今茶與趙州茶是同是別師云一口吞卻僧禮拜。

茶話善惡分明報乾坤豈有私泥牛遭霹靂木馬害癰疽威音那畔魔佛潛蹤今世門頭有無並立前三三後三三明陳數目不落因不昧果五百生野狐惡人燒佛眉須落贊勸聞經福無涯且道憑何節目得恁麼利害豎拂雲有水皆含月無山不帶云僧問時人造業有何報師云金花剪就檀香木進云體中辦茶供眾有何福徳師云蠟燭燒成柏木油僧禮拜又僧問是人犯殺盜淫妄向和尙懺悔和尙終日阿佛罵祖向甚麼處懺悔師云香煙衝碧漢進云恁麼則無懺悔處師云金花落眼前僧禮拜又僧問盡大地是个禪堂喚甚麼作界外師云延慶寺進云盡大地是个蒲團又喚甚麼作界內師云延慶寺進云卽今結制安禪升堂入室和尙與學人說个甚麼師云延慶寺僧禮拜云謝師指示師云莫謗老僧。

茶話眞空不自空明月印西東妄心不自妄春情來柳上識得眞妄時依然成兩樣不兩樣三十棒咦石女害相思泥牛喫鐵棒會麼若也不會再與你打些葛藤今夜是商呂及眾居士辦茶供眾請山僧結般若緣遂豎拂云若向這里會得一切現成一切受用一切自在一切超脫不須驅昏敵散斷妄求眞總是一个自己旣是自己不須做作你若認自己是頭上安頭你若別求自己是斬頭覓活如刀不自割指不自觸眼不自見眼若可見眼卽成境刀若自割刀卽成物指若自觸卽成別指所以見物者是眼斷物者是刀觸物者是指二六時中當下運用者是个自己會麼切莫作夢好。

茶話枯定愚癡窟狂慧生死根定慧等雙持眞是如來子經云如來所得法定慧力莊嚴而今做工夫者或枯身泯智歇滅妄心以爲禪定殊不知皆是愚癡也或穿鑿古徳機緣下得幾句轉語聽得幾部經教以爲智慧殊不知皆是生滅根本也當知正慧與狂慧不同正定與邪定各別見境不生心動念者正定也了達諸法無我者正慧也定慧皆是莊嚴自心之道也定不自定依我作定慧不自慧依我作慧如此觀之則定慧皆是假名須知定慧向上有事在會麼三旬紅日三千熱一夜冰花大地寒一僧禮拜問云離卻定慧請和尙速道師打一棒僧拂袖而去師云三十棒一棒也饒不得。

茶話提起智慧刀萬緣俱剿絕話頭莫放寬直須窮徹骨古云一念萬年去寒灰枯木去古廟香鑪去今時久做工夫不辦長遠心決定志或半月一月半年一年稍見些影響以作了悟者或認些門頭戶底以爲罷參者或看些言句以爲得入者此都是妄認前塵錯亂修習非我種艸也莫說學所得者皆是影響總有眞實悟入者古人云大道未明如喪考妣大道已明如喪考妣二六時中戰戰兢兢如臨深淵如履薄冰所以湧泉四十年方成一片趙州三十年不雜用心豈似而今容易得者當須體究不可艸艸莫有百花林裏過一葉不沾身者麼良久云泥牛吐霧方才美枯木生花始是奇僧問大道未明如喪考妣大道已明爲甚麼也如喪考妣師云前途路更賒進云蠶要溫和麥要寒師云也須保重始得僧禮拜又僧問如何是暗中明師云白雲籠月色進云如何是明中暗師雲翠竹舞淸風師云明暗雙雙卽不問卽今覿面事如何師一喝僧禮拜。

住龍華茶話元宵普茶次師云昨夜明月潛輝暗通一綫今宵燈光普煦覿面無私花毬散彩蠟燭爭奇正恁麼時且道承誰恩力還有人道得麼良久云東君昨夜傳消息隴上梅花有幾枝。

茶話薰風拂拂糜雨颼颼田苗增秀圃菜添容恁麼會得何必言功且道不涉功勛一句作麼生道雨過山頭碧月升大地光。

中秋茶話師云亙古亙今一輪月剎剎塵塵俱照徹時刻淸光覿面提何故今宵稱佳節缺與圓圓與缺添卻時人眼中屑莫有不受翳障者麼良久云此處一輪滿淸光何處無復云秪如人人有段淸光爲甚麼不照時有一僧出將袖一拂打个翻身云此還是照麼師云怎柰五云攢簇僧云恁麼則收光攝彩去也師云何處更囊藏僧禮拜。

新春爲李宅懺畢茶話和風蕩蕩消積劫之堅冰煦日輝輝勛寒崖之枯木堅冰消則定水處處澄淸枯木勛則慧芽時時增長且作麼生是不涉生滅一句還有人道得麼如無山僧自道去也弁山煙浪盡明月下太湖僧問脫鼻金牛眠露地時如何師云東林西林進云孤舟已系垂楊岸不怕狂風猛浪來師云過頭過底僧禮拜師歸方丈。

住白雀茶話師至白雀普茶次當家啟請爲眾說法師遂云白雀飛來添湖中之瑞气靑蓮湧出闡弁嶽之風光九曲徹底淸流太湖萬里波浪正恁麼時且道是何人境界會麼滿堂僧簇簇千古道風香僧問獅子未哮吼龍象已交參主伴圓融句請師一舉揚師云蓮花從地湧進云佛法不敢問到院事如何師云賓主交參進云恁麼則靑蓮解說法白雀亦知音師云千古意分明僧禮拜。

定職事茶話文殊智頭頭顯露普賢行處處全彰根境不相知事理俱無礙且作麼生是無礙的事理遂豎拂云會麼木人輕拍掌石女笑呵呵開示不錄。

結制普茶次師舉起茶鐘云會麼若向這里會得無聖無凡無小無大無漏無爲無眞無妄無內無外無僧無俗無我無人無結無解何以故我王庫內無如是刀其或未然且將个本參話頭頓在目前如靠須彌山相似如貓捕鼠相似如雞抱卵相似切切孜孜綿綿密密忽然撞著地一聲始知成佛其來舊矣又舉茶鐘云泥牛翻白浪木馬吼淸風西堂孤崖出問九旬結制今宵始此夜臨筵事若何師云金風黃葉落進云多子昔年千戶曉今宵公案又重新師云霜花滿地堂估供花云今古相承惟个意描不成兮畫不成師云歷歷分明堂禮拜云某甲恁麼去也師云切莫亂走又僧問坐斷千聖舌頭把住諸佛要關事如何師云凡聖不通風進云只如東西不辧南北不分又作麼生師云弁峯寂寂進云恁麼則三百五百證龜成鱉去也師云切莫艸艸匆匆僧禮拜。

浴頭辦茶十六開士隨類而行驀頭一潑忽悟水因旣不洗塵元無二人亦不洗體豈有兩身中間寂然腦後抽釘妙觸宣明佛祖俱陳師復喝云此是妙觸作麼生是宣明的事其或未會且向浴鍋中擦癢揩背忽然摸著方始心安今日是心安辦茶請予指示山僧無可指示曾記得古人一則因緣昔有一無垢世界造化浴室後有老宿問云旣是無垢爲甚麼卻造浴室至今無人下語汝等諸人各下一語看西堂云若不造浴室怎顯無垢師云誰不識汝是西堂。

茶話觀音峯下洗缽崖前紅葉歷落石壁悄然如此會得不用參禪會麼白雲嶺頭住淸泉澗底流問答不錄。

茶話識時機破時獘明眼宗師通回互知進退伶俐學者若還淸濁不分必然法道廢矣上古之時淳朴之機行過於解靜沈死水難以發言所以徑山七百髙僧無人發問百丈遣黃檗至徑山發問然後始解問話豈比今時道理不知靑黃工夫不知進退妄生穿鑿或云幹屎橛柏樹子一切皆空但憑我拈來卽是或云機鋒如空谷答響如有人叫一聲谷中卽應一聲所以有人問一句我卽答一句猶如空谷之應聲也若如此會盡是地獄種子破敗禪門安可爲當家種艸也秪如大慧禪師呵叱人說道理彼時人坐在百尺竿頭守住道理不能翻身故此大慧呵叱要使竿頭進步今時人道理全然不曉卻教人不要明道理秪如不從道理而得者有幾人也自七佛所傳者皆傳此淸淨心體也豈可不明道理乎如臨濟香巖南泉輩皆云精通性相熟練教乘然後爲禪師也豈可不明道理如古人云秪貴子之見地不貴子之行履今日以山僧觀之秪貴子之行履不貴子之見地何也古人質朴言不妄發今人淆漓聽其言則超佛祖之先觀其行則落凡愚之後豈可重其見地也古之人以行過解故不重其行不是無行今之人解過行故所以不重其解不是無解也山僧所舉皆是時獘你等他日爲善知識若不革故自新儱侗過日秪圖門庭鬧熱非佛弟子也珍重。

普茶次師舉古人云卽此見聞非見聞師云一有多種二無兩般無餘聲色可呈君師云喚作聲色卽錯个中若了全無事師豎拂云者个是甚麼體用何妨分不分師云言語道斷非去來今卽且置秪如石女拋梭又作麼生還會麼若不會山僧再與你打些葛藤只如你們淸晨下單來耳聞鐘鼓鈴魚之聲眼見森羅明暗之色有甚麼隔礙你有甚麼系絆你你拈將半毫聲色來看要且聲不是聲何故聲色從因緣所生當體全空以全空故當體無生以無生故則無去無來無取無捨非有非無當下只是个本地風光不可向外馳求以作聲色會也旣不是聲色且道畢竟是个甚麼古云塡溝塞壑無人會堪笑騎牛更覓牛珍重。

普茶師云大眾山僧在此待你們構去還構得麼構得亦是你構不得亦是你正當此時歷歷孤明無昏無妄無有思惟分別喚作識心得麼旣不是識心且道是个甚麼總是你自己喚作一時一念一剎那際三昧曾無甚麼隔礙你無有纖毫蓋覆你何不恁麼會取好昔有僧問歸宗如何是佛宗云若向汝道恐汝不信僧云和尙重言焉敢不信宗云卽汝便是僧云如何保任宗云一翳在眼空花亂墜好言語汝但著佛見祖見菩提見涅槃見悉是空花汝但不起一切見連這不起亦不起方得淨盡無餘方喚作無心道人也今日是季淸程居士宿秉善根不忘付囑大心頓發護持三寶得得入山辦茶供眾以行菩薩行汝等須當各各努力一念純眞方可喚作無心道人方可消受得他的供養汝若散心雜話滴水也難消你要學佛學祖參禪悟道明幾則公案此是這邊語那邊語此是向上語向下語此是隔身句縱奪句殺活句若如此會盡是散心切莫艸艸時寒珍重僧問趙州三十年不雜用心他在甚麼處過日師云九九八十一今日從頭起進云至於穿衣喫飯又作麼生師云薰風自南來進云爲甚麼八十猶行腳師云朔風從西起進云如何是悄然處師云石女睡正濃僧禮拜。

普茶次師云一句當陽絕正偏豈分位次涉言詮電光石火如能薦始識拈花教外傳教外別傳之旨不涉言詮句意思量分別識心一切淨盡無餘秪露目前些些古云承言者喪滯句者迷要在圓陀陀活潑潑處要會卽會不許擬議一擬便落二落三了也你看僧問趙州如何是西來大意州云庭前柏樹子僧云和尙莫將境示人州云老僧不將境示人僧云如何是西來大意州云庭前柏樹子𨿽然道个柏樹子元不將境示人𨿽不將境示人不妨道个柏樹子何嘗涉於言句情境今時人只管穿鑿古人語句此是正位此是偏位此是人此是境遠之遠矣且道作麼生是不涉言詮的句良久云污泥出沒渾無染流水滔滔絕往還。

龍華除夜茶話師云弁山沒有甚麼與大眾分歲有一則古語舉似大眾三祖云至道無難惟嫌簡擇但莫憎愛洞然明白今日是除歲明日是新年作麼生不簡擇左邊是廚房右邊是齋堂作麼生得無憎愛若向這里曉得親剝泥牛與大眾分歲其或未然且歸堂中參究不得艸艸僧出云嶺上寒梅帶雪開師云是簡擇進云多謝泥牛師云又是憎愛又僧云和尙未開口已前早已勘破了也師云灼然簡擇僧便喝師云憎愛。

端陽茶話今日端陽佳節畫龍艾虎鬥額奪得錦標歸來特與諸君漏泄目作麼生是漏泄的事石橊紅似火梔子白如綿。

豎碑茶話碑文鐫白字萬古徽猷當道種靑松見聞不昧如此會得猶在半途如此不會白雲萬里會麼良久云弁山一日雨橋流水不流僧問弁山風景事如何師云花紅柳綠進云還有向上事也無師云有進云如何是向上事師云弁山吞卻西湖月僧禮拜師打云將頭不猛累及三軍。

唐祈遠居士設茶師云內護外護要心堅般若通明絕萬緣透出毗盧頂外始是吾家祖師禪般若無名非凡聖故般若無形非長短故般若無相非靑黃故般若無知非意識故欲學般若者將心意識掃得潔潔淨淨然後始相應也古云眾生心識處處能緣惟不能緣於般若之上蓋般若離一切相故諸人還會得般若麼藕斷絲不斷功深願亦深。

普茶師問眾云紹興請山僧戒珠寺開堂且道我去不去若道不去古人云隨緣赴感靡不周若道去又道而恆處此菩提座若道得許過戒珠道不得且住弁山汝等諸人如何定當僧出云舟行岸移師云而恆處此菩提座聻又僧出雲長空一片月師云隨緣赴感靡不周聻僧禮拜師便打。

沈居士請茶話師云明月映寒潭千波頓息樹頭葉不動大地風澄直饒心境一如光含萬象未知有向上一竅在且道如何是向上一竅泥牛撞倒須彌頂木馬嘶幹四海潮莫有問話者麼有居士出禮拜歸位師云好與三十棒。

入就瑞白禪師語錄卷之四終嘉興大藏經入就瑞白禪師語錄

入就瑞白禪師語錄卷之五

明住天臺護國寺嗣法門人寂蘊編

茶話

師赴蕺山請過報國院曹源禪者同眾居士設普茶請茶話師云三世諸佛爲一大事因緣故出現於世間莫不使一切眾生開示悟入佛之知見也達摩西來掃除名相不立文字直指人心見性成佛亦爲此佛知見也遂豎拂云若向這里會得則現現成成二六時中觸著磕著穿衣喫飯屙屎放尿迎賓待客莫不具足若也不會將此佛知見頓在面前如雞抱卵如貓捕鼠念玆在玆打成一片情境俱忘忽然一念相應地一聲始知成佛久矣莫有會得者麼可出來通个消息如無山僧自道去也良久云塵累不侵金菊蕊冰輪常映碧潭深僧問如何是賓中主師云我是弁山老進云如何是賓中賓師雲門外弄猢猻進云如何是主中賓師云滿街花柳新進云如何是主中主師云烏龜飛上天進云還有向上事也無師云有進云如何是向上事師云石女唱山歌﹝僧禮拜﹞。

住蕺山結制茶話不了於自心云何知正道彼繇顚倒慧增長一切惡所言自心者卽當人二六時中折旋俯仰迎賓待客屙屎放尿一切處靈明廓徹放光動地者是也昭昭於心目之間恍恍於色塵之內毫無間然柰何眾生迷而不知謂之背覺合塵諸佛証之祖師悟之謂之背塵合覺𨿽悟迷之不同未曾欠少也遂豎拂云若向這里會得則現現成成其或不能可將个本參話頭頓在目前如一人與萬人敵相似莫教絲毫放過或一年二年乃至十年三十年打成一片情境俱亡忽爾地一聲始得其自心也今日戒珠結制與諸兄弟同期妙悟同期出生死同期證無上菩提且道如何是同期的事聻會麼水向石邊流出冷風從花裏過來香僧問不問佛祖機緣請指戒珠家款師云蕺山亭進云阿誰領略去師云浴鵝池與汝無分進云千里同風爲甚麼無分師云不是个中人僧禮拜云大眾證明師云且喜沒交涉。

張居士保病設茶師云病從業緣生業從心識有心識本來空病緣無所住病緣旣不住眞心恆徧知一切日時中法道不思議且道如何是不思議法靑女乍臨樹頭赤碧波潭底桂輪明今日張居士身染貴恙入山辦茶求大眾轉念使他魔障消除身體康健秪如轉病爲福一句作麼生道病退身安混閒事積徳堂中慶有餘僧問銅肝鐵膽人皆具爲甚人無薦得時師云太煞不喞澑進云還許他領略麼師云不許進云爲甚麼不許師云好事不如無僧禮拜。

茶話師豎拂云拈起拂子穿過你諸人眼睛放下拄杖壓碎你諸人髑髏只如不拈不放你諸人向甚麼處著倒良久云會麼風舞松枝龍耀日水流黃葉蝶沈波僧問得其門者等諸佛於一朝失其門者徒修行於曠劫請師指出其門普令諸人得入師云戒珠圓陀陀進云恁麼則五百髙流眾全身在个中師云也是尋光認影進云離名絕相非今古越聖超凡在此時師云三十棒僧禮拜。

陶陳吳▆▆居士設茶師豎拂云會麼圓陀陀不受纖毫蓋覆赤灑灑全無半點囊藏照萬象以無私周法界而光耀直須迸開頂門正眼徹見自己家珍作麼生是自己家珍良久云秦峯一片雲靉叇鑑湖幾處水叮冬今日是陶陳吳邢眾居士設茶請山僧說法若論此事達摩西來只要人信得自己所以大珠見馬祖問云阿那个是慧海的寶藏祖云卽今問話的便是一切具足無所乏少這是第一个信自己的樣子又大梅參馬祖問云如何是佛祖云卽心是佛繇是大梅直信自心向大梅三十年不出山這是第二个信自己的樣子遂豎拂云眾居士若向這里信得及說一个成佛也是多的所以古人云踏破鐵鞋無覓處得來全不費工夫珍重僧問圓陀光爍卽不問照破頂門事若何師云蕺山頂上風光好進云無孔鐵錘深逼拶眉毛血濺幾多人師云戒珠堂中瑞气新進云杖頭截斷三江浪剔起驪珠耀太虛師一喝僧禮拜。

茶話向上一竅千聖不傳目前一機列祖莫辧逴得逴不得石火電光有思惟沒思惟難免話會莫有密移一步者麼出來通个消息良久云直須透出虛空外始好和光混太淸僧問擦掌摩拳卽不問臥月眠云事若何師雲水寒石骨冷進云莫就是他受用處麼師云風淸月色明進云假饒三根椽下七尺單前又作麼生師云觸著磕著僧禮拜師回方丈。

茶話水性常淸淨波瀾本自如如來淸淨禪圓明具足者人人自心个个圓滿具足若聖若凡若老若少若僧若俗𨿽迷悟不同不曾欠少遂豎拂云卽此拂子人人皆見三世諸佛也如是見博地凡夫也如是見老也如是見少也如是見僧也如是見俗也如是見卽此見性各各圓滿具足旣然各各圓滿具足必須起行操修所以有三期結制之說汝等諸人旣以進堂半期已過若有工夫已入手者正好造修使其純熟習气輕薄妄想平淨保養聖胎若是未入頭者再加精進再加勇猛以期妙悟不可中路懈退珍重。

僧問師今顯此大神通的的明何意師云法界本無私進云恁麼則棒打石人頭嚗嚗論實事師云秋深黃葉老僧禮拜。

茶話心同虛空界示等虛空法證得虛空時無是無非法所以達摩西來不立文字掃除名相直指人心見性成佛此是達摩傳見性之章本豈有是非也又七佛傳法偈云身從無相中受生猶如幻出諸形像幻人心識本來無罪福皆空無所住罪福皆空獨露心體此是七佛傳淸淨心體之章本不逐聲色也今時有等妄生穿鑿自立臆見教人不要看心看性看理看玄單單向事相上看謂之一切事究竟堅固此豈不是杜撰也若如此做工夫落於聲色盡是邪魔外道豈同諸佛諸祖傳淸淨心體見性成佛之法門也豈不見僧問趙州如何是西來大意州云庭前柏樹子僧云和尙莫將境示人州云老僧不將境示人僧云如何是西來大意州云庭前柏樹子看他趙州𨿽然道个柏樹子原不將境示人古人爲人撥掉塵境事相單單直示人心豈似今人不許看心只向事相上看此豈不是迷卻自心逐境飄流也若不以心爲本則開示學人做工夫者當參个甚麼悟又悟个甚麼眞謂之邪說也古人掃除道理者秪爲學人坐著自心靜沈死水故爲掃除也所以云認著依然還不是黃檗云是甚麼心教你向境上去看縱然會得也只是个照境的心靈云見桃花悟道所以玄沙云諦當甚諦當敢保老兄未徹在此正是不許你認著自心也一向往往有人傳來山僧不信今見其開發示語山僧不得不言豈可坐視緘口今特舉似大眾一任簡點。

茶話三祖云法無異法妄自愛著將心用心豈非大錯世尊云有無俱遣淨覺隨順直下教人識取自心豈有異法耶六祖云不思善不思惡或云放下著或云莫妄想皆直指無異之自心也法𨿽云易而行者實難後來諸祖或教看話頭亦只以異方便明此自心或看萬法歸一一歸何處者或看幹屎橛者麻三斤者或看柏樹子者或看無字者不許你起情識測度要你起眞疑斷偸心打成一片根境俱亡忽爾地一聲識取自心也有等不識此意將此眾話頭一齊撥掉單單只看竹篦子正所謂妄自愛著也若竹篦子是則眾話頭亦是若眾話頭不是則竹篦子亦不是何故是則總是不是則總不是豈有好歹耶秪如天奇毒峯俱看誰字話頭發明髙峯看萬法歸一雪巖欽看無字話頭亦有看炭團而悟者亦有看摩訶二字而悟者似無念和尙看黃瓜茄子而悟者皆是起眞疑使然豈有取捨耶若有取捨正所謂大錯也今特舉似大眾免蹈前阱珍重。

茶話實際理地不受一塵三觀何施六度安用今世門頭不捨一法萬行齊修千儀悉備卽今森羅滿目燈燭輝煌且道還是今世門頭耶實際理地耶會麼紅鑪焰裏冰花結三九天中柳絮飛今日是穎水居士辦茶爲薦令嶽母孫夫人髙超淨土遂豎拂云若向這里會得則孫夫人不來不去不生不滅向拂子頭上坐寶蓮花親覲彌陀親蒙授記良久云鴉鳴鵲噪頻伽鳥古木森森寶樹行祁驥超居士問云修行的人了卻本分事爲甚麼有佛可成師云秪爲了卻本分事又問六度萬行從何處起師豎拂雲從這里起又問善惡二塗本無差別大修行的人爲甚麼諸惡莫作諸善奉行師云當初秪爲茅長短燒了元來地不平士禮拜而退。

茶話水碧秋深處處寒大菱落水望泥鉆毛豆摘來和殼咬現成公案不須參不須參納被蒙頭萬事完若向山僧數語下會得一切現成無所乏少其或不然將个本參話頭頓在面前念玆在玆綿綿密密打成一片忽爾地一聲始知不須參之意也。

解制茶話十世古今始終不離於當念無邊剎海自他不隔於毫端卽如你諸人出家也是這一念行腳也是這一念參善知識也是這一念結制進堂也是這一念堂中看話頭也是這一念咬牙側目擎拳豎臂摩褌擦褲研眞斷惑種種施爲總不出這一念諸人還識這一念麼良久云三九寒气重圍鑪火正紅。

僧問一念卽不問一念未生時如何師云烏龜爬上壁進云香煙宣妙法那个是知音師云張阿郎進云露柱證明師云三十棒又僧問牙齒藏日月卽不問眉尖逞風流一句請師宣師云通身赤條條進雲朵朵雪花開四野淸香直透萬重關師云還有一重在進云活潑泥牛隨處吼師云撞著廣額屠兒剝了皮僧喝師雲頭落也不知僧拜又僧問如何是臨濟宗師云三十棒如何是曹洞宗師云破艸鞋如何是潙仰宗師云大燒餅如何是雲門宗師雲海中翻白浪如何是法眼宗師云鑪中火正紅僧拜師歸方丈。

住龍華結制普茶師云久默斯要不務速說今日當場分明露泄敢問諸人還得不得若得方可結制過冬其或未然再與你通个消息病朽辭顯聖渡江欲往終南習靜今𨿽居此也是逢場作戲﹝云云﹞。

茶話圓明精妙體應物不能拘一切日時中恆常露現者遂豎拂云若喚作拂子將何爲圓明精妙體若喚作圓明精妙體又將甚麼爲拂子如此會得三條椽下七尺單前保養聖胎佛也無柰你何祖也無柰你何閻羅老子也無柰你何其或未然可將个本參話頭一扣扣住如絲綿團遇著倒掛刺相似一滚滚作一團行不知行坐不知坐穿衣不知穿衣喫飯不知喫飯打成一片根境俱亡忽爾爆地一聲方可到家始識圓明精妙體也呵呵。

住護國結夏制茶話師曰老僧因爲養病不暇爲眾說法𨿽然如是蚤已漏逗了也大眾且道漏逗个甚麼會得者試出通个消息看一僧才出禮拜師拈拄杖便打又僧問如何是護國景師曰靑松翠竹曰如何是景中人師曰七長八短曰如何是人中意師曰病軀思藥飲曰向上還有事也無師曰有曰如何是向上事師曰紫霞峯頂浪滔天僧拜歸位又僧問如何是縱師曰上座堪雕琢曰如何是奪師曰打殺你曰如何是殺師曰不存你性命曰如何是活師曰且放你出气進云縱奪殺活蒙師指直捷一句又如何師一喝僧禮拜師歸方丈。

秋七月十五日解制預夜茶話師舉洞山示眾云秋初夏末一任東去西去直須向萬里無寸艸處去秪如萬里無寸艸處作麼生去師復曰這里下得一語始許明朝解制眾下語不契師乃云結是解時解是結時識得此个時便是時節至所謂時節若至其理自彰諸人還會麼秋日木稚香吾無隱乎爾僧問結解卽不問不涉修證一句請師直指師豎拳頭云會麼僧進云木稚香滿院人人鼻皆聞旣是解制時爲甚有會與不會師云茅本無長短原來地不平進云國師始創和尙中興護國家風今昔同否師云去卻異同心方知今古事僧禮拜云洞上宗風重振此天臺不異昔靈山師云作麼生是不異事僧復作禮云謝師此問師微笑。

住龍華茶話時因結冬制普茶示眾齋堂新起法席初開四海龍象云赴而來且道弁山將何供養良久云臨濟饅頭曹山酒雲門糊餅趙州茶珍重。

碧岑設普茶請說入道捷徑師豎拂云挺然獨露絕周遮擬欲修行兩眼花萬苦千辛遭挫折十方坐斷路轉賒能領略卽歸家何須門外覓三車大眾且道家在甚麼處日照寒光淡風髙秋色深今日是碧岑辦茶請山僧說做工夫捷徑若論本分一著子不屬修證古云無你用心處或云莫妄想或云放下著豈工夫可做。古有一言之下心地開通者。有一喝下一棒下明白者。如百丈被搊得鼻頭痛而悟入。豈用工夫也。但做工夫。是不得已爲下根人的事。如山僧最初念佛。後遇一老宿。授以半偈。念得口中白醭流。又不知何者是四大。何者是心境。又遇一老宿。教我聽楞嚴經。至同別二種妄見處。遂悟得根身器界。總是空花。單只得个空境。不得自心。遂生撥無之念。後見雲門先師。先師云。四大是假。心境本空。何者是汝自己。問話者又是何人。念佛者又是何人。我被說著病根。是時疑情頓發。至紹興府延慶寺。一連七日七夜立在佛前。如人推一推。這邊跳過那邊。胸中忽湧起兩句證道歌。不離當處常湛然。覓卽知君不可見。忽然悟得自己。此是得本也。如髙峯在三塔閣上見五祖眞贊。百年三萬六千朝。反覆元來是這漢一般。只是不能轉身吐气。與柏樹子諸公案。俱不知道。遂佛前發願。拈鬮拈个一歸何處。終日提一句。一句追將進去。緊一陣緩一陣。冷一陣熱一陣。只是不曉得。後來先師在廣孝寺開堂。末後有四句偈云。豎起脊梁生鐵鑄。放下面皮莫回顧。猶如象王脫金鎖。若不如是何劫悟。我隨依而行之。一連做了十多日。打成一片。行也如是。坐也如是。卽如髙峯浩浩作得主一般。只是不明一歸何處。次日老和尙小參。舉南泉斬貓話。汝等作麼道。我卽丟蒲團過去。如此不期然而然。卽會轉機也。次日有位同參道友。頌南泉斬貓。我卽知他錯處。彼云。汝頌頌看。我卽提筆成頌。彼不服。卽呈先師。先師云。汝不是。汝不如瑞白。不通文者。過了春期。夏間又約六七眾打七。至第六日聞鐘聲。忽然身心脫落。不見有一物當情。此正是虛空粉碎。大地平沈時節。正如髙峯枕子撲落地一般的工夫。才得个太平時節。我是萬曆三十六年下山。將自己衣單盡捨與人。單只一衲瓢杖蒲團而已。七年衲不解帶。十三年無被。至泰昌元年具足。師弟見我甚寒。白先師。先師命他送被一牀。自此方才蓋被。上來所舉。這都是我鈍根人爲的事。若是上根。何用費許多周遮。遂豎拂云。莫有從這里薦得者麼。良久云。葉黃秋色老。水淸徹骨寒。時有僧出。一喝禮拜而去。師云。且喜沒交涉。遂歸方丈。

茶話。進堂一个月。那事瞥不瞥。更擬問。如何今朝冬至節。節節若喫白果咬破殼。莫有悟明心地者。出來通个消息。拄杖子與汝證據開示。問答不錄。

海空設茶請茶話。師云。花開春滿樹。葉落盡歸根。海空終見底。人死不知心。死後且置。卽今諸人現在。那个是汝底心。且道此心是靑耶黃耶。赤耶白耶。常耶斷耶。圓耶方耶。有耶無耶。若人識得。可出來通个消息。若也未知。切不得熟睡饒譫語。杓卜聽虛聲。

師設普茶囑托。乃云。老僧今日設茶。有所付托。遂舉趙州問僧云。曾到此間否。僧云。曾到。州云。喫茶去。又問僧云。曾到此間否。僧云。不曾到。州云。喫茶去。所以老僧設一杯茶。使汝諸人各各蕩了嘴唇。汝等可知否。此是第一等付托。第二汝等堂內禪師。各各用心做工夫參禪。發明心地。使慧命有所賴。此是第二等付托。第三內外一切職事。各各爲常住。爲法門。爲眾生。要永遠堅固。此是第三等付托。第四湖州及長興眾居士。各各護持佛法。護持錢糧。他日俱是龍華會上人。此是第四等付托。各各記取。僧問。如何是第一付托。師云。茶碗幹到底。如何是第二付托。師云。一呷三口。如何是第三付托。師云。賞你一个圓眼。進云。恁麼則人人撐天拄地去也。師便打。僧一喝禮拜。師呵呵。唐祈遠居士問。盡大地是个自己屋裏。爲甚麼要回九華。師云。也少這一瓣香不得。士云。恁麼則和尙元不離弁山。弟子常得親覲。師云。善哉善哉。付托有在。士禮拜。

示眾

住龍華示眾四禁語。第一不許暗中獨坐。第二不得尋光推求。第三不許搜揀語言。第四不得門外打之繞。如此做去。不妨克日成功。

過密印寺。眾請示眾。師云。蕩蕩和風過晉昌。李白桃紅滿院香。秪爲諸君渾不薦。今朝特地爲舉揚。須領略謾啇量。豎拂云。會麼。無邊花柳一時新。拽杖﹝便行﹞。

示眾。一不得放過。二不得話墮。三不得孤峯頂上行。四不得三家村裏坐。於此會得。逍逍遙遙。於此不會。亦不曾失落。作麼生是不失落底事。良久云。一條拄杖無長短。滿面春光滿面涼。莫有問話的麼。僧問。薰風南來是處生涼。爲何弁山逼人大熱。師云。太湖波浪三千丈。僧禮拜。

示眾。暑气將淸未淸。梧桐葉落不落。不是三要三玄。亦非君臣道合。會麼。秪待交秋之後。嶺上白雲寥廓。住護國示眾。崇禎八年乙亥二月初二日入院。內外眾請上堂。師不允。惟大書數字榜於室前。曰。佛法不在升堂。當知不離日用。若能此處會得。更有何事不畢。如或未知。各當努力。開田鋤地。運水搬柴。捨此他求。非吾至道。珍重。

示眾。山僧住此山。爲了諸公願。若論佛祖相傳事。不在髙登大座。拈捶豎拂。一問一畣。彼此酬唱。謂之說法爲人。古人巖居穴處。茅屋石室。張弓打土。搬柴運水。挾籬插鍬。皆是弘揚个事。爾等日用時中。能守本分。莫向外馳。或勞或逸。或出或入。蚤則起。晚則宿。饑則食。渴則飲。無非當人妙處。豈乖佛祖相傳之事哉。𨿽然。切忌認著。但能默契。何事不畢。珍重。

示眾。祖師云。外息諸緣。內心無喘。心如墻壁。可以入道。果有如此行履。如此力量。便是大力人。超凡聖之機。脫生死之徑。乃在邇矣。何在病朽警策。如何若何。方能了事乎。思之參之。自不相賺。

囑托職事。夫爲佛子。當報佛恩。所言報佛恩者。非但拈椎豎拂爲然。卽看守古道場者。創建梵剎者。聚眾坐禪者。掩關者。齋僧者。造像者。種種佛事。莫不皆是報佛恩徳耳。今以弁山無主。向未曾交脫。不料覺元又不喞澑。故此暫回龍華料理一番。交脫淸楚。然後再來與諸公啇量个事。拈提格外。以作休老之計。願諸社友各發大心。念祖道之荒涼。湣護國之頹朽。秉四願以維持。空三輪而造作。精勤造守。眞報佛恩。

過石宕庵示眾。桃源洞口來。淸泰庵中過。明月庭前輝。淸風白雲播。如此會得。覿面無私。如此不會。也不妨處處磕著。會麼。天臺山上淸流水。一路隨吾﹝下剡溪﹞。過天華寺示眾。淸風微微。細雨霏霏。天臺老漢。帶水拖泥。良久舉拂云。會麼。扁舟過若耶。白浪湧淸池。僧問。淸風微微。細雨霏霏卽不問。如何是帶水拖泥句。師曰。蒿壩乘船到天華。進云。還有爲人處麼。師云。領常住茶。僧禮拜。

住崆峒山元旦示眾。師云。老僧有數語舉似大眾。乃云。監院請我上堂。老僧特爲宣揚。劈脊三十痛棒。徹骨徹髓淸涼。諸人若也會得。不負老婆心腸。諸人若也不會。天明點燭燒香。不敢爲諸人說法。只要據款結案。

戊寅十一月八日。崆峒山建達摩堂。上梁示眾。師云。伐木誅茆。三世諸佛全身露。搬磚運瓦。歷代祖師顯神通。湛監院兩肩擔當。眾禪和一心眞切。十方禪衲爭長兢短。肯肯綮綮。八表檀那棄堵傾囊。英英卓卓。同祈國祚永固。共明般若眞宗。卽今達摩堂已建立。且道達摩大師在甚麼處。會麼。崆峒山色常春色。寶蓋峯髙始道髙。監院問。初祖佛法卽不問。和尙今朝事若何。師云。臘燭盡輝煌。進云。恁麼則照天照地後。畢竟作麼生。師云。兩腳趲錢糧。進云。此是監院事。和問事又作麼生。師一喝。院禮拜。僧問。崆峒故丘則不問。達摩新建事如何。師云。橫梁豎棟。進云。恁麼則蓋天蓋地去也。師云。天下人有賴。僧禮拜。

示眾。師病槪不見客。一日。西堂同眾職事進方丈問安。云。多時不見和尙。待我等禮一拜。師便拈起竹篦。一齊打出。復以偈示之曰。眾職入室問安。堂頭拈起竹篦。當頭劈面便揮。不知是何意旨。咦。九月楊花落滿堤。三伏炎炎冰骨脆。

庚辰仲秋。師受南昌王請主百丈。道過吉安府。居士劉養純。賴中衡。伊北尢曁眾居士等。設齋於潙仰寺。請示眾。師云。明暗交參殺活機。正偏兼帶顯離微。大丈夫兒須了卻。莫負當陽第一機。且道如何是第一機。舉起念珠云。萬雲從空起。千波逐水流。於斯會得。現現成成。無欠無餘。二六時中。一切具足。圓陀陀。活潑潑。淨裸裸。赤灑灑。頭頭釋迦出世。步步彌勒下生。正龐居士有云。日用事無別。惟吾自偶諧。到這里旣是自己。說个正偏殺活縱奪。總是閒言語。於本分事了沒交涉。其或未然。直須看个話頭。畢竟是个什麼。朝參暮究。念玆在玆。至於穿衣喫飯。迎賓待客。屙屎放尿。總莫放過。一朝冷灰豆爆。驀地一聲。管取現成受用。大眾努力。今生須了卻。莫待當來彌勒時。僧問。如何是本分事。師云。香煙繚繞。進云。如何是向上事。師云。燒餅一口咬个缺。僧及眾居士禮謝。嘉興大藏經入就瑞白禪師語錄

入就瑞白禪師語錄卷之六

明住天臺護國寺嗣法門人寂蘊編

問答機緣

除夜。僧問。古人烹泥牛與大眾分歲。未知今日雲門以何物分歲。師云。石女烹茶。僧云。恁麼則謝供養去也。師曰。木童把盞。

僧問。如何是雲門一句。師便掌。僧一喝。師又打。僧云。看破了也。遂禮拜。師曰。久違久違。

師一日禮雲門先和尙像。僧云。像在此。老和尙在甚麼處。師云。東山西嶺松。僧無語。師曰。且道在甚麼處。僧云。東山西嶺松。師打云。學語流。

僧問。達摩面壁意旨如何。師云。九載不通風。又問。人天交接。兩得相見。如何是相見的事。師云。兩眼對兩眼。

僧問。橫抱焦桐覿面酬。請師彈出漢宮秋。師云。南無阿彌陀佛。進云。牛兒未解朱弦韻。懇再從頭鼓一周。師云。這一落索那里來。進云。朝飛雉水吟龍。盡在梅花一曲中。師云。學語流。

僧問。一靈眞性。依四大而住。四大分張后。向甚麼處安身立命。師云。山花開四色。進云。和尙歸方丈。學人進禪堂。中間事作麼生。師云。立地可知歸。

僧問。如何是雲門境。師云。綠竹靑松。進云。如何是奪境不奪人。師云。闍黎解轉身。進云。如何是奪人不奪境。師云。翠竹滿山林。進云。如何是人境兩俱奪。師云。乾坤一齊崩。進云。如何是人境俱不奪。師云。香風吹徧野。遊人意气新。

僧問。如何是四句。師一喝。僧一喝。師便打。

僧問。五家宗派流芳遠。洞下玄微請示陳。師云。寒蛩鳴砌壁。進云。意旨如何。師云。白鷺上靑松。進云。與麼則事理全彰。如何是不涉理事一句。師云。鑑湖波底月。進云。學人則不然。師一喝。僧禮拜云。鑑湖波底月。師云。學語流。

僧問。千山疊疊。萬竹森森。是什麼人行履處。師云。秋風來我捨。細雨灑芭蕉。

僧問。皓月懸空。玄珠護水。相隔天淵。如何撈捕。師曰。大菱和殼咬。進云。還仗阿誰力。師云。圓眼去核吞。僧拂袖云。承和尙指示。學人恁麼去也。師云。且喜沒交涉。

僧問。文殊是一切智人。爲甚麼出女子定不得。師云。嘴長三尺。進云。罔明爲甚麼出得。師云。舌短二寸。進云。出得出不得。是同是別。師云。猛虎咬大虫。

僧問。桂輪孤朗。爲甚麼淸光不照。師云。忘功體更賒。問。雪鎖梅花。爲甚麼香分嶺外。師云。靈气難藏隱。

僧問。單明大法。不明自己。此人只具一隻眼。如何是大法。師云。棒喝交馳接後機。進云。如何是自己。師云。猛虎咬大虫。又問。如何是尊貴墮。師云。大地平沈。

僧問。南泉莊上喫油餈。意旨如何。師云。官不容鍼。私通車馬。

僧問。竈神聞嵩山和尙說無生法。得生天上。旣是無生法。爲甚麼卻生天上。師云。若不生天。怎顯無生。

一日。師指施生臺云。此物得甚麼古。傍僧云。古到古。只是藤多些。師云。若不藤多。怎顯古器。

僧問。古云終日喫飯。不曾咬著一粒米。旣喫飯。爲甚麼不咬著一粒米。師云。奉親事忙。

僧問。師住皖山。還知皖山境界否。師云。頑石團團。靑松鬱鬱。

僧問。如何是正法眼藏。師一喝。僧一喝云。兩喝後如何。師云。合著你的嘴。

鐵壁居靜室。僧問。如何是無夢無想主人公。師云。鐵壁山髙。僧云。莫就是麼。師云。是卽頭上安頭。不是卽撥波求水。僧云。無是無非是否。師云。無是無非。死水身棲。僧拜云。恁麼則來朝天池挑泥。師不顧。

僧問。如何是不思議境界。師云。螺螄吞大象。

有僧碧文從少林來。言在北方講下十餘年。少林住三載。師卽問曰。宗教兩般都不問。你將腳跟下一著子道一句看。僧云。自己腳跟下。沒有甚麼說。師笑。僧少停。請師道。師云。待石磉礅開花卽向你道。僧云。石磉礅開花也。師云。向汝道竟。僧云。謝師指示。師云。承虛接響漢。

居士問。戶外淸風。正入室時。見个甚麼。師云。相識滿天下。知心能幾人。又云。瞎。又問。十方聲動。一時俱聞。正恁麼時。如何抵對。師云。遊絲風前舞。一句絕異聞。又云。聾。又問。有時山靑水綠。有時不山靑水綠。有時花開蝶滿枝。有時花謝蝶還稀。恁麼風光落在何處。師云。石女唱山歌。淸韻無腔調。又云。過。又問。五根性地。用之則同。五處境緣。是同是別。或分未分。誰做阿翁。師云。黑漆燈籠光照夜。又云。同別總是境。分不分是塵。空花何足究。兔角不須論。誰做阿翁問。端的從來雨落地下濕。問。有气爲生。無气爲死。生卽生有。死卽死無。無旣無生。云何生有。誰從無來。能知無底。師云。石筍抽條色更鮮。又云。生本無生。死亦無死。生死性空。緣生則聚。能知其底。鐵犬嚎吠。問。天上天下惟我獨尊。此我是我指我作我。彼若立我。必有所對。云何獨尊。獨尊無配。畢竟作麼。直言無諱。師云。露。又云。旣云獨尊。元無有對。覿面無私。風吹柳絮。問。佛法僧三。連則儱侗。分則成橛。畢竟如何。方不二說。師云。鐵褁綿團。又云。佛法心三。元是名言。儱侗成橛。總是妄談。不二之說。松竹唱言。問。且勿論古。亦不立今。正恁麼時。塵勞頓起。燕雀爭吟。除則增頭。著則失身。這位眞人。位居何地。師云。泥鑄金鐘。鐵打茅苫。又云。古今不立。正性條直。塵勞頓起。光騰萬里。增頭失身。是自家底。這位眞人居何地。夏池荷葉生靑翠。

居士問。銀漢無聲。冰輪直上時如何。師云。淸光普照。問。手足俱無。如何是爲人處。師云。一枝枯木正芬芳。問。不執本來。中間是甚麼人。師云。胡張三。黑李四。問。明君登極。四夷咸寧。各營不卸甲時如何。師云。時時奉重。問。龍女獻珠成佛。爲甚卽今立菩薩下風。師云。若不立下風。怎知他成佛。問。善財一生果證。爲甚麼今尙雙髻小兒。師云。易分雪裏粉。難辧墨中煤。問。若人識得心。大地無寸土。許多卉木。何處栽培。師云。落花隨流水。

居士問。經云。心生法生。心滅法滅。何故大慧云。心生法滅。性起情忘。似意相乖。師云。石人打破水中天。士復請開示。師云。心生法生者。根塵對偶之妄心也。妄心單根不立。獨境不彰。所以同生同滅。大慧云心生法滅。性起情忘者。眞心露而法塵滅。本性起而妄情消是也。

博山三問問學者。時有禪人持此語。請師答之。問。古澗寒泉水作何色。師云。明月映蘆花。問。不萌之艸。爲甚能藏香象。師云。焰裏梅花開四色。問。脫體無依的人。向何處安身立命。師云。大唐說法。新羅打鼓。

張居士問。經云。大火所燒時。我此土安隱。如何是安隱處。師云。三兩綿子六兩絳。問。經云。我今爲汝保任此事。如何保任。師云。明月照階前。

王印海居士問曰。老師大事徹矣。師曰。敢問居士以何爲大事。士曰。性命爲大事。師曰。以何爲性命。士曰。萬象森羅。悉無不是。師曰。此是境緣邊事。且道放下境緣。如何是性命。士以腳踏一下。師曰。此亦是境緣邊事。士無對。師曰。而今人都向情識邊作活計。撇下境緣。畢竟尋个落處始得。士曰。老師落處作麼生。師云。今日天晚。明日來。士曰。道無蚤晚。師曰。又墮情識。士無對。

沈求如同史靑。都子虛居士上山喫茶次。師曰。沈居士五六年不相見。未知你本分事何如。沈曰。喚甚麼作本分事。師便掌。沈曰。還嫌缽盂無柄那。師曰。你元來在鬼窟裏作活計。沈曰。沒眼漢。師曰。本分事也不識。

謝居士問。如何是法身。師云。五位峯頭浪潑天。如何是報身。師云。花紅柳綠笑嘻嘻。如何是化身。師云。明月印千江。士禮拜而退。

問金剛經云。如何是過去心不可得。師雲。水底月。如何是現在心不可得。師云。空裏花。圓覺經云。如何是非幻不滅。師云。萬里一條鐵。士禮拜。

僧問。如何是閉門造車。師云。魯班眞脈綫。不許外人知。如何是開門合轍。師云。羊腸大路一條綫。

西堂孤崖問。如何是無佛處主伴重重。師云。我同你在這里。問。作麼生是度生時圓音落落。師云。唵嘛叭

吽。問。仰山當時插下鍬子。潙山道。南山大有人刈茅。意旨如何。師云。虎有起尸之徳。問。只如仰山拈起鍬子便行。又作麼生。師云。子承父業。九峯爲甚麼不肯首座。師云。峯巒奇秀。鶴不停機。問。只如他道明一色邊事。不契先師意旨。未審先師意旨如何。師云。枯木生花。問。古徳道。無身有事超岐路。云何是無身有事。師云。野岸不逢人。問。無事無身落始終。作麼生是落的意。師云。月落潭無影。灰飛煙亦無。問。猛虎以肉爲命。爲甚麼不食其子。師云。艸鞋肚裏四條經。問。法法不相到。爲甚麼風來便息了燈。師云。眼花作麼。堂拈起燈柱云。旣是分明極。爲甚麼又道所得遲。師云。過蟻難尋穴。歸禽易見巢。

僧問。一口气不來。何處安身立命。師云。日照寒光淡。進云。畢竟如何。師云。山色冷如冰。僧禮拜起。少停。又問曰。山色冷如冰。意旨如何。師云。大地徹骨寒。問。如何是佛。師云。葉落秋林。僧云。學人不會。師云。徧地殘紅。

僧問。如何是住山斧子。師云。八兩半斤。問。古云渠正是我。爲甚我不是渠。師云。秋水連天碧。問。摩竭令提婆宗。是同是別。師云。弁嶽呵呵笑。問。如何是大機大用。師云。三十棒一棒也饒汝不得。問。如何是末後一句。師云。須彌跳上三十三天。問。這字意旨何如。師云。瞎問。燈籠遭撲。爲甚麼露柱頭疼。師云。九曲池近來被沙塞。問。牛過窗欞。頭角俱過。爲甚麼尾巴過不得。師云。虛空粉碎大家看。

僧問。父母未生前。如何是學人本來面目。師云。紅日上粉墻。進云。學人不會。師云。光明燦爛。僧禮拜。

一僧住山。求師指示。師云。一下鋤頭三刀粟。僧云。種後如何。師云。茅團芋頭好煮粥。僧無語。少停。師問。你歸山一句作麼生道。僧云。單瓢直杖。師云。恁麼則行腳去也。僧云。正是住山。師云。未有住山意在。僧云。學人只如是。和尙又作麼生。師云。棄卻瓢囊擊碎琴。僧禮拜。

僧問。鴻蒙未判。天地未分。如何是空劫已前事。師雲。水冷艸枯。問。如何是今世門頭事。師云。一陣和風起。徧地盡花開。問。世尊爲甚麼拈花。師云。秪爲你不薦。問。迦葉爲甚麼微笑。師云。一人傳虛。問。如何是衲衣下事。師云。橫鍼豎綫。問。一人發眞歸元。十方虛空悉皆消殞。如何是消殞的事。師云。玉人夢破一聲雞。

離言西堂問。善財徧參知識。爲甚麼獨不參盧捨那如來。師云。誰是盧捨那。曰。徧參知識。爲甚麼獨往南方。師云。空拶空。問。善財初見文殊。已得根本信智。其後又見文殊。是何意旨。師云。騎虎頭收虎尾。問。文殊遙伸右手。過一百一十城。摩善財頂。還攝不見。有何深意耶。師云。葉落歸根。問。龍女成佛。爲甚麼須待分身佛集。師云。月落潭無影。問。多寶出現。爲甚麼須待分身佛集。師云。月落潭無影。光明徧大千。問。一寶塔中。爲甚麼卻容兩佛。師云。烏鴉頭戴雪。問。佛土本淨。爲甚麼更須三變。師云。黃金瓦礫。

眠石西堂問。上旣無佛可成。下亦無生可度。未審諸佛出世作麼。師云。葉落階前裊。問。達摩西來不立文字。因甚又道楞伽四卷可以印心。師云。竹密不妨流水過。問。弒父害母。不容懺悔。呵佛罵祖。還有過也無。師云。花落鳥不驚。問。不立階級的人。如何接待。師云。蒼天蒼天。問。宗教無二致。因甚門庭各立。師云。油鹽醬醋。問。事事無礙。緣何水不容火。師云。天空云影轉。問。戒爲定慧之基。因甚麼不守。師云。嘛呢叭吽。問。三世諸佛爲甚不知有。師云。只爲你多事。問。貍奴白牯因甚卻知有。師云。觸著磕著。

僧問。撥艸瞻風。秪圖見性。卽今學人性在何處。師云。山髙水低。進云。見得自性。便脫生死。眼光落地。作麼生脫。師云。西風颯颯。進云。旣脫生死。便知去處。四大分張。向甚麼處去。師云。艸枯霜花冷。

僧問。興化擯克賓維那。意旨如何。師云。孟母三遷教。僧求頌。師云。驀地相逄探个人。寒巖獨坐自沈吟。棒頭覿面全提挈。從教日後自分明。僧禮謝。

僧問。紺目澄淸四大海。未審佛身何許大。師云。黃瓜茄子。問。一切有分。何爲獨許貍奴白牯。師云。秪爲安分。問。古云禪是佛心。教是佛語。然而語從心發。如何有宗通教不通者。師云。啞子話古今。問。佛祖出世。凡有施爲。莫非爲人。如何是自受用的。師云。目瞽童人不出頭。問。宗門無肯語。如何又有付法之說。師云。木人害相思。

僧問。古人謂向上一路。千聖不傳。把斷要津。不通凡聖。今云若有佛法可傳。便與古人斯言相背。若實無可傳。則今舉揚酬唱者。是甚麼法。師云。不因柳絮隨風舞。怎得桃花逐水流。問。大徹悟的人。爲何命根不斷。師云。當初秪爲茅長短。燒了元來地不平。問。有不悟的人。還出生死也無。師云。大唐天子不肚饑。

僧問。古云有佛處不得住。無佛處急走過。要問个住處。不知向甚麼處開口。師云。上來供通是實。曰。不落不昧。向甚麼處啇量。師呵呵大笑。問。北雁歸南地。還有西來意否。師云。一回飲水一回咽。

僧問。世尊云。如來淸淨慧。皆因禪定生。六祖云。我這里不論禪定解脫。貴乎見性成佛。佛祖一个鼻孔。因甚各有不同。師云。一點水墨。兩處成龍。問。知之一字眾妙之門。因甚又道眾禍之門。師云。鏡中無痕相。河底卻有沙。問。有一人禪也不參。道也不學。佛亦不做。未審此人還撥因果也無。師云。三十棒貶向鐵圍山。問。極目能察秋毫。因甚不見眉毛。師云。這里不是。問。人人有个主人公。爲甚只是不見。師便打云。見麼。問。無一法當情。爲甚被物所轉。師云。秪爲無一法當情。問。楞嚴云。圓明了知。不因心念。夫心有念有。心無念無。且了知旣不因心念。願聞其旨。師云。動容揚古路。不墮悄然機。

僧問。一念不起。淨眼圓成。一切事法。宛爾無殊。此之境界與悟人境界。是同是別。師云。秋深冰含碧。問。心不是佛。智不是道。如何是眞佛眞道。師云。海棠滿院香。問。水中鹽味作麼生分析。師云。花香滿粉墻。問。一句話頭絕。斷一切事法。如兵討賊。賊盡兵休。而因甚不悟。師云。鐵馬吼虛空。問。話頭提拶得力綿蜜處。忽身心世界盡情忘卻時。主人公復在何所。師云。泥牛撞倒須彌山。

雪航法師問。若人識得心。大地無寸土。卽今山河大地。是有是無。師云。鏡裏莫攀花。問。念念釋迦出世。步步彌勒下生。爲甚麼又說擬心卽錯。動念卽乖。師云。長安甚鬧。我國晏然。問。才生一念卽傷他。永嘉又云。若實無生無不生。師云。貧恨一身多。富嫌千口少。問。菩薩護生猶戒艸木。爲甚麼南泉斬卻貓兒。師云。當陽拈出無縫罅。問。古人道。若論此事。直須如鏡常明。爲甚又說打破鏡來與汝相見。師云。柳巷花街無住足。問。自心起信還信自心。且道信後如何操履。師云。石牛玩月。問。達境惟心已。分別卽不生。畢竟如何達境惟心。師云。潘塘花柳醉遊人。問。如何是今日事。師云。花紅柳綠。問。如何是無見頂露云攢急。師云。夜半正明。如何是劫外靈枝不帶春。師云。天曉不露。如何是那邊不坐空王殿。師云。莫守寒巖異艸靑。如何是爭肯耘田向日輪。師云。不向紅紫斗芬芳。

僧問。參到急親急切處。一念不生時。回頭返照。尙有一念不生在。此後當如何用心。師云。此處正是生死根本。須要努力打徹始得。問。參到內不見心。外不見境。止有虛明一片。凝然不動者。如銀山鐵壁。去此後當如何用心。師云。境空而心不忘。正要跳過銀山。鉆穿鐵壁。方可到家。問。參到急親急切處。不自執迷。不取解脫。不斷生死。不求菩提。當此際也。𨿽有妄想。亦不畱礙。此後畢竟如何用心。師云。此處正是鐵山下鬼窟。莫守寒巖異艸靑。坐卻白雲宗不妙。必須百尺竿頭更進一步始得。問。參到根境無依。猶如空中樓閣。七倒八顚相似。畢竟於用心處。云何倒斷。方能續佛慧命。廣導羣迷。以報我和尙之恩耶。師曰。必須將此七顚八倒。抖擻漧漧淨淨。向那邊更那邊。打一个翻身回來。卻向今世門頭。應用無礙。𨿽然如是。更須知有向上一竅在。若要知此向上一竅。老僧與你通个消息。三秋籬菊陳金色。映水芙蓉朵朵鮮。

僧問。如何描得先師像。師畫圓相示之。僧無語。師良久云。會麼。僧云。不會。師云。先師像也不識。僧禮拜。

僧指先師像云。這个醜陋形。阿誰肯供養。師云。專爲流通。問。最初威音王。末後樓至佛。參見何人。師云。胡張三。黑李四。問。如何是寬闊句。師云。包天裹地。問。多年舊病不痊。乞賜一方。師云。慈心湯送死貓頭。問。家遭賊劫。賊又不知。贓又不認得。乞賜神力相扶。掃除安靜。師云。王莽元是漢朝臣。

黎明。郭居士送書至。師開見一張白紙。師云。已喫吾三十棒了也。遂將此語寄回。

師一日上堂。有僧問云。修證則不無。染污卽不得。一物無依的人。作麼生修證。師云。秋樹梧桐老。僧擬議。師便打。三日後僧進方丈。師云。敗兵來了。僧云。今會也。師云。秋樹梧桐老。汝作麼生會。僧云。當禮赤條條。師云。未在。僧卽云。秋樹梧桐老。當體赤條條。隨緣閒應用。何處不逍遙。師打一竹篦。僧禮拜。

僧從木渡來求住。請開示。師打一棒云。會麼。云。不會。師云。汝向這里看去。年深日久。自然有个入頭。甕中不曾走卻鱉。復示之以偈云。一棒當陽勢自彰。要伊直下肯承當。電光石火如能薦。頓息伶俜返故鄕。

座主修和參禮人事次。問云。門庭施設卽不問。如何是幹淸宮中事。師云。木人舞袖。修作禮。師反詰曰。宮中事且置。門庭邊事如何。僧擬議。師便打。

入就瑞白禪師語錄卷之六終嘉興大藏經入就瑞白禪師語錄

入就瑞白禪師語錄卷之七

明住天臺護國寺嗣法門人寂蘊編

問答機緣

師住護國眾請結制上堂不允惟任入室請益一日內外堅請上堂師遂呵罵拄杖打出有僧曰請和尙說法卻被打出又一僧曰這老漢全身爲人。

僧問如何是宗乘師曰破艸鞋。

僧問如何是禪師雲松枝垂曲曲。

居士問生死不明乞爲開示師曰爾旣不明何因到此士曰仰和尙大名師曰承誰恩力能知瞻仰士沈吟師震威一喝士遂有省。

居士問天臺山髙未爲髙和尙徳重是爲重請垂悲湣爲示至道師曰道在爾邊求之卻遠士曰弟子迷昧敢乞指明師拈起竹篦曰會麼復擊案曰吽吽士連拜曰卽此是也師打一竹篦曰更道士復作禮而退師曰會則迷迷則通士沈吟師曰依此看去。

僧問昔韶國師紹法眼正脈未識國師正脈還有相繼也無師曰歷歷曾無昧佛祖總相傳進曰恁麼則五宗原一脈堪笑復分門師曰闍黎知一脈也未僧沈吟師曰若是到家人何須話長短。

僧問趙州有趙州無還是有無否師曰天淸地濁進云許人學說道理否師曰不許僧曰爲甚不許師曰佛祖無法說僧無對師打一篦曰參。

僧問如何是室中事師曰非汝能知僧曰請和尙指示師曰且去明日來僧禮拜師打一篦曰這里無內外卓卓要分明。

僧問護國十景如何是紫霞峯師曰仰之彌髙如何是玉印峯師曰鉆之彌堅如何是永護峯師曰瞻之在前如何是三臺峯師曰忽焉在後如何是蓮花池師打一篦曰會麼僧曰景致蒙師指宗乘事若何師曰主山髙聳案山低僧作禮師曰還有問麼僧無對師喝復曰歸堂去。

如安麗然論古彼此不服師聞喚入室中曰你各舉來二僧將開口師曰每各好與三十棒皆作禮而出時有僧曰是賞是罰師打一竹篦曰歸堂去。

素朴闍黎問天臺聞久今日親來不涉途程一句請師明示師曰露柱懷胎賴燈籠進云與麼則宗風徧大地个个獲淸涼師云在汝分中如何受用僧拜雲頭頭自偶諧師微笑。

僧問昨日燈籠發笑今朝大地增光秪如光景俱忘又作麼生師曰石女踿躚無朕迹木童撫掌孰能窺僧拜曰謝師答話師曰得兔貴忘蹄。

四月八日戒期畢園頭問如何是戒師曰莫動著如何是定師曰洪波本自如如何是慧師曰光明曾徧如何是向上事師曰霞峯卓爾出羣峯僧拜師打曰少此棒不得。

師垂問曰賓主睦時全是妄君臣合處正爲邪作麼生得不妄不邪去眾下語不契時嘯云上座卽趨室中曰聞和尙垂問今來奉答泥牛吼破沈潭月木馬嘶空峻嶺雲師微笑曰親到始得云曰這是甚麼處還著得个親疏師休去次日結夏制命爲第二座時有數僧乞爲說破云曰請問和尙去僧問師師曰問取西堂去僧回復問云曰問和尙否僧曰和尙叫來問師云曰昨夜石虎生雙子今日依然不見蹤僧不會作禮而去云曰蒼天蒼天師聞曰疑殺世間人。

僧入室禮拜呈夢曰昨夜得一夢夢師付拄杖一根卽升座說法今特呈師師曰你若除卻虛浮心肯眞實做工夫日後自有悟在何必打妄想作夢又來說付法恐有人笑你在僧面赤而出師大罵之。

有僧呈紙一張跪地求法語內要師贊美師大書一篇末後乃曰能依病朽語不枉爲个僧不然終是驢前馬後輩○會麼風吹陣陣桂花香紅輪映入雞冠赤。

師遊桃源洞回作詩一律侍者舒光問如何是杖頭春色師曰照天照地進云如何是缽底淸風師曰八面四方進云人人有分爲甚麼和尙獨自受用師曰柰他腳跟不點地進云恁麼則个个受用去也師曰且到桃源洞口看僧禮拜曰不外此山中師微笑。

僧從天童來呈頌一本行腳機緣一本乞師印政師曰若求印政則非正也僧不服無語師斥之曰野狐精處處食人涎唾濟得甚麼事僧知非乞開示求住師令焚之復開示僧半月不睡後有省。

師住崆峒座主率眾參問云如何是無聲聞師云鴉鳴鵲噪如何是離色見師云靑黃赤白如何是和尙眼師便喝如何是學人心師云鑑照進云和尙莫分別師哂云汝又向分別處作活計。

僧問如何是子仙禪院事師云人人鼻孔撩天進云秪如崆峒八景又作麼生師云怪石奇峯秀進云崆峒八景與子仙禪院事是同是別師云靑流落貢溪。

石鼓參問云學人偏位中來請師正位中接師云不接鼓禮拜云謝和尙慈悲師云話未圓在鼓人事畢侍者禮拜問云石鼓問話未圓請和尙圓卻前話師云你問來者云爲甚麼不接師曰恐汝向正位中作活計。

本珠問雪覆千山何處覓歸家之路師云看腳下問明月蘆花如何辧別師云瞠開眼問佛祖近傍不得的人作麼生親覲師一喝珠禮拜。

好木問學人妄習塵勞斷不是不斷不是畢竟如何是師云莫把是非來辧我浮生穿鑿不相干問鬼窟風起家賊難防還許剿麼師云正好聽用問智識俱泯聖凡不立的人爲甚麼還有嗔喜師云煤人頭戴五花冠問千刀萬刃不能入的是甚麼物師雲水底燈花問有無俱非如何是非非旨師云一呼三尺浪一吸九州幹。

界滋問歷代規模從何而起師云看取令行時問如何是山中禪師云頑石蒼苔古如何是市中禪師云驢嘶馬叫如何是村中禪師云犁耙日日新問盡大地骷髏如何活去師云花開碧嶂紅如錦問拈刀弄斧如何不犯鋒鋩師雲雨打梨花蛺蝶飛問截斷命根如何下手師雲頭落也不知問出脫這个將甚麼提攜師云葫蘆浪裏顚問鳥道玄路如何得縱橫無礙師雲橫衝直撞問如何是君師云紫石磊磊尊如何是臣師云雄峯艸色靑如何是君視臣師云靑鏡照花林如何是臣奉君師云黃葉舞秋林如何是君臣道合師云古殿無朝客永絕天子音問古云投子山打瓦鼓楊平山撒白雨秪如瓦鼓子作麼聲師云冬冬進雲白雨下取龍女織得絹二丈五一半屬羅江一半屬玄武這疋絹又作麼生分張師云你一半我一半問古人閱破竈墮因緣忽然大悟如何是他悟處師云白日見靑天問前問一並芟卻請師沒口道一句師畫○。

僧問世尊拈花達摩面壁崆峒爲甚麼水上來師云一機獨露問江西馬祖稱選佛場秪如不落凡聖的人又作麼生選師云髙中一名問活潑潑轉轆轆地未審節目在甚麼處師便咄問同光帝問興化朕收得中原一寶秪是無人酬價化云借陛下寶看帝以手引撲頭腳此意如何師云白鷺下田千點雪問雲門一寶如何祕在形山師云黃鸝上樹一枝花問如何是大唐國裏無禪師師云古路不逄人問如何是廓然無聖師云故國絕疏親。

僧問悟後的人未審以何爲食師云一株菜三莖齏問達摩大師隻履西歸得何方便師云兔角拄杖鬧長安問前百丈爲甚墮野狐身五百劫師云陰花難盛露後百丈爲甚麼出得野狐身師云朝陽日色舒問文殊爲何出不得女子定師云雄峯覿面存罔明爲何又出得女子定師雲松翠鎖雲煙問髙峯枕子未落地時是如何師云寶持琉璃瓶安能快撒手枕子落地後時是如何師雲家中無一物出門利萬金問如何是崛救產難因緣師云一片祥雲起幾處妄疑猜問如何是昆侖騎象鷺鶿牽師云石筍開花色正鮮問大千卻壞時如何得不隨他壞師云牛皮鞔鼓響冬冬。

曹自悅居士問一念未起時如何師云石人戴鐵帽復頌曰石人戴鐵帽不落古今調眞機覿面提當下沒可保問萬念紛擾時如何師云縱橫自在頌曰縱橫自在成團作塊塢裏桃花岸邊柳絮問忽然忘念時如何師云夜半日頭落頌日夜半日頭落當念亡穿鑿識得渠儂時驢子三隻腳。

師上百丈泰和縣妙合請齋於苾芻園楊塞云居士問云大師親覲湛老和尙幾多年師云前三三後三三又康田甫居士禮拜有楊行甫居士云此公乃宗門中人也師提念珠云這个是宗耶教耶律耶淨土耶康云總不與麼師云居士畢竟又作麼生康無語師云好與三十棒。

宗侯朱玄阿居士問江西緣起無風之波振一旅之師防不須打殺如何得天下太平師云木女彈琴問孔子厄於陳蔡從者不亞崆峒千古文章於斯爲盛今日大師遭圍是同是別師云石女觀陽焰問白法道場今已復某甲晝夜黑漫漫敢問眾緣作麼生得淨師云木馬遊春。

僧參云會曹洞宗旨師乃舉僧問洞山蛇咬蝦蟆救卽是不救卽是山云救卽雙目不睹不救卽形影不彰如何是救卽雙目不睹僧云猶帶識在師云如何是不救卽形影不彰僧云猶帶情在師云恁麼則未知洞山宗旨在。

師復舉此以驗大眾各下語呈頌俱不契師意維那克歸請師代語師云你問來歸禮拜問云如何是救卽雙目不睹師云芳花無艷色如何是不救卽形影不彰師云鐵壁也須放光明復請師頌師乃頌曰芳花不艷澄眞迹鐵壁放光露古顏正去偏來全理用沒弦琴上有音鮮。

僧復呈八問師一一答竟更請師頌師頌八首以示之僧問如何是一色師云云封古岫復頌云云封古岫本無差心境何勞驗作家兩岸蘆花飛白雪禪人依舊眼睛沙問如何是不得色師云根境不到復頌云鐵壁銀山若个攀大千沙界絕遮攔石牛髙臥忘水艸獨坐巍巍睡正殘問如何是借師云淸風明月復頌云脫體無依絕往還也須垂手過前山桃紅柳綠花狼藉滿面東風開笑顏問如何是借借師云明月照見夜行人復頌云一顆摩尼全體露赤白靑黃影現中方圓長短渾無礙癡兒切忌墮偏中問如何是不借借師云石牛吐露三冬暖復頌云夜深獨自寂無依開門閒步月明時藤蘿倒掛懸崖下又聽猿猴喚子歸問如何是全超不借借師云石女踏翻水底燈復頌云寒冰冷凍正威嚴玉關寂寂有誰前琉璃殿上君臣泯杳杳未央不露顏問如何是始師云肇復頌云有時覿面不相逄有時相逄不覿面瞥爾一念露眞規石火光中須急薦問如何是末師云黑頌云末後一句太無端木人歸去夜深闌麻衣脫卻形蹤泯衲子徒勞著眼看蕃光問久別尊慈特來省候如何得不辜負去師云只要你設齋光舉坐具云請和尙慈納師一掌光禮拜云謝和尙不吝慈悲去也師呵呵大笑。

垂問

師住龍華護法唐司馬存憶居士誕辰又因薦舉招尢師命眾諷蓮經延生解釋經畢師垂問云退位朝君卽不問冠帶還鄕事如何眾下語畢請師代語師雲歸隱林泉榮祖業那管長安車馬喧。

師住崆峒因侍者玄輔禮佛師問云禮拜爲求智慧爲甚愚癡喫飯爲要腹飽爲甚肚饑者無對請師代語師云執藥應成病貪餐過轉賒又云一帶煙嵐封寶蓋數點殘星霄漢中。

崆峒除日供雲門大師眞師問眾雲從古已來皆稱頂像老僧今日將雲門先師寫作像頂汝等諸人商量看還是頂像耶還是像頂耶說得端正明日秉拂眾下語畢師云總沒交涉克歸問云師意如何師驀頭一棒便歸艸龕克歸復問畢竟是像頂是頂像師云云封寶蓋霧鎖崆峒克作禮而退元旦齋畢師問盡虛空所有世界盡世界所有人物言過年拜節還有不過年的人麼眾下語不契僧請代語師云寶鏡不隨春色轉澄潭豈逐月輪飛。

眾入室問安師問昔日十大髙僧爲郤氏夫人禮懺郤氏得脫蛇身今汝等二十人禮懺爲老僧保病懺完爲甚老僧病不愈侍者云豪門偏覺貴天子不知尊師云也只道得一半者問訊云謝和尙證明。

師於戒珠垂問云黃昏雞報曉爲復不知時節爲復別有長處。

又問云有一人大唐國裏不許安身蠻夷邦中無容住足且道過在甚麼處。

師百丈垂問三則云佛殿當門檐椽因何墮落一花問野狐旣脫去皮袋因甚虛名千古不昧問冬天日色爲何寒冷。

答幻輪法師十疑問並書○﹝附來書﹞

伏惟宗門久曠湖地更疏數百年不聞提唱之聲幾千里少見舉揚之事玆者禪師出世弁巘流光整持已墜之綱振起永淪之界人天拭目以觀瞻龍象傾心而咨請大聞向閱禪篇殊多疑閡未逄具眼作家曾無剖決幸遇出羣宗匠有藉指歸望金錍之抉翳眚目輝華願寶鏡之鑑微愚裏朗豁略申十則顒俟報音激切具陳伏希慈悉。

世尊降迹惟指一心無人擔當三乘別演開性相於空有談經論於五時方便調機皆爲一致拈花破笑乃心體之傳來不立語言實覺知之格外迷之者禪目禪而教自教悟之者禪卽教而教卽禪惟在人明道元無二今承數問理矌機微略陳鄙懷寧副尊意伏惟明鑑艸復不宣。

今於十問每一問下各有二答先以宗眼提持然後依理破疑。

問世尊始降分手指陳天上天下惟我獨尊此宗門第一則公案也疑曰宗門之唱必爲接機當此之時所集者不過宮娥彩女走使黃門而已誰能領悟玄旨而世尊急忙舉揚此道也且功不浪施法無虛設若唱此玄宗無一人領略者不徒然其聞設乎此事在教用顯三界獨尊則便在禪而爲第一極則恐未必盡與否。

答明月舒光。

又破疑云𨿽知根鈍且稱本懷也要露个消息世尊一目曾非男女黃門之別也。

問普眼欲見普賢三度入定不可得見佛教普眼但於靜三昧中起一念便可得見普眼依之果然得見普賢疑曰禪宗之道要在一念不生純淸絕點太虛相似尙難湊合此何入定不見而反起念得見耶豈靜定之功不如動念之有力耶今欲求見法身還以靜定而得見耶還以動念而得見耶。

答秋風吹黃葉。

破疑法身無相不可以動念見也無動念處是眞見法身普賢卽自心之行也行以動念觀之故見耳。

問世尊說大集經敕一切眾生各發弘誓惟一魔王曰我待眾生悉盡成佛無有眾生名字我乃發菩提心疑曰此魔王者住何境界而作如是倔彊之說也然此是能發菩提心者耶是果不能發菩提心者耶。

答月落潭無影。

破疑眞法界中無有發不發耳祗是一个魔王何境界之有哉。

問調達謗佛等罪生身入地獄等又經言調達累世與佛爲仇至於法華則言調達是過去授法之師轉授調達當佛之記疑曰調達於此果入地獄耶不果入地獄耶入地獄則違法華師佛記佛之文不入地獄則背謗佛仇佛之說畢竟是何意耶。

答風吹柳絮毛毬走。

破疑實際理地不受一塵秪是一个調達無有墮地獄成佛之事今世門頭不捨一法則先酬其報而後成其佛有何不可。

問世尊靈山會上拈花示眾眾皆默然惟迦葉微笑故得付法疑曰此是百萬人天眾非不廣也教化已久根非不熟也迦葉之在法華猶爲中根其餘上根利智非無傑出之人也此道人人有分何止一人獨得而餘皆絕望也經云但有聞者皆得作佛豈教之接機普而禪之接機隘也。

答仲冬嚴寒。

破疑𨿽眾廣根熟所悟不同一人領解者意在付囑此道非廣隘之謂也。

問世尊臨入涅槃文殊請再轉法輪佛言我四十九年未曾說一字疑曰佛法流入此土者尙五千餘卷而天竺及天宮海藏不知其若干數量矣經云去來坐立常演斯經文云熾然說無間歇而世尊何緣作如是說耶佛無妄語畢竟是曾說耶未曾說耶。

答門外歌聲滑。

破疑五千餘卷龍宮海藏者乃黃卷赤軸也常演此經無間歇者乃自心之旨也豈關名句文身事乎。

問從上禪宗一向辟教然初祖西來卽以楞伽付二祖爲印心之本五祖以金剛而設化六祖聞無住生心之旨而開悟後之繇華嚴法華楞嚴圓覺等發明此道者不一則教無負於禪也而禪何妨於教而用辟之玆復還並行而不悖與否。

答石女梳妝。

破疑曾無祖師辟教之說或有辟者皆是呵叱其病也非叱其教也如永明天如泐潭諸大老皆宗教並行之。

問古聞禪律相非蓋禪則直捷簡徑律則瑣細勞煩故兩不相入也然禪是佛之所傳律是佛之所制其源同出於佛也僧者均是佛徒同尊佛道何故相非還當各循一法而行也還宜兼修而兩無害耶。

答芳花無艷色。

破疑通人達士必無此說執相迷心故爾相非禪是心之體也律是心中相用也有用無體全是虛詐有體無用必喪孤危若缺一者乃凡夫見耳。

問中峯禪師云禪者淨土之禪淨土乃禪之淨土也有言參一歸何處與參念佛是誰皆可以起疑情發悟門者也如永明天如楚石空谷諸師皆以禪淨兼修今可卽念佛以參禪不離當處求生安養與否。

答九品無冬夏。

又曰禪土皆自心耳如中峯所言。

問大聞愚昧一法無知曾覽華嚴一眞法界廓爾虛通次探法華實相玄宗凝然常寂究楞嚴妙如來藏會萬有以忘緣研圓覺平等性智合羣靈以朗鑑涅槃之法身常住三際文虛而絕待般若之照體獨存纖塵片境以無根法有多門理無二致依教之見解如斯於禪如何得契合也。

答陽焰翻波。

又云且喜公會如來禪矣若要會祖師禪須向僧問雲門如何是透法身句門云北斗裏藏身從這一語下會得卽契合一道也末後觀禪歌甚妙大有宗趣公當禪教並行之也。

入就瑞白禪師語錄卷之七終嘉興大藏經入就瑞白禪師語錄

入就瑞白禪師語錄卷之八

明住天臺護國寺嗣法門人寂蘊編

頌古

世尊升座。

當場一機覿面示伊不假聲色寧屬有爲文殊白槌畫鼓聲催昨宵一陣春風起山花處處笑微微。

拈花。

拈花示處無多子秪要當機見得親賴有頭陀解微笑直至而今花更新。

未離兜率已降皇宮未出母胎度人已畢。

煦日照大千明鏡含萬象萬象一光收本無來去相石女唱囉嗹蟭螟吞大象。

乾闥婆王獻樂迦葉作舞因緣。

錦上添花色更鮮婆王自昧作習言長空雲散靑天皎五湖波底月團圓。

世尊敕天上人間魔王護法因緣。

分明語處露堂堂誰云眞佛與魔王不識梅梢春色意空有聲香度粉墻。

圓覺經居一切時不起妄念四句。

天明雞報曉日落鳥歸巢雨打階前濕風和花更嬌。

楞嚴經若不見吾不見之地自然非物云何非汝。

掃去千崖雪指出老猴精一雙皂子眼徹底放光明噫半夜皂裳休著美天曉牙牀不睡彊。

經首﹝米﹣木﹢八﹞字。

不是以不成八人人對面如盲瞎開口叫時喚不出仔細思量卻惱殺休惱殺四七元來二十八。

女子出定。

本無來去何有出入出入元非眞來去總成迹文殊與罔明徒廢己之力燒卻枯椿飛盡灰樵人何處下刀劈咄。

﹝師室中常以女子出定因緣詰問禪人往往皆作道理會昧卻宗旨故示之以頌﹞。

女子文殊罔明拈來勘驗禪人逐境皆因昧己歸根格外翻身曙色朦朧兮金烏似箭更闌深闇兮玉兔如銀。

崛摩羅救產難因緣。

寒泉古澗兮絕波瀾三个鯉魚兮弄影潭山僧看破兮無蹤迹萬古淸風兮播宇寰。

﹝完初禪人每入室次師以產難因緣詰之惟以道理相酬不能轉身吐气捩轉向上關師遂以頌示之﹞。

石火光中立問端秪要神龍起波瀾神龍不解翻身轉依然死水黑漫漫須領略沒交關莫向言中覓指南春回大地兮山花爛熳秋色澄淸兮石骨冰寒。

金棺示雙趺。

四十九年無一字槨示雙趺重舉似大千沙界任流通西風吹起黃花異。

達摩大師對武帝因緣。

一句全酬截斷咽喉臨鋒寶劍孰敢陳頭朔風彌布兮寒威凜冽六花飄蕩兮冰骨齊周爭柰皇圖劫石固任從風雨禦階流。

碧眼胡僧早破家梁王殿上撒泥沙龍牀穩坐憨憨睡腳踹蘆根意气賒斷臂安心傳底事而今滿眼數如麻。

武帝請傅大士講經。

大師揮尺涉廉纖那堪更向艸中盤楚王不識連城璧徒使荊人獻聖顏。

寶公刀尺。

主持个事聽從爲刀尺杖頭祖意垂利物應機隨處用家私狼藉有誰知。

靑原不落階級。

撒手捨筌蹄時人那得知菊花三月茂臘月柳花飛。

石頭云恁麼也不得不恁麼也不得恁麼不恁麼總不得。

石壁非泥石甕非攜打破菱花無像可施垂翼大鵬無伴侶陰迷六合達天池。

馬祖云有時教伊揚眉瞬目有時不教伊揚眉瞬目有時揚眉瞬目者是有時揚眉瞬目者不是。

石簣如藏石鷂如翔無可不可南鄕北鄕春蘭秋菊人皆美花下相逄笑一場。

僧問馬祖離四句絕百非話。

昆崗之玉荊山之璧價重連城時流莫識藏頭海頭銀山鐵壁要津把斷無人渡一片銀花黑似漆。

馬祖日面佛月面佛。

日面佛月面佛西湖南岸三天竺南髙峯對北髙峯六條橋鎖垂楊綠。

曹山死貓頭。

古巖髙掛任風吹雨淋日曝無干濕若還觸著些兒气大地眾生腦破裂。

曹山辭洞山山云向甚麼處去答云不變異處去洞云不變異處豈有去耶曹云去亦不變異。

碧潭秋夜蟾華映鏡像分明豈動搖識盡髑髏誰賞鑑木人髙步出靑霄。

南泉斬貓。

提起劍斬卻貓一段春光人不曉南泉舉似作家兒趙州老人頭戴艸頭戴艸凜凜威風振華表。

三世諸佛不知有貍奴白牯卻知有。

王宮深寂寂禁外莫能知一聲哮吼處花葉惹遊絲。

百丈再參馬祖因緣。

互換之風畫足蛇振威一喝意便賒全提正令全機喪那許時人弄爪牙。

僧問百丈如何是奇特事丈云獨坐大雄峯。

獨坐大雄峯親言指示儂長空孤月皎幾處色溶溶。

馬祖送醬百丈因緣。

馬祖頻陳雄峯全舉一唱一酬師資相許芳艸萋萋春光爛熳黃菊離離白帝起舞。

百丈得大機。

一喝大鵬擘水開百千龍子盡藏埋玄關三句輕掣斷皮髓何曾得到來。

黃檗得大用。

一掌擘開華嶽秀源頭流出活水來門風蕩蕩乾坤振普令兒孫紹祖懷。

黃檗在百丈開田築地因緣。

師資唱和意非輕打地酬他問地因空裏一聲轟霹靂電光影裏又翻身。

徳山托缽。

明修棧道暗度陳倉巖頭老漢善挈宗綱密啟意別宮商風送淸香到洛陽。

法眼指簾。

指簾當處驗渴鹿逐陽焰若能解返擲免被淸涼騙。

汝爲我開田我爲汝說大義因緣。

大義從來不較多舒開兩手演摩訶片雲歸嶺靑山露水面風生六月波。

柏樹子。

柏樹子會也麼一輪明月照娑婆時人不肯擡頭覷水中撈摸受奔波絕奔波折角泥牛出愛河。

南泉山下有一庵主不禮南泉。

宮烏棲去玉樓深微月生檐夜夜心香輦不回花自發春來空帶辟寒金。

趙州今夜答話。

今夜去答話招啇店裏將旗掛引得啇人進門來奪卻財寶遭打罵老趙州老趙州一段冤憎萬古愁。

臺山婆子。

一指路二勘破梅花鏡裏淸香墮時人徒自眼饃糊卻向光中尋墮過今日雲門爲舉揚雪山六載瞿﹝曇坐﹞。

麻三斤。

洞山麻三斤無星秤上稱識取鉤頭意莫認定盤星。

幹屎橛。

幹屎橛對面說擬思量千里隔一个漆桶向空拋兩个烏龜笑不歇。

雲門六不收。

六不收四時有萬仞峯頭看垂手等閒眨眼過千山瞎驢落在吳塘後花正開柳正舞石女畫眉懶梳洗。

雲門須彌。

須彌山兮覿面提從來不屬有無知牢關打破念情淨赤日蕭蕭任所爲。

雲門扇子跳。

扇子跳拄杖解笑拂子髙飛禪板嘶鬧雲門老漢總不知三世諸佛曾未到。

雲門一字關。

普響新露確電光難湊泊遇著雪公子一串都穿卻錯天下衲子徒描摸。

雲門餅。

橘赤橙黃桃紅柳綠現前三昧時人不復堪羨雲門老古錐問著只將胡餅咄明眼衲僧莫輕忽。

南山起雲北山下雨。

南山起雲北山雨無陰陽地花飛舞折腳波斯摘一枝淸香飄入鄰家去。

仰山指雪獅子話。

雪獅子指示人不解翻身平地沈賴有雲門傍著眼轉躬推倒楚王城和風起煦日臨超然一色化乾坤柳垂煙岸添新色上苑花開布錦屏。

板齒生毛語。

何曾祖意有西來板齒生毛若話陪雪覆千山人影絕夜深撥棹古灣回。

投子答趙州不許夜行投明須到。

不許夜行投明到玉石鑄成生鐵銚木童拿去煎餈糕石女看來呵呵笑。

趙州茶。

遙想當年趙州老逄人秪獻一甌茶如能當下親承得明月淸風意自賒。

丹霞燒木佛。

丹霞燒木佛火焰爲三世諸佛說法院主眉須墮落穿卻祖師鼻孔天下禪和穿鑿料掉沒交涉且看老瑞如何頌出。

木佛燒來顯大機眉須墮落又相爲要知个裏端的意秋林黃葉逐風飛。

百丈野狐。

不落不昧露堂堂五百生狐絕覆藏杖頭挑出明舉似方知異類放毫光。

黃龍三關。

我手何似佛手南北烏飛兔走我腳何似驢蹄石女踢翻須彌人人盡有生緣五虎曾下西川﹝咦﹞一枝梅破臘幾處艸芽鮮。

大蘿卜頭。

趙州拈出大蘿卜塞斷天下衲僧口千古萬古硬紏紏黃頭碧眼難下手忽下手銅兒倒騎鐵馬走。

日日是好日。

日日是好日元旦卽初一春至百花開秋來樹頭赤。

婆子三十年供養个死漢。

枯木寒崖髑髏徧地湛水澄潭睡龍藏聚浪裏翻身世間有幾一條白練鎖虛空明暗雙雙何忌諱。

風穴一塵。

明暗繇來顯妙傳掃除明暗若爲觀日頭夜半升峯頂瑞艸無根色更鮮。

僧問大隨一字壞。

大隨一字壞匝地淸風撲面蓋常流衲子眼未開千里迢迢還路債投子忒煞老婆心猶自裝香遙禮拜遙禮拜露古熊一陣微雨灑東林滿地落花眞可愛。

僧問大隨如何是室中燈隨云三人證龜成鱉。

句中無味若爲參禪者徒勞話歲寒焰焰祖燈明歷歷朔風吹處嶺雲寒。

艸鞋覆龜。

一个烏龜覿面提何須更問祖師機艸鞋蓋覆重拈出雨滴檐頭地有泥。

玄沙膿滴滴。

膿滴滴君難識紅如朱黑似漆玄沙惡气徧天下至今聞者頭腦裂。

玄沙天龍見虎話。

是虎是汝兩俱錯雪竇更添一落索石人半夜睡正濃此時誰能下注腳不注腳桃花綻去春風惡。

僧問巴陵如何是吹毛劍陵云珊瑚枝枝撐著月。

吹毛覿面提珊瑚當處絕嬌花不帶春秪要應時節別別秤錘陀上三斤鐵。

巴陵祖意教意。

雞上樹鴨下水好个鐵蒺藜虧了巴陵使來年七月中秋風又復起。

髙峯無夢無想主人公。

打碎琉璃碗卸卻珍禦服枕子開口笑雙髻罵天目。

欽山一鏃破三關。

一鏃破三關晡時夜未闌與君放出關中主煤人頭戴鐵帽舞碧眼胡僧尙不知釋迦彌勒目雙瞽。

白水聲色。

借來聊爾了門頭豈把芒繩系死牛玉鼠銀盆𨿽類色到頭不許一般收。

五祖演云如牛過窗欞頭角四蹄都過了秪有尾巴過不得。

功齊功化何曾了已到家鄕未徹頭直須翻轉乾坤也楊子江心水倒流。

圓悟問大慧云踞虎頭收虎尾第一句下明宗旨如何是第一句慧云此是第二句。

抹殺人滅卻法第一句中阿喇喇獅子翻身入母羣免墮寒巖靑艸下。

僧問審哲禪師如何是佛法大意哲曰貧兒抱子渡恩愛兢隨波。

薰風渡汨羅綠水湧淸波徧界云影動涉躐盡偏頗。

僧問云居簡孤峯獨宿時如何簡曰九間僧堂不宿誰教你獨宿孤峯。

夜深石女臥眠牀天曉木人忙喚起池上鴛鴦獨自鳴一聲飛入紅蓼裏。

香嚴上樹。

樹上樹下最威雄鐵額銅頭怎觸鋒雲散長空孤月淨天柱卻在萬雲中。

疏山造塔。

一文錢折角泥牛海底眠二文錢石女梳妝出庭前三文錢柳綠桃紅三月天九斤龜毛長三丈臘月蓮花色更鮮尋聲逐色兮徒勞側耳返本還源兮鼻孔遼天。

貓兒偏愛捉老鼠。

朝悠悠暮悠悠金風匝地冷愀愀天皇皇地皇皇三春柳絮白如霜化母造成無功錦那許傍人話短長。

疏山問潙山有句無句如藤倚樹樹倒藤枯句歸何處潙山呵呵大笑歸方丈。

東京掃蕩西京滅一統山河歸至尊笑罷不知何處去霜天月夜子規鳴。

婆子請趙州轉藏。

一匝旋來大地收任他諸佛莫能酬縱饒婆子解機變也是人前彊出頭。

仰山插鍬。

父子相逄事便奇插下鍬時已露機南山刈茅人大有宗風從此振華夷。

熊秀才乘藍輿至西山偶見一僧貌古神淸龐眉雪頂葉衣坐於磐石才下輿問曰莫是亮座主麼老僧以手向東一指才隨手東視回觀老僧不見。

一指當陽舉似人韓盧逐塊枉勞神若向東方空看指回頭昧卻本來眞。

秀才嘆曰夙緣不厚𨿽遇而不遇也。

𨿽遇而不遇甕中不走鱉再上藍輿時虛空吞皎月。

香嚴獨腳頌兼著語

子啐母啄﹝動也動也﹞子覺母殼﹝轉位就功卽不無怎柰拋家散走﹞子母俱亡﹝那畔今時一齊歸﹞應緣不錯﹝物物全彰頭頭合轍﹞同道唱和﹝月印寒潭﹞方名獨腳﹝惟我獨尊﹞。

子母從來不二途子才觸處母同遊孩兒若得身榮貴脫卻老娘舊住樓子母如能俱亡也九月楊花徧地周柳林黃鵲穿梭舞那有靑紅染指頭。

染深水牯牛﹝有僧從金粟來說金栗有染深水牯牛話請師答語更請頌之﹞。

天明放去離欄圈烈性猖狂舞似風煩惱海中雙足涉無明林裏一身衝東西兩岸貪苗稼四棄三途露影蹤忽地拽來驀鼻看依然還是這牛兒。

事事無礙。

事事無礙非中非外打破虛空銷鎔法界石女騰空鐵船裝載火裏蟭螟現神作怪。

頌雲棲大師公案一則

黃侍郎問師云夜來老鼠喞喞說盡一部華嚴經大師云貓兒突出時如何黃無對大師代雲走卻法師畱下講案。

華嚴歷歷談非舌聞者應須著眼參突出烏花白貓子管教一吼髑髏幹雲棲老幾多般法師走卻兮云封古岫畱下講案兮霧鎖寒潭。

頌雲門顯聖先和尙公案十三則

神珠問某甲不恁麼問時如何師曰戲論珠云恁麼問時如何師曰戲論珠云恁麼不恁麼總不問時如何師曰戲論珠云還有向上事也無師曰有珠云如何是向上事師曰戲論。

本入龍宮探驪珠覿面拈來一物無不是龍王多把住恐教大地別親疏。

僧問祖師禪如來禪是同是別師曰古越是杭州曰恁麼則同也師曰長江分彼此。

古越是杭州長江分彼此若知弦外音揚聲囉囉哩。

僧問如何是圓相師曰大燒餅。

燒餅托出任君飧底意繇來非等閒不是仰山親嫡子何能特地示毫端須領略莫顢頇春風蕩漾兮花開碧岫秋色臨空兮霧起寒巖。

師同陶石簣無念師向火石簣曰無念師在此阿師得力句乞爲舉似師曰向火背猶寒。

六月日頭炎似火三冬朔气冷如冰一句當陽無縫罅不落言思始可親。

僧問如何是暗機師曰淩霄峯。

淩霄峯莫朦朧摩尼寶珠映現無窮識取珠體莫認靑紅金風黃葉秋林落幾家砧杵月明中。

僧問如何是義海師曰半山亭。

胸中無得失舌底是非空一輪明月皓幾處色朦朧。

僧問如何是生死中不生死的道理師曰舌頭短三寸。

三寸舌頭短衲僧巴鼻長秋風吹桂萼徧界盡馨香。

僧問十方薄伽梵一路涅槃門乞師指个路頭師曰那个是禦愛峯。

水流東徑朝西徑雲起南峯過北峯舉似分明無別旨涅槃頭路翠叢叢。

和尙一日喫茶次拈果子云法身徧滿一切處若道這个果子具法身恁麼則喫卻法身若道不具則法身有不徧之處汝等諸人揀點看看。

是法身非法身兩重枷鎖難爲情透网金鱗擺尾去豈向鉤頭把餌吞徑山老休顢人泥童玩月消情緒木馬嘶風俊不禁。

和尙一日舉雲棲大師云我聞雲棲和尙滅度後有人於庫房中見若他道生西方爲甚麼又在庫房中旣在庫房中有違西方願力汝等諸人試定當看。

脫體無依絕去來徑山和尙彊安排沒弦琴韻人難委獨坐朝陽空抱腮。

僧問和尙曰乞和尙指示心要出離生死眞實的意和尙曰我從來無一字與人。

鐵甲將軍塞外威癡心只要討皇基鉗錘擊碎黃金骨脫卻龍袍卸甲歸。

僧問和尙曰和尙在此作甚麼師云殺人僧云只恐和尙不會殺師便掌。

眼蓋乾坤意气髙吹毛倒握驗英豪可憐不解知機變徒把殘軀一旦拋。

僧問四大分散後向何處安身立命師曰你問這樣大法也不禮三拜僧禮拜師呵呵大笑。

急水灘頭著一篙惹得驪龍鼓浪濤萬斛之舟俱覆卻篙師猶執手中橈。

頌金粟密雲禪師十則

粟顧漢月舉僧問古徳云朗月當空時如何古徳云猶是階下漢僧云請師接上階古徳雲月落後來相見旣是月落後且道如何相見月便出法堂粟下座。

海枯水竭須彌倒黃頭碧眼一齊掃下座出堂端的意金毛獅子不落艸。

漢月問海眾雲從慈霖天澍現躍飛騰則不問如何是驅雷掣電底句粟便喝進云恁麼則金粟花開寶林果熟去也粟又喝月禮拜歸眾。

一喝須教作者知更加一喝大慈悲雙收雙放明宗旨不忮不求世所稀風磨鐵壁猶如洗雨灑殘紅襯馬蹄。

僧問狹路相逢髑髏粉碎當恁麼時無位眞人在何處安身立命粟雲天上天下惟我獨尊僧云恁麼則萬里無雲一輪迥照去也粟云腳跟下好與三十棒。

三尺短一尺長个中元不帶商量萬里無雲一輪照腳跟紅綫絆千行三十棒斷愁腸掃除凡聖提挈宗綱山花發笑兮春回大地籬菊開殘兮冬有嚴霜。

僧問曹溪一滴直透龍池曹溪一滴卽不問如何直透龍池底事粟云穿過髑髏進云源遠流長一句作麼生道粟云但與麼去僧便禮拜。

直透龍池伸一問廣慧波濤如海闊金粟門頭不見人大地山河俱覆卻與麼去眞灑落不立聖凡烏有圭角蓬萊髙閣兮越州聖境煙雨樓臺兮福城淸樂。

僧問如何是金粟境粟云四野桑田進云如何是境中人粟云金粟峯頭望僧云人境已蒙師指示擊鼓升堂事若何粟云瞻之仰之。

四野桑田不是境峯頭望底亦非人當陽拈出無回互瞻之仰之覿面陳電光石火兮拿雲攫霧慈霖普澍兮廣濟眾生。

僧問聲色未萌睹聞莫及正恁麼時乞和尙通个消息粟默然良久乃震威一喝僧云人間四月春光盡金粟秋來菊正開長恨春歸無覓處誰知轉入此中來師云葛藤窠裏藏頭縮尾。

踢倒蕊香幢須彌山粉碎毗盧不現境乾坤無一事金藏雲起世間成界立娑婆分四至。

僧問如何是佛法的的大意粟便打僧云猶是古時家風粟復打云汝作古時家風會。

咄活潑潑轉轆轆覿面全提無榮無辱一段靈光絕古今何須特地生疑惑。

僧問如何是本來面目粟云舌頭拖地。

眼觀山色秀耳聽水聲悠舌頭拖地處特地爲君酬。

金粟示眾云突出難辧坐斷千差萬別一塵舉起透徹萬別千差。

沒蹤迹斷消息上下四維銀山鐵壁機思盡淨絕塵埃一个鐵錘空裏擲空裏擲船髙水長雨落地濕。

拄杖子。

稜稜角角閃閃爍爍照用齊行殺活縱奪棒起臨濟正宗扶持楊岐驢腳虛空攪得成團大地撒爲塵末﹝咦﹞分明指示諸君也惟有桐溪最淸徹。

僧問倪禪師如何是石門境倪云猿啼獅子崖前石龍吼文殊寺裏鐘。

一聲漁笛破滄浪幾點桃花映水紅淸興一團何所有遊人空自對東風。

又問如何是境中人倪云踏破虎溪橋下月坐斷天池第一峯。

世界淸平宇宙寬得盤桓處且盤桓東山石女三分話西海泥童話幾般。

總。

輝煌燈火元宵夜燦爛星河霽碧時覿面相陳無剩語徒教人境話支離。

大陽三句

平常無生句。

乍起和風柳眼靑頭頭善應妙難尋空中鳥迹水中影碓嘴生花色更新。

玄妙無私句。

棒喝交馳任意遊金鍼玉綫縫皆周弘通妙挾無遺影法界塵毛兩俱收。

體妙無盡句。

一顆摩尼觸處彰施爲盡是白毫光古今爍破曾無間涉水登山任舉揚。

入就瑞白禪師語錄卷之八終嘉興大藏經入就瑞白禪師語錄

入就瑞白禪師語錄卷之九

明住天臺護國寺嗣法門人寂蘊編

頌古

正偏五位。

正中偏夜深玉女不成眠漁翁舉棹淸波上攪動澄潭月一團。

偏中正萬象森羅圓古鏡物物全彰照不差絲毫皆入那伽定。

正中來有無不涉絕塵埃炎天大雪飄飄墜火裏蓮花朵朵開。

兼中至賓主相逄天然義全憑語脈露單傳一句當陽明的的。

兼中到打碎髑髏眞个妙劫外今時俱不拈那有毗盧印可寶。

功勛五位。

本無位次絕參商也須移履下村莊六戶靈靈忘死捨何勞守住在枯樁

向。

念念無私不敢迷百花叢裏看爲持千紅萬紫芬芳好總屬東君一道施

奉。

不居空有謾商量縱使離婁眼似盲無孔鐵簫云外品不幹六律與宮商

功。

心色相交理事融權施應物道人風昨日家童頻報道葵花傾向日明中

共功。

不向威音那畔行豈從今世門頭立渾然打破舊時窩鐵鷂鉆天沒蹤迹

功功。

奪人不奪境。

一樹碧桃紅似錦兩瓶金菊賽金蓮个中非是陰陽地不許佳人著眼看。

奪境不奪人。

春風疑不到天涯二月山城未見花公子王孫徒玩賞那有紅紫帶回家。

人境兩俱奪。

天崩地裂人民喪那有君王正令行神劍亡鋒歸寶匣生佛而今徒有名。

人境俱不奪。

攜酒遊東郊山花徧地紅笑談歌舞去意气自匆匆。

三玄三要。

第一玄動靜不幹絕眾緣更闌萬籟聲俱寂禪者徒勞著眼看。

第二玄威風凜凜劍光寒紅旗閃爍乾坤淨電轉星飛過碧天。

第三玄越州城裏倒撐船東雙橋下多裝載西郭門頭去復還。

朕兆未分作麼道石女頭戴紫羅帽深閨不出冷愀愀宮漏沈沈天未曉﹝一﹞。

一法元無萬法周喝下何曾有去畱轉側木人剛半夜珍衣不掛柳稍頭﹝二﹞。

日出峯頭本自孤髙低普照有於無百花競秀爭光彩半點工夫用得麼﹝三﹞。

一喝如金剛王寶劍。

神威凜凜倚天寒阿个男兒敢近看擬議欲將佛祖現人亡馬喪滿長安。

一喝如踞地獅子。

全身獨露衝寰宇那有妖狐現本形一吼乾坤皆振裂个中誰是對機人。

一喝如探竿影艸。

試將一語知端的驗彼來人有與無穿過髑髏行正令神嚎鬼哭兩眉。

一喝不作一喝用。

喝時秪麼忘消息佛祖機緣收不得野鴨湖中翻浪飛不知身上干和濕。

賓主歷然。

月色穿雲透碧霄波斯夜半舞風濤山頭白浪連天地石女經行俏步髙。

正法眼藏。

掃除空有任繁興大地山河一掌平法法頭頭開正眼寒崖花發不沾春。

妙唱不幹舌。

靑松翠竹解談禪流水髙山總亦然二六時中無間斷老僧何用口唇宣。

死蛇驚出艸。

骨爛皮穿气息無忽然撞著爪牙舒神威一振淸四海狼煙滅盡豈躊躕。

解鍼枯骨吟。

鐵圍山下骨一堆些兒觸著振全威驚回石女雙流淚至今猶自倚雲飛。

鐵牛舞三臺。

千載鐵牛忘水艸而今放出兩岸來足伸踏破毗盧印尾搖掃盡九垓灰。

三墮頌﹝並問答﹞

僧問如何是類墮。

師答云觸處逍遙絲毫無染。

披毛戴角混塵埃足舞西風類莫該芳艸垂楊俱踏徧渾無些子帶回來。

問如何是隨墮。

答云百花林裏過一葉不沾身。

聲色叢中任意遊哄然出沒豈能收山花鳥語縱橫現何有纖毫染污尢。

問如何是尊貴墮。

答云不住九五位常與羣臣遊。

虛寂靈源不自尊常隨六國走煙塵秦樓玩月燕邦戲到處逍遙到處人。

涅槃經四生頌﹝並問答﹞

僧問如何是不生生。

師答云冬至才逢九春來百花開。

明淨摩尼珠本來無一物當臺鑑照時隨處陳方色。

問如何是生生。

答云靑山點翠。

忽然一陣雨溪澗長洪波枯稿悉滋潤農人笑呵呵。

問如何是生不生。

答云境像收歸古鑑中。

桃李花無艷遊人興自衰水中無月影免使費心裁。

問如何是不生不生。

答云石女打破鏡。

石女忘歸路木人何處尋杳然無影迹佛祖莫能形。

就路還家。

觸目靑黃露本眞縱橫到處是家珍水底金烏天上口眼中童子面前人。

新丰曲子。

昔日新丰曲無人和得齊今朝重舉似音韻果然奇。

明月印蘆花。

蘆花開徧野明月掛中天不識其中意都言一色然。

鏡裏梅花淸香墮。

石光閃若電渴鹿逐陽焰木女害相思泥人繡花絹。

竭盡今時。

眞如心裏妄涅槃性上塵自己非堪寶佛祖是閒名。

分明月在梅花上看到梅花早已遲。

一段風光照眼鮮何須攜手入桃園運足已乖空劫旨擬尋思去隔天淵。

汾陽重陽九日菊花新。

義公拈出膠盆汾陽不覺粘手賴因菊底翻身不然甚麼開口不開口木人捧起盤兒走。

重陽日頌示禪人。

重陽九日菊花新特示三玄意旨深報爾知音禪衲子今朝籬菊又重芬。

法身。

雲起山頭暗風生樹搖尾桃開三月花菊綻九日蕊。

法身向上事。

鐵樹花開正是時忽被石女摘一枝沙神怒髮須彌倒驚起泥龍上玉池。

萬象之中獨露身。

赫赫威音外獨超萬象先明明無隱匿何處有三玄。

法界緣起。

一波才動萬波隨滴滴全彰造化機落葉梧桐秋已蚤百花開處鷓鴣啼須領略莫狐疑翠竹搖聲兮風生大野月映寒潭兮碧水畫眉。

僧問百丈超云某甲今日辭去或有人問和尙說甚麼法向他道甚麼超云但道大雄山頂上虎生獅子兒。

虎生獅子兒木人唱巴歌擬議停思者卻被佛祖呵。

僧問明照安一藏圓光如何是體安云勞汝遠來僧云莫便是一藏圓光麼安云更喫一碗茶。

問處分明答處彰圓光之體露堂堂春風布徧山花早秋气臨時樹葉黃。

僧問百丈惟政禪師云牛頭未見四祖時爲甚麼百鳥銜花獻師云有錢千里通云見後爲甚麼不銜花師云無錢隔壁聾。

一段春光照眼鮮攀花弄柳任溪邊時人須識東君意莫向枝頭覓翠妍。

百丈普請鋤地次僧聞鼓鳴歸院因緣。

鼓聲才動競頭奔卉木俱沾雨露恩重勘過眼中釘百花叢裏覓鮮新。

百丈因一僧哭入法堂因緣。

哭上法堂艸深一丈一時埋卻野狐伎倆匝匝淸風撲面來舒襟樂意頻收放。

百丈惟政禪師問南泉諸方善知識還有不說似人底法也無泉曰有政曰作麼生泉曰不是心不是佛不是物﹝云云﹞。

一問一答眞機漏泄更欲重徵喬木生節寒凝徧布兮霜花朵朵黃葉飄零兮朔風凜冽。

僧問百丈智映寶月禪師云師唱誰家曲宗風嗣阿誰月云窣堵那吒掌上擎﹝云云﹞。

窣堵掌上擎覿面已分付更欲問如何特地成露布不露布初生孩子元無褲。

百丈道恆禪師三訣因緣。

喫茶珍重歇時人眼中屑若喚作三訣重添第二月穿衣褁腳下禪牀運水搬柴知時節。

百丈惟古禪師上堂多虛不如少實。

一卓一語機用雙舉更問如何大虫捉鼠。

百丈中靖元肅禪師塔。

尖尖聳靑虛巍巍磨太古欲識渠儂言但看淸風舞。

漁家傲題船子夾山因緣。

一語合頭猶未徹禪師笑倒才方革劈面三橈君已瞥眼中屑回顧頻頻系木橛。

覆卻舟兒眞剿絕夾山從此偸心歇兩岸蘆花飛白雪向誰說幾度秋光與明月。

又頌。

金鱗已遇意偏攸誠老何曾覆卻舟萬古淸風波浪吼依然蘭棹在中流。

僧問夢筆禪師如何是佛師云不誑汝僧云莫便是麼師云汝誑他。

寂寂沈沈無所倚全提覿面莫能擬春風散盡桃花飛秋月影臨江水止。

閩王延夢筆禪師齋王問曰好將得筆來也無師云不是稽山繡管慚非月裏兔毫大王旣垂顧問山僧敢不通呈。

覿面通呈非兔毫輕分閩主不辭勞梅花吐處春香露煦日才臨冰質消。

王又曰如何是法王師曰不是夢筆家風。

不是家風一句機偸香暗裏有誰知千峯布列須彌勢萬派宗分大海歸。

雲門三種獅子﹝師居雲門室中作﹞

入窟獅子。

斂迹藏形古壑中豈尋聲色受華榮聖凡掃卻無依倚斗柄星河霽碧空。

出窟獅子。

爪牙抖擻望天關哮吼一聲碧嶂寒魔外不知何處去威靈耿耿落人間。

不出不入獅子。

窟內未曾畱形迹人間那得有聲名石筍抽條千丈碧泥花發艷四時春。

圓覺經頌

文殊章。

本起如來淸淨因桃紅柳綠一般春凡夫不了元無我病眼空花認作眞圓照婆伽親指示依然幻翳眼中生文殊當下知消息石女峯頭喚故人。

普賢章。

幻化元來生覺心春風微動水生鱗時人但見波濤滚豈識波濤全體眞有覺還同如幻立若緣無覺鏡中痕兩重公案都除卻天柱峯頭蓮萼新。

普眼章。

漸次修行滅幻門火風地水究元辰忽然突出娘生面剎剎塵塵總是春擲柳黃鶯歌上苑穿花杜宇繞南林泥人玩月思情美石女簪花巧樣新。

金剛藏章。

金剛抉破三疑网幻戲場中脫卻衣若說本來成佛道挖瘡好肉事非宜只因蒙昧難開曉金諭重重說是非識得上林花滿地風翻蝶舞過東籬。

彌勒章。

起心若欲斷輪回荊棘叢生覺地迷夢去𨿽然諸種事醒來何有半毫微若能寤寐都拈卻撒手懸崖好作爲鐵犬山中呼萬歲泥猿樹上唱囉哩。

淸淨慧章。

聲聞魔佛及菩薩正眼觀來總是邪朕兆未分難話會鴻蒙已判念心差千紅萬紫筵靑嶂總是陽春一气嘉踢破乾坤收腳轉回頭別有好生涯。

威徳自在章。

突出幹城三觀門止啼黃葉卻非眞新人乍出梳妝巧莫認衣裳要認人戲水遊魚知水意穿花蝴蝶味花深長安一曲有餘樂野老君王共太平。

辧音章。

二十五輪徧互修一輪於內作根繇列開寶网光相映影現重重無盡頭四塞八蠻朝帝主兩京七地總皇猷鄕村野老茶鹽足一曲升平樂事稠。

淨諸業障章。

萬象收歸古鑑中我人生命盡消融空中飛鳥無形迹水底遊魚有甚蹤出岫浮雲何處往乘風花瓣任西東回頭忽聽木人鼓魄散魂飛沒影蹤。

普覺章。

作止任滅聽從爲休將四法取圓基平懷一種隨髙下大道從來沒是非碧嶂野花開似錦石人觀去絕惺迷妙開寶印空中起印印何曾半點非。

圓覺章。

上下中期結制修鈍根須假煆塵浮大鵬翼展衝霄漢豈類鴳鶉落艸丘十世古今頃一念誰能百日定程途貍奴白牯咸知有饑則餐兮渴飲流。

賢善首章。

三世如來一口宣流傳須要善賢兼能聞一句勝多寶羅漢難同半偈肩不是天然生就覺又非觀行始成圓鷺鷥昨夜沙汀宿分付漁翁仔細看。

總。

一道靈光貫古今剎塵俱是一毛吞獨超物表離名相阿个能言圓覺心一自伽婆分旨後千燈千照續燈新孑蘆隨海飄波去熊耳峯頭花滿岑。

首楞嚴經要頌

大佛頂。

三徳圓明非形相直教佛祖也難觀一聲胡笛邊營外幾處淒涼幾處歡。

首楞嚴王。

一相該通空劫前河沙功徳孰能宣超然不屬靑黃色了了無依當處玄。

七處徵心。

七處徵來七處眞鷓鴣啼在百花林遊人沈醉桃園裏昧卻枝頭好鳥音。

五陰。

眞如迷卻翻成妄相妄空時當處眞收拾伽缶歸去後白牛耕破劫前春。

六入。

一團空聚無彼此癡兒妄自別疏親堂堂天子登朝日六國文明賀太平。

十二處。

塵塵三昧首楞嚴擬心取著早乖遷月穿潭底非形相癡子徒勞摸碧川。

十八界。

本來一相無疆界那許其間物我分十八疑關齊擊碎滔滔流水下滄溟。

七大。

事理交參周法界將心擬處涉流沙情塵識破元無事木馬遊春意自賒。

聲塵圓通。

妙音本自無來去聞聲悟入已成虛直須透徹聲前韻浩浩紅塵任捲舒。

色塵圓通。

色色塵塵淨法身秪因憎愛昧天眞苟能觸處通消息堪笑沙陀入聖倫。

香塵圓通。

妙香元不從天降爇向鑪中塞碧虛觸著些兒頭腦裂衲僧巴鼻盡蠲除。

味塵圓通。

古今一味平胃散點著通身冷汗流慶快怡然拋藥病那容更犯死貓頭。

觸塵圓通。

能洗所洗性本然驀頭一潑觸光圓器界根身渾一色輝輝秋月照中天。

法塵圓通。

心緣旣寂法塵空事事全彰振古風東嶺桃花紅爍爍西溪流水響冬冬。

眼根圓通。

見色非關眼上能時人休向眼中親應知那律非循目智鑑圓明耀古今。

耳根圓通。

反觀聞性性俱空頓入圓明顯妙功歷歷松聲連夜吼呱呱鳥語亂山中。

鼻根圓通。

循空返息本非眞翻身踏倒涅槃城紅日舒光來嶺畔淸風明月過溪濱。

舌根圓通。

身心世界兩相遺覿體全超知不知處處總成眞法界禪兒何事苦尋追。

身根圓通。

無痛痛覺覺亦空根身從此影無蹤出門不踏來時路方顯男兒志气沖。

意根圓通。

物物頭頭本自眞何須旋法美空生寶明空海人元具桃李爭妍處處春。

眼識圓通。

心見圓明處處彰白雲間矣水偏忙爲憐頞下生盲者權示漚和演妙常。

耳識圓通。

無心聞處是心聞塵剎全彰這个人百億分身無去相六牙常在寶王城。

鼻識圓通。

鼻端白相示修行暫爾權爲縳犢繩忽然摸著娘生鼻林泉巖谷悉光明。

舌識圓通。

奇哉妙舌自天然不假喉唇齒吻宣無孔笛吹淸韻徹滿慈謾謂得親傳。

身識圓通。

身本無根何用執心本無生何用息身心寂滅兩俱空透此方名眞法質。

意識圓通。

一段情城當下除神通遊戲總無拘塢中昨日蒙蒙雨嶺上今朝日色舒。

地大圓通。

根身器界若微塵微塵空處卽天眞堪羨頂門開正眼大千沙界一齊平。

水大圓通。

滔滔流水性眞常若个於斯返故鄕直於山海忘能所蝴蝶穿花過粉墻。

火大圓通。

凡火欲火智慧火淸淨寶焰光裸裸大千閃爍熾穹窿燃卻佛魔與物我。

風大圓通。

羣動悉憑風力持反觀風力亦無依忽然踏著風中主飄飄一葉過南池。

空大圓通。

色空本自一眞空逐境迷心有異同異同照破眞空現翻轉眞空跨鐵龍。

見大圓通。

六根淸淨生元佛六根妄染佛爲生見覺圓明生佛淨个中那有樂邦名。

識大圓通。

十方惟識鏡中痕但離取捨妙圓成頭頭盡是天眞佛念念全彰阿逸身。

圓滿菩提歸無所得。

元宵通夜家家火水月交光處處圓五十七番虛涉後始知空費艸鞋錢。

總。

二十五个鐵蒺藜頭阤拶作雪花飛綠水溶溶歸巨壑白雲片片繞須彌。

金剛經要頌

世尊著衣持缽。

一段風光秪在斯著他依舊不爲奇淸風陣陣飄香至碧水滔滔畫翠眉。

應如是住。

搬柴運水尋常事覿面無非是道場觸處盡成安樂地何須此外更啇量。

如是降伏其心。

著衣喫飯任從爲映色摩尼眾像隨但得有無諸念淨金烏依舊落城西。

實無眾生得滅度者。

空花鏡像了無關擬欲援生墮鐵山踏破瞿曇關捩子風自淸兮云自閒。

不住於相。

祖印髙提不住中巍然大用有無空騰騰任運靡存迹霧鎖秦宮絕雁鴻。

應無所住而生其心。

坐斷兩頭中莫立逢緣擊節任縱橫摩尼現色原非有石筍開花映水紅。

無我人眾生壽者。

木子山中敲鼓鑼泥人拍手助髙歌忽逢瞽叟來瞧見滿面慚惶沒柰何。

四果不作是念。

設分位次隔參商息卻名心絕短長若是威音親嫡子不從這里費啇量。

燃燈佛所於法實無所得。

倚門傍戶走他鄕雲水將來作道場倏爾踏翻潭底月了無一法贈劉郎。

持四句偈得福甚多。

家藏白澤勝神符百怪安能敢穢污若得空王眞號令三千諸佛作驅奴。

歌利王割截身體。

忍辱功能作聖人幻成四大卻非眞任他節節支離去一段風流獨露身。

一念信心卽得菩提。

棄家浪走不如屠自昧千金七寶軀偶爾忽逢長者示凡心卽與聖心符。

受持讀誦此經若爲人輕賤一節。

念念輸忠不敢違色聲叢裏了無羈苔封古殿忘臣主阿个能言佛祖機。

三心不可得。

兔角爲刀出遠徵烏龜跨下羽毛生木童拔去搓繩索縛住虛空架火烹。

無法可得。

三藏靈文不較多權將音語示娑婆忽地雙林開正眼試問還曾有也麼。

如來說非眾生是名眾生。

生佛從來共一程凡民何必羨公卿如能當下歸家也凡聖原來是假名。

如來者無所從來亦無所去。

一念緣生卽是遊靡分紅紫有何愁威音那畔元無動今世門頭示兩眸。

總。

忉忉怛怛老婆禪失卻瞿曇臉半邊四相掃除無一物呼名般若亦縺涎。

法華經頌﹝二﹞。

三乘不立一也無三一元來醒夢夫若是空王殿上客撒手歸來月滿湖。

妙法不在聲名上尊者徒勞授記功欲識个中端的意桃花卻白李花紅。

入就瑞白禪師語錄卷之九終嘉興大藏經入就瑞白禪師語錄

入就瑞白禪師語錄卷之十

明住天臺護國寺嗣法門人寂蘊編

法語

示唐祈遠居士

欲出塵勞斷生死而證無上菩提者必須參扣話頭而期妙悟也所言話頭者卽自己本地風光歷歷孤明不可絲毫間斷古云暫時不在如同死人要念玆在玆如此做去或三年五年十年二十年打成一片人法俱空偸心淨盡露裸裸赤灑灑如明鏡當臺物來斯鑑來無所粘去無存迹不執畱不計憶任運騰騰覓絲毫起滅之相了不可得此時方喚作大光明藏也𨿽然如是須知更有向上一竅在且道如何是向上一竅石女懶畫眉木人呵呵笑。

示張我復居士

道本現成仁者自昧但向己求莫從他覓何也蓋人人腳跟下一著子本來現成二六時中放光動地輝騰古今無有間然良由眾生迷背自己光明循諸聲色念念攀緣無有停息曾不自知故稱爲迷也公等旣已知非必須髮勇猛心立金剛智二六時中但扣已而參密密孜孜看這見色聞聲生心動念妄相攀緣屙屎放尿拖著死屍行的畢竟是个何物從無始以來至於今日還有第二人耶還有第二念耶若無第二人第二念可見秪是自己一段光明何不如此著眼承當个事免向外求窮劫無有得時轉求轉遠也如此見得透信得及此但秪是今世門頭古人喚作弄光影漢須知更有空劫已前一著子聲色之所不到者古人所謂無聲無臭此也誠能離卻聲色至於靜悄悄虛寂寂露裸裸時自然與他相應不然光陰易度時不待人努力努力。

示笥石禪人

迥然獨露不用尋思湛海圓澄森羅隨映剎那忘照瞥爾情生智境睧曚白雲萬里直須向隨緣應用處拄定腳跟不昧絲毫看是何物忽然摸著自己鼻孔打翻舊日家風一段光明始能常在○會麼朔風滿地霜花巧凍日和光澹蕩行。

示胡內生

家國無常身勢幻夢念念遷謝不暫停畱學道之人惟在決志透徹祖師巴鼻洞見聖賢心肝作一个頂天立地大丈夫漢也若要作此一大丈夫漢二六時中不被聲色轉不被名譽縛莫苦饑寒勿受利養秪究己事爲懷切參爲念𨿽與眾同處不與眾同流切切孜孜綿綿密密忽爾相逢平生慶快到此方知聖賢佛祖也生死與涅槃也才智也文學也是甚麼爛狗污始覺本來無一事也勉之勉之。

示躍云禪友

一躍而登靑雲至也𨿽至涅槃義天不可坐卻直須轉身離位亦不可住於這邊𨿽聞聲見色亦不可分別靑黃好反應物現形如水上胡蘆相似圓陀陀活潑潑轉轆轆底無有絲毫住著方能妙運無窮也若如此行去三二十年自然煩惱不能縛生死不能拘捧足旣無路潛覷豈有門閻羅老子𨿽有供養亦無處施設古云那邊不坐空王殿豈肯耘田向日輪然𨿽如是更須知有向上一著子始得欲知向上一著麼鑑湖明月映鑪嶽白雲封。

示隱頤禪人

皖城僧隱頤設齋懷香入室求開示師打一竹篦云會麼頤曰不會師又打一竹篦云會麼曰不會師云不知痛癢漢頤悲淚乞求微細開示師云求開示底是甚麼人曰不知師云卽此求開示者當下是汝自己本來面目亙古亙今先天地不生後天地不滅經中所謂不生不滅二六時中了了常知心心無間色經眼卽知靑黃赤白聲歷耳卽知鐘鈴鑼鼓气入鼻卽知香臭腥羴味入舌卽知甜酸苦辣觸入身卽知冷暖澀滑意思法卽知過未善惡現現成成絲毫不昧爲甚麼不自領略返向他求也頤曰若如此者莫認識心乎師卽喚云隱頤頤卽應諾師云是識耶是眞耶頤曰弟子愚昧不知乞求和尙說破師云古人道佛法不離穿衣喫飯處屙屎放尿處迎賓待客處生心動念卽不是了也汝不生心不動念喚一聲應一聲且道不是汝本來面目是个甚麼此處不可喚作識也頤曰若然者識與眞何所分乎乞垂指示師云見色聞聲歷歷孤明不生分別者曰眞曰智生心動念思量分別者曰妄曰識所以云生心動念卽不是也頤曰蒙和尙慈悲開示若恁麼則大煞現成云何又說參話頭做工夫師曰秪爲分明極翻令所得遲只爲你不信所以教你參話頭做工夫做來做去做到結角羅紋處偸心淨盡忽爾觸著自己本來面目方始信得及也你若當下肯信何用許多周遮與他三二十年做工夫信的總是一般三世諸佛出來只要人信自心是佛所以云一切眾生皆具如來智慧徳相又云一切眾生皆證圓覺又云汝等所行是菩薩道豈不直指爾耶又臨濟曰道流卽此歷歷孤明聽者聞者是汝自己佛更莫外求馬祖曰卽心是佛又僧問歸宗如何是佛宗曰卽汝便是僧曰如何保任宗曰一翳在眼空花亂墜何其直捷何其現成豈非要人直下信去也頤曰蒙和尙委曲開示弟子信得及怎柰無始已來妄想流注何師云汝喚甚麼作妄想古人云識得不爲冤曾非別人羅山問巖頭起滅不停時如何頭云是誰起滅當知妄想全體是个自己若人識得心大地無寸土何塵境之有哉汝今於妄想旣不能全體擔荷當以智力治之一觀妄想當體全空了不可得一於妄想起時莫生厭心斷他心亦莫隨順他去古云但有念起卽莫隨之則久久工夫純熟自然成一眞法界矣勉之頤作禮再叩而退。

示鏡愚禪人

今時住靜者或以偸安躲懶爲事者或哄幾个齋公齋婆以過日者或孜孜於茶筍山花以營爲者皆非道人之所爲也汝當發大志奮大勇猛以本分事爲念飲食衣服助道而已若可消遣卽休不必苦勞身心虛度歲月學彼不喞澑者但自知足卽是富貴古所謂憂道不憂貧也爾其勉之。

示存焉禪人

學道之人將心地打點得漧漧淨淨不畱一絲毫雜念則眞心之所存焉若有一毫之念而起者則蓋覆自心爲障爲礙昏沈暗昧眞體何繇而得明潔也若眞心存則定水淸慧鑑朗萬象莫能逃其形生佛莫能隱其質昭昭然物來無所粘迥迥焉物過不畱迹寂靜孤圓卓爾象表豈三世十方之所間隔者哉。

示離愚禪人

天人執有愚也二乘墮空愚也菩薩住於中道愚也等覺菩薩有微細所知並極微細所知愚也衲僧有禪道佛法見知逮機鋒轉語向上向下全提半提總皆愚也佛𨿽五住究盡二死永亡以法界海慧照了諸相猶如虛空若見量未脫此亦愚也且道作麼生得離愚去咦三腳香鑪騰過海無毛鷂子撲天飛。

示恆闃禪人

雪關云鏡愈磨而光愈現古人云打破鏡來與汝相見又作麼生若向這里會得方好參禪可喫崆峒手中痛棒不然則踏破鐵鞋無覓處徒勞磨煉費工夫。

示曹自悅居士

僧問趙州狗子還有佛性也無州云無但恁麼看去因甚道無不得作有會不得作無會但只提一聲無又恁麼看定行亦如是坐亦如是動靜閒忙亦如是參來參去忽爾地一聲看破無字捉敗趙州則不被天下老和尙舌頭所瞞曹公還識無字落處麼徧地霜花美朔風夜正寒。

法偈

示久默首座

直上峯頭腳步寬全身拶入骨毛寒一日關山開霽色鵲躍蘆花心自安

示嘯云西堂

習靜從來稱小節弘揚正法分當爲宗綱能續家風盛始是超羣佛祖兒

示惠斯書記

如來根本慧有無俱不立會得个中意鐵毬水上踢

示朗然上座

混不得類不齊折角泥牛碧天飛有時撞入幹城裏帶水和泥指路迷

示本珠監院

鑑湖一輪月發揚佛壠春百花齊放處大地喜吟吟

示破暗侍者

如來淨慧燈能破眾生暗大地悉光明焰焰無窮盡

示起元侍者

淨體本無生緣生皆如幻如幻非生滅當處眞元者

示元潔侍者

元妙寂淨潔徹無瑕橫亙十方瑩然應物

示仁亭闍黎

三世圓明十方不隔一念萬年是眞實說有卽是無無卽是有陽焰水波阿誰過咎我卽是渠渠卽是我恁麼會得山花朵朵塵境莫隨智照勿立空空蕩蕩一輪杲日

示陳道人

英雄丈夫特發大志看个話頭決非容易造進其心莫中路退晝夜六時忿然精銳見色聞聲切莫縱意切切孜孜急著眼覷努力眞誠忽然瞥地大地山河一光現瑞裸裸現現絲毫不昧當此之時再進一步向上一機諸佛亡示頃爾翻身山河粉碎咦半夜鷺鷥飛入海天曉烏鴉上帝畿

示吉先邢居士

英勇丈夫特發大志禪宗須參儒宗須契气宇如王頂天立地切切孜孜單明此事二六時中勿得虛棄以悟爲期以了爲畢惡境當前無得縱意順境臨頭亦莫隨去順逆皆空必如是覷看破源底卽這个是奮然一揮三千俱備石女觀花木人遊戲三教心宗一言已蔽

示復初堂主

旣復其初須超其後初後俱超一心可透森森萬象彼彼無咎陜府鐵牛撞倒古路更問如何三十竹就

示素朴闍黎

自性淸淨純素無瑕朴實行去到法王家有亦不立無亦不拘森羅萬象亦任其舒雲行雨至水到渠成棒喝交馳機用皆能

示侍者舒光

淨裸裸原無縫罅赤灑灑周徧大千打破舊時精魂石女解駕鐵船

示啟元禪人

大丈夫須立志圓頂方袍非容易努力精勤莫暫停時時參扣西來意鳶飛魚躍顯眞機咳唾掉臂秪這是莫放寬不可住做到水窮山盡處翻身直過故家鄕三腳鮎魚爬上樹

示懷止禪人

參禪人須猛烈緊作工夫莫放缺行住坐臥用心追急急要拿這个賊若聞聲若見色此是禪家好時節一念相應捉敗渠凡聖兩途一齊歇

示審可禪人

汝來參我已多年只爲心頭未了然克苦三冬明道徳辛勤九夏究禪源水中捉月何曾有鏡裏觀花未可拈識破祖師言外意方知石女唱囉嗹

示如安知客

吾宗細密欲知初莫效時流鹵莽居保養深藏毛羽健鵬程九萬任如如

示張望百之東山坐禪

心本無東西地卻有南北君今此一行須奮大猛烈撐起兩莖眉牙關咬作鐵捏定金剛拳要拿這个賊莫向動中求莫向靜中得孜孜只麼尋密密心莫歇忽爾心境如此是好時節撒手再前進上關打教徹和贓捉敗渠烏鴉頭戴雪

示慧然禪人

汝求警策工夫莫歇放下身心一塵不立密密綿綿看是何物莫往有邦休住無國但恁麼去風淸月白忽爾掀翻證龜成鱉更問如何靑山羅列

示自愚慧知客

撇卻聰明智慧佛道祖道齊傾但秪饑來喫飯管甚五位功勛做个死人有气觸著卽便翻身風起自然樹動何存劫外而今若能如是行去自愚著著知音咦葉落梧桐處露珠墜地時

示慧日禪人

自心智慧猶如杲日普照萬方無處不悉光明煥赫圓滿無欠觸著磕著法法周徧不用管帶亦勿動念應物虛明事事成現若外追求古佛難見

示世調禪人禪淨不二

禪不自禪因心而禪土不自土因心而土偏執其禪見之不圓偏執其土心之染漏禪土齊修九品優遊禪土齊蠲彌陀現前無量壽佛不帶名言

示顧鏡滄居士

寵辱鏡中花恩情水上焰爾今識破渠惟道能堪羨急早做工夫從緣恁麼薦孤明絕意想个裏常時現驀忽露眞機虛空解掣電

示﹝魏淨玉閔淨道﹞二居士

自心本無瑕貪嗔癡有染揮除這三毒急早尋方便看个趙州無工夫急如箭閒忙動靜間要打成一片時中露裸裸未嘗掛絲綫捉敗老趙州方知轢鉆本來常淸淨何曾有染玷

示不溢維那

百川入海何曾滿萬象含空豈有抑況復吾心包太虛從今亙古元非溢

示位中書記

參禪不重有諸新揭盡根源始得眞撒手歸家無所事泥牛吼破碧天春

示盤銘禪人

提起話頭莫放寬綿綿密密要勤參昏沈不可容他入妄想來時掃蕩完歷歷孤明是甚麼夏天暑气逼人寒

示西航禪人

披云當衲走諸方撥艸瞻風意气昂拈卻君臣言外會掃除空有个中彰主賓相見應回互父子投機謾度量縱使門庭如鐵壁輕輕一拶徹當陽

示持印禪人

活潑圓明非中非外運水搬柴燒火切菜秪這便是幻然皮袋更問如何漆桶不快

示玄所禪人

歷歷分明處時人幾个知爾今玄會得所用絕思惟

示觀初禪人

此心才肇觀初成覿面全提露本眞一段光明無住處依然石女過西秦

示完初禪人

信手拈來妙入神偸心淨處露家珍荒田不簡無非艸月印寒潭玉兔陳

示堂中禪者

一个話頭牢把持精勤努力莫依稀磬魚擊處忘能所觸破珊瑚樹上枝

示乞食

從來托缽有來繇佛語阿難依佛儔重示古規登聖徑門門粒粒可皆周

示古柏禪人

參禪者莫外求好向自心覓蹤繇言談語句非他物動靜施爲到處周離計著沒羈畱一顆摩尼映碧秋

示梵僧大海

航海衝波十萬程名山親謁契無生杖頭腳底渾非礙踏徧煙霞我獨尊

示眾旨趣偈因中也設問眾答之不愜師意故書偈示眾曰

秪因日起明中暗原爲月落暗中明須知明暗元無二只因起落暗明形

中也呈偈師亦答之曰

敲唱俱行覿體賒明暗雙臨驗作家若是門前坐艸客安知殺活事無涯

示婁居士因士問如何是主人公師以香幾擊之復示偈曰

拈香示處要君知覿面何嘗有是非六九梅花春色露秋深黃菊綻東籬

示金貞度居士因士問趙州八十猶行腳只爲心頭未悄然如何得悄然去師云恁麼行來亦

非鬧復示偈曰

居士問我悄然事恁麼行來亦非鬧舉處分明向上關誰能更守於常道

示謝玄中居士

玄途休住足中道不須安會得个中意泥鰍上竹竿

和魏東曉居士偈

兩忘淨穢亦非中聲色繇來樹過風个裏虛明全體露泥牛夜半撞金鐘

示黃蜃濤居士

富貴貧窮一蜃樓莫將心識苦追求須從今日親明破好向如心道地遊

示長興眾居士

提起話頭莫放寬綿綿密密要眞參昏沈抖擻當精彩妄想輕淸勿鹵憨執有魔王堪作隊隨無窮子正同班兩頭掃卻無依倚歷歷孤明珠走盤

示李警庵

旣然不掛紫羅衣速速歸來已是遲頓欲洞明諸祖意秋林黃葉又離枝

示姚居士

是甚麼夜半三更吹著火無底銚兒去燒茶拈著磁鐘成話墮

示方居士

見色聞聲本現成何須特地苦追尋而今觸處逢渠也野鳥山花覿面陳

示沈仁叔居士

志立堅彊猛丈夫操功七日自心孤慧刀劈破無明网放起鐵船水上浮

示江弘之居士

一塵渾不染諸佛悉皆明烏道從來寂冰花火裏生

示江猶甫居士

蓮可坐兮桂可攀從來儒釋一心間如能確實行將去浪湧桃花燒尾班

示興國眾居士求偈

一个彌陀本現成思惟運用放光明果能不外尋知見卽是蓮花胎里人

提起話頭莫放松行住坐臥要加功忽然看破原無底秪是尋常舊主翁

五蘊元非有三毒本來空識取天眞佛東南西北風雁過長空處影沈水底時若然玄會得眞妄自如如寶鏡當臺時光中含萬象形影一齊蠲鐵鷂飛天上白雲陳祖意明月印禪心覿體齊兼帶何須問老僧八月西風緊三秋菊正黃若問祖師意從來不覆藏

示信禮眾居士

坐臥經行須著眼看渠渠果是何人貫通三際元非異喚一聲時應一聲

靑山聳翠有誰知流水滔滔最上機奉白諸公須薦取休教錯認浪花飛

一个話頭明歷歷動靜施爲自現前當念和贓俱露徹低頭便見水中天

百不思時是阿誰經行坐臥露天機若向其中開隻眼石女生兒罵古錐

一个仙桃覿面陳直須細嚼囫圇吞若還嘗著些兒味管取凡心卽祖心

薰風陣陣自南來惠我淸涼暑意開無限祖機都露泄何須俯首更疑猜

信步行來路不差求之仍復遠天涯直下能知無一事不須更禦曰牛車

有無俱遣謾追尋逄緣不借是眞身星沈水底金錢燦怪石山中狼虎形

示鐘魁所居士

孤明寂歷少人知指物傳心爲標的智者於斯了達時頓同諸佛亡修習

題自性彌陀

一个彌陀恆不離六門常自放光輝靑松帶月和煙冷翠竹穿雲映日奇雀噪檐前彰法語鴉鳴樹上顯圓機窮途接引無休歇何故眾生不肯歸

降魔偈

魔佛從來不共家力扶正法掃羣邪多生願力如山重那管時人厭與誇

擬答復禮法師

眞法性本淨元無妄念起病眼見空花假說妄生始若了花無生當時妄卽止妄止無明空原不有起止一念亙古今何嘗歷生死

付袈裟

金欄袈裟錦色堪誇付吾兒傳徧天涯流通慧命坐斷塵沙好提妙音開盲昧折羣邪

付拄杖

一條靑梨佛祖齊垂付吾兒點豁盲迷廓淸宇宙正令全提卻掃功勛無背觸妙鉗錘

放開徧大千收來在掌握付與克家兒光明恆不沒咦秋林果熟紅巖前弘兩足

入就瑞白禪師語錄卷之十終嘉興大藏經入就瑞白禪師語錄

入就瑞白禪師語錄卷之十一

明住天臺護國寺嗣法門人寂蘊編

歌贊銘說敍疏佛事

十二時歌

半夜子睜開兩眼翻身起滿天星斗墜寒檐錯認金花放玉蕊

雞鳴醜啟鎖開門放出狗撥火燒香探有無堂中禮佛忙稽首

平旦寅舀水添柴煮菜根古竈鍋前吹把火半升羅裏解翻身

日出卯山中猶是不明曉亂峯腳踹似顚狂拽杖隨行入荒艸

食時辰肩沖腰斧去樵薪萬年枯樹連根斫百劫香藤帶葉焚

禺中已肩荷云鋤去種地東西兩岸一齊翻又有茅團又有芋

日中午忽聽堂中三下鼓雙手捧起缽多羅始憶當年金牛舞

日映未白雲片片如破絮蓋卻南山與北山爾從何起亦何住

晡時申大道忙忙有幾人踏破艸鞋赤腳走橫擔直負受辛勤

日入西騎卻昆侖顚倒走須彌岌岌海水騰驚起波斯大張口

黃昏戌掩卻柴扉一墨黑轉身露柱才磕著信口念个波羅密

人定亥收入從前憨布袋脫下娘生牛鼻褌長伸兩腳渾無礙

牧童歌﹝因看慈明禪師牧童歌故作此和之﹞

淨裸裸赤灑灑倒跨牛兮沒可把信口唱出曲無腔散誕淸風明月下趕入山縱意遊白雲影裏任悠優枯樹煙生芳艸綠豈味尋常這一頭水艸足飽齁齁兩岸東西得自繇從今不犯他苗稼不用鞭兮繩也休牧童兒眞快活手把泥團空裏捋搓攏乾坤又放開渾然不知舒與縮日已髙午正好蹄角精純不須保橫眠倒臥柳陰邊這段風流世莫討日已暮收歸欄劫外今時水艸閒從今鞭杖何須問一个閒人天地間這牧童眞奇怪不姓張兮不姓戴借問牧童何處居千山萬壑元非在

贈頑石禪友歌

常兀兀謾騰騰挺然獨露放光明觸目世間人不識權且呼爲頑石名頑石頭最髙大鎭壓山頭無縫罅三世諸佛賴爾維碧眼胡僧常倚借頑石頭最堅利金剛力士無能碎如來掌上顯神通外道天魔誰敢覷頑石頭壓塵世生在深山絕名利披雲著霧自優遊歷劫何曾異今日頑石頭最堪愛生在煙霞與物外博山峯頂气雄豪雲門腳下常自在頑石頭有志气獨立峯頭絕忌諱任從日曬與風吹凝然一塊何曾異頑石頭眞奇怪淫房酒肆渾無礙磊磊落落秪麼行體性虛融戒非戒頑石頭最包容十方剎海一毛中自他不隔無來往那居邊際於其中頑石頭多智慧不論三乘與四諦聖凡情盡絕古今身居剎那離三世頑石無名無形段劫成劫壞靡攺換娑婆境內暫安身應物逢緣光赫煥頑石從來沒滋味世間愚者盡拋棄不知內藏無價珍通方作者方能識愚人只知頑石名如何知得頑石心頑石心量絕有無是非得失豈能拘浩浩紅塵到非到白雲常鎖如自如有問如何是頑石蒼苔片片印淸虛

艸龕歌﹝師初住崆峒寥無一物構篛屋縳艸龕以居之故有此歌﹞

艸龕兒最空虛包含法界盡無餘三世如來頭出沒四生六道任其居隨其有隨其無掛拂捲席總無拘有時子仙成大睡有時瑞老上跏趺四禪八定從此起五位三玄任捲舒艸龕兒眞有趣聲聞圓覺莫能覷十地菩薩較些兒解向其中舒兩臂艸龕兒眞奇妙通身連絡通身竅內外虛明絕點埃那有雌黃與做造艸龕兒眞奇妙侯王將相無能到瓊樓玉殿莫堪倫銅雀靈臺難比耀艸龕兒亡冬夏寒不侵兮熱不怕假使三災遷變時一个渾然無縫罅有問艸龕意若何三更紅日亦無夜

雪山像贊

棄卻皇宮雪山打坐六年苦行後人規模忽睹明星悟得遮个咦婆心一片有誰知流水髙山重點破

圓相半身佛贊

不是月輪亦非寶鏡權現半身且徹爾困咦靈木條然鳳豈立無影林中鳥不棲

觀音大士像贊

見色如盲聞聲如聾弘音不昧號曰圓通

心經觀音像贊

通身是經通身像徧界無聲徧界聞一念心空觀自在鴉鳴鵲噪任紛紜

釋迦文佛像贊

咄這老漢從無始來渾忘得喪不合去睹明星向鹿野苑卻陳伎倆惹得五天國王起模畫樣本待以火焚之權畱道握供養﹝姚道握請﹞

水月觀音像贊

大海之中磐陀石上耳聽潮音千形萬狀聞修淨盡坦然自放救苦尋聲慈功無量咦踏翻波底月鐵船水面浮

達摩大師像贊

剿卻梁皇意根斷送神光手臂恰恰道个安心露出風流體態從玆家醜外揚後代兒孫逐隊咦渡江原不傳宗旨跋嶺空畱破艸鞋

梁皇不識二祖豈逄嵩山之石乃知其翁

達摩渡江像贊

雙眼圓明六宗俱契琉璃殿上不許安身鄕村渡口連忙走過咦隨波一葦妙無窮云在靑天花在樹

達摩面壁像贊

面目𨿽無脊骨已露後代兒孫个个看透

達摩西歸像贊

本來東土度有情卻又隻履西歸去不是一番走煙塵爭得雙株徧地布

玉彌勒佛贊

通身白毫全體明徹龍華寺裏顯神通兜率陀天藏醜拙呵呵呵識不識霅溪一帶鎖虛空弁嶽蒼蒼常卓卓

髙峯大師半身像贊

擡頭見眞贊收回自己枕子撲落地打碎虛空三關畱不住半節與兒孫咦春風蕩蕩花狼藉仍是從前舊主人

手捧寶塔羅漢像贊

一頂摩霄兩腳踏地手捧寶塔示第一義咦雙睛覷破光明也兔角生花徧處香

呂巖眞人像贊

掛卻儒冠去學仙半升鐺內煮山川黃龍語下知端的顚酒扶妖總不言

平之畫無量壽佛像爲母慶誕請贊

其壽無量兮曾何終始其土極樂兮曾何泰否不去不來兮巖松點翠無生無滅兮秋江渟沚

雲門先和尙眞贊﹝四首﹞

這老漢多伎倆心記五車胸懷三藏棕櫚拂子左拋右拋斑竹拄杖東蕩西蕩演一乘於萬竹林中布十徳於海塘邊上指滲漏斷衲子命根立君臣爲人天榜樣到今日覿面全提眾兒孫休云畫像不畫像咦六出滿山河徧地銀波浪

手持如意巍巍獨坐普爲羣生全提這个時人不識當面錯過咦幾瓣梅花落剡溪四明山下神風播

石傘峯前萬竹林上坐斷乾坤孰堪論量咦和風蕩蕩兮綠柳垂絲煦日明明兮紅桃播浪

依眞畫像像非眞從像顯眞眞非實非實非眞兩皆幻難描老人眞儀質要識老人面目麼三冬桃瓣隨風舞九夏霜花徧地鋪

雪關禪師像贊

行曹洞機傳博山拂獨坐胡牀乾坤一握且道是誰異師白足

無礙像請贊

孤巍卓立無情緒迥歷靈明不覆藏特爲諸君通一綫休從像上覓眞光

道興小像請贊

拂子揮天蒲團著地獨坐巍巍示西來意咦翠竹搖風徹骨寒錢塘江水多滋味

烏鎭密印寺虛懷小像贊

身如木石意若死灰手持素珠且道是誰咦壽聖塔邊傳今古靑溪岸畔示菩提

慧心小像請贊

歷歷分明不用外尋崖前獨立卽此慧心咦怪石蒼苔古靑松白鶴奇

道詮小像請贊

眼不見色耳不聞聲纖毫無昧梧桐葉靑

黃唇濤居士爲母眞請贊

朕兆才分坤道流行爲賢者之母作萬物之根咦降身百億無來往蓮花胎裏又重新

蕭月瑞居士爲母眞請贊

法界之母閨門範儀空花示現鏡像何歸咦香煙堆裏蓮花國寶樹行中古佛垂

自題

這漢生來倔僵語話相逄不讓皖公山頂笑傲雲霞顯聖寺裏大興波浪拈一條沒巴鼻的竹根東觸西觸打得那杜禪和徹骨徹髓無處安身播兩片有涎唾底臭皮左說右說哄得他行腳僧忘境忘人橫來豎撞以柏樹子爲人云是返魂香將幹屎橛施陳道是人天供養似這般不喞澑的漢子也有人寫他在紙上咦分付諸方禪學者莫被他瞞換眼睛

這个阿僧有骨無筋巍巍獨坐何喜何瞋撐開石傘弁嶽重新劈破崆峒剔起慧燈咦南云花爛熳平川水漃淸

這阿師沒嗒手握山藤聖凡俱殺破異道於筆端呵邪禪以口咶識者知是達摩嫡骨兒孫洞山正脈不知者亦隨人異訝

兀兀兮若山寂寂兮眞閒聖不可並凡莫能攀境上無心戀忙中事不關咦一片浮雲何住處數員頑石自斑斑﹝西堂離言請贊﹞

我像無形非眼力之所能見我像無色非靑黃之所能成湛如秋水空若太淸六合無髙下古今一坦平說甚麼十二類生﹝監院湛空請﹞

寂寂兮無聞歷歷兮有色正令全提人天法則覿面橫施佛祖機聊通你等个消息﹝侍者鏡愚請﹞

咄這頑像沒伎倆雲門寺裏惹得人憎弁嶽峯頭渾亡得喪旣不能演教談經又安知捧缽持杖有問西來之意若何便將他驀頭一棒本待要以火焚之權畱與兒孫供養﹝侍者舒光請﹞

默默無言巍巍獨坐舜若多神莫能看破喚作瑞僧早已話墮﹝侍者寧遠請﹞

這漢癡迷不識威儀輕輕觸著聲吼如雷咦秪爲慈悲心大切喜兮怒兮與人提﹝侍者徧聞請﹞

堪羨良工筆力精筆筆全提此个身𨿽然眉目咸相似一點中心難畫成難畫成五彩分明事最親﹝西堂中也請﹞

渠正是我我不是渠恁麼會得克家之兒峒山芳菲兮春色之英鄱湖澄淸兮秋風之精﹝維那克歸請﹞

明暗交參互同生殺偏正齊捐劫外火發﹝侍者破暗請﹞

心徧十方身通三際默坐無言示第一義咄﹝西堂不溢請﹞

寶蓋峯前花發笑金蓮山上艸呈吟咦是這阿僧非這阿僧爾其細聽﹝侍者元潔請﹞

傳達摩六七世之正宗忝洞山四八代之眞子居崆峒五位之山中提正偏兼帶之心旨這便是楊阿師的臉嘴﹝輻輪請﹞

是像卽眞是眞卽像不像不眞是何形狀坐斷十方覿體坦蕩﹝西堂石澗請﹞

體非玄素何有此像此像非眞玄素不狀假斯紙墨權爲供養﹝侍者玄素請﹞

生在桐城剃髮九子操方越國雲門眞子咦以干屎橛爲沈香便就是你﹝一念請﹞

五蘊山頭一片雪湛水澄潭一輪月淸波蕩漾妙何窮認著依然猶未徹﹝源初請﹞

一心常在那伽定眼若盲兮耳無聽任他聲色亂叢叢何曾動著毗盧印﹝姚福吾請﹞

和風吹起柳條新煦日臨頭花似錦綠水汶瀾陳道貌切休喚作世間境﹝不逾請﹞

有眼兮非見有耳兮非聞有鼻兮何嗅有口兮難言惟心兮漠漠廓落兮誰親咦怪石枯藤和露冷金鏢寶蓋帶煙橫

這漢呆癡獨自亡思靑黃莫辧動靜焉知手持白拂胡施亂施不識者以爲祖師之機咦風起船頭波浪湧水澄山色印寒潭﹝存璞請﹞

硯瓦銘

覿面無遮通身沒縫書大藏經作人天供世間功業賴渠所成若非渠力何繇作文體若剛堅心絕異緣平嘗獨露不受綿纏本不可說表裏漆黑識得渠時成佛心歇

銅香鑪銘

觸目無私通身赤露篆煙裊裊消大千垢包括虛空容納微塵卽此便是烏用別尋

尊稱達摩正宗說

千流萬派一源而出千枝萬葉一本而生何得認流迷源執幹棄本也今人必稱五宗爲始者皆是迷源之謂也古雲門潙仰二宗已絕法眼一宗傳於髙麗國只得洞濟二宗在於震旦耳今依愚見當尊達摩大師爲始蓋我國之心宗自達摩大師航海而來至於我土直指人心見性成佛由是心宗傳布四方而今叢林皆設達摩大師之像良有以也在西域當尊迦葉尊者爲始在東土當尊達摩大師爲始若尊曹溪尙有五位祖師在前故有遺也源達摩則該曹溪亦該洞山本洞山則遺達摩亦遺曹溪故本能該末卑不該尊也是以當尊達摩大師爲始自達摩大師至雲門先師乃四十一世矣知我罪我何敢辭焉後代所稱者當云傳達摩正宗第幾十幾方不遺其源則見源之有始也。

達摩西來說

禪心湛寂本自虛玄三際融通十方不隔柰何情生智暗逐境迷心認妄失眞飄流莫返故勞大聖降迹現化西幹四願嚴身六度濟物使人人返本个个歸家揭破無明點開慧眼操舟破迷天之大浪揚帆鼓覺海之洪波直抵梁朝發明聖諦一語不契折蘆直顯舊家風入魏知機面壁全彰目前事至寶不昧冷眼難瞞斷臂安心神光有在雪花徧處瑞气常新禪髓傳時門風大振諦不爲何階級覿體堂堂有修證無染污總明自己徳山棒臨濟喝機用全彰大雄虎南山蛇殺活自在雲行雨至斷盡衲子命根掣電轟雷施設佛祖機要炎焰日中冰雪朔風水裏楊花森羅萬象無私千古眞風不墜由是教外一脈東土大行故禪宗直指之始祖始於達摩大師也。

恕己說

世尊雲天上天下惟我獨尊以此觀之則在天而天而不天在人而人而不人乃至地獄餓鬼畜生及與諸類亦不諸類如是則無往而非我亦不我無我此聖凡不涉有無無拘人我兩忘恕責齊遣是謂眞恕己焉。

開鑪說

嗟嗟末世去聖時遙槪以訛傳曾不知反只此開鑪一事古之叢林或十月十五或十一月初一日開鑪正月十五日止火有鑪頭有炭頭爲大眾暖寒故有開鑪之說到開鑪日鑪頭散鑪炭頭散炭善知識藉此以拈提指示大眾故有灑掃開鑪燒榾柮團頭叉手大家烘你也烘我也烘深藏穩便度隆冬之說趙州曾作鑪頭因緣可考雲峯悅化炭俱載方冊今時叢林將古規事迹俱以昧卻但見語錄中有開鑪二字單只以結制上堂爲開鑪謂之陶鑄聖凡似卽也似是卽未是何也將叢林暖寒一段因緣俱以昧卻不知出迹深可嘆也若要復古依舊到冬日寒時散鑪散炭善知識於此上堂庶事理雙全規制不廢矣又到夏天五月初一日掛帳九月初一日收帳亦叢林規範烏得不審哉。

辯率發微說

余想作文字者馳騁筆硯若非細心不無一時之失林間錄云古塔主去雲門之世無慮百年而稱其嗣靑華嚴未始識太陽特以浮山遠公之語嗣之不疑二老皆以傳言行之自若復曰其於己甚重於法甚輕此覺範所論是論之未當也古塔主旣去雲門百年而未識雲門輸己以承嗣得非輕己重法乎靑華嚴亦未見太陽而以浮山遠公之語嗣之又非輕己以重法乎反謂於己甚重於法甚輕是何言歟靑華嚴依遠公之語嗣之不疑此尊人也旣從遠公有所悟入此入聖位也然而輸己爲物重法重人此華嚴大師萬古一段英气起洞宗已墜之風開投子永垂之道後之學者及與不及𨿽未得而知且浮山遠公提挈華嚴爲法門之眞子使其承嗣太陽而不爲己之嗣眞以大道是輔何嘗以洞山臨濟二其心哉試觀今之人去古人遠矣或有親己門下者毋使過他人之室悲哉。

藏經述意說

藏經之來本乎西土始因摩騰竺法後有玄奘大師涉險登危斯文乃至白馬壇上帝主親驗僞眞佛經火中光明徹於霄漢因是道經灰滅吾教流通欽此寶文傳布宇內見了義句頓悟靈覺之心聞般若名永證菩提之果言言見諦字字眞詮庶使後學有聞不負請經初志。

戒約說

世尊在世僧依佛住世尊滅後僧依戒住戒也者出三界之元首登四聖之要道不可一日有怠戒若有怠則塵不可出道無所明願無所興生無所度何得爲眾聖之皈者乎如是則知戒爲無上之梯航破暗之明燈應當至意滌慮翹誠求佛冥加感發戒體所言戒體者卽我等之自心也是心覺徧謂之佛是心軌持謂之法是心和合謂之僧是心圓淨謂之戒是以卽四法而爲一心卽一心而爲圓宗戒體卽戒體而爲萬行根基烏可有怠也歟。

戒殺或問敍

世人烹眾生肉以充自己腹者迷倒之盛矣何也蓋眾生與吾人一體吾身乃地水火風所成眾生亦地水火風所成耳經云一切地水是吾先身一切火風是我本體以此觀之有何異焉旣爾誰肯烹自己之手足以充口腹哉手足旣不可烹則眾生之肉亦不可烹也明矣古云心佛及眾生是三無差別又云凡有知者必同體如是則知心性亦何異哉吾人愛其衣冠整肅飲食甘甜彼亦愛其毛羽潔淨所食味丰吾人適意則喜樂盈懷不則憂愁煎逼且眾生亦爾放之則鼓舞飛鳴囚之則惶惑驚悸是以物我不異殺而食之豈其仁歟玆者仁叔沈居士夙願深厚示現名門不染繁華畱心祖道於弁山發明本有不勝喜躍復念眾生沈迷何以導之遂體上帝好生之徳興聖賢同體之仁戒殺放生假設問難發明孔孟佛祖之心名曰戒殺或問實苦海之慈航大病之良劑也餘一見而加額合掌聊敍數語以爲擊節倘遇大集會中獰惡鬼王曰仁叔仁叔我待一切眾生成佛盡眾生界空無一眾生名字我乃戒殺放生且道仁叔又作麼生老僧秪爲大笑呵呵。

募茶疏

茶爲奉客之先供止渴之要湯才入門來卽與一碗使其沾著唇齒當下知歸故爾趙州無論到與不到咸云喫茶去今日弁山意欲借彼發明諸人大事乞眾檀那各出只手成就勝緣俾飲者嘗者枯腸頓息不受伶俜入淸涼地獲如意果則諸檀福徳孰可﹝量哉﹞。

乞米疏

金牛飯普周沙界雲門餅塞滿虛空一粒米撞倒須彌兩文錢各出只手使無口人受食無腹人飽餐則大檀之功等太虛量也。

重修洞山祖塔題辭

洞山古剎我等祖基傾頹已久瓦礫不存今幸孤崖上座住持欲重新祖塔柰工力浩繁凡我輩爲洞上兒孫烏可坐視乎必思水源木根法道有本各出只手共力可成一磚一石建祖塔於當場一瓦一椽覆靈骨於本處法幢髙豎祖道重新始不負我等微末報本亦可啟迪後昆孝道有在。

佛事

爲啟明舉火

執火炬云銀光耿耿且喜窮子歸家寶月輝輝琉璃殿中朝父恁麼時君臣道合父子一如是何人境界啟明上座厭塵世而髙登九品棄娑婆而端居淨土會麼以火炬打圓相云烈焰叢裏翻身常寂光中﹝自在﹞。

爲心光舉火

泥牛吼盡澄潭月木馬嘶幹四海云一段心光歸去也九蓮臺上又重新且道還鄕一句作麼生道烈焰亙天星宿朗霧鎖長空山色靑。

爲亡僧舉火

生死去來目前包褁般若如淸涼池四面皆可入生死去來總沒交涉般若如大火聚四面不可入今日這方來上座挺身擔荷覿面全提且道是出也入也以火炬打圓相云通身一具黃金骨烈焰光中仔﹝細看﹞。

爲奇風舉火

細雨乍收孤日朗白雲才破碧天靑一段奇風全體露再駕赤龍行一程咦轉位忘功歸去也靑山綠水自知音。

爲玉章舉火

玉章玉章收回文彩以空合空豈有去來其來也轉位就功弁嶽峯頭花爛熳其去也轉功就位碧波潭底桂輪空正恁麼時明暗雙消君臣不立且道在何處安身咦海底吹來三昧火頃刻燒幹五嶽雲。

爲覺元舉火

覺元覺元返本還源菩提觸目擲卻大千秪如天臺不住龍華不去且道向甚麼處安身立命以火炬打圓相云咦再向紅鑪親煆過任汝分身塵剎中。

爲明軌上座入塔

本自無縫罅八面絕遮攔一頂摩霄四稜著地圓陀陀藏了幾多骸骨活卓卓收盡無限髑髏人人對面齊觀軌上座親登此處以手撫骨云軌上座聽吾說今朝正是淸明節百花競秀楊柳靑夜深更看峯頭月無縫塔裏快翻身荊棘林中忙舉足過此二途且道向甚麼處安身立命良久云幾樹桃花無艷色數枝枯木盡芬芳。

爲矩耆二上座入塔

朔風匝地霜花滿萬籟無聲境寂寥今日與君輕決斷翻身此處路非遙二上座聽吾教娑婆世界休生戀西方淨土快須逃過此二者且道向何處安身咦三冬枯木秀九夏雪花飄。

掃雲門散木先和尙塔二則

秋風颼嘶秋云披離秋雨歷落黃葉紛飛此是先師容儀會麼轉功就位無遺影古殿苔生阿个知僧問先祖儀容卽不問圓音周徧事如何師云靑天白日進云恁麼則水注松濤宣妙法靑山翠竹演無生師云非汝境界僧便喝師云未曾見面在僧雲歸去罷師便休去﹝癸酉秋﹞。

山之髙兮水之源兮先師之心兮晴空一聲霹靂泥牛木馬奔馳如此會得則先師儀容宛爾如此不會桃花依舊笑山堤會麼遂顧眾頓足云蒼天蒼天卽上香﹝乙亥春﹞。

掃百丈大智祖塔

雄峯鎖白雲諸祖眞機獨露千林飄黃葉衲僧巴鼻儼然滿目儀容通身師表會得者全體受用不會者運水搬柴會麼會麼今日特具瓣香聊陳薄供以爲大智老祖掃塔之敬諸人還見﹝智祖麼良久云石塔蒼苔古翠竹綠衣新﹞。

入就瑞白禪師語錄卷之十一終嘉興大藏經入就瑞白禪師語錄

入就瑞白禪師語錄卷之十二

明住天臺護國寺嗣法門人寂蘊編

詩偈

遊雲門十詠

尋路

興哉拽杖行信步入荒艸問取采樵人咸云此路好

上鑪峯

白雲縹緲處獨立兩山間分付登臨者藤蘿信手攀

陟險

懸崖多險峻磊落路難行步出稜層外坦然一掌平

絕頂

云外孤峯立羣巒足下蹲卓然無與並惟此獨爲尊

下石屋

踏破蒼苔徑徐徐下古丘紅霞穿石屋疑是化天樓

過梅塢

才聞梅塢徑倏爾口流涎會得其中趣何須更問禪

宿旃檀林

林中無異木純是旃檀繞一宿此林中時聞香風好

禹陵

聖徳乾坤並仁風日月齊功圓歸正寢殘蛻畱會稽

樵風徑

采樵人已去曲徑水長流拂拂仙風起飄飄轉畫舟

問歸

紅日落山堤遊人問故棲牧童遙指處轉過石橋西

遊雲棲五雲峯

循溪直下五雲峯絕頂蒼蒼霄漢中綠水靑山環滿目何須更羨梵王宮

登投子有感

憶音當年美道風法音雷吼振花宮寧期聖迹成荒阜秪見山頭樹樹松

山居雜詠﹝前五首紹興鐵壁山居作後七首潛山皖山習靜作﹞

鐵壁花開三月春桃紅柳綠亂鶯鳴峯巒兢秀常盈目莫不皆承化母恩

茅舍寒嚴因雪凍雲廚供缺爲糧虛山僧盡日無他計笑飲淸泉樂自殊

嵯峨鐵壁錦屏風展在天池峻莫窮人鳥不來消息斷个中誰許話禪工

軟似綿團硬似鐵任從禪者來咬捏閒餘散步下天池嘯傲淸風與明月

自適常居鐵壁巖腳蹤曾不到人間有時洞裏朝陽坐惹得天花雨滿山

自構茅庵萬仞峯四時煙霧門封有時寒結稍頭露疑是瓊花長谷中

榮辱無干意自如瓢囊髙掛隱山墟終朝獨適非爲寂喜有間云伴我居

靑石塢中靑石主常將薄粥爲賓煮滿盤托出任時餐滋味須知無幾許

山居多野趣松竹鎖雲霞谷鳥時頻唱令人興轉賒徑幽人迹少竹密鳥聲多縱目傳心旨何須問達摩華堂塵事冗茅舍道心寬體掛金魚客寧如破衲安皖山峯頂別諸方靑石塢中意气長散步林間觀日駛跏趺石上笑云忙淸泉沸澗涼堪浴爽气臨人興愈彰野鳥山花頻適趣不論榮貴幾存亡

和桐城何太師探五印寺藏主偈﹝三首﹞

藏滿龍宮不較多一微塵內盡包羅任從黑白惟心現識與不識總非他

四緣開合亡生滅礙與無礙不是塵但得異同心念息芬芳紅葉滿乾坤

萬象能言非有意虛空作語絕知音偸心喪盡眞機顯塵剎無勞耳去聞

和陽明先生良知偈﹝二首﹞

五月端陽節屆時艾符覿面不須知凱風颺颺橊花舞滿目淸光更是誰

滿目淸光更是誰畫龍爭鬥舞靈知淸波蕩漾全神力才涉思惟卽有爲

和具足師弟活埋偈

汝旣活埋我亦埋白雲流水兩悠哉蒼苔明月無窮意一任四方八面來

和李其張梅詩韻

奇偉靈苗出世才冰肌玉骨豈能栽春花秋月難堪並萬古馨香絕去來

題龍華寺

豁開心地龍華現萬象全彰阿逸多縱使當陽親薦得依然眼底又蹉跎

龍華八境﹝並引﹞

龍華八境偶爾點出拙不我藏首創八偈以爲拋磚之意俟諸英才各陳其美永永連續繼諸來者云爾。

彌勒峯

春花艷艷體全彰冠月披云鎭八荒祗爲世間人慕切渾忘兜率坐來長

靑龍崗

發脈須彌起弁峯飛騰形勢若遊龍層層鱗甲松妝就慈氏宮藏眉睫中

象玉峯

卓然崒嵂聳菇蘆紫霧紅霞覆體如卻笑普賢牽不去老僧常在背跏趺

獅子巖

巖似金毛踞弁丘未伸牙爪絕狐遊口從天地同開起吼到而今聲未休

寶珠池

竭羅腹內已多年何故遺來弁嶽前晝夜淸流無間斷驪龍永劫尙盤旋

花石澗

古澗淸流入帝基粼粼花石綴新枝喜如畫意將歸院宋子看時亦謂奇

六和泉

甘泉常噴碧雲開玉色澄明何處來想是華林園內老爲憐枯竭潤山隈

天井嶺

玲瓏一竅半巓中卻是摩醯一目同流注甘泉滋化物免教靑翠絕蔥洪

和唐祈遠居士韻

艸色蕭蕭日已秋那堪霜發又臨頭道心固異塵心切祖語還將世語酬惟使缽盂兩度濕渾忘冠蓋滿門畱龜毛拂示那伽定億劫參差霎爾瘳

師登天臺護國寺祈遠居士以六絕送行師用原韻以復之

人人心地有花開何必從他羨寶臺當下諸塵渾不染光明卓爾透天臺

迢迢千里到松門石壁藤蘿古道存流水滿溪含寶月憑欄髙看野狐猻

石梁億劫一朝僧豈料而今已共陵脫盡繁華塵世夢杖頭髙剔佛前燈

問我西來何所酬落花片片水同流忘機獨坐千峯外誰識獅兒聚窟洲

天臺髙臥白雲多那識全身入薜蘿坐斷煙霞心夢寂故人未到柰如何

巉巖絕壁漫追攀洞口胡麻盡可餐聊寄淸香君自識無弦曲調要親彈

退隱崆峒居士仍用前韻以六絕送行爲三請之意亦用原韻復之

當日龍華已撇開謾勞三請上師臺苕溪山色常談此何必重還接眾臺

本無壁落亦無門覿面堂堂何念存報與知音祈遠士從來不重弄猢猻

放卻龍鐘一老僧何須翰墨苦相陵窮巖喜自逃眞趣日落黃昏剔祖燈

護法之情莫可酬權爲瓚老隱山流懸崖永絕聖凡路颯颯淸風播九洲

愚頑寡學一婆多收卷絲綸入薜蘿已獲金鱗歸去也從今不必問如何

勝景𨿽殊我不攀常煨紫芋供朝餐艸龕獨坐亡生佛那管瑤琴彈不彈

乙亥春登天臺步阮仙韻

爲因古剎到天臺恰值東君伴我來號令未曾傳信息山城幾處盡花開杖頭煦日誰堪並缽底淸風任往回一段玄情惟自適從教頑石點蒼苔

護國卽景四絕

紫霞峯

卓爾衝霄漢幽微雲霧關松風常不昧淸韻落人間

玉印峯

當空懸寶印玉石點蒼苔宇宙增光彩宗風覿面來

舍利塔

三塔標原迹於中舍利藏生機時復感觸處悉成光

蓮花池

乾坤開一竅淸水四時流紅日爭奇媚香風徧界周

遊桃源洞

昔年懷此勝今日始親來劉阮仙何在胡麻迹未灰曉花迎日媚野鳥帶云回徑轉情猶適仰觀石上苔

宿慈云寺

信步尋芳徑逍遙翠藹中慈云蔭古寺法幟顯雙松水活龍堪隱山髙禪亦丰鐘聲敲月落紅日又升東

登髙明寺

峭壁聞淸響天關對白雲松風無限趣誰識个中親

遊國淸寺兼贈不訛禪者

雨花飛瑞色雙澗吼淸波仙竈陳眞迹頻觀總不訛

再遊桃源至普光寺贈了心大徳

尋芳興未竭拽杖喜風涼捫壁登玄路攀蘿上普光山髙僧臘長樹老道風香相見如相識淸談意更長

過香柏峯同達虛坐月茶次卽事

扶筇陟險過峯前香柏烹茶問妙玄明月一輪東嶺上談禪不用老僧宣

丙子季冬祈遠居士浼竹知到崆峒接師回弁嶽以五絕送行師和原韻以慰竹知辛勤云

勞公跋涉到崆山一路風霜聞也寒水湧船頭銀砌岸瓊刀刺足甚爲難

忙把枯柴信手燒通身和暖路非遙姜湯到口寒衷解暫且安單竹篛寮

海內尋師爾一人三千里外涉煙塵和風乍起忙歸去寄朵梅花報早春

他方卽與此方通僧俗元同祖道風若遇知音頻舉似而今不必說空空

迥絕諸塵出上方從今不話祖師堂玄途鳥道俱無影生佛之緣兩並忘

回首座久默

龍華不比古雲門雲門住處未親承龍華命帖昭星月毋得推辭往別行

復方大方居士偈﹝步韻﹞

勞病多年萃艸叢秪緣退養寓崆峒休心禪觀諸緣寂息影雲霞萬壑空有賴大檀興保社還從蠰佉振玄風君今若問回桑梓日到西峯又轉東

和友人

勞君攜杖過茅庵峻嶺藤蘿盡可攀鳥道玄途休住足翻身直過上頭關

靜坐偶作

饑餐渴飲總休功終日淸閒翠竹中無事藤牀心亦寂那知身在梵王宮

除夜

今年今夜盡今時種火圍鑪半榻棲一覺鼾呼淸夢斷烏輪依舊轉東籬

聞爆竹聲

地一聲吼沙界悉皆聞催去三冬冷驚回大地春

渡江卽事

爲懷緣行篤寧怯渡江濱冒雪衝寒去銀舟破浪行

題弁窩池古柏

昔日趙州曾指示今朝池畔又重拈禪人於此能親薦不負髙標覿面傳

題紅蓮

缽頭摩現寶池中如月如輪顯妙躬泥底根潛絲密運水浮香霧气明通因心卽與果心合素質何堪眾質同體色幽微渾不染從教八面有薰風

題竹勁鞭

稜稜層層無物可及擢破乾坤卓然獨立信手拈來非槍非戟用去體徧十方收來纖塵皆息警惺大地昏迷撥出長天杲日提起魔軍膽喪放下佛祖莫測擊碎威音髑髏穿過衲僧巴鼻有問如何若何驀頭便與三十

題扇

全體一片白雲通身一具金骨一个鼻孔遼天半輪明月往復展開徧滿大千收來在吾掌握拈起當處淸涼放下紅塵卽沒搖蕩乾坤兮淸風颯颯舒捲寰中兮元無背觸

飛來峯

人號飛來兮出自何方充塞寰中兮其體恆常突兀嵯峨兮威雄無比磊落昂藏兮气宇難量一片陰雲兮形藏不見淸明皎潔兮覿露堂堂萬山分派兮此是其源寒暑相遷兮渠自不傷形影孤髙兮萬方瞻仰聲名徧布兮千古流芳

塢口圓覺潭

塢口一橫橋橋下一潭水潭水淸如鏡照徹法源底兩岸竹松佳一天星月美形形不相知影影含潭裏風動水生紋風息紋無起聽其淸濁流濕性無彼此道人心亦然秪在於動止動止兩相遺若水而已矣

龍松

不假良工手全無刀斧痕天然奇特性峯頂伴閒雲

藤如意

本自無根蒂何有聖凡名坐斷千山色堂堂獨露形拈起天花落髮揚大地春若問其中旨天心掛桂輪

雪

冽冽寒威徧界周六花飄蕩滿空浮乾坤今日一時老處處靑山盡白頭

蓋覆乾坤全在我囊藏異色豈繇他殷勤報與諸禪者切記休云六月花

一色充然滿純眞絕點埃大功無隱晦覿面爲君開

霧

倏爾形充霄漢中渾然一色意何窮離婁望去明非極罔象行來路正通上下參差難辧的東西起止那分容密移一步虛空外倒跨飛龍絕妙功

漁家傲詠雪

輕飛妖裊通身白萬象森羅秪一色大地嵯峨藏醜拙無差別瓊樓玉殿咸歡悅五湖四海冰花結六合彌漫云陣冽枯木寒巖樵者絕威逼逼銀花滿目誰人識

漁家傲自慶

自慶僧緣多劫就親承佛法離塵垢單傳直指吾今透無綰手趺坐蒲團忘白晝慈悲湣念將生救曠劫深因弘願厚堅鎧精軍長夜驟雄紏紏魔王逃竄無門路

風月比懷

秋月明難比道人心月明不照覆盆下道心能鑑於古今秋風淸難比道人身風淸猶落千林葉道身不染世間塵

窗前梅

臘梅花傲盡冰霜苦玉骨展開人已知淸香放出風堪鼓報春回特向窗前吐

窗前竹

窗前竹寒苦倍精神雪到枝頭堅節操風來林幹長威獰虛心腹不攺四時靑

嶺頭松

嶺頭松挺立衝霄漢煙雨滋培气色鮮雲霞馥鬱淸光煥峭巍巍風月恆相伴

尋山至崆峒

﹝丙子夏初師離弁山欲隱終南道過州聞崆峒幽邃可棲故捨舟人山卓錫於此秋七月二十六日也﹞。

爲尋山水過虔西頂笠腰包上貢溪一到崆峒諸相淨渾然忘卻往來機

結茆

誅蓁展土結茆房爲遁浮名隱上方一片閒心無个事枯枝髙枕笑云忙

上梁日落雪

辟艸峯頭豎棟梁十方同集喜營糧諸天也解生恭敬故有奇花雨滿堂

艸龕

艸龕不比朱門屋蒲榻過於七寶牀髙枕無虞塵自淨白雲終日意便長

別崆峒

﹝因山頂俗姓種田擾混亦因唐祈遠居上屢賚書請師回弁嶽故別崆峒他隱﹞。

逃禪息影虔南地不柰音書甚苦催辭別崆峒他處去層巒疊嶂又深棲

南雲山慧燈寺卽景

﹝丁丑二月十三日師離崆峒隱迹於此﹞。

鳳翔峯

當陽獨立絕啇量不墮羣峯出上方極目欣然無別示南山鳳勢在空翔

獅子巷

古稱獅子巷覿面少人知踞地神威露何須嶺外馳

化龍泉

龍從一滴變再滴鼓風濤活潑誰能測終歸爲海潮

象鼻坡

南山已峻極眾獸未能棲何用撩天鼻來呈向上機

放生池

殺盡偸心者光生在放生臨機垂一語不昧自分明

遊魚嶼

魚嶼一念遊能周萬古秋固然空寂寂到此識蹤繇

天生蓮

覿面呈佳瑞應機解放光天生香馥鬱妙徳个中彰

缽盂山

世尊方托出贊嘆美空生自昔降龍後黃梅傳到今

盤龍澗

澗曲似盤龍何人識此宗眞機全體露勿可復蒙矓

香鑪峯

喜有香鑪不計年薰天薰地自周全而今拋在南雲裏說向時人不值錢

聞梆聲示眾

一下梆聲滿塢聆提持个裏甚分明髑髏擊碎能知痛始許諸人薦得親

初夏挽春

桃紅已褪芰荷新梔子淸香亦爽襟滿眼韶光元不減依然春色在乾坤

夏日卽事

一番雨過一番晴花果鮮榮稼穡靑竹底風生涼拂拂山家野老盡舒襟

蚊虫示眾

南雲山墺艸生多可趁蚊虫遣睡魔況復痛錐親徹骨癡人不省爲癡何

雙茶點翠

雙茶聳翠立庭前占斷春光年復年法說熾然誰个會徒教終日鎖嵐煙

並頭蓮示眾

一蒂雙花燦明明兼帶齊時人知妙用不負露眞機

入就瑞白禪師語錄卷之十二終嘉興大藏經入就瑞白禪師語錄

入就瑞白禪師語錄卷之十三

明住天臺護國寺嗣法門人寂蘊編

詩偈

再住贛州崆峒山

崇禎十年丁丑秋監院湛空並贛城髙樓居士會同鐘玉所鐘鳴宇劉寬我諸護法賚書上南雲山再請師還山賦此。

策杖重來此縱觀仍舊遊何期劉子樹肯首笑相畱

崆峒諸景

緣起

丙子秋七月廿六日予到山時蓁莽蓊郁藤蘿絆腰遂令撥云辟徑誅茅始縳篛屋結艸龕以居之旣居矣猶未窮此山中諸景旣而過南雲山丁丑秋再上崆峒稍闊其居漸開四野不覺佳景天然露現始各五位山寶蓋峯等八景至戊寅春遊之又立飛龍崗等四景名初夏之時梅雨綿瀝古路從蠟燭園過阪因田塍窄來往者未便予偕隱虛等八人從水口下新開一橫逕又得羅漢之名舉目遠瞻危巒怪石羅列屏幾煙霞滿岫蒼翠森然則又有奇峯紗帽石觀音巖淸涼巖之名至秋遊歷羣峯又睹有眠牛石一脈泉己卯春偕諸子再登奇峯又見石鏟石鯉等聳然而立宛有參天之勢故爾名之然景無前後前後在人自劫初成之時諸景一時羅列𨿽後有探幽賦詠者年遠亦無所考今或山靈有在老僧有緣自到山漸誅艸莽取景題名總爲崆峒山之諸景固是缽盂安柄亦可存於後賢知此則有佳詠志之不朽也。

崆峒卽景﹝並引﹞

崆峒山荒涼甚久斷碑古碣盡已湮沒子仙初到惜無片言隻字可考但觀其山形相似物類者指出八景示諸禪衲共相唱和以爲永遠之志其院前覿面一峯形如寶蓋故稱爲寶蓋峯院之東角一峯俗呼爲酒壇山形似金鏢故名金鏢峯院後主山五峯並列偏正互陳君臣不亂稱爲崆峒五位山門前一池圓如寶鏡故名寶鏡池院右一崖世呼仙人著棋之處故名仙人崖院右一石儼似龜形故名龜石崖院之西畔新開一泉內有一龍頭石水從其出故名龍頭泉院南寶蓋峯之腰有一石其形似虎故名虎兒石此崆峒之八景余養病之餘詠頌八首俟諸文翰共詠精華以壯崆峒勝槪云。

崆峒五位山﹝八絕﹞

五位元一座偏正歷然分君臣同妙顯賓主互相陳險峻鶴難立平懷步入輕位功齊轉處木馬吼天庭

寶蓋峯

寶蓋覿空懸彌然覆大千禪流咸蔭被妙色古今傳

金鏢峯

形似金鏢卓然獨立戳破虛空有誰能識

仙人崖

挺然一座崖上有神仙立昧者眼饃糊何能對面識

寶鏡池

圓明湛漃猶若寶鏡含盡法界毫無餘剩隱顯俱該不存邪正放去收來大地徹困

龍頭泉

一竅開天際石龍吐水流味甘禪徳美益見洞山幽

龜石崖

一石橫空起其勢若龜形艸嫩綠毛長苔生八卦陳伸頭提正令縮尾迹何存舉目全體露靈徳甚分明

虎兒石

怪石艸中埋猶如猛虎踞爪牙𨿽未伸來者生驚怖

又題四景﹝並引﹞

任運禪人搬木回至五龍湫憩息舉目偶見一水瀑布噴珠而下遂有瀑布泉五龍湫之詩以呈老僧老僧亦擊節和之故得瀑布泉五龍湫之二景矣驚蟄節屆久雨初晴偕二三子步於南墺之石濠見一嶺似鳳蹲立有所待焉遂指曰蹲鳳嶺從鳳嶺而去不里許有岡若怒龍奔海騰空而過指曰飛龍岡諸子各呈詩老僧亦占拙偈不覺四景流落人間也。

瀑布泉

誰將白練掛長空界斷靑山路不通多少行來難措足騷神閣筆費神功

五龍湫

五龍潭底隱滴水示全身澤世功無量三根得自榮

蹲鳳嶺

峮嶺盤旋萬壑中宛然彩鳳五云籠不聞秦主吹簫笛惟聽崆峒午夜鐘

飛龍崗

嵷嵱轉變若龍騰駕霧排云勢自神不向海中求徳寶慣居山頂聽殘經

錦花水﹝並引﹞

戊寅春傳以爲瀑布泉己卯春餘親觀之猶如錦花鋪設泛瀾無窮故名錦花水也。

浪花翻作錦花飛意趣天然吐妙機化母織成無功絹散之湖海作龍衣

崆峒卽景﹝十四絕﹞

路逕新開气象鮮碧巖紫石鎖嵐煙有人踏著些兒地驀直登臨極果巓

奇峯

崆峒多秀麗怪石亦生奇竹翠通禪髓花黃啟道頤藤蘿佛膝曲古蕨聖心怡極目頻臨望悠然任所之

紗帽石

天然紫石長苔封卻似烏紗振國風想是辭官修道者故將冠冕掛崆峒

觀音巖

森然喬木古藤封紫石燐層布錦峯趺坐忽聞淸籟響誰知大士啟圓通

淸涼巖

苦樂無能到炎涼豈可侵忘機獨自坐那有世間塵

眠牛石

云根髙臥似眠牛歷盡寒炎不計秋鞭杖而今誰更用祖翁田地賴耕收

一脈泉

活潑無依倚常年不竭涓榮枯咸被潤蓋自有來源

石鏟峯

形如鐵鏟立峯頭觸碎虛空獨自幽魔佛一齊俱蕩盡誰人能入此中遊

石鯉峯

一石參天似錦鱗龍門已透若何升蒼生枯槁須當濟秪待云雷布雨行

崆峒水口

一帶溪流下碧岑噴珠擊石響淸音常年似唱胡笳調不許眼觀聞在心

羅漢松

翠葉婆娑色愈嬌和風鼓舞帶雲飄空山獨立淸蒸暑多少行人息苦勞

空王墳

空王元無形迹微塵堆裏藏身今日分明指出靑山綠水白雲

懶漢牀

石榻蕭然崆峒天懶人時未離牀弦自從劫外長眠起睡到而今不計年

甶石

仿佛子母尊天依稀面然大士崖前獨立提持傲盡風霜月歲

崆峒家法十偈

崆峒家法絕連纖一句當陽直指全剿絕葛藤亡滲漏方知劫外有禪天

崆峒家法絕連纖棒喝交馳機活圓點著禪人通體快何須格外更求玄

崆峒家法絕連纖弗使諸人仍自纏截斷葛藤和水拔翻然當下證金仙

崆峒家法絕連纖雨過靑山色更鮮萬象無情能說法何勞病朽口重宣

崆峒家法絕連纖野鳥山花不間宣風捲殘紅親徹骨眞機滿目个中圓

崆峒家法絕連纖月上東岡一顆圓寶色輝輝髙下照誰云祖印有其偏

崆峒家法絕連纖風舞淸香襲法筵只爲老僧心力倦也來助我一談禪

崆峒家法絕連纖那畔今時已盡捐月印寒潭常坦坦風吹觱策自玄玄

崆峒家法絕連纖五位三玄總不然閒蹈峯巒觀秀色映紅徧地艸芊芊

崆峒家法絕連纖有甚工夫有甚禪晝飽三餐日落後長伸兩腳任憨眠

春遊崆峒

崆峒景色自奇哉紅白枝枝間錯開破衲袖驚憐蕊落芒鞋步動喜香來空中亂舞隨風意巖下披離壯石苔踏徧煙嵐情未已攜筇更上一崔嵬

淸明日偕諸子遊奇峯

策杖步奇峯芒鞋意趣濃野花近笑語翠藹露淸容爆竹運天吼歡呼滿塢雍烹泉敷石坐不盡話重重

過雲龍山

竹輿度山坡巖深鎖薜蘿撥開荒艸逕點出古崖阿舊屋添新象老僧益壯多相看供蕨茗談妙喜閒過

觀奇云偈﹝並敍﹞

乙卯夏崆峒閒居養病自適晚餐之暇夕陽初落餘暉散彩祥雲呈奇變幻莫測或爲獅兒返躑或作象王顰呻或現海馬騰波或現鳳凰展翅樓臺殿閣人畜龍仙無所不有時余與二三子酌淸泉縱奇觀偶占偈一首諸子亦各有和韻可謂不負天開畫圖之妙耳。

遠望夕陽落斜暉映彩雲神奇莫可測變化幾般形攜杖同諸子頻觀興愈淸烹泉亦敷坐快意樂天眞覿體非他物不知誰肯惺

陳幹所居士捐資爲師造一團瓢立春前五日而始落成時諸弟子各呈偈頌以爲慶意師亦

示之以偈

者个團瓢昂然自在囊括虛空含容法界六戶玲瓏非中非外六角稜層大千俱蓋惟有一門往還無礙霧起連天渾一色風吹碧落皆慶快

警浣菜

一鑑淸池覿面開廚人時以滌蔬薹莫教黃葉隨流水惹得禪和步迹來

新正雪覆絳桃﹝贈云隱﹞

一樹紅花覆白雪通身卻似玉妝成寒凝不露眞機骨惟有淸香到處聞

師居崆峒養病無事每敲禪板自適或禪人請問工夫隨敲示之一日示之以偈

不揚麈尾不拈花專敲禪板作生涯分明擊碎虛空髓直下翻身意自奢

聞盡眉聲

空山有畫眉時向窗前語問渠何所言報云柏樹子覿面爲人提阿誰能會取熾然說法罷飛入峯頭去

送克歸維那回浙

克究宗乘忘倦久偶因浙底省師回東風乍起孤帆展再上崆峒笑自開

示諸禪客

晝夜精勤莫暫違應知佛法絕離微个中一點通玄路秪在搬柴運水回

諸祖西來意欬聲並掉臂玄中更有玄碓嘴生花赤庭前柏樹子趙老爲君指會得其中意揚聲囉囉哩昔時楊大年決志爲參禪相見慈明後聲名播九川

贈宗侯朱南美居士

廓徹虛明本地光个中無物不含藏從來法界人天美寶樹花開到處香

賢侯垂護道中興蓋爲靈山囑托深孝敬雙親天地格珠蘭夜半現中庭

侍禦張瑤碧求偈

大道通三際恆沙歷歷周孤明常應用盡在一毫頭動靜皆由我愁歡兩盡忘莫將心意會明月印千江

老病感懷

勞病多年老更彰幸今已歇自心狂眼昏無力看經慢齒缺多風說法難腳懶山行嫌峻嶺身居龕內喜茅房世間出世俱忘論惟覺頭寒一頂霜

己卯夏經行失跌因傷手有感

嘗謂多生業惑深而今病苦漸相陵寒傷數月精神減脾疾連年血力貧朔气才交嗽又發颽風初度手遭侵𨿽然宿債隨緣遣難動虛閒一點心

題弁山龍華寺種樹

﹝丙子夏師離弁山隱迹崆峒復遷百丈久默法兄主龍華席栽引路松數里師乃賦此﹞。

新種松杉滿道傍婆娑遙蔭到禪堂堅牢神力能堪護萬古龍崗翠色彰

答給諫熊靑嶼次原韻

逃禪浪迹在天涯釣盡煙波意始嘉更遇大檀知个事陳年枯木又開花

題百丈諸景

庚辰秋建安王念百丈法席久虛虔修書幣遣使特入崆峒山延師重興祖道師於十月初二入院掃祖塔竟因閱寺志復登山玩景成二十首。

百丈寺

名藍髙百丈勝景冠諸方此地何今古溪淸映月光

大雄峯

髙標聳出太虛空脫盡凡塵孰與同百丈峯頭弘祖道芳花古木自叢叢

大智塔

石塔摩霄漢眞身自內藏祥雲彌四野靈木占髙崗說法靑松吼談禪翠竹揚愧予無所敬一禮一鑪香

缽盂峯

孤峯圓立在山丘形似多羅意甚悠開口朝天吞日月乾坤作供一齊收

錫杖峯

一峯覿面存直示如來旨開展有誰能至人常在此

釋迦峯

天宮不肯住降迹萬峯頭大智相逢後聲名徧九州

迦葉峯

瞿瘠稜層出世奇寰中獨立露眞機煙霞常作袈裟搭鳥語花香笑自微

鳳凰窩

昔日宣宗聖駕臨鳳凰特立現佳徵而今香道仍寥寂惟有淸名世上存

石筍

平空迸出幾千秋恰似天龍一指頭觸目能知元自具宗風從此滿皇州

七星橋

七星布列在山門爲鎖曹源一滴春度馬度驢憑跳躑曾無些子喜和嗔

師表閣

古閣淩霄漢層層鎖霧霞綸言師表賜道望滿天涯

野狐巖

五百生前異類身一言迥脫悟天眞從玆月映中堂滿故有名聞震古今

靈景亭

景勝靈俱勝靈空景亦空詩人多點綴遺迹古今同

大義石

頑石不開口善能說大義一塵含法界萬物悉皆備眼裏能聞聲个中可領會當陽絕覆藏眞諦明麗麗

黃犬墳

十二類生觸目該圓明一性總無乖聞經旣證天中樂名在而今土一堆

木人墓

木偶會開口鋤破水中天何朝犁罷去空墓鎖寒煙

大夫松

獨立山頭勢接天枝深葉秀鎖蒼煙昔聞宣帝曾臨此旣與安名不偶然

龍蟠石

兀兀臥玆山風霜不攺顏一朝龍坐飲名稱落人寰

駐蹕山

嵬嶠摩碧漢淸气遠人間禦駕登臨後春風幾度還

三旋嶺

三旋是何意爲君指路迷石門雙豁處不必更思惟

洞山卽景五絕

﹝洞山者價禪師古道場也崇禎戊寅秋孤崖禪師重興主席孤崖乃師之法嗣因重修洞山誌師有感賦之﹞。

洞山寺

梵宮髙聳洞山奇誰是通家路不迷眼裏靑黃如未薦鐘聲擊處爲重提

和尙峯

孤峯聳立若僧儀細艸婆娑似發垂云作袈裟松作杖儼然半步不曾移

五位橋

一石橫空起正偏兼帶齊此中能進步不涉杖頭泥

逄渠橋

洞橋似月半開舒未有登臨不自如觸目波瀾皆性色可知處處得逄渠

登云居室

幽室髙居峻不通天人何故得相逄念存有念神來供心若無心佛莫窮碧嶂野花陳翠色淸溪流水現佳容眞誠祖道誰能委總在兒孫一目中

美僧四調

堪羨僧家脫卻繁華勤精進定慧無瑕王侯匪重名利匪誇果極淸髙極志气最亨佳

圓頂方袍迥出塵勞觀大地猶若鴻毛縱橫物外不受煩囂卻遠情根遠愛欲有禪逃

一衲逍遙拄杖橫挑寥寥懸一个瓠瓢遠村乞食古洞爲寮也不參禪不學道無矜驕

禪板叮敲信口聲嘲無腔調韻徹淸霄身心灑落不染塵膠乃絕羈麼絕毀譽不世交

山居四儀調

山中行踏破羊腸古徑云徐徐直上會峯頂轉盻天池气象新

山中住閒看浮雲還又去忽爾狂風四面來不知蹤迹歸何處

山中坐默默無言誰伴我柴扉不掩客來疏惟聽幽禽吟戶左

山中臥衲衣當被和頭褁瓠瓢作枕正堪眠忽被猿啼又驚覺

四儀禪調

山中行艸鞋兒都踏破穿過了古松陰又上前坡破衲衣將藤花咸掛落煙霞隨杖轉禽鳥聽指呼一般樣底神通誰儂不似我

山中住二六時眞快樂喜淸風玩明月發明圓覺也無憂也無慮活潑潑念想隨處淨塵緣總不著一段底眞風世人難比和

坐蒲團半跏趺萬慮定無昏沈沒妄想廓爾太淸魔與佛若到此俱乞命如來正受處光明藏裏身忽爾的忘緣三世剎那頃

臥藤蘿枕云根都放下閒淸風空明月事不交賒四圍山悄寂寂如帳掛靑天錦被蓋白雲破絮遮一覺兒醒來紅日照著咱

警世四調

嘆眾生眞顚倒隨無明入荒艸步步忘卻長安道你只圖妻財子祿造下了罪業山髙勸君家早回頭莫待臨時懊

縱貪嗔何日了迷自己那能曉汩沒塵勞投榮耀身穿著華衣美服口要喫百味佳肴勸君家早回頭莫待臨時懊

爭人我惹煩惱愛嬌奢幾時了因循造下來生報誰知道無情閻老業鏡前毫不相饒勸君家早回頭莫待臨時懊

報君家早知道省前愆休營造好將賢聖語言效念一句彌陀古佛思量那極樂淸髙勸君家早回頭莫待臨時懊嘉興大藏經入就瑞白禪師語錄

入就瑞白禪師語錄卷之十四

明住天臺護國寺嗣法門人寂蘊編

書復

住龍華復唐司馬存憶沈司寇何山請主白雀寺啟

秉敕旨於靈山同扶末劫辟津梁於震旦不負初心大道旣弘諸佛咸喜恭惟大居士閣下徳彌朝野道王人天四兵摧魔外之威獰三尺稟覺王之律令世法之中常行正法國恩之外先報佛恩宰官身柱石一時菩提願金湯萬里似楊大年之行正令若李都尉之近西河但愧淺陋息影半龕素愛淸虛隨緣一缽何期鼎翰謂玆道俗晦多年豈敢當陽重向人天豎一指固是宗門有幸況復重任難堪承金湯垂護之雅斯則有命當遵在父母未生之前實亦無法可說先憑短牘敬謝髙情。

附請啟

伏以萬象森羅法本周於萬古一音提唱權有屬於一時頻伽妙響已知來自鷇中獅子神威貴使伸於窟外借人天之寶座導佛祖之弘慈眾望允歸合詞虔請恭惟瑞白大禪師蓮座下玄珠久握智印旁通接洞上之眞傳受靈山之密囑鼻孔遼天蘊彌天之辯慧腳跟點地露本地之風光大千界內攝受無遺二六時中逍遙自在石室跏趺馴扣階之猛虎孤峯嘯傲度問偈之飛仙甘露已澍於他方化雨未敷於此土行錫旣臨忍杜毗耶之口慈航在望孰恢般若之緣況道場山之法輪未轉則湛大師之遺戀方深賴今日之宣揚補當年之缺陷自非克家令子誰爲通事舍人法華寺者古徳名區西吳勝槪尼總持之發軔大光師之踵興祥徵白雀遠符白馬之蹤瑞應靑蓮不攺靑山之色必逄大士始繼前修乘乎願力庶幾有志竟成虛此覺場或者後來居上潙山主人不待下語而決無垢居士何必結庵以招伏望憫斯緇素作我津梁豁開戶牖拯末俗於牛車截斷眾流報深恩於鷲嶺浴日月之光華大昭佛慧平山河之坑坎永奠皇圖反聞聞性處處開小白之花自覺覺他人人證菩提之果恭迎法駕特布微忱謹啟。

住龍華復韓太史求仲潘侍禦靑蓮請主白雀寺啟

不忘囑累庶令禪徳增輝悟徹本來普使法幢重豎志扶末運力闡眞風恭惟大居士閣下河山毓秀奎璧儲精珠回玉轉綜五經廿一史於毫端霞湧云蒸占三百六十名爲榜首洵朝端之柱石爲佛教之金湯三氏兼通儒釋道何他何自一眞不昧戒定慧孰動孰澄威音那畔悟眞機今世門頭通消息不昧弘深願力故能說法現身居士有九成伯思垂護之心山僧乏大慧黃龍接引之力旣蒙見召豈敢固辭不揣愚衷統祈鑑照。

附請啟

二十八代綱宗提佛正令百千萬人觀望示世威儀師門無多誰敢橫分戶牖學者𨿽眾必須蕩盡干戈喜來病匝之醫王重振塵中之法鼓恭惟大師座下鶴鳴九臯河潤千里居則枯木止水晏坐十方出則鳴鳳遊麟禎祥萬物值耆年凋落之日當正宗冷淡之時深賴典型用銷同異滴水滴凍原來布袋解開入淖入泥末後牢關自握鏟盡法堂之艸吹光布衲之毛莫負識痛癢之心公用布學菩提之種子三輪普現一印頓圓驢迹坡間步步象王腳迹雨聲蓬底點點龍女珠璣擔荷難辭合眾拱聽謹啟。

住龍華復孝廉史汝諧啟

受靈山之囑三才賴以匡扶秉東魯之規兩儀藉以位育恭惟居士胸懷日月掌握權衡洞悟心宗透明理學建法幢於越地四海欽聞護祖印於戒珠六合仰望山野徳涼學淺抱病巖阿翰墨飛神何敢違拒謹此奉復惟祈鑑諒不悉。

住龍華復吳太史﹝觀我﹞

接手教云教乘粗知別傳未決乞天甘露瓶一滴以豁我盲何如夫教意宗乘原非別物恭聞老居士於世間經書文字及三藏十二部一切修多羅皆已透徹毫無餘剩或意識之未到者不曾研究耳古云太末虫處處能泊惟不能泊於火焰之上眾生心處處能緣惟不能緣於般若之上惟祈將從前所知所解盡情放下放得潔淨然後向百不知百不會處下手使他冷冰冰地空寂寂虛豁豁無有一法當情其本地風光方可透露古所謂外絕諸緣內心無喘心如墻壁乃可入道此惟在篤行不復煩贅拙偈奉覽心意緣有量不能緣無量本色修行人去卻有無量妄想生死根破妄涅槃城涅槃生死絕親見本來人若見本來人魔佛俱不論有問西來意鮎魚壁上行。

陳居士到山云老居士精勤護法決意宗乘年𨿽老而志益堅膚𨿽雛而心愈銳英雄之气莫可摧也先師塔銘向蒙慨諾今將行實一一開呈伏祈慧鑑則先師末後一段光明全在老居士智海翻波舌鋒卓焯日𨿽西而余影畱可謂圓音再振森羅萬象現金容筆舌重宣明暗色空咸側耳宣王道釋迦道一並拈來實相禪文字禪二俱指出法音大闡寶月流輝後學有歸眞風永扇臨楮飛神翹佇之至。

住龍華與唐孝廉﹝祈遠﹞

卽塵勞而行佛事假世相以演眞乘毗目仙人相存外道具足優婆夷不壞女流此華嚴中一眞法界菩薩子也何待易其形而後爲道哉昨聞居士有出家之志切宜止之龐居士楊大年在家成道善星比丘雲光法師亦墮輪回道繇心悟何分僧俗惟在居士二六時中將个本參話頭提起力究不可斯須間斷只向行住坐臥屙屎送尿拖著个死屍行底畢竟是个甚麼人於此看來看去驀忽撞著自己始知成佛其來舊矣。

薰風拂面秀萬卉之花心杲日臨頭成百木之果實橊紅通祖意梔白顯西來護持正法人當在此時洞然矣至囑。

朔風緊急刺破人人面門不知居士可知否耶知則古幹赤條條不知依舊一團茅艸亂蓬蓬去也先和尙傳稿未審近日淸否曾付梓否當旋音慰我不悉。

囑托

弁山龍華寺承居士願力所成病朽如風燭艸霜豈長久哉今復托重永爲金湯者蓋居士之誠敬居士之信心居士之行門必爲靈山記莂隨類現身宰官說法乃如此也願居士如呂文正公後代不信三寶者勿生公家生公家者个个簪纓人人冠冕作朝廷之柱石爲佛法之金湯是吾願耳然參究工夫但只以柏樹子話時時提持勿緊勿慢久久純熟自然打成一片有个到家時節不明時不可煩懆不可懈怠亦不必執坐但行住坐臥無令打失爲妙護法亦須具擇法眼彼師具正知見爲法門爲後學須要護持使慧命有在若彼師爲利爲名爲處所爲眷屬者此爲不淨說法也經不云乎末世之中魔王說法如恆河沙眾生愚昧不自覺知其爲護法者可不愼哉惟祈爲法門爲眾生驅邪輔正是禱是幸。

別

爲眾竭力勞病臨身神倦气微難以應接所以向深谷以養沈痾住窮巖而盡殘喘力疾當行準在此日龍華院事已付久默全在居士力請爲之庶使佛法有人寺得其主吾願滿足故遣奇珍馳書奉達。

住龍華復沈司寇﹝何山﹞

旣知渠是我則普天之下莫非王土率土之濱莫非王臣又謂流轉隨他去者亦是我也須知我無有我無我之我豈妄者哉達此眞我則眾流自絕矣奚把柄之謂乎。

住龍華復嚴比部﹝充涵﹞

西堂回持老居士尊幹及齋僧銀上山老居士功徳福壽可謂與和風並布煦日同輝矣承問參究工夫事古云參禪無祕訣秪要生死切二六時中但只猛著精彩莫管他閒忙得失將一句本來面目一提提起一靠靠定只恁麼參將去行也如是參坐也如是參動靜閒忙亦如是參參來參去日久歲深自然有个落處至囑。

住龍華復邢文學﹝吉先﹞

朔風彌六合霜花徧大千錦衣公子獸罏添白炭百衲禪和藤牀度饑寒正寂寥中忽接翰墨不覺喜動眉顏寂寥翻爲和風煦日矣何也喜居士於此有入處則吾法門有賴但未知信得極否果信得極則識得渠今正是我我今不是渠直須恁麼會方得契如如之義矣若復向此如如中作活計正所謂錦獄安身猶帶一重羈鎖何繇而得解脫乎古云若遇禦飯亦須吐卻直向髙髙山頂立足十字街頭橫身𨿽在十字街橫身不妨髙髙山頂立足古所謂夜半正明天曉不露正此意也如此會得須知更有向上一竅要知向上一竅且待和風解凍後歷然還越時。

住龍華復周廣文﹝身爲﹞

接手教知居士乃个中人非泛泛可比若非親秉靈山記莂曷如是哉諦觀來書見地似有眼而無足何以故見𨿽精明而不能行履蓋功夫未到究竟故有此疑耳今勸居士可將從前所知所解一切放下放得潔潔淨淨不畱絲毫觸境逢緣如空谷答響明鏡照像不執畱不記憶來無所黏過無所從如此行去十年廿年自然不須問人矣觀二轉語見地不無但未剿絕果要諦當知發棒之所以須要見徹擯首座維那落節處才妙承五問今奉答問生死夢幻鼎鑊當前不能怡然答石女觀花問情緣假捏骨肉當前豈能漠然答木人飲酒問肉身泡影凍餓當前豈能灑然答金佛不度鑪問較量卜度撮摩虛空拂逆當前豈能恬然答馬蹄踏微塵問日間猶可把持夢中不能自主事變忽生更難卒應答明月應淸波居士若於答語中透得不妨做个灑灑落落丈夫立地成佛漢子其或未然切莫艸艸。

向者白雀一別淸誨疏聞緬想髙風日時暢望忽接尊翰始知起居中帶恙堅修未嘗少怠眞老當益壯也來翰云所窺不無影響不能一腳踏著遇个促風暴雨不能安閒然修行人要緊正在此耳秪恐居士二六時中不曾回頭力究惟向文字知解邊作活計如說藥人相似眞藥現前便眼花撩亂了也居士果要眞實相應必須萬緣放下放得潔淨無餘絲毫不存古所謂百不知百不會如此日久自有自繇分他時閻家老子亦沒柰何不然只恐歲月蹉跎韶光難再道力不充臨時未免忙亂可不愼歟。

住龍華復史文學﹝穎水﹞

別來數載淸敍無繇忽接尊教心中積想頓然釋矣來書云久厭塵勞志本眞諦甚喜但做工夫人於塵勞當減處須減不必厭煩若生厭煩則愈加塵勞且看塵中聿身而過者是甚麼人看來看去忽然看破始信塵中能作主化外自來賓可謂眞徹矣居士果有此志當貴乎發大憤立大志直下做去自有得力處若悠悠洋洋卽來翰所云來日之短此不待山僧重悉矣。

住弁山復兪文學﹝浪澄﹞

接來翰知居士用心眞切造詣淵微眞法門之良器也羨羨承如所言生不是佛而皆心也刀不是鋤而皆鐵也瓶盤釵釧皆一金也果識金體何妨瓶盤之殊果識目心豈礙生佛之異卽生佛而眞心卽瓶盤而金體何差別之有哉須知古云不是心不是佛不是物且道居士向甚麼處著眼此處著得隻眼須知更有向上一竅要明此一竅問取智慧二子始得。

住弁山復丁文學﹝子敬﹞

適承佳貺謝謝來翰云身心總非無乃落空此因世人執身心實有故吾佛破之令知身心空花當下卽歸眞際豈復落於空哉又來雲山河大地鹹屬妙心中之物混沌未剖向何處安身立命此處正要居士疑著病朽聊通一綫云無舌童兒解唱歌又來云寂寂惺惺時卻似無極涵太極寂寂惺惺此乃永嘉惺寂雙流體用一如之義總不出自心若達自心無極太極亦在其中矣柏樹子話乃祖師向上提持不落有無及非有非無四句須離四句百非外會取始得如不會但秪恁麼參去自有到家時節也。

住弁山復沈文學﹝仁叔﹞

接來翰知居士爲个中事懇切眞誠非宿根深厚示現說法曷如是也羨羨若論親切下手處諸佛無二道聖人無兩心三教聖人出世莫不指一心之道也夫心者乃當人二六時中迎賓待客折旋俯仰虛靈不昧一段光明曾無間然者也或有認作妄想者佛云了心及境界或執有所得者佛云三心不可得此不過隨時破執之語但有言說都無實義居士若要親切下手處但將冊子上看得底解得底記得底盡情放下楞伽所謂五法三自性俱離八識二無我俱遣旣遣旣離這里正好看个畢竟那个是我底自心行也如是看坐也如是看穿衣喫飯如是做迎賓待客如是做妄想起時切莫隨之亦莫厭之亦莫斷之只莫管他但恁麼做去打成一片情境俱忘觸著磕著忽爾地一聲始知諸佛無二道聖人無兩心也。

住弁山復嚴文學﹝季玉﹞

接來翰知居士意气聳聳然鋒鋩銛銛然大似一員猛將有八面受敵之威風但未久經行陣若遇彊中彊勝中勝恐被他生擒活捉則體面不雅只宜深蓄厚養餘思淨盡般若圓明那時出頭來一棒一條痕一掌一握血殺活自繇收放自在豈不快哉。

住弁山復張居士

接來書知用心之深造詣之切眞塵勞中丈夫也來書云昔日聰明見解山河大地都向盤古已前去了是則固是且道盤古已前是甚麼人道一句看又云忽將佛祖化作一團沒眼耳鼻口的東西塞住三千大千沙界旣無眼耳鼻口且道足下在何處安身立命又作麼生見聞作麼生唱飲向此無眼耳鼻口處道得一句可來山僧手裏喫棒不然秪是意解所通依艸附木豈知佛祖之道哉。

住弁山與湛初懷悅二居士

奔流日月舊人已換新人飛箭歲時新物難同故物若夫林間野壑抱道之士穩坐淸虛恆處寂滅睹時遷以忘意觀物攺而無心萬古眞常煥然不變者烏有新舊之遷哉奉勸諸公頓發大心捨塵勞於貪嗔愛見證佛道於戒定慧門古所謂念佛則髙登極樂造惡則永墮沈淪報應無私可不愼歟蓋謂善以薰成惡乃習就莫待無常促至而後方省須知參禪定然悟道持素必也生天若聽予言不枉平日知我之深也。

住弁山與吳居士﹝曉庵﹞

登山須到頂不到頂不知山之髙入海須到底不到底不知海之深學道須明極不明極不知道之幾微聞汝要坐關此不可也坐關乃是養道之位汝若參得透頂透底古今差別了了無疑方可杜門息影調養習气不然可謂不知其時不知其位他日莫言﹝不道﹞。

住弁山與首座﹝久默﹞

子承當个事必須精修造守弘揚大教以報佛祖深恩無得效世之常輩作个座主體態說些名言因果哄些齋公齋婆過日子也大凡住持其剎無論大小眾不拘多寡必要率眾精嚴規矩緊密賞罰分明不可怠惰此爲主者之所當然不可濫同諸方禮儀有所不備規矩有所不齊賞罰有所不明則住持之道廢己道安在哉。

住弁山復禪者﹝石門﹞

接來晝云昏散昭昭未有一時淸淨又云是其無生而有生者耶永嘉云若實無生無不生旣無▆不生何厭其昏散昭昭耶當知昏散昭昭曾非別人卽是汝自己昏者是汝昏散者是汝散以其有汝自性淸淨之水體故有汝妄想之波浪若無水體則妄想波浪何處安著旣知昏散非別人亦不可認著爲是從今已後將昏散二念放過一邊單只以本參話頭爲懷昏也如是做散也如是做閒忙也如是做動靜也如是做做到人我兩忘根境雙絕忽爾觸著磕著地一聲始知不汝欺也。

住弁山復禪友悟空

和風再布煦日重新是處山增色徧地花滿岑則弁山臺嶽不隔一綫矣月燈云衣一般春色煙霞气味大地逍遙任他狼煙四起我國晏然何驚悸之有哉護國之來亦不定矣直待禪堂已成或可不可且看天緣惟願鄕親緊把繩頭牢握露刃劈柏子於當處破趙關於目前他日相逄只得呵呵。

入就瑞白禪師語錄卷之十四終嘉興大藏經入就瑞白禪師語錄

入就瑞白禪師語錄卷之十五

明住天臺護國寺嗣法門人寂蘊編

書復

住弁山復唐大總憲﹝存憶﹞

向來海眾安和吳浙法門興盛皆賴老居士弘庥之力也每欲共談个事惟待歸隱林泉今𨿽謫任而歸是亦福力所致龍天助此良緣令修吾佛出世之道此時正好反觀前來所歷許多名位許多威權許多顯赫許多榮耀而今數月之坎坷之毀責總是一夢而已烏得不爲虛假者哉所以金剛經云一切有爲法如夢幻泡影如露亦如電應作如是觀旣知身外之物是虛假則知自身亦是虛假從頭觀之皮肉筋骨皆歸於土涕唾膿血皆歸於水暖气歸火動轉歸風四物各離此身何有惟有常住眞性充徧十方不假包胎凝然獨露若不向此時究明辜負己靈豈大丈夫哉若待翻个觔斗則前路茫茫不知何處安身今勸老居士將世出世間一切外累一放放下看个不與萬法爲似者是甚麼人一扣扣定與他輥作一團行也如是坐也如是臥也如是不可斯須放過倘或遇境逄緣觸著磕著一念相應寧不爲出世大丈夫耶卽現在之龐蘊楊大年李都尉把手共行儒釋一貫豈不幸哉是禱是祝。

住弁山復周羽士﹝三畏﹞

白馬壇上俱剃度以皈依黃龍山前碎瓢囊而證佛一時捨邪皈正皆因仰慕上乘賢弟旣有出塵之心病朽豈無接引之意但深思幻化見桐邑之災危須確究眞宗望諸祖而力學知無常之促至生日幾何念父母之深恩剃髮報效倘得發明心地必須代祖弘揚佛恩君恩親恩頃爾報答災障業障報障忽地冰消矣。

住天臺復沈司寇﹝何山﹞

辱承華翰頓令泉石增輝愚心亦銘刻矣老居士旣以法門爲念病朽固可速整歸帆猶待桂子飄香孤云自來弁嶽。

住天臺復陳吏部﹝木叔二篇﹞

大道將隳賴仁人而護佑禪門圮落仗賢哲以安寧若非智者傾心何能永標法幟唐居士見天臺之久廢意在求人思公力以護持飛神遠迓幸居士願力深厚意在未睹之先爲道懸心畱神已發之際雲林泉石咸有歡聲地土泥沙悉皆企仰居士有忠懿王之大力山野無徳韶老之宗風福薄才輕有辜重望權作斷橋之略彴暫爲黑夜之螢燈以俟髙賢續來禪林始可興盛惟祈鑑燭佛日增輝幸幸。

欲知佛性義當觀時節因緣時節若至其理自彰古有聞蛙聲指木樨而悟者時節因緣也忠懿王供禮韶國師建二十七剎亦時節因緣也護國之興賦田千頃飯僧萬人房寮六百餘所煥若天宮亦時節因緣也後來田地一旦屬於豪家房舍變爲瓦礫亦時節因緣也病朽至此不過隨緣度日況欲構室以爲退休之計不期常住淡薄𨿽有缽資之餘已作云廚之供何有贖田之意哉縱有此意亦候時節因緣必不彊也聊此奉復。

住天臺復嚴文學﹝渟之﹞

別時桃花呈笑臉而今梔子露芳容任他萬物陳奇妙个中不與古今同正來書所云無縛無脫之旨也旣得斯旨終日灑灑落落何五欲習气之有哉何聖凡魔佛之有哉何境風扇動之有哉遇緣卽照觸境便知烏得不爲秋空月影乎烏得不爲夜靜鐘聲乎到與不到無足論也古所謂萬象之中獨露身惟人自肯乃方親公旣自肯更何黏墜若稍有境風習气則自心不透當深造之則日進日妙自然萬無一失矣𨿽然且道鶴出銀籠一句作麼生道若道得可謂親見弁山來不然且待桂子飄香後南飛北雁與﹝君知﹞。

住天臺復嚴文學﹝季玉﹞

居士夙根淳厚願力弘深故能於般若中才涉參情便有入路豈非示現受生同事之攝乎若眞信得及如杲日麗於中天無物不照無物不臨則知一切習气總是自心發現何差別焉何羈絆焉古所云萬象之中獨露身豈非解脫乎縱有多生習气但以知見力治之所言知見力卽是自心非別物也如水起波全波是水從心起妄全妄是心何差別之有哉卽此是夢覺一如但於此做去久久純熟自然言思路絕心體湛然何親疏何精緩如此著得一隻眼可謂向上機關著著全提大用始信十方世界中惟有一乘法諸佛無二道也提也是不提也是參亦不是別人放下亦不是別人可度生死海可登涅槃山𨿽然如是且道騎佛殿入庫中將山門安燈籠裏又作麼生如此有疑必須再參始得但有路可上更髙人也行觀公偈句見地不無只恐依他作解耳拙偈奉復堪羨汝今全體露拈花老子何曾付機緣偶爾霎時逄始信人人皆本具咦靑龍巢在鷦鷯頭石虎翻騰迎海度靑龍巢在鷦鷯頭卽不問秪如石虎翻騰作麼生道道得不枉親見弁山若道不得且待黃花綻相逄笑臉開。

住天臺復丁文學﹝子敬﹞

經云十世古今始終不離於當念無邊剎海自他不隔於毫端夫如是則吳越一致也萬法一心也始終一如也僧俗一體也何東西兩浙之有哉如居士始到弁山謁予卽此一念也同予上天臺入護國遊桃源觀石梁回剡溪渡錢塘乃至歸家莫不皆此一念也何始終焉何彼此焉可謂不離苕上而親炙病僧不出臺嶽已入龍華如是會得乃名小歇場須知更有祖師巴鼻在會麼要知瑞老歸期日且看橙黃橘綠時。

住天臺復沈文學﹝仁叔﹞

末世佛法凋零若非大菩薩現宰官居士身爲眾生說法則眾生沈淪苦海何繇同事攝化哉想居士夙願深厚道基恢弘才入禪門頓省心地豈非親受靈山記莂乎接手教知居士以再入鑪錘重加煆煉爲念此眞勇猛丈夫且吾出家輩捨俗趣眞三二十年習气不得頓斷況居士才入此門焉能頓斷乎古云理則頓悟乘悟並銷事非頓除因次第盡當二六時中要眞眞實實看得破放得下正念當時時現前不可昧卻暫時不在如同死人若正念現前孤迥迥峭巍巍縱有感慨之懷桑梓顧惜之念如明鏡鑑像來無所黏過無所從豈非是灑灑落落閒道人也旣知火宅道場原非二地行成解絕豈有兩心只在當人二六時中操守切莫放過必須以斯道而覺斯民可以語戒者戒可以語禪者禪可語道者道卽是隨類化身也今天臺冠天下名山護國爲韶國師大剎桃源洞乃劉阮之仙境石梁橋壯宇宙之奇觀倘居士眞能作灑落人不妨駕髙車一遊暢望抒情莫如此山之勝也。

住崆峒復唐總憲﹝存憶﹞

五月八日接翰教知老居士以碧巖相召非渥愛愚庸曷至此也柰山朽抱痾深重應接艱難力竭神衰心枯血少只得退隱崆峒以盡殘喘特此拒命有辜賢喬梓之重望矣更祈二六時中將己躬下一段大事不可放過必須精精勤勤自勉自勵與他三世諸佛把手共行方爲出世大丈夫不枉塵勞一回致禱致禱。

復婁文學﹝抱玄﹞

瑞生至接尊翰知居士畱心此道克究宗乘爲法門之金湯作文江之柱石忻羨來翰云念佛難使一心不亂參禪疑情不起斷斷續續淫怒竊發𨿽知淫怒佛性無二而又不敢直下承當也蓋參禪人十个則有五雙墮此病中皆因生死心不切耳若是生死心切將个本參話頭一提提起如一人與萬人敵相似莫教斯須放過倘或手寬眼慢卽被他斬卻頭去也誠能如是做去不日成功立地可待發明本有則不著問人矣旣明之後露裸裸赤灑灑則知念佛心與淫怒心皆不可得曾無來處亦無去處何一亂之有哉亙古亙今曾無欠少豈有斷續耶如斯說个妙悟亦是閒名烏得不累贅乎到此頭頭顯現物物全彰切忌認著認著則依然不是𨿽然更須知有向上一竅在若要明此向上事可到南雲山中拄杖子與汝指出余不瑣瑣。

復魏文學﹝東曉﹞

前者道駕過山陋室荒涼慢甚初七晚接尊翰如晤道顏亦知居士還楚矣來書云若見自己面則不見種種矣旣不見自己面所見種種者是何物見耶若以眼見眼似葡萄朵不能見也若以心見心如工技兒亦不能見也何則心如幻故一滅永滅何能再見也要知數數而見者畢竟是何物而能於此觸著磕著必要討个下落不枉居士頂天立地做个大丈夫漢子也不然且看古人云萬象之中獨露身惟人自肯乃方親若向這里看破則山僧此一絡索皆爲剩語矣。

復嚴比部﹝充涵﹞

接尊翰知老居士畱心此道眞切做工夫入龍華隨眾坐香話頭頗馴習尙多起倒漏逗更以初學指南長途截徑爲問若論指南截徑二六時中折旋俯仰迎賓待客抱子弄孫一一無非截徑處一一無非指南處只爲老居士自不知耳𨿽然不知與他歷代祖師有何差別乎古人云佛法不離穿衣喫飯處屙屎放尿處迎賓待客處生心動念卽不是了也若不生心動念則無往不是个事現前於此覷得破擔荷得起奚得不爲截徑旨哉若不於此領荷徒自勞碌耳經云不從人得何藉劬勞肯綮修證誠足以爲證也。

復唐孝廉﹝祈遠二篇﹞

行業弘深爲華嚴之長子道徳髙廣作佛祖之眞兒其惟護法也歟苕上一別又經菊梅幾換榮枯難忘是以龍華寺是居士血疏所成莫攺初心終期果滿柰緣山野病憊不能接眾談禪寡學愚頑其實有辜道望心枯喉燥豈堪久居脾弱气虛胡爲眾首只得退歸巖壑以盡殘年是予之志願也今承居士翰墨遠頒欲予再歸不得不書此奉復且久默上座向日已曾面囑當請入華林升堂說法衲僧濟濟乃龍華之勝事檀越紛紛實護法之心誠何在區區病朽之野衲哉內外若有梗法不遵方丈之規約者居士與默公當以淸規治之或罰或擯如不依者王法處之則龍華永固默子心安卽山僧居龍華亦無二也。

竊謂居士於此門中已將十年矣不知近日曾透徹不不可悠悠徉徉今日也恁麼明日也恁麼臘月三十日到依舊黑漫漫地反怨佛法無靈驗且閻羅老子不怕修福者轉輪聖王其福最大亦難逃乎他手亦不怕文學辯才者如古之才子今之會魁卽吳都禦等尙入地獄其才力𨿽大亦難免乎他手夫如是當知明道要緊可將世出世間盡情放得漧漧淨淨必須努力中更加努力精進中更加精進一念相應則全體顯現通身手眼古今機緣了了無疑可謂活潑潑轉轆轆隨處自在不亦慶快平生歟是不枉爲法門出人頭地之一人也。

復賴居士

大丈夫觀身世名利如夢幻泡影倏爾消落原非長久何得悠悠徉徉待乎臨頭之雨哉來翰索良方只有一服平胃散奉寄偈曰山中與井市元不有塵土識得个里人觸處皆淸楚个里人何識憤起大信力提起吹毛劍境緣當頭劈。

復丁文學﹝子敬﹞

昨承翰問知二六時中未敢忘卻話頭足見用心之眞造詣之切非泛泛可比也四偈首偈略可三偈盡屬道理於祖師關太遠在必須於話頭做去待他卒地斷嚗地折方與祖師關捩子少分相應若要知夜半日輪紅石女繡鴛鴦木童把酒盞泥牛眠海底之旨此非心思意解得底直須絕後再蘇始可知此無義味話要悟明自心要了生死要透祖關當知一切言教俱屬方便古云但有言說都無實義卽龍女成佛示爲法門故亦須轉然自古至今未始有一女佛也若據佛法向上而言曾無轉與不轉若以幻化而言亦無男女之相何轉之有哉望居士努力加功以期妙悟直與歷代祖師把手共行方知吾語不虛﹝至囑﹞。

復鐘居士﹝玉所﹞

來書云主人公朝夕不離作麼生會旣朝夕不離則不必會矣不必得矣若要更會更得則是頭上安頭烏得爲主人公耶又謂入門大事更望提誨若要明此大事但於洗面時摸著鼻孔便知端的或仰面見靑天時亦知消息於斯得个消息更上山頭拄杖子與汝剿絕何如。

復席居士﹝珍宇﹞

接尊翰知居士有決絕塵勞之志力究祖道之心老當益壯則三世諸佛合掌贊嘆有分也再祈居士更發勇猛堅固志願弗使中路懈退不然則靡不有初鮮克有終於道何益矣然眞要了此大事但二六時中將个本參話頭緊緊扣住於動靜閒忙之時逆順鬧亂之際切勿絲毫放過功夫自然純熟打成一片忽爾地一聲捉敗這賊可謂卽塵勞而作佛事也卽今之維摩居士也何在出家而後爲學道哉。

復鮑文學﹝思薰﹞

皇圖末運佛道垂秋非菩薩降迹興慈運悲則一切眾生何繇得其安樂哉向聞居士開大方便作大佛事施藥施財利濟無量此非菩薩莫能矣令甥回山接尊翰知居士從門入意識會於懸崖撒手處絕不可冀爲念但今時士大夫輩莫不墮此意識領會之病居士可將從前學解得底盡情掃向一邊此是對癥與藥更須參則機緣如龐居士曾參不與萬法爲侶者是甚麼人只恁麼看去一切施爲動靜閒忙處但只緊緊看住看來看去忽然打翻自己家珍捉敗龐蘊老漢自然懸崖撒手自然露裸裸而赤灑灑覓其半毫世法佛法了不可得豈不快哉。

復余文學﹝萬容﹞

令師回山接手書承種種過諭復云根器𨿽卑而有佛祖之志可謂眞大丈夫也公旣有佛祖之志必要行佛祖之事所言佛祖之事者外以慈心濟物內以定慧修身自他一體物我同觀若能如是行去眞爲佛祖之兒孫更須知有腳跟下一件大事始得所謂本命元辰公可知否若不知但恁麼看去切不得絲毫放過倘觸著磕著忽然如此了當卽是選佛場中已中甲科矣故謂之心空及第歸也。

復泰和禪客﹝恆明﹞

一切世出世間法皆是依時對機之所建立也若談性則一切皆眞若破妄則一切皆假若談根境則一切皆是塵緣故法無定法隨人施設公所說者正是眞如之理引維摩圓覺二經淫怒癡俱是梵行等此正是眞如謂之理窟謂之理障謂之如來禪謂之百尺竿頭坐的人百尺竿頭須用進步理窟理障如來禪須用掃去方可透徹祖師關不然只在死水裏浸卻何能知向上事乎如僧問趙州如何是西來大意州云庭前柏樹子柏樹子豈非黃花翠竹之類乎若以翠竹柏樹子俱作眞如會則教家足以明矣何謂教外別傳何用祖師西來何能開人眼目何可稱爲祖師關向上事何能喚作悟心人當細思之古人云若論此事尙不與教乘合況世間文字乎所以云不向言中取不向句中求沈言者喪滯句者迷此之謂也眞如之理焉可及哉。

復山主李居士﹝明吾﹞

久違道範時切瞻依想近來念佛心純蓮臺標號實大檀功力之所至也病朽每感賢喬梓辱愛爲方外交忻然捨寺址構梵宇四眾旣有依止而明心達本則居士之福徳誠不可量矣柰病朽勞病多年心枯血少气衰力微只得退處深巖將龍華盡付久上座掌管予素知此人朴實任重今所托得人亦不孤大檀之望也更望道念堅固庶令龍華永興不惟居士合族之福綿遠亦且法被萬世之下皆居士之福也再祈緊著繩頭一句彌陀時刻莫放至於心佛不二是爲眞實受用囑囑。

復龍華久默上座

近聞龍華規矩整肅道風遠播遐邇知皈正宜子之有力人主席何勞絮絮叨叨望病朽回來若不爲養病一接便歸何在四五請而再之又再也老僧原說病軀若愈到六十歲或可回浙掃塔若不愈則老死巖阿而已衰朽之身心豈能伴精壯之機器哉田地可以淸理者理之不可淸理者還契書而棄之免使後人業累其餘瑣末汝當裁之。

復護國嘯云上座﹝二篇﹞

向將護國付托乃病朽平日深知非偶然也舊秋出山時囑眾職事同心料理𨿽許再來亦病朽方便以慰眾心耳汝宜善守自能興復調眾有方服人以道何必忉忉而望再來此亦有時非自彊也山中道場不比坡下叢席須效古之百丈今之壽昌種田喫飯勞逸同心何患後日道之不行哉病朽意在四月八日上九華終南玆筆難盡爾自勉旃丙子二月廿日弁山入就老人書。

病朽丙子夏初離弁山意往終南隱迹舟到贛州聞崆峒幽深可棲因喜居之觀來書並正宗說皆慰吾﹝意益﹞知天臺眾職同心不負病朽之囑當思古之爲叢林主者爲弘祖道乃重其地地勝則人集人集則道行勞必身先逸必居後斯則徳充道播無愧古人今聞同甘枯淡作務能隨昔百丈作食開田之風規羨有在焉近日有某妄判古人謂濟宗以棒喝爲本分洞宗以語句爲本分又某妄判世尊睹星明道六祖本來無物之偈並洞山偈皆載語錄中此若不與論之恐誤後學今有書到弁山久默處汝等當判之毋縱彼妄說妄說旣杜法門幸甚後學幸甚病朽爲法門之願亦盡矣若不依余坐視不理將何以報佛祖正法之恩思之爲之人天慶幸。

復禪者﹝念微﹞

來書云祖意教意有人問著或時有語或時無語不能應機無滯伏希開示方便古云偸心淨盡方堪措泊若論此事惟在當人悟得親見得徹信得及方可用得出若稍假擬議卽落二落三了也卽是偸心了也古云入荒田不揀艸應機有滯皆於荒田中揀艸之謂也若不揀擇拈來無不是何滯之有哉如洪鐘在架有扣則應皆無心也若無心而應則偸心斷盡二六時中總是一顆摩尼寶珠放光動地應用無窮何滯之有哉。

與西堂﹝中也﹞

子承當个事不可艸艸過日古人修道不爲住處不爲衣食不爲徒眾利養必以弘荷大法爲懷利濟眾生爲念二六時中造成一片黃金骨自爾爍開頂門眼他時論佛論祖亦無愧也囑囑。

復禪者﹝位中﹞

徳舟到山知近日工夫掬飲搬薪一一成現則與三世諸佛同一鼻孔出气但以機未圓活過後張弓之說爲問此正汝識心之過耳若能虛中而應不假思惟如鐘受桴如水銀墮地無有不響應圓活者也古所謂偸心淨盡方堪措泊不然則措泊不上參之。

復禪者﹝懸二篇﹞

梵語阿彌陀此云無量壽亦云無量光公素心固願欲得見此彌陀者則六根門頭放光動地無處不是相見處無處不是著實處折旋俯仰觸著磕著無處不是接引處何不明之言哉何銅墻鐵壁之礙哉主張亦是汝不主張亦是汝勿謂無明煩惱卻非本來面目誰知聲色裏元是法王身𨿽然如此承當正好向山僧手裏喫棒何故須知更有向上事在。

來書云疑團頓破又云証之一字尙未的確足見汝未具頂門眼惟依他作解若疑團頓破徹法源底一亦不立況其二耶佛祖之道豈有二乎二六時中穿衣喫飯迎賓待客折旋俯仰無非是爾證處古云今世門頭不捨一法不捨一法處頭頭顯現法法全彰是爾眞贓定案也實際理地不受一塵卽是元無口也何必問人處胎出胎至於成佛皆獨尊之旨雪山修行爲法作則用拔諸苦正所謂修證卽不無亦顯獨尊矣當知不可尋言逐句但向二六時中動轉施爲無憎無愛看來看去自然明白。

入就瑞白禪師語錄卷之十五終嘉興大藏經入就瑞白禪師語錄

入就瑞白禪師語錄卷之十六

明住天臺護國寺嗣法門人寂蘊編

書復

住崆峒山復洪都建安國主請住百丈山啟

伏以浚哲遐舒金輪衍禦協重華於帝道允執厥中孚錫極於攸甸謳歌壤內賴我王之多福庇兆姓之咸安恭惟千歲殿下徳邁宗彜名魁貴胤聰明天縱才博義丰贍二酉之墳典至道精微辯雄問下羅五性之徧圓聲聞色見了自性歸趣大藏教總在里許豎弄橫拈抉祖師關鍵一毫頭識盡原根何期宣室之再來龍章遠錫憐念祖庭之下替睿翰星馳﹝某﹞山野病夫深慚襪綫智門弘敞曷克撐持辱使命以傳呼竭陬愚而頂戴伏願法幢廣豎令徳日新衣珠深藏自知有在髻中至寶著價無人言念不忘丕顯百丈之前謨均漸雨露綸音常赫翊贊萬年之國祚媲美陶唐咫尺尊顏無任瞻仰屏營激切稱謝以聞。

附請啟

恭惟大師座下名喧宇宙道括古今縱象王之威猛諸方膽喪張獅子之牙爪四眾心傾末後關𨿽轟雷掣電未足以諭其神機个中事卽豎拂拈槌猶難以形其妙用爲曹洞之眞子接少室之單傳慈云旣已徧滿乎虛空法雨亦幾普周乎沙界矣不谷寡昧無聞承當有愧徒勤向往莫遂瞻依𨿽樊籠霄漢之相懸固時節因緣之有待典型在望冀宗旨以弘揚緇素投誠希大悲而接引念祖庭秋晚惟西江最稱冷落嗟古剎艸深獨百丈極其荒蕪山以人靈欣瞻古佛再來興繇廢起快睹慧幢重豎聊成一時之勝果實結千載之奇緣大振舊家風共睹人人登正覺路全提新祖令爭看个个入不二門引領以俟錫來臨書不禁神往。

住百丈上建安國主﹝已下皆百丈書﹞

睿捍淵深令儀孔邇繼起祖庭之墜緒履安王道之平夷艸勁風知遇疾風而不偃金將火試經百煉以彌神不有多虞曷表金湯之大力量哉自別豫章溯流新邑艤帆駛驟仰沫何窮一道安和承恩有驗初二甫入百丈漱蓮封木猶存大智之遺風孰謂凜凜淸規消磨殆盡古竭新裁宛爾宣宗之弘範且喜紏紏法塹先後同揆舊願竟成信不誣矣仰冀畱心內典克志眞宗識鎖情關原非他物明幾淨禦且道是誰殿角微涼始信面南看北斗竿頭更進還期石虎夜生兒未盡纖翳迷封萬里所慮巧萌銷骨事起投杼全憑大手之維持永固雄峯之鎧冑謝言難罄面晤可期縷縷襟懷惟冀一公之口述不勝悚栗之至。

上大宗侯﹝南美﹞

恭惟殿下金枝毓秀孝格蘭馨玉幹騰輝忠孚禦詔徳澤久侔於召杜旁求遐邁於東平鷲嶺親盟展維城之赤手法門重系運禦侮之嘉猷狂瀾倒而更洄慧炬微而復熾自古迄今所未有也洎到百丈遙想仁風愧乏投瑤彌加銘刻烹茗曲水顒象駕以云移掃石流觴望眞機而雨沛現成公案一句了然目擊道存神孚默契猶恐魔風易煽疑謗橫生贗眞不辧於金鋀淸濁無分於涇渭仰煩睿慮俯賜斡旋至於郢算入神又非臆見所能測矣臨楮踴躍翹企之至。

復越州鄕紳大司馬王峨云請回顯聖寺啟

關山迢隔久失晤言翰墨南頒少舒宿悃細詢起居之秩秩緬惟外護之惓惓垂念雲門移章貢水久虛法席大檀猶且寒心切感師恩病朽詎能坐視但甫遷百丈未及經旬遽爾遠歸奚逃輿議欲振先師之道法可延同社之尊耆掃塔還山備陳衷曲統希照入不禁神馳。

復祁侍禦﹝世培﹞

雲門邂逅十載暌違遐想丰神時增眷眷自來宗風大盛無逾越之外護頗多至於一種熱腸傾心護法獨讓於令嚴而復繼美前人更光先烈者又惟大居士爲尙矣先師道價久播叢林世系金湯綿綿不替𨿽雲門一席覺有蕭條況洞上一宗已大傳海內重興之望指日可待矣旣蒙佳音極承厚愛久病不堪應酬崆山又多嵐瘴俄遷百丈坐席未溫難遵還山之命恆爲悵耳今秋新刻傳燈世譜令先君與石簣老居士俱纂入先師會下庶燈燈續燦後學亦有所瞻依也向聞居士志祖道有年更望眞參實究於二六時中默默提撕畢竟是个甚麼驀然冷灰豆爆漆桶掀翻雅紹先宗璧聯昆玉卽使無盡大年復起不覺退身三捨𨿽然後日還雲門掃塔時再爲勘過病中簡率不恭是宥。

復祁文學﹝驥超﹞

捧讀尊教知居士爲雲門之意誠且篤矣但山僧病軀只堪靜養復蒞大剎深愧無能恐負眾望之心實難應命也戒珠別後良晤無從未審近日道候何如禪者入山知居士承當个事不勝欣慰更冀深操實踐解行相符毋使玄黃交戰於胸中逆順紛馳於境外情生智隔霄壤懸殊丈說尺行猶宜勉勵直饒坐斷十方須信密移一步掀翻寶所踢倒化城透過衲僧巴鼻橫行佛祖頂乃可紹吾宗猷光揚法道誠法門之幸也千裏面談伏惟自玉。

上潘藩憲﹝靑蓮﹞

辛未春辱翰教未獲識荊亹亹之情時挹懷抱爰丙子春志圖終養退隱南虔瘴重嵐深病軀莫遣玆新吳百丈因法席久虛雀角蝸房風寒月冷蕭條景況聞者愴然夫佛祖兒孫能不寒心哉適建王遠召荷書幣入山不揣病衷暫應斯舉中秋發棹舟次瑞筠不期疑者謬冒法憲致使霄壤情封幾乎掣肘復蒙髙鑑備析緇素而俯循輿議旣叨護宥敢不銘心勗覆車於往日仰徳澤於斯時更冀臺下不吝鼎言大作金湯重護則兩浙吳山俱沾福庇矣臨楮﹝懇禱之至﹞。

與劉鄕紳﹝振宇﹞

久仰遐風幸瞻傾蓋復辱厚貺愧感彌深予丙子春解弁山院事退老虔南嵐封煙霧莫適病軀玆因百丈古剎法席久虛師表名存淸規實廢荷蒙建安殿下書幣遠頒舊住印宗承筐匍匐痛祖庭之寥落諾千里之丹忱不腆鄙衷俄爾領命中秋發棹直抵瑞筠李下一咻羣相和附誤幹法憲眾議紛紜目𨿽無愧於天表猶豫尙乖乎人心幸叨明鑑得藉升需掃塔入山觀元踵謝但慮玉石濫觴鋀金未析幸聞撫臺同盟締好敢望臺駕俯賜先容則法門有賴槐蔭何窮祖佛冥加遙伸合掌小刻奉覽伏惟哂入是荷。

復贛城眾鄕紳文學公請回虔啟

恭惟臺下碩彥遺風名宗瞻美痛慮久湮之叢席蠅慕蟻膻共扶將墜之宗綱折枝反掌斯人斯徳式敬式崇同者旣蒙邀惠於崆山復荷垂情於百丈啟旌函而讀罷雪敷滿岫之蓮捫衷曲以倦遊愧謝嵯峨之榻住持此地在我謂公欲永金堤惟憑護力庶使城裏優曇與山中隔年桃李共斗芬芳則兆隆功徳久久不替矣俟或松欹崖畔煮石峯前數載襟懷再伸罄謝未可料也謹復。

與張侍禦﹝瑤碧﹞

閬苑春先香生四野崖前飛瀑韻絲竹以無心檻外流鶯奏簫韶而有意文明兆啟足可徵焉徳履攸深揆之素矣賀賀客秋極承厚貺趨謝未遑耿耿私衷時增愧赧玆啟樟江解才晚泊瑞筠罹鼓舌以寒心藉餘光而憩息常嗟古剎艸深法門莫振若非大力曷鞏金湯靈山囑莂正在此矣矧百丈乃洪都古迹綸音勝槪稅駕品題寶之冊牘者指不勝屈惟祈光臨垂覽惠藻春生是豈惟山靈之聲價倍重亦且庶志垂於無窮之世大幸於法門也肅此伸候﹝伏惟臺照不宣﹞。

師初行腳參請七大師因緣

師參雲棲大師問曰圓覺經有作止任滅四病於今但生心動念卽墮四病作麼生出得去大師曰但憑你作止只莫生心取圓覺卽出四病也。

師參黃檗無念和尙師問學人千里遠來乞師指示念曰有甚麼指示得佛法又不是靑的黃的白的師問卽無指示可保任否念云保任个甚麼以罵云云待其罵畢畫一圓相呈似念卽一掌師拂袖而出。

參憨山大師師問一塵不立時如何曰曾到這境界不師云若到卽是塵也憨變色云弄虛頭作麼。

參峯頂養庵老師師問雪覆千山和尙如何爲人養庵卽一掌師云莫就是和尙爲人處麼養云我同你去看雪同行至門外師云正當此時狐狼野千百獸俱無蹤迹養曰止有獅子在師曰亦是野幹。

參博山無異禪師山問從甚麼處來師云桐城來曰桐城風境比這里如何師云處處綠楊堪系馬曰猶作此解將桌一推進方丈師云這老漢又恁麼去也參金粟密雲和尙入門便喝粟云好喝師連喝兩喝便禮拜粟打一棒遂人事值擡船次師云虛空駕鐵船時如何粟便打師接拄杖云波浪湧千尋時如何粟欲打脫拄杖不能師云和尙無下手處粟云且道承誰人力師遂鳴指一下粟微笑而歸一日搬瓦次師問片瓦飛空時如何粟便打師云恁麼則蓋覆三千大千去也粟復打師拂袖便行結制普茶次師問云法筵肇啟龍象駢塡當陽一句乞師舉唱粟云老僧耳聾試再舉看師云金風吹落林間葉野老圍鑪笑語頻粟雲閒言語一日上堂師問云正偏兼帶卽不問臨濟家風事若何粟便打師云金雞唱落中天月泥猿吼盡五更風粟復打云再犯不容普茶次師問云慈云普覆三千界只怕冬寒一夜風秪如狂風四起和尙向甚麼處安身立命粟云一腳踢你師云恁麼則秦駐山前端然坐金粟峯頭任往還粟云你要第二腳那師禮拜歸位普茶次師問云東徵西討乾坤靜今日臨期事若何粟默然師云四海密傳天子令鄕村野老樂丰年遂禮拜歸位六十上堂師出問云六十歲已前風行艸偃六十歲已後水到渠成正當六十和尙如何爲人粟便打一棒師云恁麼則壽祝須彌福慶四海遂拜歸位上堂師出禮拜起便喝粟便打師又喝粟又打師云這老漢敗闕了也。

散木和尙開堂顯聖寺師爲第二座出問云大眾濟濟燈燭輝煌請和尙指示和尙云有眼皆見師云恁麼則个个成佛去也和尙云你眼元不瞎又問石傘峯頭卽不問萬竹林中事若何和尙云三莖四莖斜師云秪如石傘峯頭又作麼生和尙云七莖八莖曲師云石傘峯與萬竹林是同是別和尙云三莖四莖斜七莖八莖曲師云向上還有事也無和尙云有師云如何是向上事和尙云七莖八莖曲三莖四莖斜師云法道今蒙師指示正偏不落有無機和尙云不落有無一句作麼生道師問訊歸眾上堂師問桃花浪裏翻身去拿雲攫霧事如何和尙云莫學無量師曰恁麼則一滴徧大千和尙卽下座一日化亡僧師問亡僧遷化向甚麼處安身立命和尙卽驀頭一杖師云恁麼則分身塵剎中去也和尙倒拖拄杖便行。

行腳

師一日茶話畢首座參頭眾職事請師說行腳師止之眾請之再三師不得已乃云予桐城楊氏子父一舉早喪母卓氏自小有出家念每見有乞食破衲卽跟隨許遠不忍捨去意欲出家以母老爲掛念遂至十九歲老母天年已盡二十歲遂往九華聚龍庵法光和尙處落髮卽燒火執役三載每扣以生死大事但云性命交與龍天四大交與大眾作務去予心下思忖若作務能成佛則人家做年者亦成佛矣心中不悅每見有耆宿老衲必參扣之忽遇知休禪師久宗講席予參扣求出生死要訣彼卽問我發心所以我云吾一向爲生死要白日飛升超脫輪回休師云此是外道見解我佛法中要悟明心地成佛作祖才爲了生死吾慌忙作禮問曰何以爲悟休師曰若要悟須參善知識付以話頭晝夜參扣十年二十年一旦豁然開悟謂之明心見性予歡喜踴躍又問法光和尙開示我念佛作務何也休師云作務𨿽是好事非汝等黑漆皮燈籠之所爲也古云先入毗盧性海後行普賢行門豈似爾等一團無明身心行行若供養如意也有些福不然連福也無予聞此言心中暢快卽便下山適遇西倩老師卽參扣大事倩師云我見達大師授以毗捨浮佛半偈受持予卽請問半偈𨿽則受持亦不知何者是四大何者是心何者是境但只持誦而已後來行至涇縣幕山參隱安老師彼師見我初進教我看止觀及永嘉集又見二外道一云觀空謂小眞空見老眞空一云白虎透三關予聞而不行此是宿生正信之力也一路行來因大事未明只是不悅晝則乞食或一餐或兩餐夜宿古廟衲不解帶行至南京普徳寺聞二學者論楞嚴經九十六種外道一云卽我土亦不少或云白虎透三關者或云嬰兒女者或云小眞空見老眞空者予聞此言向日所聞卽時瓦解冰消後至靈谷付衣復至浙江入雲棲受具歷明耶二師講席聽楞嚴經至同別二種妄見忽悟根身器界總是空華前來半偈了了無礙自以爲罪福皆空遂生撥無因果之念忽得一場傷寒病作不得主方才悔過病已將好聞鄰單師云我紹興有一悟道禪師號湛然和尙甚是奇特今在壽聖講經予聞心中甚喜卽往參扣禮畢和尙問向來做甚麼工夫我云向來持毗捨浮佛偈和尙云四大是假妄心是空甚麼人拖著你這死屍來卽此問話者又是誰人我被這一句無可做聲方知向來所解空境全然不是徑到紹興延慶寺七晝夜疑情不開至半夜立於佛前忽然間似手一提不知這邊那邊遂得个輕淸心下忽湧起不離當處常湛然覓卽知君不可見便曉得這拖死屍的這問話底方知前來悟的心境𨿽空而不得常住心體非爲正悟此一番𨿽得其體未得其用欲見和尙適往他處見幾位老師他問我柏樹子幹屎橛予不能對因爲不明心中疑云這還不是將從前放下再參就參个一歸何處從此延慶掛搭兩年一日浴出於竹園乘涼一陣風來將竹一推遂會得無情說法從此工夫一日一日自有妙處聞知顯聖寺坐禪遂去求單蒙本際兄慨諾遂上顯聖坐禪期完日和尙不在寺中當家相畱因住下單只聽板喫飯閒事不管於此不明心中只是煩悶遂不語一百日又晝夜不睡打七七日不明又是七日又不明白於禪堂四角俱貼起話頭一句一句追將去苦哉苦哉追得我前气不接後气如挑千斤擔子相似無可柰何四十二年甲寅歲雲門廣孝寺請老和尙開堂眾約我去坐禪我云待我明白此事方可去時有若虛本際二兄再三相勸云古人開堂三五百眾朝暮參請正爲此事不可堅執汝若親近甚有利益不可錯過予聞此語遂卽同去和尙結制上堂說法末後有四句偈云豎起脊梁生鐵鑄放下面皮莫回顧猶如象王脫金鎖若不如是何劫悟予聞此一參法語痛哭一場卽依和尙此偈做將去挺起脊梁捏緊拳頭放下面皮再不回頭轉腦憑他死也罷活也罷由是猛著精彩做去連做了十日遂成一片晝夜凝然不散心中始知得力一日和尙小參舉南泉斬貓云道得卽不斬以手作提貓勢云汝等作麼生道卻救得貓兒和尙將手正作提勢時予心中忽然有个領悟處遂將蒲團一丟眾人各下語和尙云一語下徐州一同參通文者頌之謂得意予不肯同曰你試頌看予信口頌曰提起劍斬卻貓一段春光人不曉南泉舉似作家兒趙州老人頭戴艸頭戴艸凜凜威風振華表同不肯呈和尙和尙曰還是不通文者好異日和尙於橋上乘涼卽雲溪水潺潺汝等各下語看眾各下語予云敲空有響擊木無聲和尙笑而頷之後入方丈和尙問工夫如何予一一實說和尙雲從今已去一切放下但只休歇去予聞此語心下還不肯至夏期再約七眾同志道友打七至第六日正經行間聞鐘聲忽然身心脫落將從前一片凝然工夫一總都無了站立佛前半炷香又漸漸覺來自云不可住著從此一番始是無疑後隨和尙上徑山至福城東塔期完和尙應石佛請講經予遂往皖公山住靜方方一丈茆蓬住三載遂下山參黃檗無念和尙至匡廬見憨大師往峯頂叩養庵老師參博山至庚申春和尙六十卻回雲門顯聖天啟元年於越之蜲山住靜三年天啟癸亥和尙開法顯聖予爲西堂助揚化儀天啟甲子復住靜於陽明洞乙丑冬過金粟領眾助揚法化丙寅春復回靜室至八月和尙從閩中回初五和尙誕日予過顯聖問安慶壽至初七日蒙和尙授以衣偈予拜辭欲往南嶽眾居士再三相畱遂爲予另擇鐘山古基新建靜室居住不期和尙入般涅槃叢林無主城中眾居士請予住持予以福薄不堪領眾卻之復因眾弟兄邀同護法來請予不得已秪得從命今冬在此已揚家醜甚不喞澑那堪參頭與眾板首今夜問予行腳不覺叨叨至此若是上根利智者何費許多周遮正所謂不喞澑中更不喞澑也時寒珍重。

附來書

給諫陶虎溪侍禦倪三蘭等請師主護國啟

恭惟大師蓍闍景賢禪河滴派秉宗律之二法開善信之津梁豎拂妙演仿佛祗林天外語苦行堅操依稀面壁坐中身法自受以雲門道先行於吳地玆月堂上人徧遊諸嶽轉錫天臺覓護國之崩墮憫發弘誓幸檀施之協助大建莊嚴八載精誠追蹤神禹之悴一朝抵續聿新法王之筵金磬振於枝瓶奚翅八十一問廣長舌日光射於蓮座恍現八萬四千陀羅軀是此翚革之落成正堪大乘之稅駕名藍更造洵乎典廢之有時玄度重逄詎非夙果之難已佇盻慈航速企瞻仰寶筏徐來臨楮曷任顒候之至。

大司馬王峨云請師主護國啟

戒珠勝會獲聆法塵之玄音茅塞頓開實爲生平之大幸握別已來忽復經歲望風懷想如何可言伏諗道體淸佳法雨廣被人天景從遐邇皈依可勝欣仰玆者天臺月堂上人以十載苦緣重興護國古剎善信咸集恭迎老禪師法從弘闡宗風啟諸蒙暗萬祈慨然飛錫光寒拾之遺蹤表應眞之舊迹名山幸甚大眾幸甚造次附請不悉不恭統惟慈諒。

文林郎許惺臺陳奕垣率眾請師書

昔承慧日遠照光徧幽明昨讀語錄神奇如入寶所睹覺樹滿林旃檀撲鼻令夢覺生香肝膽馥鬱惟恨不及早日歸依座下以聆天鼓耳玆天臺護國舊爲佛祖散花之地人天歸投之所今幸重建眾亦有依皆仰大師飛錫惠此一方顯了義於直下示尼珠於眾前俾諸情與無情披云睹日萎艸臺邑頓遇陽春所謂翠樹細鱗皆普現色身三昧也翹首赤城﹝幸賜憐懇﹞。

吏部陳木叔上師書﹝二篇﹞

函輝記讀書匡廬時才十餘載偶遇宗師指點便欲打破石璧撞倒鐵城少參臨濟之門一聞臺山之路不謂機緣不偶誤落名場塵网纏身住火宅中已將三十餘載蠹苑雞壇滯人特甚今復脫濕裘而掛勞車前途不知稅駕之地擬繞座三匝求我師以熱棒醒塵迷耳護國荒頹久就蓁棘承荷再轉法輪特開覺路宗門大意豈人人所能領略惟聞木樨而悟無隱指柏樹以悟西來畫葫依樣不過套子話頭心印了然自覺無言可說輝鈍根頑質尙容叩大壇以求特示非區區影響之談敢遙相問訊也山寺聞食指甚繁無從借飯香積如來七十二寺之遺蹤大半歸於豪家向輝所撰緣簿已詳言之有寄嵊縣吳年兄一書煩便致之瞻仰慈顏徒深依怙臨楮神往﹝不宣﹞天臺稱天冠道場五百應眞示現之方近漸鞠爲茂艸護國一袈裟地久矣荒頹幸蒙老師和尙飛錫遠臨山川生色棲眞千仞衍法三車比於道猷再來智師登座而木樨無隱柏樹無言直指根宗正擬以頑石聽虎丘說法不謂人天瞻仰弁霅邀靈相傳法駕復赴諸前輩先生惇請何桃源桐柏之間不能稽首攀畱致暫違弘慈覆芘耶仲秋初九日從髙足得師手書云弁峯道場尙未囑付法嗣契乎眞傳何煩世尊惓惓授記譬如彌天法雨東霈西沾揆之大眾歸依皆引領而跂足矣伏願我師特憫廢墟大眞寶剎法輪再轉庶佛日得以增輝而宗門因之不墜豈獨弟子諸人之望歲哉函輝五根獨鈍三業未淸𨿽怙戀師門而下愚中痞未能洗耳叩洪鐘滌腸嘗法味尙冀老師而始終誘掖教誨庶不致竟淪墮落以負玉成至於山寺傾圮此皆輝等之責自當少效護持以展犬馬前允中上人往東甌亦曾托之諸相知者矣輝亦擬於是月十二過苕溪而尙滯家冗稍羈趨侍舟過峴山時亟圖躡芒拜遠公也。

孝廉吳芝庵上師書

芳業深器劣蒙數提示初無下手處日在丈室又開方便令百不思百不爲善惡俱莫管放得空空蕩蕩當時靜坐默觀此眞對癥之劑才覺得從前勞碌終何益也護國中興宗風重振誠名山之鏡霓南方所共仰第施給未敷責有攸歸然古道場初隆皆以寥寥寞寞起腳此在龍天自有重護當弗煩吾輩過計陳木叔書殷殷垂念畱心此地可謂誠懇邢公來縣又畏暑而不能一面徒懷耿耿天气炎蒸望加珍攝。

刑部尙書沈何山請師書

飛錫遠邁想天臺石梁熾然說法參方衲子一時雲集也弁峯蒼翠翹企杖履護國之期已洽眾望專候和尙復歸方丈以慰大眾渴仰尙容面叩以領﹝法音不盡﹞。

孝廉唐祈遠請師書

弁山大眾曁合郡若緇若素惓惓望和尙復還龍華不啻以日爲歲願和尙俯順眾情早定歸期彼護國不可無人若於法嗣中擇一人主之兩地交光相得益彰韶國師道場自有重新之日卽同和尙在彼無異也顒候返錫附此仰懇伏冀慈湣俯允愚言。

總憲唐存憶居士上師書

承慈誨諄諄心目俱豁復讀新刻其中抑揚殺活縱奪自如至於辧邪正判古今皆不近人情非大師不能出此手眼庶後學一覽可謂金鋀自分不惟法門大幸亦王綱大翼之幸矣前閱禪燈世譜一書將雲門法眼二宗列於馬祖派下某甚疑之或謂出自天童手筆問兒竑亦莫知某謂必非密老之意或門下借密老之名圖炫名聞妄攺有之也今聞大師欲翻此板仍依藏板攺正不致轉轉謬傳甚慰愚意稍待秋日謹奉刻資以植法幢光明種子臨楮瞻依不悉。

越州鄕紳請回顯聖寺啟四函

大司馬王峨云請師書

暌違教塵悃積歲年遙瞻飛錫祗有神往伏諗法候淸勝化雨普施故山大眾日切引領今灑掃顯聖禪堂復集舊門龍象云凝谷口香滿鑪峯同開無住之宗風滿逗別傳之至教人天共企遐邇同祈謹啟。

侍禦祁世培請師書

恭惟大師以古佛之應身佩洞宗之祖印勁骨髙風實履眞造海內所望以追蹤先哲力砥今時者實惟大師是賴焉彪佳自顯聖一覲慈顏之後風塵碌碌親教無繇而翹渴之衷十載如一日也顯聖寺爲湛大師唱道之地越中佛法頗於此卜興衰焉第因一二宵小於中爲崇使住持知識屢不能久安其位今寥落之況不啻法堂艸深越中四眾念湛大師法嗣中繼祖燈啟後學而使海內衲子傾心歸附者莫大師若也率皆竭誠致辭托季玉師特走虔州奉迎法駕復歸雲門使石傘峯頭再迸掀天白浪顯聖寺內重開烹佛紅鑪想湛師於常寂光中正當合掌歡喜而四眾欣仰之私不言可知矣至於寺中不肖之尢者當先淸汰一二以待大師之臨而大師道髙徳重才一光降則頹綱墮緒自當立起而彪佳等不敏亦不敢一日忘金湯之責耳先君向與湛大師爲世外交得聞教外之旨今彪佳等獲於大師槌拂之下親觀第一義諦何幸如之哉此番奉迎非比尋常而彪佳亦非敢以啟請套柬上混淸嚴伏惟俯鑑輿情速啟蓮駕臨楮可勝翹注。

文學祁驥超請師書

當今洞上一宗固不乏人所稱行解俱到齒徳俱髙具古佛之眞心佩西來之密印者捨和尙其誰屬哉非敢爲佞也駿佳不敢自謂頂門具眼而參方眼目頗有一隙之明故於和尙有深信有眞服焉自戒珠親承槌拂之後無日不仰企道風今春適有香城師之便正欲附布一言以通數年翹渴之私不意先慈於頃刻之間無病而化煢煢艸土中不及一伸款款私衷曷任耿耿玆有啟者顯聖爲老和尙中興洞宗之地而和尙又法嗣中有力擔荷之人今聽其荒衰寥落和尙想亦有不安於心者今越中四眾念非得和尙法駕降臨顯聖決無可起之理矣是以合詞致柬托季玉師特走奉迎伏乞垂念越中自三十年來兒童婦女皆知有參禪一事機緣亦在將熟之時得和尙雷音一再吼末法當有重興之望寺中一二不肖當先淸汰一番以待法駕之至其餘庸庸之輩和尙一臨自當革面顯聖亦有重興之望矣萬乞卽啟法幢而移之東南佛法幸甚眾生幸甚卽老和尙亦當歡喜於寂光中也駿佳溯水源木本一日不敢忘老和尙其敢一日忘顯聖哉一日不敢忘顯聖其敢一日不冀和尙之光降而中興之哉哀毀之餘語無倫次然一念之誠天日可鑑耳伏乞垂鑑爲荷。

文學張懿才﹝顯聖山主﹞

緬惟大師妙明朗徹法曜圓通五臺以北兩浙以西誰不景仰徳輝皈依大乘趙州曹溪無過是矣憶自掃塔松間相晤後七易寒暑大師之法慧日隆不肖之塵緣日障靜言思之可悲可怖客冬有僧無虞還霅水曾艸數行並拙作一首相候想晉之玄覽矣玆因顯聖禪林實尊師湛老和尙起手歸根之地乃超天以後梵眾靡所宗主爰堅請大師坐鎭方丈咸登歡喜地而大師欲徧度十方於是法駕所駐到處崇瞻然今願力已酬寧忍視本山之荒廢耶今諸善知識曁諸檀越家合詞具請得師座還山大闡宗猷永光慧焰非但眾生之福而實不肖之幸也顓候云旌統惟慈照臨楮可勝合掌頂禮之至。

贛城鄕紳文學盧觀象謝贊杜郁之蕭良相等眾居士請師回虔公啟

諸方思服後先𨿽在乎因緣一雨普滋沾被寧分於彼此故四十九年說法人間天上處處啟方便之門而三百餘會度人梵宇名藍在在應羣機之感自非大願是乘誰則深心以奉恭惟上瑞下白大師不事文言墮支離之見网直指宗印闡祕密之玄機道大則剎剎現身論久而人人徯志矧虔匯雙江以錦石瑣百折於玉虹郡中古剎猶瞻巨麗者斯嵯峨乎況自敕建大唐院名寂照寺曰報恩舊因虔神江東簽中有虎頭城裏看嵯峨句貴人顯官占此頻驗亦時往來夢寐相通載在燕京關聖靈簽及曾任本郡濮陽參軍頌語可據寺中上建釋迦彌勒迦葉阿難傍奉觀音地藏羅漢聖僧森森濟濟象教巍峨宛因鹿苑移來化爲西江蘭若鷲峯現出結成北嶺招提柰緣一毀百毀至爾因頹愈頹鳥篆蝸涎痛矣野猿獻果風催雨慘曷勝燕雀巢泥眼前功果未明身後因緣何有今合郡宰官而衛護玉屑珠霏四方善信以維持捐貲著力看走輸而削墨九仞非難俾築土以弘基期月易就伏乞百丈大師龍天推轂嵯峨之主席豈曰偶然今古同符報恩之鼎新殆非人力或返崆峒而駐席再開宗眼之門但灑章貢以飛甘普潤焦芽之種風行艸偃望祖印之重新面命耳提佇法王之復至雲山在目何妨掉臂卽行龍象相隨正好逢場作戲願從緇白之請無執謙讓之懷欣然肯來可勝幸甚臨啟無任瞻仰之至。

入就瑞白禪師語錄卷之十六終嘉興大藏經入就瑞白禪師語錄

入就瑞白禪師語錄卷之十七

明住天臺護國寺嗣法門人寂蘊編

附塔銘傳

塔銘﹝並序﹞

若昔大猷載在儒典靜言圯族有誅慢自賢志自滿有誅朋家作仇作威作不典有誅所稱唐虞之際三代之英設坊自上猶有險膚譸張聒聒屑屑之辭胥動多方而下濫爲庶人之議者嗚呼非天子不議議逮庶人卽天子不復可問而天其或者於庶人中篤生大人焉俾以直議誅橫議而收其後如鄕原之議狂議狷楊墨之議仁議義其言教嘗碎其議嘗橫而誣必如孔子之議鄕原名之曰徳賊孟子之議楊墨名之曰道賊而羣碎乃帖然而議乃大定此之謂齒齊舌廣和合諍斗具大人相作直心道場者是耶我聞仁王經云若國欲亂鬼神先亂鬼神亂故萬人亂亂所自起亦維曰國之王臣互相是非而已是非在國且以開亂況在天子不問之艸莽人乎況在天子不臣之方外人乎嗚呼越自菩提多羅翻四七之後勁作二三之前茅衣法傳是非亦傳中間六試毒而三揮劍西乾東震剩有宿債應償北教南宗誰是一枝橫出競飲分河之水爭操入室之戈古旣有之於今爲裂斯亦大人收後之時矣問誰其人僉曰弁山瑞白禪師蓋以身任之師樅陽楊氏子法諱明雪署號入就諸方字之曰瑞白禪師方毀齔遽脫左髦事母卓以孝聞比學禮之年失恃而爲之袝曾不能飲杯圈則旣田衣菅屨持唱跋思以三尊之教度二親矣九華慧公其剃染師也有休公者激發之使見知識於是始有事南詢香積取諸分衛旦過取諸半跏漂梗棲苴都無一向邂逅紫柏之徒授以毗捨浮偈頗受持之歷幕山之門惎之閱教非其好也慕雲棲蓮公之爲人造問作止任滅四病曰只莫生心取圓覺師出四病也師拜其語受具而去聞首楞嚴別業同分二見忽覺根身器界燈影日暈而已前所持偈亦自洞然無何且病病輒不能自主始信圓明禪師有云十二韋陀典一標月之指耳昔在祖師說法華墜天蓮湧地尙未出離生死況是區區者何濟庚戌春聞諸道路雲門顯聖有至人焉曰湛然大師師攝衣往從之問向來作甚麼師曰持毗捨偈曰四大是假妄心是空阿誰拖你者死屍來師罔然爲鈍置者久之至第七夜於延慶殿立香忽地湧起不離當處嘗湛然覓卽知君不可見方曉前旨及被人問著譊訛正復在揚州越國間辛亥歸顯聖坐禪不語者百日不眠者數七奮迅之气猛於捉象甲寅春隨雲門遷廣孝聞上堂激揚機語大非思量所及不覺痛哭自誓曰死也罷活也罷拚此一生去工夫旣成片視向來差省力矣小參舉斬貓因緣師於言下知有將蒲團拋出雲門曰一語下徐州時有同參通文墨者頌之自謂佳師不肯乃信口曰提起劍斬卻貓一段春光人不曉南泉舉似作家子趙州老人頭戴艸頭戴艸凜凜威風振華表同參亦不肯進而質之雲門門曰不通文者佳會從橋上過垂一語雲溪水潺潺眾下語皆不契師曰敲空有響擊木無聲雲門頷之嗣入室師一一詣實而供門曰自今以往休去歇去師猶不自肯更加精彩因聞鐘聲瞥地大徹灼然有一到家休歇處自是機辧峭拔鮮有嬰其鋒者尙自陸沈眾中隨侍雲門巾瓶赴徑山應東塔爲下板也丙辰春往皖公山養靜只一茆龕廣可十磔手輪可四十膚時與何太師芝嶽伽陀酬唱不啻公美之遇斷際慮別有旨不關紙墨事己未下山訪黃檗無念大士盤桓信宿念謂侍僧曰者衲子他時有把茆蓋頭在次第訪憨山大師養庵老宿博山和尙諸大老各有機緣並見語錄師之引重諸方亦略可見矣庚申歸省雲門明年屏居天柱峯卽宛委也癸亥顯聖結冬龍象麇至擢師爲第二座初苦堂規不整師有意振之偶如廁遲歸爲止靜者所誰何卽長跪佛前作▆一眾肅然一期斬然正使道學先生見之亦當謂三代樂禮盡在是乎雲門念師分座爲勞利生時至欲有所付師底力辭之珍重如千年桃正熟不易作退華杏子摘卻也甲子誅茆鐵壁居雲水往來如織有僧問如何是無夢無想主人公曰鐵壁山髙僧曰莫便是麼曰是卽頭上安頭不是卽撥波求水僧曰無是無非是否曰無是無非死水身棲一日有女人上山師曰遮裏不著神錢社火去昔少年苾芻指雲峯爲不通方漢此又過之矣乙丑參金粟入門便喝粟曰好喝師連喝兩喝便禮拜粟打一棒人事畢值擡船次師曰虛空駕鐵船時如何粟便打師接住拄杖曰波浪湧千尋時如何粟欲打脫拄杖不得師曰和尙無下手處粟曰且道承誰人力師鳴指一下粟微笑而歸畱師爲第二座每粟上堂師必出眾作一番哮吼蹴踏馬羣爲之一空粟蓋屬意焉當此之時所謂天下權在信只爭左右投耳而師顧未之許意謂嗣粟則孤雲門也乃行丙寅歸雲門呈偈曰蒙師饒舌十餘年本分繇來不可傳有見原非解脫道無心豈是祖師禪三玄四喝閒家具五位君臣總白拈欲識老胡親的旨金烏夜半麗中天雲門曰語無滲漏不落正偏是眞个曹洞兒孫遂付衣法並偈曰誕生原是自心名空裏栽花本現成滿口道來無可道威音那畔幾知音嗣爲洞山三十二世也師旣受囑累欲隱南嶽未果行而雲門逝眾請繼席焉師仍然西南向以讓有徳戊辰姜太史箴勝諸檀護洎闔山勤請事不獲已則應之得坐披衣後自有本分鉗錘作家罏韝不妨鈍鐵點作純金而躍冶之子不堪重鍛又如眞藥現前拈得便用妙手所觸殺活自繇而初學鹵莽但竊其似未免認杜漏藍作綿州附子自誤誤人過亦不在醫王此可明乎無師之智不從人授師亦未嘗有定法授人也本分繇來不可傳只此一語與他湛老人作供養足矣時師有雲門三種獅子頌鱠炙藂林庚午夏將有終南之役經吳興爲吳興所遮道住弁山龍華寺才駐錫越中士紳倪太史鴻寶徐藩侯亮生李學憲玉完請於延慶開堂蠟月歸弁山殿宇初構明年有一闡提者將不和於法門孝廉張魯平以書勸師稍避之師曰我自以法道陰翼王度苟無愧心何避之有不聽所云陰翼王度語出柳子厚我明太祖嘗引此以陽翼佛法豈非法王翼人王人王亦翼法王大人作略先後同揆使彼蠢爾小醜早見禦制文愧死猶晚矣無何唐總憲存憶入山蓋亦有聞而來先是道場山請雲門說法緣會未期唐孝廉祈遠每念及則以未事雲門爲憾嗣聞師風如歷饑渴遂橫身荷之而師之開法於弁爾時道價頓傾流輩逼亞老南矣是秋受沈司寇何山閔太宰曾泉朱太師平▆韓狀元求仲請主白雀師平凡槪以佛法接人會有俗客過訪不相見而去師曰亦不孤他來意監院請云何不遂以三門外接下等人禮接之師曰若爾何謂平等自是有感鐵面一缽五湖之志矣。

解制復歸龍華師他日無故不出山卽會下人總不許應人佛事𨿽嘗住時有緩急亦不許那借人物嘗曰隨家丰儉有飯則飯無飯則粥無粥則散更不喜人間慶弔禮及行苞苴酬酢曰此謂污他家行惡行佛制所不許癸酉胡冏卿璞庵劉納言念臺董璽卿皇庭徐觀察檀燕王制臺峨云丁宮端歐石邢銓部淇瞻倪侍禦三闌余中祕武貞請師蕺山戒珠寺開堂眾倍白雀甲戌還弁山紺殿落成眾倍戒珠乙亥陶給諫虎溪啇開府等軒請住天臺護國寺將行嚴比部充涵率諸子侄登山相畱師曰許之矣不可爽比入院百廢畢舉多年埋沒之招提一旦恢復秋還弁山明年以病謝院事挽之不可乃飄然一往意在終南也艤舟湖口爲石尢所阻鄰舫一贛客見師異之扣所往曰此中有山名崆峒拔地數萬仞泉石殊勝足可樂道何必終南師遽移舟登巓一覽則二水夾馳眴目離合魚龍猿狖在空蒙縹緲中徹頂徹底別開眼界師樂之若將終身焉未幾吳興書來趣歸弁不許汀州太和各有書抵師爭以名藍相延皆不許承古有言蟻尋腥走蠅向臭飛問道之履亦未嘗不塡戶外也建安王欽師道望賫尺一牘殷勤幣聘住持洪都百丈山師雅慕百丈乃隨機赴之挾襆追逐者百餘衲舳艫相銜而進至瑞州則兵守之矣蓋是邏倅驚謂冠至報之官司將以獻首功幕府耳師爲軒渠一笑幕府知之遣官衛之上山師到山亦第舉所謂百丈淸規而重巽之時復荷鍤與作務人俱人謂大智再來也何期化緣畢於此明春谷日示微疾調眾益篤譚笑自如三月十九遲明起浴謂侍者曰扶老僧入龕去小間手書偈曰來亦無一物去亦無一物若知端的意百丈花稍月擲筆以手招眾眾前師已吉祥而逝矣日正卓午也師示生萬曆甲申十一月二十六日戌時示寂崇禎辛巳三月十九日午時世壽五十有八僧臘三十有八塔全身於弁山龍華乙山辛向正面方山師所筮也建安差官設祭議欲畱龕見遺命但存發塔於百丈先是弁山報塔工竣師手書曰訃到便來接龕復大署紙尾云老僧不過四月矣又書眞贊有再過十日之語凡皆預知時至也師行腳十三年未常解衣臥及出世止衣艸布諸所創建僅蔽風雨曰吾效雲棲之作法涼也喜蒔竹木去之日猶加灌漑功或謂之多事曰招提在也嘗解衣衣窮乏或謂之不均曰周急所以均也病者藥石之老者扶持之有所諾無或許而不予無或不時予予則忘之無或責報天懷坦率提獎風流與人相遊光霽中逼拶學人則不稍假顏色遇侍者尢嚴每痛像季不重木叉𨿽所犯輕必重繩之曰五分法身尙不成就又能全該三徳乎其垂訓初學必曰僧不看遺教經法王之叛臣也故所在匡徒𨿽眾初不濫竽四食三衣如法學習以期於事存髙素歸趣聖方要有不落今時者師之身律蓋如此見學人久不還鄕師賢之或告歸寧師亦賢之囑曰使父母知出世之因豈不逾勝世孝萬萬師之錫類又如此乃至嘻笑怒罵布武布席一欠一伸一涕唾無不可作佛事者每見人墮邪道中必起同體悲導入正道或其人己眼本正因師故邪了無一長先學慢我則教中有云如諸蠕動實不推理而舉螯張鬐怒目自大是爲斷慧命人不忍不急救之然是導師之過又不得不從發病處一根挌之首座敷諫曰鬥諍世界以諍諍諍彼亦謂諍柰何師曰摧邪輔正令法久住佛之願也吾爲此懼又復何懼師故倔彊他日嘗謂我爲法王於法自在故行止自主絕不傍人而一時正人君子頗以是增而重焉吳太史觀我云吾邑之有弁山猶龍舒之有博山此非尋嘗定知地湧菩薩不忘慈誓以佛知見爲我等輩畱影是邦知言哉蓋此洞彼濟門戶之分已非一朝一夕師用意良獨苦顧又未嘗不嘉興爲和合也而曰千流萬派一源而出在西域當尊迦葉爲始在東土當尊達摩爲始今後當稱達摩幾十世則舉本該末矣謂之尊稱達摩正宗說倘亦靈源自稱釋迦文四十八世孫之旨而向所云齒齊舌廣具大人相師蓋其人乎師九坐道場別有語錄流傳並辟判十餘卷異方便一卷得法三十餘人曰久默音曰孤崖聰歷然相離言義嘯云蘊數輩而下詳在行錄中不具列裕入山以來焚筆研有年矣尢遜不敢爲諸尊宿作邈眞語亦小避諍風嫌於佐斗之意而起元生公是三十人中一數持弁山法嗣久默音公等書狀來命裕爲塔上之銘重以唐孝廉祈遠爲之紹一再往返不聽辭謹序其事而爲之銘銘曰。

我曹洞宗

兩刃交鋒

共功不功

曰誕生王

密密堂堂

祖父之光

何期法筵

作仇自賢

參蝸國禪

何期麼麼

飲水分河

入室操戈

爰生大人

驅魔白民

作佛忠臣

爰有弁山

振解鬥鐶

破是非關

迦陵出音

孔雀空羣

鎩羽翂翂

蓋膽有毛

怒目失螯

英風颾颾

乃息紛拏

乃秉木叉

乃別牛車

一眾肅然

一期斬然

泥蓮火蓮

陰翼人王

陽翼法王

法昌天昌

破驢足蠅

夥蟻尋腥

嫌太僧生

我思終南

我龕我碞

我刳我杉

而得崆峒

縹緲空蒙

咄哉老翁

緣起洪都

相銜舳艫

伍伯追呼

化虫化沙

捷蟹捷蝦

一龍一蛇

龍蛇之年

聖賢之躔

蒼天蒼天

內紹兒孫

多樹仍晜

足報雲門

忽疲津梁

無縫斯藏

副在靑瑯

菩薩戒弟子石頭布衲道裕前通議大夫四任職方郎初以劾政府。

予告再以不奉詔忤逆璫爲民三以覆疏錯一字降調兩賜環一奉禦札以淸執還原官以籌邊功歷太僕太常卿巡撫山東以登撫兵變並逮謫髙涼今以甘肅舊功蒙特恩復初服還。

石頭城余大成撰文

傳

憶昔雲門湛大師最後說法吾郡道場山甫四日而魔作罷去余時鄕居相距百里𨿽同郡莫以告者不知也旣而雲門道經吾裏始獲一瞻晬容別未幾示寂俄而弁山彌勒峯之麓有泊然宴坐者距郡郭又數十里餘亦不知也明年門者呈張孝廉魯平居士募冊余展閱次始知有瑞白大師云以示兒子竑竑臥疾久欣然曰雲門法嗣也向者交臂失之引領道場山有餘歉焉盍以今人之東隅補昔人之桑楡乎余曰汝病未能出吾先往往則彌望荒萊數椽闃如徒四壁立衲僧數輩菜色藍縷師气宇巋然如蒞千眾畱餘同飯一菜而已時闡提乘墉謗讟騰播聞於當道余爲白焉始有寧宇師初至人無知者坐是名乃著緇素日漸奔湊蓋五年而向之荒萊漸成寶坊然無歲不出其赴天臺請也曰不歸矣黑白惇請始歸歸未幾復飄然長往往之日曰將詣終南俄聞卓錫虔南之崆峒山黑白惇請還吳歲歲不輟如初而師一別五年俄聞赴百丈請又未幾復飄然長往則盡大地人覓蹤影不可得矣嗚呼師何往乎葉落歸根知再來否乎於是兒子竑持行狀來得細讀之始知其願之堅也行之力也証之眞也其落之地曰九華聚龍庵當執爨時決志超凡旣聞悟明心地之言昕夕以之出門參方初誦捨浮偈繼遊講肆所至若有負者聞外道語如水投石卽有證有得復自策彌篤至聞雲門一伽陀慟哭拚身命以從事啐啄時至雲門印之矣猶若不釋然者必無憾而後卽安堅矣哉其願也至其行腳自離竈下養卽徧四方瓢衲外百無一儲孤村乞而古廟棲寒夜無衾者十有三年己事未明皇皇焉自鞭其後嘗百日不語晝夜不交睫以求之每奮迅輒曰死卽死耳不返顧也凍餒所侵患傷寒瀕死者三晚年病肺而畏寒每冬日熾薪室中自溫頭面爲赤或規之師曰而豈知吾昔年苦哉旣出世爲人仍稟毗尼甚嚴禦下一遵規繩不少貸小逾越譙呵及之侍者數受笞終無怨者初住顯聖爲兄弟藂林動患掣肘不遂意棄而渡江止弁山荊榛蛇虎之區墾土結茆棲焉衲子時往從之吾郡禪宗久廢閭閻從不聞百丈規何事相與怪之謗且撼者百出旣鳴官或駭曰捕者至矣魯平居士虛精舍邀師暫避學徒喜慫恿之師罵曰癡眾生世豈有畏難善知識耶苟無捍禁网梗皇化脫有意外聽之耳難可苟免乎安坐如初久之耳目所薰漸生渴仰今本山著姓李舉族皈依道徳所感也達官貴人欲致師一面師曰苟慕道彼不能來乎有比丘尼遊諸大家老矣入山禮師自請募千金建剎乞下院開女期所獲檀施悉輸嘗住師不許監院方苦匱乏從容言下院距寺數十里而遙四部弟子古固有之何害師曰彼借龍華爲名相距遠終吾屬也且今安得如古汝曹聚首學道當道猶兢兢慮之況尼乎龍天道場卽匱乏有屍其責者吾何藉千金爲監院曰彼遊朱門縱不藉其力柰騰謗何師毅然曰吾無可謗復何慮卒不許嘗住窘戒那貸曰有飯則飯無飯則粥無粥則散一那貸卽錯因果矣龍華艸創艱苦備嘗甫就緒忽棄之他適緇素奔走懇畱有跪且泣者師翻然出門竟不顧初居崆峒攺號結團瓢截枯木支茆匠者欲加琢不許同居不過十餘人辭歸者復數人師獨樂之將終焉俄而學人四合紳衿虛席請說法師復避之南雲山眾迎還崆峒江右建安王慕師道風馳書幣請重興洪都百丈山師聞慨然曰天下淸規所自出也兆足以行矣吾縱老病其忍辭遄赴之取道瑞州值有司以冠警毖功令幹掫戒嚴比丘百餘警而相告曰數千羣起誰何之邑令親入舟見師不覺意消曰此豈爲惡者耶加禮犒從者而去撫軍聞初以兵至旣得實乃聽師住百丈但戒途次勿畱多人而已師到院修大智之廢墜擬荷鋤力作爲四眾先而病魔數撓之伏枕次問道乞偈者未嘗不諄諄答也且招之曰及吾能答時病已棘語期期不辧矣猶伸紙疾書代面命蓋始終未嘗先四大而後人也力矣哉其行也若乃證入之深密濟不敏何能悉之姑述其可傳者首參雲棲問作止任滅四病如何出得棲曰從汝作止任滅但莫生心取圓覺卽出四病也參黃檗問學人千里遠來乞師指示檗曰佛法那可指示問可保任否檗罵曰保任个甚麼師畫一圓相檗便掌師拂袖出檗顧旁僧曰這僧卻有把茅蓋頭在參憨山問一塵不立時如何憨曰曾到此未師曰若到卽塵也憨變色曰野狐精弄虛頭參峯頂問雪覆千山和尙如何爲人頂便掌師曰莫就是爲人處否頂曰我同汝看雪看雪次師曰正當爾時狐貍野幹都無蹤迹頂曰止有師子在師曰亦是野幹參博山山問何來師曰桐城山曰風景較此何如師曰處處綠楊堪系馬山曰猶作此解推案入方丈師曰又恁麼去也參金粟入門便喝粟曰好喝師復連喝便禮拜粟便打擡船次師曰虛空駕鐵船時如何粟便打師接住曰波浪湧千尋時如何粟欲打曳杖不能脫師曰和尙無下手處粟曰且道承誰人力師鳴指一下粟微笑而歸粟。

上堂師時爲第二座問曰正偏兼帶卽不問臨濟家風事若何粟便打師云金雞唱落中天月泥猿吼盡五更風粟曰再犯不容普茶師問慈云普覆三千界只怕冬寒一夜風秪如狂風四起和尙向甚處立粟曰一腳踢汝師曰恁麼則秦駐山前端然坐金粟峯頭任往還粟曰汝要第二腳耶師禮拜歸位上堂師出禮拜起便喝粟便打師又喝粟又打師云老漢敗闕了也便歸位普茶師問東徵西討乾坤靜今日臨朝事若何粟默然師曰四海密傳天子令鄕村野老樂丰年禮拜歸位雲門小參舉斬貓話師忽有省拋出蒲團門云一語下徐州門坐橋上曰溪水潺潺汝等道看眾下語不契師曰敲空有響擊木無聲門笑頷之旋入室師陳所見門曰從今休歇去師猶不自肯更勇參六日聞鐘聲始豁然門上堂師問大眾濟濟燈燭輝煌請和尙指示門曰有眼皆見師曰恁麼則个个成佛去也門曰汝眼原不瞎時爲第二座癸亥歲也又二年乃至金粟共展化儀明年復還雲門呈偈曰蒙師饒舌十餘年本分繇來不可傳有見原非解脫道無心豈是祖師禪三玄四喝閒家具五位君臣總白拈欲識老胡親的旨金烏夜半麗中天門曰語無滲漏善解回互遂付法並偈曰誕生原是自心名空裏栽花本現成滿口道來無可道威音那畔幾知音蓋於洞宗爲三十二世也旋住鐘山門示寂師繼席顯聖未幾飛錫來弁山復古龍華寺爲開山俄應越延慶寺請期畢還龍華明年應本郡白雀寺請期畢復還又二年應越蕺山戒珠寺請期畢復還明年藂林始落成明年應天臺護國寺請是年秋餘及諸紳衿緇素懇迎始還明年復掃塔九華往崆峒矣師自渡江後時時欲往終南值北方道多梗意猶堅旣離龍華舟指終南輒阻石尢者數四師曰天也偶鄰舟贛客鐘願爲地主迎師崆峒遂從之已而避喧南雲山復還崆峒庚辰秋應建安王請住百丈明年春寂矣臨終偈曰來亦無一物去亦無一物若知端的意百丈花梢月餘法語載在前後錄中不具述時崇禎辛巳三月十九日午時也距生時萬曆甲申十一月二十六日戌時五十八年矣僧臘三十有八先是建壽塔於龍華寺之北甫成報師師喜曰俟老僧訃音到卽迎龕入塔其貽兒竑書亦然頗訝之信使還瀕行寄語曰告爾堂頭秋間書來老僧歸矣又聞季春九之日有學人求師像贊題曰再過十日且看咭咶蓋預知也始師將往天臺指方丈後牡丹謂侍者曰明年開一花吾當歸非是不歸矣明年果開一花及庚辰夏方丈橊花忽變白至是始驗其兆噫神者告之豈偶然哉師說法白雀孤崖大師爲西堂後於戒珠授衣法住洞山次說法天臺嘯云大師爲西堂至秋八月付衣法主護國席師卽回龍華欲隱終南值今堂頭久默大師爲座元卽以龍華委之師仍居首寮虛方丈以俟師再來者累年數奉嚴命始據坐余後先付法稱嗣子龍華所錄凡二十餘人後元潔師侍龕歸攜有稿本又十餘人得戒請益稱門墻者不可勝數以十月之十三日奉全身入塔先是建安王聞訃爲文遣祭至則龕行矣於是百丈僧賫文護龕至弁山設祭於龍華遠邇思慕瓣香叩幾筵者不絕其徒求塔銘於余余謝不承又以傳請不可以再辭爲傳其略如此。

贊曰洞上一宗顯於雲門克家肯構師爲哲嗣懷香問道上逮王侯名聲普聞可謂殊勝矣晚歲因髙峯枕子一頌法戰不休擊鼓揚幡竟天殷地旁觀者口呿目眙莫適所從乃吾聞之兒竑師數稱天童命兒速往瞻禮且曰老人年尊矣不往更復何待嗚呼此足以見師之心矣末法鬥爭堅固諸善知識卽現鬥爭身而爲說法縱橫逆順罔非激揚吾安知反唇而稽者之非前於後喁攘臂而仍者之非左提右挈耶夫師之眞參實悟蓋自老師大衲以曁走卒兒童都無閒言非有期會要約也或曰師悟繇較髙峯果何如曰止止毋多言不聞惟證乃知乎我非其人安用與間斯事哉。

晉昌唐世濟撰

入就瑞白禪師語錄卷之十七終嘉興大藏經入就瑞白禪師語錄

入就瑞白禪師語錄卷之十八

明住天臺護國寺嗣法門人寂蘊編

行狀

師諱明雪字瑞白號入就族姓楊父一舉桐城人幼孤事母卓甚孝髫志超塵見僧則喜年二十杖桐合葬訖從九華聚龍庵慧公剃落跪爨三祀遇長老知休指參知識始發足超方帶空鐼爲行廚徙枯廟爲旦過邂逅紫柏尊者之室灑授毗捨伽陀信而持誦歷幕山惟令閱教遊講肆不嗜糟粕慕蓮大師造雲棲問作止任滅四病如何得出曰只莫生心取圓覺卽出四病也師作禮圓具而辭聽耶楞嚴闡二種妄見忽覺根身器界總是空花所持偈爲無礙病不能支方悔庚戌聞會稽雲門顯聖寺有悟道知識湛然和尙世所希有忻然往參門曰向作甚麼曰持毗捨偈門曰四大是假妄心是空阿誰拖你者死屍來師鈍置疑甚至第七夜於延慶殿上立香忽然湧起不離當處嘗湛然覓卽知君不可見方曉前話爲人問一歸何處猶礙復看辛亥入顯聖不語百日晝夜不睡數七勇猛大過气如負重甲寅隨門遷廣孝聞上堂激切痛哭發憤曰死也罷活也罷拚此身去不自成片自覺省力小參舉斬貓話領略拋出蒲團門曰一語下徐州時一同參通文墨者頌之自謂佳師不肯同曰若試頌看師信口曰提起劍斬卻貓一段春光人不曉南泉舉似作家子趙州老人頭戴艸頭戴艸凜凜威風振華表同亦不肯質於門門謂同曰爾不如渠不通文者門於橋上曰溪水潺潺汝等道看眾下語不契師曰敲空有響擊木無聲門笑而頷之入室一一實似門曰今後當休去歇去師猶不放更添意气閱六日聞鐘聲大徹機用拔萃尙陸沈而扈雲門赴徑山應東塔爲下板也丙辰養靜皖公山茆蓬方十尺嘗分半榻以待往來靑蔬白水必與之共時與何太師芝嶽賡偈己未黃檗盤桓信宿而別檗謂侍僧曰者衲子他日卻有把茆蓋頭在參憨山峯頂博山諸大老莫不靑眼機緣並見語錄博山畱單曰莫道無人也有个在惟檗與博皆嚴許可遇師如是見重諸方庚申省雲門明年避寂天柱峯卽蜿蜲也癸亥顯聖結冬海內英靈駢集擢師爲西堂激揚老煉返擲頻施門欲付師不受人多之初堂規少嚴師偶於廁回遲款門入曰闖靜者誰師已跪香佛前矣一期淸肅悅可眾心甲子住鐵壁卽陽明洞也雲水憧憧因僧問髙峯主人公話師頌曰打破琉璃碗卸卻珍禦服枕子開口笑雙髻罵天目有女客來進香師讓曰此非神壇社廟去卒絕乙丑過金粟領眾佐化儀獨稱酬唱之白眉兼作尸羅之具壽粟屬瞎驢邊師搖赤稍鯉意謂嗣之則孤雲門乃行丙寅呈雲門偈曰蒙師饒舌十餘年本分繇來不可傳有見原非解脫道無心豈是祖師禪三玄四喝閒家具五位君臣總白拈欲識老胡親的旨金烏夜半麗中天門曰語無滲漏善解回互遂付衣拂並偈曰誕生原是自心名空裏栽花本現成滿口道來無可道威音那畔幾知音蓋門嗣慈舟念念嗣幻休潤溯洞山三十二世也旣受欲適南嶽緇素挽止鐘山無何門逝請師繼席力辭諸方稱遲重戊辰姜太史箴勝陶少府石梁諸護法復請不獲已而應之據室多時尙稱靜主師自謙也鉗錘綿密莽鹵者罔知痛癢語句直截支離者不識旨趣及諸尊宿來爲影響大叩大應方始欽服驅牛奪食辣於雲門不忝克家故有雲門三種獅子頌句句驚羣上堂偶值雞鳴乃曰窗前雞唱屋後鳥鳴明明告報更莫朦朧大眾珍重解制普茶次僧問金鉤玉綫將收挽鯨鯢忽現又如何師曰虛空撒下漫天网縱使飛鰲爭出頭僧曰拏雲攫霧去也師曰霹靂一聲魂膽碎僧曰三級浪髙魚化龍漁翁空捕夜江水師曰已被柳條穿卻師之酬機類此庚午夏將駕終南息影經吳興爲沙門照宇文學李明吾等邀入弁山師見山水幽雅尋披榛支茆梵侶拮據經始龍華也秋越之鄕紳倪太史鴻寶徐藩司亮生李學憲玉完延於延慶寺結制屆蠟歸弁殿宇新構登座曰開疆展土彌勒樓現於當處伐木誅茆普光殿建於目前煙雲散彩日月舒光秪如成家樂業一句作麼生道良久云四海衲僧明正化十方檀信悟無爲師之隨宜說法類此明年有信不具者將不利於法門張孝廉魯平勸避師曰吾行佛道導人趨善陰翊王度於心無愧何畏之有設有所加亦緣也可苟免乎不聽安若須彌不日唐總憲存憶入山彼風乃息先道場山請雲門說法不終三吳四眾慨聲未息唐孝廉祈遠聞是雲門嗣卽懷香晉謁爲金湯之首也繇是瓶盂葛附冠冕葵傾宗風丕振是秋郡紳沈司寇何山閔冢宰曾泉朱太師平涵韓狀元求仲迎過白雀寺開堂唐總憲於寺遲師成律曰坐對神山遲海月靜聽鈴語落松風頷聯也衲擁五六百士夫問道絡繹自登曲錄來直以佛法相見客有不悅而去師曰亦不孤渠來意監院請易賓主相見師曰此地無緣則住余處未聞呵世可行道也期畢歸龍華示眾曰剃除須髮而被法服所爲何事必須痛念生死立決定志發勇猛心求無上道未能了達且看話頭如雞抱卵念玆在玆綿綿密密用力久之忽然地一聲始知成佛其來舊矣初不輕易下山有顯耀者欲對靈演法厚禮連迎師終不赴卽門下者總不許應人間佛事云廚至冷不容賒借嘗曰隨家丰儉有飯則飯無飯則粥無粥則散若賒借未免錯因果也素不事慶弔有充街坊者行苞苴師曰此謂污他家佛不許可逐之或曰有來無往非禮也曰僧爲良福田奚以世禮酬酢爲癸酉會稽胡冏卿璞庵劉納言念臺董寶卿皇庭徐兵憲檀燕王制憲峨云丁宮坊歐石邢天部淇瞻倪侍禦三闌余殿撰武貞請於蕺山戒珠寺安期眾倍白雀道聲載路請益塡門解制還弁藂林落成眾倍戒珠乙亥春陶給諫虎溪啇開府等軒虛天臺護國爲請卽韶國師法席也將行嚴比部充涵率子侄登山曰髙坐弁峯化及天臺如何師曰相許久可爽乎至苕城黑白遮道師曰有緣再來皆依依而別途中見師相貌殊特或謂王公肥遁或謂古佛再來入寺百廢並舉一旦恢復秋日卽托嘯云西堂主方丈還弁初赴臺時門下乞歸期師指牡丹曰開一朵必歸後果丙子因病言隱他山眾懇不定沈中丞彥威曰誰主方丈曰久默音公竟飄然九華掃塔更號子仙囑從者毋稱和尙意興終南舟至湖口石尢頻作師曰緣也且泊鄰舫一贛客識荊問及師直達客曰敝鄕有山名崆峒拔地數萬仞峯巒並秀泉石俱幽足可樂道何必終南師曰且去看登其巓覽而樂結艸龕翛然自適有終焉志席未暖風聞遠兩浙道俗爲龍華太和鄕紳楊寨云肅伯玉爲般若汀州黑白爲聚龍峯爭請師一不允更避南雲山明秋轉崆峒問禪乞戒者鱗聚不三年成巨剎額子仙禪院初托不溢滿兩月卽逝更托謂斯教主之庚辰秋建安王欽師之道幣書延主洪都百丈山師重淸規而應焉衲百餘舟五尾至瑞州沸然吠日一虛百實誤報數千疑而圍之師怡然安坐諸當事登舟相見始信善知識乃解且贐復從會城轉龍象蹴踏輪蹄輻輳王臣送供劉鄕紳攔途膜拜熊給諫屬詩相賀撫臺委職護送上山師入院斬新條令整舊家風肅淸規掃荒畬亦將荷鋤隨作人稱大智再來不期眾生緣薄明春谷日示疾勉眾愈篤談笑自若囑累石澗西堂主百丈至三月十五日令淨發十九侵晨索浴畢謂侍者曰扶老僧入龕曰和尙一動眾皆不安師休去半晌手書後事偈曰來亦無一物去亦無一物若知端的意百丈花稍月擲筆以手招眾眾前師已吉祥而逝矣當午時也師生於萬曆甲申十一月二十六日戌時寂於崇禎辛巳三月十九日午時世壽五十有八坐夏三十有八塔全身於弁山龍華寺去三門之北五百尺乙山辛向正面方山遵遺命也初壽塔成正月往報師手書曰訃音到便來接龕後書種種意皆言表尾又致聲內外老僧不及寫書矣誰知是長別書哉持書者將行又曰老僧不過四月矣告爾堂頭秋間有書上老僧則歸卒成迎龕之讖又三月初九自題眞曰再過十日且看咭咶後果浹旬而往此預知時至也龍華石橊先夏變白涅槃之兆也遐邇聞訃受益者墮淚未面者嘆息奉新沈邑侯枚臣欲晤未獲亦登山拜奠而去建安王欲畱龕遵遺命護送歸弁展玉軸而祭焉師行腳時十三年無被未嘗解帶而臥龍天推出仍依粗疏人施細滑則唱而膳眾數建藂林僅蔽風雨效雲棲之尙朴勤種竹木臨去猶蒔或曰行矣何爲曰招提在也來無居乎嘗施衣但與乏者或譏不均曰周急吾之均也病者躬視老者時慰警以法要濟以藥石諾人一物終不爽襟懷灑落時露天機令人聞風振起及鍛煉學人不假辭色全提正令徹骨爲人故預師會得省發者眾所謂大開鑪韝點鐵成金也待侍者尢嚴諸方聞而膽悸憫末世不重木叉自潔冰霜見犯末篇不恕防微杜漸嘗訓初學曰爲僧不遵遺教經法王之叛臣慈父之逆子也拂下𨿽眾未嘗泛納若未受具若受不持若離田服若年輕若狂妄俱不納惟向上志者樂而親之否則望風而退師之嚴峻又如此見門人久拚鄕曲者賢之請假歸寧者亦賢之贐而囑曰諭父母出世之道方爲至孝師之錫類又如此凡接機隨來而應或時怒作佛事則轟雷掣電或時喜作佛事則婆婆和和或時遊山玩水作佛事則遇景而頌皆以第一義諦示人或時病作佛事則警四山之逼或時貪作佛事則納香贄而結諸善緣或時捨作佛事則藂林成而掉頭不顧或順或逆或隱或顯種種爲人無有定法若有一定則雞鳴狗盜者眾矣心直口快見善則贊見不善則呵諸方於法門有所左者則力辟之音嘗諫曰今末世明眼者不多公心者甚少不作是非會者能幾況鬥爭堅固時彼必彊辯反增葛藤何必師曰摧邪輔正令法久住佛祖之願吾豈畏刀避箭哉所謂說障道無畏也師性倔彊行止自斷嘗曰我爲法王於法自在師造道則克苦十餘年而盡精微養道則深蓄十餘年而至繁衍故行道則縱橫自在得不爲大善知識正人君子所重哉如建安王曰名喧宇宙道括古今縱象王之威猛諸方膽喪張獅子之爪牙四眾心傾唐總憲曰作過量人證希有事傳的的意具上上智黃司理元公曰寶鏡懸空十方普照洞山禪已屬老漢矣又吳太史觀我曰吾邑之有弁山猶龍舒之有博山此非尋常定知地湧菩薩不忘慈誓爲我等輩也哉亦有逆助如吳與瑞少焉自化因而更振所謂慈善根力也於鐘山時有王姓者施地祈嗣師題券尾曰還他二子後應其言師見時輩有此洞彼濟之分而曰千枝萬葉一本而生在西域當尊迦葉爲始在東土當尊達摩爲始今後當稱達摩幾十幾世舉本該末謂之尊稱達摩正宗說師九坐道場各有語錄總十餘卷辟判名獅子吼一卷別峯相見一卷其法嗣自癸酉秋於弁山付不肖音於戒珠付孤崖聰次於弁山付離言義歷然相天臺付嘯云蘊至崆峒百丈所付凡三十餘人受益得戒者不可勝數竊窺師之爲道爲眾生爲法門必乘悲願而來嘉言善行不能殫述略錄遊化之迹以貽後爾。

嗣法弟子大音槃譚狀

行狀

師諱明雪字瑞白入就別號也桐城楊氏子父一舉幼孤事母卓甚孝髫志超塵見僧則喜年二十雙親葬訖出家九華聞宗門下事詣越參雲門湛然大師門問向作甚麼曰持毗捨浮佛偈門曰四大是假妄心是空阿誰拖你死屍來師無對七日有省諸淆訛尙未徹底獨看一歸何處門一日舉斬貓因緣師遂領略拋下蒲團門曰一語下徐州又一日門於橋上問眾曰溪水潺潺各下語看師曰敲空有響擊木無聲門笑頷之嗣入室門謂師曰自後當休去歇去師猶不肯忽一日聞鐘聲豁然大悟往皖山住靜三載徧謁黃檗博山峯頂憨山諸尊宿黃檗博山每於眾中稱美庚申省雲門歸越明年避寂天柱峯卽蜲山也癸亥冬雲門結制海內莫靈駢集擢師爲西堂激揚老煉返擲頻施門欲付法與師不受甲子住鐵壁卽陽明洞天也乙丑冬過金粟領眾佐化儀稱酬唱之白眉爲尸羅之具壽粟極稱欲付之師亦不受眾曰何哉師曰雲門不可負也解制遂行粟送河濱而別丙寅歸雲門機緣問答芥鋒相投復呈偈曰蒙師饒舌十餘年本分由來不可傳有見原非解脫道無心豈是祖師禪三玄四喝閒家具五位君臣總白拈欲識老胡親的旨金烏夜半麗中天門曰語無滲漏善解回互遂付衣拂並偈曰誕生原是自心名空裏栽花本現成滿口道來無可道威音那畔幾知音蓋門嗣慈舟念念嗣幻休潤溯洞山三十二世溯達摩四十二世也旣受欲習靜南嶽緇素挽止鐘山然師親雲門最先蒙印可最先惟付法最後故道風徳化爲時首推雲門逝諸檀護卽請繼席而開法獨早具足石雨二大師屈居左右二座助揚化儀諸方美云此等髙風足範百世然師道化愈暢諸公之盛徳益美視近世操同室之戈者何啻霄壤哉卽戊辰己巳歲也庚午夏將適終南息影經吳興緇素聞之請入弁山彌勒峯文學李明吾施山結茅師喜山水幽淸乃居之秋日越之鄕紳請於延慶寺開法屆臘解制歸弁湖郡眾紳請主白雀寺開堂臺越眾紳居士請主天臺護國席師命西堂孤崖本珠諸公預往料理期畢仍歸弁之龍華不數年開基斬艸英靈畢集古之龍華由是恢復矣癸酉秋師赴越戒珠寺請開堂畢仍歸龍華乙亥春護法諸紳陶給諫虎溪倪侍禦三蘭啇開府等軒吳孝廉芝庵等爲天臺護國韶國師道場法筵久寂再致書惇請師於二月初二日入院自湖城至杭黑白盈道睹師威儀端嚴咸謂大和尙古佛再來隨途設壇具供瞻拜爲幸其後至者猶望塵悲泣而忍去其爲一時傾仰如此然天臺百餘年來不知宗乘何事幸師宗風丕振遐邇歸依皆稱玆山中興主也師入院不允上堂惟隨機開導有居士訪師師示之曰觀白雲縹緲誰歟士罔措師復曰聽綠水潺湲此矣眾聞皆乞書之爲示眾語又示眾曰佛法不在升堂當知不離日用若能此處會得更有何事不畢如或未知各當努力開田鋤地運水搬柴捨此它求非吾至道珍重示眾老僧因爲養病不暇爲眾說法𨿽然如是早已漏逗了也且道漏逗个甚麼會得者試出通个消息其機緣問答法語皆載前錄玆不繁述至秋月欲付囑院事遁迹終南又因龍華虛席眾紳屢請遂語內外以護國付予予思負性堪同野鶴恥好爲人之師卽欲攜筇遠遁云壑力辭而不獲乃曰師命不可違旣受付畢仍居二座以待師歸師亦不顧去赴龍華之請結冬制畢次年丙子四月八日解制卽以院事囑首座久默遂飄然南邁舟至贛湖口石尢頻作師曰且泊因聞有山名崆峒幽邃乃棲之是時龍華方丈得人崆峒叢席亦就丁丑春師遂遁迹南雲山未幾眾復請歸崆峒問禪乞戒者雲集不三年成大剎額子仙禪院托謂斯教主之庚辰建安王欽師道徳請主百丈寺將次南昌相從緇素瞻仰者充斥於道鷁首蔽江而下時督撫方戒嚴疑不測陳兵欲拒聞師號道風遂加敬禮至寺整肅舊規百廢俱備至辛巳春忽示微恙飲饌隨常至三月三日對侍僧曰吾體漸衰知非久矣初八日有禪人浙中來見師有恙明日捧師眞請贊師題曰崆峒山頂快活不殺被陣業風雄峯掛﹝打﹣丁﹢畣﹞一條性命今已七八再過十日且看咭咶咦日日水東流年年花三發至十二日喚諸弟子入室付托後事囑西堂石澗主百丈命監院造龕送入龍華塔中於是勉策愈篤而笑談自如至十五日喚侍者淨發至十九日遲明浴罷謂侍者曰扶我入龕少刻復索筆書種種囑語誡諸弟子至末後大書偈曰來亦無一物去亦無一物若知端的意百丈花稍月乃擲筆手招眾眾近前師已吉祥而逝矣三月十九午時應前初九日書眞贊恰十日歸寂此預知時至建安王欲畱師龕造塔於百丈因遵師命護送歸弁展玉軸設祭致弟子禮湖嘉紹臺諸官紳及緇素皆迎師龕於百丈至十月十三日奉全身葬於弁山龍華寺右塔中師生於萬曆甲申十一月二十六日戌時寂於崇禎辛巳三月十九日午時世壽五十有八坐夏三十有八師行腳時十三年不置被至夜不解帶而臥及出世仍舊粗疏人施細滑則唱之膳眾數建叢席僅蔽風雨效雲棲之尙朴勤種竹木臨去猶誡眾曰一朝僧能護千年常住則後學有棲止佛法亦在焉平日常施衣但與乏者或譏不均曰周急吾之均也病者躬視老者時慰警以法要濟以藥石煆煉學人不假辭色全提正令徹骨爲人故凡預師會得省發者甚眾所謂大開鑪韝點鐵成金也待侍者甚嚴重諸方聞而膽悸憫末世不重戒律自潔冰霜見犯末篇依規不恕防微杜漸嘗訓初學曰爲僧不遵遺教經法王之叛臣慈父之逆子也拂下𨿽眾未嘗泛納若未受具若受不持若初離田服若年輕若狂妄俱不納惟向上志者樂而親之否則望風而退師之嚴峻又如此見門人久拼鄕曲者賢之請假歸寧者亦賢之贐而囑曰論父母出世之道方爲至孝師之錫類又如此至於應事接物方便大施或時轟雷掣電怒作佛事也或時婆婆和和喜作佛事也或警生死無常以示疾爲佛事也或示語言三昧以歌詠爲佛事也亦有莫測者或以貪作佛事則納香贄而結諸善緣或以捨作佛事則叢林成而掉頭不顧或順或逆或隱或顯種種爲人無有定法所謂大機大用不存軌則是以心直口快見善則贊見不善則呵諸方於法門有所左者則力辟之庶妄見自息也其護法明眼者皆贊不已至末後將示寂半月之前預知時日書眞贊並遺偈而笑談自如此來去自由正古所謂生平打徹末後自由足爲天下後世風規得道之實驗也然師平日行道縱橫自在來去無拘嘗曰我爲法王於法自在故示寂亦然建安王欽師道風乃贊之曰名喧宇宙道括古今縱象王之威猛諸方膽喪張獅子之爪牙四眾心傾唐總憲曰作過量人證希有事傳的的意具上上智黃司理諱端伯曰寶鏡懸空十方普照洞山禪已屬老漢矣李冢宰夢白曰露地白牛憑他牽引無邊寶剎盡現毫端吳太史觀我曰吾邑之有弁山猶龍舒之有博山此非尋常定知地湧菩薩不忘慈誓以佛知見爲我等輩畱影是邦也亦有逆助如吳與瑞少焉自化因而更振所謂慈善根力也住鐘山時有王姓者施地祈嗣題券尾曰還他二子後應其言離弁山上天臺時眾跪請復歸師曰牡丹今夏若開吾或有再來緣也夏日果開一枝弁山持書報曰後園牡丹花開師笑曰莫有歸弁之緣乎初到天臺未半月日聞門前二塔有佛舍利乃昔韶國師所建因祝曰此地若興有人繼席當放大光明於是每夜師常見二塔放光喚眾同觀有見者不見者師命眾禮拜畢乃曰舍利之光卽佛光業障深者𨿽不能睹然而必有解脫之期憶昔韶國師曰此乃大乘之地世世當有大善知識弘揚祖道今塔光旣放足信不虛矣時紹興錢相國麟武欽師道化欲將所敬遂據寺舊額仍書護國寺遣使賚禮入山桐城何相國芝嶽扁寶鏡重光令僕入山設齋陳吏部木叔書曰荷師大轉法輪特開覺路邢天部淇瞻曰洞上宗風大暢雲門師居首焉吳孝廉芝庵書曰護國中興宗風重振眾宰官護法尊重如此師九坐道場卽越州之顯聖之延慶之戒珠湖州之龍華之白雀天臺之護國贛州之崆峒之慧燈南昌之百丈各有語錄共一十餘卷辟判一卷名獅子吼其嗣法凡三十餘人剃度弟子若干人室中密印者若干人護法王侯士大夫問道得明指歸者若干人至於聞名睹相若隔江招手出山踢指而領悟者亦不可勝數至於辟判諸方詬厲學者世俗不諳或作是非會去豈知無非提持正令一片熱腸待人何嘗有洞濟之分哉是以著達摩正宗說一篇庶主曹洞宗者皆稱達摩爲始祖意在息洞濟之諍苟知始祖原只一人則異派之諍自息矣誠足以見師之爲法門乃徹底婆心非比諸方妄自炫耀以是爲非以非爲是致使後學轉增慢見以斗諍爲是也已倘幸無私而有乎大公是非莫偶斗諍自息則辟判亦爲剩語如或未然不妨與一十餘卷語錄並垂理究毋作是非會去爲幸師嗣雲門澄和尙望洞宗爲三十二世望達摩則四十二世溯之摩訶迦葉則六十九世今稱達摩正宗四十二世乃尊此土之始祖爲息異派之諍也嘉言善行固難悉述玆略錄遊化之迹以見師之爲道爲眾生爲法門必乘願再來也。

崇禎十四年辛巳十月十有四日住天臺護國寺嗣法門人寂蘊於弁山室中和南謹狀

刻語錄跋

昔人有言曰先人之業振否皆在子孫也振則克之否則過之故從上諸祖承荷拈花大法皆體先覺之心務在後之有傳光前耀後則其先業法道皆有所振者也是以釋迦文佛二十八傳至達摩大師再五傳至靑原再五傳至洞山再三十二傳至我先師和尙其中𨿽有隆替不一然至先師之法道亦大盛矣故天下問道緇素如水赴壑師九坐道場剎剎重新語錄盛行有一十餘卷崇禎辛日春不幸歸寂百丈其後之續刻𨿽多記者不無魚魯之謬三豕之訛冬日塔事畢法兄久默時主弁山席約予明夏入弁編刻以爲垂後實錄亦不幸夏初久兄告寂遂負缺然矣然同門𨿽多星散不一或有若久兄之志者蹇值世亂而艱於聚首亦有若久兄之早去而爲古人者且予先年𨿽主護國僻居臺山幸值餘暇敬簡前後遺稿並已刻行者一一據題編次曰上堂曰小參曰茶話曰示眾曰機緣曰頌古曰法語曰歌偈曰詩贊曰佛事曰銘曰狀等其中辟判一卷原爲息法門之諍今諍旣息譬如病旣去則淸溫虛實之劑復何施焉故刪不錄其傳燈世譜一書已刻於百丈玆惟集語錄一十八卷幾欲付梓未果至丁亥冬退隱嵊之深山會諸護法紳衿閱訂助資己丑春初始完其志孝廉佩玆吳公曰余嘗與諸公謂先大師語錄語最平易而機鋒峻拔亦復金鍼綿密重新洞山之風眞爲萬世之典型後學之明鑑者也當請入藏共契經弘傳庶彰大師末後光明同日月之並行而不悖非獨不負師之克振墜緒之志亦使我輩護法酬教益之恩在此舉矣於是予欣然不已曰諾。

己丑春嗣法門人寂蘊和南謹跋

剡縣優婆塞戒弟子馬智福優婆夷弟子余天智樂捐貲刻此瑞白禪師語錄壹部所祈國泰民安福慧並長情與無情同圓種智

四明王家琦書

歲在己丑春三月深山智通謹識

