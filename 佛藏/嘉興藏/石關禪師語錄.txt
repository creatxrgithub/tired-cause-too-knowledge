嘉興大藏經石關禪師語錄

石關禪師語錄序

釋迦文佛以大三昧命其髙弟子大龜氏傳之將以印正一切法門決定爲妙覺之宗極衣缽相傳無已久矣至菩提達摩得禪宗妙法承大龜氏爲二十八祖賫衣缽航海至我國不遇隱於嵩山少林寺以其法傳慧可六傳而至慧能天下謂之六祖六祖深明道本欲人人自求卽其心以返乎道妙故其示人至直令人趨之至徑証之至眞以本性達乎了義未有捨六祖之道而能至乎此者也而守章句者猶有非之以爲背經立異嗟乎眞君廢教固已失之已甚而背經立異母乃大謬不然乎識者憂之是以髙明之家立乎中道以正知見令天下開示悟入一歸於平等性而浚已余讀石關禪師語錄余不能不爲之服膺其大機大用固不能測其涯岸卽地藏誕辰上堂一則語已具不可思議之妙其言白禪外無淨淨外無禪一心不亂便能返妄歸眞一念全提頓使超凡入聖禪淨不二宗教不殊是眞可謂開大機發大用顯揚佛祖拯濟羣生無有過於石關大師者矣是以永明延壽禪師禪也而與淨土同修良卽此意也夫不然是無失文佛傳命大龜氏之意並無失初祖東渡臨行傳經之旨余之所以服膺石關也向上家風不逾此而得之矣。

時康熙庚申秋抄鸚湖陸光旭拜撰

普明石關禪師語錄

嗣法門人芳桂等編錄

上堂

康熙丁未年師在白洋山受嘉興府嘉秀二縣護法紳衿請住普明禪寺於七月初七日入院至山門卓拄杖云眞如門解脫門乃至無量百千三昧門今日總被淩上座打開了也打開後又作麼生全身拶入分賓主振起鴛湖第一山拽拄杖便入。

大殿師云三十二相人天仰八十種好鬼神欽今日淩上座到此作麼生相見便燒香作禮云禮服君子韋馱殿云法賴汝護僧賴汝安誓力弘深寶杵赫然便燒香雲付囑猶在。

伽藍堂云靈山付囑覿面承當幹城叢席法苑金湯永久護持誓不暫忘遂插香。

祖堂云相識滿天下知心能幾人阿呵呵今日還識不肖兒孫麼以具打一圓相便燒香作禮。

方丈云據此室行此令一條白棒點鐵成金一握粗拳煆凡煉聖任他鐵額銅頭到此七花八裂喝一喝據座。

當日護法曁耆宿等請上堂師至座前拈請啟云此是本郡護法宰官居士開佛祖關騰風雲筆不遇則尊貴天然相逢則攢花簇錦𨿽家醜固不可外揚然好事亦瞞人不得敢煩維那於人天眾前露个消息維那宣疏畢師指法座云大座當陽虛空開口眞獅子兒善獅子吼便升座拈香雲此一瓣香乾坤最貴萬象獨尊爇向鑪中端爲祝延今上皇帝萬歲萬萬歲伏願道超五帝徳冠百王丕國纘圖樂升平於百世受天休命永壽考於萬年此一瓣香瑞接空中紫气祥分劫外優曇爇向鑪中端爲滿朝文武闔郡護法宰官曁本寺開山現前居士耆宿伏願人人悟般若心个个開金剛眼永爲法苑金湯久作朝廷柱石此一瓣香眼不可覷耳不可聽鼻不可嗅舌不可嘗身不可觸意不可測今日第二回

拈出爇向鑪中專伸供養傳臨濟正宗第三十一世前住黃檗金粟次住天童徑山末後示寂福嚴堂上費隱容老和尙用酬法乳之恩伏願宗風永振毫端露華藏之天祖印重光鼻索垂逆兒之手遂斂衣就座西堂白椎云法筵龍象眾當觀第一義師云空劫已前有一句子盡大地人亙古及今無能舉得今日還有舉得者麼不妨請出相見問繁不錄乃云薰風吹我出山來兩岸荷花透水開煙雨樓頭西祖意人天圍繞嘆奇哉到者裏文不加點淩上座只好證明𨿽然如是也須頂門具眼肘後懸符底人始承當得擊拂子云此一坐具地乃石晉天福年間有普明禪師於此開山大興佛事然此老只牧一頭水牯牛於寺前寺後東觸西觸棒雨敲風水足艸足有圖有頌流布叢林今觀其圖讀其頌則知此老功夫綿密道眼圓明所以道場𨿽經久遠終非湮滅昔嘉隆間寺屬丘墟佛歸無相此道場之名亦幾泯滅遇我法兄轢居士觀圖和▆▆神力破家私恢復廢址頓成巍剎豈非此禪師道行所感使後人肝腦墮地而恢復如是耶今日山僧蒙闔郡宰官護法相延到此弘揚臨濟宗風接續曹溪正脈此亦禪師之道行所感將此道場轉爲鴛湖第一法席然恢復且置祝聖開堂一句作麼生道卓拄杖云棒頭有眼無私照萬世謳歌誦聖明復卓拄杖下座。

地藏誕辰月湖朱居士請上堂師舉拂子云地藏菩薩來也在山僧拂子頭上放大光明轉大法輪弘揚三玄三要有賓有主有照有用有縱有奪有殺有活還見麼其或未然山僧別爲舉揚去也今此普明重興於明巖大師淨土法門巖乃幻也禪師之子幻也得法於笑祖則知巖亦臨濟後裔其不行臨濟宗風別開淨土一門者乃厚防狂慧巧接三根之意也然則禪中有淨淨中有禪禪外無淨淨外無禪故一心不亂便能返妄歸眞一念全提頓使超凡入聖是以禪淨不二興梵剎於艸莽之中宗教非殊復規模於丘墟之地大凡知識出現於世無非顯大機發大用開大鑪韝奮大鉗錘打開生死牢關掃蕩聖凡窠窟顯揚佛祖拯濟羣迷拈拄杖云還會麼禪淨總收歸向上家風整起舊時來下座。

結制上堂雲開大鑪韝奮大鉗錘還有不受煆煉者麼不妨請出相見問撾鼓升堂卽不問驀面相逢時如何師云與汝腦後一錘進云大冶紅鑪烹佛煉祖或有个不受鉗錘底到來以何接待師云且照顧者一錘進云金鐘敲出峯頭月玉笛吹歸海上風師雲閒言語乃以拂子打圓相云大圓鏡內凡聖交參鴛水灘頭象龍獨步到者裏無言可對無理可伸無道可修無制可結只因威音那畔有个無鼻孔阿師遺下个沒量鉗錘鞭象撻龍煆凡煉聖今日將錯就錯依樣畫模直得玲瓏露柱懵懂燈籠利智張三鈍根李四到者裏用盡伎倆掙紮不得於掙紮不得處銅墻鐵壁冷地掀翻阿呵呵好大哥那時節眞慶快風流不在著衣多不是一番寒徹骨爭得梅花撲鼻何卓拄杖一下喝一喝下座。

冬至上堂師拈拄杖云棒喝縱橫須是作家戰將主賓問答不妨本分提持還有恁麼人麼問弘開鑪韝煆煉賢才忽有个無鼻孔底出來又如何煆煉師便棒進云棒頭喝下翻身去直入千峯與萬峯師云五色索未斷進云何故壓良爲賤師云秤尺在手僧喝師云者一喝落在甚麼處僧又喝師云三喝四喝又作麼生進云只得禮拜去也師云吽吽問慈明冬至掛榜魯史他國書云掛榜卽不問書云意若何師云石頭生暖气進云意气不從天地得英雄豈逐四時催爲甚一陽來復萬物咸生師云不妨鼻孔撩天進云繡女宮中日長一綫未審水牯牛鼻孔長多少師云與山僧拄杖子一般進云恁麼則蓋天蓋地去也師云猛虎不咬石麒麟進云應時及節一句作麼生道師云九曲黃河凍到底乃雲天不言而四時行地不言而萬物成日月不言而往來自明至道不言而人心自平才見秋風黃葉落而今又見一陽生以拂子畫一畫云雪後始知松柏操事難方見丈夫心朔風有意梅梢蕊暖气無心地裏冰喝一喝下座。

尼法量禪人領眾設齋請上堂問拄杖抽條瓦礫生光阿誰證明師云再進一句來進云更須答話始得師云還不會麼進云香煙穿鼻孔龜毛栽眼睛此意如何師云描不成畫不就進云只如施主遠來設齋請法有何祥瑞師云白薴村中紫气髙進云與麼則將得金獅子換卻玉麒麟師云賴汝證明進云者是居士分上事衲僧分上又作麼生師便打進云畢竟如何師便喝進云可謂一句無私語無人和得齊師云果然乃拈拂云自謂今生老白洋拖犁拽耙笑諸方翻然與麼隨流去鴛水湖頭建法幢今日現前大眾不嫌普明冷落不道山僧徳薄朝參暮扣共扶將墜之叢林擦褲磨褌勤求佛祖之妙道然佛祖有甚麼道大眾還見麼蓋道非靑黃赤白有眼莫能見非長短方圓有足不能趨非知與無知有識不能識畢竟喚甚麼作道卓拄杖云會麼今日法量禪人領眾設齋請山僧上堂便下座。

上堂問棒喝交參卽不問如何是第一義師便打進雲開口成雙橛楊眉落二三請師向未問已前答話師云者喫棒漢進云利劍拂開天地靜霜刀才舉鬥牛寒師云照顧命根乃云興龍橋畔正令全提鳳翥洲前揚聲大叫叫道達摩九年面壁萬事無能二祖斷臂覓心一無所曉三祖達罪性空不是宗門牙爪四祖橫按牛頭多虛少實五祖栽松再來不識本分六祖𨿽傳衣缽不知行腳事今日長老出來不知說个甚麼山僧向伊道燈籠跳上梵天露柱驀過東海大眾還信得及麼其或未然山僧更爲拈出今朝仲冬月日爲眾說法登臺若問西來祖意普請托缽化柴下座。

上堂問宗開濟牝法振鴛湖萬派逆流一言截斷不涉古今一句請師速道師云八八六十四進云棒喝交馳紅鑪點雪秪如隔江招手橫趨而去又作麼生師云落二落三問世尊未離兜率已降王宮未出母胎度人已畢爲甚又說三乘五教師云仙人愛喫胡麻飯乃云一眞不昧句句朝宗萬象不殊頭頭合轍昔徳山一日因飯遲托缽下堂饑火所逼雪峯云鐘未鳴鼓未響托缽向甚處去忍俊不禁山低頭歸方丈理長則就巖頭云未會末後句平地風波山喚巖問云不肯老僧那將蝦釣鱉巖頭密啟其意今日瞞普明不得來日上堂果與尋常不同眞个那巖撫掌云且喜者老漢已會末後句三頭六臂𨿽然只得三年活滿口含霜眾禪徳山僧如此下語亦能迷卻天下人亦能悟卻天下人迷悟若能俱坐斷將軍拔劍攪龍門且道今日說戒傳衣一句作麼生道著衣喫飯豈尋常今古何妨再舉揚祖祖共傳無底缽生生世世永馨香卓拄杖下座。

元旦上堂雲天開子地辟丑人生寅日居月諸亙古彌今陰陽消長臘去春臨三百六十日今日又重新李四賀張三盲龜值跛鱉冷地相呼作揖頻十分喜气動眉睫更有石女吹笙木人起舞堪笑王老師不打鹽官鼓三十三天撲帝鐘最是雲門道个普忽有問如何是新年頭佛法則向伊道兔角龜毛呈舊面乾坤萬象盡增輝卓拄杖下座。

解制上堂云摩竭提國去此不遠覺城東際只在目前善財五十三參撥火覓漚釋迦三百餘會泥裏洗塊淨明杜口於毗耶支離太甚達摩面壁於少室妄想更多臨濟喝徳山棒虛空釘橛道吾笏雪峯毬平地干戈總不恁麼時如何良久云春風開辟普明門吹出梅花香遠村要見堂前空落落請看瓢笠雪紛紛𨿽然如是以拂子打圓相云還有跳得者个出底麼有僧出云十方無壁落四面亦無門未審和尙作麼生解師便喝進云解了也師云卽當漢又恁麼去也卓拄杖下座。

結制上堂問開鑪大地總紛紛毒辣鉗錘讓普明煆聖鎔凡卽不問那邊底事作麼生師云許汝能吞鐵蒺藜進云猶是這邊事師云如何是那邊事僧便喝師云再喝喝看進云是何言歟師便棒問樹凋葉落全彰古佛家風雨霽風晴洞徹普賢境界西來妙旨徧界全彰結制開鑪一場特地師打云卻被闍黎帶累進云棒頭有眼明如日師云爲甚不會僧頂坐具繞一匝師云醜僧舉坐具云轉得這重關捩子凡聖齊教立下風師便打乃云去年才掛錫今歲又開鑪佛法無多子相看柰若何豈不見古人道向上一著千聖不傳超生死迷悟之門絕聖凡證修之路是以黃面老子才出母胎便指天指地云惟我獨尊於此見得則天然尊貴本自現成共後雲門忍俊不禁亦是掉棒打月瑯玡因邪打正未免捏目生花在普明則隨處作主遇緣卽宗去也握拄杖云要識眞金火裏看千錘百擊始知堅換骨奪胎些子藥頓見風流徹大千卓拄杖下座。

朱遇庵居士請上堂問今朝臘月一四眾云臻畢覿面無私句請師試拈出師云鐵棒擊寒冰進云猶費唇舌在師云你又作麼生僧呈起坐具顧視左右師云笑倒傍觀進云子期時不遇誰識伯牙心師便打進云問玄答妙則且止只如昔日甘贄行者入南泉設粥王老師打破鍋子今日遇庵居士入普明設齋未審和尙作何去就師打云劈破你腦門進云恁麼則雲收雨霽天長闊一對鴛鴦畫不成師云一任卜度問森森庭柏趙老機關裊裊鑪煙普明作用祖意西來卽不問香嚴上樹意如何師云剔起眉毛向上看進云只如虎頭上座還具眼也無師云知音之外有誰知進云恁麼則香嚴老子被虎頭上座捉敗了也師云你聻進云者老漢亦被某甲捉敗了也師便打進云直下棒頭開正眼當堂點出玉麒麟師云猶是死貨僧作舞云搖頭擺尾去也師云轉見不堪乃云金烏東升玉兔西墜老胡不會面壁瞌睡懶殘終日無拘布袋常年落魄打失鼻孔業識茫茫淩上座一味放憨撞入普明寺裏全無消息堪笑沒米沒柴也要安禪打七不提祖意西來用盡平生气力如此者孟八郎不堪燒火掃地伶俐衲僧到這里討甚巴鼻今日遇庵居士好沒來由入山設齋請山僧說个第一義諦且道這第一義諦向甚麼處開口驀豎拂云向這里薦取下座。

冬至上堂問羣陰剝盡轉微陽葭管飛灰日影長伐鼓升堂則不問應時及節請宣揚師云石頭睡夢裏進云及盡去也滴水滴凍放通一綫枯木糝花且道是甚麼人分上事師雲海底火燒冰進云慈明掛榜勘聖驗凡洞山掇桌驅耕奪食普明今日又作麼生施設師云前村深雪裏更有好商量進云幾不問過師打云也少不得這一棒乃雲天無門地無戶九九陽生第一爻數到寒食一百五迷者歷劫迷悟者一時悟甜瓜徹蒂甜苦瓜連根苦何事諸方學道人利名兩字磨千古一念無生徹本元截斷去來寒暑路豎起拄杖云獨有者个不遷移翻轉面皮超佛祖舉法華會上龍女獻珠世尊納受卽往南方無垢世界坐寶蓮華成等正覺大眾且道這龍女有甚伎倆成佛如此迅速請下語看眾無對遂卓拄杖云不是一番寒徹骨怎得梅花噴鼻香下座。

解制上堂問一冬賓主風雲會奪鼓攙旗意不餘三五良宵驚制滿請垂一語定分拏師雲山門八字開進云恁麼則殺活機權歸掌握收來放去不由人師云春到梅花徧地香進云昔日三聖問雪峯透网金鱗以何爲食峯云待汝出网來向汝道意旨如何師云舌頭拖地進云三聖道一千五百人善知識話頭也不識峯云住持事繁又作麼生師云蒲口含霜進云今日設問和尙透网金鱗以何爲食又且如何抵對師打云你且領取這一棒進云老老大大話頭也不識師雲山僧聽事不眞進云不是平原能愛客爭容毛遂露囊錐師云詐明頭乃云那管禪堂止靜牌玉關金鎖頓敲開半肩瓢笠春風暖天上人間任去來是則是有佛處不得住無佛處急走過仰面莫見天低頭莫見地三千里外賓主全提八萬門中生死斷絕摘揚花摘揚花鐵蛇驚出艸頭戴雀兒窠擲拄杖下座。

結制圓旵知浴領眾請上堂問豎拂拈椎卽不問紅鑪點雪是如何師云七花八裂進云設有銅頭鐵額漢來又如何抵對師云朝打三千暮打八百進云恁麼則師子窟中無異獸象王行處絕狐蹤師云今日安你做西堂進云大眾證明師云也須珍重僧禮拜雲光前耀後去也門今日選佛場聚眾學無爲如何是無爲底句師云八八六十四僧便喝師便打僧禮拜歸位乃云掛錫普明來冬制經三結柴米任他無只要人人徹自家冷暖自家知各人生死各人切百萬雄兵八面圍拚此一條窮命敵剔起眉毛仔細看不是心兮不是佛金剛寶劍蒲空揮大冶紅鑪無鈍鐵鐵壁銀山頓豁開世界翻成一片雪若人恁麼便分明笑殺山僧多饒舌下座。

朱寧宇張瑞升居士領眾請上堂問頭頭應現物物如然撒手懸崖那邊底人爲甚麼不居正位師云問取露柱進云學人坐斷乾坤去也拂袖便出師云弄虛頭漢乃云佛法無多子只要識取自己去識得自己便識三世諸佛歷代祖師天下老和尙根源去百千法門百千三昧無量妙義總於一毫頭上了卻譬如百千眾流歸於大海皆同一味又如然百千億燈燈點𨿽殊其光不別諸人日用萬般惟此一心更無他物拈拂子擊一下云只今便好猛提取莫待天明失卻雞今日寧宇瑞升居士領眾入山設齋請法。

句大眾試道看眾無語喝一喝雲山前麥未熟廬陵米價髙衲僧如不會滴水也難消卓杖下座。

監院禪初領眾請上堂云佛佛授手祖祖相傳西天四七東土二三從上來事只在目前不是心不是佛不是禪不是道懷州牛喫禾益州馬腹脹天下覓醫人炙豬在膊上這个語話大似將五彩描畫虛空雲門扇子跳上三十三天觸著帝釋鼻孔東海鯉魚打一棒雨似盆傾何異掉棒打月從上老古錐談玄說妙說性說心豎指擎拳揚眉瞬目總是爲蛇畫足卓拄杖云善言言者言所不能言善迹迹者迹所不能迹山僧到者裏未免口似匾擔眼似流星髙掛缽囊橫眠柱杖去也忽然院主出來道請和尙上堂說法以謝檀那供養山僧喝一喝云會麼打面還他州土麥唱歌須是帝鄕人下座。

師誕辰戒子徳奇請上堂云緣生無象亙古亙今獨立無依不變不易有時白洋峯頂土揚塵有時雙徑山頭吟風弄月今則於普明橋畔和泥合水拽耙牽犁然則洞山道若以揚眉瞬目豎指擎拳謦欬咳嗽是廚中拭缽帛道甚麼會也無是衲僧破艸鞋這瞎漢這漆桶是弄精魂鬼總與麼總不與麼是東司頭廁籌子山僧總不似者老漢狼藉拈拄杖卓一下云未悟直須悟到家須問路脫卻鶻臭衫十方俱顯露今日徳音上座設齋與山僧祝慶驀豎拂子云且道這个幾時生日乃擲下云撲落非他物縱橫不是塵山河及大地全露法王身下座。

元旦祝聖畢乃云盡十方世界是須彌燈王寶座盡十方世界是金剛無量壽道場山河大地常轉法輪日月星辰闡揚佛事澄澄光彩洞徹十虛蕩蕩眞慈包含萬有統攝無邊剎海曠達十世古今不可以識識不可以智知不可以稱量不可以希冀以此祝聖人壽壽同天地資聖人福福等山河山僧今日錦上鋪花去也卓拄杖云爇片旃檀頻稽首咸新萬物頌丰年下座。

周純宇曹仰虹居士請上堂問云去聖時遙法幢難建法道難行近日師僧打點一二轉問頭問古問今問佛問法乃不知自己落處有甚相干昔華嚴禪師示眾云若是臨濟徳山髙亭大愚鳥窠船子下兒孫不用如何若何便請單刀直入時守廓侍者出眾便喝嚴亦喝廓又喝嚴又喝廓禮拜起以手指嚴云且看這老漢今日一場敗闕復喝一喝歸眾大眾你看廓侍者得這些巴鼻如大將上陣殺活自由若非華嚴慣戰作家幾被惑亂一上然則檢點將來華嚴龍頭蛇尾守廓平地喫交爭似山僧於此住持三載門風冷淡佛法全無忽然遇著純宇仰虹二居士爲道殷勤不惜身命拖泥帶水化米齋僧今日復領眾設齋請山僧上堂然則居士出禮三拜山僧合掌道个難消居士便搖首云是甚麼語話且道與古人激揚是同是別喝一喝云放鶴洲前千古事普明橋畔有知音下座。

解制上堂問把住牢關不通凡聖今日放行一句又作麼生師云春來艸自靑進云古人道有佛處不得住又且如何師云不妨畱上座在這里進云畢竟向甚麼處行履師云禪堂內橫眠豎坐進云謝師答話師云照顧眉毛乃云已過九十日隨往無礙東弗於逮南贍部州西瞿耶尼北郁單越拄杖子上透乾坤下透黃泉賓頭盧尊者打失鼻孔閻羅大王突出眼睛𨿽然如是或有人問從何處結冬那時道在普明也得道不在普明也得在不在且置只如古人道佛法無多子久長難得人銅頭鐵額漢扶起古叢林識得諸方無二道缽盂依舊掛三春顧左右云會麼且住住好卓拄杖下座。

萬佛期上堂云一毫端具無邊剎海一句子含無量妙義一切處坐大道場一切時作大佛事破微塵出大千經卷拈片香轉最上法輪會眞俗爲一家融根塵爲三昧到者裏無佛可求無魔可破無生可貪無死可怖無福可祈無罪可露無恩可報無迷可度冤親平等彼此無差此生他生一時事畢其或未然白日莫閒過靑春不再來投誠歸萬徳究取自心開。

圓萬佛期上堂問萬佛云臻千祥駢集格外一句請師舉揚師云寺前橋下東流水進云恁麼則一人有徳萬信歸宗師云那里得者消息僧禮拜師便喝問鐘鼓交加燈燭輝煌會得个事全露法王全露法王卽不問玄音唱罷時如何師云庭前柏子仍依舊進云末後一句又作麼生師便打乃云毗盧正印逼塞虛空大智玄文十方充滿梵演非聲而聲聲普應天花非色而色色全彰處太虛而非寬置毫末而非隘在聖不增處凡不減僧也如是俗也如是男也如是女也如是如天普覆如地普擎如日普照如風普吹塵塵爾剎剎爾念念爾亙古今而不變不壞如來以此而出現於世轉大法輪祖師以此而直指單傳建宗立旨君王以此而尊臨萬民端拱無爲宰官以此而忠孝節義輔弼天下庶人以此而治生產業尊卑有序山僧以此而開方便門化導羣品諸人以此而崇修善事脫離苦輪一稱一禮種智現前供佛供僧福緣充滿是以懺罪罪滅祈福福臻自慶追先存亡並利禳災了願終始俱祥今則功圓果滿就路還家一句作麼生道卓拄杖云桑麻百里晴煙暖桃李千家化日長下座。

師到當湖蓮溪新元法侄請上堂徳藏古笠和尙白椎問法振鴛湖化行鵡水人天交接合談何事師云昨日晴今日雨進雲拂子點開千聖眼杖頭指出萬人心此意如何師云那个知恩進云秪如營齋請法有何祥瑞師云胡言漢語不成章進云恁麼則春光輝大地法雨利人天去也師云且過一邊乃云文殊普賢觀音彌勒腦後一錘七花八裂堪笑碧眼老臊胡究竟西來有何益寥寥坐九年覷破少林壁壞卻東土人依然返西國臨濟小廝兒只具一隻眼偶然道个無位眞人在諸人面門出入卻被象骨師喚作白拈賊象骨老師三登投子九上洞山因甚話頭也不識屈指諸方老古錐議論紛紛有何極且喜蓮溪綱法侄半生行事多朴實一雙眼目頗分明不落從前三五七卓拄杖下座。

結制上堂問人天普集卽不問弘開鑪韝是如何師云爲甚人天普集不問僧擬議師便打進云問過了也師復打云再喫一棒進云如何是棒頭有眼明如日師云知你是瞎底進云悟則借手行拳迷則執燈求火只如不著迷悟如何行履師云者不知痛癢漢乃云十方聚會選佛場開祖師西意信手拈來是以禪林法社依規結制煆聖煉凡然則古佛場中堪笑重新選佛自心境內何勞特地明心無一人而非佛無一佛而非心心佛及眾生大似乾矢橛拈拄杖云鉗錘在握人天窺測無門猛焰燒空佛祖回避不及盡大地是个鑪韝諸人在里許作麼生翻身吐气卓拄杖云出羣須是英靈漢敵勝還他獅子兒下座。

冬至上堂問冰河才發焰葭管便飛灰且道一陽生與第一義是同是別師云嶺上梅花開笑眼進云一枝才發育萬樹盡沾恩師云碌磚瓦礫自翻身進云今日禮拜有分師云且莫艸艸僧便喝師云亂喝僧連喝兩喝師云轉見不堪僧拂袖歸位問魯史書云日慈明掛榜時一陽初發處萬物未萌枝如何是萬物未萌枝師云前村深雪裏更有好商量進云與麼則滴水滴凍去也師云也須七花八裂進云如何是一陽初動處師云石頭生暖气進云與麼則日添一綫去也師云隴上暗飛香進云秪如今朝和尙升座昔日慈明掛榜是同是別師云分身兩處看進云首座云今晚和尙放參與今日學人酬唱孰優孰劣師云問取露柱進云且喜小人道消君子道長師云冬不寒臘後看僧禮拜云知恩有地師鳴指一下問刺繡五紋添弱綫吹葭六管動飛灰此是造化陰陽有變有遷底事打圓相云秪如者个亙古亙今無減無增底未審和尙如何指示師云九曲黃河連底凍進云恁麼則長至已知處處瑞不勞禿帚更書云拂袖便行師云又恁麼去也問如何是賓中賓師云又來跳如何是賓中主師云看取手中拄杖子如何是主中賓師云問阿誰如何是主中主師云還見山僧麼乃云大道只在目前十方無異路要且目前難睹無人識得渠欲識大道眞體何似生不離聲色語言沒交涉時當歲暮地凍天寒魯史臺上書云漢女宮中測日三家村裏王大姐說長道短十字街頭赤須胡又手當胸怎如得林下衲僧破被蒙頭蒲團兀坐饑來瓦缽盂喫飯睡來長連牀打眠管甚日添長說甚冬來意遂擊如意云但願來年田麥熟村歌社舞祝丰穰下座。

師誕日上堂問昔日世尊初生便雲天上天下惟我獨尊今朝和尙誕辰未審說个甚麼師云八十公公打花鼓進云大眾分明記取師云你分上又作麼生聻進云今日禮拜和尙師云記取分明問吹大法螺擊大法鼓升大法座闡大法義四大卽不問今日設齋慶誕如何酬唱師云个个靑山齊拜首進云柳絲如面塔如燭日月爲盤獻法王師云條條河水繞階流進云我師法臘超從諗柏子庭前劫外春師云許你窺探有分進云今日蓮溪來慶賀大家齊唱太平歌師云香煙堆裏再瞻觀又僧出禮欲問師云已遲八刻僧便喝師云還要亂喝僧又喝師云不堪不堪僧禮拜乃云朝而出暮而歸鴛鴦湖畔好徘徊放鶴洲前西祖意普明橋上露全機五十七年無法說今朝特地叫希奇且道叫个甚麼驀舉拂子云吾有正法眼藏涅盤妙心不立文字教外別傳付囑摩訶佛殿摩訶山門摩訶柏樹子摩訶乾矢橛善自護持毋令斷絕驚得他泥團土塊石頭瓦礫俱搖頭吐舌云吾未嘗見如此奇特吾未嘗聞如此奇特阿呵呵好大哥有時唱有時歌風流不在著衣多驀豎拄杖云且道者个年多少遂卓一下云打風打雨任縱橫拄地撐天亙古今下座。

歲旦上堂問梅梢初破玉柳綫漸舒金如何是斬新一句師云柏子庭前瑞气多進云把斷鴛湖水逆流放行▆薴通消息如何是和尙爲人一句師云棒頭開正眼問城上已吹新歲角窗前猶點舊年燈這是古人道底卽今和尙將何示人師云庭前一片雪堂內十分寒僧云大眾諦聽師云你作麼生進云某甲耳朵不塞師便打僧禮拜乃豎拂子云三陽交泰萬物生輝一歲當頭千祥並集貍奴白牯交賀新正露柱燈籠應時納祐事事喜法法妙歲朝祝聖句畢竟如何道擊拂子云今歲自從今日始一年又是一番新等閒覷破東風面只願當今萬萬春下座。

解制上堂問九旬禁足把住則失色於黃金三月功圓放行則增輝於瓦礫秪如收放自由底到來和尙如何垂示師云朝打三千暮八百進云堂前鐵笛吹無盡舉頭个个悉知音師云只恐不是玉進云繡出鴛湖無背面閒攜煙雨缽中藏師云未必是你境界僧拂袖歸位問不立文字義獨露本來眞時如何師云合取狗口乃云古聖方便猶若河沙激揚提舉玉轉珠回昔潙山問仰山云子一夏不見上來在山下作何所務仰云鋤得一爿畬種得一籮粟潙云子可謂不空過仰卻問潙和尙夏間作甚麼潙云日間一食夜間一宿仰云和尙亦可謂不空過然則普明結冬一期山僧時時落堂大眾刻刻參究檢點將來卻成空過今日解制不妨說破請問大眾如何是空過不空過底道理卓拄杖云梅綻缽囊腰下重翩翩篛笠戴雲輕便下座。

圓萬佛期平湖王鳳翼陳繩武居士請上堂問道場圓滿普利人天未審有何奇特師卓拄杖云向者裏薦取進云恁麼則个个光騰今古家家慶快平安去也師云汝分上又作麼生進云某甲且止秪如古人問千佛居何國土長沙答垂千古今日忽有人問萬佛卽今在甚麼處未審和尙如何舉揚師云齋堂前佛殿後進云恁麼則徧界盡非常艸木何山松柏不靑靑師云非汝境界進云大眾證明便禮拜師云墮也墮也乃云千年暗室一燈能破三乘妙法一句該通是以諸佛演最上乘祖師傳心地法淨明談不二門山僧提末後句猶如時雨普潤大千艸木花果悉皆充洽而得長生然則甘艸得之而甜黃連得之而苦梅杏得之而酸椒桂得之而辣非雨有分別而彼艸木種性之不同耳學道禪流各宜會取今日普明萬佛之期因去年在會眾居士立三年之願所謂實際理地不受一塵佛事門頭不捨一法是以冬夏安禪春秋禮誦遂成普明長式今當第二期圓滿之日蒙王陳二居士請山僧上堂舉揚个事且道上堂與禮懺還有差別也無卓拄杖云識得到家無二性何妨方便有多門拈起一花標正眼展開半葉頓明心下座。

吳雙泉居士求剃度請上堂云娑婆世界以音聲爲佛事香積世界以香飯爲佛事且道普明寺裏以何爲佛事拈如意云以如意爲佛事不落名相得大自在古人云菩提無樹煩惱無根父母非親諸佛非道於此會得不妨活潑潑超然三界之外孤迥迥跳出名利之場天子不臣諸侯不友如孤云野雀自在無▆實佛祖之標持乃道人之行履今日雙泉居士特來設供求山僧剃落秉佛眞規山僧命名超曇法號鐵樹其柰貴親戚苦意相畱並致山僧相勸不得遂居士之願然則居士以不如意處不妨如意何故古云袈裟之下透出三界如恆河沙袈裟之下失卻人身如恆河沙由是觀之大道不分僧俗相何須割發並披緇下座。

萬佛懺期圓滿請上堂云塵點劫事只在目前菩提妙場不離當處大覺世尊起菩提樹詣鹿野苑轉四諦法輪惟憍陳如最初得度達摩大師從南天國至東震旦坐少林九年賺神光三拜謂其得髓山僧蒙諸檀護命錫此山六載以來三起萬佛懺期專祝皇圖鞏固帝道遐昌雨順風調民安物阜而我衲僧均樂無爲之化長沾沕穆之風於心無事於事無心一種光明自然顯現以此而證自性三昧以此而獲本地風光以此而開四生九有之昏衢以此而報天地君親之厚徳擊如意云一色一香開正眼再瞻再禮契無生下座。

解制紹升基知浴請上堂問一期把定繩頭施設不能由己只如放行一句作麼生道師云緊峭艸鞋進云恁麼則一任去也師云猛虎當路坐進云前程或有人問如何對他師云兩眼對兩眼進云古人道祖師心印狀似鐵牛之機去卽印住住卽印破若遇無面目漢又作麼生印師打云也放過不得紹升居士問臘盡春來梅花與柏子交新意旨如何師云剔起眉毛仔細看士便喝師云這一喝落在甚麼處進云這老漢還不會麼師便打士便喝師亦喝士便禮拜乃云居士新正遠入山殷勤請法自焚檀打開布袋無他說只要人人透祖關以拄杖左卓一下云文殊普賢起佛見法見且向者邊立以拄杖右卓一下云臨濟徳山因風生浪且向那邊立復卓拄杖云我此一眾九十日內不依倚一物者不妨請出山僧與汝柱杖子眾默然師云有佛處不得住無佛處急走過三千里外卽不問未出門一句作麼生道喝一喝云幾片白雲俱散盡不知明月落誰家下座。

結制上堂云荊棘林裏安居險惡道中選佛刀山劍樹上經行鑊湯鑪炭裏坐臥必須透過這四重關山僧才開禪堂門與諸上座拄杖子喫擊拂子下座。

臘八日倪遠生居士請上堂師云威音那畔有一句子直至如今盡大地人無能舉得今日還有舉得者麼請出舉看僧出作禮師云錯舉了也僧云和尙錯學人錯師云錯錯乃云未有天地日月已前無佛名字無眾生名字不說聖不說凡不說迷不說悟亦無持戒毀戒自釋迦老子入雪山苦行睹明星悟道之後遂分聖分凡立宗立教有禪有律以後幾多老古錐承虛接響便道迷之則生死始悟之則輪回息眾禪徳今日還見釋迦老子麼擊拂子一下云出家夜半王臣泣苦行六年魔外降一念頓成無上覺人間天上更無雙下座。

解制上堂云太陽門下日日三春明月堂前時時九夏古人恁麼語話能不慚惶娑婆世界內三月爲春三月爲夏三月爲秋三月爲冬寒則普天之下寒熱則普天之下熱太陽門下幾人能到明月堂前若个能知淩上座尋常不欲與諸禪徳面前拋沙撒土諸禪徳亦不必敲磚打瓦只教二六時中放得空閒閒地便是大休歇時節今朝打開布袋未免東往拜年西往賀節前途忽遇个守破關鎭使打口令措大賣鹽袋老公子使耕牛臭老婆觸著便作屎臭气好拈拄杖劈脊與一頓使他知我普明門下別有長處豈不快哉還會麼龍袖拂開全體現象王行處絕狐蹤下座。

結制上堂釋迦世尊於摩竭陀國三七思惟開闡利生事業達摩祖師於少室山前九年面壁煆煉斷臂阿師智者大師於天臺山中九十日廣談妙法天下善知識於所坐道場九十日提唱宗猷山僧於此普明寺中九十日與諸衲子斬斷從上葛藤點出諸人面目與麼與麼白雲乍可來靑嶂不與麼不與麼明月難教下碧天擊如意云千聖頂時踏斷倚天長劍逼人寒下座。

冬至上堂云日月行空短長自異陰陽合序消長不停不是心不是佛不是物古往今來是何物寒時太煞寒熱時眞个熱超然寒熱是何人夏扇冬衣赤骨力火官頭上轉風車金剛腦後三斤鐵秪如古人問如何是冬來意答云京中出大黃此意如何大家不妨下一語看侍者云九曲黃河連底凍一僧大笑師搖手云不是不是便下座。

師六十壽誕兩序設齋請上堂僧問彩雲凝白薴瑞气映鴛湖如何是普明境師雲山門八字開進云有星皆拱北無水不朝東如何是境中人師云按劍當堂坐進云有意气時添意气不風流處卻風流如何是人中意師一喝僧顧眾雲海屋添籌恩沾大眾去也師云放汝三十棒問云靈明廓徹無邊表擒縱臨機獨振威海屋芥城收不住熾然共祝不思議大眾願聞請師自祝一句師云春秋不涉進云恁麼則逼塞虛空去也師云你向甚麼處著腳進云昔韓文公問大顚年庚多少顚云晝夜一百八此意如何師卓拄杖云會麼進云有問和尙又作麼生師打云還不會麼進云靉叇祥雲呈瑞彩滿筵喜色總光輝師云大好一聯詩問天垂寶蓋地湧金蓮一句無私如何舉揚師云紫气盤空進云法王大寶自然而至如何是法王大寶師云祥雲彌布問梅花香繞座說法又從新如何是諸佛出身處師云須彌日月髙進云不問有語不問無言有句無句如何指示師放下拂子進云據虎頭收虎尾去也師云一任卜度乃云行年忽爾六十大道不知不識饑餐渴飲困眠不覺事事合拍有時挽起眉毛有時豎起鐵脊有時佛祖冤家有時聖凡不測撞著鐵壁銀山獨自縱橫出入更有一種彊暴遇著棒頭血出如斯惡辣名聲遠近見聞不得這般杜撰阿師又要請他說法且道他有甚麼法握拄杖云打開父母未生前突出乾坤花簇簇。

師誕日恆宗禪人領眾設齋請上堂問共祝華封耳順年全提正令絕廉纖幹將掃蕩羣狐迹咸賴楊岐正脈傳四眾贍仰請師速道師云杲日當空進云莫是和尙極則處麼師云淸風徧界進云迥超千聖乾坤廓花甲重回歲月長師云知卽得問日月爲天眼須彌作壽山卽不問普明堂上一句作麼生師云萬象森羅齊稽首進云機關藏不得一劍定乾坤師云照顧性命乃云鼻孔撩天觸破威音那畔眼睛突出掀翻無位眞人是以任運騰騰七花八裂威儀濟濟百匝千重所以雲天得一以淸地得一以寧君王得一天下太平天下老和尙得一拔楔抽釘山僧得一以事事現成旣現成矣是法住法位我爲法王於法自在何用六十耳順七十從心而後爲得哉今日恆宗上座領眾設齋與山僧慶祝又作麼生卓拄杖云大道誰分短與長當頭坐斷絕爾量須彌聳出虛空翠一著無私兩鬢霜便下座。

佛誕日當湖尼越塵上座請上堂紹升知浴問降誕王宮卽不問時新一句是如何師云爲甚降誕不問進云不必更重宣師便打士便喝師云亂喝進云且莫壓良爲賤師云敗缺不少進云滿架薔薇一院香師云幹你甚事進云瞞某甲不得師云老面皮進云鄕村四月閒人少惟我一个是閒人師云速退速退乃舉世尊初生一手指天一手指地周行七步目顧四方雲天上天下惟我獨尊據山僧觀之太平無象麒麟出而芝艸生則有其象焉至治無爲教化設而號令施則禍亂作焉雲門云我當時若見一棒打殺與狗子喫果然法眼云雲門气勢甚大要且無佛法道理識甚好惡雲峯云雲門𨿽有定亂之謀且無出身之路雪上加霜瑯玡云雲門可謂將此身心奉塵剎是則名爲報佛恩略較些子以拂子畫一畫云昨夜淸風生八極今朝流水漲南湖瞿曇面目能多少惹得兒孫檢點多顧越塵上座云你爲何如試道道看座便出師便下座。

小參

僧問七縱八橫千變萬化底人爲甚正合喫棒師云汝非其人僧以腳打圓相師云是甚麼進云正要和尙疑著師云好大燒餅進云難咬嚼在師便打乃豎拂云結制今朝七日相對眼橫鼻直西單捏緊拳頭東單豎起鐵脊縱使鐵壁銀山也要單刀直入若問如何若何便乃證龜作鱉山僧今日忍俊不禁略爲諸公露个消息是甚麼消息必須絕後再蘇始乃欺君不得卓拄杖下座。

對靈小參雲細雨飄空打濕威音鼻孔秋風括地吹開佛祖面門本無生死之蹤寧有去來之相豎拂子云敬泉居士還會麼你看六十五年前是甚麼六十五年後又是甚麼正當六十五年懸崖撒手撩起便行更且道是甚麼今日山僧與你點出末後一句使得自在去也喝一喝云桂子飄香劫外秋死生路上好風流從前窠臼掀翻去脫略陰陽第二籌下座。

同門轢居士木主入山請小參云一坐十小劫靜然安不動妙用等河沙隨緣獨鼓弄濟上好宗風惟兄當大用轢鉆頭尖普明得擁重今日蒙眾檀護送木主進山供養且爲老法兄安位一句作麼生道拈拄杖打圓相云吽吽。

爲扆臣嚴護法對靈小參師舉拂子云相逢已半秋兩心水乳合何意忽分離令人嘆長別悲翁非眞齡悼翁是人傑燈傳夜壑寒露冷霜臺嚙聽徹曉風鐘死生是何物卽此正當陽淸風共明月世諦最堪傷蒼生梁棟折吾𨿽林下人愀然長叫屈𨿽然擊拂三下云芙蓉江上拂秋風日轉東山月西落下座。

解制小參師豎拂子云一年一度結放下拂子云一年一度解結解甚分明以拂子打圓相云那事如何委所以於九十日內把定牢關風吹不入雨打不濕猶如癩馬系枯樁九十日外解開布袋橫擔拄杖倒著艸鞋好似快鷂衝霄漢且道結底畢竟結个甚麼解底畢竟解个甚麼更有不結不解一句若還道得諦當山僧今日兩手分付眾上座各道道看眾不出卓拄杖云還須看取腳下始得便下座。

除夕小參師以如意畫一畫云三百六十日星馳電捲到者裏卻被山僧如意子畫斷了也余有今夜在贏得與諸公敍話人天本豎畜生本橫火不待日而熱水不待月而涼南泉十八上便解作活計趙州十八上便解破家宅雪峯住持事繁普明淸寒徹骨自從掛錫七年來梅花苦茗無消息燈籠露柱兩交參無位眞人眼突出且畢竟作麼生與諸公話除夕擊如意一下云小盡二十九大盡三十日爆竹通宵響振空家家松火連天碧𨿽然父子同情到者裏各自努力便下座。

機緣

師問維那不與萬法爲侶者是甚麼人那一喝師云有人喝過了也那拂袖便行師追打。

師問知藏舉一不得舉二放過一著落在第二意旨如何藏雲不得錯舉師云如何是不錯舉底藏雲剎竿頭上仰蓮心師云本分事如何藏雲如無手人行拳師云還有麼藏禮拜師打云須喫棒始得。

師問知藏如何是正法眼藏藏雲照破面門師云爲甚古人道破砂盆聻進云七零八落師云還有向上事也無進云無師打云莫道無字好。

師問僧那里來僧云天竺過來師云聞觀音殿回祿了麼僧云燒過了師云觀音大士不妨麼僧無語師云燎卻眉毛也不知。

師問病僧你昨日發寒發熱僧便喝師云又發寒熱也僧又喝師連棒打出。

師問僧甚麼處來僧云福嚴度夏師云其中事作麼生僧云福嚴太熱此地淸涼師云古人道寒則普天普地寒熱則普天普地熱爲甚麼福嚴熱者裏涼僧擬議師直打出。

師問僧那里來僧雲天目師云將甚麼去供養髙峯祖師僧聳肩云者个師雲山僧不識者个僧無語師云卻是上座不識者个。

僧辭師出山師伸手云拿飯錢來僧便出師隨後一拳云打這飯袋子。

師與客喫茶次師云再請一杯客云不喫了師云爲甚不喫客云昨日喫多了今日肚痛師云是誰之過客無語師云口是禍門。

師同居士隨喜士讓師前行師云必須賓主分明士云如何是賓中主師云居士上前去如何是主中賓師雲山僧在後來士云還有向上事也無師便掌。

贊

釋迦佛贊

一出頭來天大地大說法談經三百餘會末後拈花捏神捏怪好个迦葉當陽捉敗阿誰今日又描他賺得兒孫常禮拜

彌勒贊

終日波波拖个布袋十字街頭是神是怪名利渾身卻也自在族姓往來行頹口快呵呵他日龍華會上怎麼教人天禮拜

彌陀贊

稽首無量光誓願四十八接引上蓮臺者个是你錯眾生本成佛何事太落索喧動多人到那邊待我東土何其薄設或眉間再放光輪轉拂子打一百

文殊贊

曾爲七佛師今作瞿曇弟打鼓弄琵琶騎獅任遊戲現身五臺山太煞沒本據稽首大智若虛空者个文殊不是你

普賢贊

普賢普賢大用現前身騎白象行願無邊運水搬柴覿面機塵塵剎剎總歸禪

福嚴老人贊

捉著冤家不肯休全機逼拶汗通流面皮翻轉如生鐵白棒揎來似石頭徹底爲人無半字頂門著眼照千秋兒孫滿地何如也不落傳燈第二籌

自題

透徹當年濟北宗一腳踢倒鵬搏峯開口便吞四大海攢眉綰結太虛空大用當機無一物出頭天外主人公堪笑這無面目漢是阿誰卻住曹溪正脈中

自贊

這位阿師心粗气傲三千威儀全不知道正法眼藏一總不曉若人問著粗拳劈腦天目首座欲親依堪笑自起還自倒

久坐淩霄峯乍來鴛水畔癡癡等个人誰知空打算海盬塘上往來多鼻孔撩天沒个半這點虛靈亙古今萬別千差成一貫

一雙窮相手弄土復弄墨不是等閒人生平不拈出吾家維那石堂子點火焚香有甚益咄咄

堪笑這老漢太煞無慚愧拈起拄杖頭虛空百雜碎天童忤逆孫造下彌天罪佛祖死冤家終始做頭對八月金風香桂飄敢問諸人會不會

這个老禿奴說一又不一有時六合彌有時藏於密有時殺人刀有時活人戟奮喝碎須彌驚電如不及盡大地是關天放供養畢分明山中漢又道白拈賊石關本無縫何處通消息叉手向虛空靑山炳白日

拈

世尊初生一手指天一手指地雲天上天下惟我獨尊雲門云吾當時若見一棒打殺與狗子喫。

拈云奇特太煞奇特俊悄果然俊悄於千百年後下者一棒卻是打活世尊驀豎拂子云世尊來也。

世尊升座文殊白椎云諦觀法王法法王法如是世尊便下座。

拈云世尊平地起堆文殊就地鏟削𨿽然起捺相違不失父慈子孝且道世尊升座文殊白椎還有人會得也未。

世尊於靈山會上拈一枝花顧視大眾惟迦葉尊者破顏微笑世尊云吾有正法眼藏涅槃妙心付與摩訶迦葉。

拈云世尊和盤托出迦葉覿體承當以致遞代相傳眉橫鼻直𨿽然如是大似好肉剜瘡一場特地山僧當時若見振威一喝使這兩个老漢一場懡。

夾山二十年不曾舉著宗門中事。

拈云夾山用本分機這僧行格外句至明日掘坑請埋這僧束裝前去虎頭蛇尾一場敗缺若山僧作這僧待夾山云請打殺埋向坑裏便推向坑裏云活埋底好看他如何。

百丈被馬祖一喝直得耳聾三日後來黃檗聞舉便吐舌。

拈云馬祖一喝如撾毒鼓聞者無有不死百丈乃大闡提人聞如不聞得以不死且道黃檗吐舌落馬祖處落百丈處三个胡孫夜錢天明依舊尾連顚。

黃檗與臨濟三頓痛棒。

拈云這條白棒揭地掀天不惟臨濟喫三頓大愚亦喫棒了也不惟大愚黃檗自己亦喫棒了也且道自己如何喫得呵呵忤逆不天打。

僧問首山如何是佛山云新婦騎驢阿家牽。

拈云首山機通格外語出常情然中下之流卒難話會或有問山僧如何是佛向他道三个畜生顚倒走。

浮杯淩行婆話。

拈云浮杯把定乾坤南泉就中取事趙州殺活臨時至使這婆一場賣弄千古傳名當時若問山僧盡力道不得底句劈脊便打婆若擬議卽云蒼天中更添怨苦不惟奪婆子機關更坐斷南泉趙州一番狼籍。

瑞巖與麼與麼云雲巖頭云將我一枝佛法與麼流將去。

拈云那里是暪闍黎處彥便出去是受他暪不受他暪巖頭云將我一枝佛法與麼流將去大似憐兒不覺醜。

老宿一夏不爲師僧說話。

拈云老宿不語其聲如雷這僧無聞有耳如聾僧云得聞正因也得當面錯過宿云一字也無不合與麼道大似揚聲止響鄰宿云鼠糞污卻普州人送賊雪竇云誰家釜裏無一兩顆路見不平若是山僧待伊云得聞正因也得便打出去免見許多狼籍良久云相識滿天下知心能幾人。

頌

世尊拈花

靈山會上一枝花信手拈來驗作家百萬此時俱卻當無端一笑事如麻

女子出定

用盡神通不出定輕輕彈指便出得只因者个果卽當費卻幾年空气力

臨濟在黃檗喫三頓痛棒

相逢不用更嘮叨三頓烏藤徹骨敲脫殼靈龜潑天去肋還三下轉風騷

百丈耳聾三日

一喝猶如毒鼓揚耳聾三日事非常後來吐舌緣何事不是愁人不斷腸

夾山二十年不舉宗門中事

二十年來不舉宗和盤托出太虛空掀牀大似安空柄掘地相埋顯此風

浮杯淩行婆話

浮杯不會老婆禪王老機關猶未全惟有趙州能殺活當機贏得一粗拳

閩王封柑橘問雪峯

一色因何名兩般封回體露好生觀閩王蹉過重相問紙覆方才見一端

產難因緣

子母難分正苦時瞿曇於法實無知可憐殃窟傳言漢撞彩人偏信得伊

髙峯枕子落地

网羅蜜布萬千重性命將逃斷不容冷地枕頭墮落處翻身跳出夜摩宮

破砂盆

迅口道个破砂盆塞卻虛空不露痕三世古錐錐不入貴如糞土賤如金

丹霞燒木佛

荒院天寒燒木佛一堆紅焰逼繩牀渾身終夜烘烘暖罪過還須院主當

牧牛圖頌

未牧

兩角崢崢气性哮四蹄奔走不知遙牧童猛力相追去猶恐前途踏著苗

初調

鼻頭捏住把繩穿不肯回來著實鞭今日斷然難放手生平力气盡加牽

受制

頭漸低兮足漸隨方才爾我兩亡馳腳根穩穩相牽去帶月披云不敢疲

回首

暫把繩頭系樹頭相看不覺去剛柔半身黑白何如也行步猶能轉顧畱

馴伏

爛索收來在手邊尾巴放下不勞牽山童日暮先歸去遠遠相隨亦自前

無礙

了無榮辱意恬如牛自眠兮人不拘一曲放開山色外隨時水艸飽還餘

任運

咄咄山童瞌睡中牛兒馴繞艸蒙茸忽然醒得雲霞暮徹骨淸涼向晚風

相忘

人牛各自在山中彼此形骸心自同多少白雲多少月相看兩眼對西東

獨照

山自無心月自閒何人拍手在雲間獨歌獨步誰堪伴不覺牛兒已過關

雙泯

忽然無迹又無蹤只有團圞一个空識得中間還有主大千沙界總叢叢

偈

示云行二首

眼裏無筋一世貧奔南走北轉勞辛若知此道無殊別何必他山覓遠人

三回九轉煉成丹腳底山河路百千直得紅鑪飛片雪十年心事總蕭然

與天目首座

頂門具只摩醯眼鑑破拈花佛祖風杖拂原流親付汝立持濟道去流通

示法融書記募飯

佛祖皆從行門出化飯供僧事最髙法法頭頭能活潑要知隨處露風騷

示徒道模

參禪如行路急忙趕向前系得艸鞋繩前人過嶺去

與元朴維那

看破拈花最上機隨宜說法不思議龜毛一柄親分付濟北宗風任汝爲

與天放書記

掀翻佛祖關手段眞奇特若有法可傳紅鑪飛片雪吾家書記天放子室中領略曾親切一柄龜毛拈付汝直下承當無別說

與千靈堂主

祖禰擔不了須得後人肩兩臂從來曲向前人大鼻孔大頭穿一把龜毛一卷煙分付當人是的傳

與古融維那

無法可傳無道可說珍重行持天童正脈鴛湖斗水冷且淸漏网金鱗好活潑布雨興雲等个時攪動乾坤不在舌

與石堂書記

昔年曾到語溪遊冷眼相看暗點頭今日重來鴛水畔低頭九拜轉風流

與月映西堂

三登九上已多年佛祖機關盡打穿一把龜毛今付汝從教鼻孔去撩天

與香嚴西堂

一拂珍藏二十年今朝拈出快人天祖翁鼻孔時穿卻雙徑鴛湖一脈傳

與紹升知浴

從今不必更商量鼻直眉橫絕覆藏好把一枝無孔笛玄音隨地發淸光

與尼越塵

打破虛空方穩坐聽他石女唱巴歌超塵越格無過此好自埋頭理錦梭

示超珍居士

頂門珍寶自家藏不遇知音莫舉揚信手撥開關捩子隨時通透這風光

示文之居士

乾坤一首大文章艸木山河字句長透得其間端的意薰風吹動筆頭香

示隱凡監院

輔弼髙賢豈遠求通身經濟見風流紀綱佛祖權衡處莫落楊岐第二籌

示公朴居士

丈夫別有千秋業此个根基不等閒鐵壁銀山挨得入從教踏破萬重關

四威儀

山中行髙低石不平絆芒鞋殊覺腳頭輕乘興峯前趁麋鹿不知過卻幾多程

山中住冷暖隨時過愛淸風明月常盈戶葉落花開歲月忘折鐺破甕超今古

山中坐擦破臀間褲愛跏趺沒膝靑苔護瓦礫泥團出定來叫他佛也不肯做

山中臥鼻息如雷太到天明紅日牀頭露一盆淸水洗面皮摸著眼睛卻三个

山居十首

山居沒个人松竹最相親活菜思量喫攜籃去采蘋

一飽不餘思獨行還獨坐懶得再煎茶夜來空腹臥

去事不必思來事不必算眼底又如何獨自閒支管

修行不得力住山無米喫到老還造業問著便一摑

气小量復小世事全不曉一个舌頭尖與人打之繞

一雙窮相手弄鋤又弄筆不是等閒人生平不拈出

淸晨喜看松到晚喜看竹萬事不如人獨髙兩隻目

要武卻會文要文卻又武不合世間情終年獨自苦

一片老面皮半邊沒鼻孔日日對靑山不管閒骨董

靑山个个笑笑我茆庵小終年不見人只見猿和鳥

住山歌

君不見古人說道住山良仙風道骨多詩腸耳不聞貪嗔癡財色忙眼常見松竹梅霜雪揚艸鞋一雙腳跟老烏藤七尺腰肢彊侵早起穿件百衲千結破衣裳推開窗聽得前山黃鳥叫陰涼流來淸泉與石髓煎作淸涼肺腑好茶湯只樂得沒有裏胥債主催錢糧又沒有賓客檀施要支當單單鋪得一張折腳牀松風明月細商量乘興吟出一句兩句放毫光粘得稿子滿茆堂不知來得幾个采樵子大家嘻嘻呵呵笑一場忽然想著幾根鮮筍喫直到髙山頂上束一筐也不管春蘭芳秋菊黃眼空四海任滄桑末法世好珍藏人情冷暖如朝霜若落了十日五日雨籬▆緊閉花徑荒幽然獨得與髙狂豆腐經年不見嘗只落得个野僧千般絕萬般忘拍手呵呵上髙岡忽然一嘯聲入白雲鄕石關道人癡興長

詩

山居

居山何所事志气得淸狂水擊石痕瘦風梳竹葉香心閒病自減慮靜日方長若問禪餘外花開書架傍

過訪無學兄不值

風入書窗捲案章到來獨自想淸狂可憐不似仙陀客卻帶松聲出艸堂

宿髙庵

薄暮探山色逢君意欲傾雲歸松葉暗鳥語石蘿輕水落存淸響窗虛集漏聲竹鑪香有韻相續到天明

還山

戴卻來時笠筇隨山色歸野禽啼曲徑村犬吠斜暉泉落危峯急花開夾路飛行行聊欲憩流水候荊扉

石根

百尺危巖似虎蹲幾層苔瘦見蒼根風過有意淸毛孔霜打無心露骨痕靜夜未辭磨活水窮年見賞立當門我今試探中深淺撥土還知到底存

竹居

節髙枝勁聚幽香吹入窗來个个涼莫道虛心常伴我從來骨格傲秋霜

髙庵寄友

抱病空山事事眞茶煙不斷不爲貧吟聲未絕云流出琴韻將成鳥和頻屋裏尖巒常繞座門前老虎慣依人忘身樂道多幽寂君但能來話更親

東坡洗硯池看殘雪

輕風吹斷凍雲香恍接先生笑語長能見此時山半白追思當日雪深堂聚寒益淡籬邊石餘墨仍涵水面光欲洗案頭鴝鴝眼至今還想到池塘

夏日山居

采芹兀自澗東西筐欲盈時蟬正啼歸到茆庵無个事枕書眠到日頭低

攺路

欹側多時厭方今治始平腳頭殊覺穩眼底倍分明讓樹因多曲依花更轉淸客來屢回顧凝立聽松聲

天目道中

崎嶇百里向天涯野趣幽然興不賒冷气淡浮新竹葉寒聲髙接活煙霞細流轉處重尋徑竹杖停時欲問茶莫道前途艱且遠行行復渡淺溪沙

秋前一日集湖舫喜三宜禪師與席得齊字

涼風初起斷橋西吹出秋來尙未齊欲送殘炎歸樹杪好招同調賦詩題煙浮一艇云期集鷗舞多聲鳥共啼有客喜從江上至眉稜峯影並髙低

宿眉公頑仙廬

山色籠靑靄流陰濕到門落花疑絳雪歸鳥定黃昏樓逼四圍水竹隨幾萬孫虛堂安石榻直接淨名源

乞食

沿流溪上總桃花十里行持不覺賒山色外頭無世法犬聲裏面有人家禪窮一缽淸髙事食聚千家本分誇從古傳今眞妙訣好教拈出徧天涯

走馬燈

炎炎虛气鬧籃中賺得英雄走不窮玉燭搏風徵夜永金戈卻月戰虛空龍城鐵馬何難渡鳳闕雕弓自擬通冷地烽煙中路息將軍誰肯與論功

憶鶴

一從舞罷竟無尋每日臨風想到今恍覺長鳴松際遠沈吟髙舉石邊深翻嫌花下苔痕減宛擬池前月影臨蓬島幽閒應未去撫琴遐寄操玄音

無錢買書讀

囊橐傾如洗耽書意若何慕名期策勵對面復蹉跎破笠不堪易單瓢徒見呵南鄰貴公子不讀卻能多

映山紅

枝枝葉葉笑春風染得靑山八面紅彼或自知身似杏我終不擬嶺頭松繁華能啟峯巒色艷麗偏增巖壑工絳雪潑隨風雨後靑山依舊白雲中

殘雪

金丸爍破樹頭封寒鎖深林猶未通鶴迹漸除容竹徑小窗時聽落長松

過文表關主

過幾峯頭轉幾坡靑松密密梵聲多扣關握手談秋月隔戶論心對碧蘿香气玉鑪通古道茶煙石鼎泛雄波知君踏斷芒鞋鼻試問關中事若何

秋夜

新涼益我寐不覺半牀秋月自同花過鐘惟並水流山空云未醒天寂鬼多愁忽聽狂猿嘯幽然長倚樓

賦得一雨洗天殘暑退

雨後峯巒點點靑火雲拍散覓無形桐飛一葉乾坤淡瀑響千山艸木醒松際石牀涼似水巖前螢火燦於星晚來獨向階前坐古澗寒泉冷自聽

立秋喜晴

晴雲出松際梧葉落秋關蛩泣空庭艸蟬鳴隔澗山半年今日始旬雨此時刪天霽同人霽幽花處處閒

過岸梅兄樓頭

已得樓頭趣幽談最是茶檢書淸睡眼覓句伴名花梧落鐘初到猿啼月正斜山眉橫兩岸日久綴煙霞

夜坐同古笠兄追懷雪大師

相對無言坐北堂寒螿喞喞冷侵牀半瓢月色和云煮百尺松陰入座長雅徳有琴追古調傳燈無後繼文章東坡池已空多載猶見遺風處處香

紫崖兄監徑山院事賦贈

五峯髙插漢應讖不無人聲譽超山谷文章共主賓天童公案整興聖令行新扶起唐朝寺龍宮劫外春

過大育兄乞臘梅

開得庭前破凍枝幽然啟我隔林思分來淸入半瓶月插得香浮滿硯池自許芬芳殘歲後人嫌矜傲出頭遲孤髙自古希同調相對寒燈話臘時

接得魯居士書

一別福嚴渡淩霄臥九旬已成疏淡意竟作住山人艸木欣同調詩文越世塵忽來秋半語令我倍精神

省母

十年乞法始旋歸拜膝追情淚濕衣一點孝思浮世外多生恩愛總忘機報親最是離塵垢憶子何如脫是非窮苦到家翻作客願言去後莫依依

本師主徑山賦呈

八十七燈焰古今相續明唐朝松檜老宋世閣堂▆復值師弦振重教山鯉生末流知有托鞭策願無輕

坐望江亭

含暉亭似海蜃樓坐看乾坤日夜浮潮勢遠空通兩耳山光開合豁雙眸天邊野鶴來千里越國峯巒接眾幽歷歷分明藏不得指揮如意有來由

夏臥山樓

萬籟隨明息山牀先得秋兩鞋存舊冷一枕卻新愁月到方吹火風來莫閉樓夜深眠最省得句每吟畱

同聲海步月

山髙天覺近乘月玩淸光竹密秋爭淡松孤影共蒼鐘聲同露冷花气入云香長嘯猿能和更深意未央

行實

癸丑冬師圓花甲門下弟子咸集祝慶旣畢首座超鑑西堂芳桂等率眾請師行實師云我生無行又何有實請之再三師云定要出醜作麼鑑等拜云爲弟子者不知師之行由何可哉師云余乃嘉興秀水人新城顧族母鄒氏素奉三寶生三子余處其中自幼好習詩書家貧難遂其志每見僧過輒喜父母知金夙緣送徑山松源庵出家年十九以松源禪師法▆自任遂往眞寂求聞谷大師披剃受具臨行乞開示聞教看華嚴疏鈔卽入山至髙庵閉門不出夜禮觀音名號日則披閱疏文三載畢入諸講肆於中峯汰曲水古蓮居新三師處往還辧難議論超拔三師俱命髙座代演諸方以角虎稱余然不敢自負私謂出家須明心見性了脫生死爲事談玄說妙未必便當時崇禎丁丑歲荒諸方撤講遂歸徑山於東坡池見雪大師求出生死法雪云誰教你在生死裏要去出他余不覺汗流禮拜而退後命作落葉詩三十詠內有撲落一聲黃滿澗夜深疑殺一潭冰之句雪見拍案大喜曰這後生已得詩三昧汝等勿以詩眼觀之遂捉筆將此二句連書數十幅新正同雪赴齋聯句云新歲雪多不見雨餘應聲雲雨傘安閒木屐苦雪躍然如是者數十次往來池上問道吟詩十有餘年末後一句叮嚀不倦後參雪關禪師於虎跑再參永覺禪師於眞寂機緣不契後值覺浪和尙主徑山新正上堂余出問云八十七燈無盡火百千萬法只傳心喚甚麼作心浪云腳跟下看進云百年三萬六千朝反覆原來是這漢浪云這漢在那里餘振威一喝浪云喫棒有分在余拂袖便出然終不自肯一夜獨坐琉璃下忽有僧出小圊聞開門聲不覺解豁重圍疑團頓釋內不見身心外不見器界遂成偈雲團圞無縫罅綿密不通風撥轉虛空骨翻身剎土中。

歲本師和尙住持徑山值上堂余出問五臺山上云蒸飯意旨如何師云白日起淸風進云今日淩霄峯頂又作麼生師云試登登看進云髙髙山頂立深深海底行師云你自受用底麼余便喝師云那里來者消息余連喝兩喝而出師住山四載余之問道機緣詳載徑山錄中師因刻嚴統萋菲出山復參本師於虞山又參師於吳門往龍池見萬如和尙入門便問覿面相逢是如何萬云我知你從徑山來余云淩霄峯與上龍池比肩萬拈棒余便喝萬作打勢余又喝萬云且喫茶去余連喝兩喝而出嗣遊洞庭圓墓靈巖諸山復歸雙徑杜門三載與二三子講易吟詩悠然自樂至丁酉春受桐溪之請於鳳鳴寺講法華九十日聽眾八百餘人期畢復還徑山適撫臺陳公復請本師還徑山餘同闔山耆宿往福嚴啟請本師問云我在山中不見你說經你爲何便能開講余云老將不談兵師云你便自負那余云不敢坐次師云法華經中是法住法位世間相常住者兩个法字你作麼看余云波卽是水師云又是兩个余云一有多種二無兩般明日茶次又問如何是全機余豎一指如何是全用余展兩手師云除卻者个再道看余卽禮拜師拈荔枝二枚遞過云且道是賞你罰你余云一口吞卻師云吞得下吐得出始得余云粉碎了也師云果然吐不出余便喝因畱住命典記室不旬日徑山眾護法請師還山師不許山中大眾哀懇不已因出規約命余爲西堂領執事先權主徑山付余法偈云煩充第二座說法利人天直指西來意楊岐正脈傳明春師因福嚴未了護法固畱余謝職隱於關門石五年餘杭縣尊楊公請住蟠龍寺開法寺乃髙峯妙祖道場因久荒廢盡力主持乃得興復而有轢道人普明之請中興古剎心力迨盡所謂轉見不堪矣自念行淺智疏徒自勞苦消歸自己而已汝等當極力操持不可似余疏散而狼藉若是也勉之勉之眾禮拜而退。

小佛事

開鐘板師云選佛場開人天號令破疑啟悟定有靶柄萬別千差一錘打正遂擊鐘板云石頭瓦礫盡知音內外乾坤俱平定。

爲明山禪人火師舉火炬云靑山常舉足白日不挑燈驀唱還鄕曲虛空側耳聽遂髙聲呼明山禪人云綰起兩行眉看取腳下路一句無生曲大家齊唱和打破太虛空笑倒破竈墮且道無位眞人只今在甚麼處振威一喝便擲下火炬。

爲路氏孺人火師拈火炬打圓相云會麼說水何曾濕道火何曾燒今朝親舉起決定不相饒孺人孺人你五十年來持誦底禮拜底齋僧造像底到今日還受用也無若受用得許汝少分相應其或未然山僧倩火把予爲汝親切道破擲火炬云灼破浮塵全體露眞人隨處自逍遙。

爲大年上座起龕師以拄杖擊龕三下云敲開生死關裂破塵勞网大道坦然平一任人來往轉身句子莫遲疑鐵馬嘶風聲正朗。

爲轢居士封龕云昨夜霜風冷欲侵飄飄黃葉亂歸根眞人忽地超無際紫气盤旋月滿門恭惟翁法兄之靈向來凡聖不測今朝毀譽兩亡人天失卻正眼緇素倒卻法梁知音底捶胸頓足不知音底兀坐悲傷不是凡情聖解實乃淚出痛腸然則末後一句今日法弟爲兄舉揚便粘封皮云佛祖會中畱不住沒蹤迹處且安藏。

起龕師拈拄杖擊龕云堪笑當年老鼠子曾盜先師一粒粟今朝撇斷艸鞋繩赤腳行來稱幽獨遂拽杖引出。

爲淸涼庵主火師以火炬打圓相云威音那畔又那畔畱卜者个舊公案古今天下老古錐未有一人能剖判山僧者个火柴頭燻卻鼻孔燒卻眼窠臼掀翻徹底紅今日命根眞个斷擲下火炬云燒。

爲古帆和尙封龕云昔年同住五峯頭喜忽相逢煙雨樓聚首不多時又別令人頓起法門愁秋風秋雨情難禁無語無言恨不休落落影堂誰是主玉關金鎖柄誰收古兄老和尙不料落在我小弟手裏今日爲兄把斷玄關結華蓋頂去也便上龕頂云封。

起龕至大潮師云要坐便坐要行便行去住自在大道坦平古兄和尙臨行一句作麼生道喝一喝洞庭水闊三千頃一腳掀翻到底淸。

爲華林居士火師雲華林華林天地同生旣與天地同生應與天地同滅何得今日有此一番起倒𨿽然大千俱壞者个不壞如何是你不壞底聻舉起火炬云性火眞空性空眞火燎卻眉毛直下薦取便燒。

爲圊頭火師以炬作圓相云活人燒死人死人走活路若識死活根不妨顚倒做石虎咬麒麟金烏吞玉兔老圊頭水裏浴不若火裏浴豎火炬云者點光明用得來要知佛也不必做便燒。

爲漚天和尙入塔師捧靈骨云法身無相逼塞虛空法眼圓明輝騰今古恭惟我法兄道骨黃金鎖子脫略凡塵昔年於先師會裏逸格超羣後來在揚州境內大展神通作師子吼頓令羣鳴絕響拈毗盧印能使大地生春提持臨濟宗風布揚福嚴家醜大用現前當機無敵正宜久住世間爲人解粘去縛誰知一念不生遽爾旋歸撒手今火浴之後靈骨晶瑩光明燦爛托起雲且道供養何所便送塔下云窣堵波中安歲月離憂寶幢放毫光。

普明石關禪師語錄﹝終﹞

