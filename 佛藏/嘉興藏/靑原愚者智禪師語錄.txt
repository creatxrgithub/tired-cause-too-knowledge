嘉興大藏經靑原愚者智禪師語錄

靑原愚者智禪師語錄目次卷首序卷一上堂卷二小參示眾卷三法語偈贊卷四佛事跋

序

以鏡爲有像珠爲有色非知鏡與珠者也謂像呈而鏡不受色至而珠不隨亦非知鏡與珠者也謂鏡受像爲塵珠隨色爲颣必離像以求鏡屏色以求珠尢非知鏡與珠者也予於智大師蓋三遇而失之而今始憮然如有當也潛夫先生嘗撫楚軍忤要人得禍矢爲不佞詩成帙歲壬午得解謂予楚產所見略同屬爲之序時大師周旋左右溫柔惇厚粹然容止間竊謂是聞詩不愚者猶之以像爲鏡色爲珠也而不知其世深於易潔靜精微也壬辰避人臣之極位以比丘身訪予匡廬肩大布衲遊行卽以爲臥具別無鞋袋缽囊亦復不求伴侶日類十百里無畏無疲至使予覿面不相識審視乃寤爲故人則又驚嘆曰大丈夫現大人相若此豈將相所能爲猶之謂世有不受像之鏡不隨色之珠也而不知其一無有乃能容眾有百不緣乃能涉眾緣初非遺棄世務徒取聲聞人涅槃爲樂也是後山川間阻彼此問遺率浮沈不達祗聞其於莊易之書深入無際將以了杖人所未了傳家世所不傳至韋編絕不休也則又拊幾曰衲僧手腳提一寸鐵直下斷人命根拈一莖艸立地起人痼疾何取於鋒攢刃簇馬載驢馱得無其熟難忘乎猶之謂像爲鏡塵色爲珠颣必屏棄色像而後鏡與珠覿露也而不知一無有之法不可見正於其容萬有見之百不緣之妙無可徵正於其涉眾緣徵之欲離相像以求鏡而己之像已先在鏡中欲屏色以珠而身所有色已先在珠中更有何術能捨之別求耶越二十年庚戌其門人至黃山出大師語錄見示並得其所爲鼎薪一編而讀之而後知言默不載之道言非默亦非言默不載之人默得言亦得也不然世尊說法五十年而於人天罔措中獨有取乎破顏笑祖師航海千萬里而於羣然呈解時獨有取乎依位立豈非第一等傳持而爲之子孫者顧有君臣父子玄要主賓種種別異獨不虞道火而口燒乎蓋天然節奏天然錯綜初不以思議起亦不容思議沒一一住其法位而後破顏依位之旨可得而明也亦猶萬像雜陳不但無損於鏡之明而鏡之明乃益顯五色互見不但無染於珠之淨而珠之淨乃益彰若祗取澄潭月影怖見波瀾或徒以莽蕩儱侗蓋其孤陋求免於大師癡狂之誚不亦難乎然世尊三昧迦葉不知迦葉三昧阿難不知貍奴白牯三昧諸佛不知吾於大師𨿽幾幸屢失而得之過此以往仍未之或知也已苟讀是錄而輒以爲大師盡於是猶爲大師謾過未可謂大師知己也。

寓黃山雲谷法弟正志題

靑原愚者智禪師語錄卷一

侍子興同門人興斧編

甲辰冬吉州諸護法請住靑原七祖道場。

師至祖關云聖域祖關舊時穿過此番直到裏頭爲苦心者點破。

三門八字打開何云把手拽不入劃出白雲呈谷口只因身在此山中。

彌勒殿盡道將來下生且看今朝新到你也好笑我也好笑。

韋馱殿多少人疑著只護三洲不知正用著北風律律末法謾心獅子虫煩金剛杵從內打出。

伽藍祠一自祗園布金四天下莖艸盡是功徳林今日水艸現成但待知音始終親囑付只要求人不負心。

祖堂四七二三虛空釘橛惹得婆娑鼻孔左扭右捏今日到這里正則總正卓拄杖云只許拄杖子喝不許人喝。

佛殿昆侖迸出三點血眉毛冷覷諸方說土果然生金天從地下掘不免大展三拜蓋覆著省得旁觀者罔測。

方丈徹一切藩籬沒處躲跟總在黃土紅鑪中八角磨碎截三世佛祖不容開口只許靑山白日下兩腳承當。

據室據此室行此令無回避處莫道大尊貴生一路泥水不少若是過量出格相逢自在北窗背後握手不見道別構一天風斯在下。

是日合郡當道同九邑紳士請上堂師至法堂云微塵未剖卍字森然六種成時白雲有主多生慧種已露毫端千古風流當機微笑且因舊例別展家風付維那宣啟訖師指法座云挫鍼治繲太支離按捺雲頭下翠微今日捨身衣敝垢長拖兩袖拂須彌遂升座拈香雲佛在靈山傳正法眼藏囑付國王大臣居士沙門等各各承此恩力爲內外護只以一念無私三昧頓入普光明殿同時供養今日特爲拈出一祝天壽平格一酬本師法乳一爲檀護福徳同圓伏願聖人禦宇萬物咸熙正喜大眾贊摩訶迸入香煙塞天地遂斂衣就座斯懷維那白椎云法筵龍象眾當觀第一義師曰此是第二義如何是一一又作麼生觀卽心卽佛黃葉啼丹嶂椎碎了也非心非佛露柱笑燈籠椎碎了也不是心不是佛不是物急水拋毬子椎碎了也更教說个甚麼若能於說个甚麼處直下碎了亦可耳聾舌吐不負椎聲如或蹉過不免將我杖人集大成底葛藤上下四維打一周由也只如中土第一个聖人以馬毛龜甲爲桃花竹子忽然迸出一个大方圓圖卦卦交參爻爻互變總是个對待法門且問如何是一末後來尼山夫子臨老下个注腳與天地合其徳一連四句仔細看來四个與字四个合字大費分疏釘釘得麼膠粘得麼佛以五乘十界五教十二分空有周遮四十九年費盡伎倆只到末後稍頭拈花塞白反不如初生略較些子只爲此中難於開眼半吞半吐口大舌漧逗得个崧山石髓帶累骨堆五葉分宗空花亂墜拄杖一畫扇子打動鯉魚點壞空中喚作永字八法洞山秪這是立出五位君臣臨濟無位眞人擺出玄要賓主雲門一字關又添三句法眼一滴水又提六相潙仰兩口一舌又畫出九十六个圓圈一隊囉囉娑娑你道說得出麼枉費鏤塵吹影究竟描邈不來未過絕蘇徒勞側耳新靑原則不暇及此現前凝翠屏壁立參天待月橋橫身濟物石勛巖下瀑布成潭象鼻嶺頭擎拳作舞此中還有第一義第二義麼如或見道忘山見山忘道仁者智者棒喝交馳直饒不作境話會豈堪嚼破廬陵米耶又不如從他分域無封入關出關聽道路上遒人木鐸去也靑原七祖後齊信如立歷歷晨星繼起者修復莊嚴捋荼相接直至我嘯峯法兄以杖人一條拄杖子弔个無孔鐵錘推前拶後復還七祖舊顏豎起毗盧閣頂守家有子玉殿苔生忽然諸檀護把藥地病夫再三逼到此席上差排事不獲已將何應此時節只得呼杖人所托的木行者出來與大眾相見僧問缽盂吞七曜錫杖振乾坤如何是今日境師云雪裏開花進云西江吐出四海拱迎那个所在是和尙親切處師打云杖頭有眼進云禹力不到處河聲流向西師云爭柰逆風把舵僧一喝師打云斬新王令森嚴進云果然賞罰分明師云空傷老力僧禮拜歸位師復舉法燈禪師雲山僧本欲幽棲巖竇隱遁過時只爲先師有个未了公案出來爲他了卻今日木行者跛挈一場了个故事且道先師未了底公案將何爲他了卻耶依舊是法燈前八字了也畢竟如何道得个收拾句鼓腹壤中三頓擊傳心堂背一團靑維那結椎云諦觀法王法法王法如是下座。

元旦上堂維那白椎竟師云一元午會萬法全彰我杖人兼中妙協之符曉告枕頭今日香鑪惟願神明代出時集大成乃使正法久住於世以答天地君親師普供人天賢聖佛軒轅鏡裏洋溢光云翹肖倫中同燻化乳僧問君臣道合卽不問五位王子事如何師云冬雷急雨洗晴梅進云如何是誕生王子師云不從今日始進云如何是朝生王子師云北面拱金微進云如何是末生王子師云孤行不相背進云如何是化生王子師云大用轉紅輪進云如何是內生王子師云看看五云尊貴墮進云王子未登殿時如何師云無瞻仰處進云已登殿時如何師云垂拱不容窺進云登殿後如何師云風行艸偃進云今有不受鉗錘享現成福者還許他撞來麼師一喝僧一喝師便打云還知痛癢麼僧禮拜歸位乃云向上不傳綱宗歷歷舉以獻歲聊當書云師互示左右拳掌又合手又散開乃袖手曰會麼古今磨盤古今旁午頭頭第一日日新鮮常在其中內祕外現指畫質俟毫髮無欺覿面圈來信得及否若非花劈詎免芒芒才形齒牙翻愁特地會旣不會信亦周遮只是恁麼流傳又能免冒昧耶鏡淸說有明教說無二老拳掌要且元旦失利今日畢竟道个甚麼句得與萬世不失利去良久拂袖曰堂裏香知鐘磬眼山中花笑古今天結椎下座。

解制上堂僧問結也與麼解也與麼如何不結不解好師揮拂曰怎柰年年惱亂此春風進云不結也與麼不解也與麼因甚帝网交蘆鉤錐四布師曰怎柰進退塵中離不得進云截斷者兩頭以何爲解脫師劈頭打一拂進云恁麼則覿體分明去也師旋拂云坐住反成勞乃曰我有一聲長嘯付與誰直告旣不信嘵嘵徒爾爲罷罷罷各自去去者去艸鞋有刺妨爛泥住者住過堂不誤云版椎且讓一个人逍遙無所事提燈蒼翠裏吟詩然且一向叮寧所爲何事擊拂子曰知非豎拂子曰無解無結底又是甚麼放拂子曰我不知。

師誕日侍子中通請上堂中通問檜樹卽荊條死路走成生路祖關穿聖域鐘聲敲出鐸聲河圖五十五點恰應地戶天門如何是參天立地處師云揮空一斧幾人知恩進云半生先天半生後天未免打作兩橛師云直下火鑪是奉是背進云尼山鷲嶺已同時誰能不辜負去師云絕壁奔雷莫耳聾麼進云冬煉三時傳舊火天畱一磬擊新聲師云室內不知兒孫努力禮拜退乃云鼎炮洞上君臣藥斧透曹山父子恩驀地奮身天外看香鑪峯讓曉云吞今日是山僧母難之辰恰有窮子就父將碗白米供養云堂請來此坐舉揚一上你道曝背衝寒的老病夫方且撫躬自悼又來舉揚个甚麼恰有汋林主送此木如意舉起左右敲擊復卓一下云機上造機角上生角奇則也奇到此沒交涉鷹爪奪毛虎口攫肉快則甚快到此沒交涉若更說个不生不死的爛貫索來祝無量壽不知此老還受也無木如意子搖頭不肯了也到不如我這里堂內堂外个个都似木雞事事還他魚貫未經桶底卻自忘機現前松風石澗擺脫厲色淫聲碓觜茶鐺陶盡凡情聖解莫道美食不中飽人且道木如意子作麼生消繳耶正襟垂袖參天地擁腫何心八面揮下座。

結制日孫魯山居士請上堂僧問火焰爲三世諸佛說法三世諸佛立地聽是何意旨師云燒卻汝眉毛進云識得本來眞面目方知腳下有來源師震杖云識得麼進云觸著當門露柱子方明自己立地處師云瞎撞木頭僧作舞師云亂跳作麼僧禮拜歸位乃云盡宇宙是个禪堂以元會爲呼吸而結制十界情塵跳跟不出可惜不自知鍼▆上亦是一座禪堂以剎那收天地而結制十身器界當下齏粉可惜不自知直木子笑道大鵬背脊郎當太甚焦螟睫上土曠人稀大無邊處受用不著細無間處又鉆不入二俱不涉汩沒何依不如且在長連單上面面相對壁立萬仞去直木子保汝的時節因緣決定不欺恰好孫魯山居士從曹溪來訪靑原隨喜藥樹新堂顧瞻枯荊再發靈壽當前面面光明人人壁立因問結制事如何老僧云過冬士云四季木犀香難禁春消息老僧云幸賴過量人來證明士一笑因分玉粒飽灑云堂磨片石頭因緣斯許福城多生相遇且置只如同歸一笑直下幾能豁破也無良久舉大慧杲禪師因不動居士至上堂云眼空宇宙渾無物大坐當軒孰敢窺選佛選官俱已了同途把手不同歸敢問大眾旣同途又把手爲甚不同歸壁立萬仞的還曾夢見麼昔陸亙大夫問南泉曰肇法師甚奇怪解道天地與我同根萬物與我一體南泉遂指庭前花曰時人見此一株花與夢相似徑山今日判斷若向理上看非但南泉謾陸大夫一點不得亦未摸著他腳下一莖毛在若向事上看非但陸大夫謾南泉一點不得亦未夢見他汗臭气在或出來道大小徑山說理說事卽向他道但向理事上會取諸仁者大慧尋常血濺梵天爲甚又在平地上喫交且如同途把手不同歸與今日的同歸一笑可能向理事上會取否耶如會取不得自有時節禪堂前問取靈壽木去下座。

重陽晦山和尙到山引座上堂雙桂重陽待客開撒花水底看天裁橋梁界破雲霄路紫气從南過嶺來可笑病龍鐘一向三不管就有个驪龍頷下探珠猛虎口中奪骨的漢子來卻也湊泊不上反覺得水碓中一粒米鈍置殺人忽然一陣風吹得晦山和尙到此自江北四祖打南華回吐西江頂上之波掃七祖無縫之塔多生故人啼笑不了同堂鐘鼓異響旋宮億萬毫毛一齊豎立好个節拍豈容錯過諸仁者猶﹝仁﹣二﹢﹝太皿﹞耶或者興化躲雨不妨盤礡演祖若是咬嚼玄要正好叩擊汾陽掀天浴日但去摩捋虎須騰擲一上母論構得構不得決有一段痛快不負汝等過重陽也惟憑氈拍板知得九韶音。

竺庵和尙訃至上堂萬里澥山碧化雪波斯擲卻連環訣黃龍角攪滄溟竭紙灰騰空天破裂痛絕痛絕竺庵和尙和盤倒卻去也兩點眼珠一場滴凍有分痛者觸著便可瓦解水消若猶一膜依稀莫嫌今日叨怛念我杖人一碗硵沙被竺法兄打頭吸盡所以徑山拼命見賊攢刃生蓮省侍太平獄中親磨幹將自此接圓通之鼓捶興壽昌於瓦礫金殿嵯峨功成不處翛然南嶽毗洞再開奔天界之訃音造棲霞之無縫重溯西江頂上廩山之塔巋然拜掃東苑武夷不跨石門雷鼓竭澥掀天突然脫去自題火把粉碎須彌大吼一聲八弦震動平生自協雲龍不輕許可且喜異苗雙茂付托有人𨿽然正幢乍折愁殺邪氛蓋信好山鋤頭淩霄蹴嶽大眾且問云居一棒刀斫不開出沒洪濤原無涓滴你道承誰恩力要歸何處聻若舉電激風馳鬼神罔測宜乎構湊不來但論事竟堅固嚗嚗石頭難道有徵不信何況末後一擊又且硬塞牢關秪如分付紅鑪徹底煎還有於此瓦解水消者麼良久云如其無也不須噥噥且隨我上供去下座。

上堂師升座白椎竟有僧出問師曰今日天寒不煩久立便下座。

劉平田居士浴佛日請上堂僧問迦文降誕劉公皈依和尙升座將何指示師云一頓齋有分進云如何是萬象之中獨露身師云曾到雪山頂上麼僧便喝師便打進云這一棒早已喫過也師云可惜許進云眞心有在師云敗將莫談兵乃云必眞解脫始是擔當削鐵斬釘乃大夫事秪如初生自言獨尊何故雪山六載乃叫奇耶莫是入胎習气難忘耶莫是瞥地乃爾冷笑耶將謂兩指四顧在六合中桑弧蓬矢是誰出像耶將謂白日射人眼花暗室光才自見一經雪地剝落始能享其四時耶謾落商量閒疑且置只要是个削鐵斬釘漢子定然拔俗不肯因循卽今發願初心原在拄天拄地無我備我本來尊貴不用雲門訝爲希奇多生一笑自盡今時早已攪長河爲酥酪今日平田居士全身拶入靑原作个白髮嬰兒供養索訶世界換骨脫胎忍俊眞奇三界忘言已周七步盡古今是一大浴盆誰不手舞足蹈又何待卽心卽佛非心非佛作指頭餳又何待嚼乾矢橛捆麻三斤爲麻胡嚇哉且喜大眾各沾一杓共飽一頓又道个甚麼句子酬他慶快聻九萬里鵬從海出一千年鶴遠天歸下座。

戊申元旦洪浪淵請上堂師云向上一句釋迦未曾投胎末後一句彌勒只堪捧腹中間一句空累文殊普賢兩眼兩腳爭差尙且惹人擯出靑原今日卽不然三世諸佛百千祖師一齊按過滿口道不得底峯頭海眼噴雪盡力舉不起底閒居閣裏拏云只爲矜茫錯過太無事生所以盤錯相逢又從頭起拂拂云此話且置秪如洪崖浪起跳出西山二十夏剩此眉毛三千里不忘磬眼故鄕本色笑出上風特地臘底逆流恰值百年中半以此元旦作第一齋淨居云版生大歡喜又道个甚的好聻但願春風齊著力一時吹入我門中下座。

庚戌十一月初一日讓淨居院辭眾上堂師舉白雲端云他人住處我不住他人行處我不行不是與人難共住大都緇素要分明大慧杲云他人住處我亦住他人行處我亦行瞥喜瞥嗔誰理會新羅夜半日頭明只二老一个大煞偏拗一个自無主張藥地愚者卽不然拄杖子如虫禦木一毫端上與時行。

廩山瑞如監院請上堂維那白椎竟僧問如來爲一大事因緣出現於世和尙升座是同是別師曰王宮雪嶺一乘雲進云靈山會上秪借一花今日堂中以何爲據師豎拂子進云卽今覿面相呈和尙又如何指示師揮拂曰只看遮一下僧禮拜曰將此身心奉塵剎是則名爲報佛恩師曰日磨長劍倚天寒乃曰長年占斷白雲封一枝迸出笑春風諸仁者看廩山老祖磨劍出處麼古人眞疑迸出只是了卻自己一段蓋天蓋地光明尋常煮月烹云便是掀天浴日隨分一莖艸上儼然玉殿層臺原非歡門掛彩鬧鼓販椎可冒濫也昔壽昌談金剛義廩山祖曰宗眼未了非爲究竟壽昌問如何是金剛眼廩山拂衣而起且道是何等神鋒壽昌從此鋤破大好山且道從何處迸出於此了得盡兩間白雲一封盡古今春風一笑正可信步來往蹴蹋乾坤若此一封一笑猶涉遲徊直饒占斷長年乃是寒崖焦種耳此山衝霄壁立元公題爲不是人間藥地來飲水知源遂爾因巖依樹十年倏忽曳耙靑原竺兄和尙重來壽昌塔頂再紅圓此公案瑞如監院率諸緇素請一舉揚你道舉揚个什麼依舊柱予上北斗光中磨礪石西江頂上灑淵泉拂衣而起結椎下座。

壽昌楚云大師率兩序請上堂師指法座云是法平等何故特地湧出須彌王座聻西江頂上占定靑雲智上座來唱太平不妨信步遂升座拈香雲靈山付囑內外善護不分請看壽昌二字當空便祝香煙萬年無盡此地乃壽昌老祖開西竺之山一時龍騰虎嘯鼓震炎午之運二世和尙克家厚載請我師杖人特主此席大闡無私嗣後竺兄和上瓦礫再造雙其二老善奏塤篪兄唱弟酬金聲玉振今日一總燒卻與他炙地燻天去也楚大師白椎竟師舉拂云藥地彌縫孤不孤一椎今古下紅鑪山川風雨穿心過環轍堤眉只兩噓左右拂云還有激揚此兩噓者麼問風行艸偃電閃雷轟萬壑奔流千峯競秀橫說豎說卽且置五位君臣請師宣師曰千年曆本費唇皮進云如何是正中偏師曰梅吐三更月進云如何是偏中正師曰溪回一徑風進云如何是正中來師曰靑山凝古翠進云如何是偏中至師曰白日舞殘紅進云如何是兼中到師以拂子旋拂曰無汝撈摸處進云偏正已蒙師指示秪如諸祖寶塔崔嵬和上又作麼生下帚子師便棒進云可謂打面還他州土麥唱歌須是帝鄕人師曰遮莫承當如何證據進云爭柰有眼者見有耳者聞師曰不必賴他人僧禮拜云與麼則專爲流通去也師又棒曰流漫假承當僧歸位云和尙不得壓良爲賤師曰李丰石璽終自愕然問泗州見大聖意旨如何師曰汝見拂子麼進云今日和尙坐法空座拈起一莖艸作麼生普利四州師曰育龜自不見進云如何北斗掛須彌師曰切莫望空啟告進云黃龍頂上浪滔天師曰浸殺你進云恁麼則海底泥牛銜且走師曰湊不上乃曰向上不傳向下文長何必爭如不必通身詎若徧身但作話會徒辱家風只如老祖云醍醐上味出乎乳滴水攙中便不成還曾親過此煆煉關麼三十棒頭開正眼何曾傳得祖師心還曾歷過此地侯麼冒雨衝風分明指示還信此跳出後之受用麼世無眞願畫少掠虛絕蘇不親折攝猶惑不用則死水一用便莽蕩麻三斤乾矢橛都攙作情識窠臼直饒掀倒禪牀喝散大眾也襲成逐塊隨邪又不如瞎驢趁大隊去也疑此自問卽是眞參𨿽然恁麼不必气急現前斧口磬眼節拍歷然大樹繞庭靈苗自茂且道个甚麼收科好幸是內生王子統功功姑射山前五榖熟珍重結椎下座。

東苑山主熊魯子咸初眾居士請上堂此來掃出石屏心擊桌聲中無古今偶向讀書坊下過破塵一句待知音此是東苑老祖磨劍之地早從石屏巖下齏粉乾坤撞著大好山頭飛鳶踢破一逢夢筆觸落巖花虎嘯龍吟普天震動大隨不壞逝者如斯山阿一堂舊基重構皆諸檀護不忘屢世法乳共出只手莖艸莊嚴適山僧從武夷掃塔而來諸公堅請於此據坐一舉且道老祖眉毛卽今何在良久擊案一下曰東苑老祖咳唾了也猶記當初與余繼泉居士三問第一句如何無始以來一念不生的第二句如何是二六時中正受用的第三句如何是生死牢關打破的卻怪何故分作三句莫是怕人顢頇麼卽今有破口捏碎者麼確一下曰若於此處透得可信絕蘇過關顧佇徒然反勞側耳且道今日幸會前緣又將何者來應个時節聻岱嶂開云鋪座下鯉池躍浪在峯頭下座。

冬至日岱嶂居士余雨辰遊子六等請師一枝山上堂僧問莫看仙人扇別峯藏妙髙寶祕形山從何作眼師曰橋板仙船多瞇目扣舷誰向擢歌看進云三教峯前創開虎嘯一枝東苑卻在書坊請問薪火相傳誰是主中之主師曰閣造大虛收萬象鑪中寶劍動星文進云九重春色鳳樓開十字毬門獅子滚師曰那里見得是獅子僧一喝師曰輞川容夜吠僧禮拜師以杖槊曰瞎撞習家池乃曰六六峯前已展眉扣舷曾和隱屏詩聽泉閣上重敲唱賺殺浮山一局棋此是東苑老祖句眉已展了詩已和了浮山一局何故賺殺且問今日誰知先著若未透脫怎說過關猶記當年枝山冬至上堂舉及紅鑪暖閣以至邊地寒冰設身處地更莫謾現今套在金剛圈子裏盡力跳不出能免六道輪回耶有現在圈子裏不爲寒暑苦樂所幹者麼有現在圈子裏而能徧諸國土作佛事者麼若非大死蘇來盡被冷暖迷倒七日來復都成套話然則所謂關內句關外句非內非外句內外兼收句翻身跳出句俱不得已造化開閉耶壽昌博山東苑杖人以及巨兄皆於一枝山過化當時余猶龍繼泉熊仰宗諸居士都以法喜盤桓屢世所燻種子自熟浮山一局鼓唱同時今諸公兒孫發心設齋請登此座重新舉揚何妨先王閉關頓作華嚴樓閣且道結齋後道个甚麼好聻冬日背上識取陽春下座。

蘆中余太師一家同鄭牧仲林祖夏黃任者方云師眾居士曁諸山法侶迎師黃石通天寺上堂師揮拂曰遊山竿木駕雲龍偶畫葫蘆卻不同黃石當機堪一笑點睛專待老壼公僧問應以宰官得度卽現宰官身而爲說法應以比丘得度卽現比丘身而爲說法今歲蓮花現瑞通天顏面重光妙協雙超如何指示師曰谷城雲裏白毫光進云兩點水墨一處成龍師曰黃石眼睛闍黎拈得出麼進云男兒自有通天路不向如來行處行師曰未許冒昧承當僧一喝師曰枉費气力乃曰浮山遠公上堂云第一句水泄不通緇素難辧第二句十方通暢大地全光第三句髙低一顧大地齊瞻若是衲僧陌路相逢須具通天正眼始得旣以摩醯迸出卻又抹去別拈若是總不相干何故一場虛設將謂非天非人能天能人是个三不收麼將謂瞎者打開開者打瞎兩折三番定勞之繞麼蚊子鐵牛豬炙左膊料踔無涉何以應時千里奇緣不可漫過是花是艸揀擇何辜猶憶古人曰理家膠柱紗縠未掀教家牛毛數寶何益宗門毒藥翻成靠著依然不是然則目空云漢只叫蒼天也乎不則混沌無記盲龜浮木而已通天正眼如何卽是我杖人集大成妙協之宗難道舉揚不及耶今日就地參天偶有三問第一問曰圯橋墮履何以識得是弄椎兒畱侯願棄人間何更寶祠黃石遮兩隻眼在甚麼處第二問曰壼公使季咸逃走鈍置列子還有出身處也無第三問曰九鯉化龍未審金翅還來結款否出格通天者試下一語看良久曰直饒杜湊將來崖州萬里轉見支離了也此事非情識唇齒所能差排顧佇卽非不如且罷各人隨分現在玄同如此寺爲吾師一家建立香火祠堂供養龍象兼盡妙協卽此通天比年劫火蕩灰原自巋然不動衲僧廝守鐘鼓鏗鏘今朝一筆開顏觸著蓮花起舞且道承誰恩力享此通天聻超出乾坤惟一掌山中星月自呼潮揮拂下座。

汋林浴佛日蕭孟昉小翮兩居士爲太常伯玉老居士冥誕請上堂師至座前雲從徹底掀翻何故臨出門時一上只爲撞著生死知音通一信不妨蹋潑九龍湯遂登座良久云今日絕妙因緣還有出來掀翻者麼僧問神龍無首獅子迷蹤至人無欲大道無言按下雲頭相借一問得麼師云雷龍花劈普天聾進云當年此日釋迦生居士今朝薦太常請師升座且道慶生卽是薦亡卽是師云兩行水墨一齊飛進云恁麼則居士不忘親付囑靈山一會儼然存師云贊則不無嘆則退後乃云嬰兒白髮可憐生一步周遭破古今日日人人初下地圓通一信報知音我杖人在圓通時曾寄蕭伯玉老居士一張白紙此話未圓今朝孟昉居士恰以世尊降生之日月永爲長者追薦之道場生死一團骨肉好个當機到來苔殿花飛不如自問且道問个甚麼別峯一往掛處無痕狹路相逢難禁失笑且道笑个甚麼曹溪逆流過嶺此間截住靑原春浮手造山川古寺重興般若金粟太常不食粒米蕭齊一榻坐斷浮雲初生本寂空不待歸起信相傳指頭猶在所以世人盡說如來生日愚者說原不曾生世人盡說是老居士忌辰愚者說原不曾死諸仁者者是一部起信論切腳信得及否今朝浴佛無不信者試浴浴看生也一杓死也一杓生中死也一杓死中生也一杓直饒說得个不生不死更須一杓你道古今一个大浴盆還浴得快活否你道嬰兒白髮還知痛癢否若不知伯玉老居士來處如何透得黃面老子落處若不槊著兩指四顧的痛癢如何能槊著春浮起信的痛癢有者道月胎水骨多生慧種有者道宿世輞川天然頹放搔則任搔痛癢未在萬丈光芒不經煙火三徑撒手燒卻龍坪煎銷金礦直刳兜率之胎打瞎悟門豈與諸方答話到者裏須索喚起狗子吐吞雲門煮滚鑊湯姜椒大慧始與獨尊出气回來遊戲人天自有得力兒孫受享普光明殿諸仁者看看春浮老居士跳來也一場親答杖人書。嘉興大藏經靑原愚者智禪師語錄

靑原愚者智禪師語錄卷二

侍子興磬同門人興斧編

小參

晚參舉梵志擎兩株花供佛佛召仙人放下著志遂放下左手花佛又曰放下著志又放下右手花佛又曰放下著志曰我兩手皆空更放下个甚麼佛曰汝當放捨外六塵內六根中六識一時捨卻無可捨處是汝免生死處梵志言下悟無生忍師云黃面老子不合恁麼注腳你說十八界幾人放得下又孤負了兩株花今日於慧男居士送來兩石鐵遁圃居士送來兩種花鐵也在這里花也在這里鋤钁增气春色新添且道靑原還說三个放下否老僧只向他道埋下著右邊桃花埋在山門前左邊梅花埋在殿閣後若有人再問外六塵內六根中六識如何消繳我則道諸仁者濟濟同心人人腳跟下有一把鐵鋤頭直教盡娑婆世界都埋下了也𨿽然恐還是生鐵明日開鑪打起珍重。

晚參此事不可以有心求不可以無心合靜沈死水動落今時超出二途棲心無寄猶是暗癡恁麼看來不是昭昭靈靈便是昏昏默默直饒說个不落有無尙未是到家時節在天奇瑞曰透過劫外劫外自然無心透過今時今時自然無心諸仁者你說遮無心還靠著昭昭靈靈麼還靠著昏昏默默麼時方大雨師指云檐前雨滴聲古人舉著便有省會瑞鹿曰點點不落在別人眼裏你道此處作麼生透過然切忌張著一雙血肉眼去見尖著一雙血肉耳去聞離又離不得卽又卽不得作麼生透過假如透過又作何語田夫戴笠歡栽種泥路行人欲斷魂喜得到家廊下走如何消受此時辰。

起七小參一二三四五六七七六五四三二一逆中順順中逆無順無逆是誰恩力古人恁麼道著甚死急歷過者到此溫疤艾團再炙新參者初生兔兒首尾畢直一歸何處麻三斤剎竿頭上穿靴立走不出鉆不入竹篦子言語道斷交付香版時不可失。

解七小參坐一走七朝三暮四畢竟何爲從上應病予藥莫是隨其顚倒就藥救藥麼須知善用皆是藥不善用皆是病湯頭隨癥不執古方亦用古方試看天道變化一寒一暑炮制火候一武一文緩急無非中琴之節張弛無非養弓之用且道不落寒暑天不問文武火穿卻緩急張弛底在甚麼處今日初七了也正午三更日日從頭起各人得力不得力以不欺三昧回光自驗看藥地老夫只在背後等著如仍茫然靑州布衫重七斤喫粥了也洗缽去。

晚參白雲端禪師云一句道盡與佛祖爲師一句道不盡與人天爲師靑原則不然一句道盡秪可與人天爲師一句不道便與佛祖爲師與古人誰較親切且道如何是不道底一句揮手一下。

冬至晚參老天三不齊歲實毫不易三萬年追差呼吸輪回例彌綸者何物是誰通寤寐面南看北斗日日是冬至面前大圓鏡反觀最容易濁識柰迷封都成眼中刺今朝拄杖子忽過釣臺背種藥得浮廬飛龍垂鳳翅水霰轉雷霆獅象雲門峙舉似雪鑪人正可吐閒气梅花占臘前消息破也未今日古人閉關山僧不妨開關且作黃鐘候管引諸公一噴得麼第一問曰誰能出不由戶先王至日閉關且問楞嚴一門法華狹小門楞伽無門作麼生爲他一句折合去第二問曰捨身爲藥樹徧地一莖艸如何得殺活同時第三問曰涅盤堂上塗毒鼓聞者無不死且問打鼓的站在什麼處諸仁者各下一語看維那云一狀領過師曰何乃爲大眾擔枷首座曰一時聽不明請和尙寫出來明日禪堂繳上師曰且放一著。

爲陳旻昭居士對靈小參師舉永嘉云大丈夫秉慧劍般若光兮金剛焰不但能摧外道鋒早曾落卻天魔膽如我旻昭法兄千生示此一生慧劍放光非偶然也以世義言南宮捷後禦史持符諸生之田不增一畝北門之屋不樹旗竿旁無妾騰齊五十年善護金湯放捨身命世豈輕易有此等耶皈依博山而事杖人受天界印而事棲霞攪翻法身向上識破鬼窟獸場霹歷琴歌應病予藥只爲遮个承虛接響知恩者少負恩者多痛念杖人借莊托孤乃與竹關約期炮集旣化死水枯椿尢悼惡空莽蕩長書論癥不覺噓噓十載西江爲君了卻今日對靈舉出送慰孝子鵬搏蝶夢不堪狙公作計知我罪我聽此赤鳥之飛自歸委化因是公懸嗟嗟且道離卽斷常之中天然時節版眼午會正決不疑者誰傷盡偸心正開繼照涉江雲中砍額當何如耶因寄聲曰竹關大笑此炮場霹歷琴歌老法殤燒著紙灰相供養種蘭階上一鑪香。

聞三宜和尙訃音小參金山劈翅偶示雲門幹澥破塵不畱鴻影以愚庵而掛睦州之艸鞋借聖湖而吹性空之水笛將謂拋擿世界別造乾坤詎知掃蕩佛祖不存性命隨場噫气有竅共聞逸格超宗贊嘆莫及至於一生與杖人在刀兵水火中換手捶胸又豈世出世人之所知耶忽折法幢悲風四散牯脇不須作字麟角早已參天只可惜浮廬之孤不曾來孤山與我法叔搖櫓爲悵耳卽今一眾念摩訶還知笑破老人口麼前日奉懷一絕不免重舉愚庵菽水老來聾門泊虛舟萬頃中一則西湖餵魚話倚天長劍掛西風。

林豁軒昆仲就東山石扆請小參三萬二千獅子座庵羅室裏靑天墮文殊入門敲啞鐘金粟前身但髙臥擊幾云此處豁然楞嚴堂雲門一鏃三關破作麼生破分段生死破變易生死亦破今古廢興人我是非殺活權實一齊都破破破破後笑此滯貨今古廢興人我是非殺活權實喚作三昧未嘗不可如未豁然時光勿惰易則因風吹火難則逆風把舵獨不見張無垢悟後雙跌儼然誰不在楊大年八角盤中磨此處豁軒金玉枕藉弦歌愚者來遊九漈乘雲一過題作石扆東山相賀乃請指示先念苾馱向上無上說个甚麼孤奢不住自己切磋多生慧種此番唱和止有一事實大丈夫如何做六合拂一圍得句惟一唾從上叨叨的根本差別是兩个不是兩个正因了因緣因是三个不是三个寶鏡重離回互是五个不是五个若尙折攝朦朧怎辧魔羅只恐盡九洲鐵鑄一个大錯因而笑曰呵呵呵部臨何似楚詞些酸湯可解酲糠秕也須萬頃不耕何貴田白飯不甜請一餓祝勉交參業在其中應時及節一句如何中秋月正皎八月潮來大下座。

示眾

安職事示眾石頭大師參同契有曰本末盡歸宗尊卑用其語萬物各有功當言用及處學者幾幾能見不虛度耶天無七曜五行天復何用船無帆檣篙櫓舵手何爲旣建叢林自安職事紀綱條理法位現成譬如一人五官百骸各稱其職而元气自運神明斯享必執以心爲內以法爲外身首異處豈得復爲全人翻笑達摩分皮分骨分肉分髓猶是批剝火候特地一場支離耳所叮嚀者形骸旣分卽有血气之我有血气之我卽有衣食之我有衣食之我卽有是非之我有是非之我卽有毀譽之我情識一熾護短掠虛驕妒斯起蔽賢淩慢晚季爲甚然其初來非爲蔽賢也只是求道不切則多一種希求放佚念頭便增長一種護短求勝念頭日熾日偏才有一事不順情一點不次第便沒柰何便自作主不得卽恩義如君臣父子亦顧不得如此澆薄又何怪法界之不變亂叢林之不廢墜耶眞正學道人便從這里看破最爲省力不得已看話頭起疑情猶是方便矣旣已不相應只請以不自欺爲本參放在腳心裏踏著。

鑄燧堂示眾陽燧鏡能於空中取火然古人必於冬至鑄之此豈無謂耶滿空皆火惟此燧鏡面前上下左右光交處一點卽燃夫豈無謂耶杖人有五行尊火之論金木水土四形皆有形質獨火無體而因物乃見吾宗謂之傳燈豈無謂耶雪峯曰三世諸佛在火焰裏轉大法輪玄沙曰火焰爲三世諸佛說法三世諸佛立地聽藥地則曰土竈荼鐺油盞香鑪爲火焰現三世諸佛三世諸佛吐舌笑且道雪峯鑄燧玄沙鑄燧與藥地鑄燧還有先後顯密也無若於這里會去原自一燈千燈愈分而愈不窮如或未然滿空皆火尙且不知又如何會得取火又如何會得用火又如何會得藏火耶家家門前火把子反來燎卻面門如何近傍今日特題鑄燧堂爲諸仁者發機果然當下銷鎔金剛體露不則隨各人自己煆煉去亦不相孤負也。

古人云學道如鉆火逢煙莫便休直待金星現歸家始到頭佛望人發金剛心又要金剛後得智如是二心先心爲難今人難得遇正師正友遇了又須親自痛切始有生機不自痛切則心發不起寧有眞疑要放下又放不下要提起又提不起但圖體面說我參過禪來或向冊子口頭學些骨董塗說見長境風一吹全用不著一等閉門作活但守寒灰究竟如石壓艸於本分事全無交涉自謂潔淨無依寔未到潔淨處皆是業識心所計邪見直饒到潔淨亦未許有參學分一等淺見私計豁達硬作主宰寔圖自便妄謂有甚禪可參甚道可學坐在無事甲裏依然不能無事妄語橫逞眞可憐憫一等疲極而歇或於電光一瞥便認爲是汩沒不能跳出卻被貼體無明蓋覆了將來發出依前溺水沈舟以上數種且道過在甚麼處只爲不知有不發金剛心不自痛切一暴十寒豈能成片便打退鼓十有五雙夫鑄劍者旣在鑪中燒紅又向水中淬黑淬了又燒燒了又淬金剛始出是个漢將從前積習一齊翻轉戰勝而肥始有个倒斷處不見道射人先射馬擒賊必擒王惟其一門直入故得此一番痛快到這時節方能迸出自己一句子始許見人叩擊來與拳頭拄杖商量山僧從不曉得甚麼只是一片赤心相爲要各人得个眞寔受用處非敢一例作胡盧禪互相欺誑去也。

結制貼單示眾肯心自許寶鏡道底一切依舊趙州道底信得及麼更有何說一眾儼然曰有結集依法而住故爾鼓舞一日一盆洗面水如何免得今冬最可喜者是我協妙法弟到來彼以英奇猛烈行腳眞參且二十年踏破諸方投鍼臯亭號爲協妙杖人一生以妙協發揮兼中宗旨求人擔荷舉此囑之上下包決智行一眞何等珍重去年在壽昌輔弼今又來助臂靑原屈尊就卑行起解滅古佛家風挽回末習全賴在此藥樹堂中開鑪煆煉淨居云板領眾鏗鏘讓老凍膿坐而視之豈不慶快又有無倚首座肯爲知浴將得蕭山主一門誠心供養大眾可謂一彩兩賽且道以何相酬聻須一个个不負頂踵始得。

落堂示眾參禪無別訣只要生死切眞疑現前古人拼定一生兩生只是一个痛切發憤自不容己及乎地非從人得開鑪煆煉者時時助一陣鼓耳汝若肯切三世諸佛沒柰汝何汝若不肯切三世諸佛亦沒柰汝何今旣在此堂中斬新舊令不得動著木行者決不相饒。

示眾出家兒將世間割不斷底恩愛都割斷了所爲何事若又於生死大事不明旣爲生死所迷惑又爲談生死者攪亂不能自決不能作主反去揣摩影子粉飾欺人與流俗一般耽滯擾攘豈不可悲可痛哉趁此火鑪大家做一場冤家貴在一切放下單單一个話頭頓在面前切忌起第二念不但塵勞舊事不知不覺纏綿勾引卽計較此事難易遮裏構不上是第二念將心待悟且捱一期亦第二念更去穿鑿話頭擬著轉語將諸語錄上記的揣摩杜湊只要當機答得好看愈是第二念了古人奉勸者只在心切生死自然制之一處努力做去迸破時節不期而然若如時流夾雜名色體面參禪此則煮砂終不成飯老僧不敢與諸公互相賺誤去也古人云只愁不成佛不愁佛不解語閻羅大王豈怕汝口頭三昧耶所以叮嚀以母自欺爲本參從正路入此事決定不是做與人看的故曰不要你參佛祖禪棒喝禪只要參自己禪半邊竹篦斬新分付。

示眾此事至易至難何以故此事只在自己不是他人替得的不用向外馳求一念回光卽同本得豈不至易然無始以來生滅情識糾纏欲一時翻向無生滅那邊去徹底脫換豈是容易菩薩一聞千悟俱系多生久積淨業之因今旣不能相比便從鈍處下手眞實更爲得力。

示眾不遠千里尋師問道是爲生死大事求一決擇若是學了諸方語錄上古董逢人便逞一上滑煉口頭以爲了當遇著明眼人一拶都無用處費盡心機不知與自己生死何干與自己初心何干此處經冬彼處過夏究無一件眞有所長只是檢點他人過失或以慈心三昧覆之則曰此凍膿不是峭辣手若以金剛三昧制之則曰太煞不通方我與此處無緣不知曾一返問自己發心處否如斯之流蓋爲衣食放佚起見又要裝老參腔你道諸佛出世作麼生救得他古人賣俏放憨之句理楫長謝是他眞了當後天然風流不是造作而來後人不求正知見便云恐爲正知見所礙未琢先磨枉費气力卍庵曰叢林所至邪說熾然甚矣夫名色體面之不能入道也果是其人自有全體八面隨名色還名色何曾動著一絲毫耶其如黠踐黠智見小欲速何哉所以杖人只望个大傷心人與之本色盤桓今日遮裏聚首非有此等只是老夫觸著痛腸忽然衝齒旁觀寧無笑其惡口小家者乎藥因救病出金瓶緣不得已。

示眾從上本欲人死盡偸心弄到如今反是長人偸心且道過在何處只爲幹建化門頭撇些光影貼體無明乘之作自便計於學道分中去之愈遠向來謂開此火鑪曲爲中下根我道正要煆煉上根人何以故上根人聰明伶俐才能過人一種驕心勝气最難降伏卽使會禪乃是學語之流又況絕無才能而空腹髙心恣大我慢者乎所以古人立不語堂要人言語道斷心行處滅立枯木堂要人違其現業搾漧情識旣到遮裏大家如生冤家相似總不容情是肯心人從此煆煉固是一慶幸事非爲依樣葫蘆了此鋪面云云也。

冬至開新鍋示眾平气齊天今年恰好順時納祐疾病稀少適有張塘善信特來開鍋湊巧柴頭不勝慶贊偶成一个口號金木水火土共功爛煮古今沒昏曉大家鼓腹好山中云板連聲曰多擾。

庚戌十一月初一日退院法蔭堂示眾師云秪爲老病退休舉賢且代新硎堂中首座多年老將杖人特以協妙之號舉之太阿出匣正好與諸人磨淬一場抖搜歸云閣上可以撫掌唱太平歌矣卽今到中五堂迎首座入噴雪軒去。

首山茶筵示眾大雪後冬至前陰極陽生好个時節恰遇我靑原諸法侄新起个烹雪堂過冬又有首山中千監院設茶爲病僧祝壽不肖之子劍刃一生母難之辰何堪壽祝幸有達孝覺皇一句無生法乳足以超脫世間煩惱舉來報答正可破顏昔年博山和上廬墓過桐先外祖吳觀我公於一喝下忽脫桶底先母亦皈依取名今日說起多生業緣啼笑同時有何可避每聞先外祖雪裏打春雷中有大父母后從刀兵水火中息喘杖人之門又聞死是大恩人乃祝無量壽由今看來以雪埋雷以死祝壽不妨奇特有觸此語徹底放下得一場大慶快者麼果然絕後重蘇通身白汗回視一切利害得失人我生死瓦解水消由我自在出入香水海中浮杯執杖俱是報恩未出母胎指天指地何勞雲門更費力耶如或蹉過問著自己的大父母落在何處越發茫茫不如且進堂去一念萬年盡此一報普作供養珍重。

師退居陶庵聞虎入淨居示眾數百人不能制一虎而又不能與之相忘又何怪乎古聖人不用虎乘虎耕而益有焚山之法使民自備居處器禦此其所以與虎相忘也知虎畏日畏火是盡性之一端也一火不繼以眾火而能破之乎虎能盡其用而人不能盡其用不可羞乎虎能拼命而人護短以怯生又不眞自護其短而復露黔驢之足益可笑矣詩曰階前虎心善此寂感蘊中受命如響之至理也道人他不必論知此亦可矣越諺曰虎去山乃吼居山亦舊山無端發其機何能勝其頑。

合明山墓下結一欒廬題曰不擇地拈以示眾髙座閉關三年博得一場終天絕地今日者不擇地而蹈之三條椽子下賴得幾柯柏樹與他攀折楞嚴金剛哭聲震地你道回避得麼汝等諸人不肯相離識得遇緣卽宗須信久長難得且道今日以何相告烹飯砍柴是第一義。

示眾祖師戶限一腳踢倒門外漢卻請進來洗盞烹茶生死道路千古坦平客作奴亦堪與他量晴較雨只是欺心底斷然閉門不納油觜底斷然大棓趁開𨿽然大地山河說無間歇若把來喚作佛法流傳則不可以手拍案曰住。

汋林結制示眾師云諸方喚做結制汋林喚作過冬休論其名止貴其實只在眞切豈是牢籠者裏不要參機鋒棒喝禪不要參佛祖玄妙禪只要參自己本分禪從上條例有尊正規職在維那若緊切中求請益工夫可問西堂後堂病僧但有一笑相待只是二六時中不得動著一條直木不肯欺人。

佛誕日金樓茶筵示眾昨日雷雨中來今宵上弦出月人人指地指天恰遇周行時節靑山倒入茶杯滿堂一口無別此宗中興本自西江在我壽昌鋤頭上發泄總在受用一眞法界不必播弄千般話說似此金樓再造殊虧知予老宿一段眞實不見道拖犁拽杷全彰古轍在此祖翁田地各人本分無缺腳跟放光脊梁鑄鐵便將泥水洗天穿卻春風冬雪等閒平地家風正是峯頭眞訣只要自問喚甚麼作鋤頭見今相對時不可空手釘橛恰好過夏因齋不覺慶贊中帶累廩山饒舌。

廩山南谷示眾此是廩山南谷舟旋一澗環林麓通玄頂上不自知平田回首孤峯綠今日塗萬年居士請住安福藥地愚者特爲指出面目且謾道證龜成鱉莫胡猜翻自問靑牛可是襄陽鹿幸此方總覆壽昌云一任風吹別調新丰曲。

示眾舉地藏琛禪師曰諸方浩浩說禪何如我者裏種田博飯喫師曰𨿽然如是蹉過者多錯會者亦不少古人爲生死發心逢者一杯茶一碗飯眞不容易只如茶不是茶飯不是飯時還委悉麼諸仁者卽今在者片田地事事見成水足艸足比世人火坑業纏輕便多少總是佛恩浩大但出家時不愁衣食正好向鐮刀上钁頭邊一心辦道以眞參實悟爲期若此處一念汩沒便昧本來便負佛恩諸仁者佛法難聞善友難遇當生難遭想生慚愧想世人病根起於只圖安飽因循過時一些些境風吹來便受人我嫉妒之害不能作主反將日來辦行好事都變成了業障何獨到眼光落地時業識茫茫無本可據乃自哀哉痛哉莫說此話尙髙遠了古人嘗曰袈裟下失卻人身更可憐憫今日安得不一告報時不待人急須努力珍重。

南谷示眾出家兒貴出生死利害之家非謂出兩片大門之家似此五濁苦海三毒家親如何能一刀兩斷得大自在此大自在其實當人个个本具不假外求只是情生智隔想變體殊習气所緣如油入面才說放過瀑水橫流所以佛祖立出種種安心法門原非得已且問十二時中全被外物所轉有一碗飯喫便要作个體面何況敝屣王侯略罵一句便自瞋忿如山何況捨卻頭目髓腦若云我是出家兒便說已脫俗了當受世間供養此處自欺知慚愧否空腹髙心果如潙山警策所說否南穀道場轉禪已久碗竈具足俱是多生所基恰好病夫過此聚頭因茶開口如何得不孤負此茶杯去亦無別樣新說只在從頂至踵一心辦道放下世俗體面苟安心腸始不犯口轉心不轉之笑話諸仁者本分見成辦道至易只如今夜茶杯相較徳山一棒多少人人滿口自問胸堂莫孤負茶杯好。嘉興大藏經靑原愚者智禪師語錄

靑原愚者智禪師語錄卷三

侍子興磬同門人興斧編

法語

室中正訓

佛有一語三昧正語三昧愛語三昧學者先從正語入將世味道味劈作兩開只要作得主不爲外物轉立志旣定根基堅固始有信入參究分起信論曰眾生有自力廣聞取解者或自力少聞多解者或無自力因廣論得解者或樂總持少聞攝多義取解者𨿽以無思契同必從聞解信入靈源曰法門有樂說者以無言爲非有尙默者以多語爲過皆據一知一見爲局量而不知無量之量爲通途也具正見建圓機人忽倦普慈如天澤無心物均獲利白樂天舉佛經同異問濟公覺範代云方便智三言而已一代時教以法相宗破相宗法性宗攝之法之所本要本於理而當於義不必守名句以自滯至於言謂之不及而可以模鑄佛魔了辧同異者又未可遽言也永明壽曰解但爲遣情耳說但爲破執耳情消執謝則說解何存眞性了然寂無存泯一庵曰物各還其物之則卽是物不遷稱權無我斤兩不爽是則方便智乃本自現成者也特人不能死盡偸心而享此善用耳。

靈源謂圓悟曰學者𨿽有見道之資若不深蓄厚養發用必峻暴非特無補於教門將恐有招禍辱圓悟告大慧曰須防自己三業忽起此語最切單方顯勝撮弄筒子气急殺人誤而可乎。

古人道徳學問藏於腦後不露圭角事不得已吐出還吞今人出一叢林入一保社才見一隅不能三反竊得語錄上奇言妙句機鋒知解便逞口頭惟恐人不知我之長處是則參禪一回止成得一肚皮我慢貢髙而已不知於生死上有何相干嗟乎末世凡夫根器頑鈍識見偏淺立行不遠操心非寔中此邪毒道聽塗說永嘉所嘆莽蕩招殃安能不齰舌耶惟有當下知非便許立地成佛。

潙山禪師曰事理不二卽如如佛圓覺經言事障理障何也事本無障以貪欲昏蔽而障之也理安有障以黠智偏執而障之也銷鎔情識全體自露然自無始以來習气流轉便欲一刀兩斷豈容易哉故須以參究爲事提起此事則一切自然放下久久自得。

古人道愛之則是愛礦棄之則是棄金此處指出甚難一番烹煉何故蹉過依舊半靑半黃菽麥不分安得不去自欺欺人也耶卽能遮掩得來作僞心勞日拙大可憐憫言至乎此皮下有血能不猛省回心自照一掌翻轉慶快有分。

昔之髙人浮雲富貴淡於勢利者不自名其髙故往往自寓曰懶今學者入門未得一角如何飾詞借口放逸切須警敏盡職參學自勉若是正人開眼自然行起解滅笑和尙曰人生下地皆有職職盡方能無愧色衰年本欲討閒身不是百忙閒不得。

覺範禪師曰爲學日益百川浸灌也爲道日損水落石出也苟非爲學日益又安知爲道之日損哉正气曰損是損其情欲益是益其正知故曰學事以成務致用也學道者自反至誠而已果然徹上徹下由此中行則學事猶茶飯也本茂則末自榮不見道本末盡歸宗。

或問曰理𨿽可以頓悟習气難以卒除須盡今時一等倚混沌無記空者便云誰見有習气可盡是否曰習气不可盡而可化故以學問爲茶飯若以差別言之有必不免之習气饑必食寒必衣倦必眠之類節之而已有必當化之習气驕妒鄙倍之類是也當仁不讓見義不避堅志不移好學不厭是亦謂之習气乎是不可以總殺總赦而混之也上根大人超一切法之外而遊一切法之中正用時宜彼不喚做習气樵夫十字街何問中書堂事且去擔柴保不誤汝。

示蕭小翮居士

髙峯妙禪師曰紅塵堆裏學山居寂莫身心道有餘但得胸中憎愛盡不參禪也是工夫秪爲眾生情膠識錮佛以種種方便如剝芭蕉紅塵中汩汩茫茫無本可據枯木崖前差路多誤中執著其病愈深故學道人必須開眼必須參究從專門深入不能專深故令從疑處入沒柰何提个話頭大慧杲教人提狗子無佛性博山教人提一口气不來畢竟向何處去提此一句卽金剛刀一切截斷人人自有迸破時節紙盡且住。

示蕭虎符學易

逐今時之後但覺動頤紛紜推空劫以前便覽杳冥寂感智者互換舉之新建云鐘未嗚時轟天赫地鐘旣嗚時寂天寞地尙疑此耶大小長短虛實一切代錯惠秉琦辧豈逃此乎程迥曰太極者大中也禮記提爲大本易言成位乎中中何物乎宗鏡言三種權中三種實中又言五中道又曰中不定中又曰無中無邊曾疑此耶此中之秩序條理隨在畢具隨物可徵聖人表之變變不變神無方物有則全符如是故知一不可言言則是二易以象數爲端幾而至精至變至神在其中研極者知之物格無物知致無知又何言哉儒者人事處分株守常格至於俯仰遠近﹝歷律﹞。

醫占會通神明多半茫然夫物物一太極卽物物一河洛而信不及乎宗門止提了心方便而一切實法置爲不屑夫法住法位五明一實原自妙協時人得少爲足耳惟易統之以費知隱以隱行費卽無費隱矣逆幾於先順理於後卽無先後矣格物之則卽天之則卽心之則繼之以法因物用物是眞無我大我至尊深幾神哉予行天下鮮見有好學不厭者髙明旣肯研極邇靜正而遠不禦神明默成請從此入。

示侍子中通興

深幾之中忽有悟入此其一長當一切以方圓圖通之其綱宗曰秩敍變化同時卽華嚴之行布不礙圓融圓融不礙行布卽費卽隱三教妙協矣汝復於象數有入處正所以享其不墮諸數者也公因反因藏於此矣天地人物皆器也皆道也有法則而無情識故曰格物之則卽天之則卽心之則故倚此秩序變化寂歷同時之符處處皆然欲忿一平發皆中節矣易其可不學哉所以破有無之說曰天無先後中有條理捨後窮先所以引人入勝地而變化之也。

示趙眉魯興翺字藥云

李翺爲鼎州刺史躬謁藥山山執經卷不顧侍者曰太守在此守性急曰見面不如聞名拂袖便出山曰太守何得貴耳賤目守回拱謝問曰如何是道山以手指上下曰會麼守曰不會山曰云在靑天水在瓶守忻愜作禮述偈曰煉得身形似鶴形千株松下兩函經我來問道無餘說云在靑天水在瓶﹝云云﹞。

示魯兩吉興準

兩吉居士名哲一日入靑原求更其字愚者引抑之什字曰辰告此謝安石所舉蔽三百之一言也辰時也時義大矣哉兩吉寂然感通因禮而求取法名愚者曰不見準提心印之爲佛母乎易以天地準變變不變損益時行證惟心者我卽天地然其深入必在研參支公曰世可說兩入三則亂信耶疑耶卽從此研研以專眞用以會通是眞所謂兩吉乎因名曰興準字研參題辰告軒願與天下時損益而言之。

示卽幾興偉

惟深也故通天下之志惟幾也故能成天下之務惟神也故不疾而速不行而至此易所以極深研幾而昌格適綸也天下之理得而成位乎中中何物乎時出措宜而惡動頤又何物乎今人聞甚深則怖豈悟深無深淺而止實哉聖人立象以盡意系詞以盡情僞佛祖表法以最神而因幾以盡情僞楞嚴雙非非而曰非卽非離又曰是卽非卽何故多此一句猶疑此卽否向上不傳向下文長折攝離微此中難言惟端幾可研耳以不自欺入豁然一卽一切一切卽一猶嫌匝匝之波卽務養神事同理舉猶嫌屑屑之勞歟幾失神明欺則不能享矣眞疑卽此立參脫桶卽此茶飯能逃不能逃汝自驗之非干他事。

示山足興斧

靜住禪人舊事祖堂石溪大師有年還裏又炙西生大師教乘滋茂回互宗趣今來靑原訊其本分不昧疑關以山足字更其名愚者曰靑原垂一足住山惟鈯斧且劈古今薪冷竈自燒煮因命之曰興斧且問揮八極碎一切者是何斧耶不犯大軱當門露刃用了急磨四顧善藏者鈯何鈯耶無上兩足尊與一足行千古有同別耶此處砉然無滯則盡六合是靑山一切森羅供我之磨藏矣深入一門猶專煉通擔荷保任豈屬空言乎勉之勉之。

示中千賢監院

忠禪師云悟道易明道難明道如禁蛇人信其藥力咒力以蛇綰弄揣懷袖中無難未知藥咒等力者怖駭棄去但諦見自心情見便破此無他知其故而不惑耳楞伽曰諸法無法體而說惟是心不見於自心而起於分別或舉以問云居齊曰見自心遂分別乎齊曰非然也譬如調馬馬自見其影而不驚何以故以自知其影從自身出故吾是以知不斷分別亦捨心相此無他智度論所謂善用其心者博山曰毫釐系念三途業因瞥爾情生萬劫枷鎖將以有念爲有念有情爲有情耶將以無念爲無念無情爲無情耶一庵曰兩末三窮遇緣卽宗用中猶不豁乎紫柏曰以四大觀身而無身相所謂無身有事之雙超也以前境觀心有心用而無我執所謂因物付物之本空也法外無心卽是心外無法而法中之秩序物則之差別其可茫然混用乎心本無體神自無方何更空勞穿鑿乎銷礦成金必資知識此事盡時乃享現量安得絕蘇發願與定綱宗。

示非渠會書記

常念汝胃脘气痛須靜攝乃愈今兼室安居過夏事亦不煩母論痛不痛不可坐在無事甲裏古人謂一日不空過者何故叮嚀耶大抵一半自調養一半自煉本分自試薪火偸心歇天機活比現更何計較古人云心本無體正用卽得尙疑此耶切忌靠著放憨語錯認最是誤事。

示卽幾偉侍者

薪火調禦動靜不失其時法住法位比量皆現量也天機自活偸心自亡古今總是我底眞擔當卽眞解脫如或未然十二時中管帶切不可忽處處回光消歸自己卽是管帶必有事行無事何用更言管帶乎善自調禦病亦不生。

又

體道集虛處事平實爲貴不可認著慌忽一切便流入莽蕩矣及盡今時惟在知有而奉重自己閒居鼓舞只以學問爲茶飯故曰戒懼是一刻之樂事此超無學者之飛躍也學而不厭是大聖人之隨緣放曠也。

又

偉子且住靜不見潛道十年之靑膺乎臨濟曰諸方火葬我這里活埋此時親受用著不徒說鑊湯鑪炭眾苦不能到也氈蒲團與汝。

跋宙輪宇矩說示山足斧

宙逝宇素彌範綸圍而無中無邊享此條理中矣歷盡理法界煉事法界乃享此無礙信解行證火候豈可欺哉末流竊一句荒委寧不唶唶宇宙本一際也眞空妙有妙協兼中非窮盡者烏可以言到乎眞心細心卽行布是圓成混不得也偶然簡出舊紙正好吹毛用磨斧子勉之。

命山足斧爲浮山監院

浮渡爲遠祖道場兩宗一脈杖人所最存注者今吳山主一家同合邑來請愚者以靑原祖堂未畢面依山主約先發執事人今命山足斧往監理其事古人叮嚀悟心識法止有一事實行起解滅豈復容一念離岐靈源叟曰悟道守道惟求諸己而行道之時一味捨己從人自非等心死誓則不能擔此擔子末流發願不眞輕浮淺躁襲虛淩傲動見眉目又安望其和眾辦行而成徑大傳遠之務乎常住當家公心爲法反躬先眾不辭勞苦所謂一行三昧行之不變自然感孚十方則祖翁田地庶幾有賴矣努力努力。

又

悟道明道只在一番打徹根本差別而已行道難者全在放下自己與眾生一般隨順中接引而鍼錐變化之故曰佛不住佛而用大菩薩行。

示當人鑑副寺

不自欺爲種以學問爲茶飯而神化則豈筆舌所可言乎南泉所送一敍亦言混沌與開辟爲反因但發至誠公願統之而日用隨薪泯火自享深造隨其更端我皆得其所宜而不爲所惑蓋有貫乎混沌開辟之中而隨時中節者忽爲其波瀾所紛也牧潛爲天隱子元時禪師其手筆乃覺範以後之一人將來穿出不可被混抹也。

示瑞如

廩山源遠流長我杖人夢寐爲此一事竺庵笑峯二和尙相繼注神而未遑得遂今幸時節開端樹起梁柱舊山田地次第自然渠水我今出門瑞如老成監事料理自有壽昌主之寶坊又近但礪鐵脊又何憂焉古人化米化炭桶箍自脫破屋縮項唱雪珍珠看是何等家風豈使兩橛固知三斤钁頭斷然不相負耳勉之勉之。

示喪偶老宿

永丰程天修過訪陶庵見喪偶老宿在葉聲閣上禮大悲熟視之乃丰橋徳幢主人也愚詢之天修曰二十年前修吾邑石橋成四萬金功徳邑侯方旌禮謝之彼必不受又彊之遂夜不知所往合邑作徳幢庵塑師像其中後十年師回知之自推其像而去今何在此愚者曰此多生藥樹之蔭乎天修請書之遂占數語曰陽丰橋起徳幢不居敝屣遠遊天下吾廬恰遇故人爲君道破稽首大士一葉聲墮南郭嗒然東方眉先莫住龍老請安眠。

示侍子中履

物惡其棄於地也不必爲己有力惡其不出於己也不必爲己此物理小識之隨人集證也托人問人皆不犯其鋒芒而以通幾護質測之窮何所礙乎時論以秩序變化寂歷同時爲宗方圓同時奇恆之府卽多是一皆統類於此矣神無方準不亂宗門多言神無方而準不亂則以象數爲端幾而信倫理之爲固然者也但用之則在乎推行化裁耳大凡推之於先多屬洸洋任之於後則動頤而迷兩頭俱抹過者剔中乎中不定中也正明其時也此中之秩序條理本自現成特因幾務而顯耳格物之則卽天之則卽心之則豈患執有則膠執無則荒哉若空窮其心則倏忽如幻故吾以莊子談虛無而乃曰極物而止以有形象無形者而定矣佛亦是以費知隱乃能以行隱費但不露其金鍼耳炮莊是遣放之書消心最妙者不執也不計也妙於藏鋒無所不具可細心看之。

與西峯蠡測澥靜主

古人所謂能超一切法能入一切法應病予藥恰當竅鏡照谷響開門落臼俱享眼明己正爲大自在非傍水按葫盧而以苟且唐捐也叢林依止以蓮池意整理接待正是我壽昌不二家風遇其人來手眼不失云居行履話寶鏡收場句塵塵三昧不動絲毫詎容造作推諉耶在事依法管帶更享天然火柴頭三斤鐵截卻玄妙不讓人躲跟明矣卽以此院鉗錘可也勉之勉之。

偈

示劉若孩居士﹝並序﹞

知止是以夜而通晝夜者格物是以晝而通晝夜者也三反晝夜尙有疑乎旣曰潛龍勿用又曰無所不用其極亦晝夜也定乃能格致格致是謂大定以不用善其用以用善其不用用之中皆不用者也尙有疑乎如其舉一不能悱三且從一門深入。

谷王非下頂門無上齏粉中間誰卓拄杖蓏理相齒物則知天其神無方別傳不傳旣以易證就路履旋一句畫前須破重玄止一事實畢卻後先三反晝夜通因乎專生成裁成時宜乘權日午三更歷然寂然

示王若先居士﹝並引﹞

萬物皆備於我萬我皆備於物轉山河大地歸自己則易轉自己歸山河大地則難適來舉此然疑作耶且從下二句看。

一飲一蔭思我然疑公因反因從來未提幬覆代錯掌不可欺無我備物中旁先迷生死發藥來處唯唯分心分識紗縠難窺甕外運甕治正兵奇縣崖絕蘇大願綸彌午會中天消息偕時核仁全樹且請研幾

示梁懿孫居士

見見之時見不及物物不物休气急三科七大何郎當薪火交蘆誰主張圓滿菩提歸無所得且問一切事究竟堅固那个著力噥噥空累優陀南一嚏自不欺消息

示廖生公居士

宇觀人間宙觀世山谷狼藉三藏祕是誰點燧照一際不攀斷貫索凡例柷敔訛傳疑啞鐘韶舞拍板定不易穿過千生未生前桑弧蓬矢一地方圓亦是栗棘圈欣逢許劍眞法器跳出三籠隨類示可破五云書卍字

示陳髙也居士

無作無受報不忘維摩經中己露布蓮花法位三如是窮子何乃復驚懼四邊火起誰上車虛空消殞歸何處若疑且過趙州關問事卽得禮拜去

示梁山甫居士

一切法無我得成於忍莫贏其瓶呼出井應無所住而生其心八角磨盤休沈吟不取於相亦不取非相子午雙破紅輪光放金剛如是降伏住書懋緩筋請平步豁然大笑歸去來檐下雙扉不誤主顧

示非渠會

渠今正是我我今不是渠以驢覷井井覷驢從上直須破紗縠曹山四禁非糊塗

又

首楞珍重盡今時寶所蓮花不負伊磨淬金剛揮紫電轉輪擊節是誰知

示卽幾偉

偉哉造化笑棲苴不負其材乃丈夫大屈大伸天煆煉藏刀淬火看回途

示山足斧﹝時己酉臘八日﹞

靑原垂一足住山惟鈯斧且劈古今薪冷竈自燒煮

又命斧住浮山

浮渡棋聲在眼前通天陌路讓誰先石頭壁立常伸指一斧供薪足煮泉

爲蠡測澥維那更字

傳澥﹝只在一滴﹞吸上須彌背脊鐵鞋踏幹重溟莫教人笑蠡測

除夕示中子興

念汝隨予學環中竟左旋冬春看兩度頭尾算三年風送新花雨詩將舊夢圓衝之傳歷意誰與問靑天

示當仁鑑副寺

岱堂三年瓦生角淨居三年扶木杓泥豬癩狗了尊貴雪鑪霜刃鋪禮樂獨喜石頭裂出眞肝腸潛道靑鷹展血覺

示焦泉澄知客

眞金本以火爲恩不閡無門四出門久祝沃焦泉上頂鍼鋒眼裏造乾坤

示洞先山侍者

過水不是渠覿面不是水曹山當門劍孝滿者善使如何爲洞先將來愼牙齒

示還子徵侍者

八還卻向無還者虛空流汗天地啞正淬金剛磨處藏豈怕打殺四天下

寄芥庵璨並杖人全錄

還鄕曲調露幡竿納盡須彌已轉九惟有杖門莖艸在待伊招手與人看

示襄藏蘊侍者

石頭引汝吸西江日用吾諧何處藏看破漉籬還可賣超宗亦不數襄陽

十年劈出血肝腸今日新硎何處藏正顯罩籬神變化一雙赤手舞風霜

示王靑蓮法名興詢字南指

福城東際見文殊須許南詢道不孤樓閣指頭開復閉急須穿過莫黏塗

示林祖涵法名興雷字蟄協

冬雪藏雷春莫驚八風圖上自何生此中見得無先在九野重霄總帝京

示魯維參法名興參字靈注

靈源流注問參同明暗回機莫倚空主中相續須親見母擲光陰四境風

示劉兆公法名興奉字曉藏

黃閣簾前奉者誰三更天曉甚東西多生鑄此當空鏡藏在森羅十二時

爲劉寒竹孫取法名法周字華始

縱橫卍字本周天立地揆方統大圓無首履旋何內外此中包決在龍淵

溪示

翠屏把住水雷奔收入茶鑪蟹眼吞噴雪軒中肝膽句西風爲我掃蓬門

示學者

一句話頭如鐵橛百層水釜烹丹雪冬關埋出一聲雷驚風又涉花枝血

一句話頭如鐵橛壁立銀山四面絕從中起一陣風雷丹枕三更爲汝說

一句話頭如鐵橛當風掃帚無車轍誰能一躍上縣崖捨命乘雲地絕

棲霞和尙新定天開巖遣僧展拜兼禮笑大師龕

天開巖下合龍文生死同條石火焚今在西江流片紙一鑪燒作故山云

禮遠公塔

劍鋩山頭慣放腳雙關一帶同殺活殘枰敲破通天眼那問黑白落不落

寄孫魯山居士

須彌頂上種靑玉縮作方壺供金栗且引襄陽舞袍笏愚公自笑移香谷

寄吳湯日居士﹝時命山足斧住華嚴﹞

三一齋中白眼靑通晝夜灑甘露餅憂患憂孟與塗炭輐斷謑髁者何限洗出浮渡一片石三十六巖聽揮斤白雲老掛先著堂坐隱遠公棋道場卻拓鈯斧期爛柯從今沒柰旁觀何

自贊

首山賢監院請

濯熱蓮花消永晝笑煞觀河眉不皺摩羅果拋擲掌中拄杖放在背後無所可用乾坤消瘦後來人切忌從壁上看料定虛空看不透

雙嶺淵西堂請

蒼天過水看三墮右袂自嗤肩臂左怪殺禮樂鋪在紅鑪漫說當堂不正坐多少人論量敝垢丹靑誰知它解衣盤礡贏

蠡測海維那請

一張紙雲遮海樹一拂子劈破鐵圍忽然在西峯壁上不覺垂此霜眉換卻眼睛初不知滚滚聽人隔岸揮朱紫敝垢皆支離不可便道是靑原老古錐

非渠會書記請

南北東西無所住爲甚走入芥子煙中去木葉三毛勞顧虎迸破面門誰得而相汝

卽幾偉書記請

白刃舞毫端紅鑪書卍字世出世間要且不識三十年後呿一口气虛空特地費丹靑且莫嫌寒山一帚敝

浮山斧監院請

一杯浮渡黑白未分前已露須知袖手滿盤先谷口傳聲是誰常住將以華嚴樓閣爲毗目故處依然此藏軒裏一指隨寓聊且懸崖背後讓煙燻休管萬世旦暮遇遇則遇還看席捲竿頭步

當仁鑑副寺請

六合中間擲一拂依然豎起殘榾柮且問這个東西是何物擊節一下答不出𨿽許三拜掩灰塵畢竟以何爲它雪屈

像贊

血畫接引佛

今古漫天都是血無端浸破衣裳折一雙窮相手長伸腳下蓮花望誰接

彌勒佛

雲頭墮在街頭掛一幅包此人間大樓開閣閉指尖閒撞倒背後拍一下滿布袋是甚東西百雜碎無人著價待問他時有理難伸但消得一个嗄嗄

達摩

杖人常有些兒藥畱待他年毒達摩只爲折蘆面壁太煞捏怪只履歸去一場懡忽遇點睛者如何昆侖粉碎揚秋波

觀音大士

此一筆當頭劈蘭葉太軟鐵綫太直衲衣下事從來贊嘆不及爭似泥塑木雕換飯喫

又

第二筆蒙頭屈膝看他不出不妨數九不可打七腳酸且坐斷虛空冷風卻笑人獨立

又

第三筆通身濕幹卻洛伽波平地擲楖栗千手千眼在那里依舊眉橫鼻直

蒲團像

粉碎昆侖不問津春風冷眼笑紅塵漫勞雲裏金剛杵一个蒲團到處尊

送子像

楊柳灑水呼麒麟寶髻放光如車輪是誰蒿筆成五色蓮花瓣裏乾坤新

壽亭侯

金剛刀掛兩眉前燈下春秋聽世傳莫問本來何面目且看血色濺蒼天

鼓山永覺老和尙

不跨石門三十年捧腹垂涕看蒼天早知不肯打這破鼓且樂得在沸鼎裏安眠

天界浪老和尙

一張白紙放毫光莫認紅衣與面黃返擲依然在坐下且認手中如意子可是金剛王

又

三五縱橫只一畫千花萬石夢中抹佛祖位裏畱不住白刃紅鑪鋪禮樂縫起來雙袖托孤可怪是兩頭一腳且道今日以何報答震聲一喝嘉興大藏經靑原愚者智禪師語錄

靑原愚者智禪師語錄卷四

侍子興同門人興斧編

佛事

七祖㙧拈香

曹溪逆流第一滴兩腳登山衣不濕卻笑落與不落猶是階級𨿽然廬陵米價遇貴卽賤到底無人酬值且看無影樹下荊條生一任靑天掃蕩建立。

石頭遷祖像前拈香

推倒南嶽跌殺隱峯一柄鈯斧子至今常削風但插三枝黃屑香不妨注破你的參同。

鈯補處縣天界老和尙眞拈香

鼻孔向上齒暴當門雪劍倒揮天出血洞簾常捲月無痕今朝送入靑原鈯補處斧斤風裏返香魂拈香雲只如這一鑪香不知是藥地燒杖人不知是杖人燒藥地聞麼毒哉以手左右揮云大眾退後近傍不得。

天界老和尙生辰上供

橫身水火慰縣弧正命如絲老托孤一掌竹關逢債主達摩盤子踏翻無看看杖人生也三杯冷茶如何爲他洗屈聻誰聽貓兒地喊九龍一口吐江湖。

臘月十三日七祖忌辰上供

千年一臘不曾忘晴放毗盧背後光巖下梅花齊報喜殿前二桂久昌昌不肖初忝祖庭無能爲獻聊以荊條來掃地古鑪倒插一枝香。

臘月二十五日石頭遷祖像前上供

山中傳下無虛實是生是死在今日雲門臘月二十五遂與一掌卽三十酹茶雲從今記取年年一滴。

正月二日七祖生辰上供

無死生至今生本地劉村記下今辰二月二當中春攀條拂地飛香雲且道腳下濟濟以何供養天在山中靑不攺桃花松桂四時新。

二月二十三設潛夫府君位上供

我父晚徑十五霜公因反因開天荒中五旋四縣天綱準不亂享神無方晝夜生死歸大常層樓奧室陽爲堂井瓢竈火傳燈光生生本無生代明而錯行今日靑原燒此香時乘午會當闡揚別峯酌水朝故鄕供養萬世恩無疆。

母吳太恭人忌日燒香

師云忽然四十有三年孝滿曹山發酒顚今日西江烹雪水不知忉利是何天吾母太恭人秉蓮池戒受博山乳總是三一之淵源孤兒撞入天界毗盧閣拈出四大性自復了卻金字華嚴昨夜通兒忽到言及一喝嚴背芝產甘泉十孫具足淸芬八十念此天邊又定建報親庵於觀音巖前且道此處以何爲供恰度了鏟艸僧一員。

笑峯和尙龕前拈香﹝時倪止先請回白下﹞

特地重開七祖顏五年冷笑碧潺潺今日逼出鰲山弟朁把黃荊一字關噫。

起龕

師以杖打圓相云見麼葉落冬春無去來荊條有口沒安排太陽山上歸根處刀斧知恩砍不開秪如我笑峯和尙江東夫子內紹靈苗末遇杖人捨身藥樹熄邪一吼敚西震東瓶灑西江重顏七祖金鳳宿龍巢別峯無非玉殿麟角藏水牯出關仍唱還鄕毗盧有父全身室內不知獅子教兒返擲終歸本位萬古之微猷不昧寶鏡之奉順昭然有於此見得透者立處知恩報恩如或未然直須途中竭力卽今法嗣載上靑原血胤請歸白下玄沙報父羅睺克家此一往反旁觀不識正因有在智者撫心且道正起龕時撫心一句作麼生寫照正命靈光亙今古負天一笑五雲中以杖敲雲起。

紹宗堂爲笑和上設供

隨擲蒲鞋已六年棲霞風雨到靑原相牽水碓舂新米斧劈柴頭冷竈煙便拈香雲不用叫蒼天。

笑和上衣缽塔成設供

師云霜曉翠微白日落黃原紫案山無縫塔新縣年年一杯古澗水大眾看看笑老人開口麼是誰禪牀震動尙勞掛齒。

爲不釐務芝穎化禪師起龕

惟我芝公織芒立地水淩加霜信手吹毛刺天出血少年隨隱石船早被嚴庵逼出徧蹋諸方不顧乃脫桶於靑原正謂鞭嶽轉風不意抽身太早病中水火正急讓你笑傲一春午時四句臨行還塞髙峯一問且問白馬曇照之苦苦何似大梅鼯鼠之喞喞靑原大眾爲君結舌還識得此晴空霹靂麼老僧則更請芝公趲出涅槃堂爲天下苦心人一場痛快去也。

舉火

瓦鍼艾團自己剿絕更有火柴頭爲人須爲徹千生哭笑太淆訛到此用得用不得然則芝公粉碎一句作麼生與人受用聻鷓鴣原上火燒碧待月溪流常不歇。

設供

閉門風雨相看啞倚柱雷霆亦不聞豈非蕭江相見一絕看不盡時皆壁立到無餘地一潭收豈非梅陂相賞一絕靑又庵裏幾月苦茶今日面前一杯噴雪不如仍舉碗撻丘作供親切旁觀者痛笑老人失卻靈芝骨血我則謂卽今一問脫穎尢捷噫眼淚落也復有何說象石橋流爲汝嗚咽。

移鐘版上中五堂

玉界金繩千聖不越今日從左手向背上一槌不妨奇特天地聽其指揮狡狐聞之膽裂將謂頑銅斷木儼然金口木舌且道超出人天號令人天移將來不移易一絲毫是何等恩力擊鐘版一下曰前後際斷天然中節。

爲泯庵心維那起龕

維那一生鐵脊靑原累汝兩冬釣臺凝翠亭間龍洲劍掛眉峯一病待我武功來送汝夏月水條風我到單前問予作麼生曰一切不煩常住我問生平底事到此何如曰惟乞和尙一把火維那今日藉大眾手更爲汝拶出遮窠臼直令黃金骨照靑山紅。

舉火

橋下水流何浩浩藥籠風割夏枯艸且看脫體無依亂石場驚起鐵牛銜束槁以矩打圓相秪如生死不道大眾如何證得此炬恩力耶圓光直徹威音前爍破形山誰是摩尼寶。

入塔

指骨云泯庵維那一條硬木風削千章撞著靑原劈碎宮商生也雁字過江死也劍倚天長全身送入靑靑裏不似人間釘野椿大眾到遮裏轉位回身一句作麼生吐气聻以杖擊地云大地一彈皆起舞萬峯雲裏響飛泉。

爲曇白禦禪人起龕

笑雙二老處六年侍者撞到靑原一年結款曇白你髙峯一句罷參了也只可以剿截臨行風雨策勵不可讓人漫道白髮龍鐘送少年。

芝穎大師忌無門師設供請於塔前拈香

翠屏背面千秋綠恰將老人衣塔藏靈骨今日芝公死也生無門逼汝伸雙足師一笑友一哭旁有嚴庵鼓一曲誰知碗躂丘迸碎蒼龍窟大眾澆此一杯谷雨茶看見芝公爲人漱口麼。

祈雨拈香

一滴甘露瓶從來不著價囑付娑竭龍爲民護苗稼百尺深潭飛半空中間起雲四邊下。

爲知客幻庵慧舉火

永嘉過嶺幾冬春滑到靑原了此因去冬末後句咄咄莫欺人一病四旬竟不呻吟豈待如今來問疏親且道翻身向何處去依然劫火橫身。

爲侍者夜露舉火

相隨十六年一拙送汝老興曉如今曉了將謂是禿帚撒花秪引个火牛銜艸。

爲大覺庵知客元長入塔﹝以虎終﹞

卓杖云看見此公一場奪食徹骨流風麼慧消平等善長歸元行腳一回幾緉艸鞋生耳復還故處栴檀瑞像偕來護木又而享三昧佐大覺以接十方末後一著不妨驚人今日拶到此處今古同參渾忘主伴江濤山月供養千秋且道咬斷命根入穴得子又作麼生呵气聻試問長沙岑大虫牛頭何引祖師怕卓杖云吽。

九月初七日天界老和尙忌辰上供

重陽節到霜風飄眼珠秋水嘗滿瓢三百首詩不容人見蹋翻盤子半字無交半字無交爲甚年年此際觸著今朝燒香雲啼笑難分總一燒。

爲幻庵慧知客入塔

作圓相云環此蒼蒼誰出沒投林入火空錄錄𨿽則師子座前少一擲無縫塔裏添眞骨又且有伴同歸誰信黃金一國旣到此處觸著聊將何語證痛耶不須重與解連環黃葉滿天啼不足。

荊樹下建新禪堂上梁

靑靑煉就眞丹土荊條鞭作金剛杵順水把關從誇雙象須信截流在此伏虎試看縱十八橫十五劈碎虛空天然規矩漫說功全憑一斧且道今日如何喝采天明向上只平看千手同心一時舉。

藥樹堂成掛鐘版

師云新堂古法時至舉揚號令人天鉗錘佛祖只須從遮一下證入卽從遮一下粉碎乃擊鐘版云灼然不移易一絲毫許。

禪堂安文殊菩薩拈香

漫疑黑豆未生芽開閉樓頭眼易花莫戀福城東廟住忽然垂臂怎酬他燒香雲大眾文殊菩薩來也在山僧指頭上作大獅子吼鉆入諸人頂門從腳尖上出來道恭喜恭喜一个个立地成佛作祖去見麼且道如何酬他乃彈指一下。

聞三宜和尙訃上供

面未相識天外回頭多勞寄信以沈爲浮共道西湖舞棹三寸離鉤休休覆卻虛舟聊獻一杯寒澗水雲中開口滿天流。

竺和尙訃至設供

骨肉𨿽同門一生不相識方期南浦會撞倒海波泣炮莊頭上太煞逍遙三匯灰中依然未集今日聊烹雪水恰是除年齏粒伏惟法兄和上來中五堂破口一吸顧左右云見麼哭不及笑不及是誰嗅著些气息。

小年供西歸日送眉庵秀和上﹝木主﹞入祖堂

刮地剛風祖庭水冷眉庵和上於兵燹裏扶起剎竿鎔銅浴佛騎殿當門捨骨掩泥披鎧出岸恰是五逆聞雷吹光度刃不妨鼓鐵綽板唱大江詞有時穆滿駕八駿固令汲冢放光有時紀信乘九龍換卻重瞳叱吒奇哉魁壘足勝赤幡移步龍須豎拂臨行筋斗翻空繼聲塗毒鏗鏘好聽祖堂合奏今請入此大香鑪中長燻鼻孔露柱與古帆稱賀有伴卽來倒荊與雙桂同拈望峯作禮且道長燻鼻孔作麼生一句爲後人通嚏耶普供西歸冰臘水眉毛尙饗剔燈看。

設供

瞎驢滅卻粒米何消此中無位次開交古澗寒泉一度澆且問今日在何處與前後放光聻遂爇香雲燒。

掃廩山忠祖塔

磨得靑萍倚石眠拂衣而起金剛穿十年冷地疏泉源塔頂再紅白日圓且道今來一掃將以何者了此時節因緣確然卓筆衝蒼天﹝廩山孤立數百仞舊題參天一筆﹞。

掃壽昌老祖塔

鋤破好山翻身跳出西江頂上吞吐霹靂炎午中間開宗第一卻讓不肖兒孫苕帚上五花八劈且道以何酬恩力耶一莖艸上千秋碧。

掃二世見如老和上塔

關中迸出一聲蛙指據靑天掛彩霞二十年不動聲色立此山家白雲谷口多少手又今我重來苔逕綻千生只潑一杯茶。

爲竺庵和上設供

同門雙眼不識面載回南嶽舟中見重來師表堂雙手聊一獻且喜多子塔錦縫披金殿到底功成不處返毗盧且看屋痕光閃靑霄電插香雲正恁麼時還在南嶽在壽昌聻古鑪再插三檀條香雲覆卻娑婆徧。

爲雙峯和上設供

咬指流胸好兄弟南嶽西江一口气黃龍背上畱藥地重來毗目開不閉無開閉松枝掛劍霜風礪。

爲其天和上設供

竹關一聲奉送石耳飛鳶過嶺空傷腳指𨿽然坐斷是非門換手槌胸今未己靈苗栽石長新枝且澆萬年橋下水。

到長慶爲空隱和上設供

騎牛入佛殿貪程不覺曉末後一聲不辜負回頭擲杖山山好金輪白气信夙因華首海幢乘月笑等閒坐斷準提壇金殿重重彈指造七个蒲團懶道場鍬鋤櫛栗又手笑且道靑原智行者到此以何爲供聻從誇鄕果荔枝紅滿林古幹靑相照。

掃鼓山永覺老和上塔

金雞啄破碧琉璃棒下翻身爲甚疑不跨石門穿過也掀天吞海有何奇如我鼓山永覺老和尙人人盡道九峯嶽降示金剛師壽昌嫡骨午運總持是誰見他鎔銅淬雪施禮樂又誰知他移山喝水嬰兒嘻不免五千鈍置黃金鎖八十棒腹嗟瘡痍最後畱毒龍擺尾換人錦縫丹靑圍多生此生信啼笑千里一埽誠萋萋卻笑何必來打遮破鼓也是沸地墮枕齁此時且道今日承何願力當得供養聻海潮歸嶽頂渴筆蘸天池。

報親古航和上塔前上供

一航舞渡無今古兩岸中流都不住人人盡道是博山滴乳按其生平不打遮鼓滴水滴凍爲著何來寓言答問誰知辛苦磨碎五位齏粉圖書煉人垂足只是一斧獅狐齊掃放龍光問取報親庵露柱秪如今日上供還道得甚麼好聻究竟無語。

到武夷石屏掃東苑老祖塔

烹壽昌乳令夢筆吐盡謂海底吞龍又道巖邊嘯虎多少人望崖而返自問雙蛾長幾許遮莫來打瞎悟門別行一路到遮裏大王峯獅子峯立在兩傍石屏巖定命橋白雲封住不肖兒孫遠來一掃又作何句九曲千秋流不去。

東苑老祖像前上供

撞壽昌之牢關奪博山之險砦向在石屏巖下二十年也只爲著推倒趙州莫作怪今日一杯白水欲望受供未審以何爲驗耶咳便插香。

廩山上梁

木頭不解語指出天心柱澗水滴碎五更鐘半夜雷雨爲伐鼓北窗石壁直塞靑霄南抱岡陵爲我分土一枝夢筆偶爾揮空莖艸剎竿一時橫壴以拄杖擊梁令眾起雲大家看取是甚東西作主。

天界老和尙生忌拈香

神前臺盞紙灰供養後世批毛刮髓只得者滴眼淚拈香雲影裏傳聲生生晦气且道將牛糞作香燒畢竟爲著何事年年臘月下一場雪梅花迸破山門翠便禮拜。

嘯峯大師訃至設靈炷香

半生倪夫子七載白雲庫劫火入杖門棲霞只一步朴庵遁參攺笑峯不覺一笑天地通熄邪之雷不可少救東震西一莖艸靑原鈯斧破虛空笑趁蒲鞋一齊掃竹關三載感雪恩濺血迸碎玄黃門今日香鑪安得不倒地倒此灰堆如何出气啐。

天界老和尙周忌拈香

黃花剛謝西風吹鷓鴣依舊三更飛自從刀頭撞倒太平攔路錐十年並作一年啼醍醐毒藥塗虎皮托孤異類哀支離以香熱鑪中云卽今不得喚作燒香不得喚作詩題烈煙觸著傷心處不是傷心人不知便拜。

先老和上忌辰拈香

師云風風雨雨近重陽歲歲朝朝一斷腸恰有汋林寒澗水曹溪嶺背點蒿湯無色味不聞香此毒何人肯再嘗。

爲五中兼禪人起龕

師云五中禪人半生屹嶪波吒末後孤危壁立十三年前許了天界卻在汋林八个月拌命酬直秪爲倒卻剎竿一句塞斷咽喉五中你如今了也送汝烈焰斜陽看佛日從今燒卻無生窟。

舉火

師云西風急蒼煙直四面八風吹不入以炬打圓相云萬里神光破碧飛且得通紅痛快金剛骨。

壽昌其天和尙訃至設供

師云暖多變雨北風怒又聞吹折黃龍一枝樹壽昌主人重過飛鳶嶺途中撒手來時路𨿽道不同條只履何嘗有來去莫問其天法兄向何處今日一杯溪澗水且答十年燒佛句。

爲敬梅老僧火

師云汋林多年飯足汝口百不會中撞彩也有直等到烹雪堂里許多人來轉雨爲晴大家出手舉火炬云者个火把能成一切能壞一切且道不受成壞底在甚麼處擲炬云只問金剛心決不隨他走。

跋

孔子集堯舜禹湯文周之大成藥地老人集諸佛祖師之大成時也非人也孔子時無諸佛祖師之教故集堯舜禹湯文周之大成而諸佛祖師之教寓其中老人本傳堯舜禹湯文周之道轉而集諸佛祖師之大成而堯舜禹湯文周之道寓其中時也非人也教以時起道以時行何莫非異類中行乎何莫非因法救法乎何莫非乘午會協兼中乎杖人翁於刀兵水火求天下大傷心人爲之托孤老人南北兩逼熅火捨身不二破籃莖艸遇緣卽宗是天地因時而生老人復因老人之時而生杖人可思議哉夫時之不得不病病之不得不藥藥之不得不就醫王也一橛者一橛昆侖者昆侖別路者別路無記頑空者暗癡膠執標幢鬥勝者莽蕩滑疑惟以不立文字爲了涅槃不以不離文字用窮差別卒歸護短彊勝妄執愈增差別未明涅槃亦未曉佛祖冤乎哉老人之時乘也以無我爲過關以不自欺爲薪火合尼山正示鷲嶺大過漆園旁擊而一之明乎公因反因正知徧知證此五位天然秩序寂歷同時之大符所謂透過向上打殺向上同患盡分決於中節然後知醫王集大成而後能應病予藥也如或專提向上則赤子之惡亦善矣礦土之善亦惡矣赤子礦土非惡也不當乎理不適乎用善而不得謂之善也興向侍靑原兩閉冬關父子恩深刀斧莫入亥子之交守櫬五云苫山瓦燈重搜語錄編之歸而藏諸浮山時主席浮山爲吾法兄山足大師觸著痛處急願流通旣成浮志之餘共襄剞劂相與拍掌而喜謂老人爲杖人托孤卽爲諸佛祖師托孤卽爲堯舜禹湯文周托孤實爲孔子托孤也火焦露日枯筍生光時也非人也繼而悲謂以此報前之大傷心人復以此望之天下後世之大傷心人識法者懼知音者稀時也非人也。

藥地侍子方中通法名興百拜敬識

余觀從上聖人未有不處困而亨者尼山統仁知而不得其位老子談道徳而未廣其傳釋迦證眞常而人多不信然而三聖之法至今塞天地不衰誠所謂處困而亨者也至華嚴五地菩薩具無量智現無量身說無量法寓仁義道徳忠信節孝及醫卜歷數皆歸眞常又非恆等所及吾師藥地老人臨難捨身踏完天地而歸不二窮盡一切而乘中和以大才而成大孝移大孝而持大節全大節而秉大願總持三教烹炮古今歸於鼎薪非現五地身而說三聖之法者歟非處困而亨者歟末後受囑於杖人翁擔荷曹洞大法計出世二十餘年說法多處語錄若干捲位白兄於萬安患難苫次中編輯成帙此又以處困而亨者爲刀斧不開之一證也斧奉老人命住浮渡華嚴勉力旣成玆山之志復與位兄謀爲語錄流通因緣時節或自有在庶不負老人因法救法之苦心也。

時丙辰重九吉州門人興斧百拜敬識

