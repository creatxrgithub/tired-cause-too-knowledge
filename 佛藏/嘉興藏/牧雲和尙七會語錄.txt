嘉興大藏經牧雲和尙七會語錄

牧雲和尙七會余錄目錄卷之一上堂小參夜參普說示眾示語禪淨玄旨卷之二室中語要書答語天童上堂﹝天王開光祖師開光安座﹞卷之三像贊佛事卷之四偈﹝上﹞卷之五偈﹝中﹞卷之六偈﹝下﹞

七會余錄目錄﹝終﹞

牧雲和尙七會余錄卷之一

姑蘇西華山秀峯寺門人﹝行瑋﹞等編

上堂小參夜參普說示眾

上堂僧問世尊降生一手指天一手指地和尙降生如何施設師云有口解喫飯問和尙今年生日去年生日來年又生日未審那个生日是師云待你數盡來向汝道問世出世問如何是法師云兔馬有角牛羊無角進云卻有角作麼師云非汝境界問樹髙千丈葉落歸根法身常寂本無去來未審和尙何處降生師云你作者个見解僧云畢竟作麼生師云棒打不回頭乃云秋風淸秋月明大火西流白露零乘涼昨夜溪林坐喞喞蛩聲喚客惺若向未喚已前惺去如世良馬見鞭影而行其或未然黃帝遺玄珠於赤水使知索之而不得使離朱索之而不得使喫詬索之而不得乃使象罔象罔得之黃帝曰異哉象罔乃得此珠玄珠旣得且道在甚麼處乃示獻珠勢云連城難比況照乘未爲明不惜當陽示同教受用親或有當面蹉過山僧不免更演第二出說白一上今日七月十九乃是山僧從母胎出生的時節年年逢此時節山僧也不管生與不生只恁麼過今年逢此時節不覺一則以喜一則以懼所喜者何記得去年上天童兵戈忽起江關阻隔每憶此方道侶恐此生不得相聚今幸重新會晤歡笑如昨出於意外是一喜也又前年饑荒我諸弟子同此忍餒修行是後住山住水或東或西今聞山僧遠遠歸來各各來集所謂從我於陳蔡者今得及門又一喜也所懼者何懼古人道人生不滿百今年生日添了一歲須知將來已減了一歲生死無常豈得不懼然此一懼現前緇緇素素皆該有底何故旣同生在世間定各有个生日遇著生日添了一歲將來亦各少了一歲設若大事未明日用隨著二境轉順則多喜逆則多憂自古世間稱意事常少不稱意事常多未免憂多喜少隨境漂流於苦海中頭出頭沒何時能了所以道努力今生須了卻莫教永劫受餘殃先聖見我輩從無始以來受生受死莫可算數所謂積骨如毗富羅山飲乳如四大海水今生又復茫然而過未來生死冥然無涯可不哀耶然則要了生死別無門路須悟無生不見當時王摩詰是个詩人卻曉得此意作詩云獨坐悲雙鬢空堂欲二更雨中山果落燈下艸虫鳴白髮終難變黃金不可成欲知除老病惟有學無生永嘉云幾回生幾回死生死悠悠無定止自從頓悟了無生於諸榮辱何憂喜西方偈云願生西方淨土中上品蓮花爲父母花開見佛悟無生不退菩薩爲伴侶今人多說參禪要悟念佛不消悟據此偈何常不要悟來須知要了生死須了無生要了無生須有个悟門不論參禪念佛今或不了其中旨趣自己執定是東方人世界是穢濁底佛決定在西方世界是淨底殊不知此偈正治你此執病意謂你不必執娑婆定是穢濁惡世全身染著在里許你當願生西方淨土中意謂願生淨土淨土便現前何故法無定相隨心而轉譬如人尋常做得件好事面前本無有佛忽見佛現或菩薩現蓮花現忽若做得一件不好事自心不安面前忽見地獄相怖畏相諸惡境界豈不是善惡之境原無定在皆從想念而出你若離諸執著只此娑婆世界坑坎堆阜便是極樂世界地平如掌所以維摩經道隨其心淨則佛土淨楞嚴經道但平心地則一切世界俱平是謂破情不破法世間淨妙香潔無過蓮花你或一向認个血肉之軀便謂此軀是父母所生底亦便認著个血肉父母豈知你從本以來各各有个妙淨明心譬如蓮花一塵不染是他含育你長養你世間父母𨿽極愛念其子忽若隔著百里千里便不能照管此妙淨明心隨你寒溫動靜顚沛流離夢想顚倒無一時不護持你又世間父母大家團圞頭秪得一生此妙明心從無始已來生生世世在在不忍捨離你此卽是你恃怙是你本來眞父母然且佛眼覷不見三賢十聖直得望空啟告惟證乃知豈不是上品所以華嚴疏云有情之本依智海以爲源含識之流總法身而爲體又此妙淨明心你若鏟地忘卻不得發明譬如蓮花合一般你若一念發明譬如蓮花開一般所以古人形容悟底樣子道如大夢覺如蓮花開亦如蓮花未開縱有妙香不能四至燻動人縱有妙色不見芬芳令見者生渴仰亦如你不曾發明心地則觸處有礙所以道心花發明則能照十方剎你果若心花發明了便自見卽心是佛此佛果然不在東不在西佛不住生死是謂悟得無生矣其悟正在花開時如何說个不退此妙淨明心無生無滅體性堅凝猶如金剛亦名金剛心宋時有丞相張商英自號無盡居士與大慧禪師云當證入時全體在金剛心中所以一得永得一證永證自古及今諸大心眾生無不契證此金剛心行菩薩事者我今證得自當與他把臂共行所以道不退菩薩爲伴侶故參禪淨土固爲殊途同歸如今若不求正悟逞些聰明說些道理了無交涉不但無交涉損法財滅功徳莫不由斯心意識且有過在所以道離心意識參絕凡聖路學且凡聖路旣絕又如何參如何學到江吳地盡隔岸越山多山僧此者不避明眼笑怪入泥入水絮絮怛怛秪爲年來多病意得一茅一缽閒靜自適了此餘生承念此方道侶朝夕庇護五六年來無可云謝若不眞實相告眞實勸勉於佛祖大法設或空過得不孤一番道敍卽我及門諸子比來𨿽不行棒行喝去逼拶他時中叮嚀更是苦口或有紹隆佛祖气槪底隨他在左右琢磨設或得少爲足山僧也不能扯拽他所謂成龍者由他上天成蛇者聽伊入艸𨿽然如是將此深心奉塵剎是則名爲報佛恩下座。

向晚小參今日山僧誕辰承諸人合掌慶生還知山僧此身所從來麼旣知山僧此身所從來亦須念自己此身所從來旣念自己此身所從來便須各各念父母恩報父母恩秪如父母恩如何報據他儒門稱仁人孝子小者夙興溫凊大者立身揚名如此可謂報其親矣我沙門釋子又當如何你當知夙興溫凊愉色婉容立身揚名愼終追遠此非仁人孝子則不能𨿽然假若其親衰老步履龍鐘不能使其親康彊復壯其親或疾病呻吟不能代其受苦受痛一旦無常啟手啟足不能挽其親緩停斯須少享甘旨彌畱易簧得正而斃不能愛其親撫摩頂踵勿致朽潰气斷命絕前路茫茫甚生恐怖不能諫其親勿作此行至於入木入土不能隨其親遠遊泉臺同宅長夜九原長別如慕如疑不能窺其親生平笑語或異不異生死兩分宗親各散杳杳冥冥不能問其親生我劬勞今投何處或信得隨業受身然不能知其親或升或沈在人在天爲飛爲走受苦受樂不能爲之設處爲之引避縱五內割裂呼號泣血頓足稽顙於親無少益不能相救嗚呼豈不痛哉所以生老病死之苦惟佛乃知仁人孝子到此著手不得昔釋迦世尊則念其親受此生死大苦欲救其親出如是苦故發心出家修行學道後得道眼明白了卻生脫卻死乃度其親亦出於生死亦令一切眾生出家修行學道度親如是度親是爲眞報恩是爲大報恩你輩旣爲他蔭下兒孫又須知報佛恩始得試問如今道眼如何得明白去不見古來有个那吒太子析骨還父析肉還母然後現本身爲父母說法此傳燈所載其現身說法亦爲報父母恩試問你諸人此公案如何會有者問著一總不會秪爲尋常但曉得肉是肉骨是骨今肉骨旣都析去那个是本身所以茫然不會有者問著便作个解會把肉骨都丟開了向虛空裏描寫一个本身出來此身是寂然底是廣大底是不著色相底是無說而說底此又爲尋常說慣是人都有个身都有个性身有生死性無生死身有分段性如虛空又或見經本上說身死神明不滅就計度道神明就是我本身復有一種或見宗師家問人道父母未生前還我本來面目來其實不曾眞悟本來面目又計度道父母未生此身尙無有有个本來面目豈非是我本身又尋常見宗師家問人道阿誰拖你者死屍來便向誰字上卜度把死屍推開計著个拖死屍者是我本身日用著衣喫飯屙屎放尿無不是他卽便點胸點肋擎拳豎指或背地裏打人一掌下人一喝自謂參得禪了大事了當了此一種今時參學未到家者每患此病古亦有之卽聰明人識道理者亦不出者个計度又有一種肉也不須析骨也不須析囫圇吞个棗道本身現現成成只是面前有物不能消殞究竟肉原是肉骨原是骨與三尺童子所見無異但多了一種理解觀其所因亦是從山河及大地全露法王身等語依模脫出若據款結案第一種不會是尋常不曾學道人凡夫底見解第二種是聰明人見解亦是外道見解第三種是參學人弄光影底見解中含斷常也是外道見解第四種亦是多理路底人見解面前有物亦是凡夫見解如上見解種種不同皆爲於參學分中無有正悟無有倒斷以致如斯若執而不化如何得出生死何故爲你智眼未開生死相未破旣然自己未出生死又如何使父母出得生死報得父母極重大恩所以道欲出生死海須透祖師關所以臨濟云參學人須具眞正見解所以山僧尋常不取人機鋒迅利多伎倆只要你參學有个倒斷有个倒斷正悟現前如上諸見自能遠離你若執此如上見解不肯知非放捨正悟卒不得現前所以道不用求眞惟須息見諸見旣息道眼自然明白不見當初五祖有副衣缽要付人教學人呈偈最初神秀出呈不愜祖意復次六祖呈偈與祖投機夜半入室傳衣渡江山僧年來多病亦有个缽袋子要分付著人故提此陳年公案使眾呈頌若透得此關過佛恩親恩報恩有分其或未然非吾種艸。

上堂二三子左顧云者是監院右顧云者是首座以我爲隱乎已向你說了也吾無行不與三三子者是丘也便下座。

小參師雲山僧適來座上爲活漢說法卽今下座又爲死人說法旣是死人爲他說甚麼法只爲他未嘗死旣是活人又爲他說甚麼法只爲他不肯死死人未嘗死卽是活漢活人不肯死卻成死人還有識得利害者麼昔日有一人曾斷一人命恐怖出家爲僧後於定中見前人來索命僧云汝命旣斷索命者誰其人忽沒不見此非死人未嘗死底消息秪如活人不肯死卻成死人又如何卻須參始得。

夜參師舉如意云汝等且道者个是甚麼若道不得莫怪我瞞你。

夜參師云你輩來參禪還知從上廣大門風眞正師承麼乃舉雲峯悅禪師參大愚愚云佛法不怕爛後生家趁色力彊健爲眾化米去悅如教化米還又問愚又云佛法不怕爛天寒爲眾乞炭去悅又如教乞炭還又問愚云堂司缺人以煩汝悅卽歸堂心恨大愚不爲說然信得愚及終無異志一日入後架忽桶箍爆散乃大悟走見愚愚合掌曰維那且喜大事了畢你輩且看大愚曾與伊說三玄五位麼一鏃三關麼同源圓相如訓詁家相似麼其時雲峯悅也無一語吐露也不喝也不擎拳也不豎指也不打个圓相惟汗流徧體禮拜而退你輩想望伊如是風采還慚惶麼你輩立志果若有分與古人相應則山僧便是大愚你要做雲峯悅也不難若無如是气槪我也不是大愚你也不是雲峯悅大家一場懡散去。

門人崇己請上堂舉興化謂克賓維那曰汝不久爲唱導之師賓曰不入者保社化曰會了不入不會不入賓曰總不與麼化打云克賓維那法戰不勝罰錢五貫設饡飯一堂次日興化自白椎云克賓維那法戰不勝不得喫飯卽便出院師云興化克賓父慈子孝玉綫金鍼同死同生光前絕後豈常流所測如今有般瞎漢別作商量帶累我先聖黑漆拄杖有屈無伸今日時節相應不妨據款結案驀拈拄杖云出羣須是英靈漢敵勝還他獅子兒卓一卓下座。

滿華嚴會上堂有大經卷在一微塵中書取三千大千世界中事有聰慧淨眼人破此一塵出大經卷饒益一切先聖恁麼道可謂呼人於醉夢之中恩大難酬𨿽然塵中無不有經何待淨眼人始能出得正如琴瑟箜篌𨿽有妙音若無妙指終不能發以此可知眾生日用自蔽妙明背覺合塵者大經卷不知埋沒多少時也畢竟如何出得從上老凍膿或擊禪牀或豎拂子道微塵破也經卷出也大似一盲引眾盲狂犬吠風馳求不息山僧有道靈驗眞言奉勸諸人如何是塵退卻一步如何是經又退一步只管退步漸漸退到牛角尖裏意趣絕興味盡忽然撞見本爺娘道个萬福無事不畢。

夜參汝等欲透此事須髮無師智始得且無師智如何發試舉个樣子看當初五祖演禪師云我者裏禪似个什麼如人家會作賊有一兒子一日云我爺老後我卻如何養家須學个事業始得遂白其爺爺云好得一夜引至巨室穿窬入宅開櫃乃教兒子入其中取衣帛兒才入櫃爺便閉卻復鎖了故於廳上扣打令其家驚覺乃先尋穿窬而去其家人卽時起來點火燭之知有賊但已去了其賊兒在櫃中私自語云我爺何故如此正悶悶中卻得一計作鼠咬聲其家遣婢點燈開櫃櫃才開了賊兒聳身吹滅燈推倒婢走其家趕至中路賊兒忽見一井乃推巨石投井中其人卻於井中覓賊兒直走歸家問爺爺云你休說你怎生得出兒具說上件意爺云你恁麼盡做得。

師云你看他五祖老人垂个方便何等切實何等明白在當時靈源禪師稱他爲天下第一宗師者說話汝輩在藂林中無不見過無不念過但不知其問微細要妙山僧今晚不惜老婆試爲剖露要知山僧就是賊爺汝輩來此相聚皆是賊子問我如何是禪如何是道如何出生死就是賊兒問養家事業一般山僧當頭一拶汝輩透不得總被關在櫃中了也但問汝輩發憤求脫還如賊兒恁麼急切一回也未果若像伊恁麼急切則無師智自然發露如或未然自是諸人不肯大死一回𨿽云參究皆是胡思亂想只爲在藂林中逴得一言半句將謂已解問著便水漉漉地只圖口快旣不能死去又如何得有活路殊不知此事須是絕後再蘇方名得活非是如今弄虛瞞人便自謂活也所以我前日云活人不肯死卻成死人便是者个道理大慧當時示眾亦常云直須啐地折爆地斷始得苟活而不死者此病世醫拱手總爲無有如賊兒在櫃中念念求出底急切所以不肯死汝等須知假如賊兒在櫃中若不急切求脫被人捉住送官便無了性命又當此時節叫爺不得叫娘不得豈不悶死人因共一悶悶死所以絕處逢生無師智便發者便是賊爺爲他處正所謂父子上山各自努力又豈是別人教得底蓋若當時賊爺有个死法教道賊子必非活路所謂與人實法土難消然汝輩還知在山僧櫃中若不能出有許多利害麼蓋若在山僧機下透脫不得便出生死不得他時後日無常殺鬼牛頭阿旁便當推汝向刀山劍樹上去也其苦無量豈賊兒到官方比山僧豈是不肯直截提持只爲參禪有个正因有正因便有正信有正信便有眞正急切參情有眞正急切參情始有大悟其或未然因地不眞果招迂曲逗到頭白齒豁一事無成莫怪參禪無靈驗也時有居士呈那吒太子頌師云那吒卽今在甚處士舉手云在者裏師云現身說法卽不問且道他析骨還父析肉還母者骨肉怎生析士無語師云汝還在櫃中參去。

上堂舉殃崛摩羅出家爲沙門因持缽入城至一長者家值其婦產難子母未分長者云瞿曇弟子汝爲至聖當有何法能免產難殃崛曰吾乍入道未知此法當去問佛卻來相報遽返白佛具陳上事佛告曰汝速去說我從賢聖法來未曾殺生殃崛往告其婦聞之當時分娩師云者則公案流落叢林多少人透不過後來大慧問湛堂湛堂曰我爲你說个方便只如殃崛傳長者語未到世尊所其家生下兒子如何傳世尊語未到長者家其婦生下兒子又如何師又云世尊與湛堂垂个方便可謂刀刀見血有者淪乎情解別作商量山僧今日作得一平實頌舉似諸人佛祖共傳賢聖法眞明一點破重昏而今得力知誰是各願家門有子孫下座。

舉岫首座湛西堂秉拂小參欲明恁麼事須是恁麼人若是恁麼人必明恁麼事昔達摩大師觀震旦國中多大乘气象特特航海而至六代傳衣是後二支挺秀五宗傑出各稟師資互相酬唱所以眉間掛劍血濺梵天大慧首眾於云居無問無答怕爛卻那西堂鑑賞於百丈時節若至其理自彰敢白大眾同爲鼓舞。

解制小參今晚解制之期諸大士遠來無可供養聊舉个古頌龐居士道十方同聚會緇素分明个个學無爲彼旣丈夫我亦爾此是選佛場朝打三千暮打八百心空及第歸春風得意馬蹄疾一日看徧長安花大眾山僧如此注腳已爲汝等慶賞了也且如何是慶賞底意記得教中有兩句語那兩句聻心生大歡喜自知當作只是下面一个字山僧續不來請大眾續看時岫西堂出云賊師呵呵大笑云欲得不招無間業莫謗如來正法輪山僧將法華經抖亂罪過不少便歸方丈。

病起上堂山僧病百來日不曾與大眾說一元字腳汝等還知眞實相爲麼癡兒刻意止啼錢便下座。

佛誕眾頭首預入方丈白雲來日浴佛請和尙上堂師卽拽杖上殿眾罔措師云恁麼上堂還信得及麼若信不及大家散去眾散師乃說偈云尋常請上堂看我口皮動今日眞上堂眼目各定動一隊癡禪和那堪作佛種𨿽然如是三十年後悟去也不定。

師上堂有一犬吠僧打趁之師云莫趁他遂拈一偈云犬子吠一聲祖意太分明不要將他打此道出常情。

蘇州善慶庵齋王韓云文學請示眾昨日重陽節東籬開菊花山僧來此庵秋气何乃佳庭前蓏架倒空裏雁行斜人境俱相稱今古法無差所以情與非情無過一道佛僧凡聖無過一號生死夢幻無過一了且如何是了底消息百味珍饈無過一飽。

毗盧庵茶筵周貞可文學請行茶令示眾師舉茶甌云酒令易行茶令難行酒令人醉茶令人醒你請我說我說你聽說聽分明且道是个甚麼世間好語不可說盡。

冬夜小參舉僧問疏山如何是冬來意山云京師出大黃若有問山僧如何是冬來意只向道興化蓮殼好種火諸人若作世諦流布佛法未夢見在更作佛法商量千里萬里畢竟如何須知遠煙浪別有好商量。

示眾欲行千里一步爲初你諸新戒明日入城持缽搭著新法衣各須仔細昔有僧托缽至長者家被狗咬長者問雲龍披一縷金翅不敢正視上人全披法服因甚卻被狗咬其僧無對汝等須知若被狗咬做菩薩底還可忍設若又有居士又恁麼問你諸人如何轉身山僧只得預教你个轉身句若問將來便合掌向居士云謝布施。

破山寺告香普說佛法不怕爛卻去聖時遙人根不利親師儀式百丈古規年來喪盡參學人𨿽則東走西走鬧叢叢地佛法究竟不得現前秪如今日爲甚告香要知香是淨物其气可以上達故世間禱天地事神明無不拈此表敬然所告何事蓋爲生不知來處死不知去處兩座疑關一段苦情要山僧爲汝開豁因甚又教汝向護法伽藍前立大誓願蓋爲現前𨿽具此信恐將來遇不如意境界卽便退失初心人而▆恆不可以作巫醫何況佛祖大法先佛於因地中發心救拔眾生無不先立誓願後若違背自己捫心豈非欺誑佛祖所以山僧以此堅固汝因心扶持汝初志又命汝再告伽藍保護汝期中入法無障何謂障非是正要參禪打一場熱病是障又非著一境界發一顚狂是障汝若大事未明在外受辛受苦受淡受薄有好父兄好師長好眷屬聞得見得惜你護你勸你莫在外住此卽是障又或檀越見你修行造一靜室請汝供養汝道業未辦一沾此微小因緣卽便忘卻此生死大事豈不是障又在叢林遇無志明侶與汝結道友商住靜何處山好看何處叢林丰裕無坡出常得安逸如是好情款好境界無不是障汝等若能一一遠離得剔起眉毛孜孜矻矻莫見山僧和顏悅色好言好語便道和尙慈悲見山僧拈條棒斥逐人呵罵人便道如夜叉羅剎難於親近不見汾陽示眾云汾陽門下有西河獅子當門踞坐但有來者卽便咬殺有何方便入得汾陽門得見汾陽人若見汾陽人堪與佛祖爲師不見汾陽人盡是立地死漢。

再住破山師云明日開鑪今日普說當初釋迦老子在法華會上說十方三世諸佛皆以一大事因緣故出現於世此一大事在諸佛甚是圓滿諸人也不曾欠缺在諸佛甚是靈明諸人也不曾遮蔽此便是普說底意所以差別者何記得黃面老子在雪山頂上嘆曰奇哉奇哉一切眾生具有如來智慧徳相但以妄想執著而不證得且如何是妄想但忘卻此一大事觸處茫然所作所爲皆妄想也縱然位至君侯最爲榮貴皆是生死邊事所以諸佛興慈運悲出世來提持你使你知有此大事不做眾生然此妄想無始以來綿結牢固卽使巨靈神斧子亦斬不開天大將軍亦難下手只在當人憤發起猛利念頭自省自愧旣此一大事我與諸佛無殊如何讓他做佛我做眾生讓他人成聖成賢而我甘處凡愚下劣有此一念歷劫妄想便可消融便是生死海中轉頭時節旣能轉頭又要尊師重法古來學人遇見知識生難遭想如在極大無邊江海無所棲泊遇一智人引你到岸在你心中必將此人以爲奇特又如暗夜處在長途前路茫茫不知去向有一好人將明燈指點照燭你你豈不感激他親近知識作如是念佛法便容易入生死便容易了又如何是普說底意若空聽我一人播兩片皮你諸人側著雙耳隨聲逐響有甚了期須向言下徹去香嚴老子云語是誑寂是謗語默向上有事在旣語不得默不得如何是向上事作禮三拜歸堂掛搭。

結制師云塵劫來事盡在而今而今若會得便見塵劫以來未嘗移易九十日也如是九十生也如是九十劫也如是而今若不會何止九十日九十歲也是虛生浪死九十生也是虛生浪死九十劫也是虛生浪死只恁麼虛生浪死將去到甚時結束今日結制諸人安單進堂各各歡喜缽盂也搬進去經書也搬進去包褁也搬進去艸鞋也搬進去到明日嘴盧都地自謂參禪了者个只制得一身兩腳不向外走若論無量劫來攀緣妄想何曾停歇若能萬緣放下單爲本參𨿽處三條椽下七尺單前如兜率天宮相似山中淡薄喫些薄粥嚼些黃齏如美味醍醐相似打起普梆出外來搬柴運水墾土掘地見一束柴見一桶水如見佛祖相似歡歡喜喜不生厭倦𨿽在堂外何異堂中誠能如是用心如是純一不知不覺向無燈火處磕著露柱直得血淋滿地那時便是好消息也珍重。

除夕師云一歲看看盡也諸人衣綫下事薦得也未若少有薦得自謂了事頌不像頌偈不像偈只管人前搬出也大好笑此事𨿽無灣曲然隨方就圓各有要妙非深蓄厚養到家人則不知譬如做戲本是尋常人然妝生時要像生妝丑時要像丑唱時像个唱走時像个走轉身時像个轉身下場時像个下場才成一本戲所以做生要規行矩步斯斯文文若也鬼頭鬼腦粗粗糙糙便不像生了做丑要神頭鬼面胡言漢語看者發笑若威威儀儀死死板板又不像醜了乃至唱又不合腔走又不如法轉身又不活落淸江引是短曲唱得長了山坡羊是長曲唱得短了𨿽要成戲那得成戲豈不徒惹得人好笑者是一種少有所見底須索退步密密地加參操履好第二種未薦者今夜在此聚頭喫茶一年已盡敍个歡情衣綫下事別人不知惟己自知若覺茫無趣向不可打尖本參須念拋卻家鄕離了父母辭去師長棄下徒眷百里千里受辛受苦圖个甚麼當此時節父母必念我兒今夜在何處不得見面千思萬想爲師長者又念我徒遠出不知在何叢林過冬未知長進不長進不若回來安樂過年好免得空喫苦惱又有徒眾在家𨿽不思量師長你在外邊過了時節未免反要思量他彼此思量實難放下山僧如此說你莫錯會不是教你因此思量急早回去但回光自照仔細思量父母師徒難丟難捨我盡丟了走出外來畢竟圖利甚麼一年又過道業未成自然淚下縱當喫茶笑語定不隨流空過不然過了今夜明日又增一歲光陰似箭能得多少山僧替你著力不得各自歸堂理會。

示姑蘇雙塔湛初老禪

向上一路不必遠求老氏曰湛兮似或存吾不知其誰之子象帝之先世尊曰以湛合湛永嘉曰不離當處常湛然老師年逾耳順求法殷勤如壯齡處此間房眞阿蘭若早上燒香禮佛夜間趺坐安禪舉起自看此湛最初從何而有百年後何處安頓卽今日用動靜折旋俯仰承湛字力不承湛字力二六時中切切提撕不必著忙亦不可放過一步一步行將去信將去參將去緊將去忽然工夫到參力盡便自看破此湛字是一切佛祖根本橫也是湛豎也是湛左也是湛右也是湛生也是湛死也是湛然且於湛字上一切佛生凡聖生死涅槃了不可得不妨連者湛字一腳踢開拍手一笑大事了畢。

示劉道人

道人生於富貴之家而不戀著能出家淸修爲佛弟子者夙具善根也然常帶病者必有夙業未化要消此業從今日直至成佛發大誓願一切眾生當以慈悲心憐憫之救度之誓不加害則夙業自冰消瓦解世世得長壽無病矣旣具善根此生不可錯過當入正修行路昔有一僧問善知識寒暑到來如何回避知識答云何不向無寒暑處去僧又問如何是無寒暑處知識又答云寒時寒殺你熱時熱殺你前日未立秋時大熱道人必知之矣入秋稍涼道人亦知若要了生脫死當正在寒熱時參究無寒暑處念念不忘忽然會得便知你身本具金剛之體火不能燒水不能漂一切病自然不生卽入成佛作祖正修行路矣。

示蔣氏檀越

新歲承攜香饌及所制果物極其精潔知來意之誠更惠法衣雷葛山僧何徳消受端坐受供願施主常安常樂而已參禪一事要得親切受用不在多言多語多問人只在一念信得及將一則話頭行也提撕坐也提撕因緣成熟便自會得也宋時魏公張浚之母計氏封秦國夫人號法眞年髙信佛日誦華嚴因徑山大慧禪師遣僧至彼問徑山和尙尋常如何示人僧曰和尙常舉竹篦示眾云喚作竹篦則觸不喚作竹篦則背畢竟喚作甚麼眞便致疑參究一日會得歡喜作偈云日日誦經文猶如識故人莫言頻有礙一舉一回新此便是現女人身居家參禪得力樣子前已對令婿言之想述於耳根也此話頭喫緊處全在畢竟喚作甚麼畢竟要討个分曉不分曉時只管參去勿生厭悶不可退步愈不分曉愈覺厭悶愈乃得力一旦發明始信諸佛諸祖無誑語也人生百歲倏忽便過趁色力彊健於本來面目討个下落是便宜處世間事難得稱意今旣有子有孫家事粗過身又尊貴可不慶幸又知信佛六根聰利此莫非夙生從修福修慧中來當培養此種子成佛出世不離此也俗謂知足常足世緣上可省心便省心或有不如意處當思世間貧窮困苦之人不如我者何止千萬常作此念便知自家享福多矣此念不忘世味自淡世味淡去參情眞切參情眞切佛法便現前佛法現前二六時中便得大受用也善惡二路不言可知古語云惡念旣不生善念常相續諸波羅密門一切自具足。

示梵圭道人

道人名行潔字之曰梵圭法華云具足淸白梵行之相道人志在參修而出塵世故以淸淨無染示之也若欲造無染之極致當看曹溪六祖問南嶽讓甚麼物恁麼來讓經六年不能對一日有省詣祖曰說似一物卽不中祖曰還假修證否讓曰修證則不無染污卽不得祖印曰此不染污諸佛之所護念道人於此因緣洞然知得落處則與參學事相應脫塵勞悟本體直下頓出生死勉之勉之。

禪淨玄旨

興化極樂禪院元旦淨侶雲集師升座云道遠乎哉觸事而眞聖遠乎哉體之卽神此是晉時肇法師語若透得過盡華藏世界香水海國土無不開現盡十方微塵剎土諸佛無不現前如未委悉山僧且鋪文演義去也東方有佛號釋迦牟尼眾所共知西方有佛號阿彌陀亦眾所共知阿彌陀佛世界名爲極樂金繩寶网地平如掌種種嚴淨釋迦佛世界名爲娑婆坑坎堆阜種種穢濁又眾所共知於東西二佛世界中間有一國土其名甚古其國土中有佛號龍種上尊王其佛一日從禪定起顧視東西二佛見苦樂異相起平等慈遂命神足二侍者遙請二佛致詞曰龍種上尊王佛問訊世尊願不動蓮華座暫枉敝國議大法事於是二佛於剎那頃從東西來無量菩薩與俱到龍種上尊王佛所相訊已畢品字而坐其諸菩薩繞佛三匝一面坐定爾時龍種上尊王佛向阿彌陀佛言大徳我聞諸佛斷二死證三身咸有四徳所謂眞常眞樂眞我眞淨旣是常樂無有不樂今大徳世界種種莊嚴種種受用種種安樂釋迦牟尼大徳𨿽證佛果處於娑婆種種不堪久受勤苦今我欲請大徳暫往娑婆共出只手贊助釋迦教化眾生汝意云何彌陀如來聞是語已合掌白言世尊慈命自當承敬有意用白我未成佛先有大願願成佛時不居穢土立此淨願後修淨業淨業旣滿理當受樂無退轉理譬如東佛釋迦牟尼𨿽成佛果定業不化復受金槍馬麥之報無有避處今我定業是淨是善當受安樂之報亦無有避處世尊亦猶眾生善根純熟福報天中應受諸天上妙之樂天壽甚長若或彊使隨於人中眼視惡色耳聞惡聲種種逼惱不及百歲受凶短折報無有是處龍種上尊王佛言大願如山莫可搖撼淨願如海未可蠡測大徳我則不敢彊矣然大徳國中所有眾生久受安樂譬若大家子弟不知稼穡艱難恆自嬉戲驕奢日縱將無退墮汝可使往娑婆世界見彼苦相則加奮勵樂居淨國時彌陀佛復白龍種上尊王佛言善哉世尊慈念眾生一何切至然我國眾生眼樂見蓮花之色耳願聽蓮花之音鼻願聞蓮花之香舌願嘗蓮花之味身願受蓮花之觸意常念蓮花之法眾善成就解脫塵勞世尊如是之人使往娑婆譬有子弟在親膝下起敬起孝愉色婉容誦詩讀書溫良恭儉無有小過一旦驅諸罟護陷阱其誰忍之世尊此諸眾生皆是吾子父子異居世無是事忽有外人無故驅遣使彼遠離桑梓不念天倫他鄕飄泊得不傷慈龍種上尊王佛言善哉善哉仁念眾生乃如是乎我當再設方便遂轉金色之身向釋迦佛言佛具大慈能與眾生樂佛具大悲能拔眾生苦佛具神力能移此世界眾生至彼世界維摩詰經言解脫菩薩斷取妙喜佛世界如陶家輪其小菩薩不覺不知菩薩尙爾況佛神力仁者何不移此娑婆眾生置極樂國土使彼離苦得樂釋迦牟尼佛遂合掌白言世尊是眾生咎非我過謬此諸眾生剛彊難化不受善言狠戾自用我與彌陀如來常攝受之誘彼捨離苦處彼曾不念佛法深恩排佛謗佛嫉法破僧墮於惡道備受楚毒承佛力故出生人中又復迷倒往業未消新殃復造世尊定業莫避以苦爲家非佛無慈不授彼樂世尊正如世徳之家生下子弟不守家訓不遵王憲恃勢淩人干名犯分系閉牢獄其諸長上難於坐視親面有司釋其重苦攜之歸家坐彼華堂館之美囿習以詩禮對之聖賢惡習深故口嘗上膳謂是毒藥身衣名服謂多鍼刺尋復捨去世尊如是子弟違背其父作諸不善衣冠之侶見爲仇仇胥靡之夫交爲知己局蹐泥塗蓬頭垢面自以爲得其父見之惟有嗚咽懊惱無如之何非父不憐子柰子不認父招之不歸甘爲不肖世尊諸佛樂土譬諸王家胥靡之人如何可至況在縲紲縱作方便提獎乘遊業力重故變樂爲苦世尊爰居之鳥祀以太牢樂之鐘鼓非其分故戢翼戰懼有頃而死世尊震旦國中關山所產名橄欖果其國中鐘鼎之家無不置口以爲佳味彼僻壤翁生平未見有授之者入口便擲以爲罔已世尊濁世眾生勉之淨土亦復如是非彼所樂疾走而去反咎提攜爾時龍種上尊王佛聞釋迦佛如是語已勃然變乎色乃云如是眾生何不速棄捨之仁者卻生與同生死與同死空自勤勞於事無益釋迦牟尼佛復白龍種上尊王佛言世尊諸佛慈念非世間比父母念兒慈止一世佛念眾生慈心無盡盡未來劫無少間斷設有眾生無少善根造作極惡又無善友警誡縱其所爲豈不愈沈愈溺我之所以恆處娑婆者爲此故也彼𨿽不善而我常相隨逐設諸方便啟其善因譬若父母隨不肖兒耳提面命冀其遷善若不如是淪溺苦趣永無出期龍種上尊王佛言是等眾生譬若狂象不痛下鉤錐必不調伏又如劣馬不重加鞭撻必不馴良仁者爲是眾生出生入死忍受諸苦非止一劫我心甚念今請仁者暫遊西方少受安樂此等眾生不須救護聽其受苦苦到極時道心自生無勞懷念釋迦牟尼佛言善哉世尊深蒙慰諭授我樂土然我娑婆樂土宛然無時不樂無時不淨是名常樂亦名常淨所有莊嚴與極樂國無二無別龍種上尊王佛言娑婆國土名爲堪忍穢惡充滿如何仁者別見淨土將非妄語過自誇矜釋迦牟尼佛言世尊此義甚深願申譬諭提婆達多因謗我故墮在地獄受三禪天樂地獄有樂何況界外凡夫有樂何況佛乎所以法無定相土無定穢隨人所見世尊譬如大龍降澍大雨總是一雨自天見之則爲簫笛管弦修羅見之則爲刀杖世人見之則爲是雨世尊又如一水龍見則爲窟宅餓鬼見之則爲膿血人見是水世尊又如諸天共寶器食福有厚薄所見飯色有異我之國土例是可思世尊我昔在逝多林現種種功徳種種神變與普賢等諸大菩薩說菩薩行而大徳聲聞杜視聽於嘉會我身具九十七種大人相有無盡身云圍繞而彼獨見丈六老比丘相圓光一尋世尊凡夫二乘爲業力智力所限不見淨土我此娑婆實卽淨土誠非妄語以誑世尊龍種上尊王佛言此義甚深難解難入若無人證明眾生少智疑而不信今此會中誰能証之作是語已三佛默然而坐佛威神故無量菩薩亦各默然時持地菩薩從地湧出頭面禮佛向龍種上尊王佛合掌白言世尊我在下方聞釋迦牟尼所說法音特來聽受世尊釋迦牟尼佛所言常居淨土是眞語實語不誑語不異語何以故世尊如其心平一切世界俱平如其心淨一切世界俱淨凡夫穢濁不見釋迦如來淨土非釋迦如來無淨土而居濁惡世也釋迦如來實有淨土凡夫不見龍種上尊王佛言善哉持地汝成佛因從平地來以平地故乃知心地我今再問汝當再答釋迦如來旣居淨土何不引人生己淨土特贊西方令人發願得往生耶持地菩薩言世尊諸佛方便多諸善巧以娑婆眾生與佛同居自眼穢濁不信佛淨所以釋迦復贊彌陀令其遙生眷慕世尊俗諺有雲遠來僧好看經人情如是世尊又如弟子近善知識日久歲深心不入道云善知識日用飲食與彼無二有何所長苦切教誡謂是罵詈惱怒杖朴謂是無明如是弟子𨿽常隨侍知識境界咸無所知復有知識教化他方此方弟子聞卽歡喜卽作是念彼善知識所居必莊嚴所示必明顯我當俶裝往得法利於是弟子隨念而往厭故悅新志气加奮大生渴仰以其奮發故便得法利得法利已思先知識所有垂示悉得解了始知初時自無智眼不識明師指示方便今始知之先後無二自生慚愧世尊釋迦彌陀娑婆極樂亦猶是也實無二相諸佛方便於一淨土分說淨穢智者了達不生二相龍種上尊王佛聞持地菩薩如上語已贊言善哉善哉大士汝之辯才近於佛慧善說法要上來所言心淨土淨心平地平是決定義是決定法末世眾生樂見釋迦佛淨土有何方便令彼易入亦用持名乎發願乎淨念相繼乎於是持地菩薩舉華嚴經偈曰若人欲識佛境界當淨其意如虛空遠離妄想及諸取令心所向皆無礙世尊此四句偈若有受持與之相應卽得見釋迦如來淨土世尊諸佛境界無有不淨若有眾生自淨其心於一切時不起妄念所有六根六塵六識一時放下心無所著則如虛空所向無礙何有東西遠近之分亦無苦樂淨穢之異世尊如水投水無隔礙相似空合空無彼此相以淨合淨亦復如是無同異相世尊凡夫之心與佛無異廣大充滿眞如虛空普徧國土以其見小於一塵一法而生取著心亦隨小又凡夫認心於身中外道執我於色內邪見疊興諸妄競作淨妙國土翻成惡境可悲可憫釋迦如來無如之何龍種上尊王佛言仁者釋迦如來淨土果能如極樂種種莊嚴也乎持地菩薩言世尊我聞釋迦如來在耆闍崛山說法華經欲開多寶佛塔爾時娑婆世界卽變淸淨無有土山黑山及目眞鄰陀山等諸山坑坎堆阜非地平如掌乎皆以琉璃爲地金繩寶网寶樹寶衣而爲莊嚴非與西方極樂無異乎又移諸天人置於他土且無天人之迹豈但無惡道之名乎以此證知釋迦如來淨土與西方淨土所有莊嚴無二無別狹劣眾生業障所覆謂言不見世尊譬如輪王七寶必具佛大法王國土必淨國土不淨必不成佛七寶不具不名輪王以是當知佛國必淨龍種上尊王佛言善男子以我觀之彌陀願力差勝釋迦此必淨意彼但發願卽可往生持地菩薩復白佛言世尊此間有人眷戀闤闠聞有人言天臺雁宕有佳山水每作是言我願往遊是人心中但作是想彼佳山水能到否耶龍種上尊王佛言是人願遊彼住山人卽能招去持地菩薩白言世尊彼住山人不事王侯髙尙其事彼闤闠者薰灼紛嘩沈酣利祿彼住山人憫之招之固其願也然而是闤闠人終悅紛嘩佳山佳水待彼來遊豈不遲耶世尊山水爲譬彼淨意者例如發足彼願往者但是作想是故世尊彌陀如來淨土稱名發願遠期往生釋迦文佛淨土其心一淨淨土隨現二佛化法小異大同未宜優劣釋迦如來夙有讓徳故稱西方於是龍種上尊王佛贊釋迦牟尼佛言奇哉奇哉釋迦牟尼世尊乃能隱其無量自在神力不自稱許獨揚西方可敬可仰遂囑持地菩薩言善男子汝非久植徳本親近諸佛莫能論是深奧法義善男子汝當將雜華四句偈流通娑婆贊助釋迦令諸眾生識佛境界無令斷絕若遇眾生隨其根機願生極樂淨土可願見娑婆淨土可謂彌陀淨土不異釋迦淨土可謂彌陀佛卽是釋迦佛可謂自己廣大之心心外無法惟心淨土可又謂自己廣大之心卽是釋迦佛心卽是彌陀佛心無不可者但勗其實念實淨實悟實證無事空言可爾時持地菩薩合掌曲躬向龍種上尊王佛言敬受慈敕繞佛三匝作禮而去大眾龍種上尊王佛旣議大法事已與東西二佛無量菩薩各還本國忽然不現獨山僧在此座子上與肇法師眉毛廝結原始要終不可放過明眼人前再爲評唱只如道遠乎哉觸事而眞道肇法師不識佛境界得麼聖遠乎哉體之卽神道肇法師不見佛得麼進而論之肇法師但說卽事而眞未曾說是佛境界不是佛境界但說體之卽神未曾說神是何神料非鬼神之神到者裏還有判斷得者麼試道看肇公所指是經耶論耶禪耶淨耶東耶西耶佛耶非佛耶咄咄葛藤太多臨濟大師來難免三十拄杖。

牧雲和尙七會余錄卷一﹝終﹞嘉興大藏經牧雲和尙七會語錄

牧雲和尙七會余錄卷之二

姑蘇西華山秀峯寺門人﹝行瑋﹞等編

室中語要

師雲山僧此間禪不用你低頭思量只要眼親手快直下薦去古人云舉不顧卽差誤擬思量何劫悟大慧云此事若向事上覷卽疾向意根下卜度則遲設若道一總不會且問你忽若內逼時便走是會不會報鐘響便起單著衣是會不會自諦審看當此時節佛眼也覷不見極是現成何不便恁麼承當去多少省力。

師云大凡學地人自治不暇在眾須理會己躬事當心無異緣愼勿三三兩兩聚頭商量自己黑漫漫地又妄教人如何參如何看如何疑又謂某人語是某人語非此最是惡口。

師云兄弟家旣來參禪禪無定相不可自己先執了一見須是放下從前解會如初生嬰兒禪道佛法一總不理會但時中憤然見師家發一言示一機便急著眼此則不定時節便有相應若𨿽隨著師家純用自己執見作功如甚麼相似正如人家學生子要學舉業從了先生將經旨從頭指點學生不理會𨿽聽先生說了卻道者經旨難解難入背地裏卻將山歌曲本小說逐日去看自謂容易領覽你道此學生子要做秀才得也未中選也未莫道中選情知做秀才也無分選佛亦如是旣到者裏聽者大鑪韝中煆煉夙有靈骨底一捱一拶自然築著磕著原其初志全在無一絲頭知解爲礙故得容易入門也所以云十方同聚會个个學無爲此是選佛場心空及第歸。

師云參禪人須具正見不可作外道見解何故卽如而今人不肯修行底日用隨聲逐色業識茫茫同不必論出來參學聞知識開示个本來人卽便執四大五蘊中有个本來人此便是外道見了且未嘗見得本來人如何面目卽便計四大是有壞底本來人是無壞底四大是假底本來人是眞底四大不能動用本來人能動轉四大此病莫道新學菩薩卽久在叢林十个有五雙如是殊不知執眞底不壞底卽是常見執假底壞底卽是斷見斷常二見蘊於胸次卽是生死根本此見不消要出生死又何能得所以永嘉云修行恐落斷常坑又有底畢竟要見此本來人逐日捫空捕影撐眉努目如渴鹿趁陽焰走到老死本來人畢竟無你獲處你若要去此等見解此等病痛須向大棒下討个倒斷則佛病祖病禪病生死病四百四苦病八萬四千毛病乃至外道家種種惡見自無地可寄方才胸次得安樂。

師云今時兄弟例皆務有得說見問一句不原問旨卽儱侗答一句或一喝便走自謂當機直截殊不知賺了也所以當時老東山云我者裏不比諸方要你擎拳豎指拂袖便行下咄下喝秪要一言下道得諦常便是汝見處蓋亦變董通途因病發藥正治杜撰影響之流。

師云大凡師家垂問要在驗人端的你若端的了出語自然中節若未中節其病在自己見處未眞譬如堪輿家定風水相似看山勢從何處來到此盤結靑龍白虎主山案山下沙水口𨿽則種種相稱像个堂局未爲得眞气脈要得眞气脈全在一點眞穴上若是具眼底一點便著則左右皆吉點穴若錯則主山好也無用照山好也無用靑龍也無用白虎也無用下語亦復如是不點著正脈盡你作聰明逞伎倆尖新奇巧總無交涉若是有志之士自不東尋西湊直須愼重不將放過時時退步絕卻閒想向命脈上理會淸楚然後一語淸則語語淸一問了則問問了縱然無語亦自分明其間湊來底有語是有語不是細勘之不惟不是處不是卽其是處亦是偶爾成文仿佛蹈襲只爲支吾得一轉兩轉卽便自謂了事其實腳跟下正未穩在所以胸中有時不疑又有時疑有處透得又有處透不得恍恍惚惚隨語生解此病若不自肯退步知非重新發憤討个倒斷縱千佛出世亦救不得。

師云昔雲長公辭孟徳曹公以義聽其行所經歷五關皆衝突而過五關之將鮮有能阻遏者今衲子相從於此尋常非不放行偶拈片瓦礫向面前渠便礙腳何況五關耶。

師一日云死生縛三塗果人知必根惡業故居恆見質直朴願者必稱曰若是人者生無惡死不入地獄矣正不知所見未正生死之輪正未息也見之不正獲苦甚於他業楞嚴云如行路人往來相見見不正者謂身見諸邪見也故爲善人易無諸身見難修學人其可不知耶。

師一日問禪者云教中何以名實相禪者雲實相者離相之謂師雲實相者乃法性也法性卽性空性空卽緣會緣會卽諸法故不可言實相離相不若云諸相非相則實相明矣今時衲子心識粗淺往往說全體現說覿面不識及徵驗之皆未了性空緣會之旨謬執諸相卽實相與佛祖意便霄壤相隔以其未消聲色翳障所謂差之毫釐失之千里也又有者向諸相之外認實相嗚呼堅執世相自謂證聖凡夫而號帝王也離相求眞自謂得法外道而迷斷常也古尊宿云老僧三十年未得个入處見山是山見水是水中間得个入處見山不是山見水不是水直至而今見山依舊是山見水依舊是水談世間相常住者必如古宿其庶幾乎。

師一晚云近來士大夫亦有畱心宗乘將此事爲奇特然此事實是奇特但到家人不作此想譬若有人平時未嘗出戶所見自眇或者攜之登泰山及其巓遂得大觀四望寥廓不免生奇異想及乎久處習視則爲尋常自忘其所履之髙矣如我禾中無山望不及遠登虎丘可見金閻人物虞山百里髻發相對登穹窿殆見姑蘇一境虎丘諸山皆出其下登金焦則見大江滔滔西來以其無蔽南北郡縣皆在指顧豈不爲曠且遠乎𨿽然若將方泰山所見自當一笑先佛教門蓋有無量自淺之深約爲三乘小根得其淺大根得其深深者自深淺者自淺淺不知淺者智眼不同所見亦異也語其異小者淺者求至佛地窮劫尙不能得達摩直指人立地成佛豈不直捷令衲子輩不知法有淺深往往以佛祖明心見性配合外典不知彼所說心性尙不類佛法之淺者小者合之同之正猶一旦升泰山之頂自不知所履之髙聞有人云金焦之髙若此信之有人云穹窿之髙亦若此又信之更有給之者云虎丘之髙亦類此皆信而不辧何故以足迹未嘗稍經虎丘諸山也必行遠自邇升髙自平然後知虎丘不若泰山泰山之不類虎丘古尊宿如百丈南泉黃檗臨濟南陽大珠皆知淺深辧同異之士也衲子當法之或有所得愼勿以小見爲足大心自忽小者進大者降得其宗究其諦考其異同挹其淺深則知宗乘之實爲髙出三乘進趣皆在下矣彈指而超豎指而悟欲不名奇特不可得也又常分也不可稱奇特未領悟者不得不爲奇特。

書

答昆山諸千如居士

自登銅井與木石居跫然足音罕聞也每念足下托在道照故不以紙墨通殷勤來諭向日參禪今原讀書聊盡秀才本分山野道好足下還見此本分麼出生廣大步驟闊略在天同天在人同人在僧同僧在俗同俗湊泊無路退避無門非世出世間法而不礙世出世間法張拙秀才云隨順世緣無掛礙涅槃生死等空花是也曹溪云離世覓菩提恰如求兔角是也老龐云日用事無別惟吾自偶諧是也足下驀忽與之相應則知參禪不出此本分讀書史也不出此本分在家不出此本分出家也不出此本分出家不出此本分做僧家也得在家不出此本分做俗漢也得做俗漢也得處俗而不著俗相做僧家也得居僧而不著僧相夫然後貴也得而不著貴相賤也得而不著賤相是法平等無有髙下以故從上大力量漢現宰官身爲如來使致君澤民提挈同類透脫生死不生取捨情不立人我見不作奇特想不起平常解靡不承此本分威光而已所以云要明恁麼事須是恁麼人若是恁麼人必明恁麼事才說恁麼則水流山峙也恁麼日上月下也恁麼魚躍鳶飛也恁麼鶴長鳧短也恁麼卽釋迦老子出世坐菩提場四十九年橫說豎說嚇人嚇鬼也恁麼末後拈花示眾帶累金色頭陀裂破面皮也恁麼乃至從古至今天下宗師喚鐘作甕髙揮大抹落艸求人也恁麼諸大白衣與曲錄牀上老凍膿激揚鏗鏘建立法幢也恁麼足下不可不恁麼故讀書時可卽讀書時究本分不必捨讀書而學佛學佛時可卽學佛時究本分不必礙學佛而讀書但取捨計較之念一萌本分遂不隔而隔矣然則如何得不隔去樹凋葉落體露金風面目分明切忌自家諱卻。

雲門云此事若在言語上三乘十二分教豈是無言跛腳阿師大似病後驗方藥山云若也無言啟蒙何名達者我今爲汝說者个語顯無語底大小藥山誘人犯法永嘉云默時說說時默大施門開無壅塞合水和泥不是好手香嚴云語是誑寂是謗語默向上有事在久向香嚴原來偸心未息此四古錐𨿽則老婆心切簡點將來總在葛藤裏舒縮且道那个親。

示葛瑞五居士

此門中事非猛利心不入非沈潛心不大古人所謂以無學之學朝宗百川正以一川有一川之名字一川有一川之淺深彼川非此川此川非彼川及乎到海則同一味失其本相此不爲淺彼不爲深此卽彼也彼卽此也𨿽然觀乎海者則若是未見乎海淺深之脈長短之相如何能同以彼但見乎此川未見彼川但見乎一川殊未窮百川況能窮海乎三乘十二分淺深之脈也諸子百家長短之相也此亦言心彼亦言心此而論性彼亦論性此而談理彼亦談理各見其所至涯量耳得源頭者能此還此彼還彼長還其長短還其短淺深還其淺深不被百川之所瞄忽若轉其局面則又一相一味無敢立異同於其間所謂操縱在我我爲法王於法自在佛說三乘之教皆出世法也捨此皆爲世間之教而三乘皆稱爲聖人以其超出界外也齋中無事當以此討究之則知達摩一宗尊且貴矣。

示葉嶽心居士

用世人要實世相若看世相不實則不能救民於水火之中出世人要空世相若看世相不空則不能置身於塵勞之外不壞世相而又能出染不著世相而又能利生惟佛耳然善學柳下惠當先學魯男子要學佛不著此岸不住彼岸當先看世間皆如影響亦是學老龐第一論頭看渠當時傾萬金於湘江賣箍籬過日何等手段今旣在此道不擔荷非丈夫也旣擔荷便以聖賢自居便有援溺之任同事之攝若欲行此道而不能化自以解脫化他解脫人將疑之矣以道自任不使人信而使人疑不亦失夫善化之術乎倘己心得而躬行山僧爲是瑣瑣不妨贈金以黃。

示鄭子康居士

披來紮知向法門著腳實實爲生死無常出於至誠非泛泛者流所比也從上諸佛諸祖發心修行不過如是此入道之正因第發心後無論念佛參禪但可信而參未可信而解也若落意解不惟參禪不發正悟卽念佛一門於誰字上未免彊生節目矣來云一而二二而一著衣喫飯非本身著衣喫飯眞本身等語是也古人云誰之一字悟卻多少人信而參者是也誰之一字誤卻多少人信而解者是也故參禪一著無論愚智第一怕著一意見若云此事必大英傑漢做者我或不能則自畫矣古人所謂先推出一座須彌山障卻是也今欲徑截理會請收起如上葛藤無論念佛誰不誰那吒本身不本身急急還我鄭子康居士面目來快須著眼切忌又打入理路去。

口口聲聲究本身只緣知解費追尋儻能截斷閒言語片骨塵毛解報恩。

示著書記

承當此事極難其人從上師資相聚切磋琢磨十年二十年者心相體信造就不凡於大法能入閫奧鏟去浮枝浮葉直見根蒂平日立心端端確確處眾應事圓融分曉不執不泥相時知變謙光退步遠離熱鬧甘苦受淡先聖一麻一麥爲法求人便是樣子如意一柄爲住山本錢不得輕易拈出直須拋向壁角落頭無人知處從他生繡年久月深斑斑點點古古朴朴硬硬橛橛遇著个漢冷地覷著認爲奇貨便與當頭一擊然後收拾拋向腦後勿使狼籍活卓卓地使千聖亦摸索不著古人得意之後埋光鏟耀一味信緣或者老於丘壑亦所不辭今時流習有一分之長便欲炫賣此等裨販虎皮羊質法所不取古云紹隆佛祖非爲小事諦審先宗是何標格切須保祕愼勿去心。

示修書記

豪傑之士卓立世間豈若庸庸瑣瑣空過一生沒世而名不稱必頂天立地用世出世務欲轟轟烈烈出人一頭地與聖賢佛祖聚頭磕膝蒼生赤子同軀共命收拾威音王已前一片田地眞知灼見界限分明契書牢固直教現前春生夏長夜寐夙興頭頭受用森羅萬象不礙眼光大地山河了無異相忽若暫起佛見法見便盡情掃向他方世界何況玄妙情識涕唾涎沫又何足憑尋常硬紏紏地不與人爭長競短一味退步使一切人上覷下覷無處著眼腳跟穩當透到大休大歇然後推己之餘無論寶坊茅舍點化一个半个領取從前家業使他如獅子王哮吼百獸腦裂生死塵勞自能一刀截斷今時出家兒盡有向上喜擔荷此事要之所見不髙其識不遠如蠅子蝸牛一點粘涎便沾染著名曰行化明眼人從旁觀之卻成笑具不知到處逢人驀面欺固衲僧本分當爲事惟其一念系著聲名貨利遂差之毫釐失之千里流入逞伎倆猢猻隊中別傳一宗致不尊重總圖得因緣丰裕不過一時鬧熱門庭開口吐气七銅八鐵弄到頭來無些意味夫子之道予欲無言然言以載道於今不朽佛祖之法亦本無言若又無言啟蒙何名達者設若言而昧昧只可誑諕閭閻要同釋迦夫子積厚流光何能企及公知見深穩加復沈潛資深逢源三年不飛飛卽衝天三年不鳴鳴卽驚人乃古今大逢之士步驟如是今旣敝屣世相直入法地相期負荷以捍狂瀾。

答語

問大徹底人本脫生死因甚命根不斷師云全承渠力佛祖公案只是一个道理因甚有明與不明師云古今榜樣大修行人當遵佛行因甚不守毗尼師云種谷不生豆杲日當空無所不照因甚被片雲遮卻師云切忌打失眼睛人人有个影子寸步不離因甚踏不著師云腳跟點地也未盡大地是个火坑得何三昧不被燒卻師云弄潮須是弄潮人。

問殿角風搖樹行人盡解衣時如何師云火不待日而熱淸風翻白羽野老笑相親時如何師云利動君子佛殿東南因甚缺了一角師云瞻仰有分僧堂中幾人坐臥師云个个眼如盲。

問達摩不來東土二祖不往西天玄沙因甚破腳指師云賊因贓驗頭頭上明物物上了總未是衲僧巴鼻如何是衲僧巴鼻師云七凹八凸日日穿衣因甚道寸絲不掛師云才有一絲頭便有一絲頭打破虛空底又向何處安著師云東山西嶺佛來也打祖來也打且道還有過也無師云無端無端盡大地是沙門一隻眼因甚看不見自己師云恰被眼瞞大地山河齊稽首當恁麼時誰人證據師云泥豬癩狗走徧天下底人因甚寸步不移師云自首者原其罪橫艸不拈豎艸不捏底人莫不是虛消信施麼師云重言不當喫日日普請那一个爲甚不到師云切忌躲根。

問現成公案爲甚趙州八十行腳雪峯九上三登師云欲窮千里目佛未出世祖未西來單傳一脈何人護持師云三十棒放汝不過一月普現一切水一切水月一月攝如何是現攝底道理師雲山僧在你腳底四大互融因甚水火不同器師雲天上星地下水龍得水時添意气虎逢山色長威獰忽遇山崩海竭又作麼生師云全身敗露四山相逼如何是出身一句師云棺木裏瞠眼。

問法身有三種病二種光是甚麼病是甚麼光師云口是禍門雪覆千山爲甚麼孤峯不白師云理無曲斷如何是夜半正明天曉不露師云十成好个金剛鉆東山水上行畢竟明甚麼邊事師云面目現在坐斷十方猶點額密移一步看飛龍如何是密移一步師云夜半牀頭摸枕子從天降下則貧窮從地湧出則富貴如何是從地湧出富貴師云孟嘗君淸光照眼尙迷家明白轉身猶墮位天童意作麼生師云老鼠入牛角如何是八角磨盤空裏走師雲天上天下露柱是不遷義水流風動又作麼生師云眾眼難瞞玄沙云諦當甚諦當敢保老兄未徹在請吾師道一句來師云一畝之地三蛇九鼠懷州牛喫禾益州馬腹脹天下覓醫人灸豬左膊上意旨如何師云焦磚打著連底凍。

鹽梅禪師住普安示眾住靑山不在靑山住紅塵不著紅塵且道此人轉甚麼法輪得與麼脫套師代云多年布衾冷如鐵有一棒到你山僧辜負汝輩無一棒到你汝輩孤負山僧具有剛果衲子試爲我定當看師代云好肉不剜瘡鱉子門二時潮湧千尋忽若傾堤倒岸來汝諸人作麼抵當師代云有功者賞一棒打不回頭且道是獅子兒鳳凰兒師代云照顧兩莖眉正此嚴冬天气脫卻鶻臭布衫解下娘生褲子且道是恁麼人境界師代云勘過了打。

師舉雲門示眾云人人盡有光明在看時不見暗昏昏作麼生是諸人底光明自代云廚庫三門師云大小雲門錯下名言秪如世間光明徧一切處晝有日之光明夜有月之光明無月夜有燈之光明眾所共見因甚諸人光明看時不見旣不見那里見得是光明又旣是光明因甚暗昏昏地諸人還理會得也未遂拈杖打滅燈召眾雲山僧先歸方丈去也諸人若摸著單位可來通个消息。

師雲山僧昨晚舉人人盡有光明話山僧吹滅燈歸方丈教諸人暗中摸取單位曾摸著也未若摸不著諸人昨夜向甚處睡若也摸著且道通得个甚麼消息還會麼將謂吾辜負汝卻是汝辜負吾遂出堂。

舉南天竺國異見王問波羅提尊者曰何者是佛提曰見性是佛王曰師見性否提曰我見佛性王曰性在何處提曰性在作用王曰是何作用我今不見提曰今現作用王自不見王曰於我有否提曰王若作用無有不是王若不用體亦難見王曰若當用時幾處出現提曰若出現時當有其八王曰其八出現當爲我說波羅提卽說偈曰在胎爲身處世爲人在眼曰見在耳曰聞在鼻辧香在口談論在手執捉在足運奔徧現俱該沙界收攝在一微塵識者知是佛性不識喚作精魂王聞偈已心卽開悟師垂語云波羅提對異見王說佛性有八處出現諸人分上且道幾處出現一居士聞舉遂出禮拜師云幾處出現士云太分明師便打云你切莫喚作佛性士云又加第二道惡水師復打云三道也有乃云常住絕糧明日秪得半日相聚有道得者趁此時節快出來道良久云諸人旣不肯出現我卻惱怒勃發了拈拄杖一時打散。

師雲山僧今晚不要你諸人費力盡情將佛法布施汝等遂展兩手歸方丈一僧隨入師驀伸手云我適才將佛法布施於汝汝今亦各布施些僧擬議師卽袖手。

師垂語云莫收坐具正當倒地時面前見个甚麼。

有僧扯落自己單名師打之僧呈偈云本來一向無名喚拜上明師取一名師垂語云大眾試爲伊取看一僧出擲下坐具正身而立師云是甚麼僧無語師便打厲聲召眾云道道眾皆無語師云若教容易得便作等閒看。

師拾方丈地艸拈起雲一莖艸上現丈六金身會麼眾才伸禮師便起去。

師垂語雲月似彎弓少雨多風有人下語中病僧意便作禪狀元一僧出雲海神知貴不知價畱與人間光照夜師云多年陳墨卷眾皆下語師雲月似彎弓少雨多風好一隊師僧換卻眼睛。

師一晚指天童老人像垂語云不著佛求不著法求不著僧求汝等禮拜者老禿奴作麼眾無語師拽杖打散。

一僧出眾作禮云某甲是个生牛不知東轉西轉師卽向右指云過者邊著僧云不得上路師復向左云過者邊來僧便過師云上路了也一僧出云某甲是初參師遂豎拄杖於幾上雲山僧者裏如鬧市豎剎竿是人皆見。

師雲山僧有一句極現成佛法向你們道去乃指云檐前雨滴。

夜參次一僧禮拜起拍手師云作甚麼僧云擦去地上塵師遂對眾拍手云我手中無塵且道擦个甚麼眾無對師云者一隊漢如生盲人相似到此間來只管相我口皮動殊不知我與者僧已作一場佛事了也時有僧出擬問師雲山僧手癢試與一抓僧便抓師云是甚麼眾擬議師便打。

師云謹白大眾喫粥了也普請河頭拽木去。

夜參次師問一童子如何是祖師西來意童俯首師云汝諸人反不如者童子遂歸方丈。

舉睦州示眾云汝等諸人未得个入頭須得个入頭旣得个入頭切莫孤負老僧良久云因甚汝等立地不會驀拈拄杖一時打散。

夜參師云問者快問薦者快薦良久顧眾雲團團簇簇爲汝等說个甚麼卽得驀呈拄杖云攛得一天火發一僧卽吹滅燈師便打云打得六缸水渾遂旋打云打打眾競馳走師歸方丈。

一晚師在丈室後坐侍者點燈出師云把火照面看有僧遂入師便打復連卓拄杖云冬至夜底雷又來了眾在外進語師云一隊點額漢。

師云如開武庫錯落交輝你才觸著喪身失命了也有僧禮拜師便打出。

師云莫蹉過這時節好大眾相顧師卽曳杖起去。

師云且莫忉忉一等行腳須到水窮山盡處始得設到水窮山盡自救不了在有僧便問如何是水窮山盡處師云但莫亂走僧云不亂走時如何師云還我話頭來。

僧問淸淨本然云何忽生山河大地師云惡僧禮拜師云墮問致知格物是如何師雲山僧小時不曾讀得大學問某甲終日喫飯爲甚不飽師云好个問頭問如何是佛法的的大意師打云當初黃檗也恁麼打問如何得不落窠臼去師云跳出來僧上前師云出得也未有居士出云相逢不下馬各自奔前程請師歸方丈師驀起把一僧臂云與你說話去僧隨行一兩步擬脫師隨與一棒云把手牽君行不得惟人自肯乃方親。

僧問無目底人能察秋毫爲甚麼不識佛祖公案師云莫顚倒問如何是百尺竿頭更進一步師云闍黎莫望髙進步且止如何是百尺竿頭底意僧無語師云好會取問如何是拄杖子底大意師云恰值山僧面癢僧云請師樣子師云被你覷破僧禮拜師便打問但盡凡心別無聖解師云除卻凡聖道一句來僧便喝師便打僧云恁麼則截斷凡聖去也師又打云是甚麼乃拈杖別問一僧云是甚麼僧云不會師雲橫看成嶺側成峯又僧問水浸石頭爲甚石頭不濕師云大好消息可惜闍黎不會僧作禮退師云來來與你道破僧才出師云頑石動也便歸方丈。

僧問如何是西來大意師云甜瓜徹蒂甜僧云不會師云苦瓜連根苦問聖凡無二路一路涅槃門師雲路頭在甚處僧無語師便打問如何是先照後用師云上前來進云如何是先用後照師云拔卻腦後箭僧云如何是照用同時師便打僧禮拜師又打。

早參師雲山僧者裏有活祖意乃驀指庭前柏樹云趙州道底隨有僧入室云和尙適才舉庭前柏樹子倒卻了也師云倒卻後又作麼生僧無語師云一場懡又僧問不著佛求不著法求不著僧求未審著甚麼求師云庭前柏樹子。

師一晚入堂云還有撞著壁底麼眾無對。

夜參一僧出禮拜起師遂掩僧口云速道速道僧云不道不道師云直饒不道猶未在便拓開乃云剔起眉毛向上看上不見天向下看下不見地驀將拄杖點一僧胸云拈取髑髏裏作妄想底。

一晚師入前堂云閉門作活尋常活計刻期取證下士生涯有倜儻英靈底出來與拄杖子相見一僧出禮拜師拈杖雲家家門前火把子作麼生會僧罔措師便打良久云一隊沒意智漢且待來朝結案曳杖至下堂云結制來七日了己躬事沒个分曉有分曉底出來一僧出禮拜師云作麼生僧無語師云洞庭湖裏失卻船問兩遭塗毒痛恨塡胸今日親逢與師討戰師云試呈伎倆看僧喝師便打僧云看箭師復打云三生六十劫問一念不生時還有過也無雲門云須彌山如何是須彌山師打云一擊便碎僧云與麼則當下無疑去也師云未保汝在茶頭問如何是本分事師云口渴要喫茶如何是向上事師云盞子撲落地碟子成七片問一口气不來向甚麼處安身立命師云白骨叢中乃云還有問者麼眾默然師云者一隊瞌睡漢孤負老僧遂一時打散。

師入堂云麻繩入水一步緊一步學道如鉆火逢煙未可休直待金星現歸家始到頭莫有金星現者麼快出來決擇維那出眾云莫待金星現燒腳又燒頭師云自投羅网作麼那云蒼天蒼天問如何是父母未生前本來面目師云眼瞎耳聾問前日喫和尙一棒只是不明師云易開終始口難保歲寒心問不問上大人請問丘乙己師云闍黎因甚帶伴來問學人不會問話時如何師云甕裏何曾走卻鱉。

僧問四大分離時甚處與和尙相見師云靑山綠水邊問如何是轉換之機師雲山不是山水不是水進云畢竟是甚麼師云老僧口門窄進云恁麼則一塵不動三界髙超師云大好一塵不動問坐斷兩頭中間因甚提掇不起師云鬼爭漆桶僧禮拜云脫底又如何師云一場笑話問霜天搖落萬匯歸根如何是歸根底意師云腳根下好與三十棒問如何是祖師關捩師云前三點後三點問靈光獨耀卽不問體露眞常事若何師展兩手僧云迥脫根塵無一物淸風匝地一輪圓師云又被雲遮問此事人人本具个个不無開兩手云便將不無底來師云大眾見你敗闕僧喝師便打問一物不將來請和尙道師云拶僧喝師便打。

僧問開鑪久矣紅焰太熱學人無處下手師云燒卻眉毛也不知問世尊未拈花迦葉不微笑意旨如何師云討甚麼碗迦葉微笑後又如何師云一場敗闕問懸崖撒手時如何師云粉骨碎身乃云有一無位眞人常在面門出入臨濟大師恁麼道過犯彌天你諸人還有救得者麼一僧出師便打。

僧問如何是第一玄師云只在眉毛尖如何是第二玄師以杖拄僧口云擉你口皮穿如何是第三玄師云髑髏且上前如何是第一要師云猛虎當路叫如何是第二要師云石人撫掌笑如何是第三要師打云拄杖向你道問南山石虎被某甲搬至西澗了也未審和尙安在甚處師云速退僧喝師便打。

師一日看眾出坡驀入堂喚維那我聞堂中有一人不出坡要尋他擯維那移水碑云有某是告假某是直日師云者裏無想在上堂又入上堂云有一人不出坡在你堂中眾答此堂中無有不出坡者師遂出云且待維那來舉至晚告眾云今日堂中有一人不出坡兩堂無人舉若無人舉隱匿了一眾皆有過皆應喫棒眾皆愕視師云一隊驢漢又堪作甚麼遂曳杖一時打散。

師入天童上堂云玲瓏古剎列祖道場鑪韝現成殿堂宏敞斬釘截鐵正令旣行吐霧興雲靑山常在今之日臺侯示翰大鎭飛符舊護不忘駑劣同袍念及樗材承命而來遂升法座英賢畢集龍象交參儼然一會不異靈山機感難思時節殊勝山僧不惜露頭露面諸人頓覺踴躍身心正法眼不隔絲毫破沙盆重新拈出若也提掇得去就此脫三界縛就此斬四生關僧祗劫彈指頓超祕密藏一時開現直下承當不容擬議轉身移步換斗移星到恁麼田地便可稱獅子兒哮吼驚羣作如來使提挈同類還有恁麼人麼靈光不昧萬古如斯旣踏祖翁田地各收原本契書不妨互相證明互相建立互爲賓主互作津梁行無緣一慈入無諍三昧先佛後祖其道旣同上帝下民有徳咸一設若廣無爲之化佐不言之教直得昆虫艸木盡躋菩提覺場日月星辰全彰妙明心印世出世間一片打成法與非法兩頭坐斷擺脫意想不立功勛且道印文在甚麼處喝一喝呈拄杖云當陽顯示五目難窺覿露機鋒如同電拂要在宗通眼正貴圖源遠流長重說偈言冀追芳躅六十蒿枝話久傳克家慚未肖風顚南山塔戶巋然在一點眞燈耀法筵久立眾慈伏惟珍重。

密老和尙生忌上堂僧問雲散長空後孤月映千江處處呈花供弘慈赴那邦師云今之古之進云應供後歸向什麼處去師云在闍黎頂上僧云老和尙靈骨猶在師乃舉先老人住金粟時上堂云彌陀明日是生日老僧今日是生日我比彌陀先一日三世諸佛從此出大眾者老子結識古佛也是好事山僧今日未免撥轉機輪將者老子鼻孔扭捏一上彌陀明日是生日塗糊他作麼老僧今日是生日眞个那我比彌陀先一日鐵作面皮三世諸佛從此出賺殺一船人所以從上一言半句如風行太虛鼓動萬有求其起處了不可得如擊石火閃電光構得構不得未免喪身失命山僧恁麼道秪如今日眞堂設供意在於何還是仁義道中麼還是世諦流布麼還是淨法界身本無出沒大悲願力示現受生麼恁麼論量笑破衲僧口畢竟如何擊拂子云洎合停囚長智。

上堂向太虛空中畫靑畫黃本無其事對無位眞人說生說死笑殺傍觀卓拄杖下座。

示眾舉古偈云有物先天地虛空釘橛無形本寂寥鬧處刺頭穩處下腳能爲萬象主莫錯認定盤星不逐四時凋江南兩浙春寒秋熱若也薦得不妨任運騰騰脫或未然好待當來問彌勒。

上堂僧問十二面觀音那一面是眞底師云左看右看進云識得者些子徧界是家鄕師便打乃云舉不顧卽差誤擬思量何劫悟看看今日觀世音菩薩借山僧拄杖子化楊柳枝蘸四大海水化爲甘露徧灑盡大地有情無情眾生除煩惱得淸涼觀世音菩薩旣借山僧拄杖興大慈悲作佛事已次當山僧借觀世音菩薩鼻孔出气驀卓拄杖云梵音海潮音乃又卓云勝彼世間音且道是什麼音上來講贊無限良因蚯蚓驀過東海復卓一卓下座。

上堂安居過半月眉毛共廝結護生須是殺棒棒要見血住山家事忙幹辦及時節面門無位人趕得忙不徹但喜山路深紅塵都隔絕普請出个坡大家生喜悅綠樹黃鶯飛靑峯白雲曳聐聒語林間山禽未反舌坐坐隱蓋亭看看玲瓏穴歸來身正汗浴水又燒熱浴了放腳眠受用極親切大眾天童禪只得如此若要商量公案提究工夫朝咒暮咒如教百家姓相似自有無限阿師在山僧衰邁無暇說得。

示眾舉孚上座問鼓山父母未生鼻孔在甚麼處山云只今已生在甚麼處孚云情知你道不得山轉問孚孚乃以手搖曳師云萬仞崖頭走馬未爲弄奇二大老直於火焰中拈出雪片豈不作家𨿽然只今若有問山僧父母未生鼻孔在甚處只向他道不因夜來雁爭見海門秋。

開鑪上堂冬也結期夏也結期千期萬期以悟爲期仔細看來有甚了期昨夜黃昏失卻牛直歲點燈尋了一夜尋到天明且喜尋著山僧道者畜生好與三十棒拈拄杖一時打散。

示眾夜夜抱佛眠朝朝還共起起坐鎭相隨語默同居止纖毫不相離如身影相侶欲知佛住處只者語聲是相傳傅大士是彌勒化身恁麼見解要成佛大遠在設到龍華三會定教壞人家男女天童則不然日間兩个坡夜間一覺睡來去笑呵呵說甚西來意汝諸人若擔荷得去求名菩薩汝身是也其或未然且待彌勒下生。

上堂舉長沙道我若一向舉揚宗乘直須法堂前艸深一丈倩人看院始得大眾長沙恁麼道且道意在於何秪如山僧今日波波挈挈從方丈上至法堂還喚作舉揚也無若喚作舉揚諸人眼在甚麼處不喚作舉揚又如何商量會麼止止不須說我法妙難思。

上堂古者道這片田地分付來多時了也我立地待你構去又有道這片田地分付來多時了也我坐地待你構去山僧道這片田地你諸人受用多時了也我直下爲你證明去山河大地日月星辰一一無向背其或未然萬古碧潭空界月再三撈捷始應知卓拄杖下座。

臘八上堂僧問世尊初生卽便一手指天一手指地因甚又睹明星悟道師云一任鉆龜打瓦乃云指天地睹明星總是一佛四月八臘月八卻分兩時忽有个漢出來道古今天地古今日月坐斷報化佛頭脫略悟迷窠臼當時釋迦老子便是今日大地眾生有何差別山僧道幸哉幸哉世間無難事只怕有心人𨿽然始覺合本之謂佛兩日來大雪漫漫重寒徹骨太白諸峯个个都白與雪山無異敢問諸人還能如釋迦老子英措一回也無若也知得落處君看馬帶紅纓拂便是昔年曾秀才。

立春上堂昨日是臘底大雪飛千里今日是春朝山河影動搖天公降瑞時不差來年稻子烏用賒是則是年近歲逼竈裏日日要燒山上有柴斫不得肚里人人要飽倉裏有稻曬不得眞實告報大眾道人分上莫管他祥不祥瑞不瑞大家著些力人人面門上有个鼻子直下有張口橫開各各摸取始得何故不見道火燒眉毛且救眼下。

上元謝知浴值吳江道信請薦上堂云盡大地是个解脫門生於斯死於斯去者去來者來要且無生死去來之相盡大地是沙門一隻眼晝明夜暗主山髙案山低你諸人無端被人換去阿呵呵換不換自打算山僧沒气力不來閒照管南天臺北五臺秪要諸人休歇光剃頭淨洗浴秪要諸人了辦𨿽然今日權且應个時節如何是應時節句火樹銀花合星橋鐵鎖開莫教更漏促趁取月明回卓拄杖下座。

小天童祖師開光示眾師云諸佛金剛體祖師堅密身今古歷然了無藏矍大眾見麼今日禮拜底十尊祖師便是鎭臺張公夢裏所見底鎭臺張公夢裏所見底便是東谷塔院所坐底東谷塔院所坐底示寂以來年深歲遠鎭臺張公不知不識而乃夢中相感聞見駭然因緣奇特因知祖師未嘗滅度從是一新面目再整伽黎摹其標格還其天眞休言土木合成須信究竟堅固釋迦老子道如我按指海印發光山僧今日叨主祖庭𨿽爲後學權衡在乎不讓先宗要向金不博金處施一機從頭按過貴圖此話大行豈非叢林盛事大眾請髙著眼遂舉筆點云𨿽然法眼本精明一點看渠更光彩。

小天童祖師安座師云東谷海山之秀西來祖印之尊恭惟十老古錐闡法旣同此山歸眞又同此谷先後相承燈傳無盡是宜叢林永祀香火時修爲後學之典刑揚先佛之教化今者梅香雪瑞日吉時良重飾眞儀請安舊座大眾且仍舊一句作麼生白雲深處梵王家古碣穹碑映林壑。

護法安座師云麾蓋入山祖師來夢願力斯徵法緣不共名表靑山伏惟珍重。

伽藍安座師云伽藍神稟佛記須護伽藍地當陽一句須畱意屋外好靑山長與山門對。

天王開光云入門便見多少威神踏步便知十分靈應位鄰日月之宮身近如來之座甲光耀日劍勢揮空調法音以自娛持慈心而覆物直得狐狼屏迹蜃怪潛蹤永鎭梵宮維新古剎天眼本自圓明何待山僧點出𨿽然千古靈山傳正令毛錐直下好生看遂舉筆點。嘉興大藏經牧雲和尙七會語錄

牧雲和尙七會余錄卷之三

姑蘇西華山秀峯寺門人﹝行瑋﹞等編

像贊

釋迦佛在鹿苑初度憍陳如五尊者圖

艸座未敷全機已露寶藏打開兩手分付癡哉五人別尋道路𨿽然罕遇克家也爲難脫滯貨三七思惟已後賺殺好人無數而今別有家風盡大地人一棒打來齊度

釋迦文殊普賢圖﹝二首﹞

三个面目是誰圖畫是佛非佛指鹿爲馬曰智曰行半眞半假常作是觀行深般若

獅子全威踞地象王鼻孔遼天獨有迦文無伴長年拱卻雙拳咄誰家竈裏無些火剛待明星眼始穿

接引佛﹝二首﹞

腦後圓光誰不有特地爲人垂只手若人道得接手句免得癡狂外邊走

無量光明現指端婆心憶子實悲酸男兒若豁通方眼東土西天總一般

文殊

曾爲七佛師深達法源底現住淸涼山常愛騎獅子舉世稱菩薩燒香遙頂禮山僧驀地逢拳頭照面捶何故不見道我眞文殊無是文殊

普賢白象

法界爲身微塵爲願覿面難藏普賢妙相象王回顧落花紅闊步元來彼此同咄誰在你之毛孔中

普眼

衛佛降魔外寶杵護身符怕喫長粳米不到北俱盧

觀音﹝七首﹞

右手執如意左手撥數珠南無觀世音个事只自知

又

十方俱擊鼓十處一時聞圓通無外覓家家觀世音

又﹝有善財拱立﹞

從聞思修入三摩地冷暖自知如人飲水所以楊枝不辭灑汝

又

菩薩視眾生猶如一赤子赤子若有求菩薩靡有違所以道無緣慈力赴羣機明月影臨千江水

證圓通根隨波逐浪獨立鰲頭念輪不放秪因一點老婆心下與眾生同悲仰

過去正法明現前觀自在佛界旣不居同塵了無礙倒轉鐵船頭撈捷眾生海一彈指震海潮音自甘瞌睡眞無耐

十方俱擊鼓槌下全機露十處一時聞圓通不隔塵蹉過那一著南無觀世音

魚籃觀音

本來面目非男女相無端向金沙灘頭賣俏被人喚作馬郎婦雲鬟髙挽玉步輕移悲哉悲哉相逢眼裏盡無珠盡看佳人來賣魚

須菩提

問汝解空尊者手中是个甚麼有口不能答我且向壁間髙掛

布袋和尙

明州市中等个人解開布袋無不有一喚回頭識得渠莫待龍華始稽首

寒山拾得

掃帚頭上佛也不容竹筒裏面是物著得大人境界只可你知我知乞兒伎倆慣把神嚇鬼嚇往來國淸寺將謂有奇特阿呵呵自非丰幹饒舌至今誰識你者二賊

扇畫十八羅漢過海

胡僧成隊詣龍宮驀札收來掌握中把住放行全在我看渠別使甚神通

伏虎羅漢

騎者不是僧走者不是虎驀地忽相逢利牙爪可怖咄露

補衲羅漢

海印發光扶桑日湧老眼未花鍼綫善用天寒人寒大家知有汝忙我閒且自袖手

閱經羅漢

圓月在空何不仰面鉆他故紙驢年夢見咄哉吾友老不歇心童子熟睡三昧深深

初祖達摩贊﹝四首﹞

特地西來無所長廓然無聖惱梁王趁出石頭城外去至今腳下水茫茫

人心無處覓你向何處指莫怪流支三藏打落當門牙齒

西天到東土曾不會唐言賣弄無底缽嵩山坐九年受盡霜雪苦凍得皮骨穿若論直指與單傳便好當胸進一拳

此是東土初祖號曰菩提達摩在西天剪異見破六宗卻似多能到金陵被梁武問一言卽便話墮因玆暗度江兩眉愁不破𨿽然沒用處也是冷熱貨九載嵩山憑獨坐

天童本師密老和尙﹝八首﹞

者尊慈也大奇本來面不動而變正顏色不怒而威杖子用慣左右未嘗須臾離但見人來便一錐老婆心忒煞癡

坐六處道場接待惟白棒家風老不攺立吾宗榜樣如雷如霆絕邊絕量天下共知天童和尙

杖子不拈神情閒暇爲鯤爲鵬待人自化濟濟兒孫傳腳下珍重諸方須識這話咄

描不成畫不就老和尙沒窠臼突出筆尖來何人能信受覿面肯承當處處光通透

短髮樁樁白似雪兀坐剛能守一橛爲人爲徹打人見血倒一說鐵額銅頭任叫屈

古古怪怪老和尙白棒打人忒無狀家醜如何敢外揚只可隨身而供養佛祖立下風誰能窺頂相莫邪橫按驗龍蛇千古令行滄海上

巨靈擡手華山崩金翅劈海毒龍吞生擒活捉个手段盡法那怕無兒孫二十年在鑪錘間左湊右泊難爲言得皮得髓莫舉著你東我西各一天如王气宇坐當軒來者應須髙著眼

奮獅子全威縱象王髙步起家於耕稼陶漁發軔超人天佛祖壁立沒人情孤硬無與比以萬言落紙墨間斬絕異端以一棒出諍鬥時折衝魔壘三十餘年獨當臨濟雷霆轟轟走於世正法眼藏叵耐瞎驢滅卻去

自贊﹝三首﹞

少小便軟頑出家說大話黑漆皮燈籠要將佛祖跨浪走三十年不上又不下𨿽升臨濟堂棒打最驚怕梢頭也學拈豈不成話杷有問臨機答不來往往指鹿以爲馬誤賺多少人背地裏唾罵揮塵臨風自閒暇

出娘胎來多坎坷面上毫無歡喜相闖入空門無所得手裏捏根木拄杖據座爲人緣甚薄胸中浩气且倔彊該抹佛祖自稱尊其餘那掛眉毛上觸著怒發如雷霆野狐鼠子魂俱喪兒孫愼莫瞻禮渠難合頭時免惆悵

黃檗指黑豆藥山透牛皮者漢也奇特效大人所爲𨿽傳臨濟宗愛看龍樹論以彼廣大辯發已入骨鈍極深而研幾妙處心自知語言不及處兩指撚髭須

佛事

爲滿川老禪下火﹝川工砌石﹞

硿硿磕磕東疊西疊補缺眞言念來不歇此是阿誰滿川老禪老來病至口硬心堅眞常流注何變何遷𨿽然轉身句子不妨與汝道破太白峯髙千古在重新放出一雙拳。

爲無量化主下火﹝病瞽﹞

舜若多神無身覺觸阿那律陀無目能窺無量禪人眞不見如何解請我茶毗參玄士知不知面面相看也大奇丙丁童子來求火燒落虛空兩道眉擲下火炬。

爲大宇朗石二亡宿下火

指云者是大宇大徳者是朗石上座一人曾參禪一人但持戒始初各自行末後同一處日炙與風吹面目無向背𨿽然莫爲露地便安居直須超越諸三昧攛下火炬。

爲雪如禪人下火

火柴頭上雪花飛生亦如來死亦如復以杖擊云雪如雪如摸著棒痕須撒手大千隨處好安居。

爲寄宗禪人下火

性空眞火性火眞空當頭點出赤體通同十方智者皆入此宗寄宗寄宗直須兩腳捎空莫管南北西東。

爲解副寺下火

起龕世間大苦惟生死今古賢愚莫可逃獨有道人能透脫四山相通總逍遙解如上座生緣陽羨落髮天童結社成庵多年若一日放身捨命爲眾如爲己今者山門不幸失此股肱痛癢相關不勝涕泗𨿽然生以不生生死以不死死不須末後問行程他家自有通霄路以拄杖擊龕雲起。

舉火雲藥王焚本身善財投火聚兩兩逞風流古今稱善美有條攀條無條攀例擲下火炬。

爲典座古源下火

起龕昨晚變生作熟今朝眼閉痰迷果是生死呼吸事黃昏難保聽朝雞𨿽然如是十方蕩蕩觸目菩提急須移步冷地不可久居。

舉炬云古源古源叢林辛苦多年𨿽然眾口難調要且五味俱全擲火炬云收因結果處一朵火中蓮。

爲依蓮監院下火

起龕歇下身心已七年年年秋月照龕前而今轉步無依倚剎剎塵塵盡寶蓮。

舉火雲依監院依監院長興山裏出身長水塘邊了願一雙空手叢林開建雲水往往來來飽粥飽飯念▆道心堅十載法輪轉末後殷勤送汝行不惜火光重指點擲下火炬。

爲大光禪人下火

大光大光徧界難藏當頭點破善自回光通身化作金剛焰死去生來也不妨。

爲慈航師下火

云犀玩月木馬遊春衲僧腳下不帶纖塵火光三昧全身現鼻孔分明搭上唇。

爲五禪人秉炬

揚州純一禪人

天地同根萬物一體中不容他死生何處以火炬打圓相云純一上座烈焰光中信步遊江南江北總風流。

照湛禪人

來不來去不去眉毛眼睛常相對大眾此是甚麼人以火炬拂云把火照面看看看不離當處常湛然覓卽知君不可見。

自然禪人

生老病死身金剛堅固體曠劫至今曾無變異還會麼會則一任撒風撒顚不會則一把幹茆火自然無避處。

養心盲禪人

頂門正眼輝天鑑地眞个瞎來超世出世養心養心个時兩腳捎空千聖羅籠不住𨿽然如是一炬紅光助汝行錦上添花太現成。

了凡禪人

赤肉團上壁立千仞凡聖死生曾無纖影了上人若如是了可謂了了了時無可了其或未然某上座向冷處著把火去也攛下炬云照顧眉毛。

棲眞爲能徹禪人火

能徹能徹喫水也咽病在心頭如何分雪我因拈棒打骨節保汝通身能大徹驢胎馬腹隨他去人間天上休分別末後殷勤更助汝把火急須撩起便行記取山頭風月。

過昆山祗園庵爲四維寬公秉炬

生死二字是个縵天网子盡大地人被伊籠罩獨大丈夫漢直下覷透翻爲解脫大海出沒無礙去住自由四維寬公發迹錦江間關南北備歷講筵足稱義虎無端走入金粟山撞著个老古錐向命脈上一札吐气不得遂爾攺聲換調克究己躬末後被東塔破山明兄印破面門灑灑落落林下水邊潛行密用今則報緣謝於祗園全體示眞實相向火焰中說法同友共來證明大眾且道伊還有不了底事麼擲火炬云將此身心奉塵剎是則名爲報佛恩。

住破山寺爲尊證鄰虛老師秉炬﹝師楚中人﹞

金粟會裏相逢不覺於今廿載一缽孤云野鶴翛然獨遊方外於戒憑師作證於法以我爲尊遠白維楊直來琴水八十行腳大端克肖古人不掛寸絲迥出今時行履同流敬仰叢席知名今則告寂南闕移龕北岫末後特爲舉揚助把性空眞火請就火光三昧撒手歸眞踏破大千死生遊戲大眾且道眞歸何處攛火炬云此去漢陽不遠。

七會余錄卷三﹝終﹞

安座

那伽常在定無有不定時生▆與去來紿是閒名字惟我祗園侄生死親證此旣▆此全身沒後露全機便是雙林爲人句。

封龕

徧界不曾藏爲甚要遮掩透過▆師關順逆皆方便祗侄和尙生身闔閣之中▆▆▆盧頂上二十餘年撐一隻斷頭船子不著▆▆▆▆彼岸不住中流還接同類悉濟苦河▆登道一▆▆女中丈夫僧中麟鳳是故近者悅遠者來今畢其能事覿體掃眞面目儼在只是不許時人容易窺覷大眾莫怪老僧瞞汝去也卓拄杖云封。嘉興大藏經牧雲和尙七會語錄

牧雲和尙七會余錄卷之四

姑蘇西華山秀峯寺門人﹝行瑋﹞等編

偈

憫迷﹝三十首﹞

三界一火宅諸子恣嬉遊認苦以爲樂惟其疾之憂

其二

無常火燒世貴賤未暇擇嘗懷千歲憂何其不明白

其三

愛源時滴瀝苦海渺沈浮胡然有情癡至竟團圞頭

其四

順情鐘愛念反愛陡嗔機危乎一念間具足貪嗔癡

其五

睡眠爲纏蓋夜寢無自驚大夢苟不醒白日猶長更

其六

食是中丞祿不食中丞福鐘鼎暫𨿽榮庖廚遠亦谷

其七

聲色日斗構夢想夜紛爭可憐牛山木萌蘗非無生

其八

幻心取幻法如鹿趁陽焰到頭無實得神疲悔亦晚

其九

癡心著五欲有如蛾撲焰至死不自知甘心爲糜爛

其十

四緣爲假合何者乃吾身未證眞常樂計我生死因

十一

眾盲摸一象所說各一邊斷常見爲甚結根何時捐

十二

種谷不生豆因果世間明謂空無善惡泥犁苦無停

十三

成道亦無得何關心生取妄見涅槃人吁嗟懵玆理

十四

非戒取爲戒非修執爲修蚩蚩外道倫邪見林何稠

十五

信如淨塵珠佛法乘之入學佛多猶豫三生六十劫

十六

佛爲大智人援人出三有輕心豎慢幢沈迷悲日久

十七

羣靈有正因無始不自守三乘十二分隨汝顚倒走

十八

羣靈有正因曠劫未嘗失轆轤三界中曲不能藏直

十九

羣靈有正因當陽殊顯赫直下一回光神珠在衣裓

二十

事易求諸難道邇求諸遠演若亦癡絕覓頭四衢轉

廿一

六根攝淨念念佛猶染香何時當人分滅卻常寂光

廿二

六度菩薩行要以智爲導鐘聲披七條幾人知頭腦

廿三

觀音妙智力處迷咸不隔十方俱擊鼓胡爲惺不出

廿四

惟此一事實無間情非情東壁打西壁成佛亦空名

廿五

胡僧特西來面壁惟直指流支嫉何深數珠打其齒

廿六

禪惟證乃知動求言句妙古云聰明多見性殊則少

廿七

參禪無實證平時樂欣欣一場熱病打慞惶愁煞人

廿八

有參海蠡禪將來挹滄海見笑大方家恬然不知怪

廿九

在欲而行禪古稱火中蓮今何徇諸欲乃謂無礙禪

三十

井蛙少窺日夏虫豈知冰吾宗欲展演還他過量人

警參﹝二十首﹞

參禪貴眼親點著便翻身棒上不成龍外馳多苦辛

其二

參禪貴勇往不顧窮命喪動步便躊躇腳跟自生障

其三

參禪貴直心就人好決擇生死透不透此中自明白

其四

參禪貴志堅直以悟爲則半塗而自廢莫怪禪相隔

其五

參禪認光影乃是膏肓病口中水漉漉腳下何時證

其六

參禪忌雜解本分爲之礙意下足丹靑漆桶正不快

其七

參禪貴擇師師眞法無假口耳曰祕傳賺人不少也

其八

參禪貴受煆乃盡雜知見罏韝苟未經法門乃多變

其九

參禪貴自重見人休賣弄滔滔裨販徒選佛場不中

其十

參禪貴本色言貌堪爲則堯舜與人同捏怪令人惑

十一

參禪貴通方激揚而鏗鏘規規陷井蛙小見天一方

十二

參禪貴保任不在如死人任情爲灑脫秪恐在迷津

十三

參禪貴自得須復資之深未圓擇法眼何以定古今

十四

參禪參到底大笑忘所以只是舊時人不攺舊行履

十五

參禪參到底知解斬然絕鍼鋒作解會敢保君未徹

十六

參禪參到底通身休歇去成佛與作祖都來沒滋味

十七

參禪參到底身心始一如認影迷頭者何知井覷驢

十八

參禪參到底正好說修行直超佛祖地不落斷常坑

十九

參禪參到底始知從上恩紹隆先佛種直指啟後昆

二十

參禪參到底據令當頭敲饒他千聖眼未敢錯絲毫

示徒﹝二十首﹞

石女生兒子虛空吐舌頭眞機誰共賽攜酒上髙樓

其二

流水在江河前波接後波淸風吹不定如縠復如羅

其三

春來處處花有花還結果著眼在當人鐵樹分明露

其四

西來祖師意薦取在當人柏子能成佛虛空亦放身

其五

前三云未了更說後三三直下疑團破風流一擔擔

其六

紅塵𨿽浩浩个事本明明摸著眉毛也依然眼上生

其七

夜來鄰犬吠到曉巷雞鳴但得當人省何愁眼不明

其八

虛空喫一棒大地盡平沈絕點純淸也當人何處尋

其九

佛法徧天下誰譯入中華會得胡僧旨元來共一家

其十

心月孤圓際光吞萬象時舉目難爲析空明一段奇

十一

心平地卽平腳下好須行趙州曾指示度馬石橋橫

十二

廓然無表裏大地空落落中是何人居得恁無面目

十三

紅日半窗影白雲千壑心共來天際轉著眼幾知音

十四

深深海底行珊瑚枝上月好手摘將來淸光照林樾

十五

春艸出門綠春風吹袂寒者般好時節途路莫相護

十六

祖意袈裟下佛心方寸間虛空一撲落腳板始閒閒

十七

佛心須灼見塵事可無爲寂靜安身處從來眼似眉

十八

一念不生際蓮花當下開淸香何處覓徧界絕塵埃

十九

霜發或常剪塵心無點余謾懷諸佛土已在白蓮居

二十

參禪無別法無念乍離塵猛省衣中寶齊肩古聖人

上堂十偈

啟請

秉志投方丈同時解倒身要行山下路且問過來人

傳鑪

龍象圓千指鑪煙一道燻阿誰無鼻孔猶自唱香雲

撾鼓

鐘罷還鳴鼓宗師候降臨腳跟齊點地不自識觀音

登座

向上行將去全身不掩藏無端雙足下踏倒須彌王

拈椎

一椎當眾舉可惜太分疏皮下誰無血胡爲不丈夫

揮塵

拈起機如電人天聽指揮眼中畱翳者究竟未知歸

問話

踏步當前問臨機那見師爪牙從賣弄返擲不教兒

對機

坦蕩當陽坐從他敲磕來縵天网子大未見有人開

說法

老婆心太切向眾口喃喃鷂子新羅去云堂又夜參

下座

法會非輕集瞻依莫大緣荒田沾雨澤種子發芽鮮

淨土十詠﹝興化極樂庵作﹞

西郭人煙近中洲佛土新樹林𨿽不見水鳥日相親隔岸傳仙梵同堂序主賓匡廬遺盛事千古想風神

二

剎竿臨大道日夕見孤城貝葉何從授蓮花此地生漁歸鴉並載僧飯鴨同行法相元平等無將異類輕

三

檣影終朝立虛舟去復回積薪能自售賈客問何來▆▆分明語魚龍隱見猜有心投佛座塵网自應開

四

屋後山元土庵前市卽鄰處喧無廢靜依法不隨塵七病醫王在居諸樂土親願言從是去眞不負生身

五

遐方難卽至香國又焉求只貴人心淨無言道路修飄零成弱喪辛苦問同遊自是離家久何關換兩眸

六

吾道終誰寄人生亦有涯微茫天外水虛幻鏡中花小艇隨飛鳥斜陽映落霞爲言途路者過此勿迷家

七

一念開諸妄空王豈外尋香臺隨處靜禪室坐來深水結琉璃色風傳寶鐸音偉哉諸上善相見此中林

八

美人西向望寤寐更誰思楊柳沾千品蓮花禮六時制情傳妙戒寓意寫新詩陶令攢眉去何人得似伊

九

東林修白業西社種靑蓮古徳咸賡偈何人不會禪利根明句外作者見機先寶剎毫端現休疑路萬千

十

恭敬維桑梓蓮花本故鄕朋來猶寶聚父見乃家常慰論身心苦燻修戒定香眞慈期永侍誓不更淪亡

淨土諸什先後無慮百家中峯楚石其最然意主參和未脫窠臼。

牧雲和尙十詠卽時卽景是偈是詩昔彌勒說法天親頌云秪說這个法秪是梵音淸雅令人樂聞木頭老子沛於此亦云庚寅十二月廿又一日乎庵居士跋。

戒壇示偈﹝梅溪庵作﹞

沙彌

伽黎坐具共瓶盂信手拈來示我徒一縷著身超錦綺千家果腹勝醍醐福田要使人天種法系今班佛祖圖至竟莫成辜負去圓光千尺迥頭顱

比丘

人天標表不尋常重難輕遮勘核詳拶出驪珠無染污白成具戒愼行藏頓然遊踐莊嚴路再四哀求解脫香一悟便同諸佛位並忘是戒是壇場

菩薩

捨那心地一毫端光告千華仔細看究竟誦持惟此戒隨機攝受有三壇急須爲物開癡暗未許逢緣說易難本有法身菩薩任當當常住莫顢頇

七會余錄卷四﹝終﹞嘉興大藏經牧雲和尙七會語錄

牧雲和尙七會余錄卷之五

姑蘇西華山秀峯寺門人﹝行瑋﹞等編

偈﹝中﹞

送達本老禪之吳門緣幹﹝本於天童山搬柴聞虎聲有省﹞

生長汾陽不識獅子天童山中卻驚老虎北方人解南方話年老行腳不肯罷六月曾登銅井山汗流浹背不憚艱扁舟隨我煙村住端謹過於後生輩明月蘆花共飽看緊峭艸鞋知進退轟轟曾構古南機棒頭指點千日輝一挨一拶不肯放卓然是个老闍黎新春思欲吳門去乞我毫端寫山偈直須斬斷葛藤窠提起風前那一句

智穎上座結茆鶴湖乞語究竟

本色道人本分中有甚究竟不究竟手眼從來自徧身東倒西擂無欠剩知至至之踏水尋源知終終之登山到頂羣居獨處如無忽一念萬年頭尾正所以佛法無多子久長難得人大器皆晚成好手不張名懸崖撒手絕疏親萬卉千葩爛熳春

梅溪解制書授諸子﹝六首﹞

嘗徧諸方五味禪衲衣髙捲水雲邊而今煩作如來使直向虛空駕鐵船

雪中獨立問心安撒手懸崖命已棄爭似一塵無動著春寒秋熱不相謾

佛祖單傳向上著嬰須大器乃堪承冷灰放出通身焰便續靈山照夜燈﹝右雪丆首座﹞

頂門正眼極圓明廓地恢天本現成直下一槌槌瞎了濟宗之道始方行﹝圓明經耶﹞

濟北家風不等閒大機大用一粗拳而今此調南來也獨坐孤峯唱別傳﹝南音書記﹞

完卻衲僧一段事白牛露地正翻身四蹄踏倒人何數擺尾搖頭入我門﹝完白維那﹞

示秀林知客

枝葉全無眞實在一株秀起便爲林菁蔥誰謂無人采郢匠經過不外尋

送南音書記武林結茆

吾今退步因多病佛法從教自爛陳送子住山情眷眷須歸棒下作奇人

送可生禪人省親﹝三首﹞

六尺堂堂稟最靈此生來處要分明春風送上新安路一片依依望母情

二

露地風燈不久停茫茫苦海少人惺好將諸佛菩提路勸取雙親及早行

三

靑山過了復靑山發鬢人生亦易斑歸到家鄕謾畱戀參禪最是始終難

送識得知客住靜

住村須辦住山心量力知時要歲深本有一樁衣綫事口生白醭待知音

送梵白孫歸鹿城

具足淸白梵行相可中何處立纖塵會須撒手懸崖上觸處原無第二人

送道衝禪人回粵

黃梅暗渡江衣缽何曾付六祖賣柴翁本來佛不做

二

汝是嶺南人因甚無佛性會得轉一語菩提無少剩

示不我維那

十方世界總無餘椎下分明自不知此去吳山芳艸綠謾將腳板等閒拘

示在垣眞士

化胡成佛出函關象帝之先作麼參忽地春梅來撲鼻前三三是後三三

示碧惺新戒

頓悟心源開寶藏金剛心地乃家珍要須日用惺惺去聲色樅然不染塵

示子凝新戒

父母未生前正體堂堂獨露甚凝壑而今寶戒當頭領佛祖超然在兩肩

示智余禪人

聖凡無欠亦無餘三十烏藤未放渠要得通身都打徹好來伴我白雲居

金粟寺獨桑鼓

直下無心木一橛牛皮鞔卻掛當軒打動五湖雲水到圓音依舊落桑村

拈鳥窠公案示侍者

布毛吹起了無多佛法諸方可柰何雨過六橋山色好綠陰處處是笙歌

中輝上座養母

子從母出母依子立子母分明大事了畢

示慈慧覺明二禪人行食

缽裏飯桶裏水塵塵三昧拈來是跛腳阿師胡亂答匝地淸風今未已本覺妙明超語言以慈修身入佛慧我不我你不你廝結眉毛扯不開拍手呵呵同堂共住一朝桶底撲落脫兩手依先只十指

送新戒﹝三首﹞

善來菩薩子爲眾莫辭勞放下身心去金剛戒始牢

二

一登菩薩地發願轉食輪食等法亦等維摩開施門

三

我授汝戒汝刻我錄法印宣傳戒香芬馥如實用心菩薩行熟

示徒刊錄﹝二首﹞

古南有言句願與人貶剝不知誰對頭肯將來入木

二

吾宗了無元字腳直指當人明己躬文彩已彰瞞不得一憑印板上流通

化茶

趙州茶與徑山茶滋味分明在齒牙要使往來俱到口何辭采摘入煙霞

化禪帳﹝三首﹞

六月坐禪赤卻膊蚊虫口口要咬著思量討个護身符特教普化搖鈴鐸

又

六月坐禪牀蚊虫嘴似槍何人能蓋覆赤體露堂堂

又

六月有蚊虫咬人鮮血紅夜問難睡著遮護仗檀翁

化席

安坐不思量打眠缺不得摸著枕頭時暗地眼睛突

古南送化士﹝五首﹞

叢林古制育英材選佛場看赤手開日用明明七件事要從檀越信心來

又

昏昏長夜莫能醒佛法眞如照世燈點出當人頂門眼依前日午打三更

又

僧家乞食佛家風米飯原來體一同齋得眾僧軀命飽長連牀上悟心宗

又

肚饑要喫飯出世要參禪都來最緊事普請各爭先

又

五穀皆養人米好麥亦好莫分前後時只要肚皮飽

送知浴﹝六首﹞

時燒香水剔明燈輔弼禪林道業成如是因還如是果共登離垢法王城

又

一冬過了一冬來湯鋪乘時又要開浴主腳忙心喫緊堂中燈燭竈中柴

又

六月禪和要聚頭堂中打坐汗交流浴池有水能燒熱一任來牽水牯牛

又

脊梁豎起一堆人禪未參時汗徧身專待檀那來出手一番揩洗一番新

又

叢林實行無過浴頭日間燒水夜裏添油物物要備色色要周事眾如意調己和柔莫嫌絡索須善機籌積木架屋聚毛成毬泥多佛大法海優遊

又

古人入浴根塵脫勺水原來有大功舊案只今重舉起無邊香海一毛通

興福送知浴﹝二首﹞

宏開罏韝白雲邊五百師僧夜坐禪露柱怕人親撞著要燃法炬焰衝天

又

一燈點起滿堂紅衲子堆堆瞌睡濃忽地醒來天大曉新羅原在海門東

鶴林送知浴﹝三首﹞

玄素禪師古道場鶴林兩字落諸方只愁夏制云來集知浴先思作主張

又﹝示自信﹞

祖庭寥落已多年雲水重來共坐禪冷暖自知還自信冬來池水要薪燃

又﹝示拂石﹞

一片石頭勤拂拭三冬知浴定完成山僧多病慵開口兩句伽陀送汝行

破山寺化普同塔﹝二首﹞

齊梁香火梵王宮雪頂龐眉此寄蹤老病告終無著處巍然石塔冷松風

二

丘原同一體生死事茫茫石塔靑山裏緇門別有長

眞如寺化建韋天殿

有佛從來有護神三洲處處現全身自家頭上今無瓦提杵何妨去化人

烏鎭密印寺化莊嚴藏經

藏經𨿽印不成褁佛法分明自掩藏若有智人能重法牙簽錦軸一時裝

題住山捲

山中寂靜好修行柴水開門又現成但得鍋中常有米出家何苦世途行

文休禪人造栴檀像歸供五臺

南方造佛化栴檀歸到臺山路萬盤兩處分身原一佛行人莫作去來看

嘉善重修祖燈庵

祖燈一點寄於僧庵廢僧來不識名劃地布金逢長者重教瓦礫放光明

海印庵建法華期

眉光一道覆三千妙法華經覿面宣信得己身同佛體珊瑚舌上長靑蓮

海鹽普淨庵化齋田

莫怪僧家要化田開成鋪子接髙賢缽盂▆上門來也沒飯如何結得緣

盛澤圓音戒子修造大悲庵接眾

大悲菩薩無華屋先化檀那蓋覆他要普慈心超水族西邊更築放生河

又

空手齋僧水蕩邊今秋喜得是丰年溪南溪北諸檀越只化齋糧不化田

常熟城南道信聚長生米飯僧

世事奔波沒了期思量出世得便宜福田要下人天種減口齋僧趁早爲

西華求名禪人募修萬佛塔

巍巍寶塔湖邊上歲久年深塔縫開好化萬人修萬佛將來同見萬如來

天童送化士﹝七首﹞

祖庭開辟萬山中衲子爭趨濟北風白棒打來渾不飽生機別出問龐翁

艸鞋似虎杖如龍千里腰包入萬松腳下未將泥水淨肚皮先聽打齋鐘

十方同聚學無爲柴水山中幸不虧只有廬陵米無價要從山外覓相知

橫身鬧市作生涯千古叢林愛作家鐵石身心眞爲眾自然相應有胡笳

冬藏全望在秋收滿載歸來納疏頭舁飯僧堂髙叫喚山僧便學老金牛

拈提九帶並三玄急切須參粥飯禪無角鐵牛充水艸飽齁齁地任橫眠

四悉檀開手眼親紅塵浩浩有奇人驀然賓主相逢著唱出祇園一段春

天童送知浴﹝二首示平巖侍者﹞

冬間知浴定於春協力還須左右人莫待三呼始相應知音一遇便翻身

南北奔忙費艸鞋叢林知浴行無偕山中幸有便宜事只化其餘不化柴

又﹝送祇園﹞

太白峯頭艸木春一年知浴又求新祇園上座出山去好化香花結勝因

天童募燈油

殿中羅漢十八个塔院祖師十數尊續了心燈居暗地光明流出在檀門

募鹽

新天童一條棒滋味半點無禪流難近傍告報大檀那大家著鹽醬

化蘿卜

鎭州蘿卜隨地皆有直下將來塞禪和口

送安慶彭道人

天童僧眾云來集寶藏何人解打開安慶賓寰彭道者明春自肯入山來

書化造達澄和尙塔冊

衲僧行履聖凡莫測打破羅籠窠臼不立天上天下誰能蹤迹表以示人不妨奇特知交契心弟子殫力無縫塔子峭巍巍占斷四明山色

示遠化禪人

有生有死有老病環端始末轉無定有大醫王醫此病四大本空無實性一切時中要精進遇境逢緣勿奔競翻轉念頭放端正諸佛教敕必隨順一个話頭爲把柄上下放空凡與聖撒手懸崖拼性命絕後再蘇何快慶幻化空身卽法身生來死去那伽定

古南贈道侶﹝十六首﹞

拄策逍遙古院中白頭相對菊花叢寶山誰更他方覓信手拈來用不窮﹝寶山﹞

成佛繇來在一心心心何用向西尋村庵亦是蓮花國瓦礫時時演法音﹝慈持﹞

落魄風塵已有年老來參得祖師禪死生何物能纏縛了義心頭自了然﹝了義﹞

如如不動本來身一體恫瘝念此民仁術政看藏佛用非關獨飲上池津﹝體莊﹞

人心安靜識天和夫子聞韶致感多誰謂泰階成異世鳶飛魚躍古山河﹝泰華﹞

一句彌陀作課程世緣長揖念如冰本源自性天眞佛任運從稱有發僧﹝扱宇﹞

碧眼西來作指南百川歸海總同參觀光偶向閻浮樹萬象森羅一水涵﹝伯涵﹞

好古敏求洙泗老曾提子路要知生生生一著如明朗身後身前放腳行﹝敏生﹞

六陽爲卦曰純剛體貼天行貴自彊直下端倪無處覓羣龍無首吉非常﹝六陽﹞

從來瑞艸生嘉運大抵靈苗結早春心地本來無異種一花一葉遮那身﹝瑞芝﹞

水流山峙眼前看不識當人甚處安千丈巖前叉手立世間熱鬧了無干﹝靜巖﹞

在昔江西有馬駒英靈踏殺徧寰區風前馳驟能追步千里長途未可拘﹝神駒﹞

大人境界普賢知似把平人太煞欺萬行因華彰海印人人掌內握全機﹝萬肇﹞

古時天地自嘗新妙淨明心絕點塵日用頭頭休放過不須他處更求眞﹝心古﹞

不隨有見不觀空二際雙融在此中直下掃開無別法當人面目露春風﹝啟中﹞

棒下悲云不等閒信如天澤沛人間人華等潤皆成實法施如斯孰道慳﹝所潤﹞

興化贈禪侶﹝廿五首﹞

結冬西社鬧叢叢智者咸欣入此宗西寺老禪頭髮白出城來聽上堂鐘﹝西寺性宗老宿﹞

蒼蒼之色見天根老氏玄玄眾妙門八字打開憑只手斬新域外立乾坤﹝蒼玄上座﹞

人間無水不朝東獨有昭陽水不同晝夜逆流如慧士不觀塵境只觀空﹝慧空上座﹞

木鵝劍峽戒舟航灩澦中流不可當此水莫窮何處起要從上座一商量﹝普潤庵岷山上座﹞

河水漣兮梵剎邊隔河市井鬧喧闐仰山僧問教思想思到無思得一玄﹝準提庵玄宗上座﹞

瞿曇祕藏不思議三徳圓明儼似常樂在中誰受用身心鐵石好行持﹝我淨上人﹞

扶桑日出世間明開卻當人兩眼睛有眼不隨明暗轉從教日午打三更﹝旭初上人﹞

祖師心印鐵牛機待得文生印已非分付上人收拾起春寒破衲任雲飛﹝印文上人﹞

淨幾焚香對竺文從頭點畫好區分眼前盡是光明藏若个仙人現彩雲﹝文光上人﹞

桃花流水碧山空爛熳枝頭一色紅天地世間元別有藏身不必問壺公﹝問余上人﹞

山藏美玉水藏珠秀色時時見步趨撩起衲衣休放過板鳴香飯滿磁盂﹝毓之上人﹞

祖師名字掛虛空南嶽山髙大地同爾是今人他是古艸頭何處不春風﹝懷讓上人﹞

露地橫眠有白牛尋常呼喚卽回頭南泉無故兜芒索浴主牽來笑不休﹝淨業上人﹞

打徹身心本一如始知身外更無餘瞿曇生下英靈甚天上人間只有渠﹝智余上人﹞

九年面壁意深深行到嵩山認少林莫道老胡生性野齒門𨿽缺解安心﹝嵩野上人﹞

天邊飛鳥水邊僧至化難逃日月燈一雨夜來春艸潤郊原望去綠層層﹝遠化上人﹞

飲光尊者空其念舜若多神沒了身翻轉太虛爲正體黃華翠竹總精神﹝量虛上人﹞

朗月當空問若何淸光炯炯照山河忽然月落階前黑關外雞鳴放客過﹝朗然上人﹞

頭上分明頂卻天低頭腳下踏方磚修行日用惟眞實打破虛空只一拳﹝實修上人﹞

戒珠心地好磨瑩日用頭頭合本明試看一輪霜夜月千秋萬古照江城﹝戒月上人﹞

喚作如如早變腔文言誰識喪淳龐好看春艸池塘裏一對鴛鴦不是雙﹝文如上人﹞

西天舉令一何嚴蔥嶺逢人露腳尖萬古長空風月在敲門瓦子不須拈﹝月門上人﹞

鼠聲打斷塵勞夢兀兀身心木石同好个路頭能打進寒巖春放萬花紅﹝懶石監院﹞

念佛參禪有甚差東西總是法王家身常精進心平等愼勿空空論齒牙﹝勿逸新戒﹞

妙性圓明不滯功有無無處也須空只因念起山河異撥轉機輪觸處通﹝無念老禪﹞

興化贈道侶﹝廿四首﹞

菩提種子下來深大事因緣善保任明眼宗師親近後自能握土變黃金﹝黎太衝﹞

百年一夢轉頭過擾擾勞生可柰何莊子詎煩談物化見眞不變驗恆河﹝解岸齊﹞

髙年好道過溪湄佛法開張喜及時落落山川俱舊物春風一拂有華滋﹝徐華國﹞

說妙談玄滯路途算來不是好工夫直言告報英靈士拶破虛空笑老胡﹝吳我英﹞

炳煥靈明共有知撥塵見佛問何遲渠無國土如分曉天上人間更是誰﹝徐煥國﹞

佛法從來如大海魚龍蝦蟹任藏身蓬然風起濤聲激舉首鶤鵬化巳神﹝吳北海﹞

屋漏何人見隱微行藏君子審於幾請看一念無生處便是心空及第歸﹝吳六箴﹞

華開鐵樹劫先春尊酒何妨適性眞侍宴髙堂風日暖酣歌還問舜何人﹝吳申之﹞

宗風鼎建郭西頭賓主同時不外求春水布帆髙掛起燈前猶記話綢繆﹝戎鼎豪﹞

幹幹君子法天行夕惕何從悔吝生古佛深山來夢想蓮花社裏著君名﹝戎惕庵﹞

生心住相輪回業無住生心佛祖談識得此心無寸土不勞出戶見瞿曇﹝趙心生﹞

靈光獨耀脫根塵西社東關不隔津識得六根淸淨相全彰父母所生身﹝徐耀甫﹞

靈山慧業阿誰修喜在塵勞話有投學得箕時弓在手庖丁何處見全牛﹝王紹箕﹞

魯無君子道焉傳一貫呼來應諾全千古聖經行世上怡怡兄弟見先賢﹝王經魯﹞

撐天拄地作髙標非柏非松歲不凋佛國有人能識此常年扣擊自逍遙﹝沈柱國﹞

畹蘭叢桂見秋春四序風光日日新野馬塵埃無定息靜觀只有坐亭人﹝項桂臺﹞

平平大道透長安進步還將退步看佛性如空何漢楚江南江北法云盤﹝沈逵楚﹞

世事如棋著著新古今籠罩幾多人就中明取金剛眼一任桃花放早春﹝戎克生﹞

情亡見謝髑髏幹正眼開來法界寬行盡無邊香水海普賢毛孔未曾完﹝陳香海﹞

定起靈山待罔明兩人雙掌一時鳴眞機嗣後誰端的想殺當年邵武英﹝宗嗣武﹞

憂患休言入佛遲動心忍性聖賢基一漚便是滄溟體雨施雲行莫問誰﹝徐思海﹞

會同宗廟正衣冠赤也何如志久安適越尙存竿禮愛舞雩風詠只今看﹝陸載甫﹞

曾聞觀海難爲水洵若登山亦小天我有一機明祖意須彌頂上浪華旋﹝楊海若﹞

春服何須制暮春杏壇學胍古今新浴乎風矣歸而詠受用分明點與人﹝李艾山﹞

答李壹之文學初問

生死本無性迷妄生死興譬如空中華病眼所自見彼眼若無病空華何所覓智者善思惟自須祛妄見妄見旣不起諸疑自冰消於佛所說法便能深諦信

二問

參禪脫生死先務破情關情關打不開參禪沒交涉父母及妻孥愛纏非一生欲脫生死人先須厭世相厭極情乃疏疏極情自破畱情索降伏古今無是事譬如人執火去火手不燒執火不肯捨佛亦無方救請於眷戀時猛烈一自看自旣無生死父母何有哉常能作是想卽入諸佛道

示沈逵楚﹝沈業屠偶心異疾禮師求救師示此偈命自爲懺沈遂發願徙業未幾疾瘳卒爲善士云﹞

一切眾生性卽是諸佛性一切眾生命卽是諸佛命命命旣相同性性同淸淨無故損他命自命能無病有因必有果佛說如明鏡念念念度生卽是諸佛行三寶慈悲光暗中能照映常傍佛光行大路甚平正人有不忍心賢哉夫子孟愛物得壽考積善有餘慶古語篤行之山僧開示竟

七會余錄卷五﹝終﹞嘉興大藏經牧雲和尙七會語錄

牧雲和尙七會余錄卷之六

姑蘇西華山秀峯寺門人﹝行瑋﹞等編

偈﹝下﹞

偈拈五公案

洞山寒暑

一番熱了一番寒開眼何人識定盤將謂洞山多伎倆元來一問坐頭漧

仰山明珠

山寺相逢打葛藤明珠傾出可憐生羅紋結角難收拾賓主雙雙放手行

香嚴擊竹

多虛少實喜開言那識唇皮佛祖源擊著竹頭心便痛從今父母不爲冤

華林鐘樓

平地坑人老古錐鐘樓磕破也希奇者僧可惜朦朧去不解翻身摸兩眉

雲門胡餅

一枚胡餅口頭來慚愧雲門手腳呆只爲當時難劈破至今咬嚼賺嬰孩

臨安山雙林寺八詠

驪珠峯

晃晃神珠夜半明驪龍穩睡海光淸阿誰性命渾無顧奪向峯頭照客行

鰲魚峯

鰲魚立處卽峯巓吐霧興雲怪石邊忽逞神通翻八極等閒無處覓靑天

云筆峯

孤峯云外聳精神一筆尖尖豈不眞時向虛空書祖意橫拈只待个中人

天掌峯

天外峨峨萬仞峯解施擒縱驗蛇龍長風一陣羣狐走五指金毛已露蹤

峨眉峯

峨眉山月十分幽無限淸光遠近收公案現成誰薦取夜明簾外是三秋

瀉玉巖

劈面飛來盡冷煙無風自激勢淩然直看界破靑山色未許時人過那邊

且歇亭

莫問靑山路淺深四檐盡是好雲林途中家捨無相遠雙足何妨此一停

浣云池

山池在地接天文終古閒閒蕩白雲深淺不須探竹杖從他舒捲傲斜昏

雙林後八詠

驪珠峯

鎭海明珠世不無寒光炯炯照山湖等閒盡向驪龍索叉手峯頭也大孤

鰲魚峯

鰲魚誰釣碧峯頭問著山僧笑不休閒把烏藤施一頓通身踴躍海山浮

天掌峯

碧落何人一掌擎虛空遭摑也曾驚從來未肯低垂手直指時流向上行

峨眉峯

峨眉山色在天西翠掃寒空莫與齊換斗移星誰好手大人境界普賢知

云筆峯

不動毫芒掃白雲徧空霞彩已成文當頭更點摩醯眼此筆神奇世罕聞

瀉玉巖

水出髙巖也大奇轟轟直下醒羣機盡言是玉爭題賞明眼師僧認取伊

浣云池

靑山深處浣云池不拒云來颺綠漪打洗一番飛出去峯頭變幻更新奇

且歇亭

橫擔楖桌入千峯腳底煙雲似不窮途路恐君多气急相攜一息此亭中

元旦答戈莊樂居士見贈﹝四首﹞

松梢微月夜來懸臘月梅花信已傳重對當年舊居士一時敗露指頭禪

二

白棒拈來在手傍可中消息任渠參打教徹骨虛空碎是北何曾喚作南

三

新年舊歲無他法捉敗瞿曇手段髙七尺單前天大曉阿誰寱語尙刀刀

四

黃是泥兮白是石透明句意乃英豪君看多少參玄客門外營生亦太勞

題毛子九居士寶月堂

頂門突出摩醯眼亙古亙今常照徹軒窗炯炯淨無塵如淨琉璃含寶月

贈邵子階居士

大千坐斷當人體豈特瞿曇與夫子階級從教不必登萬物皆備於我矣

示陳伯倫居士

安居享閒福濁世結淸緣欲會歸根旨須參面壁禪

贈明幻開士

秋月水中現春花鏡裏開何人能好手移取供如來

看靈隱投香人轉輪藏

玲瓏大寶藏要轉卽便轉全半若爲分順逆皆方便

二

聚沙爲佛塔皆已成佛去未諳作者機把拽等遊戲

示修學﹝七首﹞

山秀石蘊玉川媚淵藏珠當陽一擊出日用本無餘

二

道情日以重世念日以輕精勤學佛士輕重自然明

三

魚龍在水時流泉乃爲命鹹淡誠自知修行則爲正

四

湛兮似或存攬之不能竭從源而入流呼秦時轢

五

大千海中漚山河一點雪夜半日輪紅都來無處覓

六

佛生無異相凡聖本來同一念自怡悅廓然生死空

七

江南與江北去歲與今年莫將己躬事孤負腳頭邊

示道侶﹝五首﹞

人生富貴艸頭露知足隨緣樂自全淡飯一餐佛一句看來便是地行仙

二

相逢何故說修行信得修行佛易成八萬四千毛孔裏時時常放佛光明

三

人生老少日波波但得安閒得福多捏定數珠常不放河沙諸佛手中過

四

白髮堆堆勤問道紅塵勃勃不幹懷西來祖意眉毛下剔起無煩去望崖

五

世間之疾起軒岐歷劫沈痾惟佛醫手到病除生死盡依然還汝舊須眉

偶頌﹝二首﹞

掣電之機疾似風當機徒自眼迷蒙曾無朕迹容人覷火焰生憎太末虫

將蝦釣鱉鱉走入甕打破甕來看元來是口鐘

過湛虛戒徒靜室

孤村寂寂一精廬經歲悠然道者居課畢得閒門外立石橋流水自如如

贈姚心泉居士

一種淸涼智慧泉自心流出日涓涓兒孫受用曾無竭贏得緇林潤福田

寄贈蝶齋居士

蕓蕓萬物本同根摩詰曾談不二門栩栩蘧蘧觀物化秋風一雁過江村

贈見我居士

水中明月鏡中花歷歷分明手莫遮識得我身同幻相頂門隻眼耀塵沙

昆山祇園庵謁肇心禪師

古塔靑山立下風祇園大路一溪通有田門外拈鋤钁百丈淸風在此中

題庵贈古竺師

一點一點又一點點出摩醯眼洞然有人來向庵中問便好當胸與一拳

虎丘禮隆祖塔﹝祖爲人柔易佛果禪師曾稱爲瞌睡虎﹞

爪牙曾展此峯頭虎坐耽耽莫敢儔千古知恩誰个是空階落葉響深秋

示眾道侶坐月生公講臺

月上疏松石已寒勝遊難再且盤桓淸光觸處隨人領莫被生公說法瞞

重過大悲庵紀事

到門雨也出門晴喫飽齋時歡喜生前歲分明似今日大悲院裏話須行

雨窗望萬松書院有乞書七佛偈者

萬松纏繞薜蘿新帶雨通身似甲鱗七佛無言何有偈不如參取面前人

示瞻禮大悲像者

一身左右分千手手手分明有眼開合掌勞生休錯過悲云一點此中來

贈文升禪徳掩關

春風樹上鳥綿蠻遠水深村宛在山放下萬緣無个事相期直透祖師關

送中山老禪住山

側看成峯橫是嶺中間突兀是中山中山今去山中住行住應須不出山

示三如上座

筆墨現成書个字卻非平仄可商量知音何待重爲舉體露金風宇宙涼

示徳初新學

塵中局促千般累物外淸閒一味髙黃面瞿曇圓萬徳最初一步甚堅牢

示行喜道人

喜捨慈悲是佛心修行不必向他尋世緣截斷身淸淨便入如來功徳林

示超因新學

超出塵凡業海空正因本具自靈通拈香擇火朝還暮佛地淸涼好用功

示明璉新學

世間金玉非爲貴有福來生三寶家目秀眉淸求佛慧及時好學妙蓮華

送禪人之昭陽

江南江北一般天撩起袈裟沒半邊佛祖一機言外薦相逢誰个問生緣

贈駕六居士

六根未具大用全彰騎聲蓋色坐斷十方

示蓮生禪人﹝二首﹞

蓮花有種性乃在淤泥中時節忽然彰花開佛面同

二

蓮花有生性突起覆淸漣未出水如何馨香毛孔邊

寄友﹝二首﹞

惟有修行力能開世結纏眾境不爲動火宅生靑蓮

二

隨流認得性何喜復何憂欲窮千里目更上一層樓

禪人求示省親﹝二首﹞

世間骨肉最爲親生死誰知愛作因有子出家知報本修行不必問他人

二

人身難得法難求各顧前程趁早修佛性本來同具足當人只欠一回頭

示柯敬明居士

居塵能好道佛種自多生觸處期無昧心花定發明

弘卓從徑山歸示之

雙徑春常雪歸來已夏天黃鶯啼綠樹好聽句中玄

示沈秉成

諸佛智慧門皆以信得入利劍擲虛空無論及不及

示仲先

天地未開關元來有物先而今何處見臘盡是新年

示善修上人﹝修暗目﹞

昔年曾向山中住而今在外念山中眞機一點非明暗山外山中觸處通

示延慶寺朗空大徳

繞寺無非功徳水開門疑對室羅城道人中夜修禪觀朗月當空萬象明

示金淨茂

腳頭有路莫能遮踏去何分正與斜寧海到山三百里須知步步不離家

吳萃凡爲亡母乞偈

蓼蓼爲莪卻是蒿從來孝子念劬勞定盤星在何嘗動會得髙堂直下超

示趙復初

佛海無涯人莫測千波競起水嘗淸戒香忍鎧能披服髙蹈無爲寂樂城

示陳越萃

結伴南來禮普陀心期渡海泛鯨波普門爲示眞消息攔住中途念薩訶

示超珍﹝字護心﹞

家珍曠劫本靈明日用忙忙墮六情幸有聖賢畱樣子修行無過護心城

示超進﹝字堅向﹞

佛祖共談精進法要在堅持歲月深似箭離弦無返勢坐看步步踏黃金

示超質﹝字中篤﹞

世間最愛實頭人莫把虛花當了眞諸行無常暫時事快須體會本來身

示智超上人

五度如盲手夜捫金剛正眼智爲根一超直入三摩地柳岸桃林解脫門

示修慧上人

紅塵滚滚眼前來一念無生便掃開妙慧本然修更好倒騎木馬上天臺

示心月侄禮華嚴

靑山綠水大毗盧十萬長文一字無說甚系驢枯木橛吸漧香海是工夫

示北來尼果妙

北京到此三千里南方佛法問如何本來佛性都平等會得同超生死河

贈趙磐石

父子相傳筆頭訣貌吾臨濟眾兒孫一條白棒徧天下面面看來恰似眞

示修野上人

佛法平常用操持莫遠求鐘聲披衲起踢著腳尖頭

示承宇道人

大事明歷歷不用更承當若問功夫去天寒有早霜

納涼

鹽官扇子只空忙赤日當空午睡妨五月松風果無價坐來石上得新涼

題盧捨庵

山光時繞座湖水日當門盧捨如來面元來觸處尊

寄乾象大惠

在天成像地成形上下元來盡可名象帝之先名甚麼踏翻大地任橫行

秋谷禪人乞語

法語手中出語成忘卻手秋谷音禪人還見老僧否

示天信善士

淤泥嘗見吐蓮花在俗修行也不差但具信心思近佛僧來須飲趙州茶

佛誕

四月初八佛出首周行大作獅子吼𨿽然驚動世間人眉毛个个還依舊

示法淸表徳

修行耐久不須忙日用時時自審詳古佛一尊休遠覓六根嘗放白毫光

觀筍勉禪者

托種分明只在泥初生未肯把頭低薰風有意來吹長不待秋深老輩齊

示融通上人

慈水到嘉禾計程六百里步步不由人腳頭乃自舉

示魯文上人

普天正大熱吾子何遠來殿閣喜涼風吹人毛孔開

開一法孫展綾乞書

一尺綾幾个字黑白分好醜至尋道理求文義未動筆是何意个中人思繪事

過拂水巖東庵示禪者﹝五首﹞

秋花滿庭芳細視曾無色此中意何如問取峯頭石﹝性空﹞

看花亦有道冷艷讓庭梅嗅著幽香也春風鼻子開﹝道梅﹞

眞妄兩俱非有何眞可悟撒手出重關大方堪獨步﹝悟眞﹞

結社依靑嶂安身在白雲峯頭持一片此樂世無聞﹝自樂﹞

寶藏人同具生生莫可窮要知眞受用只在力行中﹝無盡﹞

酬馮竇伯問

六合古茫茫人物何時已智者了生性坐觀一笑已先佛妙菩提莊嚴世無比岷江觴水鐘華嶽簣土累但堅一念信自徹三車旨寶山期必登幹城非可恃佛祖證無生隨世說有始朗然大覺中無非亦無是日用甚彰明君聽我垂示

送慧山三專使

腰包特特隔江來歸去葵橊已盛開但盡凡心無聖解便知明鏡亦非臺﹝豈凡﹞

長江千里浪滔滔春盡飛花點客袍扣我南來今復轉重行舊路莫言勞﹝復如﹞

紫燕黃鸝正弄聲靑梅玉版亦生成闍黎將命來何遠且坐南軒賞物情﹝徵已﹞

七會余錄卷六﹝終﹞

