嘉興大藏經普明禪師牧牛圖頌

普明寺牧牛圖頌序

咄盡大地是普明一頭牛何處更有佛與眾生毫釐不隔本是如如若道此牛有黑有白有雄有雌有饑有飽便是一體分別成二世尊初生指天指地周行目顧犯人苗稼不少祖師西來直指人心見性成佛喫他水艸良多三玄要四料揀五位居臣九十六圓相受盡牽制鞭策乃至拈椎豎拂行棒行喝種種機用皮毛脫落四足潛蹤許大一頭牛不知逃向那里去了到這里地重關已破且道向上還有事麼以拂子打圓相云火裏木牛耕白雪雲中石馬舞春風會麼不會請看牧牛頌並諸方次韻語句畢竟還有優劣也無。

臨濟正宗三十二世轢道人嚴大參謹序

普明禪師牧牛圖頌附諸大禪師和頌目錄

普明原頌雲棲蓮太師付梓序云普明未詳何許人則亦不知道場之所矣辛丑冬予來理坊事壬寅夏轢嚴居士將普明緣起及舊寺圖相示始知因緣在此居士旣恢復寺基初請玄微禪師繼請明巖耆徳殿宇煥然僚房俱備將來欲成獅窟余見諸方和頌讀之不勝喜躍效顰和之並將圖頌和頌合成一冊流通。聞谷大師天隱禪師破山禪師萬如禪師浮石禪師玉林禪師篛庵禪師山茨禪師玄微禪師香幢法主轢居士跛道人如念無依道人

康熙元年孟秋月日寓般若堂如念空識

未牧

普明禪師頌未牧第一

生獰頭角恣咆哮奔走溪山路轉遙一片黑雲橫谷口誰知步步犯佳苗

初調

普明禪師頌初調第二

我有芒繩驀鼻穿一回奔競痛加鞭從來劣性難調制猶得山童盡力牽

受制

普明禪師頌受制第三

漸調漸伏息奔馳渡水穿雲步步隨手把芒繩無少緩牧童終日自忘疲

回首

普明禪師頌回首第四

日久功深始轉頭顚狂心力漸調柔山童未肯全相許猶把芒繩且系畱

馴伏

普明禪師頌馴伏第五

綠楊陰下古溪邊放去收來得自然日暮碧雲芳艸地牧童歸去不須牽

無礙

普明禪師頌無礙第六

露地安眠意自如不勞鞭策永無拘山童穩坐靑松下一曲升平樂有餘

任運

普明禪師頌任運第七

柳岸春波夕照中淡煙芳艸綠茸茸饑餐渴飲隨時過石上山童睡正濃

相忘

普明禪師頌相忘第八

白牛常在白雲中人自無心牛亦同月透白雲云影白白雲明月任西東

獨照

普明禪師頌獨照第九

牛兒無處牧童閒一片孤云碧嶂間拍手髙歌明月下歸來猶有一重關

雙泯

普明禪師頌雙泯第十

人牛不見杳無蹤明月光寒萬象空若問其中端的意野花芳艸自叢叢﹝寒或作含﹞

眞寂和尙和牧牛圖頌﹝師諱廣印號聞谷﹞

未牧

信足奔馳不憚勞東西南北路迢遙只貪芻艸平田闊忘卻家鄕有異苗

初調

气性𨿽頑鼻已穿牧童從此痛加鞭渾身血汗芒繩急遙望家山盡力牽

受制

暫時出艸息奔馳好把芒鞋緊自隨到處凍雲霜露滑斤斤調伏敢忘疲

回首

芒繩不引自回頭毛色皤然性已柔水艸也知山裏足牧童多意尙羈畱

馴伏

暖風晴日柳溪邊俯首循人意悄然花落郊原春色晚相隨歸去不須牽

無礙

調伏多年意自如水邊林下總無拘一聲羌笛松風起此日忘懷樂有餘

任運

百花溪上柳陰中飽食和云臥綠茸歌罷山童無所事遺鞭枕上睡方濃

相忘

在在溪山雲月中木人花鳥意相同國王水艸從來足間步陂塘西復東

獨照

玉鞭無用艸繩間蹤迹全無古路間空手獨歸林月下更前一步卽牢關

雙泯

杳杳人牛不見蹤一團新月照秋空个中若問還源旨風落巖花點翠叢

眞寂和

報恩和尙和牧牛圖頌﹝師諱圓修號天隱﹞

未牧

水雲渺渺亂聲哮密密尋蹤路更遙晝夜風霜不知處恐伊相犯別家苗

初調

才獲繩頭把鼻穿謾將痛處更加鞭也知鄕井迢迢遠拽轉頭來著力牽

受制

不從他性遠驅馳寸步提持漫漫隨幾度黑風吹瀑雨通身泥水總忘疲

回首

驀地忘機自轉頭悄然性气已調柔山中水艸了知足不用遲疑在外畱

馴伏

開放林間與水邊橫騎短笛任悠然歸來一帶煙霞晚瀟灑歌謠不假牽

無礙

出入無欄心自如擬思量處更猶拘滿懷風月人牛穩鞭索俱忘樂有餘

任運

野岸溪灣花柳中一環山水翠林茸逍遙快活無求也軟艸爲氈睡興濃

相忘

拶到忘懷混沌中千山一色絕相同風光不覺人牛處任運騰騰西復東

獨照

不須牧放淂安閒脫略尋常顧盻間散步謾歸明月下踏翻泛上兩重關

雙泯

人牛處處竟無蹤新月孤懸萬象空借問歸源端的旨枯樁春到綠叢叢

報恩和

東塔和尙和牧牛圖頌﹝師諱海明號破山嗣法天童﹞

未牧

頭角崢嶸便吼哮奔兢煙水路迢遙牧童艸料渾無戀孰肯平田犯稼苗

初調

牛兒鼻孔被繩穿放去收來不假鞭擬向東西兩處觸一回入艸一回牽

受制

年深日久懶奔馳云影溪光逐漸隨任是上林花鳥過聲二難喚牧兒疲

回首

計窮力極喚回頭謾把鞭繩閒放柔七縱八擒縛樹下山童猶未肯停畱

馴伏

山間林下水溪邊一飽無餘慶快然撒手童兒歸路晚和牛急向遠村牽

無礙

穩眠露地意如如陽焰空花何所拘松韻山童弄鐵笛輕輕吹醒樂無餘

任運

南北東西任運中腳頭腳底艸茸茸飽餐只剩些些意畱與山童瞌睡濃

相忘

云牛一片白其中那有雌黃與異同就裏欲兮纖細子騰騰運運復西東

獨照

牧童鼓掌自閒閒始信牛蹤沒此間遂淂殷勤謾且喜猶存星月照幽關

雙泯

人牛頓盡絕形蹤浩浩光吞宇宙空明月蘆花來問的東風吹起自叢叢

東塔和﹝破山﹞

萬如禪師和牧牛圖頌﹝師諱通微﹞

未牧

劣性粗狂向外逃鄕關迢遞不知遙分明觸處荒田地那肯回頭惜異苗

初調

驀路相逢把鼻穿饒伊惡性猛加鞭從今已淂繩頭在才要奔趨只一牽

受制

暫息顚頑暫息馳頻頻相顧也相隨芒繩𨿽緩鞭尢朴不算工夫不憚疲

回首

頑劣消除已轉頭不加鞭逼性相柔牧童未敢憑他意還把繩頭緊系畱

馴伏

萬木叢中芳艸邊芒繩釋去意翛然夕陽影裏歸鴉噪牛自相隨不用牽

無礙

皤白渾身性自如海天空闊不相拘牧童閒倚松邊石短笛頻吹興有餘

任運

千條溪畔萬山中餐飲隨時飽綠茸牧子從教無个事鼾鼾枕臂不知濃

相忘

是處雲山牛在中兩無心意月相同碧天影落溪流急任爾縱橫西復東

獨照

生涯喪盡一身閒明月光騰古木間歌罷一聲歸去晚芒鞋踏破隔鄕關

雙泯

廓然空絕兩無蹤寶月孤懸照碧空个事不須重借問子規聲斷落花叢

萬如和

東塔浮石禪師和牧牛圖頌﹝師諱通賢﹞

未牧

蹉過聲前這一哮反生邊見歷途遙披毛帶角渾無慮糞艸何曾識稼苗

初調

才識牛兮鼻已穿翻然自肯苦加鞭暫時不在頻偸走猶把芒繩緊緊牽

受制

渡水穿雲不亂馳任從呼遣總相隨牛兒𨿽以堪調治未許山童暫放疲

回首

一回入艸一回頭可比初時性已柔滿徑落花思踐履客途煙雨豈羈畱

馴伏

玲瓏石伴古松邊任運騰騰始貼然手裏有▆須放下鼻中去索不須牽

無礙

觸處逢渠淂自如入泥入水又何拘饑餐渴飲困來睡底事從來無欠餘

任運

已眼撐開宇宙中胡來胡現任茸茸山童閒唱還鄕曲不覺令人歸思濃

相忘

喪盡偸心豁達中人牛何異復何同從今兩絕提防力可以西兮可以東

獨照

脫盡皮毛赤體閒堂堂獨露笑談間不是渠儂能了達祗因透徹上頭關

雙泯

空空寂寂杳無蹤一點靈機盡掃空智理不存悲化普一輪明月照幽叢

浮石和

玉林和尙和牧牛圖頌﹝師諱通琇繼住報恩﹞

未牧

牛本荷人人不識胡行亂躍隔迢遙一回摸著牛兒鼻大千沙界沒莖苗

初調

寄言識淂牛兒者莫學時流彊策鞭我是牛兮牛是我分明無二若爲牽

受制

牧童但不迷頭去純白牛兒到處隨非比道途販賣客橫騎倒捋自無疲

回首

莫道功深始轉頭牛無背面與剛柔山童但淂狂心歇鼻孔彌天絕去畱

馴伏

尋常逐遂營營者謾道長調方帖然見徹斯牛無往返始知多載枉拘牽

無礙

本自翛然絕絆羈知恩豈肯彊牽拘縱橫飛舞無畱迹誰信那伽定有餘

任運

不分內外與邊中傍水尋芳入亂叢回首東山吐新月騎歸茆屋興猶濃

相忘

彊把全軀分二體計窮力盡始知同他長我短俱休問說甚人西與物東

獨照

頂破虛空蹈碎地不畱一物雜其間孤孤迥迥𨿽堪羨瞥爾知羞始透關

雙泯

誰爲所牧誰爲牧認影牽風徹底空有問其中端的意早知芻犬吠茅叢

玉琳和

篛庵禪師和牧牛圖頌﹝師諱通問﹞

未牧

走徧天涯逞意哮穿雲涉水路迢遙多年一片閒田地蹂踏堪憐損稼苗

初調

鼻孔生獰不易穿一回入艸一加鞭狂心何計能拴縛賴有山童把索牽

受制

擬將何處更驅馳暮兩朝煙緊自隨蹤迹欲逃難躲避任渠奔烈也成疲

回首

翻然自肯便回頭滿地殘紅襯艸柔故國有懷情未撇暗愁春老尙遲畱

馴伏

收來放去古溪邊風月隨緣自悄然水艸不思無底事相看撒手竟忘牽

無礙

縱步溪山得自如風流兩岸亦何拘橫吹短笛斜陽暮溢目春光信有餘

任運

不曾移步出山中暖簇晴花五色茸莫怪山童閒瞌睡臥云眠月興偏濃

相忘

相將無事太平中渠我情忘迥不同一段閒愁總收拾不知花落水流東

獨照

一道寒光萬境閒寥寥四顧水雲間夜深明月歸來後照徹空王向上關

雙泯

從前光影覓無蹤不見人牛煙水空盡大地回春曉夢日髙香散百花叢

篛庵和

山茨禪師和牧牛圖頌﹝師諱通際﹞

未牧

水艸溪邊縱意哮鼻頭無系去迢遙誰知宇宙皆王化亂踏雲山犯稼苗

初調

芒繩初把鼻相穿熟處難忘痛著鞭兮付牧童牢守護莫教暫失手中牽

受制

動容頑性好奔馳左右旋眸渠緊隨悵望遠山鄕信杳披云帶月正忘疲

回首

知恩逐步肯回頭烈气消融性漸柔騎向平陂深艸處橫吹短笛絕羈畱

馴伏

只在平田煙柳邊鞭繩拋卻坐翛然暮山鐘動上方月恁麼歸來不假牽

無礙

人牛相視體如如彼此無心不用拘花柳叢中隨意往團團蹄迹更無餘

任運

或時村裏或雲中舊地閒田艸正茸踏徧一毫無剩迹牧童髙臥柳陰濃

相忘

撐撐頭角臥林中渠我渾忘雲水同爲愛山前芻艸細夜深乘月過溪東

獨照

个裏風光鎭日間放身穩臥白雲間長歌一曲聲嘹喨直透威音劫外關

雙泯

不見人牛不見蹤淸風明月滿長空太平休用歌堯令枯木重開花一叢

山茨和

桐月庵禪師和牧牛圖頌﹝師諱妙用號玄微﹞

未牧

黑雲低處一聲哮足底程途那信遙童子个時將貫索未嘗畱意惜良苗

初調

鼻孔今朝始受穿十分狂性只宜鞭要渠了了尋常事不管通身黑業牽

受制

蹊徑於今不枉馳鞭繩緩緩肯相隨家山水艸隨時給信步風流也不疲

回首

綠楊堤畔碧溪頭景自晴和風自柔水牯轉頭初自肯月明歸路謾遲畱

馴伏

那里隨來過這邊左盤右轉總安然黃鶯叫淂山花笑聲色中能不被牽

無礙

脫落虛空萬象如人牛浪蕩不相拘鞭繩颺下無▆子引興梅花一調余

任運

我自悠然一覺中任渠艸徑玩纖茸落花沒膝春山晚猶潑紅霞錦繡濃

相忘

白雲拖過月明中月與云和一色同智境此時都不會何論南北與西東

獨照

家破蕭然四壁間於今云淨月明間固非往日程途事尙好挨身拶過關

雙泯

劇盡何方覓影蹤不應空裏鏤虛空有誰道露堂堂地蜂蝶癡迷花底叢

桐月和

一指庵禪師和牧牛圖頌﹝師諱明海號香幢﹞

未牧

東奔西觸縱狂哮越嶺盤溪不憚遙眼底只貪畦畔艸那知回首有靈苗

初調

幾年鼻孔未經穿今日收來始著鞭捏定索頭無少緩一回入艸一回牽

受制

頑皮且喜罷驅馳我步溪邊他亦隨只恐柳絲拴不住孜孜照管略無疲

回首

一自牽歸這一頭幾將鞭杖驗剛柔而今已蹈還家路懶聽枝頭黃栗畱

馴伏

幾處低坡淺水邊相依相狎意陶然山云欲暮歸村捨宛轉隨人不用牽

無礙

水艸尋常事事如任渠飲啄懶相拘笛聲喚醒珊瑚月狼籍淸光一點余

任運

緩步春山平麓中風和日暖艸蒙茸鼾齁一枕藤蘿石不管巖花色淡濃

相忘

通身皎潔片雲中明月蘆花未許同謾道玉樓窗已曉金烏猶在海門東

獨照

牛自空兮人自閒翛然獨步水雲間尙須驀地翻身轉靠倒窮途最後關

雙泯

皮毛蓑笠了無蹤一片寒光墮碧空煙雨故園消息斷百花何處鬥芳叢

一指和

轢道人嚴大參和牧牛圖頌

未牧

雲山堆裏一聲哮頭角宛然家信遙滿地閒花都踏徧那知異艸並良苗

初調

生獰如虎鼻難穿賴淂牧童有索鞭不是一番施辣手个時劣性恐難牽

受制

熟徑難忘欲逞馳芒繩在手緊相隨豈容逐艸尋芳去晝夜拘拴不憚疲

回首

暫時落艸卽回頭云凍霜寒足已柔欲緩鞭繩尢未緩鄕關不到且拘畱

馴伏

髙深蹊徑曲無邊相押相馴已信然楊柳陰斜紅日轉鼻頭繩斷不須牽

無礙

水艸皇王總自如何須特地苦相拘山童撒手先髙坐牛亦安然閒有餘

任運

信步行來到此中山前山後艸茸茸放渠散走陂塘去不似當年狂興濃

相忘

太平气象月明中爾我家山色色同袖手低眉忘管帶不知西去與來東

獨照

蹤迹寥寥獨个閒渾然出處那其間自歌自唱空山下多少癡人認過關

雙泯

人牛謾說絕形蹤何異吹風欲滿空若問還源親的旨參天荊棘亂叢叢

轢和

轢道人再和牧牛圖頌

未牧

牟牟聲響是渠哮欲覓頭蹤轉展遙狹路相逢剛識淂甘心饑餓不嘗苗

初調

娘生鼻孔未經穿痛處鍼錐痛處鞭漫道牧童施毒手恐渠馳逐倍加牽

受制

古路淒淒作麼馳他山岐曲肯相隨癡兒不把繩頭放牢系虛空徒自疲

回首

自從蹈著這源頭骨力𨿽剛毛色柔日薄虞淵歸意急肯貪芻艸故淹畱

馴伏

蹄迹團團古岸邊饑餐渴飲恣悠然東來西往皆平貼出外歸家總不牽

無礙

嶺頭溪畔自如如豎走橫眠更不拘水艸國王隨分給本來無欠亦無餘

任運

牛兒閒放此山中臥艸眠花飽綠茸圓圚從來渠不入逍遙自在興偏濃

相忘

人牛共住碧巖中到處溪山雲月同猿鳥自啼花自笑水流西去岸移東

獨照

脫盡皮毛淂自閒翛然獨步水雲間可憐無限英靈漢開眼堂堂入死關

雙泯

處處逢渠沒影蹤碧天云淨月輪空个中多少風流趣寶鴨香消錦繡叢

轢再和

轢道人三和牧牛圖頌

未牧

黎然體色驀然哮震地驚天用不遙嚼盡山花吸盡水不畱常住一莖苗

初調

鼻孔撩天不受穿誰能下手妄加鞭牧童縱有繩頭在枉費功夫著力牽

受制

牛兒有腳自驅馳堪笑盲兒步步隨泥水溪深渾不染牽他入艸淂毋疲

回首

轉腦旋蹄錯路頭何分頑劣與剛柔驀然直去家鄕到不必淹淹在外畱

馴伏

散誕溪邊與艸邊要騎要下任安然索頭盤結牛頭上到處爲家不用牽

無礙

柳陌花街到處如犯人苗稼又何拘橫衝直撞都無礙窠臼掀翻無剩餘

任運

夜半歸來月正中三生石上艸茸茸太平休斬癡頑漢一任橫吹鐵笛濃

相忘

﹝○﹫人﹞﹝○﹫牛﹞﹝○﹫一﹞﹝○﹫│﹞這○中黑白元來一色同我不似渠渠似我誰分南北與西東

獨照

牧他屎屁不曾閒鞭向無生眨眼間有意气時添意气何妨一鏃破三關

雙泯

泥牛入海杳無蹤木馬嘶風向碧空个事若何重話會花開鐵樹鬧叢叢

轢三和

跛道人如念牧牛圖頌﹝有序﹞

諸佛垂迹祖師西來無非發明此事拈捶豎拂熱棒熱喝單提向上機輪普明禪師假人法重設牧牛圖頌轢居士報佛恩復興祖師道場大禪師錦上鋪花跛道人畫龍點眼長安風月貫今古那个男兒不丈夫阿呵呵好大哥。

未牧

頭角崢獰恣意哮溪山踏徧路迢遙牧童不把牛穿鼻難保狂心不犯苗

初調

繩頭在手鼻兒穿性劣難調緊著鞭從此一番休放緩牧童須是要頻牽

受制

劣性調柔漸息馳牽來步步已相隨牧童猶把精神抖到此渾然不覺疲

回首

顚狂心盡始回頭功用無間牛自柔信手牽歸明月下免從水艸又停畱

馴伏

不計山邊與水邊了然無事自安然森羅萬象渾閒事從此牛兒不用牽

無礙

獨露堂堂意自如安眠穩坐已無拘牧童短笛閒拈弄一曲橫吹樂有餘

任運

識破元來只此中閒花野艸任茸茸東西南北無遮障拍手髙歌興正濃

相忘

白牛只在白雲中渴飲饑餐總是同閒著山童石上立此間那復問西東

獨照

牛兒無迹地閒閒明月團圞只此間自有一雙窮相手一拳直透萬重關

雙泯

人牛俱泯杳無蹤水在長江月在空猿抱子歸靑嶂裏鳥銜花落碧巖叢

無依道人和牧牛圖頌﹝徐諱昌治號覲周﹞

未牧

頭角未露一聲哮自在縱橫去路遙黑白始分牝牡相生來柔順長靈苗

初調

順性今朝也受穿何煩童子又加鞭綫索在手隨時轉到處風光無掛牽

受制

踏著溪山便騁馳朝行暮宿緊相隨一回飲水一回脹悠悠負載不辭疲

回首

堪悲烈性不回頭幸得天生稟性柔徧界落花忘踐履煙雲霄路莫停畱

馴伏

不分內外與中邊束縛無拘意灑然信步行來皆坦道騰騰任運總無牽

無礙

萬別千差性本如超羣惟此性無拘一身負荷皆全力本分何曾有欠餘

任運

暫爾息肩臥雲中忽長新芽生意茸引重致遠隨意適个中獨步興偏濃

相忘

忽忘管帶太虛中渴飲饑餐處處同物我盡捐知解淨如日西升夜落東

獨照

得安閒處且安閒不畱轍迹在人間瞥爾英明了達去踢倒銀山鐵壁關

雙泯

隔墻淸聽絕無蹤形影孤寒照碧空窗楞已過渾無事又何精舍竹林叢

無依道人和

牧公道人項眞本和牧牛圖頌

未牧

靑山綠水恣咆哮四顧三回路轉遙只管貪程爲太速何知日用犯佳苗

初調

才見牛兮驀鼻穿粗浮習气急加鞭那時掘彊橫馳走把定繩頭好一牽

受制

四蹄今已息奔馳放去收來無不隨且喜鞭繩猶把握牧童何肯自爲疲

回首

溪山踏徧自回頭熟處生時性漸柔鼻貫一條成底事不勞腕力暫相畱

馴伏

左盤右轉碧溪邊撇下鞭繩樂自然幾度綠楊歸夜月山童髙臥竟忘牽

無礙

掉尾擎頭適自如縱橫脫略有何拘悠然一曲寒崖上短笛吹開物外余

任運

饑餐渴飲絕邊中倦卽和云臥艸茸驟步任教靑嶂外滿腔風月興偏濃

相忘

人牛共住此山中動轉施爲絕異同我本是渠渠卽我不知南北與西東

獨照

牛無方所牧童閒懶把虛名落世間盡大地來無我我不消彈指透重關

雙泯

人牛兩盡沒形蹤今古相酬劫亦空本地風光一段事歲寒松柏翠叢叢

牧公和

