嘉興大藏經東山梅溪度禪師語錄

序

原夫恆星不見竺幹之敬以▆爲禪爲淨爲律爲講所入不同究竟則一無非以妙明之心成無上之覺而已飲光尊者靈山一笑直踏毗盧之頂教外遂有別傳至二十八傳而少室直指於西來又五傳而曹溪呈偈於書壁於是正法眼藏播流震旦迄於今千二百餘年矣其間大機大用莫不各有其語因各有其錄以闡宗風得意者固可忘言因言者亦可生悟莫之或廢也惟正法之淩夷故邪外之交熾在經而非於律在律而非於淨在淨而非於禪各欲分茅裂土互爲詆訟安能歸一實於三車攝千枝於五葉也哉獨梅師大和尙源承破老拂授靈公內外雙融權實互用單提向上普被三根洵逆風之栴檀而絕流之香象也前已刊行流布鉗錘後學今欲翻板附藏津逮十方其翹僅至矣而吾猶有疑焉旣云不立文字何爲饒舌不休得無以矛陷盾乎不知正以楔出楔也。

梅師契卽此證彼之旨抱自利利他之心王捨城之結集將以破愁悶於諸天亦悲湣中之方便耳顯正乃可破邪立眞始能袪妄所謂一千四百餘部不爲多一句也無不爲少其是也夫梅師箭鋒著處致撫軍慕公爲新梵宇固無異祗陀之施樹給孤之買園而中丞田先生紀東山之勝亦以能詩見稱又何異皎然之遇顏公了元之值蘇子哉道藝旣隆因緣不小乃圓覺一敍不問於當代之鉅公而問於窮山之逸老豈以余爲裴頭陀耶噫誤矣。

時大淸康熙辛未歲春三月紫泉天閒老人吳中蕃大身氏和南書。

東山梅溪禪師語錄目次卷一序上堂卷二上堂卷三上堂卷四上堂卷五小參卷六茶話佛事機緣卷七拈古頌古卷八佛祖贊自贊歌書問卷九法語法派卷十示偈聯芳行由

東山梅溪禪師語錄目次終。

東山梅溪度禪師語錄卷第一

嗣法門人慶緒等編

上堂一

康熙戊申六月三十師在安順淸源庵受鎭西守府任護法洎文學檀越居士諸山禪徳請住忠義禪院三門滿徑苔痕綠一門艸色新𨿽然絕蓋覆錯過幾多人正恁麼時還識忠義路頭麼召大眾云看腳下大殿云昔日雲長境界凜凜神威今朝古佛家風重重瑞彩顧左右云且道今昔相去多少遂拈香雲兩彩一賽。

據室有如是室據如是人有如是人據如是室𨿽然秪如銅頭鐵額的衲僧到來又且如何拈拄杖云直教棒棒見血。

十月十五日結制上堂師以杖指法座云曲錄木牀當陽獨露要登便登有何回互卓拄杖遂升座拈香雲此瓣香金枝挺秀玉葉扶疏爇向鑪中端爲祝延今上皇帝聖躬萬歲萬歲萬萬歲恭願萬邦沾舜日四海沐堯風次拈云此瓣香名垂億載气覆羣黎爇向鑪中奉爲滿朝文武闔國公卿及本省當道尊官護法檀越伏願齊登解脫場共悟無生忍再拈云此瓣香得處辛勤拈來快便此是第一回

拈出爇向鑪中供養傳臨濟正宗第三十二世光師靈隱文老和尙用酬法乳之恩伏願生生弘祖道在在利人天斂衣敷座維那白椎云法筵龍象眾當觀第一義師豎拄杖云遼天拄杖久被云封今朝握出孰敢當鋒顧左右云還有當鋒者麼一僧才出師便打僧擬議師喝退問握杖辭山谷披云入市廛如何是流通正眼句師云鑪中香馥馥進雲水雲聚集凡聖交參如何是利濟羣生句師云棒下血淋淋進云如斯親切阿誰是領會者師雲綠水靑山齊側耳進云阿誰是報恩者師云石頭瓦礫盡揚眉進云恁麼則情與無情均沾法利去也師云逢人切莫錯舉問如何是一玄具三要師云拂子千條綫進云如何是三要具一玄師云香煙一片雲問如何是賓中賓師云披風蹋月長年走進云如何是主中賓師云一回坐破劫前春進云如何是賓中主師云何處不爲家進云如何是主中主師雲長年石室坐一僧畫圓相以手托起雲學人半生參學秪透得這个師以拄杖劈破僧復畫師便打又僧出眾豎起拳頭云學人不識這个請和尙發明師劈拳一棒云方服圓顱拳頭也不識問▆室安心龍潭吹燭未審相去多少師云雙鶴淩空舞月明乃云頻年韜晦在山隈地自種兮田自栽不覺境風平地起一時吹到此間來是以弘嶺南的旨振濟北綱宗骨律棒下下當頭雷霆喝聲聲劈面流通正眼不外於是利濟羣生詎越於斯玄要以之點開主賓以之印出劈破圓相驗他本有之眞打落拳頭還爾不無之妙更問甚麼少室安心龍潭吹燭透一則則則盡透明一法法法皆明𨿽則三千奧旨七百玄機無非要爾諸人見性明心知根識本拈拄杖召大眾雲山僧卽今重重揭示一一拈提眾中莫有見性明心知根識本者麼若有不負山僧出松云入朝市建法幢於此日唱玄機於劫前正恁麼時津梁大地一句作麼生道慈雲起處山川秀法雨傾時艸木新復舉法燈和尙開堂雲山僧本欲居山藏拙養病過時又緣淸涼老人有未了的公案出來與他了卻時有僧問如何是未了的公案燈打云祖禰不了殃及兒孫僧云過在甚麼處燈云過在我殃及你師雲山僧卑志亦欲如斯柰先師亦有未了的公案故所分付明月看守柴關披白雲以出山入禪林而結制髙揮大抹倒弄顚拈而爲先師了卻時慧穎西堂問如何是未了的公案師云無孔笛兒吹未了要假闍黎信口吹堂云恁麼則遞代流過去也師云切忌與麼舉向人維那結椎云諦觀法王法法王法如是下座。

熊有貴請上堂問頻年遁迹一日開堂山林城市卽不問應世一句作麼生師雲雨滋芳艸綠風動碧蓮香問如何是忠義境師云庭前翠竹屋後淸泉進云如何是境中人師云骨瘦神淸皮黃質健進云人境相去多少師便打問如何是教外別傳師云教內薦取問生死路不明請和尙直指師云此去威武三十里進云學人不會師云去得蚤時趕得回問一大藏教是个切腳未審切的是甚麼字師驀頭一棒僧擬議師復打問昔日關聖殿今朝梵王宮關聖殿卽不問梵王宮事若何師云朝朝撾鼓日日上堂進云可謂三春果滿菩提樹一夜花開世界香師云非汝境界問如何是過去心不可得師云昨宵明月當戶進云如何是現在心不可得師云今朝細雨飄簾進云如何是未來心不可得師云明日上堂向汝道問五更殘月落天曉白雲飛分明目前事不是目前機旣是目前事如何不是目前機師云分明香在梅花上尋到梅花香又無問水底月鏡中花請師拈出師打云功不浪施乃云昨日才升堂今朝又上座橫談與豎談總不離這个諸昆仲且道這个是甚麼橫豎離他不得若能委悉始知諸人種種之問不離這个山僧種種之答亦不離這个如其未委須向未行問答之前薦取。

值雪上堂凍雲冉冉瑞木飄飄一片兩片不落別處三尺五尺盡積檐前梅花夢惺於隴頭歸鳥巢迷於谷口有者蒙頭打坐有者敲冰煮茶有者吟詠詩篇有者焚燒木佛惟有忠義這里總不恁麼單有一偈舉似大眾凜凜朔風透骨寒六花亂墜點層巒諸人髙著娘生眼莫把冰山作玉看之也。

韓氏生日請上堂問香雲結蓋梵侶臨筵請和尙雄談壽量師云萬里靑山展壽圖乃云个事分明極何曾隔一些靑松磨碧漢翠竹拂蒼霞夜靜珊珊月春回簇簇花擊拂子云與麼親委悉壽算過河沙。

田檀越專人賫供請上堂問如何是西來意師云法座如山聳進云如何是古佛心師云蒲團似月圓問識性佛性誰眞誰妄師云捏聚是拳放開是掌進雲幻身法身是同是別師云飯卽米兮火卽燈問世尊拈花和尙舉棒且道相去多少師云春蘭放處鳥聲雜秋菊開時月色多問和尙有禪道佛法否師云無進云識生死去來否師云禪道佛法旣無生死去來安識乃雲天邊杲日塵塵照去庭際梅花陣陣香來蹁躚竹影拂簾櫳燦爛炬光鋪幾席西來意和盤托出古佛心盡底敷陳識性佛性本自一源幻身法身原非兩个拈花旨趣分明道舉棒根源直截提禪道佛法掃開生死去來劃斷𨿽然眾中莫有領略者麼若有不負田檀越專人賫供破雪來山請登曲錄木牀弘宣第一義諦如無山僧自拈自弄去也卓拄杖下座。

霞章監院率眾請開示上堂舉拂子云會麼於此會得則禪不用參道不用學穿衣喫飯甚分明待客迎賓最活潑不會再與你饒舌復舉拂子云瓜有粉茄有茨堂堂正體無遮蔽今朝對眾剖分明莫謂山僧無指示擲拂子云莫妄想何故但有言說都無實義張恭人請上堂欲學無生忍應觀時節至時節若到來其理自周備從上諸聖莫不以此時節成就如來以此時節拈花漏逗達摩以此時節航海東傳神光以此時節安心少室大鑑以此時節受衣黃梅從上諸聖旣如是成就今日山僧亦如是說法以拂子擊香案云還委悉麼若委悉得喚作佛性義也可不喚作佛性義也可喚作時節因緣也可不喚作時節因緣也可其或未然放過不可。

上堂問如何是無欠無餘的師云眼橫鼻直進云如何是非同非別的師云鼻直眼橫乃顧左序云如來之相豈無百寶光明顧右序云祖師之儀定有通身手眼還委悉麼處處梅花披臘雪家家楊柳舞春風。

上堂維那白椎云法筵龍象眾當觀第一義師云法筵龍象眾當觀第一義聞須眼底聞視須耳邊視搖手云不是不是復合掌云如是如是喝一喝下座。

上堂一僧出眾打圓相云秪這个還是承當那畔還是領略這邊師云坐斷兩頭任縱橫問雪中斷臂事如何師云慚惶殺人進云肋下還拳是何意旨師云慚惶殺人問潙山水牯堪作何用師云無陰陽地要伊耕進云楊岐驢子又作麼生師云踢蹋紅塵蹤不見問如何是古人實證處師云云破一天月進云如何是今人實證處師云春回到處花問如何是未生前的事師云未生前且置如何是已生後的事僧罔措師便打問古人道靑靑翠竹盡是法身如何薦取師云但恁麼薦取進云鬱鬱黃花無非般若又作麼生師云法身如會般若自明問如何是居山旨趣師雲門前養竹髙遮屋石上分泉直到廚進云何如是應世家風師云棒頭懸日月喝下驗龍蛇問學人自遠趨風至乞師一碗趙州茶師以拂子擊禪牀左邊進云如其不吝大慈悲曹山顚酒再傾出師以拂子擊禪牀右邊進云如斯直截難思議堪作人天大導師師云不勞贊嘆問如何是已悟的人師云舌上無骨進云如何是未悟的人師云眼裏有筋問了鬼神覷不破的是个甚麼師以拂子畫圓相進云超生死不相干的又且如何師復畫乃豎拂子云秪這个明歷歷活潑潑纖毫匪隔些子不瞞何須這邊領略那畔承當雪中斷臂持銀碗而丐食肋下還拳搽脂粉以污顏潙山水牯耕空劫之雲煙楊岐驢子蹋市廛之風月古人證處如此今人證處亦然已生之事若明未生之事亦委會得眞如翠竹休疑般若黃花居山旨趣分明應世家風直截趙州茶曹山酒信手拈來已悟的未悟的盡情指出鬼神覷不破處不卽不離生死不相干處非離非卽頭頭無不是法法本全彰這里承當更有何事擊拂子下座。

天海耆舊專人賫供並送拄杖請上堂問喚作拄杖則觸不喚作拄杖則背不觸不背喚作甚麼師雲月落池無影風回樹有聲乃豎起拄杖云七尺烏藤活似龍非思量處善圓融有人驀地親遭著徧體從教血染紅大眾拄杖子旣有如是利害因甚落在山僧手裏於此道得不負大海恁麼送山僧恁麼拈七縱八橫髙揮大抹倘或未能山僧自道去也以拄杖卓一下云彊中更有彊中手惡人還有惡人磨下座。

周汝和請上堂問如何是禪師云無說進云如何是道師云無傳進云無說無傳作麼生會師云領取去乃云禪乃無說道本無傳梅開雪裏鶴唳松間粘皮綴骨之流未免憨憨研究超羣破格之者憑教處處方圓殊不知人人頂上輝天鑑地个个腳跟下七穴八穿若能未舉先知未言先契方知無說乃實說無傳是眞傳還委悉麼卓拄杖下座。

上堂學道之人不識眞只爲從前認識神無量劫來生死本癡人認作本來人師雲長沙和尙𨿽是竭力提持激勵後學殊不知一疋古錦裁爲兩段了也山僧也有一偈舉似大眾本無假也本無眞何須分剖費精神當機覷破無多子識神卽是本來人下座。

元旦上堂問諸佛寂滅相不可以言宣和尙因甚口喃喃地師云不是春風巧何緣有歲華進云和尙也善垂慈師云莫塗污山僧乃云淑气初升化日長疏梅弱柳盡芬芳山僧升座無餘說柏子三拈祝我皇。

元宵解制吳可安請上堂問檀信營齋卽不問云堂摘板事如何師云放出一羣師子子進云放後如何師云吼震山河大地春乃云孤月橫空皎千燈照市紅禪期此日畢幾个得心空還有心空者麼眾無對師下座以拄杖一時打散歸方丈。

師誕日霞章監院請上堂梅花鬥雪芳楊柳爭春麗日月快如梭吾年三十四拈拄杖召大眾云且道拄杖子年多少非減亦非增撐天並拄地卓一卓下座。

本師靈隱老人忌日拈香二月二十二吾師涅槃▆法乳若爲酬單憑此一句且道是那一句遂燒香雲玉鼎爇栴檀香風生處處。

佛誕上堂不居兜率天降迹閻浮▆丈六▆▆▆一年浴一次旣是紫金身因甚一年浴一次有利無利不離行市。

千佛會眾檀越請上堂香煙初起梵王臺玉軸瑯函盡展開不是等閒輕舉唱一聲聲是一如來如是則過去莊嚴劫千佛也在里許現在賢劫千佛也在里許未來星宿劫千佛也在里許大眾三千諸佛旣在里許且道無眼耳鼻舌身意的在里許不在里許試檢點看若檢點得出則瑯函未展懺已禮周如其未能一任鉆龜打瓦復舉秀才看千佛名經次問長沙和尙百千諸佛但見其名未審居何國土沙云黃鶴樓崔灝題後秀才曾題也未秀才云不曾沙云得間也須題一篇好師雲山僧則不然有問百千諸佛但見其名未審居何國土卽向伊道汝卽今在甚麼處更問如何若何劈脊便棒不惟與這秀才劈破疑團亦且免使後人爇瞞當面召大眾云且道古今相去多少具眼者試辯別看便下座。

不夜謝居士請上堂拈花席上迦葉歡忻般若場中空生涕泣且道二尊者相去多少荷葉團團團似鏡菱角尖尖尖似錐。

臘八在在戒子請上堂不住皇宮位捨金輪衣脫卻棲遲雪嶺頂巢鵲子膝穿蘆馬麥克鐵山泉濟渴▆如來之修因也明星髙照淸光直射蓮眸三嘆奇哉一切眾生具足六年苦行一旦知非此如來之證果也靈山會上百萬人天稽首一花拈示頭陀笑破眉峯玉偈相傳金襕委付此如來之傳法也豎拂子云且道是因耶是果耶是法耶於此倜儻分明始知如來因不修而修果不證而證法不傳而傳如來眼▆鼻直不增諸人一毫諸人鼻直眼橫不減如來一發可謂眾生卽佛佛卽眾生何曾一點差別召大眾云還委悉麼莫認他爲佛當觀我是誰。

自然戒子請開示上堂寒松枝上懸新月翠竹林中弄曉風舉目頓超情見外何須瑣瑣問禪翁是知至道非言語可宣眞宗豈文字能測所以佛祖爲人了無一法兒孫擔荷赤手空拳秪如嚴湯尊者問趙州一物不將來時如何州云放下著陽云一物旣不將來放下个甚麼州云放不下擔取去召大眾云正當恁麼時你諸人還放得下麼若放得下便知趙州落處知趙州落處則知文字不能測處知文字不能測處則知言語不可宣處知言語不可宣處則松頭之月竹裏之風無不是本有之道卓拄杖云若將取捨心忘卻法法從教合自然。

佛誕熊有貴穿觀音大士金請上堂瞿曇降誕大士穿金一个通身晃耀一个上下獨尊𨿽然且道瞿曇未降誕之前大士未穿金之際你諸人還見上下獨尊通身晃耀麼倘若見得不辜熊有貴發殊勝心作奇特事莊嚴大士灌沐瞿曇說甚麼南海岸淨飯宮一明而無所不明一透而無所不透如謂不然聽取一頌紫金淡掃芙蓉面香水頻燒淸淨身未舉已前先薦得飯宮南海不他尋以拄杖卓兩卓下座。

中天上堂節令屆中天一無供大眾豎起拳頭顧兩序云拳頭信手拈以作沙糖粽𨿽然未審還有吞吐得下者麼若有不妨暗展鐵旗明撾玉鼓同山僧汨羅江上駕無底船且道無底船作麼生駕隨情擊纜招明月取性推蓬看遠山。

上堂拈椎豎拂波吒不少搖唇鼓舌絡索太多怎似珊珊明月瑟瑟西風鴻雁穿雲天際菊花倚笑籬東飄飄黃葉舞長空玉露涓涓濕桂叢不是向上事亦非教外宗是非卽且置自舒自卷一句作麼生道落霞與孤鶩任運自西東。

中秋上堂以拂子打圓相云這里會得便會靈山話的曹溪指的南泉玩的寒山比的說甚麼殿閣淸涼樓臺皎潔竹影篩金瑤階積雪大家喫雲門餅飲趙州茶如會不得復以拂子打圓相云仍向這里薦取重九上堂才經中秋又值重九人人登絕頂山戶戶飲茱萸酒拈拂子云正當恁麼時還是佛法世諦還是時節因緣以拂子擊禪牀左邊云這里著得一隻眼佛法世諦打成一片擊右邊云這里著得一雙眼因緣時節放下兩頭絕頂山點作黃金茱萸酒翻成甘露其或未然四時催若箭兩曜快如梭。

上堂問和尙朝朝說法未審以何爲據師豎拄杖云以此爲據乃豎拄杖云這木上座能撐佛日能豎宗乘赤條條縱擒到處孤迥迥殺活臨時生死機關觸之卽碎無明窟子遇著便開或有時敲風打雨或有時荷月挑云祖道賴斯傳持人心憑此直指徳山一生用頂眼正臨濟三頓喫佛法無多不涉漸次揮掃一大藏經不立功勛匡扶千七百个頭頭孤特處處主張說甚麼扶過斷橋水伴歸明月村顧左右云且道木上座具何道理而能有如此之奇特孤根自有擎天勢非比尋常曲錄枝。

上堂研眞眞絕相斷妄妄無蹤眞妄一齊了日頭東畔紅且透明本有一句作麼生道萬派無非水千花總是春。

淨明胡居士請上堂問達摩遺下一隻履時如何師云要汝蹋實進云恁麼則婆心太切師云切忌謗伊乃云達摩遺履一隻雨打風吹有日今朝升座無他爲要諸人委悉驀豎拂子召大眾云還委悉麼若委悉得不獨會達摩遺履之消息便會諸人無欠之本眞脫或未能莫道不疑好便下座。

受知如師曁紳衿檀越諸山耆舊等請住蓬來永興禪院。

三門門搖芳樹綠徑砌落花紅一杖橫肩至蹋開春幾重拽拄杖便進。

佛殿兩袖峯頭月半肩嶺上云通身無不是何用禮迦文𨿽然也須互相恭敬展具便拜。

據室方方一丈間此日何期據旣作師子王應居如是處喝一喝。

四眾請開示上堂靈山祕旨剎剎全彰少室眞宗塵塵盡露超羣拔萃的直下荷擔迷頭認影的當面錯過豎拂子召大眾云卽今鶯啼似管木向如琴巒聳佛頭之靑竹拖鳳尾之狀重重無盡一一交羅可以一見破狐疑一聞便透脫何須敲牀撫幾鼓舌搖唇先哲云大道只在目前要且目前難睹欲識大道眞體不離聲色言語復豎拂子云且道是大道是眞體是聲色是言語於此辯別得出始知聞聲悟道誠非虛語見色明心是乃眞宣倘或未能不免頌出眉邊盡是眞如境耳底無非般若宗透得這些關捩子千差萬別盡圓通擲拂子下座。

師剃髮屈桂枝請上堂問昨日發覆如雲今朝頂圓似月且道昨日的是今朝的是師云庭前雙樹拂晴空進云恁麼則兩彩一賽去也師云髙著眼乃拈拂子打圓相云會麼這里會得便會金刀由此舉螺發由此斷說甚麼昨日今朝兩彩一賽其或未然更聽饒舌昨日密雲鋪世界今朝獨露一輪孤分明揭示無遮障未審諸人見也無復以拂子打圓相下座。

法空友人供新法衣請上堂問法空供衣卽不問和尙登座且道得何祥瑞師云雲飛碧漢天垂彩木繞長江地發藍進云未審如何受用師云但恁麼受用問龜能斷人禍福因甚自不知其死師云一夜六花鋪大地幾山猿兔盡迷窩問昨日蓬萊山今日三元閣兩頭俱截斷和尙向那里安身立命師豎拄杖云這是那一頭僧擬議師便打問雞足山頭纖毫不露三元堂上文彩全彰且道古今相去多少師云兩輪日月耀乾坤進云恁麼則非今亦非古無舊復無新師云闍黎贊嘆有分乃云無上田衣血點紅綿綿密密不通風山僧披向華王座儼若祥雲覆太空白玉黃金未足酬價吳綾蜀錦弗敢爭先會麼庾嶺當年提不起今朝揭示與人看。

披剃上堂疏雨布長空斷雲捲幽谷堂前鐘鼓催請登曲錄木菊香冉冉而穿人之鼻孔林葉紛紛而換人之眼目拈拄杖云惟我木上座不爲境轉不被時遷懸日月於个中打風雨於劫外倘若會得始知當人分上無形無段何俗何僧如會不得把定繩頭須薦取莫教徒入我門來。

爲生母披剃上堂枕石眠云業有年曾無一法與人傳今朝披削慈幃老撾鼓升堂震大千舉起智慧刀斷一發而發發皆斷拈出調禦服披一縷而縷縷皆披卽此鞠育身圓成六和相玉軸瑯函隨心檢閱蒲團竹椅任意跏趺趙州茶依時漫飲金牛飯隨分飽餐說甚麼承歡膝下舞彩堂前正恁麼時如何是解脫慈幃知恩報恩一句以拄杖劃一劃云當陽劃斷紅塵路直下打開解脫門信手攜慈登覺岸更嫌何處不酬恩。

元旦上堂一天佳气兩字春王頭頭現瑞物物呈祥鳥雀傳如來心印山川露本地風光木人贊頌石女歌揚𨿽然如是且林下衲僧又作麼生話會兩行偈演松窗靜一瓣香焚化日長復舉僧問鏡淸新年頭還有佛法也無鏡淸道有又問明教明教道無師云二尊宿一个暗裏抽橫骨一个明中墮舌頭檢點將來大似一隊無孔鐵錘今日有問新年頭還有佛法也無劈脊便棒目顧左右云且道古今優劣在甚麼處便下座。

操捕胡檀越爲侄男祥明拖白請上堂莫占水雲隊仍歸將相門貝葉靈文依然歸我龍藏經裘肥馬照舊共爾良朋憑歌艷麗詞章休唱無生曲調竹葉酒隨情飲去趙州茶當面還來只須叩首庭參再莫和南問訊松門竹徑從玆告別紅塵鬧市自此嬉遊正恁麼時如何是據款結案一句撾鼓升堂放爾曹棒頭劈脊與攔腰他年變化龍門上記取來時路一條下座以拄杖直打出院。

辭院升座道人行履如鶴如雲要住卽住欲行便行其住也有松可餐有澗可飲有葉可書有石可坐其行也有笠可頂有云可披有山可觀有水可玩敢問大眾且道行住相去多少倘若會得便會不離家捨常在途中常在途中不離家捨苟或未能兩隻艸鞋獰似虎一枝竹杖活如龍以杖橫肩下座。

﹝安順府金鳴寺嗣法門人慶緒捐刻

本師和尙語錄第壹捲附藏流通伏願玉軸吐長

明之月瑯函生永茂之春

康熙戌寅歲季夏月吉旦

板藏嘉禾楞嚴經坊﹞

東山梅溪度禪師語錄卷第一終嘉興大藏經東山梅溪度禪師語錄

東山梅溪度禪師語錄卷第二

嗣法門人慶緒等編

上堂二

康熙壬子二月初一受威武守禦所美升趙護法曁紳衿眾居士等請就關聖祠結制上堂師以杖指法座云這个寶座隨處髙登昔年升於鎭西今日升於威武致使龍象交參人天圍繞𨿽然如是大眾還知出處麼若知出處何妨攜手共升如其未知山僧獨坐去也拽拄杖遂升拈香祝聖畢次拈香雲此瓣香自從說破不敢囊藏此是第二回

拈出爇向鑪中供養傳臨濟正宗第三十二世先師靈隱文老和尙用酬法乳之恩伏願燈傳不盡綿綿續生度有緣處處逢斂衣敷座維那白椎竟師云燭花光寶座香霧噴人天若是英靈客何妨信手拈顧左右云有麼有麼問離四句絕百非意旨如何師云徧界且無藏覓處進云恁麼則天上人間去也師云分明一點座中圓問月到天心處風來水面時一般淸意味料得少人知和尙知不知師云不知進云旣是善知識如何不知師云若知則不是善知識問達摩未到東土時如何師云處處白雲橫谷口進云到後如何師雲家家紅杏出墻頭問如何是大死的人師云七花八裂進云如何是大活的人師云八裂七花進云死活拈過一邊速道速道師驀頭一棒云是死是活進云蒼天蒼天師云蒼天蒼天進云二俱若是是何意旨師云一張沒弦琴對枝無孔笛問昨夜鼓玄風鐵樹吐花紅玄風卽不問花紅時如何師云你的眼睛爲甚被他換卻進云古人爲何又道見色明心師云莫謗他古人問學人以虛空爲鼓和尙如何下椎師以拄杖當頭一擊僧作聽勢師云切忌承虛接響問如何是淸淨法身師雲山光水色進云如何是無生法忍師云鳥語溪聲進云如何是本地風光師云穿衣喫飯乃云春色平鋪法筵肇啟香雲鶴云並布花雨膏雨齊飛萬象揚眉森羅吐气所以道欲識佛性義當觀時節因緣正恁麼時時節因緣且置作麼生是佛性義舉拂子云見麼見麼這里見得則山河國土艸木昆虫悉現淸淨法身也擊香案云聞麼聞麼這里聞得則風動水流猿啼鶴唳悉說無生法忍也按下拂子云會麼會麼這里會得則拈香撥火待客迎賓悉露本地風光也到這境界則虛空爲鼓鐵樹花開以至大活大死已到未到料得少人知絕百非離四句的無不米釋可謂一明一切明一透一切透召大眾雲山僧恁麼漏逗眾中莫有同見同聞同會者麼若有不妨同歌白雪共唱陽春如無山僧自歌自唱去也以拂子擊香案一下復舉圓通和尙開堂云圓通不開生藥鋪單單只賣死貓頭不知那个無思算喫著通身冷汗流師云圓通老漢𨿽是家風迥別手眼超羣檢點將來不免腥臊徧地今日山僧也無生藥鋪開亦無死貓頭賣舉拂子云單憑這个放大寶光破諸幽暗要令十方三世九類四生同開金剛正眼共契涅槃妙心𨿽然未審與圓通是同是別云向嶺頭拖雨去鳥從花裏帶香來維那結椎云諦觀法王法法王法如是下座。

李越生護法請上堂問風吹柳絮毛毬走雨打梨花蛺蝶飛時如何師云腳跟下好與三十棒問如何是淸寥寥曰的的的師云髙著眼進云如何是孤迥迥峭巍巍的師云髙著眼進云恁麼則一箭兩垛去也師云闍黎傍觀有分問和尙辧才如此未審昔日從甚麼處來師云阿鼻地獄裏進云他日又向甚麼處去師云阿鼻地獄裏進云旣爲人天師因甚來去不離地獄師云此是山僧受用之所進云一切人還受用得否師云得卽得猶恐承當不下問如何是第一玄師云明月與淸風論道進云如何是第二玄師雲溪聲共山色談禪進云如何是第三玄師云木人與石女來往進云如何是第一要師云饑則進食進云如何是第二要師云寒則向火進云如何是第三要師云困則睡覺進云三玄三要如斯指覿面一句若爲論師云還我三玄三要來卽向汝道問古人道門外春將半山房總不知可憐拄杖子暗裏自抽枝如何是拄杖抽的枝師雲雨洗淡紅桃萼嫩風搖淺碧柳絲輕問如何是威武境師云一溪綠水淘明月幾个靑山鎖白雲進云如何是境中人師云手握敲風杖身披無上衣進云無境無人時如何師便打問是水皆涵月無山不帶云秪如水竭山崩雲月歸於何處師驀頭一棒云在這里進云恁麼則山雲水月不離和尙棒下師云知音不必重拈出問風從花裏香來水向石邊流出是禪否師云眼裏著沙不得進云泥牛吼月木馬嘶屬是道否師云耳裏著水不得問與諸佛爲侶者是甚麼人師云个里人進云个裏還許壁立萬仞否師云非但壁立萬仞從教萬仞壁立乃云問似云興答如瓶瀉且置阿那个是你諸人自己眾無對師復云這一段事只要个中穩密自然左右逢原適才這僧問與諸佛爲侶者是甚麼人山僧向道个里人諸昆仲且道此人具何手眼堪與諸佛爲侶倘若會得便會風吹柳絮雨打梨花淸寥寥白的的孤迥迥峭巍巍以至甚處來甚處去三玄三要柱杖抽枝威武境境中人水漧月歸處山崩云去時風從花裏香來水向石邊流出泥牛吼月木馬嘶風法法頭頭無不是你諸人自己還委悉麼卓拄杖下座。

譚繼芳請上堂歷歷和風生上苑悠悠鳥語囀喬林欲知个裏眞消息試聽風聲與鳥聲以杖擊法座云還識此聲麼靈山拈花亦此聲少室安心亦此聲打車打牛亦此聲踢倒淨瓶亦此聲以至捲簾搖扇擊竹觀桃搖鈴舞笏輥毬張弓無非此聲還委悉麼頻呼小玉原無事只要檀郎認得聲又以杖擊座一下下座。

大悲菩薩誕日上堂問天下同此日大地曇花現花現卽不問同的事如何師云吸露千般艸吟風一樣松問大悲千隻手那只是正手師云楊柳枝枝綠進云大悲千隻眼那只是正眼師云桃花朵朵紅進云千手千眼蒙師示頌祝一句是如何師云兩班龍象堂前立一瓣心香信手焚乃雲山際花含露枝頭鳥弄音良哉觀自在此日示全身垂一手八萬四千母陀羅手俱備舒一目八萬四千淸淨寶目皆然所以無剎不現無處不眞隨機應感利濟羣生求饒益而饒益大求福慧而福慧深大眾大悲方便之力理合如是的當之處又且如何擊拂子云還聞麼便下座。

本師靈隱老大忌日拈香師拈起香雲這老和尙生平的把柄盡在不肖兒手裏今日要他上天堂也在不肖兒要他下地獄也在不肖兒旣然且道老和尙的把柄在甚麼處遂插香雲見麼。

朱世傑請上堂問昨日杲日麗天今朝瑞雪鋪地還是神通耶妙用耶師云任爾卜度僧佇思師震威一喝乃云昨日杲日麗天今朝瑞雪鋪地分明揭示無私要且不容擬議還有不擬議者麼顧視左右下座。

孔自還楊嘉旺林自奇請上堂無明卽佛性玉出頑石之中煩惱卽菩提蓮開淤泥之內大眾當知面在麥裏米在榖中會麼河裏失錢河裏捷。

李長庚請上堂問如何是佛師云破糞箕乃云這里撥得一綫路去始知雲門幹屎橛些子不瞞洞山麻三斤纖毫無隱到這里則煙雲竹樹莫不皆心水鳥山花無不是佛說甚麼三十二相八十種好不見道溪聲盡是廣長舌山色無非淸淨身。

上堂未上堂時誰當辯的旣上堂後孰是知音良久云不免舟橫緣水棹舉淸波歌唐堯年唱淸平樂何故可惜連城璧徒勞獻楚君。

寶山皈一請上堂拈拄杖卓一下云木上座爲汝諸人轉大法輪了也還會麼倘若會得便會沒弦琴裏落梅花無根樹上巢靈鵲木人撫掌石女烹茶如其未會再煩木上座饒舌一上復卓拄杖一下。

定初監院請上堂一溪綠柳如煙幾樹梨花似雪誰謂寂爾無聲晝夜熾然常說正恁麼時寂爾無聲的拈過一邊熾然常說的如何話會依稀似曲才堪聽又被風吹別調中。

美升趙護法爲母蔡宜人延生請上堂問趙護法重重供養且道得个甚麼師云得个億劫長存的進云若論這个人人本有師云也須山僧說破問深重之恩莫過於母未審將何報答師卓杖云拈出無私一句子從教何處不相酬進云如此則不獨報母深恩四恩俱巴力盡師云幸得闍黎證明乃云今日乃美升趙護法尊堂蔡宜人誕日來此選佛場中營齋供眾惇請山僧升座說法頌祝尊堂大壽山僧愧於舌短無法可說豎拂子云只將這个對眾拈出你諸人若向這里著得一隻眼便知他尊堂的壽量大地莫能比虛空莫能諭到這里非但報現在慈親則過去七代先靈無不報答還委悉麼這般壽量如能會是則名爲報母恩。

浴佛上堂指天指地是今朝天下同將惡水澆澆得瞿曇無走處藏身芥裏自叨叨大眾且道他說个什麼他道自從降迹閻浮世水厄年年被一遭。

解制美升趙護法請上堂問如何是佛事周圓句師云摘下金鐘玉板進云如何是途中行腳句師云煩他竹杖芒鞋進云他日相逢又作麼生理會師云再理舊詞連韻唱乃云拽斷黃金鎖鑰打翻白玉欄桿放出一羣獅子吼徧綠水靑山震威一喝下座。

康熙壬子九月初一日住安籠華光寺休生監院請傳戒上堂問如何是安籠境師云玉泉寺對海潮寺天榜山連萬壽山進云如何是境中人師云晨敲淸磬暮擊疏鐘進云人境蒙師示淸淨比丘如何不上天堂師云道破了也進云破戒比丘如何不入地獄師云道破了也乃云未到安籠扶筇頂笠涉水登山如雲如鶴已到安籠拈椎豎拂說妙談玄如象如龍𨿽然且道行腳與駐錫是同是別若道同又有行腳駐錫之分若道別又有殊途一致之謂諸子還分疏得麼若分疏得不惟登其戒品要且定慧雙融說甚麼淸淨比丘不上天堂破戒比丘不入地獄脫或未能只得落艸盤桓去也遂傳戒畢下座。

郭維政曾繼芳郭登芳沈代明請上堂問如何是不二門師云四生同出入進云如何是一眞界師云六道共安居進云如何是自在心師云孤云野鶴進云如何是空花相師雲暮雨朝煙乃云前日上堂轉法輪今朝升座法輪轉顚拈倒弄爲諸人總要諸人開正眼如是則丹崖翠嶂悉皆不二之門鬧市紅塵無非一眞之界說甚麼自在心空花相還委悉麼瘦藤扶上孤峯頂那个遊人眼不寬。

周用明楊世文謝國芳曾遣意請上堂問如何是死句師云石頭進云如何是活句師云石上生苔進云死活且置如何是十無話師雲從頭問將來進云如何是無底船師雲橫撐綠水順泊蘆花進云如何是無底缽師云滿盛香飯濟人天進云如何是無底籃師云攜從碧嶺去滿載山花來進云如何是無根樹師云葉森森地進云如何是無孔錘師云拈起則虛空粉碎放下則大地平沈進云如何是無孔笛師云吹來句句落梅花進云如何是無縫塔師云滿載黃金骨彌封靑蘚痕進云如何是無須鎖師云鎖斷要津不容走作進云如何是無弦琴師云髙山流水韻悠悠師云如何是無星秤師雲輕重瞞他不得進云十無蒙指點如何是祖祖傳不盡的師云還我十無話來卽向汝道僧擬議師便打問如何是禪師云鑪內烹茶月落泉進云如何是戒師雲松頭掛錫云生樹乃云梵鐘扣處髙低應法鼓鳴時上下聞這里若能親透脫何須欲我話無生擊拂子云還聞麼若也聞得始知死句也在里許活句也在里許甚至十無禪戒總在里許正恁麼時殊途一致的句作麼生道千峯勢到嶽邊止萬派聲歸海上消。

臘八雷應富請上堂問嶺上梅花笑鑪中香气紛如何是第一義師云未上堂時已道破進云明星朝北拱綠冰向東流如何是如來成道句師云踏著秤錘是鐵團進云檀那傾心設供大眾恭敬圍繞和尙如何指示師云兔角杖挑潭底月龜毛繩系樹頭風乃云一點明星照四維十方國土悉同窺慚他黃面瞿曇老打失蒼蒼兩道眉大眾那里是他打失處良久云个中有話無人說付與金雞午夜啼。

康熙癸丑住雲南廣西府玉皇閣佛成道日陳壯猷龍應秀苟國用王振幹張騰芳楊舜昌朱色艷呂岐鳳等請上堂去歲今朝安籠說法今年此日瀘西上堂可謂遇緣卽宗隨處作主舉拂子云且道是安籠的瀘西的於此緇素得出則他方此土無殊去歲今年不別脫或未能聽取一頌一年一度慶斯辰雪壓嶺▆香自紛以拂子向空點云會得明星髙照處這邊那畔復何分。

爲母歸元尼三周上堂問前日上堂慶佛今日上堂薦母且道前日的是今日的是師云一粒瓜子兩瓣殼進云如此則忠孝全歸和尙師云又恁麼去也乃云瞿曇爲母升忉利羅卜尋娘詣獄門獨有梅溪分外別華王座上薦慈親喝轟處地獄天堂打成一片棒落處無明佛性坐斷兩頭𨿽然且道我母卽今在甚麼處遂拈香雲也甚奇怪適才拈一瓣返魂香引得我舟在山僧拄杖頭上現三十二種妙相諸人見麼擊香案云又道諸行無常是生滅法聞麼這里見得分明聞得的當則人人圓秋本體非在別處个个無字眞經不越其中天堂地獄匪差殊佛性無明豈間隔正恁麼時當下解脫一句作麼生道卓拄杖云喝似雷聲轟劈面棒如雨點擊當頭我慈是日承玆力脫體風光任自由。

本師靈隱老人忌日拈香屏山似畫瀘水如藍無別爲供信手憑拈插香便拜。

住雲南蒙化府等覺寺師誕日了然僧綱請上堂問法身等虛空本無生滅和尙如何有生帥云秪因生滅不相干故現光明於此日進云現後如何師云靑山照舊綠水依然進云無山無水時如何師震威一喝僧亦喝師云爾我俱喝賓主在甚麼處僧轉身打一圓相師云腳跟下好與三十棒問如何是一體大道師云庭前兩樹柏座上一瓶花問昔日世尊降誕手指兩儀足行七步雲天上天下惟我獨尊今朝和尙生辰露何手眼師云拄杖七尺長月朗問和尙生辰卽不問且道受性者誰師云堂堂一个月朗進云悟性者誰師云堂堂一个月朗乃豎拂子云自得先師斷拂子魔宮虎穴恁麼舉只知隨處利羣生不覺今年四十矣秪見蒼松稽首白石和南溪撫伯牙之琴山展僧繇之畫無生曲庭前鳥唱不老詞簾外風宣𨿽然怎柰露柱未肯相許何故他道仁者無生無滅非減非增同於金剛常住不朽如何還有這个在時燈籠聞如是說向前驀豎一指曰且道是生滅耶非生滅耶增減耶非增減耶試道看倘若道得許爾啟如是口演如是義不然如人說食終不濟饑與論至此忽被个傍不肯的一喝喝散惟見香騰寶篆蠟吐優曇龍象繞法座之前鐘鼓震雲天之上正恁麼時且不涉增減是非得失的句如何舉似雙塔如峯排檻外淸泉似帶繞門前。

本師靈隱老人忌日拈香師詣案拈香展禮竟召大眾云年年此日爇栴檀歲歲今朝展布單引得燈籠並露柱一齊撫掌笑喧天且道他笑个甚麼笑山僧世相不忘。

佛誕灼然尼請上堂問龍象云臻卽不問世僧降誕事如何師云特地始稱尊進云秪如雲門道我當時若見一棒打殺與狗子喫貴圖天下太平還有過也無師拈拄杖云這是甚麼所在容你覓過乃云庭前蒼樹啼幽鳥郭外靑山捲翠云一枕薰風眠未已諸僧請慶釋迦文𨿽然秪如這僧問當時雲門欲一棒打殺與狗子喫貴國天下太平還有過也無山僧向道這是甚麼所在容你覓過諸人還委悉麼若能委悉則山僧未上堂時已慶了也烏用撾鼓椎鐘搖唇鼓如而謂之慶耶如其未能帶累釋迦老子年年於此日惡水驀頭淋。

康熙丙辰歲受云州張太守洎檀越居士諸山禪徳請住玉閣禪院。

三門百雉連雲橫戶外千峯積翠擁門前諸人看取腳跟下莫錯臨機一著先拽拄杖便進。

大殿馬牛憑我應仙佛任他成但得空諸相何須立假名還有空得者麼如無不免將錯就錯展具便拜方丈這个所在諸佛於此轉法輪列祖於此傳心印山僧今日到來又作麼生施設棒似三春雨喝如五夜雷卓拄杖喝一喝。

結制太守張護法設齋請上堂指法座云千華砌就百寶堆成佛佛共坐祖祖咸升今日現於一毫端上還有與山僧同登者麼良久云舉頭天外看誰是我般人卓拄杖遂升拈香祝聖畢再拈云這瓣香棒頭花劈喝下圓成昔年馥鬱黔山今日澄淸昆水此是第三回

拈出爇向鑪中供養傳臨濟正宗第三十二世先師靈隱文老和尙用酬法乳之恩伏願直指佛祖根源永作人天眼目斂衣敷座維那白椎竟師云若論第一義諦未升座時松聲竹籟已道了也更要畫蛇添足作麼於中倘有未會者出眾相見問孤將入云陽卽不問忽遇百萬雄兵到來如何抵敵師豎拄杖云單憑一柄吹毛劍僧退後師云艸賊大敗問如何是西來大意師云幾片閒雲飛嶺上進云如何是涅槃妙心師云一輪杲日掛天邊問如來成道二千餘年和尙成道多少年也師云忘卻了問四大五蘊本自空寂主人公在甚麼處安身立命師卓拄杖一下進云可謂不涉語言最親切師云切忌錯下注腳問生從何來師云沒蹤迹處進云死從何去師云沒蹤迹處進雲蹤迹旣無甚處住腳師云沒蹤迹處問和尙婆心處處且道爲个甚麼師豎拂子云爲要交代這个問選佛場開以何垂示師云痛棒爇喝進云恁麼則祖道重興宗風再振去也師云有勞贊頌乃云也大奇也大奇將謂拂衣徑過豈知畱錫於玆選佛場一期結就龍象眾兩序整齊金鐘扣處靉叇香雲布座玉板鳴時繽紛花雨飄墀可謂法不孤起仗境而立道無方所隨寓卽施驀豎拄杖云會麼這里會得始知此个消息如風之在竹月之在池不容話會秪許自知大覺仙厚著面皮假一花而拈示老迦葉萬沒柰何破雙眉而笑嬉是以冤流六十九遞序到山緇山緇無別有單憑杖一枝魔宮倒挈虎穴顚提劈聖解於頃刻破凡情於片時致令靑山撫掌綠水揚眉泥牛踏月吼木馬驟風嘶三世能仁憑斯契證歷代開士卽此傳持正恁麼時古今同化一句作麼生道歲歲梅花和雪綻年年楊柳帶春垂結椎下座。

默契監院請開示上堂道人胡不耐淸閒撥艸瞻風入市寰秪爲祖庭多寂寞故呼明月守柴關山僧𨿽則志耽泉石骨老松云而於接物利生之心尙未冷湫湫地是以策七尺筇量不盡之靑山著一緉履涉無窮之綠水或避風雨於樹下或掛蒲團於旅亭遵先賢之直指慨此日之荒涼然道假人弘非人何以揚化琴借指押無指豈能發音是知究竟在人而不在法今承默契大徳懇請升堂說無生忍然而無生法忍本自歷然毫無隱覆且又橊開庭際燕語檐前枇杷園裏低垂梅子枝頭盡熟重重揭示一一敷陳何待山僧搖唇鼓舌而後謂之佛法耶於此會得始知佛法在一切處一切處卽是佛法顧左右雲山僧與麼漏逗也是第一等不著便的若是靈利衲僧一場好笑何故長安風月貫今昔那个男兒摸壁行卓拄杖下座。

楊勛楊云章楊淮葉勝祖請上堂前日上堂語言直示今朝升座棒喝交馳引得薰風生席梅雨飄簾當窗樹色蒙蒙而映襲衲蓮香冉冉而來𨿽然未審諸人正法眼明否若也明得始知妙道目前觀眞宗耳底透所以長慶七蒲坐破卻在捲簾處發明香巖五載白巖而於擊竹時打徹是知從上先徳不離見色明心聞聲悟性召大眾云這般說話大似守株待兔求劍刻舟何故有聲有色如斯會無色無聲愁殺人。

上堂舉老宿云結制得數日也水牯牛作麼生一老宿云結制得數日也衣綫事作麼生一老宿云作麼生作麼生師云三負老宿恁麼作略也是烏焉成馬大眾山僧結制得數日也不問水牯牛也不問衣綫事也不問作麼生只要諸人饑來飽餐困來熟睡召大眾云還有這般漢麼若有出來打禾山鼓唱淸平樂如無莫將無事爲無事往往事從無事生。

張聖質秀才請上堂山僧連日把堂升單以杖頭而接引惟有今朝不恁麼只教薦取吾無隱豎拂子云會麼卽今蘭膏焰炯柏子香淸幾般花綻庭前一色艸靑階下頭頭不別處處匪殊只要諸人盡底荷擔勿畱些子顧左右云還有荷擔者麼若有不負聖質秀才生希有心梅溪長老出廣長舌如無未免葛藤一上復舉黃山谷問黃龍禪師如何是吾無隱乎爾龍云公問木犀花香麼谷云聞龍云吾無隱乎爾谷乃大悟師召大眾云黃龍當時一言山谷便乃悟去山僧今日與麼諸人因甚不會分明月在梅花上看到梅花早已遲。

陳大廷請上堂爲訪吾門最上乘幾回冒雨到雲城今朝升座無餘示仍指中庸一點誠從上諸儒莫不以此一誠而入裴相國以此一誠而了心黃檗白居易以此一誠而請益鳥窠韓昌黎以此一誠而參禮大顚張無盡以此一誠而發明兜率從上諸儒旣以此誠而入道今日山僧亦以此誠而說法只此如是之法奉爲陳大廷並法筵淸眾伏願正心誠意之旨直下圓通了生脫死之方當陽透脫正與麼時薦取一句作麼生道但得不欺於个裏自然在處合中庸。

上堂舉僧問雲門如何是超佛越祖之談門云胡餅師云今日有問如何是超佛越祖之談便擊禪牀云諦聽大眾且道雲門的是山僧的是這里定當得出則雲門不先山僧不後倘或未能聽取頌出胡餅拈時超佛祖禪牀擊處震虛空秋來金菊含霜冷春到桃花吸露紅。

戴居易秀才乞受三皈請上堂不負靈山記莂來幾曾參禮法王臺而今欲返圓明本自性三皈爲指開何謂自心佛卽此靈然獨耀亙古恆輝無差無別非修非證者是何謂自心法旣了本心之佛則逢緣不惑觸境露機事事圓常頭頭如理者是何謂自心僧旣證自心之法則濟物應緣如水中月淸淸湛湛不染一塵者是此乃自心之三寶也諸佛得此心故曰能仁諸法詮此心故曰祕典眾生了此心故曰力生而過去諸佛法僧自心三寶已證汝今翹勤合十向我傾誠自心三寶現證倘能奉持此教誨示後人明其此心自心三寶未來同證是知此心包太虛羅國土可謂眾生卽佛佛卽眾生不曾差別一毫以此心而悟佛何佛不悟以此心而詮法何法不詮以此心而了僧何僧不了知此心不在內外中間則罪性本自空寂知此心淸虛靈妙活卓圓明則拈香撥火喫飯穿衣一一無非佛事知此心在在不隔處處皆眞則西方卽在目前以之雪罪而罪雪以之率道而道成能如是則悟佛無佛可悟詮法無法可詮了僧無僧可了拈拂子雲山僧揭示如斯汝能透脫也未若能透脫則汝未跨門時自性三皈已受山僧未上堂時自性三皈已說倘或不爾未免頭上安頭遂唱三皈下座。

披剃上堂圓頂當陽露云衣直下披廓然三際斷何處不光輝。

解制上堂四月十六結卻布袋口大家在里許磨褌嚓褲苦骨勞筋七月十六解開布袋口大家出外邊擔囊負缽涉水登山𨿽然秪如不結不解之時你諸人在甚處住腳若知住腳所在則三千世界總一道場百億河山皆一佛剎有情無情是中出入眞諦俗諦此內交參何須九旬白足三月調心正眼觀來卻是畫地爲牢無繩自縛正當恁麼時本分說話且置臨行慶賞一句作麼生道竹杖肩頭橫皎月芒鞋足底踏秋云。

師誕日眾居士請上堂去歲今朝等覺寺中雲水聚今年此日玉閣堂前龍象臻梵鐘向天上人間法鼓聞他方此界是則是怎柰山僧無所從來旣無所來卽今在座說法的是誰於此倜儻分明不妨共飲曹溪水同餐栗棘蓬如其未能發從今日曰花是去年紅。

本師靈隱老人忌日拈香雲州城畔玉閣堂前吾師忌日一瓣香拈大眾先師老人來也風吹岸柳千尋綠雨點庭桃一色紅。

﹝三官殿嗣法門人海偉捐刻

本師和尙語錄第二卷

附藏流通伏願長開般若

之花永結眞如之果

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第二終嘉興大藏經東山梅溪度禪師語錄

東山梅溪度禪師語錄卷第三

嗣法門人眞解等編

上堂三

住師宗州觀音閣師誕日趙養浩張甲科楊英張懋猷雷運通杜貞杜元徐明朱超鳳蔡萬髙徐運通同監院海順等請上堂問久向和尙悟入三摩非生非滅因甚又道降生師云獨露堂堂人不會故將安置在斯辰問海眾云臻卽不問和尙示生有何祥瑞師云半嶺雪梅一庭煙柳進云祥瑞且置秪如師陽眾信精誠未審利益有多少師云數不完記不盡問如何是一無歸萬有師云春暖百花放進云如何是萬有歸一無師云秋深萬木凋進云有無未彰如何領會師拈拄杖云向這里薦取空徹問人人念佛佛念甚麼師云念空徹問和尙生辰卽不問二親劬勞如何報答師拈拄杖云單憑此个力乃云寒暑去來疾似箭居諸往返快如梭一從策杖來昆水彈指經今六載過而今欲返夜郎去不意諸檀畱此住各以一香並一花持來爲我祝初度兼請升堂把舌饒頻撾法鼓震丹霄一條白棒驀拈出下下都從痛處敲點點血星飛碧漢星辰日月悉昏暗盲龜跛鱉怕怖生稽首座前乞方便我宗從不涉言詞只貴當人直下知設使與君談論得瞿曇詎肯拈花枝應識人人本體具一非卽也一非離秪因妄想與攀緣所以長年相鈍置二六時中須自彊莫教碌碌背圓常眼前日子如花費只恐臨時徒自傷趁斯力健與身壯抖擻精神做一上非滅非生坐斷來無生曲子憑敲唱無生曲子且置如何是非生非滅一句秋來諸樹皆凋葉春到羣花盡吐香卓拄杖下座。

觀音誕日眾戒子請上堂問祖道中興如何舉唱師云春風浩浩如雷吼進云王道遐昌如何贊頌師云祥雲冉冉覆河山進云秪如天下太平萬民樂業又作麼生師雲村歌社舞自成曲問太陽門下日日三秋明月堂前時時九夏意旨如何師云這是甚麼所在說秋說夏進云如此則慶誕一句又作麼生師云三瓣栴檀一雙樺炬乃云幾片錦云騰梵闕一簾膏雨點禪林升堂爲慶圓通誕聽得黃鸝講佛心擊禪牀云聞麼聞麼於此聞得凡舉一念則一觀音示現舉百念則百圓通現前更說甚麼三摩地自在心南海岸紫竹林紅桃綠柳盡是滿月慈容鳥語風聲無非普門舌相顧左右云且塵塵覿面一句作麼生道見聞端的如能透等閒何處不圓通卓拄杖下座。

十月初一傳戒上堂四月初八說戒純淸絕點十月初一說戒絕點純淸𨿽然怎柰天榜山未肯點首何故他道仁者紹祖基業傳佛心宗何不橫拈白棒直指根源使人當機徹證直下荷擔傳甚麼龍盂虎錫臥具田衣講甚麼冰淸梵行雪淨毗尼不見道惟此一事實餘二則非眞時珍珠泉忍俊不禁乃勵聲曰爾這漢又偏耶豈不聞禪定智慧以戒爲基菩提涅槃以戒爲本三世能仁孰不由斯證道歷代開士阿誰越此度人故曰過去諸如來斯門以成就現在諸菩薩今各入圓明未來修學人當依如是法與論至此焂忽霜風入座寒月澄空珍珠泉依然湛湛天榜山照舊巍巍敢問大眾且道天榜山說的是珍珠泉說的是試分析看若分析得則山僧四月初八與十月初一說未曾說著半字諸人十月初一與四月初八受未曾領受一法圓陀陀人人本有光灼灼个个不無到這里一任手把豬頭衣包狗骨其或未然且將新戒體搭起舊袈裟。

惺源請上堂霜風颯颯林葉飄飄涼霧籠山頂寒云鎖樹梢山僧掩室把鑪燒聽得堂前鐘鼓敲偶登曲錄木棒喝不相饒驚起海底泥牛吼崖前石虎哮大眾且道明甚麼邊事俱胝但把指頭豎普化惟將鈴鐸搖卓拄杖下座。

到普安縣綠蘿庵尹正楚黃玉科馬顯成張夢蘭等請上堂爛熳春光二月天桃花是處吐枝鮮靈云打失娘生眼流播人間今古傳豎拂子召大眾云那里是靈云打失眼目處試檢點看檢點得出始知重重煙景非從別處開敷歷歷風光盡在个中發現說甚麼劉阮溪邊馬蹄踏踏王謝堂上燕語嘈嘈塵塵華藏門處處眞如界𨿽然眾中莫有不被境轉者麼如無不免據款結案粉蝶尋芳穿檻外金鶯出谷繞枝頭𨿽然滿目皆春色切忌遭他換兩眸。

康熙乙未六月十二受駐防王守戎洎眾居士等請住普安縣圓通寺到院上堂圓通山頂別是乾坤雲樹參天樓臺接日鳥頌劫前之韻泉鳴个裏之琴可謂古今勝地龍象眞蹤到此不弘宗教禪子何以知歸不免八字打開普使當機透脫震威一喝云聞麼這里聞得始知一喝分賓主照用一時行又喝云且道這一喝是賓是主是照是用於此脫然省去一任作宗門眞表臨濟遠孫四料揀斬新揭示三玄要劈面指揮說甚麼金剛王劍踞地師子探竿影艸喝不作喝脫或未能仍向圓通山頂一一覷破始得。

浴佛上堂拈拄杖云這里是毗嵐園無憂樹悉達太子卽今下生手指兩儀足行七步諸人見麼卓一下云又道天上天下惟吾獨尊聞麼若也聞見分明可謂人人兩耳圓通个个雙眸炯碧所以道卽此見聞非見聞無餘聲色可呈君个中若了全無事體用何妨分不分到這里始知二千年前九龍吐水浴的與今日一眾舉手澆的無二無別旣無二又無別則古之悉達卽今之悉達古之四月八卽今之四月八何有纖毫之變易哉𨿽然卽如四月初八已前還有山僧啟口處也無顧視左右下座。

傳戒上堂舉袈裟云會麼這里會得便會佛性戒珠心地印霧露雲霞體上衣講甚麼防非止惡重難輕遮如謂不然遂度袈裟云且從這里擔荷。

師於康熙癸亥冬還貴築之棲霞乙丑冬撫軍慕大檀越曁闔省文武諸公重建本山值豎殿日師集眾上堂揮拂子雲棲霞開建百餘春幾度遭逢兵燹傾不是宰官垂護念曇花焉得復重榮召大眾云諸昆仲看看此山形肖鷲峯勢淩霄漢一水拖藍於側羣峯俯首於前花吐色香鳥談梵偈巍然髙拱北闕卓哉偉壯南黔始辟於先明弘治之年復經於本朝義王之建廣集龍象大結勝因豈意甲寅鋒鏑殿閣頹然雲水蕭條香花澹寂不期我撫軍慕大檀越並闔省文武諸公不忘靈山記莂咸生希有信心金布滿園剎新一色欲令慈風再扇慧日重明喝震洞口之云棒敲松頂之月可謂曹源復漲覺樹再春然𨿽若是你諸人還知慕大檀越並文武諸公信心出處麼若知出處何妨一毫端上現寶王剎坐微塵裏轉大法輪脫或未然不免重宣以偈此段因緣非偶然大都種自劫初前祗園今日重彪炳永壯皇圖億萬年下座。

昊天閣落成開光上堂師以拂子打圓相云諸昆仲見麼此是淸淨自然覺皇如來三千二百劫所証之光所謂大神通光大慈悲光大喜捨光大忍辱光大平等光大柔和光大自在光大利益光大如意光大智慧光大吉祥光大解脫光大功徳光大皈依光大圓滿光大無礙光無能勝光今日在我開府慕公不思議海中放於棲霞頂上普照三千大千世界於中山河國土動植飛潛凡遇斯光者悉皆當地解脫召大眾云旣是淸淨自然覺皇如來所証之光因甚又在開府慕公不思議海中放出這里會得始知人人六根門頭靡不放光動地个个五蘊山中不無吐瑞淩虛又何有聖凡之別迷悟之分敢問大眾開光稱賀一句作麼生道良久云琳宮重建覆金仙盤結紅雲勢自然以筆點一點云十七大光開此日人間天上照無偏。

佛成道日觀音寺松云禪人同眾請圓戒上堂不住皇宮入雪山六年苦行太無端明星一點淩空現照得頂沒半邊拈拄杖召大眾云諸昆仲那里是迦文老人頂沒半邊處這里會得便會大地普觀奇哉三嘆以至赤雙足披凍雲下山談空說有拈花枝付正法教人遞代流通到這里則比丘二百五十戒不具已具菩薩十重四十八輕戒未圓已圓又何須鳴鐘升座析相分條而謂之戒耶倘或未能一年一度逢斯日引得諸人說悟迷圓戒畢下座。

康熙丁卯年正月十五日開府慕大檀越請就本山結制糧憲慈母傅太夫人營齋請上堂師詣座前震威一喝云喝震雲開獅嶺外以杖擊座云杖敲花吐鳳山前棲霞頂上燈王座信步髙登孰敢先顧左右云還見麼策杖便登拈香雲這瓣香位尊北闕壽等南山放之則千邦皆治捲之則萬國咸寧爇向鑪中端爲祝延今上皇帝聖躬萬歲萬歲萬萬歲欽願四海宴而干戈息八方靜而甲馬休次拈云這瓣香義淸似水節重如山凝瑞气以擁一人結祥雲而覆萬姓爇向鑪中奉爲滿朝文武闔國公卿並及重建本山都憲慕大檀越曁通省當道勛貴伏願當作皇圖柱石恆爲佛國金湯再拈云這瓣香冤深河海禍重丘山棒喝叢中一度得人天座上四回拈供養前住普門堂上傳臨濟正宗第三十二世先師靈隱文老人用酬法乳伏願生生誨人無倦世世接物有方斂衣就座維那白椎竟師舉拂子云秪這个若喚作第一義諦顢頇不少不喚作第一義諦錯過太多顧左右云且作麼生是第一義問靉叇祥雲橫谷口繽紛瑞气結峯頭如何是東山境師云生春石一嶺集鳥樹千株進云羣緇雲集法曇殿共和陽春一曲新如何是東山人師云拈杖撐禪月升堂布法云進云人境已蒙師指示秪如傅太夫人來山營齋供眾還是爲純嘏永錫還是爲海屋添籌師云一片春風生隴陌無邊花柳綻江濱進云恁麼則一箭落雙雕也師云幸得上座證明問如何是天命之謂性師云日出峯巒香閣暖風生林壑石門寒進云如何是率性之謂道師云渴飲饑餐情落落冬裘夏葛意翛翛進云如何是修道之謂教師云說偈云生案談經月滿堂進云一簾春色人皆見獨有吾師見更眞師云是峯皆聳翠無鶴不棲松問道本無言爲甚說許多絡索因言顯道究竟來原無一字還是說的是不說的是師云桐葉秋風剪杏花春露滋進云和尙切莫向語默裏轉師卓杖云是語是默僧罔措師便打一僧作禮起目顧四方云是處俱不見未審向那里見師云有見見時非正見僧四方作聽勢云是處俱不聞且道向那里聞師云不聞聞處是眞聞問如何是萬法歸一師云鈴鳴風過處進云一歸何處師云犬吠客來時問十五日已前當轉何法師云梅雪飄香侵丈室進云正當十五日又作麼生師云鑪煙結篆出廊楹進云十五日已後如何話會師云鐘鼓堂前如擊動人天座下定交參問法座巍巍人天濟濟和尙以何法利人師云短杖敲開銅嶺月圓音驚起聖泉龍進云如此則黔南眾姓均沾法雨去也師云不勞贊嘆問昔日說法昆水今朝說法黔山未審昔日的是今朝的是師云日月兩輪光宇內進云恁麼則遇緣卽宗隨處作主去也師云香花一路擁杖頭乃云昆池遊罷轉黔南掩室棲霞經幾年今日開堂祝聖壽龜毛拂柄又重拈是以龍象交參歌皇風之地厚水雲聚集頌佛日之天髙不期我傅太夫人生希有心營殊勝供惇請山僧弘揚此道偉濟人天欲說卽心卽佛猶是玉蝶穿花零碎錦欲說非心非佛又成金鶯擲柳亂垂絲不免將此龜毛拂柄拈向諸人面前注解一上致令賢愚老少知心源水源共湛貴賤髙低識性月山月同輝遂拈拂子召眾云諸昆仲看看這龜毛拂柄一自普門室內得來幾向華王座上拈出能殺活於當機能縱奪於覿面只是觸不得背不得𨿽則觸背不得卻能放大寶光照諸剎土是故諸佛於此得之談空說有列祖於此得之接物利生聖君於此得之垂衣治化宰輔於此得之福國庇民庶民於此得之起家治業衲僧於此得之演教弘宗按下拂子云龜毛拂柄旣有如是光明如是利益因甚又借傅太夫人信心爲之點出於此會得不特會拂柄光明一切徧覆便會夫人信心億劫長存到這里則鳥啼花落無非卽心卽佛之玄風淸云澹盡是非心非佛之妙明歷歷諸佛分上此段光明不增活潑潑眾生分上此段光明不減正所謂黃頭碧眼難開口白牯貍奴易展眉正恁麼時各各圓成各各具足則且置如何是開堂祝國一句慈風扇處山河固玉版鳴時日月長復舉三聖道我逢人則不出出卽便爲人興化道我逢人則出出卽不爲人師云秪如山僧今日髙登寶座普集人天且道爲人是不爲人是於此下得一轉語不惟不觸於三聖亦且不背於興化脫或不能聽取一頌悠悠綠水拖云澹岌岌靑山捧月明但得消閒三昧法橫拈短杖任遊行結椎下座。

明空曹居士設齋請上堂士問如何是賓中賓師云云瓢雪笠走風塵士云如何是賓中主師云逢場作戲任歌舞士云如何是主中賓師云堂前撾鼓四方聞士云如何是主中主師云坐斷白雲不出戶問如何是第一玄師雲南明水泛釣魚船進云如何是第二玄師云銅峯頂上月孤圓進云如何是第三玄師云石洞橫穿照壁山進云如何是第一要師云升座宜撾鼓進云如何是第二要師云聽法要知音進云如何是第三要師云受齋須捧缽進云玄要機關𨿽迥別不出尋常十二時師云只容如是知不許恁麼道乃云三玄三要展个裏之風光四主四賓印劫前之春色當陽如領會不必棒如雨點直下若承當何須喝似雷轟人天眼目憑開佛祖權衡任握顧左右云要識玄要機關麼鳥聲春裏碎要識主賓意旨麼山色雨中多卓拄杖下座。

師誕日霞章監院請上堂問世尊說法四十九年未曾說著半字且道說的是甚麼法師卓杖一下云會麼進云不會師云不會正好受持問如何是祖祖傳不盡的師云撐天拄地一枝杖進云如此則將作何用師雲打雨敲風處處拈問海屋添籌從此始南山層次數偏長蟠桃一粒大如斗信手拈來獻法王遂豎起拳云且道和尙向何處下口師便打進云恁麼則通身慶快師復打問法堂髙辟聳東巖瑞艸琪花擁壽臺獅子吼時天地動聖凡濟濟盡歸來時如何師云共看香雲結碧嶺同聞法鼓震丹霄進云秪如世尊出摩耶胎指天指地與和尙登寶王座豎拂拈椎是同是別師云風搖楊柳一江綠露潤桃花夾岸紅進云恁麼則世尊眉橫和尙鼻直師云春色一般露騷人幾樣吟僧禮退師拈杖卓一卓云這木上座與山僧同壽從無始來至於今日同行同住同坐同臥同喜同怒同哀同樂秪是窺覷不得思量不得何故稍起思量而墻千尺才涉窺覷白雲萬里諸人還委悉麼若能委悉不特與山僧同則過去莊嚴劫千佛已同現在賢劫千佛亦同未來星宿劫千佛當同乃至西幹四七東土二三居廛力生遁迹道者莫不皆同到這里原來金剛壽量人人具足个个圓成非南山之可倫非東海之可比正恁麼時有情無情與木上座同壽則且置如何是數不完計不盡的花甲琪枝歲歲逢春發好鳥年年逐暖啼。

糧憲夫人周氏初度設齋請上堂問一華開敷千葉周匝一佛出現千佛贊揚且置獨踞孤峯頂時如何師雲橫按莫邪全正令進云今日周夫人壽誕開無盡藏結殊勝緣如何是因齋慶贊一句師雲綠水靑山談壽量進云如此則壽山與江山並峙師云碧霞紫霧結星臺問今日周夫人母難之期來山營齋供眾莫是求福如東海麼師云移花兼蝶至進云莫是求壽比南山麼師云買石得云饒進云如此則算數譬諭所不能及師云不須重道破乃云連日上堂講心說性論妙談玄波及大眾立機立境山僧動棒施喝今日上堂心性不講玄妙不談機境不立棒喝不施拈拄杖云單憑這个與周夫人點出不可說不可說智慧海一一流出無量無邊不可說不可說福徳門一一含容無量無邊不可說不可說壽命聚一一聚中或現大身或現小身或現男形或現女形凡有所爲悉皆顯現諸人還委悉麼若能委悉始知周夫人智慧福徳壽命盡未來際不曾增盡未來際不曾減盡未來際不曾生盡未來際不曾滅到這境界則南山萬仞莫能比其髙東海千尋莫能諭其廣又何須華封三祝海屋添籌召大眾云如何是周夫人永同金剛不屬杇壞一句宵宵銅鼓峯頭月日日棲霞嶺上云不變不遷明歷歷亙今亙古鎭長春。

二月初八日撫軍慕大檀越設齋請上堂拈香雲此香無聲無臭不蔓不枝拈起則瑞擁皇圖放下則祥凝佛國爇向鑪中奉爲巡撫貴州兼理湖北川東等處地方提督軍務都察院右副都禦史重建本山大功徳主慕大檀越伏願道心共佛日長明智種同金剛永固斂衣就座上首白椎竟問都院以平等心設伊蒲供於中不向佛求不向法求不向僧求未審和尙如何證明師云百花叢裏過片葉不沾身進云如此則一種沒弦琴惟師彈得妙師云幸有知音識短長問牛頭未見四祖時因甚百鳥銜花獻師云富在深山有遠親進云見後爲甚不銜花獻師云貧居鬧市無人問進云如此則幾片閒雲歸去後一輪孤月照山川師云不因瑞木空中墜怎得寒梅江上開進云正所謂金從礦裏出玉自石中生師云一般眞切意能有幾人知問孔子有云吾道一貫曾子應惟是何旨趣師云半雷從地發無處不春回進云瞿曇拈花飲光微笑如何話會師云杏花含露放粉蝶逐風來進云𨿽然如是且道儒釋端的在甚麼處師驀頭兩棒問孔子登東山而小魯登泰山而小天下今日和尙東山升座且道得何意旨師云聳聳羣峯皆俯首悠悠萬派盡朝宗進云恁麼則不負四眾臨筵鐘鼓震開府營齋龍象臻師云知恩有幾人問露地白牛眠淺艸穿雲鐵鷂繞晴空此段消息和尙知否師云不知進云和尙與麼學人不與麼師云一枝短拄杖對柄斷拂子問善財童子五十三參且道參个甚麼師云參汝不會的進云學人擬欲進步不知樓閣門從甚處入師卓杖云向這里來進云謝師指引師云切忌錯下腳頭問春回大地先天泄是和尙語否師云曾恁麼道來進云且如九十日前這片春光從甚處發師云拄杖頭上進云九十日後又向甚處去也師云拄杖頭上進云正當恁麼時又在何處師云拄杖頭上乃云吐玉碧桃開夾岸拖金細柳拂層臺乘時敲唱陽春曲幸有知音接拍來須是恁麼人方佐恁麼事欲佐恁麼事還他恁麼人方使宗風不墜道眼流通流通且置作麼生是道眼莫是靑山綠水麼未免住於色相莫是鶯啼燕語麼未免住於音聲大眾聞見旣都不是道眼畢竟在甚麼處這里見得端的始知我慕大檀越天爵人爵齊修選官選佛兩得說甚麼共打無腔鼓同撐不二門扶破沙盆於今時拋爛冬瓜於那畔露鳶飛魚躍旨趣泄水流風動機緣到這里則河圖洛書端由莫測妙徳空生玄妙罔知三賢啟口無能十地退身有分又何須動棒似雨施喝如雷與麼會去從教佩佛祖靈符如是觀來亦可攜仲尼日月然後現丈六金身於一莖艸上不爲分外納百億須彌於一粒粟中又有何妨正與麼時如何是慕大檀越互相激揚一句玉板聲傳雲谷外曇花香發仕途中下座。

諸山禪徳營齋請上堂半月濃陰鋪四野一朝杲日麗髙亭諸禪潔治酥酡供請我升堂轉法輪拂子揮時古洞孤巖悉皆吐气杖頭卓處枯松稿竹莫不回春引得鳥語關關淸木入之耳底谷風習習暖石女之面門樵人腰斧登危岡野水拖藍投古渡此是諸山禪徳同設香飯共結勝因撥去千層障云露出一輪杲日致令有情無情沾不盡之光輝眞諦俗諦樂無爲之至化敢問大眾陽回大地則且置未審這段濃陰收向甚處卓杖云但向聲前親薦取休從言下錯商量下座。

洪邊門一興劉居士率眾檀信營齋請上堂問今日升堂無別問君臣五位請師宣師云逐一問將來進云如何是君師云萬國咸欽仰進云如何是臣師云丹心貫太淸進云如何是君視臣師云𨿽然居九五寶光左右飛進云如何是臣向君師云秉節淸寰宇傾心仰聖顏進云如何是君臣合道師云恩深似海乾坤宴義重如山社稷安問昔日釋迦老漢未說法時先拈大乘中乘小乘今日和尙登寶王座還是以小諭中以中諭大師云這是甚麼所在說大說中說小進云因甚又道小根小莖小枝小葉中根中莖中枝中葉大根大莖大枝大葉師雲山僧這里總不恁麼進云何故長者於火宅門外推出三車師卓杖云且道這是那一車進云如是則窮子鼓掌去堂堂信步歸師云腳跟下好與三十棒僧禮拜師乃云連日未升法堂案上塵生一尺層層霧鎖獅山疊疊云封照壁惹得銅鼓巖皺眉蹙額筆架峯短嘆長嗟偶逢檀信設伊蒲惇請山僧說法要句下澄淸五位聲前點破三乘焂忽照壁云收獅山霧斂銅鼓巖撫掌生歡筆架峯揚眉發笑拈拄杖召大眾云且道證明的是阿誰良久云有意尋思全不見無心晤對甚分明卓拄杖下座。

寒食道淨桂居士率眾檀信等營齋請上堂問今日淸明節哭聲震野雲是何意旨師云總爲靈源未透眞際未歸進云東山堂上又作麼生施濟師云棒敲山石裂喝震髑髏穿僧作禮師乃云枯林膏雨潤峻嶺鶴云拖子規啼血染江濱蛺蝶尋芳穿徑岸有者放紙鳶於綠野有者指酒捨於花村有者灑淚荒丘有者燒錢古冢惟有東山了無是事堂前輕敲鐘鼓座上演說無生致令人人三世父母直下透徹靈源个个歷劫宗親當陽頓歸眞際敢問大眾乘時普濟一句作麼生道禁煙節令屆今朝撾鼓升堂震碧霄一曲無生唱未已三途六趣盡髙超卓拄杖下座。

本師靈隱老人忌日上堂拈拄杖云識先師來處麼卓左邊一下云春來艸木含芳識先師去處麼卓右邊一下云秋到峯巒削色還識先師不來而來不去而去處麼卓中間一下云宵宵月朗長空日日風淸八極你諸人還委悉麼如其委悉始知先師來無所從去無所至法身克滿十虛法雨灑周三際設或不能酥酡妙供眞前列牛首名香鼎內焚以杖三卓下座率眾至影堂拈香上供畢便歸方丈。

﹝雲南師宗州萬壽庵嗣法門人海聞捐刻

本師和尙語錄第三卷

附藏流通伏願曹源涸而

復長覺樹凋而再春

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第三終嘉興大藏經東山梅溪度禪師語錄

東山梅溪度禪師語錄卷第四

嗣法門人眞解等編

上堂四

玄帝聖誕開府慕大檀越營齋請上堂竹樹參天碧峯巒潑黛靑中丞營妙供慶祝蕩魔尊拈拄杖云還見蕩魔天尊也未倘若見得始知仙佛同源玄禪不二說甚麼明心見性之旨抱元守一之方一則不負大中丞營齋一則不負老東山饒舌設或不能未免兩枝樺炬燒丹圃一縷龍涎爇紫臺下座率眾詣玄武殿拈香上供畢便歸方丈。

非聞胡居士率眾檀越營齋請上堂棲霞昨夜吼風雷李白桃紅笑滿腮引得諸檀新發意穿雲踏翠飯僧來敢問大眾那里是諸檀新發意處拈拄杖云見麼見處明則月橫靑漢嵐繞丹山處處現淸淨身卓杖一下云聞麼聞處通則鐘傳蘭谷鼓震石門頭頭出廣長舌又何須攝心覓佛於長年翹首問法於永歲召大眾云聲色叢中透脫且置諸檀圓無漏果一句作麼生道聖泉日日寒濤發獅嶺年年野色靑復舉龐蘊居士將家財傾向湘江學出世法到石頭處問不與萬法爲侶者是什麼人石頭以手掩士口士乃有惺後到馬祖處亦如是問祖云待汝一口吸盡西江水卽向汝道士於言下大悟遂作偈云有男不婚有女不嫁大家團圞頭共說無生話師云龐公只知斷煩惱而覓菩提不解就塵勞而作佛事怎似非聞居士並眾檀越也不傾財水底也不問道叢席將此平等信心直下打破慳囊來我棲霞治齋結眾豈不超出龐老一頭地哉𨿽然若是且道古今相去多少鳥帶香從花裏出龍含雨向洞中歸下座。

照壁山軌度法主設齋師上堂風和徧界日麗長天山色展半滿之科水聲談空有之教你諸人還領會得麼若領會得始知瑯函光吐三千界玉軸香生百億春如領會不得問取軌度和尙去便下座。

傅太夫人爲先慈董氏忌日飯僧請上堂問昔日瞿曇升忉利天爲母說法未審瞿曇之母成佛也未師云問取拄杖子進雲光目女詣地獄門爲母說法未審光目之母成佛也未師云問取拄杖子進云卽今傅太夫人爲母忌辰請和尙上堂說法未審太夫人之母成佛也未師云問取拄杖子進云且道今昔相去多少師云字經三寫烏焉成馬進云報恩一句請師不吝師云將此深心奉塵剎是則名爲報母恩鎭遠僧淳澤問和尙朝朝說法夜夜小參且道一眞法界在甚麼處師云鎭遠到此七站僧擬議師打雲路程也記不得問如何是有漏因師云去年殿破進云如何是無漏果師云今歲修完進云有漏無漏蒙師指卽今傅太夫人先慈靈魂在甚麼處師豎拄杖云見麼問明明現於目前因甚不睹其色師云襄陽橋是九洞進云歷歷彰於耳底因甚不聞其聲師云文昌閣是三層進云和尙信手拈來固是親切教學人向那里領會師云要過便過要升便升進云恁麼則傅太夫人先慈卽此證彼去也師云但從穩處行斷斷不失足乃云金鶯也解饒長舌飛向柳陰啼未歇石女風前側耳聽聲聲說破無生滅你諸人還聞麼若也聞得始知生死關頭依妄而立來去路徑無柰而名正恁麼時如何是傅太夫人先慈董氏迥然獨步一句彈指圓成八萬門剎那滅卻三祗業卓拄杖下座。

髙鵬舉率眾檀信設齋請開示上堂問龐公有云十方同聚會个个學無爲此是選佛場心空及第歸學人有所未解請和尙一一注腳師云不辭向汝道進云如何是十方同聚會師云大家共集東山頂進云如何是个个學無爲師云七尺單前豎脊梁進云如何是此是選佛場師云人非人等皆成佛進云如何是心空及第歸師卓杖云莫負今朝共舉揚進云如此則眾信未設齋前齋已受竟和尙未說法時法已聞周師云知音不必重拈出問如何是無孔笛師云吹出哩囉句驚惺夢中人進云如何是無弦琴師云彈來不落宮商調惟有知音唱和髙進云如何是無底船師云渡盡聖凡載余風月進云如何是無根樹師云枝枝撐白月葉葉鎖寒云進云如何是無陰陽地師云物物普擎步步踏著進云如何是無底缽師云隆龍歸正覺貯水潤靑蓮進云如何是無須鎖師云把斷十方界妖狐難遁逃進云如何是無底籃師云不惟攜錦鯉還教盛活蛇進云如何是無星秤師云等閒提在手輕重怎瞞伊進云如何是無縫塔師云收盡黃金鎖子骨任他佛眼也難窺問諸檀登山營齋和尙揮塵說法如何是利人意旨師云老鴉關從北去進云利人如是利己又作麼生師云油搾關向南行進云如此則一粒粟中藏世界半升鐺內煮山川師云呂翁曾道過不煩汝再拈問有佛處不可住向甚麼處住師以拄杖打圓相進云無佛處急走過又且如何師亦以拄杖打圓相進雲走住不立向甚麼處安身立命師復以拄杖打圓相進云恁麼則酒肆淫房隨撒手從教何處不風光師云且緩緩問學人出家二十餘年參禪無禪學道無道生死作麼生了師云無參無學處是名閒道人還有什麼生死僧擬議師便打問昨朝升座薦亡今日上堂開導還是昨日的是今日的是師云雲飛天不動風過樹多聲乃云昨日椎鐘薦慈今朝撾鼓開導雨棒回潤焦枯雷喝疏通玄要露拄撫掌髙歌燈籠破顏微笑但能直下承當便是西來大道卓拄杖下座。

糧憲傅大檀越追嚴營齋請上堂問傅府追嚴請和尙說法且置如何是先大人忌辰已前的事師云柳陰深處黃鸝囀進云如何是忌辰已後的事師雲梅雨霏時山捨涼進云然𨿽若是卽今先大人還是生兜率天還是生極樂國師云何方不現本來身問君恩親恩何恩爲重師云湛湛波光千頃碧進雲天徳地徳何徳爲大師云重重山色一般靑進云和尙如斯指示還有爲人處也無師云明明已道破不必更思尋問釋迦與孔子鼻孔是同是別師云兩耀長明光大塊進云恁麼則皇天無二道聖人無兩心也師雲水山相共吐長春問一子出家九族生天因甚地藏之母入於地獄師云嘛呢叭吽進云畢竟作麼生得出師云嘛呢叭吽問生亦無生滅亦無滅生滅旣無卽今傅先大人一靈眞性在甚麼處師云主山前案山後進云恁麼則歷歷明明不覆藏師云逢人不得錯舉乃云父母非我親誰是最親者諸佛非我道誰是最道者召大眾云也甚奇怪適才山僧舉則古人公案引得龜毛拂子向前正色厲聲曰這是甚麼所在說父說母說佛說道語猶未已不覺兔角拄杖出班瞋目責之曰這是甚麼所在不容說父母不容說佛道兩爭不已忽然無位眞人出來緩緩道之曰你二人不必爭論曾聞卽此是離此是又云恁麼也得不恁麼也得時龜毛拂子與兔角拄杖聞如是說各自默默隱去復召大眾云諸昆仲山僧如斯漏逗你諸人還委悉麼若能委悉始知傅先大人卽生死而證解脫卽煩惱以悟菩提到此則君恩親恩其報天徳地徳同酬脫或未能更聽一偈劬勞一本如山重徳澤兩間似海深个裏若明恩自報更於何處覓疏親下座。

閫臺杜檀越設齋請上堂問閫臺現宰官身說法濟民無有窮已因甚和尙口喃喃地師云借他落花天吹我無孔笛乃云今日乃閫臺杜大檀越來山飯僧之期彊山僧吹無孔笛賞太平時然而無孔笛子五音齊之不能六律並之不得有時橫吹月下塵勞夢惺於片時有時三弄風前曠劫春回於頃刻𨿽然秪是不容別者知惟許知音識拈拄杖召大眾云正當香雲繞座之時花雨淩空之際還有知音者麼若有不負杜大檀越傾信心而事佛捐俸祿以飯僧如無不免山僧自和去也卓拄杖一下云此曲秪因天上有人問能得幾回聞下座。

撫軍闔衙官眷營齋請上堂問如何是西來大意師云禪堂梯子十七步進云恁麼則夜靜家家月春回處處花師雲山城燈火幾千重問未登座時佛法在甚麼處師云玉帝閣前花綽綽進云已登座時又在那里師云捨身巖下樹叢叢僧作禮師云會麼僧擬議師云當機不領會辜負一簾春問寶藏重重鎖無匙怎得開師云是星皆拱北進云謝師不吝師云無山不帶云問日日升堂時時說法未審法從何轉師云黔靈山七髙八低進云秪如新殿未修舊址未關和尙向何處下腳師雲南明水左曲右灣問如何是諸佛世界師云野色彌東嶺人煙多北城進云如何是眾生世界師云入京朝帝主定是出南門問古徳云如人上樹口銜樹枝手不攀枝腳不踏樹樹下有人請問佛法還道得也未師云襄陽橋下水偏綠進云可謂不涉唇齒最親切師云鐘鼓樓前貨更多進云𨿽然一枝無孔笛吹出淸音更有誰師云將謂無人識誰知有子期問如何是佛師云頂上旋螺靑鬱鬱進云如何是祖師云手中拄杖赤條條進云如何是超佛越祖的句師云待汝超越來卽向汝道僧擬議師連打兩棒問趙州狗子性頻年究有無秪因放不下策杖奔云途如何是云途中事師云腳跟下好與三十棒進云如何是到家意旨師云亦好與三十棒僧作禮師云狗子佛性卽今在甚麼處僧豎指師云總好與三十棒乃雲棲霞危嶺峙城東竹樹髙撐慧日紅睡起登樓頻眺望人家恍在畫圖中綠水穿橋兮盡露僧繇旨趣白雲環岸兮全彰摩詰風光逴得便行頭頭卽第一義天提得便走處處皆眞三昧海所以道作是觀者名爲正觀若他觀者名爲邪觀又何須重重問來一一答去還委悉麼若能委悉則諸檀齋嚫受之無愧自己家珍撒出何妨脫或不然尋春應到雪深處玩景須登最上巓顧視左右下座。

伍文權居士設齋請上堂問如何是過去心不可得師云昨朝旭日融融進云如何是現在心不可得師云今日和風拂拂進云如何是未來心不可得師云來朝慕府大齋諸山齊赴進云三心旣不可得卽今問答的是那一心師打云是那一心乃云春三月已前百卉萌芽羣花含秀春三月已後農忙白晝犢臥柳陰正當春三月林園現色身三昧鳥鵲轉根本法輪萬象森羅展个裏之生機十虛三際布劫前之光彩驀豎拄杖云且道是春三月已前的春三月已後的正當春三月的這里分析得出始知過去心不可得現在心不可得未來心不可得卓拄杖下座。

法云庵若虛上座率諸禪眾設齋請上堂問金鐘玉板掛棲霞一曲無生唱最佳哩哩囉囉囉哩哩不知淸韻落誰家師云好音在耳人皆識進云如此則不落宮商角徵羽師云唱和風前也不妨都管問豎指拈拳誰領會痛棒爇喝我亦疑今日數般俱不用親切一句請師提師云杲日當空現淸風匝地來進云恁麼則應作如是觀師云切忌遭他換兩眸問毛吞巨海芥納須彌是事的否師云一片西風凋萬木半輪明月印千江進云今日方知只這是從前枉用許多功師云欲獲驪珠握須教大海漧問山花開處玄機露夜月圓時性體輝个裏原來無掛礙包含天地任施爲正恁麼時和尙如何利人師便打進云如此則山川皆錦繡艸木盡文章師又打乃云棒頭領旨喚甕作鐘喝下承當指鹿爲馬說心說性通身泥水舉古舉今徧地荊棘所以道關門打睡接上上機顧鑑頻呻曲爲中下正恁麼時如何是不落蹊徑一句卓杖云凡聖從來不二家挺身擔荷總無他生前面目靑山月个裏風光上苑花舉足低頭皆活計拈香撥火卽生涯𨿽然處處無遮覆一涉思量事若麻下座。

新舊二城眾檀信設齋師傅沙彌戒上堂活潑潑的何等好無端自把繩索加直饒縛得如山穩正眼觀求亦是邪豎起如意云且道是邪是正於此分析得出始知舉足低頭全彰戒式揚眉吐气悉放戒光說甚麼息惡說甚麼行慈到恁般田地脫灑花街不礙逍遙柳巷何妨還委悉麼大悟不拘小節上香象豈遊兔徑中復舉昔有二比丘山中結庵同修梵行一日一比丘下山行乞一比丘在庵中禪定或坐睡因而睡著爲一樵女偸犯淨戒乃內心不悅同庵僧歸且說上事行乞比丘大怒提棒欲打樵女樵女驚走失足墜巖而死時二比丘共語曰我二人一人無心氾淫一人無心犯殺共往優波離尊者處懺悔尊者以小乘結罪此二比丘久修大乘之人轉生疑怖復往維摩居士處說罪維摩曰此罪性不在內不在外不在中間在甚麼處時二比丘當下大悟復豎如意召大眾云且道二比丘未見維摩之前與見維摩之後相去多少眾無對師復云未見維摩山捧月維摩見後月橫山欲知持犯無多子伸手原在縮手間。

廣東街眾信設齋師傅比丘戒上堂問九十春光過目前三根椽下日勤參好機盡是鶯啼破放去收來任往還且置秪如未受戒已前是甚麼人變淨爲穢師云藕穿陸地爲荷葉進云已受戒後轉穢爲淨又是阿誰師云筍過東家作竹林進云受與未受還許兩處看取也無師云云擁千花座香淸百寶臺乃云橊花乍吐庭前梅雨初霏簾外法堂鐘鼓輕敲請說大比丘戒豎起如意云會麼於此會得便會淸淨比丘不上天堂破戒比丘不入地獄到這里則咳唾掉臂法法具足拈香撥火事事圓成說甚麼十三重難十六輕遮僧燦祖空其罪性不過知冰是水髙沙彌衣缽不受無非識火卽燈是故眾生起無邊惑業諸佛制無邊戒法惑業旣消戒法安用復豎如意云且道是惑業是戒法這里煤墨得出堪與僧燦祖同日而語髙沙彌攜手偕行如其不爾坐臥經行須體究動靜忙閒應好持持到雙忘罪福處肉案酒樓悉戒基。

圓菩薩大戒上堂有世界以音聲爲佛事有世界以香飯爲佛事有世界以莊嚴爲佛事有世界以光明爲佛事棲霞這里以圓戒爲佛事然而戒之一字乃成佛之大本證果之總要是故三世能仁以之示涅槃妙心歷代開士以之傳正法眼藏今日山僧以之爲諸人圓心地戒法𨿽然若是且道音聲香飯莊嚴光明四種佛事與山僧圓戒佛事是同是別若緇素得出不獨諸人心地戒法當下頓圓則胎卵濕化鱗甲羽毛山花水石雲林煙島以至一切種種無不頓圓心地戒也還委悉麼佛境𨿽多不遠求大都秪在一毛頭道圓覺性般般具妙契眞空法法周無影林間拴野馬不萌枝上鎖狂猴如能這里承當去心地戒光隨放收。

四月八日撫軍慕大檀越營齋請浴佛上堂師拈匙灌沐畢揮拂子云淸和初夏正玆時燕語檐前鶯繞堤都憲傾心營妙供請澆香水浴牟尼召大眾云諸昆仲紅塵中迷卻多少人不能優遊淸虛境內淸虛境內醉卻多少人不能瀟灑紅塵中惟根器超邁意致殊特紅塵淸虛融成一片人情道意渾合處𨿽心畱宗教處仕途而不礙身著錦袍遊覺海以何妨若我都憲慕大檀越股肱王室墻塹法門凡值勝因靡不結集可謂示現宰官身弘通佛祖道適薰風南來之際金仙降迹之時捐俸來山治齋結眾不減張相國之於兜率白侍郎之於鳥窠然𨿽若是且道這段殊勝因緣還是從父母未生前而發耶已生後而發耶倘若會得不獨會都憲慕大檀越著錦袍而遊覺海處仕途而扶宗教便會世尊未離兜率已降皇宮未出母胎度人已畢其或未然不免以香水海爲硯須彌峯作筆向碧空中聊書半偈爲我都憲慕大檀越塞責去也佛誕欣逢夏正初不期都憲治伊蒲東山無可酬嘉徳半偈憑將空裏書以拄杖向空中作書勢下座。

解制上堂正月十五結制溪邊雪解隴上梅芳四月十五解制山前麥熟田裏秧靑可謂韶華易邁石火難畱然𨿽若是未審諸人生死境界迷悟關頭還曾坐斷也未如是不惟不辜九旬白足三月調心領痛棒於機前受熱喝於座下亦且不負中丞護念羣宰傾心捐俸祿於个中忘名分於是內到此何妨統無邊剎境爲一微塵無一塵不是大圓覺海融十世古今作个念頭無一念不是自恣時節說甚麼集龍象於禪室散雲水於天涯任他春去夏來日生月落何干於我哉脫或未能饒你橫擔拄杖緊峭艸鞋踏徧十虛遊周三際尙未能休歇在珍重。

復住鎭西忠義堂海晴蔡居士率眾檀信營齋請上堂問去年此日說法會城東嶺今年此日說法鎭西聖祠去年今歲且置如何是陽春徧布的消息師云鳥聲歷歷啼枝上花影重重鋪徑邊進云未審利生一句作麼生道師云昨宵膏雨淩空布今日和風匝地來進云如此則个个承恩去也師云賴汝證明乃云老僧一冬住鎭西無禪可說無道可傳惟掩兩扇禪扉向一鑪松火隨情卓爾任性陶然不期律回太簇運轉洪鈞是我闔境衿庶彊老僧升華王座播直指風要令人人破妄顯眞个个卽此證彼老僧欲舉教乘爲之發明猶是三世能仁葛藤欲動棒喝爲之點破又是歷代開士窩臼不免舒一片鶴云將要津把斷放半輪梅月把雪浪絞幹直教奇花瑞艸吐本有之風光槁竹枯松回不無之春色敢問大眾一冬已來何其密不通風今日人天眾前因甚這般漏逗良久云劍爲不平離寶匣藥因救病出金瓶下座。

戊辰臘月初一日糧憲傅太夫人設齋師傅沙彌戒上堂瑞木斜飛臘月一四海水雲齊聚集請演毗尼上法堂陣陣梅花香撲鼻豎拂子召大眾云諸昆仲還知此香來處麼若知來處則傳戒而無戒可傅受戒而無戒可受所以道佛說一切法爲度一切心我無一切心何用一切法復豎拂子云且道是心耶法耶倘若會得始知無傳之傳是名眞傳無受之受是名眞受到這里不惟不負老僧登壇饒舌亦且不負夫人信心設齋脫或未能抖擻精神休負墮初級重樓應好登。

初五日準提庵湛理庵主設齋師說比丘戒上堂欲識佛性義當觀時節因緣今日乃諸人求受具足大戒之時節也檢點將來你諸人眼能觀色相耳能聽音聲鼻能識香臭舌能知酸甜身能知冷暖意能解分別以至一切等處無不具足烏用山僧集眾升堂分條析相而謂之具足戒耶不見永嘉云一地具足一切地一法徧含一切法一月普現一切水一切水月一月攝顧左右雲山僧如斯告報眾中莫有領會者麼如無不免落艸盤桓應斯時節去也遂說戒畢下座。

臘八日藩憲柯夫人設齋眾請圓菩薩大戒上堂師以拂子向空點一點云大眾見麼這一點星象最是圓明最是靈活放之則光耀十虛捲之則澄淸萬有故我大覺世尊於正覺山前一覷覷著特地心花開放道種圓明便云一切眾生具有如來智慧徳相但以妄想執著而不證得故有四十九年說三百餘會談末後拈花示眾付偈傳衣遞代相續一至於今皆由這一點星象之所印也然而這一點星象不大不小非明非暗諸佛分上不增眾生分上不減故曰心佛眾生三無差別然𨿽若是未審從甚處出現若知出處便會世尊悟處會得世尊悟處則諸人菩薩大戒不圓已圓心地法門不證已證還委悉麼復以拂子向空點一點下座。

盂蘭會黑神廟法侄靜止大師爲師西竺和尙除禪請上堂問事死如事生事亡如事存孝之至也未審孝滿後作麼生行履師云孤峯頂上吟風嘯月十字街頭弄柳拈花進云如此則頭頭脫灑處處縱橫師云也須到恁麼地始得進云一拳打倒棲霞嶺一腳踏翻芳杜洲師云驚羣須是英靈漢敵勝還他獅子兒問西風侵梵宇寒露點幽林本自無來去如何說死生師云淨法界身無出沒悲願不忘示去來進云正與麼時則西竺和尙在何處安身立命師云不離當處常湛然問庭前明月照簾外木犀開剛然只履去三周又到來靜止大師攄誠懇請未審和尙以何法禪服師云頻撾塗毒鼓均灑甘露漿進云正與麼時西和尙一靈眞性脫灑何處師云鳳皇嶺橫眠倒臥牛渡口闊論弘談進云如此則山橫淸淨身溪出廣長舌非虛語也師云卻被汝道著問過去未來卽不問如何是現在的事師云人天普集登華座棒喝弘開薦覺靈進云卽今西和尙還來否師云芳杜洲邊常集鷺南明水上每行舟問四大分張時主人公歸於何處師豎杖云見麼進云與麼則不生滅也師云汝見阿誰生滅來乃云桐葉斜飛飄野砌蘆花半吐照深秋道人睡起渾無事倒駕鐵船水面遊隨情系纜兮聽霞鶩以齊飛任性推蓬兮觀水天而一色陶陶自得落落何拘不期我靜止大師悲生風木會結盂蘭投赤幅以攄誠爇枯煙而稽首惇請老僧爲西竺和尙除禫說法是以撾塗毒鼓震開兩岸白雲灑甘露漿浸破一帆明月引得寒鷗合十白鷺和南漁火紅沙磧之中鐵笛響滄浪之上然𨿽若是未審諸人還同見聞也無若同見聞不獨西竺和尙獲無生忍證涅槃樂則此方他界久逝新亡並及人人三世父母歷劫親煙齊上老僧鐵船髙登菩提彼岸顧左右云普濟含識則且置如何是西竺和尙獨脫一句擊案云卓矣頓超無相國端然正入妙蓮心復舉僧問曹山靈衣不掛時如何山曰曹山今日孝滿僧云孝滿後如何山云曹山愛顚酒師云你諸人還知曹山落處麼若知落處則知靜止大師劈舊案於劫前唱新詞於此日曠懷鬧市闊步紅塵倘或未能聽取頌出孝滿堂前不掛衣通身輕快許誰知閒來無事長街上一步一聲風月詞下座。

廣生韓檀越請諸經到山師上堂舉拂子云見麼此是釋迦老子四十九年三百餘會吐露的一大藏教天龍鬼神人與非人莫不頂戴奉行誰知落在我祖師門下被人喚作拴束牛馬的陳爛葛藤老僧今日將佛也恁麼拴束於中祖也恁麼拴束於中聖也恁麼拴束於中凡也恁麼拴束於中乃至僧俗男女老少貴賤賢愚山河國土動植飛潛舟車屋宅瓶盤釵釧一切種種無不恁麼拴束於中秪有一物恁麼拴束不得因甚麼拴束不得不見道有一物明歷歷黑漆漆上拄天下拄地常在動用中動用中收他不得你諸人作麼生會倘若會得不惟會釋迦老人四十九年說三百餘會談的消息便會我祖師門下恁麼貶叱的道理如其不會老僧不免念一道眞言而爲守護南無佛陀耶南無達摩耶南無僧伽耶唵悉帝護嚕嚕悉都嚕只利波吉利婆悉答哩布嚕哩莎嚩訶下座。

韓檀越供法衣請上堂風和日麗早春天花柳芬芳繞法筵信手焚香窗下坐檀那天外送金襕遂舉衣示眾云諸昆仲還見麼劫前春色縷縷敷陳教外眞風絲絲顯露羅紋結角處摩醯三眼窺覷不能綫路通關處大悲千手摸索不著然𨿽若是且道廣生韓檀越從甚處得來若知來處便知佛佛授手惟授此也祖祖相傳惟傳此也說甚麼持歸雞足山鈍置大庚嶺敢問大眾金襕袈裟殊勝則且置如何是廣生韓檀越不可思議一句盡謂曇花覺地放誰知火宅也開敷下座。

臘八胡君選設齋請上堂問朔風生古渡瑞雪擁層峯殿閣增輝卽不問如來成道意如何師云冰解無非水進云與麼則人人腳跟點地个个鼻孔遼天師云梅開總是春問匝地六花呈色相一枝梅蕊泄先天世尊睹星悟道二祖斷臂傳衣且道是同是別師云一个鼻頭兩孔出气進云如此則古今無二道聖凡無兩心師云惟有鐘子期能識伯牙調乃云萬乘尊榮都不戀無端冷坐雪山間𨿽然夜半睹星悟及至天明也一般召大眾云如何是一般的意旨時嵩敝法侄在傍云吸露千般艸吟風一樣松師云如是則智慧徳相不別妄想執著妄想執著無殊智慧徳相所以道三十年前見山不是山見水不是水三十年後見山仍是山見水仍是水復召大眾云如何是釋迦老人契證平常一句風竹滿林彈月冷雪梅一徑鎖云寒卓拄杖下座。

康熙癸酉年四月受鎭臺魯脈蘭護法曁中營副府王左營副府云如劉右營副府王三護法請師復住安籠吉祥庵值大殿落成上堂問世尊指地宜建梵剎帝釋插艸建剎已竟帝釋插艸卽不問世尊指地意若何師云梅花開雪裏進云與麼則行住坐臥無非佛事喜怒哀樂總是道場師云楊柳舞春間進云正所謂自從舞得三臺後拍拍原來總是歌師云知音不必頻頻舉乃云昔日之來落寞廊楹迷艸色今日之來巍峨殿閣吐珠光六窗炯炯洞一色虛明萬瓦鱗鱗絕三種滲漏是我鎭臺蘭公並副府諸公不忘靈山記莂示現佛國金湯俸祿同捐勝因共結且又鵲印龍旗依無雙之覺地錦袍玉帶衛不二之法門延頭陀拈座上花枝集衲子轉个中語句鼓鐘震處滿院殘煙散去棒喝弘時一鉤新月懸來正恁麼時新舊卽且置住院一句作麼生道無米飯供龍象眾沒弦琴操水山音。

佛誕惺念尼禪人率眾請傳戒上堂今日乃如來降生之期諸人乞戒之際是以慶雲匝地花雨一天鐘鼓出翠微之中衣缽傳寶座之上致令金鶯奏管玉浪騰江然𨿽若是你諸人還同見聞也未如是則如來未出摩耶胎生已度竟山僧未登曲錄木戒已傳周又何須灌沐香水講演毗尼脫或不能未免沈水一鑪祝聖誕袈裟次第授諸人傳戒畢下座。

佛成道日眾戒子請上堂問朔風凜凜過園林瑞木紛紛點碧岑剎土香飄於此日雪山公案又重新剎土香飄卽不問重新公案事如何師云法筵龍象繞進云如來睹星成道和尙升堂說法還是慶賀耶利生耶師云一點水墨兩處成龍問世尊成道開眼說夢和尙利生平地興波且道世尊與和尙相去多少師雲龍吐腹中珠池吞天上月進云如此則昔日今朝無二無別師云梅香淸滿院雪色映層峯乃云不住皇宮內棲遲雪嶺頭明星午夜現黑霧一天收拈拄杖召大眾云還知釋迦老人悟處麼六年冷坐無人識三嘆奇哉秪自知卓拄杖下座。

佛誕溪舌禪人率眾戒子請上堂年來佛法懶弘宣髙臥東山鎭日間昨夜登峯舒一嘯驚他星斗落人間引得維那同眾職事入方丈白雲明晨釋迦如來降誕請和尙登座爲眾說法山僧一夜思量欲說攢花簇錦串玉聯珠人所說不到的一篇法語想起未離兜率已降皇宮未出母胎度人已畢是歷代祖師評論了又評論的想起雲門道我當時若見一棒打殺與狗子喫貴圖天下太平亦是諸方長老批判了又批判的左也打點不出又也安排不就弗覺枕上月殘雞報曉堂中磬響日初紅起來盥漱焚香披衣禮佛大眾人事一周逗到此時梵鐘震竹徑松亭香靄飛瓊樓丹閣一眾都來座下聽山僧說法盡力抖擻枯腸何嘗有得半字顧左右云且作麼生得个應時及節的句塞責諸人良久云好好幸有一柄龜毛拂子在不免令他出廣長舌爲眾說些新佛法以助然眉之急如何是新佛法拈拂子擊案一下云聞麼若也聞得則佛誕不慶已慶佛法不說已說還委悉麼眾無語師云巴歌唱處人皆和琴韻彈時我獨知又擊一下便下座。

師誕日上堂晦迹東臯渾忘花甲一味曠懷松石舒嘯雲泉不羨成仙成佛虛名惟作應馬應牛活計竟不知東海增瀾南山聳翠豈期紳衿長者記起三生石上事耆老仁人展開一片劫前心造古錦含春之幛撰鏗金戛玉之文抱琴踏翠而來攜鶴穿雲而至爲老僧慶以六旬祝其五福兼請升堂說法乘時利生其柰老僧頑如硜石拙若朽株無半字之可談何眾生之可利只好將不來相而來不住相而住的以塞來命拈拄杖云秪這个非延非促不減不增與嘯風石虎齊年吼月泥牛其壽倘若會得方知此个壽量能爲萬象主不逐四時凋還委悉麼若欲空其壽者相直須透過這重關復拈拄杖下座。

﹝本山嗣法門人眞解捐刻

本師和尙語錄第四卷

附藏流通伏願生生證涅

槃妙心世世弘正法眼藏

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第四終嘉興大藏經東山梅溪度禪師語錄

東山梅溪度禪師語錄卷第五

嗣法門人眞解等編

小參

結制小參問開堂聚眾大闡宗風未審以何法利濟師云一棒一條痕問不畏生死不愛涅槃的人到來和尙如何接他師云待汝不畏不愛來山僧自有方便僧擬議師云尙有畏愛在問不是心不是佛不是物是什麼師驀頭一棒進云如斯下手猶欠親切師云旣欠親切再喫何妨又打問古人道有意求眞眞轉遠擬心斷妄妄猶多眞旣不求妄又不斷如何下手師云下手且置你將什麼喚作眞妄僧罔措師劈頭兩棒問學人帶鎖披枷請和尙方便師云還須自已解脫問一切有爲俱屬夢幻如何是無爲師云向一切有爲處看取問燈盡火滅時這段光明歸於何處師云腳跟下問未出方丈時如何師云斜枕虛窗聽嶺月進云已出時如何師雲橫拈短杖驗龍蛇進云還別有指示麼師云領取當陽句切忌別尋思乃云法幢建立龍象從依殊勝因緣自玆肇始白棒如雨而下熱喝似雷而轟直得虛空倒走日月顚推流水斷聲靑山失色𨿽然猶是門庭邊事未是格外全提召大眾云還會格外全提麼若也會得不負登山涉水訪友尋師三根椽下苦心七尺單前橫膝其或未然必須提起話頭立定主宰向無下手處下手無用心處用心莫管期之短長根之利鈍一直挨拶一直提撕猛然漆桶開心花燦鼻孔原來唇上搭眉毛秪在額頭橫何結之可結何解之可解舉足下足無非本有道場左之右之盡是現成公案恢恢焉尺寸不可量迥迥焉功勛不可及說甚麼門庭邊事格外全提到這里始知如雨之棒無柰而施似雷之喝亦無柰而施顧左右云卽今香淸炬晃坐立儼然眾中莫有不待指揮而自徹證者麼若有便與掀翻露布截斷葛藤同批劫外煙雲共判个中風月可謂龍驤雲起虎嘯風從非惟輔弼法門亦且流通正眼先哲云欲行恁麼事須是恁麼人如無各請歸堂體取待勝因畢道果圖卻來方丈裏吐露消息。

冬至小參拈拄杖卓一下云一陽來復萬類沾恩無鼻孔鐵牛起從露地踏徧層山曲水焦尾巴石虎出自雪林吼開薄霧輕煙堅冰初解玉池邊春信乍傳梅萼上燈籠夢惺露柱眼開頭頭展格外風光一一顯寰中節令惟有山僧拄杖子不搖不動無攺無更赤條條主持萬象硬剝剝依怙四生不被陰陽侵不爲時節轉𨿽然如是未審諸人會否倘若會得便會洞山掇座元之果桌慈明揭堂上之榜文遇緣卽宗應時納祐如其不爾正是生死牢關未破無常羈鎖未開必要猛著精彩窮究本參行住坐臥之中綿綿理會動靜忙閒之際密密參持如此研窮之久策進之深和這里會參持的一齊打脫及第心空喚作拄杖子也可不喚作拄杖子也可喚作一陽來復也可不喚作一陽來復也可我爲法王於法自在有何羈絆哉召大眾云這般說話且道巴鼻在甚麼處復卓拄杖一下。

除夕小參古人以百年壽終之際喚作臘月三十夜若平日工夫不穩漆桶不破到這時節地黑天昏胡鉆亂撞良可悲哀諸昆仲一年三百六十日已盡你諸人還辦得此事麼若辦不得則又虛喪一年光陰豈但虛喪此一年光陰從無量劫來至於今日的光陰盡是虛喪諸昆仲提起金剛王劍將從前的昏沈掉舉散亂自恣一齊斬去以明朝元旦爲始奮大勇猛起大精進豎生鐵脊梁抱無義味話一直參一直究歲月不計寒暑不管如打失了一件要緊的物相似定要尋定要覓覓到用力不及處尋到畱意不得時忽然當下了明原來不在別處召大眾云卽今香焚柏子炬點蘭膏梅花雪裏飄香爆竹風前送韻你諸人還當下了明得麼若了明得說甚麼壽終說甚麼歲盡一任徘徊法席瀟灑云堂如當下了明不得未免寒隨一夜去春逐五更來。

爲全捷林護法對靈小參秋來風剪葉春到鳥啼枝會得無生滅頭頭本不迷咄迷个什麼莫是六十年前丹心報國壯志勤王劍破陣云袍曬邊月的麼莫是六十年後解玉林泉絕迹塵市義方教子嘉徳服人的麼若檢點得出則六十年前的一一無非至道六十年後的頭頭盡是眞機所以華嚴經云佛法不異世間法世間法不異佛法到者裏始知秋風剪葉春鳥啼枝法法頭頭無不是現成公案還委悉麼這里若能親覷破方知生死不相干。

重九小參三玄三要事難分得意忘言道易親一句明明該萬象重陽九日菊花新此是汾陽頌臨濟三玄三要之句卽今重九已屆黃菊盡開你諸人向甚處見臨濟三玄三要倘若未見茱萸茶且莫飲黃栗粽且莫餐古者道大事了明消他萬兩黃金亦得不然滴水也難消且參禪一事非是肆口而談縱舌而論必須要下眞實工夫如一人與萬人敵相似正恁麼時眨眼不得退步不得怯畏不得商量不得直拼一條性命向前抵敵任是佛來也與之一刀兩斷祖來也與之一刀兩斷若也如斯勇銳不愁生死不明禪道不透山僧嘗云學道猶如破戰場單刀直入要豪彊煙塵掃盡功歸大家國淸寧帝道昌到這境界茱萸茶任飲黃栗粽憑餐三玄三要直下打開千七百則一串穿卻任他時節交加寒暑遷變何干於我哉。

結制小參拈拄杖云劫前曾聚首此日復團圞不負當初約同撐無底舡以拄杖作撐舡勢云還有同撐者麼問無底舡還渡人否師云渡進云渡的是甚麼人師云無眼耳鼻舌身意的進云有眼耳鼻舌身意的還渡否師云不渡進云爲甚不渡師云爲他有眼耳鼻舌身意問天上明星耿耿門前流水潺潺是誰境界師云拄杖子境界進云和尙有此境界否師云問取拄杖子問如何是父母未生前的面目師云眉橫額上進云如何是已生後的面目師云額上眉橫僧撫掌呵呵云不入驚人浪怎得稱意魚師云且莫詐明頭問如何是奪人不奪境師云衲被蒙頭絕世故不知春艸長庭前進云如何是奪境不奪人師云秋來是處林巒肅獨自朝陽補毳衣進云如何是人境兩俱奪師云一夜雪鋪地江村絕往來進云如何是人境俱不奪師云敲鑼擂鼓慶賞新年乃云大道只在目前要且目前難睹欲識大道眞體不離聲色言語召大眾云卽今明月淩空是色淸風彈竹是聲一眾與山僧問答是言語大道眞體在甚麼處於此撥得一綫路去則古人不虛道山僧不浪舉其或未然須將袈裟下事眞切參究勇銳推尋忽然踏著鐵秤錘不可謂是鵝卵石到這境界原來聲也在里許色也在里許言語也在里許大道也在里許結也在里許解也在里許便能於腳跟直下承當不從他處領會了然自在廓徹靈明不爲諸塵作對不與萬法爲侶常如十日並照離見超情截斷生死根株剖開去來浮幻如金剛王堅固不朽乃謂之大道眞體也珍重。

小參个裏眞機絕覆藏尋常日用露堂堂堪嗟背覺合塵子歷歷明明不薦取春來徧界鳥啼花彼岸何曾隔一些秋到林間風剪葉消息盡情俱漏泄剔起眉毛做一回莫教徒入我門來爲僧不悟拈花笑二親劬勞何所報爲僧不曉涅槃心未知將底答皇恩爲僧不明心卽佛三界如何跳得出爲僧不會石鞏箭龜毛索子作麼斷爲僧不破黃龍關更從甚處放身閒爲僧不省俱胝指閻羅鐵棒怎免你急忙檢點勿因循一寸光陰一寸金不將一一先明了但恐臨時徒懊惱我言直截爲渠通密密提撕莫放松一朝當下撒其手蝦跳原來不出斗。

小參前夜小參一天光皎皎今夜小參大地黑漫漫敢問大眾且道光皎皎的是黑漫漫的是試道看若道得許伊頂門上具一隻眼脫或未能聽取注腳拈拂子雲光皎皎黑漫漫易者甚易難者甚難也不難也不易頭頂是天腳踏是地釋迦於此拈起花枝達摩於此掃去文字不期遞序山僧未免當陽揭示且道揭示个甚麼若非向上關卽是第一義如何是第一義以拂子擊禪牀左邊云卽此是擊右邊云離此是擊中間云不卽不離是於此倜儻分明一任將這光皎皎黑漫漫的掃向大千世界之外去。

小參白晝來明星髙照黑夜來杲日當空你諸人還信得及麼若信得及始知飯盛無底缽花綻不萌杖疊疊靑山年年寡色潺潺流水歲歲無聲泥牛吼震長空木馬嘶通大地這般說話達者方知背覺之徒聞而便笑老子云上士聞道勤而行之中士聞道若存若亡下士聞道大笑之召大眾雲山僧恁麼說話眾中莫有不笑者麼若有出來彈無弦琴吹無孔笛大家唱和共樂升平豈不暢快。

小參僧問和尙有禪道否師云無進云諸方俱有和尙爲甚卻無師云我與諸方迥別乃云諸方有禪可說我獨無說諸方有道可傳我獨無傳然無之一字包諸有而無餘生萬物而不竭天地𨿽大能役有形而不能役無形陰陽𨿽妙能役有气而不能役無气五行至精能役有數而不能役無數百念紛起能役有識而不能役無識故曰本來無一物何處有塵埃昔有僧問趙州狗子有佛性也無州云無只將此个無字時刻撕捱晝夜諦審不雜念不異緣忽然心花發明照十方剎始知三千七百公案一大藏教典文盡從無字流出。

小參山僧入滇已來將及五載曾未有片紙隻字干謁檀門取笑識者玆準先賢風度一藤一笠隨處翛然不期默契大徳同闔郡紳衿邀人此院懇請開堂指揮劫前消息然而劫前消息明歷歷絕覆藏且又鶯啼綠樹魚躍碧波蜂嚷花叢蝶穿苔徑若是通方作者未舉先知豈待豎說橫談方云領略不見道未舉已前先薦得分明鷂子過新羅顧左右云還有未舉先知者麼若有山僧分半院與伊如無未免傍通曲引召大眾云乾坤之內宇宙之間中有一寶祕在形山形山且置如何是一寶莫是耳聞目睹是若謂耳聞目睹是如來又道若以色見我以音聲求我是人行邪道不能見如來若謂耳聞目睹不是東坡又道溪聲盡是廣長舌山色無非淸淨身於此批判得出則劫前消息不待指揮而自穎脫。

解夏小參道吾舞笏雪峯輥毬徳山拈白棒俱胝豎指頭這一夥老古錐大似好肉上剜瘡虛空裏挖洞檢點將來敗鈌不少山僧這里一夏九十日也不舞笏也不輥毬也不拈棒也不豎指直教諸人向三根椽下七尺單前看个無義味話召大眾云卽今九旬制滿三月功圓你諸人的無義味話還曾看破也未若只癡云靄靄昏霧蒙蒙莫說與麼坐一夏縱使坐百千萬億夏只增其業本耳今日事不獲已與諸人展个寬限最初發心入道之日卽是結制於中不論年之與月日之與時恁麼參詳恁麼逼拶直至牢關打破及第心空便是解制之日諸上座當知人人分上有淨裸裸赤灑灑騰今耀古越見超情各不相知各不相到的一段奇特秪爲塵情意想記持分別露布言詮聞見覺知是非得失所障若向个裏盡情冰釋便與諸佛同一知見同一語言同一手作同一體相非惟與諸佛同亦乃與歷代宗師天下老和尙同到這里方知此段奇特在聖不增在凡不減行住坐臥是大圓覺穿衣喫飯是大神通說甚麼結說甚麼解放曠平常隨時任運有甚麼生死可畏涅槃之可愛哉顧左右雲山僧如斯告報且道有指示處無指示處若能分析則道吾舞的雪峯輥的徳山拈的俱胝豎的與自己看的無義味話無二無別脫或不爾且聽說偈收起葛藤佛事九旬今已周此中幾个息馳求時來握杖登華座聽得蟬聲報早秋。

小參報爾英靈士急切明西意歲月疾如梭精進莫蹉跎坐臥經行處頭頭須照顧從上諸聖賢不離當下圓聞聲了自性擊竹空山應見色悟本宗桃花照面紅捲簾明个事層巒開障翳吹燈徹本光全體露堂堂況復無欠少奚須向外討拈香並撥火在處無非我喫飯與穿衣何曾隔一絲趁此色力健應堪眉下薦檢點舊話頭不明誓不休焂爾疑團破原來是這个一明一切明無處不皆春旣達一眞界縱橫得自在我昔曾經已非是虛談耳莫更求方便直須如是看看到無看處自有轉身路。

小參法不孤起仗境方生所以山僧住瀘西卽瀘西境以垂示鐘秀山頭鳥鵲咸集環翠坊下車馬交馳翠屏拖澹蕩之雲華嶺捧皎明之月住師陽卽師陽境以垂示西華頂上竹樹參差觀音閣前煙水彌漫通玄洞鎖蒼霞筆架山連紫霧舉拂子云且道是瀘西的是師陽的於此脫然省去始知頭頭皆我處處非他觸境不疑遇緣不惑如水銀墮地無處不圓似春雷鳴空無物不惺說甚麼瀘西美景師陽佳山復舉拂子云還委悉麼是處是慈門無門無善財。

爲王氏恭人對靈小參隴上梅開似玉門前水響如琴欲識本來這著不離見色聞聲顧左右云卽今聲已露色已彰且道本來這著在甚麼處舉如意云見麼敲靈幾云聞麼這里聞見分明始知王氏恭人未起念而已遊華藏未舉足而已到蓮邦奚須鼓鑼互應金石交宣廣演靈文頻談梵偈所以華嚴經云若人欲識佛境界當淨其意如虛空遠離妄想及諸取令心所向皆無礙復舉如意云還委悉麼若能委悉則聞聲悟性見色明心總不出乎這里脫或未能更聽一偈不辭消息與伊傳生寄死歸理必然色見聲聞如透脫方知月落不離天。

石章送褊衫師小參這七斤衫子一自趙州著後鈍置數百餘年不期石章禪人從無得處得來山僧向無穿處穿出普使闔道場人同一眼見遂著衫云見麼這里見得始知終日穿衣未曾掛著一絲到這里不惟不負石章亦且不負趙老倘或未然須向山僧未著此衫之前薦取。

新城駐防王守戎率眾上燈請小參龍潭消息妙難量鑑地輝天不覆藏今日圓通信手剔一人頂上一重光明似鏡兮照開如來三十二種妙相晃如日兮爍破檀信八萬四千塵勞般若春頭頭發現曇花影處處敷陳以拂子指燈云還見麼須知燈是火莫向外邊尋。

小參永嘉云摩尼珠人不識如來藏裏親收得以拂子打圓相云還識此珠麼此珠至精至微最殊最勝七珍莫可比其光八寶無以諭其色國土難以酬其價若識此珠不爲生死迫不被迷悟羈堪與諸佛同行列祖共話倘或未能須向袈裟角下精勤檢點仔細推尋一日不獲則一日之心莫休一年不獲則一年之念莫廢如此情消想竭思苦神疲正於無可覓處焂然入手光輝上下照映四維其平日所疑所礙之心一時冰消瓦解不見郁山主云我有明珠一顆久被塵勞關鎖今日塵淨光生照破山河萬朵是知此珠人人本有个个不無復以拂子打圓相云還見麼。

爲吳氏恭人對靈小參五十三年一著子本無生也本無死圓通不惜兩莖眉一一從頭說破爾以如意打圓相云會麼五十三年只憑這个從夫一段柔腸親冷暖十分喜態伴朝昏五十三年只憑這个教子凜凜英風堪繼祖翩翩壯志可淩雲五十三年秪憑這个樂善香焚白晝空諸有心悟眞乘了萬緣五十三年秪憑這个結果霜澆木葉林間脫雪點梅花嶺上開到這里無一法不是現成受用無一事不是本地風光說甚麼生死境界迷悟機關所以道頭頭非取捨處處沒張乖正恁麼時如何是吳氏恭人千了百當一句珠翠叢中俱踢倒鸞鏡臺前盡打翻兒女夫君都不戀信步迢迢空劫前。

爲吳珍居士對靈小參昨宵疏雨淩空布今日淸風匝地來非滅非生明歷歷何須苦苦叫哀哉舉拂子云見麼見麼此是汝五十四年衝鋒四塞破敵八圍用命求功名的擊香案云聞麼聞麼此是汝五十四年覷破塵勞歸投覺地尋師問至道的揮拂子云會麼會麼此是汝五十四年殷勤市易節檢饔餐力身起家業的到這里手舞足蹈無非本有之眞吐气揚眉盡是不無之妙𨿽然若是且道是个甚麼法法頭頭都盧昧他不得有意尋思云萬里無心晤對月盈天大悲千眼難窺覷只許當人當下圓。

香燈會小參師以拂子指香燈云只這个劫前種植教外敷陳或標思曩斯兒之名或稱都思怛囉之號然則光聯八表焚則气貫十虛云結處萬類覆之有餘花放時羣蜂采之不得閃爍破千年之暗氤氳回億劫之春徳山以之明心香嚴以之見性所以十方梵剎推斯爲首諸土叢林卽此爲先旣然且道殊勝在甚麼處舉拂子云還見麼便歸方丈。

小參指瓶梅云秪這个不從庾嶺得來亦非羅浮采出不煩雨露不借雪霜有時弄影燈前橫斜几案有時飄香室內淸潤琴書躡屐登山的徒勞疲倦尋詩跨蹇的枉受艱辛遂以兩手擎瓶云怎似山僧這里一瓶收貯不逐他尋淸玩以此而供單傳以此而示縱使山間明月擬古無分江上淸風欲撼不能說甚麼包含太極泄漏先天顧左右云還知不入眾流處麼不許嚴寒逼豈容雙鵲爭。

戒中小參受諸佛戒入諸佛位汝等旣登殊勝之門須行殊勝之事如何是殊勝事著衣持缽是殊勝事蕩瓶振錫是殊勝事守護心城是殊勝事精嚴軌範是殊勝事只有一事不是殊勝事且道是那一事以拂子擊香案下座。

小參東嶺一層門恍如鐵淩成有人跳得出何處不稱尊然而此門不髙不矮非小非大山川顚卓其中日月倒懸於上諸佛法身里許顯現列祖心印里許傳持顧左右云正當谷蘭飄香之時山月吐輝之際你諸人還跳得出麼若跳不出三根椽下如切如磋七尺單前如琢如磨捲簾問訊須教檢點翻牌打板切忌瞞盰焂爾迷雲裂破癡霧豁開撒手輕輕跳出舉足處處無羈百艸頭上縱橫十方界內舒捲如龍得水似虎靠山到此境界不愁道超佛祖位越人天鑪韝洪開法幢髙豎教內教外項刻全收世出世間一時周備管甚一大藏教典墳三千七百公案所以云一透一切透一明一切明而今有一般的弗肯灰心泯志跳出斯門一味逐浪隨波合塵背覺東去聽兩句西去看兩篇向無智人前誇經賣紀大似實學飽參忽遇具眼師家未免耳紅面赤似這般的總之未過斯門未經辣手所以心花不燦智識不明觸境不能活機遇緣不能發用破山師翁云機不滑則見理未圓鋒不利則神悟未徹水乳相投箭鋒相拄豈容易哉不見道大疑大悟小疑小悟不疑不悟斯言盡矣可不知歟況此山開辟有年住持有代未得五湖聚集四海交參梵缽滿堂袈裟盈室玆承慕大開府並闔郡官僚不忘靈山舊識豈期意外重逢一言契合傾念護持堂室聿新亭臺炳煥布一天花雨傳雙桂心燈又兼諸禪不遠而來眾信不化而向是以立乎機境行乎縱奪你諸人應須借舟達岸就路還鄕庶不負山僧婆心官僚護念若乃延延緩緩因因循循不但東山這里一期縱使百千萬期終不能成就也復舉眞淨和尙云衲僧家無一處不是過量境界自在禪定喝一喝云豈不是過量境界謦欬一聲云豈不是自在禪定師云眞淨和尙向音聲裏顯發過量境界自在禪定檢點將來只可塞責初機弗能酬唱達者若是山僧過量境界無限靑山間裏眺自在禪定半窗明月靜中觀不特初機透脫要且達者圓通復顧左右云且道眞淨和尙顏面卽今在甚麼處撫禪牀兩下便歸方丈。

小參一從相聚在東山九十春光彈指間露地鐵牛須趁起祖翁田地莫教閒冒雨衝風兮披星出而莫厭拖泥帶水兮戴月歸以何妨但得精勤種去自然丰稔收來石屋和尙云若論此事如農家耕田相似耕之以深種之以時所收必丰耕之不深種之非時所收必寡遂以拂子打圓相云這是祖翁田地不辭指出豎拂子云這是露地鐵牛不辭牽出復顧左右云卽今田已指明牛已牽過你諸人作麼生耕種如是則不負聚首一朝團圞三月長連牀邊七上八下無底缽內茹淡餐酸倘或未能更聽一偈頂笠披蓑苦莫辭犁耙翻轉趁玆時而今若不深深種秋後依然倉廩虛。

爲藩憲玉鉉柯護法對靈小參楊柳低垂象外春桃花斜吐生前面乘時升座說無生直指亡靈登覺岸舉拂子云見麼見處明頭頭無不光輝擊案云聞麼聞處通處處悉皆透脫如是則知我玉翁柯大檀越未舉心而已陟九蓮臺畔不動步而早入八徳池中況我公平日𨿽遊宦海意注宗乘志篤水雲情深龍象陶然而塵塵自得卓爾而處處無羈積徳施仁育民柱國無不是固有之眞本然之道又何須山僧考鐘伐鼓豎拂拈椎而謂之說法資薦耶正所謂瑪瑙階前重砌玉琉璃殿上更懸珠敢問諸山達士一會髙流如何是玉翁大檀越不假修證一句聳聳靑山扶日月悠悠流水繞山河。

爲臬憲素徵曹護法對靈小參彤雲舒嶺岫梅雪點江濱本自無來去如何說死生顧左右云旣無生死又非來去且道素翁曹大檀越一靈眞性在甚麼處舉拄杖云見麼於此見得始知嶺岫彤雲悉露本來面目江濱梅雪全彰佐國眞風𨿽來來去去而不爲來去顢頇死死生生不爲死生籠罩到這里則拿問貪酷之權與成佛證祖之心不別伸理冤枉之政與利生接物之道無殊正恁麼時如何是卽事契理一句隨順世緣無掛礙涅槃生死等空花。

爲糧憲慈母李太夫人對靈小參嶺月光流繡闥池蓮香散錦堂不必更尋歸路卽此便是西方揮拂子召大眾云諸昆仲還會李太夫人不離當處悟證無生法忍麼倘若會得始知塵心卽是佛心此岸無非彼岸說甚麼風雲十萬里山水八千程所以道無邊剎海自他不隔於毫端十世古今始終不離於當念正恁麼時如何是李太夫人直下髙超不假資薦一句白雲原自棲峯頂綠水何曾離澗邊。

爲林野上座對靈小參長空瑞木飄大地琉璃結請我說無生牙疼道不得﹝師是日患牙疼﹞先哲云佛法大有只是牙痛顧左序云識山僧痛處麼遂髙聲云哎喲哎喲顧右序云還識山僧不痛處麼亦髙聲云哎喲哎喲如是始知林野上座來不滯於生去不礙於滅踏碎兩重關千江一片月正與麼時如何是卽事指南一句不須更問去來關薦取牙疼這一訣如何是這一訣復髙聲云哎喲哎喲。

爲法主矩度和尙對靈小參解脫淸涼月金剛堅固幢鐵牛生犢子脫體露堂堂只此一法惟我矩公和尙証之矣所以耆年碩徳髙節古風朴實住世沒半點攀緣本色教化無些子裝飾一滴楊枝灑徧穢邦淨土十卷楞嚴講得天雨花飛眞教乘之梁棟實末法之光明幢也吾儕與公情深江海義重丘山𨿽門庭建立有殊而風規闡化不別於戲胡爲法社之不幸而天奪我良朋遂使講筵月冷後學無依𨿽然且喜七十年前行雲流水實無所來七十年後海湛空澄亦無所去然則去來無相更有何物之可悼哉旣無可悼卽今供設伊蒲茶傾紫筍香焚牛首炬點蘭膏又是甚麼意旨良久云佛法固如是人情不可無爲大中丞梅公閻大檀越對靈小參生而無生嶺上白雲滅而不滅水中明月生滅旣無千有何法可說拈拄杖云然而這个消息是我都憲大檀越不修而修不證而證矣所以臨終之際妙心澄淨正念昭彰而無些子畱礙況我公平日優遊宦海宦海不能困其智受用錦玉錦玉不能縛其用且蒞任黔南五載仁和若春風慈愛如甘雨凡士農工商莫不沾其潤澤又兼興崇蘭若莊嚴佛乘凡方袍圓頂無不叨其弘護可謂一路福星萬家生佛於戲何黔地之福淺而相星一旦還天致令緇素含悲山林墮淚正恁麼時坐斷生滅則且置得大自在一句作麼生道道崇一貫意何堅祿享萬鐘只淡然生滅兩關俱不觸當空寶月鎭長圓。

﹝蓬萊永興寺嗣法門人性堅捐刻

本師和尙語錄第五卷

附藏流通伏願慈風永用

於禪林慧日長明於佛土

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第五終嘉興大藏經東山梅溪度禪師語錄

東山梅溪度禪師語錄卷第六

嗣法門人眞解等編

茶話

文應運設茶孰把春風剪碎來山堂夜夜共銜杯於中有个搜腸訣喫著令人夢眼開。

韓道啟設茶舉杯示眾云會麼眾無對師以拄杖左右打雲山僧夜夜飲春毛劈腹剜心爲爾曹總爲爾曹不解會故拈拄杖打驢腰。

無邊林居士設茶俗筵以酒敍話僧捨敍話飲茶茶酒𨿽然各別要且事同一家如何是同的道理歲歲農霜潑菊花。

黃相寰設茶數色名園果一杯春露茶大家同飲啖幾个不粘牙。

張恭人設茶山月似鏡明杯茗如玉碧消息在其中諸人識不識若識則寒山比的趙州道的無不冰釋熊有貴設茶昨夜焚香飲雀舌今宵剪燭醉龍團燭光炯炯輝猊座香气騰騰噴綺筵這冤家當陽卽是轉念被瞞顧左右云還有不被瞞者麼。

吳可安設茶劫前那一段猶如生鐵片若能嚼破他何愁不了辦。

除夕茶話處處梅花開似玉家家爆竹向如雷山僧無別爲分歲一个淸淸茶一杯𨿽然且道是甚麼滋味若也識得何夕可除如其未能明朝新歲。

茶話昨日三十今日初一大家共喫茶莫將口打濕若將口打濕拄杖劈頭擊。

臘八茶話鐘停鼓歇夜沈沈大家相聚喫山茗其中滋味如親識不須天上覓明星。

熊居士設茶師指燈花召侍僧曰摘取來僧無對乃云金牛喚眾喫飯趙老呼僧飲茶惟有山僧迥別教人摘取燈花且道與二尊宿相去多少維那云不隔一些師起身云謝熊居士茶。

中秋茶話靄靄白雲垂逕岸飄飄黃葉落江濱五湖衲子齊雲集一个杯中月一輪以拂子打圓相下座。

解制茶話自從結制九旬來夜夜烹茶共舉杯獨有今宵分外別震威一喝吼如雷喝一喝云聞麼若也聞得始知十月十五布袋未曾結卻正月十五布袋未曾解開。

端午茶話日日橫談豎說朝朝捏聚打開與麼漏逗無別要透祖意西來如何是祖意西來角黍堆盤茶滿杯。

瑞麟居士設茶經余田舍煙村歷徧山巓麓足劫前一片信心特從這里拈出如何是瑞麟居士的信心杯裏新茗碧如玉。

孔居士設茶白雪浮甌撲鼻香飲著風生兩腋涼滋味𨿽然只這是定要當人親口嘗。

茶話莫管雀舌龍團只須信口喫去咬著趙州道的頓令生死瞥地。

秦繼淳設茶風自淸兮云自淡檀那信手煎團片莫教徒飲月明前要識香甜那一段。

林自奇設茶檀越設茶請開示啟口柰乎無一字以拂子畫圓相云直須嚼碎這些兒弄箸舉杯無不是寶山設茶師以拂子畫圓相云秪這个不從雨前摘來亦非鼎中煎出有人喫著些兒憑教通身換骨。

中秋設茶中秋佳節是今夕監院設茶普請喫芝麻餅比月輪圓不必區區天上覓﹝是夜無月﹞。

佛事

大興寺爲本師靈隱老人舉哀不違悲願降南閻幾向煙波駕鐵舡焂爾西攜只履去泥牛石虎盡潛然恭惟本師老人道明日月徳合乾坤住世四十三秋利生一十七載神機迅捷劈開荊棘路海口贊不能慧辯幽玄坐斷是非關佛眼覷不見棒似三春之雨喝如五夜之雷指月印可禪心拈花流通正眼在處抽釘拔楔不離本分鉗錘隨方打鎖敲枷詎越單傳旨趣將謂萬世法幢不期一朝撒手以至人天失仰龍象無依竹帶煙愁花含露淚𨿽然大眾還知吾師去處麼如是則知淨法界身本不生滅大悲願力示有去來倘或未知不免白雪半甌枯煙一瓣換手捶胸哀聲不斷。

爲月用發翁起龕以杖擊龕云棒頭開正眼喝一喝云喝下悟無生一月千江印風光徧界明正恁麼時起龕一句作麼生道東澗水流西澗水南山云送北山云卓拄杖引之而出。

爲法兄大慈和尙起龕碧桃吐玉翠柳拖金雨灑如膏雲飛似鶴召大眾云且道是乾坤現瑞之時吾兄撒手之際者裏分析得出始知吾兄不來相而來不去相而去其或未然殃及兩堂雲水客一聲佛送翠微西卓拄杖引之而出。

爲母歸元尼舉哀毀形終志在林泉共話無生幾度年今日功圓先我去獨畱孤月照溪邊恭惟生母歸元比丘尼七旬寄世六臘披緇淡泊同甘寂寥共守比望舞彩長年承歡永日不意花收果熟行滿功成致使木人傷感石女悲思今則香焚寶鼎燭耀云龕公案現成應須剖決遂指龕召大眾云還知我母不來而來不去而去麼若也知得何哀可舉何白可披脫或未能只得厚著本來眞面目且隨世諦哭哀哀起龕謖謖寒風拂面來紛紛白雪淩空散十方龍象悉云臨同送我慈登覺岸卓杖引之而出。

入塔以杖擊塔頂云無須鎖子透出無縫塔門開已我慈七十生緣今日收歸者裏遂投骨掩塔戶云大眾還知我慈受用處麼峯巒萬疊千秋供日月兩輪億載燈。

到晉寧盤龍蓮峯大慧照禪師塔前拈香參明趙老一無字結得如來三世冤脫去盤龍四百載山靑水綠尙依然恭惟盤龍具足堂上蓮峯大慧照禪師元代禪宗南滇寶筏直指之風匪化而化單傳之道不弘而弘致令蒼山洱水聞風稽首碧雞金馬聽令傾誠所以光綿具足瑞永盤龍不肖某𨿽生異世要且同風敢問大眾畢竟以何爲驗遂拈香雲須知綠水皆涵月莫謂靑山不鎖云。

到雞山迦葉殿拈香踏開無數雲山經了許多風雨誰知金色頭陀原來只在者裏顏左右云見麼若也見得則正法眼藏也在者裏涅盤妙心亦在者裏不然只得拈香一瓣倒身三禮拈香展禮竟復頌云一自花枝信手拈破顏微笑荷單傳金襕委付眞風迥玉偈流通妙旨玄非但竺幹燈焰焰還教震旦派綿綿不因遠繼瞿曇脈詎敢來玆若是宣。

剃度吹毛寶劍白如銀拔出當陽孰敢親非但剃除須與發頓教當下絕根塵。

剃度三寸金刀不等閒拈來光焰逼人寒與麼一掃煙雲盡孤月珊珊當下圓。

剃度子母多年求出塵大都有願在吾門今朝剪去堂前艸一色花開劫外春。

盂蘭會放生風敲桐葉淩靑漢露點芙蓉綻碧池眼底分明絕蓋覆眾生自是路頭迷今日是我闔郡檀那並諸山禪徳於一毫端建玆勝會惇請山僧說大法要爲諸含識直指路頭遂以拄杖當頭一劃云還識此个路頭麼若也識得始知盡虛空是淸淨身徧法界是直截路勿論鱗甲羽毛俱成正覺胎卵濕化共證眞常說甚麼迷之與悟升之與沈所以道心同虛空界示等虛空法證得虛空時無是無非法且乘時信步一句作麼坐道鐘鼓輕敲聞遠近香雲靉叇覆髙低遂放生云當陽揭示無遮障透出從教任所之。

盂蘭會放生以拄杖打圓相云會麼這里會得便會三點如星象橫鉤似月斜披毛從此得成佛也由他脫或未會不免刻水成文去也以拄杖卓左邊云這是披毛戴角卓右邊云這是成佛作祖的當陽如委悉不用別尋思到這境界無一眾生不開正眼無一眾生不入圓明旣然如是只如今日指破破頭信步還鄕一句作麼生道頭頭盡是菩提路處處無非極樂天遂放生云當下翻身驀直去更嫌何處不超然。

爲慈容舉火昨夜一天月今日滿山雪消息甚分明慈禪徹未徹若也徹始知無去無來非生非滅脫或未能不免放出火光與伊直下剿絕攛下火炬云信步莫教遲徑入無生國。

爲靜覺起龕以拄杖劃一劃云來從此來去從此去撩起便行莫教擬議卓拄杖引之而出。

舉火解開冬月襖脫卻夏天衫下火雲火滅煙消後新新一朵蓮。

爲聖先起龕以拄杖擊龕云劈開生死機關劃一劃云劃斷去來道路翩翩只履如飛佛也畱他不住卓拄杖引之而出。

舉火披風度雨入滇邦爲禮雞山古道場剛欲攜筇旋浙水不期撒手在龍陽以火炬打圓相云聖先聖先還會不隔處麼倘若會得始知頭頭本國處處故鄕說甚麼山遙海闊路遠天長脫或未能直須火裏翻觔斗自然隨處得風光遂攛下火炬。

爲淨月侍者起龕侍我巾瓶十八年幾經辣掌與粗拳不期撒手東山上脫體風光淨月圓𨿽然若是且轉身吐气一句又作麼生普請大家出只手扶起死中不死人遂以拄杖擊龕引之而出。

爲東山知如發師舉哀一從違座入南滇雁杳魚沈十四年今日歸來進菽水不期只履又西還蒼天蒼天何得了緣太速撒手甚忙致令捨身巖捶胸震地來仙硐跌足驚天𨿽然若是大眾還知吾師生滅無於去來不礙處麼設或未知不免一瓣枯煙拈鼎內兩行酸淚落龕前。

起龕峯頭雪化寒初解澗底冰消暖乍還普請緇流齊合十送師直上涅槃山卓拄杖引之而出。

入塔嶺外西風瑟瑟來林間黃葉飄飄落驀然無縫塔門開遂入骨云收取吾師這一著。

爲淸傳沙彌舉火傳沙彌傳沙彌生受吾教育死受吾提持顧左右云生死且置且道教育提持个甚麼以火把打圓相云還委悉也未若能委悉始知生死不能縛來去不能羈其或未然不免當陽撥出性空火徑送西方八徳池遂攛下火炬。

爲法兄西竺和尙起龕師以杖擊龕云棒敲桐葉和云墜喝一喝云喝震蘆花映水開無限秋光畱不住翩翩只履向西回恭惟法兄西竺和尙心淸水月性潔冰壺掩關藥王宮中頓空知見續燈普門堂上歡忭人天孤峻處似峯巒卓爾瀟灑處如雲鶴飄然所以緣結宰官名喧宇宙將謂長光濟道豈期信步蓮邦𨿽然示有去來要且本無生滅不見道處生死流驪珠獨耀於滄海踞涅槃岸桂輪孤朗於碧天正恁麼時如何是發送云龕一句兩班仙樂驚云漢一路香煙擁稻畦髙舉洪名六字號大家相送過前溪卓杖引之而出。

入塔師以拂子指塔云這無縫塔本自成現不假功勛磨風雨而不燐亙古今而不壞是故三世能仁以之收因結果歷代開士以之倒臥橫眼今我西兄和尙以之潛縱斂迹敢問大眾未審此塔從甚麼處出現而能有如此之殊勝奇特若檢點得出始知此塔人人本有个个不無曠大劫來於其中間出入無礙如其不爾且看據款結案羣峯聳翠如屏一水拖藍若帶遂入骨掩塔戶云全身放下其中永證金剛不壞。

爲潘憲玉鉉柯護法舉火七年美政播全黔民亦安兮國亦安不意功圓撒手去人非人等盡潸然恭惟玉翁柯大檀越貴陽方伯佛國金湯舒補衮調羹之手扶天南半壁運卽此證彼之心輔濟北一宗殘黎托以庇庥荒徼仗其膏澤所以聲揚萬里名聞九重將謂福星永照豈期竺國俄歸非惟方袍圓頂無以具瞻亦且黃童白叟失其依怙𨿽死生非有談到公之仁愛綠水靑山悉皆哽慟然來去本空話及公之慈和蒼松翠竹莫不含悲遂以火把打圓相顧兩序云且道是死生耶來去耶倘若會得便會玉翁柯大檀越來去本空死生不礙𨿽官居二品不以爲榮祿享萬鐘不以爲貴一一了於意地般般空於眼根任性如如隨情落落脫或未能不免將此性空眞火而與我公收因結果去也性空眞火實優哉觸著些兒燦九垓攛下火炬云今日爲公親舉出宰官身脫現如來。

爲厥中禪師起龕師以杖擊龕云棒頭花劈去來路喝一喝云喝下澄空迷悟機放出衝霄鐵鷂子涅槃山上撲雲飛卓杖引之而出。

爲姜文達舉火石虎巖前嘯晚風泥牛波底吼明月欲知非滅亦非生拈拄杖云定要了明此一訣然此一訣多少人不能當陽領會直下荷擔一味作空花活計幻夢生涯殊不知富貴花間露榮華水上漚復拈拄杖云惟此一訣亙古今而不變歷天地以長存放之則充塞太虛捲之則不立些子倘若會得則石虎嘯風全彰妙有泥牛吼月盡露眞機又何生之可生何滅之可滅其或未然不免助汝性空一把火霎時煆出本來眞遂下火。

爲祿藜和尙舉火祿公祿公常將兔角挑明月慣把龜毛束太空恰好同撐如是道豈期只履逐西風致令法門失準緇素無依四山生慘淡之云萬壑結淒淸之雨然𨿽若是幸有來來實不來去去實不去的爲你諸人塵塵現淸淨身剎剎出廣長舌還委悉麼若能委悉始知祿公和尙涅槃城裏髙懸慧日生死海中倒駕鐵船說甚麼雪解山巒在花殘香骨存正與麼時不觸生滅去來則且置如何是不負同門道誼一句一自相逢東嶺端陽春白雪幾盤桓今朝歸去無餘贈下火雲惟助性空火一攢火一攢煉出圓明那顆丹鼓掌呵呵便行。

爲嘯竹禪孫起龕若謂有去來笑殺木人石女若謂無去來亦笑殺木人石女拈拄杖云正當恁麼時還是有去來耶無去來耶於此會得始知我嘯竹禪孫兩頭坐斷中道不立廓若太虛明如杲日其或未然引幡縹緲如龍躍相送云龕過碧山以杖擊龕雲起秉炬力辭臺嶺來決志東山上七載侍巾瓶幾經喝與棒秪相他年繼我宗豈期一旦失其望致令山水嗟吁花鳥惆悵休惆悵以火打圓相云惟有這些子不礙去來不妨收放然𨿽若是遂以火指龕云且道這些子著向甚處復云四大本來空五蘊無非妄下火雲盡情付與祝融君鍛出眞金無比況。

爲法主矩度和尙舉火瑞木半天飛北嶺梅花幾點放南枝霎然翻轉乾坤色隻履西歸正此時恭惟矩公和尙降迹滇海披緇黔山紹完公之衣缽弘鷲嶺之風規經論講時岌岌靑山點道毗尼演處悠悠綠水揚眉所以萬姓皈心中丞贈偈將謂百世慈航豈期一朝撒手致令猿鶴舉哀山林披白正恁麼時收因結果一句作麼生道白雲來去本無心明月升沈非有意秪因覷破這些兒把住放行無不是顧左右云還知矩公和尙把住放行處麼脫或未能試看火蓮光燦後一顆摩尼照大千遂攛下火炬。

入塔這畔花收那邊果熟七十生緣千足萬足𨿽然若是如何是全身放下一句遂入骨掩塔戶云一具黃金鎖子骨收歸窣堵不通風凍雲幾片淩空結梅雪千枝四面封四面封金剛永證在其中復舉南陽忠國師因唐代宗皇帝問和尙百年後所須何物師曰與老僧造个無縫塔帝曰請師塔樣師良久帝不會顧左右云忠國師塔樣且置今日有問如何是矩度和尙塔樣山僧向道髙著眼且道是同是別𨿽然一樣丹靑手寫出規模各不同。

掃發師知如果公塔師拈香上供畢乃云三十二年前何其恨多三十二年後何其愛多正當三十二年還是恨不肖徒的是愛不肖徒的是大眾試定當▆若定當得庶不負先師抱死志於斯山飛錦書而召我以至團圞三月決別一朝到此則三十二年前之恨冰消瓦解三十二年後之愛瓦解冰消不然未免香爇一鑪丹靄裏茶傾三盞翠雲中旣然源本無忘失常寂光應照嶺東。

掃發翁月川惠公塔師躬行祭掃已乃云一從拜別堵波前杖履南滇十四年今日歸來拈帚柄山環水繞尙依然如是則知我師翁悲願猶存常光尙照不肖孫今日拈一瓣香點一碗茶不過表其森森木本湛湛水源至若恢弘祖道模範人天若非雙桂傳燈普門續焰則東山門庭何以臻此敢問大眾且兩彩一賽的句作麼生道珊珊一月圓如鏡半照寒江半照天。

掃生母歸元比丘尼塔自別西城十六年滄桑更變意悠然歸來且喜方墳在苕帚柄兒重復拈遂拈帚柄顧左右云諸昆仲還會麼於此會得則難盡之忠不盡而盡難全之孝不全而全說甚麼蓼莪之賦風木之悲到這里非惟解脫生身之母則三世考妣歷劫親煙無不解脫去也還委悉麼但得豁開正法眼等閒何處不酬恩。

到旗山掃本師靈隱老人塔豎拂子云祖道中興气岸豪方無不仰風髙𨿽然隻履西歸去尙有兒孫繼祖曹恭惟本師先老和尙法眼圓明眞風迥別三寸綿軟舌盡掃月露風雲一腔慈忍力均灑香霖甘雨眞度迷津之寶筏開覺路之金繩不肖福度親蒙印可恆抱慚惶無一徳之可長曷寸念之能報數十年來𨿽弋龍釣鳳琢玉追金不過塞責門庭未免玷污宗教今日到來拈一瓣紫檀奠半甌白雪若喚作酬法乳卻被靑山綠水笑不喚作酬法乳亦被靑山綠水笑召大眾云還有證明得出者麼良久云鷺鷥翹足蘆花岸一任漁人辯是非。

到天童掃祖翁密老人塔淅歷金風捲碧岑扶疏丹桂放幽林八千里外撥云至秪爲水源木本深以拂子指塔顧左右云且道是本源耶非本源耶這里分析得出始知我祖桐棺山頂擊碎破沙盆禹門室內奪來斷拂子金粟山中揮雨棒非但澄太湖萬頃之月太白峯頭震雷喝豈止安南海千丈之瀾燈分十二座燈燈續焰派衍十三國派派流芳所以聲震九重風髙千古不肖曾孫福﹝度﹞今日到來拈一辯兜樓婆香穿祖鼻孔要與我祖結天長地久之冤山髙水深之恨然𨿽若是未審眾中有能若是者麼若有我當再設伊蒲亦如我祖供養如無只得自爲拈香穿祖鼻孔去也遂拈起香雲卽此是離此是說到忤逆兒孫直饒佛眼難覷便燒。

機緣

僧問如何是黃龍三關師雲從頭問將來僧云我手何似佛手師云拈香撥火僧云我腳何似驢腳師雲涉水登山僧云人人有个生緣師雲開口道著。

僧問如何是一爲無量師云春暖鳥聲碎日髙花影重僧云如何是無量爲一師云千峯勢到嶽邊止萬派聲歸海上消。

僧問楞嚴經云淸淨本然云何忽生山河大地師云問從何起。

僧問和尙昔年棲止何處師豎拳云會麼僧云學人是實問師云因汝實問山僧實答。

僧參師問甚處來僧云滇南師云帶得昆池月來麼僧無對師云汝不從滇南來。

僧問萬境俱起時如何師云寂僧云不起時如何師云鬧。

陳居士問和尙教弟子念阿彌陀佛未審阿彌陀佛在甚麼處師髙聲云陳居士士應諾師云在甚麼處士躍然。

師宴坐一僧向前作禮云學人無問請和尙答話師雲山僧無答請上座轉語。

師玩月次問眾云朗月當空時如何一僧云照破漆桶一僧云惟我獨尊師云一隊無孔鐵錘。

碧松問如何是萬法歸一師云雲散天邊月松云一歸何處師云春來樹上花。

師問水月如何是你本來面目月於桌上畫一圓相師以袖拂去月復畫師便打。

師夜坐次問大破尼父道以我爲隱乎吾無隱乎爾且道不隱个甚麼破云不隱乎道師云如何是道破請師講解師指案頭燭云見麼破云見師云吾無隱乎爾。

僧持扇求偈師云上座說山僧寫僧云學人早已說了足和尙不聞師雲山僧早已寫了是上座不見。

師夜坐次碧松問燈光晃時如何師云黑漆漆松云不晃時如何師云明歷歷。

士問和尙會讀儒書否師云不曾士云旣不曾讀如何又識文字師云居士不妨疑著。

僧問眼見色耳聞聲離卻聲色請和尙道師雲山僧常在里許。

僧問戒定慧三學那一學爲尊師云我這里一學也無問甚麼三學。

暫到僧問學人千里而來請和尙下棒師雲山僧今日不暇。

僧問學人有枝無孔笛請和尙一吹師云沒這閒工夫。

僧參師問上座髙隱甚處僧雲遊徧天下師云踏著無陰陽地否僧罔措師云辜負艸鞋。

僧問學人有口無底缽欲供養和尙未審納否師云己所不欲勿施於人。

士問泥牛吼月木馬嘶風是有是無師驀頭一棒云是有是無。

士問弟子業識茫茫請和尙究竟師云你的業識在甚麼處士云不知師云不知最親切。

士問如何是觀自在時值雷鳴師云你還聞雷聲麼。

僧問如何是古佛家風師云明月橫空照淸風匝地來。

僧問如何是臨濟機師便打僧云如何是臨濟用師亦打僧作禮師云還識機用麼僧擬議師直打。

士問養妻活子的人參得禪否師云得士雲從何處下手師云看那養妻活子的是什麼人。

僧問透過上頭關時如何師云死逼逼地僧云未透時如何師云活潑潑地。

師寓安順五顯祠問慧穎禪人虎以肉爲食因甚不食其子穎云是親者難滅師拈拄杖云是親是疏穎喝師亦喝穎又喝師便打。

僧參師問到此作麼僧云久向道風特來參禮師云帶得甚麼來僧云帶得一頭水牯師云切莫犯人苗稼僧作禮師云淳哉。

僧問和尙到處說法未審誰是知音師以拂子擊香案云聞麼僧罔措師云獨是汝不知。

僧問拋戈棄甲時如何師云且喜天下太平。

僧問如何是佛法大意師云風過樹多聲。

士問弟子做工夫心竅不開師厲聲云甚麼物礙汝師寓師宗趙難言率眾請示念佛參禪旨訣師雲山僧這里無佛無禪開示个甚麼眾不契師示偈云念佛將心念參禪假性參性心成一片無佛亦無禪。

士問如何是西來意師云人▆看來短山▆淡欲無師入堂見僧閱經問大徳閱者是甚麼經僧云金剛經師云見須菩提也未僧云見師云是甚面目僧云與和尙相似師云影子也未見在僧云和尙又作麼生師云描不成畫不就。

僧問如何是佛師云三十二相僧云如何是法師云經律論藏僧云如何是僧師云方袍圓頂僧作禮師云佛法僧在甚麼處僧云和尙指示明白師劈頭三棒。

僧問西來意卽不問如何是自己意師豎拳云會麼撫軍慕公入山訪師次公曰和尙明心見性之旨可得聞乎師曰山僧無心可明無性可見公曰無之一字甚是親切師曰說个親切早已支離了也公曰正所謂認著依然還不是師曰依稀似曲才堪聽又被風吹別調間公曰宗門中原來一點也著不得師曰𨿽然若是卻又滿眼滿耳公躍然而別。

太史黃公到山問山光水色盈眸竹籟松聲雜耳意旨如何師曰堂堂太史如何被聲色蓋覆史曰因甚蘇子瞻又道溪聲盡是廣長舌山色無非淸淨身師曰不然史曰和尙如何師曰不見般若經云若以色見我以音聲求我是人行邪道不能見如來公揖而別。

春日糧憲梁公與師登玉皇閣公曰春色重重可愛師曰𨿽然若是卻能換人眼睛公曰弟曾畱心貴教幾年竟無入處師曰春色重重可愛公稽首謝之。

臬憲張公與師喫茶次乃問貴教中趙州茶雲門餅是何意旨師曰能止宰官饑渴公曰我爲臬憲何饑渴之有師曰名利之火不息無生之道罔知得非饑渴乎公頷之。

大中丞田公登山與師喫茶次乃問禪師髙臥山中做些甚麼工夫師曰長嘯古彌陀髙歌堯舜世公大悅。

﹝安順府南山寺嗣法門人照潤捐刻

本師和尙語錄第六卷

附藏流通伏願在處弘拈

花旨趣隨方露指月風規

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第六嘉興大藏經東山梅溪度禪師語錄

東山梅溪度禪師語錄卷第七

嗣法門人眞解等編

拈古

舉藥山久不升座院主白雲大眾久思法誨山云打鐘著眾集山升座一詞不措院主云和尙今日升座如何一詞不措山云經有經師論有論師怎怪得老僧。

拈曰藥山久不升座一天明月末後道个經有經師論有論師徧地黑雲拈拂子云且道明暗相去多少遂擊拂子一下。

舉僧問雪峯臨濟四喝意旨峯云我初行腳時便過河北已值大師遷化不得見他所以至今不知可往見他直下子孫僧見南院院云那里來僧具陳前意院展具遙禮雲天下古佛矣。

拈曰雪峯道至今不知米裏有虫南院展具遙禮泥裏有刺顧左右雲山僧與麼批判且道臨濟四喝在甚麼處震威一喝云還聞麼。

舉僧問夾山承和尙有言二十年住此山未曾舉著宗門中事是不山曰是僧掀倒禪牀山休去明日普請掘一坑召僧至曰老僧二十年只說無義語便請上座打殺老僧埋向坑中上座不然自著打殺埋此坑中始得其僧束裝潛去。

拈曰者僧有勇無謀故所大敗夾山有謀無勇故解添兵檢點將來大似一隊無孔鐵錘。

舉趙州一日見文遠侍者禮佛次州以拄杖打之遠云禮佛也是好事州云好事不如無。

拈曰文遠卽妄遣妄趙州以眞印眞妄卽且置那里是趙州印處好事不如無。

舉僧問汾陽如何是祖師西來意陽云靑絹扇子足風涼。

拈曰問如明月橫空無一塵而不照答如春風徧野無一物而不新𨿽然還有優劣也無拈拄杖云鶯啼千樹綠云破一天靑。

舉潙山云老僧遷化後往山前檀越家作一頭水牯牛左肋下書五字云潙山僧某甲正恁麼時道是潙山僧卻是水牯牛道是水牯牛卻是潙山僧。

拈曰潙山僧笑殺人水牯牛笑殺人雙三是六兩二八是一斤豎起拳頭云且道是水牯牛是潙山僧咄咄。

舉靈云見桃花有頌曰三十年來尋劍客幾回葉落又抽枝自從一見桃花後直至而今更不疑玄沙云諦當甚諦當敢保老兄未徹在。

拈曰靈云一雙靑白眼被桃花換卻玄沙三寸綿軟舌把邪正分開敢問大眾且道得失在甚麼處豎拂子云還見麼。

舉僧問鏡淸新年頭還有佛法也無鏡淸道有又問明教明教道無。

拈曰鏡淸明豎槍旗明教暗展戈戟𨿽然且道謀略在甚麼處明修棧道誰能測暗度陳倉幾个知。

舉僧問圓悟如何是諸佛出身處悟云薰風自南來殿閣生微涼。

拈曰大小圓悟便恁麼道大似金剛與泥人揩背。

舉韓昌黎問大顚和尙近日春秋多少師舉念珠云晝夜一百八。

拈曰个裏春秋非籌可紀大顚道个晝夜一百八秪可塞責昌黎若答靈利衲僧未敢相許在何故平天花甲子驢年數不淸。

舉僧問趙州如何是祖師西來意州云庭前柏樹子。

拈曰盡謂趙州富足誰知一貧如洗被者僧索取舊債只得借常住物還殊不知借債償債債依然在。

頌古

世尊升座

策杖尋詩上翠微翠微花柳正芳菲誰知撞遇豪吟者只得吞聲飲气歸

世尊拈花

拈起缽羅第一枝人天百萬有誰知𨿽然迦葉破顏笑已是重栽眼上眉

外道不問有無

千山雪解曙光通四海冰消春色濃夾岸桃開紅似火揚鞭處處醉東風

女子出定

人天圍繞大雄才女子座前何怪哉盡謂白雲隨水去誰知明月逐峯來

維摩默然

徑曲林幽到者稀春深猶自掩柴扉忘言盡日焚香坐一任輕紅淡紫飛

遣二比丘

薄批皓月細切淸風一音大闡萬品廣弘前啟請兮那邊不許後啟請兮者畔不容天地一從盤古辟寒來暑往自相通

六祖風幡

捫尋好景趁陽和嫩綠深紅莫觸他直到坦平芳艸地滿傾茗碗任髙歌

百丈野鴨

父子相攜云外行翩翩野鴨過前村不期觸犯回天手扭著鼻頭心也疼

百丈奇特

雄峯矗矗逼長天積翠磨云勢自然𨿽則明明絕蓋覆仰彌髙也鉆彌堅

非心非佛

云在峯頭月在灣一般淸味別人間釣磯一坐如山穩憑教狂瀾去復還

多羅轉經

心迷經轉心悟轉經鶯啼似管水響如琴不涉眾緣兮一任松風落落不居陰界兮何妨山月沈沈自從坐斷兩關後犬吠驢鳴悉梵音

產難因緣

與人爲事須終事度水穿雲信步去幽鳥一聲啼樹間落花如雨平鋪地

百丈捲席

端然髙踞法王臺龍象紛紛齊擁護一陣東風驀地來花香打落知何處

百丈開田

無端平地起波瀾大義將來換井田換到臨時換不去鋪籃亂扯艸芊芊

不思善惡

度水穿雲奪信衣豈期庾嶺手難提愁腸一段無由釋幸有其人展大慈者邊踢倒兮毒藥轉爲良藥那畔掀翻兮火池化作冰池不因踏斷靑山也怎信黃梅壁上詩

大士講經

个裏眞經不涉言其如天子逼弘宣自從尺下彰文彩玉軸瑯函滿世間

靑原階級

半嶺松陰禪宇靜四檐花气鳥聲閒甕風舜日憑歌頌那許紅塵到此間

無位眞人

赤肉團中無位人𨿽然易見卻難規分明月在寒波裏撥破寒波月更深

南泉住庵

茶旣飲兮飯旣餐破他家事太無端若還不去同牀睡焉得知他被底穿

南泉牧牯

溪東牧去靑靑艸牧向溪西艸更靑若使東西俱不犯往來何礙綠楊陰

百丈野狐

昨夜雪封千嶺翠今朝霜打一庭花若謂昨非兮千差萬別如言今是兮萬別千差試看春風平地起枯林花放自橫斜

國師三喚

喚一聲兮應一聲聲聲不負老婆心若還不是子期輩料想無人識此音

幹屎橛

堪羨雲門幹屎橛等閒觸著斷疑猜𨿽然气息無些子五葉曇花盡點開

洞山莖茆

亡僧化去問何親火後莖茆句斬新無影林間花吐色不萌枝上果垂春

壁上錢財

偶將玄旨探原因壁上錢財用更親說到人情相與處從來宜假不宜眞

非但曹溪

金馬嘶時驚地動陣雲橫處起人愁長槍短劍如▆活不見功勛定不休曹溪有兮明撾玉鼓西天無兮暗展機謀自從平定江山後海晏河淸瑞九洲

南泉斬貓

吹毛舉起白如霜血濺梵天孰敢當縱使趙州能救得鮏羴早已污云堂

藥山升座

芥子孔中藏世界毫毛頭上現須彌𨿽然四面無遮障幾个男兒著眼窺

大顚擯首座

正令全提祖佛憂通身血染許誰酬是非只爲多開口煩惱皆因彊出頭

靈云睹桃

桃花三月吐蒼岑透快靈云一片心更有尋芳拾翠客春光把斷許誰吟

香嚴擊竹

不透未生幾許難白巖五載意悠然自慚一擊此君後黑霧依前卷碧天

靑州衫

翁翁年老卻風流衫子拈來答問頭寶月淩空吞萬象何山松竹不淸幽

破沙盆

破沙盆答正法眼叢林笑倒老禪和𨿽然不值分文價搗蒜舂姜卻要他

丹霞燒木佛

木佛焚燒絕覆藏眉須墮落無遮障不因瑞雪點空中怎得梅花開隴上

柏樹子

祖意西來問趙州庭前蒼柏與麼酬曾聞是水皆東去未見人傳向北流

俱胝指頭

信手拈來用不窮逢人盡謂得天龍賺他童子一指失流落古今血迹紅

趙州訪上下庵主

才吟山寺北又賦竹林西學得驚人句憑教翻覆題

三聖興化因緣

綠柳垂蹊徑紅桃映水濱𨿽然顏色異總是一般春

趙州茶

淑气展雙眸乘時跨馬遊雙雕一箭落何處不風流

禾山打鼓

家風迥別是禾山毒鼓輕撾非等閒聞者頓教身命喪那容擬議在其間擎杈兮猶涉計較舞劍兮尙歷辛艱何如到處冬冬向無影林中花破顏

曹山問彊上座佛眞法身因緣

花叢唱鷓鴣柳岸歌黃鳥但得詩中法拈來無不好

僧問瑯玡淸淨本然云何忽生山河大地玡云淸淨本然云何忽生山河大地僧忽悟

問者問山河答來仍是他憑將楔出楔用力不曾多

長慶捲簾

何事安中討不安長年思索太無端饒君七个蒲團破卷起簾來也一般

僧問古徳深山中還有佛法也無徳云有僧云如何是深山中佛法徳云大的大石頭小的小石頭

偶將佛法問來由大石頭兼小石頭住市惟言朝市好居山但說水山幽

僧問云居弘覺禪師僧家畢竟如何覺云居山好

剃除須髮著伽黎碧嶺淸幽好寄棲明月爲朋云作伴一般孤嘯有誰知

僧問趙州如何是道州云墻外的僧云不問這个道州云問那个道僧云大道州云大道透長安

大道罔知問趙州趙州指處有來由長途綠柳畱鶯語雪笠云瓢君自遊

李駙馬問慈明我聞西河有金毛師子是否明云你在那里得這消息李一喝明云野犴鳴李又喝明云師子吼

生平秪愛學桓伊鐵笛無腔信口吹一曲山兮一曲水此音能有幾人知

陸亙瓶鵝

超羣之俊拔萃之英神機莫測妙用難論不損瓶兮雲飛天不動不壞鵝兮月穿水無痕誰知不費纖毫力喚出輕輕秪一聲﹝咄﹞

崇福寬闊

寬闊之言旨趣深驚天動地似雷霆𨿽然無舌人能說不是耳聾不解聽

九峯丹靑

一筆丹靑習有年如何到此卻難傳曾聞是玉無瑕貴稍有微玼不值錢

無相道場

無相道場擬欲攀路頭窮處進猶難不因牧笛吹云破爭見團團月在巒

歷村煎茶

問到西來鼻祖意茶匙拈起露堂堂可憐不遇盧同輩空使瓊甌泛雪香

爛冬瓜

爛冬瓜答如如佛石女聞之笑更便夾岸桃花紅似火一溪楊柳碧如煙

資福圓相

風鼓幽松聲落落雨敲翠竹韻沈沈須知是響皆傳妙何必從他聽古琴

法眼慧超

吐玉英梅斜隴陌拖金弱柳拂江濱𨿽然到處皆春色只恐其人認不眞

我國晏然

玉骨臞臞絕比偸巉巖幽谷許誰親從來不受陽和力一任橫斜自吐春

僧問長沙

玉自石中出金從礦裏來分明燈是火何事涉疑猜擬成佛也未曾欠少諭刈稻也掃去安排憑灑落任徘徊李白原來是秀才

投子劫火

劫火焚時萬物焦十方國土不相饒但能穩坐淸涼地何怕彌天烈焰髙

龍牙石龜

靑靑翠竹眞如面鬱鬱黃花般若心碑下石龜亦解語其如世上少知音

臺山婆子

蕭蕭滕六逞精神古逕幽溪積幾層忽遇焚山三尺火頓教化作一團冰

倩女離魂

香閨寸步不曾離賣弄風流也大奇春雨一簾過別院無邊花柳放新枝

潙山水牯

不依本分費心情覆去翻來逞姓名縱使皮毛能變換依然眉在額頭橫

麻三斤

洞山拈出三斤麻丈六金軀不別些試聽子規聲切切年年三月叫桃花

婆子燒庵

綠柳紅桃滿四鄰其如覿面不知春當時若遇扳花手免使茅庵被火焚

投子凡聖

舟行鶩驟云破月晴當陽不薦向外經營是凡兮眉橫鼻直是聖兮鼻直眉橫禹王自辟江河後萬派流通徹底淸

犀牛扇子

扇破還牛逼斷魂可憐侍者避無門莫云春去林園寂應識花殘香骨存

髙峯墮枕

鼓寂鐘沈夜气深無參尋處正參尋翻身不覺枕頭墮擊碎梅花月一林

鳥窠布毛

誰識禪翁作用超布毛吹起走靑霄不因漁父穿雲引怎見江頭白浪髙

婆子拋兒

剪去情兮斷去思蘆花深處便拋兒此情一段無人識付與波心明月知

洛浦藏教

缽巖結集靈文後玉軸瑯函大藏收更有一般收不得和風和雨塞閻浮

風穴古曲

異般向喨徹層雲震動寒江與翠岑一自木人接拍後知音罕遇到而今

梁山祖意

有池皆漾月無鳥不啼春更問西來意迢迢十萬程

道吾深深

問道深深不憚勞相酬殊勝致偏髙滿盤托出伊蒲饌未審其人可解消

臨濟大悟

唇皮兩片原是禍門但能不語那討悶煩喫棒兮無辱招辱還拳兮有冤報冤自從惱亂叢林後污名代代累兒孫

又

竹自北墻栽筍從東社出長成玉一叢鸞鳳幾枝宿

巖頭古帆

古帆不掛問原因長耳咆哮說向君東寺鐘鳴西寺應南山雨起北山云

日裏看山

祖意明明不我謾見時容易會時難巨靈掌迹華山露來往悠悠幾解看

大隨烏龜

策杖偕行暢野情東風拂拂鳥聲新峯前春色鋪如錦不會聯詩惱殺人

文殊成勞

無端一足向僧垂烈焰鑪中雪片飛坐久成勞能委悉寒巖枯木吐花肥

巴陵雞鴨

教乘祖意了無疑何必煩他鴨與雞綠水半灣明月照幽林一帶野猿啼

廣教冀州

古寺幽深隱翠岑禪扉晝掩似無人不因鄕客傳家信爭識園林盡吐春

趙橫髙坡

平地望坡坡接天深紅淺白畫難全𨿽然春色重重露忽在後兮瞻在前

雪峯南際

不贈金帛豈折柳枝爲人餞別丰儉隨宜下拜兮酒逢知己飲應喏兮詩向會人題盡情說破雲遊事此去前途無故知

首山此經

瑯函日日靑山展玉軸時時綠水開未啟口時如會得何須白馬向東來

九峯龜毛

西來祖意問山翁點鐵成金妙莫窮雲裏木人歌白雪巖前石虎笑春風

慈明銀蟾

出海銀蟾似鏡明等閒何處不澄淸溪山面目吾無隱切忌逢人問姓名

疏山造塔

無縫寶塔勢巍然何必費他常住錢賺得羅山一臂力又添蓮放季冬天

九峯不肯

一鍼鍼又一鍼鍼定要鍼他病淺深痛處一鍼肝膽見方知割股救人心

蜆子和尙

落落安眠古廟翩翩遊戲水濱不應世緣兮韜光晦迹不耕田地兮食蟹餐鱗相逢窄路難回避鮏气依然吐向人

嚴陽一物

一層水盡一層山山水重重幾度攀不到山窮水盡處爭知月在水山間

雲門明教

持竿磯畔倚云斜釣得金鱗豈類蝦得意歸來何所事焚香漫飲趙州茶

鏡淸有言

客到懶陪意更悠禪牀髙臥許誰酬庭前春色無人玩花自落兮水自流

徳山大悟

胸中坦蕩蕩筆底興漫漫注一經而猶易轉三心以卒難參龍潭兮頑鐵須經大冶吹紙燭兮驪珠秪在深淵焚疏鈔絕廉纖獨據孤峯拈白棒任教佛祖也眉攢

親傳的事

現成公案任拈提怪語奇言總不施問到親傳端的事答云我是謝家兒

板齒生毛

搬拳弄掌費精神板齒生毛最有情散步無陰陽地上不萌枝上鳥聲聲

仙天野狐

棋逢敵手琴遇知音野狐兒送者送八兩老禿奴酬者酬半斤蒼池邀月白翠竹引風淸棲鳳皇也須梧桐樹貯獅乳也必琉璃瓶

首山菩提

粉蝶戲花穿徑岸黃鶯啼柳渡江濱家家有路通霄漢何必從他別問津

昌黎大顚

狂心焂爾歇來造大顚門才問春秋數念珠信手呈扣玉齒兮無端漏逗責藜杖兮太煞分明聖人不降閻浮世爭見黃河徹底淸

投子三身

啼鶯落落鳴如管流水悠悠向似琴會得這般談說處不須向外問圓音

陸亙鐫石

蒼蒼片石最靈然擊著琤琤應劫前不但磨礱風與月還教收放雨和煙虎丘悟也曾點首於生老女媧賢也已煉補於靑天一自大夫穿鑿後至今不值半分錢

狗子有無

趙州美譽播叢林何事當機不斬新若使中間能坐斷免教兩處費精神謂其有也尋思不見謂其無也晤對分明那時節少英靈舌上任從擺甲兵劈脊若還三十棒看他面目那邊存

﹝嗣法門人寂和捐刻

本師和尙語錄第七卷

附藏流通伏願禪燈續焰

層層法脈分流處處

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第七終嘉興大藏經東山梅溪度禪師語錄

東山梅溪度禪師語錄卷第八

嗣法門人眞解等編

佛祖贊

釋迦﹝忠義監院請﹞

不住淨飯宮中偸走檀特山上無端夜睹明星便把奇哉三唱惑得三界十方四生九類一个个都從這里趣向無狀無狀當時若遇得个下毒手的一棒打殺免使在紙軸子上現這般色相

接引﹝圓通主僧請﹞

無量壽王慈誨難量六八願偉九品蓮香致令賢愚老少與麼稱念男女貴賤如是舉揚是則是還犯一點執著且道是那一點是處俱堪垂接引何須定要往西方

彌勒﹝萬壽主僧請﹞

細行全沒粗糙無比露膊袒胸長笑不已一布袋不知是甚東西亙古亙今提在手裏如此這等失威儀的行徑秪可勾引兒童恣喜呵呵還說當來龍華會上度生但不知是阿誰許你

觀音﹝定修監院請﹞

花綻眞如面鳥啼自在心若從南海覓煙浪已千尋

又

觀來音盡有聽去說全無此理如能透圓通誰欠乎

達摩﹝惺徹禪者請﹞

一葦渡寒江九年渾若拙坐破半嶺雲突出一輪月

又

敗鈌梁王前含羞少室裏還怕少名聲又遣一隻履

朝陽﹝君山禪人請﹞

何年瓢笠寄幽林孤嘯渾忘秋與春一衲朝陽惟自補不知剪碎幾多雲

對月﹝君山禪人請﹞

幾幅袈裟搭半肩石牀趺坐意悠然憑他嶺上松濤起只把殘經對月看

二仙圍棋圖﹝徳昌劉秀才請﹞

不在洞中煉丹相攜松下娛樂盤中黑白分明切忌錯了那著

三仙煉丹圖

石上靑松鬱鬱巖前細艸芊芊會得者些生意何須共煉金丹

盤龍蓮峯照禪師﹝潛靈法侄請﹞

形儀挺特气岸孤淸參無字旨契涅槃心瘦骨稜稜兮豎撐天地眞風凜凜兮橫貫古今堂堂兮元代無雙客巍巍兮南滇第一人擬贊以鏗金戛玉之詞兮似一毫置於空界復贅以織錦回文之句兮若一滴投於巨溟顧左右云且道此老有何奇特致令如是贊揚遂以筆點一點云鼻孔不離唇上搭眉毛秪在額頭橫

密雲祖翁﹝木月禪人請﹞

踏破桐棺山頂情與無情煥然拈出一條白棒到處血濺梵天

破山師翁﹝東山大眾請﹞

蓮眸炯碧螺發髼松灑灑落落蕩蕩空空現身干戈叢裏垂手酒肉場中杖挑巫峽月繩系錦江風掃五湖煙霧收四海獰龍人天遭害非細佛祖結冤甚洪咦好欲與伊三十拄杖貶向大千世界之外去只因是我嫡骨師翁

本師靈隱老人﹝華光大眾請﹞

長髮臞形豆眼燕額象崖中箭雙桂出血蛇虺心腸綿團口舌鐵航駕而鬼哭神號毒鼓撾而云破石裂戴角虎生被他擒正法眼活遭他滅咦秪堪大地作津梁佛祖位中畱不得

又

心澄皎月眼碧秋池不涉語路不墮見知掃凡聖迹蕩佛祖基逢善呵罵遇惡笑嘻饑處奪食痛處下錐聞者起憎見者生疑禍及兒孫了無盡期

法周長老﹝巨雍禪人請﹞

鶴髮銀須色衣朱履始遊南海岸上倚瘦筇而觀雲濤煙浪終歸雞足山中枕白石而聽松風鳥語不講淸淨毗尼不弘圓頓教旨惟以松波挺特兒接續臨濟一枝矣﹝松波嗣野竹﹞

潛靈法侄禪師﹝懷月禪人請﹞

剛軀鐵面鶴頸龍頤承嶺南脈續濟北枝正法眼棒頭直指涅槃心喝下傳持致令華山點首嶺揚眉星辰倒掛日月顚推且道是阿誰竹帆法伯之家孫枕石道兄之嫡嗣

月峯法侄禪師﹝臺山大眾請﹞

須髮若練顏面如童不隨時逕別展家風晝棒月皎夜喝日紅有時現淸淨身古太虛而克滿有時出廣長舌正法眼以談空夫是之謂誰是異徵脫母腹丱歲斷塵勞秉云腹毗尼受天湖心印眼空四海气壓諸方的月峯

厥中師﹝心焉禪者請﹞

眸若池淸髮如雪白續月川脈派遠長秉完眞毗尼淨潔或有時聽玄天宮外溪聲或有時觀棲霞頂上山色百八珠收放任其自由六字號旦夕未曾間歇我常相對話松間蓮香陣陣出長舌

璞玉半身道影﹝龍樹庵主僧請﹞

無邊梵行如冰潔一點禪心似鏡圓𨿽然相有三十二隻露一半與人看

西竺和尙說法圖

眉髙額廣貌古神淸傳雙桂之脈續普門之燈喝下圓明正法眼杖頭點破涅槃心綠水揚眉視靑山側耳聽等閒何處不慈云

四照禪師行樂圖

脫略破格瀟灑不羣現幻非幻之色相談空不空之禪心一緉艸鞋踏五湖風月半枝竹杖掃四海煙雲眼底乾坤小胸中星斗明應堪扶起破沙盆

自贊

霞章禪人請

蠶眉橫額螺發垂肩隨緣卓爾在處翛然蓬萊山下兮與牧兒樵子瀟灑棲霞頂上兮共片雲孤鶴盤桓喝下無聲兮冤結大地棒頭有眼兮血濺梵天謂是佛人未必信謂是祖亦未必然是是是是蜀永川張氏子遠承曹溪近嗣普門的梅溪老禪﹝靈老人曾開法於普門﹞

了然上座請

者个村僧何堪寫畫心比天髙膽如斗大見佛便呵逢祖必罵攪渾江海半枝瘦筇惑亂人天滿口胡話休掛休掛急須扯碎付丙丁免使臭遺千古下

慧穎上座請

不讀孔孟書便欲敲詩作賦罔識祖師禪偏能講性說心七尺烏藤挑日月一个虛懷空古今或有時鬧市紅塵吹無孔笛或有時茅齋竹捨撫沒弦琴致令泥牛吼石女吟河爲酪地變金是則是猶欠一種慈悲且那里是欠慈悲處寶劍橫飛光爍爍野狐斬得血淋淋

蘭章禪人請

梅溪冷暖梅溪知梅溪饑飽梅溪識梅溪消息梅溪通梅溪眞贊梅溪筆

皎月侍者請

造妖捏怪多般有持戒修行半點無地獄天堂畱不住卻來紙上觜盧都

又

眼界空蕩頭髮髼松盡有粗惡全沒圓融見者遠離聞者弗從呵呵見人不彩沒傝只得自題上一通

行樂圖﹝紹南侍者請﹞

者个散淡頭陀卻有無窮快活華王座不登金縷衣不著看山色以陶陶聽松聲而落落縱使公侯至卿相來一隻相對他孤松下的贏鶴

又

孤嘯碧巖端不隨時逕遷趺蒲澄嶺月握杖掃林煙骨傲松雲淡情同花鳥翩相忘禪與道秪結水山緣

長瑞劉夫人請

這漢一生亂爲到處胡做豎龜毛拂刺瞎三世諸佛眼睛拈兔角杖把斷歷代祖師要路致令木人月下嗔石女雲中怒且喜藏身在叫不響的山谷裏頭不然幾乎被劉夫人畫影圖形捉住是則是且道是何面孔眉毛不過八字橫耳朵無非左右豎咄

省念尼禪人請

這个老和尙就中難度量內藏殺活刀外現慈悲相惑人兩片皮見佛三十棒分付省念尼休寫他供養

明徹戒子請

口闊如滄海須長近俗容掃空文字見直指少林宗喝下開生面棒頭起臥龍恁般垂手處魔佛盡潛蹤

六和戒子請

斜披紫衣橫按白拂曹溪遠孫普門正續本自平常何曾悟入呵呵不是盡情說破伊幾乎被人喚作佛

仁和戒子請

一具傲骨到處惡聲不通世法不會無生三寸舌頭罵佛甚毒七尺拄杖打人最疼呵呵只因些子迥別致令天下人憎

山居識心歌

依云壑結艸廬字題石瘦骨對松孤半捲殘經香一鑪識自心原是佛印破虛無又何須聲傳海宇名載祖圖遁迹林泉樂有餘

半塢竹一庭蘭檻橫曲水門抱層巒滄桑任變我何干識自心原是佛受用彌寬又何須禪酬柏子道示牡丹憑教枕石臥云寒

耽泉石傲王公芋鋤嶺北芹采澗東一般自得趣無窮識自心原是佛五蘊頓空又何須臨機舞笏劈面張弓翛然無處不圓通

不釣譽不沽名閒看山色靜聽泉聲半肩破衲補雲輕識自心原是佛天地澄淸又何須杖履煙水瓢笠風塵堪笑從前枉涉程

瀠澴水突兀山花供淸玩竹伴幽閒乾坤別是非人間識自心原是佛理事雙圓又何須風前豎指肋下還拳覷破其中總一般

掃幽石坐蒲團境緣空寂性體輕安淸風送處骨毛寒識自心原是佛粉碎機關又何須頻登投子幾上洞山任我捲舒在大圓

棲林野絕交遊猿鳥作伴風月爲儔如玆脫略許誰酬識自心原是佛凡聖齊收又何須雨花動地化石點頭人人具足莫他求

無寵辱絕驕奢看魚吹浪聽鳥啼花淸髙莫比最堪誇識自心原是佛坐斷千差又何須淩風振鐸信手擎杈黃精一任飽煙霞

霞落澗風滿林爲燈月朗護定云深淸幽境界暢虛襟識自心原是佛萬慮平沈又何須禪關吹燭雪夜睹星得來全不費思尋

柳垂圃竹掃階天然景槪非假栽培任緣棲寄意悠哉識自心原是佛道眼豁開又何須橫拈白棒直指西來現成公案絕安排

書問

復普安吳太守

籠南卓錫宦侶時逢𨿽有脫略名位瀟灑禪林者未有如檀臺之眞切也別後承寄佳章意句淸逸不減子瞻之風𨿽然第不識煙未磨管未搦時這些尖新句子在甚麼處若見得親切是眞現宰官身而說法於當世又何須山僧云外通關者哉謹復來韻傾蓋投交天榜前﹝籠南有天榜山﹞深談未盡又南還寄來詩句惟親道放去情懷秪愛山若使个中能格物何須云外乞通關殷勤說與知音者形影休分儒釋間。

復廣南姜副戎

十年未晤面千里尙同風大護法未必不然此說也昨接瑤章並鴛鴦蓮檄如坐上品蓮臺而八萬四千毛孔悉皆生香矣我大護法威鎭滇池徳馨艸木而六詔之地無不應以希有之瑞愧山林野逸學淺才疏弗能多吐筆花而爲帥府生色𨿽賦詩四章不過勉彊應知交之教曷能盡善盡美哉上年二公郎入滇曾寄拙錄三本想已叱存今寄雨花集二冊棲霞艸一本以供淸玩待菊吐疏籬雁橫秋水遣徒來南奉候亦未可定不宣。

與慧穎上座

客歲霞章旋知上座幽居泉石靜臥煙霞𨿽是識時宜知進退但接物利生之要不可不預爲操履若夫避懶偸安就方取便非爲後學無依亦且法門無補山僧自入滇南任緣行寓或掛瓢笠於旅捨或踏霜雪於長途無非流通此道報先師恩非有別意而取如此之辛苦年來幻體多病鬢已添絲惟嗟佛日西沈祖風落寞冀上座應宜鞭策力振綱宗致使曹源復漲覺樹再春非但山僧有幸則法門亦有幸也。

與龍梅友人

行化之緣寧可末勝於始不可始勝於末末勝於始萬不失一始勝於末萬無一得是知行化之士不可不愼其始末得失也。

與安籠蘭總戎

日麗玩龍韜玉帶增山海之秀風和登虎閣錦袍吐天地之春當此之際但不識大護法還念及天外孤雲松間野鶴否想十年之前與大護法座分籠海景眺榜山彈沒弦琴於柳營唱無生曲於帥府豈意十年之後隔去關河七百里添來須鬢幾多霜空懷月白風淸徒頌渭云江樹然關河不能間隔須鬢不能更攺的與大護法時時覿面日日談心我大護法未必不然此說也待山搖艾虎旗池舞菖蒲劍定得烏藤縱我新行腳寶帳還君舊話頭不悉。

與明副戎

鶴云拖嶺膏雨淩空老檀越威鎭黔籠名喧滇楚其間名山大川煙景如畫當此之際運於六韜發乎三略沛然而爲功爲勛者不知其幾幾也山僧昔在籠南承老檀越手垂回天力運轉地致令梵剎煥然諸般成就已竟靈山之願矣不意分袂來省卓錫東山被人喚作關山遠阻殊不知月下趺蒲風前酌茗之間莫不與之晤對又何嘗違我老檀越哉今值花寫陣圖鳥談兵法是以不違世相磨煙勒函一則以候新禧一則以鳴謝悃但不識老檀越以時節毫楮而見山僧耶不以時節毫楮而見山僧耶。

復開伯牟鄕紳

十餘年山僧昆池玩月檀越黔嶺鋤花殊不知月明花笑之間我兩人莫不晤對及至握手東山談心幽室與疇昔之盤桓宛然無異又何有分襟聚首之可論哉忽接大教盥爇啟函讀至旣辱故交何坐觀沈淪而不爲我作慈航之句令山僧可發一笑何也自淸源叨愛已來迄今十有七載每於覿面之際未嘗不直截敷陳檀越來山僧則與之迎檀越去山僧則與之送檀越舉杯山僧亦與之舉檀越拈箸山僧亦與之拈誰謂正法眼藏涅槃妙心不與和盤托出檀越何當面錯過之如此耶是知佛法在一切處一切處卽是佛法若離一切處別求至要則是撥波覓火掘地尋天無有是處從上淑哲與士大夫提持此道未有不在一切處而提持者也所以山谷居士問黃龍禪師如何是吾無隱乎爾龍云公聞木犀花香麼谷云聞龍云吾無隱乎爾谷當下大悟以是觀之則佛法未嘗離一切處一切處未嘗不是佛法公旣畱心此道應須舒頂眼作如是觀一朝摸著鼻孔始知舉杯拈箸迎來送去以至玩月鋤花一切等處無不是本有之道也。

與臺星夏鄕紳

握別以來冰暑四易想名公未嘗不憶山僧而山僧亦未嘗不憶名公也而今卓錫鎭西知音罕遇致令一枝無孔笛灰砌塵凝無可弄處鎭日靜掩禪扉焚香兀坐但不識何時水塘剎上與名公烹茗話道分韻賦詩而再續勝緣哉不悉。

復蕭漢臣鄕紳

三十餘年不晤一旦聚首談心令人慶快何及昨接華紮並佳制展讀之餘心目雙豁何期士林之中布出此一天花雨也從來斷情見破疑网荷出格事非大器大能血性男子不可況公髙蹈山林交遊吾輩應堪吹無孔笛賞太平時可惜聲前句子未遇其人猶屬半邊漢在倘不吝步何妨乘春策杖再上棲霞與公徹底道破做个在家和尙始不負重晤之機會也謹復。

與方伯柯大檀越

承大檀越措愛已來彈指焂三載矣而敝山叢林炳煥法道維新非大檀越偉護泉石曷能臻此殊勝之若是但山僧徳涼行薄福淺緣輕被境風吹向天涯弗覺又違大教三季𨿽旦夕未獲共談實相而鍼札不入處無時不晤會焉近聞暫居林下靜息山齋聽竹裏之淸風對松間之明月若非塵空眼底垢淨胸頭安得據此淸虛境界𨿽錦衣玉食象簡金魚乃世間之最貴正眼觀來亦不過花間露耳我佛有言一切有爲法如夢幻泡影大檀越未必不作如是觀待冰解南明花開銅嶺定得再話西來也不悉。

候慕制臺

惟大檀越心存覺路意注禪宗遂能法席生輝祖庭起色不獨象山撫掌亦且鳳嶺揚眉比望徳雨恆沾仁風永沐豈期相星髙轉播美政於吳天祿位喬遷遺甘棠於黔地致令水雲長戀龍象增思閒頌遺句恍如對以芳型靜坐丹楹未免懷其信念但不識重領大愛再續奇緣於何日也是用肅啟遙候萬安臨穎瞻依曷勝眷念。

與張副戎

暌違臺教瞬目忽三季矣𨿽杖扶煙水懷曠雲山而於月夕風晨莫不爲之晤會想東山叢林時叨弘護事事自是如昔老檀臺未必肯負靈山之偕囑者乎待律回太簇花柳爭春諒得旋省拜賀新禧也不悉。

與篤生傅邑宰

丙春一別彈指三周罕遇鱗鴻久疏音問正慕間忽聞紫宸恩下榮任閩中想檀越大福徳人自是化被大福徳地賀甚賀甚年來敝山叢林漸得彪炳已成大觀悉仗檀越遠庇今幸祖夫人入閩特賦俚言一律書之扇頭一則以候臺禧一則以攄積悃希叱存之俟緣熟何地此則一重公案耳。

與劉副戎

世間富莫過於俗林下窮莫過於僧何則富者凡祝人之華誕不稱東海南山便頌冰桃雪藕今值大護法華誕而我林下窮僧也無東海南山可稱亦無冰桃雪藕可頌單以沒弦琴彈山水之淸音無孔笛吹梅花之古調𨿽然第不識大護法還謂富俗是還謂窮僧是爲我道將一句來此祝。

與陳守戎

客歲詩餞扇頭今年雁傳尺素𨿽雲山幾層間隔而星月一樣圓明正所謂野色何曾山隔斷天光直與水相連然此消息若非現將軍身行菩薩道者於此孰能証之哉今命維那祝我劉大護法千春是以泐函爲慰第不識何時握手話千里同風之趣不悉。

復易文學

凡觀山須觀無色相山莫觀有色相山何則無色相山慧山也有色相山我山也殊不知我山最髙最深最盛出黑暗气象塞靈源蔽心目藏蓄識情惑業發育妄想無明獨有慧山至淸至淨至朗出光明气象貫九霄通六合藏蓄日月星辰發育山川艸木若是有血性男子不注慧不注我向日用尋常之中輕輕舉足將兩山一踏粉碎然後掉過臂來並不見其色相有無我慧間隔始知百億世界百億山河盡在自己筆尖頭上又何須向外問髙問深問盛問气象問藏蓄問發育耶先哲雲山河天眼裏世界法身中謹復。

復於野黃居士

昔覯芝眉未談西意竟不識足下个中脫略筆底琳瑯誠所謂當面錯過也客歲捧讀瓊篇心目雙豁而言言字字悉皆道岸香雲禪天花雨敬羨敬羨來書云見山僧錄中僧問如何是萬法歸一答曰雲散天邊月僧曰一歸何處答曰春來樹上花似覺有个入處殊不知者个事上依言語不得涉道理亦不得只貴當陽薦取直下荷擔足下旣立志不羣心生好樂不妨於展捲揮毫飛觴醉月以至日用尋常一切事上翻覆研窮精細諦審忽然掉過臂來撥轉關去始知雲散天邊月春來樹上花不我欺也到者境界不獨萬法歸一一歸何處透則三千七百公案一大藏教典墳無不透矣謹復。

﹝都勻梓潼閣嗣法門人寂宜捐刻

本師和尙語錄第八卷

附藏流通伏願弘單傳而

不倦利眾生而有方

康熙戊寅歲季夏月吉旦

板藏嘉禾楞嚴經坊﹞

東山梅溪度禪師語錄卷第八終嘉興大藏經東山梅溪度禪師語錄

東山梅溪度禪師語錄卷第九

嗣法門人眞解等編

法語

示霞章禪人﹝卽雪住﹞

參禪學道惟須鐵石心腸訪友尋師務要英靈气宇才聞舉著直下承當方稱拔萃男兒便入師子羣隊若具這般決烈奚愁道眼不明天龍不衛若夫因循歲月恣縱情懷不透聲色牢關罔省佛祖至要法門何補後學誰歸況爾相侍巾瓶廿有餘載歷艱難而匪變守寂寞而不移若非根器廣大願力弘深焉能有此至堅至固不退不轉𨿽然要將本有之眞精勤決擇不無之妙勇銳參持提起金剛劍劃斷狐疑网根塵盡淨渣滓不畱境界不空而空心花不燦而燦到者裏滿空至寶信手隨拈徧界奇珍當機任取更無第二人不落第二見豈不是鐵石心腸英靈气宇之衲僧也。

示大破禪人

剃髮爲僧靈光遮障不得依師學道本分圓通始成而今祖庭秋晚法道寂寥出家者不爲生死學道者不須見性一味貪圖名利鼓弄是非徒炫雌雄豈不痛哉若我大破禪人信心脫俗決志披緇侍從山僧相求是道今不審披緇之深淺且問學道之端的莫是寫水塗山是莫是修竹譜花是莫是圍棋撫琴是莫是焚香展捲是若道一切處是則觸若道一切處不是則背試問破禪人觸背俱皆不是且道道在甚麼處於此脫然省去不惟不障靈光亦且發明本分到者裏則剃髮爲僧依師學道豈徒然哉。

示元素禪人

元素禪人楚人也髫齡剃髮方外有年艸鞋頻破白雲竹杖幾擔明月冰霜歷徧雨雪經余𨿽然未審行腳眼明否如是則不負登山涉水訪友尋師不然須向艸鞋根底竹杖頭邊密密諦審審到路途窮處雲水斷時元來髙矮雲山短長路徑總是一个行腳眼脫或不爾更聽偈言艸鞋竹杖叩諸方度水穿雲歲月長直下了明行腳眼從教何處不風光。

示懋猷張居士

去來無相非想相以能知動靜無心豈色心而能見見而無見運用無窮知而無知施爲不盡是知性等虛空體同法界但得一念正眞自然隨處作主先哲云處處眞處處眞塵塵盡是本來人今時參而未▆學而未成者蓋爲罔識根源不明旨趣旣值知識豈曰小補應須立決烈志啟殊勝懷將無相無心微旨透明始得一生事辦。

示田善人

妙道本不涉言涉言早已差錯欲識妙道根源看取行住坐臥行看是誰牽動住看是誰安止坐看是誰主張臥看是誰夢寐看來看去看到無可看處焂忽冷灰豆爆原來粥飯是米釵鐶卽金到者裏則行亦道住亦道坐亦道臥亦道乃至語默動靜喜怒哀樂無不是道會麼劈破上頭關捩子縱橫十字更由誰。

示陳自新

塵內佛火裏蓮直須當陽覷破鏡中花水底月何妨信手拈來如是則在俗無妨居塵不礙不然直須把定繩頭向一切事上參究參到無可參處驀地一聲長嘯萬慮咸淸方知塵內佛火裏蓮鏡中花水底月原來不出者裏。

贈最良李居士

學是悟之師悟乃學之祖有學無悟謂之增上慢有悟無學謂之擔板漢是知學必假悟以透悟必借學以資譬如鳥無羽詎可得而飛魚無江安可得而遊所以今日去聖時遙有一等學道人未遇宗眼將文字喚作葛藤見地才是眞實殊不知文字中淵源莫測豈可易窺其涯涘哉若於文字識得根腳則文字何異於見地見地何殊於文字故山僧接人更無別法直教隨其所著而領會之也尼父乃云以我爲隱乎吾無隱乎爾此理也矣楞嚴云十方薄伽梵一路涅槃門此理也矣華嚴云佛法世間法若見其眞實一切無差別亦此理也矣上古淑哲未有不在頭頭上明物物上顯又何嘗取捨執定一邊是知在眞宗師手裏出來的自不被境鼓動世念礙他如空中煙雲周旋無礙誰能擬測哉若我最良居士鶚薦辛丑學習淵深𨿽居富貴不被富貴所欺撞遇燕伯辣手當陽劈破頂門直下知眉在額出言吐气不卽文字不離文字性天朗耀義海澄淸且逋名綠野獨立超然豈減子瞻之風似公之若是者有幾𨿽然者段因緣阿誰欠少總之錯認方便妄執得失因而不能作透网金鱗山僧與公爲莫逆友者久矣素羨公雅度欽公逸致眞可謂學悟圓通之丈夫特書法語以贈。

胡心學持金剛經求語

過去心不可得現在心不可得未來心不可得三心旣不可得且道持經的是那一心如其會得則風動水流盡談般若花吟鳥笑悉演摩訶不然須向三心不可得處看去。

示淸修熊居士

喫飯穿衣頭頭合道透得過來本無兩竅是知念佛無非此竅參禪無非此竅此竅若通則佛不念而一切皆佛禪不參而一切皆禪不然念佛則被佛礙參禪則被禪礙會麼若能通此竅無處不皆眞。

與君山劉茂才

讀書人弗向宗乘中畱心者盡謂宗乘空寂一味釘椿搖櫓才聞宗乘極則便云無可把捉殊不知者無可把捉的乃三世能仁命脈歷代開士元辰故經云依無住本立一切法又云應無所住而生其心若夫神心穎悟見越常情一道虛融萬緣絕待則揮毫展捲不離無住大旨究古窮今亦不離無住大旨甚至焚香煮茗修竹譜花一切種種總不離無住大旨若離無住大旨別尋至要是猶掘地覓天撥波求火山僧結制鎭西始識君山居士讀書不爲書縛處世不爲世羈有脫塵離俗之風依山傍水之志不似釘椿搖櫓輩執著一邊與山僧盤桓个事焂忽兩載因而分袂固以無可把捉的信筆而爲之記。

示綿綿禪人

綿綿禪人擔當上首气宇孤淸形蹤磊落不親權貴固守寂寥驅寒暑半肩毳衲度歲月一缽松花可謂忌身忌世不售不酬山僧寓滇之陽瓜而綿不時請益因詰其名號綿曰名廣瓜號綿綿擔當先師所命也一日出紙求語山僧顧而謂曰是求學禪道語脫生死語欲求禪道禪道在汝目前欲脫生死生死在汝腳下於此脫然省去則山僧未搦管時早已書竟脫或未能更聽偈言羨爾精勤廣植園園中瓜已結綿綿甜的徹蒂甜如密苦者和根苦似連莫把甜的喚作苦休將苦者認爲甜直須一一親嘗過免得遭他當面瞞。

示心安禪者

春晴無事策杖遊月波庵庵前水湛如藍庭際花開似錦出谷黃鸝翩翩度柳尋巢紫燕剪剪飛梁正顧間心安禪者作禮於前曰鳥聲歷耳春色盈眸和尙振錫淩空山靈有幸能無一言垂示後學乎予曰山僧未到月波時花枝鳥語已道了也汝知之麼如其未知不免更爲拈出一杖橫擔到月波月波庵畔景何多雨滋柳葉開盈澗風鼓桃花放滿坡處處遊來春爛熳山山聽去鳥吟哦西來祖意和盤托未審心禪會也麼。

贈嵩敞法侄

祖庭秋晚必眞實無僞者撐持法道荒涼須學悟圓通者弘播如是則叢席有光不然則宗風何賴邇來𨿽多傳受於中總不堪任謬得一紙源流便有多般矯詐心鏡未朗倚世利而專逞貢髙性海未淸附庸鄙而妄行教化出言錯謬招叱辱以無端行事乖張取譏訶之莫罄如斯敗露誠可悲哀若我嵩敞禪師乃予同派法侄披緇丱歲抱志多年廿載離滇諸方參徧禪那精究徳行堅培秉毗尼於林壁禪宗受法印於述中和尙迅機如太阿劍觸之則斷人命根作用似走盤珠遇之則耀人心目經旨明徹不愧啟迪後昆品行超倫堪可紹隆先聖隨緣長養不擅拈提較之魔儻狐兒豈啻雲霄土壤爰自己己春孟頓爲紫池之遊訪老僧於棲霞峯頭扣眞機於威音那畔片言契合兩載盤桓同甘淸苦以忘緣共樂幽閒而絕往或有時握手松間看煙雲之縹緲或有時分座室內聽鳥語之悠揚月下經行橫斜花影踏碎峯頭舒嘯無邊風月歸懷艸木文章逢緣卽用山川旨趣遇境便拈若非八面玲瓏焉得一般殊勝愧余徳微行鮮悟淺學疏常悲落寞之風徒起匡扶之念羨爾作略迥別气度孤淸堪懸慧月於杖頭可顯眞風於拂下開後學之心鏡剔已墜之禪燈覺樹再芳曹源復湧頻抒暢快不盡忻歡片語聊拈髙風遠志法門衰落罕逢人气岸挺然獨有君靈老堂前拈指辯述師室內把燈分梵章講處空知解公案拈時破見聞泛泛時流誰可似堪提白棒逐狐羣。

示紹南監院

行難行之事非決烈漢弗能學無學之禪惟英靈子方可卓哉南子久侍老僧夙具拔萃徳能便有超凡气岸髫年割愛永歲忘緣親逼歸而道化多方妻畱意而偈辭一紙持心挺特撒手孤剛執侍巾瓶十經歲月掌管院事三歷冰霜主賓上下和融叢林漸次炳煥精白日傳心之妙究靑蓮諭法之微其年𨿽靑而志猶大須向百尺竿頭闊步去驪龍頷下奪珠圍堪立建化門庭可弘實際理地中天日月撐持兔角杖頭大地煙雲揮掃龜毛拂下老僧年將耳順業已鬢斑常悲法道荒涼每慨祖風落寞是以閒居丈室靜對峯巒未了公案𨿽存必欲其人方授異爾澄渣性海照徹禪源拈單絲而控玉角麒麟用濕紙而裏金毛獅子始不負灰心泯志侍吾暮請朝參勞爾特書法語用策工夫直教一一圓通自是頭頭顯露才謂之行難行之決烈漢學無學之英靈子也珍重。

示繼爾書記

繼爾禪人法云眷屬丙寅冬仲求戒來山坐禪期於丁卯春王侍山僧於習安休夏耳提面命精妙有而茅塞稍開暮請朝咨究不無而气質漸化同餐野粟共飽松花就明月以看經對淸暘而補衲五更歲序一守堅心旣發意於最初要終志於末後參必參到不立纖毫處學須學至不存些子時自然物物投機頭頭合道丹山碧水盡是那畔文章翠竹黃花無非个裏消息如斯漏逗要使精專但有綿密工夫必無不徹道理是知蒲團七破悟在捲簾白巖三秋惺於擊竹古者旣已如是爾輩安得不然剔起眉毛直教打徹豎定脊骨勿使放松癡霧豁開心月明迷雲扯破性天淨宜應勇銳切忌疏慵一朝傑出緇門萬古香生佛剎特爲嘉志莫負赤衷珍重。

示嘯竹副寺

參最上禪須立衝霄志習無漏業應具破敵心如是則銀山鐵壁不愁打翻驢腳佛手奚難透脫不見靈云參持廿載南嶽精究八春若非心月吐輝智燈發焰曷能人天頌美今古稱善哉況汝翻然悔昔久矣侍吾宜辦堅彊愼勿懈怠定要提起慧刀劈破障蔽將靈云廿載參持處細細檢點南嶽八春精究處密密推窮忽然當陽覷破直下貫通原來最上之禪卽在尋常處無漏之業不離日用中也勉之。

贈圓融法侄

不通文翰之者傳燈多載廣覽詩書之輩祖圖不收所以達摩不用半字六祖不識一丁者此也若我圓融法侄不事文墨惟以見性明心不涉世緣獨是耕云鋤月眞達摩之脈派六祖之種艸也特書法語以贈。

示鐵航禪人

東山佛法無髙無下非正非偏𨿽然不可以有心求不可以無心會只貴當機薦取覿面荷擔方不負九旬之中磨褌擦褲三月之內斂意攝心遂舉起筆云還是髙下耶偏正耶向者裏檢點得出始知東山佛法出自平常珍重。

示定生戒子

客歲來山煎煮趙州茶今歲來山乞求捨那戒客歲今歲且置未審煎茶乞戒的是甚麼人倘若會得則剔倒趙州關捩扯破捨那梵网未爲分外脫或未能趙州茶仔細參持捨那戒精嚴守護珍重。

壽貴陽太守葵庵許護法

自古山林野逸從不稱祝公卿大夫今所稱祝者其所稱祝者稱祝公之徳重如山也稱祝公之政美若春也稱祝公之精忠無殊器之也稱祝公之大孝不減蓼莪也是所以稱祝也。

示溪舌禪人

參學人參須參到心融法界處學必學至性朗虛空時方可求師印證垂手接人庶不負度水穿雲親師擇友邇來宗風掃地佛日埋云玉石不分金鋀莫辯𨿽參而未到與麼境界縱學而未至親切地頭便欲建立門庭揄揚棒喝如此類大似盲人詠日狂夫捕風安能繼續曹源嫡脈中興臨濟正宗若我溪舌禪人有超羣志能拔萃風骨不被庸流簧或不爲鄙者牢籠求決擇而上東山咨玄要而呈偈頌禪懷磊落道況孤淸較未得謂得未證謂証之徒不啻星壤𨿽然還須豁開眼底障云放出胸中明月始得暢快到這里則玉石不分而分金鋀不辯而辯又何患心融法界性朗虛空者哉囑囑。

示古梅禪者參狗子佛性有無

狗子佛性無春色滿江湖登峯舒眺望山川一畫圖狗子佛性有白雲橫谷口歸禽盡失巢處處博風走𨿽如是不喞澑若遇个中人未免笑破口山僧與麼批判未審禪者能領會也未如未領會須向穿衣喫飯撥火拈香等處看去看到月掛無根樹梅落沒弦琴時許汝來東山堂上向老僧拈起拳云老和尙老和尙且道是有是無。

示石琴禪者參無弦琴

東坡云若言聲在瑤琴上放在匣中何不鳴若言聲在指頭上何不於君指上聽旣然且道琴聲從甚麼處生發會得此意不獨會沒弦琴裏聲應巉巖幽谷無腔鼓內向震流水髙山便會犬吠雞啼松吟澗吼凡有聲者莫不盡會說甚麼伯牙動指子溪知音脫或未然不免重宣此義竹籟鳴時云石冷松濤起處雨風寒欲知聲韻發生處好把石琴仔細彈。

示鱗如禪人

死何去也生何來剔起眉毛做一回做到二邊不立處紅鑪裏面碧蓮開碧蓮開露珠湛八極香風絕點埃只得木人欣滿面石女笑盈腮何也喜他了脫死去生來。

示道源行者

丈六金身幹屎橛此个話頭最親切賺他古今學道流奔南走北無間歇無間歇杖橫四海云足踏五湖月被人喝得耳聾棒得腦裂爲甚麼幹屎橛。

示巨淵行者

如何是佛麻三斤搓就牽牛繩一根掛在不萌枝子上年深月久會精人會精人入水不溺入火不焚縱使大悲千手提之不去金剛寶劍斬之不能且道是甚麼麻三斤。

劉副臺請題書齋匾並序

云翁護法西夏世家風度卓羣英姿挺秀𨿽居宦海猶羨雲松七載威鎭籠南一期彪炳將府殘雪解而山城秀荒煙靜而隴陌靑花植層臺任蛺蝶而飛舞篁修曲徑憑鸞鳳以寄棲講武之餘洗池邀月治政之暇把酒臨風兼以重構花宮遠延龍象壯柳營之春色開至道之香光不減張浚髙風豈殊裴休雅況余與云翁神交數載機扣一朝納鄙拙於个中話幽閒於世外是以聊題淸嘯用掛書軒暢今日之雅懷集他年之公案云耳。

示缽蓮侍者

國師喚侍者甚是分明烏窠吹布毛何等親切而人於此不能領會向外馳求則無有是處矧汝賦性淳誠爲人朴實且又早脫塵勞久侍巾瓶若非夙植徳本何能成就如斯旣然胡不將本有妙明當機覷破不無旨趣直下圓通始不負昂頭出愛网信步入吾門也勉之。

示衣云侍者

英姿妙質旣爾培來至道眞宗宜乎參去若夫放逸身心耽延歲月不惟師恩友徳全乖亦且九族三宗何賴趁此年靑力健世泰時淸應好將些子關頭透過無邊妙義展開然後拈兔角杖於龍象叢中握龜毛拂於水雲隊裏豈不暢快山僧嘗云學道趁年少時時須覺照關頭透過來是恩俱可報珍重。

示一源禪者

父母未生前本來面目一則話頭能使人當下明心見性了生脫死憶昔東川呂相國致書延破山師翁酉陽問道翁卽握杖而赴國出欲作禮翁曰你是呂相國麼國曰不敢翁曰父母未生前姓甚麼國擬開口翁劈脊便棒國奮大疑情至晚省發此豈不是當下明見了脫的爾來參話頭不得省發者蓋爲信向不堅固工夫不穩密所以弗能掀翻徹底耳工夫且置如何是父母未生前本來面目綠水含明月靑山鎖白雲。

示話月禪者

萬法歸一一歸何處七斤衫子曾爲露布不教向外參尋只貴聲前契悟莫因尋須照顧迷時云滿窗悟去月當戶從上許多拈椎豎拂的哲人不過覷破萬法歸一一歸何處。

示靑林禪孫

靑年須學道勿負好光陰欲識如如佛應須寂此心如如佛且置且道此心從甚麼處寂莫是建立叢林是莫是料理常住是莫是拈香撥火是莫是送往迎來是若道一切處是瞞盰不少若道一切處不是錯過太多旣然且道向甚麼處寂欲向百花叢裏過須教片葉不沾身。

示樹東禪孫

靑年剃染執灑掃於滇黔奮志參求侍巾瓶於吳越山川多歷風雨頻經但不識腳跟下事曾明之否如是則執灑掃與侍巾瓶歷山川經風雨▆無不是个中消息也珍重。

法派

福海眞廣宗道永昌圓明覺性亙古傳芳。

東山梅溪度禪師語錄卷第九終

﹝本山監院眞學捐刻

老和尙語錄第九卷

附藏流通伏願心花色麗長

春道果香飄億世

康熙戊寅歲季夏月吉旦

板藏嘉禾楞嚴經坊﹞嘉興大藏經東山梅溪度禪師語錄

東山梅溪度禪師語錄卷第十

嗣法門人眞解等編

示偈

冬夜示眾

山堂夜靜坐蒲團萬慮咸淸覺自然寒月珊珊淩梵闕疏鐘歷歷震雲天半窗雪色侵伽定幾樹梅香噴綺筵了得勝因內外徹應堪撒手續單傳

示允章李居士

欲出無明千仞淵必須念佛與參禪參禪可破去來相念佛能空生死緣生死緣空風在樹去來相破月橫天古今多少修持輩未有不由二事圓

示蒙化眾禪者

欲透西來最上乘須從聲色裏邊尋嚴公擊竹明眞性靈老觀桃契本心莫謂昔人能荷負應知今者亦堪任昂頭觸碎銀山壁花白開敷鳥自吟

滇南復友

自入滇南隨寓安了無一事可相千懶拋綸綫磯頭釣秪把瑤琴月下彈山寺嬉遊憑自適雲霞亂剪欲誰歡寧教沈沒於江海詎肯遺他作話端

云州復諸儒士

釋教儒宗天下傳何分西蜀與南滇欲知月指當空處須識吾無隱爾篇居易親僧因重道長公解玉爲逃禪了知彼此非同異文字憑拈入大圓

人日勉眾

風自生和寒自衰靈辰節令是今期梅花枝上初殘雪楊柳池邊乍吐絲萍迹悠然𨿽不定禪心卓爾應須知殷勤報爾參玄士惜取韻華趁此時

號破云侍者﹝諱寶月﹞

幾片迷雲黑似墨一輪寶月亮如銀迷雲每向月邊繞寶月常從雲裏橫云破天中心性朗月明劫外水山淸但知寶月原無隱莫問迷雲何處生

號禪淸禪人﹝號性朗﹞

五蘊空來因性朗四恩報去爲禪淸禪淸不必窮眞際性朗何須問未生若使禪淸憑散澹如能性朗任縱橫覺花原自禪淸放道果還從性朗成

勉謬行棒喝者

欲啟吾家棒喝門好將棒喝看分明棒須劈破有無見喝要澄空迷悟情迷悟空時星月朗有無破處水山淸棒頭喝下如親切是則名爲棒喝人

勉妄分儒釋者

釋教儒宗沒兩途休將儒釋妄分疏儒宗一貫旨非別釋教單傳致不殊會合惟時儒卽釋圓通笑處釋皆儒從來釋道同儒道誰謂儒宗異釋歟

示瀛洲禪者

爾之具足眞常纖毫未曾隱藏耳際圓通鳥語鼻端一貫花香弄箸拈匙盡泄開巾展缽全彰覷破如斯成現不須更覓心王

齋榜

養得一羣泥牛頭角宛然俊俏有時棬裏橫眠有時堂前大叫有時運力而耕有時回光而照告報遐邇檀那代吾添些艸料

示況瑞麟居士

个事甚分明何須我饒舌鳥啼妙理彰花發玄機泄莫謂他英靈休云我下劣古人曾有言是水皆涵月

示祥亨善人

欲透生死關無分男女相玉從頑石出蓮自淤泥放卽此妄明眞以斯眞破妄曾聞龐道婆火宅空諸障

示祥生居士

修行莫執相執相遭魔障剿絕聖凡蹤掃除佛祖狀心淸欲海枯性靜覺花放若到與麼時方來喫我棒

示白絅候

身居戎馬場志向如來道箭射去來關刀開生死竅衝鋒露本常破敵彰玄妙會得殺人心頭頭合至要示克弘禪人

磊落山林士孤髙絕比量松花爲飯食荷葉作衣裳靜對三身佛閒薰五分香一般殊勝事誰个肯承當

示載空禪者

教外別傳宗明明日用中拈匙舒慧辯舉箸泄靈通夜對孤圓月晨聽斷續鐘頭頭無不是奚必問禪翁

示卓爾禪者

學道趁年靑光陰莫可惜梵書對月看禪觀掩關習日中須省三个裏要精一東山無別傳以此通消息

送純眞禪人還滇

見說還滇去十分難割捨詩裁丹桂送淚逐秋云灑白水景好觀盤江杖穩把有人問若何拈拳驀口打

山堂晏坐

山堂晏坐一鑪香萬慮咸淸白晝長問到心宗無別示惟拈拂子擊禪牀

木魚頌

昔日爭先躍禹門而今哮吼在禪林秪因不借煙波力惹得桃花逐浪尋

聞雨示眾

夜靜跏趺小閣東雷聲歷歷震云空春霖也解饒長舌說破虛靈那一通

示空藏禪人

尋常日用勿顢頇好把工夫个裏圓薦取禪心明似月放光動地照人天

示自惺禪者

莫馳南北與西東慧劍單提日用中六處迷雲齊掃盡頂門獨露一輪紅

示秋云禪者

日用尋常須策鞭莫教荊棘長心田山僧記得先賢誡心若堅時鐵也穿

慈念禪人求偈還滇

勵志還鄕乞我言我言非是等閒傳直教伸出回天手捷起昆池月一圓

侍僧請題木魚口占

胡不成龍上碧天終年於此傍經眠零敲碎打知多少不解飛騰亦枉然

值雪示眾

六出霏霏庭際飄平湖冰結似瓊瑤安心旨趣如能透木佛何妨信手燒

示不夜謝居士

本來面目問阿誰歷歷明明須自知深夜一輪空界月淸光何處不同窺

張文憲持扇求偈

面自白兮骨自黑其中句子作麼說試將黑白未分時頓起疑情決一決

示本光任居士

本光一點最靈通破暗除昏迥不同今日山僧親揭示亙今亙古耀無窮

示淨明胡居士

從玆切忌走多途六字彌陀莫放輸念到心安意肯處一枝白藕發紅鑪

示周汝和

披風踏雪禮梅溪試問梅溪有甚的自倒應須還自起大都此事貴親知

壽淸修熊居士

人人都以九如祝惟有山僧祝不同只要頂開正眼彌天彌地壽無窮

月濤山示眾

孰謂濤山景不淸數株古木一堆云鳥聲未絕濤聲起縱是石頭亦解聞

寓萬壽寺諸檀送燈求偈

罷釣歸來宿上方月光夜夜照虛堂諸公爲愛月光淨故放燈光伴月光

贈盤龍潛靈法侄

憶昔旅亭良晤時烹茗話月已投機而今一杖盤龍頂無限風雲得所依

示湛明禪人

日暖風和鳥弄聲低紅淺碧點山楹果然悟得色空理何慮襟懷不湛明

示桃林陳居士

三月桃花綻滿園靈云一見破愁顏而今說與桃林士見得分明沒兩般

示竹林陳居士

幾竿翠竹倚墻根擊著之時便有聲分付竹林珍重好香巖從此悟心明

示云騰雷秀才

如來鼻孔下頭大夫子眉毛八字橫會得這些不別處方知一貫卽無生

示續燈禪者

工夫日用莫因循剔起無油一盞燈只待燈花開劫外昏衢爍破照禪心

示雷聖望

修行卻是靑年好力自壯兮气自飽剔起蒼蒼兩道眉銀山鐵壁盡推倒

示段子潔

學道何妨年紀老年老般般歷過了只此老成一片心古岸不愁踏不到

示芳遠禪孫

隨師伴友住南山日用尋常休放閒風動水流能惺覺何難掉臂那重關

示吳爾新

昨宵寫偈贈諸檀不覺忘了伊一篇今日仍從忘處寫寫來字字合從前

示陳大廷

相逢玉閣宛如舊意自投而機自扣笑我傳伊非別傳仍教薦取無聲臭

贈劉鎭臺﹝諱芝林﹞

鵲印數搖邊月靜龍旗頻掣海雲開剛才解玉歸林下又聽重頒紫詔來

春日賀鄭副臺再鎭陽瓜﹝諱彪﹞

鶯囀喬林山戴花重張威令鎭陽瓜柳營莫謂春寒甚自有錦袍指日加

示本宗苟居士參誰字

欲明教外別傳宗个裏工夫莫放松參得趙州誰字透三千七百盡皆同

夜坐示眾

案頭頻剪龍潭燭盞內多傾趙老茶公案重重評不盡又添明月上窗紗

示六明善人

昔年曾問先師道今日重參梅老禪大似吹毛三尺劍一番過火一番鮮

示化池善人

修竹勿論智和愚只貴精勤十二時辦得此心成一片火坑自是化蓮池

復禪人霜月照禪心原韻

雨餘風靜掩柴門七尺單前好息心突出淩霜一片月洗淸禪浪幾千尋

春日示眾

陽春徧布天何言無限化機展目前會得千紅闕碧紫方知一以貫通焉

示正白禪人

茅屋三間綠水西荷衣松飯趣偏奇時來趺坐蒲團上聽得幽禽窗外啼

登雞山

光非水面與山阿未審諸人會也麼設使光從山水覓無山無水又如何

示石鐘寺懷中禪人

獅子林中松色寒猢猻梯上石頭尖等閒煉就驚人句對客何妨信手拈

示淨明尼

辭親割愛不非輕早晚工夫須自勤坐破迷雲心月皎十方界放淨光明

示體虛禪者

剃髮染衣業有年曾無半點俗緣牽一從廣佛棲禪後常有云來代掩關

示載空禪者

妙年剃染此門中悲願弘深自不同果爾襟懷開闊大何難裝載太虛空

示了凡禪者

削髮爲僧須了凡凡情了卻意悠然年來結屋龍潭上種得冰輪似鏡圓

示妙宗居士

心水常將盥掌中性香每把拈鑪內一聲佛續一聲聲五蘊髙山自粉碎

示祥普善人

暫拋火宅覓淸涼來扣圓通大道場兩字法名親記莂任教苦海作慈航

示晦心馬居士

花明翠竹眞如面月朗風淸淨土天學佛若開如是眼西方卽在个中圓

示張夢蘭

夜靜樓臺皆得月夏來池沼盡開蓮山僧無法與人說直指西方在目前

示本眞馬居士

學道何妨火宅家舉杯動箸卽生涯須知自性如如佛妻笑兒啼不礙他

壽徐縣尉

籌添海屋是今朝龜步庭前鶴舞霄堪笑道人無可祝拳頭拈起作蟠桃

燦融禪人求偈﹝嗣慧月﹞

出類英姿不等閒山邊水際已多年而今得繼曹溪脈應好乘時自策鞭

登棲鶴樓上層

日麗鳥啼春正幽攜僧信步陟層樓忽然上到最髙處萬里風光一筆收

遊新庵次韻勉主僧

卜得蔬園辟艸庵野雲孤鶴互交探閒中應把淸幽惜莫負溪聲講法曇

祗林靜悄構柴庵旨趣分明奚用探水石煙花皆是佛不須他處覓瞿曇

示冰月禪孫

蒲團竹椅最相應掩室跏趺慮自澄坐到風恬云靜處當窗月湧一團冰

示自圓李善人

大道從來沒兩途那論裙釵與丈夫試看皎明深夜月萬派千江何處無

寄云如劉副戎

開士禪心圓似月將軍寶劍白如霜了知个裏非同異虎帳憑教作道場

寄數珠與劉夫人

一自皈依不二門个中精進已年深寄來百八菩提子印證夫人奉佛心

號鐵航禪人

底事從來不覆藏拈香撥火露堂堂如能劈面承當去一任波心駕鐵航

示嘯竹侍者

室掩棲霞最上層松聲吟罷鳥聲吟只須聞到無聞處撒手從教嘯竹林

書扇送別慈修禪者

兩月盤桓尙未周不期歸去意還悠有人問到棲霞事信手還他一扇頭

壽覺悟耆宿

覺了生前悟已明又從云外辟金鳴勝因無限籌難紀翻覆數來數不淸

壽慧穎西堂

一粒金剛子最圓也知種在劫云邊年年七月逢斯日燦爛光明照遠天

寓金鳴題桂示眾

寄迹金鳴秋正回園林一夜木犀開禪流欲識吾無隱薦取天香撲鼻來

示一拳桂居士

禪期解罷下東山遁迹金鳴擬學閒孰料依然閒不得拳頭爲爾復重拈

示古鏡霍居士

一句話頭說與知精勤檢點莫教遲𨿽然古鏡光明有也要揩模十二時

示空蘊曹善人

居諸來去如馳驛个事勤參莫放逸識得持家非別人何愁五蘊不空寂

示明懷善人

八十餘年教子孫子孫事業已完成𨿽然撒手歸三寶要識其中不老人

示輝之善人

年將九十慕修行不必從他別問津一句彌陀作拄杖千尋彼岸任從登

示培道善人

操家七十有餘年今日回心歸大道六八願王勤▆持蓮池九品不難到

示北海張居士

而今欲透未生前打起精神莫放閒驀地疑團輕撲碎何難掉臂那重關

示成之朱居士

金刀舉起眞機露玉尺拈時生面開會得這些親切意一鍼鍼是一如來

壽鵬舉髙居士

聞道懸弧此日間愧無一物慶南山聊將劫外秪園果代作冰桃信手拈

示定生戒子

三衣一缽體中玄早晚參持莫教閒欲得戒光隨處放直須透過這重關

贈於野黃居士

勿論禪門與道儒直須扣己做工夫三家會合原歸一字姓何妨上祖圖

示六和戒子

捨那戒法不尋常曾發先賢性地香今日東山拈向汝一層光燦一層光

示仁和戒子

戒壇𨿽爾萬尋髙破霧乘風莫憚勞若欲躋攀無上品最初一步要堅牢

示大徹禪孫

趁此靑年勿放過吹毛寶劍急須磨直教磨得如風利殺活臨時莫放他

示缽蓮禪孫

自小歸根到我家而今已得著袈裟工夫早晚莫輕忽奪取瞿曇示眾花

示林秀禪人

撒手空門气岸豪塵衣脫卻掛方袍而今若欲林增秀須借禪天法雨澆

中秋茶餅寄祿藜和尙

一枚餅子圓如鏡幾片山茶碎剪春趙老雲門藏不得和盤托向月中人

贈長瑞劉夫人

一曲哩囉唱有年幾回震徹劫初前相傳應是知音者不是知音詎肯傳

復無相居士來韻

遁迹東林那計年每逢佳客賦禪篇𨿽然此道無新舊幾个能知不變遷

半間竹榻倚云眠花自耘鋤籬自編有問西來鼻祖意棒頭血濺染靑天

旣爾江南曾徧參何妨在處樂悠然倘君不吝靑雲步直上東山話夙緣

壽赤松和尙

辟得黔靈逼太空層山曲水盡依從弧懸此日花飛雨一座當軒繞象龍

夏日送葉都閫升任江南

年餘美政冠黔天萬姓謳歌樂且便剛欲與君談底事橊花報任轉江南

贈瑞彩周居士

修行不在除葷酒秪貴當人信向眞設使長齋才了道蘇黃何以載傳燈

壽周孺人八十

不萌枝上果芬香顆顆拈來帶雪霜經歷韶華非八十同天同地結春長

送瑞彩周居士之中州

年餘叨護白雲窩些子無酬感愧多信手劈開東嶺月分君一半去滹沱

送別彥士陳居士

客歲相逢不盡歡今朝判袂十分難贈君一本棲霞錄攜去河南早晚看

送別君選胡居士

囊藏犀扇已年深頭角分明最有情聞道中州天气熱贈君握去引風淸

送明空曹居士禮南海

一架蒲團一緉鞋名山勝迹踏春開欲窮南海眞消息試聽潮音吼似雷

示一源行者侍師遊南海

峨嵋雞足已遊周今又侍師南海遊𨿽歷重重山與水可知萬派一源收

示自照蔡善人

家業丰隆大矣子孫繁衍優哉旣然事事備足應須識取本來

示湛目善人

大道不分男女只貴當機薦取會得釵鐶卽金修行事業備矣

示淸波善人

修行要訪明師切莫依附盲者曾聞先哲嘉言近朱自是赤也

示眾

斷除妄想皆非趣向眞如是病但得一念不坐活機處處圓應

如是迎賓待客與麼喫飯穿衣欲識本來面目窗前試聽鶯啼

成仙成佛虛名應馬應牛活計若能辦得此心縱不修持亦是

檻外池涵月皎窗前竹掃風淸个事分明漏泄不須別處參尋

欲表僧中丈夫須效當年老盧焂忽花生碓觜始知一物原無

示廣相張居士

你的鼻孔遼天我的腳跟點地明明本自現成何必山僧授記

示懷智禪人

柳綠花紅妙相鶯啼燕語眞宗若從他處尋覓依然錯過圓通

示戴居易

才聽新蟬語樹又看白雪淩空怎似無陰陽地長年花綻枝紅

示省幻段居士

不期相晤鎭西向我攝心斂意旣然省幻其中要識西來旨趣

示巨修善人

佛法个个不無何須向我問取提鍼舉剪歷然悟來無不是矣

示默可善人

迷時有修有證悟處無人無我欲透此个機關坐臥經行默可

示覺天萬居士

戎馬場中住腳香雲地上畱心旣有如斯信向覺天自是髙登

示空藏禪人

禪觀精勤究梵章仔細看工夫成一片繼祖又何難

示自曉蔡居士

惡從心上發善自性中生善惡不思議菩提當下威

示月湛王居士

欲窮本有道工夫莫放過忽然心性徹一月湛淸波

示衣云禪孫

少小別雙親吾門好用心一朝參學辦任撫沒弦琴

經壇傳公子請延生偈

魚敲風裏韻磬響劫前音摘朵曇花贈錦堂百億春

示開極禪者

本來眞面目無處不分明秋到雲天澹春來隴陌靑

示楊善人

苦海無邊際長年漲欲波回頭卽是岸不必問如何

聯芳

付慧穎慶緒禪人

一喝如雷吼法堂回天轉地不尋常與麼付柄龜毛拂隨處髙登曲錄牀

付石林道輝禪人

不負靈山曾有約於今特地始相投遼天拄杖親分付直攪魚龍莫教休

付霞章海偉禪人

侍我巾瓶三十年同甘苦樂志猶堅無生妙旨今朝付任爾流通紹祖先

付紹南眞解禪人

一條白棒气如王拄地撐天世莫雙今日當堂親授受大千無處不歸降

付繼爾性堅禪人

吾家一架沒弦琴遞代相傳彈到今非是等閒分付汝憑教四海接知音

付正音海聞禪人

十六年來不憚勞而今𨿽老志猶髙師陽此去無他囑一脈流通在爾曹

付大霖澄準禪人

楚江放出个金鰲躍入紫池气岸髙今日東山與一棒興雲布雨上靑霄

付法雨照潤禪人

三尺吹毛膽气昂匣中晝夜吐淸光而今贈與英靈士殺活全提始自彊

付禪睦寂和禪人

佛法而今不可模源流拂子塞溝渠闍黎旣有超羣志好把吾宗極力扶

付溪舌寂宣禪人

自從東嶺扣機緣抱志勻陽業有年拂柄今朝親付托中興祖道利人天

行由

壬寅春師住蓬萊永興禪院一日水月禪人率眾入方丈請師行由師曰予之醜惡甚不堪言月曰也要聞於大眾師曰予乃西蜀永川張氏子母吳氏命賦丁丑正月三十寅時自幼惟好恬靜不喜繁華年五歲父攜入黔讀四書未周偶遭世變九歲失怙學業盡拋年十六患病月餘危劇瀕死自念無常迅速不與人期若獲病愈定爲剃染是夜三更夢立於片石之上四維俱是墻壁無有出路怕怖慞惶忽聽外面一人叫曰向這里來俄而左壁崩倒子踴身出惺來通身汗流病減大半天明以出家之志白母母卽許可復經月餘病卽全瘥遂禮東山知如師剃髮年十九雲遊於滇途中遇一老宿授以生從何來死從何去話自此朝夕窮究未嘗間離年二十求受十戒於闊浪大師二十一參本師於滇城師喜子朴素每以靑眼視之一日閱楞嚴經至第四卷

富樓那問世尊淸淨本然云何忽生山河大地文中恍有入處遂呈偈於師曰生從何來死從何去淸淨本然山河大地本師叱之厥後侍師往新興雲集寺值臘八卽師座下頓圓大戒命以維那一日師坐法堂予問生從何來師豎拂子予曰死從何去師亦豎拂子予當下冰釋了無疑滯乃呈頌曰生來死去問吾師覿面相酬活潑機怪語奇言都不用秪將玉塵縱橫揮一日侍師圍鑪次師顧而問曰生從何來予曰春到花開師曰死從何去予曰秋來葉落師曰卽此便好呈頌予口占曰鼻自直兮眼自橫有何死也有何生春來花放秋凋葉歷歷明明不費尋師頷之次日書住山法語贈予曰驅耕夫之牛奪饑人之食趯翻大海水拳倒須彌盧生擒虎兕活捉獰龍猶未是衲僧本分而今要具頂門正眼方才作家山僧寓棋州﹝卽新興州﹞西山始識梅溪禪人有超羣越眾之形呵佛罵祖之志山僧權付法語指住山頭保養聖胎他日有末後句子與汝道破囑囑己亥春辭師旋黔居東山一載庚子冬同友照面山結茅辛丑冬本師抵黔之竇堡觀音寺結制差云嵚持書接予赴堂仍命維那一日命作牧牛頌予信筆成十章師看畢贈以偈曰大器大根連大葉撐天拄地豈尋常而今果熟馨香布邊界山河不覆藏一日掛牌入室予進師舉臨濟示眾曰一句語須具三玄門一玄門須具三要有權有用如何是第一玄予曰明月常遊緣水間師曰如何是第二玄予曰淸風每對白雲談師曰如何是第三玄予曰梅花獨放季冬天師曰如何是第一要予曰瞿曇指上花含笑師曰如何是第二要予曰少林門首雪齊腰師曰如何是第三要予曰徳山棒下孤光皎師曰三玄三要且置你向甚處見臨濟予便喝師便打予復喝師復打予拂袖而出卽呈頌曰三玄三要濟北門庭隨方殺活在處縱擒雷轟電掃乾坤動浪湧波騰海嶽昏棒頭落處兮星明月朗喝聲起處兮水綠山靑值佛成道日師撰曹溪正脈來源並聯芳偈師兒哮吼震乾坤一喝鋒鋩海水渾今日老僧親囑付栴檀林裏報吾恩付予予再四卻之師曰古人有言智過於師方堪傳授難道老僧不識爾耶予不得已卽受之這般醜惡從來未舉向人今不負爾誠懇只得盡情吐露未免塗污諸方耳也水月率眾一齊作禮而退。

戒子﹝寂貴寂本寂徳普聯眞修海湛徳生寂聆明本眞能祥超祥廣祥勝祥功﹞捐刻

本堂老和尙語錄第十卷

附藏流通伏願戒光照

穢邦淨土甘露潤枯槁羣萌

康熙戊寅歲季夏月吉旦

板藏嘉禾楞嚴經坊

嘉興﹝夏維寧張書瞻﹞寫刻

東山梅溪度禪師語錄卷第十終

