嘉興大藏經玉眉亮禪師語錄

玉眉亮禪師語錄序

予昔奉命宰蜀新寧公事之暇謁曇華三山老人深蒙扣擊發明个事迎老人於署中咨決宗旨門人中相與唱酬者有天湖定公雲林現公大笑崇公冷眼證公若玉眉禪師所稱機鋒峻捷識量超羣者予敬服之老人嘗指目之曰此耳庵兄獅子兒也方是時甚幸良師益友晤對一堂將以永朝而永夕無何以並邑歸裏旋任欒城牧商州瞬息夢遊廿年於玆適冰弦大師自蜀來持玉師語錄問序於予予受而閱之見其言言見諦句句超宗縱奪所施不啻身受鉗錘覺廿年前面目儼然在睹況冰公克承先志武林永壽笑公丕振家聲法化今且南行夫耳庵嵩和尙紹三巴掌祖之傳今師繼之能裕其後只令寶峯巴掌打盡天下無疑矣述而序之奚辭。

時康熙庚午秋九月上浣嘉禾法弟沈廷勱頓首撰

玉眉亮禪師語錄

書記空謐編

康熙八年九月十八日師受請住忠州五峯山天寧禪寺入院。

三門無量法門百千妙義新長老到此不消舉足踏過了也以拄杖畫一畫遂進。

伽藍空杯一舉便入山門好不喞澑新長老法令森嚴不作者般去就拈拄杖畫一畫云放君出入一毫也不能勾天寧院裏破沙盤大家出只手。

佛殿佛是自家屋裏底顧視左右云直下薦取遂展身作禮。

方丈從上古錐據此室中說道說理談妙談玄直饒簇錦攢花尖新巧妙總無一字道著天寧今日斬新一句合作麼生喝一喝云符到奉行。

祗圍檀越請升座山僧自到天寧钁頭斧子日未釋手運水搬柴是吾日用到者裏胸中佛法一點無存更要抑逼山僧向曲錄牀頭好肉剜瘡作麼但舉則古人公案以表檀信布發之誠昔帝釋隨世尊山行次世尊以手指地云此處宜建一梵剎帝釋拈一莖艸插於地云建梵剎竟世尊微笑昔年張會極率侄瑞奇男思勝捨宅爲寺復同本境眾檀信捐資重建以比一莖功增萬倍若論舉手未動分毫𨿽然如是畢竟如何舉唱來年更有新條在無限風光向後看升座上大人丘乙己佳作人可知禮唵蘇嚧唎

哩。

示眾出家參禪更無別法直須向自己腳跟下薦取若向外馳求則無禪也何故一切眾生有生以來於一切塵勞境界中縱六根貪六塵根塵無染無明雜毒妄想紛飛隨起隨逐毫不知返把本來淸淨性體攪得渾擾擾地未免六道輪回好醜受報如此是皆塵合覺之眾生也如修行人於二六時中妄想起時便自覺照攝六根離六塵破無明絕紛飛久之塵淨光生方能證得淸淨本體圓明無礙如此卽是背塵合覺之諸佛也故曰迷時諸佛卽眾生悟時眾生卽諸佛須是恁麼人始解恁麼事恁麼事且置如何是恁麼人師召大眾云汝須會得好。

佛事

安本師和尙眞

是眞非眞是相非相良久雲天寧老和尙來也見麼拈香入鑪遂禮拜。

爲本師和尙掃塔

南山南北山北東西何處堪摸索指塔云吾師面目在此中覿體親承瞞我不得還知瞞不得底事麼不腆供養伏惟尙饗。

禮本師和尙眞

債有主冤有頭檢點將來事不自由某甲昔在熊耳庵中咬著一粒鼠子糞翻腸攪胃歷有多年而今毒害惡發直得償債酬冤去也喝一喝作禮三拜。

聞返素師伯訃音設供

春雨淋淋沒个事六門閒曠坐泉林倏報南濱音信至愁天點點淚痕新顧視左右云大眾還知返師伯去處麼無端向沒底船中掉轉面目黃河九曲蜀水三巴云生古洞月照長沙舉缽云今朝瞻禮處請喫趙州茶。

爲鶴林大徳起龕

小盡二十九日到來有甚巴鼻忽遇暴雨卒風折卻鶴林廊壁咄咄咄不不不到者裏那容闍黎久住急急回頭照腳跟又看面皮歸何處。

舉火

春山靑秋水綠野鶴棲巢尋歸路攛下火炬云烈火焰中解抽身一腳蹈翻娘生褲咄。

爲圓初碩徳起龕

現成公案不用躊躇欲得大用現前須是別行一路會麼乃以手引龕。

舉火

汝𨿽出塵不明大事汝𨿽年耄未達性空而今四大巴離作麼是轉身底一句良久云涅槃臺上不用遲畱急急回頭更須進步遂舉火。

爲長安湛休耆宿舉火

以火炬畫一畫云識得一萬事畢無去無來只者便是老湛休知不知今朝拋禦者臭皮長安𨿽樂不是久居復畫十字云一任南北東西。

爲見玄碩頭舉火

以火炬點龕云會麼者个是汝效六祖處的公案今日盡情放下了也且道抽身一句合作麼生湘之南潭之北綠水悠悠靑山疊疊。

偈贊

囑冰弦首座

天寧兀坐已多年爲法煩心自有傳獅子窟中無異獸他時吼出徧人間

贊達摩

到梁不契摘蘆渡江努睛拗杖爲誰著忙正眼看來手腳欠當若非莫後行履大似遊花浪蕩還知末後事麼九年少室分皮髓萬古流傳作話揚

頌古﹝著拈﹞

舉僧問趙州柏樹子還有佛性也無﹝說甚有無﹞州云有﹝諾﹞僧云柏樹子幾時成佛﹝卽今﹞州云待虛空落地時柏樹子成佛﹝諾﹞僧云虛空幾時落地﹝卽今﹞州云待柏樹子成佛虛空落地﹝諾﹞。

拈云顚拈倒弄本無他覆去翻來只者是。

頌柏子何知虛空何物畢竟如何落地成佛咄呵呵大笑一場哭。

舉南院問僧﹝老不歇心﹞名甚麼﹝李四張三﹞僧云普參﹝親言出親口﹞院云忽遇屎橛時如何﹝普參聻﹞僧云不審﹝恁麼那﹞院便打﹝賞伊罰伊﹞。

頌名甚麼云普參忽遇屎橛參耶不參才言不審便遭打一棒湊成一二三。

舉僧問趙州﹝便好劈口﹞如何是祖師西來意﹝此話問者甚多﹞州云庭前柏樹子﹝拈出了也﹞僧云和尙莫將境示人﹝喚作境得麼﹞州云我不將境示人﹝剜心刳腹﹞僧云如何是祖師西來意﹝這邊向汝道底聻﹞州云庭前柏樹子﹝喏喏﹞。

頌西來何意柏子何物重重拈來更無不足咄。

舉雙嶺眞和尙問道吾﹝是非只爲多開口﹞無神通菩薩爲甚麼足迹難尋﹝不從人大來﹞吾曰同道者方知﹝將謂目前無﹞云和尙還知否﹝瞞得過阿誰﹞云不知﹝和尙眞同道者﹞云何故不知﹝不從雲水來﹞曰去﹝恭敬不如從命﹞不識我語﹝山河大地如艸如木﹞。

頌菩薩沒神通處處足迹難尋入化工莫道不知無伎倆兩岸楊花帶曉風。

舉興化在三聖處做首座﹝賢者多勞﹞聖云我聞你在南方行腳一遭拄杖頭邊不曾撥著一个半个你具甚麼眼便恁麼道﹝問過始得﹞化便喝﹝太相生﹞聖云須是你始得﹝口胡心反﹞興化又在大覺處做監院﹝禮下於人必有所求﹞覺云我聞你在南方行腳一遭拄杖頭邊不曾撥著一个半个你具甚麼眼便恁麼道﹝放過只不可﹞化便喝﹝莫犯當頭﹞覺便打﹝眞門一釘﹞化又喝﹝元向你道﹞覺又打﹝苦哉苦哉﹞次日在廊下相逢﹝冤家路窄﹞覺云我直下疑你昨日那兩喝﹝莫鍼錐好﹞化便喝﹝築著磕著﹞覺又打﹝蒼天蒼天﹞化又喝﹝猛虎口裏失身﹞覺又打﹝蒼天中更加冤苦﹞興化云某甲在三聖師兄處學得个賓主句總被師兄折倒了也﹝者裏恰好會取﹞願與某甲一个安樂法門﹝蹉過了也﹞覺云者瞎漢來者裏納敗闕﹝爲▆要▆徹﹞脫下衲衣痛與一頓﹝還會疼麼﹞化當下悟得臨濟先師在黃檗處喫痛棒底道理。

頌一打二打三四打彌天風雨一齊下賓主句折了也莫道相逢不下馬。

舉臨濟示眾云﹝作麼作麼﹞有一無位眞人﹝夜叉頭菩薩面﹞常向汝等面門出入﹝有多少奇特﹞未證據者看看﹝祗恐入眼成翳﹞有僧出云如何是無位眞人﹝十萬八千程﹞濟以手托開云﹝▆﹞無位眞人是甚麼幹屎橛﹝喏喏喏﹞。

頌無位眞人幹屎橛堂堂大露漫徘徊看看著莫疑猜一任面門去復來。

舉萬象之中獨露身。

頌綠樹成陰在上林艸花木葉景鮮新春色滿園關不住香風習習樹頭生。

舉黃龍和尙因化主歸升座云﹝大似開眼說夢﹞有五種不易﹝且聽分解﹞一施者不易﹝也不得拖敬﹞二化者不易﹝無一不辧﹞三變生爲熟者不易﹝油鹽費多少﹞四端坐食者不易﹝祗管下口﹞且道第五不易者是甚麼人﹝闡提漢﹞良久云聻﹝舉出了也﹞便下座﹝一場懡﹞。

拈黃龍老漢恁麼道若無末後一語管教失利不少𨿽然也要識得此人。

頌獨坐髙堂口易開隨君舉步任徘徊个中說破無餘事一句明明盡道來。

舉雲門示眾云﹝便好劈口﹞聞聲悟道﹝耳根有事﹞見色明心﹝眼裏有▆﹞作麼生是聞聲悟道﹝鳴啼詩夢醒﹞見色明心﹝茶熟敬人來﹞觀世音將錢買糊餅﹝水向石邊流出冷﹞放下手來﹝風從花裏過來香﹞元來是饅頭﹝瞞和尙不得﹞。

頌桃花灼灼傍銀墻曉逐遊蜂偏韻長自從得啖波羅味直至而今齒頰香。

舉曹山問僧甚處來﹝老老大大來處也不識﹞僧云掃地來﹝實實答﹞山云佛前掃佛後拂﹝一塵俱無何佛之有﹞僧云佛前佛後一時掃﹝太潔白生﹞山云與我過袈裟來﹝只者个更別有﹞。

拈者僧直解掃除不解動用曹山道个與我過袈裟來可謂別有方便。

頌甚處來云掃地佛前佛後一時畢但云教過袈裟來大用明明不可棄。

舉僧問馬祖﹝討甚碗﹞離四句﹝東▆水流西澗水﹞絕百非﹝南山風送北山云﹞請師直指西來意﹝直至而今笑殺人﹞祖云我今日勞倦﹝盡力道不道▆﹞不能爲汝說﹝▆﹞問取智藏去﹝賺過了也﹞僧問藏﹝錯會不少﹞藏雲何不問和尙﹝謝師答話﹞僧云和尙教來問﹝眞實不虛﹞藏雲我今日頭痛﹝也須問過﹞不能爲汝說▆▆▆海兄去﹝賺過了也﹞僧問海﹝諸會不少﹞海云▆▆者裏卻不會﹝賺過了也﹞僧回舉似祖﹝▆會不少﹞祖雲藏頭白﹝唯唯﹞海頭黑﹝唯唯惟﹞。

拈馬師父子不約而同把者阿僧三回賺過且道過在甚麼處。

頌西來大意直者便是三問三答不解其意馬大師太饒舌頭白頭黑誰人瞞得。

舉龐居士問馬祖﹝作麼作麼﹞不與萬法爲侶者﹝太尊生﹞是甚麼人﹝本來無面﹞祖云待汝一口吸盡西江水﹝作吐勢云不中飽人▆﹞卽向汝道﹝善哉善哉﹞。

頌胡焉萬法不爲侶赤條條地盡無倚大洋海裏轉身來煦日映川紅似脂。

舉保寧和尙云﹝切忌說道理﹞一是一﹝○﹞二是二﹝○﹞三是三﹝○﹞四是四﹝○﹞數目甚分明﹝喏喏﹞上下依資次﹝一二三四﹞依資次﹝再道卽不堪﹞有何事﹝良人自斷﹞以拄杖畫一畫云﹝不勞拈出﹞大眾一時亂卻六十甲子了也﹝拍掌云一場笑其﹞。

拈者老漢恁麼說話且道有過無過。

頌沒弦琴上韻幽然數目分明不用凡從今畫破娘生面六十甲子顚倒顚。

詩

上恩師﹝有序﹞

﹝亮自嬰孩沾師最▆後參叩五云失依左右不勝▆▆▆▆▆答﹞。

幽蘭產大壑朝露亦何濃芬芳無時惜移傍出頭峯峯頭更值寒三友獨羨冰魂臨九九九九嚴寒不墮顏淸香蔭得一枝剖一枝得繼臘梅香不讓羣英赴焰陽羣英鬥麗當和煦幽蘭一萼占春王爲惜當年善財子南詢五十經煙水煙水茫茫何所求不登樓閣終無已忍聽啼鵑帶血呼玄猿月夜嘯聲孤鵑啼猿嘯驚殘夢帶血和腸可憶無堪嗟久歷長城下幾度披星跨鐵馬懸知令教夜寂寥戊兒何戀徵途也隆冬冽冽放江梅秋季風寒晚菊開空林落盡人蹤滅魚舟獨載一輪回未羨春淋滋眾甫可憐黃口經慈母驀念鴉雛爲哺翎倏覺潸潸淚如雨淸宵良夜動深思𦇤褓曾沾只手攜總有伯牙難瀉曲幽衷布作扇頭詩

贈無言法兄口占

曹溪相悟是何年喜遘五云共一天場頭社火重烹煉煆出精金色燦然君在鑪頭稱社長鉗錘敲處弄聲響吾曹也自列其班不覺銷忘閒伎倆剛才別去不雙秋及第心空三兩儔楖栗橫擔誰是者無端冤債上君頭我君此衷恨未了歸來仍舊依山島五云及到不逢君卜日叩關絕懊惱西龍山眞奇特賴是君家新構結落落疏疏獨掩關頓使虛空咸結舌無言此際作何言不動唇皮道亦得歇歇長三短五無平仄

祝慶雲衡老和尙壽

丹桂競開擁綠云新香遙透气芬芬嘗味遊人意若醺尋芳陟徑幾回聞更有萬竹常圍繞微風呼嶺鳴同鳥如箏彈徹河天皎聲傳到處咸縹緲曾看帶水演溪潮急揣拖練帶山腰堪乘一葉任飄飄好向輪橈泛小舠般般色色信舒陳舒陳今際慶誰人想是人天知此日頻將眾髏已先屯獨余弱侄傍幽谷斗室空空無可掬爲揉掬水攜滿壺三盞兩盞歌一曲▆何方適我師歡畱得儀型長相慕

答應眞和尙見寄

本來非合亦非離覿面從教東復西麈尾淸風揚少室杖頭明月映曹溪煙霞有興隨君賞泉石無心怏我棲此日相將同社火殷勤莫負一聯詩

答玉峯法兄見寄

幾度春來幾度秋梅花鬥雪綻枝頭常驚異質疇堪比每竊餘芬莫與酬愧我樗才甘獨豎期君上苑前同遊今朝且話無生句不羨王家利建侯

斗室夜坐

選勝幽棲夏日長箭深云鼎暗生香危樓布塌堪容膝斗室撐窗可納涼漫豎唇槍誅地蕪橫拖舌劍破天荒偶來話到成功處罷卻干戈憶子房

上元後二日祝無言法兄

庚星掩映色光鋩火樹餘輝慶未央照徹柳堤金染翠耀開梅甲玉含香有生處處標宗趣常住時時建法幢喜是君家無量壽聯枝永祝樂楡桑

雨後看山

長空初霽耀金蟆照徹嶒崚艸徑斜落落光浮水上石靑靑色映樹頭花狂猿嘯日曾聞否俊鷂乘風可見耶一片白雲飛盡處數間茅屋野人家

山居

閒僧問我西來意我話山居不記年汲水但將兩隻手擔柴惟用一頭肩更無瓢衲穿城市那有弓雄▆石泉落落蓬門空自啟當機古柏豎庭前

耕事二首

衲僧且自作農僧解卻腰絳系短繩試把钁鋤開半畝莫教空缽叩頻仍

插禾一自樹枝分直至山鴉趁暮云懈倦不須生▆怯田間應有鵠超羣

春望

散步踏林煙松風代素筵落花堆上苑流水過前川有樹皆鳴鳥無雲不系天凝眸看未盡又是一芳年

書問

候應眞和尙

拜別慈顏將近一載瞻戀之懷寤寐云切侄不肖歷年以來悠悠度日今春謬受衣缽於曇花者般冤債當之痛感深愧淺薄根基匪能擔荷聚雲門庭者誠恐駑力不前有負先師望並負老和尙一體之愛也空啟上達容啚面禮不宜。

上弘歸尊宿

亮托足空門三十餘載劣質鈍根一無所得▆春謬受曇花方丈之囑以豖未了公案於先師深愧薄徳匪躬無能擔荷不知何日得報師恩並答先徳矚望之恩也敬啟上達瞻禮有期。

候大笑法兄

悠悠歲月又別多時手足之思日夕切切弟不肖▆春謬受函丈之累誠如螳臂當車烏能勝任其如先債未償不能推脫何哉吾兄聞之當亦爲之誚我致意翠影師徒以酬關切並髙峯諸徳統此未另。

候離幻禪兄

話別歸來甚多離合之感則如斯禪兄又何如耶今大笑兄出江特具艸楮奉候禪兄心腹之語不識肯眞心相許否直饒心不肯許叵耐五云和尙數番畱念寶聖制解不妨緊鞘芒鞋踏過五云一晤再此代面余不贅。

復應眞和尙

接老和尙法教始知錫轉天寧侄以期制執事羈身未能躬禮至於觸忤先師無端囈語俟叩覲時方啚請正權此上復不宣。

復無言法兄

數載睽違中心怏怏忽接飛輪滿面春風弟庸才弱質何能誘進後昆祖道重光惟吾兄是望倘出關後不吝移玉談心話會庶不令山林寂寞耳鬱鬱離腸難將筆罄臨池權復不宣。

復大衍法兄

前承移玉天寧慚多褻慢柰終朝碌碌未▆▆▆髙梁罪歉弟偸處林邊不過消磨歲月又何足煩言▆煩若論聚雲後望惟吾兄衣▆能之至於家歸後裔在頭上公如何安頓豈心力之所能辦歟然終成其事效法叔三老和尙之所爲弟其有望於吾兄者矣忙中上復修候不悉。

候郎於碉老先生

二十餘年鄕關如夢其不與世局遞遷居諸疊更者此舊識之老悉檀時時胸臆久思歸裏得覲龍光柰先師塔住天寧廬守難去法門分誼忍▆不能家師叔幸旋祖院明仗護持斗山在望玆有懇者先師心苦平生所遺法錄未經刊刻且缺隻字題於簡端揣非大方無由借重仰希大檀越垂念梓桑不吝金玉弁以數言俾知我酆陵慈棹尙蕩漾於洪波浩渺間也亮以後生忝承衣缽擅敢唐突恐屬昧狂惟冀▆原蚤賜肯諾功徳應無量矣臨啟可勝瞻依。

達陳恆初

吾鄕之三姓梵剎由來舊矣𨿽經兵燹之後爾之尙有餘芬況得護法重興如諸大檀者乎亮離鄕之一四年故知舊識遼在天末每一念言臆腕憧憧追▆古柏蒼巖奇蘿怪石祖院風景心目宛然首丘之▆未敢忘也柰因先師塔墓▆▆▆▆▆▆▆▆▆▆家師叔杖履之末共關荊▆▆▆大▆不▆▆▆▆手雄支俾二諦交功鼎新建立亮異日亦將溯水▆山合掌稱善於舞偕戲砌之間也遙聞垂念莫罄遐思肅啟專候凡遇諸檀統希轉拜臨穎依依。

募燈引

萬松庵一方檀信之香火也爲一方之香火必有一方之護法論護法則無如供養慈尊供養慈尊則無如點然燈炬夫然燈供養檀度之信心也以此一段信心而長明不息是則回光返照作善植福之一端也山野居此而緣爲之引供慈尊也明檀度也是亦勸善修福之一助也一方諸檀其勿我誚。

萬松庵募塑佛引

佛而可以相作乎何以色見聲求者謂之行邪道耶佛而不可以相作乎何以無相不皈者莫以感眾生也故知佛眞法身猶若虛空應物現形如水中月明乎此者直以法身還之虛空而以月影照其應現應現之說所以示皈依之相也皈依在相而佛又豈不可以相作乎萬松有庵庵宜作佛作佛之事系伊誰事亮曰吾有檀信皈依足尊者久矣皈依者在心面所以致皈依者未必不在相在相而作相匪其力無以竭其心也竭其心當必盡其力力盡而心以見心盡而力乃隨隨其力卽長短布帛可也隨其力卽多募朱提可也隨其力卽隨募而隨施隨施而速應可也亮曰如是爲檀信之力卽如是見檀信之心矣一月千江佛其有感召也哉勿謂應現之說徒示皈依之迹可也證法身於虛空亮道人人有分在。

玉眉亮禪師語錄終

