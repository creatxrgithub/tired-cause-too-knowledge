嘉興大藏經自閒覺禪師語錄

自閒覺禪師語錄目錄序文卷之一住蘇州黃溪羅漢禪寺語錄住蘇州崇川慈濟禪寺語錄住明州奉川法海禪寺語錄卷之二住明州奉川嶽林禪寺語錄住嘉興龍淵景徳禪寺語錄卷之三住常州荊溪芙蓉禪寺語錄卷之四示眾小參晚參法語問答室中勘辧卷之五拈頌聯芳偈行實卷之六書問佛祖贊自贊佛事卷之七詩偈卷之八雜著行狀

自閒覺禪師語錄卷第一

住荊溪芙蓉寺嗣法門人住古堯乾明寺嗣法門人洪暹編

住蘇州黃溪羅漢禪寺

據室拈拄杖云此是烹佛煆祖之處羅龍网鳳之場山僧今朝踞此任是銅頭鐵額到來也須倒退三千里且道新長老有甚長處卓一卓喝一喝。

上元上堂才有僧出師約住云住住山僧今日無暇答話有一要緊事𨿽然家愧也要外揚驀拈拄杖云者木上座隨吾數年守規正己毫無失節昨夜慶賞龍燈無端與金剛二士鉤肩搭背從江南看至江北三鼓方回昔文殊起佛見法見尙貶鐵圍山此木上座與金剛二士犯律中不往觀聽戒合貶甚麼攛拄杖喚直歲云與我一齊趕出三門便下座。

上堂一人端居丈室渾身墮在荒艸裏一人十字街頭步步踏著毗盧頂那个合受人天供養良久云今日大有人不隨普請。

立兩序上堂選佛場開誠主法之正事全提正令須龍象以交參苟非眞正道流曷能臻極遠大更冀同心同徳扶掖叢林滴水冰生始終一致到者裏和光同塵則不無且如何是丕贊宗猷句遂起身顧左右云但願東風齊著力一時吹入我門來。

祈晴上堂問久雨不晴雲門道札和尙分上又作麼生師云掣開金殿鎖迸出一輪紅進云恁麼則照天照地去也師云𨿽非汝境界亦可應時宜進云看者老漢賊身已露師云慣得其便乃云昨夜薰風甚猛烈昆侖須彌都吹折天門海門一齊崩風伯雨師從此歇歇歇豎拂子云於今撥轉上頭關五色云扶杲日出。

上堂佛法至要迥出常情治世語言俱爲剩說秪貴當人豁開正眼發明從上端倪智鑑洞明突出衲僧巴鼻一切處爲祥爲瑞佛祖潛覷無門應用時爲雨爲霖人天莫測其量然後將一條斷貫索到處穿人鼻孔不爲分外所以吾本來此土傳法救迷情一花開五葉結果自然成拈拄杖云祖師來也四十年來太放癡頑心全未攺毫釐秪知鬧處鉆頭入不解人前別是非云去云來常作伴月圓月缺總相宜而今赤手憑誰委到處逢人驀面欺擲拄杖下座。

結夏上堂僧問結卻布袋頭不容絲毫走作拈出金剛劍從教殺盡安若秪如佛未出世祖未西來還有者般消息也無師云蠱毒之家水莫嘗進云老老大大話頭也不識師雲山僧失利僧喝師云知卽得乃云羅漢今朝結制不學諸方舊例何須把住牢關究取西來大意眼前綠水松風一任禪和遊戲旣無圓覺伽藍說甚平等性智直須隨處自由管取參學事畢其或意想紛飛敢保驢年未會果如良馬窺鞭何處不逢慈氏旣然因甚又成特地不入驚人浪難逢稱意魚。

上堂結制來三日了也諸人本分事作麼生所以道十方同聚會个个學無爲此是選佛場心空及第歸選佛場已入如何得心空及第十方旣聚會且無爲作麼生學眾中或有眼開心悟底試通消息看其或未然木上座與汝指个端的舉拄杖云還見麼卓一卓云還聞麼旣見旣聞因甚問著十个有五雙不知落處復卓一卓云莫謂黃溪流水浚前頭更有浪滔天。

端午上堂僧問蒲劍磨風快憑師用得便忽遇其中人來用卽是不用卽是師云一任顚倒進云識法者懼欺敵者亡師云自領出去進云寰中天子塞外將軍師打云點乃云今朝正值端午處處龍舟斗舞棹頭觸著神龍應以如膏之雨直令匝地普天盡是丰年熟土更除爇惱焦枯蚊虫百舌之苦爾我林下道人隨例鳴鐘擊鼓旣然一眾雍肅且非耳聞目睹須是出格道流始堪互換賓主賓主互換且止應時及節一句作麼生道角黍褁靑葉苦茗烹瀑花。

上堂僧問如何是羅漢境師云庭空梧樹碧進云如何是境中人師云獨坐豈無鄰進云人境已蒙師指示向上一句事如何師云殿閻巍峨勢插天僧禮拜師云壁上掛風車乃舉演祖云平生百了千當底正好喫棒且道過在甚麼處打你百了千當師云五祖恁麼道大似平地欺人羅漢今日直截道破平生百了千當底正好明窗下安排何故相識滿天下知心有幾人。

上堂卽心是佛也不是非心非佛也不是不是心不是佛不是物也不是且如何則是卽心卽佛非心非佛不是心不是佛不是物驀拈拄杖云徳山見僧入門便棒臨濟見僧入門便喝睦州見僧現成公案放汝三十棒羅漢恁麼道爲人眼在甚麼處卓一卓云逢人切莫錯舉。

舉鷲首座立僧上堂舉乾峯云舉一不得舉二放過一著落在第二師云大小乾峯只見一邊若是羅漢則不然乃豎拂雲山僧舉二了也且一又如何舉還委悉麼擲下云問取堂中第一座。

上堂腳跟下事不可更指東畫西時節因緣亦須要應病與藥你有十尺量你一丈你有八兩稱你半觔大盡三十日小盡二十九直饒道个見月休觀指歸家罷問程山僧更問你索月在何故免見依他門戶傍他墻剛被時人喚作郎喝一喝云黃河三千年一度淸達摩大師無當門齒。

上堂舉芭蕉云你有拄杖子我與你拄杖子你無拄杖子我奪卻你拄杖子師喝一喝云孟八郎漢且過一邊拈拄杖云羅漢則不然有亦不與無亦不奪何故君子愛財取之有道擲拄杖下座。

解夏上堂羅漢今朝解夏贏得一場話霸任是戴角擎頭卓拄杖雲從教一齊放下惟有露柱燈籠冷地呵呵大笑且道笑个甚麼擲下云國淸才子貴家富小兒嬌。

上堂今朝八月初一那事全無消息眼前黃葉舞空庭夜夜寒蛩聲喞喞問諸人瞥不瞥若也瞥眼裏不必重添屑若未瞥一雁初歸四海秋萬里長空一條鐵。

開鑪上堂解夏猶未多時今日又是結制題目𨿽見攺新鋪面依然如舊珍重諸道流舉措莫妄動佛殿對山門僧堂對廚庫一一把斷要津說甚向上一路會則途中受用不會則世諦流布但息馳求心便明殺活用召眾云要會殺活用麼卓拄杖喝一喝下座。

上堂見之不取思之千里拄杖子化爲龍吞卻山河大地了也是汝諸人向甚處著眼卓拄杖下座。

臘八上堂欲識佛性義當觀時節因緣時節若至其理自彰作麼生說个自彰底理莫是釋迦老子雪山冷坐六年夜睹明星麼莫不是諸人每夜不睹明星麼遂撫掌大笑云萬古碧潭空界月再三撈捷始應知。

元旦上堂晨雞初唱更鼓停槌家家懸東海桃符處處斗歡嘩爆竹尋芳公子玩賞佳人頭頭顯露法王物物全彰正眼所謂處處眞處處眞塵塵盡是本來人眞實說時聲不現正體堂堂沒卻身作麼生是堂堂正體良久云一把柳絲收不得和煙搭在玉欄幹受請升座缽囊髙掛一年餘力把牢關驗假雞何事更通函谷信崇川飛檄到黃溪使符旣至豈能固辭時節因緣難爲回避且崇川海國慈濟道場𨿽非法窟名藍不可無人建立兼之鎭臺邑侯赤心堅護檀越紳衿存注殷勤墻塹旣爾堅牢則山僧有何不可且符到奉行一句如何展演無限風流收拾去又隨明月過滄洲。

解制赴崇川上堂十月十五結制有柴無米正月初九解制有米無柴贏得一眾手忙腳亂有時橫咬鐵酸餡有時踏凍拾松枝不是神通妙用亦非法爾如然昨夜好音天外降今朝打脫兩重關且獨脫一句如何舉揚冰河發焰魚行快梅蕊含春徹蒂香。

住崇川慈濟禪寺

方丈據此室者不容擬議賓主攸分未是從上家風更饒敲骨取髓痛下鍼錐亦落今時功幹畢竟如何寸刃未施魔膽碎望風早已豎降旗。

入院上堂扁舟乘興過崇川惡浪洶濤潑海天不訝毒龍驚作怪持竿欲釣錦鱗還以拂子作釣勢云還有離釣三寸道得的麼問寰中天子塞外將軍祖令當機請師酬唱師云好音到耳人皆聳進雲龍象蹴踏非驢所堪師云六耳不同謀進云兩扇竹窗虛夜月一枝梅蕊占春風師云只恐不是玉僧喝師云是玉也大奇問髙提祖印獨據寰中覿面相呈如何指示師云烏龜吞大象進云人人沾恩个个獲益師云切忌詐明頭進云和尙莫瞞人好師云夜半放烏雞乃云宗乘一唱三藏絕詮至理一言轉凡成聖若論山僧見處卻不如是蓋爲今辰請主大護法臺旆光臨諸檀護髙車擁簇旣而推托無由直得牽枝引蔓須知昨日在羅漢髙髙山頂立今日涉崇川深深海底行破沙盆子重拈出黑漆剎竿倒豎起一任泥豬癩狗同門出入祥麟瑞鳳返擲飛騰人人常光現前个个壁立萬仞且斬新條令一句作麼生道三尺龍泉光照膽萬人叢裏奪髙標復舉朱行軍入南際寺設齋自執手鑪行香雲直下是直下是傍僧云直下是个甚麼行軍便喝僧云行軍是佛法中人惡發作麼行軍云喚作惡發卽不得僧喝行軍云鉤在不疑之地師云行軍拈出閫外威權若非者僧難爲酬對秪如山僧今日與諸尊官及眾檀越𨿽無如是問答要且不在兩人之下何故相逢不必頻頻舉自有淸風動天地卓拄杖下座。

上堂月生一波斯撞破銀山壁月生二蝸牛兩角分天地月生三石虎穿雲入鬧藍鐵蛇鉆入金剛眼昆侖騎象鷺鷥牽若作佛法會對面隔千山不作佛法會跛鱉盲龜一串穿復舉僧問趙州萬法歸一一歸何處州云我在靑州做領布衫重七斤師云大小趙州有年無徳慣將烏豆換人眼睛今日或有人問慈濟萬法歸一一歸何處直向他道風落雪枝光洗面春來冰骨盡開眉。

元宵結制上堂僧問轉新春行新令今日瀛州開祖印祖印卽不問如何是第一玄師云足方頭頂圓如何是第二玄師云口裏舌頭尖如何是第三玄師雲開口落言詮如何是第一要師云進前三步俊悄悄如何是第二要師云退後腦門光晃耀如何是第三要師云再向前來與汝道僧擬議師打云仰山道底乃云元宵節賞正今朝戶戶燈光瑞气饒何似道人家活計柴頭品字地鑪燒顧左右云還有攢柴弄火者麼試出手看良久云旣然一眾縮手山僧出手去也拈拄杖云千聖不知何處去倚天長劍逼人寒。

上堂禪不須參道不須悟直下了然超佛超祖直饒恁麼猶是黃葉止啼屈順時宜之說山僧此間也無禪也無道也無佛也無祖但只饑來喫飯困來打眠𨿽然如是切忌作無事會去旣不作無事會又且如何寧可截舌不可犯諱。

上堂問一切聲是佛聲畫梁紫燕語喃喃未審是佛聲麼師雲海天無處分髙下進云一切色是佛色綠水池邊柳絮飛還是佛色麼師云淺艸池塘一樣靑進云當臺一鑑明如日萬古晴空絕是非師云一翳在眼空花亂墜乃以拂子打圓相云還委悉麼若以色見我以音聲求我是人行邪道不能見如來旣不以色見又不以聲求復豎拂云喚者个作甚麼若喚作拂子未出常情不喚作拂子向外取則畢竟如何擲下云當臺一鑑明如日萬古情空絕是非。

上堂拈拄杖云夫參學人遇此﹝由﹣曰﹢○﹞第一須是﹝由﹣曰﹢○﹞若得﹝由﹣曰﹢○﹞恁麼便乃﹝由﹣曰﹢○﹞其或﹝由﹣曰﹢○﹞未然惜取﹝由﹣曰﹢○﹞。

上堂桃花紅李花白五陵公子遊芳陌靈云公案又重新人人眼裏重添屑布袋老子笑呵呵寒山拾得忙不徹十字街頭石敢當聲聲歸去歇歸去歇莫待蓼花紅似血。

上堂盲龜鉆入銀宮裏跛鱉挨開玉闋時那吒背上生三角蝦蟆一夜產明珠佰得底掉頭不顧會不得底觸途成滯山僧恁麼道合喫三十棒何故點石化爲金玉易勸人除卻是非難。

上堂問棋逢敵手難藏曲畢竟如何辯輸贏師雲山僧打退鼓進云出羣須是英靈漢敵勝還他獅子兒師云未必心頭似口頭進云老老大大作者个見解師噓一噓乃云十五日以前金雞啄破琉璃殼十五日以後玉兔挨開碧海門正當十五日人人口裏舌頭尖豎拂云不落前後句又作麼生烏龜觸折須彌柱驚殺門前石敢當復舉雲門示眾云十五日已前卽不問十五日已後道將一句夾眾無語門自代云日日是好日師云雲門不妨大開寶藏七珍八寶一時拿慈濟更資一路要諸人共知以拂子擊禪牀云何須矢上更加尖下座。

解制上堂薰風入戶麥浪生香行腳髙流東去西去一任緊峭艸鞋隨方瀟灑路逢道伴交肩過一生參學事畢召眾云作麼生是道伴喝一喝拍膝下座。

除夕上堂問年窮歲盡和尙將甚麼與人分歲師云泥豬癩狗云未審與北禪烹露地白牛是同是別師云一任十度云秪如維那夜深索納皮角還是明北禪意還是出自己手師云兩重公案云北禪擲下帽子維那拾得便行豈不是作家相見師云錯認定盤星雲北禪擒住云賊賊維那雲天寒且還和尙畢竟話圓也未師云重疊關山路云北禪謂法昌云者公案作麼生昌云潭州紙貴一狀領過且道法昌具甚麼眼師云腦後見腮云可謂蚌鷸相持俱落漁人之手師云舌上播金錢云一任者回黃葉落大家圍火掩柴扉師云放汝三十棒乃云北禪烹露地白牛分歲本師煮透海烏雞過年山僧熨斗煎茶調度各別以拂子打圓相云白牛露地漫拈出透海烏雞也尋常豎拂子云何似現成家活計拈來覿面卻相當擲拂子下座。

師過堡城上堂一出一入善惡並作選佛選官各據一著昨日官長在此棒下血淋淋今朝山僧到來金鑪香裊裊就中一一有天機試問諸人了不了若道昨日底是海神知貴不知價若道今日底是琉璃殿上無知識非謂別有生涯秪要諸人同歸寶所且不涉化城一句又作麼生豎拂云一毫頭上生機露麥浪堆中奮玉龍。

天童首座寮秉拂上堂僧問太白峯前雙池水玲瓏巖畔古龍潭如何是出潭龍師云驚殺闍黎進云透出龍門荊棘外雨布雲騰覆大千師云黃犬渡河乃云太白峯髙淸關橋闊樓閣叢中獅子窟迥異塵寰玲瓏巖畔法王家頓超物表處處彰佛祖機塵塵展衲僧眼如或本分未明不免依稀仿佛況復深藏猛虎慣隱獰龍个个悄巍巍人人赤灑灑若果踏著祖父田園便能委悉中心樹子豎拂云萬派悉歸海千山盡仰宗。

住明州奉川法海禪寺

據室橫拈寶劍剪除諸見稠林直截提持獨驗當人正眼直饒轉身有路啐啄同時山僧猶未肯伊在何故卓柱杖云假雞聲韻難瞞我未肯糊塗放過關。

進院上堂福泉法海素稱禪剎气奪諸方名標海國橫該曹溪之源直傳太白之旨有意气時添意气山藏於澤不風流處也風流壑藏於舟舊社斬新韻翻古調直得玉屏峯頂野老謳歌柏香巖前淸風匝地任是手擎日月背負須彌底人到來只消山僧道个不必管教從空放下瓦解冰消且道祖印重光一句又作麼生天教生在千峯上不待云擎也出頭復舉三聖上堂云我逢人卽出出則不爲人師云面赤不如語直興化云我則不然逢人卽不出出則便爲人師云語直不如面赤驀拈拄杖云且道新法海逢人便出還有爲人處也無卓一卓云儂家不管興亡事一任和云占洞庭下座。

立兩序上堂建法幢立宗旨須假徹骨弟兄驗當機別邪正自有黑漆拄杖苟非智鑑瑩徹气格超卓曷能慧日芳臻徳音遐暢所謂獨掌不浪鳴兩手鳴摑摑同聲相應同气相求髙下得宜中外和合且不負初心一句又作麼生驀拈拄杖云妙舞也須誇徧拍三臺元是大家催。

大雪上堂問云掩中秋月雨打上元燈只如元宵未至因甚雪滿山川師云易篩鱗甲塡滄海難翦鵝毛覆玉屏進云一片白雲橫谷口幾多歸鳥自迷巢師云換卻闍黎眼睛進云老老大大作者个見解師云一釣便上乃云元旦才過數日六花昨夜繽紛嶺外靑松銀花滿樹巖前石虎玉結渾身鳥雀南飛有影黃猿入洞無門謾道一片二片千萬片須知山新林新徧界新且道大家慶賞一句又作麼生良久云三才有象含春意萬物無私動化機。

請化主上堂獅子窟中本無異獸旃檀林裏寧有伊蘭欲驗當家種艸事難方見丈夫心相期戴角擎頭人生大國方知貴祖宗下事七縱八橫步步登髙頭頭合轍所以兜率悅爲大愚芝乞炭萬世流芳舜老夫與洞山聰募緣古今榜樣秪貴當人不起二念管教海集山堆其或躊躕白雲萬里且道如何是隨緣不變底句良久云百念禪和畱古寺三十街坊滿浙東。

謝雨上堂問前朝火雲蒸野金石皆焦昨夜雷雨灑空槁枯咸潤且道承誰恩力師云親言出親口進云柏香巖底龍睡穩玉屏山下水滔滔師云好个消息乃舉劉禹端公上云居謝雨問弘覺雲雨從何來覺雲從端公問處來公禮三拜歡喜而退行數步覺召端公公應諾覺雲雨從何來公無語歸家三日而死師云端公歸家而死可謂知恩有地惜乎覺老秪解殺賊不解活賊以致千古之下遭人簡點今日或有問法海雨從何來直向他道一片雲從東角起亂把珍珠撒玉屏。

密老和尙十周上堂劈破三玄旨掀翻五位宗手擎日月背負須彌活烹佛祖於破沙盆裏生按牛頭於白棒頭邊起死回生圓融行布山僧恁麼舉揚大似捧土培泰山掬水沃東海何益之有𨿽然未足觀光究竟難忘寸刃且道還源返本一句又作麼生起身云三年兩度燒黃熟七夕初秋泣斷腸。

中秋上堂長空一片月大地一輪秋徹體涼生也桂花香滿樓觸著娘生鼻孔頭頭顯露眞宗山谷山行暗通消息於顒月下始悟蛙聲不必馬師父子何須供養修行一等共行山下路到頭各自看風煙且道覿面相呈一句又作麼生以拂子打圓相云此夜一輪滿淸光何處無。

升座問住法海曲唱彌髙去嶽林嘉聲愈振轉功就位卽不問屈曲垂慈事若何師云當堂宣疏語白棒打靑天進云彈指圓成八萬門一超直入如來地師云樊噲踏鴻門進云是處是慈氏無門無善財師云到者方知乃云錫卓香巖未幾樵歌日日貫耳松根枕石髙眠那堪少室分髓志期折腳鐺煨不意使符到此四眾稽畱紛紛究竟難決行止此處用祖道場彼亦布袋舊址諾也於理不公卻之有負來啟躊躇再四再三冷地自驚自喜大地總是吾廬何必分此分彼玉屏云鎖千峯金沙雁沈寒水有時縱步那邊有時放歌者裏來去本無朕迹切恐諸人未委因而升座舉揚明日遂行無擬正恁麼時應時及節一句作麼生道赤云窩畔雲乘足長汀江上把竿時。

上堂智鑑圓明心光湛寂本體如如不墮諸數鬧市紅塵縱橫獨步者邊那邊了無回互不學維摩默然豈同毗耶口杜居士從心年請吾升此座明明百艸頭明明祖師意豎拂子云者是百艸頭耶祖師意耶擲下云須知云外千峯秀別有靈松帶雨寒。

自閒覺禪師語錄卷第一﹝終﹞嘉興大藏經自閒覺禪師語錄

自閒覺禪師語錄卷第二

住荊溪芙蓉寺嗣法門人住古堯乾明寺嗣法門人洪暹編

住明州奉川嶽林禪寺語錄

上堂問江山千里目舉意便知有秪如未舉意前請師端的師云袖裏金槌當面擲如何是奪人不奪境師云七擒孟獲如何是奪境不奪人師云九伐中原如何是人境兩俱奪師云髙登建章殿八表盡歸降如何是人境俱不奪師云漁歌滿淸浦樵語出幽林進云但見皇風成一片不知何處有封疆師雲水聲常在耳山色不離門進云料揀已蒙指示未審彌勒彈指樓閣門開善財見百千萬億文殊且道那个是眞底師云大家在這里問牛頭未見四祖時百鳥銜花獻意旨如何師雲山堆嶽積進云見後如何師云地久天長進云金風吹玉管那个是知音師云料掉沒交涉問彌勒古剎和尙重興號令人天卽且止彌勒家風事若何師云雲開山勢聳風靜日華新進云千峯勢到嶽邊止萬派聲歸海上消師云誰不景仰乃云古殿洞明溪光散彩崇樓聳翠嶽色增輝打開本有家風撥轉從前意气是處是慈氏無門無善財同門出入一天風月朗獨自逍遙髙枕缽盂眠橫拖布袋在市盈市在村滿村貍奴白牯同唱無生之曲蝦蟆蚯蚓共轉根本之輪水到渠成山堆嶽積則且止報國裕民一句又作麼生道四明山月朗三佛地風淸復舉開山第一世布袋和尙偈曰彌勒眞彌勒分身千百億時時示時人時人自不識師云者老漢最初弄盡神通末後一場敗闕然𨿽如是汝等還知落處麼驀拈拂子云布袋和尙來也急著眼覷下座。

冬至夏邑侯範總戎入山請上堂冬節月初頭石人跨鐵牛倒騎橋上過橋流水不流寒冰結於萬壑微陽起於羣陰剝盡霜風敲回明月且承諸護法髙車遠顧泉石增輝一言相契於崇寧閣中萬機截斷於吹毛劍上人我兩忘始終一致且道儒禪同歸一句又作麼生顧左右云相逢自有知音知何必淸風動天地。

臘八上堂良久召眾云諸仁者秪這个若道是睹明星而證入底未免埋沒悉達太子若道非睹明星而證入底亦未免孤負釋迦文佛且畢竟如何咄咄咄力口希禪子牙姜眉垂千年桃核裏黑狗爛銀啼喝一喝下座。

元旦上堂一年三百六十日今朝爲始萬象森羅無分彼此言無展事語不投機承言者喪滯句者迷山僧今日開方便門示眞實相驀拈拄杖云方便門開也卓一卓云眞實相示也復卓杖一卓喝一喝復舉。

僧問鏡淸新年頭還有佛法也無淸云有僧云如何是新年頭佛法淸云元正啟祚萬物咸新僧云謝師答話淸云鏡淸今日失利又僧問明教新年頭還有佛法也無教云無僧云年年是好年日日是好日因甚卻無教云張公喫酒李公醉僧云老老大大龍頭蛇尾教云明教今日失利師云二大老與麼答話可謂明修棧道暗度陳倉於應化門中卽得若作臨濟兒孫猶未可在且道臨濟門下有什長處以杖卓一卓云使八極頂目者不自爭衡見斯人兮駕馭昂蘗復卓一卓下座。

上元上堂問云生玉鼎日照金沙選佛場開請師直指師雲龍生金鳳子衝破碧琉璃進云入眼滄桑千劫曠放懷天地一身孤師云莫將三寸燭擬比太陽輝進云恬澹無人見年年常自靑師云看腳下進云日月拄杖頭乾坤布袋裏師云且緩緩乃云普天之下莫非王土率土之賓莫非王臣凡有血气者莫不同知凡有知者莫不同體今日無論貴賤男女僧俗長幼盡教他向山僧拂子頭上灑灑落落去何故不見雲門道聞聲悟道見色明心舉拂子云見麼擊禪牀云聞麼作此﹝○﹫│﹞云於此見煙知火不妨聲色堆頭全彰意气笙歌叢裏盡是生涯其或取捨情存山僧未免直截剖判遂擲拂云切忌貪觀天上月到頭失卻室中燈。

上堂石人舞街頭海底泥牛吼鐵鷂勢摩空烏龜騎鱉走猴愁摟搜頭狗走抖擻口南山鱉鼻蛇咬殺子湖狗大唐國裏無禪師福城東際有老叟半是思君半恨君大丈夫兒誰不有顧左右云生拔驪龍角醉飲曹山酒。

上堂舉傅大士云夜夜抱佛眠朝朝還共起起坐鎭相隨語默同俱止分毫不相離如身影相似欲識佛去處秪者語聲是玄沙云大小傅大士只認得个昭昭靈靈洞山云且道衲僧家日裏還曾睡麼保寧頌云要眠時卽眠要起時卽起水洗面皮光啜茶打濕嘴大海紅塵生平地波濤起呵呵阿呵呵囉哩哩囉哩師云者四員尊宿一人有體無用一人有用無體一人體用俱無一人體用俱有若人檢點得出許你具衲僧眼其或玉石未分嶽林亦有一頌丁丁當當鏗鏗鏘鏘明明歷歷巍巍堂堂來來去去安安詳詳分明舉似切忌承當喝一喝。

上堂舉僧問大龍色身敗壞如何是堅固法身龍雲山花開似錦澗水湛如藍徑山杲云若以此兩句明堅固法身生身入地獄師云且道大慧恁麼道是醍醐句是毒藥句腦後見腮莫與往來。

上堂舉南泉和尙問一座主講得甚麼經主云彌勒下生經泉云彌勒幾時下生主云現在天宮未來泉雲天上無彌勒地下無彌勒師雲天上無彌勒地下無彌勒卽今牙齒敲磕牽筋動骨底又是阿誰若道現在天宮拋卻甜桃樹沿山摘醋梨更問彌勒幾時下生向他道金沙灘上呵呵笑崇閣樓中髙枕眠。

住嘉興龍淵三塔禪寺語錄

升座問未升座以前喚作嶽林長老升座以後喚作龍淵住持龍淵嶽林卽不問四眾臨筵事若何師云一彩兩賽進云恁麼則處處綠楊堪系馬家家有路透長安師云須知遠煙浪別有好商量僧喝師云好喝僧禮拜師云貓兒喫斷麻乃云雲間三泖古篆分明秀水鴛湖印文不露煙雨樓前千頃浪九峯頂上萬家春處處綠楊堪系馬家家有路透長安驀拈拄杖云須知者木上座兩頭坐斷中道不安孤孤迥迥峭峭巍巍天上人間優遊自適無端被幾个無面目漢把住去路不容走作只得按下雲頭聽其所止應物現形卽且止轉功就位時如何以杖架肩云絲綸收拾竿頭上且向龍淵釣錦鱗下座。

據室橫按杖云大凡坐者曲錄牀子須具三種要門始能與人解黏去縛一要殺佛殺祖不畱朕迹二要破和合僧縱橫無礙三要聲色堆頭行住坐臥驀豎拄杖雲山僧今日親行此令還有共相建立底麼卓一卓云六隻骰子滿盤紅大都只要看頭彩。

上堂問砥柱中流卽不問如何是龍淵境師云二八捧九進云如何是境中人師云三頭六臂進云人境已蒙師指示向上一句事如何師云淸光射碧天問龍淵潭裏錦鱗多未審有幾个吞餌師云待你擺脫金鉤來向你道進云老老大大作者个見解師云切忌再遭點額問金風體露卽不問葉落歸根事若何師云珊瑚枝枝撐著月進云謝師指示師云接竹點天乃雲龍淵古剎景徳禪林閣聳靑霄殿含春色三塔風髙云影靜坐斷十方鴛湖水碧月華新迥超今古迎眸玉浪千堆入戶水天一色學繡塔全主全賓西麗橋度驢度馬幾片錦帆歸古越一條直路透長安各適其適各安其安景物交加全機展演且到家一句作麼生道金鞭玉馬閒終日明月淸風足一生復舉南泉因僧問師歸丈室未審將何法示人泉云昨夜三更失卻牛天明起來失卻火師雲南泉𨿽則十方無壁四面無門卻將三百六十骨節八萬四千毛竅一時撒出面前惜乎者僧如蚊子上鐵牛無處入作今日龍淵則不然或有人問師歸丈室未審將何法示人直向他道法幢今已豎龍淵渴飲饑餐事事便果是吾門眞種艸不妨共賞戴堯天下座。

請維那知藏知事上堂拈拂子云綱維保社澤被人天秪憑者一著子打開寶藏運出家珍何須別尋蹊徑門頭戶底巨細關心賓主相逢歷然應現頭頭展上古家風在在示當人妙用共掇破沙盆流通正法眼不須入水見長人看看一著髙一著且道超三邁五一句又作麼生揮拂云打面還他州土麥唱歌須是帝鄕人。

爾思禪徳薦孫心傳請上堂問喚作如如早是變了也卽今變也如何是不動尊師云風吹石臼念摩訶進云相識滿天下知心能幾人師云茅山土地進云末後一句又作麼生師震威一喝乃云霜風撲面寒霜葉砌龍淵霜竹堅淸節霜松傲晚煙霜鐘發淸韻霜月照山川舉拂子云若於此會得則無心可了無法可傳師恩祖徳無後無先心光寂靜良馬窺鞭生旣脫略死亦瀟然歸元無二量等三千放身命處如箭離弦且道一超直入一句如何指陳梅腮香馥鬱蓮漏果生春。

冬至請上堂問徳山入門便棒臨濟入門便喝未審龍淵入門將何接待師云料你不是个喫棒漢僧無語師云布袋裏老鴉乃云冰河發焰暖回寒谷石筍抽條梅腮破玉萬物資始一陽來復贏得住山人嘴邊生白醭且喜旭日新添一綫長光陰切忌浪輕忽休輕忽六六原來三十六轉功就位卽且止一九與二九相去多少石磬聲聲驚鐵馬凍雲片片入鴛湖梵受靜聞等請上堂霜輪當午照心印自如如一了一切了何用意躊躕所以道心隨萬境轉轉處實能幽隨流認得性無喜亦無憂驀拈拄杖云者木上座一向隨流入流恆居三界出入眾緣且道性在甚麼處莫是庭前柏樹子雲門乾矢橛莫是靑靑翠竹鬱鬱黃花麼莫是惟此一事實餘二則非眞麼莫是吾無隱乎爾麼莫是惟精惟一允執厥中麼莫是藏山於澤藏舟於壑麼莫是百性日用而不知麼遂攛拄杖云分明月在梅花上看到梅花早已遲。

歲朝上堂鐘鳴鼓響鵲噪鴉鳴入理深談太煞親切若論元正啟祚萬物咸新不必山僧重下注腳何故狼煙盡作祥雲蓋兵气銷爲日月光。

越州師則剃染請上堂艸鏟堂前只貴臨機互換鬧市等人須假出格英靈鞭影未動已涉千途曲木才窺髙飛雲漢羅籠不住呼喚不回變大地作黃金攪長河爲酥酪髙髙處聲和響順低低處形直影端不涉見聞緣迥超凡聖路且道髙超物表時如何三衣才掛體萬象莫能該。

定遠大將軍世子遣官二員請上堂拈香此瓣香叫不應山長就無陰陽地拈來爇向鑪中上祝當今聖主萬福駢臻合國采僚文經武緯惟願山海靜而野老謳歌天下平而干戈寢息次拈云此瓣香爲祥爲瑞爲翰爲屏爇向鑪中奉爲大弘護大金湯大將軍王殿下惟願祿位崇髙千秋永鎭權衡在手萬古徽猷乃敷座融書記問探得驪龍頷下珠輝天鑑地奪來猛虎口中食動眾驚羣秪如王膳已施阿誰有分師雲開心碗子盛將來無底缽盂合將去進云漫言聲色文章裏出格還須讓作家師云好音到耳人皆聳進云誰知別有通霄路大海何曾止浪流師云太平本是將軍定進云大眾何不秪對師云不勞重舉乃云攺換門庭直入華屋大座當軒始成一局﹝時新攺堂門﹞幸值王師南下遠近無不擁簇惟我林下道人安坐依然如故不期駕過龍淵荷蒙遣使下顧信知無上大寶亦非自求多福自慚涼徳人奚敢當厚祿升座感斯遇良會寧非夙願各悟無生共證金仙覺金仙覺人天目龍舟截斷五湖煙鸞鳳原來是鸑鷟復舉趙州和尙因燕趙二王來州端坐不起燕王問云人王尊耶法王尊耶州云若在人王人王中尊若在法王法王中尊二王歡服而去師云趙州端坐不起可謂赤心片片二王歡服而去亦乃今古絕倫今日龍淵則不然或有人問趙州端坐不起龍淵因甚開門迎接只向它道順是菩提下座。

師誕兩序請上堂問指天指地迷向背於八極撒土拋沙驗當機於現前旣是傍若無人因甚末後拈花師云只知開口笑不覺舌頭長進雲龍袖拂開全體現象王行處又如何師震威一喝乃雲山僧昨因虔禱秋霖隨眾持經轉咒精神疲極偶爾打睡夢升率陀天宮與彌勒大士堆堆坐地話舊談新適三界天主統領一切天眾及主空神主風神主山神主河神主海神左右圍繞時叨利天主向前拜云今值彌勒大士誕日又幸和尙象駕光臨惟不吝慈悲轉大法輪令我得入山僧欣然云生而無生鏡裏之形滅而不滅水中之月若道大士今日生不見道彌勒眞彌勒分身千百億不必釘樁搖櫓若道大士不是今日生時時示時人時人自不識因甚當面顢頇聲未絕大士合掌云善哉和尙善說法要山僧喝云老老大大作者个見解腳跟下好與三十拄杖於是一切天眾及一切神眾各各作禮一時而退山僧醒覺起來卻原是鐘鼓交參卽見大眾擁擁簇簇請山僧升座倉卒打點不及又不能孤負來機今日只得和盤托出去也遂豎拂子雲彩雲影裏神仙現手把紅羅扇遮面直須著眼看仙人莫看仙人手中扇擲拂下座。

南澗篛和尙訃音至上堂萬木深秋葉落黃西風打雨月無光雲開霽色霜輪皎徧界明明不覆藏鐵輪轉處五座道場祖印髙提風規廿載重開竹林法窟呵佛罵祖再豎磬室剎竿起死回生才遭塗毒斷送命根觸著棒頭通身手眼全體恁麼來全體恁麼去卽且止如如不動時如何坐對西湖千頃浪眉橫山嶽結靑霜。

進比丘戒兼祈嗣請上堂問摩竭三翻个个頂門開正眼戒圓三聚人人頭上散天花凡聖交參卽不問霜風拂面意如何師云庭前古柏干淩嶒進云恁麼則个个徹骨徹髓去也師云知音者少進雲龍袖拂開全體現象王行處絕狐蹤師便喝乃云風搖景寂云鎖千峯臘盡春回森羅應現梅含腮而放萼戒月圓明松積翠以摩霄熊羆協兆聲和響順形直影端璋瓦分明子歸就父何須多生頭角別立生涯一隻祥麟起家萬世只如血脈相承一句作麼生道豎拂云雲藏無縫襖花發不崩枝。

除夕上堂爆竹聲中一歲除春風送暖入屠蘇千門萬戶曈曈日總把新桃換舊符驀拈拄杖云惟有者个口吞佛祖眼蓋乾坤歷歷孤明全超格則任他東弗於逮南閻浮提西瞿耶尼北郁單越與他當頭一一按定不敢絲毫移易走作直得持國天王增長天王廣目天王多聞天王大梵天王忍俊不禁手舞足蹈向十字街頭揚聲大叫云悔不愼初應當護末卓拄杖下座。

歲朝上堂問春風八律柳眼舒金祝延聖壽請師敷揚師云鑼聲雜鼓聲進云恁麼則天長地久日月齊明師云上座腳跟在甚麼處僧喝師云好喝僧禮拜師云賣私鹽漢乃拈拄杖云歲朝把筆事事迪吉萬象森羅劃一劃云各得其一秪如瓦缶煮淸泉陽春和玉律海晏河淸諸緣順適卽且止元正啟祚萬物咸新一句如何指示南國一枝花正開吹徹少林無孔笛。

乍城慈云尼請上堂問釋迦昨日降生和尙今朝升座旣然際會風雲自合聲和響順不傷物義請師道看師云鐵牛愛喫無根艸進云恁麼則海闊從魚躍天空任鳥飛師云汝試飛飛看僧喝師云好喝僧禮拜師云不消一拶乃云乍城風月別是一天大海不揚波淸聲常在耳何似龍淵江上煙雨萬家麥浪堆中黃花滿目苟能直下承當這邊那畔不行而至說甚髙髙山頂立深深海底行驀以拂子打圓相雲山僧今日變大地作黃金攪長河爲酥酪使海水揚波黃花滿目一一消歸自己還委悉麼婆子臺山親指路獻珠龍女坐蓮花。

端午上堂以拂子打圓相云此个角黍大如斗喫著通身都是口艾虎桃符過一邊喝一喝云平地一聲獅子吼。

放生請上堂心佛眾生三無差別本體如如常自寂滅威音那畔不立一塵今世門頭不拾一法所以道凡有血气者必同知凡有知者必同體如是則鱗甲羽毛同登覺地粗身細智悉稟威光轉凡成聖卽不無乘時展演一句作麼生道竹影掃階塵不動月穿潭底水無痕。

孝子彥彪薦親請升座舉拂子云大圓覺海無去無來無向背心光獨耀絕凡絕聖絕羅籠超聲色於鬧市堆頭透情塵於見聞邊際剜心割股發明本地風光換水燒香盡是當人面目一塵不立四相皆空本體如如常光寂寂七賢聖女髑髏敲醒悟無生手捧寶珠八歲龍女頓成佛任是男形女相無非遊戲神通生滅去來頓入無生三昧且作麼生道个返本還源句以拂子擊香幾云撲破鏡臺全體現髙超物表妙嚴身。

師誕請上堂問蟾宮昨夜傳消息今日蟠桃特獻來未審和尙如何相接師舉拂子云見麼進雲龍淵浪打錦鱗起敢乞吾師下一鉤師云一鉤便上進云某甲禮拜去也師云一任跳乃云白雲出岫坐對鴛湖千頃月丹桂飄香行吟三塔數重雲翠煙舞棹底菱歌碧嶂和秋江野曲崖前石虎潭底蒼龍聲聲喚醒鐵牛機處處重彰華藏海坐斷千岐卽不問汝諸人如何是獨脫自繇邊事金風拂拂可蘇神黃葉枝頭露本眞意地了無諸所見一番提起一番新。

自閒覺禪師語錄卷第二﹝終﹞嘉興大藏經自閒覺禪師語錄

自閒覺禪師語錄卷第三

住荊溪芙蓉寺嗣法門人住古堯乾明寺嗣法門人洪暹編

住常州荊溪芙蓉禪寺

受請升座雪書記問髙髙銅嶺使符來似嚴霜闊闊鴛湖把斷要津同鐵限住則匪易卻之固難不傷物義請師道看師云一對鴛鴦分鶴浦數行白鷺入深云進雲有水皆含秋月去無山不帶巧云回師云一般淸意味料得少人知記顧左右云新舊檀那何不向者裏著一隻眼師云原款分明進云恁麼則楖栗橫肩不顧人直入千峯萬峯去也師云伶俐衲僧問一曲鴛湖興未窮攜筇踏月過銅峯秋鴻有意傳書信綠水靑山迥不同錦上添花卽且止直上芙蓉意若何師云千峯勢到嶽邊萬派聲歸海上進云恁麼則祖花開滿地荊水起波瀾師云不勞重舉乃云冷店久開孔道翔麟逸鳳齊來多是獰牙利爪且無馬嘴驢腮有時全賓全主全提正令豎抹橫該有時全主全賓綱維祖道不假安排所喜赤心檀護並諸道舊良哉固宜運籌帷幄重恢將墜宗猷何期天外佳音至招我歸山副此懷直得收綸掣釣大家同上髙臺乘時展演則且止符到奉行如何舉示以拄杖橫肩云大鵬欲展摩霄翅那顧崩騰六合云。

入院上堂拈香雲此瓣香描畫不就父子難傳爇向鑪中上祝乾坤之內宇宙之間一人端拱無爲萬物各得其所次拈香雲此瓣香在聖不增處凡不減爇向鑪中奉爲文經武緯直諒多聞曁今晨請主隱顯護法紳衿居士諸山耆宿現前大眾惟願智仁勇匡扶聖化戒定慧丕贊宗猷再拈香雲此瓣香大沒來繇極有根據十年受盡鉗錘一旦親蒙印可此第六回

拈出爇在鑪中供養前住通玄後住天童傳臨濟正宗第三十一世先師林野奇老和尙一任有鼻孔者從教炙地薰天敷座白椎竟師云鐵輪未轉徹地轟天略露風規白雲萬里還有寒毛卓豎者麼出眾相見問芙蓉一向無人應今日方知有主人主人旣至請師作用師震威一喝進云可謂正脈气通欣此日大悲松啟昔愁眉師云一彩兩賽進云銀蟾出海誰不瞻光師云茅山土地問祖印髙提十方坐斷入門一句請師直指師雲水深魚聚進云格外提持萬人瞻仰如何是芙蓉境師云入門一路大悲松進云當頭一句截鐵斬釘如何是境中人師云獨坐孤峯繞萬峯進云人境已蒙師指示向上一句又如何師云拄杖長七尺乃云銅峯疊翠十里松陰雲渡橋邊龍吟虎嘯來來亭畔鳳翥麟翔不問船來陸來那管獅兒象兒踏著祖翁田地遂能丕振宗猷始可起毓祖千年之舊案大龐公三到之遺蹤不須法堂探水室內安盆自然象鼻峯從玆通气大悲松得以揚眉情與無情煥然等現堪報不報之恩共助無爲之化𨿽然騰今耀古卽不無作麼生道个玉轉珠回底句會麼一輪明月來峯頂照徹支那百億洲復舉龐居士云十方同聚會金不博金个个學無爲不從人得此是選佛場看腳下心空及第歸白雲萬里驀豎拄杖云龐居士在山僧拄杖頭上口喃喃道者廝兒切忌畫蛇添足擲拄杖云識甚好惡下座。

復位嶽融領諸山請上堂弘揚法化鐵蒺藜未許安閒重建法幢具眼者大家出手起數年鼓寂鐘沈之鄕振今時電掣雷轟之令直得天花散彩瓦礫生光銅峯起舞冷竈生煙非假神通全承渠力不負初心冀垂朗鑑下座。

到船子請上堂問同源一會不無上古風規分座儼然重整今時宗範直入千峯卽不問腳踏雲間事若何師云霜風撲面寒進云芙蓉江上月萬古照乾坤師云裂破腦門僧喝師云著忙作麼進云也須勘過師云石人撫掌乃云罷釣龍淵逐野情橫肩楖栗入深云此回爲訪西林老又出云來到水濆諸公還委悉麼華亭孤月千載遺風門外剎竿斬新條令呈橈舞棹家聲異釣盡江波得錦鱗山僧𨿽然唱拍相隨要且鼻孔各自出气今日到此主賓互敬一句作麼生道知心不在千杯酒一盞淸茶也醉人擊拂子下座。

元旦上堂白雲堆裏機先露萬仞巖前撒手閒但得孤光恆不昧管教一鏃破三關聲色堆頭和盤托出笙歌叢裏覿體全彰不昧見聞緣回超凡聖路覺海澄淸諸緣寢寂冀諸兩序大眾各各起居多福。

顧居士七旬請上堂年近古稀心意快時逢燈節壽難量劫前一段眞消息覿體明明不覆藏靈苗聳秀嶽色增光鳥啼春樹匝地生香爆竹聲聲呈面目梅花朵朵衍羣芳舉揚法藏偈演金剛喜同人而引意獻佳頌以瓊漿說甚華封三祝管教云鶴呈祥一念萬年卽且止壽山髙聳事如何春色無遐邇花枝任短長。

上堂今朝正值仲春朔血染桃花新吐萼萬山深處白雲多寄興嵩山破竈墮破竈墮須斟酌雨後靑山如黛潑。

佛誕上堂僧問未離兜率已降皇宮未出母胎度人已畢因甚又有六道四生師云猢猻倒上樹乃舉僧問九峯禪師承聞和尙有言諸聖間出秪是个傳語人是否峯云是進云世尊初生一手指天一手指地爲甚麼喚作傳語人峯云只爲一手指天一手指地喚作傳語人師云者僧問固孤危九峯答亦險峻簡點將來二俱不了且如何是他不了處一片白雲橫谷口幾多歸鳥自迷巢。

越州陶太史入山兼五旬請上堂雪西堂問當年三到龐居士今日重來陶翰林今古不殊銅嶺月願將一句祝遐齡師云蟬聲吟竹戶鳥語度松關進云千峯添瑞色古寺起嘉聲師云日輪當午赫進云恁麼則從今佳話傳千古夾道松陰笑點頭師雲掬水月在手弄花香滿衣乃云孤峯迥立標劫外靈根性海圓融溢碧天朗潤光吞萬有气壓羣機獨步芙蓉翻身銅嶺直使寶華王座恭祝知命之年玉鼎焚香共展懸弧之令遂豎拂子云大眾會麼慧花一朵燦天開別有風光壓眾才挺秀久經寒暑操淸香遠遠透雲臺復以拂擊禪牀下座。

開鑪上堂結則普天匝地一時結萬里長空一條鐵禪堂寮捨榜新規鑪韝初開紅似血以拄杖劃一劃云上至諸佛聖人下至蠢動含識從教盡在此中不容絲毫走作豈假顢頇脫空頑銅鈍鐵當下銷鎔意想紛飛立時安帖復以拄杖劃一劃云全提正令天下芙蓉喝一喝下座。

師誕上堂寶鑑當臺妍醜俱照劫前消息秋光明露桂子月中落天香雲外飄直得天臺南嶽齊喝彩雲若人欲識佛境界當淨其意如虛空於時銅棺山聞此踴躍歡喜左手把天臺右手把南嶽一齊邀至金色紫磨宮中各坐其獅子之座語兩山云我等愛幸自威音王那畔住斯已來只見嶺梅開又落是時都不記春秋毫無奇特因緣殊勝佛事且喜天童老和尙按臨於此情與無情喚然等現我等始得心空及第聲未絕拄杖子忍俊不禁踴身向前云你這幾个無面目漢在此浩浩商量个甚麼於時三山一齊起身合掌鞠躬向拄杖子雲輕輕躡足龍門過惹得天香匝地來驀以拄杖卓兩卓下座。

龍池萬老和尙訃音至上堂舉訃音云髙踞禹門峯頂一十五載喝醒石頭虎子五十餘員其間鳳翥鱗騰不知其幾今者化緣已畢葉落歸根大定無方圓機普應直得山林空生悲寂人天有失依歸三頭六臂難挽去世之心紺宇重樓處處隨身宮殿顧左右云且道者老子卽今面目何在良久云一條界破靑山色今古常如白練飛。

冬至上堂鐵樹花開石女慣拋金彈寒巖抽筍泥牛愛喫霜根堯天朗潤於孤明舜日齊沾於慧海塵塵剎剎普現珠璣戶戶門門光添一綫直得君子道長小人道消白鼠與銀臺羣陰重剝換林間衲子髙枕無虞方外閒人十方坐斷且道無陰陽地上又成得个甚麼邊事豎拂云手執夜明符幾个知天曉。

汾陽憨予長老遣專使請上堂遜西堂問髙擎寶鑑照萬象以歸源密運金刀剪諸見而返本濟祖綱宗請師提唱師云倒退三千里進雲月到天心風來水面如何是先照後用師云一句合頭語萬劫系驢橛進云羣陰剝盡一陽來復如何是先用後照師雲頭破七分進雲水到渠成風行艸偃如何是照用同時師云金剛腦後三斤鐵進云日射云衢風平海嶠如何是照用不同時師云舌頭無骨進云若然則萬靈景仰無門也師云石人撫掌乃云隔墻見角已知是牛隔山見煙早知是火設使無煙無角且道是牛耶是火耶畫蛇不必重添足矢上何勞更著尖復云憶昔山僧把釣龍淵拄杖頭撥著一个透网金鱗無端搖頭擺尾向三千里外吐霧興雲直得見者聞者畏愛兼抱顧左右雲山僧恁麼舉三十年後未免遭人簡點作麼生是遭人簡點處擲拂子云西河獅子尾吒沙。

臘八周基伯請上堂昨日普請挑鹽今朝升座說法未出方丈已前个个七通八達燈籠笑得嘴歪露柱驀地錐札三界二十五有森羅萬象禁押人與非人聚首龍象互相蹴踏大心居士進山時節何期正恰阿難迦葉合掌文殊普賢心豁十八髙人默然大家慶賞臘八無端釋迦老子雙睛一時打瞎賺他凡聖交參處處諠諠雜雜山僧隨例起倒杖頭麈尾潑撒一眾眼眼相視末後如何合煞呵呵呵雨聲滑霜風徧界是刀槍化作祥雲從地發。

元宵上堂普賢願海片片銀花布地圓通面目家家室內生光根源只在毛端智鑑迥超物表機先悟旨象外明宗不立見聞迥超凡聖旣是一塵含法界徧界絕遮攔因甚香嚴擊竹以明心佛眼撥火而悟道水向石邊流出冷風從花裏過來香。

資聖破顏和尙訃至上堂要做潙山水牯必假頭角完全隨處水艸現成解得虎項金鈴須是眼親手快始不傷鋒犯手從古至今眼親手快頭角完全者鮮有其人如我資聖和尙慣架空中樓閣善捺水面葫蘆正好揮起家之刃豎已墜之幢何期撒手長行掉頭不顧固是逞俊一時未免鼻孔繩索被山僧牽扯一上顧左右云還有爲渠出气者麼豎拂云打面還他州土麥唱歌須是帝鄕人。

解制上堂九旬禁足功圓滿三月安居驗蠟人試問蠟人眞面目請續後句眾答不恰復拈拂子云倘能面目現在韻腳完全不惟分半院與伊直將手中拂子當面分付其或未然瓶盂仍掛禪牀角好向窗前惜寸陰。

結制請上堂問衲僧巴鼻無奇特只貴當陽一句親百千法門無量妙義未審那一句親師豎起拂子進云一毛飛不過徧地是刀槍師云霜風寒徹骨進云而今而後滴水滴凍去也師打兩棒乃云機先悟旨踏著稱錘硬似鐵象外明宗燈籠露柱唱玄機有時照用同時一掌一握血有時照用不同時一棒一條痕舉了便會底猶是點卽不到說得行不得那堪露布人前到者裏須是出羣獅子格外英靈始能金剛圈栗棘蓬全身擔荷殺人刀活人劍不犯鋒鋩又何必通紅鑪韝惡辣鉗錘山僧恁麼告報早是矢上加尖空中釘橛了也正恁麼時還有不假一椎者麼便下座。

淸芝韋居士請上堂問適才記得一轉語及至出來復忘卻也師雲山僧亦忘卻了僧便喝師打云因甚又記得進云人天眾前何不尊重師云下坡不走快便難逢又打乃云卽心卽佛鐵蛇橫古路非心非佛鈍烏逆風飛有功者賞無功者罰你有十尺量你一丈你有八兩稱你半斤從來緇素分明決不將長作短這里承當得去打三打七何異撮摩虛空說性說心固是煮沙成飯吾今爲汝保任此事終不虛也遂顧左右云車不橫推理無屈斷。

上堂拈拄杖云昨宵忽地起狂風吹折門前一株松直至天明峯頂望不知何處有形蹤豎起拄杖召眾云看看是甚麼眾才舉首師便歸方丈。

上堂一喝分賓主照用一時行喝一喝云且道是賓是主者裏緇素得出一踏鴻門兩扇開其或未然前頭大有事在。

元朝上堂問昨日寒梅催舊蠟今朝爆竹接新年卽且止不涉新舊一句請師指示師云千山盡是去年雪進云恁麼則東風消白玉枯木長萌芽師云莫向者裏躲跟僧喝師云不信道問元正啟祚萬物咸新如何是新年祝聖句師云春到梅花五葉芳進云可謂一人有慶常安樂萬國咸寧賀太平師云闍黎分上又作麼生僧喝師云亂喝乃云雪積山阿不必烹牛除歲梅抽寒谷何須爆竹迎春榾柮火烈焰騰天雙澗水一派長流正恁麼時條令斬新則且止祝延聖壽時如何驀豎拂子云大哉乾元萬物資始。

解制開先書記請上堂問銅官峯頂浪滔天毓祖家聲百世傳逸鳳翔麟從此得不知少室有何宣師雲天髙羣象正海闊百川朝進云已見宗風彌宇宙此間消息幾人知師云驚羣須是英靈漢敵勝還他獅子兒進云若非髙踏毗盧頂誰信男兒是丈夫師云翻腳著芒鞋乃云露柱燈籠眉毛撕結黧奴白牯漆桶相揩个个見義勇爲著著當仁不讓贏得木上座運籌帷幄策舉無遺何必更呈格外之機弗用提持摩訶衍法自能脫略古今見聞不昧足稱出羣獅子越格英靈始可左之右之不然鼻孔仍在山僧手裏且正恁麼時放行一句如何道以拂子左右拂云勿謂銅官山勢險前頭更有最髙峯。

師五旬合邑檀護請上堂僧問年臻天命時屬中秋四眾殷勤請師垂示師云金風吹桂子玉露滴芙蓉進云秪如五十未至時又將何法示人師云且領前話進云惟將一句無私語仰祝遐齡貫古今師云重說偈言乃雲天命玆來五十秋拖犁拽耙住山丘何暇更說西來意獨指西山水牯牛諸仁者還識潙山牛麼良久云此席十年灰冷三載漸成寶坊苟非諸山道舊遐邇檀那道誼殷勤曷能臻此時值金風入戶桂魄生香各秉初心光臨泉石兼以揮金辦供仍今升座爲祝馬齒之年驀拈拄杖雲山僧只得借木上座威光於第二義門展些子神通應个時節卓一卓雲山明水秀全彰古佛之心月白風淸共睹羲皇之世毓祖家聲墜而仍振龐公舊迹萎而復芳知有上士標致斯增初學禪流固宜著忖如能因指見月地一聲始知道原來只是舊時人但攺舊時行履處以此祝吾壽可謂至矣是則固是只如遺桃報壁一句又作麼生呈拄杖云愷悌君子伏惟臺鑑便下座。

結冬知浴請上堂拈拄杖云此事猶韞玉於荊山未經良匠剖而雕琢𨿽有極美之資與石胡異卽如衲僧遊逸叢林十年二十年不從辣手鑪韝多方煆煉縱負眼空佛祖气蓋乾坤之志與夫未琢之玉曾無二致欲求其精彩奪目標表人天驢年未在山僧今日不惜手腳極力相爲去也連卓拄杖云會麼是玉須經鑪裏煆非珠徒向水中求。

請船子謐和尙上堂引座同葉同條同根同蒂同气相求難兄難弟同聲相應如由如賜二桂流芳哲人所記惟有洙涇出一頭地垂顧銅峯林泉臻翠三到亭如如鞠躬聲聲道願聞先師末後句仰煩頭首大眾宜各傾心懷香恭詣座下肅聆開示。

五旬請就顯親寺上堂法菩提場心光湛寂普光明殿性海圓融一切處履佛階梯一切處作殊勝事百城煙水腳頭踢出文殊樓閣門開眼裏親逢彌勒方知人人衣內有明珠个个頂門具正眼以此祝壽何用華封以此隆心功臻願海俾夫見者聞者共證阿字法門只如阿字法門作麼生證以拂子作○相云在座英賢幸希朗鑑。

元旦上堂玉曆初頒陣陣堯風彌宇宙金輪再轉團團舜日滿乾坤直使銅峯頂上虎嘯龍吟三到亭前麟翔鳳集林下道人無別奇特昨夜歲事已除於火鑪頭吟得一首山偈舉似大眾良久云爆竹聲中唱哩囉山家活計也無多靑嶂外白雲窠橫吹鐵笛出山坡云渡橋頭雙澗水來來亭畔虎頻過鈯斧子伐松柯銅官峯頂翠煙蘿珍重尋聲逐色者莫將歲月自蹉跎擊拂子下座。

解制知浴領眾請上堂問把斷要津卽不問放行一綫事如何師云贈君腳下一程風進云恁麼則踢開金鎖玄關一任紅塵鬧市師云未必心頭似口頭進云途中家捨無拘束踏爛春光意气濃師云不可彊作主宰乃云十八孩兒斗百艸不分勝負假雞聲韻十分眞難過此關直饒透得關頭不涉負勝老僧將手向伊面前橫一橫依舊目瞪口啞似者般底棒折未肯放伊在設有三搭不回匙挑不上者將一束紙錢送過他方世界何故自有一雙無相手不曾容易接閒人卓拄杖下座。

元旦上堂問萬物維新卽不問元旦啟祚時如何師云處處和風偏野人人喜气盈眸進云未審無位眞人還增气色也無師云笤帚柄聊與三十進云靈山受記未至如是師云三門書大吉乃云四載除年燒爆竹昨宵爆竹雪風摧無端吹上銅峯頂散作人問臘底梅不假雨露豈用栽培孤幹芬芳圓機穎脫眼眼相對原是舊時人耳耳相聞盡是新年曲轉凡成聖教有明文見色明心當人自有至鑑若論簡歷頒春衲僧家一筆句下和光混俗英靈漢革故鼎新山僧𨿽是錦上鋪花諸人也須騎聲蓋色且道春王化育一句如何指陳豎拂子云人間嘉運從斯起幾樹梅花雪裏開。

福嚴費老和尙訃至上堂主張濟宗秉吹毛劍綱維正脈奮獅子威以怒罵爲機用將辣手當慈悲觸其棒者頂門眼開被其機者腳踏實地惟我法伯老和尙一人而已正賴弘範五宗提持後學何期一旦法幢摧法眼滅法舟傾法海竭乾坤失色日月無光嗚呼哀哉哲人逝矣憑誰取則乃起身云仰煩大眾同到座前焚香展拜。

結冬米山一愚二知浴領眾請上堂活火鑪頭烹煆頑銅鈍鐵獰拳惡掌獨勘俊鶻英才三年不飛飛衝天三年不鳴鳴驚人大功不宰大智若愚水銀撲落地大小盡皆圓諸人冷地一聲看破從前親面目庶不負老僧扶病上堂知浴檀那殷勤伸請努力今生須了卻莫教累劫受餘殃眾中還有性燥漢麼以拂子打圓相云下坡不走快便難逢。

自閒覺禪師語錄卷第三﹝終﹞嘉興大藏經自閒覺禪師語錄

自閒覺禪師語錄卷第四

住荊溪芙蓉寺嗣法門人住古堯乾明寺嗣法門人洪暹編

示眾

示眾第一句薦得堪與佛祖爲師第二句薦得堪與人天爲師第三句薦得自救不了且道者三句中還是向那一句薦得若向第一句薦得白雲萬里若向第二句薦得接竹點天若向第三句薦得隔靴抓癢喝一喝云且道是第幾句文殊匣裏靑蛇吼驚起毗盧出故園。

示眾道無南北寧分彼此說是說非未達其理所以道我爲法王於法自在且喚甚麼作法林木池沼宣演妙音水月松風發明祖意若向者裏著倒何必南天臺北五臺橫擔拄杖緊峭艸鞋其或耳隨聲向眼逐靑黃且向長連牀上打个噴嚏。

示眾佛未出世祖未西來人人鼻孔遼天神光斷臂南嶽磨磚个个頂門卓豎超三邁五底冰稜走馬劍刃橫身拋家失業底葛藤滿地荊棘渾身直饒坐斷兩頭猶是依艸附木漢直須向情未起處念未生時驀地錐札始有相應分豈不見首山和尙𨿽在風穴會中日持法華爲己任一聞提唱遂爾知歸解道動容揚古路不墮悄然機師拈拄杖云還有不墮悄然機者麼遂一齊打散歸方丈。

淸明示眾舉僧問葉縣省獅子吼時無異路文殊仗劍意如何省云一送荒郊裏千峯永不回進云恁麼則大眾齊合掌一時念彌陀省云不因寒食節餘日定難來師雲起死回生輸他葉縣若論衲僧巴鼻未夢見在今日或有人問龍淵獅子吼時無異路文殊仗劍意如何直向他道血濺梵天更云恁麼則大眾齊合掌一時念彌陀人面不知何處去桃花依舊笑春風且道與古人是同是別更聽一頌死中得活活中死全主全賓絕依倚臥龍直下解翻身昂藏頭角撐寰宇。

示眾舉髙峯和尙雲海底泥牛銜月走巖前石虎抱兒眠鐵蛇鉆入金剛眼昆侖騎象鷺絲牽此四句內有一句能殺能活能縱能奪若人簡點得出許你參學事畢師雲山僧亦有一偈𨿽無過人處要且不在髙峯之下饑餐黃米飯渴飲龍淵水手中黑漆杖嚇殺閒神鬼此四句內有一句能殺能活能縱能奪若人簡點得出正好喫棒何故不見道龍淵門下。

示眾舉雪峯妙湛禪師云一切法無差雲門糊餅趙州茶黃鶴樓中吹玉笛江城五月落梅花慚愧太原孚上座五更聞鼓角天曉弄琵琶徑山語風大師云一切法無差鵓鴣對老鴉生臺爭飯喫打得亂如麻有約不來過夜半閒敲棋子落燈花慚愧西湖保叔塔六橋煙雨夕陽斜師雲龍淵又且不然一切法無差電光石火迅雷撾天垂六幕千峯外何處淸風不我家善財參徧處黑豆未生芽慚愧西余端獅子慣向人前弄爪牙。

示眾踢倒淨瓶贏得大潙山子普請刈茆帶累三百祖師人人鼻孔撩天个个腳跟點地朗月當空正好別峯相見流芳五葉未免賊入空房無面目漢腳瘦艸鞋寬雪點紅鑪鷂子過新羅兩頭坐斷中道不安賓中主主中賓言端語端猶未是諸人衣缽下事何故曙色未分人盡望及乎天曉也尋常。

示眾佛不見身知是佛若實有知別無佛智者能知罪性空坦然不怖於生死罪性旣空喚甚麼作生死者裏轉得身吐得气一雙孤雁撲地髙飛其或未然驀拈拄杖云你有拄杖子我與你拄杖子你無拄杖子我奪卻你底拄杖子你有拄杖子我與你拄杖子增一些不得你無拄杖子我奪卻你底拄杖子減一些不得增不得減不得卽且止喚甚麼作拄杖子卓一卓云撐天拄地憑收放殺活縱橫得自由。

示眾舉古徳云我有一隻箭曾經九磨煉射時徧十方落處無人見風穴和尙云我有一隻箭未嘗經磨煉射不徧十方要且無人見師云二大老𨿽善潛蹤遁迹未免徐六擔板龍淵卽不然我有一隻箭何須經磨煉早已徧十方鋒鋩許誰見。

病目示眾舉如意尊者常好打睡世尊呵云咄咄何爲睡螺螄蚌蛤類一睡一千年不聞佛名字如意七晝夜目不交睫兩眼失明世尊授他金剛照明三昧乃觀三千大千世界如掌中庵摩羅果師云如意將一雙金彈換得兩隻泥丸殊不知被者老子熱謾到處大驚小怪山僧病目二七餘日晝夜打睡固無金剛照明三昧可得昨夜三更憨憨熟睡起來打个噴嚏兩眼如常要且三千大千世界毫不增減遂召眾云且道山僧見處是如意見處是還有緇素得出底麼良久云福城紙貴一狀領過。

小參

結冬小參諸方結制事事丰饒羅漢開鑪件件不足𨿽然卻也有个好處豈不見風穴和尙道若立一塵家國興盛野老顰蹙不立一塵家國喪亡野老安帖於此薦得可謂富不有餘貧無不足今此一眾且非晚進初機俱是久參宿學人人抱風雲之志个个蘊特達之懷可以繼祖追宗亦可挽今復古山僧恁麼告報早是抱贓叫屈取辱宗乘更有一事不敢道破且道是甚麼事良久云黃溪紙貴一狀領過。

對靈小參生爲死之本死爲生之基生死本同輪如環轉不息驀拈拄杖云生死且止且道顓封居士令先君卽今在甚麼處復舉起雲看看卽今在山僧拄杖頭上現最勝身說最勝法顯示諸人了也還見麼擲下云人面不知何處去靑山依舊白雲中。

小參結夏今朝七日已過腳跟下事又如何倘得摸著娘生鼻好向人前唱哩囉所以參學之士打頭須遇本色人若不遇本色人秪成个掠虛漢諸仁者要識掠虛漢麼便是未得謂得未證謂證妝點胸襟妄執己見不知好惡不近上流更逞我山到處取勝此輩名爲眞可憐湣者是也若是本色人參須實參悟須實悟始可口吞佛祖眼蓋乾坤過橋拆橋得路塞路尋常拈機示境如太阿鋒能傷眾物而太阿不被物觸不見洞山初參雲門門云近離甚處山云查渡門云夏在甚處山云湖南報慈門云幾時離彼山云八月二十五門云放汝三頓棒山不肯黎明上方丈云昨蒙和尙賜棒不知有過無過門云飯袋子江西湖南便與麼去山於言下大悟雲門可謂善秉太阿之鋒洞山瞥爾悟去未免平地喫交若知洞山平地喫交處便知雲門爲人處若知雲門爲人處便與三世諸佛把手共行歷代祖師同一鼻孔其或涇渭不分更聽一頌上門上戶別無求只爲心頭事未休及至雲門三頓棒始知葉落海天秋。

除夜小參年盡月窮日周時畢未審諸人參學事畢也未畢未畢且置喚甚麼作參學事莫是入一叢林出一保社向禪牀上老禿口邊覓些涎唾爲參學事麼莫是者邊經冬那邊過夏學得機鋒轉語快便爲參學事麼莫是遊山玩水嘯月吟風推敲尖新詩句點綴四六文章爲參學事麼莫是結个茆庵住个巖穴守系驢橛如魂不散底死人爲參學事麼若恁麼參學別離鄕井割愛辭親有何所益山僧乍住此間承諸道流同心合徳共守寂寞眞可謂出塵上士豪傑丈夫但在己躬下事應須猛著精彩徹底掀翻千了百當始不枉參學一回卽今臘月三十日也是汝諸人如何合殺爆竹聲髙知臘去梅花枝上見春來。

小參一爲無量無量爲一此个門中無固無必旣不容默照邪禪烏用吟詩作偈緊緊抱住話頭念念欲明祖意一期豆爆冷灰始證第一義諦二時板響過堂盡是神通遊戲缽盂跳上三十三天觸犯帝釋瞌睡震動三界二十五有處處離宮失位勞他杖頭麈尾百計千方調治𨿽得各歸寶所未免遞相鈍置驀豎拂子召眾云還有不被鈍置者麼遂喝一喝擲下拂子。

小參頂門一著貴在力參所以學道如鉆火逢煙切莫休直待金星現歸家始到頭果若恁麼一回則昨夜非非想天幾人退位今朝寧城府堂上排衙一點也瞞他不得設使記問無根獵人涎唾冷地被人拶著未免胡說亂說秪如此間一坐具地乃布袋和尙遺蹤樓臺殿閣廚庫三門竹木田園各成局段界置甚是分明因甚人人到此排身不入還會麼打面還他州土麥唱歌須是帝鄕人。

林老和尙小祥拈香者位尊慈毒心太甚一生气壓諸方並無一人可意愛從痛處鍼錐慣向冷地著楔任是俏鶻俊鷹俱被一网收拾將謂獨脫自由又誰知今日被不肖之子牽扯一上且道知恩報恩一句如何舉揚香爇一鑪茶斟三奠。

小參法不孤起仗境方生道不虛行遇緣卽應且作麼生說个應底道理若有心應不可以智知不可以識識若無心應善能分別諸法相於第一義而不動者裏透得一機撥得一竅便可髙揖釋迦不拜彌勒其或縛情纏識山僧卻有个現成句子非惟截斷天下人舌頭且要諸人向後各有生涯且道是甚麼句久立眾慈伏惟珍重。

大士成道日小參年來無事不精神坐愛長汀把要津戴角擎頭須按過橫拈豎抹一枝藤洞明向上因緣處處縱橫自在虛堂靜生無非本地風光鬧市橫身盡是當人面目到者裏何須峨眉老子三度華亭達摩大師九年面壁尋聲救苦當面顢頇蛤蜊現身小家伎倆須知師姑原是女人做嫂嫂畢竟大哥妻正當恁麼時且獨脫一句作麼生道豎拂子云手執夜明符幾个知天曉。

幹侍者薦嚴請小參木有本水有源劬勞萬徳養育千恩心耿耿以懷風木念拳拳而報雙親推幹就濕乳哺辛勤粉骨碎身難酬罔極此則幹子報親之誠也又因先妹昔年英烈節行無雙𨿽然視死如歸究竟難忘手足玆者節屆中元效目連救母之方請山僧舉揚斯旨不見道一塵飛而翳天一芥墮而覆地塵塵盡是當人面剎剎無非自己身到者裏不惟雙親手足盡入玄門直饒多生父母歷劫親緣遠近亡靈俱超極樂且道不涉功勛一句又作麼生豎拂云百年三萬六千朝返覆元來是者漢。

除夕小參病骨難堪話祖機終朝伏枕懶如泥諸公何必循常例但顧娘生鐵面皮且此一眾盡是他鄕之子父母不供甘旨六親固以棄離如不以本分直截提持則今夕擺茶筵交歡知識明日遊山水羈絆情緣有乖道體恥它上流驀拈拄杖雲龍淵不是閒相識白棒臨頭悔是遲。

晚參

晚參此事譬如人之出外數年心思歸家卽收拾行囊將歸忽遇里人爲云汝家中桑田已變滄海人境盡已遷更其人胸中甚是疑忽不安卽緊峭艸鞋五里一村十里一鋪轉彎抹角漸漸將近擡頭一望不覺到家父母妻子團圞一笑頓釋前疑衲僧家得到這个田地回觀向來境況依舊靑山水綠毫無異昔則腳跟到處再不被人惑亂矣忽有个漢出來將山僧震威一喝云和尙休要說夢山僧但與劈頭一棒云不入虎穴焉得虎子。

晚參舉古人道他人住處我不住他人行處我不行不是與人難共住大都緇素要分明古人恁麼道失卻一隻眼羅漢卽不然住則與人同住行則與人同行旣同住又同行拈拄杖云何處不分明秪如同生同死一句又作麼生道擲下云打刀須是邠州鐵。

晚參舉五祖豎拳云若喚作拳頭一似不曾行腳若不喚作拳頭對面相瞞除此之外也少一拳不得師云五祖道卽太煞道要且只是泥裏洗土塊羅漢則不然今晚也出一隻手是汝諸人只是不得隨語生解遂豎拳云這个但喚作拳頭瞎漢參堂去。

燈節晚參東風初解凍柳眼乍舒眉冷地燈花爆淸光徹四維處處捶鑼打鼓家家社舞村歌不用聞聲悟道何須見色明心紅塵鬧市眼蓋乾坤坐斷情塵意想天上天下惟吾獨尊獨尊則不無因甚觀世音菩薩將錢買糊餅放下手卻是饅頭慣從五鳳樓前過手握金鞭賀太平。

晚參舉趙州云此事如明珠在掌胡來胡現漢來漢現老僧拈一莖艸作丈六金身用將丈六金身作一莖艸用何故煩惱卽佛佛卽煩惱師云趙州老漢脫空不少嶽林卽不然驀拈拄杖雲山僧拈拄杖只作拄杖用更說甚麼丈六金身一莖艸煩惱卽佛佛卽煩惱遂卓一卓云參退喫茶去。

晚參舉僧參翠巖值巖不在遂看主事事云參見和尙也未僧云未事指狗子云上人要見和尙但禮拜者狗子僧無語巖歸聞云作麼生免得與麼無語大慧和尙云我若作者僧但禮狗子一拜師云大小大慧只具一隻眼嶽林若作者僧但禮主事一拜。

中夏晚參面赤不如語直語直不如面赤薰風自南來殿閣生微涼因甚山門前金剛頭上汗出道得也是徐六擔板道不得也是徐六擔板驀拈拄杖云你這一隊徐六擔板眾競喝師擲下云了。

法語

貽漢關首座

憶昔老僧初居禹航廣化子從天童來一見已知其爲克家眞子矣彼時𨿽未明露秋光早已暗藏春色吾眼不錯也不意先師移錫棲眞老僧充第二座子二番來𨿽未經獰拳辣掌其再參之緣不異百丈侍馬祖故缽袋子益知可托吾眼不錯也迨老僧開法羅漢門風初辟子從磬山來三入吾室因而拳踢相應轉身有路遂煩堂司信知將來必起吾宗恰值老僧四句上堂親付衣拂知吾眼之不錯也時老僧赴崇川慈濟舉子爲第一座激揚个事標表人天機用不在古徳之下後因先師主天童命吾同往從此西秦東魯客秋子遣專使到芙蓉發書並讀白雲開堂之語知子爲吾燒香始知老僧驗人之眼若是之不錯也今夏杖過淳溪子卸白雲院事退守曇華冷眼別吾十年機用另有一番生色昔慈明含恥忍垢放浪荊楚與子曇華捨中炙燈掃地換水添香可稱一彩兩賽遂述從前相見因緣隨書先師所付手卷之後將來可作人天眼目但老僧有一喫緊事未免當面道破漢首座漢首座一不做二不休。

示釋鑑吼副寺

世尊拈花迦葉微笑乃云吾有正法眼藏涅槃妙心付囑與汝傳化將來毋令斷絕自後一人傳虛萬人傳實以至西天四七唐土二三个个口吞佛祖人人眼蓋乾坤初祖達摩應纖而來冷坐少林九年面壁神光大師立雪齊腰猶是輕心求無上道及至斷臂安心始能當下知歸看他古徳如斯憤發掉其源頭到手撩起便行一言一行自是出人頭地非泛泛者可同日而語也吼副寺孤蹤獨立纖面端莊冬夏麻衣逆順自適始於嶽林曾充此職獰拳辣掌互換鍼鋒彼時缽袋子𨿽未覿面分付信知將來介立一方利己利人之心刻刻在念今旣荷百二十斤擔子固時時在肩更宜水邊林下晦迹韜光萬仞峯頭呵佛罵祖庶不負從前行腳割愛辭親他日龍天推出大座當軒咳嗽掉臂無非祖師西來意也山僧更有一轉語切不可丟在無事甲裏還委悉麼佛法無多子久長難得人。

問答

僧問四十九年後則不問四十九年前事如何師云雪山夜夜寒僧擬議師云還記得話頭麼進云不因師舉幾乎忘卻師打云且莫詐明頭。

僧問兩頭不著畢竟在甚麼處師打云這里容你不得僧喝師云聖僧笑你。

僧問前塗未去如何是到家消息師打云莫妄想僧喝師云客作漢亂喝作麼。

僧問胸中放不下且道如何得消殞去師伸手云將你放不下的與我看僧罔措師便掌。

僧問如何是覿面事師云鼻孔大頭垂。

僧問未離兜率已降皇宮未出母胎度人已畢此意如何師云不是苦心人不知進云爲復神通妙用法爾如然師雲天上天下惟我獨尊僧云金雞啄破璃琉殼玉兔挨開碧海門師云非公境界僧云秪如彌勒眞彌勒分身千百億時時示時人時人自不識且道彌勒在甚麼處師湧身云道甚麼僧云可謂頭頭垂示處仔細好生觀師雲閒言語。

僧問大開鑪韝卽不問轉凡成聖事如何師云紅鑪爆出鐵烏龜僧擬議師便掌。

師泥壁次僧問和尙自泥壁師云我若不泥誰爲我泥進云某甲則不然師云你見歸宗泥壁底話麼進云見師云猶欠伶俐在。

九一居士問徳山托缽意旨如何師云秦時轢鉆頭尖士雲巖頭密啟其意又作麼生師云古今榜樣士云因甚只得三年活師云鐵壁銀山又一重士云今日捉敗者老賊師云那里是你捉敗處士無語師便打。

僧問人從橋上過橋流水不流意旨如何師云一任跳進云畢竟如何師云賺殺闍黎。

問盡大地是沙門一隻眼意旨如何師豎拳云者个喚作拳頭進云畢竟如何師展手云五个指頭四个了進云學人不會師連掌云怎怪得山僧。

普請次偶見一蜈蚣眾訝之師云道得卽不踏殺道不得卽踏殺眾無語師便踏殺一僧云阿彌陀佛師復踏雲猶有者个在僧擬議師連踏雲與你一个剿絕。

僧參師云甚處來僧云江西師拈竹篦云江西還有者个麼僧云和尙莫惑亂人好師髙聲云者瞎漢話頭也不識僧茫然師打云脫空妄語漢。

師問一僧黃葉飄飄髙駕何來僧云五臺師云上座腰包時文殊向你道甚麼僧擬議師云你不從五臺來僧云不敢欺瞞和尙師云文殊向你道甚麼僧進前問訊師云文殊來也僧罔措師打云念汝遠來。

僧問不是心不是佛不是物是个甚麼師搊住云不是心不是佛不是物速道速道僧罔措師掌云者念言語漢。

僧參師問那里來僧雲龍池師云還見龍麼僧無語師打云當面錯過獅峯吼別云闍黎來時不易。

僧乞進堂師云髙掛缽囊且止且道聖僧年多少道得恰好許你進堂僧云禮拜和尙師云未在更道僧罔措師云聖僧腳跟尙摸不著進堂作甚麼僧仍罔措師云且向別處安排。

問文殊與維摩對譚何事師云六耳不同謀。

室中勘辧

師問鷲侍者牛過窗欞因甚尾巴過不得者云無毛鷂子撲天飛師云恁麼道又怎得者云且喜老漢領話師頷之又問一喝不作一喝用你作甚麼用者擬議師便掌者大笑而出。

師問諭維那正法眼破砂盆意旨如何那云爺有娘有不如自有師云幸我沒有那拍膝而出師然之。

師問天目書記一九與二九相見不出手尋常將甚麼拈椎豎拂記豎拳師云著忙做甚麼進云得出手時須出手師云是何言語進云話頭也不識師雲山僧住持事繁記便喝師便休。

師問端維那向在那里那云金粟師云金雞解銜一粒粟供養十方羅漢僧你還將得粟來麼進云道甚麼師云耳聾作麼進云話頭也不識師云自領出去那擬議師便打。

師問默侍者人人有个生緣你底生緣在甚麼處者云黃連出在蜀中師云意旨如何者云地頭貨也不識師掌云且道賞你罰你進雲從來不受人塗污師云不識好惡者便禮拜。

師問起剛侍者父母未生前道一句看者云拆東籬補西壁師豎拳云者个將甚麼補進云好與和尙一掌師引頸進云敗將不斬師云是你敗是我敗進云再犯不容師便打。

師問遜庵書記魚行水濁鳥飛毛落亮座主一入西山因甚杳無消息記云嘗憶江南三月裏鷓鴣啼處百花香師頷之一日又問云心不是佛智不是道意旨如何記云適才禮拜和尙了也師云莫向者裏躲根進云和尙作躲根會那師云你作甚麼會記便喝師休去又一日問云旣是赤體條條將甚麼重振家風記豎拳師云正要你出只手記禮拜。

師一日室中舉南泉欽山歸宗見虎話問雪廠書記云你道畢竟那个是記云小出大遇師云未在更道記便打侍者一掌師呵呵大笑記拂袖便出。

釋鑑副寺參師問云發足何來鑑雲龍池師雲龍池風範何似此間鑑提起坐具云某甲坐具只得與麼長師云也來這里亂做鑑云和尙幸是大人師休去一日眾參次師云埋兵調戰則不問便請單槍直入眾退師復顧鑑云埋兵調戰則不問便請單槍直入你又作麼生鑑以坐具驀頭便摵師云者黃面浙子又來這里亂做鑑便禮拜又一日侍次師舉僧問一尊宿拈太白峯塞卻師口時如何宿無語師問鑑云拈太白峯塞卻獅子口時如何鑑云有煩和尙道用師頷之。

師問靜維那欲行千里一步爲初如何是最初一步那云看腳下師云放汝三十棒那云也不消得師便打又一日到禪堂拈起竹篦云維那你向這里道一句看那雲頭上安頭師云馬祖多少鹽醬被汝打翻了也那云艸賊大敗師便歸方丈獅峯吼著云將錯就錯。

師問源知藏你那里來藏雲新莊來師云近日聞你被賊偸了藏雲賊已捉住也師云在甚麼處藏與傍僧一掌云放過卽不可師云這宜興蠻子藏拂袖便出又一日問弘揚臨濟宗須是過量人始得如何是過量人藏雲眼親手辧師云驅耕奪食時如何藏雲不犯鋒鋩師然之。

師問破峯知客盡力道不得的句如何道峯云合取狗口師云學來的峯云某甲終不敢自謾師云何不更道峯云蒼天蒼天一日又問云一口气不來向甚麼處安身立命峯云大鐵圍山小鐵圍山師云四山相逼時如何峯便喝師云你喝大鐵圍山小鐵圍山峯復喝師打之峯一日在磨房內牽面次師在磨房前過峯喝牛一聲師聞之問云喝牛喝馬峯云只要和尙知音師云老僧在你腳底又作麼生峯打牛云這畜生連累我師大笑而去獅峯吼著云先師何不與本分艸料。

岷嶽知客再參次師問錢塘江難渡上座如何得到這里嶽雲竹密不妨流水過山髙豈礙白雲飛師便打又入室次師問家里人說家裏話如何是家裏話嶽雲某甲不是客作漢師喜之。

圍鑪次因火爆燒衣師問一愚知客適來火爆爲何燒卻你衣愚云夜夢不祥師便掌愚云應破大吉師連掌打出獅峯吼云這僧失處天下人固是不知惜乎先師令行一半𨿽然養子之緣。

師因文耀副寺呈牧牛頌師把住云頌卽且止牛在甚麼處耀便禮拜師驀頭一踏耀起身作舞而出師云又恁麼去也獅峯吼著云何不喚回痛與一頓。

師一日喚翠峯侍者者應諾師云與我取鏡子來峯以手作圓相跪呈師掌云聽事不眞喚鐘作甕峯起身云賺殺天下人師呵呵獅峯吼別云將謂我孤負汝。

師拈木如意問履侍者喚作甚麼者云柏樹根師雲頭上安頭者云和尙喚作甚麼師云柏樹根者雲頭上安頭師云驢前馬后漢獅峯代云當時但禮三拜師因忠侍者呈頌次師云這是明窗淨幾邊事文彩未彰已前道一句看進云舌頭不出口師云猶是文彩已彰的事進云和尙莫瞞人好師云這瞎漢作恁麼語話者擬議師云鈍置殺人。

師問師則侍者一喝不作一喝用你作什麼用者云寧可截舌不犯國諱師便喝者掩耳而出師頷之。

師因數僧辭師問諸上座往那里去一僧云普陀師云近日大士不在普陀進云在那里師云在上座鼻孔裏進云錯師云拋卻甜桃樹沿山摘醋梨僧茫然師云鈍置煞人。

二僧參師問二上座從甚處來一僧雲龍門來師云幾時到彼進云五月師云禹門三汲浪有幾多具頭角者僧罔措師云後面个師僧秪對看僧亦茫然師云同坑無異土。

師問沈居士大家團圞頭共說無生話如何是無生話士云有口難言師云爲甚有口難言士無語師捋士須云莫被這些礙卻。

師經行撫一僧背僧回首師伸手云乞我一文錢僧喝師云我要一文錢亂喝作麼僧禮拜師云者个也當不得進云作麼當得師便掌又撫一僧背僧回首師云是甚麼進云正要和尙疑著師云疑个甚麼僧喝師便掌又撫一僧背僧回首師云是甚麼僧亦云是甚麼師亦掌。

師問侍者萬法歸一卽不問如何是一歸何處者云野菜連根煮師云者是山家底事畢竟一歸何處進云春來滿院香師云學語之流。

師問僧從甚麼處來僧云靈隱師云聞飛來峯近日又飛去是否僧茫然師便打獅峯吼云這僧旣親從靈隱來因甚不委其中事且道過在甚麼處。

師問來之居士你在家做甚麼士云訓蒙九一居士云張居士久畱心底師云孔子道吾道一以貫之如何是一士無語師指九一居士云你替他下涅盤堂始得士罔措師微笑。

二僧參師云那里來一僧云普陀師云曾見觀音大士麼僧云見師云是何面目僧云與和尙一般師拈拄杖云者个聻僧無語師云脫空妄語漢獅峯吼代僧云再道恐不及。

僧參師問那里來僧云廣潤師云廣潤與此間風景如何進云不別師云又到者裏作麼進云借路經過師便打進云某甲通身是病乞師一接師復打。

自閒覺禪師語錄卷第四﹝終﹞嘉興大藏經自閒覺禪師語錄

自閒覺禪師語錄卷第五

住荊溪芙蓉寺嗣法門人住古堯乾明寺嗣法門人洪暹編

拈古頌古

舉世尊因自恣日文殊三處過夏迦葉欲白椎擯出才拈推乃見百千萬億文殊迦葉盡其神力椎不能舉世尊遂問迦葉汝擬擯那个文殊迦葉無對。

拈云文殊三處移場過夏固是不遵律儀迦葉擬欲白椎擯出不妨法令森嚴惜乎舉而不行累他世尊大師入泥入水芙蓉若作迦葉待云汝欲擯那个文殊但擲下椎云罪不重科𨿽然秪如百千萬億文殊畢竟那个是眞底。

頌曰三處移場太放癡白椎擯出令無私當時若據今時令百萬文殊只一椎。

舉趙州到臨濟洗腳次濟便問如何是祖師西來意州曰恰值山僧洗腳濟近前作聽勢州曰會則便會啖啄作麼濟便歸方丈州曰三十年行腳今日錯爲人下注腳。

拈云這兩个漢大似普州人羅漢若見便與一坑埋卻何故鷸蚌相持俱落漁人之手。

頌曰尖頭屋遇鬼頭風一陣西來一陣東開得眼來天大曉殘花零落滿溪紅。

舉興化上堂云若是作家戰將便請單刀直入更莫如何若何有旻徳長老出禮拜起便喝化亦喝徳又喝化亦喝徳禮拜歸眾化云適來若是別人三十棒一棒也較不得何故爲他旻徳會一喝不作一喝用。

拈云旻徳按劍上來興化亞槍相待然𨿽韜略俱全不免如何若何秪如興化道適來若是別人三十棒一棒也較不得爲他旻徳會一喝不作一喝又作麼生良久云鐵蛇橫古路一馬生三寅。

頌曰八陣圖圓勿擬猜衝雲攫霧應時來功標不獨淩霄閣別有威名壑眾才。

舉百丈一日問黃檗甚處去來檗云大雄山下采菌子來丈云還見大虫麼檗便作虎聲丈拈斧作斫勢檗卽打丈一掌丈吟吟而笑便歸上堂曰大雄山下有一大虫汝等諸人也須好看百丈老漢今日親遭一口。

拈云猛虎口中奪食饑鷹爪下分兔則且止汝等還見百丈老漢麼驀拈拄杖一時打散。

頌曰驀然撞著南山虎磕落雙牙和血吞歸去不堪明示眾雙眉愁斷雨昏昏。

舉百丈再參因緣謂黃檗曰佛法不是小事我當時被馬大師一喝直得三日耳聾黃檗不覺吐舌。

拈云一盲引眾盲。

頌曰利刃有蜜不須舐蠱毒之家水莫嘗黃檗只因貪一滴兒孫遺害禍非常。

舉金峯因僧侍次謂曰舉一則因緣汝第一不得亂會曰請和尙舉峯豎拂子僧作聽勢峯云知道闍黎亂會僧以目視東西峯云雪上更加霜。

拈云金峯面赤不如語直這僧語直不如面赤每人合喫三十拄杖羅漢亦有一則因緣只是不合舉似遂低聲云逢人但恁麼舉。

頌曰逢人豈是閒開口一句明明絕正偏賺煞這僧乘快便依然錯會老婆禪。

舉北闌因湖塘長老問師兄曾描得先師眞麼闌便擘胸示之塘便禮拜闌止云莫錯莫錯塘曰某甲不禮師兄闌曰你禮先師麼塘曰是闌曰何曾錯。

拈云北闌描得師眞逢人卽便拈出湖塘𨿽解瞻禮究竟覿面不識顧左右云若人檢點得出許你具衲僧眼。

頌曰師眞描得十分全才遇同參展向前彼此只因忘顧鑑豈知此話未能圓。

舉趙州到一庵主處問有麼有麼主豎起拳頭州曰水淺不是泊船處便行又到一庵主處問有麼有麼主亦豎拳頭州曰能縱能奪能殺能活便禮拜。

拈云前庵主也豎拳後庵主也豎拳因甚趙州肯一不肯一試道看良久云貓。

頌曰無須鎖子兩頭搖覿面輕酬價不髙無限落花流水去賺他明月爛梅梢。

舉臨濟在黃檗鋤地次見黃檗來拄钁而立檗曰這漢困那濟曰钁也未舉困个甚麼檗便打濟接住棒一送送倒檗呼維那扶起我來維那扶起曰和尙爭容得這風顚漢無禮檗才起便打維那濟钁地曰諸方火葬我這里活埋。

拈云看他父子狹路相逢各各轉身有路大似龍象蹴踏非驢所堪秪如維那喫掌又作麼生下坡不走快便難逢。

頌曰百戰場中舞纛旗將軍令下疾如飛狼煙起處三軍震海嶽昏時人盡迷。

舉乾峯因僧問十方婆伽梵一路涅槃門未審路頭在甚麼處峯以拄杖劃一劃後僧舉似雲門門拈起扇子云扇子跳上三十三天築著帝釋鼻孔東海鯉魚打一棒雨似傾盆。

拈云字經三寫烏焉成馬雲門乾峯可知禮也。

頌曰柏盲只解依人覓不解乾峯錯指呈不得雲門親注破依然只認定盤星。

昔有一婆供養一庵主經二十餘年嘗令一二八女子送飯給侍一日令女子抱定云正當與麼時如何庵主云枯木倚寒巖三春無暖气女歸舉似婆婆云我二十年只供養得个俗漢遂趁出放火燒卻庵。

拈云老婆滿園春色收拾固難者僧擔板死灰坐斷不易然則檢點將來合各與二十拄杖更有二十棒且聽別裁秪如道正恁麼來時如何聻夜半碧桃貪結子令人錯恨五更風。

頌曰閨閣深深恨莫窮春情一片少人通可憐密密相思處盡在停鍼不語中。

韓文公參大顚問師春秋多少師提起數珠曰會麼公曰不會師曰晝夜一百八公不悟遂回次日再來至門首見首座舉前話問意旨如何座扣齒三下及見師理前話師亦扣齒三下公曰原來佛法無兩般師曰是何道理公曰適來問首座亦如是師乃召首座是汝如是對否座曰是師卽打趁出院。

拈云諸方有般瞎漢只管道大顚權柄在手首座有理難伸恁麼說話驢年未瞥在莫道撞著露柱瞎漢縱饒牙如劍樹口似血盆底到來芙蓉門下直須喫棒了出院。

頌曰掌握兵機定四維邊疆忽報幾重圍將軍幸有安邦策只見鋒前展戰旗。

洛浦久爲臨濟侍者一日辭濟濟云何處去浦雲南方去濟以拄杖劃一劃云過得者裏便去浦便喝濟便打浦裝俶便去濟上堂云臨濟門下有个赤梢鯉魚搖頭擺尾向南方去也不知向誰家齏甕裏淹殺浦遊歷罷直往夾山卓庵經年不訪夾山山修書令僧馳往浦接得便坐卻再展手索僧無對浦便打雲歸去舉似和尙僧回舉似山山云這僧若開書三日內必來若不開書斯人救不得也浦果三日後至見山不禮拜乃當面叉手而立山云雞棲鳳巢非其同類出去浦云自遠趨風請師一接山云目前無闍黎此間無老僧浦便喝山云住住且莫艸艸匆匆雲月是同溪山各異截斷天下人舌頭卽不無闍黎爭教無舌人解語師佇思山便打因玆服膺。

拈云洛浦將得臨濟金彈子換得夾山泥彈子只是好笑且道笑个甚麼不見道悔不愼初。

頌曰拋卻甜桃咬醋梨幾番徹困爲提撕碧巖露袒鋒前日正是滹沱喫棒時。

一畝之地三蛇九鼠。

諸毒共聚惡又園四海聲傳喪膽魂莫怪老僧全意气拈來活煮破沙盆。

虎項下金鈴阿誰解得。

據坐當軒气勢雄沙場戰將早降風須知不假纖毫力日日騎歸兜率宮。

魚以水爲命因甚死在水裏。

躍浪金鱗頗俊哉禹門三汲鼓風雷全身只在重淵裏賺煞嚴陵坐釣臺。

聯芳偈

慈朗超鷲

惡龍頭上重生角殃及大唐禍不輕此去南禪提正令生機活路任橫行

漢關超諭

吒沙毒種產吒沙鶻眼龍睛嘴老鴉一派曹源流到汝大唐徧地是曇華

天目超智

虎生便有食牛气靑出於藍色更髙子在吾門今古上英風曾不減毫毛

起綱超宗

頂門卓豎摩醯眼三會三登邁雪峯徳合乾坤弘祖道超宗異目起綱宗

荊門湛

西江吸盡珠光出法界因緣不等閒此去好將吾道振管教一鏃破三關

佛音祖默

西河獅子尾吒沙慣向人前弄爪牙選佛場中哮吼去江南江北起吾家

庚山弘秀

崇閣樓中子共居三呼三應話無虛臨機一句超方外萬派聲歸海上除

遜庵等玉

白拂拈來付俊英全機坐斷聖凡情摩醯手眼揮寰宇正令提持振祖聲

一融師用

一喝當陽振祖機爍迦羅眼不能窺吹起少林無孔笛六十九人把手歸

雪廠嶽慧

文彩全彰少室春山河面目一時新逢人伸出擎云手香餌鉤頭釣錦鱗

憨予洪暹

龍淵浪裏錦鱗多其柰憨憨睡虎何一日爪牙輕露出從教平地起風波

南崖普聞

保社入來機契合罰錢出院絕商量江南江北聲光遠更解將身北斗藏

釋鑑超吼

相見何須顧鑑咦眉分八字絕端倪手中黑漆烏藤杖會合風雲好指迷

南魯徳穎

南山鱉鼻蛇咬殺玄沙虎才入龍淵易鱗甲猙獰兩角撐寰宇

瑞初超祥

曇花瑞現劫初因大抵根▆▆得深𨿽有香風透塵世固宜培植護精神

開先超卓

睡虎憨憨未露牙足爲吾室一當家卒然哮吼驚羣獸太白新開一葉花

雪田道玉

一條拄杖成龍去堪向乾坤爲雨霖好手手中呈好手紅心心裏中紅心

岸生陶太史

拈花漏泄劫前機今古令人莫可窺獨有越州陶太史山鳴谷應諾眞歸

米山超靜

透盡雲門一字關芙蓉門下許誰還室中推出杜田子一任禪和問米山

弘濟超源

昨夜三更著賊偸眼親手辧一場羞信知不犯鋒鋩去奪食驅耕得自由

師則超相

鴛湖脫白入芙蓉親受鉗錘气已通自是布毛機契合鐵蛇慣引斗獰龍

雪松

心印印來已六載今朝始得汝親提印文變化看時節會合風雲事事宜

行實

師住慈濟一晚兩序同大眾入方丈乞師述行實師云衲僧家去住如雁過長空月穿潭底物迹尙如是況山僧乎豈不見璨大師不畱姓氏亮坐主直入西山只要諸子行到水窮山盡始知佛祖自受用處更要山僧鈍置諸子作麼眾堅請師復云諸子念旣殷勤但山僧行腳之事大段忘卻惟舉梗槪以塞來意吾乃蜀之重慶合州人也父余姓字覺安母荀氏家世淸貧淳朴自守先父中年無子祖母每自心憂常禱於家堂先是祖母預得一夢堂前鑪中有金寶若碗大向祖母曰我今夜到你家來要你提挈我祖母喜諾覺而先母分娩矣方至歲半先母去世其推幹就濕乳哺辛勤深得祖母之恩甫八歲隨先父禮本邑馬當山太空老師出家每誦佛經宛如夙習常問先父曰人人盡言參學未審參學甚事先父曰參學者聽經做法師代佛揚化是也我云待我長大你領我去參學也做个法師先父聞而喜之遂送入鄕校𨿽在館數年終是參學念切至年十五罄身逃出又被寺僧挽回未幾先父順世時年十九矣茶毗斂骨後遊華嚴山休夏冷竹坪甚蒙南宗老宿晨夕激發尋歷講肆至楞嚴二十五開士各呈圓通處遂效孫陀羅難陀觀鼻端白久之殊無入處常靜夜禮觀音聖號𨿽不洞明經中奧旨而文字語言亦曾粗以研窮惟慮生無益於世死無聞於後欲走江南廣其聞見遂茹淡三月刺血書行願品一卷以酬父母養育之恩書訖卽腰包禮峨嵋至富順縣值月明法師講楞嚴經逗畱月餘遇一禪客曾參博山與之偕行至杭州是年二十六歲乃老和尙七旬也遠近奔走未免腳跟欠穩及參老和尙於天童一見便問一人發眞歸源十方世界悉皆消殞和尙在此因甚太白峯髙缽盂峯矮老和尙便打我云某甲禮拜和尙去也老和尙連打兩棒𨿽當時不領此旨胸中頓覺輕快遂求進堂一晚問老和尙某參萬法歸一不知一歸何處老和尙以扇子搖一搖云會麼我云某愚鈍再求和尙委曲開示老和尙云諸方有說破底禪你自參取去我遂禮拜被老和尙臂脊一踏不覺通身汗下次晚又上方丈問昨被和尙一踏至今如在萬仞巖前還許學人棲泊也無老和尙便掌我懡而退愈加疑悶彼時天童務作極重不是打破腳手便是傷寒重病去去來來不知幾幾因發三不出天童之誓一不悟道二病死三累死嗣後在堂兩年不曾告假後因鄕人全一師職什物寮本師居間住寮全一師見我獨行獨往肯做工夫要我同共其事正欲親近本師遂移單進寮屢承全一師激發一日問本師某參禪不得力過在甚麼處本師云莫妄想我云畢竟如何本師云鋤頭柄長斧頭柄短轉增迷悶日間在寮夜間進堂公事之餘卽趺坐體究或昏倦極時惟自鞭逼亦常以鍼刺股一夜進堂排遣驀撞著露柱有省忽成一偈心佛眾生三無差別撞破乾坤露柱饒舌便歸寮放身打睡黎明上方丈云某昨夜隨眾經行忽得心佛眾生三無差別特來呈似和尙曰如何是你心我便喝云如何是佛我云請和尙尊重待某禮拜老和尙便坐我拜起便行老和尙云昨日有人恁麼地老僧打出去也我竟歸寮時全一師云你今日因甚不喫粥我云喫過了也本師云好事大家知我云待我去打茶來是年二十八矣後與老和尙凡有扣激輒當機不讓俄因事出山至天臺掛錫華頂峯將半年聞和尙將至大潙復回天童老和尙見我便問你向在那里我雲天臺老和尙云你見智者大師麼我向前禮拜云恭惟和尙起居多福後因本師出山隨至武林適本師受禹杭廣化請卽過溫州禮永嘉大師塔秋復回廣化本師一日舉國師三喚侍者話問我隨云頻呼小玉元無事秪要檀郎認得聲本師頷之一日又舉興化打維那公案令我下語我云爲人須爲徹殺人須見血次日撾鼓上堂云吾居此以來將易三寒暑蓄得數虎兒小半可解乳且放兩隻行須用藏深塢直待力勝充方踞路猛阻擒縱殺活在臨時隱顯奔騰任意施遂喚二隱兄與吾向前各付衣拂是年三十有五矣解制回廣化閉關未幾本師遺偈勉云年來法道甚澆漓珍重吾徒善護持直待風雲雷電合始堪爲我直提撕由是火種刀耕年許本師移錫嘉禾東塔我往省覲補西堂本師一日堂中舉箸云喚作箸子則觸不喚作箸子則背我云請和尙喫粥本師云喫粥且止畢竟喚作甚麼我云再犯不容本師云老僧失利我云也只得恁麼本師休去將解制黃渡道俗請主羅漢因主人之誠遂應之由是瓣香拈出供養本師以酬十年深錐痛札之恩爾來之事諸子盡知不欲繁舉若論者一落索山僧自納敗闕亦因諸子不得已露布一上惟諸子个个靑出於藍是山僧之望也秪如山僧自二十四歲出蜀至今四十一歲中間受盡千辛萬苦無非爲此事不明故耳且道如何是此事起身云把手牽君行不得惟人自肯乃方親眾禮拜而退。

自閒覺禪師語錄卷第五﹝終﹞嘉興大藏經自閒覺禪師語錄

自閒覺禪師語錄卷第六

住荊溪芙蓉寺嗣法門人住古堯乾明寺嗣法門人洪暹編

書問

復埽庵譚司成

昔世尊以佛法付囑宰官居士作吾門內外護者恐其波旬熾盛正法凋零所以歷代王臣勇心墻塹盡力護持與我方外衲子同一鼻孔共一肝腸逆順隨緣縱橫無礙正所謂打鼓弄琵琶還他一會家者語不虛也矧時逢末世正法垂秋所喜大護法願力弘深誓同劫石處處秉吹毛劍令其野幹潛蹤魔宮自折直使佛日與堯天並朗國運與法運斯臻承諭龍淵院事但山野徳微才淺恐負所舉正值火雲之際敢煩配林居士淸白禪師棹過雲間深知爲法爲藂林一片熱腸孜孜切切誼不敢卻因而翻然惟冀不忘靈山記莂終始一如則自利利他之心已在地上菩薩未盟之先也臨楮不勝翹企。

又

法道垂秋狐蹤徧地皆因師資混濫主法不嚴所以處處被人指目古人深山窮谷折腳鐺煨遇著个中人漸成叢席或激或揚無非本分一著龍淵乃禾中大剎誠非山野承荷已與配林淸白細細披陳旣而回避無門猶望大護法洗淸佛日斬斷葛藤使四來禪子髙掛缽囊庶不負此回聚首且大護法久爲吾宗內外護似不必山野多囑。

上徑山費老和尙

秋初雲間拜別猊座竟抵禾城八月念六始入龍淵但十年戎馬之場只乘蕭蕭墻壁且喜檀護欣崇諸山樂助此種機會皆賴和尙光庇入院來每承埽翁葵老不時賜顧轢配林時刻談心然而究竟二宗根原祖裔固爲己事惟不審和尙起居爲介耳覺己將從上祖綱及法門獘細盡底披陳禾中護法切囑配林居士委曲調停至於嚴統實出和尙苦心佛祖龍天自然有眼且徑山巍峨丈室一旦飄然在和尙孤云野鶴何天不飛未免法堂冷落衲子無依惟不吝慈悲再振淩霄峯頂又是重開諸祖面門矣覺本擬走候無柰初居破院諸務交逼特遣禪人代達臨楮無任瞻依。

與曾城汪進士

曩者先師開法東塔棲眞極承弘護貧衲始得把臂然鴛湖甬水月印波心總是一般風味曾與門下眉毛廝結無異福城聚首時耳客春先師示寂天童本擬躬候無柰寧城諸君子召住嶽林誼不能卻因而葛藤羈絆不果其行矧貴浙祖席固多但天童世譜爲最凡在吾門內外護者著作中畱一題目作將來眼不識門下有此興否。

與岸生陶太史

荷香滿院石磴深林野鶴孤云不時歌詠固我道人活計皆賴大護法覆庇始與白鹿峯爲伍且無和尙不時呼行者髙懸竹榻淨掃松階翹望門下入山抵掌𨿽無流觴曲水則斷雲絕壑足可發目前佳趣又何待靜聞丹桂月聽蛙聲昨執事者自明州來深知護法爲嶽林墻塹眞法門骨肉無任馳情。

復大梅法幢和尙啟

法垂秋晚道賴人興九鼎一絲千岐坐斷恭惟法翁和上夙乘願力赤手啟沃於靑宮奮奪錦標玉磬聲傳於金殿古今遐仰百世潛思信知密印宗猷須髮墮地頭陀寺古血濺梵天旣腥風播寰宇之區機緣契乳峯之旨直得千丈崖前獰龍退步萬人叢裏奪取珠回恢戈甲於梅峯豎剎竿於琴案千秋佳話一日重新弟覺無柰缽懸三塔江隔錢塘未獲把手峯頭交肩月下玆幸禾中甬上時復鍼來綫去黃花翠竹秋髙風味一般碎玉零金珍藏什襲。

與掃庵譚司成二

別來屈指將百日矣想手中管城子精神如舊山野固宜走侯愧初居芙蓉百務交逼前有數行通候想曾道覽但龍淵路當孔道衲子家鄕兵丁不時上下所托亦須其人非尋常粥飯院子老護法備知其情不必山野叮囑耳芙蓉拋荒久積葦長石田且喜吳令公與諸護法赤心弘衛不惟舊欠捐免卽新徵計畝完糧另有一翻起色銅官山云渡橋春深花烏咸集不知肯撥棹否。

春初有數行寄候入夏來未知起居何似想著作堂墨花爛熳愧山野未獲分香光三昧也聞浪和尙已卸龍淵又承老護法隆重法門請我二兄主其院事令人不勝之喜不惟雲水有其家鄕卽鐘樓必生耳矣芙蓉少有就緒不知有此興否不莊。

與南芝吳邑侯﹝諱一鯤﹞

半榻松風一天秋月時在钁頭邊與方來衲子火種刀耕折腳鐺內濫煮淸泉不敢雲開辟祖庭不過爲大護法及眾檀護相招山野一種熱腸耳但芙蓉十年無鐘鼓之聲香火窅絕𨿽今略有就緒皆賴大護法光庇稍得安身計也現年之課先施其半承格外垂靑合山頌祝此功當與銅峯並茂諸所惟畱神不旣。

與靜山楊殿元

客夏同岸生居士得沾淸供承以本分事孜孜在念眞肉身菩薩示現耳竊思從上大儒未有不與方外衲子作不請友如張無盡早受莂而又發明於兜率黃魯直屢有契證固始徹悟於晦堂第因緣各有時宜誠非造作但在事專念切憤發必行又何必打三打七管教冷灰豆爆也不知老維摩肯作如是觀耶不備。

與岸生陶太史

客夏自老居士出山後日有生色山野細思叢林之興自有時節鳥窠得白樂天而聲光丕振大慧有張無盡則法席崇舒芙蓉𨿽龐公三到灰冷十年諸方聞而倒退山野一雙白手承此千斤擔子苟非老居士互相唱和共建法幢烏能如是之興起也今冬結制說戒兩期佛事𨿽不能與諸方相角但瓦礫之場內外雍肅漸復舊觀耳宜邑諸護法不勝懸切山中兩序亦不時念及不審老居士亦不忘山中人否明春撥冗入山又是二到因緣也不旣。

與蒼郊徐兵部﹝諱家麟﹞

頃者禾城一別屈指三易寒暑信知光陰易過人命逝速但世間之事儼如水上狂瀾何時得息子云朝聞道夕死可矣此孔老眞切之言抑老護法之所熟習似非山野挑水河頭賣耳芙蓉𨿽十年無鐘鼓之聲猶有龐公舊迹三到亭勢插雲霄海內名公鮮有不畱題於此者昔遠公東林結髙賢蓮社只十八人亦海內巨儒至今處處稱社者皆始於此也天童雪竇可稱海內名藍雲棲瓶窯亦蓮社龜鑑且喜老護法髙居林下固當作一主盟使蓮社重開宗猷益振凡在本分畱心者自當近悅遠來直與張無盡白樂天輩同一鼻孔也不審老護法以爲何如不贅。

與伯咸孫禮部﹝諱榮旭﹞

春光入戶秋月臨流另有一番生色萍水相逢知心久別更增五內之結懷昔掛錫嶽林承多方弘護夢入四明未常不與老護法把手入兜率宮耳聞活佛道場竟成烏有將來必有乘願者互相興起但時與世異較上古人心亦天淵矣惟老護法直與龐居士蘇東坡輩作一頭底不審尊意以爲然否不悉。

與趾祥史司李﹝諱夏隆﹞

客秋得覲眉宇宛如夙契極擬屈駕龍淵談心半餉偶事出意外不果此願至今猶若有負山僧閱傳燈知芙蓉乃太毓禪師道場目前承老護法相招正恰夙願彼卽符到奉行不意禾中紳衿孜孜切切欲山僧始終其事但滄桑易變日月蹉跎四大衰殘終歸磨滅自愧涼徳誓必埋身銅官山頂目下龍淵結冬以了眾志歲底芒鞋竹杖圖卓三到亭中與老護法再暢生平不負此回奇偶諸惟畱神不盡。

與及超史殿元﹝諱大成﹞

曩者先師主席天童皆賴大護法弘護使一坐具地不至寂寥不意先師去世詣當法曇兄守塔意外風波無端遺累幸老護法赤心片片先師靈塔遂得拮據竣局山野才卸嶽林業債難逃又被嘉禾紳衿揪頭不放因而肩荷龍淵丙申夏承令弟六居士光顧始傾積懷行旌甚促未及通函是年秋陽羨緇素請主芙蓉古剎乃唐太毓禪師道場龐公三到遺蹤猶在但時丁未劫正法凋零幸老護法乘願再來不惟天童不致冷落卽他宗亦得振起也。

贊

觀音大士

踞盤陀石然照世燈聞聲救苦廣度羣懵滿口名言𨿽不吐座前波浪湧千層

初祖

梁王殿上云不識少室峯前冷面壁莫教錯過老胡機一段淸光射虛譽

者老臊胡胸襟有甚奇特航海東來擬作震旦軌則才到梁王殿上未免一場敗缺末後分皮分髓依然七花八裂咦宋云別後無相識震旦空畱履一隻

不近人情惟者漢廓然無聖對梁王直得渡江乘一葦波心點點露神光

普賢大士

淨瓶甘露水花香趺坐眈眈白象王秪爲度生悲願重不知須髮幾多長

天童密老和尙

裂裂挈挈吒吒沙沙起臨濟中興之道豎天童已墜之幢掉棒打翻白月佛祖膽碎心慌自此威名華夏震惡聲赫赫播諸方

者僧口惡心慈殺人全不見血有時白日靑天有時山崩地裂任是佛祖到來管取忘鋒結舌誰云臨濟中興說甚再來黃檗咄銅棺消息少人知不肖兒孫重著楔

自贊

慈朗鷲首座請

罵人罵得徹骨打人打得徹髓不避諸方撿責一味打罵到底最初有个普州人也是這般面觜

天目智首座請

橫吹無孔笛倒提氈拍板一向膽大心粗慣會殺佛殺祖者等川藞苴描畫他怎底雲間好个雪獅兒牙爪渾身任哮吼

法海宗首座請

眼如盲口如啞問禪道劈頭打知心獨有宗首座起家不亞天童下

法界首座請

愛說脫空話懶打葛藤禪手中白拂子抄先著著先任是銅頭鐵額漢到玆孰敢近伊前只有荊門首座時與月明簾下打秋千

獅峯吼長老請

騎賊馬奪賊槍是个漢伎倆殺佛祖滅正法乃阿師行履道他續佛慧命渾無些子慈悲道他起死回生固有全機大用吼長老吼長老若遇這等種艸切忌輕輕放過

一融用西堂請

性急似箭膽大如斗驅耕奪食白拂在手祖佛從教盡皺眉胸中憎愛了無有

憨予暹長老請

準大心無毒未必心頭似口頭殺人不用刀觸著命根從此斷嫌佛不肯做長汀江上等人鬧處慣入頭龍淵窟中把釣這等沒規繩的村僧憨予長老描他怎底佳作人可知禮

南魯穎維那請

个漢面皮如橘終日忙忙碌碌有時粗似泰山有時細如毫末微細處佛祖難知粗糙時鬼神莫測若問這廝有甚伎倆南維那直將龍淵室中喫過吾底獰拳辣掌好與驀面拈出

遜庵玉西堂請

畫像畫身寫身寫眞描眞描人體人體神神人眞身不立主賓任爾持去徧界生春

雪廠慧西堂請

轟霹靂機寧容湊泊燦電光眼且過一邊至於河陽新婦子木塔老婆禪固是匙挑不上者老禿旣恁麼擔板甬上雪西堂如何契合不見道獅子窟中獅子栴檀林內栴檀

佛音默西堂請

鬧處好入頭贏得一雙白手靜裏喜退步慣開兩片皮無論凡來聖來白棒覿體提持就中不能委悉問取佛音廝兒

岸帆際侍者請

兔角杖橫拈倒用未護其短龜毛拂倒用橫拈寧露其長冷眼笑人人自笑賊心防賊賊難防岸侍者岸侍者寧剜與麼肉莫成與麼瘡咄

斐侍者請

看你骨底骨董逢人驀面便欺手中一條拄杖慣自入水入泥珍重曙裴侍者莫學這等行爲必須懸之髙閣燒些黃熟香旃檀香沈水香燻黑他底面皮

禪人請

者川藞苴分座天童倔彊無比胸中無甚奇特要與嶽林布袋古佛聯芳首尾硬將白拂當作任公竿要釣錦鱗於龍淵潭裏似者般無佛性底阿師欲做臨濟兒孫太煞無恥

日林孫請

一雙白手撐門戶兩眼寥寥爍太虛珍重吾孫休學樣自家規格好鋪舒

題阿羅漢

堪笑渠儂太煞呆不知立地等誰來到頭只得空雙手信有當年斷舌才﹝枯木立禪﹞

不將三昧起頹宗鐵缽髙擎制毒龍引手白雲天際外收來放去自從容﹝降龍展缽﹞

平懷一種固難親直指分明向上因漏泄劫前消息子不知誰是个中人﹝默坐豎指﹞

題嶽融禪道影

參透天童密祖禪卻回陽羨日髙眠淸名𨿽不畱僧史尙有臨機一著先

慧愚禪師道影

慧花未放根蒂先抽蜀水大智若愚聲光徧滿吳山起琳宮於百艸頭邊標卵塔無陰陽地上藏身處不畱朕迹無面目大地全彰尙有一種眞奇特不將名姓繼聯芳

湛六禪師道影

生緣西蜀泛三峽而徧歷荊湘垂手婁東據衣珠而光吞吳月慧燈不昧智鑑常明一室跏趺千岐坐斷年來自得眞消息慧壽庵中髙枕眠

佛事

苕溪掛鐘板諸方舊例今古嘗儀智鑑洞明十虛朗耀不令而令不嚴而嚴以此表帥人天以此光揚祖室當陽拈出覿面無私且應時及節一句作麼生道擊鐘板云一朝權在手看取令行時。

法海掛鐘板太音希聲大巧若拙蓋色騎聲佛祖罔測今朝懸向堂中管教內外安帖且道功成名遂一句又作麼生懸板云一句截流萬機寢削。

嶽林掛鐘板敲空作向擊木無聲返本還源金聲玉振聊將舊令新彰要使內外合準且道隨時展演一句又作麼生擊一擊云每日三時驚睡虎洪音圓徹透云端。

芙蓉掛鐘板舉椎云見不超色聞不越聲未免徐六擔板直須坐斷兩頭始絕疏親號令人天起家萬世饒他三頭六臂盡從這里起死回生且道以何爲驗遂擊鐘板一下。

爲月庚知客火月庚今始現光明處處周若能明此意攛炬云不用外邊求。

爲與南上座火東家作驢西家作馬堂堂大丈夫何處不瀟灑所以道處處眞處處眞塵塵盡是本來人遂擲炬云試看火滅灰飛盡更與何處著眼睛喝一喝。

爲鑑明典座火半生贊助叢林調和衲子慧命今朝風火相催兩手拋下杓柄然𨿽腳底無私恐汝未能諦信攛炬雲山僧助汝一把火管取處處無餘剩。

爲偶松上座火者上座一向捨己從人今日全身放下但恐未能脫灑更與指个端的攛火雲烈焰光中休擬議天涯何處不風流。

爲靜航上座入塔捧骨云航上座莫遲疑從前行腳事今日了無餘吾今爲汝作證據直須受用自家底且歸根一句作麼生置骨雲水流原在海月落不離天。

爲一化禪人火大死之人得大活觸處全機活潑潑大活之人須大死絕後再蘇能有幾所以道百尺竿頭坐底人𨿽然得入未爲眞吾今更與分明指攃手從教烈焰行﹝化死去五日再活復死﹞。

爲普照上座火師以火炬打圓相云雲散長空一輪普照絕後光前髙歌獨調昔日玲瓏巖畔今朝烈焰光中試看從前眞面目烏睛一對火通紅。

爲妙明禪人火妙明上座始絕疏親塵勞業海如湯消冰更有臨行一句春回大地皆新恐汝未能諦當山僧助汝丙丁遂攛下炬。

爲魯新田頭入塔耕般若田植菩提種贊助叢林赤心荷眾今朝果滿功圓親證寂然不動牧歌聞野嶂樵笛聽松風吾今爲送深深處靑山綠水杳何從。

爲實機禪人火實際理地不受一塵生死海中卻少者些子不得且道者些子如何委悉機前非的旨火裏是眞歸。

爲去瘴米頭火瘴去心緣靜圓明豈外求放下司春石志願已圓周半生勤行苦行今朝撒手優遊殷勤送汝一把火萬里天涯一步收。

爲南魯穎維那火將謂你送我誰知我送你坐斷兩頭關萬壑松濤起推倒涅盤山全機應無對以火炬打圓相云罰錢出院絕商量傳燈幸有兒孫繼。

爲也堂嶽書記南魯穎維那入塔左手托骨云者是明州嶽右手托骨云此是福州穎嶽從甬上來穎過仙霞嶺親喫龍淵拳親到芙蓉頂先後撒手行同入空王定珍重二闍黎此處甚安隱便送入。

爲道牧田頭火以行爲願以道爲牧道行未成風火相促放下從前諸妄想一身來去無拘束遂攛下火炬。

自閒覺禪師語錄卷第六﹝終﹞嘉興大藏經自閒覺禪師語錄

自閒覺禪師語錄卷第七

住荊溪芙蓉寺嗣法門人住古堯乾明寺嗣法門人洪暹編

詩偈

贈心葦徐侍禦隱居﹝諱之垣﹞

昨別未幾許霜風送好音寧知摩詰老蹤迹入梅林竹戶藤爲幔蕓窗薜作衾山回情更遠水繞意偏深散坐溪頭石間看云外岑沙鐺聲接筧樵子語連禽自得幽居興渾忘故國吟塵居塵不染俗處俗無心結足誰爲伴生平一素琴

送荊門書記還天臺

憶彼石梁橋昔予曾獨步別來十餘年隱隱云生足飛瀑灑天花奔濤傾玉露萬顆窮子珠一曲洗心路白鹿與黃猴聲聲啼古樹往事謾追尋金烏趁玉兔子去秋山靑秋花香正好秋夜月明時秋光浸新藻靜坐冷添衣閒行休外討事訖卽歸來莫待霜枯艸投機一句親鍼缽爲君保

贈法幢和尙次韻

了卻儒宗接濟宗漏聲聽盡聽參鐘夢回密印親承囑定起頭陀夙願逢機契翰林松有韻水流白塔寺潛龍聞君剎剎分身現何日幢移太白峯

送二隱和尙黃巖掩關

憶昔庚山嘆聚起盤桓唱和洵知己自後分襟賦別離相逢又在天臺裏而今方幸作同門飛錫復向嵩巖止關閉休將一步收關開還覓眞獅子

贈無礙和尙次曹太史韻

海鄕默坐聽洪波最喜同條杖子過八載道交心似月一期談笑辧猶河禪思柳絮機偏契道气茶香意更和漫謂冰壺無剩影丰於元是古彌陀

寄贈破顏和尙主席超果

鹽官把釣錦鱗多況入明州獅子窩分座半千龍象繞接機一句雪霜和燈聯太白承微笑韻壓玲瓏賦浩歌誰謂別峯仍見奪法幢遙企影婆娑

獻吉居士迎林老和尙主棲眞次韻

法社初開海眾臨芳規振起舊叢林庭前古柏參天遠檻外淸池映月深夜靜鐘聲驚四野晨朝法鼓震千岑此回自喜多生慶何必重投水缽鍼

同諸子登玉屏峯次天目書記韻

萬里峯頭霽色開塞鴻秋老向南來登髙乘興呼諸子望遠分題試眾才黃葉飄飄飛谷口白雲片片出山隈玉屏應爲閒身設障斷風塵待我回

甲午八月廿六日入龍淵方丈次埽庵譚司成韻

萬里晴空雁影來攜筇赴召法筵開塔峯鳥雀聲添韻潭底蛟龍气作雷柱石兩宗千古業流通一貫五車才相逢會許鍼投缽共賞秋光茗一杯

念祖髙文學招松山看梅得東字

衝寒杖笠造城東入眼梅花白更紅鐵幹自能欺臘雪冰心偏愛引春風騷人睹色分淸韻野老聞香寫客衷興到共畱遊賞句不將綺語奪天工

山居

尋徧千峯與萬峯而今方可寄行蹤山中怪石知酬和嶺上閒雲識澹濃有缽不尋村落飯無心懶接俗人封遙思舊日知休客爲我多栽傍水蓉

苕溪半似雁山圖碧沼常看浴鷺鳧樹掛藤枝情最密門垂柳綫弱堪扶虯松風舞無窮韻古澗泉濆不盡珠春至百花開爛熳謾誇劉阮入仙都

次天士賀文學韻

城居瀟灑勝山林別有淸機邁古今入室不論蘇子帶出瓶何用陸公禽放懷逸韻庭前月賣傲風髙枕畔琴肯向世途抽腳早相期云壑證初心

岸生陶太史入山次韻

擬和歸詞半未成松陰恰喜接淵明遠來慰我山中寂相見知君世外情夢醒不煩花更指蓮開猶有社堪盟從今識得溪邊月三到應思龐老名

示芥捨禪人回天臺省母

赤城遙望不勝愁負笈離親八載遊一撮乾坤憑足徧兩九日月仗肩收風霜歷盡懷甘乳山海行多慕首丘此去莫將晨夕誤思深不在彩衣酬

次王侍禦桃花洞口韻

四顧山峯杳層巖勢接天未尋樵子徑先接洞中煙柯爛君王在桃開阮子仙不須基局破早已落機前

別上乘大師

南北𨿽多識關心只一人塵居雙眼豁念寂萬緣眞別路花開盡連牀燭換頻相違在今夕分影意猶親

寄懷右文王內翰

銅峯月初上萬里絕煙塵北望淸光遠南來紫气頻蕉園書舊賦梅圃踏新春分袂兩寒暑機酬契遠神

贈轢嚴居士

訪君湖口上縱奪一枝筇放去摩霄鶻收來出海龍門庭逼秋月道骨凜寒松任是龐公舌難當劈箭鋒

中秋禮虎丘隆祖塔

古道松楸滿蟬聲噪夕陽泉流思遠脈花兩挹微香一片淸輝迥千秋嫡胤長依回意無限遲步下山塘

過榮園偶成

春深林樹綠石瘦掛珠藤花徑牽蘿入溪橋策杖升弄歌池上鳥偶語竹間朋觸目生機發臨行再去登

山居

絕頂云深處香巖傍竹廬敗荷連衲補霜芋帶泥鋤一道泉流碧半簾月上初柴門云自掩禪寂自如如絕頂云深處歸源別有宗當門一池水夾路兩行松饑束三條篾閒拖一短筇升堂驗端的行者打參鐘

題雪竇瀑布

千尺飛泉下碧宵巖前時見雪花飄勢到不平情愈激欲歸滄海怒長號

訪上乘大師不遇

茅庵遁迹徑峯西攜得新思過小溪不意白雲方出岫空畱燕子戀春泥

歸山吟

客囊空束杖橫肩行盡江南江北天瓢笠已盟泉石計柴頭品字是吾緣

別蒼郊徐戶部

數載談心道味濃花前竹底步從容此行未卜懸瓢處待得鴻來托信封

贈崇川和甫王司理

和風吹醒醉梅花髙節多聞隱士家爲愛白雲辭七品海天長嘯樂煙霞

過杜芳洲訪二九戴文學

山徑行來景漸幽七池分月襯花流鳥啼處處畱春韻一帶溪光映玉樓

香鑪峯

不經陶鑄本天然想見洪蒙萬象先香爇不須勞帝釋一層雲過一層煙

來月池

流泉豈爲邀明月不道泉流月自來有意何如無意遠無情偏爲有情開

羅漢嶺

五百阿師無定力卻隨流水出天臺花街柳巷邏齋罷又逐閒雲過嶺來

題絡緯

山居何處紡新絲葉底虫吟似有詞織盡秋光無可贈幽窗添得幾篇詩

拂子

千條萬縷細如絲總結全歸在一枝卽此用兮離此用爲人覿面力提持

暮春聞笛

玉笛聲髙和晚鐘梅花韻落送春風胸懷縱有無窮事散入前溪煙浪中

示病者

健時苟不肯參禪病到通身苦現前試看此中誰是我從他熱惱一時捐

參禪偈

參禪須是信爲基賢聖階梯立可期祖意西來親薦得庭前古柏又抽枝

參禪須是悟爲根摘葉尋枝佛祖冤但得腳跟紅綫斷阿誰與你論風幡

參禪須是行門全執爨肩薪事事先負米石頭當記取應須努力學髙賢

打米

腳腳分明試本心一毫力欠碓頭輕因思墜石黃梅事千古眞堪作典型

遊鑑湖

鑑湖一派水流長浪打龍山去勢狂我欲結茅湖口上不知把釣在何鄕

遊臥龍山值雪

盡道龍山隱臥龍臥龍端不在山中半天鱗甲參差下莫訝山僧瓦缽空

示顓封陸居士

幾回相見气和同萬里雲山一夢中且喜團圞忘顧鑑黃鸝依舊叫春風

山居

住山無別好因緣柴水開門不費錢贏得嘴邊生白醭閒身只共野雲眠

掃龍池幻祖塔

孤巍卓出萬雲峯石磴空盤夾道松血脈流通聲振遠覺花一朵獻芙蓉

示敏生潘居士

湖頭又見柳拖金道話殷勤意轉深肯向六窗虛寂靜何妨城市與山林

贈瑞瞻曹文學

九峯峯下泖湖邊中有維摩喜坐禪把住關頭忘顧鑑腳頭步步是靑天

示金聲張居士

十字街頭作戲場四時盡有好風光廬陵米做曹山酒个裏明明不覆藏

別亮工羅居士

柏子飄香促使符片帆明日到鴛湖臨岐無法堪畱贈衣里人人有寶珠

別五紽張居士

相逢客捨意如何方外交情感荷多無柰閒身閒不得芒鞋仍欲入煙蘿

遊吼山

扁舟送我到山房竹榻云牀暑气涼趺坐不知花雨下一聲幽鳥叫新篁

送仲連沈主政授經淮上次埽庵韻

春城煙柳伴桃花送客湖頭日未斜枝上好音聽不盡一江新浪款君家

贈了凡禪徳

白雲片片峯頭落綠竹竿竿繞屋斜時有野人來借榻煮茶分韻看梅花

次漢關首座並蘭韻二首

和風解凍又含胎隱隱幽芳不用排最羨春魁兄與弟迎香鬥艷一時開

昔日淸涼有此瑞山翁入眼又生疑曇花今日重狼籍凜凜天機喪所知

過靈山懷杯渡禪師

桑麻埋沒古招提斷碣難尋宋代辭我欲卓筇扶故址恐驚鷗鳥動狐疑

登投子懷古

昔年獅窟今狐窟九上三登已寂寥荒艸堆頭無斷碣門前空有趙州橋

贈燦侯耿居士

柳綫絲絲拂小樓輕煙時復滿汀洲燦君須用深畱意陶令曾稱五柳侯

登浮山懷古

萬古撐霄勢若云棋盤黑白未曾分機先一著誰能委九帶堂中碧蘚紋

送公茂夏侯回楚

片帆髙掛楚江風故國梅花正吐紅昔日交知重話會莫忘陽羨住山翁

贈若鏡法師

講得天花亂下來廣長舌相吼如雷化城無限癡男子驚入文殊寶鏡臺

畱別當湖善友

江南掛缽處太白與天臺攜杖歸山去淸風滿袖來

坐洗松池

空山池水碧永日洗松風靜聽無言說巖花開正濃

規繩

背眾侵常住偸安小化緣是非爭勝負立擯出堂前

端陽次埽庵爲定遠大將軍世子統師道經槜李修供龍淵二十過韻六首

胸中別無活計笑看云住云行何處薰風掃盡龍舟系斷波聲

邪法總歸正法喜逢護衛王臣蒲劍斬除魔窟入室惟許同人

事事要須自肯眼前艸木皆兵會得腳跟綫斷管教神气和淸

喜有竹松作伴更容麋鹿爲鄰一笑藤蒲定起不知誰主誰賓

截斷渡頭蹤迹風吹江上狂波賺殺紛紜豪傑無端誤入煙蘿

石室無人問▆▆▆鼓角驚聞一曲梅花調古來看出岫新云

自閒覺禪師語錄卷第七﹝終﹞嘉興大藏經自閒覺禪師語錄

自閒覺禪師語錄卷第八

住荊溪芙蓉寺嗣法門人住古堯乾明寺嗣法門人洪暹編

述古徳遺事漁父詞十首

布袋和尙

萬山空翠月明前布袋橫拖別一天七珍八寶舊因緣髙枕眠逢人乞我一文錢長汀江上趁風煙兜率宮中不肯還十八孩兒鬧市廛千畝田話頭歷劫口碑傳

馬祖

藤蒲鎭日堆堆坐多口阿師重說破南嶽山前影婆娑莫造作出脫諸方鈍置貨沒弦琴韻尋常課日面月面遭折挫舌頭過鼻萬機墮好一个雙輪腳下淸風播

百丈

野鴨飛空鼻頭痛無端殃禍驚叢眾哭兮笑兮把人弄漧打哄出羣須是丹山鳳耳聾掛拂法中棟家私不用醬三甕一日不作忍饑凍狐破夢大雄山下千機洞

潙山

一腳淨瓶驀踢倒翻身直上雲山島七年橡栗無煩惱向誰討蛇虎隊隊護荒艸赤心剖對龍天禱依舊松龕自灑掃寂子機投展懷抱話淸藻羅漢開田日杲杲

南泉

一槌擊碎虛空鼓玩月風標獨步武南陽道上气如虎浴水牯出瓶何用千鈞弩三心不是分賓主牡丹花指大夫睹片石鐫佛不用斧賣身普家私蕩盡播寰宇

平田

臺山路口少人行兩袖淸風動地生年深自是懶逢迎沒弟兄室中嫂嫂接機橫嶺頭問路俊俏英五歲牛兒尙未耕電光石火振家聲迷人精千古萬古播髙名

雪峯

九上三登不喞澑瞻星玩月空相守淘沙去米機難驟宗乘句風吹水面紋生皺鰲山成道無前後南山鱉鼻吞宇宙撒手歸來日如晝仍依舊象骨峯前木馬吼

東山

木雞出峽露玄機下載淸風動四維神通妙用奮全威絕依稀摩霄俊鶻撲天飛砥柱東山恢祖徽門庭座鎭髙巍巍不將魚目當珠璣三佛皈覿面拈香願不違

楊岐

三十年來气骨雄空拳赤手佐慈翁每將此事扣己躬道未充辭云片片嶺頭籠官不容鍼振祖風百千三昧一時通金剛栗棘自磨礱萬機融扶桑湧出日輪紅

天童

柴堆突露摩醯眼千妖百怪一齊剪禹門三級風前卷祖圖選太白提持摩訶衍匡牀髙踞分瑚璉坐斷靈羊尋迹大白棒當頭爲人闡透關鍵嘉聲傑出叢林典

辟路

驀直去莫轉身昔日臺山指路親芙蓉這里身難轉古路苔深滑煞人靑嶂翠屏蹲石虎蒼松斷壑老龍鱗巖前樹古猿來抱山後花開鳥自陳雙澗潺潺新瀑長密雲靄靄潛虹迍曾無菜葉招人迹寧許桃花引問津去去實不去紫湖狗子當門踞來來實不來淸風兩袖起雲雷翻身鷂子空中打名姓從今稱活埋

開田

開了田說大義堪笑潙山太狼藉芙蓉翻轉一荒畬曾未與人云此事髙處髙平水不流插鍬展手驚天地秋髙農實驗禪和奪取稻鐮顯大器種田博飯住山翁戴月披星償夙志道用時時示時人時人不識親垂示髙髙山頂立虎吼松門有寒拾深深海底行逢人拈出破砂盆不是與人難共聚大都緇素要分明

種松

種靑松作標榜臨濟小廝心志廣钁頭築地逞風流規格髙垂萬人仰太白曾恃念裏關乳峯標入翰林黨世稱三友名大夫遊戲神通化作蟒毓祖攜鋤咒大悲兩行勢迥碧蒼蒼前大悲兮後大悲參天壁立髙百丈日日是好日萬法拈來總歸一時時是好時雨打風吹韻逸奇渾身養就蒼龍角拼與山僧作故知

自閒覺禪師語錄卷第八﹝終﹞

行狀

師姓余母荀氏蜀之重慶合州人也生萬曆庚戌八月初七日吉時八歲隨父禮本邑馬當山太空爲受業師乙亥出蜀首謁先天童省法次參先通玄林老和尙大徹玄旨遂得法爲嫡嗣焉是年結茆臺之華頂次禹之廣化戊子開法羅漢己丑遷慈濟庚寅遷法海辛卯遷嶽林甲午遷龍淵丙申遷芙蓉辛丑三月示微疾至十二月二十五日索浴二十七日午囑蔣憲文居士護持院事復作書謝城中諸檀護並授雪松都監法亦有所囑靡不盡舉至酉時書遺囑誡眾所訓詞嚴意切仍誡門弟子當忘軀弘道以報佛恩畢乃疾書偈雲天上天下腳頭腳底撩起便行將頭作尾阿呵呵風流不在著衣多一曲歸家唱哩邏擲筆云俗气也不除竟爾告終嗣法門人三十三人壽五十三臘三十四夏奉全身塔於寺之東首屏風山。

康熙元年歲在壬寅正月獅峯嗣法門人超吼謹狀

先師和尙嗣法於先通玄江南兩浙凡六坐道場所至惟以钁頭鈯斧煆煉學者大有百丈之風爲一時當路士大夫深所宗重至於上堂入室多是覿面全提不事文彩一味嚴冷朴實𨿽佛祖亦有所畏懼其於禪暇拈提之外或詩或偈隨所見而成無非發明本分著子渾不類今之鏤玉雕金者也玉昔始於古勾章道上遇之心甚異焉兼讀其錄始知言行相符當世一人而已矣由是拳拳服膺迨至芙蓉前後十餘年初無二節故玉與諭兄數輩備悉先師行道苦節實有補於名教遂力翻舊錄以惠後世學者知立言立行之大端足爲宗門厥典耳。

康熙歲次壬子蒲月住壽安嗣法門人等玉識

