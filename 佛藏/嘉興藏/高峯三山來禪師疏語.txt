嘉興大藏經髙峯三山來禪師疏語

髙峯三山來禪師疏語目次卷上元旦表上元表中元表下元表慶佛誕表佛成道表結制進表解制謝表﹝二﹞解制意﹝二﹞懺期表諷華嚴經表﹝二﹞諷法華經表禮梁皇懺表然天燭意建盂蘭會意﹝二﹞建盂蘭會表諷藥師經表諷金剛經表進彌陀佛表慶觀音誕表進地藏表卷中文昌表祝聖帝表韋馱表瑜伽表修因表酬願表塡還寄庫表燃天燭表祈禱平安意懺經意悔過修因意賑濟孤▆意利幽意彌陀會意薦師弟意禳虎意祈雨意﹝二﹞薦師弟意表盤米意禳虫蝗意請水意寄名禳關意釋子修因表卷下朔望祝延﹝增修﹞祝韋馱﹝增修﹞祝伽藍﹝增修﹞祝祖師﹝增修﹞祝監齋﹝補﹞囑孤魂﹝補﹞元旦﹝補﹞上元﹝補﹞中元﹝補﹞下元﹝補﹞祝佛誕﹝補﹞佛成道﹝補﹞祝堂頭誕期﹝補﹞祝檀信誕期﹝增補﹞掛鐘板語﹝增補﹞摘鐘板語﹝附補﹞檀信祈福白意寄名禳關意寄名脫白意檀信諷經白意檀信諷經畢白意

三山來禪師疏語卷上

嗣法門人性統編

表

賀元旦表﹝代﹞

伏以元運初回識造化之伊始鴻鈞聿轉當气數之維新天道漸啟夫亨嘉人事繼祥於貞善因時慶祝卽日依皈信官某誠歡誠忭稽首頓首上言竊惟叨荷君恩忝承貴胤一生宦海苦歲月之遷流半世邊疆覺韶華之邁往疲筋力於戎馬年復一年老顏色於風塵歲仍多歲隙駒易過倦鳥思歸幸樹幟在父母之邦寧兵爰以報國特披忱於僧伽之域集眾兼爲安禪且偸忙裏之間用植因中之果欣逢元旦虔祝聖人海晏河淸▆金甌之永奠鐘銘鼎勒期銅柱以長標伏願仰仗佛慈頻沾帝澤宜家宜國綏邦土而貽子孫乃壽乃康享天年而增歲歷時時建無遮之佛事處處開最勝之道場再冀雨順風調民安物阜瞻重熙之日康衢擊壞永稱正月春王歌大有之年鼓腹含哺長頌萬年天子恪將藿悃莫罄葵私某無任瞻天仰聖踴躍歡忭之至謹奉表稱賀以聞。

慶天官表

伏以福星朗耀欣瞻大帝紫微元祚方開快睹春王正旦火樹輝煌午夜銀花燦爛中天景福維新祥光普燭某等誠歡誠忭稽首頓首上言竊惟韶華淹忽歲月遷流半世虛生驕心類狂猿野馬百年易老幻質同陽焰空花知形气之匪堅愧紛馳而未已四恩鮮報三業罔淸玆蓋恭遇上元一品賜福天官紫微大帝陛下聖仁莫測帝徳難名普生意於人間四海樂陽春之有腳覃殊恩於天上萬方仰造化之無心值三五而秉權統百千而會極某等喜逢聖誕敬竭凡私酌水獻花敢云愚忱可達焚香炳炬尙期帝鑑能通伏冀衷存錫祉徳著敷榮憫多罪之躬不惜慈膏徧洽廣無私之化頻傾聖澤下流樂利無窮歡歌莫旣某等無任瞻天仰聖踴躍歡忭之至謹奉表稱賀以聞。

慶地官表

伏以金風乍轉咸驚肅殺之威玉露初回共發淒愉之嘆幸聖神生於此際喜赦宥布在人寰合眾歡騰羣生慶祝某等誠歡誠忭稽首頓首上言竊惟凡情擾擾俗業營營室有六窗獼猴日縱其出入藤懸二鼠鳥兔時任其往來積罪垢於無邊惹塵緣而莫解愛河汩沒苦海沈淪玆蓋恭過中元二品赦罪地官淸虛大帝陛下金精毓質西極乘權值萬物剝落之時畱造化生成之徳蚩蚩赤子憫日用誤犯科條蠢蠢黎民念愆尢弘施方便恩逾覆載澤重栽培欣逢降誕之辰敬效聖人之祝香焚玉篆繚繞徑透夫瓊宮燭炳金蛇掩映潛通乎玉宇伏願网開三面鑑徹一心放天上之金雞丹詔從口中銜出飛人間之彩鳳綸音自帝裏宣來佩至徳於無疆頌鴻慈而罔替某等無任瞻天仰聖踴躍歡忭之至謹奉表稱賀以間。

慶水官表

伏以槐楠甫攺气化之運維新霜雪頻仍本源之思欲動胡焉冬臨大冶倏爾春際小陽慶自此生厄由斯解某等誠歡誠忭稽首頓首上言竊惟生當末世時值衰微造業障於干戈林中恆不知而不覺集愆尢於塵沙劫內乃無重而無輕思寡過之未能圖自新以無日衾影抱愧屋漏懷慚玆蓋恭遇下元三品解厄水官洞陰大帝陛下恩波浩蕩膏澤滂流滋化育以均調切吉凶而同患皇矣上帝憫世界之驚濤而將育冬官大哉聖人解斯民之困厄而搏轉秋令乘玆聖誕特竭凡衷采藻采蘋敬抒誠於片念傾葵傾藿虔表愫於微茫伏願天顏伊邇聖智匪遙鑑此區區不彼舞松之祝納玆款款薄言上壽之章手足歡騰中心慶躍某等無任瞻天仰聖踴躍歡忭之至謹奉表稱賀以聞。

慶佛誕表

伏以梅雨洗新蟬斷續咽聲繞捨衛槐風穿禦柳參差綫影絡皇宮祥光並象輦飛來瑞气隨龍涎噴出篤生胤子特產聖人某等誠歡誠忭稽首頓首上言竊惟塵世茫茫娑婆渺渺凡夫博地一場醉夢誰呼業習彌天萬丈迷雲孰掃不有能仁之慧力疇爲界地之醫王幸悲願以弘深喜端嚴而具足時當初夏生值令辰玆蓋恭遇釋迦如來金蓮座下四生慈父三界大師歷劫修因地一聲驚天壤一朝現相周行七步動乾坤爲天上天下之獨尊乃世出世間之罕匹某等自慚骨俗徒愧胎凡於世爲遙未躬逢乎聖誕其生也晚尢念切夫良期這妙好而無由思莊嚴之若睹伏願白毫舒采紫臂垂光荷葉蕩靑錢仿佛慈云籠玉闕蒲鞭搖緣水依稀瑞色映金盆觸景物而歌颺仰化身之周徧長畱儀範永作依皈某等無任瞻天仰聖踴躍歡忭之至謹奉表稱賀以聞。

佛成道表

伏以瑞雪輕飄色映靈峯千片玉寒梅競放香傳鷲嶺一枝春行苦周於六年道成臨乎夜半機關迥異消息非常某等誠歡誠忭稽首頓首上言竊惟生纏三毒念著六塵卽佛卽心不識心何從作佛非迷非悟未經悟到底還迷良由修習之徒爲故爾程功之罔效爰追先覺聿考前蹤鵲宿頂門羨瞿曇巢旋螺髻蘆穿膝上誇悉達跌作跏趺日冥目而忘機忽舒眉而破夢緣從攸始迹豈無由玆蓋恭遇釋迦如來金蓮座下三祗煉性屢劫修眞十九逾城雪山數去重三歲三更悟道殘臘凡來又四朝見如來徳相宛然覺眾生妄想依舊敲翻漆桶宜致嘆於奇哉打破泥關爰證身於佛矣伏願慈光普浹悲智恆敷幾點明星俾人人而快睹一雙正眼令日日而常開永續宗源咸承法印某等無任瞻天仰聖踴躍歡忭之至謹奉表稱賀以聞。

結制進表﹝代﹞

伏以月值小陽淑气潛回暖谷年逢大有人心漸樂亨衢當剝而初復之時乃善以達天之際欲窺佛旨須演宗風信官某誠惶誠恐稽首頓首上言竊惟至道難名因彊名而名道禪宗莫解期可解而解禪打破虛空應向鑪邊出只手呼回夢覺還從座上撥雙眉非存接引之婆心孰示周行之正路儀型不遠期制宜遵玆蓋恭叩釋迦如來金蓮座下娑婆教主雪嶺能仁說法四十九年未識從前啟口談經三百餘會仍於末後拈花寓意在於淵微垂端超乎色相法本非法言亦無言某馳逐風塵奔勞戎馬日無寧晷鮮能習淨以安心事每倉忙那得偸閒而學道𨿽聞明心見性之理罔諳參玄了悟之方幸曇華再綻於磐城故制日敬開於法苑乘玆孟冬之月爰結百二之期伏願教鐸髙懸盡提醒夫聾瞶玄音獨唱永震響於叢林奉龍象而歡騰布藿葵而虔達道場勝利佛事周隆某無任瞻天仰聖激切屏營之至謹奉表稱進以聞。

解制表﹝代﹞

伏以雪點紅鑪偕東風而解凍金鎔大冶並春色以增輝噓橐籥於渾淪妙鈞陶於造化時臨大壯期值滿圓信官某誠惶誠恐稽首頓首上言竊惟靈山啟教拈花猶笑黃頭少室傳心立雪惟承碧眼顯西來之大意殃及兒孫建東土之法幢追夫祖禰緣隨例而舉例爲有條而攀條髙著鉗錘弘開鑪韝玆蓋恭叩釋迦如來金蓮座下三祗證果百億化身生出母胎便爾周行七步道成夜半豈云兀坐六年因自度而度人以先覺而覺後本來面目應知个个都存生死關頭直令人人皆破某𨿽栽祗樹未綻心花幸磐石成選佛之場就曇華播菩提之種期周百二兩堂云鶴共飛騰化被三千無數象龍隨蹴踏擬梯航之得渡聆鞀鐸而徒聞臨解制而建道場卽法筵而行佛事伏願佛慈昭被聖力匡扶寶杵降魔百萬人天鹹拱伏婆心護教恆沙國土盡依皈永修最勝之因長培無漏之果宗風大展法席弘張某等無任瞻天仰聖激切屏營之至謹奉表稱謝以聞。

解制表

伏以東風回暖谷拆開蘭箭生香煦日照髙林映帶梅花增麗萬匯咸資大冶三陽聿轉鈞陶泰運欣逢善緣喜植某等誠惶誠恐稽首頓首上言竊惟生當叔季時值凋殘饑饉兵戈幾度頻仍幾度惱關山並裏一番涉歷一番悲聽流移於南北東西隨荏苒乎秋冬春夏寸因未布片善圖修敬竭葵忱皈投蓮座玆蓋恭叩釋迦如來金蓮座下三身同體兩足稱尊廣設慈航渡羣流齊登彼岸弘施寶筏攜庶類共越愛河大哉聖徳難量至矣悲心莫罄某等形猶幻泡質似空花日息營爲蝸角蠅頭幾戰浮生夢浪鼠肝虫臂經謀覺寤寐以懷慚顧衾影而抱愧所幸五云法席時時導出迷途惟期半世塵勞漸漸脫歸實際乘玆解制略積微勛炳炬焚檀堙云堆裏豁開雙目陳松獻石野壑場顚倒瀉一心禮法懺而雪我夙愆仗黎光而破玆黑業伏願道成向上化浹無言昭察淵微鑑觀詳於五內憑臨鎖屑葑菲達乎三尊佛事慶附嘉筵道場隨彰勝利接鄰俱福比裏咸安某等無任瞻天仰聖激切屏營之至謹奉表稱謝以聞。

解制意

伏以罏韝弘開鑠破个中消息鉗錘髙舉敲翻就裏機關喜法席之頻張慶道場之克備某等言念荊棘橫身塵勞度日大夢誰能覺仰憑現世醫王昏衢孰與開但仗當前導士晨鐘暮鼓鏗鏘得自何來玉振金聲條理終歸實際豈謂玄音無至道須知妙義絕言詮某等奉鞀鐸於五云植善因於千載葵衷可獻聊將蘋藻之供蓮座惟依少襲馨香之味淸風生於座下甘露酒自棒頭𨿽歉承當卻饒利益伏願常輝慧日永布慈云期終制不終儼規繩於處處制解期不解綿功候於年年龍象頻興水雲並集兩堂欣躍四眾歡騰眾等無任激切屏營之至謹意。

解制意

伏以嚴霜欲斷淑气噓回暖谷春瑞雪將殘東風吹破梅花面喜紅鑪之火正熱乃大冶之金初成制日告圓嘉功宜表某竊念愧承鷲嶺叨續曹溪撫杖履追隨之徒下番毒手處耕鑑熙皞之域放个婆心故爾幹木隨身不吝鉗錘在握募同檀信廠建禪期艸賊一羣且教閉門作活隙駒九十豈云畫地爲牢幸三月已周圓率兩堂而懺解是僧是俗惟祈罪性皆空乃聖乃神但冀慈光普映方境寧靖佛事興隆某無任惶悚之至謹意。

懺期修薦表

伏以淑气初回早見嶺梅綻玉東風聿轉漸看堤柳舒金正天運泰壯之時乃人心豫謙之候崇修應恪禴薦惟虔某等誠惶誠恐稽首頓首上言竊惟生當叔季世值淩夷南北東西落落關山驚跋涉秋冬春夏茫茫歲月信遷流𨿽叨兵火孑出之遺黎猶是塵勞羈縻之醉客寸因未而片善無聞念水木以心傷思友於而墮淚瞻依罔自報答何由敬竭葵衷皈投運座玆蓋恭叩釋迦如來金蓮座下傑出靈苗天然貴胤薰修經累劫踴身早越愛河悲願度羣生垂手先從苦海某等形同幻泡質類空花見网情絲幾欲剪除斷去名韁利鎖不由絆縛將來幸比屋接於五云愧素餐供夫三載乘玆制解略積微勛翻貝葉薦我宗親啟瑯函祐予孫子酬居恆之信願雪過現之愆尢伏願寶筏弘施慈航善駕若存若沒統濟拔於無底籃中乃俗乃眞盡潛調於沒弦琴上寤寐欣玆異遘昕夕慶厥奇逢緇素咸安冥陽俱利某等無任瞻天仰聖激切屏營之至謹奉表稱進以聞。

諷華嚴經表

伏以金篦刮翳篇篇玉屑等空花黃葉止啼个个金錢充寶藏寧謂依經解義何妨借路還家敬諷華嚴弘宣佛事某誠惶誠恐稽首頓首上言竊惟忝承佛胤愧續宗綱幹木隨身幾度逢場作戲鉗錘在手一番就地開鑪期攝化以無言乃婆心之未了爰搜祕典普作皈依借此慈航度同儔免臨流而濡足資彼寶筏攜庶類冀望岸而回頭虔竭愚忱上干聖造玆蓋恭叩釋迦如來金蓮座下聖智天成慈悲性篤錫成三段教列小大之乘疊剖五支機分頓漸之路四十九年無一字由來字字超宗三百餘會匪言詮其實言言契理眾等性根各異利鈍不同仁見謂仁智見謂智統希樓閣門開遮不言遮表不言表豈俟別峯相見伏願徧參知識廣歷由城踏普賢之道場法旨宣時流酥酪遊毗盧之性海玄音播處湧醍醐無論有情無情不拘出世入世眞靈不昧妙體全彰某等無任瞻天仰聖激切屏營之至謹奉表稱進以聞。

諷華嚴表

伏以菊謝籬金雁影排空行作字冰生池玉蛩聲聒砌韻成文雜梵唄以鏗鏘逐檀煙而縹緲衷因事表法以時宣某誠惶誠恐稽首頓首上言竊惟人生幻夢塵世空花傀儡場頭徒作千般播弄猢猻室裏那能一覺安眠幾回夢悸魂搖倏爾心寒膽裂故鄕離落猶是黃口兒童異域飄零將成白頭老叟愆尢易積善徳鮮聞敬廠微勛演揚祕典玆蓋恭叩釋迦如來金蓮座下勤修證道方便度人憫赤子之無知簡其功不簡其過憐嬰兒之有覺許之懺更許之修幸大法備於華嚴而皈依投於寶藏由域一百一彷徨躑躅於今朝知識五十三仿佛參尋於此日伏願遙舒紺目大放白毫炳炬焚檀寶鼎銀牀敷猊座獻花酌水金瓶玉觶映蓮臺俾迷途出自須臾使覺路開於當下冰消夙障駢集新禧某等無任瞻天仰聖激切屏營之至謹奉表稱進以聞。

諷法華表

伏以一乘妙道星河朗映中天七軸靈章鞀鐸髙懸午夜提醒羣生幻夢爍開庶類昏衢於教爲歡而遵乃實某等誠惶誠恐稽首頓首上言竊惟生秉俗骨體賦凡胎值佛無緣未獲親承雨化窮經有志鮮能力究鴻文徒荏苒以逾年但蹉跎而度日个中消息旣已罕聞就裏機關何從得覷捫心覺愧顧影知慚玆蓋恭叩釋迦如來金蓮座下道超今古法利人天爲眾生瞻岵之慈尊憫窮兒早令堂前認父作斯民接引之導士悲火宅快教門外抽身三車任彼乘來一寶勿令迷去指從分內出自胸中伏願靈山儼在鷲嶺無忘佛口如佛心誨我深於憐我法音宜法旨度人甚若教人第居佛事場頭皆被光明會下縱云罪何罪不消匪曰功亦功可錄從此識皈依之有自於焉見攝受之無差三有同資四恩普報某等無任瞻天仰聖激切屏營之至謹奉表稱進以聞。

禮梁皇表

伏以運轉乾坤梅蕊開時心蕊綻時逢泰壯雪花盡處罪花凋喜天道之維和幸人心之樂善功自新舉典由舊章某等誠惶誠恐稽首頓首上言竊惟身沈苦海心汩愛河三毒縈纏那識解粘去縛六根造作惟甘帶鎖披枷每日用飲食而不知致動靜起居之罔覺積愆有自寡過未能爰滌丹衷敬陳紺殿玆蓋恭叩釋迦如來金蓮座下身以類化道自修成名擁至尊十號具彰難比量果圓正覺一乘頓悟沒遮攔▆自度而度人兼出世而入世某等皆屬血气俱有心知木本水源孝思彌勤於宗祖蘭芽桂萼志事切啟夫兒孫第愧報稱之無能且恐創垂之未當仰資祕密俯盡皈依佛禮千尊覘慈容之有格函開十軸驗法力之無疆伏願慧光普照悲智常明卽幻卽眞且效梁皇之往事非夢非覺權敷寶志之靈文從此識罪性之本空不在外不在內不在中間於焉念因緣而不偶也無前也無後也無今際愆尢俱釋障業齊蠲某等無任瞻天仰聖激切屏營之至謹奉表稱進以聞。

然天燭意

伏以佛慈廣被聿闇遷善之門聖澤弘敷爰啟修因之路仗慈光而徧照資慧炬以長明有感必通無求不應某言念久處昏衢常居暗室明明覺路不知登躋何從落落光天未解仰瞻奚自甘作迷途之醉客徒成黑業之苦人敬表惟虔特申白意伏願白毫舒采紺目垂靑納此區區葵藿有心皆可供鑑玆款款葑菲無物不堪陳旣傾奉於無量諸天冀照臨於光明會上隨衷降格應事呈祥某無任激切悚惶之至謹意。

建盂蘭會意

伏以恩重三年孝孺動百年之慕身生十月時序起七月之思凜霜露而懷親乘歡喜而叩佛營盆攄素集會傾誠某等忝入緇流未酬俗徳哀哀父母誰無鞠育之劬勞杳杳宗親寧忘本源之水木無柰時當雜亂奉祀莫講於春秋兼以地阻關山廬墓空懷於夢寐追思有志報答無由值玆中元之期實乃赦罪之候欣逢帝誕喜荷佛慈禮懺諷經度親資於寶筏焚檀炳炬破暗出彼昏衢施法食而利益冥途演咒章而賑濟苦▆伏願官以帝尊佛從僧祝赦則赦冤親之罪不但生我二人喜則喜眞俗之倫豈止自恣弟子時辰善吉佛事周圓莫罄葵私仰希蓮茹某等無任踴躍歡忭之至謹意。

建盂蘭會意

伏以白帝乘權廣布金秋之令地官降誕弘開赦宥之條觸西風而怵惕凜玉露以悲傷水木思深孝慈念切某等言念身居幻海事絆塵勞世局紛紜苦馳求之不暇人生擾攘柰奔逐以難窮三業鮮淸四恩未報值玆中元勝會共建盂蘭道場仰叩如來慶延聖帝超宗薦祖用酬罔極之恩濟苦拔孤願解幽冥之厄啟瑯函而潛培覺性宣寶懺以密滌愆尢慧炬照昏衢黑路灼開遊正路瑜伽賑苦爽冥途裂破達通途各負葵衷統皈蓮座伏願慈光攝受帝徳降臨度三世之冤親同登極樂拔四洲之滯魄並證菩提方境咸安冥陽普利某等無任踴躍歡忭之至謹意。

建盂蘭表

伏以梧葉飄黃山寺梵鐘云外冷蘆花吐白汀洲漁火雨中寒每觸景於風霜覺傷心於水木事因報本制效營盆某等誠惶誠恐稽首頓首上言竊惟統爲人子各有天倫三尺微軀父兮鞠而母兮育百年孝養終未愼而遠未追況當亂離之時兼值關山之隔愁雲慘霧徒傷東奔西逃冷艸荒煙莫問南墦北郭追思有自薦悼無由玆蓋恭叩如來金蓮座下名稱大孝徳備能仁說法利雙親嚴慈俱生於天上開權資萬有接引普濟於人間逢玆中元之期結作盂蘭之會乃僧乃俗乘歡喜而建道場無冤無親仗聖神而赦罪過蘋藻可采般般信手拈來葵藿宜將一一隨心獻出供十方之龍象盡一日之盆餐伏願潛資道力默荷滋培甘露踴醍醐頓使焦腸立潤河沙變法食能令枵腹頻充苦爽盡卻饑虛宗親咸獲飽滿凡衷可格聖澤常流某等無任瞻天仰聖激切屏營之至謹奉表稱進以聞。

藥師表

伏以人心隨剝復創舊卽以圖新佛力妙提槜消災因之延壽感慈悲之無量期悃曲之能伸建作道場揚爲佛事某誠惶誠恐稽首頓首上言竊惟多纏業障未滌愆尢六根六塵逐因緣而構▆十手十目聽楷視於幽微每積垢而不知致罹▆面罔覺悔已▆晚懺猶謂運玆蓋恭叩藥師如來金蓮座下菩薩發願大覺證身相現琉璃四八莊嚴恆具足道兼明行十三誓願總圓成拔諸苦於网羅畫眾生而安立其仰同岵峙蠢似嬰兒稱號聞名一一聲中如覿面歌功頌徳時時念上若依慈爰掛續命之縷用點光明之炬照開黑業紹起長年伏願弘誓常存悲心不退件件拈來都是藥允矣濟世醫王般般指處盡皆師大哉接人導士俾自迷而得悟使絕後以再蘇果滿菩提願符微妙某等無任瞻天仰聖激切屏營之至謹奉表稱進以聞。

金剛表

伏以煩惱礦堅破除必須於智慧人我山峻摧折乃證夫金剛消息本自難窮機關由來叵測幻而仍幻冀亦非眞某誠惶誠恐稽首頓首上言竊惟塵情維系世网羈縻於道無聞擬說法名爲說法而心未悟思如來意見如來徒添項下之枷未拔腦門之楔事事憑爲實據般般視作堅牢迷卻心珠昧玆祕典玆蓋恭叩釋迦如來金蓮座下身似虛空法如筏諭著衣持缽偶焉捨衛城頭洗足收衣倏爾蓮花座上演楊妙法言言破相爲宗漏泄玄機字字歸根匪實其鮮明四句豈諳全經色見聲求面目依稀還錯過電光泡影形容仿佛俱差池布施妄比於河沙莊嚴罔侔夫身相伏願淸予夙障啟我靈根識四大之本空鏡裏花兮水裏月知三心之莫得夢中事也影中形名以難名壞而不壞某等無任瞻天仰聖激切屏營之至謹奉表稱進以聞。

彌陀表

伏以方絕東西心淨便成西域國無苦樂身嚴卽是樂邦接引憑大覺之慈尊薰修在中懷之篤摯蓮開九品光徹三途某等誠惶誠恐稽首頓首上言竊惟體受凡胎心縻世网茫茫苦海不知飄落何從渺渺愛河一任沈淪莫曉旣頭出而頭沒且數往而數來苦失足於穢泥思化生於淨土勤於寤寐出自肫誠玆蓋恭叩彌陀如來金蓮座下白毫宛轉紺目澄淸悲願度眾生每向娑婆垂只手慈衷矜庶類時從界地著番心大哉弘誓之難量允矣深思之莫報某等專持名號注想容顏妙好莊嚴天上天下難比況哀憐攝受人非人等悉歸依觀掌上之明珠隨心花而燦爛睹頂間之毫相逐素影以舒徐仗作導師依爲慈父伏願提攜赤子撫育嬰兒莫教墮入塵勞寶网光中常化現直令登於彼岸金繩界上聽逍遙聲聲念處盡彌陀步步行時皆極樂冤親總利眞俗咸孚某等無任瞻天仰聖激切屏營之至謹奉表稱進以聞。

觀音聖誕表

伏以玄鳥新分雨洗淡紅桃萼嫩黃鸝乍囀風搖淺碧柳絲輕當時序之芳辰值聖人之佳誕歡騰莫旣慶祝何窮某等誠歡誠忭稽首頓首上言竊惟形气𨿽同根莖各異蕓蕓庶類都乘二气生來挺挺至人獨自羣倫拔出良由薰修於屢劫故爾示現於一朝篤鐘非常誕生不偶玆蓋恭遇觀音大士猊座下三摩證道自在安身紫竹林中一綫鑪煙繞鸚鵡普陀巖畔滿瓶甘露澍楊枝稱大悲而大慈兼救苦而救難某等顓愚賦性傀儡成形汩沒愛纏多積三生之罪障感孚至徳冀成萬種之提攜逢玆聖誕之期特盡凡忱之祝伏願曲垂慈照廣運悲心救苦尋聲統眾生總歸於寸地分身應化如片月普映於千江百千手目百千光萬億神通萬億顯時時覿面在在聞名某等無任瞻天仰聖踴躍歡忭之至謹奉表稱賀以聞。

地藏表

伏以苦趣沈淪超升必資於聖力冥途浩渺▆▆▆賴於慈航非仗悲願之弘深疇作提攜之方便銜恩有自報答無由某等誠惶誠恐稽首頓首上言竊惟冥陽異道苦樂殊途積罪業於生前行不著兮習不察受波吒於沒後晝無息也夜無停縱追悔而無能但嬰當之莫脫如斯苦楚誰實致之若爾冤仇孰爲解矣玆蓋恭叩幽冥教主本尊地藏王菩薩猊座下如來上首菩薩應身手掌明珠萬道毫光烜地府肩擔錫杖一莖寶樹度慈親仰弘誓於無窮知慈衷之未罄某等鮮修善業多作罪因憶生我之劬勞昊天罔極思撫予之鞠育滄海難量愧溫淸未效於枕衾乃定省猶疏於晚旦罕將菽水遺恨終天誠恐堂上之雙親過爲兒孫之計反因庭前之稚子致添父母之愆冥冥不忍低徊暗暗難堪打算伏願孝通人已徳被存亡念人人有報本之心各利宗親登彼岸俾个个得出離於苦鹹消罪業等河沙盡度眾生悉空地獄某等無任瞻天仰聖激切屏營之至謹奉表稱進以聞。

三山來禪師疏語錄卷上終嘉興大藏經髙峯三山來禪師疏語

三山來禪師疏語卷中

嗣法門人性統編

表

文昌表

伏以麟趾呈祥喜家聲之克振螽斯衍慶貴世徳之作求烈謨擬式爲顯承志事每期其繼述於心切切而念皇皇某誠惶誠恐稽首頓首上言竊惟綱常爲先人倫首重參天贊地化育並資夫三才父乾母坤生成兼統乎六子旣生生而不息乃世世以無憂胡爲乎嘆嗣續之艱難長不存而少▆育吁嗟矣冀箕裘之有托紹厥祖而承厥宗寤寐關情晨昏系念玆蓋恭叩梓潼帝君弘仁大帝陛下九天開化七曲司衡握桂籍嗣籍之權無私侔於造化當作父作師之任至徳播於人間𨿽陰騭之在天實鑑臨之惟聖某多生積垢半世招尢不識不知方寸或鄰於刻薄而微而顯恆居恐墮於傷殘痛膝下之寥寥誰是斑衣而戲彩悲庭前之落落且無菽水以承歡敬竭悃誠虔申禱祝伏願慈衷默祐聖志潛孚錄其功略其過閶闔門中彩鳳駕祥雲飛出燕我子詒我孫閶閬庭裏石麟隨吉夢迎來綿綿快血食之悠長赫赫永明▆之▆▆▆▆▆▆▆▆▆▆▆▆▆▆▆▆▆▆▆▆屏營之至謹奉表。▆▆▆

祝聖帝帙

▆以正气參天萬古綱常懸日月英風蓋地千秋▆▆鎭河山丕亦漢室之長城允矣劉家之砫石丹心事死赤函如生某誠歡誠忭稽首頓首上言竊惟世寧皆空人生總幻所不朽者止此忠臣義士之名孰爲畱焉惟玆辟地開天之業果精誠之可貫自壯烈之能傳慨彼狼心狗行之徒多作賣國欺君之事肝腸莫問行徑難看未有謀智兼全貞威克備如聖帝者也玆蓋恭遇關聖帝君座下英雄特出豪傑挺生義結桃園羨難兄而難弟鼎分蜀國稱是君而是臣都兪吁咈於一堂令共友恭以萬世勇且聖聖且神徳無以加侯而王王而帝尊莫能及值玆降靈之候用表慶祝之私煙塵掃不開歲歲今朝仍飲馬余氛洗未淨年年此日又磨刀某乃武無聞於文未諳我心匪鐵追金石之孤忠能無懷想君志難忘痛輿圖之割裂願借蕩平伏冀心常捧日力再回天偃月靑龍百二十斤休放下胭脂赤兔千里一日更乘來長爲今古之式憑永作乾坤之攸賴士民瞻仰夷夏欽崇某等無任瞻天仰聖踴躍歡忭之至謹奉表稱賀以聞。

祝韋馱表

伏以護法爲心凜凜肝腸堅似鐵降魔在手雄雄力量重如山披甲冑於渾身冠金鍪於元首今古瞻仰眞俗欽崇某誠惶誠恐稽首頓首上言竊惟法化難窮佛佛出而佛佛顯僧伽無量人人進而人人修何山淸淨以安禪須借光明之昭被慨自挽近之代多見法弱魔彊因思像季之時孰能摧邪輔正非憑聖力莫仗維持玆蓋恭叩護法韋馱尊天普眼菩薩座下威靈千古應感三洲示現童身修成一百七十世莊嚴寶杵拿定八萬四千斤永爲法苑之幹城長作叢林之山斗伏願慈心不退悲智常流寧坐最後之道場硬骨兩莖卓立何妨億萬劫不忘從前之願力癡心一片皈依無論百千尊旣爲將爲相爲菩薩且護佛護法護僧眾神通叵測功徳無邊某無任瞻天仰聖激切屏營之至謹奉表稱進以聞。

瑜伽表

伏以冥報罔窮類類辛酸億萬種幽途不爽重重地獄百千般念孤田之無依仗仁慈之濟拔大施法食普作津梁某等誠惶誠恐稽首頓首上言竊惟理出大同事非少異貧賤富貴生來自有端由善惡是非死去豈無應報蓋卽因而卽果乃無誤而無差昔莫過於三途罪難逃於百劫魂飛膽裂荒林驚野吹之聲鬼泣神號幽遂動冥愁之慘不由方便胡自出離玆蓋恭叩釋迦如來金蓮座下師稱調禦善解世間淸淨法身洵哉一塵不染慈悲度眾普矣萬類齊資柰彼披枷帶鎖之徒盡陷銅城鐵网之內遇觀音之現相焦面呈形幸如來之垂慈阿難啟教瑜伽事演佛事爰彰某身負愆尢心存利益虔結無遮之會敬開▆濟之場伏願惠澤滂流光明徧照河沙變從七粒滿地飛玉液瓊漿祕密唱於一言虛空響金聲木鐸咒力不容思議觀想莫可測量法絕見聞功沾存沒某等無任瞻天仰聖激切屏營之至謹奉表稱進以聞。

修因表

伏以輕風敲翠竹聲傳法苑響琳瑯瑞雪落寒梅香蓮華壇生馥鬱喜天心見於七日幸淑气回自一陽理宜降康事祈戩谷某等誠惶誠恐稽首頓首上言竊惟生逢末運世際衰微寄迹蓬廬恆念四恩之難報勞形傳捨每苦三業之未除顧影自慚撫躬多懼敬陳愚悃干冒聖顏玆蓋恭叩釋迦如來金蓮座下慈悲攝受功徳弘深開方便之門無論有情無情齊歸化育辟接引之路不拘出世入世咸荷帡幪寶筏常施梯航日設某寸誠𨿽結片善無聞擾擾塵勞冀淸涼而歇足茫茫苦海期彼岸以回頭乘玆陽復之辰特效伊蒲之供舞松拈柏設儀戒以作津梁炳炬焚檀普法施而爲甘露敢謂蓮栽石上惟祈花落雨中伏願聖照無私誠孚有格祐偕老之伉儷再見銅狄摩挲祈云仍之箕裘更逢玉階轉影宗親普度罪障齊消某等無任瞻天仰聖激切屏營之至謹奉表稱進以聞。

酬願表

伏以律協夾鐘春運隆時景運朗機臨大壯雪花盡處罪花凋葵忱期以達天藿悃宜於奉聖用酬夙願虔致丹衷某誠惶誠恐稽首頓首上言竊惟生值亂離時當鼎革南遷北逐苦徙倚之未寧東去西來覺紛馳之難已歷韶華而易邁積歲月以滋愆罔報四恩徒增三業間因時而舉念或緣事而傾誠信願良多酬恩未暇玆蓋恭叩釋迦如來金蓮座下尊隆十號果滿三祗方便爲航聽隨呼而隨應慈悲作筏任或往而或來行人靡滯於深頭接引直登於彼岸許修因而植福喜懺罪以崇功某每切依皈常勤呼吁化凶爲吉冥中默仗栽培轉禍成祥暗裏潛蒙燭照欲伸表答特進凡儀伏願攝受無邊鑑臨不昧一念了而念念俱了期菲供之可將一事周而事事皆周冀精誠之畢達起居盡利內外咸安某無任瞻天仰聖激切屏營之至謹奉表稱謝以聞。

植福修因塡還寄庫表

伏以臨值二陽知復機之旣轉幹生三晝識泰運以將還正小往而大來宜理存而欲去葵衷自靖藿悃可通某誠惶誠恐稽首頓首上言竊惟叨生塵世愧處寰區幸兵燹以無憂喜太平之得睹天髙地厚仰覆載於何窮日照月臨被光明於無量親恩未報君徳罔酬兼日用而積愆矧夢魂而多疚以此自惕用是思修玆蓋恭叩釋迦如來金蓮座下其人稱聖於法爲王搭梯設航痛娑婆飄零之無息呈橈舞棹嗟苦海流蕩以何窮作方便而指迷使皈依而襲福但慳貪之可破般般都教行來就因果之當崇種種隨伊做去某誠孚一念慮感三生恐過現未之愆尢無從洗雪依上中下之儀制建作道場禮浮屠儼金容之如在寄冥簧期寶藏以長存宣禦制而諷靈章設瑜伽而然諸品預修先勤佛事夙債償於塡還伏願非實作實𨿽虛不虛鑑厥微芒數樹松花猶可獻采玆葑菲一鑪柏子尙堪焚佑偕老之室家庇合庭之長稚蓮眸永盻蟻志恆依某無任瞻天仰聖激切屏營之至謹奉表稱進以聞。

酬天悔過表

伏以月值小陽淑气轉坤維之軸年逢大有天行表乾健之功宜謝地而酬天用抒誠以作事縷衷在善積悃惟殷某誠惶誠恐稽首頓首上言竊惟叨生末世愧處凡塵時息起居恆兢兢而自勵日用飲食每擾擾以徒勞𨿽幸耕鑿之無憂或多愆尢之易積四恩未報三業鮮淸敬竭葵私仰於蓮座玆蓋恭叩釋迦如來金蓮座下慈心度世聖智憫人鑑厥幽微有願期於畢達昭於屋漏無衷不在降臨某因落塵情故纏俗業積年累月豎宅興工或震土府於方隅位中或傷物命於鑊鋤底下蜎飛蠕動未遂超升南北東西無由安鎭今則崇修佛事建設法筵仗法寶以安寧設瑜伽而濟度炳然慧炬照長夜之昏衢焚爇明香除穢邦之積臭伏願蓮眸遠矚玉臂長垂提攜六道眾生共登菩提岸畔接引四生庶類同入般若船中使人物以咸資俾冤親而普利善餘慶益事獲平安某無任瞻天仰聖激切屏營之至謹奉表稱進以聞。

平安意

伏以靑陽司令嘉會近於未明緣野分芳亨途達乎景福當天行流轉之候乃人心齋袚之時念篤精勤事修祈禱某等言念身居幻海質類浮﹝泳﹣永﹢圖﹞起滅不停野馬馳於三際動止莫遏狂猿跳在六窗愆尢懼咎於陰陽洗滌未經夫旦晚撫膺抱愧顧影懷慚共竭凡忱同希聖鑑上借資於佛力希加被於衡茅建作道場爰成佛事𨿽曰流行有數瘟疫或乘於維時然而搏捖在心轉移必因乎當念▆圖功而微福期寡過以消災伏願感而遂通求則斯應降歲時之丰泰十日雨五日風錫比裏以淸和老者安少者育豺狼不踞於當路虎豹無待於驅除四境康寧人方靜▆某等無任激切悚惶之至謹意。

懺經意

伏以苦海無邊貝葉翻時成筏渡昏衢有路瑯啟處耀光明正當煩而思厭之時實乃人能合天之際癸衷可格蓮座祈通某言念生值亂離時逢衰替少離鄕井望關山而霧慘云愁長列陣行披甲冑而腸回膽裂非謂功成於百戰豈知垢重於千途淸夜羞慚居恆愧悔幸佛慈之廣大爰開寡過之門盡片念之戰兢方擇自新之路諷經禮懺以其實不以其文雪罪消愆愼於來勿追於往伏願慈光徧照慧日長舒憫蠢蠢之愚忱曲垂洞鑑納區區之肫念俯察淵微俾夙業以冰消賜新禧而駢集某無任激切悚惶之至謹意。

悔過修因意

伏以理欲殊途幾希嚴於淸夜天人異路關捩轉自淵微愼獨乃能褆躬崇修爰以襲祉凡衷俯竭慧日髙懸某言念生當叔季世值淩夷險阻倍嘗聽流離於東西南北艱難歷試經挫折於水火兵戈隨日月之升沈苦韶華而徵邁鮮修善業未布功勛忽履薄而臨深爰呼天而吁地懺悔莫及禱祝無由仰憑救世之醫王爲作接引之導士狂心乍歇卽從夢覺呼回妄念稍停便自洪波渡出漸漸使歸正路徐徐令脫迷途福可修也任其修罪宜雪兮隨之雪伏願綱開三面鏡徹一輪照我肺肝幽獨無微而不鑑寬予手足居恆有過而皆除聿迓嘉祥頓消夙業某無任激切悚惶之至謹意。

賑濟意

伏以品類無涯徳惠必先於利濟幽冥難罄沈淪首賴於提攜蓋有善業無聞之倫墮諸苦趣豈無慈衷盡度之念結作道場虔布津梁專行賑濟某言念四生異質六道殊途福則生天旣翛然而獨步罪乃爲鬼復墜矣而難超渺渺落在鐵城茫茫陷於苦海出頭何日脫體無期幸仗我佛之慈悲爰作利幽之佛事無遮會上灑甘露之瓊漿施食壇中飽醍醐之上味密言重宣處變七粒爲河沙觀想乍起時憑一心而周到伏冀佛光普攝法力咸資南北東西總樂邦遠者來而近者悅鰥寡孤獨皆充滿渴則飲而饑則餐乘此勝因執爲公據某無任激切懇到之至謹意。

利幽意

伏以苦爽無邊仗法施而普濟神通難量入鬼趣而咸資啟教有原利生莫罄某言念人生塵世每多負疚而積愆身落冥途鮮不隨因而感果痛幽關之渺渺悲泉路以茫茫倍喫千酸深耽饑渴非憑賑濟何自出離玆蓋恭叩啟教大士而然鬼王案下焦顏現相菩薩化身示最苦之形容代眾生變饑嬴之狀施拯危之方便告尊者興動忍之懷因仰吁於慈尊故俯憐乎孤田法昭焰口教演瑜伽虔集緇流敬遵巨典作利幽之佛事魍魎魑魅統借提攜建無遮之道場水陸飛沈同希濟度攪長河爲酥酪變大地作黃金飽此饑虛烊銅熱鐵成甘露解彼凍苦枷鎖杻械盡珍裳感咒力之難思賴聖功之叵測恩沾庶類澤被三途某無任激切懇到之至謹意。

彌陀會意

伏以性生不二有生總會於無生好善攸同樂善欣從於行善值天理初還之候乃人心向上之時思返本而歸元故合裏而作事某等言念凡塵擾攘世事紛紜心非無心縱有心而心匪在佛口徒有口非無口而口不依眞恆出俗諦之常談多爲扳緣之妄想造諸罪業鮮所依歸玆乘朔望良辰敬結彌陀勝會初念中念以至究竟念念念從觀想生來千聲萬聲迄於無邊聲聲聲自眞誠唱出莊嚴相好宛轉目前寶网金繩依稀腳底伏願無忘悲願普度眾生處處是西方無論東方南方北方總成極樂花花皆九品不拘上品中品下品盡入蓮池接引登最勝道場見佛悟無生面目寸衷畢達一志咸孚某等無任﹝云云﹞。

薦師弟意

伏以慈云普覆十方普仗鴻慈法雨頻傾萬類頻資善法合冥陽而盡利統緇素以咸孚敬竭孝忱用申薦拔某言念亡師弟某生同𦇤褓長共祗園塤篪韻自天成旣一唱而一和恭友篤從道誼任或疾而或徐故吾之生也先弟而生何弟之去也預吾而去半生勞碌𨿽頓脫夫利鎖名韁畢世奔馳尙沈浮於愛河苦海惟恐塵愆之百結猶幸法服之三加得承淸淨於福田宜資安養於樂國建玆法會仗作津梁伏願九品托化片念往生一句阿彌陀極樂國中垂接引十稱南無佛恆沙界內借提攜出穢邦而遊淨邦離此岸而登彼岸顯微俱格存沒齊資某無任激切懇到之至謹意。

建虎醮意

伏以天心乍復玄穹默眷蒼黎人事初回摶捖潛通造化蓋以否極將泰之際適乃殺而轉生之時有求必攄無感不應某等言念生逢末季運值淩夷東奔西馳苦兵戈之載道南來北去兼饑饉之頻仍幾番雨暗而云愁無數猿啼而鶴唳幸烽煙之告息乃黃茂之有年人漸還家民方安堵當路之豺狼旣剪在山之虎豹仍多赤子林林涉丘原而足濡黎民總總睹荊棘而魂驚虔告神祗敬修齋醮伏願護玆邦域保此孑遺斂負嵎之爪牙善搏無煩於馮婦遣逼人之猛獸驅遠不待於姬公逐逐全消耽耽寢息庶幾樂土樂土重賡得所之詩更幸其亡其亡再頌苞桑之易一方安靜四境無憂某等無任激切懇到之至謹意。

表盤米意

伏以一粒爲餐橫吞日月江河滿半抄作供爛煮乾坤艸木香菩薩白掌上呼來鴉雀從飯時噪出誠歸片念緣屬千家某等言念虛生塵世枉度歲華鑿井耕田日用茫茫無可據饑餐渴飲晨昏擾擾竟徒然愧善業之無聞覺愆尢之易積幸僧開接引故米供盤陀雲水頻仍不棄滄溟之一滴象龍俱集敢辭湖海之餘波值三載而周圓就道場而表懺伏願因齋慶贊卽物明宗洗卻趙州盂休從缽外安柄識得廬陵價須知米裏有虫人人齒上帶余馨个个口邊無白醭饔飧不罄早暮咸資某等無任激切懇到之至謹意。

祈雨意

伏以慈云東蔭有情法界盡沾恩膏雨西流無量蒼生咸待澤有求必應何感不通某等言念八口之家在食一歲之望惟秋畢順箕調始愜謀生之計水耕火耨期逢大有之年嗟石燕之未翔嘆商羊之不舞雨金雨粟卓爾彷徨呼癸呼庚無端反側始蒙蒙而還烈烈方滌滌而轉炎炎𨿽曰甘露頻傾究竟殊方頓隔出而作入而息知人事之多愆南山云北山雨豈天道之不谷挽回宜急禱祝惟虔伏願惠澤天浮殊恩帝降灑楊枝之水徧大地以布黃金泛八徳之池普率土而敷白玉品物亨而雨暘若物華稔而黃茂丰四境康寧一方安泰某等無任激切肫懇之至謹意。

薦師弟意

伏以死生異路痛骨肉以分離來去同原知性天而吻合𨿽僧伽不礙於來去柰手足難忘乎生死爰設道場持修薦拔某言念辭親割愛椿萱之徳未酬辦道修眞友於之情徒切旣心傷於秋霜春露觸時序而思髙堂復念動於流水落花睹景物而悲棠棣玆者亡僧某同胞共气忽破連理之枝塤唱篪隨頓拆雁行之陣覺至情之難沒資法力以超升值此四九之期用禮三昧之懺伏願慈悲攝受方便提攜接苦海之沈靈登於覺海脫冥途之滯魄證入眞途庶幾報我親資我弟仰賴佛慈於以了予衷畢予願總承法化幽明俱利存沒咸安某無任激切肫懇之至謹意。

祈雨意

伏以洪水初平憂勤尢僅於聖慮井田旣制溝洫更嚴於農疇惟稼穡之作甘故耕耘爲急務天時旣順人事皆康某等言念日用勞生饔飧系念胼手胝足將云東作而西成負犁荷鋤止冀春耕而秋獲知助長之非得思秀實之可期玆者旱魃爲殃天行失序平田萬頃苦極目而如焚緣野千畦嘆嘉禾之俱稿五日風十日雨徒望切於云霓九年耕三年食空計盈於倉廩昭蘇無日待露爲勞玆蓋恭叩玉帝陛下作宰玄穹應身金闕咸亨品物掌風雨露雷之權粒我蒸民司百谷艸木之命本好生而惡殺匪惠迪而降殃良由族姓之積愆以致上天之來罰焦枯云極禱祝以虔伏願普降滂沱弘施霈澤靈文轉處慈云與密雲並垂貝葉▆時時雨同法雨齊落點點皆甘露須臾應協鳴鳩在在灑珠霖頃刻翔飛舞烏解倒懸之至望回涸鮒之餘生萬姓俱沾四方胥慶某等無任激切肫懇之至謹意。

禳虫蝗意

伏以麥秀兩岐覘靈長之有道蝗離四境識令尹之無私射隼因害於嘉禾田禽爲妨於農事保玆稼穡念此艱難某等竊惟谷以養生食爲滋命嗷嗷八口俱取給於西成亟亟三時尢致勤於束作不卹耕云而種月惟期鼓腹而捨哺詎知物本無情在天心以生物始信災由自致因人事而降災南北東西徧野驚虫蝗之蟻聚靑黃赤白一方嘆蠕動之云屯瞻彼田疇誰能堪此乃予族姓莫可如何爰建祈禳之道場特修挽回之佛事𨿽曰采蘋采藻可無資於稻粱其實作羹作湯斷難免於朝夕伏願彼蒼眷顧上帝降臨蠢矣黎民旣知非而悔過嗟哉物害令默化而潛消而耕而耘仰足事而俯足育其秀其實倉以積而筐以盈誇貫朽之粟紅免展轉於溝壑室無懸磬人樂有年某等無任激切肫懇之至謹意。

避亂砦居請水意

伏以井養無窮浚銀波於嶽瀆川流不息噴玉浪於江河民非此而不生物借玆以能濟於卦爲坎其令在冬某等言念世局艱難兵戈搶攘孤忠自矢期全骨肉於危途同患相關意保黔黎於梓裏朝籌夕畫百計千方觸目日警於狼煙傷心時謀乎聚處髙飛驚曲木不得已卜巖石以圖安晚旦切憂勤無柰何望泉流而待澤惟心亟亟厥念皇皇玆蓋恭叩本境龍王案下神通莫測功徳難量呼吸迅雷霆風伯雨師惟號令須臾成搏擊波臣海若共追隨一怒致九年之憂片慈普萬方之潤伏願山澤通气風水成功混混源泉每羨盈坷而後進茫茫晝夜咸嘆逝者之如斯任汲取於渴飲饑飧隨分給於鑪煙竈火四境齊沾千家俱利某等無任激切肫懇之至謹意。

寄名禳關意

伏以夭壽不二盡性乃能事天禍福難期修身所以立命賴有關捩之可轉豈無誠悃之能通誼厲至情興遵舊例某言念身當國事念切生民值軍務旁午之秋擔地方撫綏之任未酬先徳圖啟後昆幸弓冶克紹乎箕裘期顯承長光夫繼述嚶咿赤子恐關厄之相侵黃口兒童慮星辰之不遂誰爲怙恃莫罄撫摩玆以三索之男投禮至尊之座庭前戲彩斑衣宛似緇衣膝下承歡圓頂猶如摩頂實我子非我子因無名而寄名𨿽非僧呼爲僧就假相而變相伏願慈光▆蔭悲願昭蘇至徳栽培壽域弘開於紫極金輪運轉福星朗耀於中天欣桃實之敷榮喜椒花之應瑞長誇彩鳳永羨石麟某無任激切肫懇之至謹意。

釋子修因表

伏以法雨滂沱沾濡無岐於二諦慈云靉叇氤氳總出乎三尊蒙玆蔭覆之餘滌此塵緣之垢惟虔頂禮致敬依皈弟子某誠惶誠恐稽首頓首上言竊惟四生異質六道殊途爲俗爲眞血气鈞陶於大造卽因卽果生成涵濡於寸腔一念分善惡之關片衷別聖凡之路貴在夢中能覺期於迷處得醒勿棄有爲俱成無漏玆蓋恭叩釋迦如來金蓮座下在人稱聖於法爲王歷劫燻修爲難爲而忍難忍因時接引智度智而愚度愚坐現在之道場昭證盟之功徳某愧圓僧相忝入緇流割愛辭親冀誕登於彼岸隳名點利鮮克證夫菩提旣大道之罔聞且寸因之未布徒滋戰栗益凜冰淵翻貝葉之靈文憶我如來不啻耳提而面命演瑯函之祕典共予族姓猶同戶誦而家弦伏願知爲先知覺彼後覺精誠可格沈淪不惜提攜肫摯能通罪過聽其懺袚蠲除過世現世未世之業且及千生報答生我臨我成我之恩兼乎兩大筏無不濟慈乃均沾某無任瞻天仰聖激切屏營之至謹奉表稱進以聞。

三山來禪師疏語卷中嘉興大藏經髙峯三山來禪師疏語

三山來禪師疏語卷下

嗣法門人性統編

祝延增補

朔望祝延

﹝贊﹞寶鼎爇名香普徧十方虔誠奉獻法中王端爲皇王祝聖壽地久天長。

南無香雲蓋菩薩﹝三稱﹞。

藥師如來藥師如來皇帝萬歲藥師如來。

大圓滿覺應迹西干心包太虛量周沙界佛之聖徳難盡贊揚﹝入鄕貰﹞住居傳靈山道脈幾十幾世婆伽沙門﹝某﹞率監院﹝某﹞恭遇﹝某﹞年﹝某﹞月﹝某﹞日﹝朔▆﹞旦之辰雲集闔堂禪眾登臨紺殿諷演咒章端爲祝延今上皇帝聖躬萬歲萬歲再嵩呼萬萬歲東宮殿下睿算千秋文武官僚髙增祿位伏願堯風永扇舜日長明八方歌有道之君四海樂無虞之化邊邦寧靖不聞鐵馬金戈年歲丰隆時見和風甘雨人人安堵物物含生更冀宗派常流祖燈不滅輝揚大地揭佛日於中天澤沛遐荒浚禪河於下土兩堂龍象道業增崇一帶檀那信心堅密法門光顯魔障潛消仰勞大眾同念金剛無量壽護國人王菩薩摩訶薩摩訶般若波羅蜜﹝接薩怛由▆楞嚴咒﹞。

﹝增修﹞祝韋馱﹝諷天女咒三徧﹞

南無護法韋馱尊天菩薩﹝三稱﹞。

威靈叵測密行難思示現童身修成一百七十世莊嚴寶杵拿定八萬四千斤受遺囑而輔正除邪廣神通而安僧護法仰希洞鑑俯賜昭垂﹝入鄕貫同前﹞雲集闔堂禪眾登臨寶所諷演紀章專伸祈禱。

南無三洲感應護法韋馱尊天菩薩侍從天等切念末法僧行道力衰微障業潛滋類浮雲之蔽日根塵暗糾似野馬以奔埃正眼未開妄情多熾惟冀菩薩普眼鑑觀慈衷默祐蠲除夙障个个遊普賢行門啟迪靈根人人悟毗盧性海俗眞利益賓主安和。

﹝贊﹞韋馱天將菩薩化身三洲感應誓弘深寶杵鎭魔軍功徳難名祈禱赴凡情。

南無普眼菩薩摩訶薩摩訶般若波羅蜜。

﹝增修﹞祝伽藍﹝諷功徳寶山神咒二徧﹞

南無伽藍聖眾菩薩﹝三稱﹞。

冥威凜凜聖徳巍巍長爲護法之神永作伽藍之主無微不格有感必通爰集禪流專伸禱告當山上地一十八位護法伽藍神王菩薩願力弘深悲心廣大靈山受囑同來護法安僧華藏期登不厭積功累徳仰冀眞宰普降鴻慈感有力之檀那化緣廣布去無端之橫擾法席常寧內外咸安障魔頓息。

﹝贊﹞伽藍聖眾護法爲心光明正大破羣陰非橫總無侵四眾同欽萬古鎭叢林。

南無常擁護菩薩摩訶薩摩訶般若波羅蜜。

﹝增修﹞祝祖師﹝諷心經一徧﹞

南無歷代祖師菩薩﹝三稱﹞。

圓明性海消生死起滅之波大寂定門絕今古去來之路慈航倒駕祖印髙提敬集云仍焚檀仰祝西天東土歷代祖師四七髙僧竺國曾經直指二三祖禰支那得荷單傳一个破沙盆齊齊扶起半條斷貫索歷歷穿來鼻孔都直一般面目更非兩樣全拋心印普駕慈舟伏願宗派長流眞風永扇千江片月冰輪朗映於無邊萬室一燈薪火輝揚於不盡共立腰間紅雪長開指上靑蓮。

﹝贊﹞西來祖脈直指單傳一花開徧五枝聯授受絕言詮應禱隨緣如月印江天。

南無度人師菩薩摩訶薩摩訶薩般若波羅蜜。

﹝增修﹞祝監齋﹝諷準提咒二徧﹞

南無監齋使者菩薩﹝三稱﹞。

法筵廣布神功默運云廚妙供頻陳聖力潛培香積薦三尊而無缺飯萬眾以咸調虔集禪流特伸告親監齋使者大聖緊那羅王菩薩潔淸惟志饒益爲心供應僧伽一日缽盂兩度濕化行檀度二時粥飯萬家緣珍饈廣勝於祇園法喜長資於禪悅聖凡普供早暮咸資。

﹝贊﹞監齋使者轄鎭香廚焦頭爛額悉皆無六味化醍醐聖力劻扶法會協中孚。

南無焰慧地菩薩摩訶薩摩訶般若波羅蜜。

﹝補﹞囑孤魂﹝諷心經一徧﹞

南無悲臻大士菩薩﹝三稱﹞。

荒丘月冷野壑雲橫滯魄未脫於寒林冥魂尙沈夫苦爽超升罔自濟拔何由咨爾甶子孤魂聽予叮嚀告囑蓋聞心佛眾生等無差別詎知人天鬼趣卻有殊途良由累世之沈淪未解一乘之妙道生迷三毒恆汩沒於苦海愛河死喫千酸自陷溺於銅城鐵网利名安在恩怨胡存乘玆禪制之期速發菩提之願多生幻夢都隨玉板敲回歷劫空花統自金鐘擊碎諸佛名字常歷耳根最上道場徧經腳底從此悟無生面目於焉登極樂蓮邦同作皈依各須諦聽。

﹝贊﹞孤魂甶子無主無依三途六道苦淒淒正法未聞知靜聽玄機頓脫苦泥犁。

南無生天界菩薩摩訶薩摩訶般若波羅蜜。

﹝補﹞元旦

藥師如來藥師如來皇帝萬歲藥師如來。

元和初啟歲歷維新云堂傳爆竹之聲雪嶺破梅花之面佳辰堪羨聖徳宜揚﹝入鄕貫同前﹞伏願乾綱獨握泰運弘開仁風廣播於寰中化日長舒於宇內當陽出治法行健以同天繼位臨民資乾元而首物人人稱萬年天子歲歲紀正月春王更冀徳被祗園道尊佛化不徵不擾使野人樂泉石之安爲友爲師偕道者講無爲之學禪風大暢治化彌隆仰勞﹝云云﹞。

﹝補﹞上元

藥師如來藥師如來皇帝萬歲藥師如來。

福星朗耀元運弘開銀花燦爛於中天火樹輝煌於午夜祥光普映景福頻彰﹝入鄕貫同前﹞伏願位隆幹極徳配離明體元善以長人四海樂陽春之有腳洽重熙而昭化萬邦仰光被於無窮乃知賜福不止於天官故爾歡騰宜伸於佳節更冀齋心奉佛潔志明宗求酬價於師僧襆頭自頂門整起示積錢於輔弼明珠從掌上輪來庶重道在乎一人而薰修徧於四野叢林寢盛法席常安仰勞大眾﹝云云﹞。

﹝補﹞中元

藥師如來藥師如來皇帝萬歲藥師如來。

金風乍轉木葉初騰碧梧驚墜於寒林玉露漸摧夫衰艸因時懷感觸物興思﹝入鄕貫同前﹞伏願聖文克著神武維揚萬方凜不殺之威六宇奉無刑之化湯仁解綱允矣再見今朝舜徳好生洵哉重逢此日歡歌騰於垂姓絲綸降白九天更冀衷等佛慈量同空納弘開蓮社年年飛野鶴孤云席廣精藍在在聞晨鐘暮鼓俾鉗錘設處使先知而覺後知庶鞀鐸懸時令後覺而承先覺八方風動四野雲從仰勞大眾﹝云云﹞。

﹝補﹞下元

藥師如來藥師如來皇帝萬歲藥師如來。

槐楠甫攺霜雪頻仍倏爾春動小陽胡焉冬臨大冶厄由斯解慶自此生﹝入鄕貫同前﹞伏願恩波浩蕩膏澤滂流己溺己饑每切吉凶而同患欲立欲達恆資化育以均調庶樂利在於域中而聖明尊乎天上恫瘝俱釋云日齊瞻更冀徳邁冬官令傳北陸紅鑪火熟毋論江以南江以北許令猊座常敷白雪風飄不拘山之西山之東聽其獅音大震利備檀施行力功銘鹿苑雞園雲水增輝林泉生色仰勞大眾﹝云云﹞。

﹝補﹞祝佛誕

釋迦如來釋迦如來皇帝萬歲釋迦如來。

朱明司令赤帝乘權澤品物以光流匯羣儀而嘉會時當聖誕禮合颺言﹝入鄕貫同前﹞伏願弘仁普洽至徳咸孚乘六龍以禦天秉一中而作則齊而治治而平繕修本於一己庶則富富則教撫綏曁乎萬邦更冀道合無言徳純不顯獨稱尊於人間天上宛同維衛之降靈或問道於林下水邊多布祗園而攝化方隅鎭靜云鶴無憂仰勞大眾﹝云云﹞。

﹝補﹞佛成道

釋迦如來釋迦如來皇帝萬歲釋迦如來。

寒梅驚放瑞雪橫飄枝頭喜見天心嶺畔潛通造化陽回年臘運轉餘冬﹝入鄕貫同前﹞伏願治隆朝野道合君臣主聖臣良千載仰都會之盛民安國泰四方樂平治之休盡率土而興讓興仁舉普天而修善修福更冀佛心常在悲願不忘苦行無煩六年睹星止須半夜云丘野寺都盧視作雪山破衲單瓢俱爾看如悉達个个發奇哉三嘆人人開正眼一雙大衍禪風洞明宗旨仰勞大眾﹝云云﹞。

﹝補﹞祝堂頭和尙誕期

藥師如來藥師如來皇帝萬歲藥師如來。

檀煙縹緲燭影爃煌牀頭殘夢初回殿角曉鐘剛罷兩堂鴛列一眾葵傾﹝入鄕貫監院名﹞伏願功髙位育念切安懷等日月之照臨方隅向化同乾坤之覆載民物含膏盡曲成而無遺統範圍以不過再冀堂頭和尙菩薩應世祖佛承宗以常住之身昭無住之體展無生之面示有生之倫桃有榮椒有榮三世宗親悉歡會於東公西母山無量海無量十方龍象恆瞻祝乎北斗南辰壽福彌天光明映日仰勞大眾﹝云云﹞。

﹝補﹞祝檀信誕期

藥師如來藥師如來皇帝萬歲藥師如來。

碧桃染醉仙李凝香山前浚菊水之波殿上繞松陰之色光聯北斗瑞靄南辰﹝入鄕貫同前﹞伏願衷孚九有徳合三無羣倫推首出之尊萬國仰咸寧之化正以義育以仁處處秉▆溫秋肅瞻如雲就如日人人歌帝徳皇風旣不愆不泄不忘自而又而康而壽更冀誕生檀越時烹在髓▆嘆椒花▆▆▆▆▆▆▆三▆▆▆▆▆▆▆▆▆▆▆▆▆▆▆▆▆▆▆▆▆畱▆▆給孤長者長住人間一眾歡瞻三生▆▆▆▆大眾﹝云云﹞。

﹝增補﹞掛鐘板語

執事至板位前喝一喝云金鐘韻響玉板聲傳震開那畔機關透出个中消息鬼神莫覷佛祖難窺從今揭示堂前用表叢林軌則伏願希音遠播淸籟時宣俾令聽者聞者聲聲得自何來更使敲者擊者下下尋知落處分明不昧到處圓通復喝一喝。

﹝贊﹞法筵肇起選佛場開金鐘玉板響如雷元韻自天來聲徧九垓內外絕塵埃。

南無功徳林菩薩摩訶薩摩訶般若波羅蜜。

﹝增補﹞摘鐘板語

執事至板位前合掌問訊云這二老煩他多時金鐘玉振髙懸佛事門頭響寂聲沈歸結威音▆▆▆▆▆▆成始成終幸爾期▆周圓且教一齊教不如▆放下一句合作麼生堂前不必多拈弄但許知音側耳聽。

﹝贊﹞聲沈響寂暗裏傳▆希▆▆▆▆▆終始絕言詮敲擊▆捐撒手到長。▆

南無圓滿藏菩薩摩訶薩摩訶般若波羅蜜。

﹝增補﹞檀信祈禍白意

容瞻妙相座列華壇銀牀燭走金蛇玉鼎香飛白鶴葵心傾赤紺目垂靑﹝入鄕貫某﹞竊念勞形傳捨寄迹蘧廬苦三業之未除念四恩之罔報名韁利鎖幾回打斷難開苦海愛河卓爾踴身欲渡爰遵佛化敬竭凡私伏願廣設慈航弘施寶筏接引舒金臂平生沈溺借提攜鑑察展蓮眸此目肫誠憑洞矚貝葉翻而新禧頻集瑯函啟而夙障永淸撥開一路迷雲傾出滿空花雨某無任激切懇到之至謹意。

﹝附﹞寄名禳關意

聖徳含弘萬靈咸資於化育法門廣大二諦總借夫栽培但屬皈依之倫俱荷生成之澤敬竭凡悃於▆眞聰某言念多生積垢現世招愆血食關心冀創垂之有托箕裘系念期繼述以重光幸得孺子之擎歡竊恐關星之未順今將某子寄入空門同圓頂而方▆亦更名而異服伏願慈衷昭被悲智鑑觀憫黃口之嬰兒長效庭前戲彩祐嚶啞之孩赤永爲膝下斑衣福星朗耀於中天壽城弘開於紫極椒花協瑞桃實敷榮某無任激切肫懇之至謹意。

﹝附﹞寄名脫白意

眞俗同原爲歸眞而顯俗佛生不二因仗佛而護生庶類咸被慈光羣倫總依悲念靈通感應徳洽中孚某言念塵情擾擾世事紜紜無柰何哉日紛馳於俗累最喫緊者時系念於箕裘曾以▆索之男投禮至尊之座叨蒙庇祐已度沖齡值玆稍長之年漸當成立之候炳然寶炬敬設齋筵傾葵赤而達蓮臺冀靑眸之永盻竭凡衷而薦葑菲期紺目以遙觀昔緣無名而寄名今則告白而脫白伏願金雞放赦彩鳳銜丹一面网開捨釋子還爲我子三生緣熟保嬰兒長作吾兒慶瓜瓞之綿延仰栽培於髙厚晨昏稱意早夜快心某無任激切肫懇之至謹意。

﹝附﹞檀信諷經白意

萬徳嚴身示皈依之有相三乘演教見濟度之無窮竭凡忱而仰叩佛慈滌塵襟而敬宣法化求則斯應感而遂通某爲因某事就於某處諷誦某經幾部以此微因上千聖造伏願慈衷降格聖智昭臨鑑此▆誠燭肺肝而如見納玆懇款俾心緒以潛通隨信▆之敷陳冀慈悲而攝受爲祥爲慶釋過釋愆某無任激切屏營之至謹意。

﹝附﹞檀信諷經畢白意

貝葉靈文字字宣時花雨落瑯函祕典行行演處法云垂旣雪罪而消愆且增榮而錫祉資爲寶筏統作皈依某爲因某事就於某處諷誦某經幾部玆當告竟再叩蓮臺伏願白毫舒采紺目垂靑簡片念之眞誠昭格因乎禱祝鑑寸衷之肫摯福祐賜以禎祥傳長稚以咸安合庭除而胥慶事祈戩谷理應降康某無任激切屏營之至謹意。

