嘉興大藏經天隱和尙語錄

天隱和尙語錄序

予不會佛法讀磬山語而嘆石磬音嘹亮聾人耳更聞斯言不我欺也獨步大方風颯颯地盡大地人亡鋒結舌如鴆鳥落水魚鱉皆死是吾師正令頂門放光照四天下如衣穿瘦骨露屋破看星眠覺他人見煙知火猶隔一山在是吾師金剛眼推倒慈氏樓拆卻空王殿如向黑暗獄中敲枷打鎖餓鬼隊裏放火奪漿又如引人向萬丈懸崖一推命斷是吾師白拈手大用現前不存軌則拈頭作尾指實爲虛有時點鐵成金有時點金成鐵如臨敵布陳攺旗變勢分合無窮是吾師殺活劍有時海底生塵須彌鼓浪夜半日頭出日午打三更有時冬卽言寒夏卽言熱上來道个不審下去道个珍重觀根逗機如袖頭打領腋下剜襟是吾師相體裁有時如無孔笛氈拍板咬嚼不破是吾師鐵牛機有時如桃花浪裏七里灘頭拋綸擲餌是吾師鉤頭意有時如九鳥射盡三足猶存一箭墮地天下暗黑換骨洗腸重整頓通身是眼更須參是吾師竿頭步有時坐斷舌頭直得無出气處說詩呈劍退三千里寧自碎身如微塵不敢瞎卻一僧眼是吾師生鐵牢關或疑今之談禪者幟赤白分請問磬山與諸方有何分別昔漢武帝以兵法教霍去病去病曰不在學古顧方略何如唐明皇示韓幹以禦府圖幹曰不願觀也去病胸中有活法韓幹胸中有活馬磬山胸中有活玄要猛虎口邊拾得毒蛇頭上安排爲一切抱椿搖櫓人抽釘拔楔是吾師別有生涯昔鄭玄居家考索便從著述起念孔明身比管樂便從勛業起念叔子峴山墮淚便從名稱起念儀秦力攻揣摩便從勢和起念今諸方簇錦攢花搭東爪印便從熱鬧門庭起念讀師語一過如脫衣卸甲素面相呈摩胸示人不遮不覆是吾師直心道場昔包敏道勸象山與晦翁各自著書以待天下後世之自擇象山正色厲聲曰且道天地間有个朱元晦陸子靜便添得些子無了後便減得些子今諸方無明熾盛人我崢嶸如獰龍變水畱一涔滴變爲八萬四千繇旬海磬山空谷音非爲好辧如逢磨大師嘆六宗之陷牛迹我若不除永纏邪見又如世尊折伏外道使知義墮寧於有智人前斬首不於無智人前得勝是吾師老婆心切獨是吾師鼻孔未易摸索請以俟出格英靈之善讀師語者。

崇禎癸酉八月江上弟子黃毓祺和南識

天隱和尙語錄總目卷之一湖州上柏山報恩禪院語錄卷之二湖州烏瞻山法濟禪院語錄卷之三荊溪磬山語錄之一卷之四荊溪磬山語錄之二卷之五荊溪磬山語錄之三卷之六拈古卷之七舉古別古卷之八徵古代古卷之九頌古卷之十頌古機緣卷之十一普說復問卷之十二書法語卷之十三法語偈頌卷之十四歌詩卷之十五雜著贊佛事行由林間或問﹝另刻行世﹞

天隱和尙語錄總目﹝終﹞

天隱和尙語錄卷一

嗣法門人通問等編

湖州府上柏山報恩禪院語錄

師於崇禎七年八月二十二日入院以拄杖指三門雲從這里入皇恩佛恩一齊報答且道最初一句作麼生道彈指頓開華藏界剎那都向个中來便入。

佛殿師云古寺重興慈風再扇有頭有尾無背無面旣然有頭有尾爲甚麼無背無面擲拄杖雲天上人間無處不現大展具禮拜。

方丈師拈拄杖云據此室行此令不入虎穴焉得虎子從他牙如劍樹口似血盆到這里也須喫棒爲甚麼如此不曾得祖印難過此關頭便起。

上堂師至法座前云最初一步踏著須向千峯頂上提持且道是甚麼人行履處髙著眼遂升座拈香雲此一瓣香天不能蓋地不能載靈根透於劫外秀葉覆於閻浮爇向鑪中端爲今上皇帝聖躬萬歲萬歲萬萬歲次一瓣香遇貴則價滿娑婆遇賤則半文不值奉爲滿朝文武闔郡公勛主請邑侯水出檀越現前居士眾等同乘般若之慈航共證金剛之種智又一瓣香殷勤古木林間埋沒白雲堆裏向無所得中得來在有修證處不證今日對眾拈出供養荊溪龍池山禹門禪院本師大和尙幻有老人以酬法乳斂衣就座維那白槌云法筵龍象眾當觀第一義師云若論第一義老僧未到此間已與諸人抑揚了也而今重新再舉不覺落二落三去也還有出格英靈對眾遞相酬唱者麼僧問把斷要津不通凡聖正恁麼時請和尙道師直視云見麼進云一句曲含千古韻萬重云障月來初師云且站過一邊進云謝師答話師云杓卜聽虛聲問大開鑪韝鍛聖鎔凡忽遇無背面漢來如何鍛煉師云你從那里來僧呈坐具師云卻有背面了也進云和尙又恁麼去師便喝問最初一句則不問未審踏著个甚麼師云半夜裏偸瓜問祖印全提十方坐斷報恩一句作麼生道師云我已道過了也進云如何是報恩境師云梯子嶺頭云翼翼金車山下水潺潺進云如何是境中人師以拂子左右拂進云如何是人中意師放下拂子良久進云還有向上事也無師云有則有未可與你道在僧禮拜云報恩一句重拈出鐵眼銅睛不可窺師云多枝多葉乃云當陽顯露人人鼻孔遼天直截根源个个腳跟點地達摩西來徒爲往返之勞神光斷臂枉受辛勤之苦所以道言前薦得屈辱宗風句後承當埋沒家寶恁麼則世尊說法四十九年末後拈花道吾有正法眼藏涅槃妙心付囑飲光廣令傳化勿使斷絕且道傳个什麼來這里會得何須長期短期消磨歲月如未委悉老僧畫蛇添足與你諸人通个消息驀豎拂云還見麼若是不見除卻你生來眼以拂擊案云還聞麼若道不聞除卻你生來耳旣見旣聞聞又聞个什麼見又見个什麼老僧說到這里話頭也忘卻了且道報恩一句又如何左右顧視云全憑一點無私力報答四恩咸有餘維那云諦觀法王法法王法如是下座。

師在荊溪磬山受請升座辭眾拈拄杖云一十五年成小構謝諸檀信護持心別行一路暫時去汝等堅修守寂岑目視雲霄已有年酬恩報徳不相關而今帶水拖泥也杖笠迎風過遠山還有同起同倒者麼出眾相見僧問法性如如無雲來從來普徧周沙界卽今和尙去耶非去耶師豎起拄杖云你還識得這个麼進云祖禰不了殃及兒孫師便打良久云云本無心出岫乘風縹緲於長空往來無礙月非有意臨溪趁水光含於四海映徹何窮住也則心包太虛無欠無餘行也則道不虛應有來有去到這里事絕理絕超古超今去亦得來亦得行亦得住亦得驀卓拄杖一下云都盧收在拄杖頭上優遊自在放曠逍遙喝一喝云旣然如是出門一句作麼生道木人執板林間拍石女含笙嶺外吹。

到徳淸縣開封寺鳴鄒蔡封翁請上堂師云迷封曠劫開悟剎那不涉迷悟關頭別通消息試道一句看良久云至道無難惟嫌揀擇但莫憎愛洞然明白以拂子指上云上是天復指下云下是地髙是山淵是水男是男女是女僧是僧俗是俗老是老少是少如何道得不揀擇底句驀擲下拂子云撲落非他物縱橫不是塵便下座。

示眾師云老僧今住个破院子多病不能爲汝等提持佛法兩字賴土木瓦石爲諸人轉大法輪發諸人大機大用切不得當面蹉過若蹉過只知事逐眼前過不覺老從頭上來。

師誕日示眾幻住人間六十春相逢未遇幾知音虛懷祖印全提旨遙望賢裔造詣深幾度白雲空聚影多番黃鳥亂啼聲報恩今日重拈出也道當生卽不生。

冬至示眾師云夜來一片霜天冷從此陽生日日長个裏不知誰著力森羅萬象盡敷揚大眾且道敷揚个什麼事若會得道將一句來看如未會得按下雲頭參究一回始得珍重。

示眾舉圓悟禪師上堂云有句無句超宗越格如藤倚樹銀山鐵壁及至樹倒藤枯多少人失卻鼻孔直饒收拾得來已是千里萬里只如未有與麼消息時還透得麼風暖鳥聲碎日髙花影重師云且喜佛果老人恁麼舉揚眞所謂萬世標榜不惟見得古人徹頭徹尾親切處以破時人支離穿鑿之窠窟也何故今時有一等漢魔昧人家男女膠柱鼓瑟定要入他圈繢道作麼生是有句作麼生是無句作麼生是如藤倚樹作麼生是樹倒藤枯逐句須要義解合他杜撰稍有不合處便道你只會得个有句未會得个無句若到樹倒藤枯句歸何處猶隔遠在諸人還知古人建立法要處麼如未知當自看佛果老人言語一一究明方不隨羣逐隊𨿽然若具个金剛正眼莫道看破他邪根種子這些圈繢連老僧這些說話揚在一邊圓悟老人這些說話亦揚在一邊將古人恁麼葛藤亦拋向那邊更那邊自家自有出身之路一段本地風光蓋天蓋地豈肯把虛空分長分短分古分今耶到這里還知落處麼良久云數聲淸磬是非外一个閒人天地間。

示眾師云剛才結制俄爾半月矣諸人曾將半月內簡點於未結制前是同是別底消息否老僧每欲入堂逼拶諸人做工夫且思之此事按牛頭喫不得艸記得先師幻有老人云眞學道人要人逼拶做工夫是不濟事矣果爾是按牛頭喫不得艸若是生死心切教他放亦放不下我這里堂中也有久參底也有一知半解底也有才入門底也有懵然無知底各各簡點做自己本分工夫始得昨夜執事等勉老僧與大眾說法冷地裏仔細思量有什麼法可說良久驀出座顧視左右云誰是欠少底那便下座。

檀越請小參師拈香雲這一瓣香從祈遠唐居士信心中流出爇向鑪中祝延慈父當朝大堂存憶大檀越壽浼山僧舉揚般若眾中還有知恩報徳衲子出眾相見麼僧問如何是奪人不奪境師云腳下踏黃泥進云如何是奪境不奪人師雲頭頂破屋漏進云如何是人境兩俱奪師云老僧這里也無說法者亦無聽法者進云如何是人境俱不奪師便喝乃云驀札相逢便舉揚拈來無事不相當至誠一念超情念敢保無虞日月長天地覆育父母生成人所共恩誰能報答直須看到父母未生已前親見一回到這里無恩不報無徳不酬居士還委悉麼不見當時陸亙大夫參南泉云肇法師道天地同根萬物一體也甚奇怪泉指庭前牡丹云大夫時人見此一株花如夢相似當時南泉大師𨿽具驅耕夫牛奪饑人食底手段未能令大夫慶快去今日居士若問山僧天地同根萬物一體驀豎起拂子云都盧在這里放下拂子左右顧視云者裏若還親見得酬恩報徳在其間。

示眾師云今朝臘月一事事應當急个裏若茫然看孔須著楔莫待三十夜手腳做不及諸人還覺毛寒骨豎麼切忌卜度便下座。

臘八日上堂師云此一瓣香從雙徑諸徳賫來要老僧拈向鑪中燻我釋迦老子鼻孔爲天下衲僧出气還有不甘者麼僧問世尊睹星悟道今人見星爲何不悟未審過在甚麼處師云只爲不見進云爭柰庭前梅樹已芳春師云你還聞麼僧便喝師云再喝看進云恁麼則禮拜去也師云且放過你問上無佛道可成下無眾生可度世尊於此日成道堪作什麼師云切忌眼花僧擬議師便喝問如來具五眼睹明星是那一眼師云你這一問是那一眼僧便喝師云喝卽不無未具眼在僧復喝師云一喝兩喝後如何進云和尙請尊重師云闍黎不得造次乃拈拄杖云禪非解會道絕功勛妙體湛然眞機獨露不可以心思不可以意想不可以言宣不可以默照不可以色見不可以聲求但一念回光便同本有恁麼則釋迦老子睹明星時見个什麼來者裏透得頓越三祇坐斷報化佛頭隨時著衣喫飯還有向上一路卽今釋迦老子在什麼處咦在諸人眼睫毛上放光動地只是不得動著動著則三十拄杖何故不見道丈夫自有衝天志不向如來行處行卓拄杖下座。

示眾舉張無垢居士參楚明禪師問入道之要明曰此事惟念念不捨久久純熟時節到來自然證入復舉趙州柏樹子話令時時提撕士久之無省謁善權禪師問此事人人有分个个圓成是否善曰然士曰爲甚麼某無个入處善於袖中出數珠示之曰此是誰底士俯仰無對善復袖之曰是汝底則拈取去才涉思惟卽不是汝底士悚然未幾畱蘇氏館一夕如廁以柏樹子話究之聞蛙鳴釋然契入有偈曰春天月夜一聲蛙撞破乾坤共一家正恁麼時誰會得嶺頭腳痛有玄沙師云古人爲道決不敢造次須是眞參實悟方自信自入後來復見諸大老參證至徑山與馮給事諸公議格物慧曰公只知有格物而不知有物格士茫然慧大笑士曰師能開諭乎慧曰不見小說載唐人有與安祿山謀叛者其人先爲閬守有畫像在焉明皇幸蜀見之怒令侍臣以劍擊其像首時閬守居陜西首忽墮地士聞頓領深旨題不動軒壁曰子韶格物妙喜物格欲識一貫兩个五伯慧始印可你看無垢旣悟得乾坤共一家因甚到者裏自家茶飯又喫不下且道利害在什麼處這里若會得許你們參得祖師禪若未會得切不可將之乎者也以當平生自欺欺人安知先覺不可欺者況先輩大儒已操戈入室不肯甘自埋沒今之衲子一百个倒有九十九个略得些光景便斷送一生矣可惜光陰易過歲不久畱汝等珍重。

示眾師云今朝臘月十五夜半捶鐘擂鼓觀音入理之門到此休教妄鹵不妄鹵五九四十五五九四十五窮漢街頭舞不要舞春寒途中猶更苦顧視左右且道坐家堂底又作麼生喝一喝云休瞌睡下座。

立春日示眾拶破泥牛徧界春一回消息一回新江山不攺舊時色指點諸人賞寂音。

除夕小參師云爆竹聲聲歷亂來煙雲陣陣過蒼苔老人兀坐山窗下閒看梅花笑滿腮還有道出常情者麼良久雲天無蓋地無載萬象森羅無在不在春夏秋冬只恁過於中不知誰主宰燈籠露柱最相親佛殿山門咸頂戴東村喫酒西村醉笑倒張家王小妹且道笑个甚麼一年四季好風流此際分明都捉敗顧視左右云更有一事一發與諸人說破今夜小盡各各圍鑪喫茶去。

元旦上堂維那白槌云法筵龍象眾當觀第一義師云看滿天甘露灑蒙蒙徧地森森點翠濃佛法不須重舉似大家齊唱太平風有麼有麼拈拄杖云如無老僧自拈自弄去也年年有个新年頭今日新年事事周國泰民安無底事道人林下自優遊山河大地也優遊以拄杖作舞勢卓下云拄杖子豈不優遊耶所以道當堂顯示只要知歸擬議之間白雲萬里喝一喝云且道目前一句作麼生殘雪已消千嶂冷和風才起萬溪春驀擲拄杖下座。

示眾舉乾峯云舉一不得舉二放過一著落在第二雲門出眾云昨日有人從天臺來卻往徑山去乾峯召維那云來日不得普請師拈云乾峯當時恰似誘人犯法好與三十棒雲門𨿽是見兔放鷹亦是忘前失後諸人到此切不得放過榦峯末後云來日不得普請底句𨿽然如是也是賊過後張弓頌云漁翁終日在灘頭釣得金鱗始便休放去收來風浪穩坐看明月下滄洲漫悠悠千尺絲綸任意浮活脫鰲頭驚卻餌蘆花汀裏去藏舟。

示眾舉世尊九十日在忉利天爲母說法及辭天界下時四眾八部俱往虛空界迎有蓮華色比丘尼作念云我是尼身必居大僧後見佛不如用神力變作轉輪聖王千子圍繞最初見佛果滿其願世尊才見乃訶云蓮華色比丘尼何得越大僧見吾汝𨿽見吾色身且不見吾法身須菩提在巖中宴坐卻見吾法身師拈云惜當時蓮華色比丘尼未解世尊太煞慈悲若解言下脫然𨿽然世尊只說得如來禪若撞著山僧見他恁麼來攔頭便棒管教他變去不得諸人還知落處麼良久雲天共白雲曉水和明月流。

示眾舉夾山云我二十年住山未嘗舉著宗門中事一日有僧問承和尙有言二十年住山未嘗舉著宗門中事是否山云是便掀倒禪牀山休去師拈云報恩當時若作夾山待這僧掀倒禪牀時但云今日卻被闍黎啟請看他眼目定動劈脊便棒何待明日普請掘一坑令侍者請昨日問話僧來云老僧二十年只說無義話師云支離不少又云今請上座打殺老僧埋向坑中便請便請上座若不打殺老僧自著打殺埋此坑中始得師云𨿽用紅綿套子亦令人不快山僧若作這僧但進前云某甲罪過轉身拂袖便行何必潛去諸人委悉麼未會更爲汝等頌出賓主繇來未作家遞相鈍置莫矜誇个中若具拿龍手任爾風濤眼豈賒。

示眾舉石樓和尙一日才見龐居士來便掩卻門云多知老翁莫與相見士云獨坐獨語過在阿誰樓便開門才出被居士把住云是師多知是我多知樓云多知且置閉門開門捲之與舒相較幾何士云只此一問气急殺人樓不語師云二大老驀札相逢如兩陣交鋒不無勝負至此石樓輸卻一籌報恩當時若作伊便道居士老老大大猶作這个話會待他道弄巧成拙又道个恰是可不完局耶卽爲諸人總頌出兩陣交鋒果是奇到頭嬴得這些兒當場一著擬彊弱不避鋒鋩破禁圍閒玩賞弄旌旗收得頭來把尾歸咄。

示眾舉道吾因南泉云法身具四大否有人道得與他一腰褌吾云性地非空空非性地此是地大三大亦然泉不違前言乃與一腰褌師云道吾與麼道報恩則不與麼道性地本空空非性地一大如故三大亦然且道與古人是同是別若人簡點得出還我一腰褌有麼有麼。

示眾舉歸宗禪師泥壁次白侍郎來參宗便問君子儒小人儒白雲君子儒宗乃打泥拓一下白遂過泥師著語云俊哉一是靈利宗接得便使良久云莫便是快俊底白侍郎否師著語云假醉揚惺亦是探竿影艸白雲不敢宗云只有過泥分師云當時侍郎將成萬仞之山未進一簣之土山僧若作侍郎但應諾諾云和尙亦莫壓良爲賤𨿽然要恁麼君子儒也甚難得諸人還知二大老龍象蹴踏非驢所堪麼到這里切不得放過良久云莫將無事爲無事往往事從無事生。

元宵示眾一燈續焰百千燈剔起眉毛繇未曾照得心空及第處方才遠繼老南能。

示眾舉玉泉浩布禪因東坡居士微服相訪浩問云尊官何姓坡雲姓秤是秤天下長老底秤浩唾地云這一唾重多少坡休去師雲山僧若作東坡便道猶未出定盤星在不使這老漢一唾至今收不得還有人收得麼若收得也許伊識分兩顧視左右頌云識得眉毛眼上頭何須特地起戈矛气吞宇宙渾無礙觸著風雷電捲收意綢繆漫看天涯一色秋這里若還親薦得道人無事樂悠悠。

解制上堂師云春山靑春水綠萬卉榮榮爭秀郁三三兩兩出林巒雲水悠悠自奔逐途中驀撞鐵蛇橫擬議遭他底塗毒咦諸人還過得麼僧問機關未動杲日當空撥轉之時爲什麼乾坤猶礙師雲從黑漆漆地來僧喝師云好一喝且道落在甚麼處僧作掌勢云和尙猶欠掌在師拈棒僧復喝師亦喝乃云九十日中眉毛廝結從今已去兩眼橫開爍破山河大地个中無去無來驀豎拄杖云三世諸佛從這拄杖頭上興慈運悲歷代祖師從這拄杖頭上點化羣迷天下老和尙從這拄杖頭上指東話西今日山僧一時捉敗眾中還有不甘者麼喝一喝卓拄杖云云在嶺頭閒不徹水流澗下太忙生下座。

幻有和尙忌日師拈香雲大明國裏這老漢兒孫省地盡道今日是忌日設供山僧則不然正是老漢大解脫底時節諸人還知落處麼若知得落處也許你們拈一分香便禮拜。

檀越請上堂師云老僧自解制後收起法幢封卻法鼓待汝等新建法堂再與你們說幾句無義味話不料今日嘉定張居士數百里來得得設供請老僧升座掀翻般若懺滌愆尢還有超情離見者出眾遞相酬唱僧問超情離見卽不問和尙向日道不盡底今日請垂一語師云你那里得者消息來進云瞞我不得師云早是瞞了也僧便喝師亦喝乃拈拄杖云罪從心起將心懺心若空時罪亦空个裏了然塵垢盡無邊障難悉消鎔𨿽然如是須如有向上一著始得悄然突出難辧端倪信手拈來豈容擬議驀豎拄杖云看喚作拄杖則觸不喚作拄杖則背速道速道道得亦出不得建化門頭道不得亦出不得建化門頭且不落建化門一句作麼生道卓拄杖云三世諸佛亦如是歷代祖師亦如是天下老和尙亦如是老僧亦如是諸仁者亦如是个中有个不如是者好與三十拄杖復偈云解冤釋結總非難只在當人一念間剔起眉毛從此會歸家樂業享餘年卓拄杖下座。

上堂師云今晨菩薩誕生爲恆一芟染兼之南都諸友堅請升座喝一喝云入山不畏虎兕力士之勇也入水不畏蛟龍漁人之勇也入林不畏佛祖機鋒道人之勇也衲僧家以何爲勇麼僧問觀音此日出世居士圓頂方袍𨿽則人聖超凡何異原來不隔如何是全提不隔底句師云師姑原是女人做進雲月出冰壺光照淸虛之境如何是先照後用師云闍黎退後看進云風來水面魚聞性海之波如何是先用後照師云好與三十棒進云森羅顯煥以交輝杲日當空而獨麗如何是照用同時師喝和聲便打進云逢緣則事事皆眞就理而時時普應如何是照用不同時師低頭良久進云照用已蒙師指示如何是不涉照用一句師直上視云還見麼進云與麼則彈指頓超華藏界个中不動一毫端師云腳下看取乃云一塵不立猶在半途截斷眾流尙居門外且道到家一句作麼生顧視左右云觀音菩薩將錢買糊餅放下手時原來是饅頭到這里直得如天普蓋似地普擎耳裏藏得須彌山眼裏著得四大海方有語話分恁麼則此人渾身坐在什麼處委悉麼數聲淸磬是非外一个閒人天地間復偈云堂堂已具丈夫相就裏還教識得渠今日分明親指示不須回顧更躊躕卓拄杖下座。

四月八上堂師云大千沙界百億須彌不動步而到且道是甚麼人行履處諸人還知麼問答不錄師乃云自從放出拿云手隨波逐浪四十九隻爲普利於羣迷月印千江隨人走年年有个四月八人人盡稱生悉達雲門跛腳老阿師一棒拈來要打殺報恩今日則不然冷眼看來沒搕若將此語當禪宗後代兒孫坑陷殺咦雲門大師來也左右顧視云還見麼爲汝諸人不喞澑隱入拄杖子裏去也喚作拄杖子又是雲門大師喚作雲門大師又是拄杖子這里若分疏得下釋迦老子還他釋迦老子雲門大師還他雲門大師拄杖子還他拄杖子且道報恩老漢腳跟站在什麼處驀卓拄杖喝一喝下座。

示眾師云老僧一夏來未曾舉个佛法若論佛法兩字也最難舉記得當時藥山向手中書一佛字問道吾是什麼吾云佛字出云這多口阿師據報恩今日說藥山只知他人多口不知自己多手老僧恁麼批判只見錐頭利不見鑿頭方諸人還知落處麼若知落處他日不得錯舉不知落處他日亦不得錯舉珍重。

上堂維那擬白椎林玹喝住云待我問了話白椎問云昔日黃檗道大唐國裏無禪師如今大明國裏還有个把麼師拈拄杖作打勢云看棒林便喝師亦喝林又喝便轉身云不是狂兒多意气止因曾透上重關竟出師喝一喝林亦喝遙聞維那﹝重白﹞椎林乃髙聲云嘆你娘底死气師良久乃云一向灰頭土面了無佛法判斷若个伶俐衲僧當機不用打算更有麼復云資生貴圖求富參禪貴圖求悟求悟若似資生个个成佛作祖大小髙峯末後兩句云咄甜瓜徹蒂甜苦瓜連根苦恰似首尾不相照報恩則不然資生何必求富參禪何待求悟這里直下承當人人本是佛祖喝一喝卓拄杖云炎天汗流脊解衣林下涼下座。

晚參師拽杖入堂云今日有則因緣不得不舉似大眾知道報恩偶得二貓林玹琇書記攜至方丈問老僧云那一个好老僧指琇左手底雲遮个好琇驀擲下而去二貓皆洎死老僧問旁人云死了耶移時琇復入老僧曰你又來乃趁出琇曰老漢眞个無殺心至後老僧出貓猶放在地上琇見更與一踏貓亂輥老僧趕進琇已從別路出老僧拈棒直趁至門外打眾皆集琇轉身曰和尙也掙命老僧便打琇約住作掌勢老僧復抽杖打琇拗折拄杖擲地歸寮老僧復至寮外髙聲曰你不知鼠底害只欲行祖師門下事琇在寮髙聲答應曰說什麼祖師不祖師老僧曰與麼爲甚踏殺貓琇曰和尙作這个說話入地獄如箭射老僧低頭入方丈到這里老僧性命洎合不存眾中有人代得一轉語相救老僧麼篛庵出眾云大眾和尙今日普請拂袖便出師云過去了也林玹厲聲云箭去西天十萬里猶在大明國裏擬議便退師卓拄杖云𨿽然如是不因漁父力爭得見波濤。

檀越請對靈小參師以拂子打圓相云靈覺昭然不滯空死生無異體元同當年信有這般事覿面相呈達此宗喝一喝云還會麼其或未然與你別資淨路無沈中陰以遲疑直捷一路到蓮池上品菩薩爲伴侶拋卻人間五濁泥驀擲拂子。

示眾舉大慧禪師上堂舉須菩提巖中宴坐諸天雨華贊嘆尊者曰空中雨華贊嘆者是何人天曰我是梵天尊者曰汝云何贊嘆天曰我重尊者善說般若尊者曰我於般若未曾說二字云何言善說慧喝二喝云當時若下得這一喝非但塞卻梵天口亦乃一千年後免被徑山簡點天曰尊者無說我乃無聞無說無聞是眞般若慧又喝一喝云當時若下得這一喝非但塞卻須菩提口亦乃二千年後免被徑山簡點且道徑山還有遭人簡點處也無自云有甚麼處是遭人簡點處不合多口師云徑山老人如个築漏洞底一般恰是築著空生梵天二漏洞且道自家漏洞還曾築著也未諸人若築得著道將一句來良久云不見道不合多口便下座。

示眾師云今朝七月一秋風漸漸急若是个中人不用重重說他人難用力須教自打徹大眾且道打徹个什麼驀豎拂子云八角磨盤空裏走露柱懷胎笑點頭下座。

檀越請對靈小參師云世尊時七賢女遊屍陀林見一屍一女指云屍在這里人向甚處去一女應云作麼作麼其時諸姊皆悟無生卽今智常楊氏其人不在其靈在此老僧恁麼舉揚還悟也未其或未然更與你別通消息偈云大千沙界一靈知無滅無生無所拘這里若還親薦得蓮邦托質定無疑。

示眾舉翠巖眞禪師因黃國博問百丈華長老旣是百丈爲什麼卻短小華云今日好天晴黃不契卻請眞代語結緣眞云且問將來黃再問眞云須彌南畔把手同行黃佇思卻問意旨如何眞云蚊子上鐵牛黃又佇思云不會請和尙爲某甲說眞云你離卻妻子來我與你說黃雲只如和尙還行得麼眞云上藍寺裏送客一日行百十遭師云大小國博恁麼見解意欲勘驗諸方未到你在山僧今日也是扶彊不扶弱眾中要个扶弱不扶彊底出來代他一轉語看若代不得切忌艸艸看古人因緣正如蚊子上鐵牛頌云三擒三放不知歸陸地行舟未可爲个裏要知端的意還他眞正作家兒。

唐祈遠聖兪曁公巽昆季等眾居士請祝壽注堂師拈拄杖云香雲繚繞娑婆界瑞气遙騰四大洲个裏了然無別事酬恩報徳一毛頭山僧一秋困倦拄杖子今日跳出來令山河大地艸木叢林森羅萬象情與無情齊唱無生曲祝憲宰存憶翁壽三世諸佛立地聽諸人還委悉得麼若委悉得令彼合門眷屬令子賢孫歡喜歸憑三寶各各自修自證所以道悟則事同一家迷則萬別千差到遮裏若欲識得佛境界當淨其意如虛空遠離妄想及諸取令心所向皆無礙心旣無礙事亦無礙事旣無礙理亦無礙事理無礙事事無礙事事無礙如意自在舉拄杖云拄杖子豈不逍遙自在作書勢云要把南山寫君壽漫將東海作書池卓拄杖下座。

天隱和尙語錄卷一終嘉興大藏經天隱和尙語錄

天隱和尙語錄卷二

嗣法門人通問等編

烏瞻山法濟禪院語錄

示眾師云坐斷威音那畔全超今事門頭若是伶俐衲僧當場共出只手僧問隨流認得性無喜亦無瞋作麼生是認得底性師云還見麼僧便喝師便打進云春深花燦爛結果在斯時請和尙答一轉語師云看腳下僧禮拜師乃云靈源湛寂智體自如觸處洞然隨方應用目前無法拈來物物全彰个裏無私舉起頭頭成現須是恁麼人行得恁麼事且道那个是恁麼人禾山打鼓雪峯輥毬趙州喫茶雲門糊餅到遮裏山僧都用不著且道有甚長處卓拄杖云偶然獨立孤峯頂閒看湖帆自往來。

舉勝思惟梵天問不退轉天子雲天子我常於此佛國土不曾見汝天子云梵天我亦不曾於此國土不曾見我師云勝思不退二天子相會一曰不曾見汝一曰不曾於此國土旣彼此皆不曾相見今覿面又作麼生恰是个貧兒索舊債一般豈非二俱瞎漢山僧若作不退天子見梵天恁麼道便乃攔腮一掌又若作梵天見不退天子恁麼道也好驀面一唾何故豈肯當面蹉過如斯可不二俱作家耶山僧今已作死馬醫諸人還知落處麼咦有意气時添意气不風流處也風流。

示眾師云今朝四月一大事如何畢急急下疑情莫待臨時決春回夏復來光陰如電疾嗟嗟一等人唐喪竟不惜到這里如何得不虛度去喝一喝云萬古碧潭空界月再三撈捷始應知。

舉初祖迦葉尊者因外道問如何是我我祖云覓我者是汝我外道云這个是我我師我何在祖云你問我覓師云外道卻被迦葉熱瞞何以直饒你會得我我祖我也未會無我在且道無我何我無我卽眞我眞我卽無我咄更饒你會到這个田地也好與三十棒。

佛誕小參師云諸佛無心出世祖師豈意西來祇緣眾生顚倒垂慈應接凡胎今晨是我釋迦老子露頭露面底時節現前大眾若僧若俗若男若女若老若少若遠若近還委悉麼若委悉得見聞隨喜者皆發菩提心欣懷戀慕者願成無上道到遮裏還有知恩報恩者麼不見當時世尊初生下時一手指天一手指地周行七步目顧四方雲天上天下惟我獨尊便有衲僧气象末後有个雲門道我當時若見一棒打殺撩與狗子喫貴圖天下太平𨿽是逆風把舵且要報恩有分何故一言迥脫特拔古今老僧今日有个頌子要與佛祖相見頌云三大阿僧祇劫修出頭端的振玄猷可憐跛足韶陽老盡力掀翻徹骨酬沒來由堪笑時人逐浪遊不是英靈眞衲子誰敢當機撼鐵牛老僧今要順水張帆更與諸人通个消息若要紹隆佛種應須諦審先宗若不諦審先宗盡是隨邪逐隊看以拂子打圓相舉柄剔破打一拂云在臨濟則三玄三要照用同時復以拂子打圓相舉柄剔破打一拂云在曹洞則五位君臣綿密回互復以拂子打圓相舉柄剔破打一拂云在雲門則事理雙彰權實並用復以拂子打圓相舉柄剔破打一拂云在潙仰則父子唱酬體用不二復以拂子打圓相舉柄剔破打一拂云在法眼則滿目靑山心境一如且道在山僧分上合作麼生拋下拂子云佛也祖也照也用也君也臣也事也理也父也子也體也用也心也境也都盧只在這些本地風光上發現喝一喝復拈起拂子云而今一一重拈出收放還他得自由。

示眾舉傅大士因梁武帝請講經士才升座以尺拊案一下便下座武帝愕然志公乃問陛下還會麼帝云不會公云大士講經竟白雲端云傅大士與志公被武帝一狀領過師云當時傅大士旣不是个座主何得赴他講筵若不得志公如何合殺白雲和尙道大士志公被武帝一狀領過且道那里是他一狀領過處山僧今日也是路見不平恁麼判斷還知三大老一人有定國之謀一人有安邦之智一人有過量之才可惜當時武帝未能構得眾中還有代得一轉語麼良久云𨿽然如是帝王自有擎天略不動干戈定太平。

示眾舉百丈大師侍馬祖行次忽見一羣野鴨飛過祖云是什麼探竿在手丈云野鴨子相隨來也祖云甚處去也點丈雲飛過去又恁麼去也祖遂把丈鼻扭用也丈負痛失聲叫阿阿

才知痛癢祖云又道飛過去元來只在這里破也丈直得浹背汗流因玆有省直須恁麼始得丈次日赴參眾才集乃出卷卻拜簞才得賤用祖便下座𨿽是當陽直捷不如震聲一喝免使向後周遮次問丈我適來上堂未曾說話你爲甚便捲卻簞然𨿽勘驗也是憐兒不覺丑丈云昨日被和尙扭得鼻頭痛好不識羞祖云昨日向甚處畱心炎瘡瘢上重著艾丈云今日鼻頭又不痛也也是死中得活祖云爾深知今日事轉見葛藤丈乃作禮而退後再參侍立次祖目視禪牀角拂子無風起浪丈云卽此用離此用逆風使箭祖云你向後開兩片皮將何爲人當頭一拶丈取拂子豎起砥柱中流祖云卽此用離此用掉轉槍頭丈掛拂舊處不動毫端祖振威一喝方用金剛王寶劍丈當下大悟直得三日耳聾何止三日耳聾百千萬劫命根斷盡大眾到這里還知古人徹處麼切弗狐疑豈不見大慧老人云大悟十七八徧小悟不知其數此際是个人擔當得下山僧今日不惜眉毛爲諸人點破還知麼良久雲從前汗馬無人識只要重論蓋代功。

端陽日小參僧問祖師心印遞代相承一曲無生請師舉唱師雲天上漫漫地下漫漫進云如何是臨濟宗師云千雷並吼進云如何是潙仰宗師云父子投機進云如何是曹洞宗師云君臣道合進云如何是雲門宗師云一鏃破三關進云如何是法眼宗師云卽在目前進云五家宗旨蒙師指不涉宗乘事若何師以拄杖橫按幾上進云還有應時及節一句請師全道師攔頭一棒云你還當得麼僧禮拜云恁麼則龍得水時增意气虎逢山勢長威獰師云過一邊著問杲日臨頭古今一色杲日臨頭卽不問古今一色是何人境界師云目前無闍黎進云此是迦葉門庭事還有威音那畔請師明師豎起拄杖僧禮拜師乃卓拄杖雲天申節令嚴千妖萬怪盡被山僧拄杖子一口吞卻了也所以世界淸淨一世界淸淨則四維上下世界淸淨四維上下世界淸淨則多世界淸淨多世界淸淨則無量無邊世界淸淨無量無邊世界淸淨則不可思議世界淸淨不可思議世界淸淨則無不可思議世界淸淨淸淨亦淸淨且道拄杖子何故有如是威光如是作用如是奇特如是自在復卓一卓云當年曾踏上頭關今日分明親舉似。

示眾舉臨濟聞徳山示眾云道道道得也三十棒道不得也三十棒濟令侍者去見他如是道便問道得爲甚也三十棒待伊打你便接拄杖推一推者去一如指教徳山被一推倒便歸方丈閉卻門者回舉似濟濟雲從來疑著這漢𨿽然如是你還見徳山麼者擬議濟便打師云徳山和尙把住綱宗臨濟老人誘人犯法山僧當時若作徳山待這僧推倒漫漫起來捉住三十棒一棒也少不得何故不惟令這僧別有生機免致復遭臨濟毒手若作臨濟待他回來舉似便打不使這僧重加迷悶山僧今日如此判斷莫有傍不甘者出來更試斷看還出得這僧麼。

示眾舉臨濟訪平田路口見一婆使牛乃問婆平田路向什麼處去婆便將牛打一棒云這畜生諸處走到這里不知路濟云我問你平田路什麼處去婆云這畜生五歲也尙使不得濟云欲觀前人先觀所使便有抽釘拔楔之意濟至平田田問還見我婆也未濟云已收下了也田云近離甚處濟云江西黃檗田云情知你見作家來濟云特來禮拜和尙田云已相見了也濟云不然賓主之禮合禮三拜田云旣是賓主之禮禮拜著師云我臨濟老人眞爲大人作略只是平實問去隨這婆子張牙露齒款款道欲觀前人先觀所使便有抽釘拔楔之意且道這是贊他這是蓋覆及至平田田問還見我婆也未輕輕道个已收下了也田只得別行一路你看平田老漢道還見我婆也未這一句且道是探竿是賣弄今人要識得賓主句且看二大老末後之言可足觀光𨿽然如是白拈手段總不見得且道如何是白拈手段喝一喝。

示眾舉鎭州萬壽和尙與保壽同參萬一日去保壽保坐不起萬乃展坐具保下禪牀被萬便坐卻禪牀保乃歸方丈閉卻門萬坐不起主事云和尙閉卻門請庫下喫茶萬便歸院保明日卻去復禮萬也坐不起保展坐具萬亦下禪牀保乃坐卻禪牀萬遂歸方丈閉卻門保於侍者寮取灰圍卻方丈三道便歸萬開門見云我不與麼他卻與麼師云二大老一衝一撞如兩虎相見各露爪牙無有一毫虧損處不愧同參足爲模範不若今時人才露爪牙先自傷鋒犯手只欲瞞人殊不知旁觀者哂法濟今日不喞澑恁麼告報亦是傷鋒犯手了也還知落處麼良久云不因夜來雁爭見海門秋。

示眾舉陳操尙書請雲門齋才見便問儒書中卽不問三乘十二分教自有座主作麼生是衲僧行腳事諦當諦當門云曾問幾人來書云卽今問上座門云卽今且致作麼生是教意掉轉槍頭來也書云黃卷赤軸禍出口門門云這个是文字語言作麼生是教意書云口欲談而辭喪心欲懸而慮忘道得一半門云口欲談而辭喪爲對有言心欲懸而慮忘爲對妄想作麼生是教意更上一層樓書無語可惜拶到牛角梢頭無門得出山僧若作尙書便道已知上座深得如來禪也門云見說尙書看法華經是否書云是又是一重公案門云經中道一切治生產業皆與實相不相違背且道非非想天有幾人退位書無語山僧若作尙書便云待我到非非想天卽向上座道門云尙書且莫艸艸三經五論師僧拋卻特入叢林十年二十年尙不柰何尙書又爭得會書禮拜曰某甲罪過雲門老人當時如握一柄吹毛劍相似直教法法難存尙書素常亦是具人天眼目到這里不得不復受鉗錘今時還有如是衲僧如是居士麼有則向前來遞相證據良久喝一喝云不妨收起垂鉤綫免使風波浪裏行。

六月十九小參林玹出問鳴蟬滿林噪靑蓮徧界磬觀音大士從耳根證圓通則不問如何是正法眼師云腦後看進云與麼則飲光生面重開煥殘橊飛處笑顏新也師云過那一邊進云只如大士千眼阿那只是正眼師豎起拄杖云還見麼進云傑侍者喚作破沙盆還有報恩分也無師云無進云與麼則瞎驢滅卻風猷振臨濟綱宗千古威三玄三要請師提掇師云歷問將來進云如何是第一玄師拈拄杖云這是楖栗拄杖子進云如何是第二玄師拈拄杖橫按桌上進云如何是第三玄師喝隨聲便打進云如何是第一要師雲開口便好笑進云如何是第二要師云我不向你道進云如何是第三要師云日輪當戶照進云只如入門便喝作麼生應和師云你試喝看進云三頓烏藤還有差別也無師便喝進云與麼則要玄棒喝鋒鋩凜穿鑿瞞頇犯手多師以拄杖畫一畫云截斷葛藤進云枝頭啼血空勞力不如緘口臥煙蘿天色炎蒸伏惟珍重便禮拜師云少賣弄乃云揭開雲霧鎖露出萬重山大悲千手眼隨處得安然驀豎拄杖云大眾還見麼菩薩現全身作用於拄杖頭上興慈運悲普利一切要某上座助揚法化只得舉則現成公案與大眾通个消息記得南院問風穴南方一棒作麼商量穴云作奇特商量穴卻問和尙此間一棒作麼商量院拈拄杖曰棒下無生忍臨機不見師穴於言下大徹玄旨當時風穴悟則不無怎柰落在第二頭了也若山僧作南院待他開口道和尙此間一棒作麼商量劈脊便棒管教伊七通八達𨿽然今時有等莽鹵漢便作一棒會埋沒先聖瞎卻時人眼目不少諸人又作麼生會顧視左右喝一喝云劍爲不平離寶匣藥因救病出金瓶。

示眾舉齊峯和尙一日與龐居士並行士乃前行一步云我彊如師一步峯云無背向老翁要爭先在士云苦中苦未是此一句峯云怕公不甘士云老翁若不甘齊峯堪作什麼峯云若有棒在手打不解倦士便打一摑云不多好峯始拈棒被士把住云這賊今日一場敗闕峯笑云是我拙是公巧士乃拊掌云平交平交師云二老一个半斤一个八兩得人一牛還人一馬𨿽然如是就中有一个出格底也是自起自倒還有人簡點得出麼良久云雪中月色誰能辧堪笑知音暗點頭。

示眾舉趙州和尙一日到僧堂後逢一僧乃問大眾總向甚處去僧云普請去州遂於袖中取刀度與云老漢住持事繁請上座爲我折倒卻便引頸向前其僧便走師云常時趙州幸是不遇其人若遇其人則性命難存矣𨿽然剛刀𨿽快不斬無罪之人山僧今日亦是住持事繁要諸人折倒也無刀子縱有刀子亦不藏在袖裏何故我王庫內無如是刀諸人還知落處麼更有一頌金剛寶劍逼人寒才露鋒鋩便不堪殺活豈容君擬議主賓相見辧毫端。

示眾舉西峯至睦州致茶果次州問長老今夏在甚處安居峯云蘭溪州云有多少眾峯云七十來人州云時中將何示徒峯拈起柑子州云著什麼死急峯無語師云西峯當時一一供直末後著些精采恰被睦州老人用金剛王寶劍一截截斷便不完賓主之禮山僧若作西峯待他道著什麼死急只向伊道也須舉似過豈不賓主始終耶所以道賓則始終賓主則始終主𨿽然如是殺人刀活人劍。

晚參師拈拄杖云若論此事久參達士未舉先知晚學初機應當努力不見趙州和尙道我在南方三十年除二時粥飯是我雜用心處諸人作麼生得不雜用心昔日有一僧問龍牙十二時中如何用力牙云如無手人行拳大潙云是則是又教人入陰界裏作活計十二時中如何用力如有手人行拳又且如何今日法濟道你若十二時中用力處道無卻是斬頭覓活落在龍牙手裏你若十二時中用力處道有又是頭上安頭落在大潙手裏你若十二時中用力處道不有不無一法儱儱侗侗又落在法濟手裏你若道三處俱不著又是莽莽蕩蕩了也到這里諸人十二時中如何用力生死事大切不得悠悠漾漾唐喪光陰他日有人算飯錢莫言不道卓拄杖云參。

示眾舉忠國師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語師云大小國師老大修行卻被軍容一問直是手忙腳亂推出童子來之乎者也引得後人莫認識神爲自己諸人且道軍容會得無語會不得無語。

示眾舉世尊因長爪梵志索論義預約云我義若墮我自斬首世尊云汝義以何爲宗志云我以一切不受爲宗世尊云是見受否志拂袖而去行至中路乃省謂弟子云我當回去斬首謝世尊弟子云人天眾前幸當得勝何以斬首志云我寧於有智人前斬首不於無智人前得勝乃嘆曰佛置我兩處負門若我說是見我受是負門處粗故眾人所共知第二負門處細我欲不受以少人知作是念已而白佛言世尊一切不受是見亦不受佛語梵志汝不受一切法是見亦不受則無所破與眾人無異何用貢髙而生憍慢梵志不能致答默自念言我負墮處世尊不彰我負不言是非得大甚深法最可恭敬卽於坐處得法眼淨師云梵志當時𨿽是伶俐中途省得意欲斬首謝世尊脫得兩處負墮爲甚麼到這里致答不得殊不知直饒你脫得兩處負墮已落在世尊圈繢了也卽今還有出得世尊圈繢子者麼以拄杖畫云且截斷葛藤𨿽然今時人不惟不知負墮尢自護病則不若梵志多矣擲下拄杖呵呵大笑。

示眾舉南泉大師因山下有一庵主人謂近日南泉和尙出世何不去禮見主云非但南泉出世直饒千佛出興亦不能去泉聞乃令趙州去勘州去便設拜主不顧州從西過東又從東過西主並不顧州云艸賊大敗遂拽下簾子便歸舉似泉泉云我從來疑著這漢師雲南泉老人坐斷乾坤到這里也把不住卻令趙州慣戰作家去也搖撼不動他豈不勞而無功這庵主𨿽然把定綱宗也是抱椿搖櫓山僧今日看來个个都是不喞澑漢這里眾中莫有喞澑者麼出來爲三大老出气如無老僧今日失利。

示眾師云今朝已夏末明早是秋來人人本分事切莫被時埋且道不涉陰陽一句作麼生道左右顧視云出頭天外看誰是這般人。

示眾舉雲門到灌溪有僧舉溪語云十方無壁落四面亦無門淨裸裸赤灑灑沒可把問門作麼生虧你記得這一落索門云與麼道卽易也大難出驀頭一點僧云上座不肯和尙與麼道那逐句尋言門云你適來與麼舉那還著本人僧云是好不知羞門云你驢年夢見灌溪復是一拶僧云某甲話在猶是不知門云我問你十方無壁落四面亦無門云云你道大梵天王與帝釋商量什麼事慣得其便僧云豈干他事隨語生解門喝云逐隊喫飯漢果然果然這僧不惟孤負灌溪垂訓亦負雲門指點若是伶俐衲僧在二大老處達其端倪便是一生參學事畢今日還有知音者救得此僧麼老僧爲你證據良久云更聆一頌當場體用得全機著著分明何更疑只爲從前都學解到頭難做克家兒。

示眾舉漸源同道吾去弔慰次源乃拊棺云生耶死耶吾云生也不道死也不道源云爲甚不道吾云不道不道回至中路源云和尙快與某甲道若不道打和尙去也吾云打卽任打道卽不道源便打吾歸院云汝宜離此去恐知事得知不便道吾遷化後源至石霜舉前話請益霜云生也不道死也不道源云爲甚不道霜云不道不道源於言下有省師云這公案批評者多決斷者少山僧今日要與道吾下个注腳則不孤他一片婆心而受人屈處何故他道生也不道死也不道忒殺分明爭柰漸源逐句迷源還問道爲甚麼不道到這里道吾更說个不道不道𨿽是雪上加霜亦乃赤心片片他又漆桶不快如斯莽鹵以致道吾末後廉纖若是山僧當時作道吾何必定要說到底道个打卽任打道卽不道但向他道闍黎切忌恁麼會待他擬議便棒免伊獲罪彌天卽今眾中還有人見得道吾落處出得漸源麼如無山僧更與頌出風飄飄兮雨蒙蒙意欲還鄕路不通挨到水窮山盡處方知昔日自朦朧。

示眾舉夾山會禪師會下有一僧到石霜入門便道不審霜云不必闍黎僧云與麼則珍重又到巖頭亦云不審頭乃噓兩聲僧云與麼則珍重才回步頭云𨿽是後生亦能管帶其僧歸舉似山山明日升堂乃喚昨日從石霜巖頭歸底阿師出來如法舉似前話僧舉了山云大眾還會麼若無人道老僧不惜兩莖眉道去也乃云石霜𨿽有殺人刀且無活人劍巖頭亦有殺人刀亦有活人劍師云這僧𨿽不怎麼頗耐風霜若不是二大老慧眼圓明怎能勘得伊出然則巖頭固有長處若非夾山洎合埋沒可見當時善知識推己讓人若是今時人不惟不肯恁麼道猶要弄巧謾人藏頭蓋尾山僧今日亦是不惜眉毛與諸人明明拈出𨿽然如是且道如何是殺人刀活人劍這里識得非但得見巖頭石霜亦乃會得夾山老人親切處若不如是正落在時人圈繢裏便道到這个所在有什麼得失是非將个棗子囫圇吞了也豈不菽麥不分遭人簡點耶良久云竹密何妨流水過山髙那礙白雲飛。

示眾舉忠國師因紫璘供奉擬注思益經國師乃問大徳凡注經須會佛意始得供奉云若不會佛意怎解注得國師乃令侍者盛一碗水著七粒米在水中碗麵安一隻箸問云這个是什麼義供奉無語國師云老僧意尙不會豈況佛意爭解注得經潙山果云供奉先鋒有作殿後無功當時才見國師問此是什麼義只對云艸本不勞拈出踢到便行直饒國師通身是口也無說處師云潙山恁麼批判不無衲僧气槪仔細簡點將來也出不得國師圈繢在山僧若作供奉待他道這个是什麼義但云上大人丘乙己化三千七十士爾小生八九子佳作仁可知禮也。

示眾舉雲門問直歲什麼處去來歲云刈茅來門云刈得幾个祖師歲云三百个門云朝打三千暮打八百東家杓柄長西家杓柄短又作麼生歲無語門便打師云當時法濟若作這僧待他道朝打三千暮打八百云云但道和尙猶嫌少在他若打來接住推倒可不慶快平生𨿽然爭柰雲門老人棒頭有眼徑山道个直歲無語有三百个祖師證明雲門令𨿽行要且棒頭無眼老老大大作如是話會具正眼者試辯看。

示眾舉世尊一日坐次見人舁豬過乃問這个是甚麼人云佛具一切智豬子也不識世尊云也須問過師云當時世尊𨿽是退步就人怎柰舁豬者不鑑誰解得大慈悲父若是山僧見他道佛具一切智豬子也不識但云我也知你只識得个豬子若是旁觀者道旣不喚豬子又道个什麼只輕輕向他道這孽障復頌云大似無端驀問來令伊異類著疑猜个中識得瞿曇面管教不動出三災。

示眾舉奉先深禪師同明和尙在眾時聞僧問法眼如何是色眼豎起拂子或曰雞冠花或曰貼肉汗衫三人特往請益問曰承聞和尙有三種色語是否眼曰是深曰鷂子過新羅便歸眾千人叢裏奪髙標時李王在座下不肯蹉過不少乃白法眼曰寡人來日致茶筵請二人重新問話明日茶罷備彩一箱劍一口謂二師曰上座若問話得是奉賞雜彩一箱若問不是只賜一劍王令當嚴法眼升座倚勢欺人深復出問今日春敕問話師還許也無探竿在手眼曰許忒殺實頭深曰鷂子過新羅捧彩便行慣得其便大眾一時散去時法燈作維那乃鳴鐘集眾僧堂前勘深也是陣後興兵眾集燈問承聞上座久在雲門有甚奇特因緣舉一兩則來商量看深曰古人道白鷺下田千點雪黃鸝上樹一枝花維那作麼生商量用大旗鼓一奪燈擬議安知落處深打一坐具便歸眾得大機顯大用快哉不忝雲門之後可惜當時法眼會下無有敵手任這老漢一衝一撞如趙雲百萬軍中取阿斗相似今日還有知音者麼出眾來爲燈維那出一口气看良久云太平原是將軍定不許將軍見太平。

示眾舉道吾見雲巖修鞋次乃問作什麼巖云將敗壞補敗壞吾云何不道卽敗壞非敗壞師云這兩个老漢恰似座主見解當時山僧若作雲巖見道吾問作什麼便拋下鞋子云你道是什麼又若作道吾見雲巖道將敗壞補敗壞但道忒殺扯東蓋西如是免使後人落在義解中去𨿽然山僧恁麼批判亦是相樓打樓有甚麼交涉呵呵大笑。

示眾舉三平忠禪師一日升座有一道士出眾從東過西又一僧從西過東眞僞歷然平云適來个道士卻有見處師僧未在探竿在手道士出眾作禮云謝和尙接引著平便打正令當行僧出作禮云乞和尙指示來也平亦打終無二格平復謂眾云此兩个公案作麼斷還有人斷得麼如是三問眾無對法濟當時若在座下但云和尙也須喫棒何故拼不得自己嬴不得他人平云旣無人斷得老僧爲斷去也乃擲下拄杖歸方丈諸人還知三平落處麼若知得三平落處便知法濟落處左右顧視云夜靜水寒魚不食滿船空載月明歸。

嚴居士兄弟等施銅鐘薦先考妣請師小參師拈槌指鐘云這鐘彼爲薦父母又乞山僧說法山僧無法可說記得東坡居士有鐘銘偈云有鐘誰爲撞有撞誰撞之三合而後鳴聞所聞爲五缺一不可得汝則安能聞汝聞竟安在云云大小東坡說義理禪山僧則不然驀舉鐘槌云還見麼復敲鐘三下云還聞麼這里會得一超直入如來地其或未會更聽一偈鐘聲一擊頓超然薦拔先靈出陰纏今日老僧親指示管教步步踏靑蓮。

舉忠國師問座主講什麼經主云惟識論國師云作麼生會惟識論主云三界惟心萬法惟識國師指簾云這个是什麼法主云色法國師云大師簾前賜紫對禦譚經何得五戒不持師云座主講得千經萬論到這里開口便錯法濟當時若作座主待國師指簾問這个是什麼只對他道國師老老大大簾子也不識眾中有不甘者出來道你也只識得个簾子法濟向他道國師問什麼來待他擬議卽便喝出。

示眾舉韓文公問大顚和尙春秋多少顚乃提起數珠示之云會麼公云不會顚云晝夜一百八師云韓公蹉過不少公罔措歸宅怏怏而已夫人乃問侍郎神思不懌復有何事師云賢哉賢哉公遂舉前話夫人云何不進云晝夜一百八意旨如何師云善言言者公明日淩晨遂去門首乃逢首座座云侍郎入寺何早師云好不知來處公云特去堂頭通話座云堂頭有何因緣開示公舉前話座云侍郎怎生會公云晝夜一百八意旨如何師云老老大大做學語之流座乃扣齒三下公後至堂頭又進前語晝夜一百八意旨如何堂頭亦扣齒三下公云信知佛法一般師云休錯認顚云見什麼道理乃云一般公云適來門首接見首座亦復如是顚遂喚首座問適來只對侍郎佛法是否座云是顚便打趁出院師云大顚末後全行正令在首座以振眞規在侍郎則失其所向當時侍郎具眼果信得佛法一般便速禮三拜保得首座不趁出院豈不一場好事今日有人代他一轉語看如無不惟孤負大顚亦使老僧失利有麼有麼良久云佛法若無眞正眼宗門那得到如今。

到龍舌庵小參師云指月臺前拈拄杖連云片片石顚頭笑兮誰是知音者萬水千山聽不休卓拄杖云古人建庵龍舌上也教說法虎頭邊而今到此重拈出那个男兒不丈夫到這里懸崖撒手自肯承當絕後再蘇欺君不得便可逍遙翠篔徑漫跨觀瀑橋直上擊竹崖行住坐臥於曝皆巖窩酌石浪泉唱無生曲掛瓢於蒼松枝上作个無事衲僧其或未然切不得見山忘道所以古人云通玄峯頂不是人間心外無法滿目靑山喝一喝云且道懸崖撒手一句作麼生道舉頭天外看誰是這般人。

示眾舉僧參善道禪師才展坐具道云不用通時暄還我文彩未生時道理來僧云某甲有口啞卻卽間苦死覓个臘月扇子作麼道拈棒作打勢僧把住云還我未拈棒時道理來道云隨我者隨之南北不隨我者死住東西僧云隨與不隨且致請師指出東西南北道便打師云這僧可謂敵勝驚羣底手段只是未後欠一著在老漢若作這僧待他打來更接住云打卽不無且道是南是北是西是東便推倒可不有意气時添意气不風流處也風流今日法濟門下還有這等僧向前麼老漢也不用棒管教他一一透露去時有僧才出眾師云文彩已彰便休去。

示眾舉雪峯問僧甚麼處來僧云浙中來峯云船來陸來僧云二途俱不涉峯云爭得到這里僧云有什麼隔礙峯打趁出僧過十年後再來峯又問甚處來僧云湖南峯云湖南與這里相去多少僧云不隔峯豎起拂云還隔這个麼僧云若隔卽不到也峯又打趁出此僧住後凡見人便罵峯一日有同行聞特去訪乃問兄到雪峯有何言句便如是罵他遂舉前話乃被同行詬叱與他說破當時悲泣常向中夜焚香遙禮師云雪峯老人行其正令這條白棒不忝徳山之風可惜當時不遇其人重重蹉過這僧旣不憚勞苦撥艸瞻風何其莽鹵以至如斯及遇同參通个消息悔之晚矣𨿽然此猶是君子禪也不若今時不服善者寧招謗法之愆永無悲泣之意可見今人不如古人多矣大凡參學須自具眼目切莫當面蹉過以貽後日之悔今日有新到者麼眾無語師復頌云憧憧往返隔千山覿面相承與話難不得知音痛呵叱到頭終是一顢頇。

示眾舉夾山問僧甚處來僧云洞山山云洞山有何言教僧云洞山尋常許人三路學所謂玄路鳥道展手山雲實有此語否僧雲實有山云執持千里鈔林下道人悲師云這僧當時祗成得个學語之流豈具參方眼目夾山老人𨿽持勘辧鉗錘好似打縶腳兔一般若是法濟則不然待他道許人三路學便云我這里一路也無看他若更遲疑攔頭便棒令伊不孤負洞山別有生涯今日眾中還有與這僧出气得者麼良久云如無切忌傳言送語。

示眾舉澧州大同濟禪師一日因米胡領眾來才欲相見濟便拽轉禪牀面壁而坐米於背後立少時卻回客位濟云是卽是若不驗破已後遭人貶剝卻令侍者去請米才上來卻拽轉禪牀便坐濟乃繞牀一匝便歸方丈米卻拽倒禪牀領眾便出去師云二大老相見各展鋒鋩不無機用只是未得賓主和融遞相酬唱當時山僧若作米胡見他面壁而坐便拊背一下拂袖而出免使後面周遮又若作大同看伊拽轉禪牀便坐更令侍者點茶來可使主賓道契𨿽然如是看來不會作客勞煩主人二俱失利。

示眾舉丹霞訪龐居士至門逢靈照洗菜次霞問居士在否靈照放下菜籃斂手而立霞再問照提起籃便行霞遂回須臾居士還照乃舉似前話士云丹霞在麼照云去也士云赤土塗牛你師云據山僧見處他三大老各顯神通不無簡點何故且看丹霞問頭𨿽是平常也要籹个朦朧靈照應機截然無不臨風賣俏到這里龐老合當結疑恰似父子相瞞山僧恁麼判斷總是因語識人𨿽然祗如赤土塗牛你這一句又如何商量還有人道得者麼試道看。

示眾舉臨濟大師道赤肉團上有一無位眞人在汝等面門出入未證據者看有僧出問如何是無位眞人濟下禪牀扭住云道道僧擬議濟托開云無位眞人是什麼幹屎橛師云當時臨濟大師雷聲甚大雨點全無何故他道未證據者看及至被這僧一拶直目下禪牀手忙腳亂幸是不遇其人若法濟作這僧待他扭住時輕輕道个老漢忙甚麼又待他托開云無位眞人是什麼幹屎橛我也知你說眞方賣假藥這里未證據者且置已證據者出來道看如無山僧更爲頌破赤肉團中無位人面門出入最相親可憐未遇知音者卻把眞金換六塵。

示眾舉丹霞和尙問龐居士昨日相見何似今日士云如法舉昨日事來作个宗眼霞云秪如宗眼還著得龐公麼士云我在你眼裏霞云某甲眼窄何處安身士云是眼何窄是身何安霞休去士云更道取一句便得此話圓霞亦不對士云就中這一句無人道得師云丹霞老漢被龐公折倒了也若是山僧當時見他道是眼何窄是身何安但向道半肯半不肯何故老龐前言不應後語𨿽然更道取一句方得此話圓良久云太湖三萬六千頃月在波心說向誰。

示眾舉羅山道閒禪師在禾山因淸貴上座說話次貴雲天下無第一人大小潙山猶輸他道吾師云道聽途說山云有什麼語輸他師云諦審貴舉石霜辭潙山才禮拜起潙問有句無句如藤倚樹子意如何霜無對師云許你眞實卻到道吾吾問甚處來霜云潙山來吾云有什麼言句霜遂舉前話師云也是直頭吾云汝何不道取師云旁觀者淸霜云秪爲道不得師云直不藏曲吾云汝爲我看庵待我與你報仇去師云錯吾往潙山潙泥壁次忽回首見道吾在背後便云智頭陀因何到此師云探其來由吾云某甲不爲別來秪爲和尙問諸道者有句無句如藤倚樹還是也無師云著潙云是師云著賊了也吾便問樹倒藤枯時如何師云相隨來也潙山呵呵大笑師云慣得其便被道吾捺向泥裏師云欺敵者亡潙山總不管師云失便宜處得便宜貴上座舉了云這个豈不是潙山輸他道吾師云虧你具眼羅山云上座三十年後若有把茅蓋頭切忌舉這个話貴不肯卻與道吾作主師云怪伊不得被羅擒下地云白大眾各請停喧某甲今日與淸貴上座直爲潙山雪屈話且須側聆師云作家戰將貴云知也知也便禮拜師云慚惶殺人山云何不早道你還識道吾麼秪是館驛裏本色撮馬糞漢師云明眼宗匠天然猶在當時潙山老人慈悲之故開方便門親到者多錯會者不少道吾這些英气𨿽是當仁不讓不知潙山放過處豈得旁觀者不忿要與證明今時還有知古人落處者麼切忌穿鑿你看羅山道你還識道吾麼只是館驛裏本色撮馬糞漢且道是賞伊是罰伊具眼者試辧看。

薦亡小參師云靈光耿耿智體如如今古洞然凡聖靡間與麼委悉得逍遙於三界之中放曠於六塵之外男身沒女身出不減一絲毫女身沒男身出不增一綫道來時如片雲點太虛而無所住去時似孤月映寒潭不畱剩迹於是則生亦得死亦得湛然常住心境一如旣然如是且道目前所薦茅氏在何處安身立命豎拂子云全憑殊勝力畢竟托蓮胎。

復舉文殊師利問庵提遮女曰生以何爲義女曰生以不生生爲生義殊曰如何是生以不生生爲生義女曰若能明知地水火風四緣未嘗自得有所和合而能隨其所宜是爲生義殊曰死以何爲義女曰死以不死死爲死義殊曰如何是死以不死死爲死義女曰若能明知地水火風四緣未嘗自得有所離散而能隨其所宜是爲死義到遮裏庵提遮女翻問文殊師利曰明知生是不生之理爲甚麼卻被生死之所流轉殊曰其力未充師云大小庵提遮女𨿽見到而未能行到文殊師利𨿽行到也則盡力說得个其力未充大眾卽今其力已充一句又作麼生道喝一喝云巨靈擡手無多子分破華山千萬重。

解夏小參師拈拄杖云當陽顯露作者知歸驀札相逢時人未會收綸罷釣五湖煙水澄淸撥艸瞻風四海雲林奔走若住也若行也本來無得無失若迷也若悟也便乃有證有修到遮裏直須兩頭撒開中間不立所以道未有常行而不住未有常住而不行欲益無所益欲爲無所爲旣然如是隨緣不變一句作麼生道卓拄杖云且歸茅屋舊居處閒看淸溪不斷流。

天隱和尙語錄卷二嘉興大藏經天隱和尙語錄

天隱和尙語錄卷三

嗣法門人通問等編

荊溪磬山語錄

磬山初創臘八日示眾師云磬山茅屋冷淒淒到者都緣向上機鼻孔盡從今打失赤條條地得無衣作麼生是向上機自代云泥牛吸水武陵溪今辰是我釋迦老子桷底脫落底時節大眾還知麼若知得當初釋迦老子悟得个什麼來若未知看舉起拂子云釋迦老子在汝等眼睫毛上放大光明照見三千大千世界還見麼若見得徹去睹明星時無二無別其或未然誠謂徒入空門虛生了也各各挽起眉毛盡平生力量挨拶將去不可蹉跎歲月埋沒此光明去也今玆徐居士二十年長齋慕道海內知識一一參叩錯禮山僧爲師爲伊芟染亦有个頌子相記脫俗爲僧翻掌間轉凡成聖也非難雪山老漢日成道今古明星照遠山久立珍重。

除夜示眾師云一年容易過大盡在今宵生死無憑據陰陽定不饒大眾團團圍圍住玆磬山阿相伴老僧作何功行莫謂老僧使得你們忙碌碌地無暇做參禪辧道底工夫且道你們終日起來忙閒動靜運水搬柴者是誰迎賓待客墾土掘地者是誰穿衣喫飯屙屎放尿者是誰須是於中識得本命元辰不離放尿屙屎不離喫飯穿衣不離掘地墾土不離待客迎賓不離搬柴運水不離動靜忙閒若於此識不得本命元辰忙閒動靜卽被忙閒動靜礙運水搬柴卽被運水搬柴礙迎賓待客卽被迎賓待客礙墾土掘地卽被墾土掘地礙穿衣喫飯卽被穿衣喫飯礙屙屎放尿卽被屙屎放尿礙遮一落索老僧代你們用力不得須要你們件件自家著力始得還曾簡點得也未不然莫說一年除歲容易縱經百年虛度光陰有什麼用處大眾會麼驀卓拄杖云來年更有新條在惱亂春風卒未休。

歲旦示眾拈香祝聖畢師召眾云本地風光無背面物物拈來始成現大千沙界絕羅籠一句當陽如閃電年新月新日又新步步行來步步新踏著這重關捩子原來卽是舊時人所以回天轉地不須愚智功能透古超今不落凡聖階級且如新年頭佛法還有商量也無若道是有水中捉月若道是無色裏膠靑恁麼則不涉有無還委悉麼以拄杖劃一劃云打開云戶看露柱放光輝復頌云雪後一枝梅吐玉豁然天地共陽春太平盡唱無生曲引得巖前石虎吟元宵示眾師雲山中正月十五也無村歌社舞都盧本分禪和不打尋常這鼓剔起無相燈光照破人人鼻祖且道燈未明時光在什麼處舉起拂子云明暗兩頭俱脫落一毛端上現全身。

淸明日晚參師云今朝卻是淸明節河邊細柳垂枝折捐舟登岸小阿娘跌腳捶胸訴冤屈聲聲哭到松林間叫殺靑天全不答誰知生死路悠悠一去更無个消息何如脫俗出家兒無憂無喜無交涉驀拈拄杖卓一下云惟有這个不遷變今年去年曾無倦登山涉水賴伊扶風前月下常相見見見見眼裏瞳神耳裏現喝一喝良久云愁人莫向愁人說令得愁人愁殺人。

示眾師卓拄杖云眾兄弟久處叢林徧參知識還曾撥著這一著子也未若撥著這一著子順逆境緣處自然不被塵勞封鎖生死岸頭時脫然不隨業識牽纏在世出世了無掛礙誠謂之無事道人若未撥著徒自苦辛山山水水千里勞神波波碌碌旣爲出家兒父母遠離親朋絕往澹泊無爲翛然灑樂趁此色力彊健猛著精彩日夜研窮究取這一著子十二時中無絲毫異緣畢竟要討个分曉才得不辜出家之志不負佛祖之恩𨿽然如是恁麼說話若在了事人前拾如送个臘月扇子也喝一喝云且截斷葛藤。

歲旦示眾師雲天啟四年正月一春到人間將半月梅花笑雪滿庭香透過時人娘生鼻驀舉拄杖云看惟有這个原如此也無年也無月也無新舊只平常直直對君親剖悉擲拄杖云𨿽然如是且道新年頭上一句又作麼生道良久云大家登寶殿祝聖願長春。

絕糧示眾舉世尊一日敕阿難食時至汝入城持缽難應諾曰汝旣持缽當依七佛儀式難遂問如何是七佛儀式佛召阿難難應諾佛曰持缽去師云幸喜幸喜世尊大慈大悲當時若不開這一路洎合餓殺老僧大眾且道靈山會上曾打到這个境界遣阿難未曾打到這个境界遣阿難試道看況世尊三界大師福被人天何故只遣阿難入城持缽千二百眾合作麼生磬山今日則不敢釘釘遣誰去且這一條路誰行得誰行不得可不見義勇爲耶記得昔年有个頌子爲諸人舉似托缽生涯七佛儀瞿曇盡力是提撕阿難當下通消息那用婆心第二機。

師五十誕辰前一日示眾師云寄迹閻浮五十春不知虛幻受伶俜自從胡亂年來後閒看長空放白雲所以道眞如性海本無出沒大悲願力示現去來且道旣無出沒焉有去來眞如性海與大悲願力是同也是異也若道同驀舉起拂子云這是大悲願力如何是眞如性海若道異垂下拂子云這是眞如性海如何是大悲願力若道不同不異則無老無少無大無小無長無短無有無無不可以形名得不可以智識知如此大眾得得到磬山來與老僧慶誕若約老僧五十年前母難之辰今日猶未生也旣未生時慶个什麼誕說个什麼法可不隨情逐世了也且道不隨情不逐世一句作麼生道還委悉麼以拂子指庭前菊花云黃菊經霜老靑松帶露寒若將時節會依舊是顢頇。

正誕日小參師拈拄杖云老僧去年四十九曾向人前揚家醜譚禪論道作生涯想起從前不喞澑今年幸爾已五十對人一字無可說橫拈拄杖按乾坤那个丈夫來受屈所以道把住也十方虛空也須喫棒放行也森羅萬象總是齊彰山僧今日也不放行也不把住聊通一綫以拄杖插向前繞一匝云與諸人一任七縱八橫去也良久卓拄杖云眞金自有眞金價終不和沙賣與人。

啟華嚴禪期示眾師云要踏毗盧頂上行不須向外去追尋回光返照原初體著著拈來不是塵豎拂子云看大眾還見麼十方虛空無邊香水海一一世界中有千丈盧捨那身在此一毛端上現寶王剎轉大法輪打開華藏玄門演出不思議法所以道塵說剎說眾生說熾然說無間歇於此會得迥出三乘髙超十地不勞覺城東畔始見文殊樓閣門開方參慈氏脫或未然再打之繞葛藤去也若人欲識佛境界當淨其意如虛空遠離妄想及諸取令心所向皆無礙汝等旣到此間妄想不得不離意根不得不淨意根旣淨妄想自離妄想旣離令心所向自然無礙心旣無礙左打一拂云這邊也無礙右打一拂云那邊亦無礙中間打一拂云這里亦無礙無礙無礙亦無礙今人聞此等說話便道貪瞋癡亦無礙殺盜淫亦無礙妄言綺語亦無礙惡口兩舌亦無礙如此見解撥無因果莽莽蕩蕩他時後日閻羅老子面前打算喫鐵棒有日在莫言不道不見南嶽讓和尙初參曹溪六祖祖云什麼物恁麼來只此一轉語參承六載方始瞥地曰某甲有个會處祖云何不道云說似一物卽不中祖云還假修證不云修證則不無染污卽不得祖云卽此不染污諸佛之所護念汝旣如是吾亦如是善自護持這便是眞參實悟眞修實踐的樣子汝等旣到這里當摩褌擦褲堅豎脊梁打屏身心體究一回始得古人云臨崖撒手自肯承當絕後再蘇欺君不得正恁麼時直截根源一句作麼生道良久云木馬暗嘶云影道泥牛橫臥石巖前若能坐斷千差路頃刻歸家不用鞭和聲擲下拂子喝一喝。

晚參師拈拄杖云達摩一宗看看掃地矣賴有志者盡力扶之何故今時大法未明而爲人師者觸著則任意揮張便道大機大用不識是何宗旨學人問著蒲團卽將蒲團打問著禪板卽將禪板打設若問著虛空你還將虛空打得麼問著山河大地還將山河大地打得麼若將不得可見大機大用不在蒲團禪板上有一等不識好惡者吞卻釣餌播弄一生生死岸頭一毫用不著諸人也須簡點古人乃謂此是風力所轉終歸敗壞不見趙州和尙有个秀才來問佛不違眾生願是不州云是才云弟子欲就和尙手中乞取拄杖得不州云君子不奪人所好才云某甲非君子州云老僧亦不是佛看他得的人大機大用活鱍鱍地優遊自在老僧晚年來有些性躁也要用棒行喝但遇其人則不得不行不得不用非是貶駁諸方要且扶立宗旨作麼生是宗旨喝一喝卓拄杖云男兒自有衝天志莫向古人行處行復云今晚就水和泥趁鑪打鐵也要打艸驚蛇還委悉麼以拄杖駕肩繞一匝云楖栗橫擔不顧人直入千峯萬峯去直趨方丈。

除歲示眾師云爆竹一聲催臘盡寒梅數點帶春來道人林下無餘事心地閒閒卻似呆所以道欲識佛性義當觀時節因緣時節旣至其理自彰且如過去時節已過去未來時節猶未來現在時節而不住況此深山窮谷之中寂寥虛廓本無喧嘩雜擾之聲又無朱紫玄黃之色也無笙歌燕舞之作亦無大歡小悅之娛剛剛一種灰頭土面懶散禪和卽今歷歷孤明澄心瞪目聽法者莫不是這个時節若是這个時節又何用更識便轉得身吐得气喫得山僧手中痛棒若未轉得身吐得气喫不得山僧手中痛棒你若向前截斷路頭你若落後又無退身之地你若住著則三十棒到這个時節還有不惜身命者麼須知句中鏟意意中鏟句意句交馳甚爲可畏𨿽然官不容鍼私通車馬汝等入堂坐禪已經一月並無有一人到室中通个消息都盧是一隊無心道人老僧信得汝等過汝等還信得老僧過麼若信得過莫謂無心云是道無心猶隔一重關不見藥山和尙坐禪石頭一日偶見問云汝在這里作麼云一物不爲云不爲卽閒坐也雲閒坐卽爲也汝不爲不爲个甚麼云諸佛亦不識你看古人一个閒坐尙不可得而況昏沈掉舉妄念紛飛者乎石頭便雲從來共住不知名任運相將只麼行自古上賢猶未識造次凡流豈可明你看石頭和尙舌頭拖地入泥入水爲人老僧今晚爲汝等注破從來共住不知名那里識得來任運相將只麼行也是客作漢自古上賢猶未識難道造次凡流豈可明不是壓良爲賤旣注破還知麼若論這一段事人人本有个个不無只爲無始以來無明業識煩惱蓋覆不得現前還見麼驀舉起拄杖云先天有物能爲主不屬陰陽造化生久立珍重。

元旦示眾師云今日元來新年頭昨日元來舊年尾新年頭上不見來舊年尾上不見去不來不去常現前个裏元來無所住無所住處著眼看大千沙界一毫許漫看春風滿面生張公喫酒李公醉更有一般堪羨處千門萬戶瞳瞳睡大家齊唱太平歌哩哩囉兮囉囉哩所以道有條攀條無條攀例大眾祝聖壽以無疆贊皇圖而永固。

元宵示眾師云一燈才焰萬燈瑩爍破乾坤徹底空山色自今光燦爛桃花依舊笑春風大眾剛才過歲又已半月流光荏苒無暫停息若是手腳未穩切宜努力莫待臨渴掘井追悔無門要做工夫已遲了也會得麼英靈衲子未舉先知機鈍之流不妨薦取以拄杖指燈云看喚作燈則觸不喚作燈卽背且道喚作什麼雲門大師道光不透脫有兩般病一切處不明面前有物是一又透得一切法空隱隱地似有个物相似亦是光不透脫直饒恁麼不恁麼會卽聲色而非聲色不恁麼恁麼會卽非聲色而非非聲色般若經云若取法相卽著我人眾生壽者若取非法相卽著我人眾生壽者是故不應取法不應取非法到這里無你下口處無你入頭處無你插手處無你札腳處若佇思停機卽沒交涉矣還會麼除非上根利器一聞千悟始得不見達摩初祖遙觀震旦人有大根器得得航海而來在梁國不契直造少室端坐面壁九載剛接得个神光二祖斷臂安心頓悟本來謂之得髓傳至六祖開心地法門然後宗分二派再四傳而派列五宗豈不是燈燈相續瑩徹交輝所以道法流不泯派永接於曹溪燈焰常存光逾明於少室老僧今晚見此世燈引這一落索若是明眼人前一場笑具可不通身輥在葛藤窠裏了也還有剔脫得出者麼良久云少林祕要無多子五派單傳不二門喝一喝。

示眾舉興教坦和尙初開堂有雪竇化主省宗出問諸佛未出世人人鼻孔撩天出世後爲甚麼杳無消息坦云雞足峯前風悄然宗云未在更道坦云大雪滿長安宗云誰人知此意令我憶南泉拂袖歸眾更不禮拜坦云興教今日失利便歸方丈坦令人請宗至云適來只錯對一轉語人天眾前何不禮拜蓋覆卻宗云大丈夫膝下有黃金爭肯禮拜無眼長老坦云我別有話在宗乃理前問至未在更道處坦云我有三十棒寄汝打雪竇宗乃禮拜師云你看古人眞實處無有一字相欺若是今時善知識權柄在手不辧來機要施設到底那肯屈尊就下若是今時學者出頭來硬作主宰到底亦未肯服善你看坦長老從容和雅云適來只錯對一轉語且道作麼生是他錯處省宗不肯後云寄三十棒打雪竇雪竇又有何過省宗便肯禮拜這里若看得分明許你們通个消息一眾呈見不輟師復云學道先須達本後識綱宗綱宗旣明其本自立旣得其本道隨手應所以道從天降下則貧窮從地湧出則富貴若道見過古人田地只好與古人提瓶執杖若道見到古人田地只好與今人提瓶執杖若未見到者更參二十年始得何故卓拄杖云選佛若無如是手宗門那得到如今左右顧視云有麼有麼如無老僧且去守困便曳杖出堂因事示眾師云諸方難見而易親老僧這里易見而難親何故諸方善知識道眼髙福徳大叢林整齊飲食精潔可謂難見而易親也老僧這里世緣淺薄辟艸開荒茶粗飯糲可謂易見而難親也難得親近難中之難雪裏送炭者少易得親近易中之易錦上添花者多左右顧視云眾中還有道得不難不易一句者麼驀卓拄杖云拄杖子勃跳出來道也不難也不易淸風明月共知音天上人間隨所去師復笑云不然不然老僧還要用著你曳拄杖便歸方丈。

小參師云今辰二月十九菩薩應身普救人人要證圓通打破無明窠臼舉拂子云觀音妙智力能救世間苦復打一下云還聞麼如若不聞除是生來耳如若聞又聞个什麼來雲門大師道觀音菩薩將錢買胡餅放下手原來是饅頭山僧這里也無胡餅也無饅頭且道大眾喫个什麼今日周沙彌爲伊師設供補慶乞老僧說个小參仰勞大眾誦一無量壽眞言唵嘛呢叭吽復偈云生來半百知安分漫看山花爛熳紅且喜闍黎實頭處長年相伴老龍鐘。

陽山靜室眾請晚參師云目瞪雲霄第一峯端居無事萬緣空無生曲調從君和不落閒忙動靜中旣不落閒忙動靜且道在什麼處大眾驀卓拄杖云莫不落在這里還會得麼你若會得卽便言下知歸若未會得現前若僧若俗若老若少波波汲汲徒上此山枉受辛苦不如參个古人話頭以悟爲期昔我禹門堂上幻有老人慣教人參如何是我父母未生前本來面目汝等須是行也參坐也參語默動靜參迎賓待客參做買做賣參穿衣喫飯參屙屎放尿參莫管一年兩年十年二十年一參參到無參處忽然地一聲便得這个消息所以道參須眞參悟須實悟𨿽然古人云十方世界是沙門一隻眼且道眼在甚麼處良久云老僧今晚爲汝諸人點出去也看以拄杖指佛前燈云智燈常焰焰晝夜永明明擲拄杖便休去。

烏瞻山眾請小參師云摩竭令行傳千古而今拈出又重新爍迦羅眼猶難覷試問當機有幾人良久雲南贍部州打鼓北俱盧州升座西牛賀州說法東勝神州參堂且道說什麼法諸人還聞麼若聞對眾證舉未聞切忌作驢前馬后漢認奴作郎古人道參禪都是病病在耳目者撐眉努目側耳點頭爲禪病在口舌者顚言倒語胡喝亂喝爲禪病在手足者進前退後指東劃西爲禪病在心腹者窮玄究妙超情離見爲禪據彼所論無非是病所以道涅槃心易曉差別智難明芭蕉和尙云你有拄杖子我與你拄杖子你無拄杖子我奪你拄杖子又有尊宿云你有拄杖子我奪你拄杖子你無拄杖子我與你拄杖子磬山則不然你有拄杖子我不奪你拄杖子你無拄杖子我不與你拄杖子諸人還會得麼若會得從你髙髙峯頂盤結艸庵把定牢關不通凡聖又從你入艸求人帶水拖泥現佛現魔隨方應用你若未會切忌動著動著則老僧三十棒卓拄杖復偈云問答須教識主賓休迷事理亂君臣一言失照無憑據萬行全乖喪本眞舉起吹毛當面截拈推塗毒絕根塵果然佛日重懸處相播玄風憶少林。

薦亡小參師云百歲光陰瞬息回幾人到此不曾欺貪名圖利心無厭逐色隨聲意轉迷生死岸頭方有悔輪回路上更多疑如來金口分明諭地獄天堂任爾之今日乃溫氏薦亡道場完滿乞老僧對眾舉揚無生之旨不免說幾句現成說話妙性圓明離諸名相本來無有世界眾生因妄有生因生有滅生滅名妄滅妄名眞驀豎起拂子云咦還見麼離諸名相又見个什麼若道不見妙性圓明何處安著這里會得便識得愛溪居士安身立命處識得愛溪安身立命處便識得自己安身立命處識得自己安身立命處卽識得從上諸佛諸祖安身立命處所以生本無生滅本無滅居士六十歲未生已前本來面目還見麼所以中論云已生無有生未生亦無生離已生未生生時亦無生六十歲死已後已死無有死未死亦無死離已死未死死時亦無死諸人若會得對眾拈出老僧與你證據若未會各各珍重參取去。

解華嚴禪期小參師云說甚長期與短期自家面目自家知坐參五十三員老樓閣門開彈指時卓拄杖云吽大開了也諸人還覺毛寒骨豎麼出亦得入亦得𨿽然如是且道門在甚麼處還見麼如此見得無論開卷便退者終捲而退者一部而退者半部而退者一年而退者年餘而退者兩年而退者三年滿而終者一任七縱八橫逍遙自在故經云心同虛空界示等虛空法證得虛空時無是無非法你若這里未見得徹從你三年期滿而終者兩年不足而退者半部一部乃至一卷半捲而退者總不得可謂當面蹉卻所以道如人數他寶終無半錢分於法不修行多聞亦如是不見白雲端祖云若得一回汗出一莖艸現出瓊樓玉殿未得一回汗出瓊樓玉殿卻被一莖莫蓋覆諸人還曾一回汗出也未若未得一回汗出切忌顢頇卓拄杖云雪後始知松柏操事難方見丈夫心。

示眾師云諸人旣流入心地法門必須向己躬下眞實做工夫參究一回始得不可依依稀稀當有當無如患瘧疾病一般今日提起便心中火急明日放下卽緩縱身心惟恐色力不佳病魔纏擾又慮衣食不周貧窮困苦且幹辦些世事調養个四大漫漫學道殊不知恁麼去總然有怕生死底念不覺埋沒塵勞被結習驅使這等根器都是無始以來信位不足如何參得我祖師禪驢年也未有出頭日子在你若果具這大丈夫气槪猛省將來拼此四大也不管貪窮困苦也不管饑寒凍餒也不管病魔纏擾也不管世諦紛紜單單提个話頭澄澄湛湛切切思思行也參坐也參住也參臥也參不顧得失危亡不知迷悟境界只如此挨拶去歲久月深驀然打失鼻孔恰如虛空粉碎大地平沈漫漫蘇醒將來方有少分相應到這田地急急見人不可耽著須知祖師門下本無有實法系累他人若有一法系累他人入地獄如箭射故笑巖師翁云聖人之道个个完具惟不自究明甘自輕棄且道那里是自輕棄處須時時簡點不可放過珍重珍重。

優婆夷眾請開示師云汝等身居富貴中不被富貴之所羅籠信知有這段出世大事乃是屢劫種來善根最是難得須當十二時中猛省提撕如何是我父母未生前本來面目須要治家接應世緣處支賓待客處著衣喫飯處忙閒動靜處驅奴使婢處一一體究不可放過直下能見得本來便識得妙明常住眞心不生不滅不常不斷無老無少無去無來非古非今非成非壞自然超出苦海今時人落在富貴卽被富貴之所籠罩落在貧賤卽被貧賤之所困苦不能卽世出世故經云一切眾生皆由不知性淨明體用諸妄想此想不眞故有輪轉若不勇猛做一番工夫要解脫修行誠未有日子在昔日有个無著道人二十七八寡居學道曾參叩徑山打硬修行志气超羣見地卓犖以至大徹然後爲尼播揚宗教接物利生豈不是出格道人也彼旣如是我寧不爾你們若待家園事業成辦然後修行則便耽閣埋沒己靈不知三界空花猶如火宅豈可認定家園事業而爲己有耶一息不來就屬後世切莫爲長久之計山僧在此開山修造多不過接引之辭又豈可作永遠之念耶汝等若信得及各各須念無常迅速生死事大須自提撕這句話頭以悟爲期便是出生死之根本二六時中切不可忽趙州和尙道我在南方三十年除二時粥飯是我雜用心處如此用功無有不發明者努力珍重。

示眾師云鼓唱宗乘提挈綱要切須是个人始得憶昔當時僧問巴陵如何是提婆宗陵云銀碗裏盛雪這僧若不解正派源頭如何啟得這个大口巴陵老人若非出自雲門深窮法海透徹靈源者則不能如是灑灑落落漧漧淨淨拋个銀碗盛雪一句子直示將來恁麼得非是个本色上流脫略情塵知見者如何湊泊得去到這里還知古人落處麼咦不見道道吾舞笏同人會石鞏彎弓作者諳。

示眾師云徳山棒臨濟喝特地無端好施設石鞏箭子湖狗也沒來由呈家醜何故看保寧上堂侍者燒香罷指侍者云侍者已爲諸人說法了也然則保寧說法如雷也是借他鼻孔出气何不當時待侍者未燒香時道个爲諸人說法了也免使後人在侍者邊覓山僧今日無侍者與諸人說還知麼咦男兒自有衝天志莫向古人行處行。

病起示眾師云剛才過月半又是初一矣老僧病軀不能應時及節與諸人商量佛法若論此事如百斤擔子各各擔著到得地頭方始輕快不得依依稀稀打混過日若是久參先學舉起便知落處晚進初機切須努力諸仁者趁此時將本分事與老僧證據良久顧左右云去罷。

示眾舉愚庵禪師一日入園見典座割瓜庵問刈得幾个祖師頭座云三十个庵云那个皮下有血座云和尙何得重重相戲庵云好心不得好報師拈云若作佛法商量愚庵好與三十棒若作世諦戲論典座好與三十棒除此二途諸人道將一句來。

懸鐘小參師云懸起也名喧宇宙遐邇安寧撞著也響應寰區幽冥拯拔恁麼則名從何得聲從何來名不自名聲不自聲聲若自聲不待撞而自鳴名若自名不待鑄而自成旣然如是其名也聲也都從檀越信心中流出諸人還知麼咄但將眼聽分明也徧界何曾有覆藏。

示眾舉世尊將諸聖眾往第六天說大集經敕他方此土人間天上一切獰惡鬼神悉皆集會受佛付囑擁護正法師云大小世尊憐兒不覺醜設有不赴者四天門王飛熱鐵輪追之令集何必旣集會已無有不順佛敕者各發弘誓擁護正法以徳服人惟有一魔王謂世尊云瞿曇我待一切眾生成佛盡眾生界空無有眾生名字我乃發菩提心山僧若作世尊咄云魔王你而今在眾生界內耶眾生界外耶若在眾生界外不見有一眾生當發菩提心若在眾生界內已發菩提心了也到遮裏看他如何合殺卽今諸人還識得遮老魔王落處麼良久云更爲諸人頌出遮个魔王能大力眾生界盡始方修須知逆順承恩徳風捲殘云一色秋。

小參師云今朝六月十九菩薩應身普救大開圓通法門不落聲色窠臼驀豎起拄杖云大眾遮是色還見麼卓一卓雲遮是聲還聞麼若見若聞如何是不落窠臼一句顧視左右云觀音菩薩將錢買糊餅放下手元來是饅頭還知落處麼若不知落處觀音菩薩隱拄杖裏入千峯萬峯去也喝一喝。

示眾舉天臺寒山子預知潙山來國淸受戒遂與拾得往松門接潙山才到二人藏路兩邊透出作大虫吼三聲潙山屹然無對師代云一名是个老賊寒山云自從靈山一別迄至於今還相記麼潙山無對代云忘卻了也拾得拈起拄杖云老兄喚遮个作什麼潙山無對代云也知你用得熟寒山云休休不用問他從別後三生做國王來總忘卻也潙山又無對代云老僧住持事煩復頌往往志因貧處得從教古佛要精修三生已落王家也不是潙山怎出頭。

示眾師云今朝七月一个事如何說秋風漸漸來切莫耽放逸日月易蹉跎光陰在瞬息若不把本參焉能得竟徹敢問諸人臘月三十日到來作麼生打疊得去顧視左右云噫丈夫不奮衝天志依舊懡過一生。

示眾舉僧問雲峯如何是心地法門峯云不從人得僧云不從人得時如何峯云此去衡陽不遠妙喜云雲門卽不然如何是心地法門不從人得不從人得時如何看腳下楚石云或問天寧如何是心地法門不從人得不從人得時如何早晨有粥齋時有飯師云諸大老恁麼答話美則美矣善則未善若問磬山如何是心地法門不從人得不從人得時如何如人飲水冷暖自知。

示眾師拈拄杖云今日七月半農夫禾好看你我衲僧家以何爲公驗秋風一陣來黃葉兩三片凋殘功徳林石人也驚嘆旣然如是各各須教照顧鼻孔切忌漫將閒學解依稀埋沒祖師心擲下拄杖。

示眾舉僧問五祖如何是佛祖云露胸跣足如何是法云大赦不放如何是僧云釣魚船上謝三郎妙喜云此三轉語一轉具三玄三要四料簡四賓主洞山五位雲門三句百千法門無量妙義若人揀得許你具一隻眼楚石云三玄三要四料簡四賓主洞山五位雲門三句百千法門無量妙義大似頭上安頭天寧今日爲你諸人抽卻釘拔卻楔做个灑灑落落地丈夫兒豈不好何故喫他殘羹餿飯隨他腳後跟轉被他喚作無地頭漢慚惶殺人師云二大老一人髙髙山頂立一人深深海底行𨿽然如是還曾踏得五祖老人三句話著也未據磬山看來總是無地頭漢何故從前汗馬無人識只要重論蓋代功。

示眾舉密庵傑禪師上堂拈金峯和尙示眾云老僧二十年前有老婆心二十年後無老婆心時有僧問如何是和尙二十年前有老婆心峯云問凡答凡問聖答聖曰如何是二十年後無老婆心峯云問凡不答凡問聖不答聖庵云烏巨當時若見但冷笑兩聲這老漢忽若瞥地自然不墮凡聖窠臼師云某當時若在烏巨位中則把住問那里有聖凡窠臼見他眼目定動便托開呵呵大笑歸眾這也是山僧路見不平今日眾中還有人知得落處麼若知得落處不妨出眾證據如無一總不離凡聖窠臼在參。

禹門院入塔小參師云靈源寂寂本無去而無來智體如如現有生而有滅生卽不生故來而無來滅卽不滅故去而無去來而無來故不來相而來湛若太虛而無際萬象不能逃其形去而無去故不去相而去明如杲日以當空森羅不能遺其照所以亙古今而常存昭然獨脫根塵之外者也旣然如是生亦得死亦得少亦得老亦得大亦得小亦得凡亦得聖亦得都盧歸向个中安享無爲之化到這里收因結果一句作麼生道驀呈拄杖云雲飛不斷靑山靜水到無邊滄海閒。

室中垂示師云五更熟睡時撞鐘不聞鐘聲頃寤時鳴鼓便聞鼓聲若先不聞鐘聲後聞鼓聲寤寐不得恆一或聞性有不徧耶鐘聲有不到耶鐘聲若不到同處寤者亦應不得聞聞性若徧寐者亦當得聞何以寤時聞寐時不聞若融會得寤寐一如若融會不得生死關頭如何打脫不可放過諸人簡點看。

因事開示師云有志學道者必須決擇師承發明心地爲要宜當竭力曲盡師法深蓄厚養然後隨緣闡化不拘方所若在學地中師承不擇邪正難分迷流逐隊妄認緣塵大法不明心地何達或者初發心時不知歸向三年兩載從而聞之漸漸慕之憤然發志腰包行腳撥艸瞻風趣造林下依棲知識排入上輩固爲迫念非求名位只欲幹辦本分一著而已原無薦上之心況有人我見耶然處稠人廣眾之中其間有先出家而名位卑下者有年少而先具戒者有年長而未具戒者不可以尊卑之位忽先後之分況此法門本來平等若識心達本當下與佛祖不別豈可持其先後執著名分妄爭人我徒喪光陰諸人要幹辦大事畢竟行履無有一毫自欺處才不孤行腳之初心矣他日甚有得力決不相賺。

開示今時人學道做工夫不得地一聲槪爲工夫不能綿密凡情聖解不得頓忘古人所謂如患瘧疾一般寒了一會又熱一會何曾下正片工夫若是眞參實究生死心切一刻不放空挨拶將去日久月深無有不悟底道理只恐當有當無今日期明日今年期來年蹉跎過了一生恁麼蹉跎去直至彌勒下生甘受苦辛何有出頭日子不如言下截斷一切單單只究本分一著果乃親見一回從前學解底都不虛棄若未親見一回總爲閒學解埋沒祖師心。

因事茶話師云古人設茶因敍話磬山因話而設茶茶話分明已舉似諸人切莫得周遮𨿽然且道茶與話是一是二若道是一諸人但得茶不得話若道是二老僧但得話不得茶諸人試道看如何得恰好眾無語師舉茶甌云且喫茶漫漫與你們打葛藤。

禹門院茶話師云吾於此地本來無福不勞眾兄弟贊嘆倘若贊之贊之無益吾於此地本來無過不用眾兄弟毀謗設若毀之毀之不及旣贊之無益毀之不及豈非平等法門乎夫佛與眾生平等煩惱與菩提平等西方與東土平等天與地平等我與你平等平等與不平等平等噫白日易遷顏色老黃金難買少年還。

天隱和尙語錄卷三﹝終﹞嘉興大藏經天隱和尙語錄

天隱和尙語錄卷四

嗣法門人通問等編

荊溪磬山語錄之二

示眾師云截徑一路見在目前正道玄微意超言外物物就手事理藏鋒諸人還知落處麼不見當時汾陽老人采菊謂眾曰金花布地玉蕊承天杲日當空乾坤朗耀云騰致雨露結爲霜不傷物義道將一句來還有道得底麼若道不得眼中有屑直須出卻始得師云其時不肖遠孫若在但云覓火和煙得擔泉帶月歸他道風穴云若立一塵國家興盛野老顰蹙不立一塵國家喪亡野老安貼於此明去闍黎無分全是老僧師云縱奪由你不得壓良爲賤爭柰賓中有主於此不明老僧卽是闍黎師云殺活聽憑且不得自起自倒爭柰主中有賓闍黎與老僧亦能悟卻天下人亦能瞎卻天下人師云全放由你也不得作憨爭柰賓中賓在要知闍黎與老僧麼拊其兩膝曰這里是闍黎這里是老僧師云全收由你切不得教壞人家男女爭柰主中主在且問諸上座老僧與闍黎是同是別若道是同去上座自上座老僧自老僧若道是別去又道老僧卽是闍黎師云分亦憑你不分亦憑你驀拈拄杖云只是不得忘卻這个諸人又作麼生會若能於此明得去一句中有三玄三要賓主歷然平生事辦參尋事畢師云諸人還識得這一句麼卓拄杖喝一喝云諸人還見徹三玄麼以拄杖點空心喝云諸人還要會三要麼以拄杖於空畫○○○喝云所以永嘉大師道粉骨碎身未足酬一句了然超百億老僧舉到這里一件要緊事不得與諸人再打葛藤左右顧視云看看汾陽老人來也不待作禮速歸方丈。

示眾舉楚石禪師上堂通身是眼爲什麼覷不見通身是耳爲什麼聽不聞通身是口爲什麼說不到通身是心爲什麼鑑不出報恩有道聰明神咒布施諸人去也師云且道通身旣然是眼那里得見耳來通身旣然是耳那里得見口來通身旣然是心那里得見眼耳身口來諸人到這里須自簡點看磬山說得是報恩卽不是報恩說得是磬山卽不是𨿽然直饒你覷得聽得說得鑑得已落第二頭了也復云參。

除夜小參僧問昨日萬山松今朝千嶺雪一色本同眞俄爾成差別如何不是差別法師云當鑪不避火僧云古人烹露地牛與眾分歲今日磬山以何分歲師云舉意便知有僧禮拜云恁麼則謝恩無盡師便喝僧拂袖歸眾又僧問燈燈續焰祖祖聯芳濟上一宗至今猶在未審阿誰分中事師髙聲云道甚麼僧便喝師便打僧又喝師亦喝僧禮拜歸眾師乃云老漢居山三十年未曾輕舉到人間只因諸子尋蹤迹不肯饃糊放過關大眾今夜大盡佛法無剩祖印全提要行正令若向壁立萬仞處腦後一槌百尺竿頭時腳跟下鏟適才二上座不顧危亡得失抑揚酬唱諸人還知麼若也未知不可影影逴逴依依稀稀多知多見埋沒自己一段大事老僧說到這里忽記得雲門大師道盡乾坤大地無有纖毫過患只爲轉物不見一法猶是半提若到這里更須知有全提時節且道那个是全提時節不見臨濟大師道大凡演唱宗乘一句中須具三玄門一玄門須具三要有權有實有照有用今時有等杜撰長老以玄爲權以要爲實定言前爲照後爲用咄你還曾夢見我臨濟大師汗臭气麼他明明向你道有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪饑人之食敲骨打髓痛下鍼錐照用不同時有問有答立主立賓合水和泥應機接物若是過量人向未舉時撩起便行猶較些子所以汾陽老人云三玄三要事難分得意忘言道易親一句明明該萬象重陽九日菊花新此頌正治這般病所謂醍醐上味爲世所珍遇此等人翻成毒藥諸人還知落處麼若知落處便知磬山落處若知磬山落處便知古人落處若識得古人落處便知杜撰錯處老僧今晚有个頌子白拈手段在當場不是英靈孰敢當裂石崩崖休側耳奔雷掣電豈容商小根魔子何堪諭無智狂徒益轉茫今日老人親說破從教千古不磨揚喝一喝且道依時及節一句又作麼生道良久云殘燈小案臘方盡爆竹一聲春已回卓拄杖云珍重。

歲旦示眾林臯問玉綻梅花分幾樹和風陣陣送香來新年頭佛法卽不問如何是三寶堂前祝聖底句師雲天長地久進云恁麼則垂衣王化裏打鼓樂升平師云誰是知音者進云官不容鍼私通車馬時如何師云試道看進云白毫宛轉交光相靑髻盤螺滿月輝如何是佛師以拂子打圓相進云玉軸未分三獸別金函才展大車歸如何是法師據座而坐進云七尺單前知默坐一瓢方外任閒遊如何是僧師云且過一邊著進云三寶已蒙師指示宗乘的旨是何宣師以腳踢云一腳踢過進云旃檀林內曾遊戲踏轉昆侖作象騎如何是向上爲人句師云日月齊明進雲歸猿攀得枝頭月去鳥衝開石上云師云少賣弄僧禮拜歸眾師祝云皇圖永固帝道遐昌佛日增輝法輪常轉作麼生是轉法輪底句適才這些問答你道還報得皇恩佛恩也無知麼喝一喝不見臨濟大師道我有時奪人不奪境有時奪境不奪人有時人境俱奪有時人境俱不奪且道老僧這一喝是奪人耶奪境耶是人境俱奪耶人境俱不奪耶若道奪人人人鼻孔撩天若道奪境物物融通亨泰若道人境俱奪爭柰滿面春風若道人境俱不奪老僧且拈向一邊如何是奪人奪人則不問如何是奪境奪境則不問如何是人境俱奪人境俱奪則不問且道人境不奪一句作麼生道良久以拂子作書勢云歲朝把筆百事大吉以拂子拋向後便出法堂。

示眾舉泰首座到洞山值喫果子洞山云有一物上拄天下拄地黑律漆常在動用中動用中收不得未審過在什麼處泰云過在動用中洞山令人掇退果桌佛果圓悟雲天下衲僧盡道泰首座箭鋒不相拄所以遭洞山貶剝後來潙山眞如道此果子莫道泰首座不得喫三世諸佛也不敢正眼覷著宗師家正令當行十方坐斷有定乾坤句辧龍蛇眼不妨難趁當時若是英靈衲子解捋虎須待他道過在什麼處便拈起果子云和尙畢竟喚作甚麼待他擬議劈面便擲師云二大老一人𨿽扶弱且未得果子喫在一人𨿽太甚而有過人之志亦未得果子喫磬山則不然待洞山道過在什麼處但云有過無過且置隨聲拈起雲和尙先得了也便喫可不有意气時添意气不風流處也風流。

示眾舉瑯玡和尙問舉和尙近離甚處舉云兩浙船來陸來云船來船在什麼處云步下不涉程途一句作麼生道舉以坐具摵一摵雲杜撰長老如麻似粟便拂袖而出瑯玡問侍者此是甚麼人云舉上座瑯玡遂親下旦過堂問莫是舉上座麼莫怪適來相觸忤舉便喝復問長老何時到汾陽玡云某時到舉云我在浙江早聞你名元來見解只如此何得名播寰宇瑯玡遂作禮云慧覺罪過師云大眾兒看古今公案先須得句而後知義義句昭然意趣深解若脫略言句其義不全得失難辧其間擒縱殺活抑揚收放何從而得之也老僧閱古尊宿集舉和尙錄中刪去以坐具摵一摵慧覺罪過句豈非集者自失一隻眼也且妙喜分明道賓則始終賓主則始終主二大士驀札相逢主賓互換直下發明臨濟心髓苟非徹證向上巴鼻具出常情正眼未免作得失論量今日眾中莫有爲瑯玡出气者麼眾無語師遂髙聲唱頌云虎踞龍蟠展大機當陽著著不思議就中各顯藏鋒句惹得時人取次疑。

示眾舉玄沙云諸方老宿盡道接物利生或遇三種病人來作麼生接患盲者拈槌豎拂他又不見患聾者語言三昧他又不聞患啞者教伊說又說不得且作麼生接若接此人不得佛法無靈驗有僧請益雲門門云你禮拜著僧禮拜起門以拄杖挃僧退後門云你不是患盲復喚近前僧近前門云你不是患聾乃豎起拄杖云還會麼僧云不會門云你不是患啞其僧於此悟去師拈云玄沙老人可謂善說未能善接雲門大師如此接人也只接得無三種病底漢果實有三種病人來又如何接若到磬山門下來也不難何故如患盲者來髙聲向他道个瞎若患聾者來劈脊便棒若患啞者來便以拂子打圓相示之今日還有三種病底麼良久云如無老僧今日失利。

示眾拈拄杖云老僧有時拈拄杖子不作拄杖子用有時拈拄杖子作拄杖子用老僧有時以拄杖子行徧四天下擲向壁角落裏有時老僧丟下拄杖子獨自打頓去也諸人這里見得便乃會得我臨濟大師底賓中主主中賓賓中賓主中主𨿽然切不得動著動著一字打你頭破腦裂莫言不道卓拄杖便歸方丈。

望日示眾師云剛才過初一又是月半了也諸人作麼生會若也會得出來與老僧通个消息眾無語師逐出堂左右顧雲天晴日頭出。

示眾垂鉤四海只釣獰龍獨步大方爲尋知己賓中有主豈肯倚戶傍門主中有賓不用撒沙撒土賓主互換縱奪交馳各各有坐斷之機著著有出身之路誰是恁麼人行恁麼事大眾看舉慈明和尙見泉大道來乃云片雲橫谷口道人何處來泉左右顧視云夜來何處火燒出古人墳明云未在更道泉作虎聲明以坐具一摵泉接住推明向禪牀明卻作虎聲泉大笑云我見七十餘員善知識今日始遇作家師云你看他二大老驀札相逢正所謂獅子遊行象王踞地全機出沒大用現前諸人還識得麼若也識得不假如之若何便請單刀直入其或未然盲龜跛鱉豈堪克紹老僧更有个頌子諸人聽取二虎爭雄猛作威爪牙全露震崔嵬同音哮吼驚羣獸千古傳聞似怒雷休眨眼電光回濟下兒孫烜赫兮不是等閒相共語漫將狐兔亂眞規。

示眾舉巴陵云祖師道不是風動不是幡動旣不是風幡向甚麼處著有人與祖師作主出來與巴陵相見雪竇云風動幡動旣是風幡向什麼處著有人與巴陵作主出來與雪竇相見師拈云雪竇老漢也是依樣畫貓兒今日有人出來爲伊作主山僧放伊三十棒。

佛誕日示眾師云今朝四月八處處叢林浴悉達人人盡道報佛恩惟是磬山心未洽試問諸人報恩一句作麼生道一僧出雲橫按莫邪全正令太平寰宇斬癡頑師云也則道得一半進云請和尙全道師云一人有慶兆民賴之僧禮拜云謝和尙答話師云乾坤著眼看幾个知恩者復舉隨州關子嶺無聞聰禪師有僧問云今朝四月八天下叢林皆慶佛誕未審如來何處降生聞於幾上畫个圓相僧無語笑巖和尙代僧作禮云盡界普瞻師云今日有人問著老僧如來何處降生則向伊道休瞌睡復頌云古佛重興關子嶺拈花旨趣笑巖酬磬山今日無思算兀坐云深白了頭。

示眾舉歸宗文禪師上堂云日往月來大盡小盡生死漸近大眾總是祖師門下客須知生死不相關且道歸宗與麼說話還有過也無良久云父母不聽不得出家師云這老漢前言不應後語旣是祖師門下客又道个父母不聽不得出家且作麼生會若道歸宗說得是磬山卽不是又落在歸宗手裏若道磬山說得是歸宗卽不是又落在磬山手裏諸人又如何透過復云且作麼生是諸人底父母試道看眾無語師云老僧與諸人頌出自家父母自家知認得分明不是伊暑往寒來經幾劫灼然寸步不曾離了知生死不相關擬議之間面隔山若是祖師門下客橫吹鐵笛汨羅灣。

示眾師云今朝四月半農家秧好看堪笑懶禪和一事無可斷開了兩片皮只是粥飯罐道眼不能明閻羅要打算。

示眾舉玄沙禪師一日集眾將拄杖一時趁下卻回向侍者道我今日作得一解險入地獄如箭射者曰喜得和尙再復人身翠巖芝云大小玄沙前不構村後不至店且作麼生道得出身之路道吾眞云大小芝老只是偏枯若是道吾卽不然玄沙侍者一人具一隻眼云居舜云此語眾中舉得爛如泥且作麼生曾山僧道侍者不在言也玄沙也是荊棘裏求栴檀東禪觀云大小玄沙性命在侍者手裏師云觀此四大老批判有稱彊處有扶弱處有評論處有見的處若有人簡點得出許他具雙眼圓明其或未然切忌作得失論量若作得失論量入地獄如箭射。

晚參師一日驀地入堂一喝眾駭然無語師周匝四顧而出次晚集眾云老僧昨晚立在萬仞崖頭命如懸絲爲接汝等老僧今晚用婆婆禪亦要接汝等復喝一喝云且道今日這一喝與昨日這一喝是同耶是異耶不同耶不異耶汝等若會得出眾向前道來看老僧爲你證據一僧出才禮拜師劈脊便棒僧起師震聲云速道速道僧擬議師復打僧退步師卓拄杖云瞎漢乃云不見臨濟大師道我有時一喝如金剛王寶劍有時一喝如踞地師子有時一喝如探竿影艸有時一喝不作一喝用師喝一喝云且道這一喝是金剛王寶劍耶是踞地師子耶是探竿影艸耶是一喝不作一喝用聻若會得方作得我臨濟門下兒孫若會不得切忌亂統以拄杖旋風打散。

示眾師云北山人喫飯南山人種田不知具何義蓑笠笑煙巒風雨共施設雲月漫相瞻更有一般奇特事嘯殺峯頭野老猿。

示眾舉宗門有四種藏鋒初曰就理次曰就事至於理事俱藏則曰入就俱不涉理事則曰出就師云就理就事理事俱就則謂之藏可也理事俱不涉謂之藏未可也且道這一藏如何著得語諸人試道看眾無語師自代云三腳蝦蟆飛上天復示頌雲气吞佛祖定乾坤出就藏鋒斷命根昨夜泥牛曾哮吼今朝絕迹到荒村。

示眾師云今朝五月五騎卻艾虎街頭舞驀然撞著桃符神打落鐘馗手中小鬼鼓笑殺傍觀一个人喫了菖蒲雄黃燒酒沿街吐且道磬山淸眾又如何諸人試道一句看山茨進云穿衣喫飯隨時過嘯月吟風只自知篛庵進云寒衣送卻知時節蛇鬼潛形避莫邪師云一个隨時意賞一个諳節言行老僧亦有一句子無錢買粽子剛把貧來訴。

示眾舉馬祖令人馳書並醬三甕送與百丈丈令排向法堂前乃上堂眾才集百丈以拄杖指醬甕云道得卽不打破道不得卽打破眾無語百丈便打破歸方丈師云老僧當時若在眾中管取大眾沾恩亦不使百丈失利待他道道得卽不打破道不得卽打破但出眾抗聲云喚典座來快擡將去𨿽然也作死馬醫也老僧更爲諸人頌出堪嗟一眾是疑團打破從教仔細看若得磬山當座下林間貼貼地相安。

朔日師禮佛後登法堂大眾作禮畢師云磬山阿里有兩个小老虎昨日老僧被他截住卻在三家村裏躲過你們出出入入切須仔細隨顧左右云且喜不露爪牙便歸方丈。

示眾師云今時有一等不識好惡口稱爲臨濟門下兒孫妄判先宗以死殺法定要把冬瓜印子印人不知我從上臨濟嫡脈作略奪饑人之食驅耕夫之牛何曾有實法系累人耶不見廓侍者臨華嚴和尙上堂云大眾今日若是臨濟徳山髙亭大愚鳥窠船子兒孫不用如何若何便請單刀直入華嚴與汝證據廓出眾禮拜起便喝嚴亦喝廓又喝嚴亦喝廓禮拜起雲大眾看這老漢一場敗闕又喝一喝拍手歸眾嚴下座歸方丈時風穴作維那上去問訊嚴云維那汝來也叵耐守廓適來把老僧扭捏一上待集眾打一頓趁出穴云趁他遲了也自是和尙言過他是臨濟下兒孫本分恁麼嚴方息怒穴下來舉似廓廓云你著甚來由勸這漢我未問前早要棒喫得我話行如今不打搭卻我這話也穴云𨿽然如是已徧天下也師云汝等還會得麼若會得便知我臨濟兒孫作略若不會老僧與諸人頌出頌云賓則賓兮主則主兩陣交鋒貴無住賓家作主主家賓卻被傍人冷眼覷咄咄咄臨濟兒孫眞个毒言中有響破重圍千古萬古遺相局。

示眾舉古人道幽鳥語如簧柳垂金綫長煙收山谷靜風送杏花香永日瀟然坐澄心萬慮忘欲言言不及林下好商量師云旣言之不及又商量个什麼若道有商量古人恁麼道若道無商量古人恁麼道諸人且作麼生良久云薰風自南來殿角生微涼。

示眾舉鄧峯永庵主問僧審奇云汝久不見何所爲師著語云探竿影艸奇云近見偉藏主有个安樂處永云試舉似我奇因敍其所得著語云露永云汝是偉未是著語云明賞暗罰翻其窠臼奇莫測歸語偉著語云傳言送語漢偉大笑云汝非永不非也著語云面赤不如語直奇走質於積翠南禪師南亦大笑著語云君子千里同風永聞作偈云明暗相參殺活機大人境界普賢知同條生不同條死笑倒庵中老古錐覺範洪禪師云觀其語言想見當時法喜遊戲之逸韻使永公施於今則其取詬辱必矣著語云範老可謂知言矣復云老僧觀諸大老如播弄摩尼珠各各見其本色光明透露爭柰奇公卽珠何能得睹本色耶老僧已爲諸人注破眾中還有不了者麼良久云更聽老僧一頌偉哉永哉說是說非兩口一舌就髙作低積翠重巖走殺伊笑中何似刃相持復顧山茨云你還爲這僧代得一轉語麼茨云請和尙問師云汝久不見何所爲云只向道庵主那里瞌睡來師云他便掌是如何云震聲一喝師云喝後如何云大地平沈師云也只道得一半云和尙又如何師云干戈永息茨禮拜。

一日因眾議論徳山托缽因緣師乃云且住諸人還知趙州當時問南泉離四句絕百非請師道泉便歸方丈州云者老漢尋常口吧吧地不消一問諸人若識得南泉歸方丈便識得徳山低頭處復喝云諸人會則便會傍家走甚麼瞎漢一時以拄杖趁散。

示眾舉雲門大師才上堂云雪上加霜便下座師云你看這老漢通身是口只是不識身子藏在什麼處諸人下一轉語與雲門老人相見麼良久頌云韶陽領眾不辭勞金屑明明著眼稍到得文場擬題目手中失卻筆頭刀。

中秋月下示眾師云諸方叢叢簇簇這里淸淸淡淡若向淸淸淡淡中會得便入叢叢簇簇不妨若向叢叢簇簇處會得直到淸淸淡淡始得只如不淸淸不淡淡不叢叢不簇簇又作麼生良久雲天上一輪玉淸光何處無復云諸行者人人眞心獨朗比如秋月圓明乃因雲霧氤氳不得光明透露如人根塵相對便有三六一十八界纏縛不得自由何謂三六一十八界所謂六根六塵六識如眼耳鼻舌身意謂之六根色聲香味觸法謂之六塵旣有六根六塵中間發起六識所謂眼識耳識鼻識舌識身識意識也眼與色對便有靑黃赤白長短男女等相而起好惡心光不能透脫耳與聲對便有宮商淸濁音韻言辭而起好惡心光不能透脫鼻與香對便有薰蕕穢馥鮏羴等而起好惡心光不能透脫舌能嘗味便有甘肥鮮美酸碱甜淡等而起好惡心光不能透脫身能覺觸便有軟暖細滑輕重等而起好惡心光不能透脫此五根所對謂之外塵惟意識分別思慮取捨謂之內塵所以內外相應起惑造業無暫停息如蠶作繭自縛自纏無有解脫之期諸行者若要了脫生死須是自家發起勇猛心參究勘破這一十八界本來空空蕩蕩無有一毫遮障處如今夜之月圓滿明徹若到這田地才不徒入空門𨿽然更須知古人道心月孤圓光吞萬象光非照境境亦非存光境雙忘復是何物諸人又作麼生會不可虛度光陰百年易過歲不久畱努力努力。

示眾舉灌溪參末山尼了然禪師山問上座今日離何處溪雲路口山云何不蓋卻溪無語師代云當時老僧若作灌溪但云官塘大道溪時禮拜問如何是末山山云不露頂問如何是末山主山云非男女相溪乃喝云何不變去山云不是神不是鬼變个甚麼師別云老僧若作末山亦與一喝道个不是神不是鬼變个甚麼令人不暢快溪無語作園頭三載師代云恁麼非男女相聻如此見得免復勞矣𨿽然如是可見古人腰包行腳爲此大事不著人我相一言透不過甘自執務參究今人能如是乎然且衲僧气槪則不然男兒自有衝天志不向古人行處行。

示眾師云古人道得到寶山須采寶莫教空去再來難諸人且道寶山在什麼處莫是南天臺北五臺耶莫是東洛伽西峨眉耶乃至今住磬山是耶老僧敢道未是在諸人作麼生會良久云不見道乾坤之內宇宙之間中有一寶祕在形山諸人采寶也未休教空去虛度光陰一僧云是寶非但和尙獨有人人皆有師卽踏下一步云這是形山如何是寶僧云用得出便是師又踏下一步作聽勢云汝作麼生用僧亦退一步擬進語師便掌僧喝師抗聲云侍者將拄杖子來痛打一頓僧擬議師以袖驀面撲遂歸方丈。

示眾舉馬大師令智藏持書上徑山山接書開見一圓相於中下一點國師聞舉云欽師猶被馬師惑雪竇云徑山被惑且置若將呈似國師別作个甚麼伎倆免被惑去有老宿云當時坐卻便休亦有道但與劃破若與麼只是不識羞敢謂天下老師各具金剛眼睛廣作神通變化還免得麼雪竇見處也要諸人共知只這馬師當時畫出早是自惑了也師云灼然宗師手段切須爲人解黏去縛拔楔抽釘你看當時雪竇老人恁麼拈提公案作家宗師天然有在今時有等晚輩齷齷齪齪拈个圓相出來示人未免傷鋒犯手不見雪竇道若與麼只是不識羞而今更不識羞在亂道圓相七佛之始旣爲七佛之始誰人畫出又道七佛各有言詮咄你還知釋迦老子當時對文殊師利云你道我四十九年曾說一字來否蓋爲你不達源頭動著便成窠臼山僧也是路見不平要諸人與古人相見才識得他漏逗處不入他圈繢去也不然一犬吠虛千猱啀實諸人還知麼玉女已歸霄漢去呆郎猶坐火鑪邊。

極庵居士設齋請示眾問答不錄師卓拄杖云於此會得不涉程途其或未然且聽山僧葛藤了也復云凡夫謂之有二乘謂之無菩薩當體卽空爾我衲僧家要行便行要止便止眾中有道得一句不涉多途者合受人天供養不見古人云供養百千諸佛不如供養一無心道人諸人且道無那个心無是非心耶無善惡心耶無忻上而猒下心耶無一切心耶若恁麼會到磬山無喫棒分在今日云陽賀居士設齋要老僧通个消息一則與大眾結个般若緣二則冀禧二子行金行玉老僧說到這里又無法可說且看拄杖子頭上端坐大悲觀世音說道應以居士身得度者卽現居士身而爲說法應以童男童女身得度者卽現童男童女身而爲說法且道說什麼法偈云云陽賀氏世植福從來代代受天祿今日當齋供佛僧祈保二子如金玉大眾珍重。

除夕小參師云自從拈得這烏藤踏徧淸涼返故岑今住磬山十餘載未曾打著个中人有麼有麼不見臨濟大師道我有時先照後用有時先用後照有時照用同時有時照用不同時師驀地一喝和聲打一拄杖云且道這是先照後用耶是先用後照耶是照用同時耶是照用不同時耶眾無語師云且放過一著大眾你道如何是个中人莫是深山窮谷雲耕雨種艸衣木食者是麼莫是千里迢迢四海參尋撥艸瞻風者是麼莫是昭昭靈靈認著見聞覺知觸著動著者是麼莫是靜悄悄地終日蒲團細念才生卽便遏捺者是麼莫是錦繡叢中柳巷花街披一片掛一片以瓢乞食者是麼莫是寶華王座萬指圍繞嘴漉漉地說長道短者是麼若恁麼摶量老僧拄杖子未肯點頭在良久云年窮時盡且與你們商量古人道欲識佛性義當觀時節因緣時節若至其理自彰若喚作時節會則辜負老僧拄杖子若不喚作時節會又埋沒諸人自己大眾且道如何是其理自彰底句卓拄杖云一聲爆竹度殘年幾點梅花放春谷。

元旦示眾師云古人道今日新年頭昨日舊年尾識得本來人無憂亦無喜且道旣是本來人要識得作麼諸人試道看眾無語師自代云眉橫鼻豎。

示眾舉趙州行腳時到一鄕院經旬日臨去辭院主主云何往州雲臺山禮文殊去主云某甲有頌相送頌云何處靑山不道場遙須策杖禮淸涼雲中縱有金毛現正眼觀時非吉祥州乃問作麼生是正眼主無語師云可惜好个頌子當時院主恰是畫龍底及至見了眞龍現時舉手無措矣若是山僧作院主待老趙州道作麼生是正眼便云你還要第二杓惡水潑麼瑯玡覺道个啼得血流無用處也是扶彊不扶弱諸人試簡點看。

禹門院淸明掃塔示眾遠近歸來拜祖庭法門大事緊須惺嚴持戒律心無垢把本窮玄道易親休順妄緣趣物外寧安寂靜樂身貧但依遺訓能開悟他日傳燈亦贅名。

四月八日師病起小參僧問當初四月八降生悉達未審今日降生个什麼人師以拄杖豎起僧云世尊說法寶塔從地湧出和尙說法以何爲證師卓拄杖一下僧云如何是全提正令師便喝僧云如何是獨振宗風師展兩足示之僧云不問第一第二第三玄如何是玄要奧旨師以拄杖橫按呵呵大笑僧云古今四月八是同耶不同耶師云提起坐具看問諸佛不入法界眾生不出法界未審釋迦老子從何處降生師以拄杖點地雲從這里生僧云忽遇雲門大師來時如何師云且教站過一邊僧禮拜師云何不再問僧云畱與第二位師乃云病骨羸形气力衰柰緣諸子又歸來彊扶竹杖行庭際指點虛空道眼開以拄杖指云這是虛空那里是道眼卓拄杖云這是道眼那里是虛空若人單明虛空不開道眼如人有體而無足若人單明道眼不悟虛空如人有足而無體且問大眾超出虛空道眼一句作麼生道所以道淨法界身本無出沒大悲願力示現受生驀舉拄杖云釋迦老子在山僧拄杖頭上一手指天一手指地道天上天下惟吾獨尊當時有个跛足阿師道我若見一棒打殺料與狗子喫貴圖天下太平這里簡點將來也是無佛處稱尊據磬山則不然將此身心奉塵剎是則名爲報佛恩遂擲拄杖趣殿禮佛。

休夏小參師云古風不墜全憑衲子扶持正眼圓明何勞知識煆煉山僧卑志隱迹巖房豈料諸仁者不遠千里而來共守寂寥同甘淡薄拋卻拄杖脫落艸鞋放下蒲團諸緣坐斷直須盡底掀翻廓徹本來面目不見當時馬大師問藥山云汝在這里多時本分事作麼生山云皮膚脫落盡惟有一眞實祖云子之見處可謂協於心體布於四肢何不將三條篾束取肚皮隨處住山去山云某甲何人敢言住山祖云未有常行而不住未有常住而不行欲益無所益欲爲無所爲宜作舟航由是住山師云大眾你看古人到這田地猶不肯自就須知此事切不得艸艸若到得這田地不妨隨緣去住若不到這田地終是倚艸附木有什麼用處更有一偈不學諸方料嘴禪奮然努力究心源頂門豁達通天眼方始回流駕鐵船𨿽然如是這猶是功勛邊事且道不涉程途一句作麼生道卓拄杖云薰風自南來殿角生微涼。

示眾舉僧問佛果和尙如何是主中賓果云闍黎問處帶纖塵如何是賓中主果雲山僧不免自道取如何是主中主果云坐斷舌頭無去取如何是賓中賓果云靑山之外更愁人師云這僧旣問主中賓何故佛果答他道闍黎問處帶纖塵此豈不是賓中句也問賓中主何故答他道山僧不免自道取此豈不是主中句也此二轉語若透得過便會得主賓互換之機答在問處方做得我臨濟門下兒孫識得佛果老人作略不同諸家答處老僧也要大家知今日拈出設若有人問老僧如何是主中賓信手拈來不是塵如何是賓中主撥艸瞻風爲誰爾如何是主中主茅堂獨坐無餘事如何是賓中賓走盡千山路不窮且道與古人是同是別。

端午小參僧問時逢端午百毒皆藏未審磬山塗毒鼓藏向什麼處師云還聞麼僧云爲甚麼猶有聞而不死者師便喝僧云還有賓主也無師以拄杖畫一畫云這里看僧云如何是賓中主師以柱杖點云下是誰僧云如何是主中賓師卓拄杖一下僧云如何是賓中賓師云腳下帶泥深僧云如何是主中主師收拄杖橫按僧云如何是主賓互換之機師便打乃云當陽顯露未免周遮覿面提持猶爲委曲適才這闍黎問四賓主老僧恁麼答他諸人還會得麼若也會得恁麼也得不恁麼也得恁麼不恁麼總得若也不會恁麼也不得不恁麼也不得恁麼不恁麼總不得於中還有向直截根源處道得一句者麼如無老僧爲諸人按个時節天行節令五月五他方已有龍舟舞磬山深處本寂寥也要乘時撾毒鼓千妖百怪盡潛藏放出林間一羣虎𨿽然未備爪牙兒已是气具吞牛勢萬仞崖頭撒手歸翻身踏破來時路還委麼頂門開道眼肘後掛神符。

示眾師云諸人旣爲臨濟門下兒孫當盡臨濟法道若不盡伊法道他日不堪爲人師範法道者何祇如四賓主今時人𨿽識四賓主句但不悟看字落處便儱儱侗侗打發將去賓主饃糊而已老僧又气衰力弱不能一一與諸人剖悉時有僧便問如何是賓看主師云入門須辧取問如何是主看賓師云不待形言語問如何是主看主師云兩眼對兩眼問如何是賓看賓師云二俱是瞎漢師復云離卻四賓主諸人道將一句來看良久云了復云老僧今日更與諸人頌出如何是賓看主踏破雲山千萬重歸來事事已從容竿頭獨坐垂絲者孰諳滄波泛莫窮如何是主看賓赤條條地顯家風不是無端霹靂空殺賊便能騎賊馬到頭輸卻僧中龍如何是主看主以鏡照鏡鏡奚容面面光含萬象空識得个中消息子不尋枝葉落殘紅如何是賓看賓相逢盡是幻中人影現何曾識得眞分付此時林下客莫教空帶眼中塵所以臨濟大師道山僧所舉皆是辧魔揀異知其邪正師喝一喝云珍重。

示眾舉九峯禪師問僧近離甚處僧云閩中峯雲遠涉不易僧云不難動步便到峯云有不動步者麼僧云有峯云爭得到此間僧無對峯以拄杖趁下師云此僧將成九仞之山難進一簣之土磬山若作此僧更踏上一步云願和尙萬福諸人還下得一轉語麼若下得這轉語許你明窗下到處安閒若下不得動步皆錯試道看復示頌云千里雲山不憚勞何妨覿面轉途遙殷勤報與當場者莫待臨機無下稍。

示眾舉石門徹禪師因令初上座領眾來參徹問萬仞峯頭石牛吼穿雲渡水意如何初無對師云老僧若作初上座便雲天曉淸風拂輕袖夜來明月上髙峯徹雲山僧住持事大參堂去師著語云諾也知此事不易復云可見此事相續也大難徹後令僧下語或云久向和尙或云訪道尋師明的旨覺了根源顯異機徹云當時初上座若下得這語不將他作參學人師云不將他作參學人且道作甚麼人看若知得他落處磬山已作學人看如是還與古人同耶異耶試道看。

示眾師云向上一路把住牢關截斷眾流不通凡聖祇爲誘引初機不無曲垂方便諸人還知麼不見當時有僧問臨濟大師如何是眞佛眞法眞道乞垂開示濟云佛者心淸淨是法者心光明是道者處處無礙淨光是三卽一皆空而無實有如眞正道人念念心不間斷自達摩大師從西土來只是覓个不受惑底人後遇二祖一言便了始知從前虛用工夫山僧今日見處與佛祖不別若第一句中得堪與佛祖爲師若第二句中得堪與人天爲師若第三句中得自救不了有僧問如何是第一句濟云三要印開朱點窄未容擬議主賓分如何是第二句濟云妙解豈容無著問漚和爭負截流機如何是第三句濟云看取棚頭弄傀儡牽抽全藉裏頭人師云老僧今日不惜口業與諸人通个消息僧問如何是第一句師云描也描不成畫也畫不就如何是第二句師云無風荷葉動決定有魚行如何是第三句師雲雨打梨花蛺蝶飛復示頌云第一句聲前坐斷閒家具千聖從玆道眼開个裏難容殺活智第二句言下分明須薦取人天一路未爲奇光爍乾坤孰不懼第三句回頭轉腦尢鈍滯風塵狼藉不知歸止啼黃葉空教費到這里諸人還薦得麼若薦得更須知慈明老人云第一句薦得和泥合水第二句薦得無繩自縛第三句薦得四稜著地又作麼生會若會得許你與佛祖爲師若未會切須仔細莫學今時不識好惡錯下名言埋沒先聖珍重珍重。

解夏小參師云秋風飄飄秋葉蕭蕭涼颼颼地客路迢迢一條楖栗杖散漫以逍遙只與麼去又是隨羣逐隊不與麼去切忌枯守寒巖正當恁麼時如何通消息拈拄杖云結也從這里結山河大地情與無情一時結解也從這里解森羅萬象人與非人一時解不結不解一句又如何道卓拄杖云幾年獨立千峯頂劃破飛雲不放髙以拄杖一時趁散。

天隱和尙語錄卷四﹝終﹞嘉興大藏經天隱和尙語錄

天隱和尙語錄卷五

嗣法門人通問等編

荊溪磬山語錄之三

臘八日示眾僧問六年霜雪經多少夜半明星眼豁開睹明星事則不問釋迦老子向甚麼處安身立命師云腳跟下看進云恁麼則萬古宗猷全賴今日師拈拄杖云倚天長劍逼人寒進云祗樹生香艸曇花匝地開也師以拄杖畫一畫云截斷葛藤進云還有知恩報恩一句請師道師云闍黎也須道一半進云大眾證明學人禮拜便禮拜師乃云把住也乾坤失色放行也艸木生輝山僧今日也不把住也不放行作麼生商量還有知音者麼良久云今日瞿曇成道諸方老禿譚玄惹動羣情意地塞卻當人性天惟獨磬山白眼又被諸子綿纏到這里阿呵呵說个甚麼法要終不道一拿三只有个蠻頌子與諸人通个消息六載雪山淸修練卻鍛身心如死灰縱然拶得明星現也是重添眼上眉黃面老子今日被山僧鈍置一上諸人證明還有不甘者麼出來道个出格底句看一僧出才禮拜師劈脊便棒僧無語師雲谷深連夜雪壓折幾株松。

示眾師云大眾大凡看古人公案不得造次須是腳踏實地見得古人落處然後著著自有出身之路不見當年報恩華和尙爲佛智雪堂舉哀上堂舉大覺和尙順世謂眾云我有一隻箭子要付與人時有僧出云請和尙箭覺云汝喚什麼作箭僧便喝覺打數棒歸方丈次喚其僧來問汝適來會麼僧云不會又打數棒擲下拄杖云已後遇明眼人分明舉似報恩和尙云大覺平生用一隻箭子穿卻天下衲僧鼻孔因甚到遮僧面前折卻眾中莫有爲大覺雪屈底出來與報恩相見有麼如無育王師伯薦福師叔亦未免喫報恩手中痛棒何故有功者賞師云大覺報恩二大老一个鼻頭兩孔出气正所謂殺人刀活人劍上古風規諸人切忌向此僧邊覓若也會得當堂拈出老僧卽與你拄杖子若也不會且向蒲團上搜索一回始得卓拄杖云不是藍田射石虎如何識得李將軍。

立春示眾師云臘盡剎那際春光潑面來道人行履處不逐四時推驀豎起拄杖云你向未舉已前薦得猶是不堪更若末後承當自救不了所以道戢玄機於未兆釋迦彌勒攢眉藏冥運於卽化臨濟徳山卻步到遮裏拶得冷湫湫不別今時驀地裏開展浩浩然不離劫外旣然如是且道和光同塵一句作麼生道卓拄杖云洞門老樹梅先放惹得遊人雜沓來。

示眾舉應庵和尙上堂舉僧辭歸宗宗問向甚麼處去僧云諸方學五味禪去宗云我遮裏只有一味禪僧問如何是一味禪宗便打僧云莫打某甲會也宗云你作麼生會僧擬開口宗又打黃檗聞云馬祖出八十四員善知識个个屙轆轆地惟有歸宗較些子圓悟師翁道若非黃檗深辧端倪洎乎勞而無功應庵老云二尊宿只解扶彊不能扶弱若作一味禪入地獄如箭其或別有生涯何異鏤冰作玉且道節角在甚麼處驀拈拄杖卓一卓喝一喝師拈云應庵老漢具大人作略掀翻時人窠窟如虎口裏奪食著著自有出身之路諸人還見麼𨿽然若道不是一味禪埋沒歸宗若道是一味禪忽略應庵到這里如何識得古人落處良久雲天共白雲曉水和明月流。

示眾師云今朝是个臘月半大事分明須了辦莫待臨時有屈伸解脫門開成大患堂中个个老成人著著拈來要方便言言見諦剔祖燈自古傳持吹毛劍吹毛劍有何驗當陽拈出隨人薦驀擲拄杖云洎合停囚長智便出堂。

示眾舉雲門道若說菩提涅槃眞如解脫是燒楓香供養你若說佛說祖是燒黃熟香供養你若說超佛越祖之譚是燒餅香供養你皈依佛法僧下去應庵云三百六十骨節八萬四千毛竅被雲門一棒打開了也還有爲眾竭力底麼出來爲雲門作主與歸宗相見師云雲門老人將三分眞香燻天下衲僧鼻孔如截虛空作三節看不無气蓋諸方應庵老人拈一條白棒總要穿卻亦是倚勢欺人大眾那里是他一棒處若道雲門一棒打開怎柰伊分作三節判斷若道三分商量怎柰應庵一棒穿卻到遮裏有斷得者出來與磬山相見不惟撥開二大老關捩子亦爲諸方雪屈有麼有麼良久喝一喝云雁飛不到處人被利名牽。

示眾舉歸宗和尙道參學人切忌錯用心悟明見性是錯用心成佛作祖是錯用心看經講教是錯用心行住坐臥語言三昧是錯用心喫粥喫飯屙屎放溺是錯用心一動一靜一往一來是錯用心更有一處錯用心歸宗不敢與諸人說破何故一字入公門九牛拽不出師雲歸宗和尙慣用抽釘拔楔之鉗錘也是這般人始得若不如是洎被瞞過了也山僧則不然出家兒須知不錯用心處參禪見性是不錯用心處成佛作祖是不錯用心處看經解義是不錯用心處行住坐臥語默動靜是不錯用心處奔南走北幹辦常住是不錯用心處更有一處不錯用心我未敢與諸人通个消息在何故一言旣出駟馬難追你道磬山與歸宗是同是別試道看良久雲復雨消殘雪開云見遠山。

除夕示眾師云年年有个除舊歲歲歲有个新年來新舊不知誰攺變去來無礙莫疑猜所以道已去無有去未去亦無去離已去未去去時亦無去已住無有住未住亦無住離已住未住住時亦無住巖頭和尙云大凡唱教須從無欲中流出三句祇是理論咬去咬住欲去不去欲住不住或一向不去或一向不住可見古人發言直透一覽大藏是故釋迦老子云我四十九年說法未嘗道著一字末上梢頭拈優缽羅花道个教外別傳密授心印也是臨風賣俏𨿽然大眾也須急著眼看驀豎起拂云且道與釋迦老子是同是別若道是同釋迦拈花山僧豎拂若道是異古今不二道聖凡無兩心也是缽盂安柄然汝等若提掇得起便可丹霄獨步放曠自如識得祖祖相傳心心相印不見六祖示明上座云不思善不思惡正恁麼時如何是上座本來面目明便轉身問云上來密語密意外還別有意旨也無祖云我今與汝說者卽非密也汝但返照自己本來面目密卻在汝躬深見祖師無一實法與人汝等會得便識得南泉示趙州平常心是道不屬知不屬不知知是妄想不知是無記若達不疑之道猶如太虛廓然豈可彊是非耶還委悉麼若未委悉急須猛著精采汗出一回始得又不見當時茗溪和尙示眾云吾有大病非世所醫有僧持問曹山未審是甚麼病山云攢簇不得底僧云一切眾生還有此病也無山云有僧云旣有因什麼不病山云眾生若病卽非眾生僧云和尙還有此病也無山云老僧正覓起處不得今時人縱拶到遮裏不是望崖而退便於此處躲跟卻成窠臼若到磬山門下好與三十痛棒遮僧又問一切諸佛還有此病也無山云有僧云旣有爲什麼不病山云爲伊惺惺你看曹山著著有轉身吐气處汝等於此透得可以踏步向前便識古人到與不到才見得疏山在潙山會下聞示眾云行腳髙士直須向聲色裏睡眠聲色裏坐臥始得時疏山出眾問云如何是不落聲色底句潙由豎起拂子疏山云此是落聲色底句潙山便歸方丈遮裏疏山失卻一隻眼遂不契乃辭香嚴嚴云何不且住疏云某甲與和尙無緣嚴云有何因緣不契疏山舉前話嚴云某甲有个語疏云道什麼嚴云言發非聲色前不物正是以水投水似空合空疏云元來此中有人你他日有住處某甲卻來相見乃去潙山至晚問香嚴問聲色底矮闍黎在什麼處嚴云已去也潙云向汝道什麼嚴云某甲亦曾對他來潙云試舉看嚴云某對他道言發非聲色前不物潙云他道甚麼嚴云深肯某甲潙山不覺失笑雲遮矮子我將謂他有長處元來只在這里他後設有住處近山無柴燒近水無水喫大眾可見古人勘驗學者實非細事切不得艸艸後疏山復造大潙安和尙處聞示眾曰有句無句如藤倚樹乃問忽然樹倒藤枯句歸何處潙山放下泥盤呵呵大笑噫潙山老人一笑直至如今笑不休何故今時有等無地頭漢死葛狚逐句下个注腳自瞎猶可更瞎他人可不更使潙山笑轉新也山僧見昔日有个俗漢也不曾參禪也不曾慕道剛在馬祖庵前過卽石鞏也問馬祖云有鹿過否祖云汝是什麼人鞏云我是獵人祖云汝旣獵人善射否鞏云善射祖云一箭射幾个鞏云一箭射一个祖云汝不善射鞏云師善射否祖云善射鞏云一箭射幾个祖云一箭射一羣看他鉤頭有餌鞏云彼此皆是生命何得射他一羣一釣便上祖云你恁麼何不自射驀頭一札石鞏到遮裏露出本來面目便云若教某自射無下手處祖抗聲大喚雲遮漢曠劫無明從此蕩盡鞏便擲下弓箭正所謂牢籠不肯住呼喚不回頭千聖絕安排至今無住所你看石鞏是个俗漢子於馬祖言下便道無下手處可不超過曹山了也乃舉拂云大眾已上一隊老漢皆是大宗匠赤手提持今夜被山僧拂子穿卻鼻孔擲向諸人面前還見麼若見得便好孤峯絕頂蟠結艸庵無心出世而譽播寰區無心濟物而徳洽湖海到遮裏年窮歲盡且道徹頭徹尾一句作麼生道喝一喝云驪龍不臥澄潭水猛虎還藏深谷林。

旦日示眾師以拂打一圓相復拋後云新年頭上佛法信手拈來豁達撞著無位眞人打算全無合煞剛道拾只達摩皮鞋放下時元來是憨布袋破衲一年四季好風光枝頭春鳥喃喃嘴又滑聒聒狼藉幾多沒搕喝一喝云日月明天象山河壯帝都。

示眾舉雲門云你若不相當且覓个入頭處微塵諸佛在你舌頭上三藏聖教在你腳跟底不如悟去好還有人悟得麼出來對眾道看師云雲門老人𨿽慈悲之故而有落艸之談山僧若在眾中便道恁麼則不相當也何故不見他將佛法賤使今日眾中有人出來掀倒禪牀喝散大眾山僧劈脊便棒且道是賞伊是罰伊。

燈節示眾師雲光前薦得截斷眾流照後知歸踢翻影像不是依依稀稀零零落落當得平生直饒得似澄潭月影靜夜鐘聲隨扣擊以無虧觸波瀾而不散猶是生死岸頭事明則普天匝地明暗則普天匝地暗要且明不自明暗不自暗所以道當明中有暗勿以暗相遇當暗中有明勿以明相睹不見當時百丈深撥潙山便知落處龍潭吹滅徳山忽爾洞然老僧今晚也不用吹滅也不用深撥驀豎拂子云大眾還見麼於此見得徹去人人常光現前个个壁立萬仞順逆捲舒縱橫自在正與麼時且道應時及節一句作麼生道良久雲巖上雪消春水瀏庭前玉綻蝶梅香。

示眾林臯問云影到山賓作主溪聲入海主爲賓賓主歷然如何施設師舉如意云還見麼進云敢謂是和尙爲人處也無師云知則不問進云騰騰煙雨裏春濤送客新師云且過一邊進云臨濟大師道我於黃檗先師處喫三頓痛棒如蒿枝拂相似爲是報恩耶伸冤耶師云你還知麼進云和尙在禹門大師處曾喫棒也無師云老僧忘卻了也進云恁麼則法法盈千古燈燈焰不晦便禮拜師云聽取乃云當臺顯露觸處洞然豈容鑿壁偸光覿面提持隨方應用那許顢頇取性若是作家戰將不必如之若何如其臨陣遲疑未免機前失照所以道決行者不顧於後決戰者不顧於首登山須到頂入海須到底入海不到底不知滄溟之淵深登山不到頂不知宇宙之寬曠是以古人三登投子九上洞山只爲端的此事直得札札地打風打雨浩浩然蓋地蓋天不見徳山老人見人入門便棒臨濟大師見人入門便喝從上宗乘如是作略山僧𨿽是他家兒孫不用遮些茶飯且道卽今當陽直指一句如何爲眾通个消息驀豎如意云看若將遮个名如意昧卻當人底本來。

示眾舉僧問雲門佛法如水中月是否門云淸波無透路僧云和尙從何得門云再問復何來僧云便與麼去時如何門云重疊關山路師云雲門老人此三轉語內有函蓋乾坤句有截斷眾流句有隨波逐浪句山僧今日一一點破可惜當時遮僧水中捉月若人透得許伊親見雲門若不如是佛法猶未夢見在參。

中秋日謝新舊頭首執事示眾師云宗風不墜全憑作者提撕法道流行須藉賢能酬唱表帥得人紀綱斯立視虛空徧界爲一室攝情與無情爲同參到遮裏法法全彰心心無間事理圓融權實並用退之者安閒修證進之者勇猛嚴持不進不退一句且作麼生道喝一喝云秋月長夜涼山桂滿庭香好个眞消息從君漫度量。

示眾舉僧問風穴古曲無音韻如何和得齊穴云木雞啼子夜芻狗吠天明妙喜云這黃面浙子恁麼答話也做他臨濟兒孫未得在今日或有人問徑山古曲無音韻如何和得齊只向他道木雞啼子夜芻狗吠天明師云妙喜老人直饒恁麼答亦未作得風穴兒孫磬山則不然有人問古曲無音韻如何和得齊但與他道天明芻狗吠子夜木雞啼。

示眾師拈拄杖云今朝十月一秋光漸漸歇報道冬令嚴籬頭吹觱篥邪說混世間拄杖一條直阿呵呵且道笑个甚麼笑他偸心人不得祖師訣驀擲拄杖下座。

示眾舉雲門云盡十方世界乾坤大地天下老和尙以拄杖畫一畫云百雜碎師云雲門和尙只解放不解收山僧今日拄杖子在手亦道盡十方世界云云以杖卓一下云總在遮裏雪竇雲遮老漢是卽是要且無有出身之路如今拄杖在雪竇手裏復橫按云東西南北甚處得來師云雪竇老人但知收不知放山僧則不然而今拄杖子在手卓一下云要東便東要西便西要南便南要北便北到這里還有全放全收者麼喝一喝云豈容淺見衲僧會惟許通方作者知。

誕日示眾師拈拄杖云老漢今年五十九諸人要我揚家醜自從一腳踏地來不落人前與人後記得東村陳媽媽卻道無生生已就喝一喝卓拄杖云且道拄杖子幾時生耶道得亦三十拄杖道不得亦三十拄杖何故不見道賞罰要分明以拄杖畫一畫云且置是事仰勞大眾起居萬福。

示眾師拈拄杖云今朝乃是十月半戶債糧租要打算十方雲水一無憂本分應須急早辦閻羅天子甚分明出入公私平等判若還這里有虧缺世世管教塡不滿咄不涉陰陽迥然一句合作麼生道良久云本來無一物何處惹塵埃𨿽然如是今時有等不識好惡便謂是偏見也他時喫鐵棒有日在莫言不道驀卓拄杖云羚羊掛角無蹤迹更有羚羊在上層。

結制示眾僧問十方聚會共學無爲千指駢臻願聞法要如何是和尙爲人句師云舉目皆是進云恁麼則普天匝地從人薦滯義承言空自迷師云也許闍黎啟請進云昔石屋云福源今日結制不得不爲諸人議定第一從朝至暮舉足動步不許踏著常住地第二十二時中不許諸人鼻孔裏出气此間結制又作麼生師云汝爲我判斷了也僧禮拜師乃云磬山不蓄一文錢要與諸方共結緣終日只餐無米飯定教打徹祖師關且道如何是祖師關札適才二三僧問話各各有个落處諸人還知麼若知則門門有路若未知直饒當堂顯露猶落第二門頭驀札知歸未是本分一著擬之則差彊之則隔近之則遠向之則背且道不向不背不近不遠不彊不隔不擬不差一句又作麼生道所以聲前一句千聖不傳學者勞形如猿捉影這里透得何須立期立限畫地爲牢遮裏未透且髙掛缽囊向七尺單前豎起脊梁坐斷眾流一念不生前後際斷直至威音那畔更那畔慢慢蘇醒轉來攪長河爲酥酪變大地作黃金亦不爲分外事要須到遮田地始得若未到遮田地將古人言句妄生穿鑿道遮是甚麼句那是甚麼句饒你穿鑿到彌勒下生也只是个恁麼不見巖頭老人云若有一法系綴人土亦難消況信心檀越脂膏耶諸人旣信向老僧特入深山扣己所參切須仔細古人云塵勞迥脫事非常緊把繩頭做一場不是一翻寒徹骨怎得梅花撲鼻香擲下拂子云珍重。

黃介子薦考請小參師云靈源湛若覺體自如迥脫根塵髙超物表迷之者永劫輪迥悟之者當時闃寂澄江居士黃介子爲先考匯所元公九月二十八日捐館至今六七饑不思食睡不安枕晝夜忘疲哀痛無已浼友作書特托棲禪入山人天眾前燒香設供乞山僧舉揚般若薦拔先靈若論此事向居士未舉念處山僧未啟口時大解脫了也其或遲疑不妨起模畫樣以拂子打圓相○召大眾云看遮裏會得圓明了知無欠無餘不見道身從無相中受生猶如幻出諸形象幻人心識本來無罪福皆空無所住旣無所住亦無所去旣無所去寧有來耶無去無來無住故湛然常寂心境一如不被三世之所拘如是且道匯所居士卽今安身立命在甚麼處識得他安身立命便識得自己安身立命處識得自己安身立命便識得諸佛諸祖安身立命處識得諸佛諸祖安身立命便識得一切蠢動含靈安身立命處到此便知佛與眾生平等煩惱與菩提平等生死與涅槃平等西方與東土平等近亦得遠亦得動亦得靜亦得生亦得死亦得來亦得去亦得得無所得無去無來無生無滅無動無靜無遠無近恁麼則卽今追薦一句作麼生道驀拍香幾云彈指頓超華藏界剎那擊碎涅槃城下座。

示眾師云大眾都下埠老僧獨看庫𨿽無一物中也須要保護露柱與燈籠笑他閒底苦苦苦苦口說甚分明心裏至妄鹵堆堆守个閒驢年成佛祖眾中有个孟八郎漢出來道大小磬山動靜裏見人放你三十棒且道是賞伊是罰伊驀擲下拄杖。

冬至示眾僧問暑往寒來卽不問冬至陽生事若何師云形興未質進云正當恁麼時如何師云腳下看取又僧問萬法歸一萬法則不問如何是一師拈拄杖云你還識這个麼云不識師云誰道不識進云未審一歸何處師卓拄杖一下僧擬議師便打乃復卓杖云陽消則陰至陰極則陽生陰陽未判時試問誰作主今見書云日物物轉機爾惟有這些兒無動無靜旨遮裏若委悉得生陰也在遮裏生陽也在遮裏生天也在遮裏生地也在遮裏生人也在遮裏生物也在遮裏上則有君下則有臣尊則有父卑則有子內則有理外則有事到遮裏理無事外之理事無理外之事事理圓融權實並用恁麼卽今應時及節一句作麼生道擲拄杖云識得一陽才動處森羅萬象掌中看。

檀越請小參師云妙性圓明離諸名相本來無有世界眾生因妄有生因生有滅生滅名妄滅妄名眞眞旣不立其妄本空不意釋迦老子到遮个田地而今現前大眾若僧若俗若男若女若老若少若髙若下還能離諸名相得達妙性圓明否只因各守其名各執其相故不得見本來面目山僧今日與你諸人通个消息髙著眼看以拂子打圓相雲遮裏薦得也無僧也無俗也無男也無女也無老也無少也無髙也無下轉愚癡爲般若易短壽爲長年恁麼時山還是山水還是水僧還是僧俗還是俗男還是男女還是女老還是老少還是少髙還是髙下還是下不得動著一絲毫動著則與你三十拄杖委悉麼不見道具足凡夫法凡夫不知具足聖人法聖人不會聖人若會卽同凡夫凡夫若知卽是聖人左右顧視云還知麼聖賢俱是凡夫做祇恐凡夫心不堅驀擲拂子。

示眾師云四十年來端爲禪半肩風月只隨緣尋常簡點無欺處才向煙波擲釣竿以拄杖作釣勢云不惜性命者上來吞餌僧問信施營齋法王升座財法二施兼周未審無事衲僧憑何報徳師橫呈拄杖進云與麼一粒一莖布雲水缽中咸成菩提種艸或語或默與寶華座下胥爲大道標模師云禮拜著進云古人道大家相聚喫莖齏喚作一莖齏入地獄如箭又道喫粥了也洗缽盂去𨿽總殘羹剩飯試問是別是同師云你還待第二杓惡水麼進云不明先聖門中事逐隊饔飧實可危師云放你三十棒僧禮拜師乃云道本無方因方故迷心本無住因住故執執之則觸途成滯迷之則背覺合塵念念攀緣矻矻造業故經云一切眾生皆由不知當住眞心性淨明體用諸妄想此想不眞故有輪轉若能一念回光返照直下見得廣大心體無有邊涯際畔則不被生滅妄緣之所流轉也於是一念淸淨一念淸淨故則一身淸淨一身淸淨故則一世界淸淨一世界淸淨故則無量無邊世界淸淨諸人還到遮田地麼若未到遮田地切不可以無明爲佛性將煩惱作菩提日用現行更須仔細不見當時龐居士云難難難十擔油麻樹上攤龐婆出來道易易易百艸頭上祖師意靈照女又道也不難也不易饑來喫飯困來睡據山僧見處此三老有一人行到說不到有一人說到行不到有一人行到說亦到若人簡點得出許你一生參學事畢正與麼時一句又作麼生道當陽直截能開悟萬別千差總一般。

示眾師云今朝臘月一玉峯打供給試問兩堂僧報徳作麼說有性燥者出來對眾道看僧問同門出入玷辱宗風別路資生難謾作者今日玉峯法叔臨筵且禹門得力句如何舉似師豎起拂子進云三級浪髙龍臥穩九天云淨鶴飛遙師云武陵溪水向西流進云恁麼則大眾咸忻也師云闍黎道个末後句看進云不是久參洎合打失鼻孔便禮拜師云缺卻半邊也乃云祖師巴鼻迥迥撩天獅子爪牙獰獰踞地得之者羣魔喪膽用之者百獸腦裂且道誰是其人不見我臨濟大師道有時一喝如金剛王寶劍有時一喝如踞地獅子有時一喝如探竿影艸有時一喝不作一喝用驀喝一喝云且道遮一喝是金剛王寶劍耶是踞地獅子耶是探竿影艸耶是一喝不作一喝用耶若道是金剛王寶劍如何是踞地獅子若道是踞地獅子如何是探竿影艸若道是探竿影艸如何是一喝不作一喝用遮裏識得堪作濟下兒孫遮裏未識得切莫胡喝亂喝直饒你喝得虛空落地猶未在且將我遮一喝入於四喝之中不見有一喝之相亦將四喝入我一喝之內不見有四喝之名到遮裏你還分得那一句是賓那一句是主不見谷隱老人云一喝分賓主照用一時行會得个中意日午打三更你還知麼不是祖師親嫡印直饒動地野幹鳴復舉龍牙道云居師兄得第二句我得第一句師云大小龍牙得便宜處失便宜山僧則不然我玉峯師弟得第一句我得第二句且道與古人是同是別諸人會得許你具一隻眼若無山僧自道去也驀擲拂子雲南山起雲北山下雨。

臘八日示眾師拈拄杖云握毗盧印撥向上機赤手全提通身擔荷且道誰是其人還有知恩報恩者出眾相見僧問釋迦老子今日成道乃云一切眾生皆具如來智慧徳相但以妄想執著而不證得如何是妄想師云立人立我進云如何是智慧徳相師云忘我忘人進云恁麼則無明實性卽佛性幻化空身卽法身釋迦老子又云而不證得不證个甚麼師云不是徳相麼僧禮拜云若非今日親承示洎乎話作兩橛師云一面底道將一句來看進云也是臘月裏蓮花師以拄杖畫一畫云更有問話者麼乃云旣釋迦今日打失鼻孔諸人還知他落處麼若也知得他落處便好向今事門頭接物利生如或未知且向七尺單前研窮至理適才僧問世尊今日成道嘆云奇哉一切眾生皆具如來智慧徳相但以妄想執著而不證得妄想老僧道破了也殊不知世尊百劫千生已曾證得今日是開權顯實化利羣迷道个立人立我忘我忘人恁麼也不得不恁麼也不得不見石霜云休去歇去一念萬年去寒灰枯木去古廟香鑪去一條白練去冷湫湫地去雲峯又道不休不歇去業識茫茫去七顚八倒去十字街頭鬧浩浩地坐臥去三家村裏盈衢塞路荊棘裏遊戲去刀山劍樹劈腹剜心鑊湯鑪炭皮穿骨爛去如此舉唱大似三歲孩兒輥繡毬你看二大老各資一路山僧則不然今日將三條篾纜緊緊縛卻擲在無底坑裏也不許休去歇去也不許不休去不歇去動著則三十棒有个旁不甘者出來道磬山老漢有甚長處喝一喝云丈夫自有衝天志不向古人行處行。

示眾師豎起拳召大眾云捏聚也由遮个舒手云放開也由遮个若遮裏識得根源管保歸家穩坐還有遞相證據者麼良久云如無山僧爲你們打葛藤去也風雨蕭騷塞汝耳根落葉交加塞汝眼根香臭藂雜塞汝鼻根冷熱甘甜塞汝舌根衣綿溫冷塞汝身根顚倒妄想塞汝意根古人恁麼道山僧則不然風雨蕭騷開汝耳根落葉交加開汝眼根香臭藂雜開汝鼻根冷熱甘甜開汝舌根衣綿溫冷開汝身根顚倒妄想開汝意根遮裏若透得通身受用了無障礙其或未然眞是平地骨堆更聽取一偈根塵識得原初體縛脫何曾兩樣來遮裏不隨聲色轉無勞動步出三災參。

檀越請示眾師云霜風夜夜吹人老此事誰能端的來不是一番親證得如何脫得暑寒推還有不涉陰陽地者出眾道看良久云如無山僧再與你們打葛藤去也諸佛與一切眾生惟是一心更無別法此心非大非小非長非短無垢無淨不生不滅猶如虛空不可測度超過一切限量名言蹤迹對治當體便是動念卽乖旣乖此心便有十法界之分何謂十法界諸佛菩薩緣覺聲聞此四聖之法界也天人阿修羅餓鬼畜生地獄此六凡之法界也諸佛法界者從四無量心萬徳莊嚴之所成也菩薩法界者識得當體卽空修六度萬行之所成也緣覺法界者以十二因緣爲本行之所成也聲聞法界者轉四諦法離苦集滅道之所成也天道法界者精修十善之所感也人道法界者嚴持五戒之所感也阿修羅法界者鬥爭堅固瞋恚之所報也餓鬼法界者慳貪鄙吝之所報也畜生法界者癡心橫想之所報也地獄法界者十習六交之所報也這里一念回光直下見得本來便能超凡入聖透出法界之量諸人旣入深山各須努力究取一回以悟無生不見龐居士將家財悉沈湘江道有男不婚有女不嫁大家團圞頭共說無生話一日又謂靈照女曰明明百艸頭明明祖師意汝作麼生會照曰這老漢頭白齒黃猶作這个見解士云汝又作麼生照云明明百艸頭明明祖師意師驀豎起拂子雲山僧今日亦有一問這是百艸頭這是祖師意若道是祖師意如何是百艸頭若道是百艸頭如何是祖師意諸人會得對眾通个消息如若不會卻被山僧拂子穿卻鼻孔了也擲下拂子云你作麼生打脫去參。

除夕示眾師拈拄杖雲巖石積經霜迸裂庭梅疊壓雪凋殘人生百歲終何用此道誰能著眼看莫有个念玆在玆者出來道看僧問年窮臘盡事如何師指鑪云一炷淸香徧十方僧禮拜師乃云適來這僧問个年窮臘盡且道如何是遷卽不遷之義今年除歲也恁麼舊年除歲也恁麼明年除歲也恁麼直饒你除到眼光落地四大分張也只是恁麼終無了期將何以敵生死老僧四十年來參之究之研之窮之猶是恁麼大眾又作麼生此事要實悟實證實行實踐始得到這里拄杖子跳出來道今夜是什麼時節說這些牽牽蔓蔓話不見道有物先天地無形本寂寥能爲萬象主不逐四時凋驀喝一喝云也是牽蔓說話且直截一句如何道大眾各各歸堂喫茶去和聲擲下拄杖。

旦日示眾師云好个新正日雨打千山濕人人有生緣這里無間歇傾湫倒嶽鎭常靜一念萬年終不回左右顧視召大眾云伏惟珍重。

示眾師拈拄杖云白日以消千嶂雪淸風吹散一天云道人活計隨時用信手拈來不是塵有知音者出來遞相酬唱僧問雪覆千山則不問孤峯不白事如何師云直上看進云雲開碧岫千林曉日照晴沙萬壑明師便喝進云恁麼則瓦解冰消去也師云爲什麼如此進云太虛問一色親見普賢王便禮拜師云且去乃云昨夜三更時分文殊普賢二大士口喃喃地道助揚法化及至天明都走向無生國裏剛剛剩得一條楖栗拄杖橫拈倒用都合其宜一觸觸著帝釋鼻孔東海鯉魚打一棒雨似傾盆或雲遮是雲門扇子不是徳山拄杖若道是雲門扇子又是徳山拄杖若道是徳山拄杖又是雲門扇子卽今在山僧手裏驀卓一下云諸人還定奪得出麼若定奪得出也有權也有實也有照也有用殺活縱奪總在遮裏且得力一句又如何道復卓一下云懸崖路絕承渠力斷橋溝缺賴伊扶。

檀越請示眾師云大道寥寥像季年不拘朝市與林間但能一念回光照報徳酬恩總現前顧左右云且道誰是知恩者到菩提場斷煩惱路開智慧門坐無生國未爲好手何故日用無回互當機有捲舒驀豎起拄杖云大眾急著眼看卓一下雲天得之以覆育地得之以生成君王得之恩被萬物羣臣得之報國祐民且道衲僧家得之又如何施設林玹驀掀倒香案云截斷天下人舌頭便出堂師擲下拄杖擎兩手作修羅勢振威一喝便下座兩旁顧視一眾失色師復轉身召云大眾便歸方丈玹隨後禮拜云適來觸怒和尙師云好與三十拄杖隨聲拈棒玹逆上掌云卽今便打說甚好與師亦打玹約住拄杖師注視玹卽聳拄杖云須還遮老漢始得師擲下拄杖大眾作禮。

眾請小參僧問如何是不通涓滴底句師云漫天漫地乃云當臺顯露誘引初機覿面提持猶爲晚進个中無向背此際絕淆訛不可以智知不可以識識驀豎起拂子云恁麼恁麼會得豎窮三際放下拂子云不恁麼不恁麼會得橫徧十方復豎起拂子云恁麼不恁麼會得輝騰日月放下拂子云不恁麼恁麼會得超越古今若向坦坦平平處入須是兀兀突突處全彰若向兀兀突突處入須是坦坦平平處放下若不如斯饒你喝似雷轟棒如雨點掀翻四大海趯倒五須彌未是衲僧本分事且道如何是衲僧本分事一念頓超塵劫外千峯齊立下風吹。

薦亡請小參師以拂子打圓相云靈光獨耀照破罪性之本空智鑑常明見徹因果之報實因果報實故須懺累劫之愆尢罪性本空故以證無生之實際逍遙於三界之中放曠於六塵之外不見有一法可生不見有一法可滅生滅旣滅寂滅現前正恁麼時儲茂士向何處安身立命驀豎起拂子云莫不在拂子頭上得大解脫且道轉身一句又作麼生打一拂子云一拂打開生死路翻身步步踏金蓮。

解制示眾師云木馬正嘶云影去泥牛長臥石臺邊个中消息誰能解切忌當機著意猜還有性燥者麼僧問倏忽九旬已度平等室內安居掩息如灰卽不問隨流得妙事如何師云腳腳踏著去進云與麼則个中一物無歸家罷問途頭頭明歷歷坐斷古毗盧師云逢人切莫錯舉問古帆未掛時如何師云坦坦平平地進云掛後如何師云波浪滔天乃云春色融融百艸頭邊明祖意春風蕩蕩一瓢瀟灑樂天涯不用寒巖兀兀何消定水澄澄直得緊峭艸鞋橫擔楖栗千峯萬峯絕蹤絕迹塵塵獨露物物全彰隨緣放曠應用無虧所以道未有常行而不住未有常住而不行欲益無所益欲爲無所爲聚則如雲歸谷散則似月臨溪不聚不散一句合作麼生道良久雲閒來獨坐當軒下漫看花枝自短長。

本師幻有大和尙忌日掃塔師云這老漢當時不提一个元字腳直是教人無可柰何不肖今日拈一瓣香不是報徳酬恩亦非雪怨伸屈顧視左右云冤有頭債有主不是時人無本據便拈香。

天隱和尙語錄卷五嘉興大藏經天隱和尙語錄

天隱和尙語錄卷六

嗣法門人通問等編

拈古

舉僧問百丈如何是奇特事丈云獨坐大雄峯僧禮拜丈便打。

師拈云百丈和尙可謂寰中獨據振閫外之威權此僧亦一員上將到此只得拍拍聽令爭柰棒頭有眼明如日實是眞金不渾沙豈非奇特之事須向奇特人前拈出卽今還有人撥著麼快來與我木上座相見如無老僧今日失利。

舉僧問藥山平田淺艸塵鹿成羣如何射得塵中塵山云看箭僧便放身倒山云侍者拖出這死漢僧便起走山云弄泥團漢有什麼數。

師拈云好一枝箭爭柰其人未敢承當若是个丈夫漢開襟俯受不勞藥山放出後箭而今還有勝敵驚羣者麼且道如何射得塵中塵喝一喝。

舉僧問投子如何是一大事因緣子云尹司空與老僧開堂碧巖云人道投子實頭不妨忒煞淳朴山僧卽不然有問如何是一大事因緣只對他道弄潮須是弄潮人。

師拈云二老宿舉揚一大事因緣本無優劣作麼生是投子實頭處設若有人問磬山如何是一大事因緣但向他道朝看云片片暮聽水潺潺。

舉舍利弗一日入城見月上女出城舍利弗問云什麼處去女云如舍利弗恁麼去舍利弗云我方入城汝方出城何言如舍利弗恁麼去女云諸佛弟子當住何處弗云諸佛弟子當住大涅槃女云諸佛弟子旣住大涅槃我如舍利弗恁麼去。

師拈云當時舍利弗只知善放而不善收若月上女可謂腳跟穩當行無所行去無所去大解脫中了無拘住𨿽然要且未知向上事在若是山僧作舍利弗待伊道如舍利弗恁麼去則不必落艸一把拉入城來看他作何伎倆待伊擬口撒手便行雲不同我恁麼去饒伊有超佛越祖之弘爲也不柰你何這个公案古今判斷不少具眼者請試辧看。

舉髙亭參徳山隔江問訊山以手招之髙亭忽然開悟乃橫趨而去後開法嗣徳山徑山云髙亭橫趨而去許伊是个伶俐衲僧若要法嗣徳山則未可何故猶與徳山隔江在。

師拈云徑山老漢是謂一擡一捺且賊過後張弓今時人在知識門下三二十年旣不隔江合作麼生路遙知馬力日久見人心。

舉僧問趙州寂寂無依時如何州云老僧在你背後。

師拈云這僧挨到者个田地意圖就手安閒卻被趙州腦後一槌七穿八穴而今還見趙州在背後麼或云趙州則不見但見磬山在面前向他道你那里得見磬山來將拄杖一時趁出。

舉無業國師云若一毫頭凡聖情念未盡不免入驢胎馬腹裏去白雲端和尙云設使一毫頭凡聖情念淨盡亦未免入驢胎馬腹裏去。

師拈云未盡淨盡磬山今日一時拈卻諸人還見一毫頭麼喝一喝云切忌鉆龜打瓦。

舉南院上堂云赤肉團上壁立千仞時有僧問赤肉團上壁立千仞豈不是和尙道院云是僧便掀倒禪牀院云你看這瞎漢亂做僧擬議院便打趁出。

師拈云這僧欲成九仞之山未進一簣之土當時待南院和尙道你看這瞎漢亂做不若一不做二不休總然南院打殺也不得趁你出院卽今還有人於壁立千仞處與這僧出气麼。

舉外道問佛不問有言不問無言世尊良久外道贊云世尊大慈大悲開我迷雲令我得入外道去後阿難問佛外道有何所證而言得入世尊云如世良馬見鞭影而行雪竇云邪正不分過山鞭影大慧云邪正兩分正由鞭影。

師拈云二大老恰在鞭影裏批判且道離卻鞭影一句作麼生道良久云三十年後此語大行。

舉洞山頌云貪嗔癡太無知賴我今朝識得伊行便打坐便捶分付心王子細推無量劫來不解脫問汝三人知不知。

師拈云古人與麼道磬山則不然貪瞋癡自無爲迷悟分明不在伊行無住坐無拘憑在心王不用推無量劫來眞解脫何有三人知不知。

舉雲門上堂拈拄杖云凡夫實謂之有二乘析謂之無緣覺謂之幻有菩薩當體卽空衲僧家見拄杖喚作拄杖行但行坐但坐不得動著。

師拈云雲門老人法令𨿽嚴可謂官不容鍼私通車馬何故行但行坐但坐不得動著𨿽然惺惺底人動著亦得不動著亦得動著不動著亦得未惺惺底人動著不得不動著不得動著不動著總不得且道利害在什麼處。

舉僧問趙州十二時中如何用心州云你被十二時使老僧使得十二時。

師拈云這僧當時問處直頭趙老答處依實但不能令人言下薦取今日有人問磬山十二時如何用心卽向他道你在什麼處見十二時來莫被十二時使卽今還有人十二時用心麼試將來看。

舉舍利弗問天女汝何不轉卻女身女云我從十二年來求女人相了不可得當何所轉卽時天女以神通力變舍利弗如天女乃自化身如舍利弗而問云何不轉卻女身舍利弗云我今不知何轉而變爲女身。

師拈云舍利弗當時好心不得好報諸方盡道被天女轉卻女身據山僧見處當時天女莫道轉得舍利弗一人直饒你轉得大地男子爲女身總是自家女身脫不得在何故旣云十二年來求女人相了不可得你那里得見舍利弗轉女身來明眼者試看。

舉天衣和尙示眾云百骸俱潰散一物鎭長靈百骸潰散皆歸土一物長靈甚處安南堂禪師云一物長靈甚處安長空雲散碧天寬蓮宮佛剎花無數眨起眉毛仔細看。

師拈云眨起眉毛仔細看天堂地獄任君安百骸未散當先取莫待臨時撒手難。

舉肇法師道天地同根萬物一體。

師拈云座主那里得這消息灼然天何言哉萬象懸懸地何言哉森羅鮮鮮陰陽言哉時之傳傳空谷言哉應之綿綿咄只如衲僧分上合作麼生一缽千家飯水邊林下閒。

舉南泉歸宗麻谷三人同去見忠國師至中途南泉就地畫一圓相云道得則去歸宗坐圓相裏麻谷作女人拜泉云恁麼則不去也。

師拈云三大老𨿽同條生不同條死各各有个出身之路然三人中有一人堪爲師法若人擇得出許你具參學眼。

舉僧問汾陽如何是祖師西來意陽云靑絹扇子足風涼。

師拈云汾陽老人如黃葉止兒啼不妨太易設或有人問磬山如何是祖師西來意向他道水流千派月山鎖一溪云。

舉僧問香林如何是衲僧衣下事林云臘月火燒山。

師拈云臘月燒山衲衣下事有何干千峯雪覆冷坐破這蒲團若人更不會分明也大難。

舉臨濟與普化一日同往施主齋濟問毛吞巨海芥納須彌爲復是神通妙用爲復是法爾如然化踢倒飯牀濟云太粗生化云這里是甚麼所在說粗說細濟休去來日又同施主家齋濟復問今日供養何似昨日化又踢倒飯牀濟云太粗生化云瞎漢佛法說甚粗細濟吐舌。

師拈云看這二老宿大機大用一者具擒龍之手一者得陷虎之機可謂作家相見且道誰是陷虎誰是擒龍擇法眼試辧取。

舉昔有秀才問長沙某曾看千佛名經百千諸佛但見其名未審居何國土沙召秀才才應諾沙云黃鶴樓崔顥題後秀才還曾題否云不曾題沙云得閒題取一篇好。

師拈雲長沙𨿽得殺人刀活人劍曲垂善巧不無龍頭蛇尾使人不能當下擔荷若是山僧則不然待伊應諾時髙聲云居何國土免致葛藤。

舉三祖信心銘極小同大忘絕境界。

師拈云拄杖子吞卻十方虛空剎那間流出無邊香水海還是忘絕境界中來非忘絕境界中來若道是忘絕境界中來合喫衲僧痛棒非忘絕境界中來且參祖師信心銘三十年才好與拄杖子相見。

復舉極大同小不見邊表。

師拈云須彌山走出蟭螟眼裏須臾之頃見徹三千大千界且道見邊表中來不見邊表中來若不見邊表中來猶未可與衲僧拄杖子相見若見邊表中來如何合得祖師信心銘去參。

舉臨濟道一喝分賓主照用一時行碧巖和尙喝一喝云且道是賓是主是照是用還委悉麼千峯勢到嶽邊止萬派聲歸海上消。

師亦喝一喝拈云且道非賓非主非照非用還委悉麼獅子窟中無異獸象王羣內絕狐蹤。

舉懶瓚和尙云吾有一言絕慮忘緣巧說不得只要心傳。

師拈云吾有一言不待忘緣拈來便得作麼心傳眾中有人出來道旣不必心傳諸祖心心相印所爲何事但云低聲低聲達摩大師來也。

舉傅大士云終日焚香擇火不知身是道場。

師拈云終日焚香擇火不知焚香擇火者是誰。

舉僧問長沙作麼生轉得山河大地歸自己去沙云作麼生轉得自己歸山河大地去圓悟和尙云得人一牛還人一馬。

師拈云饒你轉得山河大地歸自己去卻是埋沒己靈亦饒你轉得自己歸山河大地去猶是背覺合塵總不恁麼且道轉是不轉是試定當看。

舉僧問石門年窮歲盡時如何門云東村王老夜燒錢僧復問開先暹和尙年窮歲盡時如何暹云依舊孟春猶寒。

師云有人問磬山年窮歲盡時如何對他道一鑪紅焰暖騰騰。

舉修山主頌云欲識解脫道諸法不相到眼耳絕見聞聲色鬧浩浩佛果和尙云聲不到耳色不到眼聲色交參萬法成現且道還踏著解脫道也無不省這个意修行徒辛苦。

師云欲識解脫道諸法本不鬧眼耳絕見聞聲色玄浩浩復拈云喚什麼作聲色。

舉僧問石鞏生死到來如何回避鞏云這的無生死。

師拈云識得要回避生死者許你透生死復顧視大眾咄云也沒交涉佛果和尙云還識這的麼俊鶻捎空去懵鳥泊籬頭。

舉僧問雲門佛法如水中月否門云淸波無透路僧云和尙從何得問云再問復何來僧云便恁麼去時如何門云重疊關山路。

師拈云這僧不無萬古碧潭再三撈捷之意爭柰雲門有翻天覆地之能可惜末後進伊不得且道這一步又如何進始得。

舉臨濟兩堂首座齊下喝僧問臨濟還有賓主也無濟云賓主歷然。

師拈云以鏡照鏡面面皆正蓮花出水香流遠蘭谷風飄气宇淸。

舉翠巖示眾云一夏與兄弟東語西話看翠巖眉毛在麼。

師拈雲翠巖面皮三寸厚𨿽然也是屈己從人不無大人去就且道卽今還見磬山眉毛麼亦是三寸厚。

舉僧問五祖一大藏教是个切腳未審切那个腳祖云八囉娘。

師拈云電光裏穿鍼。

舉雲門示眾云你若實未得个入頭處三世諸佛在你腳跟下一大藏教在你舌頭上且向葛藤處會取。

師拈云你若實得个入頭處三世諸佛在你腳跟下一大藏教在你舌頭上休向葛藤裏會取且道與古人是同是別。

舉前寶壽問後寶壽父母未生前那个是本來面目後寶壽罔措一日在市見二人相爭有一人相勸云你得恁麼無面目壽遂大悟。

師拈云得恁麼無面目噫錦繡叢中撞著白雲堆裏活埋洞見本地風光面目依然長在。

舉南泉示眾云王老師自小養得一頭水牯欲擬向溪東牧不免食他國王水艸欲擬向溪西牧亦不免食他國王水艸不如隨分納些些總不見得。

師拈云把住則坐臥空園放行則雲山萬里混塵俗而不流超潔白而無住縱橫自在左右逢源何須道擬向東擬向西而不自由也且喜隨分納些些𨿽然切忌動著動著則三十棒。

舉潙山普請次值板鳴有一僧拍手呵呵大笑歸去潙山云奇哉此是觀音入理之門至晚問其僧適來你見个什麼道理僧云朝來未喫飯聞板聲歡喜潙山云賺殺人。

師拈云百姓日用而不知故君子之道鮮矣鏡淸道當時潙山有此一僧鼓山道當時潙山無此一僧且道是賞伊是罰伊。

舉趙州到百丈丈問從什麼處來州雲南泉來丈雲南泉有何言句示人州云有時道未得之人亦須峭然去丈叱之州容愕然丈云大好峭然州便作舞而出。

師拈云古之所謂趙州者生而知之卻到百丈門下猶爲鈍置再撥而轉何不當時待伊叱時呵呵大笑拂袖而出總然百丈有後語也來不及然今已得未得且置如何是峭然一句試道看。

舉明招在婺州智者寺爲第一座尋常不受淨水主事云不識觸淨淨水也不肯受招下禪牀拈起淨瓶云這个是觸是淨主無語招乃撲破淨瓶。

師拈云明招徹底爲人無絲毫委曲爭柰主者未是其人不無賓主傷和耳若磬山作明招待主無語時輕輕對云莫道不識觸淨好畱玆淨瓶以付識者。

舉紫璘供奉擬注思益經忠國師乃問大徳凡注經須會佛意始得供奉云若不會佛意爭解注得經國師令侍者盛一碗水著七粒米在水中碗麵安一隻筋乃問云這个是什麼義供奉無語國師云老僧意尙不會豈況佛意不能注得經師云我本師幻有老人云莫謂紫璘供奉不識此意卽如佛來也不解國師所設是何意也山僧一見便會得元來總是一个非難意。

師拈云可惜供奉未能會國師之意某甲則不然待國師置水碗在面前一腳踢翻國師總有無窮妙意也阻他注經不得我幻有老人若在便道汝𨿽會國師意未會老僧意在也知某甲罪過。

舉賓頭盧尊者因阿育王問承聞尊者親見佛來是否尊者以手策起眉良久云會麼王云不會者云阿耨達池龍王請佛齋吾是時亦預其數。

師拈云當時育王見尊者策起眉毛何不道个眞見佛來速禮三拜免使尊者後來一絡索語卻道不會然尊者見育王道不會何不當時髙聲云大王不會最親切如是則育王直下見得亦未可知不枉見如不見逢如不逢者也𨿽然老僧恁麼說話也是抱椿搖櫓呵呵休。

舉肅宗帝一日問忠國師云師在曹溪得何法忠云陛下還見空中一片雲麼帝云見忠云釘釘著懸空著。

師拈云且喜忠國師說法不涉離微不落理路以虛空爲口吞吐白雲可謂一時光曜乾坤然肅宗帝若得轉身吐气看他這一片雲又如何收卷且道轉身一句作麼生道良久云一堂風冷淡千古意分明。

舉曹山行腳時問烏石觀禪師如何是毗盧法身主觀云不道曹舉似洞山山云好个話頭只欠進語何不更去問爲甚不道曹乃去進語觀云若言我不道卽啞卻我口若言我道卽禿卻我舌曹歸舉似洞山山深肯之。

師拈云這三大老𨿽挾同毗盧頂上行其間不無優劣只如洞山𨿽識機宜恰是个扶小兒入市教他語話曹山𨿽遵命師承且隨人腳跟烏石老漢也是方便不少且道山僧恁麼說話是肯伊不肯伊若道肯伊如何恁麼說若道不肯伊又如何恁麼說會得許你具一隻眼。

舉僧問仰山法身還解說法也無山云我說不得別有一人說得僧云說得底人在甚處山乃推出枕子潙山聞乃云寂子用劍刃上事。

師拈云仰山也是藏身露影要瞞這僧卽得要瞞磬山未在若是山僧作這僧待云別有一人說得揕住云莫不是這老賊麼縱然手快教伊推枕不出𨿽然不知潙山老漢道个劍刃上事又作麼生商量咄休將死鼠爲眞玉莫把山雞當鳳凰。

舉洞山一日問云居甚處去來居云踏山來洞云阿那个山可住居云阿那个山不可住洞云與麼則國內總被闍黎占卻也居云不然洞云與麼則子得个入路居云無路洞云若無路爭得與老僧相見居云若有路卽與和尙隔生也洞云此子已後千人萬人把不住。

師拈云今時人要覓个山子住且看云居踏山樣子若不如斯出門便是艸漫漫𨿽然不是洞山老漢也勘驗他不出可謂作家相見如珠走盤盤走珠縱橫無礙豈比迷頭認影敲冰索火緣木求魚者同日語哉今日有人踏山來我且問你有路來無路來若有路來要且不合云居老人謂無路來又不合洞山和尙若有路無路磬山道个俱隔如是作麼生合得古人去試道看。

舉玄沙一日見三人新到遂自去打普請鼓三下卻歸方丈新到具威儀了亦去打普請鼓三下卻入僧堂久住來白沙云新到輕欺和尙沙云打鐘集眾勘過大眾集新到不赴沙令侍者去喚新到才到法堂卻向侍者背上拍一下云和尙喚你侍者至沙處新到便歸堂久住乃問和尙何不勘新到沙云我與你勘了也。

師拈云大眾且看這新到具參方眼也未若道具參方眼玄沙卻云我與你勘了也若謂不具參方眼其公案見在何故當時若作玄沙待久住云和尙何不勘新到劈頭一拄杖免使後人疑著可不道有意气時爭意气不風流處也風流。

舉文殊菩薩問維摩居士我等各自說已云何是仁者所說不二法門。

師拈云這个公案自毗耶離城以至震旦叢林商量不少無非都在聲色語默上摸索轉見沒交涉若要會得須向眾菩薩未啟口處識得根源方知眾菩薩說底卽是老維摩不說底老維摩不說底卽是眾菩薩說底才知維摩那時其聲如雷豈不見道龍象蹴踏非驢所堪卽今還識得維摩老人根源麼良久雲天共白雲曉水和明月流。

舉舍利弗問須菩提夢中說六波羅蜜與覺時是同是別須菩提云此義幽深吾不能說會中有个彌勒大士可往而問之舍利弗遂問彌勒彌勒云誰爲彌勒誰是彌勒者。

師拈云而今人嘗做得這个夢來也未假做得這个夢來始醒得舍利弗來由若未做得這个夢來且究取須菩提深遠之旨若會得須菩提深遠之旨須識得彌勒佛云誰爲彌勒誰是彌勒者到這里總將个龜毛索子一束束定置於無夢覺之地或有云那一个又安置在什麼處喝一喝云依稀似曲才堪聽卻被風吹別調中。

舉古者道這一片田地分付來多時也我立地待你構去法眼云這一片田地分付來多時也我坐待你構去。

師拈云且看古人諄諄恁麼爲人旣云這一片田地分付來多時也又道構去作麼磬山今日雪上加霜驀將拄杖卓下云莫不是這一片麼噫也是揠苗兒。

舉玄沙到蒲田縣眾以百戲迎之次日沙遂問小塘長老昨日許多喧鬧向甚麼處去塘提起袈裟角示之沙云料掉沒交涉。

師拈雲山僧卽不然或有人問昨日許多喧鬧向什麼處去只對他道今日一出尢勝昨日他若道料掉沒交涉云我也知你是个瞎漢還委麼竹密不妨流水過山髙豈礙白雲飛。

舉遵布衲在藥山浴佛次山云你浴得這个還浴得那个麼遵云把那个來。

師拈云藥山傍通一綫俯誘初機遵衲𨿽是當仁不讓一拶便了當時若作藥山待伊道把那个來劈手奪杓子過來還他一杓惡水可不徹頭徹尾何故定水湛然滿浴此無垢人。

舉僧問雲門如何是淸淨法身門云六不收道林和尙拈云只道得一半若問道林只對他道一不立乃頌云一不立六不收突然那更有蹤由無限靑山畱不住落花流水太悠悠。

師拈云還知二大老鼻孔落在什麼處然𨿽不負來機盡力道將來秪道得法身邊事且道如何是法身向上事豎起拂子雲龍得水時添意气虎逢山勢長威獰。

舉僧問歸宗如何是玄旨云無人能會僧云向者如何云有向卽乖僧云不向者如何云誰求玄旨又云去無汝用心處僧云豈無方便門令學人得入云觀音妙智力能救世間苦僧云如何是觀音妙智力宗敲鼎蓋三下云還聞麼僧云聞云我何不聞僧無語宗以棒趁下。

師拈云可惜這老漢架艨艟泛大海隨其順逆不用翻蓬打槳宗師家須到恁麼田地始得不然總落左右邊句爭袪得學人疑滯𨿽然如此當時這僧是个靈利底見伊道誰求玄旨何不云和尙好个方便門速禮三拜若作歸宗待僧道豈無方便門云汝將前話作實法會耶待僧更進語便以棒趁下免致周遮磬山今日還有人識得這玄旨麼惡啼得血流無用處不如緘口過殘春。

舉三聖和尙參徳山才展坐具山云住不用展炊單遮裏無殘羹餿飯與汝云賴遇無設有向甚麼處著山便打聖接住推倒向牀上山大笑聖哭蒼天便下參堂堂中首座號踢天泰問行腳髙士須得本道公公驗作麼生是本道公驗聖云道什麼座再問聖打一坐具雲遮漆桶前後觸忤多少賢良座擬人事聖便過第二座人事。

師拈云徳山老漢一條白棒按過天下衲僧撞著三聖猶較些子何不當時待伊道無著處云也是餿茶剩飯𨿽然彊將手下無弱兵爭柰三聖气吞宇宙力振江湖孰柰伊何首座當時亦待伊道觸忤多少賢良何不道某甲罪過且不失方情今時人要參方須具這眼目始得若不如是都是依艸附木。

舉潙山問仰山甚處來仰云田中來潙云田中有多少人仰插鍬叉手而立潙云今日南山大有人刈茅仰拽鍬而去雪竇云諸方咸謂插鍬話奇特大似隨邪逐惡據雪竇見處仰山被潙山一問直得艸繩自縛去死十分妙喜云仁者見之謂之仁智者見之謂之智百姓日用而不知故君子之道鮮矣。

師拈云妙喜老人出言吐气忒殺風流儒雅雪竇龜鑑宗乘恰似壓良爲賤今日磬山合作麼生商量不得顢頇放過還知麼幾度黑風吹大海未曾聞道釣舟傾。

舉龍濟問僧甚處來雲翠巖來曰翠巖有何言句示徒云嘗道出門逢彌勒入門見釋迦曰與麼道又爭得僧便問和尙又如何曰出門逢阿誰入門見什麼僧於言下有省。

師拈云這僧𨿽然有省只會得龍濟底未會得翠巖底若會得翠巖底許你全具眼。

舉石頭和尙問僧從甚麼處來僧云江西來云見馬大師麼云見頭乃指一橛柴云馬師何似這个僧無對卻回舉似馬大師馬云汝見橛柴大小云沒量大馬云汝甚有力僧云何也馬云汝從南嶽負一橛柴來豈不是有力。

師拈云深見古人千里同風在一个鼻孔裏出气何曾分疆立界魔魅人家男女這僧當時是个漢子待石頭道何似這个輕輕對道不別卽禮謝可不減師之徳乎適回馬大師處舉似及道汝見橛柴大小何不道某甲見非兩端恁麼則不負師恩亦不孤他人指點然𨿽如是二大老如按牛頭喫艸相似可惜慈悲太切。

舉洞山示眾云兄弟初秋夏末東去西去直須向萬里無寸艸處去始得又云只如萬里無寸艸處作麼生去後有僧舉似石霜霜云出門便是艸。

磬山則不然兄弟夏末秋初南行北往直須腳踏實地去始得若不如斯未出門時亦是艸漫漫不見妙喜道師子一滴乳迸散十斛驢乳。

舉僧問石霜咫尺之間爲甚不睹師顏霜云我道徧界不曾藏僧後問雪峯徧界不曾藏意旨如何峯云甚麼處不是石霜僧回舉似石霜霜云這老漢著甚麼死急。

師拈云古人一期方便只欲求人不覺拖泥帶水當時磬山若作石霜待伊道咫尺之間不睹師顏何不攔頭一拄杖教伊性快去豈容流到雪峯枝上生枝蔓上引蔓還曾悟也未不見玄沙雲山頭老漢蹉過也。

舉僧訪翠巖值不在遂看主事主云參見和尙也未云未主指狗子云上人要見和尙但禮拜這狗子僧無語後翠巖歸聞得乃云作麼生免得與麼無語雲門云欲觀其師先觀弟子。

師拈云這僧非惟不曾見翠巖要且不曾相見主事可惜淺水無魚徒勞下釣當時若作這僧待院主指拜這狗子遂髙聲云若不識和尙洎合錯禮這狗子拂袖便行𨿽然如是今日或有主事者出來道和尙莫教壞人家男女只對他道這狗子聻。

舉僧問趙州如何是趙州州云東門西門南門北門。

師拈云這僧覿面相呈致个問頭也甚奇怪若道未會爭敢入虎窟裏捋虎須若道會爭肯恁麼休去當時趙州有定乾坤手段爍破四天下眼目還他本分鉗錘教他入又入不得出又出不得可謂雙奪雙收到此還有人轉得身吐得气入得趙州門出得趙州門者麼試道看。

舉眞歇了禪師問僧云你死後燒作灰撒卻了向甚麼處去僧便喝眞云好一喝祇是不得翻款僧又喝眞云公案未圓更喝始得僧無語。

師云可惜當時這僧無末後句若有末後句也不柰伊何眞老𨿽是洞上兒孫宛有濟翁門下作略我當時若作此僧何不道喝則不無恐和尙作喝會待伊打云這死漢便喝拂袖而出。

舉雪峯示眾雲南山有一條鱉鼻蛇汝等諸人切須好看長慶雲今日堂中大有人喪身失命僧舉似玄沙沙云須是稜兄始得𨿽然如此我卽不恁麼僧云和尙作麼生玄沙云用南山作麼雲門以拄杖攛向向雪峯面前作怕勢。

師拈云雪峯老漢恁麼示眾拈一句語如握太阿劍擊塗毒鼓聞之擬之咸皆喪身失命誰敢當鋒到這里還容得情識卜度麼恁麼也不得不恁麼也不得恁麼不恁麼總不得當時若非二三大老卓犖超羣廓徹圓明知見唱和宗乘敷揚要旨則孤負雪老這一條活蛇弄殺在象骨巖前誰能知他落處所以道打鼓弄琵琶相逢兩作家電光影裏穿鍼未爲快手若是這般事須是這般人始得若非這般人如何構得這般事山僧今日且不將拄杖妝龍作蛇亦無玄沙語句鉤引但只恁麼與眾同食同衣同坐同臥不出尋常大眾還見麼格外不須重審問尋常一句作麼生。

舉龐居士辭藥山山命十禪客相送至門首居士指空中雪云好雪片片不落別處時有全禪客云落在什麼處士打一掌全云居士也不得艸艸士云汝恁麼稱禪客閻老子未放你在全云居士作麼生士又打一掌云眼見如盲口說如啞雪竇別云初問處但握雪團便打。

師拈云老龐參證於馬祖石頭二大老已得心空及第到處遇人不妨作家相見著著自有出身之路所以全禪客不柰伊何當時若作全禪客待伊道好雪片片不落別處遂接住云不落別處且置你道在什麼處來待依擬口還他一掌教這老漢別有生涯難行此令𨿽然且道山僧這一掌與老龐打同也異也與雪竇打同也異也試說看。

舉羅山和尙問石霜起滅不停時如何霜云直須寒灰枯木去一念萬年去函蓋相應去全淸絕點去山不契卻往巖頭處如前問巖頭喝云是誰起滅山於此有省。

師拈云今時人論道石霜說道理所以令羅山不悟巖頭不說道理令他悟去恁麼商量如掉棒打月料掉沒交涉殊不知當時這僧若不得石霜老漢雪上加霜逼拶將來那能巖頭處領略得去縱然會得巖頭老人底若未曾體究得石霜和尙底爭解脫得起滅不停時也所以道靈光獨耀迥脫根塵體露眞常不拘文字心性無染本自圓成但離妄緣卽如如佛若不如是敢保你認賊爲子在今時人還會得二大老異口同音麼良久云一片白雲橫谷口幾多歸鳥盡迷巢。

舉雲巖掃地次道吾云太區區生巖云須知有不區區者吾云恁麼則有第二月也巖豎起掃帚云這是第幾月吾便休。

師拈云可見古人日用事無別才被人拶著便乃覿面相呈了無餘事雲巖道吾𨿽同出其門到這里也不肯放過要且得人一牛還人一馬𨿽然如斯若作道吾待雲巖豎起掃帚云這是第幾月但云恰似管教他這把掃帚無地放在。

舉天平和尙行腳時參西院嘗云莫道會佛法覓个舉話人也無一日西院遙見召曰從漪平舉頭院云錯平行三兩步院又云錯平近前院云適來這兩錯是西院錯是上座錯平雲從漪錯院云錯平休去。

師拈云衲僧行腳切不得艸艸才有些些省處便開大口須要自己揣摩十二時中還曾穩當不心境一如不腳踏實地不如紅鑪飛片雪不可見天平行腳時自滿道會禪傍若無人驀然撞著西院一拶下兩个錯字便把一肚子禪道一點也用不著當時若作天平待西院道適來這兩錯是西院錯上座錯何不髙聲還他道个錯管教西院自然不作故眼相看直到後來住院謂眾云我當初行腳時被業風吹到思明長老處連下兩錯更畱我過夏待共我商量我不道恁麼時錯我發足向南方去時早知道錯了也看他恁麼示眾正所謂行年五十而知四十九年之非𨿽然如是也是貧兒思舊債磬山今日亦下个錯且道這个錯與西院同耶別耶與天平同耶別耶諸人試辧看有麼有麼復云錯。

舉雲門大師雲光不透脫有兩般病一切處不明面前有物是一透得一切法空隱隱地有个物相似亦是光不透脫又法身亦有兩般病得到法身爲法執不忘己見猶存墮在法身邊是一直饒透得放過卽不可子細簡點將來有什麼气息亦是病。

師拈云病多諳藥性得瘥始傳方雲門大師曾在乾峯和尙處患過這病來已透脫得所以要醫大地眾生个个透脫去𨿽則慈悲之故也是好肉剜瘡不見淨名云彼自無瘡勿傷之也𨿽然如是諸人還曾打過這病也未若未打過不妨雲門葛藤裏透脫去所以道過得荊棘林才是好手腳直饒透過這病露出這光爲甚麼雲門道仔細簡點將來亦是病到這田地須知有向上一著在若不知向上一著有甚麼气息亦是病珍重。

舉魯祖凡見僧來便面壁南泉聞云我尋常向他道空劫已前承當佛未出世時會取尙不得一个半个他恁麼驢年去。

師拈云古今多少尊宿未免向魯祖釣竿頭土插嘴起模畫樣或抑或揚或提或唱何曾摸索得魯祖腳跟麼殊不知魯祖恁麼接人亦是曲垂方便若有个性燥底向他未面壁時一覷覷破還他這老漢不坐在含元殿裏相見卽今還有人知他落處麼少林壁觀無多旨不是神光也大難。

舉風穴在郢州衙內上堂云祖師心印狀似鐵牛之機去卽印住住卽印破只如不去不住印卽是不印卽是時有盧陂長老出問云某甲有鐵牛之機請師不搭印穴云慣釣鯨鯢澄巨浸卻嗟蛙踄泥沙陂佇思穴喝雲長老何不進語陂擬議穴打一拂子云還記得話頭麼試舉看陂擬開口穴又打一拂子牧主云佛法與王法一般穴云見个甚麼牧雲當斷不斷反招其亂穴便下座。

師拈云決戰者不顧其首盧陂也是一員猛將敢向前來奪令施行爭柰風穴久戰作家陣勢排定到此無門可入無路可出逼拶得來前不構村後不疊店若非披三玄戈甲七事隨身孰能如是作略乎𨿽然恁麼當時不得牧主怎生收煞可謂見機而作今或有人出來云牧主道當斷不斷反招其亂在風穴也在盧陂也山僧劈脊便棒也怪予不得。

舉雪竇禪師在莊數僧立次雪問維摩云步步是道場這里何似山裏眾下語皆不契自代云只恐和尙不肯。

師拈云磬山當時若在會直教這老漢舉足無立地處道什麼肯不肯這里是什麼所在咦。

舉佛眼禪師一日垂示從東過西顧眾云是是復從西過東顧眾云不是不是遂歸位立云適來猶記得。

師拈云這老漢看他自起自倒可惜當時眾中無人作禮三拜。

舉佛眼禪師遊蓮華峯至半山亭有僧後到云和尙還在這里眼云我到了來也僧無語自代云也是齋後鐘。

師拈云磬山當時若作這僧敢教佛眼老漢立地待他道我到了來也但云和尙且住待某亦到來。

天隱和尙語錄卷六嘉興大藏經天隱和尙語錄

天隱和尙語錄卷七

嗣法門人通問等編

舉古

舉王大王向雪峯會裏請晏監寺住鼓山峯與孚上座送出門回至法堂乃云一隻聖箭直射九重城裏去也孚云和尙是伊未在峯云渠是徹底人孚云若不信待某去勘過遂至中路把住云師兄向什麼處去鼓山云九重城裏去孚云忽遇三軍圍困時如何山云他家自有通霄路孚云恁麼則離宮失殿去也山云何處不稱尊孚便回謂雪峯云好一隻聖箭折卻也遂舉前話峯云渠有語在孚云這老凍膿畢竟有鄕情在。

師云得底人始終一揆忌底人古今皆嫌不二之道便見參差至理之詞灼然難忍嗟夫人不知心可欺師不可欺事可瞞理不可瞞也知子莫若父在雪老有之矣𨿽然如是一得一失當時雪峯折卻拄杖子而今磬山這里有此等漢直打出山門免教他日遭人簡點豈不見妙喜和尙云眾中商量道什麼處是聖箭折處云鼓山不合答話是聖箭折處鼓山不合說道理是聖箭折處恁麼剖判非惟不識鼓山亦乃不識孚老殊不知孚上座正是一枚賊漢於鼓山面前納一場敗闕懡而歸卻來雪峯拔本大似屋裏販揚州若非雪老有大人相這賊向甚處容身當時可惜放過卻成不了公案只今莫有爲古人出气底麼試出來我要問你什麼處是聖箭折處又不見楚石禪師云鼓山聖箭子射入九重城甚生气槪孚上座等閒拶著略露鋒鋩回至法堂卻云箭折誣人之罪以罪加之。

師云也是一得一失磬山恁麼說亦是一得一失還有跳得得失出者麼咄。

舉恕中和尙頌芭蕉示眾咄哉亂走阿師何曾放得拄杖捉來拗作兩橛﹝請續末後句﹞。

師呵呵笑云有無還他一半。

舉五祖和尙云世有一物不屬凡不屬聖不屬邪不屬正萬事臨時自然號令恕中禪。

師云世有一物在凡屬凡在聖屬聖在邪屬邪在正屬正萬事紛紜何須號令。

師云這兩个老古錐各自分疆立界一个混俗和光隨流得妙一个孑峭孤危坐斷情塵磬山將來一束拋向大洋東海免得後人分凡分聖說邪說正旁有不甘者出來道和尙恁麼道是分耶不分耶說耶不說耶拈拄杖直打出去呵呵笑云也是爲他閒事長無明喝一喝。

舉馬祖令僧馳書上徑山山接得開見一圓相於中下一點卻封回國師聞云欽師猶被馬師惑雪竇云徑山被惑且置若將呈似國師作个什麼伎倆免被惑去有老宿云當時坐卻便休又有道但與畫破若與麼只是不識羞敢謂天下老師各具金剛眼睛廣作神通變化還免得麼雪竇見處也要諸人共知只這馬師當時畫出早自惑了也浮山云欽師被馬師惑且置國師惑卻多少人雪竇云只這馬師當時畫出早自惑了也穿卻天下人鼻孔恕中云馬師自惑國師惑人置而弗論當時徑山下者一點非惟點破馬師髑髏抑且爲千古龜鑑。

師云這一隊老宿𨿽則善揣虛空之骨髓拏雲霧之根盤猶未跳得馬大師這个圈繢子出在莫道這一隊老宿卽上至諸佛下及含靈咸跳不出這圈繢在除非是無面目漢方跳得這个圈繢出有麼有麼一任跳如無諸人謾謾且向歷代祖師鉗錘下挨將去始到無疑無惑之地不然盡是弄虛頭切莫艸艸。

舉張無盡見兜率悅禪師旣有契證因詢晦堂家風於悅欲往就見悅云此老只一拳頭耳師喝一喝乃潛奉書於晦堂云無盡居士世智辧聰非老和尙一拳垂示安能使其知有宗門向上事耶師又喝一喝未幾無盡遊黃龍訪晦堂於西園先以偈書默庵壁曰亂雲堆里數峯髙絕學髙人此遁逃無柰俗官知住處前驅一喝散猿猱徐叩宗門事果示以拳頭話無盡默計不出悅所料。

師云著賊了也由是易之有偈云久向黃龍山裏龍到來只見住山翁須知背觸拳頭外更有靈犀一點通。

師云此二老當世英才一時宗匠何故隨人腳跟轉失卻一隻眼也且道兜率是何心行流落叢林至今成話杷耶蒼天蒼天。

舉徳山到潙山挾復子上法堂從東過西從西過東顧視云無無便出至門首卻云不得艸艸重具威儀再入相見才跨方丈便提起坐具云和尙潙山擬取拂子徳山便喝拂袖而出潙山至晚問首座今日新到在不首座云當時背卻法堂著艸鞋去了也潙山山云此子已後向孤峯絕頂盤結艸庵呵佛罵祖去在。

師云二老恰如龍象蹴踏誠爲作家相見𨿽然磬山若作潙山待他提起坐具叫和尙便與他一喝管教徳山通身是口也難下還你艸鞋脫在潙山了也何必去後贊揚賊過張弓今日莫有新到者麼許伊穿卻艸鞋相見老僧要拔本有麼有麼。

舉傅大士云法地若動一切不安楚石禪。

師云壽山從朝至暮不知走了幾遭若是法地誰敢動著一莖艸復云我不曾恁麼道傅大士坐了起不得。

師云楚石恁麼起了坐不得有一起得坐得底請出來相見看喝一喝云𨿽具一雙窮相手未嘗下揖等閒人。

舉佛日和尙因僧送拄杖云莫從天臺得麼僧云不從天臺得云莫從南嶽得麼僧云不從南嶽得雲從什麼處得僧度拄杖日豎起雲是體是用僧云拈也從體起用放也從用歸體日云你與麼來只得其體不得其用僧云和尙與麼舉只得其用不得其體日卓一下靠拄杖云體用一時收。

師云佛日老人可謂家富小兒驕驀拈拄杖卓一卓云且道老僧底什麼處來便歸方丈。

舉雲門一日拈拄杖云凡夫實謂之有二乘析謂之無緣覺謂之幻有菩薩當體卽空衲僧見拄杖但喚作拄杖行但行坐但坐不得動著。

師卓拄杖云不得起有見不住凡夫不得起無見不住二乘不得起幻有見不住緣覺不得起當體卽空見不住菩薩雲門老人到這里也只說得个行但行坐但坐不得動著可謂特地一場愁卽今還有人知雲門老人落處麼不見妙喜和尙道我不似雲門將虛空剜窟寵驀拈拄杖子云不屬有不屬無不屬幻有不屬空復卓一下云凡夫二乘緣覺菩薩盡向這里各隨根性悉得受用惟於衲僧分上爲害爲冤要行不得行要坐不得坐進一步則被拄杖子迷卻路頭退一步則被拄杖子穿卻鼻孔只今莫有不甘底麼試出來與拄杖相見如無來年更有新條在惱亂春風卒未休。

舉睦州問僧近離甚處僧云河北州云河北有趙州和尙上座曾到彼麼僧云某甲近離彼中州云趙州有何言句示徒僧遂舉喫茶話州乃云慚愧卻問僧趙州意作麼生僧云只是一期方便州云苦哉趙州被你將一杓屎潑了也便打後來雪竇云這僧克由耐將一杓屎潑他二員古佛妙喜云雪竇只知一杓屎潑了趙睦二州殊不知這僧末上趙州將一杓屎潑了卻到睦州又遭一杓只是不知气息若知气息什麼處有二員古佛。

師云雪竇扶弱不扶彊妙喜扶彊不扶弱且道磬山合作麼生商量也不可放過有人才出眾老僧卽云珍重。

舉裴相國入寺見壁間畫像問院主云壁間是什麼主云髙僧像公云形儀可觀髙僧在什麼處主無語公云這里莫有禪僧麼主云有一希運上座頗似禪者公遂請檗至舉前語問云形儀可觀髙僧在什麼處檗召裴休公應諾檗云在什麼處公於言下領旨。

師云裴相國忘人忘我言下超脫黃檗老直心快口獨露眞機是這一等人可說這等話千古規模令人欣羨𨿽然如是妙喜云似地擎山不知山之孤峻如石含玉不知玉之無瑕黃檗只有殺人刀且無活人劍且道他那里是他無活人劍處諸人還簡點得出麼若道他有埋沒妙喜若道他無屈殺黃檗然二邊不涉還我裴相國悟底意旨來良久雲溪邊石女暗嗟吁海底泥牛亂奔走。

舉百靈一日路次見龐居士乃問昔日南嶽得力句曾舉向人麼士云曾舉來靈云舉向甚人士以手自指云龐公靈云眞是妙徳空生也贊之不及士卻問阿師得力句是誰得知靈便戴笠子而去士云善爲道路靈更不回首。

師云二大老不無得力句子各各有本𨿽然如是若到磬山未放你在何故切忌認奴作郎卽今還有人道得得力句麼速道速道。

舉興化一日謂克賓維那云汝不久爲唱導之師賓云不入這保社化云會了不入不會不入賓云總不與麼化便打云克賓維那法戰不勝罰錢五貫設飯一堂至明日化自白槌云克賓維那法戰不勝不得喫飯卽便趁出云居云大冶精金應無變色其柰興化令行大嚴不是克賓維那也大難承當若是如今泛泛之徒翻轉面皮多少時也。

師云灼然灼然妙喜云云居拗曲作直要作臨濟烜赫兒孫直須翻轉面皮始得。

師云妙喜老人不是誘人犯法諸人還知他落處麼路逢劍客須呈劍不是詩人莫獻詩。

舉石頭示眾云言語動用沒交涉藥山云非言語動用亦沒交涉頭云我這里鍼札不入山云我這里如石上栽花。

師云二大老如彈沒弦琴唱出無生曲可謂父子投機師資道合𨿽然不顧傍觀者見其家醜承虛接響漢切忌動著動著則三十棒。

舉世尊初生下周行七步目顧四方一手指天一手指地雲天上天下惟吾獨尊。

師咄云這老漢百劫千生磨煉得來你看他一時發露英气逼人若到衲僧分上也只是个石火電光底影子說甚天上天下惟我獨尊耶𨿽然如是將此身心奉塵剎是則名爲報佛恩。

舉雪峯住庵有一僧到峯見以手托庵門放身出云是什麼僧亦云是什麼峯低頭歸庵其僧後至巖頭頭云雪老有何言句僧舉前話頭云雪峯道什麼僧云雪峯無語頭云噫我悔不當初向伊道有个末後句我若向伊道已後天下人不柰雪峯何僧至夏末舉此話請益頭云汝何不早問僧云不敢造次頭云我與雪峯同條生不與雪峯同條死要識末後句只這是。

師云雪峯自是一員老將這僧何堪抵敵泛泛流到巖頭依稀又納敗闕至今還曾識得末後句麼良久云會中若有仙陀客好向人前唱鷓鴣。

舉疏山示眾云病僧咸通年已前會得法身邊事咸通年已後會得法身向上事雲門出問云如何是法身邊事山云枯樁門云如何是法身向上事山云非枯樁門云還許學人說道理也無山云許門云只如枯樁豈不是明法身邊事山云是門云非枯樁豈不是明法身向上事山云是門云未審法身該一切也無山云法身周徧爭得不該門指淨瓶云還有法身也無山云莫向淨瓶邊覓門諾諾。

師云疏山恰似引敵入寨雲門單槍直入不顧危亡可謂猛虎口中奪肉者也疏山若無後語幾乎勞而無功老僧今日不問諸人法身向上事法身邊道將一句來看咦洎合停囚長智。

舉天如和尙示眾云雲門道東海鯉魚打一棒雨似盆傾意作麼生各請下一轉語看良久自代云東海鯉魚打一棒雨似盆傾。

師雲天如老人恰似抱樁搖櫓且道天隱又如何泥牛流出血木馬走如煙。

舉覺範雲山中何所有嶺上多白雲只可自怡悅不堪持贈君。

師呵呵大笑云覺範老人謾人則得謾磬山未在且道白雲是誰家私物往來者皆可著眼以拂子點云云看看。

舉天如和尙示眾云生死事大諸禪徳須是將生死兩字貼在額頭上始得有僧出云某甲不然只將不生不死四字貼在額頭上如召眾云這漢元來怕生死如何會得老漢禪遂拈拄杖趁出。

師云怕生死底獅子林門下不容不怕生死底龍池山門下不容且道古人底是老僧底是諸禪徳也須簡點不可放過倘有云怕生死卽不怕生死底不怕生死卽怕生死底師喝云這儱侗漢出去。

舉趙州問僧甚處來云雪峯來州云雪峯有何言句示徒僧云雪峯道盡大地是沙門一隻眼汝諸人向什麼處屙州云汝若過嶺我附个鍬子去明覺云這僧旣不從雪峯來可惜趙州鍬子。

師云這僧明明道雪峯來明覺何故云不從雪峯來有个什麼道理試說看。

舉臨濟示眾云有一無位眞人常在汝等面門出入未證據者看看時有僧問如何是無位眞人濟下禪牀擒住云道道僧擬議濟托開云無位眞人是甚麼幹屎橛。

師云臨濟善用太阿殺活臨時不妨奇特這僧擬向虎口裏奪食幾乎喪身失命喜得雪峯和尙聞云臨濟大似白拈賊救得一半不見明覺老人云夫善竊者鬼神莫測旣被雪峯覷破臨濟不是好手復召眾云雪竇今日換你諸人眼了也你若不信各歸寮捨自摸索看參。

舉千巖示眾云昨日軍陣兩交鋒未見輸嬴難分勝負老僧只管看忍俊不禁未免借鄧隱峯錫杖子出搖一搖只要諸人息戰息戰後如何燻風自南來殿閣生微涼。

師云大小千巖老祖也是無風起浪平地生波自起自倒了也𨿽然如是也爲諸人切須照管自家鼻孔莫把眉毛廝結何故成佛作祖易空人忘我難。

舉天奇示眾云世間無法出世間無法若透得者个無法歸家穩坐。

師雲天奇老祖只要盡法不顧無民不肖兒孫卻不恁麼何故世間無法出世間無法若透得這个無法正好行腳。

舉千巖示眾無明這里只使無明且無佛法與你一棒大煞慈悲與你一喝十分直截你若作棒喝商量便千里萬里也。

師云不作棒喝商量亦千里萬里也且道作無明是佛法是喝一喝。

舉盤山云似地擎山不知山之孤峻如石含玉不知玉之無瑕若能如是是眞出家大慧云若能如是捏目生花無明云若能如是不名出家。

師云若能如是便好擎叉。

舉祖師云父母非我親誰是最親者諸佛非我道誰是最道者云蓋本云父母非我親無有不親者諸佛非我道無有不道者千巖云祖師得第一句云蓋得第二句有人添得一句許伊鼎足三分無明則不然父母非我親我亦非親者諸佛非我道道亦非我者祖師也不得第一句云蓋也不得第二句無明碎身如微塵何止頭破作七分。

師云祖師云蓋輸我千巖老人一籌何故拼得自己嬴得他人咦者一句還有人添得麼試道看。

舉僧問破竈墮如何是大修行人竈云擔枷抱鎖僧云如何是大作業人竈云坐禪入定復云會麼僧云不會竈云你問我善善不從惡你問我惡惡不從善後有僧舉似安國師安云此子會盡諸法無生佛果云窮善善自何生究惡惡從何起若能明見這个田地便是諸法無生有問崇寧如何是大修行人對他道坐禪入定如何是大作業人對他道擔枷抱鎖且道是同是別。

師云若道他同一个問善答惡一个問善答善若道他別從來佛法無兩般有人問磬山如何是大修行人向他道不執一法如何是大作業人向他道不了一法且道與古人相去幾何。

舉臨濟與普化一日同往施主齋濟問毛吞巨海芥納須彌爲復是神通妙用爲復是法爾如然化踢倒飯牀濟云太粗生化云這里是甚麼所在說粗說細濟休去來日又同一施主齊濟復問今日供養何似昨日化又踢倒飯牀濟云太粗生化云瞎漢佛法說甚粗細濟吐舌。

師云二大老得大機發大用如龍象蹴踏非驢所堪今人未到古人田地也學弄牙爪不顧傍觀者哂所以佛果和尙云精金不百煉爭見光輝至寶不酬價爭辧眞假不是臨濟不能驗他普化不是普化不能抗他臨濟所謂如水入水如金博金𨿽然如是放過則彼此作家簡點則二俱失利具法眼者試請辧看。

師雲山僧不是倚勢欺人壓良爲賤也要諸禪徳揀別邪正識取來源正己正人實非艸艸咄臨濟普化又來赴齋也不覺吐舌。

舉仰山坐次大禪佛到翹一足云西天二十八祖亦如是唐土六祖亦如是和尙亦如是某甲亦如是仰下禪牀打四藤條佛果拈云師資會遇滚芥投鍼一期借路經過不免互相鈍置雪竇道藤條未到折因甚只打四下果云大似隨邪逐惡大禪佛後到霍山自雲集雲峯下四藤條天下大禪佛參霍山云維那打鐘著禪便走果云這漢擔仰山一个冬瓜印子向人前賣弄若不是霍山幾被糊塗𨿽然可惜令行一半當時不用喚維那好與擒住更打四藤條且聽這漢疑三十年。

師云卽今負冬瓜印子者亦不少且看大禪佛被圓悟老祖活捉埋在無底深坑了也還有人救得伊麼如無老僧救一救看將拄杖作釣勢良久云夜靜水寒魚不餌滿船空載月明歸。

舉玄沙問僧近離甚處僧云瑞巖有何言句僧雲長喚主人公自云諾諾惺惺著他日莫受人謾沙云一等是弄精魂也甚奇怪復云何不且在彼中住僧云瑞巖遷化了也沙云如今還喚得應麼僧無語雪竇云蒼天蒼天。

師云本分修行輸他翠巖操守臨機勘辧堪羨玄老提持可惜這僧親見作家當面蹉過當時若作這僧待他道如今還喚得應麼云也知和尙大慈悲便禮拜免得後來簡點𨿽然且聽佛果和尙垂慈云萬丈寒潭徹底月在當心千尺巖松倚天風生幽谷直得凜凜孤標澄澄風彩及至月離碧天影落云衢遂乃當面蹉過當時這僧若是个漢待伊道卽今還喚得應麼當下便喝非惟把定玄沙要津亦與瑞巖老子出气。

師云今日還有與這僧出气底麼一片白雲橫谷口幾多歸鳥盡迷巢。

舉天眞上堂云道火被火燒說水被水溺會禪被禪縛以手指左右云卻被這僧勘破。

師云大小天眞老人指東劃西。

舉藥山久不升座院主白雲大眾久思和尙開示山云打鐘著眾方集便下座院主云和尙旣許開示因甚一言不說山云經有經師論有論師爭怪得老僧。

師云藥山老漢經也講明論也說破但未嘗提著个禪字又謂善言言者尋言所不能言也咄院主失卻一隻眼。

舉世尊一日示隨色摩尼珠問五方天王此珠作何色時五方天王互說異色世尊藏珠入袖卻擡手云此珠作何色時五方天王云佛手中無珠何處有色世尊嘆云汝何倒之甚吾將世珠示之便各彊說有靑黃赤白吾將眞珠示之便總不知時五方天王悉皆悟道。

師云你看世尊全體作用不妨眞是奇特俾天王一一悟道千古之下令人樂聞今磬山不肖遠孫也要效顰不識大眾還信得及也未驀伸出拳頭云你道是什麼色或云是拳非珠老僧喚近前來你恁麼道天王不如且道是賞伊是罰伊。

別古

舉陸亙大夫問南泉云弟子家中於一瓶內養一鵝今來長大欲出此鵝且不得打瓶亦不得損鵝未審和尙有何方便泉召云大夫大夫應諾泉云出也大夫無語。

師別云大夫置个問頭甚是奇特但不能疾出凡籠當時磬山若作大夫速整威儀三拜可不快哉。

舉徳山小參示眾云今夜不答話問話者三十棒時有僧出禮拜山便打僧云某甲話也未問和尙因甚打某甲山云汝是甚處人云新羅人山云未跨船舷好與三十棒法眼云大小徳山話作兩橛圓明云大小徳山龍頭蛇尾。

師別云徳山老漢實有定乾坤手段卻被二尊宿錯下名言了也且道什麼處是話作兩橛龍頭蛇尾直饒恁麼見得分明也好與三十棒。

舉雪峯在國淸拈起缽盂問座主道得與你缽盂主云此是化佛邊事峯云你作座主奴也未得主云某甲不會峯云你問我我與你道座主方禮拜峯便踏倒後主舉似雲門云某得七年方見門云你得七年方見云是。

師別云雲門𨿽則作略髙古何得如此磬山則不然待伊道七年方見攔頭一拄杖你見个什麼來𨿽然如是要識磬山則易要識雲門則難。

舉僧問雪峯拈捶豎拂不當宗乘未審和尙如何峯豎起拂子僧乃抱頭出去峯不顧法眼代云大眾看此一員戰將。

師別云老僧則不然待他抱頭出去髙聲叫云艸賊大敗。

舉鏡淸訪先曹山山問甚麼處來淸云昨日離明水山云甚麼時到明水淸云和尙到時山云汝道我甚時到淸云適來猶記得山云如是如是。

師別云曹山只管憐民不能盡法磬山則不然待伊道適來猶記得劈脊便棒。

舉有老宿畜一童子並不知軌則有一行腳僧到乃教童子禮儀晚間見老宿外歸遂去問訊老宿怪訝遂問云阿誰教你童云堂中上座老宿喚其僧來問上座傍家行腳是甚麼心行童子養來三二年了幸是可憐生上座教壞伊快束裝去黃昏雨淋淋地被趁出。

師別云某甲教壞童子某甲應當出院和尙教壞某甲和尙合作麼生𨿽然卽今還有恁麼行腳僧山僧與彼問訊。

舉僧問螺峯如何是本來人峯云惆悵松蘿境界危。

師別云螺峯老人酬機甚是奇特能令這僧見得本來人也未設若有人問磬山如何是本來人但云我與汝道卽不本來也。

舉僧問咸澤禪師不與萬法爲侶者是甚麼人澤云城中靑史樓云外髙峯塔。

師別云今日有人問老僧則不恁麼道獨步孤峯月間聽幽澗琴。

舉太傅王延彬居士到招慶煎茶朗上座與明招把銚忽翻茶銚公問茶鑪下是甚麼朗云捧鑪神公云旣是捧鑪神爲甚麼翻卻茶朗云事官千日失在一朝公拂袖便出。

師別云朗上座恁麼道可謂當面蹉過何不道重命輕財明招云朗上座喫招慶飯了卻向外邊打野榸師云也是賊過後張弓朗云上座作麼生師云更納什麼敗闕招云非人得其便師云也救不得一半。

舉僧參睦州州問汝豈不是行腳僧云是州云禮佛也未云禮那土堆作麼州云自領出去。

師別雲山僧卽不然待伊道是卽云這掠虛漢行甚麼驢腳馬腳出去可不免聞後語。

舉僧問興教禪師盈龍宮溢海藏眞詮卽不問如何是教外別傳底法教云眼裏耳裏鼻裏云祇此便是否教云是甚麼僧便喝。

師別雲山僧若作興教見伊喝將來闍黎緩緩地喝卽不無還我眼耳鼻裏底來看伊眼目定動震聲一喝可不先以定動後以智拔而今有人問如何是教外別傳底法總不恁麼對他道風送水聲來枕畔月移山影到牀前。

舉棗樹和尙問僧發足甚處云閩中樹云俊哉云謝師指示樹云屈哉僧作禮樹云我與麼道落在甚麼處僧無語樹云彼自無瘡勿傷之也。

師別云棗樹老人𨿽慈悲太切可惜勞而無功磬山則不然待伊云閩中便道多少途程到這里看伊有著落方可云俊哉及至作禮云我與麼道落在甚麼處恰使這僧不能轉身吐气又云彼自無瘡勿傷之也可不雪上加霜𨿽然山僧與麼道又落在甚麼處遂顧視左右云亦是勞而無功也屈哉。

舉龍濟禪師上堂捲簾除卻障閉戶生窒礙只這障與礙古今無人會會得是障礙不會不自在。

師別云這老漢無繩自縛會與不會一時拈卻又作麼生良久云延平劍已成龍去猶有刻舟求底人。

舉潙山坐次仰山入來潙以兩手相交示之仰作女人拜潙云如是如是。

師別云潙山憐兒不覺醜山僧則不然待伊拜起來放下手時看他如何合殺。

舉法華全禪師上堂鐘鳴鼓響鵲噪鴉鳴爲汝諸人說般若講涅槃了也諸人還信得及麼若信得及觀音菩薩向諸人面前作大神通若信不及卻往他方救苦利生去也。

師別雲山僧則不然若信不及依舊鐘聲鼓響鵲噪鴉鳴何故豈不聞法華是法住法位世間相常住。

舉廓侍者問徳山從上諸聖向甚麼處去山云作麼作麼廓云敕點飛龍馬跛鱉出頭來山便休去。

師別云何不道俊哉。

來日浴出廓過茶與山山於背上拊一下云昨日公案作麼生云這老漢今日方始瞥地山又休去。

師別云瞎漢智過於師方堪傳授。

舉瑞鹿禪師上堂鑑中形影惟憑鑑光顯現你等諸人所作一切事惟憑个甚麼顯現還知得麼若也知得於參學中千足萬足無事莫立。

師別云若也知得正好著力咦。

舉僧問曹山世間甚麼物最貴山云死貓頭最貴云爲甚麼死貓頭最貴山云無人著價。

師別云旣無人著價道甚麼貴賤。

舉同安禪師僧問如何是和尙家風安云金雞抱子歸霄漢玉兔懷胎入翠微云忽遇客來將何秪待安云金果朝來猿摘去黃花晚後鳳銜歸。

師別云或問山僧如何是和尙家風只對他道雲耕雨種客來如何只待云粗茶淡飯且道與古人相去多少。

舉石門蘊禪師在靑林作園頭一日歸侍立次林云子今日作甚麼來云種菜來林云徧界是佛身子向甚麼處種云金鋤不動土靈苗在處生林欣然來日入園喚蘊闍黎石應諾林云剩栽無影樹畱與後人看石云若是無影樹豈受栽耶林云不受栽且止你曾見他枝葉麼云不曾見林云旣不曾見爭知不受栽云只爲不曾見所以不受栽林云如是如是。

師別云若見已受栽也。

舉盤山云心月孤圓光吞萬象光非照境境亦非存光境俱亡復是何物洞山雲光境未亡復是何物。

師別雲光境現在復是何物。

舉僧問投子一大藏教還有奇特事也無子云演出大藏教又老宿云演入大藏教妙喜云演出演入則不無二老若是奇特事三生六十劫也未夢見在。

師別云妙喜恁麼道甚是知音作家作家且道奇特事在教內在教外。

舉雲門問直歲今日作甚麼來歲云刈茅來門云刈得幾个祖師歲云三百个門云朝打三千暮打八百東家杓柄長西家杓柄短作麼生歲無語門拈拄杖便打徑山和尙云直歲無語自有三百个祖師證明雲門令𨿽行要且棒頭無眼。

師別云幸是無眼若是有眼待直歲道三百个便打何待後來一落索。

舉道吾示眾云髙不在絕頂富不在福嚴樂不在天堂苦不在地獄相識滿天下知心能幾人佛日道髙在絕頂富在福嚴樂在天堂苦在地獄誰知席帽下元是昔愁人。

師別云磬山則不然髙則從他髙富則從他富樂則從他樂苦則從他苦數聲淸磬是非外一个閒人天地間。

舉盤山和尙道似地擎山不知山之孤峻如石含玉不知玉之無瑕若能如是是眞出家育王云若能如是捏目空花。

師別云老僧卽不然若能如是雪裏梅花。

舉天池隆禪師在金峯普請搬柴次峯問搬柴人過水不隆云有一人不過水雲不過水還搬柴不隆云𨿽不搬柴也不得動著他。

師別云𨿽則搬柴也不得動著他。

舉千巖和尙示眾云僧問趙州大地無塵掃个甚麼州云掃外來底若是無明只向他道掃裏頭底大眾趙州底是無明底是。

師別云旣是一物也無說甚麼內外直饒非內非外一齊掃卻還有掃柄在。

舉趙州上堂良久云大眾總來也未對云總來也州云更待一人來卽說話僧云候無人來卽說似和尙州云大難得人。

師別云古人恁麼垂慈方便不少老僧不然汝等總在這里个个是英靈衲子更待誰來喝一喝。

舉雲門因僧問如何是諸佛出身處門云東山水上行又客問本師幻有老人如何是諸佛出身處云西河火裏坐。

師別云有人問磬山如何是諸佛出身處卽向他道雲起長空水歸大海。

舉南泉送黃檗出至門泉云如許大身材戴椰子大笠子檗云三千大千世界總在里許泉云王老師聻檗戴笠子便行。

師別云王老師當時可不屈己從人磬山若作王老師只道恁麼闍黎卻被笠子蓋覆了也待他戴笠子行時又云恰是。

舉佛眼禪師示眾云廣額屠兒手中屠刀如何放下自代云不須放下。

師別云待你成佛後卽向你道又云面前是甚麼。

自代云無物。

師別云靑山綠水。

舉興化謂克賓維那云汝不久爲唱導之師賓云不入這保社化云汝會了不入不會不入賓云總不恁麼化便打云克賓維那法戰不勝罰錢五貫設饡飯一堂來日興化自白槌云克賓維那法戰不勝罰錢五貫設饡飯一堂仍須出院云居舜和尙云大冶精金應無變色其柰興化令行太嚴不是克賓維那也大難承當總似而今泛泛之徒翻轉面皮多少時也妙喜老人云云居恁麼道未免拗曲作直徑山卽不然要作臨濟炟赫兒孫直須翻轉面皮始得。

師別云二大老一人髙髙山頂行一人深深海底走磬山則不然有智主人二俱不受且道卽今還有人代得克賓維那一轉語麼若有不惟與興化出气亦乃光耀磬山可不覓火和煙得擔泉帶月歸。

舉罽賓國王仗劍問師子尊者云師得蘊空不尊者云已得蘊空王云脫生死不尊者云已脫生死王云可施我頭尊者云身非我有豈況於頭王遂斬之白乳丈餘王臂自落雪竇云作家君王天然猶在黃龍新和尙云孟八郎漢又恁麼去也。

師別云三人中有一人可以爲師𨿽然如是磬山則不然秪許罽賓國王得大用未得大體在。

舉徳山到潙山挾復子直上法堂從西過東從東過西顧視云無無便出至門首卻云也不得艸艸便具威儀再入相見潙山坐次徳山提起坐具云和尙潙山擬取拂子徳山便喝拂袖而出背卻法堂著艸鞋便行潙山至晚問首座適來新到在甚處首座云背卻法堂著艸鞋去也潙云此子已後向孤峯頂上盤結艸庵呵佛罵祖去在妙喜云二尊宿恁麼相見每人失卻一隻眼。

師別云妙喜老人恁麼道還具眼也未若道具眼二尊宿那里失卻一隻眼處若道不具眼他怎恁麼道這里若緇素分明許你具一隻眼𨿽然磬山恁麼道也失卻一隻眼咄。

天隱和尙語錄卷七嘉興大藏經天隱和尙語錄

天隱和尙語錄卷八

嗣法門人通問等編

徵古

舉臨濟兩堂首座齊下喝僧問還有賓主也無濟云賓主歷然天童拈云殺人刀活人劍在臨濟手裏𨿽然如是當時便與一喝直饒大逞神通也只得同聲相應萬松道當時若問兩堂首座齊喝還有賓主也無咄云賓主歷然臨濟有語無喝天童有喝無語如今殺人刀活人劍在萬松手裏。

師徵云若是有語又落在臨濟手裏若是有喝又落在天童手裏若道亦語亦喝也出不得臨濟天童手在若道非語非喝敢謂萬松無分且道那里是殺人刀活人劍眾中還有擇得出者麼喝一喝。

舉大耳三藏得他心通朝見肅宗皇帝帝命忠國師驗之藏見國師便禮拜側立於右國師云汝得他心通是不藏雲不敢國師云汝道老僧在甚麼處藏雲和尙一國之師何得在西川看競渡船國師再問汝道老僧卽今在甚麼處藏雲和尙是一國之師何得在天津橋上看弄猢猻國師第三問老僧卽今在什麼處藏罔知國師叱云野狐精他心通在什麼處有僧問趙州三藏三番爲甚不見國師州云在三藏鼻孔上又問玄沙旣在鼻孔上爲甚麼不見沙云只爲太近後僧問海會端端云國師若在三藏鼻孔上有甚難見殊不知在三藏眼睛裏天童云三藏不見國師且置你道國師自知下落處麼。

師徵云這一隊老漢恰如盲人摸象總未知國師下落處在諸人還知國師下落處麼若知得國師下落處許你他心通。

舉雲門示眾云直得觸目無滯達得名身句身一切法空山河大地是名身亦不可得喚作三昧性海俱備猶是無風匝匝之波直得亡知於覺覺卽佛性矣喚作無事人更須知有向上一竅在。

師徵云還知麼雲門大師語句一一與修多羅合也要諸人簡點直饒透得過須知有向上一竅且道如何是向上一竅參。

舉石頭問長髭甚處來髭云嶺南來頭云大庾嶺頭一鋪功徳畫了未髭云畫了只欠點眼在頭云莫要點麼髭云便請頭垂一足。

師徵雲長髭旣善畫大庾嶺頭一鋪功徳而不善點眼者何也還知麼今時人畫亦未就而先自點眼不知瞎了多少人也眾中還有請點眼者麼僧云有師手搖云我也知你畫未就在。

舉僧辭大隨隨問甚麼處去僧雲峨眉禮普賢去隨豎起拂子云文殊普賢只在這里僧畫一圓相拋向背後隨云侍者將一貼茶與這僧。

師徵云且道大隨是賞伊是罰伊眾中有人道得老僧付你拂子去。

舉三聖道逢人則不出出則便爲人興化則不然逢人則出出則不爲人。

師徵云二大老一者逢人則出一者逢人則不出且道逢什麼人諸人還識得麼。

舉黃檗云若擬著一法印早成也印著有卽四生文現印著空卽空界無想文現但不印一切物此印與虛空等。

師徵云不著有不著空印卽是不印卽是試道看又云喚甚麼作印。

舉興化和尙示眾今日不用如何若何便請單刀直入興化爲你證據時旻徳長老出禮拜起便喝化亦喝旻徳又喝化亦喝旻徳禮拜化云若是別人三十棒一棒也較不得何故爲你會一喝不作一喝用。

師徵云賓家也喝主家也喝且道那里是他一喝不作一喝用或有人亦喝老僧道且謾且謾我也曉得你一喝不作一喝用且道是語與興化同也異也師復喝一喝。

舉雪巖禪師上堂云道在日用日用不知饑只喫飯寒只添衣晴天愛日掛枯藜點簡溪頭梅樹向陽偸放南枝。

師徵云還灼然會得麼若會許你識得臨濟大師人境俱不奪之句𨿽然直須親到若不親到也是抱樁搖櫓有甚麼用處。

舉仰山問潙山如何是西來意潙云大好燈籠仰云莫只這个便是麼潙云只這个是什麼仰云大好燈籠潙云果然不識。

師徵云汝等參詳也未且道當時仰山會得西來意恁麼酬不會西來意恁麼酬你若道會潙山又道果然不識若道不會仰山又道只這个便是會與不會且置如何是西來意。

舉興化道三聖逢人則不出出則便爲人興化則不然我逢人則出出則不爲人雪巖頌云弄晴微雨濕春風柳自靑靑花自紅寄語遊人急回首歌樓不在畫橋東。

師徵云你看二大老作略被雪巖翁一頌徹骨徹髓撒向諸人面前了也還會麼若會得爲人也得不爲人也得如未會爲人也不得不爲人也不得參。

舉僧問趙州和尙學人乍入叢林乞師指示州云喫粥了也未僧云喫粥了州云洗缽盂去其僧有省。

師徵云今時叢林或三百五百那个不知道喫粥了洗缽盂去且道當時其僧省个什麼。

舉祖師道執之失度必入邪路放之自然體無去住。

師徵云且道執又執个什麼放又放个什麼你向不執不放處道將一句來看。

舉雲門普請搬柴次門拈一片拋下云一大藏教只說這个。

師徵云旣是一大藏教只說這个何故又道教外別傳諸人試說看若說得許汝通一大藏教。

舉臨濟行腳到龍光值上堂濟出問不展鋒鋩如何得勝光據座濟云大善知識豈無方便光瞪目云嗄濟以手指云這老漢今日敗闕也。

師徵云臨濟大師行腳時气吞諸方如獅子遊行自無伴侶𨿽然太露鋒鋩了也諸人不展鋒鋩道將一句來看。

舉僧問洞山相逢不拈出舉意便知有時如何洞乃合掌頂戴。

師徵云且道洞山是肯伊是不肯伊。

舉僧問雲門十二時中如何卽得不空過門云向甚麼處著此一問僧云學人不會請師舉門云將筆硯來僧乃將筆硯來。

師徵云諸人十二時中莫空過不若空過常時碌碌若不空過終日閒閒看取雲門大師遂題其頌曰舉不顧卽差互擬思量何劫悟參。

舉僧問法眼如何披露卽與道相應眼云汝幾時披露卽與道不相應。

師徵云相應不相應且置汝等還曾披露也未若披露老僧許你相應若未披露管教不相應在咄。

舉金剛經云若見諸相非相卽見如來法眼云若見諸相非相卽不見如來天童拈云世尊說如來禪法眼說祖師禪會得甚奇特不會也相許。

師徵雲天童恁麼和會將來也要諸人簡點磬山道如來禪祖師禪卽不問你向諸相中指出个非相來看拈柱杖云切忌動著動著則打折你驢腰。

舉潙山坐次仰山入來潙云寂子速道莫入陰界仰云慧寂信亦不立潙云子信了不立不信不立仰云只是慧寂更信阿誰潙云若恁麼卽是定性聲聞仰云慧寂佛亦不立。

師徵云快哉你看仰山如珠走盤縱橫無礙還識得麼如識得卽向前速道速道莫入陰界。

舉洞山云體得向上事方有些子語話分僧問如何是語話山云語話時闍黎不聞云和尙還聞不山云不語話卽聞。

師徵雲藏身處沒蹤迹沒蹤迹處莫藏身洞山老漢得之矣咦汝等還聞麼若聞須知有向上事若知向上事聞與不聞遠之矣。

舉僧問首山如何是佛山云新婦騎驢阿家牽云未審此語什麼句中收山云三玄收不得四句豈能該云此意如何山雲天長地久日月齊明。

師徵云還識得首山老漢紫羅帳裏撒眞珠麼有僧問如何是紫羅帳裏撒眞珠師云阿家牽驢新婦騎會麼云不會師云切忌妄生穿鑿。

舉僧問新興如何得出三界去興雲汝還信麼云信則深信乞師慈悲興雲只此信心亙古亙今快須究取何必沈吟要出三界三界惟心。

師徵云旣是惟心有什麼出入眾中有人道取一句看更聽頌云若得信心無古無今非捨非取有韻有吟空觀三界卽達惟心。

舉僧問灌溪如何是一色溪云不隨僧云一色後如何溪云有闍黎承當分也無。

師徵云今時人造到這里都坐在一色邊還知灌溪老答處麼直饒明得到磬山正好喫棒。

舉三聖問僧近離甚處僧便喝聖亦喝僧又喝聖亦喝僧云行棒卽瞎便喝聖拈棒僧乃轉身作受棒勢聖云下坡不走快便難逢便棒僧云這賊便出去次有僧問適來爭容得這僧聖云是伊見先師來。

師徵云若識得三聖與此僧交鋒處堪爲濟下兒孫且道次僧恁麼問三聖答他道是伊見先師來是肯伊不肯伊時有僧欲進語師卽喝出。

舉興化問云居權借一問以爲影艸時如何居無對化云想和尙答此話不得不如禮拜了退二十年後居云如今思量當時不消道个何必後遣化主到興化處化問和尙住三峯時老僧問伊話對不得如今道得也未僧舉前話化云云居二十年只道得个何必興化卽不然爭如道个不必。

師徵云古人一機未透積歲窮研豈肯造次胡言亂道今人不揣己分才入門來學些口頭三昧便要爲人師範可不深愧古人乎且道當時云居道个何必興化道个不必還有優劣也無試道看。

舉曹山辭洞山洞遂密授洞上宗旨復問云子向什麼處去曹山云不變異處去山云不變異處豈有去耶云去亦不變異。

師徵云古今師資道合豈造次成就耶當時曹山事師數載親承實授臨別洞山尙不肯放過云子向甚麼處去洞山向伊一拶道不變異處豈有去耶云去亦不變異看曹山此語穩密無以加矣然在臨濟門下正好喫棒不見洛浦當時自謂了當別濟南去當仁不讓濟以拄杖畫一畫云過得這个便去浦乃喝濟便打浦禮拜而去濟明日上堂云臨濟門下有个赤稍鯉魚搖頭擺尾向南方去不知落誰家齏甕裏腌殺他日果跳不出夾山圈繢子可見臨濟大師豈輕授受乎然而洛浦亦不越師之記莂𨿽然到這里諸人向不變異處道將一句看道得許你前去道不得按下雲頭參。

舉大涅槃經云十二因緣法下智觀故得聲聞菩提中智觀故得緣覺菩提上智觀故得菩薩菩提上上智觀故得佛菩提。

師徵云大小世尊說如來禪也所以道依經解義三世佛冤離經一字卽同魔說且道衲僧家又作麼生道驀卓拄杖云千山勢到嶽邊盡萬派宗歸海上消。

舉丹霞問僧甚麼處宿雲山下宿霞云甚麼處喫飯雲山下喫飯霞云將飯與闍黎喫的人還具眼也無僧無語。

師徵云諸人終日喫飯還識得此人麼若識得此人許你具一隻眼。

舉鼓山到玄沙沙作一圓相示之山云人人出這个不得沙云情知你向驢胎馬腹裏作活計山云和尙又作麼生沙云人人出這个不得山云和尙與麼道卻得某甲爲什麼道不得沙云我得汝不得。

師徵云二大老如兩鏡相照咸云人人出這个不得優劣在什麼處一得一不得且道人人旣不出這个驢馬還出得麼試道看。

舉保福僧到羅漢琛禪師處漢問彼中佛法如何云有時道塞卻你眼教你覷不見塞卻你耳教你聽不聞坐卻你意教你分別不得漢云吾問汝不塞你眼見个什麼不塞你耳聞个什麼不坐你意作麼生分別。

師徵云還知麼二大老一縱一奪殺活自在俱爲作家磬山今日塞與不塞置之弗論且道根根塵塵周徧法界誰與你安名還識得此人麼。

舉石頭問龐居士云子見老僧來日用事作麼生士云若問日用事卽無開口處乃呈偈云日用事無別惟吾自偶諧頭頭非取捨處處沒張乖朱紫誰爲號丘山絕點埃神通並妙用運水及搬柴。

師徵云老龐道日用事卽無開口處且道旣無開口處這一落索從何處得來若知他落處開口也得不開口也得𨿽然我問你日用事聻。

舉長生問靈云混沌未分時含生何來靈云如露柱懷胎云分後如何靈云如片雲點太淸云未審太淸還受點也無靈不答云恁麼則含生不來也靈亦不答云直得純淸絕點時如何靈云猶是眞常流注云如何是眞常流注靈云似鏡長明云向上更有事也無靈云有云如何是向上事靈云打破鏡來與汝相見。

師徵云當時靈云兩處不答是何意你看古人琢磨到純淸絕點處喚作眞常流注似鏡長明直須知有向上一著不然則命根不斷所以道打破鏡來與汝相見驀拈拄杖云諸人還曾到這田地麼若未到這田地卓下拄杖云決不孤負參。

舉石門蘊禪師在靑林作園頭一日歸侍立次林云子今日作什麼來蘊云種菜來林云徧界是佛身子向甚處種蘊云金鋤不動土靈苗在處生林欣然來日入園喚蘊闍黎蘊應諾林云剩栽無影樹畱與後入看蘊云無影樹豈受栽耶林云不受栽且置你曾見他枝葉麼蘊云不曾見林云旣不曾見爭知不受栽蘊云只爲不曾見所以不受栽。

師徵云終日蒲團上靜悄悄地菜不擇一莖米不揀一粒謂之參禪辦道還識得古人親切處麼你看他隨方應用都合其宜信手拈來頭頭本具打一拄杖云受栽不受栽且置無影樹子聻。

舉潙山因劉鐵磨來云老牸牛你來也磨云來日臺山大會齊和尙還去麼潙山作臥勢磨便出去中峯和尙拈云潙山被劉鐵磨一拶拶倒要起起不得鐵磨被潙山一推推轉要住住不得本上座與麼批判多少人在背後咬斷拇指。

師徵雲中峯老人恁麼道你道他還知二老落處麼若知落處何故道要起起不得要住住不得試道看。

舉趙州訪一庵主便云有麼有麼主豎起拳頭州雲水淺不是泊舟處便去又訪一庵主亦云有麼有麼主亦豎起拳頭州云能縱能奪能殺能活禮拜而去。

師徵云趙州老人問處一般二庵主答處不別爲什麼一肯一不肯諸人還知利害在什麼處。

舉僧問風穴語默涉離微如何通不犯穴云常憶江南三月裏鷓鴣啼處百花香。

師徵云旣作臨濟兒孫須識臨濟綱宗始得不然未免傷鋒犯手或有人問磬山語默涉離微如何通不犯豎起拂子云見麼且道與古人是同是別不見當時佛鑑老人頌雲彩雲影裏仙人現手把紅羅扇遮面急須著眼看仙人莫看仙人手中扇。

舉心地觀經云此法名爲一切凡夫入如來地頓悟法門此法名爲三世諸佛自受法樂微妙寶宮此法能引諸菩薩眾到色究竟自在智處此法能與生死長夜作大智燈。

師徵云諸人看這黃面老子在靈山會上百萬人天眾前拈出也甚奇特𨿽然且道如何是此法驀卓拄杖云擬之則差彊之則隔道道。

舉臨濟大師道有時奪境不奪人有時奪人不奪境有時人境俱奪有時人境俱不奪。

師徵云作麼生是奪境不奪人作麼生是奪人不奪境作麼生是人境俱奪作麼生是人境俱不奪你若一一透過作得臨濟門下兒孫你若透不過卻被人境埋沒了也喝一喝云且道那里是人那里是境參。

舉僧問法眼求佛知見何路最徑眼云無過此。

師徵云還識得法眼老人最徑路麼切忌動著動著打破你頭皮。

代古

舉世尊因自恣日文殊三處過夏迦葉欲白槌擯出才拈槌乃見百千萬億文殊迦葉盡其神力槌不能舉世尊遂問迦葉汝欲擬擯那个文殊迦葉無對。

師代云來說是非者便是是非人一齊擯卻傍有不甘者出來道磬山老漢有甚長處開此大口便合掌向前云汝眞文殊。

舉大宋太宗皇帝因入寺見僧看經問云看什麼經對云仁王經旣是寡人經爲甚在卿手裏僧無語。

師代云一人有慶兆民賴之。

又因僧朝見帝問甚處來云臥云來帝云朕聞臥云深處不朝天爲什麼卻到這里僧無語。

師代云弘恩難報。

舉閩王問報慈禪師報慈與神泉相去近遠慈云若說近遠不如親到慈卻問大王日應千差是甚麼心王云甚麼處得心來慈云豈有無心者王云那邊事作麼慈云請向那邊問王云大師謾別人卽得慈無語。

師代云此猶是這邊事。

舉明招謙在婺州智者寺爲第一座尋常不受淨水主事云不識觸淨淨水也不肯受謙下禪牀提起淨瓶云這个是觸是淨主無語。

師代云老僧住持事煩上座休怪。

舉楚石禪師入寮見僧看經問云看的是甚麼經僧云是金剛經石云我不問你金剛經看底是甚麼經僧無語。

師代云意欲別道則恐斬頭覓活。

舉云蓋山僧乞瓦造殿有官人問旣是云蓋何用乞瓦僧無語。

師代云寒暑不常。

舉悟空禪師問座主講甚麼經云法華經空云有說法華經處我現寶塔當爲證明座主贊請甚人證明座主無語。

師代云尊徳不淺。

舉投子示眾云汝等諸人盡道我實頭若出門三步有人問你作麼生是投子實頭處作麼道眾無語。

師代云恩大難酬。

舉楚石與眾僧觀海次僧問只是一片水因甚麼喚作海楚云只是一片海因甚麼喚作水你且道源從何來僧雲從一滴來楚云一滴又從何來僧無語。

師代云當時磬山若在以手急掩其口塞卻這漏洞。

舉雪竇問僧甚處來云摘茶來雪云人摘茶茶摘人不問你無底籃子重多少僧無語。

師代云自從雲水來且喜無人較。

舉楚石禪師一日因施主送楊梅僧就盒拈起問云一般楊梅爲什麼有赤有白石以盒子合卻云見个甚麼僧無語。

師代云若是某甲便翻轉盒子請和尙再鑑。

石又揭開盒云聻僧又無語石云你只是个無開合漢。

師代云待揭開盒子便云和尙用赤底也好用白底也好。

舉玄沙禪師在雪峯時光侍者謂沙云師叔若學得禪某甲打鐵船下海去沙住後問光云打得鐵船也未光無對。

師代云磬山若作光侍者輕輕對他道師叔且喜參得禪也看他如何去就。

舉長慶上堂大眾集定乃拽出一僧云大眾禮拜此僧又云此僧有甚長處便教大眾禮拜眾無對。

師代云和尙何得誘人犯法𨿽然如是磬山今日設若推出个僧來大眾禮拜卽是不禮拜卽是或云和尙何得誘人犯法我也知你學語之流。

舉古鷂子趁鴿子鴿子飛向佛殿欄幹上顫有人問僧一切眾生在佛影中常安常樂鴿子見佛爲甚麼卻顫僧無語。

師代云冤有頭債有主。

舉道匡禪師拈起缽囊問僧你道直幾錢僧無對。

師代云和尙從甚處得來。

舉昔有一道流在佛殿前背佛坐僧云道士莫背佛道云大徳本教中道佛身充滿於法界向甚麼處坐得僧無語。

師代云許你具一隻眼。

舉有一行者同法師入佛殿行者向佛而唾法師云行者少去就何以唾佛者云將無佛處與某甲唾法師無語。

師代云許你燒得香換得水。

有僧與童子上經了令持經著函內童云某甲念底著向那里僧無語。

師代云汝在甚處將來。

舉一僧在經堂內不看經每日打坐藏主云何不看經云某甲不識字主云何不問人僧近前叉手鞠躬曰這个是甚麼字主無語。

師代云識也識也。

舉一老宿因江南國主問我有一頭水牯牛萬里無寸艸未審向甚麼處放宿無對。

師代云不臥寒雲谷長耕大地春。

舉一老宿見僧來豎起火筒云會麼云不會宿云三十年用不盡底僧卻問三十年前用个甚麼宿無對。

師代放下火筒云汝會得許汝親見老僧。

舉明招到坦長老處坦云夫參學一人所在亦須到半人所在亦須到明便問一人所在卽不問作麼生是半人所在坦無對。

師代云我這里半人也無。

坦後乃令小師問明明云汝識半人所在麼也只是弄泥團漢小師無語。

師代云謝和尙教誨而今若有人問磬山如何是半人處對他道病魚止濼困鳥棲蘆。

舉裴相國啟建法會問僧看什麼經云無言童子經有幾卷云兩卷云旣是無言爲甚麼卻有兩卷僧無對。

師代云莫會無言好。

有人問僧點甚麼燈僧雲長明燈云甚麼時點云去年點雲長明何在僧無語。

師代云瞞他半點不得。

有僧入冥見地藏菩薩藏問你平生修何業僧云念法華經云止止不須說我法妙難思爲是說是不說僧無語。

師代云謝指示。

有一官人入鎭州天王院睹神像問院主云此是甚麼功徳云護國天王云只是護此國徧護余國云在秦爲秦在楚爲楚云臘月二十九日打破鎭州城天三向甚麼處去主無對。

師代云無剎不現身。

舉僧問石霜咫尺之間爲甚不睹師顏霜云我道徧界不曾藏僧後問雪峯徧界不曾藏意旨何如峯云什麼處不是石霜僧回舉似霜霜云這老漢著什麼死急僧無語。

師代云和尙也不得藏頭露尾。

舉藥山問僧甚麼處來僧云湖南來山云洞庭湖水滿也未僧云未山云許多時雨水爲甚未滿僧無語。

師代云某甲未雨水前離彼。

舉雪峯搬柴次乃於洞山前拋下山云重多少峯云盡大地人提不起山云爭得到這里峯無語。

師代云也知和尙識分量拂袖便行。

舉瑞巖謁夾山山問甚處來云臥龍來山云來時龍還起也未瑞乃顧視之山云炎瘡瘢上更著艾燋云和尙又苦如此作什麼山休去。

師代雲龍生龍鳳生鳳。

舉僧侍玄沙和尙沙以杖指面前地上白點云還見麼云見如是三問僧亦如是三答沙云你也見我也見爲甚麼道不會。

師代云和尙慈悲恩逾父母。

舉雪峯一日升座眾集定輥出木毬玄沙遂捉來安在舊處峯便休。

師代云放你三十棒大眾且道是賞伊是罰伊。

舉泗州塔頭侍者及時鎖門有人問旣是三界大師爲甚麼被弟子鎖侍者無對。

師代雲開來也。

泗州塔前一僧禮拜有人問上座日日禮拜還見大聖麼僧無對。

師代云這一問從何來。

舉鏡淸再參雪峯峯云甚處來淸云嶺外來峯云什麼處逢達摩淸云更在甚麼處峯云未信汝在淸云和尙莫恁麼粘泥好峯便休。

師代云老僧年邁賴子殷勤。

舉玄沙和尙問明眞禪師善財參彌勒彌勒指歸文殊文殊指歸佛處汝道佛指歸甚處云不知沙云情知汝不知。

師代云老老大大作這个見解。

舉臨濟到京行化至一人家門首雲家常添缽有婆云太無厭生濟云飯也未嘗得言太無厭生婆便閉卻門。

師代云情知你慳吝。

舉仰山住東平時潙山令僧送書並鏡至仰上堂提起示眾云且道是潙山鏡東平鏡若道東平鏡又是潙山送來若道潙山鏡又在東平手裏道得則畱取道不得則撲破去也眾無語仰撲破便下座。

師代云某甲若在會中遂向前叉手而立云請和尙鑑。

舉楊岐和尙問僧敗葉堆云相離何處云觀音岐云觀音腳下一句作麼生道云適來相見了也岐云相見底事作麼生僧無對。

師代云和尙萬福。

岐云第二座代參頭道看亦無語。

師代云我若答和尙昧卻第一座也。

岐云彼此相鈍置。

師代云賴和尙年尊。

舉報恩禪師問彥上座從上諸聖及諸先徳還有不悟者也無彥云若是諸聖先徳豈有不悟者恩云一人發眞歸源十方虛空悉皆消殞今天臺山嶷然如何消殞去彥不知所指。

師代雲天臺山不肯和尙恁麼道大笑去也。

舉僧問疏山如何是諸佛師山云何不問疏山僧無語。

師代云這老賊又云若問疏山疏山則不肯恁麼道。

舉潙山和尙令侍者喚第一座座便至潙云我喚第一座汝來作甚麼座無對。

師代云若非某甲洎合被侍者笑禮拜而出。

舉仰山一日指雪獅子問眾云有過得此色者麼眾無對。

師代云磬山若在便向一指輕輕道和尙這喚作甚麼色。

舉僧問香嚴如何是西來意嚴以手入懷作拳展開與之僧乃跪膝以兩手作受勢嚴云是什麼僧無對。

師代云諸佛亦不識。

有俗士獻畫帳子與文益禪師益云汝是手巧心巧云心巧益云那个是汝心士無對。

師代云和尙更要一幀那。

舉欽山與巖頭雪峯坐次洞山行茶來欽乃開眼洞云甚麼處去來云入定來洞云定本無門從何而入欽無語。

師代云這一問從何而出。

舉良巨禪客參欽山禮拜了便問一鏃破三關時如何欽云放出關中主看良云恁麼則知過必攺欽云更待何時良云好只箭放不著所在便出去欽云且來闍黎良回首欽下禪牀擒住云一鏃破三關且置試爲欽山發箭看良擬議欽打七棒云且聽亂統漢疑三十年。

師云眾中還有人代得良巨一轉語麼顧視左右如無老僧代一轉語待欽山道發箭看劈面一拳直饒欽老有棒也下手不得𨿽然如是切莫亂統咦。

舉韶國師參朱溪才參次聞犬咬靈鼠聲韶便問是什麼聲溪云犬咬靈鼠聲韶云旣是靈鼠爲什麼卻被犬咬溪云咬殺也韶云好个犬溪便打韶云莫打某甲話在溪休去。

師代云速道速道。

舉僧問趙州毗目仙人執善財手見微塵佛時如何州遂執僧手云你見个什麼僧無語。

師代云謝師答話。

舉僧問趙州如何得不被諸境惑州垂一足僧便出鞋州收起足僧無語。

師代云大慈悲故。

舉佛眼禪師垂示云上座未來此間時無一人上座旣來此間後有一人上座只是一人上座爲甚麼成有成無僧無語。

師代云禍不入愼家之門。

舉佛眼禪師垂示云無目仙人能揣骨旣是無目將什麼辧貴賤師著語云摸著鼻頭喚作眼又云有人問你隨問隨答無人問你時作麼生道師著語云掩耳偸鈴漢又云有情說法易見無情說法難聞只如無情說法什麼人得聞師著語雲從那里得這消息又云芥子納須彌且問你諸人卽今在芥子內芥子外若道在芥子外如何納得須彌若道在芥子內許多大身材如何卻在芥子內師著語云內外且置喚什麼作芥子又云三界惟心萬法惟識。

舉智門祚禪師示眾十一問師答復徵問問登天不假梯徧地無行路正當漝麼時向什麼處安身立命師答徧界不曾藏復云徧界不曾藏切忌絕商量諸人還見麼。

問千人排門不如一人拔關還有人拔得關麼試對眾道看若道不得且居門外師答我若當時在會從西過東從東過西卻依位而立復云關諸人又作麼生拔得。

問三十年前卽不問你三十年後不用將來正當卽今還道得麼若道不得一處不通兩處失功師答天長地久日月齊明復云普諸人如何道。

問荊棘林中卽不問你出身一句作麼生道師答三腳驢子弄蹄行復云險諸人又如何出身。

問天下行腳道我參禪你道禪是什麼義師云眉分八字復云擬議則白雲萬里諸人作麼生參。

問缽盂無底成得个什麼師答不從手得或云不從手得將什麼喫飯師云沒卻你鼻孔諸人作麼道。

問天降時雨爲什麼枯木不生花師答切忌枝頭覓復云切忌枝頭覓如何是根本諸人作麼生得見。

問衲僧須是透得名句身句方可具得衲僧一隻眼還有道得底麼師答拄杖子跳復云拄杖子跳還出得名身句麼諸人如何透。

問滿口道不著底句還有人道得麼師答卻被和尙道著復云道著卽不無道不著底諸人又作麼生道。

問秋初夏末遊山玩水且從你驀札一問快道將來師答山花開似錦澗水湛如藍復云這猶是遊山玩水驀札一問諸人道將來。

問出門一句不問你萬里無雲道將一句來師答靑天也須喫棒復云且道過在什麼處諸人試說看。

天隱和尙語錄卷八嘉興大藏經天隱和尙語錄

天隱和尙語錄卷九

嗣法門人通問等編

頌古

舉世尊睹明星。

頌云。

寥寥獨坐雪巖中只爲眾生界未空忽地明星都照破丈夫誰肯受朦朧

舉世尊拈花迦葉微笑。

頌云。

大事因緣在目前當機休更自顢頇靈山百萬人天眾擬議之間落二三

四十九年無一字末後拈花有底事都緣飲老破微顏代代兒孫笑不止

舉楞嚴經若能轉物卽同如來。

頌云。

若能轉物卽如來雪裏梅花一色開冷眼不堪長笑玩香風暗暗到經臺

舉圓覺經居一切時不起妄念於諸妄心亦不息滅住妄想境不加了知於無了知不辧眞實。

頌云。

山堂寂寂無人到澗水悠悠有琴操偶然曳杖過磐峯一陣狂風吹落帽吹落帽呵呵笑漢語胡言那成調師驀卓拄杖喝一喝云參

舉善財參彌勒樓閣門開。

頌云。

衣帶煙霞過碧層暫時斂念便空生重重樓閣門開處更有一人參未曾

舉外道不問有言不問無言。

頌云。

一條拄杖兩頭拏把住中間便打他饒你脫然頃快去看來猶著眼中沙

舉殃崛摩羅產難。

頌云。

煙雲封古洞迷卻乍遊人借問三家老春光分半燈

舉傅大士披衲頂冠靸履見梁武帝。

頌云。

冠似道兮履似儒袈裟猶是佛家兒了然三處原無我試問時人會也無

舉迦葉因阿難問世尊傳金襕外別傳何物迦葉召阿難難應諾迦葉云倒卻門前剎竿著。

頌云。

拈花消息金襕外慶喜當年見未玄莫是頭陀堪愛處依稀爭肯畀家傳

舉初祖面壁。

頌云。

大鵬放翮九萬里偃鼠飲河半勺水直自培風背負天沙界明明不用舉

舉四祖住破頭山。

頌云。

鳳書三詔懶擡眸兀坐云深破嶺頭待得黃梅童子到月明依舊照寒湫

舉四祖路逢童子問子何姓。

頌云。

白髮頭陀下翠微七年重到未忘機性空姓姓非常姓千古令人作範軌

舉四祖訪懶融。

頌云。

石室耽幽處山禽頻獻花天廚勤送供虎穴作鄰家懸寂心偏解菩提路更賒幸逢達道者推轉白牛車

舉鳥窠吹布毛通侍者大悟。

頌云。

樹盤如蓋遂棲禪宮使從師未徹玄擬欲諸方去參學布毛拈起鼻先穿

一毫端上露全機及至惺惺雁過西未舉已前親薦得白雲終不定巢居

舉馬祖打車打牛。

頌云。

不是車兮不是牛卽心卽佛莫他求從玆悟徹磨磚意喝下西江水倒流

舉馬祖卽心是佛又云非心非佛。

頌云。

卽心卽佛頭戴帽非心非佛帽戴頭撒手到家人不會龔公峯頂鬧啾啾

舉馬祖日面佛月面佛。

頌云。

日面佛明歷歷火雲收盡天空闊月面佛淸徹徹秋水澄潭光皎潔君不見雙輪無住兮太虛焰焰玄珠罔象兮赤心片片咦

舉馬祖百丈遊山見野鴨。

頌云。

師資閒步到溪邊大用全提把住關直得鼻端親見血倚天長劍插雄巓

舉馬祖升座百丈捲席。

頌云。

髙崖獅子振全威百獸聞之腦裂時不是象王回首顧爭教大地吼如雷

舉百丈再參。

頌云。

入門便喝有來源秉拂從教得此傳識得祖家綿密旨大唐規範自悠然

舉馬祖一喝百丈三日耳聾黃檗吐舌。

頌云。

鐵牛機印印全機電捲風馳未可欺一喝頓令知解盡耳聾三日古今疑黃檗老謾驚噓舌頭吐出更堪奇因而領略師承意惹得兒孫捋虎須

舉百丈野狐。

頌云。

前百丈後百丈兩个老胡鼻一樣不落不昧叵商量且看眉毛在眼上咄

舉唐文宗食蛤蜊見大士像。

頌云。

夫慈悲之故化凡形而成聖像落艸之談現應身以獲圓通良哉觀世音善應諸方所噫不是大唐天子力海水煎枯擘不開

舉南泉刈茅僧問南泉路向什麼處去泉拈起鐮云我這鐮子是三十文錢買僧云我不問這个南泉路向什麼處去泉云我用得最快。

頌云。

行色憧憧問路頭大人機用出常流而今睹面重拈出三十文錢第二籌

舉陸亙大夫問南泉天地同根萬物一體。

頌云。

天地同根物一體潛龍臥在深淵裏豁然飛上九重霄一任興雲彌布雨

舉陸亙大夫問南泉大悲菩薩用許多手眼作什麼泉云如國家用大夫作什麼。

頌云。

大悲千手眼幾人能得見如月印千江波波全體現全體現有何驗王老機鋒過閃電當頭一拶賓主分聊與大夫通一綫通一綫難分辧言中有則君自看

舉盤山示眾三界無法何處求心四大本空佛依何住璇璣不動寂爾無言睹面相呈更無餘事。

頌云。

三界無法何處求心林間獨坐樹上啼鶯啼得落花流水去依然緘口過殘春

舉泐潭問馬祖如何是祖師西來意祖云低聲近前潭近前祖打一摑云六耳不同謀來日來潭至來日云請和尙道祖云且去待老漢上堂時出來與汝證明潭乃悟云謝大眾證明繞座一匝便去。

頌云。

六月炎天雪滿巓那知身到淸涼山文殊舉手金剛窟收取玻璃盞子還

舉崧山與龐居士喫茶士舉橐子云人人盡有分爲甚麼道不得山云只爲人人盡有分所以道不得云阿兄爲甚麼卻道得山云不可無言也云灼然灼然山便喫茶士云阿兄喫茶爲甚麼不揖客山云誰云龐公山云何須更揖後丹霞聞乃云若不是崧山幾被老翁惑亂一上士聞之乃令人傳語霞云何不會取未舉橐子時。

頌云。

未舉以前猶鈍置衲僧何必重徵問七盞淸風腋下生啜著還他能徹困

舉龐居士訪仰山問久向仰山到來爲甚麼卻覆山豎起拂子士云恰是山云是仰是覆士乃打露柱云𨿽然無人也要露柱證明山擲拂子云若到諸方一任舉似。

頌云。

步步傾湫倒嶽來軒轅髙掛絕塵埃得人一牛還一馬不是時流孟浪猜

舉淩行婆問浮杯盡力道不得句。

頌云。

婆子奇哉怪哭聲禪人聞舉便驚心當機直捷離言處到底終輸趙老淸淸眞漫將閒話論疏親行婆不是丈夫手肯把拳頭買與人咄這老婆子

舉藥山指二樹問道吾云枯者是榮者是吾云榮者是山云灼然一切處光明爍爛去又問雲巖巖云枯者是山云灼然一切處放教枯淡去髙沙彌至山復問髙云枯者從他枯榮者從他榮山顧道吾雲巖云不是不是。

頌云。

榮者榮兮枯者枯沙彌爭肯受糊塗長松壁立危巖上鶴唳一聲千載孤

舉韓文公問大顚佛法省要。

頌云。

文公諦信大顚直捷快手三平腦後著楔一楔頂眼豁開普天匝地絕塵埃孤風冷冷千秋外幾度心花照玉臺

舉長沙岑禪師遊山歸首座問和尙甚處去來岑雲遊山來座云到什麼處岑云始從芳艸去又逐落花回座云大似春意岑云也勝秋露滴芙渠。

頌云。

理策入云深山空一色新無人間共話有鳥對頻吟踏徧春芳艸歸來花滿庭若將時節會埋沒祖師心

舉趙州火鑪頭無賓主話。

頌云。

無賓主話誰能舉舉得分明我未許觀音院裏老趙州慣向人前賣口嘴

舉趙州狗子無佛性。

頌云。

一个無字周沙界蠢動含靈俱不壞拈來擲向於人前不會分明業識在

舉趙州有佛處不得住無佛處急走過。

頌云。

有佛處不得住掛角羚羊無影樹無佛處急走過髙飛野鶴靑霄去三千里外莫錯舉石女懷胎惟自許恁麼則不去也摘楊花摘楊花唎

唎蘇嚕娑訶

舉趙州因尼問密密意。

頌云。

密密意誰能識潦倒趙州親掏出爭柰行人未作家翻身跳入煙蘿窟

舉趙州庭前柏樹子。

頌云。

不將境示人分明直對君庭前柏樹子千古客乘陰

舉趙州勘破婆子。

頌云。

臺山一路甚崎嶇多少行人舉步迷癭袋老婆機慣得趙州明眼那能知

舉趙州東門西門南門北門。

頌云。

南北東西到處通腳跟點地任君從相逢不解舊相識眼裏無筋一世窮

舉趙州問投子大死底人卻活時如何子云不許夜行投明須到。

頌云。

不許夜行投明須到八十翁翁入場屋眞誠不是小兒嬉看他多少風流弟脫卻羅衫換紫衣

舉趙州一日方丈內聞沙彌喝參州向侍者云教伊去侍者才教去沙彌便珍重州向傍僧雲沙彌得入門侍者在門外。

頌云。

一抑一揚眞自在髙提正令不須謀權衡輕重𨿽憑手出格男兒豈上鉤

舉趙州一日雪中倒叫云相救有僧去身邊臥州便起去。

頌云。

傾身一色驗龍蛇此際誰知眼裏花起倒同人不同用至今消息徧天涯

舉龍濟具足凡夫法凡夫不知具足聖人法聖人不會聖人若會卽是凡夫凡夫若知卽是聖人。

頌云。

凡聖情超當下機石人舉步笑嬉嬉暗中踏著珊瑚影只許惺惺不許知

舉臨濟問黃檗佛法的的大意。

頌云。

黃檗山頭瑣霧云髙安灘裏怒雷轟猛然醒得無多子棒喝交馳閃電奔

祖令全提發大機普賢到此也難知可憐多少效顰者鷃翅焉能萬里飛

舉臨濟建立黃檗宗旨。

頌云。

毒气受深當以發直饒龍象也攢眉至今餘毒藏幽壑不待聲揚動地雷喝一喝莫些遲宗旨何曾棒上疑這里若還親薦得濟翁元是小廝兒

舉臨濟兩堂首座齊喝。

頌云。

兩个泥牛驀鬥一个木童難救牽動金剛主人鐵鞭只打童手咄若會直下分明不會依然落後

舉臨濟在僧堂裏睡黃檗入堂見以拄杖打板頭一下濟舉首見是檗卻又睡檗又打板頭一下卻往上間見首座坐禪乃云下間後生卻坐禪汝在這里妄想作麼座云這老漢作甚麼檗又打板頭一下便出。

頌云。

一樹花開幾樣紅佳人漫采月明中可憐會得枝頭意吹落巖前一陣風一陣風便不同个中端的有魚龍試看今日堂中事那个男兒徹骨窮

舉臨濟問寺主甚處去來主云州中糶黃米去來濟以拄杖畫一畫云還糶得這个麼主便喝濟便打次典座至濟舉似典座座云寺主不會和尙意濟云你又作麼生座禮拜濟亦打。

頌云。

移花接木點鐵成金白拈手段个裏分明𨿽然不遇英靈漢千古畱傳一片心

舉臨濟將入滅謂三聖不得滅卻正法眼藏。

頌云。

一喝乾坤倒覆來正宗從此瞎驢開吹毛寶劍當頭截鐵眼銅睛尙皺眉

舉徳山見僧入門便棒。

頌云。

從來門裏大那見有天下不是老婆心膽是虛空大你若識痛癢且教終不怕切忌絕商量管取悟言下

舉臨濟見僧入門便喝。

頌云。

好把琵琶月下彈淸音透徹萬重山行人響慕親來聽柰是無弦曲調難

四喝從教一喝來英靈到此也疑猜頂門豁達通天眼八臂那吒亦著呆

舉普化明頭打暗頭打。

頌云。

打風打雨在當人百匝千重用得親崖上老人驀下札令伊別示一干坤

舉徳山托缽因緣。

頌云。

老漢當年不耐饑鐘鳴鼓響有何疑古今多少英靈子只向巖頭問是非末後句更爲奇眼上重栽兩道眉聽得虛空親說破消融頓入不思議

舉興化見同參來才上法堂化便喝僧亦喝化又喝僧亦喝化近前拈棒僧又喝化云你看這瞎漢猶作主在僧擬議化直打出法堂侍僧問適來這僧有何相觸忤化云是他適來也有權也有實也有照也有用我將手向伊面前橫兩遭到這里卻去不得似這般瞎漢不打更待何時。

頌云。

同條生不同條死坐斷乾坤誰似你當陽一著主賓分官不容鍼私通爾何不當時待侍僧復喝還他臨濟旨

舉南院赤肉團上壁立千仞。

頌云。

一縱一擒眞壁立從他猛將也歸降正宗不得獅子兒徧界狐狼滿地走

舉興化示眾若是作家戰將便請單刀直入更莫如何若何時旻徳出禮拜起便喝化亦喝旻又喝化亦喝旻禮拜歸眾化云適來若是別人三十棒一棒也較不得何故爲他旻徳會一喝不作一喝用。

頌云。

作家相見事如何電捲風馳海嶽過霹靂一聲雲散盡大家齊唱太平歌

全放全收殺活機大人作略普賢知禹門三級曾經過萬浪千波更不疑

舉僧問興化四方八面。

頌云。

文武全才得建功交鋒陣陣自從容因伊義敵威光遠報國酬恩盡在忠

舉保壽開堂三聖推出一僧。

頌云。

大開鑪韝聖凡鎔一棒當頭便建宗獅子擲機全體露象王行處絕狐蹤

獅子顰呻獅子酬爪牙不露已風流電光影裏全身現收拾絲綸謾下鉤

舉玄紹二上座見烏臼。

頌云。

老將當場猛作威英雄到此也踟躇宗師眼目天然在照用同時說向誰

舉崔禪在定州州衙內升座拈拄杖云出來也打不出來也打有僧出云崔禪聻崔禪擲下拄杖云久立太尉珍重。

頌云。

正令全提殺活機隨家丰儉有誰知親言已出親人口卻被旁人冷眼窺末後句更爲奇太尉還曾識得伊咄

舉潙山五峯雲巖侍百丈丈問並卻咽喉唇吻。

頌云。

軒轅寶鏡已當臺妍醜分兮有自來莫道老人言語贅兒孫眼上要眉栽

舉丹霞訪忠國師。

頌云。

茅堂深鎖弗輕敲叵耐山童漏泄訛短笛無腔信口出遭人簡點話迢遙祖翁快利竹篦子賞罰分明正令髙个裏知音親證得夜來孤月照靑霄

舉國一禪師在內庭見帝起立帝云師何以起一云檀越何得向四威儀中見貧道。

頌云。

龍吟鳳舞乾坤靜雨順風調世界寧不向四威儀內薦文殊到此也難伸

舉藥山一物不爲。

頌云。

閒閒閒到無間處若道無間又隔重千聖不傳人不識大家都在白雲中

舉潙山撥火有省後侍百丈入山丈問將得火來麼潙拈一枝柴吹兩吹度與丈丈云如虫禦木。

頌云。

寒灰深撥見微熒爍破乾坤眼不同行到水窮山盡際拈來物物自從容

舉潙山與仰山摘茶潙云終日摘茶只聞子聲不見子形仰撼茶樹潙云子只得其用不得其體仰云未審和尙如何潙良久仰云和尙只得其體不得其用潙云放子三十棒仰云和尙棒某甲喫某甲棒教誰喫潙云放子三十棒玄覺云且道過在什麼處師云且道甚麼處有過。

頌云。

體卽用用卽體潙老家風端肯許機鋒互換得全提三十山藤打徹汝

舉潙山問仰山田中多少人。

頌云。

師資道合意非常克紹家門據有方話到南山刈茅者爛鍬拈起絕商量

舉仰山問香嚴近日見處如何嚴云無一法可當情仰云你解猶在境嚴云某甲只如此師兄作麼生仰云你豈無能知道無一法可當情者潙山聞云寂子已後疑殺天下人去在。

頌云。

當情無可還由境無可當情者是儂疑殺叢林多少眾潙山寂寂白雲封

舉香嚴開堂潙山令僧送書並拄杖嚴接得便哭蒼天僧云和尙爲甚麼如此嚴云只爲春行秋令。

頌云。

撩天拄杖事無傳年老心孤愛子偏須信香嚴忤逆漢春行秋令意中玄

舉香嚴上樹。

頌云。

嚴老親行鳥道來淸風明月絕塵埃藕絲牽動鷺鷥腳驚起飛衝霄漢開莫疑猜笑裏有刀窺得破從教南嶽與天臺

舉王常侍參睦州看馬打毬入院遲州問云人打毬馬打毬公云人打毬州云人困麼公云困云馬困麼公云困云露柱困麼公茫然歸至中夜方省明日見州州云露柱困麼公云困州肯之。

頌云。

人打毬馬打毬睦州問處有來繇人馬一時俱困了連他露柱皺眉頭茫然無對歸家坐夜半惺惺月上鉤釣盡江南江北意海空山色映髙秋

舉陳操尙書登樓勘行腳僧。

頌云。

杖挑千界月衣掛萬峯云喚不回頭者堂堂是衲僧

舉九峯侍者不肯首座。

頌云。

香煙裊裊半騰空元座翛翛一色中不是九峯間正眼石霜血脈爭流通

舉湧泉騎牛路逢二禪客云蹄角甚分明爭柰騎者不識泉驟牛而去二禪客相次樹下憩泉回下牛近前問訊云二禪客近離甚處云那邊云那邊事作麼生禪客提茶盞泉云此猶是這邊事那邊事作麼生二禪客無對泉云莫道騎者不識好。

頌云。

榮榮春色艸依依老牧橫牛信意騎堪笑迷途雲水客異中有路不知歸

舉巖頭於湖邊作渡子一日有婆抱一兒來云呈橈舞棹卽不問且道婆手中兒甚處得來頭便打婆云婆生七子六个不遇知音只這一个也不消得便拋向水中。

頌云。

七子全拋向碧波擬思量處更淆訛時人逐眼淸流上只見憐兒不見婆

舉雲門須彌山。

頌云。

一念不生全體現有過無過君自看直饒五眼也難窺韶陽托出須彌掩

舉僧問雲門如何是最初一句云七九六十三。

頌云。

雲門數以便那用盤打算伶俐衲僧家豈在機下薦

舉雲門北斗裏藏身。

頌云。

錐卓地全無藏身北斗孤天機從此轉月出在冰壺

舉僧問雲門如何是諸佛出身處門云東山水上行又僧問幻有和尙如何是諸佛出身處有云西河火裏坐。

頌云。

東山水上行西河火裏坐兩个老古錐當面休蹉過不蹉過水上東山行火裏西河坐

舉僧問雲門佛法如水中月。

頌云。

再三撈捷始登舟爭柰淸波杜絕流幾度欲歸歸不得雲山疊疊轉悠悠韶陽老大奇酬坐斷乾坤四海幽个中若是英靈漢覿面相呈到地頭

舉雲門放洞山三頓棒。

頌云。

來由一一自陳張劈面臨機又覆藏直得雲門三頓棒從教千古不磨揚

舉僧問乾峯十方薄伽梵一路涅槃門未審路頭在甚麼處峯以拄杖一畫云在這里僧後請益雲門門拈扇子云扇子跳上三十三天築著帝釋鼻孔東海鯉魚打一棒雨似傾盆。

頌云。

這一路千峯頂上君獨步隨流得妙老古錐不惜眉毛當陽露拶著通身冷汗流東海鯉魚吞卻虎

舉三聖逢人則出出則不爲人興化云逢人則不出出則便爲人。

頌云。

時止則止時行則行興化三聖恰未逢人丈夫自有衝天志誰向古人行處行

舉徳山示眾云及盡去也直得三世諸佛口掛壁上猶有一人呵呵大笑若識得此人參學事畢。

頌云。

長江秋水淨涵空萬象森羅映現中漁父晚歌淸浪曲謾垂鉤釣得鰲龍

舉奉先深同明上座路次見魚從网中跳出深云俊哉一似个衲僧相似明云何似當初不入网好深云明兄你欠悟在。

頌云。

洪波髙跳過重關適意遨遊喚不還堪笑靜沈溝壑者安知海闊任從閒

舉僧問雪峯寂寂無依時如何峯云猶是病轉後如何峯云船子下揚州。

頌云。

寂寂無依病最深金鎞倒握驀頭鍼一鍼痛處能知癢笑轉春風百谷新

舉雪峯一日登座召大眾云看看東邊底又云看看西邊底汝若要會擲下拄杖云向這里會取。

頌云。

顧了東邊又顧西堂堂獨露有誰知把將拄杖按天下幾个男兒是丈夫

舉僧問雪峯我眼本正因師故邪時如何峯云迷逢達摩云我眼何在峯云得不從師。

頌云。

認著依然眼未開達摩曾不在西來九年面壁成何用多少迷人取次猜

舉雪峯世界闊一尺古鏡闊一尺世界闊一丈古鏡闊一丈玄沙指火鑪云闊多少峯云如古鏡闊沙云老和尙腳跟未點地在。

頌云。

十方世界一面鏡情與無情鏡裏影翻身照見本來人摸著鼻頭方自省

舉雪峯問僧近離甚處僧云覆船峯云生死海未渡因甚覆卻船僧無語歸似覆船船云何不道渠無生死僧再至雪峯峯舉前話僧云渠無生死峯云此不是汝語僧云是覆船恁麼道峯云我有二十棒寄與覆船二十棒老僧自喫要且不幹闍黎事。

頌云。

浮萍浪打在中流兩岸何能到地頭一任黑風吹大海幾曾翻卻釣魚舟意綢繆彼此相看天色秋白棒臨頭如雨點賞罰分明得自由

舉雪峯問僧名什麼僧云玄機峯云日織多少僧云寸絲不掛峯云參堂去僧才行三五步峯云袈裟落地也僧回首峯便打。

頌云。

象骨山前執釣竿洪波浩渺坐危磐垂絲千尺鉤頭意衝浪鯨鯢吐气寬著餌也謾相看誰料於中失照觀玄機到此成何用千古令人喪膽寒

舉靈云見桃花。

頌云。

山桃歲歲自開花笑倒靈云老作家一見春風生滿面須知林外有玄沙

舉俱胝住庵因天龍豎指遂大悟。

頌云。

三問無酬意太髙繞師匝匝不相饒俱胝未會天龍指爭得當時善用刀

舉淸平參翠微問如何是西來的的意微云待無人向汝說良久云無人也請和尙說微下禪牀引入竹園又云無人也請和尙說微指竹雲這竿得恁麼長那竿得恁麼短後出住大通舉初見翠微因緣謂眾云先師入泥入水爲我自是我不識好惡。

頌云。

翠微林下綠竿竿指出淸平仔細看未會西來的的意得無人處被他謾領略得更何堪猶向人前擊灸瘢雲散一輪天淨月夜深依舊照闌干

舉僧問投子如何是露地白牛子云叱叱飲啖何物子云喫喫。

頌云。

玉角霜毛露地牛昆侖山頂驀騎頭人間天上絕蹤迹分付時人把索收

舉僧問投子曹溪指月靈山話月如何是眞月子云昨夜三更轉向西。

頌云。

昨夜三更轉向西明中有暗幾人知不須撈捷澄潭影一道寒光塞太虛

舉洞山問雲巖無情說法。

頌云。

水鳥樹林皆念法有情孰不解堪聞沈淪萬劫忽開悟物物頭頭本現成

舉僧問曹山雪覆千山爲甚麼孤峯不白山云須知有異中異云如何是異中異山云不墮諸山色。

頌云。

突突兀兀玲玲瓏瓏類而弗類齊而弗齊孤巍插向靑霄外五嶽從教立下風

舉鏡淸問曹山淸虛之理畢竟無身時如何山云理卽如此事作麼生云如理如事山云謾曹山一人卽得爭柰諸聖眼何云若無諸聖眼爭鑑得个不恁麼山云官不容鍼私通車馬。

頌云。

一片寥寥獻與君誰知个裏不容鍼目前法法無餘事把住牢關要見淸識得一始相親須教極盡今時去大地山河作眼睛

舉夾山參船子。

頌云。

一橈打入洪波裏翻然吞得鉤頭餌離鉤三寸道將來不是尋常播皮嘴收拾絲綸得意歸藏身處也無窮底無窮底覆卻舟兮不是你

舉洛浦見夾山。

頌云。

搖頭擺尾出重淵浩浩江湖心景寬夾嶺雲深藏古路淸溪月朗照當天休艸艸更綿綿無舌人傳語最玄探取垂鉤千尺意飄飄一曲浪頭眠

舉玄沙指僧聞偃溪水聲。

頌云。

從門入者無退失偃溪水聲淸滴滴乍到叢林人返聞一條逕路通霄徹通霄徹四海波騰聲未息淸風明月共知音笑殺大悲思修得

舉太原孚上座問鼓山父母未生時鼻孔在甚麼處山云如今生也在什麼處孚不肯山卻問老兄作麼生孚以扇默置山罔測孚乃毆一拳。

頌云。

父母未生前鼻孔屈半邊若人親見得不值一文錢鼓山機截而未圓孚公力勇而鮮健尋幽卻到窮源處搖落桃花三五片

舉法眼指簾。

頌云。

簾外春光匝地來主人敷坐笑顏開無心指出家常事殺活從教仔細猜

舉瑞巖喚主人公。

頌云。

捏殺猢猻子養純水牯牛老人親切處豈比泛常流

舉風穴杖林山下竹筋鞭。

頌云。

杖林山下竹筋鞭信手拈來用得鮮驚起鐵牛無住處踏破山河露地眠

舉僧問匡化如何是佛法大意化云貧兒抱子渡恩愛競隨流。

頌云。

赤條條地過洪波到此恩情沒柰何不是貧兒偏愛子直饒拋棄更猶多

舉智門問五祖戒云暑往寒來則不問林下相逢事若何祖云五鳳樓前聽玉漏門云爭柰主山髙案山低祖云須彌頂上擊金鐘。

頌云。

嘉州大象陜府鐵牛一衝一撞半放半收交鋒陣陣兮風雷磊磊落落兮天倪長空月色無髙下个裏相逢作者稀

舉南臺一寸龜毛重九斤。

頌云。

一寸龜毛重九斤南臺出語便驚人黃河攪得澄淸徹玉兔懷胎水底明

舉首山竹篦子。

頌云。

新婦懶梳妝婆婆喚上堂不知天已曉羞見入蘭房

舉僧問首山一切諸佛皆從此經出如何是此經山云低聲低聲云如何受持山云切不得染污。

頌云。

一道寒光耀古今个中那許著纖塵五千餘卷非文字諸佛何曾出此經

舉僧問首山學人久處沈迷請師一接山云老僧無這閒工夫云和尙豈無方便山云要行卽行要坐卽坐。

頌云。

輪劫何嘗著眼看擬思量處隔重山誰知這个閒家具東擲西拋不直錢

舉首山新婦騎驢阿家牽。

頌云。

北地煙塵穢滿天風流全在玉樓前阿家憐媳牽驢走行到堂前不用鞭

舉汾陽靑絹扇子足風涼。

頌云。

信手輕搖徹骨涼淸風不在扇頭揚鹽官侍者無分曉把柄無能作主張

舉僧問白馬如何是淸淨法身云井底蝦蟆吞卻月。

頌云。

法身淸淨廣無邊井底蝦蟆吞月眠汲水木童鼓掌笑笑看水底一般天

舉泐潭室中問僧惟一堅密身一切塵中現如何是塵中現底身師著語云胡張三黑李四僧指香鑪云這个是香鑪潭云帶累三世諸佛生陷地獄師著語云泐潭聻僧罔措潭便打師著語云屈屈復云諸人還救得三世諸佛麼若救不得如何脫離生死速道速道。

頌云。

張公喫酒李公醉累他東村王大妹橫拖八幅紫羅裙走入西村者一隊三世諸佛立地看覓个眾生了不得元來都是堅密身擬議之間百雜啐咄

舉僧問南嶽如何是不涉煙波底句嶽雲皎皎寒松月飄飄谷口風僧云萬差俱掃蕩一句截然機嶽雲點僧云到嶽雲借人面具舞三臺。

頌云。

行鳥道兮絕髙低倚寒巖兮截然巍風飄飄兮露全機把住關兮眞个希灼然希尢更奇從教三級透重關老龍不肯糊饃放未免遭伊額上題

舉僧問華嚴大悟底人爲甚麼卻迷嚴云破鏡不重照落花難上枝。

頌云。

水歸大海顯全潮終日風波海上消能納百川流不住魚龍喜躍見波濤

舉僧問慈明鬧中取靜時如何明雲頭枕布袋。

頌云。

鬧中取靜猶未徹困布袋枕頭那事有分騎牛更去覓牛蹤撞著山僧好一頓

舉楊岐栗棘蓬作麼生吞金剛圈作麼生跳。

頌云。

銅頭鐵額入岐峯跳得金剛吞得蓬眼裏直須拔出楔從他事事以藏鋒

舉僧問楊岐馬祖見讓師便悟去且道迷卻在什麼處岐云要悟卽易要迷卽難。

頌云。

要悟卽易要迷難擬思量處隔千山茫茫宇宙人無數幾个英靈過此關

舉楊岐問僧云深路僻髙步何來雲天無四壁岐云踏破多少艸鞋僧便喝岐云一喝兩喝又作麼生云你看這老和尙岐云拄杖不在且坐喫茶。

頌云。

白雲深處探來機透過重關路不迷一喝頓超言象外謾畱茶話少人知

舉黃龍三關。

頌云。

我手何似佛手展開云暗星斗更若擬議商量劈面攔腮一肘

我腳何似驢腳收來伸去踏著踏翻海底泥牛一任魚龍摸索

人人有个生緣喫飯穿衣打眠騎著三腳驢子直入千山萬山

舉白雲端上堂舉一則公案布施大眾良久云口只堪喫飯。

頌云。

這則舊公案饑來便喫飯你自不承當我復重舉看看看喫飽自然忘百饑巖前溪水綠依依洗缽歸來穩坐好一念萬年終不違

舉雪竇示眾云譬如世界壞時大水競作其間無量眾生或沒未沒互相悲號仰望蒼蒼皆云相救當是之時四禪天神一見髙聲便喝咄哉眾生我預曾報汝令頻頻上來汝卻不聽如今有什麼救處乃拍手雲歸堂。

頌云。

長空浩渺浸山川無量含靈墮此淵拍手洞然歸得去無勞再上四禪天

舉天衣懷上堂云雁過長空影沈寒水雁無遺迹之意水無畱影之心若能如是方解異類中行。

頌云。

異類中行孰敢當夜來猛虎角生長雁髙影落秋江上惹得盲龜笑一場

舉前寶壽問後寶壽父母未生已前那个是本來面目後寶壽罔措一日在市見二人相爭有一人相勸云你得恁麼無面目壽遂大悟。

頌云。

一拳突出本來面碧眼胡僧難覷見桃紅柳綠故園春總是大悲千手眼

舉茶陵郁山主渡橋遭攧大悟。

頌云。

百尺竿頭未肯休橋梁踏斷始知羞吟風笑月茶川上閒看巖花逐水流

舉大通智勝佛十劫坐道場。

頌云。

隨處安禪經數劫肯將佛法輕漏泄面前腦後錯承當好似癡人撈水月

舉婆子燒庵。

頌云。

大用現前無掛礙寂然不動豈爲功誰能觸著山僧體一喝還他兩耳聾

體大

偉哉寂滅體難把虛空比虛空尙可窺此心無下嘴

相大

妙哉諸有相本無名與狀名狀起於心心寂等無量

用大

奇哉不思用處處曾無著是个無手人打得虛空落

天隱和尙語錄卷九﹝終﹞嘉興大藏經天隱和尙語錄

天隱和尙語錄卷十

嗣法門人通問等編

頌古

舉臨濟三玄三要。

頌云。

第一玄一字不加畫分明是个賊咄咄咄咄處且最毒

第二玄快手何曾先撒沙井撒土露露露露出娘生褲

第三玄一曲江村岸風月隨時看收收收收去个中流

第一要驀地忽一笑笑倒須菩提攙起迦葉老

第二要袖裏个金圈拈出是莖艸瞬目牛吞了

第三要伸縮誰能照只手握雙拳打得虛空叫

又舉三玄。

頌云。

第一玄不磨古鏡已多年光吞萬象無痕迹雨打風吹不值錢

第二玄千奇萬妙在言前一擒一縱分明處著著拈來絕正偏

第三玄眼上眉毛尖又尖從教剔起人人薦切莫遲疑落二三

舉臨濟四喝。

頌云。

金剛寶劍倚天寒喝下分明邪正看擬議直教心膽喪鋒鋩才犯髑髏幹

金毛踞地露全威哮吼從他百獸危電捲風馳山嶽裂管教聲動震如雷

探竿影艸露鋒鋩眞僞何曾得掩藏喝裏如同明鏡現自分妍醜見乖張

一喝全收萬喝宗幾人悟得到心空諸方錯有商量者莫待臨機落下風

一喝不作一喝用探竿影艸隨處弄若是金毛獅子兒翻擲之機風雷動﹝總頌﹞

舉臨濟四照用。

頌云。

電光影裏見尢難及至鍼錐轉不堪若得英靈獅子子擲機用在照先前

白棒臨頭殺活機轉身吐气見遲遲絲綸漫擲鉤頭餌任爾風波柄已持

和聲便打絕商量明月淸風豈覆藏若是祖師門下客通身拶碎也承當

或時風雨或時晴果爾知音不用聽堪笑時人無理會錯將孤境向人吟

舉臨濟四賓主。

頌云。

賓中賓綠水靑山向外尋只因未具參方眼縱遇知音不識人

賓中主四海遨遊無所倚回頭卻望故鄕關及至歸來兩目瞽

主中賓應機接物莫沈吟打風打雨天然在無論髙低一樣平

主中主坐斷乾坤令行矣何須要假庫中刀太平不用將軍致

杖藜行處萬峯低勘破諸方獅子皮收拾蒲團疊雙足免教空費老婆癡﹝賓看主﹞

入廛垂手吾家事種艸須教百劫來个裏一些湊不著面前猶隔萬重臺﹝主看賓﹞

驀札相逢曲調髙知音不用更推敲橫行直入千峯外老遠歸來不憚勞﹝主看主﹞

水中撈月妄心髙卻被舟人又刻刀孤負己靈何日醒可憐賓主轉徒勞﹝賓看賓﹞

舉臨濟四料簡。

頌云。

有時奪人不奪境蓋覆將來風雷陣若然不透這重關猶隔煙雲千萬嶺

有時奪境不奪人輕輕撥去眼中塵從斯剔起眉毛也拋擲大千沒處尋

有時人境兩俱奪白棒臨頭天地黑轉身無路暗慚惶打失娘生面方徹

有時人境俱不奪權實並行非一橛四海遨遊未識伊而今點出家常訣

舉雲門三句。

頌云。

函蓋乾坤體自然个中原不著毫端虛空一口能吞盡放出三千及大千

截斷眾流非解悟何容擬議落言詮饒他佛祖親傳受到此還須用鐵鞭

隨波逐浪趁風遊月下垂鉤放小舟識得句中消息子回頭不住在中流

舉古意句四。

頌云。

有時意到句不到月隱雲中難普照森羅萬象亂如麻指點烏能得分曉

有時句到意不到攢華簇錦無邊表撞著無位老眞人拶破不直一莖艸

有時意句兩俱到坐斷乾坤光晃曜拈來一字足爲奇物物頭頭隨處了

有時意句俱不到扶墻摸壁向外討驀然撞著自家底方始知羞免顚倒

機緣

師掩關嶺南顧九疇太史訪問如何是奪人不奪境師云白雲封我圓光戶恰似無人坐室中如何是奪境不奪人師云風送白雲歸洞去只畱一个野僧閒如何是人境兩俱奪師云了知四大原非我白雲聚散本無蹤如何是人境俱不奪師云幾度白雲來伴我就裏和衣帶月眠。

僧參云某甲如今看十方世界總是一條拄杖師笑云十方世界總是一條拄杖拍椅子云我這椅子也是你拄杖云是師云被老僧坐卻時汝作麼生僧擬開口師振聲一喝僧擬議師云蒼天。

僧問古人如何得出世師云你見過古人那云和尙瞞某甲師云是汝瞞我云某甲曾問幻也和尙他說古人不掛一絲毫師云你信得過麼云信師云豈不是汝瞞我僧作禮師云你向後那里住云隨緣住山去師云古人道山不是山你向那里去住僧擬開口師振聲一喝僧云旣山不是山和尙向什麼處住師云拄杖在手好與三十棒。

普門領眾訪師茶次門云如何不喫茶師云喫門云你沒有師舉茶甌示之門云這是我底師以茶驀面潑云是你底是我底門無語齋罷門云世間人如放鷂子見風勢大不要放師云不然門云怎麼不然師云設若放起時風大如何門云了師云亦不然門云怎麼不然師云何不道收起索子門又無語。

一居士家壁上貼戒殺二字下豎刀杖有僧問士云旣戒殺何故又畜殺生之具士云此非殺生之具殺人之具也其僧不肯士乞師代一轉語師云喚作殺生之具入地獄如箭射士喜躍稽首。

僧參師云你尋常作什麼云提誰字師云我這里誰字也無僧云和尙誰字也不立師云又恁麼去也。

僧問生死不明乞師開示師云我也不明云願和尙慈悲師云你將生死來我爲你開示云生不知來處死不知去處豈非生死師云又道不明僧禮拜。

僧問作家相見事如何師云誰是作家僧擬開口師與一掌僧復擬進語師震聲一喝僧禮拜師搊住云會得禮拜會不得禮拜僧無語師拓開云虛頭漢。

僧參師問甚處來云雲門來師云我聞雲門安五百單是否云是師云你在五百單內五百單外云在五百單內師云旣在五百單內你來那邊缺了云這邊卻不缺師呵呵大笑。

知有問如何是奪人不奪境師云空山無有人惟是水流聲如何是奪境不奪人師云獨步單瓢杖千山絕點塵如何是人境兩俱奪師云默坐空王殿燈殘月更沈如何是人境俱不奪師云闍黎問話處足下是云岑有禮拜。

一尼初出家師問云爲什麼出家尼云爲自身師云爲自身何得棄了老公尼云雲中影子師將雙手拋後云更道來尼云心不思念不動師云心不思念不動誰著你說尼便喝師云千喝萬喝後如何尼罔措師打出。

慧法主講八識規矩師問云聞汝精八識義是否主云是師云六祖大師道大圓鏡智性淸淨平等性智心無病妙觀察智見非功成所作智同圓鏡五八六七果因轉但轉其名無寔性若於轉處不畱情繁興永處那伽定只如大圓鏡惟在第八識上顯是總顯主云第八識顯師云卽今除卻你眼耳鼻舌身意六識大圓鏡在什麼處轉主擬開口師搖手云不是不是主無語。

僧問如何是賓中賓師云看月隨流水如何是賓中主師雲巖岑獨步來如何是主中賓師云坐下白雲深如何是主中主師云虎豁生頭角僧禮拜。

普聞參問萬里浮雲成一片磬山聲徧是如何師打一下聞云恁麼則風歸野嶽水面波生師又打聞佇思師云會麼聞展兩手師大笑次日求名起號師更普聞號聞云旣是普聞還有什麼不到處師云今日事作麼生聞云重川碧落天開曉野老謳歌惜寸陰師噓一聲聞擬議師云禮拜著聞云劍號巨闕珠稱夜光師展兩手聞禮拜云信受奉行一日冒雨到問磬山佛法卽不問拖泥帶水事如何師垂拂云者是汝分中事陽踼拂子師云再犯不容聞禮拜。

僧問如何是觀音入理之門師以拄杖敲庭柱顧視僧云聞麼云聞師云這便是觀音入理之門僧無語師云會麼云不會師云識得不會更好。

僧問如何是體中旨師云一塵不染如何是用中旨師雲運水搬柴如何是句中旨師云大虫吞卻虛空耳如何是玄中旨師云石女披襟攜小子如何是旨中旨師喝一喝云言外已知歸不用頻頻舉。

僧參問遮一著子人人本具个个不無因甚有種種差別師云你見那里是差別處云也有喫棒底也有不喫棒底師展手云棒在那里僧禮拜。

直方參問無夢無想無見無聞正睡著時主人公在甚麼處師云知無夢無想無見無聞聻云不會師云不會最親切直禮拜。

問皓月常明爲甚麼偏多圓少師云時序不同問長江可竭爲什麼淵底難窮師云探竿短在問四大本空爲什麼饑寒難忍師云急救去問艸木無情爲甚麼花開花落師云莫作兩橛會進云四處已蒙師指示言前一句是如何師云禮拜著。

尼參問如何是大事因緣師豎起如意云會麼尼云不會師云惟此一事實餘二則非眞云如何是惟此一事實師復豎起如意尼雲實不會師云參取去。

慧生居士問如何是格物師拈香鑪云會麼士云不會師云昔日張無垢問大慧云如何是格物慧云汝但知格物而不知物格無垢便悟去士云如何是物格師云若無物格爭能格物。

山茨侍次師舉四藏鋒句問云如何是就理藏鋒茨云梁皇殿上道不識如何是就事藏鋒云今朝雨落地不幹如何是理事俱藏鋒云行不出戶坐不當軒如何是俱不涉理事藏鋒云八角磨盤空裏走師云此四轉語足繼先覺𨿽然也是搕七搭八。

僧問如何是臨濟旨師云怒雷掩耳如何是潙仰旨師雲光含秋月如何是法眼旨師云千山獨露如何是曹洞旨師云萬派朝源如何是雲門旨師云乾坤坐斷。

僧問臨濟大師道第一句中薦得堪與佛祖爲師如何是第一句師云覿面春風和气眉分八字縱橫進云第二句中薦得堪與人天爲師如何是第二句師云揭開雲裏月休向暗中行進云第三句中薦得自救不了如何是第三句師云言中有響知歸不免借他家路。

篛庵入室呈頌云千玄萬妙隔重重个裏無私總不容一種沒弦琴上曲寒崖吹落五更風師接覽云玄妙卽不問汝如何是不隔底句庵擬開口師便打復示頌云千波萬浪隔重重識得源頭處處通根境脫然全體用拈來物物始從容。

章格庵居士問如何是格物道理師以扇擊禪牀云會麼士云不會師云不會將甚麼做文字士陳注文師云這是朱子底格物如何是居士底格物士無語一日入山訪師復問云如何是格物底至理師以拄杖敲松樹云會麼士云莫便是香嚴擊竹意師便打士一笑師收拄杖亦笑。

聖淨侍師次師舉九峯不肯首座話問云爲甚麼當時九峯不肯首座淨云某甲若在九峯處會則知首座未是師云你離卻九峯道一轉語看淨云若道得一轉語亦落九峯位下師震威一喝淨禮拜。

省庵看經次師召至法堂指石磉云今日這个與你說法了也僧云未審說甚麼法師雲天地同根萬物一體會麼云不會師顧篛庵云你代得他一轉語麼庵云某若作省庵便禮石磉三拜師云恁麼許汝看得經。

山茨請益三玄三要問如何是第一玄師云坐卻白雲終不妙如何是第二玄師云拈過案山來與你道如何是第三玄師云露柱沿街走燈籠笑滿腮進云三玄已蒙師指示三要乞師再垂慈如何是第一要師云鐵牛橫古路如何是第二要師云撞倒須彌峯如何是第三要師云金鞭打入藕絲竅茨禮拜。

僧問十方世界是沙門一隻眼父母未生前眼在甚麼處師良久僧無語師拈拂子僧云這是拂子師云汝只見拂子且不見眼。

僧琇石參禮起打一圓相師云這瞎漢石便喝師亦喝石云恁麼則石磬音嘹喨聾人耳更聞師云看腳下石又喝師拈棒石便禮拜。

僧問玄沙道用處不換機如何是用處不換機師舉茶甌云這个只好喫茶。

僧問山河大地盡世界是父母未生前本來面目如何師云汝轉山河大地作自己則易轉自己作山河大地則難僧雲山河大地盡是自己何處更著自己師擊案云我打這里你卻不痛我打你卻痛你作麼生會僧無語師云參。

篛庵問疑情不起時如何師云汝見甚麼道理進云言一物卽不似師云又疑个什麼進云古人道似鏡長明喚什麼作鏡師云眞常流注進云這是學人疑情邊事師云你還見鏡中有物麼進云鏡中旣無物爲甚麼打破鏡師云爲無一物進云打破鏡來時如何師云處處無蹤迹進云古人爲甚麼又拈捶豎拂師云處處無蹤迹庵便禮拜。

僧問曹山送褲與庵主話如何是娘生褲師舉足示之進云娘未生時如何師云汝在未生時問來。

僧問如何是法身邊事師云黑漆桶如何是法身師云爛東瓜如何是法身向上事師云三家村裏灑簾子如何是出格句師云獨腳蟹。

僧問如何是理藏鋒師云虛空撲落地如何是事藏鋒師云湖州蘿卜宣州姜如何是理事藏鋒師雲有水皆涵月無花不帶春如何是俱不涉理事藏鋒師云無手人行拳。

僧問古人道旣是師子兒爲什麼被文殊騎師云理能伏人。

僧結破地獄印呈師問云舌印心三處俱用紅色哩字如何一處放光乞和尙說破師云放下印子與汝道僧放開手云如何得破師云破了也。

僧參問喚作一物卽觸不喚作一物卽背時如何師云汝喚什麼作物僧云目前法法師云觸僧不進語師云會麼僧云不會師云背僧無語師云喫茶去。

僧問生滅滅已寂滅爲樂如何是寂滅師云今朝雨落階前濕。

僧參問萬法歸一佛殿前露柱歸向什麼處師云你將露柱來我與你歸僧云不會師云不會恰好僧沈吟師與一掌僧無語師良久云道道僧又無語。

僧問如何是函蓋乾坤句師云吞吐虛空如何是截斷眾流句師以拄杖畫一畫云吽如何是隨波逐浪句師雲水上搵葫蘆。

僧問虎以肉爲命爲甚不食其子師云有愛在。

僧問如何是先照後用師云汝多少年紀如何是先用後照師云放你三十棒如何是照用同時師顧僧一喝如何是照用不同時師全身靠倒禪牀。

僧問恁麼也不得不恁麼也不得恁麼不恁麼總不得意旨如何師云恁麼也得不恁麼也得恁麼不恁麼總得僧云如何是恁麼師向下兩步云如何是不恁麼師復向上兩步云如何是恁麼不恁麼師據坐僧禮拜。

僧豎拳問云請問和尙這个是緣會如何是性空師云我道是性空不是緣會僧云爭柰有這个在師驀頭一棒僧無語師云立地死漢。

僧問如何是臨濟大師面目師顧視云瞎漢僧云請和尙別道師震聲一喝。

僧問如何是第一玄師以手打圓相如何是第二玄師云妙句不能傳如何是第三玄師云其中絕正偏。

問如何是第一要師雲月出長空笑如何是第二要師雲雨打松梢叫如何是第三要師云木人鼓掌頂門眼開。

篛庵呈頌末云夜半露柱相逢橫吹無孔鐵笛師覽畢問云露柱還有口麼庵云熾然常說師云也則道得一半庵云和尙又如何師云此問復何來庵於言下有省次日入室呈似師云汝見處作麼生庵云直下如團火相似師云不得燒卻眉毛庵便喝師云燒卻了也庵云看這老漢一場敗闕便出。

僧問如何是法身邊事師雲開口便錯進云如何是法身師云動念卽乖進云如何是法身向上事師豎起拳進云如何是出格句師云掛角羚羊。

僧參問踏破千峯來請師指示師云旣踏破千峯你向那里下腳僧云今日親到磬山師云磬山是山不是山僧云踏破了也師震聲一喝僧禮拜。

僧問月白風淸時如何師云涼颼颼地僧云請和尙別轉一語師云再問來僧雲月白風淸時如何師云涼颼颼地。

僧問大千和尙三關語雲山中猛虎以肉爲食云何不食其子師云是親必顧問虛空無向背云何有東西南北師云切忌回頭轉腦問飲乳等四大海水積骨如毗富羅山那个是最初父母師云養子方知。

僧問華開碧岫山妝面月印寒潭水畫眉卽不問如何是本來面目師云直下看僧云看破了也師云看破个甚麼僧便喝師便打僧禮拜。

僧問如何是句到意不到師云言言見諦步步迷蹤如何是意到句不到師云只在舌尖頭盡力吐不出如何是意句俱到師云有時獨倚庭欄上閒看梅開三五枝如何是意句俱不到師云落花流水去空負浪遊人。

棲蓮問某甲途中得个消息呈似和尙師云試道看蓮云踏破澄江一回摸鼻師云摸後如何云通身洪汗冷如冰師云未在更道蓮喝一喝師便打。

僧問如何是黑白未分時事師云你未開口時如何僧擬議師便打僧云分後如何師復打。

僧問如何是某甲安身立命處師云你從那里來僧擬議師便喝。

僧問世尊明星意旨如何師云黑裏白。

僧問百尺竿頭如何進步師云向後看僧云某甲不會師云近前來僧無語。

僧問做工夫如何是下手處師直視云穿衣喫飯屙矢放尿還信得及麼僧云信得及時如何師云信得及當下是僧擬議師云擬議卽差僧禮拜師震聲云還我信得及底句來僧無語師云卻信不及在。

同云問如何是接物利生句師云你近前來向汝道云擬進師便打云禮拜云恁麼則恩大難酬師云向後看云向後又作麼生師云接物利生。

印幹一日有省入室呈偈云父母未生前本來無一物通身是口兮向人說不出師云旣通身是口你身子在甚麼處云沒藏身處師云你口聻云口亦了不可得師云二俱不可得畢竟作麼生云卻請和尙道師便喝幹禮拜師示偈云看得身心一物無此中端的不糊塗當陽一喝能擔荷道在目前何所圖。

僧問如何是佛眼法眼師舉拂示云你喚作拂子不喚作拂子云總不要師云蹉過佛眼法眼了也云也無藏處師云明知你按著死蛇頭進云活處又從那里來師云待死蛇頭發現始得。

僧問大地一隻牛未審鼻孔在甚麼處師云在你眼裏僧云和尙被某甲牽師云穿卻你眼睛了也。

林玹問古人十智同眞請師曲垂方便師云老僧今日勞倦云乞師不吝師云試問看云千形揉雜萬象森羅作麼生同一質師云不用巧安排云會權歸實而五千退席拈花別傳而百萬遲疑作麼生同大事師云迷悟同源云此坐彼立之不一太孤太奢之各殊作麼生總同參師云髙低普應云人心之不同猶如人面作麼生同眞志師云曲不藏直雲南人惡熱北人畏寒作麼生同徧普師云寒時寒殺你熱時熱殺你云黃菊經霜綻紅葉趁風飄作麼生同具足師云枯者從他枯茂者從他茂云一家歡喜一家憂作麼生同得失師云出得得失來與你道云揖讓而鳥獸咸若徵誅而血流漂杵作麼生同生殺師云仁者能好人能惡人云百舌千聲殊唇異口作麼生同音吼師云未開口時其聲如雷云各家門各家戶作麼生同得入師云知出便知入云十智已蒙師指示汾陽當時說到這里舌頭拖著地和尙還肯道與甚麼人同得入師云東村王大姐云與阿誰同音吼師便喝云作麼生是同生殺師云好與三十棒云甚麼物同得失師云拄杖子今日跳云阿那个同具足師云石敢當云是甚麼同徧普師云夜半正明云何人同眞志師云波斯嚼鐵云孰能總同參師雲山河大地云那个同大事師云孟八郎漢云何物同一質師云腳下艸鞋云恁麼則澄潭不礙蛟龍舞笑殺看椿搖櫓人師云一輪明月照萬影碧潭空林云个中能有幾人知便禮拜。

僧問如何是奪人不奪境師云野渡無人舟自橫進云如何是奪境不奪人師云打破蔡州城進云如何是人境兩俱奪師云一人發眞歸源十方世界悉皆消殞進云如何是人境俱不奪師以拂指云目前是甚麼僧禮拜。

直方問如何是一喝不作一喝用師笑云你气急那直云不會師云豈不聞古人以一喝分五教乎直釋然隨問云昔日臨濟問黃檗佛法的的大意爲什麼不喝便棒師云你作棒會麼直云未審作什麼會師云你作喝會麼直便出師云且緩著直轉身呈頌云一喝如珠處處圓千差萬別一時全癡人不解先宗旨徒把虛空亂鑿穿師震聲一喝直便禮拜。

同云入室云某甲得个歇處呈偈云閃爍紅光影吾身覺自輕古今無變易元來沒處尋師云旣沒處尋又道得个歇處進云古今無變易師云卽今聻云便喝師便打。

僧問客散堂空爲什麼賓主歷然師云那里得這个消息問佛眞法身猶如虛空虛空脫落盡法身在什麼處師云觸著動著問除卻穿衣喫飯外如何是法身向上事師云切忌迷頭認影問末後一著始到牢關如何是牢關師云打破來與汝相見問戒愼乎其所不睹恐懼乎其所不聞旣是聲色未彰睹聞个什麼師云切忌死水裏浸殺問虛空生我心內猶如片雲點太淸裏爲復世尊在虛空內虛空外師云內外且置捏碎虛空卽向汝道問徧界是个火坑得何三昧不被燒卻師云看取眉毛。

僧問從言薦得相應疾就體消停得力遲如何是從言薦得師豎拂子云你還識得麼僧云徧界不曾藏師云你向那里安身立命僧云黃鶯啼處百花香師打一拂云打落枝頭時如何僧無語。

眾僧參禮辭去一僧問云臨行一句請和尙道師指門外云腳踏實地去又僧問出山一路如何去師云春風滿面去又僧禮拜問知有底人如何保任師撫僧背云第三句語卻不與你道僧禮謝。

僧問山嶽傾頹爲甚煙霞不散師云捨大戀小僧云獨臨玉鏡云何眉目不睹師云打破鏡來相見。

振宗呈見云某今二載並無一疑伏望慈悲盤桓入室師云汝旣不疑又盤桓个甚麼進云工夫上不疑公案上有盤桓處師云不是不是宗無語師云我看你一肚子疑進雲實不疑師云切忌坐在不疑之地進云不疑尙不可得何坐之有師笑云又問他作甚麼進云不問焉知不疑師云又坐也宗又無語師云直須究竟始得宗禮拜。

僧問盡大地是一个眼睛爲甚麼隔窗不見師云觸瞎眼睛相見。

僧參云學人未到磬山先喫棒了也師云空頭禪和進云再求和尙賜棒師云老僧無這閒气力。

僧問趙州當時眠在雪裏叫僧相救請和尙代一轉語師云老僧若在還他一踏進云那僧眠下趙州便起且道趙州救此僧此僧救趙州師云你道你與我說我與你說僧禮拜師云放你三十棒。

無文一日有省呈偈云父母未生前從來元不欠直下便承當何嘗隔條綫如日處虛空雪花常片片動靜渾然一法法頭頭現師接覽畢云離卻遮个道將一句來文擬對師劈面便掌文禮拜。

慈門講主問和尙有甚方便令學人得進一步師云你昨日同那个來主無語師指侍者者云你昨日同那个來主擬開口師便以手掩其口主顧者云他傳錯了語師云他不錯是你錯主無語師云錯。

僧問四大分張眼光落地在何處安身立命師云你卽今在什麼處安身立命云十二時中如何用心師云無心可用僧復擬語師連打兩掌。

僧問無夢無想無見無聞主人翁在什麼處師云你卽今是夢是想是見是聞僧無語師云靑天白日僧云畢竟作麼生師震聲一喝。

百訥問學人聞板聲如在水晶宮裏爲什麼撈摸不著師云更進一步始得云進步後如何師云步步踏著實地云如何保任師云古人道一翳在眼空花亂墜這里會得許你得个大解脫去云這里會得亦是空花偶有客至師云去訥便出。

僧問當時雲門使僧問雪峯云項下鐵枷何不脫卻乞和尙代雪峯一轉語師云你那里得見鐵枷來僧云在這里師云枷了也僧無語師云何不進語僧云枷在什麼處師云好與三十棒。

淸辧問一塵不立時如何師云直須打破云若打破又是塵耶師云一翳在目淸禮拜師示偈云一塵不立猶窠臼到得心空空亦空二十空門空不住大千沙界絕羅籠。

僧問如何是明頭合暗頭合師云一字不加點云如何不加點師云明頭也合暗頭也合云離卻明暗外請和尙道一句師云老僧到這里气急殺人。

嚴轢居士參師云久聞居士篤信此事士云和尙喚什麼作此事師劈面一拂士云久向和尙有此機要師云你還要第二杓惡水那士禮拜少頃又入室師云今時人亂做者多若論此事須當究己己事旣明然後造差別智士云恁麼說話弟子疑和尙也師云只恐你不疑。

澄江請師不赴林玹破關來見師叉手云狂兒國土父不容過遮个峯頭還是老漢住處麼師云你且站下腳我與你道林掀倒香案便出師髙聲云將拄杖來林遙應云劍去久矣。

火頭問某不曉修行乞和尙指條徑路師云燒火須橫了柴摟空了肚復擬進問師云不要拈一放一。

僧問求和尙指示向上工夫師髙聲云向上有什麼工夫僧云卽今事如何師云向下看。

僧問求和尙慈悲一言之下令某得悟正因師云除卻偸心無不是正因。

居士問一物無依時如何師云你步步踏在甚麼處士便喝師云有依了也士無語。

僧問祖祖相傳如何分付師云赤手條條。

僧問父母未生前與生後一般教某甲疑个甚麼師云旣是一般爲甚有生前生後僧擬開口師以手掩住僧無語。

僧問如何是得意忘言之旨師云拈卻話頭來進云重陽九日菊花新師云未到這時節在僧無語師便喝。

僧參云學人拾得一雙破艸鞋未曾呈似人今日特來見和尙師云將來看雲從來不假借師云難道云莫怪學人慳吝便禮拜師云露醜了也。

僧問千差萬別則不問歸家一句是如何師云你還穿艸鞋麼。

僧參云久慕道風今日得見和尙師髙聲云喏僧云三乘十二分教則不問當陽一句請師直指師豎起拂子僧禮拜師云你那里來云今日得到磬山師云猶是遮邊底事那邊事作麼生僧無語。

僧問忽然打破砂鍋露出家常茶飯時如何師云吞又吞不得吐又吐不得僧擬議師云著。

僧問明明百艸頭明明祖師意如何是百艸頭師拈起案上筆進云如何是祖師意師擲筆視之進云空生大覺中如海一漚發爲甚又道虛空也須喫棒師云你見大覺麼。

僧問熱則隨熱寒則隨寒人人有遮个爲甚麼摸不著師云要摸著作麼僧擬議師云何不進語進云摸著後如何師云熱亦得寒亦得。

僧問十方薄伽梵一路涅槃門如何是路頭師云掉轉頭看進云行腳不遇人時如何師云當面蹉過進云萬法從心生心從何處生師雲從那个生。

僧問如何是本來面目師云我不識進云和尙爲甚麼不識師云若識不是本來面目僧禮拜。

僧請益髙峯大師六問問佛祖公案只是一个道理因甚有明與不明師答其力未充問大修行人當遵佛行因甚不守毗尼師答殺人刀活人劍問杲日當空無所不照因甚被片雲遮卻師答開頂門眼看問人人有个影子寸步不離因甚踏不著師答踏著則頭角生問大徹底人本脫生死因甚命根不斷師答將命根來我與你斷問盡大地是个火坑得何三昧不被燒卻師答你卽今站在什麼處。

聖淨問昔日世尊降生時一手指天一手指地周行七步目顧四方雲天上天下惟吾獨尊後又睹明星悟道若道睹明星處是則指天指地不是了也若道指天指地處是則睹明星又不是了也若道前後相同古人又說一見不再見若道不相同指天指地與睹明星時豈有二也師答是與不是拈向一邊切忌向迷悟處覓還知釋迦老子爲汝徹困麼問女子出定文殊鳴指一下罔明亦鳴指一下二尊宿一般鳴指爲甚麼卻有出得出不得未審文殊過在甚處師答出得出不得且置汝遮一問從那里來又道有過無過則三十棒待別時問古人道一人得大機一人得大用如何是大機大用如何是大機之用如何是大用之機師答須知看孔著楔買帽相頭問舉一不得舉二放過一著落在第二如何是舉一如何是不得舉二如何是落在第二答云舉一不得舉二切忌錯會如何如何落二落三了也。

僧舉陳學憲十七問乞師答問渴鹿趁焰如何得歇師答見水卽止問摩尼珠久埋沒塵土中如何急切覓得師答好个客作漢問一斬一切斷如何得此利劍師答鈍置殺人問等是水味有品爲第一泉有品爲第二泉作何剖分師答舌在口裏問黑夜中認賊爲子認子爲賊作何剖斷師答有智主人二俱不受問家親作祟如何處置師答識得不爲冤問的的主人翁如何得覿面一見師便喝問堪輿家羅經縱橫移動鍼必指南是誰作主師答拈東捉西問家宅是諸人生身活計見得甚麼便肯破家蕩宅師答恁麼也不得不恁麼也不得問電光中良驥瞬息千里如何得一往追上攬轡入手師答何得甘爲下賤問大慧云將八識一刀憑甚安身立命師答你還識得持刀底麼問胡來胡現漢來漢現是鏡體是鏡光師答猶盻兩頭在問未開口以前爲甚便棒便喝師答若喚作棒喝帶累徳山臨濟了也問日升月沈雷轟電掣山靜雲間水流花開農歌牧唱婦誶兒嬉莫非是這个迸現如何拈向得腳跟下要用便用師答動念卽乖問修行人多怕去後黑漫漫地不知現前黑漫漫地更苦盡說生死事大不知現前剎那生生死死更切此際重關一擊如何下手師答鳴指一下問髙峯大師云大徹底人本脫生死爲甚命根不斷命根旣未斷叫做大徹徹底何事師答待汝徹後卽向汝道問一句當天八萬門永絕生死這一句得恁有力師答壁立千仞。

僧舉笑巖和尙六問乞師答問佛未出世祖未西來元無佛法世法之名迥出黑山鬼窟一句作麼生道師答頭不梳面不洗與你相見了也問佛旣出世祖已西來佛法世法相爲建立不犯化門道將一句來師答入水見長人問佛生凡聖對待之門世法佛法名言彊立一切總拈過一邊衲僧本分一句試且道看師答鼻頭向下垂問人人有一段風光撲頭撲面因甚全然不識師答一回喫水一回噎問个个具有如來智慧辯才於尋常間語言問答甚平易甚不思議剛被人問如何是你本有底佛性爲甚麼卻反眼豎口啞師答鵝王擇乳素非鴨類問旣名佛子志階佛地爲甚一个佛字最不喜聞師答到者方知。

天隱和尙語錄卷十嘉興大藏經天隱和尙語錄

天隱和尙語錄卷十一

嗣法門人通問等編

普說

眾請釋疑告香普說師卓拄杖云法門衰替賴人扶那个男兒不丈夫勿學承虛接響漢他年決上祖師圖大眾還知麼佛佛授受祖祖傳持以心印心心心不異所以古人行腳單爲此事費盡艸鞋跋涉溪山千里萬里參師訪友發明本分然後覓深林歸大壑潛身養道俟其因緣時至龍天推出說法利生用報四恩豈求名聞利養取誚當世耶適才告香僧問世尊拈花單傳直指祖師提印分派接人謂是一耶謂是二耶老僧豎起拄杖卓下云且道是一是二僧云旣然如是今古昭然何得分三分一老僧云虛空裏釘橛僧云若三一不存教學人何處著腳老僧云切莫隨人腳跟僧云三峯執三去一又作麼生老僧云你且領話他便禮拜噫今人不達黃面老子直下的的相承之旨著意穿鑿破壞綱宗上誣先覺下賺後昆異論紛然見笑識者若不究其根源考其虛實以訛傳訛則熒惑無窮矣吾爲此懼不得不力救之以啟將來眼目故復問中略見一斑他尙不知非更向人前揚其底蘊謂三玄三要從釋迦老子三法而來睹星爲心觀樹爲法十方佛贊嘆爲師夫華嚴經云一時佛在摩竭提國阿蘭若法菩提場中始成正覺七處九會大唱眞乘無法不周無機不備當時二乘在座有耳不聞圓頓教有眼不見捨那身於此脫珍禦服著敝垢衣示生王宮出家雪山苦行六載嘆曰一切眾生皆具如來智慧徳相但以妄想執著不能證得至於法華會上云我始坐道場觀樹亦經行於三七日中思惟如是事我所得智慧微妙最第一眾生諸根鈍著樂癡所盲如斯之等類云何而可度世尊述成道之初但說一乘法念眾生沒於苦海所以權設三乘引導眾生作是思惟時十方佛皆現乃助揚法化也可見釋迦老子明心得法已久他著在化迹門頭經文尙不明而況佛旨乎又經云善男子我實成佛已來無量無邊百千萬億那由他劫於是中間我說然燈佛等又復言其入於涅槃如是皆以方便分別豈可以星爲心以樹爲法以十方佛爲師耶又不見金剛經云若有法如來得阿耨多羅三藐三菩提者然燈佛卽不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼何以故如來者卽諸法如義世尊所得師法明文尙在豈可遮掩得人耶又把世尊傳法偈謬解云此法之本本無法也無法豈無本有法也無法而付卽有法也法法何法卽無法也此有而無也無而有也不可有無有無不可者也而如來傳法偈乃如是乎除非滅卻法本法無法無法法亦法今付無法時法法何曾法偈方可任你穿鑿只如四祖優婆鞠多尊者傳法偈云心自本來心本心非有法有法有本心非心非本法七祖婆須蜜尊者付法偈曰心同虛空界示等虛空法證得虛空時無是無非法若此者疊疊顯然你又如何穿鑿乃不察自己謬誤翻道他人暗短滅之抹之且道是誰滅抹果有滅抹之者何不明據其非以共證乎天下竟訩訩然混指爲滅抹也只圖誣人之短以炫己長獨不知逞其癖見以昧宗旨乎又謂二十七祖遙讖達摩曰東土有聖人气惟駿馬駒腳下踏殺天下人言馬大師之下出臨濟雲門潙仰法眼之四宗謂之腳下也足見他是个執相凡夫定將馬駒四足膠粘釘釘以配四宗無非欲證一擊之爲三玄三要之原各有所據若恁麼執相生解達摩一宗看看掃地矣當時二十七祖但云震旦𨿽闊無別路要假兒孫腳下行金雞解銜一粒粟供養十方羅漢僧所以六祖諦囑南嶽讓禪師云西天般若多羅讖汝足下出一馬駒踏殺天下人病在汝心不須速說此明明道南嶽足下出一馬駒踏殺天下人也祖師遞代讖囑分明他又捏作更之以四取義可發一笑又將神秀身是菩提樹心如明鏡臺時時勤拂拭勿使惹塵埃偈判爲執有修行此凡夫法也必欲把秀大師作个凡夫見是何言歟不見南嶽讓一日有省白六祖曰某甲有个會處祖曰作麼生讓曰說似一物卽不中祖曰還假修證否讓曰修證則不無染污卽不得祖曰祇此不染污諸佛之所護念汝旣如是吾亦如是神秀𨿽無南嶽轉語之圓終不可謂之凡夫法也又將六祖菩提本無樹明鏡亦非臺本來無一物何處惹塵埃偈判爲從前後際斷忽得心空遂墮空邊正外道法也師喝一喝云你曾夢見祖師來否旣不識祖師縱奪之機當見龐居士云十方同聚會个个學無爲此是選佛場心空及第歸豈亦可作外道法耶且傳法正宗記云五祖見偈默許不卽顯稱恐嫉者相害乃佯抑之曰此誰所作亦未見性先徳語言至今不泯況毗婆屍佛偈云身從無相中受生猶如幻出諸形象幻人心識本來無罪福皆空無所住可見佛祖理徹心通無二無別肇論云本無實相法性性空緣會一義耳必以本來無一物爲墮空落外其謗法之愆焉能逃哉又謂袈裟法數爲宗旨之至細至密處一以迦葉持衣載法以傳彌勒一以阿難副貳以傳西天四七不知世尊說付法偈已止告迦葉吾將金縷僧伽梨衣傳付於汝轉授補處至慈氏佛出世勿令朽壞次至多子塔前止命迦葉分座令坐以僧伽梨圍之告曰吾以正法眼藏密付於汝汝當護持傳付將來而後迦葉亦止告阿難言我今年不久畱今將正法付囑於汝汝善守護聽吾偈言法法本來法無法無非法何於一法中有法有不法說偈已乃持僧伽梨衣入雞足山俟慈氏下生豈有二袈裟一以俟彌勒一以付阿難殊不知衣爲表信必欲妄執名相而迷其原以衣爲至細至密之宗旨何西天二十五祖當二十六祖之啟請而不付東土六祖遵五祖之遺囑而不傳恁麼則宗旨之不得而付不得而傳也可見得法源底豈在衣乎故二十五祖曰此衣爲難故假以證明汝身無難何假其衣化被十方人自信向五祖曰昔達摩來自異域𨿽法傳二祖恐世未信其所師承故以衣缽爲驗今我宗天下聞之無不信者則衣缽可止蓋可行可止可付可不付吾所謂宗旨之不在衣明矣又謂鞋之一擦碓之三擊與袈裟縷縷明示則法數具足原無欠少原無增減旣云一擦爲之痛快而又據三擊碓牀宜以詳見祖師所用不定只要人直下知歸你又釘定三擊爲三玄張本足見倍迷其原矣如得法悟心之士寧執相滯名若此哉又謂不待悟而後出生死非因迷而曾墮生死不聞楞嚴經云當知一切眾生從無始來生死相續皆由不知常住眞心性淨明體用諸妄想此想不眞故有輪轉又古人云背之則凡順之則聖迷之則生死始悟之則輪回息豈非因迷而有生死因悟而出生死昭然之理咸可見也他顚倒反是令人安得不疑果如不待悟而後出生死非因迷而曾墮生死卻也無迷也無悟也無佛也無祖宗旨俱不必傳將率天下以滅佛法者必彼之言夫又何用絮絮於袈裟者哉又舉馬祖與百丈因緣至一喝三日耳聾云此非三棒之法而何此語實可憐生何執之於三乃至如斯百丈從一喝大悟云三日耳聾他何止三日耳聾百千萬劫命根斷盡又謂三法之師承自此而來使馬大師當時震聲三喝令百丈三日耳聾則你今日引證確乎成據矣旣非三喝而惟一喝則三棒之法不獨証之不成益見古人得之者尙不定在一而況執其三乎又說馬大師三甕醬示百丈丈一時打碎檗亦以三頓棒示臨濟濟還大愚肋下三拳你謂三甕醬一時打碎且道百丈一時將三棒打破耶將一棒打破耶若將一棒打破不合馬大師三甕醬之爲三法矣若將三棒打破又不合馬大師一喝令百丈三日耳聾矣旣前後三一不合又如何合得黃檗三頓痛棒以發臨濟悟由耶不見云庵和尙頌云便言黃檗無多法大丈夫兒豈自乖脇下兩拳明有信不從黃檗付將來你還委得麼又謂比時野狐之種不少會各不同有者會得本來無物便執道是有者會一棒一喝亦執道是果爾會得本來無物令人不著名相果爾會得一棒一喝令人不墮死水且本來無物正六祖見徹處一棒一喝正馬祖百丈親承授處乃翻道野狐之種會本來無物以至一棒一喝也還知徹底人自然人法兩忘而何得支離瞎說如此耶又據百丈上堂野狐公案不落因果以破本來無一物不昧因果以破身是菩提樹且夫前百丈五百生前錯答一字而墮野狐安有意向後百丈前以破六祖之偈乎嗟嗟古人錯答一字尙墮野狐身五百生今人恁麼妄判先宗又如何耶不見百丈至晚上堂舉前因緣黃檗出問云古人錯答一轉語墮五百生野狐身轉轉不錯合作个甚麼丈云近前來向汝道檗近前打一掌丈拍手笑云將謂胡須赤更有赤須胡你把黃檗一掌如何看若識得黃檗一掌便識得潙山老人三撼其門得大法者何曾在名相上著腳自下臨濟和尙不惟三頓痛棒徹困向上一路關捩子七通八達方作人天師範若執三法臨濟之宗寧有今日哉不見濟一日夏半上黃檗山見檗看經曰我將謂是个人元來是唵黑豆老和尙住數日乃辭檗曰汝破夏來何不終夏去濟曰某甲暫來禮拜和尙檗便打趁令去濟行數里疑此事卻回終夏后辭檗檗曰甚處去濟曰不是河南便歸河北檗便打濟約住與一掌檗大笑乃喚侍者將百丈先師禪板几案來濟云侍者將火來檗曰不然子但將去已後坐斷天下人舌頭去在大眾師資相印豈是艸艸若遮裏見得徹山僧亦將缽袋子擲與你們隨處住山去若遮裏見不徹且按下雲頭七尺單前研窮本分直到大休大歇始可向人前提掇此事不然都落在意根卜度邊無有出頭日子切須仔細如八十翁翁入場屋眞誠不是小兒嬉且看臨濟大師徹証之後當時復被黃檗打了趁出尙數里疑不肯自滿掉轉頭來復造黃檗是何境界而後得意旨黃檗和尙便付禪板囑云已後坐斷天下人舌頭去在方自相承建立宗旨所以連次打普化克符至晚小參曰有時奪人不奪境有時奪境不奪人有時人境兩俱奪有時人境俱不奪此正料揀人法知其邪正他解云料者物料揀者揀擇此四揀以成一句之料也此等邪知曲說諸人可以推之不待老僧轉播唇舌而後見矣僧問臨濟大師如何是眞佛眞法眞道乞師開示濟曰佛者心淸淨是法者心光明是道者處處無礙淨光是臨濟大師當時直截答他句句了然恐人執著卽云三卽一皆是空名而無實有如眞正道人念念心不間斷自達摩大師從西土來只是覓个不受惑底人後遇二祖一言便了始知從前虛用工夫山僧今日見處與佛祖不別若第一句中薦得堪與祖佛爲師若第二句中薦得堪與人天爲師若第三句中薦得自救不了僧便問如何是第一句濟曰三要印開朱點窄未容擬議主賓分曰如何是第二句濟曰妙解豈容無著問漚和爭負截流機曰如何是第三句濟曰但看棚頭弄傀儡抽牽全藉裏頭人臨濟大師到遮裏曲垂不少𨿽逐句下一聯語直是痛快令人然柰他又向缽盂上添柄說出三身中有九法顚顚倒倒句義且不照應況佛祖之至理乎一味欲以能所見壓當世以狂妄論超先輩汝等切忌入他圈繢裏播弄一生終無了期濟又曰大凡演唱宗乘一句中須具三玄門一玄門須具三要有權有實有照有用汝等諸人作麼生會你看臨濟綱宗面目現在遮裏他又自問自答說此一句之大法也猶非大法之大法也何爲大法之大法前一棒後一棒折作炭灰發光亮尢爲可笑你看他說此一句之大法以判三玄三要猶非大法之大法前一棒後一棒折作炭灰發光亮意謂超過三玄三要之大法也所以又道會此大法之大法方好賓主相見瞎漢不見臨濟大師明明道一句中須具三玄門一玄門須具三要有權有實有照有用汝等諸人作麼生會若賓主未相見時縱有權有實有照有用三玄三要湛寂無聞那里下口大眾要知臨濟大師立法蓋爲賓主相見遮裏切須究取不可隨他生解所以百丈老人云義句知解知解爲貪貪變成病只如今但離一切有無諸法亦離於離透過三句自然與佛祖無差他又將四喝分爲賓主逐句分疏不見臨濟大師對僧曰我有時一喝如金剛王寶劍有時一喝如踞地獅子有時一喝如探竿影艸有時一喝不作一喝用汝作麼生會僧擬議濟便喝諸人還知四喝落處麼若知得落處則不受伊惑矣又拈今之杜撰禪和心粗膽大不識好惡便道世尊拈花只是个一心之法更無餘事種種枉直作曲老僧今日不與較量他又道我佛只是一心更無餘法如此方是正宗若有三玄四料便是旁出指三玄四料爲旁出等語說自何人你看他向虛空裏鑿出要瞞天下學者必也你假造一本道是某人著作令不聞不見者道聽途說一人傳虛多人傳實方可如是說不然有何據而如斯誑妄耶又謂那里曉得有萬峯今日一場說破他室中傳授之祕遮樣誣說更可慚惶人旣室中付囑之祕語你因何竊得如此捏造只恐閻羅老子未肯放你在又把臨濟大師傳法偈曰沿流不止問如何眞照無邊說似他離相離名人不稟吹毛用了急須磨將前三句逐句下个注腳定要穿套起來合他偏見盡判爲未妥單取末後一句吹毛用了急須磨而已咄你單取遮一句爲是則吹毛劍何所歸著莫道久參衲子槪不堪聞凡有血气者皆不堪聞矣不見臨濟大師復謂眾曰吾滅後不得滅卻吾正法眼藏三聖出曰爭敢滅卻和尙正法眼藏濟曰子已後有人問你向他道甚麼聖便喝濟曰誰知我正法眼藏向遮瞎驢邊滅卻你看三聖遮喝繼臨濟千百年來還有人揀點得也無他又謂今人要把極粗一棒便了者欺人欺佛欺祖欺前欺後而欲妄號佛祖不亦無恥之甚乎此亦因死執其三而非其一殊不知執一執三皆不明三一之理何故但知其一不知其三如人有首而無足但知其一不知其三如人有足而無首首足體一也豈可執一而不知其三乎又豈可執三而不知其一乎足首用分也豈可執其用而昧其體耶又豈可執其體而不達其用耶所以永嘉大師云至理虛玄窮微絕妙尙非其一何是於三不三之三而言三不一之一而言一一三非三尙不三三一之一亦何一一不一自非三三不三自非一非一一非三不畱非三三非一不立不立之一本無三不畱之三本無一一三本無無亦無無無無本故妙絕如其執定三法爲之準繩以貫佛祖之道則西天四七皆不得道矣有何三法爲據哉乃至東土二三及諸大禪師何曾个个專用三法闡揚佛祖之道耶我臨濟大師有三玄三要亦未嘗執定三法而有四賓主四料簡四照用四喝之唱且汾陽老人有三種獅子四句十八問十智同眞乃至遠公九帶南堂十門若死殺看定三法則汾陽遠公南堂何能續臨濟之道哉他又訕道廣通邪說旣已大行不得不力辧其爲遮裏若非老僧孰知其眞僞之詳也老僧今日實不得不正其僞以伸先輩之誣懲三峯之罪亦杜不知者蹈襲之咎諸人看笑巖和尙聯芳偈序云世尊瞬目迦葉破顏達摩安心神光斷臂了知佛法無多子黃梅暗付以紛爭庾嶺明傳而弗受洎乎錯認定盤星不肖上承迦葉六十三世之元祖下繼曹溪三十一葉之眞孫驗邪正以秦鏡甘本分於磻溪苟遇其人囊橐罄付云耳笑巖老人旣云不肖上承迦葉六十三世之元祖下繼曹溪三十一葉之眞孫正嗣臨濟上下之一胍總謂之數十世也何爲抹殺者乎又廣通序云是集始刊於隆慶己巳孟秋是時吾師已南行矣及自金陵伏牛淸涼於萬曆丙子孟春元日都中檀越迎請回京仍置興徳舊居因晚參次與諸徒敍見集中字多訛舛板亦損壞諸徒意欲重梓兼南中一帶之語隨之續入又前原公之序渾言大體但未略伸吾師嗣祖回風之正意故玆因而序曰夫釋迦文佛說法訖將言外單傳之道嫡付飲光下至二十四祖獅子尊者得婆捨斯多付法訖復攝達摩達始有旁出之名逮達摩以來二祖可師四祖信師五祖忍師亦有正傳旁出之事曁曹溪之下厥旁岐縱橫肆出厥奇名異相涯岸各封以羅天下學者致使晚進無知靡所適從前代格法漸遠末世相承漸僞輒成駕虛望空授受何異漚泡明珠之嘆乞兒聖主之誅者耶師得絕學老人不傳之旨望臨濟二十六代之祖而弗專臨濟之稱者何也見諸天下浸蔓泛繁久假而莫知歸故截枝溯流以復本原惟曰曹溪正脈某十某代俾天下末世無根據者竟不墮於紛紜妄號之責回祖風眞淳之舊寧不以爲宜乎者哉此序正表笑巖聯芳序之意旨何有削去臨濟抹殺五家之說明眼者詳其理可也他尙不知廣通出處彼平生見地徹證中年已亡別無著作何以諄諄罵詈總是無稽之談直要橫行到底立自己見深可哀也諸人當知余非好辧三峯狂言詆謗此猶可容傷殘慧命實爲可痛各宜力究辦別正邪研窮至理助揚法化共報佛恩久立珍重。

復三峯漢月藏公書﹝原書附﹞

粵自威音無象一○爲千佛萬佛之祖故七佛以雙頭獨結四法交加勒成無文密印而飲光傳二十八代無非以法印心此法之不可滅沒也重矣達摩東來六傳之後柰何旁出之徒又於法偈中鉆出理路故密處成疏絕滲漏中成漏馬大師萬不得已拈出一機一境絕盡旁門單提向上故以正出爲重遂有野狐兩扇而三撼其門百丈再參而末後一喝從前心法印定於此矣黃檗因而有三頓痛棒未聞有兩頓四頓之旨此臨濟之三玄要所以發明七佛歷祖之祕以簡一橛頭相似野狐涎也此臨濟之所以爲萬世法也故後世聞臨濟兒孫出興不憚費盡杖頭破盡艸鞋千里萬里爲之參叩耳未嘗有簡臨濟爲旁出者不待辧而明矣自唐及宋而元臨濟之法楚楚至中峯傳法於千巖失卻一隻眼淆訛從此而起然萬峯寶藏尙以三玄爲傳法之要去後則泯泯無聞焉迨笑巖之徒廣通不知何許人乃肆滅六祖已下五家詆爲旁岐益可恨矣其說一唱法遂滅盡但得一知半解全無古格肆其臆說不是本來無一物定是涼颼颼地苟非認性認心又落不上機境今時外道陋不可聞今時禪品惡不可見皆因無祖法之印爲格則也藏竊痛哭流涕久矣期一再見臨濟兒孫身𨿽百歲得三歲之的派者必禮爲師此無他以深參覺範髙峯之禪實透臨濟玄要賓主之法故耳往年嘗欲走叩龍池以先得語錄不果後以發將垂白聞金粟出世喜臨濟重興特爲叩荷其傳所望其瀾益闊其道益光嗣聞我叔大師建幢石磬尢見古佛並興拜讀新刻果如初日乍出便欲拽杖禮龍池塔聆石磬響以寺事所勒未克如願遙聞來歲世甲乍周祖堂將辟願和尙無外臨濟正宗大豎三玄古格藏等願就克符普化之列共扶七百年旣抹殺之宗光天耀日於大明之世何其快哉何其快哉藏臨楮不勝仰望之至。

諸佛爲一大事因緣出現於世故我釋迦如來初生下時便一手指天一手指地周行七步目顧四方雲天上天下惟吾獨尊四十九年彈偏叱小會權歸實所以云惟此一事實餘二則非眞以此一心之法印定故末後拈花微笑嫡付教外單傳至二十八代達摩東來傳至六祖亦無非一心之法彼羣英疊出兩派分岐旁出繁興皆以所得淺深教化馬大師單提向上百丈再參而末後一喝黃檗因聞不覺吐舌才明大師大機大用故施棒以接臨濟如發藥人只欲救病今來書云只有三頓痛棒未聞有兩頓四頓之旨此語若在臨濟則可在黃檗則不可何故若黃檗恁麼爲人已成實法了也況臨濟至大愚言下點破悟徹根源握萬世之綱宗開法四賓主四料簡四喝一句中具三玄一玄中具三要簡別邪正殺活縱橫自後五宗並立門庭𨿽異總之鹹歸一心之法如洞山得法雲巖臨行囑付因過水睹影大悟前旨有偈云云可不各各師承有據或嚴密或痛快又豈有實法系累人耶正宗流至中峯傳法於千巖乃云失卻一隻眼淆訛從此而起此何說也況中峯大師語錄言言見諦句句超宗其道要歌發明玄要字字破的及余開示小參拈提公案當時無有出其右者而千巖築破方甓盡底掀翻中峯尙囑云時節若至其理自彰後三十年住山出世若是半邊見焉能道得一句子流出百千萬億句百千萬億句入這一句豈非全收全放全放全收耶古徳云但恐不成佛不慮佛不解語萬峯寶藏從此得傳縱奪抑揚賓主照用莫不本臨濟綱宗若非具眼豈能作得他家兒孫耶此系法門大事立論宜當三思如雲泯泯無聞今日新萬峯從何而得也又云笑巖之徒廣通肆滅六祖已下五家詆爲旁岐此因未諳通本昔我幻有老人親聞笑巖翁祖云當時因少林出祕要天奇和尙直注破時人之執遂議論紛起謂正宗久寂已無其人所以笑巖深慮法門而聯芳偈敍故有上承迦葉六十三世之元祖下繼曹溪三十一葉之眞孫以遮表同時遮則遮其濟洞無分表則表其曹源不絕命通序之並非肆滅五家削去臨濟不欲承嗣但詆曹溪上下旁岐涯岸各封以羅天下學者恐晚進無知靡所適從溯流歸本之意耳此處將藥作病失照不少至云今時外道陋不可聞今時禪品惡不可見此誠諦之言不肖亦未嘗不拊膺痛心念祖道之陵夷師承失嚴密也及觀所著五宗原始於圓相七佛由來五宗各出一面正宗先出四宗相續其餘旁出莫不悉備者蓋欲發明先輩抹殺五家宗旨單傳拈花一事也所云傳宗旨者不悟宗旨抹宗旨者不知宗旨夫旣不悟宗旨所傳何事耶五家宗唱若不本單傳之旨又傳何事耶然而五家𨿽各從一宗莫不發明拈花旨趣若抹殺宗旨非魔卽外不待辧而自明矣今公千辛萬苦參訂將來猶恐後學反以圓相爲躲跟柰何卻成窠臼不見當時五祖演和尙舉祖師道吾本來玆土傳法救迷情一花開五葉結果自然成達摩信腳來信口道後代兒孫多成計較要會開花結果處麼鄭州梨靑州棗萬物無過出處好所以云垂慈則有法無法不垂慈識取鉤頭意莫認定盤星公數十年操守博學晚年繼我密雲師兄法道不減夾山船子之風道光遐布欣慰欣慰若非念公以法眷見稱不肖亦不敢如是以法爲親也客歲過吳門希一晤因歸迫未果適接來翰並佳刻如見手儀又承厚惠何以克當不肖病軀孱劣久困巖壑偸安待盡誠爲法門罪人仰望髙賢唱導隆盛素所願矣。

復答三峯漢月藏公書問並判語

三峯云承大教以一心爲宗﹝師答你還跳得出麼﹞印定萬法以一拈花爲單傳之法﹝答西天東土亦如是﹞此外並無餘法而一拈之內亦並無餘蘊﹝答你那里摸索﹞便以一棒一喝一句梨棗東來西去你出我入互相活脫不滯機用謂之殺活縱橫﹝答你不達古人方便死了不得活﹞以五宗爲此外另立之門庭﹝答自生分別﹞故不欲盡明其說而將就彀用於今時則已﹝答將謂你鑿壁偸光﹞故逢著祖宗嫡骨之要皆意思問放過﹝答呵呵大笑﹞若人舉著還他一个絡索二字﹝答未舉先知﹞自己立在無人對證處﹝答瞎漢﹞今日被不肖問著便東塗西抹說些四無頭果子阿母話支塞﹝答尙且不會﹞又要立在上風﹝答可見你有人我相﹞此非支塞過便了者不肖正爲舉世如此﹝答則恐你還不識﹞痛承小釋迦再來畢竟要與臨濟出口毒气耳﹝答未到你在﹞今復有問願和尙眞實答我﹝答從來不妄語﹞幸勿遮遮掩掩說半開合話方好流布諸方﹝答諸方早已見矣﹞救得正法重新光顯﹝答何曾隱晦來﹞若又是前來話柄則不敢求搜索也﹝答不識好惡在﹞一問兩派分岐旁出繁興皆以所得淺深教化且道兩派分岐是所分何等岐講何等事兩派可有深淺否﹝答諜諜迷源話頭也不識﹞如何是他深處如何是他淺處﹝答待你腳跟點地方知﹞且道旁岐所說是何等法遂判爲非正﹝答你也出不得﹞正者說何法遂判爲正支淺深之旨可得聞乎﹝答看取老僧上下文﹞次問來教云馬大師單提向上百丈再參而末後一喝黃檗因聞不覺吐舌才明大師大機大用故施棒以接臨濟且道馬大師旣單提向上百丈於扭鼻處已明得哭笑捲席大師已印過他會也又印過子深明昨日事矣爲甚麼還弄這些子而至豎拂掛拂之最後方震聲一喝而百丈方悟得三日耳聾耶若道此處才明一喝他前師印資呈皆落妄語矣﹝答錯﹞若前來都是又何必一喝而方貴耶﹝答錯錯﹞前之扭鼻哭笑獨非機與用乎至一喝而方明大機大用﹝答你未夢見在﹞大字遂成重見疊出一何勞叨若此哉﹝答轉見不堪﹞黃檗吐舌明得大機之用而百丈贊其超師且道他超處在於何所﹝答放你三十棒﹞亦不可糊塗也﹝答自領去﹞承教如人發藥只欲救病今來書云只有三頓痛棒未聞有兩頓四頓之旨﹝答﹞此語在臨濟則可在黃檗則不可何故若黃檗恁麼爲人已成實法了也請問爲何在檗則可意者以非實法故﹝答以楔出楔﹞若言非實法者此是謾他臨濟也﹝答我也知你作實法會﹞而臨濟恁麼會黃檗禪已成實法乎﹝答以己方人埋沒先聖﹞是則臨濟何足貴而小釋迦於潙山處極口贊嘆而將此身心奉臨濟以報佛恩耶抑錯之甚矣甚矣豈不爾思室是遠而﹝答親言出親口﹞承教臨濟至大愚言下點破悟徹根源他旣是悟得一句一喝一棒的又何說他悟徹根源遠之遠矣﹝答你未知落處在﹞且道如何是根源處耶﹝答待你徹後見﹞又云握萬世之綱宗且道何者爲綱宗亦不可不識也﹝答再參三十年與你道﹞又雲開四賓主且道他兩人對面說話何者是賓﹝答照顧腳下﹞何者是主﹝答賞罰分明﹞何爲賓中賓﹝答闍黎切忌道著﹞何爲主中主﹝答老僧決不謾你﹞四料簡者何爲料﹝答想你不識﹞何爲簡﹝答門外漢﹞料簡作麼﹝答恐你瞞頇﹞又云一句具三玄請問何者爲一句中之第一﹝答倚天長劍﹞第二﹝答威風凜凜﹞第三玄﹝答全提正令誰敢當鋒﹞何者爲第一要﹝答杲日當天﹞二要﹝答虛空霹靂﹞三要﹝答風馳電捲不畱剩迹﹞不可塗糊隨語生解象病冤鬼﹝答恰是﹞說一句支塞過不肖必不肯輕放也﹝答面皮厚多少﹞又云三玄三要以簡邪正此語天教說出賴不得也﹝答掩耳偸鈴﹞且道如何是邪正處﹝答一分少你不得﹞如何是簡他邪正處﹝答簡了也﹞豈可忽哉﹝答寐語在﹞若不過意思間說个總歸一心﹝答謗佛謗法謗僧﹞便是果子說話便是座主奴也﹝答老僧不如你音者聲之外者也﹞曹洞一宗想非和尙茶飯不必言矣﹝答扯東蓋西﹞中峯千巖且待辧明已上諸說方好點簡﹝答劍去久矣﹞不然徒虛爭耳﹝答果然﹞此事實曾三思方立大論﹝答未知之咎也﹞𨿽千佛列祖出世皆欣欣合掌者﹝答可憐生﹞但當世之所不容﹝答可知禮也﹞佛法欲滅正謂此也﹝答難道﹞通公之說實屬未知之咎敬爲懺謝﹝答墮也﹞但其言混指旁岐實不通旁岐之理有犯正宗不得不爲力誅之以存佛祖也﹝答負也﹞承教及觀所著五宗原始於圓相七佛由來五宗各出一面正宗先出四宗是已而竟言相續﹝答大妄語漢﹞其餘旁出莫不悉備者則又似數曹洞爲旁出也訛矣﹝答昧﹞又言夫旣不悟宗旨所傳何事耶請問一喝一句一棒轉轉弄此謾人者卽是宗旨乎﹝答你還跳得出麼﹞又云公千辛萬苦參訂將來猶恐後學反以圓相爲躲跟柰何卻成窠臼此說大爲可笑﹝答下士聞道﹞若圓相成了躲跟窠臼則我金粟大師一棒亦成了躲跟窠臼乎﹝答自語相違漢﹞麻三斤幹屎橛亦成躲跟窠臼乎﹝答過﹞而和尙磬山集上道蒼天蒼天太平盡唱無生曲引得巖前石虎吟亦成躲跟窠臼矣﹝答你那見他著實處﹞吁人可欺乎佛祖可欺乎直心道場何可若此也﹝答作賊人心虛﹞久聞和尙心如虛空﹝答也不消得﹞今日竟將一夕雷雨崩擊一上﹝答靑天白日﹞想大慈不我怪也﹝答放過則不可﹞不肖多所未知幸垂示我至禱至禱。

師判云子復三峯前來書爲彼判臨濟宗旨不達其理妄肆臆說欲置而不答恐誤後學獲罪於法門故不徇情而據理言之詎料彼有人我見翻道子立在無人對證處說果子話又道子要立在上風足見三峯皆勝心也子住山三十餘年並不管分外事因他驀刺書來蓋不得已而應之耳今彼復嘵嘵致辧於理全違希圖遮人耳目愈增其醜旣知予宗一心拈花單傳之旨而乃謂舉世如此者何也殊不知三世諸佛亦如是歷代祖師亦如是天下善知識亦如是何爲硬執己見翹然自負以爲異於人而謬判先聖宗旨如所謂黃檗三頓痛棒未聞有兩頓四頓之旨發三玄三要處處抱樁搖櫓必欲合此三法逆推五祖接盧能以杖擊碓三下爲臨濟張本不論拈花單傳之旨恐離了三法則落在心性禪裏然則四料簡四賓主四喝有何四法可據耶若謂三玄三要根定三頓痛棒則曹洞君臣五位又何從五法而接靑原一脈乎殊不知三頓痛棒本乎單傳之旨若識厥旨三玄三要著著現前若道三玄三要意趣在拈花旨外而另有法亦是心外取法矣豈非埋沒我臨濟大師於空閒無用之地哉不達此理妄議古今尊宿爲抹殺宗旨而單傳拈花一事見余不肯是說遂爾惡發濫言詆詈令人目之皆可欣也令人思之實可哀也予觀三峯傳衣注云若必重自悟而抹殺相傳之法必非悟心之士也何以故以其見有法故見有法卽與自心違故旣悟見有法則所悟之心亦僞故余謂三峯如是說則悟心之士不可分心分法何故必執三法爲宗旨而妄判所悟單傳之旨者爲一橛頭禪且問他曾悟也未若道悟則不可取法而反責悟心之士爲抹殺相傳之法也若道未悟亦不可云旣悟見有法則所悟之心亦僞故而反執法以貶諸方一悟便了單傳拈花之旨也可見三峯轉轉迷源弗知顚倒苟欲网羅當世學者致令自語相違處處乖張言言失旨予豈好辧哉況三峯奚足與辧誠恐後世無所據焉爾彼云通公之說實屬未知之咎敬爲懺謝但其言混指旁岐實不通旁岐之理有犯正宗不得不爲力誅之子曰此理明顯尙自弗知攖犯先覺而況佛祖玄微奧旨全不細心猶且矜誇三思方立大論更誣余似數曹洞爲旁出是何言歟予𨿽不敏法門大綱難以掩目正爲三峯五宗原中云五宗各出一面然有正宗第一先出次則雲門曹洞其餘旁出道理極則教家玄妙淵微莫不悉備又云此但人天小果有漏之因如影隨形𨿽有非實豈非曹洞語乎此說皆出三峯之口而昧已謾人磬山可得而謾哉凡閱三峯語句者亦不可得而謾也又云予書中言公千辛萬苦參訂將來猶恐後學反以圓相爲躲跟柰何卻成窠臼此說大爲可笑若圓相成了躲跟窠臼則我金粟大師一棒亦成躲跟窠臼乎麻三斤幹屎橛亦成躲跟窠臼乎此因予點破五宗各出一面之句故也今且問他能分得五宗一宗一宗從何一面一面而出耶若五宗實從這个○圓相一面一面而出者豈不成了躲跟窠臼乎況此圓相你那里見他方所一面一面來瞎漢還聞塗毒鼓麼又云一棒一喝轉轉弄此謾人者怪道他復竹庵書中竟駁爲天然外道爾弗思乎今之海內孰行棒孰行喝何故班班見於著而非之況三峯今已繼此一棒了也而且虛獎道我金粟大師一棒亦成躲跟窠臼乎此非三峯語自乖乎嘻若果會得三玄三要之旨不出拈花單傳何爭一棒一喝乃至猿啼鳥噪莫不發明三玄三要之旨也驢鳴馬嘶莫不發明三玄三要之旨也魚歌牧唱莫不發明三玄三要之旨也風柯月楮莫不發明三玄三要之旨也所以塵說剎說眾生說無間歇莫不發明三玄三要之旨也嗚呼若是抱死竿頭直饒你把生鐵鑄就三玄三要之句掇向人前猶是立地死漢正所謂邪正在人不在法也且麻三斤幹屎橛你道曾流出什麼物來也成躲跟窠臼了可見又要贓誣先聖矣而又將古人直指處穿鑿話頭來相詰知而故問乎不知而問乎予一一答之請彼反之於心已可欺也佛祖不可欺也天下後世更不可欺也諸方自有明眼者在何待予辧。

天隱和尙語錄卷十一嘉興大藏經天隱和尙語錄

天隱和尙語錄卷十二

嗣法門人通問等編

書問

與天童密雲和尙

客歲過吳門初欲彊吾兄還山不得已從命而返春聞受請赴育王遂駐錫天童有光祖窟法化之隆盛矣秋歸金粟特命範徒趨覲不意空返懸懸至今山僻地殊無從訊候近因三峯連刺書來並所刻諸語其間多譏棒喝不知方今拈一條白棒橫行天下者捨吾兄更有誰乎審之總不出他自縛詐降獨施冷刺之句旣欲爲濟下兒孫何得心行如斯耶所謂師子身中虫自食獅子肉信然弟復書已付剞劂今寄上幸吾兄諒察詳究其端不然未免旁觀者哂耳。

與玉峯師弟

本分一著人多被靜境埋沒吾弟開辟萬山中雲鋤雨種數年功成豈非兩足尊行業耶努力努力。

答陳在田居士

任者拋磚引玉始知居士具大根器得大辧才所諭一一拈出不二法門誠爲難得𨿽然若見得磬山人未踏磬山路可謂見到而行未到若踏著磬山路未見磬山人可謂行到而見未到必周旋磬山境見徹磬山人始有商量分若道不涉二途無從自悟卽落天然外道如所云磬山路絕處理會舌斷處禮拜切莫作此見解何故磬山指路頭於匝地你向那里窮源磬山借廣舌於溪聲你向何處截斷所以道言前薦取屈辱宗風句後承當埋沒自己不是壓良爲賤要在實證實悟而已。

與王震南居士

承居士過訪亟以此道參叩髙年難得如此確志所以俾貧道遏捺不住𨿽議論處無不合意投機但本分一著未能透脫生死關頭恐未穩當故不果貧道之念須是拈个話頭與居士提持十二時中行住坐臥綿綿密密參究提撕如何是我本來面目不可將心就悟不可翻疑話頭提後得悟也無亦不可疑這話頭也用不著若未悟時而先卜度便是參禪大病也久久執持自有得力處若得打徹急急與貧道通个消息。

答曹念玆居士

憶昔與門下道左相逢一笑莫逆十五年來病患中日承見愛衲僧分中無以爲報敢將生平少有見處與門下共見始洽素心耳門下居富貴而不爲富貴沒溺眞夙世道種昔云曾做色空工夫今又奚似耶客歲承邀出山見喬梓俱恙心甚不安門下外感似不必慮令郎內傷深爲可虞故知藥餌止堪治標欲拔其源必須心地上提持才能破其病魔堅壘一日曾叩雲起明還知妄想起處麼彼云不知旣不知單提一个覺字日久月深自然不背覺合塵去也後半日彼便覺得妄念起處然此一覺已勝進參苓數服矣久之偶夜深漏盡闃爾時山僧忽召彼雲起明覺麼彼云覺曰覺從什麼處生雲從無覺生曰旣從無覺生當再看無覺之覺時彼默然返照不答殊有憬入處山僧隨提云祖師道以不覺故而有始覺以始覺故而有本覺汝今覺得本覺之覺心意泰然如斯會去何愁妄念之生不自了了也時彼云稍有把捉復恐彼不能時時堅守遂於佛前受戒防衛身心而病源旣淸醫藥亦效可不復憂矣別後聞有玄門祕訣本領工夫此不特衲僧家見爲外道卽在彼教亦屬罪人不見老子云僞道養形眞道養神丹陽子云抱元守一是工夫懶漢如今一也無終日銜杯暢神思醉中卻有那人扶且道如何是那人若這里見得徹去寧復有祕訣而過此者乎諦觀先聖靡不指照人從心入道除是向上一路石火電光猶爲鈍置豈容擬議商量哉門下莫厭葛藤果相信不棄偕令郎時常黽勉莫失正念病中忽見無病本來卽世相明實相復何病復何藥復何禪復何玄復何祕密復何淺顯也哉。

與潘如荄居士﹝二﹞

吾人立身天地間學業分岐心志不一者多吾與弟三十年來每每相晤多不過了寒溫世故而已未曾撥著這一著子向西園盤桓始知吾弟少年時有志此道但未能究竟一番別後深爲慨惜若是丈夫兒爲功名事業蹉跎歲月是把功名事業翻爲障道之緣先輩大老咸在功名事業裏作菩提場成就世出世間事若道了卻世間事方可做得出世事此是離世覓菩提如人從東方走欲取西方物打初一步便錯了也不知世事如芭蕉葉剝去一層又一層何嘗有了底日子功名大則世事大功名小則世事小況此事且不在功名內且不在功名外只在人人一念回光返照見得本來面目然後世間事卽是出世間事做出世間事仍是世間事一一了當無非在一念中定奪所以云取不得捨不得不可得中只麼得豈虛語哉若信得及便向閒忙動靜喜怒哀樂時提句話頭提來提去忽然提得覿體現前地一聲方始識得不壞世相而明實相者也若如是便在功名富貴中不被功名富貴籠絡在塵勞煩惱中不被塵勞煩惱遮障所作所爲利人利己若不如是則觸處動著無非埋沒此段光明又如何做得大丈夫立在一切人頂上耶先聖云朝聞道夕死可矣今時人自幼之乎者也讀將去不識聞什麼道於自己分中初無交涉吾弟切不可落在此隊裏去莫說佛道不知卽儒道亦何曾會得也努力努力。

人到不惑之年必須卓然有个腳踏實地處觀乎世間空花水月一無所好亦無不好之念便有出世分旣爲大丈夫莫說俗諦中四个字一字也不染著卽境緣苦切處亦不被挫折便見學道人磨琢功夫得力不得力一一自家簡點不可放過古人云放過一著落在第二囑囑。

與吳問卿居士﹝二﹞

大悲像已出貧道有一問不知此像出於香耶出於匠耶若出於香何須用匠若出於匠何須用香香匠本無無從自出且道這像從何處得來檀越道將一句來請菩薩去供養。

來諭云妙相不出於香不出於匠皆藉磬山指點而成據貧道所見若離香匠貧道又指點个什麼來指點旣無三處俱空空卽不空緣會而有豈非菩薩所現全身示無生之理耶像旣如是法法無生貧道又何嘗動唇舌來居士又何嘗接貧道去菩薩又何嘗畱庵中住分別不得不分別亦不得𨿽然如是若約衲僧分上正未有喫棒分在以此直書上秋水庵主人一笑何如。

與曹安祖居士

久不會晤想門下與幻也老人盤桓日臻玄奧老人年髙徳宇淸徹道行淵深人皆仰如雲日踵門參叩者多得法源底者少徒費老人唇舌耳門下他出須托个中人相照遇求法者則應之利生爲重檀越外護福徳更無量耳。

與吳迪美居士﹝三﹞

向上一著君已諦信但得地一聲則便縱橫自在無不自由也工夫切不可當有當無除文章正務料理家庭日用應緣處語默動靜時這一著子不可放過十二時中須教打成一片自無不辦之理所以道佛法無多子久長難得人惟冀努力。

一秋臥病枯坐柴牀默想時序恍然如夢忽遊夢中之夢與居士交臂趺坐白雲間看流水提究此事笑傲人世覺來惟一笑因思此情此景是償夙逋之因耶抑徵他日之緣耶又不知其夢笑覺耶覺笑夢耶復笑不已正欲書似忽接手翰知君微恙令人懸憶當相忘於夢覺可也惟時自重。

法門衰替因主法者不嚴栗麥混收邪正難辧止圖門庭熱鬧不顧後學無依貧道痛思正法如懸絲默默流涕微力可能這也居士超羣之資當力體究先聖宗旨作將來眼目惜貧道發白气衰共出只手以袪其惑不在貧道之多囑耳。

答蔣函九居士

居士旣爲此事急切無論在家出家祇要明徹心地了悟本來而已提个話頭綿綿密密眞實參究挨拶將去一點也做作不得一點也取捨不得一點也顢頇不得一點也儱侗不得直須豁然頓悟始得若得豁然頓悟才喫得山僧痛棒亦何必拘定在家出家山林城市大丈夫無可不可況功名事業寧有妨礙乎擬棄而求不見古人云不離當處常湛然覓則知君不可見。

答曹起明居士

來書云塵市中凡心易動愈趨愈下據山僧原之正所謂眞心發露然旣知妄念易動卽當究其易動之體究之無處則能動之念頓空能動之念頓空所動之境亦寂能所空寂卽返照能究之心安在如是得之不必求靜而靜相自然現前矣旣靜相現前亦何分城市山林無時無處無靜無不靜也。

復徐雨公居士

手書並偈讀之深慰但恐還在文字邊來不曾眞實做這一番工夫若眞實做工夫有得手處生死岸頭自然穩當且不要在根根塵塵上作道理會須回光返照徹見父母未生以前自己本來面目方知十方虛空生汝心中如片雲點太虛裏請思之曾到這个田地麼若到得這个田地更有一語在他日相見一笑道破。

答許慧生居士

接來書知做工夫竭力旣看古人因緣有會處當來覿面印破又復起疑還是腳跟未點地在旣然如是且就疑處挨拶去直待地一聲始得將那從前會得底會不得底一時放下如同个一總不曾學佛法底相似更不思量卜度如斯做去何慮道業不辦。

復吳亦如居士

別來忽兩載接惠書感愧貧道自揣福薄智淺守拙巖壑無以作後來標榜實爲法門罪人然靜思之發白面皺正法懸微不無永嘆每念居士夙植靈根能現身說法化利末世豈屬聲聞小果而已哉竊云聲聞小果永嘉云三乘𨿽殊同歸出苦之要聲聞𨿽小見愛之惑已袪其如棄大戀小見愛尙存卽小慕大斯則何咎至讀來諭自置如冰云云貧道不覺歡喜據貧道愚見只恐不能自置如冰若得自置如冰則內心不喘內心不喘則外息塵緣外息塵緣則何喧可喧何寂可寂一念無生便同本有若到這田地更覓个安身立命處了不可得如斯見得始到徳山臨濟門下有喫棒分耳篛禪回極道居士切於性命之憂故一一供直幸諒之也。

寄路元昭居士

聞居士急切爲道剪髮割須夫道不拘僧俗豈在畏影逃形須是一一從自胸中了當外不見有塵相可離內不見有六根可淨中不見有六識可空如是則卽世出世無有一毫沾染處無有一毫掛懷處居塵亦得脫俗亦得不然身𨿽靜而心未淨形欲逃而影愈彰何若就陰而止隨寓而安免得向外尋覓耶不見古人云云無心而出岫鳥倦飛而知還。

寄徒印中

法門衰替柰無其人苟得其人師資唱和老僧一夏來𨿽則勉彊精神與諸子提持个事每思汝髙髙山頂未審日用作何所務也當時臨濟大師半夏上黃檗山見檗看經次濟云我將謂是个人元來是唵黑豆老和尙住數日乃辭檗檗云汝破夏來何不終夏去濟曰某甲暫來禮拜和尙檗便打趁令去濟行數里疑此事卻回終夏后又辭檗檗云甚處去濟云不是河南便歸河北檗便打濟約住與一掌檗大笑乃喚侍者將百丈先師禪板几案來濟云侍者將火來檗云不然子但將去已後坐斷天下人舌頭去在且道臨濟當時喫三頓痛棒已是徹上徹下何故至此又卻不會這里汝若透得提个缽袋子去若未透不可坐卻白雲須是再來度夏始得總饒你會得不來正好痛棒何故莫道一觸便了不顧差別門頭若顧差別門頭還有淆訛處他日何堪爲人師法也所以我臨濟大師透頂透底師資道合立法著著自有源頭不若今時無根種艸自瞎瞎人亂做將去當自揣之紙筆不盡。

寄普聞禪人

古人爲本分事不憚千里萬里買艸鞋行腳參尋知識拶得心花頓開而後曲盡師法方好隨處住山分化一方豈肯艸艸埋沒世緣誤己妨人耶汝旣見老僧有決烈志自信自證接納四眾修行老僧恐汝不能盡古人法要又不親近師長提持拈一事出一言有漏逗處未免見笑大方累及老僧所以不得已幾番痛拶切不可入時人得少爲足一隊裏去當究明佛祖綱宗徹證徹悟然後爲人師範亦未遲不然落在焦芽敗種類有何補於法門乎。

答黃介子居士﹝二﹞

久聞居士篤信此道無緣一晤欣慕之懷時切耿耿接手教知居士現身說法摧邪顯正叱小褒圓非深念法門能如是耶貧道智識暗短抱拙巖壑甘作了事漢因衲子輩每每錯慕萬不得已對眾拈出所刻徒污髙明耳目誠爲鄙陋何堪克紹先覺者哉正所謂埋沒宗乘塗糊後學但只了得先師所囑之念耳末世時流能所心勝非得大居士證成此事合當掃地矣。

自過湖南作投老計春來臥病萬事灰心我平老衲至按尊翰辱訂秋冬之舉貧道屈指海內知己不能多得惟居士𨿽未晤面神交久矣居士夙乘願力呵護於時作末法墻塹然法門衰替無越斯時受請應期滿目咸是古風凋喪混世隨波願居士弗置貧道於此中則挽一時之獘正在居士力也謹復。

答方克駿居士﹝二﹞

接手書知用工如古人牧牛此是第一等傍實下手處時無虛棄深慰深慰不記得當時郭功輔訪白雲端和尙云問郭牛淳乎郭云淳矣云叱之郭拱而立遮裏須自著眼云曰淳乎淳乎南泉大潙無異此也多口阿師云乃贈一偈曰牛來山中水足艸足牛出山去東觸西觸磬山亦有一偈捏著繩頭不放松山中城市一般同調純到得無拘束看破持鞭个牧童且看此偈與古人是同是別道將一句來何如。

來諭云閱貧道示偈識貧道爲人處自玆以往刻骨銘心不知貧道語句乃一時應病之藥豈可爲久治之方耶及元白上座言居士七日靜工得个歡喜處當自入山親證切不得錯認影響爲眞實此事最忌抱椿搖櫓以當平生耽閣自己直須徹頭徹尾始得莫待後悔也。

寄許世安居士﹝二﹞

別後未審工夫能拶透自家本來否切不得自拈自弄在光影中著腳旣是信得及直須親見一回了了無餘方可自利利人若其間有信有不信處便是工夫不綿密生死心不切知居士決不埋沒平生也。

得惠書知時常惕勵喜慰四頌見處不無宜加更進不然卻成窠臼矣。

答繆采室居士

旣知有這一著子豈有知而不造者乎只恐朱紫不分路頭不正便有疑滯今旣畱意古人語錄不被古人瞞卻得與古人一鼻孔出气方親見古人作略若見古人作略又何妨於筆舌辧駁哉到這里寧分得自己大事於古於今不相干涉耶果看到無古無今忘爾忘我處貧道與公相見久矣又何分未覿面未開口一爲點破者乎。

復賀極庵居士﹝三﹞

屢接書以此事諄諄若論此事須是具大根器提得起放得下將三教聖人收來一个鼻孔出气方才喫得老僧痛棒擔荷得向上一著若只欲避喧求靜則不濟事矣。

聞居士中暑腫毒痛苦殊甚不知正當疼痛時作何排遣若痛苦之際與歡娛之時能自並著乃可作入道之徑今時人多打作兩橛不知痛者是誰娛者是誰這里蹉過更別尋頭路便錯了也況是第二門頭乎若要直截慶快須向歡娛未至處痛苦不來時坐斷要津不通凡聖了了分明作得主把得住從他苦亦得歡亦得不歡不苦亦得才不被塵勞煩惱根境所奪耳。

來諭日用中每提業識忙忙語貧道云若是本地風光上見得徹則日用事無別矣豈更有塵勞煩惱遮障喚作業識忙忙者乎旣日用不得力須當本分上竭力參究直待地一聲方得日用應緣處了當如本分未透先於應緣處撈摸則便見業識忙忙自相矛盾矣。

復曹念玆居士

屢接書屢以苦相告貧道每每置簡長嘆夫三界苦海貧富貴賤老幼男女皆不能自繇都被塵勞煩惱汩沒無有出頭日子豈獨居士一人而已哉故我大覺聖人運大慈悲開方便門指一條直截徑路要人返本還源云一切有爲法如夢幻泡影如露亦如電應作如是觀若識得世間一切法如夢如幻了了分明一一非實卽知身心亦幻也功名亦幻也富貴亦幻也煩惱亦幻也便可在塵勞作佛事居火宅爲道場豈肯埋沒己靈虛生浪死今尊翁六十九歲已辭世生平學業世業始終受用皆爲全福撒手時一些帶不去豈非夢幻境界若於道有相應得力處方用得著來去自繇耳居士年過半百世間功名富貴豈可仍前認著急須體究自家本分一著莫待臨渴掘井人生事業無窮精神有限寧得以有限精神隨無窮世事何況復以煩惱憂愁自致汩沒耶。

復林臯豫禪人

邇來諸方大壞綱宗蓋爲師承授受不擇其人只圖炫耀虛名不能救萬分之一嗟嗟佛法下衰以至如斯汝當自勉力體老僧心志更須持守一番學不厭多語不嫌寡不可自是而輕忽一切倘一事失之於前百事不能挽於後矣。

與蔡鳴鄒封翁

門下多生有般若緣一晤如舊髙年正宜自重世務無有了期如剝芭蕉葉一般去一層又一層終無盡日少閒入山共商性命之學何如。

復韓聖開居士

讀來諭知居士未有果決處若踏著本地風光意識不行豈有仍落之說耶後云不知誰爲快當誰爲穩實正在猶豫裏須當坐斷千差向直截根源處拶入自然不走尋常義路行到不疑之地方可隨宜受用動靜一如切忌將古人言教爲證據不見道語證不可示人此事如魚飲水冷暖自知耳。

與唐祈遠居士

承惠顧諄諄一眾瞻仰居士夙稟願力普心外護使像季頹綱從玆復振凡庸俗眼豈能窺其妙用聞之而不遠笑耶但个中人自當點首欣羨耳貧道衰年相遇旣晚願居士以本分事究徹根源工夫急切自然成片不可謂減口福爲修證古人云大象不遊於兔徑當自珍重。

復許九環居士

居士臥病如毗耶老人誘引一方啟我妙偈眞爲入不二法門不妨看破龐公參堂已竟未知還信得及否這里若擬議待過我一笑點破。

答張大若居士

昨惠顧並賜讀易悟由深知居士通身坐在易理恍然有會於動靜之間現於簡易者哉所以貧道問居士四大各歸其源動靜之相了不可得那時在什麼處安身立命居士𨿽答貧道恰似未愜貧道意若要生死岸頭用得著直須向一畫未舉前薦取踏著本命元辰方才一動一靜一語一默著著歸根無不了了不然總落古人糟粕裏。

復慈引蘇公

來書云功課不缺刻刻念佛但提不起誰字話只怕信不及果信得及提得這一个誰字起當下超脫古云直下見性成佛決不相賺正所謂急處一提也這便是破塵网之利刃得淨念之源頭努力努力。

復司理黃海岸居士

久聞有大居士現宰官身隨宜說法起於壽昌博山末後向天童山中觸著拄杖頭西江一派波湧紋生深荷法門墻塹有人矣貧道久棲巖谷甘自一生希入苕濱移茆深隱荒院破剎兼之抱病承居士以東明見招並唐居士再三竭力此旵祖道場靈塔現在貧道何忍坐視寥落但值病中未能周旋托學徒山茨代引一方二百餘年不了公案得居士舉揚此話大行又何待病僧饒舌也。

與吳迪美居士

貧道病軀勉彊出山蓋爲法門希望接得一个半个續佛慧命不料轉轉病深支持不過所以凡相知者久不能通候磬山事惟望公一人可以了貧道沒後事足見昔日佛法中有契合處若論此事不惟荊溪少乃至浙地亦如是也貧道觀公根器第一等決不埋沒於功名富貴中混過一生𨿽然功名正務不得不了亦須把作一件事做不然亦是被塵勞擔閣病筆不盡。

法語

示印中授徒

吾子卓然獨立於陽山之巓拔羣峯而上歲序已久操守穩密行致純白於苦寒無極而確志不移古今忘軀爲道之士曷以加焉然有其志必期超佛越祖而後已所見所證決要到佛祖不到處如思大住山時志公勉彼出世云目視云漢作麼思云三世諸佛被我一口吞盡何處更有眾生可度他不是單守這一个幹蘿卜頭無所施設無所作爲實乃聖凡迷悟三乘學解一齊超脫活脫無依眞道人也今人未到這田地緊緊須看古人無義味語種種因緣密密體究看他是个什麼道理一一俱要透過不被他瞞直至無疑無悟之地七穿八穴拶到古人不到處則所悟旣眞所行必到所學旣實所證要明最親切處更加親切然後蘇醒得來掀翻窠臼掃絕蹤由把從前學解的見聞的悟證的一拋拋向那邊更那邊漫漫拈龜毛拂子指東話西系風點雨捉兔角杖敲空作響摟角推山橫拈倒用都合其宜了非分外有時將一大藏教收向杖頭說權說實有時假千七百則拈露拂柄談妙談玄無文處著文得句時鏟句或說非以奪是卽非是而遷或據是以破非卽是非而遣不涉思惟熾然作用不動眞覺徧界周圓所以攪長河爲酥酪變大地作黃金豈奇怪事法爾如然蓋覺性平等所以目前法法無非空劫之寥寥也空劫寥寥卽是目前之法法也要以見在機先意超言外與夫飛泉落澗淸韻長吟可以激揚般若之眞機空谷行風玄音和雅可以提挈綱宗之妙訣汝欲頌耶不撥舌而松風浩然豈非頌也汝欲詩耶未啟唇而云鳥悠然豈非詩也如是則古人公案方許拈提否則不得造次依稀快須猛著精彩不是信口胡亂必欲直入靈源不是依樣畫描自有別通消息不是抱椿搖櫓要當放浪虛舟思之思之切須仔細繼續佛慧承躅先宗詎是細事當發髙遠之志徹底窮源邁古超今發言吐气蓋天蓋地始不負吾所囑又何患乎晚成也哉。

示慧林範住東禪

衲子只慮道力弗克不患福緣不就福緣就於外道力充於內內外相應其道始行所以老僧時常教人只是操持這一著子這一著子見得眞踏得穩無論山林城市隨遇而安隨方以化便不被境緣順逆得失之所拘礙且住持之要以行道爲急務又豈可苟逐世緣孤負初志耶佛祖慧命如懸絲宜當自勉。

示知有本徒掩關

古人設關立限先須撥置諸緣放下一切端爲本分一著其間根行不等或有發明而養道者或有入手而未得親證者或有發憤而求妙悟者或稍有省發透不過古人公案機緣一一要研窮體究者或厭塵煩而求靜慮爲得者𨿽則不同及至歸源本乎一致不是徒炫虛名而已汝旣發此志須教心地中打點潔潔淨淨無有纖毫住著處已上所說徹底掀翻不可身居靜室意逐外緣徒自勞神染污性地況關中日期有限過了一日便少一日時時須自簡點刻刻把本提撕个中若有絲毫染著卽起生死心不得解脫於佛祖言教便打不徹矣潙山老人云理𨿽頓悟須除現業流識此是眞實修證工夫不可莽莽蕩蕩作聰明知見解會以了平生今時人學道十个有五雙初無世緣念起只要幹辦生死特入叢林參尋知識或一言之下撥動機關便爲得手日久月深漸漸疏怠隨逐世緣道力不能勝於業力淸濁不分權宜不達忽忽光陰混混度日依然埋沒無有出頭日子眞可憐憫汝旣操守潔白須到古人不到處方可了當若有纖毫滯擬卽落今事門頭便不穩當也咄金剛寶劍當頭截莫管人間是與非。

示林臯豫禪人

鼻祖西來不立文字直指人心初無委曲六傳而至曹溪法門隆盛虎驟龍驤宗分兩派靑原南嶽嶽出馬大師原出石頭老然後再傳繁茂徧滿寰區故立五宗乃爲的要各出手眼相續綿綿或痛快或嚴密或承順或投機或普應總不越初祖單傳之旨各展玄猷而三玄三要五位君臣一鏃三關父慈子敬三界惟心隨人所入悟徹根源門庭𨿽異理終一揆豈料今日去聖時遙𨿽從其派不善先宗妄自穿鑿將古人旨趣扭捏論是論非分彼分此出自己見誤賺後裔皆輕狂莽鹵不念佛祖之道只是逞己逞能全憑口舌利辯打哄過時以圖鬧熱門庭作無端之狀𨿽有智者力不能挽正是魔彊法弱之際可嘆可嗟豫禪人始參雲門次見博山再禮金粟自末稍頭來入磬山相依三番寒暑扣己所參老僧一一皆拈本分鉗錘透脫從上知見不是尋常途泛之流而炫虛頭竊取名譽者也素願深山窮谷盤結艸庵以待天緣接得一个半个而了生平繇是乞老僧法語用助其志云耳。

示林玹琇侍者

旣爲大僧當行大事立志要髙願力要深膽气要大心行要細心行若細念念入微見到一念未生之前則不被境緣奪去而用粗心浮气之所動作也膽气若大始可擔荷潑天門戶他日普化羣品能以無畏說法也願力若深百千法門學而不厭縱遇諸魔障難於中不動毫端了了分明一一順受勇猛精進也立志若髙則無速求見聞知解塞自悟門不到徹頭徹尾大休大歇田地決不肯應點時流埋沒自己也若四種成就豈是泛常小根小莖秪圖熱鬧門庭不揣道力未充徳業未辦見地不徹學問不廣背己逐物徒炫虛名而已哉琇侍者幼習儒已婚年十九捐妻徑造磬山禮老僧爲師祝發受具扣己所參古今因緣多有透露處莫不繇其夙因也𨿽然老僧愈不肯放過伊加其鞭策無他蓋欲爾成其大樹爲異日人之所望也一日將紙跪於前求法語老僧信筆直書如斯忉怛未免見笑大方憐兒不覺醜在。

示天倪上座

達摩少林面壁曹溪獵隊潛藏待其時行則行而後播揚單傳之道非泛泛然也今之好爲人師者多韜光匿迹者少以致法門靡薄古風凋喪嘆息空山良可哀矣玆天倪上座出自雲門久參黃檗凡海內知識無不請益十數年來隱居姑蘇不露爪牙不美唇舌不求名聞不涉外緣耽耽一頭陀行可爲眞正衲子每每造余室所扣機緣皆從上尊宿末後句老僧擊開關要已傾心吐服舒紙乞法語余固辭曰吾言之不足取信於天下不若無言也況上座如斯力行亦何待吾言取信耶天倪再拜曰某揣福薄敢爾妄求但有住山之志耳余故此示以見老成他日接納方來紹佛慧種實未可量也。

示石林禪人

百千法門同歸方寸方寸得了頭頭爾法法爾念念爾物物爾目前無有一絲毫間隔處若未了得處處沾著物物有障念念有乖法法有執便有凡聖見便有愚智分便有迷有悟纖毫打不透皆被聲塵色相上轉卻了也石林禪人從法濟事老僧度夏過磬山一載工夫𨿽綿密不懈未能得大休歇乞法語策進若論此事要假他人著力則不濟事矣大丈夫須是一刀兩斷始得。

示周侍者住大寂庵

乾坤之內宇宙之間中有一寶祕在形山古人恁麼道今人放過者多體解者亦不少周侍者隨老漢有年矣晨夕殷勤執勞幹辦事事皆善惟此一著獨未能了今離左右引徒住山當自卓立遵佛遺訓達祖源頭扣己所參切切思之圓頂方袍豈是容易卽此大寂場中見得徹放得下無邊佛事從此頓興可作一方領袖愼終如始不孤檀越之恩發明已有不負師長之誨莫學流俗阿師一住院子徒爲受用虛消信施埋沒家珍也須是猛著精采竭力一番不然他時後日噬臍無限矣。

示啟知庫

余衰年矣凡見學者誠心辦道忘身爲法愛如手足提其綱要發其器能只欲彼造道淵微深厚蓄養做个本分衲僧他日支持法門不致寥落以是三十年來相見𨿽多可意者僅得一二豈非得人之難耶或有見道靈利行門未確或有行門懇苦見道機遲終不能得中道之理所以法門靡靡愈薄殆不可救矣全賴老誠扶叢林之大體振末法之頹綱不可厭繁冗趨寂寞不可棄有爲墮偏枯方是端人正士之用心也努力努力。

示嵩典座

昔日藥山和尙問雲巖甚處來巖云百丈來山云百丈有何言句巖云有時示眾云我有一句子百味具足山云鹹卽鹹味淡卽淡味不鹹不淡是常味作麼生是百味具足底句巖無對山笑云爭柰目前生死何巖云目前無生死山云二十年在百丈俗气也不除汝今爲典座必知其味不鹹不淡是什麼味若代得一轉語言下卽生死永斷如未透得直須做一番死工夫始得不是依依稀稀當有當無鹹也不管淡也不管只管亂做去打發得便罷老僧遮裏決不輕放過了誤汝以誤後人。

示唐祈遠居士

本分一著不在外求求之轉遠信得及直下薦取不容擬議所以古人云向上一著千聖不傳學者勞形如猿捕影這里如未委悉必須提取話頭如何是我父母未生前本來面目行也提住也提坐也提臥也提提得不提而自提疑情純熟地一聲徹見自家本來面目到此之際方好來喫老僧痛棒。

示方克駿居士

人處苦海中不發勇猛志斷不能出得生死流旣知有此事豈可悠悠緩縱倘生死臨頭何有老少從他至親骨肉不能挽回空自躑足捶胸如斯看來當趁此時色力彊健決要話頭上討个分曉打徹根源穩穩當當那時來去自繇不妨慶快平生矣若工夫不得綿密無他皆繇生死心不切故果生死心切則在功名富貴之中不被功名富貴之所埋沒在人我是非之際不被人我是非之所牢籠譬如摩尼寶珠落於淤泥塵穢終不變色𨿽經塵劫本質光耀也只要洗滌得漧漧淨淨無有一毫染污處無有一毫虧損處工夫拶到這里不覺地一聲那時便識得自家寶藏不從外來記取記取。

示孫子和居士

寄迹儒業潛心般若非大根器則不能並行旣有力量入此門來提个話頭則不管忙閒動靜處行住坐臥時嘿嘿提撕提得這句話頭純熟十二時中不提自提方才話頭得力日深月久凝然湛寂連這話頭無所著處外不見有山河大地內不見有五蘊身心純是一片疑情那時橫又橫不得豎又豎不得便是好消息也切忌被他人惑打失了宜加勇猛難行要行難忍要忍如是捱將去驀然漆桶底脫爆地一聲方是出頭處也今時有等魔家眷屬只要鼓弄人家男女見人略具些些英气便道是法器也有甚工夫可做我有祕要令他卽日可辦不怕作地獄業自賺猶可更賺他人佛出世來救伊不得切須仔細自具法眼正見圓明邪正自辧生死事大至祝至祝。

示賢道人

賢者旣爲生死事大實志修行看破身心虛幻不著浮榮眞爲難得須要先知大體然後發大智慧得大受用修證工夫不離日用在世出世無有一毫畱滯始得且道如何是大體大體者乃自己妙明常住眞心卽心卽佛心外無佛佛外無心心卽佛佛卽心無有絲毫隔礙無有絲毫做作若有絲毫隔礙卽不見佛若有絲毫做作便是邪魔外道種子大道卽在目前十二時中頭頭上明物物上現不可棄本逐末背明投暗著相尋求求之轉失一切事務到來一一簡點了了分明亦不可起厭煩心若有厭煩心起多一重魔障不能發大智慧得大自在受用也經云心佛眾生三無差別只因眾生妄想攀緣處處執著故不能證得隨類受苦輪轉生死無有窮盡所以如來出世欲令眾生開佛知見識取自家本來面目非從外得若云外得卽是外道知見超凡入聖只在爾我一念之間回光返照若得一念淸淨卽根根塵塵淸淨根根塵塵淸淨卽一世界淸淨一世界淸淨卽諸世界淸淨諸世界淸淨卽無邊世界淸淨無邊世界淸淨卽不可說世界淸淨不可說世界淸淨就此淸淨境界亦莫作淸淨理會卽火宅安居便是極樂世界豈可分別是男是女作東作西便十二時中驅奴使婢接物應緣終日治家乃至穿衣喫飯無不淸淨方才佛法現前打成一片眞實受用爭柰時人日用不知埋沒家寶不得光明透露反欲向外求覓不知愈求愈遠眞可憐憫賢者旣慕老僧皈依三寶須是一一從我教誨決不相賺切忌尋常生煩惱懼怕世事煩惱若生便落煩惱魔亦不可生懈怠若起懈怠心便落散亂魔亦不可落空見莽莽蕩蕩所以祖師云離世覓菩提恰如求兔角我此法門從上佛祖遞相傳授不是邪魔外道胡說亂說見神見鬼令人盲修瞎煉𨿽是善因而招惡果已上說話因見賢者至誠相信不覺忉怛一一體究如親覿面祝祝。

示如道人

今時學道人不肯體究本來面目只在門頭戶腦處承當日用境緣上爲是殊不知這日用底事須教明徹本體才得相應若本體不明單取目前爲是者正認識神爲自己也旣認識神爲自己生死之念何時得空苦樂之因何時得脫所以要究明本來面目穩當到無疑惑地始得且道如何是我本來面目也須是你自肯休歇到一念不生前後際斷親見一回然後漫漫蘇醒將來一動一靜一語一默無不了然無不自在得無諸礙自然頭頭爾法法爾不然都是承虛接響有什麼用處。

示妙如道人

祖師心印狀似鐵牛之機去則印住住則印破豈有實法累人耶所以教人持話頭參禪發明人人本有之性不向外求亦不著六根門頭播弄光影直須極盡今時如汝所言知知無所知覺覺無所覺直饒見到恁麼田地了得能覺能知尙未了了能覺能知在到此須自徹悟始得不可怕落空怕落空一念卽是生死根本一總空卻能所頓忘纖緣淨盡才知三十六年原不曾生百年後原不曾滅生滅旣滅寂滅現前然後謾謾蘇醒將來二六時中決不可放過這一著若放過這一著卽落在第二頭也又恐妄認識神爲自性昧其靈覺之眞體須當穩密行持念念正念事事眞誠了了常知湛湛圓寂方可說行亦禪坐亦禪語默動靜體安然也𨿽然如是明眼人前休說夢話咄。

天隱和尙語錄卷十二嘉興大藏經天隱和尙語錄

天隱和尙語錄卷十三

嗣法門人通問等編

法語

示山茨際徒

憧憧往返三千里一望渺茫隔江水不緣个事肯孜孜叵作尋常辜負汝鍛煉十成有八九摸著鼻孔打失口從教此際得優遊他年以作獅子吼如牛有欄不分外如鶴有翼髙飛快正邪勘驗眼已明賤買決不肯賤賣世衰道微竭力掙良朋彼此挈發憤常懷佛祖底深恩必竟當與人徹困腳踏實地茅蓋頭懸崖撒手稱英豪不圖名聞虛浩浩仿效昔人棲鳥巢若逢个中眞種艸逼拶須持庫內刀斷卻命根盡底掃直教言下頓然超坐斷千峯寒徹色騎出昆侖陶鑄物三玄三要驀然提照用不來只一奪從上宗乘非造次不是時流沒意旨把住咽喉吐得气全機大用主中主。

示篛庵問書記

問子當年未脫俗先受老僧个荼毒截髮捐妻入武林端爲本分無私曲十八灘頭洗滌心一肩擔月歸荊谷只緣毒气種深來棒頭撥著笑亦哭屢年復受老鉗錘吐盡肝腸傾盡腹饑餐渴飲已自知鄭重藏鋒於穆穆出頭天外看時人潔操淸孤眞可掬不欲泛泛混常流確志深山住茅屋他年起我臨濟宗殺活縱橫開天目若人來問道如何笑指庭前幾莖竹。

示澹禪人

一片白雲封谷口試問闍黎那里走臨行舒紙要長篇信筆墨揮三兩斗立志須過磬山老莫學痿﹝序﹣予﹢﹝裏﹣土﹞棲蘆鳥仰觀昔日一宿翁頓悟無生孰不曉末後一句把住關直待重來與你道果然是个丈夫兒洞庭七十二峯俱推倒方才好浙直從君且漫遊休負他年插一莖艸。

示林玹琇徒省親

母在澄江江上住爲緣省覲出山去秋風飄飄秋水淸幽鳥喃喃送離語丈夫不獨念劬勞要施十方普法雨森羅萬象盡沾恩情與無情咸歡愉佛祖命脈在汝躬蓋天蓋地僧中龍光吞日月開頂目他年必樹臨濟宗不比尋常人碌碌一刀未斷猶﹝糸蒙﹞﹝糸蒙﹞賓中有主從他穿過花柳巷中寂爾忘緣主中有賓自然透脫殺活機權大用現前知離知微識得本際玄虛達進達退把住道源總持魔彊法弱在當世努力掀播自家底玄中玄要中要拈來說與鄕鄰道切莫輕忽出家兒出家自有僧中寶汝親見得个中圓白髮也須剪卻了臨行助汝一長篇滿門度盡方才好。

示普聞禪人

敲空作響絕奇音四海澄淸道普聞花發千峯添翠色風傳萬戶和陽春情存半點難趨湊妄立纖毫未是眞透脫見聞知解路豈認驢前馬後人咄工夫極盡今時去今年不是舊年貧喝下翻身親轉得從今不向外頭尋提得祖師心印地浩浩洪波作晚津。

示誠侍者

本分衲僧家言行惟眞實一句虛頭語百年洗不徹平生吐肝膽教人徹見骨閒看松柏堅風霜雪愈嚴爍破乾坤眼光明照大千提持祖師印只在一毫端一毫端上現神通大地山河隨身轉走入藕絲孔裏去地一聲無處躲翻身直上磬山來漫喫老僧這大棒。

示同云禪人

咄哉眞面目直下親自見晝夜十二時如雷轟掣電動止非動止能轉能不轉若水也無力載舟卻是善識不可識識現亦非現現祇許老胡知不許老胡面吾無法雨施權示這方便。

示徹禪人

徹頭徹尾性相不住觸著動著如大火聚點卽不到卽落躊躇秋虫亂鳴無稽之語著著有源遮裏方許似鳥飛空全憑雙羽乘風而去行九萬里咄驀然一念便知歸識得吾家主中主。

示音禪人

宗如山教如海吞吐須教心地快分明卓犖不須求坐斷乾坤得瀟灑上古家風歷歷然韶陽托出誰能解泥牛斗入自無蹤隱山說破今藹藹山非山海非海撥轉機關無不在拈來便用自家底衣裏明珠奚勞丐光含萬象從本來著著現前了無礙。

示徳中禪人

徳蘊於中內虛外隆無在不在自空合空宗乘踏破佛祖難和筆下風雷惟憑此个參究工夫行住坐臥。

示覺義禪人

要證自心覺了此義此義幽玄聲色難見色空聲寂無乎不現密密綿綿打成一片。

示宜禪人

一口吸盡西江流橫拈拄杖倒騎牛靈機鱍鱍無拘束放去收來得自由咄山靑水綠四大部洲踏破歸兮滿面羞識得報恩親切句坐斷千差底路頭休休不風流處也風流。

示智閒禪人

大智閒閒守之無端小智間間行之爲顚不行不守其用綿綿臨機無住方始得全本分一著休學磨磚打車打牛達性偏圓妙在其中玄之又玄法句無句如觀流泉道不可傳禪不可宣不負來意信筆成篇。

示永泰禪人

萬仞崖頭翻身一擲踢破虛空再與你說。

示河南心一禪人

不是河南便是河北這里分明是眞面目。

示無住禪人

一腳踏徧天涯步步何曾離家虛空跐得粉碎心地方始開花坐亦如然行亦不差擬議之間路更賒有人問你報恩老春來無事臥煙霞。

示芥生禪人

不是心兮不是物拶得虛空眼睛突十方世界一疑團白日靑天取風骨雲收霧捲不肯休定教打破無生窟露出娘生面目來驀直之間咄咄咄。

示雪航講主

嚴持戒律通達教乘頓悟心旨繼祖師燈若偏其一始終不稱普濟慈航隨根器應似水銀傾大小光瑩傑骨壯年須當徹證念爾遠來聊爾爲贈。

示文節講主

昔年有个亮座主一見馬師心自許忙忙辭眾入西山人去尋伊不知處百般經論拋那邊獅子遊行無伴侶文禪今日見老僧不識能效亮公舉嗟嗟時下門庭衰直須猛烈發慧炬照破魔宮令膽寒作得吾家中流柱。

示紹講主

拋卻三乘十二分特扣禪宗要徹困脊梁硬著鼻下垂不肯泛常流俗混貴圖續焰祖師燈人不我知終不慍剔起眉毛向上看丈夫自有衝天憤伶竮辛苦數十年今日微知在方寸。

示念恩上人

四恩能報方爲釋子直下分明不動唇齒言前薦得我不如你來索語言你不如我旣然如是領取話頭參究本來以悟爲期十二時中勤勤若此地一聲偸心才死再見老僧一錘便是咄。

示任還生居士

不是心不是佛不是物要把虛空跐出骨當人獨立萬層巓一念圓成似秋月風雲腳下任縱橫俯視人間眞汩汩出頭天外看繇誰麒麟不臥獅子窟問渠得个甚端倪恩大難酬憑此力咄他年再入磬山窩奪卻君持手中笏。

示心宇居士

魚驚釣而深藏鳥脫籠而髙飛詎暇啜食那肯停枝潛修歲月化龍去鍛煉功至乘鵬歸休瞌睡莫遲疑眨上眉毛凡聖祛眨眼轉來春夢過徧身吐出黃金泥那時要問禪與道你自東兮我自西咄。

示戒生居士

萬法歸一一歸何處付與戒生須教提徹休將意解切忌妄說行住坐臥明明歷歷湛若太虛猶爲系橛類之不齊擬之不截混入塵中是非不別打破疑團一生事畢。

示定生居士

生從何來死從何往明明提去那許近傍不明提去猶且似誑提與不提磬山有棒歷歷孤明悟迷一樣寒至徹骨梅花自放。

示慧生居士

不是心不是佛不是物是什麼个中摸索無邊闊提來提去不知名踏破虛空露出骨藕絲系住毗盧身獨腳何曾走得行地一聲親見得依然原是舊時人咦春風拂拂滿面生到此臨機活潑潑。

解脫須教大解脫依稀放下莫將來个中若有纖毫在生死關頭打不開。

示五輯居士

萬緣放下了不可住於空提起話頭來不可著於有應須密密參只麼綿綿究迷妄要明眞認眞亦成臼打破兩重關步步無前後一念絕中邊方悟本來有超然出世間不落瞿曇後。

偈頌

和古徳涅槃堂偈

身居淸淨涅槃堂个裏無私不可傷磨練慧根似鋒刃嚴持戒律若冰霜劈開劫積塵緣累截斷當時愛見忙凡聖頓超言下悟因循不覺自家妨

十方世界涅槃堂一念迷時又可傷那曉百年花上露安知萬事樹頭霜得閒且放片時靜何故無端逐日忙衣食隨緣休妄取饑寒兩字總無妨

鐵人來到涅槃堂不覺心酸也慘傷暖气漸消寒徹骨親情絕倒冷如霜多生結習須當受半世功名空自忙說與道人宜早省莫教撒手被伊妨

三界茫茫眞可傷那知自性涅槃堂剎那一世鏡中像俄爾幾年眉上霜愛念未除終自苦情緣難盡爲他忙果然是个奇男子趨破樊籠了不妨

生生死死涅槃堂一度投胎一度傷脫骨不知堆幾嶽遺悲何止萬層霜都將年少身心樂未解時衰手腳忙一息不來誰代你空嗟恩愛爲他妨

生死輪回實可傷誰能預想涅槃堂貪嗔自縛蠶成繭名利他求雁帶霜善惡業因招苦樂陰陽報應始慌忙道人活計如何也看破空花便不妨

碌碌浮生可痛傷茫茫直至涅槃堂情迷空捉水中月業障頻添石上霜意馬馳緣誰肯覺心猿逐境自奔忙老僧終日間閒地總使無常也不妨

病人噓嘆涅槃堂鐵打心腸必慘傷寂寂夜來空枕月惺惺明到一天霜良朋謾說誰知己親友提攜各自忙最苦未曾開道眼都緣世務被伊妨

眼光落地涅槃堂素不交遊也感傷話到此間心冷水辭窮个事骨寒霜未明心地空來去不達源頭甘著忙苦勸學人須勇猛跳出塵勞才不妨

哀哀聲聽涅槃堂豈不尋思己分傷多少靑年先眼淚那堪老邁滿頭霜英雄難免無常苦明哲焉逃畢世忙且喜野人稍得力定教來去不相妨

和古徳居山

因僧問我西來意住个深山那記年芟艸得云涼赤腳擔茅蔽雨累雙肩閒來松下坐磐石渴就溪邊掬瀑泉更有一般堪羨處都盧拈向未生前

和密雲師兄

剎剎塵塵是道場淫房酒肆不拘方頂門廓徹通天眼匝地全彰見法王把住虛空當撲碎放行輪劫未爲長堪嗟苦海無邊際任爾縱橫倒駕航

徹底掀翻到古盤超然物外悟心寬大千沙界一毫現百億須彌个裏含法法盡從伊建立頭頭原藉爾爲端偶然點破於中事說與知音仔細看

學道須當徹骨窮寸絲不掛露家風但能對境忘人我不假澄心當體空山色雨過添晚翠溪光霞接映朝紅乾坤許我林間老不逐風塵西復東

不住陽兮不住陰了然如月照孤岑萬緣放下理先覺一念無私道可尋行履直教非內外應酬休逐在升沈生平樂業何勞覓不昧原初一點心

誕日示諸子

衰年事事已無求嗟嘆光陰若水流苦楚如雲點空霽歡娛似雁過滄洲籬邊黃菊經霜老巖畔靑松滴露秋誰道此生眞夢幻夢回蝴蝶笑莊周

因徒眾各呈其志示偈

棄卻幽藍入市藍爲人徹困起沈酣棒頭那許伊形巧喝下分明孰敢憨堪笑諸方陳舊話漫題短句破空譚老僧今日揚家醜要繼先宗始不慚

諸子呈艸拂示偈

藂藂之莖覆地陰拂拂之淸助老吟指東話西令人驚橫拈倒用從吾心有時遇个知音者拋擲相投付與君咄而今暫把巖頭上垂釣煙波度幾春

閱三峯五宗原題寄

野人不識蔚山面遙聞哮吼如雷電拈出威音這个圈擲向人前誰得薦擬之如聞荼毒鼓觸著似犯太阿劍頂門直透上重關超脫從前者白練

示授徒住山

獨宿孤峯辦道眞个中著著要相親須明格外驢蹄旨參透玄關鱉鼻音奪境奪人全照用分賓分主達權衡當陽直截單提印優缽花開大地春

羨爾殷勤道念眞一番相見一番新竿頭進步心空闊喝下知歸眼底淸入室光含千嶂月披衣影帶萬峯云機前這著能超脫果紹曹溪正法輪

示林臯豫住淨云

淨云深處可安居就裏藏鋒得自如門戶潑開須接納鉗錘鍛煉勘承虛宗乘了了曾淘汰已分明明任捲舒不是尋常泛然客莫教心意更躊躇

示直方禪人住靜

秋水澄澄秋月明孤峯獨去究宗乘楊岐一路能分曉少室單傳自了音四喝直教心領略三玄須是見超羣臨行老漢無多語只爲闍黎識重輕

示聖淨禪人

行盡山山路轉窮漫隨黃葉上髙峯白雲影裏尋蹤迹端的誰知在个中石磬不敲聲徧界無心觸處悟圓通相承再叩宗乘事笑點桃花一樹紅

示太虛上人

一點靈光徹太虛森羅萬象總非殊念繇境起心空現境自心生相卽如心境兩忘迷解盡法塵不立悟還除堂堂大道無今古歷歷盤中自走珠

示際徒歸省

窮山一老叟抱病自忘憂賴有二三子因循過幾秋此行端省覲母戀在優遊江水片帆近免教人倚樓

示琇徒掩關

虛空關不住天地本無門一把無須鎖深藏在玉林半肩擔祖印雙足踏靈云入出原無礙休言定幾春

懷琇侍者

吾懷琇侍者見道夙根深兩載巾瓶事三春木石心頭頭自靈妙一一本天眞繼我誰爲後如斯得幾人

贈嚴長惺老居士

長坐惺惺地閒開不二門溪山原一體眞幻本同心觸處隨宜用當機有淺深若存玄妙見猶著眼中塵

次起明居士

卽此給孤園何勞建法筵五車書滿載三要體無偏夢幻虛堂寂眞如覺性圓曹溪淸正脈烏敢妄流傳

參禪四偈

參禪要透徹一毫不假力對境自無心忘緣體空寂這个話頭圓大千無孔隙擬議欲承當生死何了日

參禪不究竟都謂是心病根境未圓融色空徒自淨開眼皆見魔順情咸背聖若非眞丈夫安能佩祖印

參禪須眞實究竟無可說叩已下疑情一片心鐵石眞俗諦全超人我見頓息閒住空林中念念波羅蜜

參禪明直指貴圖脫生死不許別思量豈容鉆故紙舉步鐵蛇橫瞬目金獅噬撒手萬仞崖方名出世士

示恆證禪人

孤負髙流到此山電光影裏睹頹顏相逢本是無言語莫道無言當等閒

个中難得一知音肯向無聞聞處聞若是闍黎能聽聽他年別立一干坤

示深谷禪人

瞻風撥艸學無生坐臥經行深谷林今日飄然杖藜去六時須自要惺惺

放汝歸兮暫息肩過江風月半秋天有人問著參禪事笑指玄言在目前

示盡演靜主

踏破千峯已罷參蕭然一室養耆年了知宗教無餘事收拾雙趺好住庵

示懶牛靜主

雙徑寥寥十載余松風幽鳥解相知金輪峯頂翻身轉踏斷溪聲一雨飛

臥云深處藏蹤迹水艸咸余懶外尋今古不傳些子妙潙山端的是知音

示慈門座主

操宗演教正當時一雨普施平等慈踏得悠悠雙徑斷方堪克紹作家兒

示徒範

一句話頭猶未徹艸鞋踏破磬山前當機只許無開口默默殷勤仔細參

示徒本

父母未生前底事擬思量處隔千山直須拶破娘生面超出如來第一關

抖擻精神做一番莫將心去放虛閒𨿽然這片舊田地幾度行來幾度難

盡日閒閒無所求山中學道萬緣休偶然摸著撩天鼻任爾縱橫得自由

示琇侍者芟染

昨日爲儒今日僧轉凡成聖不多能翻思昔日靈山老也是其年得越城

示慧門禪人

嚴持戒律行門深更欲研窮己分眞拶到無形無相處管教大地盡陽春

示法源上人

法法從來有本源个中無住亦無偏若能到得心空地始可隨流駕鐵船

示常愚上人

撥艸瞻風自遠來雲山疊疊破莓苔老人這種平懷處分付闍黎仔細猜

示蒼碧上人

但能了得凡情事聖解何曾不現前這里兩頭俱脫落靑天喫棒始如然

示慈引居士

了知富貴若空花極樂原來是一家功徳不拘隨處現塵塵剎剎布金沙

示西坡居士

身心淸淨是眞修萬別千差一念收願力直須深種得拈來事事總優遊

示研觀居士

打掃心間無一物十方世界悟全空紅塵堆裏出只手佛事門中處處隆

示唐祈遠居士

拶到心空未肯休直須大用應機酬大千提掇掌中現好引疏風撼鐵牛

觸處隨宜須自看个中那住一毫端從來不許偏空法著著分明在目前

道在尋常日用中腳頭步步踏髙峯玄關擊碎無金鎖信手拈來處處通

跋涉溪山訪道眞爲尋知識討分明若能一念回光照法法頭頭本現成

秉受金剛志常持般若刀破疑無用力證果亦非遙夙乘悲願力外護得心堅看到忘緣處恆劫自如然

寄吳迪美居士

骨气生來要正剛能行異路法中王太阿提起當頭截縱遇魔軍自肯降

此道原來不屬修證無修處出常流是眞精進天然懶不是尋常按鼻牛

懺悔一門權是藥直須自信得良方業因夙積堆山嶽恰似雪消當太陽

根本直須親見徹了然無事个中人看來都是依稀者切忌提防在現行

答子文居士

曾聞斷臂乞心安少室峯前雪染看無限風光畱不住野花流水正同歡

林間手植樹成行無影枝頭吐妙香幽鳥喃喃啼禿舌也教喚醒客中忙

誰道壺中別有家擬思量處隔天涯頂門開眼明如日可許空中著片花

示方克駿居士

此事無分忙與閒須教痛處轉加鞭一刀截斷塵緣路當下無生生了然

个裏分明本現成也須返照眼中睛嗒焉識破娘生面了了原無物可呈

本無蹤迹與人尋可比深山花裏春多見客來枝上采誰知踏步又迷津

不生一念已空空托出須彌一个峯會得韶陽親切處磬山路路可相通

示顧孟河居士

幻影浮華總百年覺來都在剎那間誰能見惜春光早花柳叢中自得閒

富貴榮華蝶夢空休教栩栩亂心宗紅塵堆裏能爲主蓋色騎聲便不同

於曾惟居士寫師像示偈

乾坤盡在筆端頭流出山河興不休一念回光能返照大千沙界是浮漚

千山萬水出毫端頃刻揮成復自看濃淡煙雲是誰力了知个裏不曾安

情與無情一念中未嘗舉筆處先空森羅萬象掌中物道在其間誰識儂

大丈夫兒豈自乖本來成現不安排等閒識得賓中主不被紅塵裏活埋

示孫居士禮法華經

未禮之前薦得渠不勞更問古文殊蓮開劫外君能悟火宅之中本自如

示醫士

靈山會上大醫王濟世全憑一个方信手拈來都是藥管教大地得淸涼

示張道者﹝時師在病戒言﹞

气衰力弱不能言賴有維摩一默傳但得不隨聲色轉自然相契老胡禪

示眾

月來相聚諸禪客幾个心頭已悄然个裏若存元字腳依然埋沒在塵緣

話頭提得密綿綿只在忙閒動靜參地一聲親見得大千沙界一毫端

巖畔煙霞老古錐吟風笑月幾人知寄懷托舌溪聲遠說法那添眼上眉

三獸匆匆用渡河無分深淺出凡波髙懸佛日當空照也是徒勞云影過

新正卽事警眾

才得新正幾日過流光倏忽莫蹉跎承虛接響終無用悟徹根源好大哥

个事相承不可賒擬思量處隔千差棒頭有眼明如日若是眞金豈混沙

性本圓明莫妄求千差萬別个中流聲前色後無餘事空起許多閒念頭

萬仞崖頭撒手來虛空撲碎絕疑猜當場得个知音者可喜優曇一度開

春日

般若流光日日新上林花發劫前春枝頭黃鳥聲聲喚爭柰時人未曉音

聲色堆頭劫外春桃紅柳綠逐時新道人獨坐明窗下撥古窮今自賞音

客問師姓答偈

幾欲藏身無處藏心如頑石道如常君今要識山僧面原是當年閔四郎

次本師送進關偈﹝附原偈﹞

老衲於今不坐關旣無住也幸無間何曾進又何曾出只在尋常天地間。

了知此際不容開物外無心到處閒心境廓然原不二也歸無念剎那間

有生有滅隔重關無滅無生當處閒是誰生也是誰滅也歸無念剎那間

突興一念是重關放下之時便等閒起滅不停誰滅滅也歸無念剎那間

徹見虛空無閉關身心萬物自常閒從他出也從他入也歸無念剎那間

一重撥去一重關弗若摩尼本自閒應物現形原不動也歸無念剎那間

老漢從來把住關不容擬議落忙間也知就裏婆心切總歸無念剎那間

拈陽明先生良知偈

良知卽是獨知時知得知時知己知般若無知知徧界風淸月白更由誰

風淸月白更由誰徧界靈知無別知觸目湛然無可說休認惺惺是有爲

次達觀大師夜行偈

星夜經行時前後步互起前步若至地後步不能起後步若至地前步亦不起前後不至地乃能起不已卽此諦觀之足何嘗至地足旣不至地空水亦可履空水旣可履神通孰不具。

月下閒經行步步須自起前步不至地後步不得起後步若止地前步亦不起前後不住地乃能步不已吾以是觀之足何嘗住地足旣不住地空水履無履空水履無履神通个个具

和憨大師居山偈

自笑山中人懶散奚爲趣問時兩頓粥困來一覺睡細艸作蒲團碎衲爲蓋被忘讀東魯書不識西來意三界空中花一眞眼裏翳離卻聖凡情脫略前後際如雲過長空縱橫了無事得失不關心悟迷那能滯有爲卽無爲無榮亦無累去住任優悠死生不二義打破這重關才獲居山計

答許九環居士偈

君如毗耶叟說法獅子吼富貴了空花功名若墮缶兩兩不成雙三三一如九吾豈眞文殊良緣亦非偶道本出常情徳業持來久言言見諦眞字字不失守欲步步不前聊賡韻以後推開不二門掣斷綱宗紐只用一默心杜絕羣英口想依願力來一見如故友不弄雪峯蛇不喚子胡狗握手逍遙遊漫看溪山走踏斷古路頭已出這窠臼臥病一室中機用恁喞澑命徒問疾來香飯曾借否

嘗聞象王鳴驚起泥牛吼狼忙撲帝鐘拋出破沙缶玄機落落來兼帶如如九萬化繇端倪混沌變奇偶物類咸幻然天地曷長久道卽心目間徳越離微守無形本無影有前始有後居士識綱宗老漢揭領紐浩浩風雷舌滔滔河海口一方已白眉千古成良友剔脫賴金仙俯視湣芻狗嗟嗟逐風塵碌碌如雲走已踏徹底源掀翻聖凡臼欽哉洞然明个裏眞喞澑篝燈誦瑤篇聊酬誰可否

雲巖偈

龍池一片雲化作巉巖石獨立萬層巓令人看奇絕幾欲飛去來淸風笑無翊月出湖波光天連山影碧其間學道人逍遙定中出玄言畱碩玟光陰宜自惜曾登彼岸來濁累頓超逸莫作雲巖看宇宙可一息

答顧九疇太史色空四偈

捏碎太虛空萬象絕行蹤靈明這一點火焰飛大鵬

眼聽聲最好耳觀色自皎一念絕思量誰拙復誰巧

色不自色色空不自空空乾坤一隻眼那辧是蛇龍

月色和云白松風帶露寒法空無背面仔細好生觀

和靑松禪師栽松偈

帶雪以栽培春來長靑艸何年得乘陰我老他不老

聞驢鳴偈

忽聞驢子叫驚起當人笑萬別與千差非聲非色鬧

和汪居士拽石偈

殘劫遺來一怪石用盡檀那娘生力掀翻擲向無何鄕才得方圓平坦直寬寬漫漫任雲遊卓卓巍巍正基得咥善財參處卽此境樓閣門開見彌勒

隨喜放生偈

諸佛本是眾生性眾生卽是諸佛體佛種從緣性卽空生繇迷悟體無止故說三堅無爲法修持定慧戒爲始眾生能持未能持當隨放生利益喜如人欲行千萬里須從一步而起趾眾生相狀各不同護生之心心無二痛癢與我一般知寧不哀憐方便彼不息貪嗔異類生一念慈悲眞佛子無邊蠢動悉含靈只因活己令他死安忍欺靈損彼身滋我無明幻口體幻體浮脆誰得堅百年歡樂電光耳生死無常瞬息閒前路升沈難保己攺頭換面一迷心誰識我兮誰識你推己臨崖畏死心及物窮源安肯弛竊念多生父母親苦惱綣戀輪回裏出溺水陸空行中萬死萬生烏停止復念化身菩薩眾智能托類相救濟寂然無苦無樂中現乎有苦有樂事凡夫五眼未圓明不覺那窺聖凡體解達性本具天眞了然生佛無彼此頭頭返照平等觀物物一眞法界耳須知一期果報完是因是果無差爾雲巖破衲修道人揮毫所書語如是

山中四威儀偈

山中行杖頭觸處凍雲深鐵鞋踏破千峯頂不用回頭戀碧

山中住幾番寒暑侵不去風光自足四時天著意尋他無覓處

山中坐幾度白雲空自過孤燈圓月照松房覺了死生之事大

山中臥經年縮腳巖龕破夢裏常懷法濟人覺後依然貪懶惰

和眞淨老人云居頌

絕頂云居北斗齊云庵老漢最先提凡情莫測大機用才露鋒芒已涉泥

絕頂云居北斗齊出頭天外始應提道人活計原無著好似靑蓮出水泥

絕頂云居北斗齊虛空突出露全提羣峯疊疊髙低應無限人▆杖帶泥

絕頂云居北斗齊電光影裏以持提明超日月乾坤淨擬議將來三尺泥

絕頂云居北斗齊幾人到此个中提雲收霧捲天空闊開眼緣何腳踏泥

和普明禪師牧牛圖頌

水雲渺渺亂聲哮密密尋蹤路更遙晝夜風霜不知處恐伊相犯別家苗﹝未牧﹞

才獲繩頭把鼻穿謾將痛處更加鞭也知鄕井迢迢遠拽轉頭來著力牽﹝初謂﹞

不從他性遠驅馳寸步提持漫漫隨幾度黑風吹濕雨通身泥水總忘疲﹝受制﹞

驀地忘機自轉頭悄然性气已調柔山中水艸了知足不用遲疑在外畱﹝回首﹞

閒放林間與水邊橫騎短笛任悠然歸來一帶煙霞晚瀟灑歌謠不假牽﹝馴伏﹞

出入無欄心自如擬思量處更猶拘滿懷風月人牛穩鞭索俱忘樂有餘﹝無礙﹞

野岸溪灣花柳中一環山水翠林茸逍遙快活無求也軟艸爲氈睡興濃﹝任運﹞

拶到忘懷混沌中千山一色絕相同風光不覺人牛處任運騰騰西復東﹝相言﹞

不須收放得安閒脫略尋常顧盻間散步謾歸明月下踏翻從上兩重開﹝獨照﹞

人牛處處竟無蹤新月孤懸萬象空借問歸源端的旨枯椿春到綠叢叢﹝雙泯﹞

本來面目頌

這个本來面大千隨處見疑擬欲承當太虛生閃電追之不得停挽之以何轉逍遙出世間世間惟此善問渠渠不知咄渠渠又現堪嗟捉影人豈識伊眞面雲巖老頭陀笑指个方便

僧請益潙山有句無句頌

狼狽相扶走始成舌頭無骨最相親乾坤不獲三光照有眼人人暗裏行暗裏行涉途程可憐無據奴郎者轉使潙山笑更新

因眾呈頌不愜復示

一箭雙雕得得新分明全露法王身尋言逐句支離者依約雲山贅賞音漫賞音獨沈吟一一鍼錐須徹骨个裏原無半點塵咄

又頌

綱宗總握句無偏著著分明已現前个裏豈容聲色轉鉆研不到更加鞭灼然一笑傳千古幸有知音只眼觀撥轉機關全體露大千沙界掌中看

趙州八十罷參頌

疏逸無拘超出羣天涯踏徧若風雲舉頭天外誰知已收拾雙趺懶去尋懶去尋到家原不涉途程溪聲山色依然舊輪劫何曾有二人

洞山與密師伯訪龍山頌

隱隱雲山知幾重無心黃葉出溪東沿流直上尋蹤迹響答如雷應谷空賓主機關總奇絕乾坤坐斷更藏鋒住庵臨訪皆堪羨畱與人間作範宗

閱楚石禪師魚籃觀音贊籃不見魚通身是眼眼若有見如魚墮籃見不見離聞非聞滅善哉大士常現娑婆頌云

眼在見中耳在聞中達得此旨當下心空聞見不二處處皆宗

法被頌

當機一著那許摸索信手拈來笊籬木杓咄眼目定動是猶遲萬里天邊飛一鶚

天隱和尙語錄卷十三嘉興大藏經天隱和尙語錄

天隱和尙語錄卷十四

嗣法門人通問等編

歌

茅庵歌

茅庵淸淨若秋水滿目紅塵到此洗回光返照百劫消擬議之間隔萬里洞山昔日過溪流一腳分明踏到底四壁蕭然綠竹陰艸榻蘧蒢揮玉塵風飄飄兮天花落砌云幢幢兮梵供香廚側耳聆兮泉流石響擡眸盻兮月映松輝閒適興漫登巓一目千峯掌握間遙望翠微煙起處不知人住幾多番自揣看吾何爲不學盤山打筋斗且喜懶瓚之風規詔到龕前煨紫芋懶收寒涕只堆堆又羨寒山子寥寥忘卻來時處斜陽巖畔口喃喃嗟嘆時人不知始如猿捉影兮何日偸心死且安林下度殘年不願人間殊勝事從他碌碌兮奔南走北何時止一日間兮一日新不知誰是个知音鳥啼花落驚回夢又見空山放白雲靜悄悄漫惺惺一钁生涯幾十春寒則穿衣饑則食不須向外去追尋黃頭碧眼難瞞我任彼狐羣賣性靈

牧牛歌

曠劫從來未嘗失緣思水艸千山躑尋伊不見入云深始探林巒覓蹤迹披襟急急過山巓獨步悠然夕陽歇時登峯頂受風霜夜半明星天共徹寥寥兮每警策總有黃金難買得純純這个黑牛兒莫逐尋常販鞭客想形容眞本色生來不受人拘執驀地相逢獲著伊牢把繩頭手中縶或時騎或時睡拍虻愛惜心如醉調得純兮放索頭耕徧田園不離位不離位有時吾倦卻忘懷渠亦無心趁眉黛五云陣陣過長空暗暗人牛皆自在皆自在呼喚從教相應快逍遙無礙更無求明月淸風知梗槪天荒地亂絕無憂試問牛兒有何賴有何賴踢破未生前大塊歸兮歸兮歸便休茅屋山家云靉叇

了道歌

了了了時無可了个中豈用尋他討夜來風捲嶺殘雲月印千溪明皓皓明皓皓休艸艸小中現大大中小此道何曾有定名觸著方知了無了應機宜無煩惱句裏分明義了了若還滯義復承言个裏依然了未了大丈夫气浩浩自有衣中無價寶尋常用處不思議莫向途中打之繞境中了智中了境智雙忘作麼了若將一个囫圇吞須彌山子誰推倒行亦了坐亦了語默動靜都要了了得頭頭本是空未是吾家眞種艸這邊了那邊了古路條條靜悄悄風吹石臼演摩訶黧奴白牯卻知道覺已了夢已了一念之中有分曉本無一法可當情泥牛背上銜花鳥事亦了理亦了權實並行方才好拈來那用涉思惟獅子摶兒不露爪宗亦了教亦了殺活縱橫誰敢道一條白棒活如龍銅頭鐵額俱打倒來也了去也了雁過長空天色皎老胡畱只破皮鞋園林花發知多少我也了你也了佛魔到此一齊掃於中淨盡絕無餘燈籠露柱知音少不了了了亦了了無所了一切了只麼隨緣自在行乾坤坐斷無邊表

十二時歌

金烏趲玉兔催百年光景剎那之野人兀兀蒲團坐虛度閻浮十二時半夜子團團一个虛空爾靈然無覺絕無聞百劫千生偸心死雞鳴醜翻身下榻慣搔首課誦沈年魚絕聲如是之經轉乎否平旦寅眼空無我亦無人大千沙界渾無事若道無心早有心日出卯天上人間無價寶紅光照耀東山頭萬戶千門熱鬧鬧食時辰松間溪畔信口吟提掇祖師心地印屈指當今有幾人禺中已布袋憨憨常化市街頭村後等个人來者何曾是相識日中午飯罷水邊洗缽無撥艸瞻風雲衲子試問奔波何所圖日昳未室中一物胡所寄拈起尋常老竹篦無論佛魔咸打去晡時申無位眞人那受塵露柱燈籠閒笑傲佛殿山門忽作嗔日入酉石虎西山怪哮吼鐵牛驚入瘞幽林笑破虛空半張口黃昏戍簡點將來繇自隔衣綫下事竟何如多年曾作他鄕客人定亥赤體條條取性快破衲蒙頭伸腳眠無憂無慮無思解這个日日只如此一念萬年終不攺從他滄海變桑田行住坐臥云自在

警策浮生歌

嗟嘆浮生虛夢幻閃爍光陰剎那辦功名富貴空中花生死老病眞大患人間縱有百年生逐日歡娛都有限迷中迷戀中戀只道榮華無攺變誰知个裏不容情一息不來去如電好作業不行善招因帶果直如綫所作所爲𨿽自瞞陰陽那管神機算如影隨形定短長靈臺一點是公案三界升沈實苦輪總在尋常心一片君不見田中種稻還得穀麥裏何曾不出面須知報應決無差得失從吾須自薦旣知浮世屬無常豈逐境緣聲色轉眼光落地已茫茫臨渴掘井徒何干現行日用要自推莫待閻老從頭判若不迷頭認影爲翻身卽到菩提岸回光返照地聲管取自家本來面逍遙自在出塵居無拘無束無羈絆大丈夫兒這麼行達得浮生了虛幻了虛幻有何羨靈山化導釋迦尊王位俱拋苦修煉人天四眾得瞻依羊鹿牛車示方便今日皈投急早修像季也稱眞法眷出家兒莫辭倦行門眞實要須辦因果分明罪福招不遵佛律入地獄如箭

無生歌

無生歌無生歌我唱無生生更多三界茫茫何日了四生六道混娑婆這里出那里沒出沒於中無所脫回頭踏著這些兒都盧拉向無生國莫蹉跎趁色力扭定鼻頭不可忽工夫到得熟處生相近無生好消息好消息寥寥獨坐無人識个中若未達無生便把無生作空豁十八空門空不空空空空到無邊闊驀地翻身識得渠打失鼻孔眼睛突森羅萬象笑咍咍千兩黃金難易得語默動靜合無生柳巷花街心似石勘時人不果決依依稀稀未眞實談玄說妙當無生个裏何曾親見徹衲僧家且罕得立向人前要眞說言言見諦了無生劈面臨機如霹靂莫將此語當尋常不是途中泛言客無生路上不思議直入條條是空劫生死牢關札地開曇花朵朵明如日般若刀金剛劍無明積劫劃然斷悟得無生徹底空天魔外道一齊勘靈云昔日見桃花都道當年是作家無生曲調應難和幸有玄沙語不賒長慶老非等閒坐破蒲團七个難捲起簾來見天下才覺無生滿世間世人因甚不能了逐色隨聲空懊惱拈來法法是無生管取頭頭不相擾無生歌無生歌唱得吾今沒柰何依然收拾跏趺也閒看靑山云去云來陣陣過

休休歌

休休休老邁無心向外遊自從住个尖頭屋千丈巖前擲釣鉤動亦休靜亦休四威儀內安然休本來邋遢無拘束瀟灑林間已白頭名也休利也休於中了了是眞休若還一點不了得負墮他年作馬牛玄也休妙也休目睹雲霄有甚愁三世諸佛口掛壁六代祖師難出頭有時盤礡危巒石上兮寥寥對坐千峯月有時放浪曲徑溪邊兮聲聲影落一天秋今亦休古亦休百劫千生難逢此際之優遊得亦休失亦休片時少刻忘懷个裏之玄猷休兮休兮吾何休風傳四海知音者學我懶漢之休休無端撞入山阿里也將名字掛林丘你也休我也休休到何年始是休大家識得休休訣拍手歸兮不用休

示舂米歌

有米無人舂無飯有人喫這里著心看誰不是賢哲盧老當年脫俗來作佛原無南北別輸他一片至誠心便登祖位超階級嘆時人都可惜學道行門少眞實个个要縱身心間不知失卻於放逸福慧雙修聖卽齊單執半邊便偏一況一不修總自無他年碌碌牛馬驛急須勘莫埋沒行慧二門切須徹若然一點不存心佛也無能爲爾畢上三下三道歷然都由一念之躑躅莫恃頑皮撻不來光陰迅速如電疾已蹉跎春近日米又回芽分外折不思施主施來心且要人人二時噎嗟法門痛徹骨幾番意欲建法幢自揣福輕言弗出若此些需尙不行教我如何不啾喞眾中有个發心人免得老僧苦據拮執事人未明白怕去求人要用物不知物事自何來恰繇都在夢中宅一朝覺得大家看聚頭喧喧有散日生死茫茫殊不知老僧今日分明說

詩

山居三十首

自入空山無異緣兩忘喧寂始惺然石泉落澗離弦曲竹影翻階得句玄蓬戶半開雲霧鎖蒲龕細起篆煙連休云此際淸虛境更覓西來鼻祖禪

四顧靑巒列畫屏兩溪碧水絕紅塵白雲堆裏半間屋綠樹叢中一个僧寂寂孤明天際月堂堂大道佛傳心誰能到此忘賓主信手拈來付與君

一个蒲團心境閒千峯環繞薜蘿間風搖花落鋪如錦月上林梢色逾藍盡日看山云逸逸長時倚樹鳥

現成公案無能會更向諸方乞指南

道人得趣在山林結个茅庵遠市塵瓦竈斷煙敲石火澗流無水鑿池冰懶看竹節知形瘦閒倚松根覺老侵無限風光畱不住世間能有幾知音

山中活計最天然受用年來得自便筧竹水流砂罐底燒柴風送火鑪邊石牀寂寂閒雲伴松逕幽幽孤月還道在目前無別法不勞彈指透玄關

狂心頓歇便居山放曠幽情泉石間嶺掛白雲啼鳥破溪流黃葉道人還窮源休住三空法把本忘參一字關豈敢磨磚成鏡子天池止水照空顏

此事天眞莫浪修饑餐渴飲睡來齁迷中狂鹿追陽焰悟後羚羊掛角幽爛嚼二時無米飯亂披四季碎云裘自憐計拙能疏懶閒臥松陰枕石頭

白髮頭陀隱翠微晚年無力下山蹊杖藜懶探淸溪碧欹枕橫眠皓月輝見鹿失羣思石老騎牛逐隊憶泉師殷勤寄語參玄士好到林間度歲時

生平偏愛住深山古路松門竟不關心若寒灰機見少身如枯木世緣刪孤吟拂石淸風起長坐臨溪白日間法法本空誰是道隱幾忘我笑開顏

山房竹密鎖寒煙寂寞幽棲境自偏雁嶺夕陽籠翠篠龍潭夜月照靑蓮疏鐘響落林坰外淸磬聲傳嶽麓邊莫道个中消息斷拈來物物自天然

此事分明不用疑目前無物坦然夷鴉烏鵠白非容染柳綠桃紅豈屬移山褁云陰間熟睡水和風響吐新詩西來大意門門透從此難教心外馳

萬竿修竹隱茆茨飲啄隨緣度歲時靜悟更須重放下超玄總不涉離微經行漫破莓苔徑說法長臨碧玉池豈羨聲光流濁世空山間笑自忘機

生來不解迎賓客坐臥靑山意坦平世外了無塵俗事林間那有利名情虛堂寂寂寒云鎖空谷寥寥皓月明無事界中能作主有爲境上是何人

山水相宜便結庵夙緣分定莫生貪迷從不覺千般礙悟自回光萬種含啼樹綠猿靑嶂裏泛沙白鷺碧溪南眞機活潑吾無隱也要分明仔細參

薜蘿空掩徑蕭蕭閒倚荊扉賞寂寥雨過萬山添翠色雲開千嶂露丹霄枯榮不論隨他去禍福須知任爾招抱朴守愚林下住翻思顏子樂簞瓢

天然妙性本來眞孰謂心生妄有身五蘊解空知幻像六根淸淨了緣塵窗前翠竹搖虛影檻外黃花笑轉新誤入云深不知處幾多幽鳥亂啼春

道本無私天地間不須林外叩玄關鶯啼燕語傳消息柳綠花紅諳指南劍去刻舟迷落處羊亡岐路見多般野僧何故閒饒舌秪要諸人當下安

紅塵飛不到松房秪許閒雲伴寂場粥飯罷來無雜念暑寒煎逼幾多光依蒲兀坐香微縷就案看經月滿窗活計盡從時變化肯將身逐世途忙

懶散頭陀久住山柴門終日未嘗關銜花白鹿嘗來擾偸果黃猿去復還憎愛兩忘無取捨貪嗔俱泯得消閒了知此道超言象不把工夫向外攀

榮華終是有蕭條住个深山伴寂寥名利要從淸處絕是非都向靜中消巖花簇簇如鋪錦澗水潺潺不斷潮寄語未休林外客馳求心歇定今朝

靑茅新﹝匚﹫贛﹞兩間房山色全收小碧窗到者竟忘賓主話住來無事暑寒忙云生晚谷成千態月到中峯印十方个裏本無元字腳分心分境錯商量

閒開窗戶笑春風幾樹花敷白間紅且喜枝頭翻玉蝶每憐香蕊睡燋蜂忙忙徒爲人奔逸汲汲貪求己分空無事倚欄吟半偈相看都在寂寥中

云捲秋空月到庭開窗遙望萬山靑林巒靄靄煙籠樹谷岫依依翠點屏境智了然常寂寂塵緣空處愈惺惺須知此際無偏黨長夜蕭然不掩扃

小構茅廬在碧岑寥寥四顧孰爲鄰平生安分成無用半世隨緣不外尋就石看經窗滿月依蒲剪衲坐連云自憐住得山深絕那有漁人來問津

林居尢勝在陽春萬木榮榮得自欣繡谷風生香撲鼻蘭溪水足味甘唇庵前庵後禽聲好雲去云來山色新總是一般誰造化个中惟許道爲眞

詩興年來閣一邊偶逢新霽得長篇硯塵有墨剛才洗筆禿無毫寫不聯山色潤蒙靑更碧溪光泛瀾綠逾鮮涼生殿角微風裏好聽南薰第幾弦

捫懷無事得寒暄直到忘機話始圓獨坐柴牀淸夢遠深居茅屋片心寬矮窗疏竹啼幽鳥修逕蒼松徹夜蟬招隱有誰償舊約好和雲水作圖看

孤岑寂寂秋光冷寒夜蕭蕭木葉飄案上殘經未曾了巖前明月不須招竹窗畫夢松風破石砌長流花雨漂雲出又歸還伴我當軒幾片掛林梢

山自長靑水自流幾人到此卻忘憂空懷擊竹有聲在不見觀桃啟悟由夜聽猿聲啼嶺上秋聞虫語喞林丘疏鐘響落晴雲外未免驚他熟睡休

老住深山雪滿顚頻思故舊最堪憐隨聲逐隊何時了棄本馳緣不自慚劫石尙消磨歲月幻軀誰復計千年空林松菊依然在雲水歸來好息肩

廛居十首

懶散頭陀寓市廛老年無力钁頭邊擎歸一缽千家滿著破三衣百結穿花柳巷中全梵律管弦樓上漏眞詮尋常這種難暪處未舉分明在目前

居在塵中不見塵頭頭觸處最相親天涯有水皆涵月大地無花不帶春納履忽惺樓子曲擲刀指出案頭精市場也有眞消息何必溪山間遠津

了得凡心不假禪逍遙塵市任隨緣蒲團放下街頭坐靜板攜來到處閒三界本空諸子著一眞才動四生全西來莫問吾何旨鼓角城樓夜月圓

心間無事得廛棲應物明明不我欺傍捨笙歌歡滿地鄰園花柳樂無私了知白髮隨時變肯悟朱顏逐世移雲月是同山市別幾人到此不曾迷

破衲鶉居混世塵不圖利養豈圖名沿街漫步隨流語傍戶尋他逐隊行想見憨翁攜布袋惟憐普老振金鈴野人無遮閒家具浩浩場中劫外春

乾坤何處不堪居豈特深山是故廬垂手入廛忘管帶回頭到岸卻無拘千樓夜月憐歌舞萬井風塵笑馬驢會得个中消息子無邊剎境自如如

我本山林野外人偶來塵市寄閒身居無錐地隨檀度耕有心田遠世情衣破難藏珠裏色鞋穿露出腳頭春東風昨夜堆堆笑笑我年來徹骨貧

年老心閒到處家市廛端坐沒生涯忙看碌碌如燈馬靜鑑明明似鏡花个裏本無分好醜此中曾不著纖瑕何綠昔日靈山老火宅須教用鹿車

莫道閒居在市朝古來大隱作淸標曾聞龍女獻珠事不見屠兒放下刀成佛直教心地穩天眞豈假涉途勞古來聖世能堪愛造業場中轉寂寥

於中了了事無侵且在塵勞作故林心境兩忘空有我聖凡不立道繇人春和鶯破綠楊陌秋冷蟬髙碧樹陰休道遠山眞樂靜市廛中亦有餘音

龍池絕頂

翠壁嵯峨勢插天萬峯回合在中間僧居藤縛淩虛閣客坐云埋崎磴闌碧水池深龍臥穩蒼苔石老虎生斑爲憐源祖棲禪處今日無人更作關

龍池次韻

荒寺幽棲艸徑賒林深日暮集歸鴉松窗半掩寒云淨石澗長流明月斜雨過亂山添遠翠風行空谷落殘花夜來何處狂遊客喫盡壺中七盞茶

娑羅樹﹝當取樹心爲殿梁﹞

挺秀娑羅列殿臺不知誰作主人栽花含白玉香浮界葉吐靑雲蔭徧垓無我空心心作棟有情下種種成材宗風自在枝頭意幽鳥聲聲喚汝來

善捲寺

探徧煙霞第一林風傳鐘磬隔峯聽山傍幽洞天開迹徑覆喬松道者心玉帶小橋流碧水瓊臺古殿接靑雲斷碑遺記三生建千古令人感慨深

小崦

自拈拄杖腳頭寬信步間登小崦巒獨寐髙懸方榻淨淸光返照矮窗寒溪邊白石堪題句巖畔靑松可供餐春去不知花柳意主人猶倚碧蘿欄

金粟訪密雲師兄

爲訪同參泛小舟不辭迢遞浙中遊連朝風雨飄帆重每日煙波帶櫓愁寂寂雲山回首遠悠悠海月展眉秋相逢一笑知音少畱與人間作話頭

寄吳輿則居士

與君此道得相知个裏全無半點欺面隔雲山心一片情通流水意無私曹溪風月畱靑眼荊谷文章有白眉堪笑世間無限事幾多相信幾多疑

次吳迪美居士

卓錫煙巒小構新艸龕風雪度殘春﹝利﹣禾﹢朱﹞鋤漫把開荒徑短拂閒拈憶故人云出遠空山畫扆水流深洞石嶙峋知君欲究眞消息百尺竿頭進步頻

薜蘿門掩靜蕭蕭獨坐巖房伴寂寥苔徑從君仙舄破荒臺愧我木林颻龍宮直入無遮障鷲嶺須登豈憚遙他日乘雲返幽谷漫攜竹杖嶺頭招

懷潘如荄居士

野人卓錫白雲深荒徑蕭條古木陰暗想遠山秋信晚長懷幽谷夕陽沈髙才未脫雞窗苦拙衲難成鹿苑心天外忽聞飛鶴唳也疑乘興下空林

寄楓隱居士

分袂俄經一載余支離病骨瘦形軀幾番擬欲過蘭墅未敢輕教下艸廬溽暑豈無秋水興﹝秋水庵名﹞薰風想見翠軒娛相看只在山南北不得盤桓附寸書

懷子文居士訪道

殘燈香盡漏聲沈兀坐蕭蕭對碧岑萬戶當天明有月幾人學道了無心淸光遠照山如畫白水長流澗似琴感慨參玄岐路者徒勞向外去追尋

次霍玉環居士

荒寺蕭蕭苔蘚封何期每每叩心宗休疑巖石非爲虎笑指蒼松似活龍雲水五湖憑一缽煙霞四海聽朝鐘龐公徧揖林泉處幾个知音繼此蹤

贈金豈凡方伯

此道寥寥孰肯修幾人到此不凝眸養髙心自得閒靜見重身遊正路頭抱子弄孫無可累觀山玩水有何畱聊爲應世勤王事意在煙霞龐老儔

贈駱仲如孝廉

觸破湖南幾片雲不辭迢遞越嶙峋溪聲遠頌淨名徳山色幽藏野老身荒寺秋煙俱寂寞籃輿睛澗獨殷勤相逢坐語薰風外明月光含徧界新

贈沈伯慶叔芳兩居士

看破塵煩始學禪一肩擔荷可爲全風霜半世功名事山水繇來佛道緣曾讀五車心廣大嘗聞三要理無偏毗耶丈室今猶在不二門開見性天

寄迹儒冠了世緣滿懷風月照林泉徧參已羨龐公蘊操守應超楊大年父母未生前薦得乾坤獨露个中玄居塵不涉塵緣事間坐幽軒心境圓

吳九敍居士再參金穀

自嗟老邁出荊扉也曉流光照晚暉不意遠尋金穀裏誰知獨泛霅溪西相看盡有英靈者未肯全超世外機此道寥寥君諦信他時終不是依稀

湖颿杳杳遠相臨不畏風波見道心別後轉思連夜月間來還憶片時吟經寒輪與垂庭柏論序誰驚過牖禽人世稀逢幾回笑畱題行樂在空林

次唐祈遠居士

此道知君識重輕个中終不負虛名身居塵世心無染意絕諸緣善有聲擇法眼髙千嶂外探玄玉步萬方傾夙乘願力爲墻塹扶振頹綱化有情

擬寒山十首

懶散羨山居忘緣境自如雲鋤半畝芋月誦兩行書臨訪非塵士閒歌有翠鴝春秋𨿽不涉梅放一年除

適得山居趣蹉跎不計春常逢采薪老那遇慕玄人伐木天空闊開池水面深長歌驚萬壑笑憶逐風塵

曲徑無人掃蕭然太古間蹊無車馬迹門聽樹禽還松下翻經義臺前起石斑偶然吟半偈花落在雲巖

達道愧無心塵囂竟莫侵披云石上坐得月澗邊吟仰看靑山老秋多黃葉深不知浮世幻孰肯向空林

浮生不滿百枉作千年計昧己用姦心陵人動豪气且看樹頭霜轉眼葉如醉忽地秋風來飄散塵埃墜

偏愛吾廬好寥寥無所求艸丰常睡鹿波靜不驚鷗漫步乘風息徐歌待月流山前一怪石相對兩忘憂

自在白雲間晴空見遠山論交常屈指脫俗已蒼顏白髮誰能染靑山我自閒浮生縱滿百歸去把空拳

修行不得力每與境相敵誰知境卽心反起心分別心境本來空如水印明月月出自無遮萬象皆照徹

生平無所學只好住幽谷不圖世人知惟與麋鹿逐云來伴我間月到照我宿呆呆一頭陀任他榮與辱

一笑轉幽閒空生誰住山眉開靑嶂鎖眼淨碧溪瀾見月應忘指尋頭昧本顏才思親切處猶隔幾重關

登東臺

曳杖轉幽林登臺望海吟一團靑嶂合五頂白雲深坐久渾忘世情髙若有心孤危常寂處天籟絕無音

龍池秋日

澹雲橫谷口寒色滿山中碧沼凝秋水疏林度曉鐘艸衰雙眼白木落一心空事事渾無著瀟然一老翁

贈聞初兄歸裏

適得單傳事翩然破暑歸湖光開道眼山色振淸規卽色元非相眞空達有爲才聞獅子吼漫作象王威

詠云

空山多幻變白練化寒秋吞吐千峯碧氤氳萬壑幽孤松欣帶韻野鶴羨同遊堪笑藏身處寥然不在丘

秋夜步月

萬木含秋魄疏空逗黑白堪嗟步影流未覺於夢宅三界若空花一生如博奕翻照本來人光陰莫虛擲

送僧行腳

秋後好行腳暑寒兩不幹溪深憑杖底山遠辧云端未晚尋幽宿初明盡意看路逢淸隱者切莫被他謾

修圃

芟艸歸來晚峯頭掛夕陽汗蓑忙脫下兀坐一鑪香

晚步

披襟閒步晚松徑倍幽然舉首看峯頂白雲天已連

獨坐

獨坐山窗冷瘦梅開半枝無人堪共語閒賞月來時

訪秀巖師

梵剎遺來舊曇花幾度開雲從秀巖出月向古松來

夏日

樹色陰濃閒坐不作一毫工課个裏本自無求莫云尊貴之墮

幽谷了無溽暑一榻蕭然自許有人借問西來未肯輕言錯舉

住个深山茅屋窗對幾莖修竹風來涼似淸秋堪嘆時人馳逐

長日寥寥放過也不忘卻遮个昔人頻喚主人三十年前勘破

山居

幽居何事得幹懷竟日柴門半掩開云意欲歸香滿室亭亭忽過玉陽臺

野鳥枝頭聲已和巧云窗外亂飛過巖阿老衲心如洗一味平常信口歌

晚景霞光照遠林臺前幾樹有蟬吟坐來月到松窗靜機境相忘一片心

雨後溪聲似怒雷野人間坐石莓臺了知競注無流相笑玩巖花逐水來

坐破蒲團萬境閒一輪皎潔照當天千秋碧落危巖下底事塵勞人不還

淸池水映連天碧香桂初敷滴露濃兀兀坐忘塵世慮千山靜照月明中

出語驚羣未足誇祖師門下眾如麻野人拙訥無佳句漫指溪聲舌更賒

水邊林下漫淘禪物物幽閒心景妍觸目湛然無可說黃鸝枝上碎喧喧

曲徑蒼苔絕影蹤巖龕冷落笑花叢道人一種淸貧景長把白雲窗戶封

秋捲殘云陣陣過峯前閒立一吟哦月來嶽色淸新句卻被疏風轉薜蘿

个事從來不彊行也無長處接髙明聽由他底欣欣地我此山門似水淸

曲順機宜我不能天容老谷一間僧个中了了無餘事泛漾隨波實可矜

幻軀多病好安閒不喜人間只住山石屋巖龕坐黃葉幾人得過上頭關

春去夏回秋又至幾番風雨幾番寒道人端住巖窩裏衣食隨緣不用幹

幽鳥一聲啼破夢覺來散步漫吟哦住山幾个知音者不去隨流混世波

道在目前無別法現成公案不須參山頭老漢今饒舌切莫隨他落二三

此事須教有正因了無一物守淸貧常懷雪老餐松柏拶到明星萬谷春

金峯卓立眾山中萬象髙懸眼界空無角鐵牛橫古路幾人得見白雲翁

磬山初辟

云籠髙嶽倚荊南漫剪藤蘿結小庵獨坐月明當戶照更無餘事到新龕

久雪

簽笆艸苫冷如冰破衲蒙頭徹底淸四十日來飛白雪山河大地似平沈

白雲巖

誰把虛空劈半邊走來都道白雲巖坐看神自廓然靜不覺月明東半山

拄杖

拈頭點尾活如龍千里迢迢一似風觸破萬山云與雪歸來閒倚碧堂東

燈花

不將春色擬栽培脫略工商藝剪裁遊子滿園觀不著只因伊向火中開

石磬

石磬髙懸萬壑中外觀山色裏頭空知音不用重敲擊響應如雷徧梵風

百舌啼

枝頭百舌話偏長啼破寒梅滿院香有耳不聞仍熟睡可憐窗外好風光

新秋夜話

雨過涼風夜起秋坐長閒話爲人愁可憐浪走江湖客何日能休心外求

對月

碧天明月照長林萬籟蕭蕭聲自沈堪笑野人間不寐坐來寒覺衲衣侵

夢登淩霄峯

步入雲霄壓眾峯煙波疊疊嶺重重翻思昔住淸涼頂可比文殊一半筇

夢至淩霄最上峯千山萬水隔重重忽然省得來時路拋卻從前一古筇

武陵洞

小徑深深古洞迷涓涓漱石透前溪偶攜竹杖尋幽迹惟有山公掛樹啼

振宗堂

寥寥獨坐振宗堂寂寂孤明萬壑涼我也本無心說法不勞天女散花香

妙智古寺

此地誰人名妙智當於觸處見天眞境因智立智由境古寺原來今又新

舟中對月

岸樹玲瓏月正央小舟不系泛秋光吟詩漫得驚人句滴露和煙瀉滿窗

寄許丞侯二首

萬松林下獨幽棲每嘆紅輪易墜西剛得春來幾多日梅花飄落出前溪

千嶂未消殘雪冷一庵端坐夕陽昏思君偶出峯前望踏破飛來幾片雲

答汰如講主

羨君鶴骨最孤淸雲水從來自有聲堪笑老僧疏懶態也無詩興接髙明

過善權悼淡齋

一龕空鎖寒云靜古洞淸流滴淚幹憶昔淡公曾苦行遺風千載播名藍

念玆居士見訪不遇

柴門暫把白雲封誰想君今過遠峯休笑深林茅屋冷道人端的是家風

耐庵上人重修鐵佛寺

百千三昧從何得一味平常耐久來玉殿瓊樓從此現庵前先發一枝梅

西園寄曹居士

池中屋冷五更寒破衲蒙頭意未安憶得故山煨榾柮地鑪相伴有人看

寄徐居士

相逢又別轉巖阿目送寒云片片過思得舊遊人再至靑燈竹榻話玄多

龍池八景

池平澄灩臥龍藏煙雨霏霏歲月長天外一聲雷震起萬山云合覆湫光﹝中龍池﹞

小嶺騎峯賓主分登臨別是一干坤樵蘇匝匝歌聲遠忽地云生掩石門﹝分賓嶺﹞

巉巖如玉倚靑霄翼翼連云勢帶搖何不摶風竟飛去想伊畱作畫圖標﹝白雲巖﹞

小閣淩雲在碧空憑欄四顧萬峯叢幽居只許林間老對月間吟天際風﹝憑虛閣﹞

突兀髙懸可試心幾回獨立畏崖深豁然腳踏虛空碎石上風生大地春﹝試心石﹞

林巒積翠映危臺遙望煙湖萬頃開日吐波心帆影亂霞光先照碧崔嵬﹝玉陽臺﹞

腥腥血气染蒼峐凜凜威風片石來千載髙眠披雨露至今足迹破莓苔﹝伏虎石﹞

古穴當年源老棲孤風冷冷至今知寥寥四壁惟餘座誰繼先宗作範規﹝避暑窟﹞

磬山十景

嶺頭大塊眠云石自古傳言立限門今日鑿開賓主路從教車馬个中奔﹝限門嶺﹞

前巒秀石天開洞古往今來遊者多識得豈隨聲色轉西施名不掛煙蘿﹝西施洞﹞

巉巖峭壁天然盡忽地云生遮半邊開合不知誰作主其中消息更重玄﹝面壁巖﹞

不是知音不到來萬松徑上起莓苔煙霞影迹空來去陣陣淸風點翠臺﹝萬松徑﹞

慈慧須憑一路修從教步步踏源頭而今建得功成也千古令人作勝遊﹝慈慧橋﹞

繞殿傍通一脈泉涓涓流出有眞源莫非直接曹溪水相續綿綿不記年﹝武陵溪﹞

白虎山岡一坦平於中獨立望湖亭主賓酬唱忘歸去月起湖心分外明﹝望湖亭﹞

磬山最頂白茅峯念昔何人曾建功畱得庵基深艸裏至今誰肯繼前蹤﹝白茅峯﹞

飯罷禪和咸洗缽趙州公案未曾圓山僧今日重拈出漫向池邊得句玄﹝洗缽池﹞

散步攜筇到竹林常懷多福語惺惺古今多少乘陰者幾个知音就裏明﹝修竹林﹞

烏瞻八景

一徑逶迆翠色濃小橋橫澗拂淸風偶來曳杖支頤坐間看云來綴碧松﹝雲松徑﹞

睹影深知不在潬分明那隔一毫端渠無我也潭何現水靜風恬自笑看﹝笑影潭﹞

山腰片片石如鱗歲月頻經積蘚紋林下道人觀不厭半余蒼色半余云﹝龍鱗石﹞

兩溪相競接湖波竹筏隨流拍浪過風雨歇時來往疾小亭俯視漫吟哦﹝俯溪亭﹞

巖前天設石磐臺風月隨時揮塵來老漢不須重注腳千山一帶笑顏開﹝揮塵臺﹞

側嶺崚嶒欲斷雲鳥飛不過羽翎分遠看山色點空碧半落晴光帶晚昏﹝斷雲嶺﹞

插入靑霄五个峯攀躋欲上路難通不知昔日誰稱老眾壑羣山列下風﹝五老峯﹞

一片湖光湧翠峯自來出沒雨煙中孤危遠映山山碧影壓輕舟帶短篷﹝湖翠峯﹞

贈洪師弟

新開玉峯一片地構得數椽蔽風雨竹窗明映和气生對坐盤桓發幽趣不將禪道塗齒唇墾土掘地終無慮山田米飯撲鼻香一念萬年心不易般般拈起也尋常喜有燈籠笑露柱向上宗乘事作麼顚三倒四合規矩羨君眞實行門深萬象森羅咸稱譽休稱譽滿口諦只恐他年誘濟人林泉未必能畱住

寄章格庵太史

休老荊南最深峪巖畔藤蘿縛茅屋蕭蕭冷落十年餘閒看春山紅又綠思君昔日破溪苔談笑篝燈連夜宿稜稜眉宇皆文章浩浩言詞若空谷深知鄭重眞國器志气不止於天祿超然自具出世心好比萬山一輪玉回軒若作荊溪遊令我林泉增秀蔚試看禪喜羨蘇老風流千載無生曲嗟哉滿眼走埃塵斷弦今日何人續願君共出一隻手力挽頹綱振亭毒方當滿得道人心如是个中千萬足

天隱和尙語錄卷十四﹝終﹞嘉興大藏經天隱和尙語錄

天隱和尙語錄卷十五

嗣法門人通問等編

雜著

題船子和尙機緣集

船子和尙得藥山法泛一小舟江邊三十餘年接待方來未有可其意者及見夾山下个毒手一橈打落洪波直教離鉤三寸道將來此是從上宗師爪牙也其間道藏身處沒蹤迹沒蹤迹處莫藏身恰是龍頭蛇尾所以夾山已後接洛浦支離不少𨿽然正所謂以心印心心心不異且看末後踏翻船子是何作略時人觀其語句若作歌辭會入地獄如箭射不作歌辭會亦入地獄如箭射離此二邊道得一句許你親見船子。

極庵說

夫眞實荷道極盡今時無一毫畱滯無半點隔礙而庵始成焉然不見有凡可了不見有聖可成無聖無凡無得無失是名爲極無得故實無所得無失故實無所失歷歷明明湛湛寂寂能轉一切物一切物不能轉蕩蕩然庵亦無庵極亦無極無庵故庵無極故極無極故不捨一法無庵故無處非庵出則虛而靈入則寂而照無出無入非照非寂超然獨立於器界根塵之外是則吾所爲極庵之說。

佛祖贊

天隱禪院造佛並十二圓覺諸大菩薩贊

慈悲大覺皇憐憫於一切嘗開甘露門拔濟羣生類大千沙界中求者無不遂圓明常寂照不動一毫端及諸大菩薩慈悲亦復然徧滿虛空界化現無邊際神通不思議出沒皆無礙眾生但瞻仰塵勞卽解脫離苦得安樂猶如反掌間況以妙莊嚴成道正因地个中無染污剎那得佛智功徳本具足無願不成就淸淨慧眼觀證我如是說光明照十方莫不沾恩力

觀音大士贊﹝誠侍者請﹞

錢貢善繪筆意精妙以淡墨畫大士趺坐磐石作巉巖覆之一善財於洪波浩渺中跪蓮舟而頂禮瞻者莫不驚嘆疑爲菩薩示現又何必復航海而覲補陀耶謹此拜贊。

茫茫大海中化現一磐石應度有緣人覿面欣敬禮眼裏聞妙音耳裏見妙質善財達此意波浪蓮舟出不畏風險濤頓然超百億菩薩如父母之念孩眾生如子女之哀接若能會得善財如斯之猛烈許你生死之心當下息

白衣大士贊

夫半枝楊柳灑甘露於大千一片慈心救迷雲於恆劫或現白衣仙以釋求男女之愛想或現夜丫形令無數漢返妄歸眞若空谷之傳聲如太淸之起雲其聲兮無聲其色兮無色惟眾生自覺觀之在耳聽之在目發無盡藏開圓通門乘不可思議大願力也吾將海水爲墨贊之曷能窮焉

三十二應身大士像贊﹝印禪人請﹞

悲願應身三十二慈悲徧照平等施如月映徹影無方善惡逢緣咸得利猛火焰焰刀楯中一灑甘露無能累眾生顚倒逐根塵所以輪回生死際如依大士返聞聞思修頓入三摩地印禪懇切來請題而我信筆書此偈普門功徳贊莫窮恰似太虛點空翠因玆悟徹無窮身口誦目瞻皆了義

大士贊﹝二﹞

三十二應權爲應著眼看來原不定心如孤月照長空千江有水千江印瞻之仰之惟誠惟敬毀之辱之無嗔無諍光明寂照徧河沙兀兀無言行正令

耳觀世界眼聽十方普利羣情應化無疆淨瓶甘露時灑淸涼是爲大慈悲父故作苦海舟航

初祖達摩贊﹝四﹞

傳佛心印多虛少實親對梁王剛云不識折蘆暗暗渡江心久坐少林成底業咄試問當門齒可生今日誰能爲雪屈

持般若劍以破六宗被忍辱鎧而服三毒直指人心剛云不識一葦渡江九年面壁東土人天從師開辟

一葦渡江九年面壁致使梁王追之不及神光斷臂剛才漏泄而今滿地是兒孫看來得髓何曾徹咄

飄飄一葦渡江淮少室峯前眼不開默坐九年成底事當門齒缺可曾栽

髙峯大師贊

張公洞裏死關天目山頭化導足迹不落人間影像何從而到描也描他不成畫也畫他不就識得髙峯老人鼻孔依然是舊

碧峯禪師贊

淸涼山裏坐禪石城殿下說法震動四海歸降安置八方寧靜仔細簡點將來也是一場笑具老人本分幽然觸處隨宜應現咄這里見得分明休作神通妙行

續十一代祖師贊﹝並序﹞

余閱中峯廣錄有列祖贊自初祖達摩以至髙峯歷二十八代復從中峯師師相印祖祖相傳至笑巖寶祖及先師幻有老人又十一代矣憶昔先師付源流於禹門堂上未及贊語某繇是焚香拜贊以繼中峯和尙略酬遞代傳持之意俾後學知臨濟正宗代不乏人也。

中峯本禪師

天目開明中峯成仁觀河流水大法雷霆

千巖長禪師

千尺巖巓握金剛圈長年兀坐化利人天

萬峯蔚禪師

萬峯頭上气吞佛祖遇此等人震塗毒鼓

寶藏持禪師

衣珠一露魔王大怒持平等心善惡咸度

東明旵禪師

心光發現無背無面闡化東明聊通一綫

海舟慈禪師

渡生死流全憑慈舟令人到岸瀟灑天遊

寶峯瑄禪師

山藏奇玉林巒秀蔚得者安閒不向外逐

天奇瑞禪師

少林祕要直露心巧忒煞天奇宗風絕倒

無聞聰禪師

圓通一門頓悟心聞髙超三界震動乾坤

笑巖寶禪師

心如皎月未可方說聞小兒啼悟西來訣

禹門傳禪師

江南開宗此老英雄造此室者如雲從龍

幻有老和尙贊﹝五﹞

踏破笑巖巖上月翻身直入淸涼窟萬年冰裏一蒲團坐斷乾坤吞佛骨虛空爲口須彌舌大千沙界風雷說兩肩擔荷臨濟宗腳下兒孫千百億鉗錘喫盡禹門來所以磬山伸雪屈

老漢參尋三十年間來獨坐白雲巖四方衲子聞風集不肯饃糊底許單約住也下辣手之鉗錘放行也用鍼錐之痛札機超笑巖只履權衡臨濟三玄掀翻海嶽震動乾坤大開鑪韝於禹門提挈綱宗於普照末後一句把住牢關咦而今若要通消息鼻孔分明在目前

特石匪堅芭蕉匪幻吾師面目澄澄湛湛無緣之慈應徧知接物利生有何倦百億化現度羣迷夜叉羅剎咸法脊贊之毀之平等觀直下令人已事辦

一片靑山一溪碧水敷个蒲團依石梁止拈龜毛拂提向上旨懸河之辯閃電之機曾經毒手二十年餘今朝覲面痛徹骨髓欲形文彩贊吾師恰似一滴投海底噫大笑一聲淚如雨且道悲兮且道喜

這老和尙慈悲海量應接人天大方模樣道合尋常龍神瞻仰驗盡天下衲僧只許呆頭三兩

眞贊

天隱禪院識監寺請

若道卽是磬山和尙撩天鼻孔無半若道不是磬山和尙模樣依稀人諳是與不是離微誰能下口判斷旣然如此饃糊務要描他何干又不會禪又不會道剛剛一味平懷穿衣喫飯懶漢咄十方雲水髙流剔起眉毛試看

報恩禪院眾請

咄這个老漢佛法全無機算慣開大口磨牙妄作人天師範披如來衣坐如來座行祖師正令用辣手鉗錘拈起龜毛拂子放下枯枝艸莖且道不拈不放一句合作麼生若道得許你半个住持若道不得試看一筆揮將也外道魔王肝膽寒

玉峯長老請

玉峯與我同條生不能與我同條死有人來問是何緣驀口便將拂子止咄阿誰阿誰天隱老子

授徒請

千巖萬壑兀兀忘學一个蒲團逍遙快樂咦拈起拂子便驚人惟授闍黎已輕諾休輕諾無可托描摹去爲木鐸

範徒請

見山不是山見水不是水拈起鐵楖栗打破西來旨噫範徒會得這些兒畱與他年作標子

本徒請

長松壁立巖泉傾瀉直指西來不用唇舌記得當年舉拂時道本闍黎曾會得咄卽今還會得麼

藏徒請

終日翛然坐佛也不要做禪道爛葛藤不與你說破

山茨際請

拈龜毛拂坐个蒲團別無長處佛祖難瞞淸風拂白月此意有誰諳這里一分親切處只許闍黎只眼看

篛庵問請

遠山靑近水綠兀坐蒲團如枯木个裏原無半點塵石上苔斑鴨頭綠手中拂子卻付誰走向煙霞潛深谷夙世冤家撥不開務要描伊露人目

林玹琇請﹝三﹞

山不是山水不是水坐破蒲團豈有定止千巖萬壑之中豺狼羣隊之裏要尋个張牙露爪底驀然撞著捋虎須不是我兮便是你

正坐堂堂無事可做龍象交參一一按過頂門具眼劈頭打破林玹小廝慣要惹禍來捋虎須許伊膽大

云無所來山無所去無去無來道人無住繡谷風生蘭溪水注一一拈來各有本據如虎戴角如鳥乘羽咄

同云萍維那請

手中執如意心裏原無住推倒須彌峯踢翻四大海不動一毫端何曾有本據分付萍禪人畱作他年閒家具

崇北振知事請

此老生平慣行棒何故而今坐卻杖果能諳得這些兒許伊作个人天樣面目儼然襟懷可暢咄都從幻影乞畱題誰道於中無形無相

振宗承知客請

一片蒲團隨方就圓擲下拂子袖手安閒眼空四海心若大川出懸河之辯舉倒嶽之鞭咄冷地看來那值半文錢

大林偉知客請

這老頭陀破無明窠長年獨坐大法擔荷拈起拂子多多和和若人會得其中意隨處蒲團隨處歌

無文印禪人請

坐臥千巖萬壑令人到此絕學截斷東西路頭方始頂門開目問渠那里端由臨濟正派老禿印得幾个摟搜拂柄今還倒握咄且看三十年後滿地兒孫角角

百訥全禪人請

一節兩節竹三莖四莖曲擊之了無聲昔人曾中毒這个老頭陀拋磚要引玉描他本無爲舒幀開人目咄咄此事不須更叮囑

奇知事請

這老和尙爲人諦當對眾之言不敢輕誑𨿽無法可說也有些度量徧身毛孔發天眞試看眉毛在眼上

啟徒請

寒巖積翠兀兀忘慮冷瀑飛肩幽然自處看伊不是古佛再來出言信口了無所據咄哉天下有這等宗師未免將黑豆換人眼去剛是一種平懷毀亦不眞贊亦不喜

古竹嵩禪人請

遠山靑近水碧中間已有玲瓏石兀坐蒲團待个誰頭白須長人不識咄嵩禪嵩禪只有一事我不題道得著兮方與說

智林妙禪人請

白雲非白黑石非黑閒坐於中繩繩默默半肩擔荷佛祖家風兩足交趺人天莫測誰是知音識得渠大明國裏一老賊

恆侍者請

一根拄杖雙手不放遇个中人打模畫樣幾莖瘦竹鶴立地上點點石頭奇形怪狀咄可以謂幻境可以謂實相

論侍者請

懶坐磐陀石上那是人天榜樣惹得雲水參尋竟沒些些肚量未曾開口呈言令他心驚膽喪且喜眞實禪和不許諸方孟浪論禪論禪錯認荊溪大匠

音侍者請

倚幾默坐探取古話得意忘懷不覺物化心空法空惟餘這个知音者從能言者和試看淡墨屏風上更有一事不說破

智閒禪人請

一个蒲團兀兀忘緣祖師心印卻教誰傳太虛爲口本爾難宣出廣長舌借此鑪煙透頂透底無勞我言

續知眾請

百丈孤峯壁立大悲千手不足間坐晝夜蒲團消息枝枝發泄不須播此唇皮總是出廣長舌冷地看來一事無常把烏龜喚作鱉

啟明靜主請

吸得龍池水長坐白雲巖開辟磬山阿提唱報恩寺這里有何爲據此庵中地老禿發又長誰人不識你問渠渠不知閉著一張嘴咄恰似無廉恥

慈引居士請

須長眉細心中無住擲个蒲團說法隨處拈龜毛拂提向上旨遇此等人全身付與咄艸深一丈沒法堂明月淸風吹兩耳

明濟禪人請

山碌碌水漉漉一片煙雲坐深谷頭頭物物總自然手中白拂何倒握問渠老漢个端倪指點人天開眼目咄

大機禪人請

疊疊雲山知幾層瀟然自得个閒僧坐觀物物皆爲幻遮裏看來火上冰咄只有些些堪羨處了無一事到胸膺

石林禪人請

南面獨坐有什麼做說法無時都成話墮集之如雲散而無作有甚閒工夫與人婆婆和和咄

禪人請﹝十五﹞

堂堂之軀敢未是伊伊恰是我我不是伊咄直饒恁麼會得也是瞎驢

這个老禿奴胸中一字無拈條楖栗棒佛祖難近傍眼光爍破四天下卽今還坐枯藤上咄若然會得遮些兒雙手與你這柱杖

煙霞老漢兀坐無伴四十餘年無思無算揚斯白拂判斷公案至精至微非枝非干若還撞著个多口阿師呵呵大笑云饒你文言瀚漫切忌自毀自贊

無道可修無法可說拈个拂子慣向人間出乖弄醜咦風雷滿地來且看你三十年後

一个蒲團久坐忘緣不知斯旨莫謂枮禪問渠西來大意默默剛示無言个裏應須體究自古此道無傳敷艸蒲團只圖暖和一物不爲豈肯話墮道不會學禪不會參剛是一枚打坐

老漢生平壁立萬年松下一默坐斷千差路頭頓然超過百億咄你若這里承當管教得亦無得

山水重重煙霞疊疊無智老人坐此一默一柄白拂從來持不知肯付與阿誰江北江南任你走不離這个蒲團居

峯巒疊疊瀑布雙流閒坐於中無作無修天生這樣瀟灑人間無事優遊佛法一些不會个裏卻道眞休咄描模他何用不如擲在壁角落頭

云靄靄水潺潺白石淸風坐處閒有人來問西來意謾指溪流月在天

舉世看來那个眞百年之後化爲塵全憑一點丹靑手畱與人間不記春

一葉落知天下秋道人無事自優遊憨憨以坐磐陀石恰似尋常懶老牛煙霞影裏畱蹤迹瀟灑林間已白頭咦識得渠儂眞面目不風流處也風流

無相山中坐臥無影樹下安閒有人舉問西來雙履脫卻於前供養伊集福毀罵伊增愆去此二途道一句來咄也是如驢覷天

節操兮無如松柏淸徹兮無逾泉石學道兮原非老少眞誠兮豈論緇白操之則存捨之則隔仰之則祥抑之則厄分明都屬自心生達得源頭號禪伯

老漢生來孤寂不與萬法同轍趺坐一个蒲團捉得一柄白拂不談禪不論道一味平懷也無得兮也無失

楓隱居士傳行樂描師與玉公同軸請題

居士家傳諦信綿綿忠心宇宙樂業林泉談玄說妙拈向一邊二老比丘招隱其間行坐不一非正非偏禪不會講道不能傳一條拄杖撐地撐天有時指撥兩童子運水搬柴都現前問他的的西來意一片白雲嶺上閒

啟明靜主摹師小像同軸請題

雙手把拄杖拂子與你握若是達其源切莫輕馳逐喬木森森兮枝枝秀雲山疊疊兮藹藹蒼此非俗境眞渺茫得其受用無何鄕咦分付兒孫兮聊且供養於山房

題南嶽大師像

此老心直口快不假禪道捏怪生平不蓄半文舉作千金痛快若非稠錫再來定是普門還債嘗親幻有老人得些活潑主宰住此南嶽山中卓錫泉邊自在不須臨濟三玄何用遠公九帶肯接雲水上流蔬飯二時慷慨大悲髙閣立成如來破殿重蓋兒孫描邈師眞來索山僧贊唄咦老禿無相福田直與虛空同壞

題澗川關主像

長坐團蒲終年一衲得法於雪浪堆頭化導於廣陵江畔若風傳幽谷月印寒泉噫要知末後底光明但看手中這如意

題啟明小像

獨倚孤松閒坐不作一毫功課本非寂而忘緣西來祖意看破

題照庵居士像

有照有知全是假無知無覺亦非眞兩頭擔子俱拋卻淸淨茅庵一老人咄

題大若居士像

飄飄然有出塵之行奮奮然有絕世之剛棄功名若敝屣玩塵俗如秕糠道之淵微以達穹蒼理之至妙而曰眞常逍遙於北窗之下直配享乎羲皇

題就空居士像

此老生平鯁直鄕鄰行事欽悅逢善總之扶持遇惡教之不絕若在三寶門中隨緣種福不缺世出世間並能可以稱爲英傑惟願子孫多賢吾今贊之何徹

佛事

爲聞遠師弟舉火

浮生如夢幻質如雲去住無礙出入縱橫非眼所見非耳所聞靈明這點蓋色騎聲無聞之聞謂之眞聞無見之見謂之眞見眞見所以能見源眞聞所以能聞遠正恁麼時聞遠師弟還聞麼超然獨脫一句作麼生道以拄杖挑火炬云一團紅焰從空起本地風光在目前。

爲紹巖師弟舉火

紹巖師弟聽我說偈無上菩提言下薦取禹門院裏安禪伏龍山下脫去打破涅槃城截斷生死路逍遙三界之中如獅脫索獨步以火炬打○○○云正與麼時三世諸佛歷代祖師現此光中異口同音轉大法輪令嵩長老全身放下得大自在去也驀投火炬入塔靈明廓徹廣大虛寂風吹不裂雨打不濕這無縫塔豈有出入以拄杖點塔門云𨿽然如是爭柰杖頭有眼明如日推襯骨下塔云不是懸崖親撒手那能个裏得安居。

上生居士爲母請對靈

師揮案三下云靈臺獨鑑照破煩惱之昏衢覺體洞明頓證無生之法忍迷之者六道輪回悟之者三途永息舉拂子云看看打○○○云圓陀陀光爍爍無去無來淨裸裸赤灑灑非生非滅於此會得不涉程途其或未然且聽眾僧轉般若心經。

示寶印庵主覺靈

起棺梅蕊含香玉吐春凝寒徹骨笑吟吟不居常寂光中地先向枝頭漏泄音於此會得轉身一路卽在目前其或不然別通消息喝一喝云寶印還會麼驀豎拄杖云看舉起也直透非非想天穿破帝釋鼻孔卓下也摟空波波地獄觸著閻羅腦門所以道十方薄伽梵一路涅槃門卓一卓偈云拶著分明毛骨栗劃然打失娘生鼻本來面目要承當也是虛空裏迸裂佛祖牢關鎖忽開大地山河一片雪拈起兔角杖行時生死本來無間隔到這里轉身一句作麼生道將拄杖指棺云杖頭點出金剛眼昆侖騎象鷺鷥牽曳拄杖便出。

舉火身從無相中受生猶如幻出諸形相幻人心識本來無罪福皆空無所住旣無所住亦無所去於無所去處生於無所去處滅生滅旣滅寂滅現前到這里末後一著如何道偈云寶印持來已久印破虛空三有回觀自家面目嚇得須彌倒走以火炬打圓相云吽吽吽。

虎叔居士爲母請對靈

靈光獨耀本無去而無來幻質非堅現有生而有滅非堅故生卽不生獨耀故去卽不去去卽不去故來而無來生卽不生故滅而無滅旣然如是且道熊安人在何處安身立命揮案一下云九品蓮臺隨處現三途地獄頓然空。

示廣修宜人靈

以如意擊棺三下云諸行無常是生滅法生滅滅已寂滅爲樂無上大涅槃圓明常寂照凡愚謂之死外道執爲斷諸求二乘人目以爲無作惟有過量人通達無取捨六祖盡力說到這里止說得一个無取無捨旣無取捨亦無去來旣無去來豈有生死生時不來死時不去湛然圓寂心境一如但能直下頓了不被三世所拘且道廣修宜人在什麼處安身立命舉如意云仰憑三寶恩光力特達蓮臺第一枝。

漢衝居士爲父請對靈

了知四大元非我眞性空時萬法空識得本來眞面目大千沙界一空空生亦空死亦空生死空空空亦空一空空到無空處東土西方總一同所以道一切有爲法如夢幻泡影如露亦如電應作如是觀以拄杖豎起卓棺三下云杖頭點出金剛眼上品逍遙得自繇。

爲成侍者起棺

師倒拈拄杖擊棺云吾徒通成可謂信心脫俗九載事師殷勤只這著子尙未惺惺涅槃堂上請汝先行且道正恁麼時是生耶是死耶生旣未生生卽無生死旣離死死亦無死無死無生靈然獨存咦門外春風瀟灑去一回消息一回新。

爲聰侍者起棺

師至呼云行聰行聰十九如風偶然失腳滿盤盡空一空空到無空處返本還元總是同你若會得生來便去也不爲天你若會不得縱然百歲不爲老卽今會得便恁麼去以拄杖抵棺云出去。

示航長老覺靈

假借四大以爲身心本無生因境有前境若無心亦無罪福如幻起亦滅旣然如幻生亦如幻死亦如幻來亦如幻去亦如幻善亦如幻惡亦如幻有亦如幻無亦如幻天堂亦如幻地獄亦如幻樂亦如幻苦亦如幻只如汝五十二歲父母未生前淸淨本體亦如幻五十二歲中間所作所爲或善或惡因果昭然亦如幻直至五十二歲後气斷聲銷復元初體亦如幻如幻亦如幻所以經云一切有爲法如夢幻泡影於此會得轉身一路卽在目前其或未會假我木上座通个消息倒拄杖連敲棺三下云航長老打開頂門眼返見本來人四大了然空今復歸何處山前一片地寶塔汝師制命我傳法言直指汝歸去。

入塔山河一片雪行人那里歇條條赤體空且向个中入卓拄杖云歇歇一念頓超於塵劫相看只在剎那間杖頭從此淸風徹。

二文居士爲母請點主

靈臺寂寂久孝子垂簾守今日請山僧大家出只手爲甚麼如此賓因主則顯主因賓則立賓主未分前無得亦無說如是義了然幽顯俱洞徹咦靈光一點透九霄子孫云仍朝北闕。

以嚴居士爲父請對靈

生本無來死本無去無來無去湛然常住。

起達本兄歸龍池入塔

海底泥牛銜月走巖前石虎抱兒眠吾兄旣達元初本何故淹畱在此間歸去來歸去來故山院裏絕塵埃相逢俱是舊相識管使吾兄笑眼開。

爲達妄煉骨

達妄明眞體了知四大空衲僧巴鼻事今日與君通驀投火炬云看白骨從教煆煉來眉毛端的不須動。

爲世安煉骨

以杖擊龕云世安旨法侄生前已竭力衛護个叢林喪身亦不輟卽世明出世安然超十地以火炬照龕頂云頂門眼豁開照破第一義。

爲見空煉骨

靈明一點徹大千光皎潔見得無始空蓮花火裏出以火炬打圓相云咦。

爲拙呆禪火起龕

師以拄杖擊龕三下呼云拙呆拙呆魔不從外來冤不繇他起這里若分明生死當下息且道出門一句作麼生通身本無相步步絕形蹤。

舉火性火眞空性空眞火天上人間也無處躲東風撲面來眞个也奇哉照破渠儂眞面目徧界都是火蓮開驀投火炬。

爲行直舉火

以拄杖擊龕三下云打破化城要歸寶所智光未朗助你把火以炬投下。

爲嚴道人起棺

師拈拄杖擊棺云迷從曠劫直至而今捨身受身輪回虛幻你若這里薦得業障如山一擊分明百雜碎眞性如海片時返照萬緣空其或未然再聽古佛偈云假借四大以爲身心本無生因境有前境若無心亦無罪福如幻起亦滅旣然如是出門一句作麼生道以杖指外云薰風自南來且歸林下去。

行由

辛未重陽師在磬山眾請師述始終參履師固辭眾堅請師曰若論此事本無言說歲月浸久經歷繁多雲水艱辛難以具告扣己所參聊通影響餘生荊溪閔門母潘氏不幸早歲失怙母老孀居時值凶荒貧難艱苦無從師範之訓失讀孔孟之書祖業行戶幼不堪任幸植夙因時中常念觀音名號憶得小時伯母偶攜出戶閒望井邑忽一念返照見空豁豁地境界一回至十餘歲貨菜養母漸涉世緣不覺隨聲逐色頓失前來赤子之心二十歲始發心茹齋然不知三寶歸向惟對神立願二六時中邪念忽起默誦小人間居爲不善章頓然念息一日偶經講肆值講楞嚴一切眾生皆由不知常住眞心性淨明體用諸妄想此想不眞故有輪轉余時一聞惕然發起畏生死心自念旣在世間虛受輪回遷變不常咸屬幻化何不急早修行貴圖脫苦聞幻有和尙是大善知識自淸涼山來唐凝庵太常吳安節通政延居龍池山道風遐播闡揚臨濟正宗單提向上一著特往歸依自後只一念怕生死心切單單體究本分事𨿽處塵寰中實無有一毫畱念世緣一日母命攜籃買腐籃錢俱與店家手空而歸被母呵責余時工夫愈覺痛切母見我道念堅固不悅處世允余出家時歲萬曆戊戌遂脫俗依和尙芟染初看趙州無字話半載不得發明更示余參如何是我父母未生前本來面目余領受提撕無論閒忙動靜處行住坐臥時死死挨拶不敢少怠一日和尙同眾看出窯有覺所兄云聞四大名山菩薩出現神通廣大和尙驀接語云我這里亦不少餘進曰如何是這里神通和尙曰快些度磚其時稍稍有入第未敢認爲本源眞性次後工夫急切晝三夜三看來看去及百餘日偶展楞嚴見佛咄阿難云此非汝心於時如善財入彌勒樓閣忽憶昔年童稚境界目前無異無別頓覺從前疑情放下平貼貼地一日室中和尙舉華嚴經佛身充滿於法界普現一切羣生前爲什麼汝等張著兩眼不見時邗州兄云據某見處是佛見無我是我見無佛和尙云料掉沒交涉復顧余曰你如何會余曰據某見處道得一字卽不出和尙曰同坑無異土明春侍和尙入城在顯親禪堂余請問永嘉大師道忽然如托空時如何和尙一喝復顧余云我代你修行罷余時禮拜便會得賓主照用之句復適石城寓天界寺謁雲松老師貌古臘髙精勤定課寒暑不移可畏可敬親榻數日受益良多又訪文齋老師於能仁寺此老敏而文質出語新奇令人心暢也秋後還山至辛丑余遂掩關和尙囑云汝旣有入處此番當更精進他日利導有情勿令斷絕吾北行矣余時不獲從侍巾瓶如失慈父懊恨無已然無可柰何只得關中隨時消遣𨿽閱古人因緣一一有透露處或拈或頌隨問隨答至僧問乾峯十方薄伽梵一路涅槃門未審路頭在什麼處乾峯拈拄杖畫一畫云在這里僧復問雲門門拈扇子云跳上三十三天築著帝釋鼻孔東海鯉魚打一棒雨似盆傾卻又去不得於是力參兩載終日蒲團正在忘絕境界之際忽聞驢鳴恍然頓釋前疑如放下百千斤擔子有偈曰忽聞驢子叫驚起當人笑萬別與千差非聲非色鬧自後看公案如劈竹相似了無滯礙偶聞風拂松梢雨打窗紙隨口云風聲與水聲不必論疏親一耳聞爲決何曾有二音至甲辰年四月八日解開遂與密雲兄三藐弟趨覲和尙抵燕都普照時冬殘矣和尙見三人遠去甚喜因驗余等曰汝輩離老僧三載各各呈个見處看余禮拜便出復呈偈曰人說北地寒我說南方暖寒暖不知人窮人知寒暖和尙笑云汝是窮人次日復徵云汝旣爲我臨濟門下兒孫當盡臨濟法要祇如四料簡汝如何會余時以四法界答之和尙首肯余復問曰歷歷孤明時如何和尙曰待你到這田地與你道余便喝和尙曰汝還起緣心麼余拂袖便出一日因事和尙穿褊衫舉椅子曰汝上座待我拜你爲師余笑呈偈曰木人提唱笑呵呵更著衣衫誰識他昨日覸來是男子今朝還作老婆婆和尙覽竟亦笑云此偈甚愜老僧意時古輝老師其來少室博通三藏講諸經於白塔寺余繹教乘不可不達古徳云通宗不通教開口便問道通教不通宗如蛇入竹个宗教兩俱通如日處虛空宗教俱不通如犬吠茅叢故同密雲兄遊歷教海明春蒙聖母慈恩建無遮大會於臺山延靜淵老師主法余時得從杖履以廁法席領法華妙旨今想見此老孤髙標格操履冰霜眞乘法範萬指圍繞余沾其光受益孔矣又近妙峯老師於塔院寺連居數月時常請益忻羨眞誠苦行因果明白建葺徳業浩然無窮時相與言句頗多歲久已忘後回京中復侍和尙密雲兄南還遊浙中余謁幻也老人於天寧寺睹其髙風逸韻眞人所不及問答由繁故不述也已上皆一時耆宿誠爲人師法者一日本師和尙得恙甚重餘思法門吾木分大事𨿽略露一班曾未明證倘和尙不起於疾柰何其時晨夕不離左右曾於中夜拜跪曰某𨿽侍和尙十有餘年本分所得因緣特未明諗今欲呈似不敢自欺一字望和尙慈悲和尙爽然坐起餘一一傾心披誠和尙曰汝旣如是吾亦如是余時便禮拜丁未歲餘與三藐弟懇和尙還龍池次年臘月就龍池開堂命余爲西堂余固辭之力進此道是冬發大病明春稍愈和尙復以秉拂事命余余再三辭讓癸丑年命理院事余因病又辭因假嶺南靜室掩關時計隨侍和尙南北往還並初發心親近共一十八載跋涉道途間關勞碌總爲自己本分事冬底拜辭入關和尙復垂偈付密雲兄賫來云老衲於今不坐關旣無住也幸無間何曾進又何曾出只在尋常天地間余拜讀訖隨韻呈數偈今刻錄中不幸春來和尙順世余破關匍匐歸哀悼不已抿龕安制調停叢林事妥曳杖弗辭依舊入關承凝庵居士及諸檀越書至彊余出關餘力辭至深秋舊病復作幾番垂死延到冬底眾兄弟彊余還山余亦恐不能久住於世故順從歸龍池柰沈痾之癥夙業牽纏淹畱至庚申年方得病瘳意希徧歷諸方隨遇垂手緣足力不能偶識徒踏得山南幽處名磬山荊溪極深谷也余因是有終焉之思矣是年秋便誅茆仲冬後蒙密雲兄等送余越嶺時祁寒中縛茆未就尙無卓錐之地匆匆到來眾皆嘆息此冬洎春大雪綿綿積五十餘日人迹罕到徘徊四顧惟饑禽野獸而已儲盡糧空煙爨欲絕時𨿽嗟之弗能濟也因卓杖語伴者曰若老僧數盡卽埋此山不必更送骸骨入龍池塔他日自然成就伽藍地也迄今屈指已經一十二寒暑藉吳曹諸檀愜力護持卻成叢席每每雲水髙流沿溪尋入乞余開示備述往行余固未從不料今日與諸人吐露浪布一場敗闕正眼觀之如空花水月本無生滅去來之相可不見笑大方何足撥齒云耳諸人若要幹辦本分大事豈在尋人蹤迹宜當自勉勿記吾言眾禮謝。

天隱和尙語錄卷十五﹝終﹞

後序

先師語有磬山集散錄晚錄報恩語錄遺錄諸編部帙零星刊刻不一問欲匯集成函抱斯志而未遂也嘗憶侍先師於室中時先師謂問云吾語欲流行不難有子任之但不許增損老僧隻字余進云和尙若有語流行某甲便可增損得先師爲解頤余不敢負先師久矣歲戊寅蹴居理安勉爲從事始於夏成於冬春從頭點定列惟一十五卷計有四百一十二頁工刀較精字畫不爽若道問上座動著先師半个字腳便入地獄如箭射於此見得方見得先師見得先師方許讀先師語不然問上座未免成簡點去在。

崇禎十一年佛成道日住武林門人通問謹識

