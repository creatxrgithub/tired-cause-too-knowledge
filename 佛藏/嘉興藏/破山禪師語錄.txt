嘉興大藏經破山禪師語錄

序

嘗聞古人有言。馬大師位下出八十四員善知識。眞得法髓者不過數人。其餘盡是唱導之師。余頗疑之。以爲馬祖弟子皆大冶精金。安有彼此。況擔荷大法豈是易事。能以所得唱導後學。則佛祖慧命可續。更何他求。旣乃始省黃梅五祖已有北宗一支。𨿽毫釐之差且至千里。故曰智過於師方堪傳授。印空印水印泥則不同矣。所以天童中興臨濟。惟雙桂破山和尙洵今日之百丈歸宗也。其入處斬絕不涉廉纖。又得密老人與之扣擊。似黃檗之於滹沱全提正令。不放一鍼出路。宜其開法嘉興東塔。後旋返蜀鄕。坐道場一十有四。凡三十七年中秉吹毛慧劍。倒用橫拈咳唾掉臂。無非向上提持。如塗毒鼓。聞者沾其气息。無不喪身失命。卽王公勢要。亦皆俯首屈服。化導所至。寧復知解。所能測識哉。今語錄具在。將使天下後世觸著磕著。悉與斷卻命根。豈止一時。昔歲丁酉昭覺醉師至禾。曾刻本師語錄十二卷行世。時和尙固無恙也。又十載而圓寂。則初刻爲未全。玆玉泉正師裒集全稿。付梓入藏。問敍於博思和尙。昔年住福城時餘年。猶少聞衲子羣言。和尙說法迥出尋常。而余竟以塵緣所系不及一領法誨。以至老而無聞。寧堪作弁首之序。但吾裏東塔爲和尙開法第一道場。古新淸白師當日親炙左右。每向余稱述一言半句。不覺想梅生液。余𨿽愚鈍。實深信之。兩師不遠數千里。與古新協力了本師公案。區區縱不能道其萬一。烏可以不言。正如掉棒打月。何所不可。

康熙庚申佛生日槜李約庵道人施博拜撰

敍

破山大師道化之盛。平生所開法會凡十有四處。其最先在吾禾之福城。於時師年甫三十。方得法於金粟。卽受斯請。予嘗同友人周子貞可數往參謁。愧初學無所契。但見有知解之宗徒。心性之禪說。竊疑其非以落艸之談相質。師每笑而然之。此事迄今遠矣。尙能記憶之也。自師之入蜀。隨阻寇亂。彼此不相聞久。及乎陽平通道門人丈雪攜師語錄來禾中授梓。予當分守川北。丈雪以所刻成書付其徒竹石偕予行。予抵川。而師在金城仍見阻。懷三十餘年之別有重嘆焉。予嘗聞蜀人言。師折伏呂督。師大器不啻宋悅公之於無盡。十三家之賊殺師不得反信奉。師爲之止殺。將頭臨刃。七難不渝。有古徳之風。而凶威自戢。其道力似尢過之也。師念不忘吾禾。常有東行之約。因三峽未開。望夔州而返。以後譚姚二家俱效順。吾友沈子子相令新寧。適鄰其地。得數禮覲師。師語及禾中道侶。每爲惓惓。不數年而師竟示寂去。由是予繼見之望絕矣。予前在保寧。屢晤其門人離指云丈雪刻行之書芟逸頗多。師意猶見少。今師歿十餘載。門人蓮月從荊門來禾。復匯刻全錄共二十卷。實承師之志。蓮月請予言爲弁。予與師多舊緣。不敢辭。且今宗門敝壞。聰明者濫於文詞。朴實者流於義學。竊謂非師之大用大機不足以振起。二十卷之刻良不厭多。不然則諸方之著述已日夥矣。此又何求益也。

康熙十九年四月望後五日槜李王庭拜題

破山禪師語錄目錄序文二第一卷

上堂一第二卷

上堂二第三卷

上堂三第四卷

上堂四第五卷

上堂五小參一第六卷

小參二第七卷

機緣第八卷

法語一第九卷

法語二第十卷

法語三第十一卷

法語四第十二卷

書問第十三卷

拈古頌古聯芳偈第十四卷

示偈﹝七言四句﹞第十五卷

示偈二﹝七言四句﹞第十六卷

示偈三﹝七言四句五言四句﹞第十七卷

佛祖贊自贊第十八卷

雜偈﹝七言八句五言八句﹞第十九卷

雜偈坐禪箴十二時歌牧牛圖頌題小像題行樂圖萬峯景第二十卷

序疏銘偶言佛事行狀年譜﹝附﹞塔銘﹝附﹞

破山禪師語錄目錄﹝終﹞

破山禪師語錄卷第一

當陽玉泉嗣法門人印正等編

上堂一

住嘉興府東塔廣福禪寺。師在苕溪福山受請。崇禎二年八月一日入院。至佛殿。以坐具拂一拂。云。八字打開。當陽拋出。坐斷報化佛頭底人。正好不向佛求。不向法求。不向僧求。常禮如是。便拜。

伽藍堂云。前三三。後三三。俱在者裏。弘護今日被山僧一瓣香觸碎鼻孔。莫怪山僧粗糙。

祖堂云。一華開五葉。至今狼籍不少。更要起模做樣作麼。咄。

眾請升座。拈香雲。此瓣香喫盡國王水土。養成一肚豪气。放之則彌六合。捲之退藏於密。爇向鑪中。恭爲今上皇帝祝嚴聖壽萬歲萬歲萬萬歲。次拈香雲。此瓣香奉爲闔朝文武。天下官僚。本山請主護法居士。惟冀同明般若。共證菩提。又拈香雲。此瓣香斧斫不開。刀劈不破。雨灑風吹遂成幹屎橛。此是第一回

拈出供養。見住金粟山廣慧禪寺。傳曹溪正脈。第三十四世密雲和尙用酬法乳之恩。就座維那白槌云。法筵龍象。眾當觀第一義。師云。香已拈了。更要山僧說个什麼。時和石孫居士稽首。請垂語。師云。山僧素志本欲深棲巖竇。隱遁過時。不意撞夥鐵面皮居士。善具辣手。慣會拏云。將山僧拽入者保社。開張臭口。說幾句燥脾胃話。以光法門。山僧自揣愚劣。不會打葛藤。只好舉則古人住院因緣。以塞來命。昔日圓通禪師入院。云。圓通不開生藥鋪。單單只賣死貓頭。不知那个無思算。喫著通身冷汗流。者老漢住院還有个死貓頭賣弄鮏羴遂引蒼蠅成羣作隊。山僧今日到院。也無死貓頭賣。亦無生藥鋪開。以兩手作擎瓶勢。云。單單只有者个。大眾且道。者个是什麼。眾無對。師髙聲云。曹山好顚酒。復云。破山喫著曹山酒。醉得通身俱是口。瞎禿光兒罵上天。又來拈棒打顚狗。山僧恁麼告報。非是壓良爲賤。抑且法爾如然。未審眾中還有傍不甘底衲僧麼。出來相見。如無。更與諸人重下注腳去也。驀拈拄杖卓一卓。云。還知麼。知則途中受用。不知則世諦流布。喝一喝。復白槌云。諦觀法王法。法王法如是。下座。

開鑪。上堂。轢嚴居士問。大悲千隻手。那只是正手。師云。四稜著地。進云。大悲千隻眼。那只是正眼。師云。八面玲瓏。進云。手眼不勞重舉似。單傳意旨是如何。師震威喝一喝。進云。雙手劈開生死路。一眼覷破是非關。師便打。進云。瞎。師云。瞎瞎。士禮拜。師乃云。新開鑪韝辣鉗錘。正打傍敲下下隨。本是幾團零落鐵。一回入火一回奇。大眾還有一回奇底也未。一僧出眾。喝一喝。師云。好喝。僧無語。師云。此奇未足盡善。看木上座爲汝諸人弄奇去也。以拄杖擲地。鼓掌呵呵云。也大奇也大奇。

孫弘祚弘福爲薦祖簡肅尙書請升座。師云。一念普觀無量劫。非去非來亦非住。如是了知三世事。超諸方便成十力。以拄杖卓一卓。喝一喝。云。也甚奇怪。山僧適才舉首上場詩。引得簡肅孫公跳在山僧拄杖頭上。現大人相。出廣長舌。道山僧眼華不少。被山僧一喝。依然向山僧拄杖頭邊。默默隱去。山僧所見如是。未審諸人同見也無。若也同見。便見三世諸佛。歷代祖師並及人人生身父母。歷劫宗親。全體如是來。全體如是去。全體如是住。其或未然。更聽山僧與尙書題額去也。以拄杖劃一劃。云。昔日君王爲柱石。今朝佛法作金湯。

上堂。師云。天得一以淸。地得一以寧。君王得一天下太平。衲僧得一海眾云臻。𨿽然總之是一。爭柰緇素分明。舉其緇也。兵隨印轉。舉其素也。將逐符行。直饒不緇不素。未是輥芥投鍼。大眾正恁麼時。如何是鍼芥相投句。龍得水時添意气。虎逢山勢長威獰。

上堂。師云。今朝正值臘月八。釋迦原是小悉達。經行忽地面仰天。撞著明星刺眼瞎。阿阿

。相救相救。卓拄杖云。幸爾還有者个在。不然終是扶籬傍壁漢。金粟專使送法衣至。上堂。師云。大庾嶺頭提不起。雞足山前成滯貨。山僧今日獲一披。如雲普覆華王座。大眾記取三十年後。切不可動著。何也。動著則禍生。望日。上堂。師云。天上月正圓。人間道月半。撞著閻羅王。便把飯錢算。咄。休打算。且待山僧細細與你從頭判。天上月正圓。陜府鐵牛頭角攢。人▆▆月半。嘉州大象皮毛換。撞著閻羅王。大虫被犬傷。便把飯錢算。兩个五百是一貫。不管三七廿一。二五一十。挨排算到臘月三十日。只算得一半。設或完全。直待驢年。喝一喝。卓拄杖。下座。

歲旦。上堂。僧問。新年百艸頭。早已露公案。舊時底春風。華放滿園香。如何是不涉新舊句。師豎拂云。是新是舊。進云。密密無蹤迹。相逢帶喜顏。師雲閒言語。僧禮拜。師乃云。爆竹一聲。蒼天兩字。艸木昆虫全彰。意气柳眼。拖不價之金梅。梢吐不瑕之玉龍兒鳳子齊歌舜徳堯仁。癩狗泥豬同和祖風佛日。導羣倩而越死超生。普萬有而丰衣足食。大眾。正當恁麼時。還有不威而嚴。無爲而化者麼。良久云。東風吹出林間去。引得遊蜂攘舊新。

元宵。上堂。師云。今朝正月十五。處處敲鑼擂鼓。將謂移苦爲樂。誰知翻樂爲苦。一念此界他方。卻被風隔雨阻。放出鐵鷂流星。打殺街頭石虎。引得彌勒呵呵。笑到日輪當午。大眾且道他笑个什麼。心生大歡喜。自知作佛祖。

解制。上堂。師云。東風解凍。百艸萌芽。行腳衲僧。似粟如麻。拖泥帶水兮艸鞋獰似虎。混俗和光兮拄杖活如龍。向有佛處不可住。無佛處急走過。方稱英俊衲家。切不可向萬里無寸艸處去。虛度生涯。大眾。且如今日臨行慶賞一句。作麼生道。摘楊華。摘楊華。

浴佛。上堂。師云。山僧偶患腹瀉。撒屎不成屎橛。將此塗污諸人。諸人鼻孔未徹。徹不徹。一條白棒當頭楔。𨿽然如是。怎柰事無一向。今遇釋迦老子誕辰。不無也要應个時節。大眾且道。應時應節一句作麼生道時。破浪在眾鼓掌作聲。師拈起拄杖。云。還要第二杓惡水麼。卓一卓。下座。

丘檀越送銅鍋至。上堂。師云。存曾丘方伯不識好惡。布施一口大鍋。要山僧煮鐵釘飯。炊木樝羹供養。盡大地人个个咬嚼。山僧今日開此無遮大會。豈肯私瞞。普欲是天是人。是僧是俗。受此食者盡教同福同壽。同證同得。功超五果。行越三賢。未如是者。且向碗底箸頭豁開兩眼。切莫瞌睡。將木樝羹。鐵釘飯。細細咬嚼。看是什麼滋味。參。

金居士生日。請上堂。師云。時當毒熱渾如火。逼得通身白汗流。只爲諸人不肯薦。山僧特地一場愁。咄。愁个什麼。莫是衣不足身。食不足口麼。若是衣不足身。不蠶而衣者有也。食不足口。不耕而食者有也。但世間名利。富貴榮辱。種種亦復如是。何足致愁。單單只愁生死交謝。寒暑疊遷。有物流動。捨死趣生。捨生趣死。如旋火輪。無有休息。所以愁耳。今日幸我金居士誕期。營齋供眾。彊山僧舉揚个事。然居士本意惟求壽命比南山。福徳如東海。不若將此馳求之心用在生死際頭。求得生死二字脫然無累。方知壽命福徳盡未來際不曾增。盡未來際不曾減。盡未來際不曾生。盡未來際不曾滅。淨裸裸絕承當。赤灑灑無回互。驀拈拄杖。卓一卓。云。還委悉麼。體取本來堅密身。永證金剛無量壽。

上堂。師云。昨日盆傾大雨。今朝杲日麗天。帶累人衣乍幹乍濕。哄得艸鞋增價增錢。忽地乾坤一色。宇宙同源。爲復是佛祖誕生。爲復是神仙脫陰。問取拄杖子。拄杖子道。是我敬云施居士八十老母髙升壽域。所以有如是無量無邊。不可說。不可說華藏莊嚴海。一一流出。無量無邊。不可說。不可說福徳智慧門。一一含容。無量無邊。不可說。不可說壽命聚。一一聚中。或現大身。或現小身。或現男形。或現女形。凡有所爲。悉皆現之。山僧聞已入是三昧。洞見十方。無障無礙。驀拈拄杖。卓一卓。召大眾云。還見麼。眼窺海屋添籌處。悟取中間不老人。

轢嚴居士送大悲菩薩進院。請上堂。嚴問。千僧拱侍。法海波騰。風恬浪靜卽不問。如何是興波作浪事。師震威一喝。進云。今朝大士歸禪院。手眼憑師爲點明。師云。瞎。進云。轉大士爲羅剎則易化。羅剎爲大士則難。非難非易一句。作速道來。師云。截斷葛藤。進云。依然日午打三更。師豎拄杖。士拂袖歸眾。師乃云。福城東際煙水漲。大塔廟前樓閣開。千手大悲捫不住。無端放出善財來。大眾且道。善財來作甚麼。隨行蹋斷流水聲。縱觀瀉出飛禽迹。

克彬禪人爲師祖送靈骨入塔。請上堂。僧問。生滅去來卽不問。如何是密師安身處。師云。主山前。案山後。僧禮拜。師乃云。一葉落。天下秋。一塵起。大地收。所以道因緣和合。虛妄有生。因緣別離。虛妄名滅。殊不知我密化上座性眞常中。求於去來迷悟。生死涅槃。了無所得。旣無所得。且道伊卽今在甚麼處安身立命。驀拈拄杖。卓一卓。云。還委悉麼。不離當處常湛然。覓則知君不可見。

上堂。師云。秋風起。秋夜長。未歸客。思故鄕。阿誰是未歸客。莫是三賢十聖是未歸客麼。西天四七。東土二三是未歸客麼。今日現前大眾。若僧若俗是未歸客麼。若然。歸者掉臂不顧。其或未然。且漫躊躕。切不可終日塵勞汩汩。業識忙忙。蹉跎過日。急須緊系芒鞋。牢縛裙褲。愼勿思前算後。思後算前。中途懈退。必要猛著精彩。驀直歸到故鄕田地。方始住腳。乃拈拄杖。卓一卓。云。還有恁麼人麼。良久。云。來到寶山須采寶。莫教赤手又空回。

受印開爲僧上堂。師云。金鋤削盡千峯雪。露出天涯星月孤。照得世間人廓徹。都來依樣畫葫蘆。大眾還有依樣畫得者麼。有則不妨好手手中呈好手。紅心心裏中紅心。其或未然。山僧自畫去也。以拄杖打圓相於中。擲地云。層落落。影團團。千古萬古與人看。

開鑪。上堂。師云。盡空盡界惡鑪韝。人與非人俱在內。烈火猛煙恆熾然。鍛生煉死渾無礙。放行則瓦礫生光。把住則黃金失色。正當此際。三緣未就。二俱不了。檀那添煤添炭與之助力。山僧扇風扇火與之激揚。大眾還有當鑪不避者麼。出來與山僧拄杖子相見。卓一卓。云。有麼。有麼。一僧不出眾連喝兩喝。師云。焦頭爛額。似粟如麻。

佛成道日。上堂。問。當時雲門爲甚麼要打殺釋迦老子與狗子喫。師云。智眼難容俗漢。進云。倘有人打和尙又作麼生。師和聲便打。進云者一棒是打雲門是打某甲。師云任你卜度。僧喝一喝。師復打。僧禮拜。師乃云。昨夜釋迦老子打翻漆桶。帶累多少人頭破腦裂。今日山僧忍俊不禁也。只好是看孔著楔。拈拄杖向空畫此﹝○﹫﹝﹑／﹝﹑﹑﹞。云。會麼。於此會得。說什麼麻三斤。幹屎橛。要休便休。要歇便歇。所以道無邊剎海。自他不隔於毫端。十世古今。始終不離於當念。其或未然。更聽山僧曲引旁通去也。復舉世尊初出母胎。一手指天。一手指地。云。天上天下。惟吾獨尊。及至雪山苦行六年。睹星悟道。亦云。盡大地眾生。一時成佛了也。據山僧判斷。世尊一口兩舌。處處惹人情見。引得雲門大師道。我當時若見。一棒打殺與狗子喫。貴圖天下太平。然雲門大師只解騎虎頭。不解捉虎尾。遞相鈍置。山僧當時若聞此語。只消掩耳而出。何也。佛之一字吾不喜聞。喝一喝。卓拄杖。下座。

上堂。師云。柴米油鹽事事空。客來無計可融通。山僧昨夜動饑火。燒得須彌走芥中。大眾還救取得麼。試救取看。時象崖維那舞坐具。云。和尙會麼。喝一喝。便出。師云。只好救取一半。然那一半還須山僧自救取。何故。輸得自己。贏得他人。

歲旦。上堂。僧問。黃道初開。彩雲彌布。如何是新年頭佛法。師云。恰好。進云。和尙還有爲人處也無。師云。有。僧喝一喝。師正色噓一聲。問。天雨寶華。空現寶色。地隱山河。芥含塵剎。如何是芥含塵剎句。師驀頭一棒。僧喝一喝。師又打。僧連喝。師連打。云。胡喝亂喝作麼。僧禮拜。師云。掠虛漢。問。新年原是舊年人。如何是新年人。師云。搽胭抹粉。進云。如何是舊年人。師云。灰頭土面。進云。新舊相去幾何。師云。看取上頭注腳。問。舊歲已去。新歲到來。新舊二歲了然不涉時。如何。師以手向面摸兩摸。云。會麼。進云。也要和尙相委悉。師云。爲汝兩次不薦。委悉个甚麼。問。舊歲新年卽不問。如何是春到梅華撲鼻香。師云。你鼻孔爲什麼被他換卻。進云。還在。師云。在什麼處。僧喝。師打。云。且道是賞你。是罰你。僧無語。師乃云。今朝新年頭。昨日舊年尾。頭尾與舊新。總較者些子。遂呈拄杖云。大眾且道者些子又作麼生較。良久。以拄杖擲地。云。從今拋擲在春風。一任華開與華落。

師誕日。上堂。問。淸白池前蒼古柏。拈得彌盧作壽山。今日拈來。和尙如何受用。師云。子丑寅卯辰巳午。甲乙丙丁莫莽鹵。僧禮拜。師乃云。三十五前一著子。本無生也本無死。釋迦狼籍雪山頭。彌勒收歸布袋裏。驀拈拄杖。云。今日落在山僧手裏。逢人切莫錯舉。

師剃髮上堂。云。山僧昨日發髼松。誰料今朝頭顱禿。个事分明本現成。大都只是人輕忽。不輕忽。咄。咄。咄。六六原來三十六。卓拄杖。下座。

浴佛。上堂。師云。問底也問四月八。答底也答四月八。兩兩三三沒傝。都盧只逞口頭滑。引得釋迦老子一時惡發。指天指地獨尊己大。卻被雲門一棒要打殺。撞著瑯玡道个將此深心奉塵剎。今日山僧不解。明中抽橫骨。暗中坐舌頭。只好輕輕道个。活驚殺。活笑殺。大眾且道。驚个什麼。笑个什麼。試簡點看。簡點得出。彊中更有彊中手。惡人還有惡人磨。

上堂。僧問。海漧日出時如何。師便打。僧喝。師又打。僧又喝。師云。三喝四喝後如何。僧無語。師云。掠虛漢。僧禮拜。師乃云。古佛與露柱相交。逢人且說三分話。金剛與泥人揩背。未可全拋一片心。正恁麼時。是誰境界。靠拄杖云。默默自知田地穩。騰騰誰謂肚皮憨。復舉東印土國王請齋。一眾俱誦經。惟二十七祖般若多羅尊者默默晏坐。王問尊者。何不誦經。者曰。貧道入息不居陰界。出息不涉眾緣。常轉如是經。百千萬億捲。山僧看來。本是一卷不斷頭經。卻被尊者話爲兩段。致使無人信受奉行。今日我翼幹沈大檀越來山。請升座。山僧自忖口門窄。盡力道不出个元字腳。只好將遠祖者捲不斷頭經拈向人天眾前。下个注腳。以拄杖卓一卓。云。還會麼。下文繁長。付在來日。

上堂。師云。六月炎天傾大雨。聲聲地啟無生。洞知五十年前事。滿目飛埃不是塵。如是。則截瓊枝而寸寸是玉。析旃檀而片片皆香。其體也奚四山之可恃。其用也非五色之能媒。正恁麼時。不涉體用一句作麼生道。卓拄杖。云。有時扶過斷橋水。依舊伴歸明月村。復卓拄杖。下座。

解夏。上堂。師云。休夏自恣。千古同規。諸佛歡喜。眾生皺眉。喜者甚喜。悲者甚悲。以拄杖卓一卓。云。惟我木上座迥出悲喜之外。終日間閒。倚墻靠壁。今日卻被山僧握在手中。收之則撐天拄地。放之則七縱八橫。發大機。顯大用。佛來也與一頓。魔來也與一頓。現前若僧若俗。若男若女來也與一頓。過去七世父母。歷劫宗親。有主無主。乃貴乃賤來也與一頓。復卓拄杖三下。云。大眾且道山僧何故如此聻。只因聖制告圓。大家做个滿散。喝一喝。下座。

地藏菩薩誕日。上堂。師豎拄杖。云。大眾。見麼。有眼必見。卓一卓。云。聞麼。有耳必聞。如是聞見分明。所以山僧升座爲汝諸人證據。且道聞个什麼。見个什麼。莫是地藏菩薩捨其尊貴而降卑小。爲汝四眾發大誓云。眾生度盡。方證菩提。地獄未空。誓不成佛麼。𨿽然汗馬功髙。要且不是衲僧巴鼻。以拄杖敲香幾。云。不若山僧今日更爲諸人翻案去也。眾生度盡。不證菩提。地獄已空。誓不成佛。山僧恁麼告報。還知落處麼。卓拄杖。下座。

孫起伯建大悲閣。請上堂。師云。山僧住此二三秋。拄杖芒鞋未徹頭。千手大悲來摸索。一莖艸上現瓊樓。如是則塵塵垂手。剎剎現身。垂一手則千手萬手俱備。舒一目則千目萬目皆然。其慈也與三世諸佛同。其悲也與一切眾生共。玉殿瓊樓。因念而感。雲路丹霄。隨心而至。時轢居士問。古殿藏僧棒。巍樓顯法幢。法幢今大顯。棒頭旨未明。請師垂慈。傍通一綫。師驀頭打一棒。云。棒頭有眼。進云。謝師指示。師云。血滴滴地。卓拄杖。下座。

結制。上堂。師驀拈拄杖。卓一卓。喝一喝。云。會麼。若也會得。便知結制從此結。解制從此解。結解本同源。桑田變滄海。其或未然。更聽山僧爲汝諸人說偈注破。福城結制三冬。惟有今年最凶。捉敗五湖衲子。兼收四海獰龍。佛祖尙未預數。人天豈立上風。會得棒頭喝下。管教及第心空。喝一喝。卓拄杖。下座。

淨心禪人爲師祖覺然入塔。請上堂。僧問。昨夜紫霞朝北闕。今朝瑞气向南開。且道靈骨入塔是何作用。師云。魚行水濁。鳥飛毛落。問諸行無常卽不問。覺公去後歸何處。師云。東西不管。南北不收。進云。死去生來。不依本分。過在甚麼處。師云。腳跟下好與三十棒。僧禮拜。師乃云。颯颯腥風撲面來。肩頭酸處▆難開。分明一具黃金骨。東擲西拋經幾回。莫是一爲無量。無量爲一得麼。且喜沒交涉。莫是小中現大。大中現小。得麼。且喜沒交涉。莫是菩提涅槃。眞如佛性。得麼。且喜沒交涉。莫是山河大地。明暗塞空。得麼。且喜沒交涉。莫是四大本空。五蘊非有。得麼。且喜沒交涉。旣然未得。且道作麼生是覺然上座底黃金骨。喝一喝。云。百骸俱潰散。一物鎭長靈。

上堂。僧問。虛空無背面。八面絕玲瓏向什麼處安身立命。師云。懷州牛喫禾。益州馬腹脹。問。衲僧共住學無爲。誰是心空及第者。師便打。僧喝一喝。師復打。僧連喝。師連打。僧禮拜。師乃云。十五日已前爲人膿滴滴地。十五日已後爲人血滴滴地。正當十五日爲人幹暴暴地。朝打三千。暮打八百。畢竟落處如何。黃狗喫食。黑狗遭殃。

淸白知客爲受業師覺凡入塔。請上堂。師云。纖塵不染。淨裸裸地絕承當。寸絲不掛。赤條條地無回互。所以道和合妄生。和合妄死。旣生死都盧是妄。安有掛礙染污而著其間哉。今辰覺凡定公數門人請山僧爲伊升座。露布葛藤。翻是無掛礙處立掛礙。無染污處成染污矣。何故。我王庫內無如是刀。大眾。且頓超一句作麼生道。南北東西收不得。天堂地獄孰能該。

佛成道。解制。上堂。師云。一點明星刺眼開。輝天鑑地嘆奇哉。當時想是無禪客。若有和聲打落腮。大眾且道。釋迦老子有什麼過要和聲打落腮。試簡點看。若簡點得出。不枉在者裏朝參暮請之勤。長期短限之逼。其或未然。連山僧龜毛拂兔角杖只好擲向福城東際又東際去。何也。爲眾竭力。禍出私門。擲杖。下座。

師誕日。上堂。僧問。世尊生時指天指地。和尙生時有何祥瑞。師云。七縱八橫。進云。慶賞一句又作麼生道。師便打。僧撫掌呵呵。云。別有曇華一朵新。便拜。師云。莫眼華。問。三十六年前行棒行喝。三十六年後度人已畢。正當三十六年。以何爲人。師便驀頭一棒。僧喝。師連打兩棒。僧禮拜。師乃云。山僧久不升座。想是舌頭爛卻。四眾與吾慶生。震威痛下一喝。乃喝一喝。云。大眾且道者一喝落在什麼處。時四維上座以兩手掩耳。師復喝兩喝。下座。

結夏。上堂。師云。東塔今年結夏。老牛老馬歸舍。𨿽無水艸供看。且有鞭繩惡辣。未審眾中還有擎頭戴角者麼。試出來跳看。時象崖西堂以兩手作擎空勢。師云。且喜出來。相共拖犁拽耙。下座。

解夏。上堂。師云。今朝七月十五。處處追宗薦祖。山僧總不恁麼。單牧一頭水牯。所謂法無定相。隨遇卽宗。以一事明則千差萬別無不明。以一理契則萬別千差無不契。然而事也理也。無不從此法界流出。究竟還歸此法界。所以道實際理地不受一塵。佛事門頭不捨一法。大眾。正與麼時。徳山棒。臨濟喝。麻三斤。幹屎橛。庭前柏樹子。靑州布衫重七斤。還當得鬼神茶飯麼。還當得本分艸料麼。試辯別看。若辯別得出。一任擎頭戴角。宇宙縱橫。其或未然。莫將學解生知解。剔起眉毛子細看。

辭院。上堂。師云。山僧肚裏亂如麻。伎倆無能盡爪牙。千日禪期今日畢。杖頭卓處活龍蛇。遂卓一卓云。還有現躍飛騰者麼。眾無出。師以拄杖橫眉云。楖栗橫擔不顧人。直入千峯萬峯去。

破山禪師語錄卷第一

﹝嗣法門人蜀渝州治平寺照衣敬刻破山和尙語錄第一卷

玉陽堆藍弘禮禪人對秀水謝禎仙書嘉興倪天章刊﹞

﹝康熙庚申歲孟春月嘉禾楞嚴寺般若坊藏板﹞嘉興大藏經破山禪師語錄

破山禪師語錄卷第二

當陽玉泉嗣法門人印正等編

上堂二

住夔州府梁山縣萬峯山太平禪寺。崇禎六年四月初一日入院。

方丈云。萬峯山頂別人間。上有梧桐開合歡。不是假雞棲泊處。个中惟許鳳凰參。顧視左右云。有麼。有麼。時一居士向前問訊。師云。雞棲鳳巢。非吾同類。

銓部文選郎中馮公善長。孝廉朱公維丰請開堂。師至法座前以杖擊云。棒敲千樹梅梢月。喝一喝云。喝散萬峯山頂云。露出華王獅子座。當陽一著許誰登。大眾見麼。遂升座。拈香雲。此一瓣香。形同枯木。狀似鐵牛。曾向十字街頭橫行直撞。今在萬峯手裏倒弄顚拈。爇向鑪中。端爲祝延。今上皇帝萬歲萬歲萬萬歲。此一瓣香。逢彊卽弱。遇柔則剛。統中外之權衡。樹文武之赤幟。奉爲在任宰官。髙增祿位。末拈香雲。此瓣香冤入骨髓。過犯彌天。自從親遭毒手。此是第二回

拈出。供養見住浙江寧波府斳縣天童山景徳禪寺密雲老和尙。用酬法乳之恩。就座。上首白椎云。法筵龍象眾。當觀第一義。師云。若論第一義。白椎上座已露了也。更要山僧鼓兩片皮。弄三寸舌。堪作什麼。𨿽然如是。要且新萬峯。不忍杜口去也。只得向無言語處形言語。無機用處發機用。終不似三家村裏。裝聾賣啞。咳唾掉臂。以當宗乘極則。我者裏禪道佛法。如山之髙。似海之深。須是過量者來。略較些子。如或未能。以拄杖卓一卓云。且向者裏薦取。復白槌。下座。

上堂。玉川胡居士問。生死關頭事如何。師云。七又八篆。進云。正恁麼時向甚處安身立命。師云。蒲峽口橫說豎說。天龍峯頭顚尾顚。士喝一喝。師便打。士云。者向無情破屋藏躲。曠劫生死。今朝徹底掀翻。現出本來面目。師徵云。如何是你本來面目。士云。本來面目誰似他。水中明月鏡裏華。蕩蕩空空無不是。歷歷分明更不差。師搖手。士便出。問。石砫坪萬峯山相見了也。卽今升座。更爲阿誰。師云。你眼華。進云。者老漢也具者般眼。師便打。問。鐵牛不怕獅子吼。獅子卽不問。如何是鐵牛之機。師云。怕殺人。僧喝一喝。師云。者喝濟得汝甚邊事。僧無語。師乃云。太平寺裏新開堂。衲子齊來露所長。盡力吐無元字腳。有何佛法可商量。

上堂。僧問。如何是萬峯境。師云。靑靑翠翠山頭疊。進云。如何是境中人。師豎拄杖云。直直條條肩上橫。進云。無境無人時如何。師便打。僧連喝。師連打。僧禮拜。師乃云。春至百華開。秋來黃葉落。四時尙不遷。誰縛欲誰脫。如是則知天地同根。萬物一體。聖凡一心。古今一道。事理一揆。更無一絲毫彊言巧詐處兩入。向此不悟。轉生人我。妄計是非。輪回是中。自取流轉。今日山僧只得向好肉上剜瘡。虛空裏掘洞。以拄杖舉起。召眾云。還見麼。見月休觀指。歸家罷問程。

冬月。一日。上堂。師云。識得一萬事畢。南山起雲。北山下雨。震威喝一喝云。娑羯羅龍王被山僧一喝。嚇得倒退三千里。大地降了一夜濃霜。个个凍得腰腃熟睡。大眾且道醒來受用一句作麼生道。乾坤老我一頭雪。歲月消磨百甕齏。

上堂。師云。十五日已前爲人。前不構村。十五日已後爲人。後不抵店。正當十五日。棒如雨點。喝似雷奔。大眾且道是什麼意旨。作何話會。一馬生三寅。

上堂。僧問。如何是諸法實相。師便打。僧佇思。師云。死漢。僧禮拜云。假饒劫壞時實相在什麼處。師云。合取狗口。僧禮拜。師乃云。山僧才上蒲團。正在做夢。忽遇尹戴二居士到榻前作禮。請山僧升座。爲眾說法。山僧自揣世出世法渾然是夢。妻財子祿也是夢。眞如佛性也是夢。田園屋宅也是夢。菩提涅槃也是夢。爲官爲吏也是夢。成佛成祖也是夢。所以道。一切有爲法。如夢幻泡影。如露亦如電。應作如是觀。此是閉眼底夢。還有開眼底夢。待大眾禮拜了。卽向伊道。眾無出。師下座。尹居士跪乞說破。師驀頭一棒。歸方丈。

上堂。僧問。如何是異類中事。師打云。者畜生。進云。也須還我話頭來。師又打。僧喝一喝。師又打。進云。棒頭縱有眞消息。也落時人第二機。師云。如何是你第一機。僧擬議。師云。不識痛癢在。問。如何是打死人底棒。師便打。僧作死勢倒地云。如何是活人底棒。師髙聲云。將者死屍拖出去。僧卽起。趨出。師乃云。山前山後雨蒙蒙。就裏渾無一竅通。惟有山僧拄杖子。撐天拄地活如龍。大眾且道朝打三千。暮打八百。成个甚麼邊事。眾無語。師喝一喝。下座。

佛成道日。上堂。僧問。有物先天地。正恁麼時是先是後。師云。待天龍峯點頭卽向汝道。問。滿眼滿耳。非色非聲。是甚麼意。師云。滿眼滿耳。非色非聲。問。海浪藏識。境界法身。如何是境界法身。師云。進前來向汝道。僧禮拜。師云。猶未向汝道。禮拜个甚麼。僧喝一喝。師便打。問。世尊拈華。迦葉微笑。未審笑个甚麼。師云。笑汝不薦。進云。薦後如何。師云。世尊不拈華。迦葉不微笑。僧禮拜。師乃云。華綠椏居士爲我釋迦老人成道來山設齋。山僧只得因齋慶贊。以拄杖畫此○云。大眾會麼。時升吾張居士出眾作禮。卓然而立。師云。此處會得。虛空粉碎。大地平沈。心佛眾生。三無差別。士展兩手。師復以拄杖畫此○云。六年冷地無人問。一點明星是禍胎。

上堂。師云。昨夜梅華香宇宙。今朝雪子擂長空。就中一點眞消息。拈向諸人鼻孔中。驀呈拄杖云。未證據者向此嗅嗅看。是甚麼意旨。時破浪在眾作呵呵聲。師以拄杖擲地云。穿過髑髏。

解制。上堂。師云。萬峯解制萬峯雪。封著聖凡人路絕。只許獰龍躍碧空。橫身天外搖長舌。說道一切法不生。一切法不滅。問取諸人向此長期短限。就中者點徹不徹。徹則掉臂不顧。不徹從前與汝眉毛廝結。何故太平寺裏。原與諸方迥別。

爲受業大持師翁埽塔。上堂。僧問。始別三巴去。終歸桑梓來。還鄕曲調作麼生唱。師云。哩囉哩囉。進云。大持師翁卽今在什麼處安身。師卓拄杖云。會麼。進云。我則不然。師打云。不然个什麼。僧拂袖便出。師乃云。山自靑兮水自綠。其中一具黃金骨。巍然坐斷長松村。日有風雲常拭拂。如是烏用忤逆兒孫拈帚而爲祭埽哉。蓋人人本有者具黃金骨。一向東擲西拋。出生入死。不知生之來處。死之去處。所謂佛佛出世。惟爲一大事因緣者是也。然祭埽者。世俗中臣當盡其忠。子當盡其孝。仁義道中。理不可無。吾教中亦有授受之源。燈燈相續。師資之禮。亦復如是。總之祭埽中爲活計。不明生死大事因緣。則祭埽何益也。畢竟將大事因緣看到不疑之地方可。君恩親恩。三宗九族恩。一時報畢。大眾且報恩一句作麼生道。將此深心奉塵剎。是則名爲報佛恩。喝一喝。下座。

上堂。僧問。峯巒挺秀。鶴不停機。未審夜來還許歸巢否。師云。松樹下一場懡。進云。長飛去時如何。師云。腳跟下好與三十棒。僧禮拜。師乃云。昨夜濃霜鋪大地。今朝杲日麗長空。个中一點眞消息。怒起泥牛吼萬峯。所以道欲識佛性義。當觀時節因緣。時節若至。其理自彰。如迷忽悟。如我字水上座。曾向三乘十二分教已具一隻眼。不以得少爲足。遠來萬峯。痛爲激揚。正是時節因緣至也。復舉周金剛云。三乘十二分教略頗粗知。終不聞南方一類魔子道。直指人心。見性成佛。於是出蜀。澧陽路上見一婆子賣餅。買餅點心。婆指擔曰。什麼文字。曰。靑龍疏鈔。曰。講何經。曰。金剛經。曰。我有一問。你若答得。施與點心。若答不得。且別處去買。金剛經道。過去心不可得。現在心不可得。未來心不可得。未審上座點那一个心。渠無語。婆指參龍潭。及到龍潭。談及此事。抵夜。潭曰。更深何不下去。周珍重。便出。卻回曰。外面黑。潭點紙燈度與。周擬接。潭復吹滅。周於此大悟。便禮拜。潭曰。子見个什麼。周曰。從今向去更不疑天下老和尙舌頭也。至來日。潭升座。謂眾曰。可中有个漢。牙如劍樹。口似血盆。一棒打不回頭。他時向孤峯頂上立吾道去在。周將疏鈔堆於法堂前。舉火炬曰。窮諸玄辯。若一毫置於太虛。竭世樞機。似一滴投於巨壑。遂焚之。師云。試看者著子未悟時。以舌尖利辯處認爲大海。殊不知似一毫而已。從吹滅紙燈時。方知小大不相容隱。大眾且道。未悟時云。三乘十二分教略頗粗知。還知个什麼。已悟後。又悟个什麼。還委悉也無。未到盡驚山險峻。曾來方識路髙低。

師誕日。上堂。僧問。和尙誕生是有量。如何是無量。師云。耳朵原來兩片皮。僧禮拜。師乃云。人人道我生。我生則我死。應知生死根。棒徹虛空髓。驚起石烏龜。能吞鐵鷂子。大眾當恁麼時。不涉春秋一句作麼生道。僥伊數到劫云初。不識平天華甲子。

佛誕日。結制。上堂。僧問。從上佛祖所傳正法眼藏。涅槃妙心。涅槃妙心卽不問。如何是正法眼藏。師云。瞎。進云。瞎。師云。是你瞎。是我瞎。僧頂鞋而出。師云。大似西施戴篛帽。師乃云。今辰是我釋迦老人從摩耶夫人腹中走出。周行七步。目顧四方。一手指天。一手指地云。天上天下。惟吾獨尊。起干戈時節也。後雲門老賊道。我當時若見。一棒打殺與狗子喫。貴圖天下太平。亦是勾賊破家。不免傍觀者哂。萬峯恁麼告報。未審眾中還有抱不平底麼。有。不妨推倒禪牀。喝散大眾。寧不俊哉。如無。且向萬仞峯頭結夏。千軍隊裏安禪。平陂一並拈卻。處處楊華吐煙。

上堂。師云。黑漆皮燈籠。中間欠點紅。有人解挑撥。無處不光通。大眾。莫是三世諸佛橫說豎說是解挑撥麼。料棹沒交涉。歷代祖師顚拈倒弄是解挑撥麼。料掉沒交涉。明宇趙居士施點長命光燈是解挑撥麼。料掉沒交涉。今日現前檀越營齋供眾是解挑撥麼。料掉沒交涉。香燈蚤晚殷勤是解挑撥麼。料掉沒交涉。旣總未是。畢竟是甚麼人解挑撥。聻。以杖指燈云。我見燈明佛。本光瑞如此。

因雪。上堂。師云。颯颯風聲動林野。飄飄雪片滿丹墀。當年有个龐居士。問著十人九不知。只爲不識陰陽造化。皆從此始被寒暑境物熱瞞了也。舉藥山十禪客送龐居士至門外話雪因緣。師云。萬峯當時若預數。待伊道。好雪片片。不落別處。便劈口與他一拳。直饒龐居士辯似懸河。塞斷咽喉而去。還知麼。莫言淸蚤起。更有不眠人。

上堂。師云。天晴日頭出。落雨地下濕。人情所必然。何用彊分析。不分析且道蹇。棟宇者裏牧一羣水牯牛。痛添艸料。驀呈拄杖云。還會麼。眾無語。師髙聲云。少間向碗底箸頭上薦取。卓拄杖下座。

解制。上堂。師云。年年七月十五。惟有今年最苦。田禾又被天收。人物盡遭賊擄。太平寺裏今朝解制。明上座不妨隨例顚倒。以拄杖一時打散。歸方丈。

開鑪。上堂。師云。舊年始。今年末。鑪韝鉗錘分外惡。任是銅頭鐵額來。頂門一擊傾湫嶽。如是則全殺全活。鑄利器於目前。半掩半開。運腐滓於腦後。千妖百怪。結舌藏鋒。十聖三賢。潛蹤絕迹。正當恁麼時。且道鳳泉黃居士祈嗣一句作麼生道。麒麟出而鳳凰現。金輪禦而玉燭調。

上堂。師云。今辰是我尼足上座營齋供眾。請山僧升座。露布者个消息。然者个消息。自我釋迦老人初出母胎。一手指天。一手指地云。天上天下。惟吾獨尊。已露了也。後出孔聖人道。未知生。焉知死。吾無隱乎爾。亦露了也。更要山僧露布个什麼。𨿽然如是。事無一向。有條攀條。無條攀例。舉韓文公參大顚禪師。問曰。春秋多少。顚舉念珠云。晝夜一百八。公回致疑。次日再來。遇堂中首座。舉前話問意旨如何。座扣齒三下。公復造大顚之室理前問。顚亦扣齒三下。公曰。原來佛法無兩般。顚徵其故。公曰。適來問首座。亦如是答。顚召首座問曰。是汝如此對否。座曰。是。顚拈拄杖打二十。擯出院。師云。文公若不深入虎穴。爭得虎子。大顚𨿽有定亂之謀。且無安邦之計。犬似打蠻子。嚇好人。大眾。如大顚不肯首座則且置。且道今時人與古時人春秋數目畢竟是多少。還委悉麼。饒君晝夜一百八。數到驢年卒未休。

修造畢。上堂。師云。復古太平寺。淒然感廢興。寒灰八百載。破衲兩三僧。黠鼠居香積。妖狐吹佛燈。黃金重布地。不識有誰能。

上堂。昨夜冬瓜勸瓠子。今朝瓠子勸冬瓜。分明曲直兩條路。行者如何不到家。大眾且道誰是途路客。誰是到家者。屋北鹿獨宿。溪西雞齊啼。

佛成道日。上堂。師云。天上明星突出。釋迦打失一目。回觀六道四生。个个如虫禦木。

解制。上堂。值放爆竹。師乃云。一聲爆竹響元宵。露柱燈籠話寂寥。漆桶依然還不快。靑藜拄杖打驢腰。卓拄杖。喝一喝云。討甚麼碗。

師誕日。上堂。師云。此眾無枝葉。惟有諸眞實。驀呈拄杖召大眾云。且道者个是眞實。是枝葉。試辯別看。若辯別得出。盡未來際不曾生。盡未來際不曾滅。淨裸裸絕承當。赤灑灑無回互。到此喚作無生話無縫塔無底籃無根樹。旣一切俱無。現前椎鐘擂鼓雲集四眾。彊山僧登曲錄木牀。弄鬼眼睛底復是何物。只知事逐眼前過。不覺老從頭上來。

結夏。上堂。師云。正仁張居士爲我釋迦老人降誕之辰澆一杓惡水。要山僧痛爲雪屆。只得驅天龍峯倒。卓蒲峽口橫。開說幾句。長言短語。應个時節。遂髙聲云。世亂年荒事事微。道人行履白如圭。饑餐渴飲渾無事。煉得身輕同鶴飛。

上堂。僧問。盡力道不出底句分付阿誰。師云。猢猻入布袋。僧卽舞坐具出法堂。師喝一喝。乃云。十方同聚會。天龍八部人非人等。个个學無爲。卓拄杖一下云。惟有者个不墮諸數。此是選佛場。東邊牛欄西邊馬圈。心空及第歸。淳底自是淳。暴底自是暴。萬峯恁麼注腳。且道還有龐居士轉身吐气處也無。時破雪同眾齊下一喝。師噓一聲。卓拄杖。下座。

上堂。師云。六月一。毒熱極。路上人頂傘。田中人戴笠。此事極分明。何用彊分析。咦。不分析。將謂赤須胡。更有胡須赤。

開鑪。上堂。師云。大地分明一座鑪。聖凡渾是火柴頭。挨挨濟濟無他伎。一度生煙一度愁。大眾且道那里是他生煙處。莫是出生入死是生煙處麼。超凡越聖是生煙處麼。無明煩惱是生煙處麼。貢髙我慢是生煙處麼。喜怒哀樂是生煙處麼。若也如是。則攀宇宋居士飯僧祈嗣得非生煙而何。所以道。凡有所求。一切皆遂。求官位得官位。求富饒得富饒。求長壽得長壽。求男女得男女。其或未然。且將無明而證解脫。卽煩惱而獲菩提。混作一話頭。朝也如是。暮也如是。行也如是。坐也如是。參到情忘見絕。智泯心灰。地一聲。方得倒斷。以拄杖卓一下云。還會者个麼。覓火和煙得。擔泉帶月歸。

解制。上堂。師云。長期短限。不惜寸陰。暮請朝參。非圖蛙步。且如俊鷹快鷂。終登鳳子龍兒。人人气宇吞空。个个光明含象。不因正打傍敲。奚具銅頭鐵額。𨿽然如是。要且諸方大有人不肯在。何以故。開門放出郎當漢。腦後分明欠一槌。

開鑪。上堂。僧問。不與萬法爲侶者是什麼人。師云。頭上漫漫。腳下漫漫。問。萬法歸一。一歸何處。後髙峯大師道。我當時打失一隻眼也。且道那里是他打失眼處。師云。十字街頭磚。僧無語。師噓一聲。僧禮拜。師乃云。萬峯今歲彊開鑪。柴米油鹽事事無。珍重兩堂雲水客。肚饑須用篾條箍。如是則知馬祖問藥山云。子近日見處何如。山云。皮膚脫落盡。惟有一眞實。祖云。汝旣如是。何不拾取三條篾束取肚皮。隨處住山去。山云。某甲何人。敢言住山。祖云。不然。未有常行而不住。未有常住而不行。欲益無所益。欲爲無所爲。宜作舟航。無久住此。師云。藥山老漢受恩深處便爲家。只得恁麼去。馬大師憐兒不覺醜。只得恁麼行。萬峯者裏𨿽是與他同條生。不與他同條死。也無眞實處。那更有皮膚。以百日爲限。以徹爲期。各各放開肚皮。隨處鼓粥飯气去。何故。男兒自有衝天志。不向他人行處行。喝一喝。下座。

上堂。問。如何是透關句。師云。胡笳塞上知音少。羌笛城頭和者稀。進云。劍爲不平離寶匣。藥因救病出金瓶。師拈杖便打。進云。恁麼不恁麼鉆山透海幾鯤鰲。師噓一聲。僧禮拜。師乃云。兩又不成雙。單又不成只。曼殊三更三。長慶蒲團七。徳山末後句。雲門顧鑑咦。萬峯不恁麼。無孔鐵錘當面擲。以拄杖擲地云。參。

上堂。師云。古人道。第一句薦得。與佛祖爲師。第二句薦得。與人天爲師。第三句薦得。自救不了。𨿽然如是。魚魯參差。刀刁相似。今日山僧又且不然。第一句薦得好肉剜瘡。第二句薦得虛空掘洞。第三句薦得爛泥有刺。大眾。山僧恁麼告報。且道與古人是同是別。時字水鼓掌一下。師噓一聲。下座。

解制。上堂。僧問。有結有解。世諦流布。無結無解。未是全提。和尙到此如何指示。師便豎起拄杖。進云。八角磨盤空裏走。腳頭不覺是春來。師云。腳跟下好與三十棒。僧禮拜。師乃云。今日萬峯解制。驢唇馬嘴齊出。渾如春燕喧梁。宛似秋蟬語樹。拄杖芒鞋致疑。石頭瓦塊瞥地。分明告報諸人。只恐諸人不薦。卓拄杖名大眾云。還薦麼。有兩僧齊喝。師云。艸鞋腳底疑無路。拄杖前頭別有山。下座。

辭院。上堂。師云。奔東走西。腳跟猶未點地。去此就彼。鼻孔依舊遼天。龜毛拂子。刺瞎釋迦眼睛。兔角杖頭。敲破貍奴腦蓋。蒲峽口贊揚莫及。金鵝池水洗不淸。只得撩起便行。亦是令行符到。正恁麼時且道如何行履。聻。菊徑兩行煙淚落。引鞭一轡馬蹄黃。

住梁山中慶禪寺。三門云。天王賜與華屋。要因門入。且道如何是門。喝一喝云。從者裏入。

方丈窮廝。煎餓廝。炒中慶。本分艸料。喫著令人便飽。指法座云。聲色二上座已爲諸人露頭露面了也。還見麼。燭華光滿座。梁燕語畱人。遂升座。拈香雲。此一瓣香。端爲祝嚴。今上皇帝萬歲萬歲萬萬歲。伏願雕弓已掛狼煙息。萬里謳歌賀太平。次拈香雲。此瓣香奉爲闔國勛貴。當道宰官。伏願風以時。雨以時。道安百姓。齊其家。治其國。徳被萬民。末拈香雲。此瓣香威音那畔盤根。今世門頭秀實。第三回

拈出供養天童山密雲老人。用酬法乳。斂衣敷座。上首白椎竟。師云。鉤頭有餌。意外無私。擬泛扁舟。魚龍跳。還有現躍飛騰者麼。僧問。釋迦老人今日生是謂謗佛。釋迦老人未生亦是謗佛。生與未生卽不問。如何是瞿曇獨尊處。師云。將謂獰龍躍。誰知跛鱉來。僧喝一喝。師云。此喝落在甚麼處。僧擬測。師便打。僧禮拜。師乃云。山僧向南方走一回。拾得幾个金剛圈。一籃粟棘蓬。今日向人天眾前。不辭拈出。與諸人共相吞跳。以拄杖打圓相云。者是金剛圈。試跳看。僧云。跳。師舉拄杖云。者是栗棘蓬。試吞看。僧云。吐。師云。多口阿師未在。僧無語。師云。不是與人難共聚。大都緇素要分明。

上堂。師云。撞到今朝五月一。荒田瘦地都栽畢。我儂有首洗泥歌。唱出令人笑尿滴。哩哩囉。囉囉哩。種田博飯家常事。不是飽參人不知。復舉地藏問眾禪客從何方來。一僧云。從南方來。藏曰。南方佛法。近日如何。僧云。商量浩浩地。藏曰。何如我者裏種田博飯喫。僧云。怎柰三界何。藏曰。喚什麼作三界。僧無語。師云。者飯袋子大似逆風揚塵。自取撲面。若是个漢。待他問南方近日佛法如何。只消當面便唾。更再如何若何。拂袖便行。不惟疑著地藏。亦且不玷行腳。山僧恁麼告報。未審眾中還有傍不肯底麼。良久。眾無出。師云。行腳不開如是眼。艸鞋終被石頭欺。

上堂。師云。般若如大火聚。四面不可入。般若如淸涼池。四面俱可入。大眾且道入底是不入底是。試簡點看。若簡點得出。不妨到方丈裏通个消息。

開鑪。上堂。師云。鍛煉幾團頑鐵。入火粗而出火細。療理幾个病人。吞藥易而吐藥難。只須吞吐得宜。入出得所。慈悲下智之庸愚。成就上根之利器。若遇泠脆熱焦。牛溲馬溺。任是扁鵲盧醫。見之拱手。巧匠良工。聞之吐舌。是以中慶今日開鑪設鋪。未審眾中還有不經鍛煉療理者麼。試出來相見。如無。巧匠鑪邊多鈍鐵。良醫門首足病人。

上堂。師云。說心說性。毒蛇頭上揩癢。舉古舉今。饑鷹爪下奪食。明上座不吐一詞。卻違所請。只得因齋慶贊去也。以拄杖畫此⊕。召大眾云。會麼。若也會得。東家牛滲卵。西家馬出鵝。羊擇漧處尿。驢揀濕處屙。其或未然。中和峯頂云烝飯。佛殿階前狗尿天。

住開縣鳳皇山棲靈禪寺。三門云。門裏出身易。身裏出門難。難易且置。如何是身裏門。門裏身。以拄杖劃一劃云。皂上烏雞深夜繡。暗中一綫實難通。

佛殿云。淸虛冷澹。寂寞苦空。个裏薦得了無異同。新長老不識好惡。且向个裏展具三拜。

方丈云。維摩室而不窄。摩耶腹而乃寬。今日新棲靈端居方丈。權衡佛祖。號令人天。且道將甚麼施設。一籃栗棘蓬。幾个金剛圈。

施主請開堂。師至法座前。以杖指座云。大眾見麼。卽此座非他座。三世諸佛從此轉法輪。歷代祖師從此傳心印。明上座又且不然。從此訶佛罵祖去也。何故。鬼怕惡人難展掌。賊憑贓物易成頭。喝一喝。遂升座。拈香雲。此一瓣香。端爲祝嚴。今上皇帝聖躬萬歲萬歲萬萬歲。伏願堯風吹一統。舜日照三千。次拈香雲。此一瓣香奉爲本省當道尊官。伏願威鎭三峽。光耀九天。末拈香雲。此一瓣香名不得。狀不得。第四回

拈出供養天童山密雲老和尙。以酬法乳之恩。斂衣就座。上首白椎竟。師雲。水投水。澄源湛寂。空合空。恢豁洞然。就中能變化吐風雷者試出來相見。僧問。昔日瞿曇。今朝和尙。是同是別。師打云。是同是別。進云。卽今已登獅子座。單傳意旨是如何。師亦打。僧舞坐具而退。師乃云。一法若有。毗盧墮在凡夫。萬法若無。普賢失其境界。縱橫理事。收放主賓。納須彌於芥中。擲大千於方外。繇是大中現小。小中現大。一爲無量。無量爲一。正恁麼時福國祐民一句作麼生道。一旦氛埃淸四海。垂衣王化自無爲。復舉陸亙大夫語南泉云。肇法師也甚奇怪。解道天地同根。萬物一體。泉指庭前牡丹云。大夫。時人見此一株華。如夢相似。師召大眾云。且道南泉此語是過譽語。是寓譏語。試辯別看。若辯別得出。玉堂金馬登科第。腐艸殘華壯帝都。

上堂。師卓拄杖一下云。大眾聞麼。木上座爲汝諸人轉根本法輪去也。塵說剎說熾然說無間歇。復以拄杖擲地云。頻呼小玉原無事。只要檀郎認得聲。

病起。上堂。僧問。元徹生平不參禪。不學道。秪拾得一柄金剛劍。能截斷天下老和尙舌頭。今日舉向和尙前。未審如何抵敵。師合掌云。善哉善哉。進云。不露鋒鋩時如何。師云。白鐵漢。僧喝一喝。師云。再喝一喝看。僧擬測。師云。灼然。僧禮拜。師乃云。病僧爲病極。說法乖法式。靜地念摩訶。尋聲入福慧。所以道我本無病。爲眾生病。眾生病除。我病亦無。眾中還有病不病者麼。良久云。二十年來經藥餌。不知此疾是膏肓。

上堂。師云。如何是諸佛出身處。東山水上行。如何是諸佛出身處。西河火裏坐。如何是諸佛出身處。燻風自南來。殿閣生微涼。咄。字經三寫。烏焉成馬。

上堂。僧問。不參禪。不念佛。只學得一个無心應萬物。師云。那里是汝無心處。進云。無心豈有處。師驀頭一棒云。者个聻。僧禮拜云。謝指示。師云。指示个什麼。僧擬議。師噓一聲。僧禮拜。師乃云。者个事。三賢膽喪。十地魂驚。變大地作黃金。攪長河爲酥酪。拈一莖艸作丈六金身。將丈六金身作一莖艸。坐微塵裏轉大法輪。如是則古人道。有一物。明歷歷。黑漆漆。上拄天。下拄地。常在動用中。動用中收不得。大眾。旣在動用中。爲什麼收不得。速道速道。

上堂。師云。眼若不睡。諸夢自除。心若不異。萬法一如。所以道。我有時見山不是山。見水不是水。見僧不是僧。見俗不是俗。見男不是男。見女不是女。有時見山是山。見水是水。見僧是僧。見俗是俗。見男是男。見女是女。如是則全明全暗。雙放雙收一句作麼生道。卓拄杖。喝一喝云。下坡不走快便難逢。

上堂。師云。昨日三。今朝四。俄然不覺霜鋪地。朔風凜凜骨毛寒。吹起个中無孔笛。韻出漫遊雲。疏通前後際。非五音。非六律。問取拄杖子。拄杖子道个直條條。赤灑灑。終日倚墻靠壁。參。

上堂。師云。默時說驅耕夫之牛。說時默奪饑人之食。就中有舌頭。談而不談。且道是什麼人。舉世尊一日升座。默然不語。阿難白佛云。世尊何故不說法。佛言。會中有二比丘犯律儀。故不說法。阿難以神通力觀是二比丘。立擯出。世尊還復默然。阿難又白佛云。是二比丘爲我擯出。世尊何故不說法。佛言。吾誓不爲二乘人說法。便下座。師云。據山僧看來。世尊大似壓良爲賤。棲靈門下要且不然。若有人白雲。眾中有二比丘犯律儀。爲我擯出。請和尙爲眾說。法只向他道。爲汝說法竟。山僧恁麼告報。不獨辯魔揀異。亦且流通正眼。以拄杖卓一下云。還委悉麼。禍不單行。

辭眾。上堂。僧問。寸心不昧時如何。師云。天上有星皆拱北。人間無水不朝東。進云。善惡不隨時如何。師云。腦後見腮。僧禮拜。師乃云。擺棹臨江走一頭。絲綸才展浪橫舟。收來放去如何速。此處無魚別下鉤。

破山禪師語錄卷第二

﹝嗣法門人蜀渝州治平寺照衣敬刻

破山和尙語錄第二卷

堆藍弘禮禪人對秀水謝穎仙書嘉興倪天章刊﹞

﹝康熙庚申歲孟春月嘉禾楞嚴寺般若坊藏板﹞嘉興大藏經破山禪師語錄

破山禪師語錄卷第三

當陽玉泉嗣法門人印正等編

上堂三

住順慶府渠縣祥符禪寺師在棲靈受請拈帖示眾云三張白紙便謂千里同風一个圓相欽師卻被馬師惑棲靈者裏車不橫推理無曲斷請維那剖露。

山門云昔日聞公遠祖從此出今朝不肖兒孫從此入𨿽然出入不同要且門庭不別大眾目道那里是不別處以杖指云十方婆伽梵一路涅槃門。

佛殿云堂堂坐斷千差路密密疏通萬別疑信手拈來無不是當陽拋出大家知𨿽然如是也要公驗分明展具三拜。

方丈云據此室行此令勿問船來陸來只要頭正尾正喝一喝。

指法座云八萬四千獅子座此當爲第一縱廣正等八萬四千由旬此座非大於中坐者其身非小以如是座坐如是人以如是人坐如是座大眾還見麼舉頭天外望誰是我般人遂升座拈香雲此瓣香端爲今上皇帝祝嚴聖躬萬歲萬歲萬萬歲伏願皇風共山川而並扇法輪同日月以齊推次拈香雲此瓣香奉爲文武卿相闔郡縉紳伏願借當世而修出世卽凡心以證聖心末拈香雲此瓣香從東過西從西過東撞著一个老布衲一椎粉碎此是第五回

拈出供養見住浙江寧波府天童山密雲老和尙以酬法乳之恩斂衣趺坐上首白椎竟師云古岸灘頭擲釣臺絲綸初展去還來淸波浮定有無意負餌金鱗夢眼開以杖作釣勢云有麼有麼時有僧出眾禮拜起喝一喝拂袖而退師云領取鉤頭意莫認定盤星良久復云毛吞巨海萬頃風濤鬧括括芥納須彌十方世界淨裸裸以大圓覺爲我伽藍四生六道盡集其中行住坐臥屈伸俯仰迎賓待客屙屎放尿拈匙放筋動靜忙閒無不承此恩力所以道佛子住此地則是佛受用常在於其中經行及坐臥夫如是會人人悟證平常个个七穿八穴不待啐地折嚗地斷如紅鑪點雪冷灰嚗豆正與麼時祝聖開堂一句作麼生道雕弓已掛狼煙息萬里謳歌賀太平。

上堂師云年年臘月八黑豆解生芽水母因無眼求食須仗蝦明星射腦蓋捏目便生華此道如何會瞿曇是釋迦。

上堂師云今日彊登曲錄木圓音一吼震山谷人非人等驀相逢彈指頓超煩惱窟如是則知顯教圓寂正堂禪師不離煩惱而證解脫不離生死以般涅槃來山僧拄杖頭上倒駕慈航現無邊神變道兩句苦辭去也大眾還聞否且道是那兩句聻耳邊多少閒題目賺我光陰十萬程。

上堂師雲天地未始父母未生渾忘物我撥擲渠誰以拂子畫一畫復畫此○云自此一畫一圈而分兩儀四象八卦六爻以至吉凶否泰交會岐殊妙辧懸河無出此一圈一畫之中復畫○云若也從此薦得攺禾莖爲粟柄易短壽作長齡其或未然有限身心時不待無情寒暑日相催。

上堂師云今朝臘盡與年窮處處人燒松火蓬惟有此間一種別冷淸淸地鬧叢叢復舉秀才問趙州佛滿一切眾生願是否州云是曰弟子要和尙手中拄杖可與否州云君子不奪人所好曰我不是君子州云老僧亦非佛師云秀才𨿽有定亂之謀且無安邦之計趙州探竿在手影艸隨身不妨奇特中顯奇特好手中呈好手將謂本分翻爲分外山僧正眼看來才啟口處好與三十棒何也祥符門下賞罰分明。

追嚴上堂師云元宵正月半日月燈明現卽此爲亡靈本光破諸暗盞子撲落地碟子成七片露柱撞燈籠山門騎佛殿此意是如何吾道一以貫。

師誕日上堂僧問和尙跳出生死圈如何今日又降誕師云大好疑著僧禮拜師乃云突出難難難辦別擬之易易易承當一聲地盡生死下座云諸仁者請續後句。

上堂僧問月未圓時如何師云合進雲月正圓時如何師云恰進云星月不現時如何師云札僧禮拜師乃云蓮胎未質梅蕊不萌洞空劫之本有盡今時之自得人人常光現前个个壁立萬仞只僥海屋添籌南山增算猶是化門邊事不涉延促一句作麼生道一溪紅白桃李樹四野靑黃菜麥田。

上堂僧問是法非思量分別之所能解爲甚麼惟佛與佛乃能知之師云知音不必頻頻舉八兩原來是半斤僧禮拜師乃云施主彊請升座多說不如少說少說不如不說何以故是法不可示言詞相寂滅復舉藥山久不升座院主白雲大眾久思和尙示誨山曰打鐘著眾才集山便下座歸方丈主隨後問曰和尙旣許爲大眾說法爲甚麼一言不措山曰經有經師論有論師爭怪得老僧師召大眾云昔日藥山今朝祥符且道是同是別良久復云旱地雷聲晴天霹靂兩个古錐都來是賊。

上堂師云止止不須說葛藤徧野不爲多我法妙難思絆著幾个便賣弄諸憎上慢者冬瓜直儱侗瓠子曲彎彎聞必不敬信只緣無眼耳鼻舌身意山僧恁麼判斷且道釋迦老子還向什麼處轉身吐气只怕眾生不是佛是佛何愁不解語。

上堂值驢鳴師云平地起孤堆虛空墮地走撞著瞎驢鳴將謂獅子吼震威喝一喝下座。

追嚴上堂師云春日晴黃鶯鳴聲聲韻出觀音門有人向此活機括剎剎塵塵現勝身如是則我等持滿公先慈余氏不離當處而徧沙界不歷僧祗以獲法身來山僧拄杖頭上現一行三昧去也卓拄杖召大眾云還聞麼若將耳聽終難會眼底聞聲方始知。

上堂僧問靑天白日昭昭靈靈睡著時主人公在甚麼處師云向前來與汝道僧遂進前一步師云是甚麼進云不離當處師笑云大好睡著在僧禮拜師乃云云凝覺春盡雨過知華殘了達覺知處恁忙亦是閒大眾忙間卽且置試道覺知處如何了達良久云不遇春風華不開華開又被風吹落。

解制上堂師云今朝三月十百日禪期畢衲子問如何棒頭驀面擲曼殊前後三長慶蒲團七卽此罷鑪錘幾人成大器以拄杖擲地云祥符解開布袋放出出羣角虎不會獅子翻身个个解打口鼓以手拍口云冬冬。

住順慶府大竹縣無際禪寺山門雲門庭施設不如破山入理深談猶較無際百步以拄杖卓一卓便入佛殿云若向者裏禮拜眼裏撒沙不向者裏禮拜佛頭著糞試問諸仁者且道禮拜底是不禮拜底是遂展具云不禮各白稱尊禮則互相恭敬便拜。

方丈云入門棒入門喝痛施惡辣鉗錘有時語有時默全彰本分艸料忽遇一个半个瞎驢且作麼生管待喝一喝。

指法座云千聖向此證知一眾從玆開悟人人立地頂天个个眼橫鼻直還見有路可上也無遂升座拈香祝聖畢末拈香雲此瓣香三登九上撥艸瞻風受盡苦辛一期印可第六回

拈出供養天童山密雲老人以酬法乳之恩斂衣敷坐上首白椎竟師云鳳山挺秀燕水迢遙鶴不停機龍難湊泊就中有現躍飛騰者麼一僧出眾喝一喝師云跛鱉盲龜亂跳僧無語師云不信道問今日結制聚喧喧心光照透境相還心光照透卽不問心境雙忘事若何師云十字街頭親見父進云心境未忘時如何師徵云汝喚什麼作境僧佇思師噓一聲僧禮拜師乃云一機透徹千途萬轍同歸一道坦然十聖三賢齊赴火不待日而熱風不待月而涼鶴脛自長鳧脛自短只饒未露已前薦得猶是半提且全提正令一句作麼生道橫按莫邪全正令太平寰宇斬癡頑。

上堂師云如何是祖師西來意庭前柏樹子覷著則眼瞎如何是祖師西來意神前酒臺盤喫著則口啞如何是祖師西來意檐前雨滴聲聽著則耳聾大眾會麼字經三寫烏焉成馬。

上堂師云若以問答是禪禪非問答若以坐臥是禪禪非坐臥若以動靜是禪禪非動靜若以取捨是禪禪非取捨若以語默是禪禪非語默正恁麼時如何是禪聻泥牛耕破波心月木馬嘶回劫外風復舉梁武帝前因爲樵夫上山斫柴次忽值猛雨投破寺躲見佛亦被雨灑卽以自戴笠蓋佛後報爲王是以不迷本因五里一庵十里一寺又感初祖達摩航海而來迎內供養一日問曰朕造寺度僧未審有何功徳磨雲實無功徳武帝自此開悟悔昔所作盡是有爲功用今日山僧看來一佛一祖鼻孔各別一个是荷葉團團團似鏡一个是菱角尖尖尖似錐。

上堂師云有問有答踏著秤錘原是鐵無問無答鼻孔依然搭上唇且道問底是不問底是良久卓拄杖一下云參。

浴佛上堂師云年年四月八處處浴悉達者裏不恁麼焚香活燒殺何以故是法平等無有髙下復舉世尊初生一手指天一手指地便道天上天下惟吾獨尊後雲門大師道我當時若見一棒打殺與狗子喫貴圖天下太平師云一佛一祖手眼各別一个意在東南一个志向西北無際今日各與三十棒何故如此山僧棒頭有眼。

上堂師云今日升座無他爲裔宇張居士求嗣特特舉揚宗教續佛祖慧命卽續人間宗嗣所以道不孝有三無後爲大以生死涅槃也是一大山川社稷也是一大田園屋宅也是一大妻財子祿也是一大然而大之一字總是無人替得故曰爲大山僧另有極小小事亦無人替得試問諸人如何是極小小事聻良久云只有屎尿是个小事也要各人自去始得。

上堂僧問昔日長者金磚布地今日李居士營齋供眾其功是同是別師云鼻孔原來下頭大進云何不直截道一句師驀頭一棒僧禮拜師乃云自我達摩初祖觀東震旦國有大乘根器特特航海而來直指人心見性成佛以言句露者个消息易引人情識乖戾直指之旨後出臨濟大師以棒喝接機杜絕情識如擊石火似閃電光直下令人無回避處如將梵位直授凡庸更不如何若何是謂之知痛癢近來去聖時遙情竇日鑿又將棒喝處穿鑿不少以打處云痛切審痛底是誰可憐生不獨不會吾祖棒喝之旨且不會鼻祖西來之意也然而鼻祖以言句定旨蓋疏通執心執性之謂後以棒喝定旨蓋疏通嚼言嚼句之謂豈是以打處痛處云知痛癢也耶若如是會則吾祖者條棒早已拗折了也西來大意早已抹殺了也又安繼於今日哉復豎拄杖召大眾云還會麼千鈞之弩不爲鼷鼠而發機。

追嚴上堂師雲苦雨盆傾下愛河長欲波魚龍沈巨浸孤兔隱湥坡竹杖落塵少芒鞋增價多亡靈承此力彼岸忽經過所以道處生死流驪珠獨耀於滄海踞涅槃岸桂輪孤朗於碧天正恁麼時不涉二途一句作麼生道隨順世緣無掛礙涅槃生死等空華。

上堂師豎拄杖云者个事明歷歷黑桼桼十聖三賢從此熱瞞歷代祖師從此悟證一切眾生從此摸索不著所以香嚴道昔年貧未是貧今年貧始是貧昔年貧猶有卓錐之地今年貧錐也無復卓拄杖云大眾且道如何是無底道理喝一喝下座。

上堂僧問何火無煙而自明師云解打鼓進雲何水無魚而蛟住師云解打鼓進云何鏡非銅而光輝師云解打鼓進雲頭頭盡是虛靈趣物物全彰觸處眞師喝一喝僧禮拜師乃云學道之人不識眞只爲從前認識神無量劫來生死本癡人認作本來人此是古人一首上場詩山僧今日拈來人天眾前下个注腳殊不知識神與本來人相去不遠只在就中辧別若也辧別得出處處綠楊堪系馬家家有路透長安其或未然山僧更爲諸人曲引旁通去也復舉仰山參中邑禪師問曰如何得見性去邑云譬如一室有六窗內有一獼猴外有獼猴從東邊喚猩猩獼猴卽應如是六窗俱喚六處俱應仰云和尙譬諭無不明了只如內獼猴睡著時外獼猴作麼生相見邑下禪牀把住山云猩猩我與汝相見了也師云𨿽是饑逢美食渴遇甘霖不無齷嘴黏牙若是破山門下又且不然待開口時和聲便打何故聻殊相劣形同幻質呼驢喚馬總虛名。

辭眾上堂師雲漲水蝦蟆日夜催道人不薦渾忘歸今朝解了忙閒結嚴艸溪頭絕是非如是則知隨處作主遇緣卽宗以一機透則無機而不透以一理明則無理而不明透不透之機關行超佛祖明不明之理趣位越人天以拄杖畫此云還透者个麼還明者个麼若明得者个透得者个不枉檀信殷勤山僧銳志復呈拄杖云會麼嚴艸溪頭休住腳五巓山下莫橫身下座。

住瀘州江安縣蟠龍禪寺三門云千聖共遊一眾履歷進進出出路頭不識以杖卓一卓喝一喝召大眾云還識麼棒頭喝下皆消息帶水拖泥卽指歸。

佛殿云有佛處不可住無佛處急走過今日忤逆兒孫一瓣香禮三拜行到水盡山窮只得將錯就錯。

方丈云佛耶祖耶據此證此我亦如是別無所指仁者珍重莫要龍頭蛇尾咄。

眾護法請開鑪師指法座云毒鼓初撾慈航倒駕渡之者浪靜風恬耳之者魂銷魄散今日新蟠龍拈一瓣返魂香去也眾中還有惜取鼻孔者麼遂升座拈香祝聖畢維那白椎云法筵龍象眾當觀第一義師云第一義觀則落二落三不觀則落七落八釋迦到此計窮力極謂之如來禪達摩到此攔腮劈脊謂之祖師禪𨿽然作用不同要且瓦是泥做山僧到此口似磉盤眼如掣電拈出幾句聊酬所請諸方此日同開鑪惟有蟠龍意致殊不向此中求鍛煉冷冰冰地自如如喝一喝下座。

上堂師云閉門打睡接上上機顧鑑頻呻曲爲中下據此看來山僧有口只好掛在壁上若以拈椎豎拂爲禪病在持捉若以裝聾賣啞爲禪病在口耳若以欬嗽涕唾爲禪病在音韻若以揚眉瞬目爲禪病在顧視若以手舞足蹈爲禪病在跳旣然未是且道如何是禪冬瓜直儱侗匏子曲彎彎。

上堂僧問掬水月在手未審水漧波盡月歸何處師驀頭一棒僧喝一喝師連打兩棒問金出礦時如何師云嚇殺人進云恁麼則橫身踴躍師云死逼逼地問父母未生前如何是學人面目師雲雨打梨華蛺蝶飛風吹椏絮毛毬走進云原來原來師驀頭兩棒僧禮拜師乃云一點雨一點濕居士設齋和尙喫試問就中意若何摩訶般若波羅密。

上堂僧問蝦蟆丘蚓尙解逃禪跛鱉盲龜卻能知有爲甚靈利衲僧反道不會師云箍桶漢僧喝一喝師云如法箍進云只得恩深轉無語懷抱自分明師打雲閒言語問二十年前葛藤徧地滿眼生塵如何是不生塵處師云趙州道底進云又是什麼光景師云薦取下句注腳僧禮拜師乃云凜凜朔風吹敝廬人人凍裂个皮膚就中有點天然別分付梅華樹幾株如是則知寒暑疊遷生死交謝有物於中流動未獲天地同根萬物一體卓拄杖召大眾云還委悉麼維那云委悉則不堪師喝一喝下座。

上堂僧問堂前露柱久懷胎長下嬰兒頗俊哉爲復是神通妙用法爾如然師雲橫開不在春枝上進云未解語言先作賦一操便取狀元來師云別有風流一段奇問若論此事三賢膽顫十地魂驚未審利害在什麼處師云腳跟下豎去橫來問大地山河歸一點萬派乾坤一竅中卽今一竅在什麼處師云腦後見腮不與往來僧禮拜師喝一喝乃云今朝十一月初一衲子齊來討巴鼻厲色震威喝一喝喫驚打怪聾兩耳昔人擬作觀音門今又翻爲鶖子智只此告報與諸人惟要諸人信得及信得及無孔鐵錘當面擲不須擬議更尋思信去羊腸驀直去。

上堂師云終日病魔廝結懶饒三寸綿舌彊登曲錄木牀一味喝風棒月遂喝一喝卓拄杖云若向者裏會得了鬼神覷不破之機超生死不相干之地其或未然更聽葛藤復舉臨濟行乞遇一婆子濟指缽雲家常添缽婆子卽轉身掩卻門云太無厭生師云臨濟素是當仁不讓於師尙男不和女鬥今日山僧者裏也不行乞施主也不掩門日日喫齋喫茶只是當不得太無厭生。

上堂僧問今日國令更嚴不許拋沙撒土師雲山大多狐兔水滿足魚龍問水明老蚌懷胎後云重蒼龍退骨時老蚌懷胎卽不問蒼龍退骨時如何師云也是蠟人向火進云不是巨靈手怎敢望華山師云不薦當陽句從來念詩章進云可惜連城壁從勞獻楚君師正色噓一聲進雲杜撰宗師如麻似粟師云只有你一个問盡大地是沙門一隻眼未審人人在何處下腳師云腳跟下好與三十棒僧禮拜師乃云石頭瓦塊亂商量癩狗泥豬罵上堂翠竹黃華才側耳冬瓜瓠子便承當此四句內有一句能縱能奪能殺能活有人簡點得出一生參學事畢。

上堂師云雲門一字關臨濟三玄要潙仰擅門庭曹洞別堂奧法眼道不知觸著便跳惟有蟠龍無剩言饅頭開口呵呵笑大眾且道他笑个甚麼心生大歡喜自知當作佛。

上堂師云一聞千悟拗折弓箭放下屠刀九上三登拋卻甑箄典當布單更有牢籠不住呼喚不回者又作麼生指示良久云過蟻難尋穴歸禽易見巢。

上堂師云日用事無別踏著秤錘原是鐵惟吾自偶諧十字街頭磚頭頭非取捨雞寒上樹物物弗張乖鴨寒下水朱紫誰爲號一任鉆龜打瓦丘山絕點埃惟有者裏瞞不得神通並妙用火官頭上風車子運水與搬柴貓兒尾上系研錘龐居士恁麼道新蟠龍恁麼拈非是與古人鬥勝要且路見不平眾中有具眼者試於此中緇素看。

上堂僧問山髙不露頂云深不知歸時如何師雲遠岫云封壁平溪水結彌進云未審意旨如何師卓拄杖一下云向者裏薦取問冷心不動月澄潭鴛鴦繡出白雲間且道鴛鴦繡出時如何師云不把金鍼度與人問靈云見桃華得悟因甚玄沙不肯師云爲伊眼華進云未審意旨如何師云瞎漢僧禮拜師乃雲山僧今日上堂來步步泥蹤點法臺徹夜不妨霜與雪西園猶放碧桃開驀呈拄杖召大眾云見麼若也向此見得徹去能銷億劫顚倒想不歷僧祗獲法身其或未然有寒暑兮促君壽有鬼神兮妒君福。

歲旦上堂僧問相逢著眼流水行雲脫胎神化嬰兒漸長流水行雲卽不問嬰兒漸長事如何師雲長長一个矮子問百華競秀妙徳家風一亙晴空普賢境界百華競秀卽不問一亙晴空事若何師云爍天爍地問金蓮照奕千家樂玉露回光萬象新卽今合是甚麼人境界師云看取腳跟下僧禮拜師乃雲輕煙薄霧鼓風濤吹徹梅華白樹梢珍重諸人惜鼻孔淸香不對野狐飄擲拄杖云狼籍不少下座。

上堂眾禮三拜師云者裏倒身三拜少林分骨分髓今朝正眼看來也是搓巴兜鬼喝一喝下座。

再住萬峯開鑪上堂師云萬峯今年結制柴米事事不濟不惟凍殺餓殺且受冷句熱句珍重四海髙流薦取衲僧巴鼻大眾且道衲僧巴鼻如何薦取有僧不出眾鼓掌呵呵師雲南山起雲北山下雨。

佛成道日上堂師云一年一度口吧吧說盡甜瓜並苦瓜汝等諸人不解薦毛頭星現眼添沙。

解制上堂師雲天關才轉地軸始回山川獻天然圖畫艸木吐本地風光換卻天下人眼睛透徹衲僧家巴鼻活情無情之眞機頑石尙應加額忘學無學之妙術爛柯且自點胸所以道萬象之中獨露身爲人自肯乃方親昔年謬向途中覓今日方知火裏水復召大眾云今日春寰鄭居士來山爲諸人辦自肯齋未審眾中還有自肯者麼時離指舞坐具出法堂師云放出萬峯云五色甘霖指日灑蠶叢。

開鑪上堂師云鑪開八載風散四維焦頭爛額者幾退幾屈鐵眼銅睛者百煉百輝等須彌而爲炭不足其燒變滄海以爲田不足其用正值年荒世亂力極計窮未審眾中有當鑪不避火者麼試出來與山僧相見如無從玆打个驢年結動靜忙閒解不開。

佛成道日上堂問一句了然超百億不須門外覓三車三車卽不問如何是一句師云鯨吞海水盡露出珊瑚枝僧禮拜師乃云昨夜毛頭星作怪釋迦老子漆桶快餘光分胤後兒孫个个頂沒一塊召大眾云各各伸手摸摸看看是那里沒一塊若也摸著便與釋迦老子同一眼見同一耳聞同一受用當下無生死可怖無涅槃可證無男女可形無凡聖可隔淨裸裸絕承當赤灑灑無回互其或未然且向三條椂下七尺單前默默披衣自看始得。

上堂問天下有道則見無道則隱隱卽不問如何是有道則見師云四海五湖王化裏進云三千禮樂憑師舉五百英雄盡讓誰師卓拄杖一下進云慣從五鳳樓前過手握金鞭賀太平師雲從來此處念詩章問今日掀翻獅子窟一聲哮吼震山谷寥寥大地絕遮欄孰个當頭把得住師云香煙堆裏現全身僧喝一喝師打一棒進云也不得放過師噓一聲問螣蛇纏足露布繞身未審作麼生解師雲頭上漫漫足下漫漫進雲水不洗水金不博金去也師云兩重公案僧禮拜師乃云卽心卽佛拖人落水非心非佛落水拖人不是心不是佛不是物木人把板雲中拍石女含笙井底吹此三句內有一句全暗全明雙收雙放若人簡點得出一生參學事畢。

破山禪師語錄卷第三

﹝嗣法門人蜀北果州眞如寺海液蜀東巴州淸涼硐印嵩同刻破山和尙語錄第三卷

堆藍弘禮禪人對秀水謝穎仙書嘉興倪天章刊﹞

﹝康熙庚申歲孟春月嘉禾楞嚴寺般若坊藏板﹞嘉興大藏經破山禪師語錄

破山禪師語錄卷第四

當陽玉泉嗣法門人印正等編

上堂四

住夔州府開縣大寧禪寺入院三門云十方無壁落四面亦無門教山僧從何處入以拄杖畫此﹝○﹫八﹞雲從者裏八字打開。

方丈云卽此用離此用主賓互換胡來現漢來現妍醜自分新長老忍俊不禁一任鉆龜打瓦。

檀越徐道臣請開堂至法座云就地登空易從空放下難難易齊屏卻直透上頭關新大寧直透上頭關去也大眾還見麼若有路可上更髙人也行遂升座拈香雲此瓣香聲傳社稷價重山河端爲祝嚴今上皇帝聖躬萬歲萬歲萬萬歲伏願堯風鼓鼓吹內霧邊云立散舜日輝輝照深幽遠暗長明復拈香雲此瓣香奉爲乃文乃武闔國公卿伏願不忘囑累恆爲佛法之金湯直下承當永作人天之眼目末拈香雲此瓣香供養浙江寧波府天童山密雲和尙用酬法乳之恩伏願一朝印可承慈蔭九處拈來始適殷斂衣趺坐上首白椎竟師云森嚴鑪韝惡辣鉗錘鍛聖煉賢於剎那際超生越死於頃刻間固非神通妙用本是法爾如然未審眾中有具銅頭鐵額者麼試出來與山僧相見一僧出眾禮拜起以坐具拂一拂展兩手師云官潭子向汝道破了也僧舞坐具繞一匝歸位師云掠虛漢問學人寂寂請和尙歷歷師卓拄杖一下僧喝一喝師云汝者一喝濟得甚麼邊事進云露一絲是陷虎之機隱一迹則無聲無臭師喝雲閒言語僧禮拜師乃雲山棒濟喝點開三要三玄河馬洛龜印破無聲無臭斷臂而覓安心覆舟以獲眞子傳傳有據授授無私不惟祖道之重拈且補皇圖之再振當恁麼時報國大寧一句作麼生道兩江風浪交頭合一洗干戈瘴癘開。

上堂僧問寶劍拂開天地靜金刀才舉鬥牛寒師云禍事禍事進云恁麼則磧裏徵人三十萬一時回首月中看師豎柱杖云遼天赫奕進云萬邦有道歸王化一直無私賀大寧師便打復舉僧問巴陵祖意教意是同是別陵云雞寒上樹鴨寒下水師云𨿽然如是雞肚不知鴨肚事遂爲禪教之分大寧則不然若有人問祖意教意是同是別只向他道水向石邊流出冷風從華裏過來香。

上堂師云盛山臨水年年在東土西方豈變遷卽死卽生卽解脫非男非女非因緣舉心蹉過娘生面動念乖張空劫前圓具圓修登九品徳池波湧綻金蓮所以道無邊剎海自他不隔於毫端十世古今始終不離於當念如雁過長空影還沈水正恁麼時且傳夫人獨脫一句作麼生道生則決定生去則實不去。

上堂師云十五日已前說法機不及十五日已後說法機太過正當十五日說法機如掣電語似轟雷試問春鰲李先生會也未若也會得便會孔子道天何言哉四時行焉百物生焉天何言哉所以道大音希聲大巧若拙無言爲至言無說乃眞說其或未然更聽一偈跳出火坑順且疾臨終正念眞端的西方卽在个中圓不用徒勞向外覓。

住大竹縣佛恩禪寺豎大佛殿眾檀越請上堂僧問如何是佛恩境師雲長長短短千株樹進云如何是境中人師云落落零零幾个僧進云人境已蒙師指示如何是臨濟當陽一句師豎拂子云會麼進云恁麼則知恩有地去也師震威喝一喝問古人拈一莖艸建梵剎竟新佛恩今日又作麼生師云八方有道歸王化四海謳歌賀太平進云石華山畔金聲振驚起丹林雙鳳兒師不理僧禮拜師乃云佛恩殿上雙獅踞地大持堂前孤鴻唳天二水逢源一山挺翠髙也明也悠也久也廣不替之宗風奇哉俊哉善哉偉哉多非遙之桂月因如是地產如是人因如是人行如是事非但地勝人賢要且名成實就大眾且道新佛恩眉毛還在麼卓拄杖云千千龍象從玆止萬萬獅麟自此歸。

天童悟和尙忌日寶曇禪人設供請上堂師云七月七巧雲集秋風秋露及秋雨乍寒乍熱透皮毛欲脫欲穿徹骨髓所以道熱則普天匝地熱寒則普天匝地寒熱則熱殺闍黎寒則寒殺闍黎若如此會得寒暑不能遷生死不能易正當恁麼時且獨脫一句作麼生道勞煩大眾同到先師眞前露布者个消息下座詣眞前拈香雲戒香定香慧香解脫香解脫知見香觸碎吾師肉鼻孔管教徧界不能藏。

住開縣龍城山紫雲禪寺解制上堂師云年年七月十五處處追宗薦祖个裏眾僧自恣都來足蹈手舞爲復是妙用現前爲復是業風飄鼓今朝聖制告圓試爲老僧分析看若分析得出大虫原來是老虎其或未然將拄杖一時打散亦是蒼天中更添冤苦。

住開縣鴉城山棲鳳禪院結制上堂僧問世亂年久羣魔卽恢卽復如何是太平消息師豎拂云會麼進云四海總歸王化裏全提正令亦奚爲師雲閒言語僧喝一喝師云此喝落在什麼處僧擬開口師震威喝一喝僧禮拜師乃云七月十五龍城解制罷座八月十五鴉城結制升座𨿽是兩彩一賽要且不離者个以拂打圓相云佛子住此地則是佛受用常在於其中經行及坐臥復舉馬祖與百丈西堂南泉玩月次祖曰正與麼時如何丈曰正好修行堂曰正好供養泉拂袖便行祖曰經歸藏禪歸海惟有普願獨超物外師髙聲云馬大師板齒生毛分星撥兩恁麼判斷總是第二月且道如何是第一月畱待夜來江上落照人無復冷秋秋。

解制上堂一僧出以手掩師口師打一拂僧遂走云怪了師拽杖打出乃云本明徹闍黎前爲老僧送別偈云吾師拄杖欲翻云老僧道拗折了也鳥道騰騰盡伴行老僧道一有多種二無兩般閨閣縱然無一物老僧道轉祕轉多阿誰擔荷破沙盆老僧道且喜有个徹闍黎老僧拈也拈了斷也斷了不惟我師從互相唱和且是聖制告圓亦有兩句壓韻而已棲鳳今朝散水雲縱橫逆順任教行破沙盆是正法眼莫逐鮏羴污卻盆震威喝一喝下座。

住夔州府萬縣太白巖萬福寺總戎譚任卿生日請升座僧問離相離名接上上根立機立境曲爲中下置此兩途還有爲人處也無師云問得老僧口啞進云焰地火光扶日出倚天長劍逼人寒師震威喝一喝問收放不停時如何師云好與汝三十棒進云過在甚麼處師云是甚麼所在許汝覓過問祖佛卽不問覿面相呈事如何師云兩眼對兩眼問無生一句鬼神不知因甚被諸人覷破師云汝卻被拄杖子覷破僧禮拜師乃云六月一毒熱極渾身上下汗如雨各人返手試摸之看是如何个道理今朝是我任卿譚總戎髙升壽域老僧登曲錄木牀贊揚不及欲贊壽比南山南山尙有崩倒欲贊福如東海東海尙有枯竭正恁麼時同於金剛不朽一句作麼生道萬福堂齋萬壑僧千金石鼓千秋水喝一喝下座。

總戎譚虞卿生日請升座師云初伏尾中伏頭熱得通身冷汗流惟有中心个樹子無分寒暑自悠悠如是則知我譚公過去世六月二十五本不生未來世六月二十五本不滅現在世六月二十五本不住淨裸裸絕承當赤灑灑無回互所以道一念普觀無量劫非去非來亦非住如是了知三世事超諸方便成十力況華封有三多之祝老僧亦有三際之譚都盧在者裏還委悉麼良久▆云八角磨盤空裏走無須鎖子兩頭搖。

慕義侯士心譚護法起華嚴經請升座師云奇哉奇哉更奇哉一點明星是禍胎今日拈來光宇宙眾生夢眼一齊開若未如是且聽葛藤說經意畢下座。

解制上堂僧問大地平如掌長空一色秋曾無佛子迹只見水牯牛時如何師驀頭一棒進云翻身嫌地窄舉步憾天低師雲閒言語僧禮拜師乃云結制解制千古常規長期短期一朝方便向舉起處承當猶是不喞澑漢不向舉起處承當含元殿裏覓長安老僧年邁要覓个四稜著地者相繼住持令老僧偸安兩日有麼有麼時數僧齊下一喝西堂云任從滄海變終不與師通師云旣無怒起木上座一時趕散。

住夔州府梁山縣金城禪寺順治九年十一月初一日聖瑞姚總戎天錫姚明經曁闔郡眾檀越請開堂指法座云此寶華王座二十年前也曾七上八下今日復升此座一任百匝千重大眾老僧撥轉今昔關頭去也還見麼遂升座拈香雲此瓣香自治而亂自亂而治非木石而不能全其體非水火而莫能發其用爇向鑪中祝嚴今上皇帝聖躬萬歲萬歲萬萬歲此一瓣香非口所宣非心所測從月明簾外得來荊棘林中拈出奉爲在位宰官當山請主伏願始作春秋之關鎖終爲東北之界墻末拈香雲此瓣香三登九上七穴八穿觸碎鼻孔歸來第十三回

拈出供養天童山景徳堂上密雲先師用酬法乳維那白椎云法筵龍象眾當觀第一義師云第一義作麼生觀若以眼觀觀處卽瞎若以心緣緣處卽乖旣不以眼見心緣試出來與老僧話會看時二僧出眾跳一跳喝一喝師云還有麼二僧無語師以拄杖卓一卓云木上座與諸人話會去也委悉麼杖頭日月光天徳照破山河煙霧開。

佛成道日上堂師云獨踞金城第一峯滿天星斗現穹窿老僧髙著靑蓮眼看得眾生與佛同榮寰趙居士追嚴飯僧欲與佛同一成道同一受用所以道火不待日而熱風不待月而涼鶴脛自長鳧脛自短松直棘曲鵠白烏玄本自現成何假修證大眾正恁麼時修證卽不無染污卽不得一句作麼生道一點明星當午現九蓮華果自芳妍。

上元日上堂僧問吾有一物無頭無尾常在動用中乞師一接師云你眼瞎僧喝師便打問入門便棒相見便喝不知有過無過師打云是甚麼所在還來覓過問如何是行腳事師云面面相看口如木問正月中旬是上元請問和尙如何是缺如何是圓師以拄杖畫此○云且道是缺是圓問如何是學人生處師卓杖一下進云如何是死處師亦卓杖一下進云如何是不生不死處師復卓杖一下問如何是金城境師云城小規模大進云如何是境中人師云僧貧世界寬進云人境與和尙差多少師豎拄杖云拄杖頭上薦取僧禮拜師乃云年年正月半處處燈光現个裏卻無明阿誰將眼見復以拄杖畫此○云委悉麼我見燈明佛本光瑞如此。

師誕日明宇彭居士請上堂師拈拄杖卓一卓召大眾云會麼者个與老僧同壽從無始來正月二十一日乃至盡未來際正月二十一日算數譬諭不可說不可思議福徳海壽命聚不獨老僧如是三世諸佛亦如是歷代祖師亦如是天下老和尙亦如是一切有情無情亦如是復卓拄杖下座。

解制上堂師云老僧閒坐困眠不覺過了三月爾等朝參暮請恍惚又是一期釋迦老子尙有三七思惟達摩初祖況乃九年面壁今日侯府西昆譚護法爲汝諸人設放參解制齋且道參作麼生放制作麼生解還委悉麼試看春風吹野綠應教龍象任縱橫。

住夔州府梁山縣雙桂福國禪院順治十七年十月十五日邑侯飛雲彭護法請開堂師接疏云大淸定鼎揚文耀武於斯時雙桂開鑪鍛聖煉賢於此日𨿽是公驗分明卻請維那宣過。

升座師拈香雲此一瓣香非木非香無聲無臭爇向鑪中端爲祝嚴今上皇帝聖躬萬歲萬歲萬萬歲伏願壽山福海彌髙彌深皇圖帝都至堅至固次拈香雲奉爲滿朝百辟臨筵郡侯伏願長爲王室股肱又拈香雲六六代相傳四四處經手供養天童山景徳堂上密雲先師用酬法乳斂衣敷座上首白椎竟僧問如何是十五日已前事師云前不構村進云如何是十五日已後事師云後不抵店進云正當十五日時如何師云退身三步禮拜著問天產靈芝爲甚麼不抽枝發漧師以拂子打圓相云生也生也問紅鑪大韝就裏添炭時如何師云焦頭爛額似粟如麻僧禮拜師乃云今年雙桂開堂个个腳忙手忙山上工頭喊號堂前執事敲梆芒鞋東穿西脫索扛論短爭長務要同心協力都來直下承當未審眾中還有承當者麼時數僧齊下一喝師笑云未在旣無老僧因齋慶贊去也復舉龐居士將百萬家財傾向湘江去參石頭遷禪師問不與萬法爲侶者是甚麼人頭以手掩居士口士遂悟據山僧看來此老𨿽與彭公同裏其實機用各別與其傾向湘江不若我彭公將來飯僧請法寧不出龐老一頭地也𨿽然如是刁刀相似魚魯參差若向此中會得古今無二道聖賢無兩心如擲劍揮空勿論及之不及貴承當而不貴推托也還委悉麼處處綠楊堪系馬家家有路透長安下座。

上堂僧問如杲日照空時如何師云若不同牀睡焉知席底穿進云幾回出世幾建叢林和尙分中成得什麼邊事師云直教人腳跟下豎去橫來進云有一人不落凡聖和尙如何接他師震威喝一喝僧禮拜師乃云寒盡隴頭梅欲放穿人鼻孔令人忙看他無限癡男女都把光陰喪北邙時宇黃居士到室中欲老僧露布者个消息然而者个消息在胎爲身處世爲人在眼曰見在耳曰聞在鼻辧香在口談論在手執捉在足運奔老僧舉此告報諸人諸人還委悉麼還鄕盡是兒孫事祖父從來不出門。

梁山縣令曾勝幢受菩薩戒師接疏云隔壁告狀徧地葛藤覿面相呈漫天露布卽此用離此用賣弄不少蘇州有常州有短販太多𨿽是公驗分明不妨維那宣過升座云數十年來道不同而今慚愧起家風相逢沒甚閒言語一棒當頭絕己躬說戒下座。

梁山姚總戎謝夫人請升座師云金城砦上牢籠不住雙桂堂前呼喚不回本是个無面目漢卻來个裏合水和泥今鎭府謝夫人得得來山飯僧請法更祈福壽康寧勤王報國正與麼時且報國一句作麼生道雕弓已掛狼煙息萬里謳歌賀太平下座。

檀越請上堂僧問獅子王談吐三千雙桂堂拈出一句三千卽不問一句意如何師云汝眼瞎進云曉月暫飛千樹裏秋河隔在數峯西師云沒交涉問日間浩浩裏作得主夢寐裏作得主無夢無想時主在何處師云正好朝打三千暮打八百進云太湖三萬六千頃月在波心說向誰師云痛癢也不識僧禮拜師乃雲天王賜與華屋要因門入仁者大破慳囊本爲誰將所以道實際理地不受一塵佛事門頭不捨一法不捨一法千峯勢到嶽邊止不受一塵萬派聲歸海上消人人悟證平常个个圓機活潑復舉東印土國王飯僧一眾俱轉經惟二十七祖般若多羅尊者默然晏坐王問尊者何不轉經祖曰貧道入息不居陰界出息不涉眾緣常轉如是經百千萬億捲師云大小尊者也只在葛藤裏輥今日若有人如是問老僧惟痛與棒熱與喝不惟光揚祖道要且不致寂寥大眾且道尊者與老僧是同是別良久云饒伊講得千經論總落禪家第二機。

永熙禪人受戒上堂師云金城砦上塵埃不到雙桂堂前泥水甚多且道老僧純淸絕點底是拖泥帶水底是若向此中薦得無戒不持無生不度其或未然更聽葛藤說戒下座。

解制聖瑞姚護法請上堂僧問聖制告圓慶賞一句作麼生道師云各與三十棒僧擬進語師震威喝一喝僧禮拜師乃云千日禪期今日已如龍如象如獅子忽然返擲奮全威大地烽煙從此止如是則我姚將軍一片忠肝義膽老僧今日因齋慶贊所以道施主一粒米重如須彌山若然不了道披毛帶角還已如是者日食斗金非分外未如是者時餐粒米也難消以拄杖卓一卓云知恩者少負恩者多。

涪侯劉夫人印貞請升座僧問三乘教典已成糟粕五家宗旨亦是筌蹄宗教卽不問如何是法身向上事師云腳跟下薦取進云還有奇特事麼師云不顧腳跟三尺水只貪縱步上髙岑進云若不桶底開兩眼何能大地任縱橫師雲閒言語問和尙升座度盡眾生卽今侯府向甚處去也師云接饑枝上垂金果消渴泉中湧碧流一僧向前作揖又作女人拜云恭賀和尙萬福手呈白紙中畫一圓相云學人投書請和尙目師云見怪不怪其怪自壞僧禮拜師乃云雙桂三年今復鑪重添柴炭費工夫鎔成冷脆熱焦鐵打把虛空掘洞鋤今日鋤柄在手大破天荒重開基業幸誥命劉夫人男譚天晟來山飯僧請法奉薦正一品光祿大夫西昆譚侯府夙具扶正熱腸精忠血性滿腔肝膽萬世聲名一旦狼藉四海五湖冤深莫雪老僧忍俊不禁爲伊雪卻所以道一切智智淸淨無二無二分無別無斷故如此則正心誠意治國齊家捨生趣死捨死趣生無不從此法界流出究竟還歸此法界恁麼告報也是路見不平以拄杖作鋤勢云掘出中原漧淨土從新復整舊規模。

上元上堂師云正月十五日已前爲人不遇春風華不開十五日已後爲人華開又被風吹落今日正當十五日且道開底是落底是良久卓拄杖一下云謾道春歸無覓處誰知轉入此中來。

薦嚴上堂師云法界网裂其維不張擊塗毒鼓灑甘露漿飲之者醉耳之者狂都盧到老僧拄杖頭上脫體全彰把住也黃金失色放行也瓦礫生光正恁麼時且道把住是放行是良久云若是不經惡辣手除非身帶返魂香。

湛源禪人爲師除禫請上堂師云今朝冬月一乍雨洗天地惟有者些兒不隨晴雨易如是則我湛源師承一喝禪師三周來我山中營齋供眾彊老僧登座對眾舉揚老僧觀彼久遠猶若今日一生一死寧能易哉所以道有物先天地無形本寂寥能爲萬象主不逐四時凋古徳恁麼道老僧恁麼拈未審是中還有優劣也無如無且道萬象主卽今在甚麼處體取蓮華不染心法身常住寂光土。

上堂師云今日是我松云法孫自戊子年別去直至而今庚子年歸來一去一來不覺十有三載特特來山供老僧新成衣請老僧登新法堂說新佛法若語若默俱是舊底教老僧如何啟口良久卓拄杖一下云諦聽諦聽下座。

上堂僧問達摩西來所爲何事師云爲汝不薦進云薦後如何師云好喫老僧三十棒問閉門打睡接上上機顧鑑顰呻屈爲中下今日升座有何施設師云合取狗口問古徳云六人成大器因甚只付五人師云一有多種二無兩般僧禮拜師乃雲遠公沽酒延陶潛佛印燒豬待子瞻此是一賓一主作用只是太費力生要且未徹向上關捩老僧不用造作安排隨家丰儉聽其自然且道與先徳還有同異麼良久云若達本來非皂白不妨隨處徹根源。

解制上堂僧問前三日一場喧鬧向甚麼處去也師云佛法大有只是咳嗽進云恁麼則偃息干戈擺手歸朝去也師云腳跟下猶好喫棒在僧禮拜師乃雲從上先徳解制有云出門不出門俱是艸漫漫地老僧者裏則不然出門不出門俱是一場懡何以故舉頭天外看誰是我般人。

語嵩法孫同徒嵩目省覲請升座僧問學人已到者裏請老和尙道道師豎拂云會麼進云仍舊道不出師云刺瞎闍黎眼睛僧禮拜師乃云年經六十五作事多莽鹵旋爇返魂香來撾塗毒鼓聲吞鱉鼻蛇气壓藍田虎以拂子打圓相云拈出个胡餅能超佛與祖𨿽然如是大小雙桂未諳時勢何以故甜瓜徹蒂甜苦瓠連根苦種艸𨿽固然同坑無異土。

漢中府靜明寺懶石法孫請升座僧問眞心無住住則成妄如何是無住根本師云老老大大還說者个語話進云和尙又作麼生師震威喝一喝問穿衣喫飯卽不問屙屎放尿事如何師云大面原來是奤子僧禮拜師乃云古有僧問先徳如何是諸佛出身處答云東山水上行又有僧問如何是諸佛出身處答云西河火裏坐又有僧問如何是諸佛出身處答云燻風自南來殿閣生微涼此三大老答話未審還有優劣也無若有優劣試爲老僧指出看如無老僧自道去也咄也是三人證龜成鱉。

昭覺丈雪門人請升座僧問未離兜率已降皇宮意旨如何師云生也生也進云生个甚麼師震威喝一喝僧禮拜師乃云初出母胎得自由指天指地賣風流是非只爲多開口煩惱皆因彊出頭冷逼丹霞燒木佛饑逢王膳憶金牛老僧此日無他說冤報冤來仇報仇下座。

密雲悟和尙忌日設供捧盒至影堂前陡然跌碎師拈香雲吾師忌日卻逢巧處處瞻風並撥艸殃及兒孫直至今含冤負屈轉煩惱且道與阿誰煩惱良久云惱恨春歸不再來忽然撲地驚華鳥。

薦嚴上堂僧問抱璞相投乞師一決師云向前來與汝決僧繞一匝師笑云且道老僧笑个甚麼僧罔措師乃云年年七月十五處處追宗薦祖老僧又且不然逢人只打口鼓以手拍口云會麼時有僧喝一喝師云甜瓜徹蒂甜苦瓠連根苦。

上堂僧問虛空百雜碎廓徹意旨如何師云合取狗口僧喝師正色叱之問正令全提卽不問如何是雪點紅鑪底人師云汝不是者个人進云隨緣放曠去也師喝一喝僧亦喝一喝師云我也喝你也喝未審那个喝底是僧以坐具拂一拂歸位師云七棒對十三僧問一百日畫地爲牢今日被學人蹋破了也師云墮坑落塹進云者个是盡大地牢籠不著底師云性命也不顧僧禮拜師乃云今辰老僧舉神光二祖三拜初祖云得皮得髓大眾雲集三拜且道得个甚麼眾齊下一喝老僧謂合取狗口然而遠祖恁麼道老僧恁麼拈未審還有勝負也無若有不妨對眾舉似如無老僧自道去也以拄杖卓一卓云還委悉麼遲機只爲分皮髓賺我雲山千萬重。

明宇李居士爲男發善拖白請上堂師云佛光主照十餘秋轉重令輕得自繇今日空門畱不住靑雲得路占鰲頭咄一聲云去。

現雲龍居士祈嗣請上堂師云適逢雙桂飄香必得麒麟之子彊欲老僧上堂上堂道个讖語龍吟虎嘯之年畢竟華開碓嘴咄一聲下座。

上堂師云老僧六十六尙欠人天福𨿽有兩菜園了無个蘆菔且道此意是如何大的扯住小的哭問你哭甚麼人心多返復。

解制上堂僧問結制已久埋沒學人今日出頭作麼勘驗師震威喝一喝進雲龍得水時添意气虎逢山勢長威獰師云好與汝三十棒僧禮拜師乃云今朝二十有五放出一羣猛虎不會鷂子翻身只解气吞佛祖敢問大眾以何爲據良久云子丑寅卯辰巳午甲乙丙丁莫莽鹵擲拄杖下座。

破山禪師語錄卷第四

﹝嗣法門人果州印豁合州龍遊山寂壽同刻破山和尙語錄第四卷

堆藍弘禮禪人對秀水謝穎仙書嘉興倪天章刊﹞

﹝康熙庚申歲孟春月嘉禾楞嚴寺般若坊識﹞嘉興大藏經破山禪師語錄

破山禪師語錄卷第五

當陽玉泉嗣法門人印正等編

上堂五

上堂僧問無影坡前曾相見今朝特地忘卻面和尙還記得麼師震威喝一喝問未到雙桂有一話頭今已忘卻請師答話師云鼠口終無象牙僧喝一喝師不理僧歸眾師乃云剛才九夏又三冬衲子齊來叩己躬拄地撐天拄杖子顚拈倒弄活如龍且道朝打三千暮打八百還濟得甚麼邊事以拄杖卓一卓云不獨登山兼打狗偏能扶弱不扶彊。

三溪魏居士請師上堂說法師固辭次蚤上堂師髙聲召云魏居士士應諾師云老僧爲汝上堂了也士禮拜師便下座。

治宇楊居士爲子拖白請上堂師雲天上月正圓人間道月半咬破卻囫圇囫圇成兩片飯甑兩頭空吾道一以貫諸仁者向此薦得一生參學事畢其或未然請光桂出來拖白去桂出眾作禮胡跪師云自從昔日與今朝光陰漸漸不相饒與麼趕出三門去福海深而壽山髙。

追嚴上堂師云兜率皇宮去復來如如不動實悠哉阿僧祇口難稱贊一任凡胎與聖胎所以道處生死流驪珠獨耀於滄海踞涅槃岸桂輪孤朗於碧天未離兜率已降皇宮未出母胎度人已畢正當恁麼時且道玉臺張居士夫婦來山營齋供眾追嚴報本一句作麼生道父母愛之喜而不忘父母惡之勞而不怨不怨不忘今頓脫西方上品綻金蓮。

施主請上堂僧問有佛處不得住無佛處急走過是何人境界師云好與三十棒僧擬測師噓一聲印達問气聚時主人公當堂气散時主人公向甚麼處安身師雲天晴日頭出雨落地下濕達禮拜師乃云連連兩日升堂个个腳忙手忙田裏秧深上節山中麥老將黃工夫覺得無隙食祿知其有方但願檀那福壽與同地久天長。

峨眉山萬年寺紫芝法孫請升座僧問香飄雙桂月朗中天如何是祖孫相見一句師云分明月在峨眉上看到峨眉卻又遲進云恁麼則團圓在此際流輝不計秋師震威喝一喝僧禮拜師乃云雙桂堂前雙桂香蜂喧蝶攘動悲傷想來熟我餘生夢飛上峨眉添道光擲拄杖下座。

上堂師雲滴水滴凍庭際之人覓心不得打雨打風杖頭之機忍俊不禁忘形骸於方外究性命於个中鼓兩片皮弄三寸舌千言萬語無非要人解黏去縛敲枷打鎖豈料事無一向又且不然今日君如陳公夫人袁氏爲男禳關寄名印鳳來山營齋供眾入如來室披如來衣頂如來冠帶如來鎖得一身系縛者攺禾莖而爲粟柄易短壽以作長齡𨿽是雙放雙收猶是半明半暗正恁麼時且道解脫底是系縛底是以拄杖卓一卓云還委悉麼薦取杖頭聲盡處印龍印鳳日呈祥。

開罏上堂師云鉗錘鑪韝不如初十日親來九日疏將謂胡須个个赤誰知更有赤須胡復舉王常侍謁臨濟大師攜手至禪堂問眾僧在此看經麼濟曰不看經曰參禪麼曰不參禪曰旣不看經又不參禪在此作麼曰惟要作佛王曰金屑𨿽貴落眼成翳濟云將謂你是个俗漢師云卽如我夔州府經歷司盧檀越特特來山也不如是葛藤遇茶喫茶遇飯喫飯難道也是个俗漢召大眾云試看今之俗漢古之俗漢是同是別若道是同不應點罰金屑𨿽貴落眼成翳若道是別只見錐頭利不見鑿頭方正與麼時都盧一狀領過還委悉麼一僧云夜深不向蘆華宿又一僧云不離當處常湛然覓則知君不可見師云只是不歸歸便得五湖煙景有誰爭下座。

梁山林縣令請升座師雲天得一以淸地得一以寧君王得一天下太平諸侯得一海晏河淸老僧今朝得个初一且道堪作甚麼有水皆含月無山不帶云復舉鼓山赴閩王請雪峯上堂云雪峯門下好矢聖箭射入九重城裏去也太原孚上座云也待某甲勘驗過始得趕至中途問曰師兄往那里去曰九重城裏去曰忽遇四兵圍繞時如何曰他家自有通霄路曰恁麼則離宮失殿去也曰何處不稱尊孚上座拂袖便回舉似雪峯云好矢聖箭中途折卻了也峯云他有後語在曰老凍膿猶有鄕情在師云此則公案商量者最多錯會者不少都去折箭處卜度殊不知鼓山折箭則且置雪峯上堂是甚麼心行還委悉麼時有僧云道泰不傳天子令時淸休唱太平歌師卓拄杖一下云一箭落雙雕。

天童悟和尙忌日師拈香雲一瓣香兩手舉雙桂堂前經幾幾萬里鵬程去復來一天明月照巴水。

解制上堂師云千出醜萬出醜學冠天人開大口吐霧吞云立上風蘇州有也常州有大眾會麼如會得老僧分半院與汝住其或未然一任東奔西走。

總督四川培之李護法薦慈請就重慶府官衙升座師云過去事已過去未來事猶未來且道卽今事又作麼生兩頭坐斷中間莫位若於此會得淨裸裸絕承當赤灑灑無回互便見得今日所薦誥封一品太夫人齊家治國純孝精忠凜凜孤光不遷不變卽穢邦而生淨土卽煩惱以證菩提其或未然更聽一偈訃音正報凱音時兩處相將不早遲快我蓮池添上客全人忠孝令人思下座。

浴佛上堂師云指天指地及周行臭口初開引禍生一棒翻加人我病九龍惡水太無情敢問大眾還知此中利害處麼有僧喝一喝師云將此身心奉塵剎是則名爲報佛恩。

上堂師云惡辣鉗錘大韝鑪純鋼煉就个頭顱衝鋒破敵與麼去四海氛煙盡淨除如是則知長春周居士來山飯僧請法上祈國泰民安下祈光前裕後人人悟證平常个个克期取辦早遂忠孝之懷以全自他之益所以道求道如鉆火逢煙未可休直待金星現燒然始到頭老僧如是告報未審眾中還有得金星現者麼如無因齋慶贊去也以拂子打圓相云但存方寸修陰騭自有麒麟應馬前。

天童悟和尙忌日師拈香雲七月七吾師涅槃日老僧一瓣香觸碎諸人鼻遂炷香復云若道是瓣香入地獄如箭射若道不是香入地獄如箭射正恁麼時且道還是香底是不是香底是請著一語看自代云禍不入愼家之門。

辭眾上堂師云初開劫運久開鑪七十年來志不輸每見隙駒難度尾嘗聞老蚌易生珠三餐三道束腰篾一个一張護口符今日功圓並行滿同瞻佛日與皇圖下座。

小參一

小參師云臨濟在黃檗三度問佛法的的大意三度被打於中放不過處气悶殺人指參大愚輕輕點破忽地拳揮掌誰當其鋒方是知痛癢漢今兄弟家被我棒頭打著不根其旨亂去卜度言知痛癢目在打處痛處單看痛底是誰可憐生將我祖者條棒委屈如是若以打處言知痛癢者古徳有言未跨船舷早與三十棒了也未動腳跟早喫棒了也未開口前早與三十棒了也且道者个痛癢又作麼生知之難道也好去打處痛處云知痛癢耶所謂知痛癢者言識法者懼凡在言語上機境中識得根源處謂是知痛癢漢所以黃檗參馬祖不料祖遷化遂參百丈問曰馬大師生前有何言句示人丈自舉參馬祖因緣我被他一喝只得耳聾三日檗當下吐舌丈曰子莫承嗣馬祖去檗云今日因師舉得見馬祖大機之用我若承嗣伊則喪我兒孫丈云智與師齊減師半徳智過於師方堪傳授兄弟你看者个榜樣還是從打處痛處參究知痛癢耶不從打處痛處參究知痛癢耶還是從喝處耳聾處知痛癢耶不從喝處耳聾處知痛癢耶試卜度看今日不禁口業分疏長短蓋緣我輩做禿居士不識好惡錯會猶甚者下底注腳耳還有一等不惟不達此意反生毀謗此輩難怪其愚豈不聞眞銀不通世用眞人難以應迹眞言不無逆耳古徳云我若一向舉揚宗教法堂前艸深一丈良有以也珍重珍重。

示眾云古人道三朝一七克期取證你們在堂七日矣曾取證也未一眾無語師云八十翁翁入場屋眞誠不是小兒嬉而今爾輩不得自繇者其過有三一者自恃聰明法法頭頭一覽便會及至臨機目瞪口呿過在依他作解塞自悟門二者硬赳赳地盡力主張逢人便逞口頭滑以爲千了百當及至遇一智人面前卻云不會過在見識不淸意志恍惚三者領一話頭當座靠山相似總不信人長言短語只以自謂是做工夫者見別人喧喧鬧鬧恨不得深藏遠邃世不面人及至搬弄數十年來依然是个村夫俗子過在執著取勝易便信受如是種種說心說性說常說斷說道理說玄妙自契自證者盡是野狐精見解須向三千里外盡淨吐卻方來東塔門下喫痛棒也。

示眾云言無展事句不投機承言者喪滯句者迷此是古人板齒生毛痛爲今時分星撥兩下底注腳山僧曾恁麼分疏一上始得不承言不滯句活鱍鱍地如珠走盤大眾且道山僧恰古人處還有商量也無眾無語師顧視左右云赤眼撞著火柴頭。

示眾云佛佛出世惟爲一大事因緣卽開示悟入四種知見要之一佛知見道故然而佛知見者卽正知見也此正知見卽人人不妄不邪不偏不倚者是也蓋謂此正知見𨿽人人皆具不無從幼而老習染不正故吾佛一人與我和你做个通事舍人以種種言教無數方便引導眾生令離諸著而已其實與聖人何與而人不根其旨起惑造業如物墮地重處先墜或作善或作惡隨業飄鼓可作男形可作女形可作非男非女形可作無足多足形可作人非人等形可作牛羊象馬形可作鱗甲羽毛形可作情與無情形如是等無量無邊不可說不可說阿僧祗劫舍身受身輪回不息只因一念錯現出萬般形也卽物而推此一香鑪本是泥水合成良工造出人欲惜之千年萬載遂成寶器無價可評舉世貴重若一旦不惜損之壞之不但不貴於世且亦復難歸於泥水也而人旣得人身迷不知修省與此器物復何異哉所以道一失人身八萬劫幾時等得出頭來縱出頭來生處邊地下賤癡聾喑啞六根不具爲人奴婢受他驅役安得親覲大善知識得聞正法策進趣操悟佛知見入佛知見也耶山僧今日對眾葛藤如此也是棒打石人頭嚗嚗論實事。

小參師繞禪牀一匝云會麼於此會得便會釋迦老人初出母胎周行七步目顧四方一手指天一手指地雲天上天下惟吾獨尊我儂今夜又且不然旣是周行一匝何止七步似超釋迦老人一頭地也何則天上天下个个獨尊所以道男兒自有衝天志不向他人行處行其或未悉更聽葛藤復云者个消息也不在言端語端說得華簇簇錦攢攢以當了事惟貴二六時中觸處生疑有疑不決千沒柰何萬沒柰何便是好處然而此際或發一問或示一機自合構汝到那不疑之地始信從前恍恍惚惚是是非非都盧拋向他鄕外裏去也自然頭頭上現物物上彰復何難易而可較哉寧不聞昔有一僧問巖頭起滅不停時如何頭咄云是誰起滅其僧乃悟而悟處便是不疑不疑則是千了百當猶香嚴之擊竹靈云之桃華盡向聲色裏廓徹如汝諸人眼底耳底豈無如是聲色因何不悟觸若面墻蓋爲只要在別人嘴角頭喫些涕唾糊過日子縱得飽參智過鶖子學辯懸河亦濟得甚邊事汝看釋迦老人道惟佛與佛乃能知之且道他知个甚麼眾無對師以兩手掩面云慚惶慚惶莫要夜長夢多時有僧不出眾髙聲云和尙莫瞞人好師云是你瞞我。

小參師云者个活鱍鱍處阿誰不具那在遣昏敵散瞠眉努目起蚤睡晚長期短限以了平生所以佛祖無他只在動靜忙閒著磕著處發明者个活鱍路頭不見三祖信心銘曰至道無難惟嫌揀擇但莫憎愛洞然明白你們厭喧求靜得失取捨死死生生凡凡聖聖總是揀擇正恁麼時如何是不揀擇底句師良久顧視左右云只待來年蠶麥熟羅侯羅兒與一文復舉玄沙與保福擇菜次偶論佛法不覺失聲一笑玄沙責云汝者一笑損了許多利益何也暫時不在如同死人保福自此確志不羣後果聲名千古我儂者裏又且不然每見兩堂雲水終日鼓掌呵呵也無許多損益似乎超古人一頭地也似則也似是則未是恁麼說話也是爛泥中有刺兄弟家旣辦衝霄气宇來者裏同甘澹泊只欲究明生死那有間情作戲得不太喪天日乎其中縱有過量者亦不可將人品不立愈有髙著愈要小心豈不聞如臨深淵如履薄冰聖人尙爾我安不然必要尊乎其事後勝於前令人信而不誣也苟圖活計假炫雌黃東去打一掌西去築一拳不惟自屎不覺臭亦壞自己聲名我儂非是有意尊大來兄弟前作个狀頭終日口喃喃告訴無非只要大家當件事做所以玄沙指香嚴擊竹靈云見桃華遇境逢緣千了百當不是造作安排亦非偶然特地只是一味胸頭礙膺處廝結不開方有見色明心聞聲悟道之局不是爾輩今日三明日四說時似有不說似無放參止靜隨境飄流徒混日子我出家行腳只三十年所作所爲靡不受盡𨿽依金粟老人往返六載只得一个老和尙暗識我敗闕處其餘盡把我作个泥豬癩狗看待終日憎嫌終日障礙耳邊每聞盲龜跛鱉浩浩商量那个孤硬那个柔弱再不說起自己長短闊狹兄弟爾我者裏切莫學者般種艸了無結果之日在我者裏只說者裏話𨿽然兒時做處老來知羞定不是泥龍石虎空獲其狀但凡不倒斷處必也頻頻請問數數提撕當信時不待人剎那異世兄弟肯依我儂結个驢年道友何愁碓嘴不生華時西堂率眾一齊禮拜師走起合掌云道泰不傳天子敕鋼刀奚取我儂頭。

對靈小參師豎起拄杖云者个物上拄天下拄地常在動用中動用中收不得旣動用中收不得且道濱源程居士卽今在甚麼處安身立命以拄杖卓一卓云濱源居士被山僧拄杖接引來也汝等諸人還見麼若也見得便見伊安身立命處便見胎生卵生濕生化生有色無色有想無想非有想非無想一切眾生安身立命處其或未見更聽山僧與濱源居士收因結果去也復以拄杖卓一下云還委悉麼擊碎惡魔諸苦趣端然證入妙蓮心。

對靈小參師雲山河大地明暗塞空時人不識彊覓西東存曾丘公一生一死恁麼來恁麼去還悟也無悟則見山是山見水是水見明是明見暗是暗見塞是塞見空是空見君是君見臣是臣見父是父見子是子見兄是兄見弟是弟見男是男見女是女倘若未悟見山不是山見水不是水見明不是明見暗不是暗見塞不是塞見空不是空見君不是君見臣不是臣見父不是父見子不是子見兄不是兄見弟不是弟見男不是男見女不是女總之夢幻空華徒勞把捉丘公向山僧拄杖頭上七縱八橫口喃喃地所供如此還委悉麼以拄杖卓一卓云卽此見聞如幻翳回觀三界若空華。

對靈小參師雲雨落地下濕過蟻難尋穴天晴日頭出歸禽易見巢正當不晴不雨之際非難非易之時且道安任居士令先室孺人在甚麼處安身立命以拄杖卓一卓云還會麼若於此會得當下便是恩愛盡而生死盡煩惱斷而佛道成若於此不會且向山僧拄杖頭上著隻眼好諸仁者只如山僧拄杖頭上作麼生著眼聻極樂娑婆都屏卻棒頭喝下悟無生喝一喝復卓拄杖下座。

對靈小參師云臘末春初萬象新拖金垂柳弄啼鶯乃聲乃色難遮覆韻出令人悟本眞如是則我廣耆孫夫人素所念佛持經操家訓子還悟得本眞也無若也悟得始知今日生死亦如是苦樂亦如是男女亦如是恩愛亦如是哀樂亦如是乃至一切榮辱種種亦皆如是拈起拄杖云旣爾如是且道卽今安身立命一句作麼生道復卓拄杖云還委悉麼超聲越色隨他去鳥笑華吟自在身。

對靈小參師云世出世法渾無取捨舉古舉今了無延促點燈籠而撞露柱騎佛殿以跨山門者其誰得歟昔龐居士家財百萬志慕大道盡情傾向湘江深心內典學識貫通曾有偈云有男不婚有女不嫁大家團圞頭共說無生話不覺報緣逮盡告其女靈照曰視日當午疾來報我靈照應諾見日當午去哄父曰日已過矣父出戶行到檐頭視日其女坐父座端然而逝父回見之曰我女敏捷倒先我一著龐老更延七日亦去其子務農田中聞之卓鋤立化單單只剩得龐婆一人遂將夫兒骨骸茶毗畢乃云者夥不喞澑漢都做模做樣令人簡點我若去時卽不然以手指石卽裂隱身石中不見山僧據此看來龐婆𨿽有纖塵不立之手段而無萬法爲侶之襟懷不若我和石孫居士不下龐老之列曾向妻兒老小翻龐老案云有男須婚有女須嫁也不團圞頭無生豈有話故令先正黃夫人暗會機宜符合斯旨脫灑灑地男也不顧女也不憐夫也不辭孫也不戀孤迥迥峭巍巍髙出龐婆一頭地去也汝等諸人還知去處麼若也知得塵塵盡是寶王剎剎剎無非選佛場倘未如是更聽山僧一偈頓然了卻兒孫債忽地拋開夫婦情撒手便行渾不戀曷同婆去石藏身。

示眾云卽心卽佛頭上安頭非心非佛斬頭覓活所以道恁麼也不得不恁麼也不得恁麼不恁麼總不得旣總不得則生死卽涅槃煩惱卽解脫𨿽然如是幾片白雲橫谷口許多歸鳥盡迷巢。

到嘉善縣大勝寺眾居士請益念佛參禪法要師曰參禪與念佛殺人並劫物善惡總繇之惟是一心做世人悟一心不入二岐路天堂尙偶然地獄豈悠固只因取捨中生起輪回處豎拄杖云試看山僧拄杖子本無迷也本無悟。

金陵觀音庵小參師云觀音庵內打鼓文殊院裏上堂塵說剎說熾說無人向此承當幸我姑蘇葉居士爲父鑑韋春秋五十來此營齋供眾請山僧向人天眾前播兩片皮露者消息擬欲說心說性說常說斷自有三乘十二分教詮注不休亦是座主露布了也𨿽然如是畢竟山僧說些甚麼天地玄黃宇宙洪荒日月盈昃辰宿列張。

小參師云諸行無常是生滅法生滅滅已寂滅爲樂此四句是我釋迦老人涅槃時所說文略義周包括一代時教也旣謂諸行無常以何爲常莫是生滅滅已是常耶寂滅爲樂是常耶若以生滅滅已是常又同有作有爲之諸行則是頭上安頭也若以寂滅爲樂是常又同無作無爲之定性則是斬頭覓活也殊不知卽寂滅而不妨熾然生滅卽生滅而不妨靈然寂滅然寂滅者一剎那間無生相可得一剎那間無滅相可得故曰寂滅就中轉凡成聖異世同風無逾於此所謂三世諸佛之所證證此也一切眾生之所迷迷此也故寂滅之樂非天上人間之樂可諭卽今祥符本寺圓寂玉庵禪師圓修圓證此个消息今夜不妨舉似大眾貴圖大家知還知麼不萌艸解藏香象無底籃能盛活蛇。

示眾雲山僧連日病倦不能依時及節爲眾打葛藤今因眾居士乞開示生死關頭一著子然而者著子千聖共遊只爭迷悟迷則爲凡悟則成聖有何難易而可較哉昔龐居士捨了百萬家財學出世法一日對妻云難難難十石油麻樹上攤妻云易易易跳下牀來腳踏地女靈照云也不難也不易明明百艸頭明明祖師意諸兄弟汝看此三人出手眼處如鼎三足缺一不可渠謂明明百艸頭非推之使易也明明祖師意非推之使難也無非只在就裏一著上悟徹又如我達摩初祖觀得此土有大乘根器特特航海而來遇見梁武帝帝素所好佛教嘗對四眾講演獨談第一義諦以爲極則所以問達摩大師云如何是聖諦第一義磨云廓然無聖帝曰對朕者誰磨云不識帝不契吾祖自此折蘆渡江面壁少室後慧可大師立雪斷臂問及安心之旨謂之教外別傳直指人心見性成佛據可大師問某甲心未寧乞師安心祖曰將心來與汝安大師道覓心了不可得祖云與汝安心竟何曾直指个心來六祖謂道个直早已曲了蓋證人人本具各各不無者著子耳非有个別關頭別岐路使人分心取捨分心欣厭就是佛祖樹此多門到家是一念佛念此心也持咒護此心也參禪悟此心也看教辯此心也此心無始已來習气薰染障蔽本明不得受用故勞佛祖示一機一境一言一句要人當下冰釋生死關頭不入輪回六道受胎微形只得與爾我做个通事舍人非是渠有不了之局以如意舉起召大眾云只此一物喚作甚麼喚作如意則觸不喚作如意則背不可有語不可無語畢竟喚作甚麼倘眾中有會得者與山僧通个消息如未會得以如意擲地云依舊。

示眾云打底不是坐參底不是禪快活日子不過遂日思想成顚所謂離心意識參絕凡聖路學爾輩所參不能徹悟者爲是冬瓜禪一味儱侗也進堂來將近一月不肯自叩己躬下事只管東聽西聽胡思亂想法法頭頭沒處著落遂爾和身放下又成黃秧木禪死墩墩地也山僧不忍坐視舉則古人機緣與諸兄弟作个啞謎猜猜昔鼓山赴閩王請雪峯上堂云好一矢聖箭射入九重城裏去也時太原孚上座云待某甲勘驗過始得趕至中途問師兄往那里去山云九重城裏去孚云忽遇四兵圍繞時如何山云他家自有通霄路孚云恁麼則離宮失殿去也山云何處不稱尊孚拂袖而歸舉似雪峯云好矢聖箭中途折卻了也峯云他有後語在孚云老凍儂猶有鄕情在師召大眾云且道那里是鼓山折箭處試猜猜看猜得著到方丈裏通个消息。

示眾云凡初做工夫切不可忙舉話頭念來念去念得疲勞厭倦便打退鼓謂是禪道佛法沒靈驗所以古人道休去歇去寒灰枯木去古廟香鑪去一條白練去然後發大疑情此疑情者或是經教有所未明公案有所未透卽此不明不透處便是本參話頭頓在面前微著眼覷忽地裏覷破素所礙所疑者則不倒斷而自倒斷也曷足著著問人哉然而𨿽是爲初機說其久經鍛煉者未必不繇此也還會麼不因樵子徑爭到葛洪家。

示眾云風也大雨也大嚴寒施主請說法不說如何並若何人人薦取腳跟下大眾且道腳跟下作麼生薦取聻平地喫交石頭路滑。

破山禪師全錄卷五

﹝嗣法門人蜀東渝州華嚴徳玉蜀北▆州報恩印國渠州白衣禪院通葦大林禪院慶曆蓬溪蓮蓬山八闈禪院海奎同刻破山和尙語錄第五卷

堆藍弘禮禪人對秀水謝穎仙書嘉興倪天章刊﹞

﹝康熙庚申孟春月吉嘉禾楞嚴寺般若坊藏板﹞嘉興大藏經破山禪師語錄

破山禪師語錄卷第六

當陽玉泉嗣法門人印正等編

小參二

小參僧問弟子初入堂乞師開示師云那里是你初入處僧無語師云父母未生已前一念未舉已前是你初處若是會得元初本體其來成佛舊矣問十二時中那里是學人安身立命處師云前山後山僧頓足云在者裏師震威喝一喝僧亦喝師云你也喝我也喝還是那个底是僧無語師乃云問答繇興乃扣機語也所謂問在答處答在問處賓則始終賓主則始終主有時賓主互換當面熱瞞所以石頭遷禪師云明中有暗勿以暗相睹暗中有明勿以明相遇明暗不相差只如前後步據此以之爲問答以之爲抑揚以之爲縱奪以之爲機鋒機不活則見理未圓鋒不利則神悟未徹水乳相投箭鋒相拄非偶然事也昔日南嶽讓禪師初參六祖祖問在甚處來曰嵩山來祖云甚麼物恁麼來讓不契仍歸嵩山八年一日有个會處復來叩六祖祖云甚麼物恁麼來曰說似一物卽不中祖云還有修證也無曰修證卽不無染污卽不得祖云汝旣如是吾亦如是善自護持然此事定不是今日一个問頭明日一个問頭再一日一个問頭徒弄口唇以資談柄必是工夫做到那極則處轉不得身吐不得气出一言發一問討个分曉始適其志又有一等抱守靜工未得活鱍將謂千了百當以爲自得卻問雪峯古澗寒泉時如何峯云瞪目不見底曰飲者如何峯云不從口入此僧不悟更參趙州州問在甚處來曰雪峯來州云雪峯有何言句僧理前話州云旣不從口入難道從鼻孔裏入此僧一釣便上遂問古澗寒泉時如何州云苦曰飲者如何州云死僧後歸雪峯舉此話峯焚香禮趙州爲古佛自此三年不答話師云此則公案評量者極多錯會者不少都去勝負得失上較人長短不惟埋沒先聖抑且辜負己靈殊不知南院曾禮雪峯爲古佛而雪峯今禮趙州爲古佛亦是貧兒思舊債就中淆訛只爲雪峯三年不答話處令人難得著眼山僧簡點二老初答話處一个是順水推舟一个是逆風把舵其相維持不外於是眾中有具慚愧者向雪峯三年不答話處著得隻眼日食斗金非分外其或未然時餐粒米也難消。

示眾云一向倚墻靠壁承虛接響以當了事古人不應有言如無手人行拳無舌人解語也所謂絕後再蘇方始欺君不得豈非爲心意識穿鑿卜度耶損法財滅功徳最惡無過心意識旣謂無手人行拳無舌人解語且道無手人作麼生行得拳無舌人作麼生解得語以是言之大端教人大死一回自薦自家境界非借別人鼻孔出气如是則知教外別傳一派好消息盡從者裏流出寧假墻壁影響邊熱瞞我也。

示眾云十五日已前爲人佛所護念十五日已後爲人魔所攝持正當十五日是佛底是魔底是試道看如無莫將閒學解埋沒祖師心。

示眾云參禪無祕訣只要生死切生死苟切頭頭自是平帖如聞報賊來相似各各胸次中忽起驚疑怖懼使之逃動之竄畢竟到那千里萬里無殃之地不自平帖而自平帖矣是以參禪之法與此不別急於生死關頭討个活路自然出言吐气定國安邦。

示眾云三世諸佛說不到處月似彎弓少雨多風歷代祖師行不到處五里一个亭十里一个鋪明上座者裏總不恁麼中和峯頂云漫漫萬松關下水潺潺。

示眾云若到親切處莫將問來問旣莫將問來問安知親切處明上座又且不然若到親切處須將問來問何故從苗辧地因語識人。

示眾云結制解制固是千古常規只以百日千日便盡終始也惟此學道一事非同一說便休但初念有所未契處痛與生死二字切之又切便是結制只待將素所疑所礙物豁然冰釋到那不疑之地便是解制之日也豈以長期短限而遂終始耶然而天下叢林喧喧浩浩以禮義者習禮義以道徳者習道徳以冤恨者習冤恨肆口雜談驅賢養愚莫之返耳還委悉結解之意麼啼得血流無用處不如緘口過殘春。

示眾云夜夜抱佛眠朝朝還共起大家坐喫茶几个打濕嘴復左右顧視云有麼有麼時西堂將茶驀面與師一潑師走起問訊云大眾謝茶便歸方丈。

示眾云淨頭今夜設茶大似井底推車會得如麻似粟不會似粟如麻未審眾中有會得者麼時有僧不出眾喝一喝師云再喝一喝看僧無語師卓杖云莫道明上座向人天眾前撒土撒沙。

示眾云居士設茶不是好心山僧生日不是好生帶累諸人頭破腦裂不是少喜便是多嗔試問眾中還有不喜不嗔者麼時象崖西堂取果子對師一擲師搖頭崖仍取果又擲云猶嫌少麼師云知音不必頻頻舉達者須教暗裏驚。

示眾云小盡二十九大盡有三十內外諸禪和齊來討巴鼻一條短杖藜打得血滴滴。

示眾云雲門餅趙州茶一番施設一番嘉有人就裏能如是喫著通身是爪牙未審眾中還有恁麼人麼試出來吞吐看如無待山僧自吞吐去也舉茶杯云會麼一杯兩杯不濟渴七个八个卻知飽。

示眾云施主設茶請法山僧微笑不答各人肚裏明白何用之乎者也所以道是法不可示言詞相寂滅無言爲至言無說乃眞說𨿽然不說不妨熾然而說塵說剎說熾然說無間歇天地從此位萬物從此育會得途中受用不會世諦流布顧視左右云若向此中會得管教生死心息。

示眾云喫茶說茶話今古無此例爲道本平常逢人直教徹幾能打濕嘴幾能叫渴煞都盧到者裏驀面痛與摑何以故破山門下有賞有罰。

示眾云初一十五常住設茶謂之考功茶考謂考其虛僞而得其實落之功也時有僧問父母未生前本來面目卽不問如何是某甲安身立命處師叱云何問之顚倒耶問亦有宗答亦攸同古有僧做工夫到純淸絕點處問先徳曰皓月當空時如何先徳云猶是階下漢曰請師接上階先徳雲月落後來相見卽此爲後人榜樣而人不達此意以明白如皓月是究竟處殊不知猶是階下漢者正是點罰未濟處所謂月落後來相見者以黑月爲極則然而黑白亦是對待邊事非究竟謂也卽先徳有云明中有暗勿以暗相睹暗中有明勿以明相遇明暗不相差只如前後步此眞得就中消息也爾輩在此一月來也亦如是口吻不獨上辜先聖自負己靈且日用所需出自艱苦當深思之。

示眾云咬定牙關捏定拳非思量處自瀟然諸人个裏合如是誰懼閻羅算飯錢大眾還有恁麼人麼良久復云个个腳跟點地驢前馬後人人鼻孔遼天馬后驢前堂中坐底心冷門外立底腿酸參。

示眾云初做工夫於行住坐臥四威儀內遇境生疑逢緣理會處稍知分曉則不必疑此是先徳入門最要緊處若久做工夫者似是而非終是恍惚惟理障難除當機有依倚臨事覺沾滯總未大徹大悟之過也然而徹悟處非在方冊子上印證來的諸方知識口角頭許可來的所謂把手牽人行不得爲人自肯乃方親蓋學道一事如登萬仞之山且萬仞山猶有形段猶有程限必期可到然而此道無形段非期月程限而可必者故古聖云佛道長遠久受勤苦乃可得成須立遠大之志將我日用尋常穿衣喫飯迎賓待客屙屎放尿看是阿誰主張貼體理會去老僧前所謂遇境生疑逢緣理會者是也靈云見桃華香嚴擊竹人非不見聞因何不悟此今人古人非根器別在人用工夫切不切耳若切剎那頃尙是鈍漢不切縱經塵劫猶未夢著在僧問趙州萬法歸一一歸何處趙州答云我在靑州來做領布衫重七斤眾兄弟看他問處答處是何道理此是漫天說價不妨就地還錢須是當家種艸始解翻騰者也若是裁長補短較重論輕𨿽是新奇亦成滯貨老僧如是告報未審諸人還委悉麼莫教錯過眼前事無限春光不再來。

示眾師入禪堂坐次維那云有問話者出眾問話師驀拈鐘槌舉起雲者个棒棒見血良久眾無出師云打退不如嚇退好復舉祕魔禪師終日擎一鐵叉凡有衲子來參便一叉叉住云道得也叉下死道不得也叉下死速道速道如此數年罕有契其機者後一納子先去將叉藏過詣前作禮祕拈叉不見其僧呵呵云原來見解只如此據我儂判斷祕魔原只在又上作活計者个衲僧也善班門弄斧今日我儂手中鐘槌亦是借底倘有討去時豈不是猢猻入布袋𨿽然如是驀豎拳云還有者个不從人借若論者个人人本有各各不無只緣一向被生言熟語縛定不得自繇甚是恍惚欲做做他不上欲放放他不下遇喜被喜縛遇怒被怒縛遇哀被哀縛遇樂被樂縛遇聖被聖縛遇凡被凡縛遇生死被生死縛遇涅槃被涅槃縛總之聖解凡情一向認爲實法殊不知聖解凡情本一靈妙活鱍鱍地不見有生有死有凡有聖死逼逼地亦不見有生有死有凡有聖者點靈妙所在向汝諸人說來總是無用須是各人二六時中自去看破始得所謂從緣悟入永不退失我儂此說亦是隨宜方便何謂也有一向用心苦苦切切無計柰何者忽間便覺安穩如人負擔上山到了十里二十里亦復不知還有多少里數到家忽遇一人向伊道好了好了只有一里半里便是家了其人𨿽未到家便覺胸頭肩上輕了一輕我在學地時甚是快活甚是自在不料做了今世後世人之師範亦如做學者時愈難願眾兄弟各各發大心奮大志盡此一期將胸中者點恍惚處冰消瓦解徧界光揚祖道得不慶快平生者哉是則𨿽是還有一種疑處一發向汝諸人說破自古聖人悟道者甚多出世利生者間有幾人而已定不是必要開堂說法方爲了事豈不聞古人道羣華若有沾春日根在深巖也著開然開堂說法一要福緣偶湊夙生願力不期然而然者永無他患我儂𨿽在者裏無柰一眾所推亦是牽彊所以是是非非煩煩惱惱幾欲尋把茅蓋頭以作逸老完事蓋緣金粟老人之囑猶然未了只得在此鼓兩片皮遭人簡點欲棄眾則棄諸佛也𨿽然一番絡索也是棒打石人頭嚗嚗論實事珍重珍重。

示眾師入禪堂僧問子啐母啄時如何師云哩羅哩羅僧禮拜師乃云打起精神莫放寬一錐錐定只教穿若無疋馬單刀力一月工夫又枉然問如何是疋馬單刀句師驀面一掌便歸方丈。

示眾云老僧欲睡侍者舉今日爲大眾入室因緣老僧復爲大眾頌出兩堂雲水求入室一碗殘茶當面擲逐塊韓盧腳底忙尿牀鬼子胸頭急對賓不涉有無機覿面相呈殺活句非但山僧獨恁麼大都佛祖亦如是。

示眾云者个事相從者百不如信向者一二信向者百不如徹證者一二徹證者百不如當此惡世行道者一二然而行道者𨿽得一二及乎究竟諦當處尙未及古人履歷近代且無上古叢林上古師法上古機會吾儕入蜀經今十載𨿽叢林禮法不如上古風俗漸移稍通一綫與人信與人行但久近之間不恆篤信此道大約自辜本心立志不善往往詐明頭我是參禪者我是學道者把句古人語蘊在胸中謂是木參話頭及至登門歷戶有語無語盡逐落華流水拋擲腦後故終身而無成者其病在心志之不善非禪道之不靈也若是一定有話頭與人參有實法與人會則達摩初祖不知擔幾許話頭來迄今也是有盡山僧每對學人言遇境生疑逢緣理會甚是捷當甚是至要胡不聞酒樓和尙聞客人唱曲云你若無心我便休忽然大悟遠公社十八髙賢內有一髙賢棄妻出家夜夢與原妻行不淨行自揣彼又不曾來我又不曾去因何而有此事致疑不待天明忽然大豁此從上先徳如此悟證難道定是參話頭做工夫得耶凡是遇境逢緣處卽是觸發忽一觸發便是大疑有大疑必有大悟疑乃悟之因也不疑則不悟旣是眾中信根稍具卽此不可蹉過珍重。

小參若也禪人請師示眞實義師驀豎拂子云若論眞實義向此會去卽我釋迦老子初出母胎時一手指天一手指地周行七步目顧四方天上天下惟吾獨尊乃至成道後說法四十九年露布一代時教亦此注腳所以道惟我一人而能救護我爲法王於法自在如我所得法微妙最第一然而者一我字的體露頭露面了也切莫推在聖賢分上卽人人動止施爲非我而誰復揮拂一下云珍重珍重。

小參僧問大道只在目前要且目前難睹旣在目前爲甚麼難睹師舉起念珠云是甚麼進云念珠師云未夢見在進云和尙作麼生師云你眼瞎僧禮拜師乃云者件事如金屎法相似不會如金會者如屎所以當時有一僧問古徳如何是佛徳云我欲向汝道只恐汝不信僧云和尙誠言安敢不信徳云卽汝便是其僧悟去如髙峯大師在學地時盡平生伎倆一一搬弄話頭換了多少初淨寺掩關立死限學禪排昏擯散無不經驗過來只是胸中沒个灑落處後因夢寐之際忽然舉起萬法歸一一歸何處似有疑情結構偶於壁間見五祖演眞贊曰百年三萬六千朝反覆元來是者漢便有少分相應就去與人機鋒轉語卻被雪巖欽問著汝日間浩浩裏作得主麼曰作得主夢寐中作得主麼曰作得主正睡著無夢時主在甚麼處峯無對欽曰我也不要你參禪不要你學道但只饑來喫飯困來打眠畢竟要曉得者著子方休峯自此仍是五年一日推枕子墮地豁狀大悟方曉前非而今兄弟家豈不如古人耶斯時也有利者也有鈍者適才者一隊卽當漢齊來問話一个豎拳一个彈指似古人乎不似古人乎似則也是是則未似一个是冬瓜直儱侗一个似瓠子曲彎彎𨿽道目前無法意在目前只如我與眾同處一堂同一眼見同一耳聞同一寂靜只是各人肚裏明白所謂如人飲水冷暖自知就是三世諸佛歷代祖師天下老和尙遞相出興千方百計無非只要各人曉得如法華經云若人曉了此諸佛世之師。

追嚴小參師云百千三昧無量妙義盡向一毫頭識得根源此是從上先徳開門見山之語也山僧今日舉似鄒方晉奉薦先嚴鈞衡老居士還識也未若也識得回觀三際浩然大均變西方而爲東土易東土以作西方鼻孔摩觸家風髑髏橫幹宇宙三世諸佛得之如水投水歷代祖師悟處似空合空所以先聖道在眼曰見在耳曰聞驀豎拂云見麼喝一喝云聞麼若於見聞處薦認賊爲子不於見聞處薦將子作賊恁麼也不得不恁麼也不得且道如何卽得復豎拂子喝一喝云卽此見聞非見聞休將子賊較疏親耳邊多少閒題目賺我光陰十萬程。

示眾云个个眼橫鼻直人人鼻直眼橫若還取我求實依舊可憐一生所以道百姓日用而不知良可悲夫佛祖方便固多要之不出兩種則禪佛是也信得參禪及立志參禪信得念佛及立志念佛𨿽頓漸不同出生死心一也苟生死心破何容眼上更添眉矢上更加尖矣時寒勿勞久立珍重。

小參僧問如何是悟中迷師云錢串井繩進云如何是迷中悟師云笊籬木杓僧禮拜師乃云錢串井繩笊籬木杓迷悟兩關聖凡一著驀呈拄杖云莫是者一著麼不遇春風華不開華開又被風吹落。

示眾云藥山久不升座升座一場懡老僧久不落堂落堂一場敗闕且道敗闕的是懡的是若向此處會得大家敗闕大家懡其或未然老僧爲汝諸人下个注腳去也以拂子打圓相云是法不可示言詞相寂滅。

對靈小參師云宋門陳氏薦夫主彊欲山僧打口鼓見者聞者罪性空西方東土何須數數不數甜者甜兮苦者苦宋居士還會否不因誤殺李將軍誰解藍田射石虎。

示眾云學道勿論久近參方不參方見人不見人只要識法者懼不在快口嗔資談柄斗百艸機多一句爲勝也上古𨿽有施設應病與藥也近日執藥而成病也總不是本分家作用若是个漢徹法源底在言句言句中痛快在棒喝棒喝中痛快本一活物何拘彼此爲我濟北老古錐見人在言句中不根其旨獨以棒喝接機無容湊泊如擊石火似閃電光當下要人瞥地說及此大休法師至師起身云道也好个消息何也葛藤有話無人說付與隔林幽鳥啼。

除夕示眾師云年盡月盡日盡時盡滿盤果子喫盡禪和肚內屎腸子都抖盡只有明上座一句茶令未盡試舉與大眾切不可道著除歲道著者喫茶春宵一刻值千金寸金難買寸光陰暫時不在如同死人各人照顧話頭時一眾不契西堂含璞出眾向前展兩手云旣一切都盡更要某甲道个甚麼師云卻被闍黎勘破。

示眾師云斬新條行新令萬峯佛法無少剩拈來放去絕遮攔向背捲舒無底蘊引得天下衲僧來乞命今夜是明上座拄杖子一捺捺定大眾還有爬得起來的麼試出來轉身吐气看。

示眾師云今夜永覺上座設茶欲病僧茶話也是將蝦釣鱉益人人己躬下一段大事是我先佛說起與我輩做个通事舍人一般亦是大家瞌睡相似畢竟有个先醒者然先醒者非獨自醒逐个教之令醒所以經云舍利弗當知我本立誓願欲令一切眾如我等無異極容易事而翻爲難事又不得不從難處做去若是有形段事則可易做惟此事大而無外細而無內沒撈摸沒巴鼻欲下手則無處下手欲用心則無處用心到此惟證乃知不爾疑生疑死疑佛疑祖者些恍惚處實爲命根不斷還委悉麼不愁劍戟如星下惟恐藕絲絆殺人。

示眾師云自當年一華五葉二株嫩桂昌昌已來竟無餘華鬥麗今夜明上座不忍杜口去也亦說兩句聊爲點景且道是那兩句聻荷盡了無擎雨蓋菊殘猶有傲霜枝。

壽山上座爲薦師弟請小參師云默然默然今日周年爾我口業攺綻金蓮銜冤一世抱恨九泉我爲汝正汝爲我圓彼此相雪孰聖孰賢舉拂子云今日向山僧拂子頭上薦取人人腳跟點地个个鼻孔遼天只爲聞香逐臭沒卻半邊大眾且道那半邊在甚麼處以拂子打圓相云還委悉麼猿抱子歸靑嶂裏鳥銜華落碧巖前。

爲允愚馮詮曹對靈小參師云癸酉年萬峯山頭別去乙巳年金城寨上歸來風塵不覺幾經灰夢眼從玆大打開仰勞大眾念彌陀經一卷以資冥福。

拙之禪人歸山請小參師云出蜀江南經五秋忘身爲法便回頭而今幸落老僧手點破癡心得自由天鏡拙之二禪人自辛丑年去乙巳年歸存亡固別道念本同此眞良朋善友也復舉法眼與修山主結伴參方行腳途中值雨投地藏宿時地藏問曰眾禪客從何方來法眼曰南方來曰南方近日佛法如何曰商量浩浩地曰何如我者裏種田博飯喫曰爭柰三界何曰喚甚麼作三界法眼無語次早辭行藏曰明教有云三界惟心萬法惟識乃指庭前一片石云且道者片石在汝心內在汝心外法眼曰在我心內藏曰行腳人著甚來由安片石在心中走法眼至中途有疑轉歸地藏住求決此事今拙之攜天鏡靈骨歸請老僧撥轉埋卻不亦與古人較之天淵也耶試問古今𨿽異行腳是同且道如何是同處仰煩大眾同送涅槃山上與伊據款結案遂拽杖行至山安厝畢復云不致鴉腸狗腹今乃塞壑塡溝時有松風皓月常來作伴爲儔。

翠竹山端常二禪人薦師祖請小參僧問如何是超宗薦祖事師豎拂子云會麼僧云枝上生枝師云眼華作麼僧禮拜師乃云靑山崔嵬綠水徘徊𨿽有出沒本無去來今日智端智常爲師祖普天除禪彊老僧登曲錄木弄鬼眼睛說常無常法遂喝一喝召大眾云聞麼若聞此喝是有卽常義良久云大眾還聞麼喝久聲消此是無聞卽無常義所謂諸行無常是生滅法生滅滅已寂滅爲樂若於此薦得滿盤肴饌百味珍饈他亦不受況水月道場空華佛事耶正恁麼時且道他不受處作麼生委悉不離當處常湛然覓則知君不可見下座。

慕義侯士心譚護法追慈請對靈小參師雲山水年年在人煙歲歲更應知更攺處便是不攺人如是則譚護法奉薦先慈龔夫人盡未來際不曾生盡未來際不曾滅一道常光現前古今三世不別試問諸仁者且道不別處如何委悉良久云但觀來去無來去永證金剛堅密身。

中秋示眾云時臨冷澹中秋節四海禪和心未歇雲集齊來覓指歸一人一餅一輪月有時暗中有明有時明中有暗且道作麼生吞吐。

除夕示眾師云雙桂今年除夕人天濟濟密密別無禪道可將个个眼橫鼻直。

師入堂坐次時維那指一僧詣前作禮乞開示師驀頭一蹋云爲汝諸人開示了也便出歸方丈。

師入堂僧問色不異空空不異色之旨師云此空卽觀自在菩薩行深般若波羅密多時照見五蘊皆空之空也色卽五蘊之色也言不異者卽色卽空卽空卽色則法法頭頭誠莫二之眞空眞色也非同二乘執空偏空之空凡夫認色實色之色此二者有執認之人存偏實之法的非豁然時深達五蘊本來自空之空爲則也所謂空中無色無受想行識無眼耳鼻舌身意無色聲香味觸法則無十八界能執認之人也無無明亦無無明盡乃至無老死亦無老死盡無苦集滅道則無四諦十二因緣所偏實之法也無智亦無得則無修證階級之位次也以無所得故總釋豁然時當體全空處非但菩薩惟然卽三世諸佛亦同此也還委悉色空之旨麼眾禮拜師復云有智主人二俱不取。

覃總府牟夫人請開示師云者个事人人本具不可以男女相拘聖凡見隔淨裸裸赤灑灑無可把渾無一物當情如過獨木橋相似一直向前不可左顧右盻若作一念萬念遂生不惟到彼岸不得要且初舉步尙生無限怯弱也然而佛祖種種法門不出頓漸兩途亦是當機信不信故若是信得及把得住漸亦頓也卽日用茶裏飯裏事物當情處一看看破是个甚麼道理一不作道理解一不作玄妙會如人飲水冷暖自知工夫如此做去久久自覺從前得力不得力別有一段光景向人吐露不得當此之際正是名字不足以載言論不足以辯惟證者方知也。

破山禪師語錄卷第六

﹝嗣法門人蜀東渝州印萬鐵鳳山印純同刻破山和尙語錄第六卷

堆藍弘禮禪人對秀水謝文英書嘉興倪天章刊﹞

﹝康熙庚申歲孟春月嘉郡楞嚴般若坊藏板﹞嘉興大藏經破山禪師語錄

破山禪師語錄卷第七

當陽玉泉嗣法門人印正等編

問答機緣

僧問佛未出世祖未西來未審者个在甚麼處師拈拄杖歸方丈。

僧問承聞和尙有言佛耶祖耶據此證此且道據个甚麼證个甚麼師驀拈拄杖打云會麼僧佇思師連棒打出。

僧問不可無心得不可有心求不可言語造不可寂默通正恁麼時如何師云你在那里得者消息來僧擬測師噓一聲僧禮拜師驀頭一蹋。

僧問三世諸佛不知有貍奴白牯卻知有未審有何差別師云飯袋子你知个甚麼進云不知師云不知位同諸佛。

僧問有無卽不問如何是狗子佛性師劈面一掌云是甚麼進云學人不會師云一掌一握血。

僧問喚作竹篦則觸不喚作竹篦則背畢竟喚作甚麼師驀口一拳云還作觸背得麼。

僧問臨濟叱三聖瞎驢是甚麼意師便掌僧亦掌師云我掌自有意你掌是甚麼意僧復掌師連掌打出門外云與你相打耶僧禮拜師驀頭一蹋僧起擬開口師咄云何方瞎驢來者裏討艸料喫。

僧問作家相見事如何師連咳嗽兩聲進云猶未在師打云大好作家相見。

僧問萬峯堂內有僧否師拈杖云向前來與汝道進云執杖者誰師驀頭打一棒僧無語師連棒打出。

僧問魯論云不患人之不己知患不知人也如何是患不知人處師云你知我是凡是聖僧無語師云患不知人也。

僧問登山涉水不涉程途一句作麼生道師云腳跟下好與三十棒進云學人有甚麼過師云者是甚麼所在說有過無過僧喝一喝師云猶嫌少在。

僧問靈樹封盒子意如何師云且道里許是甚麼進云不封盒子意如何師云任從滄海變終不與君通。

僧問門裏出身易門外轉身難難易卽不問如何是轉身句師云六月炎天冰似火進云不會師云冷熱也不知進云知个甚麼師驀頭打一棒。

僧問和尙未生時如何師云冰糖出在福建進云已生後如何師云地頭貨也不識。

僧問世尊爲一切眾生開方便門設一代時教如何向和尙者裏半字用不著師云你說底是甚麼。

僧問還丹一粒點鐵成金至理一言轉凡成聖至理不言可成聖否師云你喚甚麼作至理僧轉身繞一匝師云掠虛漢。

僧問此事如一个鐵丸子吞也吞不下吐也吐不出吞吐不得又作麼生師打一棒云者是吞是吐僧無語師又打一棒。

僧問四大之中如何作主師作聽不淸勢僧復舉前問師驀而一掌云你欠靈利。

僧問迷者迷醒者醒如何是獨脫一句師云八角磨盤空裏走進云不會師云不會則參進云參个甚麼師云八角磨盤空裏走。

僧問學人終日喫飯不曾咬著一粒米時如何師云一个斑鳩九隻鳥。

僧問有苦有樂途路中事無苦無樂亦是途路中事如何是到家消息師驀口一拳僧禮拜師與一蹋僧歸位師云適才苦樂到那里去了僧便喝師休去。

僧問如何是鼓山折箭處師便打一棒僧禮拜師云見个甚麼道理進云不會師云棒頭有眼明如日。

僧問盡大地是法身和尙在何處安身立命師云金剛與泥神揩背僧禮拜師云見个甚麼僧鳴指一下師噓一聲。

僧問和尙起期還是爲人爲己師云一个瓜子兩瓣殼進云沒滋味師噓一聲。

僧問達摩西來爲甚麼又只履西去師雲長安𨿽樂不是久居。

僧問一雨普潤未審還有潤不到處麼師云有進云如何是潤不到處師云就是你者个焦芽敗種。

僧問盡大地是沙門一隻眼師云看腳下進云意旨如何師云瞎。

僧問黑白未分時如何師云汝禮拜的是甚麼僧又別問師叱云兩重公案僧又問進前逢短岸退後值深坑如何是轉身處師拈拄杖向腳跟直打出。

僧問十年瞻仰日應萬機是何人境界師云非公境界進云一口吸盡西海浪翻身髙出蜀峯頭師驀頭一棒進云謝師證盟師復打僧喝一喝便出師休去酆林耆宿號碧海問佛佛出世爲一大事因緣如何是某甲一大事師曰請坐碧惟立不坐師曰且小事尙不堪說甚麼大事碧罔措師曰好與三十棒碧便禮拜師曰是會禮拜不會禮拜碧復禮拜云謝師證盟師笑曰證盟个甚麼碧擬開口師曰你不會我意要摘葉尋枝我不能也你且將惟佛與佛乃能知之看他知个甚麼。

僧問若能轉物卽同如來學人轉物同个甚麼師驀頭打一棒僧喝師連打兩棒。

僧問如何是空劫已前消息師云描不成畫不就僧禮拜云謝師指示師云指示个甚麼僧撫掌一下師震威喝一喝僧擬議師直棒打出。

居士問道本無言因言顯道且道言底是默底是師驀頭打一棒云是言是默士無語師連打兩棒士出少頃復向師前立師云且將你家茶飯問你百姓日用而不知不知个甚麼士擬開口師復打一棒。

居士問父母未生前根塵不染時如何師云旣是父母未生前還有甚麼根塵對待士云到此則千聖也不識師云旣不識何以名聖士禮拜云謝指示師云假雞聲韻難謾我未可模糊放過關。

萬居士問弟子姓萬未審父母未生前姓甚麼師云我向者裏道不出士禮拜師云汝且道我答你也未士云不會師云不會還姓萬。

居士問不是心不是佛不是物畢竟是个甚麼師云百華叢裏過片葉不沾身士擬測師驀面打一掌士云痛師復打兩掌士云痛痛師云稍知痛癢士禮拜師驀頭一蹋。

居士問和尙是活佛如何拜死佛師拈拄杖云且道者个是死是活士佇思師云擬議思量白雲萬里。

朱婆子問弟子念佛的是誰乞師指个落處師云你者一問從甚處來進云朝夕不離師云不離个甚麼婆轉身繞一匝云不離者个師云也是赤土塗牛奶伯玄徐居士問如何是佛祖向上事師云腳跟下薦取進云此是向下如何是向上事師云不顧腳跟三尺水只貪縱步上髙岑士大悅。

朱婆子問弟子現是女身未知父母未生前是男是女師卓拄杖云還識者个麼進云無去無來師云是甚麼所在說來說去說男說女進云卽今如何抵敵師云好與三十棒。

徐居士問聞金粟老和尙專人送法衣與老師是否師云是進云老師可付與弟子得麼師云得卽得只是要會衣綫下事汝可會麼士云不會師云不得不得士禮拜師云汝見个甚麼道理便禮拜士罔措師劈面一唾歸方丈。

僧問承師有言獅子哮吼百獸爪牙蘇若是獅子兒聞得又作麼生師云同類是同類僧禮拜師云切莫逐塊僧便出。

吳居士問如何方契本來人師云待烏石峯點頭卽向你道進云烏石峯點頭也請師向我道師云道卽不無你喚甚麼作烏石峯。

僧問如何是臨濟下事師震威喝一喝僧亦喝一喝師云你也喝我也喝是甚麼意旨僧云得人一牛還人一馬師笑云你得恁麼饒舌翌日僧上方丈作禮云昨日臨濟大師到法堂上來是某甲一頓痛棒打出三門外去也師云你昨日喝的是甚麼僧復喝一喝師云你只有者一喝僧拂袖而出師隨後打一棒。

僧問千七百則公案卽不問如何是學人底眞消息師拈起棒云汝道老僧者是那一則僧便喝一喝師亦喝一喝僧又喝師打一棒。

僧問覿面相呈請師答話師作聽不淸勢僧云謝師答話師云你道我答你是甚麼話僧便拜師指椅云坐僧云放過卽不可又拜一拜而出師呵呵一笑。

僧問一口吸盡西江水時如何師云近前來向汝道僧佇思師云立地死漢進云相隨來也師云甚麼物恁麼來僧無語師正色訶之連棒打出。

僧問如何是父母未生前消息師云金剛與泥神揩背進云如何是已生後消息師云烏龜撞著石點頭進云未生已生卽且置一口气不來向甚麼處安身立命師云主山前案山後。

僧問博山和尙誕日有僧問和尙壽年多少山云平天華甲子數到劫云初如何是劫云初師良久云會麼進云不會師云數不完記不盡。

僧參便云有一事相借問得否師云只怕鼠口無象牙僧擬測師驀拈拄杖僧以頭就之師云我偏不打你僧云棒頭有眼師云且道眼在甚麼處僧豎起拳師劈拳打云還有麼僧云撲破泥團子透出靑山外師徵云如何是你透底道理僧擬議師驀頭打一棒僧云好師連打云是甚麼所在說好不好直打出。

禪石戒子問本來淸淨時如何師云如何是你淸淨處進云碧潭明月現師云拿糞箕笤帚來石作禮師云爾輩行住坐臥切不可稍放此个關頭畢竟我何處不淸淨若淸淨不應更拿箕帚來參。

僧參不作禮便云作禮底是不作禮底是師喝云者野狐精在那里中毒來僧無語傍僧云在昭覺來師云且道老僧答你底是不答你底是僧罔測師痛訶一上僧禮謝而出。

居士問水窮山盡如何是轉身處師云布袋裏老鴉士禮拜師云會得禮拜不會禮拜士擬測師云去。

居士問三界惟心萬法惟識如何是心如何是識師舉數珠云且道者个是甚麼士應諾師云胡答應。

僧問有句無句如藤倚樹樹倒藤枯句歸何處師云待樹倒時向你道僧佇立師云葉森森地何嘗倒僧出次日僧復問樹倒藤枯時如何師云好一堆柴進云恁麼則三冬燒不盡師云始終是一堆笨柴僧喝一喝師云冷灰爆豆復示偈云藤枯樹倒一堆柴槁木死灰何道哉幸有絕蘇能爆豆當陽一喝吼如雷勘辯機緣。

淸溪首座告辭師云鐵蛇橫古路汝向甚麼處去溪拂袖而出復呈偈云鐵蛇橫古路縮尾藏頭遭屈負十萬八千程奔南走北太勞生嚴正令截葛藤猶然錯認定盤星眉底雙開寒碧眼無私一亙賀升平師云且喜不負中他毒气。

萬竹禪人告辭師豎起拳云道是拳放開又是掌道是掌捏聚又是拳且道掌是拳是速道速道竹喝一喝師云三喝四喝後又作麼生竹無語師示偈云拳頭巴掌活當機活得當機指日歸縱奪抑揚關不住無毛鷂子拍天飛竹去志自止。

僧辭行師云一言相契則住一言不契則行且道是那一言僧進語不恰師訶云深痛汝輩下語云某去也某去也何故爭之不足讓之有餘師又曰心印從來訶瞎驢深錐痛札自如如𨿽云去也沒交涉爭不足兮讓有餘。

僧告辭師云鐵蛇橫古路你向那里去進雲橫行豎去師云喪身失命了也僧無語遂不去。

無著上座參禮拜起雲久聞和尙道風拈棒此方打人只是人都不知痛癢師云今日卻遇一个只是皮下無血著云三千里外已知痛癢了師徵云那里是上座知痛癢處著將扇子置桌上師云艸賊大敗。

座主參師卽客司相見主復至方丈作禮師云已相見了主云先是人情此是佛禮師云人情佛禮是同是別主云是同師云旣同何必多此起倒主無語師云平日所習何業主云只解牧牛師云牛在甚麼處主云牛在山中師云還我牛來主喝一喝師云恁麼卻犯苗稼也主彊辯師叱云一等是个牛。

僧忍微參合掌云不遠千里而來單單只有者个便拜師云且道者个是甚麼僧罔測師震威喝一喝僧復拜云者个是甚麼師驀頭一蹋傍僧云是和尙鄕裏師云早知是老僧鄕裏何不蹋他兩蹋不然還道老僧有鄕情在。

僧參禮拜畢以手自點胸師云是甚麼僧拂袖便出師噓一聲。

僧到室中呈偈師拈拄杖云將老僧者个說一偈看僧擬議師便打出。

無漏禪人再參呈偈云越國曾遭一蹋來幾年忍痛口難開而今覿體酬三拜笑殺當時滿面哀師惟默顧漏作禮云自離和尙於本分上未嘗懈怠看百丈扭鼻因緣稍有會處師徵云還從扭鼻處會野鴨飛處會漏卽作鴨聲痛聲師頷之乃示以偈曰萬峯冷眼覷離微黑白分岐誰解歸珍重鴨兒飛過去痛聲猶落箭鋒機。

覺城禪人參夜來一宿翌日進方丈作禮傍僧曰昨夜有臭虫否覺云睡著了總不知道師曰還是臭虫嘴不利覺云縱咬亦不打理師云是睡著了不打理是醒在不打理覺云總不打理師奉餅於前覺不暇顧師云果睡著了在覺云乞和尙覺醒師云若要我覺醒亦是節外生枝覺遂服膺敍沿途之艱師問瓦礫荊棘曾向汝說甚麼來覺云若有說亦是節外生枝師笑云教得孩兒解罵爺復示偈云癩肉頑皮總不知任隨虫嘴利如錐惟畱一處堪分曉茶餅誘人笑虎溪。

覺城禪人臨行時呈素所參狗子無佛性話師云還是以有無見趙州不以有無見趙州覺云不以有無見趙州師云作麼生見覺云乞和尙指示師驀口一拳覺鳴指一下師云還嫌少麼覺禮拜師驀頭一蹋覺佇思師云漆桶不快遂歸方丈。

師同二三子坐至午夜一眾猶不退師云舉一不得舉二放過一著落在第二且道一如何舉時覺城上座答云錯師云錯錯天下知音能幾个。

僧侍立次師曰惟佛與佛乃能知之且道知个甚麼僧向桌上三拳師云因甚如此僧云冤對兩相逢全身祕不住師便掌僧禮拜師劈頭一蹋。

元霄師翹足向火僧耶湘作禮云請和尙觀燈師云莫眼華湘拍開師腳云看腳下師云者是老僧底如何是你底湘拂袖歸堂師云若得再來便好傍僧人堂石湘湘不至僧再召湘復至師便連棒打湘佇立師云何不攜柄鋤頭掘去腳下湘拂袖而出。

居士問雞卜卵二十日鵝卜卵四十日此理如何師云此是殼內語殼外語士云我也是聽來底乞師指示師云待汝向者類來卽與汝道士無語師云陸亙大夫問南泉我家瓶內養一隻鵝鵝長滿瓶欲出鵝不可損我瓶壞我鵝如何得出泉卽呼大夫大夫應諾泉云鵝出瓶矣大夫從此開悟適才居士所問正類於此如工夫到此則知貧道語話也。

師室中請兩序茶前席無人敢坐有客僧水月云我不是數內便坐傍有士云坐卽數內也師云初生犢兒不怕虎僧遂顧外云檐上有塊瓦要落師云爲甚被物轉僧云是我轉物是物轉我師云試分析看僧無語師云有先鋒無殿後。

師過金陵濟生庵時有月潭座主問如人靜坐不用工何年及第悟心空請問和尙畢竟用甚麼工師豎拳云只要悟得者个主云者个各人都有師云你有何不伸出主云伸出則成兩个師云那里是你一个主豎起拳師云卻成兩个主云莫眼華師云是你眼華主云原無一个兩个師云一等是个座主見解。

善長馮公問近日多執坐者是甚麼意師云顏子三月不違仁且道如何是不違處公擬測師云四威儀中以坐爲上非執死坐爲究竟六祖所謂不貴你禪定解脫單單只要你當下見性然見性之說非執於坐非執於不坐不坐則不能深入至理執坐亦不能通達至道蓋坐參之法非顏子不善其伎倆渠謂仰之彌髙鉆之彌堅瞻之在前忽焉在後者其用心若是非以三月定限而愚同土木也士乃點首。

雲集眾作禮三拜師云神光二祖倒身三拜初祖云得髓今朝一眾倒身三拜且道得个甚麼時數僧齊下一喝師云只是不歸歸便得五湖煙景有誰爭。

師患腹瀉秋水西堂問和尙安否師云日裏三餐粥夜間一覺眠堂云如此則大安也師云汝旣如是何必來問堂云也須問過始得師云情知汝者个見解何爲老僧擔慮堂云和尙爲天下人擔慮師云莫謗老僧好堂佇思時久師云老僧抖盡屎腸子爲汝道汝不去又替老僧不得堂禮拜師云見神見鬼堂仍佇思師叱云死漢去。

師不安維那問云和尙尊候如何師云七七八八那便出傍僧問云七七八八還是好耶不好耶師云一任你卜度。

玉川胡居士參師云爾輩只好服平胃散狼虎藥未敢下口在士云莫道狼虎藥鐵饅頭一任拈出師舉拳云試吞吐看士向桌上一掌師云只算半个居士徳宇羅居士參師一把搊住須云速道速道士佇思師拓開云向者裏薦得無生無死無佛無祖浩然大均千聖無可柰何纖細莫能爲則士又聞師開示禪者參誰字話復到榻前問知痛癢者是誰弟子問和尙者復誰未審是誰識誰乞和尙端的處道一句師云兩頭三面漢士無語師云我教單看誰字者令遇境逢緣勿使間斷故也如靈云見桃華而省香嚴擊竹而悟者盡是平常用心綿密向聲色中千了百當苟有間斷稍不綿密則逐色隨聲渾無決處所貴者在疑此疑便是日用喜怒上逼迫不過處逆順中打攪不開時卻是好消息也到此人都忽略再望鬼逼酒樓之類愈不可及耳。

和石孫居士問那吒太子析骨還父割肉還母又爲父母說法未審如何說得師召居士士應諾師云會麼士佇思師云黏皮帶骨漢士歸次日呈頌骨肉是何法因析名爲說剖斷生死根父母立解脫身相旣不存誰爲說法者通體悉皆眞不假廣長舌師看畢書頌復之云叫一聲應一聲忿怒那吒覿面呈逐色隨聲情未瞥黏皮帶骨句來親句來親落藤華鳥不知春師又舉大梅與龐居士語詰之士呈頌云是非心佛原無二梅子熟時味自賒百雜碎來還吐核江南五月發梅華師接來擲地復索云還有麼士擬議師云總是閒言語。

石帆嶽司馬問法臘多少師豎一拳嶽頓然赤色曰我東南水窟地方人民老實莫在者裏惑亂人師曰貧道行腳十五年今日惑亂著一个嶽曰惑亂我則可只恐惑亂愚人師曰阿誰是愚人嶽瞪目視之曰我也是路見不平見你年幼未是你做底時節師曰釋迦老子初生便言天上天下惟吾獨尊難道也是年幼未是時節麼嶽曰所以雲門要一棒打殺我今日一棒打殺你且作麼生師作怕勢曰貧道性命幾乎喪在門下嶽躍然拜別。

棘生白居士問如何是我父母未生前本來面目師云名不得狀不得士擬開口師震威喝一喝士云者一喝喝那个師又喝一喝士云弟子曾問天童密雲老人父母未生前本來面目老人便打一棒又問父母已生後如何老人又打一棒又問生與未生時相去多少老人以拄杖劃一劃云只隔一條綫師云者老漢龍頭蛇尾當斷不斷反招其亂何不更與一棒截斷腳頭免到東塔門下索取路債𨿽然如是且道者一棒是賞伊罰伊士亦無語良久又問古人道有時打一棒有時打三棒一棒且置三棒意旨如何師云爲汝皮下無血又喫餅次師云居士喫飽些免到第二家又喫士云弟子要在者裏住幾日師云住幾日還了我餅錢去士云不知餅作麼價師笑云喫多少士豎一指師將茶驀面一潑士面作色師云汝見諸方老宿則易要見笑面虎尢難。

爾赤馮居士舉子湖狗子話乞開示師云子細士有省頌曰子湖只狗恁鍥厲開口咬人莫回避取卻兩頭並中間沒頭沒尾殊怪異須子細直饒驚出汗渾身那時來契棒頭意呈師看師對虛舟姚居士云昨夜馮居士被子湖狗子咬一口了。

師避秦石柱司東川呂相國督師到司馳書請師就署中相見師至呂出師云你是呂相公麼呂曰不敢師云父母未生前還姓甚麼呂擬議師便打一棒呂怒色師復打一棒呂趨進師呵呵大笑云將謂將謂原來原來司主馬公問其故師曰父母未生前句子等閒棒著發無明猛然省得非他物十八女兒不系裙呂復請師至掩門大張威令相勘師又說偈曰無端平地起孤堆駭得虛空顚倒走痛打金毛人不識幾乎翻作跳墻狗呂送歸三教寺眾請問何故師曰五年未剖荊山玉忽得渠來祕不住拄杖麻繩密密通雷門布鼓明明露泥豬癩狗打驚慞跛鱉盲龜生恐怖獻與楚王人不識只當一个大蘆菔後呂有省呈偈通弟子書師乃付偈並拂子一枚。

師與元陽張道人坐次話及病中有不死底師徵云有个不死底在甚麼處張雲遠則咫尺近則千里師呵呵一笑。

夔州府尹拙溪熊公過梁山請師署中相見以酒延師師豎起拳云者是个拳頭放開云卻是巴掌且道巴掌是拳頭是向此處道得一句老僧卽喫熊曰二俱不是師云又落斷見外道了也熊復下數語師云待老僧豎搖頭則可橫搖頭未在熊取扇乞偈師書云食祿由來各有方老僧雙桂君瞿塘相逢沒甚好消息巴掌拳頭愼勿忘熊亦書扇復之曰不向金城問上方期瞻飛錫下瞿塘慚依木槿榮朝色試傍蓮華覓晚香天籟靜聞聲有住淸機醒發戲逢場從師直指山窮路登彼岸時舟已忘次期請師同下夔建叢林師意待秋涼熊索竹杖爲憑師與之。

石年曹居士問動靜二相了然不生是我安身立命處否師云汝後面是甚麼士才後顧師云是動是靜士復擬議師云舉心則錯動念卽乖也士恍悟其旨士看大慧語錄見三腳驢子弄蹄行之句有疑復入室中請益師頌云三腳驢子弄蹄行格外提持達本眞就裏若隨名相轉菩薩依舊是聲聞士遂躍然云眞三腳驢子也有時放之則彌六合卷之則退藏於密至夜偶談及心經問如何是深般若師云深對淺言知淺則深意明矣如凡夫認色爲實色二乘執空爲偏空俱是淺意且就淺而推之色因空有空由色生則色空不二是爲深般若矣後文總是此中注解耳士禮謝而退。

破山禪師語錄卷第七

﹝嗣法門人蜀北果州東寺性定蜀東古梁州水月禪院性毓蜀北閬州南部當陽寺惟朗間州寶峯洪慧射洪金鰲山淸果禪院通法同刻破山和尙語錄第七卷

堆藍弘禮禪人對秀水謝文英書嘉興倪天章刊﹞

﹝康熙庚申孟春月吉旦嘉禾楞嚴寺般若坊藏板﹞嘉興大藏經破山禪師語錄

破山禪師語錄卷第八

當陽玉泉嗣法門人印正等編

法語一

示象崖西堂

金風徧野之時萬木凋零之際破道人間坐林中正起歸鄕之念忽值象崖長老稽首於前曰歸閩掩關索法語時破道人曰以虛空爲關行住坐臥也在里許著衣喫飯也在里許屙屎放尿也在里許迎賓待客也在里許只到千日事畢猢猻伎倆鬼家活計都盧拋向威音那邊又那邊方買艸鞋尋山問水覓著破道人了汝後頭一段公案。

示問津禪人

行腳衲子杖挑日月蹋徧雲山到一處見一人問一機轉一語看人動靜識人好惡放下蒲團拗折拄杖三十年二十年具如王气宇口吞乾坤方去孤峯頂上盤結艸庵呵佛罵祖也。

示萍止禪人

歇狂子參方行腳眼髙四海气壓諸方與祖佛結死生冤家與人天分邪正眼目惟萍止禪人在破山拄杖頭邊薦取誰縛汝三字則一生參學事畢矣。

示空外禪人

天地間爲人到出家地步極是快活無榮可與無辱可與天子不臣諸侯不友虎鹿爲鄰松竹爲伴眼界自淸不同俗塵通身徹底惟一天眞天眞之趣華笑鳥鳴不須別覓動靜中存𨿽然如是只有崖前石虎未肯點頭在。

示淑云禪人

淑云子曾向三峯觸背關頭橫行直撞挨拶些子气息吐向福城棒頭喝下自謂千了百當一日告辭病叟合掌受渠三拜待渠徧參諸方再來痛與瞎禿光兒一頓好罵也。

示息知禪人

知之一字眾禍之門知之一字眾妙之門此知字是一粒巴豆丸是佛也▆他一下是魔也○他一下若於此處見得徹則良知自現前矣烏用推之使息故所以法華道諸佛智慧甚深無量其智慧門難解難入一切聲聞辟支佛所不能知者是也蓋上人猶未知之安以息而息之者耶若以息知爲無知是一死知則同聲聞輩不復更有眾妙之門而入眾禍之門也莫把者一知字隻眼定奪越生死超凡聖只在一知字上千了百當所謂惟佛與佛乃能知之試問上人且道他知个甚麼參。

示方知禪人

邇來參學之士自不辧个端正鼻孔直管向那香臭邊啖些气味便休殊不知香臭邊最是利害所謂己眼本正因師故邪是也卽云住山者其益有二一者爲大事不明以山中靜僻宜可易辦二者爲大事已明自揣力薄不能接物利生只好誅茅蓋頭獨善其身耳若是破山門下恁麼說話好與三十拄杖還須領到三門外自打始得。

示淸白禪人

參學漢須了辦不可沈吟將日算剔起眉毛著力看看渠定不隨方便渠是誰兮眞恁麼有時位坐空王殿勉旃。

示破浪禪人

學道人心須專志須固不被境風所動以一念萬年萬年一念消之也任是魔來佛來逆來順來亦直就中分曉當下便是平沈自此捨一具骨負舂汲水三十年二十年肩頭腳底苦胼重生方到破山門下喫棒也勉旃勉旃。

示翠融禪人

腳跟下七縱八橫頂門上兩頭三處無非只要个中分析得來頭頭皆我捨身命處也且道融禪人曾恁麼一回也未若恁麼艸鞋蹋破穩坐長安苟未如是含元殿裏切莫迷頭認影。

示琢璞禪人

者个事須眞參實悟法法頭頭無一絲毫不從本地風光上廓徹方作人中之龍象也然以琢璞號之以石中有玉玉必琢而成器焉成器則知人中龍象石中之玉不相異耳。

示云影禪人

云影禪人欲索法語隨身舉動頂戴予曰旣謂舉動又如何頂戴云影云頂戴不礙舉動舉動不礙頂戴予曰如何是汝不礙處云佇思予曰試將此處從日用尋常中討得个分曉到山野處喫痛棒也。

示知止禪人

參學二門志在恆遠將敵生死話頭貼在額上行也如是參坐也如是參茶裏飯裏一動一靜參不透便學學不圓便參畢竟有个倒斷也。

示徧拙禪人

樹下墳間一食一宿味盡甜辛酸苦到處播弄唇皮與佛祖捃拾余機是我法門中龍象事也。

示慈援禪人

慈援上人請法於予予不禁口業與上人惡言惡語說一絡索惟要上人會取父母未生前本來面目直下提撕壁立千仞烈烈轟轟單刀直入不見有死有生有凡有聖有俗有僧一道常光現前古今三世不別眞到恁麼田地眞獲如是威光快買艸鞋徧參知識向他門頭戶底保養聖胎聽緣行道方不辜負生平志也勉之。

示恆範禪人

禪和子樹精進幢披忍辱鎧無論凡之與聖智之與愚勞之與逸生之與死單單貴稟此心此志將者些子恍惚處要明白要究竟決了終身之志豈可浩浩來天地間辜人負己作一場虛生浪死人哉若如此則銅枷鐵鎖鋒刀劍戟無時不在無時不臨欲逃無地欲竄無門正所謂毫釐系念三塗業因瞥爾情生萬劫羈鎖果是个漢向未舉念之先一覷破去再來東塔門下索取艸鞋錢亦未遲在。

示參白禪人

禪和子志於行腳涉水登山瞻風撥艸飲餿茶喫臭飯棲雲堂臥霜榻受種種苦辛只爲各人衣綫下一點恍惚處然而者點恍惚欲從自決則頭上安頭欲從人決則斬頭覓活如是二邊互起互倒渾無決者故曰恍惚所以潙山問仰山云子之所得還是自性得從人得仰云𨿽是自性宗通亦假稟受師承吾觀二老酬酢良有深意定不是從自己幹爆爆地不假他人亦不是向他人水漉漉地不假自己鍼芥相投水乳相合啐啄同時師資緣合的非一日而契之者也偶一僧問和尙眉毛還在麼予便打一掌雲山僧因病筆許多葛藤爾更躊躕漆桶子依然不快。

示隱輝侍者

佛祖以心印心之法無論智之與愚凡之與聖僧之與俗男之與女貴在知有个事畢竟不從人得須是猛著精彩壁立萬仞契取不疑之處方買艸鞋徧參知識遭人唾罵也。

示默融禪人

禪和子爲生死行腳切忌石頭路滑轉盻則蹉過腳跟直前則撞斷眉目畢竟作麼生看腳下咄。

示應如禪人

參禪打坐透露鼻祖家風勿論根器利鈍都盧將生死二字貼在額頭上行也如是參坐也如是參參來參去參到心識不行言思路絕處把生死二字向早晨淨面時一摸摸掉永不疑生疑死疑聖疑凡橫身天外舉步大方奮獅子威潛行密用鼓老婆舌開道羣迷庶不枉他方行腳蹋徧雲山處處欠艸鞋帳也。

示妙旨禪人

近日一夥禿居士走入空門東去聽兩句西去聽兩句陳爛葛藤便去張家村李家巷賣口頭饒婆舌魔魅人家男女逢一智人面前口如扁擔眼似流星者等種艸不但將金博寶連自本恐難便宜豈如我妙旨禪人初遊講肆便知者鼓笛總不恁麼打披枷帶鎖走到萬峯門下才開臭口問及常住眞心萬峯信口道个今夜有客不能爲汝說臨行辭去住山聊書影響以嘉其志待伊異日漆桶子破蹋著秤錘不可謂是鵝卵石也勉旃勉旃。

示圓融禪人

蹋荊棘破風塵畢竟以生死爲急務若或不爾縱是一副鐵心肝只恐三日風四日雨終不免要生銹也。

示聞修禪人

割愛辭親負衝天意气把將生死二字貼在額頭上行也如是參坐也如是參參來參去參到心識不行處如槁木寒灰之際只有一念怖生死之心靈靈蠢蠢欲了未了恍恍惚惚當斷不斷凝然似有物礙此是聖解凡情縛脫兩橛之所使然也就中急討巴鼻始有少分相應卜度長短則雲月是同溪山各異耳。

示巓石禪人

孤峯絕頂結个團標坐視云漢𨿽然其力未充气吞海宇有時拈華弄月笑傲山林何拘金剛圈跳不得栗棘蓬吞不得復來中慶門下討甚麼碗咄。

示字水禪人

字水拙公同吾川北人也正所謂同條生不同條死渠往南遊歷諸講肆而滑口頭露布有年聞吾儕豎剎竿江南福城而又歸蜀萬峯則兩慕之心始適於是躍然頂笠而來泛識門墻無非聚一夥禿居士相習打鬧其志疑信半著又經一載自去黑山鬼窟搬弄幾番稍通口气聆予遷中慶而特特破家散宅來入者个保社著予腳手大放憨睡饑餐渴飲盡是本地風光咳唾掉臂全彰殺活機柄回視十年前殘羹餿飯糞袋糟囊悔何可及予以憫念未息走北奔南缽袋子無著落處拙公亦可代擔第慮力猶未充且付法語佳誌異日撞頭磕額兩手分付一任東賣西弄出吾儕醜也勉旃勉旃。

示百拙禪人

禪和子擔囊負缽入一叢林進一保社只以此事爲懷更無別般伎倆方是人中之龍獸中之獅也故以龍象獅子稱之然而龍象獅子形威不同爪牙皆一也只此一處同則知佛祖大機大用通身是徧身是豈虛語哉。

示離指禪人

法道秋晚祖風正替望爾輩如急水灘頭撐篙只得拌命著力安云住山取適偸安爲志臨行欲吾儕惠艸鞋錢只得信筆記个帳在壁頭上也待異日共爾打算呵呵。

示汝水禪人

長連牀上一句話頭鐵壁銀山直教粉碎母問魔來佛來天來龍來神來鬼來卽此一覷覷破。

示重雅禪人

重雅禪人入室請益余微笑不語伊佇立疑情不釋予遂造口業大訶曰你是那處欠少還嫌些甚麼試說看伊仍不釋予曰穿衣喫飯處迎賓待客處屙屎放尿處一切時一切處看是阿誰分上欠少惡禿不薦待到何時余在他方老宿處如蚊子上鐵牛也。

示掌如禪人

爲僧一番畢竟坐一所在聽講幾句經文坐幾日枯禪若行若坐自是有一段光景一分下落買艸鞋行腳窮山涉水登人門戶喫人茶飯辯是論非從前知非是我錯過好光景好時節始信東瓜直儱侗瓠子曲彎彎。

示華仲李孝廉父太初老居士

人子之心誰个不有惟華仲公向我天童老和尙拳頭巴掌邊深知痛癢欲作大法船載三宗九族髙登彼岸先爲七十老父太初老大人請法語山僧遙空合掌試問大人耄耋時所見與孩孺時所見爲同爲異如不異卽知變滅中原不變滅卽知大人悟取金剛不壞身也。

示月江藏主

昔有一婆子請古徳轉藏經徳繞禪牀一匝云與汝轉經竟婆云比來請轉全藏如何只轉半藏試將此則公案參取看如何是一藏如何是半藏。

示丈雪禪人

辭親割愛浪迹江湖披一絲掛一綹赤條條地眼空諸方將謂有幾个面目露遼天鼻孔及至行腳徧來親見佛恩仍是痛罵痛打連者一點气息尙容不得云瓢雪笠霜飯冰茶復吞復吐只令冷心腸一副賣弄與人豬嫌狗不欲始到佛恩門下抱贓叫屈。

示梵野行者

橫寫順寫無一个元字腳寫得著長篇短篇無一言盡者張紙只有者寫說不到處是个甚麼咄也是烏龜向火。

示素微禪人

擔囊負缽入一叢林進一保社必以生死爲急務看生從何來死從何去勿論歲月以徹爲期忽地裏撞著个漢問渠行腳事如何面面相看口如木。

示法空戒子

乘急戒緩戒急乘緩無出一信得及把得住以歲月期料不得盡形命而已非但以戒執身以乘運心務要在緩急處著力忽地裏覷破始知廣額屠兒放下屠刀頓然成佛猶是不喞澑漢勉之。

示含光禪人

懸崖撒手未敢承當絕後再蘇欺君不得此乃啟迪後昆不可得少爲足之謂畢竟要透頂透底大休大歇一番永無退轉非是以口耳之學百機百巧攢華簇錦便謂是向上關捩也。

示大石徐居士

但凡有事直頭虛應空閒時或坐或行痛念此身終歸敗壞惟有怖生死心昭然如此只是不知下落何處卽將此心默默提持不是心不是佛不是物畢竟是个什麼參來參去自合有个倒斷處也。

示景山趙居士

參禪念佛二門究竟生死爲極了知生死別無禪參別無佛念有佛念則是生死中佛有禪參則是生死中禪於是二中間未夢見生死在還知麼生從何來死從何去參。

示惟心禪人

法法頭頭不離當處舉念卽覺便是放身捨命之時節也而人不悟彊去節外生枝數番顚倒及至臨頭一場無益蓋是自生分別非怨聖賢有所未說也。

示玉寰向居士

學道無論智愚只貴信得及把得住萬年一念一念萬年只將怖生死心孜孜切切看个無夢時主人公在甚麼處忽地裏築著磕著薦取者一著子明白成佛成仙亦同是夢始知朝聞夕死之道也。

示紹儀何居士

做工夫如急水灘頭撐篙相似撐得一篙退卻十篙拌命捨死撐去撐得無可用力處撥轉船頭處處皆岸也勉之。

示獻南張居士

終日向文不加點處卒難下手一畫未有時眞宗默契始於無說無形之際則河馬負圖洛龜呈書稍露一著子是我獻南張公一刀兩段也呵呵。

示渭陽金居士

六道中已知是人堂堂相貌堂堂體裁堂堂作事無一法不周無一法不具如是具足而不會是法者乃人中之土木也汝所云卽此不會他離此不會他之二語貧道詰之曰離卽且置試道他是何物不覺汝眞獅子兒便解哮吼了也咄咄勉之。

示佛掌侯居士

人迷生死中不識生死之苦若鳥不識空魚不識水然猛出是者卽在當念觸一事遇一境生一計便是好消息好時節好意思人多於此忽略於此蹉過於此自棄如鳥空魚水不相別也是以病僧見是輩痛與棒熱與喝佛與掌令人頓出生死窠臼不畱一元字腳教人如何若何招萬劫系驢橛之禍故號佛掌。

示耀泉丁居士

者个事如雲長刀方天戟非大力量者安能荷之我耀泉居士身𨿽在家而秉是刀不怕不勝生死魔軍剿滅聖凡窠臼也。

示念中程居士

在家學出世法若火中生蓮驢中生驥最難行而行之最難斷而斷之最難忍而忍之最難棄而棄之非純鋼肩頭生鐵肝膽必不能擔荷旣荷是法做買做賣識貴識賤遇喜遇怒動聲動色豈是法外別有主宰乎主宰是法外物乎但不曾二六時中融會得來竟認爲兩橛耳若是皮下有血漢子一聞千悟直下頓了在買賣而買賣在貴賤而貴賤在喜怒而喜怒在聲色而聲色烏用欣厭而二其心哉所以卽生死而般涅槃卽塵勞而作佛事良有以也旣無如是气岸無如是威光無如是受用且將本參話頭密密舉起諦審諦思如何是我本來面目背脊直豎兩眼微開頻頻參究痛錐痛札歲久歲深自合有个倒斷處也勉之。

示荊獻羅居士

居士參禪貴圖契悟佛祖機關徹透今時露布與衲僧家同長連牀上行住坐臥了此餘生畢竟巴鼻處請著眼看是个甚麼參。

示起予曹居士

盡生平伎倆搬弄種種法門無逾參究一門甚是捷當以念佛底是誰畢竟薦取誰字下落則種種門種種法皆我一道也勉旃勉旃。

示楫吾楊居士

學道人須具頂天立地底風骨則現形應物自合與理符契然後靜慮身心日益日損畢竟逐一事執一法參透生死關頭同千聖一个鼻孔出气始不負共山野聚頭打口鼓子也勉之。

示近宸張居士

第一才上蒲團眼當平視休去歇去一條白練去古廟香鑪去則身安道隆也卽佛曰初善第二行住坐臥惟一話頭頓在面前如澄潭秋月觸波瀾而不散然後發大疑情也卽佛曰中善第三從舉起處承當言句下頓了如擲劍揮空勿論及之不及貴承當不貴推托也卽佛曰後善。

示仁伯馬居士

參禪學道貴在生死心切二六時中不可間斷行時且道行的是誰住時且道住的是誰坐時且道坐的是誰臥時且道臥的是誰畢竟誰作主宰忽地裏覷破者著八字打開縱橫無礙始知張拙秀才道隨順世緣無掛礙涅槃生死等空華。

示從之馬居士

人生天地間赤條條無可把尙不沾滯竟無一法當情只體取正睡著時主人公在甚麼處但凡有事直頭虛應正應物時亦不是別物如此參去勿論歲月以徹爲期終不得甕中走出鱉也。

示道標呂居士

學道人志須遠大一切時中只將怖生死底心刻刻在念看个不是心不是佛不是物是个甚麼不拘歲月以徹爲度然所徹者不是別有个物只在不疑生不疑死則法法頭頭無不是子放身捨命處也。

示文靖馬居士

學道貴乎明心見性則爲究竟處也然而做工夫必須先發三種心一者信心信自心是佛故二者精進心遇境不退故三者發遠大堅固心畢竟克果故如是具此三心期生死不相干之地了鬼神覷不破之機必此而得也就中素所信所疑或念佛或誦經日有定課此是漸入之門及以念佛至一心不亂淨念相繼爲則也參誦有經義不明語關未透處是話頭是巴鼻不可終日因循卽在行住坐臥茶裏飯裏無容間斷把作一件最要緊事做以恆心爲主不出一動一靜忽地裏觸發如貧得寶如暗得燈如饑得食始信佛祖不欺人也。

示恆初禪人

修行戒爲本參禪悟爲極惟此二門余則方便多門也畢竟如何得入驢揀漧處尿羊擇濕處屙。

示蓮月禪人

雪笠云瓢登山涉水凝然一片行腳苦志始可得到故鄕田地然而故鄕田地古徳曾疑忽一日觸發乃雲山前一片閒田地叉手叮嚀問主翁幾度賣來還自買爲憐松竹引淸風老僧無別指示卽此書爲爾等薦取閒田地一著勉之。

示靈隱禪人

參話頭做工夫只要信得及把得住莫被境風所鼓腳跟不定自此從迷入迷甘赴死門者何限況爾等英資出類如何因循終日難道禪有揀擇道有嫌疑可惜不在日用裏體取試問如何是日用事無別惟吾自偶諧此處著隻眼好。

示雲幻禪人

老僧年來不打者鼓笛久矣終日對幾个俗漢子和其光同其塵以了此事豈知爾等頂笠腰包始事象崖吾徒因棄世得得到老僧處究竟此段因緣老僧只得向一毫頭上與子徹去試問者一毫頭上如何徹耶咄子的自家寶藏不守沿門乞食作麼。

示繡石禪人

打口鼓子說禪說道都是我衲僧家習气未是本分作家若是本分作家如愚如訥隱隱地自是與人不同又不可不識一丁裝作如是愈加不本分所謂本色住山人亦無刀斧痕。

破山禪師語錄卷第八

﹝嗣法門人蜀龍安府獅子院性道古果州盛山▆佛巖印顯甲▆同刻破山和尙語錄第八卷

堆藍弘禮禪人對秀水謝文英書倪君亮子天章刊﹞

﹝康熙庚申年孟春月禾郡楞嚴寺般若坊附疏﹞嘉興大藏經破山禪師語錄

破山禪師語錄卷第九

當陽玉泉嗣法門人印正等編

法語二

示云嶠禪人

禪和子有志行腳痛以生死爲念到一善知識處或請益或發一問正要體取話頭來歷忽然會得此个話頭卽知生從何來死從何去明得生處死處亦然那時節地一聲始信茶條拄杖新行腳葛葉蒲團舊話頭。

示指元禪人

割愛辭親遠塵離俗入一叢林進一保社必要具參方眼識人好惡一動一靜一喜一怒看是甚麼道理若識得自是與尋常人不同𨿽然不是舊時人直攺舊時行履處。

示覺幻禪人

覺幻禪人來老僧拄杖頭邊尙未知其下落一旦乞法語老僧試問前向汝腳跟下直打出是撥轉汝耶是要汝轉身吐气耶汝若向此知落處則不被短岸深坑之所陷可以淨裸裸絕承當赤灑灑無回互其或未然莫將閒學解埋沒祖師心。

示太平禪人

出家人堂堂僧相不行一事不奉佛敕不受師教乃形同沙門未得法同沙門也上人奉受三事心體力任而又到老僧處且形同法同只有一事不同試問是那一事。

示佛生禪人

禪道佛道不是細事惟在人人任之耳如擲劍揮空勿論及之不及貴承當不貴推托此承當非承當佛祖也正在不疑佛不疑祖佛有一代時教祖有千百則公案每每試將一經一教全提半提看到那不疑之地始可喫老僧痛棒與老僧說禪。

示徹空戒子

聖賢設化種種法門皆治心之法參禪不過參此心也念佛不過念此心也持戒不過護此心也此心若寂更有何處起惑作業但有念起卽覺然而覺處忽猛省得來地一聲始知秤錘原是鐵。

示上提戒子

無上菩提心地戒只在當人一念未生已前看者念從何處起來忽看得三際頓空諸惡無迹正是戒之本體只恐眾生不是佛是佛何愁不解語。

示湛林禪人

世變之後祖燈秋晚老僧隨遇安身忽湛林禪人從梁山來欲老僧歸索法語老僧無別指示只向渠道个不是心不是佛不是物老僧不是善知識汝亦不是學人若諦當不出看取從前注腳。

示慧心禪人

慧心禪人久依吾住欲求法語隨處受持吾儕每見諸方只欲人納降款深可痛惜吾儕應病與藥直教遇境生疑逢緣理會無處不是話頭也勉之。

示水月禪人

只因一句隨他語萬里千山走衲僧爾輩若會此一句未曾舉步大地盡周其或未然且將千里遠行始於初步分曉得到老僧處喫棒。

示升所冉居士

參禪念佛本是一个道理念佛念此心也參禪參此心也心外無法法外無心只此一心別無岐路一心不生萬法無咎試問如何是汝一心默默自知田地穩騰騰誰謂肚皮憨士作禮問參禪與念佛是同是別師云同則總同別則總別士禮謝師偈云參禪與念佛頓漸兩條路勿問別與同到家驀直去。

示問一禪者

問一得一倚墻靠壁墻崩壁倒一歸何處老僧試問一之道理答則是不答亦是一縱一奪龜哥眼赤。

示戒如禪人

求道不求字終須成大器求字不求道投其人所好此非學道人莫令諸方笑。

示秀玄禪者

寫字便成勞不知爲甚的學人不努力空費者張紙教學如何努力薦取屋北鹿獨宿溪西雞齊啼。

示六聰禪者

橫寫豎寫尙莫能盡者張紙多說少說且安排者管筆然而筆舌不得處與老僧道將一句來。

示六一禪人

鏡華水月泄漏天機艸木文章全彰意气露不盡鋒鋩只向空中一點參無學妙旨且從靜地理會若理會得不枉過雙桂堂坐臥經行拾些粥飯气息。

示寄凡禪人

做个禪和子到一處出一言吐一語稍有衲僧气息善知識痛下鍼錐必要究竟實處討教分曉不負出家行腳之苦志也試問未舉念前且道是个甚麼道理還委悉麼艸鞋忽地破露出腳跟來。

示習儀火頭

變生作熟非水火莫能致然而水火正在生克以旣濟未濟而別之也卽人之一身外則器界所共一气分如何是一气分天地與我同根萬物與我一體。

示禪源禪人

出家志在參學參不透必學學不圓必參此兩者亦不可偏廢若獨學而不參只益見聞若獨參而不學愈益我慢正在不偏廢處頭頭要了法法要明則不負出家之志也。

示知我戒子

數聞知我禪客久於此道稍有符合隨處豎一剎竿與諸仁者一食一宿結佛祖冤家只須覓个還飯錢者勉之。

示深省戒子

戒品初登務要穩密誠恐日就月將情念濃厚只去圖口體攻章句錯過當頭一著窮究到底不淸老僧非是成閒管亦是憐兒不覺醜向爾等道个秦時轢鉆試參看。

示燕石戒子

佛說波羅提木叉是名十重四十八輕此戒差等大小乘是也若論本總歸一心一心不生萬法無咎無戒不持無心不一此乃眞圓大戒總持也。

示慧白靜主

苦行頭陀破衣破衲行一行作一務志要與生死爲念試將生從何來死從何去處著只眼看是甚麼道理忽地裏覷破地一聲甕中何嘗走卻鱉。

示象含禪人

老僧歸打者鼓笛正欲人知音接拍惟我象含禪人稍知影響老僧安居補後堂看老病憫而療生則慈心無盡老僧試問汝以慈憫心爲慈心耶以殺人心爲慈心耶且參看。

示蒼然禪人

出家行腳志在雄猛要一念萬年萬年一念只將生死爲急務一切動靜看是阿誰主張忽省得來只在者裏且道者裏是甚麼所在參。

示非一禪人

明一非一此一尙非形於口吻何爲一耶何爲非耶所非何物所一何物殊不知欲非欲一者又復何物試定奪看。

示白崖禪者

老僧年邁歸髙梁居田裏種田博飯只知有溫飽尙莫知禪何物道何物此子系吾徒僧可之剃染欲老僧法語則老僧呵呵大笑云大虫褁紙帽。

示參之傳祕禪者

傳祕禪者乃吾徒默石之孫也自小而大尙具一段英資幸師猶存值大變後攜來見老僧且老僧憫祖脈之衰替若以一言策之勵之恐機之所莫堪稍將一○○○○○此處薦得到破山門下喫棒有日也。

示惟然禪人

爲學日增爲道日損卽如切如磋如琢如磨之謂此是聖訓老僧則不然也此道非物也就物比擬是人本分事然而日用中遇境生疑逢緣理會忽然猛省罵老僧有日在。

示機樞黃成衣

打不得坐坐不得禪禪非坐臥坐臥卽禪此老僧素分爲汝輩畫蛇添足正恐汝輩打在無事甲裏意欲直下薦取鍼鋒上消息會麼。

示相宇曾居士

相宇曾居士索法語老僧信筆書數語以佳其志盡謂生死事大無常迅速此大謂生不知來處死不知去處況無人代得此速謂入息𨿽存出息難保尙莫能知若悟此語忙也忙不著間也閒不著始識老僧亦識自己。

示曇郁禪人

老僧寫字覺倦又有發靑來叩法語老僧欲罵莫能欲贊莫能只得向伊道个米裏有虫。

示若無禪人

參禪打坐是我衲僧家本分事也豈假以文章學問巧妙尖新說鐸鐸句弄套套語誇會誇能以資談柄揚眉瞬目以當機鋒若爾誠然是韓盧逐塊若眞獅子兒只要喫人然喫人者正是直截根源不同逐塊近來多見禪者初不務此先去學滿一肚皮然後去學禪殊不知禪何意也本要離名字相離心緣相離四句絕百非豈是隨邪逐惡不根其旨妄將魚目作明珠磁石爲至寶到處去逞驢唇馬嘴棒風喝云以爲極則▆▆此个葛藤爲點禪病倘禪若無病何用參爲卽汝便是尙涉廉纖如將梵位直授凡庸亦如擲劍揮空勿論及之不及只貴承當也。

示空如戒子

持戒但束身非身無所束正是衲戒消息而人不會都在者三頂衣一口缽上名之爲戒若此不獨上辜諸聖抑且下負己靈試問如何才是手把豬頭持淨戒衣包狗骨入淫房。

示松溪禪人

松溪呈紙一幅乞開示老僧曰如許之年還在問路然而路頭不在別處只在自己腳跟下此腳跟下且荊棘且石頭橫來豎去築著磕著是阿誰主張若此處覷得破舉足無非是道場。

示冰白主人

此道言論不足以辯名字不足以載惟在人體認之耳如擲劍揮空勿論及之不及若達此可以位天地生萬物感鬼神知禍福畢竟以何爲鑑夢裏明明有六趣覺後空空無大千。

示若愚戒子

戒爲菩提種子逢雨露而茂盛植髙遠而縹緲故以戒生定以定發慧圓此三無漏學不辜負出家一事所謂惟此一事實餘二則非眞試問如何是實的一事速道速道。

示灰一行者

無口人解罵無手人解打俱是一般作用若悟此有手有口者多所不及何謂豈不聞無用爲大用理則然也。

示語莊禪人

行腳衲僧須具行腳眼到一處腰包不解討教个眼腦或正或不正始歇下蒲團萬年一念一念萬年始終如一把就中大事精確明悉則不辜負買艸鞋一番行腳也。

示佛冤法孫

做个禪和子最要苦得喫不得然後可談就中事若是只圖粉飾个模樣內外不相應乃形同沙門未得法同沙門也然而苦非是以擔山塡海勞其觔骨餓其體膚不過是二六時中此生死之心未覷破終是爲礙如何是怖生死心是誰縛汝。

示碧浪禪者

擔囊負缽入一叢林進一保社聽人處分究竟自不知肩頭腳底早已不喞澑肯從自己分中體取肩頭上輕重腳底下髙低撞著磕著處會得來嘻此事不在別處只在者裏。

示寒瀑禪人

流離苦世將謂老僧殘羹餿飯盡傾無剩豈料忍饑廝渴輩東尋西覓稍得全半法語災木出老僧醜也則老僧又悲又喜幸老僧愚徒雪公收爲弟子刊老僧全錄善書手筆點畫頗精然而老僧布施一金又不如布施一言以佳其志俟異日相撞時奉上三十棒且道是賞伊罰伊。

示佛語禪人

禪道佛法非是前人不了殃及後人卽當喜怒哀樂處行住坐臥時看是阿誰主宰忽地裏覷破伸手原在縮手裏。

示徹骨禪人

雪笠云瓢放身天地東語西話朝參暮請是我衲僧本分事然𨿽如是要且不是祖師西來意。

示谷音禪人

立雪斷臂不知有寒衝風破暑不知有熱此正是爲道忘軀非木石謂也有谷音禪人欲老僧法語只向伊道莫妄想。

示月宗禪人

打口鼓子說禪說道播弄鮏羴快驢唇馬觜道短論長者是無意話總沒交涉只在日用尋常一動一靜看是阿誰主張卽此看破原來是个謝三娘。

示本空禪人

做个出格禪者先須立志不羣將生死爲急務但有言句畢竟猛著精彩看是甚麼道理。

示大參禪者

者个事無影響無形段惟要信得及然而要大大而無外要細細而無內旣無內外邊表何處可容得者一參字試諦當看。

示心目禪人

蹋徧雲山只欠腳頭債吸盡西江尙塞咽喉孔千般伎倆無柰胸中一點疑何。

示返聞禪人

性之一字何加聞耶然而聞者何物性者何物此二者一而已矣如何是一的道理參。

示均郁禪人

參禪學道固是本分事且道禪作麼生參道作麼生學禪非耳目口鼻做模做樣道非手舞足蹈左之右之畢竟作麼生喝一喝截斷葛藤。

示蔡夫人

參禪本要了生死生死了時卻放參欲了須知下手處揚眉瞬目剎那間不隨喜怒哀樂轉不被貪瞋癡愛瞞不著聖凡情見解不忘行住坐臥看眼耳鼻舌身意識六門六賊緊牢關卽此便是眞精進卽此便是脫危安如是了知法界性水是兮水山是山。

示燈鯨王善人

有福人作福只嫌福少作業人作業只嫌業少然而罪福由人惟在一心一心不生萬法無咎且道如何是一心不生道理試參看若參得出卽往無垢世界頓然成佛勉之。

示發輝蔡善人

念佛參禪頓漸有異到家一也然而初用心處志在行住坐臥無絲毫間斷孜孜切切將怖生死心體取念佛的是誰單在誰字上著力歲久月深築著磕著▆▆此个道理始知念佛一聲漱口三日。

示越凡禪人

學出世法做出格人先要立志遠大自有日新日益工夫百尺竿頭不愁進步且道如何是百尺竿頭消息屋北鹿獨宿溪西雞齊啼。

示仁燭禪人

暑气逼人夾背汗出意推寒則寒殺闍黎熱則熱殺闍黎者个關頭若覷得破不獨敵生死任是八寒八熱地獄亦化爲八徳蓮池也老僧試問寒熱不到處與我道將一句來。

示四一禪人

學道人勢必學到那無抵止處方可是學人放身捨命的消息且道無抵止處作麼生話會。

示書云法孫

人人盡道成佛成祖最難履歷老僧不愁履歷只愁人心不恆若恆可以成褫不遠矣。

示繼祿禪人

自到老僧雙桂堂二六時中行亦如是住亦如是坐亦如是臥亦如是忽地裏築著磕著看是阿誰若從此徹去東西不管南北不收橫行直撞咳唾掉臂無不是西來大意庭前柏樹子麻三斤幹屎橛靑州布衫重七斤總成剩語也勉之。

示允一禪人

行腳住世先要立定腳跟不被八風所鼓仕是佛來魔來逆來順受始是當家種艸住个院子作得些福利得些人卻來喫棒有分。

示聞思禪人

住靜者所靜何事然避喧求靜豈是靜山中水流風動鵲噪鴉鳴非聲而何山華野艸溪澗溝壑非色而何然而聲色前不物若理會得眞住靜者苟圖其安則不靜也。

示體然禪人

禪和子到老僧處且不禪且不道獨要幾个字幾句話然逐塊之流老僧只得與伊書个護身符子隨帶行腳俟異日漆桶子快始還飯錢也。

示古拙禪人

自歷祖已來婆心不歇東徵西遊所爲何事只爲人人腳跟下一段不了底事要假兒孫腳下行古拙禪人行腳苦志歷有年矣來參老僧尙未住腳但不知腳跟下艸鞋錢可還否欲老僧法語老僧只得書兩句以嘉其志肯將肩上蒲團放誰怕路中滑石頭。

示映夒禪者

行腳到老僧處問禪問道說古說今都盧是一番戲具只有一句不戲且道是那一句八角磨盤空裏走。

示伯符法孫

伯符長老行住坐臥只以口頭三昧說長道短終日賣弄自家寶藏幸喜遇著个漢收拾在囊橐中气也出不得只待龍天推出蓋天蓋地與一切生靈濟饑濟渴也勉之。

示秀峯禪人

學道如饑渴思飲食極則美足則厭若是半饑半飽不惟不就食要且酥酪醍醐翻成毒藥也。

示水心法孫

水心長老乃吾曾孫喫痛棒有年竟不知藏處何地一日忽來萬松峯頭見吾一面𨿽不吐一辭痛棒痕又在癢也。

示道雅典座

堂內坐禪堂外禪坐雪峯飯頭潙山典座此語是古人垂訓爾若依之行之無戒不持無生不度不修萬行而萬行備足何復言歟何復言歟。

示非外禪人

行腳二十二年艸鞋猶未蹋破幾乎露出腳跟且欲歸家穩坐爲求老僧法語不覺寫一絡索試問渠兮若何漫言一番參學。

示百城禪人

長慶七破蒲團疏山一錢壽塔雙桂從來不識無問周由者也且道个裏還有佛法也無窗明山吐月榻冷室眠云。

示易庵禪人

易庵禪人雪笠云瓢棄儒就釋從荊棘叢中走出來我雙桂堂中今將一載矣老僧因公出萬邑寓太白崖休夏共打口鼓子說冬瓜禪徧地皆是只恐作儱侗會也一日呈紙一幅乞法語老僧不得不從儱侗中露个消息酸齏甕裏多蚊蚋破驢脊上足蒼蠅。

示印觀江夫人

世出世法總是一法此生彼生盡是一生此生不悟何方求度若悟此生佛祖正因以觀觀者是名正觀觀世無生熾然生生生生不已誰復生死如是者三其樂也安。

示去玷禪者

達法如是法法如是所以道我爲法王於法自在惟我一人而能救護此所謂法如是故然而此法亦非靑黃紫綠亦無形影亦無抵止只在當人一念未生已前一覷覷破地一聲始知飯是米做瓦是泥燒。

示波云禪者

爲僧有爲僧之事爲俗有爲俗之事如是僧俗𨿽殊其道一也然而道之一字卒難體認在俗有俗之體認在僧有僧之體認各各體認分曉看是个甚麼道理若僧若俗不二一句作麼生委悉糞多茄子大地壯菜根粗。

示玄白禪人

行腳住山其用心是一欲究其一則無不一也然法法頭頭固是多種則方便亦多門也總之一有多種二無兩般試問爾輩如何是一。

示紫芝禪者

出家一段气岸天子不臣諸侯不友是一尊貴法須要尊貴人如獅子乳玻璃盞盛者是也𨿽然如是要且不是祖師西來意且道如何是祖師西來意一棒一條痕一掌一握血。

示陳善人

人生大夢中大夢誰先覺夢覺亦是幻誰縛欲誰脫但於二六時諦審誰一著忽地覷破渠渠誰無兩个若要執取一依然當面錯錯錯咄。

破山禪師語錄卷第九

﹝三世法孫楚武攸金城山合梅雪濟峯合敏同刻破山和尙語錄第九卷

堆藍弘禮禪人對秀水謝文英書倪君亮子天章刊﹞

﹝康熙庚申年孟春月嘉禾楞嚴寺般若坊附藏﹞嘉興大藏經破山禪師語錄

破山禪師語錄卷第十

當陽玉泉嗣法門人印正等編

法語三

示秋水西堂

老僧過忠南相值之後經今數年又來髙梁雙桂相從共守寂寥一日呈捲欲老僧法語老僧只得向義虎弄爪牙話墻壁邊影響耳試問十方無壁落四面亦無門且道何爲墻壁何爲影響若向者裏道得早在堂奧中打坐打眠橫行直撞了呵呵。

示惺月禪者

出家行腳徧參知識聽人處分要先定自己腳跟後得一言半句蘊在八識田中永爲道種看是甚麼道理若一句透千句萬句一時透亦不在語句中以心意識卜度恐落偏計妄想魔攝不自主張誤用此心畢竟要透生死不疑之地方到老僧處喫痛棒也。

示電影禪者

參禪打坐是我衲僧本分殊不知翻爲分外也何故不是先聖不了以及後人不問如何若何以資談柄且道畢竟如何卽汝便是。

示曇華禪人

老僧暫止太白巖適逢諸開士相席打令欲老僧鼓兩片皮弄三寸舌說禪說道此是爾輩習气不忘致令吾儕亦習气也卻對諸開士道兩句語一任作禪會也可作道會也可且道是那兩句聻猿抱子歸靑嶂裏鳥銜華落碧巖前。

示心玄禪者

初辦行腳先要立志不羣若與人行必有爲我師者可同志同行終有出格气岸。

示伴石禪者

若人識得心大地無寸土若人識得心未爲究竟處此二者孰是孰非試定當看。

示同初禪人

老僧靜坐室中忽有个漢白老僧曰昨夜聽得巡照者謂雞對阿誰語似有入處老僧曰如何是汝入處伊作雞叫一聲老僧謂人道不做又入扁毛之類也卽書以示之。

示祥微茶頭

雙桂茶趙州茶相去幾許𨿽然久近不同要且茶味不別惡瞞老僧不得。

示源遠行者

六度萬行苦行第一不憚勤勞不思榮辱一直向前莫推幹滑一動一靜處審是阿誰行亦如是住亦如是坐亦如是臥亦如是忽地覷破始知八萬行門一時滿足也勉之。

示明重程居士

老僧隱太白巖將半載忽居士稽首於前乞法語老僧信筆書兩句塞責何也亦是擔枷過狀把髻投衙。

示靜修禪人

老老大大何不覓个住處試問如何是住處山前一片閒田地叉手叮嚀問主公。

示光慧行者

六度萬行苦行一也然而出家固是天子不臣諸侯不友是貴重之人行貴重之法則形同法同也試問爾日逐上山見華開華落生滅宛然洞知我有限身心同於生滅急早知我生滅中有个不生滅者且道是誰忽地裏覷破始知冒雨衝風去披星戴月歸不知身有苦惟慮行門虧。

示南之行者

任一節事行一種行要實心實意從頭至尾始終如一方不負出家一番𨿽然也要肩頭腳底知个落處。

示牟廣文

靈光獨耀迥脫根塵遠離妄緣卽如如佛如是則知居士久在法門只是未得暴地一下大笑一聲徹頭徹尾處著隻眼好。

示虞卿譚總戎

酷暑臨行毒熱之甚一言一句盡出枯腸露布如許葛藤只要人人徹頭徹尾个个撐天拄地做个忠臣義士不負世上走來一回虞卿譚公具如是气岸行如是威猛非將士之能安可育吾蜀東風化古徳道見義不爲非勇士臨危不變始驚羣此之謂也。

示若愚禪人

壁山巓上獨步大方如是雄猛巍峨低昂是我若愚禪人得大自在處也然𨿽如是要且不是祖師西來大意正恁麼時且道如何卽是萬仞峯頭獨足立。

示耶湘禪人

衲僧家具一段气岸莫貪溫飽將就人處分便吐出許多習气來說禪說道鼓掌轟拳濫膺人恭敬此是最惡俗最不濟頭底漢縱有行過佛祖學冠天人疑而不信若是眞正道流逢人遇物如愚如訥只要胸中平帖莫管人信我疑我有時不負我苦志老僧自合與你打算火帳也勉之。

示古城禪人

古城山中偸懶三十年忽到老僧雙桂堂相席打令一日動機欲歸裏呈捲乞老僧法語老僧謂行腳一番須具參方眼始得不被石頭路滑荊棘刺礙一任橫行直撞到處開大口說大話吞佛祖气宇亦不辜負與老僧相晤然𨿽如是要且不是祖師西來意試問古城子腳跟下穩當否日用處嚴密否若果到恁麼時再來老僧處喫痛棒也。

示大用禪者

出家近賢良如倚松之葛勢聳千尋若只是自住个所在卽同俗人癡癡終日有甚麼用處不若二六時中莫打在無事甲裏把將話頭蘊在胸中行住坐臥處看是阿誰若識得不枉行腳一番苦志也。

示大徹禪者

玄沙不過嶺保福不渡江知是者般事便休今大徹歸來穩坐眞是徹也此是老僧未面過譽如是未知果向此承當否異日再勘驗過始得。

示心見禪者

心與見二物也心是見乎見是心乎心不可爲見見不可爲心況三際求心尙不可得何處更容見耶若達心見不二則頭頭上現物物上彰此卽心見也試問如何是不二參。

示貫生禪者

貫生者吾道一以貫之之義也若達一無所不一若達道精粗無不道亦是貫之之義也爾可達否爾可貫否試爲老僧分析看。

示云影禪人

老僧鼓笛久未動著終日顚三倒四不知有禪參有道學忽地撞著个漢來老僧者裏覓禪覓道老僧當面一咄云此禪耶道耶試爲老僧分析看若分析得出始信雞寒上樹鴨寒下水勉之。

示參微禪人

學道參禪務要心直口快以一事實處處皆實以一事明處處皆明安得以生死二字不明於其間耶試問賢徒還明生死事否且生死事作麼生明咄。

示明哲禪者

出家人志要堅心要猛將平素所疑所礙之語頓在面前看是甚麼道理忽地裏得个休歇處正好向人天眾中埋著頭行一行俟功圓行滿時自是出人一頭地也。

示拙之禪者

曾有張拙秀才參眞歇了禪師眞問姓甚名誰才曰姓張名拙歇云巧尙不可得拙自何來才便悟旨試將此語看看是何道理可稱拙之之謂也。

示徹也行者

旣到出家田地千自由百自由一心辧道千古聲名處於眾中先要去髙去慢低心於一切學得个好人把此事做到徹頭處亦不辜負出家受師教育也。

示明暉禪人

數千里來未審沿途石頭瓦塊向汝說法否若說且道說个甚麼若未曾說卽同石頭瓦塊試定當看。

示云石禪者

自從胡亂後三十年不少鹽醬此話出自馬祖之口又出自老僧之手且道口說底是手寫底是試道看。

示唯唯沙彌

參禪打坐非是死坐當須要參且參畢竟參个甚麼二六時中默默體取未動念已前看是何道理參到情忘念絕處築著磕著不是你是阿誰。

示九彥禪人

人之利鈍教之半滿總之機教不相扣也若眞有不羣之志勿論歲月以徹爲期已上九仞之山只欠一簣土耳。

示惺幻禪宿

臨江山水秀麗產人多奇有志攻章句大覺一笑亭尙遺一笑艸也牛首惺幻公志在行腳曾參博山雲門南海諸處叩及人人生死際頭一段極要緊不從人得一著子只在日用茶裏飯裏忽地覷破地一聲原來喫瓔珞粥的不是你呵呵。

示淩虛禪人

古之學者行解相應行事實出言吐語無不實也今之學者行說不一行在一邊說在一邊故於此道隔絕如山與水不相交涉水勝山崩山勝水泄人用工夫亦猶是耳但看何者功勝余盡隨之勝也勉之。

示印璽戒子

持戒但束身非身無所束正是戒體然而六度萬行無不從此而修從此而證故曰修證卽不無染污卽不得也試問不染污者復是何物參看。

示頃仁禪人

印良吾徒其志如龍其勢如虎人莫知其爲何如哉且老僧不敢張其勢動其威只得向他道佛也如何魔也如何。

示若鏡禪人

山之髙者無出我蜀峨峯天下第一也且山中居者不析言之若鏡禪人來參老僧得一休歇不獨若鏡爲諭且光照無私但不知果若是乎老僧書以佳志俟異日來痛喫吾棒也。

示爾獰禪人

雲遊萬里影落長空飄飄落落若蓬萊之仙似靈峯之佛與世味全淡與人情甚疏正是道人行履處老僧漫書如此吾徒寶之。

示太和禪人

參禪人無巧拙一句話頭如鐵橛瞠起眉毛捏定拳牙關咬著只教徹但莫尋思務別綠驢年難悟眞妙訣如此猛力只與麼管教佛祖也難惑。

示慈云禪人

住世操家𨿽是小還俗況學道人無分彼此卽世法卽出世法所以道治世語言資生業等皆與實相不相違背試問爾等且道世法與出世法作麼生是不相違底道理參取看。

示先開上人

人人欲老僧法語殊不知法語非浪言實實落落要當件事做但看言中有響意裏無隙處參取是个甚麼道理亦不枉老僧舉筆露布如許葛藤咦看腳下。

示省一禪者

上古行一粗行卽有契悟近日每每萬行中種種之苦一無契會者誰之過歟總爲不在道心上著腳若肯在此中著腳何愁碓嘴不生華也。

示心安禪者

出家人志須堅念須猛行一步有一步境界莫圖口體難過日子便生退屈以一念萬年萬年一念只要漆桶子快。

示冰若禪者

住山行腳自有來由本不爲別事總是就中生死不明向那不明處體究生之來處死之去處若明得卽是腳跟不動已徧大千蒲團不坐已圓聖智也。

示一默禪者

參禪學道固是一番事業務要立定腳跟然後日有所進則不枉辦行腳見人印可是與非自是不著著問人也勉之。

示知圓禪人

打坐參禪貴要腳跟立定莫被境風所鼓東去西去混過光陰左之右之徒勞气力只在動靜忙閒處著得隻眼始知和尙元是人做。

示世美冉居士

世美冉居士兩度來參老僧意欲老僧法語欲淺說恐落世諦欲深說恐汝不信試問居士何如士只研墨不語老僧只得露布葛藤一上吾道𨿽不文字亦文字如人迷路東西莫辧南北不分處腳下遲疑不敢舉步忽得个滑石子喫一交呵呵一笑而已。

示印廣張居士

印廣印達夫婦呈諸色珍物請老僧露布葛藤想先代垂示不可枚舉曾有一外道見須菩提問曰尊者解空第一是否者曰是外道云旣如是將爾眼睛珠布施與我尊者曰來取去外道云你底物只可你與我取來時尊者自取一珠送與外道外道遂接之遠遠一擲尊者見其外道將眼珠擲於無用之地大聲嘆曰我難捨中能捨與你你如何將我不值灰土外道怡然曰我將謂你得大解脫你捨心猶未忘在據老僧看來我張居士想覷破此關則不來也不獨捨心頓忘且忘往來之形迹也。

示印常郭居士

大道體寬忙甚麼大道體寬閒甚麼如是則知忙閒皆道務要二六時中理會以何爲道然而此道非名言可到一直信到底悟到底忽得徹法源底不倒斷處自是倒斷也勉之。

示印樂善人

旣是坤道當要盡禮事夫君之禮教兒女之禮敬賓客之禮法法頭頭無不是道如此固然但未識日用尋常作主是何物試參看。

示印我徐居士

元亨利貞幹之徳也常樂我淨佛之徳也專一气而致柔悟一心而成道老僧起名印常印樂印我印淨者此也欲老僧名先要名稱其實二六時中看是何道理若一覷覷破始信世出世法不是兩个道理。

示印淨善人

道不屬知又不屬不知知之一字眾妙之門又知之一字眾禍之門若達此不二卽成佛作祖亦不貴何也智眼中容不得一物勉之。

示印直王居士

吾祖出世以直心直道爲人老僧故以印直名之者意在是也然𨿽如是要且莫將冬瓜印子印卻且道如何是印底道理直底道理試辧別看辧別得擲个消息來。

示印香王善人

大道不分男女只緣不別乎道然而道之一字乃彊名耳只在動靜中識者个是誰在動靜不著動靜在喜怒不著喜怒此眞解脫香則不負老僧命名也。

示印通張居士

百千法門無量妙義只向一毫頭上識得根源也故名之曰印通此通非只圖妙義種種法門卽自身五眼六通毫無畱礙如耳根圓通亦如是也。

示印仙魏善人

三教聖賢勿分彼此佛何如儒何如仙何如但以仙名之卽儒佛亦在其中矣𨿽然如是要且不是各人了生死極則處且如何是汝了處汝若了得不須著著問人也。

示印志居士

爲人向性命中從事者一切世務千了百當心不與境對此是沒巴鼻但到者个境界連佛也不要做。

示印桂劉居士

學道勿論在家出家貴要信得及把得住看我從無始已來者个本來面目是何形段忽地裏覷破地一聲只落得呵呵一笑。

示印善塗居士

人人本具个个不無只是迷背日深無明煩惱作障不能復其本明不得眞實受用如磨鏡法相似去了一層又有一層粗中有細細中有微微中有密直待垢盡明現到那無下手處一段光明埋沒不得此是眞受用眞快活試問居士曾恁麼一回也未如果恁麼亦不枉在雙桂門下喫幾日淡飯也勉之。

示印春牛居士

明了其家所歸道路當知家在何處卽一動一靜是家而何非家而何若諦當得出腳下的是何物也。

示印見陳梅庵居士

人生天地間富與貴人之所欲貧與賤人之所惡然而富貴不能淫貧賤不能移始是出格大丈夫如我釋迦老子富有四海榮啟萬乘一旦棄之入雪山六年苦行睹明星悟道爲人天師豈非從富貴中出世度人耶今我陳居士夫婦發大乘心請禮老僧指點出世之路只得向伊道不是心不是佛不是物且道是个甚麼於二六時中參取看若會得時擲个消息老僧拄杖頭也。

示寂髙沙彌

小小沙彌當立志朝參暮請求深慧休將頑戲混時光漫把工夫稍小易動靜忙閒莫放過焚香掃地休擬議如常學到我之年畢竟佛門成大器。

示發力劉居士

旣能喫齋已行佛事欲老僧法名立大丈夫志老僧慮其力所未堪漫莫與人同鼻孔出气。

示發機陳道者

老僧預世安貧自守今日不作來日計以本分事爲人痛與棒熱與喝直下頓了生死勿論貴賤賢愚但有是心者亦復如是欲老僧起名斷除煩惱只得向筆尖頭上說法也。

示鳳臺毛居士

學道參禪不在別處只在吾人方寸中默默理會看見聞覺知者是阿誰主張忽地裏覷破地一聲原來伸手就在縮手裏勉之。

示去慵上人

平山勝槪巴水丰隆其實地靈人傑也𨿽生亂世始終無患復啟此山如龍得水試問營營終日還識得此忙閒否。

示禪源戒子

老僧取號禪源者深有意焉此禪出自何來爲我鼻祖西來示一大意外息諸緣內心無喘身如墻壁可以入道今得吾戒習吾訓若依此參終成大器。

示心空禪人

旣爲佛子當報佛恩所行佛行然而佛行者何只在閒忙動靜處著只眼看是甚麼。

示眞空戒子

受戒之後務要堅遠大志以生死爲極則二六時中看生從何來死從何去若會得生之來處死處亦明忽然情忘見絕卽是眞持戒眞了生死人也勉之。

示明睿禪人

竹陽葉氏之子與吾同鄕從亂而治出家固善務要學出世法死心蹋地看个話頭始不負出家之志也且道阿誰拖你者死屍來。

示明宗沙彌

小沙彌須勤學莫圖受用生懶惰早晚佛前植正因師承喚處要斟酌忽然知得此中意便是一生眞快活。

示恆圓禪人

只因一句隨他語萬里千山走衲僧且道者一句作麼生會若是會得者一語便歇下腳頭歸家穩坐若會不得且向二六時中猛著精彩看是阿誰主張忽地裏會得地一聲其來成佛舊矣勉之。

示天峯禪者

旣爲佛子當報佛恩然而報恩之事卒難言之若體取得如何是佛報恩在其中矣。

示石林沙彌

旣是當家種艸二六時中切莫偸安學懶打起精神看我早晚事奉師承但憑誰力參之。

示六也沙彌

妙年英姿切不可學懶貪睡混過日子只須向忙裏偸閒以日繼夜以月繼年或學或參執此兩事學不圓參參不透不可以志退屈畢竟此事爲賢爲聖非虛語也教中所說句句實語亦非狂誑虛謬之談來哄世間眾生者但二六時中四威儀裏看是阿誰主張忽地裏覷破一生參學事畢。

示海玉李居士

爲人在世賢愚𨿽是一定之理然賢者未必全賢愚者未必全愚在一念回光返省頓然成佛無疑矣。

示太宇蕭居士

學道如登萬仞山一步是一步工夫及至登極頂而小天下始信不離腳跟下若向此理會得一念不生全體現十方無處不毗盧。

示亨我王居士

老僧不善書忽得山人王居士苦索其書只得書一絡索曰猴愁摟搜頭狗走抖擻口試參之。

示東也侍者

禪和子漫沈吟行腳終須到碧岑行到碧岑轉身處左之右之無回互遠望天涯星月孤蒲團坐上嘴盧都我此攜瓢化飯喫人人道我不爭气喫飽齁鼾一覺眠何愁佛祖開因緣只此了然無一物千聖出頭只咄咄老僧不問若如何與子一篇長露布。

破山禪師語錄卷第十

﹝襄州洞山三世孫發海辰州黔陽廣福山三世孫發傳同刻破山和尙語錄第十卷

堆藍弘禮禪人對秀水謝文英書嘉興倪天章刊﹞

﹝康熙庚申年孟春月吉旦禾郡楞嚴寺般若坊藏板﹞嘉興大藏經破山禪師語錄

破山禪師語錄卷第十一

當陽玉泉嗣法門人印正等編

法語四

示本一禪人

數年來不欲與人書法語其法語猶多世人竟不知是策進語急欲要人更進步到那無抵止處自解轉身喫老僧棒受老僧喝則不被諸方熱瞞始知老僧棒喝落處也。

示徧慈飯頭

無上妙道在人久受勤苦乃可得成然𨿽如是先要在變生作熟處具得隻眼始知飯是米做。

示瀛洲禪者

天地間且莫成佛作祖但得本分爲人卽超佛祖也然𨿽如此誠恐日就月將如何保任。

示云拙禪人

參禪行腳是我衲僧家本分事𨿽然如是要且不識西來大意作何話會試問爾輩可會否若會得一種是英靈者若不會向二六時中將个話頭蘊在眉毛睫上看是个甚麼道理忽地裏覷破時正好到老僧處喫一頓痛棒也勉之。

示正一禪者

參方行腳先要具參方眼見人好惡知人動靜始稱爲英俊衲子知是者般事便休若或未然二六時中不可虛度歲月或在一機一境要知个落處始得。

示靈碧禪者

發足參方遠塵離俗所圖何事惟要痛念生死看生從何來死從何去若識生之來處死處亦會則不枉千山萬水艸鞋行腳步步蹋實地不疑佛不疑祖自己亦不疑此眞上根利智人行履也。

示驀直禪人

參禪學道先要有出羣之志生死心旣切一日自是與一日不同正如日新之益愈切愈有親切然所切之念只看日用動靜是誰著力參。

示六吉禪者

觀山玩水負缽擔囊以爲行腳則非也必須痛念生死求一決擇覓訪一方一境明眼知識叩其關頭得轉身吐气時始稱行腳矣。

示些些行者

割愛辭親志立遠大究竟成佛作祖畢竟以怖生死心重所作所爲自是如願如志不著著問人也且道如何是怖生死心試參看。

示伴云禪人

昔佛降生王宮來此娑婆世界八千返尙莫能盡眾生界而諸弟子受佛敕轉化無窮亦不能盡者其說有二一者行無緣慈二者行平等慈故二不能盡惟始初一念未起時看是一是二參。

示湛旋禪者

參禪打坐貴要明心見性不徒死坐以爲究竟四威儀中以坐爲上然坐裏默默體究看我者一念從何處起忽地裏覷破始知就地登髙易從空放下難。

示寂光禪人

萬竹山中已是三載學得一个癡呆有時跳出去跨鶴乘雲自來欲待老僧懸讖頻看碓嘴華開。

示卓爾禪人

爲法昔有神光爲人不若船子人法況有所長今昔豈無至理若如是會卻較些子其或不然腳跟下薦取。

示聖意禪人

老僧行徑只令人疑不令人信信一時也疑永劫不忘也然而信乃入道之漸疑乃悟道之因不疑則不悟試問以何爲道以何爲悟以何爲疑急參去。

示引之禪者

水中有乳人莫之見在鵝王擇之矣如爾之見地阿誰知之在人教之始成大器亦猶擇乳鵝王也。

示西來禪宿

學道人立地處要穩密不被境風鼓動亂卻道心試問如何是道心不是心不是佛不是物卽此眞道心若會得來與老僧通个消息。

示雲南法空上人

雞足之下帶一粒粟撒徧大千亦能殺人亦能活人當暴日而愈毒著疏雨而愈芳徳澤恩輝付千鐘而無盡忠肝義膽盈萬斛而有餘可以語大而大也盡涯涘而莫見乎邊表可以語細而細也控微密而莫審乎中藏變生作熟足饑人之飽餐點鐵成金稅窮子之價值感其夢也惟豎一指復其問也驀口一築孰能疑之悟之雲南子參之則不負大迦葉發一微笑也。

示叵得印安禪人

世稱之爲跛鱉此何說耶是人之難能處爾能之卽無用爲大用也數年來固識之欲老僧更法名者養子之緣熟矣勉之。

示厥中戒子

持戒犯戒兩種猶來鏡上塵若得垢淨光生始知執手抱身心月淨吻唇唼舌戒珠圓。

示云倚行者

肩頭腳底知輕識重者拈匙放筋提起放倒者屙屎撒尿撩裙縛褲者如是種種不勝枚舉且道是誰參。

示繼竹禪人

偶坐間忽繼竹呈捲索法語老僧非吝慈從上老古錐出一言吐一語急欲要人務本分事我衲僧本分一著貴脫生死每每禪家流都去尋章摘句華簇簇錦簇簇以當生平並不說起生之來處死之去處是何道理倘若會得伸手原在縮手裏。

示自若禪人

吾鄕有僧號自若從亂而治幸免此大劫運來參老僧蒲團幾破未知與此道何若如果有相應處試爲老僧道將一句來。

示獨吼禪人

如來一音說法眾生隨類得解法無定旨機無前後總在就裏諦當法法頭頭無不從此一音演出若會一音萬籟俱靜此音不在別處卽在昭昭然心目之間晃晃然色塵之內若體取得一生參學事畢。

示語之禪人

旣爲佛子當報佛恩然佛恩者何先佛捨萬乘之榮所爲何事諦審此事不在別處只在日用尋常見聞覺知處討个分曉佛恩師恩親恩一時報畢。

示策眉禪人

學道無分老少只要信得及此信非從外來卽是日用穿衣喫飯迎賓待客屙屎放尿一動一靜處看是阿誰主張所謂尋牛須訪迹學道貴無心是也。

示悟一禪者

學道如登萬仞山行一步是一步境界畢竟要亡身捨命一直到頂萬萬不得至時莫生恐怖退屈自有到頂時也。

示我非禪者

旣到出家地步無榮無辱穿現成喫現成百事不幹懷行住坐臥莫放過話頭或參念佛是誰只看誰字下落忽地覷破一生參學事畢。

示寅水行者

同善知識住行善知識事日久歲深漸以成褫不遠矣若只是計溫飽圖過日子豈能構得佛祖地位只做个光頭百姓耳。

示惺若禪者

老僧病得此子治藥臨行乞法語只得書幾字佳志試問未動念未舉筆前是甚麼消息速道速道。

示深居禪人

人有南北佛性本同只要腳跟穩當不被境風所鼓日益日損漸有成器恐念頭不眞隨邪逐惡朝三暮四唐喪光陰虛混日子縱有行如普賢功超彌勒終是忘家浪子。

示圓虛禪人

旣到爲僧田地千自由百自由若住若行何人關礙只是就中穿衣喫飯迎賓待客處分曉得不疑佛不疑祖便是放身捨命之時也。

示吳孝廉

做工夫參話頭𨿽是先徳權巧方便多令人鈍置終其身尙莫能頓了直下無疑也試問二六時中作主宰者是誰參之。

示印道黃居士

世出世法一法所印凡心聖心總歸一心若得一心不生萬法無咎且道如何是一底道理參。

示宜城伯龍淵王居士

大手段人從戎馬中走出是眞豪傑眞爲生死人但未知平素入道機緣何處得來從人得自性得𨿽是自性宗通亦假稟受師承爾師三際已過世矣今來欲老僧法語只得露布一上試問還殺人否。

示石砫司官馬嵩山

處豪貴家視名利如浮雲淡酒色如猛虎遠之又遠棄之又棄浩浩蕩蕩飄然物外气宇如王得法法頭頭適心適意自然出古聖先賢一頭地也。

示玄旨禪者

道屬修不可不修禪須悟不可不悟則知禪道要人修悟也且道如何下手正在疑處卽是悟處。

示山明禪者

旣出家爲佛子當報佛恩萬魔不能入千聖不能畱且道魔的是佛的是若於此會得亦不負出家千了百當潔白漢子也勉之。

示塔坡禪者

老僧曾住此山經今不覺十有四載忽過平山𨿽聞賢孫宦門子弟而一旦出塵忝爲吾門覺城之髙足寄紙一幅欲老僧法語老僧合掌向渠道誰縛汝三字參之可也。

示再三禪人

三思而行再思可矣此是聖訓仁者號之有意存焉然我釋迦老子道惟此一事實餘二則非眞尙有一在僧問趙州萬法歸一一歸何處州云我在靑州做領布衫重七斤一佛一祖且道意在何處試參看。

示紫蓮禪者

學不言之道非筆舌盡之也悟無影之禪非手足蹈之也然而學悟𨿽殊究竟到家一也且如何是到家的消息道道。

示發盛行者

自出家來重行輕務無所不到福𨿽有而欠慧若明福慧兩全急須猛著精彩透露者一著子。

示萬仞禪者

茂年英資正好努力四威儀內看是阿誰主張若向此會得還鄕盡是兒孫事祖父從來不出門。

示如嶽禪人

老僧曾避亂於石砫三教寺得聚首有年不意出忠南過髙梁復建雙桂堂居之一日忽見如嶽禪人來參老僧遂同居一載每每叩其所以深有得者老僧命主書記一日持捲欲老僧書法語只得向伊道也是蠟人向火勉之。

示可度禪人

老僧種田博飯喫一日可度禪人來參問老僧曰如何是雙桂堂前舊主人老僧云還不識麼可禮拜云也須問過始得老僧驀頭一蹋若識老僧一蹋不惟舊主人況無始無明頓然了悟。

示玉林上人

數年來者鼓笛久未打忽到天城小行腳過磐城值玉林上人欲老僧書數語嘉志老僧只對伊道過蟻難尋穴歸禽易見巢。

示恆玄戒子

受菩薩大戒所行菩薩事卽入諸佛位矣旣爾如是且道何爲菩薩事耶但有利益無不興崇試問爾輩說得行得否其或未然待獅子峯點頭卽向汝道。

示修柴頭

萬行中苦行是第一行也然而諸行是無常法何足要爲老僧只對伊道不願柴開只願斧脫也。

示印宗禪人

春光明媚之際正好伸腳打眠忽到來新衲僧說其故曾中甚麼人毒來遂參萬法歸一未審一歸何處老僧徵曰且道何爲萬何爲一試辧別看。

示知微禪人

橫寫豎寫只用一張紙千說萬說不用一个舌且道寫說不到處是甚麼一段光景試道看。

示已純戒子

得授諸佛戒卽入諸佛位旣是諸佛子利益諸眾生然而自利利他之謂從五戒至菩薩戒一一俱要皎如冰霜無絲毫過犯始可入此沙門得近大僧參生從何來死從何去忽地裏漆桶子快付一笑而已。

示朴存禪人

以老朴實故曰朴存在平都山上曾與吾共住尙未語一言老僧到雙桂堂又來共住一往一來且道沿途荊棘對汝說个甚麼若知則不負老僧寫法語若不知只待蹋破艸鞋劃開腳指鼓掌呵呵笑到日輪當午亦未休歇。

示又蘇禪者

爲人到那死心蹋地尙不能惺悟肯就中分曉極省力極易得理會體取者不動不靜不增不減平平常常似有物在者物不必別覓只在見聞覺知一切處識得便休何以故尋牛須訪迹學道貴無心。

示旨一禪者

參禪學教二法門有深有淺然深者禪淺者教但形言語卽粗相分皆教也若達教之了義卽禪亦是如來禪非祖師禪也古香嚴所謂昔年貧未是貧今日貧始是貧昔年猶有卓錐地今日錐也無仰山曰如來禪許師弟會祖師禪未夢見在嚴復曰吾有一機瞬目視伊若人不會別喚沙彌仰山曰且喜師弟會祖師禪也如來禪祖師禪自此分也若會得此禪道亦在其中不須著著問人自是有倒斷處耳。

示印眞劉夫人

天地間人只欲貴而不欲賤殊不知貴亦如是蓋生死貴賤如夢如幻如影也直是就中隱隱濃濃一點靈光不昧與生死際頭一點用不著者要分曉得明白且道者著子分曉處作麼話會試參看。

示含章張夫人

此事只要信得及把得住二六時中茶裏飯裏一切處看是阿誰主張此處看得破當下無生死可怖直到那不疑之地亦無男女相拘亦無聖凡見隔淨盡無餘正好作福以作資糧漫道老僧又在打妄想也。

示尼發聞

道本無言因言論道然而道之一字猶是彊立且所學非朝夕志在恆遠則不期然而然自是與道符合契取本來面目也。

示尼佛然

此佛然者乃吾鄕人也幸出俗爲尼有志於道來老僧處受具足戒臨行欲老僧法語非老僧吝慈誠恐道力未堅況有夫君兒子爲累若必欲老僧一言嘉志老僧何敢辭之只有兩句現成公案何也三醉嶽陽人不識一朝迥出萬人頭。

示尼性空

出家爲尼務要形端影直旣是千不能萬不能正好靜地裏討个分曉看是阿誰行住坐臥中畢竟是誰主張忽地看破始信師姑原是女人做。

示尼惺惺

人生天地間若賢若愚所貴忠孝有節卽是聖賢不墜之命脈也試問二六時中存心向道覷破此个關頭佛也不要做何況賢良節乎勉之。

示尼若蓮

百華中惟蓮華爲最所諭大道坦平令一切人行履得若蓮華出自污泥而不染者是也卽成佛克果不二也勉之。

示尼見微戒子

持戒之人不上天堂犯戒之人不落地獄若向此處理會得無戒不持無生不度卽此是眞持戒者勉之。

示尼聞修

從聞思修入三摩地初於聞中入流忘所所入旣寂動靜二相了然不生且道如何是不生處。

示光著禪人

者夥禿兒子不識好惡到老僧處且不求道且不問禪只要求字殊不知一字一句深錐痛札要人解要人悟人多以字作障竟不以字作解只看老僧未舉筆前是甚麼字若悟此始信西來大意何關文字。

示禹若禪者

欲老僧法語佳志恐當機直下卒難承當試問爾志爲何若爲生死且生不知來處死不知去處爲老僧道將一句來。

示澄月禪人

人生天地間一切好惡靡所不見然而見之有餘只在目前一機一境端確其念如澄潭秋月觸波瀾不散者卽澄月吾徒得之矣。

示祥雲行者

六度萬行隨行一行不枉空門中走一回凡有輕重雜務不可躲幹巧妙奇言不可易信只知自己有个無窮寶藏若不自守沿門乞食告窮此是自暴自棄也試問如何是汝無窮寶藏咄參。

示智初禪人

爲僧一番不行腳幾日不識人好惡不知人賢愚空過一生甘付死門歷恆沙劫不得出頭眞可憐憫者必須親近一善知識究明大事方得出離生死也。

示光徹行者

碓觜開華磨盤開口說向人知轉不喞澑咄若是个人莫落人後。

示脫塵禪人

神光二祖初見達摩大師某心未寧乞師安心大師云將心來與汝安覓心了不可得與汝安心竟試問爾等曾恁麼一回也未若恁麼何用取我求實。

示等持禪人

具足住山气岸痛與生死二字如遠蛇虎畢竟步步蹋在潔白地上左窺右盼並無舉心動念生恐怖處卽此定當到家消息一棒打折驢腰莫言不道。

示瞿止禪者

北道來者禪不參道不學只要老僧寫篇語句寫幾个字以當生平誠然是邯鄲學步自醜不知老僧萬不得已厚著面皮說兩句以了來意棒打石人頭嚗嚗論實事。

示含明禪人

儒宗尙要十年窗下九載熬油況我釋門亦要六度萬行始可不負爲人來天地間走一回作个出格漢子若然如是一般苦志徹頭徹尾自有一段气岸也試問此徹頭徹尾在甚麼處下手卽二六時中一切見聞覺知處看是何物參看。

示發秀沙彌

小小沙彌立大志其中深染聖賢習有時吐霧復吞云獨出羣峯愈壁立愈壁立哮吼一聲天地寂。

破山禪師語錄卷第十一

﹝三世孫楚鼎州中邑發徹武攸蟠龍合選蜀芙蓉艸堂滄水夒州開元印尙內江發通同刻破山和尙語錄第十一卷

堆藍弘禮禪人對秀水謝文英書倪君亮子倪天章刊﹞

﹝康熙庚申歲仲春月吉旦禾郡楞嚴般若坊藏板﹞嘉興大藏經破山禪師語錄

破山禪師語錄卷第十二

當陽玉泉嗣法門人印正等編

書問

與雪灘陳太史

壬申冬初寓白下極談向上一著如空合空似水投水甚適貧道披百結衣喫瓔珞粥之苦心意欲與閣下再打者鼓笛方辦故園行腳不期機緣偶就俶裝卽行後靜庵拈出閣下所惠扇頭上布施佳詠兼承祕集並盛貺未伸致謝爲歉然靜庵歸院機緣不果總之靜庵有要建吾祖之棒喝而無緣費荊南之水土貧道有費荊南之水土而無意施吾祖之棒喝是二者欠福非閣下嬰重之心不悉也貧道癸酉春抵川東梁邑結茅於萬峯承馮善長朱維丰二孝廉就此構數椽千指遂成叢席舊額太平禪寺經今無迹請閣下筆尖頭題幾字作東川最上乘法施何如。

復華仲李孝廉

來諭欲病僧與門下通嗣書上天童者不覺動病僧悲喜一番也何則吾佛爲法降生皇宮亦未見有行染度人者傳燈所載宰官達士亦未見有遞代相承者據此則動病僧一番悲也邇來法門寥落多見道俗力行此事未能盡善但是口口談空步步著有少見一个半个具些血性者據此則動病僧一番喜也然而悲喜的荷大法之職任非同小事之勉彊門下與我老和尙築拳轟掌痛快數番處非從法印安有自肯耶旣自肯處便是休歇處如別有法印別有肯路則病僧鼻孔不代門下出气此復。

復伯井馮銓部

憶昔龐居士云十方同聚會个个學無爲此是選佛場心空及第歸此語正合門下未動腳跟選佛場中先有及第之兆若任萬峯法社同貧道打者鼓笛將見楊大年張無盡輩又起於今日也且喜且幸大約彼何人也我何人也貧道未若昔時之宗匠門下望風趨遠腳跟下未獲倒斷是貧道咎然今人易說而不易行昔人易行而不易說最難在如說而行也爲來諭言何以教之只得狐涎直吐莫被沿途瓦礫荊棘重爲門下注腳耳。

溪山𨿽異雲月是同門下可就中分曉如擲劍揮空勿論及之不及貴承當而不貴推托也如是則世出世事泮然無疑不疑曷容了當不了當而二其說哉來諭云及身履其地日夕百冗那得半刻閒功者是必不本而說焉莫是爲不本者說也論忙莫忙於醉名醉利之輩尙經塵劫而易可挽閒莫閒於耽空耽寂者流稍歷片刻而莫可化誠哉所見未嘗異而所造未嘗同耳龐居士道但願空諸所有愼勿實諸所無亦炙此病諒門下患是病待貧道誤加艾丸也。

舊歲新春曾奉艸柬二次不知可到否緬想門下徳體淸寧化風舒泰語道日有益也是以覺民惺世不亦確細哉令年家得一快事不以自私攀貧道荷昔囑咐專候門下拂袖歸來究竟末後一著不識以爲何如因鴻便附幾字上聞未有逼生蛇化龍耳須仗云片片雨霏霏助新中慶現躍飛騰一上何如。

復訥夫程居士

病僧終日沈痾但不知塵勞中有如是猛士肯於忙閒裏生死上著得隻眼窺天鑑地識人好惡者想居士夙熟此機方具如是气岸也幸甚幸甚來紮起起倒倒似乎未經大作者在不無在方冊上左穿右鑿覺些影響的未到大歇大休與古人同一鼻孔只如所拈狗子無佛性話於看字作敵迫到身心無躲避處一息一是外物者正未見古人下落處也何則因。

僧問趙州狗子佛性有無話趙州亦向有無處出身吐气活鱍鱍地露盡本地風光無絲毫關攔阻滯正我臨濟下行棒行喝亦爾那有許多動動靜靜惺惺寂寂而二其間哉如是領略如是究竟必不作鬼窟裏活計亦不慮無出頭日子自然頭頭合道事事如理則會有異路語會無異路語及至千七百則淆訛更淆訛處更不疑佛疑祖疑生疑死至矣盡矣無以加矣遂喝一喝云更見葛藤徧野。

復開縣諸檀越

病臥云窩莫知天外更有奇人物也切爲生死輩善能內祕外現共貧道撾塗毒鼓聲徹遐邇不亦靈山一會儼來盛山臨水間也諸君子掩耳知音不下昔人一个半个大約今冬未得如命稍待薄雪驚梅輕煙弄柳走諸君子前飫領咳唾也。

復新寧眾檀越

虎口橫身佛頭著糞乃沒性命人行履承眾檀越遠念山緇一場特地敢以顧性命而後爲乎只得將牛山句子勉彊道出向來與未來似而不似處好與三十棒何以故山僧本分艸料不可放過呵呵。

復猗蘭李文學

來翰總爲開眼尿牀夢中說夢若是眞徹證者安有比擬引據而著其間哉只如門下眼中更容何物金屑𨿽貴落眼成翳況生死心未破且不擬未破之心何狀反去爭空華之濃淡較兔角之短長可謂不曾實落一番耳旣向教中見不應取法不應取非法者卽此豁然不可謂頭頭物物上之不能也而門下終不出山野開眼尿牀之句點著余不多布。

復宕渠流長蘇縉紳

山野別無他緣所緣者人人之有所正者不正者然正者載道之器也不正者禍道之根也且不惟自禍而禍人終不如初未見未聞時全然不染者始有學道分胡不聞己眼本正因師故邪向爲門下志存格外故施腦後一槌莫罪。

復槜李眾縉紳

病質庸才寧得赴緣趨世焦芽敗種止可塞壑塡溝是山緇素分豈彊言哉恭惟諸檀越不忘靈山付囑遠念山緇欲振像季之頹綱克紹古時之正體玉帶鎭山門機隨時變衣缽傳俗士事在人爲豈謂天地有古今法道有僧俗耶承教有言美酒不妨深巷唱歌本在帝鄕者誠然與山緇一劑淸涼散也大約此舉自合有主興廢自合有時山緇才力曷堪任此因竺微禪人回聊寄寸楮奉復不宣。

上天童密雲老和尙

時荒世亂津路難通物顯貨名人心易變是以寸敬無伸一來有愧也恭惟老和尙婆心不歇作將來眼駁辯若懸河辟妄如瓶瀉邪謬之風旣盡公直之旨重揮致令野狐涎三千里外吐亦沒交涉獅子乳震旦國內滴亦盡承當不肖海明劣志丘壑病骨弱倫逢吞雲吐霧之士匪可加額點胸遇捕風捉影之流寧教放身捨命以此之益用報深恩恐罪戾於法門陳情悃於座右乞師寬涵不勝惶悚之至。

世治世亂則名利皆禍根也喜門下不以名利爲活計淸貧自守安逸自居道徳自盡眞可謂吾不如老農老圃也門下竟不謂山野作如是觀反欲山野入廛出廛得非名利而禍根哉且江南法匠莫可枚數豈少我者腐物尙容秋間往天童省覲面悉謝謝。

得見舊知手教如隔世忽蘇味金章扇頭眞肝膽不相離也令郎髙中榮任江西喜甚喜甚然老僧江西曾建一叢林百福寺幸有賴矣想大劫運後爾我音信相聞萬福萬幸只緣不得縮地術一時難面俟五丁再臨三峽始復團話未可料也。

復嘉興眾孝廉

接手教知諸公以鄕情話拔我以文字禪益我以師資禮盡我誠然是靈山佛口所生之子也我何敢辭自愧一腐物正不堪與諸公把臂而諸公尙不屑此腐物擲向何地則彼此縣念幾欲速就恨萬峯造工未畢俟秋買舟往天童省覲過訪再商。

復昭覺惟一上人

吾儕忝圓悟老人後裔而老人道場聞兵燹廢致令不勝淒楚幾欲走訪遺標竟不晤昭覺一人忽紮教遠頒兼辱珠璣種種始知價重連城而諸家自減寶色也大約近代學人鼻孔少正逐臭聞香蹉過香臭來處宛如瞎驢趁隊亂隨其影響耳若是眞正道流必審其源正其鼻則源遠不替安有隨影響逐香臭爲哉且足下固非此中種艸第恐日深日厚亦偶從之不得不直言說破諒足下非不具者隻眼也。

與雙峯寶座上人

枉駕萬峯慢慢山野𨿽未向座下吐超佛越祖之談畢竟沿途瓦礫荊棘也放不過第不知曾覺悟否如是悟則追智而自亦智也其或未然不可終日癡癡蹉過觸著絆著好消息耳。

復字水上座

客歲承汝書來因淸虛與石蒲取衣缽故附幾字奉復亦非吾儕多事好逞詞鋒與人敵勝負也𨿽名汝到萬峯捨取鼻孔之句是憐兒不覺醜也孰料反引汝之如許議論誠然吾之罪過反令汝未夢見此鼻孔也何則吾之鼻孔固是人人有之怎柰塵埋習染若不到過來人前拾取終落天然外道而過來人者則佛祖天下老和尙也若不有此人安有此法悟此法則同此人同此人則同此鼻孔也寧是以有無來見此鼻孔哉以汝有無來測此鼻孔是肉鼻孔且謾遼天也若是多鼻孔而成多人尙莫笑吾只可自笑不見馬祖座下出一百八十餘員善知識得非多鼻孔人耶亮座主隱遁西山竟不出世得非沒鼻孔漢耶汝之議論好笑吾悉知之一任將大地作紙寫來亦只不理也。

復破雪關主

接紙目過中有數言一味自作主張更不從人求解會似則也是是則未似何也先代𨿽有一二做自了漢者殊非以只目視天下或時語或時默或時歌或時舞綽綽然有吞雲吐霧之气豈如汝之乎者也如是混用謂之是自釋其根方才不解而自解也謂之是若有所作則禍事生也謂之是饑則餐兮困則眠也謂之是倦則行兮樂則吟也謂之是鼻孔浮面上更不用躊躕之驚人句也羞哉誠恐是邯鄲學唐步癡人效浮水然而唐步浮水固非朝夕之志務先久而久之慣而靈熟而妙步舞於畫堂之下游躍於滄溟之中則不受辱溺之患也而邯鄲癡人見唐步浮水之善亦起學效之勢欺言我且更善忙於走急於遊卻喪命於滄溟之中出醜於畫堂之下得不是自欺自詐者乎汝之病根深結甘艸人參之毒烏可更用人參甘艸解耶復云非人解也非藥解也要在自釋其根試問汝根作何自釋若以自主張處是自釋又同人藥解耳何則自釋者誰根復何物以自釋根翻成對治非人藥而何思之。

與瀑崖髙居士﹝諱射斗﹞

白兔亭邊一別耳耳時布徳音蟠龍洞口雙趺念念日拈宗旨矧夫佛日西沈祖燈夜寂伏希大檀越傲出煙郊雪野忽地七華八裂驚開老樹新枝瞥爾千紅萬紫則此日穿天下人鼻孔其誰也歟山緇仰慕爲起已墜之光再焰西沈之日重東天魔地魔拱擾王道佛道並行耳。

復大石長老

來諭云性𨿽不二而相不容泯者致令山野可發一笑何也人人本具之性要之不出兩種則善性惡性是也廣之則有無量難可具說然性之一字猶是彊名耳何謂之不二獨存乎一耶旣堅之是一而相復何相是性外之相耶是相外之性耶若是相外之性則相存性亦存矣若是性外之相則性空相亦空矣夫二者互存互沒本自活物烏用捺之不二不容泯者誠恐是葛藤窩裏藏頭縮尾漢卻中六祖道亦是知解宗徒耳故山野不得不直速拈出倘異日面座下仍此不悛一棒打折驢腰莫言不道。

復觀止法師

不慧數年內痛慨吾蜀盡有英靈輩卻不逢時走入毒海自謂便宜以毒毒人而不覺害之甚甘赴死門者難以枚舉如公之一面便肯快意鉤頭則亦入毒海之未深也且喜且幸及讀和偈稍可相信不遠第其中意句聯絡還再斟酌急莫與人露面近來人聰慧者多而泛識不取意而取文取句殊非合局則是以言廢人古之所謂語不驚人誓莫開口良有以也公苦欲不慧作碑文恨未博學欲辭之恐煩復索只得寄數語塞責祈目遇擲之以焚則他日別不謂亦是毒海中之一滴耳。

復竹陽太乙王兵馬﹝諱錫燦﹞

貧道垂髫時視鄕黨中人多脂粉气今幸門下髙出一頭地者想是鵝王擇乳素非鴨類耳承念謝謝。

復竹陽鳳山李居士

廿三日回山開手教讀之恨不鼓翅到剎竿頭柰住持事繁則錯過莫大因緣也憾甚然吾邑中多沙門廣精舍只以溫飽爲活計但提此事怖爲毒害寧喜山野向佛頭著糞哉承居士雅愛痛法門落魄欲山野唱還鄕曲待秋後再商可也此復。

復林文學送字畫

驀札相逢傾湫倒嶽居士夜明珠錯撒紫羅帳裏令貧道不識好惡向文不加點處走漏消息也呵呵。

復湛淸俗諱黃至道

初入蜀時聞汝名喧宇宙第不知伎倆何若未幾落塵亦未窺汝是眞俗漢子也昨因華紮吹來欲吾儕分星撥兩板齒生毛下一轉語卻致吾儕呵呵大笑始知是眞俗漢子莫道吾儕未向汝答轉語也。

復歐道人

山野問汝本字何說正欲要就中分曉勿使染淨不本汝謂孩心無物染則是有物染則非大都只認一邊是本殊非染淨一致也何則且孩心時所見所聞與老大時見聞何異所異是習不異是本達本則法法頭頭皆本也烏認性初爲本哉又謂答我只覺天髙何有云髙者致令山野發一笑何也胡不聞前代有詩云廬山髙萬丈如何不接天一朝雲霧起天與地相連據此天亦非髙云亦非低而揚天髙抑云低且覺也未圓則知水知月知字與覺字不待辯而明矣又謂若還和尙本然髙請君吸盡天河水者敢保十二等老先生曾占三科榜首者淹得沒著落處何也山野卻占地步天河水是山野吸盡有時把住則渴殺魚龍有時放行則淹殺狐兔試問足下還是把住好放行好速道速道。

與東川呂相國

向慕不凡器骨未獲覿面幸彈丸地上相逢此奇緣也勢不可不鬥膽以符素心令漆桶子快不然老僧與閣下咫尺天涯矣承命敝檀張公堅畱三教寺再話兔角杖挑潭底月龜毛繩縛樹頭風因山中人接欲歸聊具偈拂以悉鄙衷。

復侍佇黃居士

覿面歸來讀佳章知爲破山泥水不少也若將我破山如是而見足徵平日用工多因依倚作解自障悟門終不是到家消息耳閒言且置但將山野對居士唾地云試道看則居士佇思進語尙未恰此其數所看破皆虛語然而一涕唾忙無所知則三藏五宗先人涕唾誠恐脹破居士肚皮也。

與石砫司素眞秦總戎

傳聞道況殊佳寒暑乘隙覺主宰不勝於平日矣人謂之苦我謂之樂何也百骸調適靡所不爲恨不如佛如仙飛身拔宅正眼看來猶是眼中金屑胡不聞病爲良導上古聖賢三日無病祈禱求病無非要人覺此有限身心不作千年計耳身世尙幻況其他爲此是老僧淺識諒賢臺過量處定不如是見也。

復秉素牟銓部

金仙氏有言一切有爲法如夢幻泡影如露亦如電應作如是觀此个關頭人多忽略始知今日又當何如來諭云陳蒲鞋靈隱輩皆以伎倆卻賊使不入境者間或偶取一時非實有此伎倆也若可以卻烏用操戈演武耶此實是人之迷甚癡心作業使然的非天地有災禍人者山緇數數經此只負其物不負其命幸竄石砫得諷教愛眞如隔世忽蘇無柰杖履甚艱卒難如命儻雞足緣熟自有團話時也不盡。

復培之李總制

傳聞大金湯遙舒一臂來攜朽人之手而朽人尙未識面恐觸覺亦非也忽轉盼間得譚首四書稍知影響未敢諦信其確欲書隻字片言冒驚臺側不獨觸覺是妄則無因亦妄也今貴差官至道及諄諄只得附幾句俚語。書之扇頭。一則賀千秋。一則以雪前咎非敍寒溫故套也。乞叱畱。俟異日團話何地。此則一重公案耳。

雀舌將開。龍牙欲出。歡頌趙州新句子。解渴止消七碗。正堪峨岫舊家風得飽。還須一片恭惟大金湯。綸屬川陜。百萬妖氛。退於黑山鬼窟。勇健東南。八千子弟。收於虎帳龍旗。指日凱旋。共朽人話沙裏米。米裏沙。肉邊菜。菜邊肉也。便鴻附候。不勝翹企。

復士心譚慕義侯

久不晤。宛如食頃。覺檀越政事之暇。尙不屑溝壑。抱病山緇。誠然。是恩被泉石也。來論云。令卽掛法名山緇處。山緇卻謂不然。何則。來生豪貴家者。非淺淺根器。乃久植徳本。福分所致。自是壽長。加以佛門保佑。是山緇輩。權設故套。烏辱智人之耳耶。又不得不如所命。從故套中與老檀越露个消息也。呵呵。

與西昆譚涪侯

老僧曾聚首家庵。對王雲山說法云。有佛處不可住。無佛處急走過。幸老檀越代語云。落華流水。卻救取王雲山一半符。今日老檀越對黃坐營說法。可恨傍觀者不解代一轉語也。勞煩雷霆之怒。總是揚聲止響。到莫令人勘破容面。以悉。不盡。

復達州王刺史

榮任達州。是達州人福。想老檀越不負夙心。曾教化過。是熟因熟果也。老僧耳其口碑。不勝雀躍。幸貴治一班太平人物。今日復得良晤者。信知老檀越不在做官。乃在做佛也。承分示來者。欲老僧數語。愧不識一丁。但拈官佛之語。試問是一是二。

復嘉興眾縉紳

自壬申歸蜀。不覺廿七年矣。忽得華紮下頒。知素相與者仍復如故。喜天相吉人。自是出格。然老僧備歷諸苦。人影不到處。一一親攖。況國難家亡。華華世界。盡成瓦礫荒郊。想江南一帶。別是一天。憾不疾插翅也。總因兩地烽煙。卒難輕舉。吾徒丈雪。幸諸檀越納在愛中。刊老僧語錄行世。卽如請老僧登曲錄木。鼓兩片皮。說法已竟。又烏用老僧覿面爲耶。吾師道場。況在貴地。終不免活一日在。貴地一日想也。

復轢嚴居士

將謂轢鉆。出自秦時。豈料兩易國朝。至今尙在此。眞轢鉆利害猶甚也。老僧讀來紮。覺當時見與今日見。天淵之殊矣。老僧恐不復面。吾徒丈雪。稍通口气。借重栽培。卽見老僧也。餘言不贅。

復弘覺木陳和尙

遣丈雪與先師掃塔。第不知天童法道是何人主持。尙未修候。罪多如發。適得賢弟佳音。知我先師靈骨猶在也。喜甚喜甚。大約愚兄年邁。只可塡溝塞壑。海內玷聲。每盈其耳。何如賢弟佳聲播揚海外。吾師道脈。誠不虛印。想江南逸老。未卜何如。若俟烽煙稍靜。可與賢弟良晤也。不盡。

復祭酒譚埽庵

屢承翰教。珍重法門。筆舌難盡。吾徒丈雪。多賴培植。老僧醜態。佳序揄揚。刊之甚善。東塔叢林。全仗覆護。已成大觀。是貴境福。老僧恨不如命。困於關津。勢不能鼓翅也。柰何柰何。吾蜀髙梁是老僧鄰邦。得馮朱二君子並士紳畱住。經今不覺三十載矣。廢而復興。發人來貴地請書本藏。借重鼎力吹噓。早發歸來。若可苟延。再得與大金湯覿面話吾門冬瓜瓠子禪徧地曲直也。呵呵。

復江南眾文學

適接手教。宛如覿面快得。斗轉星移。逃天縮地。想諸檀福人。自是福庇。老僧經浮沈者七。幸得脫難。復聞諸檀金聲玉振。與吾蜀大不相同。眞咫尺天涯。欲晤竟不得也。且吾師道場。幸在貴地。倘苟安。自是圖晤有期。恐時之不待。覺辜諸檀積念也。承遠念。謝謝。吾徒丈雪。借重披目。卽同老僧再來左右也。祝祝。

復東塔住持淸白長老

老僧別來不覺廿七載矣。得聞一音。尙不可得。況睹華紮。怪未曾有。喜吾廢才。又得賢士力量輔就。煥然一新。眞應身菩薩人也。卽欲策杖。想兩地不能疏通。且老軀誠難行履。況吾徒丈雪在彼。卽如老僧在。何殊爾我耶。眾房老宿曾與老僧晤者。一一致意。恕不另候。堂中料理。仍舊如初。料老僧不來。恐江道得通。來亦未可卜。石云先發。並稿是老僧斟酌過。可照原稿刊行。俟緣熟何時。則人情物理。自當盡也。

復丈雪上座

金城行日。前途不知何若。今得來書。知與老僧代勞上天童掃塔。過費儀物。並刊行語錄。眞克家之子也。謝謝。然而刪語錄。因重繁國忌則可。老僧分中無一字。甚快。大都後人眼目。又不可不愼。其廣略在人之裁度。大以成大。小以成小。故如來以一音演說法。眾生隨類。各得解者是也。原稿並新錄俱是老僧斟酌過。可付梓亦善。余不悉。

復嘉興吳孝廉﹝諱泰來﹞

老僧自壬申離貴省歸川。不覺三十餘年矣。值此劫運。經浮沈者七。幸免無患。及今何緣。得此良教。如隔世忽蘇。快暢不已。來諭中數萬言。盡是門下疑處。覺得自起自倒。理障何多。種種不能備悉倒斷。況老僧者鼓笛久。未遇知音。且江南諸大老曾中他毒。竟不能以楔出楔返。令毒气發者。誠然迷顚之甚。自棄家珍。甘落貧裏也。此个事尙無形段。亦無抵止。言論不足以辯。名字不足以載。惟證者方知。卽如門下默識心通之說。𨿽不中。不遠矣。何在諄諄。若貴省與人打鄕談。只是貴省人知。余處人𨿽聞亦不知。然而老僧此說亦是對門下講書。卽門下對老僧談禪也。何必不必。任門下裁之。

復槜李古新庵淸白長老

屢承系念。竟不能遂此願也。江道𨿽稍通。烽煙尙未息。則往復猶懷驚恐。且東塔道場旣脫。一任在處瀟灑。可行可止。隨方樂道。意欲老僧匾對。以志不朽。老僧病甚。但題逸居二字對聯云。客不到幽深境界。蜂也來熱鬧門庭。請善書者書之並謝。

寄覺城禪人

客歲聞有恙。第不知害著主人公否。可體取否。日間浩浩作得主否。夢裏作得主否。竟無一消息擲吾儕拄杖頭。想病中有不病者。汝得之矣。吾儕近日住个破院子。亦未夥人打口鼓子。倘偸閒得。一那步何如。

復南充羅西溪居士

數年來。空負溝壑。將期此時。勢不及見也。豈料一朝人物。更勝一朝遠望。張無盡楊大年尙不及肆口如是道耶。老檀越更出前輩一頭地也。何也。先輩肆口肆志。只知說禪說道。未及老檀越劈頭道个東瓜印子者。誠然具過量見。深識老僧也耶。欲言不悉。並謝。

復語嵩法孫

承系念。屢次復書。第不知到否。適接語錄。目過其中意句精確明悉。但尙有幾个錯字。想是錄語者之訛。當機處務要諦。當或絕或遲。另有開發。何云。了之一字。處處太多。宜刪卻。所謂宗門無肯語。不放出頭人者。此也。老僧年邁。法門重任。寄在後昆。珍重。

復忠南云鳳胡長陽侯

老僧牧得一頭牛。惡辣鞭繩經幾秋。隨分納些收不住。走來天際問胡侯。吾人之頑性。牛也。加以鞭繩。工夫也。如是牧之。久則頑而自化爲淳也。請問老居士頑乎淳乎。試爲老僧道將一句來。一並書上。謝謝。

復離指上座

吾儕不徳數年。惡名播世。藏拙是吾儕本分事也。禍患亦吾儕本分事也。返惹賢徒議論。可作將來眼耶。可作自了漢耶。思之。

復體宗上座

老僧數次書止賢徒之行。未知到否。忽聞離瀘州至渝城。不能至前。𨿽是以老憐老。亦當安分也。何當遠勞賢徒登涉。老僧矢念。久欲往天童掃塔。因三峽木鵝不及速鼓翅。諒雙桂有人接手。想只在來春買棹江幹一帆到岸也。

與蓮月上座

從上來弟受師業。子承父業。理之常也。聞賢徒旣遠遵義到渝城。幾處不甚相可。致令老僧一番惆悵。且雙桂堂色色整齊。般般具足。當來接手。以代一臂之勞。令老僧往天童掃塔。報師恩徳。不忘遞代相承。亦見賢徒之孝順。逾過老僧。誠然法門之瑞器也。艸勒專致。萬望垂憐。至祝至祝。

復本源上座

法門𨿽寥落。幸一犬吠虛。萬蚩號實也。此風倡外五丁之力莫挽。聞賢徒講經說禪。恐不出六祖道知解宗徒耳。法門重任。當竭力爲人。寧可口上。莫魔魅人家男女。老僧目語錄稿。固然超脫。於中引據教乘。大非了義。𨿽先代引經作證。如虫禦木也。嗣後當珍重行之。益老僧望耳。

復淸溪首座

老僧抱病多時。恐風燭不測。況別離之情。以言句相勘。經一載矣。始得徹尾徹頭。則不負中他毒气。且喜且幸。山中消遣。日益玄奧。亦不辜負從上來事。此任甚重。非比小小。待時節因緣到來。出語吐辭。自合機用也。囑囑。

復天峯法孫

又七月十日接賢孫書並佳刻。目過始知語句落騷人套矣。若是吾家種艸。單拈向上。猶落今時。恐異日諸方檢點在。何辭鋒尖利爲快耶。老僧智識暗短。就本分中徹頭徹尾。只要切當。不在攢華簇錦也。囑囑。

復壁觀上座

年來𨿽苦老病。不敢辜負一个半个分布行道。日所呈語錄。且喜精確。但麼字甚繁。宜斟酌。災木專繼竹與黃道葵同伴賫衣一頂。惠汝代勞。

復云嶠禪人

自鳳城之別。想近日工夫愈有深進。二六時中。有放不過處。愼勿因循。胡不聞粗中有細。細中有微。微中有密。最在微細處著力覷破始得。

破山禪師語錄卷第十二

﹝三世孫蜀梁州石笏山性容南浦烏龍山淸亮後池埧崇聖庵發聖楚武攸雲山合賢荊門圭山燈毓宜都紫芝山發香同刻破山和尙語錄第十二卷

堆藍弘禮禪人對秀水謝文英書倪君亮子天章刊﹞

﹝康熙庚申年仲春月吉旦禾郡楞嚴般若坊藏板﹞嘉興大藏經破山禪師語錄

破山禪師語錄卷第十三

當陽玉泉嗣法門人印正等編

拈古頌古

舉世尊一日升座。文殊白槌云。諦觀法王法。法王法如是。世尊便下座。

拈曰。

大小世尊便恁麼去也。是泥裏洗土塊。

頌曰。

寒梅迥迥欲髙吐。卻被東風折倒樹。一旦馨香特地埋。遊蜂竟不知何處。

舉梁武帝問達摩。如何是聖諦第一義。磨云。廓然無聖。帝云。對朕者誰。磨云。不識。帝不契。

拈曰。

佛心天子。解死不解活。壁觀婆羅門。解放不解收。故將第一義諦。置在今時。無人舉著。

頌曰。

廓然無聖逕庭關。鐵額獰龍到此難。欲獲驪珠擎在握。須教大海幾回幹。

舉六祖大師云。不思善。不思惡。阿那个是明上座本來面目。明卽悟入。

拈曰。

者獦獠漢也解恁麼鼓粥飯。气明上座鼻孔。幸爾遼天。不然則忍饑歸去。

頌曰。

善耶惡耶。之乎也者。本來面目。風吹雨灑。咄。

舉僧問趙州。狗子還有佛性也無。州云。有。曰。旣有。因甚撞入者个皮袋。州云。爲他知而故犯。又僧同前問。州云。無。曰。一切眾生皆有佛性。因甚道無。州云。爲他有業識在。

拈曰。

趙州古佛。廣長舌上善擺槍旗。美則美矣。只是有些驢糞气。

頌曰。

狗子佛性有。蟭螟眼裏翻筋斗。狗子佛性無。汪洋水上捺葫蘆。趙州老田厙奴。裂破舌頭。定有無當時。若遇獰龍客。一摑攔腮莫教粗。

舉南泉兩堂爭貓。泉拈起貓云。道得卽不斬。道不得卽斬卻。眾無語。泉便斬之。趙州外歸。泉舉前話。州脫艸鞋頂頭上出。泉云。子若在。卻救得貓兒。

拈曰。

王老師有獨超物外之懸記。卻被一个貓兒一迷迷倒。不遇趙州肘後靈符。幾乎蘿卜頭徧地。

頌曰。揮霹靂手。奪虎口食。千古作家。天然有幾。華貓刀斷兮血盈海底。艸鞋頭戴兮气沖天際。咦。大小南泉弄死貓。膿膿滴滴惹蠅蚋。

舉肅宗帝問忠國師。百年後所須何物。師云。與老僧造个無縫塔。帝曰。請師塔樣。師良久云。會麼。帝云。不會。師云。吾有付法弟子耽源。卻諳此事。云云。

拈曰。

老大國師。猶作者个去就。幸爾是个慈悲天子。不然連根拔起。倒卓空中。未爲分外。

頌曰。

四稜著地影團圞。擬欲描兮隔萬山。後被耽源開一縫。至今泥水亂翻翻。

舉僧問趙州。萬法歸一。一歸何處。州云。我在靑州做領布衫。重七斤。

拈曰。

謾天說價。就地還錢。須具大方手眼。始解翻騰者也。若是裁長補短。較重論輕。總是新奇。亦成滯貨。

頌曰。

百尺竿頭進一步。蹋翻海底蒼龍窟。活驚活笑癩頭黿。咬住波斯尋屎骨。

舉趙州行腳到上庵主處。問云。有麼有麼。主豎起拳頭。州雲。水淺不是泊船處。便去。又到下庵主處。亦同前問。主亦豎起拳頭。州云。能縱能奪。能殺能活。便禮拜。

拈曰。

趙州八十行腳。步步拖泥帶水。專要污人門戶。惹是招非。大眾且道。那里是他招惹是非處。眾無語。復合掌云。我不敢輕於汝等。汝等皆當作佛。

頌曰。艸王閫外樹千秋。蕩蕩山河得自由。忽遇單刀直入者。干戈勇銳莫能休。旗鼓大張兮暗引機謀。沈陸私通兮明賣風流。誰知趙老生涯活二虎。雙雙一箭收。

舉婆子供養一庵主經二十年。一日。令女子抱定云。正恁麼時如何。主曰。枯木倚寒巖。三冬無暖气。女子歸。舉似婆。婆曰。我二十年只供養一个俗漢。遂遣出。燒卻庵。

拈曰。

大唐國裏少者僧與婆子不得。何也。暗含春色。明露秋光。

頌曰。

落華流水漫同調。和者應須著眼髙。莫被陽春轉新律。當頭錯過好風騷。

舉雪巖欽詰髙峯。無夢無想。主人公在什麼處。峯苦志五年。推枕子墮地。大悟。

拈曰。

日間浩浩。夢裏如如。且道是主人公。不是主人公。試簡點看。復鼓掌呵呵云。也是逼牯牛生兒。

頌曰。無夢無想。劈面便掌。主人公惺惺著。莫學猢猻弄伎倆。

舉三聖問雪峯。透网金鱗。未審以何爲食。峯曰。待汝出网來向汝道。聖云。一千五百人善知識。話頭也不識。峯云。老僧住持事繁。

拈曰。

將謂淵源不別。誰知网网非同。𨿽弗能去甲披鱗。也惹一場气悶。

頌曰。

搖頭擺尾饑難禁逐浪飄飄被网羅。擬欲翻身遊巨壑。誰知甲下更幹波。

舉九峯在石霜作侍者。霜遷化。眾請堂中第一座接續住持。峯不肯。

拈曰。

逢彊卽弱。遇柔則剛。所以觀世音菩薩將錢買糊餅。放下手卻是饅頭。

頌曰。

碧珠簾外白雲封。非比尋常一色功。撞著盲龜並跛鱉。出頭來顯勢崢嶸。擬動步。便西東。千古萬古有奇風。

舉仰山問中邑。如何得見佛性去。邑曰。譬如一室有六窗。內獼猴叫。外獼猴應。如是六窗俱叫。六處俱應。山云。和尙譬諭。無不明了。只如內獼猴瞌睡時。外獼猴作麼生相見。邑下禪牀把住云。猩猩。我與汝相見了也。

拈曰。

大小中邑。錯下名言。又喚作佛性。又喚作獼猴。復鼓掌呵呵云是何言歟。

頌曰。

腳跟點地鼻遼天。一任獼猴內外喧。喚作猩猩畱不住。阿誰共與打秋千。

舉南泉示眾云。不是心。不是佛。不是物。畢竟是个甚麼。

拈曰。

酒逢知己飲。詩向會人吟。王老師恁麼賣弄。也是赤土畫簸箕。

頌曰。

擊塗毒鼓。灑甘露漿。不是心也體之堂堂。不是佛也相之光光。不是物也用之昂昂。飲之者醉。耳之者狂。咦。幾欲不遭良將手。除非身帶返魂香。

舉馬大師不安。院主問。和尙近日尊候如何。大師云。日面佛。月面佛。

拈曰。

人之將死。其言也善。可惜飯袋子不知時節。

頌曰。髙枕繩牀舒兩足。夢鼾鼾地渾無物。卒然院主問如何。日面佛兮月面佛。

舉靈云見桃華悟入。述偈云。三十年來尋劍客。幾回葉落又抽枝。自從一見桃華後。只至如今更不疑。玄涉聞云。諦當甚諦當。敢保老兄猶未徹在。

拈曰。

一翳在眼。空華亂墜。不是玄沙善用金錍。幾乎成个瞎漢。

頌曰。

香滿枝頭。華滿溪流。靈云一見。撫掌輕酬。咦。誰知更有桃園客。不放春風逸兩眸。

舉鹽官一日喚侍者。與我將犀牛扇子來。者云。扇子破也。官云。扇子旣破。還我犀牛來。侍者無對。

拈曰。

侍者太煞不靈利。活卓卓个牛兒。不解穿卻鼻孔。

頌曰。

咄。老面皮詢之。扇破覓牛兒。可憐不是當家子。辜負蒼蒼兩道眉。

舉潙山問香嚴。我聞你在百丈先師處。問一答十。問十答百。此是汝之聰明學解。但向父母未生前道將一句看。嚴進數語。不恰。歸白巖三年。一日。拾瓦礫擊竹作聲。豁然大悟。述偈呈潙山。山然之。仰山不肯。仍呈數偈酬答。仰亦然之。

拈曰。

潙山教人上樹。仰山逼人落水。大似一條拄杖兩人扶。不是瓦礫荊棘向香嚴露頭露面了也。易分雪裏粉。難辧墨中煤。

頌曰。

日前巧計百端。卻被潙山折合。三年死志白巖。一擊疏通者著。呵呵。象被雷驚華入牙。犀因玩月紋生角。

舉瑞巖問巖頭。如何是本常理。頭云。動也。曰。動後何如。頭云。不見本常理。巖佇思。頭云。肯則迥脫根塵。不肯永沈生死。巖卽悟入。

拈曰。

將金博金。瓦罐不離井上破。以楔出楔。水母何曾離得蝦。縱使瑞巖漆桶子。快也是君子可人。

頌曰。本常理。無見聞。有何生死與根塵。肯兮不肯向吾道。劈脊還他三十藤。

舉船子問夾山。垂鉤千尺。意在深潭。離鉤三寸。子何不道。山擬開口。子便打。山落水。山才起。子云。道道。山擬開口。子又打。山豁然大悟。乃點頭三下。

拈曰。

老不歇心。少不努力。誠爲是難。只饒將身命棄於水底。換个做羹湯飯主顧。猶是掩耳偸鈴。

頌曰。

艇橫渡口。月朗波沈。輕風浪裏。罕遇金鱗。垂鉤千尺兮難吞易吐。離鉤三寸兮易吐難吞。老華亭。老華亭。三十年來求負命。者回點首遂殷勤。

舉臨濟將示滅。囑三聖。吾遷化後。不得滅卻吾正法眼藏。聖云。爭敢滅卻和尙正法眼藏。濟云。忽有人問汝。作麼生抵對。聖便喝。濟云。誰知吾正法眼藏。向者瞎驢邊滅卻。

拈曰。

每每事從叮囑生。臨濟將蜜果子翻作苦葫蘆。騙三聖入瞎驢隊裏气悶一上。方復人身。

頌曰。

一喝如雷震太虛。大方獨步那能拘。正法眼藏分明也。莫道渠儂果瞎驢。

舉臨濟問黃檗佛法的的大意。如是三度問。三度被打。不契。指參大愚。

拈曰。

頑皮癩肉。那知痛癢。不是大愚與他刀刀見血。焉解奪轉槍旗。惡聲播世。

頌曰。

三頓痛棒。未深相委。轉參大愚。徹骨徹髓。拿龍捉虎兮○。呵佛罵祖兮○。從玆殃及兒孫。代代冤家到底。

舉陸亙大夫問南泉。肇法師也甚奇怪。解道天地與我同根。萬物與我一體。泉指庭前牡丹華云。時人見此一株華。如夢相似。

拈曰。

見境生情。托物比興。不妨就路還家。有何不可。若然如是。卻被牡丹華笑殺。何也。橫開不在春枝上。別有風流一段奇。

頌曰。

古木林中枯槁者。鷓鴣啼出華悠悠。香風幾陣過東壁。換卻許多人鼻頭。

四喝。

一喝金剛寶劍揮。髑髏徧地血星飛。當時有个賣糟漢。聞著從教吐舌歸。

一喝金毛獅子吼。狐貍野幹盡飛走。獨行獨距大雄峯。百億文殊難下手。

一喝竿頭探影艸。長長短短知分曉。傾湫倒嶽迅雷機。擬議不來空自惱。

一喝不作一喝用。白拈賊慣偸糟甕。平民陷殺不爲冤。大抵門風千古重。

法華舉訪瑯玡覺相見因緣。

主賓驀札地相逢。宛似雙獅距爪籠。莫道米中無有飯。那堪石上更栽松。珠走盤兮可羨。盤走珠兮莫窮。腳去拳來𨿽互換。妙圓樞口轉靈通。

殃掘行乞。遇產難長者云。瞿曇弟子當有何法可救。掘云。我初入道。未知此法。待回問世尊。云云。

頌曰。

魚行水濁。鳥飛毛落。多口阿師。無繩討縛。呵呵。堪笑釋迦老人。向葛藤窩裏露些圭角。

吾常於此切。

吾常於此切。萬里一條鐵。忽得太平時。紅鑪飛片雪。呵呵。堪笑曹洞雪峯三人證龜成鱉。

世尊拈華迦葉微笑。

特地拈華猶自可。微微冷笑笑藏刀。人天百萬悚然失。此道從來聲價髙。

臨濟行化。

家常添缽。太無厭生。兩个八兩。原是一斤。咦。曾憶大虫褁紙帽。須知好笑又驚人。

南泉斬貓。

刀下貓兒卻活來。一聲痛快一聲哀。艸鞋也解生涯別。跳令人夢眼開。

月光童子。

通身是。徧身是。激水童兒非遊戲。動靜莫作等閒看。殺活須教个瓦礫。

趙州勘破婆子。

一錯過。二勘破。盡向阿婆圈裏坐。咦。別有胡笳一韻長。流來千古無人和。

我爲法王於法自在。

法王法令皆由我。我且不然誰是誰。試問誰家鬼活計。布籃挑水上須彌。

鼓山赴閩王請。

雪峯心行太無端。兩个憨雕一箭穿。將謂通霄還有路。豈知毒發自翩躚。

聯芳偈

付空外大逵禪人

破山鼓笛從君打。疑殺承噓接響人。三泖渡頭橫獨棹。華亭公案又重新。

付四維普寬禪人

曾聞教外有單傳。撥艸瞻風得悄然。珍重蜀南个義虎。爪牙漫莫露人前。

付象崖性珽禪人

宮商一韻落胡笳。和者還須風月家。鱉鼻蛇頭分付汝。顚拈倒弄任周遮。

付含璞淨燦禪人

萬峯角虎距川東。赫奕威獰迥不同。任是四來狐兔客。全身盡喪爪牙中。

付靈筏印昌禪人

萬峯出个小蝦蟆。喫著砒霜便當茶。此去深山開毒口。放些毒气毒三巴。

付破雪道璽禪人

幾度愁腸欲話誰。一簾風月弄寒梅。歸來不覺枝頭白。惺人鼻孔任雷垂。

付字水圓拙禪人

火鑪頭句親分付。撥著令人一爆煙。散徹九龍風月冷。依然別是鷓鴣天。

付破浪海舟禪人

冤有頭兮債有主。个中消息誰爲伍。艸鞋蹋徧始應知。隨處任君打口鼓。

付竺微智泰禪人

放出江南赤梢鯉。搖頭擺尾風雲際。有時騰躍碧波中。攪得魚龍个鱉地。

付無漏印涵禪人

去去來來怨艸鞋。其聲瞥爾貫吾儕。缽囊兩手親分付。一任山城飯鋪開。

付體宗道寧禪人

六年執役輔叢林。一旦殷勤遂此心。分付火鑪頭句子。等閒撥著便知音。

付離指方示禪人

久默無暇舉似人。相逢有則絕疏親。驀拈坐具法堂舞。撲地聲驚龜畫城。

付尼足如瀾禪人

偶聞髙洞十和尙。且道渠儂第幾人。𨿽不同生共鼻孔。本來面目自分明。

付本明圓徹禪人

驀札相逢也便休。一聲地令人愁。裝風抵對聾兩耳。笑殺鎭州蘿卜頭。

付雪臂印巒禪人

楚水巴山意可圖。何如个裏弄神駒。有時返擲尋芳艸。蹋折一華五葉蘆。

付圓明徳印禪人

千松日韻誰知音。一旦衝霄傑鳳林。不許緡蠻覓所止。惟畱嬴鶴對巢吟。

付敏樹如相禪人

一度華開一度嘶。幾乎鼻孔落依俙。今朝觸碎歸山去。瞎馬瞎驢臭罵伊。

付淡竹行密禪人

心粗膽大气如王。到處逢人打一場。惟有佛恩分外別。裝聾賣啞歇疏狂。

付孤石眞憲禪人

米裏有虫飯有沙。蛀人肝膽飲人牙。老僧匙箸輕挑撥。便解和盤逸興賒。

付燕居徳申禪人

萬峯客作已多年。一世眼髙期浪傳。分付冬瓜與瓠子。大都種艸自天然。

付丈雪通醉禪人

現身惡世可深藏。莫逐周胡嚴李張。只待兔冰蛇吐火。始拈柏子祝吾香。

付蒼松印鶴禪人

忽地相逢伎倆窮。當年中毒今復逢。鋒鋩不犯悄然去。聖箭一枝射九重。

付壽山性福禪人

毒中天童今始蘇。機緣有待漫糊塗。頻頻拈出膠盆子。刺腦南濱星月孤。

付竹帆印波禪人

千里特來呈舊面。一朝取食到鉤頭。分身更囑逢橋止。莫向桑溪覓飲牛。

付默石道悟禪人

法法從來無法法。無無法法亦無無。老僧今付無無法。石鼓輕敲聲五湖。

付覺城明柱禪人

喝聲未絕掌連轟。勝過楊岐栗棘蓬。任是難吞而易吐。從教江海釣獰龍。

付東川呂相國

黃檗室中三頓棒。大愚肋下便還拳。老僧撞著呂公縛。祖代冤流如是傳。

付雪眉方坤禪人

數載殷勤立遠志。臨行雲怨路頭遙。老僧無別相分付。城市山林接俊豪。

付蓮月印正禪人

喫人涕唾弄精魂。一喝從教海嶽昏。濟北家私何所似。舌頭無骨眼生筋。

付靈隱印文禪人

憶替鳥窠吹布毛。而今特地覺風髙。老僧翻藉慈明口。罵徹淵鱗上九霄。

付西瞿印望禪人

萬里無雲誰肯住。一聲呼喚不擡眸。鳳凰頭上白拈賊。偸得杭州作汴州。

付石龍印雪禪人

古人皮履繼宗風。老破僧鞋又不同。分付闍黎行腳去。雲山蹋徧始稱雄。

付慧覺照衣禪人

惟佛與佛乃能知。比若天髙無物齊。大有慧公親薦得。捕風捉影任拈提。

付靈木印綬禪人

幾將底事扣金城。一旦無疑拂袖行。川北川南藏不住。逢壬杓卜聽虛聲。

付僧可印實禪人

師徒廿載亂離居。兩地烽煙意致殊。寄柄西來个拂子。闍黎將去指迷途。

付三際如通禪人

木鵝泛上錦江灘。勢欲翀霄力未堪。忽地烽煙消宇宙。五湖四海鼓波瀾。

付雲幻印宸禪人

雙桂堂前雙眼開。幾人鼻孔著穿來。有時髙桂枝頭上。香徧天涯莫妄猜。

付普天印圓禪人

七十年來不歇心。老當益壯亞叢林。而今不負時初勉。況有餘機盡陸沈。

付密行寂忍禪人

蚊子喁喁上鐵牛。無容下嘴處難酬。紛紛一夏歸山去。遇虎逢龍攜出頭。

付大吼印傳禪人

羣獅隊裏幾經來。大吼聲驚獸膽灰。自此收威斂爪去。人天指日鼓風雷。

付本源海液禪人

三登九上徹根源。徹得根源非偶然。分付闍黎珍重去。逢盧遇簡共相傳。

付碧觀印嵩禪人

未分玉石始爲奇。剖出令人深重之。一段淸光玷不住。瑚璉豈敢並傳持。

付象含寂定禪人

老僧再復髙梁山。意欲尋人人更難。幸得闍黎珍重去。因緣只在剎那間。

付月宗印星禪人

耳聾惟豎指頭禪。一任時人胡亂攢。卜度不知飯米做。彊分裕後與光前。

付寂光印豁禪人

坐破蒲團不記年。硬如生鐵軟如綿。三冬九夏寒溫事。漫莫逢人吐一言。

付易庵印師禪人

截流香象斂全威。任世任時堪所依。四隅八荒藏不住。始伸牙爪活頑機。

付古城印堅禪人

憐梅久萼病深山。一度華開一度歡。汝笑東風眞不際。東風笑我醉闌干。

付淸溪道昶禪人

羊腸古路鐵蛇橫。縱步遭他一口吞。喜得艸鞋獰似虎。蹋翻海嶽任升沈。

付耶湘印禪人

連連痛棒徹人魂。追到懸崖撒手行。不顧深坑並▆岸。瞎驢撲滅上元燈。

付聖可徳玉禪人

捏拳展掌露家私。撒手逍遙一並齊。橫骨暗抽容易得。舌頭明墮少人知。

付快雪印國禪人

怒雷轟出無文印。意气全彰雙桂前。日日吞雲吐霧去。休將鼻孔漫遼天。

付石幢寂壽禪人

源頭一滴自曹溪。派派分流莫與齊。四海五湖關不住。傾湫倒嶽任施爲。

付秋水智能禪人

義虎從來無別知。枝枝葉葉自相隨。漫道西山亮座主。𨿽然隱顯不同時。

付無私海源禪人

無文密印印眞機。卻印眞機何所疑。莫道丙丁云是火。丑寅恐落是依俙。

付百城印著禪人

疑機不遂此何時。老大關頭誰个知。不是老僧輕觸逆。從來佛法不饒伊。

付萬竹通葦禪人

一个拳頭一活機。誰知兩載不如斯。而今分付歸山去。有日還同北雁飛。

付遺聞如幻禪人

二十年來志不輸。眉毛廝結口盧都。驀頭劈面迎風掌。生死無明當下蘇。

付兩生眞從禪人

東家中毒西家發。豈料西家毒更深。白棒頂開正眼。乾坤爍破血淋淋。

付直指性歸禪人

飯罷貪涼繞砌行。擡眸忽見野情生。小池石上開雙菊。泄漏茫茫宇宙春。

付六岫海奎禪人

鼴鼠飲河量頗過。小中現大大如何。從來个事無抵止。一任曹源泛碧波。

付九彥慶曆禪人

白牛露地穩眠時。云影天光逐漸隨。水艸不須重打算。崢嶸頭角任施爲。

付勝幢印鎧禪人

餓虎巖前嘯一聲。威獰雄踞惡風生。有時展步泥沙上。狐兔見之肝膽傾。

付惟旃印道禪人

兔瑞歷朝因守株。烽煙頓靜入皇都。𨿽然榮耀不勝喜。且喜聲名播五湖。

付中天照朗禪人

龍翔天際怒風雷。驚起叢中萬木回。發榦抽枝與麼去。榮枯自是繼將來。

付三止印升禪人

鐵蛇古路久眠時。撞著人來毒气施。若是命根猶未斷。除非癩肉與頑皮。

付千松印萬禪人

良馬已隨鞭影馳。追風千里合如斯。將來國債可須爾。沒个人兒偸去騎。

付深省徳純禪人

契不契兮只一言。一言縱奪自翛然。而今觸碎泥團去。漫莫逢人弄倒顚。

付禦木印章禪人

梅華衣也應當時。惟有馨香飄納溪。今日重逢無異說。好生將去指愚迷。

付凝眞性定禪人

聖解凡情沒兩般。但能盡處自翛然。而今鼻孔遼天去。不逐驢前並馬前。

付慈門性毓禪人

義虎離窩三十年。重逢愈覺爪牙銛。贈伊一柄鐵如意。將去尖山打聖賢。

付忍微性道禪人

鱉鼻蛇頭著一錐。痛聲大作忍乎微。而今毒气猶如勝。癩狗泥豬任指揮。

付耕云澄鑑禪人

行盡山窮與水窮。轉身依舊落牢籠。艸鞋路債錢還畢。褁米深山制毒龍。

付古拙印可禪人

抱拙年深伎倆窮。艸息息地喪家風。𨿽然未稱拿云手。彊逼生蛇欲化龍。

付當臺印森禪人

三冬九夏冷心腸。一旦忙然思故鄕。此去若逢丁鄭李。始將吾丑播諸方。

付卓爾普文禪人

就路還家始是奇。免教帶水與拖泥。須知兩口一無舌。才得指東又話西。

付含光眞玉禪人

老不歇心來杖頭。深錐痛札始知休。臨行與柄龜毛拂。將去川南指聖流。

付四不行弘禪人

四不從來法定否。一枝秀發驚霜叟。有時搖落不知春。千古萬古何枯杇。

付雪嶠印水禪人

正法眼藏瞎驢滅。此中嫉忌都教徹。三冬九夏與麼過。薦取當年白拈賊。

付九昭惟朗禪人

非但老僧心太孤。世間艸木也榮枯。𨿽開幾朵來生色。密印昌昌讖祖符。

付竺意普傳禪人

年年雙桂飄香遠。惟有今年華亦無。秀气不知何所拔。眉州因此出三蘇。

付寶峯洪慧禪人

楷瓢曲阜到髙梁。聲價文風流派長。落澗甘霖掬半杓。逢寅逢丙灑蒼桑。

付穎初印顯禪人

幾來雙桂冷煙浮。一旦冰心始徹頭。再伴老僧三五載。深懷毒气毒迷流。

付不會通法禪人

得吾眼也覷浮沈。淺則淺兮深則深。莫學瞎驢▆大隊。破沙盆句對誰吟。

付蒼峨徳海禪人

得吾耳也聽疏鐘。聲落聲洪絕異同。分付闍黎珍重去。五湖四海攪魚龍。

付嘯宗印密禪人

得吾鼻也缺中交。一吸一呼透九霄。帝釋宮中觸碎了。惟香惟臭任飄飄。

付指北通鑑禪人

得吾舌也苦言詮。能說長篇與短篇。言滿天下無口過。軟如鐵石硬如綿。

付靈源印淵禪人

得吾身也曾禪牀。老大蘇公手腳忙。𨿽是詞窮腰解王。髙風千古有誰長。

付如嶽覺無禪人

得吾意也守幽閒。覿面何如隔萬山。放去孤危尋不見。收來只在剎那間。

破山禪師語錄卷第十三

﹝康熙庚申年仲春月吉旦禾郡楞嚴寺般若堂藏板

嘉興倪君亮子天章刊﹞嘉興大藏經破山禪師語錄

破山禪師語錄卷第十四

當陽玉泉嗣法門人印正等編

示偈一

示融一禪人

人無遠計。徳無全合。水和泥。了飯錢。不意當年濟北老。大愚脇下任還拳。

示須石禪人

深山不隱隱溪口。相共漁樵雪一蓑。𨿽未登臺作釣叟。魚龍莫敢往來過。

示蕊蓮禪人

个事從來不可把。頭頭物物任瀟灑。百千三昧問將來。老大粗拳驀口打。

示慧理禪人

東塔眉毛不易窺。長長短短涉離微。有時瞎貍奴眼。不許黃頭問路歸。

示達愚禪人

鼻祖西來謂別傳。賺人特地起纖。已知濟北風顚漢。拄杖頭邊自豁然。

示靜涵禪人

山橫五六路羊腸。驀直去來荊棘昂。忽地與君通一綫。艸鞋腳底盡生光。

示毒風禪人

幾度曾遭義虎來。縱然有口也難開。老僧不是閒相識。痛棒當頭百念灰。

示威力禪人

當年行腳怨路滑。而今行腳怨自家。一口沙糖一口屎。橫拈拄杖徧天涯。

示剔眉禪人居山

行腳居山各有時。莫將容易縛茅茨。人來不是輕回話。急欲當機剔起眉。

示渙如上人

幾度扶筇過小橋。爲尋知識共雲飄。偶然談及無生句。亂墜空華破六鰲。

示里巷禪人

蹋破芒鞋伎倆窮。倒身應笑少林宗。遲機只爲分皮髓。賺我雲山千萬重。

示靈隱禪人

末後如何吐露渠。攔腮劈脊痛嗟噓。機前薦得非三聖。錯恨當年訶瞎驢。

示自若侍者

三度尋師三度打。一番呼喚一番新。有時摸著牛兒也。騎向街頭滿世驚。

示朗愚侍者

二六時中豎起眉。直教覷破話頭疑。師承喚處急須薦。莫待隨聲逐色迷。

示得元關主

个裏工夫勿論休。惟憑捏定死蛇頭。只遭一口通身徹。毒气賁賁射鬥牛。

示述明典座

變生作熟承誰力。土面灰頭只自知。染就通身油膩气。放收不下潙山師。

示牛山見斯禪人

來到牛山不見牛。煙雲影裏恣優遊。鼻頭拽轉渾無事。拍手童兒始自由。

示純一禪人

立地死漢幾時活。夢眼開兮始行腳。蹋徧雲山應自知。艸鞋不問腳頭闊。

示直指庵了塵主人

鼻祖曾來此岸頭。家風賣盡冷如秋。兒孫幸得沾春力。五葉一華開未休。

示正元禪人

喫緊工夫在己躬。何須華浪待春風。灼然是个金鱗子。安到龍門掌握中。﹝時師住龍門﹞

示文光禪人

禪客豫章來錦江。艸鞋錢盡可承當。老僧拄杖對君說。血滴滴時雪上霜。

示玉光禪人

萬峯山裏去逃禪。蛇虎相忘一枕眠。彼此了無生死夢。更容何夢夢驢年。

示無漏禪人

福城一蹋絕荊棘。負痛應知丈扭鼻。野鴨不曾飛去來。空將羅网張天地。

示興渭成居士

就中一句要君知。待客迎賓个是誰。忽地蹋翻滑石子。頭頭物物不須疑。

示成居士

不將色見與聲求。个裏如何始徹頭。試問耳聞及目睹。溪聲山色自悠悠。

示茂瞿向居士

五龍溪詠有聯詩。沒个人來讀斷時。怒起老僧施一喝。與君決破死生疑。

示瑞環陳居士

仙儒業滿陳君志。下手工夫眼最明。惟恐乘雲跨鶴去。題詩畱伴老僧行。

示君實蒲居士

茶酒筵中興不同。一般喫到淡和濃。各人肚飽尋歸處。笑指溪山落日紅。

示繪先黃居士

汝非三十年前事。戒酒除葷骨不凡。更向个中知痛癢。棒頭喝下長優曇。

示棘生白居士

吾將水艸按牛頭。一度生歡一度愁。只待芒繩爛卻鼻。蘆華明月任沈浮。

示鐵壁黃居士

身如鐵壁意如山。一點迷雲任往還。地聲開星月朗。照來明暗不相干。

示桂宇張居士

指君父母未生前。面目本來如儼然。靑則靑兮白則白。更無一處不生妍。

示心宇胡居士

鼻祖西來意若何。一江星月鼓風波。蘆華未向枝頭泄。已到魚龍脊上過。

示徳宇萬居士

觸背關頭一點疑。直教透過始應知。聲前不許容無物。處處逢渠卻是誰。

示瑞華李居士

先入玄門後釋門。二家活計不須論。就中若也知端的。鼻孔依然搭上唇。

示玉所班居士

阿誰拖汝死屍來。口不開兮眼不開。爲要與些酸子話。石頭瓦礫笑吾儕。

示仁吾陳居士

金剛會裏金剛種。萬億佛前結下來。更把話頭空四相。任從馬腹與驢胎。

示聘吾黃居士

白業紅塵盡不開。道人無事只閒閒。老僧覿面無閒話。幾个金剛圈跳難。

示廓宇黃居士禮峨眉

艸鞋得得上峨眉。爲睹賢師白象兒。覿面已知成妄想。原來輸與萬峯騎。

示誾所班居士禮法華

萬仞崖前禮法華。一行一字白牛車。生公昔日曾拈此。頑石點頭始到家。

示周居士

生死不明發一問。山僧只對不明明。有時明得不明處。半夜烏雞雪上行。

示默石禪人﹝師示眾說偈。命眾續後句。凡有續者。師復聯而示之。此紀其七﹞

生死已盡。還續甚麼。𨿽有見諦。啞人哩囉。咦。更向烏龜前作揖。不妨拍手笑呵呵。

示惟心禪人

山水依然是故鄕。艸鞋錢盡可承當。祖翁一片閒田地。幾度耕來幾度荒。

示心融禪人

露出摩醯眼放光。破沙盆是雪加霜。此回不遇盧醫手。金屑依然成翳瘡

示師中禪人

者點靈光不覆藏。輝天鑑地露堂堂。老僧不識貍奴面。誤認師姑是阿娘。

示大疑禪人

萬古長輝不夜光。兩眉中處盡全彰。貧兒不識在衣裏。乞食沿門道短長。

示南詢禪人

惟有淸風明月長。驚人無事下禪牀。娘生面孔才輕觸。幾點寒梅白曉窗。

示徧拙禪人

瓦礫石頭皆放光。無徧無正絕商量。有時變作崖前虎。威距峨眉白象王。

示雪臂巒禪人

破衲頭陀不會詩。顚拈倒弄自呈癡。筆尖點盡天中影。豈許馬師笑簸箕。

猗猗翠竹任疏狂。落節招人截短長。養就雄才堪敵國。算來無處可承當。

示惟也禪人

堪笑今時逐塊流。妄將水艸按牛頭。老僧不是成閒管。恐擬眞金混作鋀。

示蒼松禪人

毒中當年一禍胎。而今拽杖走云崖。忽然撞著瞎驢也。劈脊攔腮夢眼開。

示壽山禪人

乘雲忽地步孤峯。快得杖藜卻化龍。盡夜怒雷風雨作。曉來紅日又當空。

示靈隱禪人

靈隱山中靈隱堂。爲人不徹露鋒鋩。老僧非是成閒管。總要渠儂得所長。

示慧心禪人

道人無事隱江幹。夜月當空心膽寒。不識就中端的旨。揮毫珍重莫瞞頇。

行腳住山心未了。卻來者裏落荒艸。艸深無處覓龍蛇。無柰我家中毒早。

只有一張無用紙。卻來教我寫新詩。忽然想得無交涉。也是心空及第兒。

示靈木禪人

推蓬月下弄鉤竿。負命金鱗任往還。若得煙輕風浪盡。始敲漁火過巴關。

示微言關主

曾將伎倆弄關頭。今對老僧無所酬。古徳尙遺磚鏡諭。車牛不活打車牛。

示靜虛禪人

拳頭巴掌活當機。活得當機覓指歸。滿肚荒荊不解薦。疑心疑性落依俙。

示心田戒子

老僧不戒戒初機。正欲初機入理微。皎若冰霜佛所印。菩提心地戒光飛。

示無著禪人居山

鋤頭髙閣白雲中。不掘西來便掘東。翻出玄沙枯榾柮。劃開腳指笑虛空。

示六疑禪人

疑盡淨兮釋六疑。竿頭進步少人知。有時識得玄沙虎。便是西河師子兒。

示復源沙彌

學道英資在少年。身彊力健道心堅。豁然得見自家底。始信如來不妄言。

示悅可禪人

一重山又一重山。竹杖芒鞋不得閒。送往迎來無別旨。都盧只爲鐵蛇關。

示悅心禪者

山重重處水重重。就裏渾無一竅通。惟有天涯雲路別。時時縹緲帶長虹。

示不我禪人

與吾相住不曾疏。總爲江山間隔殊。若得就中分不隔。何天令我不毗盧。

示大慈禪人

相伴吾儕數十年。钁頭邊事可如前。一鋤曲蟺兩頭動。試問那頭便豁然。

示半偈飯頭

幾度不知飯熟否。一回喫到肚皮空。飽餐只剩些些意。畱與山童瞌睡濃。

示龍淵禪者

獨坐蒲團歲月悠。牢牢捏定死蛇頭。有時毒气一聲發。衝倒東山石牯牛。

示得中施居士

與君覿面痛加掌。打破虛空沒伎倆。撒手只教血濺天。饅頭鐵餡令人想。

示惟然禪人

惟佛與佛皆印道。應知此道絕言詮。老僧到此云不識。試問達摩傳不傳。

示昆源孫居士

不見一法卽如來。扇頭驀豎何其呆。根源徹處翻迷迹。夢眼重重撥不開。

示無宗禪人

火鑪頭句口頻開。爲我同門久措懷。分袂畱題標梵閣。風雲無日不徘徊。

示梅熟禪人

梅子熟兮堪正味。隨風飄落濫泥地。拾來顆顆甚馨香。只恐逢人百雜碎。

示快雪禪人

雙桂堂中住兩年。腳跟未穩彊參前。老僧不問路頭事。瓦塊石峯解答禪。

示心宗知客

沿途荊棘說來麼。腳下芒鞋笑口多。驀直路頭須照管。到家終不問如何。

老僧一墨盡渠勞。始信千山雲霧髙。珍重腳頭腳底下。艸鞋破處恨聲號。

示仁安禪宿

七十七翁病復蘇。純鋼打就个頭盧。有時撞破天邊月。大地風光何處無。

示道雅典座

殷勤事眾福如山。漫莫將心當等閒。非是老僧妄注腳。六年苦行得人難。

示了宗禪人

無吾宗嗣無可了了得如如向上宗試問个中何可了不勞彈指笑虛空

示東也禪者

此來忽地遇東風得意濃時便轉蓬若還風力不到處生死存亡不異宗

示空如監院

漫道空空空如也於中有个不空者試將返境入空時亦是鉆龜並打瓦

示瑞云禪者

扶筇直上翠微巓滿目風聲颯颯然路上許多荊棘刺與君說出我逃禪

示二隱禪人

佛祖機鋒動靜中開田拽石不他宗𨿽然種艸一般別受用初無有異同

示空谷禪人

萬籟傳聲應谷響千崖靈竅日嘶風若將耳聽誠難會始信巫山十二峯

示印中趙居士

東西南北杳無際若有纖毫卽是塵兩眼相逢對兩眼个中誰是出頭人

示雙溪楊居士

曹源一滴落雙溪問是三家村阿誰珍重淸風握在手東搖西擲任施爲

示觀生行者

變生作熟爲人勤業盡福增覺道成始信凡情情斷處別無聖解與渠論

示易庵西堂

萬竹山中無剩言擬開口處便還拳連連打徹自家底勝過諸方五味禪

相逢不謂道和難只在工夫密密間非是老僧慳吝法棒頭落處月星寒

示石幢首座

禪堂四面盡皆田夜夜蝦蟆宇宙喧子細聽來無別語聲聲啼破葛藤禪

示勒石禪宿

老不歇心心不歇打坐坐禪禪不徹擬欲深山埋著頭只恐撞破天邊月

雙桂堂中坐一夏無端惹得老僧罵從教鼻孔自遼天嗅落枝頭華雨下

示明璽禪者

學道如撐逆水舟愈撐愈退不回頭機關用盡渾無得撥轉從教直直流

示觀宇禪人

善法堂前擬聖流淒涼蜀地祖燈秋閒拈拄杖敲霜月萬朵靑山嘯點頭

示惺幻禪宿

牛首山中老比丘洞明己事到竿頭應知艸足牛淳也露地眠云不計秋

示云嶠禪人

欲向髙梁未得來而今夢眼醒卻開急將一句活頭語痛爲賢徒莫亂猜

示繼竹法孫

𨿽是少年有大志進堂出入非容易忽然蹋得艸鞋穿始信腳跟得點地

示燕石法孫

相逢相別十餘秋未恰老僧拄杖頭試問何時知痛癢白雲天際任風流

示吼雪禪人

相逢相別十餘年个裏如何得悄然今日扇頭書一語雪華飄落梅華前

示當臺禪人

中道機開誰个知如人飲水自相宜老僧非是閒錐札不惜憐兒老面皮

倒拈祖印印森森萬壑千崖定腳跟珍重隨緣堪掛錫漫教獨覺惹人爭

示四聰禪人

天然種艸不須論動靜渾忘物外人今日臨行書一偈何殊个裏絕疏親

示笑白禪人

名山髙出有名人隨處相將淡世情惟有破山伎倆別頭頭物物是嘉珍

示大素禪人

曾聞山上佛現鳥聲到耳邊不復聞始信返聞聞自性普賢白象獨爲尊

示洞初禪人

佛現鳥聲日日啼人人頑聽力猶疲相逢漫道前村好尙有前村隔遠溪

示云嶠監院

曾聞古徳輔叢林逆順機緣無易心自此任教肝膽碎終身相繼意深深

示策眉禪宿

適到老僧方丈中開言吐語盡同風剛剛只有無情棒要打山前老凍儂

示無息禪人

沿途荊棘對渠說只是渠儂總不知始信玄沙不過嶺腳跟未動正相宜

示再三禪人

三番四復到吾堂搜盡枯腸念未忘珍重沙灘滑石子有時腳底放毫光

示隱玄禪者

艸鞋莫問石頭滑行到山窮與水窮試聽崖前猛虎過一聲哮吼盡家風

示宏悌葉孝子割股愈親

割股愈親𨿽丈夫愈親豈在臭皮膚聖賢命脈合如是大道幾乎混小途

示秋水西堂

老僧示病卻沈屙一日三時問者多惟有闍黎髙著眼佛頭潑糞是如何

示密旨法孫

沿途荊棘萬千言說盡淸涼枯木禪只好往來畱个迹漫將口耳誤相傳

示朴存禪人

往往來來遇老僧拳頭巴掌未曾伸試將此語對君說痛癢何如徹死生

示懋弼火頭

勞筋苦骨壞僧衣飯熟羹濃住火歸撒手不知身力倦只愁沒个火星飛

示明暉禪人

來來去去路頭長帶累艸鞋腳下忙忽地蹋翻滑石子轉身依舊看斜陽

示慈容上人

萬般無如出家好出家決定沒煩惱縱有機境不相投渾如晴空一電埽

示唯唯禪人

舉筆欲拈新句子依然還落舊家風若將短杖探溝壑疑是深雲起臥龍

示穎凡禪人

一个蒲團一座山經行坐臥得心安毿破衲蒙頭睡一任佛來天地間

示九彥禪人

萬竹山中百日期蒲團坐破猛提撕忽然驚起梁間燕痛語喃喃釋所疑

示無私維那

竹林忽出參天筍勢欲吞雲吐霧來逐雨隨風多變態渾然如醉聽春雷

示澹月行人

老牛耕破妙髙峯不許和犁當一工今日白雲橫谷口藤華野鳥鬧叢叢

示四可禪人

老僧力倦與神疲書字無心筆筆奇珍重帶歸他日後石頭瓦塊尙生疑

示先開禪者

一隊芒鞋獰似虎遼天拄杖活如龍相逢漫道雲遊者个裏機關迥不同

示機樞禪人

與吾相伴幾經秋眼老昏華不濟頭只得爲君通一綫南山雲起北山憂

老僧棕履舊家風一世眼髙不與同今日送君歸故里蹋翻波底日輪紅

示伴石禪者

忽起一番行腳事蒲團拄杖並芒鞋前途蹋破極頑石開口呵呵笑我儕

示心源禪者

曹溪一片墜腰石千古令人想不來珍重心源如是作管教碓觜覺華開

示南枝禪人

從來臨濟白拈賊偸人鼻孔喫人血無端鼓起大波瀾魚龍攪動只教徹

示常然禪人

忽然行腳來三教撞著盲龜開眼睛木孔值浮天地外棒頭消息恰山僧

示心止禪人

香鑪山上香鑪峯日有煙雲繞碧空珍重上天惜鼻孔莫教觸碎與人同

示盡浪沙彌

勤習沙彌莫等閒相隨野叟過梁山應知別有天然樂鐘鼓明明示汝安

示拈笑禪人

參禪學道須年少色力方剛堪可了任是楊岐栗棘蓬吞來數數不知飽

大道無門沒柰何任人穿鑿定干戈有時摸著乾坤眼山不開華水不波

示本空禪人

動亦如如靜亦如漫言肘後有眞符老僧試問渠儂也答我須教一字無

示三堅禪者

艸鞋只怨路頭長行盡終無腳放光惟有枯椿爛榾柮與人劃血自承當

示五空圊頭

个事從來沒覆藏頓開衣綫露堂堂韶陽老子曾拈出只是時人逐臭香

示天鏡侍者

籬菊開時霜正濃一枝傲出嶺頭松渾然不怕經寒暑吐霧吞云勢若龍

示尼西宗關主

一半信兮一半疑三生六十劫還遲此回若不開心眼難效當年尼總持

示尼一喝

如何可是沙彌行向道師姑莫養兒拄杖昔年曾觸忤及今懷滿肚皮疑

幽居常在菜園沱卻勝中天一大峨白象有時輸與你莫將騎去惑檀那

示尼湛源

一回相見一回新錦水灘頭釣个鱗若也吞雲吐霧去尙通消息與山僧

示尼天然

圓頂方袍大丈夫威儀動靜體如如時時摸著衣綫下不枉空門續祖圖

示尼惺默

惺惺寂寂寂惺惺默默無言始識眞若到語默不到處始知个裏卽無生

示尼惺凡

了知世道皆了也卽此了凡卽聖因看盡世間凡與聖都盧別是一家春

示尼自惺

若道自惺惺何物阿誰知是个中人經行坐臥渾無事只在當人一念眞

示尼若玉

承送老僧一隊鞋半隨赤腳半塵埃有時踏破腳跟露始信機鋒不亂來

示尼林庵主

曾問祖師蜜蜜意腕頭掐捏甚分明時人不解當陽薦錯向籬邊打葛藤

示尼佛然

肝膽從來不可別爲忠爲孝盡於期老僧爲贈臨行句拄杖頭邊个是誰

示印空善人

八歲龍女尙成佛而今人道豈難爲若然就裏知端的華笑鳥吟不較遲

示發閒善人

鳥吟華笑不他宗只在工夫日用中忽地蹋翻波是水了知色色總成空

示祖聯善人

生死關頭一點疑終朝念念猛提撕情忘識盡生荊棘刺殺山頭老古錐

示天階秦居士

問君讀盡幾車書握管文成似有餘我已搖鞭君信否歸家應笑倒騎驢

示劍白黃居士

髙梁拔劍出營東猛烈巍峨气岸雄得勝歸來分野戍惟畱玉帶振吾宗

示桂生秦居士

歲除忽索扇頭詩滿肚荒荊得句遲幸有一枝梅伎倆和風送與桂翁知

示一吾曹居士

差別階級賢聖位都盧一法卽無爲拈來試問參玄者眼上生毛兩道眉

示慶吾陳居士

治亂未定道初行引得時人生愛憎狗肉饅頭君旣喫莫教污我破沙盆

示榮所胡居士

山後山前幾个松飛飛拂拂鼓燻風常臨耳畔通消息只是無人達此宗

示紹泉周居士

鐵面閻羅難摸索銅頭衲子豈能窺个中一點眞消息拈向君前漏泄機

破山禪師語錄卷第十四

﹝辰州浦峯四世法孫性炅沅州明山四世法孫惟梁同刻破山和尙語錄第十四卷

堆藍弘禮禪人對秀水謝文英書倪君亮子天章刊﹞

﹝康熙庚申年仲春日嘉禾楞嚴般若坊附藏流通﹞嘉興大藏經破山禪師語錄

破山禪師語錄卷第十五

當陽玉泉嗣法門人印正等編

示偈二

示猊曹禪人

漫道沿途無法說石頭瓦塊弄精魂相將只恐迷來路腳下無疑意最親

示厥中禪人

相共老僧十數年半隨雲水半隨緣而今試問如何也驀口痛遭一大拳

東西不變厥乎中左右四方煙雨濃試問前村牛卜卵忽然生出活如龍

示蒼然禪人

獅子峯前獅子兒全威踞地爪牙齊有時返擲一聲吼百獸聞之盡皺眉

示三笑上人

幾曾駐錫赤牛城一度加鞭一度淳試看人牛俱不見煙雲影裏任縱橫

示蓮之禪人

覿面與君个話頭卽離雙放又雙收有時跳上天去逼得通身冷汗流

示九昭禪人

特地來玆共寂寥忽將底事動吟豪始知不負新行腳他日雲山去吼哮

示松虛上人

昔日平西話別來而今雙桂學癡呆有時漆桶從前快夢眼重重盡放開

示慧融行者

幾向叢林行行來肩頭腳底始知回若然輕重得分曉萬里晴空聽一雷

示輝幹禪者

世出世間無兩法修行惟在道心堅若然聖解不須立也要凡情脫得圓

示光藻沙彌

小小沙彌要勤學休將懶墮生輕薄有時發奮步靑雲獨取驪龍頭上角

示月痕禪者

去去來來怨艸鞋羊腸古路誠悠哉此回若不開心眼瓦礫石頭亦禍胎

示碧禪者

逼得生蛇欲化龍何愁無處不春風有時驚動須彌走四海五湖盡不通

示居山淸月禪人

一瓢一衲住名山萬苦千辛要耐煩他日道場開了後普賢爲汝敍溫寒

示心宗監院

已分半院居三載共守寂寥始六時淨業參禪無異路歸根去作天人師

示大奇禪人

雙桂堂前無剩言教人活計只開田生涯就裏天然別種艸生生續正傳

示月樵禪人

走盡諸方參盡禪適來杖底叩三玄有時裂破娘生面始信鼻頭在口邊

示體心禪人

安貧樂道足生涯艸不逢春木不華若是上林黃鳥叫應知个裏活龍蛇

示正祿禪人

發意來參雙桂禪腳頭腳底艸鞋穿有時蹋破極頑石漫道生公不現前

示居山天竺禪人

老僧策杖過山來惟見佛音吼似雷若是主人能善聽管教夢眼一時開

示印善居士

世出世間無別法所圖一味道心堅忙閒動靜開心眼任是牛皮也著穿

示懷徳飯頭

煮熟金牛飯未曾一回火候一回新來來往往參禪客饑飽何如舉似人

示靈源禪人

行一程時又一程腳頭腳底水雲生忽然蹋破極頑石拍手呵呵笑不禁

示本來禪人

萬竹山中且學呆逢人漫果將心灰有時摸著娘生鼻始信吾儕曾說來

示太和禪人

幾來雙桂坐枯禪未破蒲團鞋也穿露出腳跟猶且可漫教蹋碎个疑團

示碧雲禪者

學道渾如急水流漫將文字在口頭有時吐卻天涯外一任魚龍破浪遊

示止止禪人

一生懶病教誰解萬里淸風只自知珍重時時常在握捲舒一任合其宜

示若也禪人

髙梁發足上峨眉兩處山山莫與齊此去艸鞋開毒口毒人行腳笑怡怡

示扆﹝匚﹫日﹞上人

三峽錦江峯十二尙飛一座冷泉亭不知曾中何人毒吐霧吞云宇宙昏

示美石禪人

適來蜀地又思楚行到楚中思甚麼惟有老僧拄杖子撐天拄地念摩訶

示不違火頭

只愁沒个火星飛日日關柴入影微撥著不知煙是火從來佛祖悟榮歸

示默識行者

擔囊負缽到叢林切莫上辜雲水心腳下艸鞋蹋露骨始知肝膽對人傾

示世美胡居士

幾度行玆幾度傷歸期卻也遇天荒老僧此夕無他贈返棹池州鶴夢長

示玄初莊主

雙桂堂中一隻虎有時踞地獅兒吼兩來不問勝和輸千古令人翻觔斗

示玉若圊頭

一帚能教天地潔千年不許落塵埃重重分付只教徹漫莫和塵掃下來

示星北禪者

少年學道莫因循終日滔滔勿外論但到計窮力盡處始知佛法不容情

示寶峯禪人

覿面渝城尙未知忽然迥脫得相宜始知个裏新行腳不負艸鞋磨腳皮

示發重居士

聖賢一語利如刀恩愛從前定不饒只待胸中消息盡始知佛祖道風髙

示正如和居士

不是心兮不是佛不是物兮是甚麼偶然蹋著者些子大地山河無彼我

示別傳書記

雙桂堂中坐一期工夫無間猛提撕有時扭卻娘生鼻吸露吟風更不疑

示西性禪者

撥開荊棘到山中不覺寒威起臥龍牙爪𨿽然不具足將來吐霧躍長空

示蒼峨禪人

雙桂堂中坐幾年蒲團七破非偶然莫將學解爲知解始信天龍一指禪

示塗居士

頑石堆堆尙點頭安知爾不曉春秋老僧只此堪說法試問曾敲煙雨浮

示常參典座

廚前竈後家常參一飽無餘莫放憨任是金牛來笑我踢翻飯桶語喃喃

示淸虛上人

雙桂堂中飯眾齋一回得飽一回來從今莫問禪和道自此歸庵養聖胎

示博達法孫

幾曾音問寄林丘始信望中煙雨浮今日與伊擲句子亦將春艸按牛頭

示不會禪人

散期正好做工夫漫謂禪堂規矩無坐臥經行只者个原來始是赤須胡

示眞修上人

五龍山裏五條龍獨有一條來萬峯且去天邊行雨澤他年自是得雲從

示水月禪人

頂笠腰包雙桂來禪參無驗學詩才老僧白棒忙收拾不打癡頑亦是呆

示涵之禪人

四來不問禪和道一定要求字與詩可惜芒鞋蹋斷鼻依然腳下長頑皮

示非外禪人

个事從來在者裏非空非內亦非外若人向此開雙眼任是刀山渾不礙

示居山見愚禪人

避喧求靜方爲靜風動水流又若何倘得鬧中能作主亦同我佛住娑婆

示決庵禪者

楚雲飛上巴山頂一片東來一片西忽地作風又作雨苦人帶水與拖泥

示晉山禪者

南北東西𨿽有別當仁千里卻同風老僧非是長於舌筆底如春起臥龍

示常先沙彌

沙彌小小初行腳蹋倒東山並泰嶽四海五湖任麼遊身心煉得同云鶴

示如嶽禪人

昔日相逢今日來兩回有口也慵開臨行書个住山偈歲久年年深成禍胎

示息之禪人

嘗聞雲水是家鄕道脈相將流派長珍重竹陽行腳士溪山切莫錯時光

示佛旨水頭

肩頭腳底事如何腰系一根爛麻索漆桶有時得快來雲山蹋徧露行腳

示心師禪人

澄淸絕點性如之一道天然只自知今日老僧無別贈更添渠號卽心師

示汝密沙彌

道冠天人何不惺東三西四卽遲遲從今始識來時路蹋破芒鞋弗自疑

示鏡南沙彌

出家務要學沙彌勤習須教發大疑忽得腳跟絲綫斷釋迦原是小廝兒

示源初禪者

終身供養無一字意欲老僧打葛藤不是拳頭並巴掌原來一棒一條痕

示慧圓戒子

入道初機只恁麼無容毫髮莫蹉跎但將衣法行持去自有交光互网羅

示冰源戒子

得吾戒也受吾學動靜忙閒無系縛只此便是了死生任他佛祖尙難摸

示繼初禪人

意欲老僧名與號老僧直示不明名從來佛祖尙難識今日如何舉似人

示歸宗禪人

斬蛇手段有歸宗殺活從教繼祖風今日老僧重說破他年漫莫與人同

示智林禪人

未曾覿面一番去教我如何指示渠長憶當年保福輩隔江招手悟猶遲

示恆一上人

自出家來本幻棲看空身世孰如之蒲團竹椅松堂坐一任流光東復西

示泐石禪宿

雙桂堂中坐一夏無端惹得老僧罵從教鼻孔自遼天嗅落枝頭華雨下

示摩云禪者

鵬搏萬里勢摩雲飛落有時還自尊羣鳥任他較勝劣南溟終不比其倫

示紹吾嚴居士

行腳多年志已灰萬峯山裏把頭埋相逢只有無情棒打得時人夢眼開

示守山禪人

東風昨夜吹空云迥迥銀蟾出海門照地照天還照物山僧獨指照禪人

示明川張居士

話頭一句始牢關坐臥經行只此參參到情忘心絕處白雲依舊覆靑山

示棟林李居士

裁長補短趙州衫溽暑祁寒身上穿伎倆若將星子定七斤猶未盡風寒

示磐石餘居士

目前萬物自瀟灑不必空空空是也擬欲分心取捨中粗拳劈口通通打

示收飯行者

不避風霜揀易難肩頭活計日關關兩盛珠飯銀光爍幾个男兒解飽參

示卉木禪人

種田漢勤苦耕鋤頭到處是佳珍披星戴月如何契散淡風顚佛祖親

示月相侍者

叫一聲應一聲師承喚處要知音曾憶鳥窠囑侍者布毛吹起續傳燈

示徳云侍者

侍者三喚如是成現徳云徳云回頭轉面呵呵不負千古下一朝相見

復石帆嶽司馬

一覺長伸休問道三餐茶飯懶參禪破山不是閒相識拄杖挑來个个圓

復靑城陳居士韻

老僧白棒久生塵試問當機熟未曾只恐鐵鞋逢滑路冤家撞著對頭人

華嚴法界有誰知幸我維摩提一提畏憶佛魔相比並鳳巢終不許雞棲

復華仲李居士

聞如鐵壁與銀山透了一關又一關逼得西湖顚倒走那來枕子著其間

將謂渠儂笑枕子誰知枕子笑渠儂都盧拋向西湖裏春枕梅華夏枕風

復於硎郎居士來韻

逆順道行行有時有時行道道如之老僧何用機關眼賢聖從來毋自欺

老僧行徑令人猜舉世人爲皆妄來試問妄來何罪福人人个个覺華開

發之長短有何時可去可畱安用疑疑則別參君且信始知信處有誰知

復黃居士來韻﹝道號六解﹞

六解還從一結來就中知結解徐開華巾綰結分明示反惹今人胡亂猜

婆心佛祖甚殷勤百計千方豁己靈四十九年除糞具而今翻作臭糟瓶

復鱗伯吳居士

良晤君兮話亂離半言肝膽半言詩偸心未敢窺前哲恐我相將學賣肥

流落天涯十載余老將安枕欲何居怪行索隱皆荊棘惟有同塵卽敝廬

復蟾賓鄧文學

偶撐短棹到蘆煙攪動魚龍浪拍天才把絲綸輕一擲吞鉤盡是口頭禪

難兄難弟吐華詩試問幽人知弗知不覺春秋將七十還來江上共攢眉

復梅生鄧居士

不覺相違五六秋已知藥病自相投老僧筆力尙如此未信如何始徹頭

復焦山寄云主人

病僧終日只偸安無意和人下釣竿果是獰龍翻碧浪斷然不肯困澄潭

復破浪禪人

梅華雪子兢峯頭開落渾然春信浮觸到面門須著眼莫教穿過臭髑髏

堪憐爾我是同鄕略露鄕情偈兩行莫道歸家心便了蓬州溪口路羊腸

復淡竹上座

千般伎倆到吾儕一袖懷歸語似雷珍重闍黎惺兩耳莫將啞謎隔山猜

復燕居上座

無端平地起風波惱殺孤漁沒柰何擬把絲綸輕一擲吞吞吐吐復來麼

惡聲大發太心孤險似當陽捋虎須分付一枚蜜果子逢人漫道苦葫蘆

復萍石關主

若个團標若个關其中住者漫偸安閒將死句拈活句月影山光任自看

復覺城禪人

伎倆不將筆舌盡封來愈覺露多文老僧目過▆回覆一任闍黎意縱橫

復怡聞禪人

者裏何容是與非阿誰打瓦並鉆龜老僧性命幾乎喪只爲畱眉接鈍機

復隱初禪人

龍蛇隊裏混龍蛇現躍飛騰不作家旣具吞雲吐霧口何妨露爪與張牙

復維那辭執事

爾之執事向吾辭吾欲辭兮卻向誰爾我者條窮性命不知還活幾多時

復塔坡法孫

三過錦江心未悄一鳴白鹿覺風髙老蘇騷骨今猶在蜜感時人來見招

復以門修知客

堪笑逃禪小苾芻風霜才冷自榮枯將期別有陽春日誰道翻加气息無

號象崖西堂

象骨崖前拄杖拋艸匆打折瞎驢腰有時鱉鼻蛇吞卻吐向鳥窠吹布毛

號靈筏禪人

苦海常常駕鐵船經風經浪渺無邊有時度盡驢和馬又去虛空接聖賢

號雪臂禪人

萬里勞勞八翠巒竟將底事叩三玄老僧不問西來意直指神光雪臂傳

號丈雪禪人

劃斷蒼崖倒碧岑紛紛珠玉對誰傾擬將缽袋橫攔住只恐蟠龍丈雪冰

號非如禪人

巧尙無兮拙亦無無無頓盡卻非如老僧信意拈來贈千古芳名載祖圖

號念空禪人

念空空處更空空方可臨行路路通若有絲毫空不去牛頭馬面捉如風

號嘯宗禪人

蜀山蜀水萬千重行盡空教杖化龍遲機只爲分皮髓而今堪笑少林宗

號時雨禪人

萬籟榮枯周復始其中一點需時雨根頭潤透葉森森引動燻風忽地起

號指南寂法禪人

寂法無言始一關到來誰易復誰難而今不問禪和道卽此安心是指南

號石傘禪人

雲門慣把驗龍蛇今日遭逢个作家兩手握來晴雨處撐開半滿蓋天涯

號梅林禪人

天然貴異壓羣芳幾受風塵幾受霜忽地一枝開劫外滿腔馥鬱任馨香

號平溪禪人

曹源一滴自平溪派派分來莫與齊獨有鏡公親薦得傾湫倒嶽任施爲

號天樹禪人

地生畢竟非天樹天樹華開勢若王眾鳥飛騰棲是處儼然放出如來光

號爾赤馮居士

試看奇哉石上蓮根頭迥出劫初前非靑非白亦非赤那許瞿曇信手拈

不向今時與劫前超然迥出石中蓮者回落在山僧手舉起令人笑破顏

號若崖華柱禪人

天王華屋與華柱只要尋門堪可入幸得老僧別號之堂堂一竅若崖窟

號慶雲禪人

試問云根印在谷有時出沒任奔騰只能惠澤潤枯槁不許隨龍帶縱橫

贈流長蘇居士

同在靈山付囑來君爲宰相護吾儕法幢建立文峯下舉措令人夢眼開

贈髙梁田邑侯

嘗聞否極泰來時天假仁風安亂離泉石已經沾雨露雷轟口豎道傍碑

贈松影律主

虎錫輕飛南北遊瞻風撥艸懶同儔歸來結个茅茨住又被人天引出頭

贈正彌律主

虎錫龍盂跨海東威獰獨踞振宗風一聲咆吼西郊外驚起羣靈俯握中

贈山居念一禪人

佛印山頭結个庵不容腳迹到人間柴門𨿽是無封鎖常有云來把住關

贈山居不二禪人

村居足有好生涯水演頻伽風弄華碌碌道人何所事飽參後更一杯茶

贈心蓮院主開接眾堂

空門無法不包羅誰是誰非肯恁麼指向飯籮開隻眼叢林自此接禪和

贈行可住持

喜君位入雜華林祖祖相傳只此心大小住持人事畢倒提海印意深深

贈石年曹居士

點頭曾憶生公法壁立天涯勢卓然始信八風吹不動維摩堪好作同年

贈蒼松上座

粗拳驀築掌連轟大結冤家佛祖同此恨橫胸機峻峭鉤竿隨處攪魚龍

贈偕之劉居士

老僧出沒路多岐石塊不疑瓦塊疑喜得狀元騎馬過鏗鏘聲落鳳凰池

贈蓮月上座

省覲老僧策杖來沿途荊棘口頻開十年缽袋阿誰補深喜而今成禍胎

贈東林黃居士

十二巫山路險巇腳跟下事阿誰知扶危蹋破峨眉月白象終輸夫子騎

獨坐山齋沒伎倆揮毫對子說無生烏龍拄杖來吞卻逆吐黃河徹底淸

贈顯余上人書經

白馬駝來只一滴摩騰費盡紙千張何如更有雙桐士鎭日揮毫放墨光

贈鑑吾居士出家

頓脫樊籠到我家無拘無束混龍蛇有朝忽地風雲合一任當空露爪牙

贈靈隱上座

道行川楚自曹源發脈無分後與前任是銅頭鐵額漢須教喪命爪牙邊

贈廖縉書生

小小書生膽志奇出言協語有深思從吾雙桂堂前過不獨偸香折一枝

贈隱初上座

八十人過最後機志堅愈遠埋愈微驢年尙未安名色誰敢當前著眼窺

贈三笑上人

閒坐無詩伎倆窮毫揮有則振家風老僧欲寫天邊月恐落池中驚臥龍

贈忘我侍者

昔日鳥窠吹布毛今朝雙桂墨香飄兩重公案齊拈出益爾巾瓶聲價髙

贈蜀眉姜孝廉﹝持在雙桂剎變﹞

做官做佛兩忘情是个無依出格人今日已經雙桂手鋒刀掃盡絕紅塵

贈龍丘陳撫憲

因邪打正道相親布服糲羹不攺仁只恐風雷轟日腳夢崖頑石也生情

贈禦錫陳居士

祝融密密汗徵鞍逸興引鞭榮任還觸目尖山云五色甘霖指日灑邊關

贈小山於將軍

城開王化松雙栽爲鼓風濤引鶴來近日如何枯不並獨參天地靜氛埃

結義樓頭松雨株一枯一茂意何如可知伎倆天然別日鼓風濤聽嶽呼

贈魁寰段總戎

平西傑出个英雄志量過人迥不同烈性懶撾塗毒鼓時來蕭寺聽疏鐘

贈公旦文文學

亂離之後逢知己知己之情何日已徐子爲君寫艸虫徹吾病處較些子

贈任卿譚元戎

夜宿天城景物幽風濤聲徹水雲頭耳邊聽久無消息夢入深深何去畱

贈雲幻上座

獅子窟中獅子兒漫將牙爪對人施有時戮瞎貍奴眼哮吼一聲天地威

贈靜也江居士

二十八年彈指間童顏殊覺已蒼顏喜君曾作煙霞侶錯縱風塵爲我閒

贈薜總戎

鞭牛鞭馬各成功做了將軍又務農大抵合時春興好就中更不與人同

贈三祐陳童子

忠臣之子苦飄零國運何時得太平有日上蒼開隻眼任教頑石也生情

贈亦峻劉文學

旣從釋也又從儒二教何嘗病有無已具蟾宮折桂手莫同蛙步止泥途

贈鳳寰楊副戎

李白桃紅自一村蜂喧蝶攘舞嘉門幽人本不貪幽趣趣亦存兮人亦存

贈鑑玄禪人

奇山異水是僧居柏木沱邊結艸廬淡飯黃齏隨分過天然有目報皇都

贈印良禪人

同與老僧數十秋幾番患難孰能酬淵澄淸淨傳心印四海鯨鱗任爾收

贈幽之侍者

變生作熟爾勤勞有日風雲聚會髙始信獅林無異獸恐將溪水泛全潮

破山禪師語錄卷第十五

﹝四世法孫潭州白鹿寺性慧辰州龍山常杲▆峿寺海藏雲棲山海定曲州磚鏡堂憨石修觀同刻破山和尙語錄第十五卷

堆藍弘禮禪人對秀水謝文英書倪君亮子天章刊﹞

﹝康熙庚申年仲春月吉旦禾郡楞嚴般若坊藏板﹞嘉興大藏經破山禪師語錄

破山禪師語錄卷第十六

當陽玉泉嗣法門人印正等編

示偈三

送善庵禪人歸五臺

柳眼臨風匝匝開意分南北幾經來一回艸履錢還足恨不如飛到五臺

送微言禪人歸楚

長連牀上幾經秋忽地翻身活話頭走起欲拈行腳事艸鞋先到楚雲樓

送百拙書記歸閩

驢年結下苦冤家今日相逢興不賒且去鼓山時喝水快來只此驗龍蛇

送含璞禪人歸秋林

紫胡狗子睡沈沈賊打籬笆解轉身此去再來吞佛祖莫耽影響吠秋林

送死心禪友住山

與君同處又同參廝結眉毛不忍刪付个火鑪頭句子有時撥著也心甘

送丈雪上座南遊

雪骨冰肌誰个知臨行相贈扇頭詩淸風贏得還歸握漫莫逢人露一絲

送體宗上座歸方山

此番相別眞惆悵一个西來一个東珍重瀘陽雲水客相從漫莫與人同

送燕居上座病歸楞伽

瓢笠新新逐暑行相忘到處可容身不因病斷膏肓骨孰向楞伽問水雲

送觀止法師歸黃龍寺

數年著意此竿頭一日輕拋未易收擬把南溟較尺水黃龍奚肯類泥鰍

送六融禪人

六融融處更融融廓落無涯天地空恁麼海山風月去艸鞋腳底活如龍

送無隱禪人歸裏

百艸頭邊春信萌老身必也付歸筇前途撞著髙低路履歷無疑似萬峯

送大休法師歸巴江

不覺歸兮悵水雲巴江講案久生塵可分半座同行化爲信當機熟未曾

送薝卜禪友行腳

肩荷長長个蒺藜煙山煙水去尋師石頭踢破娘生腳帶累芒鞋喫苦皮

送悟玄上座住大樹堂

新秋紅葉滿天飛珍重闍黎衣缽歸大樹堂前開飯眾四來狐兔盡收威

送丈雪上座之江南

辭我江南走一走江南機熟許何久佳音不敢自囊藏露布些來看果否

送彼岸禪人住山

此去深山學逸叟逢人罵徹始▆▆任他千佛出人間衲被蒙頭不知有

送禦木禪人歸裏

久擲江幹隻眼龜值逢浮木尙依俙而今斂爪歸瀘合但聽風雷活鈍機

送耕云禪人歸裏

瓢笠孤徵毒熱時此回行腳欲何之想來故國雲煙杳望子榮歸路不迷

送含光禪人歸裏

二十五年頃一過相逢對理葛藤窩此回歸到瀘陽去漫莫逢人唱哩囉

送覺城上座歸平都山

十二年來夢一場顚三倒四混時光而今覺得平山好分付闍黎去舉揚

送斷峯禪友歸黃山

痛喫烏藤咄咄歸逢人漫把惡風吹沙鐺土竈埋深澗活煮淸泉接鈍機

送蓮月上座歸九靑山

一回相晤一回新愧我鑪錘生愛憎珍重闍黎千里驥揚鞭蹋碎嶺頭云

送幻融禪人結茅

計窮力極如何歇刈把山茅打个結動靜忙閒解不開此中正是安身訣

送靈隱上座之楚

傑出巫山十二峯遼天杖底攪魚龍楚云望斷堪收餌漫笑華亭推破蓬

送別枕石法孫

但行吾道卽親覲何必千辛萬苦來湣及扇頭書小偈好生將去展襟懷

送別紫芝法孫

相逢相別意匆匆幸遇巫山十二峯帶著峨眉星月走照人肝膽啟吾宗

送隱初上座住大寧寺

濤聲萬派自曹溪分布只教絕所疑漫道老僧那半院盛山法乳任施爲

送耳毒法孫歸寶蓮

百里乘駒破暑來引鞭逐動寶蓮開老僧沒卻半邊鼻珍重吾孫袖帶回

送石云禪人之江南

吾孫瓢笠到江南祖脈依俙血未幹珍重臨行端的句麥寒寒處水寒寒

送語之法孫荷師靈骨之峨眉入塔

荷師靈骨上峨眉始信承當足此宜气傲不隨風雨落時時親覲普賢師

送指月之川北

艸鞋只怨路頭長个樣如何歸故鄕珍重道傍荊棘刺漫教扯破爾衣裳

送天吼法孫

世亂攜鋤住白華半融芋子半融茶客來管待般般具始信風流出當家

送話石禪人

擬將程限記歸工蹉過巫山十二峯幾个玲瓏幾个怪吞雲吐霧不他宗

送聽雪法孫歸牛山

老僧遺物尙存之始信龍天作護持今日重逢爲證據牛山法道任施爲

送朴存禪人歸裏

昔年曾住平都山今日相逢扭鼻酸珍重持歸作供養漫將脫去與人看

送印璋吳居士歸渝州

數載相逢一旦別獨憐爾我風塵客錦江曲去奪髙標掉棒只打波心月

送順空禪宿

畱君不住送君行馬首云霜逐漸輕索我歸家端的句揚鞭處處柳條靑

別我劬樊居士

三顧髙巖心未悄九年面壁意如何須知此調人難和接拍新新唱楚歌

別秉素牟居士

爲尋知己泛扁舟密意風帆孰與酬共建法幢拈未了點頭石笑祖燈秋

別首四譚居士

幾回良晤老維摩一默榮歸信我何今日與君開半道他年有願復來過

別行素牟居士

差別無爲最上談策君語默轉身難忽然人報茶來喫暗笑癡蠅度紙關

別昭慶松云主人

幾番行腳幾番來走破娘生鐵艸鞋將謂此間多住住誰知柱杖吼如雷

別太石長老

吾儕終日著袈裟伎倆無能盡爪牙卻被闍黎分半座共拈一朵合歡華

別君一院主

瞎驢隊裏幾經來糞气坌身成禍胎莫道自心還自了盧能米熟要師篩

別悟心長老

悟徹心頭一點疑能爲可作天人師破沙盆是正法眼鄧傘丫非汝住持

別文字牛居士

忽然良晤在渝城久熟機緣豈讓人臨別墨華香宇宙等閒不與世同春

寄東川呂相國

老僧行徑惹人疑不作將三就兩時桃李也隨肝膽露難兄難弟吐華詩

寄遠離毛總制

賣弄曹山酒一壺顚三倒四醉饃糊閒神野鬼才驚散瓠子冬瓜逐隊扶

寄林一牟將軍

人戶門前滑石版幾能起跌幾能遠老僧曾向此經過𨿽覺深深猶淺淺

寄玉光禪人

抱恨歸家豎法幢酬師漫可自拈香天池近日多些子爲等闍黎代舉揚

寄破雪關主

三月桃華謝復開靈云見也念都灰叮嚀囑付三巴子漫寄關頭一著來

寄離指上座

十載相聞喫一驚片言堪可話三更師徒衷曲終難盡付與歸筇上碧岑

翛然滿室無他物養成一具傲物骨老僧只此達知音試問如何三五六

寄淡竹上座

自從離亂不相聞忽見人來報喜音始信吾徒安靜處一聲白鹿振叢林

寄雪臂上座﹝時師目語嵩語錄﹞

馬度虛名播蜀南老僧何日得乘鞍令徒如是加鞭策試問巒公閒不閒

寄慧覺上座

七載無音一旦來始知臭口對人開龍天且具風霜眼爍破乾坤笑我儕

寄聖可上座

見山忘道是偸安見道忘山非等閒珍重闍黎恩聖可漫將滴水當波瀾

寄六岫上座

兩聞慮我老空山我慮空山非等閒況子八關關不住又余蛙步走江南

寄鄒元戎

東北生靈瘴癘消挺然傑出个英豪老僧說法堪依賴爲旭爲霖破寂寥

寄龍門湧泉禪人

一回相見一回新﹐拄杖權爲答話人。試問髑髏前見鬼﹐始知就裏有冤親。

寄炎雪禪友

自在桃華嶺畔別﹐渾然如醉薜蘿中。通身長出參天棘﹐刺殺山頭瞌睡翁。

寄懶石法孫

夢眼何如不放開﹐癡癡蠢蠢臥江隈。老天恨煞云縹緲﹐無片髙飛到我來。

云無一片到吾儕﹐今日何多散漫開。想是谷幽原不定﹐流來不盡復流來。

寄伯符法孫

自從記莂靈山頭﹐一字無聞已六秋。今日龍天推送出﹐令吾歡喜令吾憂。

師子貨中師子吼﹐羣英一見翻觔斗。忽然輥出混天毬﹐一應邪魔皆拱手。

寄居山聞初禪人

數載云封不見來﹐一朝春迅吼如雷。已知在養子牙爪﹐不覺蒼龍出瀑崖。

寄養玄譚向化侯

吾蜀巫山十二峯﹐勢參天地有誰同﹖而今與國堅關鎖﹐日吐風雲益外中。

寄忠路惇源覃司君

不覺相違十載余﹐世情更變人情疏。而今記得當年事﹐李子機緣熟也無﹖

寄素庵田居士

瓢笠放身天地走﹐相逢沒个逃禪叟。錦江覺得多金鱗﹐試釣不知機熟否﹖

寄教宗禪宿

寄與深山老比丘﹐終朝活計火鑪頭。懶贊曾來煨芋艿﹐髙風千古孰爲儔﹖

寄萬壽寺主人

老僧來到沒人陪﹐幸有當門楊柳垂。只見楊華開又落﹐不知春夢幾時回﹖

寄蓮月上座

住山行道要應時﹐莫學將三就兩而。了得个中渾不顧﹐打風打雨尙遲遲。

壽夔州拙溪熊太守

野衲瓢囊無特物﹐單單一个死貓頭。拈來獻上瞿塘主﹐壽與波濤曉夜流。

壽壽伯塗兵憲

我與先生隔一宿﹐先生長我十餘春。漫將此語論延促﹐見也觀河悟未曾﹖

壽淡如劉居士

受生長生與無生﹐孰个生生足可論﹖就裏若知端的意﹐黃華翠竹一般春。

壽節也黃孝廉

百年三萬六千春﹐一度禾香一度新。大結霜華輸王粒﹐榖臺滿載許誰爭﹖

壽榮寰趙居士

年年四七經華祝﹐惟有今年預祝何﹖想是榮催桃李熟﹐千枝萬顆益三多。

壽乾徳張居士

春光初度始爲奇﹐梅柳前村野鳥啼。聽得壽圖添新句﹐聲聲惟道與天齊。

壽雪臂上座

吾徒母難渾忘期﹐野衲誘人未足奇。拄杖驢前開正眼﹐莫將艸料亂離支。

壽蒼松上座

滑石風髙與壽齊﹐挺然獨露小溪西。往來狐兔皆驚異﹐幾个惺惺幾个疑﹖

茅庵靜坐觀山河﹐華笑龍吟鳥助歌。就裏不隨聲色者﹐等同仁壽薦來麼﹖

壽石砫嵩山馬司君

彈丸之土聲天下﹐千古阿誰敢擬價﹖惟有將軍骨不凡﹐雕弓髙向蟠桃射。

壽丈林上座

禪喜庵中逸老禪﹐與同修竹作同年。同年況有風晴興﹐贏得心虛節更堅。

壽心修禪人

絕頂孤峯結把茅﹐了知半世諸塵勞。無生自有無生句﹐水月空華伴寂寥。

壽九彥禪人

萬竹山中不老禪﹐與同鹿鶴日蹁躚。風雲日日間來往﹐時韻千秋繞法筵。

壽繼竹法孫

一年一度動寒威﹐報道隴頭春信歸。想是賢孫添壽日﹐普天匝地放光輝。

壽世知上人

通身是病通身藥﹐藥病除時壽亦長。試問知公薦得否﹐與同鹿鶴漫較量。

壽可度禪人

眼前物物何曾攺﹐不攺應知法法如。了得个中不攺者﹐河沙難盡个頭驢。

壽笑宇唐居士

山水年年笑宇宙﹐時人不薦生情竇。震威喝徹老維摩﹐永證金剛無量壽。

壽天池居士七十

个事從來無數目﹐誰將七十更爲題。庭前只種一枝柏﹐嚴霜凜凜愈加奇。

壽敬之呂居士

六十七年彈指中﹐急須莫把念頭松。牙關咬定只教徹﹐不徹依然昧己躬。

壽合江馮居士

人人不覺老春秋﹐對鏡方知白了頭。試看村前龍澗水﹐無分今古壽長流。

壽達吾馮居士

石梁橋是古今傳﹐活水湍流豈變遷﹖君壽與之風月老﹐半彌江海半彌天。

壽泰寰張居士

蟠桃核自種驢年﹐不逐春秋風雨便。就裏有仁能合掌﹐壽令拄地與撐天。

壽總戎袁聯宇

威名久蜀東﹐浩气何雄雄。問我千秋旨﹐答君山海同。

壽燦碧楊居士

菊華此日綻﹐根自種驢年。壽量不思議﹐傲霜气骨堅。

壽升所冉居士

倚杖看龍城﹐煙雲巖畔起。君同不稍異﹐所異非君矣。

壽瑞岐楊居士

父子孫三代﹐完人尙幾家。年年逢此日﹐壽算過河沙。

壽瑞亭張居士

生也者裏躲﹐死也者裏躲。薦得者裏時﹐神仙不如我。

壽紹籌範總戎

益君福祿壽﹐符合天地人。如此長生術﹐任從蓂莢更。

壽道之胡總戎

忠南多傑者﹐云漢了無依。試看江上柳﹐年年拂釣磯。

壽光大卉生行者

蹇大得生日﹐年年冬與春。𨿽然有更變﹐鏡樹識無生。

壽幹素徐居士

君壽比南山﹐南山尙崩倒。就中不倒者﹐同與君不老。

壽龍城上座

幾个極頑石﹐老髙堆上頭。況同仁者壽﹐混沌過春秋。

示淸白禪人

細細山頭雨﹐飄飄不見蹤。有時風送樹﹐和葉落庭中。山中不得閒﹐共隨雲雨住。艸鞋腳底忙﹐踏破靑苔路。

示湛林禪人

遠意來頻頻﹐索我痛開口。欲對達摩禪﹐曹山好顚酒。

示禪石禪人

其性堅且永﹐其機若禪石。坐破蒲團時﹐透露个消息。

示完篤座主

曹山好顚酒﹐到口絕承當。醉醒合如是﹐磨磚鏡放光。

示禪木禪者

試問驢年事﹐驢年尙未窮。擬將筆舌盡﹐驢糞卻生虫。

示若愚監院

期期盡竭力﹐處眾徳猶寬。欲繼葉縣省﹐豈將常住慳。

示見雅禪者

白雲有深旨﹐來招我心師。幾度長空舞﹐笑聲落虎溪。

示語嵩禪人

鼓笛恁麼打﹐知音幾个隨。調髙人寡和﹐接拍獨君歸。

示引之禪者

力耕與筆耕﹐此道可相親。只見田中稻﹐誰知古佛心﹖

示習儀戒子

旣受諸佛戒﹐卽同諸佛子。老僧亦於中﹐況復如何耳﹖

示止止禪人

枯腸欲搜盡﹐無字與人書。若識無無處﹐無無要亦無。

示葦東禪人

一葦向東來﹐十問九不開。如何得的確﹐九年成禍胎。

示不我禪人

三生六十劫﹐夢眼幾回開﹖撞著燈籠笑﹐露柱卻懷胎。人來問我禪﹐開口只一咄。此是何意旨﹐笑中常帶哭﹖

示牛目禪者

牛山幸有目﹐爍破四天下。何啻得如之﹐無人敢擬價。

示岫木禪者

說起新句子﹐呵呵笑不休。笑中藏利害﹐漫莫此輕浮。笑裏且藏刀﹐知之在爾曹。爾曹若不會﹐辜負我揮毫。

示參微戒子

特來受吾戒﹐吾戒非淺學。珍重戒法嚴﹐是名無系縛。

示完谷禪者

遠遠懷瓣香﹐來吾雙桂堂。臨行贈一偈﹐歇腳便承當。

示古拙禪人

幾來雙桂苦﹐行腳一番新。罵徹尿牀漢﹐如何更問津。雙桂堂前行﹐蹋翻幾片雲。指頭沒半个﹐卻與世人驚。

示若鏡禪者

蹋翻艸鞋來﹐欲尋歸路急。難參雙桂禪﹐白紙書黑字。萬竹山中坐﹐蒲團能幾破﹖試參枯木禪﹐只見空華墮。

示佛語法孫

相見易得好﹐久住難爲人。我已拈來贈﹐任君天下行。

示谷崖法孫

谷崖可深隱﹐雲散覺天淸。適得一輪照﹐山河艸木新。

示忘我禪人

父母未生前﹐如羊伴虎眠。不知此利害﹐妄想當參禪。父母未生前﹐本來無面目。時人若不薦﹐開口還一咄。

示大奇禪人

來參雙桂禪﹐夜板不成眠。更有奇特處﹐種丘晚谷田。

示發用上人

達本原不二﹐隨業露多名。本來無一物﹐發用滿乾坤。

示燕樵禪者

程途經萬里﹐底事卻如何﹖欲到含元殿﹐長安從此過。

示爾獰禪人

住山須忘道﹐見道卻忘山。若道忘機處﹐鳥魚任往還。

示四聰禪者

來吾雙桂堂﹐佛法可商量。試問歸家句﹐峨眉佛放光。

示心空碗頭

雙桂行門滿﹐急欲老僧書。莫道乾坤窄﹐其如聲五湖。

示鳳臺毛居士

試問主人公﹐相逢驀面掌。可知痛癢否﹖不識隔霄壞。

示白崖禪人

山中住幾許﹐道念卻何如﹖只見華開落﹐興同木石居。

示寶月禪人

冒險來雙桂﹐得聞一葉香。此回歸寶月﹐照徹永無殃。

示燕巢禪者

來參雙桂禪﹐个裏沒中邊。始信老僧事﹐驀頭痛與拳。

示懷素禪者

萬竹山中坐﹐髙節要心虛。若了其中旨﹐法法與人殊。

示戈文禪者

峨眉山頂月﹐迥迥照十方。始信前賢說﹐馬駒聲徧揚。

示曇云禪者

來我雙桂堂﹐對渠無法說。一條短杖黎﹐與爾堪行腳。

示九昭禪人

不識髙梁路﹐行來甚寂寥。禪參無意味﹐知此卻風髙。

示玄暉戒子

來參雙桂禪﹐如羊伴虎眠。有時遭一口﹐怨聲萬萬年。

示昌昌禪者

來參雙桂禪﹐領眾開荒田。機用一般別﹐他全你不全。

示紹宗法孫

瓢笠來雙桂﹐徵衣尙未幹。歸程卜在卽﹐令我復心酸。

示耶湘禪人

白棒沒人情﹐聞風便退去。有時知痛癢﹐始信大乘器。

示繼竹禪者

試看庭前竹﹐心虛節更堅。不隨風雨變﹐蒼翠到驢年。

示竺意禪人

雙桂禪堂窄﹐難容四海人。一朝得瞥地﹐千古爲冤親。

示萬一禪者

欲參雙桂禪﹐猛力開荒田。佛法亦如是﹐何愁不現前﹖

示靈碧行者

磨墨眞心苦﹐求書沒柰何。老僧才舉筆﹐已是葛藤窩。

示見若禪人

獨坐小樓中﹐看雲起石峯。握之不可得﹐是竅皆玲瓏。

示徹天知客

乍入此禪期﹐髙賓罕盡知。迎來送出去﹐且道是阿誰﹖

示現知禪者

來參雙桂禪﹐語默俱悄然。忽地驀頭打﹐其如痛癢前。

示物外禪者

物外有諸方﹐諸方多意气。不學文字禪﹐方得大成器。

示徹也莊頭

不知身是苦﹐以苦欲捨之。試問其中妙﹐插鍬爾已知。

示意玄戒子

爲道歷千山﹐艸鞋錢孰還﹖有時逢滑石﹐管取腳頭寬。

示本一禪人

涉水與登山﹐徒勞將自瞞。豁然腳底下﹐踏破艸鞋穿。

示默念莊主

做就莊家活﹐田園五穀丰。諸方禪衲子﹐共享太平風。

示無私禪人

一葉飄秋落﹐千山云覆藏。我家渾不戀﹐卽此兩相忘。學道從來別﹐天涯星月孤。早知天盡處﹐雲霧起江湖。

示世美胡居士

遠來索我書﹐不以文章賦。但可得其全﹐天下始有悟。

示見吾李居士刺股愈親

毀形盡忠孝﹐忠孝終不妙。卽此嬰重心﹐公然合至道。

示李居士

索我臨行句﹐當頭一棒親。痛聲情未瞥﹐忽見本來人。

示張文學

偶共嵩呼語﹐相期別有時。且將幹屎橛﹐分付與君持。

示付衣成居士

跳出金剛圈﹐吞得栗棘蓬。破山門下過﹐莫道不相逢。

示見宇熊居士

竹杖行山去﹐雲山撥轉頭。要知腳底下﹐黃葉滿空浮。

示桂寰彭居士

居家人應佛﹐出家人非佛。究竟是與非﹐不知佛何物。

示尼心源

精進持禁戒﹐猶如護明珠。若然知動靜﹐眞是大丈夫。

示玉亭鄧居士

偶面忽然別﹐情濃境亦濃。天城山水渺﹐卻與老僧同。

示見宇李居士

同來雙桂堂﹐歸去各飄香。穿透世人鼻﹐無人自感傷。

送蓮月門人歸渝州

說起臨行句﹐山頭萬木新。和煙折一手﹐相送杖頭春。

破山禪師語錄卷十六

﹝四世孫楚澧州龍潭明初慈利道林明善鼎州大龍光膺蜀新寧牛山眞欞萬州百福山天圓寺廣徹潭州西峯益聞同刻破山和尙語錄第十六卷

堆藍弘禮禪人對秀水謝文英書倪君亮子天章刊﹞

﹝康熙庚申年季春月嘉禾楞嚴般若坊附藏流通﹞嘉興大藏經破山禪師語錄

破山禪師語錄卷第十七

當陽玉泉嗣法門人印正等編

佛祖贊

釋迦老人

冷坐六年﹐頓空三際。號釋迦文﹐說波羅蜜。咄﹗不知老面皮厚了多少﹐來借山僧鼻孔出气﹖

不坐潔白地上﹐慣要落艸盤桓。說去說來末後﹐自了自是瞿曇。

彌勒大士

者个彌勒﹐似同活賊。立向人前﹐不勝歡悅。打開布袋曰﹐有收有放。露出胸襟頭﹐無巧無拙。本欲善取一文﹐誰料彊生枝節。呵呵﹗施者受者意如何﹖總是當他笑臉不得。

著甚麼急﹖討甚麼碗﹖擬欲奉承一棒﹐只是伸手不打笑臉。

觀音大士

觀音大士﹐獨坐崖中。手執如意﹐其窟玲瓏。曾有悲願﹐無剎不融。欲人所感﹐現應非同。三十二相﹐一目圓通。全身普現﹐豈止血書。流徧塵剎﹐音徹五湖。噫﹗想是多生願力﹐與人供﹐與人圖。

玲瓏巖畔﹐紫竹林中﹐淨瓶楊柳﹐鸚鵡鳴空。如是謂之觀音﹐普天匝地雄雄。

鸚鵡如是白﹐竹又如是紫。獨坐普陀巖﹐善應諸方耳。蓮華洋兮波騰徹底﹐梵音洞兮潮聲不已。呵呵﹗堪笑願力來﹐送上麒麟子。

普賢大士

萬行莊嚴﹐獨標西蜀。主峨眉山﹐光國王土。有情無情﹐今度當度。拈出白象﹐鼻捲華舞。馨香射人﹐如塗毒鼓。耳者膽喪﹐睹者目瞽。何其普賢﹐圭角太露。

三大士

文殊騎獅﹐普賢駕象﹐釋迦老人﹐端坐其上。雙松所倚﹐韋馱相向﹐離三而一﹐一不成兩。號令人天﹐時時瞻仰。咦﹗也是一番榜樣。

伏虎尊者駕象普賢

伏虎尊者﹐尙解虎鬥。▆勢在錫﹐果不喞澑。若降虎威﹐目觀乎後。呵呵﹗堪笑▆象普賢﹐共尊者一並漏逗。

羅漢

天然椅上﹐古瓶古鑪。▆有何物﹐樹也珊瑚。黑面碧眼﹐手卷經書。咦﹗雍雍胡跪蒲團上﹐讀斷海函一字無。

過海羅漢

十六尊者﹐各逞奇能。振錫兮則虎嘯﹐捧缽兮則龍吟。持杖兮攪長河爲酥酪﹐揮塵兮變大地作黃金。一任水鬼之伎倆﹐難寫羅漢之應眞。

降龍羅漢

明珠光相耀長空﹐非白非靑非綠紅。引得毒龍降缽內﹐莫言尊者弄神通。

達摩大師

者漢西來﹐虛頭賣弄。逢人駕蘆﹐遇水珍重。面壁嵩山﹐心安骨董。咦﹗任從天下縱橫﹐一切魚龍擾動。

毛頭毛腦﹐懶剃須髮。撥無因果﹐不會佛法。形狀古古怪怪﹐言語兜兜答答。者个慘怪東西﹐如何畫得相恰﹖呵呵﹗若面羊皮鼓﹐不打自響﹐是甚麼冬冬﹖

握杖達摩

者个老漢﹐全無計算。前不構村﹐後不抵店。握條拄杖﹐橫打豎打。千古瞎驢﹐東賺西賺。

南嶽讓和尙

甚麼物也恁麼來﹐八載遲疑一念灰。修證不無染不得﹐倒提磚鏡碧塵埃。

馬祖一和尙

車牛俱打意何如﹐逐動金剛禪忽蘇。三十年來無剩物﹐獨餘鹽醬滿江湖。

百丈海和尙

摩天野鴨與麼飛﹐觸著鼻頭哭笑歸。次日法堂來捲席﹐欲人無說發人機。

黃檗運和尙

昆虫艸木皆如夢﹐一聽春雷蟄戶開。走者走兮秀者秀﹐黃鸝休向舌邊裁。

臨濟玄和尙

東家中毒西家發﹐不覺西家毒更深。轟掌築拳祕不住﹐風顚從此播叢林。

昭覺勤和尙

三佛之中一佛彊﹐滅吾宗者乃承當。西來祖意庭前柏﹐影逐金雞啼過墻。

虎丘隆和尙

見猶離見非眞見﹐頭上安頭便豁然。柔易試看磕睡虎﹐爪牙終是露人前。

東明旵和尙

豎枯脊梁湧扶桑﹐爍破乾坤不覆藏。影落安溪三十載﹐魚龍濟濟任奔忙。

天童悟和尙

遠續曹溪﹐近嗣龍池。年將九九﹐須髮銀絲。婆心不歇﹐示外威儀。脫於紙上﹐命不肖題。欲贊欲罵﹐且信且疑。付之以焚﹐眞報吾師。

相違數十年﹐一見生懊惱。誰脫於紙上﹐吾將禿筆掃。非題亦非贊﹐是歹亦是好。都盧付一棒﹐此棒豈艸艸﹖咦﹗痛癢今朝識兒孫﹐原是賣柴蔣三老。

吾師貌古﹐渾若猛虎。不露爪牙﹐超佛越祖。咦﹗徧地兒孫﹐都打者鼓。

謂是吾師眞﹐認眞還是假。眞假俱不立﹐痛棒驀頭打。觸著堆柴近目前﹐情無情也俱翛然。纖塵不許輕回話﹐連喝和聲驀豎拳。

四六年來影復逢﹐儼然如在稠人中。一瞻一禮酬三拜﹐皮髓應教落下風。

老漢七十七﹐其年終天地。一條白棒頭﹐千古令人憶。噫﹗爲人切處太心孤﹐與佛祖昂昂出气。

徑山雪嶠和尙

者个毛頭瞎禿﹐僧又不僧﹐俗又不俗。坐斷雙▆雙▆﹐道通天池天目。有時喝風棒月﹐有時神出鬼沒。我昔曾遭魔魅﹐至今冤入髓骨。不打六十年前鼓笛﹐且向語風居裏作个古佛。

自贊

石蓮馮居士請贊

者个病和尙﹐生來古怪樣。撞著李次公﹐十畫有九相。髮際髼髼松松﹐眼界空空蕩蕩。住止東塔街頭﹐遊戲南海岸上。肚裏無滴墨水﹐慣要興波作浪。蹋出虛空骨髓﹐橫按一條拄杖。任他魔佛人天﹐都來喫頓痛棒。阿呵呵﹗莫道破山本分﹐艸料不成供養。

念中程居士請贊

身服藍衣﹐面如黃蠟。無心世間﹐有志林下。問是阿誰﹖破山老衲。

侍橋程居士請贊

舌長口窄﹐語淺義深。說處難曉﹐令人易惺。莫是个幹屎橛﹑荊棘林﹖嗅者腦裂﹐視者刺睛。無端惱殺丹靑。咦﹗畫虎畫皮難畫骨﹐知人知面不知心。

東川呂居士請贊

燕額虎須﹐碧眼螺發。身披紫衣﹐拽杖擡捺。呵呵﹗堪笑四川川老蜀﹐原來是个破布衲。

二祖雪臂門人請贊

者个臭糟瓶﹐逢人覿面呈。气昌流俗輩﹐顚態風魔僧。棒喝如掣電﹐機鋒若弄云。兒孫請我贊﹐千古畱罵名。

昭覺丈雪門人請贊

推不向前﹐拽不退後。畫又不成﹐描又不就。惱殺丹靑﹐出吾百醜。呵呵﹗且道是誰﹖破山病叟。

蒼松首座請贊

兩浙喫交﹐三巴絕倒。崖居穴處﹐食木衣艸。苦志出頭﹐任人天保。打翻觔斗﹐以老賣老。咦﹗是甚麼活跳蚤﹖

徳山竹帆門人請贊

看此老﹐沒帳算﹐一條拄杖全身現。有時特地攪魚龍﹐鼓起波濤逼霄漢。本是竹陽一野夫﹐逢人只向他道个﹕莫惡少﹐莫閒賤。

默石門人請贊

咄咄咄兮明四喝﹐棒棒棒兮透三玄。一任人卜﹐我是神通妙用。一任人卜﹐我是法爾如然。

開縣令萬鼎臣請贊

白紙渾無像﹐何須更圖狀。若人體任之﹐卽是破和尙。

空如監寺請贊

萬峯山上曾住﹐雙桂堂前任時。可謂法無定相﹐翻轉今昔面皮。咦﹗幸有遼天拄杖﹐亦可指人悟﹐亦可發人疑。

玉泉蓮月門人請贊

者个川老蜀﹐渾無奇特處。問禪禪不知﹐問教教非熟。懶散三十年﹐人天忽推出。握條短杖藜﹐打佛兼打祖。

天樹禪人請贊

髫年傑出﹐三巴三峽。做个禪和﹐沒傝沒。錯過春秋﹐五十有餘。住持已滿﹐十大名剎。噫﹗原來熟處難忘﹐只得將七將八。

天柱禪人請贊

謂是老僧像﹐全然都不相。若將作影響﹐欲贊返成謗。噫嘻﹗堪笑者阿師﹐握條大白棒。

天池禪人請贊

婆心爲人﹐握條拄杖。東打西打﹐天謗人謗。呵呵﹗堪笑不知痛癢﹐都來依葫蘆畫樣。

常明禪人請贊

道是老僧面目﹐全然無甚可述。不如翻轉面皮﹐天下浩然獨步。

月朗禪人請贊

卽字卽像﹐畱來供養。離字離像﹐人天榜樣。字像俱非﹐破山和尙。

靈隱門人請贊

年經六十九﹐作事不喞澑。撞著惡金毛﹐遭他咬一口。莫是萬峯中破山﹐病叟現身雙桂堂﹐面南看北斗。咄﹗

師林禪人請贊

千出醜﹐萬出醜﹐無柰兒孫繼其後。一日三度瞻禮﹐不惟有益﹐返惹人咒。咄﹗

心朴禪人請贊

名欽四海﹐道重天下。人若問著﹐驀頭便打。呵呵﹗堪笑胡椒老鼠﹐毒气恁麼惡辣。

可可禪人請贊

身披法服﹐道出尋常。手持白拂﹐儼如放光。噫﹗未審此中說何法﹐當機拄杖著忙。

雲幻侍者請贊

棒不打人﹐塵生一尺。縱然有眼﹐倚墻靠壁。噫﹗任教拄地與撐天﹐還借拂子頭出气。

丈林門人請贊

曹山酒﹐臨濟棒﹐惟有老僧更倔彊。撞著泰山石敢當﹐逢人痛與一頓棒。咦﹗試問何人﹖破山和尙。

大吼門人請贊

種自渝城﹐姓標蹇氏。大竹生長﹐枝葉徧地。嘻嘻﹗笑殺爾與我﹐同坑土無異。

本源門人請贊

天上天丁舉世無比入廛垂手逆行有幾呵呵堪笑三巴國內難著渠萬竹山前與人煩惱與人歡喜

壁觀門人請贊

一手執杖一手撫膝試問如何有所不必咦條條直直儼然是覿面逢人道不識

水月禪人請贊

年經七十污人紙筆畫又不相描亦不似道行江北江南禪通山間水際呵呵堪笑不喞澑的老漢解說波羅蜜咄

印水監寺請贊

曹溪水源天童木本雙桂飄香四海難隱呵呵堪笑天人師與一切冤親平等

寂光門人請贊

無名無像先天兆有是有非後覺知不涉有無眞面目永遺代代天人師

靜行禪人請贊

棒頭有眼爍破天下撞著个人一戮便瞎耳其聲兮似恰窺共色兮惡煞呵呵堪笑雙桂老凍儂逢人一味鞭撻

參之侍者請贊

髼松螺發妙年靑姿握條拄杖打人祖師若知痛癢相繼承之呵呵堪笑世人何其太癡

本空禪人請贊

者个老和尙顚倒渾無然一任佛與祖都盧喫頓棒噫自從胡亂後三十年不少鹽醬

易庵西堂請贊

千古一杖萬年一念魔佛俱非誰通一綫咦也是矢上加尖空中掣電

耶湘書記請贊

破頭山上喫交福城東際開口揚聲只教痛煞沒个人來對偶噫嘻也是蝦跳不出斗

云拙禪人請贊

曾住破頭山尪贏甚不堪口唇猶剝棗病面若藏柑榾柮火供暖毿衣避寒龍天推出世畱與在人間

石幢首座請贊

萬竹山中打坐雙桂堂前鼓舌一任鉆龜打瓦總教痛快不徹咦逢人一棒一條痕機下一掌一握血

天竺禪人請贊

白棒打人鮮血徧地要知痛癢始識其意呵呵堪笑臨濟兒孫倒有些惡辣气息

無私維時請贊

年老六十有三口頭終日喃喃說些沒滋味話與人放曠打憨噫手持一柄拂子試問諸人好參

百城門人請贊

握杖不打人知是機不濟始信頑石頭顚三並倒四謂是吾之眞況無衲僧气呵呵堪笑川老蜀魔宮虎穴遊戲

六岫首座請贊

年登八八返倒瀟灑竭力爲人人不知也只握一條白棒付與天下兒孫撞著佛也是打魔也是打

三止禪人請贊

握杖爲人人多生障直條條地絕其伎倆且道是誰破山和尙

深省門人請贊

者个老凍儂隨處得自在揮塵山石間說法俱無礙有時看云去云來有時看華開華落咦一任四海五湖卻把老僧勘破

禦木門人請贊

本是四川川老蜀逢人驀面震威咄不知此意是何如山自靑兮水自綠

忍微門人請贊

得粒金粟撒徧天下一雨二露三冬九夏果蜀華吳滅梁生大若聖若凡沒傝沒有時髙髙峯頂立超佛越祖有時深深水底行痛打臭罵率性撥轉蘆頭慈航倒駕呵呵如此行徑反增聲價

耕雲門人請贊

萬峯活埋雙桂飄香一般意味千古難藏狂蜂亂舞粉蝶伏墻一條拄杖驀頭便打惟要人人點首皈降

當臺門人請贊

打又不嗔罵又不喜一日九拜活活咒死老僧薄福與世人作个綱紀

云嶠監院請贊

遠繼曹溪近嗣龍池破山末後好老面皮咦漫道源遠不絕永作人天之師

穎初首座請贊

一又不成二又不像惱殺丹靑百古百樣未知是誰破山和尙

笑宗門人請贊

本是竹陽老僧爲人一味甘貧杖頭有▆子气終▆只想打人咦也是路見不平

指北知客請贊

華開槜李果熟蠶叢驀札撞著電捲雷轟咦子去江南歸來與吾金剛圈栗棘蓬

西來禪人請贊

手持白拂身靠幽石東土婆心西來大意擬欲贊謗翻成剩迹咦也是糊餅裏呷汁

朴存禪人請贊

惱煞丹靑出吾百醜眼橫鼻直河目海口咄說出幾句毒死人話一任禪和南奔北走

兩石上座請贊

口似磉盤眼如掣電手持白拂當機浪捲左拂兮佛也不前右拂兮魔亦不見任渠搬盡伎倆且向第二頭侍者邊挺身自薦

立雪禪人請贊

是相是眞罵亦不嗔是眞是相贊亦成謗贊謗俱非泯絕眞妄如是平等轉大法輪至令信者疑者無復以此爲憑

伯符法孫請贊

欲吾眞字卽吾眞像字像俱非冥然何狀

石云禪人請贊

年方六十有二作法顚三倒四說是破山和尙偏然到底不識

紫芝法孫請贊

頭髮髼松揮塵談空山巓水際行止如龍道是破山和尙也是喚甕作鐘

密旨禪人請贊

萬竹山中雙桂堂前捉摸不住孰聖孰賢若道是破山和尙夢到驢年

燕石法孫請贊

將吾字兮作吾像卽此乃爲眞俱養若道老僧返顚倒劈脊痛打三十棒

身靠幽石手持白拂無法可說但觀瀑布左右侍者拄杖如意適全其用不拘文字呵呵堪笑者破山病叟令人嘻令人戲

三璧法孫請贊

生不逢時處於惡世棒不打人倚墻靠壁只用三寸綿軟舌說去說來沒蹤迹咦也是糊餅裏呷汁

牛目法孫請贊

惡性頭陀非佛非魔握條拄杖如何若何驀直打人機扣禪和咦也是平地生波

徹靈禪人請贊

拈塵說法人莫之曉慈悲之故只得落艸咦拄杖靠背虛空笑倒

法印禪人請贊

數十年來說法行道經歷艱險無顚無倒呵呵堪笑拂子亂拂拄杖一棒棒倒

發印禪人請贊

字像從來沒兩般兒孫滿地得安然幾將欲入蒼龍窟只恐時人去妄傳

靜浪禪人請贊

遊戲山林回觀山谷握條拄杖逢人便咄打著个漢指條活路嘻嘻惱殺丹靑寫吾皮露吾骨

發榮居士請贊

握杖山水間以之恣遊戲看來人世中幾个空名利珍重老維摩供養亦如是

修福禪人請贊

道眞必是假道假必是眞眞假俱不立且道是何人咦也是髑髏裏眼睛

湛宇禪人請贊

者个毛頭毛腦佛法有所不曉握條白棒爲人端要驚蛇打艸

繼六禪人請贊

坐盤陀石手執塵拂細思量起口說不出噫也是鎭州蘆菔

見南禪人請贊

靈山發脈曹溪始嗣流派馬駒道昌臨濟噫嘻至我天童兒孫徧地

天鏡侍者請贊

打人棒頭撐天拄地正見撥開光徹三際咄𨿽然沒甚恩威返道有些虎勢

守一禪人請贊

物外諸身諸身物外一條杖藜周徧法界噫嘻堪笑老凍儂猶有鄕情在

本來禪人請贊

徹骨爲人無一物打風打雨令人怖有時立在妙髙峯四面八方沒回互

何善人請贊

竹陽百姓臨濟遠孫二諦融一一非所存致令見者聞者供養者直教棒下薦取無生

海玉李居士請贊

年經七十常住在世須髮皓然眼橫鼻直呵呵堪笑此老翁連自猶不識

大奇禪人請贊

無像之相是名眞相但著點染巳成別樣若得不別不在丹靑筆上

洞源禪人請贊

者个禿物穿紅穿綠惡貫人天來觀瀑布任是髙山流水華木石竹一段風光盡向拄杖頭邊獨露

本一禪人請贊

握杖閒行山間林下看雲飛看雨灑逍遙物外何人問者莫道破山老宿開口便打

爾獰禪人請贊

六十甲子牢籠不住四十僧臘打擾不開又值年荒世亂只得學个癡呆咦拄杖頭邊出佛祖震威一喝吼如雷

彼岸禪人請贊

江南江北幾曾行腳天上天下惡聲已播見者聞者供養者快得安隱卽得解脫

心空禪人請贊

生處竹陽出世髙梁六十有五經幾相忘忽然撞著丹靑寫吾骨格供吾衣裳

忘我侍者請贊

如汝髼頭無是髼頭若無是者無二髼頭呵呵談笑徧天下沒人與我同流

渭陽金居士請贊

烏發碧眼燕額虎須爲人切處拄杖不離打得徹骨徹髓莫教分肉分皮咄

繡石禪人請贊

圓頂方袍嗣祖英豪墮在其數一世眼髙呵呵堪笑錦江理沒卻來髙梁震威一喝

悟玄禪人請贊

者个老和尙生來沒勾當逢人不說禪開口便成謗圭角太露兮日就月將形神最妙兮百般五樣呵呵笑煞天下人不識破和尙

月如禪人請贊

口若磉盤說法無聲逢著便棒何疏何親咄也是弄鬼眼睛

淩虛禪人請贊

體吾眞識吾面一切聖凡如閃電呵呵笑倒老維那一下鉗錘兩處薦

東也侍者請贊

若現半身若現全身拄杖在手勿論疏親咦魚龍眨眼鬼神喫驚

昌昌禪人請贊

遊戲山林看華開落已知生滅無得無說咦也是一番行腳

雲谷禪人請贊

懶散自若志耽丘壑以何爲人拂子當頭一劃

明暉禪人請贊

爲僧不習威儀端要敲骨打髓手握一條白棒逢人直打到底𨿽然當下不徹過身卻了生死咦

湧泉禪人請贊

握條白棒不順人情逢佛遇祖一並施行咄始知不枉爲臨濟兒孫

南溟禪人請贊

出世三十三名剎五處五佛法總不知只解打口鼓

破山禪師語錄卷第十七

﹝荊州善信姚君之詹洪耀王元海熊洪璧樊發仁胡養讓於發修同刻破山和尙語錄第十七卷

堆藍性同禪人對秀水謝文英穎仙書倪君亮子天章刊﹞

﹝康熙庚申年季春月嘉禾楞嚴般若坊附藏流通﹞嘉興大藏經破山禪師語錄

破山禪師語錄卷第十八

當陽玉泉嗣法門人印正等編

雜偈一

金粟辭師歸蜀

適來此處寄殘身不覺疏慵病日深慚愧坐消檀信食躊躕辜負行人心艸鞋腳底龍蛇兢拄杖頭邊佛祖沈八萬四千功徳聚了無一法報叢林

業業瞻風五六秋腳跟下事愈沈浮且隨夢眼回川去刈把山茅來蓋頭火種刀耕糲粥飯於騰萬倒養髙流有時穿著吾師鼻拽向人前賣不休

辭槜李檀越

打水魚頭漸覺酸不如歸去且圖安零星佛法奚終用些子離騷曷足歡月冷南山飄个葉舟行西國入重巒此方未盡鋒鋩興在處推蓬下釣竿

次我劬樊總制韻

兩來此地適奇逢一棒當頭繼祖風行腳尙乖荊棘路歸家應笑野狐蹤忘機喜見窗前鳥落節愁聞飯後鐘不是老僧多賣弄長人筆底逞詞鋒

復法弟石車和尙

自喫吾師痛棒來通身惡息吼如雷艸鞋已解翻龜背破竈先能出鬼胎潦倒然燈交露柱癡憨彌勒笑樓臺話長話短隨丰儉一任禪和臭口開

復君山文督學

古音落節阿誰調客作隨人敢見招日聽妖氛將瓦解時聞劫火正冰消塡溝癩犬難搖尾塞壑饑民易折腰𨿽是與君同陋巷聖賢一脈不寥寥

懷和石孫居士

不枉同開選佛場相隨八九野郎當華開槜李承君力果熟蠶叢在我揚煙雨樓臺惺醉艇峨眉山月照禪房此情此景人難盡付與曹源流派長

壽培之李總制

威鎭蜀南與蜀東賢豪傑士盡輸衷桃園果熟邀仙子巴國民頑起化公義膽忠肝扶社稷血衣汗馬鼓玄風而今只用綿軟舌說徹洞中丹鼎紅

宿玉屏山

玉屏髙聳萬山中道涉懸崖路欲空一个病僧閒憩錫兩行雲樹怪嘶風禪牀夜永驚淸夢佛殿燈澄省舊容擬把缽盂吞日月爲憐居者要降龍

因事感懷

年將六十覺顚連病眼空華從自妍不住云岑隨鶴舞忽逢魔子索腰纏棲心竟到貧如洗格物愈期富若淵漫謂松堂星月冷鉤錐時對野狐禪

雙桂警眾

朝朝縱逸三家村靠壁扶籬倚樹根叫笑不知參有路狂歌翻謂學無門將期道遠絕孤獨豈料法微殃子孫醒眼看來渾是夢希賢希聖復何存

天祐遣懷

卜得山居歲月艱身貧覺落許多閒無煩香積頻吹火懶拄柴門早放參衲被蒙頭酣睡足糲羹塞腹耐饑安也知樂道因時逐丰儉隨家莫妄攀

警緇倫

出家僧行有千差莫道形同無正邪瞥爾不遭溫飽鎖俄然又帶靜禪枷儀容濫膺人恭敬過惡輕遮鬼錄查叮囑緇流休錯會羽毛鱗甲失袈裟

平西營居

隨營縛个茅茨住八口三餐歲月艱乞食杜門僧空走買糧斷路客無還安心學圃虫苗稼舉意逃荒虎野山種種愁衷對鳥語髙飛莫妄忘其間

插秧口占

三家村裏老農忙未得天明閒普柳垢面去隨泥水淨閒身來逐鼓鑼狂歌聲大發倦人膽笠影橫遮散雨光雙桂住持非克薄要將底事勝諸方

茶臺山居

九嶺山中九帶禪一溪風鼓一蒲團時聽古洞傳新律日舞枯藤惺舊顏壁立豈堪容意馬崖虛擅可縱心猿此中不許紅塵到破衲和云枕石眠

從軍行

削髮爲僧三九年將期此世得完全誰知趨吉遭塗炭始信乘危受倒懸濟眾日攜解虎錫從軍時荷趕山鞭老來不問賢愚節半學兵書半學禪

忠路大樹堂與雪眉上座言懷

隨遇安身到九夷頑機莫化自淒淒無心學得偸天日有口宜將掛壁時城地況同山地靜世廚豈異香廚齊鑪頭撥火拈新句益我師徒解皺眉

夏日訪虛白禪友憩蟠龍洞

爲尋知己此經過忽聽風濤泛碧波消暑不須吞半杓穩龍奚用怒多訶蠻生石甲疑滄海旋長風藤別薜蘿擬議欲貪堪說法白雲催我上髙坡

母難有感

閒將筆硯展愁眉寫上雲箋雨淚垂報滿百年思去半眼髙一世覺來遲從前知己今何在格外交肩始信誰莫道我儂空我相人人尢命不尢時

午日復太常古文學

萬峯白兔若萍蹤兩度無依惆悵中峻壑不堪眠艾虎瀑巖豈肯臥蒼龍王城乞食攜盂懶野戍談兵握劍慵數日蒲樽非得意還尋藤笠與君通

復東林黃居士

每每事從叮嚀來句裁裁句句誰裁蒲團對月塵心破拄杖逢人夢眼開灊水魚龍奔浪靜宕山狐兔逐云猜想君舊有登壇約相共拈華七寶臺

復象崖上座

吾儕蜀地幾經秋煆煉山童解牧牛水艸頻頻饑復飽鞭繩數數放還收披蓑日演松間月揮塵時驚江上鷗六處煙村難覓迹一聲麥笛喚回頭

復澄靈禪師

因僧問我西來意話及居山有數年折腳鐺煨三合米爛麻繩補一條肩云根每見穿危石月渚常流透碧泉恍惚不通方外術時添艸料瞎驢前

和水月禪師韻

五湖風月罷孤徵駐錫山隈近虎城日誦貝多遮耳目時吹麥笛樂升平鳥飛枯樹樵畱影華落泥田缽應聲今古聖賢無異路相承只貴眼雙明

勉祗園禪師山居

奇逢不覺四年頭志節孤危迥上流乞食爛瓢過玉爵禁寒破衲傲王侯遼天拄杖斷還接脫鼻芒鞋棄復畱欲學隱山聲價重無何溪口菜波秋

送性空禪人歸山結茅

行腳多年計己窮誅茅隨處結茅蓬道余何用三條篾行滿非從一日工空口缽盂常上醭實心拄杖每生虫枯腸漫向人前寫褁米深山制毒龍

與文初禪人

搜盡枯腸無一字傾湫倒嶽任施爲泥牛曾向野田去木馬長驚柳岸移怪石若聞應點首奇華如見也生疑老僧不是頻饒舌痛爲禪人惜兩眉

復宗白上人

杖影翩躚落小溪魚龍輕觸亂招提不隨跛鱉吞香餌安做癡蠅逐臭醯肯縱禹門奚點額欲騰霄漢始爲題筆尖衷曲付猿鳥叫徧天涯徒自啼

訪空如禪人

莫道相逢不相識今朝相識又如何曾聞壁上髙僧輩試看江頭漁父蓑雪夜但將綸綫理鐘沈漫把纖機梭我來不問人愚智惟有松扉掛薜蘿

哭雲門湛然和尙

師逝江南動五湖光潛特地水雲孤白沙堆裏霾松月濁浪溪邊淹濟蘆顯聖宗風千古韻天華貝葉一時無昔來覿面法堂上今日如何哭畫圖

弔福嚴費隱和尙

忽聞吾弟歸何速益我勞勞苦不休西蜀髙梁驚雨淚東吳崇徳冷煙浮人天福果才生色佛祖鑪錘又值秋願得早開三峽口木鵝展翅五湖遊

舟中弔震宇張都督

雄雄气宇出都門兩岸蘆華風月迎玉帶更增山海秀錦衣逾顯鏡臺淸洗心愛聽名僧話染耳愁聞貴子聲莫是洞天閒骨董偶來塵世暫爲賓

弔太常古文學

筆硯同心剛兩年何期先我去逃禪蠹魚欲吐三生夢小玉頻呼一粥緣倒砌殘紅誰解舉摩天嫩綠自能妍可憐昔笑今成哭冷淚如冰落柩前

弔榮吾姚薦紳

忠孝仁人欲盡之惟公不與眾相馳亂機靜壑安天日治況封疆樂地時家廟已增千古慶錦堂早謝一身遺漫言聲價無泥水尙繼淩煙有去思

悼李邑侯遇難

字之宦海泛扁舟風浪徐經逐石頭伎倆日撐還就岸機關用盡別成仇忠肝義膽將何益蠅利蝸名豈自由堪笑時人不解薦頻拋白骨露荒丘

弔象崖門人

遙聞鐵鶴已翀霄畱下空巢期寂寥瓢笠恩隨雲水散風幡義逐雨華飄廿年鼓粥終初志十處開堂始是豪同泛錦江三峽上豈知爾去益吾勞

弔破雪門人

將謂驢年一禍胎誰知先我別塵埃空搖斷舌法堂冷遠送殘衣方丈開四海傳聲驚木落三巴取淚灑吾儕專人特地來相語願子靈機永古錐

弔默石門人

不覺已經歸二七孤光寒影落平西伊蒲妙供勤來學寶炬冥錢識所知成佛尙同翳在眼就中奚取蓮開池臨行忍聽諸方罵愧我鉗錘未辣施

弔覺城門人

歸蜀經今三十秋逢危遇險落沈浮𨿽將缽袋期推托豈料萍蹤不怨尢道邁羅山堪系鶴堂開錦水可停舟只緣緣分生修短苦我無成到白頭

弔心海法師

前面尋君未面君今來特地感何伸空畱講肆奔雲水驀剔孤燈示暗明千佛尊尊誰欲做殘經卷捲自敷陳我來冷淚流霜眼半洗空山半洗塵

弔玉屏山無著禪師

絕頂孤峯結艸標修行得力業來消了知魔障禪非遠始信西方路不遙鐵脊豎枯堪有定蒲團坐破本無聊老僧卽此權爲弔常寂光中愧我曹

贈密空禪友伴親柩

瞿曇摩耶一坑埋免致兒孫疑去來霜樹葉吹風引日金河水瀉石生苔道殊半滿誰堪委機合偏圓孰肯裁不是密公髙履處空門那有活棺材

聞虛白友人訃音

積懷將謂還同居豈料專人報訃書百世愁腸斷易續萬年愛网密難疏風髙白兔隨亭冷云滿蒼龍聽嶽呼驛路若前車馬縱荒荊欲待阿誰鋤

畱別石砫嵩山馬司君

南濱石砫景幽幽杖影飄然信意遊逸目莫過山與水或髙或低聲濟濟山林爲我生云愁我遠山林色正秋倦鳥欲啼霜樹上狂猿伎倆空惆悵栗橙無意戀枝頭開落有時還放收霄漢不能遁其迹東西南北安拘系扶搖之气吞鬥牛佛祖位中何所求此去涪陵二百四頻頻舟馬往如織畱題奉別我檀那福永壽彌同劫石

福城畱別

住持千日好言別一時難去水畱能復來云定不還人天追意急瓢笠放身閒欲會必何處相逢只指彈

寄別法弟石車和尙

共葉連枝句臨行話別難且飛千里錫聊掛一風帆燈燦城東塔華開金栗山艸鞋蹋徧處漫作水雲看

登太白崖

太白危崖坐舞華飄杖藜穿人鼻孔句爲我省詩脾調古噴寒玉風髙長紫芝詞壇騷骨在付與林鳥啼

過白兔亭

白兔何時去亭空歷有年塵埃堆半壁詞賦疊三川古路重荊棘靈泉接洞天潔公新此地卻以待蹁躚

次東川呂相國韻

病骨南徵日剛逢毒熱時七重天可上九節筇安支蜀道明驚險吳顏暗密移不因法乳約瓢笠復何之

宿九峯山

不負道情約來投一宿覺忘機同虎蛇出語類木鐸聾瞶馳復驚林泉志初豁臨行喜二云時話月小大

贈養玄譚向化侯

獨踞云陽地萬民咸賴之如天盡企仰似海任奔馳容易叨恩寵誠難克己私幸黏張傲骨隱顯應今時

贈士心譚慕義侯

立定腳跟處鬼神尙莫知才開決勝地已致倒邊籬結舌來戎馬聞風先杖藜悔無良晤語鞭影追遲遲

贈西昆譚涪侯

海內擬賢豪惟君居上首能爲將相師解作獅子吼壁上之髙僧江頭之釣叟夙因啟自吾試問當機否

贈君維余僉憲

爲尋金石友得得到天城始信昨來士應知个里人松堂時未久桂閣月初新談笑聲天下恐驚世弗仁

贈梁山林邑侯

鋤荊開故國剪蔓撫殘黎任怨一時恨畱芳千載思守城多虎豹構屋廣茅茨指日風雲合道傍添口碑

贈祐衢李廣文

十六年來也云雷久未聞豁然醒大夢始適困淵鱗擬鼓風徐至髙飛翅疾生想來文運泰否極數當亨

畱別蒼松上座

漏聲催欲盡寒夜獨悲吟殿滿燈光靜窗橫雪照深三思詩眼疾孤枕念同心寥落一身外萍蹤何處尋

別流長蘇居士

祥符分袂日及第已心空書債半生夢佛冤千古風食牛气乳虎吞海勢太鵬珍重臨行句火蓮繼此宗

贈馬孔育陳天毬過訪

楊柳池生煙垂云接大賢投機畢竟棒得意便忘詮薄粥奚畱客粗茶尙答禪山居伎倆別夜板不成眠

贈大休法師

𨿽未交肩久咸承佛印來記君爲大樹敕我作浮杯機別瑚璉器道殊府庫財依依況不諾萍水復何裁

贈靈木監院

老僧分半院與眾同甘苦本爲人調羹益勞我口鼓天中快蒲樽盛節歡艾虎珍重理叢林他年吞佛祖

贈怡聞座主

數年鉆故紙一旦卻知非有口掛壁上無心安鈍機佛來山霧廣僧靜洞云稀忽地蒲團破相將罵所依

復匡山李居士

病骨塡溝壑渾忘天地秋不知昨來士是我舊時儔闊論羣英節誠分千古憂試看玉帶叟今復出人頭

復忠路惇源覃司君

遠承嬰念重得此適心安大樹鳥來集虛堂云復還瑞圖添柏子苦李破三關今日重拈偈他年多指南

贈李君石不仕

此道𨿽消長仁人一任之處窮兼處達誰智復誰癡造物皆由命欺公盡怨時寧將節志苦匪聽利名移

送士心譚檀越赴川北蒞任

久未得良晤心前身不前病剛才有省馬墜卻無緣置我老溝壑成君樹聖賢四川川北近一臂始摩天

送維敍田居士蒞任

開民何等福感我歸仁人政暇學農圃禪余惺物情盛山生瑞色臨水罷淸津況有登壇約秋風豈謂貧

送鐘山陳僉憲

旅邸得良晤投機索我詩我詩不文字文字非所之快我棒喝習醒人迷悟岐雲山杳莫定談笑復何時

送云嶠禪人住山

幾來相共住欲去隱深山器界覺寥闊根身何往還蒲團掛霜壁竹杖倚闌干任是龍蛇競收歸不斷間

送穎木法孫行腳

吾孫長夜夢一棒覺深省先聖病離師老僧歡自肯石頑尙點頭磚鏡奚安枕此道阿誰知曹溪源未冷

送井覷法孫歸宕渠

欲我投機句投機非淺淺震喝若雷奔怒棒如雨點打徹石人頭撥開正法眼問渠渠不知此道終綿遠

送佛冤法孫之江南

說起江南行心中難割捨艸鞋腳底忙竹杖肩頭把前路黑漫漫聿身光灑灑去來彈指間我問答何也

寄語齋李孝廉

千里何同風七枝佛尙宗知君久矣薦愧我適才通欲跳金剛圈須吞栗棘蓬此關不勘破端受人牢籠

寄壁觀上座

雙桂飄香遠聞風蝶亂飛歇狂𨿽八九鼓舞任芳菲易摘枝頭魄難窺月裏微淸光誰不欲分汝弄斜暉

寄無塵禪宿

同裏悲秋晚夜長覺夢多呈編髙學步錄派別餘波曉鷺守溪岸暮珠布网羅想來滿饑腹白髮老蹉跎

寄蒼然禪人

老僧飄泊外歸信尙遲遲只爲系吾腳所開雜華期雲煙生缽袋暑气阻徵黎寂寞聊無寄扇頭賦此詩

寄古髙源法孫

源頭一鑿開萬派吼如雷可以豁聾瞶宜將惺去來落華偏有意流水正無埃且喜賢孫得時分潤我儕

寄五眼毓法孫

一棒撥人眼虛空粉碎時了知獨足立方釋死生疑頑石應點額桃華動笑眉臨風寄羽扇仙佛亦如之

寄竹山多福夏護法

欲行君子道竭力爲人難不入獰龍窟安臨猛虎山蘇民志鐵鑄報國心幽閒卽此盡肝膽如坡解玉還

喜友人話舊

鄕曲情愁慘其聲不忍聞幸從天寶寨尙獲地靈人瞪目風刀遠客心雨箭頻勞勞氛宇內淸勝得誰能

示秋水西堂

去來逢酷暑冷熱逼枯禪一載空法相三生了世緣關頭驀豎指客夢枕湖天珍重臨行句買山不用錢

示百城禪人

杖笠入髙梁三冬始歇狂愁腸思欲斷客作意將忘荊路穿雲鳥嘉聲到夕陽想來原不隔卽此便承當

示穎初禪人

儀容藏百拙筆气走千山引動風雲合翻疑星月還竹聲驚野鶴松影弄幽關不盡胸頭物權將作指南

與忠宸張居士話舊

肝膽不可祕相逢話舊奇尋詩缽煮月摘句水生芝訶凍幽人懶臥陽逸士疲與君終志節益我在何時

示兩石禪人

幾度來巖艇詩瓢未盡歡欲離文字學且逐水雲山拔劍安人忌揮鋤得路還此行眞太息無復弄釣竿

示靑萃禪人

禪人構逸居時與情尙疏磚鏡照成佛危崖升官圖老僧曾寄榻新額亦前書今復扇頭寫寫君樂艸廬

示指北禪人

曹溪一滴水徧滿閻浮提枯木沾春力殘華落雨時吞雲開正眼吐霧活端倪珍重臨行句歸家猶恨遲

示參之侍者

與吾相侍久漆桶快何如逐日三呼喚臨時一句無布毛吹意密庭柏話榮枯卽此懸遠讖頭驢糞五湖

示止止禪人

世亂人心亂東西路莫論杖頭驚鳥夢螺響落猿魂艸木疑徵錫云瓢別野村住行須好伴似我若萍情

示三明禪人

從未書一字其字尙難書欲知此書字其字滿江湖我亦從難學君持漫易符再三並再四莫與世人殊

示不我禪人

老僧才病起禪者來索書不會文章賦安能山水圖揮毫無筆力裁句有思殊漫道詩脾滑口開一字無

示自誠戒子

來受老僧戒與同諸佛等生生不捨離世世超羣品靜室翛然坐心頭徹底冷老僧信筆書爲汝發深省

示云田法孫

山居喜白雲出沒太勞生匪有摩天翅寧無徧地情薄田堪借宿深澗欲鋪平散漫隨風致榮枯起臥鱗

示公調吳居士

我法對君說君機對我寫墨華笑水雲棒喝驚松捨愈覺復愈疑轉疑堪轉者試看不物前誰是誰非也

示三客禪人﹝時師寓三臺﹞

扣門識賢者野外話頭回壁透安心旨機投結念灰長松富一枕短錫聲三臺戲語益君省怡然笑我儕

示泰寰李居士

靈山曾有約今日始相知𨿽未得玄祕已歸無上師善緣漸共長福果頓同施我以特相贈君恩孰報之

示印殊殷善人

佛語心爲宗無門爲法門心𨿽人人具不識心之靈常在動靜中亦復時見聞可得六根淨覺迷處自冰

示悟徹善人

住世卽出世並無兩般理若知渠是誰卽便了生死可謂如來印卽同佛所使珍重善人依老僧無別旨

示尼常樂

受戒登佛位卽同諸佛子是大因緣生便證無生理以此是佛學學亦安心旨日久月又深珍重威儀耳

擬燕送醒世尼歸忠南

試看梁上燕來去自應時得步舊巢迹頻呼新阜泥作成安樂處復憶翀霄兒忍苦全其節髙飛誰爲誰

壽培之李總制

仁壽同天壽民安卽國安錦江成字水鷲嶺現巴山松竹梅三友鹿龜鶴一班都來舞殿下預慶紫泥頒

壽太府潘公

時值正春省聞君初度臨不知霜鬢白只見香禾靑國復天心順民安農業寧短章非所贈相共說無生

壽首四譚銓部

相共無虛日昭昭耳目新罔知從上事大負苦心人忠孝重賢節綱常尊大倫無生眞極樂何復學長生

壽向化侯譚養玄

舟泛文武水山分楚蜀云不昌忠義節安繼祖孫榮灩澦砥三峽瞿塘疏五丁陣圖開地道仁壽起芳聲

壽涪侯譚西昆

我參居士禪居士知禪否南浦從六松西昆栽五柳輕煙弄羸鶴薄霧驚霜叟壽比江心磯長生共不朽

壽總戎譚任卿

華封六月一甚喜祝三多開國勛臣子安天脫趣歌四野香禾熟五湖云客過老僧亦預數共慶壽山河

壽總戎譚虞卿

見水有消長見見復何如自此罔知處誰將理合符計君無量壽況我名數珠三歲與今歲相逢沒異途

壽總戎譚永譽

此日壽亭誕喜君先一期威名播宇宙義气振須眉池舞菖蒲劍山搖艾虎旗古今𨿽有別功業亦如之

壽元戎姜完初

王母蟠桃熟驢年種下來生生壽不已顆顆仙無埃鳥道誠難入虫門敢易開候君當此日紅白滿瑤臺

壽石砫司君馬嵩山

海屋添新籌河沙算莫休鬼神亦弗測寒暑將安偸比若南山石尙頑曾點頭壽乎無所及誰復同春秋

壽桂生秦居士

客愁忘歲月華祝幾經心幸錫安天地福君靜陸沈空囊無特物禿筆有餘吟贈以添籌處髙標傳玉音

壽西瞿上座

蟠桃開有日仁自種驢年枝葉敷天下榮枯放劫前夢崖石虎嘯淸味洞猿顚怒起東方朔偸來祝聖賢

壽月宗上座

年年逢此日此日當深省發有兩鬢霜心無一刻冷蒲團枕石牀竹杖穿雲嶺腳底恁麼忙如何得法忍

壽總戎姚聖瑞

上元多一日燈月互相酬吐焰謙光靜吞云浩气浮桃杯剛酌酒海屋復添籌比若南山石𨿽頑亦點頭

破山禪師語錄卷第十八

﹝芙蓉信官彭應舉楊應龍▆州信官王聯芳艾奇英武昌信官馬海山蘄水黑裏盆信善李超浚同刻破山和尙語錄第十八卷

堆藍發悟對秀水謝文英書倪君亮子天章刊﹞

﹝康熙庚申年季春月嘉禾楞嚴般若坊附藏流通﹞嘉興大藏經破山禪師語錄

破山禪師語錄卷第十九

當陽玉泉嗣法門人印正等編

雜偈二

遊靈谷寺

偶來靈谷法堂上坐聽松聲遞遠鐘莫是志公時說法廣長舌底露機鋒

過七佛庵

拄杖敲開七佛頭濃濃法乳四泓流崖前石虎多驚怪吼起獰龍逐浪遊

宿閱藏庵

半是街頭半是山鬧叢叢地自閒▆夜深欲坐無燈火便把殘經對月看

金陵靜心禪師請題指月軒

幾句閒言話滿天中無一句可君前法堂艸長深千尺未敢題詩指月軒

永慶寺

踢倒須彌鏡影空逢人徒鼓舌尖紅黃鸝不識吾師意叫落庭前一樹風

崖艇

孤艇危崖款乃聲而今滿載未通津天仙橋自牢關鎖直至驢年不放行

圓津禪人請題推蓬室

船子推蓬數十秋一朝取食到鉤頭煙波不許人偸住帶月和魚卻覆舟

佛恩寺除夕

二十餘年山海遊歸來特地一場愁兒孫伎倆驢年盡難盡佛恩深莫酬

宿三臺寺

夜宿三臺景物幽夢魂深入古溪頭魚龍不許淹畱住放出波心月滿樓

寓三教寺

爲月開門笑滿山光樓聲發骨毛寒老僧無別營淸供待客惟將竹數竿

大覺寺

大覺堂前無夢人眼光炯炯射眉橫有時爍破四天下更許誰來打葛藤

天福庵

天福精藍傍石開藤華幽鳥任徘徊此中結就西方境更不如何雜念來

白兔亭

奇異山川忽地靈雲巢月窟復誰新於中白兔今何在笑指崖前瀑布聲

三過蟠龍洞值雨

艸鞋三過路頭窮只見蒼崖不見龍轉盻和雲飛杖底打風打雨躍長空

中慶寺水口

雲樹千重山鎖之中分一派透曹溪艸鞋也解騎香象截流直上翠微西

雪獅子

平空降下雪獅兒牙爪𨿽伸未喫時引得白拈賊智起連更曉夜要偸騎

木魚

鱗甲通身解吼哮皈依三寶勿辭勞連經棒打如何說只爲頑皮困寂寥

鐘

晨昏走起一聲鐘下下聽來徹底空惟有棒頭緩急處阿誰向此悟圓通

燕

去年東住今年西只爲翀霄幾个兒養得兒肥母卻瘦髙飛不憶臥巢時

燕語喃喃來上堂隨邪逐惡肆顚狂也知法大機難荷血口徒將掛短墻

拄杖

直條條地性忠良遇險逢危善主張歷盡千山與萬水偏能扶弱不扶彊

佛手中柑

莫道無情不說法無情卻又有多知踴身髙七多羅樹也解捏拳誑小兒

竹

月明簾外打之繞荊棘林中走出頭拄地撐天應有節雄風猛雨亦無愁

出土獰芽洞劫前離披晴雨勢參天有時作舞風雲際贏得心虛節更堅

竹鞭

盤根錯節老山林不守煙霞逐陸沈落在老僧惡辣手追風千里聽鞭音

移新荷

種自污泥開白蓮就中無染是天然應知濁世多賢哲豈在隨方又逐圓

卽事

源頭一滴向東流泛漲聲驚客夢浮不是橋梁關鎖住彌天彌地孰爲儔

偶成

茅屋深林人罕知悄然做首蒲團詩念來句句無平仄引得冬瓜瓠子疑

昨夜胡人來說夢一天星月照長空翻身挨得枕頭走疑是繩牀化毒龍

過瀘陽

竹杖肩輿入市廛大驚小怪亂言傳𨿽無道況垂千古卻有禪名播萬年

畱別

相逢相別遠桃溪拄杖頭邊雨淚垂點點盡成萍水意不知何處又同期

自別巫山十二峯杖頭腳底意重重分明爲了兒孫債拈得三巴飽肚中

世變口占

生不逢時業障多無端將我老身磨若能空得無何有隨處披襟唱哩囉

夢中占

夢里人來問道驀頭痛與一拳不知他醒我醒惟見血痕現前

師被蜈蚣螫口占

小小蜈蚣百隻臂大悲千手亦如是𨿽然示現不同途總要令人中毒气

眾乞開示師拈梨子示之眾不契遂占此

雲水紛紛覓指歸病僧倏倏頓開扉目前無剩閒家具惟有酸梨接鈍機

眾備禮儀進方丈爲師慶生師拈拄杖一時打散以偈復之

滿堂雲水亂紛紛竟爲吾儕引禍根怒起茶條惡辣辣爲人開口說無生

癸巳冬師謂能事畢矣欲建活埋庵於佛香寺之後時二三子請題師信筆書之

韜名晦迹隱山阿云任髙飛鳥任過堪笑諸方水火葬無能柰我活埋何

和會稽女郎三首

英姿一旦破風塵把筆三行淚滿身題罷墨華香宇宙等閒不與世同春

肩戈荷戟徵途遊虎穴臬巢歲月悠可惜不從忠烈死空將淚墨染墻頭

錯節盤根問阿誰撐天拄地復何悲分明一具風流骨畱與風流人淚垂

上天童悟和尙塔前

師逝江南十載余烽煙不息阻徵途汗顏擬則機緣去恐我同門罵瞎驢

師至泖橋寺冰鏡上人乞偈

偶來泖上鼓玄風吹起波濤彌望中跛鱉盲龜俱浸殺惟拋一縷釣獰龍

次秋潭大師題茂敍孫居士嘯竹亭韻

獨爲逃禪遠世尋雙溪橋去水雲深想君共我同流也日坐蒲團嘯竹林

無意時時把念消有來買石得云饒前村幾个籬笆竹節節枝枝長過橋

美人捲﹝呂相國請題﹞

古卷呈來索筆書毫端說法令人蘇圖成一具風流骨時與老僧圓戒珠

一陽李將軍請爲小靑龍說法

現躍飛騰久蜀東功成名遂可行空老僧降在缽盂裏靜聽君王指日封

含輝王居士請題牡丹梅竹蒲萄四畫

丰隆富貴天然別錦繡叢中第一苗不逐四時風雨▆▆然突出眾英豪

嚴霜寒盡露春色六出香飄傲雪前落得幾枝撐破月淸光點點映池邊

風晴雨露倒斜陰話盡節堅虛內心拄地撐天赤骨聿任教枝上葉森森

枯藤茂葉垂多子引得鴉穿並鼠侵珍重主人生愛惜錦堂顆顆復生生

天錫姚文學請題畫蕙

華開幽谷正芳芬引得遊蜂亂碧岑愧我詩人無措手隨風飄落野情生

圓知禪人請題血書華嚴經

海墨能書我佛經如何不滿上人心金刀斷舌血流筆寫盡河沙數轉深船子捨身爲法夾山掩耳知音不如梵禪客舌尖上轉根本法輪

寄均一契友

聞君結个尖頭屋坐臥經行煨榾柮撥火星飛品字鑪潙山公案重拈出噫你也呵呵我也咄咄

號塊雪禪人

凝凝塊雪靡同眾例儼若銀山宛如珂月淸光爍爍兮梅分余襲寒威凜凜兮柏轉奇色龐公曾問泉禪客當下聞風而結舌

號白山禪人

卉木叢林幾墮淚了無一地可生根衲僧腳底才輕觸瓦礫石頭皆動瞋呵呵白山白山其惟公親

贈紹光禪宿建塔

四野靑黃菜麥田中通一竅自天然吾師法性皆充滿永胤兒孫續祖傳

訪悠也上座

白雲深處老僧多笑月吟風只恁麼非我安心欺佛祖從來不打葛藤窩

訪西林鏡宗主人

斂衣赤腳過西林步步泥蹤蹋翠岑獨有鏡公善著便一瓢惡水洗煙塵

𨿽愚王春元赴京會試舟中著險請偈復去

浩渺洪波始徹機云雷相送入龍扉湧身躍出長安道已是心空及第歸

瑞虞蕭居士爲母誕請偈

千古蟠桃味異常等閒不與世人嘗裏頭仁自驢年種一度華開一度香

訪徧周上人

貪幽獨坐小齋中話及當年有異同拄杖到山開正眼依然還是舊家風

示心所曹居士

一腳蹋破髑髏豁開頂門正眼洞徹虎穴魔宮了知佛心祖膽呵呵任君天下縱橫行莫道破山門庭半開半掩

敬樓孫居士七十請偈

七十年前未有身就中孰肯契無生知君已得桃園令莫道重陽菊不春

安然上座入山呈偈師拈此復之

畢竟如何是本意腳跟點地鼻遼天萬峯自不行周禮時把芒鞋顚倒穿

與拱北羅居士坐話

子期善聽伯牙琴流水髙山共此心古調試將今日操坐中能得幾知音

現儒楊居士元霄獻燈請題

一機才動萬機隨出入縱橫任所之只爲就中三昧火令人生出許多疑

目光秀上人仿陳艸虫

正言艸虫光秀放其中秀气過天壤有時撞著鐵昆侖千古令人無限想

警眾

堪笑時人筆硯禪攢華簇錦露纖若然可當生平事七破蒲團是浪傳

弔西昆譚涪侯

蜀東山水起王侯惱恨灘髙不讓流委盡一身全故國忠魂千古自悠悠

弔首四譚銓曹

五十餘年極樂邦何須更去覓西方蓮華迥出污泥外狼籍枝頭多少香

弔蒼松門人

只望蒼松鶴夢長誰期巢冷自乖張頻揩淚眼空惆悵依舊收歸破缽囊

弔耳毒法孫

大哉法道繼兒孫水有源頭木有根一旦不知誰薄命獨畱孤雁淚荒村

重晤本明上座

干戈隊裏幾經秋恐我師徒難聚頭今日相逢舒一笑兩城煙水共悠悠

重晤蓮月上座並目語錄

一別剛十載道行天下聞足徵平素志處處不人情

寓公髙居士西園看新荷

久在淤泥裏堆堆出水奇風生魚性悅挨落香滿池突出淸波外香風莫可論鼻尖情未瞥空付買舟人何處來奇種孤標出污泥自知較一半信口曰芙蕖

坐禪箴

赤肉團彊名心似物非物於中靈達者承當剎那頃一失空教十萬程最微密極精明日用尋常當念存靜無迹種有聲擬取卻成兩个人終日呆呆坐石窟蒲團幾破成癡兀但看庭前柏與松迥然獨露傲霜骨

學道四箴

念佛一聲漱口三日若不佛念如水浸石

打魚念經經且是路若不修行如風過樹

戒急乘緩乘急戒緩若不持犯如雞卜卵

一句話頭擊塗毒鼓若不因循如貓捕鼠

病中十二時歌

病到子。熱退寒微起。取被加。誰覺誰生死。

病到醜。曉雞盡開口。聲縱橫。幾穿人耳右。

病到寅。窗光射枕頻。眠不住。起聽烏鴉聲。

病到卯。瓔珞粥熟了。滿缽盛。只要肚皮飽。

病到辰。斗室漫經行。鞋蹋破。露出个腳跟。

病到巳。焚香打鼓笛。誰知音。拍拍令如是。

病到午。坐究拈八苦。法安閒。何用彊張主。

病到未。無米飯炊至。任飽餐。一種沒意味。

病到申。烹茶活命根。渴可解。漫道趙州賓。

病到酉。落日驚霜叟。擬欲惺。蝦跳不出斗。

病到戌。黑風來迷目。度紙燈。照破無明窟。

病到亥。衲被蒙頭蓋。忽醒來。齁鼾何處在。

頌普明禪師牧牛圖並次韻

頭角崢嶸便吼哮。奔兢煙水路迢遙。牧童艸料渾無戀。孰肯平田犯稼苗。

牛兒鼻孔被繩穿。放去收來不假鞭。擬向東西兩處觸。一回入艸一回牽。

年深日久懶奔馳。云影溪光逐漸隨。任是上林華鳥過。聲聲難喚牧兒疲。

計窮力極喚回頭。漫把鞭繩間放柔。七縱八擒縛樹下。山童猶未肯停畱。

山間林下水溪邊。一飽無餘慶快然。撒手童兒歸路晚。牛相隨去渾忘牽。

穩眠露地自如如。陽焰空華何所拘。松韻山頭弄鐵笛。輕輕吹醒樂無餘。

南北東西任運中。腳頭腳底艸茸茸。飽餐只剩些些意。畱與山童瞌睡濃。

云牛一片白其中。那有雌黃與異同。就裏欲分纖細子。騰騰任運復西東。

牧童鼓掌自閒閒。始信牛蹤沒此間。遂得殷勤漫且喜。猶存星月照幽關。

人牛頓盡絕形蹤。浩浩光吞宇宙空。明月蘆華來問的。東風吹起自叢叢。

題梵儀上人小像

手持麈尾。身靠幽石。𨿽不在焉。儼然如是。呵呵。也不向伯牙處知音。只愛打宗門中鼓笛。

題行圓珠上座小像

坐維摩牀。披忍辱鎧。持塵爲人。無人喝采。呵呵。堪笑丹靑。恨不與渠描出个瀟瀟灑灑。

題不二禪人小像

長松之下。瀟瀟灑灑。問是阿誰。不二道者。呵呵。經風經雨老春秋。然自不知幾年也。

題茂敍孫居士像

者漢痛快。攜僧物外。欲談佛書。指聽天籟。悟是音聲。開玆情解。口耶耳耶。無在不在。咦。嘻嘻。雄心漫作冷灰然。健足且完山水債。

題超然居士像

咄哉賢士。曰之超然。優遊物外。心性乃恬。可惜不曾遇毒手。至今猶欠艸鞋錢。赤雙腳走。方又不方。圓又不圓。鈍置在紙畫上山水間。孤獨獨地守到驢年。

題西橋陳居士像

紅塵堆裏藏身。白法門中著腳。賺去賺來。一生臨危。無得無說。復震威喝一喝云。低聲低聲。切不可驚醒我孤松下底羸鶴。

題良玉施居士像

若道是假。眉目分明。若道是眞。動靜不形。眞旣眞不得。假又假不成。眞假俱不立。畢竟是何人。呵呵。堪笑本源自性天眞佛。只爲脂粉難脫身。

題君錫程居士像

一株松下一堆石。獨坐其中消白日。眞个渠儂得自由。捲舒畢竟無蹤迹。

題育吾金居士像

松云密密飛來去。來去無心無巴鼻。只此分身兩處看。盤阤石上多兄弟。

題念中程居士像

者个怪樣。畫來到相。蒲團坐穿。一味倔彊。

題默臺淩居士像

髭須眉目儼然爾。是个赤窮好漢子。獨坐靜聞山石中。一聲野鶴松濤起。

題瀛臺吳居士像

是一卻成二。道二仍不是。放下兩頭機。松鍼錐滿地。問取老人意若何。吾知壽命等幽石。

題象崖門人像

描亦不成。畫亦不就。說是吾徒。恐非喞澑。呵呵。堪笑落於人天痛。與兒孫作个領袖。

題永眞上人像

手握金扇。瓶插桃華。始得渠力。香徧天涯。靈云見而不疑兮。笑倒玄沙。鹽官索而有意兮。惱殺渠家。拈此二物而格眞兮。知音可嘉。咦。捲舒密密全生殺。開落明明示正邪。

題碧虛禪宿行樂圖

行住坐臥。人之威儀。松竹梅石。世之秀气。器界根身。萬法歸一。爾鼻兮香金鑪。爾足兮蹋頑石。爾耳兮聲幽松。爾手兮執如意。尙餘梅與竹。堅節而素質。呵呵。堪笑爾碧虛。堂堂乎若是。

頭戴棕笠。腳系芒鞋。握條鋤柄。聲震如雷。祖翁田地兮何愁不辦。狐兔窠窟兮誰懼不摧。有時向三家村裏刈茅鏟艸。有時向萬壑雲中誅藥采萊。有時向孤峯頂上挖孔尋蛇打。有時向浩渺波中淘沙聚塔來。說甚麼佛魔孔老。論甚麼化濕卵胎。咦。都盧到者漢手裏。一坑活埋。

題空外門人行樂圖

眞空物外。物外眞空。有口如啞。有耳如聾。問渠似木雕泥塑。打伊若電拂雷轟。今日卻知些須痛癢。列在獅子羣中。咦靑。松雲樹。參前參後。白棒粗拳。打雨打風。

題慧林上人行樂圖

懶散自若。志耽丘壑。茶烹松柏。粥煮瓔珞。有漏笊籬。無漏木杓。半生參方。始遂行腳。行腳之事。慧公蹋著。走破鐵鞋。歸家穩坐。

題敬云施居士行樂圖

手攜竹杖。頭頂篛笠。就塵勞中。作諸佛事。一日卻來。山邊水際。悟徹源頭。不隔咫尺。欲予書贊。無可呈似。只好將錯就錯。借伊杖頭出气。

題屺瞻趙居士行樂圖

華屋裏。幽松下。同云鶴。任瀟灑。咄。問是君子儒小人儒。總不出者个之乎也者。

題華仲李居士行樂圖

一具傲物骨。老髙堆世上。爲人直稜稜。行事空蕩蕩。咦。莫是訶佛罵祖之流。做个出格在家和尙。

題玉可張居士行樂圖

山邊水際暫跏趺。風送華聲落畫圖。兩耳圓通忽悟得。呼童叉手罷琴書。

題洪宇黃居士行樂圖

迥迥孤孤出小松。其中坐者亦於同。四時不怕經寒暑。誰肯低頭立下風。

題廣生費居士行樂圖

聲和響順。形直影端。罵之贊之。亦無兩般。阿呵呵。堪笑七十餘歲底老漢。興同龜鶴齊年。

題華宇吳居士金蘭文會圖

八个弟兄。兩个姊妹。共遊林園。各逞習气。有者向華柳岸上賞不盡底風流。有者向茶酒甕頭飲不盡底滋味。有者向黑白盤中搬不盡底伎倆。有者向竹石山間談不盡底妙義。咄。到此勿論僧俗男女愚之與智。總是一番戲具。

題古淑沈居士行樂圖

山有奇峯。峯有奇松。松濤日吼。音穿洞口。古淑坐中。悟耳圓通。手持竹杖。經行沼上。看白鷺鶿。疑是雪飛。以杖逐魚。渾忘我殊。疑此信此。非人不爾。夢之覺之。吾何汝師。

題棧道圖

山山有云。樹樹有鳥。溪溪有橋。路路有艸。惟我蜀道之更難。人馬平空而縹緲。

題非非禪人自謂息息關

息息關。息息關。云底月。水底山。風自鼓。波自瀾。人自鬧。心自閒。看華落。看鳥還。非非老。莫顢頇。莫顢頇。

題去凡嚴居士自謂轢道人

與世人交。獸心人面。與衲子交。人心獸面。出其言也。驅雷掣電。發其機也。當鋒拄箭。擬非莫非。欲辯莫辯。者个慘怪東西。如何形容得善。呵呵。大淸國裏難著渠。甘作秦時轢鉆。

號敏樹門人

堪笑陳蒲鞋。記濟爲大樹。蓋蔭天下人。其根深於土。土因地道殊。則產人亦異。斯人叩我前。取我授懸記。信口而號之。敏樹亦如是。

號語豆李孝廉

萬籟有聲。皆語也。而語風語雨語木。皆聲之應響也。則未契聲前。不物爲何物也。昔古徳見僧看經。卽語曰。數黑豆作麼。曰。黑豆換人眼睛珠。又善財參徧處。黑豆未生芽。凡聖人示教。乃豆耳。故以語豆號之。令天下人從生至生。從劫至劫。計窮力極。數莫能盡。

萬峯景

寶石坡

萬壑千崖盡薜蘿。中通一徑插天窩。隨明隨暗隨時鑑。是故稱石寶石坡。

金鵝池

山頂有池天自開。無淸無濁無塵埃。絲毫不放人間去。畱與金鵝飛往來。

響山子

響山獨不爲誰響。人去人來驗伎倆。輕重須教腳下裁。知音幾个行髙上。

天龍峯

天龍髙出萬峯中。耀日騰輝迥不同。四海波濤無處覓。源頭向此爲開通。

大歇場

一條驀直山巓路。到頂分明大歇場。多少往來尋劍客。不知幾个肯承當。

蒲峽口

兩岸藤華封峽口。中流一派水聲香。茄瓢也解生天耳。攛下池中掬起嘗。

馬鞍石

路傍有石名馬鞍。不許人來騎上山。畱與老僧標境致。太平永不借徵番。

滑石板

千尋滑石鎖深溪。一片油苔長渺沵。珍重往來髙著眼。莫教沿路生狐疑。

涼水井

髙原平地不思住。卻住山腰大路傍。爲要與人濟熱惱。千金難換冷心腸。

虎跳丫

連節峯中通一竅。雲煙未敢私籠罩。有時徹底浪桃華。贏得龍遊並虎跳。

飛雲石

頑石如雲掛碧空。半隨煙雨半隨風。天然竅裏分淸濁。不許時人話淡濃。

虎兒崖

崖穴深幽別有奇。亦藏猛虎亦藏獅。眼窺宇宙人無數。能得幾來偸去騎。

長松嶺

一畝長松堪系鶴。數竿修竹可畱僧。道人已是深山客。俗駕如梭不到門。

琴案山

天然琴案迥崖山。終日風雲不倦彈。靜聽个中何曲調。聲聲韻出萬年歡。

寶石坡。金鵝池。響山消息勿狐疑。大歇場中選佛祖。太平寺裏喝獅兒。

天上坐。痛快居。竹籬茆捨四窗虛。其中盡是白雲父。來去無蹤意自如。

破山禪師語錄卷第十九

﹝中州信善符雲臺韓慧深劉發淸蔡應龍江陵信善陳明性朱妙圓馮發徳同刻破山和尙語錄第十九卷

淸溪發泰禪人對秀水謝文英書倪君亮子天章云望刊﹞

﹝康熙庚申年季春月嘉禾楞嚴般若坊附藏流通﹞嘉興大藏經破山禪師語錄

破山禪師語錄卷第二十

當陽玉泉嗣法門人印正等編

雜著

臨濟三十四世語錄序﹝白山布公集成請序﹞

三十四个老古錐。被忤逆兒孫一串穿卻鼻孔。拽向十字街頭。要人著價。白山布公痛以龜毛繩兔角杖恨命捆打一頓。然後不作貴不作賤。且諸人作麼生著價。出來道道看。

先覺宗乘序

碧眼胡僧遙觀東震旦國有大乘根器。特特航海而來。不覺被瓦礫荊棘之繁。瓊枝日細。鼬貍鼷鼠之糞。淨器時污。只得飲气吞聲。九年特地始得。焦芽而漸茂。穢器而漸潔。點點甘霖。源源獅乳。滴一器而傳一器。潤一枝而接一枝。滿大地而有餘。盈滄海而無剩。是以海昌黎眉居士不隨瓦礫荊棘鼬貍鼷鼠一夥人腳跟所轉。匯是書目。先覺宗乘。予遊兩浙時獲是書。歸蜀擲案頭。塵埋二三載。一日忽開縣本來。黎公過訪。予深器之。想與者一夥人同也。以是書囑梓。公唯唯任之。索予數言爲序。予愧細根穢器。與者夥人廝唾廝罵也。

風穴雲峨禪師語錄序

雲峨喜公蜀人也。始從老僧棒頭喝下深中此毒。自覺與眾不羣。買艸鞋行腳至吳越參諸方。眼髙一世。道逗羣機。毒气一時陡發。幸吾弟林野劈頭一劑消道解毒湯。渴可解。毒可散。自毒旣瘥。便能毒人。但著毒者。直教命根頓斷。不復更轉別癥。返陰復陽。雜毒入心也。欲老僧隻字片言以冠其首。愧鈍根不文。只得向佛頭著糞。一任罵我。一任笑我。

絕知禪人請題持金剛經序

嘗聞受持禮拜書寫供養。皆六種法師。然而老僧則不然也。若六種持經之益。不若向一言一句處理會得。其益愈多。試向我釋迦老人收衣缽洗足已敷座而坐處著隻眼。知須菩提贊嘆希有。益我持經之功。亦至不思議。百分千分萬億分不及其一者。是阿誰得之耶。

寂聞程居士請題鳩友結社

斯社中人。堅其心。確其志。復何所爲。曰名耶。曰利耶。名髙而累己。利廣而害身。諦知名利場中。罕有一人半人而遠是窠臼。動經塵劫。入生入死攺。頭攺面。不知幾千劫數始可出頭。猶且不知向上關捩。因我▆聞子布巾葛服。眞慨龐老余風。在貧道處朝參暮請。每喫痛棒熱喝。意欲就塵勞而作佛事。鳩諸精進善侶。同結是社。遞相束斂。遞相警策。有時語。有時默。究竟徹頭徹尾處稍知痛癢。與三世諸佛把臂共行。歷代祖師挨身有分。亦不枉來東塔門下借路經過。

棘生白居士請題山居詩序

鼻祖西來。不立文字。不離文字。皆直指斯道。無可不可而已。然道在人弘。或拈錘豎拂。或棒喝交馳。或歌詠偈頌。或資生業等。卽無機處發機。無用處顯用。猶驅耕夫之牛。奪機人之食也。吾子棘生從通州來。又卽塵勞而善作佛事。樹赤旗於擒縱之際。撾毒鼓於殺活之間。如是雄猛。如是勇銳傑出。生死關頭。作山居詩三十首。言言句句。悉是太平中風味。予器之。題片言以佳志焉。

而敕錢居士請題聽竹樓詩序

香嚴擊竹。而敕聽竹。竹之有聲。愈擊愈出。聽之有耳。愈聽愈悟。是聲滿樓。是竹滿地。詩從中流。不屬文字。呵呵。乃教外之別傳。非三乘之所及。

開禪堂緣起

蓋聞佛法無主。要假人弘。得人則興。失人則廢。所以達人不可無也。是人也。非生而知之者也。吾教建叢林。立規矩。意在養育賢才。陶鑄後學。繼往開來。如日月昭示乎天下也。柰何海內叢林。悉忘此意。予不得不犯天下所忌。敢以古今興廢試一論之。上古叢林聚眾。朝夕激揚。使悟本心。冀各爲一方眼目。輾轉傳化。續佛慧燈。故古時穎脫者不知其數。此佛法得人。所以興也。邇來叢林𨿽在。古法盡忘。招賢弘教。杳絕無聞。自愚愚人。輾轉蒙昧。致使初學有志者無處棲泊。無人薰陶。蹉跎白首。不知佛義。此佛法失人。所以廢也。不思叢林者何所取義。如來無量劫中修行難得無上菩提。演布三藏。欲後人講誦參討。自見本心。古人知此。所以建禪堂。安學者身心。使用力於此。卽知是中代出髙人。如林內具諸棟木。故以叢林立號。豈如今日驅賢養愚。忘本逐末。以了叢林之事。此非木之叢。實艸之叢也。況諸施中。法施爲最。如來爲法降生。爲佛子者。不知本末先後。謂之倒置。致佛日不明者。誰之咎與。故知達人必出叢林。興廢關乎主者。惟主人權柄在手。指呼是從。蒞是位不行是道。佛祖寧不皺眉耶。明自參學以來。經歷多載。見今思古。每自傷嘆。何今古相反若是。古亦人也。今亦人也。古人何增。今人何減。特因昧本忘恩。不思不行而已。若海內叢林。一一皆能體佛心而行佛事。則天下咸成佛國。何今古之間然。況今教禪律人各執一邊。互相矛盾。鮮窺大全。豈知無上妙道。出於口爲教。運於心爲禪。軌乎身爲律。三法本一人行。今乃分疆自畫。去佛法遠矣。明不揣薄劣。憂佛道之不行。慮人心之忘古。欲於通津大郡。建一學業叢林。集有志緇流。究性相之深詮。窮離文之妙旨。破目前之堅礙。消歷劫之固執。融五教十玄於毛孔之中。會六相五宗於揚眉之處。通變自在。迥異常情。達摩不向東來。釋迦未曾出世。以斯先覺。復教後覺。內外典籍。貴以貫融。罷參者休心無事。初進者勵志向前。不計歲月。以徹爲期。圓性達人。必從此出。心包法界。體合眞空。卽一切。非一切。𨿽度生而無生可度。佛卽我。我卽佛。𨿽成佛而無佛可成。佛法之興。安有涯量。故曰。佛法興。莫先於得人。得人。莫先整叢林。以教後學。捨此而欲佛法興者。吾莫知之也。由是觀之。無賢主則不出達人。無達人則不興佛法。反覆推尋。主人爲最。此位任大。毋自抑小。宜去髙去慢。虛心待物。視此身爲天下學人之父母。視天下學人皆我一家之子弟。內則爲之聚糧辦衣供油。以資其歲月朝夕之需。外則爲之請出世名宿。以作模範。薰之陶之。日益日損。方不失爲主人之實。𨿽然。明更有說焉。如來昔以佛法付囑國王大臣。誠有見於末法之獘。非主持世道者。不能弘揚吾教。願今舉世宰官達士。世道旣平。亦宜傍興佛法。蓋三寶乃世間福田。下得一種。收得一斛。諺云。山中無老僧。朝中無宰相。安知滿朝文武。非昔修行苦行僧耶。惟冀不忘前因。各出手眼。共報佛恩。使天下叢林。俱興佛法。賢者進而愚者化。佛教則煥然一新。王道亦不教而善。此二教兼化並行而不悖也。願與同志共遵之。無負靈山之付囑也已。

題復生柏

萬峯山去邑二十里。此山居眾山之上。乃萬峯圍繞。四龍拱峙。則雲霧煙波。無時不啟人耳目。就中十里許。一平如掌。建梵剎曰太平。系田氏舍地。心海法師開山。予與之同參。而師以法愛請予居也。一日同二三子遊寺前之東。見柏樹四株。同一枯椿上。各生出一枝。已成材。被無知者伐其一。尙存三。予名之曰復生柏。且羣木之復生。則松柏之不復生。似超羣木之上也。況松柏不復生而生之者。不但上上。而更奇異之最最耳。猶絕後再蘇然。自我朝遠歷唐宋。不下枯木復生爲諭。且本不生而生之者。孰以難諭難而易諭易哉。誠迥難易之外。別有千枝萬葉。蓋蔭今世後世者。莫若斯也。偈曰。人亦傑兮地亦靈。枯椿柏樹弄精魂。枝頭泄盡个消息。不到驢年始復生。

宕渠黃龍寺碑文

自鷲嶺分燈。而冷光熱焰。莫可勝記。則幢幢列剎相望者。無越黃龍第一也。是寺去城北二十里。建我朝隆慶年間。興而復廢。遞至天啟三年。頃出觀止法師。於是作獅子吼。地搖六震。道逗羣機。若合符節。則殿閣堂宇。煥然一新。咸乘師之疇昔願輪所致也。而固慮法久生獘。始問記於予。且予幼未經學。不識一丁。敢以鼠尾續貂。只可向冷冷孤光處撥焰。寥寥疏影時洞機。聊瀉滴墨。以災劫石。永同金剛常住不朽之記云。

募盂蘭盆疏

竊聞蘭盆一事。是我釋迦老人金口親宣。教誡世人。年年七月十五。煮合羅飯。飯自恣僧。謂解倒懸。致令存歿宗親。離苦得樂。雪罪增福也。故往往設之。有訛謬。有淺深。從淺者。簡也。要也。以一色一香而合羅。不薄乎。以爲少也。從深者。廣也。勝也。以百珍百寶而合羅。不厚乎。以爲多也則。淺深之作法。一法也。厚薄之竭誠。一誠也。以厚而不誠。縱百珍百寶不及一香一色。以薄以誠。卽一香一色而過百珍百寶。第我縣中仁人君子。隨力隨分。厚薄淺深。悉從斯舉。而圓成法食之合羅。厚薄之合羅。淺深之合羅。則凡聖之未有合羅者。試請雷老先生筆下倒斷。未有阿誰不向此中合羅也。

募茶疏

周檀越因病渴喫茶。喫茶愈加病渴者。信知茶味毒過砒霜。是以泛泛之流終日喫茶。而不知茶味何若。亦復不知施主心行何若。果有四來者。害是病。患是渴。沾一滴。飲一瓢。豈不從斯陡發熱惱。而頓獲淸涼者哉。如周檀越善識茶味。而告知病叟。病叟信筆露布。如許葛藤。都盧付與。正如程居士手裏一刀兩段也。呵呵。

化姜

東塔長老。別無奇特。淡飯黃齏。隨緣遣日。口貪滋味。推人助力。呵呵。十字街頭撞著个賣生薑漢。成就我些惡辣气息。

五雲山塔銘

五雲山者。祖方斗寶蓋。疊嶂重巒。雄雄而來。垂兩寺曰三教三臺。皆南濱名勝道場也。而三臺住持碧虛尙公。系安嶽尹氏子也。從幼出家。瓢笠斯地。自捐衣缽。建彌陀殿。志攻淨業。歷有年矣。每見妖氛徧作。終不免三災禍也。復卜五雲山中。建普同壽塔。面拱玉屏。石砫雪溪。環繞溶溶。勝槪一目覽焉。然地直人宜。則靈傑又不可逮也。生焉歸焉。則四方六和又庶幾不虛也。一日忽問序於老夫。而老夫愧鈍根不文。但以實境實事露布。而序之銘曰。

五云之峯

髙標普同

人天眼目

佛祖遺風

素蓄衣缽

浩功立充

雪螺結頂

拳石砌空

岑閣南倚

古樹東蓬

梅岡發秀

野圃叢叢

幽谷答響

遠水溶溶

泉湧左右

聲吼外中

存歿居者

耳根圓通

金剛不朽

共入吾宗

敍也銘也

山水莫窮

偶言

康熙甲辰九月下東平定李總制旋師。凱音方唱。訃音倏至。李專田差官至雙桂請師說法以薦。師以李前屢請未赴。今不可辭。十月三日乃告眾。上渝弔慰事畢。告辭。李曰。大和尙宜住大府城。何得區區。辭之。待開奠後。乃治葷席敍謝。師云。齋乃山僧常分。非爲令先慈齋也。昔戊子年曾寓李一陽營中。見殺業太甚。力爲感化。李曰。和尙喫肉。我卽不殺人。乃一時事也。後亦有譏議者。山僧對李道。要得和尙不喫肉。除是將軍不殺人。將軍不殺人。以徳忠君父。和尙不喫肉。以戒報佛祖。老僧才喫數片肉。尙惹眾將軍生厭。眾將軍終日殺人。上天豈無厭耶。李遂出示止之。經今不覺十有六載。天下大定。國家無事。眾將軍已封刀。殺業已盡。山僧豈可無因而再喫肉耶。況大柱國深荷重任。且喜忠孝兩全。當淸心林下。猶其遲也。李曰。今日方知和尙行徑。師遂辭歸。

松谷禪人乃忠南聚雲吹萬徒也。持聚雲小參紙一幅。中有數言謂。從上古人。單教明心見性。便是的當。次叱五家宗旨。污卻古人面目。爲自屎不覺臭。又叱今時授受有據。明眼行道者妄行棒喝等事。病僧披覽過。不覺痛淚如雨。孰料老胡絕望之日近矣。嗚呼。此害不細。不得不饒舌以救將來。蓋法本無獘。羊鹿牛之器不一也。渠謂明心見性爲當。試問心是何形。性是何物。若以心性是無。則不應言飯是米做。心性是有。則法法頭頭。不外於是。信夫飯出於米。米豈外飯乎。法出於心。心豈外法乎。如是則知米飯心法一也。達一而不外五家者。明矣。而又謂行棒行喝以至五位君臣者。盡是窠臼。是分別。是取捨。敢保渠未夢見也。若夢見。必不謂棒者拄杖子也。如是古人不應曰。先照後用。先用後照。照用同時。照用不同時。又云。喚作拄杖子則觸。不喚作拄杖子則背。又云。你有拄杖子。與你拄杖子。你無拄杖子。奪你拄杖子。又僧參一老宿。入門便棒。進云。打豈慈悲耶。忿然欲去。老宿云。你作打會耶。其僧乃悟。上古目爲道具。在人持捉。非止一端。有持木叉者。有持竹篦者。有持弓箭者。有持刀劍者。難道盡是六祖擊碓頭三下始當。時擊碓頭三下。乃杖。非弓箭刀劍之種種。渠謂是窠臼。是分別。是取捨。則古人大機大用。脫羅籠。出窠臼。虎驟龍驤。星馳電激。轉天關。回地軸。負衝天意。气用格外。提持悉成剩語也。又謂拂者。先儒談經麈尾也。如是則百丈再參馬祖。祖不應。舉起拂子。丈云。卽此用。離此用。祖掛拂舊處。祖又問丈曰。子已後將何爲人。丈取拂子舉起。祖曰。卽此用。離此用。丈掛拂子。祖便喝。丈大悟。儒之所用麈尾。意有辯別。然麈鹿在羣鹿中居尊。以尾東拂則羣鹿隨之於東。以尾西拂則羣鹿隨之於西。故儒者用表指揮羣徒。亦猶是也。然而儒家用。祖家用。尙隔天淵。寧混同一意也耶。又謂喝者。咄咄聲也。如是古人不應有言。我有時一喝如金剛王寶劍。有時一喝如踞地獅子。有時一喝如探竿影艸。有時一喝不作一喝用。又云。一喝分賓主。又云。一喝分五教。難道也是馬祖一喝始當。時百丈被喝。耳聾三日。其餘一喝。分賓主五教寶劍獅子探竿者。何耶。又謂圓相者。馬鳴所現日輪也。如是古人不應變爲九十七種。目爲圓相暗機。義海字海。意語默論。種種不一者。難道也是馬祖送道欽書始當。時只有馬鳴所現日輪。何得又有各樣差別者。何耶。如渠實未夢見。自是弄精魂漢。何冤先代爲窠臼。爲分別。爲取捨。悲夫。先代立意。各從悟證處。百計千方。直指迷流。圓契此事。不可執一而無餘。執余而無一。所謂一有多種。二無兩般者是也。渠意以一而不余。余則爲窠臼。爲分別。爲取捨。正是一眼之龜。值浮木孔。千聖尙訶。安用病僧今日如是口業耶。只因渠是獅子身中虫。反喫獅子身中肉。恐將來者去聖時遙。中渠毒藥。而上辜先聖。下負己靈。切以是而告諸云。

佛事

爲乘空禪人下火

師以火炬打圓相云。乘空上座會麼。此是一把無明火。光前絕後赤裸裸。放出些來滿太虛。教伊驀地難推躲。攛下火炬云。咦。

爲受庵禪人下火

師以火炬指面云。者漢恁麼自在。向今世門頭。洞明劫外。𨿽有聲色睹聞。更無一點畱礙。只饒撩起便行。猶欠官錢私債。未審眾中可有人替彼了得者麼。顧視左右云。如無。待山僧替彼降下丙丁童子。與伊了卻。攛下火炬云。烈焰光中休眨眼。寒冰冷地莫存身。

爲味玄禪人下火

師以火炬打圓相云。味上座會麼。於此會得。便見來無影去無蹤。來時淸風送明月。去時明月送淸風。攛下火炬云。從玆赤骨冰心去。自在靈光獨湛然。

爲念修禪人下火

師以火炬舉起。喝一喝云。看看。攛下火炬。鼓掌。呵呵大笑云。只是無人著眼。

爲恆超禪人下火

師舉起火炬云。恆超恆超。自秉吹毛。佛來不讓。祖來不僥。今日落在山僧手裏。與伊一把無明火。管教骨爛皮焦。攛下火炬云。脫體頓超塵象外。靈光一點步靑霄。咄。

爲半偈禪人下火

師舉起火炬。喝一喝云。向道無眼耳鼻舌身意。無色聲香味觸法。正當此際。淨裸裸。絕承當。赤灑灑。無回互。是我半偈禪人親證親得底時節。大眾且道他證得个甚麼。以火炬攛下云。要識眞金火裏看。

爲本無圊頭下火

師舉起火炬雲。雨灑灑。風飄飄。涅槃山上寂寥寥。分付空中主火者。放松一著焰頭髙。攛下火炬云。急著眼覷。莫要燎卻眉毛。

爲敏言禪人下火

師舉起火炬云。性火眞空。性空眞火。南北西東。無可不可。燒盡髑髏人不知。無根樹子華朵朵。攛下火炬云。咦。

爲悟圓禪人下火

師舉起火炬云。一二三四五。金木水火土。个中會得來。隨處打口鼓。咄咄咄。逢人切莫莽鹵。攛下火炬便行。

爲寶蓮行人下火

師舉起火炬云。細雨紛紛落翠微。涅槃山上冷淒淒。鑪煨品字松根火。燒出摩天鐵鷂飛。以火炬繞一匝云。大眾還見麼。九霄雲外。卓卓巍巍。攛下火炬云。咦。

爲無我庫頭下火

師舉起火炬云。觀汝風塵卻有身。契之法性本無我。也曾幾跳金剛圈。今日當鑪不避火。咦。光前絕後。蓮開朵朵。擲火炬便行。

爲含平禪人下火

師舉起火炬云。含平含平。捨死趣生。撒手去處。火焰騰騰。攛下火雲。大眾舉阿彌陀佛送伊一程。

爲慧光行人下火

師舉火炬云。一生破活計。苦守到今日。付與火柴頭。燒幹髑髏汁。攛下火雲。个个圓成。人人本具。慧光慧光。何用取我求實。喝一喝。

爲慧宗禪人下火

師云。生從何來。馬腹驢胎。死從何去。刀山火聚。喝一喝云。卻被山僧一喝。都盧冰消瓦解了也。以火炬打圓相。於中擲下云。南海岸。東塔頭。千古萬古孰爲儔。

爲樂安行人下火

樂安樂安。志已超凡。去投水火。光射溪山。以火炬打圓相云。大眾見麼。始信去來無掛礙。方知生死不相干。遂下火。

爲心通碓頭下火

曹溪贈塊墜腰石。老宿記條蛀米虫。惟有心通無所得。臨行端坐火蓮中。𨿽然如是。要且行門不別。以火炬打圓相云。心通心通。還會不別處麼。艸鞋走破千差路。腳底終無一綫通。攛下火炬。喝一喝。

送尼淨空靈骨入塔

師云。皮膚脫落盡。惟有眞實在。內外與中邊。無障亦無礙。咄。信手安在無縫塔裏。永同金剛不壞。

爲靜林禪師移骨塔

黃金一具骨。久蘊此山中。只爲人希識。移來別過峯。如是則層層落落。卓卓巍巍。四方八面。無所覷窺。以拄杖擊塔頂數下云。靜林師。靜林師。塞卻頂門者一竅。靑松翠柏日皈依。

爲覺凡監院舉龕

覺凡覺凡。通身破殘。早知是苦。出入何難。以拄杖擊龕數下云。拄杖頻敲開隻眼。一聲佛送涅槃山。遂引至火場。舉火炬云。山僧示汝爛酸梨。向道相逢不識渠。今日幡然變堆火。燒得渠儂沒面皮。遂下火。

爲皂林覺知監院下火

師舉起火炬云。苦骨勞筋住皂林。老婆眞个老婆心。火神昨夜通消息。燒破闍黎鐵面門。攛下火。喝一喝。

爲發慧優婆夷舉龕

師以杖擊龕云。者个模樣。一生倔彊。撞著老僧。痛與頓棒。發慧發慧。還委悉痛癢也無。不然且隨老僧到火場裏鍛煉一上。遂引行至火場。舉火炬云。發慧發慧。女身男志。持戒參禪。正因修習。不用棺材。惟需火炬。性命今日落在山僧手裏。要來便來。要去便去。以火炬打圓相。召大眾云。个个翻轉面皮看。發慧頓入火光三昧。遂火。

爲月井禪人舉龕

師云。一气不來。東倒西歪。大眾齊舉一聲佛號。直送百寶蓮胎。遂導至火場。舉起火炬云。隔墻見角。已知是牛。隔山見煙。已知是火。性火眞空。性空眞火。驀札相逢。無處容躲。咄。老僧無別相爲。助汝者一把火。遂下火。

爲行首行人下火

師舉火炬云。行首行首。出家未久。妄念忽生。東奔西走。老僧助汝一把火。燒得汝气沖牛斗。喝一喝。

爲無隱侍者下火

師云。無隱老侍者。終身尙不捨。欲吾火柴頭。燒破髑髏也。以火炬打圓相云。颯颯眞風滿地生。紛紛舍利如雨瀉。

爲林庵禪人下火

林庵林庵。苦志住山。掘折鋤柄。覓吾指南。咦。老僧助汝一把無明火。燒得汝頭上漫漫。腳下漫漫。

爲廓虛禪人下火

師云。廓虛廓虛。出沒無拘。撒手便去。火光自如。咦。大眾同念彌陀經一卷。助伊東擂西馳。

爲可可禪人下火

師以火炬打圓相云。可可印六。印六可可。富順開華。梁山結果。返覆追尋。無可不可。咦。老僧助汝一把火。燒得汝光爍爍。淨裸裸。

爲空如知事下火

師以火炬打圓相云。空如空如。會麼。生年六十五。僧臘十有六。功行圓滿時。震威咄一咄。今日落在老僧手裏。與汝據款結案。乘願往生。安養國土。遂攛下火便行。

破山明和尙行狀

住郢州當陽玉泉嗣法門人印正撰述

師諱海明。號破山。萬曆丁酉歲生蜀北果州之大竹。先籍渝州蹇氏忠定公裔。十九歲詣本郡佛恩寺大持老宿脫白。旋聽慧然法師講楞嚴經。師問常住眞心。然種種開示。師不決疑。於是出蜀。住楚之破頭山三載。只是胸中廝結不開。必欲明此事。乃依髙峯妙祖。七日爲限。克期取證。法子一日發極。到懸巖上立定。自誓云。悟不悟。性命在今日矣。立定旣久。眼前惟見一平世界。信步經行。不覺墮於巖下。至夜有省。天明髙聲叫云。屈。屈。落山參諸方。罕可師意。上徑山。參雪嶠和尙。雪問。你是那里人。師曰。西蜀又過西。雪云。我徑山八十一代禪師。也有幾个是你四川人。獨四川人最是惡賴。師叉手前云。合蒙髙鑑。因昆山來數衲子。至夜喫茶。雪舉木香鑪云。看看是个甚麼。師便奪來。作撲碎勢。雪連忙兩手托住。師喝一喝便出。癸亥冬。參顯聖湛然和尙。師問。紅臉是關公。笑臉是彌勒。未審此二老出身處。請師決一決。湛云。你看我麻臉是甚麼。師曰。不審不審。湛云。你圖口快。師曰。蒼天蒼天。又晚參次。師作禮起曰。學人得个小休歇。來禮謝和尙。湛合掌云。爭得底。師曰。婆婆原是小新婦。湛云。前三後三相見。又作麼生。師曰。滚鍋不是養魚池。湛云。白鷺下田千點雪。黃鸝上樹一枝華。師曰。和尙不顧性命。冷熱也不知。湛曰。好个冷熱也不知。越明年。補維那職。受具足戒。時師二十七歲也。甲子春。聞天臺密雲悟和尙赴金粟請。師懷香詣金粟參悟。悟問。那里來。師曰。雲門。悟云。幾時起身。師曰。東山紅日出。悟云。東山紅日出。與汝甚麼相干。師曰。老老大大。猶有者个語話。悟云。我旣如此。你者許多絡索又是那里來。師喝一喝便出。次日。同石車和尙進方丈。悟命坐裏首。師曰。昨日走得。今日走不得了。悟云。作賊人心虛。師云。是賊識賊。悟頷之。少頃。悟翹一足云。喚作腳則觸。不喚作腳則背。你喚作甚麼。師曰。婆婆原是小新婦。悟云。饒你道得是。我只不肯你。師曰。用肯作麼。便出。一日。猛雨轟雷。悟出堂示眾云。假饒雷來打我。汝等如何支遣。一眾下語不恰。師曰。要遣作麼。悟便歸方丈。悟一日落堂。眾集久之。悟惟默然。師問。正恁麼時如何。悟云。你可到恁麼地否。師震威一喝。悟便打。師連喝兩喝。悟云。你再喝兩喝看。師推倒禪牀。拂袖便行。悟追上驀頭一棒。師曰。恁麼爲人。要瞎卻天下人眼在。悟舉三聖因緣未畢。師又喝一喝。悟咦一聲。出法堂去。至夜。師進方丈。作禮云。今日觸忤和尙。悟云。屈打你。師喝一喝便出。悟趕至門外云。我倒不恁麼。你倒恁麼。悟室中延茶。師赴稍遲。悟藏過茶杯云。你來遲了。茶杯也沒有。師將悟前茶杯舉起雲。者不是。悟笑之。乃出其杯。命西堂職。一日。與悟相遇。悟云。好新鞋。與汝踏些泥。師倒與悟一踏。傍僧云。和尙也好頑。悟云。雙獅距爪。你作頑會。師入室。悟向師面連打兩噴嚏。師與一推。悟拈拄杖出方丈。師曰。者老賊又恁麼去也。侍者寮畱師喫茶。悟復來。顧師。師曰。者老賊又恁麼來也。悟便臥侍者榻上。師便向悟背撫一掌云。裝死賣活作麼。便出。叢林公論。當仁不讓於師。惟師有之。丁卯春。悟書曹溪正脈來源一紙付師。師受之。辭悟。出山寓苕溪福山。崇禎己巳秋。受嘉禾東塔請。入院闡揚。全提正令。龍象扣擊。聲譽日隆。庚午。金粟悟和尙專使送法衣至。師上堂云。大庾嶺頭提不起。雞足山前成滯貨。山僧今日獲一披。如雲普覆華王座。師於此剎樹赤幟三年。凡垂手接人。機鋒迅捷。遠近觀光。罔不悅服。道風遂大振於江南矣。然師又欲唱道於故鄕。還蜀抵夔。萬有馮銓部郎中伯井延師於梁山萬峯卓錫焉。蓋西川自宋圓悟大隨而後。少室綱宗。久矣絕響。人皆習爲講誦。師一提最上極則之事。遠近瞻風。心懷畏愛。道望又於是乎大著矣。及遷中慶後。則有開之棲靈。大寧。紫雲。棲鳳。宕渠之祥符。大竹之無際。佛恩。敍瀘之蟠龍。南浦之萬福。至若金城。雙桂。皆師逸老最久最盛之地也。住祥符則有江南飽參歸來均一老宿蘇薦紳流長。大開道場。髙敷牀座。叢林體裁。無事不備。大寧則有徐居士道臣。先蟠龍之請而不獲。先蟠龍行事。遂捨身官潭子。師蟠龍解制。卽於大寧建禪期。與徐公說法。以酬爲法懇切之願也。蟠龍則有牟吏部尙書郎秉素奉差金陵。遇朝宗和尙。告以天童衣缽正在破山。歸鄕與樊總制我劬肅簡迎師於蟠龍。大振法道。風勵初學。朝夕咨決。甚愜積懷。萬福則有譚兵部首四。闔族講武。累世談兵。𨿽當大亂之際。無敢侵。梁萬之疆安居。在陣云闡化。亦如治世。末後雙桂又以昔年師住萬峯徳化所洽。懷慕不忘。闔郡紳士。重瞻玉毫。再領慈誨。師法雨均沾。燐火頓息。斯時參徒。常百餘人。烽煙𨿽未靖。蜀道猶未通。冒險乘危。不惜性命。問山尋水。瓢笠同來者。又不足以相容。姚公爰卜一山。有老桂二株。乃舊紳別墅。又古時黌宮。竹樹平野。雲月曲溪。靈气鐘焉。師葺茅安眾。以終餘年。初非有意建叢林也。越三五年而佛殿法堂髙華宏壯。僧寮廊廡。百度皆完。法幢髙豎。鑪韝弘開。朝參暮請之眾。盈萬指而有餘。得非法門之大盛哉。甲辰秋。師因三峽重開。以書三喚印正住持雙桂。欲買舟往天童埽悟和尙塔。適李總制培之請上渝州說法薦親。應酬煩重。歸山之後。衰頹日增。越丙午春。上堂。辭眾。以眼耳鼻舌身意分作六偈。付授六人。趺坐而逝。經旬。顏貌如生。門人遵治命。殮以木直。裰塔於本院後山。世壽七十。僧臘四十三。開堂一十有四剎。說法三十有七年。嗣法弟子八十七人。凡師開法席處。眾集如雲。久參初進。絕不以詞色稍爲寬假。惟拈白棒。據令而行。如獅子哮吼。百獸一聞。罔不膽喪。復不問來機利鈍。器量淺深。皆施本分鉗錘。若擬議而不能頓領。並倔而妄爲低昂。必以痛棒棒到底。直要逼得生蛇化龍。況尋常語默談笑。皆是陷虎之機。縱有彊記座主。辯似縣河。一當椎拂之下。卽結舌藏鋒。嗣是有志道流。收入鑪錘之內。錦官年來。盡罷講席。知有教外別傳。正法眼藏。不立文字之旨也。蜀人僉曰。圓悟大師復起於今日矣。豈獨衲僧輩下頂門之錘。卽王侯公卿。宰官貴要。亦不順人情。深錐痛札。赤手提持。俾知法門烜赫。不涉世智辯聰。直教根本無明。當下灰息。如李一陽屯兵涪陵。威怒最甚。師入營中。力爲感化。李乃出令止殺。師說法最猛。化物最慈。劍鋒上著足。虎口裏橫身。皆所不惜。自劫運更變來。經歷七次大難。未嘗以之介懷。緣師識情斷盡。了無怖畏。戎馬場中。隨直攝化。師行腳江南時。已稱奇衲子。及後謙光導物。又善協輿情。由是遠近慕道欽風。名聞四海焉。孝廉馮百祥夢師授以墨圖扇。卽舉似師。師曰。此文墨之盛也。今料必中。令祖事佛。福蔭於公。後果如所言。此又寤寐中信敬而悅服者。然則師之機權。超越佛祖。師之作用。冠絕古今。行藏語笑。細事大綱。若見若聞。卒莫能殫。惟述當日參叩機緣。與後開堂說法實事。俾天下後世景仰其風度者。亦如親炙云。

康熙癸丑年孟夏月門人印正謹狀

破山禪師語錄卷第二十﹝終﹞

﹝三世法孫宜都善溪道束江陵福昌發宗堆藍發慧竹園通聞襄州道幹沔州克誨同刻破山和尙語錄第二十卷

堆藍沙彌光▆對秀水謝穎仙文英書倪君亮子天章云望刊﹞

﹝康熙庚申年季春月嘉禾楞嚴般若坊附藏流通﹞

雙相破山禪師年譜序

竊觀西來之旨。自諸祖而下。惟馬大師爲最盛。然後若非滹沱老驅耕奪食。剿絕知見。直指一宗。其不流爲教綱理窟者幾希。近得天童密老人單拈白棒。中興濟上。又得雙桂破山和尙爲嫡子。參究猛厲認眞。向懸崖絕壁撒手翻身。故其尋常純用。劍刃上事。任他魔來佛來。總不眨眼。一齊按下。𨿽有通身手眼。不覺心膽俱碎。無近傍處。嗚呼。至矣。至於逆行順行。神出鬼沒。更非常情所測度。豈與夫枯樁上尋奇妙者可同日語哉。法孫竹浪野月二上人奉師丈雪和尙之命來禾。刊老和尙年譜塔銘。補入語錄。因以示余。隨喜一過。慶快平生。輒綴數語以序云爾。

康熙庚戌重陽日槜李約庵道人施博拜題

雙桂破山明禪師年譜

嗣法門人二祖印巒輯

平山印綬編

明萬曆二十五年丁酉

師生於四川順慶府大竹縣。姓蹇氏。本渝州忠定公後裔。父諱弘。母徐氏。娠師十有五月始誕。眉目挺秀。父母色喜。是年正月二十一日午時也。

二十六年戊戌

二十七年己亥

二十八年庚子

師四歲。形貌端正。七處平滿。只是終日不語。父母疑其不慧。憂之。師嘗語人曰。父母謂我孩孺時發言最遲。

二十九年辛丑

三十年壬寅

三十一年癸卯

師七歲。有鄰士誦金剛經。至若以色見我。以音聲求我。是人行邪道。不能見如來。師隨聲學誦。父母驚且喜曰。我子說話了也。識者曰。此兒不可測。

三十二年甲辰

師八歲。入鄕校。不以詩書爲事。但喜多書上字。先生每加督課。而師仍書如故。

三十三年乙巳

三十四年丙午

師十歲。偶遇一僧。爲說世出世間法。聞之甚喜。自此恆覓佛書。𨿽未深諳經意。然心中恍恍若有契焉。

三十五年丁未

三十六年戊申

三十七年己酉

師十三歲。納室▆氏。人情世事。略不經心。父母責之曰。汝不理家務。他日不知成个甚麼人。師曰。看那泥塑木雕的佛。尙有許多人供養。何況男子志在四方。烏可限定耶。

三十八年庚戌

師十四歲。父母相繼而背。師偕兄哀痛迫切。盡殯葬之禮。嗣後每以出塵之念白兄。兄不許。師志終亦不攺。

三十九年辛亥

四十年壬子

四十一年癸丑

四十二年甲寅

師十八歲。時常嬰病。自覺世間俱屬無常幻境。乃遠陟名山大川。一日忽歸。遂將妻室安置畢。兄以師爲不肖。視如路人。師愈喜遊歷。更不思歸。後嘗語侍者曰。我在家時。已作行腳僧了。

四十三年乙卯

師十九歲。詣本郡佛恩寺。禮大持律主爲師。持視師志气軒昂。英姿出類。命名海明。號旭東。如日輪東升。照天照地之意。按。師行實云。我十九歲時。於壁間見志公禪師勸世歌。予讀至身世皆空處。不覺墮淚。至夜獲一夢。如四山相逼。中間只有一路。一僧對予頌偈云。欲脫娑婆出苦纏。急須精進莫貪眠。聲聲只把彌陀念。自有蓮華托上天。

四十四年丙辰

師二十歲。持圓寂。聞延福寺慧然法師講楞嚴經。往彼聽受。至一切眾生。皆由不知常住眞心。性淨明體。用諸妄想。此想不眞。故有輪轉。自謂我出家原爲生死。生死豈不是輪轉意。若不受輪轉。畢竟要知常住眞心。知常住眞心。則不受輪轉。遂將楞嚴十卷熟讀。於七處徵心。八還辧見文中。恍有入處。詣室請益。法師但以因緣開示。不能決疑。呈偈云。我爲生死來出家。何須更算海中沙。無常殺鬼卒然至。錦繡文章亂似麻。於是瓢笠出蜀。

四十五年丁巳

師二十一歲。荊南遇一禪客同行。抵蘄水吳王廟。患痢疾。同行別去。無人相顧。偶有居士張稜溪者。見師𨿽病。眼光射人。遂延至家中。以藥調理三月餘。病愈。乃辭謝。

四十六年戊午

四十七年己未

師二十三歲。住黃梅破頭山三載。按。行實云。每看古人言句。如銀山鐵壁。誓願住山。力究此事。行至黃梅破頭山。見泉石幽深。遂縛茅屋。若不明此事。終不落此山。於是艸衣木食一生。伎倆搬盡。只是者些無意味底語。疑不自決。乃依髙峯。錄以七日爲限。克期取證。做了四五日行路。似云浮空。亦不驚。亦不怖。一日發急。到懸崖上立定。自云。悟不悟。性命在今日。渾然人境雙忘。眼前惟見一平世界。更無坑坎。舉足經行。不覺墮於巖下。跌損一足。至夜。負痛有省。髙聲云。屈。屈。有士進前問師云。腳痛麼。師劈面掌云。非公境界。

四十八年庚申卽

泰昌元年

天啟元年辛酉

二年壬戌

師二十六歲。參憨山。博山。聞谷。雪嶠諸大師。按。行實云。予問憨山大師。教中道。汝身汝心。皆是妙明眞心中所現物。如何是妙明眞心。大師云。一切智淸淨。無二無二分。無別無斷故。予曰。當時世尊何不與阿難如此說破。只教將心微細揣摩。大師云。要他自理會。予曰。理會卽不無。要且不是祖師西來意。拂袖便行。參博山無異大師。問。學人從偏位中來。請和尙向正位中接。大師默然。予出云。老大一个善知識。被我一問。只得口啞。傍僧云。還是你不識和尙意。予掌云。者掌要方丈和尙喫。入浙中參雪嶠大師。問。你是那里人。予曰。西蜀又過西。大師云。我徑山八十一代祖師。也有幾个是你四川人。惟四川人最惡癩。予叉手前云。合蒙髙鑑。大師遂畱之。

三年癸亥

師二十七歲。參湛然和尙。是年圓具。按。行實云。予在顯聖問。紅臉是關公。笑臉是彌勒。未審二老出身處。請師決一決。師云。你看我麻臉是甚麼。予曰。不審。師曰。你圖口快。予曰。蒼天蒼天。後於座下頓圓大戒。補維那職。

四年甲子

師二十八歲。參金粟密雲悟和尙。作染牛頌。按。行實云。予在杭州西山病月餘。聞天臺密雲和尙赴金粟請。予抱病過金粟。師問。那里來。予曰。雲門。師云。幾時起身。予曰。東山紅日出。師云。東山紅日出。與汝甚麼相干。予曰。老老大大猶有者个語話。師云。我旣如此。你者許絡索又是那里來。予震威一喝便出。師一日坐齋堂。顧予云。他們都作染牛頌。你如何不頌。予曰。頌到有一首。只是鋪堂事忙。未暇呈似。師云。試呈出看。予詣師前。畫一圓相。於中書一牛字。師云。此是古人的。予一喝便行。

五年乙丑

師二十九歲。再參湛然和尙於海鹽天寧寺。按。行實云。予在天寧一期畢。辭師歸蜀。師云。全靠爾輩光揚法門。个个似你都去住山。那个是應得的。予曰。學人病軀。難理常住事。師云。我有天華顯聖兩个叢林。難道養你者个病人不活。金粟老密只管東打西打。我替他擔盡幹計。我老漢只用三寸綿軟舌。尙被人寫帖送我。你們要習。還習我洞上宗好。予曰。和尙但放心。學人固是他家種艸。正好拈條白棒。不順人情。打出禍來。大家受用。

六年丙寅

師三十歲。復上金粟。主維那西堂事。命造方丈。按。行實云。再參金粟。作禮次。師云。堂中少个打磬的。送你進堂去。予曰。量才補職。師云。正是量才補職。予主其事。師一日落堂。惟默然。予問。正恁麼時如何。師云。你可到恁麼地否。予震威一喝。師便打。予復兩喝。師云。你再喝兩喝看。予掀倒禪牀。拂袖便行。師追上前。驀頭一棒。予曰。恁麼爲人。瞎卻天下人眼在。師舉三聖因緣未畢。予又一喝。師咦一聲。出法堂去。至夜。予叩方丈。作禮云。今日觸忤和尙。師云。屈打你。予一喝便行。師趕至門外云。我到不恁麼。你到恁麼。後補西堂。一日相撞。師云。好新鞋。與汝蹋些泥。予倒與師一蹋。師休去。旁僧云。和尙也好頑。師云。雙獅距爪。你作頑會。復爲承當造方丈。緣淺。過杭州。寓昭慶竹院房掩關。師每以書招出。造完方丈。是冬。眾盈五百。師乃命予與五峯分攝兩堂。

七年丁卯

崇禎元年戊辰

師三十二歲。悟和尙書曹溪正脈來源一紙。並信金付師。及莫春。寓苕溪福山。越明年夏。受嘉禾東塔廣福禪寺之請。

二年己巳

師三十三歲。八月初一日入院。方伯元履丘公並孫和石茂錫起伯諸護法縉紳居士請開堂演法寺。卽淸涼國師之講席。向無提持教外別傳者。於是建立天童宗旨。開選佛場。自師始焉。是年。石帆嶽司馬相訪。問法臘多少。師豎一拳。嶽頓然面赤曰。我東南水方人民老實。莫在者裏惑亂人。師云。貧道行腳十五年。今日惑亂著一个。嶽曰。惑亂我則可。只恐惑亂愚人。師云。阿誰是愚人。嶽瞪目視之曰。我也是路見不平。見你年幼。未是你做的時節。師云。釋迦老子初出母胎。指天指地。難道也是年幼。未是時節麼。嶽曰。所以雲門要一棒打殺。我今日一棒打殺你。且作麼生。師作怕勢云。貧道性命。幾乎喪在門下。嶽躍然拜別。

三年庚午

師三十四歲。爲轢嚴居士送大悲像入院上堂。少司成埽庵譚居士請題紫柏大師像。通金粟悟和尙法嗣書。悟和尙專使送法衣至東塔。按。師上堂云。大庾嶺頭提不起。雞足山前成滯貨。衲僧今日獲一披。如雲普覆華王座。

四年辛未

師三十五歲。題雪嶠大師像。題和石孫居士行樂圖。復子谷蔡居士書。題金粟悟和尙贊。示空外逵四維寬法語。起伯孫居士建大悲閣。請師上堂。云。山僧住此二三秋。拄杖芒鞋未徹頭。千手大悲來摸索。一莖艸上現瓊樓。翻刻指月錄。流通海內。

五年壬申

師三十六歲。買舟上天童。省覲悟和尙。過顯聖。掃湛然得戒和尙塔。旣歸。結夏。上堂云。東塔今年結夏。老牛老馬歸舍。𨿽無水艸供看。且喜鞭繩惡辣。是秋。師欲還蜀。復上天童辭悟和尙。出山到寧波。慈溪爾赤馮居士延至家中請益。馮▆▆▆▆▆術。師力爲拯拔。示以正知見。闔宅感悟。復請上堂。及歸。辭眾。按。辭眾上堂云。楖栗橫擔不顧人。直入千峯萬峯去。辭通郡紳衿。遂抵金陵。石衲余公於集生庵請小參。示準提庵琢璞公法語。爲報恩寺淨心上人題指月軒。遊靈谷寺。題偈云。偶來靈谷法堂上。坐聽松聲遞遠鐘。莫是志公時說法。廣長舌底露機鋒。及到夔之萬縣。寓廣濟寺。髙梁紳士壽北塗公中憲瀑崖髙公古良甫叔度昆仲迎師至萬年寺。虛白公虛席延畱。旦夕問道。

六年癸酉

師三十七歲。梁山邑侯費公馮司列善長胡玉川居士心海法師。請住萬峯太平禪寺。師四月入院。蜀人久未響此音。師一演唱。有志正因之士。遠近趨風。爰開辟叢林制度。立九旬安居風規。爲眾提持。捶拂不輟。衲子獲益。互相激揚。山還水聚。道化日隆。乃有題十景之句。制先覺宗乘序。歸太竹。掃大持剃染師塔。復還萬峯。

七年甲戌

師三十八歲。是年佛殿僧堂。百廢俱舉。廊廡階砌。堊墁一新。至冬落成。按。師上堂云。復古太平寺。淒然感廢興。寒灰八百載。破衲兩三僧。黠鼠居香積。妖狐吹佛燈。黃金重布地。不識有誰能。與雪灘陳太史書。復江陰馮縣令善長書。象崖珽首座初受蟠龍請。師以書勉之。靈筏昌久親椎拂。師示以偈云。有時度盡驢和馬。又去虛空接聖賢。冬十一月受中慶請。

八年乙亥

師三十九歲。春三月。維丰朱公登伯馮公請住中慶禪寺。四方翕聚。鍛煉旣嚴。省發亦眾。遇境逢緣。轉加策進。故入院上堂云。山僧向南方走一回。拾得幾个金剛圈。一籃栗棘蓬。今日對人天眾前。不辭拈出。與諸人共相吞跳。以拄杖打圓相云。者是金剛圈。試跳看。復豎拄杖云。者是栗棘蓬。試吞看。﹝云云﹞是年。悟和尙七帙。師修啟專使上天童慶祝。復瀑崖髙公問道書。復無際淩虛公書。復昭覺惟一公書。

九年丙子

師四十歲。緇素向化。眾多事繁。立體宗寧爲監寺。及師誕辰。萬指圍繞。復宕渠流長蘇公問道書。復雪門璨別峯璽字水拙書。是冬受開縣棲靈請。

十年丁丑

師四十一歲。秋八月。住棲靈。冬十月結制。制中爲眾提撕。略無倦色。按。病起上堂云。病僧爲病極。說法乖法式。靜地念摩訶。尋聲入福慧。復云。二十年來經藥餌。不知此疾是膏肓。復破浪舟偈云。梅華雪子競峯頭。開落渾然春信浮。觸到面門須著眼。莫教穿過臭髑髏。示竹微奉離指示法語。

十一年戊寅

師四十二歲。冬十二月。檀越蘇流長請住渠縣祥符禪寺。先是。君一老宿與蘇公闔郡紳士商確已定。欲建禪期。須行南方體裁。及師入院。百度整齊。遂立君一公爲監寺。總理院務。衲子四來。率多气岸。按。解制上堂云。祥符解開布袋。放出一羣猛虎。不會獅子翻身。个个解打口鼓。蜀都自此咸欽法化之盛矣。

十二年己卯

師四十三歲。春二月。王兵馬太乙李居士鳳山請住廣安大竹縣無際寺。師初慮故里人愚朴。難向佛頭著糞。先復王公書云。貧道垂髫時。視鄕黨中人多脂粉气。今門下欲貧道唱還鄕曲。想是鵝王擇乳。素非鴨類耳。至四月。師與眾同赴結夏。安居龍象蹴蹋。展佛祖機用。一郡欣所未聞。後欲以梓裏之情。延師久住。時萬峯眾護法以太平開拓有年。宜永標赤幟。不可虛席也。乃彊迎歸萬峯。

十三年庚辰

師四十四歲。是冬。重整鑪韝。痛施鉗錘。英靈泉湧。气吞諸方。忽一僧從聚雲來。將吹萬上堂語呈似。師看畢。太息久之。乃普告大眾云。聚雲釘椿搖櫓。妄擬祖庭。反謂嫡悟嫡據者爲非。自甘嗣遠嗣死者卻是。甚至穿鑿識案。謾惑無識之輩。紐捏枝派。冒籍有宗之門。不知大慧門下有九十四人。迄今五百年來。久無影響。而聚雲輩焚香發誓。結五十三人。撾鼓升堂。一旦嗣之。不知斯輩得何據乎。試問聚雲輩夢眼。何故不開。活的不嗣。而反嗣死無對證者。何不索性做个過量人。獨擅嘉聲。亦得。而乃刺腦入膠盆耶。旣謂漢月致書。識聚雲爲大慧種艸。則何不效黃檗。不嗣馬祖而竟嗣百丈。今聚雲反嗣大慧而不嗣漢月。較之古人之智。天淵矣。遂作佛道聲價以辟吹萬遠嗣大慧之妄。十二月。開縣徐檀越通碧特修大寧佇候。復有敍府牟吏部尙書秉素樊督臺我劬二護法專啟。延師蜀南闡化。師以先受大寧之請爲卻。而牟慕道之心甚切。更不相讓。越明春。重遣員役輿師。遂南行矣。

十四年辛巳

師四十五歲。二月過酆邑。覺城柱迎師入平都山。與紳士同請益。並祈法語。及抵敍州。緇素馳逐瞻仰。師曾有偈云。拄杖肩輿入市廛。大驚小怪亂言傳。𨿽無道況垂千古。卻有禪名播萬年。牟遂延於佛蓮禪院。日夕咨決心疑。滿慰夙願。以牟昔年奉差金陵。南中士大夫結社集生庵。牟得與同參。後因王程期迫。依依難別。朝宗和尙告曰。天童衣缽。正在破山。歸而求之。何用他覓。今入師籌室。方知朝宗和尙恩大難酬。厥後師蟠龍開鑪。峨嵋瓦屋僧侶云臻。久參初進。一皆覿面提持。按。是期上堂云。凜凜朔風吹敝廬。人人凍裂个皮膚。就中有點天然別。分付梅華樹幾株。時牟與樊喜法席之盛。得未曾有。

十五年壬午

師四十六歲。春初於蟠龍解制。卽放舟東下。過開縣。應徐公之請。而徐公已謝世矣。自師南上時。致書相報。徐公適於官潭舟中開函。不能速就思緒。便投身水中。徐公本浙人也。原親覲天童悟和尙。起法名曰通碧。客於開縣有年。故慕道之篤如此。四方聞者。皆謂徐公眞爲法忘軀人也。師爲彼小參云。西津壩卽西方境。官潭子是白蓮池。時大眾感嘆。欲久住大寧。共酬徐公之願。伊闔宅不廢初志。一一傾心。大開法席。乃安徐公位於禪堂之側。與眾同事作十二時歌。撰黃龍寺碑文。

十六年癸未

師四十七歲。壬午冬。師在大寧聞亂風漸起。乃歸大竹之佛恩。以佛恩山深。可避故也。此時人多風鶴之驚。大眾親師已久。依依不忍離其翼贊。叢林擔荷大任者。則有雪臂巒。敏樹相。澹竹密。孤石憲。燕居申。丈雪醉。三吳等。重爲修葺。安眾待時。按。佛恩錄云。千千龍鳳從玆止。萬萬獅麟自此歸。卽豎大殿日上堂語也。是冬。烽煙四告。師謂眾曰。汝等遠避。老僧聽天安命。羣賊入寺。見師形貌奇偉。誤認爲達州唐進士。欲加苦拷。師慈心善導。爲說山中道人行履。賊皆釋疑散去。卽有偈十首。其一曰。須短髮長近俗容。安名立姓謂唐公。於中幸有一星別。說法聲同意不同。時眾皆遠遁。惟雪臂巒一人不離左右。𨿽與難。亦無怨也。厥後眾方歸彊。師過萬峯。抵佛香建活埋庵。

大淸龍飛順治元年甲申時蜀中未通尙沿崇禎十七年

師四十八歲。春三月。蜀江北岸。徧地干戈。惟南岸山溪險危。兼有土兵禦侮。專使馳書達石砫司秦總戎良玉夫人處。秦卽差官同永貞上人過忠州迎入石砫之三教寺。風土人情。更覺淳厚。可爲安居之地。

二年乙酉以至丙申年止蜀中尙沿明號

師四十九歲。彼司之人。向沾法化。信敬有加。初爲隱遁計而瓢笠追隨。復成法席。示壽山福。蒼松鶴竹帆波覺。城柱默石悟法語。示馬宣慰嵩山偈。復黃銓部郎六解書。

三年丙戌

師五十歲。春正月。師誕辰。緇素同慶。皆以世禮尊之。師亦怡然大快。時故舊紳士或專書慰問。或親炙座前。如秉素牟公以古人懸艸履於門上爲問。師復之最詳。與王相公春石書。與田兵憲素▆書。

四年丁亥

師五十一歲。是春近宸張公請住天祐寺。師於佛誕日入院。冬建禪期。蓋張公以司人未聞西來密旨。堅請曲垂開示。提醒人心。鄰有三臺寺。碧虛老宿事師最切。自造壽塔。乞師作銘。並乞題行樂圖云。行住坐臥。人之威儀。松竹梅石。山之秀气。器界根身。萬法歸一。爾鼻兮香金鑪。爾足兮蹋頑石。爾耳兮聲幽松。爾手兮執如意。尙餘竹與梅。堅節而素質。呵呵。堪笑爾碧虛。堂堂乎若是。

五年戊子

師五十二歲。兵戈紛起。民不能耕。所遭饑饉。有骨力衲子。同甘寂寥。勇銳辦道。師亦彌加提策。卽有客相訪。隨家丰儉而已。示石年曹公偈云。爲月開門笑遠山。光樓聲發骨毛寒。老僧無別營淸供。待客惟將竹數竿。

六年己丑

師五十三歲。嵩山馬宣慰請師爲祖覃太夫人良玉對靈小參。三教主人常然公爲師永貞長老請對靈小參。復侍佇黃公書。示厥中侍僧法語。二月。東川呂相國專書迎入司中一晤。初以老病爲辭。呂因軍務所羈。不能趨榻。彊請再三。師乃策杖而往。一見便把住問云。你是呂相國麼。呂曰。不敢。師云。父母未生前姓甚麼。呂擬議。師便棒。呂大怒。師復打。呂趨進。師笑云。將謂將謂。原來原來。遂說偈云。無端平地起孤堆。嚇得虛空顚倒走。痛打金毛人不識。幾乎翻作跳墻狗。呂出諍論。以勢相加。師又說偈云。父母未生前句子。等閒棒著發無明。猛然省得非他物。十八女兒不系裙。呂乃省。送歸三教。後通書云。承施棒喝。卻得透脫一陣。黑風黑雨。原自天朗日晴。只恐一夥盲人。不識此段因緣耳。師復書云。昨與閣下彈丸地上相逢。此奇緣也。勢不可不鬥膽。果符素心。漆桶子快。不然。老僧與閣下咫尺天涯矣。承命敝檀越堅畱三教。因天祐人來接歸。聊具瓢拂機緣偈語。以悉鄙衷。呂專書謝云。遠承切念。親囑慈旨。從今拜教多矣。他年天臺山上。幸以只手相攜。﹝云云﹞五月。石司亦有烽煙侵境。呂專使請師過渝之彭水。師欲上峨嵋逸老。辭呂出江。

七年庚寅

師五十四歲。時立陽李總戎屯兵涪陵。特營精舍。堅延憩錫。師以間關險阻。暫允其情。後李事師如弟子禮。師嘗謂李曰。上帝好生。宜護惜殘黎。李卽出令。不許誤殺一人。迄今蜀東頌徳不已。小山於總戎聞師直心導物。未親法音。延至黃化城署中。頻頻請示佛祖因緣。師一一隨機獎勸。或說罪福受報好醜。皆以不殺爲至徳。於心感悟。乞垂法語。並請題雙松偈云。城開黃化松雙栽。爲鼓風濤引鶴來。近日如何枯不並。獨參天地靖氛埃。方欲久沾慈誨。而李復延歸涪陵。

八年辛卯

師五十五歲。是秋。張兵與於李相戰。師復入南濱。進梨水忠路司覃公諱惇源者。延住福田寺。禮遇甚優。有苦李昔拈今熟也之句。蓋覃曾親師椎拂。故契合如斯。鐵鶴寺象崖法嗣訃音至。師悼以偈曰。遙聞鐵鶴已衝霄。畱下空巢期寂寥。瓢笠思隨雲水散。風帆義逐雨華飄。念年鼓粥終初志。十處開堂始稱豪。同泛錦江三峽上。豈知爾去益吾勞。是冬。萬縣首四譚公以北岸地方烽煙大息。懸佇歸裏。猶慕景星。專使延師出江。重布當年法化。

九年壬辰

師五十六歲。是春。率眾還。南浦譚公迎於太白崖。萬年寺居焉。見愚賢庵玉環續長等獲瞻師面。如隔世重逢。左右給侍最爲精勤。首四譚公每邀譚爵臺士心西昆兩大護法。與師終日劇談。共慰多年積慕之懷。請題太白崖詩云。太白危巖坐。舞華飄杖黎。穿人鼻孔句。爲我省詩脾。調古噴寒玉。風髙長紫芝。詞壇騷骨在。付與林鳥啼。緇素方謀久住之策。本明徹西瞿望亦緣別師有年。議諸檀越梅王冉徐楊等。請師過開縣休夏。及到龍城。見聞者莫不合掌加額。咸稱古佛重來。與本明偈云。干戈隊裏幾經秋。恐我師徒難聚頭。今日相逢舒一笑。兩城煙水自悠悠。四月一日於紫雲寺安居一期畢。範楊二檀越請於棲鳳結制。師升座云。紫雲解座。棲鳳升座。𨿽是兩彩一賽。要且不離者个。以拂子打○云。佛子住此地。則同佛受用。常在於其中。經行及坐臥。至冬。髙梁聖瑞姚護法請住金城寺。乃爲眾開鑪。舊日參隨衲子同聚法筵。大振頹綱。宛如昨日。

十年癸巳

師五十七歲。聖瑞姚公請於師曰。和尙門墻髙大。龍象甚多。非大道場不能海納山容。弟子卜得一山。俗傳古之黌宮。尙有老桂二株。局面恢弘。可建一大梵剎。乃屈杖履一遊。師覽云。此山較之千二百五十人同居。猶其少者也。是秋。鳩工采木於佛成道日。豎大殿方丈僧堂三十餘楹。卽名之曰雙桂堂。遂結冬安眾。頓成大觀。

十一年甲午

師五十八歲。丈雪醉自夜郎來省覲。師命上天童代掃悟和尙塔。每告醉曰。老僧欲詣先老和尙塔前拈一瓣香。柰年來荒亂。道路荊蓁。汝不辭勞。可先爲老僧一往。遂書送行偈曰。雪骨冰肌誰个知。臨行相贈扇頭詩淸。風贏得還歸握。漫莫逢人露一絲。並送法孫佛冤法語。

十二年乙未

師五十九歲。得法弟子分化四方。凡乘▆▆▆者。聞師嚴峻之風。咸欲親承棒喝。柰川原曠絕。兵燹之後。百里無人。其負笈來從。有樹下宿者。有冢間宿者。有溪畔巖穴而宿者。皆冒險乘危。甚至官司嫌疑而鞫問者。如斯道路。楚水秦關。猶霧擁云臻。是冬。立靈木綬空如禪爲監寺。心宗慧心爲副寺。淸溪爲首座。本如爲維那。道雅爲典座。松溪爲直歲。卓爾朴存燕石繼竹爲知客。雲幻聖可參之西缽忘我東也爲侍司。分領其事。規約整齊。雙桂道風大振遐邇矣。謝銓部郎沛之。曾邑侯勝幢入山問道。答田司李維敍書。答牟將軍麟玉書。復趙孝廉羽鐄書。復法孫語嵩裔書。

十三年丙申

師六十歲。復李制臺培之書。復方太史神生書。復文督學君山來韻。爲馮明經砥中薦先考。列司善長對靈小參。是年。凡嗣法門人。遠近學侶。皆集座下。同慶大年。𨿽遐陬僻壤。莫不繪師像而瞻禮焉。

十四年丁酉

師六十一歲。關南平西親藩福晉專使賫信香法衣並法被鑪奩華幔茵褥。凡法座之可嚴飾者。無不備焉。請上堂說法。請題自眞贊及法語以歸。緣法孫懶石聆住漢中府靜明寺。與藩府相近故。特來請法也。

十五年戊戌

師六十二歲。慕義譚侯府士心薦先慈請說法。師命靈木緩理院務。同眾至天城對靈小參。譚感謝請於太白巖萬年寺休夏。尋受請結制。師暇時偕諸公遊天生橋流杯池岑公洞。勝迹名蹤。皆有乘興之句。是冬。歸雙桂。時丈雪醉住嘉禾靑蓮寺。東塔監院淸白常勤。舊房僧慈霖洽同紳士金太師之俊譚司業貞默朱郡侯茂時汪進士挺王方伯庭文學施博翁天麟法侄嚴大參等。修公啟請再住東塔。師因巫峽烽煙未盡。猶多阻滯。以稍遲趨命復之。復徑山法弟費隱和尙書。示再三法語。示鐵印法語。示野月法語。

十六年己亥

師六十三歲。李制臺出師夔關。專書問道。師復最詳。更贈以偈。有重開巴國蘇民困。再造夔門起世賢之句。李覽大悅。志擬旋師。躬親法座。後巫峽屯兵六載。屢裁問答之書。

十七年庚子

師六十四歲。峨嵋諸剎名宿思聆法音。欲究此事。有法孫紫芝住峨嵋之萬年寺。眾與商確。專趨法座。啟師逸老峨嵋。師辭以衰病。不能跋涉。後峨嵋髙志之輩。皆接踵而來。朝夕磨礪。師施以本色鉗。錘均有深省。

十八年辛丑

師六十五歲。法堂告成。廊廡畢備。復建一楹於法堂之左隅。題曰寢堂。凡斫木拽石。挑磚運瓦。皆僧侶躬爲之。猶有力行而恐後者。制臺李嘗問使。雙桂叢林體制。僧徒功行何如。使對以梵宇巍峨。寮捨恬靜。其中皆眞誠學道之士。約萬有餘指。李乃大書燈傳無盡四字額之。

康熙元年壬寅

師六十六歲。爲靈隱文題自眞贊。爲兩生從題自眞贊。爲法孫憨月燕石題自眞贊。復白刺史完初來韻。師與白酬答最契。有惆悵離騷壇未冷。平都山又墨花生之句。是年師歸故里。重修度親庵。安眾學道。與眾說法。用報親恩。蓋此庵建於崇禎末年。以世亂未及落成。今特爲修理。亦不負度親初志云。

二年癸卯

師六十七歲。爲印貞劉夫人薦夫君譚西昆上堂。爲梁山縣令飛雲彭公入山飯眾上堂。爲襄陽於元戎小山題平寇伯彥侯曾公像贊。復重夔鎭程元戎萬夫書。復忠南汝止髙副使書。復遵義余太守君維書。示譚虞卿任卿兩總戎法語。題天童悟和尙眞贊。復風穴雲峨法侄書。

三年甲辰

師六十八歲。是秋巫山已定。楚蜀道通。師有天童之行。速於急湍。乃發書渝城。喚蓮月正歸。書云。雙桂常住。汝當來接手。以代一臂之勞。令老僧往天童掃塔。報師恩徳。不忘遞代相承也。萬望垂憐。至祝至祝。正趨座右。時制臺李凱旋。太夫人訃音倏至。卽差員役進雙桂請師薦親。前歸巴渝。以候杖臨。師命雲嶠水監院。蓮月正領眾。乃過長壽縣。及抵渝城。緇素爭先拜於街市。乃至屠兒。亦皆稽首。李延寓觀音寺。於官衙設座。請師爲母說法。李跪聽母位之側。蓋思親之切而尊法之至也。示李制臺楊夫人法語。示子李雯法語。示秉儒牛公偈。示寶峯慧偈。後李欲畱住崇因寺。師不勝應酬。辭歸雙桂。道途風雨。每有寒暑之恙。掃塔之行。自玆未果。

四年乙巳

師六十九歲。丈雪醉中興昭覺。張撫臺坤育。鄭提臺西云。郎藩臺鈞衡。李臬臺息六。郭道臺余庵。冀府尹蓑翁。入山問道。醉以師平素行業。動靜體裁。出詞吐气。迅捷鋒鋩言於眾宰官。皆懷企慕。乃力修昭覺。各通請書。師以老病辭謝。時澹竹密自成都艸堂特趨慶祝於佛成道日。師命秉拂上堂。以法衣拄杖鑪拂等總付代勞。夔州邢府尹拙溪入山問道。師示以偈。食祿元來各有方。老僧雙桂君瞿唐。相逢沒甚好消息。拳頭巴掌絕商量。新寧沈縣令廷勱入山問道。是冬南北學者及得益弟子連袂而來。趨歸如市。師命眾執事竭力開鑪。彌加整飭。乃普告大眾曰。今年不惜眉毛。重打口鼓。向後更不說禪。亦不說戒。爾等欲參禪受戒。不可後也。眾謂師年尊謝事之說。而不知已無意於世矣。

五年丙午

師七十歲。正月十五日將眼耳鼻舌身意分成六偈。付囑六人。以終生平之事。越廿一日。師誕辰。遠近士大夫。當道宰官。及入鑪韝久近弟子。左右環擁。莫不懷香瞻戀。共慶大旬。自此謝絕人事。閒居寢堂。至三月初十日。師示微恙。落堂告眾云。老僧年經七十。四大漸頹。報緣將盡。眾等白言。專人請醫。師云。不可。人生去來。原屬平常。何必貪壽。但率眾修塔。乃是眞孝。老僧行徑𨿽異諸方。然去亦不同故套。從上有坐脫立亡者。有拈拂豎指者。有奇言妙句驚世駭俗者。老僧若入涅槃。秪是起居如故。候時至則瓜熟蒂落。自然之道也。至於叢林風規。確守爲上。亦如老僧住世無二。勉之。所有竹杖瓢笠道具之類。分與舊契。尙存衣缽之餘。可付丈雪醉修昭覺祖庭。至十六日午時別眾。眾皆潸然。師卻就寢。少頃復坐。指燭顧眾而逝。僧俗弔慰。哀聲震地。丈雪醉至。欲舁棺至昭覺建塔。眾皆力爭。遂塔全身於本寺萬竹山之前。仍公舉雲嶠水爲監院。眾執事如舊。丈雪醉負衣缽爪發。塔於昭覺影堂之側。師建法幢凡十有五。升堂語要。普說小參。機緣法語。拈頌偈贊。書問雜著。先是丈雪醉編成十二卷。離爲二冊刊。入嘉禾楞嚴藏室流通。其有後錄如記錄。參之祕所集。亦刊行以壽於世矣。剃度弟子印開等凡百餘人。嗣法弟子八十七人。南北分化。各振家聲。或輔弼叢林。深養厚蓄。或誘一郡。或導一國。或居止不定。訶佛罵祖。𨿽未付授而昭昭然大有光明者。又未可枚舉也。若夫宰官紳士。有入山問道者。有久入參請者。有隨緣理會而漸漸發悟者。有親受鉗錘而處處露鋒鋩者。有同事攝化而弘護法道者。亦莫能盡述。師根性猛利。天資髙彊。工夫急切。徹悟淵深。行腳扣擊。當鋒已少其人。出身作用。接物端如掣電。所以自東塔開法。至於西川十五名藍。驅耕奪食。皆是利害腳手。鍛生煉死。無非惡辣鉗錘。凜凜威光。如巖壁千仞。赫赫聲譽。似雷震九天。縱逢劍戟武夫。瞻徳容而斂其暴怒。卽遇王公宰輔。欽法令而小其威權。晚年隨鄕入俗。謙光應機。笑裏有刀。泥裏有刺。或語或默。或喜或嗔。皆莫辧其可否。直令人懷疑而發悟。差殊品匯。教澤均沾。一知半解。𨿽士庶亦有焉。故示寂時。毋論遠近貴賤緇素。挽詞哀聲盈門。而追慕不已耳。今敬述平生出處大略。考全錄歲月而編次之。以爲後世取則云。

破山明禪師年譜﹝終﹞

破山明禪師塔銘

敕封徵仕郎翰林院庶吉士癸酉科孝廉巴縣劉道

開撰文

賜進士及第內弘文院編修遂寧縣李仙根篆額

賜進士出身徵仕郎禮科給事中前吏兵工左右給事中翰林院庶吉士廣東道監察禦史劉如漢書丹

原夫江漢炳靈。岷峨毓秀。山川間气。聖賢篤生。自少林西來。曹溪纘緒。而南嶽一馬。首誕什邡。是則宗門之盛。實吾蜀人啟之也。自時厥後。代有名宿。莫不家敷智蕊。戶燦心燈。求其得髓弘宗。圓機應世。王公欽範。走卒知名。本衛法之苦心。運大人之作用。逆順莫測。遊戲無方。不得不推我萬峯老人矣。師諱海明。號破山。俗籍順慶之大竹。元勛奕葉。相傳蹇忠定之裔孫。古佛因緣。共說昭覺勤之轉世。生含異質。幼挺奇標。堯眉舜目。幾符智者之姿。龜背鶴形。不讓純陽之表。亦娶妻而生子。同耶輸與羅睺。行年十九。忽厭塵凡。剃髮出家。挑包行腳。偶聽慧然法師講楞嚴經。至一切眾生。皆由不知常住眞心。性淨明體。用諸妄想。此想不眞。故有輪轉。遂終日疑悶。乃閱古人公案。如銅山鐵壁。無隙可入。於是孤身出蜀。見數耆宿。不能決疑。俄住楚之破頭山。刻期取證。以七日爲限。逼拶至極。經行萬丈懸崖。自誓云。悟不悟。性命在今日了。時交午未。忽見銀色世界。一平如掌。信步舉足。不覺墮於崖下。竟將左足跌損。從前礙膺之物。泮然冰釋。髙聲叫云。屈。屈。自此出山南行。參數員尊宿。末後至金粟。機鋒上下。才辯縱橫。粟書源流一紙。加以信金一緘只受。下山暫住苕溪。己巳秋。嘉禾紳衿請住東塔。遠近學者。歸之如雲。粟聆之曰。華開槜李。果熟蠶叢。癸酉春回蜀。卓錫於萬峯古剎。學者歸之。亦如東塔之眾也。有黠鼠窺香積。妖狐吹佛燈之句。蓋鰓鰓乎有今日狂禪之慮矣。師主萬峯。凡十餘年。甲申以來。刀兵橫起。殺人如麻。有李鷂子者。殘忍好殺。師寓營中。和光同塵。委曲開導。李一日勸師食肉。師曰。公不殺人。我便食肉。李笑而從命。於是暴怒之下。多所全活。昔人以澄公之於二石。如海翁狎鷗。師不但狎也。而且化之矣。拯溺不規行。救焚無揖讓。此之謂也。然自此人目師爲酒肉僧。反有藉師爲口實者。師以救生爲衛法之苦心。甚不得已也。壬辰癸巳間。蜀難漸平。師回梁山之金城寨。去寨半里。有舊紳別墅。尙餘老桂二株。師葺而居之。顏其堂曰雙桂。門曰福國。粗成叢林。而四方學者。至復如歸。師隨其一知半解。輒有付囑焉。或疑其付法太濫。而不知師於此又有深心也。蓋佛法下衰。狂禪滿地。倘一味峻拒。彼必折而趨邪。師以傳法爲衛法之苦心。甚不得已者也。師之名。上自朝廷。下及委巷。近而中夏。遠而外國。罔不聞知。總制李公奠安全蜀。數遣使迎師。皆力辭。甲辰秋。再使惇請。師不得已。飛錫臨渝。盤桓九旬。相得甚歡。李公享師以牢醴。師閣箸曰。山野昔遇惡魔而開齋。今逢善友而止暈。從玆不禦酒肉矣。遂辭而歸。丙午正月廿一日。壽臻古稀。道俗集慶者。萬有餘指。至三月初十日。師示微恙。預申沒後之約。不用茶毗內棺外槨。便服入殮。窆如俗人禮。是月十六日亥時。盥漱搭衣。以手指燭。端坐而化。壽七十。坐臘五十九。坐道場語錄一十二卷。入嘉禾紫柏院。流通海內焉。時有得法弟子丈雪醉公。將塔師全身於梁之艮龍山麓。影堂設於成都之昭覺。走書請銘於不佞。道開矍然曰。予何言。師之道徳在天下。天下之人能言之也。操履在叢林。叢林之人能言之也。必欲予言。亦言其甚不得已之苦心耳。夫甚不得已之苦心。是馬祖之所難也。馬祖之所難。而師易之。𨿽謂師爲什邡之跨竈可也。爰系之銘。銘曰。

坤維禪宿

肇自馬祖

臨濟潙仰

兩燈並譜

濟下兒孫

楊岐獨盛

傳至天童

枝端派正

萬峯崛起

忠定後裔

矯矯人豪

堂堂法器

十九辭家

廿七圓戒

不屑蹄涔

直操溟澥

金粟老子

眼明手毒

一瓢惡水

洗腸換骨

再振滹沱

旁起四宗

花開槜李

果熟蠶叢

九坐道場

單提心印

魔與魔民

一戰而勝

烹佛鍛祖

補天立極

師於祖庭

實有勛惠

劫遭離亂

殺人無算

處劍戟林

如家常飯

遊戲神通

飲酒食肉

長鯨吸川

燒豬果服

但爾諸方

不當學我

伊尹之志

有之則可

酒肉破戒

濫付招毀

原師之心

大不得已

天子聞名

王侯願交

黃麻不羨

靑山逍遙

行年七十

化緣已畢

雙林雙桂

是一是二

無偈可畱

無法可說

獅子頻呻

指燭而滅

遺令官斂

法同縉紳

身後一著

猶是逆行

艮龍之麓

窣堵堅好

八部天人

香花圍繞

只履已西

幻殼斯藏

我銘貞石

萬祀垂芳

破山明禪師塔銘﹝終﹞

板附楞嚴

﹝浙江湖州府尹副﹞

﹝曹溪正脈三十七世法孫徹巖捐貲敬刊﹞

﹝破山老人年譜補入語錄流通海宇﹞

﹝法孫正生對常奇書﹞

﹝康熙庚戌冬日嘉禾楞嚴寺識﹞

