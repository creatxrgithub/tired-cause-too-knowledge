嘉興大藏經天王水鑑海和尙五會錄

荊州天王水鑑海和尙五會錄序

余常謂聖賢危微之旨必待人而後傳故我儒之有薪傳猶釋氏之有統嗣也聖賢危微之傳必升堂而後入室我儒之有洙泗猶釋氏之有祖庭衣缽也聖賢之道非其人不傳釋氏之宗亦非其人不嗣聖賢之脈必由洙泗而溯其源釋氏之傳亦必由祖庭衣缽而正其統使其間無六經諸史以正其歸則聖賢之道不明無經典語錄以闡其教則佛氏之學不著甚矣語言文字之功爲大且重也粵稽釋氏臨濟自西來後數千年間或顯或晦不絕如縷至密老人中興天童而其教始盛天童傳徑山徑山傳棲賢棲賢傳天王天王水鑑大和尙者卽今眞州地藏寺之開山禪祖也師自荷法後卽以闡揚先教爲己任因念荊南天王祖庭湮滅無聞天童常遣人求其址而未得繼而徑山承先人意作嚴統一書嚴統者嚴考其統嗣歸於嫡派以正其祖庭也師承兩老人意單瓢只履奮然至荊求天王故址而昔日梵宮貝殿悉化爲狐窟兔藪暫寓鐵佛寺不旬日荊人慕師教咸來瞻禮遂開席焉未幾得天王故址師大喜親爲刈榛莽除荒穢庀材鳩工計日而就使千百年湮滅之祖庭一旦煥然復出遂移錫於天王寺是爲天王中興雲居數載師復念曰天王與黃龍俱爲臨濟祖庭也何可開天王而捨黃龍乎復移錫鄂州更辟黃龍甫畢赴漢陽棲賢之席居未幾又受儀眞地藏請師至地藏而儀人之慕風皈依捐貲修創者亦如天王故事其教復大振嗚呼師眞可謂有功於祖庭者哉二十年來歷吳入楚五開叢席其間一創天王兩興黃龍地藏住錫之處靡不踴躍輻輳而又能在在皆有語錄以行於世玆門人更復將師五處所刻之錄刪繁訂略共爲一帙名曰五會錄梓以傳世問序於余余覽之喟然曰嗟乎余何知敢漫然序哉旣自思曰不知語錄之奧義而師之行履可知也師之語言文字可知也因爲焚香拜讀覺洋洋纚纚如日月之周天而無時息也如江湖之朝宗而必歸於海也又如然犀剸艸而幽隱畢出葛藤斬盡也非師之文不足以發明佛氏之教非師之行不足以中興祖庭之遺然則師眞可謂有功於祖庭者哉嗚呼余因是而增慨焉亦安得我儒者如師之承先啟後而使聖賢危微之旨復顯今日也嗚呼是眞可慨也夫。

康熙壬子十月望日徐行檗庵氏拜撰

荊州天王水鑑海和尙語錄序

劉經臣明道篇曰世尊拈華而妙心傳於迦葉達摩面壁而宗旨付於神光六葉旣敷千華競秀分宗別派各有門庭荊南天王禪師自貞元元和間振鈴鶴澤卓錫荊湖於時蔭法云而曜慧日靡不出火宅而濯淸涼迄今智炬𨿽微宗風不墜余以鞅掌之塵墮黑罡之海卽欲息念金篦望津玄筏終愧門外未契个中因入天王古寺得瞻水鑑和尙宛然天童法裔通眞臨濟兒孫時叢桂飄香乃拈無隱公案几如啞十說法木人對語嗣後讀其語錄恍然頓悟因思古徳接機傳心諭法或瞬目揚眉擎拳舉指或行棒坐喝豎拂拈椎或挾矢持叉輥毬舞笏或拽石搬土掣劍磨磚靡不脫盡筌蹄直指機要以觀今日師之指點全體機用所謂一馬蹋殺方知獅子窟中梅子熟時誰識蓮華座上吹毛劍條條血痕塗毒鼓聲聲刺淚義味俱亡中邊甜徹當下透脫混地圓成讀斯錄者自有醒焉餘日坐煩惱障中正恐鞭韝難施若謂打鼓弄琵琶愧是鈍漢。

湖廣荊州府推官葉南生拜撰

荊州天王水鑑海和尙語錄序

貞元元和間人間佛理悉顯宗風惟楚燈缽猶盛微直挺生其際鐘湘澤之靈者也一時荊湖鼎朗之間晃晃燈明如天王天皇龍潭藥徳夾山諸方獰龍香象授衣付缽於其際者遂如日如月如星燦五葉兒孫幾半天下矣嗣是以還載微載著似以楚俗不勤修證不愛碑版而頓迷失之致令天王之裔盡屬天皇遂成淆訛向與報庵庵主東旭諸禪偶一考證慨然有如許兒孫猶迷卻祖父之嘆夫捲冊易淆山水道場難沒卽今天王城西天皇城東以別則十里而遙以確則一城而近而況龍潭徳山晃晃照人間者乎今天王耀靈乃得沙翁和尙砍開荊棘中興道場日提拂玄唱其間於時法豕豚衝緇素云湧師爲資權顯實拔楔抽釘取合口猶塵者使人言下便見遂得語錄若干捲念荊人昔時宗風歇絕失迷衣珠再舉馬祖之機用所謂不歷漸次不假修持荊人信悟如天王親承說法矣師以余際世變山中結茅將謂此事亦有依俙不知世變後田荒賦累歲洊軍興無如皮囊何愧摸此中鼻孔不著矣聊爲序緣起若此。

江陵報庵王文南燻沐拜書

天王水鑑海和尙五會錄卷第一

嗣法門人原澄等編

住荊州鐵佛禪寺語錄

師順治十五年戊戌四月於漢陽受請六月十八日進寺。

三門曰潑天門戶迥無闌一任諸人去復還且道新長老到此又作麼生信步施爲多意气等閒蹋破上頭關。

佛殿曰蕭條古殿白雲封象好金容冷座中今日相逢無限意眞香三片竹鑪紅。

方丈曰昔道悟禪師退居於此奔走四方龍驤虎驟玆者室冷風生庭空苔長山僧到來欲挽頹風且道如何施設拈拄杖卓一下曰三尺拄杖攪滄海令彼魚龍知性命。

上堂指法座曰斯座髙廣斯道玄妙不遇其人俱爲虛設今日要見其人麼獅子吼時芳艸綠象王回顧落華紅便升座拈香曰此一瓣香樞機天地化育羣品奉爲今上皇帝祝嚴萬壽伏願道冠三皇徳尊五帝此一瓣香蕩蕩乎民無得而名焉奉爲滿朝文武闔國官僚伏願至人無己天下爲心此一瓣香迦葉師兄得處只恐依俙諸方老師悟時未必親切今日山僧腳蹋實地一任天下施行𨿽然還知落處麼奉爲前住湖州靈山獨冠敬禪師用表化儀乃就座上首白椎曰法筵龍象眾當觀第一義師喝一喝曰百千法門無量妙義一齊奉施了也還會麼若也不會不妨請問僧問法社荊南千古在今朝又見振宗風如何是奪人不奪境師曰漁翁醉臥蘆華裏如何是奪境不奪人師曰眼開不見舊山河如何是人境兩俱奪師曰云封巴峽人蹤絕如何是人境兩不奪師曰雨過巫山起臥龍僧曰料揀已蒙師指示開堂祝國又如何師曰雕弓一掛狼煙息八表歌謠堯舜天乃曰火雲炎日燒晴空萬象森羅汗如雨無位眞人總不知鐵牛夜半生言語今日分明舉似君大道迥然絕寒暑所以不逐四時凋能爲萬象主包括古今而無去來含吐十虛或現大小人人本自圓成處處全彰萬有不須此外更加求屈指三三原一九還委悉麼鞭起三聖瞎驢放出大雄猛虎臨濟徳山立下風外道天魔錯亂走荊南法道大興隆皇王願祝天長久上首復白椎曰諦觀法王法法王法如是師下座。

上堂絲綸垂處無他意一得錦鱗便自休破浪來早上鉤無邊風景任優遊以拂子作釣勢曰有麼有麼良久曰此間宗風才展斯道初興錦鱗未必全無只是不解吞鉤所以世尊拈華達摩面壁徳山行棒臨濟施喝雪峯輥毬普化搖鐸南泉斬貓趙州洗缽乃至從上老古錐施爲百端無非指點當人本來面目揭示萬古不昧宏機玆者山僧不惜眉毛如此告報亦只要諸人鼻孔撩天腳跟點地蹋破是非關擊碎無明窟灑灑落落佛殿魔宮隨處橫身地獄天堂任意遊戲恩愛不能牽生死不能系汝諸人還信得及麼本有靈機非妄得等閒悟取覺風光。

戊戌師誕上堂僧問淨智妙圓體自空寂和尙還有生滅麼師打曰汝試定當看進曰虛空掣電本無蹤迹師曰卜度不著問不問聖與凡如何是當人立命處師曰石女著靴水上立進曰旣無滅亦無生因甚又有十月十二日師誕師曰木人攜杖火中來乃曰自落閻浮四八年幾回骨露又皮穿而今思枕幽巖上豈料天王業債牽業債牽來無限意拖泥帶水接人天豎拂子曰還見拖泥帶水處麼良久曰相逢不遇調羹手孤負梅華又一年。

立職事上堂冷落祖庭今日復開相扶須藉好手敲唱全賴英才好手出也法苑叢中增秀色英才來也山僧舌上起殷雷濟北宗風振荊楚馬師暗地嘆奇哉然而如此且道那个是好手那个是英才顧左右曰覿面不須重舉似傲霜方見歲寒梅。

結制上堂此者開鑪大約不似諸方蓋是悟祖法席傾頹久矣於今特地冷灰忽焰實爲希有𨿽然四大部洲人及鬼神佛及菩薩盡皆聞名遠造此勝會扇鑪底扇鑪添炭底添炭以致同聲而爲歌曰鑪韛開兮望風來紅焰猛兮絕塵埃聖兮凡兮俱不立更將何處著疑猜汝諸人還覺額上汗流麼。

結制上堂鑪韛宏開鍛凡煉聖鉗錘掌握琢玉雕金就裏全提寧容涓滴格外權施惟許流通所以放行也則瓦礫生輝把住也則乾坤失色山僧今日總不與麼告報只要諸人寸絲不掛赤體荷擔坐斷十方聖凡路絕不須刻期取證豈用畫地爲牢還委悉麼烈焰鑪中休擬議莫教燎卻兩莖眉。

上堂僧問紅鑪烈焰威風凜凜向上宗旨請師垂示師曰三十三天撲帝鐘打刀須是邠州鐵進曰是和尙宗是臨濟宗師曰千聖共傳無底缽鎭州蘿卜重三斤僧璉出眾長跪曰某今日請和尙升此寶座顓爲先考生我之徳莫由而報伏乞和尙方便指引令其了明生死親證本來師乃曰是此死生一機天不能蓋地不能載風雨不能侵欺水火不能毀壞歷萬劫而常然遊四生而自在佛祖覷之無門鬼神測之難解赤灑灑淨裸裸寸絲不掛只在汝眉毛尖上汝還見麼僧拂袖而起曰如此則先亡超度了也師曰恩愛斷時生死斷阿爺本自不相離。

上堂道遠乎哉觸事而眞聖遠乎哉體之卽神水中鹽味色裏膠靑如此會去不離當處常湛然如此不會覓則知君不可見。

上堂離赤水以求珠棄荊山而覓玉癡狂外走與道何益還會麼家珍不必從他覓好自回光直下看。

上堂世尊不說說迦葉不聞聞靑蛇上竹一種色黃鳥過墻無限情。

上堂章華宮內春艸生章華臺上柳條靑翻思昔日靈王宅啼鳥落花無限情要見古今天地古今日月麼屈原𨿽死家聲在宋玉悲秋辭气淸。

上堂莊周夢蝶於枕邊可夢得見夢不見九成聞蛙於月下還聞得著聞不著魯祖見人常年面壁是爲人不爲人趙州勘破臺山婆子還勘得破勘不破承言者喪滯句者迷流支打落達摩齒至今天下不關風。

上堂四五百條華柳巷二三千處管弦樓隨分受用天不管夜來依舊宿蘆洲好好休休不風流處也風流。

上堂說得十分眞不如親見面要見面麼三月梨華白如雪五月橊華紅似火。

上堂秋山虛碧秋水渺茫秋月淸皎秋風颯涼北牖開兮天自爽南簾捲動晚荷香眞機獨露無回互面目全彰不覆藏諸人如此會去三世諸佛無處安名歷代祖師何勞啟口視死生如晝夜以三界作蘧廬優遊乎去來何礙瀟灑焉喜怒不遷於中運用神通垂機格外一念頃入無邊香水海無量四天下其中所有眾生若僧若俗若男若女若龍若仙若畜生若餓鬼若有形無形有想無想乃至情與無情一時化度各各坐寶蓮華成等正覺𨿽然尢未是衲僧分上事蓋爲衲僧分上無動無靜無凡無聖無大無小無欠無剩無生無滅無垢無淨如此汝諸人還信得及麼復說偈曰千聖共提提不起天下欲藏藏不得衲僧分上事如何不須惱後重添楔。

冬至上堂昨夜西風吼似雷今朝六出點空階遊人若未知端的剝盡羣陰陽自來急薦取沒張乖南枝暗地破銀腮小人道消君子長一回贏得笑顏開。

復舉僧問天童悟和尙如何是不動尊童曰此去徑山五百里師曰天童和尙道振天下徳尊今古頂門具眼起臨濟頹風所以接一機施一語令人脫體全彰而不滯於陳迹今日或有人問天王如何是不動尊向他道動也動也待他才涉思惟劈脊便棒且道天王與天童是同是別具眼者辧看。

王學使至上堂一言見諦萬派朝宗聖凡無二古今一揆若是識見依俙臨機難免鈍置不見當時運使張無盡公旣爲東林印可復謁兜率悅老悅問運使於佛祖言教有少疑否公曰有悅曰疑何等言公曰疑香嚴獨腳頌徳山拓缽話悅曰如此有疑其餘安得無疑耶祇如巖頭言末後句是有是無公曰有悅大笑歸方丈閉卻門公一夜坐臥不安如病未汗至五更下牀踢翻溺器乃大悟說偈曰鼓寂鐘沈拓缽回巖頭一拶語如雷果然只得三年活莫是遭他受記來運使到此可謂香象擺脫彊鎖獅子遊行自在後來門庭髙天下士亦少許可者蓋由此一番消息也今日學使相訪且道又如何相爲龍袖拂開全體現象王行處絕狐蹤。

上堂世尊橫說豎說說不著祖師東指西指指不著諸人朝參暮參參不著因甚麼雪峯道望州亭與汝相見了也烏石嶺與汝相見了也僧堂前與汝相見了也復曰莫把是非來辯我浮生穿鑿不相干。

佛成道荊州太守至上堂不住皇宮向雪山六年苦行悴龍顏明星午夜忽然現兩眼豁開不等閒舉拂子曰明星現也汝諸人還悟也未若也悟去莫言此日爲官易須信從前作佛難若也未悟肝膽此時須裂碎好看江上侍郎來。

除夕上堂年窮歲盡佛法無可商量但得平時田地穩密免教今日腳荒手忙北禪分歲宰白牛伎倆兒郎東村王老夜燒錢醜態不忘爭似天王風味好一鑪松火暖茅堂𨿽則如此別有風光且道是甚麼風光欣歡兮飲觴幽興兮吹簧聚首英賢知有幸今宵無束任猖狂靠拄杖下座。

元旦上堂僧問適逢一歲首天下喜年丰一番新事業不與舊時同且道春魁獨占事如何師豎拂子曰一枝開也進曰鳳歷催回天地暖一枝先放嶺南來師便喝乃曰堯風舜日共樂升平社舞村歌處處逢迎委悉麼干戈偃息無爲化鞏固江山祝帝城。

上堂去年貧未是貧今年貧始是貧去年貧猶有卓錐之地今年貧錐也無眞淨曰香嚴與麼道奇特甚奇特要且只知其貧不知其富洞山卽不然去年富未是富今年富始是富去年富惟有一領墨黲布褊衫今年富添得一條百衲山水袈裟歲朝抖摟呈禪眾實謂風流出當家師喝一喝曰大小禪師向者裏說貧說富俱是徐六擔版也未在天王玆者也不貧也不富遇飯喫飯遇粥喫粥也無去年與今年一道神光萬境閒夜來夢到天宮裏扭著梵王鼻孔尖復喝一喝曰也未在。

上堂世尊有密語迦葉不覆藏打鼓普請看人人面皮黃。

春日上堂東風乍起倍精神柳眼梅腮笑轉新無限風光藏不住數聲幽鳥出煙塵日蕩蕩兮云漠漠西來祖意絕疏親金圈栗棘閒拋出吞跳莫教鈍置人所以男兒須蹋上頭關豈甘苦海受沈淪舉拂子曰等閒識取龜毛拂萬紫千紅不是春。

解制上堂僧問解開布袋口放出水牯牛且道向甚麼處去師曰腳下無私天地闊進曰綠楊芳艸紫霧蒼煙作麼生得不犯人苗稼師曰普進曰若然者白雲嶺上恣遊戲綠水溪邊任放憨師曰淺乃曰十月十五結正月十五解結解兩重關其中有光彩徹頭徹尾笑春風善始善終護天龍今朝瓢笠都拈起萬水千山去路通。

復舉道悟和尙自馬祖記莂後卓錫天王寺人莫之測有崇福者家鄰寺巷日以十餅饋之悟受之每食畢畱一餅曰吾惠汝以蔭子孫福一日自念曰餅是我持去何以反遺我耶其別有旨乎遂造而問焉悟曰是汝持來復汝何咎福聞之頓領玄旨因投出家悟曰汝昔崇福善今信吾言可名崇信後得法住龍潭髙風遠振乃出雲門法眼兩宗師曰玆者山僧親履其地風景依俙家聲未墜𨿽有無識者竊師之嗣以爲其祖混淆蕩盡有何益乎今日要見獻餅人麼鷺鷥灘上翹雙足蝴蝶園中叫一聲。

徑山容和尙訃至掛眞一二三四五六七七六五四三二一天邊木馬遠嘶風海底泥牛空哽噎要見徑山老和尙麼乃指眞曰咦。

住荊州天王禪寺語錄

順治十八年辛丑五月重開天王寺。

師至荒基曰蔓艸荒煙幾百春葛藤那復說諸人今朝斬斷疑情盡萬古天王孰敢爭。

建拈華殿上堂拈香曰此一瓣香千二百年灰冷而今忽爾光生奉爲本寺開山兩宗之祖一代之師道悟和尙並及本寺剃度獻餅崇信禪師普同供養此一瓣香已在鐵佛拈出天下共聽共聞今日重新舉起再令見頭見面奉爲臨濟三十二世棲賢獨冠敬禪師僧問荊棘林艸木丘一朝忽起崔巍殿閣爲復是神通爲復是妙用師曰妙用神通掌握中乃曰千年祖席埋云冷一旦中興气象新兔窟狐窩俱擊碎石頭瓦塊盡翻身拈華老衲從今現微笑頭陀再悟眞自此一番功業立普天匝地盡回春且如何是回春一句乃作拈華勢曰諸人會麼。

建梵天閣上堂髙閣巍巍插梵天盡塵沙界惟一望自然瀟灑絕諸塵誰不心空得髙曠匪獨此時法門興況乃當來作榜樣作榜樣須是諸人登一回方能物物無遮障。

結制上堂僧問法幢復啟祖令當行欲定干戈誰是其人師便打進曰王令已行天下徧將軍塞外絕煙塵師復打乃曰宗乘一唱三藏絕詮祖令全提乾坤失色若是精金美玉臨鑪豈避猛火苟類敗種焦芽望風自然遠走天王今日把住牢關看汝諸人向甚麼處出气良久曰當下劃然開隻眼何須立地覓根由。

僧生薦嚴請上堂天命年逢意气髙不同俗子醉香醪華封枉獻三般祝王母徒呈一樹桃妝盡繁柯誇美事看來誰識小兒曹爭如就裏生涯好故請山僧報劬勞然則劬勞遠逝欲報難遭今日未免借拄杖子神通令伊存亡一會各見逍遙遂拈拄杖向空畫一畫曰會麼過去先宗塵點劫於今不隔一纖毫端然全體雲中現不掛寸絲精赤條浩禪如此汝還信得及麼復以拄杖向空畫一畫曰交。

上堂舉雲門曰終日喫飯不曾咬著米終年穿衣不曾掛著縷師曰雲門如此提唱未免令人棄水覓波馳求別有今日天王要且不然終日喫飯滿口是米終年穿衣通身是縷諸人直下諳端倪飽食丰衣無盡已無盡已都是自家底喝一喝。

明哲剃度上堂僧問昔日崇信今朝明哲請問是同是別師曰珊瑚枝枝撐著月乃曰看破塵緣終日昏傲然奮志扣空門金刀斷卻靑須髮便是如來的子孫三道惡因從此息雙親罔極盡酬恩更教努力勤精進方見大雄猛世尊且如何是勤精進莫是朝暮功課灑埽焚香麼此是吾門小學要且難見世尊莫是堅守毗尼淨修梵行麼此是無繩自縛要且難見世尊莫是觀門持誦苦行頭陀麼此是門外之繞要且難見世尊莫是博究三藏廣覽諸子麼此是食人涕唾要且難見世尊旣總不是畢竟如何得見舉拂子曰如此折合出家須讓英靈漢其若沈吟敵勝還他獅子兒。

佛成道上堂午夜明星誰解看眼睛瞎卻老瞿曇至今狼藉難收拾幾度風前自不甘何也个段光明自古橫三豎四何須特地奇哉便乃透七穿八致令承虛接響狐羣滿地抑見賣狗縣羊魔黨多方者樣沒意興漢今日思想將來若一味毀辱伊園林不看寒梅放宇宙爭知春又回若一味慶贊伊話頭一落人間也引得時流亂畫描且道畢竟如何擊禪牀曰珊瑚枕上兩行淚半恨君兮半憶君。

除夕上堂萬里未歸人漫自欣欣喜旅泊幾何長況復值歲底百年一幻身韶光如流水勸君早思惟莫待臨時悔且道悔个甚麼空在閻浮走一遭未曾蹋著自家底顧左右曰眾中若有个傍不甘底出來道和尙和尙休寐語我衲僧家尋常處處是生涯頭頭成活計饒他臘月三十日到來分文不欠於人任我手舞足蹈樂而無已有麼有麼若無也好薦取。

元旦上堂寶鼎香燒祝聖躬無邊壽算等虛空條風塊雨普天下道泰時淸萬化中卽此意又何窮謳歌鼓腹樂年丰。

春日上堂臘盡春回林間宿鳥先投語風和凍解澗底新濤早遞琴梅破隴頭淸香襲襲柳舒堤畔翠色依依時節至理自彰萬景煥而爽目一機契以快腸灼然寶藏知誰委笑傲風前我獨狂因甚如此不見道會萬物爲自己者其惟聖人乎。

薦嚴請上堂僧問當陽一句無生話薦拔亡靈脫苦輪如何是當陽一句師曰全露一毫頭進曰薦拔又作麼生師曰久渴含愁態一雨展歡顏乃曰天宮三十三地獄一十八苦樂總不幹一眞淨無雜凜凜廓天寒神鋒出寶匣生也死也得所由去也來也任騰蹋春風蕩蕩兮艸靑春雨漓漓兮華發圓寂含禪百日周今朝受薦證菩薩且道證个甚麼菩薩十聖三賢位莫收二三四七也難畱灼然終不標名號髙跨毗盧頭上頭。

上元解制上堂火樹銀華慶賀上元良夜遊郎舞女樂賞太平芳辰彩縣繡閣簾掛華堂鑼鼓處處喧天簫管家家匝地無端笑倒然燈古佛茫然走殺賜福天官道人𨿽是不尋常無事倚闌觀自在相逢正好話般般叵耐芒鞋似虎快然則九十日中揚旗布陣精戰幾回不顧血散魂飛皮穿骨露今日功圓勞賞聽歸朝野又作麼生不經汗馬苦邊庭爭見動髙人蓋代。

復舉僧問鹽官安國師如何是本身盧捨那官曰與老僧過淨瓶來僧將淨瓶至官曰卻安舊處著僧送至本處復來請問官曰古佛過去久矣師曰國師覿面提持儼若細雨灑衣看不見閒華落地聽無聲者僧臨機錯過不知掬水月拄手弄華香滿衣今日若有人問天王如何是本身盧捨那與伊劈春便棒。

佛涅槃上堂二月十五日如來般涅槃無限癡男女聞著盡心寒殊不知如來者無所從來亦無所去安得有生死乎旣無生死且道如來卽今在甚麼處拈拄杖卓一下曰看看若以色見我以音聲求我是人行邪道不能見如來。

徑山容和尙忌上堂子規啼血染華枝記得去年此日時流水白雲常在望恩光何處不逢伊。

上堂無限春光才見來桃華開亦李華開忽然又見春光去枝頭枝底都狼藉始信光陰不待人勸君不可無本據有本據黃鳥聲聲陌上啼明明都是西來意。

追嚴請上堂僧問去年此日先師圓寂今年此日天上月蝕月蝕與圓寂端的請師酬師曰兔馬有角進曰此意蒙師指薦拔又如何師曰牛羊無角問昨日天王堂上和尙今朝大通院裏升座不涉二途請師一接師曰天晴日暖進曰風前有路超調禦九品華開聖果圓師曰華開不在春枝上別有風光一段奇進曰恁麼則親承法力撒手逍遙去也師曰不往天堂不入地獄乃曰去年此日驀地歸無影樹頭華亂飛今年此日來受薦倒跨山門入佛殿就中一著有多般格外全提超方便頭頭上明物物上見海底起紅塵晴天走閃電須彌山上浪滔滔龜毛繩束虛空腰石女木人換手拍萬象森羅齊點額猛力金剛喝一聲聽取天王熾然說不須說生死由來夢裏身涅槃原是眼中屑著不得兮取不得無相無名無生滅旣無生滅且道無相老宿卽今在甚麼處夾路桃華風雨後馬蹄何處避殘紅。

結夏上堂江陵郭外古寺天王肇自悟祖元和大唐殿閣髙廣廊廡修長古槐龍竹插庭中而瑞影重疊翠柳喬松護徑外而景色深蒼气吞荊楚狀壓瀟湘宗風播而驅魔遠慧日曜而曉夜長是以流芳百世千古弘揚惜乎幾歷兵燹灰然盡已消亡瓦礫徧而生荊棘鐘聲斷而臥虎狼四眾無依仰人天失所望幸爾時復至其理燦然彰駐錫剛三載已構幾云堂可以棲煙水可以作寶坊冬結死生制夏設禁足方勸諸人歇心狂漫將艸鞋系且自掛缽囊安居平等智同憩圓覺場務豈養牙爪庶亦操鋒鋩期待九夏滿爲汝別商量以拂子揮一揮曰眾中若有个漢出來道和尙旣爲臨濟兒孫應用驅耕奪食之手況乃結夏安居禪人惇請升座安可與人打葛藤乎山僧不覺莞爾一笑何也衣裏寶珠人盡有輕輕一點自輝光。

明英夫人請上堂六月六日天盛暑浹背長流汗似雨竟無一處可淸涼方見熱則天下普更有夫人道念堅破炎而來不畏苦殷勤三拜請升堂遂爾喧然擊法鼓逼得山僧無處藏髙登寶座分明舉舉舉頭上華冠色正鮮夫人不是等閒女。

解夏上堂金風初拂火雲漸消解開布袋任爾逍遙蹋徧三千世界詎知大地無寸土看盡五湖風景誰識總添妄情生妙道匪從外得靈機本自現成火不待日而熱風不待月而涼如此會得不須續鳧截鶴安用棄水覓波如此不會十世古今始終不離於當念無邊剎海自他不隔於毫端汝諸人且道去卽是不去卽是眼內有筋定得價皮邊無血一生貧。

僧成僧伽黎請上堂僧問華座髙登四眾圍繞與學人處是醍醐是毒藥師曰鵝王擇乳素非鴨類進曰龍得水時添意气虎逢山色長威獰師曰養成頭角始驚羣乃曰諸方禪水漉漉天王禪幹爆爆故爾一年口未開觜邊不覺生白醭悲此法門下衰時野鬼閒神盡稱付只圖利養媚檀那地獄業因全不顧單傳直指委何人生死無常誰肯怖動著星兒煩惱生山僧每自捫心哭今日慈禪太無端堅請不禁盡吐露遂展兩手曰百千法門無量妙義一齊分付了也苟能直下構去便請歸家穩坐其或未然更聽葛藤一上出家之兒貴脫生死莫學世間癡狂便把光陰虛擲看他釋迦老子六年兀坐方得明星出現神光立雪不等閒心安誰識斷臂苦臨濟三遭痛棒髙峯六年墮枕所謂佛法無多子久長難得人天王苦口無餘祝養成頭角始驚羣。

師誕上堂慚愧吾儂道業荒一年一度引人忙升堂伐鼓無言說聊借龜毛爲敷揚豎拂子曰見麼擊香幾曰聞麼聞見洞然開笑面一人有慶萬人歡。

佛成道上堂六年雪嶺忍饑寒受盡千難與萬難一見明星肝膽碎大千原不隔毫端報諸人子細看夜夜明星如玉團會悟俱皆俊骨者何須獨讓老瞿曇所以道人人本具如來相妄想執著不能觀若能觀任從髙臥且加餐。

上堂舉古徳曰山中何所有嶺上多白雲只可自怡悅不堪持贈君師曰古徳𨿽是徹底風流撿點不無慳吝玆者天王迥住村落水闊山遙禪徳特來虔辦香齋禮請說法豈可徒然相負未免聊述一偈村中何所有門前水一河自己用不盡人來贈一波且道與古徳相去多少。

上堂岸柳含煙冷溪梅破雪香西來的的意灼爾爲宣揚會得者笙歌叢裏醉扶歸人生一段風流事會不得者名利場中爭熱惱他生猶恐不如意要如意須猛勵天地本同根萬物原一體急自問來源誰倒復誰起。

除夕上堂一年三百六十日誰憶今朝結角頭夢裏若能心眼活來辰拜舞定封侯。

元旦上堂萬戶千門齊夢覺普天匝地一時新要知此个眞消息寒盡梅華報早春。

薦嚴請上堂僧問百艸頭上無邊身剎剎塵塵盡本眞更有一般奇特處蕅絲牽動鐵昆侖且道亡靈今日五七還來受薦麼師曰沙市街頭千尺井觀音寺裏兩函經進曰淨智妙圓本無變異那个是亡靈無生面目師曰昨夜落華雨今朝流水香進曰如此則謝師指示去也師曰消得龍王多少風乃曰五七三十五行人未到家秋風吹杖笠玉露冷袈裟舉望鄕關遠回頭日已斜迢迢何處去萬里寄寒鴉魂兮歸來四方𨿽極樂爭及此安華舉拂子曰無生妙體縣如鏡萬古千秋不覆遮。

天王水鑑海和尙五會錄卷第一嘉興大藏經天王水鑑海和尙五會錄

天王水鑑海和尙五會錄卷第二

嗣法門人原澄等編

住揚州儀眞地藏禪寺語錄

康熙元年壬寅八月本寺監院齊縉紳啟入楚請師十二月十二日進寺。

三門曰不須彈指門自開幾重樓閣任徘徊腳頭腳底無勞說相見依然笑滿腮。

地藏殿曰度盡眾生方作佛不知生佛總虛名寶珠在掌分明照萬里無雲點太淸。

佛殿曰釋迦已過去彌勒未曾來卽今誰是主隨喝一喝曰當陽正眼開。

祖師殿曰九載少林空面壁再參一喝耳雙聾從斯徧界腥風起殃及兒孫事不窮。

方丈曰不學毗耶杜副口豈同摩竭掩雙扉今朝髙布漫天网直打翀霄彩鳳歸。

上堂師至法座前拈公啟示眾曰仲尼眼目達摩骨髓盡在者裏玉振金聲其或不會更爲宣過宣畢指法座曰寶華王座已爲諸人露頭露面了也若也未見試看上面攃土攃沙便升拈香白椎罷師曰五載荊南下直鉤餌香拋盡意無休如今移釣依胥浦莫有鯤鯨破浪遊有則出來上釣看僧問中興天王道風已振寰宇再住地藏鑪韛重開吳地如何是奪人不奪境師曰髙空有月千門掩如何是奪境不奪人師曰古路無塵獨自行如何是人境兩俱奪師曰把斷勞關無湊處如何是人境俱不奪師曰放開綫道任君行僧曰料揀已蒙師指示開堂祝國又如何師曰四塞八蠻歌舜日十洲三島樂堯年乃曰見到行俱到宗通說亦通揭示人天眼剖開佛祖胸霜月淸皎兮物物照徹太虛寥廓兮事事包容任運可遊戲隨處立宗風是以眞州闡玄化於眞歇卽斯鑾江系小艇於中峯遺風煥然尙在景槪靄爾如同而山僧腐物津梁欲謝泉石久思何以古剎而見召弘暢濟北之眞宗實乃捉牛以拽耙確然回避無所從乃揮拂子曰旣爾此時無避處且拈白拂指虛空復豎起曰會麼等閒豁徹無他事處處開眸見祖翁。

李學使至上堂僧問談玄說妙鼓粥飯气晏寂身心鬼家活計諸方作略卽不問地藏家風事若何師打曰棒打石人頭進曰人歸大國方知貴月到蒼梧气象新師曰更買艸鞋乃舉老子謂孔子曰使道而可獻則人莫不獻之於其君使道而可進則人莫不進之於其親使道而可以告人則人莫不告其兄弟使道而可以與人則人莫不與其子孫師曰老聃之言陋矣今日地藏信手拈來要獻可以獻要進可以進要告人可以告人要與人可以與人不費纖力安用躊躇遂展兩手曰吾無隱乎爾。

上堂舉太平佛鑑和尙曰桃華紅李華白誰道融融只一色燕子語黃鸝鳴誰道關關祇一聲師曰大小太平將謂起死回生不知彊分節目今日地藏收歸一處勿令揀擇桃華紅李華白枝頭消息都漏泄燕子語黃鸝鳴就裏生涯覿面呈但見皇風成一片不知何處是封城。

上堂人平不語水平不流世尊四十九年橫說豎說還是爲人平不平禹疏九河流通天下還是爲水平不平蹋破鐵鞋無覓處得來全不費工夫雪峯三登投子九上洞山趙州八十行腳還是有覓處無覓處長慶坐破七个蒲團靈云三十年見桃華還是費工夫不費工夫馬諭豈能窮萬物羊亡徒自泣多岐。

上堂仲尼曰文王旣沒文不在玆乎天之將喪斯文也後死者不得與於斯文也世尊曰吾有正法眼藏涅槃妙心不立文字付與摩訶迦葉然則天下無二道聖人無兩心因甚一人傷感其文而不行一人不立文字而傳道要識二老麼若將文字論髙下敢保驢年未徹頭。

上堂僧問言前薦得落在今時句後承當迷頭認影如何是空劫已前自己師曰雨過落華紅滿地進曰不見一法始是半提如何是全提底意旨師曰行人猶自不知春進曰二邊俱不立中道不須安畢竟在甚麼處相見師便打進曰棒喝交馳行格外分明个事作家知師曰腦後圓光知幾重乃曰正法眼藏亙古亙今無向背涅槃妙心無生無滅絕行藏不許當機領略那容覿面承當殺活縱橫誰敢近視與麼時節世尊拈華未爲手親迦葉微笑豈稱眼快臨濟喝徳山棒不勞拈出祕摩又道吾笏何須提起柏樹子木樨香空誑小兒曹子胡狗雪峯蛇徒自弄精魂其餘十智九帶五位三關不須齒及何也本來不借修因得那用多方去指陳復說偈曰萬竹陰陰愛日長燻風吹入卻淸涼偶來一句閒閒話喚醒幾多瞌睡郎。

地藏誕啟建無遮大會上堂濁世沈迷沒了時未曾回首暫思惟所以累我地藏菩薩千生百劫不能得證菩提刀山劍樹時時長鑪炭鑊湯日日新又累我地藏菩薩歷古摩今不能成就佛道今日海沙翁見義而爲觀機而作將十方世界眾生一時度盡徧十八重地獄徹底掀空亦令地藏菩薩取證菩提圓成佛道遂拈拄杖左邊卓一下曰要見眾生地獄麼等閒一陣西風過無限枝頭盡落華右邊卓一下曰要見菩提佛道麼新秋夜月光輝皎南北峯頭一樣明且道因何致此復中間卓一下曰紅粉易成端正女無錢難作好兒郎。

佛誕上堂僧問隨緣赴感卽不問慶賀迦文事若何師曰九龍吐水浴金軀進曰若然者乾坤添瑞色日月轉光輝師曰七蓮湧地承雙足進曰果爾法化光天徳師曰香煙縹緲結成云乃曰普天於此日慶賀釋迦尊獨有韶陽老要打與狗吞且道慶賀底是要打底是相逢不下馬各自奔前程。

復舉古地藏和尙問法眼禪師曰上座尋常說三界惟心萬法惟識乃指庭下片石曰且道此石在心內在心外眼曰在心內藏曰行腳人著甚麼來由安片石在心頭眼窘無以對卽放包依席下求決擇師曰古人一語非獨玄黃有辧亦且逼塞虛空致令理窮詞盡湊泊無門奮然一擊虛空粉碎方知一切現成所以法眼一宗流通天下原夫者片石功豈小小哉今日地藏庭下也有片石敢問諸人在心內在心外若在心內心內豈容片石若在心外與心無干且道畢竟如何復說頌曰心內心外不可著不可著處沒來由偶然借得偸天子佛與眾生一並收。

地藏誕上堂九子峯頭示現身三途海內度迷津志將諸有都窮盡方作泥洹灑落人如此可謂地藏菩薩悲心致切願行彌深今日撿點勤勞虛設殊不知盡大地是个地獄又有何天堂而可往徧十方是个天堂又有何地獄而可出若也會得天堂地獄原無異佛與眾生共一家若也不會今日寶珠光一放照了鐵圍萬國幽。

再住荊州天王禪寺語錄

上堂僧問上有天王下有地藏兩座道場或上或下今日歸來有何法說師曰虎渡綠楊藏睡眼龍洲芳艸隱昂頭進曰如此則坐致太平共樂無爲師曰知恩誰是報恩人乃曰自出荊南已四年歸來景物尙依然庭前柏樹垂靑翠屋後楊枝帶綠煙海會聖凡仍踴躍云臻禪子復蹁躚報君兩耳分明聽大道由來不變遷𨿽然日往月來韶光若箭相見人人朱顏凋謝又如何說个不變遷底事揮拂子曰須知別有娘生面一度回光轉現前。

建東西禪堂上堂達摩不來東土二祖不往西天人人鼻孔撩天个个眉毛拖地巖居穴處無爲而樂不知有玄路可尋奇特可慕及至有馬祖禪堂百丈淸規之後負笈擔囊參詢南北髙堂廣廈隨處安寢而鼻孔眉毛反摸不著何故所謂作此堂者有損有益居此堂者有利有害𨿽然欲會賓主句分明問兩堂。

師四十大誕闔郡弟子請上堂僧問麟繞其室聖徳垂於萬古龍吐其水佛教演及千秋聖徳佛教且不問如何是本來面目師曰有眼無耳朵六月火邊坐乃曰去年三十九今年又四旬世事何如急光陰不饒人今春買得桌眞州抵四明育王曾兩宿太白只一行仰觀鎖翠額攺作景倩亭不思構亭者念與斯山存今人何故爲抑人矜己能良心安可在況復義與仁遂爾乃返桌福嚴埽祖塋三月得歸寺天王又相迎五月仍長髮七月始至荊今又十月二諸賢慶賤辰賤辰不可慶無滅亦無生相期諸道者證取不壞身如何是不壞身等閒一雁淩空語聞著人人耳內淸。

結制上堂鑪韛重開自有斬新气象鉗錘再握豈無可鑿之材碧潭明月再三撈捷赤肉團邊直須薦取不可朝三暮四鑪韛之所多鈍鐵央央庠庠良醫之門足病夫或仍佇思鄕關萬里。

說戒上堂衲僧境界不尋常舉足下足解脫場左之右之成妙用橫也豎也自風光脫羅籠兮出窠臼轉天關兮移地軸衝天意气格外機舒捲提持盡殺活誰肯束身持禁戒行也坐也不自在三領袈裟搭上肩幾聲咒語胸頭蓋者樣爭號活圓通明明埋於有相界眾中還有無相行持圓通道眼底麼若無天王落第二門頭去也遂招眾傳戒。

佛成道上堂冷坐六年人不知明星一見果希奇通身慶快無窮樂雪裏梅華只一枝。

除夕立春上堂一歲今朝始便休幸逢春日又開眸村東老父敲畫鼓捨北兒童輥木毬相喚相呼同玩賞自歌自舞樂優遊人生幾度遇斯景未得心開空白頭現前還有心間底麼有則出來呈見解大家攜手上髙樓。

元旦上堂元正啟祚萬物咸新普天之下共樂芳辰露柱稽首祝堯風而永扇燈籠下拜願舜日以長明干戈休靜人人鼓腹以謳歌是非殄滅家家百慶而千祥林下衲僧隨緣樂道飯蔬飲水聊延歲月有時浩歌一聲引山靑而水綠有時密移一步動風行而艸偃非世亂所能致蓋太平而使然還委悉麼但得胸頭除妄想自然得見好丰年。

解制上堂喝下承當未足親棒頭取證可憐生靑天白日開雙眼又向傍人覓路行所以玄沙不出嶺道風種別然淸於今若解知端的免教走北又南詢。

上堂禾黍不陽艷競栽桃李春翻令力耕者半作賣華人若恁麼去妄以別峯相見尢是操守不堅若不恁麼可惜三尺龍須喚作尋常破布𨿽然白雲乍可來靑嶂明月難教下碧天。

建天王殿上堂一莖艸上現瓊樓端的一回白汗流安處四王身不動護持國土振宗猷。

檀越送彌勒佛上座上堂兜率天宮不肯住無端乃爾下生來爲他濁世沈淪者布袋解開人不回孰謂眾生容易度卻教憨坐玉樓臺今日喜逢同一會是生是佛笑顏開何故塵勞火宅焚無已誰信龍華有快哉。

上堂釋迦老子道一切眾生生死相續皆由不知常住眞心性淨明體汝等今日還知常住眞心性淨明體麼曉來枕上鶯聲碎蝦蟆蚯蚓一時鳴。

浴佛尼領信女請上堂尊貴天生自不同丰神才出獨稱雄周行七步乾坤窄一顧四方眼界空浩蕩胸襟忘世表超然气骨振寰中至今處處難回避惡水年年淋一通殊不知佛眞法身猶若虛空應物現形如水中月汝等盡大地人至四月八日浴佛不知何佛而可浴乎須自腳跟拶破面門迸開露眞機於腦後展大用於目前方乃驗俱胝不下笠子指趙州驀直臺山千古風槪靄然一朝舉起慶甚良久曰拂拂燻風來殿閣骨毛寒徹醉心開歸思無限天人供白日從教起法雷喝一喝。

鑄鐘上堂火內翻身見好手紅鑪跳出始稱雄幾回費盡鉗錘力今日功成便不同所以挺出人前範模宏大號令叢林繩規雍肅朝扣焉上徹天宮羣仙天眾悟圓通而齊成正覺暮擊焉下通地府山君水王消鬥爭而早得解脫況無主孤魂有心眾生一聆淸音頓悟眞常然則耳聽終不會眼聞始得親。

馮總戎北歸請上堂秋風颯颯梧葉飄飄祖師面目廓爾昭昭如此會得秋空皓月光輝皎照了今時及往時如此不會夜靜坐來身未暖一聲鴻雁海門開所以靈機撥動珠回玉轉處處故園春色奚論終條及蓬島在在家鄕田地何分楚國並幽州來也澤及荊南沾雨露歸也風生涿鹿菊華黃祇如奉旨榮歸又作麼生皇恩眞浩蕩聽唱凱歌回。

上堂舉世尊初生雲門曰我當時見得一棒打殺與狗子喫貴圖天下太平師曰雲門正令提持無容餘地可謂將此身心爲報佛恩嗚呼視此秋晚之時宗徒亂作望世尊大法以雲門忠義之心出手匡扶又奚可得哉復說頌曰指天指地振家聲獨自稱尊示好音打殺雲門𨿽手辣誰知報國見丹心。

上堂徳山入門棒臨濟入門喝如此立門庭知君也大錯爭似我天王一切都不作東廊來者東廊行西廊入者西廊坐菜是淡黃齏粥是渾纓絡噇飽憨憨眠不知紅日過如此意分明如此誠灑落識得自家底不須妄穿鑿拈拄杖喝一喝曰若也都不會又去走驢腳。

佛成道大意剃度上堂西來大意乃釋迦悟明星而起圓顱之僧實陳如剃須髮爲初是以西天四七東土二三所傳者傳此意也衡嶽匡廬天臺五臺所居者居此僧也便乃處處得舟而登岸人人假路以還家塵勞無縛生死門開奇哉眾生俱有佛性只因妄想不能得證良久曰鏟卻門前艸天然特地來。

到棲賢上堂若據此事非黃非黑無相無名天地莫能配其徳日月莫能諭其明江山莫能齊其壽聖凡不得作其侶造物豈能遷運鬼神莫測端倪洋洋乎大而充塞十虛芒芒焉小而入一微塵且夫明明歷歷迥脫古今惜乎今日宗風變異人事更常不但無由發明此事而此事漸而惛懵矣何也蓋爲今日爲師者全不諳從上風規一味粗心浮息只貴門庭熱鬧不顧大法淩夷爲學者亦不具擇法擇師之眼惟趨勢趨時而入俱以佛法禮樂擲之度外如此寧不悲哉是故何由發明此事也今幸諸人入此寶山須將平日气息拋向漢陽江裏更入紅鑪重新煆煉儻得一回心光發露似乎藏天下於天下然昔有何隱藏𨿽然鵬鳥鶤魚可變化井蛙穴鼠不堪爲。

天王水鑑海和尙五會錄卷第二嘉興大藏經天王水鑑海和尙五會錄

天王水鑑海和尙五會錄卷第三

嗣法門人原澄等編

住鄂州黃龍禪寺語錄

康熙七年五月重開黃龍寺七月初六日進寺。

三門基曰盡大地是个解脫門汝諸人因甚把手牽不入以拄杖畫一畫曰腳下從今紅綫斷十方無礙任君行。

佛殿基曰乾坤作殿還猶小日月爲燈未足明爭似黃龍者座殿無量劫上已圓成還識殿裏底麼喝一喝。

方丈曰問佛答佛問祖答祖此是諸方死語安能活人玄要料揀照用主賓並及五家宗旨說得尖新亦是諸方套頭何能致使學者機用通變海沙翁今日𨿽則息影斯山退居此室見義寧無勇爲拊案一下曰要識活祖師意麼移取黃鶴樓來向汝道。

上堂指法座曰仰之彌髙鉆之彌堅且道是个甚麼物看取上面注腳便升拈香曰此一瓣香山嶽髙而難並水源長以莫京奉爲北闕之至尊祝南山之萬壽伏願八方奏凱歸王化萬姓謳歌樂太平此一瓣香至髙明時無聲臭極廣大處見精微奉爲滿朝文武本省眾官伏願金城永護龍象窟湯池常繞梵王宮乃就座白椎畢僧問黃龍古道場洞賓皈依處今日幸復開面目依舊出如何是常然不動面目師曰楚王城畔汝水東流進曰一朝舉起從前事嘉聲傳布五湖聞師曰黃鶴樓頭吹鐵笛等閒聞得也驚人僧再進語師以拄杖約退曰住住縱饒云興百問瓶瀉千酬究竟與當人分上總無交涉若是个漢不妨回光自照心眼洞開隨處垂手以興祖道瓦礫變作瓊樓玉殿茂艸盡成佛面金身不惟祖庭光復亦乃宗風丕振眾中還有恁麼人共相唱和麼。

復舉先黃龍住此山日上堂有呂巖眞人出眾問一粒粟中藏世界半升鐺內煮山川且道此意如何龍指曰者守屍鬼巖曰爭柰囊有常生不死藥龍曰饒經八萬劫終是落空亡巖溥訝飛劍脇之劍不能入遂再拜求指歸龍詰曰半升鐺內煮山川卽不問如何是一粒粟中藏世界巖於言下契悟作偈曰棄卻瓢囊摵碎琴於今不戀汞中金自從一見黃龍後始覺從前錯用心師曰黃龍機乃天王悟六世之孫溯流而上南嶽讓爲八世之祖源遠流長所以靈丹一點起死回生呂公亦是个豪傑之士三舉不第便乃遨遊黃鶴嶽陽樓上自謂丹田有寶休尋道對境無心莫問禪及至黃龍詰之窘無以對再拜稽首方得心開黃龍囑令加護遂爾名振傳燈還會麼粟中世界須親見鐺內山川莫浪猜。

寒食上堂割股奉君介子徳遺功不賞晉文昏更加猛火焚渠死千古聞聲也斷魂大眾且道介公卽今在甚麼處良久曰覓則知君不可見山僧指點杏華村。

結制上堂一棒一喝著甚死急一語一默轉求轉遠不見道靈光耿耿智體如如今古洞然聖凡靡間若以三月安居九旬禁足正如蠶虫作繭自纏自縛拈拄杖曰不必區區撈水月誰家竈裏火無煙。

端午上堂今朝五月五上江下江捶鑼鼓謂是龍舟尋屈原謂是投江祭角黍三閭忠言而不用懷沙作賦何其苦大招小招而不回汨羅江上淸風起人生得失夢中看勞勞天問何所有不如收拾歸去來免教狼藉在千古喝一喝。

中元上堂愼終追遠世人皆然禪和尢且不然若識得自己面目方識得父母面目識得父母面目方識得一切親姻面目所謂本來眞父母歷劫不曾離豈可以黃錢白紙鮏羴俎豆而爲愼終追遠哉要識眞父母麼瞻之在前忽焉在後。

中秋上堂皎皎桂輪天際寬照我松窗肝膽寒抖擻起來行一徧腳頭腳尾不相瞞。

上堂一拳拳倒黃鶴樓一踢踢翻鸚鵡洲有意气時添意气不風流處也風流此是我白雲端祖頌臨濟三頓棒底頌子叢林美傳以爲照膽神珠沙翁也有一頌𨿽不敢並駕而驅然亦似東施之捧心一並舉似無端發問三遭打打斷驢腰心不孤不因柳毅傳書信何能得到洞庭湖。

重陽上堂九日登髙俗气不除龍山落帽潦倒風顚爭如者裏眼眼相觀坐對空庭何故明年此會知誰健好把茱萸子細看。

上堂有時頭戴寶冠身穿纓絡十人見之十人驚怖有時腳穿艸鞋身服獘垢千人見之千人歡喜情知眾生要小法不識法王有大乘擊禪牀曰人人。

建法堂上堂祖庭秋冷無人問法道顚危孰可扶髙閣髙樓成現用法堂法鼓是誰圖男兒浩气自埋沒先哲恩光亦太孤遺業若還無志復噇茶噇飯滿江湖不是黃龍多饒舌爲言爾輩莫心粗法堂今日髙豎起任從東壁掛胡蘆。

到棲賢上堂僧問向上一機請師指示師曰柳舒靑眼南堤翠梅破銀腮北塢香進曰春至百花香滿地師王座上語無私師曰汝因甚不會進曰今日始從親薦得乾坤無法可追尋師曰四野黃華開似錦一湖春水湛如藍乃曰漢上彭善信積經保身康迎我登此座更乃爲發揚湖光山色兮露頭露面柳綠桃紅兮絕蓋絕藏耳聞眼見兮自家受用瞬目揚眉兮何用商量會得如來眞實義行行蹋著是舟航。

到度門上堂心宗肇出有祖以來東山之道北宗大起聲光赫赫徧滿寰宇道業巍巍充塞人間惜乎法鼓停聲祖燈掩焰致使萬壽山常年煙鎖楞伽峯終日云籠大通塔七零八落張說碑苔裏艸封祖道不振人天攢眉幸有本寺勤舊玉泉諸禪迎我首座澄公住持斯山整頓舊日風規提持現前法令沙翁到來何以贊助卓拄杖曰法鼓再撾聲韻遠禪燈重朗照無私。

護國和尙四十大生迎師至寺上堂師曰魯班門下弄斧方是好手大海岸頭賣水始見作家若是久戰沙場不遇名兵宿將終是功名不就今日還有久戰沙場底麼僧出問打鼓弄琵琶相逢一會家三宗今聚首喜气甚堪誇喜气且不問如何是一會家師曰天無私蓋進曰禪非見聞非見聞不顯經非語言非語言不轉律非威儀非威儀不彰離此三事請師再示師曰莫將閒學解埋沒祖師心乃曰今日是我護國禪師四十大誕之辰特請天王登此華座旣登座已說个甚麼卽得若以三墳五典八索九丘此是儒家工幹奚用餘言若以五時八教三經兩論此是講主茶飯現有三法師在又奚用餘言記得我臨濟先祖有則三玄三要公案今日拈來酬唱一回願我禪師與此大法並駕千秋又使祖綱不致寂寥臨濟一日上堂曰大凡演唱宗乘一句語須具三玄門一玄門須具三要有權有實有照有用汝等諸人作麼生會便下座數百年來拈提𨿽有其人似乃太生穿鑿不知祖師垂手頭頭指點處處顯現殺活臨機沈吟錯過若以配合尖新攢湊恰好以爲祖宗命脈然亦何益於祖宗哉而學者不知拈來信手指點由誰浩浩淵淵總歸一致反以棄實就名展轉沿襲以爲本分然亦何益於本分哉今日要見三玄麼覿體全提任殺活臨機那得有途程要見三要麼手握金鞭問歸客夜深誰共禦街行要見權實照用麼閒把一枝無孔笛臨風吹出孰知音要見臨濟麼寶劍揮時天地靜剛刀才舉鬥牛寒然則汝等諸人又作麼生會復說頌曰大法誰傳老達摩門庭赫赫續滹沱三玄三要明宗旨一舉臨時會也麼擬議還他云萬里更加穿鑿又如何今朝捧出祝君壽萬載千秋不較多伏惟本寺堂頭諸山和尙包荒下座。

住漢陽棲賢禪寺語錄

康熙九年閏二月十二日進寺。

三門曰門內有君子門外君子至且道門內是甚麼君子入門卽見。

彌勒殿曰天上之彌勒地下之彌勒驀爾忽相逢一笑生歡悅。

佛殿曰佛者覺義覺者何義新婦騎驢阿家牽千古萬古妄流傳以拄杖畫一畫曰坤六斷乾三連。

伽藍堂曰君等力護精藍蓋是親受如來之囑托玆者焚香祈禱不希望君等內而布金外而降魔惟願禪和子無毛無病水足艸足何也安閒樂道無饑迫任我屋裏販揚州。

祖師堂曰七佛以前米列世系拈華以後六十九傳你卽我我卽你相逢不必重說偈言。

方丈曰汝認得我眞我認得汝眞合當覿面呈伎倆汝有半斤我還汝八兩何須背後亂商量若能如此諦信敢保彼此事辧。

上堂指法座曰此大寶華王座猶若楞伽之山未具大慧者登躋豈免戰身而赧顏試看海沙翁今日自由自在一回直蹋上頭關便升拈香曰此一瓣香語大則天下莫能載焉語小則天下莫能破焉奉爲今上皇帝聖躬萬壽伏願帝業千秋垂衣裳而天下治此一瓣香名不得狀不得千聖萬靈全承渠力奉爲滿朝文武天下官僚伏願主盟斯道以至公之心自誠意者用不欺之力此一瓣香任重而道遠上之荊下之揚釣竿砍盡重栽竹不計工程得便休今旣移壇來此未免重添注腳奉爲興陽老師問扶豎門庭必藉超羣英傑流通法眼還他過量大人打鳳羅龍卽不問大振宗猷事若何師曰傾盡此時心進曰恁麼則此日一言金石重江南江北大家知師曰正在斯時進曰但願春風齊著力一時吹入此中來師曰各與一頓乃曰楚王城畔汝水東去黃鶴樓前湘水西來大別山頭華光冉冉黃鵠磯上煙雨蒙蒙歷歷晴川漢陽樹色淒淒芳艸鸚鵡洲前更乃玉笛江城梅華五月古鏡未磨漢陽不遠汝諸人且道是此地境耶西來意耶達摩大師從南天竺國逾海越漠來我東震旦國接引大乘根器還是妄想心耶眞實心耶良久曰大法洞明眞鐵漢小根魔子漫承當下座。

督府大將軍至寺漢陽太守陪伴上堂春山蒼蒼春水茫茫春鳥啼深樹春人走髙岡處處善財路門門古佛鄕靈云忽開眼覷見是桃華趙州偶伸手摘得是楊華惟有釋迦不知時拈來金色波羅華非獨飲光發一笑至今狼藉在天涯喝一喝曰住住今日檀越入山宣說大乘之法乃展拂子曰將軍自有過人志太守風流出當家髙山流水知音在不用重畫有足蛇。

佛誕結夏上堂雲從龍風從虎今日棲賢寺裏結夏安居十方雲水一一來此拗折拄杖掛缽盂按下雲頭忘賓主所參莫參黃楊禪所學莫學蜂鉆紙直須肝膽俱裂碎都教通身汗如雨大地山河一口吞那有佛時那有祖任饒釋迦出頭來一棒打殺與餵狗且道憑个甚麼意气天上天下惟我獨尊。

上堂道之不行也我知之矣道之不明也我知之矣一句廓然無聖話九年面壁待誰來馬師鹽醬知多味百丈鼻頭痛不衰南方來北方來腳下寸絲都不系芒鞋從此曬髙臺良久曰吾有知乎哉不知也。

端午上堂禪之與道是甚麼破艸鞋佛之與祖是甚麼爛冬瓜西天東土路程迢遠鄕語不同那管他狗子有佛性無佛性罔明出得定文殊出不得定今早檀越送得粽子人各喫了幾个晴川樓黃鶴樓看他龍舟斗上底斗上斗下底斗下忽然贏得一頭胸中不覺十分欣快何故𨿽然舊閣閒田地一度贏來方始休諸人還贏得一頭也未若也未得有寒暑兮促君壽有鬼神兮妒君福。

解夏上堂秋風一陣兩陣來秋云三片四片起風雲若能通變化等閒出山作甘雨。

上堂禪禪達摩離梁無度船折蘆過江古今宣黃梅夜半傳衣缽南嶽庵前磨磚禪禪大愚肋下築三拳歸來依舊撒風顚鎭州蘿卜如天大趙州親見老南泉禪禪楊岐三腳驢白雲把磨牽志公不是閒和尙拄杖頭邊翦尺縣惹得至今天下說心說性如來禪打風打雨祖師禪波波叮囑老婆禪牽緣不斷葛藤禪休去窗前習學文字禪須來堂中兀坐枯木禪如此倔彊杜蠻禪更來胡作歪廝禪可笑如今傳法者眼前皆是拍盲禪。

中秋唐小江斷七孝子國珍請上堂有商量處沒商量八月中秋看夜光皎皎一輪無隱蓋死生何用著悲傷不悲傷云在靑天月在江如此則小江不曾死也汝等還知不死面目麼若也沈吟恍惚沙翁重爲指南西嶽華山之峭峻乃小江之頭也東嶽泰山之修長乃小江之足也南嶽衡山北嶽恆山之左右相互乃小江之手也洞庭靑艸鄱陽丹陽太湖之淵深乃小江之五臟也漢江浩浩不捨晝夜熾然說無間歇乃小江之舌也如此則小江面目現在手足炳然且何用悲傷也然此略而言之若廣談須彌山之髙聳得非汝小江之身乎兩輪日月之光明得非汝小江之眼目乎九曜七星之靈通得非汝小江之毛孔乎四大海水之浩渺得非汝小江涎液與大小便乎四大部洲山川林藪之重疊得非汝小江之衣裓乎三世諸佛歷代祖師又不在汝小江衣裓中說法利生乎文殊普賢觀音地藏又不在汝小江腹中住大名山起大樓閣建大道場乎卽汝孝子順孫又不在汝小江腹中立業興家光紹門庭乎旣爾如此則不曾遠離又何用悲傷也況乃小江證此無生無滅之性充塞虛空之身亦宣其慶也如此會得豈獨汝小江一人而已哉盡天下人生乃無生死乃無死一體渾融往來自在良久曰紅輪必定沈西去亡靈那得不歸來。

送云禪人之揚州地藏上堂吾子西辭黃鶴樓霜天十月下揚州漢地收來秦地管權將驢子送揚州腰纏亦無十萬貫跨鶴蕭蕭下揚州搭上鹽舟如馬快不問斷頭船子下揚州但成大樹作蔭涼休言有錢到處是揚州禪客云來如問訊也來施爲屋裏販揚州若得斯風行天下沙翁開眼坐地看揚州𨿽然芒鞋竹杖春三月夢裏頻添野興賒莫道荊州天王不到揚州出現。

劉原聖原賢請上堂聖賢之道迥出情常非其人不與言非其人不與傳今日言矣傳矣且道如何是聖賢之道擲下拂子曰鴛鴦繡出從君看更把金鍼度與人。

兵部進士山右楊耀祖同弟文學烈爲太翁明樓忌辰請上堂恩重丘山情未已須憑法雨薦親爺生曾三十年持素感發二郎文武車一點靈心常不昧幾年香火屬誰家如今親受法王記去也來兮眼不花且道太翁卽今在甚麼處揮拂子曰佛祖位中畱不住夜來依舊宿蘆華。

儀眞衛守楊丕顯爲太翁誥封請上堂皇恩浩大重如山誥贈將軍豈等閒不是一人承雨露何能滿戶集歡顏春風細柳花應放黃閣絲綸旨幸頒誰謂昊天難可極綠袍金帶系腰間𨿽然且道太翁今日還來受贈麼雨霽園林華灼灼風淸春樹鳥關開。

王治醇爲父忌辰請上堂生身父氏歸何地杲日中天气象新會得明明塵不歷鋒刀何處喪渠身年年正月十七日處處堤邊柳正春孝子徒勞燒白紙爭如就裏見雙親卓拄杖曰還見雙親面目麼復喝一一喝下座﹝其父正月十七日死於賊﹞。

天王水鑑海和尙五會錄卷第三嘉興大藏經天王水鑑海和尙五會錄

天王水鑑海和尙五會錄卷第四

嗣法門人原澄等編

示眾

夏日示眾參禪圖了生死非圖名色也近見學者抱魚目作明珠藏燕石爲至寶不但惜而不捨兼亦傲然自是如此病正在膏肓𨿽有蓋國之明醫而不能瘳矣所以天王三開鑪韛百番垂手不見有一个半个大悟大徹者實可捫心浩嘆也玆者春光忽謝夏景初臨燕語髙梁荷香遠沼梅風拂而滿院淸麥气逼而通身爽特與諸人露个消息良久曰全身脫落無他事眼裏耳裏不是塵。

復舉大愚芝和尙曰大家聚首喫一莖齏若喚作一莖齏入地獄如箭射師曰全提向上密顯个中處處現成頭頭受用此從上老宿設機垂手之婆心也然則不喚作一莖齏喚作甚麼憶惜江南三月裏鷓鴣啼處百華香。

示眾竹戶曉開山色靜柴牀午夢覺身輕家風一種無人會添得黃鸝三五聲。

示眾禪不在參道不在學一任髙眠乾坤寥廓復曰黃鸝啼破綠楊煙無限春光如玉削。

示眾今之學者認个昭昭靈靈守尸之鬼以當平生便了生死嗟夫殊不知鄭州出曹門遠之遠矣若是英靈漢子气宇如王將山河大地萬象森羅情與無情聖凡迷悟一齊收來捏作一團然後撒開山河大地還他山河大地萬象森羅還他萬象森羅乃至情與無情聖凡迷悟各各還其本位𨿽則如此天王看來猶未稱作略且道天王又作麼生神光透徹威音外笑看空生坐石巖。

重陽示眾風颯颯雨瀟瀟東籬菊綻正香飄山堂盡日無思算惟與故人守寂寥且道那个是故人拍膝一下曰參。

示眾喚作竹篦則觸不喚作竹篦則背不得有語不得無語速道速道古人如此道大似逼死蛇作活龍天王今日看來也不消得遂舉竹篦曰喚作竹篦也得不喚作竹篦也得喚作山河大地也得不喚作山河大地也得喚作諸人鼻孔也得不喚作諸人鼻孔也得不見道此事如珠在盤不滯一隅。

示眾如來藏裏說不著祖師機下亦顢頇一把柳絲收不得和煙搭在玉闌干且道是祖意是教意復曰參。

示眾日可冷月可熱眾魔不能壞眞說如何是眞說莫是早辰喫薄粥於今又覺饑莫是閒持經卷倚松立笑問客從何處來𨿽然南泉刀下斬貓兒趙州頭上戴艸履汝等魔民魔子還可壞否。

示眾不是心不是佛不是物是个甚麼芍藥華開菩薩面棕櫚葉散夜叉頭。

地藏寺千佛閣大雄殿地藏殿落成示眾欲識佛性義當觀時節因緣時節若至偶爾成文時節未至徒勞施設如世尊爲个生死大事時節未至乃上雪山六年苦行鵲巢頂蘆穿膝尋覓不見乃不堪其憂一朝時至向毛頭星上悟得智慧徳相人人本具又如雪峯爲个胸中不穩時節未至三登投子九上洞山構之不得無可柰何一朝時至被巖頭一拶向鰲山店裏成道又如靈云爲个娘生鼻孔時節未至三十年來東求西乞了無下手空費艸鞋一朝時至向桃華枝上識得根原更不別疑然則從上大聖大賢之人欲作世出世間之事靡不遇因緣時節而成卽如山僧爲个千佛大閣時節未至十二年中耿耿於懷心心無間致使入楚來吳風波江上不辭三千里行路難之往返玆者一旦成就如釋重擔如病得汗通身輕安不勝爽快此時山僧歡喜主山神亦歡喜諸人亦歡喜又豈非因緣時節一遇而然哉然則不獨一閣成就卽大雄殿地藏殿一時告竣燦然霞映正是一句中具三玄一玄門具三要有權有實有照有用諸人還識權實照用麼地藏佛殿常相對樓閣門前問善財。

機緣

問如何是應時及節句師曰深苑華閒飛蛺蝶長堤柳翠囀黃鸝曰就此借路還家得麼師掌曰看取路頭。

問如何是賓中賓師曰竹杖芒鞋煙水杳如何是賓中主師曰到處逢人解撒沙如何是主中賓師曰爲憐三歲子不惜兩莖眉如何是主中主師曰橫按太阿無剩法大坐當軒孰敢窺。

問如何是天王境師曰夜深靜聽江濤吼如何是境中人師曰日午鼾眠鷗夢淸。

孟太守問人人俱有佛性因甚不見師拈起龍眼曰要見便見守曰者是平常日用的葉司李在傍曰且喜堂翁今日瞥地師曰貧道卻被二位看破。

三月三垂問山僧昨夜得一夢夢見靈官與眞武慶生官以兩手捧一盤而頭俯伏於地曰世間所有者小卒不敢獻上頃獲一寶且不論其價尙人所不識顓申鄙悃敢祝千秋聲未盡忽被迅雷驚醒試問靈官所獻是甚麼寶世間無有人所不識自代曰春風迎竹戶夜雨滴華心。

問要緊處乞師一言師曰穿衣喫飯屙屎放尿。

問僧汝試放个光看僧打一圓相師曰漆桶上又加了一道箍僧無語師呵呵大笑。

問眼光落地時向甚麼處去師擊露柱曰向此去。

問風吹柳絮毛毬走雨打梨華蛺蝶飛未審明甚麼邊事師曰換卻汝眼睛穿卻汝鼻孔曰不會師曰漆桶不快。

問天王也恁麼道龍潭也恁麼道未審道个甚麼師曰山色湖光開法眼鳥啼華笑見雲門。

問荊州古戰場何日干戈息師打一拂子曰但自歇心狂四海淸如鏡曰野老不知堯舜力冬冬打鼓祭江神去也師復打曰非汝境界。

問如何是地藏境師曰千竿修竹插云漢百鳥投棲自遠來如何是境中人師曰灰頭土面無堪用要拄人間稱獨尊如何是人中意師曰等閒拈出烏梅子換卻諸人眼裏睛。

問一葉落天下秋不風流處也風流時如何師曰汝作麼生風流曰坐看空庭黃葉舞穿衣喫飯不知名師曰苦哉佛陀耶。

問僧現成公案道道曰雨過蒼苔濕師曰引不著僧喝師曰喝不著僧又喝師曰放汝三十。

佛事

爲達摩開光

梁皇殿上道不識明明一語不覆藏少室峯前分皮髓全機顯露在當陽自此光明照不夜人間天上更輝煌燈燈續焰傳千古赫赫流芳播萬方然則旣有如此莫大光明今日何須不肖遠孫始可爲其開光𨿽然要假兒孫腳下行點開灼破四天下

爲沙彌剃度

賈島昔年曾反俗汝何又要入門來塵埃斷處髮須斷了悟凡胎卽聖胎

爲含石起龕

當時恁麼來面目撲撲覺華開於今恁麼去腳底雲山俱蹋碎一朝驀爾歸家搖手正謂適來夫子時也適去夫子順也而又安得言之死乎生乎且道臨行又作麼生常樂地中畱不住輕然移步往他方

舉火

炯炯光明不覆遮乾坤洞燭絕千差好著眼漫生華就中消息露些些直下與麼會去石中有璧豈能含精潤頭頭皆受用其或未然攛火炬曰一句分明親切語殷勤付與丙丁公

師野遊見白骨數具乃拾而焚之舉火曰

骷髏骷髏一臥荒郊不計秋於今指汝歸家路麥浪堆中翠色浮

爲云石起龕兼請祭

嗚呼子之爲人兮朴且剛子之處世兮澹以常子之染衣兮潔而淨子之斷髮兮志猶皇柰塵緒縛而無計脫兮日逐奔忙其幾幾覺悟蒼生之不遠兮欲修以未遑詎料忽焉殂落兮令人淚出痛腸嗚呼榻冷窗寒兮信吹黃梁吾今告汝眞言兮確實還鄕者邊那邊常光不減其赫然兮又何悲以何傷影落落聲揚揚家山行到見空王拽杖引之

舉火

任爾英雄與傑士到頭難免換皮囊今朝劫火洞然發觸著通身放寶光好計取快承當千古萬古永莫忘

爲恆作頭舉火

魯班門下已經弄鑿拈斧天王寺中曾來掛搭披衣昨夜笑而復舞手今朝偃而亦攢眉世緣旣已謝宣合悟眞機云冉冉艸菲菲江北江南皆寶所乘時贏得莫空歸﹝其人卒死﹞

爲河南居士起棺

人人本有靈光寧容更加半點處處無窮受用何妨再進一步踢破生死關截斷凡聖路此界他方人間天上一任橫行何分僧俗若也會得棺材瞠眼原非妙信步超方須自行

舉火

一生一死大須難結角羅紋火內看欲問亡靈何處去翩然端直到河南

爲亡僧舉火

生前多爲別人忙死後枯形實可傷一副皮囊直甚物煙消火滅看郎當𨿽然山僧更爲點出金剛不壞眼睛令汝照天照地擲下火炬曰一朵曇華火內香

爲澄源起龕

撒手長安古路頭因緣大事一時休臨行句子分明薦一帶靑靑艸色浮

舉火

覺海眞空澄源湛寂覿面全提原無隱諱桃紅陌上兮歷歷無生之旨柳綠溪頭兮明明不滅之機直下豁然親領會全身末後看光輝便燒

爲余學士起棺

嚴風凜凜碧落輝輝大道淵源廓露全機悟之在人兮頭頭是路迷之滯迹兮處處無依茫茫執而不反兮漂漂乎何止明明玆以揭示兮沒沒乎無違朝聞夕死兮榮而有幸啟手啟足兮信然全歸以拄杖擊棺曰臥在此中原不妙密移一步看龍飛

爲明覺封龕

萬法本閒華鳥靜惟人自鬧往來忙而今收拾歸家去一發一絲都掩藏

起龕

行人萬里送春歸一路華飛點翠衣急急向前消息好莫教遲鈍上頭機

舉火

佛號大覺汝名明覺先覺後覺其揆一也於今指汝歸何處火焰堆中是道場

爲亡僧舉火

北地生南方死一靈性了無依舉火炬曰承此火光三昧力了然證取潑天機

爲觀指起龕

蘄州是汝生長處揚州是汝遊行處眞州是汝回首處且道那里是汝常樂處前頭更有最髙峯殷勤行到自怡悅

舉火

爲最上乘人說最上乘法觀指其爲最上乘者況與我僅一江之隔亦乃爲鄕人也安得不互相發明末後大事觀指汝勤求禮拜爲最上乘歟顓心持誦爲最上乘歟堅守毗尼爲最上乘歟乃至造像印經種種功徳亦爲最上乘歟若最上乘者生不知來處死不知去處實人生至大之事今旣撒手宣當體悉舉火炬曰觀指本來面目覿體靈光我今爲汝眞實指點終不虛也

爲了然煆骨

盤走珠兮珠走盤信手拈來顆顆圓非但汝今獨解了十方諸佛體皆然體皆然體皆然火焰光中生白蓮

爲王吏科起棺

富貴功名當等閒難畱生死片時間兒嬌室內腸幾折父老堂中淚欲潸四十一年眞作夢百千萬劫到家山而今琴劍誠無用望斷秋風人不還𨿽然一色杏華紅十里狀元歸去馬如飛

下壙

到家田地不多爭七尺深深埋白雲莫謂今朝空手去文章千古一匡墳

爲指印封缸

如我按指海印發光汝暫舉心塵勞先起只如指禪建五臺梵剎於八省通衢之地開古林戒壇於衰殘落莫之秋是塵勞先起耶海印發光耶今日總歸瓦棺內任從佛眼覷無門

爲大智舉火

般若大智如大火聚近之通身燎卻豈容立地而思智禪智禪知不知曇華一朵插頭時

天王水鑑海和尙五會錄卷第四嘉興大藏經天王水鑑海和尙五會錄

天王水鑑海和尙五會錄卷第五

嗣法門人原澄等編

贊

金陵長幹舍利寶塔﹝有序﹞

舍利者何謂佛之眞身也寶塔者何謂吳大帝所造函此眞身也大帝初未信吾教適遇康僧會曰卿教何驗會曰吾佛舍利禱之卽來遂命禱之三七日中不應會曰佛以慈悲爲心苟不應則使此方眾生斷滅佛種矣於是痛舉佛號三稱卽聽瓶中鏗然有聲啟之舍利宛在瓶中矣大帝與羣臣聚觀嘆曰希世之瑞也會曰舍利威神世間無能壞者大帝不信命力士擊之錘砧俱碎而舍利光明自若由是虔造琉璃寶塔函之特使人天瞻禮蓋佛以淸淨燻修百劫無異成此金剛種性堅固無以比論常住世間饒益眾生況有求卽應禱之來哉海獲瞻此寶相寧不制以伽陀贊之贊曰。

琉璃寶塔插長幹內外光明耀日寒未信大雄身不壞卻從力士亂捶鉆修成智種無人見煉就金剛任爾看千聖萬靈同稽首贊之莫極一毫端

明州鄮山阿育王舍利寶塔﹝有序﹞

佛於曠大劫中修持金剛三昧至般涅槃得舍利八斛分爲三分天上人間龍宮各起塔供養而人間八國分之阿闍世王得其一分有八萬四千顆至阿育王能役鬼神碎七寶末起八萬四千塔徧散四洲晉太康中有劉薩訶者身陷地獄將無出期乃聽梵僧指求舍利遂於鄮山哀懇三日寶塔從地湧出光明騰耀色靑如石髙尺四寸廣七寸露盤五層四角挺然中縣金鐘舍利綴於鐘下四繞俱是諸佛菩薩金剛聖僧八部等象精巧殊特非人能造海乙巳春親禮眞身諦觀舍利大如芡實其光五色蕩漾不可迫視再觀如珠旋轉乃問從者書記何若曰黃色大如菉豆又問侍者曰綠色大如黍米又問行者曰無見曰再觀曰總無見嗚呼舍利一也何見有不同是知眾生業力燻烝遮障輕重此一驗也佛以微妙功徳應現世間隨機說法直指人人常光若也依俙不會豈不孤負大雄而又自昧本有哉於是稽首而說贊曰。

金仙隨類放光明驗盡眾生業重輕世上若無佛慧照直教大地作幽冥

釋迦佛

不出龍樓憔悴後何能徧界示金身諸魔漫自生瞋惱天上人間只一人

文殊

浩浩淵淵心未灰靑獅騎著上髙臺南方佛法如何說贏得玻璃茗一杯

觀音

補陀巖下白華香歷歷聲聞不覆藏試問家家觀自在如何又向客途忙

初祖

百萬程途入此邦擬將大法授梁王不知反致身無著一葦蕭蕭又渡江咦不是熊山空脫去幾乎流落在他鄕

六祖

腰石黃梅蹋碓夫如何作得祖規模至今面目難藏掩多少人來描畫圖咄休畫圖曹溪月滿一天孤

天王悟

馬祖八十四人師爲傑出歸隱渚宮啟大鑪韛崇信獻餅乃嗣其緒遂出兩宗震動天地有僧道原混師苗裔天下競爭徒勞心力況師道大如光如日節使拋水衣都不濕千古洪名欽僧史藉獨師道場鞠爲荊棘愧余繼之乃舉百廢

臨濟

四大本無誰喫棒尙言拂著似蒿枝宗風從此傳天下都是滹沱百世師

天童悟和尙

道震太白兮開天下衲僧之眼目徳播金粟兮破四方君子之執著燈續龍池兮起後代兒孫之殃禍寂歸通玄兮動遠近山林之訝惡不肖於今奚所之焚香稽首空王座

徑山容和尙

聖賢旣作天秉人龍恢弘祖道力挽頹風蕩混淆於法亂之秋嚴統尙在誅邪解於濫觴之際別集猶存況師之徳業洪遠所以是帝是王問道其子其孫末後光明兮通身舍利砌如鱗四山畱塔兮巍巍千古鎭人寰﹝四山黃檗福嚴金栗興陽﹞

沙翁自贊﹝本懷上請師別號沙翁﹞

者富川子行年四十一無所能三坐道場說法十年往往垂鉤釣金鱗而不遇處處張弓射聖人以難逢非餌香之不妙蓋水淸而無魚於今持汝西川去達本懷時方許渠

又﹝禪人請﹞

謂伊有所長兮見之也只鼻直而眼橫謂伊無所長兮聞者何故膽戰而心驚白棒一條整頓臨濟濫觴一時之法道赤手兩片中興天王湮沒千載之祖庭於今歸隱無方去且在人間作馬牛欲識勞生功業處荊州鄂州與揚州

又

覓之不可見猛然在目前離卻意忘卻言謝郎原在釣魚船﹝師俗姓謝﹞

又

咄哉者漢不合時宜呵叱學者痛排邪師謂今天下所學者無乃糟魄所說者總屬支離或人曰旣今天下所學所說一皆如此而汝之道非止不師汝將恐削汝迹伐汝樹且汝之言總是招怨惹非沙翁聞而喟然曰有是哉吾果不知時

又

戒秉雙徑法續棲賢眼空似海膽大如天熱罵古佛痛打飛仙而今休也收拾鑪鉗浩歌歸來兮林下短笛橫吹兮水邊生涯無多兮自足曲股枕頭兮幽然

又

四大爲身俱是假更來紙上托形模也須認取渠眞面禮拜燒香意不孤

又

黃龍長老天王和尙聞名富貴見面郎當有時髙譚闊論疑他是戰國蘇張有時信筆而揮猜伊是張顚素狂日午長申兩腳眠夜深翦燭讀騷莊𨿽然自在還由己爭柰侍僧瞌睡慌

又

二十剃染三十開法四坐名坊奔上走下仲宣樓上作賦賦難佳黃鶴樓中題詩無好說更來騎鶴去揚州腰間銅錢無一百

又

衰殘發已半垂霜那用描來掛法堂看徧人間無此漢息心未得气昂昂

又

放憨放癡妝啞妝聾身披紫服手握靑筇時而山上時而水中問渠何以欲釣獰龍咦夜靜水寒魚不食滿船明月載還空

又

富川樓上思歸切九頂山頭望杳然幾度攜囊還挈杖業緣羈絆不能旋於今衰朽脛無力難得波波光祖筵放我故園松菊下敲風打雨樂餘年

又

肝腸一副曾無遮蓋每與學者曰而汝參禪須是涅槃堂裏用得不可圖他舌便口滑知解文章妄擬玄旨而今非汝爲然卽乃匡徒領眾者要求親識鼻孔洞達宗乘不可多得苟住一剎機巧多般以支口體故沙翁年來無意於斯獨將白眼看人忙豈謂無法與人增吾爲罪人哉更復組之繪之爲軌爲則而汝焚香稽首而我寧無愧於中乎

又

村僧村僧問伊何能業如山重福似羽輕不知律儀懶打葛藤開口見膽楂滓不存村僧村僧者樣行狀那好載上傳燈

又

自從飯後通消息處處逢渠無暫時雙徑報恩住不歇更來持缽入龍池道峯金粟曾畱榻末後靈山也太癡有便宣沒便宣觀他天上月輪孤失卻手中橈一枝

騎牛老君

老聃道不行騎牛入函谷苟非遇關尹道徳何所屬𨿽死在方外未免秦失哭咄猶龍一語聲難卒

鐘馗進士

明皇晝夢爾爲鬼藍袍著身劍手舉欲除天下虛耗孽致使人人無恙苦爲鬼尙然有此心爲士如何反害人

天眞秀才

凡人立於天下者形也形之能舉動者眞也眞兮眞兮其誰與並兮萬物壞兮渠不朽兮

東坡居士

山色溪聲蘇子之面目常在玉帶鎭金山坡老之法施猶存若黃州惠州瓊州乃其塵垢不足爲道況其行爲天下法言爲百世師苟非祖位重來開覺生民者安得有斯人爲一遇哉﹝坡爲五祖戒禪師後身﹞

莊子

謂汝以有心兮旣見詔而何不遊梁謂汝以無心兮何囂囂然著書以詆侮賢良豈物之不齊而有言兮以斯道諭一馬而全彰莫庖之技進而無全牛兮乃心浩浩而口洋洋卽子之言以爲贊兮大覺莊周萬世一遇其猶旦暮者也

詩偈

登大別山

漢陽樹色爲誰栽春雨春風一杖開煙火萬家忙不徹幾人撒手問心來

登漢陰山

曾聞抱甕息機心恥辱大賢賜也深芳艸落華春再至行人舉眼漫沈吟

登晴川樓

西望瀟湘意未休乾坤萬里一登樓襄王云夢淸思斷神女於今待孰遊

登黃鶴樓

重構危樓接太淸等閒登眺小天人只知身在白雲上不識世間有垢塵

遊玉泉寺

十載相思夢亦牽偸閒驅馬到蕭然陵空鐵塔靑天破沁谷玉泉白石穿橋斷雲邊忘故迹碑殘艸裏憶先年皓公諸祖今何在擁目堆藍起暮煙

鬼谷洞

天然一種難描貌想是洪蒙先有渠喜爾眞人居甚樂名髙何必帶金魚

靑溪

張儀蘇秦曾問道因他鬼谷悟眞人至今溪水流無異不見仙翁寂莫身

登仲宣樓

何事憂心不放開登樓作賦亦悲哀才髙爭若眼空者一望章華成劫灰

登沙市寶塔

覽勝閒登塔戶開楚天寥闊獨徘徊風煙萬頃含孤照無限遊人空手回

初至荊遊天王寺遺址﹝有鐘被火化爲塊鐵人屢竊卒雷雨驚退﹞

劫火焚時鐘獨鳴私心敢用自雷驚江幹常對淸波湧殿閣空餘春艸生千古淵源分兩脈一朝勝事付全傾蕭蕭轉盼荒煙晚諸子扶歸竹杖輕

梅華十詠﹝次古韻古題﹞

尋梅

爲憶南枝暢玉神摳衣帶霧夢魂眞行吟信步白雲裏悵望平欺紅粉人凍蕊飄香依壑樹疏林凝碧隔風塵感思臥雪殷勤者令我空山惜遠春

臘梅

占斷羣芳最有神一回霜傲一回眞半窗疏影黃昏月滿樹輕妝金襲人孰共寒姿情澹澹孤陳瘦骨絕塵塵淸香幾度隨風去贏得西湖兩岸春

早梅

嚴風幾歷轉精神剛得陽和態自眞雪色欲迷尋艷鶴暗香多醉玩華人羅浮夢破山山月姑射煙含樹樹塵堪惜當年何遜子肯將情戀廣陵春

全放梅

傲骨藏聲似有神被霜帶月自幽眞不齊羣卉棲凡鳥全放瓊華醒夢人老幹參差蒼翠迥玉條長短豈侵塵沈吟難盡其中意聊泄枝頭一點春

茅舍梅

寂寥茅舍冷精神幸有冰華可慰眞香動石邊浮細艸影流溪畔逐漁人歲寒豈畏三更月枯淡難生世外塵獨恨翠禽偸瓣去五湖盡作碧壺春

庭梅

不棲巖壑隱芳神惟占丹庭樹樹眞入枕香魂驚化蝶隔簾明月動愁人瑤琴白晝多幽興玉磬淸宵徹遠塵只爲憑闌惜雅態靑衫染得十分春

西湖梅

髙樓獨上望華神兩岸寒芳碧水眞雪散渾忘三竺寺風生愁殺六橋人戍歌處處關山月細雨霏霏灑玉塵漫謂江南消息杳蘇堤香冷幾回春

山中梅

冰肌裊裊太多神不待輕妝趣自眞冉冉光迷南嶺客沈沈香拂北窗人惟堪幽谷生平老豈染雲間半點塵分付狂蜂與蛺蝶漫來枝上弄仙春

玉笛梅

笛聲何處卻多神飄遞江南韻自眞幾點疏華云外鷺一腔煙粉鏡中人玉樓夢斷關山遠竹榻魂飛散入塵莫是武昌三弄者蕭然五月落寒春

觀梅

孤標獨占百華神幾度觀來幾度眞片片白雲淸夢眼層層翠浪動詩人胸中浩蕩吐新句筆下風流破玉塵不是鐵心寒徹底爭知別有一般春

天王偶成

畫棟鋪云曉色新華堂帶雨翠粼粼靑松綠竹閒栽徧鳳舞龍翔勝舊春

掛笠吟﹝有序﹞

余掛笠荊南十又一年所覓天王遺址一朝從艸萊中而得驅狼逐豹庀木興工殿閣廊廡粗以構就碑版銘記與夫所宣之物亦乃備焉原以先天童先徑山未了之案余乃繼之其帶曉披星悍勞忍苦𨿽是爲人所當爲實乃爲報二先人之大慈恩也信庵禪人領造洪鐘五火方就心亦良苦特成五詩以發緒言蓋見掛笠之事如此。

鉗錘幾歷出頭來贏得淸音徧九垓通報五湖學道者聞時須覺眼雙開

風流徹體顯圓音一點無塵表素心天上人間誰个似淸機撥著動沈吟

拖泥帶水出胞胎勢壓諸方吼法雷繼起五宗兩祖脈兒孫常憶信公來

祖席重光振楚荊五湖惟有一淸聞徑山嚴統炳然著南嶽靑原廓爾分

十載殷勤絕曉昏祖庭恢復報師恩而今功業稍稍備護惜全然賴後昆

掛鐘

不受紅鑪幾鍛煉何能全體有光輝於今要作出頭漢再上一重發大機

天童埽悟和尙塔

撥開雲路上玲瓏澗水溪華觸祖翁撅起當年河北令千枝萬派出天童

壬寅秋歸鄂州富川祭埽先塋有感

當年何事出鄕關今日思惟實汗顏杯茗不堪爲大供簪纓換得衲衣還

歸富川寓興曠寺因人事繁作

野外人歸興曠寺憧憧夾道往來忙諸賢要見沙翁面還是從前謝十郎

歸山吟﹝有序﹞

余住維揚地藏之四年歲維乙巳天王禪人以餘年值不惑惇迎還荊明年春王二月謀之巨石於寺西天王山前樹立塔幢藏余朽骨方形七級髙一十二尺廣七尺四角金剛前列獅像左右雕以羽族華芳之屬又造脇山殿覆之餘念徳涼難以克當諸禪人乃進曰天王道場傾廢千年而師一旦重新又荊自宋元明以來久不知禪今乃有歸亦師開辟其地其人實師爲中興之祖玆奉以壽藏師何讓焉余曰臭皮囊終不免歸山僅借此作歸山計漫吟十首識者無誚焉。

把釣江湖意已休歸來髙臥此山頭皮囊漫謂無交涉付與窣波正首丘

大事關頭無壯時舟藏於壑力能移從教造物隨分化運去運來聽所之

知見紛紛莫妄求死生須是見根由个中通暢原無我夢裏那容蝶化周

南陽塔樣問耽源潭北湘南起話端爭似天王親指出髙標丈二任人看

劈破洪蒙布赤金一龕風雨莫能侵繞檐星月難描貌夜靜軒前寒影深

死後何須擇地安乾坤總是一邙山鏡華水月身如幻累爾殷勤作此關

一二三文道路深疏山舌底費沈吟天王此日曾無隱匠作依工百二金

丈夫气宇蓋乾坤古也今兮總一門可問於今誰是主不須死後大招魂

收拾傀儡歸去來莫教催迫始心回秦山晉嶺垂千古帝主王候安在哉

八角磨盤四面通皇皇如此立吾宗等閒識取歸山去華落華開樂未窮

復蘭齋次韻

春齋落落擬仙官一枕皇風獨自安對月無心翻貝葉看華有意種幽蘭興亡試問誰相委榮辱何妨爾掛冠芳艸空庭垂舊綠淸香衣染十分歡

同蔚然遊紫雲臺次韻

紫雲飛盡艸披離恍惚窅冥誰是師白骨橫眠生短嘆殘碑斜倚發長悲風塵歷歷磨千古江海蕭蕭鎭一時憶我登臨雙目冷幸同朱履蹋華枝

送晦山禪師住靈隱寺

歐峯破額住持久今又幡然入冷泉祖父田園旣紹得且栽松竹引風煙

寄宋容庵太史

楊林渡口老禪翁八載如何信不通想是於今手腳利髙提祖印起宗風

歲暮寄孫孝穆

臘梅西捨放幽香折得一枝無隱藏寄與白沙孫學士嗅來滋味豈情常

次韻答聖鐸禪師﹝聖自蜀還南有纂續古尊宿志﹞

同气連枝共一聲玲瓏流出派原淸心通先哲誰能似道振時賢孰可爭掩土爲親離越國還鄕再過蜀王城他年纂就禪宗史四海駸駸有令名

寄武昌黃明震

鄂城原是楚王宮深隱還如在萬峯樹色鳥聲淸耳目廓然何事不從容

寄解元王報庵兼嚴方山小莊修郡乘

尼父春秋如日烈馬遷史記若霜寒卽今荊國人文物盡在三公潑墨觀

次韻答徳山枕石禪師

何堪指我應前身深愧當年崔氏人翻憶武陵春色好望來猶覺倍精神﹝天王悟俗姓崔﹞

寄明克學使

名遂功成身退易超生脫死實爲難君今若肯言前薦十月霜風撲面寒

爲汝開喪子

子夏哭兒失所目樂天喪子割其腸只知恩愛情難遣不識人生夢一場

黃龍興復次定生上人韻

祖席飄零剩古臺誅茅斬艸賺吾來因憐楚國宗風暮翻念黃龍法道灰有水有山堪卓錫無聲無望好徘徊於今衲被蒙頭坐日對長江捲雪堆

黃龍落成爲逸老之意次福昌禪師韻

辟開三要及三玄宇內聞聲別有天已構一椽念祖徳未施大手話難圓荊湖春雨靑林茂鄂渚秋風黃菊鮮法道濫觴無此日誰能相共整危顚

黃龍徹源泉

萬波浩渺嶺南出一派流長濟北來大徹源頭渾不竭運回濁世洗塵埃

爲黃明震﹝有序﹞

子瞻爲五祖戒後身其天慧穎脫爽然見於文字玆明震黃公自夢端和尙後身余以其及門問道十有二年往往發言大有由來再來之人迥然不同塵俗特與是句印其自覺而覺於民也。

大覺方知先世因身前身後一天眞臨機廓徹當軒句好去指歸岐路人

本懷上書記回蜀作此勉之

向上無一事永字有八法如此著手書不計年與月忽然筆生華字字皆龍蛇黃龍與妙喜叢林兩作家處處居記室頭頭撒土沙三關及竹篦如此作生涯傷風犯手者抱首叫阿爺道流須志彊一回便承當昔依我晴川今從我天王形影十二年也受其風霜羽毛𨿽未展爪牙聊已彰云云西蜀去我未許束裝記得昔人曾有語馬祖還鄕道不香

寄度門寺法瀾澄首座十首

命爾揚州住地藏如何不肯便承當腰包頂笠度門去火種刀耕艸木香

南能北秀出東山道大名傳天地間今日宗風眞一變閒神野鬼鬧禪關

兩京法主三帝師肩輿上殿聖迎時跏趺坐見君王重也看於今克盛兒﹝神秀禪師住度門爲兩京法主三帝國師趺坐覲君肩輿上殿﹞

大通謚號大通人明鏡臺縣絕點塵宇宙至今空浩浩度門惟有一枝春

楞伽孤峻峯猶在萬古法場不易磨張說手書碑自見論師竊比大山河

依法住持不寂莫首山風穴亦單丁正宗家計渾然別一任庭前艸色靑

少林壁坐九靑黃接得神光一个郎恩大已酬歸故國至今雙桂潑秋香

澗水山華活祖意嶺松巖柏實伽陀分明指點無人會又引闍黎費力多

道流住得最髙峯俯仰羣山眼界空正令提持施棒喝克吾宗者豈無從

十載投身鑪韛中鍛成一物號靈鋒人來欲問眉間事血濺梵天滴滴紅

天王法派

慧海原淸淨臨波鑑宛然一燈繼古道祖脈自綿延

寄懷金龍寺楚庵璨

黃葉飄飄落滿階馳懷未已思悠哉不知近日成何事惟見松梢片月來

爲中旭通

宗亦通兮說亦通大千收在一塵中有時展出人天看旭日髙縣宇宙紅

送劉振公

聲名振起傳燈錄公道誰家無此心自古聖賢樹妙用直將大地作黃金

爲旵侍者

漫言學富可當事須信多聞亦枉然盡日眼開無別物布毛吹起笑從前

爲慶侍者

莫謂春秋方二十虎生三日气吞牛大鵬九萬扶搖上豈是搶楡小鷽鳩

天王水鑑海和尙五會錄卷第五嘉興大藏經天王水鑑海和尙五會錄

天王水鑑海和尙五會錄卷第六

嗣法門人原澄等編

尺牘

復雪岷方司李﹝諱象璜﹞

別來未幾靑黃兩度俯仰光儀心焉如搗惟臺臺灑灑襟懷蕩蕩施設治政之間有若庖丁解牛公堂說法無待淸獻聞雷苟非睿明洞開曷能臻此超遙容與哉李君學士好道之人承指乃參貧道貧道不引枝蔓惟以本分提持且未見其虛往實歸臨別漣然蓋道情非世情也玆讀手翰臺臺何溢美誇許之若是耶日者又蒙賜以慧日慈云之扁兼率耿太守贈以荊南祖庭之額久廢天王玆者興復實借光多矣況未寸函申謝何以辱教殷殷更欲闡明斯道惠及來學第涼徳不慧之山僧無能副臺臺之盛念矣然道有時而弘唱逾髙和逾勝玆時貧道何能使道而弘哉臨書引領統惟垂諒。

與黃檗和尙

太白一燈光明天下分輝續焰徹古通今內聖外王咸爲隆重其最著者惟吾徑山容老人也老人目擊時衰世變法門混淆日久邪宗僭竊之輩猶此而興遂爾別集述而嚴統作蓋爲見諸行事深切著明非謂空文而載𨿽人以此罪老人然人亦以此知老人也老人化去未經十祀座下法門豪傑如金粟元東明鑑資福廣龍華宗相續而往某以老人靈塔猶恐未安竊常疑之不然天奪何致此耶惟吾黃檗和尙道振七閩風聞楚越克紹祖山特非偶爾幸加畱意老人靈塔或龍虎沙水之不吉或入塔安位之期未良協同堪輿細而察之儻得老人寂光神安蔭覆吾昆則法門大幸事也某頃來晴川得值鱗便肅此荒函達於左右伏冀鑑我微忱則先老人光明廣大千秋烜赫亦相傳而無盡也天王中興碑記傳以教覽臨楮依依曷勝神來。

與容庵宋吏部﹝諱學洙﹞

渚宮一別迄今八載不惟光儀間闊亦且雁斷衡陽咫尺之間竟同河漢豈倡和因緣法門機會而有時節乎門下年來眼空無物惟道是持佛祖公案竊聞有會出言往往驚人視聽然欲與從上宰官居士受法有師名畱燈錄榜樣後來道垂千古須是一眞不立萬法圓融方與古人把臂共行且今法道濫觴亂統滿地惟門下髙明故興言及此知不我誕法門幸甚吾宗幸甚。

復掌山鄭內翰

酷暑炎烝人人勢畏千竿竹十畝蓮何能得也然且伐木鳥鳴之時未嘗不懷掌山之美人咫尺天各一方無能聚晤況其欲發歸舸遠去兩浙七閩之間又當何如也天下無變遷者道而已矣天下無間然者道而已矣然道旣無變遷亦無間然予與掌山之交烏有變遷間然哉蓋予與掌山之交者道而已矣苟不以道爲交世之態人之情得不變遷間然乎是以肝膽楚越矣況掌山胸藏武庫足滿天下老衲名人靡不從遊而稱當世大儒者乎竊聞仁者贈人以言玆掌山遠還特以言贈苟如此鑑諸則交之深矣而予亦有榮望焉。

與檗庵徐司李﹝諱行﹞

壬寅秋桌過蘄春聞大令名迄今六載不能忘於心也所謂不能忘者以門下眼內空天下腹中小乾坤而於吾道大有得手佛祖機緣亦嘗會悟物格格物一貫徑山木樨無隱廓然匡阜子韶山谷豈讓昔賢殺也活也自由手腳佛也祖也當頭按過果如是乎吾當賀之鹿野觀察昨至天王言及門下僑寓渚宮是勒荒函先以通候儻不我棄驅馬來山再有長論。

又

昨承惠顧兼以垂問十年已前此地荒煙蔓艸十年已後此地峻宇長廊不知天王眼目在荒煙蔓艸中在峻宇長廊中貧道就而答之蔓艸一堆柴長廊幾擔土竊恐門下不能直下釋然領略今再申之然天王眼目不在荒煙蔓艸峻宇長廊中若在峻宇長廊中眼目卽同土木若在荒煙蔓艸中眼目則是無情旣不在此二處便請下一轉語若點得出贈以一條撐天柱地拄杖子。

復允庵吳別駕﹝諱斌來書請詳悉天王之訛﹞

手翰所云應酬之外默坐公堂恍惚之中覺有物焉獨恨塵勞關鎖不能猛然解脫左右旣知恍惚之中有物而存試看應機酬酢之時是此物歟喜怒哀樂之時是此物歟折旋俯仰之時是此物歟若以總是此物更欲離關鎖求解脫得無重增其慮乎況以應對究心之外欲明天王混淆之由請詳直書苟非靈山委托有願而來何能致此思惟哉天王道悟法嗣馬祖所出龍潭崇信信出徳山宣鑑鑑出雪峯義存巖頭全歲其雲門法眼兩宗實乃天王之系也有宋景徳年間吳僧道原修集傳燈未識從上碑版謬收龍潭系於天皇之下雲門法眼相隨而去是故混淆之由始於道原也百世之下競起而爭亦始於傳燈也張無盡公竊常疑之雪峯迅捷當出馬祖後得達觀穎公所獲節使丘玄素所撰天王塔銘始知雪峯爲馬祖五世孫無盡眼目擇法驗人果不誤矣諸家辯論代有其人柰何久假一期難歸吾天童悟和尙思作一書正其訛謬多因修葺以寢厥心吾徑山容和尙善繼善述遂著五燈嚴統刪去妄竊以定正宗話行海外案垂千古吾常謂人解曰其所辯而爭者宗派也雲門法眼久無人矣伊何固執焉然辯而不能淸者已有景徳傳燈一訛書矣其不辯而自淸者已有唐之侍郎歸登所制南嶽讓碑列法孫天王道悟圭峯答相國裴公宗趣狀馬祖之嗣首曰江陵道悟權徳輿氏所撰馬祖塔銘弟子十一人道悟在焉歷代帝王稽古略引載天王之事詳而且明宋有佛國續燈敍明雪竇重顯爲馬祖九世孫呂夏卿銘雪竇顯公之塔亦系馬祖九世孫覺範林間錄辯明天王拱辰祖源通要乃載天王於馬祖之下大川五燈會元辯淸天王晦巖人天眼目五家宗派序亦博論天王云壑心燈並續天王元有念常佛祖通載紀入天王碑銘明有少林聯芳碑記原載天王於馬祖之派汝稷指月錄分淸天王黎眉教外別傳天王系於馬祖之統天童直說明析天王虎巖禪燈世譜編證天王吳侗氏之定祖圖亦收天王歸於馬祖之譜大興善寺一華五葉之圖雲門法眼祥發於天王王谷正名之錄備悉天王之由且二十種書朝歷五代各各淸正已爲定典有入龍藏有行山野況復淸有嚴統炳如日星天王新樹丰碑髙一十五尺一爲工部鄭公之記一爲云居顯公之文紀載其事俱爲不磨所以不辯而自淸也法門明眼得一展筆豈肯饃糊放過況於左右王事鞅掌間一詢及無盡夏卿之身再現所謂有願而來委托其事者也或謂傳史無玄素之名殊不知宋儒避國諱攺爲元素歐陽修貶夷陵令嘗集神女廟詩李吉甫一首丘元素一首貞元十四年石刻黃牛峽下夔州巫山界石刻亦然遂謂無此人何讀書之不多而博究之未通也玆因來索潦艸布復臨書懷想不勝依依。

與友人恆和大師

不奉教言忽忽春光十七度每懷道範行行明月上三更是以南北殊途鴻音杳絕想顚毛各已霜曰形影俱非昔時嗚呼感念之私寧無集於中乎幾欲追隨杖履柰何業系天王屢從雲水覓師行止竟無準音前住維揚得聆卓錫商城又在江陵傳聞杯渡樊口昨來漢上始知新創鹿野苑與諸子吟風嘯月髙枕羲皇之上爲之平生興況獨不慧勞勞歲月上而荊下而揚作馬爲牛且無寧晷玆欲構一退居或吳或楚落成之日奉迎象駕共延天年亦得把臂快談長林丰艸之下爲吾生樂事更何爲哉裁此奉達統惟察之萬水千山惟神來耳。

復明震黃居士

兩接手教知居士遁迹鄂渚道履淸嘉爲喜爲慰但其中囊囊蕭然切勿以此爲慮耳財者世間之害也多少英雄向此中埋卻所以龐公盡沈湘江以快其身此時居士非人所使其貧蓋天所助其道矣昔者所送一偈弗可以此作付法會弗可以此作開示會於其中間弗可以此甚無謂也弗可以此孤負山僧也是以艸率數行少申奉復玆時山僧沈痾一枕諸緣屏謝並以附聞余不多及。

復荊州諸護法宰官

時接云翰讀之反復深知公等惟以天王法席不可▆虛荊南化道不可無人勤勤懇懇爲懷爲念是以尊法重人千里遠招此非昔時記莂之深而安能有如是哉山僧已擬今春買桌朝暮還荊不意地藏重建殿閣堂寮相繼維新𨿽巨商自爲擔荷獨功浩一時難竣此際不無之躊躇遂有方於臺命也至若天王祖席諒以垂護如初又不在山僧之喋喋矣臨書依依不盡所懷。

復松濤徐侍禦﹝諱養心﹞

韓退之之排佛一時妄耳後歸心吾門實乃悔過其愆矣往往後學竊比排佛之說毀吾聖人之教正如吹光割水何傷吾道大儒明察小儒輕率左右諒之。

題跋

題玄宰董宗伯所書金剛經

士大夫崇信吾教委身虛懷問道歸心如裴休相國之於黃檗白居易侍郎之於佛光陸亙大夫之於南泉陳操尙書之於睦州黃庭堅太史之於黃龍張九成侍郎之於徑山往往皆博達偉人一時浩歸吾教所謂儒門澹薄收拾不住也至明毅廟時崇信之心猶然未衰宗伯書經所由來也宗伯書經多種此經系是江陵吳弘功宰江都時所贈可見吳公亦是好道士大夫也是故宗伯書經以贈而吳公攜歸又摹石於沙市觀音寺闖賊陷荊一埽劫灰無可畱者而此經獨存可謂金剛不壞矣然則此乃宗伯之金剛若是如來親談之金剛豈止經此一劫而已哉。

題天童悟和尙登金山詩

臨濟之道盛而復衰興而復廢其在明季如一縷之系鼎九卵之累棋危之甚矣其持危挽廢後五百世起而振者則吾天童和尙也夫聖人降世爲拯沈淪𨿽起寒微穎脫非凡不事翰墨而動筆皆是艸聖不精詩書而開口便成章法和尙萬曆丁未春自燕還南是時尙未受囑气宇已自不羣偶登金山輒成是句不獨自出手眼猶且玉韻驚人其繪文琢句者曷能有此哉吳人勒石已供遊客後孤云鑑禪師重樹丰碑並自手書垂鎭金山又以騷人采入詩林合成風雅然則讀之者幸毋作文字詩句觀當眼豁心開可也。

跋夔州郡守夢得破山明和尙偈

丙午春夔州郡守夢破山和尙與一扇展讀其偈曰屣聲滑滑向蒼苔老去尋山亦快哉回首五云堪一笑澹然瀟灑出塵埃覺卽遣候和尙已化去矣郡守以此爲辭世之偈乃梓而徧示之且和尙自出天童之門聲名洋溢乎東南逮歸蠶叢道價益盛然其筆其舌妙有入神鮮有不發揚其道者卽發揚之處不帶濂涎逆行順行自由自在實乃大乘菩薩遊戲國土開覺眾生者也今視此回首五云堪一笑澹然瀟灑出塵埃之句似有羈絆脫去覺非菩薩涉世無礙𨿽則夢幻之語竊恐傳夫後世以郡守之妄誣和尙爲二乘之人也況辭世之偈關乎人天眼目由是不慧振筆跋之。

題妙明子折疑論

天下無二道聖人無兩心旣無二道兩心則何分華夷三教譬夫人之一身有肝膽焉有腸肺焉名𨿽有異實共一命也儒者顯者也釋者隱者也顯以治國隱以學道有其道矣君王不得爲臣諸候不得爲友非有慢也無苟榮也遂爾髙風獨立或爲人天師表或作鬼神恃怙則巍煥無爲道在無所不在俗夫不知以己之學方人之見謂曰鐵硯磨穿故紙鉆破尙不能通心達理彼殊方異教廣大深遠望重若是猛有疑焉妙明子學佛之徒也終不以己之道博論雄談惟其疑之所請明而折之宛若庖丁解牛恢恢乎遊刃其有餘地俗夫曲辯不得亦醒久坐甕中不知乾坤許大且赧然愧畏矣然斯論也折其疑已予則不然請其更疑大疑所謂大疑必有大悟大悟必有大明大明方識天下無二道聖人無兩心更不疑吾聖人之道有異也。

題孔子世譜

莊生譏孔子行仁義道徳猶如駢拇枝指附贅縣疣亦若行舟於陸推車於水又曰先王仁義道徳正如芻狗陳而無用悲夫蒙莊可謂夏虫不知春秋者也夫春秋之世周室微而道徳廢仁義亡而霸業興亂臣賊子出焉宣尼蒿目而憂憮然而起周流列國轍環天下約人以禮樂曉人以信忠識之以義趨規之以仁行作春秋修周易名分無紊道徳有隆孰謂駢拇乎孰謂枝指乎所以天不生孔子萬古如長夜又豈與蒙莊獨善其身同日而語哉今宣尼之裔枝葉繁茂門戶赫然亦皆宣尼之徳澤乃繼微子之宗系與世豈不煌哉玆因徵及輒以荒言敬書其譜後識者勿以余爲多辯焉。

題列仙傳

天下論仙者首以老耳次卽莊周其後失其眞矣何則往往以身爲不老修之延年翀舉升天亦爲妙術殊不知饒經八萬劫終是落空亡又不知吾有大患爲其有身是故修者不識其本致使門庭至今落莫。

題天王寺古鐵﹝傳爲佛軀所化或鐘所鎔約四五千斤﹞

物有所待理有時而彰其天王寺古鐵乎寺創於唐道悟禪師所辟荊南節度使親臨訪道見路隘車馬節使發怒因感空中有聲曰我是天王神節使設拜懺悔遂建寺號曰天王悟元和戊戌夏示寂節使爲撰塔銘當是時道場必乃雄傑至宋以祝融廢盡瓦礫無存獨一巨鐵暴露坡下是鐵也遠不具論卽明時居民有近傍撫摩者旋卽頭疼惱熱焚香禱之卽愈又有冶人竊爲所胥將掘之時天際巨雷哼哼更復電光閃閃冶人由此驚退荊總戎鄭公欲取鑄西瓜之炮發卒五十將舉之時仍晦冥忽作風沙陡起卒乃驚退然則世間有用之物防守不堅人且賊之況數百年無主之鐵有用之物幾不被人竊去尙乃存之其天王神護歟古鐵自護歟不然未有不廢傾者也順治戊戌夏予始至荊開法鐵佛己亥上元解制攜職事十餘輩親訪其處撥艸視鐵其蹴蹴然似有愁戚之態予乃喟然曰吾亦有願而來卿有靈能助我乎至辛丑五月方於此誅茅除日薄暮鳴鼓三擊予領眾至其處眾拒曰不可輕動恐致禍予叱曰物見主眼卓豎何禍哉遂拽起上坡距三門不遠予拙筆書一額曰天王古迹更書一佛字於上命匠以金剛鉆鐫之往來觀覽者如市其精精然覺有喜容是時道場已建一閣一殿矣嗚呼寧非物有所待理有時而彰也哉是以書之告夫來者。

題黃龍寺石龍

曩閱楚會檮杌載靈山寺右有石龍鱗甲飛動乘虛欲來予初未信至戊申夏重辟黃龍寺都人謂予言曰此後山有石龍焉領予親視予曰此好事者所雕琢耳後因掘土數尺仍復獲之鱗甲完美精潤有色擊之鏗然有聲始信好事者不能如此爲之乃山之靈也造物之靈也夫造物之工能使物之爲靑爲黃爲赤爲白或使升降飛騰或使興雲布雨攪天池湧地闕傾山覆海變變化化無有窮盡況復能使頑石爲乎人在塵埃之中汩汩芒芒竟不知萬物之所以自心之變動且亦曷能號稱萬物之靈哉悲夫黃龍與靈山相去僅一牛吼地而有石龍卽此龍矣龍左有石壁正當所建法堂之後予命門人明震擘窠書黃龍道場四大字鐫之更勒黃龍寺始末與石龍並稱勝槪所謂徳不孤必有鄰也。

序

慈報錄序

傳曰武王周公其達孝矣乎夫孝者善繼人之志善述人之事者也且武王克商光有天下身服顯名丕振先徳周公輔相三王纘成大業其事君事親之孝百王千聖莫之與京尙未揄揚舉及獨乃暴出繼志述事一語可見世間支延道徳端在繼往開來使前人有志有事俱不泯滅仲尼之言不亦深長之思哉予生顓愚又復固陋父母劬勞師長雨露欲一展報愧未能也然先人有志不逮之事則未嘗泯滅於懷由是戊戌掛笠荊南之鐵佛窮搜天王之舊址披茸驅虎興復區宇象設尊嚴碑版樹立戊申鄂渚復獲黃龍道場翦除宿莽創還舊業其搰然以竭力乃聊報先人之宿志兼以五坐名坊殷勤行道一十五年以資吾親蓋是不忘所自奚敢稱曰善繼善述之人因之剞劂殘槁遂命名曰慈報嗚呼慈恩浩渺烏能報哉。

碑

先父母二碑

原夫汪洋之海必有其源覆天之木豈無其根聖人降迹賢士挺生寧曰無父母而遺其本也旣不遺其本必報之達之也養不足以報父母而聖人以徳報之徳不足以達父母而聖人以道達之道也者非世之所謂道也離情謂越死生通萬化徹古今天下之至道者也徳也者非世之所謂徳也廣萬善含仁心導品物出沈淪天下之至徳者也某材愧散木吾父母難爲報也所以壬寅秋仲命駕江陵拜祭斯山今復重來勒此二石一奉吾父於月墳之右一奉吾母於黃陸公山之前吾父名應臺故於崇禎甲戌九月逮某壬辰自天中旋歸禮葬吾母張氏故於甲申九月卽某彼時就葬吾父母所生七女三子長子夭亡次子亦亡某其第十子也念雙親旣喪兼世又遷功名塵垢何能羈我遂拜辭家廟祝發披緇走求聖人之道於四方百種磨礱而契證故不敢遺其本往來江漢以斯至道達於吾父母也或曰父母遺體發膚不敢毀傷師𨿽明道發膚已毀嗚呼斯人見其迹未見其理也迹也者末也理也者本也吾將以本達吾父母可謂至也況太伯斷髮文身千古稱曰至徳矣乎。

又

生事死葬祭之之禮乃人子之首行亦天下之孝本也或曰此閭夫閭婦之行何足盡才人豪士之道也才人豪士必任一官乃效一職髙車駟馬光炫門庭爲其孝矣或曰此形名聲勢之行亦何足盡聖人君子之道也聖人君子必見其道明其徳或經濟天下或輔相邦國堯舜禹湯周公孔子乃其人也堯舜禹湯以道治天下其親乃不顯乎周公孔子以徳輔天下其親乃不揚乎是以古今有異教道不同欲人爲善之心則其一也某𨿽不敏教人務本趨善以報吾親𨿽曰親之不顯天下孝道之理盡也吾何晦焉謹稽首拜手而爲之記。

﹝版存嘉興府楞嚴寺經坊流通

康熙十一年重陽日謹識﹞

天王水鑑海和尙五會錄卷第六

天王和尙行錄

師諱慧海字水鑑號沙翁武昌興國謝氏子生明天啟六年丙寅至淸乙酉年二十不甘處家詣報恩寺祝發卽北遊教席庚寅以生死大事南還一日飯後看本來面目劃然大悟說偈曰面目全彰不覆藏幾回叉手問中堂於今見也非他見慶快平生百骨涼謁徑山費隱容和尙尙曰那里來師便喝尙曰放汝三十師又喝遂起名受具復訪吳興獨冠敬禪師乃印法焉順治戊戌夏至荊開法鐵佛辛丑中興天王壬寅應維揚地藏請乙巳再住天王戊申重建鄂州黃龍庚戌赴漢陽棲賢冬仍東下重建地藏師五坐道場四處開辟其道在天下言落江湖不能盡紀謹錄所行歲月勒於天王壽塔之陰庶有考云明淵書天王和尙四十大壽兼送返錫荊南序。

佛法猶日也日無地不照又猶水也水無地不流而俗眼不知指土木形骸而謂之佛是何異於鑿牖見光而曰日顓在是掘地沒泉而曰水顓在是豈理也哉夫佛法不生不滅不增不減不限南北不分遠近是以聖聖相承燈燈相續或舉毫端而建寶王剎或坐微塵而轉大法輪或一拳捶碎虛空或一腳踢倒須彌中間別有神通遊戲於法自在又豈有彼此去來相於其間耶天王大和尙妙齡悟道信乎不凡諸方尊宿無不稱爲英傑昔者開法荊南重辟天王荊人聞說法者莫不皈依玆以松石之請遂結伽於眞州地藏禪寺儀人聞說法者亦莫不皈依僧夫荊也特以寺古傾頹殿閣廊廡得賴結構況寺建於唐從未一開法席而師單刀直入痛棒熱喝雷驚電掣不知喚醒聾聵多少其爲開宗第一又何疑焉儀人方戀慕不衰而荊人迎請復至再至三儀人曰我師也荊人曰我師也二州之人爭相戀慕亦足以見師之教化所至也然而佛法猶日也猶水也日無地不照水無地不流而佛法之所通又豈限南北分遠近乎哉師迫於荊人之請今將杯渡而南矣儀人畱之不得而戀慕之情又無由申值師今年大壽故假塵言以祝之亦惟願佛法無地不照無地不流而人之慕師者愼勿鑿牖見光而曰日顓在是掘地沒泉而曰水顓在是也則庶幾矣是爲序。

乙巳夏四月賜進士第奉憲大夫欽差河南通省管河水利兵備道提刑按察司僉事兼參議前工部都水淸吏司主政提督通惠河道盛治頓首拜撰。

荊州天王禪寺中興碑記

唐貞元元和間眞僧輩出而佛理宗乘於時丕盛其在荊南則天王天皇二禪師其炳炳矣二師生同時住同地而一嗣南嶽一嗣靑原其功行亦正相等是則當日卓錫之場卽爲後世傳衣之地固當亙累劫而並存然數百年來天皇猶有寺也而天王遺迹已付之斷煙殘照其荒落也不知幾年矣夫天王道悟師本渚宮人也嘗謁馬祖時祖囑曰汝若住持莫離舊處師便返荊結廬距郭不遠後節度使丘玄素遂於府西創寺居之額曰天王卽師他日示寂地也稽之往牒碑志猶存獨寺旣不可考卽荊郡乘乃不多及亦爲何哉蓋嘗考之後周時詔廢浮圖凡天下寺塔悉就毀滅獨天皇寺以有張僧繇所繪先聖象存焉遂得獨免豈天王寺之廢適在是時耶獨怪天王之裔數傳而爲雲門法眼二宗宗系號稱最盛兒孫徧天下而祖父發祥之處莫有過而問者不大可悼嘆乎順治戊戌有水鑑海大禪師住錫於荊深慨夫法席之傾頹致衣珠之迷失而悲湣獨切焉因爲搜之得荒基一片於榛莽中尙餘塔址鐘鐵且此地周圍十里許社名天王堂是則當日天王道場端在是矣因以大願力共此都人士經營之無何而殿閣門廡煥然大備舉數百年久湮勝迹而一旦勃焉重興非甚盛舉哉越甲辰余以榷事至荊間一遊覽不勝贊嘆寺僧明哲因以其碑記請焉余𨿽譾劣無文然竊幸天王有靈遺迹復炳使至止斯地者得從瞻依禮拜其下想見當日馬祖所謂識取自心本來是佛之指是則天王一燈常明斯世實維鑑公大禪師斯舉是賴焉遂爲斯文昭以志之若曰名人之文可垂不朽欲以補郡乘所未備而遠與僧繇之繪事同功則請以俟後之君子可也因爲之記。

賜進士出身文林郎奉敕提督湖廣荊州等處地方抽分兼管河道工部屯田淸吏司主事前翰林院庶吉士豫章鄭日奎撰文

欽差整飾辰常靖州等處地方兵備兼管水利分巡湖北道湖廣布政司參議兼按察司副使陳士本篆額

欽差撫治荊嶽整飾施歸等處湖廣按察司分巡上荊南兵備道王輔運書丹

大淸康熙三年甲辰秋委官趙慶鴻監寺明哲勒石

荊州天王禪寺中興碑記

夫荷單傳正印爲佛祖後裔者其大節有二一曰烹鍛人才二曰光復祖席人才不鍛慧命斷絕𨿽有名山巨剎不旋踵而丘墟矣祖席不復古迹荒湮不惟失前人基業𨿽有人才亦闡化無地矣二者不可偏廢也然欲恢張祖席又當▆其所系之大小而緩急興廢惟所設施所系者小則可興可廢可緩可急贅疣視之亦得也若其剎爲佛祖所必賴法道之所必爭宗派源流所必待剖判者而荒煙宿莽任其蕪沒不一爲大呼攘臂奮身恢復曷以號克家兒孫也哉則今荊天王禪寺是矣夫中興天王禪寺者沙翁海禪師也今且言其開山之祖名道悟渚宮人謁馬祖洞明大法住荊州天王寺法嗣一人卽龍潭信也厥初道場必爾完整歲久浸廢鞠爲茂艸獨寺門一巨鐵爲天王舊物神鬼護擁有竊掘者輒雷電晦冥屹不可動距寺三里許爲鐵佛寺卽天王退居也會沙翁掛錫晴川荊南道俗走幣牘以鐵佛請沙翁念祖迹陵夷慨然荷笠而往開法四載大啟禪風爲建禪堂方丈及各寮二十餘楹辛丑夏復訪天王古址重辟道場第寺基久爲民業特捐衣盂充價購贖遂不辭荼苦鳩工度材建拈華殿奉天人師殿後豎梵天危閣前則建四王寶殿左右爲廊廡三十餘楹用棲僧眾而祖席規模則巍然傑出非沙翁以英妙之年具開辟之力孰能一剎兩剎咄嗟指顧陡見興復也哉然此尢未足爲沙翁奇也所奇者徑山費隱容老人爲五燈列祖慧命防閒僭亂編輯嚴統以定宗支所首辯者則天王天皇兩派之淆訛也使無人焉親履其地窮其源則揣盤模象鬥爭繁興曷有底止今沙翁爲老人的骨之孫而所興者適江陵之祖窟灼然見天王之嗣馬祖龍潭之嗣天王與天皇之嗣石頭幽閒等之嗣天皇天然證據斬盡狐疑老人心血洞達於千萬世矣而所爭者欲以道原一人之訛書謂龍潭信出自天皇易丘玄素符載二碑及張無盡呂夏卿洪覺範等數十家之定典𨿽董狐再起孰得而顚倒哉夫興一叢林復一祖剎亦等閒事耳獨此天王者佛祖法道於此攸關宗派源流於此剖判又徑山老人衮鉞心事於此待明而沙翁以一手擎出厥功顧不偉歟餘言及此者特以天王之中興頓釋法門之疑案千百載下庶以沙翁爲中興之祖云。

康熙元年仲夏前住云居現住四祖晦山戒顯撰

