嘉興大藏經天眞毒峯善禪師要語

天眞毒峯善禪師要語

參學門人悟深編集

上堂

諸大徳旣來這里相從貧道參禪究明生死須依貧道家風行持他後決不相賺各各俱要屏息身心諸緣一心向道追復百丈已前釋迦老子所行頭陀之行是謂家風此之苦行頭陀經中具載請自檢看然𨿽今人難比古人且請於中行得一半庶亦得沾頭陀苦行之少分矣不可似今時學者全不問著甘作無慚愧人佛法驢年會得只如世尊當時饑則領眾持缽入城乞食歸則各處巖穴之間後趙州諗和尙三十年不開口告人不雜用心匾擔山和尙惟餐橡栗過日丹霞然和尙一生只个布衲更看芙蓉楷和尙不發疏簿不請化主一生惟事澹泊此諸尊宿俱是行頭陀行家風所以一个个魁壘秀出於當時而千古之下爲世所尊諸大徳若依此苦行行持久之不移不易則僧問如何是佛雲門道幹屎橛管取呵呵大笑時有僧問如何是和尙家風答曰前江潮急魚行澀後嶺松髙鳥泊難下座。

上堂僧問昔髙峯和尙示眾雲海底泥牛銜月走巖前石虎抱兒眠鐵蛇鉆人金剛眼昆侖騎象鷺鷥牽此四句內有一句能殺能活能縱能奪若人檢點得出許你一生參學事畢不知是那一句師云待你悟卽向你道會麼僧云不會師云不見道你有拄杖子我與你拄杖子你無拄杖子我奪卻你拄杖子下座。

普說

徒悟權等焚香拜跪云弟子徳深等實爲生死事大無常迅速特來禮拜和尙請益如何修行得脫生死輪回師云諸大徳旣來相從惟我此間又非唱導之師建立門戶爲人處無非平實商量做工夫捷徑處彼此相依於三間茅屋之下艸衣木食追慕百丈已前眞風不學今時體態只貴眞參實究證到古人田地而後已捨此非吾之所爲也今日事不獲已只得將自己昔年親證底一則無字公案開示諸大徳子果欲脫生死輪回先須髮大信心立弘誓願拼從今身未悟之先莫退菩提道心莫攺修行節操若不打破這則所參公案洞見父母未生已前面目坐斷微細現行生死誓不中途而廢放捨本參話頭遠離眞善知識若故違此願當墮惡道受無量苦發此大願防護其心然後方堪領荷公案昔日東普師翁並先師和尙初發心時俱發大誓願云若我退失道心遠離話頭生害脫皮癩現諸人眼目死墮無間地獄受無量苦因作此願勉勵身心精進不怠所以到得這般地位現前大眾還肯發願麼眾發願已乃付公案云僧問趙州狗子還有佛性也無州云無疑云蠢動含靈皆有佛性因甚狗子無佛性因甚道無趙州意作麼生無吽若是宿有靈骨者聞此開發便是撞著生死冤家相似就與眉毛廝結憤憤不休直下便明白倒斷誠有如是操略於此九旬之內必定被你捉敗趙州看破他家好惡處則是入門端的也此則公案古人諭如倚天長劍塗毒鼓聲觸之則屍橫萬里聞之則魂散九霄𨿽佛祖到來亦不敢以正眼覷著五祖演云趙州露刃劍寒霜光焰焰更擬問如何分身作兩段予昔聞此語便疑三十年不敢開口乃有開示偈云寶劍全提日用中髙揮大抹肯從容捲兮魂膽迎風喪舒也髑髏徧地橫萬死萬生渾不顧一槍一戟便收功趙州性命分明也血刃參天不露鋒𨿽然如是猶是半途在若以少爲足決定不得到他佛祖大休大歇田地諸大徳旣爲生死事大豈是說了便休亦非知了便休須是始終切切拳拳競競業業如喪考妣廢寢忘餐提持此事方有少分做功夫气象所謂生死大事者自我山僧知有此事行腳已來目擊耳聞無數个爲人天師範說法如雲如雨臨終末後一著腳忙手亂如落湯螃蟹不曾見一个半个似古人出生入死之自由者豈非生死事大而何縱饒精通三藏教背讀五車書到這里都用不著也山僧𨿽說到此猶恐滑在可畏可畏有志之士得聞此說便著精彩看他古人做功夫得何三昧臨行如是自由自在不可只似鴨聽雷鳴而已山僧從初學道以至於今三十餘年單單在此事上用心尋常東考西究窮盡幽微深知獘病乃吾苦口叮嚀汝等後來若得入頭處切忌艸艸便去弄虛頭爲人之師誤己誤人爲害非小須效古人且向水邊林下保養聖胎待時龍天推出方可爲人則自利利人無往不可也至囑至囑且做工夫提話頭一著或看無字要緊在因甚狗子無佛性因甚道無趙州意作麼生無畢竟意作麼生無吽這兩句子上著力或看萬法歸一要緊在一歸何處一歸何處畢竟一歸何處吽這兩三句子上著力或參究念佛要緊在念佛底是誰念佛底是誰畢竟念佛底是誰吽這兩三句子上著力回光返照染下疑情惺惺中卻須寂寂寂寂中卻須歷歷若能如是用心不墮昏沈掉舉四魔之中而有日益日損之效也或若話頭間斷不得力須抖擻精神還提前公案以至末後句子使首尾一貫方始有頭緒可致疑也若得疑情不斷便好切切用心如貓捕鼠四肢順向首尾一直則不怕甕中走卻鱉也初做工夫之人若非做工夫警策語言一切佛祖玄妙機緣文字且未可看古人謂滲漏工夫不得成片非學道正因所以道莫將閒學解埋沒祖師心又不許向意根下卜度又不許向舉起處承當又不許作有無之理和會又不許作世法佛法之義摶量又不許向一切文字中尋討等閒唐喪光陰到老不得成辦惟貴棄捨身世向所參話頭上廝挨立身於萬仞崖巓著腳於千尺竿上不覺舉步翻身打个懸空筋斗歸來呵呵大笑那時方可再來喫山僧痛棒久立珍重。

示五羊深禪人

若了自心本來是佛者一切惟假名況復諸三有倘爾於斯直下不能領略別無方便但將吾所付之念佛公案用心提撕單單參究以期徹悟精進不懈勇猛無怯務要討个明白而後已欲上參時先須拼捨世間恩愛利名等事使身心灑落虛融澹泊切切以了生死大事爲己重任抖擻精神看這念佛底是誰要在這誰字上著倒深下疑情疑這念佛底是誰故謂大疑大悟小疑小悟不疑不悟良哉言也你若才有切切之心疑情重也話頭自然現前綿綿密密淨念相繼凝定身心回光返照執而持之勿令間斷一念不生前後際斷目前空牢牢地胸中虛逼逼地澄澄湛湛卓卓巍巍到此喚作生滅滅已寂滅爲樂正好再見眞善知識掃除悟迹別立生涯不受天下老和尙舌頭瞞然後水邊林下保養聖胎待時天龍推出方可爲人也。

示本空禪人

夫欲免生死輪回須是成佛若不成佛欲免生死輪回無有是處汝若成佛閻家老子尙無柰你何生死輪回云何哉誠有如是操志先與汝等傳授菩薩戒法此爲成佛之基本然後付與一則參究念佛公案須知因戒生定因定生慧禪定智慧持戒爲本故戒經云眾生受佛戒卽入諸佛位諸佛位者卽戒定慧也誠能全身放下脫體承當得去成佛卽不難也不見道道念若同情念成佛多時誠哉斯言盡之矣但將無始劫來習熟底世間之事放教生疏卻將出世間未聞之事行持得純熟自然成就向一切時中提起所參話頭念佛三五七聲卻返問念佛底是誰念佛底是誰畢竟念佛底是誰吽前問念佛底是誰徹骨徹髓見膽見心正是就窠打劫當處發機又問畢竟念佛底是誰卻似痛上加鞭一如喉下一捏便要斷人命根若是命根不斷則見理不明須是深下疑情疑這念佛底是誰綿綿密密挨拶將去如撞著生冤家相似直下不能解交憤憤地逼拶得他情窮理極意識不行卻似老鼠入牛角底時節一念不生全體是佛𨿽然亦是暫時岐路相逢若便認著則與昨日之迷無有異也直待久久純熟打成一片行亦如是坐亦如是東西不分南北不辧通宵不寐寢食俱忘做到這里只喚作塵勞暫息寂靜輕安之境亦名解脫深坑未爲極則切忌認著山僧昔年做到這里歡喜無量自不知是定力現前工夫亦是前塵喪偶境界𨿽得此定而慧光未發故於佛祖無義路話都不曉得故古徳誡云有佛處不可住無佛處急走過乃自知非發願云若我得悟之後誓不以少爲足不求寂滅安樂不求生天富貴求佛智慧求佛辯才求佛知見深知法界打破諸祖重關事理貫通法法圓融妙用自在然後水邊林下保養聖胎待時龍天推出扶持末運接續祖燈自然從空放下於無下手處重下手驀然信手摸著鼻孔地一聲元來秪是舊時人只攺舊時行履處似這般說話未曾悟道的人但看得教典熟个个說得只是畫餅不能充饑說衣不能禦寒亦不能﹝人爲﹞解粘去縛到這里正好順性增修潛行密用廣行萬行興大悲心遇愚癡邪見者痛心哀湣勸令修行正法不犯條章陰翊王度報答國恩邇來僧俗中有等邪見魔種未學道先要知道未參禪先要會禪蓋是夙無修行正因所以今生不具正知正見遇著一等邪魔外道不能辧擇便去拜他爲師聽他謬說念佛底便是我便是自己佛性又無入道悟由又不敢去見明眼宗師妄稱善知識誑惑愚癡要人恭敬一盲引眾盲相牽入火坑苦哉苦哉正是無始時來生死根本卻乃認爲自己佛性昔有竺尙書謁長沙岑禪師師喚尙書竺應諾師云不是尙書本命竺云不可離卻卽今秪對底別有第二个主人公也師云喚尙書作至尊得麼竺云與麼不秪對時莫不是弟子主人公否師云非但秪對不秪對時從無始劫來是个生死根本汝等於此句下知得著落許你具得一分擇法眼長沙乃示偈云學道之人不識眞只爲從前認識神無始劫來生死本癡人喚作本來人自有佛祖以來便有四眾弟子在家男女二眾持齋念佛亦不拋家失業乘戒俱急者臨終化佛接引往生淨土蒙佛授記永不退轉乘戒俱緩者亦不失人天福報又有一等邪魔外道自己妻子火坑未脫業識忙忙爲貪財色故妄言見性悟道更不禮佛敬僧撥無因果夜聚曉散暗傳邪法謬言七日悟道教他一類無識男女隨類認自己是佛不用燒香禮佛修行懺悔此等喫鐵棒邪魔今時極多汝等宿有正因今遇老僧特爲苦口說破汝等倘或不幸逢著速便知非不可親近楞嚴經佛授記云徒弟與師俱陷王難死墮無間地獄受無量苦無有出期又云如素平人妄稱國王自取誅戮汝還知否古今師徳無柰學者之迷何不得已而教他看則公案以楔出楔相似你看中峯祖師偈云心中有佛將心念念得心空佛也空撒手歸來重檢點花開赤白間靑紅至其究竟處實無能念之人亦無所念之佛汝還知否妄計有念卽是能所那得不迷亦名邪見隨見生解卽墮生死明見之人則不然𨿽終日念佛而未嘗有念求其念處體相了不可得只待數珠墮地之時則知惟心淨土自性彌陀非外物也珍重。

示徒悟玄

誠哉此事見則便見擬思則白雲萬里況如之若何汝欲決要明此一件大事須著做直捷工夫能向一毫頭上安身立命做教久久則便得一念不生前後際斷矣若得眞到此地則曠劫不明之事當下分明猶如啞子夢見親娘與人說不得亦復如人飲水冷暖自知方可水邊林下保養聖胎待時天龍推出扶持末運接續祖燈廣化眾生同成正覺其或未然只將我所付念佛公案貼在鼻端上不許執在一邊須向一切處常目在之勿使須臾失其照顧疑个念佛底是誰於這一句上綿綿密密直教首尾一貫逼拶將去如不得力再加个畢竟念佛底是誰倘被散亂昏沈之魔攪擾或有間斷莫容滯久如雞抱卵若泠卻其窠子無出頭期矣工夫綿密之諭無如此也倘宿有靈骨得个覺觸處切不可自許須見本色宗匠入他鑪韝受他煆煉出來眞僞深淺一一得知更不存其悟迹做个無事無爲底自在道人所以道金屑眼中翳衣珠法上塵己靈猶不重佛祖是何人到這里但有纖毫悟理未忘佛法玄微去之未盡皆墮法塵見刺之圈圚誠哉此事乃無大極大底大事眞能欺賢壓聖豈可輒作容易想而不愼乎至囑至囑。

囑大川關主

欲作吾家眞種艸要須直下坐斷聖凡情量不守靈鑑虛明廓亡自他當體不顧亦不作無己知解自然本體露現如大日輪升於虛空無處不照正恁麼時若有个承當底人則不能與那事相應此是佛祖自證三昧比比不相知各各不相到喚作大事因緣空生身子睥睨不著三賢十聖只爲聖心未忘見性如隔羅縠饒你才並馬鳴解齊龍樹亦只得一生兩生不失人身此是根思夙淨聞之卽解去道逾遠況小智薄徳浮淺之學者乎又如慧可大師無書不解無經不通到初祖面前一詞不措方覓安心從斯一切放下心如墻壁至於立雪斷臂猶不肯可及乎瞥地一下則禮三拜依位而立始曰汝得吾髓此豈造次近世學者心粗認指爲月天地懸殊自旣錯解將此印證後昆一盲引眾盲爲害非細或者謂我已坐禪得个安樂處身心輕安更無異念直是靈靈不昧了了常知於生死岸頭已得不疑只未會古今差別公案是何言歟蓋因邪師法眼未明妄據師位以方便爲眞實是非不辧認个湛不搖處作空劫那邊事豈非認奴作郎殊不知湛入合湛是識邊際永嘉云損法財滅功徳莫不繇斯心意識古徳云諸佛說心爲破心相令知心相元是虛妄今人認心是道深違佛意又增戲論殊乖大體或者云一切皆空有甚正悟處此是斷見外道或者云一切無著自然無礙此是掩耳偸鈴自屎不覺臭或者云齋戒明白淸淨無染自然不墮惡趣此是住相布施三途業因或者云大悟不拘於小節任意浮沈隨處騰騰便是快活道人此是常見外道闡提癡漢或者云但一切時如死人去更有甚事此是白日寐語誇談馬角豈不見道那伽常在定無有不定時或者云某人𨿽不會道柰何死得好有堅固子此是夢中說夢僧問古徳云大死底人卻活時如何答云不許夜行投明須到且無你用心處你若古今見盡迷悟情消則常轉法輪一切時出生一切時滅度貧道痛以慧命危甚若一絲九鼎觀今玄紹之徒槪似兒戲之所爲耳但要誑得入手則已豈知吾祖有行解相應名之曰祖之誡乎亦是爲師不審學者之才器堪否而苟圖收拾門人之私致招法門之辱累也如子順大川禪人自捨緣入道於眞定金臺二處掩關下得定力之功而本地風光未發故南詢師匠決擇懷香禮余呈似功夫次第余知做到湛不搖處猶未出他識陰區宇此是靜想不脫所以己見不明殊知勞慮永斷得法界靜卽彼靜解爲自障礙要知得在神靜失在物虛錯認定盤星且喜沒交涉此是大解脫門自在三昧須是塵勞不染靜妙不收步步活鱍鱍地宛轉無窮鬧浩浩處識得方始八面玲瓏七穿八穴子更下那一步功夫一日如桶底脫則知如上葛藤盡是爲蛇畫足𨿽然要作大法器建立門庭直須久依我住再向那邊更那邊打數百个懸空觔斗歸來始得智過於師方堪傳授豈不見道雪後始知松柏操事難方見丈夫心。

普說行腳

僧成凱等請益云某等實爲生死事大無常迅速特望和尙大慈開示修行之訣我等依師修行脫生死苦師云余聞諸佛未曾出世無一法與人但隨病施方遂有十二分教如將蜜果換苦葫蘆淘汝業根都無實事靈利之士才聞舉起便知下落任運隨緣饑來喫飯困來打眠更有甚麼禪道可參可學而謂生死無常者是甚熱碗鳴聲不特正令當行抑且宗風未墜所以先徳只教人自信得及便了不教人信佛信祖故云昔本不生今亦不滅若知自心如此諸佛亦然汝等眾中莫有知者麼知則出來舉似老僧爲汝證據其或不然須當諦聽老僧拄杖子爲汝指示端的拈拄杖云適來據汝口款旣曰生死事大無常迅速誠非說了便休直須明明白白得知這生死事大無常迅速從無始劫來隨業升沈輪回六趣今生若不參教徹去決無自了之理然亦不是恁麼知了便休直須辦个眞眞實實決要了這生死無常之肯心憤个勇猛精進之大志拼捨身心不顧得失今生不了決定不休生與同生死與同死誠有如是操略方可領取公案去僧問趙州狗子還有佛性也無州云無疑云蠢動含靈皆有佛性因甚狗子無佛性因甚道無趙州意作麼生無吽畢竟意作麼生無吽倘爾先受萬法歸一要在一歸何處上深下疑情或自肯信心念佛者須看念佛底是誰要在誰字上著倒此是話頭也自此領去從朝至暮從暮至朝念念不忘心心無間孜孜而參兀兀而究如雞抱卵常令暖气相接發大誓願莫退初心抖擻精神勿使觸途成滯苟有如是志气不患其不發明也假饒宿業障重根器狹劣今生不發明猶勝人天有漏之因只貴直下大起疑情大疑大悟小疑小悟不疑不悟先要堅持禁戒是以尸羅淸淨佛境現前亦是因戒生定因定發慧若無戒定慧甘伏生死門然須知工夫做到極則處於自身心必有種種諸魔境界若得戒定慧力及志願力更得話頭純熟力或得一時一霎之間靜相現前之力則魔軍易遣出身有路也此餘三十年前經過險路故以告報汝等好自提持勉愼護念無自易也成凱等再展拜云惟願將師生緣出處及昔年發心行腳做工夫次第得力處說示我等我等依師修行必不辜負平生師曰本善祖貫鳳陽人隨任生於廣東之雷陽父吳姓母鐘氏稚小好以佛事爲兒戲性惡鮏羴幼時入學四个月日至今猶不甚識字但稟得个誠信決烈孤硬之資心意質直作事忽略似無思算計較之執情十七歲幸得出家因我天稟頗異根性𨿽鈍聞皆信解初遇源明和尙卽辦虔誠渴仰請益話頭蒙師開示無字公案當夜便學上參提起無字回光返照下疑之間便就理會得疑个蠢動含靈皆有佛性因甚狗子無佛性趙州意作麼生無吽於此反覆而疑便覺有些頭緒可致疑也其時卽覺這老趙州似無回避處也次日舉似源明和尙和尙云你也奇怪我二十餘年看个無字也如蚊子叮鐵牛相似並無下嘴處你今才方學做工夫便有許多知解快便掃卻不許卒便開口無受用也良哉言乎臨別囑云觀你根器有異於人他日後必有悟道之日切莫中途被人哄去做長老棄卻修行誤你生死大事須髮大願以自護持我便發願若我生死未了大事不明輒便拋棄修行貪著名利當墮阿鼻大地獄中受無量苦有時坐禪常有雜念紛飛不可遏捺無計柰何一日忽然檢點將來原是自己無始染習成性底一切世間五陰乃至親裏等事執爲我所直下知非生大慚愧乃舉起金剛王寶劍如斬一握絲盡情一斬一切俱斷更不存一毫頭許於其間自此以來話頭自然省力時中覺得胸次中空蕩蕩地正如發船開岸至大海洋相似無掛無礙忽爾前塵熟境現前之時卽覺了不可得縱要思量亦不及矣一坐便有靜相現前話頭綿綿密密不見間斷鼻息微細不見出入身心輕淸脊梁挺直目不交睫只是憎喧愛靜到處只要尋間靜處住凡見經教中義理便有信解如獲舊物一一會歸自己不作他解因無際老師初學做工夫四指大帖見也不願看只是拍盲做鈍工夫後來乃得大徹大悟我卽深信其說亦不願看經教念念只要做个出世好人。

正統八年入川參見無際老師從貴州至四川途中見數輩修行老僧其時我自有个主宰了見其說得是處則信而不忽其不是處則執而不讓其年二十五歲矣自要習學好人行止於四威儀中不因勉彊而自然超卓傑立不隨時流轉動𨿽未登壇受具其習性信樂毗尼一切時處專以坐禪爲先嘗於坐中正看話頭定相自然現前澄澄湛湛空空牢牢兩耳寂寂怕似蛩鳴脊梁挺直骨節相拄自不動搖身心灑落一念不生坐不知勞行不知倦眞光孤迥六門齊應萬行同敷在我得之矣𨿽然只得一日或半日之間又間斷了但用力提撕便有不提撕卽無逆順境界不止萬端不及盡舉蓋其定力略不現前種種之魔便就乘隙而入。

正統九年無際老師奉詔起程我卽隨追沿路發願加起精進務要工夫入手到京印證至荊門州其時暄熱看定話頭行路身輕不覺如飛徒眾趕我不上遇陰涼處歇下一坐便定卽覺渾身骨頭疼痛如火燒熱便覺得盡虛空徧法界總是一个無字無內無外無自無他東西南北都無分辧混然成片起身便行不覺忘卻腰胞拄杖至晚到僧正司投歇僧官一見如法安頓溫顧僧官夜起添馬艸三次見我巍巍坐定不倒身乃異之天明辦齋款待畱住三日寫書差人送至當陽縣淸溪寺入關於路亦似這等忘卻身體節次過水遺卻艸鞋腰包等物如今乃知前塵喪偶得盡身相離徧計執證人空智之境界也善念長老原是先師維那𨿽無工夫卻曉邪正及堂中有普無方道極中寶金山數輩衲子都是無際師翁會下來皆具正眼見我形儀落魄乃爭問緣由我舉似這般境界彼皆贊云你工夫做得甚諦當了只欠悟在我當時聞說如龍得水似虎靠山心安無量普無方便來問如何是祖師西來意我聞他說全無畏怯直言道盡大地是个祖師意柰何未悟答你不得縱使錯口道著你亦不知問他作甚麼方卽無言一日寶金山來問如人上樹口銜一枝手無所攀腳無所踏樹下有人問西來意開口卽喪身失命不答違他所問你作麼生我亦直言道若不悟道開口問答俱不免喪身失命你我只貴做拍盲工夫一日悟了道自然會得開口如今乃知是內懷聖胎發言殊異也我當時便求關房入關蒙念長老便送入關當卽發願奮起勇猛精進之志壁立萬仞無少寬容關中不設臥牀惟安一凳而坐晝夜禮佛一千二百拜哀求懺悔先罪每至中夜必然臂香一炷克行自立打七煉磨誓不倒身以悟爲則因輟夜眠睡魔沈重忽垂頭睡著不覺半夜醒來惶愧知非懺悔待到天明除去坐凳立誓不坐以悟爲期晝夜只是經行倚立一夜靠著屋柱睡著覺來恐懼知非懺悔又發願不近墻壁遼空經行勞倦之甚昏睡愈加沈重乃對佛前號泣懺悔發願務要發明這件大事誓不退轉身心拼捨性命盡將所有衣缽之物罄散與僧堂大眾止畱一个空身在關房中卽請堂中十數僧會茶相助打七當時卽告大眾曰不勞諸公手扶但煩看顧倘我昏沈重來煩舉話頭云狗子還有佛性也無或不醒則任從打罵不敢生嗔若生嗔當墮地獄於是逼拶捱過二七日了眾人因懈我亦不要勞煩於人惟自行自立後覺輕淸仍坐而參凝定身心惺惺歷歷只在這个無字上著倒一日忽猛力盡這口气逼拶去豁然卻似鉆入這無字裏相似覺得從下身麻木起至上身乃過頭頂如脫去一重皮相似當下身心如坐一个大圓寂光中話頭純純不間目前空牢牢地了無一法當情卓卓巍巍脊梁狀如鐵橛鼻息全無出入坐之甚久孤迥迥地無意無思乃放參經行輕淸又加百倍到此一切時中絕思絕慮無念無爲如在一絲頭上安身立命相似古人諭如秋潭月影靜夜鐘聲隨扣擊以無虧觸波瀾而不散亦在我得之也如是約十數日間通宵不寐寢食俱忘眼眶瞠得酸酸地眼睛幹嚗嚗地不肯交睫其時喜懼交懷忽起念云這般境界惟我自知無人與我證據亦不知是邪是正恐做个精靈鬼神去也因萌此念放身閉目而睡睡中亦不知此身著於牀上似醒不醒之間如淨琉璃中含寶月光相似內外明徹了無一點塵翳其塵勞妄想都無影向矣正是身心客塵透漏無門我又得之矣常於睡中寂光之境忽自觸覺似醒不醒湛湛寂寂如在大寂光中圓陀陀光爍爍不覺有身心及其處所凡一切聲向𨿽聞而不分辧但有一个靈知而已覺來歡喜舉似道極中他舉手加額贊嘆不及卽令我說个頌子看我連說數首無平仄頌一曰心空法界寬圓明非內外蕩蕩絕縱橫騰騰無掛礙眾僧看了皆贊嘆不已我恐障礙工夫盡情掃卻忽一夜睡著又被熟境牽轉作不得主宰覺來痛自責云還有這个在耶卽抖擻精神競競業業務要決斷切切用心勤勤佛前懺悔坐中看个話頭還似這等綿綿密密看時也不有不看時也不無旣無能舉之人亦無所舉之法騰騰任運似个養熟狗子左右相隨還尙有些憎喧愛靜之病時時著驚一夜坐中話頭自然現前密密久之微微細細不覺寂然定了半夜時分忽地如霹靂響喇喇之聲這四大色身如分散了忽卽返照內外瑩徹幽幽隱隱靈靈不昧了了常知不見一法當情惟是一个自知而已非世間境界可比直下前後際斷縱觀虛空萬象有情無情等覿體混融欲覓一毫自他之相了不可得自亦不知是何境界因聞長沙亡僧偈云目前無一法當處亦無人蕩蕩金剛體非妄亦非眞乃豁然悟其旨今乃知是得離依他執證法空智之相我又得入手了也那時元來晝夜放光動地常在面門出入柰何自家不知從此一切響動之聲俱無礙矣常處那伽大定其輕安寂靜之境非言可述一日見髙峯禪要曰到得這个田地只喚作生死岸頭得大自在之一步爾若曰生死向上事須知更在靑山外我當下得家鄕實信了也我彼時常發般若禪師四願若我得悟之後誓不以少爲足不求寂滅安樂不求生天富貴求佛智慧求佛辯才求佛知見深入法界打破諸祖重關事理貫通法法圓融妙用自在然後水邊林下保養聖胎待龍天推出扶持末運接續祖燈廣度眾生同成正覺一一檢點將來𨿽有契證未全出手正如楞嚴經云窮諸行空於識還源已滅生滅而於寂滅精妙未圓若生住著背涅槃城迷佛菩提忘失知見所以參禪須求妙悟乃又知非不耽此輕安寂靜之樂念念發憤向無下手中重下手無進步處更進步精進研窮以求妙悟一朝聞鐘聲不由說一偈云沈沈寂寂絕施爲觸著無端吼似雷動地一聲消息盡髑髏粉碎夢初回到此冰消瓦解凡見一切經書文字義理如推門落臼始得頭頭上顯物物上明古人喚作無師智自然智如今看來彼時𨿽得如此宗門還只喚作如來禪亦云涅槃心易曉差別智難明果於宗門無義路話衲僧沒巴鼻句子又卻不全曉會其時因聞荊州府有个蒙隱和尙是妙峯門人越關去見行至豪林寺投宿夜坐不倒睡著忽看見天上星月及寺中殿宇竹木等物覺來且驚且喜不知是何異境如今乃知是神光湧出之相蒙隱一見便問曾見何人看甚話頭我舉似了隱云如何是無字答云卽心是隱云你喚甚麼作心答云我滿口是語卻道不得隱云如何道不得答云我若道得則靈山當時不秪微笑而已連問數語答了卻云你做底工夫也不差你所見處也的當只是還欠懸崖撒手一步在若得絕後再蘇四天下人柰何你不得畱住盤桓數日臨別囑曰再去精進做那步工夫始得大了大當汝還知否那一步工夫從來不屬第二人知如人到家自會做家裏活計我卽點頭而別我請念長老商量要去北京見無際月溪二老師印證工夫念云你要出關我且問你兩轉語答得容你出關不然且在關中保養只如靈云見桃花悟道偈云三十年來尋劍客幾回葉落又抽枝自從一見桃花後直至如今更不疑玄沙云諦當甚諦當敢保老兄未徹在你道是許他不許他答云不知念云如何不知答云知則不許也念云只如世尊初出母胎一手指天一手指地周行七步目顧四方雲天上天下惟我獨尊雲門道我當時若在一棒打殺與狗子喫貴圖天下太平你道是謗佛耶報恩耶答云不可以智知念云且畢竟作麼生答云你我俱未徹悟不許開口大家且信雲門去念云如是則任你出關去逕造北京不期無際老師方示寂遂到廣恩寺見月溪老師我先聞老師門風陡峻禮拜了不敢開口便執弟子禮侍立於傍老師見我這等動靜只以平實問我來歷了便教領下安歇去𨿽然如是不得呈似工夫心中放不落至晚對通衣缽說本善實爲生死事大初學做得有些工夫自不能決不遠數千里路特特來求印證通覆云今日新到關主要求印證工夫老師云憨子他今日入門來我便識他了何用他來說工夫且去佛法不是鮮魚那怕爛卻於是時中𨿽得親近侍立常感東敲西擊暗垂勘驗之機我亦見機而作不墮悄然之塹一日通衣缽見我欣然滿面喜曰老師昨夜在室中多贊老兄好个眞實的當衲子堪紹宗乘恭喜恭喜我等他日都來你會下喫飯也我道本善福薄何敢當也一日老師在園中乘涼而坐我侍立次問你原來看甚麼話頭答云無字云如何是無字答云弟子一向只隨人道是个無字今日看來是口金剛王寶劍云如何是金剛王寶劍答云寒霜焰焰耀古騰今云還我劍來答云擬動卽犯他鋒鋩雲橫按當軒時如何答云佛來也殺祖來也殺云老僧來聻答云亦不相饒云殺敗後如何答云且喜天下太平云如何是無字義答云贓賊分明云賊且置還我贓來答云六六三十六云未是再道答云夜短眠不足日長饑有餘師云古人有鐵牛過窗欞之諭且頭角四足都過了因甚尾巴過不得答云弟子看來只是他習气難忘云此是微見未脫在答曰了無一法當情瞥爾通身露地云你卽今在甚處安身立命答曰何處不稱尊師驀喚侍者請出祖衣展令隨喜看了乃云此衣是唐朝宮主所置今八百餘年矣白雲度老祖付與古拙師祖祖付與東普先師師付與我老僧若是克家種子方堪紹荷狐假虎威焉敢希冀我卽禮拜謝師云侍者且收起待行則付與他去表信歸山涵養我又再拜蒙師正擊傍敲明抽暗換方便提攜嘗舉百丈侍馬祖祖侍南嶽讓讓侍曹溪六祖皆是久久親炙磨光剉銳乃能豁徹重關羈鎖掃盡玄微窠臼然後乃能深得大機大用爲人天眼目你今依我久住一會方去決不負你我卽拜諾一日因事不獲已而回杭州登壇受戒畢思古徳云但有纖疑在不到絕學安能七縱八橫天回地轉乃上天目萬峯庵掩關至。

景泰三年先師蒙上賜回南京太崗輒遣可信賫書來取行李至蘇州遇楚山長老問云久聞杭州有个善菩薩是公否答云不敢又問蒙山三關語有連湖橋爲一切人直指你道如何是直指答云不知云如何不知答云知則曲了也師云我也不會又問中峯頌兜率悅第三關眼光落地向甚麼處去偈云鐵狗銅蛇正奮嗔風刀火鋸肉成塵茫茫大夜幾經劫舉眼無親怕殺人你道中峯如何這等頌出耶答雲中峯太煞老婆相爲人爭柰錯會者多雲我到這里都不會答云師叔莫瞞人好雲善首座你今到太崗去我且未與你向紫羅帳裏撒珍珠甚不易你到這地位只是你未脫得情見在答云師家無間語云你不見潙山道凡聖情盡體露眞常事理不二卽如如佛如今始知悟迹除之不盡卽屬情見皆名理障礙正知見畢竟悟理不圓旣到太崗拜起先師云往往人來皆說你在杭州大開鑪韝好施惡辣鉗錘你豈知他人盡作無明會也盤桓月餘每入室但說火鑪頭話先師以大衣拂子法語寫畢將及發行被可洪長老稟先師務必請我去廣東化漆用漆佛殿供桌等我卽堅卻不肯去被他將衣拂藏卻我不辭先師下山先師臨委息時遺囑可權云你速遣人送衣拂到杭州與本善𨿽蒙送來私謂傳佛心印豈細職哉但到處惟掩室思所以稱其職也余在蘇杭洎天目山等四十餘年曾住十餘處所皆幻居而已嘗效古人云行鳥飛初無畱礙但視其有理便住更不躊躕可否無理便行再不回頭顧戀佛法世法打成一片今憶四十餘年之間於其觸著磕著大小省悟及其潛通暗証之效不計其數𨿽不甚識字隨自胸襟流出所成文句義理聯屬自然有法文人見之而皆贊美一夜禮佛作觀云能禮所禮性空寂感應道交難思議當下隨觀直入至不思議處能觀之人所觀之佛雙忘雙泯伏地良久身心寂滅卽契無生法忍到這里始知大地無寸土矣因看法華經至無上兩足尊知法常無性佛種從緣起是故說一乘遂畱心於中反復沈潛默體其甚深祕要之處誠有日益日損之感正是一句當機八萬法門生死路絕余平生所欲知其佛法細大處總在玆而得矣今日始知腳跟點地也正是我放身命處了也有法因山居隆菩薩請益空谷隆和尙教他空心靜坐認个無生久久自然悟去切莫依今時人看死話頭乃依他空坐數年一切處俱無住著只空心莽莽蕩蕩一日著風魔了救得醒來到底秪是个癡癡呆呆底苦哉苦哉法屬演公等請余上山究竟余問其故隆所舉開示之做法余迅指云謬之甚矣卽從頭舉古驗今開發一徧隆等及眾聞說所示皆號慟震於山谷俱云未曾聞也遂畱余山中掩關隆執弟子禮請余爲眾普說其略曰寶劍全提日用中髙揮大抹肯從容捲兮魂膽迎風喪舒也髑髏徧地橫萬死萬生渾不顧一槍一戟便收功趙州性命分明也血刃參天不露鋒拂一拂云虛空廓徹無消息萬里無雲天碧碧拶得須彌入藕絲彌勒釋迦齊叫屈倒騎鐵馬逐西風驚得泥牛從海出諸仁者若作奇特勝妙會正是辜負己靈不作奇特勝妙會又是抱贓叫屈且作麼生會不見道解藏天下於天下始見林稍掛角羊古庭老師到杭州因見普說全章乃問紫雲義庵主云善公端的是何人法嗣義云太崗臨終遣徒送衣拂來師云若如受者秪喚作承虛接響他後如何壓得天下人舌頭一日相看一見鍼芥相投遂以大衣牙拂重付偈曰祖祖相承豈再疑不存元字果堪奇緘唇豎脊寒巖下便使人間十二時命義庵主領眾送來余再三不受義等僉曰古庭老師曰祖命在躬不可固讓余卽受之每思初祖偈云悟佛心宗等無差互行解相應名之曰祖歷觀古人皆是祕重大法深自韜晦余又何人每每痛哀祖道不振乃潛行密用積功累徳隨處掩關常處那伽大定不盡有爲不住無爲因行掉臂兼修淨業常行法華三昧懺法以資淨行常自思曰今幸到此地位如人常在家愁甚家中事不辦也玆爲汝等要聞我做工夫次第得力驗效處不覺說盡四十年前錯用其心之許多露布以示汝等汝等果能依我修行須要具我如是誠信決烈如是守戒行持如是勇猛精進如是打七煉磨如是克期取證如是禪定解脫如是次第覺觸如是信解悟入如是尋師印可如是涵養淘汰如是待時爲人還有一重如是直待案山點頭卽向汝道卽今案山點頭也未速道速道誠有如是修行正因萬一可中紹繼門風若不如是下死工夫做得來縱饒說得簇花簇錦到我這里都無用處余𨿽一期事不獲已稱實方便而說猶增我法之罪不許汝等作實法解會故謂若將實法與人土也消不得𨿽信其說嘗聞古徳云與人實法土難消道火何曾口被燒拋出秦時轢鉆突巒如斗兩頭搖余亦以之耳珍重。

吳門兜率園比丘明聞校

﹝嘉興府秀水縣報忠寺比丘道恆同徒孫法霖

捐資技刻

毒峯善禪師要錄一卷

丘淨孝助板

金陵陳起書

自文道人蔣成榮刻

崇禎元年佛誕生日姑蘇兜率園

識﹞

天眞毒峯善禪師要語﹝終﹞

