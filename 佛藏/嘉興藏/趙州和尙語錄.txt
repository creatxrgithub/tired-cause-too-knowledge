嘉興大藏經趙州和尙語錄

重刻趙州祖師語錄序

聞夫破家散宅於十八上而善舞太阿縱賓奪主於賢聖前而逢場作戲一物不將來便教放下著不起一念時向道須彌山每拈一莖艸而喚作丈六金身口惟一个齒而盡知世間滋味鎭州蘿卜諸方謾云卽是師承靑州布衫學者休向言中取的一个老實頭殺活臨機頓超他動棒用喝三寸綿軟舌縱橫自在何嘗用怪語奇言其猶水上按葫蘆垂手東捺西捺室中懸寶鏡任教丘來聖來拈提向上宗乘念佛則漱口三日善解拖泥帶水﹝隨而問隨﹞答有無南泉眞子馬祖的孫其惟此老一人而已矣其垂迹也滕蚐入口而糠食自安轉現報也明珠出海而二王供養如此則寧非先佛示現利生者哉惜其語錄不能盡傳學者僅獲一帙眞如嘗鼎一臠飲海一滴者矣柰舊刻歲久字迹饃糊吾徒明聲叢心重刻詔示後來眞報祖師之恩深愜老朽之意因佳其志聊綴數言其全機大用非予劣智能解造淵洞微自有通方作者。

傳曹洞正宗第二十七代雲門顯聖寺住持散木圓澄撰

趙王與師作眞贊

碧溪之月淸鏡中頭我師我化天下趙州

哭趙州和尙二首

師離水動王侯心印光潛麈尾收碧落霧霾松領月滄溟浪覆濟人舟一燈乍滅波旬喜雙眼重昏道侶愁縱是了然云外客每瞻瓶杌淚還流

佛日西傾祖印隳珠沈丹沼月沈輝影敷丈室鑪煙慘風起禪堂松韻微只履乍來畱化迹五天何處又逢歸解空弟子絕悲喜猶自潸然對雪幃

助刻姓氏比丘靈昊大用悟微智行優婆塞沈琦張星耀明亨吳獻璋吳獻琦戈永泰海福明誓姜助周明照明皎▆▆優婆夷大善黃氏▆氏明憶張氏明利戈氏柳氏廣明吳氏沈氏張氏李氏徐氏範氏明普

趙州和尙語錄卷上

參學門人文遠記錄

轢道人大參重校

雲門弟子明聲重刻

師問南泉如何是道泉云平常心是師云還可趣向不泉云擬卽乖師云不擬爭知是道泉云道不屬知不知知是妄覺不知是無記若眞達不疑之道猶如太虛廓然蕩豁豈可彊是非也師於言下頓悟玄旨心如朗月。

南泉上堂師問明頭合暗頭合泉便歸方丈師便下堂云這老和尙被我一問直得無言可對首座云莫道和尙無語自是上座不會師便打又云這棒合是堂頭老漢喫。

師問南泉知有底人向什麼處去泉雲山前檀越家作一頭水牯牛去師云謝和尙指示泉云昨夜三更月到窗。

師在南泉作鑪頭大眾普請擇菜師在堂內叫救火救火大眾一時到僧堂前師乃關卻僧堂門大眾無對泉乃拋鎖匙從窗內入堂中師便開門。

師在南泉井樓上打水次見南泉過便抱柱懸卻腳云相救相救南泉上胡梯云一二三四五師少時間卻去禮謝云適來謝和尙相救。

南泉東西兩堂爭貓兒泉來堂內提起貓兒云道得卽不斬道不得卽斬卻大眾下語皆不契泉意當時卽斬卻貓兒子至晚間師從外歸來問訊次泉乃舉前語子云你作麼生救得貓兒師遂將一隻鞋戴在頭上出去泉云子若在救得貓兒。

師問南泉異卽不問如何是類泉以兩手托地師便蹋倒卻歸涅槃堂內叫悔悔泉聞乃令人去問悔个什麼師云悔不剩與兩蹋。

南泉從浴室裏過見浴頭燒火問云作什麼云燒浴泉云記取來喚水牯牛浴浴頭應喏至晚間浴頭入方丈泉問作什麼雲請水牯牛去浴泉云將得繩索來不浴頭無對師來問訊泉泉舉似師師云某甲有語泉便云還將得繩索來麼師便近前驀鼻便拽泉云是卽是太粗生。

師問南泉離四句絕百非外請師道泉便歸方丈師云這老和尙每常口爬爬地及其問著一言不措侍者云莫道和尙無語好師便打一掌南泉便掩卻方丈門便把灰圍卻問僧云道得卽開門多有人下語並不契泉意師云蒼天蒼天泉便開門。

師問南泉云心不是佛智不是道還有過也無泉云有師云過在什麼處請師道泉遂舉師便出去。

師上堂謂眾曰此事的的沒量大人出這里不得老僧到潙山僧問如何是祖師西來意潙山云與我將牀子來若是宗師須以本分事接人始得時有僧問如何是祖師西來意師云庭前柏樹子學云和尙莫將境示人師云我不將境示人云如何是祖師西來意師云庭前柏樹子師又云老僧九十年前見馬祖大師下八十餘員善知識个个俱是作家不似如今知識枝蔓上生枝蔓都大是去聖遙遠一代不如一代只如南泉尋常道須向異類中行且作麼生會如今黃口小兒向十字街頭說葛藤博飯噇覓禮拜聚三五百眾云我是善知識你是學人。

僧問如何是淸淨伽籃師云丫角女子如何是伽籃中人師云丫角女子有孕。

問承聞和尙親見南泉是否師云鎭州出大蘿卜頭。

問和尙生緣什麼處師以手指云西邊更向西。

問法無別法如何是法師云外空內空內外空。

問如何是佛眞法身師云更嫌什麼。

問如何是心地法門師云古今榜樣。

問如何是賓中主師雲山僧不問婦如何是主中賓師云老僧無丈人。

問如何是一切法常住師云老僧不諱祖其僧再問師云今日不答話。

師上堂云兄弟莫久立有事商量無事向衣缽下坐窮理好老僧行腳時除二時齋粥是雜用心力處餘外更無別用心處也若不如此出家大遠在。

問萬物中何物最堅師云相罵饒汝接觜相唾饒汝潑水。

問曉夜不停時如何師云僧中無與麼兩稅百姓。

問如何是一句師云若守著一句老卻你師又云若一生不離叢林不語十年五載無人喚你作啞漢已後佛也不柰你何你若不信截取老僧頭去。

師上堂云兄弟你正在第三冤裏所以道但攺舊時行履處莫攺舊時人共你各自家出家比來無事更問禪問道三十二十人聚頭來問恰似欠伊禪道相似你喚作善知識我是同受栲老僧不是戲好恐帶累佗古人所以東道西說。

問十二時中如何用心師云你被十二時使老僧使得十二時你問那个時。

問如何是趙州主人公師咄云這箍桶漢學人應喏師云如法箍桶著。

問如何是學人本分事師雲樹搖鳥散魚驚水渾。

問如何是少神底人師云老僧不如你學云不占勝云你因什麼少神。

問至道無難惟嫌揀擇是時人窠窟師云曾有問我直得五年分疏不得。

有官人問丹霞燒木佛院主爲什麼眉須墮落師云官人宅中變生作熟是什麼人云所使師云卻是佗好手。

問毗目仙人執善財手見微塵佛時如何師遂執僧手云你見个什麼。

有尼問如何是沙門行師云莫生兒尼云和尙勿交涉師云我若共你打交涉堪作什麼。

問如何是趙州主人公師云田厙奴。

問如何是王索仙陀婆師云你道老僧要个什麼。

問如何玄中玄師云說什麼玄中玄七中七八中八。

問如何是仙陀婆師云靜處薩婆訶。

問如何是法非法師云東西南北學云如何會去師云上下四維。

問如何是玄中玄師云這僧若在合年七十四五。

問王索仙陀婆時如何師驀起打躬乂手。

問如何是道師云不敢不敢。

問如何是法師云敕敕攝攝。

問趙州去鎭府多少師云三百學云鎭府來趙州多少師云不隔。

問如何玄中玄師云玄來多少時也學云玄來久矣師云賴遇老僧洎合玄殺這屢生。

問如何是學人自己師云還見庭前柏樹子麼。

師上堂云若是久參底人莫非眞實莫非亙古亙今若是新入眾底人也須究理始得莫趁者邊三百五百一千傍邊二眾叢林稱道好个住持洎乎問著佛法恰似炒砂作飯相似無可施爲無可下口卻言佗非我是面赫赤地良由世間出非法語眞實欲明者意莫辜負老僧。

問在塵爲諸聖說法總屬披搭未審和尙如何示人師云什麼處見老僧學云請和尙說師云一堂師僧總不會這僧語話別有一僧問請和尙說師云你說我聽。

問眞化無迹無師弟子時如何師云誰教你來問學云更不是別人師便打之。

問此事如何辧師云我怪你學云如何辧得師云我怪你不辧學云還保任否師云保任不保任自看。

問如何是無知解底人師云說什麼事。

問如何是西來意師下禪牀學云莫便是否師云老僧未有語在。

問佛法久遠如何用心師云你見前漢後漢把攬天下臨終時半錢也無分。

問時人以珍寶爲貴沙門以何爲貴師云急合取口學云合口還得也無師云口若不合爭能辧得。

問如何是趙州一句師云半句也無學云豈無和尙在師云老僧不是一句。

問如何得不被諸境惑師垂一足僧便出鞋師收起足僧無語。

有俗官問佛在日一切眾生皈依佛佛滅度後一切眾生歸依什麼處師云未有眾生學云現問次師云更覓什麼佛。

問還有不報四恩三有者也無師云有學云如何是師云這殺父漢算你只少此一問。

問如何是和尙意師云無施設處。

師上堂云兄弟但攺往修來若不攺大有著你處在老僧在此間三十餘年未曾有一个禪師到此間設有來一宿一食急走過且趁軟暖處去也。

問忽遇禪師到來向伊道什麼師云千鈞之弩不爲鼷鼠而發機師云兄弟若從南方來者卽與下載若從北方來卽與裝載所以道近上人問道卽失道近下人問道者卽得道兄弟正人說邪法邪法亦隨正邪人說正法正法亦隨邪諸方難見易識我者裏易見難識。

問善惡或不得底人還獨脫也無師云不獨脫學云爲什麼不獨脫師云正在善惡裏。

尼問離卻上來說處請和尙指示師咄云煨破鐵瓶尼將鐵瓶添水來請和尙答話師笑之。

問世界變爲黑穴未審此个落在何路師云不占學云不占是什麼人師云田厙奴。

問無言無意始稱得句旣是無言喚什麼作句師云髙而不危滿而不溢學云卽今和尙是滿是溢師云爭柰你問我。

問如何是靈者師云淨地上痾一堆屎學云請和尙的旨師云莫惱亂老僧。

問法身無爲不墮諸數還許道也無師云作麼生道學云與麼卽不道也師笑之。

問如何是佛如何是眾生師云眾生卽是佛佛卽是眾生學云未審兩个那个是眾生師云問問。

問大道無根如何接唱師云你便接唱云無根又作麼生師云旣是無根什麼處系縛你。

問正修行底人莫被鬼神測得也無師云測得云過在什麼處師云過在覓處云與麼卽不修行也師云修行。

問孤月當空光從何生師雲月從何生。

問承和尙有言道不屬修俱莫染污如何是不染污師云檢校內外云還自檢校也無師云檢校云自己有什麼過自檢校師云你有什麼事。

師上堂云此事如明珠在掌胡來胡現漢來漢現老僧把一枝艸作丈六金身用把丈六金身作一枝艸用佛卽是煩惱煩惱卽是佛問佛與誰人爲煩惱師云與一切人爲煩惱云如何免得師云用免作麼。

師示眾云老僧此問卽以本分事接人若教老僧隨伊根機接人自有三乘十二分教接佗了也若是不會是誰過歟已後遇著作家漢也道老僧不辜佗但有人問以本分事接人。

問從上至今卽心是佛不卽心還許學人商量也無師云卽心且置商量个什麼。

問古鏡不磨還照也無師云前生是因今生是果。

問三刀未落時如何師云森森地云落後如何師云迥迥地。

問如何是出三界底人師云籠罩不得。

問牛頭未見四祖百鳥銜花供養見後爲什麼百鳥不銜花供養師云應世不應世。

問白雲自在時如何師云爭似春風處處閒。

問如何是露地白牛師雲月下不用色云食啖何物師云古今嚼不著云請師答話師云老僧答與麼。

師示眾云擬心卽差僧便問不擬心時如何師打二下云莫是老僧辜負闍梨麼。

問凡有問答落在意根不落意根師如何對師云問學云便請師道師云莫向這里是非。

問龍女親獻佛未審將什麼獻師以兩手作獻勢。

師示眾云此間佛法道難卽易道易卽難別處難見易識老僧者裏卽易見難識若能會得天下橫行忽有人問什麼處來若向伊道從趙州來又謗趙州若道不從趙州來又埋沒自己諸人且作麼生對他僧問觸目是謗和尙如何得不謗去師云若道不謗早是謗了也。

問如何是正修行路師云解修行卽得若不解修行卽參差落佗因果裏又云我教你道若有問時但向伊道趙州來忽問趙州說什麼法但向伊道寒卽言寒熱卽言熱若更問道不問者个事但云問什麼事若再問趙州說什麼法便向伊道和尙來時不教傳語上座若要知趙州事但自去問取。

問不顧前後時如何師云不顧前後且置你問阿誰。

師示眾云迦葉傳與阿難且道達摩傳與什麼人。

問且如二祖得髓又作麼生師云莫謗二祖師又云達摩也有語在外者得皮在裏者得骨且道更在裏者得什麼。

問如何是得髓底道理師云但識取皮老僧者裏髓也不立云如何是髓師云與麼皮也摸未著。

問與麼堂堂豈不是和尙正位師云還知有不肯者麼學云與麼卽別有位師云誰是別者學云誰是不別者師云一任叫。

問上上人一撥便轉下下人來時如何師云汝是上上下下云請和尙答話師云話未有主在云某甲七千里來莫作心行師云據你者一問心行莫不得麼此僧一宿便去。

問不紹傍來者如何師云誰學云惠延師云問什麼學云不紹傍來者師以手撫之。

問如何是衲衣下事師云莫自瞞。

問眞如凡聖皆是夢言如何是眞言師云更不道者兩个學云兩个且置如何是眞言師云唵﹝口部﹞啉。

問如何是趙州師云東門西門南門北門。

問如何是定師云不定學云爲什麼不定師云活物活物。

問不隨諸有時如何師云合與麼學云莫便是學人本分事師云隨也隨也。

問古人三十年一張弓兩下箭只射得半个聖人今日請師全射師便起去。

師示眾云至道無難惟嫌揀擇才有言語是揀擇老僧卻不在明白裏是你向什麼處見祖師問和尙旣不在明白裏護惜什麼處師云我亦不知學云和尙旣自不知爲什麼道不在明白裏師云問事卽得禮拜退。

師示眾云法本不生今則無滅更不要道才語是生不語是默諸人且作麼生是不生不滅底道理問艸是不生不滅麼師云者漢只認得个死語。

問至道無難惟嫌揀擇才有言語是揀擇和尙如何示人師云何不盡引古人語學云某甲只道得到者裏師云只這至道無難惟嫌揀擇。

上堂示眾云看經也在生死裏不看經也在生死裏諸人且作麼生出得去僧便問只如俱不畱時如何師雲實卽得若不實爭能出得生死。

問利劍鋒頭快時如何師云老僧是利劍快在什麼處。

問大難到來如何回避師云恰好。

上堂良久大眾總來也未對云總來也師云更待一人來卽說話僧云候無人來卽說似和尙師云大難得人。

師示眾云心生卽種種法生心滅卽種種法滅你諸人作麼生僧乃問只如不生不滅時如何師云我許你者一問。

師因參次云明又未明道昏欲曉你在阿那頭僧云不在兩頭師云與麼卽在中間也云若在中間卽在兩頭師云這僧多少時在老僧這里作與麼語話不出得三句裏然直饒出得也在三句裏你作麼生僧云某甲使得三句師云何不早與麼道。

問如何是通方師云離卻金剛禪。

師示眾云衲僧家直須坐斷報化佛頭始得問坐斷報化佛頭是什麼人師云非你境界。

師示眾云大道只在目前要且難睹僧乃問目前有何形段令學人睹師云任你江南江北學云和尙豈無方便爲人師云適來問什麼。

問入法界來還知有也無師云誰入法界學云與麼卽入法界不知去也師云不是寒灰死木花錦成現百種有學云莫是入法界處用也無師云有什麼交涉。

問若是實際理地什麼處得來師云更請闍梨宣一徧。

問萬境俱起還有惑不得者也無師云有學云如何是惑不得者師云你還信有佛法否學云信有佛法古人道了如何是惑不得者師云爲什麼不問老僧學云問了也師云惑也。

問未審古人與今人還相近也無師云相近卽相近不同一體學云爲什麼不同師云法身不說法學云法身不說法和尙爲人也無師云我向惠裏答話學云爭道法身不說法師云我向惠裏救你阿爺佗終不出頭。

問學人道不相見時還回牙也無師云測得回牙學云測佗不得回互个什麼師云不與麼是你自己學云和尙還受測也無師云人轉近道卽轉遠也學云和尙爲什麼自隱去師云我今見共你語話學云爭道不轉師云合與麼著。

師示眾云教化得底人是今生事教化不得底人是第三生冤若不教化恐墮卻一切眾生教化亦是冤是你還教化也無僧云教化師云一切眾生還見你也無學云不見師云爲什麼不見學云無相師云卽今還見老僧否學云和尙不是眾生師云自知罪過卽得。

師示眾雲龍女心親獻盡是自然事問旣是自然獻時爲什麼師云若不獻爭知自然。

師示眾云八百个作佛漢覓一个道人難得。

問只如無佛無人處還有修行也無師云除卻者兩个有百千萬億學云道人來時在什麼處師云你與麼卽不修行也其僧禮拜師云大有處著你在。

問白雲不落時如何師云老僧不會上象學云豈無賓主師云老僧是主闍梨是賓白雲在什麼處。

問大巧若拙時如何師云喪卻棟梁材。

師示眾云佛之一字吾不喜聞問和尙還爲人也無師云爲人學云如何爲人師云不識玄旨徒勞念靜學云旣是玄作麼生是旨師云我不把本學云者个是玄如何是旨師云答你是旨。

師示眾云各自有禪各自有道忽有人問你作麼生是禪是道作麼生秪對佗僧乃問旣各有禪道從上至今語話爲什麼師云爲你遊魂學云未審如何爲人師乃退身不語。

師示眾云不得閒過念佛念法僧乃問如何是學人自己念師云念者是誰學云無伴師叱者驢。

上堂示眾云若是第一句與祖佛爲師第二句與人天爲師第三句自救無療有僧問如何是第一句師云與祖佛爲師師又云大好從頭起學人再問師云又卻人天去也。

師示眾云是佗不是不將來老僧不是不只對僧云和尙將什麼秪對師長吁一聲云和尙將者个秪對莫辜負學人也無師云你適來肯我我卽辜負你若不肯我我卽不辜負你。

師示眾云老僧今夜答話去也解問者出來有曾才出禮拜師云比來拋磚引玉只得个墼子。

問狗子還有佛性也無師云無學云上至諸佛下至蟻子皆有佛性狗子爲什麼無師云爲伊有業識性在。

問如何是法身師云應身云學人不問應身師云你但管應身。

問朗月當空時如何師云闍梨名什麼學云專甲師云朗月當空在什麼處。

問正當二八時如何師云東東西西學云如何是東東西西師云覓不著。

問學人全不會時如何師云我更不會云和尙還知有也無師云我不是木頭作麼不知云大好不會師拍掌笑之。

問如何是道人師云我向道是佛人。

問凡有言句舉手動足盡落在學人网中離此外請師道師云老僧齋了未喫茶。

馬大夫問和尙還修行也無師云老僧若修行卽禍事云和尙旣不修行教什麼人修行師云大夫是修行底人云某甲何名修行師云若不修行爭得撲在人王位中餵得來赤凍紅地無有解出期大夫乃下淚拜謝。

師示眾云闍梨不是不將來老僧不是不秪對又云闍梨莫擎拳合掌老僧不將禪牀拂子對。

問思憶不及處如何師云過者邊來云過者邊來卽是及處如何是思不及處師豎起手云你喚作什麼云喚作手和尙喚作什麼師云百種名字我亦道云不及和尙百種名字且喚什麼師云與麼卽你思憶不及處僧禮拜師云教你思憶得及者云如何是師云釋迦教祖師教是你師云祖與佛古人道了也如何是思憶不及處師再舉指云喚作什麼僧良久師云何不當頭道著更疑什麼。

問如何是和尙家風師云老僧耳背髙聲問僧再問師云你問我家風我卻識你家風。

問萬境俱起時如何師云萬境俱起雲一問一答是起如何是不起師云禪牀是不起底僧才禮拜次師云記得問答云記得師云試舉看僧擬舉。

問如何是目前佛師云殿裏底云者个是相貌佛如何是佛師云卽心是云卽心猶是限量如何是佛師云無心是學云有心無心還許學人揀也無師云有心無心總被你揀了也更教老僧道什麼卽得。

問遠遠投師未審家風如何師云不說似人學云爲什麼不說似人師云是我家風學云和尙旣不說似人爭柰四海來投師云你是道我不是海學云未審海內事如何師云老僧釣得一个。

問祖佛近不得底是什麼人師云不是祖佛學云爭柰近不得何師云向你道不是祖佛不是眾生不是物得麼學云是什麼師云若有名字卽是祖佛眾生也學云不可只與麼去也師云卒未與你去在。

問如何是平常心師云狐狼野幹是。

問作何方便卽得聞於未聞師云未聞且置你曾聞个什麼來。

問承教有言隨色摩尼珠如何是本色師召僧名僧應喏師云過者邊來僧便過又問如何是本色師云且隨色走。

問平常心底人還受教化也無師云我不歷佗門戶學云與麼則莫沈卻那邊人麼師云大好平常心。

問如何是學保任底物師云盡未來際揀不出。

問如何是大修行底人師云寺裏綱維是。

問學人才到總不知門戶頭事如何師云上座名什麼學云惠南師云大好不知。

問學人欲學又謗於和尙如何得不謗去師云你名什麼學云道皎師云靜處去者米囤子。

問如何是和尙大意師云無大無小學云莫便是和尙大意麼師云若有纖毫萬劫不如。

問萬法本閒而人自鬧是什麼人語師云出來便死。

問不是佛不是物不是眾生這个是斷語如何是不斷語師雲天上天下惟我獨尊。

問如何是毗盧圓相師云老僧自小出家不曾眼花學云和尙還爲人也無師云願你長見毗盧圓相。

問佛祖在日佛祖相傳佛祖滅後什麼人傳師云古今總是老僧分上學云未審傳个什麼師云个个總屬生死云不可埋沒卻祖師也師云傳个什麼。

問凡聖俱盡時如何師云願你作大徳老僧是障佛祖漢。

問遠聞趙州到來爲什麼不見師云老僧罪過。

問朗月當空未審室中事如何師云老僧自出家不曾作活計學云與麼卽和尙不爲今時也師云自疾不能救焉能救諸疾學云爭柰學人無依何師云依卽蹋著地不依卽一任東西。

問在心心不測時如何師云測阿誰學云測自己師云無兩个。

問不見邊表時如何師指淨瓶云是什麼學云淨瓶師云大好不見邊表。

問如何是歸根師云擬卽差。

問不離言句如何得獨脫師云離言句是獨脫學云適來無人教某甲來師云因什麼到此學云和尙何不揀出師云我早个揀了也。

問非心不卽智請和尙一句師云老僧落你後。

問如何是畢竟師云畢竟學云那个畢竟是師云老僧是畢竟你不解問者話學云不是不問師云畢竟在什麼處。

問不掛寸絲時如何師云不掛什麼學云不掛寸絲師云大好不掛寸絲。

問如救頭然底人如何師云便學學云什麼處師云莫占佗位次。

問空劫中阿誰爲主師云老僧在里許坐學云說甚麼法師云說你問底。

問承古有言虛明自照如何是自照師云不稱佗照學云照不著處如何師云你話墮也。

問如何是的師云一念未起時。

問如何是法王師云州裏大王是云和尙不是師云你擬造反去都來一个王不認。

問如何是佛心師云你是心我是佛奉不奉自看學云師卽不無還奉得也無師云你教化我看。

問三身中那个是本來身師云闕一不可。

問未審此土誰爲祖師師云達摩來這邊總是學云和尙是第幾祖師云我不落位次學云在什麼處師云在你耳裏。

問不棄本不逐末如何是正道師云大好出家兒學云學人從來不曾出家師雲歸依佛歸依法學云未審有家可出也無師云直須出家學云向什麼處安排佗師云且向家裏坐。

問明眼人見一切還見色也無師打卻著學云如何打得師云莫用力學云不用力如何打得師云若用力卽乖。

問祖佛大意合爲什麼人師云只爲今時學云爭柰不得何師云誰之過學云如何承當師云如今無人承當得云與麼卽無依倚也師云又不可無卻老僧。

問了事底人如何師云正大修行學云未審和尙還修行也無師云著衣喫飯學云著衣喫飯尋常事未審修行也無師云你且道我每日作什麼。

崔郎中問大善知識還入地獄也無師云老僧末上入崔云旣是大善知識爲什麼入地獄師云老僧若不入爭得見郎中。

問毫釐有差時如何師雲天地懸隔云毫釐無差時如何師雲天地懸隔。

問如何是不睡底眼師云凡眼肉眼又云𨿽未得天眼肉眼力如是學云如何是睡底眼師云佛眼法眼是睡底眼。

問大庾嶺頭趁得及爲什麼提不起師拈起衲衣云你甚處得者个來云不問者个師云與麼卽提不起。

問不合不散如何辧師云你有一个我有一个云者个是合如何是散師云你便合。

問如何是不錯路師云識心見性是不錯路。

問明珠在掌還照也無師云照卽不無喚什麼作珠。

問靈苗無根時如何師云你從什麼處來云太原來師大好無根。

問學人擬作佛時如何師云大煞費力生云不費力時如何師云與麼卽作佛去也。

問學人昏鈍在一浮沈如何得出師只據坐云某甲實問和尙師云你甚處作一浮一沈。

問不在凡不在聖如何免得兩頭路師云去卻兩頭來答你僧不審師云不審從什麼處起在者裏從老僧起在市裏時從什麼處起雲和尙爲什麼不定師云我教你何不道今日好風。

問如何是大闡提底人師云老僧答你還信否云和尙重言那敢不信師云覓个闡提人難得。

問大無慚愧底人什麼處著得師云此間著不得云忽然出頭爭向師云將取去。

問用處不現時如何師云用卽不無現是誰。

問空劫中還有人修行也無師云喚什麼作空劫云無一物是師云者个始稱修行喚什麼作空劫。

問如何是出家師云不履髙名不求垢壞。

問不指一法如何是和尙法師云老僧不說茆山法云旣不說茆山法如何是和尙法師云向你道不說茆山法云莫者个便是也無師云老僧未曾將者个示人。

問如何是目前獨脫一路師云無二亦無三云目前有路還許學人進前也無師云與麼卽千里萬里。

問如何是毗盧向上事師云老僧在你腳底云和尙爲什麼在學人腳底師云你元來不知有向上事。

問如何是合頭師云是你不合頭云如何是不合頭師云前句弁取。

問如何和尙的的意師云止止不須說我法妙難思。

問澄澄絕點時如何師云墮坑落塹云有什麼過師云你屈著與麼人。

問未審出家誓求無上菩提時如何師云未出家被菩提使旣出家使得菩提。

有秀才見師手中拄杖乃云佛不奪眾生願是否師云是秀才云某甲就和尙乞取手中拄杖得否師云君子不奪人所好秀才云專甲不是君子師云老僧亦不是佛。

師因出外見婆子插田云忽遇猛虎作麼生婆云無一法可當情師云除婆子云唋師云難有者个在。

有秀才辭去云專甲在此括撓和尙多時無可報答和尙待佗日作一頭驢來報答和尙師云教老僧爭得鞍。

師到道吾處才入僧堂吾雲南泉一隻箭來師云看箭吾云過也師雲中也。

趙州和尙語錄卷上﹝終﹞嘉興大藏經趙州和尙語錄

趙州和尙語錄卷中

師上堂示眾金佛不度鑪木佛不度火泥佛不度水眞佛內裏坐菩提涅槃眞如佛性盡是貼體衣服亦名煩惱不問卽無煩惱實際理地什麼處著一心不生萬法無咎但究理而坐二三十年若不會截取老僧頭去夢幻空花徒勞把促心若不異萬法亦然旣不從外得更拘什麼如羊相似更亂拾物安口中作麼老僧見藥山和尙道有人問著但交合取狗口老僧亦道合取狗口取我是垢不取我是淨一似獵狗相似專欲得物喫佛法向什麼處著一千人萬人盡是覓佛漢子覓一个道人無若與空王爲弟子莫教心病最難醫未有世界早有此性世界壞時此性不壞從一見老僧後更不是別人只是个主人公者个更向外覓作麼與麼時莫轉頭換面卽失卻也。

問百骸俱潰散一物鎭長靈時如何師云今朝又風起。

問三乘十二分教卽不問如何是祖師西來意師雲水牯牛生兒也好看取云未審此意如何師云我亦不知。

問萬國來朝時如何師云逢人不得喚。

問十二時中如何淘汰師云柰河水濁西水流急云還得見文殊也無師云者蒙瞳漢什麼處去來。

問如何是道場師云你從道場來你從道場去脫體是道場何處更不是。

問萌芽未發時如何師云嗅著卽腦裂云不嗅時如何師云無者閒工夫。

問如何數量師云一二三四五云數量不拘底事如何師云一二三四五。

問什麼世界卽無晝夜師云卽今是晝是夜云不問卽今師云爭柰老僧何。

問迦葉上行衣不踏曹溪路什麼人得披師云虛空不出世道人都不知。

問如何是混而不雜師云老僧菜食長齋云還得超然也無師云破齋也。

問如何是古人之言師云諦聽諦聽。

問如何是學人本分事師云與麼嫌什麼。

問萬法歸一一歸何所師云我在靑州作一領布衫重七斤。

問如何是出家兒師云不朝天子父母返拜。

問覿面事如何師云你是覿面漢。

問如何是佛向上人師云只者牽耕牛底是。

問如何是急師云老僧與麼道你作麼生云不會師云向你道急急著靴水上立走馬到長安靴頭猶未濕。

問四山相逼時如何師云無路是趙州。

問古殿無王時如何師咳嗽一聲云與麼卽臣啟陛下師云賊身已露。

問和尙年多少師云一串數珠數不盡。

問和尙承嗣什麼人師雲從諗。

問外方忽有人問趙州說什麼法如何秪對師云鹽貴米賤。

問如何是佛師云你是佛麼。

問如何是出家師云爭得見老僧。

問佛祖不斷處如何師云無遺漏。

問本源請師指示師云本源無病云了處如何師云了人知云與麼時如何師云與我安名字著。

問純一無雜時如何師云大煞好一問。

問無爲寂靜底人莫落在沈空也無師云落在沈空云究竟如何師云作驢作馬。

問如何是祖師西來意師云牀腳是云莫便是也無師云是卽脫取去。

問澄澄絕點時如何師云老僧者裏不著客作漢。

問鳳飛不到時如何師雲起自何來。

問實際理地不受一塵時如何師云一切總在里許。

問如何是一句師應喏僧再問師云我不患聾。

問初生孩子還具六識也無師云急流水上打毬子。

問頭頭到來時如何師云猶較老僧百步。

問如何是和尙家風師云老僧自小出家抖擻破活計。

問請離四句道師云老僧常在里許。

問扁鵲醫王爲什麼有病師云扁鵲醫王不離牀枕又云一滴甘露普潤大千。

問如何是露地白牛師云者畜生。

問如何是大人相師云側耳視之云猶是隔階趍附在師云老僧無工夫趍得者閒漢。

問才有心念落在人天直無心念落在眷屬時如何師云非但老僧作家亦畣你不得。

問凡有施爲盡落糟粕請師不施爲答師叱尼雲將水來添鼎子沸。

問如何是般若波羅蜜師云摩訶般若波羅蜜。

問如何是咬人師子師云皈依佛皈依法皈依僧莫咬老僧。

問離卻言句請師道師咳嗽。

問如何得不謗古人不負恩去師云闍梨作麼生。

問如何是一句師云道什麼。

問如何是一句師云兩句。

問惟佛一人是善知識如何師云魔語。

問如何是菩提師云者个是闡提。

問如何是大人相師云好个兒孫。

問如寂寂無依時如何師云老僧在你背後。

問如何是伽藍師云別更有什麼云如何是伽藍中人師云老僧與闍梨。

問二龍爭珠誰是得者師云老僧只管看。

問如何是離因果底人師云不因闍梨問老僧實不知。

問眾盲摸象各說異端如何是眞象師云無假自是不知。

問如何是第一句師咳嗽云莫便是否師云老僧咳嗽也不得。

問大海還納眾流也無師云大海道不知云因什麼不知師云終不道我納眾流。

問如何是毗盧師師云毗盧毗盧。

問諸佛還有師也無師云有云如何是諸佛師師云阿彌陀佛阿彌陀佛。

問如何是學人師師云云有出山勢水無投澗聲云不問者个師云是你師不認。

問諸方盡向口裏道和尙如何示人師腳跟打火鑪示之云莫便是也無師云恰認得老僧腳跟。

問不行大道時如何師云者販私鹽漢云卻行大道時如何師云還我公驗來。

問如何是本來身師云自從識得老僧後只者漢更不別云與麼卽與和尙隔生去也師云非但今生千生萬生亦不識老僧。

問如何是祖師西來意師云東壁上掛葫蘆多少時也。

問方圓不就時如何師云不方不圓云與麼時如何師云是方是圓。

問道人相見時如何師云呈漆器。

問諦爲什麼觀不得師云諦卽不無觀卽不得云畢竟如何師云失諦。

問行又不到問又不到時如何師云到以不到道人看如涕唾云其中事如何師唾地。

問如何是祖師西來意師云如你不喚作祖師意猶未在云本來底如何師云四目相睹更無第二主宰。

問不具形儀還會也無師云卽今還會麼。

問如何是大無慚愧底人師云皆具不可思議。

問學人擬向南方學些子佛法去如何師云你去南方見有佛處急走過無佛處不得住云與麼卽學人無依也師云柳絮柳絮。

問如何是急切處師云一問一畣。

問不藉三寸還假今時也無師云我隨你道你作麼生會。

問如何是和尙家風師云茫茫宇宙人無數云請和尙不答話師云老僧合與麼。

問二龍爭珠誰是得者師云失者無虧得者無用。

問如何是大人相師云是什麼。

有俗士獻袈裟問披與麼衣服莫辜負古人也無師拋下拂子云是古是今。

問如何是沙門行師云展手不展腳。

問牛頭未見四祖時如何師云飽柴飽水雲見後如何師云飽柴飽水。

問如何是學人自己師云喫粥了也未云喫粥也師云洗缽盂去。

問如何是毗盧師師云白駝來也未云來也師云牽去餵艸。

問如何是無師智師云老僧不曾教闍梨。

問如何是親切一句師云話墮也。

問不借口還許商量也無師云正是時云便請師商量師云老僧不曾出。

問二祖斷臂當爲何事師云粉骨碎身云供養什麼人師云來者供養。

問無邊身菩薩爲什麼不見如來頂相師云你是闍梨。

問晝是日光夜是火光如何是神光師云日光火光。

問如何是恰問處師云錯云如何是不問處師云向前一句裏弁取。

問如何是大人相師以手摸面乂手斂容。

問如何是無爲師云者个是有爲。

問如何是祖師西來意師云欄中失卻牛。

問學人遠來請和尙指示師云才入門便好驀面唾。

問如何是直截一路師云淮南船子到也未云學人不會師云且喜到來。

問柏樹子還有佛性也無師云有云幾時成佛師云待虛空落地云虛空幾時落地師云待柏樹子成佛。

問如何是西來意師云因什麼向院裏罵老僧云學人有何過師云老僧不能就院裏罵得闍梨。

問如何是西來意師云板齒生毛。

問貧子來將什麼過與師云不貧云爭柰覓和尙何師云只是守貧。

問無邊身菩薩爲什麼不見如來頂相師云如隔羅縠。

問諸天甘露什麼人得喫師云謝你將來。

問超過乾坤底人如何師云待有與麼人卽報來。

問如何是伽藍師云三門佛殿。

問如何是不生不滅師云本自不生今亦無滅。

問如何是趙州主師云大王是。

問急切處請師道師云尿是小事須是老僧自去始得。

問如何是丈六金身師云腋下打領云學人不會師云不會請人裁。

問學人有疑時如何師云大宜小宜學云不疑師云大宜東北角小宜僧堂後。

問如何是佛向上人師下禪牀上下觀瞻相云者漢如許長大截作三橛也得問什麼向上向下。

尼問如何是密密意師以手恰之云和尙猶有者个在師云是你有者个。

師示眾云老僧三十年前在南方火鑪頭有个無賓主話直至如今無人舉著。

問和尙受大王如是供養將什麼報答師云念佛云貧子也解念佛師云喚侍者將一錢與伊。

問如何是和尙家風師云屏風𨿽破骨格猶存。

問如何是不遷之義師云你道者野鴨子飛從東去西去。

問如何是西來意師云什麼處得者消息來。

問如何是塵中人師云布施茶鹽錢來。

問大耳三藏第三度覓國師不見未審國師在什麼處師云在三藏鼻孔裏。

問盲龜值浮木孔時如何師云不是偶然事。

問久居巖谷時如何師云何不隱去。

問如何是佛法大意師云禮拜著僧擬進話次師喚沙彌文遠文遠到師叱云適來去什麼處來。

問如何是自家本意師云老僧不用牛刀。

問久響趙州石橋到來只見掠彴子師云闍梨只見掠彴子不見趙州石橋云如何是趙州石橋師云過來過來。

又僧問久響趙州石橋到來只見掠彴子師云你只見掠彴子不見趙州石橋云如何是石橋師云度驢度馬。

問和尙姓什麼師云常州有云甲子多少師云蘇州有。

師上堂云才有是非紛然失心還有答話分也無有僧出撫侍者一下云何不祗對和尙師便歸方丈後侍者請益適來僧是會不會師云坐底見立底立底見坐底。

問如何是道師云墻外底云不問者个師云問什麼道云大道師云大道通長安。

問撥塵見佛時如何師云撥塵卽不無見佛卽不得。

問如何是無疾之身師云四大五陰。

問如何是闡提師云何不問菩提云如何是菩提師云只者便是闡提。

師有時屈指云老僧喚作拳你諸人喚作什麼僧云和尙何得將境示人師云我不將境示人若將境示闍梨卽埋沒闍梨去也云爭柰者个何師便珍重。

問一問一答總落天魔外道設使無言又犯他匡网如何是趙州家風師云你不解問云請和尙畣話師云若據你合喫二十棒。

師示眾云才有是非紛然失心還有答話分也無有僧出將沙彌打一掌便出去師便歸方丈至來日問侍者昨日者師僧在什麼處侍者云當時便去也師云三十年美馬騎被驢子撲。

問與麼來底人師還接也無師云接云不與麼來底人師還接也無師云接云與麼來從師接不與麼來師如何接師云止止不須說我法妙難思。

鎭府大王問師尊年有幾个齒在師云只有一个牙大王云爭喫得物師云𨿽然一个下下咬著。

問如何是學人珠師云髙聲問僧禮拜師云不解問何不道髙下卽不問如何是學人珠何不與麼問僧便再問師云洎合放過者漢。

問二邊寂寂師如何闡揚師云今年無風波。

問大眾雲集合談何事師云今日拽木頭豎僧堂云莫只者个便是接學人也無師云老僧不解雙陸不解長行。

問如何是眞實人體師云春夏秋冬云與麼卽學人難會師云你問我眞實人體。

問如何是佛法大意師云你名什麼云某甲師云含元殿裏金穀園中。

問如何是七佛師師云要眠卽眠要起卽起。

問道非物外物外非道如何是物外道師便打云和尙莫打某甲已後錯打人去在師雲龍蛇易弁衲子難瞞。

師見大王入院不起以手自拍膝云會麼大王云不會師云自小出家今已老見人無力下禪牀。

問如何是忠言師云你娘醜陋。

問從上至今不忘底人如何師云不可得系心常思念十方一切佛。

問如何是忠言師云喫鐵棒。

問如何是佛向上事師便撫掌大笑。

問一鐙然百千燈一燈未審從什麼處發師便趯出一隻履又云作家卽不與麼問。

問歸根得旨隨照失宗時如何師云老僧不答者話云請和尙答話師云合與麼。

問如何是不思處師云快道快道。

問夜升兜率晝降閻浮其中爲什麼摩尼不現師云道什麼僧再問師云毗婆屍佛早畱心直至如今不得妙。

問非思量處如何師云速道速道。

問如何是衣中寶師云者一問嫌什麼云者个是問如何是寶師云與麼卽衣也失卻。

問萬里無店時如何師云禪院裏宿。

問狗子還有佛性也無師雲家家門前通長安。

問覿面相呈還盡大意也無師云低口云收不得處如何師云向你道低口。

問如何是目前一句師云老僧不如你。

問出來底是什麼人師云佛菩薩。

問靈艸未生時如何師嗅著卽腦裂云不嗅時如何師云如同立死漢云還許學人和合否師云人來莫向伊道。

問祖意與教意同別師云才出家未受戒則處問人。

問如何是聖師云不凡云如何是凡師云不聖云不凡不聖時如何師云好个禪僧。

問兩鏡相向那个最明師云闍梨眼皮蓋須彌山。

問學人近入叢林乞師指示師云蒼天蒼天。

問前句已往後句難明時如何師云喚作卽不可云請師分師云問問。

問髙峻難上時如何師云老僧不向髙峯頂。

問不與萬法爲侶者是什麼人師云非人。

問請師宗乘中道一句子師云今日無錢與長官。

問學人不別問請師不別答師云奇怪。

問三乘教外如何接人師云有此世界來日月不曾換。

問三處不通如何離識師云識是分外。

問眾機來湊未審其中事如何師云我眼本正不說其中事。

問淨地不止是什麼人師云你未是其中人在云如何是其中人師云止也。

問如何是萬法之源師云棟梁椽柱云學人不會師云拱斗叉手不會。

問一物不將來時如何師云放下著。

問路逢達道人不將語默對未審將什麼對師云人從陳州來不得許州信。

問開口是有爲如何是無爲師以手示之云者个是無爲云者个是有爲如何是無爲師云無爲云者个是有爲師云是有爲。

師示眾云佛之一字吾不喜聞。

問和尙還爲人也無師云佛佛。

問盡卻今時如何是的的處師云盡卻今時莫問那个云如何是的師云向你道莫問云如何得見師云大無外小無內。

問離四句絕百非時如何師云老僧不認得死云者个是和尙分上事師云恰是云請和尙指示師云離四句絕百非把什麼指示。

問如何是和尙家風師云內無一物外無所求。

問如何是歸根得旨師云答你卽乖。

問如何是疑心師云答你卽乖也。

問出家底人還作俗否師云出家卽是座主出與不出老僧不管云爲什麼不管師云與麼卽出家也。

問無師弟子時如何師云無漏智性本自具足又云此是無師弟子。

問不見邊表時如何師云因什麼與麼。

問澄而不淸渾而不濁時如何師云不淸不濁云是什麼師云也可憐生云如何是通方師云離卻金剛禪。

問如何是囊中寶師云嫌什麼云用不窮時如何師云自家底還重否又云用者卽重不用卽輕。

問如何是祖師的的意師涕唾云其中事如何師又唾地。

問如何是沙門行師云離行。

問眞休之處請師指師云指卽不休。

問無問時如何師云乖常語。

問四山相逼時如何師云無出迹。

問到者裏道不得時如何師云不得道云如何道師云道不得處。

問但有言句盡不出頂如何是頂外事師喚沙彌文遠文遠應喏師云今日早晚也。

問如何是毗盧師師云莫惡口。

問至道無難惟嫌揀擇如何得不揀擇師雲天上天下惟我獨尊云此猶是揀擇師云田庫奴什麼處是揀擇。

問如何是三界外人師云爭柰老僧在三界內。

問知有不有底人如何師云你若更問卽故問老僧。

師示眾云向南方趍叢林去莫在者裏僧便問和尙者裏是甚處師云我者裏是柴林。

問如何是毗盧師師云性是弟子。

問歸根得旨時如何師云太慌忙生云不審師云不審從甚處起。

劉相公入院見師掃地問大善知識爲什麼卻掃塵師雲從外來。

問利劍出匣時如何師云黑雲正問之時如何弁白師云無者閒工夫云叉手向人前爭柰何師云早晚見你叉手云不叉手時如何師云誰是不叉手者。

問如何是沙門得力處師云你什麼處不得力。

問如何是和尙示學人處師云目前無學人云與麼卽不出世也師便珍重。

問祖意與教意同別師作拳安頭上云和尙猶有者个在師卸下帽子云你道老僧有个什麼。

問心又不停不住時如何師云是活物是者个正被心識使在云如何得不被心識使師便低頭。

問道從何生師云者个卽生也道不屬生滅云莫是天然也無師云者个是天然道卽不與麼。

問祖意與教意同別師云會得祖意便會教意。

問如何是異類中行師云唵﹝口部﹞啉唵﹝口部﹞啉。

問髙峻難上時如何師云老僧自住峯頂云爭柰曹溪路側何師云曹溪是惡云今時爲什麼不到師云是渠髙峻。

問如何是寶月當空師云塞卻老僧耳。

問毫釐有差時如何師云粗云應機時如何師云屈。

問如何是沙門行師展手拂衣。

問祖佛命不斷處如何師云無人知。

問未審權機喚作什麼師云喚作權機。

問學人近入叢林不會乞師指示師云未入叢林更是不會。

問從上古徳將何示人師云不因你問老僧也不知有古徳云請師指示師云老僧不是古徳。

問佛花未發如何弁得貞實師云是貞是實云是什麼人分上事師云老僧有分闍梨有分。

問如何是佛師云你是什麼人。

問驀直路時如何師云驀直路。

問如何是玄中不斷玄師云你問我是不斷玄。

問覺花未發時如何弁得眞實師云已發也云未審是眞是實師云眞卽實實卽眞。

問還有不報四恩三徳者也無師云有云如何是師云者辜恩負徳漢。

問貧子來將什麼物與他師云不欠少。

問如何是趙州正主師云老僧是從諗。

有婆子問婆是五障之身如何免得師云願一切人生天願婆婆永沈苦海。

問朗月當空時如何師云猶是階下漢云請師接上階師雲月落了來相見。

師有時示眾云老僧初到藥山時得一句子直至如今齁齁地飽。嘉興大藏經趙州和尙語錄

趙州和尙語錄卷下

並對機勘弁偈頌等

師因在室坐禪次主事報和尙云大王來禮拜大王禮拜了左右問烈土王來爲什麼不起師云你不會老僧者裏下等人來出三門接中等人來下禪牀接上等人來禪牀上接不可喚大王作中等下等人也恐屈大王大王歡喜再三請入內供養。

師因問周員外你還夢見臨濟也無員外豎起拳師云那邊見外云者邊見師云什麼處見臨濟員外無對師問周員外什麼處來云非來非去師云不是老鴉飛來飛去。

師示眾云才有是非紛然失心還有答話分也無後有僧舉似洛浦洛浦扣齒又舉侶云居云居云何必僧舉似師師雲南方大有人喪身失命僧云請和尙舉師才舉僧便指傍僧云者个師僧喫卻飯了作什麼語話。

師因看金剛經次僧便問一切諸佛及諸佛阿耨菩提皆從此經出如何是此經師云金剛般若波羅蜜經如是我聞一時佛在捨衛國僧云不是師云我自理經也不得。

因僧辭去師云闍梨出外忽有人問還見趙州否你作麼生祗對云只可道見師云老僧是一頭驢你作麼生見無語。

師問新到從什麼處來雲南方來師云還知有趙州關麼云須知趙州關者師叱云者販私鹽漢又云兄弟趙州關也難過云如何是趙州關師云石橋是。

有僧從雪峯來師云上座莫住此間老僧者裏只是避難所在佛法盡在南方云佛法豈有南北師云直饒你從云居雪峯來也只是个擔板漢云未審那邊事如何師云你因什麼夜來尿牀云達後如何師云又是阿屎。

示眾云我此間有出窟師子亦有在窟師子只是難得師子兒時有僧彈指對之師云是什麼云師子兒師云我喚作師子兒是是罪過你更行趯踏。

問新到離什麼處云離雪峯師云雪峯有什麼言句示人云和尙尋常道盡十方世界是沙門一隻眼你等諸人向什麼處阿師云闍梨若回寄个鍬子去。

師因捨衣俵大眾次僧便問和尙總捨卻了用个什麼去師召云湖州子僧應諾師云用个什麼。

師示眾云未有世界早有此性世界壞時此性不壞僧問如何是此性師云五蘊四大云此猶是壞如何此性師云四大五蘊。

定州有一座主到師問習何業云經律論不聽便講師舉手示之還講得者个麼座主茫然不知師云直饒你不聽便講得也只是个講經論漢若是佛法未在云和尙卽今語話莫便是佛法否師云直饒你問得答得總屬經論佛法未在無語。

師因問一行者從什麼處來云北院來師云那院何似者院行者無對有僧在邊立師令代行者語僧代雲從那院來師笑之師又令文遠代之文遠云行者還是不取師語話。

師問座主所習何業云講維摩經師云維摩經步步是道場座主在什麼處無對師令全益代座主語全益云只者一問可識道場麼師云你身在道場裏心在什麼處速道取云和尙不是覓學人心師云是云只者一問一會是什麼師云老僧不在心所裏法過眼耳鼻舌身意而知解云旣不在心數里和尙爲什麼覓師云爲你道不得云法過眼耳鼻舌身意而不解作麼生道不得師云喫我涕唾。

師問僧你曾看法華經麼云曾看師云經中道納衣在空閒假名阿練若誑惑世間人你作麼生會僧擬禮拜師云你披納衣來否云披來師云莫或我云如何得不或去師云自作活計莫取老僧語。

師問座主所習何業云講維摩經師云那个是維摩祖父云某甲是師云爲什麼卻爲兒孫傳語無對。

師一日上堂僧才出禮拜師乃合掌珍重又一日僧禮拜師云好好問云如何是禪師云今日天陰不畣話。

問新到從何方來云無方面來師乃轉背僧將坐具隨師轉師云大好無方面。

問新到從什麼處來雲南方來師云三千里外逢莫戲云不曾師云摘楊花摘楊花。

丰幹到五臺山下見一老人干云莫是文殊也無老人云不可有二文殊也幹便禮拜老人不見有僧舉似師師云丰幹只具一隻眼師乃令文遠作老人我作丰幹師云莫是文殊也無豈有二文殊也師云文殊文殊。

師問二新到上座曾到此間否云不曾到師云喫茶去又問那一人曾到此間否云曾到師云喫茶去院主問和尙不曾到教伊喫茶去卽且致曾到爲什麼教伊喫茶去師云院主院主應喏師云喫茶去。

師到云居云居云老老大大何不覓个住處師云什麼處住得云居云前面有古寺基師云與麼卽和尙自住取師又到茱萸茱萸云老老大大何不覓个住處去師云什麼處住得茱萸云老老大大住處也不識師云三十年弄馬騎今日卻被驢撲師又到茱萸方丈上下觀瞻茱萸云平地喫交作什麼師云只爲心粗。

師一日將拄杖上茱萸法堂上東西來去萸云作什麼師雲探水萸云我者裏一滴也無探个什麼師將杖子倚壁便下去臺山路上有一婆子要問僧僧問臺山路向什麼處去云驀直去僧才行婆云又與麼去也師聞後便去問臺山路向什麼處去云驀直去師才行婆云又與麼去也師便歸舉似大眾云婆子今日被老僧勘破了也。

師見僧來挾火示之云會麼僧云不會師云你不得喚作火老僧道了也師挾起火雲會麼云不會師卻云此去舒州有投子山和尙你去禮拜問取因緣相契不用更來不相契卻來其僧便去才到投子和尙處投子乃問近離什麼處云離趙州特來禮拜和尙投子云趙州老人有何言句僧乃具舉前話投子乃下禪牀行三五步卻坐云會麼僧云不會投子云你歸舉似趙州其僧卻歸舉似師師云還會麼云未會師云也不教多也。

洞山問僧什麼處來云掌鞋來山云自解依他云依他山云他還指闍梨也無無對師代云若允卽不違普化喫生菜臨濟見云普化大似一頭驢普化便作驢啼臨濟便休去普化云臨濟小廝兒只具一隻眼師代云但與本分艸料。

保壽問胡釘教莫便是胡釘教否云不敢保云還釘得虛空麼云請打破虛空來保壽便打卻云他後有多口阿師與你點破在胡釘教後舉似師師云你因什麼被他打云不知過在什麼處師云只者一縫上不柰何更教他打破釘教便會師代云且釘者一縫師問新到離什麼處云雪峯來師云雪峯有什麼言句示人云雪峯尋常道盡十方世界都來是沙門一隻眼你諸人向什麼處阿師云你若回寄闍梨一个鍬子去。

師因行路次見一婆子問和尙住什麼處師云趙州東院西師舉向僧云你道使那个西字一僧云東西字一僧云依棲字師云汝兩人總作得鹽鐵判官。

師與侍郎遊園見兔走過侍郎問和尙是大善知識兔子見爲什麼走師云老僧好殺。

師因見僧掃地次遂問與麼掃還得淨潔也無雲轉掃轉多師云豈無撥塵者也云誰是撥塵者師云會麼云不會師云問取云居去其僧乃去問云居如何是撥塵者云居云者瞎漢。

師問僧你在此間多少時也云七八年師云還見老僧麼云見師云我作一頭驢你作麼生見云入法界見師云我將爲你有此一著枉喫了如許多飯僧云請和尙道師云因什麼不道向艸料裏見。

師問菜頭今日喫生菜熟菜菜頭提起一莖菜師云知恩者少負恩者多。

有俗行者到院燒香師問僧伊在那里燒香禮拜我又共你在者裏語話正與麼時生在那頭僧云和尙是什麼師云與麼卽在那頭也云與麼已是先也師笑之。

師與小師文遠論義不得占勝占勝者輸糊餅師云我有一頭驢遠云我是驢紂師云我是驢糞遠云我是糞中虫師云你在彼中作麼遠云我在彼中過夏師云把將糊餅來。

師因入內回路上見一幢子無一截僧問云幢子一截上天去也入地去也師云也不上天也不入地云向什麼處去師云撲落也。

師坐次一僧才出禮拜師云珍重僧伸問次師云又是也。

師因在檐前立見燕子語師云者燕子喃喃地招人言語僧問未審他還甘也無師云依俙似曲才堪聽又被風吹別調中。

有僧辭去師云什麼處去云閩中去師云閩中大有兵馬你須回避云向什麼處回避師云恰好。

有僧上參次見師衲衣蓋頭坐次僧便退師云闍梨莫道老僧不祗對。

師問僧從什麼處來雲南方來師云共什麼人爲伴雲水牯牛師云好个師僧因什麼與畜生爲伴云不異故師云好个畜生云爭肯師云不肯且從還我伴來。

師問僧堂中還有祖師也無雲有師云喚來與老僧洗腳。

堂中有二僧相推不肯作第一座主事白和尙師云總教他作第二座云教誰作第一座師云裝香著云裝香了也師云戒香定香。

師問僧離什麼處云離京中師云你還從潼關過麼云不歷師云今日捉得者販私鹽漢。

因送亡僧師云只是一个死人得無量人送又云許多死漢送一个生漢時有僧問是心生是身生師云身心俱不生云者个作什麼師云死漢。

有僧見貓兒問云某甲喚作貓兒未審和尙喚作什麼師云是你喚作貓兒。

因鎭州大王來訪師侍者來報師云大王來師云大王萬福侍者云未在方到三門下師云又道大王來也。

因上東司召文遠文遠應喏師云東司上不可與你說佛法也。

因在殿上過乃喚侍者侍者應喏師云好一殿功徳侍者無對。

師因到臨濟方始洗腳臨濟便問如何是祖師西來意師云正值洗腳臨濟乃近前側聆師云若會便會不會更莫啖啄作麼臨濟拂袖去師云三十年行腳今日爲人錯下注腳。

師因到天臺國淸寺見寒山拾得師云久響寒山拾得到來只見兩頭水牯牛寒山拾得便作牛斗師云叱叱寒山拾得咬齒相看師便歸堂二人來堂內問師適來因緣作麼生師乃呵呵大笑。

一日二人問師什麼處去來師云禮拜五百尊者二人云五百頭水牯牛聻尊者師云爲什麼作五百頭水牯牛去山云蒼天蒼天師呵呵大笑。

師行腳時見二庵主一人作ㄚ角童師問訊二人殊不顧來日早晨ㄚ角童將一鐺飯來放地上分作三分庵主將席子近前坐ㄚ角童亦將席近前相對坐亦不喚師師乃亦將席子近前坐ㄚ童目顧於師庵主云莫言侵早起更有夜行人師云何不教詔這行者庵主云他是人家男女師云洎合放過ㄚ童便起顧視庵主云多口作麼ㄚ童從此入山不見。

師因看經次沙彌文遠入來師乃將經側視之沙彌乃出去師隨後把住云速道速道文遠云阿彌陀佛阿彌陀佛師便歸方丈。

因沙彌童行參師向侍者道教伊去侍者向行者道和尙教去師雲沙彌童行得入門侍者在門外。

師行腳時到一尊宿院才入門相見便云有麼有麼尊宿豎起拳頭師雲水淺船難泊便出去又到一院見尊宿便云有麼有麼尊宿豎起拳頭師云能縱能奪能取能撮禮拜便出去。

師一日拈數珠問新羅長老彼中還有者个也無雲有師云何似者个云不似者个師云旣有爲什麼不似無語師自代云不見道新羅大唐。

問新到什麼處來雲南方來師豎起指云會麼云不會師云動止萬福不會。

師行腳時問大慈般若以何爲體慈云般若以何爲體師便呵呵大笑而出大慈來日見師掃地次問般若以何爲體師放下掃帚呵呵大笑而去大慈便歸方丈。

師到百丈百丈問從什麼處來雲南泉來百丈雲南泉有何言句示人師云有時道未得之人亦須峭然去百丈叱之師容愕然百丈云大好峭然師便作舞而出。

師到投子處對坐齋投子將蒸餅與師喫師云不喫不久下糊餅投子教沙彌度與師師接得餅卻禮沙彌三拜投子默然。

因僧寫師眞呈師師云若似老僧卽打殺我若不似卽燒卻。

師因與文遠行次乃以手指一片地云這里好造一个巡鋪子文遠便去彼中立云把將公驗來師便打一摑遠云公驗分明過。

師問新到近離甚處雲臺山師云還見文殊也無僧展手師云展手頗多文殊誰睹云只守气急殺人師云不睹雲中雁焉知沙塞寒。

問遠遠投師請師一接師云孫賓門下因什麼鉆龜僧拂袖出去師云將爲當榮折他雙足。

師與首座看石橋乃問首座是什麼人造云李膺造師云造時向什麼處下手無對師云尋常說石橋問著下手處也不知。

有新羅院主請師齋師到門首問此是什麼院云新羅院師云我與你隔海。

問僧什麼處來云云居來師云云居有什麼言句云僧問靈羊掛角時如何云居云六六三十六師云云居師兄由在僧卻問未審和尙尊意如何師云九九八十一。

有一婆子日晚入院來師云作什麼婆云寄宿師云者裏是什麼所在婆呵呵大笑而去。

師出外逢見一个婆子提一个籃子師便問什麼處去云偸趙州筍去師云忽見趙州又作麼生婆子近前打一掌。

師因見院主送生飯鴉子見便總飛去師云鴉子見你爲什麼卻飛去院主云怕專甲師云是什麼語話師代云爲某甲有殺心在。

師問僧什麼處來云江西來師云趙州著在什麼處僧無對。

師從殿上過見一僧禮拜師打一棒云禮拜也是好事師云好事不如無。

師因參潼關潼關問師云你還知有潼關麼師云知有潼關云有公驗者卽得過無公驗者不得過師云忽遇鑾駕來時如何關云也須檢點過云你要造反師到寶壽寶壽見師來遂乃背面而坐師便展坐具寶壽起立師便出去。

師在南泉時泉牽一頭水牯牛入僧堂內巡堂而轉首座乃向牛背上三拍泉便休去師後將一束艸安首座面前首座無對。

有秀才見師乃贊嘆師云和尙是古佛師云秀才是新如來。

有僧問如何是涅槃師云我耳重僧再問師云我不害耳聾乃有頌騰騰大道者對面涅槃門但坐念無際來年春又春。

有僧問生死二路是同是別師乃有頌道人問生死生死若爲論雙林一池水朗月耀乾坤喚他句上識此是弄精魂欲會个生死顚人說夢春。

有僧問諸佛有難火焰裏藏身和尙有難向什麼處藏身師乃有頌渠說佛有難我說渠有災但看我避難何處有相隨有無不是說去來非去來爲你說難法對面識得未。

十二時歌

雞鳴醜愁見起來還漏逗裙子褊衫个也無袈裟形相些些有褌無腰褲無口頭上靑灰三五斗北望修行利濟人誰知變作不喞澑

平旦寅荒村破院實難論解齋粥米全無粒空對閒窗與隙塵惟雀噪勿人親獨坐時聞落葉頻誰道出家憎愛斷思量不覺淚沾巾

日出卯淸淨卻翻爲煩惱有爲功徳被塵幔無限田地未曾掃攢眉多稱心少叵耐東村黑黃老供利不曾將得來放驢喫我堂前艸

食時辰煙火徒勞望四鄰饅頭子前年別今日思量空咽津持念少嗟嘆頻一百家中無善人來者秪道覓茶喫不得茶噇去又嗔

禺中巳削髮誰知到如此無端被請作村僧屈辱饑淒受欲死胡張三黑李四恭敬不曾生些子適來忽爾到門頭惟道借茶兼借紙

日南午茶飯輪還無定度行卻南家到北家果至北家不推注苦沙鹽大麥醋蜀黍米飯齏萵苣惟稱供養不等閒和尙道心須堅固

日昳未者回不踐光陰地曾聞一飽忘百饑今日老僧身便是不習禪不論義鋪个破席日裏睡想料上方兜率天也無如此日炙背

晡時申也有燒香禮拜人五个老婆三个癭一雙面子黑皴皴油麻茶實是珍金剛不用苦張筋願我來年蠶麥熟羅睺羅兒與一文

日入酉除卻荒涼更何守雲水髙流定委無歷寺沙彌鎭長有出格言不到口枉續牟尼子孫後一條拄丈粗楋藜不但登山兼打狗

黃昏戌獨坐一間空暗室陽焰燈光永不逢眼前純是金州漆鐘不聞虛度日惟聞老鼠鬧啾喞憑何更得有心情思量念个波羅蜜

人定亥門前明月誰人愛向裏惟愁臥去時勿个衣裳著甚蓋劉維那趙五戒口頭說善甚奇怪任你山僧囊罄空問著都緣總不會

半夜子心境何曾得暫止思量天下出家人似我住持能有幾土榻牀破蘆老楡木枕全無被尊像不燒安息香灰裏惟聞牛糞气

見起塔乃有頌

本自圓成何勞疊石名邈雕鐫與吾懸隔若人借問終不指畫

因見諸方見解異途乃有頌呵

趙州南石橋北觀音院裏有彌勒祖師遺下一隻履直至如今覓不得

因魚鼓有頌

四大猶來造化功有聲全貴裏頭空莫怪不與凡夫說只爲宮商調不同

因蓮花有頌

奇異根苗帶雪鮮不知何代別西天淤泥深淺人不識出水方知是白蓮

趙州和尙語錄卷下﹝終﹞

趙州眞際禪師行狀

師卽南泉門人也俗姓郝氏本曹州郝鄕人也諱從諗鎭府有塔記云師得七百甲子歟值武王微沐避地岨崍木食艸衣僧儀不易師初隨本師行腳到南泉本師先人事了師方乃人事南泉在方丈內臥次見師來參便問近離什麼處師云瑞像院南泉云還見瑞像麼師云瑞像卽不見卽見臥如來南泉乃起問你是有主沙彌無主沙彌師對云有主沙彌泉云那个是你主師云孟春猶寒伏惟和尙尊體起居萬福泉乃喚維那云此沙彌別處安排師受戒後聞受業師在曹州西住護國院乃歸院省覲到後本師令郝氏云君家之子遊方已回其家親屬忻懌不已只候來日咸往觀焉師聞之乃云俗塵愛网無有了期已辭出家不願再見乃於是夜結束前邁其後自攜瓶錫徧歷諸方常自謂曰七歲童兒勝我者我卽問伊百歲老翁不及我者我卽教佗年至八十方住趙州城東觀音院去石橋十里已來住持枯槁志效古人僧堂無前後架旋營齋食繩牀一腳折以燒斷薪用繩系之每有別制新者師不許也住持四十來年未嘗賫一封書告其檀越因有南方僧來舉問雪峯古澗寒泉時如何雪峯云瞪目不見底學云飲者如何峯云不從口入師聞之曰不從口入從鼻孔裏入其僧卻問師古澗寒泉時如何師云苦學云飲者如何師云死雪峯聞師此語贊云古佛古佛雪峯因此後不答話矣厥後因河北燕王領兵收鎭府旣到界上有觀气象者奏曰趙州有聖人所居戰必不勝燕趙二王因展筵會俱息交鋒乃問趙之金地上士何人或曰有講華嚴經大師節行孤邈若歲大旱咸命往臺山祈禱大師未回甘澤如瀉乃曰恐未盡善或云此去一百二十里有趙州觀音院有禪師年臘髙邈道眼明白僉曰此可應兆乎二王稅駕觀焉旣屆院內師乃端坐不起燕王遂問曰人王尊耶法王尊耶師云若在人王人王中尊若在法王法王中尊燕王惟然矣師良久中間問阿那个是鎭府大王趙王應喏弟子﹝緣趙州屬鎭府以表知重之禮﹞師云老僧濫在山河不及趍面須臾左右請師爲大王說法師云大王左右多爭交老僧說法乃約令左右退師身畔時有沙彌文遠髙聲云啟大王不是者个左右大王乃問是什麼左右對曰大王尊諱多和尙所以不敢說法燕王乃云請禪師去諱說法師云故知大王曩劫眷屬俱是冤家我佛世尊一稱名號罪滅福生大王先祖才有人觸著名字便生嗔怒師慈悲非倦說法多時二王稽首贊嘆珍敬無盡來日將回燕王下先鋒使聞師不起淩晨入院責師傲兀君侯師聞之乃出迎接先鋒乃問曰昨日見二王來不起今日見某甲來因何起接師云待都衙得似大王老僧亦不起接先鋒聆師此語再三拜而去尋後趙王發使取師供養旣屆城門闔城威儀迎之入內師才下寶輦王乃設拜請師上殿正位而坐師良久以手斫額云階下立者是何官長左右云是諸院尊宿並大師大徳師云他各是一方化主若在階下老僧亦起王乃命上殿是日齋筵將罷僧官排定從上至下一人一問一人問佛法師旣望見乃問作什麼云問佛法師云這里已坐卻老僧那里問什麼法二尊不並化﹝此乃語之詞也﹞王乃令止其時國後與王俱在左右侍立國後云請禪師爲大王摩頂受記師以手摩大王頂云願大王與老僧齊年是時迎師權在近院駐泊獲時選地建造禪宮師聞之令人謂王曰若動著一莖艸老僧卻歸趙州其時竇行軍願捨果園一所直一萬五千貫號爲眞際禪院亦云竇家園也師入院後海眾云臻是時趙王禮奉燕王從幽州奏到命服鎭府具威儀迎接師堅讓不受左右舁箱至師面前云大王爲禪師佛法故堅請師著此衣師云老僧爲佛法故所以不著此衣左右云且看大王面師云又幹俗官什麼事乃躬自取衣掛身上禮賀再三師惟知應喏而已師住趙州二年將謝世時謂弟子曰吾去世之後焚燒了不用淨淘舍利宗師弟子不同浮俗且身是幻舍利何生斯不可也今小師送拂子一枝與趙王傳語云此是老僧一生用不盡底師於戊子歲十一月十日端坐而終於時竇家園道俗車馬數萬餘人哀聲振動原野趙王於時盡送終之禮感嘆之泣無異金棺匿彩於俱屍矣莫不髙營雁塔特豎丰碑謚號曰眞際禪師光祖之塔後唐保大十一年孟夏月旬有三日有學者咨問東都東院惠通禪師趙州先人行化厥由作禮而退乃授筆錄之具實矣。

