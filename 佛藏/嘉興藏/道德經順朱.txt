嘉興大藏經道徳經順朱

道徳經順朱敍

余閱玄聖言質而不文朴而非器與素王言西方聖人言合故取而釋之蓋由學者請箋禪林寶訓順朱訖復請曰道徳經講解者累數百家咸各出己意讀者更是難曉乞師順文淺顯開諭季而許之遂就正文順朱塡墨略增意義𨿽薄而無味不過使讀之者不離言不卽言易於領會焉耳若果於此五千言中領會得則不惟看易言學言庸言易卽看圓覺言楞嚴言華嚴言亦不難矣。

華巖徳玉敍。

贊曰王者師民之寶指李非姓白髮非老尼父稱猶龍嬰兒恆自抱憲宗尊謚上皇七聖列封祖考灼然紫气徹關頭眾妙之門人難造﹝又﹞元始天尊辭侯成子變名變姓百矣千矣生李兮何嘗生死槐兮何嘗死身騎靑牛兮示荷負而不恃手持眞經兮發玄文於袖裏直斯陳迹五千言詎止流傳一尹喜。

道徳經順朱卷上

蜀渝華巖季而關聖可徳玉順朱

體道一章

道可道非常道名可名非常名無名天地之始有名萬物之母故常無欲以觀其妙常有欲以觀其竅此兩者同出而異名同謂之玄玄之又玄眾妙之門。

﹝道理也卽日用所當行之常理也可道之道言也常乃不遷不變的意思名常名也始初也母生生不息的意思妙奧妙也深微的意思竅關竅也通徹的意思此一章示體道之本宜恆常不變不可偏觀的意思日用當行之常道在眼見在耳聞在手捉在足奔本不遷變豈不可言哉蓋言默不足以載之也若是可言則就是言句了豈是不迀不變的常道道本無名彊名曰道此亙古亙今常名也豈不可名哉若執此名爲實而可名之豈是不遷不變的常名能名無名詎非天地之初乎杳杳無形存之可也曁其有名詎非萬物之母乎生生有象守之可也由此觀之宜恆於未始有物之先以觀察那杳杳無形何其深微恆於物色旣彰之後以觀察那生生有象何其通徹此有欲無欲一事兩端同條共貫二名一體統妙統微俱謂之玄何也有欲者形之彰也無欲者神之隱也神隱深微可謂玄矣形猶通徹玄更玄焉孰有加於此哉萬物之妙咸從斯以出入也執偏不圓不善體道者不可與之言也﹞。

養身二章

天下皆知美之爲美斯惡已皆知善之爲善斯不善已故有無相生難易相成長短相形髙下相傾音聲相和前後相隨是以聖人處無爲之事行不言之教萬物作焉而不辭生而不有爲而不恃功成而弗居夫惟弗居是以不去。

﹝皆咸也知曉也美好也斯卽也斯惡已言卽惡了也下斯不善意同傾奪也辭言辭也恃賴也惟專辭居處也不居言不處功勛的意思去退也此一章示養身之道當處無爲而不居功的意思凡天下之人咸曉得美好之爲美好殊不知卽就醜惡了也咸曉得善之爲善殊不知卽就不善了也至於有生於無無生於有難成於易易成於難長形於短短形於長髙傾於下下傾於上音和乎聲聲和乎音前隨於後後隨於前盡天下人伎倆咸是如此豈識聖人養身之道哉是以聖人之養身也處乎無爲而曷常以有爲爲事行乎不言而曷常以有言爲教此仁術也能識此則萬物旣作吾亦與之俱作而不假言辭𨿽生不生生而未嘗有𨿽爲無爲爲而無所賴𨿽功無功功成而不處夫惟功勛不居處則自無美名名旣不有身何必退如此功不處卽是功成名旣無則名遂身不退卽退也養身之法有邁於斯者吾不得而知也﹞。

安民三章

不尙賢使民不爭不貴難得之貨使民不爲盜不見可欲使心不亂是以聖人之治虛其心實其腹弱其志疆其骨常使民無知無欲使夫知者不敢爲也爲無爲則無不治。

﹝尙崇也賢是有才徳的人貴重也奇珍爲難得之貨爭競也盜竊也可欲卽功名財利稱意之事虛心俾其無思實腹莫令有漏弱志戒毋多事疆骨謹守無知使知者不敢爲是責在民上的意思爲無爲是與爲民上者立个主宰的意思無不治是功不浪施的意思此一章示安民之要貴乎無知無欲的意思君主不崇尙賢良則小民自不爭競趨求名位君主不貴重珍寶則小民自不竊盜貪榮財利稱意之事不令小民見之則小民之心自不昏亂是這个意思所以聖人之治天下也一味教人虛心而絕思想實腹而勿滲漏志若多事戒而弱之骨旣無知謹而守之恆使下民抱朴而無知少私而無欲縱使他有纖知猶存有纖欲未盡亦不敢勉彊以爲之也爲民上者能使民如此則是道常無爲而無所不爲也天下焉有不治者哉所以安民之法不貴事事而貴無事矣﹞。

無源四章

道沖而用之或不盈淵乎似萬物之宗挫其銳解其紛和其光同其塵湛兮似若存吾不知誰之子象帝之先。

﹝沖虛也或似難以形容的意思淵深也宗主也挫折也銳鋒鋩也解釋也紛繁亂也和光韜其明也同塵混於俗也湛寂也存在也象亦似也帝上帝也卽造化的意思先言更在前也此一章示無源道體深廣莫測的意思形而上者謂之道形而下者謂之器沖虛則形而上者也形上虛無無物不受盡古今遐邇事物在其間不似一粟之在太倉乎故曰或不盈上善若水利萬物而不爭故淵兮似可以爲萬物之宗主也道以鈍爲利故鋒鋩不可露道以安爲榮故繁亂宜當解韜光以挫銳混俗以解紛湛兮寂兮若亡若存焉耳旣然如是吾不知伊誰之子耶吾恐此道也𨿽上帝猶未易以當之意者其似乎在上帝之先欻無源道體誠哉叵測﹞。

虛用五章

天地不仁以萬物爲芻狗聖人不仁以百姓爲芻狗天地之間其猶橐籥乎虛而不屈動而愈出多言數窮不如守中。

﹝仁者心之徳愛之理也芻艸也橐籥冶鑄所用致風之器也橐者外之櫝所以受籥也籥者內之管所以鼓橐也屈郁也抑而不伸的意思數音朔屢也此一章示虛用無作在乎守中的意思天地好生豈不仁於萬物哉特無愛惡於萬物有似於不仁耳不仁乃大仁也譬如結芻爲狗設之於祭祀之間飾以彩虔而奉豈愛之耶特時之當用適然而用耳祀訖而棄之行者踐樵者焚豈惡之耶特時之當棄適然而棄耳安有愛惡之心於其間哉聖人之於民亦如是也特無以愛惡相擾而民性自全生死得喪吾何與焉𨿽未嘗仁而仁亦大矣天地之於萬物又不亦猶夫橐籥虛中無心應用者乎及其方用也心空腹實虛而不屈志弱骨疆動而愈出信乎應用不在多言也多言則爲也爲者敗之數言數窮多爲多敗故不如守中之無爲也無爲則虛也善虛用者其可外於斯理乎﹞。

成像六章

谷神不死是謂玄牝玄牝之門是謂天地根綿綿若存用之不動。

﹝谷虛也牝卽前章所謂母也綿綿不斷絕也此一章示成像之妙妙用不已之意思穀至虛而猶有形神則虛而無形也旣虛而無形則無生者誰當其死豈不謂之幽深叵測至玄至妙生生不息之牝母也耶要知此幽玄牝母眾妙之門戶卽是生天生地生人之根本也自古自今綿綿不絕若存若亡而不可以眼見不用則已若一用之虛而不屈動而愈出總不見有勤勞之象焉成像之妙有如此者﹞。

韜光七章

天長地久天地所以能長且久者以其不自生故能長生是以聖人後其身而身先外其身而身存非以其無私邪故能成其私。

﹝四以字細看首以爲也次以因也是以事因也未以用也先尊也存猶壽也上私字單貼人下私字兼天地說此一章示韜光宜法天地的意思天地人一也天無私覆地無私載人無私存天旣長覆地旣久載人胡爲而不久存也天之所以能長地之所以能久者因其不自認其生故所以能長生能久生也是這个事因聖人法之後其身而不千祿髙尙其志身似不尊也而人反尊之外其身而不加愛芻粟自飽身似不壽也而反不死此豈不是用人無私存之道也耶故所以能成其三無私焉耳人心同天地何用晦迹爲﹞。

易性八章

上善若水水善利萬物而不爭處眾人之所惡故幾於道居善地心善淵與善仁言善信正善治事善能動善時夫惟不爭故無尢。

﹝上最也大也善道也性也上善猶言最上大道也利澤也處居也惡不愛也幾近也居善已下數善字取善曰善尢過也此一章示成性貴圓融的意思最上大道無可比諭略而諭之有似於水水善者何澤利萬物而不矜功不處髙潔乃處眾人所惡卑污之處故差近於道焉水不擇大小廣狹可容卽受居善地也澄徹淸深無物不鑑心善淵也利澤動植不求其報與善仁也流注潺湲適時不易言善性也洗滌於準用之不勤政善治也遇物賦形能乘舟楫事善能也冬凝春泮不失其節動善時也此誠處惡利物不爭之能事矣而誰與之爭耶旣無與爭何過咎之有此水之所以爲上善也﹞。

運夷九章

持而盈之不如其已揣而銳之不可長保金玉滿堂莫之能守富貴而驕自遺其咎功成名遂身退天之道。

﹝持扶也盈溢也已止也揣探摸的意思銳尖利也咎禍殃也此一章示人運用平夷知進退存亡而不失其正的意思人畏其溢而扶持之不如止而不使溢之爲妙也人畏其銳而探摸之其鋒芒脆利豈能永久保其不折乎夫金玉旣已盈矣而更貪未有不溢者富貴旣已銳矣而更驕未有不禍者然則何法運用以免此患哉法天之道而已矣何謂天道月滿則虧日中則昃聖人不過是成功不居美名不處退身守正焉耳髙尙其志咎如之何﹞。

能爲十章

載營魄抱一能無離乎專气致柔能嬰兒乎滌除玄覽能無疵乎愛民治國能無爲乎天門開闔能無雌乎明白四達能無知乎生之畜之生而不有爲而不恃長而不宰是謂玄徳。

﹝載乘也指身而言如車馬之載物也營營營也不定貌魄魂魄心之精爽也焦筆乘謂淸虛則魄卽魂住著則魂卽魄如水凝爲水水泮爲水其實一耳季而謂卽人之情也反之爲性又卽人之意也收之爲心營營不斂是謂坐馳載營魄復性之謂也玄覽玄妙之見也疵病也天門卽玄牝之門也畜養也宰主也此一章示復性愛民之大功能要爲而不恃的意思凡人之魄時時營爲日趨於有若能載之則乘乘然有歸也化有爲無滌情歸性人分二而我抱一其孰使離乎心有是非气無分別專一其气致盡乎桑非嬰兒純一不雜其孰能之眾人之病粗而易除學者之病微而難遣玄覽藥病執之更重能無疵乎金屑𨿽貴落眼成翳是故當滌除之也身旣治矣國如之何抱一則身全愛民則國富能拱默在上無爲而治乎專气則存牝門致深離出入能虛心弱志而無難乎見病蠲除而朗潔縱橫無閡而四通能實腹彊骨而無知乎若果能無爲能無難佳無知何防生之而爲象帝先畜之而爲眾父父𨿽生不生生而不取以爲有𨿽爲無爲爲而不恃以爲功𨿽長不長長而不自以爲主夫是之謂深玄之徳欲能爲復性者可忽於斯乎﹞。

無用十一章

三十輻共一轂當其無有車之用埏埴以爲器當其無有器之用鑿戶牖以爲室當其無有室之用故有之以爲利無之以爲用。

﹝輻乃輪上所輳眾木轂卽輪轑利轉之總木謂輻輳眾木而成一車也無車中虛處也下無同埏和也埴黏土也謂用水和合黏土以爲陶器也半門曰戶牖窗也此一章示虛無以明利用的意思三十散木輻輳同於輪轂而成一車也其車之用必在沖虛不盈無物之處焉水和黏土而成坯火煆土坯而爲器也其器之用亦在橐籥守中虛無之處焉開戶出入豁牖通明而爲室也其室之用亦在明白四達虛無之處焉有輻共轂可以利任重致遠而不可以用容人物當其車之無可以用容人物而不可以利任重致遠有埏埴可以利盛受而不可以用貯藏當其器之無可以用貯藏而不可以利盛受有戶牖可以利出入通明而不可以用舉措寢處當其室之無可以用舉措寢處而不可以利出入通明故曰有之以爲利無之以爲用人能實腹彊骨以保身有之以爲利也虛心弱志以養气無之以爲用也易曰精義入神以致用也利用安身以崇徳也其斯之謂歟﹞。

檢欲十二章

五色令人目盲五音令人耳聾五味令人口爽馳騁田獵令人心發狂難得之貨令人行妨是以聖人爲腹不爲目故去彼取此。

﹝爽失也差也馳馳馬疾驅也騁直馳也畋獵逐禽獸以除害也此言貪求無厭的意思春曰田冬曰獵妨害也咎也此一章示檢欲之道言勿貪外以害內的意思靑黃赤白黑五色也目欲之不已而不知檢未有不爲色所盲者宮商角徵羽五音也耳欲之不已而不知檢未有不爲音所聾者酸辛甘鹹苦五味也口欲之不已而不知檢未有不爲味所失者馳求騁逐冬獵春田心心增無厭之貪而不知檢未有不發妄號之狂者奇珍異寶塞梁充棟持而盈之而不知已未有不遺其咎害者以是之故聖人但爲腹而養已不爲目而循物故悉去彼在外之諸妄而獨取此在內之一眞也此檢欲保身之實學也季而謂老子文法多錯綜捷略不如其已不可長保文錯意錯錯綜也爲腹不爲目舉目不言耳口心行文簡義精捷略也﹞。

厭恥十三章

寵辱若驚貴大患若身何謂寵辱寵爲下得之若驚失之若驚是謂寵辱若驚何謂貴大患若身吾所以有大患者爲吾有身及吾無身吾有何患故貴以身爲天下者則可寄於天下愛以身爲天下者乃可以托於天下。

﹝寵是功名爵祿辱乃削位損財驚駭也貴重也寄傳也愛惜也托附也此一章示厭寵斯無辱外身卽無患的意思凡天下人只知寵之爲寵殊不知卽就辱了也言辱生於寵故皆若驚焉人只知身之爲身可重殊不知卽是重大患了也言患生▆身故均是患焉且道何以爲寵辱若驚耶有寵卽有辱辱下則寵亦斯下矣得富而驚恐莫能守得貴而驚恐遺其咎失富而驚恐盜重來失貴而驚恐禍疊至不知寵斯辱矣夫是之謂寵辱若驚且道何以爲貴大患若身耶我之所以有大患者因不知後其身而貪功名不知外其身而營利祿功名利祿患也有患皆生於有身也及我能後其身而身先外其身而身存有身卽是無身也何患之有夫是之謂貴大患若身所以不輕用其身爲天下者天下反可傳惜以身爲天下者天下反可附則不知有其身而身反可保也貴天下猶一身是寵何辱愛兆民如一體是身何患寵身無可用而反爲天下大用矣奚用厭焉﹞。

贊玄十四章

視之不見名曰夷聽之不聞名曰希摶之不得名曰微此三者不可致詰故混而爲一其上不皦其下不昧繩繩兮不可名復歸於無物是謂無狀之狀無象之象是謂惚恍迎之不見其首隨之不見其後執古之道以禦今之有能知古始是謂道紀。

﹝三之字作的字看夷平也大象無形的意思希少也大音希聲的意思微細也難捉摸的意思皦明也惚恍不有不無的意思執持也禦運也紀紀極也此一章示贊道之紀極的意思視之不見那有不當於眼者視的不見不可以黑白名也但曰夷而已聽之不聞那有不當於耳者聽的不聞不可以音聲名也但曰希而已摶之不得那有不當於手者摶的不得不可以形段名也但曰微而已凡人間事世智辯聰或可以詰問而得之惟此夷希微三者殆不可詰非隳肢體黜聰明離形去知同於大通者不可得混合消融而爲一也況視的聽的摶的擬將何物以形容之哉其在上也非三光可比其明故不皦其在下也非云翳可掩其質故不昧但密密綿綿了無縫罅從何名之仍復歸於無何有焉耳夫是之謂無狀之狀狀何有無物之象象何有夫是之謂恍兮不有恍兮不無迎之於始莫可詰其端倪隨之於末不可窮其終極莫可窮詰則無終始旣無終始何有古今惟持守古天地之始以運用今萬物之母則今母卽古始也能知此者是謂通天徹地道之紀極也其深玄妙道詎易以言贊及之耶﹞。

顯徳十五章

古之善爲士者微妙玄通深不可識夫惟不可識故彊爲之容豫兮若冬涉川猶兮若畏四鄰儼若客渙若冰將釋惇兮其若朴曠兮其若谷渾兮其若濁孰能濁以靜之徐淸孰能安以久之徐生保此道者不欲盈夫惟不盈故能敝不新成。

﹝彊上聲勉彊也豫象屬猶犬也豫猶之性不決多疑也涉徒行厲水也冬涉川常難之也畏四鄰愼自持也儼矜莊貌儼若客不敢僭也渙散也冰將釋如恐陷也惇厚也若朴質而無文也曠空也若谷虛而無所藏也渾渾然也若濁似乎晦而不明了也皆所謂彊爲之容也不欲盈衝而用之或不盈也能敝善守舊的意思不新成言善守舊卽是新成也此一章示人當晦徳潛名埋光鏟彩的意思自古有道之士形神微妙視之難見性理玄通聽之難聞其澄徹淸深有不可以智知以識識者也夫惟其不可以智知識識故所以勉彊略爲之形容譬之豫焉遲回不果若冬涉川畏寒而不敢渡譬之猶焉疑忌或後而不敢先若畏四鄰而恆自愼其恭恪兮如對賓客而不敢慢其散渙兮若水之泮而復爲水其惇厚也若木之未斫而無文其空曠也若谷之能含而不卻其渾然也有似於晦而不明焉誠哉深不可識難爲之形容矣已誰能以濁亂之情復還定靜之性徐使湛湛焉而淸徹誰能以安穩無作之體令其末久不變徐使綿綿焉而長生能保守斯道者去奢去泰去甚決不欲縱無厭之心以求盈溢也夫惟不欲如此故能守舊安分不希新成求顯達矣古之善爲士者其隱徳若顯是這樣有難以形容者﹞。

歸根十六章

致虛極守靜篤萬物並作吾以觀其復夫物蕓蕓各歸其根歸根曰靜靜曰復命復命曰常知常曰明不知常妄作凶知常容容乃公公乃王王乃天天乃道道乃久沒身不殆。

﹝致極盡的意思作生也動也復復其初也蕓蕓物多貌妄動的意思根本也此一章示歸根復命之極致的意思虛實之對也耽空而不致盡乎極虛之又虛與實何異靜動之對也守寂而不切於專篤靜之又靜與動何殊誠能虛極靜篤憑他萬象森羅並生於目前不吾惑也吾但觀其復以反於初耳物𨿽蕓蕓叢雜各有其根隨他妄想紛紜當下寂滅不靜而自靜也靜則復還於天命矣旣復於命則謂之不遷不變之眞常眞常則又非明白四達者不知也若不知常而任情妄動則凶禍隨之矣自是非常恆不變者不能容也能容則大公無私公則宰制山河無施而不可王者何法天而已法天者何此道而已此道者何綿綿若存而已果能此道詎僅若存而已哉設使神遊登遐而稿形亦不敗壞其歸根復命之效有如此者﹞。

淳風十七章

太上下知有之其次親之譽之其次畏之其次侮之故信不足焉有不信猶兮其貴言功成事遂百姓皆曰我自然。

﹝此一章示自然之化不假有爲的意思太初以前上古無爲之世小民淳朴日出而作日入而息縱知有君而不知有君之徳也及其下降也徳可見而生親愛之心恩可稱而生贊美之語又其下降也時遷世攺智多難治乃設刑法以防之使有畏怕之意又下降也一法出一姦生禁多令繁於是而有欺侮之念起何也蓋爲民上者不以誠信待小民而小民亦以不誠信應之出乎爾反乎爾者也所以爲民上者兢兢業業如猶之畏四鄰而不敢輕出一言惟貴重其無言之教而俾其自化只待八方寧靜而功成四海澄淸而事遂百姓僉曰帝力何有於我哉咸我自食其食自衣其衣焉而已矣此誠不知有之之至道也何用親譽畏侮爲事﹞。

俗薄十八章

大道廢有仁義智慧出有大僞六親不和有孝慈國家昏亂有忠臣。

﹝此章示道衰俗薄淳心漸喪的意思正趣菩薩放身光明映蔽一切日月星電天龍八部釋梵護世所有光明皆如聚墨用是而知大道一出則仁義縱有向何處安著耶故曰大道廢弛仁義方顯矣文華喪質雕斫喪朴智慧一出而大姦必起矣父母兄弟宗親不相和睦方顯孝慈之名天下紛爭擾攘之際方顯忠臣之節所以說有仁義不如不廢大道有大僞不如不尙賢有孝慈不如六親常和有忠臣不如國家常治老子之意意在斯矣﹞。

還淳十九章

絕聖棄智民利百倍絕仁棄義民復孝慈絕巧棄利盜賊無有此三者以爲文不足故令有所屬見素抱朴少私寡欲。

﹝文質之反也屬附也此一章示絕學之道宜還淳反朴的意思聖智乃道之粗也能絕之去之而精美獨露其民所利詎僅百倍也哉仁義乃道之僞也能絕之棄之而眞素現前民不虛詐而復孝慈矣巧利乃道之妨也能絕之棄之不重難得之貨而民不盜矣聖智之粗仁義之僞巧利之妨此三者以爲文而非質不足而非全故絕而棄之使令有所屬見素抱朴少私寡欲乃其所屬也見素則知其無所與雜而非文抱朴則知其不散而非不足素旣見而不雜朴旣抱而不散則私欲自不能感之矣能少私寡欲而後可以語絕學之道也﹞。

異俗二十章

絕學無憂惟之與阿相去幾何善之與惡相去何若人之所畏不可不畏荒兮其未央哉眾人熙熙如享太牢如登春臺我獨泊兮其未兆如嬰兒之未孩乘乘兮若無所歸眾人皆有餘而我獨若遺我愚人之心也哉沌沌兮俗人昭昭我獨若昏俗人察察我獨悶悶忽兮若晦漂兮若無止眾人皆有以我獨頑似鄙我獨異於人而貴食母。

﹝惟上聲阿烏何反皆應聲惟恭而阿慢也荒廣違也怕古泊字兆形兆也孩小兒始笑也笑則情動而識生矣無所歸無住著也性分之內本無餘欠有餘則外矣遺失也沌沌無知貌一作純純無雜也小明曰昭詳審曰察悶悶▆然若晦之意頑不知痛癢也食味也母道也此一章示人同俗異於俗居塵不染塵的意思爲學日益爲道日損絕者何損也損之又損以至於無爲無爲而無不爲何憂之有學人只知眞能去妄妄去眞存玄覽不滌眞亦妄也故設譬曰惟恭而阿慢咸出乎聲也相差幾何善美而惡醜均離乎性也相去何若𨿽惟恭善美亦當損也古人絕學其憂心殷矣我寧得不憂也歟至其心遊於物初其廣遠兮而未見其有盡極庸可限量哉眾人樂於務外如饑思食而享太牢貪饕無厭如春遊覽而登陽臺流蕩忘返我則不然獨棲泊於情之未起形之未兆如嬰兒之未解言笑一般載禦營魄乘乘然似無歸宿之地而無住著也眾人之於道也有餘有欠而我之於道也無得無失我果大智若愚至人之心也哉其實沌沌然而無知也俗人之用智昭昭而明我獨用愚惚惚若昏俗人之用智察察而詳我獨無知悶悶若濁忽兮不滯於空而若昧寂兮不著於境而似無定蹤眾人咸以昭昭察察爲用而我獨昏愚若頑晦悶似鄙我所以不同於眾人味道之末而我則貴求味乎道之本耳絕學至人有殊於人是這樣﹞。

虛心二十一章

孔徳之容惟道是從道之爲物惟恍惟惚惚兮恍兮其中有象恍兮惚兮其中有物窈兮冥兮其中有精其精甚眞其中有信自古及今其名不去以閱眾甫吾何以知眾甫之然哉以此。

﹝孔大也恍惚窈冥皆不可見見智知之意無狀之狀無象之象是謂恍惚是也以用也故也因也閱觀也甫始也此一章示人虛心體道的意思大徳無名擬將何名以形容哉夫惟不可形故彊名曰道然而道又何以形容若道是色是色非道若道是聲是聲非道若道是物是物非道擬其爲物也又何如惟恍兮不有惟惚兮不無焉耳𨿽然惚恍非無底蘊也惚恍卽象也恍惚非沒憑據也恍惚卽物也窈窈冥冥非無把捉也窈冥卽精也般若云若見諸相非相卽見如來是也其精實有把捉非修飾也而的的甚眞其中實有憑據非妄言也而的的有信其孔徳爲何如哉互古互今惟道是從其名不變用觀萬物之始而已太上復自問言我憑何而曉得觀萬物之始所以然哉乃自答之口因窈冥眞信其名不去而知其所以然矣閱眾甫觀其微觀其復咸是一个關捩﹞。

益謙二十二章

曲則全枉則直窪則盈敝則新少則得多則惑是以聖人抱一爲天下式不自見故明不自是故彰不自伐故有功不自矜故長夫惟不爭故天下莫能與之爭古之所謂曲則全者豈虛言哉誠全而歸之。

﹝此一章示遜順之理貴乎無爭的意思夫曲己從人者何所以自全也屈己伸人者何所以自直也人之所以能處窪下者何所以受益也人之所以能守舊者何所以自新也人之所以能知足者何所以戒貪也人之所以縱無厭之求者何貴難得以自亂也以是之故聖人持守夫一而爲天下法識得一而萬事畢矣聖人非不自見用也特不自顯己之明而用眾人之明其明益大聖人不自滿足也特以非自處而用眾人之是其是益彰聖人不自誇伐也特以無功自居而以有功讓人則其功益著聖人不自矜髙也特以謙卑自牧安不忘危故所以能長久夫惟不自見是伐矜卽不爭之道也故凡天下之人所爭者全也多也聖人之所處者曲也少也一焉而已矣孰與之爭耶古之所以道曲則全云云者非虛妄飾說乃眞實無妄之極談矣誠哉一曲則全而四方之髙士無不來歸如水之就下而莫之遏也﹞。

虛無二十三章

希言自然飄風不終朝驟雨不終日孰爲此者天地天地尙不能久而況於人乎故從事於道者道者同於道徳者同於徳失者同於失同於道者道亦樂得之同於徳者徳亦樂得之同於失者失亦樂失之信不足有不信。

﹝希少也飄風疾風也驟雨暴雨也自旦及脯爲終朝自早及暮爲終日風雨震蕩飄忽必不能久岐伯所謂亢則害承乃制也此一章示無作自然之道貴恆久不變的意思道以自然爲至而世少言之者喜於有作也有作必有輟惡能久乎就如那疾風之不終朝暴雨之不終日不能長久一樣是那个能爲此久者除是天髙地厚幾於久焉用斯疾風暴雨看來天地造化尙且不能長久而況於人乎故有事於道者則不然從事於道者任其自然耳自然則無作無作則無得無得則無失一切任之道任同道徳任同徳失任同失隨順世緣無掛礙呼牛應牛呼馬應馬而無容心焉無所不同矣無所不同則無所不樂矣故同於道道樂得同於徳徳樂得同於失失樂得任運逍遙隨緣放曠而無所不得矣不從事於斯者能如是乎所謂信不足焉有不信也信不足者道不同也道不同不柏爲謀故有不信﹞。

苦恩二十四章

跂者不立跨者不行自見者不明自是者不彰自伐者無功自矜者不長其於道也曰餘食贅行物或惡之故有道者不處也。

﹝舉踵曰跂張足曰跨立欲增髙反害其立行欲增闊反害其行曰猶言是謂的意思餘食剩殘之食如莊子謂惠子死鼠之諭是也贅疣也如莊子附疣縣贅出乎形而侈於性是也惡去聲言餘食贅行人所不愛也處上聲此一章示人不可好髙自大的意思人豈有不能立者哉苟立未穩而加以跂未有不失其立者人豈有不能行者哉苟行未足而加之以跨未有不喪其行者此二句是諭那自見者失明自是者失顯自伐者失功自大者失久的與此跂失立跨失行者一樣若其在道中也是謂餘食贅行食殘人賤附贅累形不適於體豈能自然咸人之所惡也況有道之士乎決不處也自髙自大者可深誠矣﹞。

象元二十五章

有物混成先天地生寂兮寥兮獨立而不攺周行而不殆可以爲天下母吾不知其名字之曰道彊爲之名曰大大曰逝逝曰遠遠曰反故道大天大地大王亦大域中有四大而王處一焉人法地地法天天法道道法自然。

﹝混渾通先去聲彊上聲介甫曰寂止也寥遠也羅什曰妙理常存故曰有物萬道不能分故曰渾成鐘會曰廓然無偶曰獨立古今常一曰不攺無所不在曰周行所在皆通曰不殆此一章示人體道象元萬法一制的意思道如水中鹽味色裏膠靑分明是有不見其形故疑之曰有物混成未有天地之先早有此道不知此道又從何而生也寂兮聽之無聲寥兮視之無形獨立無偶兮而恆常不變運行不息兮而水火莫侵其生成萬物也不可易以言諭而有似於天下母焉以吾看來凡天地間飛潛動植咸有名字及至於生天地生飛潛動植者不得而知其名不得而知其字也字曰道者亦寓言耳道無邊際故彊名曰大大至於不可圍故曰逝逝無所往而不在故曰遠遠則無一處而不從此道以通也故曰反反反其母也故道大生天生地無所不容也天大日月星辰無所不蓋也地大山河社稷無所不載也王大統理兆民無所不制也而這生生不息聖域之中昭然有此四大而王特居其四大之一大焉人當法地安靜無爲而無所不蓄也地當法天運轉不息而無所不周也天當法道微妙玄通而無所不現成也道當法自然無作無爲而無所不作爲也象元體道蓋有以矣﹞。

重徳二十六章

重爲輕根靜爲躁君是以聖人終日行不離輜重𨿽有榮觀燕處超然柰何萬乘之主而以身輕天下輕則失臣躁則失君。

﹝根本也躁動之極而煩擾也君主也輜音子載衣食器械者前後有蔽所謂庫車也以其累重故曰輜重榮觀紛華之觀也燕安也處上聲居也超然髙出而無系著也柰如也乘去聲此一章言人君當以道徳自持不得輕舉妄動的意思治國不自重則權移修身不自重則神亂故凡最輕小的事要當以自重爲根本也治國不鎭靜則事煩修身不鎭靜則身敗故凡最煩躁的事要當以鎭靜爲君主也況其國與身乎是以聖人終日行道布徳而不自輕謂其不離輜重輿衛以爲本也𨿽有榮美大觀而不爲妄躁謂其燕處超然淵嘿以自主也柰何萬乘之君任重道遠以觀天下其可不靜且重乎或迫而後動感而後應不得已而後起則重矣無爲焉則靜矣苟其動於得已之際而不能無爲則是以身輕天下而不重何本之有不重則躁而不靜矣何主之有有天下者宜乎以道自任以徳自厚可也﹞。

巧用二十七章

善行無輒迹善言無瑕謫善計不用籌策善閉無關楗而不可開善結無繩約而不可解是以聖人常善救人故無棄人常善救物故無棄物是謂襲明故善人不善人之師不善人善人之資不貴其師不愛其資𨿽智大迷是謂要妙。

﹝瑕玉玷也謫責也籌策計數者所用之策也楗拒門木也橫曰關豎曰健結系也繩索也約束也襲相傳襲也此一章示大道之巧在人善用的意思十一善字最重云行鳥飛咸有影子未有行而無迹者也諍臣直友咸有口過未有言而無瑕謫者也六出七擒咸有謀略未有計而不用籌策者也南閞北門咸有鎖鑰未有閉而無關楗者也緘篋束帶咸有會紐未有結而無繩約者也在人善用不善用耳善用則𨿽行無迹𨿽言無過𨿽計不謀𨿽閉無楗而不可開𨿽結無約而不可解以此之故所以聖人恆常貫善斯法以救人也旣恆貫救人則無棄人也恆貫救物則巧梓願輪桷之性枉直無廢材良禦適險易之宜駑驥無失性也又焉有棄物哉斯法也人人本有物物全彰一通百通一達百達如燈襲明焰焰相續無有窮矣故善人者救人者也不善人之師也不善人者襲明者也善人之資也善師者𨿽師不自貴也有資者𨿽資不專愛也不貴不愛而相忘於道𨿽有大智亦若愚耳此之謂善巧之要妙不善用者其孰與之焉﹞。

反朴二十八章

知其雄守其雌爲天下溪爲天下溪常徳不離復歸於嬰兒知其白守其黑爲天下式爲天下式常徳不忒復歸於無極知其榮守其辱爲天下谷爲天下谷常徳乃足復歸於朴朴散則爲器聖人用之則爲官長故大制不割。

﹝守保守也復並扶又反溪谷眾水所注天下極言之也式法也忒爽也足全也長上聲制裁斷也割分裂也此一章示還淳反朴貴常守其徳的意思雄者髙彊雌者卑弱知髙彊之不可恃宜守卑弱以自牧則髙而不危彊而不拱天下向慕如水之歸溪矣旣爲天下所歸也此守雌之常徳可須臾離乎時時守气刻刻致柔則庶乎仍歸於赤子無知耳白者聰慧黑者愚魯知聰慧之爲道妨宜守愚魯以自養則聰非昭昭慧非察察天下遵崇而反以爲法矣旣爲天下法也此守黑之常徳可斯須失乎心心無思念念無慮則庶乎仍歸於原有之無極耳榮者尊貴辱者污濁知尊貴之不可驕宜守污濁以自戒則尊而無憂貴而無患天下歸投如水之赴谷矣旣爲天下赴也此守辱之常徳豈不完全乎戒愼不睹恐懼不聞則庶乎仍復歸於本有之朴素耳道不可離離則爲形役朴不可散散則爲器用聖人之爲用也總其大綱而眾日自隨矣故曰爲官長臨蒞天下者貴無爲而大制不有爲而事事於宰割矣﹞。

無爲二十九章

將欲取天下而爲之者吾見其不得已天下神器不可爲也爲者敗之執者失之凡物或行或隨或呴或吹或疆或贏或載或隳是以聖人去甚去奢去泰。

﹝取如左氏取我田疇而伍之爲治之也爲之則傷自然執之則乖通變載成也隳毀也去甚慈也去奢儉也去泰不敢爲天下先也三者聖人所以取天下也此一章示無爲妙理不治而化的意思至人體神合變與物爲一𨿽兼制天下而未嘗有有故能從容無爲而業無不濟糠秕土苴亦將陶鑄帝王也若夫塊然而有以己遇物則自己六尺之軀手足屈伸若將不容而況天下之大歟將欲則有心取物則有爲詎可乎除是不得已天與人歸庶幾可耳天下者神道設教之大器也無思無爲寂然自感不可勉彊有作也若勉彊有作盡心力而爲之一定有災亡無日也不可屈彊求得也若屈彊求得與物相刃相靡一定有妨失不旋踵也故獨行於前而不知隨者之在後如形影之不捨呴之欲溫而不知吹者之已到如寒暑之相生知彊欲益而不知贏損者有時而來知載欲成而不知隳毀者應手而至此皆造物之大情朝暮之常態有爲者有執者不知由己不了故有斯患而更與爲兢是以將六尺小微形而操天下大神器寧不累乎聖人則不然遊神於澹合气於漠而無容心焉如鏡應形適可而止但去其過分而已甚奢泰皆分之過也物有固然不可彊爲事有適當不可復過此老子之本意也﹞。

儉武三十章

以道佐人主者不以兵疆天下其事好還師之所處荊棘生焉大軍之後必有凶年故善者果而已矣不敢以取疆焉果而勿矜果而勿伐果而勿驕果而不得已果而勿疆勿壯則老是謂不道不道早已。

﹝好去聲還旋通易曰師眾也處上聲善卽有道者的意思不得已爲之難也莊子曰不得已而後動是也果有斬釘截鐵之意不二其心也五而字當作於字讀人方果於彼我獨果於此也矜自恃也伐誇大也驕恣肆也已止也早已言不久也此一章言爲民上者以無爲自處佐人主者亦宜以道相衛的意思夫爲人臣者以仁義爲幹櫓以禮樂爲甲冑猶爲道僞況以兵彊天下乎天道旋還此往彼復終無已也而以兵彊佐人主者是不知天道者也軍旅所處之地使民不得耕耨而荊榛棘刺叢生也治身者心君六亂性地茅塞如斯也大軍經過之後家無糧人乏食而凶荒立至治身者救死且不暇奚暇收耗散復正气而保其無凶乎故有道者知其兵疆決不可用而遂止非果斷不能也有道者尙不敢其他孰敢以兵疆取天下耶有道者果斷於謙而不自大果斷於讓而不自誇果斷於退而不自驕果斷於不得已而後動果斷於弱而不以兵彊天下非達天下者決定不能也不知天道者一味恃壯而不知衰恃彊而不知弱知存而不知亡知得而不知喪可叫做佐人主之人也耶是謂不知天道之人也不知天道旋還之人不可以不早已也夫﹞。

偃武三十一章

夫佳兵者不祥之器物或惡之故有道者不處是以君子居則貴左用兵則貴右兵者不祥之器非君子之器不得已而用之恬淡爲上勝而不美而美之者是樂殺人也夫樂殺人者不可以得志於天下矣故吉事尙左凶事尙右是以偏將軍處左上將軍處右言居士勢則以喪禮處之殺人眾多以悲哀泣之戰勝以喪禮處之。

﹝佳謂佳之也溫公曰兵愈佳則害人愈多惡去聲處上聲下並同左爲陽爲生右爲陰爲死恬澹安靜也美卽佳也樂去聲此一章言定亂偃武不及布徳安邦的意思夫兵乃戎器戈矛劍戟之類所以殺人者而嗜愛之豈吉道哉或師之所處或大軍之後荊棘叢生凶荒立至動植飛潛咸不得所而況於人乎未有不嫌惡者故有道之士不居處也君子居之以左爲重取陽生以自保也用兵以右爲貴取陰殺以自彊也兵者非吉器乃凶器也豈君子樂用之器也耶設或時衰世亂救民水火不得已而用兵以自防護亦宜以徳爲兵以慈爲衛以無爲爲城郭以不嗜殺人爲甲冑如此恬澹爲上不得已而戰勝而不佳美若戰勝而佳美之是嗜愛殺人以要求功名也夫嗜愛殺人者豈能放心肆志而安天下哉非不嗜殺人者不能一之矣左陽生位也平居爲吉而尙左右陰殺位也喪事爲凶而尙右偏將軍卑而居左者陽不專殺也上將軍尊而居右者陰位主殺也兵者不善之器故以喪禮處之而不美煞死者眾宜乎以悲傷哀痛無徳自慚而涕泣之也古者戰勝將軍居喪主禮素服而哭明不得已而用兵也有道者詎樂處也耶﹞。

聖徳三十二章

道常無名朴𨿽小天下不敢臣侯王若能守萬物將自賓天地相合以降甘露民莫之令而自均始制有名名亦旣有夫亦將知止知止所以不殆譬道之在天下猶川谷之與江海。

﹝此一章言侯王宜晦徳含章俾物自化的意思道也者不可須臾離也可離非道也不可離卽常也道卽無名也無名卽未雕未琢之朴朴卽曰希曰微之小也朴𨿽小乃天下人之君主也孰敢臣而偶之哉尊之至也侯王若能守是見小曰明是知子守母抱一爲天下式也有一人一物不爲賓服者耶侯王抱道育民徳侔天地以時以雨而無貧富不疵不厲而無壽夭吉祥止止民受其賜而不自覺知各安其分而天下自和平矣始本無名制之有名朴原非器散而爲器名器旣有則一生二二生三千頭萬緒與接爲構逐色逐聲窮劫不悟苟能抱一亦將知止鎭之無名之朴而萬有自冰消瓦解也知止則不隨物遷淡然自足殆無從生矣道在屎尿道在稊稗在坑滿坑在谷滿穀道在天下無在而無乎不在也比諭此道之在天下就如千流萬派無有不歸於江歸於海者無以異矣故筆乘曰異派必會於海殊名必統於道﹞。

辯徳三十三章

知人者智自知者明勝人者有力自勝者彊知足者富彊行者有志不失其所者久死而不亡者壽。

﹝不失其所卽易之止其所也羅什曰在生而不生曰久在死而不死曰壽此一章言察人不如明己勝人不如自彊的意思知在外爲智察在內爲自明勝在外爲勢力在內爲自彊智與力妄也明與彊眞也入道之門皆由於此人之所以不能入道者以其自知不明自勝不彊眞不勝妄而爲物欲所蔽也人能明己自彊回觀返照近取諸身▆本有智力不可勝用矣不可勝用則無所不瞻▆物皆備於我而富可勝言哉不可勝用則無所不彊千變萬化咸從斯出凡心所發發皆中節也明己之人萬物一體天地同根安有失所之理耶不綿綿若存吾不信也自彊之人等視生死猶如旦暮安有不壽之理耶不沒身不殆吾不信也﹞。

任成三十四章

大道汜兮其可左右萬物恃之以生而不辭功成不居衣被萬物而不爲主故常無欲可名於小萬物歸焉而不知止可名於大是以聖人能成其大也以其不自大故能成其大。

﹝此一章言至人任其自然不拘於一曲的意思世之於道也可左而不可右可右而不可左拘於一曲者非大道也大道也者無乎不在故泛兮其可左可右也凡天地間飛潛動植無不賴之而不假言辭功業克襄而不居其聲名仁愛育養衣被萬物而不以爲主制惟其不辭不名有不爲主則常無欲矣常無欲則妙之至者也故可名於小萬物歸焉而不知主則容之至者也故可名於大因是之故聖人任其自然可以大可以小而卒不拘於一曲單成其大惟卒不單成其大故所以可以大可以小而乃能成其大矣大道泛兮其活活鱍鱍如此也﹞。

仁徳三十五章

執大象天下往往而不害安平泰樂與餌過客止道之出口澹乎其無味視之不足見聽之不足聞用之不可旣。

﹝此一章言守道者無所往而不安的意思大象者道也能抱守無離則凡天下四海五湖何所往而不可哉凡所往者利澤萬物而不主誰爲害誰當害故至者無不安無不平無不泰矣夫樂可以悅耳餌可以適口多樂喪志多嗜損神只可以暫而不可以久但如過客一止卽去道之在口渾如嚼蠟非同於餌視之無形聽之無聲非同於樂其所用之也旣以與人己愈有則何所往而不安平泰也耶﹞。

微明三十六章

將欲歙之必固張之將使弱之必固彊之將欲廢之必固興之將欲奪之必固與之是謂微明柔弱勝剛彊魚不可脫於淵國之利器不可以示人。

﹝此一章示微明之理要識將必的意思凡人物事物之理將欲收斂不可彊歙必固意開張之使其自歙將欲柔弱不可彊弱必固意剛彊之使其自弱將欲廢棄不可彊廢必固意興起之使其自廢將欲抑奪不可彊奪必固付與之使其自奪此理也非術也故曰微明柔之所以勝彊弱之所以勝剛正是此微明之理也𨿽然謂之微明則微而明可也明其微不可也何謂微而明韜此理以自養靜深斂退優遊自得如魚之不離水是也何謂明其微炫此理以示人啟釁招尢借寇誨盜如以邦之利器示人是也此理也民可使由而不可使知也聖人用之爲理猶魚得水快活有不可勝言者姦邪挾之爲術惜莫惜於志莫邪爲下其害亦有不可勝言者﹞。

爲政三十七章

道常無爲而無不爲侯王若能守萬物將自化化而欲作吾將鎭之以無名之朴無名之朴亦將不欲不欲以靜天下將自正。

﹝道常言道之大常也介甫曰言道之主故曰萬物將自賓言道之變故曰萬物將自化作此也鎭者壓定之使不動也羅什曰心得一空資用不失萬神從化伏邪歸正此一章言爲政在無爲民自歸厚的意思道常者卽首章不遷不變之常道也體本無爲不遷不變而用無所不爲亦不遷不變故曰道常云云王侯若能持守此無爲無不爲的道常則萬物之理得而天下將自正所謂我無爲而民自化也苟利欲之情一萌動我必以此道常無名之質奠安而鎭壓之使其不萌動無名之朴可謂美矣然而不能無迹亦將有所不欲焉必使玄覽滌除心迹俱遣遣亦復遣靜而又靜靜亦不欲則庶乎天下之民自各正性命而無累物之迹矣﹞。

道徳經順朱卷上﹝終﹞

﹝蜀渝華巖季而關聖可徳玉順朱卷上

徒發靜發桂光贊同刻

嘉興範嗣吳書

嘉郡陳馥林刊

康熙癸亥仲秋月吉嘉禾楞嚴寺般若堂藏板﹞嘉興大藏經道徳經順朱

道徳經順朱卷下

蜀渝季而關華巖徳玉順朱

論徳三十八章

上徳不徳是以有徳下徳不失徳是以無徳上徳無爲而無以爲下徳爲之而有以爲上仁爲之而無以爲上義爲之而有以爲上禮爲之而莫之應則攘臂而仍之故失道而後徳失徳而後仁失仁而後義失義而後禮夫禮者忠信之薄而亂之首前識者道之華而愚之始是以大丈夫處其厚不處其薄居其實不居其華故去彼取此。

﹝無以爲以用也仍因也一作扔彊牽引也前識如楞嚴前塵之前非有諸己之謂也此一章教人處厚居實不事囂薄華飾的意思徳者五常之總名卽道之著也上徳之人自徳於中而不彰著猶幾於道故其徳愈大下徳之人自彰己徳惟恐人不知是以遠於道而徳愈失其次上徳之人靜處無爲寂然不動隨感卽應而無所作爲下徳之人輕舉妄動觸處有作取功要名而有所作爲又其次上仁者慈愛心殷𨿽有利濟作爲之行而猶無事於事上義者裁制事宜應機合理事於接物而世務紛紜也又下降上禮者何亂使之治爭使之讓奢使之儉華使之質僞使之眞也使之而猶莫之依從旣不依從則加以非理攘臂而牽彊之而爭競始矣其禮安在故所以道衰而後有徳徳喪而後有仁仁亡而後有義義廢而後有禮焉夫此禮也者因無禮而立也法出姦生僞獘愈熾不欺之忠以實之信豈僅薄耶且毫無有而形法干戈從此禮以首倡之矣眞智者無爲事事知止知識者有爲事事不已前識者先識而行卽無徳人之妄想是也華而無質道體全無好智而反愚頑從此始矣是以有道徳的大丈夫惟處此道體之惇厚而不處此忠信之薄惟居此至徳之信實而不居此道之華也故去彼虛華囂簿取此信實惇朴也誠哉倡亂始愚禮識之不可嘉尙如此﹞。

法本第三十九章

昔之得一者天得一以淸地得一以寧神得一以靈谷得一以盈萬物得一以生侯王得一以爲天下貞其致之一也天無以淸將恐制地無以寧將恐發神無以靈將恐歇谷無以盈將恐竭萬物無以生將恐滅侯王無以爲貞而貴髙將恐蹶故貴以賤爲本髙以下爲基是以侯王自稱孤寡不谷此其以賤爲本邪非乎故致數車無車不欲琭琭如玉落落如石。

﹝裂破毀也發發泄也歇消滅也竭枯竭也蹶音厥顚僕也數上聲此一章示致一之道要達根本的意思自往古來今聖人得一者多也萬法歸一吾道一以貫之抱一爲天下式識得一而萬事畢矣天得斯一而天道淸明三光著矣地得斯一而地道寧謐山川顯焉神得斯一而千變萬化谷得斯一而眾流來歸萬物得斯一而遂其所生侯王得斯一而天下斯民無不得其正也易曰天下殊途而同歸百慮而一致天下何思何慮言其未嘗不一也天若無一則必有異異則不淸且懼其破壞霾霧而不明也地若無一則必有異異則不寧且懼其發泄震蕩而不安也神若無一則有異異則不靈且懼其消滅而不妙也谷若無一則有異異則不盈且懼其枯渴而不克也萬物若無一則有異異則不遂其所養且懼其絕滅而不生也侯王若無一則有異異則貴而不貴髙而不髙且懼其顚僕而不自在也是一也咸可得而無之乎故知貴而不知賤以何爲本知髙不知卑用孰爲基譬如行遠必自邇譬如登髙必自卑欲畢萬事必先識一也是以侯王自稱道孤恩寡徳不善利人者且得不是以卑賤爲基本耶此正是以賤爲本也非乎非也若不知此基本故使知貴而不知賤就如那數三十輻而不知共一轂者皆眾木合成也得一者豈如是耶不欲琭琭如此其貴珞珞如此其賤也卑賤爲髙貴之本頑石爲美玉之基一而已矣﹞。

去用第四十章

反者道之動弱者道之用天下萬物生於有有生於無。

﹝此一章示處道者當以反弱爲本而往彊亦歸於虛的意思世人皆知往之爲動而不知在道者反亦動也人皆知彊之爲用而不知在道者弱亦用也若然弗信以天地間飛潛動植事事物物觀之是那一件不生於有旣其有也是那一有不生於無耶有之以爲利無之以爲用其往其彊似乎有其反其弱似乎無亦猶此矣﹞。

同異第四十一章

上士聞道勤而行之中士聞道若存若亡下士聞道大笑之不笑不足以爲道故建言有之明道若昧進道若退夷道若類上徳若谷大白若辱廣徳若不足建徳若偸質貞若渝大方無隅大器晚成大音希聲大象無形道隱無名夫惟道善貸且成。

﹝建立也偸苟且也渝變也又作輸愚也應人之乏而終以見還曰貸且者權成非久固也欲使蒙貸者不長往得成者非久住感貸荷成速歸於道此一章言人形名𨿽同心念不等宜速歸於道的意思上等之人專一於道聞斯行之中等之人忽忽於道半疑半信下等之人不信此道大笑非毀永嘉曰上士一了一切了中下多聞多不信是也夫道也者微妙玄通深不可識苟不爲下士所非笑烏足以顯道之淵容哉故古人立言有之曰夫體道者與日月合其貞明而其光不耀斯明道若昧也與四時合其運行而其動必反於玄妙斯進道若退也與天地合其易簡而其用不可爲典要斯夷道若類也常處卑下而終不可渝斯上徳若谷也常居混濁而終不可涅斯大白若辱也衣被天下而不有其仁斯廣徳若不足也生畜萬物而不顯其功斯建徳若偸也復其性以禦其情斯質眞若渝也正乎內而行乎外此大方無隅也以若拙之匠陶甄天下而不爲近功斯大器晚成也以不言之教鼓動萬物而不事小說此大音希聲也事無事莫睹其用斯大象無形也爲無爲莫識其體此道隱無名也夫惟善濟貸於萬物而不責其報是以萬物受其生成而不知其徳故下士聞此道而笑之不信其能若此耳﹞。

道化第四十二章

道生一一生二二生三三生萬物萬物負陰而抱陽沖气以爲和人之所惡惟孤寡不谷而王公以爲稱故物或損之而益或益之而損人之所教我亦教之彊梁者不得其死吾將以爲教父。

﹝凡動物背止於後陰靜也耳目口鼻居前陽動也故曰負陰抱陽植物則背寒向暖而沖气運乎其間木絕水曰梁木負棟亦曰梁取其力之彊也故曰彊梁金人銘曰彊梁者不得其死好勝者必遇其敵蓋古人嘗以此爲教而我亦教之但老子獨尊之曰教父者如言萬物之母之謂母主養父主教故言生則曰母言教則曰父此一章言道化無方神變莫測的意思夫道非一非二及其與物爲偶道一而物不一故以一名道然而道則非一也一與一爲二二與一爲三自是以往而萬物生矣𨿽有萬不同而飛潛動植物物頭頭莫不負陰抱陽咸從天以成像地以成形沖虛之气以爲之和育者也而世人之所欲者軒冕富貴詎識沖虛一气孤寡不谷之道哉一也虛也卑賤貧天也咸人之所惡而王公法謙道以自稱者蓋達一生二生三生萬之理也夫物自損者必益自益者必損滿招損謙受益故抱一處損處謙處孤寡不谷王公以爲稱正得損己不爭之道也蓋古人恆以此不爭之道教人而我亦以此不爭之道教之彊梁者好爭之輩死之徒也或不可以不爭教吾則將以教其教者焉則庶幾於化矣﹞。

徧用第四十三章

天下之至柔馳騁天下之至堅無有入於無間吾是以知無爲之有益不言之教無爲之益天下希及之。

﹝馳騁役使也堅剛也無間無縫隙也此一章言無爲之益世所不及的意思夫天下之至剛者非至柔不能役使如水無筋骨能乘萬斛舟是也凡至於無隙可入者非無所有不能入視不見聽不聞體物而不可遺是也用此至柔無有兩者觀之而知無爲之有益於人世多矣天不言而時行地不言而物生曷嘗有爲哉無爲而無不爲利益無限槪天下而言鮮有能企及之者也﹞。

立戒第四十四章

多與身孰親身與貨孰多得與亡孰病甚愛必大費多藏必厚亡知足不辱知止不殆可以長久。

﹝多猶重也薛云知足者樂今有之已多無求者也無求奚辱知止者懼復進之有損知幾者也知幾奚殆此一章示人宜以知足知止自戒庶乎永久的意思呂注云烈士之所徇者名也而至殘生傷性則不知身之親於名也故曰名與身孰親貪夫之所徇者貨也而至於殘生傷性則不知身之多於貨也故曰身與貨孰多所徇者名則世謂之君子所徇者貨則世謂之小人君子小人所徇𨿽或不同而亡其所存則一也然則得名得貨而亡其身則不知亡之病於得也故曰得與亡孰病是故愛名欲以貴其身也以甚愛之故並其良貴而失之是大費也蓄貨欲以富其身也以多藏之故並其至富而害之是厚亡也夫惟有徳者知至貴之在己而無待於名也故知足而不辱知至富之在己而無待於貨也故知止而不殆不辱不殆則可以長久矣﹞。

洪徳第四十五章

大成若缺其用不獘大盈若沖其用不窮大直若屈大巧若拙大辯若訥躁勝寒靜勝熱淸靜爲天下正。

﹝此一章明洪徳之用要以淸淨爲本的意思天下以不缺爲成故有成必有獘以不虛爲盈故有盈必有窮聖人要於大成而不卹其缺期於大盈而不惡其衝是以成而不獘盈而不窮也直而不屈其直必折循理而行𨿽曲而直巧而不拙其巧必勞付物自然𨿽拙而巧辯而不訥其辯必窮因理而言𨿽訥而辯今夫寒熱者天地之所爲有形之所不免也而一躁焉可以勝寒一靜焉可以勝熱以一時之躁靜猶可以勝天地之所爲況夫體無爲淸淨以爲天下正則安往而不勝者乎若缺則非成也非成非缺淸靜無爲乃爲大成若缺若衝若屈若拙若訥五者亦猶躁之勝寒靜之勝熱焉爾矣﹞。

儉欲第四十六章

天下有道卻走馬以糞天下無道戎馬生於郊罪莫大於可欲禍莫大於不知足咎莫大於欲得故知足之足常足矣。

﹝卻屏去也糞糞田也戎馬生郊言兵久不還也一性之內無欠無餘人能安之無往不足故曰知足之足常足此一章教人知足寡欲全身遠害的意思希聲注夫天下有道之世𨿽有甲兵無所用𨿽有健馬無所乘屏卻走馬以糞田而已天下無道之時則天子外攘四夷諸侯則外侵鄰國故甲兵動於境內戎馬馳於四郊桑梓盡於樵薪荊棘生於畎畝矣夫無道之君毒痡天下原其所以其惡有三心見可欲非理而求故罪莫大焉求而不已必害於人故禍莫大焉欲而必得其心愈熾故咎莫大焉然自非聖人不能無欲欲而無求求而知足知足則安分凡所遇無爭矣禍害奚及之有﹞。

鑑遠第四十七章

不出戶知天下不窺牖見天道其出彌遠其知彌少是以聖人不行而知不見而名不爲而成。

﹝此一章言性鏡本明不假作爲而自鑑照的意思性之爲體充徧宇宙無遠近古今之異至徳之人其所以不出戶不窺牖而無所不知者特其性全故耳世之人爲物所蔽性分於耳目內爲身心之所紛亂外爲山河之所障塞見不出視聞不出聽戶牖之微能蔽而絕之不知聖人復性而足乃欲出戶而求之是以彌遠欲窺牖而察之是以彌少也性分所及不必行出戶庭而知天下之事宛然在目不必窺看窗牖而見天道之理歷爾知名不必有所作爲而自然成功詎是有作有爲而始鑑照如斯也耶﹞。

忘知第四十八章

爲學日益爲道日損損之又損以至於無爲無爲而無不爲取天下常以無事及其有事不足以取天下。

﹝此一章示無爲之道在絕學的意思世人之所以爲學者日求增益徒多見多聞廣益其陳迹耳大慧謂讀得書多知解多靈源謂文學之學障先聖之智眼是也爲道者豈如斯乎爲道者貴乎時時消損現業直至於無爲連這無的念頭亦要消損無無亦無方才到得眞實自然無爲之地而不勉彊焉自旣覺悟亦可覺他無爲而無所不爲應用不窮施及天下綽綽然有餘矣故治天下者常以不勞民不傷財行其所無事而已矣及其有事政令繁法网蜜民不聊生安可以治天下哉﹞。

任徳第四十九章

聖人無常心以百姓心爲心善者吾善之不善者吾亦善之徳善信者吾信之不信者吾亦信之徳信聖人之在天下惵惵爲天下渾其心百姓皆注其耳目聖人皆孩之﹝皆俱也﹞。

﹝此一章表聖人隨機應感不逆民情的意思聖人也者無思也無爲也寂然不動感而遂通天下之故曷嘗有一定之常心哉惟以百姓之心有善有信則聖人亦以善心信心應之耳倘百姓旣善吾亦與之偕善俾樂善不倦焉其或不善吾亦自善以感之俾民自新遷徙爲善斯乃徳化於善也詎有常善心耶倘百姓旣信吾亦與之俱信俾其崇信不已焉其或不信吾亦自信以動之俾民自慚更攺尙信此乃徳化於信也豈有常信心耶聖人之存心於天下兢兢業業惟恐一民不得其所而爲天下之民渾沌其心使民無知無欲使夫知者不敢爲也民咸注望仰瞻聖人容止可睹作事可法則因聖人之視聽而民亦從而視聽之也故聖人皆孩之一般慈惠及物等視萬民猶如一子而不二其心至此則不善不信者亦皆善信況善善信信者乎﹞。

貴生第五十章

出生入死生之徒十有三死之徒十有三民之生動之死地亦十有三夫何故以其生生之厚蓋聞善攝生者陸行不遇兕虎入軍不避甲兵兕無所投其角虎無所措其爪兵無所容其刃夫何故以其無死地。

﹝出謂自無而見於有入謂自有而歸於無莊子謂萬物皆出於機入於機又曰其出不忻其入不詎又曰有乎出有乎入皆以出爲生入爲死也攝管攝也言不認生爲已有暫且管攝的意思兕野牛一角善抵觸此一章言厚生非所以養生挕生乃可以長生的意思神出而付於有形爲生入而歸於空寂爲死形有生死神無生死而世人特未之知也故柔和善順不與物爭屬生之輩僅十中有三焉好勇斗狠彊梁跋扈屬死之輩亦十中有三焉人之求生以自厚萌念之初把持不定動輒便趨入死地屬此者亦十中有三焉夫此三者是何緣故蓋生之徒死之徒人之生動之死地之徒凡此十分之中率居其九咸以其求養生形之計太厚者也違道背理不出自然夫有生者一定有死厚吾生者乃所以厚吾死也兕虎印兵咸所以死人者也安可逃乎善攝生者神全神全則無生無生則無死地矣故兕角無所投虎爪無所措兵刃無所容夫此善攝者又是何緣故彼以其無死地以受之也季而謂以盡天下三種久言求生者十中有九而求無生者千萬無一老子惜得道之無人至深切矣○兕虎甲兵卽無常煞鬼也﹞。

養徳第五十一章

道生之徳畜之物形之勢成之是以萬物莫不遵道而貴徳道之遵徳之貴夫莫之命而常自然故道生之徳畜之長之育之成之熟之養之覆之生而不有爲而不恃長而不宰是謂玄徳。

﹝此一章言道徳尊貴本乎自然不假榮顯而自尊貴的意思希聲注夫物生而後畜畜而後形形而後成其所由生者道也其所以畜者徳也形其材者事也成其用者勢也萬物以能生故尊道以能畜故貴徳道徳以生畜之故自然爲萬物之所仰豈有拔之爵位而後見尊貴哉然道者至眞之體徳者妙物之用體可以兼用用不可以兼體道可以體徳徳不可以兼道故稟其精謂之生含其气謂之畜遂其形謂之長字其材謂之育權其成謂之亭量其用謂之毒保其和謂之養護其傷謂之覆此之謂大道旣生之而不執有旣爲之而不矜恃旣長之而不宰制此之謂玄同之徳營魄章言人同於道徳今此章言道徳同於人是以其辭同而理通也﹞。

歸原第五十二章

天下有始以爲天下母旣得其母復知其子旣知其子復守其母沒身不殆塞其兌閉其門終身不勤開其兌濟其事終身不救見小曰明守柔曰彊用其光復歸其明無遺身殃是謂襲常。

﹝兌口也人之有口家之有門皆諭物所從出者塞而閉之藏有於無守母者也不可目窺曰小不可力得曰▆此一章言返本還源方契此道的意思凡天下事物未有形名之始不可狀不可名及其有狀有名則凡天下事物無不藉斯以資生也故曰始曰母母者道也子者物也道爲物母物爲道子古之得道者能使子母不離而道物爲一蓋物從道出物不異道子從母出子不異母物不異道而世人欲外物以求道子不異母而世人欲棄子以求母本不異而自異之是以終不得而一也使人知物卽道知子卽母得母知子知子守母綿綿若存無少問斷則左右逢其原有不難者到此則入水入火蹈險履危而無容傷今人能塞其兌而不妄得母知子閉其門而不貪知子守母則全物全道終身受用不假勤劬而自得設或不然開其兌而逐境生情見物遺道濟其事而撥波覓水貪外擾內則心蕩精衰究竟不得見道同於世物一般銷損人之患在不謹其小不養其微若自小而謹之自徵而養之𨿽小必明𨿽柔必彊明者本也光者明之所自出也元明爲本其末分而爲視爲聽爲覺爲能者皆此光也道自本流於末學自末求其本故曰用其光復歸其明如此則無死地也殃害何損這才叫做永久傳襲不殆不勤之常道也不知不守者豈易識哉﹞。

益證第五十三章

使我介然有知行於大道惟施是畏大道甚夷而民好徑朝甚除田甚蕪倉甚虛服文彩帶利劍厭飲食財貨有餘是謂盜誇非道哉。

﹝介然有知猶言微有知也誇張曰施嗇之反也又施設也夷平也路狹而捷爲徑除治也又階除也誇誇毗也言小人不爲大言以誇世則諛言以附人如詩大雅無爲誇毗是也誇一作竿此一章言歷世宜合無爲大道不可施設多事的意思老子意謂設使我介然微有知常之明方將行於大道惟施設爲可畏恐其不侔於無爲大道也夫大道也者不假修理而自平夷而民喜其狹小捷徑是以崎嶇迷惑不達所趨故聖人畏之畏其民之難化如此也上若不畏朝闕必甚修除好崇臺樂遊觀矣上若不畏田野必甚荒蕪好力役奪民時矣上若不畏倉廩必甚空虛好末作廢本業矣上若不畏服飾必多文彩好淫巧蠹女工矣上若不畏佩帶必皆利劍好威武生國患矣上若不畏飲食必常饜飫好醉飽忘民事矣上若不畏聚斂必常有餘好掊克困民財矣凡此七者皆由上不知畏而盜用民力以爲誇毗故謂之誇毗誇毗者非有道之治也盜者陰取之而民不知也所謂惟施是畏其在此乎﹞。

修觀第五十四章

善建者不拔善抱者不脫子孫祭祀不輟修之身其徳乃眞修之家其徳乃餘修之鄕其徳乃長修之國其徳乃丰修之天下其徳乃普故以身觀身以家觀家以鄕觀鄕以國觀國以天下觀天下吾何以知天下之然哉以此。

﹝此一章言治天下要以修身爲本的意思凡物以建而立者必易拔此不善建者也惟爲道的人建之以常無有則善建而不拔矣凡物以抱而固者必易脫此不善抱者也惟爲道的人抱神以靜則善抱而不脫矣夫惟所建所抱者如此則其傳豈有窮哉此子子孫孫所以祭祀不已也世之所謂修徳者或修之於天下國家而不知其本眞乃在吾身也故曰修之於身其徳乃眞或旣善修其身能自建自抱又當推己及人而家而鄕而國而天下則其徳寧不有餘裕有廣長▆丰溢有普布哉莊周以爲道之眞以治身其緒餘以爲國家其土苴以治天下其說本此大學謂治國平天下以修身爲本亦不謀而合然則何觀而修身哉以身觀身而已矣云何觀吾觀吾眼云何有見吾觀吾耳云何有聞吾觀吾身云何有覺吾觀吾意云何有知如是觀察見聞覺知之所自而又觀夫觀者則眼耳身意四肢百骸不待煆煉而自無何有誰當拔且脫耶一身旣爾則一家人之身一國人之身一天下人之身無不渾其心不治而自治人人善建善抱亦不拔不脫也吾何以知其天下不治而治所以然哉因觀身修徳而知其所以然耳凡臨蒞天下者可不知所本乎﹞。

玄符第五十五章

含徳之厚比於赤子毒虫不螫猛獸不據玃鳥不搏骨弱筋柔而握固未知牝牡之合而朘作精之至也終日號而嗌不嗄和之至也知和曰常知常曰明益生曰祥心使气曰彊物壯則老謂之不道不道早已。

﹝毒虫蜂蠆之類以尾端肆毒曰螫猛獸虎豹之類以爪按拿曰據攫鳥雕鶚之類以羽距擊觸曰搏趙志堅曰以四指握拇指曰握固朘子垂反赤子陰也嗌气郁也號平聲嗄所嫁反聲嘶也祥吉凶之候也此一章言人當厚徳含章如同赤子無知的意思世人厚生者多矣有生有死厚生卽是厚死不惟無益而反害之吾未見厚徳如厚生者也厚徳乃長生也含藏道徳深厚的人就如那初生之嬰兒一般純一不雜無害物之心物亦不傷也故蜂蠆𨿽毒不螫虎豹𨿽猛不據鷙鵬𨿽勇不搏我忘於物物亦忘我也赤子之骨本弱筋本柔而握拳牢固者何蓋心意不移其神全也赤子無心豈曉男女配合而朘常興作者豈欲意使之然耶蓋精全气望專一使然耳赤子終日啼號而嗌聲不嘶嗄者何蓋心無喜怒气全而沖和也苟能達此沖和之气有益於己則是知常復命人也復命知常者念起便覺而不遠復非明白四達者乎夫益生固祥矣有生有死有祥有妖好事不如無矣心能使气可謂彊矣爲者敗之彊梁者不得其死凡人物事物壯極則一定衰老枯槁剛則一定易折不知此理徒厚益其生而不含藏其徳豈知常道人哉乃不知常道之人也不知常道之人詎可不早死也夫▆﹞。

玄徳第五十六章

知者不言言者不知塞其兌閉其門挫其銳解其紛和其光同其塵是謂玄同不可得而親不可得而疏不可得而利不可得而害不可得而貴不可得而賤故爲天下貴。

﹝此一章示玄同之道非言嘿可載的意思道非言說亦不離言說然能知者未必言能言者未必知也惟塞兌閉門而視聽不妄挫銳解紛而圭角不露和光同塵而混同彼我則默而成之不言而信不同而同是之謂玄同也世之所謂不同者有可親有可疏有可利有可害有可貴有可賤體道者均覆萬物而孰爲親疏等觀逆順而孰爲利害不知榮辱而孰爲貴賤情計且有所不及況言嘿乎此玄同之道所以爲天下所貴重也﹞。

淳風第五十七章

以正治國以奇用兵以無事取天下吾何以知其然哉以此天下多忌諱而民彌貧民多利器國家滋昏人多伎巧奇物滋起法令滋章盜賊多有故聖人云我無爲而民自化我好靜而民自正我無事而民自富我無欲而民自朴。

﹝此一章言爲民上者要以淳風化民而民自歸厚的意思夫人心本正因誘故邪我以正治人出人之本正也以奇用兵由兵之本奇也以無事取天下由天下之本無事也凡我之應物者豈以我哉亦由物而已矣吾以此而知取天下所以然聖人能以天下爲一身中國爲一人者其治自心出也我多忌諱則禁防必設禁防旣設則民安得而不貧我以利示民則民多趨利民旣趨利則國安得而不昏我以巧示民則民多伎巧伎巧旣盛則奇物安得而不滋我以法示民則民亦竊法以自便上下相冒則盜賊安得而不多其獘實在我而不在民也上有好者下必有甚焉者矣故聖人云我示之以無爲民亦無爲我示之以好靜民亦好靜我示之以無事民亦無事我示之以無欲民亦無欲天下各以其所示者報之出乎爾反乎爾者也故曰徳猶風也民猶艸也艸上之風必偃﹞。

順化第五十八章

其政悶悶其民醇醇其政察察其民缺缺禍兮福所倚福兮禍所伏孰知其極其無正邪正復爲奇善復爲訞民之迷其日固久是以聖人方而不割廉而不劌直而不肆光而不曜。

﹝悶音門鈌殘缺也一作缺缺失望貌極終也奇衰也廉稜也劌割也皆謂芒利傷物也此一章言爲政者當渾合其徳以化成天下的意思其政悶悶無取於民則民亦醇醇自瞻不以巧應其政察察有得於己則民亦缺缺不足以巧求免凡天下之事吉凶同域禍福相倚禍依從福以生福含藏於禍內猶如貫珠誰窮極到此我悶悶無得則民醇醇自足我察察有得則民缺缺不足我得彼失我福彼禍自然之理也昧者不知道理之正專察爲明惟求僥幸之福以禍人而不知循環報復遂使正復化而爲奇善復化而爲祅人之昏迷其蔽固如斯已非一日矣是以聖人之治方義而不攫人廉稜而不傷物內直而不外肆含光而不炫耀賞罰𨿽設而不用故能使奇者正祅者善轉禍爲福而無缺缺之獘也﹞。

守道第五十九章

治人事天莫如嗇夫惟嗇是謂早復早復謂之重積徳重積徳則無不克無不克則莫知其極莫知其極可以有國有國之母可以長久是謂深根固蒂長生久視之道。

﹝此一章示久視之道要當以嗇守爲主的意思治人者吾朝所爲也事天者夜必焚香以告於天也莫若嗇者不敢告者天敢爲也夫惟不敢爲是謂不遠復不遠而復則所復寧不早乎夫人本有之徳性日日營爲精時以耗誠能嗇而早復則徳日益以充徳旣日益以充則至徳之人也至徳者恚火不燒愛水不溺魔王兵刃不能加損又何所往而不勝哉旣無所不勝則孰知其極𨿽有九垓八埏亦不得而累之可以有國矣能嗇能復者有國之母也得母知子知子守母則沒身不殆安有不長久者耶然則守嗇之道謂非細故也實乃深根固蒂長生久視之道也精神者生之根嗇而藏之則根深而生長矣長生者視之蒂衛而保之則蒂固而久視矣﹞。

居位第六十章

治大國若烹小鮮以道蒞天下其鬼不神非其鬼不神其神不傷人非其神不傷人聖人亦不傷之夫兩不相傷故徳交歸焉。

﹝聖人亦不傷之之字一作人以下徳交歸焉觀之作之字是之指神而言此一章言爲民上者宜以道治天下不可多事擾民的意思治大國者惟施設有作有爲爲可畏攪擾則亂就譬如烹小魚一般一攪擾則糜爛不堪也以無爲常道臨蒞天下者𨿽有鬼魅陰魔異術神姦無所用巧矣然而非特有道者拒絕之使不神耳設使神也邪不勝正詎能傷害於人乎不是神不能傷害於人以聖人在位者無爲無作無害神之心而神亦不敢越理犯分以欺聖是兩不相傷也夫惟兩不相傷故聖歸徳於神神歸徳於聖兩相交歸而民自化矣﹞。

謙徳第六十一章

大國者下流天下之交天下之牝牝常以靜勝牡以靜爲下故大國以下小國則取小國小國以下大國則取大國故或下以取或下而取大國不過欲兼畜人小國不過欲入事人夫兩者各得其所欲故大者宜爲下。

﹝此一章言謙下爲徳根本爲上者宜以謙徳服人心的意思海之能爲百谷王者以其善下之也治大國者能屈尊就卑則所歸者眾故大國者如海居下不擇細流則天下交合而匯歸之也天下之交比猶牝牡牝陰也能柔弱卑靜而不唱牡陽也能剛彊髙動而多躁卑靜身後老髙動物先摧故牝常以靜勝牡者蓋是以靜爲下面躁自不能勝而反附之矣大國下流天下交歸亦如斯矣故大國之君能謙下小國則可以取小國來歸小國能謙下大國則亦可以取大國不害以大就小其徳愈廣以小事大理無不順或下謙徳以取義之所在小當歸大或下守柔而取理合如是只宜自保大國之下者不過是兼愛畜養於人而人自交歸小國之下者不過是欲順承上意而得自護也夫大國小國此兩者上遜下順各得其所欲也凡小者易爲下大者難爲下故大國者更宜爲下也﹞。

爲道第六十二章

道者萬物之奧善人之寶不善人之所保美言可以市尊行可以加人人之不善何棄之有故立天子置三公𨿽有拱璧以先駟馬不如坐進此道古之所以貴此道者何不日以求得有罪以免耶故爲天下貴。

﹝奧藏也天子人君也三公大師大傅大保也拱璧合拱之璧駟馬一乘之馬也執拱璧將命曰先得得寶也指善人說免罪自保也指不善人說此一章言道爲身寶當自重的意思凡天下之物無有不備於道也故道乃萬物之藏言道無所不容善固在道中不善亦在道中也賢善者以道爲寶故樂得其得不賢善者非道莫保故樂免其罪由其根於人心之自然無使之者故言依於道則其美可市聽之者眾行依於道則其徳可貴迥異於人苟非人心之自然則言而不從行而不應矣由人各根於道也設不幸違道而限於不義則聖人亦何忍棄之故立天子以道化民置三公以道佐人主非苟利其富貴也蓋不欲棄人於不善還以此道善之而已使𨿽有合拱之璧將命面先駟馬以奉君不如出一善言建一善行以佐人主使天下之人不限於不義則其利豈小補哉如孟子謂我非堯舜之道不敢陳於王前是也由其以道佐主覺民是謂坐進此道古之所以貴重斯道者何也以其果毅於道不擇日而求善人得之以爲寶不善人遵修之亦可以保其無罪因此之故所以爲天下人之所貴重也﹞。

恩始第六十三章

爲無爲事無事味無味大小多少報怨以徳圖難於其易爲大於其細天下難事必作於易天下大事必作於細是以聖人終不爲大故能成其大夫輕諾必寡信多易必多難是以聖人猶難之故終無難。

﹝爲營爲也純甫曰人皆有所爲聖人亦人耳獨無所爲乎但眾所爲者有爲之事聖人所爲者無爲之道此其所以異也事所爲之條件也味所爲之理趣也作起也此一章言大從小起難從易主要應之以無心勿期必於物的意思息參注爲無爲則己不勞事無事則人不煩味無味則物不費世所謂大小多寡者以形言也聖人遊於形器之外故大小多少等而爲一夫大小多少尙等而一之又況於恩怨報施之間乎吾所爲所施者惟徳而已豈知其有所怨有所報者哉旣無恩怨報施之別又無大小多少之異其於天下之故豈有心於爲之哉事難必求易大必由細自易而往則難者亦易自細而行則大者亦細是以聖人究竟不爲大而大必歸之者由其無心也惟其無心於事故未嘗先事而期於物豈若世之小夫己未爲而先喏事至而多易先喏則必寡信多易則必多難聖人於事未至則常若難之非難之也不以我期必於物故若難之惟其難故究竟無難爲之事﹞。

守微第六十四章

其安易持其未兆易謀其脆易破其微易散爲之於未有治之於未亂合抱之木生於毫末九層之臺起於累土千里之行始於足下爲者敗之執者失之聖人無爲故無敗無執故無失民之從事常於幾成而敗之愼終如始則無敗事是以聖人欲不欲不貴難得之貨學不學復眾人之所過以輔萬物之自然而不敢爲。

﹝此一章言守微以無爲爲貴無爲以自然爲宗的意思凡有身有家有國者當安泰之時而持守之則易及其旣危險也而持守之則難矣未有形兆之時而圖謀之則易及其旣萌動也而圖謀之則難矣其脆易破則不可使至於堅大而難破其微易散則不可使至於彰著而難散物皆然心爲甚通諸其心則於身於家於天下無難矣安也未兆也正是爲之於未有也脆也微也正是治之於未亂也合抱之木生子毫末大生於小也九層之臺起於累土髙起於下也千里之行起於足下遠起於近也爲之於未有治之於未亂其本末常如斯也爲未有則是無爲而爲治未亂則是無治而治也旣有而爲之則爲之欲成而反敗之旣亂而治之則執之欲固而反失之也是以聖人爲之於未有則我固無爲也故無敗治之於未亂則我固無執也故無失民之從事常在旣有之後故至於幾成而敗之以不知其本故也使知大生於小髙起於下遠始於近愼終如始則無敗事也是以聖人欲眾人之所不欲小也下也貧賤也不欲眾人之所欲大也髙也富貴也故不欲者聖人欲之難得之貨聖人不貴也學眾人之所不學見小也守微也謙卑也不學眾人之所學侈大也進顯也過髙也故不學者聖人學之眾人之所過聖人反是也如斯欲不欲學不學卽凡天下之物各安乎性命之常無有不得其所者而孰敢有爲有執哉此所以合道之自然而不敢有爲也﹞。

淳徳第六十五章

古之善爲道者非以明民將以愚之民之難治以其智多以智治國國之賊不以智治國國之福知此兩者亦楷式能知楷式是謂玄徳玄徳深矣遠矣與物反矣乃至於大順。

﹝楷模也式法也下徹曰深旁周曰遠反乃順者司馬曰物情莫不貴智而有玄徳者獨賊之須反於物乃順於道此一章言爲民上者宜反物順道以化民民始獲福的意思眾人昭昭我獨若昏眾人察察我獨悶悶我愚人之心也哉古之善爲道者在己若此則推之於民也固非明之將以愚之也明之者何察察昭昭也愚之者何若昏悶悶也民之失性居華而去實故智多而難治誠欲治則去智與故鎭之以無名之朴則彼將自化而以智治之適所以亂之也蓋不識不知順帝之則治國而以智是有智有識逆帝之則矣逆則爲賊故曰國之賊治國而不以智無介然之知無益生之祥則有國之母可以長久矣故曰國之福知此兩者不以智固可以爲法以智亦可以爲誠故曰亦楷式苟知楷式而不違其徳可謂玄矣徳而至於玄則深而不可測遠而不可量豈智知識識情意之所及哉故曰與物反矣有徳者惟其與物反始與道合而至於大順﹞。

後巳第六十六章

江海所以能爲百谷王者以其善下之故能爲百谷王是以聖人欲上民必以言下之欲先民必以身後之是以聖人處上而民不重處前而民不害是以天下樂推而不厭以其不爭故天下莫能與之爭。

﹝王之爲言天下所歸往也此一章言爲民上者宜以謙徳益民而民自推尊的意思江深海闊之所以能爲百川所歸往者何也以其能卑下於百川故所以爲百川之所歸往也是以聖人則之欲上於人乃以孤寡不谷之言卑下之欲先於人乃謙退其身而遜讓之是以聖人𨿽處在民上於己不自尊貴而民亦不知有君可尊可貴𨿽處在民前不見有民可先而民亦不見有君可爭可害聖人之於民也自忘忘民上下相忘是以天下之民愈愛重推尊而不厭蓋以聖人能處眾人之所惡而不爭故天下之民誰能與處下之道爭耶故聖人所以爲天下貴也﹞。

三寶第六十七章

天下皆謂我大似不肖夫惟大故似不肖若肖久矣其細我有三寶持而寶之一曰慈二曰儉三曰不敢爲天下先慈故能勇儉故能廣不敢爲天下先故能成器長今捨慈且勇捨儉且廣捨後且先死矣夫慈以戰則勝以守則固天將救之以慈衛之。

﹝此一章言三寶爲道中之最大人人咸具各自保守的意思盡天下人咸言我道大何所謂大哉夫道之大也非言嘿可載泛兮其可左可右無乎不在者也若肖言言亦小若肖嘿嘿亦小若不肖言言能顯道若不肖嘿寂然不動感而遂通誠不可爲諭擬似不肖焉耳寧不謂之大歟夫惟大不可爲比故擬似不肖設若是有物可肖則其道屬物安能大久矣其細矣蓋吾道大者有三乃吾人至寶也是世人之所不能持我能保惜而長存不失則幾於我道大也一曰慈愛人如愛己也二曰儉節己不取人也三日不敢爲天下先謙退自保不恃彊梁也夫慈愛類柔弱而柔能勝剛弱能勝彊是能勇也節儉爲不費用之不可旣是能廣也謙退後人而不先人聖人用之則爲官長者皆自我者也是能成器長也此三寶者聖人之所恃以自保者也今若捨慈愛而尙勇敢捨儉節而尙奢泰捨謙退而欲先人則剛彊者死之徒矣何以自保耶夫以軍旅之事觀之設不得已而用兵亦以慈忍不殺爲念仁者無敵不戰自勝設有土可守而用民亦以慈愛不苛爲懷民心同徳不令自固信知此慈又今之所急也天將救斯民於水火也必使有慈者出而衛護之慈又儉先之最大寶中之寶也卽至道也故日我道大似不肖﹞。

配天第六十八章

善爲士者不武善戰者不怒善戰勝者不與善用人者爲下是謂不爭之徳是謂用人之力是謂配天古之極。

﹝古者車戰爲士甲士三人在車上左執弓右持矛中禦車掌旗鼓皆欲其彊武戰卒七十二人在車下蓋至爭者惟兵故借之以明不爭之徳也羅什曰心形旣空孰能與無物者爭此一章言配天之道貴守柔不爭的意思今之爲士者多尙武彊梁者死之徒也善爲士者常行之以怯而不武今之戰者多出於怒多怒必嗜殺人嗜殺人者天必殃之善戰者不輕用其身而不怒今之勝敵者不能無我而不爭有我而爭未必勝矣善勝敵者無我而不爭今之用人者多競上而不謙下驕奢倨傲而人不服從善用人者謙下而不髙凡體道者能不武不怒不爭則天下莫能與之爭是之謂不爭之徳也體道者能下人人人樂爲之用而不自用是之謂用人之力也體道者徳而不爭力而用人則我無我爭無爭用無用而與天合徳則何所往而不宜耶是之謂配天古之極也﹞。

玄用第六十九章

用兵有言吾不敢爲主而爲客不敢進寸而退尺是謂行無行攘與臂仍無敵執無兵禍莫大於輕敵輕敵幾喪吾寶故抗兵相加哀者勝矣。

﹝用兵有言古兵家有此言也下行戶割反行列也仍就也因也詩曰仍執醜虜兵五兵戈矛殳戟幹也幾平聲喪失也抗舉也林希逸曰此章全是借戰以諭道推此則書設諭處其例甚明此一章言玄用之妙要無心應物的意思古用兵有曰主者有心造事吾不敢獨任自爲專主也客者無心應敵與眾和同吾敢爲之進則有心於爭𨿽寸吾不敢彊進也退則無心干爭𨿽尺吾亦不敢輕退也苟無心於爭則𨿽在軍旅而不見有行列可行不見有臂膂可攘不見有抵敵可因不見有兵刃可執而安有用兵之咎也無心者何卽所謂有慈之寶也故聖人以慈爲寶輕敵則輕戰輕戰則輕殺人輕殺人則喪失其所以爲慈之寶也故凡舉兵兩敵相加之際若出於不得已而有不嗜殺人之哀心者是有慈寶也有寶者天與人歸𨿽欲不勝不可得矣﹞。

知難第七十章

吾言甚易知甚易行天下莫能知莫能行言有宗事有君夫惟無知是以不我知知我者希則我者貴是以聖人被褐懷玉。

﹝宗者族之總也道者事之總也此一章言知行不易無知始貴的意思仁者仁智者智百姓日用而不知豈果蠢然不知哉自昧而不知也徳輶如毛民鮮能舉之豈頑然不能行哉自昧而不能行也吾所言者日用飲食之際極易知動靜營爲之間極易行而天下之人反自迷惑而不能知不能行其柰何哉第至人發一言必有根宗行一事必有君主非思慮之所可及夫惟無思也無爲也則幾於道而知我也人不能無思無爲豈易知我也耶知我者若多則我亦不足貴是以聖人被褐懷玉外𨿽與人同而中心實與人異也﹞。

知病七十一章

知不知上不知知病夫惟病病是以不病聖人不病以其病病是以不病。

﹝此一章言不知與知二俱是病滌除玄覽始可無疵的意思知妄知也不知眞知也人能卽妄知以了眞知而不撥波覓水非上士而何卽知了不知固上矣而不知不知與知皆病也何也眞卽是妄而眞猶存水卽是波而水猶在金屑𨿽貴落眼成翳滌除玄覽始可無疵故曰不知之與知皆病也夫惟了此不知與知二者俱是病則是天地間第一等完人何病之有故曰是以不病聖人之不病不外此理也以其了此不知與知二俱是病而玄覽盡除故所以不病而無瑕疵矣﹞。

愛巳第七十二章

民不畏威大威至矣無狹其所居無厭其所生夫惟不厭是以不厭是以聖人自知不自見自愛不自貴故去彼取此。

﹝此一章言爲民上者當省刑薄斂愛民如愛己的意思民之所以不怕死者何蓋由爲民上者恃髙自貴而無慈讓淵容之心政网刑煩大威太過民反視爲泛常而不畏懼矣倘爲民上者肯闊大心地如希韋氏之國黃帝之囿不狹小其居肯株柷其形任爲鼠肝任爲虫臂不厚養其生如此而國足民足有餘矣夫惟爲民上者不厚養其生苛克取民以自足是以民亦不厚養其生而不欠上和下睦何威可畏之有是以聖人自知不自見不彰己徳爲天下渾其心也自愛不自貴去奢去泰爲天下遠其害也故去彼狹居自見厭生自貴而取此自知自愛含徳爲式而民心自正也胡用威畏爲耶﹞。

任爲七十三章

勇於敢則殺勇於不敢則活此兩者或利或害天之所惡孰知其故是以聖人猶難之天之道不爭而善勝不言而善應不召而自來繟然而善謀天网恢恢疏而不失。

﹝殺猶死也利謂活害謂殺惡去聲繟音闡舒緩也一作默不言也一作坦不爭之意此一章言惡人不知天惡之故特以不爭善勝曉之的意思剛彊者死之徒敢作惡者也柔弱者生之徒不敢作惡者也此兩者或敢而生或敢而死或不敢而生或不敢而死因斯之故則敢爲惡者得而借口曰天道恢大多疏失惡人無有報應而不知天之所惡深昧難測豈膚見淺識者知其故哉𨿽天縱之聖生知之人猶莫測天之所惡之故況其他耶天之惡人不以力爭非如人之惡人以力與爭而天自能勝人天非如人之惡人以口與言而其應聲如響其報應之速不待召之而自來至惡有惡報𨿽有智計不可逃免天𨿽無心坦然平易而巧於報應有非人謀之所能及此不爭不言不召坦然天网恢恢廣大似若疏而不密然善勝善應自來善謀未嘗失一惡人使漏其网者此天之所惡其故蓋如此﹞。

制惑第七十四章

民不畏死柰何以死懼之若使民常畏死而爲奇者吾得執而殺之孰敢常有司殺者殺夫代司殺者殺是謂代大匠斫夫代大匠斫希有不傷手矣。

﹝此一章言爲上不可恃刑以臨民的意思民之所以不畏死者蓋由政煩刑重民無所措手足知其無可逃生之地而民反拼死不怕𨿽勉彊以極刑恐之亦無益也云何以死懼之而欲使其畏死乎若使民果畏死有爲奇者執而殺之則殺一人足以爲治矣然愈殺而愈不可禁則刑之不足恃也明矣秦人用法嚴其网密而姦究不勝漢用法疏网漏吞舟之魚而天下歸於漢此亦足以見矣天道福善禍淫是有司殺者於冥冥之中殺之一定不可逃也爲上者若不明司殺自然之理而必要代司殺者之權彊以殺人就是那代大匠者斫一樣夫代大匠斫者不出自然本不會斫而勉彊代之鮮有不自傷其手者手卽身也恃刑臨民者亦猶是也司主也主殺者卽無常也﹞。

貪損第七十五章

民之饑以其上食稅之多是以饑民之難治以其上之有爲是以難治民之輕死以其求生之厚是以輕死夫惟無以生爲者是賢於貴生。

﹝稅租也純甫曰無以生爲者賢於貴生卽吾無吾身吾有何患之意此章之言由粗及精要歸其重於此耳此一章言爲上者當損己益民勿貪生以損民的意思吾教言貪嗔癡爲三毒而貪居首儒教三戒戒之在得一也世有貪財利貪祿位貪辟土地者皆貪生也因貪生之故廚有肥肉廏有肥馬民有饑色野有餓莩用是看來可憐無限河邊骨盡是深閨夢里人又詎僅饑而已哉上多取則民貧上有爲則民亂必然之理也是以饑饉者何上多取之故也是以難治者何上有爲之故也我欲厚其生則不顧人之生我厚而彼薄彼安得不輕死以厚生是以輕死者何上求生之厚之故他聖人之於生蓋不得已彼視其生若無以生爲也豈肯厚吾之生以奪人之生▆是之謂賢於貴生﹞。

戒彊第七十六章

人之生也柔弱其死也堅彊萬物艸木之生也柔脆其死也枯槁堅彊者死之徒柔弱者生之徒是以兵彊則不勝木彊則共彊大處下柔弱處上。

﹝脆軟也徒類也合手曰共又其伐之也處上聲此一章言學道者要以守柔爲主的意思道之爲物無形而不爭惟至柔略幾於道而人未之諭也故以有形諭之人能柔和軟弱必竟長久而生人若堅剛彊暴必竟夭折而死就如那木生時柔脆死時枯槁一樣用此而觀有形者亦以堅彊而死柔弱而生何況無形之道而不致柔弱其可得乎蓋死之類無不由於剛狠彊暴生之類無不由於柔和軟弱此必然之理是以兵彊則恃之而驕敵國之所以謀也我驕而敵謀所以不勝也木彊則伐之所以共而舉之也又以定位而言天以气在上地以形在下气則柔弱形則堅彊臣以有爲事上君以無爲畜下有爲則堅彊無爲則柔弱堅彊居下柔弱居上物之理也然則柔弱必能勝剛彊可知矣﹞。

天道第七十七章

天之道其猶張弓乎髙者抑之下者舉之有餘者損之不足者與之天之道損有餘而補不足人之道則不然損不足以奉有餘孰能有餘以奉天下惟有道者是以聖人爲而不恃功成而不處其不欲見賢。

﹝不欲見賢晦徳含章之意此一章言人當法天道之自然以適其平的意思天道虛玄廣大叵測用物略諭其由張弓也乎張弓之道旣髙者降抑之使卑旣下者升舉之使髙咸是有餘者損減之不足者補益之也天之道陽气本髙而降之使下陰气本下而升之使髙亦該是損減有餘以補益不足裒多益寡稱物平施而已此自然之正理也就如那張弓的道理一般人之道則反是全是損減民之不足以奉君之有餘虛者愈虛實者愈實民貧君不能獨富此豈理也哉孰能損己有餘以奉天下博施濟眾必也聖乎惟有道者始能耳是以聖人能以己有餘而奉人不足故其能下及萬物而▆恃其能功蓋天下而不居其功利澤施於天下而不欲見賢惟有道者始能如此耳﹞。

任疆第七十八章

天下柔弱莫過於水而攻堅彊者莫之能勝其無以易之弱之勝彊柔之勝剛天下莫不知莫能行故聖人云受國之垢是謂社稷主受國之不祥是謂天下王正言若反。

﹝此一章言學道者貴守柔又要當體認力行的意思天下之物惟水爲能水利萬物而不爭處眾人之所惡流行坎止鉆山透石動地移山無有能先過得他者何也以其水性至卑至柔亙古亙今不遷不變故幾於道也夫柔之所以勝剛弱之所以勝彊卽凡天下之人是誰不知之哉但以天下之人𨿽知之而莫有一人效法於水者信乎得守柔之道能確實體認者非聖人不能也是以聖人有言受國之垢浼能含恥忍辱者可以托於天下是謂社稷主也受國之凶殃流言訕謗者可以寄於天下是謂天下王也垢與不祥眾人之所惡孰爲之爭非守柔聖人不能受天下之人是那一个就輕易曉得受垢受不祥爲正言也耶眾人之所愛者淨與福也與玆反矣故曰正言若反﹞。

任契第七十九章

和大怨必有餘怨安可以爲善是以聖人執左契而不責於人有徳司契無徳司徹天道無親常與善人。

﹝此一章言大怨不可和宜法天守道而天自祐之的意思大怨如鄰國累世徵▆不絕積怨深厚者如此之類豈可和乎勉彊求和者是示之以怯而誘敵其慘傷有不可勝言者故所以道和大怨者必有莫測之餘怨安可以和怨爲善道哉有徳者則不然是以聖人一味以天道自持就如執左契一般自有个不言不語的公道先生在那里要費多少口水與他說和調合耶執右契者來一見左契自不言而諭嘿自心休也責人奚爲故有徳的人惟主契若昏無徳之人惟主徹察察天之道不言而善應不爭而善勝常恢大而無失不疏遠惡人而惡人自疏遠必無餘殃不親愛善人而福祐自歸善人必有餘慶矣詩曰皇天無親惟徳是輔此之謂也季而謂執左契如展喜犒師見齊侯齊侯曰爾國何恃而不保聚喜曰恃先王之命成王盟曰世世子孫無相害也載在盟府我邑不保聚者恃此耳齊侯乃還是也展喜不惟能執左契而且善處不爭之道矣﹞。

獨立第八十章

小國寡民使有什伯人之器而不用使民重死而不遠徙𨿽有舟輿無所乘之𨿽有甲兵無所陳之使民復繩結而用之甘其食美其服安其居樂其俗鄰國相望雞犬之聲相聞民至老死不相往來。

﹝漢書詔天下吏捨無得置什器顏師古曰五人爲伍十人爲什則共器物故通謂什伍之具爲什物不用者無往來免儲待省徭役也舟輿甲兵舉其重者言之樂音洛望音忘相望相聞近也道足則無事咨詢財足則不相乞假此一章言國大事煩民姦吏詐爲民上者宜復古風以爲政的意思小國則政不煩寡民則俗尙質使有十人所共什器百人所共伯器而無所可用使民樂生遂性能重死而安土無求不遠徙焉上旣無爲不擾下旣安土尙質𨿽有舟輿什伯之器不相往來亦無因可乘𨿽有甲兵民各重死不相防害亦無因可敵能如此庶幾可復古也使民尙賢而不尙文捨棄書契之俗而復用古結繩之風各自耕自食而不嗜味各自織自衣而不營爲各安分居處而不好奢泰各逍遙善俗而不事塵囂鄰國不遠目相矚望而對境無心雞鳴犬吠耳相聽聞而諠嘩不入民心淳朴不詐不求有終其天年而無相來往者其上古之風人人相忘乎道術乃如斯也﹞。

顯質第八十一章

信言不美美言不信善者不辯辯者不善知者不博博者不知聖人不積旣以爲人己愈有旣以與人己愈多天之道利而不害聖人之道爲而不爭。

﹝此一章言不積之道原從性分中流出的意思老子道徳五千言誠信實體道之言也言言鹹從心地流出非飾說也設使華而不實人豈崇信之哉誠至善契理之言也言言俱自性分中來非言議之可及也設使擬之而後動議之而後言又詎能善後於今日而自天子以至於庶民咸得而溥利之哉此五千言也只可以嘿會而不可以智察世智辯聰者流欲苦其心志以求通紆之甚矣嘿契此道者順理自然而非博學廣博以求通者執文拘字杜蔽悟機而反不知也此五千言也豈是博采積學而始言也耶殊不知皆聖人不積之言也不積者何若衝而已若衝則大盈也盡底以爲人君佐人君爲堯舜之君己愈有而不竭盡底以與斯民拯斯民爲堯舜之民己愈多而不欠寧有限量哉斯不積之道卽天之道也惟利養萬物而不傷害斯不積之道卽聖人之道也惟爲無爲而不爭競斯不積之道所以爲玄爲妙爲天下貴矣瓊水季云胡嶦擬

聖公道徳經注解頌云厥惟猶龍玄著超超代爭箋譯家樹幟標譬彼堅白同異互囂我師藏眼抉微洞要發蒙啟覆日月爲昭假漢帝而研覽奚河上之問遙﹞。

道徳經順朱卷下﹝終﹞

