嘉興大藏經雲溪俍亭挺禪師語錄

雲溪語錄序

自天臺智者弘放生之因至永明壽彌盛余官錢塘睹子瞻遺事愾然思念遂於西溪河渚置放生池一區建雲溪精舍延俍亭和尙主之振揚曹洞宗旨俍和尙本起名儒住華塢匿而不出彊之然後可先是餘夢眾羅漢僧與余共坐其最長者身金色頂現圓光及拜俍和尙宛如夢中所識歲甲辰浴佛之會余在古法華寺與眾言之眾稱善固知靈山一別儼然未遠也已而余去錢塘遊京師歷閩粵數年之間俍和尙鼓鐘式化人天景從由雲溪過資聖得語錄若干捲外集若干捲又閱經十二種洞宗綱要人天眼目參智證傳各若干捲並皆出自胸臆發攄道妙噫異矣昔弁山阡與大川濟同時其後爲雲溪逸俍和尙先稱逸亭比復以雲溪顯豈同揆者耶又雲溪才說法好雲蘇嚕叢林有才蘇嚕之目雲溪瑛近出晚年雲溪恭最爲先導古稱雲溪者眾矣今日者絕後光前超佛越祖感余於夢詎偶然哉俍和尙嗣法新丰當洞山三十四世余受學金陵劉公當洞山三十五世淵源會合有繇也是爲序。

康熙己酉佛成道日關西慕天顏敬題

俍亭大師語錄序

徳山云我宗無語句亦無一法與人審此千七百則何物也蓋先徳之有言因學者之咨扣言旣多矣不無雞聲冒響之徒如是遂立綱宗種種以揀幹慧一流人不謂此道一行返成狡狐窟宅聰明鉆隙之士往往麻蛇引蔓人鬼相欺安知向上宗乘貴在一期徹證作家相見一挨一拶愈出愈奇東擲西拋無非栗棘蓬金剛圈也癸卯秋八月走古杭禮愚庵老和尙足晤俍亭法兄語未終日情多神契將別兄示我語錄一帙展讀數過如倚天長劍鋒鍔騰光直斬從上葛藤不落時人窠臼至其焚巢摟穴敵在機先奪鼓攙旗用神言外非臥雪吞氈久經行陣功深汗馬者能具此手眼哉此刻一出當令倚墻靠壁叱吒之流藏影無地彼塗粉抹脂裊裊無鹽一類又安敢效顰西子耶。

棲霞法弟竺庵大成題

雲溪語錄序

余昔從愚庵老人問第一義則輾然色喜今俄頃間已二十餘年矣顧自以西來大意湖南江西發攄已極五家宗派各述旨歸至開寶太平而後奇言妙句亹亹疊興𨿽理趣紛殊而去古逾遠神明其道蓋戛戛乎難之俍亭和尙稟受超越悟繇於心得愚庵之正傳溯黃梅之家法折衝盡變靡不合宜進退縱橫一往如意吾知長蘆以下式起門庭新丰以來謂爲眞子非俍師誰屬耶余賦性質直不喜搖唇弄舌瞇昧古人然意有所疑未敢遽以爲是每相從問對瓶瀉云興不可方物以爲靈山儼然其在此乎掛缽雲溪著述盈尺語錄凡十八卷弟子就學者從而集之屬余序餘思夫丹霞在近而笊籬殊愧於襄陽南泉逼人而牡丹長夢於陸亙對此依依益深向往耳燈巖先生自西江來見雲溪與語大悅退謂人曰江南知識所在成林要以雲溪爲稱首今語錄出見者益信非吾輩阿私獨徇所好也。

康熙丙午冬日

法弟子王益朋拜題

雲溪語錄序

我宗無語句黃面瞿曇在木菩提樹下居其劣不居其勝終恐輸卻雲門胡餅至三七思惟往到子所亦猶風後軍師明排八陣暗展機篝彌綸沙界得未曾有這著子實不在言句上雲門云今時人離卻言句則不可達摩西來落落不合於時韓淮陰作背水陣明知新軍不爲我用置之死地方有活路轉換旗幟趙軍大衄六傳而開五宗天下英俊無有不爲漢用者矣言句離卽何物麼魔敢向此中置喙俍亭挺子始列縫掖徧參知識閱禪典得入孫武兵法略知奇正旣從余遊脫去俗服天然子英邁出羣聖僧不敢正坐居數年住河渚雲溪把茅之下比南陽臥龍略定圖式殘僧數輩巍然髙座正如法昌遇一力撾鼓驕他廣眾有小參普說問答機緣並書疏雜述隨說隨錄釐爲上下卷老僧善病數年命侍者朗誦榻前不覺霍然稱快陳琳艸檄枚乘七發起人錮疾者此也從來屬文易辭章環錯難詞章易立意回絕難立意易意外意難意外意易句外句難雲溪爲其難者能出人一頭地老僧爲汝句逗分明則易易耳俍亭其字俗號逸亭字世臣姓徐氏今出世初住雲溪記取記取。

愚庵盂老人題

雲溪俍亭挺禪師語錄卷一之一

侍者智淙智沇編錄

上堂元正啟祚品匯咸新斗轉春回百事大吉泰小往大來吉亨天地始交萬物並育梅花開嶺外之春雪屋現林中之色寒巖異艸從教寶焰重重古木深云曾見奇花簇簇庭前鸑鷟共舞文瑯室內麒麟交參玉象鶴鳴慕護法要山僧建立曹洞宗猷今日開章第一且畢竟如何是逢時及節一句聻村歌社舞太平春新年人享太平福。

上堂石傘峯前玉一溪逢源那更動舟迷落花無限春山暮得路還家聽鳥啼此先愚庵老人在雲門入室時證道偈也看他得的人自由自在正所謂五陵公子遊花不比貧兒落魄當初先老人在眞寂時問一答百問十答千十分快便有僧問髙峯四句那一句能殺能活能縱能奪老人云是第五句僧便問第五句老人云小鬼挨磨金剛解鋸逼射光鋩勃不可遏卻早不肯自許畢竟泛鏡水上塗山討得四稜蹋地末後一著始到牢關腦後一椎欺君不得古人之言不爲妄也後學初機大好一个龜鑑。

上堂不見一色始是半提一色若消方名尊貴昨日底許多瑤階玉宇珠樹瓊花貝闕千尋銀山百疊一時間那里去也莫不是一色消了麼𨿽則純淸絕點將知雪屋人迷轉一位來別是許多世界看看柳搖金色梅吐琪葩蒲目苦叢爭如不艷夜來金鳳子飛起石烏龜大好眼前消息。

上堂摘楊花摘楊花斷拂老人別行一令攺作新荔枝去也雲溪這里楊花飄落𨿽有幾个蜜浸荔枝是陳年古董今日人天眾前不免應个時節以拂子指庭下云玫瑰花玫瑰花。

上堂古渡迷迷春艸萋萋亂雲才卷五峯齊隨路入松溪錦鱗濯濯靑鳥飛飛庭前柏樹幾時移梅影透疏籬急認取莫遲疑有讀書人來報也以拂子指云楊自西楊自西。

上堂百花落盡啼無盡又向亂峯深處啼呀呀啼得血流了也有什麼用處雲溪今日失利。

送不疑知客還衡陽小參南嶽石頭荊州天皇楚王城畔汝水東流這里偏饒佛法不疑信子從牡丹花下識得根苗在寶鏡堂前親從指授逢渠睹影直到玄關巖頭徳山事窮的要馬祖病藥山病曹山病奇奇怪怪非世可醫綿州附子桂州姜不免就路還家同他善財采藥今日適當世尊降誕因齋慶贊爲伊勸行指天指地惟我獨尊黃面瞿曇一狀領過了也從來臨濟慣侮黃檗有其父必生其子老漢未會末後凍儂猶有鄕情非關智過於師也只播揚家醜若是我洞山門下子順父臣奉君个裏獨彰尊貴唱出還鄕曲調果然枯木生花畢竟還鄕曲調如何唱聻黃鶴樓前鸚鵡洲此去漢陽不遠。

小參寧逢惡賓莫逢故人冤家路窄撞著王鶴山居士驀頭驀腦問个如何是須彌山頂浪滔天老僧被他一問啞子喫黃連幾乎開口不得賴他居士是个十分聰明人將兩句道理話兒領會去了然𨿽如此芥內須彌須彌內芥洪波浩森白浪滔天切莫一切作道理領會好僧問云蓋如何是須彌山頂浪滔天蓋云文殊正作鬧是何道理大眾還知麼顚倒顚顚倒顚須彌無頂浪滔天旱地徧紅蓮驅大象藕絲牽夜半騎魚過市廛柱杖兩頭穿還自笑絕堪憐波斯持密咒舌上覆金錢。

上堂門內綠陰深處門外遠峯無數看野樹橫云木田飛鶩孤築一夜上天臺拾得重來寒山幾度釋迦貧迦葉富一總由他說甚麼鄂渚呈橈韶陽抽顧笑伊家邯鄲學唐步。

上堂今日不著便下座。

上堂魚游水濁舟行岸移過得雲溪這一關嶄然頭角露也小唐長老魚龍抵角許多熱鬧今日那里去來千金池上云噴浪捲蛟龍繞船乘空飛去只可惜燒尾之虫依舊困魚止深還知道死水不藏龍麼來來以拄杖作舞棹勢。

上堂閒閒晝長人靜大好枕書眠胸無一事囊無一錢空懸寶鏡髙掛夜明簾深柳外藕花邊罷釣歸來不系船看業風陣陣吹散了閒神野鬼一力撾鼓並瞞他十八髙賢。

上堂古人道商嶺東西路不分兩間茆屋一溪云師言耳瞶知師意人是人非不欲聞阮嗣宗口不臧否人物所謂不見不聞無窮也不聞聞聞不聞莫是絕气息一句麼馬祖一喝百丈耳聾又作麼生大冶精金應無變色十分道盡了也大機大用描繪百端怎出得雪竇腔子。

小參三途地獄百千諸佛從玆往來仔細看將起來眞个好笑設夜叉幾部列牛頭兩行他閻羅大王也只業在其中得已不已如今事到頭來這地獄也須空盡了雲溪拄杖口中念念有詞倏把他十八鬲子都變作三十三天十類眾生盡往塵沙佛土放光現瑞何況千金池上魚龍蝦蟹蟞蚌龜螺無不向空裏翻身一時變換去去去蘭盆會中地搖六震了也且道具何等神通有如此奇特聻前村蔣公大王切忌道破。

上堂和尙病有不病者麼有不病者來看和尙麼老僧看他有分老老大大錯下名言若論那不病者直饒佛眼覷之不及說甚看他有分來設有問雲溪病有不病者麼答他道無恁麼則和尙全身病也答他道老僧病入膏肓只覓他起處不得一病十五日不起口巴巴的說甚佛法古人說渠說我分明話作兩頭雲溪老漢零零丁丁只這个有病的若存若亡這邊那邊安放不下何況他不病者又去好肉挖瘡他看我卻沒鼻頭我看他全無眼孔如今將渠將我打作一塊束做一團都送在鍼鋒眼裏病與不病且自由他逢人切忌錯舉。

小參十方同聚會个个學無爲此是選佛場心空及第歸驀舉拳云我手何似佛手開拳不落地應物善知時此事如弄丸相似拏三道五輪手揮空須是其人始解機先一著若待如何若何思量擬議早落節了也也有權也有實也有照也有用奪人奪境俱奪俱不奪八十公公入場屋眞誠不是小兒戲業就巍科這里不當容易然𨿽如此一般擎拳指掌就中西園甚奇特俱胝一指頭禪只爲承當不的確如何是俱胝不的確處聻參﹝居士丹次有以狀元拳行茶者因舉遠公圍棋說法事請師小參﹞。

上堂尋常道个唱和句也不容易諸方鹵莽禪和只曉得个掀翻法座推倒禪牀以爲是當機不讓那知雙明雙暗能彊能弱放去收來卻自有許多宛轉機絲之妙聻呵呵呵靑原一宗料想無人識得髙山流水千年調白雪陽春萬古心不是巖頭雪峯誰與共賡此曲蘆江淙子渟泉沇子擔荷吾宗努力努力。

晚參下載淸風月滿船遊魚透网樂長川不貪吞餌從今去秋水蘆花自在眠王鶴山居士入山放生趁此一時要老僧說些佛法早間疾風暴雨將許多魚龍蝦蟹送在一邊佛法一時收拾過了到晚來悠悠洋洋水寒夜靜明月滿船卻又無從說起抑不得已舉一節現成公案搪塞了他昔深明二上座過淮河見鯉魚躍出深云俊哉好似个衲僧明云何似當初不入网來深云明兄明兄尙欠悟在明行三十里乃省鶴山居士看語錄做工夫整整忙了四五年這些去處曾得了當麼明公鈍漢被他一网打來三十里轉尾回頭一總不得快便鶴山居士若能舉起便知裂開羅网特地翻身好與古人覿面去也金鉤脫卻當處逍遙說甚麼悟與不悟。

上堂適鴻雁一羣飛過師云過去了也便下座。

接寶壽白巖兩和尙書知荊州有僞造天王寺集眾小參達摩不來東土諸祖不住西天癡人自生分別佛法沒有兩般天皇道悟本出石頭收得一个賣餅兒童家居近寺因此傳持佛法後來周金剛親到龍潭殃及兒孫畱下雲門法眼兩宗祗明得个回互法門到底石頭路滑幾般瞎漢硬將他龍潭崇信割去靑原扯入南嶽須知江西湖南總只一宗在彼在此何勞分別雪峯老漢嘗云自從先徳山石頭以來傳此祕密本自分明又特舉門門一切境回互不回互爲言是何意旨當時洞山徳山每每節拍相應巖頭見徳山跨門便喝山便打頭禮拜洞山云不是奯公大難承當巖頭云我當時一手擡一手搦雪峯三登投子九上洞山淘沙淘米枯木糝花約莫有幾分成就了洞山云據子因緣合在徳山指他到徳山去欽山文邃巖頭雪峯生死同條或嗣洞山或嗣徳山並祖湖南旨歸是一從上來血脈井然明眼人前舉起自薦今人趁口說徳山棒臨濟喝瞎驢趕大隊遠之遠矣三家村裏土地公公莫認驢鞍橋作阿爺下頷爲棲霞竺庵和尙設供上堂鷓鴣聲裏送離憂零亂桃花泣未休可是五天歸去疾新丰寥落使人愁我竺庵法兄和尙湖濱一別於今五年勝萬斛於西江飛九重之聖箭左靑原右南嶽從大好山下開二甘露門前采石後棲霞在浪杖人前標正法眼藏覺鐵嘴呼爲同伴逢人怒罵不休勤巴子應屬前身室中歡喜不徹碧巖靑嶂是處畱題木女石人到來著價猶憶五年前鳳凰山頂刻羽調宮瑪瑙坡旁吟風弄月末後句爲君舉揚破沙盆大家扶起皇天降割祖道淩夷歸雙履於七个蒲團走千山於一條楖栗金棺自舉豈甘落在他人一色全消个裏不畱朕迹火中鐵鷂撲地髙飛焰裏寒冰當陽顯出這是我法兄和尙一生受用不盡的卻也不爲分外只可惜崦嵫匿景震旦晦冥昆侖倒流蔥嶺荒忽今日雲溪末席酌水獻花要爲我法兄傳下个最後消息但依依楊柳玉欄幹上徧界藏眞灼灼桃花金絡索邊相逢覿面卽如長慶道萬象之中獨露身莫便是這个麼呀呀過去了也大眾且向長慶門前作禮三拜。

爲明經沈寶先居士對靈小參秋虫日以悲秋艸不常好惆悵林原凋落梧桐早正兩岸荷花樹林水鳥說甚神州三島蘭桂飄香芙蓉未老看夜半鳥啼日輪杲杲寶先居士向定光童子深探淵源就闕裏眞人別開生面今年閏夏聚首祗園問釅茶三四碗於佛日夾山敍交遊八九人於子瞻山谷未幾分袂遽遠毗耶掉頭不顧知現影之無常撩起便行但抽身之太早兩公子特請山僧到來欲借那九歌九辧招屈原天上之魂更假此一詠一彈畱叔夜雲中之駕昭昭朗朗徧界難藏巍巍堂堂呼之欲出見麼見麼以拂子拂一拂云寶先居士向山僧拂子頭上放光動地去也大眾急須認取。

上堂荷葉團團團似鏡菱角尖尖尖似錐風吹柳絮毛毬走雨打梨花蛺蝶飛此四句中有一句奪人不奪境有一句奪境不奪人有一句人境兩俱奪有一句人境兩不奪若人會得直可捉敗克符掀翻普化若也不會未免向他主賓照用轉了也大眾滿池荷葉卽且置洲上采菱且道是人聻是境聻。

上堂橙黃橘綠秋色宛然又是一番時候了也昔閩王封柑橘各一枚遣使東問雪峯云旣是一般顏色爲甚麼名字不同峯將柑橘依舊封回閩王復遣問玄沙沙遂將一張紙蓋卻閩王作家君王特伸一問雪峯老漢借婆衫子拜婆年已是十分抵對了也閩王再三撈捷玄沙錦縫重重好一場曲調諸仁者玄沙荔枝閩王柑橘滋味一般你們曾細細嘗著麼莫但是念詩章貪景色雙柑鬥酒聽黃鸝學他名士風流閻羅王未許你在。

晚參揮手云洞山喫果子這果子上的佛法從古流傳我如今再舉一節昔潙山與仰山磐陀石上坐次有鳥銜紅柿子墮前仰云當是和尙道徳所感潙云汝亦不得無分乃剖食之一个紅柿子無端現前他潙仰父子借來送茶你奉我一盞我奉你一杯大家十分酩酊後來臨濟打黃檗▆打臨濟一段宗風攺頭換面你道有多少奇特聻參禪上客囫圇吞个棗子卻使不得。

上堂溪水泠泠溪上秋巖桂香飄香滿樓采芙蓉兮木木搴杜若兮芳洲黃山谷本是俗漢被他晦堂老翁將一陣業風把些木樨香气送在面前當作無隱之旨後來若不被人點破幾乎錯斷送了一生這也罷了且道人煙橘柚秋色梧桐石上藤蘿洲前蘆荻與他木樨香气還有差別也無這里無隱之旨且作麼生會人人盡是悲秋客宋玉情多也大難擊拂子一下云須是顥亭居士始得。

上堂昨夜雨盆傾打倒葡萄棚知事普請大眾拄的拄撐的撐撐撐拄拄到天明依舊可憐生老僧二十年前被此一則語換卻眼睛整整看了五夏於途中踏著一个蚌殼忽然坐斷玉泉打翻杜順大眾還知麼聲聞說四諦法緣覺十二因緣法菩薩說六度萬行法總是可憐生降王宮修苦行睹明星四十九年說法末後拈花一場敗闕總是可憐生西天四七東土二三總是可憐生左靑原右南嶽斷送舌頭前江西後湖南掀翻鼻孔總是可憐生說什麼君臣正偏功勛王子四賓主四料揀三玄三要九十六圓相一句三句六相義總是可憐生可憐生可憐生過去莊嚴劫現在賢劫未來星宿劫百千諸佛許大法身盡向他玉泉皓長老布絲孔裏立地翻身去也可憐生可憐生葡萄滿架引蔓牽藤逢人不覺絆倒。

小參廬山面目任東西五老浮河事更奇但有髙賢傳古昔漫勞蓮漏話支離雲溪道謝東林人慚慧遠稜稜病骨惟知魚鳥相親落落吾徒但許水雲作伴其柰夙緣未了勝友來尋連朝施愚山吳朴齋繾綣同遊明日葉嘿庵諸永齡聯翩入社木樨叢裏依然無隱乎爾之文牡丹庭前薦得萬物一體之旨何必客兒髙會鑿出蓮池無煩許詢相逢自誇髙座蕭疏一徑不種梧桐嘹嚦三秋祗余蘋末禪耶爭耶一總村之不論不議而已只有一件今夜水晶宮畔風動蓮開白玉臺前香飄花落南泉玩月次恁般恁般諸公莫向這里討个消息麼淸光何處無且請十八髙賢各各下个注腳。

爲深谷和尙設供上堂祖道於今嘆寂寥耶溪風雨轉蕭蕭最嫌隻履西歸急夜駕泥牛渡板橋顯聖堂上深谷法兄和尙行解圓成人天簇擁雙林影現去而未遙俱胝指頭用之不盡孫承祖業遂雲門寺裏花雨繽紛子繼父風看石傘巖前洪波浩渺今日銀籠迥脫鶴不停椃靈木迢遙鳳無依倚翻身那畔直入蓮花萬峯撒手當陽不坐石霜一色還知他臨行親切一句十分道了麼廋嶺梅花帶雪飛臘月冰河發寒焰乃合掌雲勺水不恭下座去薄陳微供。

上堂舉報恩雲溪成禪師上堂雲秋雨乍寒汝等諸人靑州布衫成就也未良久喝曰雲溪今日冷處著一把火我卽不然秋雨且晴汝等諸人靑州布衫脫下也未良久喝曰雲溪今日不妨少處減些子且道古雲溪是今雲溪是具眼者辯看。

上堂菊花紅蓼正芬芳一句明明爲舉揚攜手木童歸去晚月船親到水雲鄕天童覺祖趁口提持不傷物義大眾看看恁麼時恁麼處恁麼來恁麼去親到雲溪不得當面錯過卽今還有傍分借路內紹到家者麼有則近前與你圓成曲調月色練鋪水曲蘆花夜映門頭分明只是个人宛轉歸來舊處諦審諦觀老僧不敢瞞你。

上堂雞冠花矮隔林叢黃菊東籬綻曉風最是一年秋意足少年人老蓼灘紅僧問法眼如何是色眼豎起拂子或云雞冠花或云貼肉汗衫一般置問爲何答處不同且道雞冠花與豎拂拈椎是何差別貼肉汗衫爲甚麼再脫不下總耶別耶同耶異耶成耶壞耶且作麼生收取若向這里辯得要窺他法眼一宗正不難也今朝十月初一嚴霜漸落朔風早寒弄得滿園秋色東倒西歪吹去萎花更雨新者或者是其時麼分付玄冥別行正令。

上堂夜眠侵早起又有不眠人我早候白伊更候黑十月初五日達摩祖師誕辰雲溪長老硬著頭皮先他一日出世妙吉祥海月觀音前兩日應現五百尊羅漢後半月化生還有那西王母逐隊而來溪谷大神同時下降攪作一塊混作一堂道冠儒履釋袈裟卻也難爲分辧且喜雲溪長老隨流放曠野岸爲家生緣與魚鳥相親到處任馬牛呼我今日是他生日可可的沈震行韡侯兩居士率引善類入山放生鶴飛鷗渡鳥語虫鳴滿前都是生意古人道情與無情皆同一體燈籠露柱下兜率降王宮臨末稍頭變作一个金鯽鯉魚淩空而去須信得遊梁入魏面壁九年折葦西渡逾蔥嶺踏流沙一總不是達摩胡子你諸人曾廝認廝認麼今日現前許多飛者走者動者植者升者沈者靈者蠢者一齊在雲溪眉睫上打个筋斗直走向三十三天髙聲唱贊云善哉善哉功徳無邊祝颺難及弟子輩捱捱擠擠簇擁上前要覓雲溪長老爲他慶生長老卻帶水拖泥直輥到赤虷靑螺隊裏隨類現形低低發響道以我爲鼠肝耶以我爲虫臂那三世諸佛彼此輪流大家同在這里。

上堂蕭蕭蘆荻任遨遊偶駕孤篷泛小舟密雨彌風都不管一心只在釣魚鉤雲溪任運蹉跎隨緣度日三文錢買个黑澇波摸些魚螺蝦蜆生意十分冷淡卻被个戴烏紗巾的俗漢隔江覷破驀頭罵來道不謂雲溪不足千古惡口傷人恰恰慶生一句然𨿽如此黃牛盆盎橘殼依然白馬香鑪酒臺不遠賓主相逢一場聒絮周太常論道楊翰林譚禪玉泉道場關將軍打供瓦官寺裏何次道重來入戶靑山白雲且喜春秋不涉分付著魚螺蝦蜆將來放在一邊有客來到請坐喫茶去。

上堂僧問橫揮寶劍斬諸見之稠林暗度金鍼繡衝霄之彩鳳去此二途未審和尙作麼爲人師云花開劫外春僧呈坐具云者个且置夜半正明天曉不露又作麼生師云寒蘆兩岸孤雁一羣僧禮拜師乃云冬至一陽生花開劫外春慣炊無米飯專理沒弦琴不見道玄酒味淡太音希聲雷在地中復先王以至日閉關內不放出外不放入商旅不行出門便是艸眞饒不出門也是艸漫漫地後不省方金殿巍巍鎖至尊切忌離宮失位大眾看看一泓晴碧兩岸寒蘆天地之心宛然逼露了直待他銅儀步晷葭管飛灰堪作什麼。

上堂雪色迷離宮庭路杳霜威肅穆禁苑人寒不萌枝上飛翻玉鳳千翎無影林中穿過泥龍獨角到這里說个春深雉尾切怪今時夜永螭頭空疑劫外何況櫻桃宴罷始號題名梧桐影殘別誇拂袖惶恍煞了也會麼金殿重重苔蘚生鴛鷺不勞刷毛羽無事退罷。

上堂休休無事且優遊雲迷野渡溪橋滑風颯颯冷颼颼。

上堂一翳在眼空花亂墜證龜成鱉喚鐘作甕黃面老子著甚來由被他一天星斗換卻雙眸大驚小怪道奇哉眾生皆有如來智慧徳相但以妄想執著而不證得好世尊錯了也一切眾生本來成現擬心作佛大好羞慚說甚麼智慧徳相早是執著早是妄想不見道三世諸佛不知有黧奴白牯卻知有麼當初指天指地全弄虛頭如今說出恁般悟由原來是个不喞澑漢且睹个什麼星聻彗星孛星長星太白星天狗星欃槍星飛廉星惡來星蚩尢星實沈星破軍星熒惑星悟什麼道見什麼性明什麼心災星難星妖星惡星切忌切忌。

上堂鳳騰霄漢鶴出銀籠撒手無依通身不滯今日正當解制時候眾中已有奇特受用者木人拍手石女呵呵虛空爲汝稱嘆了也室內一句漫勞重舉老僧不敢畱滯汝等大踏步出去罷。

上堂大廋嶺頭一鋪功徳成就久矣只欠點眼祗如雲門道人人盡有光明在墻壁瓦礫廚庫山門盡大地是沙門一隻眼何勞點出不見道好手手中呈好手麼以拂子東點一下云左眼八兩以拂子西點一下云右眼半觔以拂子中央點一下云个便是頂門正眼饒你摩醯首羅豎亞一目總不過是天眼所該爭如我世尊眉橫鼻直覿面分明三十二相八十種好向雲溪拂子頭上五眼齊彰三身並現大眾看看靑蓮廣目一道寶光普天匝地去也瞿曇瞿曇今日與你重開生面。

上堂歸去來歸去來認取娘生鼻孔。

上堂掛獘由來顯妙傳陋巷不騎金色馬戴角披毛莫不是內生王子麼良久云周行七步目顧四方也只止啼黃葉。

上堂但得雪消去自然春到來然𨿽如此門前殘雪日輪消屋內紅塵遣誰掃不見道莫有過得此色者麼要且不名尊貴。

上堂好雪片片不落別處握雪團便打𨿽則快便難逄要且不是靑原門下若是雲溪當日便款款向他道一色人迷可惜白雲坐斷待他如何若何只拍手一下雲天寒人寒歸堂遲了八刻。

上堂丹霞燒木佛畏寒而已豈有他哉院主須眉墮落事有偶然不足疑矣今夜六花飛處榾柮重添分付庫司照管眉毛要緊。

上堂僧問禮贊三千諸佛有何功徳師云一枝梅破臘僧云怎見得是功徳師云諸佛放光明僧禮拜云如來證明師乃云元正啟祚品匯維彰云物呈祥山川吐瑞還見十方三世一切諸佛放大光明照徹你諸人鼻孔麼秀才問長沙百千諸佛但聞其名未審居何國土沙云黃鶴樓崔顥題詩後秀才得間也須題取一篇平仄平平平仄平平平仄仄仄平平江城玉笛是處梅花這里何等卻好新年舉筆明明歷歷。

上堂君向臣元首明臣奉君股肱成君臣道合一徳一心朱紫貴本來人金殿巍巍聳至尊。

上堂梅花香裏問春晴學士閒從鉤艇行無限白雲看不盡隔溪啼鳥兩三聲鳶飛魚躍大好一段機緣山峙水流切莫當面錯過且庵和尙上虞人前身後身莫可端倪世出世間不妨奇特入山持繡斧打開無量法門把手上鳥臺放出許多生命今日到來喚渠做學士卽得喚渠做桑門卽得乃豎起拂子云道道顥亭居士出云和尙道了也師彈指一下。

上堂山中何所有嶺上多白雲只可自怡悅可堪持贈君雲溪一棹孤風半庭殘雪向無人煙處撒泥撒沙於絕覆載中自由自在孑處河濱長年土窟無端被懷璞法侄逼迫下山走到十字街頭做些買賣碧川靑嶂𨿽不礙於往來荷葉松花恐有間於衣食畢竟去卽是住卽是聻問取雲中白鳥看。

俍亭禪師語錄卷一之一﹝終﹞

雲溪俍亭挺禪師語錄卷之一

侍者智淙編

小參新丰一曲和應多湖畔瀾翻鏡水波冷澹目前千古意空疑白雪是巴歌瑪瑙坡前布種桃源徑裏開花擊石鼓而臯亭作響直透威音駕巨艦而耶溪倒流掀開洞水鍼鍼相續步步要歸夜明簾外未許朝君寶鏡堂中且來就父還知他處士梅花移植在西溪那畔麼兩岸溪寒水淸淺一枝云影任橫斜以瓣香爇鑪內云獨許愚庵老人得知此意。

誕日小參隔溪雲樹野人家漁父扁舟天一涯無限風光收不盡半灣煙水宿蘆花好笑者癡呆漢子投入胞胎鹵鹵莽莽過了半生你還認得自己麼若祗向溪光澹宕山色參差追求面目錯過你黧奴白牯隨順生涯若更向紅塵堆裏鬧市頭邊尋覓形骸辜負他翠竹黃花些兒活計眉橫一丈額闊三分空手搖船步行騎馬聖不是聖凡不是凡魔不成魔佛不成佛似這般沒緊要的阿師豈不好笑今日眾弟子爲他慶生生生的要說些佛法若論佛法適來鐘聲磬聲盡情的爲諸人說過了也還有些說不盡的又被那撐船的小廝兒載向千金池那畔又那畔去了如何說起抑不得已有幾句現成偈子不免注釋一上有物先天地東壁葫蘆無形本寂寥著磕著能爲萬象主戴角披毛不逐四時雕一擊粉碎卓拄杖云大眾曾記得五十年前與拄杖子在甚處相見來現前認取好。

小參橘柚霜寒芙蓉秋老雁落長空小丹楓幾點嚫流霞前面碧山圍繞更沿溪一帶白雲迷黃菊東籬蚤百歲饒他底事成潦倒胡餅饅頭且共諸君一飽覿面相逢莫艸艸下座。

小參昨日雨今日晴牡丹花下日午正三更君行東魯我西秦放行捏聚總一微塵禾山羊角鼓普化馬蹄鈴杜鶻親切句分明悉利悉利部臨部臨。

小參道人行徑雲水生涯都忘甲乙丙丁說甚子午卯酉無端被二三知己揭露當陽把个本命元辰走漏消息老老大大一副娘生鼻孔特地與諸人相見了也若道已相見過大眾熱瞞雲溪若道未相見來雲溪熱瞞大眾且道父母未生前畢竟如何是本來面目聻前日曾有人問我向他道靈壁峯前一片雲又有人問向他道雙眼橫空鼻頭向下又有人問向他道月下吼泥牛若人會得莫教辜負平生苟或未然依舊從頭問起。

小參面南朝北鬥法身滿地走肘生柳柳生肘我卻五十年你卻四十九大家同出一隻手明朝十月四日雲溪長老五十歲愼庵戴居士四十九歲他居士特特入山爲我設供也奇怪也奇怪若道是老僧生日又是他居士誕辰若道是居士誕辰又是老僧生日一條紅綫兩人牽彼此不得無分向這里會得移山門向佛殿裏也不爲多把燈籠在露柱邊也不爲少懷州牛喫禾益州馬腹脹法爾如然非爲分外記得兩年前居士問我魯祖見人來便面壁意旨如何我向他道年來閒卻釣魚竿居士又問達摩面壁九年又是何謂向他道從來阮嗣宗慣畱靑白眼居士又問這里還涉功勛也無向他道莫謗古人好今日因齋慶贊舊話重提也要大家與居士一齊相見只因他居士是與長老同一鼻孔出气的喚長老作居士不妨隨處承當喚居士作老僧一任旁人識取畢竟是一个是兩个聻擲拂子下座。

小參無學庵中老平生百不能忖思多幸處到老得爲僧僧問明安偏正君臣是明何事安云父母未生前事僧云如何體會安云夜半正明天曉不露後僧至石門聰處舉前話聰云不道太陽不是祗是口門窄滿口說不盡僧云如何是父母未生前事聰云糞墼子如何是夜半正明天曉不露聰云牡丹叢下睡貓兒偏正君臣被他兩个老漢盡情吐露了也雲溪則不然如何是父母未生前事今年今月今日今時如何是夜半正明天曉不露白月落長汀玄云披遠岫還當得个正偏句子麼這話且止還有一問丫角女子白頭孫他是幾時生日道取一句來。

小參荷花蓮葉報君知出水何如未出時江北江南問王老一狐疑了一狐疑僧問智門蓮花未出水時何如門云荷花出水後何如門云蓮葉又僧問淨眾蓮花未出水時何如眾云菡萏滿地流出水後何如眾云葉落不知秋古人一般問答就中還有差別也無藥山兒孫雲門家法從上宗猷莫當容易會麼會麼花藥欄一株松庭前柏樹夢裏牡丹黃花翠竹靑嶂碧巖常憶江南三月裏重陽九月菊花新一把柳絲收不住馬蹄何處避殘紅總不如一句無風荷葉動也會得則春遊夏賞秋飲冬歌不會則江北江南難免鉆龜打瓦。

晚參說時嘿嘿時說潙山仰山有口無舌四十九年風聒聒老曹溪徒話月古韶陽得一橛棒如雨點喝似雷奔總沒交涉好笑孔仲尼不答南宮適擊香臺一下云徳山晚參不答話趙州晚參答話雲溪今日。

晚參答話卽是不答話卽是放行把住都有來由大須仔細如今不惜口業胡亂把古人注解一上徳山。

示眾云今夜不答話問話者三十棒雷聲雨點有僧出便禮拜不是這僧大難承當山便打令行也僧云某甲話也未問也少不得這一拶山云你是甚麼人別施一著僧云新羅人指東話西去也山云未跨船舷好與三十棒蒼天蒼天趙州示眾云今夜答話有解問者試出來漫天張网有僧便出拚命三郎州云比來拋磚引玉引得个墼子不妨減人聲價後來雪竇拈云徳山有當斷不斷不招其亂的劍這也罷了又云新羅僧不免撞露柱漢莫有爲這僧雪屈者麼又覺鐵嘴云遣將不如激將還明得趙州意也無雪竇亦雲從前汗馬無人識祗要重論蓋代功蓋代功且置如何是汗馬無人識聻進前退後三十棒自領出去他時異日莫辜負老僧。

小參累累櫻桃盡垂垂豆子香行船采桑葉只爲養蠶忙此事正如看蠶相似須是下得種子才有發生分銖分量著意看承漫漫餵他切忌違時失候頭眠二眠三眠幾番透脫幾番剝換直至大眠時候絕後再蘇死中得活方乃絲頭吐出綿綿密密个裏藏身全沒些兒滲漏末後別開一竅展翅飛空眉毛只在眼上還知采桑有个不采桑的時節麼得力須忘飽休糧更不饑幾時上山努力努力。

小參金輪避位不面堯顏玉殿苔生全彰尊貴到這里直得無家可坐無世可興也是臣子之常不爲分外然𨿽如此新羅國與波斯斗額祗堪換手哭蒼天藕絲孔共帝釋爭權切忌迷頭徒認影露柱前古佛相交日用裏四臣難昧金殿無人空侍立冥王頭戴寶華冠畢竟怎生奉重聻乃望空合掌。

小參山靜似太古日長如小年饑時喫飯眷來眠看飛鳧泛泛舞燕翩翩休錯認最堪憐無端遊戲靑梅一嚼惹得滴牙酸。

小參看看五月五船上蛟龍舞保福敲鑼禾山打鼓門掛艾人兒牽著玄沙虎趙州無雲門普渡口相逢莫莽鹵續命絲絲五色迷蒼天蒼天更增冤苦當時忠國師勘大耳三藏第一度在西川看競渡第二度在天津橋上看弄猢猻第三度忽然不見你道國師曾看競渡也無他外國人卻被國師熱瞞有般道國師在三藏鼻孔上有般道國師在三藏眼睛上恁般說話還的當麼五月五日天中節赤口白舌盡消滅五月五日午時書赤口白舌盡消除。

晚參二月二十九特地揚家醜春雨桃花東風楊柳寒山拾得笑呵呵長竹筒短苕帚是非只爲多開口狗子勝貓兒貓兒勝狗這幾日大雨盆傾多應是東海龍王惡發雲門拄杖子作怪弄得波洄濴繞流水參天覿面是一个雲溪無路可尋無門可入若是他作家舟子隨流得妙順水撐篙直恁地與主人相見苟非其人手忙腳亂不諳水勢不辯波瀾把纜放船作麼生得到這里卽如巖頭當日在鄂渚撐个渡船小可的做些活計無端撞著一个婆子平白地將个親生孩子丟在水中圖賴他巖頭是个放憨長老卻無些子慈悲心你是淹死自己孩子七个八个一總不干他事如今看將起來豈不一場好笑巖頭做買賣不著冤家撞著對頭這老媼使心用心屈屈的斷送了一个兒子這也罷了且要問你婆生七子六个不遇知音只這六个更向誰人索命恁般說話會得的舉起便知若不會的大水茫茫切忌同他淹殺。

晚參僧問黑白未分時如何師云竹影千波月分後如何師云雲藏萬壑舟又問石霜王子可得聞否師云問將來如何是朝生王子師云黃閣簾垂如何是末生王子師云鹽梅道合如何是誕生王子師云靑宮位重如何是化生王子師云細柳功髙如何是內生王子師云卽今尙在兜率向上還有事也無師云有如何是向上事師云禮拜了向汝道僧禮拜師拂一拂云住住十字街頭石敢當適來叉手向前口喃喃的參尋向上求个決擇且要諸人共知他道北髙峯觸碎了蜻蜓鼻孔水牯牛踏翻了蟭螟眼睛蜘蛛网打著个黑漆鐵昆侖蚯蚓頭吐出个水晶金彈子幾句沒理會說話不妨有明有暗有正有偏和他雲門三句臨濟三玄一齊收拾在里許且道是那一句聻這里見得要會他石霜王子也不難苟或未然石敢當面前笑你。

小參一葉落天下秋一塵起大地收嘉州大象陜府鐵牛三个獅子輥繡毬臨崖滸眼特地一場愁休休休黃鶴樓前鸚鵡洲有意气時添意气不風流處也風流擲拂云羞。

中元小參救母生天神通第一臺山路上討个點心兪道婆傾翻油餈浮杯和尙沒處雪屈木菩提樹下驀走到忉利天宮且道摩耶夫人仗誰恩力大須彌山小須彌山跳入八寒八熱十八鬲子地獄阿鼻地獄從東過西從西過東象寶馬寶女寶如意寶將軍寶輥到餓鬼頭邊向有財鬼無財鬼臭毛鬼等唱一聲摩訶般若波羅蜜觀世音菩薩將錢來買糊餅盂蘭盆大齋放下手卻是饅頭要喫的盡喫阿修羅與帝釋天大戰著他目連看堂從鍼咽裏放出一星子火來燒得金牛兒叫苦石獅子汗流帶累他無位眞人五百生不聞漿水之名快活快活閻羅大王來也統領一班獄卒夜又喝散了中元地官東皇太乙唵崒嵂彊中彊吉中吉。

晚參一九二九相喚不出手雞鳴丑茫到日入酉帶角披毛曹山顚酒連凍打焦磚面南朝北斗佛法無佛法有天寒人寒狗走抖擻口以拂子招大眾云來來眞獅子兒善獅子吼。

晚參好笑眞好笑顚倒眞顚倒五百尊羅漢偶然向天臺路上閒行惹動寒山拾得和那老趙州爭个靑黃白皂且喜巖頭免至鄂渚石霜未去瀏陽昨日文殊普賢趕向水牯牛隊中生生的喚做遊食僧道多虧了大顚首座救取得韓退之只可惜聰明崔浩阿呵呵絕巧妙忽有个漢大踏步上前掀倒禪牀也不怪你性躁。

小參補特伽山路相逢第一關趙州應不遠至者等閒看到觀音橋出觀音關入觀音院大悲千手眼莫問他通身徧身三十二應門到這里著磕著船來陸來隨行逐隊漢祗聽得昨日往徑山度馬度驢舉足下步時須辧得出門便是艸最苦吳兒碧眼要津把住不容你急處撐篙那知過量大人宿止艸庵別自有出身一格擡頭著眼秦亭山恰在面前要打從雲溪去的且向這里問个信兒指與他一條直路住住住諸人淸晨起來喫了粥洗了缽盂曾見他東壁葫蘆和那庭前柏樹子拍手呵呵向文遠侍者討果子喫麼歸堂喫茶。

小參新年頭佛法有鐵牛無腳團團走新年頭佛法無石女聲聲唱鷓鴣歲次丙午月徳在寅日加於午百事大吉山門外枯木開花佛殿裏燈籠作舞文殊菩薩在粥鍋裏出現金毛獅子滿空飛普賢大士向蒲葉上相逢大象藕絲牽過海許多奇特這也不爲分外還見他金鯽赤稍魚向過橋南岸搖頭擺尾直走上三十三天撞著阿逸多口喃喃地道了幾句仍到雲溪方丈同拄杖子化爲龍麼喜神在正南方速禮三拜。

小參火樹銀花合劫外陽春星橋鐵鎖開玄關掣盡暗塵隨馬去切忌夜行明月逐人來投明準到十五日以前卽不問正當上元十五日村歌社舞家家打鼓冬冬魚龍百戲到處許多熱鬧道人眼裏還有恁般事也無十字街頭多少佛法金獅踞地玉兔懷胎枯木龍吟獼猴帶鏡更有一樁奇特的事雪峯老漢在鰲山成道撞著燈明如來借他三萬二千獅子之座向城門口八字打開搬出一栲栳古董田單破樂毅燒了个陜府鐵牛漢祖滅秦皇斬了个南山鱉鼻紀信乘九龍之輦項羽騎千里之騅霍子孟一座假銀城呂洞賓三尺靑蛇劍節度使打破蔡州李將軍射翻白額丁公灑淚雍齒封侯韓信臨朝子牙把釣如斯之類不一而足哄動他胡張三黑李四東村王大姐船上謝三郎捱捱擠擠簇簇擁擁看个不徹還委悉麼但看棚頭弄傀儡抽牽全籍裏頭人吹滅紙燈這些槍刀人馬一齊都不動了。

小參三千古渡十里寒溪梅花初放竹梢低遠樹正迷離云漠漠水彌彌人在小橋西聽檐前雨歇門外鴉啼道人家閒居無事爭柰耳畔啾啾法門多故泥金剛努目木羅漢攢眉這也不在話下昨夜三更寂音尊者和那古塔主爭个三玄三要牽藤引蔓說不淸頭直鬧到老僧方丈裏來要老僧決斷決斷老僧一棒打去兩下掀翻各各奉身而退著甚來由整整爲他忙了半餉舉拂子云大眾要會三要三玄麼覿面梅花開嶺上个中一句最分明。

晚參僧問如何是奪人不奪境師云寒月落梅花進云如何是奪境不奪人師云杖藜扶我過橋去進云如何是人境俱奪師云這里沒你話會分進云如何是人境俱不奪師云禮拜著進云禮拜了又作麼生師云問取前村土地水深多少乃云春眠不覺曉處處聞啼鳥夜來風雨聲花落知多少知多少從來孝子諱爺名曾參不忍食羊棗。

小參內不放出外不放入黑裏摸白曲中藏直蟭螟眼裏大鵬翻身枯木上開花如織且道誰是其人看取堂中禪客。

小參僧問承聞和尙有云內不放出外不放入一念萬年去未審向甚麼處去師以拄杖指云向這里去僧打一圓相云祗如向這里去與和尙是同是別師打一下云是同是別僧禮拜云恁麼則佛祖位中畱不住去也師云且緩緩僧問天龍一指頭禪受用不盡如何是受用不盡處師云作者方知進云爲甚麼一切人視聽言動和尙總云不是師云爭怪得老僧進云恁麼早是好肉上剜瘡也師云偏你不肯麼一僧出禮拜起珍重轉身師云恁麼去恰好僧云大眾證明師云一釣便上僧問和盤托出盡底掀翻請問和尙還有向上事麼師云有進云如何是向上事師以拄杖壓僧首云木上座道了也乃云今朝剛剛滿七且喜大事了畢滿前春雨桃花流出曹溪一滴髙掛缽囊橫擔楖栗果然是大丈夫兒切忌向沙裏尋油刀頭上舐蜜我老人家倒行逆施一期來語言衝擊莫怪莫怪拄杖子無意無必。

小參春城無處不飛花靈云見的寒食東風禦柳斜玄沙不肯日暮漢宮傳臘燭寂寞恨更長輕煙散入五侯家歡娛嫌夜短且道靈云見處有多少差池遭他謝三郎十分檢點今日落紅滿地燕語鶯啼他兩个老漢在桃花樹下相罵不休眾中可有个善解紛的向前去勸散了罷乃以左手屈指數云冬至寒食一百六以右手屈指數云五龍一蛇邈哉介推。

小參正中偏呢喃燕子語梁間偏中正翩翩黃鳥傳春信正中來鷓鴣啼處百花開兼中至鸚飛上珊瑚樹兼中到杜鵑歸去西溪道以拂子擊案一下云大眾還委悉麼公冶長能明鳥語。

小參未離兜率饒伊較勝爭彊才到伽毗早已和泥合水雲門一棒八兩償他半斤雪竇掀翻一牛還人一馬釋迦老子大驚小怪倚著个神龍澍水玉象翻空髙足闊步走向人前開張大口當時面皮一片片跌將下來還有个摩耶老奶奶是他一模子脫出也曾在華嚴會中向善財童子說了許多大話臨末梢頭連那耶輸夫人羅侯羅被他大帽子一罩一齊罩了也惟有白淨飯王略有些兒手段不怕甕中走卻鱉好好一家兒父母妻子同證个尊貴法門這也不爲分外今乃四月八日正是世尊降生之日兩个俗人要我說些佛法若是佛法四十九年嘮嘮叨叨說个不歇倒不如才出母胎一手指天一手指地直截了當了也據雲溪看將起來當時但周行七步目顧四方恁地休去正好令人疑著不合又道个天上天下惟我獨尊未免遭人檢點恁般判斷他釋迦老子還甘也無若也據令而行雪竇雲門一齊打趕。

晚參六六三十六直中還有曲又好笑又好哭山頭頂打魚海中間捉鹿長法身截之太多短法身續之不足趙州筍變了多福一林竹古人道筍畢竟成竹如今作篾使得麼時節若至其理自彰說道理盡好且如這里是監院房那里是典座房又作麼生此事如剝筍相似剝了一層又一層轉剝轉有直得和根脫落截斷兩頭淨裸裸不帶絲毫才好受些鹽醬然𨿽如此中間卻有个火候若生生的咬嚼便不堪也住住住山下竹筋鞭且置不論畢竟如何是胡地冬生聻待石筍抽條更向諸人注破。

晚參月明星稀烏鵲南飛繞樹三匝無枝可棲昨日王鶴山居士問老僧道古人繞座三匝是何道理老僧云討棒喫聻居士又問從東過西從西過東又是什麼意思老僧云邯鄲學唐步昔漸源到石霜持一个鍬子從東過西從西過東霜云作恁麼源云覓先師靈骨霜云洪波浩渺白浪滔天覓甚先師靈骨源持鍬子而去當日道吾有个生也不道死也不道的句子石霜漸源播揚家醜將一具黃金鎖子骨撒向人前我當時若見便奪他鍬子掘个深坑將渠兩人一同埋卻多少是好這也罷了畢竟古人繞座三匝意在於何曹孟徳橫塑賦詩早是十分道破了也幾多長老不如一个俗人拂一拂下座。

小參荷花開蓼花開水滿池塘香滿臺戎葵繞徑五色落莓苔千年桃實仙子檠來不比那道旁苦李鉆核重栽雲溪這里滿園花果無非是金玉妝成朝來猿摘去晚後鳳銜歸倒也不爲奇特還有那曲灣灣的瓠子直儱侗的東瓜蘿葡頭出自鎭州茄兒串打翻拾得樹上攤幾粒芝麻冷灰爆一顆豆子這里還作佛法領會也無他園頭𨿽則作些癡福不可埋沒幹他與我覓个無底藍子收拾將來客來也好抵待小參諸方有五味禪我這里只有一味禪住山三十年不少鹽醬卽且置一棒打碎醬瓶你道與斬貓是何差別還知彭祖百忌日麼丁不剃頭辛不合醬。

小參卵有毛雞三足丁子有尾龜長於蛇黑狗白狗非犬犬可以爲羊黃馬驪牛三孤駒未嘗有母自惠子之亡也吾無以爲質矣此老一味是野狐涎唾若到雲溪門下三十棒一棒也不饒他將知尊貴一路自別。

小參吾心似秋月碧潭光皎潔無物堪比倫教我如何說恁般語話畫蛇添足掩耳盜鈴落得遭人檢點旣是無物比倫說什麼一輪皎潔古人又道光非照境境亦非無光境俱忘復是何物又道光境未忘復是何物報事不眞喚鐘作甕不見道說似一物卽不中麼今日正當八月十五白月現黑月隱是光是境忘與未忘你諸人且作麼生會耶南泉玩月指點分明切莫向第二頭邊瞻星望斗以拂子擊一下云閉目中秋坐卻恨月無光莫謂老僧不道。

小參桂子重飄菊花初放正九日東籬相逢元亮句裏三玄明明萬象珍珠撒向芙蓉帳體露金風錯認是隨波逐浪白玉樓臺十二回水晶宮殿三千丈雁過長空徵聲嘹喨影落寒潭波光澹蕩船子風流未許時人依傍好任運逍遙隨緣放曠說甚麼趙州關雲門棒曹山木蛇乾峯拄杖一合相卽非一合相明月蘆花沒處尋想伊只在秋江上。

小參弄泥團漢有甚了期連幾日農務稍閒人家大船小船搬泥運水古人道泥佛不度水又道入水見長人帶水拖泥也是事不獲已他早晚的撐著一隻渡船過東過西指望捷些魚龍蝦蟹蚌中還有明月蜆子也好充饑淤泥之地慣生蓮華流水灘邊偏藏至寶指空望空遂乃通身泥水這些人只解運入不解運出積聚這許多穢惡有甚麼限直待他雲裏那一點雨東海龍王撒向滿地珠璣通身變換腐臭化爲神奇好時節到也今日雲頭漸近有一陣雨也未可知泥裏水裏祗候著。

小參比下有餘將上不足端午烹葵重陽看菊鶴足也不爲長鳧頸也不須續支離疏十東薪三鐘粟欲往城南忘城北墨非儒儒非墨李四張三王五趙六穿靴的喫肉赤腳的趕鹿屈子自沈賈生賦鵬歌不足繼以哭閒卻七間僧房阿誰叫你孤峯獨宿韓康賣藥司馬李主賣卜陳睦州賣艸鞋他古人也未能免俗笑諸方空碌碌不見道無門無毒。

小參禪有三玄儒有三玄伏羲六十四卦是玄中玄子云老不曉事又作太玄洪覺範中孚大過只見一邊不見一邊文明以健中正而應支離穿鑿失後忘前顚倒顚顚倒顚旋毛背上總不合播揚家醜說甚麼權黑顯正借白表偏之乎也者夙業冤牽陸士衡王輔嗣鬼門上貼卦周濂溪佛印長老光燒餅做鐘子未免廉纖雲溪這里只得將錯就錯胡纏廝纏昨日廿九是天地否今朝初一變了天火同人了也同人於野利涉大川大家同上釣魚船笑笑笑笑你文王周公孔子也太無端說向人家不值錢。

小參莫行心處路不掛本來衣何須正恁麼切忌未生時旣是切忌未生時爲甚又要看未生前消息昨日三茅眞君下降吳山頂上產下个碧綠紫金牛金牛變作石馬石馬變作白瑯玕白瑯玕變作黃雲黃雲變作紫竹紫竹變作老比丘老比丘變作烏雞烏雞變作蜥蜴蜥蝪變作金翅鳥王金翅鳥王變作雲溪手中拄杖子住住住達摩大師來也達摩大師是明日生辰今日爲甚麼先到不見道我早候白伊更候黑。

小參我手何似佛手我腳何似驢腳人人各有生緣上座生緣在恁麼處此黃龍三關語也這老漢不合下个注腳說个棹臂便行莫向關吏更問可否如人作賊面上刺了兩行字三十棒先自領去了也還有一問鷺鷥立雪月下琵琶且道是過關語是未過關語我早晨喫了白粥到晚來又復肚饑卽如嘉州大象陜府鐵牛西河師子各各有个生緣畢竟生緣在甚麼處道得且過一邊道不得莫向人前漫開大口。

小參陰煙丁顚新鮮鍼氈冰邊木上座慣會說法缽盂口終日談禪也不消主賓玄要也不用君臣正偏達摩胡子貶向他方世界老瞿曇閣在半邊開口便教鈍置無語最忌廉纖眼睜睜的平上去入都忘記了二蕭一先切忌切忌果然果然空勞他一力撾鼓驚動了十八髙賢。

小參百丈耳聾黃檗吐舌江西宗旨特地畱傳雪竇云大冶精金應無變色畢竟過在甚麼處一般逐塊漢趁口說个大機之用大用之機將他雪竇無端貶駁且道洪鑪大冶是機用不是機用聻劍林法侄春初在雲溪坐禪於洞山掇退果卓下別開生面如今從福嚴來特地向寒蘆白月古岸淸風更敍一番賓主恰遇著旱漧水淺河港不通釣魚船上收起絲綸渡口行舟絕人來往莫是雲溪老漢物外孤髙十方坐斷麼古人道不居正位絕卻今時一色全消大功不宰這里總沒有相見處然𨿽如此夜寒人靜歸堂送茶向火鑪喫果子少不得也敍些賓主之情不得一切處盡教枯淡去也葛藤且止畢竟洞山一喝馬祖一喝是兩樣生涯是一般行市耶劍林法侄於此倘十分明得請爲他雪竇禪師拔刀相助。

小參騎驢新婦上髙樓三个獼猴驀地愁脫殼烏龜緣壁走看看海底斗泥牛有一句主賓玄要兼帶正偏一時具足畢竟是那一句。

小參拆拆單單單拆鬼穀子先生傳他李淳風袁天罡一總是个問卦的祖宗將些黑白點兒誑騙人家男女常言道吉凶未卜我已先知休聽他古人說謊。

小參孔夫子不識字孫武子不用兵神農不嘗藥艸周公不制禮蕭何不造律李斯不作書好端端的被這一班人弄得七顚八倒說甚徳山臨濟曹洞雲門一總趕出去。

小參作家不啐啄啐啄同時失正法眼藏向這瞎驢邊滅卻果然吹毛利劍用了須磨興化是个克家之子借他克賓維那鼻孔出气罰饡飯一堂又趁出院且道克賓當日還甘也麼若也不甘討什麼好克賓若也甘討什麼好克賓黃檗老婆心切爲汝徹困馬祖一喝三日耳聾從上以來垂个樣子然𨿽如此事無一向汝旣如是吾亦如是肯諾耶不肯諾耶急請當人認取。

小參古人道傳神妙手全在阿堵中頰上三毛此非擬議所及有般漢用棒用喝說主說賓總不過是優孟衣冠如弄死蛇相似豈知他咳嗽掉臂純以神行轉動施爲酷難描繪得心應手自不偶然差之毫釐謬以千里如今還有恁般人麼下座問取顧虎頭一類去。

小參諸人被十二時轉趙州能轉十二時自受用分中著衣喫飯送客迎賓拍拍是令仁風書記自楊州發腳過顯聖到報恩昔年在靈巖室中聞老僧名字特特入山願畱執侍頃見他十二時歌趁口誇張盡力賣弄大似一个飽參禪客還有一說泗州大聖揚州出現昨日有人在平山艸堂歌玉樹後庭花驚起了乾闥婆神和那金色頭陀一同作舞優婆離尊者從旁插嘴說歌舞唱伎切戒切戒不見道君子愛財取之有道麼不知亡國恨猶唱後庭花王令稍嚴切忌饒舌。

小參雪壓空山行徑煙浮野渡人家門外一溪流水庵邊幾樹梅花雲溪數年前曾向荊棘林中覓得兩株老樹也無萌芽也無枝榦冷湫湫植向庭前太煞寂寞那知他死中得活枯木生花三年以來舒條吐萼不特光分九夏玉蕊承天抑且木秀三冬香雲繞地曾記得古人說不是一番寒徹骨爭得梅花噴鼻香這幾日春冷煙凝雪深霧重亭亭古幹鬱鬱奇葩別是一分精彩有者道西溪十里到處羅浮江南一枝爭先庾嶺雲溪這里有多少好處也向人前賣弄聻癡人癡人莫只作境會好。

小參無說卽說昨夜東君輕漏泄說卽無說杜鵑枝上空啼血須菩提宴坐而天帝釋雨花維摩詰嘿然而文殊師利饒舌雲溪嘮嘮叨叨今日也說明日也說人天眾前造了多少口業如今翻轉面皮別施號令一句兒也不提起了有者道無情說法虛空講經森森翠竹盡是眞如灼灼黃花無非般若本自具足本自現成這里不說的是有者道楞嚴悟道楞伽印心靑華嚴獨見一班言法華別行一路黃卷赤軸與燈籠露柱廝結眉毛禪板蒲團向孤起長行獨開正眼這里說的更是那知他興歌的原是木人起舞的莫非石女理無一向事逐千差有時說則紅塵堆裏百艸頭邊有時不說則不種梧桐夜明簾捲雲溪今日向毗耶城畔與大士對譚從摩竭國中全提正令去也良久云會麼且喜會中不無解人煩勞他拄杖兔角拂子龜毛通个消息。

宗會小參華林講道帝釋雨花志公解經善慧揮尺一部金剛經葛藤不少自無著天親夢升兜率錯認了雞足山頭也是開眼著賊了也何況他長安艸堂拾人唾餘喚鐘作甕雲溪長老無端走入這夥伴豈不好笑然𨿽如此有句無句不離行市曾記得南陽忠國師問紫璘供奉金剛經首是甚麼字璘云如是二字國師云意作麼生璘無對南陽太煞倚勢欺人紫璘未免受他鈍置當時若問伊是甚麼字祗合向道和尙一國之師可惜許字也不識若更如何若何正好驀地便唾豈不爲他牟尼寶殿白鷺池邊泄了多少冤苦住住住開宗明義章第一適來猶記得許多般如今一時忘卻了也大眾食時已至隨眾人一例喫飯洗缽盂歸堂。

小參今朝五月初一東海鯉魚奮翼觸著池上蛟龍雨下盆傾滴滴更兼鑼鼓聲喧賽過靑天霹靂就中還有希奇空際寶華柝歷且道是甚麼華聻白旃檀華五色錦葵華曼陀羅華摩訶曼陀羅華地湧金蓮華都來只是眼華昔日法華會上放光在前雨華在後今日雲溪這里雨華未畢紺琉璃架上一道寶光直射到殑伽河畔樂音樹下感動了東方延壽如來和那日月燈明佛影現而前向琉璃殿上顯作佛事你諸人可曾見麼住住住蛟龍叢裏天樂聞空他瓔珞寶珠一時成佛去也大眾專申回向。

小參回而更相涉不爾依位住如何是更相涉聻松是松棘是棘鵠是鵠烏是烏乾三連坤六斷切莫移易他一分毫許如何是依位住聻將山門來佛殿裏移佛殿向山門前男子身中入定時女子身中從定出女子身中入定時男子身中從定出身上出水身下出火離中虛坎中滿兌上缺巽下斷震仰盂艮覆碗神通妙用法爾如然以拂子畫一圓相云異不異同同中有異渠不是我我正是渠向下文長畱在來日。

雲溪俍亭挺禪師語錄卷之一﹝終﹞嘉興大藏經雲溪俍亭挺禪師語錄

雲溪俍亭挺禪師語錄卷之二

侍者智沇編

茶話今年猶是去年人去年人比今年老記得十年前剛剛是我四十歲在愚庵老人前與晴雲盟石嵩也諸兄隨例入室老人垂問云如何是宗會庵得力句我卻道个月照千峯白湖開兩岸明老人復云踏著蚌殼時如何我卻道个牡丹花下玉麒麟老人顧左右云原來是家里人我卻目旁僧云屈屈當時遂承印可蓋自十五年前曾在宗會堂中討些活計正當入室次獻公元木一機諸兄似虎如龍一个个被老人拿倒我卻路見不平爲他諸人各各代一轉語時漏下已三鼓闖入方丈裏邊與老人胡亂一上當時哄動叢林謂世臣徐子明得向上事也又翁季祥居士以三玄三要語來問老人我卻從旁饒舌翁大驚異又我往年曾踏碎蚌殼打失鼻孔故老人垂問云然如今已過十年須眉變易年老衰頹倒比當初不喞澑了說便恁般說五十年以後失卻龐公一个笊籬四十年以前欠他淸平一个木杓解修居士與我異世天親他𨿽在俗我𨿽出家兩个五百共成一貫今日解修兄爲我慶生設齋整整代他忙了一日將曹溪一滴水煮作金牛飯烹出趙州茶和那雲門饅頭鎭州蘿卜一齊供養大眾了也他是我家里人未免說些家裏話大眾看看早是夜分時節日輪多少髙了各各喫茶且莫空過。

茶話我前日曾有个問頭云東山水上行七十二峯爲甚麼苕溪不度監院伊人答語云君子愛財取之有道他恁般下語卻也自能作得主宰但是於古人話頭猶未十分卻好若有人問我古人道東山水上行七十二峯爲甚麼苕溪不度卻向道昨日有人上徑山不惟答在問邊亦且爲他韶陽老人通一綫地這个且置畢竟如何是諸佛出身處莫是睹史陀天是諸佛出身處麼莫是迦毗羅國是諸佛出身處麼莫是乘白象舞神龍金蓮布地玉毫飛空是諸佛出身處麼且喜沒交涉。

茶話昔日洞山與泰首座喫果子次山云有一物上拄天下拄地黑如漆常在動用中動用中收不得且道過在甚麼處泰云過在動用中山喚侍者掇退果子桌潙山哲云這果子不但首座不得喫盡大地人孰敢正眼覷著雲溪則不然待他洞山恁般問祗向他道某甲祗會喫果子只管把果子亂喫管教他洞山開了口合不得多少是好。

茶話雲月是同溪山各異當時夾山洛浦截斷舌頭此話大行致有今日今日溪月盡同雲山不異眉橫鼻直鵠白烏玄從天臺來往徑山去一齊走向西溪自煙水路入樓閣門未免經過河渚鯨吞海水露出珊瑚直恁他夾山船子南嶽靑原從上老古錐一條繩牽在那邊頗得自由自在分這个且置卽如世尊初生雲門云我當時若見一棒打殺與狗子喫雲門𨿽善抑暴鋤彊平髙就下也只令行太過未免誅戮有功我卻不然若見他世尊當日恁般說祗向他贊嘆道瞿曇瞿曇太尊貴生管教他釋迦老子面靑面黃上天不得入地不得且道與雲門相去多少將軍不下馬各自奔前程有甚工夫共伊斗優斗劣。

茶話澗梅居士問世尊初生雲門一棒據智兌看來雲門多管閒事與他三十棒和尙分中還甘也無師云雲門若甘卽得士禮拜云只曉檢點他人豈知帶累自己師云還有問麼進云大眾莫爭閒气好師不顧士又問五位王子師乃云臣奉於君子順於父不順非孝不奉非輔作麼生說个孝的道理但一切處自然莫教觸犯莫教違逆件件到恰好田地這是子職之所當盡古人說君說父是明他尊貴一頭說臣說子是明他奉重一頭要識尊貴始解奉重王子灌頂以傳持向上而言內生者內院降胎化生者法化口出誕生者中宮誕育並是王種末生者陟自庶僚朝生者產由嬪禦並是臣種分內紹外紹者須是不由階級不歷功勛單明尊貴一路如今人君臣五位不辧來由更說什麼功勛王子直如矮子觀場一總由人他自己從不曾見我往時著有洞宗剩語這些門頭戶腦略說分明未免婆心太過你諸人曾見麼若也不甚辧得淸從上綱宗切忌錯舉。

茶話日月坐逝形容就衰猶憶初生之夕我母夢一淸奇長老走入門來遂爾誕育後二十八歲我復夢見一老僧示我夙因命我出俗旣見其人還履其境鐘磬宛然戶庭不攺柰蹉蹉跎跎過了許多時節開甚大口還說如來比肩祖師方駕聻古人道得好不慕諸聖不重己靈隨緣放曠任運逍遙盡得受用然𨿽如此山前山後荊棘滿林船往船來陸沈不少尋常切須仔細。

茶話男不婚女不嫁爲緇爲素一總由他頭上紗巾艸鞋腳下無端一个破笊籬賣斷天涯無人著價龐公龐婆龐子龐女好生奇特當時還有个甘贄行者在南泉會下弄些手腳便乃隨緣作活本分生涯他一家兒受用不薄巖頭在甘贄家過夏把鍼次贄向頭面前走頭乃作札勢贄歸著衣禮謝妻問翁作麼贄云不得說妻云有事大家知贄舉前話妻云三十年後一度飲水一度噎女聞乃云還知盡大地人性命在奯上座鍼頭上一時札去也無他三三兩兩酬唱一回卻也十分捏怪如今看將起來畢竟鍼札得入鍼札不入雲溪不惜口業從頭注釋一上與你諸人送茶甘贄行者家鬼弄家神未免手忙腳亂這婆子咍咍冷笑算來不值半文錢女兒矢上加尖也是龜毛長三寸還知他奯上座麼客來無祗待閒撥短琵琶彈拂子一下云是甚麼。

茶話春去了春去了綠楊樹樹啼黃鳥東村大姐采茶忙滿路兒童拾香艸珊瑚落地無人掃撐渡船的日日起早怎柰他老婆子抱个要孩兒歪廝纏靈照女一个菜籃提起放倒討甚七珍八寶琉璃琥珀車渠瑪瑙保福茶趙州茶總來是羊拾艸禪和子家到處覓相似語弄聰明求解會穿鑿穿鑿將他古人公案事事要問个出迹句句要討个路頭雲溪這里密不通風尋常未免的怪我不肯說今日注解一上與諸公送茶何如何如時適貓叫因云卽如這个貓豈不是南泉斬的南泉斬貓當時卻有个緣起偶可的一个貓走到家裏來他兩堂首座一个是修行人說菩薩戒中不許長養貓貍豬狗放他去了罷一个是尖酸鬼說這兩日老鼠多前日一釜羹被鼠糞污卻昨日兩个老鼠走入牛角去畱他這个貓兒努起眼睛照管照管也好兩个一句話爭論不了惹得南泉長老一時惡發將一把殺人刀當堂提起說道得卽不斬道不得卽斬這个老漢也是爲他閒事長無明著甚緊要他兩堂首座且會放憨一總只不理他各自去了這老漢一場掃興無可柰何生生的把个貓兒一刀兩段可憐可憐好个玉面小貓兒七條性命無事無辜斷送在南泉手裏閻羅王上了帳後來南泉現生之間變一隻水牯牛受个花報這殺生罪過不當要的時曹山恰在會下將他个死貓頭著意收藏憐他無故而死後出世時蓋一間房子供養他起來又尋个金毛獅子來配他如今人說金獅子玉貓兒卻是這个出迹這話是有根據的南泉道披毛戴角曹山也道披毛戴角兩个商商量量說的正在這个時節還有一樁奇特的事當時睦州賣艸鞋適值黃巢作反睦州人將一隻艸鞋掛在城樓上那黃巢疑以爲奇一時退了兵趙州是睦州同參向他覓得這艸鞋藏在身邊要緊要慢也好用用恰遇南泉惡發那趙州老漢心裏思量道黃巢百萬大兵這一隻艸鞋退去了況且這殺貓的老和尙有多少伎倆只將這艸鞋去抵對他便了恭恭敬敬將个艸鞋頂在頭上且看他如何只這艸鞋果有靈驗南泉道子若在救得這貓兒且道一隻破艸鞋什麼希奇若不是睦州城上來的怎得這等靈驗你諸人切莫被趙州瞞這般極奇極怪的新聞最親最切的故事你們一向穿鑿穿鑿曾穿鑿得到麼如今注也爲你注了講也爲你講了這公案何等明白一春九十日終日講故事話新聞有甚麼限春雨如膏夏雨如饅頭周文王是糊餅莫道雲溪不道雲溪長老從來老實一句不打誑語的。

雲溪俍亭挺禪師語錄卷之二﹝終﹞嘉興大藏經雲溪俍亭挺禪師語錄

雲溪俍亭挺禪師語錄卷之三

侍者﹝智樞智信﹞編

示眾溪山雲月處處同風水鳥樹林時時顯道古人不謾語一大藏教是謾語千七百則公案是謾語天下老和尙舌頭是謾語爲甚道古人不謾語須知古人話頭總只應个時節有問有答蓋是尋常一切處成現轉轆轆地不費纖毫气力自成文彩自有眼目不是尋常湊泊得的祗如芙蓉楷與投子靑遊園次靑以拄杖付楷曰理合與麼楷曰與和尙提鞋挈杖不爲分外靑曰有同行在楷曰那一个不受教靑遂休去至晚靑謂曰早來說話未盡楷曰更請舉看靑曰卯生日戌生月楷卽點燈來靑曰上來下去總不空然楷曰在左右理合如是靑曰奴兒婢子誰家屋裏無楷曰和尙尊年缺他不可靑日與麼殷勤楷曰報恩有分看他兩人絲來綫去全表尊貴一門問在答處答在問邊總不傷鋒犯手這便是个回互正偏的樣子若是臨濟門頭一言半句火急殺人然亦有閒閒說來自饒旨趣的禾山普問黃龍南倒卻門前剎竿著意旨何如龍曰上人出蜀曾到玉泉否普曰曾到龍曰曾掛搭否普曰一夕便發龍曰智者道場關將軍打供與結緣幾時何妨普嘿然良久理前問龍遂俯首南公幾句話頭一片肝腸和盤托出將他飲光尊者些兒活計盡情漏泄了也可惜許禾山這漢太煞鈍置臨濟下主賓互換各逞宗猷丹霞龐老作俑在前舉師叔到瑯玡描摸欲盡我如今再舉一節樣子法昌遇與英邵武別謂曰三年聚首無事不知檢點將來不無滲漏以拄杖劃一劃云這个且置宗門事作麼生英曰須彌安鼻孔遇日臨崖看滸眼特地一場愁英曰深沙努眼睛遇曰爭柰聖凡無異路方便有多門英曰鐵蛇鉆不入遇曰有甚共語處英曰自緣根力淺莫怨太陽春卻劃一劃云宗門且置這个事作麼生遇擬掌英約住日這漳子莫無去就然也是我致得他兩人弄一毬子你抑我揚你坐我立何等自由自在分風穴見鏡淸慈明見楊大年總只一鼻孔出气發明賓主宗風古人云一喝分賓主照用一時行主且不是賓照且不是用旣然主不是賓照不是用爲甚一喝中卻總具得一不成二不就收得儱放得開說分也得說合也得又云賓則始終賓主則始終主旣然主還是主賓還是賓爲甚卻許互換闍黎與老僧亦能迷卻天下人亦能悟卻天下人這些所在須要一一分明不可囫圇吞个棗子賓看主主看賓是臨濟一期說話賓中主主中賓是臨濟當日法門不可扯做一例猶之妙徳尊寰宇五則語是曹山一時問答不似白衣須拜相五偈與五位功勛相配也去聖時遙承虛接響總只一味糊塗參學人大須仔細。

示眾古人道只愁不作佛不愁佛不解語眞要在此道中覓个去就把生死二字貼在額頭莫虛度了日子古人一言半句不爲虛設你只把他古人言句仔細挨求挨來挨去挨到沒把捉處沒尋求處切切不可放松了正當十分去不得的時候理絕情枯冷灰裏爆出一粒豆來不覺通身慶快那時憑你有語也得無語也得尋常吐露一絲毫自爾蓋天蓋地如今人口裏轉轆轆只管向本子上記來意根上卜取且喜沒交涉還有一般孟八郎漢不管三七廿一硬差排彊作主說道我能轉物越發沒交涉尋常見你諸人念詩章求解會咬文嚼字胡說三千若到雲溪門下一些也用不著不是教你空心髙腹不看教不讀書大踏步向前逢人稱善知識看他古人周金剛言法華靑華嚴何等樣人未免研窮教典又曹山夾山鏡淸風穴雪竇皎然文彩詩歌班班可見古人道旣得本莫愁末云居老祖道入此門中不是等閒當時二祖博通三藏歷覽詩書終不自家取則端向達摩老臊胡覓取心安是个什麼道理又云縱然講得天花落石點頭尙不關自己事擬將有限身心向無限中用有什麼相干又云學處不玄盡是流俗閨閣中物捨不得皆爲滲漏差之毫釐過犯山嶽一毫髮去不盡卽被塵累豈況更多直是琉璃殿上行撲倒也須粉碎恁般說話眞切爲人可是你之乎者也胡說三千讀等韻念詩章了得生死的麼三藏十二分教諸子百家若會得時都來是个祖師注腳七縱八橫拈起卽得若不會時只這秦時轢鉆咬嚼不破你試將平日讀的看的記的誦的湊泊湊泊看管取一些也用不著生時用不著死時也用不著聰明一世懵懂一時臘月三十日到來這些讀的看的記的誦的可將得去麼趁色力彊健豎起脊梁畢竟討个下落果然到得不疑之地打開自己寶藏傾出一栲栳來粗言及細語莫非眞實義且道如何是眞實義聻啊﹝口邪﹞啊﹝口邪﹞忘記了也。

示眾古人爲一大事因緣出見於世抑不得已立个話頭千七百則公案一了都了達摩西來直指人心開口見喉嚨本無祕藏本無蓋覆靑原南嶽𨿽則別露爪牙自唐以前規模整肅宋人務爲詭異奇言妙句簇錦簇花或專用方語流行或並作詩詞傳布斗湊更番換人耳目波羅揭諦究竟不離他元字法門周吳鄭王未免又添些後來注腳若也豁開正眼驀地掀翻都來是个甚麼道理庭前柏樹子靑州布衫鎭州蘿卜麻三斤乾矢橛你諸人終日商量終日擬議盡四天下走將一徧來如今曾得个透脫也未如已透脫且莫艸艸承當須將他千七百則差別法門一一透將過來不得一味依通解會如未透脫直教豎起背脊咬定話頭畢竟要尋他古人落處不得道這是無意味語沒可尋思一向丟在無事甲裏他古人一句話頭斷人命根你如今艸艸放過自瞞瞞人辜負他祖師不少且要問你抱本修行三藏十二部教理宛然豈不現成爲甚麼要參一句話頭來作祖師門下客如今人稱禪客擬問擬答論古論今祗辦个架格遮攔說明得祖師門下事卻不知祖師門下爲明何事毫釐有差天地懸隔正當不思議時一句話頭蓋覆將來不受他瞞惺惺歷歷這便是當人親切受用處稱此以往眼不被色瞞耳不被聲瞞鼻不被香瞞舌不被味瞞身不被觸瞞意不被法瞞八萬四千毛孔不被八萬四千塵勞煩惱所瞞灑灑落落豈不是个了事漢子古人於一言半句下了卻生平一了則千了百了一齊都了有如許奇特有如許證據實實於腳跟下得个了當不是說了便休的若是說在一邊行在一邊又成得个什麼有一般伶俐學人拈也拈得頌也頌得問他話他也答得只是未在我如今要覓个不會佛法的你只百不知百不會尋常日用中剎那剎那念念與本分相應莫教走作現前無法可得無佛可成古人道他本分事尙不取何況其他那時莫管他有佛法沒佛法千七百則公案舉起便會也不用奇言妙句也不用簇錦簇花只老實頭一句語言顚撲不破似這般樣的人便許他擔當佛法也放行把住著著歸宗棒喝語言頭頭見的古人以悟爲則語言棒喝是悟後的三昧不是將語言棒喝當得悟的但目前都莫擬議都莫尋思一切處一切時動你不得轉身吐气不假安排始是現前親切句子一句語下要透生死不是等閒祖師西來不是兒戲。

示眾古人道只貴子見處不重子行履他承當處十分穩密見得徹守得定大段放心不怕甕中走卻鱉非謂置行履於分外也古人四十年打成一片立枯木堂長坐不臥除二時粥飯外無雜用心終身牧一頭水牯牛放亦不去是行履不是行履隨緣放曠任運逍遙披毛戴角是類墮解向異類中行不斷聲色是隨墮彼師所墮汝亦隨墮不受食是尊貴墮他知有尙不取知那邊了卻來這邊行履且道是甚麼時節甚麼受用曹山孝滿曹山好顚酒莫行心處路不掛本來衣何須正恁麼切忌未生時是一串語無功之功功就之功洞山土地三十年不見洞山云居歸庵寂坐天神遂絕是行履不是行履祗爲他一輩弄精魂漢終日呆樁樁地守个死屍不知向上爲何等事又三家村裏末學比丘執著小法嘗爲淨名所訶故曰只貴子見處不重子行履非可流連放逸縱恣猖狂借口老莊托情嵇阮忽繩檢爲不足拘置儀律爲無可語天魔外道是處成形狐狼野幹磕頭撞額柰何柰何理須頓悟乘悟並銷事非頓除因次第盡有修有證古自不誣佛滅二千年比丘少慚愧見解人多行解人少如今眞實具正知正見的尙不多得何況他行解人古人炊折腳鐺牛糞裏煨芋使者先行後坐脫天子詔之尙不起況肯向十字街頭架大屋養閒漢耶有因緣沒因緣有福報沒福報總不幹他佛法事豎起个硬脊梁以佛法爲己任傳古人未及傳之心開當世不敢開之口一言半句流播將來使萬古千秋知有今日也不愧大丈夫漢出世一番塵中能作主化外自來賓百艸頭認他祖師鬧市裏識取帝主這里還有行履處也無不落因果前百丈也明不得大修行人不昧因果後百丈也明不得大修行人大修行人又且如何問取拄杖子。

示眾有一種人活了死不得有一種人死了活不得雲溪這里有一丸藥也能殺人也能活人只要辦个引子且道以何爲引子方丈後與汝說明。

示眾無事生事好休不休看看捱到末梢頭筆管裏煨鰍乃拍掌頓足一下云呸著甚來由。

示眾豹不含則不能變雞不伏則不能鳴蟬不啞則不能蛻向三條椽下七尺單前大死一回出來與老僧相見。

示眾辧驗綱宗在於今日尢爲喫緊沒頭腦漢好歹胡喝亂喝喚作賓主往來及乎問他從上家風此中黑漫漫地我洞宗語忌十成機貴回互須知是个甚麼意思不是叫你記些白雪烏雞逢人便念的如今人問他何者是位何者是功未免目瞪口呆似這般辯魔揀異也太遠在。

巡香示眾前世不修做了一个趕腳兒的夫頭跟了一隊瞎驢瞎馬兜得一主生意往北京去走一遭緊趕緊走漫趕漫走整整的芒了許多日子想將起來好不干系就中倘有一兩頭不受羈絆的一鞭子打去猛可的掙斷韁繩一澑風走了連他老人家厝手不及倒也無可柰何如今將次到騾子巷口了且喜平安無事。

示眾連日來見你諸人也有自騎馬自喝節洋洋得意的也有空撈撈坐在死水裏的也有咬牙切齒恨剝剝的也有苦苦惱惱趕不上的還有話頭拿不定的還有四大調不來的可憐可憐參禪學道須要識些愧恥趁期場趕熱鬧惶恐殺入這里甚麼所在不是你合頭一句大話瞌睡當得死的平日語錄上偸得一句半句教典上看得一行兩行和會和會差排差排說前日某和尙指點的某道友商量的硬了面皮走向人前便要喫放參飯卻早一顆米糝見裏你力量果然不佳怪你不得恨剝剝地怨著誰來古人大慈大悲開方便門施作佛事一言之下一日之間頓超直入不是你懵懂癡呆成辧得的不是你伶俐聰明做造得的百不知百不會大死一回翻身轉來多少慶快可容你聰明得麼可容你懵懂得麼懵懂的且過一邊聰明的人來來我有一句要問你个落處。

示眾我當初宗會庵打七與如如兄在茅棚下兩人對坐不交一言及乎入堂去徹夜不放參旁僧爲我安蒲團整被褥我總不知他是短是長是張是李至今不辧得是甚麼人耳畔裏鐘響一聲偶可的觸著小時節四句說話一二三四五金木水火土燕子吹笛兒蝦蟆打杖鼓自笑一回而罷當晚眾人入室也去隨喜一班不喞澑漢个个被老人捉倒我卻爲他一十八人每人代一轉語一眾驚異次早老人喚我近前說有一語這里人多不便說得可隨我到招化寺來我卻隨入招化寺中老人云道取一句看我衝口云香鑪八隻腳老人一場痛罵罵得我頭也不敢擡走到家中從新做工夫起整整被他擔閣了五年才承付囑愚庵老漢恩大難酬我當時若作罵會豈有今日我當時若不作罵會豈有今日大眾且道香鑪八隻腳當時過在甚麼處你諸人試爲我代一轉語看。

示眾一句話頭超生脫死多生習气歷劫無明當下一刀兩段第一要疑情切疑情若切則散亂不除而自除昏沈不遣而自遣眼巴巴地覷看一句話頭不要放他轉款平日悠悠忽忽過了日子走進堂中畢竟要討一个下落得也在此一期失也在此一期拚性命與他作對八十公公入場屋眞誠不是小兒戲這事不當小可還有已過關的自恃一知半解得少爲足於日用應緣往往把捉不定趁此期場正好向腳跟下椎札椎札古人道一念萬年去冷湫湫地去古廟裏香鑪去尙不許他何況今日去之轉遠你才向十字街頭打个之繞便不相應也畢竟受病在什麼處所豎起脊梁急自辧取。

示眾問一答十問十答百正是生死岸頭事爲你將識情擬議言語差排貼肉汗衫正脫不去在古人轉轆轆地全向不思議流出不似你倚墻傍壁從他家模子中脫來的。

示眾獅子吼野幹鳴總莫趕他行隊孤迥迥峭巍巍一堂冷淡千古分明恰自有一種不可磨滅處你諸人爭勝負論是失到處打團團且問有多少利益。

示眾參禪要離心意識參不論你初參久參古人言句上定有看不破的日用應緣中定有打不過的只將這看不破打不過的一提提起放在面前不要許他轉款如雞抱卵如貓捕鼠一不做二不休畢竟要與他討个倒斷眼睛裏耳朵裏齋堂裏佛殿裏行時住時坐時臥時只有這一件事死也不要放他正當打並不開的去處切莫將現成道理來解說囫圇句子去搪塞離心意識絕去來今將一具不伶不俐的死屍靈好歹交付在這一點兒上天可憐間地一聲日子畢竟有个落處到那時節方信老僧之言爲不欺也千生百劫只在一剎那間努力努力。

示眾銅墻鐵壁打不開時切切不可放松了這里急著精彩拚命一回翻身轉來多少慶快。

雲溪俍亭挺禪師語錄卷之三﹝終﹞嘉興大藏經雲溪俍亭挺禪師語錄

雲溪俍亭挺禪師語錄卷之四

侍者智﹝巽橒﹞編

普說古人道說得一丈不如行得一尺又道說取行不得底行取說不得底須知他古人說到行到此事不專在舌頭上一千五百人善知識向一句語言上辧出他是何等樣眼目不屬有言不屬無語句中意意中句全不是識情湊泊得底語不離窠臼焉能出蓋纏曹山設三種滲漏情存向背見處偏枯機不離位墮在毒海貪妙失宗機昧終始一肚子泥牛木馬白雪烏雞奇言妙句衝口而來若於轉處畱情到底言成滲漏豈況觸犯所失尢多參禪學道要斷他腳根紅綫才有一毫頭便有一毫頭古人頌云學道之人不識眞只爲從前認識神又云喜識盡時消息盡當人那辧濁中淸要辧他淸中濁卽易要辧他濁中淸卽難門裏出身易身裏出門難木人興歌石女起舞血脈不斷全不是識情湊泊底知是般事便休卻又弄些口頭三昧古人原不在舌頭上作活計鐘不撞不響鼓不打不鳴沒柰何少他不得洞山云恁麼道卽易相續也大難但能相續名主中主他得的人綿綿密密不住這邊不住那邊水上按葫蘆把捉他頭腳不著玉綫金鍼絲絲相續這个相續還是句中相續還是意中相續古人道念念不間斷心心無處所意相續故句相續句相續故意相續所以說言語不要多多則無用處無舌人解語無手人行拳一句話頭直得超生脫死爲他得的人出言吐句蓋不尋常言中有響句裏明機這里不當容易臨濟一句中具三玄雲門一句中具三句舉不互落顧佇擬思量何劫悟一喝分賓主照用一時行離色離聲絕情絕謂若向言前薦得猶然滯殼迷封直饒句下承當未免觸途狂見擬心卽失用意卽乖潙仰下宗風兩口一無舌還容你擬議得麼汾陽立十八問个中仔細同道方知也是畫蛇添足後來獵犬全靠枯樁尋常分辯道這个是呈見解問這个是驗主問更向他答語上一一搜尋認定个接初機句辯衲僧句正令行句定乾坤句穿鑿穿鑿捏死蛇頭將古人活句子都弄做死句子且問你古人一喝有時金剛王寶劍有時踞地獅子有時探竿影艸有時一喝不作一喝用他這一喝還能定乾坤也無還能行正令也無還能接初機也無還能辯衲僧也無這里若不知差別未免顢頇這里若只管支離全成露布學道不至忘情處饒你搖唇播舌簇錦簇花將他古人一落索貼在額角頭逢人施設一番總敵不得生死古人以悟爲則語言三昧從不思議中流出福建人打鄕譚隨口說來自然合拍鎭州蘿卜靑州布衫可是有什麼格則把捉得定底麼初參上士勸你一味老實頭且去咬嚼他一个顚撲不破的現成句子咬嚼來咬嚼去到那燈籠緣壁碓嘴開花一切老和尙舌頭自然欺汝不得了也切莫穿鑿饒你穿鑿將來且沒用處坐曲盝牀爲人也須識些利害這里什麼所在可是記誦詩章解說方語當得佛法的麼向自己胸中吐出一言半句眞實可以殺人可以活人見不透語不徹隔靴抓癢畫餅充饑有甚交涉他悟的人如珠走盤如盤走珠刀槍隊裏荊棘林中獨往獨來轉身無礙眼裏著得須彌山口裏著得四大海是說到行到的如今學語之流急須識些愧恥始得。

普說入此門來勝心客气一點也用不著古人遇貴卽賤逢彊卽弱千變萬化出沒縱橫沒處摸他頭腦你若作是非得失商量一總錯了也巖頭道徳山未會末後句太原道老凍膿猶有鄕情可容你作是非得失會麼雪峯道老僧住持事繁又道趙州古佛從此不答話可容你作是非得失會麼云居道个不必興化道个何必欽山在張四郎處從巖頭說細大法門又定上座無位眞人與非無位眞人可容你作是非得失會麼法眼捲簾趙州勘二庵主可容你作是非得失會麼興化擯克賓保壽開堂可容你作是非得失會麼如今人大似矮子觀場也不知他古人落處一味爭門戶逐髙低如鄕裏小兒相朴多呶得一張嘴多打得一手拳自以爲勝還知占便宜處失便宜麼老子云知雄守雌知白守黑靑原下諸尊宿如徳山雪峯欽山云居盡能解放解收自由自在獅子踞地不露爪牙古人謂之陷虎之機又謂之紅綿軟套不知兵法不辯來鋒只顧貪前不顧失後趙州與文遠斗劣把將胡餅來大好一場笑具黃檗打百丈臨濟打黃檗當仁不讓也不爲彊芙蓉楷提鞋挈杖轉側相隨也不爲弱一个吹毛在手未容眨上眉稍一个寶鏡當前不免轉身退步用處不同激揚向上其歸一也有般漢不知好惡謂臨濟下兔起鶻落不容擬議思維人境俱奪照用同時快便難逢十分好手曹洞下機思遲鈍直得面靑面黃正偏回互背觸俱非轉盻之間白雲萬里似則似是則未是三玄五位何異何同紅旗閃鑠五逆聞雷馳書到家何彼何此昔人以正中偏爲奪人以偏中正爲奪境以正中來爲俱奪以兼中至爲俱不奪𨿽不必盡爲扭合亦何至大體差殊靑山白雲父白雲靑山兒長年不出戶淸風拂白月四賓主語是同是別洛浦本在臨濟會得个賓主句濟稱之謂赤稍鯉魚到夾山一喝也未爲錯及乎被他夾山說甚雲月是同溪山是異截斷天下人舌頭卽不無爭教無舌人解語卻便去不得未免向他藥山船子屈首一回可中容你優劣得麼風穴鏡淸一唱一和言詞磊落文采縱橫這也難爲髙下雒浦臨終謂彥從上座言先師道目前無法意在目前不是目前法非耳目之所到那句是賓那句是主當時雒浦兩彩一賽旣露他船子鋒鋩復攙他瞎驢行市彥從道不會實不會且道他皮裏還有血麼如今人遂謂苦哉苦哉一傳而絕殊不知雒浦嗣法十有一人首座彥從一總不容埋沒疏山食後抉之使吐謂應他倒屙三十年一等是个用處矮師叔用得奇特今人不知都說是非又說受他老古錐懸記可曾夢見疏山也無疏山欽山龍牙云居一時洞宗髙弟良禪客見欽山雲門見疏山羅山答疏山語至今咬嚼不破且道當時是甚麼樣人他把將世間是非情見得失根苗絕毫絕釐都不放在眼孔裏憑他說我會也得說我不會也得說我這里有佛法也得說我這里沒有佛法也得達摩面壁只履空歸何不向他癡人前與他一頓痛棒咬人大虫慣不露齒你若一味爭先淮陰少年勝他韓王孫有分。

普說祖意教意不同不別佛說四十九年橫說豎說長說短說盡情露布了也最後拈花別行一路將謂有多少奇特今人動口說如來禪祖師禪將這些義學禪和一齊抹殺惹他惡發也要螗臂當車摭拾些叢林話端逢人呶呶好笑好笑當時阿難結集迦葉傳衣本是一門從無彼此南能北秀同出黃梅四七二三大家許可如今禪自分門教自立戶宗天臺者謂賢首爲眼目未開祖臨濟者謂雲門爲師承不確佛沒二千年比丘少慚愧信有之乎永明壽禪師著宗鏡錄禪淨教律靡不兼該無同異中何苦彊分同異諸人或參一句話頭或念一句佛或看一部教或持戒修行日中一食樹下一宿也只是尋常事在自己分中惟恐彀不及有甚工夫檢點別人你只將檢點別人的精神用在自己身上待做得到家時看他禪淨教律是同是別如今且在門外亂叫喚作麼韶國師本嗣法眼憂天臺之失傳疏請新羅傳寫文義在他古人多少公心杜順和尙淸涼國師未必全無鼻孔華嚴法華總只佛說管窺蠡測尊己卑人如夜郎王不知漢大又念佛法門也是先佛垂訓廬山遠公在達摩前幾十年若人个个念佛个个往生連他老臊胡也省東土來走一遭免得許多狼籍抑不得已一條匾擔兩頭擡說淨說禪大家救取好笑這些欠頭腦漢念佛到沒意味處便要參禪參禪到沒把捉時又要念佛這也罷了卻又分靑分黃論長論短誑惑人家男女我且問你你曾認得西方麼若認得時西方無許多般不容你說頓說漸說淨說穢將許多道理配合得的豈況許多揀擇許多憎嫌卽今先自不淸淨了臨終安得淸淨古人道得好有禪有淨土猶如戴角虎且莫放倒一邊古人千經萬論塞壑塡溝祖師西來不立文字豈是教你呆椿椿地一竅不通單只播弄嘴唇獨逞伎倆杜撰長老如麻似粟不看經論不習威儀自謂徑省三家村裏兩个算沙漢記將幾句現成本頭卻也角立門風自說自道旣稱比丘持戒是本分事忽略繩趨放蕩規矩取玷法門自招罪過有等俗士不識大人境界不知隨順因緣專事繁文或崇枯簡將使西天外道不食麻麥及投灰等反踞如來之上有是理乎語言棒喝都是祖師用的臨濟賓主曹洞君臣何分勝劣自熙寧小人呂惠卿張商英輩逃入佛法純以意見用事中間衲子或被曹洞放還或被雲門捉敗蠱惑多端搖唇美齒如盲摸象取笑作家直至如今此風不息爲可嘆悼莫管他臨濟曹洞是正傳不是正傳但只了得生死斷得命根自解作活計語言也得棒喝也得當時靑原南嶽同受師承法眼雲門何彼何我若論洞山閫奧十个有五雙不知卽如三玄三要臨濟綱宗古塔主特地區分洪覺範無端證據致使宗徒割裂長老顢頇肋下三拳遭人擬議不知汾陽意旨極是分明且問你諸人嘉州大象陜府鐵牛西河獅子是一个是三个一句三玄一玄三要明明舉似擬將大象說卽是鐵牛鐵牛說卽是獅子也不得擬將獅子說不是鐵牛鐵牛說不是大象也不得謂法界廣無邊爲亟蓋乾坤句釋尊問阿難爲隨波逐浪句直出古皇前爲截斷眾流句卽得謂雲門一字不具三句卽不得一句明明該萬象重陽九月菊花新昧者不知猶然逐塊何況功勛王子種種差殊字經三寫烏焉成馬不足怪矣如人父子相離久遠不識滴血入骨安有差違今者去祖殷遙不知眞僞但將綱宗辧驗於人果能歷歷分明累黍不失豈得不是他家嫡骨兒孫問他家裏話一些也不知平白地走向人前說我是他不是且問你面皮厚多少如上所說盡是近今流獘汝等初學切須辧取。

寒食普說只許州官兒放火不許小百姓點燈我便得你便不得自古淸明寒食待新火也莊生有云火不傳而薪傳傳也不知其盡也說得何等圓妙歲時記以爲弔介子推生生的不許人家舉火宮中傳蠟五侯奉鯖官不容鍼私通車馬禪和子家食生不化見人說語貴回互莫犯當頭便乃閉眉合眼上前不得又見人說啐啄同時當機不讓便乃一味亂做爭先處彊那知佛法不是這个道理四時攺火楡柳生春向道莫將來將來用不著野鴨子飛過去也昨日痛今日又不痛也法身無相法眼無瑕祗道个法身無相法眼無瑕便不是不道个法身無相法眼無瑕又不是也趙州庭前柏樹子光孝覺云先師無此語洞山展手鳥道玄路又說是莫行鳥道切忌玄路有時教伊揚眉瞬目有時不教伊揚眉瞬目我這里揚眉瞬目卻得你那里揚眉瞬目卻不得也從來轉轆轆地淸明前一日用的淸明時便用不著了這里如何話會屈屈屈大小是一个人家民間寒食禁苑飛煙也十分不公道不見他西楚霸王火燒咸陽三月不滅那時秦皇帝的號令也還拘管得著麼倚勢欺人未免太殺了也淸明時節雨紛紛路上行人欲斷魂借問酒家何處有牧童遙指杏花村以拂子向前指云老僧共曹山顚酒去也杏花村只在面前大家拚取一醉好。

普說參禪須是鐵漢著手胸頭便判如何若何扯長葛藤早是不喞澑了也今世一種咬文嚼字之流逐字逐句要求解會將他碧巖集請益錄從頭讀了還有許多故事解說不出的見了善知識要求講解如此參禪如此學道總只謂之是雜用心參禪要敵生死的多知多解生死分中濟得甚事饒你一言一句歷歷分明剎那三昧中總不得个實落受用佛法無靈驗不幹他祖師事是你自家障礙了泉眼不通是沙障礙道眼不通是知解障礙我如今勸你休息罷放下罷百不知百不會罷你肯麼然又不是硬著肚腸不求解會說一切語言都無實義的往往見幾个顢頇漢子杜撰禪和硬作主宰遇著古人淆訛公案他也不辧來由卻辦得个架格摭攔走到人前大模大樣胡喝亂喝一味要討便宜承當悟道啐啐啐悟與不悟是你自家本分事於他別人怎麼你若眞實是个悟的一了百了也不見有許多般爲何這里卻穿鑿得去那里卻穿鑿不去穿鑿得去處便枝枝葉葉扯上許多葛藤穿鑿不去處便沒解會硬差排糊塗到底古人設立綱宗辧魔揀異專爲你一流人如軍中密號令相似不是你拍茫茫上門討死喫的軍中有縱有奪有正有奇有暗裏拖刀有紅綿套索你若一味莽撞硬頭顱向前早是落他圈繢了也我如今不惜口業告報分明以後切忌切忌還有一種下流之輩不思生死事大專一要鼓是非炒叢林爭執事短長論人情厚薄一總貢髙我慢多開口彊出頭拼命要撐个架子且問你剃除須髮所爲何事背腰包檠囊缽千里百里所爲何事閻羅老子面前這一肚子勝心客气是用得著的麼幾曾爲你在叢林會下專僭便宜那些牛頭獄卒銅柱鐵牀也讓你不成猛可的思想一回眞是無謂參禪是自家本分事只應个名倒在沒緊要一邊爭長論短豈不狂悖這等沒志向的人也不必論起還有一種假癡假呆推聾妝啞說我是初參我不會妄語其實一肚子偸心專要在耳朵上舌頭邊探取一言半言以爲奇特道聽塗說有什麼相干還有一種承虛接響囫圇承當也不審話端也不識語脈偶可裏聽得些零碎佛法放在肚皮裏說臨濟曹洞原來是恁般恁般的春雨如膏夏禹如饅頭周文王似糊餅遠之遠矣你還曾夢見他門頭戶腦分毫許光影麼又有一種朝秦暮楚之輩趕熱鬧趁時光一言不合拂袖便行到老無成以爲是衲僧气槪這也罷了又有一種神頭鬼面假意親依金玉其外敗絮其中實落不堪雕琢恐他善知識看破遮遮掩掩張打聽李打聽記了些無頭學問自謂可以欺人要走向三家村裏去妝大老或者抄襲拈頌念習詩章將這邊的販到那邊將那邊的販到這邊無非要騙一个拂子是這等欺心漢瞞了別人可瞞得自己麼將來是沒受用的何苦何苦又有一種凡劣之人受不得逼拶喫不得鉗錐好意翻爲惡意語言棒喝一切作是非得失商量畏門庭如网罟視知識爲仇仇斷送一生可惜可惜又有一種村學究家風蠻禪和惡習謂公案是解說得的問著要解說一上若不與他說便道瞞他深生嗔恨只怨他家枯井深不道自己麻繩短古人道當時若爲我說破安有今日又道我不重先師佛法只重他不爲我說破佛法可是講說得的麼呸錯了也許多毛病不知起自何人習以成風往往不覺世間仁義道徳還有些師資之誼朋友之情惟這一夥人最沒來由今日出門明日便不相認古人三登九上一人處也要到半人處也要到出一叢林進一叢林這也不爲奇特但這些沒情沒義專要盜竊佛法的於叢林無益於法門有損大踏步走向人前不知慚愧爲可嘆惜耳夜永話長珍重珍重。

普說此事須實有頭腦須親見一回須明明了了如人說家裏事不是倚墻傍壁影響饃糊瞌睡當得死的古人設立綱宗是他家里人不勞問得如今人根器淺薄見地差遲一味探頭探腦書本上舌頭邊拾得封皮當信使見古人說理說事說暗說明說君說臣說黑說白說主說賓說權說實說照說用說玄說要說總說別說成說壞說異說同說顧說鑑說一句說三句說向上說向下說有相說無相說左匝說右匝一總作道理商量便理會道我曉得了我曉得了據某善知識當初指點也只是這个意思據某人偈頌細細剖露也只是這个道理我如今如此如此恁般恁般不怕甕中走卻鱉了呸呸呸你可曾夢見他祖師意麼眼睛上額角邊蓋覆將來懵懂癡呆一些兒也不辧得私下數得一擔芝麻當官數不得一擔東瓜有什麼用處佛法不是這个道理不是你心意識領略得的不容你心意識湊泊得的一等刻舟求劍漢步步擬議句句刻畫將佛法當作个死規模趙錢孫李周吳鄭王逐句逐字從頭解去從頭認去越發不是了也直教彌勒下生有甚麼限又有一等專執意見慣逞聰明或在法師會下學得幾句眞如佛性般若多羅或在禪堂裏面曲盝牀邊聽得說道棘栗蓬金剛圈一切語言都無實義初間還略有些信心依經傍注認定个耳聞目見手持足行的當做自己已是喚奴作郎不可藥救到後來肆無忌憚一總不疑語言將古人眞語實語都猜做權語藥語天不怕地不怕閻羅王也不怕橫來也一喝豎來也一喝謂我能答得話應得機抵敵得善知識可憐可憐將古人血淋淋地一片苦心埋沒了他卻也罷了他時異日你卻要墮在阿鼻地獄不得番身他儒書裏面曾說个無忌憚的小人正指此等須知佛法不是亂統的个裏一絲一綫井井分明你粗心浮气一些兒也用不著的佛法不是死煞的就中轉轆轆地虎跳龍興才恁麼便不恁麼千七百則公案是个現成句子言言見諦著著歸宗如老吏斷獄引經合律一毫頭也出入不得所以喚作公案這个是臨濟下事這个是曹洞下事這个是潙仰下事這个是雲門下事這个是法眼下事綱宗未立以前他江西湖南鼻孔撩天也不似黃檗心要六祖壇經一味的說有意路語及乎五家分立施設非常木有本水有源圓中規方中矩從苗辯地因語識人一句合頭語萬劫系驢橛你胸中出出入入饃饃糊糊不是他李靖三郎那曉得五花八陣主賓相見譬如兩刃交鋒一往一來左衝右突直得百萬軍中自有个出身之路方不受他當面活埋塵勞羈鎖如吹毛劍如牟尼珠入得佛入得魔了無一物當前二六時中恰恰有恁般受用所以當陽施設八面玲瓏恁麼卻不恁麼不恁麼卻恁麼如淮陰用兵暗與古會不是骷髏樣子捏定死蛇頭說主賓說玄要說正偏說明暗的古人道只貴子見地不貴子行履不是不重行履蓋見地行履沒有兩般見得到行得到行得到說得到他活卓卓地原是个八角磨盤終日喫飯不曾嚼著一粒米終日著衣不曾掛著一縷絲終日鼓兩片皮牙齒不關風舌頭不在口裏無語中有語有語中無語問在答處答在問邊絲絲毫毫不差累黍古人謂之血脈不斷血脈不斷猶目機銖兩也然目機銖兩亟蓋乾坤不涉眾緣總在一句不是語帶廉纖謂之血脈不斷也懸崖撒手他是何等家風如萬仞峯頭恰更垂綸千丈應機接物不得不然个中須有个恰好處夾山遇船子雲門見雪峯正其人也不知偏正不識倒斜爲人則禍生儱侗顢頇總沒交涉巴人下裏處處稱尊雪曲陽春知音絕少个中關捩子料得少人知啼得血流無用處不如緘口過殘春乃噓一噓擊拂子下座。

普說寒來徹骨已知歲盡年窮春到人間須信星回斗轉做工夫的人須把生死二字貼在額頭過卻一日差了十二个時辰過卻一年少了十二个月分趁年力壯盛單刀直入千七百則公案隨手掀翻一悟永悟一徹盡徹不是郎郎當當如水浸鵝卵石相似今日如此明日也只如此今年怎的明年卻更怎的平常間且圖好看逢人見鬼說麻三斤乾矢橛南泉斬貓徳山托缽女子出定我也拈得我也頌得及乎問他二六時中安身立命處依舊業識茫茫一些也受用不著似這等沒頭腦人臘月三十日到來端的是落湯螃蟹管取手忙腳亂你諸公隨我也有三年五載的也有一年半歲的平日裏說宗說教口巴巴地卻似一班作家直待同你仔細盤桓將古人差別去處較勘將來未免面靑面黃舌頭打胳總因你蒲團上未曾坐得十年二十年不過在門頭戶腦依通解會穿鑿穿鑿鹵莽承當謂我於此事已看到十八九了驢鞍橋作阿爺下頷轉認轉遠今日恰好除夕一歲已周請諸人各各打算一回不得自瞞瞞人取性亂道果於五家宗旨差別路頭一一透得直至不疑之地否果於三乘十二分教了了分明如觀掌中庵摩羅果否果於十二時中把捉得住應用隨緣直下不走作否果於腳根下事說到行到橫來豎去不犯絲毫開眼合眼盡在這里否須具有恁般見地才有恁般作略不是你粗心大膽彊作主宰逢人打三十棒算得佛法的不是你鼠竊狗偸弄聰明鬥智巧算得佛法的不是你饃糊影響書本上看來一切相似語算得佛法的人生好光景不多轉眼二三十年便成衰老道人聚會共學無爲選佛場開心空及第八十公公入場屋此事不當兒戲大家相聚喫莖齏也要知他滋味。

普說千年桃核裏覓甚舊時仁這一絡索切忌提起提起嘮嘮叨叨說个不歇未免播揚家醜昨日有人從弁山來得攖寧法侄語錄一卷絫絫千萬言辯剝到底祗因他數十年前三峯藏禪師曾將我洞宗家裏事請益雲門先師翁並博山和尙當時兩个老漢直直截截一總答他去了只是不曾下得一个注腳煩他三峯禪師費心費思著了許多言語攖寧禪師又不合上他釣鉤相罵饒汝接嘴攖寧攖寧總沒來由一肚皮好佛法說在空裏他好心請益只合好好對他說爲甚惡發起來使諸方見了作是非得失商量是何道理這老宿所問一一是該問的如今還有許多人疑著雲溪不惜口業爲你諸人解說一上以息兩家之爭省得後來牽牽纏纏疑个不了寶鏡三昧是洞山親口披宣說向曹山的𨿽雲從雲巖先師得來卻不曾刻定个時日云某年月日付授若確確實實是雲巖一五一十說的何不列在雲巖章次卻列在洞山章次古人師承有據如雪峯云自從先徳山石頭以來傳此祕密法門不敢沒其所自始洞山雲從雲巖先師得寶鏡三昧蓋云此旨得自雲巖明師承有據也疑他洞山未悟道先付法好笑好笑洞山老漢今日被人捉敗了也你平日口巴巴地臨末梢頭還要辧个愚癡齋胡亂一上也大奇也大奇無情說法不思議若將耳聽終難會眼裏聞聲便得知全是弄鬼眼睛一總沒有來歷卻不道果然果然當日洞山辭雲巖問百年後誰邈師眞巖云祇這是山良久非雲巖良久也傳燈所載甚悉後洞山出世僧問先師道祗這是意旨何如山云我當時幾錯會先師意僧云卽如先師還知有否山云若不知有爭解恁麼道若知有爭肯恁麼道你諸人卜度卜度看雲巖果然是不知有麼洞山果然是錯會麼當時洞山良久面目宛然祗因錯會一語後來人以訛傳訛都成錯會只這良久處你諸人曾親見洞山麼過水逢渠是古人末後一著教中有根本智後得智宗門有差別智大慧杲大悟小悟髙峯枕子落地始看破主人公雪峯鰲山始是成道洞山蓋天蓋地於良久處已是覿體承當過水逢渠這里別開生面渠不是我我正是渠只渠我二字打疊他正偏明暗君臣理事從上徹下許多回互法門不當容易所以寶鏡三昧中有渠我語洞山過水時作渠我語曹山得法後又作渠我語請問諸人渠不是我我正是渠是一个是兩个你諸人終日說偏說正說君說臣還曾夢見他家裏事麼洞山過水時睹个影子猛可的觸著他心上些些將雲巖祗這是一綫穿來渠我根苗眼前發露隨口說个頌子建立綱宗非至此時才是桶底脫也且道渠我有多少希奇洞山說了曹山又說萬古碧潭空界月再三撈捷始應知分明是差別智也曹山說理說事不爲分外巖頭有理藏鋒事藏鋒法眼有理無礙事無礙浮山有理事兼帶石頭亦云事存亟蓋理應箭鋒說理說事不爲分外大慧云討甚好曹山臨濟示人嘗曰佛者心淸淨是法者心光明是道者處處無礙淨光是說心說性討甚好臨濟耶有時把住有時放行有時密不通風有時口喃喃說了一上大慧一期擡捺也是偶然可容你作實法會麼洞宗回互當頭表顯尊貴濟宗臨機不讓慣用吹毛臨濟打黃檗好只甚好然未免熟了手腳古人道逢彊卽弱遇賤卽貴有賓主有互換能縱能奪同死同生不是一味爭先處彊占便宜到底的我洞宗回互法門一總鐵囫圇總沒淸頭莫怪後人疑著石頭雲門門一切境回互不回互回而更相涉不爾依位住此回互所自始也回自回互自互回互卻不回互不回互卻回互說是兩个又是一个說是一个又是兩个有向有奉有暗有明正偏兼帶全在於此今人不解回互爲何等動云語須忌諱莫犯當頭借黑明正權白表偏問正答偏問偏答正記了許多烏雞白雪泥牛木馬之譚爲是洞上極則卽何怪他家說從來出語不過是正中偏偏中正大慧又說四大解散時心識已昏如何回互耶諸仁者從上祖師說明說暗說正說偏創建个回互法門專爲你四大解散時這一著子語言道斷思維路絕正不屬正偏不屬偏不落有無誰人和得威音王未曉彌勒豈惺惺眼目定動早不是了也可容你識心湊泊得麼平時不用識心臨終時安用識心洞山云今時人只認得驢前馬后的以爲自己佛法平沈此其兆也又延壽堂僧已脫去洞山云汝只解恁麼去不解恁麼來紙衣道者問曹山一靈眞性不假胞胎時何如山云未是妙者云如何是妙山云不借借者噓一聲而去並回互也洞宗專貴回互然立亡坐脫比比皆然洞山坐脫云居坐脫延壽堂僧坐脫紙衣道者坐脫卽雪軒成禪師初入土窟歷洪永仁宣四朝壽八十七坐脫闍維舍利無算他可知矣然從上來不貴坐脫九峯虔不肯首座云居不肯送褲道者將知尊貴一路自別耳問者又謂闖入驢胎馬腹中去若果向驢胎馬腹中走一遭亦是不惡潙山水牯牛南泉水牯牛王老師披毛帶角向異類中行是作麼生行履這里著得一隻眼曹山三墮也不消問得了披毛帶角是類墮不斷聲色是隨墮不受食是尊貴墮寂音智證傳忘卻披毛帶角將不斷聲色並隨墮分而爲兩又將正命食割做兩截又遺了不受食一語毋惑乎問者之紛紛也旣知類之不齊混則知處是寶鏡語則曹山三墮依然回互法門不勞頻舉道吾答南泉云切忌動著動著則頭角生這邊了卻方往那邊行履是回互是不回互他尊貴且不居若說是墮尊貴遠之遠矣莫行心處路不掛本來衣何須正恁麼切忌未生時昔年貧不是貧今年貧才是貧昔年貧尙有立錐之地今年貧錐也無問者不察謂禁之外又作麼生且道禁之外又作麼生香嚴枯木龍吟髑髏眼睛石霜云猶帶喜在猶帶識在曹山云血脈不斷幹不盡又云枯木龍吟眞見道髑髏無識眼初明喜識盡時消息盡當人那辧濁中淸圓悟勤云一人透語滲漏一人透情滲漏一人透見滲漏當時三種滲漏是洞山所立轉授曹山非得之雲巖付授者也分明說末法時幹慧人多立此揀別教中稱幹慧地正指你一橛頭禪漧巴巴地捏定死蛇頭不得个轉身一路莫守寒巖異艸靑坐斷白雲宗不妙機不離位墮在毒海取不得捨不得不可得中恁麼得情存向背見處偏枯承言須會宗勿自立規矩本末須歸宗尊卑用其語體妙失宗機昧終始皆滲漏也百丈顯大機黃檗得大用始終賓始終主閉門造車出門合轍你道有兩个麼又景欣道見解人多行解人萬中無一若識不盡敢道輪回去在問者謂且道識的人是見解是行解卽今日應萬事在那里安身立命錯錯全弄精魂了也洞山云闍黎顚倒若不顚倒爲甚喚奴作郎淸中濁卽易辧濁中淸卽難辧若向曹山喜識盡時消息盡一語下見得分明這也不消再問了疏山倒屙別有節目後疏山年老成精每食後抉之使吐是什麼心行當日疏山自與香嚴偶然弄个花手若謂他洞山曹山密付宗傳矮師叔暗中竊聽恁般說話豈不笑殺旁觀去聖時遙好事者故爲邪說兼中至一位且攺作偏中至矣況其餘耶大慧亦云曾見他洞上老宿室中密付寂音並疑寶鏡三昧爲藥山所作又云由待制朱世英得之白華嚴某一老僧處其先甚祕世莫得而知也當時洞宗矜愼大法非其人不傳𨿽以遠錄公之賢親炙太陽始知洞上宗旨故寶鏡三昧不輕示人有似乎密付者錯錯密在汝邊與他陳爛葛藤有甚干涉今日寶鏡三昧家至戶曉且問你人人鼻孔裏還曾觸著他雲巖一些子气息也無如來有密語迦葉不覆藏這里又差多少洞山設立五位曹山別明君臣石霜九峯復明王子寶鏡不云乎臣奉於君子順於父不順非孝不奉非輔君臣父子本前人語而後來一一明之也人天眼目多有差訛正中偏是君向臣偏中正是臣奉君正中來以下總是君臣道合借功明位借位明功轉位就功轉功就位天童長蘆言之頗盡位是經功是緯五位五功猶五經五緯也兼中至一位頌曰人人盡欲出常流折合還歸炭裏坐古人云切忌折合又云炭庫裏藏身是忌語非藥語人天眼目謂明明炭裏藏身今人誤認坐在黑漆漆地莫怪莫怪王子分內紹外紹語本分明朝生末生是外紹是臣種誕生化生內生是內紹是王種外紹全未知有故是臣種內紹則天然貴胤矣余別有說文長不敍問者疑其重出抑知君臣五位以臣奉君言也王子五位以子順父言也君臣者有貴有賤父子者有貴無賤也紹繼也言繼體也九峯虔云譬如王子能成一國之事又曰子歸就父又曰推爺向裏頭又曰誕生王有父又曰同時不識祖又曰子若吼時祖父俱盡是法王子受灌頂位時一國之事盡以相屬所謂兒孫得力室內不知還鄕盡屬兒孫事祖父從來不出門是也寶殿無人空侍立不種梧桐免鳳來玉殿苔生樞密不得旨是一串語不順非孝不奉非輔良然良然臨濟示眾有賓看賓主看主賓看主主看賓語若立宗旨有賓中賓主中主賓中主主中賓語看者是舉兩爲言也中者是舉一爲言也詞旨各別洞宗無四賓主語止洞山見龍山有靑山覆白雲淸風拂白月長江水上波長年不出戶語然非四賓主也常年不出戶答主中主語張無盡誤爲主中賓萬松辧之已久問者刻舟求劍怎的怎的洞山又嘗語僧曰賓中主尙不辯況主中主乎寶鏡三昧云但能相續名主中主故洞山云然非亦曾立有四賓主也念念不間斷心心無處所謂之相續故曰血脈不斷非廉廉纖纖謂之相續也正偏明暗於法無所不該說君臣也好說父子也好說主賓也好有時恁麼有時不恁麼異不異於同同中還有異若說同異臨濟四賓主賓看賓主看主賓看主主看賓須知不是賓中主主中賓主中主賓中賓了也何況曹洞古人道賓主睦時全是妄君臣合處正中邪是同是異自曹溪一派分而爲兩左靑原右南嶽何異何同何彼何此雲溪不惜眉毛一時爲諸人告報了也從上相傳的事且喜不曾動著。

雲溪俍亭挺禪師語錄卷之四﹝終﹞嘉興大藏經雲溪俍亭挺禪師語錄

雲溪俍亭挺禪師語錄卷之五

侍者智巽編

佛事

母陳孺人大祥設供聚散古今同歸一局覿面相逢析骨析肉湘之南潭之北眞不掩僞直不藏曲恭惟我母七十載合水和泥十五年長齋繡佛瑯瑯梵唄沁我肝脾歷歷婆心感人毛髮及乎臨去正念提持從大悲千手眼發个話端於金剛現在心尋个歇腳彌陀親至把手同行這也不爲奇特又能以出世因緣付囑於某某所以衰衣墨絰換卻袈裟得个轉身句子今日拈來呈似用報生我之恩借婆衫子拜婆年端的娘生舊鼻孔然𨿽如此室內兒孫畢竟向甚處與老母相見聻乃髙提拂子云陳太孺人來也視無形聽無聲人間天上獨稱尊南無觀世音。

爲道安庵主對靈法語白頭孩子放紙鷂沒手老翁撐渡船泥牛背負昆侖走金毛獅子夏虫牽卻也不爲分外道安庵主向涅槃城裏獨往獨來生死岸邊東湧西沒你諸人還曾見麼若也會得龍女立地成佛南方無垢世界只在萬安橋驀直轉灣縱然不曾屍陀林諸姊契悟帝釋雨花過錢塘江西興關直到雞足山前不曾休歇當日龐婆十分捏怪全弄虛頭臨行之際變个隱身法兒將人惑亂一上爭似道安庵主來得淸楚去得分明從前與甘贄行者把手同參向後共末山了然分賓抗禮今日大歇大休始是他放身命處老僧到這里借面弔喪也則依例而行佛法不勞頻舉。

爲陳母江太夫人對靈法語一踏滄江七十年歸來原在閣門前髑髏大好通消息枯木龍吟只等閒陳母江太夫人現優婆夷相受波羅提木叉佛聲浩浩不難觸處知歸梵響蒙蒙便爾從聞得入今日厭離塵网大顯神通向赤肉團上撩起便行地水火風一回倒斷太夫人太夫人你還知落處麼伸手只在縮手裏乘雁集不爲多解鈴須是系鈴人雙鳧飛不爲少威音王與樓至如來同日受生實報莊嚴與閻浮提一門出入番身俊鷂快便難逢恁地去恁地來何等安閒何等自在若更瞻前慮後轉腦回頭便不是了當日徳山老漢是何等樣人一部靑龍疏鈔須賴他婆子焚卻太夫人誦金剛經來多少年能學他婆子略露些兒手腳麼處處綠楊堪系馬家家有路透長安欠少个甚麼。

大父敬川公諱日設供水繞玻璃樹風吹菡萏花室中飛白鶴池底布金沙西天東土沒有兩般淨域禪門總歸一致我祖夙植徳基崇修佛乘不壞世間法於火焰得淸涼卽現長者身以資生爲實相佛聲朗朗行看實報莊嚴帝网重重坐對香光繚繞今日是我祖降誕之辰生來九十八年歿去四十二載自娑婆界向極樂國無二無差歷僧祗劫在一剎那不一不異百年後祗此爲最後時大千壞須知有不壞者阿彌陀佛到咸通年間放光達摩祖師在一生補處賽彩古調新翻我祖分中一齊擔荷了也禮拜起雲山花開似錦澗水湛如藍恭惟尙饗。

大母李太孺人諱日設供九九八十一六六三十六掛角羚羊沒處尋白雲靑山黃花翠竹憶童子時鐘磬森森與大母相從塔寺當時化去遂經三十六年今日招來山月松風略陳微供還記得三十六年前從這里去也無左靑龍右白虎鸚鵡孔雀向蘆花岸上孤鶩齊飛南天臺北五臺叨利焰摩在摩竭國中長天一色去去去野馬虛空聚來來來靑蓮火裏開不來不去一句又作麼生金烏夜半嶺頭明玉兔日中江上出。

先大人漢文公諱日設供啐啄同時失從上家風肯諾不得全當人鼻孔選官選佛何必天然爲素爲緇任他龐老大人半生齋素廿載修持向天臺四教推倒枯樁從臨濟三玄掀翻巢窟踞虎頭收虎尾句裏明宗喫官酒臥官街當處脫盡在六通寺裏徹見他那一通住瑪瑙山前拾得塊紅瑪瑙盡大地是个解脫道場一剎那證入法華三昧賦就中峯百詠尋到梅花正當船子一釣踏翻明月大人大人別來還相憶麼師子教兒迷影法漫將哮吼恐驚人父不出門子在門內。

母陳孺人諱日設供子啐母啄子覺母殼不會則千生萬生會得則今日昨日我母臨行之際得大解脫作大施捨母孺人母孺人這里死這里生從來不隔絲毫許如母憶子如子憶母終成兩个母全是子子全是母喚做兩个得麼現前山河大地明暗色空放曠逍遙去來受用顧左右云見麼見麼嬰兒垂發白如絲卽今認取。

爲汪魏美居士對靈法語雲中白鶴吹來姑射山頭天外冥鴻飛向威音那畔魏美魏美百千種藏身滅迹推翻他滄溟塵沙二十年退位朝君踏破了須彌日月陸修靜把手同行東林寄托陶淵明攢眉歸去漁父徜徉看娑婆界內般般穢濁當處出離見乾闥城裏惘惘可憐褁足不入介推奉母陳蒲鞋髙掛睦州王霸挈妻龐道蘊共沈湘水今日千山萬山大休大歇金翅鳥展翼而去俊鷂趕不及追風馬絕塵而走千人喚不回有者道問天天莫應屈靈均黧黑面目三萬六千場辧命命難窮劉孝標伎死形容四十八九歲豈知他東湧西沒向虛空裏轉大法輪石火電光從無往來立生死本又有道空桑魚鱉未免飄零劫火塵灰終歸敗壞𨿽則辟支古佛坐斷今時何如遊戲神通暫來塵界可曾夢見他魏美麼六年橡栗雪山成苦行頭陀九載寒空少室見觀音大士得勝堂內阿修羅何處安身毗耶室中魔波旬自然拱手安立世間法還渠父子君臣傳持向上人扶起綱常名教一期生死當不苟然三代禮樂盡在是矣王倪嚙缺蒲衣善捲務光宵明許多俗漢一齊向西子湖畔同魏美翻身毗盧月覺師子阿閦彌陀金剛眾位如來都走在寶石山前從魏美俯首現前大眾向何處見魏美來山蒼蒼水悠悠蛩聲繁亂驀動閒愁正江潮云湧瀚海空流三潭明月一輪秋直恁去任邀遊芙蓉兩岸蘆荻汀洲說甚神仙十二樓大千沙界只在一毫頭仔細認檐前鐵馬湖上金牛。

爲愚庵先老和尙懸眞祗這是那堪錯會先師意從來逼界不曾藏而今覿面難回避末後一句尋常有異壁上掛葫蘆打破閒家具明月鷺鷥重來遊戲大人相左之右之向十里梅花畱一坐地。

爲愚庵先老和尙設供楖栗千峯不顧入卽今誰復邈師眞莫愁末後無消息葛嶺橫連一片雲恭惟本師愚庵先老和尙洞水相逢雲門再世提一句子坐斷天下人舌頭說五千言掀翻從上來鼻孔八十四員善知識孰敢當鋒四十九年爛葛藤直教卻席明時嘿暗時說從昆侖影裏拗折蒼龍正不坐偏不居向西子湖邊歌殘漁父今日臨風一笑斷靷千山不特室中左右追仰無從抑且大地人天顧瞻不及然𨿽如此兒孫在近覿面依然這尋常茶飯是老和尙用慣的且教繚繞山云西溪畱一坐地。

爲師翁雲門散木老人設供祕魔杈天龍指玄沙白紙不若雲門一字普石傘峯頭曲調成千古四十年中歸去來戴角大虫老無齒笑兒孫成莽鹵何事同時不識祖祖父從來不出門北郁單越捶鐘南閻浮提打鼓區區寶鏡傳自雲巖冤有頭債有主靈祐水牯牛溪前起舞。

臘八日爲歸徐門傳淑媛對靈法語燕臺渺渺嘆離魂倩女從來識不眞今夜明星剛顯露好憑鷲嶺現全身日昨接得京中一札敬庵儀部將伊傳淑媛靈輀送飛來峯安厝詞旨勤勤囑老僧爲伊慈悲救取也奇怪也奇怪六如偈臨歿分明馬郎婦金沙再見因緣會聚自不偶然恰值釋迦老子夜半正明南看北斗向靈鷲山頭髙聲大叫道奇哉一切眾生皆有如來智慧徳相但以妄想執著而不證得淑媛翻身快便撩起便行三千七百里送將來一个金骨粉佳人竟往南方無姤世界立地成佛去也且道以何爲驗聻拂一拂雲天香雲外飄桂子月中落。

爲寓風化禪師封龕法語大鵬展翅俊鷂不能追良驥騰空飛免莫能及寓風法侄若耶溪上生苗安樂山前結果平生得力處同鏡淸風穴唱和詩章末後一場榮向巖頭雪峯同條生死只可惜芳蘭早萎嫩桂先雕蒼天多冤苦之聲廣陵有失傳之嘆藏身淵渺朕兆難窺絕影攀躋光景莫度今日伊同門兄弟就鐵昆侖上重寫兩行墨煤在無扃鑰中更加一條封鎖未能免俗要老僧爲渠證明老僧和你有甚冤仇趁快便把與个捷徑法兒一路轉去罷。

舉火目前空劫是如何溪上巢歸路已多放出火中鐵鷂子鳳梧搖落影婆娑擲火炬云火盡薪傳子歸就父去也卻疑紅柿墮連袂坐磐陀。

爲歸洪門孫夫人對靈法語顚倒顚媳婦騎驢阿家牽百歲公公失卻父首山一語帶三玄孫夫人臨行灑落去就分明現優婆夷身得大涅槃樂須信道一毫頭許一剎那間終始不離自他不隔何乃廉廉纖纖又墮在河北河南說緇說素罷罷罷一期生死總只偶然畢竟向何處安身立命聻電光石火爍難追金沙灘前閒擬議。

爲涵素昌老居士對靈法語黃金臺畔路何之回首天涯有所思一自笊籬歸去後故園臨步欲遲遲涵素昌老居士博通三乘妙達無生從雲棲堂上傳得蓮社根苗向愚庵老人問取西來大意日中一食居然苦行頭陀檀那波羅不數給孤長者阿那律天眼所見直證圓通維摩詰室中所談莫非法要淨毗尼者百千指髙僧從絕域而來全沙門者億萬人吾道鮮會昌之厄與童子聚沙爲戲法法全彰使龍女獻上寶珠頭頭顯露陀羅尼舌端湧出絢爛蓮花修多羅耳畔莊嚴精瑩舍利這是他涵素老居士一生踏破五天糠秕釋梵的多少奇特臨行一路直得淨裸裸赤灑灑相逢把臂萬里神光緇耶素耶這里一齊畫斷知麼知麼白雲嶽頂正嵯峨半夜鐵船飛水國爲呆峯法孫開關法語翻空鐵鷂撲地髙飛入海泥牛衝天作舞盡十方世界是个道場放曠逍遙一任當人受用不見道坐斷白雲宗不妙麼老僧屈曲垂慈放你一條出路去罷。

宗會掛鐘板法語敲空有響擊木無聲世尊不說說迦葉不聞聞四十九年饒舌還有个七佛不傳的祕密法重煩他金童木女仔細叮嚀大眾切須解聽。

寶覺庵燒藏木佛法語無端木佛恁矜誇院主原來是作家多少眉毛飛動處只今羞殺老丹霞金佛不度鑪泥佛不度水木佛不度火這尊古佛從栴檀林裏托生向娑婆國中現影可可的灰飛煙起沙重金埋任他昔是今非不妨東湧西沒諸仁者還見他無影光中歷歷明明許多舍利麼攜取琉璃瓶子好好收藏待善世天王出來造八萬四千多寶塔重新供養然𨿽如此眞佛家裏坐又作麼生看取露柱相交切忌當面錯過。

陳天袚儀部請爲龔正峯居士招魂法語白艸迷迷古北邙幾年魂魄怨斜陽歸來江上西風急咫尺平臯是故鄕昔日善財南詢徳云比丘別峯相見偏你恁般古怪特特向正峯而來正峯正峯還記得故鄕田地麼生前落拓沒後羈棲可憐沙土沈埋未是髑髏粉碎今日天袚居士向黃金國裏特地尋求在百艸頭邊從旁認取隔江招手就路還家坐看火裏蓮開方知水落石出乃招手云屍陀林畔不是你安身立命之場助汝一道寒光送汝歸去。

爲慧先誠禪師起龕生也不道死也不道鄹人魯人入太廟天寒連底打焦磚到卽不點點卽不到山前山後觸目菩提看烈焰騰騰翩翻紙鷂慧先禪師知儒學佛六十年中做个無事道人臨末稍頭與他林逋處士孤山法師結一番生死交情撒手歸來落在這里且喜華嚴香水處處圓成平日以不思議力破塵出經彌勒樓閣彈指門開依舊普賢毛孔今日末後一著光前絕後從火焰裏轉大法輪請向瑪瑙坡前密移一步。

舉火丙丁童子往來頻火後莖茅著意尋臘月蓮花開嶺上親看焰裏結寒冰擲火炬云惺惺惜惺惺。

爲歸徐門優婆夷舉火十方四面無門个裏那容棲泊向烈火裏翻身歷劫無明灰滅擲火炬云撇。

爲果心行童舉火一路是涅槃門去來從無遷變童子別展神通臘月冰河發焰擲火炬云薦。

信官顧豹文助資嘉興大藏經雲溪俍亭挺禪師語錄

雲溪俍亭挺禪師語錄卷之六

弟子智忱編

問答

愚庵老人除夜垂問廚庫山門卽不問路邊華表柱道將一句來師云君子愛財取之有道。

又問山連碧落月上湖心正恁麼時如何師云丹竈冷千年不逢林處士。

又問年窮歲盡枯樁上事如何師云明日是初一。

問如何是獅子顰呻師云野幹鳴如何是獅子返擲師云烏龜廝打如何是獅子踞地師云貓兒努眼睛張用霖居士問起滅不停時如何師云是誰起滅。

顧且庵居士問大悲千手眼那个是正法眼師云西子湖頭一片雲。

胡彥遠居士問十智同眞卽不問三玄三要事如何師云何不問十智同眞士云如何是同一質師云一粒大還丹如何是同大事師雲山河大地團團走如何是總同參師云佛來也打魔來也打如何是同眞智師云金博金如何是同普徧師云目前無物阿誰欠少如何是同具足師云騎賊馬趕賊借婆衫子拜婆年如何是同得失師云全身入荒艸如何是同生殺師云不入虎穴不得虎子如何是同音吼師云雷轟旱地如何是同得入師云把手踏空行與甚麼人同得入師云漆園逢禦寇與誰同音吼師云木馬撞金牛作麼生同生殺師云一棒一條痕一掌一握血甚麼物同得失師云見怪不怪是精識精阿那个同具足師云今日就窩打劫甚麼同普徧師云兔角杖頭龜毛拂子何人同眞智師云切莫喚奴作郎孰與總同參師雲南北八千東西十萬那个同大事師云陶令攢眉何物同一質師云死貓頭士禮謝師云要識三玄三要麼隨後一喝。

林靈修居士問自墮此身已悔失足師云釋迦老子早失足來士云佛有神通在師云居士欠少甚的士云金棺雙足還須讓彼釋迦師云大好一場塗污。

範文白居士問貪嗔癡戒定慧同是梵行果否師云我不說是梵行士云如何是戒師云放火殺人如何是定師云夢醒也未如何是慧師云忒煞懵懂。

陳胤倩居士問如何是奪人不奪境師云禹貢靑徐如何是奪境不奪人師云職方幽並如何是人境俱奪師云孟津三千如何是人境俱不奪師云塗山萬國。

僧問徳山器宇如王爲甚麼不會末後句師呵呵大笑僧云乞和尙不吝慈悲旁通一綫師又笑云密啟其意了也僧佇視師云何不禮拜僧禮拜云拜則盡拜還要求个親切句子師云當面錯過僧出旁僧問云作麼作麼師云渠問雞冠花爲什麼如許紅。

師與南山寶壽白巖崇先諸師臯亭茶次白巖忽舉守廓侍者在華嚴座下問答嚴舉似風穴因緣爲語且曰此話甚奇特諸兄髙鑑以爲何如師遽曰守廓侍者見徳山敕點飛龍馬跛鱉出頭來這老漢今始瞥地話老兄髙鑑以爲何如白巖撫掌云夜眠侵早起又有不眠人師乃大笑諸師亦笑。

師與南山天目兩和尙茶次偶及五位王子語師云會元洞山章次不及王子惟石霜章次有之然本云霜爲洞山五位王子作頌了了分明後人不察竟以王子爲石霜所立失之遠矣南山云王子𨿽洞山所立然與五位似不相配師云人天眼目以誕生配正中偏以朝生配偏中正故不相合往余作洞宗剩語以朝生配正中偏以未生配偏中正以誕生配正中來則本相合非不相配也天目云往讀洞宗剩語得未曾有乞爲大眾指點一番師云朝生末生是外紹是臣種故以配正中偏偏中正兩位所謂隱隱猶懷舊日嫌休更迷頭猶認影者是也誕生化生內生是內紹是王種故以配正中來兼中至兼中到三位讀洞山頌及石霜頌並九峯王子語則自分明不必更爲詮釋也功勛王子皆本洞山豈洞山自言之而自相倒置乎後來之謬皆原以曹山妙徳尊寰宇五段問答誤列爲五位君臣故將誕生一位移列在前汾陽昭亦將正中來一位移列在前皆非洞山本旨洞山權開五位普接三根分臣種王種之殊有內紹外紹之別歷歷分明不差累黍淺深次第非可誣也天目云汾陽昭手眼極髙忽以正中來一位移置於首曩固疑之乃今知其以誕生王子兩相配合故也誕生是王種配正中來無疑舊本以末生配正中來誠爲不合如兄髙鑑可稱覿面古人矣師云五位功勛有向有奉曹山章謂君視臣者向也其謂臣奉君者奉也蓋此僧偶然來問先問君次問臣次問君臣道合曹山一一具對所謂君者單指正言所謂臣者單指偏言所謂君臣道合指正偏兼帶言君視臣是正中偏臣奉君是偏中正曹山就話答話當面具陳初未嘗與五位爲配後人不辯以此爲君臣五位語故一差無所不差耳殊不知曹山五位有子時當正位及白衣須拜相偈歷歷明明自與洞山首尾相發臣奉君子順父本寶鏡語互明偏正而曹山再言之因僧來問指點人前具見祖禰不了不可將妙徳尊寰宇五段答語硬配五位錯亂古人也南山云嘗讀洞上古轍中間詮解功勛語未必盡善老兄以爲何如師云餘剩語中頗爲注釋一上鼓山尊宿余不敢置辭也天目云有位有功畢竟作何分別師云轉功就位轉位就功體向用用向體古人再三發揮有經有緯有位有功五位五功猶五經五緯也今人誤看人天眼目不知轉位轉功作何等解先宗綱要未免羨違矣天目云王子功勛畢竟是何旨要師云無功之功功就之功親言出自親口大功不宰故歸根墮葉照盡潭空也外紹歷階級涉功勛內紹不歷階級不涉功勛外紹不如內紹然人根利鈍不同故功勛自不可廢王子受灌頂位譬如王子能成一國之事居然紹述無疑矣立位立功又立王子洞山多少苦心次第宛然三根普利揀異辧魔不可不察也南山天目乃共稱善。

僧入問徳山三年話師打一掌云去。

陸麗京居士問大悟一十八徧小悟不記其數大慧果然否師云大慧錄未嘗有此特見之楊慈湖集中悟門𨿽大小不同亦有根本後得之別若云大悟一十八徧依古以來未之嘗有豈聞桃擊竹一悟俟更悟耶。

祁文載居士問如何是晉鋒八博師云艸木皆兵如何是對機迷師云切莫喚鐘作甕如何是藤林荒師云刺著你腦子如何是中眉垂師云吽吽如何是笑我多哂我少師云這漢不打自招。

問如何是然燈前師云先行不到如何是然燈後師云末後太過如何是正然燈師云撞著道伴交肩過西遁居士問雲門一字還具三句也無師云作麼生不具如何是一字中三句師云呱士乃撫掌。

僧問牛頭未見四祖時如何師云白日依山盡見後如何師云黃河入海流。

講楞嚴次林靈修居士問經中道不歷僧祇獲法身祖師門下有法身邊法身體法身那邊作何分別師遂問居士如何是法身士云古今不隔師云未在你問我士云如何是法身師云人煙寒橘柚士再問如何是法身體師云秋色老梧桐士云如何是法身那邊師云且過這邊著士作禮。

餘石鱗居士問威音以前有世界否師云問取威音士又問未有世界先有威音彼時威音何所托足師云東村王大姐家。

朱二爲居士問如何是禪師云丹楓黃菊。

陳際叔居士問劫灰幾時變滅師云有勞記掛士云幾時飛起師雲從居士這一問起。

淨慧居士問汾陽十八問還許辯驗也無師云疑則任舉士云如何是請益問師雲山門八字開如何是呈解問師云賣寶撞著瞎波斯如何是察辯問師云前村水深多少如何是投機問師云盲龜值木如何是偏僻問師云不妨捏怪如何是心行問師云縱火燒身如何是探拔問師云也許你伶俐如何是不會問師云我要个不會的如何是檠擔問師云放不下自領去如何是置問師云不消一捏如何是故問師云這一句從那里來如何是借問師云共你打葛藤如何是實問師云我不瞞你如何是假問師云且莫詐明頭如何是審問師云吾今不再三如何是徵問師云鈍置煞人如何是明問師云切忌當頭如何是嘿問師云啞卻汝口。

止一侍者問如何是雲溪一句子師云朱云流晚照進云其中人還受親近也無師云受進云恁麼則皎皎蘆花月靑靑橘柚風也師云白羽送輕飆止作禮師云且過一邊著。

止一又問位豈不是明體師云是進云功豈不是明用師云是進云卽如兼中到一位作麼生轉師云轉向功上來進云不共是功功又作麼生轉師云轉向位上去進云功位是分不分師云分不分進云位功齊彰卻成兩个了也師云一亦不立進云功位齊隱又作麼生師云莫話墮。

問如何是妙唱非干舌師雲月明初夜作麼生進云如何是死蛇驚出艸師云濃妝淨洗作麼生進云如何是解鍼枯骨吟師云花開劫外作麼生進云如何是鐵鋸舞三臺師云泥牛木馬作麼生進云如何是古今無間師云不落有無作麼生。

僧問有一人偏身紅爛在荊棘林中未審是什麼人師云賊進云誰人近得他師云不是賊。

柴虎臣居士問如何是居一切時不起妄念師云漆桶不快如何是於諸妄心亦不息滅師云漆桶不快如何是在妄想境不加了知師云漆桶不快如何是於無了知不辯眞實師云漆桶不快。

吳錦雯居士問世尊初生指天指地卻是爲何師云莫被這老漢鼓弄。

喫飯次居士問盡大地物是我自己如何自喫自己師便奪卻。

敬庵居士問神通妙用運水搬柴祗這是還別有師云我當時若見龐公打折他脊骨士云何故如此師云老老大大阿誰教你運水搬柴。

趙梓木居士問鵓鳩樹上啼過在甚麼處師云蒼天蒼天士云動容揚古路有甚長處師雲龍蛇易混衲子難瞞士云一予一奪卻是爲何師云偏你不肯。

僧問如何一喝是金剛王寶劍師雲頭落也未如何一喝是踞地獅子師云莫犯爪牙如何一喝是探竿影艸師云在你肚裏穿過如何一喝不作一喝用師云你作麼生商量。

僧問如何是先照後用師云共你打葛藤如何是先用後照師云老僧眉毛長多少如何是照用同時師云趁刀快如何是照用不同時師云住持事煩忘前失後。

王鶴山居士問五宗同異師云同則盡同異則盡異士云畢竟如何師云不可喚眼睛作鼻孔不可不喚眼睛作鼻孔。

居士問如何是臨濟宗師云曹操王莽如何是曹洞宗師云蘇秦張儀如何是潙仰宗師云白起王剪如何是雲門宗師云文成五利如何是法眼宗師云趙禹張湯。

僧問如何是臨濟宗師云電掣雷轟如何是曹洞宗師雲珠回玉轉如何是潙仰宗師云鳥篆龍文如何是雲門宗師云風起雲屯如何是法眼宗師雲水落石出。

僧問如何是信位師云眼中著屑如何是人位師云泥塑木雕。

問隱身三昧是死法是活法師云𨿽是死蛇解弄也活。

僧問旣是未容擬議主賓分爲什麼又須一喝師云賓主歷然你作麼生擬議僧云朱點印開爲什麼不說三玄只說三要師云不見道一玄具三要麼僧云闍黎卽是老僧爲什麼分賓列主師云老僧自老僧闍黎自闍黎僧云賓看賓賓中賓是同是異師雲門外閒人不比遊閒公子僧云主看主主中主是異是同師云法身向上豈徒啐啄同時僧云賓看主賓中主作何指歸師云客作漢從他奔走須不是百艸頭邊祖師僧云主看賓主中賓作何分別師云堂中人恁地指揮也不是鬧市頭邊帝主僧云三玄分意句已懼支離爲什麼重申三訣師云換卻學人眼睛僧云四料揀四照用施設盡多爲甚麼四喝邊別開四句師云失卻師家鼻孔僧禮拜。

葉緯如居士問古人道不是幡動不是風動畢竟是甚麼動師云葛藤不了。

戴愼庵居士問如何是賓中賓師云嶺上白雲深如何是賓中主師云日輪正當午如何是主中賓師雲月落碧潭淸如何是主中主師云玉殿蒼苔古。

問雲門見陳操尙書問非非想天幾人退位操無以答當時合得一轉語師云腦後見腮莫與往來。

止一侍者問古人道个何必則云不必道个气急殺人則雲气喘殺人淆訛在甚麼處師云若不淆訛爭勞垂問進云狙公賦茅此意如何師喝云這猴子不知進退。

問大通智勝爲甚佛道不成師云坐道場故進云菩提樹下爲甚佛道乃成師云法現前故進云前十小劫後十小劫爲同爲異師云今年豈異去年昨日不同今日乃云寶鏡三昧中引十劫觀樹爲言百丈云劫者滯也名爲十成取次承當守住耽著九峯謂是染污是斷絕過十小劫方成回互古人藉教明宗不妨指注無爲卽是正位教有明文一味老實頭不知忌諱語多觸犯便乃斷絕便屬染污明中暗暗中明錦縫重重機絲不斷吹去萎花更雨新者尋常覺海義海眞如涅槃一齊丟向垃圾頭邊著著別有出身之路他家謂之通一綫道活卓卓地收放自由佛法現前不爲分外然𨿽如此畢竟是有佛道可成麼戴角披毛渾底事漫持此語問曹山。

解修居士問五家宗派謂法眼雲門並出馬祖何也師云丘符僞碑且不具論卽如兩家說法多引石頭爲言巖頭與雪峯同師所著綱宗有云語忌十成不欲斷絕機忌觸犯不欲染污大似參同回互之旨夫豈彊而合哉玄沙出雪峯下亦雲中興石頭之宗未聞馬祖也僧寶傳序謂臨濟潙仰出自南嶽曹洞雲門法眼出自靑原覺範向侯延慶親口言之豈得因張商英死活不同一疑更易祖牒吁世多盲人可笑也。

陳愼旃居士問如何是賓中賓師雲門外艸靑靑如何是賓中主師云塵埃見天子如何是主中賓師云玉宇覆寒云如何是主中主師云蒼煙埋石虎。

僧問如何是敲唱雙行師云一曲兩曲無人識如何是金鎖玄路師云這邊那邊如何是不墮凡聖師云燈籠緣壁上天臺如何是卽物契神師云你喚甚麼作物僧禮拜師云且緩緩。

僧問古人道正中偏是奪人不奪境卽主中賓亦云理無礙是否師云荷葉團團團似鏡偏中正是奪境不奪人卽賓中主亦云事無礙是否師云菱角尖尖尖似錐正中來是人境兩俱奪卽主中主亦云理事無礙是否師云風吹柳絮毛毬走兼中至是人境兩不奪卽賓中賓亦云事事無礙是否師雲雨打梨花蛺蝶飛卽如兼中到一位又作麼生師云蚊子上鐵牛無你下口處。

有老宿至偶述智證傳至瑜伽師地論云分別曾所更非曾亦分別昔年有个理會處師云過去事已過去了未來不必預思量莫作如是解耶宿云是也師云囫圇說道理盡好於本文順釋卽不得宿因請消文師云教家以分別爲意識曾所更者所謂帶質境也非曾者所謂獨影境也獨頭意識如騎虎入蟻穴曾所未更然總之不離意識楞嚴云分別影事蓋無始領納塵質𨿽銷影藏阿賴故云凡分別者必曾所更𨿽所未更亦屬分別但得雪消去自然春到來分別識亡平等智顯蓋現量時非比量所及也教理云然宿稱善。

寶壽和尙舉大慧格物語云明皇揮劍閬州守頭落昔先寶壽舉問願庵兄及室內諸兄語未契機某當時一言投合師因詰之壽云明皇若見是畫像卽不揮劍了也師云某拈此則語又且不然壽因詰之師云明皇是殺人刀大慧是活人劍今人只顧說道理當日大慧若唱綿州巴歌時卻又作何等道理會耶饒你十二分理會說到蔡順嚙指周暢歸田麒麟斗而日月食鯨鯢死而彗星出銅山西崩洛鐘東應總只是个格物的道理要會他物格也太遠在當時妙喜掉轉船稍劍起頭落世間良馬見鞭影而馳劍去刻舟不是好手不見道子韶格物妙喜物格要會一貫兩个五百麼壽撫掌。

問隨流得妙不失其宗海門國裏紅輪流而不返還得妙也未師云日日廣陵濤。

問瘞鶴銘是王羲之寫有的道陶弘景書眞僞莫辧以訛傳訛何日了師云不妨疑著。

問白雲影裏怪石露故遭雷轟流水光中古木新阿誰瞧得只饒瞧得也是弄影漢著實處道將一句來師云勘破了也。

問了髙臺占卻雙峯頂可謂得地爲甚麼又東倒西歪只是扶豎不起師云莫眼花。

問旣是樵山又無柴燒煙火種從此熄矣冷灰裏的豆幾時得爆師云多謝記掛。

問洞山謂枯木堂前時時九夏若然則露柱也須汗出腳磉石因甚沒點暖气逐日死燉燉的還體得從上事麼師云泥牛昨夜吼春風你還見否。

問焦公三召不出畱得淸風鎭海山良非虛語祗如西馬頭蝦蟆石從不出窟作何品題師云問取東村王老。

問海不揚波秋水澄澄映碧這般境界也似可觀爲甚麼喚作生死岸頭事師云不是弄潮人空在磯邊坐。

問篆文無口款式不靈博古圖中不收焦山寺裏鼎面上一行字甚不淸楚如何定款師云這骨董且安放著。

問渡生船𨿽解逐浪隨波往來遭人踐踏載過無數人寧有幾个知得柁柄從來不著實師云今日卻遇逆風。

周敷文居士問如何是荷葉團團團似鏡師云張公大谷梨如何是菱角尖尖尖似錐師云梁侯烏椑柿如何是風吹柳絮毛毬走師云周文弱枝棗如何是雨打梨花蛺蝶飛師云房陵朱仲李又問畢竟如何師云趙錢孫李周吳鄭王馮陳褚衛蔣沈韓楊有一句子能殺能活有照有用若人辯得許你親見雲溪澗梅居士問女子出定話大慧頌云文殊與罔明喪卻窮性命其意云何師雲天童拈云還知老瞿曇性命在我手裏麼你作麼會。

東山晴和尙問雪峯鱉鼻蛇玄沙爲甚卻云須是稜兄始得師云一夥弄蛇漢提他怎的旁僧請益師云三佛侍五祖當時還有優劣也無法眼捲簾趙州勘二庵主你尋常作麼生會。

僧舉淸涼答復禮眞妄偈請益師云你作麼會僧云本淨本不覺由玆妄念起是言本來淸淨只因不覺故妄念起耳師云錯錯僧云柰何師云淨本不覺不覺本淨眞妄同原一時俱起楞嚴謂覺明爲咎正指此耳人知去妄存眞不知全眞是妄知見立知卽無明本膠膠擾擾長此安窮能迷的是我所迷的是物心由境立境逐心生內獼猴外獼猴展轉相呼呼个不徹求其相似豈可得耶乃呼僧近前拊僧背一下云上座你要求相似麼咄莫妄念好。

東山和尙譚次偶舉曹山渠我偈山云渠如我是佛我如渠卽驢分明是三墮面目師云諸方作三無差別解說了也山云背上毛有者道背上無毛作麼生師云背上旋毛人孰不曉祗因人認定个借黑權正以白表偏作死法解如認定背上旋毛便作陰陽太極解還許他具眼麼當日龍馬負圖以象示意癡人說夢怎的怎的。

陳無逸居士問斬貓公案意旨如何師云當時南泉不曾斬貓士舉似他僧僧云此是作家人語士復舉似師師云居士莫被此僧瞞卻。

楊士虞居士問潙仰宗師雲遠寺撞疏鐘問臨濟宗師云兩陣決雌雄問曹洞宗師云言語擅雕龍問雲門宗師云夜半日頭紅問法眼宗師云簾外杏花風。

僧問借之爲言一色邊事耳如何是借師雲從模脫出進云力在逢緣不借中如何是不借師云就裏掀翻進云若還借借終不妙如何是借借師雲光影未亡進云紙衣道者不借借如何是不借借師云回途得妙進云古人又道全超不借借如何是全超師云這里沒話會分。

僧問臨濟云不用如何若何便請單刀直入時有僧禮拜起便喝濟亦喝僧又喝濟又喝僧禮拜濟曰若是別人三十棒一棒也較不得爲伊卻解一喝不作一喝用又華嚴升座亦云不用如何若何便請單刀直入時守廓侍者出眾便喝嚴亦喝廓又喝嚴又喝廓禮拜起顧眾曰這老漢一場敗闕臨濟華嚴是同是異師云要見臨濟卽易要見華嚴卽難臨濟面上刺兩行字華嚴暗裏掘个萬丈深坑。

僧舉莊上喫油餈話求著語師云賊賊有正賊有旁賊。

僧舉國師喚侍者語請益師云我當時若作侍者但作禮云和尙珍重。

僧問斬貓話師云趙州爭救得貓兒僧云和尙又作麼生師云我當時若在但哭蒼天而出。

止一舉雪峯辭洞山話問云當時雪峯何以無語師云上座作麼生止云某甲若作雪峯待洞山云旣是不識爲甚知他無面目便與道个灼然師云恁麼又爭得止云和尙作麼生師云我當時作雪峯但云和尙見他有分。

止一舉曹山到烏石話問云若言我道卽啞卻我口若言我不道卽禿卻我舌曹山舉似洞山山深肯之當時洞山不肯待作麼生師云子有恁般長處止云我當時若作烏石待曹山再問時便亂棒打出管取一場懡師云若恁麼又爭得。

師因閱智證傳問眾云寂音以雲門三句爲解秦時鍍鑠鉆還明得雲門意否止一云錯會不少師云如何是寂音錯會處止云何不向拓開處明取師云果然果然。

東山晴和尙舉翠巖眉毛話未竟適龍門懷侄至請問師云晴兄舉翠巖眉毛話當時雲門云關雪竇頌云關字相酬失錢遭罪且道雲門關字意在於何雪竇失錢遭罪在主家說在賓家說諸人無對師拍案一下起雲今日東山和尙失錢遭罪。

龍門問婆子燒庵話謂諸方扶起這僧是何眼目東山云這僧也不得無過師云和婆子一齊打趕東山云當時兄作這僧畢竟別有長處師云當時但隨手一掌云勘破了也。

龍門問莊上喫油餈話師云西遁道人卻有眼目解說這莊主一撥便動諸方呆睜睜地看了幾多年。

龍門問徳山托缽話師云先老人頌云三年活最參商令人錯憶修文郎山僧亦曾拈得且如三年後徳山不示寂又作麼生蒼天蒼天同條生不與我同條死門云末後句何不舉出師云蒼天蒼天時東山和尙在座乃大笑龍門又云昔有老宿頌云虎爲百獸尊誰敢觸其怒獨饒父子情一步一回顧咄末後句不在里許此頌如何師云道卽太煞且只道得一半。

僧問浮山九帶應具十數如何是那一帶師拈起衣褶云在這里僧云莫便是麼師云劍去久矣。

施食次楊自西居士問焰口觀門總表一心法界是否師云好端端一个心爲甚見神見鬼士云無心莫便是麼師云也不得同於木石。

沈亞斗居士問正偏黑白是陰陽黑白否師云別黑白定一尊是秦皇語是李斯語。

王鶴山居士問如何是無住生心師云八角磨盤空裏走士云畢竟如何師云住了也。

僧問五位旣有君臣何勞又立王子師云臣奉君子順父語本分明進云君臣明甚麼邊事王子明甚麼邊事師云一邊是建立門頭一邊是紹述分上。

鄒叔夏居士問如何是正中偏師云窮相大光錢如何是偏中正師云獼猴彰古鏡如何是正中來師云金殿破蒼苔如何是兼中至師云木馬嘶風處如何是兼中到師云龜文絕朕兆。

孫宇臺居士問如何是向師云召問宣室如何是奉師云鵠立通明如何是功師云帝力何有如何是共功師云涿鹿版泉如何是功功師云玄珠赤水。

汪魏美居士問如何是朝生王子師云鉤弋宮中如何是末生王子師云滹沱村裏如何是誕生王子師云建武永平如何是化生王子師云納麓用圭如何是內生王子師云循蜚疏仡。

問慈明室中橫刀水盆旁置艸鞋是何意旨師云我當時若見便與趯倒進云冬日榜僧堂將謂別有師云鈍置殺人。

侍者止一問忠國師云欽師猶被馬師惑是否師云汝作麼生會者云當時南陽太煞師云賴女證明。

心周大師問如何是剎竿頭上煎子師云何不問三个猢猻。

應嗣寅居士問法華經云惟此一事實餘二卽非眞如何是此一事師彈指。

問牛頭未見四祖時如何師云露重花繁見後如何師云霜寒木落。

關六鈐居士問同時一喝如何是賓主歷然師云我不敢欺於汝等。

爾思大師茶次舉洞山一人說得行得一人說不得行不得語爲問師云我有一語要問老兄疏山造壽塔兄作麼生會思未答師遽起去次早思向師謝師乃笑。

嚴陶庵居士問三玄三要辯者紛紛未知孰是師云一句三玄一言三要旣云一句居然可知古塔主分句中玄意中玄體中玄浮山遠圓悟勤皆仍其說蓋汾陽頌法界廣無邊卽謂之體中玄可釋尊問阿難卽謂之句中玄可直出古皇前卽謂之意中玄可然嘉州卽是陜府陜府卽是西河大象不是鐵牛鐵牛不是獅子是三是一句下全該重陽菊花明明標準未嘗截然三句也宗門中巖頭三句雲門三句玄沙三句各有頭腦古塔主初未嘗以三玄旨訣硬配玄沙覺範特地差排也是按牛頭喫艸幻寄辯之詳矣最可笑者以汾陽頌子割裂成文謂三玄三要事難分句是總頌得意忘言道易親句頌意中玄一句明明該萬象句頌句中玄重陽九月菊花新句頌體中玄他人信之聚頭傳說汾陽意果如是耶又說重陽一玄九月一玄菊花一玄直堪噴飯覺範又將石頭參同契前後割裂配體中句中意中尢爲錯誤靑原南嶽各有綱宗不妨分合異同彼此各見賓看賓主看主賓看主主看賓要且不是賓中主主中賓賓中賓主中主三玄要且不是五位一句中具三玄一玄中具三要一位才彰五位分何嘗不同鼻孔然將五位扭合三玄只便不得何況參同歷歷首尾成文明暗正偏自有綱要將他言語割裂支離不惟唐突石頭抑且埋沒臨濟覺範平常最喜割裂然卻有理路至於割裂參同則理路亦說不去正與割裂汾陽頌子一例看承徒足取笑蓋三玄之錯錯在割裂言句誤解三玄非謂一玄二玄三玄便是錯也若會他古人旨趣卽謂是體中句中意中亦無不可若死向體中句中意中下个注腳刻舟求劍已六差遲何況背理迷文轉失轉遠去聖時遙顢頇穿鑿病有兩般要會他臨濟三玄須向一句下直捷會去。

張旦公居士問五位君臣古人作兼中至智證傳作偏中至近世或仍覺範作兼作偏未知孰是師云覺範謂正中來始解安身偏中至方成唱和只此二語已矛盾了也蓋五位是圓的不是方的是一位一位轉進去的不是一東一西轉出來的正中偏時猶有正在故稱昔嫌偏中正時猶有偏在故罪認影至正中來一位無中有路已證理事無礙法門他卻從正位中自有一个出身南泉謂解作活計是也此處不得說正不得說偏故曰兼也正偏兼帶義取於此兼中至是兼帶分中的這一邊兼中到是兼帶分中的那一邊從這邊到那邊步步轉卻云居謂頭頭上彰物物上顯祗喚作了事人不名尊貴須知尊貴一路自別方爲向上方始到家淺深次第自是其然向正中來後反列偏中至一位這里作麼生轉曹山不云乎偏者臣也事也子不順而非孝臣不奉而非輔偏且作麼生至耶覺範解疊三變五穿鑿易象將正中來偏中至卻放在前正中偏偏中正卻移在後足顧居上手顧居下有是理耶其不足信明矣。

問王子配君臣是否師云君臣王子總是藥山家風王子有外紹內紹臣種王種則猶君臣也當時卽不必配配亦盡得但不得錯亂配合如舊刻人天眼目失他從上樞紐惑亂後人耳九峯專明王子曹山專明君臣自是祖禰不了蓋石霜九峯曲暢綱宗總歸曹洞如巖頭末後句總歸雪峯也君臣王子有異乎君表正也臣表偏也但言君臣已具父子此中尊貴不言可知王子單明種紹言臣不言君言子不言父順父奉君同時妙密君臣猶涉功勛父子不涉功勛故君臣言功王子不言功也有君臣又有王子回互之旨卓卓全彰矣。

問轉位轉功作何分曉師云位猶經也功猶緯也舉一必雙言經有緯步步轉著著轉這里不容坐地若道是用又近體邊若道是體又在用邊水上按葫蘆相似直饒著力不得古人云向去的人玉蘊荊山卻來的人紅鑪片雪猶是途路邊事待得通身不滯撒手無依石女夜登機密室無人掃這是什麼時節耶也須親到始得﹝又云轉功就位是正中來一位事轉位就功是兼中至一位事莫錯莫錯﹞。

嚴顥亭居士問天皇出石頭天王出馬祖是否師云丘符二碑全然影響祗因張無盡好奇硬將臨濟徳山扭做一塊殺活不同錯認死活不同打地打天劈空造出殊不知荊州天皇𨿽嗣石頭兼師馬祖傳燈所載歷歷不誣覺範勒歸馬祖萬松辯之在先所謂無恥小人冒名不是者也徳山塔銘備詳世系自靑原石頭天皇龍潭彰彰不爽今現在武陵善徳山萬曆乙卯歲郡人楊鶴識之蒼苔剝蝕間鐘伯敬賦詩以紀其事可考也且徳山是天皇嫡孫雲門是雪峯嫡子欽山問徳山天皇也恁麼道龍潭也恁麼道未審和尙作麼生道徳山云你試舉天皇龍潭的看雪竇拈古圓悟再評未聞攺天皇爲天王也雲門至僧堂中立而語曰石頭道回互不回互僧問作麼生是不回互門以手指云這个是板頭僧又問作麼生是回互門云喚甚麼作板頭以至巖頭同死同生羅山謂雙明雙暗雪竇拈古亦稱明暗雙雙地藏法眼並表回互法門歷代以來同祖石頭等無有異果如無盡所擬須將他雲門法眼兩支宗眼一齊抹殺徳山下一班尊宿還甘麼烏有先生無是公不足信矣。

問洞宗自長蘆了天童覺自得暉以後無大顯者靑州萬松而下更有何人師云續略所載宋元來且不具論卽如雪軒成禪師字鷲峯出世萊州之智藏寺萬指圍繞洪武間住持天界賜金襕袈裟髙皇作詩贈答有不答來詞許嘿然西歸只履舊單傳鼓鐘朔望空王殿示座從來數歲年之句永樂中詔往日本禦制詩章送之有語錄行世入滅舞鶴翔空煙所及處舍利無算載在世典可考也承前啟後代有其人廩山大覺不爲無本。

蘭生居士問曹山是洞山之子何以不稱洞曹卻稱曹洞師云曹山誌慕曹溪尊曹溪故稱曹洞今人杜撰稱洞曹者非也。

僧問如何是法身佛師云離朱目渺如何是報身佛師云帝釋形勞如何是化身佛師云莫隨他哄弄進云恁麼則三身一身也師垂一足云是甚麼。

趙梓木居士問弟子閱楞嚴至且日照時旣是日明十方世界同爲日色云何空中更見圓日順文難消乞師開示師云如文順釋本自了然譬如阿難不見阿難人縱目明終不自見其面今旣十方世界同爲日色反觀空中何更見圓日耶此明照不生於日蓋可知矣又世界是所照日是能照日與世界能所宛然終不並將世界指名爲日此明照不必盡生於日益可知矣以日輪本空明無自性故也時解翻作一轉謂只應十方世界同爲日色語亦尖新余所不取。

僧問大通智勝佛十劫坐道場可是坐斷白雲宗不妙麼師云你且道大通智勝有過無過僧云無過師云旣是無過爲甚麼不成佛道僧無語止一至師問爲甚不成佛止云太尊貴生師休去。

師與白巖南山寶壽茶次偶舉雲巖祗這是話白巖云有作洞山沈吟有作洞山嘿然大須別白師云景徳傳燈錄本云洞山良久非雲巖良久也作沈吟嘿然者並失南山云畢竟傳訛自何而始師云傳訛自寂音始寂音作智證傳攺良久爲沈吟後來因之莫從考正也白巖云會元亦作沈吟何也師云會元成於淳祐以後智證傳成於建炎以前寂音傳訛會元未能深辧耳寶壽云此話先師曾爲舉出先師室中嘗語余曰雲巖祗這是洞山嘿然卽良久也蓋洞山悟無情說法豈於祗這是一語尙沈吟未徹耶髙峯頌百年三萬六千朝反覆原來是這漢當時固已十分至枕子落地時方是末後一著耳洞山過水逢渠亦猶枕子落地也雲巖云價闍黎承當个事大須審細從來肯諾不全个裏莫教錯會白巖南山乃共稱嘆師云是是。

僧問和尙近設十約是否師云是僧云還許學人擬問麼師云有問則對僧云諸佛出世爲一大事因緣和尙何以不受請師云掩室摩竭僧云宗教雙通車輪鳥翼和尙何以不赴講師云經有經師僧云治世語言深說實相和尙何以不談外典師云吾無隱乎爾僧云咳嗽掉臂無非佛事和尙何以不爲詩文師云我王庫內無如是刀僧云財法二施等無差別和尙何以不募緣師云生怕著賊僧云入廛垂手具大慈悲和尙何以不入城師雲玩水遊山僧云奴兒婢子誰家屋裏無和尙何以不畜童行師云老僧無伴侶僧云凡聖交參權衡有主和尙何以不問諸方是非師云耳聾僧云塵塵剎剎皆現本來和尙何以不言塵俗師云口啞僧云覓女人相了不可得和尙何以不見女人師云卻值老僧不在僧禮謝。

誰庵問空豁豁地時如何師與一掌庵不覺伏膺云古人道靑天也須喫棒師又與一掌庵去半月後復來師云近日庵中作麼生庵云無物祗對和尙師云汝會耶庵云九上洞山事不獲已師云原來不會。

誰庵參師設問云如何是轉功就位誰云須防踏殺天下人又雲月到天心風來水面大好一个消息諸人作麼生鑑誰云處處綠楊堪系馬家家門閫透長安又云明中有暗卽不問如何是暗中明誰云十畝篩金又云賓主睦時全是妄君臣葉處正中邪作麼生轉身就父誰云昆侖騎象鷺鷥牽又云一馬生三寅此理如何誰云非驢所堪又云土地公公向鄭十三娘道个甚麼切須解聽誰云聾又云通身是病直須痛下鍼錐誰云炙豬左膊上又云古人道我到這里卻不會還是會了不會還是不會不會誰云向這里滅卻又云承當擔荷切須轉卻無承當擔荷如何誰雲橫挑日月又云世尊不說迦葉不聞三千里外別行一路誰雲臺山婆子不識又云春到寒食四十五此語還諦當麼誰云面目一般又云五位王子是明甚邊事誰云莫令太上蒙塵又云桃花風雨是處殘紅作麼生避得誰云風飄萬點正愁人又云石烏龜生子撲地髙飛過在甚麼處誰雲水牯牛解得又雲從來被汝等熱瞞覿面相逢也須一一勘過誰云北斗面南看又云不得向這里躲根一棒一喝還我个親切句誰云與麼與麼又云九年面壁當爲何事誰云瞎又云老僧持不語戒同道者須知誰云一个霹靂天下響師云玉石不分金鋀未辧誰云請師答師別爲語示之別第一語云白雲飛片片別第二云似則似是則未是別第三云離朱刮目別第四云朝來更獻楚王看別第五云大悲院裏有齋別第六云獼猴八道場別第七云放下著別第八雲水牯牛辧得別第九云三十棒一棒也較不得別第十雲气急殺人別第十一云紙灰飛作白蝴蝶別第十二云看取五陵公子別第十三云壓紐者且置臨常山襲代誰是其人別第十四云莫教帶累老僧別第十五云不妨仔細別第十六云第二杓惡水便不堪也別第十七云敗別第十八云不勞久立誰復謝云不因和尙爭見汾陽師大笑。

僧問阿羅漢結習已盡爲甚麼卻被火燒一僧云燒取舍利一僧云劫灰未滿一僧雲南嶽遊山三人同質於師師云各與二十拄杖因請師下語師云我沒閒工夫。

問五位君臣自曹山始否師云臣奉君子順父寶鏡先之洞山立五位王子分內紹外紹僧問九峯承古有言內紹則王種外紹則臣種王種臣種君臣五位宛然矣固知五位君臣不自曹山始也曹山妙徳尊寰宇五段就話答話不配正偏五位今以妙徳尊寰宇五則列爲五位君臣者未深審耳。

問無盡謂徳山洞山垂手處殺活不同是有見否師云托缽公案無盡一生咬嚼不破巖頭一拶信知句裏藏鋒至徳山低頭歸方丈雪峯低頭歸庵恁般垂手處無盡總未見得徒將徳山棒臨濟喝扭做一團自謂宗門眼正殊不知徳山洞山同出石頭總名回互不是奯公大難承當一个牽犁一个拽耙同耶異耶無盡見他古人道洞山下則可徳山下未肯相許被他古人熱瞞矣。

周子來居士問如來現今成佛否師云不成佛士云一切眾生成佛否師云成佛士云和尙作麼生師云老僧不在里許。

僧問人天眼目以人境照用配五位今人謂非明安語是否師云人境照用是四句五位是五句原不必配若在過量人分中橫拈豎弄無所不可郢陽格外提持故雜錄中有此一節特表兼中到一位最尊最貴不落諸家前四位不妨配四句耳謂古人有定法耶。

吳岱觀居士問如何是君師云佛事門中不捨一法。

又問如何是臣師雲實際理地不受一塵。

僧問十方無碧落四面亦無門任運騰騰爲甚麼大悲殿前一片地踏不著師云理合如是。

問參學人貴圖見性然見性後釋迦彌勒猶是他奴卽今爲甚向奴禮拜師云還我主人公來。

問現前一心本具千法如何是一心師云苕帚。

問眞常獨露徧界難藏試道个眞常看師云今日不向你道。

室中垂問云雁過長空影沈寒水水無畱雁之意雁無遺影之心是明空一邊事是明色一邊事自代云兩眼對兩眼。

又問樹雕葉落秋滿霜林還有不壞者麼且道承誰恩力自代云土地公公。

又問古人道東山水上行七十二峯爲甚麼苕溪不渡自代云正好疑著。

室中垂問云佛之一字吾不喜聞爲甚那由他劫承事供養無空過者自云寶髻如來當面大眾作麼生避他。

問寶蓮香比丘尼現入地獄爲甚七佛偈都說罪▆皆空畢竟順行的是逆行的是自云是則龍女成佛非則善星墮陷要知此事須問曹山。

問不許夜行投明須到有作候白候黑有作猴白猴黑還是候不是猴不是自云一總不是。

問泥牛吼月木馬嘶風爲甚石獅子終日呆樁樁不曾見他作舞自云燈籠緣壁上天臺撞著劉郎阮郎嫌他不喞澑哩。

問護生須用殺殺盡始安居爲甚老僧婆婆和和要做放生會自云生殺總在和尙又云性命在別人手裏。

問開化亭邊潮神惡發攪得千金池上魚龍一夜不安土地公公向老僧討个護身符子老僧與他卽是不與他卽是自云雲溪拄杖大沒主張也不合隨他起倒。

問橋流水不流觀音橋順流而去直走到北海岸邊爲甚守關人不報自云一人傳虛千人傳實。

問黃鶴樓崔顥題詩千佛名經有个節目休文八詠還許作話頭領會也無自云某甲早來拈韻卻忘了一東二冬。

問林處士梅花移植在西溪左側冷澹異常幾時得黃梅果熟自云杏花村轉灣落北。

問虎跑泉最是淸涼爲甚善飲的人不除口齒之疾莫不是古澗寒泉不從口入麼自云趙州老漢若是到來某甲也只扣齒三下。嘉興大藏經雲溪俍亭挺禪師語錄

雲溪俍亭挺禪師語錄卷之七

弟子性廣智育編

勘辯

澗梅止一侍立次師驀問澗梅云趙州庭前柏樹子意旨如何梅云祖師西來意師云儱侗禪和次問止一云覺鐵嘴云先師無此語還明趙州意否止云若不明趙州意爭解恁麼道師云倚墻傍壁。

舉十方薄伽梵一路涅槃門話問眾云這僧問處是同乾峯雲門答處是異且道二老漢還有差別也無一僧云兩个老漢也只答得一半師云你又作麼生僧一喝師云莫亂統。

舉乾峯雲門薄伽梵話師云一个解收不解放一个解放不解收語未竟澗梅驀問云和尙道得麼師云放汝三十棒梅禮拜起復云畢竟不收不放一句作麼生道師云嶺上梅傳春信早溪邊云染夜光寒你續下句梅禮謝。

舉風穴在郢州衙內話問侍者止一云當時你作盧陂待他道卻嗟蛙步輾泥沙便作麼生止云向道和尙是甚麼心行師云穴便打又作麼生止云和尙慣得其便師云穴又打作麼生止云當時禮拜了便出師云這有頭無尾漢。

舉南泉與歸宗麻谷禮忠國師話問止一云不得向圓相中坐不得作女人拜你當時作麼生止云當時抹卻圓相便回師雲南泉忽來把住又作麼生止云當時好與一掌師云太粗生止云和尙又作麼生師云我當時但目同行雲好意去禮國師合伴不著。

有僧自靈隱至師雲飛來峯夜來倒卓撞碎冷泉亭驚殺了金沙灘前馬郎婦上座可曉得麼僧云怕沒有這般事師打云瞎漢僧云也不得艸艸師云一任舉似諸方。

講師至師云法師爲眾竭力講云和尙何得尊己卑人師云老僧婆婆和和造了多少口業講云也要大家證明師云幾乎錯喚你作法師講云不敢師云作家那。

居士參才登岸師云蘆花飛兩岸秋月滿平陂何不道取一句士云鷺鷥立雪非同色師云咬人矢橛不是好狗士云卻請和尙道師雲裏面坐了喫茶。

僧自盧山來師云五老峯前好个消息上座在彼幾時僧雲水簾洞邊經冬過夏師云東林西林幾人夢遊不得還念彼中麼僧云和尙去時某甲提鞋挈杖師云去卽要去還有一人不肯行僧云情知和尙不輕舉足師云你作麼測量老僧。

僧禮拜次師云見說上座受人缽袋子是否僧云覿面相呈師云我正要覿面的借來看看僧云聻師打一掌云缽袋破了也羞也不識僧無語師云恁地可憐。

僧問毛吞巨象卽不問如何是芥內須彌師云薔薇穿蛺蝶進云恁麼則龍袖拂開全體現也師云且莫詐明頭僧禮拜師喝退。

僧問曹溪話月雲門指月如何是眞月師云老僧粗識好惡僧云卽如雲巖豎掃帚意旨如何師云還要第二杓惡水那僧云作家宗師師云不勞贊嘆。

僧問塗毒鼓聾人不聞請師別行一路師便打進云棒頭有眼不得艸艸打人師連打兩棒進云今日也知令不虛行師云不是患聾祗是患瞎。

僧問語嘿涉離微去此二途請師速道師云泥龍踏破洲前月玉鳥銜將嶺上花僧禮拜師云且去。

居士問煉石補天劫火洞然還壞不壞師云問取封後先生士云太極未分前且這一著從何安立師云畫蛇添足了也士云有語的顯个無語的何不大家合取師云你啞卽甘爭教他人無口。

放生次問僧放卻多少了也僧云十萬八千師打一掌云是你恁般躲閃。

僧問離四句絕百非請和尙道取一句師云跛鱉出頭來僧云情知師云猛虎不食伏肉僧一喝師云好喝太多生僧拂袖出師不顧。

止一問燒木佛話師云當時你作院主待作麼生止云某甲便同伊向火去師云也合須眉墮落少頃伊人入師問云適來侍者問燒木佛話你當時若作院主待作麼生伊云再拿兩尊燒也得師云也合須眉墮落澗梅聞舉云二公被丹霞轉了也師云也合須眉墮落。

問止一侍者云洛浦道先師有言目前無法意在目前不是目前法非耳目之所到那句是賓那句是主汝作麼生會者云到卽不點點卽不到師云儱侗禪和如麻似粟者云和尙又作麼生師云我與古人有甚仇隙。

澗梅問百丈一哭一笑是同是別師云少賣弄梅隨呈一偈云哭時也好笑時也好四面觀音一齊放倒師驀豎拳云這个聻進云也須放倒師云孟八郎漢室中舉離四句絕百非話伊人著語云自從勘破伊人後直至如今不見蹤師云是誰勘破進云不識師云死漢三十棒自領去。

樹羅呈國師勘大耳三藏頌師云囫圇吞棗子有甚用處當時大耳三藏不但第三度不見國師前兩度早被國師瞞卻了也樹踴躍作禮師云上座莫被國師瞞。

僧參禮拜起便喝師云成羣逐隊野狐精僧又喝師云連喝兩喝待如何僧拂袖出師云敗也敗也。

僧參入門便喝師便打僧又喝師云三喝四喝後作麼生僧無語師又打。

入室次師指一僧云道道僧便喝師云錯僧又喝師云錯錯僧又喝師云李靖三兄久經行陣僧禮拜師便打。

僧參師問那里來僧云臨平來師云臨平湖石鼓在否僧云在師云容老僧擊鼓作聲麼僧擬議師便打一掌云問了好打。

僧參師云那里來僧云顯聖來師云在彼中多少時僧云一年一度師打云好好問你不實說僧云也知和尙有此一機師不管。

入室次僧打一圓相托呈了後禮拜師云那里來這虛頭僧退身三步依位立師云還要弄一出僧展具三拜出去師云打須打會禪漢。

僧到師云那里曾相見來僧云靈山一別師攔胸搊住云速道速道僧無語師云原來是个噇糟酒的。

侍者渟泉入室次師云本來面目你作麼生者震聲一喝師直打出次早復入師方舉棒者有省退呈偈云本來無欠亦無餘驀地相逢識得渠千里歸來呈舊面剎竿頭上現全威師不許。

侍者渟泉同泛師偶指岸邊枯柳詰之者繞樹一匝刺舟而去師作色大詬者云恩大難酬師不顧。

玩月次侍者渟泉請益三玄三要話師云嘉州大象作麼生者云玉兔走銀河師云陜府鐵牛作麼生者云廣寒飛桂魄師云西河師子作麼生者云今夜水晶盤師作一圓相云怎出不得者个圈子聻者展兩手作禮三拜師休去。

侍者千筠入室次師云你作麼生者云入地無門上天無路師云何不休去歇去者禮拜師云要見本來面目麼者求示師云這驢前馬后漢。

師偶對客語黑白未分話侍者千筠點胸作舞師云汝會耶者搖曳而起師一喝。

僧橫趨而過竟出師召闍黎僧亦不顧師云老僧今日失利𨿽然如此爭敢作死馬醫至晚僧卻具威儀三禮師云早來公案未圓闍黎何不道取一句僧云勘破了也師云得恁般穩密麼僧出師云三十年後此話大行。

師揮扇次僧過師問犀牛扇子作麼生僧云今日熱似昨日師便打。

樹羅問雲月是同爲甚溪山各異師云爭怪得老僧僧雲天上有星皆拱北人間無水不朝東師云東家杓柄長西家杓柄短僧云用曹溪眼作麼師云瞎僧云和尙大似持缽不得詐道不饑師云老僧罪過僧云恁麼則學人禮拜去也師云還我曹溪眼來僧一喝師云一任跳僧無語師云且過一邊。

僧才出擬問師云嘴唇缺了半邊還擬問甚麼話僧一喝師云收僧云會得了也師云雲門拄杖子與龐居士笊籬斗額驚動了伐折羅大將正沒解交你作麼生會僧擬議師打趕出。

問大悲千手眼那一个是正眼師雲天外孤飛白鶴來僧擬對師云那一个是正眼速道速道僧無語師云失卻問。頭

僧禮拜起雲抱璞投師請師一接師云寒花飛玉浪古樹晃珠簾爲甚麼卻被子規啼徹僧佇思師云過去久矣。

僧問明明百艸頭明明祖師意和尙也不得瞞人師云口無毛聲聱聱居益髙一先二蕭三肴四豪僧云也知和尙慣得其便師云爭柰老僧何僧禮拜師云老僧被你熱瞞。

僧問如何是意在目前師云應夢大吉僧云作麼生理會師云又道意在目前僧禮拜師云三千里外莫問女兒橋。

室中問僧云趙州道个無字你作麼生僧云學人不會師云捏緊話頭。

入室次侍者止一才入師攔胸搊住云生從何來死從何去者擬對師拓開云何不向這里去者一跌起大笑師云道取一句看者云靑梅落地師云且去明日來次早者入禮拜師云生死句被汝勘破了麼者云某甲不會誑語師云大有人不肯你在者禮拜出。

僧入師云牛過窗欞爲甚麼尾巴過不得僧云某甲好端端坐在堂裏師云情知你走不脫僧云和尙又作麼生師揮手作趕牛勢云這畜生快走僧擺首趨出云去也去也。

僧入師云你早辰洗臉摸著鼻頭麼僧云摸著師云莫便是本來面目麼僧無語師云鈍漢僧云某甲不敢自瞞師云好好你還老寔。

僧入師云趙州在你腳底下你畢竟信得及麼僧未及對師云昨夜禪堂內被我一香板打殺了也僧云三千里外供養和尙師云還有一頌你且聽著趙州無趙州無公子停樽唱鷓鴣桃花二月春風好畫船日日泛西湖僧禮拜師云去。

僧入師云本來面目你還曾見也無僧云見師指拄杖云這个喚做甚麼僧云拄杖子師云原來不曾見僧請示師云錯過了也僧點首出。

僧問如何是啐啄同時失師云去你不會我語僧擬議師驀面打云鈍漢僧云啐啄了也師云失。

師入堂問僧云工夫做到甚麼去處僧云求和尙開示師云你話頭親切也無僧擬對師雲遠在。

問僧云你在家裏種得多少菜僧云不知多少師云還下多少瓜秧僧無語師云囫圇東瓜。

問僧云得力處何不道取一句僧云料得少人知師云不得力僧禮拜師喝退。

問僧云如何是本來面目僧云初參師云可悲可涕。

問僧云父母未生前道取一句僧禮拜云求和尙慈悲師打云向這一棒會取。

入室次僧禮拜起師云你還疑麼僧云疑師云好好直恁疑去疑他三十年僧出師召回云要見主人公麼僧云要見師云看桃花去。

僧問啐啄同時是否師云是僧云某甲啐請師啄師厲聲云羞也不識僧退頃復入云我會也我會也師更與一掌僧作舞出。

巡香畢一僧端坐不起師打一下震聲一喝云不喞澑漢竟出僧拍掌下禪牀。

僧請益本來面目師望空一指云何不薦取又僧請益師云剔起眉毛丈二長又僧請益師彈拂子一下僧立參次師打僧一下僧云某甲正做工夫卻被和尙一下師云羞也不識似這等做工夫驢年去在僧求示師云錯過了也水潦和尙被馬祖一踏起來呵呵大笑云百千妙義無量法門向一毫頭下識取良馬見鞭影而馳一棒一喝立地彀去尙隔津在似你這般驢漢閉眉合眼當作做工夫有甚了期有甚交涉罷罷你不是這等人也莫怪你。

僧坐香師打一下僧云某甲不曾妄想師連打云好个不曾妄想僧求示師云現祗對的是妄想不是妄想僧禮謝。

又一僧坐香師打一下僧云某甲不曾昏沈師云正瞌睡裏。

問僧云進堂來見个甚麼僧云萬里絕烽煙師云如何領受僧云鐵蛇蟠古路師云這是現成句子古人道一念萬年全未夢見你又作麼生僧退身而立師云去。

問僧云本來面目你作麼生僧云卻請和尙道師一喝遂打一下僧禮拜退師復云畢竟如何是你本來面目僧震聲一喝師云死漢。

師入堂問僧云洞山掇退果桌是个甚麼意思僧云洞山和尙慣得其便師打云不是不是且要問你畢竟過在甚麼處僧云萬里無雲天有過師云越發不是了僧云某甲從來不打妄想師連棒打退。

問僧云我有一句子分付你你還信麼僧云不信師打云爲何不信僧云和尙說話齒不關風師打云這薄福漢僧云打卽任打信卽不信師又打。

問僧云臨濟四喝你昨日向我一喝是那一喝僧禮拜師云這野狐精。

問僧云趙州在你腳底下你還信得及麼僧無語師云你昨日頓一足喝一喝是个甚麼意思去你未有棒喫在。

又問僧云前日見你五位頌子像有來由及乎問你堂奧中事爲甚不淸不楚僧云未到雲溪許多七珍八寶及到雲溪未免咽喉塞斷師云果然果然。

僧參師云萬法歸一一歸何處聻僧禮拜起歸位師云老僧這一倆鞋五百貫錢估得的。

新到僧參師云汝是新到僧云如何是某甲本來面目聻師一喝。

僧參師云堂中事作麼生僧云虛空未免系驢橛師云這是堂外的僧云夜深鴻雁宿蘆花切忌妄通消息師喝出。

僧參師云有句無句如藤倚樹樹倒藤枯句歸何處僧云問他怎的師云卽今道一句看僧一喝師便打。

僧參師云未開口以前早錯了也且別轉一機來僧轉身一下師云錯錯僧禮拜師云我不欺汝。

僧禮拜起師云一歸何處聻僧無語師喝出。

僧參師云今日老僧耳聾切忌胡喝亂喝末後一句直捷道來僧云住住師云上座莫不親到牢關了麼僧轉身退出一步師打云這一棒也省不得。

僧參師云參禪須是鐵漢著手胸前便判上座曾判麼僧一喝師打云果然未判。

僧參師云大唐國裏走一遭原來只是蘆花灘裏僧遽云再請道一句來師打云瞎漢亂做。

僧參師云老僧一兩鞋你作麼生會僧云求和尙開示師云爭怪得趙州僧禮拜師云這鶻臭布衫幾時脫下。

僧參師云前日老僧與你一喝曾知這一喝的落處麼僧擬進語師云莫教錯認老僧。

僧參師云直饒絕點純淸猶是眞常流注上座到這里作麼生會僧云百尺枯樁開錦萼師云莫便是隨流入妙了麼僧云不敢違背一切師云驢胎馬腹中切須仔細。

僧禮拜起一喝師便打僧又喝師又打僧又喝師又打僧指旁僧云因你帶累於我師大笑。

僧禮拜起師雲杜口毗耶掩室摩竭這也不須提起了他時異日何以爲人僧應喏喏師云未免妄通消息了也僧禮三拜。

僧入師云轉身一句是處優遊若也把纜放船爭解逆風使舵且要問你克賓維那何以被興化擯出僧擬答師云法戰不勝莫怪老僧。

僧入師云出言吐气須辧來由鹵莽當前頭破腦裂个裏不是兒戲僧無語師云得力處何不道取僧云向和尙拂子頭上一轉了也師云亂統僧禮拜師云努力加餐。

僧入師云敗荷衰柳處處逢渠靑山白雲時時助喜爲甚麼再尋不見聻僧無語師云呀錯過了也。

僧入師云虎生三日便已食牛說甚麼老參宿學盡力道不得的句子何不舉似老僧僧無語師云早被那鼻頭扼塞了也去。

僧禮拜起雲某甲拜倒太山土地師呵呵大笑云前日老僧被你一喝僧云冒犯尊嚴師云記取三十棒。

僧入師云披毛戴角始向異類中行爲甚麼卻名尊貴僧禮拜起雲恩大難酬師云還知玉殿苔生麼僧云某甲不離和尙左右師云老僧變驢變馬去也僧再拜珍重而出。嘉興大藏經雲溪俍亭挺禪師語錄

雲溪俍亭挺禪師語錄卷之八

弟子元顗智橒編

開示

示千筠侍者汝婺州人婺州善慧大士出身處菩薩應現蓋是尋常汝昨日向我道曾夢見世尊升座天龍八部團團圍繞這也不爲奇特非但是夢卽今釋迦老子與百萬人天向汝面前森森而立開眼合眼不曾背他在汝分中還信得及麼須知釋迦老子卽是千筠千筠卽是門外一叢竹文殊普賢是甚麼露柱剎竿迦葉阿難是甚麼磚頭土塊直下信得及灑灑落落做个無事丈夫若信不及須把本參急急提持尋个下落尋來尋去尋到沒理會處沒商量處癡癡呆呆這里解交不得你平日疑情不切將一句本參丟在腦後如今豎起脊梁把話頭放在面前如雞抱卵一七不了準備二七二七不了準備三七將他念詩章做學問一副閒肚腸總只拶在話頭上懸崖峭壁直下去不得時翻身一跌卻才有許多受用俱胝和尙逢人但伸一指頭喚做一指頭禪後童子也學他伸一指頭遂被這老漢一刀斷卻一樣的伸个指頭爲甚俱胝便是童子便不是這指頭上畢竟還有佛法也無又西園燒浴僧問次西園撫掌曹山云一般擎拳撫掌就中西園甚奇怪俱胝一指頭只爲承當處不的且要問你俱胝負墮在甚麼處初機淺學分付伊緩緩商量雙林大士和那俱胝長老總是你金華人趁口快一時舉起你昨日還說甚麼囈語遏蒲曇遏蒲曇夢中說夢業識茫茫這不是你本來面目請向父母未生前好生會取去。

示渟泉侍者你六七年前見過天界老和尙來參父母未生前本來面目話蹉蹉跎跎過了日子古人道大疑大悟小疑小悟不疑不悟提起一句話頭如熱石頭上蟻子來不得去不得左不是右不是疑情勃發性命交關一不做二不休要與他倒斷一回討个落處不是浮逼逼地饃糊儱侗苟且支吾杜撰解說的如今人見說父母未生便向出胎入胎一生兩生牽枝引蔓早是錯了饒你隔生又隔生直窮到莊嚴劫前總是父母已生事又有的引經引論說天地同根萬物一體墻壁瓦礫總證眞如大地山川本來般若說便恁般說且要問你香臺是一種面目狗子是一種面目古人擊香臺又擊狗子爲甚狗子便會走去香臺不會走去又有一種狂慧之徒自己全不穩當一味隨人腳跟見他古人道你無面目便依稀領會道我悟了我悟了從本以來了無一物可得淨裸裸赤灑酒本是無面目的恁般見解正是落空亡的外道生無想天爲魔眷屬喚作參禪學道得麼你如今緊緊提持一个話頭不得鹵莽承當不得支離解會心問口口問心父母未生前畢竟如何是你本來面目挨來挨去冷灰裏爆出豆來通身一場慶快學道之人以悟爲則一肚皮學問做得好詩寫得好字總是敵不得生死的剔起眉毛去看話頭第一要疑情切。

示蘧庵寺主蘧庵寺主住个小院子柴沒一莖米沒一粒平日的孤迥迥峭巍巍气岸髙人憑他釋迦老子到來也只與你平分半座如今硬著脊骨束起肚皮向折腳鐺下煮出个半生半熟的古怪東西舉似諸方咬嚼不破也不枉多年參學一片苦心若也闔門自大唐喪時光水也消不得一口更或腳跟不穩起倒由人耐不得孤貧受不過冷落百煉剛化爲繞指柔辜負自家不少勉之勉之老僧不敢辜負於汝示行人你諸人運水搬柴各各努力不是參學在一邊作務又在一邊的但只二六時中尋常照管各各有个本參提一句話頭的是本參念一句阿彌陀佛也是本參雲門老和尙教人參念佛的是誰且念且參且參且念有禪有淨土猶如戴角虎毋論鈍根利根皆可成就你們不要說我不識字我智慧淺薄成佛是沒我分的六祖大師始初也不曾識字祗聽人誦金剛經於一句子下便得開悟後來許多大善知識如潙山充典座雪峯做飯頭化米化炭無非入道因緣擇菜賃舂總是當人機彀你們一面行苦行一面提著本參瓜熟蒂落水到渠成畢竟有个成佛的時節不要自家退屈了髙沙彌是不曾受比丘戒的甘贄行者是不曾剃頭的還有栽松道者紙衣道者都是一班行人个个名在傳燈人人位齊佛祖彼丈夫也我丈夫也有甚麼不如他法華經上常不輕菩薩每對人說汝等皆當作佛我不敢輕於汝等法華經是佛口親說的你們還信不及麼若信不及五千退席盡是增上慢人若信得及時五百弟子授記成佛有分。

示專玉首座教中有後得智宗門有差別智不明差別難以爲人古人道大事未明如喪考妣大事旣明如喪考妣且道大事旣明爲甚麼如喪考妣水邊林下長養聖胎不是教你光景畱連空過日子的首座鐵錚錚一副骨頭冬不鑪夏不扇向孤峯頂上壁立千尋且喜道風髙秀尋常見首座說佛法弄伽佗扯些木馬泥牛添上之乎者也一期拈弄頗得自由然尙有不愜老僧意處五家旨趣各各不同惟我洞上一宗最爲綿密如今人說著堂奧中事一總不知如何是父子如何是君臣如何是功勛如何是王子如何是功就位如何是位就功如何是明中暗如何是主中賓如何是濁中淸如何是同中異自眞歇了祖宏智覺祖而後五六百年古今多少淆訛無人辯定首座紹述先宗不當容易要明他石霜首座何以不曾夢見先師洛浦首座何以不能劃開賓主洞山首座何以不得果子喫且洞山掇退果桌五位中合在那一位收九峯首座同嗣石霜那个是外紹那个是內紹洛浦首座和他彥從畢竟會洛浦意不會洛浦意當時洛浦好个赤稍鯉魚在臨濟門頭頗明得个賓主句從入夾山不免被伊捉倒須知藥山宗旨不是等閒從上以來說个石頭路滑如今人見說瞎驢滅卻未免驚天動地推他末後全提大用現前不存軌則保壽開堂興化擯克賓也只是隨邪逐惡徳山末後句雪峯鰲山成道巖頭說細大法門明眼人前不勞頻舉旣稱曹洞兒孫家里人須要說家裏話看他丹霞投子有拈有頌著著分明也只明得个石頭回互句子且要問你雪竇天童一總出自石頭爲甚麼雪竇用彊天童用弱雪竇棒頭有眼扶豎他徳山門風丹霞投子曁及天童句裏藏鋒單表得尊貴一路然𨿽如此理無一向有時拖刀轉勝血淋淋斬落人頭有時掘地深埋暗騰騰掀翻鼻孔風穴維那被伊華嚴和尙熱瞞無位眞人遭他欽山長老播弄如今人不具眼目生生說定上座勝他欽山廓侍者勝他華嚴首座看看還知他兩家法門各有差別否古人建立宗旨忒煞淆訛千七百則公案信手拈來須有个定盤星輕重還他觔兩不是隨風倒舵人說長我說長人說短我說短的首座十二分力量十二分聰明山居詩三十首淸新奧折字字不猶人前空作者據老僧見處以後不須做詩但將做詩的心思做詩的時日一總在差別上逐毫逐釐細細剖判將來多少奇特多少受用將此深心奉塵剎是則名爲報佛恩珍重珍重。

示碧澗禪者趁色力彊健著些精彩一挨直入不可參黃楊樹禪今日也只如此明日也只如此你尋常說禪說教口巴巴的到雲溪來把這一擔骨董直沈在那邊更那邊一切都莫思量都莫理會且將生死二字緊按在胸前咬定一句話頭拚命不肯放必然有个透脫的時節直得七穿八穴觸處現前雲溪與你說老婆禪不爲分外此事不當容易古人三登投子九上洞山也只爲自己放不過尋常向光影門頭倚墻傍壁總沒相干總敵不得生死的須要豎起脊梁紮掙紮掙果然四稜著地覿面承當一切時一切處便一點兒動你不得到那時節還有向上一路老僧未肯點頭在切記切記。

示靈昱沙彌出家乃大丈夫事非公侯將相所能爲汝今出家便須灑灑落落作一个出三界的脫體丈夫精嚴戒律敬愼威儀站定腳跟豎起脊骨究明此一大事因緣續佛慧命是則名爲眞出家也昔日丹霞和尙一見馬祖便騎聖僧而坐後聞鏟艸之示胡跪求剃落者便是出家卽悟道的一个樣子又髙沙彌在藥山會中與雲巖道吾打鼓打皮互相唱和者便是沙彌能悟道的一个樣子看他古人何等奇特須是有出格的志趣便有出格的展舒出格的受用勉之勉之更聽一偈黃花翠竹古生涯野鶴雲巢別有家可是侍從身十七西天遺得舊袈裟。

示朱介眉毗耶離國有一段現成公案流傳下來傅大士龐道玄陳操尙書張拙秀才楊翰林李都尉一夥俗人也喚做祖禰不了介眉居士具大聰明發大勇猛將一个居士法門一千二百斤擔子一肩挑起入雲溪這里已過一年費了許多鹽醬如今教也依通得禪也解說得前日我有三个問頭他下語也頗相似只是未能雙手托開通身慶快我還有句話兒要同你商量商量卽如維摩會上當初諸大菩薩與他淨名長者說的說嘿的嘿還是說的是嘿的是若到雲溪開口也與他三十棒合口也與他三十棒居士還甘麼師資道遇不是等閒覿面當場切莫錯過直教橫來豎去這邊那邊三世諸佛從上祖師天下老和尙一齊柰何不得那時節道冠儒履釋袈裟坐師子座前喫香積飯傳持他淨名法門也不爲分外也𨿽然𨿽然雲溪還有一關在。

答吳錦雯縛也由你解也由你熱鬧場裏這好光景也只尋常居士是看得破的隨意自在早早抽身莫被他擔誤好。

答戴愼庵治世語言資生產業皆與實相不相違背且問非非想天幾人退位居士日用應緣珠裏走盤盤裏走珠省力處便是得力處信得及站得定十二時中同他往來只是不跟他起倒古人喚做作得主人日間浩浩時作得主夜間睡夢中作得主還要問你正睡著時無夢無想時主人公在甚麼處居士是大聰明人一切處瞞你不得尋常向我道粗重境界一槪是動你不得的又常說夢中閱歷了了分明不似他人昏擾擾地約莫是八九分作得主了居士看看畢竟爲居士作主者是甚麼人還只這个便是居士本命元辰還離這个另有甚的本來面目古人道學道之人不識眞只爲從前認識神無量劫來生死本癡人喚作本來人這作得主的莫祗是識神麼識神是賊爲甚麼認賊作子若離此作得主的更覓甚的本來面目又是騎牛覓牛迷頭認影離不得卽不得取不得捨不得居士若取次承當全弄精魂一點不得自在要從他無夢無想髙峯枕子落地時討个分曉與古人把手同行百艸頭邊吐气毗盧頂上翻身丘陵坑坎全是釋迦老子眼睛轉動施爲莫非金粟如來鼻孔作主也由你不作主也由你如今養个露地白牛放亦不去是甚麼人境界末後一著始到牢關絕後再蘇欺君不得卽如髙峯道百年三萬六千場反覆原來是這漢已較勘到九分九釐了爲甚麼這一毫頭還去不得這事非同小可不當容易的急著精彩拼命一回要个十分透脫居士居士無夢無想還我主人公來撞著睦州那怕他問个非非想天幾人退位。

答陳天袚尊徳性道問學說頓說漸一總不離這个陽明龍溪盡力發揮个無知之知且道無知之知是這个不是這个尋常說个威音王以前卻總不薦若說父母未生前面目便去東卜西卜胡猜亂猜向不落胞胎時會取直饒你走上兜率天宮撞著釋迦老子扭做一塊牽做一團要見他本來面目也太遠在何況驢胎馬腹千生萬生都來是弄精魂認奴作郎有甚限量這里要薦便薦直下認得也不離先儒道觀未發气象居士平常作麼生觀莫是優優閒閒滅盡一切見聞覺知是未發气象麼莫是死灰稿木當下入無想定生無想天是未發气象麼莫是遏捺遏捺一切處制心不起如隔日瘧是未發气象麼莫是一念萬年冷湫湫地一條白練是未發气象麼且喜沒交涉如今提个話頭與觀未發气象無二無別且要問你未發時是何等气象未發气象作麼生觀觀來觀去直觀到威音以前那時有气象沒气象有消息沒消息了了自知不著從人更問本來面目觸著磕著燈籠也是露柱也是牛頭也是馬面也是未發气象桃花也是李花也是橫來也是豎去也是儒也是佛也是你也是我也是行也是住也是坐也是臥也是居士這里還信得及麼若信得及不負貧道婆婆和和若信不及老僧不敢相賺。

答周敷文參禪須知時節病時下手卻與平日不同平日須做死工夫病時要得活受用先師翁散木老人每每教人放下著頭目腦髓妻子奴僕放下著山河大地宅舍田園放下著生老病死成住壞空放下著毀譽得失恩怨是非放下著伊周事業李郭聲名班馬文章曹劉詩賦放下著孔顏樂處曾閔念頭放下著楊李門風蘇黃家法放下著禪道佛法悟與不悟會與不會放下著放下著仔細看將起來空澇澇放不下的是甚麼碗脫丘一齊放到東洋大海裏去灑灑落落做一員無事道人憑他病也得好也得迷也得悟也得飽齁齁睡他一覺抹開眼睛原來舌頭只在口裏這便是參禪捷徑治病良方切切與汝道破。

答周敷文此事不當容易走一步方見一步休去歇去冷湫湫地去一念萬年去古廟裏香鑪去一條白練去古人喚做一色邊事一色是純淸絕點初機學道人也不容易到這田地但須知有轉身一路古人道莫守寒巖異艸靑坐斷白雲宗不妙死水不藏龍正謂此耳張拙證道偈謂一念不生全體現六根才動被雲遮說得十分親切須知生而無生不是無生而說無生若只內守悠閒落在無事甲裏如隔日瘧未爲無病喚作一色且不是他八識田中印成个淸淨境界撥置一切以爲髙也敷文病中塵勞暫息遂謂一念不生又恐死水淹殺見卵思炙亦太早計古人道百尺竿頭須求進步爲他得入的人急轉一篙不容坐住坐著則墮坑落塹矣敷文試回光返照果得一念萬年冷湫湫地如石霜首座燃起香來脫得去否果得內外純淸絕鮮瑕垢秋空片月萬里無雲如雪峯做飯頭時砂米一齊去否誠然如此許你得到半途須知有百尺竿頭進步一著若祗是塵勞暫息終有起時與他一念不生尙隔遠在古人得手後水邊林下長養聖胎或向異類中行入水入泥自由自在理須頓悟事以漸除譬諸牧牛切忌犯他國王水艸四十年打成一片除二時粥飯無雜用心此是何等操持何等行履學道如鉆火逢煙漫罷休直待金星現歸家始到頭勉之而已楊翰林李駙馬后西江逆流寥寥絕響敷文因病得閒直請問到家消息吾助汝喜何日入山豎起脊梁盤桓幾月此中閱歷冷暖自知入佛入魔一總去得萬象之中獨露身說甚麼撥不撥聻古人道如何是活水龍興波不作浪又道忽遇傾湫倒嶽時如何切莫打濕了老僧袈裟角參。

復朱介眉掩關靜息暫避塵勞於此勒定韁繩一年兩年自與世情漸遠身子將息到八九分便可學道了也楞嚴云縱離一切見聞覺知內守悠閒猶是法塵分別影事若謂寂滅現前便千里萬里矣這悠悠閒閒的全是生滅種子來紮云靜中一念不生非有非無非白非黑非定非動正內守悠閒時也然不能久旋卽識情流轉須知介眉正當靜時正當一念不生時早只識情流轉豈待流轉然後爲流轉耶如隔日瘧發時病瘧不發時也病瘧終不謂之無病這識情須是倒斷一回的淨名云識情斷者花不著也他寂滅現前的人覓識情起處了不可得這里做禪定工夫譬之磨磚作鏡從此做去縱饒打滅得來也只靜沈死水況內獼猴外獼猴自相叫喚彌勒下生且未能打滅耶關中內不放出外不放入將一千七百則內揀一則咬嚼不破的猛可參尋也不要管他有無也不要管他黑白也不要管他動定將此一念不生的全身靠倒總只在一句話頭上轉个身來倒斷一回那時不著再問了介眉自謂根性超越於古人言句一切解會得去不起疑情請問這倏起倏滅的是一个是兩个是介眉不是介眉是生死不是生死捉賊見贓萬萬不可放松了他正當識情起時攔腰捉住一刀兩斷灑灑落落做个大自在人豈不快活須是十二分力量十二分勇猛十二分快便與他戰勝一回才有少分相應悠悠閒閒一總不是了也敷文慧根人亦使共知此意因不入城不能過從左右一往搔著癢處不覺話長驀地點頭急走渚中白我又復朱介眉介眉三年前有个入處雲溪曾助汝喜非敢埋沒介眉謂介眉爲門外漢但此事須出一身白汗大死一回方是識情倒斷方有相應非沾沾滯滯在饃糊影響中討个禪定也雲溪二十年前破家作活猛力一回約莫與死人相近了仔細檢點有甚气息一總不敢自瞞翻轉面皮從頭做起正介眉所謂揩磨習气如今老老大大尙未得力五更嘿坐一時全是他不濟處然介眉靜坐卻有妄想雲溪靜坐卻不見有妄想个裏略是不同垂問諄諄故不敢不以誠實之言相爲告語髙峯看一歸何處時已十有八九了及至無夢無想主人公推落枕子方得四稜蹋地是下手耶是到家耶此事不當容易須是倒斷了然後揩磨揩磨是保任事初終後末略有程途所謂無功用中功用耳少林面壁另有節文幾多人謂達摩壁觀不免屈陷老胡豈淒淒渡江從新做禪定工夫蹋海而來所爲何事世間有如此祖師耶魯祖面壁幾被旁人蹋倒不得一例作三家村土地差排也一念萬年古人謂爲一色邊事坐脫立亡𨿽則不名尊貴然石霜首座且喜是家里人他時異日介眉與他唱和一番多少是好盛暑調攝四大待炎威稍輯幸過雲溪重理前話待得西江逆流子靜船一時翻倒更不向騎牛老子覓甚枯樁也何如何如。

送誰庵道人遊天臺云五宗相傳千載至我師翁湛然和尙掘起會稽之雲門唱出新丰一曲嗣法者爲明因寶壽東山弁山及先師愚庵老人後先稱盛誰庵道人與余幼爲兄弟並脫白參愚庵老人余先承記莂而誰庵亦復投機蓋同受先師法乳也余剃落後誰庵尙畱笊籬而先師已化去誰庵復八天都黃山從雷機長老剃度一時桶底打脫雷機蓋蕃光和尙嫡子嗣法弁山與愚庵同師乃知法會因緣繩繩不爽過河渚問法余與一掌誰庵直下領受及再過余適垂問十八則誰庵一一具答機辯縱橫宗猷共逞太陽直掇自有傳人知誰庵爲洞山嫡系矣誰庵今名徳龍本名圻姓陸氏字麗京爲錢唐髙士初生之夕宛如成人猶憶往事蓋夙因不昧也別余走天臺赴琮公石梁之約知是歇祖素心偈以送之並爲吾道志喜偈曰。

天臺之山有寒拾五百羅漢共出入文殊普賢重現身獨怪丰幹爲饒舌錢唐誰庵誰氏子問道殷殷過河渚一棒一掌一條痕須信古人盡如此重來問答事宛然問似云興答如雨我昔與汝師愚庵愚庵之先爲洞山洞山昔曾問龍山靑山白雲常往還君隱天臺非等閒寒山拾得遊此間。

示佩如侄佩如汝般若緣深具大根性生婆羅門家敬信三寶墮地以來二十餘年曾不肉食又智慧早發選官選佛一擔擔承近者小小疾病當由無始執情所現易添煩惱煩惱無根種種不實從煩惱生疾病疾病更生煩惱如塵染塵展轉增長當思一个解脫法門勿爲彼轉他方菩薩問訊世尊亦云少病少惱如來金剛不壞之身當有何病如來歡喜無量當有何惱然頻頻說此者明娑婆世界惟此二種最爲患苦示眾生出離法也現前受用如空中花遇不如意事勿生嗔恚遇可意事勿生貪著世間法有多少求不得的貪他作麼世間人有多少不如我的惱他作麼世間境界有多少脫離不去的厭苦他作麼世間情事有多少分疏不得的不耐煩他作麼煩惱到來但冷地思量誰當煩惱誰成煩惱疾病盛時但冷眼覷他誰爲疾病誰受疾病我此佩如圓陀陀活潑潑平平安安灑灑落落在無憂樹下淸涼地中任運逍遙稱性度日一切疾病苦惱所不能及豈不快哉雲溪道者傳得个海上仙方一向不曾與你說得特地寫來服下一服百病消除參苓歸芍所不及也。嘉興大藏經雲溪俍亭挺禪師語錄

雲溪俍亭挺禪師語錄卷之九

弟子智輝智埕編

舉古

愚庵老人問魯祖面壁意旨何如師云只爲老婆心切頌雲遊絲歷歷事何如萬里寒江獨釣時夜靜月明人不管只今此意有誰知。

舉國師三喚侍者話拈云答在問處機絲宛然趙州道字𨿽不成文采已彰還是國師漏泄還是耽源漏泄頌云打鼓弄琵琶嫌他不作家說的口快看的眼花。

舉黃檗慧問疏山剎那話拈云疏山嘿然甚好且待這漢疑三十年可惜个多口阿師爲他道破我當時若作矮師叔但喚首座向前一時擯出又著語云剎那便去時如何多少伎倆逼塞虛空作麼生去牽轉頭來逼塞虛空不如不去黠兒落節山嘿然疑殺旁觀慧出洎合錯過第一座問汝適來祗對甚是奇特太煞婆心慧請示老老大大一剎那間還容擬議也無恁般惡口慧始悟旨鈍置殺人頌云疏山一嘿意何如釣罷停船曬网時恰遇遊閒貴公子白魚搖尾走江湖。

舉女子出定話云好个七佛之師魔魅了也我當時若見但向他瞿曇咳嗽一聲作舞而出頌云空庭無事燕雙飛客夢深深戀馬蹄多謝主人情意切香煙繚繞鬥芳菲。

舉曹山孝滿話云稽中散不廢絲竹阮嗣宗良醞三升似則似是則未是有者道南泉異類中行早是隔林寫照了也還諦當麼頌云劉伶劉伶以酒爲名三斗解渴五斗解酲淳於髡一石亦醉東方朔割肉歸遺細君住住次公醒而狂何必醉也。

舉臨濟兩堂首座話云刁刀易辧魚魯難分尋常道照用齊行多被這老漢瞞卻了也頌雲南山何異北山黑月卽是白月分明闍黎老僧幾乎打作兩橛。

舉臨濟會下二人同時設問話云是賊識賊是精識精臨濟終日口巴巴地被兩个噇酒糟漢一時稗販去也舉向人前面皮厚多少頌云簫管雜奏笙歌由庚耀靈朗夜繼以華鐙四美具二難並。

舉百丈耳聾黃檗吐舌話云神頭鬼臉習以成風扶起砂盆祖禰不了可惜許三聖興化人人丈夫依樣描摸到底頌云克用本非李氏朱溫更名全忠五代相襲爲帝殺人的是英雄。

舉疏山壽塔話云矮師叔使心用心臨末稍頭依舊倒屙一上若非羅山盡力相扶未免單絲不綫我有一棒要打兩家頌云兔角丈三長龜毛一尺一一文兩文三文錢算來九九八十七。

舉洞山過水話云更相陟依位住許多絡索開眼分明今日相逢祗這是也要知他正偏兼帶從上法門向渠我異同邊絲絲認取頌云自覺滄洲遠蓬壺別有天爛柯人不異羞更說神仙。

舉殃崛產難話云大慧謂是金矢法諸方盡知只如女子照影不照其餘是明甚麼邊事當時世尊金丹一粒方便多端可惜許只作个催生引子殃崛殃崛還知盡大地金石艸木能救人身命麼頌雲華陽道上一枯井勸君不必來照影可憐死人如亂麻堆積井邊骨頭冷。

舉莊上喫油餈話云古徳且置這莊主爭容得他腦後見腮莫通往來頌云勢敗奴欺主時衰鬼弄人莊上老狐出現門前五鬼來臨唵齒臨齒臨。

舉華嚴廓侍者單刀直入話雲月中擒玉兔日裏捉金烏守廓侍者風穴維那雙眼睜睜不免落他老華嚴圈繢頌雲門前白額正威獰室內蒼鷹敢越羣爭似老羆同出入垂垂牙爪不傷人。

舉西園燒浴話云檠拳豎指多少差殊曹山以己方人个裏獨明尊貴諸人要知向上事麼良久云切忌道著頌雲天然尊貴事何如動定由來不似他直恁擎拳並豎指殷勤奴婢盡蚩蚩。

舉洞山掇退果桌話云首座箭鋒相拄問个八兩還他半觔諸人若作有過無過商量入地如箭頌云五位參尋切要知就中一著占便宜𨿽然具有衝天志折合還教失卻渠。

舉婆子燒庵話云寒巖異艸坐斷白雲未免輸他一著然𨿽如此於陵子齊之巨擘也婆子放憨末後太過頌云老婆猶是動春心小玉傳將語十分𨿽則無緣空覿面惺惺自古惜惺惺。

舉丹霞燒木佛話云畏寒而已事有偶然髙峯亦祗說得一半畢竟院主須眉因何墮落聻古者道行人得牛邑人災也頌云紛紛盡是少叢林羅漢含愁古佛驚弄得主人沒腳走眉毛脫落兩三莖。

舉體露金風話云好一幅白描秋景任意而成𨿽則波浪千回未免奔流嶪巀且看他霞天雁影四面遠峯宇宙之間函蓋無盡諸仁者著意臨摹倪雲林王大癡黃鶴山樵去此未遠頌云木落瀟瀟意自寬金風露體亦悠然重陽黃菊家家好自古三玄一句全舉乾峯天臺徑山話云古人道天臺普請南嶽遊山又道南天臺北五臺莫與他一般話會麼且喜沒交涉呸呸呸靑天白日著甚來由頌云劉郎遇阮郎相逢但拍手無可持贈君笑折道旁柳。

舉趙州佛性有無話云說有說無趙州舌頭不在口裏知而故犯有業識在輕薄語言也是兩僧自合招得頌云一重山兩重山漠漠雲飛煙水寒客夢幾時還一重關兩重關萬里孤徵行路難落日照霜殘。

舉潙山仰山得體得用話云一條匾擔兩頭擡𨿽然父子上山也須各自努力還知他兩人性命都在別人手裏麼頌云世史龍門舊傳經子政新箕裘千古共弓冶一時聞咄誰是其人。

舉潙山原夢話云夢中作活夢裏相逢一夥瞌睡漢三十棒各領出去頌云一覺黃梁熟當年丹鼎傳淮南知此意雞犬共飛仙。

舉洞山放子三十棒話云畢竟過在甚麼處有人道我會也來來這捧有著落了頌云決獄務在擊斷爲政豈必寬平武健者名之乳虎嚴酷者號爲蒼鷹張湯趙禹周興來俊臣良久云大慈大悲令我得入。

舉趙州勘二庵主話云一雙孤雁撲地髙飛一對鴛鴦池邊獨立老趙州老趙州則不無竊恐旁觀者哂頌云眾人皆醉誰獨醒眾人皆濁誰獨淸黃鐘毀棄瓦釜雷鳴讒人髙張賢士無名吁嗟嘿嘿兮誰知烏之雌雄。

舉毫釐有差話云得得不得不得你便不得我便得我卻得你卻不得不見道毫釐有差天地懸隔頌云有屈沒處叫有理沒處伸只許州官兒放火不許小百姓點燈一粒黑豆一隻眼睛。

舉東山水上行話云問得髙奇答得平實自古巨靈擘地水面山浮撼海嶽鎭河源據龍髯斷鰲足法爾如然不爲分外且要知諸佛出身處麼竹影小窗連夜雨鶴飛當戶曉來晴逢人切莫錯舉頌云一句團團囫圇禪東山水上盡般般通身踏著長安道旱地能栽朵朵蓮。

舉日面月面話云馬大師因病發心持名念佛專伸回向諸方浩浩地作奇特商量未免受他屈陷頌云娑羅娑羅日面月面打破鏡來與汝相見。

舉雲門顧鑑咦話云紅旗閃鑠也只如斯若遇个焦尾大虫未免反遭一口頌云滯贏尪藤林荒禪子訝中眉垂妃呼嘻喝囉哆吽吽。

舉藏頭白海頭黑話云說禪說教普願獨超當時顚倒一上了也畢竟頭白頭黑作何品題我今日牙痛不能爲汝說頌云父子一家同作賊不論靑黃並皂白盡道烏雞帶雪飛早是玉人吞墨汁。

舉徳山托缽話云若論末後一句徳山父子總不會得山頭老漢低頭歸方丈時早替存公走入涅槃堂裏去也豈待三年後耶巖頭巖頭一手搦一手擡多少伎倆頌云父子之間莫莽鹵兄弟相煎太酷苦同生同死事如何笑倒堂前瞌睡虎。

舉萬象之中獨露身話云子方舉拂當時落節在甚麼處若向撥與不撥細細分疏千里萬里頌云如盤走珠如珠走盤佝僂承蜩宜僚弄丸。

舉西院四錯話雲從漪錯從漪錯千錯萬錯直錯到樓至如來面前依舊還錯了也有者道貧兒思舊債住後語言莫別有長處麼頌云八陣縱橫也太奇雷龍風鳥任施爲只今蜀道經過者凜凜猶如諸葛時舉婆生七子話云夜行船紅娘子耍孩兒浪淘沙大好一場曲調婆子拖人落水不是好心頌云云寂寂兮煙蒼蒼風蕭蕭兮水茫茫有美人兮徘徊從公子兮徜徉釣船歸去兮滄浪滄浪。

舉髙峯枕子墮地話云若不是枕子一回墮地未免全弄精魂當時還有證入處麼此則名爲作得主人悟卽不無要且不是末後一著頌云白日依山盡黃河入海流欲窮千里目更上一層樓。

舉十方薄伽梵一路涅槃門話云乾峯一畫直畫到塵沙世界之外攝受他八萬四千天子天女無量須彌雲門拄杖子呆樁樁地在雞足山前待彌勒出世他兩人還有優劣也無齊桓公正而不譎晉文公譎而不正頌云自古薄伽六不翻莫將一畫等閒看無端禍出韶陽老雨下盆傾那得幹。

舉眞園頭念法華話云世間老實頭修行人難得我如今要將眞園頭供養起來首山這漢顚顚倒倒曾教人家媳婦騎驢阿姑牽著大壞紀綱不免趕出院去頌云滿園桃李斗春光惹得黃鸝話短長似合似離飛鳥亂桃花不爲李花忙。

舉九峯不肯首座話云恁般去恁般來多少奇特有者道一色未消不名尊貴是則固是未免被他九峯語脈裏轉了也頌云獅兒能哮吼特地把人嫌生死渾閒事翻身頃刻間。

舉斬貓話云王老師矢在弦上不得不發白刃春風這貓兒好生受用了也頭戴艸鞋未免一時顚倒履𨿽鮮不以加冠其父殺人其子必定行劫頌云猝地干戈起風雲布幾重英雄閒顧盻拍手笑相逢。

舉雒浦目前無法話云這赤稍鯉魚生平學得个賓主句臨末稍頭賣弄一上三聖瞎驢未免攙行奪市了也彥從彥從得恁般穩密頌云一句分賓主由來用得全誰人知此意彈劍倚靑天。

舉玉泉葡萄棚話云可憐生可憐生要知法身向上麼惺惺著頌云葡萄貪結果枝蔓引來長七佛閒名號條條破褌襠。

舉鼓山聖箭話云般輸善攻墨翟善守貪天功以爲己力發蹤指視者誰耶老凍儂老凍儂也合招得頌云魯酒薄邯鄲圍麒麟斗日月食鯨魚死彗星出雪峯雪峯父作子述。

舉深明二上座過淮河話云那里是明兄欠悟處聻若人辯得許他做法眼兒孫頌云欠悟果然欠悟暗裏昏昏趕路一腳踏著秤錘原來祗是鐵做。

舉子韶格物妙喜物格話云閬州頭落將謂是意之所在卽爲物耶墮他語言雲霧不少當日吹毛在手任意縱橫子韶子韶頭落也未頌云壁壘一變眾軍皆驚莫耶橫按正令方行。

舉龍牙禪板蒲團話云雪竇遏捺古人誇他盧公別有長處非謂西來無意實實地死水不藏龍也當日龍牙順水推舟懷心不善打卽任打兩員尊宿被伊倒拔虎須頌云陷虎之機也太奇蒲團禪板假癡愚待他雨點輕輕下面皮翻轉占便宜。

舉城東老姆話云瞿曇使盡神通不免被他老妮子看破當時老姆家無白澤之圖。

舉世尊初生雲門一棒話對眾云且道世尊過在甚麼處眾下語不契師云當時未免靈龜負圖僧云雲門打世尊如何師云也是巡人犯夜。

舉女子出定話云這女子來歷不明當時世尊不合收畱在方丈裏致使文殊費盡神力哄動他罔盟男子從地底下走來魔魅人家不少老瞿曇老瞿曇三十棒自領出去。

禪者舉王太傅入昭慶話求師著語師云王太傅入昭慶煎茶垛生招箭朗上座與明招把銚事有偶然朗掇翻茶銚一杓惡水太傅問鑪下是甚麼也少不得這一問朗云捧鑪神見神見鬼傅云旣是捧鑪神爲甚麼卻傾翻茶銚咄咄逼人朗云仕官千日失在一朝爛泥裏有刺傳拂袖便行見機而作明招云朗上座喫了招慶飯外邊去打野榸忍俊不禁朗云和尙又作麼生任伊起倒招云非人得其便胳膊不向外曲賊過後張弓雪竇蹋倒茶鑪又作麼生將謂有多少奇特卽如雪竇頌云來問若成風應機非善巧堪悲獨眼龍曾未呈牙爪一似不許他古人瞎瞎不見道當斷不斷反招其亂。

澗梅舉托缽話求著語師云舉來梅云雪峯作飯頭一日飯遲師云事從根腳起梅云徳山托缽下法堂師云𨿽然打艸也要驚蛇梅云鐘未鳴鼓未響老漢托缽那里去師云只顧貪前不覺落後梅云徳山低頭歸方丈師云陷馬深坑梅云大小徳山未會末後句師云扶起破砂盆梅云汝不肯老僧那師云是甚麼心行梅雲巖頭密啟說法有別師云龜毛三寸長梅云且喜老漢會得末後句也𨿽然如此祗得三年師云蒼天蒼天梅云後三年果示寂師云是是。

舉離四句絕百非話云馬祖父子被个沒鼻孔阿師驀頭一問直得去死十分這个且置藏頭白海頭黑畢竟差別在什麼處聻。

舉藥山遣化主甘贄施金話云我當時若作藥山但將這兩錠金付庫司爲他病夫設齋懺悔且教渠甘贄老漢病卻三十年。

舉雲巖掃地話云玄沙只見第二月且不見第一月如何是第一月聻癡人癡人莫認影好。

舉潙山喚院主喚第一座話云潙山有陷虎之機要且被院主與第一座勘破顧左右云屈屈。

舉甘贄入南泉設齋話云黃檗因齋慶贊事有偶然勞他甘贄俗漢作佛法商量出出入入打个之繞畢竟甘贄施財不是好心勸你諸人切莫貪他一粒米。

僧舉問對朕者誰話師云當時老胡被他梁皇一拶直得去死十分僧云作家君王天然有在師云莫錯答泗洲大聖爲甚揚州出現語云話不投機半句多代迦葉擯文殊語云和寺主一齊擯卻。

代道者娘未生語云合取狗口。嘉興大藏經雲溪俍亭挺禪師語錄

雲溪俍亭挺禪師語錄卷之十

弟子智巽智湛編

拈古

世尊初生雲門一棒。

拈云我見雲門未免還他一棒良久云險又云千年田地八百主。

女子出定。

拈云雙雙瓦雀點點楊花無那東君一期春事當時曼殊室利身在其中。

倒卻門前剎竿著。

拈云指東話西教壞人家男女從今力耕者半作賣花人飲光不得無過。

產難。

拈云可惜這傳語漢當時不消道个善哉善哉持缽盂便行好个兒郎一時產下。

迦葉踏泥次沙彌問尊者何得自爲洞山云莫要茶喫麼。

拈云洞山小心祗候要奉尊嚴爭柰他飲光當日下殿而走。

國師三喚侍者。

拈云大小南陽辜負侍者不少何故心不負人面無慚色。

丹霞見忠國師才展坐具師云不用不用霞退後三步師云如是如是霞進前三步師云不是不是霞一匝而出。

拈云有縱有奪識休識咎不愧一回相見然𨿽如此黃石公賴遇子房若是漢髙不免遭他嫚罵。

婆子燒庵。

拈云這婆子俗气不除宛擬大人之作當時庵主早辯來機未免呵呵大笑。

南泉斬貓。

拈雲南泉未免孤危若不是趙州入來這死貓頭誰人著價要識趙州麼也只是頭戴艸鞋漢。

南泉問僧夜來好風一得一失。

拈云誰得誰失且如兩庵主一般拳頭得失又在甚處聻識得王老師有其父必生其子。

鹽官犀牛扇子。

代侍者語云寒暑不時和尙早晚珍重。

麻谷到章敬處作禮繞禪牀三匝振錫而立章敬道是是次至南泉處亦然泉云不是不是谷云章敬道是和尙爲甚道不是泉云章敬卽是是汝不是此是風力所轉終成敗壞。

拈云一擡一搦總之不是好心爭柰這漢倒用探竿弄出王老師一五一十且要問你水牯牛還敗壞麼。

智藏普請次云因果歷然爭柰何爭柰何有僧出以手托地藏雲作什麼僧云相救相救藏雲這个師僧猶較些子僧拂袖便走藏雲師子身中虫自食師子肉。

拈云好个師僧前兩度受地商於後一度辭田綿上藏頭恁般惡口也知鳥盡弓藏。

魯祖面壁。

拈云不得南泉洎合無人著價有者道少林壁觀從上已然作恁般見解羞也不識。

鄧隱峯辭馬祖祖云甚處去峯云石頭去祖云石頭路滑峯云竿木隨身逢場作戲便去才到石頭繞禪牀一匝振錫一下問是何宗旨頭云蒼天蒼天峯無語回舉似馬祖祖云汝更去見他道蒼天汝便噓兩聲峯又去一依前問頭乃噓兩聲峯又無語歸舉似馬祖祖云向汝道石頭路滑。

拈云隱峯鈍漢待石頭噓兩聲時也道个蒼天蒼天可不是現成句子。

烏臼問僧近離甚處僧云定州臼云定州法道何似這里僧云不別臼便打僧云棒頭有眼不得艸艸打人臼云今日打著一个也又打僧便出臼云屈棒有人喫在僧云杓柄在和尙手裏臼云若要回與汝僧近前奪棒打臼三下臼云屈棒屈棒僧云有人喫在臼云艸艸打著个漢僧禮拜臼云卻與麼去也僧大笑而出臼云消得漝麼。

拈云矮子只解看戲說賓主說互換說始終可曾摸著他家鼻孔麼。

陸亙大夫問南泉弟子家中一片石亦曾坐亦曾臥如今欲鐫作佛得麼泉云得得大夫云莫不得麼泉云不得不得雲巖云坐卽佛不坐卽非佛洞山云不坐卽佛坐卽非佛。

拈雲南泉隨風倒舵雲巖洞山搖櫓釘樁累他一片石鐫佛也不得不鐫佛也不得。

百丈再參馬祖。

拈云百丈木馬嘶風黃檗泥牛吼月當時一喝震動虛空雪竇云大冶精金應無變色遭他後人檢點且道雪竇還有過麼。

百丈野狐。

拈云前百丈後百丈一總是野狐精祗合同坑埋卻當時黃檗多少希奇近前一掌有功者賞。

潙山摘茶次謂仰山云終日摘茶只聞子聲不見子形仰撼茶樹一下潙云子只得其用不得其體仰云未審和尙如何潙良久仰云和尙只得其體不得其用潙云放子三十棒。

拈云父不父子不子畱將話柄傳播諸方且道三十棒過在甚麼處。

仰山與北庵主問訊潙山直官客喫茶次潙因指示官人云同參古佛來主云百年後覓个舉這話也難得潙云卽今作麼生主云結舌有分潙云官人現在也道不得主云仰山不甘此對潙云作个庵主也難得。

拈云官馬相蹋也沒來由累他仰山和那官人大家在艸裏輥。

仰山於耽源處得九十七圓相建立宗旨。

師打一圓相云看看是甚麼一僧出云一相中具三十二相太玄三倍法也不爲奇又一僧出云九十六種外道各具一相連他黃面瞿曇也出這圈子不得師云似則也似是則未是且去明日商量。

臨濟從大愚歸乃與黃檗一掌檗云這風顚漢來這里捋虎須仰山云非但捋虎須亦解坐虎頭。

拈云說甚麼虎須虎頭當時也是騎虎之勢黃檗黃檗得人一牛還人一馬。

臨濟升堂有僧出濟便喝僧亦喝便拜濟便打或見僧來乃豎起拂子僧禮拜濟便打或云謝和尙指示或時僧不顧濟並打或問僧甚處來僧才答話濟遂拈棒僧擬議便打。

拈云先照先用同時不同時些小家私盡情演出莫有个旁不肯底麼一總喚來喫棒。

保壽打胡釘鉸鉸後到趙州舉前話有省。

拈云保壽𨿽則孫承祖業未免依樣葫蘆胡釘鉸終是死漢若解知恩報恩打趙州有分在。

三聖逢人卽出興化逢人卽不出。

拈云伍胥滅楚包胥存楚兩人功業卽不無當時也只爭了一分意气。

三聖問雪峯透网金鱗以何爲食。

拈云三聖也是一員戰將爭柰這老賊何於此不明說甚逢彊卽弱。

興化擯克賓。

拈云興化徒讀父書羞說將家之子當時克賓眼睜睜地大笑出門。

藥山久不升堂因院主請乃云經有經師論有論師怎怪得。

拈云老漢賣乖賴有後語不然幾被他禪林中商量道藥山是明威音那邊。

雲巖擔糞次藥山問作甚麼巖云擔糞山云那个聻巖云在山云汝來去爲誰巖云替他東西山云何不教伊並行巖云和尙莫謗他山云不合與麼道巖云如何道山云還曾擔麼。

拈云雙雙燕子作語梁間只莫向佛頭痾屎。

藥山晚參云我有一句子待特牛生兒卽向你道時有僧出云特牛生兒也祗是和尙不道山喚侍者將燈來僧便抽身入眾。

拈云我當時作藥山從眾中覓這僧來棒了趕出任伊甘與不甘盡教按牛頭喫艸。

丹霞燒木佛。

拈云木佛放光賴他丹霞一把火院主若解拍手呵呵那時須眉合自天然墮落。

雲巖問百丈每日區區爲阿誰丈云有一人要巖云因甚不教伊自作丈云他無家活。

拈云百丈當時也解奉重一路豈獨洞山門下不犯當頭。

潙山問雲巖汝在藥山是否巖云是潙云藥山大人相作麼生巖云涅槃後有潙云如何是涅槃後有巖雲水灑不著巖卻問潙未審百丈大人相如何潙云蚊子上鐵牛無你下口處。

拈云陳長文問陸士衡云陸抗陸遜是君家何如人陸云亦猶君於陳實陳紀此意何如。

道吾徧身是手眼雲巖通身是手眼。

拈雲暮四朝三不免賦芧之智兩个漢一回起倒難爲旁觀。

夾山見船子。

拈云波回浪轉盡底掀翻且道船子臨行是明甚麼邊事人人盡欲出常流曾夢見麼。

李翺參藥山。

拈云李翺鈍漢總饒向指天指淨瓶處相見已錯過藥山了也待他矢上加尖堪作甚麼若是當時便出呼喚不回豈不天然貴裔。

石霜首座明一色邊事九峯云坐脫立亡則不無先師意未夢見在。

拈云坐斷白雲爭免遭人撿點𨿽然如此首座不解轉位九峯不解轉功要且先師意一總未夢見在。

僧問石霜萬戶俱閉時如何霜云堂中事作麼生僧經半年方始道得云無人接渠霜云道也太煞道祇道得八成云蓋聞卻禮請石霜爲道霜云無人識渠蓋於言下有醒。

拈云金鞭夜靜不睹堯顏必若夷王下堂說甚天威咫尺云蓋鈍漢鷂子過新羅。

三平升座有一道士從東過西又一僧從西過東平云道士卻有見處師僧未在士禮謝便打僧作禮亦打復謂眾云公案作麼生斷有人斷得麼三問無對乃云旣無人斷得老僧爲斷去也擲拄杖歸方丈。

拈云𨿽然弄死蛇漢賴得後邊胡亂一上與趙州兩庵主各自分科且道趙州的是三平的是。

韓文公問大顚云弟子軍中事多省要處乞師一句顚良久公罔措時三平爲侍者乃敲禪牀三下顚云作麼平云先以定動後以智拔公乃禮謝三平云和尙門風髙峻弟子於侍者邊得个入處。

拈云韓吏部聰明一世懵懂一時被侍者進了一服毒藥也不辯得。

洞山請泰首座喫果子隨後一喝掇退果桌。

拈云過在動用處首座也解火上栽蓮喝一喝掇退果桌威音不薦再問彌勒。

洞山云直道本來無一物也未消得他衣缽合下得一語有僧下九十六轉語不愜山意末後一轉始契旁一僧不聞末後遂請益其僧三年終不與舉後疾次僧持刀逼云若不舉殺上座去也僧悚然爲舉乃云直饒將來亦無處著。

拈云雪竇道將來底瞎天童道不受的瞎畢竟如何且道無手人行拳無舌人解語還免得麼瞎瞎。

僧在延壽堂不安要見洞山山至僧云和尙何不救取人家男女山云你是甚麼人家男女僧云大闡提人家男女。

拈云圓悟道闡提男女四山相逼時手腳忙亂錯錯殊不知這僧深解个回互法門臨行逗漏一上粟畬裏去快便難逢。

洞山示眾云有一人在千人萬人中不背一人不向一人你道此人具何面目云居出云某甲參堂去。

別云居語云和尙莫要見此人麼。

僧問洞山如何是鳥道山云不逢一人如何行山云直須步下無私去祇如行鳥道莫便是本來面目否山云因甚認奴作郎如何是本來面目山云不行鳥道。

拈云寶殿重重鳳無依倚饒你花飛九月木秀三冬尙隔他三十里在。

洞山問雪峯甚處來峯云斫槽來洞云幾斧斫成峯云一斧斫成洞云猶是這邊事那邊事作麼生峯云直得無下手處洞云猶是這邊事那邊事作麼生峯休去。

拈云洞山飛電閃晴空雪峯擔云入巖壑𨿽則作家這里還欠一著。

雪峯辭洞山山問甚處去峯雲歸嶺中去。

拈云要開火裏蓮花須向鋒刃邊作些活計雪峯當日也只解放下钁頭。

巖頭一手擡一手搦。

拈云一手搦一手擡赤土些些塗他牛你可笑奯公當日被洞山一拶賣弄有家私。

南泉雲天上無彌勒地下無彌勒洞山舉問云居居云誰與安名洞山被問禪牀振動乃云吾在雲巖曾問老人直得火鑪振動今日被子一問通身汗流。

拈云大小洞山被云居一札果然吐露不得。

西園燒浴僧舉似曹山山云一等拍手拊掌就中西園奇怪俱胝一指頭禪蓋爲承當處不諦。

拈云俱胝彗孛臨頭無端受屈且道一指一掌畢竟淆訛在甚處聻又云雲巖豎起掃帚與這撫掌三下還有同異也無於此不明全被曹山瞞卻。

香嚴枯木龍吟髑髏眼睛石霜云猶帶喜在猶帶識在曹山云血脈不斷又云幹不盡圓悟云一人透語滲漏一人透情滲漏一人透見滲漏。

拈云古人不是步步爭髙也要明他功位俱轉的頭腦且三種滲漏如此批判還當他古人意麼圓悟父子十分聰明按牛頭喫艸。

僧問曹山承聞洞山道一老一不老如何是一老山云不扶持如何是一不老山云枯木僧舉似逍遙忠忠云三從六義。

拈云我卽不然有人問如何是一老一不老向他道投子道底投子道甚麼丫角女子白頭絲。

僧問曹山玉殿苔生意旨如何山云不居正位。

拈雲南泉牽犁曹山拽靶說奉說輔露布去也。

曹山法身偈。

拈云還是法身還是法身向上聻說我說渠未免陳年古董。

僧問云居如何是諸佛師居喝云這田庫奴僧禮拜居云你作麼生會僧喝云這老和尙居云元來不會僧作舞而出居云沿臺盤乞兒。

拈云云居腦後見腮當門缺齒算來不是好人這僧作舞而歸果然唱蓮花落也。

云居何必興化不必。

拈云二十年前陳倉暗度二十年後棧道明修云居𨿽則使盡機關爭柰興化善能指鹿爲馬。

龍牙問徳山學人杖莫邪取師頭時如何山引頸近前云牙雲頭落也山呵呵大笑洞山聞舉乃云徳山道甚麼牙雲山無語洞云莫道無語且將徳山落的頭呈似老僧看牙方省懺謝後有僧舉似徳山山云洞山老人不識好惡這漢死了多少時救得有甚用處。

拈云一个笑面虎專打些野食喫被他山神土地點破柰何柰何𨿽然如此龍牙且解踞虎頭但不曾收得虎尾。

疏山造塔。

拈云不撞啞鐘爭知斷竹將錯就錯盡彀支吾說甚龜毛數丈臘月蓮花轉是畫蛇添足。

洛浦見夾山山云爭教無舌人解語。

拈云雪竇云我當時若作洛浦提坐具便摵雲溪卽不然當時待夾山舉一絡索進云譚而不譚果然奇特他有後語拍手便行多少是好。

華嚴和尙上堂廓侍者出禮拜起便喝嚴亦喝廓又喝嚴亦喝廓禮拜曰老漢一場敗缺復喝一喝歸眾嚴下座歸方丈時風穴爲維那上去問訊嚴曰維那汝來也叵耐守廓把老僧扭捏一上待集眾打趁穴曰他是濟下兒孫本分恁麼嚴休去穴舉似廓廓曰著甚來由。

拈云守廓侍者慣逞鋒鋩華嚴和尙善施韜略一期賓主首尾分明維那汝來也口喃喃地撒泥撒沙意在雙雕一箭這漢傳言送語渾水裏洗不淸。

徳山托缽。

拈云低頭歸方丈是他巖頭識破機關轟起靑天霹靂次早升堂尋常有別莫是巖頭智過於師麼三年後徳山不示寂又且柰何蒼天蒼天同條生不與他同條死。

廓侍者問徳山從上諸聖向甚麼處去山云作麼作麼者云敕點飛龍馬跛鱉出頭來山休去明日浴出者過茶與山山撫背一下云昨日公案作麼生者云這老漢今日方始瞥地。

拈云徳山瞌睡大虫咬人慣不露齒廓侍者𨿽則爭先處彊原來蝦跳不出斗幾多人到此被伊熱瞞。

婆生七子。

拈云嚴頭渡船辛苦艸艸底打著一个臭老婆枯楊生花亦可醜也婆生七子六个不遇知音扈三娘善逞風流當時奯公只是船稍把住。

欽山去看巖頭住庵人事了問師兄在此住持二時粥飯作麼生巖云每日受張四郎供養極是難消山云他日去他家作男作女巖以手作拳安頭上山云與麼則向頂上生去也巖便喝山又云何如生取文邃去巖又喝云我見你二三十年鼓兩片皮直至如今猶作這个去就便喝出張四郎卻共歸宅山乃垂淚云三十年同行有佛法不向文邃道至半夜去敲門巖云這偸兒鬼去山云師兄師兄有佛法不向文邃道且乞師兄慈悲巖便開門爲他說細大法門方得安樂。

拈云且道巖頭向欽山說个什麼法門欽山才得安樂推聾妝啞不是好心當日巖頭雪峯盡力扶起个末後句欽山是他同參也來共出一隻手諸仁者要做巖頭卽易要做雪峯欽山卽難莫辜負好。

徳山侍者參欽山才禮拜欽把住云還甘欽山與麼也無者云某甲卻悔久住徳山今日無言可對欽放卻云一任你祇對者撥開胸云且聽某通气一上欽云徳山門下卽得這里一點也用不著者云久委欽山不通人情欽云累他徳山眼目參堂去。

拈云畢竟洞山徳山是何優劣欽山欽山大類單幹虐漢使者畢竟節旄不落柰子卿何。

鼓山聖箭。

拈云托缽一回祖禰不了當時雪峯懸羊頭賣狗肉惹他孚上座虛空挖縫好肉做瘡落得鼓山豎子成名一場笑具老凍儂老凍儂溺愛者不明貪得者無厭。

雪峯參烏石及住後示眾云我當時若入得老觀門你這一墜噇酒糟漢向甚處摸索。

拈云大好鳳凰兒當時入不得老觀門也罷了如今莫是還出他的門不得麼這里作麼生摸索。

僧問石霜咫尺之間爲甚麼不睹師顏霜云徧界不曾藏僧後問雪峯徧界不曾藏意旨如何峯云甚麼處不是石霜僧回舉似霜霜云這老漢著甚麼死急洞山云笑殺土地。

拈云雪峯雪上加霜石霜日中逃影洞山撫掌笑殺旁觀忽有人問爲甚不睹師顏瞎瞎。

雪峯鱉鼻蛇長慶喪身失命玄沙用南山作麼雲門拄杖作怕勢。

拈云一夥弄蛇漢總只隨邪逐惡若是个衲子何不向雪峯頭上痾。

雪峯望趙州作禮從此不答話。

拈云雪峯不答話最占便宜趙州古佛被他一杓水潑了也雪竇謂斬釘截鐵就下平髙不勞重舉。

雪峯在僧堂內燒火閉卻前後門乃叫救火玄沙將一片柴從窗欞外拋入峯便開門。

拈云抱薪救火不是好心當時不合放過。

貞溪因僧到乃豎拂子云貞溪老漢還具眼麼僧云某甲不敢見人過溪云老僧死在闍黎手裏僧以手指胸便出去溪云闍黎參見先師來至晚請喫茶了僧拈起盞云這个是諸佛出世邊事作麼生是未出世邊事溪撥卻盞云闍黎死在老僧手裏僧云五里牌在郭門外溪云無故惑亂師僧僧遂起謝茶溪云特謝闍黎相訪。

拈云𨿽則主賓酬酹不免是个優孟衣冠。

僧問曹山諸佛未出世時如何山云曹山不如出世後如何山云不如曹山天童云主賓互換萬松云主賓和合。

拈云說互換也由你說和合也由你只如道自攜瓶去酤村酒卻著衫來作主人是和合是互換聻諸人若向他兩頭著倒辜負古人。

乾峯上堂法身有三種病二種光一一透得始是好手須知臨時更有一竅在雲門出眾云庵內人爲甚不見庵外事峯呵呵大笑門云猶是學人疑處峯云子是甚麼心行門云也要和尙相委悉峯云與麼始得穩坐門應諾諾。

拈云普州人相見自解作活當時淨裸裸一个法身被這些阿師恁般擡恁般搦且問你炙驢左膊還醫得法身病麼。

乾峯舉一不得舉二明日不得普請。

拈云蒼天蒼天且道節拍在甚麼處。

僧問十方薄伽梵一路涅槃門乾峯拄杖畫一畫雲門扇子跳愚庵老人云一个太簡一个太奢我則不然乃操吳音作吳歌一拍。

拈云乾峯畫地爲牢商鞅徙木雲門說玄說妙騶衍譚天愚庵老漢唱綿州巴歌未免誑惑人家男女我則不然如何是涅槃門啞。

僧問雲門如何是法身向上事門云向上與汝道卽不難作麼生會法身僧云請和尙鑑門云鑑卽且置作麼生會法身僧云與麼與麼門云這个是長連牀上學得的我且問汝法身還解喫飯麼僧無對。

拈云要知北斗南看且待木人起舞可憐螳臂怒以當車。

雲門至僧堂中僧爭起迎門立而語曰石頭道回互不回互僧便問作麼生是不回互門以手指云這个是板頭又問作麼生是回互門云汝喚什麼作板頭。

拈云祖翁一片閒田地四至分明盡行出賣了也天皇恁麼龍潭恁麼不教辜負來。

雲門體露金風。

拈云問一得三聞詩聞禮又聞君子之遠其子也你若不信去問巴陵。

玄沙三種病人。

拈云這老漢自投降款。

玄沙白紗。

拈云玄沙偶達空函也是一時詿誤山頭老漢不合佛法相見惹他口開父子之間未免遭人檢點。

保福問羅山有人問巖頭浩浩塵中如何辧主頭云銅鑼裏滿盛油意作麼生羅召大師福應諾羅云獼猴入道場羅卻問明招忽有人問你作麼生招云箭穿紅日影。

拈云敲起巖頭銅鑼牽出羅山猴子大似天津橋上不妨好看一回卻被明招一箭射翻大家懡有者道瓜州賣瓜有者道普州送賊那一語最諦當聻。

羅山侍巖頭遊山次忽喚和尙頭云作麼山乃近前作禮問和尙豈不是三十年前在洞山又不肯洞山頭云是山云和尙豈不是法嗣徳山又不肯徳山頭云是山云不肯徳山卽不問只如洞山有甚麼虧缺頭良久云洞山好佛只是無光山便作禮。

拈雲巖頭巖頭被他羅山勘破了也洞山古佛只是無光錯會者不少。

瑞巖主人公語僧舉似玄沙沙云而今還喚得應麼僧無對。

代僧語云札。

法眼問修山主毫釐有差天地懸隔兄作麼生會主云毫釐有差天地懸隔眼云與麼又爭得主云某甲只與麼未審和尙作麼生眼云毫釐有差天地懸隔主便禮拜。

拈云畢竟爭差在甚麼處若人辧得攜云換月有多少難。

法眼因子方上座自長慶來乃舉長慶偈問作麼生是萬象之中獨露身方遂舉拂子眼云恁麼會又爭得方云和尙尊意如何眼云喚什麼作萬象方云古人不撥萬象眼云萬象之中獨露身說甚撥不撥方豁然有省。

拈云金博金水洗水子方恁般悟去爭免个知解宗徒。

深明二上座到淮河見鯉魚透出。

拈云深上座相煎太急也是無端明兄明兄待他道个欠悟在卻呵呵大笑起來多少是好。

智門遊山回首座與眾出接座云和尙遊山不易門拈拄杖云全得他力座進前奪卻拋向一邊門放身便倒大眾進前扶起門拈拄杖一時趁散回顧侍者向你道全得這个力。

拈云趁散大眾不柰船何侍者若解弄一上但向道情知情知這老漢一場懡。

僧問法燈如何是先師不了的公案燈拈拄杖打云祖禰不了殃及兒孫僧云過在甚麼處燈云過在我殃及你。

拈云過在甚麼處再與一棒多少風流卻順口道个過在我殃及你漏泄了也𨿽然如此承言者多。

宋太宗因僧朝見問卿是甚處僧僧云廬山臥云庵帝曰臥云深處不朝天爲甚到此雪竇顯代云難逃至化。

別云一朵紅雲捧玉皇謝陛下降尊相見。

雪竇問新到闍黎甚處人僧提起坐具竇云蝦跳不出斗僧云跳竇便打僧云更跳竇又打僧便走竇喚回僧作禮云觸忤和尙竇云我要這話行你又走作甚麼僧云已徧天下了也竇復打五棒僧云有諸方在竇云你只管喫棒又喚第二位的近前來問甚處人僧云鼎州人竇云敗也僧云靑天白日竇云兩重公案僧云恰是竇以拄杖指云你擬跳僧擬議竇亦打五棒參頭云這僧喫棒與某甲不同竇一時喚近前僧珍重便走竇隨後與一拄杖。

拈云只待鯨吞海水露出珊瑚說甚火炎昆崗玉石俱盡驀拈拄杖喝一喝云老僧令行也顯禪師顯禪師切須回避。

僧問同安丕如何是和尙家風安云金雞抱卵歸霄漢玉兔懷胎向紫微忽遇客來將何抵待安云金果朝來猿摘去玉花晚後鳳銜歸。

拈云忽有人問如何是和尙家風向道住持千嶂月衣缽一溪云客來將何抵待向道缽裏飯桶裏水柰正偏回互何瞎漢作恁般語話。

僧問云居簡孤峯獨宿時如何居雲閒卻七間僧房不宿阿誰教汝孤峯獨宿。

拈云莫守寒巖白雲不妙雲居尋常說話的的提綱等待商量千里萬里。

同安丕將示寂上堂云多子塔前宗子秀五老峯前事若何三舉莫有對者同安志出曰夜明簾外排班立萬里歌謠道太平丕云須是這驢漢始得。

拈云退位朝君他人也盡辯得若違時失節又不堪也直教放馬歸牛正好當依而立。

僧問梁山觀家賊難防觀下禪牀把住云莫教濕卻袈裟角。

拈云言中有響句裏藏鋒莫教打濕袈裟西望靑牛關尹不復相見。

太陽玄問梁山如何是無相道場梁指觀音云此是吳處士畫玄擬進語梁急索云這个是有相的那个是無相的玄於言下領悟作禮卻依本位立梁云何不道取一句來玄云道卽不辭恐難上紙筆。

拈云倪雲林山水全是白描好幅吳道子觀音直教放將搕堆裏。

太陽問僧甚處來云洪山陽云先師在麼曰在陽曰請渠出來相見僧曰聻陽曰這个猶是侍者僧無對陽曰喫茶去。

拈云陸羽閒情劉伶舊態者僧分上也是醉後添杯且道太陽喫茶去還是趙州喫茶去還是保福喫茶去。

芙蓉參投子問祖師言句如家常茶飯此外別有爲人處麼子曰寰中天子還假堯舜禹湯也無蓉擬進語子以拂子驀口摵曰汝發意來早有三十棒也蓉忽開悟禮拜便行子曰且來闍黎蓉不顧子曰汝到不疑之地耶蓉掩耳而去。

拈雲天然貴胤直捷承當且來闍黎要與伊轉位相見掩耳而去被他旁人道莫炭庫裏藏身。

興陽因僧問娑竭出海乾坤震覿面相呈事若何陽曰金翅鳥王當宇宙个中誰是出頭人曰忽遇出頭時如何陽曰似鶻提鳩君不信禦樓前驗始知眞曰恁麼則又手當胸退身三步也陽曰須彌座下烏龜子莫待重教點額痕。

拈云肯諾不得全興陽一棒到底幻寄云剖公著賊果然麼。

佛日到夾山山曰甚處來曰云居來卽今在甚麼處曰在夾山頂上山曰老僧行年在坎五鬼臨身。

拈云理應箭鋒還他好手時人不審卻謂絲來綫去全弄精魂。

僧問芙蓉師唱誰家曲蓉云金鳳夜棲無影樹峯巒才露海雲遮。

拈云有人問我師唱誰家曲向道千年丹井仙人筍一宿風帆處士梅且道與芙蓉是同是別。

寶峯上堂舟橫江渚棹舉淸波擬議之間白雲萬里。

拈云饒你十分成現也是子規聲裏一夜啼痕要說他金殿淸風也太遠在。

自得暉入天童室童舉堪嗟去日顏如玉卻嘆回時鬢似霜語詰之暉云其入離其出微。

拈云不是孫登難爲阮籍。

長蘆歇上堂轉功就位是向去的人玉蘊荊山貴轉位就功是卻來的人紅鑪片雪春功位俱轉通身不滯撒手無依石女夜登機密室無人掃。

拈云齊彰齊隱只俱轉二字盡之矣畢竟是三句是四句聻轉功屬第三位轉位屬第四位直至俱轉這方是第五位那邊更那邊切忌坐著。

道吾眞示眾舉洞山云五臺山上云蒸飯佛殿階前狗尿天幡竿頭上煎子三个胡孫夜簸錢老僧卽不然三面貍奴腳踏月兩頭白牯手拏煙戴冠碧兔立庭柏脫殼烏龜飛上天且道淆訛在甚麼處。

拈云上大人收拾起如何若何趙錢孫李。

南院升座云諸方只具啐啄同時眼不具啐啄同時用有僧問如何是啐啄同時用院云作家不啐啄啐啄同時失僧云此猶未是某甲問處院云汝問作麼生僧云失院乃打僧不肯後於雲門會下聞二僧舉此話一僧云當時南院棒折那僧忽然契悟回覲院值院遷化乃謁風穴穴云莫是當時問啐啄話的麼僧云是穴云汝當時作麼生僧云當時如在燈影裏行穴云汝會也。

拈云風穴若是个漢待這僧來時正好棒了趕出不見道啐啄同時失麼。

僧問風穴語嘿涉離微如何通不犯穴云常憶江南三月裏鷓鴣啼處百華香。

拈雲從來萬象一句明該鷓鴣啼處識取玄門九月菊花不爲分外有者道人境俱不奪詳哉言之孟八郎孟八郎莫趁口快。

汾陽十智同眞。

拈云汾陽沙裏尋油將一个料揀門庭弄得花五花六驀舉拳云要辯這一絡索麼向這里會取。

泐潭因僧禮拜起垂下袈裟角僧問云脫衣卸甲時如何潭云喜得狼煙息弓弰壁上懸僧卻攬袈裟云重整衣甲時如何潭云不到烏江畔知君未肯休僧便喝潭云驚殺我僧拍一拍潭云也是死中得活僧禮拜潭云將謂是收燕破趙之才元來只是販私鹽漢。

拈云河曲交綏要且兩無勝負初禮拜終禮拜節制井然末後火攻徒然下策。

黃山谷聞桂花香薦得無隱之旨。

拈雲山谷須眉丈夫被晦堂向眼睛鼻頭裏著些搕若不遇死心點破將祇認个驢前馬后的爲作自己豈不錯斷送了一生。

三佛侍五祖至夜深祖云各下一語鑑雲彩鳳舞丹霄眼云鐵蛇橫古路果云看腳下祖云滅吾宗者克勤也。

拈云五祖眉毛長多少我當時且不然鐵蛇彩鳳明窗下安排勤巴子腳跟不淸放汝三十棒。

五祖因僧問如何是佛祖云露胸跣足如何是法祖云大赦不原如何是僧祖云釣魚船上謝三郎大慧云一轉語下具有主賓玄要洞山五位雲門三句無量妙義。

拈云我卽不然如何是佛東土西天只一橛如何是法三六九尺一丈八如何是僧多年枯木老成精說甚洞山雲門玄要主賓可不羞死。

大慧舉竹篦子問徳光光雲杜撰長老如麻似粟慧云你是第幾个光云今日捉敗這老賊。

拈云欺敵者亡。

張無盡見玉泉皓舉傅大士空手把鋤頭頌皓云祇頌得法身邊事頌不得法身向上事盡云請和尙頌皓乃頌葡萄棚。

拈云這沒鼻孔阿師將一个法身弄得簇花簇錦累他無盡瞎漢向葡萄棚下坐破蒲團坐到彌勒下生有甚麼限諸仁者惺惺著幸自可憐生。

張子韶參大慧論格物義慧云居士只知格物不知物格士茫然慧大笑士云能開諭乎慧舉小說唐人有與安祿山叛者曾爲閬州守畫像存焉明皇幸蜀見之怒令侍臣以劍斬其像其人在陜頭忽墮地公頓領深旨遂投偈云子韶格物妙喜物格欲識一貫兩个五百慧印可。

拈云閬州一劍直令子韶頭落妙喜固是好手畢竟格物物格是甚爭差試緇素看易分雪裏粉難辧墨中煤乃哈哈大笑。

髙峯無夢無想主人公。

拈云髙峯若不向枕子墮地一回幾乎認奴作郎畢生不了諸仁者還我無夢無想主人公來。

朱晦庵問天童滅如何是母不敬滅叉手示之。

拈云紫陽慕道而來未免遭他鈍置我當時若見但作女人拜看這老漢何等面皮。

雪巖上堂寒風凜冽遙空下雪非但紅鑪焰上莫覓蹤由逗入蘆花深處猶難辧別到這里十个有五雙盡道明一色邊事殊不知正是空中花眼中屑天寒人寒巡堂喫茶。

拈云一色若消方名尊貴重重指注也太無端天寒人寒誰耐煩要喫茶。

僧問天童玨如何是道玨云十字街頭休斫額。

拈云前不巴村後不疊店。

天童淨上堂云陸修淨陶淵明文殊普賢一款具呈且道憑誰批判若是孔夫子吾無隱乎爾。

拈云幹他古人甚事未免喚來應个時節有者道儒佛一致禪淨同歸打斷你驢脊。

天童淨上堂云一个烏梅是本形蜘蛛結网打蜻蜓蜻蜓落了兩片翼堪笑烏梅咬鐵釘鹿門覺失笑曰早知燈是火。

拈云此四句語卻明个賓主句且道那句是賓那句是主若人辧得要會他鹿門悟處也不難。

鹿門示眾盡大地是學人一卷經盡乾坤是學人一隻眼靑州問如何是盡乾坤一隻眼門云汝被一卷經遮卻也州擬對門搖手云不快漆桶州於是得旨。

拈云有僧道我會也我會也和聲便打云這漆桶恁般會去直須看透牛皮。

靑州因大明寶問離四句絕百非請師直指西來意州云昨日有人恁麼問被打出去也明云今日又如何州云你得恁般不識痛癢明禮拜州云可惜許棒折也明直得汗下。

拈云靑州被大明兩問直得在冰稜上走馬刀山劍樹裏翻身當時禮拜不是好心棒𨿽折令行也火鑪震動通身汗流冷灰裏一粒豆爆。

靑州問善財童子至妙髙峯覓徳云比丘不得後於別峯相見且道是徳云否慈云答相識滿天下知心有幾人。

拈云別峯相見十劫垂成說正說偏不勞重舉且道慈云答話還在他古人分中還在他時人分中聻。

王山體云旣有尊貴的位當明尊貴的人須知尊貴之人不處尊貴之位。

拈云千門宮殿鎖春寒玉漏沈沈夜將半正恁麼時要見他至尊也太遠在咄禮拜了退罷。

雪巖滿初參普照照云兄弟年俊正宜叩參老僧當年念念常以佛法爲事滿避席進云和尙而今如何也滿云如生冤家照云若不得此語幾乎枉行千里照下禪牀握滿手云作家那。

拈云普照普照被他雪巖看破了諸方只解說啐啄同時昧卻宗門一隻眼。

雪巖造王山問洞山於睹影處悟雲巖祇這是臨濟於徹困處悟黃檗無多子及乎出世爲人立甚正偏君臣玄要人境無乃反惑亂人乎山笑曰旣云徹悟爲人何得自生惑亂古人謂不疑言句是爲大病今子疑則病發矣還知病卽藥麼巖一日閱兼到頌曰折合終歸炭裏坐忽然契悟曰今日方知病卽藥也呈解於山山曰料棹沒交涉巖曰這回瞞我不得也。

拈雲山堂淳謂平懷常實明明炭裏藏身是病句是藥句若向他雪巖悟處見得分明方信烏焉成馬這里還容折合麼直饒你正偏玄要縷析條分折合將來不免藏身炭庫沒交涉沒交涉還我轉身句來。

圓通問徳山是佛祖兒孫爲甚麼佛來也打祖來也打萬松云不敢怠慢通問臨濟是佛祖苗裔爲甚麼佛來也喝祖來也喝萬松云祇爲佛來祖來。

別前語云血濺梵天別後語云因齋慶贊忽有人出拈起一棒喝散大眾也未許他是徳山臨濟兒孫來來尙須勘過。

萬松示眾機輪轉處智眼猶迷寶鏡空時纖塵不度開拳不落地應物善知時兩刃相逢如何回避。

拈云須知照膽秦宮未是機絲妙密直得碧油風冷五褲塗蘇神用莫儔始號化生一位也還辧得麼。

萬松示眾動則埋身千丈不動則當處生苗直須兩頭撒開中間放下更買艸鞋行腳始得。

拈云文殊普賢趕出水牯牛隊裏去也觀世音菩薩買得个饅頭盛在碟子裏碗子七塊是麼是麼。

萬松問僧洞山道龍吟枯木異響難聞如何是異響僧云不會松云善解龍吟。

拈云萬松只圖公案圓成遇著个噇糟酒的阿師把个大帽子和頭一套且道龍吟枯木畢竟誰人得聞喚取東村王大來款款問取時有僧出云曹山血脈不斷又作麼生師打一拂云非公境界。

萬松因僧問撒手那邊的人爲什麼不居正位松云大功不宰曰回頭這畔的人爲什麼不墮偏方松云至化無爲。

拈云有人問我撒手那邊爲什麼不居正位向他道南嶽遊山回頭者畔爲什麼不墮偏方向他道天臺普請爭柰宗旨何這漢逐塊去也。

雪庭因僧問如何是尊貴一路庭云漁歌驚起沙汀鷺飛出蘆花不見蹤。

拈云八角磨盤空裏走幾多人會做一色全超。

林泉承旨燒道藏僞經以火炬打圓相云只如三洞靈文還能證此火光三昧麼於斯會得家有北斗經枉教人口不安寧其或未然灰飛煙滅後任教到處覓天尊急著眼看。

拈云一夥道士被他活埋我當時若在待伊正舉火炬時仗一把劍噴一口水向道急急如律令敕看此輩老凍儂向何處安身。

靈隱泰上堂云塵劫來事不離這里河沙妙徳總在心源試教伊覿面相呈便不解當風拈出且道過在甚麼處卓拄杖云祇爲分明極翻令所得遲。

拈云如今要覓个百不知百不會的也最難水牯牛眼光灼灼照破了三世如來試拈出看。

僧問寶應遇如何是西來的的大意應云風送泉聲來枕畔月移花影到窗前。

拈云和尙何得以境示人有者道明明百艸頭明明祖師意還曾夢見他寶應麼。

雪軒成上堂白雲萬里捲舒劫外眞機紅葉千峯燦爛个中妙旨入滅舍利無算。

拈云土窟裏收些榾董八萬四千舍利也不爲多捲舒劫外燦爛个中還是身裏門門裏身聻當時金鎖玄關曾透卻也未。

松庭嚴於寶鏡三昧契入常作力田偈曰畫拈塊石驅山鳥曉坐巢庵逐野豚腸斷秋風頻擊柝目窺夜月更消魂。

拈云種田喫飯也只尋常且道山鳥野豚秋風夜月與他寶鏡三昧有甚幹連你諸人試揀點看。

少室攺臨沒偈云吾年八十七出夕復入夕遂坐脫。

拈云自由自在且置你道這老漢恁般去了還恁般來麼。

僧問嵩山斌如何是空劫已前事斌云烏龜向火。

拈云畢竟是劫前語劫後語正偏明暗玄要主賓不消這一句子。

嵩山載示眾西來直指九鼎單絲汝等諸人打辦个事直須努力。

拈云若有人出眾禮拜了歸位而立也許你親見嵩山。

定國從因看天衣寔上座因緣遂悟五位宗旨。

拈云一位聻五位聻有者道本無言說不涉程途五位功勛又明恁麼邊事瞌睡漢說卽盡說行卽盡行且道五位功勛是程途是言說。

宗鏡書臨沒偈云宗鏡宗鏡鏡破宗正擲筆坐化。

拈云打破鏡來與汝相見莫同一鼻孔麼錯。

少室潤參宗鏡鏡舉洞山渠我語詰之潤悟以偈答云若要見此人有个眞消息無相滿虛空有形沒蹤迹鏡云子母剿說須入悟門潤云尙不借緣從何門入鏡云不借一句於意云何潤雲彩鳳翻飛身自在鐵牛奔吼意常閒。

拈云寒松夜籟老鶴移巢若非功位全超說甚今時及盡諸仁者翻飛彩鳳奔吼鐵牛當時是明不借是明不借借毫釐有差天地懸隔。

大覺念遊初祖面壁處忽然悟入乃云五乳峯前好个消息大小石頭塊塊著地。

拈云脫空謾語當時石頭大的大小的小飛走虛空何曾著地。

壽昌上堂云三世諸佛不知有貍奴白牯卻知有且道貍奴白牯有甚長處僧出云金烹大冶玉出藍田昌云一時趕出山門外。

拈云據令而行文殊普賢也須倒退三步當時這僧甘麼。

雲門澄升座才立次有老宿出云和尙莫要般門弄斧門與一掌云速道速道宿無對門云死漢。

拈云這漢倒捋虎須未免遭他哮吼莫邪在手坐斬癡頑。

雲門澄詣雲棲棲舉髙峯海底泥牛話詰之門推出旁僧云大眾證明棲休去。

拈云釣在不疑且置當時旁僧若是个漢左衝右突鋒刃相交主家賓家一齊榻倒。

雲門澄與黃檗陶學士向火次陶謂門云黃檗師在阿師得力句乞爲舉似門云向火背猶寒。

拈云當時黃檗直得眼睜睜地。

雲門澄因雪嶠問如何是殺人刀門云布鼓當軒誰敢擊如何是活人劍門云𨿽然後學也堪爲。

別前語云難免魏延別後語云且饒孟獲。

蘇中丞問雲門澄云鴛鴦繡出從君看不把金鍼度與人如何是金鍼門云我在京師走一遭不曾遇著一个人蘇擬進語門云古佛過去久矣。

拈云說什麼紅旗閃爍五逆聞雷學語之流須不得恁般快利。

僧問愚庵洞山云吾嘗於此切意旨如何庵云老僧二十年亦曾疑著今日被你一問直得口啞。

拈云情知這老漢十分道不得推聾妝啞笑殺旁觀。

居士問愚庵靑州布衫庵翹一足。

拈云快便難逢累他旁人作佛法商量鶻臭布衫驢年也脫不下。

愚庵過天華請上堂西堂出眾庵雲龍生龍子鳳生鳳兒堂云忙作甚麼庵云話頭安在堂便喝庵云忙作甚麼。

拈云那僧也解布鼓雷門爭柰愚庵老人捺著便轉還有善能回互的麼來來正好喫棒。嘉興大藏經雲溪俍亭挺禪師語錄

雲溪俍亭挺禪師語錄卷之十一

弟子智淙智柱編

頌古

洞山云居渡水。

巴陵一望洞庭秋日見孤峯水上浮聞道神仙不可接心隨湖水共悠悠。

云居何必興化不必。

蒲桃美酒夜光杯欲飲琵琶馬上催醉臥沙場君莫笑古來徵戰幾人回。

洞山寒暑。

日落沙明天倒開波搖石動水縈回輕舟冷月尋溪轉疑是山陰雪後來。

洞山延壽堂僧。

釣罷歸來曬网羅閒憑小艇弄淸波老僧獨解漁人意爛醉髙眠發棹歌。

興化擯克賓。

七月七日長生殿血染遊魂不相見曾聞飛燕托屬車空說班姬泣團扇。

靑州布衫。

爲探桃花古渡頭停驂把手醉髙樓靑州從事間相識那復平原問督郵。

龍牙問洞山如何是祖師西來意山雲洞水逆流卽向汝道牙遂悟厥旨。

天外空山影亂浮飛鳶陣陣點雲頭卻疑身在滄洲裏水國相看十二樓。

白水聲不自聲色不自色。

湘中老人讀黃老手援紫藟坐碧艸春至不至湖水深日暮忘卻巴陵道。

蜆子和尙神前酒臺盤。

虎溪閒月引相過帶雪松枝掛薜蘿無限靑山行欲盡白雲深處老僧多。

天童啟的的卓卓。

雪淨胡天牧馬還月明羌笛戍樓間借問梅花何處落風吹一夜滿關山。

雪峯毬子。

十年磨一劍霜刃未曾試今日把似君斷取不平事。

庭前柏樹子。

昆明池畔柏梁臺五利親祠太乙來果是劫灰飛動處神仙乘夜下蓬萊。

麻三斤。

羞說河陽一縣花逋逃滿戶走天涯官司有限徵輸急故事須完幾輛麻。

僧問太陽如何是大達的人陽云虛空類不得僧云如何是淸淨法身陽云白牛吐雪彩黑馬上烏雞。

瞿塘峽口冷煙低白帝城頭月向西唱到竹枝聲咽處寒猿晴鳥一時啼。

太陽上堂夜半烏雞抱鵠卵天明起來生老鸛鶴毛鷹嘴鷺鷥身卻共烏鴉爲侶伴髙入煙霄低飛柳岸向晚歸來仔細看依稀卻是雲中雁。

云擁樓臺山樹低輕鷗兩兩弄柔荑可堪月掛秋蘆影歷亂銀河烏夜啼。

僧問投子靑當今年多少子雲月籠丹桂遠星拱北辰髙。

輦路江風暗官庭野艸春傷心庾開府老作北朝臣。

僧問芙蓉如何是曹洞家風蓉云繩牀風雨爛方丈艸前侵。

歲月人間促煙霞此地多殷勤竹林寺更得幾回過。

國師三喚侍者。

風前彼我寄相思歷亂琴心祗自知今夜月明卿有約只愁行露晚來遲。

同安孤峯迥秀不掛煙蘿片月橫空白雲自異。

問余何事棲碧山笑而不答心自閒桃花流水杳然去別有天地非人間。

王老師賣身。

王孫落魄走天涯西望長安客路賒心事滿腔說不得只今誰是魯朱家。

僧問梁山如何是和尙家風山云益陽水急魚行澀白鹿松髙鳥泊難。

亭亭孤月照行舟寂寂長江萬里流鄕國不知何處是雲山漫漫使人愁。

僧問梁山如何是正法眼山雲南華裏僧云爲甚在南華裏山云爲汝問正法眼。

門徑俯靑溪茆堂古木齊紅塵飛不到時有水禽啼。

僧問梁山如何是從上傳來底事山雲渡水胡僧無膝褲背駝梵夾不持經。

中庭地白樹棲鴉冷露無聲濕桂花今夜月明人盡望不知秋思在誰家。

疏山造洞山值洞早參疏問未有之言請師示誨洞云不諾無人肯疏云還可功也無洞云你卽今還功得麼疏云功不得卽無諱處洞他日上堂云欲知此事直須如枯木生花方與他合。

壩城春靄五侯家渭水朝飛上苑花可是禁煙和野合只看仙露倚天斜。

僧問香嚴不求諸聖不重己靈時如何嚴云萬機休罷千聖不攜時疏山在眾作嘔聲曰是何言歟嚴聞便下座曰適對此僧語必有不是致招師叔如是未審過在甚麼處山云萬機休罷猶有物在千聖不攜亦從人得如何無過嚴云卻請師叔道山云若教某甲道須還師資禮始得嚴乃禮拜躡前問山云何不道肯諾不得全嚴云肯又肯个甚麼諾又諾於阿誰山云肯卽肯他千聖諾卽諾於己靈嚴云師叔恁麼道向去倒屙三十年在。

畱得桃源好避秦田家父老往來頻洞中雞犬云迷處不許漁郎更問津。

僧問白馬如何是密室中人馬云才生不可得不貴未生時僧云是个甚麼不貴未生時馬云是汝阿爺。

寂寂孤鶯啼杏園寥寥一犬吠桃源落花芳艸無尋處萬壑千峯獨閉門。

善權智上堂明月髙懸未照前雪眉人憑玉欄幹夜深雨過風雷息客散雲樓酒碗幹。

蒼蒼竹林寺杳杳鐘聲晚荷笠帶斜陽靑山獨歸遠。

淨慈暉上堂谷之神樞之要里許傍參回途得妙雲𨿽動而常閒月𨿽晦而彌照賓主交參正偏兼到十洲春盡花凋殘珊瑚樹林日杲杲。

對水看山別離孤舟日暮行遲江北江南春艸獨向金陵去時。

東林理上堂峯頭駕鐵船三更日輪杲心間不自明落葉知誰掃等閒摘个鄭州梨放手原是靑州棗。

馬嘶白日暮劍鳴秋气來我心渺無際河上空徘徊。

文殊白椎。

南國佳人畫裏看霜毫初點曉妝殘莫勞脂粉施顏色窗外梅花拂影寒。

婆生七子。

相從織女舞輕梭此日天孫已渡河最是夜涼秋水碧支機石上怨聲多。

丹霞淳上堂寶月流輝澄潭布影水無蘸月之意月無分照之心水月兩忘方可稱斷所以道升天的事直須颺卻十成的事直須去卻擲地金聲不須回顧著若能如是始解向異類中行還相委悉麼良久云常行不舉人間步披毛戴角混塵泥。

落日五湖遊煙波處處愁浮沈千古事誰與問東流。

枯木成上堂燈籠忽爾笑皚皚如何露柱亦懷胎天明生得白頭女至今遊蕩不歸來這冤家好歸來黃花共翠竹早晚爲誰栽。

危石江中起孤云嶺上還相逢皆得意何處是鄕關。

寶峯照上堂古人道墮肢體黜聰明離形去智同於大道正當恁麼時且道是甚麼人刪詩書定禮樂還委悉麼禮云禮云玉帛云乎哉樂云樂云鐘鼓云乎哉。

亭亭日午猶虧半寂寂三更尙未圓六戶不曾知暖意往來常在月明前。

石門易上堂懷胎玉兔曉過西岑抱子金雞夜棲東嶺夜明簾外別是家風空王殿中聖凡絕迹且道作麼生是夜明簾外事還委悉麼正值秋風來入戶一聲砧杵落誰家。

酌酒會臨泉水把琴好倚長松南園露葵朝折西捨黃梁夜春。

僧問石門如何是西來意門云玉璽不離天子手金箱豈許外人知。

禁苑煙銷玉露淸輕陰搖曳晚波明長門飛絮曾無主半逐春風入鳳城。

報慈上堂云一句徧大地一句才問便道一句問亦不道僧問如何是徧大地句慈云無空闕僧云如何是才問便道句慈云低聲低聲僧云如何是問亦不道句慈云便合知時。

誰家玉笛暗飛聲散入春風滿洛城此夜曲中聞折柳何人不起故園情。

道者娘生褲。

傲如禰子才名拙捐似虞翻骨相屯寂寞山河一杯土當年掛劍有何人。

道吾指夾山見船子。

朝餐白石褁舂糧暮采芳洲杜若香欲寄深心與明月送君南浦動蘭槳。

雪峯鏡淸醍醐毒藥。

羅剎潮頭敵馬當三江八月似瞿塘翻將僰道巴渝曲譜入新聲教女郎。

淨因覺上堂金雞報曉丹鳳翺翔玉樹花開枯枝結子太陽門下日日三秋明月堂前時時九夏要會麼無影樹垂寒澗月海潮東注斗移西。

懸流小艇傍云隈夢逐寒蘆浪裏回夜月乍看江上雪秋風搖落嶺頭梅。

洞山微上堂日暖風和柳眼靑冰消魚躍浪花生當鋒妙得空王印半夜昆侖戴雪行。

采菱渡頭風急策杖村西日斜杏樹壇邊漁父桃花源里人家。

僧問慧日如何是和尙爲人一句日云狗走抖擻口意旨如何日云猴愁摟搜頭。

何處秋風至蕭蕭送雁羣朝來入庭樹孤客最先聞。

僧問天童玨如何是道童云十字街頭休砍額。

破額山前碧玉流騷人遙駐木蘭舟春風無限瀟湘思欲采蘋花不自由。

法昌遇上堂夜半烏雞誰捉去石女無端遭指注空王令下急搜求惟心便作軍中主雲門長驅潙山隊伍列五位槍旗布三玄弓弩藥山持刀靑原荷斧石鞏彎弓禾山打鼓陣排雪嶺長蛇兵屯黃檗飛虎木馬帶毛烹泥牛和角煮當三軍犒師旅打葛藤分露布截海颺塵橫山簸土擊玄關除徼路多少平人受辛苦無邊剎海競紛紛三界聖凡無覓處無覓處還知否昨夜云收天宇寬依然帶日啼髙樹。

經過此地無窮事一望淒然感廢興渭水故都秦二世咸陽秋艸漢諸陵天空絕塞聞邊雁葉盡孤村見夜燈風景蒼蒼多少恨寒山半出白雲層。

招提燈上堂偏不偏正不正那事從來難比並滿天風雨骨毛寒何須更入那伽定。

武林溪口駐扁舟溪水隨君向北流行到荊門望三峽莫將孤月對猿愁。

徳山凡見僧入門便棒。

灌水蒼藤翠萬重望中雲水宿諸峯空山夜半驚雷起怒捲寒濤撼蟄龍。

徳山示眾云道得也三十棒道不得也三十棒臨濟聞得謂雒浦曰你去問他道得爲甚麼也三十棒待伊打汝接住棒送一送看他怎麼生浦依教而問山便打浦接住送一送山便歸方丈。

江邊百丈苦風湍豅口靑山百八槃無事別時休要別上江容易下江難。

眞歇問僧琉璃殿上玉女攛梭明甚麼邊事僧云回互不當機歇云還有斷續也無僧云古今不曾間歇云正當不曾問時如何僧珍重便出。

藥徑深紅蘚山窗滿翠微羨君花下醉蝴蝶夢中飛。

眞歇上堂幻化空身卽法身遂作舞云見麼見麼恁麼見得過橋村酒美又作舞云見麼見麼恁麼不見隔岸野花香。

門外水流何處天邊樹繞誰家山色東西多少朝朝幾度雲遮。

唐莊宗問華嚴爲甚麼不看經嚴云道泰不傳天子令時淸休唱太平歌。

浮雲不共此山齊山靄蒼蒼望轉迷曉月暫飛千樹裏秋河隔在數峯西。

僧問九峯滿如何是不遷意峯云東生明月西落金烏僧云非師不委峯云理當則行僧禮拜峯便打僧云仁義道中禮拜何咎峯云來處不明須行嚴令。

靑漆船頭畫槳新紅裙蕩槳往來頻湖心一夕風波起便是天涯海角人。

潙山一日見仰山來卽以兩手相交過各撥三下卻豎一指仰山亦以兩手相交過各撥三下卻向胸前仰一手覆一手以目瞻視潙山休去。

金斝又聞泛玉山還報頹莫教更漏促趁取月明回。

法眼與李國主同觀牡丹花說偈曰擁毳對芳叢由來趣不同發從今日白花是去年紅艷冶隨朝露馨香逐晚風何須待零落然後始知空主頓悟其意。

槜李城邊落日新幾家煙火傍星辰郊原父老知誰力白艸黃花總一春。

僧問洞山如何是毗盧師法身主山云禾莖粟幹。

海燕西飛白日斜天門遙望五侯家樓臺深鎖無人到落盡東風第一花。

僧問曹山如何是法身主山云謂秦無人僧云這个莫便是否山云斬。

居延城外獵夫驕白艸連天野火燒玉靶角弓珠勒馬漢家將賜霍嫖姚。

僧問云居如何是諸佛師居喝云這田庫奴僧禮拜居云你作麼生會僧喝云這老和尙居云元來不會僧作舞出去居云沿臺槃乞兒。

回風度雨渭城西細艸新花踏作泥聞道輞川多勝事玉壺春酒正堪攜。

云居蹋山。

天門中斷楚江開碧水東流直北回兩岸靑山相對出孤帆一片日邊來。

臨濟三度被打如拂蒿枝。

海棠花下忽經年楊柳風前幸可憐我憶玉人看不見空餘啼鳥畫橋邊。

靈云見桃花。

夢裏相逢不偶然章華臺畔楚王前卻疑環佩人何往小月峯頭落照偏。

夾山猿抱鳥啼。

長楊廣陌水西東猶有承平京雒風五百禁煙寒食夜千家絲管畫圖中。

遵布衲浴佛。

鏡裏嵐光削翠巖花前系馬勒金街潮生正是郎來路莫待潮來便舉帆。

韓文公於侍者邊得个入處。

湖田甌窶不可居髙成沙鹵下成渠昨夜水長三四尺橫截亂流來捕魚。

金峯上堂云事存函蓋合理應箭鋒拄還有人道得麼時有僧出禮拜峯云相見易得好共住難爲人便下座。

玉帛徵賢楚客稀猿啼相送武陵歸潮頭望入桃花去一片春帆帶雨飛。

僧問同安丕無情還解說法也無安云玉犬夜行不知天曉。

冰河曉徹靜無塵二水中空轉月輪砧杵萬家渾是夢飛飛白雁往來頻。

僧問同安丕迷頭認影如何止安云告阿誰僧云如何卽是安雲從人覓卽轉遠也僧云不從人覓時如何安雲頭在甚麼處。

無定河邊暮笛聲赫連臺畔旅人情函關歸路幹余裏一夕秋風白髮生。

僧問廣濟溫伯雪與仲尼相見時如何濟云此間無恁麼人。

沅水悠悠湘水春臨岐一望一沾巾信陵門下三千客若到長沙見幾人。

僧問云居昌相逢不相識時如何昌云旣相逢爲甚麼不相識。

萬里辭家事鼓鼙金陵驛路楚云西江春不肯畱行客艸色靑靑送馬蹄。

龐居士見丹霞大笑作舞。

美人芳香徧肢體況復朱顏發淸醴解衣雜坐淳於髡醉後不知胡所底。

投子下禪牀。

薴蘿村裏盡風流何事春山帶雨愁病起微軀越嬌怯對人無語但含羞。

僧問寶蓋不居正位的人如何行履蓋云紅焰叢中駿馬嘶。

瑤池阿母綺窗開黃竹歌聲動地哀八駿日行三萬里穆王何事不重來。

僧問大死翁如何是正中偏翁云面黑老婆披白練如何是偏中正翁云白頭翁子著皂衫如何是正中來翁云屎裏翻筋斗如何是兼中至翁云雪刃籠身不自傷如何是兼中到翁云昆侖夜裏行向上還有事也無翁云捉得烏龜喚作鱉乞師再垂方便翁云入山逢虎臥出谷鬼來牽何得干戈相待翁云三兩綫一斤麻。

與君靑眼客共有白雲心不向東山去日令春艸深。

僧問北山斷言語絕思惟處乞師指示山雲滴水一入石。

爾向空山坐我向空山臥只愁飛鳥來亂沓靑苔破。

雪竇宗上堂澗底泥牛金貼面山頭石女著眞紅系驢橛上生芝艸不是云靄香鑪峯。

水流絕澗終日艸長深山暮春犬吠雞鳴幾處條桑種杏何人。

烏臼打玄紹二上座。

門外靑簾颭水新往來江口祀潮神江南江北風濤起只見潮頭不見人。

僧問大同如何是十二時同云子丑寅卯。

去年從徵新入州今年還鄕乍褁頭田家養子似豚犢菽麥不分還牧牛。

天皇示龍潭云任性逍遙隨緣放曠但盡凡心別無聖解。

花艸縈紆水蔚藍陂塘云木曉相參阿承家有黃頭女徧種柔桑教養蠶。

光孝周上堂回互不回互覷見沒可睹透出祖師關踏斷人天路阿呵呵悟不悟落花流水知何處。

行盡江南數十程曉風殘月入華淸朝元閣上西風急都入長楊作雨聲。

卍庵上堂云去年寒食後今年寒食前日日是好日不是正中偏。

洞庭湖西秋月輝瀟湘江北早鴻飛醉客滿船歌白薴不知霜露入秋衣。

僧問云蓋景國土晏淸功歸何處蓋云銀臺門下不展賀僧云轉功無位時如何蓋云王家事宛然僧云如何是閫外底事蓋云畫鼓聲終後將軍不點頭。

天山雪後海風寒橫笛偏吹行路難磧裏徵人三十萬一時回首月中看。

僧問禾山陰王子未來登誰人當治化山云閫外不行邊塞令將軍自致太平年僧云恁麼則治化之功猶不當山云亦有當僧云如何是當山云十方國土盡屬於王。

秦時明月漢時關萬里長徵人未還但使龍城飛將在不教牧馬度陰山。

僧問烏牙螮蝀飲云根時如何牙云金輪天子下閻浮鐵縵頭上金花異僧云正當恁麼時如何牙云當今不坐靈明殿畫鼓休停八佾音。

不寢聽金鑰因風想玉珂明朝有封事數問夜如何。

夾山掘深坑汝不打殺老僧老僧打殺汝。

琵琶一曲最銷魂馬上黃花逐戍屯西出涼州千萬里只今猶自恨長門。

大顚擯首座。

金穀春深日影浮新妝昨夜墮髙樓因憐薄命人多少紅葉誰題出禦溝。

道吾因僧問如何是和尙深深處吾下禪牀作女人拜云謝子遠來無可抵對。

垂柳垂楊覆曉煙種來多在六橋邊風流莫被人攀折長送靑陰入畫船。

楚王城外水東流。

羊車復道冷春沙艸長羅裙窣地花脂粉幾經亡國後路人猶共玉鉤斜。

趙州因僧問毫釐有差時如何州雲天地懸隔僧云毫釐無差時如何州雲天地懸隔。

生長長幹小市中龍山漁浦對西東分明咫尺天河路不到塡橋不肯通。

九峯滿問僧近離甚處僧云閩中峯雲遠涉不易僧云不難動步便到峯云有不動步者麼僧云有峯云爭得到此間僧無對峯以拄杖趁下。

雕弓白羽獵初回薄夜牛羊復下來夢水河邊秋艸合黑山峯外陣雲開。

曹山孝滿曹山顚酒。

羽客笙歌此地違離筵數處白雲飛蓬萊闕下長相憶桐柏山頭去不歸。

僧問白雲如何是主中主云云汝還具眼麼僧云恁麼則學人歸堂去也云云猢猻入布袋。

門前綠樹無啼鳥亭下蒼松有落花聊與東風論个事十分春色落誰家。

龍冊悟因僧問正位中還有人成佛否冊云誰是眾生僧云若恁麼則總成佛也冊云還我正位來僧云如何是正位冊云汝是眾生。

秋至山寒水冷春來柳綠花紅一點動隨萬變江村煙雨蒙蒙。

韶國師上堂大凡言句應須絕滲漏始得時有僧問如何是絕滲漏的句師云汝口是鼻孔。

日照香鑪生紫煙遙看瀑布掛前川飛流直下三千尺疑是銀河落九天。

南泉異類中行。

混迹屠沽變姓名南山鞭犢早歸耕三時負耒常勞苦中夜旋聞鞞鐸聲。

宏智上堂心不能緣口不能議直饒退步荷擔切忌當頭觸諱風月寒淸古渡頭夜船撥轉琉璃地。

江上年年春艸津頭日日行人借問山陰遠近但聞薄暮鐘聲。

大洪預上堂丹山無彩鳳寶殿不畱冠有時憨有時癡非我途中爭得知。

空山不見人但聞人語響返景入深林復照靑苔上。

治平上堂優遊實際妙明家轉步移身指落霞無限白雲猶不見夜乘明月出蘆花。

木末芙蓉花山中發紅萼澗戶寂無人紛紛開且落。

圓通眞際上堂長連牀上佛陀耶。

人間桂花落夜靜深山空月出驚啼鳥時聞寒澗中。

大愚芝上堂大洋波底排斑立從頭第二鬢毛斑爲甚麼不道第一鬢毛斑要會麼金蕊銀絲成玉露髙僧不坐鳳凰臺。

靑雀西飛竟未回君王長在集靈臺侍臣最有相如渴不賜金莖露一杯。

北院參洞山山上堂云坐斷主人公不落第二見院出眾云須知有一人不合伴山云猶是第二見院便掀倒禪牀山云老兄作麼生院云待某甲舌頭爛卽向和尙道後辭洞山擬入嶺山云善爲飛猿嶺峻好看院沈吟山召通闍黎院應諾山云何不入嶺去院因有省更不入嶺。

北斗掛須彌杖頭挑日月林泉好商量夏末秋風切。

僧問廣徳魚向深潭難避网龍居淺水卻難尋時如何徳云徧體昆侖黑通身一點霜。

五白貓兒爪距獰養來堂上絕虫行分明樹上安身法切忌遺言許外生。

僧問石門如何是靈利的物門云古墓毒蛇頭戴角又云維摩不離方丈室文殊未到卻先知又云垢膩汗衫皂角洗。

扶桑出日頭黃河輥底流六六三十六陜府灌鐵牛。

僧問紫陵如何是五逆的人陵云放火夜燒無相宅天明戴帽入長安僧云如何是孝順的人陵云步步手提無米飯斂手堂前不舉頭。

泥蛟咬石鱉露柱啾啾叫須彌打一棒閻老呵呵笑。

僧問羅漢琛如何是沙門正命食琛云喫得麼僧云欲喫此食作何方便琛云塞卻你口僧問香嚴如何是正命食嚴以手撮而示之。

有不有空不空笊籬撈取西北風。

白龍因僧問請師答無賓主話龍云昔年曾記得僧云卽今如何龍云非但耳聾亦兼眼暗仙宗因僧問請師答無賓主話宗云向無賓主處問將來。

一六二六其事已足一九二九我要喫酒長伸兩腳眠一寤起來天地還依舊。

僧問大洪恩三玄三要卽不問五位君臣事若何洪云非公境界僧云恁麼則木人撫掌石女呵呵洪云杓卜聽虛聲熱睡饒譫語僧云若不上來伸此問焉能得見少林機洪云放過卽不可隨後便打。

朝朝日出東方夜夜月落西戶如今大宋官家盡是金枝玉樹。

瑯玡上堂剪除猖寇掃蕩攙搶猶是功勛邊事君臣道合海晏河淸猶是法身邊事作麼生是衲僧本分事良久云透网金鱗猶滯水回途石馬出沙籠。

面西行向東北斗震離宮道去何曾去騎牛臥牧童。

十方薄伽梵一路涅槃門乾峯扇子雲門拄杖。

屈原死在五月五家家門前懸艾虎可憐鑼鼓鬧喧天逢人盡看蛟龍舞。

大梅聞鼯鼠聲。

雒鐘東應銅山西崩鼯鼠鼯鼠五技而窮。

陳操見資福福畫一圓相後掩門。

好个阿師被人促敗關門打鼓鼓聲在外。

前三三後三三。

六六三十六九九八十一二一添作九逢五進一七。

首山竹篦子。

張湯舞文蕭何造律漢帝飾經術秦吏善刀筆撞著一班乳虎蒼鷹從來沒處叫屈。

僧問鼎州垂一足州云坐久成勞。

見怪不怪其怪自敗鼎州誠實之言將一个鈯斧子貴買賤賣若信不及少待少待。

雲門面南看北斗。

北斗七星髙哥舒夜帶刀沒梯兒扒在天上疊肚子過橋從來天子重英豪。

雲巖問藥山如何是異類中行山云吾今日困倦。

金毛獅子變作狗三腳驢兒弄蹄走這回困倦艸裏眠引得曹山好顚酒。

龐居士見則川。

投我木桃報以瓊瑤旣見君子鼓瑟吹簫吹簫鼓琴燕樂嘉賓之心。

僧問雲門一念不起還有過也無門云須彌山。

須彌山當面擲金烏玉兔兩旁出雲門一訣未醒醒直待當來問彌勒。

護國一場懡。

殺人須見血爲人須爲徹大丈夫轟轟烈烈項羽婦寺之仁印刓敝而不與七十餘戰未免一跌。

法眼問覺上座船來陸來覺退卻問旁僧適來這僧具眼不具眼。

腦後見腮莫與往來江湖上也有好漢識得大官人姓柴沒擺布弄癡呆說向人前別賣乖咄羞也不識。

趙州放下著擔取去。

弄丸𨿽巧不如承蜩桀之犬可以吠堯。

臨濟打院主次打典座。

咸陽三月火宮殿盡遭焚說起長平事當時愁殺人。

淸淨本然云何忽生山河大地。

淸淨本然只恁麼舉差之毫釐失之千里。

洞山與密師伯過水拈起木橋。

拈起木橋相煎太急一呼便下直恁省力後來者何不棹頭竟去先行者何不叫喚不回左伯桃羊角哀豈是閒相識。

九峯釋迦慳迦葉富百歲老兒分夜燈。

眞个富月明海底珊瑚樹果然貧布袋長汀乞一文也不富也不貧滿山落葉盡黃金百歲老兒分夜燈不如吹滅了一總暗中行。

石柱到洞山四種人語。

相逢拍手笑呵呵石馬金牛事若何見說烏龜銜月走燈籠緣壁渡滹沱孟嘗君平原君春申君信陵君去去去東方先生烏有先生。

僧問金峯四海晏淸時如何峯云猶是階下漢。

太平本是將軍致不許將軍見太平銷鋒鏑鑄金人幾年戎馬徧華林良久云得已不已。

白馬井底蝦驀吞卻月。

萬里一條鐵從本無枝葉誰家美人吹玉笛梅花調裏宮商別死蝦驀吞卻月杜鵑夜半猶啼血可惜許公孫子陽井底蛙長安空向夢中說。

崇壽凳子周匝有餘雲門凳子天地懸隔。

玄者聽其爲烏白者聽其爲鵠鶴頸也不須截鳧頸也不須續程不識刁鬥自嚴李將軍從無部曲。

永嘉參六祖。

周周折折團團圈圈七搭八搭這邊那邊恁般地許他一宿悟去葛獠子也太廉纖。

曹山五位對賓。

水晶宮露重此夜靜無聲云漢千江影家家見月明。

仰山雪獅子。

大雪紛紛下柴米都長價小釋迦著水賣油一半王一半霸有的道解弄獅子有的道明一色邊一在鉆龜打卦。

欽山豎拳開掌。

堅白異同是非多寡放開五个指頭捏聚共成一把紛紛學士滿蘭陵朝說碧雞暮譚黃馬。

婆子偸趙州筍。

今夕何夕三星在天千里姻緣使綫牽風魔了張解元。

保福簽瓜。

鄴下流風南皮髙躅沈李浮瓜云胡不樂仲宣獨步於漢南孔璋鷹揚於河朔。

南泉摩尼珠。

和氏之璧隨侯之珠得之則有失之則無王老師王老師賣寶遇著瞎波斯去汝不會我語鄭人買圖而還其珠。

禾山打鼓。

辱卿辱孤禰衡撾鼓可憐後來遇著黃祖。

雲門六不收。

六不收一不立彊中彊吉中吉摩訶般若波羅蜜。

巖頭黃巢劍僧舉似雪峯峯打趕。

胳膊彎彎只居裏僧孺姓牛逢吉姓李。

藥山久不升座。

掩耳盜鈴偸香塞鼻若解背陰而行到處滅景絕迹。

雲門糊餅。

食餅食餅餅中有毒專諸刺王刀在魚腹。

趙州急水打毬僧問投子。

急水打毬夜叉踏碓兔死狐悲物傷其類。

藥山與雲巖遊山抽刀驀口一砍。

抽刀在手幹將髙懸從來劍術歐冶相傳。

僧問梁山如何是西來意山云莫亂道。

秦並天下焚書坑儒切忌偶語於法當誅。

首山冬至寒食一百五。

淸明三月三重陽九月九不是你娘墳何須來奠酒首山念汾陽昭播揚家醜。

僧問大隨如何是室中燈隨云三人證龜成鱉。

指鹿爲馬證龜成鱉曾參親手殺人阿母也沒得說室中燈室中燈門前鬼火碧燐燐。

僧問瑞巖如何是誕生王子巖云深宮引不出。

玉殿苔生深宮不出監國者有是有非撫軍者或得或失君不見博望門前車馬多巫盡事起當柰何。

僧問興化軍旗急速時如何化云日料半觔餐。

增竈減竈兵法巧妙一日半觔本分艸料。

夾山戶掛凋林影中辧取。

秋水飛孤鶩長天映落霞夕陽衰艸野人家好一幅黃鶴山樵筆意看得眼花。

臨濟會下同學二人相問濟云要會臨濟賓主句問取堂中二禪客。

主賓相見不犯鋒鋩雙雙乳燕飛落雕梁。

雲門顧鑑咦。

太行山前白日打劫顧鑑咦慣作賊也能殺也能活。

僧問天寧夜半正明天曉不露寧云滿船空載月漁父宿蘆花。

抱卵歸霄漢懷胎到翠微一片月滿船魚漫向離騷更卜居。

鏡淸問僧趙州喫茶話僧便去。

人將語試水將石試紅粉賣與佳人寶劍贈與烈士。

投子有眼無耳朵六月火裏坐。

黃絹幼婦紛紛露布可憐天下人邯鄲學唐步。

黃龍三關。

得放手時須放手得饒人處且饒人天道好還造物忌盈。

玄沙虎。

於菟於菟也太糊塗子食其母不順不孝母食其子何罪何辜住住住看取釣魚船上猛虎口飛出活烏雛。

臨濟人境俱奪。

羣盜滿山赭衣當路天乎何爲罹斯塗苦。

趙州到黃檗救火救火。

相如獻秦璧張儀割商於戰國重策士孰敢言其非潦倒趙州顚狂黃檗大家燒了嘴唇皮。

鏡淸一點水墨兩處成龍。

以沙代米喚甕作鐘韓幹畫馬鏡淸畫龍知麼知麼葉公好的不是眞龍。

香林臘月火燒山雪竇云翹松鶴冷蹋雪人寒。

臘月燒山鶴冷人寒有錢的紅鑪暖閣沒錢的穿个破布衫難難難一條路九曲三灣。

僧問聲聞見性雪峯三下巖頭三掌。

一棒一條痕一掌一握血兩个沒鼻孔阿翁可惜出門合轍同條死同條生奯公奯公漫饒舌。

南泉令趙州看庵主。

墨翟善守公輸善攻挖壁洞回來討賞這老漢太不喞澑長他人志气滅自己威風。

長慶羚羊掛角。

也不用伏龍肝也不用羚羊角牛溲馬浡總不柰何只一味賽貍貓老鼠藥。

南院令合是汝行。

執鞭笞愚黔首虎狼之國慣得便宜侗疑虛喝逢人輒開大口令合是汝行羞羞播揚家醜。

仰山打大禪佛四藤條。

好頓烏藤是賞是罰翻身轉來還欠一踏大禪佛大禪佛逢人切忌誇口說。

智門蚌含明月兔子懷胎。

寒山逢拾得普賢見文殊雲門一句子你知我也知新來添得好兒子人人道老蚌出雙珠。

雪峯前五棒後五棒。

殺人刀活人劍山頭放出連珠箭翻思臨濟拂蒿枝肋下拳救得一半。

雪峯三相見。

聽瞎子說謊替古人擔憂沒來由沒來由。

孚上座到雪峯一見便下來日入方丈云昨日觸忤和尙。

假小心最大膽雪峯令行爭敢爭敢從來一棒不饒人有罪者赦無罪者斬。

興化旻徳長老話。

不識得的虎韜豹略識得的斷簡殘編說破那直半文錢諸葛不生諸葛子一代新鮮一代湮。

玄沙見鼓山來作一圓相又云我得汝不得。

只許州官兒放火不許小百姓點燈天不平地不平人心不平。

愚庵示眾五臺山上云蒸飯佛殿街前狗尿天剎竿頭上煎子三个猢猻夜簸錢良久云東且道是那个東字還是東西的東字還是冬夏的冬字復云蒼天蒼天。

一東二冬你儂我儂雷峯夕照南屏晚鐘開船去湖心亭上打冬哄。

僧問寶壽對賓不對賓壽云不接客。

寒雨連江夜入吳平明送客楚山孤雒陽親友如相問一片冰心在玉壺。

愚庵皂角子。

紫陌晴光動綺羅別來離恨爲君多池臺晝靜無人見低轉長眉掃綠波。

愚庵入室次僧禮拜起庵以艸鞋覆桌上云是何意旨僧一喝庵云是何意旨僧又喝庵直打趕出。

橫籬獨山頭有天沒日頭竊鉤者誅竊國者侯顏子淵餓得个腰細肚皮軟柳盜跖殺人不眨眼飲美酒坐髙樓。

僧問愚庵二親俱喪時如何庵云好个消息進云還假保任否庵云一翳在眼。

稽康酷好彈琴執喪那論繩檢王陵身仕漢朝娘死也都不管不見道曹山孝滿。嘉興大藏經雲溪俍亭挺禪師語錄

雲溪俍亭挺禪師語錄卷十二

弟子智鑑智郁編

外述

漆雕開

子使漆雕開仕探竿在手吾斯未信爭之不足讓之有餘子說許他一半。

乘桴浮海

從我其由紅鑪金彈子子路聞之喜鮎魚上釣鉤無所取裁有殺有活。

畏匡

吾以女爲死矣靑天霹靂子在回何敢死不是這漢大難承當。

山梁雌雉

山梁雌雉大好一个消息時哉時哉鷂子過新羅子路共之丫郎當漢三嗅而作莫眼花。

問鬼神問死

問事鬼神築著磕著未能事人焉能事鬼從來不敢瞞人敢問死太煞紆回未知生焉知死看腳下。

如愚不愚

吾與回言終日誑惑不少不違如愚須是這驢漢始得退而省其私作賊人心虛亦足以發得人一牛還人一馬回也不愚大小尼山卻被旁人勘破。

顏淵喟然

仰彌髙鉆彌堅不妨疑著博以文約以禮撒沙撒泥欲罷不能爭得轉身吐气如有所立卓爾閉眼食蝸牛欲從末由只恐不是玉。

子在川上

子在川上菩提樹忉利天逝者如斯恆河沙香水海不捨晝夜無邊剎海十世古今然𨿽如此逢人不得錯舉。

有知無知

有知乎哉無知也水上按葫蘆鄙夫空空赤眼撞著火柴頭叩其兩端而竭焉借婆衫子。

誰能出不由戶

含元殿裏問長安。

朝聞夕死

枯木龍吟髑髏無識。

文章性天

文章可聞聞聞聞不聞性天不可聞不聞聞不聞不聞又云無須鎖子東家杓柄長西家杓柄短。

唐棣之華

信手拈來百萬人天一時罔指。

齋必變食居必遷坐

饑來喫飯倦來打眠不信許多奇特。

原壤

原壤夷俟來這里捋虎須也許伊具一隻眼幼而不遜弟鹵莽承當長而無述焉九十六種外道你是那一種老而不死是爲賊我也不能勘得你以杖扣其脛三十棒一棒也較不得然𨿽恁般這棒合是宣尼喫當時何不奪取。

互鄕童子

互鄕難與言一類惡闡提童子見八歲龍女門人惑疑煞五千人且道互鄕闕黨畢竟那个是曼殊童子。

從心不逾

問十五志學是初住位否師云不歷僧祗三十而立是十行位否師云當時信亦不立四十是回向位否師云師姑原是女人做五十是八地以上否師云切莫妄通消息六十耳根圓通是等覺位否師云木人興歌從心不逾逆順並應是妙覺道否師云承誰記莂。

學稼學圃

請學稼探頭太過不如老農一場懡請學圃晴大不肯走不如老圃直待雨淋頭。

達巷黨人

達巷黨人七歲小廝兒有多少奇特大哉孔子一手擡博學而無所成名一手搦子聞之謂門弟子也要大家知吾何執一任東卜西卜執禦乎先行不到執射乎末後太過吾執禦矣少賣弄。

太宰問子貢

何其多能也二由一有又多能也一亦莫守子聞之曰太宰知我乎靑州布衫重七斤牢曰子云缽盂安柄。

宰予晝寢

宰予晝寢疑煞兩堂僧朽木不可雕也罰錢五百糞土之墻不可污也趁出院於予何誅大家吹滅火一路暗中行。

武城弦歌

子之武城老不歇心聞弦歌之聲出乖露醜割雞焉用牛刀惡水驀頭澆偃也聞諸夫子親口出親言又云惹他上頭上臉二三子喚起維那偃之言是也爭容得他前言戲之耳老僧罪過。

見南子

子見南子甜瓜徹蒂甜子路不悅苦瓠和根苦夫子矢之大家證明予所否者天厭之天厭之悉利悉利唵部臨。

佛肸召

佛肸召子欲往爭柰老僧何親於其身爲不善者君子不入也非公境界不曰堅乎磨而不燐移山門向佛殿裏不曰白乎涅而不緇將燈籠來露柱邊吾豈匏瓜也哉枯樁焉能系而不食非枯樁。

鳳鳥河圖

鳳鳥不至鶴有九臯須展翼河不出圖馬無千里漫追風吾已矣夫孤掌難鳴單絲不綫。

孺悲

孺悲欲見見過了也孔子不見被他熱瞞取瑟而歌漫勞拈出使之聞之悲掩耳而去。

子路曾晰冉有公西華侍坐

如或知爾則何以哉也須勘過子路率爾而對忍俊不禁夫子哂之放汝三十棒求爾何如從東過西赤爾何如從西過東點爾何如禮拜了依位而立喟然與點滅吾宗者克勤也三子者出釣在不疑曾晰後密啟其意夫子何哂由也是精識精是故哂之爭怪得惟求則非邦也歟謝師證明惟赤則非邦也歟賴子問過。

不忮不求

何用不臧點卽不到何足以臧到卽不點。

升堂入室

由之瑟奚爲於某之門𨿽然打艸也要驚蛇門人不敬子路逐塊漢由也升堂矣未入於室也他時異日莫得辜負於我。

參乎

參乎盡彀了也一以貫之漫勞指注曾子曰惟撩起便行子出將謂別有麼門人問曰何謂也一人傳虛夫子之道劍去久矣忠恕而已矣切忌刻舟。

楚狂

歌而過孔子布鼓雷門孔子下欲與之言捉敗這漢趨而避之賴是走得快不得與之言還要一杓聻。

荷蕢

擊磬於衛拋磚引玉荷蕢過門釣得一个墼子有心哉擊磬乎洎合無人著眼旣而曰鄙哉那里來這一絡索深則厲淺則揭老僧合招得果哉末之難矣這漢椰子大一个身子有多少長處。

丈人

遇丈人以杖荷蓧不是好人行徑子見夫子乎也須問過孰爲夫子惡口傷人植其杖而耘露些手腳子路拱而立略施伎倆止子路宿把手同行見其二子焉未免一期賓主明日子路行以告舉似向阿師使子路反見之不信尙須勘過至則行矣夜眠侵早起又有不眠人子路曰不仕無義𨿽然說向虛空也要明个互換手腳。

長沮桀溺

沮溺耦耕一般做些活計使子路問津焉勘破臺山夫執輿者爲誰當頭一問爲仲尼打閒葛藤是魯孔某歟果然果然是知津矣我不暇爲汝說問桀溺轉過那邊子爲誰忙施一拶爲仲由據款結案是魯孔某之徒歟聞名不如見面豈若從避世之士哉掉轉船頭耰而不輟且任這漢疑三十年子路行以告大好傳語夫子憮然此回眞是失利吾非斯人之徒與而誰與教渠親見老僧天下有道某不與易也放過一著。

三戒

問戒之在色是淫戒否師云婆須蜜女作麼生戒之在斗是殺戒否師云勝熱婆羅門作麼生戒之在得是盜戒否師云無厭足王作麼生。

夫婦與知與能聖人不知不能

三世諸佛不知有黧奴白牯卻知有。

鳶飛魚躍

猿抱子歸靑嶂裏鳥啼花落碧巖前二十年只作境會。

無聲無臭不睹不聞

莫向黑山鬼窟裏作活計如何是不睹不聞眼裏須彌山耳裏四大海如何是無聲無臭你喚甚麼作聲又喚甚麼作臭。

在上在左右

問在上在左右莫是鬼神來否師云來來莫是鬼神不來否師云不來不來又道是體物不遺畢竟如何測量師云過去了也。

君子時中小人無忌憚

問如何是君子時中師云爭柰何他如何是小人無忌憚師云撥無因果。

心意知

問心是第八識正心之心是第幾識師云是了別識說是了別卽不中問意是第七識誠意之意是第幾識師云是傳送識說是傳送卽不中識是第六識致知之知是第幾識師云是含藏識說是含藏卽不中。

索隱行怪

問索隱行怪莫便是提婆宗否師云是問如何是中庸師云滅佛種性。

所以行之者一也

問行之者一且問如何是一師云鎭州蘿葡。

自誠明自明誠

問如何是自誠明師云龐公笊籬如何是自明誠師云淸平水杓。

其次致曲

問其次致曲如何是曲師云直儱侗。

至誠如神

問至誠如神是五通是六通師云靑天白日且莫見神見鬼。

不二不測

問不二不測莫是一爲無量無量爲一麼師云須彌內芥卽且置如何是芥內須彌。

三王百世

問考諸三王七佛以前作麼生師云李順王小二問百世以俟聖人樓至如來出世作麼生師云徐六孟八郎。

並育並行

問如何是萬物並育師云雞寒鴨寒如何是道並行師云卯生月戌生日。

大經大本

問如何是經綸大經師云嘉州打大象如何是立大本師云陜府灌鐵牛如何是知化育師云西河弄獅子。

用極

問無所不用其極是皇極是太極師打一圓相中書卍字。

物格

問物格格物有差別沒差別師云妙喜子韶兩个不喞澑漢。

有所

問有所之所是心所否師云說是也得問有所是質礙不在是落空爲甚麼有所卻成不在師云只爲落空翻成質礙隨後喝一喝云聞麼以手招一招云見麼。

西子不潔

問西子不潔莫是寶蓮香比丘尼否師云善星殃墮事有偶然又問惡人齋戒莫是廣額屠兒否師雲龍女成佛不爲分外。

動變化

問六種震動可是明則動否師云切忌回頭轉腦又問十八變身上出火身下出水可是動則變否師云大家在這里又問千百億化身如幻如化可是變則化否師云還我應身來。

天下歸仁

問天下歸仁是明星悟道時見眾生佛性否師云是問爲甚麼眾生界不空師云空則阿誰成佛問正當成佛時如何師云無眾生界。

參輿倚衡

問立則見在輿則見是觀心否師云用妄想作麼。

良知

問孩提知愛分明執有愛根爲甚推爲性始師云望煙識火終不離水生冰又問煙且不是火水且不是冰莫非善惡混麼師云不見道五相𨿽具六識未行。

又問這里落七落八了也恐不是第一義師云第一義你又作麼生知。

形色天性

問旣形色卽是天性爲甚不許色見聲求師云古人道應化非眞佛又問聖人踐形莫是八相成佛否師云金棺雙足是色身是法身。

不謂性不謂命

問性也有命遺落形骸是耶師云木雞芻狗著在這邊問命也有性矜重道徳是耶師云玉楫金車倒在那岸又問畢竟如何師云上座何不拚取性命。

天地位萬物育

問如何是天地位焉師雲頭在上腳在下問如何是萬物育焉師云鵠白烏玄松直棘曲進云太成現生師云欠著恁般這也卻憑上座。

杞柳湍水

問杞柳豈不是自生師云是又問湍水豈不是他生師云是又問生之謂性豈不是無因生師云是又問食色性也豈不是共生師云是又問性善畢竟有過也無師云灼然灼然又問說情說才是轉救否師云非是得已不已也是抑己而已。

盡心知性

問覓心不得莫是盡其心否師云切忌墮空亡又問存養儼然要說空亡得麼師云不免弄精魂漢又問死壽不二修身俟之生死到來這个定然不壞師云向你道莫弄精魂又問和尙作麼生師云我沒許多閒工夫和你說心說性。

萬物皆備

問天地同根萬物一體豈不是肇法師語師云是進云反身而誠許學人得力否師云把纜放船抱橋柱洗澡進云彊恕而行我道太迂遠也師云且恕你這一遭。

惡惡臭好好色

問惡惡臭好好色莫是意識分別否師云是又問分別不分別是平等性智否師云是又問如何是獨師云無伴侶又問如何愼獨師云剎竿頭上仰蓮心。

重離

問如何是檀波羅蜜師云焚如死如棄如如何是尸羅波羅蜜師云王用出徵如何是羼提波羅蜜師云出涕沱若如何是毗黎耶波羅蜜師云大耋之嗟如何是禪那波羅蜜師云履錯然敬之如何是般若波羅蜜師云黃離元吉果然重離六爻不枉古人師云且莫癡人前說夢。

羣龍無首

問如何是羣龍無首師云切忌露个尾巴。

載鬼一車

問如何是載鬼一車師云平地上死人無數。

天在山中

問天在山中莫是登妙髙峯則四天王天反在下否師云須彌鼻孔幾多長。

艮其背

問旣是背何故非身師云靑衣傳彩仗旣行庭何故無人師云金殿鎖春風。

畫前易刪後詩

問如何是畫前有易師云拆拆單單如何是刪後無詩師云一送二置。

乾爲馬坤爲牛

問如何是幹爲馬師云爲玉爲金如何是坤爲牛師云爲輿爲釜情與無情是同是別師云同則一切總別別則一切總同。

一陰一陽

問旣是一陰一陽爲甚麼陽陰不測師伸一指云是多少。

書不盡言言不盡意

問摩竭掩室毗耶杜口莫是不盡言不盡意否師云諸大菩薩卽且置柰四十九年何。

帝出乎震

問帝出乎震是帝釋之帝是郊禘之帝師云觀世音菩薩將錢來買胡餅爲甚麼卻是饅頭。

乾元坤元

問乾元坤元是一元是二元師云前劫後劫是一劫是兩劫。

隰有荷華

問淸淨寶蓮花爲甚麼風人出之則爲淫麗師云卑隰淤泥。

鶴鳴九臯

問鶴鳴九臯聲聞於天是天耳所聞否師云上座莫不聞麼。

明堂

問郊配天明堂配帝有兩耶師云毗盧卽是釋迦釋迦不是彌勒。

奠雁

問雁有夫婦蟻有君臣爲甚麼畜生都爲惡道師云會得則優樓瓶伽共演法音不會則牛馬人羊同遊苦趨。

惠迪從逆

問惠迪吉從逆凶因果分明爲甚麼人都不信師云不見道闡提有佛性麼。

西伯戡黎

問西伯戡黎是殺因是殺果師云帝釋與修羅戰是有爲是無爲。

周公居東

問周公居東風雷告變爲是神通妙用爲是法爾如然師云雷從何出風自何來若見則法爾如然不見則神通妙用。

李梅冬實

問九月楊花須是李梅冬實春秋何以紀異師云聞於未聞。

鷁飛石隕

問石隕於宋六鷁退飛莫是一心法界否師云問取左丘明。

豕人立而啼

問豕人立而啼是豕哭是鬼哭師云債有主冤有頭。

方相氏

問玄戈驅鬼未免傷慈棘矢桃弧爲甚麼古人不廢師云塗車芻靈你還得他用麼問者擬議師云取狐矢來。

酒漿醢脯

問酒漿醢脯交於神明爲甚都緣不淨師云伊蘭叢裏討甚栴檀又云莫謗木乂好。

堯舜禹湯

問堯舜禹湯還出三界也無師云他不求出爲甚麼不求出師云喚什麼作三界。

老莊荀列

問老莊荀列一總是外道否師云釋迦老子是外道奴。

躡足附耳

問古人躡足附耳是機用不是機用師云囊沙減竈兵法有之。

陸亙裴休

問佛法付與國王大臣陸亙裴休還承當此事否師云毗耶離國打破砂盆。

伊川紫陽

問程朱之徒每斥佛老佛還受謗也無師云撥皂染虛空又云與他結一个緣也好。嘉興大藏經雲溪俍亭挺禪師語錄

雲溪俍亭挺禪師語錄卷之十三

弟子智元編

書問

復祁季超居士書

接來教謂天王之誤實始於張商英覺範𨿽訛然僧寶傳中自行攺正不宜與商英同條受罰也又謂林間錄出於大觀元年誤引玄素碑文以道悟嗣馬祖後十九年爲宣和六年覺範僧寶傳成請侯延慶作序謂慶曰達摩之後析爲二宗其一爲石頭曹洞雲門法眼宗之然則林間錄之謬覺範旣已自悔其非潛行攺正故曰不宜與商英同條共罰也尊見極是弟非敢苛求覺範然林間錄中覺範口供一一是實特須舉出與千古明眼人共決擇之知邪說所由作耳覺範之言曰今妄以雲門臨濟競者可發一笑只此一語覺範欺心和盤托出矣覺範瞞天造謊於馬祖下增一天王不過欲遏捺雲門謂同出馬駒周金剛罵雨呼風無甚奇特此正後人牽彊謂雪竇顯爲大寂九世孫者一般見解雪竇能甘之耶覺範詩僧不尋向上與張無盡輩依通解會自謂臨濟正宗當時雲門哲匠必有大不肯者此輩忍恥憤然異同創爲無影之譚自矜駭俗之論此天王道悟所由立也前此無所謂天王者有之自林間錄始傳燈載天皇道悟初參徑山後造馬祖重印前解最後謁石頭稟受法要乃居荊州天皇受寺僧靈鑑所請龍潭本賣餅家兒所居爲天皇巷因投出家命名崇信前後章句記載分明淺艸易爲長蘆此天皇語也僧問玄妙之說亦天皇語臨終拋枕子無別爲天王者覺範捏怪緣飾丘玄素碑謂達觀穎論列五家以道悟嗣馬祖達觀何辜受他覺範塗污節度使拋水中閻羅王來拿我此是白馬曇照禪師與他道悟何涉除淺艸長蘆並玄妙之說外更無他語碑文贗作不辯可知入寂之年或云戊子或云戊戌更相矛盾且丘碑已自差違符碑更屬可笑旣云東陽張氏住天皇寺得法石頭則其爲靈鑑所請龍潭饋餅者無疑矣忽云法嗣三人慧眞幽閒文賁故爲此以亂之祇益誣妄覺夢堂艸又謂悟下得慧眞眞得幽閒閒得文賁遂絕一世耶三世耶何自相背謬也林間錄謂達觀引玄素碑考其傳正如兩人然疑信相半覺夢堂又謂無盡於達觀穎處得唐符載所撰天皇道悟塔記據如所論則丘符二碑皆自達觀穎出同時耶異時耶達觀穎在宋仁宗嘉祐間已自入滅距覺範無盡將六七十年使同時有二碑何林間錄中止述玄素但云正如兩人若大觀元年止有丘碑尙未見符載塔記不知無盡何從又於達觀穎處得有符碑豈達觀已歿從鬼趣中與商英相授受耶瞞天造謊更屬可笑矣又覺範旣謂聞人歸登撰南嶽碑列法孫數人有道悟名後人因謂權徳輿撰馬祖塔銘載弟子慧海智藏等十一人道悟其一按馬祖本錄入室弟子一百三十九人當時天皇道悟親從參請原在其列但非八十四人之比古人門庭廣大不分彼此天皇𨿽嗣石頭然未嘗不親稟徑山旁參馬祖傳燈所載幸自井然試取聞人歸登與權徳輿全文讀之中必有辧不得槪從附會於馬祖下增一天王也且唐人渾噩何嘗有法孫之稱稱法孫何止數人稱數人何遽及道悟聞人必不然覺範言之妄矣又曰圭峯答裴相國宗趣狀列馬祖之嗣六人首曰江陵道悟圭峯章次盡載傳燈相國之言曰違宗趣而不守廢關防而不據圭峯答之別說三乘通爲一道又云諸佛有密語無密藏者乃是也且馬祖之嗣何止六人六人之中何先道悟經入藏禪歸海普願獨超都不足據何乃以江陵爲首耶此處無銀三十兩不打自招洪公此言愈不足信矣又謂佛國白作續燈錄以雪竇爲大寂九世孫佛國從無其語雪竇僧中龍也南嶽下徒欲借之爲重不知從上有言先徳山石頭以來傳此祕密佛國出雲門下聞之熟矣其肯上他人丘隴耶龍潭參天皇饋餅話佛國嘗爲之頌有雲南嶽山頭見石頭便歸古岸狎沙鷗漫分胡餅爲香餌引得金龍上直鉤龍潭出天皇天皇出石頭佛國親言出自親口且得以法眼雲門更嗣大寂耶張無盡呂惠卿之徒無忌憚小人本不足責其視雲門臨濟一如元祐熙寧亦欲從中分門裂戶自生障礙覺範誤信遂爾墮其術中一盲眾盲爲可憐憫大川濟禪師作五燈會元祖述傳燈無別爲天王道悟者後一二百年元至正間翻刻誤引林間錄爲作小注今指月錄誤入小注列爲正文更補天王章次皆自覺範一人著林間錄實開疑誤之始余故曰商英不足責責在覺範𨿽侯延慶辧之於卒罪何補哉吾兄勿信其晚蓋也。

又

唐文粹載藥山碑記一通云是唐伸之筆謂藥山亦嗣馬祖可盡信耶今其文已入佛祖通載當亦觀者不之察耳藥山初參石頭後參馬祖猶天皇初參馬祖再參石頭要之同嗣湖南未嘗不入江西之室好事者故爲混亂或由耳食丘符二碑遂有髙冠杜子夏小冠杜子夏之訛可發一笑也百丈是馬祖嫡傳當時名不列於碑記淸規序謂混迹儕伍故祖塔無其名使徒按籍而求則石頭不得有其藥山馬祖不得有其百丈矣碑可盡信耶通載成自晚近益不足據恐好事者又滋口食耳柰何柰何。

與靑原和尙書

三千里外煞有淆訛讀庖莊一書自與天界老人提正家風相爲表裏弟近亦有漆園指通正在剞劂當就明眼人請正也僧自楚中攜一小刻是楚僧水鑑於荊州城中一土地祠僞立天王道悟名色惑亂鄕愚此小說家誤杜拾遺爲杜十姨伍子胥爲伍鬢須故事可發一笑詢其所由木鑑者蓋費和尙孫也就孔氏故居穿地得鐵謂有天王二字其土地祠卽天王土地也天王道悟唐史紀載並無其人丘符二碑都緣僞造五百年影響狐疑當燒焚嚴統時昭然揭出在鼓山老和尙浪杖人與先愚庵老人及嘯峯兄竺庵兄百愚兄遠門兄惟岑兄伴我兄及法門昆季諸方正人語特詳盡卽濟宗名宿從未有言嚴統爲是者當時如南澗靈巖諸老曲爲調停早共有廢置此書之論矣天王名號在在有之四天王巡行人間今時叢林設立庭廡固不獨荊州一處唐明皇天寶十二載康居等國圍涼州帝請不空三藏祈天兵往救有神介冑而至康居遁去不空謂是北方毗沙門天王長子也因敕諸道城樓置天王像天王土地當是昔所流遺不足爲怪又博又天王顯示方藥提頭賴吒天王請洪昉禪師至天供養杯渡和尙與四天王遊戲水中如是者不一而足地中出鐵誠有天王二字亦何預法門事乃欲借此描摹妝成神怪謂是渚宮道悟此可謂癡人說夢矣蓋嚴統燒廢在甲午乙未間水鑑楚人以戊戌還楚住鐵佛寺又三年從天王土地祠種種捏怪不過爲他福嚴畫蛇添足殊不知藏典必不可攺祖牒必不可移諸方善知識必不可混淆當世名公卿必不可煽惑法門正人已有起而辧之者顧中間刻一碑記讀其詞旨殊似不倫前後且不足論卽詆道原尊宿謂是訛書都不足信只此一語何其敢於非聖耶夫道原尊宿非他人蓋韶國師之子法眼之孫於天皇爲第九世於石頭爲第十世當時歷代親承父子祖孫師師傳授從何處得有差訛他家自有淵源自爲譜牒苟使龍潭崇信不得法於天皇則雪峯老漢必不曰自從先徳山石頭以來傳此祕密雲門法眼兩派必不絲絲傳述自云系出靑原且傳燈出自景徳楊文公大年更加刪訂大年宋代名臣非是張商英可比其書千古爲昭自景徳至今入藏七八百年累朝尊信奉爲法寶且西天東土無所差訛而獨於天皇之子石頭之孫雲門玄沙之祖法眼親所自出昧昧相承不深考據有是理乎謂道原爲訛書是景徳傳燈訛也藏典盡訛也一千七百則訛也三藏十二部訛也西天東土盡訛也豈可不爲寒心哉又祖燈籍籍不但道原已也傳法正宗記無異詞聯珠通集無異詞宗門統要無異詞佛祖統記無異詞玄要廣集無異詞僧寶傳石門文字禪無異詞五燈會元無異詞宗鏡錄無異詞以至禪林寶訓古尊宿語錄雪峯廣錄請益錄舉龍潭徳山以下諸名宿並系靑原從無攺易古今拈頌如汾陽昭佛國白無準範橫川珙正覺逸月堂昌白雲端雪竇顯萬松秀楚石琦並以天皇道悟龍潭崇信得法石頭授受井然言端語的不但道原已也宋濂嘗敍五宗始末亦以雲門法眼二宗系靑原下云希遷之學湖南主之其傳爲道悟悟傳崇信信傳宣鑑鑑傳義存確不可易心燈出於元末通載纂自近人並皆依據僞碑支離附會前焚燒嚴統時辯書盈尺亦旣詳且至矣從來議論之是非決於其人之邪正楊大年正人也張無盡敗類也不信大年乃信無盡已是沒鼻孔漢況丘符兩碑全然無據此事三十年前余集生中丞黃元公司理一時喝破海內宗匠目所共見耳所共聞吾祖宗門風壁立萬仞靑原石頭以來哲人代出非可是非增損於其間也老兄聞之當呀然失笑矣荊州去丈室不遠豈能聽其顚倒耶某白。

與誰庵道人

出家乃大丈夫事非公侯將相所能爲遭亂以來吾宗如嘯峯兄藥公兄並是君家世好大踏步向前又吾屬故人夢破仁庵一衲速朽澹圭諸公先後共集獨誰庵有老母遲到祗林今遂棄妻孥攜杖笠居然老禿翁矣豈獨鳥窠吳侍者進號禪流雕龍劉舍人特稱慧地靈山一會事不偶然後來者居上誰庵勇猛精進涉廬阜過曹溪從黃山白嶽歸浩然有得帶了許多七珍八寶衝風衝雨走入雲溪猛可的一撞將森森翠翠的珊瑚樹水晶屏風都來擊得粉碎是他積代簪纓之子心量最大卻也不荒不忙收拾了廣南明珠原打從舊路去只是一件旣出了家便當盡情撇下隨侯明月𨿽也照耀十分你我學道人一總用他不著不如布施了罷誰庵道三十年好友必不我欺我如今和衣脫下赤條條一个窮漢做本等事業背了藥囊向天臺去采藥隨分生涯尋著永明老尊宿在他衣裓下略坐片時待渠文殊普賢向水牯牛隊裏轉過身來大家同唱蓮花落多少是好雲溪應聲道善哉善哉汝去我隨後至也鐵錚錚兩个好漢咬文嚼字過了一生臨末梢頭你儂我儂唱个綿州巴歌羞也不識不見他慈氏菩薩從睹史陀天走向十字街頭討个大光錢逢人作舞他是何等意思布袋頭打開將過去七佛未來千佛西天東土一切聖賢盡情安放里許不許他做聲何況這些驕驕蹇蹇伊傳周召孔顏一班並那秦漢以來弄毛錐子的許多不喞澑生徒在他布絲孔裏探頭探腦再也轉身不來吐气不得又有那常不輕菩薩憑伊刀杖瓦礫劈面相加我只進前贊嘆蟭螟虫尾子負著蒼天悲田院乞兒和他金輪大王揖讓周旋相見盡歡而去誰庵誰庵幾年前披枷帶鎖爲著甚來幾年前東走西竄爲著甚來幾年前悲歌慷慨爲著甚來幾年前蹈空逃影爲著甚來誰庵誰庵古來孝子作佛當是曾參第一仁人作佛當是泰伯第一忠臣義士作佛當是伯夷第一良朋好友作佛當是羊角哀第一誰庵卓卓自命正恐未必作佛雲溪不孝闡提自分不得作佛夢裏亦不想佛做況復習气深重口舌造業再除不來做長老多少年將一个黃面老子有時稱譽他有時毀謗他這豈不是兩舌徳山臨濟罵得他面靑面黃這豈不是惡口說飯不是米做說茶不是水做說世臣不姓徐說麗京不姓陸這豈不是妄言終日裏舉經舉論拈公案弄伽陀這是不是綺語誰庵誰庵把從前細細撿點今日也七子明日也七子一部威鳳堂稿過犯山嶽閻羅王看見不打自招快快點起火來焚卻了好老老大大一把年紀通身摸索起來再沒有一件將得去抵敵他生死的無可柰何走上天臺做个沿臺槃乞兒五百頭老牸牛入他夥伴燈籠緣壁跨過石梁劉郎阮郎笑臉相迎問訊了爲說雲溪道人捎个鈯斧子來略通一綫不久上山紮一把苕帚截一个竹筒酸酸楚楚商商量量不負閻浮提內同走一遭嚙臂相期勿泄勿泄臨行尙有个親切句欲借他葛陂竹杖爲誰庵送行淸風明月十五夜最佳朴齋同來正好兩彩一賽。

與嚴陶庵

好兒郎忽然奪去正思作天問一篇爲陶庵居士雪屈虛空神向前語曰古往今來一座玉樓斷送了多少有名的才子天殆不可問矣三年前到河渚坐語依依自是林下風物與阿戎譚使我心神俱遠乃今何如哉方外道流鼻頭幾回酸楚也老年人宜自愛實實相念因與伽藍約不入闤闠不及近前慰問撫胸而已西河老子硬扯陶庵作侶伴也沒柰何正當悲苦來塡打發不去時但看一句沒意味話頭亦是救急良法勿謂迂闊不近情來勸勉耳。

答嚴陶庵

陶庵根性猛利讀摩詰語便爾點胸會意此番逆境界正佛祖大慈鍛煉陶庵討个大休大歇也人生駒隙𨿽父子至親前後聚首不過三五十年少不得有散場日子只是好兒子又散場得早了些未免一時難割捨耳猛可的豎起脊梁看个父母未生前本來面目將一切愁煩悲苦且放一邊急向二六時中尋卻陶庵本命元辰與他討个分曉尋來尋去到水窮山盡時不但愁煩悲苦了不可得陶庵了不可得生陶庵者了不可得陶庵所生越發了不可得胸中浩浩落落吞並太虛將令郎已逝之魄且送在逍遙園裏與過去七佛隨分度時陶庵坐臥往來都在維摩丈室中與阿閦佛曼殊童子親證不二法門不獨開戶南山說个潯陽三逸也何如何如喫跌抓把泥珍重自愛。

與孫宇臺

褁足不入城不得向太君靈柩前合掌一回念个摩訶摩訶此中耿結門人廢蓼莪說孝子哀哀幾至嘔血在宇臺至性過人不爲分外但酷暑天气爍石流金積哀積勞甚足爲念半年不見想形容衰老許多矣二十年來大家在鐵牀銅柱裏挨身過日惟宇臺更爲冤苦東跑西竄撞著偸兒鬼子劫取家珍連一个住居也被他人奪去全沒了安身立命之處冤家對頭打了幾時窮官司悔气星不脫別人的官材擡在自己家裏哭長裙新婦走入黃泉如今本生阿母徧身紅爛臥在荊棘中不但七零八落窮無立錐抑且母子恩情這回斷絕人都說宇臺才子老天故意磨折他只知其一不知其一多應是宇臺口巴巴的參愚庵禪飲曹溪水十來多年再也不得撇脫佛祖機權要弄斷他的命根把住他的去路活不得死不得看他怎生出身怎生吐气宇臺是个大聰明人應聲喏喏云蒼天蒼天你道有多少伎倆連他佛祖也沒柰何只好道个罪過罪過然𨿽如此不得辜負他一片苦心也須紮掙紮掙誰庵十日前來了十日後又來原是舊時人不攺舊時行履處我𨿽昔人非昔人也天空海闊月白風淸畱幾个不瘋不癲的老白毛兩兩三三說些無義味語亦是大唐國裏一樁奇特宇臺同在里許不得無分切莫做一篇頭陀寺碑文寫幾幅羲之十七帖說我不愧蘇黃無慚楊李受幾个杜撰長老贊嘆贊嘆便結果了一生也白髮生鬢時運遷流人命不常可畏可畏得閒過河渚抵掌一番那時破涕爲笑耳何如何如。

與柴虎臣

終年不相見一肚皮說話再沒處說同學少年幾多零落畱得幾个沒下稍的都走到天竺國中躲風避雨虎臣是毅然不屈的也趕著熱鬧終日地口喃喃念聲阿彌陀佛好沒來由西天十萬八千何不插翅飛了去今日也念明日也念絮絮聒聒頗不耐煩當初劉仲思陶元亮一班扯寬頭巾的值著他義熙之後一个个死屍靈沒處著落有者自謂逸民有者自稱處士仔細想來總沒意味卻悔娑婆世界來這一遭發个念頭從他遠公上山一齊走向安養城中去罷虎臣虎臣腳跟立不穩也只從風倒舵貪往西方那知他阿閦國土廣嚴城妙喜世界幾个老比丘和他無量壽如來扯過東扯過西鬧个不徹雲溪剛在地獄裏轉身還有許多做牛做馬的業帳不曾了得只索頑了面皮且去畜生隊中牽犁拽耙過東的也盡由他過西的也盡由他白眼看伊一上虎臣虎臣一總是个住處揀擇他怎的隨其心淨則佛土淨此土丘陵坑坎沙石瓦礫勿謂不淨安樂國中金繩寶网白鶴孔雀沒有兩般屈屈屈眼面前過不得要去修行如今原走入三塗惡道中倒說淨穢兩般不容揀擇雲溪十分顚倒只因他老禿驢偶可的曾向葡萄棚打个瞌睡夢見个佛心天子兩片豬蹄一隻牛角在空王殿裏蹋徧了劍樹刀山不一時間觀音勢至文殊普賢都向他毛孔裏出現如今佛來也不驚魔來也不恐封狐疥狗總是家親虫臂鼠肝何非一體取不得捨不得直恁麼過時管什麼梵響唐音華言胡語有者道眞歇了禪師是曹洞十世祖勸人念佛雲溪怎勸人不念佛屈屈屈掏數珠的老媽媽念佛來多少時何不插翅往西天去大勢至菩薩都攝六根𨿽只已證圓通三昧不如念取个無念的誰無念誰無生冷湫湫地死水裏浸煞更不堪也虎臣但只管念佛念西方佛念東方佛念四天下塵塵剎剎無量百千萬億佛都打從虎臣腳踝下頂裏脊梁上鼻頭邊處處相逢時時出現到得佛也不柰我何一个帶角老虎吼哮驚人和他東林西林一班老古錐都來總不廝認始稱奇特大丈夫兒爭肯受人囊藏被蓋生則必定生去則實不去不許夜行投明須到有分別沒分別明眼人知之不著雲溪饒舌也湖光十里四色蓮開覿面相逢正好道句阿彌陀佛。

答吳朴齋

今人浮逼逼地好禪好道全沒一點眞實心不過弄虛頭趁髙興體面生涯他長老家亦順口與他胡亂一上訂个方外之交彼此引重是佛法中做名士禪和的一个空套子埋沒了多少性靈唐喪了多少歲月可嘆可嘆朴齋居士從愚庵先師時發大誓願眼面前心孔裏時時有一尊未開光明的古佛安放不開思與雲溪眉毛廝結前在端州時寄書雲溪要於雲溪左右覓一善地早晚共伊說些無意味語此是朴齋居士一點實心此中聚散亦自有數正不知何時得與朴齋鼻梁相對了卻紅瑪瑙山前一段因果幾回憶念不忘於心也陶淵明入廬山李習之到澧陽已成僅事自宋及明六七百年楊大年張子韶輩寥寥數人近代如袁中郎黃海岸諸公共知此意佛是何等人學佛是何等事豈可三家村裏老學究識幾个之乎者也以當平生朴齋具大勇猛的人生平老實不說謊疏狂戇直率意而行此固近道之器參須眞參悟須實悟是曰是非曰非直做到極頭底打開寶藏放出自己光明始信得佛法中有如許受用有如許安閒有如許神奇有如許廣大世界闊一尺古鏡闊一尺世界闊一丈古鏡闊一丈回視他大唐國裏古往今來許多山川雲樹人物鳥獸都來只得芥子大在蟻穴中遊行屈宋鄒枚以下一班嘲文弄墨之徒和幾个喫生豬肉的老道學先生一總束做一團將來丟在一邊豈不快活快活人生百年誠恐易盡得閒須做要緊事隨緣消舊業切勿造新殃趁此時陽不管陰不收空豁豁一个身子自由自在不打起精神究取第一義討个快活膠膠擾擾更待幾時河渚雜錄不必刻但一披閱付汾子若浮若沈聽之荒煙斷艸而已急欲把臂此時尙熱俟八九月蘆花開徧同泛小舟作數日夜語發攄胸臆七月十五夜先從湖上訪參寥子敍幾年契闊趁誰庵在可邀與永夕我兩人說話正少誰庵不得一對老禿翁安置个朴齋居士同在里許奇奇怪怪不妨使人疑著大好拍手一回也努力自愛。

示汾子

得介眉兩札甚喜豎起脊梁做本分事毗耶離城將有厚望不負三年前雲溪喫瓔珞粥時一番辛苦也鹿鹿塵俗祇益困人閉門卻客修心讀書是己躬切要事念詩章襲名譽恥之愧之愼勿復爲也年老衰頹長臥土窖屏謝人事去離親朋四方往來槪謝不報前日如王西樵宋荔裳蔡九葭諸公並是向道之切終不欲一見實實懶於應酬不敢逢人稱善知識熱鬧虛驕博他幾聲贊嘆仔細打算來實是無益不若長伸兩腳髙坐一龕打幾个死瞌睡省造多少業此意汝自知之見我輩舊人須一一爲述近狀閉卻兩片皮一切禪道佛法且付之大海東北流莫須提起況人間世耶筆硯久焚不復向班馬曹劉討生活計一槪應酬文字方外人實非所堪幸饒放了罷誰庵大師未到天臺尙有个親切句要與他說叫他穩定腳跟萬萬不可打入名士禪和隊裏勇猛精進又肯絕人逃世走向石梁舊處尋苕帚竹筒眞吾良友吾敬之愛之他人非所及矣天气漸涼體中平善不必遣人來。

與陳天袚

本法師來言天袚決意離俗且籌之審矣是果然耶天袚少無宦情且久斷肉味曩與道人止宿江上具如此言知不負夙昔然出家事緣化又切怪緣化此事有難與俗人語者聊相爲言之道人初住河渚甫一年與家人絕糗糧無所備及除夕有販夫呼左右索茶鹽錢甚急左右大窘無以應會雪符劉君遣人至送半兩金五斗粟金與販夫粟且支十日明年瓶已空南屏奯公適至坐語移日祇茶湯濕口突固不煙也又一日雪符與顥亭至陸鶴田王雉升及從者十人許攜一囊粟餉余然已無藜藿炊飯久不就客大笑刺舟而去須臾魏美來乃相與拾野菜煮食如是者以爲常是年冬餘乞食江上與天袚俱僧徒已散去嗚呼乞士可爲而不可爲也天袚固廉儉無所復需幹世然矯矯自愛不慣行乞設負販子坐門而呼天袚情有不忍當行乞耶當不行乞耶雲溪頑鈍就食村落間取飯一盂殘僧數輩雜坐而食已不復緣化家人間送米知交過偶一饋遺中間淨裸裸赤灑灑十字街頭一文錢每爲憨布袋所笑道人行徑大率此類天袚知之否耶君家鳳山和尙更自不同日危坐一榻事枯木禪然四大欲離依參木爲命弟子五六人環擁榻前顧左則左應顧右則右應進止抑搔靡勿如意陶然不自知其貧且病也頗不事緣化弟子刀耕火種栽瓜果擷茶薪供鳳山飲食醫藥雲溪口漉漉好說老婆禪鳳山漧巴巴未嘗輕說一字然兩人總窮到十分硬著脊背拴緊肚皮不肯向人緣化嗚呼乞士可爲而不可爲也天袚自審頑鈍孰如雲溪孤髙孰如鳳山已離俗爲僧不得用世間法受妻子供養不得使措大習气扯門生故舊倚勢欺人緣化不緣化天袚必有以內守其髙▆外全其耿介者何如何如乘閒說沒緊要話天袚聞之謂雲溪老漢以己方人雲溪合掌向前道个老僧罪過。

答陳際叔

一病十五日不起正病劇時誰庵朴齋來看便思拱手一別獨不得與際叔數言終懷繾綣呼汾子持筆硯至榻前擬作一書已而復罷誰庵彊余更生余默坐移時冉冉而住今起居食息如平常矣生死到來你我做主不得盡自由他死不異生寢不異覺夜不異晝不著這邊不著那邊便時時安樂處處平常去也去得住也住得符到便行不荒了手腳也儒門澹泊剛剛畱得際叔一人撐住一間大房子昌黎不佞佛昌黎學佛學佛須是有力量人昌黎十二分力量十二分膽識此膝不肯輕屈於人見大顚時於侍者得个入處李習之見藥山兩兩符契昌黎習之總是一般面目而昌黎較難余謂古今來毅然不屈者昌黎任道之眞也際叔半生彊項文章行誼卓卓是第一流不肯隨人起倒余與誰庵已棄儒從佛際叔欲挽之歸儒際叔意中眞實信得儒佛一原無二無別人人從佛不若人人從儒良是良是但餘與誰庵爲其易際叔爲其難際叔知儒際叔學佛眞實於生死海中得大涅槃眞實於閻浮提中得淨佛土昔云來老人臨命終時爲際叔諄諄說法謂此爲凡聖同居此爲有餘方便際叔欣然受持得未曾有於今近二十年種子成熟想際叔夢時覺時晝時夜時生時死時與云來老人不隔一分毫許此名眞佛此名眞儒當世幅巾方領之徒莫不拜其下風趣其末席豈庸庸泛泛依韋苟且之流望黃金寶地輒念西方見樂音樹頭更思東國所在隨人茫無證據者哉余道力微薄空過一生與誰庵爲十條之約勉自訓誡今死而復活已是隔生隔生雲溪艸庵卽屬他方世界俍亭長老卽爲土木偶人吾屬故交惟際叔與一二道流寤寐相從形骸不隔中懷縷縷握手未期勉之勉之努力努力。

柬盟石道人

乘舟入剡拍手空歸此回難得相見從行數輩直上塗山淸水白米飯喫得飽齁齁地只可惜細大法門不與痛說一上謂山主藏頭露尾不是好人還有一問中孚大過都向里許承當老兄何故拈一放一。

與陸麗京

廣南有徑寸明珠曾收得否大庾嶺頭衣缽畱待傳人莫學韶陽老古錐但得一橛。

與顯聖爲和尙

鏡水塗山別開生面祖翁田地飛出一道寶光直到瑪瑙坡前嚇得鳥窠老古錐回頭轉腦也甚奇怪西遁渡江恨不一見若到雲門搊住个烏紗巾莫要放他出出入入。

答東山晴和尙

和尙病有不病者綿州附子漢州姜生生的拿到嘴邊也是自作自受藥方付去文殊自有眼目終不被他善財熱瞞思予兄竟返西山甚妙爭之不足讓之有餘。

答白崖和尙

古調重翻拍拍是令南陽黨子谷應屬前身也文燈老當念海岸家風鼓吹此事江西湖南大家都在里許教渠一口吸盡何如。

答棲霞和尙

不得許州信也是尋常老實頭人從來不敢妄通消息梅花吟頗好髙樓吹笛畱取南枝只恐淸涼老翁猶作境會廬陵之往何日耶由錢塘從玉山行盡可有个末後句要與兄商量商量。

柬南山和尙

蚖蛇戀窟未免遭人檢點別峯相見快便難逢如此作略好只甚好但是髙髙山頂掘了一个萬丈深坑將他鹵莽禪和通身埋卻老兄是何心行。

柬崇先和尙

擬剌小舟從太元問路卒恐桃花笑人臯亭河渚沒有兩般劉郎阮郎任渠去。

答陸麗京

秦時轢鉆在居士身中多少年何不放他一个出路雲溪山月應與故人共之也瑞五自是第一流速來速來要與他成褫个主賓句子。

與江道信

托缽公案只管向大慧舌頭上討滋味驢年也未會在當初速朽兄與兄將東山水上行穿鑿穿鑿試度个消息來大家證據看。

與柴虎臣

中峯道五乳峯前開白蓮禪門淨土是一是二心淨土淨且莫作文字商量祇將趙州一碗茶洗滌肺腑待得肘腋風生那時安養如來在十字街頭與居士斗額。

與應嗣寅

晦庵問母不敬也曾走上他家門戶來遊定夫云世儒破佛皆佛自以爲不然者也居士引掖後學須拈此語示之還有一問雲門扇子跳上三十三天莫須有恁般事否。

答嚴顥亭

一莖艸建梵剎須是賢於長者竭力擔承天臺來徑山去且總由他這里沒跕腳處海萼漸壯天气晴好三兩日盡開也。

與孫宇臺

西泠橋畔公案未圓得閒進山也須了卻淸風明月獨讓野人野人如何消受幾時到吳門一个鍬子要寄到朱明去。

答百愚和尙

華亭鶴唳船子風髙禪者從善權來雲洞水逆流打濕他十八代先靈鼻孔果否聞說泗州大聖今年出塔想是老兄道力所感。

與月涵道人

蜆子和尙在洞庭山裏與古廟香鑪眉毛廝結拄杖子昨夜經過特到虎丘邀他相會定有一場鏖戰老兄從旁喝采何如。

答陳際叔

脇尊者長坐不臥愧未能也枯木朽株無所復用惟退自簡束不失尺寸而已羅近溪臨行大似紙衣道者勿謂儒佛有二途耳。

與誰庵道人

跨虎而出何必龍湖在道人分中不爲奇特也一月不見遣人送米冷灰裏一粒豆子正自不同耳。

答蘭臯侄

一行作吏愁苦萬端才到潼關未爲撒手郭功甫獨匪人哉勉之而已吾出家法衣壞色衣取彼狐貍爲公子裘非所好也。

與樹羅書記

冒病走日中不大憊否日面佛月面佛此旨如何。

與止一侍者

一月十五日不通問吾爲無望子耶夜來好風門前松定吹折矣一夏想不空過知有以愜老僧意也。

與友崖道人

石頭城畔坐斷千差古人所謂難得不相見也入春風雨淒其嶺上梅花都成碎玉言念亡友傷如之何何日舞棹南來逢場作戲在老兄分中依然不起於座耳。

與天目和尙

雪覆千山惟有孤峯不白老兄彊項似之也天寒人寒太覺冷淡雪消後相見何如。

答白雲和尙

塗山一別鷗鳥東西浩渺洪波莫尋靈骨言念夙昔爲可嘆悼接讀法言肅然攺聽石霜末後乃傳九峯巖頭同條獨許雪嶠愚庵門風庶不寂寂矣西溪風雨迷離寒梅冷落土窟久封水深莫渡行將以此自老不敢說向人前也。

答平陽和尙

千巖萬壑應接不暇登鳥道入玄路乃知塗山之髙也子期死伯牙不復鼓琴惠施之亡莊生無以爲質矣先師末後句賴和尙筆尖點出金剛眼睛猶在耶當敬率同門泥首以謝耳。

答王鶴山

陸亙大夫裴林丞相並是一班俗漢禪板蒲團豈獨長連牀下哉含元殿裏觸處知歸親到長安更自一番受用也去使匆遽語不能多。

答楊士虞

四十九年不說一字阿難結集未免老昏矣貧道何人敢以語錄行世耶願居士付之祖龍侍者竊比香林三十棒自領出去。

答陸梯霞

陸修靜陶淵明同上廬山切莫攢眉歸去白粲領到大眾爲黧奴白牯贊般若波羅去也。

答姚生公

南湖一片疑殺靈云𨿽則兩眼睜睜頗爲釣魚郎所笑老僧坐此須到余杭也天臺僧直上徑山不知所爲何事晤寶壽乞問一聲。

與張仲嘉

孝子哭曰哀哀大好一場公案老兄到禹航時路由河渚可得一過艸庵盤桓永夕耶楊無爲之與芙蓉非閒相識也。

與王鶴山

庵中坐禪近得一个北方學者遣與居士相見此中有淆訛處大可盤桓陳操尙書日以此事放在額角尖上當必謂山中野人搔著癢處也別緒侍者口悉之。

答誰庵道人

丹霞剃艸彥和飛錫今得誰庵卓卓千古西溪茅屋半楹寒云十里頗堪共之當分座以待也大偈直追永嘉不徒張拙但子規夜啼鷓鴣春囀楊柳聲中不知是一是二晤時尙需親切一句耳邃延天上再來可奪元度一席相見在近翹首俟之。

答周岱峯

數日以來生吞活剝棒喝交馳別是一番精彩恨不得老龐入座捉敗主人使西江水一時流徧天下耳昨被一鹵莽禪和向鐵圍城中挖縫而出禪牀遂爾掀倒矣飽餐香積待太常再來也。

復曾道扶

鹽梅本自生知白衣須當拜相勉之而已資聖一坐具龜毛拂子兔角杖頭先師影堂至今不遠所賴唱和一室扶起砂盆土窟餘生敢不趣命鷓鴣啼徹當在春深釅茶一碗流水一灣與居士作開懷出世之譚煞彊似子瞻玉帶也。

與誰庵道人

主人公和贓捉敗不妨得人一牛還人一馬攝息待之也靑原米馬祖鹽醬任教咬嚼忽嫌其苛細耳。

示學者

余性本不能容物殊彊之耳與其彊而損己不若孤而自全。

老冉冉其旣及復何之耶毋勞爾神毋蕩爾精。

去矣生徒非吾事也余徳不逮古人願世世常居學地。

嘗見己過故與人無辯嘗覺途廣故與物不爭。

土階已足勿事更治冢間樹下安所得瓦屋哉。

少不喜華侈顚頂白矣布衣艸履吾分也。

一日不作則一日不食對沾體塗足者每爲汗下。

嘗恐言爲垢累行爲瘡疣。

習俗移人𨿽上智者不免目力漸昏不能夜坐然淩晨必起朝來爽气足可怡人。

人無愚賤故吾等夷也必翹翹然下之亦自使彼難近。

昨日事今日已知忘卻。

久居澤畔魚鳥自來親人。

乞食不足恥憎嫌粗惡或飽飯無所事事乃更可愧耳。

宴坐移時更覺心間神曠。

多閱梵夾則名理開豁情貌雅遠。

鄙吝不可有也然侈則易驕逸則易怠。

見異類祇願其同遇薄俗惟恐不厚。

去智與故遂爾中外夷粹入物不驚。

難捨者捨之難忍者忍之久久自然服習。

報報者常相反也勿謂英雄可以欺人。

澤於書卷者略遠塵俗。

皇皇財利庶人恥之已墮僧數爲商賈耶。

道無常形徳無常名愛名迹者俗累未遣。

一粒一盂盛徳久不報不自黽勉何以堪之。

天下之大未有窮矣足不履四海敢自謂己勝耶。

現業就消小罪知懼。

苦不識奇字讀書率未了了年逾五十但以不了了之。

土木形骸正使吝惜百年終歸朽壞何苦不作勞耶玩物喪志惟作書鼓琴賢者不廢余於二事都無所能未嘗不欲人學之也。

無心於事無事於心他人不知謂爲苟且荒忽。

資性有限未能涉道之藩。

不樂以气岸加人故寧爲雌伏。

言語爭勝譬諸口舌得官。

盡日遣放不知舌之非今我之非物。

口不涉事則事與化俱足不近人則人與境遠。

寐不異覺故死不異生所恬然者寐也。

後世誰能知余亦正使不知爲快。

處己卽得柰羣眾何在眾不失其寡。

道絕人荒正恐石頭路斷但合掌謝之。嘉興大藏經雲溪俍亭挺禪師語錄

雲溪俍亭挺禪師語錄卷之十四

弟子智淙智沇編

序記

鄰木和尙白雲語錄序

白雲和尙向化鹿山前拾得个肘後靈符二十年中靑嶂碧巖拈來便用昔牛頭百鳥銜花云居天神送供無端丑拙貽笑方來阿兄年十六七便已眼睜睜地將他神頭鬼面一手掀翻及至上天童入東山踏著鐵蛇豁條古路末後愚庵出世髑髏粉碎公驗分明果然善慧重來這里別開生面尋常有語白雲橫谷口歸鳥盡迷巢分付時人好生著眼。

東山晴雲和尙法華拈頌小序

剎竿倒卻慶喜得个轉身四十九年不妨築著磕著韓盧逐塊打做兩開錯會不少晴雲和尙將他優缽羅華芬陀利華麻三斤柏樹子一綫穿成信口頌出信手拈來乃知燉煌菩薩特地翻經爲他金色頭陀微笑因緣出一鼻孔當時五百弟子人人丈夫無端受彼塗污壓良爲賤這也罷了可可的他方此土許多羅剎夜叉從地獄縫裏劈空走來都與黃面瞿曇眉毛廝結弄得耆闍崛山不幹不淨八歲女子妝妖作癡多寶塔內何物老古錐一往攙行奪市仔細檢點將來放光雨華已自多少狼藉更復如何若何釋迦老子三十棒先自領去了也晴雲和尙漫逞風流个裏橫吹玉笛。

寶壽夢庵和尙語錄序

余住河渚夢庵住禹航刺舟往來可三四十里兩人輒相見夢庵襟期超逸中懷坦粹發長不剪落落殊有致每一過往且歌且笑竟日忘疲山林中語不足爲外人道也我宗自荷玉以還白雪髙吟難爲擬和投子丹霞鼎呂雜陳玄黃並設殊方異躅邁往開來然語錄不多有夢庵和尙過蔥嶺而知歸望乳峯而投契波浮淥水盡愜祕思花落碧巖並參髙鑑入廛寄迹而妙旨散於機杼掩室絕倫而不言司其符契語錄若干捲誠向上之玄津後來之寶筏矣先宗沈密如璞未雕世之學者昧所適從謬白爲黑今得此錄啟昭曠之修途發尊嚴之深扃況彼羣言實所希覯傳之其人宜善保護也。

天愚和尙紫雲語錄序

黃閣簾垂苔生玉殿尊貴一路千聖不傳天愚法兄弘燮理之功勛秉樞密之深旨衣縑十載積代簪纓紫雲錄成君臣道合矣或曰云無定體龍匪常儀不露崔嵬恆籠嶽頂昔人所以表尊貴也洞山不云乎有時鬧市到處文明紫雲白雲是同是別。

天目古平禪師語錄序

古平爲石老人侍者得法於夢庵和尙住天目未幾化去語言具在也新丰一曲和者還希白雪巴歌誰知淸濁斷拂老人驅寶馬以淩空鞭鐵牛而駕海誕生秀實篤產靈苗惜乎劍杳瑟亡蘭催玉折然而巴陵三語旣足生平石霜一色乃矜末後學者覽捲知歸聞言興感始識龍門巨浸逆翻天目一堂千古火盡薪傳矣在昔風驚白月漫憶龍山露冷華亭空悲船子余於古平亦云。

古龍和尙語錄序

鹽官扇子冷地生風鳥窠布毛乘時吐焰先愚庵老人門庭髙峻往往肯諾不全得大機顯大用如師子兒全身歸父古龍有之古龍十載巾瓶盡窺堂奧飛鳶嶺上擇木堂前公驗分明重重拈出語錄具在劍林雪子謀以壽世問敍於余余曰龍潭信龍牙遁皆龍也古龍何擇雪子曰龍牙無眼幾乎埋沒古人親到龍潭當時未免太煞同條生同條死惟命之耳余曰如是哉誕生有父也悔悔雪子曰悔作麼生余曰悔不獲同時識祖。

天寧道和穆禪師語錄序

子期死矣髙山流水至今在也道和禪師爲龍唐髙弟獨朗性靈志行卓絕思有以振起祖道者奄然長逝語句不多昔孫登獨嘯終日無言李耳出關未聞餘響在彼且然況尊貴耶讀遺錄者於楮墨間親見道和雲門一字臨濟三玄並於是遇矣。

淨性紫仙和尙語錄序

斷拂老人秉佛祖威權開人天正眼有个未了公案畱與兒孫紫仙陽禪師向夜明簾外獨運神符寶鏡堂前重穿玉綫能使洞水逆流須彌倒卓贓物具在不可誣也懷淸海公挈杖提鞋有日矣向故紙頭邊搜出明珠千斛室中眞子海公有之昔報恩秀和尙法語偈頌盈十萬言爲法嗣隆公所收歿不復見侍者佛國乃獨振起於時使新丰一宗傳久不滅功在授受非淺耳。

好木和尙西江頌古序

丹霞投子語錄失傳獨頌古尙在自悟空智宏而下分蔥嶺之餘暉繼曹溪之絕響有敲有唱蓋未嘗不以歌詠相髙矣言在乎此意形乎彼或追琢於玄中或遊行於象外嬉笑怒罵皆成文章予奪抑揚無非佛事頌者美盛徳之形容者也言之不足故長言之長言之不足故嗟嘆之嗟嘆之不足故詠歌之當世之人多有未可告語者亦傳之頌古而已矣此西江主人意也是爲序。

恆修捨禪師源流頌序

新丰一曲拍拍古今自鹿門靑州後道出燕云曾不得與髙峯斷崖並驅吳越非佛法有差殊阻於時格於地耳以報恩秀之賢辧驗古今圓悟碧巖直當望而窘步當時門下得一耶律楚材尊重法門焚燒道藏蓋至今爲烈矣雪軒起土窟爲帝師洪永兩朝側席問道髙皇有不答來詞西歸只履之句一時重之及闍維舍利無算方至正以來天魔作舞佛法若存若亡西來一絲懸於九鼎天如楚石至於久彌著者雪軒之力未可誣也今人不辧來源徒以耳食謂少室一宗掃地都盡抑何不深考哉讀捨禪師源流頌班班可見捨禪師爲寶壽嫡子初從斷拂老人剃落已事夢庵石頭本出六祖祖謂曰尋思去因往靑原得鈯斧捨住山亦云。

題泥金法華經後

法華會上如來放光迄今二千餘年徧滿虛空渾然未散我友愼庵居士承佛慈力驀地相逢一字一句皆放無量寶光如佛說法時多寶塔前百千化佛一時並現先是倪文正公得此本於祕府殊獲神應譬如長者一子有大家業悉以畀之不特普門示現不可意計云爾也大通智勝十劫不成龍女獻珠證等正覺愼庵以不思議力佛法現前固知無垢世界寸步不移黃金色相大白毫光輒與衣裏明珠影形注射善哉善哉吾助汝喜矣。

題而化居士西方畫像後

西方在近乎迢迢過此十萬八千長安可到西方不可到也西方在遠乎舉足駐足開眼合眼在在是處處是西方不復遠也西方是有乎癡人前不得說夢妄想極樂厭離此間情存向背淨穢兩岐卽此揀擇是生煩惱西方未必有乎阿彌陀佛現在說法往昔劫中曾與釋迦老子一爲國王一爲大臣發願度生一生娑婆一生西土阿鞞跋致補處稱尊非影響也而化三兄專修淨業往與十八髙賢眉毛廝結寢斯食斯覺斯夢斯語斯默斯動斯定斯念之所結髮而爲形墻壁瓦礫白鶴孔雀鸚鵡舍利時時出現乃至四色蓮花大如車輸常接心目好事者因而圖之傳諸後來當與龍舒淨土同一觀仰客曰火輪垂發乾達婆城盡幻也施諸繪事不已幻乎余曰幻可眞眞可幻也山河大地明暗色空眞耶幻耶西方可眞東方可幻東方可眞西方可幻生可眞死可幻死可眞生可幻悟可眞迷可幻迷可眞悟可幻淨可眞穢可幻穢可眞淨可幻去可眞來可幻來可眞去可幻吾兄而化直出入於死生淨穢去來迷悟之中不知眞不知幻孰是眞孰是幻謂西方爲圖畫可謂圖畫爲西方可接引大士文殊普賢與一幅巾布袍無知老翁呼之欲出是遠耶是近耶是有耶是不有耶請以質之觀者。

題活埋歌

三間茅屋一道神光此龍山住庵語也自洞山見龍山漏泄个賓主句祖禰不了殃及兒孫天愚和尙攜鈯斧子住山向活埋庵自舞自歌傳語他人莫把是非來辧好然𨿽如此藏身處沒蹤迹沒蹤迹處莫藏身若向天目山東畔西畔摸索面門臨濟道的諸方火葬這里活埋屈屈。

漆園指通自序

古今注南華者無慮數十百家略備矣道人何心復取而稱述之不己贅耶曰吾取其說之近禪而爲之解也禪不可說不可解也淸涼判老莊爲外道卽何取外道之言而呶呶曰是如來意是祖師意耶曰百家皆禪也豈獨猶龍豈獨漆吏大權經云老子是迦葉菩薩化遊震旦道家之言曰老聃之師爲釋迦是較著者矣又東土聖賢不如西天外道良馬見鞭影不特殃崛產難五通仙人並迦毗鶴勒諸公傳持正法也善言禪者卽倩女離魂明皇斬閬州守百家小說無往不是況漆園吏耶漆園文章妙天下屈原莊周司馬子長劉安固當與五千言共垂不朽白馬翻經少林面壁可於有字句求之卽可於無字句求之是作者意也郭象注莊不免莊生注郭此書亦云。

雲溪問易序

易之爲書也有言象者有言數者有言理者有言事者餘論易屢矣言之重辭之復每進而愈詳焉雜而無章往而不可極大約輒任胸臆不狗耳目之尙者也雲溪者余瓢笠所遊也二三道侶箕踞科頭揮塵之餘優遊問易或累詞而未終或一言而遂了或據傳或引經或三代以前或秦漢以後意之所至率爾爲言不古不今不儒不墨非有當於聖人之書也好事者從而述之過矣客曰子毀形容棄逢掖非聖人之徒也而竊竊然周孔自擬楊雄作法言不己僭耶余曰余非敢爲僭也余之不能奉聖人也久矣昔遠公居廬山結蓮社與逸民道士相往來暇則講老莊誦周易各從所好余願托遠公以沒世耳非敢僞爲聖人也客曰老莊周孔言人人殊從乾竺學者往往謬其指歸目爲外道子顧何見而左招柱史右引漆園且抵掌龜龍稱說堯禹也余曰人尊師說家定一尊儒以佛爲異端佛以儒爲外道是燕人責越人之舟越人憎胡人以毳也伏羲黃帝卽何敢斥之曰外道哉孔孟老莊奉羲軒以爲歸終身守其師說者也余何厭之有耶客曰子譚老莊則扶掖恆河比擬少室固已徹其籓籬合其樞軫絕兩家之異同矣子登髙座說第一義間引百家偶及周孔援儒入佛往往有之今問易數千言六合之內六合之外靡不兼及而獨關蔥嶺於不言置迦文於勿道豈亦有指耶規規焉奉一先生之言不敢意爲出入耶余曰余意亦各有指也儒者好爲異同峻爲之防而未敢浸淫其說也且羲文周孔言無不備矣以經解經卽何所不足者豈必取信於迦文更端於蔥嶺耶語之至者不能筆之於書其淺者又不足道也客曰知儒學佛聞之稔矣羲文周孔豈無合於佛乘者子顧闕而不言未可以爲信也余曰羲文周孔皆佛也余嘗以不言言之顧悉數之未盡也客曰何也余曰伏羲畫卦一手指天一手指地也太極圓相也太極以前不容說父母未生也黑白正偏也河圖洛書以字不成八字不就也中五三點也摩醯首羅亞一目也一而二二而四四而八五時說教列五位具三玄也六十四卦三百八十四爻千七百則也一一口乂四料揀一四二三四賓主也參伍錯綜六六三十六九九八十一也天地水火卽地水火風也法象猶法界也牛馬龍魚龜蛇鱉蚌十二類眾生也藏往知過去也知來知未來也天神人鬼四禪六欲餓鬼畜生也原始要終生從何來死從何去也精气遊魂前陰絕後陰生示輪轉也變化者身上出水身下出火男子身中入定時女子身中從定出也羣龍無首玉象騰空也萬物化光飛光三界也天地之心覓心了不可得也不耕獲不災畬禾稻自生不由稼穡也行人之得邑人之災二祖鄴都師子白乳也載鬼一車是獨影境非帶質境也乘龍禦天文殊普賢大人境界也寂然不動感而遂通惺惺寂寂寂寂惺惺也艮其背不獲其身無眼耳鼻舌身意也行其庭不見其人無色聲香味觸法也齋戒神明波羅提木叉也神武不殺不殺生也通晝夜知幽明故夢覺一也父乾母坤多生父母也易知簡能無邊剎海不隔毫端十世古今不離當念也天在山中火在天上十法界無不兼也吉凶悔吝報應彰也明得失之報果報不可思議也遏惡揚善眾善奉行諸惡莫作也嘿而成之不言而信棒喝交馳左匝右匝也不疾而速不行而至空手鋤頭步行水牛也八卦象告爻彖情言無語中有語有語中無語也引而伸之觸類而長之八萬四千阿僧祗那由他不可說不可說也悉數之何能盡哉客曰如是乎如是乎儒者讀其說而不察其理禪者信其道而不審其言故儒佛粗也微子之言無以發吾覆也子言辧矣二篇之辭何有及有不及耶余曰有問則答無問則捲舌而退問所及者及之問所不及余故未暇及也且前此有言矣播之篇章形之楮墨者余未暇多舉也客曰施孟梁丘以來言易者多有或言象或言數或言事或言理子胡所安余曰余非古人余不敢有比於古人也余學佛者也其言或近於佛或不近於佛余亦不得而知也請以問之天下後世之人有志於聖人之學者可也。嘉興大藏經雲溪俍亭挺禪師語錄

雲溪俍亭挺禪師語錄卷之十五

弟子智巽智兌編

愚庵先老和尙行實

老人諱明盂字三宜結室西湖號愚庵適與古會因稱焉本錢塘丁氏子生而魯鈍八歲不能句讀獨嫻梵唄卽與羣兒戲喃喃佛事過塔廟必前作禮年十四斷肉味志離俗詣雲棲禮蓮大師爲說優婆塞戒歸持佛號四五日佛聲累累從唇吻間自出見樹林水鳥如所謂西方者移時不去云兒時禮普門十二願壯盛乃益虔飲淚含悲達旦不瞑學那伽定炷香輒彌晷禪者叱之謂久視無益縱歷塵劫何由悟乃令看髙峯主人公閱三載因聞龐居士語有省作偈云鐵牛善吼木人會走心境如如打个觔斗會眞寂聞大師入東城師往謁求示復令參趙州無字師受命私念曰禪有二耶憨大師至徑山師亦往叩問答次異之語左右曰初生犢子不畏虎此其人也未幾入眞寂求度時年二十投一善監院爲近事男一布中單充圊頭備極勤苦及冬無被旁僧以衣進不受頗用餘閒爲他人訓詁或引經論娓娓不輟第一座見輒呼某甲及進前無事輒曰去師被抑挫愈憤發一善監院旣早歿聞大師爲師剃落已二十三歲於是博聞彊記本參外多讀儒書頗爲聞大師所斥師斂念就嘿中夜獨行觸桌角大徹急詣方丈丈逆而問曰汝悟道耶師曰道卽不悟且喜捉破趙州丈曰趙州轉藏如何是那半藏師曰不值一文錢丈曰勘二庵主節目在甚麼處師擬對丈與一掌師作舞而出隨有僧問香嚴上樹意旨如何師拍手三下又僧問髙峯四句中一句是那一句師曰是第五句僧曰如何是第五句師曰小鬼挨磨金剛解鋸聞大師適有金陵之行師入越詣雲門參湛老和尙先是老和尙遊省會師往見請益尙深加督誨詞旨並厲師心儀之故再往入堂約不語戒歷七日值老和尙開示次大聲云放下著師出眾一笑尙問懷州牛喫禾爲甚益州馬腹脹師云笑煞露柱又問樹倒藤枯句歸何處師雲長江翻白浪又問萬法歸一一歸何處師云小月落孤峯尙復命作偈師口占云石傘峯前玉一溪逢源那識動舟迷尙揶揄師拂袖出復云落花無限春山暮就路還家聽鳥啼後入室尙問一口道不盡句分付阿誰師云問典座去更命作狗子無佛性頌遂承記莂爲曹洞三十三世時座下千人多諸方耆舊師僅二十五歲受杖拂一眾驚異臘八日始進比丘戒明年爲參頭西堂某以師年少頗易之師坐卽不下單歷五六時凡香七八炷始出定卽立次亦香三四炷不欹眾愈驚嘆明年爾密師同遊住梅花庵師每向巖林宴坐竟忘返或攀樹而寂或坐茶竈下不起密師益厭搖撼者久之已而去明年歸眞寂禮聞大師且怒且罵不許見謂黃口小兒何等敢裨販老僧耶師進前一拜竟出攜瓢笠徧參與石雨師約入楚會於黃由吳淞涉金陵乞食村落夜宿古冢間人不能測路旁茆屋有老僧可八九十師入問茶僧目視茶鑪師指樹上瓜云是得食否僧云畱種師云先種何來僧西指云那畔那畔師云是種穢雜僧云請佳種看師拱手謝茶僧亢聲云魔子回八寢處不復見迹其人蓋獨居三十載矣抵黃州謁無念師值其怒詈師曰南泉斬貓意旨何如念揮尺云我殺不得汝耶師曰殺卽任殺斬貓事畢竟如何念連揮數下師拍掌出歷半年石師始至雨人者更相丐食或寒則藉艸倚背而坐以爲常於黃得淡然師指一隙地度夏鑿土運薪且忘倦一夕賦詩遽別去詩曰白茆之屋鷂峯之麓幻迹天涯胡爲碌碌師時方病痁單衣獨行數百里度追者不及乃宿晨復就道歷少林至初祖面壁處經黑龍廟有龍王入夢事頗幽怪不錄病起祇餘白骨更號白骨道者止路旁施水或施茶明年達京師寓柏林有以法華請者師不辭及登壇多說老莊鴻烈諸外書並講楞嚴聽眾愈集畱京師五年所居爲東城傳白骨講遊西山有樹畱春去烏雲壓晚開花之句士林慕之僧自會稽來者傳雲門和尙且辭世師於是南返畱詩別曰云辭雙鳳闕麥秀五陵秋蓋讖異也歸雲門始哭眾請小參舉石霜徧界不曾藏語因云大眾不曾藏東風搖拽柳絲長紅肥綠瘦紛紛蛺蝶度危墻燕子雙雙繞畫梁遂作彈琵琶勢云漫剔銀缸夜深獨自理宮商喝一喝下座問答次往往驚懾莫敢攖鋒入天童跨門便喝童嘿然師云停機佇思鬼家活計卽出旁僧云錯過了也師隨喝云陣後興兵復整衣進人事童乃命茶師請圓戒童諾師隨問云如何是無相戒童便打師云久知有這一棒拂袖出時惟一師在側進前扭住云如何是這棒落處師與一掌一亦掌師云瞎漢亂做復與一拳各休去是冬受具足戒明年眾請入顯聖講華嚴論明年葛屺瞻太常請住龍門龍門居翠微之巓一嶺九曲民俗稍遠師至芒鞋短袂負薪而鬻學徒競集上堂森羅萬象一法之所印龍門坑裏三條橋鸚鵡峯前九曲嶺猢猻慣上樹蝦蟆跳入井還知一法麼兩段不同收歸上科未幾辭去太常畱者三四至師已渡錢塘還會稽矣明年陶石梁國博祁世培中丞等請赴樊江上堂無縫塔蓋覆官家喫油餈難瞞土地三世諸佛有智而沈下寮黧奴白牯無徳而居上位直賤非賤直貴非貴總不若露柱燈籠善於和會卓拄杖云此是無諍三昧未幾復赴化鹿化鹿本葛洪舊處祁季超明經讀書其中從師問道輒契入至是請師住山畜一白驢往來師躬執勞勩驅牛負鋤雜儔人中不可辧禪者至擬問師策牛而返禪者惝恍遂去師居山旣久因取古今語錄略爲刪定名法炬錄若干捲時顯聖久虛山陰士大夫咸詣化山請主席師受請入雲門拈香上堂西風一夜好雨古佛過去久矣獨有文殊普賢特地較量彼此禪和子禪和子爲甚東倒西起顧左右云老僧罪己上堂八十婆婆舊話頭買些脂粉賣風流招人譚笑惹人羞只得無言下翠樓以被掩面踴身下座入室次舉趙州柏樹子覺鐵嘴話一僧才出師便打僧掀翻香案師直趁出一僧云趙州狗子被某甲打死了也師云趙州道我在靑州做領布衫重七斤是甚麼意僧擬議師云打死狗子還我骨頭來僧無語師打趁出僧問萬法歸一畢竟一歸何處師云我淸早割菜晚上擡水那有間气力與你們纏僧無語師云菩提薩婆訶一僧禮拜師云還委悉麼僧云香煙與和尙道甚麼師云朝打三千暮打八百東家杓柄長西家杓柄短還有話會也無僧擬議師便打一僧禮拜師云錯僧一喝師以杖作呈勢云此令合上座行僧以坐具打圓相師搊住云何不道將一句來僧云恐成狼藉師連打云一个紙老虎一僧才入師轉身背立僧亦背立師趁出方是時眾可萬指雲門鑪韝爲吳越稱首師每食必隨眾身先操作寺無廢舉自癸未迄丁亥五年度僧累千百人秉戒者數千人請益者萬人開悟者數十百人得法者十餘人建新方丈立祖堂爲西方殿藥師殿玄路堂集云堂及西樓西法云房采汲寮矩度悉備中間𨿽一至徑山掩關安眾僅半年卒返是時兵燹侵擾法社荒蕪師道力所加人天擁護禪講之隆無與比也丁亥謝顯聖歸化山明年過佛日小參陶淵明飲酒蘇子瞻臉紅棕鞋竹杖自西自東籃興最愛秋光好歷編桃花楊柳風冬結制宗會小參新丰一句當陽道破不涉唇吻已成露布細雨蒙蒙黃花滿路打失衲僧鼻孔忘卻邯鄲故步古鏡臺前幾多錯誤顧大眾云露明年入眞寂說梵网經上下卷夏寓西湖瑪瑙求孤山圓法師塔得舍利更新之辟瀕湖地爲瑪瑙前埠因廢址築室一區自號愚庵奉母時母章夫人已七十志出俗師度母爲尼置小力奉左右師住愚庵自此始明年請再住顯聖師自庚寅至嘉禾主梵受梵受古資聖遺寺師至力新之小參雨後遠山風致美窗前紅樹看花萎樓頭淸夜洞簫聲月下相將步煙水委不委切莫蹉過棚頭傀儡及是復有顯聖之請明年赴普明小參桃花人面柳垂靑綫春暖暘暘終日打眠無厭又被眾居士催逼到這里來要我說甚麼金牛飯趙州茶雲門一箭其柰學疏才淺老人家久弛筆硯怕與諸人相見髙聲云侍者行童捲起簾來放進那一雙孤雁明年還梵受小參好休休去不休休白首登科戀墨裘黃菊謾誇霜後色白雲紅葉滿荒丘舍利弗沒來由劍去徒勞更刻舟果然世系金輪子豈肯要功萬戶侯明年主梅墅結制度夏寓山會稽之勝爲吼山山陰之勝爲梅墅師嘗一過吼山再住梅墅復畱寓山蘭亭九里龜山偶一托迹備道法之隆矣明年詣博山返常山入西寺著摭古頌節粹錄並淨土詩方是時福嚴費隱師攺傳燈錄爲嚴統師著明宗正訛錄載祖牒甚悉諸方韙之能仁南澗靈巖頗往覆相折衷共知嚴統之誤也明年遊五泄還山陰抵湖上吳中士大夫請主珠明珠明舊本佛剎攺公府廢爲瓦礫師至巋然寶坊金碧輝映緇素駢集左右常一二萬人小參諸佛出身處蘇臺水上行朔風自北來殿角生微冷淸除荊棘林幻出祇園境日射風窗鸞鳳鳴月髙霜瓦鴛鴦影彌勒道場鬧市叢中梵王宮殿福城煙並鐘磬笙歌黃梁喚醒向十字街頭出賣雲門胡餅良久云領小參朝朝日出朝朝雨細艸沈沈杏花如許反舌新鶯啼在深林裏好一似織錦天孫絲絲縷縷徧乾坤總屬朱明院宇慚愧殺達摩胡子師說法無虛日暇則與諸方老宿及吳中名士往來賦詩遊洞庭諸山別有記明年由梵受歸錢塘隱集福半載人雲棲掃塔冬結制萬松小參豎拂子云向這里構得撩起便行顧左右良久笑云恁麼則老僧誑謔你去也新羅國裏譚禪濟濟英賢車馬駢塡拄杖子飛上三十三天癩蝦蟆做了月裏嬋娟碧海淸光萬古懸一似水銀潑地大也圓圓小也圓圓鳳凰山下好因緣步步襯靑蓮阿呵呵說向人前不直錢明年赴福臻示眾乾坤之內宇宙之交中有一寶隨處逍遙華嶽山崩壓斷了天臺石橋寒山拾得有命難逃普化木鐸志公剪刀歸愚庵小參遠山如黛野水碧波淸漾邪橋隱隱聽雞鳴村捨艸籬門巷鷺鷥刷羽蘆汀徵雁數聲嘹喨風中簫笛短長聲夜來月自凋桐上政黃牛橘皮湯止渴懶殘師芋香無恙發長藉艸坐南薰白眼視公侯卿相愚庵老僧船子和尙堪笑个不喞澑漢擯出院又罰饡飯小參山悠悠水悠悠得休休且休休何必重參舊話頭煮新茗對滄洲你一盞我一甌消卻胸中萬斛愁桃花日暖春光好明月東風十二樓君不見禹王脫衣而入裸國孔子微服以過商丘君子素其位時哉不自由僧邪俗邪儒邪佛邪胡邪漢邪天共白雲曉水和明月流喝一喝師天性峻爽英邁不羈每引端師子政黃牛泉大道以自托𨿽屢踞獅座髙建道場往往負泉石之志歲甲申乙酉卽說法不上堂住湖上十五年罕至城市攜小舟危坐終日或自爲櫓棹放之中流竟夜忘返客至見鮮衣怒馬輒避去孤兒乞士相往還甚善也師童幼卽操至行年二十持律如老頭陀及今已六十餘不習人間諸嗜欲事小時奉安徳遺誡安徳不知何許人其言頗近黃老以靜退爲宗葆眞任虛不與俗競故終其身洎如也獨喜放生臨湖築小池旦晚攜錢米就漁人買魚或蛇鳥蚌鱉至者輒買卽窘迫以他物償全活無算士大夫樂與之遊皈向者愈眾母比丘尼旣老年八十餘一夕合掌化去師孺慕不衰號呼累日夜目盡腫明年亢旱走烈日中禱雨雨隨至已而病損明師坐臥小樓嬉笑自若嘗自制年譜並遺誡水葬醫者至卻之卽饋藥勿受靜坐或彌月年六十七無疾而逝三日前召諸弟子至牀下與語曰吾某日某時當去語畢不及他或請末後偈師危坐嘿然期至弟子曰師今日無異安得逝耶師曰看老僧登場一笑遂瞑師生於己亥八月十三日未時歿於乙巳十月十一日巳時世壽六十七僧臘四十四弟子傳法者三十人傳衣者二十人居士傳法者數人奉全身塔雲門顯聖之陽語錄十二卷雜著二十卷先後行世師嘗曰吾恥近世禪者髙心空腹不明一經故勞勞講席實不得已他人以語言目我失之矣應機接物有古雲門之風卽動止諧謔無非密義及左右私請固甚祕不以示人也內本嚴重外示優容喜怒常不可測卽所親一事偶失終身不之齒矜愼大法不輕畀人豪貴者請乞不可得志在隱遁莊莊曲盝與逢掖者俱𨿽華要非其好矣法席徧江左老並棄去獨以愚庵終其身學者稱愚庵愚庵方古尊宿傳於世。嘉興大藏經雲溪俍亭挺禪師語錄

雲溪俍亭挺禪師語錄卷之十六

弟子性廣智凝編

志銘

妙覺準禪師塔志

李君自銘得法於妙覺準禪師師歿十年而李君猶思之爲師狀介晴雲和尙向余乞志余與妙覺同師爲法門兄弟顧先後相去不謀面讀李君所爲狀乃今知妙覺不敢以固陋辭矣師諱淨覺字三立宛陵劉氏子投東山剃髮年十八南遊多所參請因讀楞嚴知見立知卽無明本嘆曰古人作破句讀且受用不盡我何爲滯此耶遂詣徑山見雪老人看生從何來死從何去又造磬山入雪關於髙峯百年三萬六千朝語打失鼻孔進天童受具過育王隨至龍潭機境相扣有黃鳥數聲陽生寒谷之句育王以衣授之時愚庵老人闡法三江師往謁因說法華次問云曾未放光已先入定法華作麼生說老人云昨日方丈道个甚麼師雲月來云去處翠幙不遮燈老人云這一棒也少不得進云透出淸波宮商別調老人云試彈看師一喝老人云見了進云幾度霜天明月夜坐來覺得五更寒老人說偈囑曰鏡打破也卻好相見東湧西沒日面月面遂付以大法是爲洞山三十四世師得法後愈益弢晦遠隱桐川爲水邊林下計而是時李君自銘適於狹路相逢親遭蹴踏且敲且唱道出非常畱桐川東山者數年妙覺寶坊巍然而起土人夢金甲神執盾循行若有所區畫者又老僧攜杖入門須臾不見室中懸讖多近神奇蓋非意所測也未幾示疾化去語錄一卷弟子得度者若干人師嚴毅莫敢犯獨慈於應物言論娓娓不倦白刃迫之不爲動羣盜革心胥吏皆知向義歿旣久而人惓念之如一日也。

銘曰。

馬駒有言日面月面打破鏡來與汝相見水上東山雲門鐵扇龐老重來拈起玉綫臺山會齋牸牛應現石女彈棋木人說劍兩个五百合成一貫

溪巢瞬禪師塔志

尊貴一路千聖不傳寶鏡重開溪山現影惜乃泥牛入海倚斷白雲葦葉渡江追翻只履同條旣死有恨何如溪巢和尙諱淨瞬字一機桐鄕沈氏子童年卽念生死事大嘿自思惟投覺王寺剃落秉具謁月巖師請益示以三不是語尋叩東塔參石雨大師有省越日呈偈石云死了燒了何處安身立命師云一任做驢做馬石連棒打出自此疑情愈逼七日後正悶極時偶觸他語不覺失笑遂依龍門畱佛日更謁愚庵老人老人垂語云有問有答盡是鬼家活計未開口前道一句來師云要頭截取去頌斬貓話云我有一機瞬目視伊若還不會別喚沙彌獨羨趙州老陽春和得齊老人深肯之隨至雲門命爲第二座一日偶他出歸垂問云我昨日不在爾輩因甚竹院裏閒行師遽應云和尙到處某甲亦到遂付以衣拂小參云風送魚舟趁落霞阿誰攜手步平沙斷續樵歌蒼藹裏咿唔牧笛隔籬笆一對鴛鴦虛空獨立一雙孤雁淸影交加遠山潑翠連云碧霜葉紅於二月花猛回首暗咨嗟途中多少未歸客流落在天涯又雲門門一切境回互不回互回而更相涉將西湖水注入耶溪耶溪不知把石傘峯移置孤山孤山不覺東長庚西啟明南斗七北斗六祖師趁出牛欄瞎驢闖入佛殿舌嗅鼻嘗眼聞耳見不爾依位住羣峯卓卓云漢無聲萬竹珊珊淸光有韻春蘭秋菊不失其時岸柳江梅各得其所鐘中無鼓鼓中無鐘諸昆仲會麼良久云靑莎白鷺如綿破曉烏鴉似炭金牛鐵角堅黑犬銀蹄爛癸巳寶壽首眾乙未普明首眾師應機迅捷慧辯弘通電掣星馳了無凝滯四方學者攝息趨風然雅抱沖和賦志謙退卜樗裏晦迹未幾入河渚閱藏卓錫溪巢破衲僅完粗食不飽如是數年緇素式化累石庀材俄成精舍暇則蔭嘉木疏淸泉憑弔古人歌詠自若問道者履滿戶外云興瓶瀉略不停思住溪巢掩關三載壬寅冬啟關說法畢忽云大眾看看船子和尙來也湧身以杖作搖櫓勢髙聲唱雲山蒼蒼水茫茫飄飄一葉泛滄浪白蘋風送蓼花香漁歌聲漸長夜靜水寒魚不餌滿船明月空載過橫塘倚杖良久云誰知遠煙浪別有好商量聞者知其遊擲虛空不久塵迹矣已而示疾化去弟子智化等請余爲志。

銘曰。

重泉吐潤皎月舒光湘潭塔影傳彼南陽坐安樂國到白雲鄕面門出入若存若亡藹藹翠柏依依綠楊三更旭日九夏玄霜烏雞嘹嚦白牯疏狂金牛起舞木馬成行人琴未渺古徑回塘廣陵曲調漁父滄浪君行且迫有語勿遑末後句子仔細商量

林峯鏡愚慧禪師塔志

師諱淨慧字鏡愚與其兄離愚並得法於弁山瑞和尙父母兄弟志出俗蕭山樓氏子也蕭山去越州稍近自雲門道法傳五六十年人知向往師童丱慕道謁密舟師參本來面目已謁瑞和尙求示尙便打師忽悟去遂投出家侍丈室進止肅穆執勞役靡怠由顯聖迄弁山多所翊贊弁山老人極嚴峻不與俗偶師久侍老人怒詈或不堪甚加楚毒師一無所迕也從之十年益增進法門曲折無不畢曉乃授大法爲曹洞三十四世老人旣遊崆峒師歸越結茅道林頗恣幽討又父母春秋髙𨿽出俗非子不養師性純孝二時幾杖必躬親無倦未幾主弁山說法如雲爲道俗所重論者至比之云居膺禪師不虛矣三年竟去歸道林道林已成寶坊邑士大夫請師揚化師芒鞋短布與眾庶同操作牯牛一頭且耕且牧不敢以知識加人年六十餘逾勵嘗語眾日地藏種田博飯喫百丈開田說大義我抑何能但钁頭邊不忍廢卻聊畢吾事耳卽沾體塗足披袈裟上座問者云興答者瓶瀉並古人法要得未曾有緇素乃益駭謂東越四五十年自雲門以來誠所罕見故曁陽蕭然之間奔走輻輳言道席者莫不以林峯爲首稱也師天懷朗易內外無不可窺執節素醇謹與人言惟恐不及慈以育物恕以及人勤以迪躬儉以表徳無智愚賢不肖遠近男女咸奉師爲古佛云居無何示微疾化去師歿一年弟子智湘等奉全身塔於林峯兜率寺之左丏余爲志得法弟子十人語錄十卷行於世生年卒葬具如別傳系以銘。

銘曰。

睦州織履適任天懷種田博飯本分生涯自古在昔道重鹽梅奉君順父玉殿蒼苔踞座說法如霆如雷一旦化去辦愚癡齋但恁麼去更恁麼來我瞻林峯於焉徘徊

樗裏保寧端實嚴禪師塔志

師諱淨嚴字端實昆山孫氏子幼不茹葷志出俗父母不聽年二十逃去父母追及之度不可脫取路旁石投水中父母已疑其死竟得度依廬山西竺師剃落參顓愚求示愚云觀世音菩薩將錢來買糊餅卻是爲何師云某甲未出廬山早知有此一問愚震聲喝師有省詣化山受具過越州禮爾密和尙舉女子出定話師酬對頗愜入愚庵老人室老人垂示舉帶月荷鋤歸處處花狼藉語師云和尙花狼藉某甲親收得老人頷之一日上堂師出眾繞一匝老人云者是山僧二十年操履用不盡的師云恁麼則隨緣消舊業也老人休去後承記莂師謙讓老人云只向钁頭邊覓取一个半个畢汝事矣隱樗裏誅茅及一載夢異人指建梵剎已而果符寶坊成稱保寧禪院師不立文字惟勤操作聚徒十餘人參究本分執勞役供眾僅食殘剩偶鳥鼠爭食師分飼之每食輒並至以爲常緣畢化去先是一年治普同塔於保寧之右謂眾云來年是日吾當歸骨於此及期無疾忽對眾一笑而逝闍維入塔正去年此日也弟子智起乞余志。

銘曰。

投石入山鳥鼠分粒相從懶殘志在伏匿樗裏塊然一花狼藉化緣告終髮齒而別

天寧休山炬禪師塔銘

嗚呼已矣湘南潭北誰問耽源臘月蓮花空傳師叔同條生同條死能不爲之一言耶師諱淨炬字休山別號壑庵得法於愚庵先老和尙屬曹洞正宗三十四葉出世住秀州天寧造毗盧寶閣垂成而歿歿有偈偈曰玉肌劈破影團團石女憨歌舞翠嵐千古無人知此意好將消息問南泉嗣法弟子智斌等五人語錄四卷傳於世奉舍利入塔塔有志禮也師錢塘華氏子幼秉戒出俗依寶壽石雨和尙入室者久之雨歿依愚庵老人遂得法住天寧上堂有云對一說煙雨樓頭好風月倒一說無限秋光齊漏泄銀蟾影裏桂花飄天香閣上風流客顧左右云阿呵呵識不識處處撞頭並磕額卓拄杖下座又端午上堂有云一二三四五達摩不識數處處競龍舟家家懸艾虎堂上貼靈符喚作五月五白米驀頭包靑若通身褁咬著不知恩從頭皆錯過惟有葵花向日傾笑看蒲葉當風舞良久云苦又結制上堂有云擬結通身白汗流直須撥轉一絲頭一絲頭上通消息大地山河鏡裏收大眾天寧一往一來無解無結任諸君周行闊步自由自在更不著撒沙在諸君眼裏逗到今日沒柰何只得循例打哄開个現成鑪韝向冷竈裏著把火驀豎拳云幹三連放拳云坤六斷一拂云震仰盂置拂云艮覆碗連拂兩拂云錯亂陰陽憑誰打算凡應機接物來往縱橫不可軌度住天寧六年跏趺而逝先是結庵湖畔一丘一壑聊以自娛與髙人道士游泳嘯歌備極方外之致佐先老人住朱明嘗爲秉拂老人付法偈有云掉臂過三關蹴碎鐵門限隨處念伽陀朱明一枝箭蓋深許之也師天懷俊爽英辯不羣又復嚴淨毗尼動止有法自兒時習爲跏趺卽喜梵唄蓋夙習也系以銘。

銘曰。

燃燈影裏翻身毗盧頂上結舌不妨放去收來贏得雲門一橛歸去也笑不徹獨角蒼龍當時拗折畱取个空潭落月

眞歇祖師祭文

嗚呼雨枝嫩桂祖道綿延靑原嗣起石頭並傳荷玉在後新丰在先芙蓉投子哲人出焉昔在中葉篤生長蘆秉吹毛劍懸肘後符奉君就父百諾千呼我方爲主人方爲奴時並茂者有天童覺自具語言何必棒喝五位三玄獨觀大略惟大慧杲與兩人合髙宗禦宇太后北歸崇光顯孝金殿巍巍帝師眞歇自長蘆回鑪韝始建如霆如雷轉位轉功於玆始說玉蘊荊山紅鑪片雪畢竟如何老僧齒缺照盡潭空歸根墮葉湘南潭北黃金一國疏山倒屙蓮花簇簇宗風邈矣獅弦不續崒堵僅存仿佛阿育劫灰飛起塔戶重開赤肉團上六祖再來眾庶稽首啀啀喍喍波斯赤腳此焉徘徊光啟後人種苗去莠爲靑州辯爲萬松秀洪永之間雪軒振袖鐘鼓空王在帝左右壽昌雲門我宗競爽大地星馳中天日朗夜月松風灃陽昱晃五百年中開來繼往眷言祖徳此山之巓進一缽飯奉一勺泉春花灼灼春艸芊芊目前無法意在目前尙饗。

祭東山惟岑和尙文

嗚呼玉龍云靄金鳳塵霾寒光炯灼夜月徘徊伊岑和尙實惟楚材東山西嶺具大根荄一擡一搦一拶一挨庭前位正簾外班排入枯木室就古鏡臺六踞獅座門扇兩開巍巍堂堂雝雝喈喈三種絕迹一句全該石傘峯下靈木新栽若耶溪畔鏡水濴洄爲芙蓉楷爲天衣懷夫何寂寂古殿蒼苔慧花未萎金風早催洞上家法畱愚癡齋旣當處死就當處埋直恁麼去直恁麼來腳下撩起臨行俊哉彥從不會推啞妝呆云居順世祖業生涯石霜首座冷廟寒灰瞎驢滅卻吹毛弄回生死古岸往來堆堆只履歸去殆莫可追大庾衣缽傳自黃梅老成凋謝云何不悲西乾紐解東震道衰琉璃明月猶在空階黃金一國爭受塵埃日輪夜靜流照埏垓末後句子岸柳庭槐嗚呼尙饗。嘉興大藏經雲溪俍亭挺禪師語錄

雲溪俍亭挺禪師語錄卷之十七

弟子智湛智曙編

疏引

萬壽修水陸道場募疏

梁武修水陸於金山商受諸臣並得度秦莊襄王範睢穰侯白起王剪皆乘善力出離苦趣見於世典者可考也或者謂放光彈指他獄都空何必獻花酌水始名懺摩翻經吹貝乃稱薦拔嗚呼噫嘻非通論矣剎那剎那在鐵圍中間來往朝出則暮已入此出則彼已入是以陸盡七金水由輪際遊滯之類轉多波叱之音未絕譬彼聲靈淒愴不可不存於心壇墠郊廟不可不設其祀如來盡彼慈力眾生同與悲仰甘露無窮烏容已哉禾中萬壽寺者修法海之儀文以水陸爲佛事鍼咽鼓腹承寶炬則知歸銅柱鐵牀聞鐘聲則息苦出無明殼度生死流於是乎在若乃華林之馬脫其哀鳴長平之魂輟其愁嘆區區所聞不但此也。

崇先募大鐘疏﹝代﹞

眞歇了禪師當洞宗第十世由長蘆遷臯寧臯寧卽今臯亭也宋髙宗紹興慈寧太后自北歸建崇先顯孝寺延師主之太后過崇先垂簾聽法一時嘆爲希有師歿賜謚悟空造塔桐華塢奉安舍利後二百年或有啟其塔者爪發再生眾驚異羅拜而去自了禪師至於今蓋五百歲矣新丰荷玉法道繩繩了禪師之力居勝天界浪和尙其遠孫也住徑山歷鳳林虎跑淨慈晚主崇先歸天界長蘆家法得天界而益振今堂構再新幸有室中眞子晨鐘夕磬萬象莊嚴了心上人者謀更爲大鐘鑄佛其上因以音聲說法意志誠善百千諸佛無量法門向一敲一擊時畢宣妙義鐘中鼓響鼓中鐘鳴西來一宗至崇先別開生面將所謂敲唱雙舉者於是乎在楞嚴會上阿難耳聾未免隨人起倒矣聞鐘息苦豈爲是區區者哉。

云岫建塔疏

云岫主人將設窣堵界爲四區凡比丘比丘尼優婆塞優婆夷之闍維者舉而畀此其上爲四大名山奉四菩薩又其上爲寶閣奉毗盧佛期有日矣丏餘言以疏之佛制淨屠各有定級非四眾所宜且佛菩薩法界莊嚴豈得與髑髏近而上人者比地同規寧有說乎心佛眾生三無差別菩薩運大悲智發大行願與眾生頭出頭沒同應現於生死海中四大名山原在當人一毛孔間不隔棗葉然則髑髏粉碎直可向毗盧頂上按指飛光莫往莫來無別無二眾生沈淪苦趣政沒話端驀然撞入四眾夥隊被一把火燒斷命根大好向佛菩薩邊討个棲泊何得分素分緇壓良爲賤云岫主人若肯向髑髏那邊通一綫道直得他英靈死漢髙揖釋迦不受你火葬活埋重重覆蓋然𨿽如此一場善事也要大家隨喜贊揚莫相辜負好。

爲龍門化米疏

龍門當橫山之巓一嶺九曲所謂石頭路滑者也自貞觀以來代有作者永明壽尢著石雨老人建叢席三十餘年矣今懷璞和尙由龍唐入龍門一點水墨兩處成龍禪板蒲團於焉再振但食輪先轉化米爲艱山頭香飯云蒸有時但食餅餌種田地藏𨿽已邁於諸方設粥南泉端有期於甘贄廬陵米價驀札相逢金粟如來現身說法其爲福徳顧可量哉。

雲溪募柴小引

變生爲熟大好一个鑪錘赤眼柴頭彼彼自相鈍置且喜雲溪四畔寸土都無不用斧柯莫尋枝葉今日同參居士忽然向枯木上糝花冷地一星剛待仰山拈起漫煨品字取焰寒灰卻也萬難消受然𨿽如此終恐指盡薪窮南山刈茅大家著力。

雲溪運泥小引

雲溪拖泥帶水無端使墻壁瓦礫逼塞虛空也只沒緊要事大眾舊閣田地一度贏來不妨他水長船髙泥多佛大兩頭挑著撩起便行直到岸邊一齊放下切須努力。

雲溪化梅花小引

一番寒徹噴鼻梅花遠岸孤村恰成寄托向百花叢裏移取一株兩株爲雲溪作个標榜直使江南春信庾嶺全收玉笛橫吹莫只作境會好。

爲某比丘募靜室小引

竹林精舍應現多方娑羅樹林演說無際若也腳跟未免點地終須林下長養聖胎插艸爲標閉門作活直至貧窮骨立全沒卓錐方知大地平沈了無寸土布金長者福不唐捐隱山比丘功歸有主。

化米散靜室小引

得力忘飽休糧不饑恁般人終日喫飯何嘗嚼著一粒米苟或未然渴飲饑餐覓个飽齁齁地某禪人者欲向眾香國裏親走一回雙手擎來把與十方賢聖施者受者須是其人金牛飯南泉粥切莫當面錯過。

寓山托缽小引

化米化炭眉毛廝結多少苦心終不許淸水白飯讓鏡淸喫盟石道人將三條篾束起肚皮甘向折腳鐺邊尋生活計爭柰十方聚會缽盂向天窮手一雙逼迫廬陵米價諸方浩浩說佛法地藏種田博飯喫位置已髙寓山無田可種無米可炊饅頭胡餅一切都莫將來且道作麼生好。

爲別峯禪人化衣單小引

十年勤苦衣縑全無學道人須是一絲不掛別峯禪客赤條條淨裸裸窮相現前大好一个消息有者道衣綫下事是他本分生涯切勿以娘生褲子一句搪塞且任渠緣化去得一領直裰做一領布衫走向人前也好隨行逐隊然𨿽如此挖襟補袖須遇其人這鶻臭汗衫且請脫下。嘉興大藏經雲溪俍亭挺禪師語錄

雲溪俍亭挺禪師語錄卷之十八

弟子智淙智橒編

侍者智淙輩請說行腳

師云余年四十六始出俗其先混塵埃中遭亂去爲賈年三十舉明經求死不得絕意仕進以白衣從愚庵老人遊四十受大法遲遲剃染父母在未嘗以身離左右也餘錢塘人姓徐氏初號逸亭居士字世臣有逸亭十集及年譜畱人間恥不復道父漢文居士母陳氏以歲乙卯十月四日生母夢老僧頎然扶杖至覺而誕三四歲卽能爲胡跪矣年二十讀書佛寺聞風幡語慕之然不能解二十八就省試方寐夢老僧扶杖至詰余云汝來此二十八年猶相憶否余熟視如舊識頗憶往事老僧云恐入世漸深宜隨我去余曰未可便捨父母需後命何如已寤汗浹背頗益自疑然未肯向空王俯首也三十一乃焚筆硯廢詩書棄此身如萍梗已更不飲酒不食肉習苦行從方外遊同學江子道闇張子秀初去爲緇錢子雍明胡子彥遠畱爲素余遨遊諸子間固與洞濟兩宗博參同異一日偕錢子過宗會謁石雨老和尙舉家賊難防及洞山病有不病者話恍然得入因向前作禮求剃度尙曰汝未可且奉父母終天年俟時至耳因教余看心方動處余受命歸家夜輒不寐看達旦卽日應賓客如土木偶人客至不爲禮客去仍坐如是者累月觸風幡語失笑謂尙欺我耶詣佛日請見尙一見卽問看心方動處近日怎的余曰不敢動勞和尙尙曰懷州牛喫禾益州馬腹脹汝作麼生余曰此是不思議分中事尙急掩余口余不能答尙曰汝大聰明人有理路處盡解得沒理路處柰何歸家去切不得看教典看語錄只將个硬剝剝放不過的置在面前要討个下落便有卻好若一切解說去卻不是矣余受命逡巡而退時戊子正月三日也偶舉洞山出門俱是艸並他公案命余作頌余隨例亦頌數首然非意所期耳未幾雨和尙化去余再過佛日遇愚庵先老人一見投契卽述前話求決擇老人曰你試道一句看余曰何處錘鐘不應來老人曰汝全說道理在從今以後不得說道理千七百則公案不是道理時大慧錄在側老人命余翻一頁有鐵牛無腳也須行句老人曰此是什麼道理不得作不思議會不得作沒道理會不得作有道理會你只去參尋此句待他無腳鐵牛果然翻身走轆轆地方許來見我此事不當小可的余從此將前朝後代西天東土盡大地許多放不開的事體一齊收歸在無腳鐵牛上朝也尋暮也尋一總不敢解說一總不敢看一句文書一總不敢放一條綫縫幹逼逼的疑了一年及冬到宗會庵坐禪與如如兄在茅棚下打了一七後入堂徹夜不放單鐘聲入耳鐵牛驀地翻身記得小時節四句話一二三四五金木水火土燕子吹笛兒蝦蟆打杖鼓自己笑了一回恰值老和尙入室一十八个不喞澑漢被一條斷貫索一齊絆倒余時是个俗漢從旁隨喜卻也忍俊不禁代他一十八人人人下个轉身句子哄動叢林謂徐子世臣參得禪也次早老和尙喚余近前謂曰我有一句話兒要與你講這里人多說不得可隨我到昭化寺來余隨入昭化寺老和尙卻云得力處何不道取一句時擡頭見香鑪余衝口云香鑪八隻腳老和尙作色厲聲指余大罵曰你恃著讀書人一肚子聰明胡說亂道將个般若門頭看得十分容易他古人三登九上坐破七个蒲團尙不柰何似你這般輕薄少年逞些狂慧在我這里弄虛頭也太遠哩若是祖師門下夢也未夢見哩去去你不是參禪根器回去把些楞嚴法華下老實看看講些道理去罷余時被老人一場痛罵罵得頭也不敢擡臉紅紫脹心問口口問心這是那里說起昏昏悶悶正沒解交卻值家中母病先大人著人來請只得回去這里一个疑團閣在胸中越發放不下以後見老和尙總不敢提一个字老和尙也再不提起一句半句一日同樵風和尙在老人坐次偶舉斬貓公案余曰令行也老人又復痛罵風曰老和尙作麼生老人並罵風抽身竟去余亦不敢詰嗣後過愚庵凡有所請老人總只不肯余總不悟不得已仍將五燈會元及指月錄諸書從頭看起徹見古人用處獨於王泉皓葡萄棚語討个法身向上未有著落一日偶街市中行蹋著蚌殼通身瓦解云可憐生可憐生這回老和尙罵不得我也因掩關閱華嚴一目數千言如瓶瀉水皆余意中所應說者歡喜踴躍若逢舊知身心器界打成一片如琉璃瓶內外瑩徹不虛語矣偶頌出定話有云楊柳含春綠桃花帶曉紅漫勞雙蛺蝶憔悴舞東風頌產難話有云寶玉傳千里相看但碔砆最憐靑鳥在空作穆王奴頌烏臼打玄紹話有云羣盜山東起紛紛盡赤眉蒼天何酷苦千載令人悲頌長沙黃鶴樓話有云楚國風華攺詞人日夜勞空教拾香艸曾說讀離騷共四五十則禪者攜去爲老人所見輒加欣賞因偵余踏碎蚌殼事甲午秋命余入室問余曰如何是宗會堂中事余曰月照十峯白湖開兩岸明老人復曰踏碎蚌殼又是如何余曰牡丹花下玉麒麟老人曰是我家里人余曰屈屈因承記莂是夜又命余作五位頌余因作頌曰正中偏乳燕舞檐前雒陽花似錦休認習家園偏中正古道斜陽徑云物望中迷舉頭天路近正中來桃源古洞開琪花當路發何必傍蓬萊兼中至電擊風馳處怒揮白玉鞭笑指珊瑚樹兼中到望斷長安道金殿白雲封何處千門曉老人稱善時余已四十歲矣歲庚寅余父早歿後庚子余母又歿余已葬父母至辛丑十二月始剃落受具足戒遵初志也先父母並長齋二十年善乾竺學先大人且歿謂余曰我去矣我去矣余曰大人向那里去先子曰向不生不滅處去余曰不生不滅豈有去耶先子乃撫幾一下余曰大人臨行尊重先子遂脫去先母臨歿執余手謂余曰汝久志出俗以我在不果我歿汝任意爲之不必久畱闤闠也余應唯唯先是餘夢入一處小屋三楹鐘鼓具設憶前身具在然不知爲何所甲午忽登其地宛如夢中所見自信乃益力然恐近誕妄不以示人也自白衣時往來問答多機語玆不復憶偶述一二示爾等知吾不虛耳東山和尙至謂余曰誰喚兄是俗人余曰兄亦不得喚做長老山曰喚老兄作一頭驢得麼余曰須讓老兄作佛山乃笑余曰寧逢惡賓莫逢故人過六通見願庵和尙餘問曰水邊林下長養聖胎忽遇盤根錯節如何庵曰正是水邊林下余曰我則不然庵曰居士又且如何余曰有甚工夫坐在水邊林下余過烏鎭見伴我和尙謂曰聞說老兄耳聾不敢借問伴曰啞卻汝口余曰多年張拙得人憎伴曰原來徐俯尙在余曰弁山門下應有此人伴曰雲門兒孫自不寂寞乃握手進方丈與雍明居士見浪杖人杖人曰天寒早起夜來如何余曰承和尙記掛杖人曰好好借問余引雍明手摑一摑云和尙問你雍明未對杖人曰一箭穿卻余曰謂秦無人一日過臯亭看桃花次杖人曰如何是靈云未徹處余曰謝三郎不是好人杖人曰汝誤也余曰情知情知杖人曰桃源洞口漁父迷津這里也須仔細余拍手一下杖人乃笑送杖人至吳門舟中別次杖人云難得不相見此回別去卻是如何余曰石頭城去此不遠杖人曰你來我來余曰和尙且請尊重杖人曰恁麼則居士常來看我也余曰只恐和尙常在裏頭杖人休去常與愚庵先老人遊湖老人云今日黑月餘日暗坐者多老人云偏你說道理余云某甲罪過老人云以後看月不許你來余云老和尙獨行踽踽一日老人舉四錯話謂天平錯西院錯余云錯錯老人云果然錯了也余云錯老人云你錯我錯余云和尙分上卽且放過三十棒要打西院一棒也較不得老人雲天平住後如何余云這漢且未有棒喫老人舉莊上喫油餈話余云古徳且置這莊主鷹頭鶻腦大是不良之徒老人云料想沒交涉時同參多疑之餘拊掌一笑因別有頌與老人行次一僧前禮拜老人云你道這僧是好人不是好人余云低聲低聲老人云蒼天蒼天余乃笑一日餘指殿前木羅漢問老人曰姓什麼老人雲姓李的老張余云謝和尙安名立號老人打門扇一下云打碎你頭余云和尙手痛麼老人休去浪杖人與老人坐次余禮拜起問五位王子杖人顧老人云須是你嫡骨兒孫老人雲從來不出門禍事禍事余因呈五王子頌朝生曰鷹揚尙父豈非釣夫熊羆入夢載以後車末生曰風猷蓋代帝室以興昔隱華嶽白衣山人誕生曰撫軍監國心前一星上皇恭默有聞無聲化生曰晉陽寶馭冑出滹沱車書玉帛在朕躬何內生曰中有一子獨坐思維是名月蓋得陀羅尼二老人閱畢各稱善余曰人天眼目先後錯誤從上何無一言老人云難瞞明眼杖人云居士才有功勛余曰爭敢受賞一拜出過南澗澗曰山花澗水一路可觀居士遠來不易余曰碧巖靑嶂道人受用果不尋常澗云今日難得主賓相見余云有勞降尊只恐瞻之不及澗云愚庵老漢神用何如余云年老不能出門遣某甲代看左右澗命侍者看茶余竟仗行童而出少頃復入余云呼猿洞裏幾个猿啼夜深難爲聽者澗雲山僧尋常也不管他余云昨日有人從南髙峯趕了一羣鹿去澗云要且不得塵中主余云獨坐不稱尊澗云且喜居士親到因更笑過幻庵庵云我無柱杖子你怎麼奪卻我拄杖子余呼和尙庵應諾余云莫嫌奪卻更奪卻了也庵云拄杖子聻余打侍者一下云且畱取二十九棒庵命侍者作禮胡彥遠居士舉托缽話問余云大慧頌身在其中那得知卻是何謂余云要見他徳山也太遠在胡雲巖頭一拶語如雷卻甚顯白余云羊便濕處臥胡云末後句畢竟如何余打一掌翁季祥居士問余云三玄三要兄作麼生余遽與一掌翁云也莫艸艸匆匆余云還要第二杓那翁云辜他好意余云情知汝向野狐邊接取殘唾翁云兄畢竟作麼生余更作掌勢翁乃謝仁庵師乞食次謂余云兄也不得放過余云討甚殘羹餿飯來仁云老兄是我同參余云莫帶累伊仁云有甚饅頭子快下將來余云今日且免教一頓仁云只恐不免余云自領去蝶庵師病次余往詢之餘云尊候如何庵云苦痛余云你往常不如此庵瞠目視餘一上余云爭柰何爭柰何庵噓噓余亦噓噓庵側身向裏臥余拍掌三下遂出冰溪師過余問婆子燒庵這僧有過無過余打一摑云不喞澑漢冰云恁麼則過在阿婆也余又打一摑云老兄生受去冰擬掌余云不得無禮冰云也要老兄知余云且放你去一機師掩關餘一日過問云終日的呆樁樁死卻了也一作破關勢雲頭顱切須好看余云蝦跳不出斗一曰亂走作麼余云勘破這老師僧一曰倒退八百餘擊關門一下云限汝三日乃趨出祁季超居士舉陸亙牡丹話聞余曰如夢相似南泉意在於何余云老兄不得作寐語超大笑乃云當時陸亙被他換卻眼睛余雲南泉眼睛卻被肇公換卻超更笑又余訪季超居士超才見哀哀大哭余云休休超云老兄作麼生余乃呵呵大笑超云休休余云這老漢今日一場敗闕超云且望慈悲余云念公年老超引余入內坐定余云鑑湖水闊波浪騰翻偏有人向死水裏浸殺超云葛嶺山髙梅花千嶂風顚漢柰何不肯知休余云笊籬輸卻俗人若論當機須讓天然鏟艸超云趙州祇知唱贊當時法施還伊行者爭先余云主賓相見須有言辭何不當場拈出超云兄弟一家自知好惡但當隨分過時余云十年不見恐君不似昔時人切勿推聾妝啞超云今日相逢大家明取家裏事正須倚杖看山余云君臣父子不是偶然何得抑己而已超云明暗正偏幾翻話墮切忌𨿽休勿休余云石頭一宗埋沒向老兄手裏超云新丰一曲扶起在阿師分中余云也莫惡口傷人我不慣這般虫豸超云何必偸香掩鼻只此間贓證分明余向超拈起布冠云這老賊爭容得他超向余安放拄杖云勸老兄向這里坐時左右方進飯兩人各大笑乃已過天童和尙尙曰天寒遠來不易余云伏惟萬福尙曰船來陸來余云不行鳥道尙休去余起謝茶余嘗講易至暌卦蔗庵和尙問如何是載鬼一車余云捉敗雲門不爲分外蔗云石鞏三平莫不是遇雨則吉麼余云我不要半个我要一个蔗舉拳余云澤上有火此是我往時節許多出乖弄丑今日舉向人前面皮片片落了也還說他怎的好爲老僧藏拙。

