嘉興大藏經天翼翔禪師語錄

敍

大潙山周百四十里嶺壑幽深艸木蓊郁楚南靈境也開自唐時靈祐老祖明季五峯和尙得法天童重辟興焉傳迄古梅天翼父子愈熾愈昌爲臨濟下正傳第三十四五世也子侄笑穎鋒公韶齡讀書鄕塾穎異邁眾於舉子業下筆翻江有大成之望一旦書密札置書案硯下一謝其師一白父母飄然不知所往比得札四路偵尋杳無蹤迹數年後訪知剃髮大潙爲天公入室髙弟識見超脫機辯莫敢櫻其鋒者父兄彊之不歸頃且繼住二師舊所托迹芙蓉山今春以父喪歸裏持其師語錄示余且索余敍余宿不善談禪然契其宗旨爰取而靜玩之機鋒迅截慧眼圓明如旱地崩雷如晴空掣電如走盤珠如摩尼寶精光閃爍著著全提可謂一切處不畱一切處成就者也是知開繼分殊源流則一所謂月印萬川川川皆月因指見月非月卽指者只可意會未易言詮誠有離乎象數筌蹄之迹而遊乎希夷渾沕之表者矣昔韓昌黎指斥二氏而於潮陽大顚稱其能外形骸以理自勝不爲物亂中無滯礙與之往來周旋豈非以儒釋分合會通不遠若柳柳州取諭如石韞玉未可因外遺中有同心也耶又況天師見地超越更出韓柳所遇什伯懸殊者乎▆▆數語以應笑穎之請。

時康熙甲申季春月之朔芲源八十五叟紫蘿羅人琮撰於最古園之學圃亭

序

昔古梅和尙脫縫掖披緇以其家重大事盡付之諸季掉臂直入千峯萬峯蓋目籠三界體合萬殊其不以法胤之替隆爲情量可知也𨿽然吾於天翼禪師有以觀古公之不替焉公初與大梅與公首佐潙開濟赫著宗猷海內叢林望密印父子兄弟問巋然古大潙也其後英髦輩起披衣者驟至七葉環雁行駢輝競耀而公之門落落焉或曰公繼主潙席遷芙蓉所鎔煉人才宜不少俊傑而寂寞乃爾疑蓉流斷續將如何矣夫孰知公之揀辧實嚴待發於翼禪師者奇特爛熳不可以目睫睹歟翼師三歲出塵純乎天葆受業後卽徧參知識穎脫驚人諸方異之不啻羅龍罻鳳師翺翔無所顧一旦髙叩芙蓉片言納贄如送自天風此豈恆情所可測耶及隨古公出山至白下重新鍵戶七百餘日乃大笑破關推古公倒地公起喜曰吾事自今差畢眞一夔足矣其潛密如此則又豈恆情所可測耶師嗣主芙蓉甫一年而大潙虛席緇素惇迎入繼遂兼荷兩山韶才粹徳浩應無方遠邇英俊之士聞椎拂所作飆赴云臻才更冬夏兩制眾中嶄然見頭角者遽淂四人先後記莂彪炳一堂當此之時古公門庭可不謂光大歟於是兩山法錄映被諸方皪然昭作述之盛今按其聲節宛見古公典型而激之以曼拔導之以近專妙顯綱宗有響無迹所謂後出者愈奇非耶嗚呼此古公所以晚淂賢嗣擇乳眞而傳器愼之效也亦何疑繼起之爪牙龍象不接武崢嶸也哉嗣法中今主芙蓉藏庵大師旣丐其在家諸父紫蘿侍禦公爲撰弁言評唱之擬於雷霆星漢無以加矣而又屬予更贅蕪詞者謂予與古公世出世間並有深誼其佐潙堂構本末予身與之使說家裏話頗可傳信是以不辭鄙陋一申言之亦欲爲紛紛七葉中名實相應與否者示法門鄭重事理終不容謬有如此云。

康熙甲申仲冬朔日石溪老學人陶之典撰

天翼翔禪師語錄卷上

侍者寂幹記錄

嗣法門人際﹝鋒洪

然泓﹞同編

住潭州大潙山密印禪寺語錄

大淸康熙三十年秋日師在芙蓉受當寺的峯和尙寧安二邑大護法闔山耆舊兩序諸執請於冬月廿七日入院。

山門三世諸佛從此入歷代祖師從此出且道今日作何行徑顧眾云看腳下。

萬佛殿殿裏的殿外的四方八面的拈起香雲總與一串穿卻。

韋馱提起具云汝因者件事通身枷鎖我因者件事透體鶻衫若還脫得下大地不能擔拍一拍。

伽藍一塵不少萬法非剩馬廏牛欄芳規大振喝一喝。

祖師西天販羊頭東土賣狗肉只要獲便宜腥臊渾不顧咄。

慧祖像前拈香虎口蛇鼻鶻眼蠍眉自有者幅面皮後不是愁人卽笑人今日不肖到來愁卽是笑卽是展具云且與遮卻。

據室踞獅子窟秉金剛劍千聖沒躋攀萬靈絕瞻仰拈拄杖卓一卓。

卽日四眾請開堂。

拈大梅與老和尙疏陣云連嶽色旗鼓並天髙灼然大人度量點著萬丈洪濤。

拈護法疏詮上加詮句中破句韓柳歐蘇到此卻步試煩表白髙聲念看。

拈同門疏橫抽玉綫直度金鍼羅文結角交加處鐵額銅頭失卻睛。

法座以拄杖指雲從上諸佛列祖於此方廣座上揚沙簸土打雨敲風山僧到來只好隨條攀例去也便升拈香雲此一瓣香如天普蓋似地普擎爇向鑪中奉爲當今皇帝聖躬萬歲萬歲萬萬歲伏願皇風常浩蕩帝道永淸平次拈香雲此一瓣香奉爲滿朝文武合郡尊官以及在筵紳衿護法伏願恆爲盛朝柱石永作佛法金湯復懷中取香雲此一瓣香大冶中種就劍刃上攀來收則大地遁藏放則十虛充塞今當第二回

拈出爇向鑪中專誠供養卽此堂上傳臨濟正宗三十四世本師古梅老和尙用酬法乳之恩維那白椎云法筵龍象眾當觀第一義師云達摩面壁屈辱先宗斷臂神光只得一橛山僧今日登祖父堂拏三道五坐一走七个中若有作家禪客便請當陽證據問答不錄乃云廣大祖庭宗風浩蕩三玄要旨迥出言詮山僧今日廓開十智門風倒跨三腳驢子直令一會人天見所未見聞所未聞且如何是未見未聞的事卓拄杖云一枝梅破臘萬古恆長春敍謝不錄復舉臨濟一日謂普化克符二上座曰我欲於此建立黃檗宗旨汝二人可成褫我二人珍重下去三日後普化卻上來問和尙三日前說甚麼濟便打三日後克符上來問和尙三日前打普化作麼濟亦打師云臨濟與麼建立黃檗宗旨未免自揚家醜克符普化𨿽則唱拍相資大似逐惡隨邪山僧今日亦欲於此建立先師宗旨仰仗諸人成褫眾中設有个不惜身命底出來掀倒禪牀喝散大眾山僧倒退三千里有麼有麼驀拈拄杖卓一卓云若無舉鼎拔山力千里烏騅不易騎復頌曰明投暗合綫去絲來龍驤虎驟玉轉珠回全提正令兮千差坐斷倒騎鐵馬兮重關衝開擔板漢休狐猜妙舞不須誇徧拍三臺應是大家▆維▆▆椎云諦觀法王法法王法如是便下座。

當晚小參徳山晚參不答話問話者三十棒今夜潙山放一綫道解問者出來一僧才出師云汝不解問僧云爭見某甲不解問師云才動一步白雲萬里又一僧出師云者僧遭點額你又恁麼來僧云恁麼來且置如何是佛法大意師云屎臭气也吐將來便推開乃云機先一著佛祖罔措才涉毫釐亡羊泣路到者裏眞諦俗諦一齊收是聖是凡一時鏟所以此事直下如太阿鋒大火聚見則膽怯魂驚觸則喪身失命正恁麼時作麼生與山僧相見卓拄杖云露。

謝護法上堂妙翅摶羊角大用全彰仙子駕雲龍神機獨露世間世外互成大道場是文是法圓融第一義所以恁麼中不恁麼釋迦滿面是埃塵不恁麼中卻恁麼仲尼全體皆珍禦且緇素同途一句作麼生道千峯勢到嶽邊止萬派聲歸海上消。

請兩序上堂問壯士展臂不資他力和尙出世爲甚又需執事師云元首股肱原一體進云喚和尙作兼修得麼師云兼修搬磚弄瓦山僧拈槌豎拂進云未審拈槌豎拂與搬磚弄瓦是同是別師云切忌狐疑進云與麼則賓主聲調諸事泰君臣道合萬邦寧便拜師云賴汝證盟乃拈起杖云你無我不立我無你不成大家出只手扶起破砂盆卓一卓下座。

小參召眾云大眾何不散去大潙者裏無你參禪分在饒你以大地作蒲團以十世爲工夫時時不動不搖處處築著磕著無異癩馬系枯樁假能截斷腳下葛藤跳出頂門窠臼竿木隨身逢場作戲也是猿猴無韁鎖直饒總不恁麼如水中月出沒自是他工如鏡中花卷舒不關我事且喜沒交涉所以靈云睹花夢中作夢香嚴擊竹醉裏添杯神光斷卻臂玄沙築破指割肉醫瘡慧能一聞便了長慶七破始悟燒冰作炭你諸人更來無底桶中討甚麼水到者裏或有个不甘的漢出來問和尙當初如何得與此事相應向他道不遇蒼松柏徒勞話歲寒。

佛成道日上堂問世尊睹星便悟道和尙睹星時如何師雲山僧若睹星一場懡進云昔日世尊今朝和尙師云世尊悟山僧不悟僧便喝師便打僧便拜師大笑乃云抹殺霜空星子刺瞎諸人眼睛天上黑漫漫地下黑漫漫且道悟門在什麼處若向者裏薦得便見世尊當時悟道矢上加尖山僧今日懡空處鑿孔有甚麼奇特所以道會得也三十棒會不得也三十棒明眼難逃落井中雙盲固是扶籬走作麼生得出者兩途去拈拄杖云波斯眼裏迸出火爍破夜叉腦後光。

與老和尙還大梅上堂大人具大見大智得大用胸中懷六合袖裏掛金錘有時植月中丹桂香光爍破四天下有時推應庵出羣楊岐消息振寰中正恁麼時如何稱謝良久云粉骨碎身未足酬一句了然超百億拍禪牀下座。

古老和尙像前上供我被你害你被我敗結怨裹仇成團作塊插香鑪中云不如當陽燒卻貴取冰消瓦解。

除夕末後句今夜是雞尾最初句明朝是狗頭中間一句如何道拍案云斬斷雞尾接起狗頭。

元旦上堂一僧才出師便打僧云莫是新年令麼師云昨日喫棒的是汝否僧云是師云明日來再與一頓僧云世上盡歌新歲月堂前不攺舊家風師便擲下拄杖乃云新年頭行新令一棒一條痕一掌一个印直教人人渾身迸出摩醯眼徹體俱成陷虎坑不用手而擎捉三賢不用口而辧驗十聖一生參學已完百劫受用不盡𨿽然更須山僧與你脫卻骷髏始得何故漆以堅自割膏以明自焚。

解制復畱眾結春上堂問結制解制卽不問不結不解是如何師雲沙袋進云今日上堂作麼師以杖撥僧過一邊又問結制解制皆爲剩事不結不解總爲囈語且置只如臨濟料揀且道料揀何事師云世上病無數醫王藥更多如何是奪人不奪境師云旣張陷虎阱獵士盡潛形如何是奪境不奪人師云喝中傾海岱棒下死龍蛇如何是人境兩俱奪師云四海狼煙息將軍不出幃如何是人境俱不奪師云虎嘯風生野龍飛雲滿空人境已蒙師指示向上宗乘是若何師云休尋梅上月莫覓水中天秪者便是否師云何將盤裏豆喚作眼中珠僧便拜師乃卓杖云打破大鐵圍山走出寒山拾得未曾行得一步便要分南分北寒山云你行荒艸我深村拾得云君向瀟湘我向秦山僧止之云住住任君蹋徧閻浮去依舊靑山多綠樹復舉趙州因僧辭話至有佛處不得住無佛處急走過三千里外逢人不得錯舉止師云趙州老漢將恐水中浸殺魚泥裏淹死鰲殊不知有佛處正好唱酬無佛處方堪建立焉得令人錯過𨿽然只如大爲者裏是有佛處無佛處起座云大眾放下行李好。

元宵晚參問淸宵雷鼓震露地火龍飛如何師云莫驚我瞌睡進云此時如錯過余夕徒思量師顧侍者云爲我將一文錢與他進云與麼則罷聲出嶂塞捲陣赴滄溟去也師云可憐生乃云心燈從地湧慧月白天垂照見象王鼻孔爍開毗盧面門龍潭紙撚子只堪▆壁巖頭滿盛油正好滌坑𨿽然只如拋出黑漆桶囊藏大地鞭起鐵昆侖逼塞虛空又作麼生遂鼓掌大笑云明暗雙雙好時節。

小參古人道若以實法與人土也難消所以山僧尋常要你是卽是獼猴有一面古鏡釐奴有萬里神光要你非卽非十地是擔糞漢三賢是守墓鬼故知相非實相名亦虛名你若認著淸風受桎梏明月遭枷鎖若不認著荊棘化優曇羅网成華藏𨿽然山僧恁麼告報且道是實法不是實法呵呵雁𨿽避影卻毛落魚欲潛蹤又水濁縱饒得似徳山無檢點何如薦福莫拍香幾兩下。

淸明埽塔歸小參適來山僧向百艸頭邊埽出一个祖師頭把得歸來與諸人看看遂舉起拳云阿呵呵認錯了原來不是祖師頭是鎭州出的蘿卜頭。

佛誕日上堂問靈山有密請牛拔不出少室有眞機斧劈不開未審和尙如何師云徧界絕囊藏三冬枯木秀九夏雪花飛如何是未離兜率已降皇宮師云一字兩頭垂荷珠不爲露麥浪豈關風如何是未出母胎度人已畢師云乙字兩頭鉤未審世尊恁麼惟是神通妙用惟復法爾如然師云且莫訪佛若不展開滄海水焉能露出珊瑚枝師云三十年後看乃雲有水皆涵月無山不帶云眾生如未有諸佛又何曾大眾卽今釋迦老子在你頂上降誕眼睛裏成道鼻孔中建道場舌尖上演妙法你諸人還知也未若也知得切忌轉腦旋眸鼓气搖唇觸犯如來念頭無人爲汝懺悔其或不知快自取下頭來看看連喝兩喝下座。

解春值常住散扇供眾上堂靑陽才去朱夏又臨鐵蛇口裏吐火石虎頭上噴金直得閻浮提頓成鑪炭香水海化作湯到者个時節野狐精水牯牛三腳驢一齊燒殺麻三斤柏樹子乾矢橛當下灰生更有甚葛藤難埽鬼眼難覷一任諸人無憂無慮撒風撒顚大似門前泥力士不將一事掛心田𨿽然要且諸人卽今骨節中大發毛孔裏煙生又作麼生支遣頭院主云好爲大眾過犀牛扇子來。

上堂拈拄杖云一塵一个金剛圈一物一塵栗棘蘿卓一卓云到者裏無你轉身時亦無你下口處所以你若會得靈龜依舊滯沙泥你若不會頑石何曾能跳你若會中有不會是甚麼鳥啼非有意花笑本無心你若不會中有會是甚麼石磨分粗細秤錘知重輕所以道有手只好拏空有口只堪掛壁有一等孟八郎向跳不得處去跳吞不得處去吞無異蝸牛斗石壁蚊子鉆鐵牛殊不知通玄不待往契妙豈須餐你若直下絕追尋當處忘計較管取金剛圈驀地斷了栗棘蓬和根倒卻諸仁者委悉麼折角泥牛忘百艸沒蹄石馬斷千岐。

天中節小參盡大地是个病人三世諸佛轉妙法輪伸患不了歷代祖師傳正法藏叫苦不息一切衲僧發大道心忍痛不徹乃至羣生萬有有情者顚狂不消無情者癰疽未解山僧今日要與一齊醫了良久云時逢五月五何物不醍醐。

祈雨上堂問山川涸竭禾麥萎然和尙將何法濟人師便連打數棒進云恁麼又豈能濟人師云且喜棒如雨點進云可謂頭頭總三昧物物悉醍醐師云浸破汝腦門僧便作禮師大笑乃拈拂子云把住十虛路塞卻四海源黃龍困殺機關雲門擡頭不起直得嘉州大象眼裏流淚陜府鐵牛皮下無血拂一拂雲山僧今日放開一綫貴使無滲漏處傾湫倒嶽至枯稿地浪湧波騰灑腐艸爲嘉禾潤糠秕成玉粒堪行不濟之恩用助無爲之化且法雨普滋一句作麼生道家家歌歲稔个个樂升平。

立秋上堂揮拂子云殺不用刀割不須鑿一毫才變顏萬物盡銷鑠千山脫皮換毛萬木解粘去縛正恁麼時如何四方八面絕遮攔萬里天邊飛只鶚。

小參要說時須彌塞咽喉也塞不住不說時風輪拔舌頭也拔不出且道利害在甚麼處待你折倒須彌斬斷風輪來向你道。

中秋值云掩月晚參以手指云明歷歷光凜凜飛過萬山頭不動一莖艸穿入千江底不沾一滴水𨿽然奇則也奇要且你通身環个銀圈還出得麼透心▆个鐵橛還拔得麼所以亙古亙今只成得一色邊▆山僧今夜要與你拈卻顧侍者云與我過燈籠。▆

結冬上堂徧大千沙界是个選佛場盡十世古今無非參禪日你諸人未出門時早已結制了也更要山僧今日爲你捏緊布袋頭大似木中著楔秪成一場多事𨿽然結卻髑髏要坐不能坐要行不能行許諸人有分結卻性命要生不得生要死不得死許諸人有分爭柰未得出身路在豎拂子云大眾還會麼若也會得不妨向鍼不容芥上七縱八橫隙不通風處轟雷掣電其或未然從前謾負眞金譽今日重新火裏看。

上堂侍者問昔日香嚴上堂因僧問不求諸聖不重己靈時如何嚴曰萬機休罷千聖不攜意旨若何師雲樓因山勢峻船逐浪頭髙云時疏山在眾作嘔聲曰是何言歟眞是不肯嚴否師云上山攀墜石不顧自亡腓云嚴聞下座曰適對此僧語必有不是致招師叔如是未審過在甚麼處莫是受山惑麼師云帶月衝霄去和煙跌地來云疏山曰萬機休罷猶有物在千聖不攜亦從人得如何無過恁麼果是嚴過否師云有石方生玉無沙不見金雲香嚴曰卻請師叔道乃禮拜躡前問果有疑而問麼師云若不拋死蝦如何釣跛鱉云疏山曰何不道肯諾不得全惟是答他問處復是別有商量師云只因一菜落露出五湖秋云因何嚴又問肯又肯个甚麼諾又諾子阿誰師云鉆瓦須流血敲冰必見煙雲疏山曰肯卽肯他千聖諾卽諾於己靈與不求諸聖不重己靈相去多少師云孰謂野狐皮亦自有人著云嚴又道師叔恁麼道向後倒屙三十年莫是罵他麼師云本是秦宮調卻作楚詞傳云向後山果病每於食後抉口吐曰香嚴記我三十年倒屙尙欠三年在果是遭他授記否師云誰知昔時烏卻成今日馬云如今學人敢問和尙不求諸聖不重己靈又作麼生師云放下問頭來向你道者便休去師云如是乃云古人道實際理地不受一塵萬行門中不捨一法須是過量人方可隨處作主遇緣卽宗要見香嚴麼雞不下水要見疏山麼魚不上樹且道二大老還有優劣也無雲收雨霽長空闊一對鴛鴦畫不成。

起七落堂晚參一僧出眾叉手而立師便打僧云將謂將謂原來原來便歸眾師隨後又打又一僧才出便云還我棒頭來師不顧僧云且喜某甲血濺梵天了也師亦不顧維那出眾云和尙何得傷龜恕鱉師云錯見山僧在那云未審師意如何師云將龜釣鱉那便休去師大笑乃云坐坐蒲團兒羅文結角等閒矣破脊梁上一場懡行行芒鞋子百結千層驀地蹋翻腳跟下甚可憐生旣然如是又用者場特地作麼不因虞泉暗爭見扶桑曉。

解七落堂小參師才就椅不覺噴嚏遂命眾下語有道且喜和尙鼻孔通一綫有道正恁麼時還塞得住麼有道仲冬嚴寒和尙宜保護有道恭賀和尙拄杖子今冬必然解懷有道笑倒露柱有道侍者師捃取三十年後大有用去在師呵呵大笑云誰知山僧一个噴嚏打出多少獅子兒來乃云齏甕裏水流風動布袋頭地闊天髙自是汝諸人腳跟下葛藤未斷頂上窠臼未翻不免向赤灑灑地如魚在网似鳥棲籠出入不得自由縱橫豈能自在山僧今日秉金剛寶劍握無孔鐵槌爲諸人斬斷葛藤打破窠臼去也遂掀倒香案出堂。

小參猛虎頷下有珍珠無人敢取毒蛇口裏有瓊漿無人敢舐若是大丈夫不難拾取性命根掛於劍刃上把將皮袋子拋向毒鼓中到恁麼脫體無依的田地方堪橫行三界混入四生不用一莖艸現百億法身不假一粒粟建無量法幢直令斷井索成鳳成龍死蝦蟆吞佛吞祖爲人所不能爲示人所不能示且獨步髙超一句作麼生道出頭天外看誰是我般人說戒上堂問一念不生萬緣放下且道戒个甚麼師云汝寒來著衣饑來喫飯麼進云然師云何曾放下進云也知和尙不著衣喫飯師云切忌犯口業進云還許學人懺悔也無師云直須無口始得進云恁麼則和尙亦犯口業師云爲憐三歲子不惜兩莖眉僧作禮師乃云有戒可受蜘蛛网裏坐無戒可受猢猻樹上走若是个漢直須折倒枯木寒巖不向此中依倚踢翻花街柳巷別作一番行徑然後卽頭頂文殊足蹋普賢手抱釋迦口噬彌勒無非圓本有之風光顯當人之作用諸仁者還會麼若也會得不妨當陽擊碎缽盂燎卻袈裟歸家去脫或未然不免帶累山僧舌頭落地。

誕日兩序請上堂問祝贊壽誕卽且置王子五位請師宣師云逐一問將來如何是誕生王子師云聲容全不動萬國咸尊威如何是朝生王子師云髙明逾日月指顧定乾坤如何是末生王子師云十年修素志一日步丹霄如何是化生王子師云隨時敷政令在處振權衡如何是內生王子師云九重深處坐不許眾臣知如何是五位王子父師云威音不識面如何是五位王子子師雲樓至不知名未審和尙是那一位師云荒艸不堪宿瓊樓亦不居原來和尙是者一位師云他後見人切忌道親見山僧來僧云諾便入眾師乃以手自指雲山僧自有者个來被伊帶累眼是黑漆桶破他不得耳是招箭垛取他不得口是大禍門閉他不得只有眉橫鼻直足以扶豎宗乘山僧賴伊提持不少乃髙聲叫云大眾會麼徧體無非關捩子今朝拈出與人看。

安邑侯趙公送金額至上堂祖庭法印又重提赫赫光輝日月齊大福士修大福事个中人諳个中機。

因事值雪晴上堂昨夜風穴昭呼號大怒驚起雲居膺勃然變色引出雪巖欽乘機弄巧爲妖作怪打大地作一團結江湖成一片南山鱉鼻換骨解皮大雄猛虎潛牙縮爪山僧今辰不忍坐觀成敗急命太陽玄出來作个解交以手指云一輪光烜赫萬象悉回春。

元旦上堂日日是好日年年是好年不披三玄甲冑不彈五位弓弦端拱垂裳淸宇宙鳳簫吹徹禦樓前立春上堂問昨朝歌白雪今日賦陽春如何是臘去春回句師云免教寒殺闍黎進云欲識佛性義當觀時節因緣抵如今日立春如何是佛性義師云梅花落未盡柳葉長將來進云只好道不關時法因境蔽又作麼生師云貌醜休嫌鏡病深莫怨醫僧便喝師大笑僧禮拜師便打乃云白雪築長空寒冰裹大地障蔽靈山的旨埋沒少林消息山僧今日要與埽開白雪露出春王面孔劈破寒冰漏泄化母機關貴使龍吟枯木石筍抽條鶯聲長燕聲短咸談般若桃花紅李花白悉顯眞如且法逐時彰一句作麼生道顧眾云若能識此日何物非韶光。

解制上堂鐵壁銀山一腳蹋倒金鎖玄路就手掣開便可一步一須彌一蹴一佛土趙州覓影無方寶掌追蹤無計𨿽然也是蝦跳不出斗。

大悲誕日上堂拈起杖云觀世音生也汝諸人還見麼若也見得石堆土壘無非爍迦羅眼尺木寸艸莫非母陀羅臂驢蹄馬迹俱是淸淨寶目雞啼犬吠總是圓通妙音具廣大智慧顯最勝神通不勞彈指教化一切眾生無用揚眉收攝一切魔屬若也不見莫道菩薩入滅度去也遂擲下拄杖下座。

晚參上無瞻仰頂門自是朝天下絕追尋腳跟何曾離地所以情塵未盡旃檀成荊棘之林識見若忘瓦樂變黃金之色𨿽然北猶是死水藏龍邊事若是越量超羣漢直須來光潔地上帶水拖泥解脫場中披枷著杻於無爲中運爲無法中演法掛破笠子於壁上蓋覆梵天置爛艸鞋於路邊蹋倒閻浮方不孤負自己埋沒先宗若到大潙者裏更須朝打三千暮打八百爲甚麼聻幸爾無瘡何須刳肉。

佛誕日值學祖生辰上堂描不成畫不就一對鴛鴦交頸宿三百六十餘會偸心未滿二年共一春狼謀卻足一會天人事儼然說甚西天與東土拍禪牀下座。

天中節小參靑山如浪湧萬木若船搖禪人髙著眼看取最髙標拈起杖云若能赤手奪去管取一世丰饒其或四顧躊躇貪觀天上月失卻手中橈。

上堂一塵未起大地全彰一毫未收虛空消殞是諸人現成事只如蝸牛角上飛出金翅鳥王蟭螟眼裏跳出金毛獅子拈起須彌山穿卻釋迦鼻把得香水海灌破毗盧頂是現成不是現成喝一喝云莫寐語。

中秋晚參二十年前事拈出實不堪欲將拋向後覿面成熱瞞乃以手指云諸仁者著眼看十方無向背四面絕遮攔明明一著超羣有說甚前三與後三。

開鑪上堂大開鑪韝鎔瓶盤釵釧爲一金大展鉗錘化鈍銻頑銅爲一器八兩還你半斤十成謾誇足色勸君莫認定盤星須防大匠把金貼卓拄杖下座。

上堂見色明心聞聲悟道毒蛇穿你眼耳逢緣不起觸境無知鐵橛釘汝肝膈直饒無迷無悟絕是絕非如枯木糝花寒灰發焰成得什麼事所以道恁麼也不得不恁麼也不得恁麼不恁麼總不得然則畢竟如何手執夜明符幾个知天曉。

小參山僧一向不肯人撿點將來未免壓良爲賤自今不如攺換旗槍去也他後山僧若有問你卽咳聲嗽道你是獅子吼時芳艸綠你卽掉下頭道你是象王回顧落花紅假使全然不動向你道一塵若不起萬法自然彰全然不語亦向道迥超四句外不落百非中山僧恁麼告報你諸人還信得及也未若信得及許你直下承當若信不及許你不受顢頇所以道等閒識得東風面萬紫千紅總是春𨿽然此猶是空口談玄更須當面取證遂搊住侍者云離卻語默動靜道將一句來者無對師呵呵大笑雲龍生金鳳子衝破碧琉璃。

將說戒先夜晚參諸人莫求授戒麼逢佛殺佛逢祖殺祖是大宗匠境界燒金剛鈔謗涅槃經是大智慧人境界驅耕夫牛奪饑人食是大手眼人境界笑入淫房橫眠酒肆是大解脫人境界乃至粗言並細語皆歸第一義直行與曲行咸入不二門你諸人更戒个甚麼說到者裏或有个漢出來道和尙恁麼說話只知教人直下擔荷未知教人向上行履在山僧向伊道若論向上行履且待明日爲汝道破。

示眾我者裏禪如矢上一鉤相似逢髙則射遇深則釣汝等諸人作麼生回避。

示眾砒礵石是生性命母醍醐瓶是煮髑髏鐺衝霄路是金繩鐵鎖陷虎坑是玉殿瓊樓若人透此四轉語方得左右歸源縱橫合轍鍛煉佛祖開鑿人天若透不得管取雞因畏水終難變鳥爲貪風反致烹。

示眾參禪人恰如夢裏尋歸路不知身本在家眠還覺麼拍香幾一下。

上堂泰山石敢當街頭巷尾坐有眼不識伊無眼較一半那一半十影神駒夜度江八角磨盤空裏墜卓拄杖下座。

示眾山僧蒞眾三年若非耕田耰土定是弄瓦搬磚諸人未了事從未決斷太煞孤負今日不免結案去也乃橫按拄杖云馬師一卽一非大梅一親一疏趙州一有一無法眼一得一失狐言魅語百丈野狐雲巖獅子南山鱉鼻東海鯉魚爲妖作怪女子燒庵南泉斬貓婆子拋兒孚公折箭壓良爲賤婦人分娩院主墮眉徳山化去疏山倒屙掩耳偸鈴石頭恁麼也不得不恁麼也不得祕魔道得也又下死道不得也又下死普化明來明打暗來暗打普州人捉賊善慧空手把鋤頭步行騎水牛人從橋上過橋流水不流法順懷州牛喫禾益州馬腹脹天下覓醫人炙豬左膞上髙峯海底泥牛銜月走巖前石虎抱兒眠鐵蛇鉆入金剛眼昆侖騎象鷺鷥牽開了眼作夢以上數案總是者夥多知漢不守本分無事生事帶累諸人無有了日山僧開張毒口一時爲諸人判斷了也諸人正好放下疑團歸家穩坐一任饑來喫飯倦時打眠更有什麼事所以道只今休去便休去更待了時到幾時時有僧問云諸老淆訛旣承和尙判斷只如威音那畔事又作麼生師云今日不著便遂擲杖歸方丈。

天翼翔禪師語錄卷上終

天翼翔禪師語錄卷下

侍者寂幹記錄

嗣法門人際﹝鋒洪

然泓﹞同編

住潭州芙蓉山廣化寺語錄

師於康熙辛未冬受安邑縉紳曁諸山本寺耆宿請繼席開堂。

據室拈拄杖橫膝云把斷十方路垂手萬仞巖卓一卓云文殊普賢鍋裏立徳山臨濟甕中埋驀顧左右云莫有跳得出底麼設有也須勘過了打。

法座指云坐斷毗盧頂不稟釋迦文婢視聲聞奴呼菩薩且道是什麼人喝一喝便升拈香祝壬畢復懷中取香雲此一瓣香西山頂上拾來紫竹林中蕩卻爇出烈焰烜天觸著髑髏粉碎乘時拈出供養中興此山傳臨濟正宗第三十四世上古下梅先師老和尙非惟報徳酬恩且要雪恨復仇斂衣敷座白椎竟乃橫按拄杖云正令全提當陽坐斷三賢十聖飲气吞聲鶻眼龍睛不敢正覷有解別通一路者請出相見問晴空轟霹靂峯頂起波濤如何是迥出尋常句師云不妨問著進云拈卻眾生界推出祖師關如何是演唱宗乘句師云一場好笑進云一毫才露面萬象悉回頭如何是普利羣機句師云太殺孤負進云誰識古梅霜雪後一枝香馥徧閻浮便拜師云放汝三十棒乃云向上一路迥絕躋攀格外一機了無依倚識不可識智莫能知𨿽然如是官不容鍼私通車馬驀拈拄杖云直得三世諸佛把手並行歷代祖師通途無礙直下安邦定國人人頂上飛大寶光妙用無私个个腳跟下縱橫十字不見道王令已行天下徧將軍塞外絕煙塵卓一卓結椎下座。

結夏上堂古人云不得動著動著三十棒芙蓉則不然盡大地是圓覺伽藍徧法界是當人自己結也得不結也得顧視左右云八萬四千非鳳毛三十三人入虎穴喝一喝下座。

上堂不落因果墮不昧因果脫兩枚野狐精千古成話墮阿呵呵會也麼前是梯雲峯後是老龍壑喝一喝云一聲霹靂起飛龍鬥轉星馳鯨浪闊拈棒下座大眾一時走散。

佛成道日上堂六載雪山如癡如騃一見明星透頂透底𨿽然也是賣卻甑子頭換得簸箕尾喝一喝。

久雨漲水上堂以拂子指云只者个自善慧手裏施來普賢口中吐出東湧西翻南騰北沸推倒葛藤樁沒卻魍魎窟教人人打濕腳跟个个穿過腦骨𨿽然如是在人天路上讓出一頭到祖師門中只堪滌足。

示眾明吞日月的人撞著黑漆桶一場懡捏碎乾坤的漢摸著爛冬瓜未免鈍殺所以芙蓉者裏論非不論是貴失不貴得會麼破底砂鍋不畏火沒鼻芒鞋豈著賊。

示眾學道人切須具眼若不具眼未免遭人蠱惑引入黑山鬼窟驢年未得出離如所云涅槃心易曉差別智難明自此毒藥一出不知毒殺幾多沒髓腦男子以爲涅槃心只一橛可以易曉差別智有多般極是難明遂將自己亙古亙今照天照地个光明幢拋向搕堆頭一任塵埋艸裹把他一切知識屙出的屎尿如蓋世珠玉抱在心窩裏死不肯放謂我藉此以了生脫死超凡入聖證深般若得大辧才當世出世間一椿大事此等愚昧譬如離源覓水捨本求枝一場畫餅抑思萬法是心光諸緣爲性曉若識一心便明萬法如天普蓋似地普擎日月星辰山川嶽瀆以至萬象森羅無不於中發現於中洞曉未曾欠缺一點暗昧一絲所以古人道但向己求莫從他覓覓卽不得得亦不眞𨿽然山僧恁麼告報也是見兔放鷹應病與藥汝若認眞便去捨他萬法只覓一心又是如猿捉影守株待兔何日方得了手不見道覓心了不可得心旣不得法亦何存若是過量人外不見有萬法內不見有一心直下如一柄莫邪劍相似眞如涅槃也鏟卻差別智慧也鏟卻乃至佛之與魔凡之與聖明暗色空一切名相總與鏟卻鏟到無可鏟處方許有少分相應何故不見道不見一色始是半提更須知有全提底時節且作麼生是全提底時節驀顧左右云三十年後向你道。

小參動念卽乖開口成妄我王庫內無如是事到者裏釋迦老子倒退三千里閻羅大王喫鐵棒有分且道山僧又作麼生劍爲不平離寶匣藥因救病出金瓶。

驚蟄值雨小參晴空飛霹靂平地起波濤石頭土塊盡翻身跛鱉盲龜咸跳未審衲僧分上合作麼生拈拄杖雲攫霧拏云推俊俏乘風破浪羨英豪一齊打散出堂。

應潙山請上堂方掩柴關千嶂裏又臨符使萬松間業緣大抵難回避隨順與情振六環所以道法無定相遇緣卽宗道絕方問隨處建立只得露出那吒神臂張開摩醯面孔擐三玄鎧冑展十智旗槍直蹋毗盧頂上去也遂震威一喝云髙提無上法王印千聖從教落下風。

機緣

師一日領眾上毗盧峯采薪次至其頂遂跏趺而坐日將午知眾云請和尙下山師云有人道得一語恰卽下時侍者在傍云掀倒毗盧峯和尙還下麼師不顧值歲遂出師後放火師亦不顧少時柴頭從山下上來師見便下書記聞云可恨者柴頭造次便入寮將頭拳一頓知藏聞云今日卻得个漢乃著袈裟向頭禮三拜。

師因三禪客參問云三鷹一鷂三虎一豹汝三人中那个是獅子一僧便喝師云汝旣是獅子爲甚作野幹鳴僧才進語師便打一僧近前一掌師約住云汝若是獅子何得露出野狐手僧擬議師亦打隨後一僧佇立不語師云汝莫是踞地獅子麼僧亦不語師打云者死野狐。

師在方丈內坐僧問如何是第一義師云我早爲汝道了也僧云和尙並未與某甲道師云汝忘卻了試記看僧良久云某甲記出來了便出去。

師扯艸次一僧問云扯他作麼師撫地一下云又▆也僧便去師又撫地一下云牽枝引蔓去也。

師因涅槃堂一僧常叫云苦苦無人救得我師聞拈棒入堂云莫道無人救你便打僧卽化去眾皆不悅明日茶毗薪盡如故師至火池拍手云蒼天蒼天者漢救不得也須臾灰生眾始服。

師落堂次豎起竹篦問僧云道道僧便拜師便打僧便去師叫眾云大眾者僧福不單行山僧禍有重至。

僧問某甲向和尙前逞神通得麼師搊住云汝試跳看僧擬議師便打趁。

僧問如何是祖師門下事師云好愁人進云愁个甚麼師云日裏要喫飯夜間還打眠。

僧參才展具師拈棒云有棒不打恁麼驢漢僧云某甲特來師云道得與你棒喫僧以頭作就勢師擲棒歸方丈。

僧問如何是芒鞋邊事師云薄處先穿。

僧問佛法大有只是牙痛此意如何師云丟下此事別問將來與你道進云只如我要爲你說只是被當門齒礙又作麼生師云教你問別的又問个事便掌出。

僧問如何是第一句師隨聲便打如何是第二句師亦打如何是第三句師連棒打退僧以手指云恁麼瞎漢敢稱臨濟兒孫便去往南嶽途間忽有省云原來潙山棒頭大有機關在遂返入方丈未作禮先呈頌云第一句隨聲打毗盧師口亦啞第二句也一棒卽那吒須魂喪第三句連棒退知是賊莫入隊師覽畢問云是汝作否僧云是師便打三十趁出。

僧問狗子還有佛性也無師云狗子且置你道釋迦老子還有佛性也無僧才進語師便打。

師因一老衲參不搭袈裟禮三拜師打三棒衲出至客堂云久聞潙山原來只恁麼便下山知客入方丈舉似師云悔便拗折拄杖。

僧問魚以水爲命因甚死在水中師云生也在水中死也在水中進云還有透脫一路麼師云有進云如何是透脫一路師云一串穿卻。

僧參師問云甚處來云江西師云馬師安否云有大病在師云甚麼病云逢人便說亂話師便打僧便喝師亦打。

師因典賦侍立次拈起棒問云你道山僧是什麼意賦云出林猛虎咬人火急師大笑云錯會山僧意在賦云和尙意作麼生師云我要撥艸尋蛇去賦便掌師擲棒休去。

僧問鏡鑄爲像未審光明在什麼處師以手指僧云眼睛耳朵鼻孔進云還能自照麼師以手自指云眼睛耳朵鼻孔。

居士問志言大士道三般人不會且道是那三般人師云汝姓甚雲姓翁師云諱何云如巖師云名聻云枯木師云出去。

師尋常凡有制語問者多雲現成的問他作麼一日有僧問云釋迦頭上戴角彌勒﹝屍﹫乙﹞下生尾時如何師云現成的問他作麼僧不服便出默念云古來未有此語何得云是現成遂舉似維那那云你將此語再去問看僧復如前問師云恁麼則不是現成的也僧於言下脫然。

僧參才展具師便喝僧收具師又喝僧以具搭肩進前叉手立師云弄精魂漢出去。

侍者辭才禮拜師云作麼者云辭和尙行腳去師雲路去路斷水去水漧者云還許學人住持麼師云蓋頭無片瓦立地無卓錐。

僧問竈神聞嵩山法得悟便生天上侍者聞嵩山法未審合生那里師云入地獄如箭。

僧辭師云甚處去僧雲南海禮觀音去師云觀音如今不在南海僧云在那里師便打。

師一日在廊立次一僧近前視云好个奴兒師便坐僧云不失爲潙山主人師便起去。

僧問如何是以藥去病師云是病僧云如何是以病去藥師云是藥僧云藥病一齊去時如何師云藥轉多病轉深進云和尙恁麼是藥是病師云昨日山前過見个刖足人喫交得个斷臂人扶起僧點首便去。

師一日齋畢謂眾云諸人莫只噇飯過日山僧自知有此事以至今日尙不柰何西堂云者老漢納甚敗缺若是某甲不消一捏師云吾不如汝。

舉古

舉馬祖因僧問離四句絕百非請師直指西來意祖曰我今日勞倦不能爲汝說問取智藏去僧問智藏藏曰何不問和尙僧曰和尙教來問藏曰我今日頭痛不能爲汝說問取海兄去僧又問百丈丈曰我到者裏卻不會僧卻回舉似祖祖曰藏頭白海頭黑。

師云者僧明中坐舌頭馬師父子暗裏抽橫骨且置只如藏頭白海頭黑又作麼生打殺蜈蚣咬死蛇。

舉世尊睹明星因緣天寧琦曰如來明星現時成道你道半夜裏瞌睡底還見明星麼。

師云瞌睡底且置如今明星燦爛汝等各各眼睜睜地還見也未若見何故不悟若不見眼在什麼處擊拂子一下。

舉昔有一老宿曰祖師九年面壁爲訪知音若恁麼會得喫鐵棒有日在又一老宿曰祖師九年面壁何不慚惶若恁麼會得更買艸鞋行腳三十年。

師云二老𨿽則舌上有毒諸人莫被瞞好何故喫鐵棒買艸鞋行腳自是衲僧向上事。

舉金陵奉先深禪師同明和尙到淮河見人牽网有魚從网跳出深曰俊哉一似个衲僧相似明曰𨿽然如是爭如不撞入网羅好深曰明兄你欠悟在明至中夜方省。

師云明老中夜方省事無所證奉先藏鋒驗人理有偏枯如今諸方莫不以透過爲極則殊不知透過了正坐在功勛過日不見道直饒透過那邊更那邊了再來者邊行履始有爲人分大眾那邊卽不問未審者邊作麼生行履。

舉昔有婆子供養一庵主經二十年常令一二八女子送飯給時一日令女子抱定曰正恁麼時如何主曰枯木倚寒巖三冬無暖气女子舉似婆婆曰我二十年只供養得个俗漢遂遣出燒卻庵。

師云婆子捉蛇傷手庵主鉤賊破家不如者个傳話女兒似帶飛廉埽地煞敗盡郎家敗母家。

舉洛浦參夾山叉手而立亦不禮拜山曰雞棲鳳巢非同其髏出去曰自遠趨風乞師一接山曰目前無闍黎此間無老僧浦便喝山曰住住且莫艸艸匆匆須知雲月是同溪山各異坐斷天下人舌頭卽不無闍黎作麼生教無舌人解語浦佇思山便打。

師云千鈞之弩不爲鼷鼠發機九轉靈丹直下變凡成聖有般道夾山平地興波換他洛浦眼睛與麼商量老胡一宗那有今日殊不知他向烈焰光中辧玉石鍼鋒影裏化鶤鵬還委悉麼脫或未委山僧不免土上加泥去也喝一喝云殺人刀活人劍具眼底一任辧取。

舉百丈說法竟大眾下堂乃召之大眾回首丈曰是甚麼。

師云大小百丈只知覓取璉城寶不覺錯過荊山玉若是山僧召眾回首但云伶俐衲僧一呼便轉非惟不埋沒諸人亦見釣不虛垂。

舉南泉示眾曰喚作如如早是變了也如今師僧須向異髏中行歸宗曰𨿽行畜生行不得畜生報泉曰孟八郎漢又與麼去也。

師雲水裏放身眠還他南泉岸上擺手行須是歸宗𨿽然各有生涯未免俱存朕迹山僧則不然喫飯穿衣渾剩事披毛戴角豈相干。

舉南泉曰我十八上便解作活計趙州曰我十八上便解破家散宅。

師云者兩个漢不守本分何故若非作賊定是殺人。

舉潙山睡次仰山問訊潙便回面向壁仰曰和尙何得如此潙起曰我適來得一夢你試爲我原看仰取一盆水與潙洗面少頃香嚴亦來問訊潙曰我適來得一夢寂子爲我原了汝更與我原看嚴乃點一碗茶來潙曰二子見解過於鶖子。

師雲水可開眼茶能淸心二子喚醒潙山夢則不無若要原潙山夢猶未得在當日若是山僧見伊恁麼道但云和尙三妖在命五鬼臨身一要謹口二須愼行非獨原得者老漢底夢親切直教後來再不作夢。

舉趙州因僧遊五臺問一婆子曰臺山路向甚處去婆曰驀直去僧便去婆曰好个師僧又恁麼去後有僧舉似州州曰待我去勘過明日州便去問臺山路向甚處去婆曰驀直去州便去婆曰好个師僧又恁麼去州便歸院謂僧曰臺山婆子爲汝勘破了也。

師云有道婆子有定乾坤句趙州具辧龍蛇眼恁麼見解也是李向赤邊咬若據山僧檢點婆子只解▆▆捉魚趙州只知袋裏捏鼠若約衲僧正令總須喫棒始得。

舉臨濟上堂兩堂首座相見同時下喝僧便問還有賓主也無濟曰賓主歷然復召眾曰要會臨濟賓主句問取堂中二首座。

師云同時下喝可煞顢頇賓主歷然錯下注腳好各與三十趁出復喝一喝云且道山僧者一喝是賓是主一僧才出禮拜師便連棒打退。

舉臨濟上堂赤肉團上有一無位眞人常從汝等面門出入未證據者看看時有僧出問如何是無位眞人濟下禪牀把住曰道道其僧擬議濟托開曰無位眞人是甚麼乾矢橛雪峯存曰臨濟太似白拈賊。

師云大小雪峯不識好惡錯下名言臨濟道赤肉團上有一無位眞人大似白日見鬼又曰無位眞人是甚麼乾矢橛也是自起自倒甚麼處似白拈賊拈棒云臨濟性命在山僧手裏。

舉徳山示眾曰今夜不答話問話者三十棒時有僧出禮拜山便打僧曰某甲話也未問和尙爲什麼打某甲山曰汝是甚麼處人僧曰新羅人山曰未跨船舷好與三十棒。

師云徳山擬秉吹毛劍反露葛藤椿旣不答話爲甚麼問者又打三十棒可惜者僧不解將虎須若是山僧見他才恁麼道便與拗折拄杖任伊縱有通天作略也教忍气吞聲。

舉投子因僧問如何是十身調禦子下禪牀立又僧問凡聖相去多少子亦下禪牀立。

師云前下禪牀立好與一掌推倒後下禪牀立也好與一掌推倒當時若下得者兩推免得者漢至今死在者裏。

舉巖頭參徳山方跨門便問是凡是聖山便喝頭禮拜有僧舉似洞山山曰若不是奯公大難承當頭聞曰洞山老人不識好惡錯下名言我當時一手擡一手搦。

師云者則公案向徳山喝中薦得可以殺盡天下人向洞山句中薦得可以罵盡天下人且置惟是巖頭一手擡一手搦畢竟在什麼處若也見得便可向虎口橫身蛇頭揩癢頭頭是入地之謀著著得韜天之略若也未見切須仔細好。

舉興化因同參來才上法堂化便喝僧亦喝化又喝僧亦喝化近前拈棒僧又喝化曰你看者瞎漢猶作主在僧礙議化直打下法堂侍者請問適來那僧有甚觸忤和尙化曰他適來也有權也有實也有照也有用及乎我將手向伊面前橫兩橫到者裏卻去不得似者般瞎漢不打更待何時者禮拜。

師云興化橫者兩橫不惟同參到者裏去不得就是諸佛列祖到者裏亦去不得𨿽然要且落在山僧手裏乃拈棒云莫有爲興化作主者麼時有一僧出便喝師云暗地殺人猶可恕明中作賊實難容便大棒打退。

頌古

靈云見桃花悟道作偈曰三十年來尋劍客幾回葉落又抽枝自從一見桃花後直至於今更不疑乃舉似潙山山曰從緣悟入永無退失有僧舉似玄沙沙曰諦當甚諦當敢保老兄未徹在。

甚諦當保未徹伶俐衲僧會不得頂門奮金錘腦後抽生鐵堪羨堪悲玄沙老失錢遭罪誰爲雪咄。

僧問雲門佛法如水中月是否門曰淸波無透路曰和尙從何得門曰再問復何來曰便與麼去時如何門曰重疊關山路。

佛法水中月眼裏添金屑淸波無透路料掉沒交涉便與麼善擊節可憐重疊關山路衝浪錦鱗遭點額。

洛浦參夾山因緣。

驅耕奪食點鐵成金敲骨取髓條令斬新雲月同兮人盡委溪山異也共誰分舌頭坐斷好消息萬仞巖前看翻身髙聲云險。

鼓山赴閩王請雪峯門送曰一隻聖箭射入九重城裏去也孚上座曰和尙是伊未在峯曰渠是徹底人﹝勘破了也﹞孚曰若不信待某甲勘過﹝勘破了也﹞遂往中路把住曰師兄甚麼處去山曰九重城裏去曰忽遇三軍圍繞時如何山曰他家自有通霄路曰恁麼則離宮失殿去也山曰何處不稱尊孚便回謂峯曰好只聖箭被我折卻了也遂舉前話峯曰渠有語在﹝勘破了也﹞孚曰這老凍儂猶有鄕情在﹝勘破了也﹞。

重重勘破不是注腳明眼衲僧何處摸索烈焰鑪中玉石分龍蛇陣上看謀略眞謀略一箭雙雕隨手落。

金陵奉先深禪師同明和尙到淮河因緣。

衲僧俊俏透重淵檢點將來只一邊直下若能再跳入穿開碧落水中天與麼地絕偏圓盤走珠兮珠走盤。

丹霞訪龐居士見靈昭女洗菜乃問居士在否女放下菜籃叉手而立霞又問居士在否女提籃便行霞便回須臾居士歸女舉前話士曰丹霞在否女曰去也士曰赤土塗牛奶。

丹霞老賊放憨不少俊哉靈昭應機善巧叉手立兮乾坤坐斷提籃行也星飛電掃只因舉處帶淆訛今古叢林俱靠倒。

興教坦和尙初開堂日雪竇宗化主出問諸佛未出世人人鼻孔撩天祖師旣西來因甚麼杳無消息坦曰雞足峯前風悄然宗曰未在更道坦曰大雪滿長安宗曰無人識此意令我憶南泉拂袖歸眾更不禮拜坦曰新興教今日失利便歸方丈令人請宗至曰適來錯對一轉語人天眾前何不禮拜蓋覆卻宗曰大丈夫膝下有黃金爭肯拜無眼長老坦曰我別有語也宗理前問至未在更道處坦曰我有三十棒寄打雪竇宗乃禮拜。

把定牢關不容走作得失是非一並拈卻鍼鋒影裏騎大鵬鶻眼龍睛難摸索三十棒三十棒碧眼黃頭罔度量咄。

徳山到潙山挾復子於法堂上從東過西從西過東顧視曰無無便去行至門首卻曰也不得艸艸復具威儀再入相見爲山坐次徳山提起坐具曰和尙潙擬取拂子徳便喝拂袖而出背卻法堂著艸鞋便行潙山至晚問首座適來新到上座在什麼處座曰當時背卻法堂著艸鞋去也潙山曰此子已後向孤峯頂上盤結艸庵呵佛罵祖去在。

明槍易躲暗箭難防敬敵者勝欺敵者亡。

僧問百丈如何是奇特事丈曰獨坐大雄峯僧禮拜丈便打。

咄汝癡禪和討甚奇特事未透萬重關雄峯休造次便禮拜欠伶俐棒頭有眼爍乾坤試問諸人會不會。

雪峯住庵時有二僧來禮拜峯以兩手拓門放身出曰是甚麼僧曰是甚麼峯低頭歸庵僧到巖頭頭問甚處來曰嶺南來頭曰曾到雪峯麼曰曾到頭曰有何言句僧舉前話頭曰他道什麼曰他無語低頭歸庵頭曰噫我當初悔不向伊道末後句若向伊道天下人不柰雪老何僧至夏末再舉前話請益頭曰何不早問曰未敢容易頭曰雪峯與我同條生不與我同條死要識末後句只者是。

末後句爲君說神劍揮光如電掣同條生死謾商量明暗雙雙須辧別休辧別巖頭老子只一橛。

文殊普賢起佛見法見被世尊威神貶向二鐵圍山。

推倒鐵圍山扶起二大老佛見與法見特地一時埽試看老瞿曇何處弄牙爪。

須菩提問舍利弗夢中說六波羅蜜與覺時同異弗曰此義深遠吾不能知上方有彌勒大士深明此義可往問彼當爲汝說提卽往問勒曰誰是彌勒誰云彌勒。

誰是彌勒云彌勒金剛寶劍當頭截若謂時時示時人敢保驢年猶未徹。

谷隱聰禪師上堂曰五白貓兒爪距獰養來堂上絕虫行分明上樹安身法切忌遺言許外甥且道作麼生是許外甥底句切忌錯舉。

五白貓兒不露牙爪驀地觸著破頭裂腦樹頭樹底足生涯看來總是閒之繞端的分明在目前欲辧來機須善巧乃斫額云貓。

僧問雲門不起一念還有過也無門曰須彌山。

不起一念須彌山一椎擊碎鬼門關茫茫宇宙人無數盡日區區卻自瞞。

雲門問僧近離甚處曰西禪門曰西禪有何言句僧展兩手門打一掌僧曰某甲話在門展兩手僧無語門又打。

大用現前不存軌則石火電光鶻眼罔測駕與靑龍不解騎直待當來問彌勒。

良禪客問欽山一鏃破三關時如何曰放出關中主看良曰與麼則知過必攺山曰更待何時良曰好箭放不著所在便出山曰闍黎且來良回首山曰一鏃破三關且置試與欽山發箭看良擬議山打七棒曰且聽者漢疑三十年。

一鏃三關不妨奇絕照用齊行應時及節三月桃花浪拍天可怪龍門徒點額。

僧問趙州至道無難惟嫌揀擇是時人窠窟否州曰曾有人問我直得五年分訴不下。

直得五年分不下通身枷鎖盡情卸海神知貴不知價畱向人間光照夜。

僧問趙州至道無難惟嫌揀擇如何是不揀擇州曰天上天下惟我獨尊曰此猶是揀擇州曰田庫奴甚麼處是揀擇僧無語。

至道無難惟嫌揀擇天上天下有甚交涉報君知瞥不瞥趙州老子猶未徹。

趙州示眾曰至道無難惟嫌揀擇才有語言是揀擇是明白老僧不在明白裏是你諸人還護惜也無僧曰旣不在明白裏又護惜个甚麼州曰我亦不知曰和尙旣不知爲甚麼道不在明白裏州曰問事卽得禮拜了退。

由來至道本無難揀擇明白落二三𨿽然只在尋常處如隔千山與萬山。

香嚴巖心化靜主捐貲三兩

天翼翔禪師語錄卷下終

行實

師諱巨翔號天翼楚永之陵霄張氏子母熊夢大▆止屋翅蔽云日驚覺有孕越明年康熙壬寅十二月初五日辰時乃生時五色鳥翔鳴榱檐之上鄰僉異之曰此異鳥也世所罕見今產此子來儀當後必大有用因名大鶤焉師生而姿神炯秀瓊表嶷嶷蓮胎茹素長不兒伍父母窺其不凡送靈山寺淨月師剃染九歲授楞嚴經至淸淨本然云何忽生山河大地遽有省乃曰淸淨本然明明生出山河大地淨駭然奇之曰汝誠再來人也嗣是志气精勤旦夕無懈淨愈奇之至十九歲令謁西山藤煥和尙圓具充水頭屢受追拶寢食俱廢一日挑水次煥忽把住曰古人道擔泉帶月歸泉在者裏月聻師以手指水煥以杖築下桶底曰正恁麼時如何師擬進語被煥劈頭一棒師通身汗流翻思昔者所得爽然自失由是參究益篤檢書物盡焚曰此生不出古人一頭地誓不放手乙丑休夏毗盧洞衫履無一完者舉眾皆驚憫師毫不介意一日同參相謂曰潙山古和尙道風孤峻海內推尊今退居芙蓉子曷不見之師卽就道至山值梅在門外拔道上艸師見之曰老老大大猶有許多閒气力梅曰無人替得老僧師便掌梅大笑曰汝從那里來師曰南嶽曰又向那里去師曰芙蓉曰去不得師曰因甚去不得梅以杖劃一劃師退身三步梅擲下拄杖師便喝梅亦退身三步師拾杖便行梅復大笑歸方丈從此執事左右凡一切徵詰酬對悉皆穎脫梅深器之戊辰侍梅下江南過洞庭暴風疾作船勢危急師有驚色梅怒罵曰將謂汝是个人於此不了平日弄業識何益不見圓悟在金山染疾作主不來始信五祖之言乃盡情放下方得徹頭徹尾又不見徳山道毫端許末之未盡者皆爲自欺老僧今日與汝平實商量此事不在口角邊不從伶俐得所以道絕後再蘇欺君不得師愧惟而已己巳梅令掩關紫竹林凡有問師才擬對梅卽掌住曰不是不是兩越寒暑過勞成疾師總不顧一日梅提燈籠立關外大叫曰看看師遂大悟踢破關出扭住梅曰者老賊今日放不過也梅曰老僧過在甚麼處師推梅倒地梅曰切莫孤負老僧師便禮拜至晚茶次行者失手觸碎茶杯梅厲聲曰盞子撲落地因甚碟子▆七片師曰說甚碟子直得盡山河大地一時瓦解冰消者於言下有省乃曰誰知今日到者田地梅顧▆曰你看者漢小出大遇師曰添得一場愁梅曰汝又作麼生師擊碎茶杯便出梅曰孟八郎又與麼去也未幾梅示寂出源流付師師曰惟將水洗惟將火焚梅曰水不能洗火不能焚便化去師捶胸曰蒼天蒼天遂依法闍維函舍利骨櫬歸芙蓉建塔開期畢安邑護法請就本寺開堂未幾潙山的峯和尙惇請繼席師堅辭不赴大梅與老和尙洎兩邑檀護必欲目擊提唱以舒望古老人後起之心師勉彊承應於壬申冬月念七日入院一時椎拂之下遐邇緇素咸相贊喜曰眾角𨿽多一麟足矣師爲人端厚領眾精嚴至於應機接人極其爽捷嘗曰諸人未見山僧已前山僧蚤在你肚裏你一呼一吸山僧拏定你又曰盡大地是山僧棒頭任你諸人橫也打著豎也打著向那里逃避又曰山僧拄杖子在諸人手裏何不還我一頓來學者罔探其旨迄乙亥五月夙恙舉發師自知化緣將畢乃發啟請敬和尙住持兼出源流囑鐵舟洪等四人曰先師開法四十年不肯輕易許可山僧濫承其後兢兢業業惟恐爲人之不精立己之或懈有辱先宗汝等當深體山僧苦裏痛念祖道深蓄厚養異日龍天斷不孤負言訖眾皆哽咽悶僻於地至初九日申刻命侍者擊報鐘召眾集法堂分付後事畢書偈而逝塔於芙蓉寺東玉淵岐下師世壽三十三僧臘一紀有二珍叨侍記室甚久聞見甚悉特述行履大槪以表不廢厥執云耳。

不肖小師寂珍槃譚謹述

﹝芙蓉監院慧源敬梓

天巽大和尙語錄二卷流通願法界有

情同緣種智營陽小師寂珍對

康熙壬午蒲月潮音艸堂識﹞

