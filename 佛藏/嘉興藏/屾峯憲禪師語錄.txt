嘉興大藏經屾峯憲禪師語錄

屾峯憲禪師語錄卷一

門人﹝智質智原﹞同編

住槜李古資聖寺語錄

康熙壬子歲八月望日入院。

山門開樓閣門門門涉入踏向上路路路通霄秪如不恁麼來時如何卓拄杖云丹霄騰彩鳳鐵鋸舞三臺。

佛殿你道我眉毛沒八字我道你鼻孔失半邊今朝覿面相呈畢竟如何回互良久云刀斧斫不開。

伽藍英雄佛子不二丈夫赤心片片亙今亙古雨過苔階日卓午。

祖師冷坐堆堆嵩庭雪赤抑逼將來道个不識固聽爾言焉到今日背手彎弓當面著賊咄。

先老和尙像前拈起香雲從上一隊老古錐人人以此爲驗卻又爭得今日不肖兒孫亦以此爲驗獨較些子遂燒云須知遠煙浪別有好商量。

據室獅子窟原無異獸旃檀林不生雜木從來此處迥絕攀躋摩希首羅豎亞一目好大哥知時節與麼來驢腰折且道新長老據何宗旨泥牛海底趁紅塵紙鷂鑪中嚼生鐵。

上堂拈護法疏云楮墨未形已前金剛眼睛卻被者个點出了也且道是何章句若未委悉更煩剖露看檀越疏晦堂木樨南泉牡丹相逢格外我豈再三。

同門疏千里同風更須覿面父父兄兄金鍼玉綫。

本山疏離四句絕百非秪者是上上機鸚鵡洲一腳踢翻黃鶴樓眾手扶起。

師到法座手指云喚作曲錄木牀一任諸人瞻觀喚作須彌燈王誰敢正眼覷著到山僧分上又作麼生踏著故鄕田地步步不在別處便升拈香雲此一瓣香尊貴全超空劫奇特極盡今時爇向鑪中端爲祝延。

今上皇帝聖壽萬年恭願一人有慶佛日無疆萬國攸寧祖風遠振此一瓣香論君臣則黃閣簾垂言父子則紫羅帳合普同供養散木師翁以上諸佛諸祖大和尙伏願在筵弘護闔郡名賢受佛祖以印心現宰官而說法此一瓣香淸涼池裏澤成大火聚中迸出將謂蓋天蓋地徹古徹今末後西子湖頭卻被个沒人情老漢掀髯一笑只得瓦解冰消和身靠倒至今不知是冤是恩人天眾前拈出供養卽此堂上開山第一代傳曹洞正宗二十八世愚庵先老和尙用酬法乳之恩天華和尙白椎竟師云鉤章棘句別日商量敵勝驚羣便請相見僧問向上宗乘未敢特地商量斬新條令一眾願觀施設師云親切莫過此問進云三聖道逢人則不出出則便爲人時如何師云多處添些子進云興化道逢人則出出則不爲人時如何師云少處減些子進云今日和尙開堂又作麼生師云上座試卜度看僧擬議師便喝問鳴鐘伐鼓咸知祝聖開堂豎拂拈椎畢竟明什麼邊事師云落七落八進云恁麼則一句迥超諸佛祖吹毛密展露全機師云卻被闍梨鈍置乃云丹掛飄香築破瞿曇鼻孔秋蟾吐耀打翻達摩眼睛握靈蛇魔外潛蹤懸寶鏡森羅遁質到者裏任是棒如雨點底徳山喝是雷奔底臨濟秪可傍觀不敢正視須知我太陽門下不立主賓別通尊貴轉身就父因明兼到同時退位朝君權借正偏回互起木人妙舞聽石女髙歌頭頭不露眞機法法全彰大用此猶是我新丰門下舊時茶飯今日新資聖更要捩轉關頭掀翻陳案卓拄杖一下云拽新羅國與占波國斗額復卓一下云移南嶽山入天臺山肚裏燈籠露拄拊掌呵呵大笑正當恁麼時不居尊貴一句作麼生道良久云渠不可作太陽腳下兒孫不得天華和尙結椎下座﹝謝詞不錄﹞。

中秋不參曹溪指月腕頭力气用盡靈山話月口邊白醭轉多帶累西天東土人人醉後添杯西子湖淸歌妙舞闔閭冢品竹彈絲只有南湖風景從來面目天然任伊淡抹濃妝不宜隨人腳轉資聖恁麼道眾中當佛法商量須眉墮落作世諦流布平地喫交而今更要一手擡一手搦去也以拂子打圓相云夜明簾外許汝轉身資聖堂前不容立地何故恐汝諸人他後道向者裏見來擿下拂子下座。

小參僧問眾香國裏藏身資聖堂前露布未審君臣道合一句作麼生道師云萬年松蓋祝融峯進云問答不無賓主句請師格外顯全提師豎拂子云此猶是半提進云深領一問師云蒼天蒼天乃云西風一夜逼人寒赤骨條條秪恁般聖不收凡不管打鼓普請大家看喝一喝下座。

上堂僧問拈椎豎拂屈爲今時向上宗乘請師直示師云闍黎置問不易進云洞山五位不敢重論浮山九帶更煩垂答師云兔子有角水牯無角進云如何是正法眼藏帶師云露天石臼子如何是佛法藏帶師云黃河水自出昆侖如何是理貫帶師雲開口見膽如何是事貫帶師雲南山云北山雨如何是理事縱橫帶師云十字街頭憨布袋如何是屈曲垂帶師云嫡血驗親如何是妙協兼帶師云倒卓吹毛不露鋒如何是金鍼雙鎖帶師云錦上鴛鴦繡不成如何是平懷常實帶師便打進云九帶已蒙師指示當陽一句少知音師云親口出親言舉湛祖問眾曰還有問話者麼若有出來秪要打艸驚蛇一僧才出祖云眞是一場業地卓拄杖下座愚庵先師云者老漢圖得一時俊快不顧後日風波者片地從古至今何曾淸淨得來偶然一時打艸卻被者僧靠倒師云看者兩个老漢如龍得水難爲把住似虎靠山未解放行今日不肖兒孫要圓者个公案還有問話者麼不圖打艸驚蛇直要拋磚引玉一僧才出師打云要你出來成得甚麼事便下座。

晚參舉南泉斬貓話畢師云馬頭澆水則易馬尾接水則難趙州可謂克家之子其如檢點將來終非善法山僧也畜得一个貓兒拈向諸人如何下手驀顧左右喝一喝便下座。

開鑪上堂僧問資聖堂中撾毒鼓爽溪林下豎獅幢且道新丰一曲如何舉唱師云大眾側耳進云如何是君師云煒煒煌煌如何是臣師云雍雍肅肅如何是君視臣師云屈屈垂垂如何是臣向君師云綿綿密密如何是君臣道合師云合時無道僧禮拜師噓噓問放行則天回地轉把住則海晏河淸卽今把住是放行是師云是什麼進云三聖道逢人則不出出則便爲人時如何師云問取三聖進云興化道逢人則出出則不爲人又作麼生師云問取興化進云和尙卽今是爲人耶不爲人耶師打云你道是爲人耶不爲人耶進云拈起一枝無孔笛臨風顚倒兩頭吹師云不柰船何打破戽斗趙湛遇居士問十五日已前事作麼生師云何不早恁麼問進云十五日已後事又作麼生師云臨崖看滸眼進云卽今事又作麼生師云不妨疑著進云金風體露殿角生涼師云冬行春令師卓拄杖云卽今薦得是第二句第三句諸人自領出去要知第一句麼山僧未開口前卻被露柱勘破了也還有人勘破露柱麼喝一喝云畫蛇添足𨿽然如是盡法無民拈卻炙脂帽脫去鶻臭布衫有甚麼過山僧恁麼道落在半途未是到家極則事要知極則事麼問取堂中第一座舉湛祖上堂云以大圓覺爲我伽藍身心安居平等性智旣平等已直以十方微塵剎土總是一个道場過去無量劫不曾結未來無量劫不曾解生死也在里許涅槃也在里許乃至是非得失邪正聖凡解脫不解脫輪回不輪回總在里許於中還有你用心處有你計校處師云者老漢聲騰海宇價重人天伎倆秪得如是帶累兒孫不成計校汝等諸人還計校得麼更爲頌出老漢頂門不踏竅解哭如何不解笑解哭不解笑塞卻雙耳甕裏叫。

早參今朝十月朔佛法開口錯只擔七事憂還慮三餐薄水旱旣頻仍飛蝗復凶虐自慚一力無不吐元字腳法堂任艸深佛祖塡溝壑停撾法昌鼓且用淸平杓千七百葛藤言言盡糟魄有甚向上機人天眼開鑿生死到頭來靈龜生脫殼資聖少叢林慣觸忤先學一任舉諸方任諸方卜度驀豎拂子云秪有者些子天地同寥廓便下座。

普請擇菜小參拈起拂子云秪者一莖不是後園驢喫豈從溪澗流來未肯親自栽培到底鮮能知味拈起也根株不斷信手斬除放下也枝葉廉纖和身抖擻半靑半黃揚下搕﹝搕﹣去﹢﹝天／非﹞堆那怕爛卻不濕不漧打疊齏甕里正好淹殺不到幹爆爆地未許水漉漉地果能食時不嚙一莖方可歲月消磨百甕資聖恁麼。

與他古人至道無難惟嫌揀擇畢竟如何折合良久云喚出祖師來也少他一莖不得擿拂子下座。

除夕晚參拈拄杖雲天下叢林逗到今夜謂之臘月三十不管迷悟聖凡是非善惡主賓內外總教一齊放參有个不解放參底猛地出來道和尙欺人太煞某甲從無量劫來不解放倒用參作麼山僧便問是阿那个有甚伎倆試吐露看便揚聲曰拄地撐天秪者頭打開活路盡風流條條赤體無回互倒卓毗盧頂上游山僧撥眼一看原來不是別个木上座卓一下云善哉木上座巧能得佛智珍重見聞者分明只者是卓一卓下座。

元旦上堂僧問第一義諦某甲不敢造次新年頭佛法還許商量也無師雲山僧刮目相待進云昨夜燈籠與露柱交參屬第幾機師打云莫嫌造次進云且喜今朝是元日師云何勞注腳問凡聖性無別君臣體是殊如何是君師云無人得親近如何是臣師云奉重在今時如何是君視臣師云萬方忘化徳一體感羣功如何是臣向君師云不辯雍熙气安知造化心如何是君臣道合師良久進云恁麼則天下太平萬物蒙恩去也師亦良久乃云也大奇也大奇新年佛法不思議人云只有天在上我道更無山與齊無山可齊卽且從敢問大眾還識得天麼不是浩浩其天亦非鳶飛戾天驀起身云仰今皇帝徳處處樂堯年喝一喝下座。

小參今朝二月一日雨洗石頭骨出落梅片片沾泥嫩柳絲絲吐碧光陰暗地催人脈脈齒疏頭白自肯撒手懸崖放下腰包雨笠露柱夜半懷胎燈籠日出上壁新羅驀地翻身拽取占波斗額若作奇特商量地獄如射箭入喝一喝下座。

誕日上堂僧問人人有个生緣且道不涉生緣底來如何相接師雲從來疑者漢僧便禮拜師云瓦解冰消問和尙春秋一眾咸知堂中聖僧知年多少師豎拂子云與者个不別進云虛空年多少師云兩个進云恁麼則和尙壽量不異虛空師云依樣葫蘆畫不成進云只得瞻禮去也師云大隨道的乃云父母非我親誰是最親者諸佛非我道誰是最道者那吒析骨拆肉不借他力達摩分髓分皮密在汝邊未生面目描畫難成才落今時見聞莫及得之於心伊蘭作旃檀之樹失之於旨甘露乃蒺藜之園但領目前莫求心外聖情不立凡見全消不見永嘉道不離當處常湛然覓卽知君不可見取不得捨不得不可得中秪麼得且道不可得中如何是得底道理卓拄杖云釋尊得之四月八日稱尊三界普尊得之二月十九克證圓通慈氏得之補處當來鶖子得之速超余漏人天得之增長十善三途得之永斷輪回盡大地情無情得之齊臻佛性同住眞常現前諸人得之各各自知心徧十方量周法界主微塵裏轉大法輪於一毛端現寶王剎且道山僧今日又作麼生卓一下云五月五日年年度者回懶著娘生褲虛空背上架秋千烈焰堆中看競渡復卓一卓下座。

說戒上堂僧問拈出火裏眉毛未敢輕問和尙今日說戒請問如何是戒師云搭衣持缽進云如何是定師云鬼窟裏作活計進云如何是慧師雲山僧從來懵董進云戒定慧與火裏眉毛相去多少師云上座拈得出麼進云四眾瞻仰有分師云謾山僧卽得進云若無舉鼎拔山力千里烏錐不易騎師云阿誰分上事僧一喝師便打問千聖不傳之的旨請師傍通一綫師云我若向汝道則辜負千聖進云恁麼則密不通風去也師云早成露布僧禮拜師乃喝一喝云過去諸如來斯門已成就現在諸菩薩今各入圓明未來修學人當依如是法於斯會得水流花開著著顯當人受用雲興雨霽頭頭露本地風光撮莖艸現丈六金身拈粒米藏大千世界直須橫該豎抹那容播兩掂觔因齋慶贊偶爾成文竿頭隨身逢場作戲諸人還委悉麼其或不然今日諸沙彌求進具戒巨上座請山僧升座少間登壇說戒之後各各須要持缽過堂喝一喝下座。

小參僧問若能轉物卽同如來如何是轉底道理師拈拄杖云不可喚作拄杖進云秪如世尊睹明星悟道還轉也無師云不可不喚作拄杖進云恁麼則隨和尙轉耶師云瞎卻天下人眼僧一喝師便打舉殃崛尊者產難因緣畢師雲長者家產難幸得殃崛傳言一時分娩昨夜露柱懷胎產下个南山鱉鼻畢竟承誰恩力有人道得得力句許汝灑灑地作个了事衲僧其或不然饑時遇膳渴時遇漿不妨處處疑著寒食小參此事不是說不得底說不得是無句不是說得底說得是有句不落有無現前諸人試道看良夕云有無總道不得卻被有無礙是死句有無總道得不被有無礙落在半途道有之時纖塵不立道無之時萬法齊彰不落有無情解俱遣才是活句且道作麼生是透活句拂一拂云東風匝地逢寒食雨洗桃花萬戶春。

五月分衛小參來朝五月五家家門前懸艾虎茅山道士賣靈符打破葫蘆叫冤苦張眞人與王元帥特地商量道近日諸方乞食塞巷塡街秪是覷不見資聖長老大眾你道他兩个俗漢不顧自家活計便恁麼問意在於何會得底依例出隊不會底只消覓得胡須赤不須更覓赤須胡擿拂子下座。

晚參拈竹篦子畫一畫云江西來也在者裏河南來也在者裏四川八閩來也在者裏山東山西來也在者裏秪如有一人總不恁麼來且道安放何處放下竹篦雲煙霞生背面星月繞檐楹。

結夏小參舉洞山老祖示眾云秋初夏末兄弟或東去西去直須向萬里無寸艸處去良久云秪如萬里無寸艸處作麼生去有僧舉似石霜霜云何不道出門便是艸師云諸兄弟如今腳跟下徧地荊棘擬向萬里無寸艸處去大難大難縱使踏破幾緉艸鞋究竟不離者裏不如本分好諸兄弟要識洞山麼拍禪牀左邊一下要識石霜麼拍禪牀右邊一下秪如更有个道不出門亦是艸漫漫地又作麼生會若向者裏透得許汝開粥鍋度夏其或不然根塵流注髑髏穿晝夜惺惺要防賊喝一喝下座。

示眾舉法昌示眾云夜半烏雞誰捉去石女無端遭指注空王令下急搜求惟心便作軍中主雲門長驅潙山隊伍列五位槍旗布三玄戈弩藥山持刀靑原荷斧石鞏彎弓禾山打鼓陣排雪嶺長蛇丘屯黃檗飛虎木馬帶毛烹泥牛和角煮賞三軍犒師旅打葛藤分露布截海揚塵橫山﹝番支﹞土擊玄關除檄路多少平人受辛苦無邊剎海競紛紛三界聖凡無覓處無覓處還知否昨夜云收天宇寬依然帶月啼髙樹師云者个烏雞原是家中故物任渠霜天月夜髙唱低鳴無端被法昌老子一趁直得羅籠不住呼喚不回帶累一隊老古錐擾動乾坤尋覓不得驀豎拂子云原來卻在者裏遂擿下雲月髙不肯啼深樹霄漢曾經抱卵歸。

除夕晚參年窮歲盡更無奇特事與諸人商量拄杖子應聲近前曰有奇特事啟和尙昨見陳年壁上桃符扭痛儺神鼻孔儺神奮力跳上石敢當頂門大叫苦屈桃符曰甚麼時節許你攙行奪市儺神大笑道一向受你謾昧臘月三十日到來也須讓我一籌桃符秪得唯唯而退仍舊聳身上壁拄杖子依然立地諸兄弟都是參玄人到此莫鹵莽逗到大盡夜看看無處躲卓拄杖下座。

元日上堂今朝丙辰元旦日此事從來無固必牀頭夜半日輪紅天曉原來地下濕叢林闔眾盡知時伐鼓鳴鐘頌北極黃金瓦礫盡增輝敢保頭頭諸事吉兩廊廚庫謁僧堂佛殿山門相對揖重教日用任騰騰摩訶般若波羅密倘眾中有个出來道堂中聖僧爲甚麼不在里許山僧便向他道來日更須下一光供養下座。

上堂諸禪徳識得一道平當便是無限奇特穿衣喫飯騰耀古今放尿屙矢多少諦當所謂似地擎山不知山之孤峻如石含玉不知玉之無瑕山僧恁麼道已爲諸人入泥入水珍重諸禪本自無文愼勿雕鐫刓劂喝一喝便下座。

晚參拈拄杖云諸兄弟甚時節直須撒町去畦何用循途守轍肚皮寬如布袋佛祖難容腳板闊似金剛虛空嫌礙器度如是才知千七百則原來蝦跳不出斗三十三人何曾甕裏走失鱉你更如何若何眼裏重新著屑卓拄杖一下云背手彎弓當面著賊。

冬至上堂僧問一陽才動大地春生請問和尙如何是陽春一曲師云耀古騰今進云僧問古徳日長多少雲長一綫一綫且置敢問今日佛法長多少師云誰敢論量進雲天上有星皆拱北人間無水不朝東師云杓卜聽虛聲乃云葭管飛灰一气新山河豈是眼中塵衲僧鼻孔重添楔漏泄東君一段春冬至月頭賣被買牛冬至月尾賣牛買被今年冬至喜得不在月頭不在月尾更不在月中說甚牛被賣與不賣衲僧家旣不受囊藏阿誰蓋覆得你不犯苗稼阿誰拘管得你到諸方則得若到資聖門下更須一一按過始得卓拄杖云自從得合桑林舞遊刃恢恢恁地閒。

上堂也大奇也大奇無情說法不思議以拂子指前曰此是亮鬲指後曰此是屏風左右指云此是露柱更要說甚麼法便下座。

解制圓戒剃度上堂僧問昔日世尊睹明星悟道卽今和尙見个甚麼師云說似諸人卽不中進云世尊以此爲驗和尙以何爲驗師云驗你祖先進云畢竟還有優劣也無師云一任闍黎顚倒進云和尙得恁麼瞥地師云莫謗他好乃云資聖結則大千世界同時結資聖解則大千世界同時解須知時節在山僧手裏拈拄杖云三乘四果脫三界證寂滅在者个時節四生六趣越生死出輪回在者个時節行童沙彌剃度入大僧在者个時節釋迦老子睹明星悟道在者个時節乃至三世諸佛歷代祖師降生入滅證道轉法輪都在者个時節識得者个時節便識得三世諸佛歷代祖師降生入滅證道轉法輪底時節諸人還識得者个時節麼卓拄杖云下坡不走快便難逢便下座。

晚參舉云庵和尙示眾云洞山門下八凹九凸交交加加屈屈曲曲崎崎嶇嶇嵲嵲屼屼水雲掩映煙嵐重疊觀者遊者十人九人舉步便迷卻路頭也其中莫有不迷者麼乃喝云且道洞山路頭在甚麼處師雲從來驀直走大路無人能到何況如是凹凸屈曲崎嶇嵲屼要人不迷卻路頭洞山可謂南行北轍大似鬼門上貼卦末後又道洞山路頭在什麼處早是自家迷卻了也若較資聖太遠在者裏山門八字打開南通杭紹北通蘇西接吳興一帶大路不管船來陸來跨入山門便好開單展缽但只要問你路頭從何處來未跨船舷腳跟下好與三十棒何故我曾向人家屋檐下過不敢輕汝方來大眾久立珍重。

小參拈拄杖云若據一大藏教是个轉句若據祖師門下是个險句須知轉路中有險路險路中有轉路僧出問如何是險路中轉路師橫按拄杖進云如何是轉路中險路師豎起拄杖僧擬議師便打退歸方丈。

小參倒一說眉毛不用重撕結對一說鼻孔依然失一橛無言童子唱哩囉始終不落非關舌無頭無尾非心非佛一等指鹿爲馬三人證龜成鱉杜宇無勞漫啼血。

早參師彈指云禪客相逢只彈指此是能有幾人知要問諸人如何是此心僧出禮拜云相識滿天下知心能幾人師云何得把髻投衙僧云謾某甲不得師彈指云相去多少僧舉坐具云不離者个師云慚惶不少乃云達摩不解安二祖不解覓煮豆燃豆萁豆在釜中泣笑殺當年馬簸箕說非不了又說卽累人千古不甘休胡餅重重要討汁住住且道顏淵閔子騫子貢子遊子夏者一隊不農不圃漢終日浩浩地商量个甚麼擿拂子云錮鏴。

上堂卓拄杖云不謾諸上座良久云都是自謾諸上座此話有兩種負墮負墮處粗二乘見之如隔羅縠負墮處細佛祖猶隔一關在諸人檢別得出山僧在你腳跟下檢別不出莫怪山僧粗糙以拄杖卓兩卓下座。

開鑪上堂時節若至其理自彰山門佛殿廚庫僧堂暮鼓晨鐘粥梆飯板已爲諸人徹困更要山僧好肉剜瘡作麼𨿽然不隨漁父引爭得見波濤卓拄杖一下云總在里許若更如何若何緊峭艸鞋重起。

上堂教中道諸佛之所護念且道護念个什麼顧視云勸君更盡一杯酒西出陽關無故人便下座。

臘八日上堂僧問雪覆萬年松徑雲遮一帶峯巒爲復是人耶境耶師云靑天影倒卓進云恁麼則木雞啼子夜芻狗吠天明師云白日泛黃河進云拈出一枝無孔笛等閒吹出萬年聲師云是何音律僧擬議師打云不是知音問今朝臘月初八个个暗中摸索正覺山前親切句未曾拈出請師宣師云罕逢穿耳客多遇刻舟人進云某甲話在師云幽州猶是可最苦是新羅進云卽得禮拜了退師雲山僧今日失利乃云明星當午現夜半正詴訛笑破瞿曇面無風匝地波拈起拄杖云者个是明星阿誰不睹顧左右云更不可矢上加尖卓一下云只得誑惑大眾一上不見道十世古今始終不離於當念無邊剎境自他不隔於毫端情與無情同體世出世間平等靈山會上不異今朝香積國中還齊昔日世尊面目去今壬子二千六百餘年證道轉輪降生入滅覓一絲毫頭許起處住相了不可得那容西幹四七東震二三天下老和尙鼓弄舌頭扭捏鼻孔以至末學後昆打瓦鉆龜說靑道白𨿽然事無一向資聖今日劈開大路腳下無私與現前大眾同登解脫覺場去也且道無私一句端的如何卓拄杖雲天髙羣象肅海闊百川朝下座。

除夕小參歲窮年盡一片祖翁田地洎合荒卻半邊欲得犁鋤連夜出不免諸人怪笑資聖冬行春令秪得放置一邊且說家嘗澹話山僧自入院已來頻仍潦旱帶累一院淡薄自慚薄福何暇東語西語逗到大盡夜且喜無事舉則舊葛藤權了歲除人事昔日香巖道去年貧未是貧今年貧始是貧去年貧猶有卓錐之地今年貧連錐也無香巖老子恁麼道只見錐頭利不見鑿頭方資聖當時若見更要問他覓錐在山僧與麼道倘有傍不肯底出來道和尙只見錐頭利不見鑿頭方資聖座下有者衲子山僧今夜不掇退果桌如無掇退果桌去也掀翻法座歸方丈。

元旦上堂僧問時節若至其理自彰且如新年頭有何祥瑞師云玉曆悠長進云十世古今不離當念爲什麼更有新舊師云善知時節予不再三進云忽遇能爲萬象主不逐四時凋底又作麼生相接師云無黨無偏進云恁麼則拋卻陳年間骨董一回舉起一回新師云審如是敢保頭頭活潑問元正啟祚萬物咸新未審和尙作麼生道師雲山河日月呈瑞呈祥進云恁麼則紅日迸虛空靑山常獨露師云未是衲僧巴鼻進云自是曹溪分一滴至今流出爽溪長師云須知新丰一路是別進云禮拜去也師云不更商量乃云今朝癸丑正月新丰一路是別那管雞舌牛頭信手拈來便爇垂裳玉曆悠長翊衛金甌無缺衲僧巴鼻日新光燦雲門一橛風前柳眼迸開雪後寒梅漏泄象王鼻孔威嚴獅子爪牙猛烈山河日月呈祥萬象森羅欣悅但能轉物無私敢保頭頭活潑胸次無黨無偏口裏橫說豎說佛法不更商量个个善知時節卓拄杖云予今不再三下座。

上堂教中道有智若聞則能信解無智疑悔則爲永失好笑黃面老子話作兩橛資聖要問你有智若聞作麼生信解無智疑悔作麼生永失諸人會麼一條拄杖兩人舁。

六贊化士丐武塘歸領眾請上堂僧問掬沙獻佛果感輪王施米供僧得何利益師云今日且要拔本便打進云果然功不浪施師云且道得何利益進云施者受者還得受用也無師雲龍得水時添意气虎逢山勢長威獰進云野老謳歌忘帝力相逢同樂太平年師云再三撈捷始應知問當陽一句作者難謾覿面相呈請師一接師云大座當軒孰敢窺進云若有一法毗盧墮在凡夫萬法若無普賢失其境界如何得行解相應去師云話頭何在進云二俱坐斷和尙如何舉揚師云打點不是好手進云吸漧鴛渚水獨坐驗龍蛇師云作家作家僧便喝師便打進云只得禮拜了退師打云不妨疑著乃云動靜一原往復無際彈指功圓不離當處行時無說路說時無行路行取說不得說取行不得此行解相應也只貴眼正不問行履解攝行也難行能行難忍能忍行該解也果能如是攪長河爲酥酪變大地作黃金驅耕之牛奪饑之食不爲分外若只解參無事禪向寒灰冷焰裏蹲坐則寸絲滴水消受良難今日武塘諸檀送贊禪還山贊禪發如是心行如是行諸檀滿如是願獲如是益施者受者果因不昧功詎浪施山僧直下無開口處秪可舉段葛藤權爲影艸昔日五祖演和尙云四五百石麥二三千石稻好个休糧方耆婆不得妙千巖長和尙云米不蓄一粒菜不栽一莖任渠往來者喫得飽膨脝看他兩尊宿一人從天降下不道貧窮一人從地湧出不居富貴檢點將來不無事理偏枯資聖則不然困來便打眠饑來有飯喫地厚天寬總不知摩訶般若波羅密下座。

弁山且拙和尙訃聞至上堂赤日忽翻雷雨陣江南持到弁山信石頭斧子話空圓顚倒人天齊失令舉起拂子云諸人還見麼此是我弁山堂頭且拙法兄大和尙爲禪關鈐鍵作法海梯航之標榜今則失半面而恨轉九回示全身而道同千古逆流西注砥百丈之狂瀾散木南支蔭兩山之蒼翠阿閦國裏再見良難善法堂中更聞不易且道卽今覿面一句畢竟如何六月寒冰生烈焰白描彩鳳入丹霄擿拂子下座。

退院上堂拈拄杖云祖風衰晚法運淩夷肩荷宗乘絲懸九鼎山僧旣忝爲洞山腳下兒孫理應力挽頹綱振興祖席叵耐徳涼力薄用寡知稀慧命不敢自輕世道忍看交喪秪堪被忍辱鎧坐法空座說沒意語展無作用已經四載矣諸人還知麼隨身竿木作戲逢場吹毛不掛於眉間要津把斷凡聖不通靈符獨懸於肘後白雲覆靑山主賓不用安排淸風拂白月君臣隨處建立我爲法王於法自在卓拄杖云有時恁麼有時不恁麼今日總不恁麼且道退辭祖席直入千峯一句作麼生道三汲浪髙魚化龍癡人猶戽夜塘水下座拽杖便行。

屾峯憲禪師語錄卷一嘉興大藏經屾峯憲禪師語錄

屾峯憲禪師語錄卷二

門人﹝智質智原﹞同編

住前溪古齊昌寺語錄

康熙丙辰歲臘月八日入院。

山門不從人天來卻向者裏入直踏毗廬頂堪與佛祖爲師驀卓杖云密移一步看飛龍便入。

佛殿古鏡未磨時與汝相見了也卽今禮卽是不禮卽是遂展大具云三十年後敢保有人道个不必。

伽藍汝坐我立不爲汝說法秪要鍋裏不少米竈裏不少柴昔日靈山親付囑今朝何必更安排。

祖師捏不成塑不就東土與西天面南看北斗斷淆訛絕滲漏三十三人眼﹝皾﹣買﹢耳﹞眵不值寒山破苕帚咦。

據室正不居正偏不坐偏要展向上機宜單提正令直饒臨濟徳山到來猶是困魚止濼鈍鳥棲蘆驀顧左右云有麼有麼良久卓拄杖一丁行到水窮處坐看雲起時。

護法疏未形文彩金剛眼睛在山僧腳下才落言詮山僧鼻孔在諸公手裏還會麼會則鋪華錦上不會則矢上加尖。

本山疏歷歷無回互明明絕覆藏春回大地暖佛日鎭齊昌。

法座未有善法堂先有此須彌燈王寶座用借山僧四大作麼喝一喝云眼前有景道不得崔顥題詩在上頭便升。

祝聖畢此一瓣香從前未曾暴露者回不敢蓋藏供養匡廬開先堂上山鳴老和尙用報鉗錘陶鑄之恩此一瓣香若耶溪上傳來西子湖頭收得在鴛湖冷暖自知到前溪貴賤無價供養曹洞正宗二十八世梵受堂上愚庵先老和尙用酬法乳之恩白椎畢問踏入千峯最上層橫拈楖栗驗來賓掀翻海嶽求知己撥動乾坤見太平乾坤撥動卽不問如何是新入門一句師云大地春回無硬土進云蕭梁古剎門徑荒蕪三世諸佛手足無措十八羅漢和身靠倒和尙到來作麼生施設師云破砂盆要大家扶進云恁麼則山靈贊助瓦礫增輝去也師云且容贊嘆問吸盡鴛湖波萬頃踏翻雙徑幾層雲承師證道眞消息拈出當陽好示人證卽不問如何是道師云莫向枯樁舊處尋進云秪如無修無證道從何立師云闍黎卻會得進云明日世尊今朝和尙還有同別也無師云卻較山僧一日長乃云坐斷溪山罷問津寒巖花發劫初春繁興大用原無事不動那伽定裏身此是選佛場心空及第歸淨裸裸赤灑灑仰攀絕路趨向無門理絕玄微事無背向到者裏三玄戈甲不用全施五位旗槍無勞更列秪可坐法空爲座著獘垢爲衣知尊貴而不居明功勛而不宰直下和泥合水不斷聲色去始有相應分現前緇素還委悉麼其或不然向下分明薦取以拂子畫○相云此是齊梁古剎唐宋名藍爲玆邑祝釐萬壽道場是一境保綏千秋勝地旣隆替不盡乎兩朝其休徵有關乎百代所以有時散歌舞於溪頭鳥啼花笑有時論風幡於廡下水秀山明有時埋銅駝於茂艸寒煙有時翻瓦礫爲瓊樓玉殿山僧今日仰承眾力升此法座且道畢竟舉揚个甚麼事吹法螺擊法鼓作大佛事拈莖艸作丈六金身撮毛端現三千樓閣人籟天籟齊鳴佛法世法並唱直得三世諸佛動地放光十八髙人手舞足蹈齊聲贊善希有希有秪有南山石幢子與莫於峯橫豎點頭未全宜諾山僧只得呵呵大笑大眾正恁麼時且道斬新條令一句作麼生道幾曲溪回歌舞地萬重山繞法王家結椎下座。

當晚小參問梅吐白柳含靑前溪水後山云歷歷明明事現成因甚某甲到者裏不會師云打破鏡來與汝相見進云千年故物依然在師云何不別通一路進云虛空背上打秋千師云鍼鋒眼裏卓須彌進云某甲只得禮拜了退師不顧乃云我本秀州人不住秀州地覓得溪山深處居入門先我囊如洗杖缽蕭條值歲寒村村木落秋風裏山中佛法況無多石頭大小誰相委塡街塞巷盡時流逢人那肯頻頻舉禪牀懶下气力無客來相對渾無語帶累諸禪苦不休个个和泥而合水開門七事件件無家私拈起無些子挈得隨身折腳鐺碗子無心籃沒底粗茶澹飯僅充腸土木才興乏柴米甕牖繩樞帶雪霜頹垣敗壁兼風雨乍住楊岐屋壁疏滿牀風雪寒如許翻憶古人樹下居我較楊岐幾倍耳珍重同流共此心古人爲道恆如此个事人人非等閒破砂盆要重扶起大眾扶起固妙那解放下更穩忽然有个伶俐漢出來道長老慣用一手擡一手搦山僧便向他道你作佛法會又爭得擊拂子下座。

晚參者邊那邊全放全收事無一向葉落知秋從上佛祖千七百則陳爛葛藤都道是相樓打樓實是好笑昔日山僧問个師僧徳山托缽意旨如何僧云相樓打樓問南泉斬貓公案云相樓打樓山僧乃呵呵大笑其僧不肯山僧便問卽今問你是相樓打樓麼云不是不是山僧又呵呵大笑其僧又不肯要問大眾還肯麼眾無對擿拂子云明年更有新條在惱亂春風卒未休。

早參山僧昨夜夜夢不祥打个噴嚏一時內逼擬往東司書破不利便驟步拶入惡原來架上有人在便下座。

除夕小參舉北禪歲夜晚參曰年窮歲盡無可與諸人分歲老僧烹一頭露地白牛炊黍米飯煮野菜羹燒榾柮火大家喫了唱村田樂何故免見倚他門戶傍他墻剛被時人喚作郎師雲山僧今夜不敢效顰古人縱使畜得一頭秪好東觸西觸隨緣順運叵耐年來水艸不足骨露皮穿假饒烹向大眾討甚滋味不如依舊放出溪山足見大眾恩力良久顧視云今夜縱不捩轉鼻孔也不得犯人苗稼便下座。

元旦上堂去年有元日今年有元日扶起古雲門日日是好日旣是日日是好日何用扶起不見道破砂盆要扶起雪獅子要扶起拄杖子要扶起若是破砂盆有天童在雪獅子有雪竇在拄杖子還要山僧扶起始得遂卓一下云善哉拄杖子平生得渠力他日倚南山今朝頌北極便下座。

早參涼雨打更頭風鳴殿角秋枯蟬嘶岸樹新漲激灘舟此四句也無敲唱也無主賓也無照用也無偏正且道與古人立敲唱主賓照用偏正是同是別要透有敲唱主賓照用偏正則易要透無敲唱主賓照用偏正則難何故雪裏撒鹽還易辧煤中著墨卒難分。

因雪上堂擊如意云看看大雪飄颻朔風如吼馮欄不辧梅和柳彤雲片片遮牛斗三九過了又五九數更籌坐到雞鳴醜橘湯一盞無中有最堪嗟荒臺古佛揚家醜好禪流休亂走從今莫向寒巖守烏盆化白盆黑狗變白狗拋出雪峯爛木毬捉得寒山破苕帚祖師來休開口通身是舌難分剖懶喫趙州茶漫飲曹山酒分付小兒童看明朝人來否擊如意下座。

屾峯憲禪師語錄卷二嘉興大藏經屾峯憲禪師語錄

屾峯憲禪師語錄三

嗣法門人﹝智質智原﹞同編

康熙辛酉正月十七日眾護法公請住東山妙覺院。

山門甚深法門具無量義戶牖洞開風恬日霽東山頂上逆流長湧起扶桑照天地卓拄杖便入。

伽籃佛法賴汝屏翰萍實覓甜祖意叩我端的胡餅討汁因甚如此活計不同。

祖師我怪你眼突你笑我齒疏𨿽然鼻孔略相似端的淆訛如何得不淆訛去遂燒香雲明破不堪。

佛殿佛眞法身猶若虛空彈指云敲空有響擊木無聲秪好聽取一半展大具云全放全收。

先愚庵老和尙像前拈香秪者是峭巍巍記得昔年西子湖頭白雲堆裏髙峯塔出沒虛空只是終年不露頂卽今東山妙覺堂上拈香擇火咳唾掉臂要與者老漢不隔畢竟住何三昧以坐具打圓相云紅燈毬打白燈毬。

據室山中佛法石頭大小奪得鄭州梨放手卻是靑州棗臘月鬥龍舟元宵夜乞巧不是冬行春令秪要拈弄卻好卓拄杖雲南海之帝爲倏北海之帝爲忽中央之帝爲混沌混沌無七竅而倏忽試鑿之日鑿一竅七日而混沌死山僧今日倒握無孔鐵錘▆卻盡大地人咽喉要使个个混沌復初頂門眼活爾等諸人還甘麼良久復卓杖云雪消泉湧穴雷動蟄龍驚。

上堂橫肩楖栗萬壑千峯飛騰隱現霧起雲從卓拄杖云向者裏信腳踏入一片穩密田地原是諸人本有淸淨覺場祖翁親授手兄弟合同條舒捲自由古今一致可謂鷲嶺風規舊觀稍復矣𨿽然中心樹子早屬山僧掌握了也松風竹韻幾度贏來山色溪聲和身靠倒好笑東坡个俗漢無端道个廣長舌淸淨身檢點將來猶在半塗山僧到者裏不管地久天長日上月下秪願一人有慶千聖同風个个飽齁齁地齊唱沒字哩囉敢保機關別露生面重開復卓杖云佛阤達麼元和西乾東震同塗驪龍頷下何物趙州東壁葫蘆擿拄杖云當陽辧取復舉昔日陳操尙書問洞山老祖五十二位菩薩爲甚麼不見妙覺祖曰尙書親見妙覺師云洞山老祖與麼答話幸是尙書任他風浪穩坐釣船不然洎合打破蔡州若是山僧不然今日倘有人問五十二位菩薩爲甚麼不見妙覺只向他道在諸人腳跟下秪是不得動著何故不許夜行投明須到便下座﹝拈香謝辭不錄﹞。

本山三立和尙塔前拈香同生七子各自謀生道吾舞笏普化搖鈴兄自藏身北斗我偏劍刃橫行遂拈香雲雨餘春艸碧風落晚花顰。

當晚小參波吒自笑浙西人業風吹入江南地𨿽無道法播諸方雙眼何嘗畱出气諸禪鼻孔漫撩天腳跟須認閒田地到來鄕語旣殊塗喚鐘作甕要仔細假饒塗中驀地有人喚你作麼生答切忌回頭轉腦好此猶是諸人日用邊事爲甚麼尋常問著麻三斤乾矢橛東山水上行我在靑州作領布衫重七斤秪是鼻直口呆去不得良久云今晚不合與麼問直饒與麼去認著依然還不是便歸方丈。

本州檀護請升座僧問雲山迆邐溪水悠長自遠趨風請師一接師云東山路滑子從何入進云撾鼓升堂共聞法要忽遇伶俐衲僧到來和尙如何接待師便打進云任從曲徑松風冷不間溪流梅雨香師云休念言句問春風滿座霽日當軒諸檀設供則不問如何是東山境師云萬仞峯前獨木橋進云如何是境中人師云千株松下一條筇進云石傘撐空普蔭大地師云大家有分乃云四山空翠布花雨萬緣千紅相共舉碓嘴花開映日鮮黃鸝飛上樹頭語擊拂子云急薦取汝等大眾眼目定動莫言不道今辰仰承本州諸檀護請山僧升座舉揚先法兄三立和尙未了公案然此妙覺一席地風規尙在模範猶存善自知時我豈再三若論未了公案溯流從上自洞山老祖及我散木師翁愚庵先師遞相鈍置一椿陳爛葛藤亟欲舉似大眾叵柰水陸兼程頓生勞倦一時忘卻了也若向空劫前起模畫樣埋沒先宗落在今時賺誤後學只得向無縫罅處補綴一上以拂子擊右案云此是正位擊左案云此是偏位正不坐正泥牛水面吼偏不居偏木馬焰中嘶方名尊貴一路是別顧左右云會麼我見燈明佛本光瑞如此便下座。

小參雨打桃花春欲去拋梭石女畱春住去住本無情花開花落木人驚南山石虎驀地跳入蟭螟眼裏打个噴嚏驚起四大天王統領八萬四千部落將南閻浮提移過北郁單越東弗於逮運過西瞿耶尼縱橫互換不住本位乃至倒置三際互轉十虛一處打鼓多處普請多處撞鐘一處過堂更餘神力將萬象森羅有情無情涅槃生死煩惱菩提一串穿卻撮向山僧拄杖頭上揚聲大叫求去住相本無所有何況爾等茄子瓠子討甚巴鼻良久云切忌向虛空裏釘橛卓拄杖下座。

早參一樣居山見不同僧繇神筆畫難工奇怪石頭形似虎火燒松樹勢如龍若要風雲際合直須山僧點眼始得卓拄杖云到點臨時非好手從教佛祖喪全機喝一喝下座。

上堂妙覺門下毫不假借種田博飯經冬度夏地厚天髙日遷月謝野徑花飛層巖瀑瀉水漲船髙泥多佛大日用圓明光吞晝夜呵呵大唐天子襆頭傍觀爭敢酬價喝一喝下座。

普請小參者个大義千古難圓臨危不變悄然悄然腰下茅鐮鳴剝剝祖師翻出钁頭邊古人钁田時钁出祖師來刈茅時刈出祖師來及隨眾作務築著磕著無非顯露自家本地風光何故爾等諸人秪是不會莫是钁田時被田礙卻麼刈茅時被茅謾卻麼隨眾作務時難道一一被他謾礙卻麼直教放到冷湫湫地一總沒交涉山僧忍俊不禁秪得爲諸人拈卻炙脂鶻臭莫言不道擊拂子云東山有个妙訣灼要無舌人說裂破山河大地不如放倒一橛擿拂子下座。

上堂長松夜吼月當前野燒連山焰亙天驚起深林瞌睡虎喝一喝翻身踏斷祖師關。

上山采茶小參趙州秪解喫潙山秪解摘好笑兩个老古錐喫了吐不下摘了拈不出都是不喞澑漢若到東山門下正好隨羣逐隊一齊趁上山去摘到驢年未肯放你在何故不見道河裏失錢河裏捷諸上座古人分上如是汝等分上又作麼生一僧出云直捷根源佛所印摘葉尋枝我不能師喚侍者點釅茶與者僧喫一僧云皮膚脫落盡惟有諸貞實師云作座主奴未許你在僧云和尙又作麼生師云今不下手更待何時便掌戴笠就行。

上堂法不孤起仗境方生驀豎拂子云者个喚作境得麼擊禪牀云者个喚作法得麼放下拂子云顢頇則一任顢頇擬議則千里萬里得與麼山僧卽是諸人諸人不是山僧不與麼諸人卽是山僧山僧不是諸人良久雲歸堂喫茶去便下座。

上堂行腳衲僧不是無个住處直是歇腳不得當下歇得腳來妙覺有个住處與他眾中倘有个伶俐衲僧出來道別處怎容和尙得山僧秪好呵呵大笑便下座。

上堂百千妙義觸處周圓晴天斫麥雨後栽田白豆早種黃瓜宜壅佛法大有秪是牙痛。

上堂拈拄杖云諸佛祕藏列祖命門體之則迥絕離微用之則不存規則漚和並唱肯負截流之機兼帶齊通轉挾宗塗之妙衲僧分上得个甚麼邊事卽得君臣邊事耶賓主邊事耶一色邊事耶法身邊事耶到者裏須知君臣不能明其尊貴賓主未得別其親疏一色未是今消法身更有事在驀顧左右云且道是甚麼事擲拄杖云後園驢喫艸。

小參舉鎭府大王問趙州和尙年尊有幾个牙齒在州曰只有一个王曰爭得喫物州曰𨿽然一个下下咬著妙喜曰少賣弄師云大王𨿽則無事生事不妨搔著趙州癢處趙州年老心孤到處不忘情大王面前猶欠回互在妙覺當時若見下个毒手只者一个不許畱著看他咬著什麼妙喜道少賣弄矢上加尖山僧牙齒不曾欠少一个秪是疼痛試問諸人咬卽是不咬卽是咬則寒毛卓豎不咬教者兩片皮如何合煞良久扣齒三下便下座。

蒲節小參今朝又是五月五盆傾大雨無攔阻山中節序更新鮮角黍原來糯米▆水巖蒲劍不須栽墻角橊花紅似火八卦無勞帖鬼門百怪千妖沒處躲笑殺家家懸艾人放出南山白額虎喝一喝下座。

除夕小參今朝臘月二十九家風拈起般般有寒山叉手笑呵呵濟顚鬧處翻觔斗舜若多神暗點頭摩希首羅大開口嘉州石象鼻撩天陜府鐵牛身倒走有中無無中有閻羅老子不容情飯錢打算揚家醜銜鐵負鞍異類行須信東山是好手窠臼掀翻老凍儂石頭變作金毛吼起身豎拂云時維康熙辛酉年臘月二十九日諸佛列祖同時證明東山妙覺院某山僧所供並皆詣實。

元日上堂混迹袈裟又一年臥云深處不朝天爰知至化難逃匿沈水先燒玉漏前有鼻孔底不妨透頂透腦慶快平生應時納佑事無不宜又何必打禾山鼓拍雲門版唱新丰曲喝一喝云且道者一喝還有新故也無良久云一曲兩曲無人會雨過夜塘春水寒擿拂子下座。嘉興大藏經屾峯憲禪師語錄

屾峯憲禪師北遊語錄四

嗣法門人﹝智質智原﹞同編

康熙二十九年四月十八日山主髙護法曁眾紳衿護法請住觀音院上堂拈香祝。

畢柏林悅庵和尙白椎師斂衣就座乃云垂老年華入帝京閒雲出岫本無心隨身竿木逢場戲師子遊行不問程豎拂子云看看此是觀音入理之門補阤來從者裏住臺山來從者裏住三竺來從者裏住趙州來也從者裏住雲門老漢道見色明心聞聲悟道觀世音將錢買胡餅放下手來卻是个饅頭𨿽是老婆心切未免傍觀者哂衲僧把鼻迥絕蓋藏遇緣卽宗隨流得妙所謂法隨法行法幢隨處建立具此格外風規始可入廛垂手我爲法王於法自在𨿽然有時恁麼孤峯絕頂呵佛罵祖有時不恁麼鬧市叢中隨聲逐色有時不恁麼卻又恁麼鬧市叢中不異孤峯絕頂有時恁麼卻不恁麼孤峯絕頂不異鬧市叢中且道恁麼不恁麼總不恁麼時如何寒山忘卻來時路拍手呵呵道亦忘是事且置卽今祝。

升座一句作麼生道蕩蕩堯天致大化山河一統頌無疆結椎下座。

四月二十四日藥師藏經圓滿耿旃林護法請升座花雨簾鉤遠近鳥銜飛處處鑪噴寶篆漚和梵唄轉重重如來全藏盡出廣長菩薩威神二光徧照以須彌爲筆虛空爲紙四大海水爲墨盡其神力書个願字卓拄杖一下云東方藥師如來十二大願在里許西方無量壽佛四十八願在里許釋迦世尊四弘誓願在里許十方薄伽梵各各具有無盡大願總在里許乃至三界二十五有四聖六凡具覺知聞見者無不乘此願力而來成就世出世間一切勝善事業要知此願力麼卽菩提心卽三摩地是無上大道名正法寶藏統爲一字法門古徳道千頭萬頭不如識取一頭識得一萬事畢天得一以淸地得一以寧君王得一以天下平今日耿旃林護法親證一字法門發此大心轉此大藏樹此大福獲此大壽滿此大願正是移花兼蝶至買石得云饒旣然如此爲甚麼又道海墨難書不見道虛空有盡我願無窮山僧恁麼舉揚慶喜尊者不覺從定而起徐徐問曰句逗邊親見曼殊室利魚椎下磕著琰摩法王且置一邊秪如昔日靈山會上說四十九年法不曾說著一字卽今白華堂中轉五千餘卷經不曾欠少一字還有同別也無屾峯拄杖隨聲答曰不須動煩長老木上座可釋尊者所疑不曾欠少一字富嫌千口少不曾說著一字貧恨一身多尊者贊曰上座善得佛智尊者依然在定且道者段節文畢竟收歸何處卓杖一下云心同願海無窮盡拄地撐天秪在君復卓一下便下座金像釋迦佛開光耿旃林護法請升座不從人天來但云秪者是佛贊琉璃光光護佛身住金相巍巍奇特尊宿有因緣時節至時節若至其理自彰水月主人自來崇信三寶不假獎勸不屬思議一遇見聞便發無上菩提心莊嚴一切殊勝功徳事者尊古佛向著獘垢衣住塵劫中不見今日妙相才披珍禦服坐旃檀林不見從前古貌畢竟是一是二若道是一今日妙相與前古貌不同若道是二秪有一軀法身向者裏具只頂門眼豈特輝天鑑地便知十世古今始終不離於當念無邊剎境自他不隔於毫端其或不然山僧不妨下个注腳世尊降王宮出母胎指天指地雲天上天下惟我獨尊此是著獘垢衣臘月八夜睹明星悟道靈山會上五會說教雙林樹下入般涅槃此是著獘垢衣所以道著獘垢衣云是佛才披珍禦復名誰試聽一頌見覺無私處處眞花明柳暗正三春門門萬戶長安道覿面相逢非別人﹝藥師長期中佛事﹞。

耿四府護法設齋請上堂今朝六月十六八字打開門戶傾出無價家珍都道陳年滯貨不如了境忘緣莫笑屾峯話墮豎拂子云看看日烈風淸樹色參差橫古壁雲開天朗浮幢掩映插靑林作境會鈍置夾山別商量掀翻船子頭頭不露那个是渠法法全該阿誰非佛趙州共沙彌斗劣老大欺謾雲門與瞿曇一棒慣自弄險有時寒時寒殺不妨古井寒泉有時熱時熱殺那怕紅鑪烈焰𨿽能殺活同時未是正偏兼到我太陽門下回互不同洞上家風尊貴是別今日仰承耿大護法特請山僧升座須知尊貴人知有尊貴事要明尊貴事須識尊貴人果能如此可謂佛法與世法並唱天籟合人籟齊鳴因齋慶贊不必重拈用不換機如何卽是但願好風齊著力一時吹入我門來下座。

十月十五日啟建千佛懺百日禪期道場耿大護法領眾設齋請上堂南閻浮提升座北郁單越撾鼓東弗於逮十八髙人圍鑪聽法西瞿耶尼百千妙義當揚露布三關放過禪流一棒敲磕佛祖任伊鐵額銅頭趨避無門休躲爲甚禪流放過三關佛祖是甚生冤家要一棒敲磕伊頂嫌他有佛祖之名且道除卻佛祖之名畢竟喚作甚麼雲門喚作乾矢橛洞山喚作麻三斤趙州喚作柏樹子臨濟喚作無位眞人搖拂子云一總不得秪有趙州殿裏的卻較些子贊嘆也得毀謗也得供養也得罵詈也得何故不見道渠無國土何處逢渠舉長沙岑和尙因秀才看千佛名經問云百千諸佛但見其名未審居何國土還能化物也無岑云黃鶴樓崔顥題後秀才還曾題也未秀云未曾岑云未曾也須題取一篇好師云秀才恁麼問話頭猶在後來恁麼答大似未曾看過千佛名經被長沙推出一座黃鶴樓塞住面前鐵圍山相似話頭一總忘卻瓦解冰消擬望放下屠刀漢便云我是千佛中一數太遠在長沙被秀才一問將千年官物一時推出作自己用幸是秀才答个未曾不然何處見有長沙今日觀音院裏啟千佛百日禪期要使三千諸佛个个眉毛廝結從頭一一按過現前緇素親自題名千佛中少他一个不得頓令選佛場金碧輝煌騰耀古今𨿽然如是山僧要問長沙黃鶴樓崔顥未題已前曾有阿誰題破也未舉拂子空中作書勢云一拳椎碎黃鶴樓一腳踢翻鸚鵡洲眼前有景道不得崔顥何曾題上頭喝一喝下座。

耿府護法請爲觀音大士安座法語菩提爲座法爲身慈視羣生徧剎塵收攝一毫頭上現圓明五眼示天眞毗盧頂放大百寶光明光中化現無量無數微塵佛剎一一佛剎現諸莊嚴相好主伴交光如寶絲羅网重重交互映徹無礙旋繞觀音大士法身升此寶座山僧拂子一時忍俊不禁歡喜踴躍白菩薩前寒香透雪玉糝瓊葩春藹迎風花鋪錦繡所冀恩榮綿遠與天地同根世徳永昌合山河並固平分半座佛號釋迦地湧七層塔稱多寶光風霽日均調樂善之門鳳舞麟翔每兆吉祥之地翠色聳南山佳气流霞泛東海晴瀾壽衍千齡福臻萬派𨿽則隨宜說法不離入理深談且道者个消息畢竟菩薩攝授之功當人敬信之力眞是一點水墨兩處成龍大士升座一句如何委悉大地陽回羣物暢寶華端坐萬斯春。

紹興雲門顯聖寺請書至上堂一瓣鑪中酬法乳三千里外報家音莫道全爲不顧從來斧斫不開拈起書云看看此是我雲門湛祖親傳洞上眞燈聯輝續焰底一道公驗今日仰承越中諸大護法點出金剛眼睛一時委托不肖兒孫了此不了公案良久云然此不了公案阿誰了得未有古今世界先有此不了公案直得坐斷古今世界銷殞此不了公案更無了期山僧只得向四大部洲打个之繞總知柄霸不在別人手裏把住則若耶溪平波息浪放行則石傘峯蓋地遮天一任洞水逆流不通涓滴曹山顚煩任意縱橫踏著祖翁田地掀翻佛祖家風佛法旣付上臣祖道全憑作者且道辭離上國旋歸祖席一句如何卽是花雨南天無限意橫肩楖栗五云深。嘉興大藏經屾峯憲禪師語錄

屾峯憲禪師語錄卷五

門人﹝智質智原﹞同參

住雲門顯聖寺語錄

山門門庭闊大直透長安八字打開不勞彈指曳拄杖便入。

韋馱童眞七世權衡兩土大哉韋天宜善保護從今北郁單越也要寬腸大肚。

佛殿昔日相逢你坐我立今朝相見我立你坐彼此不必論量要且不曾放過接倒戴轉風流背面雲遮不全露顧左右是甚麼展大具云蓋覆卻。

伽藍肱股法窟城塹禪林云臻萬指只在同心鑪峯气轉百花春。

祖師者一隊漢打破竺乾震旦屈指三十三人聞名不如見面且道作麼生見面拈香雲遇赦咸放。

據室天臺來從者裏按過南嶽來從者裏按過河南山西四川八閩來俱從者裏按過天來龍來佛來魔來一一多從者裏按過有个出來道此是祖翁現成家風新長老何須特地卓拄杖云奔雷拔劍攪龍門那比尋常探虎穴喝一喝。

護法疏金剛眼睛當場點出到底不須回互果然曲不藏直。

檀越疏千里傳來一時拈出至理無言傍通消息。

前住堂頭疏函蓋乾坤隨波逐浪捩轉關頭一槌兩當。

耆舊疏叢林標榜古今一轍因邪打正應个時節。

指法座云秪者个不落階級豈屬髙卑峭巍巍壁立千仞道个百尺竿頭進步探頭太過新長老只得平展去也顧視云不用傍觀重捲席拍手穿靴水上立遂升此一瓣香結乾坤秀气透日月輝光端爲祝延上皇帝萬歲萬歲萬萬歲恭願垂拱萬方瞻聖化照臨八極頌無私此一瓣香奉爲郡侯李大護法及各廳尊官邑侯王大護法及各衙尊官伏願爵同壽以尊崇民與物而安阜此一瓣香奉爲本山諸大護法檀越伏願印心佛祖爲屏翰現身宰輔作金湯此一瓣香供養本寺開山湛祖師翁老和尙伏願傳佛心印蓋載無私振興祖道根源有自此一瓣香明聖湖頭起浪鴛鴦湖畔踏翻入桐汭隨例攀條到耶溪歸源溯本第五回

拈出供養本山傳曹洞正宗第二十八世先愚庵老和尙用酬法乳之恩爾卓和尙白稚竟師云搜奇摘句且過一邊手快眼親出眾相見僧問三聖道逢人卽出出則不爲人和尙據祖室行祖令還有爲人處也無師雲水漲船髙進云興化道逢人卽不出出則便爲人還是各顯己長爲復共揚勝化師云泥多佛大進云與麼則萬方歸至化佛日並增輝師云瞻之仰之問拈花授受家聲遠續焰聯輝亙古今如何是斬新條令一句師云雪消泉眼活進云衣錦還鄕是兒孫邊事從不出門是祖父邊事去此二途明甚麼邊事師云道卽不難只恐太尊貴生進雲龍吟霧起虎嘯風生秪如今朝髙居祖席未審如何施設師便喝僧亦喝師云再喝一喝看僧擬議師便打進云與麼則石傘嵯峨撐宇宙鑪峯縹緲透乾坤師云不必重說偈言乃雲橫身敲唱大地揚輝獨坐當軒要津把住棒頭迸雷電之機好看泥牛斗海言外絕死生之路頓教石女騰空靈符在肘魔佛齊歸寶鏡臨臺正邪悉照直下千差坐斷實無一法與人君臣妙協以和光體用縱橫而合道秪願堯風坦蕩同佛日以無疆祖道昌隆贊皇圖之一統豎拂子云看看今朝死貓頭舊鋪新開則是貴賤沒價破砂盆推倒扶起從來佛法無多有時賞罰分明不存規則有時殺活同用不墮正偏尊貴本是天然受用何妨奇特祖翁田地入室眞子得親承越國溪山門外遊人任瞻仰𨿽然如是且道整舊家風斬新條令一句作麼生道一气不言含有象萬靈何處謝無私結椎下座﹝謝詞不錄﹞。

埽慈舟老和尙塔雪盡千山孤峯不露無縫團圞更須回互千巖坐斷是何年玄鶴翻身當夜半尋覓無蹤去來無伴寶篆一鑪淸茶三奠一任石筍抽條那管苔生玉殿顧視云髙著眼急須薦腳下兒孫通一綫且道者一綫作麼生通分明香在梅花上尋到梅花香又無。

埽湛祖塔家山松竹淸風起盡是祖翁親手栽奉重時時推向裏兒孫的的話歸來祖翁有靈願不肖兒孫到此作驢作馬爲甚麼又有不願不肖兒孫到此作驢作馬𨿽則擡搦不同要且杓柄不在別人手裏今日爇此瓣香可謂白髮三千丈緣愁似个長大眾畢竟如何卽是良久云臂不向外曲。

埽東山爾密法伯和尙塔共本同條一气通撐開石傘展家風比兒猶子親承事水上東山覿面逢拈香雲分明驗取。

埽具足和尙塔指塔云此是我法伯具足和尙藏眞處也今日不肖侄到此不敢隨例攀條特將五分法身供養析牛頭栴檀當矢橛燒有鼻孔的不妨觸著繼起吾宗古徳道因我得禮你似井覷驢因你得禮我如驢覷井竭力相爲猶隔羅縠在卽今茗碗鑪香少盡猶子寸心且道和尙作麼生來享良久云誠之不可掩如此夫。

埽諸山知識塔先後同途个裏藏當揚扶起露堂堂諸方龍象同條貫到此方知大歇場無偏頗絕蓋藏一一爲君盡舉揚大眾且道作麼生舉揚座中盡是江南客莫向尊前唱鷓鴣。

埽先愚庵老和尙塔二十年前親見親聞二十年後不睹不聞親見親聞塞斷咽喉不睹不聞穿過髑髏今日不肖子得到先師和尙壋頭瞻禮不知費盡腕頭多少力气要我返擲我偏踞地要我哮吼我偏不露爪牙且道老漢還肯諾也無看看窣堵波撐天拄地一任諸人上覷下覤率眾旋繞三匝乾達婆王奏樂迦葉起舞山河大地艸木叢林一時震動住住茶未曾點饆饠子未曾下何得啟告閒文躬身云已上所供並是詣實。

當晚小參夜月如鉤掛雪灘玉笥髙峙逼人寒橫拈白棒開玄路卻直山僧來放參果是知時節我今不再三古人云此是選佛場湛祖道此是一場業地且道是同是別若道是同落在見滲漏若道是別落在識滲漏一總不開口落在語滲漏有人透得三種滲漏舉他爲第一座若無山僧靠木上座去也倚拄杖下座。

爲寓山法兄盟和尙上供二十年來迥隔風塵三千里外還同雲月規模卓立從前面目依然不別吾盟兄和尙殺活臨機妙唱吾宗的旨縱橫無礙掀翻佛祖家風吹毛曾展花劈虛空寶鏡試藏潛蹤胡漢綿密處直是千聖不攜尊貴邊何妨一路是別腳下旣有眞子從上振起祖風卽今碗茗鑪香聊展法弟寸誠畢竟如何通个消息良久云六耳不同謀。

小參今是臘月十四夜此事從來不借借冒雨披蓑是甚人釣船三郎原姓謝顯聖懶說老婆禪轉眼將來大盡邊參禪不把偸心死只恐閻羅索飯錢飯錢暫且置卽今有一事要與諸兄弟商量古徳云與道伴交肩過一生參學事畢若不得交肩過一生行腳艸鞋錢阿誰替你還山僧與諸人檢點不如赤腳好不特不被他絆住腳跟亦且使腳跟四稜著地旣然如是爲甚麼達摩手裏又剩下一隻下一轉語看良久云若無山僧自代去也榼堆頭著他不得擿拂子下座。

立春日上堂春回臘去萬物生輝拈頭作尾互換隨機春打六九頭九盡是上浣數到人日後又是正月半百年三萬六千場反覆原來是者漢趙州道你諸入被十二時使老僧使得十二時是何言歟被十二時使在里許老僧使得十二時亦在里許一總出他圈繢不得卓拄杖云旋嵐偃嶽而常靜江河兢注而不流野馬飄鼓而不動日月歷天而不周向者裏會得則如來按指海印發光不會則汝暫舉心塵勞先起呵呵會不會顯聖拄杖一串穿卻擲向面前漆桶不快𨿽然如是畢竟如何通个消息復卓杖云自從捩轉山河眼撥艸瞻風總在渠靠拄杖下座。

除夕小參鼓笛無腔調不同知音那在話家風歲除拈起無他物放出當門黑大虫北禪分歲用露地白牛或者易烹顯聖分歲放出黑面大虫諸人如何捉倒尋常咬豬狗手腳一時柰何他不得有个出來道長老曹洞家風莫是借黑權正假白示偏麼恁麼錯會白雲萬里若向山僧討个分曉只恐語驚時聽今是大盡夜有人道得得力句不特捉倒黑面大虫山僧弄个西河獅子與你諸人看良久雲歸堂喫茶去。

元旦上堂此一瓣香端爲祝延今上皇帝聖壽萬歲伏願金輪永禦瞻雙闕玉曆鈞調統百蠻參頭問元正啟祚萬物咸新此是古人現成句子如何是和尙新年頭佛法師云鑪峯有路通霄漢耶水無痕逼太虛進云舊歲已去今歲到來未審何去何來師云一條楖栗橫拈手打雨敲風鎭日間僧禮拜云恁麼則天髙羣象正海闊百川潮師云卻被你道著問大哉乾元萬物資始此是從新句如何是不落新舊一句師云不妨疑著進云昨日寒梅辭舊臘今朝幽鳥弄新聲且道是何意旨師云就是者个意旨進云某甲卽不然師云你試道看進雲從來無歷日一任晷遷移師云我不如汝僧禮拜乃云今朝春正元日佛法惟嫌揀擇倒騎佛殿山門髙揖釋迦彌勒祝延聖壽萬春普天順帝之則恩有酬答四三己躬惟此事實首領序次賀年大眾交參禮畢人人履地戴天个个承斯恩力恁事知得便休有口只堪掛壁口掛壁上不是新年頭事禾山打鼓普化搖鈴道吾舞笏雪峯輥毬者隊老古錐慣弄閒家具一家有事百家忙甚是好笑放過則不可明明日午打三更佛法無靈驗拂一拂云和風埽蕩邪氛湧出一輪紅日以拂子打○相下座﹝是日日蝕﹞。

二月朔日小參桃花鮮柳條碧一段春光明歷歷風風雨雨半陰晴鼻孔依稀都打失舌頭坐斷截流機明眼衲僧渾不識一眾呆呆盡看天曬須還日頭出且道寸絲不掛的人曬个甚麼此去錢塘百廿里。

二月望日早參千巖競秀不立一塵坐斷淸淨法身萬壑爭流不通涓滴截斷廣長舌相且道見山是山見水是水見僧是僧見俗是俗底是見山不是山見水不是水見僧不是僧見俗不是俗底是還是依舊見山是山見水是水見僧是僧見俗是俗底是向者裏具得隻眼一人放參一人叫屈其或不然一齊叫屈去也。

小參舉洞山價祖過水睹影徹悟前旨偈曰切忌從他覓迢迢與我疏我今獨自往處處得逢渠云云僧問石霜撥塵見佛時如何霜曰渠無國土何處逢渠大眾一个道處處得逢渠一个道渠無國土何處逢渠畢竟是同是別會則直下會取不會更聽一頌同則總同別則總別切忌畫蛇添足那許證龜成鱉擿拂子云切便下座。

淸明日掃普同塔兼入眾靈骨年年有此日此日自年年但能放下頭頭是賓主何須問後先旣無後先便無主賓旣無主賓則十方聚會一气同條箸蔬共餐陌紙均利五處雜居普同與萬年常住相終始祠後山神驀地笑曰長老何不應時及節說些佛法作世諦語言山僧便向他道理同一致事無兩般生也如是死也如是僧也如是俗也如是男也如是女也如是老也如是少也如是若不如是焉能如是如是如是不見道如是之法我從佛聞復喝一喝。

魯涇信女王淨泰修建預修懺法設齋請上堂僧問默居陰界恐墮深坑請和尙別通消息師云云在嶺頭閒不徹水流澗底太忙生進云一句了然明的旨君臣五位請師宣如何是君誰敢正眼覷著進云如何是臣分明只在目前進云如何是臣奉君星辰俱拱北進云如何是君視臣雨露自天垂進云如何是君臣道合海晏河淸進云洞上君臣蒙指示末後一句是如何師云今日晴如昨日進云恁麼則一句迥超千聖外交參龍象振家風師云也少者一句不得問法不孤起仗境方生今日升座說法所因何事師云趙岐注孟子進云道不虛行遇緣卽宗如何是宗乘極則師云宗乘極則卽且置向腳跟下道一句看進云禮拜和尙去也師云瓦解水消問槌鐘擊鼓大眾云臻和尙升座作何佛事師云你道作何佛事進云昔日楊岐今再見家聲從此布諸方師云也不消得乃云彈指之頃一度春桃花流水自通津百艸頭邊無剩句鐵牛哮吼汗通身鐵牛通身汗出不可得中恁得衲僧慶贊因齋卻值普門誕日大千福聚門開恩有一時報畢今日魯涇王太君入山飯僧修建酬願懺法預布津梁特請山僧升座全提向上一著若論向上一著已遲八刻大事因緣諸仁各自具足開示悟入亦落在第二門又不可舌拄上齶口掛壁上秪得借路經過去也莫言不道吽吽舉龍門佛眼和尙因施主還佛頂心經願上堂山僧適看經得七字陀羅尼咒能滅千災成就萬徳遂默然屈七指曰大眾聞麼惟佛與佛乃能知之自余羣生悉皆罔措有方便門重說偈言七字咒曰佛頂心經齋願了要知落處麼若論佛秪是當人更無物若論頂晝夜舒光照前境若論心看時無相用時深若論經解語能言不是聲若論齋所爲所作盡和諧若論願猶如身在龍門院若論了無慮無疑心皎皎此道眞言能出萬宗名三昧王微妙章句亦名祕密大總持至心受持大有應驗復屈指曰一二三四五六七諷誦受持皆祕密猶如親入寶山中一切珍奇從此出山僧不然依文解義三世佛冤離經一字卽同魔說梁皇見達摩秪道个不識志公面門剖出十二面觀音僧繇神筆描畫難成直是聞見不到山僧勿得妄通一字畢竟如何擿拂子云下文還長赴在來日便下座。

陶仲章檀越設齋請上堂僧問春光溢目萬卉齊彰如何是革故鼎新句師云澤廣藏山理能服豹進云檀越飯僧植福和尙說法利生秪如水牯牛還有水足艸足者麼師云阿誰欠少進云向紫羅帳裏撒珍珠未審是甚麼人師云髙著眼進云與麼則水向石邊流出冷風從花裏過來香師云令我憶南泉問識得一萬事畢何故臨濟有三句師云汝還識得一麼進云且道三句合談何事師云速退速退進云如何是超佛祖句師云又是從頭起僧禮拜師云一拶便了問向上宗乘卽不向髙峯四句請師宣如何是海底泥牛銜月走師云再三撈捷始應知如何是巖前石虎抱兒眠師云此是髙峯底如何是上座底進云今日檀越設齋便禮拜問昔日龍女獻珠成佛直往南方無垢世界今日檀越設齋供眾畢竟功歸何地師云贊嘆有分進云正是石傘撐開天地動無邊剎海起紅塵師云雷聲甚大雨點全無僧一喝師云再喝一喝看進云再喝則不堪師云鹵莽禪和如麻似粟乃雲從上來事實無一法與人直下一肩擔荷得去便能開人天眼目作佛祖標榜千聖不傳之的旨橫拈倒用舉一明三目機銖兩欬吐掉臂龍吟霧起虎嘯風生才許驅耕夫之牛奪饑人之食朝去西天暮歸東土有甚麼難然此猶是建化門頭日用施設邊事秪如達摩不來東土二祖不往西天塞斷臨濟喝拗折徳山棒吾宗尊貴一路不許傍通消息全提半提一齊坐斷山僧若不休去便乃旋風打散卽得言𨿽如是事無一向今日遠承本山檀越陶仲章居士率合門善眷入山供聖飯僧植人天第一福田種子大眾拈匙展缽要知來歷分明便能消受不見道端坐受供養施主常安樂大眾端坐受供養山僧且放過一著且道常安樂的如何卽是卓拄杖云我愛瞿曇多善巧橫開方便門多少滄溟浩大福綿綿壽量還同天地老復卓杖下座。

三月朔日早參山雨蒙蒙溪云漠漠煙嵐鎖幾處樓臺石橋送一灣流水五更鐘曉杜鵑啼斷聲聲停午風搖巖花吹落片片擊拂子聞不聞豎拂子見不見轉處徹底淆訛無思當下成現秪者擬相親未是娘生面傅大士曰懷州牛喫禾益州馬腹脹天下覓醫人炙豬左膊上尙且不在別處爲甚麼適才道个未是良久云剖悉與君知今朝不著便擿拂子下座。

四月十五日早參拈起拄杖云顯聖門下道出尋常種田博飯逾絕商量靑秧插畢菜麥登場日日普請夜夜茶湯欄中水牯著甚閒忙犁耙將罷體露堂堂凡情淨盡聖解都忘縱橫十字徧界難藏泥豬癩狗動地放光良久云逢人不得錯舉卓拄杖下座。

天中節上堂將謂墮地初生前不構村若道普天至節後不疊店前不構村直向父母未生已前也無錐來錐你後不疊店更待三生六十劫後也無鉤來鉤你不是老僧鉤錐不利亦非得饒人處饒人秪要諸人自肯拈拄杖云我肯你不肯老僧在諸人腳跟下你肯我不肯諸人在老僧拄杖頭上且作麼生理會卓杖一下云且看葛藤今日五月五日午時盡世間百怪千妖諸虫雜毒乃至蝦蟆蚯蚓藏竄無地一時鉆入洞賓藥葫蘆內鼓發狂鬧不料洞賓醉倒長安市上昏迷不醒老僧拈拄杖輕輕撥著葫蘆驀卓一下云百雜碎且道南山鱉鼻還得轉身吐气麼洎合有人喪身失命幸是諸人福力深厚太平無事良久云莫道老僧不是好心便下座﹝前一日師誕辰後一日夏至節﹞。

問如何是正中偏夜半烏雞抱卵眠如何是偏中正三面黧奴背古鏡如何是正中來空中石象舞三臺如何是兼中至走馬冰稜識梵字如何是兼中到體用縱橫絕朕兆。

小參拈起拄杖雲從上祖翁田地遺下後代兒孫契券界限一一分明將謂無窮受用爭柰科稅完其大半日夜不停煎逼正是甚到深山更深處也應無計避王徭催科甚嚴漸漸逼入牛角尖裏山僧直是無轉身吐气處對他說第一義諦也不要對他說向上全提也不要對他說涅槃妙心也不要暗地一回打算有个計較寂寂近前把他衣袖一扯把眼一覤他便道个知得抽身便走如世良馬見鞭影而奔諸昆仲他不會佛法爲甚麼得恁般伶俐不見道官不容鍼私通車馬復卓拄杖下座。

東蒲茹子禎居士裝塑韋李二尊天開光拈起筆云秪者點洞明今古映徹大千托塔護恆沙諸佛有意气時添意气擎山翊塵剎覺場得風流處且風流試看足躡祥雲感三洲而威神赫奕頂開活眼冠諸天而功徳妙嚴不須頰上添毛只在眉間著點遂點云看看輝天鑑地去也更聽一頌慈威並攝應無方鎧甲玲瓏放寶光擁護尙能開正眼主人應是不尋常東塔蔗庵和尙訃聞至上堂僧問利生吳越已多年擲卻塵緣話始圓昨夜牀頭一葉落今朝大地盡秋天大地秋天卽不問落葉歸根一句請師指示師云昔年東塔和尙住持此山汝還親近麼進云某甲𨿽不親近豈敢相違師云更須努力始得進雲從來無背向徧界不曾藏師云一片白雲橫谷口幾多歸鳥盡迷巢一僧出展坐具師云不用不用僧云涅槃心易曉差別智難明師云問話也須禮拜僧擬拜師云忙作甚麼僧便歸眾乃云匝地涼飆霎至法幢摧殞堪嗟鴻雁無心來去淒淒目斷天涯別調吹翻鐵笛淸秋月落誰家拋下靑原鈯斧飛來白紙玄沙要識吾宗旨語默不相關當堂卻正坐渾不露慈顏旣當堂正坐爲甚麼不露慈顏拈起訃聞云看看此是吾東塔蔗庵老法兄和尙遺下末後句子諸人向者裏見得不惟親見東塔和尙一生出世親切爲人處抑且更見末後一段光明照天照地作千古徽猷開人天正眼直向威音王已前生實不曾生向樓至佛已後滅實不曾滅旣和尙七十餘年不見有生滅去來說法度生事顯聖那敢將一杓惡水澆東塔頭上便恁麼去只得與同條生不得與同條死諸人還委悉麼其或不然豈不見法乘秋晚運值下衰九鼎絲懸慧命一息焰續眞燈擔荷大法者有不悚惕戰栗惶懼者哉大眾從來孤掌不浪鳴兩掌鳴摑摑今旣秪畱一掌且作麼生好拍膝一下云記得別時親切句再圖相見實還難以袖揮涕下座。

爲東塔蔗庵和尙掩龕不動本無來去應緣豈墮正偏迅速逆流倒峽鐵船夜送歸帆尊貴路別不居空劫巍巍獨峙坐斷千巖恭惟東塔堂上蔗庵老法兄和尙徳欽湖海道播寰區汪洋若千頃波瀾淸不在渟而渟之不淸濁不在揚而揚之不濁髙朗如秋空浩魄潔不在比而比之愈潔冷不在親而親之愈冷是以四十年四坐道場物以澹存名惟宿著有時辟竿頭玄路而觸踏象龍到則不點有時窒末後牢關而不通凡聖點則不到言垂後學都謂名教重來道振吾宗可信同安再世今則津梁頓歇便不妨寢削萬緣功位俱轉爲甚麼不通一綫致令天華不遑散彩慧焰倏爾韜輝魔外出潛人天失怙憲上座旣菇石傘腳下兒孫爲福城最小之弟得得冒暑渡江而來且相爲一句畢竟如何委悉遂封雲天髙鶴翥銀籠靜霧起龍吟枯木花。

屾峯憲禪師語錄卷五嘉興大藏經屾峯憲禪師語錄

屾峯憲禪師語錄卷六

嗣法門人﹝智質智原﹞同編

拈古

世尊初生。

拈云特地一場愁。

雲門一棒。

拈云不順非孝不奉非輔始見雲門。

女子出定。

拈云竊鉤者誅竊國者爲諸侯諸侯之門仁義存焉有國者可不愼歟。

倒卻門前剎竿著。

拈云兄呼弟應正恁麼時且道門前剎竿曾倒也未諸人於此薦得不惟見過阿難亦且勘破迦葉如或不然个个門前壁立千仞。

世尊於涅槃會上以手摩胸告眾曰汝等善觀吾紫摩金色之身瞻仰取足毋令後悔。

拈云黃面老子末後播弄一上幸是無人證據一場懡當時資聖若在驀面便唾管取金棺裏更不伸腳。

世尊因外道問不問有言不問無言﹝云云﹞至如世良馬見鞭影而行法眼益因僧請益云外道問世尊不問有言不問無言聲未絕眼遽約住云住住你擬向世尊良久處會那僧從此悟入。

拈云且道者僧悟去在世尊良久處不在世尊良久處若在良久處則依舊落他陷阱若不在良久處且道在甚麼處向者裏著得一隻眼不惟勘破者僧許伊气吞佛祖眼蓋乾坤如若不然作他外道奴有分。

世尊見文殊在門外立乃曰文殊文殊何不入門來文殊曰我不見一法在門外何以教我入門。

拈云世尊虎頭蛇尾致令文殊停囚長智資聖當時若見待文殊道我不見一法在門外便攔胸把住道不見一法底是个甚麼管取至今進退不得。

岟崛產難因緣。

拈云尊者持佛語往告而產婦當時分娩𨿽千佛競出異口同宣莫測其涯量固非神通妙用豈同法爾如然而不知者謂尊者如虫禦木世尊偶爾成文又何異盲者與以文章之觀聾者與以鐘鼓之聲資聖判斷如此久參上士暗裏驚疑淺學初機明知怪笑。

世尊坐次見二人舁豬過乃問者个是什麼二人曰佛具一切智豬子也不識世尊曰也須問過。

拈云瞿曇大似夫子入太廟殊不知未問前名目已彰但是有口開不得。

僧問趙州洗缽盂話﹝云云﹞雲門曰且道趙州有指示無指示若道有且道趙州向伊說甚麼若道無此僧爲甚麼悟去雲峯悅云雲門不識好惡大似爲蛇添足雲峯則不然此僧恁麼悟去入地獄如箭射。

拈云看者一對老古錐費盡气力只解息黥補劓何能起死回生要知者僧悟去趙州也須參三十年始得。

僧參法眼文益禪師立次師指簾時有僧同去捲師云一得一失。

拈云福無雙至禍不單行要知二僧自兆法眼旣是一家宗匠不合誤賺於人若是資聖不然見其同時捲起只消重教放下。

無著和尙往臺山與文殊喫茶次殊拈起玻璃盞問南方還有者个麼師云無殊云尋常將甚麼喫茶師無對洞山代展手又云有無且置借取者个看得麼。

拈云洞山老祖大似按圖索馬若是資聖接得便乃撲破不特顯我南方受用不同抑使文殊有口只堪掛壁。

志公問一梵僧曰承聞尊者喚我作屠兒曾見我殺生否曰見志曰有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧曰你有此等見耶。

拈云多虛不如少實則不無梵僧要且無佛法道理。

志公曰終日拈香擇火不知身是道場玄沙別曰終日拈香擇火不知眞个道場昭覺云終日拈香擇火不知拈香擇火。

拈云三个老漢秪是貪程不顧腳跟泥水資聖下个注腳諸人切莫錯會不知身是道場貧兒思舊債不知眞个道場抱贓叫屈不知拈香擇火蝦跳不出斗秪如山僧又作麼生遂拈香雲戒香定香解脫香時者云火聻便掌云戊子己丑霹靂火。

南陽忠國師三喚侍者。

拈云大小國師向侍者邊討甚消息幸是侍者全無滲漏我負你你負我有屈難伸。

丹霞見忠國師才展坐具忠云不用不用霞退後三步忠云如是如是霞進前三步忠云不是不是霞一匝而出。

拈云恁麼相見還當得麼。

僧問大梅如何是祖師西來意梅曰西來無意鹽官聞乃曰一个棺材兩个死漢。

拈云西來無意千七百則公案俱成戲論若言有意莫謗祖師好者裏著得隻眼鹽官一語瓦解米消。

陸亙大夫問南泉石上鐫佛字因緣。

拈云將謂是个俗漢善識機宜若不是王老師幾乎錯下雕鐫𨿽然諸人要識者片石麼切忌鉆龜打瓦。

夾山因僧問如何是夾山鏡山云猿抱子歸靑嶂裏鳥銜花落碧崖前法眼曰我二十年只作境會。

拈云法眼恁麼道奇特不妨奇特只是失卻一隻眼且道作境會失卻不作境會失卻檢點得出許伊勘破夾山。

徑山竹篦子話。

拈云徑山竹篦大似一段鐵橛冷地變作钁頭鍬子霜刃禾鐮汝諸人作麼生理會咄癡人但用便休理會作麼。

臨濟同普化齋次二度趯倒飯牀因緣。

拈云虎驟龍驤軍中之事何得彼此大驚小怪當時若遇髯將軍一時退身有分。

僧問寶應遇如何是西來的的大意應云風送泉聲來枕畔月移花影到窗前。

拈云風泉花月枕畔窗前明取西來的的意且許一半忽然泉枯風息月落花殘看寶應何處出頭。

雪軒成上堂云白雲萬里捲舒劫外眞機紅葉千峯燦爛个中妙旨入滅舍利無算。

拈云白雲紅樹特地叫屈何故不見道舌不親他玄旨。

朱晦庵問天童滅如何是毋不敬滅叉手示之。

拈云且道未叉手已前毋不敬更在何處。

萬松示眾云動則埋身千丈不動則當處生苗直須兩頭撒開中間放下更買艸鞋行腳始得。

拈云老漢腳跟點地也未。

萬松問僧洞山道龍吟枯木異響難聞如何是異響僧云不會松云善解龍吟。

拈云赤腳人趕兔穿靴人喫肉。

林泉承旨燒道藏僞經以火炬打圓相云只如三洞靈文還能證此火光三昧麼於斯會得家有北斗經枉教人口不安寧其或未然灰飛煙滅後任教到處覓天尊急著眼看。

拈云且道後來大明天子獨保底是个甚麼。

松庭嚴於寶鏡三昧契入嘗作力田偈曰晝拈塊石驅山鳥曉坐巢庵逐野豚腸斷秋風頻擊柝目窺夜月更消魂。

拈云與其媚於奧寧媚於竈曲肱而枕之樂亦在其中矣。

少室攺臨沒偈曰吾年八十七出夕復入夕遂坐脫。

拈云前少室秪解恁麼來後少室秪解恁麼去資聖將來一串穿卻擲向諸人面前如何辧取。

僧問嵩山斌如何是空劫已前事斌云烏龜向火。

拈云烏龜向火會到空劫已前事正好五火抄逼殺且道嵩山答處意在於何良久曰參。

嵩山載示眾云西來直指九鼎單絲汝等諸人打辦个事直須努力。

拈云若是个事作麼生努力如無手人行拳無舌人解語得麼毫釐有差天地懸隔。

靑州辧云二邊純莫立中道不須安且道甚處相見得个端的。

拈云手執夜明符幾个知天曉。

又云念念釋迦出世步步彌勒下生爲甚擬心卽錯動念卽乖。

拈云擬心動念達者易知秪如念念釋迦出世步步彌勒下生還乖錯也無具眼者試辧看。

宗鏡書臨沒偈曰宗鏡宗鏡鏡破宗正擲筆坐化。

拈云要知一向秪居偏位。

少室潤參宗鏡鏡舉洞山渠我話詰之潤悟以偈答曰若要見此人有个眞消息無相滿虛空有形沒蹤迹鏡曰子毋剿說須入悟門潤曰尙不借緣從何門入鏡曰不借一句於意云何潤曰彩鳳翻飛身自在鐵牛奔吼意常閒。

拈云吾宗得潤祖海闊天髙然不肖遠孫檢點將來猶欠當頭一棒若不點出將謂洞上家風別有奇特。

大覺念遊初祖面壁處忽然悟入乃云五乳峯前好个消息大小石頭塊塊著地。

拈云念祖石頭與生公石頭有同別否良久云要見生公石頭易要見念祖石頭難。

中峯禪師觀流水有省卽詣髙峯求證髙峯打趕出旣而民間訛傳選童男女師因問曰忽有人來與和尙討童男女時如何髙峯曰我但度竹篦子與他師於言下大悟。

拈云竹篦子被髙峯一趕直得上窮有頂下透黃泉無立地處驀然撞著露柱燈籠從頭卜算始知厄陽奇數磨蠍臨宮白虎喪門一時弔照幸是無位眞人出在面門始終無事中峯悟底放待冷來再看。

雲門澄詣雲棲棲舉髙峯海底泥牛話詰之門推出傍僧云大眾證明棲休去。

拈云老漢秪有者般伎倆何得聲騰宇宙價重人天。

雲門澄與黃檗陶學士向火次陶謂門曰黃檗師在阿師得力句乞爲舉似門云向火背猶寒。

拈云此是回互語不回互語切忌在向背裏著倒。

雲門澄因雙髻問如何是殺人刀門云布鼓當軒誰敢擊如何是活人劍門云𨿽然後學也堪爲。

拈云吾宗語句迥異尋常何必別明尊貴。

雲門澄升座才立次有老宿出云和尙莫要班門弄斧門與一掌云速道速道宿無對門云死漢。

拈云將謂千鈞之弩秪是不欺之力。

僧問愚庵洞山云吾嘗於此切意旨如何庵云老僧二十年亦曾疑著今日被你一問直得口啞。

拈云老漢𨿽則用處甚密倘若再被一拶看伊何處躲身。

居士問愚庵靑州布衫庵翹一足。

拈云翹足伸足客聽主裁要答靑州布衫話猶隔趙州關在。

愚庵到天華請上堂西堂出眾庵曰龍生龍子鳳生鳳兒堂云忙作甚麼庵云話頭安在堂便喝庵云忙作甚麼。

拈云將謂主賓互換直是頭尾據收若事到劍刃上老漢也須打退鼓始得。

昔有施主入院行眾僧隨年錢知事僧云聖僧前著一分主云聖僧年多少僧無對。

代云借施主錢看。

昔有僧到長者家乞食偶爲犬傷長者因問龍披一縷金翅不吞大師全披法服爲甚卻被狗咬。

代云不借他力。

一喝分賓主。

目前無闍黎此間無老僧和聲便喝。

頌照用無前後主賓應歷然山河及大地覿面被相謾。

渠無我卽死我無渠卽余。

寰中天子塞外將軍。

頌不同條寧兩賽天安覆地何載將來秪可一坑埋不管諸人會不會。

入水見長人。

無人處斫額望汝。

頌萬象之中何須獨露正眼觀來是甚骨剉。

世尊睹明星。

頌。

潦倒瞿曇客半塗擡眸轉見入淆訛花生捏目重輪現試問今朝悟也無。

又。

夢裏惺惺絕未蘇添杯醉後倩人扶承虛腳下遭無限若个男兒不丈夫。

又。

六載吞聲苦抱贓寒星觸眼雪加霜千年滯貨髙擡價賣寶波斯泣夜光。

鐵牛頌。觸翻鑪韝固雄哉豈墮潙山隊裏來不怕金毛牙爪利天生頭角勢崔嵬

日用頌。

習气消磨歲月長六窗虛靜露堂堂心心無住方超學錯節盤根大歇場。

之二。

性自無生體本眞達空迷悟了無因尋常撥轉山河眼水綠山靑是舊人。

超方頌。

卓錐無地進竿頭逆上須彌跨鐵牛撲破鏡臺俱不立斷頭船子下揚州。

之二。

一劍磨來已十年不存魔佛貴天然癡人猶望丰城气眨眼眉間血濺天。

古徳喫油餈。

老婆傅粉足堪誇愛插花枝雲鬢斜惹得遊蜂來滿面徒貪香汗失歸家。

無夢無想主人公。

百戰忘軀建巨功興亡帝業付冥鴻從今名姓埋天下不獨嚴光拜下風。

僧問雲門如何是超佛越祖之譚門云胡餅。

洞庭波上釣魚舟雨雨風風又幾秋衝浪錦鱗曾點額莫貪香餌上鉤頭。

本來面目。

本來面目未生前夾岸桃花紅欲然自是漁郎無路入卻疑不是舊山川。

又。

奇哉固奇廓然原廓一點不來兩下俱錯。

臘八。

指點長庚又一年無端鼻孔被人牽今朝更入泥犁去大地何人救得全。

又。

冷風撲面蹙雙眉夜半無人鱉證龜賺殺男兒多意气一狐疑了一狐疑。

趙州柏樹子話。

拈趙州被者僧一問不向柏樹子裏躲身幾被者僧勘破檢點將來不免依艸附木今日若有人問只對他道次滅紙燈剛夜半大家齊向暗中行。

頌好峯何事絕人遊綠滿林臯紅滿洲開到牡丹容似雪洞賓嘗醉嶽陽樓。

洞山麻三斤話。

拈洞山平地上慣撒鐵蒺藜陷殘兵敗馬自稱好手不消屾峯一拶看伊瓦解冰消𨿽然心不負人面無慚色。

石梯問侍者上堂齋去話。

拈石梯撥艸尋蛇侍者臨危不變不謬爲吾侍者憐兒不覺醜到底不免淆訛且道上堂齋去畢竟當得本分事麼具眼者試甄別看。

麻谷到章敬繞禪牀三匝振錫一下卓然而立敬云是是雪竇云錯麻谷又到南泉亦如是泉云不是不是雪竇云錯麻谷當時云章敬道是爲甚麼和尙道不是泉云章敬卽是是汝不是此是風力所轉終成敗壞。

拈云麻谷到處擔枷過狀不顧危亡二老漢𨿽則坐觀成敗要且擡搦不同諸人還會雪竇兩錯麼且道是雙放雙收耶自倒自起耶妙覺今日也下个錯字要與麻谷出气良久云點石化爲金玉易勸人除卻是非難。嘉興大藏經屾峯憲禪師語錄

屾峯憲禪師語錄卷七

嗣法門人﹝智質智原﹞同編

佛事

江日采爲母潘孺人請對靈小參舉起拂子云看看此是諸佛列祖指迷見性乘願度生祕密不傳底的旨卽今要潘孺人覿面承當全身擔荷會麼會則頭頭迸露物物該彰生前六十八年躬操井臼卓立門閭守身奉佛晚年節愈冰霜教女課孫早歲志堅茶檗所謂現婦女身而爲日用說具足法不見法華云一切治生產業與實相不相違背今則一念回光全身放下直教龍潭路口杯渡溪邊埋沒他不得何用山僧叨呾大眾哆和卽孝子江日采秪可投誠戀慕無勞毀志遺形擊拂子云孺人還委悉麼其或不然更有三時佛事有煩大眾重爲一一指陳擿拂子下座。

爲爾新沈君對靈小參春雨春風吹斷腸一腔孤調絕商量落梅飛作桃花片杜宇催人離恨長爾新沈君其生也守成以理外克有方定業攸關內省無咎所憾丁末運之艱虞失太古之淳素生事未報親恩畏塗忽憎己累致使雁行失次令子遺孤𨿽然世諦觀來不無此感佛法拯濟詎有是言山僧旣作不請友更須爲君別資一路始得擊拂子云涅槃生死一串穿卻擲向面前不容擬議何故澤廣藏山理能伏豹擿拂子下座。

爲孺蜚沈居士對靈小參森羅萬法不立一塵絕體無依超然物表是過量人始全宜諾恭惟孺蜚沈公聲光不息言行斯存徳峻耆年慷慨胸無渣滓志安晚世尋常理愜中和不佞佛而佛不願違不悖道○而道不可得山僧𨿽失叔夜之交已獲隱侯之誼故知沈公啟手足時惟正念現前不被生死之所流轉是平生齊家治身接物修己之效驗也玆當五七忌辰孝子沈裳特請山僧作對靈佛事用資冥福到者裏事不獲已向石火電光中旁通一綫擊拂子云秪得道个目擊道存眞常體露迥脫根塵如如佛現𨿽則公案現成卻要承當不謬沈公還委悉麼還聞見麼聞則聽不出聲見則睹不超色猶隔程塗萬里言个色前不物聲體本空猶涉半塗在且道歸家受用一句作麼生道坐斷毗耶門不二一灣流水盡雲橫更聽一偈竺土騰輝个裏通非心非佛體誰同鷺鶿立雪休尋迹水木淒淸十字中。

爲幻居了蘊耆宿掩龕坐斷今時八十秋不居凡聖迥常流橫身妙唱無私句體露金風徧界周恭惟幻居堂上了蘊尊宿運廣大心展平等智世出世間兼利慈風普扇於一方法與非法等觀悲化均施於四眾樂資生不吝髓腦行羼提豈礙見聞淨尸羅身心交徹住禪那定慧雙融於般剌若隨緣觀照於毗梨耶不憚辛勤洞華嚴儼然再世念法華有願重來此我蘊老宿尋常行履一生實錄也今旣疲於津梁捨玆渡筏資聖只得向蘆花叢裏撥轉風規枯木崖前別通消息且道轉功就位一句畢竟如何遂掩雲月沈萬象無纖影云鎖秋苔古殿深。

爲慈舟禪宿入社塔劫前從地湧盤結出層林自得南陽旨流傳直至今者个無縫幢子如優曇缽花未遇其人時不易現今日不勞彈指塔戶洞開慈舟老宿先世旌幢今時模範𨿽入滅有年信瞻光如在拈起也主賓互換放下也功位齊彰尊貴自是天然始終不落階級到者裏秪要後代兒孫識取原委便是祖翁田地禪宿旣生前末後得如是受用山僧秪可據款結案放骨襯云不審是定非定直是放下便穩爲靈徹耆宿起龕卓立孤峯千仞迥超今古行藏揭起夜明簾看腦後放出神光且道臨行一句還假安排也無踏著故鄕田地穩密移一步轉風流以杖擊龕雲起。

火空劫迢迢體本眞千差坐斷不通津歸塗木馬嘶風妙焰發冰壺大地春靈徹老禪宿徳以性成道由事著與世不假浮名克己惟勤實行三興廢剎不憚艱辛孤守寒巖了達進退要看歸家受用須知本地風光所以若子若孫而纘緒乃緇乃素以瞻風山僧末後相逢遂成知契諄諄遺語得得而來到者裏直下千聖不傳一言難構秪可爲君別資一路始得卓拄杖云擊石火閃電光驀過二萬八千六百晝夜逗到臘月大盡日撒手便行且道者老師向在面門放光動地無位眞人卽今畢竟如何轉身吐气喝一喝云生不道死不道放出摩希首羅頂門一竅擿火苣云珍重我師伏惟鑑照。

爲智日徐孺人封龕彈指頭頭徧剎塵心心無住本來眞虛空撲落原非物坐斷門門自在身玆惟徐母智日孺人徳徽宿著懿範維新稟仁慈藹同春煦持素操肅若秋霜出名族而不矜進耆年而逾化古稀剛度正睦州之奉養彌深新谷未登何樂土之音書遽至嗚呼今則云龕旣入玉戶將扁山僧謹承孝子滿堂頭之請爲孺人通个末後消息拈起封云看看夜明簾外密運潛移古鏡臺前轉功就位不萌枝上糝丹葩無影樹頭停彩鳳旣然不借他力總知去住自由遂封云重門深掩湖山古密室春寒日月長。

起龕密移一步貼地蓮生个裏轉身隨流得妙。

火此是諸佛祕密妙門觸之不得背之不得善能入者如淸涼池今日要見智日孺人聲和響順艸偃風行阿芻瑟摩秪可退身火首金剛不敢正視且道者个時節畢竟承誰恩力以火苣打圓相云蓮花吐出十丈須大地山河熾然說熾然說珊瑚海底撐著月爲鑑徹耆舊入社塔春風欲斷不斷吹起一灣碧浪桃花乍落乍開灑盡萬枝紅雨以拂子指塔戶云看看此是涅槃門彈指超余劫不從人天來放下是何物鑑徹禪宿徳休行美智廣願弘現居士身打疊團圞頭話作比丘相掀翻綿密家風自三十年念息塵勞仿佛紙衣道者或二六時情忘滲漏依稀金色頭阤最初句末後句無縫塔前重指出開門人閉門人旃檀林里許瞻依全身拶入要是其人覿面提撕須憑作者且道今日歸根得旨一句畢竟如何委悉放下骨襯云回頭忘卻寒山路折角泥牛顚倒騎。

爲天鑑禪師火塗中受用就路還家不用安排和身靠倒鑑公知麼來時固非汝去亦不是你一並齊歸烈焰中直下烈焰中薦取喝一喝。

爲體安禪人封龕朔風吹徹五更寒月皎蘆花不露天五蘊山頭消息斷鐵牛午夜月生三體禪體禪一片祖翁田地直到者回一並交割始知四十六年不離者裏今朝更與汝个護身符子別資轉身一路隨流得妙安隱自在遂封云暑寒不到藏蹤處一點全收古鏡前。

▆熾然說無間歇情與無情同一舌曉天和白雲寒水流明月先鋒力破三關殿後秪畱一橛且道者一橛還剿截也無擿火苣云蟭螟眼裏丙丁攻大地同時一齊發。

爲玉文禪人火出叢林入叢林可謂去住自由居叢林死叢林秪可但隨他去審如是始知一瓶一缽絕勝盈篚盈筐遺世遺身詎是趨名趨勢用蓋世之才華總屬閻家鐵案營多生之受用徒增他報金槍不若玉禪之翛然而來翛然而往江南淮北楚尾吳頭今朝一腳踏翻了也大眾還知喫緊一句麼擲火苣云著著放下便宜步步便離生死。

爲見徹禪人火本無來去絕行蹤踢倒須彌第一峯靈鶴不來機不露山河爍破影重重此是見上座尋常日用言時言不到行時行不到底要且不出言行之外今日令汝入此金剛焰奮迅三昧上窮有頂下透重泉燒盡八萬四千塵勞獲取八斛四斗舍利消得龍王多少風擿火苣云無言童子屬丙丁折角泥牛排子午。

爲通林禪人火今夕是何夕昔人非昔人銀花開火樹白日照紅燈時人秪解恁麼來通禪更解恁麼去三腳驢子趁不回丫角木人挽不住倩汝一炬祖龍禪黃金鍛出珊瑚樹﹝上元日﹞。

爲五因禪人入塔歸根得地承誰力潭北湘南秪麼行藏身之處沒蹤迹沒蹤迹處莫藏身指骨襯云此是五因禪徳一生用不盡底卻要資聖向者裏指个住處汝等大眾還道藏身處有蹤迹也無擲下云不道不道絕聖凡離朕兆掣開金鎖重重个裏同時兼到。

爲悟先禪人火出龍池到鴛水離方所忘出處大事從來莫過此百城煙水苦殷勤未脫艸鞋到者裏一念回光不暫停寸絲不掛何終始歷劫無明當下灰拄杖和根齊拔起打疊曾無骨董箱拋卻隨身缽袋子古人道火焰爲三世諸佛說法三世諸佛立地聽咦下坡不走快便難逢竄火苣云燒。

爲濟空禪師火夜夜抱佛眠朝朝還共起踏斷艸鞋繩拋卻在者裏濟公二十年深心於淨業寒暑不輟寢食都忘俯仰折旋心心無間趙州謂除二時粥飯無雜用心處濟公誠有是事所以將西逝前抱微疾猶不失普賢行門無諸痛苦竟爾趨寂此豈不是末世修淨業一个捷徑樣子也𨿽然捷徑中更有捷徑一路且道從前念佛底畢竟是誰還委悉麼聽我一偈皮袋一靈一靈皮袋東土西天兩彩一賽擿火苣云烈焰騰空木馬嘶不管渠儂會不會。

爲梵音禪宿火橫身萬象絕蹤由裂破雲門六不收巨浪滔天無點滴隨風獨上木蘭舟余自髫年識師一段眞風出乎自然都無造作寵辱不幹於懷得喪無關於慮轉微塵數法輪言言見諦觀剎那際幻形念念無常今則壁立萬仞千差坐斷且道梵禪宿六十六年已前消息還構得也無擲火苣云劫火洞開眞面目爍迦羅眼頂門收。

爲梵受天乳法侄掩龕煙波稍定釣船橫月隱蘆花秋水平鐵笛調翻吹欲斷一聲哀雁木人驚吾梵受堂頭天乳法侄和尙辧邪寶鑑辟妄靈符值叢林衰晚擔荷全身丈室蕭疏支撐一力忽遇盤根錯節依然霽月光風丰儉隨宜安危一致翛然而來翛然而往無忝爲五山腳下眞子何期一旦身藏北斗迥絕遮攔拋下个缽袋子勢不畱停其柰知音罕遇合拍難逢有一末後句子等个人來出只手眼始得卽今靈龕旣掩密室藏眞山僧只得據款結案去也遂掩龕云一片白雲橫谷口滿溪風雨盡秋聲卓拄杖一下。

爲衝玄耆宿掩龕八十餘年生事今朝特地話圓冷然禦風而往猶勝騎鶴腰纏拈起空諸所有放下正其所偏覿面和盤托出不勞豎指伸拳祖翁掉頭不顧兒孫室內畫全般若舟航到岸奮迅白藕花前立地頓教成佛任渠東土西天要知衝玄老宿麼春秋八十八坐臘七十有餘率性天然安排不及身心堅固徳業圓明觀罪福若平等絕愛憎似無念凝之不靜搖之不動於剎那頃閱盡百年幻妄世諦略無畱礙果如壯士展臂不借他力獅子遊行不求伴侶所以有自由分秪如拋下不了公案如何了卻掩龕云轉身拶入眾香國處處難教覓舊蹤。

爲太平息波尊宿起龕不動威儀潛行妙用密移一步大地春回道个動容揚古路不墮悄然機秪得一半𨿽然如是卽今幡幢擁道天樂鳴空坐享太平一向事且道塗中受用一句如何卽是幾度春風吹柳碧一番夜雨噀桃紅以杖指龕雲起。

秉苣也大奇也大奇不傳千聖豈容知當揚一句無回互燎卻虛空兩道眉憲上座旣承同兄和尙命爲息翁老宿放出末後光明照天照地然老宿平生徳業道行盡己爲人處無論近遠緇素耆英凡所見知素所欽重不待者回畫蛇添足秪以金剛莖艸般若熾焰聚大千世界與三世諸佛同時發此奮迅三昧共轉廣大法輪塵說剎說熾然說爆地露一星子觸著無舌童子髙聲唱曰師子窟中師子旃檀林裏旃檀不住落紅芳艸從來尊貴天然與麼道也是借婆衫子拜婆年若要老宿自全宜諾更須別資一路始得擿火苣云拶斷千差無剩句夜排紅日海門東。

爲孟欽鄒檀越蓋棺七星石上舊時身倒正由渠不昧因五嶽倦遊先撒手塵情永斷念頭眞山僧自披緇入道時便識得孟翁鄒公面目一片眞實爲人心地濟扶困厄提獎賢愚寬裕酬人嗇儉修己所以能聲譽致遠世業恢洪卽世獲善人之報日後遺長者之風至於佛祖門下夙有因緣植下般若種子媾精廬嚴飾聖像敬信大乘佛華妙蓮華懺摩諸典無不一一精勤受持瞻禮或時飯僧若干於諸名山巨剎功徳必倍可謂深心崇信三寶非世間泛泛輕信之士之所能及經云應以長者身得度者卽現長者身而爲說法應以居士身得度者卽現居士身而爲說法者是也今則奚纏頓棄淨念純眞六門虛寂以無虧一性融通而不礙只顧坐享太平歸心安養𨿽撇下未圓公案自有室內賢孝兒孫承順嚴訓纘述先志孟翁秪管恁麼來恁麼去不須更恁麼始得聽我一偈勘破雲門六不收笑他頭上更安頭金風體露如何會落葉歸根天地秋卓拄杖一下。

爲資福遠欽徳禪宿封棺人間迫歲寒百路並攢簇秪有恁般事不聽閒叮囑來時與麼來去時與麼去夜半烏雞趁雪飛曉來月沒珊瑚樹恭惟遠欽禪宿行由言著徳以性成和風恆扇於四時惠澤間施於羣有擡搦不動處只自平懷毀譽無關時任他奇特所以性天獨露正當臘盡春回體物不遷豈待樹凋葉落其出生也金鱗透网以騰波其人死也玉象穿雲而跨岫知歸便乃撒手就路先已著鞭此是遠欽禪宿平生一段眞風今則吹毛藏鏑暗合孫吳寶鏡韜光影沈胡漢正恁麼時且道者个消息還端的也無卓杖一下云暑寒不涉歸巖竇別有寒香到枕邊爲鄒母唐孺人對靈小參若人欲知佛境界當淨其意如虛空遠離妄想及諸取令心所向皆無礙要知佛境界麼卽當人自心現量如如不動淸淨之體時時現前與佛無二無別蓋世間一切眾生逐此妄塵輪回三有不宜當下直達根源自生退屈若人果能於此生死關頭不被善惡逆順苦樂諸緣之所系戀則直下全身受用自心淸淨佛境界何等現成說个西方淨土已落第二義了也卽今鄒孺人身不越閫閥心不染塵勞長齋繡佛不卽不離華年井臼躬操晚景家聲克振年及古稀日新懿徳𨿽嘗時抱痾而心地淸涼皆得孝子之麟闔門承順盡心甘旨冥報劬勞所以不爲四大煎迫死生之際得大安隱山僧到者裏可謂舉揚佛事已畢還委悉麼其或不然更向第二義門通个消息遂卓杖雲南閻浮提與西方樂國不分淨穢拄杖子一串穿卻古彌陀與鄒孺人眉毛撕結花劈不開所謂如是因如是緣如是果如是報如是本末究竟等本則如是且道末後一著畢竟如何折合以拄杖指棺云沒蹤迹處莫藏身藏身之處沒蹤迹芙蓉露滴玉階寒一聲哀雁蘆花白。

爲梅裏普慶淸淵禪宿對靈小參落梅風占早春時就裏韶光轉眼遲鐵笛一聲吹別調滿腔心事許誰知明歷歷莫端的斗海泥牛絕消息涅槃生死等空花一切聖賢如電拂恭惟普慶堂上淸淵老禪宿生前𨿽失半面之交要且不隔一綫舉起拂子云鴛鴦湖相見了也秀水橋相見了也官灘頭相見了也得恁麼則未西逝已前我乃無說禪宿無聞但見雨花片片已爲說法了也且道卽今遠承孝徒圓照等兩度邀迎山僧得得而來畢竟舉揚个甚麼禪宿平生一體和光應物多年克儉治身朴茂成風寬柔以禮以致徳業遺於後昆勝事遂於夙志赤手也而幻出寶坊謦欬播天王之屋灰心也而頓撒艸庵彈指登彌勒之樓是非大用隨機安得諸緣從事何故不逾大年一朝怛化才知小盡百慮並銷休休到者裏山僧秪得借伊鼻孔出气措一元字腳不得禪宿還會麼教中道一切治生產業與實相不相違背且道不相違背底實相畢竟如何話會豎拂子云見麼擊拂子云聞麼著此見聞卽非實相離此見聞亦非實相直下道个離卽離非是卽非卽猶是教家極則商量還委悉麼其或不然更聽一偈眞人無位絕同參樓閣門前罷指南結案直教須據款千秋畱與子孫傳爲寶蓮禪宿象先兄起棺臥了寒巖自在春木蘭舟送藕花人昨來一夜秋風緊萬里無雲一掌平好大哥相隨來也取進前程以杖擊棺雲起。

茶毗二十年前舊公案一回舉起一回新相逢狹路無回互伸手原來縮手人鴛鴦湖畔風動五更悲鼓角梅花溪上月沈子夜冷煙波象先兄與我同條生不與我同條死萬古徽猷在帝先同根天地何終始一朝坐斷空劫那管什麼時節者點燎著星星自與諸緣超越弟在髫年時兄已現老比丘相於今屈指幾三十載而我已以作老比丘矣蓋見循環三際在剎那頃而剎那中現種種相作種種事成就一切眾生殊勝善力因緣卽今孝孫淸瑞等特請山僧爲乃師乃祖同日茶毗下坡不走快便難逢可謂一了百當然收歸上科畢竟如何合轍擿火苣云匝地普天同一色金剛烈焰亙晴空。

爲定瀾禪師茶毗拈火苣云此是性空般若無礙大解脫淨光明門善能入者八面玲瓏通身慶快玆惟寶蓮定瀾顯禪宿胸懷夷坦志性溫柔恆杜門而不染世緣幾晦迹而袪除塵累所以七旬旣度一念回光本無掛礙於生前豈剩廉纖於過後因行掉臂脫體無依以是知公生未嘗生老未嘗老病未嘗病死未嘗死正莊生所謂安時而處順哀樂不能入也公還委悉麼獅子項中鈴能解卽是能縛手拈出火裏兩莖眉大地山河顚倒走且道以何爲驗擲火苣云以此爲驗。

爲王母浦孺人對靈小參坐斷閻浮八十春親呈舊面是何人昔日寶公曾剖出僧繇神筆畫難成形卓卓用騰騰一句無私亙古今王母浦太孺人壼儀尙古淑徳維新節操逾於冰霜堅貞可式恭儉親於井臼歲月彌深其四十年中夙興夜寐課女教孫茹素修持知因識果正當年值八旬卻是事如一向方將孝子順孫得擬太原之餘韻何期風摧木殞竟同龐蘊之遺風玆者屆當六七之期孝孫王之楨等特請山僧爲孺人指歸向上一路擊拂子云打開生死結根放出彌陀古佛與孺人眉毛撕結打成一片了此不了公案慶快平生且道孺人還得親承記莂也無其或不然更爲注腳擊拂子云來來來實不來古路生蒼苔去去去實不去月上珊瑚樹去來不墮悄然機此是吾宗末後句。

爲澳斐王公對靈小參露滴芙蓉兩岸秋夜深扶上木蘭舟還鄕消息知何事一曲瀟湘水倒流卓拄杖云此是諸佛列祖出生死入涅盤大解脫門山僧今日放一綫道要與澳斐王公相見諸人還見麼公之平生素稱長者實謂達人閭裏有淳素之風宗族美寬洪之度正當移風易俗振起家聲俾若子若孫奉養耆頤以至耄耋何竟未登耳順之年一旦棄捐塵世頓令黨裏惻愴庭幃泗涕山僧𨿽失半面之交得諸嗣君英才茂徳槪足觀光在公可謂不負平生之志矣玆因諱日孝子王之楨等請山僧證明懺事正是一點水墨兩處成龍王公還委悉麼卓拄杖云看看三千諸佛一時同在山僧拄杖頭上入那伽大定秪有樓至如來髙聲唱道子啐母啄妙圓獨覺三千諸佛一時同聲贊善希有希有且道在王公分上合作麼生丈夫自有衝天志不向諸人行處行。

爲祥符曉堂老宿封棺大道無門迥絕躋攀腳跟有路信步通霄卓拄杖云向者裏入得天寬地闊恭惟曉堂老禪宿其平主履踐知道不越乎尋常日用之間故拈起則萬法全該放下則一塵不立燒香擇火身是道場應用施爲心同化境七旬頤養密行難知一旦歸休掉頭弗顧憶生前朴茂之風不假揄揚觀末後鄭重之光愈爲增色是以若子若孫知有佛祖向上事目前濟濟皆老宿不惜眉毛一段眞實爲人之效驗也玆者孝徒大梁等請山僧舉揚个事且道事存函蓋一句如何委悉卓拄杖云生不道死不道團圞無縫同兼到龍吟枯木識初乾始終不落如何道復卓拄杖一下。

爲錢母陳孺人對靈小參行樹重重長綠陰藕花香噴碧池深去來無迹超羣有海影舒光耀古今處凡不減在聖不增誰道卽心卽佛原來非佛非心法法頭頭本現成玆惟錢母陳孺人心源不昧性體本然道在目前不從外得旣不從外得則語言動靜接物應事皆與實相不相違背所以道是法住法位世間相常住果然日用尋常與常住實相之體始終相應則生自無生滅亦無滅以故知孺人生前五十餘年以貞靜之徳應事而事精詳以賢能之度禦眾而眾悅服世業以之振興家聲以之推重此𨿽內輔承順之徳且道畢竟憑誰恩力不見經云應以宰官婆羅門善女人身得度者卽現善女人身而爲說法者是覿面承當更無回互底事今孺人塵緣頓謝樂土雲歸冥程已當六七之期謹承孝子之誠特請山僧作對靈佛事指歸向上用資不退山僧𨿽不能節外生枝也須了卻公案始得豎拂子云看看此是大總持無礙陀羅尼門出生一切諸善功徳克證無上菩提孺人還委悉麼更爲說偈秪此見聞非見聞聖凡情盡廓天眞白玉毫頭開正眼輝天鑑地愈光明擿拂子下座。嘉興大藏經屾峯憲禪師語錄

屾峯憲禪師語錄卷八

嗣法門人﹝智質智原﹞同閱

佛事

爲東塔世益耆宿蓋棺臘樹霜催葉墜日邊寒影故鄕果熟香飄劫外春風時節旣至理合自彰獨露堂堂超然不昧世益老禪宿其生平不被世緣惑性迥脫塵勞但依淨念持身竟趨寂滅始知七十四年已來盡屬剎那變易石火電光不畱朕迹古徳雲藏身之處沒蹤迹沒蹤迹處莫藏身猶在半途未是到家極則事直須當下萬緣寢削一法不存裂破虛空別開生面始得禪宿還委悉麼卓杖云嘶風木馬峯頭立抱月泥牛海底眠。

爲光祿大夫趙宗周對靈小參木雞啼破劫初春未始生前面目眞萬象縱橫嘗獨露時人錯喚本來人旣是本來人爲甚麼錯喚向這里會得則三世諸佛不知有不會則黧奴白牯卻知有三世諸佛不知有山河大地顚倒走黧奴白牯卻知有虛空背上翻觔斗明明日午打三更依舊面南看北斗四句中有一句轉功就位一句功位齊彰一句轉位就功一句功位俱隱只消一句中薦得便知諸佛不住涅槃眾生不住生死善惡多無罪福平等宗周趙公還委悉麼其或不然山僧別資一路去也舉拂子云看看此是宗周公一生受用不盡的敬信三寶酬答四恩只是者个齊家治國接物利人只是者个只今則一念回光萬緣寢削視富貴等於鴻毛棄恩榮如脫敝屣回頭不住宰官身頓教直入如來地山僧恁麼舉揚且道眉毛還在麼更聽一偈風髙柳色黃金嫩日暖梅花白雪香向上腳頭無別路千差坐斷絕商量喝一喝下座。

爲王孺人對靈小參性本圓明體本眞妄隨生死覓疏親踏翻五濁回頭看永斷塵勞卽佛身塵勞旣斷親證佛身不動眞超越三有於世間法起生死相豈不昧其旨哉玆惟王孺人壼儀柔徳閨範賢能稟心孝道事上無違賦質幽閒禦下有節何壽算限於天年詎造物乖乎定數以致唱隨失序琴瑟傷懷信士王一利爲室人王氏首七之辰特請山僧舉揚佛事用助往生若論向上一著聖凡情盡心識路絕坐斷報化佛頭不住威音那畔談玄結舌正眼難窺只得向第二門頭別通消息舉拂子云見麼擊一下云聞麼只此見聞無餘聲色向者裏透得去八萬四千塵勞一時頓斷那有善惡罪福一切境界曠劫無明直下銷殞孺人還委悉麼剎那彈指超塵劫千葉蓮胎焰裏開。

爲耿母方太太對靈小參薰風拂面藕花香閣道回旋百寶光彈指一門超出後大千沙界露堂堂此个本有如來智慧徳相無盡大解脫法門上至諸佛一切聖賢下及無量眾生情無情等各各周徧圓滿具足諸佛之所護念列祖之所保任終不虛也卽今耿母方太太還知麼生前長育名門年逾知命處尊貴而勿矜居賢能而不伐一旦時至預知嗒焉怛化豈不是現王侯大家善女人身而爲說法的樣子今辰筵開佛事爲用西資山僧得得而來指歸向上一路聽我一偈碧樹蟬嘶夏日長日沈圓鼓是家鄕泥牛斗入滄溟去消息而今絕覆藏喝一喝下座。

爲柏林悅庵法侄封龕法幢摧殞凋喪吾宗慨此頹風倏焉入滅惟我柏林堂上悅庵法侄和尙法門喬楚叢社規模單提洞上眞傳兼備南山律儀頭頭任運道不違心事事全該心不違道領眾固宜克己臨事太煞忘身以致三千里外迥絕淆訛十八灘頭了無回互無心住世乘願再來腳下旣有兒孫室中須識祖父今則云龕旣掩玉戶將扃轉功就位蘆花叢裏密藏身功位俱隱明月堂前虛影像且道金風體露來時無口一句作麼生道遂封云一片暮雲橫碧嶺陰森古殿鎖秋苔。

起龕要識最初一步直是禪牀震動喚作無縫幢子著眼須知奉重且道三千里外不動威儀畢竟去卽是不去卽是門門齊透長安道腳頭無事任縱橫。

火祖龍一炬屈殺當人金剛一焰快殺當人且道快屈同時還有差別也無吾悅侄和尙旣乘大願而來何乃急流勇退觀人心之不古慨法道之下衰故先我著鞭遽爾遷化拋下栗棘蓬爲渠和根倒斷傾出鐵酸餡須自盡底掀翻白巖半只聖箭卻怪吹折中途寶壽一橛生薑可惜辣無長味致使柏林一席揚下多少淆訛一任因邪打正何礙因正打邪大風吹倒梧桐樹自有旁人說短長山僧今日得得爲我悅侄點出末上一段光明照天照地且道竭力道不盡底畢竟如何通个消息擲火炬云經有經師論有論主末後一句爭怪得老僧喝一喝。

爲王母蘇孺人對靈小參蓮花臘月噴幽香彼土功圓此土忘莫道寂光常寂寂幾聲天樂樹成行玆惟王母蘇孺人身親勞悴淑行無虧佐閥閱之規模輔壼儀之毓秀年當知命頓棄浮生不染塵勞且無畱戀到者裏須知卽性無性覺知聞見時時卓爾獨存無生而生根塵處界處處昭然不昧得恁麼則五十年來白業多而黑業少善因積而罪因空𨿽然如是正眼觀來猶是生死岸頭事直須向父母未生已前色空不兆之初坐斷今時不墮空劫處識得根源則不受生死之升沈豈落佛祖之階級王孺人還委悉麼擊拂子云來來來實不來迢迢古路生蒼苔去去去實不去海門月上珊瑚樹鏡臺拍破本無形上下四維收不得擿拂子云目前驗取便下座。

爲周母陶孺人對靈小參寒食春風泣杜鵑靈臺鏡破再難圓浮生頓撇歸何處托體蓮胎絕愛纏愛纏旣絕佛境洞明坐斷淆訛聖凡情盡周母陶孺人自心卽佛性本天眞道在目前不從外得則頭頭上顯物物上彰熾然生而當處無生倏焉滅而當處不滅孺人五十年來以貞靜之徳應事而事精詳以賢能之度禦眾而眾悅服世業以之振興家聲以之推重此𨿽內輔承順之徳要且不出此个恩力卽今一朝謝世倏擲五旬升降難推用資大法若到者裏山僧有口只堪掛壁更有何法示人不得已向第二門頭通个消息拂一拂云罪福性空死生一致於中那有男女之相善惡之因當體皆空一齊放下且道孺人未生面目畢竟如何要知今日收歸處只在從前動用中。

爲福星三禪老宿起龕坐斷毗盧頂直透威音那畔不居凡聖絕同條腳下無私通一綫風梳楊柳碧沈沈雨洗桃花紅片片三禪老宿不妨乘上籃與春光多半出門大地艸蔓蔓舉頭天外渠無伴以杖引龕云相隨來也。

茶毗秉金剛慧焰觸處周圓爍摩醯正眼不畱朕迹正偏兼到把住虛空背觸俱非橫吞宇宙須逢格外人有此格外事惟我三禪老宿住世五十餘年豎精進幢於末法以波羅提木叉爲度世梯航六度萬行兼攝無違不離無作妙用故建立寶坊於最難建立之地接納雲水於不易接納之所人謂難行能行難忍能忍而老宿皆出不思議自在解脫法門度緣將畢撒手便行賴有繼起賢嗣家風克振三周旣及自命闍維謹承弟子圓徹圓惺圓本圓溶等特請山僧舉揚佛事拈起火苣云看看鍛煉古今陶鑄凡聖總在者个萬里神光一時煥彩黃金骨百煉增光白玉齒千錘不壞摩醯首羅與阿芻瑟摩明投暗合響應聲和三禪老宿住精進幢放光動地得大自在去也擲火炬云象罔捏碎虛空骨火裏靑蓮透法身。

入塔得旨南陽今古傳號稱多子衛人天團圞背面原無縫个裏藏身得樣全指塔云未有世界先有此个幢子上拄天下拄地仰彌髙鉆彌堅風吹不倒雨滴不入卓立當陽天然尊貴人天以之瞻仰佛祖不敢正視卽今彈指頓開全身奉重三禪老宿須知不假安排現成受用似地擎山不知山之孤峻如石含玉不知玉之無瑕只要後代兒孫知源識委坐鎭千秋不離當處且道歸根得地事存函蓋一句作麼生道入骨襯云不識廬山眞面目只因身在此山中。

爲鬘云無聞禪師掩龕從前放下話初圓不待秋風已著鞭狹路相逢呈舊面白蓮開徧藕如船豎拂子云只者个非心非佛何滅何生坐斷千差不通一綫諸人還知無聞禪宿麼勞形悴志恬性坦懷慈能順物不悅己而惡人和以得情且懷仁而友義安閒處一片婆心臨危際三分辣气度歲月於形骸之外立言行於質直之中不審是渠是我從來無黨無偏所以能不侔於人而伴於天不達乎時而達乎命恁麼也得遇風卽止不恁麼也得符到便行今日逗到不變易處萬緣寢息一念回光末後事旣有兒孫直下承當不須枯木裏腦後瞠眼且道退藏密室一句如何委悉遂掩雲風雨盡時愁亦盡奇云影裏笑呵呵﹝是日風雨驟止故云﹞。

爲朱斗垣居士對靈小參熾熱場中潛行得路頓獲淸涼了無回互藕花香裏促君歸彈指不隔東西土斗垣朱居士還會麼年登上壽身歷兩朝茂徳坦懷儉形節志故能閱盡浮華不啻夢幻空花眷戀朋情爭似棚頭傀儡今則諸緣畢謝不用臨流假筏直須到岸捨船正恁麼時如何指陳卓拄杖云三臺鐵鋸舞薰風枯木龍吟著眼覷喝一喝。

封壙無陰陽地蹤迹難尋響水灘頭獨開生面未始有天地已前先有此一片穩密田地深固幽遠無人能到以日月爲燭長夜之炬以宇宙爲安巨寢之室或謂無縫塔或謂安隱幢寂寥無內寬廓無外得之者全身受用永享太平聽我一偈紅塵不到藏眞處始信壺中別有春湘北潭南通一脈琉璃殿上得相親。

爲晚香徳星禪師起龕一向把斷要津今朝潛移一步不動者邊那邊直下更無回互因甚如此不是一番寒徹骨爭得梅花撲鼻香。

秉炬塵說剎說熾然說朔風吹下一天雪攜筇躡屐送君歸君歸卻好个時節徳星禪宿還記得也無前年送吾北行眨眼錯過已是長別今日送君西歸只可短程得人一牛還人一馬觀其平生作略儉衣節食忘世遺身不知寵辱豈徇利名一介不取一介不與類芭蕉庵主勿顧拄杖之有無似懶瓚禪流那管芋頭之大小拋卻三間茅屋放出一道神光萬境俱閒重關直透山僧豈無一言持贈擲火炬云半灣寒影正逢渠放下從頭都自在。

爲佩南禪人對靈小參寒旭淒淸林風蕭索嗟爾英年蛻然遽逝𨿽四大之匪堅惟一眞而不昧夫出世爲沙門者無論先覺後進各乘願力而來棄俗離緣披緇慕道以至自利度人報資恩有方稱出世來一生大事了畢玆佩南上人才現沙彌相始發丈夫志朴茂有餘質訥無似何故年則倍云居之後身命只屬顏回之半世聚沙成塔尙欠合尖到岸問津未應捨筏嘆童年而有寔行逆順難推悟眞常不墮妄緣死生一致但世眼觀來只覺有負師恩未酬親徳爲上人有生缺陷事天乎人乎到底孰知其是生耶死耶卽今不道何如恆河水童髦無殊樓閣門後先總入此是老比丘爲幼沙彌說法幼沙彌爲老比丘諦聽舉拂子云一靈眞性不假胞胎卽今離卻胞胎且道一靈眞性畢竟在甚麼處拂一拂云毗目仙人才放手善財依舊去南詢。

爲周門王孺人掩棺夏木無雲障綠陰南薰和瑟動商音鏡臺撲破原無迹生佛同源只此心玆惟王孺人生不爲壽死不爲夭白雲一片和天曉來本不生去本不滅擲過威音那畔劫繁花零亂藕花新荼枝上空鶗鴃孺人生前居常孝行臨事肅恭事姑嫜於承順不辱壼儀款親黨於得宜無違懿徳何閻浮夢斷樂土信傳一旦竟爾雲歸萬事遽知放下卽今蓋棺事定特請山僧作津濟佛事聽我一偈淸涼境裏是何身不惹纖塵體自眞樓閣門前回首處親乘寶筏出迷津。嘉興大藏經屾峯憲禪師語錄

屾峯憲禪師語錄卷九

嗣法門人﹝智質智原﹞同閱

眞贊

釋迦佛

威音非前彌勒非後垢衣時掛暫云逢珍禦才披渾莫覯法無法東震西乾住無住烏飛兔走祇者是還依舊山河萬古長如繡

普賢大士洗象圖

大士心聞逾彼畱礙爲覺前驅處無不逮侍多億佛形影相對彈指剎塵分身淨穢踞象王時白雲靉叇香水何來從空澍漑水旣是塵悟身無在踏徧落紅峨峯如黛稽首瞻依花開石碓

觀音大士像

坐斷圓通二十四心無心相平等視眾生善惡不可數菩薩化現亦隨類鼻臭耳聲眼色界門門自在而遊戲根塵無礙不思議散發翛然爲伊示眾生機鈍劣知見但識名字亦不異心量如空無有盡譬彼方圓但除器我心狹劣異羣生拈卻淨瓶俱不識俱不識補陀石上花狼藉

魚籃觀音像

行六度萬行現三十二影有時似井覷驢有時如驢覷井虛空逼塞耳門到底自知暖冷提條赤稍鯉魚卻是雲門胡餅

布袋大士像

才跨明州艸鞋掛起愛赤條條坐鬧市裏冷眼一雙赤腳千里佛小不爲肚大如許一个布袋遮風蓋雨問我生涯逢人便舉呵呵十字街頭畢竟那个是你

又

倒臥橫眠全沒量笑殺叢林費鹽醬憨憨何處覓藏身三十六條花柳巷

普門大士像

玻璃瓶插柳枝新坐斷那伽定裏身影現只瞻三十二鳥啼花笑是何人石齒齒水粼粼不露毛端徧剎塵

又

不住補陀寧居竺土跨个金毛爪牙不露手眼通身因人吞吐爲物作則用拔諸苦時人不識故號慈父自一返聞當下勘破

三星拱日圖

泰初未形混元一气何物蕓蕓始爲天地爍破扶桑一輪湧沸萬象舒光六眼同覷冪冪云凝泠泠風禦始知彭篯齡延八百未爲髙唐虞富有萬方奚足貴試問者三个阿翁那時曾出頭也未

師子吼佛﹝有從者持函經錫杖﹞

古非前今非後踞个師子隨時哮吼爪牙不露劣根難構拈起神珠光吞左右錫搖六振花雨四飛密諦在函剖上上機古今十世當念悟迷花劈芥孔橫納須彌電光石火東震乾西

老子像

同根天地何終窮沖虛萬物其猶龍靑牛化去不知處遺言五千播玄風誰言周室柱下史我道老不姓李深藏若虛貌若愚言獨存而骨朽矣描不就兮畫不像肉眼同觀無兩樣喚出關尹問來由而今不在函關上莫求天上覓人間淸淨無爲眞供養

觀音大士像﹝手提魚籃斗笠﹞

菩薩以不思議願力度一切眾生而眾生亦以不思議業力成就諸菩薩之大願眾生無盡菩薩之願力亦無盡菩薩之願力旣無盡而眾生之數量益無盡所以云眾生無盡我願無窮以此知窮未來際及無始時未有不乘願菩薩未有不造業眾生未有不度生菩薩未有不作佛眾生當知菩薩眾生原以一鼻孔出气直下求眾生相菩薩名字了不可得譬如一燈然於巨室一燈之光徧照室內千燈照室交互無盡菩薩眾生亦復如是合掌頂禮而說偈曰菩薩影現諸形像手攜種種示眾生眾生睹相而執著云是菩薩度異類無我不一亦不異同入菩提大願海我今稽首而贊嘆生佛平等福無比

至聖大成文宣王像

道之宗世之師徳性尊而黎庶化天心合而上下位生唐虞之後辟上古洪荒居佛老之左復太初混沌法垂萬世哲人咸沐斯文道統無疆至聖特尊其徳威儀麟鳳容止海山穆穆淵淵棲棲厄厄至哉大聖蓋天地一人古今無間然耳其餘刪詩書定禮樂立綱常一治亂轍環天下坐不暖席亦猶十日並照不得專其明百川歸海不能盡其廣天髙地厚魚躍鳶飛一貫無餘萬物皆備予小子不得窺其門墻之萬一也謹顙首頓首拜贊

李老君像﹝並序﹞

未始有天地未始有有未始有無無可名狀彊名之曰道虛無爲體杳冥爲用自然爲理無爲爲宗曰老子子在重閬而容貌已老知其未始有始旣去函關不知所之知其未始有終道無終始惟至人爲能化贊曰。

名無可名道無可道母於帝先出玄入妙知稀曰貴寵辱若贅恍惚希夷迥無外內萬物紜紜孰窺其根至道寓庸無毒無門玄言五千道徳斯傳淸風紫气望之窅然

關夫子像

不二英雄人天丈夫義扶西漢智服東吳持正气名垂宇宙竭丹衷威鎭寰區提靑龍而偃月嘗爲佛氏金湯躍赤兔以追風永作邦家城塹星纏武曲位並文臺靈山未散大道心開云端獨步得旨西來大哉大哉三分鼎立成三義一體君臣只一人

達摩初祖像

從何處來卻恁麼住齒豁當門眼突似漆自毒毒人東撞西沒梁殿風淸嵩庭雪赤茫茫只履渡流沙至今多半道不識踏徧支那活賺人無端無端甘受屈屈屈百步紅心誰辧的

觀音大士像﹝騎吼有善財﹞

稽首圓通大自在慈悲塡卻眾生債猛獸心同童子心爪牙露地渾無礙耳門空處倒聞機動靜不生如何會繁興大用展毫頭法界重重無內外婆心太煞視眾生眾生甘墮閻浮界你若無瞋我不悲兩彩齊來多一賽

呂祖像

袖拂靑雲气宇閒踏翻蓬島枕三山桃花千度看如昨轉眼乾坤一嘯間跨浩劫露仙班天地容渠一醉顏

愚庵老和尙像

吾師乎誰倫匹奔軼步趨終莫及坐斷威音古佛心世出世間非一一淵默時電捲雷奔鬧浩中纖塵不立橫眠倒臥那管是我是渠打雨敲風誰識非凡非聖等間接个人瑪瑙階前老倒愛騎白牯冷地劫枚賊鴛鴦湖畔頹然懶放金毛拈出睦州蒲履喚卻志公剪刀形卓卓語昭昭月在潭心不用撈識得者翁眞面目好來親與驗同條

五臺先生刻藏經卷

大樹垂蔭祖風奕奕有宋振典璇公始辟開演陀那天花降席代有哲人燈傳紫柏密藏繼之布通方冊紺殿嵯峨光交金碧法付王臣道同今昔斯捲斯人惟金惟石聲公寶之還珠合璧千古一揆遇之旦夕

靜聞關主師像

胸豁町畦懷抱瓊玖與世同和其光泛愛淵默而吼辟丘墟爲濟眾之覺場掩丈室杜譚空之異口豎毗尼幢於叔世記莂難忘溯逆流水於當年果懷不朽越古稀行比嬰孩緬夙志气容牛斗隨意指揮首眾曾臨萬指惠風獨扇益我寧非三友咦兒孫都認關中主原來卻是贈雲叟

髙閒大師像

濟海智航燭昏慧炬煦嫗其容哆和其語古瀾翻而恥鉆故紙懷坦夷而勤復天心有時奪標萬指不露爪牙有時髙枕長林豁開胸肚追亮公之迹於花雨層臺空憶西山橫暮雨契臯亭於霜楓斷岸閒看南浦帶朝霞驀地金風體露頓然玉塵塵生識得無半點淆訛不識添幾許折合與麼來休辧別渠是石傘親孫何勞眼中著屑

王太素居士像

所欲從心莫計春龐家風物老猶眞譚玄不借維摩舌說法還從居士身白社十年恢半壁靑蓮萬卷破微塵家山盡有通霄路不二門前休問津

鄒瓶山居士像﹝鄒孟翁請題﹞

吾觀徳粹者溢乎聲光懷坦者煥乎儀表神存靜默固太古之稀音貌若沖虛儼谷神之不死矯矯立世挺百尺寒松楚楚淩波涵千頃虛碧是以得繩繩步武克振嘉猷脈脈云仍纘斯風度展孝思可伴長齋繡佛晨昏不昧本來念愼終何妨春釀蒪羹歲臘尙歆時薦卽丹靑之點染眞響應之無私咦漫勞頰上更添毫左右昭昭恍如在傳曰誠之不可掩如此夫

勝果梵點禪師像

貌古神淸形臞气爽握太白之靈符慈悲作則續鄧村之繁弦和意近情一條楖栗木縱橫原在我幾莖白麈尾收放豈由人有時馬駒寺裏水漲船髙有時勝果山頭鞋寬腳瘦是渠也是大神咒非渠也是大明咒呵呵更有个末後句子不妨分付外甥齏臼﹝請贊者乃梵公外甥﹞

孔顏克居士小影

嘯傲溪山眼空云漢滌彼淸流身心如泮煙磬聲遙秋鴻影斷玩世轆轤閱人冰炭兀坐蘿陰日當停午手把遺編不問稼圃道達衣冠脈傳東魯晚歲逍遙誰堪稱伍古今一人爲君鼻祖

潘毅所居士小影

閬苑天遊古岸前蹇驢倒跨入寒煙蒼梧拾得還丹訣覷破誰家象帝先

鄒孟欽居士小影

隱幾者誰翛然逸致寄迹塵坌衣冠隨世虛己爲懷慷慨存志藝樂田園日涉成趣默坐焚香竺風遠企俯仰天壤奚求奚忮奕奕家聲綿綿徳被玉樹不凡蘭孫挺異識得此翁現身不二

朱了凡居士小像

者个阿翁幾莖長髭一雙靑眼鬧處尋幽澹中覓趣見善不怕逢瞋且喜無說無言弄个如意愛尋白社口喃喃門門自在而遊戲者回覿面問渠儂要且不是西來意咄

陶子仙小像

道子卽仙蓬壺何處道子非仙塵攖不住非卽都忘翛然人世愛佛日以徜徉抱天心而得趣等閒撥轉關捩看始信從前俱瞥地

介如禪宿小影

只者阿師胸無个事拂面松風白眼看世寂寂惺惺三昧遊戲隨意指揮拈个如意有時恁麼一切放下有時不恁麼都道不是行藏卻值古稀年勘破庭前柏樹子金博金水洗水須彌倒卓天龍指

東塔世益耆宿像

坐磐石聽流泉身惟瀟灑性本天然松聲鳥語覿面談玄機能杜徳物乃不遷何須更恁麼勘破祖師禪惺惺晝夜一百八特地無勞叩大顚無端無端驀直走入阿閦國腳下無私徧大千

題郭母李孺人像

昔之孟光今之少君舉案盡敬以齊眉裝飾棄美而勿珍撫嗣君以慈愛事姑嫜以孝聞無虧淑徳有裨嘉聲何期上品之音書遽至那管五濁身世之浮生兒孫鼎足承垂範傳得遺容永可親

題楊上佑文學小影

徳業傳家儒冠奕世持身凝默由義居仁味世賢愚忘骸克己自甘恬退嘆五嶽之未尋誰識髙懷縱扁舟而已遠心不違道放下坐斷諸緣道不違心拈起只有一著兒孫克振家聲大得遇風雲自不凡嘉興大藏經屾峯憲禪師語錄

屾峯憲禪師語錄卷十

嗣法門人﹝智質智原﹞同閱

雜著

橫山淨土詩序

原夫淨土惟心心淨則土無不淨圓修卽性性圓則修無不圓斯淨圓之性生佛同原覺迷一致但悟之則聖量都融昧之則凡情兢起於是前聖聿興禪淨爰立證修提單傳直指當人在自肯而乃方親攝一念橫超果地離諸緣而始受用墜腰斷臂惟知重法忘軀離句絕非抑見明宗合教洵夫道契眞乘讖符大器者矣今則濫膺祖牒象狐莫辧於盲羣穢廁僧倫鐘釜難分於聵眾寧不慨歟玆吾橫山冰如禪宿髫年入道皓首成功三十載足不逾閫十萬聲晝夜無間喃喃吐偈盡廣長之溪聲歷歷孤明卽淸淨之山色詎非道由一貫徳被三根契理契機法法原明向上全修全性頭頭不昧本來以致刻期告眾隨念往生緇白固以欽崇禪淨因之歸一俾心燈焰續愈光先徳之風竺土名標振啟後昆之獘本懷暢於斯捲淺陋申於短言用施剞劂裨助津梁力勉眞修公諸同事云爾。

東山丈室銘序

汾陽無業禪師曰看他古徳道人得意之後茅茨石室向折腳鐺中煮飯喫過三二十年名利不幹懷財寶不爲念大忘人世隱迹巖叢君王命而不來諸侯請而不赴豈同我輩貪名愛利汩沒世塗如短販人有少希求而忘大果妙喜曰灼然兄弟那時早有如此說話也更教他見我輩如今做處也好慚惶殺人看他二大知識法中龍象人天眼日眞龍天推出接物利生尙以此言推重韜光晦迹者不以利物自居要知終身居深山是非等閒人所能爲稍有動念塵勞萌心名利縱然勉彊終成逗漏此間山深溪遠林邃境幽淨案明窗淸茶白粥經年無事縈懷眞可安貧樂道較他古人已是十倍受用不可不知足安分𨿽室中親依少人當自念薄福所致愼勿嫌山深路僻況古之得道人單丁獨處載錄燈傳者頗不少法昌遇一力撾鼓亮座主終老西山隱山自焚茅屋懶殘不暇拭涕吾祖芙蓉和尙忤旨加刑怡然順受迫念古人慚愧多矣謹書座右深自勉旃。

耿道符先生詩序

古之言詩者蓋以惇徳性修品節爲重而風雅隨之煉詞琢句考聲合度皆漢魏齊梁之緒餘也讀三百篇知雅頌各得其所非至性中流出能爲萬世法乎昔人論詩譬諸禪以頓漸大小諸乘例詩盛衰余則不然其說禪有頓無漸修有漸無頓頓漸之道惟悟能知而門外漢以詩論禪大有徑庭論者不知也然詩之爲法以性靈爲旨靜理爲趣山川人物禽魚艸木悉我性靈中物喜怒哀樂言行品節本我性靈之全體旣得性靈之全者則何禪之不在我耶道符耿先生爲三韓開國靖南王嫡裔忠敏王之孫額駙愨敏公之大嗣君出自和碩柔嘉公主聰睿靜默寬裕簡重𨿽榮寵當世而車服素約與世澹如也燕居無事喜嘗爲詩精粹秀拔超然雋逸筆下無半點塵有髙岑王孟之風所謂胸中固有而發乎性靈者在是矣試觀今之登樂府趨騷壇者槪不與之較量故不輕出示人其處世應物之暇與浮屠氏若有夙契醉心禪悅早知有向上事宗門關鍵透脫古今卽禪者相對無敢攖其鋒然虛容不少露予謂果地之再來人洵不誣也庚午夏餘屢過私第憩書齋以手編所作諸什若干篇出示捧讀之餘每思屬和但愧匪材故舉夫徳性品節之說而附諸篇末以垂不朽焉。

仁壽天逸和尙重修塔碑記

自達摩西來不傳之旨發明震旦蓋千有二百年其間法道盛衰不知有幾而慧命所關惟系乎人人爲載道之器得人其道光且大不得人其道不弘非道之有隱顯而實載道之人之爲重也由是觀震旦五葉之裔班班燈錄者皆間世偉人非等閒用世之才所能及古來立言治世特達之士日浮屠氏限於因果罪福小乘之說未嘗深究心宗窮研教理無怪其所見異同卽信從者亦未必皆具眞知實見耳宋出大儒發明聖學𨿽以孔孟門墻自立而一著透脫處不出乎吾宗不傳之旨蓋浮屠氏之有補於名教益明矣但今禪道徧天下去聖日遙風斯下趨力愧不能挽良可慨也緬惟前賢芳躅旣不可追而近代偉人愚以濟下天逸和尙爲法門載道重器足稱後昆師表師早歲參夾山報恩兩和尙後入夾山之室孤風峻拔卓立諸方於某年間駐錫都門戒壇仁壽二剎王公敬信緇素皈依三韓耿大護法栴林公靖南王嫡裔深信宗乘早契心要現身勛貴乘願金湯弱歲禮師座下爲弟子有年末後無縫合尖皆栴林公之力也余過私第盤桓日久及師往事切慕師之道行宗風因出所藏行述請爾爲之記。

師諱本圓號天逸昭陽張氏子生而英拔智識過人幼具出塵之志弱冠遊燕歸卽棄家求道詣參知識丙戌春過維揚東隱庵見玉如大師求度如喜師器宇不羣復慮其世緣未斷不允懇之再四方得脫白遂掩關閱楞嚴經如叩關問師經云累劫多聞不如一日修無漏業師不明厥旨如命師出關往參夾山篛庵和尙師見篛問某甲生死不明乞師指示篛便打師禮拜篛又打自此疑情頓起寢食俱忘篛命爲侍者師愈加精進篛於稠人中指曰此子他日磬室之光明幢也後參報恩玉林和尙隨眾打七正提話頭玉將香板擲地作聲師由此悟入玉對眾曰爾輩參學能似者鐵橛子方有少分相應後篛移磬山師歸省篛便問汝從報恩來還解報恩也未師曰粉骨碎身未足酬一句了然超百億篛曰如何是了然一句師曰適來只對和尙篛曰老僧不曾聽得師擬進語篛連棒打出一日篛舉世尊拈花命頌眾退思師立頌上苑笙歌早蛾眉脂粉多臨妝添一笑失卻舊山河篛頷之緣師親受深錐痛拶有年機辧縱橫默許可書偈曰世界原同古鏡闊火鑪特地解翻身因是嫡骨相承者將此深心奉塵剎並衣拂源流囑師師拜受辭歸東隱未幾聞篛庵和尙示寂師大慟哭擬奔喪因病遂止服心喪事畢尋往五祖謁同門千仞和尙盤桓累日臨行千有堪笑先師無剩物只畱一頂舊袈裟之句送師東歸於某年之都門掃嘯翁塔戒壇文公重師道行請師卓錫自後移住仁壽寺凡上堂入室提唱宗風奔走請益者日無虛晷卽飽參宿學靡不嘆服眞法門之柱石克振濟上家聲於勿替也師平生與洞宗佛光和尙交最深一日光至師喜曰吾緣盡矣遂擇日至期聞鐘聲趺坐趨寂闍維獲五色堅固子道俗競分供養師生於萬曆己未九月十五日入寂於康熙戊申七月十三日世壽五十臘二十一建塔於西山天臺寺大南峪之麓玆因年遠靈塔頹廢弟子耿旃林公發心募資重爲修建復其舊觀成不朽事銘曰。

法流玆土誕生偉人爲光明幢結大地春楊岐嫡脈磬室眞子大道斯存恰只者是窣堵重扶卓立雲際不涉春秋撐天拄地松杉環蔭雲山縹緲瞻之仰之爲人天表

客窗贅語

吾人胸中不能變化容物動處便成執礙頓生人我皆少學問力耳少學問不是做詩做文字不得做甚些小事便見學問深淺此學問不從文字上學來竟是夙生帶來的所以行時處處便到若從書上看來有書看不到則所行學問有時有有時無便有缺陷偏枯處因是知千古聖賢大經大傳是吾胸中先有讀時不過讀自己的說个溫故知新已落第二義了宗門道佛法向自己胸中流出始能蓋天蓋地此語若合符契如此何古之聖賢先獲我心俾我甘居後塵不能並驅千古爲恨耳。

題璞庵禪師茅屋捲

今之出世者始則脫離塵网而卒復攖世諦作泛泛庸緇𨿽稱釋種而仍俗鄙也知者不然如壯夫展臂師子遊行伴侶不求奚藉他力豈泛泛者能測量哉璞公三間茅屋坐破蒲團我故知其不妄也昔隱山有三間茅屋從來住一道神光萬境閒莫把是非來辧我平生穿鑿不相關焚之而去璞公抑得此意否惠子曰子非魚安知魚之樂莊子曰子非我安知我不知魚之樂古人往矣我將奚問焉質諸璞公爲之頤解。

題施憲章居士盆中樹石

結廬在人境而無車馬喧晉淵明詩也讀其詩知其人千古罕得特胸次無物耳夫人生世間日與物處未嘗不爲物累與物處不爲物累讀聖賢書則近之否則欲避車馬喧已染林泉癖問所爲胡來胡現漢來漢現本來空洞元明何在也我於水北憲章施子得之施子處於闤闠門徑𨿽不越俗而胸次別有一天居嘗篤孝友睦鄰戚盛年有長者風相對淡如儼心遊於物初者予偶過齋頭見其盆盎滿架花石盈庭片山寸樹澹遠古雅摹仿出宋元諸家之右非復吳下阿蒙刻畫手噫技進矣施子入乎其齋而嗒然忘我不知身在市囂湫隘中出乎其齋而蕭然無物不知志在摹石叢篁內直欲空天地間一切往來得喪超乎與造物者遊又何一物之足爲累也吾於施子有厚望焉。

募大悲像疏

此方教體只在音聞眾生聞大士名號如雷入耳寤寐不忘此其驗也若乃睹相生信能令眾生瞻禮嘆仰則像教之益可勝量哉海音上座久棲林下多經寒暑方將覓一座具地作把茅計牀座之外期設大悲像供事之餘曰子尙無个住處安用像爲曰不然古人謂古鏡闊一丈則火鑪闊一丈像現則大地現矣又如某椰子一軀始終不離堂構況大士法身全露而翻令飄搖風雨中耶子合瓜贊善曰許子具一隻眼卽說偈曰法身現時大地現塵剎世界亦復然譬如心王及心所一念具足同現前。

南嶽僧募方冊大藏引

世尊四十九年不曾說著一字非掃蕩言詮乃言詮不能到也古徳云一大藏教是个注腳且道注腳个甚麼這里透去不被注腳轉方許途中受用南嶽山頭興雲浙江地面下雨東海龍王也須喫棒爲甚嘉禾城中大藏不肯動著佛法到此殊不靈驗敢告吾禾檀越之知音者決能別通消息則某之言又成注腳添足矣。

題募米疏

六贊禪人者乃叢林頭陀苦行僧也嘗跪誦金剛法華諸典集若有驗而口終不爲之啟人謂之木訥而彼爲之喜誦持輒無他想惟念叢林以飯僧爲大佛事凡一舉不如願不假歸昨乞武水獲粟若干復欲他往予曰子旣得隴何更望蜀耶贊禪曰心如墻壁可以入道而況玆一小因緣索冊便行予佳其猛烈爲眾卽書此以授之。

蘆溝橋募建茶棚施茶湯引

蘆溝橋者乃都會之通衢士人商賈往來暑寒不輟車馬負戴雜沓晝夜無分一行數十里仍乏小歇場蓋有年矣玆江南願山上人審行人也慨發難行心欲豎精進幢於斯地冬則暖湯禦寒要使寒時發焰暑則淸涼除熱管教熱處生冰趙州公案與保壽同參雲門鋪面待淸平合拍苦釅茶澆開肺腑一滴淸涼辣姜湯暖生腸肚半餉消寒願力如山始信當人自肯福田似海豈道阿誰無分幸得卓錐有地仰皇圖普載之恩但今片瓦未成賴檀信傾囊之施茶棚頓舉廣結萬緣寶所漸成全憑眾手福利之因無煩饒舌是引。

屾峯憲禪師語錄卷終

