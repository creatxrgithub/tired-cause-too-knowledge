嘉興大藏經虛舟禪師注八識規矩頌

虛舟禪師注八識規矩頌

小序

性一而已又言相何也性內也相外也相不言外之境而言內之識則相亦內也外境觸之而不動豁達爲空者猶易托之而內識之所畱細微流注發不及知𨿽深造之後常致嘆於習气之難除命根之未斷斯言性之家不可不加察也然而專言相者往往逐流末而鶩焉力徒困於算沙計或窮於鉆紙曷思古人著惟識之論謂是諸相者宜有乎宜無乎凡所有相皆是虛妄則欲期無相於相求之乎抑於性求之乎求之於相緣八識而有百法求之▆▆轉八識而爲四智世之逐相者多失之而見性▆▆未嘗過相而問焉而爲之通則分幟而爭之終不可止斯重嘆矣虛舟禪師宗嗣福嚴而仍研精教典取唐奘師八識規矩頌特爲之注注所言相非能與人殊而引而發之終歸於性使覽者知悟施子易修徐子敬可讀而美之梓之以傳噫其有裨也夫。

康熙十一年端陽後十日槜李王庭題

八識頌注自敍

昔慶喜婆心欲人明三界惟心萬法惟識遂造瑜伽師地論以發明相宗法門文廣義幽後天親虞末學難窺要領遂匯瑜伽之文述三十頌目曰惟識三十論論成而後護法諸師各出所見以解釋此論當時累帙積軸不勝其煩玄奘法師同諸師約其詞理精粹者束爲十卷曰成惟識後窺基法師又見成惟識十卷學者難得其宗旨乃請奘師集此要義將八識分爲四韻每一韻頌以十二句將五十一心所各派本識會下條理不紊因稱規矩然論𨿽十卷義盡於此四十八句明此數句而奘師之提綱由我舉手天親彌勒不一网收盡耶但明此數句者諸家卽各有悟處不無自是門庭其能以相歸性以悟轉識如盧行者知五八六七果因轉但轉名言無實性者幾人哉余初讀魯庵之補注後觀憨山之通說未嘗不服其見髙第欲離心意識參絕凡聖路學則南行之五十三安得不輸於末後彌勒之彈指耶故得力是省力省力是得力解之者不欲其深而欲其淺至於由淺而深是悟之者之事非解之者之事也。

西湖畱錫退居虛舟省道人識

八識規矩淺說

余觀唐奘師幼具宿根爲法涉流沙不憚狼狽遇化身曼殊授以法印及其歸逝不可得也不可得說本色話瀟灑坐去豈非生平一著作一翻譯俱以大法示人乎故細讀數什不但古朴髙雅實能以頂門眼八面齊照故能收萬法於八識轉八識於四智使識性朗然如洞火如列眉引眾生八識田中證金剛大定其法乳不甚深乎余故以淺說說之不拘拘以訓字循行同於諸家鋪敍惟令人於筆舌外可悟其旨趣是以識悟識者之又一方便也若存我覺我則字字瘡尢反爲性相立町畦矣非奘師意亦非予意矣。

▆識以八識余謂總卽一識也但識之體則一識之用則別如天之月祗一而映之水不同則異矣故今之悟識者欲其卽用而悟體則元是一精明分成六和合更無別物也用何以異且如眼識與身識畢竟不同則五識截然自分至於具足五十一心所而明了分別者定屬六識然不能執持也至於堅執不移者定屬七識然不能持種也至於含藏多劫者定屬八識此識性之自分不容混者也體何以同且如眼識之分別者𨿽屬眼而了然分別者已通於第六分別之意識其分別而確據也已通第七識之執持其分別而不忘也已通第八識之含藏此識性之自合不容隔者也學人但認用則名相多端苟悟體則圓覺自性自性非有所以奘師於每一識處必先敍其心所之顚倒而隨卽著其悟後之無漏迷則無此悟悟則無此迷而識識爲我妙用矣。

有以八識無實體單以第六意識爲心王譬如此爲磨盤心前五後二爲心王之輔也蓋以前五識應根照境同一現量亦無善惡至於七識楞伽云七識不流轉非生死因若夫八識其體空寂無善無惡亦總屬無記性其惟六識通前五識引後二識正爲八識之見分故一迷而現三量則徧行別境橫恣胸中一悟而空三性則有漏因果當時寂靜所以道六七因中轉五八果上圓旨哉言乎但因以該果則就第六識一悟深入便躋覺地然昔人圓明了知不假竟根又豈必滯此六識作觀門乎所以信六不信八墮在二乘之偏執也。

有以第八識爲生死主蓋以識性無根根生則枝葉俱蕃余識盡屬當處出生當處隨滅非能受薰持種也故諸識皆粗而有微細流注者是八識諸識皆後而有最初妄見者是八識要知八識直是無量劫前最初一念不覺於是攬識以成根攬根以納塵遂被根身器界滋長無明無論迷此識而爲下凡者妄執五蘊假我卽聰明外道亦迷此識而卜度執神我以取分段生死之苦且進之二乘未破藏識再進之七地以前之菩薩猶未離俱生我執以取變易生死之微苦是皆於八識之最微細者不能大悟一番也故悟門中直要悟至一念不生則前後際斷不墮來先去後出房入房矣。

八識各無實性皆互爲因緣由眾生之妄見而成故前五通於後之七八七八又通於前五如常山之蛇首尾互應盤中之珠左右俱轉如無前五識畢竟無所見倩誰明了如無意根明了倩誰執持如無執持倩誰含藏是前通於後也由有含藏者最初以不淨作種子則七六五之動念發識定歸生滅邊際故不出三境三量三性業識無邊是後通於前也要之人惟一悟則前後識性寸寸皆金反成相生之妙矣。

境有三境量有三量性有三性三境者性境帶質境獨影境三量者現量比量非量三性者善性惡性無記性現量必定著性境比量必定著帶質境非量必定著獨影境境以性者三界惟心所現之境也質以帶者幻身假合妄加之境也影以獨者如鏡花水月之境也言三境而一切凡聖虛實之境盡言三量而一切見思塵沙之惑盡言三性而一切因果苦樂之受盡境量性通於根塵識所以通九地七趣一切時也良以最初迷本有智光則以一念妄見者潛結而爲持暖識之種子於是識依於息息相吹而動者爲風息相吹而潤者爲水息相吹而噓者爲火息相吹而凝者爲地故肉爲身气爲命搏取四大以成內身蓋假借四大以爲身實無明凝固所致之身也所以說色雜妄想想相爲身至於命根熟則透脫難以命成識以識成命似面入油油入面展轉被無間識籠定彼識未去此識卽生縱暫時淸淨卻又如急流水流急不見非眞不起也識旣執以爲我自然入門容易出門難若非老病死至業報盡豈能脫去也縱一時脫去識性之顚倒仍在爲中陰身而怖畏之苦楚倍甚爲異類身而無知之封固愈重卽爲斷見之外道劫盡而識還生𨿽爲無想之天人報盡而識復萌蓋以識性有三量三性則自生出五徧行五別境六煩惱四不定如是種種識性之迷亂出得識之粗業出不得識之細業也故欲明惟識性必須大悟一番方欺君不得不然不著性境定著帶質境不著此境定著獨影境出不得無境三量三性亦然出不得無量無性也況境量性元是打做一團尢令人超脫不得也且如眼見靑黃之色境此見不假安排非現量乎而轉一念確認靑是靑黃是黃非比量乎再轉一念反疑靑未必靑黃未必黃比度不著非非量乎現量屬無記比非二量屬善惡二性所攝眼見靑黃不假安排是性境以境與眼相忘也轉一念而確認靑黃是帶質境以境與眼相合也轉一念而反疑未必靑黃是獨影境以境與眼不眞也初見靑黃是無記性迨緣靑黃而起貪著是善惡二性矣三性三量三境所以旣通一切法則知前五識不作解時得境目相是爲性境緣心心所乃帶質境緣無體法是獨影境卽第六明了意識與前五識所緣五塵率爾心中是性境若緣自身現行心心所時是帶質境若並緣他人心心所時是獨影境推而言之不但境具三境根亦具三境識亦具三境故性生於量量生於境若悟境空則視三界如空華見聞如夢幻由此識性淸淨成法眼淨無柰境本無生因心有心本無生因境有但心生則境生境生則心生心境互爲相依互爲顚倒故外四大世界爲我八識之疏相分內四大自身爲我八識之親相分同一八識所造而爲我同業所居之報土惟一人發眞歸元十方世界方得消殞方可以入界以瓦礫場爲蓮華舟可入根以血布囊爲金剛窟可入識以胡思洞爲香積國矣。

大意迷悟同源縛脫無二識性一悟無明實性卽佛性也故勿云差別智難明只是涅槃心難曉如前五識一悟便是成所作智六識一悟便是妙觀察智七識一悟便是平等性智八識一悟便是大圓鏡智智之差別易祗是悟難耳蓋不悟定是業識茫茫無本可據所以不是遏捺捺得不是覺照照得不是禪定定得不是見解解得不是修證證得悟之無人千難萬難惟於奘師數韻悟其言外旨趣庶幾近之。

五識頌

性境現量通三性﹝只爲眞性不明便生許多妄性﹞眼耳身三二地居﹝誰能少得這个五識﹞徧行別境善十一﹝果然許多妄想﹞中二大八貪嗔癡﹝妄想到這極處﹞五識同依淨色根﹝本來元自淸淨﹞九元七八好相鄰﹝爭柰被他所擾﹞合三離二觀塵世﹝除非就向五根中看破他根的用處﹞愚者難分識與根﹝卻誰曉得這个﹞變相觀空惟後得﹝若能使識不著緣擾還只救得一半﹞果中猶自不詮眞﹝佛果位中不說他到極處﹞圓明初發成無漏﹝這个才是轉識成智﹞三類分身息苦輪﹝將五識還他妙用度生矣﹞。

奘師五識之頌其大意言五識落於六根門頭而照境處此時比非二量猶未行不過現量分別偶爾現起然非悟人境界便隨緣惑所以才動念便要走入八萬塵勞网裏徧行別境及二十煩惱等不俟六七八識比非橫行而已知其現量時無數心頭起滅阿誰能免先佛云汝暫舉心塵勞先現是也此時藥以鍼病如何下手亦就五識中觀他三何以合二何以離且識在根中根在識中識畢竟向甚處起向這里著得一眼分得淸楚這便是悟的消息也若只變想觀空猶被觀門縛定縱有見識亦止是後得智不是根本智到不得妙覺田地只是悟一悟使五識初發時便悟得圓明初發豈但起過二地吾知三類分身的道理卽今直下承當而有餘矣。

性境現量通三性。

○這个三性政是不覺境界善性著落在白業惡性著落在黑業卽被因果所束不得自在卽非善非惡似乎凝寂然政墮在無知迷悶中無記之病第一可悲者頑空斷見無想三報每每無記者受之故淨智妙圓體自空寂方爲究竟若單單空寂便是無記也這三性𨿽通於現量而現量實因於性境何以說境是性境良以欲觀法界性一切惟心造故淨明移界地於指端月光現淸水於室內烏芻瑟摩之徧身是火琉璃光之滿體皆風豈非境是性境乎但未曾向境中徹底悟破則對境而忽生善生惡皆被境轉卽嘿嘿對境不知境之落處人在三界中不知三界是甚物未思出離似鱉在甕中竟不知甕是何物縱能癡癡較量總無智慧墮在無記性而已若能如靈云之覷破桃花洞山之悟影於流水何至被現量作主而通三性乎。

眼耳身三二地居。

○這五識與五塵合誰人能免此欲界內有五趣雜居地卽第一地也其中人有睡眠有飲食有淫欲五識俱全也惟色界初禪曰離生喜樂地卽二地也其中天人常多在定中厭此段食故𨿽有鼻實不著香𨿽有舌實不著味是五識減鼻舌二識也然鼻舌二識實在進之而色界中還有三地所謂三禪也進之而無色界中還有四地所謂四空也以上共九地而初地天人五識猶濁自二地以至九地五識漸淸終未至識性無漏也然天人作佛如菜作齏切勿以我輩下劣之凡愚而反輕遊戲天宮之菩薩。

徧行別境善十一。

○徧行有五以無量劫來迷成業識種子譬如潛淵魚鼓波自湧是爲作意引心趣境是名爲觸含受不捨是名爲受能令前塵影子恍然面前是名爲想微細不斷苦心搜索是名爲思此乃造善造惡的這一念最爲微細處也總從著一境處動念作意便觸境受境想境思境無不至也此个著境徧於八識九地一切時故云徧行也別境有五謂於所樂境希望欲作名曰欲於境決定知其可作不能已也名曰勝解於可作境令心分明記取名曰念於所觀境專注一心名曰定與禪定之定不同也於所作境了然不疑名曰慧與般若之慧不同也總從著一念處這一个念斷然放不過便爲欲爲勝解爲念爲定爲慧成識性之窠此與境所緣者不同故云別境善十一者上言徧行別境此乃起業之心猶未造作至於善十一則竟成業矣一曰信二曰慚三曰愧四曰無貪五曰無嗔六曰無癡七曰勤八曰安九曰不放逸十曰行舍十一曰不害也五識現量似未造作然業性純熟卽偶爾動一念處不動在善邊定動在惡邊動在善則十一之善業凡具五識者必不能免故並及此令悟惟識性者知得善業分數方不離善卻不著善則行一善業非行梵天之功積直是轉普賢之悲願耳。

中二大八貪嗔癡。

○此政是作惡之業也惡業共有二十六根本煩惱有六謂貪嗔癡慢疑不正見從根生枝者隨煩惱有小隨十謂忿恨惱覆誑諂驕害嫉慳無慚無愧此二爲中隨不信懈怠放逸昏沈棹舉失正念不正知散亂此八爲大隨言小中大者以其作一業止成一業名小如慚必近於愧是一業而兼引二業也名中作一業而能徧諸染心名大是以小隨之業重而反以爲小大隨之業小而反以爲大蓋因根本才生枝葉玆惟識所重在念慮上看耳今五識略小隨而止言中二大八者以五識相應獨此親也是對二十六種煩惱中有中二大八並貪嗔癡共一十三種若能悟明識性婆須之善淫無厭足之善嗔調達之善妒以至三車之善貪南泉之善殺佛耶魔耶善耶惡耶其爲不思議之境界耶。

五識同依淨色根。

○根有浮塵根四大色也勝義根潛於四大之中而愚者難見也如眼盲矣而見性在耳塞矣而聞性在名爲勝義根故論本來圓明身元空寂所謂究竟涅槃也智變爲識識滯爲根所以被無明拘礙結色成根而無明識體還棲托其中下凡固不能離浮塵根卽中陰身亦有形狀無想天終有壽命推之無色界天人直至四空地者仍有色質蓋能空識業不能空識性卽形根有粗重者有輕安者有非有非無能變動者然終不能出九地之界以其帶無明之識而以識蘊根也惟大悟大士其報化二身亦是淨色根卻三身一體面目難尋故普眼不見普賢之身文殊不覿迦文之面以至普化之搖鈴騰驤何地達摩之攜履棲泊何天其月穿潭底水無垠乎是謂五識同依淨色根也乃愚者僅認眼如葡萄朵耳如新捲葉爲可笑耳。

九緣七八好相鄰。

○五識同依淨根而緣以染之遂覺八識次第各有所緣故頌云眼識九緣生耳識惟從八鼻舌身三七後三五三四若加等無間從頭各增一如眼識具九緣一空喜空隙之空也二明乃日月燈也三根卽本根也四境卽所見者也五作意卽徧行五中之作意也六分別依乃第六識也七染淨依乃第七識也八根本依卽第八識也九種子緣謂眼識親生種子也人祗知眼能見耳不知所以見者由諸緣所引而實由六七八識妄見分別之所生故一識迷而識識盡迷一根悟而根根齊悟卽此義也迦葉之覷著蓮花雪欽之刺破古柏其緣起無生乎耳識惟從八除去明緣也鼻舌身三七俱除空明二緣也後三五三四言後六七八識有五緣三緣四緣也第六識具五緣一根緣卽末那七識二曰境緣卽十八界也三曰作意緣卽徧行中之作意也四曰根本緣卽第八藏識也五曰種子緣卽本識親生種子也七識具三緣一曰種子緣卽本識親生種子也二曰作意緣徧行中之作意也三曰根境緣卽第八藏識爲七識之根而由此緣於五塵之境也八識具四緣一曰根緣卽末那識也二曰境緣卽種子根身器界也三曰作意緣卽徧行中之一也四曰種子緣乃第八親生種子也若加等無間從頭各增一者言前念已滅後念復生是謂無間緣九緣加這一緣是九緣者爲十緣余緣例此大意此識性似人之血脈周流於肢體呼吸而諸脈皆轉所以道徧現俱該沙界收攝在一微塵何忍使至寶汩沒緣性間也。

合三離二觀塵世。

○塵世境也三二根也以根照境說離合如鼻舌身合中取境以合方知眼耳二根離根取境以合壞根故也一喜合一喜離根之應用不同耶識之應用不同耶畢竟以合而觀世之塵耶畢竟以離而觀世之塵耶合離之間可以會取自家屋裏事豈可口用而不知且那律無目而見賢喜無耳而聽殑伽非鼻聞香驕梵無舌知味空神無身覺觸還離耶合耶根耶識耶吾深有望於智者。

愚者難分識與根。

○根乃色法卽第八之相分識乃心法卽第八之見分此色心不同也又根能照境識能緣境此根識之用不同也外五塵爲八識之疏相分內五根爲八識之親相分故第八與五根同是無記性所以五識有墮念分別而無計度分別故常混淆而難辧此根識之性不同也小乘愚法聲聞祗知根識互生不知根之與識各有種子現行謂根爲生識之緣則可謂生識則不可以識自有能生之種子故也余謂離根則無以顯識離識則無以托根根識如交蘆各無自性則又似分不得因根有相因相有見此識起於根也因識有根因根有見此根起於識也又似不分不得故楞嚴辧識性非他生非自生非因緣生非無因生畢竟向此生處悟徹根底是謂能分識與根也。

變相觀空惟後得。

○上明五識之有漏至此轉識成智則能變八識親分之相而使之空亦一分後得智也蓋以頑空則全無智偏空則少有慧所以昔人道二十空門都不著一性如來體自同玆能變相則眼不著於色便將二十煩惱等粗惑已無故非根本智而有後得智後對根本而言也後得智中卽有辧才定力而實有修證門頭法見未盡也。

果中猶自不詮眞。

○根本智依心根能親緣眞如後得智依色根有分別佛果位中猶隔一塵也人祗知泰師注以安慧師言後得智在前五識因中旣成無漏變相緣如矣護法師破之言見相二分猶自徧計性至佛果位自證分方能親緣眞如豈能變相緣如乎人卽死執因果之分以爲見道不能證道也殊不知果熟蒂懸原以究竟處言也悟不徹底豈爲究竟亦豈爲悟悟者卽將惟識性看破十分五識現量至於徧行別境粗細惑業俱由不覺所染能一覺而使千年暗室一燈能破則因卽該果海果卽徹因源是卽果中證眞也豈眞將心待悟豈眞捨悟覓證豈眞俟化佛來迎後報易形打坐入定方能入果位得神力耶故證卽攝於悟眞悟卽眞證不必執他證位余祗恐世無悟人也。

圓明初發成無漏。

○六七因中轉五八果上圓今五識起於第八識含藏種子元無世累所謂宿根厚也由是寄於五根門頭能令眼識見相時如迦葉之看破拈華耳根聞聲時如觀音之悟破亡所俱不著修證研摩第向初發處忽爾圓明則卽爲成所作智同大圓鏡一了百了更無有漏處也。

二類分身息苦輪。

○化身三類大根者現大身中根者現中身小根者現小身化身攝於報身報身攝於法身但能自見己性卽具足一切身試問五識見處其爲三量三性其爲徧行別境具眾煩惱者畢竟是个什麼非可認爲相宗法數之所定也非可認爲八識見分之所起也不可認爲累劫無明之所現也豈不聞眾生種種幻心皆生如來圓覺妙心中向此直下悟破則是貪嗔起而涅槃現妄想生而佛道成不離殼漏現無量身度生息輪矣。

六識頌

三性三量通三境﹝若人能了心大地無寸土﹞三界輪時易可知﹝畢竟境從心造﹞相應心所五十一﹝都在里許﹞善惡臨時別配之﹝各從其類﹞性界受三恆轉易﹝念念不停﹞根隨信等總相連﹝一機所轉﹞動身發語獨爲最﹝這是魁首﹞引滿能招業力牽﹝便受感報﹞發起初心歡喜地﹝能破煩惱﹞俱生猶自現纏眠﹝法執猶在﹞遠行地後純無漏﹝心花粲發﹞觀察圓明照大千﹝無法不悟﹞。

奘師言六識大意不過一念明了心似無力量不能如五識之與相實耦也然第六識具五識一定中獨頭意識二散位獨頭意識三夢中獨頭意識四明了意識五亂意識識又具五緣一根緣二境緣三作意緣四根本緣五種子緣以五識五緣本於三量三性三境而無業不受將五十一心所收括殆盡是外五根之所見者俱到六之意頭上其所見者分別未止而七之所執八之所藏者又向六之意頭上分別復來也則胸中似軸轆一般轉轉不停況相續不斷則豈能剎那淸淨乎故由三性造三受善受善果之報惡受惡果之報非善非惡平平受無記之報是造引業滿業俱六爲之根也除非無想與滅盡睡眠與悶絕意識偶不行然而根終在也必須初獲聖性具證二空到初極喜地而由此具淨戒至離垢地具勝定至發光地生妙慧至焰慧地俗難奪至難勝地住緣起智至現前地離功用越二乘至遠行地則初地俱生我執到此盡破是舉三量分別者反成妙觀察智而覓三受業報了不可得豈非行人大受用境界也要之如何是觀察圓明莫非觀門對治乎是仍法執也莫非使一念不起乎是仍意根卜度也作種種見解搜索意根是謂船橫野渡含秋碧棹入蘆花照雪明。

三性三量通三境。

○三性三量易解而三境細推之境以性者如功徳之淨水隨身之宮殿非性所造乎性境有二一根塵實定果色由八識同分妄業所造二智由根本能緣如亦是此境所謂凡聖同居土也帶質境有二質主也外境質中如茶是水爲主之類也帶者言此非有從彼帶過來見是外染者也帶到身上渾身造作如爲一个靑蚨百千奔馳凡身所著之境俱名帶質故帶質通情本以爲有情之所粘滯者也一似帶質卽此六識能將前塵境一一明了在方寸是假相在前由第六見分所起是謂似帶質見非眞也故云以心緣色似帶質中間相分一頭生一頭生者言六識體本來淸淨無物今以妄見所起相分論之似有一个帶質境在裏頭生也二眞帶質指七識而言也因七識執八識之見分爲我便向五根門頭一一運爲出來如貪色運出貪色境質來對六則非似矣故云以心緣心眞帶質中間相分兩頭生兩頭生者非單單兩念生也亦非七識八識兩頭現也言念念著在色上自然誠於中形於外一頭生者猶是有頭無尾今則有頭有尾經傳送識無不作用殆盡矣所以云兩頭生也獨影境有二一無質獨影第六緣空花兔角及過未等所變相分二有質獨影卽第六緣五根種現是皆托質起其相分然不能親嘗不過興見分同種生亦名獨影此言六通三境者五識所見者六意識不作解時得境自相是爲性境緣心心所乃帶質境緣無體法是獨影境境爲所緣識爲能緣各有其體性境以不假名言造作爲體能緣者除末那識餘六皆用自心心所爲體獨影境以第六見分所變假相分爲體能緣卽自心心所爲體帶質境卽變起中間假相分爲體能緣者惟六七二識心心所爲體故頌云性境不隨心獨影惟從見帶質通情本明此三境庶幾塵消覺淨不但不著境並不著質並不著影方是微塵剎海惟心鏡徧界花開白玉蓮也。

三界輪時易可知。

○見分旣不淸染成善惡二性所感將來定受苦樂二報縱迷昧無知政出不得這三界的甕子也定三界之因迷妄有虛空依空立世界妄想凝而成國土知覺出而生眾生若現量旣空比非不生則三界心盡是名涅槃故知三界非能拘我也我自造三界其柰之何善被善業所束不得自在惡被惡業所制不得自在縱至非非想處壽盡時仍被劫瞞何不拶碎虛空令前後際斷作出頭天外哉。

相應心所五十一。

○心本空寂元無處所無如覺性不澄從三量三性中現出徧行五法別境五法善有十一法根本煩惱六法隨煩惱二十法不定四法是五十一心所也余識不能全具獨六識意根分別時卽生許多分別之念是謂別境其分別者必生於九地一切境一切時中之所念是謂徧行分別而善也出不得十一種之善法分別而惡也亦出不得二十六種之惡法縱善而惡也惡而善也或愚迷而無知也或惺惺而有覺也亦出不得不定之四法是總在三性三量中發起亦總在一念不覺時具涵故見宮女之捧足便知其失通聞釧聲之觸耳便知其破戒因便知其該果本便知其攝末所以意根未悟豈可輕易動念先佛云切莫信汝意汝意不可信謂此故也根本煩惱六者謂貪嗔癡慢疑不正見此六乃二種我法之根本斷慧命者惟此爲甚不定四者謂悔眠尋伺悔不定者如作惡之人攺悔爲善眠則心極暗昧此非善惡名不定也尋者必作善之心意言籌量粗轉爲尋入細爲伺如贊菩薩初尋後伺方得妙辭也如刁訟之人亦由尋入伺方得成算此二法或善或惡蓋不定也。

善惡臨時別配之。

○旣具業種於心所自然逢緣便發每見吉人心善則語亦善視亦善種種俱善惡人三種俱不善是善惡諸法各隨人自己配合也若是有智主人功徳天黑暗女二俱不受。

性界受三恆轉易。

○受𨿽有三其實有五也謂苦受樂受憂受喜受捨受是也逼悅身曰苦樂逼悅心曰憂喜憂喜苦樂不行時名爲捨受今第六識中或由黑業而恆轉於欲界招苦受由白業恆轉於色無色界招樂受蓋有身苦固爲苦卽娛樂之天人終歸五衰相現豈眞爲樂也有心憂固爲憂卽福盡之梵輔自然煩惱頓起豈眞爲喜也況升沈速轉芥子虛空皆我捨命處是脫骨過須彌山猶未盡其恆轉之數也必念起念滅不離圓寂世出世間總是涅槃其庶幾不爲舟行岸移也。

根隨信等總相連。

○根謂根本煩惱也隨謂隨煩惱也信謂十一中之信也等謂徧行別境不定等也總相連者謂身𨿽受報之不同未免攺形易相而此業識在五十一心所者至今不換或善而善法仍現或惡而惡法仍現所謂習慣成自然不覺不知墮入魔网中也。

動身發語獨爲最。

○論云由外發身語表內心所思譬如潛淵魚鼓波而自湧此識有三思一審慮思二決定思三動發勝思余識所無故最勝也然此發語離舌不發舌又不能自發聲性究竟向甚處生也故因識可以識性因聲可以悟道如空潭之月撈捷方知也。

引滿能招業力牽。

○引者能牽引業也滿者能完滿業也有以一業招一果者有以一業引多果者報有總別二果總者如此界總得人身別者如人身貴賤不同也夫以六識三量而現五十一心所無論下劣凡夫被緣埋沒學人猶墮結業菩薩尙隔蘊界眞所謂定業難逃也除非大悟者向境緣逆順中以般若消之則煩惱菩提結業解脫無二般也。

發起初心歡喜地俱生猶自現纏眠。

○纏目現行眠目種子以六識見分與煩惱打作一團𨿽到得初心歡喜地而俱生我執俱生法執猶伏在第六意根中如眼珠之未離眶也到得所知障空俱生猶在今人通身習气自稱悟道豈非狂禪乎。

遠行地後純無漏觀察圓明照大千。

○俱生我法二執乃七識所執者七識無力斷惑亦仗六識以雙空觀破諸執也玆以悟明見分歷離垢發光焰慧難勝現前至此遠行使所證不淺則俱生有漏永伏不起相應心所轉爲妙觀察智能說法利生具大辧才頭頭上顯物物上明其在此乎今人墮在無記中得塵勞暫息自云意根淸淨豈知偸心未死系駒伏鼠死水呆禪何足云也。

七識頌

帶質有覆通情本﹝捏怪多般﹞隨緣執我量爲非﹝聽人穿鼻﹞八大徧行別境慧﹝諸業俱生﹞貪癡我見慢相隨﹝四惑尢固﹞恆審思量我相隨﹝果自俱生我執﹞有情日夜鎭昏迷﹝安得不墮生死﹞四惑八大相應起﹝業性不停﹞六轉呼爲染淨依﹝牽連六根﹞極喜初心平等性﹝不是帶質有覆﹞無功用行我恆摧﹝不是恆審思量﹞如來現起他受用﹝傳送俱妙﹞十地菩薩所被機﹝法云普覆﹞。

奘師大意言此七識名爲末那以其思量爲性相又名爲傳送以其運動爲作用又名爲執持以其著我爲堅固又名染淨依以其六識爲依仗所以境非性影但帶質有覆所作所用每爲情本之癡量非比現第隨緣無記通根通識俱爲非量之計也故煩惱有二十六法而此識惟以現運染穢爲性故與八大相應不信懈怠放逸與有覆相合也無堪任性昏沈也多囂動掉舉也多流蕩散亂也能起煩惱現前失念不正知也又與徧行之作意觸愛想思五法相應也又與別境中之慧相應以慧卽我見也以此識任運合境無所希望故揀欲此識緣所定事故揀勝解此識恆緣現所受境無所記憶故揀念此識任運剎那別緣旣不專一故揀定我癡我見我慢我愛名爲四惑與此相應忿等十隨行相粗動此識審細故非彼俱中隨二者惟是不善此無記故非彼相應善十一是淨故此識染污非此識俱此識具三緣具種子緣作意緣根境緣故以帶質爲境思量爲性我執爲本則有情日夜不墮昏迷乎且以有藏識得有末那有末那故爲六之轉識所依有六之轉識故五之現識得依之行也是七之通根境緣依彼轉緣彼也所以六轉呼爲染淨依見七𨿽有我執實無我性可以通六通五可以隨染隨淨惟悟之者善用之也苟六識能悟入我法俱除之雙空觀是於初地初心轉成無漏者也此時證得平等智所作所爲無一法墮於世諦是帶質有覆隨緣執我者俱消釋於平等智矣則豈不能說大法利羣機哉。

帶質有覆通情本。

○帶質何以通情本也試觀身之著色境者念念在玆不是心爲蓋覆而通情本乎故無論此界凡夫身爲色牽地居二天則形交焰摩則勾抱兜率則執手變化則對笑他化則相視皆是帶質通情本也然此七識之著情本者直是帶八識愛根之本質而生起者也故蓋覆眞性實已彌甚一說因謂以心緣心眞帶質中間相分兩頭生一是七識所謂一是八識所蘊故云兩頭生也。

隨緣執我量爲非。

○現比二量恆審中亦所起者也然五根識之所引者七識爲之任運內六與八識之造者七識又爲之傳送則隨緣執我者非量爲多矣如人叫我本名我卽應之卽應之時口耳身俱動非傳送識乎呼我我應非我執乎因呼卽應非依彼轉緣彼乎然此時不著比量計較非非量乎由呼而應非我作主豈現量乎。

八大徧行別境慧貪癡我見慢相隨。

○慧屬別境中之慧貪癡爲根本煩惱之二法我癡我見我慢我愛名四惑又名四煩惱據此識袛管執持傳送屬非量無記所攝因何具足諸惑蓋以此識具恆審思量能爲作意故亦能著境緣而爲徧行別境淨法與惡法無不俱造不比五識各屬一根而不能俱轉不比六識止能空空分別而不能親嘗境界也是思惟甚細力量甚大矣。

恆審思量我相隨有情日夜鎭昏迷。

○前五識由現量緣境不常故非恆由不執我故非審六識審恆亦有間斷惟七識恆常審察第八識之見分爲我而相應隨從也如靜坐時五識現境不打起而無故靜中忽動一境緣者此由八識所藏所現之影子也乃第七識執之而常想非恆審乎卽以其想者爲散亂爲掉舉不連累六根乎故六反依此爲主人也凡此皆以其我相堅固故恆常審察卽其思量思量卽其我執我執卽七識妄見之識性也乃迷者不悟認執我之識神以爲自性眞日用沈迷無剎那之慧根矣。

四惑八大相應起六轉呼爲染淨依。

○夫此七識具足四惑八大是眞染污識也然而迷悟由人苟一念妙悟使藏識澄淸則七識之思量執持者俱淨而不染並六識依此淨而不染也是七識終無自性任悟者一轉之矣。

極喜初心平等性無功用行我恆摧。

○每每七識與我執俱生執有我而與無我差別執有法而與忘法各殊是不平等也今從初地發心時不假思惟不著覺觀祗將末那之意根一悟破我直忘功用盡透法執是以空合空以水灌水覓徧行別境一切心所了不可得豈非平等智哉。

如來現起他受用十地菩薩所被機。

○我七識之所運轉旣通身是平等智則不惟利己還能利他能令見者聞者俱得受用十地菩薩根性上品者亦受我所被之機矣如佛現百丈身坐百葉蓮花爲初地說施度現千丈身坐千葉蓮花爲二地說戒度是也然縮大爲小化多爲一則卽今一微塵皆爲寶王轉大法輪矣是時時處處俱爲十地所被之機也。

八識頌

性惟無覆五徧行﹝好个記性﹞界地隨他業力生﹝又卻無記﹞二乘不了因迷執﹝不悟八識﹞由此能興論主諍﹝具眼方知﹞浩浩三藏不可窮﹝流注生滅﹞淵深七浪境爲風﹝無盡因緣﹞受薰持種根身器﹝身世由他﹞去後來先作主翁﹝這是生死﹞不動地前才捨藏﹝一悟方了﹞金剛道後異熟空﹝悟後境界﹞大圓無垢同時發﹝還他無垢﹞普照十方塵剎中﹝才了惟識﹞。

奘師大意言八識之性能含藏過去未來緣謝影子豈是蓋覆遮掩得底且本無善惡性又屬無記無柰具四緣能爲徧行作意遂以一念之妄見者蘊而爲本識之種子故三界九地性本非有玆以識造境還以境眩識識境相因牢不可破皆此識業力成之耳乃二乘不信有八識因致大乘論主之諍豈知論八識之體用一爲能藏之識以其能含藏善惡種子二爲所藏之識以其受現行習气所薰三爲執藏之識能執七識爲我能執四大不壞具此三藏以禦根境之緣是八識爲淵七識爲浪而境風吹浪則五六七成風浪者淵豈得淸靜乎境風者眾生之妄見也若妄見不生則浪息淵平八識有何過也惟境風吹浪則淵卽爲波波波無盡然則八識受薰持種而致受根器之界生死去來之報非八識誰爲之乎大悟之人從初地至不動地其有漏之習气看破已透從作意時便消釋俱盡則念念入金剛之定藏識之舍異熟之空由此眼中無色識識中無色眼眼識俱淸淨是名無生義由此耳鼻身意一一俱轉打作一个照前照後大圓無垢之鏡則眼政可以見耳政可以聞鼻政可以嗅舌政可以嘗身政可以觸意政可以分別末那政可以任用賴耶政可以攝受以其爲成所作智也見何曾是眼聞何曾是耳嗅何曾是鼻嘗何曾是舌觸何曾是身分別何曾是意任用何曾是末那攝受何曾是賴耶以其爲妙觀察智也卽見非見非不見卽聞非聞非不聞卽嗅非嗅非不嗅卽嘗非嘗非不嘗卽觸非觸非不觸卽分別非分別非不分別卽任用非任用非不任用卽攝受非攝受非不攝受兩頭坐斷是平等智也卽三智渾淪脫化絕無心迹收來總一無垢圓鏡而已是悟四智於一心了萬法於八識者之第一義也。

性惟無覆五徧行界地隨他業力生。

○原此識性實無善惡不過無記無覆者而已所以緣非帶質獨影而染淨諸法俱不相應也無柰能作意引心趨境則五徧行之中無垢不藏所以此識爲總報主趣生體而三界九地俱由他業力生耳如漧土不能相握自成一聚由水膠等和彼漧土方成無記之法不能成器聚由善惡業力方成界地也。

二乘不了因迷執由此能興論主諍。

○解深密經云阿陀那識甚深細一切種子如瀑流我與凡愚不開演恐彼分別執爲我阿阤那唐言執持以第八能持種子不壞亦名執持也小乘堅執六識不信八識爲因緣用又不信八識爲流轉還滅作依持用耳由此大乘論主以十證頌辧之十證頌曰持種異熟心趣生有受識生死緣依食滅定心染淨無始時來以此識與一切法爲依止故與現行法又爲依止此證持種心也又云有善惡心累劫薰習名爲異熟心招善惡業感若無此識彼異熟心不應有故此釋異熟心也有情流轉五趣四生若無此識彼趣生體不應有故以前五識業所感者不徧趣生以無色界中全無此故意識業感𨿽徧趣生而不恆有惟異熟心及彼心所是政趣生也又契經云有色根身是有執受若無此識彼能執受不應有故此能受心惟異熟心轉識無如是義此釋受也契經云壽暖識三更互依持得相續住以轉識如聲風等無恆持用惟異熟有恆持用故立爲持壽暖識此釋識也契經云諸有情類命終必住散心非無心定且生死時身心惛昧如睡無夢極悶絕時明了意識必不現前六種轉識行相所緣必不可知是散去有心名生死心別有一類微細意識行相所緣俱不可斷應知卽是第八識又將死時由善惡業下上身分冷觸漸起若無此識彼事不成轉識不能執受身故此證第八識心爲生死也又說識緣名色名色緣識如是二法展轉相依譬如束蘆俱時而轉彼諸轉識無力恆時執持名色恆與名色爲緣緣者此第八識此釋緣也契經云一切有情皆依食住轉識不能執持身命惟其熟識是勝食性此釋依食也契經說住滅定者身語心行無不皆滅而壽暖猶在根不變壞識不離身由斯理趣住滅定者決定有此流注八識無想等位類此可知此釋滅定心也契經說心雜染故有情雜染心淸淨故有情淸淨若無此識染淨心不應有故謂染淨法因心而生依心而住也此識心淨染也大意這一念不悟便爲染淨種子種子或染或淨差別不同而念念常不斷卽名異熟異熟必定趣生落於界地所攝卽便有執受不能離身相也而所以致受必定以地水火風搏成息气之呼吸名持壽暖因所以有生相死相也當其投胎定緣名色如睹日光而生天見淫火而生人名色緣識識緣名色兩不離也及其受根決不能離食是始終成就根緣者俱八識爲之首尾也所以念念不能離此藏識卽住滅定而心之在染淨者根何能空識何以除也小乘悟不及此豈能全證涅槃乎。

浩浩三藏不可窮。

○執種義爲執藏受薰義爲所藏持種義爲能藏頌云諸法於識藏識與法亦爾更互爲果性亦常爲因性此因緣法之無窮者也然佛法無多子久遠難得人直下會取直下具足萬古碧潭摸新月回頭還在舊樓間。

淵深七浪境爲風。

○浪波元相依境風所擊則多波生五六七皆依八識爲見分所迷則染淨法從此無盡則一識迷而識識之種子俱不淨矣何異七浪爲境風所擊也一說八識現種如波境等四緣如風若四緣之風恆擊第八現水則常起八識現種之波矣如第七識緣於藏識卽第七識爲境緣之風觸動八識現行之波浪也若以前七識之現行燻此藏識卽此現行爲境界風觸動藏識種子生起現行之波浪也波浪無盡故云不可窮若悟此八識之性則爲華藏界帝网珠矣。

受薰持種根身器。

○第八識爲總報主能持諸法漏無漏種所以持種能受前七識所薰以其具四性故一堅住性二無記性三可燻性四與能燻和合根身器界原爲八識所變相分之境故以心緣心卽此根界是其所燻所持者也若以淨眼視之則此根不啻如唾餘所以道見聞如夢幻三界若空華。

去後來先作主公。

○人將入胎時此第八識先來然後前七種識次第生來前七種識所造善惡業因總於八識受其果報如偈云頂聖眼生天人心惡鬼腹旁生膝蓋離地獄腳板出此八識後去之象從染淨而分也昔人云才出胞胎又入胎聖人觀此動悲哀幻身究竟無香潔打破畫瓶歸去來旨哉言乎。

不動地前才捨藏。

○藏卽阿賴耶玆八識以淸淨等覺歷暖地頂地忍地世第一地歡喜地離垢地焰慧地難勝地遠行地歷諸地悟眞如心名不動地則諸漏俱盡破諸結使現量比量帶質獨影俱空則內生之我執不行卽證第九白淨識而藏才捨也然必執此階級方破藏乎奘師言前五識曰圓明初發成無漏六云發起初心歡喜地七云極喜初心平等性八云大圓無垢同時發曰初心曰同時是大乘人一念悟入超過等覺位之階級也豈眞許多淘汰所致乎。

金剛道後異熟空。

○異熟者是善惡所引果故或變異而熟或異時而熟異類而熟名異熟性也如本來共是佛我卻與佛不同是業識純熟也業至熟甘作眾生不甘作佛所以八種子一段貪癡千佛難救耳惟自肯承當能信本分事純以金剛智破我破法則煩惱一除並忘鉆火將淨法執者亦與之空矣。

大圓無垢同時發普照十方塵剎中。

○捨藏空異熟則五識與八識剎那成淸淨覺更不待第二時矣良以現識轉識藏識卽一而三卽三而一故爲如意珠卽念宛然似神通藏絕無隔礙所以有時以現而引起藏有時以藏引起轉有時以轉引起現與藏者是識識各有種子而能俱現是識識各共一種子而能互現也余故謂體同用別卽此義也然根卽屬相分識卽屬見分由見分而相生由相分而見生見相無根同於妄想妄想本空原是淨覺所以明不離暗識不離性亙古亙今人人具足無垢鏡也惟識頌云現前立少物謂是惟識性以有所得故非實住惟識不透頂說破乎惟識不明反認是相宗爲自性設障豈不可深悲耶。

據識論眼前立不得一物則以多知漢說心說性何。

○含血噴人也當知識識皆有悟門密以金鍼引我合筍如所謂徧行別境並善十一煩惱二十六者放眼看來畢竟是个什麼不得以法塵影子便認作自己茶飯也如以爲胸中似有一物相似畢竟捨不得亦須放開眼看他體段畢竟存躲在甚處一一看破眞不值我一笑矣故余謂百億塵勞及微細命根何殊网中吹气匣裏藏聲乃愚者執等妙二覺以修汰死法束制行人縱令有悟不縛手縛腳耶𨿽空心不空境破執不破法終爲醍醐毒藥只是秉金剛劍打頭在千佛頂上截取其頭是與慶喜尊出冤气矣不然多打葛藤定爲奘大師所唾棄耳。

