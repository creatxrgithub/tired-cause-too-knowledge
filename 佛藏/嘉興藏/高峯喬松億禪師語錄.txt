嘉興大藏經髙峯喬松億禪師語錄

髙峯喬松和尙語錄序

孟子曰聖人百世之師也大慧之道豈置百世之師哉後之星宿劫有聖者賢者出其匕以大慧▆毗婆屍佛況賢劫之尊尙者乎大慧旣具如是道矣則爲大慧之裔而紹其門庭者亦將具如是道矣聚雲中興其道者也慶忠又能擴充其道者也嗣慶忠者眉山三山童眞諸老約十餘人而髙峯喬和尙亦其一焉自是以往愈昌愈熾愈眾愈違其道寧可量歟尙生而岐嶷長而聰哲得頭於一貫冊內徹尾於掛牌室中十載辛苦一朝記莂旣而開鑪白巖唱教永興三坐道場語錄二卷皆膾炙叢林服膺緇素未幾放舟東下駐錫漢陰而法幢夕殞金鐸晨裂旋告寂於臥云焉易簧之日惟諄諄以未得李子序錄爲恨且囑童和尙爲之代索嗟乎李子豈眞能知尙者哉抑聞之道之所不異𨿽在所而咸契上而劫空下而界盡遠而河山近而目睫莫不心心相印眼眼相證道在斯言在言在斯心在不必分覿面與未覿面也尙之心寓於錄而李子卽因錄以見尙之心如是則卽未及接謦咳聆話言然已與尙膠漆投而水乳合矣況乎晴川大別面目現在則知尙者宜莫如李子序尙者又寧有外於李子哉李子其與尙相遇於歷歷萋萋芳艸洲樹之間乎使由是而廣其錄於海內焉吾知見心者皆如李子見師之心如大慧之心者亦皆如李子則尙之道亦將爲百世師矣李子敢不歡喜合掌而爲之序。

康熙九年仲夏吉州學人屏山李道濟龍孫和南述

目次序上堂小參示眾機緣眞贊偈語頌古行由宗統

髙峯喬松億禪師語錄卷一

書記燈洪錄

上堂

住重慶府忠州柏巖禪院語

順治乙未臘八日忠州紳士四眾等請結制啟藏說戒於柏巖禪寺師至座前拈請疏曰三藏十二部一切修多羅撿不出百千法門無量妙義未曾有總被眾檀越逗漏了也直須著眼升座拈香祝聖畢次拈曰這瓣香出有入無時顯時隱不敢輕輕動著今日拈來供養見住夔州府梁山縣慶忠堂上傳臨濟正宗二十六代上鐵下壁大和尙以酬法乳斂衣據坐維那白槌師曰第一義休錯會聽吾念个波羅蜜烏雞聲亂啼老鼠鬧啾喞悉達睹明星拄杖驀頭劈打佛罵祖過時光按豆遮睛且度曰截斷諸方五味禪掀翻窠窟一不立一一啟我演毗尼盞子落地楪子七下座。

上堂卓拄杖曰徳山來也喝一喝曰臨濟到此召大眾曰有具眼底麼出來道看僧問靈峯付囑付个什麼師曰向上些問來曰如何是舉揚底一句師便打曰新登曲錄大施鉗錘是爲人耶師曰汝猶嫌少在僧禮拜師復卓一卓喝一喝。

眾請開示升座師噓一聲良久曰參方衲子大須子細山僧自依我慶忠老人十數年來今日方始瞥地汝等諸人還識麼僧問如何是了了常知師曰燕語鶯啼。

上堂僧問金牛飯僧爲甚大光作舞師曰翠岫嶒崚如佛立進曰皇天無二道聖賢無兩心爲甚潙山飯鴉南泉斬貓師曰白雲繚繞似龍飛僧佇立師乃曰石火莫及電光罔追截流之機徒勞佇思向未屙以前薦得猶較些子必待絲來綫去濟个什麼邊事喝一喝。

上堂僧問如何是佛師曰泥塑木雕如何是法師曰白紙黑字如何是僧師曰方袍圓頂曰三問已蒙指示向上宗乘若何師便打又僧出師擲下拄杖曰汝等直須別行一路。

母難上堂地一聲來卽當三十六逢人唱哩囉未是報恩處大眾還識報恩麼泥牛連夜吼鐵馬舞三臺。

上堂以拄杖橫肩曰會麼具眼者出來山僧有个驗處一僧出師便打僧禮拜師卓一卓曰山花似錦間水如藍乾坤浩蕩日月髙懸分賓主沒正偏謝三郎在釣魚船擲拄杖下座。

上堂連喝四喝曰喚作金剛寶劍得麼喚作踞地獅子得麼喚作探竿影艸得麼喚作一喝不作一喝用得麼咄臨濟老漢口門太窄若到山僧門下好與一頓一僧出師曰今日不與交鋒。

元旦上堂海闊山髙髙又深衲僧野外祝升平皇風鼓動乾元律白雪陽春徧界吟喝一喝。

上堂僧問如何是髙髙山頂立師曰直下看如何是深深海底行師曰髙著眼僧背卻法堂作揖師曰弄怪作麼曰易分雪裏粉難辧墨中煤師驀頭一棒乃曰頂門著楔腳板栽釘髙低拔出伶俐衲僧恁麼恁麼也是將錯就錯其或未然且莫造次。

解制上堂世尊掩室於摩竭淨名杜口於毗耶似未覺寬行大步爭似山僧今日解開布袋縱教臨濟徳山向汝等腳跟底下乞命未爲分外何故聻卓一卓。

住夔州府梁山縣髙峯禪院語

順治辛丑十月朔一日期主王含輝居士請上堂師拈疏曰這居士旣已捨宅爲寺又請護眾開鑪道是甚麼行維那宣疏畢師升座拈香祝聖罷次拈曰這瓣香熱似寒冰冷如烈焰熾破諸佛面門透開祖師鼻孔爇向罏中供養浯江寶聖堂上慶忠老和尙用酬法乳斂衣據坐維那白槌師卓拄杖雲南山云北山雨金牛飯廬陵米時時鐵樹開花處處玉梅結李鼠溺窗欞上頭滴个葫蘆圈子會不會委不委客杯弓影竟非蛇冢邊髑髏元是水首座出師擲拄杖下座。

因雪上堂僧問未開口時如何師曰開口了也曰末後聻師曰方丈來爲汝道復曰玉片彌空落銀沙匝地飛江山同一色色外有誰知不見仰山指雪師子云還有過得此色者麼雲門云當時便與推倒雪竇云只解推倒不解扶起師召大眾曰推倒扶起蜀山淮水兩刃交鋒晴空淸霽喝一喝。

冬至上堂卓拄杖云今辰長至日也羣陰剝盡一陽來復衲僧到此心眼俱開豎拄杖云幸有這个未曾抽枝只是不得將他動著不動著事作麼生靠拄杖下座。

祈雨上堂髙峯結制日輪紅不降滂沱鼓黑鳳擊禪牀云一棒劈開虛空髓普天匝地盡流通。

師延期上堂僧問風行艸偃水到渠成爲甚世尊宋離兜率已降王宮師云新鮮底道句來曰這句也石陳師便打乃曰今日仲冬初六年光不覺虛度分明母難臨期諸人濟濟慶祝且道慶祝个甚麼喝一喝。

上堂問如何是佛向上人師曰燈籠騎佛殿如何是法身師曰廚庫舞三門問有佛處不得住因甚無佛處急走過師曰闍黎從甚處去來曰這里師曰錯過了也乃曰拄杖口闊沒甚喫法一口吞盡八萬四千諸佛恆河沙數眾生管甚向上法身住與不住何以故直爲拂子無端與修羅斗額幸有無柄鐵錘擊碎空王釘橛嚘。

上堂東山有西山有澗北梅澗南柳一隊鴛鴦逐水流兩輪日月穿梭走末後句有無有疑殺天下老禪和笑破街前布袋口。

上堂今日季冬十五髙峯院內打鼓說甚祖意西來但見梅開笑雨且道笑个甚麼殷勤爲解丁香結放出枝頭自在春。

元旦上堂豎拄杖云拄杖子說法去也說甚麼法壬寅元旦大好慶贊作麼慶贊兩个五百原來一貫擲拄杖下座。

上堂舉世尊才生下一手指天一手指地周行七步目顧四方雲天上天下惟吾獨尊雲門偃云我當時若見一棒打殺與狗子喫貴圖天下太平瑯玡覺云雲門可謂將此深心奉塵剎是則名爲報佛恩今日髙峯未免判斷一上世尊只知背脊朝天不覺腦門著地雲門膽大心粗總緣理直气壯瑯玡爲人雪屈不合錯下名言各與二十拄杖穿卻鼻孔拽向十字街前一坑埋窖免得殃及後人還見髙峯用處麼千峯勢到嶽邊止萬派聲歸海上消。

解制上堂三月安期九旬定制長連牀上哥哥弟弟制滿期圓東去西去南去北去近去遠去三千里外遇著个人向道髙峯今日解制擲拄杖下座。

退院上堂自住髙峯幾度秋剜心剖腹爲誰仇今朝把釣江湖去不風流處也風流。

住湖廣鄂州大別山臥云禪院語

康熙戊申八月望日四眾等請升座師曰山僧自住臥云一向口掛壁上不曾將一言半句點染諸方無端被汝等拽出將謂有佛法與人耶良久豎拄杖曰著著著卓一下曰咦咦咦大眾會麼古人道你有拄杖子我與你拄杖子旣有拄杖子又與作甚麼又道你無拄杖子我與你奪了拄杖子旣無拄杖子又奪个甚麼若見得諦當道得分明一任同餐無米飯共飲趙州茶其或未然莫作兒戲眾下語未愜師頌曰與奪曾將正令行晴霞暗捲嶺頭云一輪杲日當空照消卻從前火裏冰。

請爲桂云吾居士對靈升座曰諸行無常示生滅法生滅滅已寂滅爲樂生滅去來如夢幻泡影所以道夢中還作夢夢裏幻愈多驀豎拂子云云吾居士向拂子頭上來也乃說偈云活計生涯湖海遊披星戴月幾經秋一朝興盡歸何處浪靜風停水自流還聞麼日前居士病時山僧囑曰但把萬緣放下不須更念去來居士瞻顧點首復豎拂子云若向拂子頭上識取根源則知今日恁麼去畢竟恁麼來昔日恁麼來畢竟恁麼去生滅去來猶同夢幻還會麼乃擲下拂子。

眾爲師五旬慶祝值雪請升座師曰五旬無法說天雨六花飛山河同一色全露法王機大眾見麼若見眼中著楔若不見辜負今時試出來道看良久無出眾者乃曰其蓉石唱無生曲黃鶴樓吟白雪詩下座。

戊申仲冬龔文學傳慶忠老人訃音兼捧舍利至師升座曰臥云深處忽然聞訃不用哀號不用慟哭惟存鐵石心腸顯揚吾師面目拈舍利召大眾云見麼雙睛靑白骨如金萬種光從這里出咄。

爲老人薦九升座舉老人辭世偈云盡力難說出驢年想不來信口道个偈非是彊安排丰幹子觀自在歸去來吽吽只當打个瞌睡呵呵此是先師遺言不肖億且爲眾等露个消息盡力難說出著云說出了也驢年想不來這句聻信口道个偈何必非是彊安排不必丰幹了莫忘悲願力觀自在能救世間苦歸去來遊戲三昧吽吽靈符一道只當打个瞌睡寐語作麼呵呵一場笑具山僧恁麼告報畢竟如何理會眾競出師下座。

佛成道李公祥居士請升座僧問臥雲家風卽不問腳跟點地事如何師曰汝腳跟點地也未僧喝師便打問人人頂門具眼个个肘後懸符因甚釋迦必待睹星方悟師曰年年此日歲歲今朝進云一語喚回鸚鵡夢九霄奪得鳳凰歸師卓拄杖進云恁麼則麈尾風光揮宇宙杖頭春色滿晴巒師和聲便打乃曰釋迦老子忒不喞澑未免遭人檢點良久曰且莫艸艸匆匆喝一喝。

爲慶忠老人盡九設供升座九九含悲淚眼開愁雲散盡震聲雷吾師此日歸何處大地山河正舉哀震威一喝。

除夕茶話師曰衲僧行徑佛祖難窺茶來喫茶飯來喫飯逢緣遇境顯露宗風止如今夕爆竹連天震臨濟之喝鼓聲動地響禾山之音無束無拘鬧鬧浩浩且三十日到來還有不錯過者麼眾下語有云何曾動著有云眉毛眼上橫有雲月落不離天有云鼻頭兩孔气有云撇下生柴不夾煙有云迎新棄舊影婆娑有云不露一絲毫有云一輪明月照長空有云看腳下如是長言短語爭柰傍觀者笑何故聻戊申除夕今宵去己酉新春明日來。

元旦升座云祥風浩蕩乾坤永瑞气氤氳宇宙長林下野人無个事心香一瓣祝吾皇。

眾作雪獅子成請贊師曰碎玉堆成通身銀色哮吼一聲百獸腦裂喝一喝。

爲慶忠老人百期升座云吾師生平好撾塗毒鼓慣用返魂香直令佛祖魂驚麼魔膽顫卽今圓寂百期不肖兒郎又作麼生施設良久卓拄杖三下連喝三喝云且道爲著何來。

爲恆默寮元起龕以拄杖指龕云這一龕從來入得出不得出得入不得欲識出入無礙底一句麼擊龕三下云靈符到此百無禁忌。

舉火雲恁麼來恁麼去恁麼恁何處回避舉起火炬云會麼有漏歸無漏一去卽一來攛下火炬。

師訪曹公茶次公問老師是禪是玄師曰總不恁麼曰是那一宗師舉杯云請茶公低首師曰是玄是禪公良久云某看內典讀至優曇華三千年一開頗有入處只是難見師曰此花時一現耳公曰可見麼師作拈華勢公曰彼此若知則不是也師曰不知又爭得公翌日至庵師與談論不輟公欣然稽首曰始知老師不比尋常師呵呵大笑公殷勤謝教而去。

師以十問勘驗諸方一僧於末後一轉無語可答師云這僧死在臥云語下眾中有代渠轉身吐气底麼堂中首領各下一語僧不肯仍入方丈求師代答師曰任從滄海變終不爲君通。

僧問雪覆千山因甚孤峯不白師云道甚麼又僧問雪獅子騎得騎不得師曰切忌辜負好。

眾慶觀音會請升座云枝頭甘露水涓滴潤焦枯普門新示現髙掛月輪孤召大眾云見麼畫一圓相於中著一點作女人拜下座。

示卽佛道人卽心卽佛水洗水非心非佛泥洗泥心佛俱忘不是物就中消息幾人知。

寄淨修禪人曾向髙峯一別歸把茆蓋頭佛不爲翼翎養就騰霄漢莫學烏鴉戀舊飛。

示法已禪人自古晴川地髙閣靄重樓到來無剩法楚水向東流。

登黃鶴樓不見漢陽樹惟存鸚鵡洲鐵笛橫吹去音畱黃鶴樓。

示瑞國居士師作四相云金剛正眼頂門亞奪命神符肘後懸但得脫身揮寶劍泥牛吼破杳花天▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆無語。

師見僧來謂旁僧曰有个漢出頭僧曰失卻一隻眼師曰是那一隻僧豎拳師便喝僧拂袖便行師曰切莫詐明頭。

僧問如何是靑州布衫師舉袖示之僧拈果子曰喚作布衫得麼師曰錯認定盤星。

師見木佛乃曰者尊得力旁有居士曰他佛亦不爲師曰爲个什麼士無語。

一居士問玉筋牙筋是同是別師曰放下著士放下師曰是同是別士罔措。

問僧參甚話頭曰何必多師曰下語看僧豎指師曰何必多。

師問僧路逢達道人不將語默對畢竟將什麼對僧連下兩語不恰師曰也怪你不得。

僧問我欲參禪無有入路師召僧僧應諾師曰從者。▆▆▆▆▆▆▆▆

輝崖問前後際斷處得一語省力多少師便打。

晉侯伯居士曰弟子苦於世网不得常常沾教師曰忙裏求閒。

白善士問大千俱壞未審者个在什麼處師曰請茶士復問師曰好與三十棒。

僧灑掃次見師卽跪曰弟子獻心師曰把將來僧指渣滓師曰者齷齪東西有甚用處。

師問眾曰三世諸佛在火焰上說法汝等諸人立地聽且道說底是甚麼法。

師問僧如何是靑州布衫重七斤曰東村王老家出好細布師曰還我靑州衫子來曰鎭州出大蘿卜頭師曰未在。

師見窗欞上蝸牛異形脫去謂眾曰物尙如斯人胡不爾一僧曰有變化時師曰汝變看曰某甲是才出家底師與揭卻袍帽僧罔措。

師問僧不用耳將甚麼聞僧畫○相師曰堪作何用。

僧問虎以肉爲食因何不食其子師曰虎曰貓以肉爲食因甚又食其子師曰貓。

僧問如何是泥豬癩狗跛鱉盲龜師叱之曰恁麼則露柱燈籠笑點頭師曰者裏容他不得。

答巫山楊楚書問火本無我寄於諸緣若無緣時火性藏於何處師曰虛空無曠地大海有餘湲。

問八面火然無門解脫禍到頭來更作麼生下落師曰不因一事不長一智。

僧問如何是默然良久消息師曰鼠冀只兩粒穢卻一鍋羹。

師問僧什麼處去來曰太平山師曰太平是何景象僧無語師曰汝未到太平。

惺世尼致書問禪師對來人曰須一回親到始得一日掩關來請參頭師示偈曰關鎖由來隔聖凡聖凡路絕不須關但能不識主中主滿目靑黃一任看世有省呈二偈曠劫頻頻也不非纖毫無礙恰相宜芒鞋已破三冬雪呵呵正遇出關時陽春白雪與宮商無舌童兒曲曲詳歌罷餘音收不盡西天東土解愁腸。

知玄禪人受戒次師曰出家人須以己事爲重禪人領參後見僧問古徳羚羊掛角機緣問師師曰古人言句須自己參透我若爲汝說破汝日後罵我去一日歸三教庵過溪喫交自喜曰今日腳跟點地也舉似師師曰不必不必玄禮拜曰和尙若爲某甲說破焉有今日。

僧問曹洞宗旨如何師曰早晚卽向道法眼宗旨如何師曰兩眼對兩眼潙仰宗旨如何師畫○相雲門宗旨如何師曰髙峯頂上臨濟宗旨如何師曰疑殺天下人。

一僧入室作禮曰還卻和尙乾矢橛師曰喚甚麼作乾矢橛僧作舞師打出師坐次僧復入禮拜師低首僧便跪師直打出。

遺文講主自雙桂來人事了師曰春秋多少曰六十六師曰與破山相見有何機緣曰二十年前曾問截斷葛藤時如何山曰趙州道底曰是何意旨曰看取下頭注腳師曰會麼主曰而今猶未會在師舉杯曰會麼主低首師呵呵大笑。

蘊含馮文學十年前曾請竹篦子話頭參一日師問十年前參的聻曰忘卻了也師曰還我話頭來。

僧問如何是念佛主人公師曰驢檢濕處尿曰畢竟是誰師曰地平好喫交。

師一日永興洞乘涼僧問此什麼境界師曰不可認作水晶宮曰喚作什麼師曰石山顚釣巧流水梵音奇。

僧問如何是佛師招手僧近前作禮師打曰今日不得空。

安碾次一僧曰好个意思師曰是甚麼曰望和尙指點師作惟碾勢。

平沙居士訪師前殿茶次士曰此殿可作法堂一僧曰要安接引如來士曰和尙卽今便是師曰切莫著相士曰非和尙誰敢安座師曰也要大家出只手士拱手曰領教師便休。

師問水月禪人什麼處來曰巫夔師曰到此何爲曰親覲和尙師曰曾見誰來曰徹融無住諸師師曰有何言句曰教參話頭師曰如何是話頭曰今日親見和尙師曰更道一句曰現在當然師曰機不離位墮在毒海禪人罔措。

師辭慶忠老人行次實善居士問和尙向甚麼處去師曰岸南永興曰那邊事作麼生師劈面一掌士亦作掌勢師曰我打你也打士拱手師便行。

僧指衲衣問曰先有衲衣先有和尙師瞬目曰狐猻闇伎倆曰先有衲衣師曰莫眼花僧無語。

一僧作禮曰今日得遇和尙師曰將什麼遇僧喝師曰不可艸艸僧珍重作禮而退師謂旁僧曰者漢失卻一隻眼。

示寧仙居士

話頭誰字作麼參眼裏輪珠耳裏看得見彌陀須剿絕從前鼻孔任齁鼾

送大樹禪者行腳

職事年來頗有功故名大樹繼吾宗前途不被口頭惑一任逢人撞木鐘

寄慈祥禪友

福城山下句猶存一語相投拂袖行魚化不須頻點額傾湫倒嶽出滄溟

示楊仁寰居士

持齋念佛又參禪一手何分掌與拳八字眉毛開兩道任君舉目看前川

示純若禪者

覓心心是妄念佛佛成魔心忘佛俱遣石臼演摩訶

示渝州李善士

行盡天涯事事休歸來底事問須酬當頭句子如何道月映千江水一鉤

示白潛子

此日重逢一句無甜瓜卻易苦葫蘆但能識得主中主任駕輕舠泛五湖

示以眾族孫

多年不作枌楡夢忽得渠來敍故鄕話到石船載寶谷个中情緒說偏長

示以元族孫

登山涉水叩吾歸底事明明說向回个个鼻頭气兩孔人人額上一雙眉

示四儀

山中行野語百般聲呵呵笑優遊一个僧

山中住黃猿搖綠樹片時間殘紅堆滿路

山中坐誰管蒲團破穿不穿由他瞌睡大

山中臥夢想也無个主人公那知枕子墮

懷蜀撫吳天谷﹝諱保泰﹞居士兼值公誕

五云積岫映窗紗宦海龍文妙轉賒舌底春風懷子野堂前艸色憶丹霞法門鐘鼎還相冀內院金湯又可誇不借南溟甘澤遠願君迥出聖凡家

過白兔亭

峭壁峯巒峙起隈從空瀑布吼如雷亭飛玉兔蟾宮外殿倚金容瑞像開斷字殘碑籠舊靄蒼巖古樹長新苔徘徊漸覺有餘興況借春花把賦裁

山居間詠﹝其一﹞

折腳鐺中爛煮芹飽餐終日樂欣欣擬看瀑布從空雨卻笑莓苔似倚云嶺上綠蔭全野景窗前碧水自成文居山且有間生計何必同塵戀世紛

其二

癡憨學得且潛身縛屋陶陶別野村破竹通泉泛冷月燒鐺覓火煉維坤羊腸徑截輪回路鷹觜鋤開解脫門有日長空風色遠垂綸還擬釣鯨鯤

其三

枕石眠云一物無溪山風月自蕭疏猿啼靑嶂低巖谷鶴舞丹霄過嶺嵎金字書空傳電影紅輪匝地太陽孤庵內不聞庵外事溢目全彰萬象圖

其四

自從笑破指頭花教外人傳別有家糞握灰燒乾天橛溝塡壑塞爛冬瓜支鐺掬水依危石補衲尋鍼拾斷麻非是吾儕彊設計隨緣且說任周遮

慶忠老和尙像贊

若是吾師眞驀頭拄杖輪冤憾深如海不容紙上存咦捉月擒風心未已又來山水笑煙雲

燾上座寫師眞請贊

者个阿師恰肖誰一世眼髙眉毛滿地聖凡不容佛祖難覷直饒圖畫將來何益何益噫者廝老布衲識渠半邊鼻

晴川閣

樓髙近可摩新月影落澄江湛碧天卻笑昔人操晚興屐聲踏踏自何年

大別山

霄壤雄開峯疊遠突兀仍畱大別山帝女樓臺看不盡又添屏障隔云關

黃鶴樓

黃鶴已隨仙影去白雲猶帶舊時顏我來賦感澄江冷楖栗還挑閣上山

江城晚眺

暮色垂空別樣天臨玆江上信悠然瀟湘浩杳湖光淡漢水停淵海印涵奇彩雲邊瞻素月異香池畔撫靑蓮墓臺山路行將盡蒼堞重重眼倦看

頌古

舉世尊一日升座大眾集定文殊白椎云諦觀法王法法王法如是世尊便下座。

河馬負圖靈龜載書羲皇一眼看破全無。

舉臨濟宗旨有四料揀四喝四賓主四照用三玄三要三句等事師於臨濟凡見僧入門便喝處云多虛不如少實。

白拈漢臨濟宗四方八面不通風髙著眼撞木鐘無頭無尾活如龍。

爛葛藤鼠子藥無端捏怪徒捫摸相逢若問意如何木馬雙頭三隻腳。

舉興化在三聖處爲首座常云我在南方行腳一遭拄杖頭不曾撥著一个會佛法底人聖曰具什麼眼便恁麼道化便喝聖曰須是你始得化又到大覺爲院主覺云我聞你道向南方行腳一遭拄杖頭不曾撥著一个會佛法底人你憑个什麼道理與麼道化便喝覺便打化又喝覺又打次日相逢覺云我昨日疑你這兩喝化又喝覺又打化再喝覺亦打化云我於三聖師兄處學得个賓主句總被師兄折倒了也願與某甲个安樂法門覺曰者漢來者裏納敗闕脫下衲衣痛與一頓化於言下薦得臨濟先師在黃檗處喫棒道理師拈云直饒脫下衲衣猶未見骨。

一喝承當四海遊歸來屋裏逞風流忽然見得祖翁業手足冤深似敵仇。

舉南院上堂諸方只具啐啄同時眼不具啐啄同時用僧問如何是啐啄同時用曰作家不啐啄啐啄同時失僧曰此猶未是某甲問處曰汝問處作麼生僧曰失院乃打僧不肯師拈雲气壓諸方眼空四海固是特見仔細簡點將來且喜沒交涉。

啐啄同時眼啐啄同時用問答與交馳一場幹打哄南院老休賣弄捕得鼠來失卻甕。

舉首山念拈竹篦示眾喚作竹篦則觸不喚作竹篦則背不觸不背喚作什麼葉縣省在會下乃近前掣得折作兩截拋向階下卻云是什麼首山曰瞎縣作禮。

不觸不背當陽舉似擬議思量髑髏粉碎。

舉石霜慈明或時方丈安一盆水札一口劍劍下面著一緉艸鞋膝上橫按拄杖入門則指擬議便打。

劍札艸鞋水一盆無端施設爲誰陳太平元是將軍定不許將軍見太平。

舉楊岐會因僧問如何是佛曰三腳驢子弄蹄行。

三腳驢子阿誰解跨潘閬騎歸踢踢踏踏。

舉昭覺勤上堂第一句薦得祖師乞命第二句薦得人天膽落第三句薦得虎口橫身不是循途守轍亦非革轍移途透則六臂三頭未會則人間天上且三句外一句作麼生道生涯低在絲綸上明月扁舟泛五湖。

透脫羅籠迥異常明明三句絕商量生涯莫執絲綸上赤腳波斯入大唐。

舉大慧居古雲門庵學者雲集久之入閩結茅於長樂泮嶼室中舉竹篦問學者喚作竹篦則觸不喚作竹篦則背不得有語不得無語從之得法者十三人。

空中木人拱手樹上烏龜作揖徑山竹篦才拈各自抽身回避咦。

舉徑山杲上堂今朝又是五月五大鬼拍掌小鬼舞驀然撞著桃符神兩手椎胸叫冤苦艾人云休叫苦遂拈拄杖卓一卓云止有一處堪回互回互不回互回而更相涉擲下云不爾依位住參。

應時及節多口多舌鬧鬧哄哄明明漏泄卓拄杖云快活。

舉懶庵一日因大慧問內不放出外不放入正恁麼時如何庵擬開口慧拈竹篦劈脊連打三下庵於此大悟厲聲曰和尙已多了也慧又打一下庵禮拜慧笑曰今日方知吾不欺汝也遂印以偈曰頂門豎亞摩醯眼肘後斜懸奪命符瞎卻眼卸卻符趙州東壁掛葫蘆於是聲名喧動叢林。

臂脊痛打厲聲叫多得骨得髓作浪興波更付一曲囉哩囉顚來倒去娑婆訶。

舉鐵牛遠一日身披紅布褲頂笠揮鋤地中朝陽見曰者漢好似一頭軍曰看箭陽作躲箭勢鐵牛近前攜手至庵曰我徑山後裔在此待人數十年矣汝今旣來當爲我求人中興祖道畱住三月付偈曰就身能打劫劈筶善奪窩三玄從此出三要不爲多探竿影艸分主賓獅子迷蹤柰我何師拈云今日親見徑山老人。

射鹿轉爲射人射石元來射虎若不打劫就機那能超宗超祖師勝資彊蘇嚕蘇嚕。

舉朝陽池之洛伽逢一僧偉儀殊貌迥出眾表陽在前行失腳跌地念阿彌陀佛僧云此是敲門瓦子汝執著作麼遂問拋卻瓦子後如何僧云葉落歸根來時無口陽有省後過秦嶺遇鐵牛方得印可。

喫交跌地彌陀拋棄拋棄前圖省得巴鼻承當架箭鐵牛機白晝晴空轟霹靂。

舉聚雲眞住湖東上堂至座前連喝三喝云一喝賓主權實一喝玄要照用一喝宗旨大法還會麼升座拈香祝聖次拈云此一瓣香轟天碎地倒嶽傾湫灼破頂門眼睛燻開眉毛骨髓爇向鑪中供養臨濟二十四代住西蜀敍州府朱提山朝陽洞月明大和尙用酬法乳維那白椎師乃云劈面迎風掌當胸輥肚拳具眼衲僧向者裏用得猶是三五一輪在在光輝火樹銀花時時燦爛若也半明半暗未夢見在呵呵不是法門無面目只怕蜈蚣太多足咦。

全機殺活大用現前驅耕奪食痛處加鞭諸方底事卻疑嫌提挈五宗如電捲。

舉慶忠老人上堂云還知大唐國裏無禪師麼良久云不道無師只是無禪一僧出云諸方去去來來底莫是貨郎行腳耶師曰還見貨郎麼僧歸眾師作搖鞀鼓勢云轢轢轢輥輥不是胭脂不是粉以拄杖橫肩云上一山放下云下一嶺橫按拄杖云十字街前好合本有麼有麼僧出師喝僧云某甲話也未問因甚就喝師曰交易頭上有火進云請再道師曰人情送只馬買賣不饒鍼日無生活計任是斗量金冬冬。

無禪無道亦無師鞀鼓冬冬貨物奇不是胭脂不是粉當行能得幾人知。

舉慶忠老人住淸泉上堂舉南泉云王老師自小養一頭水牯牛擬向溪東牧不免犯他國王水艸擬向溪西牧不免犯他國王水艸不如隨分納些些總不見得忠曰看者南泉老漢說話大似掩耳偸鈴其實難逃治化卽如隨分納些些豈不是國王水艸淸泉者裏卻不然靑牛對白牛江水向中流若問其間意起眼看孤舟恁麼舉似且道與王老師相去多少師拈雲南泉恁麼且置淸泉與麼道也是量長比短播弄是非還識二老人用處麼﹝○﹫牛﹞。

隨分納些些不無犯水艸何如露地牯饑渴都忘了。

舉慶忠因一僧入室乃曰向左邊著僧往左曰右邊著僧往右曰向中間著僧往中曰你不會我意出去師徵云者僧果然。

左右中間都徧歷更云出去切須參假雞聲韻難瞞我未可糊塗放過關。

舉趙州到一庵主處問有麼有麼庵主豎起拳頭州曰水淺不是泊船處便行又到一庵主處問有麼有麼主亦豎起拳頭州曰能縱能奪能殺能活便作禮師評云者老凍齈兩處著敗誇甚好手會麼另具眼孔始得。

一釣雙垂意气深煙霞空落月波心水光一色南峯外懊恨漁舟別處橫。

舉趙州問僧曾到此間否曰曾到州曰喫茶去又問一僧曾到此間否曰不曾到州曰喫茶去院主問不曾到喫茶去且從爲什麼曾到也教喫茶去州召院主主應諾州曰喫茶去師拈云一盞三人飽。

客來無別款但教喫茶去院主爲茶來也教與茶去。

舉趙州因僧問萬法歸一一歸何處州云我在靑州作領布衫重七斤師拈云七穿八漏無領袖襤椮破碎沒中邊。

惱恨無端老趙州得人之馬便還牛布衫畱下勞相重貴賤難將作價酬。

舉雲門因僧問如何是佛門曰幹屎橛。

如何是佛幹屎橛平常見解終難測毗盧頂上出頭來三腳蝦蟆吞皓月。

舉僧問雲門如何是塵塵三昧門曰缽裏飯桶裏水。

缽裏飯兮桶裏水塵塵三昧充寰宇雲門口快舌頭饒總要師僧當下委。

舉僧問洞山如何是佛山曰麻三斤師別云何不道街頭無字碑。

無端道出三斤麻千聖叢中顯作家沒眼禪和休擬議子歸啼處有林花。

舉玄沙備小參次聞燕子聲乃云深讀實相善說法要便下座尋有僧請益云某甲不會沙曰去無人信汝師評云大小玄沙聞燕子聲便恁麼道若聞獅子吼時又說个什麼。

語燕呢喃音韻奇深談實相欲誰知戀花蝴蝶雙雙舞反笑烏衣不識時。

舉雙林善慧大士梁武帝請講經士升座以尺撫案一下便下座武帝愕然志公乃問陛下會麼帝云不會志云大士講經竟。

大士臨臺撫尺時君王不薦卻懷疑經文字字全然在惱恨旁邊作者窺。

舉傅大士云空手把鋤頭步行騎水牛人從橋下過橋流水不流。

水漲船髙水落石出要行便行要住便住。

舉傅大士云有物先天地無形本寂寥能爲萬象主不逐四時凋。

有無不立不立有無打个圈子葫蘆葫蘆。

舉聚雲眞上堂曰出眾者三十棒不出眾者三十棒有僧出眾問話不契云曰直下三玄已露何曾三要無施落花流水空去殿前古柏當機。

出眾打時不出打承當須是个中人三玄三要重拈示天曉無雲宇宙昏。

拈評

舉唐莊宗幸河北回魏府行宮詔興化問曰朕取中原獲得一寶未曾有人酬價化曰請陛下寶看帝以兩手舒襆頭角化曰君王之寶誰敢酬價。

拈云𨿽然彼此作家未免遞相鈍置。

舉五祖演云老僧遊方十餘年參數十人知識將謂了當及到浮山圓鑑會下更開口不得末後又到白雲因咬破一个鐵餕餡直是百味具足且道餡子一句作麼生道花發雞冠媚早秋何人能染紫絲頭有時風動頻相倚似向階前斗不休靈隱嶽曰五祖恁麼說話猶欠悟在。

評云旣道百味具足因甚靈隱說猶欠悟在檢點將來悟也悟了只是餕气未除。

舉大慧至天寧一日聞圓悟陛堂舉僧問雲門如何是諸佛出身處門云東山水上行若是天寧卽不然有問如何是諸佛出身處只向他道薰風自南來殿閣生微涼大慧於言下忽然前後際斷。

拈大慧恁麼也是瞌睡遇著枕子。

舉懶庵需上堂二十五日已前羣陰消伏泥龍閉戶二十五日已後一陽來復鐵樹開花正當二十五日塵中醉客騎驢騎馬前街後街遞相慶賀物外閒人衲帔蒙頭圍鑪打坐風蕭蕭雨蕭蕭冷湫湫誰管你張先生李道士胡達摩。

拈大唐國裏有此翁自當派遠流長兒孫相繼。

舉鼓山永上堂舉睦州示眾云諸人未得入處須得个入處旣得个入處不得忘卻老僧鼓山曰恁麼說話面皮厚多少木庵則不然諸人未得个入處須得个人處旣得个入處直須颺下入處始得。

評二老漢恁麼說話猶有一人呵呵大笑且道笑个什麼旣得个入處不得忘卻老僧旣得个入處直須颺下入處始得二俱不了畢竟如何化城原非寶所。

舉茶陵郁山主不曾行腳因廬山化士至論及宗門中事教令看僧問法燈百尺竿頭如何進步法燈曰惡凡三年一日乘驢度橋一踏橋板而墮忽然大悟遂有頌曰我有明珠一顆久被塵勞關鎖今朝塵盡光生照見山河萬朵因此更不遊方。

徵云猶帶瓦礫塵土气在。

舉宋太宗因僧朝見奏云陛下還記得麼帝問甚處相見曰靈山一別直至如今帝曰以何爲驗僧無語雪竇代云貧道得得而來。

評雪竇恁麼道不若無語最親切。

舉玄沙示眾曰世尊道吾有正法眼藏付囑摩訶大迦葉猶如畫月曹溪豎拂猶如指月時鼓山出眾雲月聻沙曰這个阿師就我覓月山不肯卻歸眾云道我就他覓月。

評靈山畫月曹溪指月玄沙說月鼓山覓月爭似喬松親手拈出○。

舉髙峯妙結制上堂大限九旬小限七日粗中有細細中有密密密無間纖毫不立正恁麼時銀山鐵壁進則無門退之則失如墮萬丈深坑四面懸崖荊棘切須猛烈英雄直要翻身跳出若還一念遲疑佛亦救你不得此是最上玄門普請大家著力山僧𨿽則不管閒非越例與諸人通个消息﹝○﹫水﹞﹝○﹫三﹞﹝○﹫∴﹞。

評旣要與諸人通个消息不宜將常住物善自拋撒。

舉舍利弗問須菩提夢中說六波羅密與覺時是同是別須菩提云此義幽深吾不能說此會中有彌勒大士汝往彼問。

評舍利弗問夢須菩提答夢各與二十拄杖何以故若不打醒夢語還多。

行由

兩序執事詣方丈致禮請敍入道行由師笑曰山僧非他國人系本蜀鄰水馮氏子母郭氏父祖三代樂善持齋萬曆己未年十一月初六日生兒時每自嘆曰做和尙去父兄輩俱以和尙呼之山僧卽欣喜應諾方士過門謂父兄曰此人命相不凡非池中物父母苦教以書嗣相望山僧𨿽遵父命竊自惟曰幾時遂我出家之志遇論經欣樂睹聞父兄誡曰何不肖伯父云衢先生之志爲當路文秀反樂釋氏之言乎山僧不對勉彊從事詩書年將十七先嚴去世服闋未滿每自喜云出家可期也先母難之山僧固辭於本境慧空庵披剃未久遇業師復初乃母族舅氏自兩都回言南北經席禪風山僧投拜會下法名玄憶同住邑中延福寺寺中常開經論山僧苦心聽習經旨大意一一明了惟以自己大事未得脫穎時時在念後於五龍庵講席中遇一禪客雅尙機鋒以靑州公案雲門屎橛等語每每相問山僧以己事未明更起一種疑情又於經中諸法從本來常自寂滅相於皆如法師處叩問一味講理期終上華陽山參南宗大師睹普賢瑞境偶於南堂丈中見吹萬師翁像自贊復看案頭一貫別傳五冊從頭細看覺有所得卽約同志靈旨數人參見下山餐風宿雨懇懇勤勤買舟東下至平山聞師翁遷化有舍利流輝之異往造聚雲值師翁舍利入塔次睹法錄時慶忠本師廬於塔旁參見遂請開示本師書气志箴三目和尙亦書偈令參時崇禎庚辰秋日也復轉鄰陽省親十方堂主人雙松相約冬初結社酆陵地藏禪寺社火場中惟以本參話頭在念苦辛萬狀慮己事未能打徹時時逼拶刻刻提撕明年擅越冉開明邑人士疏請本師開堂到日序執事山僧願入侍寮同眾參究於辛巳十月結制一日掛牌入室本師召入室山僧才入本師曰我不曾教汝山僧珍重便出覺得漆桶子七花八裂自此傾心座下巨細任委不以爲勞逆順經嘗終無異志凡有問答靡不當機隨錫東明吟翁白牛世道風鶴避南濱石峯寺得遊藏海六載上靑山結制三教雲集開期叨居上板一日木師喚山僧曰相依幾載山僧對曰十載本師曰不必勘驗乃蒙付囑偈曰衣缽巾瓶不憚勞一身挺特見淸操歲寒未攺平生節白日靑天萬億喬乙未歲學者雲集開鑪柏巖禪寺丙申受請住永興退院省老人於太平總戎陳公聞之請住寶勝禪寺未幾逾梁髙明王中軍捨宅爲寺建此無遮大會延接方來啟山僧▆者一場把戲今年恰恰四十三歲也以上參師請友略紀二三諸公英靈挺特豈似山僧耶書記存之。

﹝三楚弟子徳勝超範超徳信女筤氏

超航性▆信女▆氏法名掛▆

徳亨性輝空現同捐資流通

髙峯喬松億和尙語錄惟願當來世中一問

千悟得

大總持恆植

般若勝因悉獲

金剛種智﹞嘉興大藏經髙峯喬松億禪師語錄

髙峯喬松億禪師宗統編頌

書記燈洪重訂

南嶽第一世

南嶽懷讓禪師金州杜氏子唐儀鳳二年四月八日降生有白气屬天太史奏之髙宗宗問是何祥乎對曰國之法器不染世榮宗敕金州太守韓偕親往存慰年十歲惟樂書有玄靜三藏告師父母曰此子若出家必獲上乘廣度眾生垂拱三年年十五依荊州玉泉寺弘景律師出家通天二年受戒習毗尼藏遇同學坦然相與謁嵩山安公公令詣曹溪見六祖悟緣具六祖章中師旣得法侍祖復十五年先天二年往衡嶽居般若寺開元中有沙門道一在衡嶽常習坐禪師知是法器往問曰大徳坐禪圖甚麼一曰圖作佛師乃取一磚於庵前石上磨一曰磨作甚麼師曰磨作鏡一曰磨磚豈得成鏡耶師曰磨磚旣不成鏡坐禪豈得作佛一曰如何卽是師曰如牛駕車車若不行打車卽是打牛卽是一無對師又曰汝學坐禪爲學作佛若學坐禪禪非坐臥若學作佛佛非定相於無住法不應取捨汝若作佛卽是殺佛若執坐相非達其理一聞示誨如飲醍醐禮拜問曰如何用心卽合無相三昧師曰汝學心地法門如下種子我說法要譬彼天澤汝緣合故當見其道又問道非色相云何能見師曰心地法眼能見乎道無相三昧亦復然矣一曰有成壞否師曰若以成壞聚散而見道者非見道也聽吾偈曰心地捨諸種遇澤悉皆萌三昧華無相何壞復何成一蒙開悟心意超然侍奉九秋日益玄奧。

頌無骨舌頭不出口吹毛利刃豈畱絲五天懸識傳來久何必區區漏泄機。

南嶽第二世

江西道一禪師漢州什邡縣人姓馬氏故俗稱馬祖容貌奇異牛行虎視引舌過鼻足下有二輪文幼歲於本邑羅漢寺出家受具於渝州圓律師開元中習定衡嶽遇讓和尙發明大事同參六人惟師密授心印始居建陽佛迹嶺遷於臨川次至南康龔公山。

大歷中連帥路嗣恭請師開法四方學者雲集僧問和尙爲甚麼說卽心卽佛師曰爲止小兒啼曰啼止時如何師曰非心非佛曰除此二種人來如何指示師曰向伊道不是物。

頌非心非佛亦非物拶得蟾蜍下碧霄多少英靈難摸索平空海水自滔滔。

南嶽第三世

洪州百丈懷海禪師福州長樂人王氏子兒時隨母入寺拜佛指佛像問母曰此爲誰母曰佛也師曰形容與人無異我後亦當作佛丱歲離塵三學該練參馬祖爲侍者檀越每送齋來才開盤蓋祖便拈起一片胡餅示眾云是什麼每每如此經三年一日侍祖行次見一羣野鴨飛過祖曰是什麼師曰野鴨子祖曰什處去也師曰飛過去也祖遂把師鼻扭負痛失聲祖曰又道飛過去也師於言下有省。

頌師家用處似砒霜不是其人孰敢當負痛失聲𨿽委悉猶然未服返魂香。

南嶽第四世

洪州黃檗希運禪師閩人也幼於本州黃檗山出家額間隆起如珠音辭朗潤志意沖淡後至洛京行乞吟添缽聲一嫗出荊扉問曰太無厭生師曰汝猶未施責我無厭何耶嫗笑而掩扉師異之進而語多所發藥師須臾辭去嫗告之曰可往南昌見馬大師至南昌馬師已示寂遂往石門謁塔時百丈禪師廬於塔旁乃往參百丈丈問巍巍堂堂從何方來師曰巍巍堂堂從嶺南來丈曰巍巍堂堂當爲何事師曰巍巍堂堂不爲別事便禮拜問曰從上宗乘如何指示丈良久師曰不可教後人斷絕去也丈曰將謂汝是个人乃起入方丈師隨後入曰某甲特來丈曰若爾後不得負吾丈一日舉再參馬祖被喝話師遂領旨。

頌從天喝價迥然別就地還錢被活埋行貨搬來深領取何須露醜又張乖。

南嶽第五世

鎭州臨濟義玄禪師曹州南華邢氏子幼負出塵之志及落髮進具便慕禪宗初在黃檗會中行業絕一時睦州爲第一座乃問上座在此多少時師曰三年州曰曾問否師曰不曾參問不知問个什麼州曰何不問堂頭和尙如何是佛法的的大意師便去問聲未絕檗便打師下來州曰問話作麼生師曰某甲問聲未絕和尙便打某甲不會州曰但更去問師又問檗又打如是三度問三度被打師白州曰早承激勸問法累蒙和尙賜棒自恨障緣不領深旨今且辭去州曰汝若去須辭和尙師拜退州先到黃檗處曰問話上座𨿽是後生卻甚奇特若來辭方便接伊後爲一株大樹覆蔭天下師來日辭黃檗檗曰不須他去祗往髙安灘頭參大愚必爲汝說師到大愚愚曰什處來師曰黃檗愚曰黃檗有何言句師曰某甲三度問佛法的的大意三度被打不知某甲有過無過愚曰黃檗老婆心切爲汝得徹更來者裏問有過無過師於言下大悟乃曰元來黃檗佛法無多子愚搊住曰者尿牀鬼子適來道有過無過如今卻道黃檗佛法無多子你見个什麼道理速道速道師於大愚肋下築三拳愚拓開曰汝師黃檗非干我事師辭大愚卻回黃檗檗見便問者漢來來去去有什了期師曰祗爲老婆心切人事了侍立檗問什處去來曰昨蒙和尙慈旨令參大愚去來檗曰大愚有何言句師舉前話檗曰大愚老漢饒舌待來痛與一頓師曰說什待來卽今便打隨後便掌檗曰者風顚漢來者裏捋虎須師便喝檗喚侍者引者風顚漢參堂去。

頌放伊三頓惡鉗錘番被兒郎陷虎機未得拔山舉鼎力徒然千里跨烏騅。

佛法無多

精金美玉千層褁瓦礫從頭滿地拋只爲一釐鼠子藥逢人空把價來交。

南嶽第六世

魏府興化存獎禪師初在臨濟爲侍者洛浦來參濟問什處來浦▆▆城濟曰有事相借問得麼浦曰新戒不會濟曰打破大唐國覓个不會底人也無參堂去師隨後請問曰▆▆新到是成褫他不成褫他濟曰我誰管你成褫不成褫師曰和尙祗解將死雀就地▆不解將一轉語蓋覆卻濟曰你又作麼生師曰請和尙作新到濟遂曰新戒不會師曰卻是老僧罪▆▆曰你語藏鋒師擬議濟便打至晚濟又曰我今日問新到是將死雀就地彈就窠子裏打及至你出得語又喝起了向靑雲裏打師曰艸賊大敗濟便打後在三聖會裏爲首座常曰我向南方行腳一遭拄杖頭不曾撥著一个會佛法底人三聖聞得問曰你具个什麼眼便恁麼道師便喝聖曰須是你始得後大覺聞舉遂曰作麼生得風吹到大覺門裏來師後到大覺爲院主一日覺喚院主我聞你道向南方行腳一遭拄杖頭不曾撥著一个會佛法底你憑个什麼道理與麼道師便喝覺便打師又喝覺又打師來日從法堂過覺召院主我直下疑你昨日者兩喝師又喝覺又打師再喝覺亦打師曰某甲於三聖師兄處學得个賓主句總被師兄折倒了也願與某甲个▆▆法門覺曰者瞎漢來者裏納敗闕脫下衲衣痛打一頓師於言下薦得臨濟先師於黃檗處喫棒的道理。

頌男兒決志覓封侯到處誇張得便休臨陣不曾遭毒手爭知祖業有源由。

南嶽第七世

汝州南院慧顒禪師上堂赤肉團上壁立千仞僧問赤肉團上壁立千仞豈不是和尙道師曰是僧便掀倒禪牀師曰者瞎漢亂做僧擬議師便打趁出。

頌老將將兵陣勢奇安排戰敵看臨時逢場莫恃當頭勇末後抽身幾个知。

南嶽第八世

汝州風穴延沼禪師余杭劉氏子少魁礨有英气於書無所不觀然無驚世意父兄彊之仕一應舉至京師卽東歸從開元寺智恭律師剃髮受具遊講肆玩法華玄義修止觀定慧夙師爭下之棄去遊名山後因寓止華嚴爲維那屬廓侍者從南院來師心奇之因結爲友遂默悟三玄旨要嘆曰臨濟用處如是耶廓使見南院師遂參院入門不拜院曰入門須辧主師曰端的請師分院於左膝拍一拍師便喝院於右膝拍一拍師又喝院曰左邊一拍且置右邊一拍作麼生師曰瞎院拈棒師曰莫盲枷瞎棒奪打和尙莫言不道院擲下棒曰今日被黃面浙子鈍置一場師曰和尙大似持缽不得詐道不饑院曰闍黎曾到此間麼師曰是何言與院曰老僧好好相借問師曰也不得放過便下參眾了卻上堂頭禮謝院曰闍黎曾見什麼人來師曰在襄州與廓侍者同夏院曰親見作家來院問南方一棒作麼商量師曰作奇特商量師卻問和尙此間一棒作麼商量院拈棒曰棒下無生忍臨機不見師師於言下大徹玄旨遂依止六年。

頌鈍置一場未肯休絲綸髙展下滄洲曲江頭上休貪著已有秋空月一鉤。

南嶽第九世

汝州首山省念禪師萊州狄氏子受業於本郡南禪寺才具尸羅徧遊叢席常密誦法華經眾目爲念法華晚於風穴會中充知客一日侍立次穴乃垂涕告之曰不幸臨濟之道至吾將墜於地師曰觀此一眾豈無人耶穴曰聰明者多見性者少師曰如某者如何穴曰吾𨿽望子之久猶恐耽著此經不能放下師曰此亦可事願聞其要穴遂上堂舉世尊以靑蓮目顧視大眾乃曰正當恁麼時且道說个什麼若道不說又是埋沒先聖且道說个什麼師乃拂袖下去穴擲下拄杖歸方丈侍者隨後請益曰念法華因什不抵對和尙穴曰念法華會也次日師與眞園頭同上問訊次穴問眞曰作麼生是世尊不說說眞曰鵓鳩樹頭鳴穴曰汝作許多癡福作麼何不體究言句又問師曰汝作麼生師曰動容揚古路不墮悄然機穴謂眞曰汝何不看念法華下語。

頌擲下殘篇拂袖行大人境界絕疏親展聞傳眼舒新曲要識渠家別有春。

南嶽第十世

汾州太子院善昭禪師生兪氏太原人器識沈邃少緣飾有大智於一切文字不由師訓自然通曉年十四父母相繼而亡孤苦厭世相剃髮受具杖策遊方所至少畱不喜觀覽或譏其不韻師嘆之曰是何言之陋哉從上先徳行腳正以聖心未通驅馳決擇耳不緣山水也師歷諸方見老宿者七十有一人皆妙得其家風最後至首山問百丈捲席意旨如何曰龍袖拂開全體現師曰師意如何曰象王行處絕狐蹤於是大悟言下拜而起曰萬古碧潭空界月再三撈捷始應知。

頌驅馳決擇徧天涯一句相投妄自誇撈捷再三𨿽得月看來猶是眼中花。

南嶽第十一世

潭州石霜楚圓慈明禪師出全州淸湘李氏少爲書生年二十二依城南湘山隱靜寺得度其母有賢行使之遊方師連眉秀目頎然丰碩然忽繩墨所至爲老宿所呵以爲少叢林師崖柴而笑曰龍象蹴踏非驢所堪常橐骨董箱以竹杖荷之遊裏沔閒與守芝谷泉俱結伴入洛中聞汾陽昭禪師道望決志親依時朝廷方問罪河東潞澤皆屯重兵多勸其無行師不顧渡大河登太行易衣類廝養竄名火隊中露眠艸宿至龍川遂造汾陽昭公壯之經二年未許入室師詣昭昭揣其志必詬罵使令者或毀詆諸方及有所訓皆流俗鄙事一夕訴曰自至法席已在夏不蒙指示但增世俗塵勞念歲月飄忽己事不明失出家之利語未卒昭公熟視罵曰是惡知識敢裨販我怒舉杖逐之師擬伸救昭公掩其口師大悟曰乃知臨濟道出常情服役七年辭去。

頌乃知祖道出常情木馬遊春市裏芬還斟酌再淸心碔砆壁玉須分別鋀石黃金要認眞。

南嶽第十二世

袁州楊岐方會禪師袁州宜春冷氏子少警敏不事筆硯及出家閱經典轍自神會折節參老宿慈明自南源徙道吾石霜師皆佐之總院事依之最久然未有省發每咨參明曰庫司事繁且去他日又問明曰監寺異時兒孫徧天下在何用忙爲一日明適出雨忽作師偵之小徑旣見遂搊住曰者老漢今日須與我說不說打你去明曰監事知是般事便休語未卒師大悟卽拜於泥塗問曰狹路相逢時如何明曰你且躲避我要去那里去師歸來日具威儀詣方丈禮謝明呵曰未在慈明飯罷恆山行禪者問道多失所在師闕其出未遠卽撾鼓集眾慈明怒數曰少叢林暮而升座何從得此規繩乎師曰汾陽乃晚參也。

頌三十年來勤勤懇懇狹路泥塗平平穩穩者回皮破骨頭穿原是從前舊光影。

南嶽第十三世

舒州白雲守端禪師衡陽葛氏子幼事翰墨冠依茶陵郁禪師披剃往參楊岐岐一日忽問受業師爲誰師曰茶陵郁和尙岐曰吾聞伊過橋遭攧有省作偈甚奇能記否師誦曰我有明珠一顆久被塵勞關鎖今朝塵盡光生照破山河萬朵岐笑而趨起師愕然通夕不寐黎明咨詢之適歲暮岐曰汝見昨日打驅儺者麼曰見岐曰汝一籌不及渠師復駭曰何謂也岐曰渠愛人笑汝怕人笑師大悟。

頌誦渠山偈笑無休笑裏藏刀轉更愁不及一籌空逼迫師資恩大實難酬。

南嶽第十四世

蘄州五祖法演禪師綿州鄧氏子年三十五始棄家祝發受具往成都習惟識百法論次之南方所見尊宿無不以此咨決洎謁圓照本古今因緣會盡惟不會僧問興化四方八面來時如何化云打中間底僧作禮化云我昨日赴个村齋中途遇一陣卒風暴雨卻向古廟裏避得過請益本本云此是臨濟下因緣須是問他家兒孫始得師遂謁浮山遠請益前話遠云我有个譬諭說似你卽一似个三家村裏賣柴漢子把个匾擔向十字街頭立地問人中書堂今日商量甚麼事師默計云若如此大故未在遠一日語師曰吾老矣恐虛度子光陰可往依白雲此老𨿽後生吾未識面但見其頌臨濟三頓棒話有過人處必能了子大事師潸然禮辭至白雲舉僧問南泉摩尼珠話云叱之師領悟獻投機偈曰山前一片閒田地叉手叮嚀問祖翁幾度賣來還自買爲憐松竹引淸風。

頌衣珠久矣費馳求東往西行沒了休直造白雲深處望娥眉纖月掛銀鉤。

南嶽第十五世

成都府昭覺克勤佛果禪師彭州駱氏子世宗儒師兒時日記千言偶遊妙寂寺見佛書三復悵然如獲舊物曰予殆過去沙門也卽去家依自省祝發出蜀首謁玉泉皓次依金鑾信大潙哲黃龍心東林度僉指爲法器而晦堂稱他日臨濟一派屬子矣最後見五祖盡其機用祖皆不諾乃謂祖彊移換人出不遜語忿然而去祖曰待你著一頓熱病打時方思量我在師到金山染寒困極以平日見處試之無得力者追繹五祖之言乃自誓曰我病稍間卽歸五祖病痊尋歸祖一見而喜令卽參堂便入侍寮方半月會部使解印還蜀詣祖問道祖曰提邢少年曾讀小艷詩否有兩句頗相近頻呼小玉元無事祗要檀郎認得聲提邢應諾諾祖曰且仔細師適歸侍立次問曰聞和尙舉小艷詩提邢會否祖曰他祗認得聲師曰祗要檀郎認得聲他旣認得聲爲甚麼卻不是祖曰如何是祖師西來意庭前柏樹子聻師忽有省遂出見雞飛上闌干鼓翅而鳴復自謂曰此豈不是聲遂袖香入室通所得祖曰佛祖大事非小根劣器所能造詣吾助汝喜祖徧謂山中耆舊曰我侍者參得禪也由此所至推爲上首。

頌將耳見用眼聞從門入者非家珍男兒意气沖牛斗休自遲遲履畫屏。

南嶽第十六世

臨安府徑山宗杲大慧普覺禪師宣城奚氏子其母夢一僧黑頰隆鼻神人衛之造於臥室問何所居對曰嶽北覺而有身哲宗元祐四年己巳十一月十日巳時生白光透室舉邑稱異年十六出家十七落髮卽喜宗門中事徧閱諸家錄尢喜雲門睦州語常疑五家宗派元初只是一个達摩什處有許多門庭性俊逸十九遊方始從曹洞諸老宿遊繼謁湛堂次造東京謁圓悟晨夕參請悟舉東山水上行語令參師凡呈四十九轉語悟不肯一日悟升座舉雲門語曰天寧卽不然若有人問如何是諸佛出身處但向他道薰風自南來殿閣生微涼師聞舉豁然以白悟悟察師𨿽得前後際斷動相不生卻坐淨裸裸處語師曰也不易你到者田地可惜死了不能得活不疑言句是爲大病不見道懸巖撒手自肯承當絕後再蘇欺君不得須知有者个道理乃命居擇木堂爲不釐務侍者日同士大夫閒話入室日不下三四每舉有句無句如藤倚樹問之才開口悟便曰不是經半載一日同諸客飯師把箸在手都忘下口悟笑曰者漢參黃楊木禪卻倒縮去師曰者个道理恰似狗看熱油鐺欲舐舐不得欲捨捨不得悟曰你諭得極好者个便是金剛圈栗棘蓬也一日問曰聞和尙當時在五祖曾問者話不知五祖道什麼悟笑而不答師曰當時須對眾問如今說亦何妨悟曰我問有句無句如藤倚樹意旨如何祖曰描也描不成畫也畫不就又問樹倒藤枯時如何祖曰相隨來也師當下釋然曰我會也悟遂舉數淆訛因緣詰之師酬對無滯悟曰始知我不汝欺遂著臨濟正宗記付之。

頌祖翁活計才拈出已惹腥臊擁鼻痕莫怪兒郎無別作從前家業又重新。

南嶽第十七世

福州西禪鼎需懶庵禪師郡之林氏子幼舉進士有聲年二十五因讀遺教經忽曰幾爲儒冠誤欲去家母難之以親迎在期師絕之曰夭桃紅杏一時分付春風翠竹黃花此去永爲道伴竟依保壽禪師爲比丘徧參名宿後依妙喜遂皈心弟子之列一日喜問曰內不放出外不放入正恁麼時如何師擬開口喜拈竹篦連打三下師於此大悟厲聲曰和尙已多了也喜又打師禮拜喜笑曰今日方知吾不汝欺也遂印以偈於是聲名喧動叢林。

頌死水潛藏意气賒鍼錐痛札便紛拏者回脫盡鱗腥甲覆雨翻雲露爪牙。

南嶽第十八世

福州鼓山安永木庵禪師閩縣吳氏子弱冠爲僧未幾謁懶庵於雲門一日入室庵曰不問有言不問無言世尊良久不得向世尊良久處會隨後便喝倏然契悟作禮曰不因今日間爭喪目前機庵許之師因僧問須彌頂上翻身倒卓時如何師曰未曾見毛頭星現曰恁麼則傾湫倒嶽去也師曰莫能攸僧便喝師曰雷聲浩大雨點全無。

頌良藥苦口逆耳言忠隨後便喝契悟山公目前機喪當下玲瓏毛頭星現出親口兩點雷聲合大同。

南嶽第十九世

杭州淨慈悟明晦翁禪師上堂舉夾山會下一僧到髙亭才禮拜亭便打僧云特來禮拜亭亦打又拜亭又打趁出僧回舉似夾山山云會麼云不會山云賴汝不會汝若會卽夾山口啞去應庵拈云髙亭一期忍俊不禁爭柰拄杖放行太速者僧當時若是个漢莫道髙亭夾山便是達摩大師出來也斬爲三段何故家肥生孝子國伯有謀臣師云髙亭夾山門庭施設各得其宜但中間一人較些子應庵與麼道也是鞏縣茶瓶師纂修聯燈會要傳於叢林。

頌一番拈弄一番新展轉尋思調絕倫輪到晦翁腔調別茶瓶接觜異常情。

南嶽第二十世

太原苦口良益禪師參淨慈慈問曰近離什處師曰瑞光慈曰正與麼時光在什處師便喝慈曰且止汝道西湖水深多少師擬議慈便打趁出久之契悟作偈曰臨機一句不露絲頭吹毛才展大地全收慈曰從上心印汝今得之宜處深谷俟時行化。

頌應機接物不尋常時節到來理自彰才展吹毛光射斗全收大地破天荒。

南嶽第二十一世

汾州筏渡普慈禪師初參徑山端髙峯妙各有契處後北還遊燕如五臺禮文殊感大士放光居臺二年入太原參益和尙尙問曰行腳髙士發足什處師曰五臺益曰文殊與汝說什麼師曰腳下艸鞋唱成一百文益曰腳跟爲什麼不落地師曰且喜老漢見得親切益曰老僧罪過師喝一喝而出自此常造室中久之益囑曰汝緣當在本處他後設大法藥宜號筏渡禮謝歸汾州。

頌足下艸鞋唱百文腳跟點地見來親不離當處豎宗眼四海行人誰識君。

南嶽第二十二世

洛京相國一言道顯禪師雁門人生而岐嶷穎悟英特年十二自願出家父母難之師曰兒志決矣未可彊畱遂落髮於郡之西山聽圓覺至知幻卽離章頓然默契恍若舊識乃辭師師曰汝至宗門正其時也遊汾州謁渡公渡一見器之命入侍寮一日渡舉竹篦問曰畢竟喚作什麼師方進語被渡驀頭便打忽然大悟便禮拜曰和尙且止古人道佛法無多子非虛語也渡曰汝今方知吾意卽師曰和尙大恩碎身難報渡囑曰汝年且幼時至理彰師執勞座下一十七載。

頌少年英特人無數幾个男兒稱獨步出類尖新堪舉呈報恩句子親相付。

南嶽第二十三世

西京小庵行密禪師初以白衣禮相國一和尙凡見便禮拜一一日謂曰道人禮拜且止佛法在什麼處師方舉首忽聞板聲鳴一曰只者是師從此入遂求度一曰汝誠精進宜名行密力參座下三年一偶舉馬祖三不是等問語未絕師曰畢竟如何一笑曰已多了也師言下得大安樂一曰佛法下衰正宜潛隱毋拘城隍得安身處最爲佳耳。

頌精進宜名行密三載苦參用力得个安樂法門也是途路邊事沒蹤迹處莫藏身藏身須是沒蹤迹。

南嶽第二十四世

二仰圓欽禪師禾之秀水人徧參諸方毫無所契入西京謁小庵於旅捨庵問浙中有个伶俐人汝還見麼師曰圓欽鈍漢庵曰我要个鈍漢作監收汝還知麼師罔措庵曰數千里來可惜錯過師遂扣參一日見鼠從架上過撲翻油甕忽爾頓契走見庵曰某已捉得了也庵搊住云道道師曰一粒鼠糞污卻鍋羹庵曰瞎漢參堂去。

頌參徧諸方無所契西京處來作監收不因架鼠翻油甕徒系腰包萬里遊。

南嶽第二十五世

壽州無念智有禪師蜀之漢州人發足南方遊四明登天目後參二仰仰問曰行腳什處師曰南方仰曰彼中佛法如何師曰山川無異仰曰我手何似佛手師良久仰曰莫道無異後看興化打維那機緣始浩然大徹作偈曰興化打維那平地遭殃禍昨夜南山雲飛向北山朵仰見爲之助喜曰不孤到此嘉靖初迆邐壽州十有三年而終焉。

頌口未開時落二三低頭擬議不須▆縱會維那遭擯黜眉毛依舊額頭懸。

南嶽第二十六世

荊山懷寶禪師渚宮人徧參名宿遊壽州謁無念念曰躐縣遊州畢竟爲著何事師曰生死大事求師拔度念曰汝是荊州人麼師曰是念曰闍黎卽今在什麼處師擬對念曰若便恁麼猶較些子佛法不是商量參堂去師自此潛心座下念一日喚曰闍黎師應諾念曰在什麼處師於言下領旨乃曰和尙大慈眞天人師也念滅度後嘉靖三十七年師偕侍僧徳遠隱於終南。

頌一喚回頭猶是鈍言前薦得未爲奇何妨更進竿頭步白日晴空閃電機。

南嶽第二十七世

秦嶺鐵牛徳遠禪師自印心於荊山後庵居秦嶺一日身披紅布褲頂笠揮鋤地中朝陽見曰者漢好似一頭軍師曰看箭陽作躲箭勢師近前攜手行至一庵乃曰我名徳遠號鐵牛乃徑山之裔在此待人數十年矣汝今旣來當爲我求人中興祖道畱住三月付偈曰就身能打劫劈筈善奪窩三玄從此出三要不爲多探竿影艸主賓分獅子迷蹤柰我何。

頌貌悴骨剛深蘊久作家才見露鋒鋩一腔熱血污天地獨坐秦峯脈正揚。

南嶽第二十八世

敍州朝陽聯池月明禪師卽郡之範氏子系範郡司馬之後也幼居林下一日有僧過訪不遇因題聯於壁有阿彌陀佛念也無無也無扭落鼻孔等語師見之忽然厭世便祝發就之彼僧已先去矣師遂杖笠南遊辛苦萬狀單以是聯爲提撕話久之洛伽道逢一僧偉儀殊異師在前失腳念佛一聲僧在後曰此敲門瓦子著他何用師遂問云拋卻後如何僧云葉落歸根來時無口師始有省發後過秦嶺受印鐵牛由峨眉返敍州居郡之朱提山朝陽洞聚雲來參師問曰如何是古佛心云卽拱手云請師尊重又問不用音聲與色身將何喚作本來人云便休去。

頌嶺頭受囑隱宜賓發藥垂鉤古佛心气冷儀寒空寓內調髙寡和絕同倫。

南嶽第二十九世

忠州聚雲▆▆廣眞禪師敍州宜賓人姓李氏其先三世爲婆羅門父無後禱佛生焉降神之日偶大士八人臨其捨一人指語父曰此八寶應眞出興於世母卽厭腥食素三年離乳至十五歲在窗下與同學讀書偶覽菊花慨然嘆曰此花今歲凋零來春發生常聞生死事大無常迅速讀書寧免生死竟絕學登少峨參浩翁語載行錄復返裏中得大慧錄並獲正法眼藏如臨舊物師朝暮參禮如有所失後遇一僧見訪問曰如何是佛師擬對曰不是再進曰不是師被者一札塵念如灰至午直僧磨刀次急問如何是佛僧云我今日磨剃刀師於言下有省次入朱提參朝陽和尙﹝語載朝陽章﹞師白衣初見朝陽後歸爲祖母說法祖母逝後服闋二年方謀出家先一月有氅衣道者謂里人曰此處不久當有至人出世師果於萬曆四十一年癸丑秋逾城入山禮月明和尙受具一日明謂曰汝猶有一句未會師卽問是那一句曰不用音聲色身默然良久與我現出眞空來師拂袖便出乃自惟曰此事不可艸艸是中必有玄要遂辭之別山汲水伐薪自炊自力苦參三載經行危坐脇不至席限滿復入朱提親近月明和尙師問曰畢竟如何現出明以師手掩其口豁然大悟乃曰縱然奇特終是尋常明遂出臨濟正宗付之後閱華嚴至入法界品毗目仙人執善財手一須臾問歷遇佛剎微塵數世界參見微塵諸佛法法不昧至事事無礙法界始解圓悟示張無盡用處從此五宗淆訛如韋索貫錢了無滯礙乃策杖風塵涉海入吳過閩踵粵至瀟湘湖東霜輪上座請出世開法上堂祝聖罷次拈云此瓣香轟天碎地倒嶽傾湫灼破頂門眼睛燻開眉毛骨髓奉爲現住西蜀朝陽洞傳臨濟正宗二十四代月明大和尙以酬法乳上首白椎乃曰劈面迎風掌當胸肚拳具眼衲僧向者裏用得猶是三五一輪在在光輝火樹銀花時時燦爛半明半暗未夢見在呵呵不是法門無面目只怕蜈蚣太多足咦二月十五解制後歸蜀禦史無無田公延居書閣乃建聚雲禪林師出世三十年道場五坐語錄二十卷廣錄五十卷先是水部熊公汝學鋟梓通行師相好具足慈和忠恕智慧淵衝誨人不倦偶示疾是月山神夜哭樹木摧折病中歌唱自娛三月前謂侍僧曰我臨終須大喝而去崇禎十二年己卯七月三十日索筆書偈云朝打三千暮打八百要會聚雲眉毛出血授筆危坐至午果大喝聲而逝闍維煙至松冪結爲五彩荷香徧地起骨得黃金鎖子三莖五色舍利三百餘顆齒化爲紫色入土者無數平都地藏院迎十二顆建塔餘皆塔於本寺三目山之陽。

頌气宇如王那得知个中石火較尢遲海波浩杳乾坤窄喪卻從前佛祖機。

南嶽第三十世

忠州治平慶忠鐵壁慧機禪師營山羅氏子家世以一經傳多科甲師生而貌偉气骨不凡八歲父見皆卽隨母齋是夕見黃龍長數十丈淩霄騰於師頂師指謂兄兄曰龍也有精唐舉術者見師相而異之視指掌中有龍鳳蓮華麟魚鳥獸文稱許不置師方就童塾業鉛塹日記數百行漸能工羔雁具膾炙人口裏中名俊咸稱之曰此羅氏龍文也時有元白遒者隱邑之大蓬山師往來叩問雅意玄學道者石扃巖戶辟穀半載師慕之母兄爲師親迎師辭之兄曰汝淸姿映玉摛藻過人淡墨紅綾木天一鳳柰何作出塵想從黃冠遊耶師曰人各有志從所願耳遂於天啟壬戌二月十九潛遁▆入山計行次大竹築室松間掩關危坐無晝夜日食米二握沸湯淡飲五味俱斷關中三載心形益暢目中屢矚異相種種疑情頓起欲扣元白以釋其惑出關訪之而白去終南路多阻師方剃髮孑身抵忠城參聚雲云曰奚往師白以終南尋道者事云笑曰子眞昧於尋師者師見云丰儀迥異願皈心弟子之列云曰若向來事道固善矣猶落傍蹊子欲我說夏后可也夏滿欲求開示妒者恐師暗承衣缽每至隔之忽云出方丈師跪乞云大笑而去師自泣曰遇至人而不得一授遂欲捐軀赴水僧有諭以從講肆者師至聽畢復參聚雲未幾聞朝陽老人來酆陵師侍云溯舟往見隨眾參禮因請益朝陽陽曰只者是師問曰只者是還參什麼陽曰放汝三十棒後云以金陵之遊聞天童悟唱道四明師欲暫辭適浙云曰天童接人固直捷孤硬但恐一去便不遇老僧宗旨負汝數年辛苦矣於是奉侍還蜀云乃命師總院事自疑此生果與禪無緣乎遂盡力院中經七日隨眾念誦畢登塌忽覺渾身骨碎大笑不止遂拈偈進呈云不之印復力究三年忽一日大徹無論玄要宗旨祖意教意有庖丁解牛之勢入室密啟云笑曰汝會老僧意麼師曰和尙大慈爲人徹底自後開堂師皆首眾焉云滅後願廬墓三年崇禎辛巳酆陵四眾堅請出世平都地藏院上堂橫按拄杖云慣弄靈蛇之勢赫赫萬層活捉生馬之威昂昂千里撒縵天网打稱意魚放破空矢落衝霄鶴點卽不到到卽不點正恁麼時且問是誰家風月卓一卓曰一个星子三隻腳家家秤錘五个眼僧競出問話師下座以拄杖一時打散上堂貴買朱砂畫月打牛打車不別憎檻欣籠柰何磨磚作鏡爭得鳧脛天然不長截鶴續之則疾召大眾云且道阿膩吒峯今日有幾人作舞師著有藥病隨宜慶忠集二書通行海內生平踐履備之全錄不贅。

頌道播梁岷錦水東拏雲攫雨自非同寒源浪吼雄千尺立振頹波易晚風。

忠州聚雲三目慧芝禪師本郡劉氏子於東明披剃聚雲開堂師往參社火場中苦參煆煉徹法源底居西堂云著源流唱和歌付之機緣出處備載行錄後居巴臺上堂曰木人吹鐵笛石虎撞金鐘蝦蟆打口鼓螃蟹舞師公別是一般淸子弟等閒不與世人同雨沙自是心相應聾瞽只作耳邊風召大眾有打鼓弄琵琶者麼僧問離名離相以何爲宗師曰蟭螟眼裏推石曰學人不會師曰螃蟹腔中好泛船。

頌陽春白雪與宮商鐵笛橫吹爲舉揚有耳不聞音韻巧無言童子話偏長。

寶峯三巴掌鐵眉慧麗禪師比直隸眞定府趙州柏鄕縣李氏子於天臺無盡楊禪師會下披剃因不識字煉魔遊山一十六載崇禎六年率眾往峨眉飯僧轉至夔州值兵亂徒悉被害師僅以身免返忠州郡牧少遊馬公送聚雲云見卽曰是我家人來了師願當灑掃暗行玄理夜則面佛危坐伏月裸身曬日問其故言不生虫時鐵壁和尙爲首座指入方丈扣參云示話頭苦參一載受具足戒云上堂師出問曰如何是佛云曰拄杖撐著月如何是祖云曰橫肩兩樣看如何是超佛越祖云曰提起三十棒師大喝云撫掌三下首座令參參至二十五日無門可入座打數次命參師自憤曰就參死了罷從此工夫綿綿密密時刻無間一日七炷香不知去處忽然省悟白座呈偈座徵曰見个什麼師曰我名三巴掌和尙座引見云云勘驗信口偈語問答無滯聚雲遺囑有鐵眉三巴掌實老僧趙州萬里外弟子之記云師上堂曰日月照臨不到天地覆載不著含元殿上問長安直捷便是逍遙路南山髙北山低日出東來又轉西昨夜霜風露消息吹落林花三五枝。

頌照臨不到覆載不著龜哥眼裏傾湫嶽霜風露地落林花碩果枝頭萍實大。

﹝江南廬州府合肥縣原任廣東廣州府廣

海等處地方協鎭參將信官程自明法名

性智弘藏拙居士恭人李氏捐資流通

髙峯喬松億和尙宗統語錄惟願

現在世中一聞千悟得大總持恆補

般若勝因悉獲

金剛種智

梓李廣開﹞

