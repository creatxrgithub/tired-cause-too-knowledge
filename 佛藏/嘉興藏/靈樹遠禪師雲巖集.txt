嘉興大藏經靈樹遠禪師雲巖集

敍

予嘗讀圓悟之錄而重有感也其言曰佛語心爲宗宗通說亦通絕學淩夷棲神溟涬之域執文彩已彰爲第二義失於墮空吝情筌蹄之境苦形名未兆爲向上事過在墮實英俊之流踏倒化城直趨寶所如波斯胡珍寶滿船遇風而濟凡所謦咳孰不是珠玉從九天下也惟遠禪師其無愧乎師字鎣方蘇之長洲人年少從諸老宿遊登陟講肆博通該練每以聖言玄遠非可聲求色見而未審所趨向適本師夫山和尙錫駐靈峯和尙爲三峯嫡子天童三峯兩翁倡明大道如日月麗天而管窺蠡測紛紜之議每同聚訟和尙崛起融瓶盂釵釧爲一金攪酥酪醍醐爲一味湣世愈切門庭愈峻一時順風以請者無不望崖而退師獨矍然曰吾獲所歸矣素有贏疾扶杖而登先具大戒岐嶷之質和尙已心器之然謂是年少者佛法不怕爛卻曷俟病愈師自矢朝聞夕死無憾而後卽安未幾於槌拂之下驀得心空証之圓覺洞徹無礙座下久參龍象蹴踏師新到出其間橫機無所讓靈巖一席得法實自師始師爲人重然諾不輕顰笑以佛祖大事非得少爲足所能荷擔窮探關鍵冥搜堂奧脇不安席者三載聲名藹著徧於吳越而二豎爲虐刀圭罔效所稱亡身徇道者非耶予辱與師交最稔晤對終日勤勤以法門大事爲勉勵一巾布之微不敢屑越食息寢興稍逸於眾輒顰蹙曰余有玷叢席矣或以疾相勞苦卽謂彼斷臂投崖者何人小子而敢自怠其志念深遠又豈流俗所能測其涯涘者故泊然於去來之際顏色談笑如平時自師之歿士大夫嘆於室昆弟哭於途和尙盡然有喪予之痛風穴所以垂涕仰山所以再來端有俟矣卯辰之交和尙弘法受誣師寢疾一室雞鳴風雨之餘從藥罏茶鐺邊掇拾流落其著述未富頌古百首爲成書凡出語必欲超軼古之作者如十影神駒九霄俊鶻濤湧云興一一從胸襟流出稽之圓悟之語吻合無間孤峯絕照寒潭寫影撒珍珠於紫羅帳內栽玉樹於明月堂前鴛鴦繡出漆桶增光蝴蝶夢回古錐失色今其言具在必有讀而興起者若捨爾兼帶取玆鞶帨則趙昌畫花非眞花也吾滋懼矣爲略敍其梗槪如此而師不止此嗚呼敢曰知言哉。

癸巳中秋靈巖參學法弟玄縱謹序

靈樹遠禪師雲巖集卷上

行者廣仍記錄

垂示

稀逢難遇正在此時達士切磋決非艸艸其或局於嘗準索短不構深泉。

黃金爲世界白銀爲壁落雪竇云釋迦老子不合向這里屙師云雪竇恐防污了嘗住一片地若是病僧一任諸人卽今還有屙得出底麼。

雪竇上堂云一徑直二周遮衲子辧得眼裏生花師云病僧則不然一徑直二周遮衲子辧得玉本無瑕古今底事一一現前畢竟作麼生辧代云春無三日晴。

又云春無三日晴種麻底喜喜歡歡樵麥底煩煩惱惱天地之大也人猶有所憾爭得一道平懷泯然自盡代云他後不得諱卻。

靑蘿夤緣直上寒松之頂白雲淡濘出沒太虛之中髙則髙矣美則美矣疑若登天然未免自無筋骨藉彼威光驀卓拄杖云靈樹根下一刀看你倒也不倒古人云其爲也形其寂也冥轉變天地自在縱橫河沙而用混沌而榮誰見不喜誰聞不驚如何以無價之寶隱在陰入之坑雪竇以拄杖擊一下云打破了也寶在甚處師喝一喝云好笑雪竇已無目而欲廢天下之視現前日月山河色空明暗稻麥粟豆麻縷絲絮窮通貴賤仰事俯育一一探取隨時頭頭應用莫竭豈可守死善道不解變通病僧非敢暴殄天物秪要大家知有驀伸手云乞我一文。

旃檀林裏不嗅餘香師子窟中全無異獸靈巖一峯天下獨秀奇怪擔簦躡屩者秪見石磊磊不見玉落落若見玉落落方知道寬廓。

達摩面壁豈是計較未成魯祖不言亦非伎倆已盡病僧今日何敢以訐爲直小人多內嫌君子無外徳雲門雲久雨不晴今日晴衲僧曬了也未良久自云曬了也雪竇云收復拈起拄杖大眾定動乃云無一个靈利便下座打趁師乃低頭云慚愧他家遠祖裔孫只解打野食喫全不顧自家皮艸今年久晴不雨山頭新栽松檜一時幹殺行者人力一个个不惜手腳那曾放過雲門雪竇若不傷他觸他未必善因而招惡果良久咳嗽一聲。

天上月圓人間月半蘇州杭州兩從其便靈樹枝頭爭敢射著他人泐潭水底也須照顧自己。

義出丰年儉生不孝佛法中有甚損益人情上反過不得遠上座到這里滿面慚惶沒轉變底自然不作這般見解打露柱一下云你聻。

一雨連十日夜寒憎破壁誰知腳下泥特地深三尺堪笑嘉州大像倒騎陜府鐵牛一步一跌跌得父母未生前鼻孔七花八裂負痛歸來連聲苦屈還有相救者麼代云莫驚眾又云與他一束艸。

酌海持蠡徒勞困苦測空窺管也甚希奇大智慧人自然功不浪施一毫頭上識得根源極爲省事拈起一莖艸云這是一毫頭根源在何處代云掀倒禪牀開門待知識知識不來過春山疊翠春水流香病僧忍俊不禁扶杖出門行一轉因甚依舊土曠人稀相逢者少代云人無遠慮必有近憂。

一日聞法堂鼓乃云十方俱擊鼓十處一齊聞爲是聲來耳邊爲復耳往聲處代云不勞如此。

大人者不失赤子之心哆哆啝啝恬莫知恥終不得物語未正故因甚又道面赤不如語直代云始愜病僧意。

十年磨一劍霜刃未曾試今日把似君髙聲云還有善舞者麼代云只恐寡不敵眾。

雪竇一日云傾湫倒嶽尋嘗之用不涉泥水道將一句來自云三千里外師云雪竇不道不曾行腳只是太遠設問病僧不涉泥水道將一句來只消向伊道著甚來繇。

父子親其居尊卑異其位遠上座六歲進學堂曾聞先生恁麼道二十年來置之間處誰料而今也用得他著問訊聖僧云作麼生用無對自代云到這里誰不低頭。

又顧聖僧云寶山到也須開眼勿使茫茫空手回你成年論月呆椿椿地坐在靈巖峯頂菜不擇一莖柴不搬一束二時齋粥一分也不曾缺著你異日閻老子索飯錢將甚寶酬他無對自代云分半院與伊。

乾坤之內宇宙之間中有一寶雪竇云掛在壁上師驀指壁上燈盞云莫便是這个麼代云是則是秪是難爲識者。

胡蜂不戀舊時窠猛將肯向家中死雄兵百萬且定巖疆劍客三千若爲驅使代云鉤在不疑之地。

道人機變出在臨時除非知有莫能知者別許商量尙滯意根難爲湊泊。

當年崩了華山四十里壓倒八十村人家茄子瓠子掃土而盡中心樹子屬阿誰了。

麒麟之於走獸皮骨相似頭角懸殊鳳凰之於飛鳥毛羽𨿽同文彩弗類文彩未彰頭角不露勘得破底眼裏有筋。

敲繩牀一下云這塊所在三世諸佛擾擾匆匆歷代祖師莽莽鹵鹵天下老和尙七上八落病僧萎萎蕤蕤旣云同條共命你老老小小猶自東倒西擂冬瓜直儱侗瓠子曲灣灣一夜到天明身也不解轉渠儂口甚渴水也無人遞推出枕子云用你作麼代云上座頭匾也未。

又拍枕子云何似生通身是眼好人也不識代雲從來疑著上座。

又云有疑請決因甚相伴人做夢代云通身葛藤理不淸。

首楞嚴經云此大講堂洞開東方日輪升天則有明曜中夜黑月雲霧晦暝則復昏黑戶牖之隙則復見通墻宇之間則復觀壅分別之處則復見緣頑虛之中徧是空性郁之象則紆昏塵澄霽斂氛又觀淸淨雪竇云慚愧釋迦老子說什還與不還文殊堂裏萬菩薩到處覓不得元來總在這里靈利漢一見便請拗折拄杖師乃呵呵大笑云九九八十一雪竇跳不出。

佛滅二千歲比丘少慚愧金色尊者有眼不敢開拍掌一下云莫怪病僧放憨也。

寒食因悲郭外春墅田無處不傷神林間壘壘添新冢半是去年來哭人何不愼當初復云謹白參玄人光陰莫虛度。

舉臨濟大師一日示眾云有一無位眞人嘗在汝等諸人面門出入初心未證據者看看時有僧出問如何是無位眞人濟下繩牀擒住云道道僧擬議濟便拓開云無位眞人是甚麼乾矢橛雪峯聞云臨濟大似白拈賊雪竇云夫善竊者鬼神莫測旣被雪峯勘破臨濟未是好手師云上下三指彼此七馬人人眼見耳聞何必將日作月於面門上著爝討甚吉凶咄無位眞人且款款地。

舉徳山示眾云今夜不答話問話者三十棒時有僧出禮拜山便打僧云某甲話也未問山云你是甚處人僧云新羅人山云未跨船舷好與三十棒法眼云大小徳山話作兩橛圓明云大小徳山龍頭蛇尾雪竇云二老宿𨿽善裁長補短捨重從輕要見徳山亦未可何也徳山大似握閫外威權有當斷不斷不招其亂底劍諸人要識新羅僧麼只是撞著露柱底瞎漢師云徳山大似欲潔其身而亂大倫引得後代兒孫一个个隳冠裂冕以致禮壞樂崩若是眞正臨濟下種艸自然賓主無違首尾相應垂一機示一境必定進退可觀顧左右云這里還有新羅僧麼自云諾諾良久云熱炙盞子點茶來與伊喫。

黃檗上堂云汝等諸人盡是噇酒糟漢還知大唐國裏無禪師麼時有僧問秪如諸方匡徒領眾又作麼生檗云不道無禪秪是無師師云曹溪流惡不惡倚勢欺人令人怕驀面一杓回避得過灑灑落落躲閃不開莫怪遠上座不曾說破驀拈拄杖云這一隊噇酒糟漢隨旋風打散。

舉圓覺經雲遠離爲幻亦復遠離離遠離幻亦復遠離師云大小釋迦能老嫁時衣也脫不落病僧也曾從人家檐下過來冷地思量直是好笑旣道未離兜率已降王宮未出母胎度人已畢因甚這早晚猶自在艸窠裏頭出頭沒良久喝一喝云隨我來。

舉靈巖儲和尙一日晚參才跨僧堂便雲開卻路達磿來也坐定復召大眾眾回首乃云是何面嘴師云這老漢前來卻像个好人相似可惜坐下地一看兩頰上篆了幾行字縱有聖子神孫竭盡無限通力百劫也爲伊蓋覆不得弗若索性明告天下後世使知仲尼日月也無得而逾焉方見某甲直在其中。

舉僧問馬祖離四句絕百非請師指直某甲西來意祖曰我今日勞倦不能爲汝說問取智藏去僧問智藏藏曰何不問和尙僧云和尙教來問藏曰我今日頭痛不能爲汝說問取海兄去僧往問海海云我到這里卻不會僧舉似馬祖祖曰藏頭白海頭黑師云苦哉苦哉這僧兩隻眼睛大似癡銅鈴一向不知寄在那里被人家恁般欺侮。

舉僧問趙州道人相見時如何州云呈漆器師云無須鎖子八面玲瓏不撥自轉南北西東道人相見仿佛不同趙州古佛蘸筆塗空驀面賞伊个霹靂又道遠上座性急。

舉百丈侍馬大師行次見野鴨子飛過大師云是甚麼丈云野鴨子大師云甚處去也丈雲飛過去也大師遂把丈鼻扭負痛失聲大師云又道飛過去也佛果勤云要與祖佛爲師參取百丈若要自救不了參取馬大師師雲杜耳目於胎殼掩罔象於霄漢而考宮商之異辧玄素之殊勤祖殆庶幾乎爭柰兩葉能蔽明雙豆能塞聰日月麗天而莫睹雷霆拔地而勿聞又何怪乎生盲生聵者而責之以璇璣律呂多見其不知量也有般漢拄杖不知顚倒言語不識正邪只管說料揀照用玄要主賓且道馬大師恁般爲人是先照後用是先用後照甚處是人甚處是境莫道野鴨子是境百丈是人麼扭鼻頭是用又道飛過飛是照麼那里是百丈與祖佛爲師處那里是馬大師自救不了處佛果亦不是拗直作曲節外生枝他明明向你道了也你還定當得麼病僧不惜齒舌今朝與你說破靈巖老和尙云法無差別悟有偏全苟非佛祖爲師者不能使人爲佛祖譬如手不能忘筆則字畫難於刻雕口不能忘聲則語言難於屬文故徑山杲云直饒悟得足色十成若大法不明以自己所悟所證接人未免瞎卻人眼秪如當初百丈若於馬大師才舉手處悟去猶虧一半卽使扭鼻會得轉見不堪猶待他撒屎撒尿方省自己面孔有甚共語處爭免得他尾上一个霹靂所以道明鏡當臺妍媸自辧莫邪在握殺活臨時若非具定龍蛇眼目擒虎兕機關何能別是非於石火辧緇素於電光畢竟要識祖佛爲師底句麼參取露柱若要自救不了江北江南請各自便。

機緣

老和尙一日晚參僧才出尙劈脊一棒云秦時轢鉆師不覺失笑尙便歸方丈一眾擁入師亦隨至尙顧師云汝適來見个甚麼道理師云春風才動百花香尙便喝師亦喝尙又喝師亦喝尙云如何是你父母未生前本來面目師云見山是山見水是水尙云忽然翻轉面皮又作麼生師云見山不是山見水不是水尙云盡大地火發汝向甚麼躲根師云火不自燒尙便打師一喝便出。

老和尙隨上堂師出眾便喝尙云諸佛未出世祖師未西來還有佛法商量也無師云枷上著杻尙云卸卻項上鐵枷道將一句來師一喝便出。

又一日老和尙上堂師出問把定乾坤絲毫不漏如何得不動而治無爲而化尙云今年雨水足眼見有秋成師云法王法令已見全提向上機關別請方便尙云九月築場圃十月納禾稼師云猶是時人窠臼尙云何不髙聲問將來師云鸞鳳不棲荊棘樹拂袖歸眾。

回東寺受業問淸淨本然云何忽生山河大地師云熟處難忘擬再問師云轉見不堪。

師侍老和尙山行次見一髑髏尙問師髑髏在這里人在甚麼處師以腳踢髑髏云只在這里。

老和尙一日因諸官員入山請上堂師首出眾問云紅旗閃爍點定龍蛇靑劍輝煌截開凡聖正恁麼時爲是肘臂符靈爲復毗盧印妙尙云看取令行時師云恁麼則喝散煙雲捩轉霄漢也不爲分外尙云那个男兒不丈夫師云快人一言快馬一鞭搣坐具歸眾。

老和尙一晚問師一句當天八萬生死門永絕是那一句師云風過樹頭搖尙又問秪如道撞著道伴交肩過一生參學事畢此理如何師云可知禮也尙復問知是般事便休作麼生是你知底事師雲臺州少鹽喫。

次日圓鑑居士薦嚴請老和尙上堂師出問昔年父母今日兒孫且道向甚處相見尙云風過樹頭搖師云莫將鶴唳誤作鶯啼尙云可知禮也師便喝尙亦喝師又喝尙亦喝師云擘開華嶽千重秀放出黃河一道淸便歸眾。

檀越慶誕請老和尙上堂師問捩轉乾坤呼回日月移他方於此土等一念於千齡不假功勛承誰恩力尙云曩謨無量壽師便禮拜尙打云咦。

次日上堂師又問昨日承和尙有言是處是慈氏無門無善財是否尙云是師云咦拂袖便行。

師一日豎起掌問老和尙開則成掌五指參差隨握拳云闔則爲拳一無髙下還有喫得底麼尙便打師云果然我爲法王於法自在尙又打師云將謂將謂拂袖便出。

僧問諸佛法藏深固幽遠無人能到如何是諸佛法藏語未卒師云腳下艸鞋錢什麼人還僧擬議師云少信根人終無解脫。

僧問從上綱宗是有是無師云你喫飯還用口麼。

一居士於墨海上閒寫師見問云在這里作甚麼士舉起墨海師云只這个去處不知沒殺多少英雄。

又僧問如何是不二門師云有甚麼碑記。

老和尙一晚舉五祖演和尙垂語問師譬如牛過窗欞四蹄頭角都過了因甚尾巴過不得師云病入膏肓。

老和尙一晚舉華嚴棗柏論曰華嚴第三會於須彌頂上說十住表入理契智非生滅心所得至故如須彌山在大海中髙八萬四千由旬非手足攀攬所及明八萬四千塵勞山住煩惱大海於一切法無思無爲卽煩惱海枯竭塵勞山便成一切智山煩惱海便成一切智海若起心思慮有所攀緣則塵勞山愈髙煩惱海愈深不可至其智頂云汝輩精深教海試爲老僧說看各各秪對畢末後某上座談辯最盛將散去師從傍舉起手中蒲扇云你試講講這个看才擬議師連打數下云須是我與你講始得。

一日浴次師云旣不洗塵亦不洗體大家圖个甚麼靑上座云今日是大盡師云不得久洗妨他別人便起。

師一日侍立次老和尙問云你一向在甚處躲根師云不離左右尙云你道老僧有幾莖蓋膽毛師云自家驗取尙云侍者不得力師云那一日不曾與和尙提瓶挈缽那尙云幾時得个出頭師云全靠某甲不得尙云放待冷來看師作掌勢云卽今便是更待何時。

師一日禮拜老和尙尙拈起拄杖云這樣大底喫得多少師云某甲答這話不得尙便打師云也是倚勢欺人尙又打雲從來有些子師乃近前問訊云三十年後敢爲流通。

師在靈巖會裏時賦禪師充第一座一日秉拂眾問話畢師出問堂中首座人天眼目適才那个師僧解領話座云蘇州有嘗州有師云恁麼則堂中第一座有長處也座驀起身立雲長多少師顧左右云大眾驗取拂袖歸眾。

又一日秉拂師才出便喝座云俊哉此是觀音入理之門師又喝座云依稀似曲又被風吹師連喝兩喝歸眾座歸寮師云莫怪適來相觸忤座云幸是王老師師一喝便出。

一日問弢藏主師三世諸佛歷代祖師菩薩聲聞天龍八部都被你牢牢鎖卻鑰匙還在手裏麼主豎一指云見麼師云臭骨頭十八。

第一座到寮問疾師指椅子云古靈樹虛一座以待雲門便云知聖今靈樹爭敢屈著師兄若果有大人相暫時降尊就卑也不爲分外座云甚麼處不是王老師師云病僧不解忌口座喚行者你已後小心服事上座。

一日看行者泥火鑪次乃云古徳道夫從緣有者始終而成壞不從緣有者歷劫而嘗堅指火鑪云這个是從緣得底那个是不從緣得底第一座云何不問王老師師云不敢動尊座云是何言歟師遂近前問訊云罪過。

一日問行者甚麼小食者遂將粽子來師云將甚麼蘸者云赤糖也無白糖也無教某甲沒法師云黃連未是苦。

有僧問昔有比丘持缽至一長者門首被狗咬者問雲龍披一縷金翅不吞大師全披法服爲甚麼卻被狗咬當時這僧無對今請代一轉語師云這畜生識甚好惡。

師到南屏省覲一日侍老和尙食楊梅次師問蘇州底好杭州底好尙云秪據現在師云和尙喜人親近尙云惡虎不如善貓兒師云某甲也是人家男女尙云蘇州來杭州來師云總不是好喫底。

一醫者爲師胗脈師云道得與你胗醫云請手來師云古人道左心小腸肝膽腎右肺大腸脾胃命若於此處識根源七顚八倒那伽定且道病僧根源在甚處醫髙聲喚云某禪師師云此猶是枝葉醫大笑師云失口道著。

師因病劇下山慰母靑上座云和尙意恐師兄舟次勞頓且緩緩師云參禪正要在此時用靑雲作麼用師云後五日看。

同參問如何是佛師云玉塵撐空參云如何是佛向上事師云金絲釣月。

同參問如何是密密意師云勘破東風柳眼細。

僧問趙州柏樹子意旨如何師劈面一掌云直截根源佛所印摘葉尋枝我不能。

同寮舉昔日僧問五祖演如何是佛祖云露胸跣足如何是法祖云大赦不放如何是僧祖云釣漁船上謝三郎問云尊意如何師云我卽不然僧便問如何是佛師云寶花蹀躞舞春風如何是法師云三段不同如何是僧師云收歸上科。

一居士問師近日尊侯如何師云趙州道底士云不會師云自小持齋身又病客來無力下繩牀。

文衢師到寮相看師云如何是你全體作用文云通身鎧甲師云此猶是體文云如何是用師云七縱八橫文云敕點飛龍馬跛鱉出頭來師云不是病僧洎與上座答話。

僧問有句無句如藤倚樹意旨如何師云撐風搘日又問樹倒藤枯句歸何處師云塞壑塡溝。

師因路逢故人問別來未久聞已大悟師云那有這樣事雲遠近緇白總與麼道師云何得貴耳賤目云眞个不同師云當面欺人云乞師端的師云孔夫子是魯國人。

一同參問牛過窗欞四蹄頭角都過了因甚尾巴過不得師連聲叱云這畜生五歲來尙使不得。

問古人道門外有讀書人到來意旨如何師云奉伊一杯茶。

皓月大徳問南泉斬貓是何意旨師云劈腹剜心云趙州頭帶艸鞋而去又且如何師云放憨作麼月禮謝師云不勞再勘。

問如何是祖師西來意師云何得剜肉作瘡云畢竟如何師云不可拈一放一。

客到相訪見師藝菊客云要他何用師云譬如閒。

師一日讀指月錄同參問云如何是指師云三長兩短如何是月師云破也破也。

問向上一路千聖不傳如何是向上一路師云口秪堪喫飯。

師見僧閱證道歌師云不離當處嘗湛然覓卽知君不可見你還睹日頭麼僧以手向空一畫師云多少人錯喚作日頭。

問心是根法是塵二種猶如鏡上痕秪如心法雙忘又喚甚麼作鏡師云翻轉面皮看。

舟次僧問如何是某甲自己師云扁舟雪月蘆花裏問如何是衲僧立地處師云不可倚墻靠壁。

一居士問弟子持金剛經得否師云你通身是一卷金剛經向那里開口士云畢竟如何受持師云莫破句。

問觀方知彼去去者不至方此理如何師云石頭作沙彌時參見六祖。

問達摩大師十萬里程得得來我眞丹骨裏髓也不惜因甚一隻皮履卻又放不下師云未可容易。

僧問如何是不從人薦得底事師云汝還見壁麼僧云不會師云抱取貓兒來僧擬走師便喝。

師一日問靑上座云法華經中爾時龍女有一寶珠價值三千大千世界且道三千大千世界是多少價靑雲且待須臾自當證知師云師兄卽今還肯方便麼靑近前叉手云也不較多師乃休去。

師問老和尙一錘便就底還得千了百當也無尙便喝師云人無遠慮必有近憂尙又喝師云西天令嚴尙無語師云幸是和尙尙云若不是老僧洎被打破蔡州師笑云已遲八刻。

一晚諸同寮涵空閣前玩月師問云正與麼時如何一云請師兄鑑師云莫相鈍置云湖南長老師指池中月影云你莫認著這个。

同參問散誕不拘儀軌終日拖泥帶水是甚麼人分上事師云做驢做馬人分上事問云曉云分嶽色細雨濕鶯聲又作麼生師云入道不通理復身還信施。

靈樹遠禪師雲巖集卷上嘉興大藏經靈樹遠禪師雲巖集

靈樹遠禪師雲巖集卷下

閒居擬寒山子二十首

憶昔齠齔時志慕萬里遊胸中頗豁達自負非嘗流讀書苦不就鑄劍尋丹丘爰有異人遇一編願相投成敗指其掌天下當一籌長笑子房懦孔明未足優金錢買士卒躍馬橫中州男兒無死地肯爲鄕土畱風霜刺人骨身病勿自繇忽悟寵榮妄唾唾輕王侯眞仙得歸仗猿鳥相綢繆千花疊雙趾寶月懸靑眸黃塵日飛滚气味颯以秋君親兩髙厚自忖難薄酬伏惟禦珍幾野老仍歌謳

又

貧固士之嘗然亦不得已誰能柰饑寒博此空名字斯言恐未圓或可贈君子羣小多濫觴靡靡莫知止諂曲競苟榮修羅陣方起飛刃同落花流矢如秋雨田禾歲不登慘殺盈千里天王眞聖明神兵下調禦滿月開寶弓般若聲灌耳修羅遠退潛藕絲一莖裏善惡冥感通響應誠伊邇譬之執方諸捷來太陰水慈濟斯爲尊嗔嫉彼都喜杲日煥兩頭憑君意所取我被忍辱衣來作如來使髙明逼人惡美服患羣指教君心坦平誡君語雕僞履薄與臨深請自今朝始

又

南破楚江云北犯燕山雪丈夫志參詢安肯自菲屑撥艸勿憚煩情懷止金鐵踏斷幾芒鞋足指迸鮮血死生如未明爭敢妄扭捏形直影必端惶惶慕前哲九到與三登至今有遺烈

又

大千一繩牀賢愚共寢處彼彼夢不同要之均夢耳貴極天子尊賤遺蓬蓽士貧富各異趣寵辱分憂喜色聲唾縛蠅利名腥戰蟻得者焰如山失者類糠秕百年曾未醒昏昏被驅使不審明眼人又作何行履

又

鄰捨癡老翁終歲無閒日侵早走下牀短髮未遑櫛慌忙東復西謂我有家室半文沒親疏橫豎計得失衣在長忍寒腹在惟畏實帑蓄萬黃金行止慣酸澀勸渠植福田謗詈一口出雪霜蓋頭顱前途正黑漆呼吸如不來萬事俱了畢妻子與錢財知他是誰物

又

身爲累性淵名乃斬身斧那堪三寸皮鼓掉開眾怒縱橫絕端倪萋菲爭媚膴浸潤劇虺蛇包藏勝狼虎覿面機陷深鬼神亦可侮篡弒律殷湯忠孝按周武餘者更紛紛揶揄不足數某爲經庫奴某是守錢虜西家婦悍殘東家子幹蠱吾師大法王隱顯月臨溥天龍莫能窺言敢輒莽鹵旁觀竊負慚木石眞無可離婁稱極明己眼還同瞽靜中試揣捫日用何曾妥古人貴寸陰黃金棄如土勿快暫時心衣裳換毛羽

又

春風原上來吹我前村綠乘興走出門老幼競相逐我亦隨之行鼓聲滿林麓男女匯萬人蜂蟻相屯蹴諸優在場中演劇賽神福妍醜態畢呈貴賤情可掬倚杖立片時啞然燦雙目今古誰爲眞剎那多反覆石火猶較遲電光未云速心知本大同何必爭榮辱

又

我見世愚人占寺爲墳墓爲言沙水靈瘞骨致豪富僧僝佛更慈彷徨兩不顧挾勢恣貪殘經營中規度石羊亦崢嶸石虎自然大酒肉歸雁堂墓門臨廣路鬱鬱佳松楸祗陀舊栽樹自喜可百年繩繩胥保護那知天好還榮華直電露其居蓋售人其子己物故𨿽有數宗黨錙銖互戕蠹無地拜兒孫空冢穴狐兔炎炎信不長愼勿再疑誤

又

禮樹餐白花鉆石駕明月世人慕眞仙紛紛異其說去家止深山視聽亦銷歇妄想非嘗人示以還童訣不能了惟心枉自久磨折縱得形骸飛豈免輪回轍彭殤命固殊一死終何別願君棄丹瓢來悟無生滅

又

仁政罷淫祠古廟香鑪冷門髙三尺灰木偶徒悲耿無何天道乖日月蔽光景家國魑魅遊諂祭路爲梗廟神喜無限同類闇商忖托巫爲表裏酒肉相汲引巫謝叩頭許願長充項領鼓噪里巷間愚夫墮其阱奔走舉若狂廟貌煥然整王婆女病寒李公子傷飲皆言神見責當急致果茗小鬼飽忻忻跳舞夙憂屏巫神正歡樂不測生俄頃天符下靑冥霹靂碎神頂老巫復暴亡廟門一朝扃羞殺小鬼曹啾啾抱孤影

又

一翁五十餘日夕心惶惶相逢問其故乃言苦非嘗齒牙逼衰暮玄鬢已結霜生男男不育生女女不長家財亦自可田園滿靑黃舉目誰余嗣魂夢多匆忙神福屢叩許佛廟曾修裝百無一靈應陳說眞荒唐我語癡老翁本末當細詳何爲死牛馬不識天心良神明炯方寸小信其來享汝行眾所悉於理或未當權衡異髙下尺度裁短長謀之恨不遂得之患遺亡親朋有饑餒婢僕無衣裳仁慈竟安在惻隱歸何方止止勿復道蠲棄應自彊不聞燕山桂至今裊芬芳

又

剃艸字沙門未達僧之義碌碌與麼過光陰當兒戲佛法旣不諳詩禮那曾視貢髙尊木叉輕薄遊講肆到處築得來行行得其志一點不揩磨口給爭雄利人我等山王習气日流注忝負飽叢林虛斷神光臂所以師乳投必待琉璃器

又

髙躡五臺冰險陟峨嵋雪九子與補陀輕裝事朝謁走道莫知疲腳跟幾蹴裂白象未經騎金師那曾拽到處禮土坡銷磨好年月亹亹向人誇衣食頗丰悅眞佛內裏坐眞法無異說斯須弗相離何乃反拋撇覿面如不逢過去徒切切

又

仲尼有遺書舉世少人讀字畫𨿽燦然大意久不復童子才咿唔便云學幹祿一二老腐儒峨冠炫章服步步合規繩言言鄙食粟自稱鄒魯賓孝友舌殘禿叩之一以貫支吾實慚恧何況後生輩徼幸掇科目刺齒梁與肥被體綺兼縠色聲汩其眞金帛濟其欲誰復惠蒼生朝廷豈我獨覬覦歷要樞爭免覆公餗

又﹝蛛蜘嘆﹞

慣運腹中絲礙檐正當門蚊虻結陣來成雷暮喧喧石牀臥寂莫遭逢頗銷魂疲民困於吏晝夜苦如燔膏血亦已竭啖咂不少慚旣飽且輕忽罹网失所援黨羽盡脫落軀命無一存尺鷃傲蓬蒿崛起隱丘樊頡頏拾遺穗撲捷爭飛翻斯虫誤於巧徇欲志利昏絲綸豈久恃彊弱相淩吞料非屠門嚼小啄無餘痕觀之悟生理知足免怨恩昔人誡貪得守雌乃榮尊往事遂不諫來者或可論丈夫死溝壑勇士喪其元窮達分有定謀慮終何言

又

金閶富家兒美麗閒且都自小鄙章句遊俠長安衢雕鞍五花馬結束紫氍毹明珠贈倡伎爲歡日夕殊所交得何人市中有狗屠耳熱仰天笑擊缶歌嗚嗚遠承父兄蔭稼穡空艱虞豪气橫八極一擲千金無今朝囊橐虛兼乏升斗儲家僮盡零落畱剩惟區區朋親暫相遇閉門或長趨反覺自羞赧俯首泣向隅有錢不珍惜事去空踟躕僵臥凍欲裂有誰送吹噓

又﹝諭鼠也﹞

深夜朔風狂畏寒撥書臥何物一麼麼緣牀更穿戶叱之益橫虐止之更跋扈咯咯雞亂鳴軋軋鬼爭磨伎倆信有窮跳躍漫相侮竺魯兩先生遺文盈百部湘綺好莊嚴晴窗日翻蠹汝固無所知烏敢輒殘破是乃最恨心舉世欲椎銼奴人苦奔波不寐皆汝故設阱偵所爲貪婪果隨墮縛束快眾心欲置必死路效湯磔汝屍方始息彼怒吾行慈忍緣且復啟檀度勉令解其鐺僅免殺身禍飼以晚香糠飲之最淸露要汝自知非回心寡疑誤叵柰根性單久久猶不悟潛忖無一長何反沐恩顧矯斃黠有餘局蹐示無慕捨諸歸故穴羣鼠相弔賀愼勿怨奴人奴人汝慈父

又

讀書不用多多讀將奚爲但願識兩字終身力行之忠兮臣獨守孝哉子宜知如斯𨿽未學今古無間辭君見負名士赫赫耀坤維門墻网英材桃李成舊蹊徼幸望顏色僉曰眞吾師空言塞遐邇國家豈少裨陟黜割怨恩公器示以私爭先放於利利盡或去離卒然臨禍患安得不燐淄寄語世上兒虛僞秪自欺毋寄目於耳勿倒相在皮鑄心作明鑑精識當自持胡漢互隱伏立地分妍媸擇交不愼始後悔眞遲遲

又

諸業從心生病復緣業有吾今正眼觀內外細尋剖四緣偕六塵畢竟誰爲某打翻汗通身道火豈燒口凡夫昧本因顚倒恆掣肘寒暑疊變遷踐履寡堅守上下禱神祗紛紛外邊走成敗命所司造化挈樞紐或云藥有靈倉扁今在否骨裏臭頑皮百歲諒非久符到卽奉行何必問奇偶慚愧老瞿曇狼籍至八斗

又

梧桐生朝暘蒸菌亡晦朔豈因賦稟殊而致怨所托古道已久湮人心愈微薄自滿鼠飲河偸安燕巢幕尖巧贈聰明老成編鄙朴挾勢气炎炎懷我腹索索習染日以濃安能加斧鑿發白齒疏黃觸事面山嶽不聞列祖機劈箭難湊泊大隊隨入門閉眼妄卜度一个計兩雙三頭並獨腳大似未種禾攘攘議耕獲汝眞欲會禪先把意根斫胸中一字無正好求靈藥恢恢刃有餘大用絕矩矱解來猛虎鈴拗去獰龍角欲了無了期與誰全肯諾不如杖策歸白雲滿廖廓

靈巖歌

危峯拔地一千丈削翠塗藍好模樣鳥飛不度云在腰但有日月行其上袈裟土膏平如砥碧眼胡僧未曾覷丰幹跨虎赤城來禿帚生花香滿地鏗金戛玉牙齒寒聾人解聽盲者觀祥麟威鳳走不徹鐵羹木札隨君餐越古超今兮洞開門戶摩空蕩漢兮壁立松杉可以控回羣壑可以屹揭狂瀾秪許龍象蹴踏而非跛驢所堪夫是之曰天下靈巖

拄杖歌

佛來也打祖來也打正令風行曾不少假前後知他觸忤多少賢良徳山門下慣自減人聲價橫肩則直入千峯萬峯按膝則一任指鹿爲馬持危扶顚兮不驕不矜敲骨取髓兮可驚可怕忽然吞卻乾坤汝輩茄子瓠子擬向甚處之乎者也阿剌剌吾今更思一頓兮不知誰是其人者

贈山中念法華老僧

峨峨蓮峯逼塞虛空有叟冥棲雪頂紺瞳一坐五十春飲啄心童蒙香焚一鑪開梵篆泠泠妙韻隨天風聞其聲兮泉鳴幽砌望其形兮鶴立孤松閒房著影兮神鬼欽服﹝有一鬼歷三十年嘗侍左右至五更則呼僧起誦經﹞晝永無人兮花雨彌蒙吁嗟乎茫茫三界劫燒飛紅狐狼野幹啀喍嗥吠蚖蛇蝮蠍競走爭雄惟有一門而復狹小諸子幼稚曷啟迷封羊車鹿車隨根給與白牛行疾旋轉如風日月照臨不到衣珠爛彩雨露滋霈莫及藥艸成叢脫珍著獘兮權宜网辧轉經經轉兮迷悟相攻公今讀經已萬徧中間字字無遺蹤法華畢竟擬誰是倩公指出開羣盲公今有口忽如啞公今有耳還如聾始知斯經不在音聲與齒舌楮墨文句安能通敢道我得佛之精祖之髓云興瓶瀉說教談宗何異蠡探溟渤螢爇蒼穹不知化城旣息別無寶所經行坐臥長在其中禦寶車兮步步踏著聚沙運石均躋大同酥酪醍醐盡是法王之供盆器米麵咸出長者之宮而猶驚疑莫信忙忙逐逐南北西東是有類乎捨父逃逝而致我心忡

禮萬峯藏和尙塔

綱宗壁立摧魔膽照用星馳墮祖機智絕攀緣三萬頃當年面目不相違

讀和尙語有感二首

倚勢欺人這老子上下何曾有七指一字一个金剛圈祖佛那容心不死

修羅蚊蚋皆充足大海曾無分別心盡汝器來傾滿去威音原不異於今

禮燮雲璣禪師塔

耳門有竅雙流急眼孔無私列岫寒石火機深藏善變不能畱得罵丰幹

示東寺諸師﹝師受業處也﹞

破盡家私別立家死貓頭上夜開花古靈秪解閒揩背病遠從來不撒沙

母氏六十說偈以壽

阿郎貧到赤骨律欲獻尊堂無一物記得大顚曾有言晝夜拈來一百八

送友之臯亭

去用鉤兮住用錐鉤錐在手絕虧危正當此日鉤錐息珍重途中好善爲

僧問緣生

茫茫三界無心法笑問緣生甚麼安慚愧瞿曇太狼籍賺他門外艸漫漫

名實無當

博記多知誰及君固然是玉也驚羣予無一字惟髙腹除卻閒名種白雲

迷悟相反

茆店風狂雪正濃橫眠兀坐況難同胸襟流出眞相爲千古令人想奯公

大功不宰

拗折烏藤學隱山繞庵虎迹落花間明朝大有商量在莫謂無心是透關

晦迹自貽

偶然植杖當家山爲客長看影亦閒雪似天花來永晝竟忘身在寂寥間

與時寡合

住山禮樂亡拘束品字燒開滿面塵今日偶隨寒澗出無心翻欲受人嗔

至人不器

入佛入魔休咄咄是凡是聖總非非不因喝下聾雙耳敢向人前逞大機

爲道日損

勞而無力唾蒼蒼可惜光陰逐日忙向去好畱三寸舌莫教容易罵諸方

讀林間錄二偈

﹝慈明老人性豪逸忽繩墨凡聖莫測初棄南源歸省其母以銀盆爲之壽其母投諸地罵曰汝少行腳負布橐去今安得此物吾望汝濟我今反欲置我作地獄滓耶﹞。

颺卻銀盆復痛呵去來何事不同途賢哉母氏髙風遠不語低頭愧織蒲

﹝白雲端禪師旣悟旨子楊岐辭去遊廬山圓通訥禪師見之自以爲不及舉住江州承天名聲爆耀又讓圓通以居之而自處東堂端時年二十八自以前輩讓善叢林責己甚重故敬嚴臨眾以公滅私於是宗風大振未幾訥公猒閒寂郡守至自陳客情太守惻然目端端笑唯唯而已明日升座曰昔法眼禪師有偈曰難難難是遣情難情盡圓明一顆寒方便遣情猶不是更除方便太無端大眾且道情作麼生遣喝一喝下座負包去一眾大驚挽之不可﹞。

喝下黃河直倒流腰包負起孰能畱男兒自有超方骨爭肯因人減一籌

雜偈

腳跟無系類虛舟飯罷閒行到小丘兩岸黃花秋更遠平田不見有耕牛

阿翁倚石看云立稚子沿溪引月行才有是非心便失𨿽然同樂不同情

里巷聲名與佛齊朝朝利養怕人移闇籌祕策如能中淒斷鴒音不我知

師皮狐質成羣走末俗誰能辧假眞不是頂門開亞眼頭蹄爭執互紛綸

禪道休於冊上尋貪他故紙類癡蠅不知世界原空闊味著還粘唾一星

靑州衫子日將穿瘦骨嶙峋露半肩世路於今爭取貌慚惶未敢出人前

滿甕黃齏舊典刑客來秪待覺鮮新莫嫌冷澹無滋味角徵宮商在一莖

今朝剛厭首陽薇可怪羣鷗盡欲飛心事被伊潛看破這回休更說忘機

病來半折弘宗志愁到三緘罵世唇手把楊枝臨水坐間思往事似前身

同條起倒問眞師未到無心肯放伊最苦鈍根猶不薦指頭咬得血淋漓

睡少始知茶有驗病多長怪藥無靈西來密意無他指偸覷春風柳眼靑

貧到無錐方徹骨克家端賴破家兒今朝不重吾師徳祗重當初不鼓皮

拋灰潑水鉗錘惡煮肉燒錢手段優翻轉面皮俱話墮果然不是我同流

海兄昔侍馬師前幸是當初會得禪今日無端成忌諱阿難直欲哭蒼天

雲月溪山秪一僧貧無錐影力無能倘君眼底難容物吹滅寒窗半夜燈

善財當日向南參勘破門風五十三也只問酬兼禮退何曾背地口喃喃

東西南北爲參玄濟水新丰各少年止止勿全輕後進一株畱取蔭人天

牧童

終朝水艸不曾虧丫角山童執杖隨一自索頭牽斷後至今蹤迹杳難追

漁父

明月蘆花無殢著謝家風味在漁舟波濤險惡曾經慣儂與鸕鶿一樣幽

病中謝客

免懷勝負心莫啟是非齒相向寂無言悠然淡而止

警世

粗糲懷寒饑身心自飽暖勿使禍然眉始憶東門犬

華嚴東寺辟支佛牙頌

崇禎癸酉六月幾日夜殿中有光忽自地湧睹者驚異遂發其地未三尺許得辟支佛兩齒比丘性嘗特設小塔爲眾植福予旣獲瞻禮乃復爲之頌曰。

大雄尊難湊泊以一音同啐啄根器殊隨分覺而此師何所著獨遊行諭麟角澗花濃林葉薄會無嘗戀寂寞厭泡幻求脫縛力未充徳莫莫虔皈命度五濁塵久埋光更爍眾驚訝加椎鑿固得之玉落落嘆希有置髙閣肯回心悟前錯聖凡情齊拈卻功徳聚潤生藥亙古今絕名邈

六根頌

首楞嚴經佛告阿難汝欲識知俱生無明使汝輪轉生死結根惟汝六根更無他物汝復欲知無上菩提令汝速證安樂解脫寂靜妙嘗亦汝六根更非他物嗚呼六根之爲用也大矣譬若水火然民非二者不生活而燎原恆於斯覆溺恆於斯以其無有情故利之與害一道而行故云知見立知卽無明本知見無見斯卽涅槃可不愼所用哉。

眼

諸法樅然本自條直一翳若存顚倒逐物試問未形爲黑爲白見所不及徒勞刻畫

耳

動則有聲靜則無聽動靜兩忘反聞聞性入觀音門住那伽定昔日香嚴因邪打正

鼻

面門兩管端的向下逐臭尋香最多能者借汝出气不曾暫捨失手摸著可知禮也

舌

有一句子具足百味毒藥醍醐有什憑據結佛祖冤犯人天忌爾其愼旃莫逞快利

身

脆如秋葉薄似春云因緣假合瓦裂瓜分一朝敗壞何者是君咄哉漆桶休更紛紜

意

幽閒室中分別影事於去來今妄想倒計妙湛無痕一漚自棄能善用之不可思議

聞聲悟道

夢中捉敗老鼠聲寒毛个个撐辰星觀音秪解巖裏坐補阤至今艸不生

見色明心

雪團一擲八千里普賢錯認自家底苕帚糞箕與麼忙今古何曾掃得起

沒弦琴

手撥虛空太古淸髙山流水夜風生乾坤此日知音少曲調誰能辧假眞

栽松道者

拏雲攫霧攪空山到老何曾得暫閒攙入浣盆聲更惡至今鮏臭滿人間

和大圓居士子胡狗頌

佛祖搏來一口吞四蹄腥血污當門子胡自尙難蹲足莫道風流不喪魂

辛卯元旦和尙命作狗子無佛性頌

狗子佛性無相將入帝都三更明月下壁上畫蛛蜘

十二時頌

夜半子倒臥寒雲裏曾夢悟圓通笑豁當門齒

雞鳴醜殿角長鯨吼被底出頭來佛面憎百醜

平旦寅色色露全身爲有長安道茫茫賺苦辛

日出卯才生卽便咬室內有紅塵不知遣誰掃

食時辰粥薄慣生嗔鼓寂鐘沈後巖頭話轉新

禺中已奪得還蔥履第一莫將來將來不相似

日南午一箭射兩垛松樹勢如龍石頭形似虎

日昳未問著無人會童子如不來樓閣門長閉

晡時申布袋緊隨身十字街頭立閒閒等个人

日入酉揭簾防惡狗饒君解白拈也須遭一口

黃昏戍老鼠翻蘿壁洗腳思上牀深慚無定力

人定亥舉頭殘月在與麼不與麼隨緣何掛礙

總頌

病僧使得十二時辰喫飯屙屎順喜逆嗔顧我別無伎倆一味直道而行

自贊

謂非行遠突出難辧謂是行遠兩垛一箭祖佛尙不厭於懷魔外那敢窺其面來也絕迹掃蹤去也全身應現本無位次得安排拍手呵呵生閃電好大哥見不見心眼從教人自開莫道虛空無後殿

和尙語略序

諸佛世尊以一大事因緣出興於世欲令眾生開示悟入非言教曷以被遐荒亙古今所以憤啟悱發首重當機流演傳宣最尊結集故香林明教於雲門室中衣楮襖竊書古人衛法之心槪可想也夫山老師得過量資縱無礙辧集諸家之大成荷斯文於當代說法二十年語言徧天下學者每以全經富博艱於致之剖膊東行切負諦師之願倒身西拜空追智者之風行遠念無補於師門忝綴名於弟子今非敢以去取自專爰遵馬鳴論中少文而攝多義之旨匯略成編俾心樂總持者易於隨覽亦猶飲滴海而用百川不思餘味登泰山而卑天下豈羨羣髙惟諸上士幸同寶焉。

杜妄說

佛祖妙道簡易至當不越吾人尋嘗日用學者昧而忘本別求奇奧是猶厭棄豬肉而曲覓龍肝正所謂非愚卽狂也明教嵩公以爲釋子情可遺而親不可忘今人一經剃染便委綱嘗於艸莽置名節於塵煙我慢通身心空滿口謂君親不必尊也師友不必敬也但當學吾道而已嗚呼離此之外固別有道耶則吾所未聞已卽有之乃異端曲學非所謂佛祖圓融至妙之道也昔世尊於娑羅雙樹間入般涅槃諸大弟子已得深達實相類皆憂惱悲哀躄踴顚僕而經中亦未見有呵爲情識未亡之語顏回死仲尼哭之至慟駙馬李公薨慈明不遠五千里驅馳極盡哀私而後返東山演祖每聞諸方老宿有順世者愀然不樂曰法門秋晚後學失所瞻依是皆命世亞聖大人爲萬代斯文之主而起祖宗於咳唾掉臂者也其喜怒哀樂初無異於嘗流然豈今人所能夢見而敢妄加評品乎如必欲絕去情理爲髙則自古亂臣賊子弒君鴆母者皆爲離相超羣之作矣殊不知理事不可偏廢目足互以相資苟非雙眼洞明中心廓徹罔弗執跛驢盲者之見而賊害至公敢望有力大人一起而振之不惟使宵小有所憚忌卽萬古辟佛者亦當從此結舌其樹勛猷於名教也豈不偉哉﹝大庾韜禪師聞和尙罹難匍匐出山隨侍左右至平川怪風夜起遂覆舟而沒和尙以法門失人而哭之慟或者非之師乃作是論以正云﹞。

觀劇

戊子之春三月旣望余偕友人震公遊於天池石壁之下驟聞鼓角聲自山麓來乃驚而問曰是豈有戎馬之警耶何聲之震也公引余登髙望之笑曰演劇耳何驚爲盍與若往觀之至則見諸優周旋俯仰歡者悲者忠者佞者無不盡態極妍而後已余觀未竟慨然嘆謂公曰當爾之時彼亦何知身在戲場中耶迨夫曲終人散必自有啞然失笑者夫豈獨諸優爲然然則余與公今者所見譬如目眚空華亂起不知明眼人當此更復何如公以予言爲近道也因退而書其說。

靈樹遠禪師雲巖集卷下

忍庵居士陳濟生助刻

雲巖頌古

吳靈樹僧遠著

佛祖之道廣大淵微固非小根劣器所能窺測行遠何人乃敢抑揚先徳炫耀己靈遺害叢林以驚視聽玆因山頭和尙弘法嬰難久殢南屏同門昆弟皆形影參隨智力互盡遠適病臥空巖未能巾侍緬懷朝夕如創在躬且復智短力弱莫可誰何蓋和尙平日生死以之者法命然竟以此得罪豈天之欲喪斯文乎敬取從上機緣焚香著頌遂成百首以當法喜之供其句意粗疏文辭蕪陋弗暇顧也。

舉達摩大師自梁涉魏至嵩山少林寺面壁而坐經於九年後得慧可大師遂傳衣付法。

頌曰。

靑天白日兀如癡眼裏塵沙耳裏泥不是可師輸一臂髑髏著地幾人知

舉徳山小參示眾曰今夜不答話問話者三十棒時有僧出禮拜山便打僧曰某甲話也未問和尙因甚麼打某甲山曰汝是甚麼處人僧曰新羅人山曰未跨船舷好與三十棒法眼云大小徳山話作兩橛圓明云大小徳山龍頭蛇尾雪竇云二老宿𨿽善裁長補短捨重從輕要見徳山亦未可何故徳山大似握閫外威權有當斷不斷不招其亂底劍諸人要識新羅僧麼只是撞著露柱的瞎漢。

頌曰。

三更月下花狼籍急水灘頭白拈賊南北東西浪裏行衲僧鼻孔誰穿得得未跨船舷好與三十

舉雪峯一日普請自負一束藤路逢一僧峯便拋下僧方擬取峯便踏倒歸舉似長生乃云我今日踏這僧快生云和尙替這僧入涅槃堂始得峯便休去雪竇雲長生大似東家人死西家助哀。

頌曰。

鎭日寒巖聲歷歷拋向面前翻不識東家人死西家哀惹得通身是荊棘

舉百丈再參馬祖侍立次祖目視禪牀角拂子丈曰卽此用離此用祖曰汝向後開兩片皮將何爲人丈取拂子豎起祖曰卽此用離此用丈掛拂子於舊處祖振威一喝丈直得三日耳聾雪竇云奇怪諸禪徳如今列其派者甚多究其源者極少總道百丈於喝下大悟還端的也無然刀刁相似魚魯參差若是明眼漢瞞他一點不得只如馬祖道汝向後開兩片皮將何爲人百丈豎起拂子爲復如虫禦木爲復啐啄同時諸人要會三日耳聾麼大冶精金應無變色。

頌曰。

陽關曲調爲君歌入佛難教轉入魔一喝耳聾三日後至今天下起淆訛

舉崇壽指凳子云識得凳子周匝有餘雲門云識得凳子天地懸殊雪竇云澤廣藏山理能伏豹。

頌曰。

十目所視十手所指離婁公輸全提不起

舉永嘉大師到六祖繞禪牀三匝振錫一下卓然而立祖云夫沙門者具三千威儀八萬細行大徳從何方而來生大我慢雪竇便喝乃云當時若下得這一喝免得龍頭蛇尾又再舉繞禪牀三匝振錫一下卓然而立代六祖云未到曹溪與你三十棒了也。

頌曰。

一言勘破維摩詰八萬三千渾莫識古策風髙款款行咄明珠不在蒼龍窟

舉仰山一日指雪師子云還有過此色者麼雲門云當時便與推倒雪竇云只解推倒不能扶起。

頌曰。

深夜寥寥白如晝个雪師子亂哮吼普賢盡力逞神通拈得鼻孔失卻口

舉香嚴上堂云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生卽得時有虎頭招上座出眾雲樹上卽不問未上樹時請和尙道嚴乃呵呵大笑雪竇雲樹上道卽易樹下道卽難老僧上樹也致一問來。

頌曰。

花落又花開千古與萬古上下豈徒然報君莫莽鹵同條生也共相知兩兩三三吞復吐苦苦發機何必千鈞弩

舉僧問魯祖如何是不言言祖云汝口在什麼處僧云某甲無口祖云將什麼喫飯僧無對雪竇云好劈脊便棒這般漢開口了合不得合口了開不得。

頌曰。

天上星地下水落花流水忙爭逐扯破雲門六不收例駕鐵船入空谷堪笑藞苴魯老師徒向靈牀罵鬼伯

舉僧問雪峯古澗寒泉時如何峯曰瞪目不見底僧云飲者如何峯云不從口入僧舉似趙州州云不從口入不可從鼻孔裏入僧卻問趙州古澗寒泉時如何州云苦僧云飲者如何州云死雪峯聞舉乃云趙州古佛遙望作禮自此不答話雪竇云眾中總道雪峯不出這僧問頭所以趙州不肯如斯話會深屈古人雪竇卽不然斬釘截鐵本分宗師就下平髙難爲作者。

頌曰。

此唱彼酬爭競出頭雲煙徧界一滴全收休休寒澗不從風力轉遊魚空自亂沈浮

舉僧問西堂有問有答賓主歷然無問無答時如何西堂云怕爛卻那又問長慶有問有答賓主歷然無問無答時如何慶雲相逢盡道休官去林下何曾見一人雪竇云何不與本分艸料。

頌曰。

無問無答時爲君通一綫盞子撲落地楪子成七片燈籠怕爛卻露柱存機變展手云鑑

舉欽山一日上堂豎起拳頭又開雲開卽爲掌五指參差復握拳云如今爲拳必無髙下還有商量也無一僧出眾豎起拳頭山云你只是个無開合漢雪竇云雪竇卽不然乃豎拳云握則爲拳有髙有下復開雲開則成掌無黨無偏且道放開爲人好把定爲人好開也造車握也合轍若謂閉門造車出門合轍我也知你鬼窟裏作活計。

頌曰。

一二三四五六七拳拳擊碎春風骨驀地火燒解脫門天下衲僧跳不出

舉僧問睦州髙揖釋迦不拜彌勒時如何州云昨日有人問趁出了也僧云和尙恐某甲不實那州云拄杖不在苕帚柄聊與三十雪竇云睦州只有受璧之心且無割城之意。

頌曰。

駟馬髙車謾自誇白雲深處是誰家大唐土曠相逢少帚柄徒勞蘸碧沙

舉棗樹問僧近離甚處僧云漢國樹曰漢國天子還重佛法也無僧云苦哉苦哉賴值問著某甲問著別人則禍生樹曰作什麼僧云人尙不見有何佛法可重樹曰闍黎受戒來多少時僧云二十夏樹曰大好不見有人便打雪竇云這僧棒卽喫要且去不再來棗樹令𨿽行爭柰無風起浪。

頌曰。

漢國眞天子雍雍有古風堪憐沙塞外賊過後張弓

舉趙州問一婆子甚麼處去婆云偸趙州筍去州云忽遇趙州又作麼生婆與一掌州休去雪竇云好掌更與兩掌也無勘處。

頌曰。

自小丹靑畫不成可憐到老藝方精筆尖點著爲龍去猶有癡人舊處尋

舉寶壽開堂三聖推出一僧壽便打聖云與麼爲人非但瞎卻這僧眼亦瞎卻鎭州一城人眼去在壽擲下拄杖便歸方丈雪竇云寶壽三聖𨿽發明臨濟正法眼藏要且只解無佛處稱尊當時這僧若是个漢才被推出便與掀倒禪牀直饒寶壽全機大用也較三千里。

頌曰。

獨脫全機誰薦取禪牀掀倒三千里拍手呵呵笑一場鎭州城裏花如綺

舉僧問無業國師如何是佛國師曰莫妄想雪竇云塞卻鼻孔僧又問如何是佛國師曰卽心是佛雪竇云拄卻舌頭。

頌曰。

鐵壁鐵壁風吹不入伎倆旣窮全心打失虛空背上立乾坤八面奔雷趁紅日

舉僧問徳山從上諸聖向什麼處去山云作麼作麼僧云敕點飛龍馬跛鱉出頭來山便休去至來日山出浴其僧過茶與山山撫僧背一下僧云這老漢方始瞥地雪竇云然精金百煉須要本分鉗錘徳山旣以己方人這僧還同受屈以拄杖畫一畫云適來公案且置從上諸聖向什麼處大眾擬議雪竇一時打趁。

頌曰。

上山下山路回轉松影泠泠澗聲遠舉頭何處是鄕關兩度風前心黯黯

舉保福簽瓜次太原孚上座到來福云道得與你瓜喫孚云把將來福度一片瓜與孚孚接得便去雪竇云𨿽是死蛇解弄也活誰是好手試請辧看。

頌曰。

風片片月團團嚼折當門一齒寒拈了也見還難星在秤兮不在盤

舉南泉示眾云道非物外物外非道趙州出問如何是物外道泉便打州捉住棒云已後莫錯打人泉雲龍蛇易辧衲子難謾雪竇云趙州如龍無角似蛇有足當時不管盡法無民直須喫棒了趁出。

頌曰。

如龍無足似虎有角獨坐虛窗花開葉落江北江南豈非太錯看取令行並班必剝

舉僧來參馬大師師畫一圓相云入也打不入也打僧才入師便打僧云和尙打某甲不得師靠拄杖休去雪竇云二俱不了和尙打某甲不得靠卻拄杖擬議不來劈脊便打。

頌曰。

靠卻拄杖腳背汗出天上天下還同受屈四七二三覿面呈不知卻問天邊月

舉興化謂克賓維那曰汝不久爲唱導之師賓云不入這保社化曰會了不入不會了不入賓云總不與麼化便打云克賓維那法戰不勝罰錢五貫設饡飯一堂次日化自白椎云克賓維那法戰不勝不得喫飯卽便出院雪竇云克賓要承嗣興化罰錢出院且置卻須索取這一頓棒始得且問諸人棒旣喫了作麼生索雪竇要斷不平之事今夜與克賓維那雪屈以拄杖一時打散。

頌曰。

回互不回互塞殺無明路突出飯籮頭幾人空放過急放過嵩山撞著破竈墮

舉僧問長慶眾手淘金誰是得者慶雲有伎倆者得僧云學人還得也無慶雲太遠在雪竇代這僧云當時便喝復云有伎倆者得一手分付有伎倆者不得兩手分付學人還得也無蒼天蒼天。

頌曰。

眾手淘金誰得者逆水之波可知也穿山透石與麼來拈起拂子劈口打

舉僧問大梅如何是祖師西來意梅云西來無意僧舉似鹽官官云一口棺木兩个死漢玄沙聞舉云鹽官是作家雪竇云三个也得。

頌曰。

咄咄兩扇齊開何太直水潺湲風蕭颯艸裏射雕誰中的

舉臨濟示眾云我於黃檗先師處三度問佛法的的大意三度被打如蒿枝拂相似如今更思一頓誰爲下手時有僧出云某甲下手濟度拄杖與僧僧擬接濟便打雪竇云放去較危收來太速。

頌曰。

三十年來鹽醬裏幾番紅了幾番紫誰道臨機不見師國有憲章難放汝

舉師祖問南泉摩尼珠人不識如來藏裏親收得如何是如來藏泉云王老師與你往來者是藏雪竇云艸裏漢祖云不往來者泉云亦是藏雪竇云雪上加霜祖云如何是珠雪竇云險百尺竿頭作伎倆不是好手這里著得个眼主賓互換便能深入虎穴或不恁麼縱饒師祖悟去也是龍頭蛇尾漢。

頌曰。

頭髼松耳卓朔千聖不移如山如嶽日往月來神光濯濯前三後三徒爭口角玉鞭擊碎焰光飛天上人間惟我知

鏡淸問僧趙州喫茶去你作麼生會僧便出去淸云邯鄲學唐步雪竇拈云這僧不是邯鄲人爲什學唐步若辧得出與你茶喫。

頌曰。

五陵年少佳公子手把珊瑚上酒樓深夜醉歸人不見可憐獨自賣風流

舉僧問雲門如何是法身向上事門云向上與汝道卽不難作麼生會法身僧云請和尙鑑門云鑑卽且置作麼生會法身僧云與麼與麼門云這个是長連牀上學得來底我且問你法身還解喫飯麼僧無對雪竇云將成九仞之山不進一簣之土過在什麼處。

頌曰。

英俊流終逸格九萬扶搖方展翮塵沙劫海剎那遙百億乾坤一毛窄白日迷蹤靑天失色長連牀上噇酒糟虎項金鈴誰解得

舉三聖問雪峯透网金鱗以何爲食峯云待汝出网來向汝道聖云一千五百人善知識話頭也不識峯云老僧住持事繁雪竇云可惜放過好與三十棒這棒一棒也饒不得直是罕遇作家。

頌曰。

赤口赤舌吞白日左旋右轉風雷急飛騰直上三十三兜率陀天底拈得咄無位眞人是什矢橛

舉伏牛爲馬祖馳書到國師處師問馬祖有何言句示人牛云卽心卽佛國師云是什麼話良久再問更有什麼言句牛云不是心不是佛不是物國師云猶較些子雪竇代云當時便喝牛卻問和尙此間如何國師云三點如流水曲似刈禾鐮雪竇云是什麼語話也好與一拶見之不取千載難忘。

頌曰。

拈卻門前大案山海云猶滯兩重關忙忙日月如流水幾个閒人天地間

舉玄沙問鏡淸教中道不見一法爲大過患且道不見什麼法淸指露柱云莫是不見這个法沙云浙中淸水白米從汝喫佛法未夢見在雪竇云大小鏡淸被玄沙熱瞞我當時若見但向他道靈山授記也未到如此。

頌曰。

塞卻鼻孔拄卻舌頭纖塵才起大地全收霜天月落作者難酬南山北山霧鎖煙愁

舉先報慈問僧近離甚處僧云臥龍慈云在彼多少時僧云經冬過夏慈雲龍門無宿客爲什麼在彼多少時僧云獅子窟中無異獸慈云汝試作獅子吼看僧云若作獅子吼卽無和尙也慈云念汝新到且放三十棒雪竇云奇怪諸禪徳若平展則兩不相傷據令則彼此俱險還點撿得麼。

頌曰。

左轉右轉彼此俱險古佛家風白圭無玷龍門好手知是誰六合乾坤如電閃

舉船子頌云千尺絲綸直下垂一波才動萬波隨夜靜水寒魚不食滿船空載月明歸雪竇云這老漢勞而無功或若雲門道一句合頭語萬劫系驢橛又作麼生免此過良久云莫道水寒魚不食如今釣得滿船歸。

頌曰。

水裏月太孤絕玉轉珠回須甄別踏破秋聲歸去來大家應共知時節

舉投子問巨榮禪客老僧未曾有一言半句掛諸方耳目何用要見山僧僧云到這里不施三拜要且不甘子云出家兒得恁麼沒碑記僧繞禪牀一匝而出子云有眼無耳朵六月火邊坐雪竇云也不得放過才轉便與擒住喝云是誰不甘咄若跳得出不妨是一員衲僧。

頌曰。

苔花沒字土埋龜風雨消磨絕妙詞不向圖經中舊見無人知是蔡邕碑

舉祖師云六塵不惡還同正覺雪竇云拄杖子是塵有什麼過過旣無應合辧主所以道糞掃堆頭現丈六金身且拈在一邊赤肉團上壁立千仞又放過一著直饒八面四方正好連架打。

頌曰。

主中主誰辧取色色塵塵龍驤鳳舞報君知莫莽鹵先天未是心之祖

舉本生拈拄杖示眾云我若拈起你便向未拈起時作道理我若不拈起你便向拈起時作主宰且道老僧爲人在什麼處時有僧出云不敢妄生節目生云也知闍黎不分外僧云低低處平之有餘髙髙處觀之不足生云節目上更生節目僧無語生云掩鼻偸香空招罪犯雪竇云這僧也善能切磋爭柰弓折箭盡然𨿽如此且本生是作家宗師爲人在什麼處拈起也天回地轉應須拱手歸降放下也艸偃風行必合全身遠害還見本生爲人處也無雪竇復拈起拄杖云太平本是將軍致不許將軍見太平。

頌曰。

春風急春風急八駿奔馳追莫及南北東西把定時爲君直上孤峯立咄只在這里

舉安國舉國師碑文云得之於心伊蘭作旃檀之樹失之於旨甘露乃蒺藜之園問僧曰一語須具得失兩意汝作麼生道僧云不可喚作拳頭也國不肯亦舉拳別云祗爲喚作拳頭雪竇云無繩自縛漢拳頭也不識。

頌曰。

祗个拳頭有誰不識多口阿師自貽伊戚遇貴卽賤兮攬艸成藥逢彊卽弱兮執金化石咄哉無數癡人盡向言中取則

舉玄沙普請斫柴次見一虎天龍曰和尙虎沙曰是汝雪竇云要與人天爲師面前端的是虎。

頌曰。

山中虎卻是汝四七攢眉二三飲气落落雄聲滿大唐林間狂嘯腥風起休回避相逢拶出骨裏髓

舉洞山初和尙參雲門門問近離什麼處山云查渡門云夏在甚處山云湖南報慈門云幾時離彼山云八月二十五門云放汝三頓棒山至來日卻上問訊昨日蒙和尙放三頓棒不知過在什麼處門云飯袋子江西湖南便恁麼去山於言下大悟雪竇云雲門气宇如王拶著便冰消瓦解當時若據令而行子孫也未到斷絕。

頌曰。

三頓烏藤輕放汝跛足阿師相共語電光影裏卓紅旗末後嘮嘮可惜許帶累兒孫不丈夫十字街頭空沸屎

舉大慈示眾雲山僧不解答話秪能識病時有僧出大慈便歸方丈雪竇云大慈識病不答話時有僧出便歸方丈雪竇識病不答話或有僧出劈脊便棒諸方識病不答話有僧出必然別有長處敢有一个動著大唐天子只三人。

頌曰。

識病還須善病家從來盧扁較些些不勞鍼砭膏肓起寰海今朝謾自誇良久云且放雪竇出气

舉趙州到黃檗檗見來便閉卻方丈門州乃把火於法堂內叫云救火救火檗開門捉住云道道州云賊過後張弓雪竇云直是好笑笑須三十年忽有人問雪竇笑什麼笑賊過後張弓。

頌曰。

一个閉門作活一个艸裏亂叫今日檢點將來直是令人好笑

舉僧問鏡淸學人未達其源乞師方便淸云是什麼源僧云其源淸云若是其源爭受方便雪竇雲死水裏浸卻有什麼用處侍者問淸適來是成褫伊否淸云無侍者云莫是不成褫伊否淸云無者云未審尊意如何淸云一點水墨兩處成龍雪竇云猶較些子雪竇不是減鏡淸威光要與這僧相見是什麼源其源三十年後與你三十棒。

頌曰。

穿起鶻臭衫頂上炙脂帽渠無國土兮逢緣皆得妙君不見長者子行艸艸伶俜五十城忘卻來時道

舉僧問香林如何是衲衣下事林云臘月火燒山雪竇云臘月燒山萬種千般翹松鶴冷踏雪人寒達摩不會大難大難。

頌曰。

烈焰翻身透碧岑達摩不會問盧能逢人未可輕相委踏雪歸來只掩門

舉本仁示眾云老僧尋嘗不欲向聲前色後鼓弄人家男女何故且聲不是聲色不是色時有僧問如何是聲不是聲仁云喚作色得麼僧云如何是色不是色仁云喚作聲得麼僧作禮仁云且道爲汝說答汝話若向這里會得有个入處雪竇云本仁也甚奇怪要且貪看天上月旣非聲前色後且作麼生入。

頌曰。

眼見如盲口說如啞上下四維絕瀟絕灑倒用橫拈全無柄把海神知貴不知價畱與人間光照夜

舉國師三喚侍者雪竇著語云點卽不到侍者三應雪竇著語云到卽不點將謂吾辜負汝誰知汝辜負吾雪竇著語云瞞雪竇不得雲門道作麼生是國師辜負侍者處會得也是無端雪竇云元來不會門又云作麼是侍者辜負國師處粉骨碎身未報得雪竇云無端無端僧問投子國師三喚侍者意旨如何投子云抑逼人作麼雪竇云跺跟漢僧問興化化云一盲引眾盲雪竇云端的瞎僧問玄沙沙云侍者卻會雪竇云停囚長智僧問趙州州云如人暗中書字字𨿽不成文彩已彰雪竇便喝僧問雪竇雪竇便打也要諸方點簡乃成頌云師資會遇意非輕無事相將艸裏行負汝負吾人莫問任從天下競頭爭。

頌曰。

一老一不老全身入荒艸應喏甚分明根源無處討無處討秋深白露和煙島

舉雲門示眾老胡生下時一手指天一手指地周行七步目顧四方雲天上天下惟我獨尊當時若見一棒打殺與狗子喫貴圖天下太平雪竇云便與掀倒禪牀。

頌曰。

赤肉團邊開大口八萬四千牛馬走現成公案絕淆訛貓兒依樣呈家醜

舉僧問智門如何是佛門云踏破艸鞋赤腳走僧云如何是佛向上事門云拄杖頭上挑日月雪竇云千兵易得一將難求。

頌曰。

祖域恣馳騁曾經有幾人千兵容易得一將最難尋日月膠中色乾坤火裏水杖頭挑不起踏斷艸鞋繩

舉僧禮拜雪峯峯打五棒僧云某甲有什麼過峯又打五棒雪竇云雪竇不曾與人打葛藤前五棒日照天臨後五棒云騰致雨你若辧得也好與五棒。

頌曰。

莫怪粗疏象骨師意根未了彊狐疑兒孫辟地栽荊棘掩鼻偸香枉受欺

舉馬大師令智藏持書至徑山山接書開見一圓相於中下一點國師云欽師猶被馬師惑雪竇云徑山被惑且置若將呈似國師別作个什麼伎倆免被惑去有老宿云當時坐卻便休亦有道但與劃破若與麼只是不識羞敢謂天下老師各具金剛眼睛廣作神通變化還免得麼雪竇見處也要諸人共知只這馬師當時畫出早是自惑亂了也。

頌曰。

內卦外卦全無縫罅謾言千里同風彼此分疏不下惑人自惑底何心赤手白拈成話杷

舉睦州尋常見衲僧來卽閉門或見講僧乃召云座主主應諾州云擔板漢雪竇云睦州只具一隻眼何故這僧喚旣回頭因甚卻成擔板漢。

頌曰。

一生擔板無行止巧發金丸擲鼷鼠壯士拔劍爲不平意气繇來獨相許喚得回喚不回向後從他眼自開

舉巴陵示眾云祖師道不是風動不是幡動旣不是風幡向什麼處著有人與祖師作主出來與巴陵相見雪竇道風動幡動旣是風幡向什麼處著有人與巴陵作主出來與雪竇相見。

頌曰。

是風動是幡動癡兒面前休說夢不是風兮不是幡澄潭那許蒼龍蟠黃梅衣缽空惆悵贏得區區建剎竿

舉則川與龐居士摘茶次士云法界不容身師還見我麼川云不是老僧▆答公話公云有問有答蓋是尋嘗川乃摘茶不顧士云莫怪適來容易借問川亦不顧士喝云這無禮儀漢待我一一舉似明眼人川乃拋卻茶籃便歸方丈雪竇云則川只解把定封疆不能同生同死當時好與捋下襆頭誰敢喚作龐居士。

頌曰。

同死同生驗作家夜深誰共摘楊花憧憧四海安如底休更人前弄爪牙

舉僧問雲門一言道盡時如何門云裂破雪竇彈指三下。

頌曰。

裂破虛空舌頭無骨鵠白烏玄棘曲松直彈指三聲賊賊賊賊

舉僧問睦州一言道盡時如何州云老僧在你缽囊裏雪竇呵呵大笑。

頌曰。

慣撾毒鼓聾人耳好笑將身缽裏藏蚯蚓驀過香水海蝦蟆跳上穹蒼

舉僧問雪峯聲聞人見性如夜見月菩薩人見性如晝見日未審和尙見性如何峯打三下其僧復問巖頭頭打三掌雪竇云應病設藥且打三下若據令而行合喫多少。

頌曰。

晝日夜月見見何別風落霜寒一場敗闕撫掌三下

舉南泉山下有一庵主人謂曰近日南泉和尙出世何不去禮見主云非但南泉出世直饒千佛出世我亦不去泉聞乃令趙州去勘州去便設拜主不顧州從東過西又從西過東主亦不顧州云艸賊大敗遂拽下簾子便歸舉似南泉泉云我從來疑著這漢雪竇云大小南泉趙州被个擔板漢勘破了也。

頌曰。

一葉扁舟一釣竿鉤頭香餌未曾殘直須入海深撈捷休滯蘆花淺水灘

舉巖頭雪峯欽山到徳山欽山問天皇也恁麼道龍潭也恁麼道未審和尙作麼生道徳山云你試舉天皇龍潭底看欽山擬議山便打欽山被打歸延壽堂云是則是打我太煞巖頭云汝恁麼他後不得道見徳山來雪竇云諸禪徳欽山致个問端不妨奇特爭柰龍頭蛇尾你試舉天皇龍潭底看坐具便摵大丈夫漢捋虎須也是本分他旣不能徳山令行一半令若盡行雪峯巖頭總是涅槃堂裏漢。

頌曰。

虎口橫身恁麼來賞伊膽大絕低徊涅槃堂裏還鄕曲錦繡香囊照夜臺

舉玄沙問僧近離什處僧云瑞巖沙云瑞巖有何言句僧雲長喚主人公自云諾惺惺著他後莫受人瞞沙云一等是弄精魂也甚奇特卻云何不且在彼中僧云瑞巖遷化了也沙云如今還喚得應麼雪竇云蒼天蒼天。

頌曰。

當機覿面提覿面當機疾一等弄精魂就中人不識片石嵯峨應也無蒼天蒼天柰汝何

舉僧問長慶羚羊未掛角時如何慶雲艸裏漢僧云掛角後如何慶雲亂叫喚僧云畢竟如何慶雲驢事未了馬事到來雪竇云寧可碎身如微塵終不瞎个眾生眼長慶較些些子有般漢設使羚羊未掛角也是萬里望鄕關。

頌曰。

糞掃堆頭拾得春斬新日月立乾坤羚羊屏迹千峯頂逐塊韓盧空秪獰

舉徳山示眾云俱胝和尙但有問答只豎一指寒則普天普地寒雪竇云甚處見俱胝老熱則普天普地熱雪竇云莫錯認定盤星森羅萬象徹下孤危大地山河通上險絕甚麼處得一指頭禪。

頌曰。

寒時寒熱時熱通上徹下孤危險絕俱胝老人秪得一橛秪得一橛倚天照雪

舉僧問南院從上諸聖向甚麼處去院云不在天堂則入地獄僧云和尙又作麼生院云還知寶應老落處麼僧擬議院打一拂子云你還知喫拂子底麼僧云不會院云正令卻是汝行又打一拂子雪竇云令旣自行且拂子不知來處雪竇道个瞎且要雪上加霜。

頌曰。

一翳未消空華亂墜地獄天堂髑髏粉碎正令倒行失錢遭罪雪上加霜又一重瞎漢依前原不會

舉雪峯上堂諸上座望州亭與汝相見了也烏石嶺與汝相見了也僧堂前與汝相見了也保福問鵝湖僧堂前相見且置望州亭烏石嶺什麼處相見鵝湖驟步歸方丈保福便入僧堂雪竇云二老宿是卽是只知雪峯放行不知雪峯把住忽有个衲僧出未審雪竇作麼生豈不是別機宜識休咎底漢還有望州亭烏石嶺相見底衲僧麼良久云擔板禪和如麻似粟。

頌曰。

徧界不曾藏通身絕影像斫額望州亭驟步歸方丈無人識得渠徒自傷鹽醬金圈拋下乳峯前流水白雲空蕩漾

舉僧問忠國師如何是本身盧捨那忠云與老僧過淨瓶來僧將淨瓶至忠云卻安舊處著僧復問如何是本身盧捨那忠云古佛過去久矣雲門道無朕迹雪竇云直得一手指天一手指地爭得無還會麼云在嶺頭閒不徹水流澗底太忙生。

頌曰。

毗盧師法身主日夜相逢淨瓶裏黃面瞿曇不自知止有韶陽較些子剔起眉毛仔細看落花忙逐東流水

舉趙州到道吾才入堂吾曰南泉一隻箭來也州云看箭吾云過州雲中雪竇云二俱作家蓋是道吾趙州二俱不作家箭鋒不相拄直饒齊發齊中也是个射垛漢。

頌曰。

山髙海深人不測古往今來轉靑碧淺近輕浮莫與交地卑只解生荊棘行路難行路難君自看

舉臨濟同普化赴施主齋次濟問毛吞巨海芥納須彌爲復神通妙用爲復法爾如然化趯倒飯牀濟云太粗生化云這里是甚麼所在說粗說細次日又同赴齋濟復問今日供養何似昨日化又趯倒飯牀濟云得卽得太粗生化喝云瞎漢佛法說甚麼粗細濟乃吐舌雪竇云兩个老賊喫飯也未了好與三十棒令𨿽行且那个是正賊。

頌曰。

花擘涅槃心踢瞎正法眼不語兩低頭機關何太險滹沱髙浪蹴天浮魚鱉安能測深淺

舉三角示眾云若論此事眨上眉毛早是蹉過麻谷出云蹉過卽不問如何是此事角云蹉過谷便掀倒禪牀角便打雪竇云兩个有頭無尾漢眉毛未曾眨上說什麼此事蹉過有僧問眉毛爲什麼不眨上雪竇便打。

頌曰。

眉毛雙綰同心結咄咄商量此事來八字打開猶蹉過舌根未動禍先胎

舉巖頭參徳山方跨門便問是凡是聖山便喝頭禮拜有人舉似洞山山云若不是奯公大難承當頭云洞山老人不識好惡錯下名言我當時一手擡一手搦雪竇云然則徳山門下艸偃風行要且不能塞斷人口當時才禮拜劈脊便打非惟剿絕洞山亦乃把定奯老還會麼李將軍有佳聲在不得封侯也是閒。

頌曰。

金鰲一掣滄溟竭是聖是凡齊吐舌沒羽將軍應自知屠龍須讓人中傑

舉太原孚上座參雪峯才到法堂顧視雪峯便下看知事雪竇云一千五百人作家宗師被孚老一覷便髙豎降旗孚來日卻上禮拜云某甲昨日觸忤和尙峯云知是般事便休雪竇云果然僧問雲門作麼生是觸忤處門便打雪竇云打得百千萬个有什麼用處直須盡大地人喫棒方可扶豎雪峯且道太原孚具什麼眼。

頌曰。

鼓角霜殘入暮云法身喪卻暗銷魂無端扭捏娘生鼻到處拋沙觸忤人勘破了莫紛紜七十二棒且輕恕一百五十難放君

舉僧請益雲門玄沙三種病人語門云汝禮拜著僧禮拜起門以拄杖挃之僧退後門云汝不是患盲麼復喚近前來僧近前門云汝不是患聾麼又云會麼僧云不會門云汝不是患啞麼僧於是有省雪竇便喝云這盲聾喑啞漢若不是雲門驢年去如今有底或拈槌豎拂不管教近前又不來還會麼又不應諸方還柰何得麼若不柰何汝這一隊驢漢又堪作个什麼以拄杖一時打趁。

頌曰。

喑啞盲聾成隊走無孔鐵椎不知有閻浮樹下笑呵呵驚起雲門藏北斗

舉鼓山示眾若論此事如一口劍時有僧問承和尙言若論此事如一口劍和尙是死屍學人是死屍如何是劍山云拖出這死屍僧應諾歸衣缽下結束便行山至晚問首座問話底僧在否座云當時便去也山云好與三十棒雪竇云諸方老宿總道鼓山失卻一隻眼殊不知重賞之下必有勇夫𨿽然如此若仔細檢點將來未免一坑埋卻。

頌曰。

冷光閃爍切忌名邈古兮今兮誰同啐啄啐啄相應金雞忽鳴長安道上不許夜行

舉睦州問武陵長老了卽毛吞巨海始知大地一微塵作麼生陵云問阿誰州云問長老陵云何不領話州云汝不領話我不領話雪竇云墮也墮也復云這个葛藤老漢好與劃斷拈拄杖云什麼處去也。

頌曰。

百匝千重千重百匝劃斷葛藤全無合煞學海波瀾一夜乾龍象當筵恣蹴踏

舉仰山坐次有僧翹一足云西天二十八祖亦如是唐土六祖亦如是天下老和尙亦如是某甲亦如是山下禪牀打四藤條雪竇云藤條未到打折因什麼只與四下須是斬釘截鐵漢始得大禪佛後到霍山自雲集雲峯下四藤條天下大禪佛參山云打鐘著禪便走雪竇云這漢𨿽是見機而作爭柰有頭無尾。

頌曰。

萬仞峯頭翹足立宇宙寥寥望何極東土西天兩脫空至今鼻孔無消息

舉僧問智門如何是般若體門云蚌含明月僧云如何是般若用門云兔子懷胎雪竇云非惟把定世界亦乃安貼家邦若善能參詳便請丹霄獨步。

頌曰。

不儉不奢知音可嘉明珠絕颣白璧無瑕大野寥寥兮千峯寒色虛堂寂寂兮雨滴巖花君不見少林冷坐人難識只履攜歸暗自嗟

舉烏曰問玄紹二上座發足甚麼處玄云江西臼便打玄云久聞和尙有此機要曰云汝旣不會第二个近前來紹擬近前曰便打云信知同坑無異土參堂去雪竇云宗師眼目直須恁麼如金翅擘海直取龍吞有般漢眼目未辧東西拄杖不知顚倒只管說照用齊行人境俱奪。

頌曰。

千仞龍門畱宿客振鬣揚鬐遭點額胸次嘗藏十萬兵閒行气貌多輕忽咄咄五帝三皇是何物

舉雪峯問僧見說大徳曾爲天使來是否僧云不敢峯云又爭解恁麼來僧云仰慕道徳豈憚關山峯曰汝猶醉在出去僧便出峯乃召大徳僧回首峯曰是甚麼僧亦云是甚麼峯曰這漆桶僧無語峯顧謂鏡淸云好个師僧向漆桶裏折倒淸云和尙豈不是據款結案峯曰也是我尋嘗用底忽若喚回向伊道是甚麼被他道這漆桶又作麼生淸云成何道理峯曰我與麼及伊汝又道據款結案伊與麼及我汝又道成何道理一等是恁麼時節其間有得有不得淸云不見道醍醐上味爲世所珍遇斯等人翻成毒藥雪竇云看他父子相投言气相合知者謂粉骨碎身此恩難報不知者謂扶髙抑下臨危悚人毒藥醍醐千載龜鑑還會麼這漆桶。

頌曰。

拈出南山袖裏錘眉間血濺萬重圍梵王驚起寒毛豎折合還將漆桶歸

舉僧辭大隨隨問甚處去僧雲峨眉禮普賢去隨舉拂子云文殊普賢總在這里僧作圓相拋向後乃禮拜隨喚侍者將一貼茶與這僧雲門別云西天斬頭截臂這里自領出去雪竇云殺人刀活人劍具眼者辧取。

頌曰。

拈尾爲頭放一得二文殊普賢的何面嘴鶯啼三月時花發千山裏止止古路茫茫祗這是

舉雲門問新到僧甚處人僧云新羅門云將甚麼過海僧云艸賊大敗門引手云爲甚麼在我這里僧云恰是門云一任跳僧無對雪竇云雲門老漢龍頭蛇尾放過這僧爲什麼在我手裏恰是劈脊便打。

頌曰。

家住海門東扶桑最先照腳下艸離離回途不涉妙道道放一竅拄杖頭邊任跳

舉北禪問僧甚麼來僧云黃州禪云夏在甚處僧云資福禪云福將何資僧云兩重公案禪云爭柰在北禪手裏僧云在手裏卽收取禪便打僧不甘隨後趁出雪竇云奇怪宛有超師之作還知這僧麼只解貪前不能顧後若在雪竇手裏棒折也未放在。

頌曰。

嚙鏃之機端可超師趯翻一瞬電影難追但念水艸伏惟伏惟

舉睦州示眾云我見百丈不識好惡大眾方集以拄杖一時打下復召大眾眾回首丈云是甚麼有甚麼共語處又黃檗和尙亦然復召大眾眾回首檗雲月似彎弓少雨多風猶較些子雪竇云說什麼猶較些子直是未在若據雪竇眾集一時打下便休或有个無孔鐵錘爲眾竭力善能擔荷可以籠罩古今乾坤把斷雪竇驀拈拄杖云放過一著。

頌曰。

月似彎弓少雨多風髙標可愛一鏃遼空取个眼兮應睹未睹捨个耳兮合聰不聰因思良馬窺鞭影咄

舉玄沙見鼓山來作一圓相示之山云人人出這个不得沙云情知汝向驢胎馬腹中作活計山云和尙又作麼生沙云人人出這个不得山云和尙與麼道卻得某甲爲甚麼道不得沙云我得汝不得雪竇云只解貪觀白浪不知失卻手橈。

頌曰。

我得汝不得撞著白拈賊頭角未崢嶸鼻孔先遭塞直中曲曲中直明鏡當臺重拂拭四生六道一光中狂夫猶自問彌勒

舉南泉上堂云王老師賣身去也還有人買麼一僧出云某甲買泉云不作貴不作賤汝作麼生買僧無對臥龍代云和尙屬某甲去也禾山代云是何道理趙州云明年與和尙作一領布衫雪竇云作家競買要且不解輸機且道南泉還肯麼雪竇也擬酬个價直令南泉進且無門退亦無地不作貴不作賤作麼生買別處容和尙不得。

頌曰。

堪笑堪悲王老師百年殢貨少人知從前活計都銷鑠暗寫愁腸寄與誰

舉茱萸上堂擎起一橛竹雲還有人虛空裏釘得橛麼時有靈虛上座出眾云虛空是橛萸便打靈云莫錯打萸便下座雪竇云若要此話大行直須打了趕出。

頌曰。

空裏橛爲君決晝夜嘮嘮無法說香嚴老子樹頭懸卻使潙山笑不歇別別萬古碧潭空界月

舉夾山與定山同行語話次定山云生死中無佛卽無生死夾山云生死中有佛卽不迷生死互相不肯同上大梅相見了夾山便問未審二人見處那个較親梅云一親一疏夾山復問那个親梅云且去明日來夾山明日再上問梅云親者不問問者不親夾山住後自云當時失一隻眼雪竇云夾山畢竟不知換得一隻眼大梅老漢當時聞舉若以棒一時打出豈止劃斷兩人葛藤亦乃爲天下宗匠。

頌曰。

一句當天羣機杳然絕瀟絕灑孰偏孰圓辧龍蛇兮眼何正擒虎兕兮力不全難難喫人輕薄太無端

舉保福因僧問雪峯平生有何言句得似羚羊掛角時福云我不可作雪峯弟子不得雪竇云一千五百个布衲保福較些些子。

頌曰。

句中意意中句虎之缺兮馬之馵爍迦羅眼弗能窺十劫辛勤且觀樹好大哥須回互莫來攔我毬門路

舉僧問巴陵祖意教意是同是別陵云雞寒上樹鴨寒下水僧問睦州祖意教意是同是別州云靑山是靑山白雲是白雲雪竇云問旣一般答亦相似其中有利他自利瞞人自瞞若點簡分明管取解空第一。

頌曰。

祖師機劈箭急黃卷赤軸收不入衲僧今古競頭爭龐老西江只一吸咄吹出楊花當白雪

舉趙州示眾云今夜答話去也有解問者出來時有僧出作禮州云比來拋磚引玉引得个糞墼子法眼舉問覺鐵嘴先師意作麼生覺云如國家拜將乃問甚麼人去得時有人出云某甲去得云汝去不得法眼云我會也雪竇云靈利漢聞舉便知落處𨿽然如此放過覺鐵觜夫宗師語不虛發出來必是作家因甚麼拋磚引墼諸禪徳要識趙州麼從前汗馬無人識秪要重論蓋代功。

頌曰。

饑卽加食倦來倒臥伶俐衲僧秪消一个忽逢東魯周公反認西幹達摩錯錯多口阿師自招禍

舉耽源辭國師歸省覲馬祖於地上作一圓相展坐具禮拜祖云子欲作佛去麼源云某甲不解捏目祖云吾不如汝雪竇云然猛虎不食其子爭柰來言不丰諸人要識耽源麼只是个藏身露影漢。

頌曰。

冷語侵人恨不消阿誰能辧腹中刀含情休問別來事歸到家山鬢已焦

舉潙山問仰山甚麼處去來仰云田中來潙云田中多少人仰插鍬子叉手而立潙云今日南山大有人刈茆仰拔鍬便行玄沙云我當時若見便與踏倒鍬子鏡淸云不柰船何打破戽斗僧問明招古人意在鍤鍬處叉手處招喚某甲僧應諾招云還曾夢見仰山麼雪竇云諸方老宿咸謂鍤鍬話奇特也大似隨邪逐惡若據雪竇見處仰山被潙山一問直得無繩自縛去死十分。

頌曰。

千金肯惜買焦桐著意花前聽轉聾流水髙山彈不盡一齊分付與東風

舉雪峯問僧近離甚處僧云覆船峯云生死海未渡爲什麼覆卻船雪竇代云久向雪峯待這老漢擬議拂袖便行其僧當時無對歸舉似覆船船云何不道渠無生死僧再至進此語峯云此不是汝語僧云是覆船恁麼道峯云我有二十棒寄與覆船二十棒老僧自喫不幹闍黎事雪竇云能區能別能殺能活若也辧得天下橫行。

頌曰。

生死海裏黑風惡吹覆渡船難著腳龍吟枯木髑髏寒萬里秋空飛一鶚惡作者好求無病藥

舉保福問長慶盤山道光境俱亡復是何物洞山雲光境未亡復是何物據此二老宿商量猶未得剿絕如今作麼生道得剿絕慶良久福云情知和尙向鬼窟裏作活計慶卻問作麼生福云兩手扶犁水過膝雪竇云俱亡未亡總繇我保福因甚麼道未得剿絕灼然能有幾个諸人又作麼生免得長慶在鬼窟裏柳絮隨風自西自東。

頌曰。

兩手扶犁水過膝聞見剎那齊壁立三千沙土夜沈沈爲君打破精靈窟

舉大梅聞鼯鼠聲謂眾云卽此物非他物汝善護持吾今逝矣雪竇云這漢生前莽鹵死後顢頇卽此物非他物是何物還有分付處也無有般漢不解截斷大梅腳跟只管道貪程太速。

頌曰。

久諳韜鈴老不妨英雄叢裏獨翺翔江山喜得狼煙息兵气銷爲日月光

舉趙州問大慈般若以何爲體慈云般若以何爲體州大笑而出明日州掃地次慈云般若以何爲體州置帚撫掌大笑雪竇云前來也笑後來也笑笑中有刀大慈還識麼直饒識得未免喪身失命。

頌曰。

髙步丹霄一齒翁石頭路滑步來工呵呵冷笑通身汗佛祖從玆拜下風

舉徳山一日飯遲自擎缽下法堂雪峯見云鐘未鳴鼓未響托缽向甚麼處去山便歸方丈峯舉似巖頭頭云大小徳山未會末後句在山聞令侍者喚巖頭去問你不肯老僧那頭密啟其意山乃休明日升座果與尋嘗不同頭到僧堂前撫掌大笑云且喜堂頭老漢會末後句他後天下人不柰伊何𨿽然也秪得三年活明招代徳山云咄咄沒處去沒處去雪竇云曾聞說个獨眼龍元來只具一隻眼殊不知徳山是个無齒大虫若不是巖頭識破爭得明日與昨日不同諸人要識末後句麼只許老胡知不許老胡會。

頌曰。

一出一入風雷迅疾魚躍鳶飛鬼號神泣從此三千海嶽昏曹溪路上休登陟

舉雪峯普請次路逢一獼猴乃云人人有一面古鏡這个獼猴亦有一面古鏡三聖云曠劫無名何以彰爲古鏡峯云瑕生也聖云這老漢著甚死急話頭也不識峯云老僧住持事繁雪竇云好與三十棒這棒放過好免得將錯就錯。

頌曰。

歷劫迢然絕謂情持來何必彊安名等閒一撲光零亂影入寒泉徹底渾

舉僧問洞山時時勤拂拭莫使惹塵埃爲甚麼不得他衣缽山云直饒道本來無一物也未合得他衣缽未審甚麼人合得僧下九十六轉語並不契末後云設使將來他亦不要洞山深肯雪竇云他旣不受是眼將來底必應是瞎還見祖師衣缽麼若於此入門便乃兩手分付非但大庾嶺頭一个提不起設使闔國人來且款款地將去。

頌曰。

秋髙屋破看星眠絕倒盧公不會禪衣缽將來無著處嶺頭逼得命絲懸

舉僧問投子依稀似半月仿佛若三星乾坤收不得師於何處明子云道什麼僧云想師只有湛水之波且無滔天之浪子雲閒言語雪竇云投子古佛不可道不知若檢點將來直是天地懸隔才問和聲便打。

頌曰。

客從遠方來遺我徑寸壁中有四个字字字無人識咄是何言歟

舉洛浦久爲臨濟侍者到夾山問自遠趨風請師一接山云目前無闍黎此間無老僧浦便喝山云住住且莫艸艸匆匆雲月是同溪山各異截斷天下人舌頭卽不無闍黎爭教無舌人解語浦佇思山便打雪竇云這漢可悲可痛鈍滯他臨濟他旣雲月是同我便溪山各異說什麼無舌人解語坐具劈口便摵夾山若是个知方漢必然明窗下安排。

頌曰。

無舌人解言語萬象森羅咸側耳角徵宮商同一音溪山雲月分明舉分明舉殷勤抱得旃檀樹

舉僧問香嚴如何是王索仙陀婆嚴云過這邊來雪竇云鈍殢殺人僧問趙州王索仙陀婆時如何州乃曲躬叉手雪竇云索鹽奉馬。

頌曰。

請君過這邊來曲躬叉手而立是非自古無眞人情安可皆得茶鹽隨分殷勤秪貴應時及節

舉僧問風穴語默涉離微如何通不犯穴雲長憶江南三月裏鷓鴣啼處百花鮮有僧問雪竇雪竇對他道劈腹剜心又且如何復云因風吹火別是一家傷鱉恕龜必應有主。

頌曰。

長憶江南春景好鷓鴣啼向枝頭早堪悲昔日老靈云三十年來無處討無處討休懊惱而今競愛摘楊花紅香滿地無人掃

舉古徳云眼裏著沙不得耳裏著水不得忽若有个漢信得及把得住不受人瞞佛祖言教是什麼熱碗鳴聲便請髙掛缽囊拗折拄杖管取一員無事道人又云眼裏著得須彌山耳裏著得大海水一般受人商量佛祖言教如龍得水似虎靠山卻須挑起缽囊橫擔拄杖亦是一員無事道人復云恁麼也不得不恁麼也不得然後沒交涉三員無事道人中要選一人爲師。

頌曰。

祖師樞紐南箕北斗無味之談塞斷人口羅紋結角兮鶻眼迷蹤网珠垂範兮驢唇杜口踞地翻空師子兒生平豈肯隨他後

靈巖九頌自序

昔宣州慶閒禪師示寂太守欲畱全身僧利儼曰遺言令化闍維之日雲起風作煙焰所至四十里艸木沙礫之間皆得舍利蘇子由欲作記而疑其事方病痁有訶者曰閒師事復何疑哉疑卽病矣夢中作銘醒復疏之湛堂準禪師闍維得舍利晶圓光潔睛齒數珠不壞其徒大慧杲禪師走荊南謁張無盡求塔銘無盡曰聞準老眼睛不壞是否師曰是無盡曰我不問這眼睛師曰問甚麼眼睛無盡曰問金剛眼睛師曰若問金剛眼睛在相公筆頭上無盡曰若如此老夫爲他點出光明令他照天照地去也遂著銘夫子由之疑疑其神奇也疑則病病則夢夢中作銘疑情終未盡也卽無盡之問金剛眼睛亦豈眞能點出光明令他照天照地也哉余旣無子由之疑又不敢自謂筆頭上有金剛眼睛但以今日茶毗之怪特神奇證和尙平生之眞實平淡記而頌之使天下有眼睛之人信受不疑各各點出光明卽和尙之光明照天照地照古照今照徹三千大千世界也嗚呼豈不偉哉。

江左

餘懷

篹

靈巖九頌

天闕

山樵

餘懷

制

靈巖法堂頌

靈巖退翁和尙臨濟嫡孫天山眞子百提方印十坐道場透三玄三要之綱宗續六度六塵之慧命雲門气宇如王鉗錘莫二風穴壁立千仞棒喝凜然慈悲利物直須救取貓兒究竟涅槃無端跳出師子本是瀟湘釣客允稱天下宗師作靈巖法堂頌第一。

巍峨寶座獨踞靈峯滹沱眞脈楊岐正宗眾流截斷爲六不容赫矣鴻範皇哉大雄。

忠孝頌

仲尼曰吾志在春秋行在孝經此和尙之學也洪覺範曰孝以事師忠以事佛此和尙之心也嚴君平曰與臣言依於忠與子言依於孝此和尙之教也儒耶佛耶曰忠曰孝作忠孝頌第二。

稽首南嶽日面月面陟彼白瑯報慈報善滅沒海鷗回翔峯雁皎日秋霜斯言可踐。

文字語言頌

教外別傳不立語言文字此達摩西來之旨也然文章如日星之麗天語言如雷霆之震世聖賢佛祖賴以傳心豈可廢乎昔歐陽永叔李泰伯正效昌黎辟佛而明教嵩禪師正宗一記聳動朝廷懾服卿宰則文字語言之效也今和尙文章絕古今言語妙天下辟彼須彌髙不可逾等之法海深不可測秀媚精進追覺範於石門敏捷光明踵慧顒於南院作文字語言頌第三。

文統道統誰其荷之有言無言誰其識之鼎也拄頤赤頭白髭惟吳靈巖一字之師。

聖燈頌

和尙以九月二十七日申時沐浴更衣端坐而逝山中之人見紅燈數十百對排列輝煌向南而行包孝廉朗威親見之爲余說及茶毗之夕復現明燈彌天蔽野嗚呼此峨眉聖燈文殊之所示現也作聖燈頌第四。

三定七支含輝匿曜放大光明九幽普照惟日月鐙洞燭塔廟淸現兜羅淩雲一笑。

舍利頌

迦文茶毗獲金剛舍利此後西天諸祖如脇尊者迦毗摩羅婆捨斯多不如蜜多東土禪師如巖頭奯泉大道蘭布褌明教嵩眞淨文五祖演並闍維而得舍利百代叢林傳爲法寶我和尙憫玆焰宅拯彼欲流現大神通入火光三昧十九日茶毗於紫金光聚中得細大舍利無算作舍利頌第五。

熊熊寶焰灼灼珠精龍成五采鳳舞王庭雹飛宿海花散香城金剛不壞至道所凝。

聲光頌

昔淸嚴禪師臨終大吼其聲如雷西天東土放光者不乏其人我和尙茶毗之日有綠光一綫出頂門五彩星光旋繞須臾香薪燼煙焰息從空發光光中起大聲如雷車砰訇達於九天中有白光作滿月輪金光堆湧五色交變最後大聲再震舍利羣飛粲若星殞緇白聚觀嘆未曾有作聲光頌第六。

堅固力持香傳薪燼光被四洲聲揚五印開甘露門布天龍陣萬字千輪乘時奮迅。

化琉璃頌

堯封月函和尙記曰二十一日發土龕四壁靑珠蟻集細如粟中如梧桐子至大如桃核化成琉璃寶色布射其結相最殊特者爲琉璃盤腸如鐵爲琉璃菩薩垂手之像爲琉璃小玉山班班然爲琉璃積樹葉相縱橫然復有爲琉璃懸瀑形色或爲翡翠爲鶴頂紅亦爲枯木爲白雲爲葡萄深紫爲碧爲緗爲黃華爲綠蒲雜色精瑩洞徹非金非石又曰所見有如天柱立者或如蒼松枝或得琉璃肺葉如蓮華解其瓣或爲瑟瑟碧珠或爲虎形文成五采或爲雲中日或得靑琉璃寶鼎余瞻禮贊嘆得未曾有作化琉璃頌第七。

夜鼓玉琴朝翔紺馬如雷如電震耀盲啞瓊島煙迷神樓霧寫多寶如來從天而下。

堯封塔頌

和尙自定塔基於上堯封妙髙峯頂正面太湖羣山環拱樹杪依稀螺髻一尖望如點黛者昆山玉峯也披胸垂手鳳舞龍飛洵湖山之全局爲百世之祖庭作堯封塔頌第八。

峨峨髙峯羣巒環拱洞庭始波木葉微動綿藐赤烏葳蕤朱鳳天在山中萬年傳頌。

寶雪頌

和尙以十月二十七日酉時入塔先一日朔風怒號天宇沈黑午夜則明星滿天霜月在地樹石皆肅然聳立入塔之際風日和朗人天歡悅須臾夕陽凝紫陰雲翳空微見晶珠飄灑迨夜則雪花如掌萬山縞練竹柏低垂此𨿽天公之玉戲實亦擔雪之神通也作寶雪頌第九。

資淸乘气結素流輝在目皓潔入耳希微冰天磊磊雪窖巍巍非神何化非佛何歸。

和尙平生眞實平淡諱言神怪奇特之事今玆示現種種乃天龍八部擁護宣揚見佛圖之廣大法眼之光明非凡情所能測度也余與和尙夙爲東林之遊久發南詢之願抽毫作頌敢告諸方餘懷後記。

靈巖退翁老和尙化琉璃贊

靈巖退翁老和尙敷教南天傳心東印全提正令直接曹溪大宗獨焰禪燈久是三峯的派四十載僧臘毫端廣現蓮華三千年傳衣舌上普施甘露嶽雲湘月杖頭擔出乾坤越水吳山腳下橫開世界年以愚鈍之姿親承謦咳旬宣之暇瞻仰威光固已領受罏錘歸依法寶久矣今和尙以九月二十七日沐浴更衣跏趺而逝十九日茶毗有大聲如雷震動山谷聖燈散布上徹雲霄頂裊金光文成五采獲舍利細大無算血肉化成琉璃寶色現種種怪特殊相頂齒不壞腸盤卍字此𨿽金棺垂化雙趺升忉利之天雪壁專修一葦渡西來之教不是過也入塔之際皓雪彌天擔雪而來擔雪而去去來明白心迹雙淸湖山縹緲恆曳杖以逍遙林壑幽深每經行而宴坐和尙𨿽亡猶不亡也翁友餘懷作爲九頌年覽觀感嘆踴躍瞻禮爰制斯贊贊曰大光明幢赫赫南嶽機鋒決驟顥气磅礡函蓋乾坤包含橐籥爲大醫王應病與藥漫浪江湖棲遲泉壑凡聖兩忘人境俱奪直指單傳無相無作潛行密用立亡坐脫一綫香光九枝瓔珞霧結幡幢云成樓閣舍利晶圓琉璃煜灼鐘鼎環佩光焰磊落爲佛垂手爲鵬企腳馬鳴龍樹神奇所托金剛不壞解粘去縛崒堯峯峻擬衡霍鷲嶺髙寒雞山寥廓百代祖庭諸方轢道繼先師法傳後學法海性源精微廣博萬古靈巖贊嘆踴躍。

法弟子佟彭年謹制

