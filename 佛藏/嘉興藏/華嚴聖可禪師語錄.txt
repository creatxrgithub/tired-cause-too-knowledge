嘉興大藏經華嚴聖可禪師語錄

華巖聖可禪師語錄目錄一卷上堂二卷上堂三卷晚參機緣四卷拈古頌古五卷雜錄

華巖聖可禪師語錄卷一

門人光佛等編

上堂重慶府巴縣華巖禪院語錄﹝二期十五則﹞

康熙庚戌年十月十五日雙山裏蔣弘道等新建本院請師開鑪。

拈疏元符太白同斯理雙桂華巖沒兩般祖脈淵源在里許維那剖出大家看。

法座不是曲錄木亦非吉祥艸喚作諸法空依前不恰好且道如何方恰好看取令行時升座。

拈香此一瓣香初得廣成子三祝華封人專爲祝延今上皇帝聖躬萬歲萬歲萬萬歲惟願一人無事免股無膚脛無毛之勞眾庶謳歌得日出作日入息之樂次拈香雲此一瓣香在天乘東維騎箕尾在地隱傅巖舉版築奉爲滿朝文武闔國公卿曁本省本郡本邑當道尊官現前檀越今期請主惟願在位者祿位髙增在野者臻延福壽末後拈香雲此一瓣香一出一入於極險地始自兵戈隊裏得來再甄再陶於百煉鑪今就荊棘林中拈出熱向鑪中奉爲雙桂堂上傳臨濟正宗第三十一世破山先師用酬法乳之恩斂衣敷座上首白槌云法筵龍象眾當觀第一義問新開鑪韛設斯場四眾欣欣睹建莊因此懷香呈一問以何法道播諸方師云理長則就進云就个甚麼師以拂子拂一拂云會麼進云不會師云幸爾不會若會打折爾腰進云過在甚麼處師云道理也不知問如何是己躬下事師云腳根下薦取進云體露堂堂時如何師雲光天灼地進云未出方丈時如何師云閉目看進云出後如何師云劈箭急進云撥轉虛空笑一場原來無物可商量道了拂袖歸眾師云莫道無事好乃云把得便用意若死灰撩起便行心如墻壁聞言而信萬年一念做工夫得意而歸東去西來行祖道有生可度鈍鳥棲蘆無佛可成情同止水凱歌齊奏難乎不涉程途天下太平理宜歸家穩坐安禪結制話已周圓祝國祐民作麼生道但願皇風彌宇宙堯仁舜徳萬斯年舉南泉住山有一道者相訪泉云我上山作務你做飯喫了與我送些來泉去後道者做飯喫了打破鍋碗去牀上臥泉見不來便歸見打破鍋碗在牀上臥泉亦去道者身邊臥道者便起去泉後出世舉云我二十年前住山見一道者甚是靈利直至而今不見師云說甚麼二十年不見殊不知道者打破鍋碗時早不見了也泉去身邊臥尋蹤捕影耳二十年後恁麼舉意在於何從前汗馬無人識只要重論蓋代功上首復白槌云諦觀法王法法王法如是。

上堂問世尊不說說迦葉不聞聞則背世尊說說迦葉聞聞則觸不觸不背時如何師雲華巖向者裏道不出僧擬議師便喝僧亦喝師云是背是觸僧便拜師復喝乃云世尊不說說華巖不曾出方丈迦葉不聞聞大眾何嘗到法堂向者裏直下肯承當如紅鑪上著一點雪將此事當機齊捨卻似枯木上撒些子花大眾還委悉麼也是石臼呼風虛窗吐白各人回觀返照自然口耳根寂聞說塵消凡聖同源古今不二誰非迦葉誰非世尊靈山一會儼然未散只如華巖依舊歸方丈大眾仍復還本位又且如何不離當處常湛然覓卽知君不可見。

長至上堂天地之心今始開云何一復萬機回爲他枯盡閒艸木律管吹灰力自來。

上堂昨日黨元戎至靜夜繹思幾句佛法想今日升座背諷一徧與諸人結般若緣並酬信施洎乎諸人形問形答盡情遺忘華巖從頭至足內而肝膽腸胃外而發毛爪齒乃至大地山河於其中間覓佛法如芥子許不可得且道將何以酬遂喝一喝下座。

佛成道王有功送子披剃請上堂以拂子召眾云見麼此是王元戎捨子出家底捨心也昔釋迦老子捨王位國臣妻子皆同者个捨心今日子夜睹明星而悟云吾觀大地眾生俱有如來智慧徳相亦悟者个捨心卽是人人俱有如來智慧徳相因甚釋迦悟大眾不悟釋迦老子恁麼道豈不是壓良爲賤汝等可以見義勇爲見賢思齊也還委悉麼山東宰相山西將彼丈夫兮我丈夫以拂子拂一拂下座。

劉光喜請上堂雞鳴犬吠鵲噪鴉啼觀音菩薩來也墻壁瓦礫大地山河普賢願王在焉來在聲色裏求人聞見中垂手則不無掀翻聲色踢脫見聞一句作麼生道數聲淸磬是非外一个閒人天地間。

周啟嗣請上堂將拄杖在目上視了復顧左右云者个木上座默也可卓一下云語也可豎起雲直也可橫拄杖雲橫也可語默直橫俱可且置拄杖未出方丈倚墻靠壁時還解恁麼也無一气不言含有象萬靈何處謝無私。

元旦上堂問爆竹一聲除舊歲梅花幾點迓新年如何是舊歲師云桃符已喚進云如何是新年師云歷日已頒進云不涉新舊時如何師豎拂子云是涉是不涉進云放下拂子又作麼生師云闍黎且歸眾去僧便歸眾師云看者僧好穩腳跟乃云空劫已前一句子梅花吐露已多時今朝何故重重舉貴要眼前人共知且道知个甚麼恭賀大眾新春納祐。

解制上堂問寒去春來卽不問如何是解制句師云緊俏艸鞋進云向上宗乘又作麼生師云鐵蛇橫古路進云與麼則諸佛不出世祖師不西來也師云那里云來僧便喝師便打乃云父母所生眼畢竟壞父母所生耳畢竟壞父母所生鼻畢竟壞父母所生舌畢竟壞父母所生身畢竟壞父母所生意畢竟壞六根旣壞六塵絕待心識全銷無掛無礙大眾還會麼若於斯會得便可髙髙峯頂立深深海底行十字街頭橫行直撞者邊那邊西天東土無可不可如或不會不妨長連牀上依舊觜盧都舉僧問大隨劫火洞然大千俱壞未審者个壞不壞隨云壞僧云恁麼則隨他去也隨云隨他去僧不肯師云者僧與麼問大隨合答他甚麼語免者僧不肯設有人問華巖劫火洞然大千俱壞未審者个壞不壞亦向伊道壞恁麼則隨他去也但答伊云一任舉似諸方。

師誕雪林維那請上堂無明父恩愛母念念遷流莫可補賴遇朗公推出頭與他道个雲門普卓拄杖一下云者是無明父又卓一下云者是恩愛母雲門普在甚麼處復卓兩下云於玆委悉得大地無寸土。

辛亥冬結制印金印剛請上堂以楔去楔棒頭落處山河隱將錯就錯撒手歸來機用齊臨濟悟黃檗宗旨首山攺風穴憂思摩尼莫諭連城豈企上上人最貴中下者不知明明道破的的全施期九十日日十二時無分南北莫辧東西瞥然省得不受人欺執本現成猶是得少爲足須喫痛棒大叫土廣人稀連卓拄杖云還委悉麼屋北鹿獨宿溪西雞齊啼。

光燦光鮮請上堂舉昔日有一婆子到趙州齋僧次向前指云者一堂僧總是婆生底只大底兒子不孝趙州才顧視婆便出去今老僧住華巖三載光鮮婆子頻頻請益𨿽未有如是機緣而弘護求道之心不在趙州婆子之下設使光鮮翻轉面皮突出人前亦向道者一堂僧總是婆所生只有大底不孝老僧作麼生下得一轉語一與目前增光二與趙州出气遂起身作女人拜云兒孫自有兒孫事祖父從來不出門。

長至後上堂鑪香多誦兩▆字一綫工夫日日加萬物無心承雨露陽回依舊木敷花舉雪峯巖頭末後句機緣畢雲巖頭以同生不同死爲末後句者僧被他熱瞞後來者僧天下人還柰他何不柰他何今無私吾兄渠也吾侄昔與徳玉同參同條生又同條死徳玉只憾他二老不與玉道末後句若與玉道末後句天下人亦不柰徳玉何免出斯醜者事且止及節應時如何通信荷盡已無擎雨蓋菊殘猶有傲霜枝。

元旦上堂九淵參敏樹法兄雲幻法兄有年而未染旨來華巖一冬於老僧棒頭喝下稍有入處老僧勘以女子入定機緣淵與老僧一拳老僧便打淵擬議老僧又打淵云誰家不愛子孫賢老僧彼時痛與一頓搭卻不錄淵至夜深復入方丈老僧向他道大機大用卽不無入理深談未夢見在淵躍然喜遂請老僧上堂只將搭卻機緣敍說一上借花獻佛兼賀大眾新年別無法說。

雪林還初二上座請上堂大眾才集定雪林白槌云吾宗無語句師便下座歸方丈。

解制上堂百日禪期業已終解開布袋欲何從遂卓拄杖云過頭拄杖隨身執請續後句若續得卽續若續不得待汝諸人到報恩寺爲諸人續拽拄杖下座。

重慶府報恩禪寺語錄﹝一期四則﹞

壬子孟春望六日渝城眾鄕紳耆庶曁舊住持超淪請師入院。

三門恢基已久門庭不設如斯爲人卻也直捷。

佛殿是幹屎橛是麻三斤日面月面卽心非心新報恩到來覿面相逢又作麼生。

方丈喝一喝云一言旣出駟馬難追一機才發萬牛莫回擒虎兕定龍蛇句分付阿誰復喝一喝。

當日眾紳士請上堂拈疏云文韜武略擲地作金聲江漢秋陽翻空成玉露大眾見麼請維那宣過指法座云潙山左脇書字懶庵收放索頭更有寒山拾得卻都是我同儔遂以右手理袈裟左手將拄杖安頭上云新報恩披毛戴角入他者一夥羣隊去也遂升。

拈香祝聖畢末後拈香雲此一瓣香蒙山言下知音大隨钁頭斸得此乃第二回

拈出爇向鑪中專爲傳臨濟正宗第三十一世破山先師用酬法乳之恩斂衣敷坐維那白槌云法筵龍象眾當觀第一義問如何是報恩境師云眞武山上鐵圍竿進云如何是報恩人師云眉橫鼻直進云人境且置入院慶賞一句作麼生師云一炷淸香古柏根願祝當今無量壽進云師子窟中無異獸象王行處絕狐蹤師云帶累三軍將頭不猛進云西河師子字水出頭師云文殊來也乃云予本林間人藏拙而自守無端眾檀那三請出山口艸鞋套腳下拄杖橫肩負到來升此牀一旦揚斯醜不惑亂人天敢鈍置諸友各與三十棒永光臨濟後喝一喝復舉朱行軍入南際院自行香雲直這是直這是時有一僧問云直這是是个甚麼軍便喝僧云行軍幸是佛法中人惡發作麼軍云你作惡發會那僧便喝軍亦喝云鉤在不疑之地呼左右認取者僧著師云你看他二人一縱一奪一殺一活發明臨濟宗旨古今罕有今日超淪曁眾檀那三番四番來華巖迎請老僧辭之不獲只欲老僧來此住此興揚佛法建立雙桂老人宗旨亦是古今罕有且道一念萬年始終不變一句作麼生道碧玉磨成西子骨黃金鑄就伍員心維那復白槌云諦觀法王法法王法如是。

結制光裕光云請上堂長期短限作甚麼坐禪坐佛事何多打牛打車君如會誰把磚來石上磨車若不行打車卽是打牛卽是問十方諸國土無剎不現身身作麼生現師雲龍門皓月映長空乃云一日之計在乎寅一年之計在乎春一生之計在乎勤勤个甚麼勤深耕淺種農人之計勤五經四書文舉之計勤馳馬試劍武舉之計勤貿易貨殖經商之計勤辟土地而撫四夷國王王子大臣之計今日現前檀越當期請主決不是如上所說之計計在於何在要將報恩寺中荊棘化爲赭堊瓦礫翻成梵宮令老僧日日升於此座演揚臨濟正法眼藏使人人鼻孔遼天个个腳跟點地咸悟上上一乘生生世世不受閻家老子所羅縶以滿百劫千生之計計在斯也百劫千生之計在乎甚麼在乎最初最初一句作麼生道妙舞必當誇徧拍三臺須是大家催。

仲春花朝上堂澗濁江淸斷岸全消雪路春和日暖滿山復露燒痕晴月何常有心一夜之間曬開桃紅李白朝風原來無意剎那之際吹綻柳眼桑包百艸萌芽萬虫辟戶情與無情熾然而說說無間歇僧之與俗立地而聽聽个甚麼不見道心隨萬境轉轉處實能幽隨流認得性無喜亦無憂生機一路到者田地也大難得打面還他州土麥唱歌須是帝鄕人。

浴佛上堂天下叢林商量浩浩地評題初生公案多是與雲門作主雲門要打殺悉達何嘗作不得主報恩今日要與悉達作主使雲門有捧無下手處驀拈拄杖卓一下云大眾會麼悉達生也摩耶夫人卽今在甚麼處遂起身倚拄杖而立云每憶獨丁難遠害從教千子一胞胎連卓拄杖下座。

解制上堂舉藥山升座默然而坐大眾才集定藥山便下座師云藥山恁麼銀山鐵壁鍼札不入𨿽是識法者懼要且太險絕生報恩則不然道火怕燒著口耶今日與諸人八字打開合水和泥去也還委悉麼普請大眾華巖耘秧拽拄杖下座。

再住華巖禪院語錄﹝十二期七十九則﹞

壬子孟冬望日結制上堂祝聖畢末後拈香雲此一瓣香乃天華棒頭二祖拳頭忍痛已久拈來爇向鑪中奉爲雙桂堂上傳臨濟正宗第三十一世破山先師用酬法乳之恩斂衣敷座上首白槌竟師云眼如黑漆明察秋毫耳似捲荷聰聞蟻鬥根根明鏡塵塵止水一攝一切一切攝一融通三際含褁十虛法爾如然神通妙用不假修造本自現成只爲汝等有生之後眼隨色變耳逐聲移情塵妄想日積膠固故有長期短限漸修頓悟之規非老僧特地妄爲彊向空裏畫眉盂上安柄也還會麼劍爲不平離寶匣藥因救病出金瓶上首復白槌竟下座。

長至上堂問陰向鼻端滅陽從眼裏生如何是滅句師云一气不言含有象進云如何是生句師云萬靈何處謝無私進云如何是不生不滅句師云無言可答無理可伸進云恁麼則乾坤有眼大海無波也師云八方霢霂無爲化四海歌謠樂太平僧禮拜師乃云履長之慶亂如麻至日閉關卻較些灰盡全心無剝復才生一念看飛葭。

上堂昨日光菂云來日是弟子母難之辰請和尙開甘露門慈悲利濟老僧向他道你父母未生前道一句來士無語老僧云明日升座與你說破今日故升於此座舉似大眾大家證明父母未生前句子與君拈出記須牢二郎關上瑤芝秀帕子巖前碧樹髙。

新戒眞壽請上堂髙沙彌拂袖而去從空放下盧行者网中跳出就地升髙不入者保社膏肓不少向者裏去頭上安頭兩者俱全一體不成二佛拈一放一如何脫盡廉纖旣是行者得衣缽於黃梅因甚卻於智光受戒了達本來無一物何妨錦上更鋪華。

光常請上堂問放去天雨四花收來地搖六震如何是禪師云塗山髙進云滿目盡是靑山綠水如何是道師雲字水深進云自性了然如何是佛師雲頭上安頭進云三藏拈向一邊如何是法師云斬頭覓活進云禪道佛法旣爾分明如何保任師云饑喫飯困打眠進云任麼則錦上鋪花去也師云漳州橘皮莫當火枯木巖前岐路多乃云閉門打睡接上上機顧鑑顰呻曲爲中下只如魯祖見人來便面壁去是接上上機耶是曲爲中下耶老僧恁麼舉卻有兩意一薦光常之母生天成佛二祝光常之壽山髙水長魯祖面壁意旨果只如此耶向下文長付在來日。

解制上堂梅子兮脫胎柳眼兮乍開徵夫兮出戶農人兮歸來春雨如膏兮石頭路滑君等且住住兮免怨艸鞋。

中秋明玄師請上堂體露金風萬象如松蘿無影映山居當臺一鏡分明甚照徹諸人肝膽無有卽出來大家證據問萬古長空一朝風月畢竟是甚麼意師云普天匝地進雲月正圓時作麼生賞師云塞壑塡溝進雲月落後如何相見師云非公境界僧拂袖歸眾師云果然乃云明玄鏡上人存心甚廣大追師及薦徒請吾說佛法吾說恐不如拄杖爲通達遂以拄杖打圓相云如是光輝徹四維翁孫乘此齊超拔復卓拄杖兩下下座。

心安送法衣請上堂雞足山中埋沒久大庾嶺上空開口吾徒甚處得將來自不受持供老朽老朽披登獅子牀人天共證無何有大端个个解翻騰無一不能獅子吼遂驀拈拄杖召大眾云獅子吼且置旣是人天共證因甚卻又道無何有拽拄杖下座。

癸丑冬結制上堂一年一度開鑪今歲期中不如四海禪和雲集十方檀供稀疏幸有龍天可恃不致飲水餐荼珍重諸人努力蘊飽趙州曰無朝參暮參綿密做个鐵鑄丈夫一日冷灰豆爆自然列上祖圖喝一喝。

上堂舉龍池幻有傳師祖云佛法二字𨿽不是偶然亦非特意會得但有个悟入處信意拈來自然貼體隨分道出自然恰好師驀拈拂子左拂云貼體不貼體又以拂子右拂云恰好不恰好𨿽然如是也須的的當當有个悟入處始得不然終是矮子看戲。

冬至上堂空劫已前承當枯根幹蘗佛未出世時會取死火寒灰尙不得一个半个千兵易得一將難求他恁麼驢年去莫守寒巖異艸靑坐卻白雲宗不妙大眾者四轉語判著判不著印光大師將魯祖南泉老僧大眾鼻孔一串穿卻撒向諸人面前了也莫只囫圇吞卻直須識些子滋味好。

佛宣佛崇請上堂問雪峯三登投子九上洞山如眾居士登山涉水到華巖是同是別師云左戒堂進云雪峯後來鰲山成道眾居士向何處成道師云右方丈進云雪峯成道巖頭證盟眾居士成道何人證明師云闍黎進云莫壓良爲賤師云屈煞汝乃云一日一次上堂佛法漸漸興揚僧俗如龍若虎都來直下承當且道承當个甚麼承當四果耶辟支耶十聖耶三賢耶佛耶祖耶金屑𨿽貴落眼成翳。

解制徹心請上堂有一樁事對眾舉揚天才下雨地便生漿東南林茂西北艸荒石橋路滑險巇二郎通霄一路不許商量園有剩菜倉有餘糧不妨眾廣坐折禪牀兼逢馬亂又值兵荒山間林下且暫退藏四野無事一任周行。

浴佛日崇心師請上堂才生就被雲門打旣長屢遭調達欺自古逮今一毒鼓斯朝誰不用桴槌。

甲寅冬結制印光大師請上堂世道安危不可量斯須大塊幾滄桑幸今結制山林下多得同人共舉揚新戒妙樂請上堂戒如金剛寶劍斬恩愛煩惱之利刃戒如踞地師子迸羣狐魔外於他方戒爲入道之前茅戒爲袪習之殿後戒乃生西方公據戒乃破地獄赦書戒之一法眾妙之門也只如祖師門下還用得著麼若用得著丹霞不應掩耳而去若用不著六祖不應受戒智光還知麼取淨捨穢者戒在眼厭喧求寂者戒在耳逐臭尋香者戒在鼻說是說非者戒在舌愛暖惡寒者戒在身過未習想現業流注者戒在意六根紛紜戒在一心只如六根不行一心不亂戒在甚處良久云待喫了妙樂齋來與你們說。

三淵師請上堂念佛一聲火急漱口才起二見貶向鐵圍大人境界報君知承當卽便是歟金屑落眼成障翳好事不如無也到者裏忽有人道老和尙說得盛水不漏了無一鍼鋒許縫罅卽不無要契他達摩魯祖藥山維摩不啻鄭州出曹門驀喝一喝云老僧正要問你藥山維摩置之不論達摩魯祖向你道甚麼莫向鬼窟中作活計。

光云請上堂父母未生前承當咳唾掉臂也是祖師西來意一念才生處覷破妄想情慮皆鎔化爲眞心行向者裏行說向者裏說現證色身三昧疾得語言陀羅尼一腳蹋倒塗山與乾坤而並闊一喝逆流錦水共髑髏而齊幹然𨿽如是若果見處分明悟處諦當行合乎說說合乎行處處與人爲龜爲鑑拔楔抽釘如其見悟不眞行說不合不如直下如蚊子上鐵牛一般相似將父母未生前一念才起處一較較定如印圈契券之無差下腳不得開口不得更穩當也拽拄杖下座。

元旦上堂時當寒盡春初還巖斷冰澌澑復潺惟有山僧拄杖子不隨新舊攺容顏。

解制上堂問楊岐偵慈明於小徑是何意師云老僧在此二十年不會進云岐搊住云今朝須與我說不說打和尙說个甚麼師云銀山進云岐又問窄路相逢慈明答你且躲我要往那里去且道向何處去師云鐵壁進云當時若遇玲瓏漢劈面攔腮又如何師云也要是个人始得乃雲從上諸聖無一法與人老僧不怕瞎人眼不怕諸方檢點卻有法與人且道有甚麼法遂大展兩手顧維那那白椎竟便下座。

金薦伯請上堂以拂子召伯云父母未生前逼塞虛空無背無面無是無非無眼耳鼻舌身意及其旣生也突出難辧非聖非凡非僧非俗無色聲香味觸法未生旣生渾然與琉璃光明法體無以異也及其少而壯壯而老也情竇日鑿念慮時遷便有六根六塵六識萬法樅然似乎與琉璃光明法體漸覺疏遠金薦伯你旣發無上道心然琉璃光明燈供琉璃光明佛念琉璃光明經求琉璃光明壽飯琉璃光明僧祈琉璃光明果老僧不辭爲汝說破只恐你承當不下耳你若承當得下但將從前所積凡所有相一切頓捨難捨能捨捨亦復捨捨黑暗色得光明眼捨黑暗聲得光明耳捨黑暗香得光明鼻捨黑暗味得光明舌捨黑暗觸得光明身捨黑暗法得光明意如是六處旣得則七處八處九處十處四十九處光明燈燈相續焰焰不絕八萬四千毫毛孔竅竅竅放大光明灼然與琉璃光明法體無二無別𨿽然如是不可聞老僧恁麼告報便乃坐守長途不肯歸家穩坐此是化城終非寶所設使途路不得力不若還將父母未生前一段光明靠之如倚天長劍將第八識奮志一刀兩斷如斬一縷絲相似如輕帆遇順風到岸不勞彈指頃如大象渡河截流而過如師子哮吼火急咬人恁麼奮力一回始得。

乙卯冬結制上堂三百六十个日子隨他念念與遷流騎聲蓋色全無礙東去西來得自由衲僧家气宇如王腳跟下無紅絲綫舌頭上無十字關因甚於一冬三个月內有眼盲有耳聾有口啞六不通遂卓拄杖云只爲把柄在老僧手裏復打圓相雲從今綰就冰澌結直待春和始放開。

楚石請上堂驀拈拄杖展手作量勢云大眾會麼此拄杖長華巖二尺便度與侍者舉五祖演上堂云此拄杖長老僧一尺便下座華巖看來不惟只長演祖一尺自圓悟勤虎丘隆乃至密雲師翁雙桂先師俱只長一尺因甚到華巖卻長二尺養子不及父家門一世衰。

梓匠周崇禮萬啟富請上堂滿腹經綸不自欺瓊樓玉宇我先施無分貴賤與髙下到處逢人露一絲。

元旦上堂以拂子召眾云會麼三陽開泰日百戲作舞時禮樂於今密胭花分外奇無錢食餛飩有地折松枝應以裁成道輔天相地宜輔相卽不無如何是裁成道以拂子打几案兩下。

彭佛幢等請上堂日日鑪邊把火圍不知門外早春歸等閒信步山頭望雨後梅花帶雪肥。

解制上堂問春工忙忙向何處下種師云腳下進云空劫已前下得麼師云不顧腳跟三尺水猶貪縱步上髙層僧便拜師乃云蘭蕙芬芳鼻孔昂藏桃李紅白莫被眼惑蹋破艸鞋來老僧爲你說只如掉頭不顧三搭不回者作麼生與他說珍重道傍荊棘刺休教扯破爾衣裳。

佛誕謝啟祥送緬佛至請上堂祝聖問答畢乃呼謝啟祥雲此佛豈不是你家中自所供養者得得持來請山僧說法耶殊不知此佛在你家中鼻觀十餘年默示向上宗乘你自不薦向外馳求多者一番起倒遂起身拓起緬佛云大眾佛生迦毗羅因甚緬國成形旣在緬國成形因甚又在渝州謝啟祥家出現旣在謝家出現因甚又在山僧手裏乃放下云是處是慈氏無門無善財復舉遵布衲浴佛次藥山云者个從汝浴還浴得那个麼衲云把將那个來藥山休去師云藥山𨿽爾分星撥兩要且句裏藏鋒布衲固然截鐵斬釘未免落他圈套藥山休去又且如何有解道識法者懼有解道爭之不足讓之有餘有解道欲隱彌露俱不是者个道理設使藥山信手拈出布衲又安肯放過還會藥山意麼他怕打濕袈裟角。

丙辰冬開鑪金光慧鄭光選請上堂現成鑪韝紅如火仍舊鍵槌辣似姜珍重銅肝鐵膽漢一回鍛煉一回剛。

上堂問薩婆多雲若人犯欲卽是佛法邊外人是否師云是進云熒光比丘犯淫因甚向維摩一言而釋師云是進云某甲犯律和尙說何法與某甲懺悔師云道得與你懺悔進云恁麼則無罪可滅也師云也要你自肯始得進云文殊有言淸淨行者不入天堂破戒比丘不入地獄師云老僧今日功不浪施乃云是是不是不是通身是徧身是似此之類也道道不道不道胡亂道莫亂道如斯而已乎寶劍多品只饒解弄不解殺人終歸無用籬根之下捨得莖艸便殺活自由縱奪可觀者畢竟是甚麼人驀拈拄杖卓兩下云腦後見腮莫與往來。

王仲請上堂舉五祖演上堂云多說不如少說少說不如不說便下座師云一言出口海墨書之不盡多說也在里許少說也在里許說也說了說甚麼不說華巖則不然驀拈拂子云要多說就多說要少說就少說要不說就不說作麼生是多說以拂子搭左肩作麼生是少說以拂子搭右肩作麼生是不說放下拂子。

解制光選請上堂舉鼓山赴大王請雪峯門送回至法堂乃云一隻聖箭直射向九重城裏去也孚上座云是伊未在峯云渠是徹底人孚云若不信待某甲去勘過遂趕至中途問云甚處去鼓云九重城裏去孚云忽遇三軍圍繞時如何鼓云他家自有通霄路孚云與麼則離宮失殿去也鼓云何處不稱尊孚拂袖便回峯問如何孚云好只聖箭中途折卻了也遂舉前話峯云奴渠語在孚云者老凍膿猶有鄕情在師云古人是悟得底禪所以開口各自作得主宰咸有出身之路鼓山恁麼道畢竟那里是他折箭處若也見得安南塞北東擲西拋八面玲瓏縱橫無礙其或不見只恐行到前不構村後不抵店之際平田淺艸之中跳出一个沒情面底孚上座不惟中途折箭只好飲气吞聲受他處分有在。

華巖聖可禪師語錄卷一終嘉興大藏經華嚴聖可禪師語錄

華巖聖可禪師語錄卷二

門人光佛等編

丁巳冬結制張自新等請上堂鑪炭緋紅爲鎔頑鋼鈍鐵砧槌网密要打利劍銛槍設使本有現成何妨重烹再煉若是躍冶自況徒勞爛額焦頭遂驀拈拄杖卓一卓喝一喝度與侍者云暫教放在幽窗前閒日與君重打算。

化主光體率渝城眾鄕長送毗盧佛入山請上堂問未出母胎度人已畢因甚又有者翻起倒師云河源萬里進云卽如眾鄕長跋涉送佛入山得何功徳師云堤髙百尺乃驀拈拄杖打圓相云大眾見麼毗盧遮那佛說法已竟若於此見得不消徳玉重說偈言其或未然徳玉落第二頭與諸人打之繞一上要會毗盧遮那來歷麼發足滇海經涉黔陽不禦風雲豈待車馬東山水上行西河火裏坐阿誰藏身北斗薰風推送南來渝中兩月淹畱檀那一朝奮發麻三斤約束全軀竹筋鞭勤策正道舁奉斬新華座幻出仍舊主人非我多兩片皮緣他少一口气𨿽爾無法可說要且有儀可觀相好八萬四千光明普天匝地爲祥爲瑞福國福民卽不無只如今日化主率眾檀越幡蓋溢目香火蒸云迎的迎送的送煥耀梵宇光輝佛日一句作麼生道落華臺上重鋪錦瑪瑙階前布玉沙卓拄杖下座。

黃之尙生日請上堂你有拄杖子我與你拄杖子泥多佛大水漲船髙之尙之母極樂逍遙你無拄杖子我奪你拄杖子不掛本來切忌未生之尙之壽如崗如陵者兩判語與芭蕉拄杖還有契分也無若有契分則止止不須說我法妙難思若無契分老僧同黃之尙乘芭蕉拄杖子入無邊香水海去也還委悉麼昨日如心相告周生直念不差大家護惜常住斗米換个冬瓜。

胡悟聖請上堂你有拄杖子與你拄杖子髙髙築墻你無拄杖子奪你拄杖子深深掘塹芭蕉用處畢竟如何保得他人腴田萬頃難免自家窮無一綫還會麼聽取一偈黑漆電疾劈脊血滴顧左右云咦。

曹文秀等請上堂佛法二字向下說時直饒文殊普賢現大人相以虛空爲紙大地爲硯須彌爲筆濺四海水書老僧所說至樓至佛出世及窮未來劫亦書說不盡向上說時不消拄杖一默遂顧拄杖云且道拄杖子有甚麼長處。

黃光闊請上堂帕子崖前一片石四方八面一般寬拈來度與黃光闊歲歲今朝作飯錢。

長至敏松請上堂陰陽無气律管不應飛灰天地有情梅花故開笑口靑宮世子郊外扶犁先王閉關一人有慶洞山此日拈果慈明今夜放參且道待老山中野人畢竟安排个甚遂以拄杖打圓相於中書一云字云大眾休得眼華老僧終不杜撰。

佛成道劉澤民請上堂六年忍苦住寒山筍膝巢顱安不安今日長連牀上客全三全七坐猶難。

上堂釋迦彌勒猶是他奴他是誰奴郭居士飯錢莫只靠老僧▆家還始得眾無對師乃摑口一下。

解制記來請上堂舉起拂子云拂子有情豎起諸人將不去拄杖無力靠下那个肯承當所以九十日中按圖索馬三个月內緣木求魚遂以拂子作此云老僧不免爲八字打開劃斷鐵限髙啟翳令汝等眼蓋乾坤气吞宇宙去復云住住只如鐵蛇橫古路又作麼生去乃拋下拂子。

戊午冬開鑪王仲請上堂紅似橊花火一鑪徹天徹地徹云居人人煉就鐵肝膽問你眉毛生也無。

無塵大空請上堂橫刀且斷眞人足織女攀弓欲上弦紅日一輪從古正艸之上下自相連良久云𨿽然如是早曲了也莫將閒學解埋沒祖師心。

長至上堂舉石霜冬日榜僧堂門作此其下注云若人識得不離四威儀中首座見云和尙今夜放參師云首座道放參且置石霜作此老僧二十年不會今日穿鑿得个拙頌舉似諸人大家鏟削看眾藝文淵六七庫無位眞人一喝收直指心宗如是法石霜榜上看根由喝一喝下座。

新戒法本請上堂召法本本應諾復搴起袈裟角云會麼本云不會師云此是佛涅槃後迦葉尊者持上雞足山中入大寂定七十俱胝五十六百歲以待慈氏底卽今慈氏未下生迦葉未出定此个從甚處得來良久云秪是不歸歸便得五湖煙景有誰爭。

解制上堂舉南泉道老僧自小牧一頭水牯牛擬向溪西牧不免食他國王水艸擬向溪東牧亦未免食他國王水艸不如隨分納些些總不見得試問大眾旣是納些些云何道不見得旣是不見得何故又道納些些淆訛在甚處老僧者裏於九十日內也牧得一羣水牯牛𨿽爾水艸均調其實欄棬逼隘不免將東夔西益南遵北果作一欄棬亦隘東海岱西吐番南五嶺北長城作一欄棬亦隘將四天下作一欄裷亦隘驀以拂子打圓相云只得將萬億佛土無邊妙華光香水海作一欄棬去也亦任他掉尾搖頭昂藏鼻孔甕中不怕走卻鱉。

己未開鑪上堂顧左右云八萬四千生鐵漢通身爲鑪諸根炭無明火種著些些煉億山河成一片驀拈拂子召大眾云喚甚麼作無明火種遂折疊拂子吹兩吹云若是不顧危亡的只教他肝腸似易眉目悄然若是貪生畏死之流早已爛額焦頭無你回避處乃以拂子度與侍者云收起火種。

長至上堂斗柄北指復見天心春信南枝暖啟地肺一陽初動嵩嶽之壽宜呼萬物未生塗山之梨可獻以斯福國祐民以斯保障方土卽不無只如華巖院裏老僧長連牀上學士枯木其形墻壁其心如何通信仲冬莫言無暖气陽春盡泄不萌枝。

解制上堂問如何是奪人不奪境師云老僧卽主杖進云如何是奪境不奪人師云主杖卽老僧進云如何是人境兩俱奪師云倚墻靠壁時薦取進云如何是人境俱不奪師雲閒持主杖松間立笑問客從何處來問如何是結制師云解也進云如何是解制師云畫斷鐵限乃云三个月九十日一千零八十時眉毛仿佛鼻孔依俙同千百億化身之有相類十八髙賢之無爲鐵壁銀墻枯情幹識收心放膽掌電喝雷事旣功圓行滿理合展目揚眉放全機於方外收露布於懷中卽不無秪如不動腳跟而行千里不出戶庭而徧塵剎一句作麼生道有翼石虎來劫外無毛鷂子拍天飛。

佛宇寺玉初師送僧伽黎請上堂舉海舟慈祖訪東明旵祖於古道山扣關而問曰無上福田衣甚麼人得披明下座打一掌舟云四大非有五蘊本空作麼生明又掌舟云一掌不作一掌用又作麼生明又掌明見得海舟神色不變稱譽道我住古道山二十年今朝只見者漢遂以袈裟與之舟辭曰某不爲衣來師云徳玉謬解道慈祖大似眼觀灘浪失卻手橈自己話頭渾然忘卻旣問無相福田及其與之卻又不受恁麼會又爭得殊不知明祖乃醉後添杯慈祖乃飯飽弄箸耳今日玉初上人將師所授衣祕惜已久特捨請法大類乎此亦似飯飽弄箸來請老僧出季而關升曲錄木出東轉西一上一下不可徒然還當得醉後添杯也無乃揲袈裟角云若將耳聽終難會眼底聞聲方始知。

庚申冬結制上堂往歲有檀那請我升此座今歲無人請秪想挨排過所以病老僧開口無法說喝一喝云各人自薦取鼻孔下頭大。

佛成道九超請上堂豎起拂子召大眾云會麼此是九超尋常用底鐵火叉也日日剔柴撥火朝朝辦生作熟供養諸人不獨今朝也九超用底卽是世尊今朝悟底至於塵沙國土普世界叢林世尊無一處不是今朝一齊而悟不獨華巖也如是舉揚若單爲聖節則孤負九超若單爲九超又孤負聖節畢竟作麼生遂以拂子擊几案兩下云兩彩一賽。

乾州李別駕三元章臺諫請上堂問郭功輔截江訪白雲於海會是何意旨師云四壁光吞蓬戶日進云白雲問功牛淳乎功曰淳矣白雲叱之功拱而立云曰淳矣淳矣淳在甚處師云一瓶香熟地鑪茶進云卽今二護法遙來相訪請和尙說法且道與功輔訪白雲是同是別師豎拳云會麼進云不會師云苟非意外相知者徒把空拳豎向他進云恁麼則水向石邊流出冷風從花裏過來香師云且喜薦得乃云萬疊巒疏一逕遙千株松續斷山腰今朝何幸來雙轡起我殘荒破寂寥舉臨濟同普化到施主家齋濟問化云毛吞巨海芥納須彌爲是神通妙用爲是法爾如然普化踏倒飯牀濟云太粗生次日又到施主家齋濟云今朝何似昨日化又踏倒飯牀濟云得得太粗生化云瞎漢佛法說甚麼粗細濟乃吐舌師云普化兩次踏倒飯牀若是神通妙用臨濟不合道他太粗生若是法爾如然臨濟不合吐舌二老發明黃檗宗旨卽不無爭如我李章二公王臣蹇蹇匪躬之故不畏蜀道之難登劍閣而識張載之銘宿釣魚而知二冉之指穿縉雲涉字水來此江州國事之餘得得來山供佛飯僧請法不懈俾老僧舉古舉今演揚佛祖正法誠哉希有看他二公一面勤勞王事一面墻塹三寶如斯神通妙用誰敢道細道粗豈不超他古人頭地者事且止因齋慶贊報答二檀祝國祐民鞏固江山一句作麼生道北門函固金鎖鑰南來劍益萬里城。

陳宗富薦妻請上堂驀豎拂子云渾沌初分開柳條無文心印綻桑苞女媧昨日補天漏煉得云根上九霄擊拂子一下﹝時正月廿三日也﹞。

解制上堂問大通智勝佛十劫坐道場因甚佛法不現前師云業識未盡進云因甚不得成佛道師云待汝業識盡時向你道僧無語師豎拂子云會麼僧云不會師云凡老僧所說不可作實法會復以拂子擊几案云但與麼會便下座。

辛酉冬結制李承應請上堂佛法徧在一切處旣徧在一切處還有鍼鋒許芥子許不周徧處也無若有卽非佛法也恁麼說話忽有个漢出來拽將下座好捶腳折不爲分外良久云住住老僧非是壓良爲賤卑視諸人老僧有个驗法可以作證祕魔見人來便以叉叉住云道道道得也叉下死道不得也叉下死速道速道擬議便叉出慈明室內常安一水盆盆上置一劍傍著一緉艸鞋僧才入便云咦僧擬議便趁出老僧恁麼舉妄想得一个撞著露柱瞎漢出來承當總不見有也驀顧維那喝一喝下座。

冬至日上堂石霜揭出榜文爲蛇腹下畫足洞山徹退果桌向龜背上拔毛二老恁麼爲人汝等作麼生會問徳山拓缽出方丈意旨如何師云爲汝不薦進云雪峯與麼老漢爲甚默然歸室師云欲隱彌露進云覓火和煙得擔泉帶月歸師云你見甚麼與麼道進云徳山道你不肯那頭密啟其意啟甚麼意師云老漢出醜進云不然腦後一槌堪著力到頭云足覓山歸師云是頭歸是你歸僧便喝師云老僧也出醜進云因甚師遭徒記師云如虫蛀木偶爾成文進云也是月滿還虧欠火猛不久然師云是何言也大千沙界海中漚一切聖賢如電拂乃云石霜榜文老僧一一爲汝等注破惟此个注不得旣是六个注得因甚此个注不得要再打一个有甚麼難咦。

解制鄭明政鄭守能請上堂九十日前如何鼻孔雙垂正當九十日如何雙垂鼻孔今則九十日後也又作麼生穿卻鼻孔衲僧家的鼻孔東西十萬南北八千不能比其寬狹過去未來現在盡三世際不能擬其礙通甚麼人敢穿衲僧鼻孔乃顧拄杖云珍重撩天拄杖子應知深淺與髙低。

省山維那薦亡弟念先請上堂舉僧問雲門如何是塵塵三昧門云缽裏飯桶裏水師云者僧於此瞥地去雲門可謂功不浪施者僧於此不瞥地因甚默然而休念先禪人於此履踐得入斯門生前面目儼然現在顧左右云大眾還見麼若以父母生眼見是凡見不以父母生眼見是聖見愛聖憎凡生死海裏浮沈旣不如此且道如何與他相見驀拈拄杖云來也只見子形不聞子聲復卓一下云只聞子聲不見子形又卓一下云細無不入大無不包其直如箭其利似刀所以三平得中成聖臨濟被拂如蒿又卓拄杖兩下。

曾光省請上堂召省近前云你未出門時老僧已爲汝說一念回觀便同本得法了也出門時已爲你說舉足下足無非道場法了也旣到者裏已爲你說三皈依近事男法了也你請老僧復爲說法說何等法耶老僧忖你意謂此是化城終非寶所不入驚人浪難逢稱意魚必欲得上上法爾乃驀拈拄杖卓兩下云十方世界平如掌一條官路直如弦珍重眼前緇素輩殷勤來踏上頭關。

雙桂忌辰慈云價南大士請上堂卓拄杖兩下顧左右召眾云汾陽喫一臠雙桂喫一世葉縣接浮山惟以水漉地棒棒棒徳山喝喝喝臨濟喫肉斷慈悲打罵乖佛制況今學道人作匹事間耳不惟不肯疑且亦不解舉復卓拄杖云舉已舉了且道作麼生疑疑斷大慈悲佛性種子耶疑打罵耶聽取一頌無影樹子一髙株葉葉枝枝還自扶方便若干差別智悟來毒藥亦醍醐。

壬戌冬結制八徳大士請上堂舉南嶽讓參六祖祖問甚麼物恁麼來讓無語依止六載祖一日又問云甚麼物恁麼來讓云說似一物卽不中祖云還假修證否讓云修證卽不無染污卽不得近時禪者設或老僧問著甚麼物恁麼來他卽挺身向前請和尙鑑或豎一拳或展一掌或拂袖便行如斯鹵莽怎能相契你看他古人參則眞參悟則實悟靠个話頭六載之久心地開朗出言吐語有甚縫罅只緩緩低對道說似一物卽不中六祖又復驗云還假修證否若是而今禪者便道不假修證或喝一喝云猶有者个在發虛不少你看他讓祖是諦當悟證有底蘊的人只答道修證卽不無染污卽不得若是悟證不諦當怎能如此卽今禪者就此鑪錘正好用力求个實在諦當證悟處不得以太平無事爲安樂才有安樂之念便成染污切忌切忌下座。

大空師請上堂問六祖得脫獵网尙登毗尼因甚丹霞掩耳而去師云箕有唇進云髙沙彌拂袖未審不肯阿誰師云貓兒尾後系研槌乃云芭蕉道你有拄杖子我與你拄杖子你無拄杖子我奪卻你拄杖子老僧始觀如湧泉得相續心漸次觀如長江得流注心而今老僧究竟看來如大海一樣得飽滿心恁麼舉揚與諸方評唱如堰鼠飲河無過滿腹而已乃左右顧視云汝等諸人作麼生會。

進斯請上堂以拂子召進斯云汝昨日請老僧今朝爲汝說法與汝說父母未生前底法彼自無瘡勿傷之也與汝說父母生後法六根具足欠少甚麼不免舉則現成公案暫畱大眾觀聽昔迦葉問阿難世尊在日嘗道一言一句該括三十七品無邊法義何者是阿難云諸惡莫作眾善奉行自淨其意是諸佛教汝還會麼此四句三歲孩兒也道得八十翁翁行不得諸惡莫作十重四十八輕也眾善奉行三十心十地也如是莫作如是奉行自淨其意可以自利如是莫作如是奉行是諸佛教可以利人𨿽然如是不及水潦參馬祖祖一蹋潦蹶起雲百千法門無量妙義今向一毛頭上識得根源去猶較些子以拂子擊一下云截斷葛藤。

總府陳公子發賢工部陳公子光哲叔侄脫白請上堂曾將名字寄吾廬八載形同事不虛賢母倚門而日望待親一杖墮金魚綠袍頻換紫袈裟記得靈山咐囑麼祖禰蜀燕添五福兒孫南北益三多。

上堂召斷冰師及葉侯餘三人近前云爾等乍來卽請老僧開示老僧默然知賓道乞和尙開甘露門利濟羣品老僧便笑今又請老僧升於此座爲爾等說法老僧點頭如是一默一笑一點頭已是葛藤不少那堪搖拽舌頭更忉忉怛怛也耶𨿽然如是汝當善聽利濟羣品不易開甘露門實難何謂甘露有世間甘露有出世間甘露何謂世間甘露墻壁瓦礫日月星辰山河艸木眼之甘露也鐘鈴鑼鼓歌舞技唱耳之甘露也栴檀沈水鼻之甘露也酸碱苦澀舌之甘露也冷暖粗細身之甘露也思量分別意之甘露也此是世間甘露也何謂出世間甘露照破諸色皆空眼之甘露也返聞聞性耳之甘露也離出入息鼻之甘露也緘默寡言舌之甘露也恆寂不動身之甘露也言思道斷意之甘露也此出世間甘露也若門則應不言而諭亦有說焉法華云惟此一門而復陜小祖師道入此門來不存軌則楞嚴云十方薄伽梵一路涅槃門水潦道一毛頭上百千法門如是等門若於此會得就如樊噲之踏鴻門若於此不會則仍舊鄭州出曹門老僧不是一說便了直要汝等諸人各自努力便下座。

副臺蔣元魁母難請上堂顧左右以拂子打圓相召眾云會麼此乃蔣護法請啟也且道啟中說个甚麼他道莫問當年金犢聊爲此際趙州此不是山僧爲蔣護法說法反是蔣護法爲山僧等說法也只如金牛飯汝等諸人作麼生喫趙州茶汝等諸人作麼生飲忽有人出來道喫已喫了飲已飲了饒汝喫了飲了更要汝吐出始得還會麼上上之人舉起知有中下之流未免心頭茫昧到者裏只好與汝等說个譬諭此事如人學射未慣習之時髙一箭卑一箭左一箭右一箭前一箭後一箭千箭萬箭總射不上及乎慣習之久一箭中上紅心髙卑左右上下前後就如射大地一般無有中不著者且道驗在於何驗在慣習之久今日蔣護法久習已熟有穿楊貫虱之巧一箭射到華巖正中三世諸佛圓光之中佛也射著祖也射著老僧也射著大眾也射著就如射虛空一般無有射不著者因此一箭之後前箭後箭相續不斷只教他三世先靈咸超覺岸現前檀越益壽延年無有窮盡永爲法門金湯復顧左右云只如老僧和汝諸人覿體承當袒胸受箭一句作麼生道以拂子自點胸云接饑枝上垂金果消渴泉中湧碧流放下拂子下座。

春日上堂萬山林木森而髙一道險巇曲且遙蘗筆柁桃華正茂看來無地著塵囂。

解制上堂華巖者裏一冬三个月牧得一羣水牯牛水艸𨿽不甚調勻卻也頭正尾正驀以拂子打圓相復劃破云今日爲他八字打開又以拂子作鞭撻勢云叱叱一齊趁出只是不得犯人苗稼若是犯人苗稼鼻孔上被人穿上一條芒繩不得自由莫怪老僧今日不與你門說破喝一喝。

癸亥冬結制上堂紅鑪云何施設爲煆鈍鐵頑鋼倘有躍冶之金不妨就中跳有麼有麼問華巖堂上大彰旗鼓雲集四來最初一句作麼生露布師云莫浪聞進云學人無耳聞个甚麼師云相隨來也問解撾塗毒鼓能舞太阿鋒且道阿誰境界師云是無面目人境界進云無面目有何境界師云喪卻窮性命乃舉趙州訪一庵主問有麼有麼主豎起拳州雲水淺不是泊船處又訪一庵主問有麼有麼主亦豎起拳州云能縱能奪能煞能活便禮拜師云有著前庵主豎拳云突出難辧著後庵主豎拳云好本多同因何趙州肯一个不肯一个著云舌頭還在趙州口裏只要磨稜合縫便了也與此个事有何交涉正所謂醍醐上味爲世所珍遇斯等人翻成毒藥只須努力體取好審實悟證自在可期。

光銳請上堂舉徳山拓缽上法堂富嫌千口少雪峯曬飯巾次云者老漢鐘未響鼓未鳴拓缽向甚麼處去獅子窟中無異獸徳山便歸方丈貧憾一身多峯舉似巖頭頭云者老漢未會末後句在旃檀林中豈有雜艸山使人喚頭至云你不肯老僧那頭密啟其意父爲子隱子爲父隱山次日上堂果與往不同云徧虛空蓋覆不著頭撫掌云𨿽然如是也秪得三年活家富小兒驕遂顧左右云老僧恁麼批判還穩當也未良久云老僧只管鉆龜打瓦一任諸方貶剝。

長至上堂問今朝冬至節拈香祝聖朝未審太平時主人在甚麼處師云深宮裏進云怪得六臣班不序無路奉聖顏也師云古殿苔封進云如斯則化日初長咸增意气師云但得皇風成一片不知何處是封疆乃驀顧左右云大眾不解慈明貼榜文不作洞山徹果桌遂拈香插入鑪中云只拈一片老枯檀奉祝當今多壽福。

玄度大師請上堂老僧若作藥山維摩靜寂寂的不吐一辭卻墮在嘿裏若作雪竇石門絮絮叨叨水漉漉的又墮在語裏不墮嘿不墮語如何相爲乃摑口一下云口是禍門。

上堂舉鹽官上堂云虛空爲鼓須彌爲槌甚麼人打得眾無對後有僧舉似南泉泉云王老師不打者破鼓法眼別云但道不打自然是破鼓應庵華祖雲南泉撥亂飛灰法眼埋兵掉斗更無一人性燥下得一槌乃顧左右云漆桶參堂去師雲南泉打破鼓法眼補破鼓華祖性燥下得一槌又何嘗打著爭如今日悉知上座下者一槌使得老僧與汝諸人就如虎丘弔桶一齊都到食堂裏看觀世音將錢來買糊餅放下手卻原來是饅頭遂以拂子打一圓相云者是虛空鼓於中著一點云者是須彌槌顧左右云還有麼試再打看。

上堂昨日大器師同知賓上方丈云明日某甲薄設粗齋懇請和尙登臨華座垂示法語利益眾生老僧彼時嘿然至晚大器同維那領眾持啟重重懇請老僧亦默然世尊掩室於摩竭淨名杜口於毗耶達摩面壁冷坐九年藥山升堂不吐一字華巖兩次嘿然還有契分也無若有契分何勞今日再鼓兩片皮水漉漉的作甚若無契分好聽注▆舉雪峯問徳山從上宗乘某甲還有分也無徳山便打云道甚麼峯云不會明日請益山云我宗無語句亦無一法與人峯於言下大悟師云老僧昨日恁麼嘿今日恁麼舉並不曾吐露一詞汝等諸人悟與不悟且置且道還有利益也無聽取一頌師子教兒不用別教兒一味迷蹤訣師兒反躑解翻身總是恰時而應節喝一喝下座。

行能薦親請上堂問文殊爲七佛之師因甚出女子定不得師雲如水益深進云下界罔明因甚卻出女子定得師云如火益熱僧禮拜師云切乃云虛空尺量風綫系肩擔父母把空行父母未生恆著念四行能公能不能以拂子擊几案兩下。

重慶鎭左都督王差官偕楚成上人請上堂地僻山荒野逕遙何緣專使屢勞勞爍然明徳光如日幾度分暉暖我曹遂合掌云願護法王公多福便下座。

新戒請上堂眼不著沙山河大地向甚處著而云眼戒於色耳不著滴瀑布潺湲向何處著而云耳戒於聲乃至意不著思三世十方向甚處著而云意戒於法眼不動不搖耳不動不搖乃至意不動不搖色不動不搖聲不動不搖乃至法不動不搖恁麼如水投水似空合空卽不無此个不動不搖底畢竟有甚奇特拋下拂子云惟此一事實餘二則非眞。

解制楊繼芳請上堂問約束布袋時如何師云放開好進云解開布袋時如何師云出頭天外看誰是我般人進云還許觀山玩水踏月穿雲麼師云莫亂走進云恁麼則隨緣體會任運無憂去也師云你不得做矮人觀場問不求法脫不被法縛是甚麼人境界師云怪得灑灑落落底進云結制時不減一物解制時不增一物結底是解底是師云瑕生也進云解制後還有爲人處也無師云有進云畢竟以何法爲人師云善爲道路良久乃云不縛不脫灑灑落落不增不減瑕生照膽爲人一句善爲道路喝一喝。

上乘知事爲陳資進父子披剃請上堂天命離塵老不老叱烏脫俗小非小但能識得鞭羊法那畔今時咸恰好如何是鞭羊法扁擔作笏。

載升薦師請上堂作此○雲天人羣生類皆承此恩力且道何者是靈源恩力載升錫飛二上座承來底慧耳上人承來底復劃破云承來底是甚麼我見燈明佛本光瑞如此。

華巖聖可禪師語錄卷二終嘉興大藏經華嚴聖可禪師語錄

華巖聖可禪師語錄卷三

門人光佛等編

晚參

除夕晚參北禪賢禪師烹露地白牛林野奇法叔煮透海烏雞二老爲人可謂丰且美矣但叢林中不可損傷物命賣弄鮏羴遭人檢點幸而華巖者裏也無白牛烹也無烏雞煮但只隨緣消舊業任運著衣裳逢茶飲茶遇飯喫飯只此分歲且道與他二老是同是別萬國醉心嘗大鼎相逢攜手蹈髙臺。

晚參心隨萬境轉轉處實能幽隨流認得性無喜亦無憂河下篩鑼擂鼓寺前犬吠驢鳴客船上打寬神廟中唱戲字冰塗山燈籠露柱俱皆是境心如何隨境如何轉性如何認時有僧云謝茶師云鞏縣僧不語師云認得底許你無憂認不得底莫道無憂好。

晚參舉慈明參汾陽陽揣其志必詬罵明一日請益汾陽以杖逐之明擬申救汾陽以手掩明口明大悟云今日始知臨濟道出常情師雲華巖習气不除敢私淑古人爾等若向老僧上堂小參入室考工晚參時識得此人只具一隻眼若要雙眼圓明須是向老僧痛打痛罵時識取若也飲气吞聲又非丈夫覿體承當難爲湊泊畢竟如何見義不爲非勇士臨危不變始驚羣。

晚參舉香嚴道此事如人上樹手不攀枝足不蹋枝口銜樹枝有問祖師西來意不答違問答則失命答底是不答底是眾無語師乃云當時香嚴恁麼問時會中有个虎頭上座出來道樹上卽不問卽今未上樹請和尙道香嚴呵呵大笑後雪竇舉雲樹上道則易樹下道則難老僧上樹去也致將一問來香嚴他參活句不參死句等閒立个問端只是險絕無比虎頭雪竇二俱作家一个上樹了下不得一个下樹了上不得所以望影猶難要見香嚴亦未可在今日華巖與諸人別恣一路要與香嚴同一鼻孔出气遂吐舌云會麼殊不知人人口內銜一樹枝放之不下拈之不起吞之不得吐之不得日用動靜開口閉口穿衣喫飯行住坐臥皆是喪身失命處只因不覺所以命根不斷耳還見香嚴爲人處也無款乃一聲船子曲善歌漁父和難齊復頌云香嚴用活句捨身命爲人虎頭與雪竇樹枝未黏唇。

晚參舉楊岐依石霜總院事甚久一日霜出雨忽作岐偵之小徑旣見著語云捉得賊了也又云好面孔遂搊住云者老漢須與我說不說打你去著云贓物現在又云有理難伸霜云監寺知是般事便休著云詣實通供又云將錯就錯語未卒岐大悟著云敗闕不少又云學圃驚雷卽禮拜於泥途著云有先鋒無殿後又云詐敗佯輸問曰狹路相逢時如何霜云你且躲避我要去那里去著云熟處難忘又云一身都是膽岐歸次日具威儀詣方丈禮謝著云轉見不堪又云前箭猶輕後箭深霜呵云未在著云蓋覆著又云賊是小人智過君子復召大眾云會麼徳玉未見先師時聞先師飲酒食肉疑終不決及見先師先師云老僧以酒肉爲隱令人信不若令人疑玉於言下如日銷冰玉閱諸錄見楊岐輔石霜爲監寺時明多山行岐偵之小徑旣見問道言下大悟玉猶怪你且躲避我要去那里去之語大率是徳玉無量劫來情見未獲漧淨故爾猶怪潙山道絲毫情見未盡便是生死根本情見盡處當究其盡之所以如人長在家愁甚麼家中事不辦若人長在家則淫房酒肆肉案歌樓咸爲發覆況至人全體無欠無餘如金剛王寶劍嬰其鋒者失命如塗毒鼓遠聞者死況其邇乎而今季代禪流不肯苦心諦觀古人作用深思古人言句只貴現成平實明白便了也疑此行者寡舉此語者希先師怕見人耶何以酒肉爲隱明多山行禪者問道多失所在亦似怕人見一般岐旣見求說霜云知是般事便休語未卒岐大悟節節淆訛又問又答你且躲避我要去那里去更是難會二老行言第一不得作佛法商量若作佛法商量入地獄如箭。

晚參佛法不離四威儀非言過便了必行言始得遂起身繞几案一匝云豈不是行立地云豈不是住復座云豈不是坐垂頭於几案云豈不是臥時一僧云漏逗不少師云老僧用得四威儀汝等被四威儀用所以趙州道老僧使得十二時汝等諸人被十二時使汝等要使得十二時須是向四威儀中體取要用四威儀須十二時中莫教有一彈指頃空過還見趙州麼乃拍左膝云只者是還見華巖麼拍右膝云只者是乾峯云舉一不得舉二錯過一著落在第二師顧眾云且道一作麼生舉時有僧云問取無言童子始得師云乾峯大似冰淩上行劍刃上走小膽太過華巖則不然舉一一任舉二蹉過一著落七落八且道如何是二空劫已前母未生時死了燒了豈不是二乃至折旋俯仰舉足下足行住坐臥豈不是二華巖具甚手眼敢與古人翻案一有多種二無兩般。

結制前夕晚參師召大眾云盡十方世界都盧是一个禪堂結則普天匝地結在山結山在水結水在艸結艸在木結木不獨在華巖也在水單者水單上結在火單者火單上結在廚廚結在庫庫結在旦過旦過結在諸寮諸寮結在方丈方丈結不獨在禪堂也者些說話且置只如大殿門口化錢鑪作麼生結良久云生鐵鑄就。

晚參舉雪峯云望州亭與汝相見了也烏石嶺與汝相見了也法堂前與汝相見了也保福問鵝湖孚法堂前卽不問作麼生是望州亭烏石嶺相見處鵝湖驟步歸方丈保福入僧堂師云有的道明露秋光暗含春色有的道官不容鍼私通車馬有的道者一夥販私鹽漢有甚憑據老僧者裏總不與麼二郎關與汝相見了也佛圖關與汝相見了也法堂前與汝相見了也二時喫粥喫飯與汝相見了也遠也見近也見朝也見暮也見且道見个甚麼驀以拂子擊几案云無諱處。

晚參蕭繼衢請雲峨開示峨拍禪牀三下云會麼衢云不會峨云你若不會我與你下个注腳遂繞禪牀一匝衢云某甲亦隨和尙步步走峨云師子咬人韓盧逐塊師云雲峨法兄恁麼機用全備煞活齊彰照用同時人境俱奪卽不無要得入理深談落艸開示大遠在華巖則不然設使繼衢請華巖開示華巖亦拍禪牀三下云會麼衢若云不會華巖亦與他下个注腳便放身臥何以如此不惟截斷繼衢腳跟更要免他韓盧逐塊。

晚參僧問汾陽罷參意旨如何師云意謂沒个薦得的人進雲華巖夜參意旨如何師云古今無二道進云就中莫不有大士麼師云不是全無只是希有乃舉婆子燒庵話畢云者僧道枯木倚寒巖三冬無暖气是有過是無過若云有過在甚處若云無婆子何故恁麼以老僧看來者僧答話明如日月潔似冰霜可謂有本矣云何猶不稱婆子意而逐出燒卻庵還委悉麼研卻月中桂靑光轉更多。

因鋒煙相逼晚參父母未生前原來有个甚麼本自天下太平民丰物阜只爲有生之後有此身便有六根六塵六識千頭萬緒從此始矣致令眼隨色變耳逐聲遷六處紛紜惑亂心君不能自主要得六處寧謐一心不亂除非是將內六根外六塵中六識一齊放捨捨亦復捨一總付之於不可逃之定業則父母未生前話頭迥然突露不安而自安也脫或不然身在安樂之地心在憂虞之鄕將父母未生前話頭拋在無事甲裏任他塞壑塡溝著甚死急咦只恐荊棘林中下腳易月明簾外轉身難也莫怪老僧不與你們說破。

晚參僧舉僧問虎丘九旬禁足此意如何虎云理長則就是何道理師云喚什麼作道理進云僧云只如六根不具底還禁得也無虎云穿過鼻孔意在於何師云按牛頭喫艸進云僧云今日學人小出大遇也虎云降將不斬是賞是罰師云我王庫內無如是刀進云僧云恁麼則和尙放某甲逐便虎云停囚長智是肯不肯師云說甚停囚長智正是因事長智師復云老僧不恁麼爾從頭問來僧便問九旬禁足此意如何師云逼蛇化龍僧云六根不具底還禁得也無師云甕中不曾走卻鱉僧云今日學人小出大遇也師云一任跳僧云恁麼則和尙放某甲逐便師云貓兒尾上系研槌僧作禮師云且道與虎丘是同是別僧云恩大難酬師云再與頌出嚴霜苦雪去還來片片飛花點石臺分付庵童忙掃卻莫教詩客又囊歸。

機緣

師參蒙山曉元大師元問聞你曾業儒是否師云不甚通元云吾無隱乎爾無隱个甚麼師說道理元不肯師力參日久元問無隱个甚麼師仍無對元乃喚師師應諾元便歸方丈師隨入問云喚徳玉作甚麼元云攢火師便攢火元便出師於斯知有乃呈偈云蒙垂無隱塵寰皆徧庖丁解牛赤心片片數日茫茫絲毫不薦急處一提卻較一綫恩不同期貧心時獻元攺末句云金須百煉。

師參大隨問百丈耳聾利害在甚處隨云卽今汝聾麼師作聽勢隨云何不喝師云不敢艸艸隨以火箸打火鑪云是非爾所知也師便拜隨云見甚麼師又拜云放過卽不可便出隨追至門把住云道道師提起坐具向空中劃兩劃隨云且莫搖鈴子便推出。

師復參曉元於極樂進門便問登山涉水程途事覿面相呈時若何元云且緩緩師云與麼則同歸少室也元云猶隔山在師提起坐具云者个隔幾許元云三日不相見師云是何言歟禮拜便出。

師參艸堂離指和尙在檐下坐問師甚處來師云梓童離云梓童向你道甚麼師云自在廊幕下離云恁麼不曾從梓童來師拂袖入堂。

師到梁山問雙桂和尙艸蹊脫卻雙桂缽袋髙閣金城覿面相呈請師答話桂作聽勢師云謝師答話桂云你道我答你是甚麼話師便拜桂顧傍椅子云坐師又拜云不可放過桂呵呵大笑。

一日雙桂問師如何是活句師豎起拳如何是死句師展開掌如何是不死不活句師撒手便行桂乃証之以偈云捏拳展掌露家私撒手逍遙一並齊橫骨暗抽容易得舌頭明墮少人知。

師到二祖問雪臂和尙大通智勝佛十劫坐道場因甚佛法不現前不得成佛道臂雲天無四壁師云恁麼則逼塞虛空去也臂云你卽今在甚麼處師拂袖便出臂喚師師應諾臂云有茶把一鐘來師便轉身禮一拜而出。

師至汴鄢乾明茶次武鄕令鵬溟梁居士問舉一不得舉二錯過一著落在第二且道一作麼生舉師以茶奉士士云師所賜理合當飲舉鐘便飲師云刺腦入膠盆矣士云應皆作禮師云也不消得。

師同連江令顯允梁居士坐論狗子無佛性話師云且道你狗子卽今何在士云只在者裏師云者畜生士擬議師示以頌云趙州狗子無佛性朝朝只在門前困忽然遇个賊人來一口斷卻渠性命。

師至古鄭國同趙生員看燈圖趙雲徳山棒臨濟喝莫便就是他麼師顧傍僧傍僧云趙相公好熟公案師云熟也熟只不知落處趙雲特來領教師向趙背上撫一掌云會麼趙擬議師笑云果然不知落處。

師冬乾明同石華顯允鵬溟茶次允以果子奉師師云飽也華云一口吸盡西江水鵬云師從北來當道一口吞卻五臺山師取箸放一隻在華前放一隻在鵬前云吸西江底吞五臺底請試吞者个看二俱無語師乃收卻云原來是古廟石師子。

衣水道人舉斗山問國符座主徳輶如毛因甚民鮮克舉之符云霸王力能扛鼎不能自舉其身衣水又問出冶冶云盡在里許又問師師云放下著衣云前兩人何若師云符座主奴也斗山未具擇法眼當時待符恁麼道何不與一拶旣力能扛鼎因甚不能自舉其身符未必又將白文作注解也出冶自了未得一个沒量漢被一莖毛蓋卻衣云舉尙不可放下个什麼師云蒼天蒼天你道舉不可得你每日間穿衣喫飯底聻殊不知百姓日用而不知故君子之道鮮矣衣云鵝王擇乳素非鴨類。

師問僧油盡燈滅時如何僧云徧界不曾藏師雲從來疑著者漢僧云和尙爭見得師云昨夜三更月到窗一僧云逼塞虛空師云只道得一半僧云那一半請和尙道師云看腳下。

僧問三界惟心萬法惟識劫火洞然大千俱壞未審心識何依師咳嗽一聲僧擬議師云會麼僧云不會師云喫鹹瓜子多了。

衣水道人舉僧問雲峨和尙大通智勝佛十劫坐道場因甚佛法不現前不得成佛道峨云溝壑易塡人心難滿問師何如師云此乃明白恰好死語也衣便問旣是十劫坐道場因何不成佛道師云疑殺古今人衣猶詟應師示以頌云端妍嬌面露些些因甚還將衫袖遮疑殺古今人莫數半思半憾滿天涯。

鵬溟問僧問趙州萬法歸一一歸何處此意如何師云鐵壁鐵壁又云州云我在靑州作一領布衫重七斤又何如師云銀山銀山卽頌云問頭如鐵壁答話似銀山堪嗟未悟者千難與萬難。

師同一僧論女子入定機緣一僧近前云大家受用師拂袖轉身云吾爲汝向紫羅帳裏撒珍珠去也僧近前以袖拂地一下師云非子不肯承當。

一僧向師前低首云昨那兩字承教甚是痛快師云不敢又僧云是那兩字師以指向空中作一圓相僧擬議師拋向一邊僧無語師云情知你認他不得。

師同僧看偈次僧云此兩句好師云好作轉語僧目師師笑僧云者一笑也作得轉語師云不得忘卻。

師見天華華握杖相待師至華云速道速道師云與他一頓何如華云渠無气力師云多謝多謝華云謝个甚麼師乃哭兩聲華便打師接著拄杖送兩送華擬開口師撒下拄杖便出。

華問師普眼因甚不見普賢師左旋一匝未竟華便打師卓然而立華又打師復右旋一匝華默然師卓然而立華云再旋一匝看師歸眾忽一僧不肯近前問師普眼因甚不見普賢師云刀不自割趾不自躅僧云一念靜中因甚見普賢乘象空中出現師云情生智隔想變體殊僧點頭師云你只好到得者裏。

僧問泗州大聖因甚楊州出見師踢出一隻履云蹋破了也。

一僧收茶鐘一僧問師者个得與麼白者个得與麼黑師以袖一總掩卻僧無語師云妙玉本無瑕雕文喪君徳僧復無語傍僧云好聯詩師云無人和得。

僧隔窗問一切人皆於師處有領會何故不慈悲我師云進門來僧佇思師云盡大地是解脫門把手牽你行不得僧云更乞方便師云但入門來別無方便僧便進云來也師指椅云坐僧便坐師便休。

師在福嚴時同數僧至桐鄕忽城門閉一僧於髙石上坐一僧云太髙生彼僧雲天上天下惟吾獨尊僧云旣是天上天下惟你獨尊因甚入桐鄕城不得彼僧無語僧問師師云大象不遊兔徑僧云好與三十棒師云謝子殷勤僧便喝師云何勞錦上鋪花。

師至棲賢茶次賢問師法號師云自曉賢云旣是自曉又來作麼師云若不自曉怎得相見和尙賢云腳跟下好與三十拄杖師云謝盛設賢云恁麼則刺腦膠盆也師云偃鼠飲河無過滿腹。

至金陵與一僧擡水次忽一犬過師云四面無路從何處來僧雲從家裏來師云者畜生僧云金毛師子師云試哮吼看僧擬對師云將謂將謂元來元來僧便喝師云賊過張弓僧擬再進語師云度扁檐來。

在金陵摘槐次僧問香嚴上樹話未終師云若有人問我祖師意我斷答他不得僧云答了也師云莫謗他好僧云爲甚不承當師以一枝槐向僧擲云接。

僧問如何是開門造車的道理師云去然香來僧然香至云香卽然來會卽不會師指鑪云插在里許僧便插師云不惟開門解造車而且閉門亦合轍僧點頭作禮師云百年一夢。

僧送拄杖至師接僧云恭賀和尙師便打僧禮拜師又打僧又禮拜師放下拄杖又一僧呈拄杖頌云七尺烏藤活卓撐拄世界乾坤拈來打佛打祖衲僧个个落魂殺活當機全體用令人腦破血淋淋師接得置下不顧僧目師師拈杖便打僧禮拜師又打僧擬議師直打出方丈。

師問僧吾得天龍一指頭禪一生受用不盡是那一指僧云是和尙道著師云你也道看僧云不離當處常湛然師云此是永嘉的你的聻僧云學人無語師云情知你無語。

師問剖石石剖也未石云不敢造次師云何妨石以香盒拈向一邊師云剖後如何石云血滴滴的師云更道看石問訊退師休去。

師問僧我緩緩問你緩緩答僧云是師良久便問僧你適才道是僧云是師云鷂子過新羅。

僧問家家有路透長安如何是華巖路師云看腳下僧繞一匝師云鐵蛇橫古路又作麼生僧禮拜師雲中毒了也。

師問三淵打七來兩日也如何淵擬對師便打淵豎拳師復打云賊過張弓堪作甚麼淵後入方丈請益師問云無隱个甚麼淵仍豎拳師云休鼓風力淵作女人拜師不肯淵舞坐具師云一處不通兩處失功淵云請和尙代一轉語師云徧界不曾藏。

僧問如何是有相師豎起拂子進云如何是無相師放下拂子進云如何是不有不無相師云退後三步僧近前三步師云依稀似曲才堪聽又被風吹別調中僧擬議師云何不再進一語僧無語師云爲山九仞功虧一簣。

一日階下一土狗爲蟻所困一僧救之師云不救傷生救則奪食二俱失慈救卽是不救卽是僧云某甲罪過師云與麼見解參禪何益僧卽問師師云老僧罪過僧佇思師便喝僧云某甲恁麼道何言不是師云是你不是師卽說偈云不悟通身口心生法法咎鸚鵡𨿽會言道得不知有又一僧云土狗性命在某甲手裏師云你做蟻猶未得師亦示偈云見境生情法法有乖若能轉物卽同如來一僧云二俱不取師云蒼天蒼天亦偈云二俱不取蒼天蒼天徐六擔板只見一邊一僧云救師云不救失慈救亦失慈乘言者喪滯句者迷一僧云不幹某甲事師云一家有事百家憂僧云無著處師亦示偈云何哉大丈夫不肯入荒艸推過怕承頭膠盆已刺腦一僧云護生須是殺殺盡乃方休師云不是者个道理僧云和尙又作麼生師云護生須是殺殺盡始安居僧云某甲道了也師云差十萬八千程在亦偈云語尙有滲漏情見幾時虛護生須是殺殺盡始安居。

師一日問眾云善侍者置瓦子於石上眞點胸無語作麼代他下得一轉語免善侍者癡禪之誚一僧以扇子拈向一邊師云我六月問你你拈扇子我臘月問你拈甚麼僧豎一指師云兩个僧無語師云癡禪癡禪又問一僧僧揲卻經師云你無看經分也僧便展開師云救得一半也只是个癡禪。

一僧呈趙州狗子頌師接得便看中有抖擻也抖擻之句師云你試抖擻看僧以扇子向一邊扇師云好狗子善抖擻不解咬人一僧云他年老師云你抖擻看僧過一邊立師云好狗子善抖擻不解咬人。

僧問情忘心盡處如何轉身師云禮拜著僧便拜師攔頭一蹋僧蹶起雲因甚漆桶不快師便喝隨聲又掌僧又作禮師云你旣漆桶不快怎解作禮僧作舞而出師呵呵大笑。

一僧深夜入方丈問未竟師便打僧擬開口師又打僧作忍棒勢師連打呼傍僧云與我將火來就者裏遷化僧方禮拜而去至次日早上方丈白雲某甲作蒙和尙激發大事因緣會得了也只是覓他蹤迹不著喝一喝便出師使人喚至問云靈云見桃花而悟玄沙因甚不肯僧以手掩師口師笑云猶弄手腳在僧便出師復呼僧僧應諾不回師云入膏肓了也。

師問一僧如何是透法身句僧繞一匝歸眾師云未在僧復出師云北斗藏身是甚麼意旨僧豎拳師云死了燒了又作麼生僧乃豎拳師連打兩竹篦。

入堂舉黃龍誨機問巖頭如何是祖師西來意頭云你解救餈麼機云解頭云救餈去機又問玄泉泉拈起皂角云會麼機云不會泉放下皂角作洗勢機便作禮云原來佛法無別泉云你見甚麼道理機云某甲問巖頭頭云你解救餈麼豈不是解粘今日和尙拈起皂角亦是解粘所以道無別泉呵呵大笑機乃有省師乃問眾云誨機悟處得力在救餈耶在拈皂角耶眾下語不愜師代云更使玄泉笑轉新又云和尙問處不在者兩頭卽頌云救餈拈皂角知解亂如麻也得資糧益一笑始歸家又雲巖頭恁麼道救餈也不差不因樵子徑爭到葛洪家玄泉拈皂角皂角也不惡洗淨獘垢衣脫了打赤膊時有僧著語云萬丈深潭淸徹底師卽以偈示之云萬丈深潭淸徹底半途而已未歸家不知月落潭無影玉本無瑕亦有瑕萬丈深潭淸徹底拈來便用不須疑自家本有精神在奮迅承當師子兒。

師考工看簽呼云雪林林出師豎起簽云拈起則山河大地十法界十二類眾生三世諸佛百千法門無量妙義盡在者裏老僧放下時你道一切在什麼處林歸本位師歸方丈。

一日師同數僧商量做工夫一僧云做到前後際斷始得師云前後際斷猶被正知見礙在一僧云旣是前後際斷有何正知見礙師云若果到此正好喫棒如不逢人打脫所以有礙藥能去病藥亦是病藥若耽守其病更甚僧作禮師攔頭一蹋僧起拂袖便打師云未信你在。

師問一僧甚處來僧云城中來師云見甚奇特事僧云無師云恁麼則空走也僧云見才鋪面師云又道無又問一僧見甚奇特事僧云無師云恁麼則空走也僧云若不空走則有也師笑云也只道得一半。

師問僧文殊爲七佛之師因甚出女子定不得僧雲從來不借他人力師云罔明因甚卻出女子定得僧云觸著磕著師云文殊不及罔明耶僧便拜師云弓折箭盡也。

師問僧無邊剎海自他不隔於毫端因甚庵內人不知庵外事僧云官不容鍼私通車馬師云十世古今始終不離於當念因甚今日不知明日事僧雲有水皆含月無山不帶云師云雪峯道底。

師問僧三界惟心萬法惟識死了燒了何爲心識僧豎起拳師云死了燒了阿誰豎拳僧仍豎拳師云生鐵鑄就卽不無兩片皮交閣在甚麼處僧便拜師便打次日復以前語詰之僧仍豎拳師云昨日道過了僧云一回拈出一回新師打云放你不過。

師問僧誰僧云兩眼對兩眼師云你燒作一堆灰老僧燒作一堆灰又如何僧云徧地是黃金師云試抓兩把呈似老僧看僧無語師便打。

僧入師云如何是世尊不說說僧默然師便打僧便喝師云如何是迦葉不聞聞僧又喝師又打僧近前把住柱杖師云我與你相打耶僧云當仁不讓師放下柱杖便坐僧便作禮。

僧入師云看蹋著僧便蹋師云未入時聻僧連蹋兩蹋師云三蹋四蹋後又作麼生僧拂袖便行師云也是風力所轉。

僧入師云如何是世尊不說說僧云不說說又說个甚麼師云如何是迦葉不聞聞僧云不聞聞又聞个甚麼師便打僧便拜師直打出方丈。

師問僧如何是徳山末後句僧云道不出師云密啟其意又作麼生僧云拽不入師云因甚師遭徒記僧云教得孩兒解罵爺師云不謬華巖悅眾。

師問僧無夢無想主人公在甚麼處僧番轉蒲團師云有夢有想時又如何僧又番轉蒲團師云老僧燒作一堆灰你燒作一堆灰還弄得者个麼僧一邊叉手立師云好與三十拄杖。

僧請益云某甲話頭不明師云穿衣時誰與汝束帶喫飯時誰與汝把箸僧云本來面目師云又道不明僧云不與某甲相干師云甚麼與你不相干僧便放身臥師呼傍僧云將火來燒者死漢僧起雲是空底師云若是空底怎解與麼僧便拜師云好與兩蹋。

僧問師僧問興化四方八面來時如何化云打中間底意旨如何師云近前來僧近前師云退後僧退後師云打甚麼底僧云某甲則不然師云打中間底意旨如何僧云不打南不打北師云老僧有甚麼過。

僧入師云如何是第一玄僧豎右手師云如何是第二玄僧豎左手師云如何是第三玄僧問訊師云如何是第一要僧以袖右拂師云如何是第二要僧以袖左拂師云如何是第三要僧揖師云你底舌頭誰割去了僧云今日痛師笑之。

僧入師於棹上畫一圓相中書一字僧右手抹卻師又畫一圓相中書十字僧以左手抹卻師又畫一圓相中書卍字僧拂袖而出師云好與三十拄杖。

僧入師云髙峯閉死關意旨如何僧云不會師雲中峯侍死關意旨如何僧云不會師云鈍漢僧近前云見那些鈍師便打僧接住拄杖送兩下師放下拄杖僧把得拋向一邊師云枯骨上有甚麼汁。

一老僧禮拜次師云你年老也要喫棒麼僧云年老性不老師連打兩棒云是什麼僧云風聲水響師云通身是口視不及通身是眼說不徹。

師問僧北禪賢烹露地白牛汝作麼生會僧云血濺梵天師雲林野奇煮透海烏雞又何如僧作嘔吐勢師云饒你吞吐得也放你不過便打。

師問僧年窮歲盡時如何僧云大盡三十日小盡二十九師云王老夜燒錢又是何意僧云金烏西墜玉兔東升師云學語之流便打。

師問僧北禪賢剖露地白牛意旨如何僧禮拜師云莫禮拜林野奇煮透海烏雞又如何僧便出師呼僧云轉來僧便轉來師云我怕你救不得了去。

僧入師問死了燒了誰爲徹我僧便拜師云死了誰拜僧便喝師云燒了誰喝僧云請和尙且燒者一喝看師便喝。

師同雪君曁屠居士遊溫泉雪君將浴喫餅次屠居士云大家來喫湯餅會雪君云此處可名洗兒泉師云恁麼則九龍吐水也未君云恨不自脇下出也師提起患珠作痛聲屠居士云此老倒會捏怪師頌曰入水求人兩意符九龍吐水沐金軀母云不自脇間出痛徹山僧一串珠。

師問僧松柏不在你在否僧云不在云抵對者誰僧雲松柏云亂走作麼僧云荷和尙鑑。

師問僧雪覆千山時如何僧云請和尙歸方丈云作麼僧云向火恐天气冷。

師問僧如何是徳山會得底末後句僧云泥多佛大云果與往昔不同甚麼不同僧雲水漲船髙云果然只得三年活因甚師遭徒記僧云新婦騎驢阿家牽云未在。

僧問塗毒鼓是什麼意師自摑口云向你說老僧有無量罪過僧便禮拜師攔頭一踏雲你還會塗毒鼓麼僧掩耳而出師便歸寢室。

問如何是大句師云問甚麼僧又問師顧傍僧云有雄黃麼傍僧云有師喝云一對無孔鐵錘。

師問僧甚麼物恁麼拜僧雲地水火風師雲地水火風消散時如何僧云盡在者裏師云旣消散盡誰在者裏僧便喝師便打。

僧入師云前者老僧答你道且放你過有兩負門且道過在老僧在上座僧云過在某甲師便打僧便拜師又打僧擬開口師直打出方丈。

僧入師打一拄杖云道僧便拜師又打一拄杖云道僧又拜師連打兩拄杖云道道僧擬議師笑云拜不得了又僧入師打一拄杖云道僧便喝師又打一拄杖云道僧云不道師連打兩拄杖云道道僧云不道不道師放下拄杖僧便拜。

師問深信汪西堂黃檗打臨濟濟何故不卽掌只要見大愚後方才與麼信云某甲總不與麼師便打一如意云老僧要按牛頭喫艸信便與師一掌師放下如意深信便出師與偈云逼爾懸崖撒手果然直下承當一掌打得如意胸合佛祖心腸。

載升書記才入師便拈拄杖云你覺林有者个麼升云撐天拄地師云又來作麼升云拄地撐天師便打升云圓旭不辭恐煩尊力師復打云拄地撐天个漢區區兩次何求怒起無明老子極粗一棒打頭。

僧問師如何是親切句師云未問時親切僧云如何是轉身句師云你從那里來僧云如何是異類句師云老僧恁麼答汝汝還會麼僧云不會師云同類句尙且不會何況異類句僧云如何是末後句師云你不服老僧騎耶。

問如何是奪人不奪境師云滿地好嚴霜如何是奪境不奪人師云凍得人徹骨如何是人境兩俱奪師云昨夜寒更甚如何是人境俱不奪師云老僧頭將類山頭。

僧辭師問甚處去僧云城中去師云作甚麼僧云有个甚事師云學道人無剪爪工向外覓甚麼事僧云已著艸鞋了也師拈拄杖劃兩劃云汝昨道不入虎穴爭得虎子虎穴已開汝作麼生入僧便拜師便打僧拂袖師又打僧接住拄杖喝一喝師撒下一頭僧亦拋向一邊師歸寢室僧亦隨入作禮云發超觸忤和尙師云不得冤深似海吾道豈能久持率性更與一頓徹骨徹髓蒿枝。

僧求易雙桂派師云汝出家幾年僧云四十年師云汝師何人僧云沒去處師云是何言也僧云發源到此水窮山盡了也師云四十年來向外求而今一旦野心休水窮山盡言相契故我嘿然而點頭。

問僧汝名大器大卽不無是甚麼器僧頓足一下云和尙也認他不得師云百碎了也僧近前師拈拄杖僧作怕勢師云畏煙不加以火僧便拜師放下拄杖云貪生怕死漢。

問僧昨淸淨本然話一般問一般答因甚後悟前不悟僧雲水到自成渠師云猶在老僧圈繢裏僧云好本多同師云墮在毒海入室畢僧復入淚云某在別處橫說豎說得到者裏啟口不得者何也師云我爲你說个譬諭得麼僧云乞和尙慈悲師云如肚饑人坐在飯籮裏喫不徹你還會麼僧便躍然喜。

師問僧綿亙十虛者是个甚麼僧云澹煙籠翠竹師云不落數量又作麼生僧雲薄霧滴靑松師云汝名亙一僧云千峯聳翠師指火鑪云老僧與闍黎俱燒作一堆灰誰向千里外垂手僧便踏火鑪一腳師拈拄杖僧便喝師便打僧接住拄杖推兩推師掌云我與你相打耶僧便拜云放過卽不可師云相打沒甚好拳相罵沒甚好言此報終須有報記汝可絕吾煙。

師問僧古渡無人是何境界僧云未開口前勘破也師云古渡有人又是何境界僧云沒識得者个消息師云但得皇風成一片不知何處是封疆。

華巖聖可禪師語錄卷三終嘉興大藏經華嚴聖可禪師語錄

華巖聖可禪師語錄卷四

門人光佛等編

拈古

百丈一日侍馬祖行次見一羣野鴨飛過祖云是甚麼丈云野鴨子祖云甚處去也丈雲飛過去也祖遂扭丈鼻負痛失聲祖云又道飛過去也丈於言下有省卻歸侍者寮哀哀大哭同事問曰汝憶父母耶丈云無曰被人罵耶丈云無曰哭作甚麼丈云我鼻孔被大師扭得痛不徹同事曰有甚因緣不契丈云汝問取和尙去同事問大師曰海侍者有何因緣不契在寮中哭告和尙爲某甲說大師曰是伊會也汝自問取他同事歸寮曰和尙道汝會也教我自問汝丈乃呵呵大笑同事曰適來哭如今爲甚卻笑丈云適來哭如今笑同事网然。

拈云馬祖當道設塹百丈就路還家且置同學相看哭笑而答又作麼生爲憐松竹引淸風幾度買來還自賣。

三聖慧然禪師到徳山才展坐具山云莫展炊巾者裏無殘羹餿飯然云縱有亦無著處山便打然接住棒推向禪牀上山大笑然哭蒼天便下參堂。

拈云我作徳山至三聖道亦無著處便休兩不傷鋒犯手賓主歷然洎乎正令一行不覺弄巧成拙然𨿽當仁不讓禮度全虧二老若無笑哭相酬管取兩沒殺合。

世尊初生一手指天一手指地周行七步目顧四方雲天上天下惟我獨尊雲門云我當時若見一棒打殺餵狗子喫貴圖天下太平。

拈云世尊平地上起孤堆且置雲門恁麼道還自救得麼一棒打殺干戈不少要見太平驢年未在。

世尊於涅槃會上以手摩胸告眾曰汝等善觀吾紫磨金色之身瞻仰取足無令後悔若謂吾滅度非吾弟子若謂吾不滅度亦非吾弟子時百萬億眾悉得契悟。

拈云告眾善觀也是憐兒不覺醜悉皆領悟無非片雪點紅鑪還識金色身麼只者是。

南陽忠國師因丹霞來訪值睡次乃問侍者耽源云國師在否者云在卽在只是不見客霞云太深遠生者云莫道上座佛眼也覷他不見霞雲龍生龍子鳳生鳳兒國師睡起侍者舉似國師國師打二十棒趁出丹霞聞云不謬爲南陽國師。

拈云人多謂耽源不喞澑不合恁麼抵對累及國師手忙腳亂一上恁麼見解則湘之南潭之北何以光前裕後哉殊不知忠國師乃伯牙琴丹霞乃伯牙弦耽源乃伯牙手琴弦之上縱有南薰雅操若無妙指其音終不能發咄誰是伯牙不見客底是深遠生底是覷不見底是。

雪峯在徳山作飯頭一日飯遲徳山擎缽下法堂峯曬飯巾次見徳山乃云鐘未響鼓未鳴拓缽向甚麼處去徳山便歸方丈峯舉似頭頭云大小徳山未會末後句在山聞令侍者喚頭去問汝不肯老僧那頭密啟其意山乃休明日升堂果與尋常不同頭至僧堂前撫掌大笑云且喜堂頭老漢會末後句他後天下人不柰伊何𨿽然也只得三年活。

拈云徳山雪峯向虛空裏書字字𨿽不成文彩已彰巖頭於化日下鏤冰旣爾刻畫分明未免傍觀者哂哂卽不無畢竟甚處是徳山會得底末後句舉頭天外看誰是我般人。

昔有婆子供養一庵主經二十年常令一二八女子送飯給侍一日令女子抱定云正恁麼時如何主云枯木倚寒巖三冬無暖气女子舉似婆婆曰我二十年只供養得个俗漢遂遣出燒卻庵。

拈云作麼生免得他燒逐我道者僧設使有鶖子智文殊辯徳山臨濟機用一十八變神通敢保亦不能免婆子燒逐在還會麼他要此話大行。

又拈云婆子燒庵且縱還會枯木倚寒巖三冬無暖气意旨麼碧玉磨成西子骨黃金鑄就伍員心。

陸亙大夫問南泉弟子家中有一片石亦曾坐亦曾臥如今欲鐫作佛得麼泉云得得大夫云莫不得麼泉云不得不得。

拈云折檀片片香擊珊寸寸寶。

僧問趙州如何是不錯底路州云明心見性是不錯底路密庵云趙州眼觀東南意在西北大似狐貍戀窟有甚快活處忽有問徑山如何是不錯底路只向他道家家門裏透長安。

拈云二大老答話如印印泥刻劃甚是分明未免引人向鬼窟裏作活計門外打之繞若是直截爲人端的未夢見在設有人問華巖如何是不錯底路只向他道看腳下。

慈明冬日榜僧堂門作其下注云若有識得不離四威儀有首座見之謂曰和尙今夜放參慈明聞而笑之。

拈云是麻三斤耶是乾矢橛耶是百煉金耶是紅鑪雪耶人謂是唐言我謂是梵書唵。

趙州一日到僧堂後見一僧乃問大徳總向甚處去僧云普請去州遂於袖中取刀度與云老僧住持事繁請上座爲我折倒卻便引頸向前其僧便走。

拈云一日不作一日不食。

又拈云人多謂者僧不隨普請趙州特爲煎逼一上也是按牛喫艸𨿽然如是千鈞之弩豈爲鼷鼠而發機耶趙州恁麼也大險若是孟八郎漢定亂做去在。

鵝湖上堂云未了底人浮逼逼底設使了得底人知有去處亦浮逼逼底雲門問首座堂頭和尙恁麼道意旨如何座云浮逼逼底門云發白齒黃作與麼見解道得道道不得莫亂道座云你作麼生門云項上著枷腳下著杻座云與麼則無佛法也門云此是文殊普賢大人境界。

拈云雲門恁麼噴吐珠玉傾瀝肝膽卽不無大似壓良爲賤端的鵝湖意旨首座依模畫樣也不差何也三年無攺於父之道可謂孝矣。

雪竇顯問羅漢林法爾不爾如何指南林云只爲法爾不爾顯云大眾記取某甲話頭拂衣歸眾林下堂卻令侍者請顯至方丈上座適來不肯老僧那顯云和尙當代宗匠某甲焉敢不肯林云你爲甚拂衣歸眾顯云和尙還許某甲說道理也無林云你說看顯拍一拍下去。

拈云前箭猶輕後箭深。

又拈云好羅漢當斷不斷反招其亂華巖不然待他拂衣歸眾秪向他道一恁舉似諸方至方丈待他道某甲焉敢不肯便與震威一喝不惟截斷許多葛藤亦乃免見話墮。

五祖演云牛過欞窗頭角四蹄俱過了只是尾巴過不得。

拈云要成九仞之山莫少一簣之土。

僧問雲門如何是佛門云幹屎橛。

拈云大尊貴生。

寶蓋和尙至漸源中興禪師處源見來便捲起簾子在方丈內坐蓋一見乃下卻簾子便歸客位坐源令侍者傳語長老遠來不易猶隔津在蓋便掌者云不用打某甲有堂頭和尙在蓋云爲有堂頭老漢所以打你者回舉似源源云猶隔津在。

拈云賓則始終賓主則始終主。

三聖問雪峯透网金鱗以何爲食峯云待汝出网來向你道聖云一千五百人善知識話頭也不識峯云老僧住持事繁。

拈云三聖大似著忙雪峯亦似將錯就錯𨿽然如是要且賓主歷然。

雲門垂語云人人盡有光明在看時不見暗昏昏作麼生是諸人光明自代云三門廚庫又云好事不如無。

拈云枕子者邊那邊隨語千山萬山徳嶠朝打暮打龐老人間物閒。

鹽官云虛空爲鼓須彌爲槌什麼人打得眾無對南泉云我當時若見向道王老師不打者破鼓法眼云但道不打自然是破鼓密庵云鹽官提水放火南泉撥亂飛灰法眼埋兵掉斗諸尊宿𨿽然各出一隻手並無一人性燥下得一槌只是隨例扛鼓祥符直戴與諸人道虛空爲鼓須彌爲槌漆桶參堂去。

拈云須彌山縱廣正等八萬四千由旬入海八萬四千由旬出海八萬四千由旬父母所生四大色手長不過三尺若除斯以外別有卻成兩人卽斯色手便是試舉槌看莫只管隨例說大話道脫空語還見鹽官麼此是文殊普賢大人境界。

又拈舉至扛鼓處云傑祖恁麼道也是普州人送賊上來者一夥老漢總沒大人相不得自由況且鼓是現成槌非新設要打便打要歇便歇忽有个漢出來問華巖什麼人打得只向他道響便休。

又拈云鹽官鞔鼓南泉法眼扛鼓祥符打鼓華巖聻以兩手自掩耳云不聽不聽。

雙桂和尙上堂云古佛與露柱相交逢人且說三分話金剛與泥人揩臂未可全拋一片心正恁麼時是何境界眾無對桂靠柱杖云默默自知田地穩騰騰誰謂肚皮憨。

拈云老老大大偸心不少古佛與露柱相交道甚麼金剛與泥人揩臂血滴滴底正恁麼時是何境界喝一喝云徹骨爲人人不知勞他來去八千返。

僧問趙州如何是不錯底路州云明心見性是不錯底路。

拈云者僧蘊一肚皮禪道佛法將謂別有玄妙路頭趙老也不與他指路也不說禪但只平貼貼底向他道明心見性是不錯底路且道恰者僧意不恰者僧意。

又拈云者僧豈不知明心見性不錯而發此問趙州豈不知來意而答斯語要知者僧是賊趙州是个老賊識得他破令他胸次中如許葛藤當下冰銷瓦解。

僧問雙桂靈樹封盒子意如何桂云且道里許是甚麼進云不封盒子意如何桂云任從滄海變終不爲君通。

拈云問太淺答太深冷似火熱似水淺深冷熱且止畢竟里許是甚麼任從滄海變終不爲君通。

李附馬問慈明聞西河有金毛師子是否明云附馬甚處得者消息來李便喝明云野幹鳴李又喝明云師子吼。

拈云好隊金師子吒沙地善哮吼不解咬人。

密雲和尙云禪不須參道不須悟直下承當超佛越祖雙桂和尙云打底不是座參底不是禪快活日子不過逐日思想成顚。

拈云師翁與先師恁麼赤心片片與人卸卻汁脂帽子脫卻鶻臭布衫卽不無要且亦是醍醐亦是毒藥。

僧問林野奇繼紹門風端的旨請師露出大家看林云一棒打殺進云也知和尙令不虛行林云你見个甚麼道理恁麼道僧便喝林便打。

拈雲林野法叔門風髙固髙矣殊不知被者僧覷破只得七零八落洎乎收拾將來也是賊過張弓。

石臼和尙參馬祖祖云甚麼處來石云烏臼來祖云烏臼近日有何言句石云幾人到此茫然祖云茫然且止悄然一句作麼生石近前三步祖云我有七棒寄打烏臼你還甘否云和尙先喫某甲後甘。

拈云石臼茫然馬祖悄然步步踏著棒棒打著卽不無馬祖也是勾賊破家。

普化喫生菜次臨濟云者漢大似一頭驢化便作驢鳴濟云直歲與他細抹艸料著化云少室人不識金陵又再來臨濟一隻眼到處爲人開趙州云何不與本分艸料。

拈云臨濟與麼道是本分不是本分若不本分普化不合與麼道若本分趙州不合與麼道。

黃檗因六人新到五人作禮中一人提起坐具打圓相檗云我聞有一獵犬甚惡僧云尋羚羊聲來檗云羚羊無聲到汝尋僧云尋羚羊迹來檗云羚羊無迹到汝尋僧云尋羚羊蹤來檗云羚羊無蹤到汝尋僧云與麼則死羚羊也檗休去至明日升座云昨日尋羚羊僧出來僧便出檗云昨日公案未了老僧休去汝作麼生會僧無語檗云將謂汝是本色衲子原來是義學沙門以拄杖打出。

拈云人多謂黃檗有陷虎之機與麼休去是八字打開與者僧相見者僧不解承當所以蹉過逮乎升座重勘果爾不知端倪黃檗婆心再與本分艸料恁麼解會有甚快活處殊不知黃檗被者僧一拶上天無路入地無門只得角掛髙枝至於正令全提正是壓良爲賤。

昔有一老宿住庵於門上書心字於窗上書心字於壁上書心字法眼雲門上但書門字窗上但書窗字壁上但書壁字玄覺雲門上不要書門字窗上不要書窗字壁上不要書壁字何故字義炳然。

拈云法眼頭上安頭玄覺斬頭覓活因事長智甚麼難二老要且未知老宿於門窗壁上書心字畢竟是何意築萬里墻連海岱牢牢鞏固舊山河。

慈明室中晏坐橫刀水盆上傍置艸鞋使來參扣者下語無有契其機者。

拈云慈明大似館驛中撮馬糞漢那里得來恁許多糞箕條帚。

楊岐在石霜總院事甚久一日慈明出雨忽作岐偵之小徑旣見搊住云者老漢今日須與我說不說打你去明云監寺知是般事便休語未卒岐大悟卽拜於泥途問云狹路相逢時如何明云你且躲避我要去那里去岐歸次日具威儀上方丈禮謝明呵云未在。

拈云人多道慈明以事事無礙行心楊岐尙疑而未決況其餘者耶岐旣見想乘隙揦倒反被識破只得蚤豎降旗耳與麼會有甚長處應知楊岐有轉亂爲治經綸煉石補天手段慈明道知是般事便休你且躲避我要去那里去𨿽偸心全無確實供狀了也岐大悟拜於泥途又上方丈作禮乃一手擡一手搦。

僧問大隨淡和尙如何是祖師意隨云白鹿钁頭七半斤。

拈云廬陵米價鎭州蘿卜頭不似此語好。

潙山因僧問如何是百丈眞山下禪牀叉手而立云如何是和尙眞山便坐。

拈云百丈大潙眞固眞矣只是無一滴墨木。

頌古

慈明室中晏坐橫刀水盤上﹝同拈二﹞。

頌云。

盡堪歌又不堪歌莖艸金身沒柰何博地凡夫誠薄福徒勞四面與張羅﹝又云﹞洗腳著艸鞋持刀縱橫舞刺腦入膠盆作个主中主雲龍風虎聖作物睹石霜老漢是涅槃堂之伍復云住住

臨濟上堂兩堂首座相見同時下喝。

頌云。

一个坐一个臥別傳從此立工課一株樹蔭幾何人各得心雄膽子大

慈明冬日榜僧堂﹝同拈二﹞。

頌云。

非師十智非三訣非劍水盤非艸鞋繡出鴛鴦誠可愛金鍼不識自何來﹝又云﹞不登寶殿不居陬耳目無因用黈旒父察子心堪任劣棄珍著垢到圊頭

楊岐偵慈明於小徑﹝同拈﹞。

頌云。

飛衛以射名箭窮折棘抵鸞膠續斷弦好音出妙指一則懼一則喜監寺兒孫𨿽徧天涯要且非父不生其子

大隨钁頭﹝同前﹞。

頌云。

钁頭確實三斤半日日拈提報佛恩一問西來迅口道不欺之力有來源

潙山因僧問百丈眞﹝同拈三﹞。

頌云。

金毛師子踞地顰呻奮迅三昧直指向人剎那之際現三世身而今鼓气效顰者九轉終歸是假銀﹝又云﹞莫認穿紅莫認穿綠髙著眼看如東升旭﹝又云﹞休從色相看威儀畫骨神仙不畫皮畫得仙姬似那个狀元之母狀元妻

紫玉山道通禪師因於頔間如何是黑風吹其船舫漂墮羅剎鬼國通云客作漢問與麼事作什麼於失色通云卽此便是黑風吹其船舫漂墮羅剎鬼國於便作禮。

頌云。

毒龍气惡陷虎機深轍魚得水逸鳥出林殺人刀活人劍趙璧還秦原沒玷

洞山因僧問如何是衲僧孔竅山云十八女兒不系裙。

頌云。

十八女兒不系裙紙船載寶渡河汾渾家拍掌呵呵笑僥幸歸來喜十分﹝又云﹞升天底事都揚卻珍垢全拋首不簪幹盡髑髏白似雪焦枯骨節黃如金

趙州僧堂後逢僧﹝同拈﹞。

頌云。

我王庫內原無是信手拈來用大癡設使箭窮鋒不拄道傍折棘以當遲

潭州神山僧密禪師與洞山行次忽見白兔走過神云俊哉洞云作麼生神云大似白衣拜相洞云老老大大作者个說話神云你又作麼生洞云積代簪纓暫時落魄。

頌云。

偶來那畔落今時平地升天不用梯摭得炭頭書皂壁權行鳥道駕烏雞﹝又云﹞足下無私果俊哉不繇階級蹈髙臺苔封殿上曾遊晏只緣向背一時乖

疏山手握木蛇僧問和尙手中是甚麼山提起雲曹家女。

頌云。

拄杖也弄拂子也弄我不恁麼顯異惑眾

我在葉縣備曾試之。

頌云。

滔滔錦水出云安作浪興波勢且寬自古夔門灩澦石不辭白帝日觀瀾

靈云見桃花而悟云二十年來尋劍客幾回落葉又抽枝自從一見桃花後直至而今更不疑玄沙云諦當諦當甚諦當敢保老兄未徹在。

頌云。

剝盡芭蕉剝莫休欲窮千里上層樓靈云不瞎一雙眼爭見玄沙血趾頭﹝又云﹞廉頗多功勢不雙相如海量志猶長趙王無事登金殿燮理調和有二郎

黃龍三關。

頌云。

我手何似佛手豎起拂子代口善說過現未法沒个人兒相偶我腳何似驢腳曾涉江淮河洛多年負累辛勤而今與他襪著我也有个生緣虛耽四十九年慚愧叢林不整未得一覺好眠﹝又﹞我手何似佛手忽爾推門入臼隨君開闔自由不勞指目分剖我腳何似驢腳曾上層巒重閣揚眉四顧無涯入眼山河寥廓我也有个生緣院西一塊小田半邊那栽糯谷半邊那種赤運

龍門一僧被蛇咬或問云旣是龍門僧因甚被蛇咬僧無對東山一僧代云果然現出大人相圓悟聞之東山有此僧耶。

頌云。

軔才發車便過善行果無轍迹妙唱非千舌和出艸兮似電疾入水兮不動波葛陂拄杖子陶家掛壁梭風雷相送上天河

藥山令供養主抄化甘贄行者問甚處來云藥山來甘云作麼云教化甘云將得藥來麼云行者有甚麼病甘乃捨銀兩錠意山中有人必不受此主歸納疏山問云子歸何速主舉前話師云速送還他子著賊了也主遂送還甘云原來山中有人益金以施。

頌云。

晝午星現子夜日中白紙書信不通而通著賊了也鏡照鏡山裏有人空合空二老函蓋相稱處者僧無功卻有功

一歸何處。

頌云。

自近達遠由淺至深如剝芭蕉一層又層﹝又﹞一步趕步直到家裏敲開其門拋卻瓦子

慈明榜文。

頌云。

嚼之無味摸之無痕絕人意路刺人眼睛﹝又﹞坐斷千差路始通陸行車馬水行艟兒孫從此滿天下盡是金剛栗棘蓬﹝又﹞是狴犴歟是桎梏也兔角杙牛龜毛絡馬著之不上卸之不下誰知監禁之外有个仁者類臨濟推人活埋似妙喜得肥漢剮﹝又﹞百尺女墻百尺髙層層馬槊層層刀至尊左右排文武六國之王引領朝

婆子燒庵。

頌云。

離位之機孰个知毒龍拔在富那西劈開海水止觀妙不見尾巴更是奇

慈明室中橫刀水盆上傍置艸鞋見有來者請下語擬議卽打趁出。

頌云。

道冠儒履釋袈裟見得分明眼亦花除怪先須去白澤破家散宅是生涯﹝又﹞造道立限千日自彊惟引一錐竿頭如是進步方可隨意施爲

徳山拓缽。

頌云。

向上程途那有限古人略諭剝芭蕉而今多少英靈士徒把虛空著火燒﹝又﹞割牛刀千鈞弩善用不須行跋扈聰使聾明使瞽點金如何成赤土陣陣風濤兮隨以雨荷衲千眼兮云爲補石霜多山行兮楊岐撾鼓乾闥婆王奏樂兮迦葉起舞雲從龍風從虎聖人作而萬物睹﹝又﹞大家要話廣流通龜毛繩縛樹頭風所以虛空釘橛輩言煙燒得舌頭紅﹝因西林書記頌靈云桃花巖頭甘贄過夏三頌而作以進之也﹞

十八女兒不系裙。

﹝頌云﹞。

藥若厭苦毒安能吐病在膏肓何時而愈卸百斤枷兮鉅靈斧疏鑿三巴兮賴神禹

師嚴然後所學道尊故東山門下子孫多賢徳而超邁者誠源遠而流長也。

頌云。

汾州罵徹慈明日葉縣打追圓鑑時不用恆憂吳越令二株嫩桂與天齊

因思法眼參地藏明教見神鼎時便不見有煩惱也。

頌云。

莫待病生才服藥病瘥不假驢馱藥正病不可錯服藥去來今病總不惡

盡大地是沙門一隻眼。

頌云。

百丈捲卻拜席首山拂袖便行逢人不得錯舉此个沙門眼睛﹝又﹞燈籠喚醒露柱蹶起獨坐獨行除卻三光五嶽那个是我知音﹝又﹞髑髏幹若未盡頂門痛與一鍼十方世界銷殞拈艸可作金身

麻三斤。

頌云。

洞山答話麻三斤非法身兮非意生除卻當人眼中屑紫磨金色放光明

世尊初生。

頌云。

如筍露包性已豪弗須六日便翀霄雲門恨早不扳折兜率言遲謾貶褒與賊過梯非分外逢場作戲又何勞藥山旣現大人相布衲也須一勺澆

幹屎橛。

頌云。

雲門乾矢橛相好不可說三十二八十何曾有一缺﹝又因孤巖維那頌特拈頌以進益之拈云﹞一口吸盡西江水

馬祖機大一拳拳倒黃鶴樓白雲用大二老大固大矣不及雲門膽大。

頌云。

百物供養無福打煞餵狗無罪開口不畏泥犁爲證平等三昧﹝又﹞藥醫有病人人易無病求醫醫者難語忌十成如領會衲僧孔竅女兒邊﹝又﹞不是墮坑落塹亦非入水入泥尊貴到此已極好仁無以尙之

巖頭在甘贄家過夏補衣次贄行過頭以鍼作札勢贄整衣欲謝妻問云作甚麼贄云說不得妻云也要大家知贄舉前話妻云此去三十年後須知一回飲水一回咽女子聞云誰知盡大地人性命被奯上座札將去也拈云前車旣覆後車當戒。

頌云。

一二三四五金木水火土趁道蘊鐵牛咬玄沙汝虎三聖兮推出一丁寶壽兮瞎卻一城觀光兮媲美當代破家兮太煞無情可憐無限河邊骨盡是深閨夢里人

華巖聖可禪師語錄卷四終嘉興大藏經華嚴聖可禪師語錄

華巖聖可禪師語錄卷五

門人光佛等編

雜錄

庚戌三月十六雙桂忌辰師詣幀前拈香雲

吾師面目分明甚不獨彰乎紙墨間描不成兮畫不就華巖瀑布響潺潺恁麼說話三十年後大有人不肯且道不肯个甚麼藏盡楚天月猶存漢地星。

辛亥雙桂忌拈香

一片肉一壺酒項上戴枷腳下著杻喚轉世人心出盡自家醜顚覆大智典型抹煞馬駒江口喝一喝云三世諸佛不知有白牯貍奴卻知有。

雪彌勒贊

六花面目二大肚皮心肝腑臟俱亦如之咦也要光天化日之下親見當來補處無疑。

觀音贊﹝三﹞

白雲幾片紫竹數竿提籃回顧應現多般獨立兮在石蓮花兮可觀金沙灘骨蛤蜊中肉如斯捨形以利眾生兮豈僅七難二求多壽多福。

﹝又﹞黑髮童顏十五月白衣玉體三冬雪濟人水火急如風楊柳枝頭甘露滅。

﹝又﹞見色及聞聲蚃曶度垣牖千里咫尺間而亦無畱滯眾生不是無乘此而不覺故名曰生死諸佛不是有覺斯而不住故號曰涅槃惟我洛伽士有大方便力亦不住涅槃亦不離生死故示蚌蛤身畫師馬郎婦指出本有形見不思議事我於千萬中聊舉其一二如太倉一粟如馬體一毛而我聚千雷以爲一音聲縱闡遊夏詞曠發鶖子智如瀉恆河水流盡言無盡不能贊其一而況千萬化一化千手眼海水須彌筆偈贊無時已偶聞窗外音付松風水石。

寄不惑禪人

多年有賴共相依自恨昏蒙委實非篤厚髙流趨壑去癡頑弱質保危畿雙樹有條枝葉嫩孤峯無侶跫音稀幾向白雲開口道爲傳心事靜慈歸。

牧牛歌

馴性輕蹄拽耙牽犁總憑他帶水拖泥朝放溪東暮牧溪西但只知水只知艸余無知松根枕頭云被輕柔果勝他錦帳狐裘癡憨自飽鹿豕爲儔故不消繩不消橛夜不收。

送雪林禪人訪友卜庵

廿載江南住纖毫習气無知君返故里問友把茆誅闊晤今云再離情悵且吁樹凋葉落候一顧莫辭迂。

答衣水道人韻

謾言已過趙州關趙老生涯萬萬千應曉石橋非略彴當思个齒答髙年知牛於角有墻在見火從煙猶隔山直把山墻推倒也朗然如日處靑天。

與雪林朗維那

掀倒禪牀日打頭一棒時不言有授受永作天人師。

與還初佛悅眾

言下知端的宗通說亦通不懷人我見定絕五家宗。

與三淵惺監院住報恩

屢爲致詰只解豎拳汝旣自肯吾亦無言。

送不惑興返木樨庵

木樨中毒堯都發麵上而今猶五痕含憾十年心未已冤冤只報有仇人。

與介休命參頭

無法可傳傳甚法傳無傳法有根由投機因不密三寸白棒趕渠出信州。

齋回讀石鶴先生近詩

舫閣長安下竹居近海棠赭階鳳尾綠花架龍須長詩雅惟新韻書金白滿房飽齋兼飽徳快入無何鄕。

爲省巳師入塔

師驀拈拄杖云盡十方虛空法界是一座無縫罅底寶塔情與無情十二類眾生俱在里許何須與省巳上人更覓个石洞子作麼遂以拄杖敲靈骨兩下向塔門指雲山不厭髙水不厭深便入。

達摩贊

道大人難悟梁天子亦差微言識帝面赤腳走天涯衲掃千層浪身浮五葉花分燈百萬億無處不成家噫也是眼裏撒沙。

觀音贊

波湧蓮花種種形左右鸚鵡甘露瓶童子摹拜蓮舟上童女端身捧寶停花中大士名觀音愚智稱呼銷毒陰或禮或持或身佩咸臻福慧空三昧泡沫之軀命若菜從聞思修護身鎧入三摩地來人間剎剎塵塵皆自在。

因事示眾

凡人做工夫或經行或打坐正念未曾現前無明習气現前者生死話頭不切對治不住當奮捨無明習气急自省攺勿縱恚怒護持正念入三摩地習气自消無明自滅無明習气旣消滅則當體是佛更無別佛如是思惟時時消息是大智慧人六度已具捨無明習气得檀急自省攺得進勿縱恚怒得忍護持正念得戒入三摩地得定時時消息得慧信而力行名曰善丈夫。

爲寂惺號不多

惺得自家底事了縱橫八面任髙歌尋常拈出一莖艸丈六金身不欠多。

爲寂誠號拳山

誠心幹辦生死事十二時中莫放過直把拳頭捏教緊一捶粉碎者山河。

送雪如明知事

一蹋一蹋又一蹋直破重圍千百匝矍鑠是翁壯志圓傑出叢林个老衲。

與惟識典上座

一个拳頭生鐵鑄不從人得誰相付如斯方便與君通震旦古今無別路。

挽敏樹法兄和尙

吾兄厭世欲何之令弟悲傷法漸弛眼見桂林凋弗茂寥寥此道賴誰持。

畱枯木上座

拄杖芒鞋老可休何勞特地駕輕舟諸方風味鹹如此不若還居最上頭。

與不羣應上座

拈起放下蒲團豎拂掛拂一樣老僧無喝與君痛與三十拄杖。

送法旨禪人三四六言還玉泉

不說禪非同啞一機才發走殺天下捨得自己嬴人兒孫个个如馬。

達摩贊

佛國種艸世像不羣發紋且鷲眼竇而深行如風之疾渡似葉之輕不爲鈍根常面壁九年那得上乘人。

爲徳鎧禪人入塔

我寧不說法疾入於涅槃世尊說得行不得徳鎧業已涅槃了也行得說不得師遂舉起靈骨雲華巖則不然要行說俱到我寧不說疾入便以靈骨入塔。

雙桂忌

師詣幀前拈香雲不解巴陵三轉語不會楊岐女人拜遂插香雲單單只有片檀香觸碎鼻頭師莫怪。

爲治平慧覺和尙起龕

眼前實相腦後神光而今而後徧界莫藏便封起龕以拄杖敲龕云三十餘年廣化眾生恬然無恙一笑孤徵有眼當見有耳當聞大家到通遠門外看取火裏之金引杖便行舉火舉起火炬作此云黃檗被人活埋普化自將直裰惟我治平法兄了無如是絡索乃攛下火炬云大千沙界海中漚一切聖賢如電過。

題齋榜

顆顆明珠一粒一須彌價酬不盡勞勞做辧一食一應量咬著也無施受財三輪體空免不信心底披毛帶角油鹽菜六味具足使大修行人證聖成賢是文殊是普賢休於竈上弄鬼眼睛只管和盤托出若道玄若無盡莫把家中私財浪費何妨徹底將來。

觀音大士贊

普陀大士如眾生奴示馬郎婦現蛤蜊軀見宜心念意莫之乎才稱名號脫一切拘又正法明佛從聞思修入三摩地應化閻浮銷除七難兪允二求當度卽度四八咸周。

爲佛語大師起龕

師以拂子引龕云面壁是我渡江是我嘉陽開花渝城結果臨行一句甚分明渾如大象脫羈鎖引拂便行舉火生時水浴死時火浴生水死火如風過樹攛下火炬云鏗鏘舍利彌山布。

爲海昆師起龕

師以拄杖敲髑髏一下云頂門有眼通天有路彌勒院中是汝歇處咄切莫停機佇顧便行舉火以火炬打圓相了復挑向一邊云者裏死者裏生如貧得寶枯蘗逢春且道海昆上人還端的到者裏也無求珠不離泥試玉須經火隨聲攛下火炬。

爲冰鏡師起龕

師以杖指龕云髙峯祖涅槃不出關冰鏡師涅槃不出七且道與古人還有契分也無去問取丙丁童子舉火火中有寶君須薦不屬無知不屬知木馬升騰三界外鐵牛哮吼一聲時便下火。

爲海昆冰鏡入塔

師兩手抱二師靈骨云法華會上時爾我見不錯寶塔湧其前一个分半座正當與麼時誰右而誰左便齊入雲澗水靑如玉山花紅似火。

與守一義侍者

不叱瞎驢不罰饡飯三十烏藤直打出院。

募燈油引

百碎了也細抹將來輥作一團重重烹煉逼得通身汗下自然水到成渠微微引動花心灼灼光吞四壁透入什迦老子肺腑剔起十八髙賢眉毛不具斯眼以何供養。

募米緣引

貴也少他不得賤也少他不得聖也少他不得凡也少他不得乃至農夫竈婦牧子樵人但有血气者莫不尊之何也爲他從地湧出最初葉茂根深葆孕心眞總不焦牙敗種燻修由侯成熟依時舉吹毛斬斷稠林運輻輪輾碎愛网廬陵髙價作麼生黃梅精篩於夜半千槌百煉非鐵石肝腸詎可承當鑪炭濩湯具筋骨身心始堪出沒有口而食未嘗飽也無齒之人下下咬著生前死後兩頭說破何妨正中一言豈云含糊不舉咄皮膚脫落盡惟有一眞實。

師贈廬陵雪君硯並偈﹝有序卽川東巡憲也﹞

縉山四面逼來拶碎袈裟峽路一條相逢打開祕藏觸著磕著原非等閒共濟同舟豈是細事君肯承當直下我敢信手拈來曾經禦案頒行何必生師指點君若不欲在此原無我不將來於君已有。

禦賜元章的石頭流傳到我似虛舟浴雲溪畔拈將出點化魚龍天際遊。

爲智珠禪人起龕

師以拄杖打頭云好不空過病不服藥如是个漢卒難摸索臨行更是用精神蹋破艸鞋打赤腳舉火以火炬打圓相云過去現在未來諸佛盡在者裏所以古徳云三世諸佛向火炎裏轉大法輪火炎爲三世諸佛說法三世諸佛立地聽且道智珠禪人還聞麼攛下火炬雲煙霞布上林舍利塡山谷入塔師舉靈骨云劫火洞然大千俱壞許多灰燼向何處安著不勞方朔發端由多寶如來分半座便入。

與松竹定

一踏三年靠倒起來舌似剛槍憑君殺佛殺祖洗雪四眾心腸。

挽淸溪法兄

雙桂昌昌浪有名同門兄弟半遷更而今苦我無心力土面灰頭彊縱橫。

寄格外上人

一面了然情已熟寄言求偈我無辭倘非格外相知者誰把空拳豎向伊。

送印光大士之峨眉

柳眼桑眉盡放開折來相餞當茶杯艸鞋得到最髙處攜取峨眉山月回。

與懶也盆

二郎關子穩如鐵拈起簽筒動得麼幸爾轉身放得下同予厥志老山阿。

與指南湘

棒棒棒打頭不道道到底會得無言言可承上宗旨。

爲石密不智二師入塔

師云無縫塔影團圞千古萬古與人看旣是無縫石蜜不智二師向何處入遂兩手持靈骨云八徳池開多紫气雙生及第並頭連便入。

與一我耳

重重擊節拂蒿枝掃盡燈花落地時痛癢予君深委悉逢人直教破頭皮。

爲白雲千松萬和尙入塔

師持靈骨云遺風展步出長安異類中行信有焉天子不臣侯不友故教常伴白雲眠便以靈骨入塔。

爲天然比丘入塔

師以手指塔門云過去諸佛也在里許未來諸佛也在里許現在諸佛也在里許且道卽今天然比丘在甚麼處遂以靈骨入塔云莫怪髒污請預其數。

觀音大士贊

觀世音三字時人不知道不曰聽世音觀世色亦好卽此是話頭思惟可入妙念念相應時通身是耳竅。

與南芝靜侍者

萬丈深潭淸徹底拈來便用不須疑等閒奮起馬師喝吸涸曹源水一溪。

與徹我果維那上錦官

問我且燒一喝言下气宇昂昂如是寒灰發焰庶幾嫩桂可昌。

阿彌陀佛贊

吾常東之東觀此卽今處水鳥與山林行行七寶樹吾常自返觀不隨二見走直此煩惱心便是無量壽恆以徳嶠棒直教破頭皮八萬四千相應手無足虧恆以臨濟喝直起奮迅獅八萬四千好咸與形相隨五須彌白毫四大海紺目五色妙蓮華五濁中亦出問爾九品人直下承當否心心而相續念念而不異卽此東與西總一極樂地八棒功徳水四喝流不息雪潤煩惱心是生安養國。

和盤中山子韻

大大靑山秪似拳深深綠水不盈盤看山玩水人無數那个遊人得到巓。

重陽日代楊富祭劉君志

五陰一陽候昏虛旦柳時淒淒風露冷落落桂蘭萎禴祭聊芹薦麥舟豈我期俚詞將挽賻悲剩茱萸枝。

山中四威儀

山中行陂有榛隰有苓卽此便是安養國何緣更憶西方人山中住雞頭芋象腿瓠拾枯滿煮折腳鐺欲咸則鹽酸則醋山中坐休懶惰還知麼永劫長纏獘垢衣不知無價寶珠顆山中臥枕子墮磚頭破世界在我身心中猶如芥子一般大。

十二時

雞鳴醜頂上枷腳下杻空無作願解脫門入之不醉無明酒平旦寅血肉身喉舌唇敲磕齒牙成句義識風鼓扇作音聲日出卯天如澡地無艸鎭海明珠問一个如何傾出一栲栳食時辰智可親道可鄰近朱赤而近墨黑富潤屋也徳潤身禺中已識遠爾達終始王都大道坦然平未到京師莫路止日南午潙山牯耕豆土蒔之容易守之難莫令瞌睡斑鳩侮日昳未沒忌畏不觸諱澄淸四海六臣間王不簪纓始尊貴晡時申物自新機自神心光觸處水中月情與無情鏡裏身日入酉子湖狗好看守若使一法入空門打教平地翻筋斗黃昏戍識得一萬事畢剔起皮毬黑漆燈照徹幽巖並暗室人定亥卸兜戴解鞋帶拖者死屍上廣牀兩腳長伸觀自在夜半子形如屣心如矢勞勞通曉不曾眠子規啼在楊花裏。

午日和憨之西軒坐

西捨堪遲客東軒得早暉羣談驚廣座雛燕怯低飛雨後泉聲壯照髙影肥幾人鬥百艸揀得宜男歸。

佛手柑

善哉調禦多方便無有情中示有情雙臂聊舒出上苑全身大半隱香橙最初指處原尊貴末後拈底與弟兄如是無爲法相印不從陶鑄本生成。

新筍

靈根春後發血脈夏前通骨節含胎嫩心腸裂地空皮膚同乳虎鱗甲類蒼龍漸得風雲力翀霄上九重。

師乍入季而關時有二鳩巢於關額緇素來往亦不驚若燕子然一包二雛垂成師與撫摩三歸而去次年復至四包八雛咸與三歸而去師記以偈曰。

鼠穴神丘魚穴深蠢動有靈過我靈報語同靈樊畜羽何時自在展風翎。

和憨之秋夜吟

葉落歸根萬木殘淸暉無限露詞壇除前絡緯聲如碎引出松稍月廣寒。

與晦杲玥維那

月落後望子相見假瞌睡大似徉狂一麈尾放伊不過是時節拈我瓣香。

贈慈云價南仙上座豎祖堂

爲固靈根密密培三回四轉去還來斯言久已垂芳冊五葉一花次第開。

竹杖

知深知淺知髙知底能施無畏折伏驕侈故曰四知又號二宜。

與玄度潤禪師

求法無如爾切慳法無如老僧今朝何故如此只緣輥芥投鍼。

浴佛

舉遵布衲浴佛次藥山云你只浴得者个浴不得那个衲云把將那个來山休去師云二大老拿雲攫霧虎驟龍驤發明者个那个可謂明同杲日燦若驪珠矣但只是把的把不起放的放不下二俱未了今朝徳玉則不然遂舀一勺灌太子頂云者个與他一杓又舀一勺灌太子頂云那个也與他一勺管教悉達太子眉目悄然藥山布衲咸增光彩。

爲明玄上座舉火

生不知何來四大原非有死不知何去五蘊本來空審如此明玄淸淨法身與安養阿彌陀佛無二無別又用此三昧眞火作麼便攛下火炬云饒是眞金也須煆過。

與息知禪師行腳

向上程途無限恐其不能力行今旣子歸就父助以三十烏藤。

贊慈雲長老

孤月雉染眞子雙桂傳法嫡孫次白楊當山第四灼然有本有根旣能祕重大法又能建立山門可謂知恩報恩自有兒孫腳下行。

贊不惑長老

不惑長老與吾同姓又同行腳直至究竟曾在河東兮折杖三枝見法衰頹兮以藥自病不知者謂之爲庸醫知之者謂之爲散聖人怪行怪似礙無礙堪笑老凍膿猶有鄕情在。

與大器成禪師

萬株松下結茆居一井曹源飲有餘受用不因人致得海棠香國有闍黎。

自贊

握杖當軒來者便挫中酒毒深故爾膽大細詳其源元來是金剛圈栗棘蓬个莫怪髒污都盧分付慈云上座。

麈尾一枝握在手對誰說法自揚醜拄杖空閒於背後面何厚赤顏似飲破山酒气宇怡然自在久麥冠之外無何有蝦跳豈能出得斗還知否野花崖竹以爲友。

半生行腳待老﹝山名﹞方休修恆順業一味隨求人問佛法以杖便摟從教人喚姚黃頭。

磐石之上靑松之下如是而坐太煞閒雅手持數珠念何佛也曾疑明教永明十萬彌陀觀音遂與南芝較試僅能七日力行。

出雙桂門何行不像說起酒肉不罵便謗如斯者樣不孝之徒爭能受得人天供養。

極粗一棒打人到底壯心膽大如金師子不從酒肉中深來爭解作得者般虫豸。

垂象骨手弄鱉鼻蛇見聞離悕就路還家似枯木上撒些子花。

與指云孝維那

老大一个巴掌到處只要打人莫怕招災惹禍貴在撈漉鯤鯨。

觀音菩薩贊

雞鳴犬吠鵲噪鴉啼但有耳者咸得聞之入理之門如許闊誰能返聽自家底。

返聞聞性永絕離微猿啼鶴唳直指人歸在在處處爲癡頑眾生發天然生機。

普賢菩薩贊

手持貝葉坐白象王看何經典不見文章應知徧界不曾藏。

與大荒顯

培根固本善知時樹大花榮果自肥不但只徒蔭涼也貴生弗息得成蹊。

山中四威儀

山中行步步陟雲程回首看千崖萬壑平。

山中住隨緣只麼度澹黃精不用鹽和醋。

山中坐十笏庵一个甚柔和褥是松毛作。

山中臥小石牀一座耐歲寒云棉被以荷。

又三五七言

山中行問幽禽潦水今何在白雲深處尋通筧引泉來竈角可塗可饌可調羹。

山中住無別務小小做个園大大開條路來無防礙去無疑菜有鮮姜食有芋。

山中坐沒人我白醭堆口唇飛絲掛耳睡一佛一經一老僧淸風明月白雲褁。

山中臥空無作茆褥寬而肥石牀髙且大夢想顚倒無住心莫教猿鶴都啼破。

與懷璞美侍者

而今學者我慢萬川廣有金鱗畜張海口吞盡逢人一味卑心。

答果生劉孝廉韻

學士偕來萬佛樓焂焉雷雨去還畱蘇斯蕉扇正維夏快我秧鍼適麥秋淸獻聞銷性歷歷堰溪聲壯意悠悠東西霽矣▆相向四顧靑山放兩眸。

答伯鴻鄧相公見過用憶華巖韻

鳩杖匪緣次第登一超直入到孤嶒俯看山谷全無隱盡剝芭蕉寧有層已過關前應掉臂旣明日下不挑燈忘年問道情何似今日畱衣大有能。

答惠吉鄧孝廉韻

攜孩向上入斯岑此个因緣實遠深法護同人人護法襟開世界界開襟分明君子若愚貌嘿識維摩一點心憾寡黠思酬雅韻碧紗籠待子孫吟。

爲徹空師舉火

師近鑪云八徳池滿九品蓮開請坐其上不用疑猜一念相應眞淨體充徧十方無往來召傍僧攛下火炬便燒。

法派

徳光明震旦太白元符來雙桂承前讖華巖徧九垓。

華巖聖可禪師語錄卷五終

門人﹝徹耳光顯光孝圓美﹞同刻

﹝秀水夏抱日書

禾郡陳馥林梓

康熙甲子仲冬月吉板藏嘉興楞嚴寺般若堂

附藏流通﹞

