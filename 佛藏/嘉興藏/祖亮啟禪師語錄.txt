嘉興大藏經祖亮啟禪師語錄

祖亮啟禪師語錄序

自大聖已還拈花微笑之旨弘傳迄今二千七百有餘載其間得大機用具正知見說法如雲若雨者又奚啻龍驤虎驟哉我祖亮法兄英年悟證親入揚墳靈機老人之室厥後四坐道場浩歸湖海其赤手提持惟以向上一著機語峻拔衲子敬畏每於鉗錘之下透脫見聞者不知其幾幾嗣法弟子澗石予揆尢龍象之最著者揆識卓才優繼述有志然卒以數奇不獲展其驥足回首之日惟切切以未刻師語錄爲念乃以其遺稿囑同參素嚴丐余作序壽梓流通﹝法﹞眼嗚呼揆可謂重其道而孝其師已𨿽死猶生余𨿽不敏爲片辭以揄揚其大略焉。

時康熙四十年孟夏蓂生莢之四日普明法弟超嶼題

祖亮禪師語錄卷一

門人廣和記錄

住湖州翔鳳資福禪寺語錄

康熙庚午年二月十五日進院。

卽日本山護法及同門諸大師眾耆宿兩序執事請上堂問答不錄師云列祖名藍先師勛業龍象蹴踏之場天神擁護之地啟上座到來現成公案不假安排堂構森嚴紀綱勿墜祖父田園契券分明一回入手宛同本得於此一一透脫顯發一機八面玲瓏十虛通徹縱橫無礙森羅萬象覿露古佛家風色色頭頭全彰先師面目承斯恩力權衡佛祖掌握乾坤作用全提捲舒自在直得翔鳳起舞獅峯奮迅千巖稽首萬壑呈祥且正恁麼展演畢竟恩歸何地驀豎拂云彌亙古今只者个頂天立地更由誰。

當晚小參入此門來不存枝葉試看祖父是何標格突出一句坐斷千差拈弄一機流通正眼獨露目前眞不掩僞昔日先師云衲僧行履親師處友惟要一眞實心所以釋迦老子以此眞實心出世拈花金色頭陀以此眞實心破顏微笑乃至達摩老祖以此眞實心來我東震旦國少室峯前面壁九年神光以此眞實心斷臂求法遞代相傳至於六祖南嶽馬祖百丈黃檗臨濟天下老和尙無不以此眞實心津濟四生梯航九有故我先師以此眞實心住此山建藂林立紀綱待衲子啟上座亦依此眞實心親覲先師依此眞實心登先師堂入先師室驀拈杖云今將此一眞實心懸在拄杖頭上諸兄剔起眉毛看看各各證此眞實心依此眞實心爲棟爲梁輔弼祖山日用頭頭無行而不依此一眞實心𨿽然且道如許眞實心畢竟落在甚麼處鳳山突兀亙今古正法綿綿續萬年卓拄杖便起身。

結制朗然禪徳領嘉秀二邑眾居士設齋請升座師云獅子峯頭懸崖險巇資福堂前本無異轍面壁家風古今不昧猛烈丈夫到者裏直下構取似遼天俊鶻撲地髙飛呼喚不回羅籠不住少有衲僧气息若是徇途守轍今日三明日四更論長期短限堪作甚麼啟上座事不獲已作死馬醫今日特地好肉剜瘡起模畫樣把定牢關乾坤失色九十日內將个金剛圈栗棘蓬任你諸人吞跳不容纖毫走作直得虛空起舞海嶽騰輝忽然地一聲時天上人間稱奇特卓拄杖下座。

解制念修聞生二大徳領仁錢兩縣眾居士設齋請升座師云捏緊蛇頭鍼札不入打開布袋七穿八穴鍼札不入處森羅顯現七穿八穴時纖毫不立明明絕蓋覆歷歷無向背踏著者些兒去畱得自在以此益壽壽嚴以此植福福增以此祈嗣獲胤以此消災災滅直得頭頭然物物然天上與人間咸承斯恩力且正當今日解制一句又作麼生道透网金鱗從變化羽毛未具謾飛騰卓拄杖下座。

結制笑解師領眾設齋請升座師云匡住鳳山三結冬煉成鑪韝火通紅諸禪墮落眉須後始解當場弄脫空大眾且道脫空作麼生弄个段風流收不住拈條白捧舞西風以主杖作舞下座。

早參舉圓悟祖師因僧問如何是諸佛出身處祖云燻風自南來殿角生微涼意旨如何眾佇思師云擬議思量白雲萬里復云諸兄弟做工夫如啟上座性子相似觸著些兒劈空轟个霹靂閃電揮霍之間眼底空勞勞佛來也無他立地處祖來也無他措辭處也不知有人也不知有己也不知有天也不知有地直得東西不辧南北不分森羅萬象乾坤大地盡融作一个無明團子待打个之繞來拈起兔角杖子輕輕一擊粉碎山河及大地全露法王身要得此事相應也須恁麼始得。

元旦示眾師云昨夜今朝事不同豁開兩眼露春風巖前積雪都消盡萬象森羅展笑容。

解制今朝正月廿三打開翔鳳玄關直下全身湧出到處地廓天寬去亦然住亦然無位眞人赤肉團動也得靜也得趙州胡盧掛東壁諸兄弟去去去有佛處不得住處處黃鶯啼綠樹無佛處急走過臺山路上親勘破肩頭擔子忽脫空贏得春風生兩腋。

解制小參頂門一句本無解結向上一機全提殺活堪笑他從上老凍膿用錐用鉤徒勞把捉印住印破反成話墮資福者裏總無者般做作卓拄杖云只要諸兄弟向者裏識得根源去如龍得水似虎靠山東行西行到處咸亨南去北去無方不利腰纏十萬貫騎鶴上楊州有意气時添意气不風流處也風流倘或見不透脫跨出山門觀音橋邊忽有个漢把住一問若道不得莫謂鳳山關險峻前頭猶有一重津。

晚參師云諸兄弟空空登殿來空空歸堂去要會空空意空空裏薦取且道空空裏薦取个什麼回堂喫茶去。

早參師云諸人衣裏各有一顆明珠昨日肩竹打云錢家嶺頭龍爪松下升元觀前啟上座檢得在者裏遂以手作捧珠勢云各各認取去良久復云見之不取徒勞後悔。

晚參師云庭前雪未消斷臂人何在良久云令我空相思一天云靉叇。

立春早參師云泥牛剛倒地大地盡皆春森羅及萬象煥然一時新殿角梅花破玉寒香襲襲庭前古柏參天翠色森森於此會得一團春色無髙下其或未然莫把花枝較短長。

早參師云今日摘茶已畢啟上座有个末後句子向諸兄弟道收了菜麥插了秧大家搖扇取風涼會得的受用不盡不會得的風涼也許你風涼切須要小心且道小心个甚麼切忌傷風。

早參今朝七月初五放出玄沙猛虎眾中有負命者出來眾無出師云猛虎不食伏肉便行。

早參古人道終日行不曾踏著一片地師云黃檗老老大大發語沒來由旣是終日行不曾踏著一片地難道踏在虛空裏資福則不然終日行步步秪要踏實地諸人行只是腳跟未點地且如何得踏實地去卓拄杖步云一二三四五。

早參師云大盡三十小盡廿九大家在者裏幾个能知有若知有鳳山突出拄杖頭驚得虛空顚倒走。

晚參昨夜天雨雪萬象同一色今朝雪盡消山河齊露出者个說話若作佛法商量與你拄杖三十不作佛法商量亦與你拄杖三十大眾且作麼生商量免得拄杖僧出云奉和尙命領拄杖三十師問眾云者僧恁麼答話還有商量沒商量眾擬議師震聲一喝歸方丈。

解夏小參鳳山今日解繩頭放出潙山水牯牛自有天然頭角在不風流處也風流。

早參昨日夜來甚涼睡到三更時候一覺醒來凍得肚子裏痛伸手背後摸著被頭忽然有个會處特特舉似大眾且道是个甚麼會處十个指頭八个了。

早參以拄杖打圓相云秪者个圈繢三世諸佛也跳不出歷代祖師也跳不出天下老和尙也跳不出眾中忽有个漢出來道長老你還跳得出麼向他道莫把是非來辧我浮生穿鑿不相干。

立春日小參今日春朝春起頭人人市上看春牛山中莫謂無牛看也有牛兒三兩頭鞭起陜府鐵牛放出潙山牯牛牽動海底泥牛諸兄弟若解看不風流處也風流更有一種堪笑處笑你騎牛來覓牛。

早參今朝正月七盡道是人日萬里起祥雲千峯呈瑞色直得慶無不宜兆民康吉驀豎主杖云主杖子逞个神通化爲南山鱉鼻汝等諸人急須仔細切忌親遭一口者裏無處叫屈咄。

元宵節師打圓相云者是一宛無盡燈從上諸祖師是善鬧燈的人今日乘此佳節請他出來試鬧一場汝等諸人急須著眼禾山打鼓祕魔擎又道吾舞笏雪峯輥毬石鞏張弓徳山拈捧臨濟喝彩雲門歌曲觀世音菩薩將錢買胡餅放下手來卻是饅頭喝一喝雲山僧若不喝住不知鬧到幾時擲下竹篦歸方丈。

晚參今朝初五日是人怕月忌山僧出門時偏偏諸事吉走到升元觀前撞著李伯陽葛眞人拉去遊戲煉丹臺登云石就其石上盤桓片晌山僧問老子云你的工夫如何答云我經中有云杳杳冥冥其中有精恍恍惚惚其中有物山僧震聲喝云你者弄精魂漢老子云你和尙家如何山僧云一趯趯翻煉丹臺一拳拳倒登云石衲僧豪興合如斯意气不從天地得爾時三人撫掌大笑而別山僧歸來特特舉似大眾若信得及今晚亦是小出大遇若信不及問取山僧二侍者。

結春小參師云靈云見桃花眼中著屑香巖聞擊竹耳裏添塵者一對隨聲逐色漢被山僧三十捧趁出了也鳳山今日結春又圖个甚麼最愛江南二三月春風吹綻百花新。

佛誕日早參舉世尊初生雲天上天下惟我獨尊雲門道我當時若見一棒打殺與狗子喫貴圖天下太平師顧眾云眾中還有救得世尊者麼眾屏息諸兄旣不能救山僧自救去也以杖旋風打散。

早參師拈扇子云昔日鹽官犀牛扇今朝資福蜀府扇還是同是別若道是同乃有犀牛蜀府之名若道是別信手拈來信手揮淸風透體一般涼又焉得別諸兄試道看淨因出禮拜云昔日鹽官今朝和尙如何是直指根源一句師便打進云早知和尙有此機師云須知痛癢始得復云者柄蜀府扇杭州城裏十五文錢買得的你諸人決定是信的及乎道扇子跳上三十三天觸著帝釋鼻孔東海鯉魚一棒兩似盆傾爲甚底茫然只爲途中經歷久明明不曉卻成迷。

元旦小參昨夜漫天瑞雪今朝萬里晴空道人安居林下只見一片皇風。

示眾今日結制之始起七之初也徇个時例與諸兄說幾句無意智話久參上士不敢塗污後進初機聊以點綴若論此事在當人分上本自現成增一絲毫不得減一絲毫不得觸事全該臨機獨露歷歷分明無纖毫隱晦在今不得受用者只因染緣深厚識情膠固背覺合塵逐妄迷眞向生死海內流轉輪回道中循環無有了日所以大覺世尊出興於世向雪山六載辛勤至臘月八日夜睹明星觸破眼睛大驚小怪云奇哉一切眾生具有如來智慧徳相皆因妄想執著而不能證得看他先證此一著子迥出三界不受輪回今日諸兄要證此一著子先要生大慚愧向己躬下思一思想一想我爲何事棄了父母而不供甘旨耶爲何事發心出家耶爲何事別了師長而不侍奉耶爲何事擔囊負缽登山涉水參尋知識耶爲何事在此堂中受委曲辛苦耶如是思想一回然後將從前妄想心無明心人我心是非心得失心馳求心名利心好心不好心一切種種差別之心總一時颺在獅子峯下無一點影響令胸次中空空洞洞虛虛靈靈活活脫脫將个無意路話頭頓在面前深研細拶於此一七之中起大疑情向不明白處討个明白如一七不明具決定志向九十日內畢竟要个倒斷如或根器遲鈍要須髮大勇猛心大精進心大誓願心大堅固心辦長遠之志或三年五載十年二十年乃至盡此生不明等待來生般若緣熟一出頭來地一聲蓋天蓋地得大自在得大受用皆從資福堂中今日者一念去說到者裏不覺呵呵大笑且道笑个甚麼一把柳絲收不得和煙搭在玉欄幹。

示眾師拈竹篦云大眾看看這條竹篦子自首山老子傳到今日在啟上座手裏喚作竹篦子則觸不喚作竹篦子則背諸兄作麼生會若也會得不妨出來拗折竹篦喝散大眾啟上座只得忍气吞聲若也不會遂擲下竹篦云看竹篦子跳驚起陜府鐵牛撞倒須彌山嚇得山門頭金剛手舞足蹈一齊走入諸兄眉啑裏去也還見麼若也見許諸兄具一隻眼若也不見啟上座瞞諸兄去也。

因事示眾本來元不隔纖毫只爲我山勢險髙果然立地能摧折歷劫狂心當下消且道消後如何兩腳踏實地。

解七示眾百戰場中一七已過甲冑重圍同時打破平得安南收歸塞北直得六賊全誅王登寶座所以道罷拈三尺劍休弄一張弓狼煙四海息坐鎭樂皇風秪如脫盔卸甲一句作麼生道各各開單穩臥𨿽然要有極則事在且作麼生是極則事且待下七與諸兄說破。

示眾有佛處不得住欲避他時無避處無佛處急走過大唐天子只一个堪笑趙州老凍農換人眼睛用黑豆。

起七落堂師以主杖畫一畫云還有過得者重關底麼若透得過底制也結他不著七也打他不著眾無語師復云釋迦老子透者重關靈山拈花迦葉透過者重關便解微笑達摩祖師透過者重關直指人心見性成佛天下老和尙透過者重關坐曲錄牀啟上座透者重關住先師道場居一眾之首諸人透者重關堪作甚麼良久云七日後看取。

結制示眾諸方十五結制鳳山結制念三不是彊列行市亦非曲調新翻要逼衲僧別立生涯獨奮雙拳無例可攀若是遼天俊鶻便解擊節衝關大千沙界絕羅籠越格風流豈等閒眾中莫有透關者麼良久云直下旣無通透路克期須辦死心參。

因事示眾者條棒絕疏親赤條條亙古今佛來打祖來打透出寒光赤灑灑有時縱有時奪倒用橫拈活潑潑驀然敲出虛空髓木人背上流鮮血可憐撞著刻舟人受了多少不平屈屈屈如今且靠在東壁時節忽然自到來等閒拈出掀天地。

解制示眾九旬期滿出松關登涉溪山仔細看直下未明心地印途中好自著羞慚復舉聰禪師云你若離我這里有鉤鉤你你若住我這里有錐錐你聰禪師可煞窮搕無大人相資福者裏則不然住的隨他住去的隨他去一總鉤錐都不用何故不見道執之失度必入斜路放之自然體無去住。

示眾今日起七諸兄須要遵三種規則第一經行不得踏著常住方磚要步步踏實第二喫飯不得從口入要有个入處第三不得從鼻孔裏出气須有出气處二六時中少有相違啟上座有竹篦子打徹伊骨髓莫言不道。

示眾至道無難惟嫌揀擇秪如目前露柱是露柱香臺是香臺且作麼生是个不揀擇的道理雲散家家月春來處處花。

示眾乾坤之內宇宙之間中有一寶祕在形山汝諸人堂堂六尺之軀頭頂天腳踏地抖擻衲衣著眼覷且道此寶在甚麼處良久云打破乾坤無覓處舉頭秪見亂峯靑。

解夏師舉洞山云初秋夏末眾兄弟直須向萬里無寸艸處去後瀏陽庵主聞云出門便是艸師云看他從上兩个老古錐靑天白日都向艸裏輥啟上座卽不然盡大地是个資福寺一任諸兄弟東去西去究竟何曾離得我者裏卓主杖歸方丈。

起七落堂若論此事眨上眉毛錯過了也立地構去是第二機更要打七打八有甚共語處眾中莫有不落第二機者麼良久雲乘時不化龍且受人摩捋。

落堂眾喫茶畢師舉趙州喫茶去話眾答語不契師云昔應庵華祖云趙州喫茶我也怕他不是債主便是冤家資福卽不然趙州喫茶我不怕他撞著衲僧自有分拏且如何分拏遂拈主杖云突出拄杖子直下定龍蛇便歸方丈。

結制落堂師云今日結住布袋直須鍼札不入如有纖毫走作捧頭敲得骨出不是鉗錘惡辣須要知个端的且道知个甚麼端的忽朝踏著稱錘元來是塊生鐵。

落堂師云有一句子三世諸佛說不到歷代祖師覷不著且道是那一句眾無出師云香鑪那邊底。

落堂先老和尙在日凡求單者先遵三種成規方許同住第一要本分畱心若不本分畱心虛生浪死第二要發道心不發道心行門有虧第三要遵規若不遵規攪羣亂眾看諸兄們常住諸務日日皆發道心行住坐臥無不遵規秪如本分作麼生畱心試道看眾無語師云夜行莫踏白不是水定是石。

落堂師問眾云本分作麼生畱心一僧云刀斧劈不開一僧云甕裏何曾走卻鱉師云刀斧劈不開大似無孔鐵錘甕裏不走鱉幾時出頭來且本分畢竟作麼生畱心舉頭天外看誰是我般人便起身。

落堂問眾云達摩大師來東土秪要覓个不受惑的人那个是不受惑底人一僧雲從來共住不知名師云旣是共住因甚不知名僧云名不得狀不得師云你號甚麼僧雲松隱師云又道名不得狀不得。

落堂我有一問到諸兄諸兄便解擎拳豎指頓足下喝秪如我無一問到諸兄諸兄又如何領會良久云夜靜水寒魚不餌滿船空載月明歸。

落堂師舉雲門大師云佛法大有秪是舌頭短啟上座佛法大有秪是喉嚨小吐不出忽然吐得出時如何一夜碧天淸似洗曉來紅日又東升。

示眾舉臨濟云我當時在黃檗先師處喫六十痛棒如蒿枝拂相似如今更思一頓只是無人下手一僧出云某甲下手濟便度棒僧擬接濟便打師云臨濟老漢向黃檗棒頭略得些子蠅計便向人天眾前賣弄大似乞兒暴富啟上座當時若作這僧待他度棒但以袖掩面歸眾教這老漢直至如今伸縮不得。

落堂舉香城和尙問北院一似兩个時如何院云一个賺汝城便有省師云未審是那个賺汝一僧云元來元來師云恁麼自賺了也僧無語師云賺人猶自可自賺愁殺人。

落堂舉雲門因僧問不起一念還有過也無門云須彌山意作麼生眾無語師云雲門掇出須彌山今古巍巍孰敢攀靈利衲僧覷不得倚天長劍逼人寒便出。

示眾舉趙州云諸人被十二時使老僧能使十二時且道十二時作麼生使隨流認得性無喜亦無憂。

舉徳山晚參今夜不答話問話者三十棒資福今夜要答話問話者與他一兩金有僧出禮拜師卓拄杖云貪他一兩金失卻自家底便歸方丈。

舉徳山示眾云道得也三十棒道不得也三十棒師云徳山老子大似將明珠當安豆糶與人資福卽不然道得也不與他棒道不得也不與他棒何故黃金自有黃金價終不和沙賣與人。

晚參舉白雲端祖云古人畱下一言半句未透時如撞著鐵壁相似秪如僧問雲門如何是佛乾矢橛到者裏去不得豈不是撞著鐵壁相似啟上座有个方便教諸兄立地透去便擲下拄杖起身。

靑山和尙忌辰設供兼立若梁法侄住持師云七月十五滅萬里一條鐵十月十九生大地現全身也不生也不滅正體堂堂輝杲日同條生死句難分惟把旃檀鑪內熱秪如老兄遺下未了公案小弟今日爲立猶子住持且承先啟後一句作麼生道開基創業前王事端拱持危後主心便插香。

退院上堂師云三年嗣席慚無補徳薄將何振祖風秪有空拳常在握虛空打破絕羅籠衲僧家貴要踏得祖父田地穩密如龍得水似虎靠山到處作主一切自由別人移易他一絲毫不得所以其進也千峯气象雄其退也一身輕似葉若孤云而出岫似野鶴以摩空動靜翛然去畱絕迹只得觸處全彰隨方獨露𨿽然且超啟忝承師席三載告退一句又作麼生道鐵帽今朝欣捋下出頭天外有誰同。

辭塔設供拈香雲徳薄無能繼祖庭三年灑掃免支撐今朝九拜欣何得未了公案喜完成大眾公案旣完作何去就遂插香雲瓣香才熱誠煙靄幻作孤云出岫行便拜。

住杭州山淨明禪寺語錄

康熙三十二年三月初八日進院。

本寺護法同眾耆徳請師升座師云本是山中人只合山中住偶來入市廛那能諳人事人事旣不諳卽今緇素雍然在座豈得杜辭翔鳳山前拈得一句坐斷千差錢塘江上顯發一機萬波競湧向者裏著得只眼見徹根源不妨孤峯頂上十字街頭打成一片不隔纖毫法法無差頭頭得妙紅塵鬧市無非古佛道場酒肆茶坊全彰衲僧巴鼻塵劫來事的示目前自在隨緣當機不昧秪如諸大檀越同眾耆徳惇請山僧升於此座恁麼舉揚畢竟落在甚麼處開鑿山生面目髙懸慧日麗中天。

結制上堂師云淨明者裏百事荒疏冷淡家風實難措足間神野鬼攢眉疾走喜得數輩本色道流十方義聚甘心同志終不向外馳求豈肯虛生浪死然則眾𨿽不多也效法昌之猷今日應个時節結住布袋口捏緊死蛇頭炊無米飯咬木紮羹向个裏端的得透地一聲快暢生平驀揮拂子云一種風流惟自得呵呵笑斷兩莖眉下座。

解制淨明者裏息錐鉤白牯鯬奴任去畱足下未能通活路茫茫煙水只生愁。

出隊至當湖眾居士同徳藏寺諸耆徳設齋請升座問天不言四時行地不言萬物生王登寶座野老謳歌卽不問如何是海底泥牛銜月走師云吞吐不得進云如何是巖前石虎抱兒眠師云放手不得進云如何是鐵蛇鉆入金剛眼師云沒孔竅進云如何是昆侖騎象鷺鸞牽師云蹄踏蹄進云四眾圍繞師升法座有何利益師云喫飯止饑飲茶止渴士禮退乃雲山僧持缽到當湖佛法胸中半點無幸是一般堪得意砂盆喜賴有人扶砂盆旣有人扶更覓个甚麼不見道佛身克滿於法界普現一切羣生前隨緣赴感靡不周而恆處此菩提座佛身旣充滿於法界還間出當湖徳藏寺麼若間出則佛法不周徧若不間出則三世諸佛在諸人三百六十骨節裏八萬四千毛孔中轉大法輪塵說剎說熾然說無間歇若向者裏會得倜儻分明个个頭頂天腳踏地晝見日夜見月乃至經營作爲俯仰折旋何等天然何等現成又何待山僧饒舌𨿽然且三世諸佛畢竟說底甚麼法秪如今日徳藏諸耆宿同眾居士設齋請山僧升座慶贊一句又作麼生道欣然傾蓋相逢處明月淸風共一家。

當湖報本院監院師領曹昆賢居士設齋請上堂師云暑气炎炎夏日長幸然無事得思量維摩偏姤閒和上白汗通身逼上堂旣升堂矣且道說个甚麼遂拈衣角示眾云此是山僧尋常用不盡底密在袈裟角邊自到當湖無因拈出今日旣承曹居士殷勤惇請升於此座豈可被蓋囊藏一時拈出抖擻在諸人面前了也若是手親眼快底直下薦得去便解轉天關翻地軸爲雨爲霖乾坤普潤爲祥爲瑞家國咸亨信腳踏翻東湖月信手擊碎九龍珠不風流處也風流意气不從天地得下座。

方聚宗聖宗二居士爲母八十壽供僧諷經兼祈嗣請升座問鐘鼓齊鳴卽不問祝壽一句請師宣師云庭柏鎭常靑進云趙州百二十寶掌一千春未審與無位眞人壽量相去多少師云籬菊正馨香進云方母張氏壽量又作麼生師云亙古亙今進雲山林盡效華封祝海眾同瞻壽日明師云贊嘆有分師云昔日婆子轉藏千古話成缺案昨日方母轉全古今合成一藏且此藏作麼生轉乃合掌雲南無消災延壽藥師佛此猶是教意邊事祖師門下又且不然拈須彌於一毫頭上擲大千於蟭螟眼裏直得東海波騰嵩獄作舞云自呈祥香煙合彩向者裏著得隻眼鑑徹古今纖毫無間隨施一機千機萬機透露展演一句千句萬句洞明頭頭顯本有風光物物彰未生面目所以我方母老孺人八十年中受用不盡底皆秉此个恩力揮拂子云大眾看看無量壽如來與應供諸菩薩方廣五百流飽飫香齋在拂子頭上一齊合掌云人間慶大椿菊花爛熳新更有多意气貴子產祥麟下座。

佛誕日化城吉祥庵主佛開光化三禪徳領眾善信恭請小參師云今朝四月八處處慶悉達昔日老雲門一棒要打殺千古播英風嘉聲惡辣辣化城諸善人信心猛自發金軀煥然新光明徧塵剎作者蒙斯光咸受佛慈拔天上與人間生生獲妙樂𨿽然且道昔日雲門打殺的是今諸善人裝金的是若向者裏定當得去釋迦老子在你諸人面門出入動地放光二六時中不曾違背一絲毫許其或未然聽取山僧一偈天晴日頭出雨落地下濕陰晴𨿽不同兩不失其節下座。

張維翰維藩維屏三孝嗣爲薦先嚴華椿居士請對靈小參師云初夏方臨鶯啼綠樹大唱圓音誰人▆聽驀豎拂云突出一句明如杲日迥脫根塵輝天鑑地裂破愛見情网截斷生死根株直透威音那畔纖毫不立顯示今世門頭全機獨露向者裏見徹根源便知我華椿居士昔日親登翔鳳與山僧聚談道話亦未曾生卽今幻緣報謝靈光不昧又何曾滅旣爾生滅一如去來不異且道畢竟在甚麼處安身立命花雨繽紛際蓮臺敷坐時擊拂子下座。

園花陳禦卿居士請爲二嚴慈點主師舉筆云秪者一點獲之象帝之先迥越物情之表靈然獨露塵劫難磨諸佛証之出三界九有歷代祖師悟之流通正眼天地得之煦嫗萬物人君得之掌握乾坤臣宰得之輔齊家國在我陳公居士得之作冥途慧炬起嗣胤芳聲且道者一點畢竟落在甚麼處遂點云浩浩塵中能作主人間天上獨爲尊。嘉興大藏經祖亮啟禪師語錄

平湖徳藏禪寺語錄卷二

門人廣和記錄

康熙三十三年九月二十一日進院。

卽日當道眾紳衿護法並本山諸耆徳請師升座僧問徳藏名剎特峙東湖懸花雨之舊亭存松風之遺迹和尙到來如何是重整一句師云萬象盡含新進云髙提祖印棒喝交馳不涉二途又作麼生師打云者棒要你喫進云可謂掀翻大地函蓋乾坤師云你試掀翻看僧擬議師便打鄭居士問古剎重興新得運今朝扶起破砂盆此則且止如何是徳藏境師云殿閣甚巍峨士云如何是境中人師云居士來問話士云如何是人中意師云問得甚分明士禮拜師云如何是你腳跟下一句士云步步不離師乃揮拂云幽棲養拙寄龍山永日寥寥萬境閒自笑蒲團無定力又隨臺命到人間旣到者裏回避無門十字街頭打開布袋合水和泥七穿八穴若是向上提持向山僧未升座以前會取去稍有衲僧气息其或未然且向第二頭打葛藤去也當湖勝境素稱善邦士庶傾誠咸欽佛化徳藏名藍唐朝建迹老松風中興道場先法叔載振法窟山僧菲才繼其髙躅幸逢臺護興崇兼諸耆徳輔贊不敢另展風規別資玄妙單提向上一著貴要流通正眼卽今現前緇素人人頂上放大寶光个个腳踏實地輝天鑑地者段光明各各直下證取歸家穩坐且到家一句作麼生道驀豎拂云全憑者點無私力仰祝吾皇憶萬年復舉王常侍到臨濟至僧堂前問云者一堂僧還誦經麼濟云不誦經侍云還參禪麼濟云不參禪侍云旣不誦經又不參禪畢竟教他作甚麼濟云一个个教他成佛作祖去侍云金屑𨿽貴落眼成翳濟云將謂你是个俗漢師云常侍煆過精金臨濟寶劍在握一挨一拶逾見光生今日諸位臺護臨筵眾僧雍然在座相見不措一辭須知早已話墮且道節文在甚麼處知音不在頻頻舉達者須知暗裏驚卓主杖下座。

結制持直監院領眾居士設齋請升座問結制開鑪諸方舊例徳藏門下如何施設師云一棒一條痕進云眉間寶劍袖裏金錘銅頭鐵額一錘粉碎未審無眼耳鼻舌身意底如何煆煉師云識得你了也進云今日現前大眾个个入聖超凡去也師云你腳跟下作麼生進云金鑱影下翻身轉直踏毗盧頂上行師云且緩緩問選佛場開凡聖交參人天瞻仰請師▆示師便打進云除卻棒喝請師別道師云將謂別有那進云利生之句蒙師示向上宗乘事若何師云腳跟下會取進云漕溪一脈傳千古平江萬派盡朝宗師云瞻仰有分乃云徳藏今朝事不同新開鑪韝力施功山僧應有鉗錘別要逼生蛇化活龍諸兄弟剔起眉毛看取火色不假一錘現成公案一錘便就平地靑霄總不恁麼天上天下性燥漢子聞恁麼道直下承當多少省力若是頑銅鈍鐵鑪錘之下未解翻身停機佇思早已鈍置須向九旬期內密用功夫三七日中頻加煆煉且功力俱到一句作麼生歷盡三冬節寒梅自吐香下座。

佛成道日本寺各房眾師設齋請上堂問昨夜黃面老子見个甚麼道理便恁麼道師豎拳云秪得者个進云今朝和上見个甚麼道理便恁麼斷師云也秪得者个進云恁麼則獅子還生獅子兒師云切莫亂塗糊進云大眾沾恩贊嘆去也師云知恩卽得問昨夜惡風攪乾坤今朝日午打三更如何是世尊不傳迦葉不聞的消息師良久進云未離兜率已降王宮未出母胎度人已畢因甚又入雪山六年師云知恩者少進云秪如當時睹明星悟个甚麼師云者柄拂子三錢銀子買得進云卽今某甲掀倒禪牀喝散大眾且道和上今日說个甚麼法師便打進云等閒坐斷千差路從教何處不光輝師微笑乃云一念回機便同本得豁開兩眼靑天白日迷个甚麼悟个甚麼夜睹明星一翳在眼奇哉奇哉空花亂墜一切眾生誰是眾生者皆具如來智慧徳相切忌錯安名皆因妄想執著而不證得震聲一喝云二千年前若得者一喝截斷葛藤免見相襲至今後代兒孫簸土揚塵無有了日大眾還知得者一喝落處麼若知得落處則徳藏寺裏諸位耆徳人人頂天立地个个超宗越格便恁麼去彼旣丈夫我亦爾不向如來行處行其或未然尋常夜夜明星現切忌擡眸打失睛下座。

持直監院領金明侯居士等請上堂問楖栗橫拈打開祖師關捩如何是橫拈楖栗句師云突出難辧進云金鎞倒握截斷衲僧命根如何是倒握金鎞句師云坐斷舌頭進云無文印子從空掛鶻眼龍晴覷不能師云覷著則瞎進云只如眾居士將鐵釘飯塞衲僧肚皮明甚麼邊事師云喫了飽不饑進云恁麼則三眼波斯吞露桂金剛含笑嚼須彌師云惜取舌頭乃云目前無法門前雙塔子意在目前大地絕形蹤不是目前法四顧晴光溢目非耳目之所到聞見甚分明直得乾坤覆載不得徧界迥絕囊藏頭頭彰衲僧巴鼻處處顯佛祖眞機拈來便用著著具全提作略逴得便行步步有通天活路生殺臨時縱奪自在所以若緇若素莫不承此个恩力爲四生津濟作九有梯航可以易短劫爲長劫可以轉禍祟爲禎祥可以祈嗣胤獲麟瑞可以爲植福之弘基慶無不▆功超萬徳有如是殊勝如是奇特且畢竟功歸何所長憶江南三月裏鷓鴣啼處百花香下座。

佛誕日成山羅居士設齋兼日珠耆徳送新道袍請上堂師云未離兜率降王宮花發茶處處紅未出母胎度人畢綠樹黃鸝啼不輟若謂瞿曇今日生空花眼裏亂紛紛若道瞿曇雙樹滅靈利衲僧猶未瞥撥開生滅覓瞿曇錯過瞿曇落二三雲門一棒較些些自古風流出當家山僧撿點將來者一棒知他打得著打不著有甚憑據爭似成山羅居士飯僧請法信殷勤山僧著起新袍服也勝靑州衫七斤且慶賀聖誕一句又作麼生道一輪杲日輝今古萬里晴空絕是非。

不二知浴領陸府張太夫人壽誕設齋請上堂問是非人我拈卻一邊如何是衲僧正因師雲頭頂天腳踏地進云滅卻貪嗔癡虛空無掛礙此猶是學人行履如何是到家極則句師云舌頭不出口進云莫怪渠儂多意气他家曾踏上頭關師云那里是你踏著底僧頓足一下便喝師云且緩緩乃云橊火初紅薰風扇物萬境森然眞機溢目直下了然覿體無間當陽不昧洞徹古今目前一一透露自然頭頭顯現所以釋迦老子降生目顧周行指天指地莫非發明此个端倪以此植福福海淵深以此釋愆雪淸冤業以此祝壽壽山益峻直得千祥駢至萬善咸臻得恁麼天然奇特受用自在且必竟因何而至莫怪渠儂多意气他家曾謁聖明君下座。

滿七小參三七功圓千戈頓息各各歸家田地穩密若是向上一路直須更進一步且如何是向上一路蝦蟆跳上梵天蚯蚓驀過東海。

解制小參師云於其結也九旬期內壁立萬仞行是行坐是坐个个身心同達摩喫茶打濕嘴唇皮摸著鼻孔下頭大於其解也八字打開平生慶快住便住去便去頂門有眼人人具腳頭腳底總春風魔宮虎穴恣遊戲惟有山僧主杖子結也結他不著解也解他不著拈來覿體光生放下歷歷落落有時扶我下階墀步步咸承渠恩力卓主杖起身。

住嘉興石門縣福嚴禪寺語錄

師受當道眾搢紳護法並則峯法兄和尙遺書洎兩序耆舊請於十月十一日進院。

卽日鄭沈曹三護法設齋請上堂至法座前師拈疏云衲僧家因甚被者道符子勾遣若向个裏委悉得去如龍得水似虎靠山其或未然請爲道破宣疏畢指法座云盡大地是个華王座教啟上座又向甚麼處登顧左右云大家著眼便升拈香雲此一瓣香千聖同源萬靈共轍拈起也光透九天放下也寧靜四海端爲祝延今上皇帝聖壽萬歲萬歲萬萬歲伏願金輪永禦寶祚彌昌聖明同日月睿算等乾坤次拈香雲此一瓣香奉爲滿朝文武闔邑當道紳衿列位尊官護法永爲皇家柱石恆作佛法金湯復拈香雲此一瓣香超啟自十七歲時向秦郵天王禪牀角頭覷著末後撞著个不近人情老漢一槌擊碎直得空勞勞地無耙握處於無把握處拈出供養中興翔鳳資福次住卽此堂上傳臨濟正宗第三十二世上靈下機觀老和尙用酬法乳之恩斂衣就座西堂契微白槌云法筵龍象眾當觀第一義師雲語水垂鉤貴釣巨鰲眾中還有透网金鱗麼試出來跳看問和尙云空勞勞無把握如何是無把握句師雲山僧到者裏無開口處進云昨日嘉禾今日語溪未審昨日的是今日的是師云坐斷兩頭看進云如何是坐斷處師卓主杖進云學人禮拜去也師云禮拜卽得乃云自愧年來被業牽頻經符使席三遷如今多病渾無力鈯斧還開祖父田旣爾時節奏遇事非彊爲於回避不及處直下承當仗師翁光明幢子鼓弄一上去昔日五祖演和尙雲山前一片閒田地叉手叮嚀問祖翁幾度賣來還自買爲憐松竹引淸風咄五祖老漢者片祖翁田地忘卻了多時以致臨風叉手特地沈吟我福嚴者片田地先師翁重勛開化之洪模諸伯叔遞代振興之覺地則法兄承先啟後歷艱持危守成有在纖芥無遺界至分明處處炳然蒼松疊翠古徑幽閒一段眞風堂堂不昧勸農橋下流水潺湲顯發師翁妙旨天山巖畔竹影搖空揭示衲僧巴鼻超啟到者裏公案現成勿須叮嚀問主一一無非自家活計頭頭總是受用境界且端拱樂業一句作麼生道拈起一枝無孔笛大家吹出樂升平結槌云諦觀法王法法王法如是下座。

次晚小參師云啟上座入院來兩日了佛法二字不敢措辭何故有先師翁爲汝諸兄弟塵說剎說熾然說無間歇今忽到者裏忍俊不禁一腳踢翻勸農橋一拳拳倒天中山不是兒孫彰意气要與師翁逞頭地卓拄杖起身。

結制上堂師云衲僧行履灑灑落落縱奪自由通身作略一切處意气全彰拶著時露出手腳踢倒五須彌掀翻四大海大地沒纖毫處處絕安排到者裏說甚九旬結制三七施工總是無繩自縛漢山僧恁麼道倘或遲遲有个方便教諸兄弟直下透脫去遂擲拄杖下座。

上元解制上堂師以拄杖畫○相云九十日前汝等諸人總跳不出欲住不寧要去不得幾被者个縛殺復以拄杖畫一畫雲山僧今日一時畫破了也一任諸人去畱自在南天臺北五臺直得燈籠放光露柱喝采拄杖子忍俊不禁驀地跳觸倒須彌山掀翻四大海驚起海底龍王傾出七珍八寶汝等諸人▆須好看山僧只得合掌云稽首拄杖子神通何亦爾我見燈明佛本光瑞如此卓拄杖下座。

佛歡喜日石攻方居士請上堂師揮拂子云一毫頭上薦得萬英叢裏稱尊髙超物表獨露乾坤所以道天人羣生類悉承此威力秪爲眾生瞥爾情生輪回不輟六道殊途四生異轍報有精粗辛酸苦惱今日乃諸佛歡喜之辰眾僧自恣之日我石攻方居士惇請山僧升於此座闡揚大法頓令存沒均沾法益遂擊拂子云一擊心空及第歸頓超直入如來地復舉調達謗佛生陷地獄佛遣阿難往問汝在地獄中安否調達云我在此中如三禪天之樂阿難云汝思出地獄否調達云待世尊入地獄我方出地獄阿難云佛乃三界大師安有入地獄分調達云佛旣無入地獄分我豈有出地獄分師云調達可謂大冶精金試聽山僧頌出安身自有法地獄勝三禪鑊湯無冷處火裏綻靑蓮揮拂子下座。

結制當湖趙正言居士法名明道同室人王氏法名明祥送佛至山請上堂師云有佛處不得住福嚴今日剛結制無佛處急走過九旬期內親覷破釋迦老子來也覿面好與一吐乾矢橛一捏粉碎通身暢快麻三斤直下斬斷免見葛藤到者裏說甚僧袛行滿然後成佛三七施功方言悟道所以云大千沙界海中漚一切聖賢如電拂咄復舉城東老母與佛同生不欲見佛忽遇佛來卽便回避以手掩面十指掌中俱皆是佛師云城東老母太煞無大人相爭似我明道明祥二道人造佛裝金香花燈燭種種供養迎送至福嚴者裏永永奉供以爲不朽且道與他城東老母還有優劣也無試聽山僧判斷一上一人只知有己不知有人一人只知有人不知有己忽然人己兩忘二俱頂天立地卓主杖下座。

解制湖州府範永生居士設齋請上堂師云突出一句迥絕淆訛明如杲日寬若太虛歷劫難磨古今不昧大丈夫漢拈得便用權衡在握生殺全施與奪自由縱橫無礙所以今日我永生居士以此營齋飯僧延增福壽功裕嗣胤慶無不吉且應時卽境一句又作麼生道一天云淨含春象萬里晴空絕是非下座。

對機

僧問如何是學人本來面目師云十字街頭石敢當僧禮拜師云會麼僧云不會師云切忌磕著撞著。

僧問選佛場中有幾人超宗越格師云獨汝無分僧云爲甚麼師云鈍置衲僧僧便喝師便打。

僧問雜念紛紛時如何師云雜念紛紛從甚麼處起僧擬議師便打復問眾云雜念紛紛時如何一僧云識得不爲冤師云觀世音菩薩將錢買胡餅放下手因甚卻是饅頭僧無語師云又不識得了也。

僧問一拳拳倒黃鶴樓一踏踏翻鸚鵡洲爲是神通妙用是法爾如然師云也不是神通妙用也不是法爾如然僧云畢竟如何師便打。

僧問不知將甚麼喚作話頭師云你問底是甚麼僧云一火燒卻時如何師云露僧便禮拜師云露底是个甚麼僧便喝師便打。

僧問學人還有藏身處麼師云露。

僧問盡大地是藥那个是自己師云卻被一莖藥蓋卻。

僧問如何是父母未生前本來面目師云惜取舌頭。

僧問天上月正圓因甚人間道月半師云兩个五百原是一貫。

落堂問僧正當恁麼時如何僧云雲開月現師雲月聻僧喝師云好好問你因甚喝僧擬議師便掌。

問行堂你是那里人僧云江北師云揚子江作麼生得過僧云有甚隔礙師云盞子撲落地碟子成七片意旨如何僧無語師云莫道無隔礙好。

落堂經行次把住一僧云有一事相借問得麼僧喝師云好好借問爲甚便喝僧擬議師便掌少停坐定師雲山僧適來好好借問那僧被伊一喝一僧胸中甚是不甘眾中還有爲山僧出气者麼眾佇思師震聲一喝而出。

師睡次與夔書記問法華云是法非思量分別之所能解畢竟作麼生會師云卻值山僧打睡夔佇思師云汝又作麼生會夔云動容揚古路不墮悄然機師頷之。

七期落堂問與夔云本有之事爲甚費者許多生受夔雲從前汗馬無人識秪要重論蓋代功師云通身血汗。

師問與夔云盡大地是山僧汝向甚麼處著足夔云和尙不得打作兩橛師云如何是你一橛底夔云落霞與孤鶩齊飛秋水共長天一色師云大好一片景日初禪人瞻禮老和上像師指眞云你認得者老漢麼初云未到楊墳早已識得了也師云你道他是何面目初便喝師云我問你是何面目爲甚麼喝初禮拜師便喝。

題贊

初祖像贊

十萬迢迢過大梁曾將不識惱君王如今尙在秋江上一葦何時到魏邦

題靑山和尙像

踏翻閩海天撈得禺泉月鑿破靑山云浡興猛虎穴一瓶巖壑心十載冰霜骨素心付煙霞襟懷似兀兀贏得淸風啟後先葆林千古規芳躅

題利禪和上像

禺山唱道令全施打落天邊俊鶻兒佇看飛騰能變化翻雲覆雨在臨時

又

掬得禺泉一勺水胥江激起萬尋濤棒頭點出龍門子也解潑天弄巨潮

自題像贊

淮水逆流特出者漢曾經大地平沈徹底家私盡蕩空勒雙拳在握覿面當機不讓兩開祖父藥鋪單賣死貓頭慣性情觸著如雷無人湊泊得上惡聲徧布寧區聞者非非而謗恁般無徳長老阿誰描他供養且喜與禪諳此機電光影裏薦其半缽帶拈來分付伊他年莫負老夫望

題祕含禪人行樂圖

懸巖之下坐忘情手握輪珠花雨新山色溪聲能瞥地大千沙界現全眞

題純修陸居士行樂圖

髙山流水白雲中散服科頭太古風長嘯豁然開醉眼方知物外有純翁

題廉湖陸護法行樂圖

避名巖壑醉煙霞飽玩松山意興賒看到景忘情絕處乾坤笑破總虛華

與貞伯任公﹝法名明覺﹞

靈山授囑與王臣金臂恆垂衛法門今日任公能力荷曇花又放一枝新

題鄭又民居士像

者漢能控佛祖機逢人慣弄爪牙威箭鋒頓落懸巖處三十烏藤徹困時

化燈油偈

者點光明本現成從來生佛不多增全憑智者能挑剔永作凡間破暗燈

佛事

設先老和尙塔供

盡道先師滅度阿誰知他去處不作潙山水牯牛定做楊岐三腳驢遺下未了公案殃及後代兒孫大眾今日合當酬恩因甚說者个話遂插香雲超啟所供是實伏惟慈鑑。

設至邛嵩庵利禪三法兄供

同條生死句千聖莫能窺若非三位師兄直得無人委悉𨿽然且道今日設供燒香意在於何遂插香雲如今更勿論孤賒盡在栴檀香一片。

爲則峯法兄和尙設供

丹桂香飄梁木忽折非常之哀哭笑不得秪有一句子突出難分別不是法兄和尙在今無人委悉拈來置向尊前伏惟冥中鑑格大眾且道是那一句語水聲中流不盡天山作舌也難宣。

東蓮老和尙訃至設供

昨日登髙節黃花香拍鼻忽然報到來東蓮老人滅細雨灑寒空天地慟相泣寥寥面壁風大法將誰賴𨿽然且道卽今設供燒香還來鑑格也無若道不來卻成虛設若道來以何爲驗遂以手椎胸云換手椎胸意惘然輸誠惟把旃檀熱。

資福明心和尙訃至設供

師云同聲相應同病相憐兄退資福我辭福嚴死生𨿽異其理一焉金鳳衝開霜夜月雁行愁斷小陽天。

愚山和尙封龕

師云嶺上寒梅香正發象王擺斷黃金索轉機北斗解藏身空裏猶聞普化鐸恭惟愚翁法兄和尙道唱東明單提向上一關化行淸邑揭示衲僧巴鼻生殺全施縱擒自在湖海浩歸象龍擁座興菩薩慈爲眾彌篤特建寶坊水雲得惠臘長諸方徳尊寰宇不忝爲老福嚴之眞孫先法伯之嫡胤可謂天山益峻滹沱漲流忽爾移星換斗別轉化輪獅子迷蹤人天罔測且道卽今潛機密用一句作麼生道當軒大坐絕中偏千聖到來難辧的。

爲燦衲法兄掩龕

拈得先師鈯斧靑山劈艸除荒竭力獨開生面荊棘化成寶坊諸行刻志身先率眾厚徳謙光動履不落時轍濟物道出尋常可謂起翔鳳嘉聲挽末法頹綱正冀砂盆永賴匡扶何期遽然別展旗槍至今小弟孤掌難鳴雁不成行𨿽然秪如今日化緣告畢四眾瞻仰末後全提一句又作麼生道坐斷十方誰辧的一輪杲日照當陽。

送則峯和尙靈龕歸楚設供

拈香雲暑日炎炎獨送程瓣香杯茗致殷勤个中千里同風句楚水吳山月一輪插香便拜。

化城庵行廣遠塵二比丘尼靈骨入塔

二禪徳還會否剛離化城頓歸寶所一對鴛鴦畫不成个中端的難分剖難分剖試看末山不露頂遂送入。

佛音禪徳請爲父母靈骨入塔

師以杖指骨云者是優婆塞那是優婆夷夫婦偕到斯各請歸寶所遂送入云个中一句絕安排坐看山花紅朵朵。

介千師請爲先慈明修尼靈骨入塔

師舉骨云閱世八十一載幻緣頓爾俱拋育得獨角麟兒編蒲聲價彌髙涅槃生死兩途迥脫赤體條條勿自藏身北斗愛聽翔鳳松濤覷破趙州那一掐全身放下萬機消便送入。

純如師火

翔鳳嶺頭濕云黯黯薰風天際梅雨霏霏會得目前無異法頭頭盡是出身機且作麼生是出身機蛙鼓池塘鳴未已又聞啼鳥隔峯西。

權實巡照火

山門頭佛殿後到處經巡東廊上西廊下左右觀照三板鳴四板向椎下分明客來看賊來打隨機得妙此是上座尋常照察邊事秪如權實並行一句作麼生道攛火炬云烈焰堆頭飛鐵鷂。

自眞禪師入塔

竭盡身心精勤志篤護惜招提肘無外曲煉得者些兒堅密如金玉到頭云定覓山歸無縫塔中深藏畜遂入骨云十方坐斷露全提亙古靑山輝杲旭。

香燈火

惟斯者著子觸處分明極焚香擇火不曾違生死去來無間隔𨿽然秪如燈花爆時又是个甚麼消息夜來一陣雨滂沱大地山河盡攺色。

明慧老宿火

生本三湘瞻風雨浙一卷金剛常轉不輟齒徳可稱叢林敬悅今朝坐斷萬緣時生死涅槃都不涉且道明慧老師卽今在甚麼處連宵不斷黃梅雨點滴分明俱漏泄。

慧國禪師火

篤志已射芒鞋不惜兩登鳳山貴圖決擇爲護叢林傾誠竭力無端更轉別峯機一片道心無變易慧禪徳且作麼生是無變易底心啟上座卽今爲你指出看取獅子峯亙古常突兀便燒。

四儀禪人火

吳中山廣陵水登涉分明自家底今朝直下歇馳求一曲歌來還舊裏秪舊裏一曲作麼生唱擲炬云倒騎白鶴上揚州笑看瓊花秋色裏。

上求新戒火

戒品方登皎如冰雪撩起便行得大解脫翻身火裏露全軀生死涅槃俱超越擲火炬云咦。

心榮火頭火

終日只知燒火誰知惹火燒身直須皮膚落盡自然迥脫根塵且道迥脫後如何八月連宵雨滿溪流水聲。

還空禪徳火

桂子香飄八月天歸家踏斷嶺頭煙个中一句無多子始信還空事宛然且作麼生是宛然底意萬壑松聲常在耳聽來何似響流泉。

慧國禪師火

天色將初夜星稀月朗時目前親會得爲發轉身機且作麼生是轉身機擲下火炬云識得丙丁元是火鑊湯鑪炭不相違。

文璧禪師請爲息二剃度師六七之辰起棺

六七日中萬機頓息坐斷十方惟契不二今朝正是轉身時兜率人間隨所至便以杖引出。

入塔

翠竹森森黃花鬱鬱塔戶洞然開請公親造入遂進骨云个中一念萬年時正好舉頭看紅日。

百川知客火

撥艸瞻風貴明者著妙用頭頭何曾晦卻客來看賊來打見得分明迎賓處打躬時通身顯露𨿽然此猶是上座親知識輔叢林底用秪如今日萬機寢息歸源得旨一句又作麼生道攛火炬云萬派聲歸海百川絕異流。

瞿堂禪人火

撥艸瞻風出嶺南百城煙水太漫漫三千里外知端的腳下明明是故山秪如故山一句作麼生道歸去踏翻梅嶺月淸光爍破髑髏寒。

巨量老宿靈骨入塔

別卻獅山舊隱處轉身愛向普同藏白雲坐斷無今古樂樂時聞花雨香。

遠生智慧了明蘊白四老宿靈骨入塔

以杖指骨云卽此物非他物是四上座之本得烈焰曾經煆一回堅密身心如金玉大千沙界莫能收藏身秪有者一隙復以杖約骨云者且止旣是同到這里因甚卻分門而入直下若明宗正眼自然个裏知端的便送入。

時津師靈骨入塔

捧骨云大千俱壞者个不壞親煆一回通身慶快珍藏巖谷不知春無影樹下常自在。

匡濟禪宿火

別卻河南路踏翻兩浙天一身輕似葉頭角自昂然先師會裏道價聲重鹿城十載白業彌堅今日末後全提纖毫不立坐斷千差人天罔測啟上座到來更爲通个消息攛炬云寒崖重發焰火內綻靑蓮。

楊燕貽居士請爲亡室章氏下火

師云鶯啼柳外花笑巖前明明彰般若境界的的露本來面目章氏淑人直下恁麼見得徹去生死窟宅立地掀翻愛网情關頓然解脫坐斷男女之相逍遙兜率人間須知更有轉身一路山僧卽今特爲發機擲下火炬云勝熱門大啟優曇火裏開。

朱同一護法等請爲超薦水溺孤魂

師云瞥爾情生識浪髙相牽淪溺莫能超今朝一念回機去妄見狂波當下消喝一喝。

當湖任捕廳請爲橋下妖石說法

爾乃何類之精靈附物興妖而作祟喝一喝云今朝喝下快翻身頓然解脫超升去。

