嘉興大藏經雨山和尙語錄

雨山和尙語錄目錄卷第一住廬山鏡湖院語卷第二住延令慶雲寺語卷第三住延令慶雲寺語卷第四住東鼓法輪寺語住龍舒白雲院語卷第五住維揚天寧寺語卷第六住維揚天寧寺語卷第七住維揚天寧寺語卷第八住維揚天寧寺語卷第九住如臯大覺院語卷第十住維揚天寧寺語卷第十一住昭易極樂院語卷第十二住維揚天寧寺語卷第十三住海虞三峯淸涼院語卷第十四住維揚天寧寺語卷第十五機緣卷第十六頌古卷第十七詩偈卷第十八法語書問卷第十九雜著卷第二十佛事

雨山和尙語錄卷第一

嗣法門人

記

住廬山鏡湖禪院語

甲辰夏。新方丈落成。眾請升座。豁開華藏。剎海全彰。一莖艸上一精藍。寬廓非外。一微塵裏一佛國。寂寥非內。直得釋迦維摩向者裏各展神通。或掩室摩竭。令無數人天互起淆訛。或杜口毗耶。共三十二大士說盡道理。盡謂光揚宗眼。烜赫佳聲。若撿點將來。大似無風匝匝之波。爭如鏡湖今日。茆茨初辟。大座當軒。不用丁一卓二。自然艸偃風行。那待豎四橫三。早已渠成水到。家風廓徹。盛業巍峨則且置。畢竟入室安居一句作麼生道。拈拄杖卓一下云。有山皆下拜。無水不朝宗。

升座。問。禾山鼓。雪峯毬。不勞拈出。請師別展槍旗。師便打。僧便喝。師掩耳。僧無語。師又打。問。覿面相呈。請師速道。師云。大眾見你敗缺。僧便喝。師云。兩重公案。乃云。釋迦未出世。鷲嶺有家風。達摩一西來。少林無妙訣。無妙訣處切忌承當。有家風時那堪埋沒。所以露地白牛。靈苗不顧。丹霄彩鳳。金网全拋。直得信絕並汾。機投密室。威音那畔。從來不許夜行。今時門頭。須是投明早到。機機不沈毒海。著著截斷眾流。一任紅塵鬧市。開大覺場。酒肆茶坊。流通正眼。拈一莖艸穿臨濟徳山鼻孔。把一粒豆換文殊普賢眼珠。便恁麼去。猶是門庭施設。且堂奧中一句又如何通信。良久云。衲被蒙頭萬事休。此時山僧都不會。

升座。世尊不說說。齒密不關風。迦葉不聞聞。耳疏不漏事。事不漏則觀音腳跟點地。風不關則普賢鼻孔遼天。然後汝發我機。我彰汝用。本地風光。頭頭顯煥。圓通三昧。處處弛張。直得燈籠露柱交互爭輝。拍板門槌揚聲喝彩。且直下承當是何人也。良久云。把手拽不入。

升座。問。心月孤圓。光吞萬象。光非照境。境亦非存。光境俱忘。復是何物。師云。我到者裏卻不識。進云。瞞得大眾眼麼。師云。且瞞上座一个。進云。若不上來。焉知端的。師云。十萬八千未是遠。乃云。遮那境界。觸處全眞。林木池沼。現無邊身。鱗甲羽毛。說無量法。動用不離。本際去來。全在剎那。直得心心爾。念念爾。塵塵爾。剎剎爾。正眼觀來。猶是法界量裏在。且超法界一句作麼生道。良久云。芍藥花開菩薩面。棕櫚葉散夜叉頭。

升座。自從胡亂後。三十年不少鹽醬。諸仁要見馬大師橫身爲物處麼。鏡湖今日露渠个面孔去也。驀拈拄杖卓一下云。面孔露。怪復醜。自從胡亂來。本分全不守。慣自臥官街。慣自喫官酒。肚裏貯無明。觸著嗔斗吼。展開驢腳。伸出毛手。推倒佛殿。瞿曇無處容身。扶起魔宮。波旬一時稽首。報諸仁。莫亂走。一一面南看北斗。

升座。萬里不掛片雲。靑天全體獨露。無端石鞏个漢。張弓架箭。仰面射之。嚇得舜若多神躍入大洋海底。驚起八大龍王各各興雲布雨。霎時乾坤黑暗。江海波騰。當此時也。石鞏个漢失卻雕鞬。舜若多神忘卻本位。一齊到鏡湖院裏唱言。得个安樂。山僧不覺喜動顏色。印以偈曰。初三十一。不用擇歷。夜夢不祥。書破大吉。

升座。狗子佛性有。家國盛興。狗子佛性無。家國喪亡。若向喪亡處見得。歸家穩坐。若向興盛處見得。落在半途。且道淆訛在甚麼處。良久云。白雲乍可來靑嶂。明月難教下碧天。

臘八升座。問。如何是諸佛出身處。師云。一滴水。一滴凍。問。心不是佛。智不是道。請師直指。師云。有口只堪掛壁。進云。恁麼則學人得自在也。師云。見个甚麼道理。進云。向道莫行山下路。果聞猿叫斷腸聲。師云。閒言語。乃云。今朝正是臘月八。黃面瞿曇沒傝。漫言悟道睹明星。半夜三更恣叨怛。智慧妄想亂區分。不顧傍觀攔路撒。彼此英雄丈夫兒。如何肯受你塗抹。可惜當初放過伊。恨不劈頭與一踏。驀髙聲召眾云。瞌睡漢。休眼眵。若要報徳酬恩。無過先解此法。

升座。若論此事。如人上樹。口銜樹枝。一句絕思量。手不攀枝。腳不踏枝。諸法不相借。忽有人問祖師西來意。不答則違他所問。投明須到。答他則喪身失命。不許夜行。諸仁者。香嚴老人三百六十骨節。八萬四千毛竅。盡被山僧華擘了也。還有爲古人出气者麼。若有。我要問你。非非想天有幾人退位。

升座。問。學人單刀直入。請師相見。師云。阿。阿。進云。恁麼那。恁麼那。師云。且道相見也未。僧便喝。師打云。已落第二。乃云。若人識得心。已落第二見。潘閬倒騎驢。怕睹畜生面。若要合古轍。鏡湖有方便。驀卓拄杖一下云。萬年流水不知春。一擘華山分兩片。

升座。極盡去也。直得山河大地無纖毫過患。諸人向者裏坐不得。若向者裏坐。正是平地上死人。且如何免得此過。驀拈拄杖云。雲門大師來也。說道觀音菩薩將錢買胡餅。放下手來。卻是个饅頭。諸仁者要知雲門大師落處麼。遂擲下拄杖云。撒手到家人不識。了無一物獻尊堂。

升座。問。此是選佛場。心空及第歸。如何是心空及第歸。師云。拔出眼中楔。進云。昨夜露柱得大慶快。倒騎佛殿。出山門去也。師云。腳跟下好痛與一頓。僧禮拜。師打云。說到不如行到。乃云。平田淺艸。坐斷今時。深山巖崖。不存太古。若向那邊透過。卻來這邊作用。一任擎祕魔乂。剪除狂寇。握祗林劍。掃蕩欃槍。從教野老門外。鼓腹謳歌。羲皇室中。頹然尊貴。家邦安怗則且置。畢竟功歸何所。驀喝一喝云。不許將軍見太平。

升座。旣是佛殿。因甚有塵。咄。又一點也。分付知事。打鼓普請著。寒山拾得底苕帚糞箕。若也善用。一任向世界未生前掃去。從他外來底眾生塵。佛祖塵。總教廓然淸淨。𨿽然。正與麼時。畢竟阿誰是主。驀髙聲喚行者。收起作具。歸堂喫茶去。

升座。問。文殊是七佛之師。因甚出女子定不得。師云。寒則普天匝地寒。進云。罔明是初地菩薩。因甚卻出得。師云。熱則普天匝地熱。進云。畢竟把柄在阿誰手裏。師云。恁麼見解。正好喫棒。僧擬議。師便打。問。如何是祖師西來意。師云。不是庭前柏樹子。進云。趙州道庭前柏樹子。又作麼生。師云。艸本不勞拈出。乃云。盂峯頂上。景物鮮明。日出則湖光蕩漾。雲開則山色靑蔥。風傳喬木。玲瓏心印全彰。泉瀉幽巖。綿密機關獨露。處處七穿八穴。頭頭百匝千重。便恁麼承當得去。衲僧分上未足觀光。諸禪衲。忽若缽匙石跳上天。撞著黔崗嶺。百雜碎。又如何理論。卓拄杖一下云。不許夜行剛把火。直須當道與人看。

升座。一葉一釋迦。一塵一佛國。恁麼悟去時。直處反成曲。俊鷂不打死兔。猛虎那食伏肉。若要脫體相應。鏡湖門下正好奉伊一摑。

升座。僧問。趙州勘二庵主。一般豎拳。因甚肯一个。不肯一个。師云。切忌道。舌頭在趙州口裏。進云。不將甚深意。怎得驗當機。師云。當機事作麼生。僧便喝。師云。錯。錯。問。牛頭未見四祖時如何。師云。富嫌千口少。進云。見後如何。師云。貧恨一身多。乃云。天不能蓋。地不能載。赤肉團上。圓裏十虛。百艸頭邊。縱橫無礙。釋迦彌勒。秪可觀光。白牯黧奴。卻善頂戴。若是鏡湖令行。須彌直教粉碎。

升座。問。世尊說法華。因甚五千退席。師云。闍黎代他喫棒。僧無語。師便打云。話不虛行。乃云。出門逢彌勒。入門見釋迦。若不揮劍。漁父棲巢。出門逢阿誰。入門見甚麼。渠無國土。甚處逢渠。古人一期建立。只圖家國重興。鏡湖乃特地防閒。多爲僭竊。若向古人言下薦得。長安𨿽好。不是久居。若向鏡湖言下薦得。一任須彌頂上走馬。大洋海底相撲。不妨做个脫灑衲僧。𨿽然。畢竟古今相去多少。良久云。北斗藏身𨿽有語。出羣消息許誰知。

升座。惟一堅密身。一切塵中現。諸仁者。前是山門。後是佛殿。左邊廚庫。右邊客堂。且道堅密身在甚麼處。直饒向者裏不動一塵。不撥一境。直下見得黃面老子立地處。若據鏡湖看來。正是靈龜負圖。明朝後日。大有事在。且道利害在甚麼處。卓拄杖一下云。莫守寒巖異艸靑。坐著白雲宗不妙。

除夕升座。朔吹連朝。峯頂寒沍。雪埋絕壑。冰鎖深溪。萬境斷人蹤。千林飛鳥絕。況復年窮歲盡。節換時移。鏡湖院裏澹泊家風。飽餐脫粟飯。冷咽淡黃齏。炙地夜間眠。隈陽日裏坐。那有間心情與汝等烹牛分歲。燒紙除年。𨿽然。忽有个漢出來道。大小鏡湖得恁麼寒乞相。只向他道。但得雪消去。自然春到來。

元旦升座。問。新年頭還有佛法也無。師云。縱目所觀。進云。恁麼則學人有賴也。師云。且喜領話。問。元正啟祚。萬物咸新。作麼生是咸新底句。師云。艸木生光。進云。今日親見和尙。師云。你道山僧眉毛長多少。進云。伏惟萬福。師云。伶俐衲子難得。乃云。元正啟祚。萬物咸新。直得雲中五老气象崢嶸。湖上兩姑威光烜赫。等閒遇著。各美所居。一雲山髙無極。能保障生民。二雲水深無垠。能權衡國土。鄰封漢王聞得。乃出諭曰。普天之下。莫非王土。率土之濱。莫非王臣。者是甚麼所在。說髙說下。論淺論深。由是兩處奉命。各還本位。無端東村黑王老。昨夜燒錢祝願。冷地被伊祝著。不覺通身慶快。揚聲髙叫曰。巍巍乎善能統禦天下。我等鑿井而飲。耕田而食。安知王恩徧溥者哉。驀顧左右云。諸仁者。且道在鏡湖分上。又成得甚麼邊事。拈拄杖云。但願春風齊著力。一時吹入我門來。

升座。風擊長林。穿過普門耳竅。月明幽谷。刺破曼殊眼睛。諸仁者。秪如眼睛旣破。將甚麼見色。耳朵旣穿。將甚麼聞聲。驀拈拄杖云。若向者裏構得。則知聽不屬耳。聞周沙界。觀不由眼。洞見十方。便恁麼去。止作得个如來使下。且道祖師門下別作麼生。遂擲下拄杖云。石牛橫古路。一馬生三寅。

立春日升座。問。將此身心奉塵剎。是則名爲報佛恩。如何是學人報恩處。師云。自家肚皮自家畫。乃云。淑气初回。梅苞玉蕊。和風乍扇。柳茁金芽。雲山漸漸燒痕靑。園林處處黃鳥語。直得少室峯頭春云靉叇。曹溪路上春雨蒙蒙。堪笑須菩提一向巖中晏坐。聞恁麼道。不覺寒毛卓豎。背脊汗流。且道意歸何所。拈拄杖云。東君昨夜傳消息。枯木重開劫外花。

升座。拈花示眾。短販生涯。微笑酬機。乞兒活計。若是个鋤金不顧。據鼎不嘗底。別有生機一路。諸人要知落處麼。良久云。披蓑側立千峯外。引水澆蔬五老前。

升座。五百比丘懷疑家親作祟。文殊仗劍。除害曳尾靈龜。直饒透過荊棘林。未免死在平地上。秪如世尊鼓盡唇舌又作麼生。良久云。啼得血流無用處。不如緘口過殘春。

升座。寶鑑當軒。妍媸自現。莫邪在握。殺活全施。諸仁者。若向殺活未施前提去。則佛魔俱遣。妍媸未現時翻轉。則光境俱忘。便與麼去。三世諸佛有口秪堪掛壁。卻與麼來。歷代祖師無手偏解拏空。依舊向光境裏顯煥生緣。佛魔中提持本分。如是則聖號凡名。打成一塊。劣形殊相。攪作一團。好不資一毫。醜不資一毫。全體與麼來。全體如是住。拈起則須彌壁立。放下則香海波澄。眼淸手快者逴得便行。尙畱觀聽者。看卽有分。

元宵升座。靑山深處白雲邊。別有家風異市廛。然起松脂過此夜。舒光直透古皇前。

升座。若迷須得个悟。旣悟還得个迷。迷而不悟。眾生無解脫之期。悟而不迷。諸佛無出身之路。驀拈拄杖云。眾生諸佛總在者裏。且道卽今是悟耶。是迷耶。乃擲下拄杖云。洎合錯下注腳。

天寧老和尙訃至。設供拈香。指眞云。者个老白拈。生平最難測。提持綱要。手段稱奇。呵罵諸方。喙長三尺。是非逆順裏轉大機輪。嬉笑嗔怒中施大法則。一期佛事旣周圓。聞道安然而坐逝。我昔十載侍巾瓶。至今覿面猶不識。諸仁要辧淆訛。遂燒香雲。只此分明拈出。

升座。本有家鄕。誰能出不由戶。現成茶飯。奚止鼎鼐調和其間。宗廟之美。百官之富。總是你自家屋裏事。胡爲曠安宅而弗居。乞食於墦間之際。勞你大大小小一時淚出痛腸。都道天將以夫子爲木鐸。若不一擊於衛。其柰飄零之子。不得其門而入東家丘。只得大啟圓通。不管鄭聲雅樂。要伊入耳懷歸。自齊反魯。到者裏予欲無言。伊終不窺室家之好。只得循循再誘。博之以文。約之以禮。俾其一入太廟。承其祖器。方可坐樂升平。二三子要識是誰家主人公麼。乃顧左右云。東夷之人也。西夷之人也。

升座。舉百丈再參馬祖次。祖目視繩牀角拂子。丈云。卽此用。離此用。祖云。汝向後開兩片皮。將何爲人。丈取拂子豎起。祖曰。卽此用。離此用。丈掛拂子於舊處。祖振威一喝。師直得三日耳聾。乃云。鳳由金綱以縈身。龜因負圖而喪命。百丈只知重興家國。那識神器難矜。若非馬師髙按莫邪。幾乎蕭墻禍起。而今乘虛接響底漢。都道是顯發大機。恢張大用。遂致太平艸木盡起干戈。盛世羽鱗皆騰劍戟。鏡湖今日要移風易俗。鑄钁銷鋒。敢道馬師震喝是熱碗鳴聲。百丈耳聾乃垛生招箭。諸禪流要知山僧落處麼。喝一喝云。當門不許栽荊棘。後代兒孫免著衣。

升座。舉風穴和尙上堂云。祖師心印。狀似鐵牛之機。去卽印住。住卽印破。秪如不去不住。印卽是。不印卽是。還有人道得麼。時有盧陂長老出問。學人有鐵牛之機。請師不撘印。師曰。慣釣鯨鯢澄巨浸。卻憐蛙步泥沙。陂注思。師喝曰。長老何不進語。陂擬議。師便打一拂子曰。還記得話頭麼。陂擬開口。師又打一拂子。時有牧主曰。信知佛法與王法一般。師曰。見甚麼道理。主曰。當斷不斷。反招其亂。師便下座。乃云。大凡拈掇古今。須是明辧緇素始得。秪如風穴固有殺人不眨眼底手腳。苟無盧陂覿體荷持。又怎顯汗馬功髙。有般漢都道盧陂勾賊破家。殊不知伊買鐵得金。一場富饒。諸人要知端的麼。驀拈拄杖云。覷著則瞎。附秉拂語。

秉拂問。露師子之爪牙。風行艸偃。縱象王之威猛。水到渠成。正眼觀來。猶是門庭施設。天寧堂奧的旨恭請爲眾舉揚。師云。有眼者見。進云。須知滹沱法印。親從密室相承。師云。眞个有如是事那。進云。忽然大展機籌又作麼生。師云。願觀盛作。進云。踏翻吳嶽騎雙虎。吸盡江跨六龍。師云。共老兄出只手。問。古徳云。若論此事。眨上眉毛。早已蹉過。作麼生是此事。師云。靑天白日。進云。銅頭鐵額漢到者裏。因甚開口不得。師云。爭怪得秉拂上座。進云。畢竟如何。令現前一眾瞥地去。師云。剔起眉毛向上看。進云。如何是向上事。師便喝。進云。大眾一時驗取。師云。珍重將去。問。羅籠不肯住。呼喚不回頭。始是衲僧行履。今日因甚落這圈繢。師云。曲爲今時。進云。門庭施設。曲爲今時。現前一眾。願觀盛作。師云。金剛寶劍當軒擲。進云。莫便是爲人處麼。師云。惜取眉毛。進云。若不上來。焉知端的。師便打云。也不得放過。問。獅子窟中師子。旃檀林內旃檀。卽今華雨彌空。地搖六震。是何祥瑞。師云。阿誰不仰上頭關。進云。大方之作。宛爾不同。師云。裂破鼻孔。進云。若不登樓望。焉知滄海深。師云。費者許多勞力。進云。也要時人相委。師云。恰是。問。昨日開鑪。今朝秉拂。同耶。別耶。師云。坐斷兩頭看。進云。忽遇个肘後懸符底。又作麼生相驗。師云。做出便見。進云。可謂好手手中呈好手。紅心心裏中紅心。師云。須是老兄始得。進云。一句了然超百億。綱宗從此愈增輝。師云。卻多者句子。問。鑪韝洪開。煆煉凡聖。未審作麼生下手。師云。金錘才動處。頑鐵盡生光。進云。若是个橫拋栗棘。豎撒金圈底。又作麼生。師云。不意老兄有此髙見。僧顧眾云。今日西堂師甚有商量。大家出來證據。師云。直饒將來。他亦不受。問。江一脈。四海流通。借便張帆。請師酬唱。師豎起拂子云。只者个三十文錢唱得。進云。樓閣淩雲勢。峯巒疊翠層。師云。切忌把境話將來。進云。若不入水。爭見長人。師休去。問。世尊拈花。迦葉微笑。且道笑个甚麼。師豎起拂子云。面目現在。問。雲門放洞山三頓痛棒。是有喫棒分。無喫棒分。師便打云。看取令行時。乃云。作家舉唱。不展辭鋒。迥超玄象。智不到處。拈來鑊湯無冷處。佛未生時。擲出徧界絕囊藏。頭頭圓應千機。處處壁立萬仞。直得山河大地共展根源。艸木叢林全彰大用。劈開三要印滹沱。飲气吞聲。掀倒一字關韶陽。縮身無地。到者裏君臣道合。拈過一邊。父子投機。置之一處。更有甚巡人犯夜而不卸甲倒戈。所以道。談玄談妙乃太平之姦賊。行棒行喝爲亂世之英雄。苟非及盡今時。那得合他古轍。不見黃檗和尙示眾云。汝等盡是噇酒糟漢。恁麼行腳。取笑於人。還知大唐國裏無禪師麼。時有僧出云。諸方匡徒領眾。又作麼生。檗云。不道無禪。只是無師。乃云。權衡正眼。龜鑑宗乘。不無黃檗古佛要且不解始終作主。若是秉拂上座則不然。待他道。諸方匡徒領眾又作麼生。便拽棒趁出。千古之下。免使漆桶相揩。諸人要識大唐國裏無禪師麼。今日不惜眉毛。與汝通个消息。乃揮拂子云。龍袖拂開全體現。象王行處絕狐蹤。

上元解制。秉拂。春風才動。萬物崢嶸。直得石室行者。碓嘴生花。寒山古竈。冷灰發焰。天寧院裏燈籠露柱一向心粗膽大。昨夜倒騎佛殿。直出山門。向柳巷花街懸燈結彩。引得東鄰西捨鑼鼓喧闐。火煙繚亂。都道一切聲是佛聲。一切色是佛色。那知譯經臺畔。跋尊者不許夜行。驀地搊住云。如我按指。海印發光。汝暫舉心。塵勞先起。燈籠露柱擬欲酬之。卻爲地礙。現前大眾還有爲通其難者麼。若也通得。一任天臺普請。南嶽遊山。其或未然。路從平處險。莫言不道。

結制。秉拂。衲僧活計。觸處現成。野老生涯。不假造作。於百艸頭上拈來。葉葉迦文鼻孔。鬧市叢中逴得。塵塵達摩眼睛。所以道。是處是慈氏案頭肉。塊塊精底。無路匪圓通樓上曲。聲聲微妙。有眼者見一回。觸著大地銷鎔。有耳者聞。冷地相逢。常光壁立。何必三條椽下掘地討天。七尺單前守株待兔。把大圓鏡劈得七裂八花。平等性鑿得五凹六凸。思上座若不曲垂方便。其柰迷子無歸。只得就下夷髙。循他諸方行例。驀拈拄杖卓一下云。以天地爲鑪韝。日月作鉗錘。架起品字柴頭。撒上陳年火種。將者隊無意智漢礙膺燎卻。去死十分。然後縛梅嶺松風。劈面一擲。汲江煙水。驀頭一澆。俾伊絕處逢生。轉身夜明簾外。死中得活。打毬水急灘頭。活卓卓機用天眞。赤灑灑變化穎脫。可以光大法眼。可以轉大法輪。可以標格人天。可以號令佛祖。然𨿽如是。因甚鼻孔卻在山僧手裏。復卓拄杖云。任大也須從地起。更髙爭柰有天何。

秉拂問。欲識佛性義。當觀時節因緣。正當秉拂一句作麼生道。師云。大家瞻仰有分。進云。恁麼則巨靈擡手。分破華山去也。師云。你不妨會得好。問。鏡湖風格。迥異常流。一眾觀光。爭聞法要。如何是人天眼。師云。瞞老兄不得。進云。同聲相應。唱拍相隨。如何是祖師機。師云。杖頭懸日月。進云。舉唱宗風。從流溯源。如何是天寧之後而有鏡湖。師云。自有兩堂證明。進云。若然則匡廬萬丈峯雪長老獨得也。師云。則吾豈敢。進云。三十年後。此話大行。師云。恰是。問。師從南康來。親見廬山。是否。師云。是。進云。分二作三。入理深談。是甚麼人分上事。師云。五老峯頭髙萬丈。進云。若然則廬山與慶雲密邇。師云。甚處得者消息來。僧振威一喝。師云。鹵莽稱。僧問。放去普天匝地。收來在一毫端。且道是甚麼人境界。師豎拄杖云。向者裏薦取。進云。恁麼則耳中見得非爲妙。眼裏聞聲始是奇。師云。甚處得者一絡索來。進云。氈拍板逢無孔笛。大家唱出太平歌。師云。適來猶自可。而今更郎當。一僧出眾便喝。師以手掩耳。僧又喝。師拈棒打云。若不打你。諸方笑我在。乃云。少室峯前。神光得髓。腳腳金花布地。靈山會上。迦葉開顏。頭頭玉蕊承天。正法眼藏。逼塞十虛。涅槃妙心彌淪八極。莫謂明月蘆花是時入窠臼。焉知寒泉古澗非列祖風規。但得威音那畔。理絕玄微。自然今世門頭。情忘向背。所以沙門上士道眼爲先。契本明宗。方爲究竟。若是个得處孤危底一塵不立。用處險峻底全力何虧。登山縛豹。不涉思惟。入海剸犀。毫無變異。處處玄風獨唱。塵塵祖令髙提。直得鬧市裏天子尊貴頹然。百艸頭老僧一多自在。便恁麼去。舞劍擎叉是眞解脫。搬柴運水乃大神通。何必道合君臣。方稱契旨。聖凡坐斷。始曰承當。不見徑山禮和尙一日椎詈行者次。傍有僧問云。無夢無想時如何。尙云。滿肚無明。僧云。如何得大用現前。尙云。觸著惡發。僧於此有省。乃云。云攢五千衲子底老和尙。得恁麼無佛法身心。𨿽則本色鉗錘是滹沱家法。其柰近世禪和多所聞。少所見。一總目爲奇貨。只管太平寰宇裏坐地。那有出頭底日子。今日雪上座承堂頭和尙命升此座。爭敢貶剝方來。只圖爲宗祖出一口气。現前大眾要見徑山老人爲人處麼。驀拈拄杖卓一下云。不許夜行剛把火。直須當道與人看。

二月十九日。秉拂問。人天眼目。佛祖綱維。千差萬別。一以貫之。因甚又道破二作三。會三成五。師云。適才有人恁麼道。三十棒趁出去也。進云。𨿽然解展通天手。恐落今時調未髙。師云。你作恁麼見解那。進云。休向這里躲根。師云。癡人棒打不死。問。山光明媚。鳥語花香。圓通大士今朝全身出現了也。未審具何作略。師云。從來妙智力。能救世間苦。進云。露裛苑桃呈錦繡。風敲庭竹響瑯玕。師云。將謂是入理之門。僧以坐具打圓相云。便以此个胡餅慶賀時如何。師云。殘茶餿飯。不勞拈出。進云。今朝且放過一著。師打云。索性付與闍黎。問。諸佛未出世。人人鼻孔遼天。出世後因甚杳無消息。師云。人平不語。水平不流。問。圓通大士今日降生。天上人間無不慶贊。旣是慶贊。因甚惡罵捶打。師云。知恩者少。進云。恁麼答話。只得一半。師云。那一半闍黎試道看。進云。終不道破。下語稍遲。師云。牙根猶帶生澀在。乃云。好雨點點不落在別處。好風陣陣不吹在別處。雨不落別處。曼殊眼睛突出。風不吹別處。觀音耳門豁開。一齊來拂子頭上共說無量義法門。驀豎拂子云。還見麼。復擊拂子云。還聞麼。若見若聞。則名趨外奔逸。未透色聲。若不見不聞。則名內守幽閒。尙畱根境。伶俐禪和到者裏如何出脫。果能見無見之色。聞無聞之聲。則曼殊廣大理智。觀音廣大圓通。皆一時現前。便可興無緣慈。示同體悲。徧界分身。隨方接物。便恁麼去。若據正眼觀來。猶未稱二大士能事在。不見道。淨法界身本無出沒。大悲願力示現受生。𨿽然如是。忽有个漢出來道。今日是觀音當機。因什曼殊室利卻來者裏插一隻腳。只向他道。一家有事百家忙。復舉雲門示眾云。聞聲悟道。見色明心。觀世音菩薩將錢買胡餅。放下手卻是个饅頭。乃云。驅耕夫之牛。奪饑人之食。雲門老人固是好手。但不合帶累觀世音菩薩。有屈無叫處。秉拂上座今日要斷不平之事。卓拄杖云。但見皇風成一片。不知何處有封疆。

雨山和尙語錄卷第一﹝終﹞嘉興大藏經雨山和尙語錄

雨山和尙語錄卷第二

嗣法門人

記

住延令慶雲禪寺語

進寺日。巨源朱護法率諸子侄請升座。指薪大師白椎云。法筵龍象。眾當觀第一義。師遂喝云。潔淨地上無端潑者一杓作麼。有不受塗污底出眾相見。﹝問答不錄﹞。乃拈拄杖卓一下云。者个廣大覺場。始從威音開辟已來。𨿽則權分諸道。要且尊顯一人。舉步也千華歷落。端坐也寶設輝煌。門風廓徹。威徳森嚴。不用奪鼓攙旗。方外乾坤獨辟。那待環戈擁甲。域中日月斬新。直得景星慶雲若帝网交光。玉蕊瓊葩似金繩炫彩。到這里說个華藏莊嚴。剎那頓證。毗盧境界。彈指圓成。猶是曲徇時機。各隨根器。而況鷺池鷲嶺展演詞鋒。海甸庵園葛藤露布。欲冀家聲烜赫。盛業徽猷。何殊雕砂當玉。刻糞爲香。不見道窮諸玄辯。若一毫置於太虛。竭世樞機。似一滴投於巨壑。果是个經天緯地底手腳。何難施移山塞海底機關。直下不展功勛。便登寶所。豈不光前裕後。耀古騰今。卽今時至理彰。且的的相承一句又作麼生道。復卓拄杖云。鶴有九臯難翥翼。馬無千里謾追風。復舉前寶壽囑三聖請第二世寶壽開堂。壽才升座。三聖便推出一僧。壽便打。聖云。恁麼爲人。不但瞎卻者僧眼。瞎卻鎭州一城人眼去在。壽便擲下拄杖歸方丈。師云。三聖運寰中密令。寶壽縱閫外威權。驀地相逢。一叉一札。直得天回地轉。斗變星移。𨿽然縱奪可觀。未免語驚時聽。爭似徑山門下。禮出尋常。我上方師叔旣不推僧。慶雲小侄亦不行棒。遂使現前一眾各各增十倍威光。恁麼爲人。且道是上古風規。今時樞要。良久云。垂衣而天下治者。堯也。結椎云。諦觀法王法。法王法如是。便下座。

諸山耆宿請升座。問。少室眞機。昔日風行艸偃。靈山的旨。今朝水到渠成。未審和尙如何舉唱。師云。好音在耳人皆聳。進云。若然則慶雲作略。迥異諸方。師云。出我口。入你耳。進云。知音不必頻頻舉。達者方知暗裏驚。師云。達底事作麼生。進云。石火迸靑天。師云。依稀似佛鹵莽稱。僧問。五蘊山頭一段空。同門出入不相逢。旣同出入。因什不相逢。師云。念你知客事繁。進云。忽然相逢時如何。師打云。喫棒有分。進云。老老大大。休要造次。師云。山僧罪過。僧擬議。師便打。乃云。祖師心印。不假雕篆。豈藉名模。森羅萬象。一法所印。山河大地。一句全該。全該處不露絲毫。一印時渾無滲漏。如是則盡乾坤是个眞實人體。徧剎海是个眞實人用。根根塵塵。各不相到。頭頭法法。各不相知。不相知也親切無餘。不相到也綿密無際。若也於此明得。便可會眾徳爲一徳。合眾心爲一心。以此光揚佛日。以此丕贊宗乘。何事不成。何功不就。不見臨濟謂普化。克符二上座云。我欲於此建立黃檗宗旨。汝可成褫我。二人珍重下去。三日後。普化上來問云。和尙三日前說甚麼。濟便打。三日後。克符上來問云。和尙三日前因甚打普化。濟亦打。乃云。萬仞巖頭。釣出獰龍底風濤甚險。太虛空裏。圖成威鳳底文彩全眞。苟非心心相知。眼眼相照。那能建立黃檗宗旨於一四天下。慶雲今日承諸山耆宿光臨。更不如何若何。但只舉唱上祖門風。激揚上祖令徳。人若相委。天寧宗旨亦於此建立。且道其中還有成褫分也無。揮拂子云。妙舞不應誇徧拍。三臺須是大家催。

起七小參。汝諸人盡是希圖聖果底漢子。還知眞如解脫。菩提涅槃。是最難治底貼體瘡疣麼。若是个不依他作解底。豎拂子云。的的向這里發眞歸源去。則盡十方世界。若聖若凡。若艸若木。無不四大性自。復如子得其母。那更隨時運轉。逐境升沈。把祖翁田地瓦裂瓜分。驀指面云。這雙烏律律底眼睛。山僧旣具。諸人亦具。試看古今天地。古今日月。古今山河。古今人倫。有絲毫變異處麼。旣無變異。則黃面老子鼻孔是諸人鼻孔。碧眼胡兒眼睛是諸人眼睛。甚麼處虧欠汝。甚麼處削弱汝。必待長期短限。克苦揩磨。然後到無爲安樂之鄕。慶雲今日因行掉臂。盡行拋向諸人面前了也。更或遲疑。卻怪山僧不得。

晚參。一葉落。天下秋。一塵起。大地收。撮四大部洲來鍼眼裏則且置。汝諸人從朝至暮。穿僧堂。入佛殿。還曾觸著黃面老子鼻孔麼。良久。卓拄杖云。不審。不審。

晚參。豬肉案頭塊塊是精。喪車幔裏聲聲是妙。好大眾。靈山授記。無過此也。你若求佛被佛縛。你若求法被法縛。你若求僧被僧縛。你若不求被不求縛。作麼生免得此過。遂以兩手作鵓鳩叫云。谷谷呱。

晚參。有情之本。依智海以爲源。含識之流。總法身而爲體。要識此體麼。嘉州牛喫禾。益州馬腹脹。要識此源麼。天下覓醫人。灸豬左膊上。𨿽然。此猶是理上平展。若到事上。據令你現前者一隊漆桶。並須喫棒始得。

中秋晚參。去年此時節。飽看匡廬月。今年此時節。飽看延令月。延令人是匡廬人。匡廬月是延令月。於彼於此無間然。無間然處何圓缺。何圓缺處見根源。眼中早是重著楔。

晚參。舉慧超問法眼。如何是佛。眼云。汝是慧超。超於言下大悟。白雲端和尙頌云。三个大光錢。買得个油餈。喫在肚裏了。當下不聞饑。師云。白雲好个油餈。怎柰傷鹽傷醬。而今有夥貪他滋味底。𨿽則一時得飽。究竟不免傷神。若要安樂過時。須是吐卻始得。

徑山老和尙忌日。上堂。問。百骸俱潰散。一物鎭長靈。正當恁麼時。如何是應供一句。師云。伏惟尙饗。進云。恁麼則相隨來也。師云。來的事作麼生。僧遂拜云。臨崖看滸眼。特地一場愁。師云。自知較一半。問。和尙今日一場特地。還見徑山老人面目麼。師云。不可道我做他兒孫不得。乃云。赤縣神洲。紫雲成蓋。有大法王出世於浙西路古杭州府。於一毫端現寶王剎。坐微塵裏轉大法輪。普令山河大地。艸芥人畜。纖洪遠近。昧略飛搖。各各共證。如虛空際。平等三昧。如是法王能事已畢。遂隱身不現。亦復入寂滅定。無聲三昧。此其時也。慶雲忝居腳下。特地考鐘伐鼓。發明斯二種三昧。皆在一剎那中圓成實際。人若相委。靈山一會儼然未散。其或更問此位法王姓字何等。驀喝一喝云。莫對曾參問曾晢。從來孝子諱爺名。

普請小參。迅捷一路。直饒向普梆未擊已前。撩起便行。猶落第二。和那更廉廉纖纖。分途中遠近。較擔頭重輕。尙得謂之俊快禪流。慶雲明白說向你。平田艸幹幹爆爆。平地路直直條條。若是个肩能荷負。足善運奔底。則咫尺家山。不消一躂便到。𨿽然。忽有个孟八郎攔路腰截。要問畢竟是人搬柴。柴搬人。又作麼生秪對。良久云。今日公務事繁。待普請後。緩緩地與汝商量。

開鑪日。知浴寶蓮。見虛二上座領眾信請升座。問。世尊爲一大事因緣出現於世。如何是一大事因緣。師云。杖頭挑日月。進云。和尙髙升法座。爲个甚麼。師云。同古同今。進云。秪如徳山入門便棒。臨濟入門便喝。又作麼生。師云。君子可入。進云。勘破了也。師云。許上座具一隻眼。僧禮拜。師云。切須仔細。問。鑪韝初開。鉗錘乍展。目前一眾。如何相爲。師云。全身入火聚。進雲。水向石邊流出冷。風從花裏過來香。師云。卻不相當。進云。萬般艸木根苗秀。才得春風便放花。師云。未有喫棒分在。問。如何是截鐵之言。師云。無你開口處。進云。何必如是。師云。還我話頭來。僧一喝。師便打。乃云。慶雲今日開鑪。目前色色全無。橐籥旣未成辦。鉗錘況復生疏。所喜現前龍象。英聲騰踏寰區。天然不假雕琢。何藉佛祖規模。展臂則天回地轉。咳唾則鬼哭神呼。謂是神通妙用。那當通方至論。謂是法爾如然。難爲作者良圖。若是个英靈漢子。雄猛丈夫。決不求羊依路。待兔守株。直下扯開毒辣腳手。說甚大唐天子嫌粗。一踢踢翻滄海。一拳拳倒彌盧。撒手歸家穩坐。怎肯落在半途。驀顧左右云。好禪徳。會也無。須知形影外。肝膽向君輸。

晚參。父母未生前。油煎石磉。父母已生後。雪蘸秤錘。直饒寶壽於街坊悟得。猶落今時。盤山向肉案承當。罔循古轍。何況諸人從印板上打來。模子裏脫出底。能不玷污他從上門風。山僧今日不惜腳手。與汝拈卻炙脂帽子。卸卻鶻臭布衫。令教一个个灑灑落落去。遂拈拄杖卓一下云。一九二九。相逢不出手。慶雲拄杖凍得性發。跳入空王殿裏。撞倒無位眞人。磕破本來面目。直得十字街頭石敢當通身慶快。得大安樂法門。乃說偈曰。晝吉祥。夜吉祥。晝夜六時恆吉祥。你現前一眾瞌睡醒也未。眾無對。以拄杖旋風打散。

出隊示眾。街頭市尾。朱紫喧闐。的的諸佛心髓。酒肆茶坊。笙歌雜沓。明明祖師妙門。一舉便知底承當於文彩未生前。三搭不回底仍落在是非情塵裏。驀拈拄杖畫一下云。慶雲爲汝劃斷今時去也。還有機先領旨。獨脫無依底漢子麼。若有。我要問你。降龍缽。解虎錫。作麼生奉持。眾無語。乃復卓一下云。七佛儀式猶在。

造子朱護法請升座。問。昔日世尊佛法付囑國王大臣。未審和尙今日佛法付囑何人。師云。驗在目前。進云。與麼則千古同風。一音演唱。師云。何慮知之者少。問。重整綱維。龍象瞻仰。和尙垂何旨要。師云。來風深辧。進云。丹心獨占秋風古。卻自霜林奪錦歸。師云。君子可入。進云。學人自有攀云手。何藉師言始便休。師云。大好一員禪客。進云。且喜和尙具眼。師云。得个驢兒便歡喜。問。祖師西來卽不問。善財南詢事如何。師云。一重煙水一重山。進云。參見五十三知識。且道得誰力。師云。黑豆未生芽。進云。恁麼則鐵甕城頭曾印證。碧浮崖畔祖燈輝。師云。子不妨會得好。乃云。本是靑山市里人。偶來城郭寄閒身。隨緣不用分優劣。大抵無過一任眞。所以慶雲一踏此土。便獲四種殊勝。一者不勞斤斧而宮殿隨身。二者未動云鋤而瘦田徧野。三者飯炊玉粒而美過金牛。四者茗煮金芽而香逾趙老。你現前一隊禪和。各各肩摩踵接。只顧飽充枵腹。甘潤枯喉。還知帡幪法社與奠安禪鼎畢竟是甚麼人麼。驀揮拂子顧大眾云。相逢自有知音知。贏得淸風動天地。

因事晚參。拈拄杖云。諸佛妙旨。列祖徽猷。只在這里。論其枝派則千差。鞫其根源則一致。若向朕兆未形已前構去。便可騎蓋聲色。籠罩古今。不爲難事。諸人要識是非。擲下拄杖云。面目現在。

佛成道日。都司張一枝護法請升座。問。王宮降誕卽不問。雪山成道事如何。師云。夜半正明。天曉不露。進云。秪如今日法令當行。如何舉唱。師打云。我若不打你。諸方笑我在。進云。與麼則一句當陽開祖冑。三玄戈甲鎭叢林。師云。有甚交涉。問。指天指地卽不問。周行七步事如何。師云。今古榜樣。進云。旣然如此。因甚又睹明星悟道。師云。恩大難酬。進云。男兒自有衝霄志。不向他人行處行。師云。倔彊衲僧。乃云。衲僧門下。不慣安排。機貴天眞。用惟成現。信腳踏去。頭頭解脫門開。信手揮來。處處眞實相顯。說甚夜睹明星。方稱悟旨。朝聞鼓角。始曰明心。所以天然上士豈受提撕。中下之流鉤頭取則。若擺脫得佛祖繩縛。掀翻得凡聖窠巢。直下展出自己神通。運出自家妙用。以此立徳。何徳不圓。以此建功。何功不就。且獨脫無私一句作麼生道。揮拂子云。丈夫自有衝霄志。不向如來行處行。

晚參。問咨和尙。玄沙三種病人。未審作麼生接。師云。放待冷來看。進云。且道與香嚴上樹是同是別。師云。臨崖看滸眼。進云。若不上來伸此問。焉能得達慶雲機。師云。如何是慶雲機。進云。請師答話。師打云。錯過也不知。進云。等閒垂一釣。容易上鉤來。師云。三十年弄馬騎。今日卻被驢子撲。乃云。玄沙老人𨿽則費盡周遮。未免直路成迂。慶雲則不然。諸方老宿盡皆接物利生。汝諸人不是盲聾喑啞。拈椎豎拂。分明是見。言語音聲。分明是聞。轉語機鋒。分明是說。驀卓拄杖一下云。但不得動著者裏。何故聻。不許夜行剛把火。直須當道與人看。

除夕晚參。昔日北禪分歲。特烹露地白牛。者老漢管顧大眾𨿽則曲盡心動其柰藞太甚致令官府勾追成底模樣。慶雲今夜亦有條露地白牛。更不遊刃磐礡。節節支解。囫囫圇圇。拋向諸人面前。所以頭亦不欠。尾亦不剩。可中有个气吞全牛底。慶雲一期分歲。自不虛設。是你諸人不嫌簡褻麼。良久云。人情若好。喫水也甜。

元旦日。兩序請升座。威音未兆已前。鼻孔原無變異。樓至旣生已後。眉毛豈有遷移。古今天地依舊髙厚。古今日月依舊輝煌。直得釋迦彌勒。忘功罷戰。文殊普賢。坐樂升平。便恁麼去。盈盈和气逼塞虛空。匝匝韶華彌漫宇宙。更說年之新舊。法之有無。何異虛空裏挖窟竉。缽盂上添柄杷也哉。𨿽然。卽今春回大地。枯木生花。承恩力一句又作麼生道。揮拂子云。一气不言含有象。萬靈何處謝無私。

禮千佛大悲兩懺。晚參。三千諸佛國土不在黃鶴樓頭。大悲菩薩家鄕豈居普陀巖下。一稱一禮一如來。一花一香一法界。當處圓成得去。十世古今始終不離於當念。隨時超證得來。無邊剎海自他不隔於毫端。如是則墻壁瓦礫爲諸佛身相。驢鳴犬吠乃菩薩心光。何必南尋三竺。北禮五臺。遂震喝一喝云。笑他無限癡男子。開眼明明被熱瞞。

解制。升座。乾坤函蓋。不露絲毫。三世諸佛向甚處出頭。截斷眾流。不遺涓滴。一大藏教向何方施設。旣施設不得。則凡名聖號盡是虛聲。旣出頭不得。則劣相殊形皆爲幻色。便恁麼去。威音那畔。老僧得地。今世門頭。闍黎無功。更有隨波逐浪一句。不妨與諸人作个話會。遂拈拂子云。看。看。釋迦老子來也。在慶雲拂子頭上揚聲大叫道。十方無壁落。四面亦無門。淨裸裸。赤灑灑。沒可把。如是則九十日已前要結結不得。九十日已後要解解不得。旣解不得。又結不得。則盡十方界是个大解脫場。一任諸人朝遊檀特。暮宿羅浮。不妨做个灑脫衲僧。其或未然。驀揮拂子。顧大眾云。只知事逐眼前過。不覺老從頭上來。

祈晴小參。久雨不晴。直得曹溪路上水漉漉地。汝諸人橫肩楖栗。緊著艸鞋。到處行腳。還免得袈裟角濕也無。而今延令管內幸是禪河浪靜。定水波澄。直饒東海龍王有翻江攪海之手腳。傾湫倒嶽底機關。不消慶雲輕輕一札。便見云斂長空。日輝大地。諸禪衲且道。畢竟功歸何所。揮拂子云。但願今年蠶麥熟。羅睺羅兒與一文。

泰州淨業庵師太命諸大弟子請升座。問。眉間掛劍。劈開三要印。肘後懸符。掀倒一字關。秪如不展鋒鋩。如何得勝。師云。今日山僧打退鼓。進云。這老漢且莫詐敗。師云。伶俐衲僧難瞞。進云。大眾一時驗取。師云。只有先鋒。且無殿後。問。一言道合。是處皆眞。一句無私。全彰寶印。學人上來。乞師一言。師云。山僧無剩語。僧作聽勢。師云。驢鳴馬叫啟圓通。進云。一句當軒無隱諱。十方龍象盡沾恩。師云。少有領話底。乃云。無上法王有大陀羅尼門。名曰圓覺。流出一切淸淨眞如。菩提涅槃。普令南閻浮提多百佛。多千佛。共入此个門中。獲一分薰陶。則有一分利益。受一分磨煉。則有一分光彩。然後分身無量。應化無量。到處爲勝爲最勝。爲妙爲微妙。爲上爲無上。爲師爲大師。所以有佛世界以音聲爲佛事。有佛世界以香飯爲佛事。有佛世界以出入息內。承事河沙諸佛而爲佛事。有佛世界以深慈厚徳贊助無數知識。轉大法輪而爲佛事。如是多百佛。多千佛。𨿽則現身不同。國土不同。手眼不同。佛事不同。要且皆以圓覺陀羅尼而爲根本爾。現前一眾各各眼之所見。耳之所聞。有一發眞歸源。則如上數佛。皆爲證據。且道以何爲驗。遂揮拂子云。今日堂中。特謝供養。

師誕日。見忍。鑑虛二師統諸山耆宿請升座。問。諸佛出世爲一大事因緣。今日和尙出世。有何祥瑞。師云。眼看時雨霽。共見好風光。進云。學人今日小出大遇去也。師云。遇底事作麼生。進云。出羣須是英靈漢。敵勝還他獅子兒。師云。謾誇好手。問。靑桐翠竹寒來秀。古柏蒼松老更奇。請問和尙髙臘多少。師云。適來猶記得。進云。學人卽不然。師云。你試道看。進云。乾坤同不朽。日月共長明。師云。莫鈍置慶雲老好。乃豎拂子云。要識者漢本有神通麼。始從母腹下生。便解作獅子吼。直得一世界內。所有情無情等聞之。悉增勇健。你現前一眾盡是久經行陣。慣戰作家。試出搭對。與伊相撲看。須知當人從本已來。三百六十骨節。節節現無邊妙身。八萬四千毛孔。一一具無量妙力。那待披三玄戈甲。展五位旌旗。然後謂之顯大機。發大用。慶雲今日承諸山耆宿光降。故不惜醜拙。盡底掀翻。果能向未舉已前逴得便行。驀擲拂子云。許你與這个阿師齊眉共躅。

升座。一向與麼去。古殿生苔。一向與麼來。寒灰發焰。𨿽則那邊不居空界。這邊不落今時。要得大用電掣雷奔。大機龍驤虎驟。苟非拄杖頭邊玄微及盡。艸鞋腳底兼帶摧殘。那能入荒田不揀。永絕顢頇。信手拈來。艸與八大龍王鬥富。而今暴髮小家。一味寶祕臨濟三玄。珍惜洞山五位。以當平生。據正眼觀來。何殊認魚目當明珠。寶燕石爲美玉爾。現前禪衲果爾無欲無依。句句自胸襟流出。驀豎拂子云。慶雲拂子端的爲汝助喜。

因事示眾。問。古徳云。若論此事。眨上眉毛。早已錯過。作麼生是此事。師云。巢知風。穴知雨。進云。與麼則光天化日。得路便行去也。師云。且道那里是你住處。進云。陣雲橫海上。拔劍攪龍門。師云。大眾看取這一員戰將。乃云。南閻浮提有三件不易事。一者天髙無極。手足攀他不及。二者地厚無極。指爪穿他不透。三者人心深極。機智測他不著。正舉話間。不意十字街頭石敢當靜裏聞得。向前曰。弗也。大士莫作是說。豈不見心逐物爲邪。物從心爲正。但消去如許情見分別。則窮天地。亙古今。一切事件皆在一剎那中頓見。慶雲喜其言之當理。特特舉似諸人。要見剎那中見底事麼。喝一喝。

升座。摩尼珠。人不識。如來藏裏親收得。驀喝一喝云。大小永嘉老。親從曹溪來。猶作這般去就。豈不見金屑眼中翳。衣珠法上塵。己靈猶不重。佛祖是何人。他眞个不識。不惟西天老胡有望。亦且東土衲僧無忝。必欲彊其向如來藏裏東摸西撈。實爲沈屈。驀顧左右云。慶雲今日爲汝困徹也。若相委悉。禍不入愼家之門。

佛誕日。都司張護法請升座。問。俱胝因緣卽不問。迦毗降誕事如何。師云。恰直今朝四月八。進云。一片赤心今已露。个中能有幾人知。師云。你知底試通个消息來。進云。承師一擊知歸後。直至如今笑未休。師云。莫鈍置釋迦老子。乃舉世尊初生。便一手指天。一手指地。周行七步。目顧四方。曰。天上天下。惟吾獨尊。後來雲門大師云。我當時若見。一棒打殺與狗子喫。貴圖天下太平。師云。這老子才方下生。卽便稱王稱霸。苟非具弄大旗鼓手段。那能不拜立下風。雲門大師𨿽則棒頭眼正。肘後符靈。定亂之謀則不無。其柰待以干戈。詎足以言。經常之略。慶雲今日更不動一槍一旗。只恁麼因齋慶贊。不惟現前家歌樂業。戶慶安居。亦且令西天九十六種髙枕無憂。八萬四千舉杯相慶。且道畢竟具何三昧。乃得臻此。良久云。黃河三千年一度淸。

升座。問。截斷葛藤。請師速道。師云。慶雲有口。只堪掛壁。進云。大眾看這老漢掩耳偸鈴。師便打。乃云。咄哉老臊胡。無端納敗缺。冷壁坐九年。一味沒言說。賺他呆神光。特地求祕訣。𨿽然得心安。臂膊去一橛。累及兒孫殃更深。試看而今作麼雪。驀喝一喝云。拔出虛空腦後楔。

升座。問。承教有言。惟此一事實。餘二卽非眞。如何是此一事。師云。總鎭府裏放衙早。進云。𨿽然答得深深意。怎柰投機句未親。師云。罕遇知音。進云。大小慶雲。莫換學人舌頭好。師便打。乃云。日來暑气炎蒸。人人脊背上汗流似雨。明得上載底慶雲烹釅茶供養你。明得下載底慶雲炊香飯供養你。𨿽然供養則不無。畢竟上載與下載如何區別。諸人要識上載麼。赤肉團上淨裸裸。赤灑灑。淸寥寥。白的的。驀拈拄杖卓一下云。普請向這里入。要識下載麼。聞聲悟道。見色明心。觀世音菩薩將錢買糊餅。放下手來。卻是饅頭。拈拄杖卓一下云。普請向這里出。復拈拄杖顧左右云。向這里入底平地上死人無數。向這里出底過得荊棘林是好手。是則是。忽有个漢出來道。者裏是甚麼所在。說上說下。說出說入。慶雲被他一拶。直得眼是銅鈴。口似匾擔。現前諸人還有相救者麼。眾無對。良久云。見義不爲。是無勇也。遂拽拄杖下座。

結制日。知浴領蔣敬華居士請升座。均慈座元白椎云。法筵龍象。眾當觀第一義。祖維那出問云。法筵龍象。眾當觀第一義。請問如何是第一義。師云。但見好風來席上。進云。學人專爲流通去也。師云。更無間語落人間。進云。若然。則一堂風冷淡。千古意分明。師云。且喜闍黎領話。問。釋迦未出世。祖師不西來。將甚麼喚作正法眼。師云。你是華山新戒僧。進云。西來大意。又且若何。師云。黑漆缽盂。好生奉持。乃拈拄杖卓一下云。木上座今日把定乾坤去也。任你是三首六臂的。敢來這里衝關奪角。逞些子神通麼。可笑黃檗老漢把蒿枝拂了臨濟三頓。致使乘虛接響之流一味毒棒熱喝。攪亂神洲。苟非嚴其關防。肅其號令。則棘門壩上有如兒戲。何以廓淸祖域。奠安禪鼎哉。近日江南新長老出世。只愛逞詞鋒。矜雄辯。以當爲人。那知說妙談玄。毒如鳩鳥。拈椎豎拂。險過鐵圍。𨿽然。若是个解轉他三世老胡。向自己背後立底。直下如登壇宿將。一指顧間。便威加萬里。豈不顯大丈夫兒手段超羣。設或機思遲回。且聽撕結眉毛。待九十日內臨時豹變。結椎下座。

說沙彌戒。日月輪上座請升座。問。當陽顯示。秪貴知音。个裏投機。難瞞作者。如何是作者相逢的事。師云。陣雲橫海上。拔劍攪龍門。進云。忽有个橫拋栗棘。豎撒金圈的到來。又作麼生。師云。看你做出。僧云。看箭。師便打。僧作禮云。不入驚人浪。難尋稱意魚。師云。陣後興兵。問。萬人叢裏髙標。構得構不得且置一邊。秪如戒光。卽今是何色相。師云。杲日麗中天。進云。龍蛇易辧。衲子難瞞。師云。且瞞上座一个。僧一喝。師便打。乃云。金剛戒體。匪繇持犯。豈屬開遮。說个淨裸裸絕承當。赤灑灑無回互。早是觸他名字。犯他忌諱了也。若更形文彩。加指注。寧非染污而何。然則便與麼去。猶是把纜放船。抱橋柱洗澡底本事。那知通人分上。紅塵鬧市亦是安禪。酒肆茶房無非坐臘。豈是伊淸濁可羨。凡聖能詮。𨿽然。忽遇其中人來。畢竟如何通信。遂以拂子召眾云。我有一機。瞬目視伊。若還不會。別喚沙彌。

臘八日。圓菩薩戒。都司張護法請升座。問。古徳云。窮諸玄辯。若一毫置於太虛。竭世樞機。似一滴投於巨壑。秪如的的相傳一句。如何通信。師云。以是名字。汝當奉持。進云。大眾分明記取。師云。且道記取个甚麼。進云。利劍拂開天地靜。霜刀才動鬥牛寒。師云。大眾記取者僧名字。乃云。正覺山前迦文悟旨。眼中添了一重花。寶花座上捨那譚經。腦後著了三斤鐵。若是大丈夫漢。自然手段出情。爭肯遭人塗污。直下打開自己寶藏。運出自己家珍。用之則與八大龍王鬥富。不用都盧不值半文錢。更說甚麼諸佛本源。千華炫彩。行菩薩道之根本。萬徳圓成。不見道生在帝王家。那復有尊貴。自應著珍禦。顧見何驚異。便與麼去。龍盂展處。眼目人天。虎錫標時。號令佛祖。且道畢竟是禪是戒。驀喝一喝云。一箭雙雕隨手落。謾言李廣不封侯。

示眾。乾坤之內。宇宙之間。中有一寶。祕在形山。三世諸佛。不敢把眼覷著。歷代祖師。不敢把手動著。慶雲今日要犯忌發祕。特地舉似諸人。驀豎竹篦云。看。看。若向這里見得。直下剿絕根塵。自然不落意地。一切處臨機便轉。觸事便用。活卓卓地。轉轆轆地。如明珠在盤。不撥自轉。若起心動念。卽爲陰魔所攝。喪汝家寶了也。不見潙山云。寂子速道。莫入陰界。又不見巖頭云。卻物爲上。逐物爲下。瞥起微情。早落地上。諸人要知卻物爲用的著子麼。直須如獅子兒。牙﹝髟／吒﹞髿地咬人火急始得。正恁麼時。甚麼物近傍得伊。而今兄弟們不解卻。不解咬。動輒被他閒機境轉。換自家神通。光明不得現前。你道喚甚麼作閒機境。禪道佛法是。心性玄妙是。若體得佛向上事。如許多藥忌。不待遣而自盡。且道如何是佛向上事。不見洞山答僧云。非佛。韶陽老子又添个注腳云。名不得。狀不得。所以言非。秪如天地未生。未有生佛名字已前一著子。還名邈得麼。還相狀得麼。旣名邈相狀不得。正南泉所云。喚作如如。早時變了也。今時人須向異類中行始得。看他古人如此告報。眞所謂棒打石人頭。嚗嚗論實事。兄弟時中保養。果得如三家村裏水牯牛相似。不待著意修爲。自然一切處得大安樂。其或不爾。眼中猶有屑在。直須出卻始得。

晚參。問。觸不得。背不得。畢竟喚作个甚麼。師云。昨夜南山虎咬大虫。進云。和尙也須照顧。師打云。者畜生。得與麼惡賴。僧無語。師打云。好个斑斑。牙爪未備。問。黃檗棒頭落在甚麼處。師云。倚天長劍逼人寒。進云。者是古人的。師云。你道落在甚麼處。僧云。落在臨濟處。師劈背打云。因甚麼忘失自己。問。冬至一陽生。因甚麼天气愈寒。師云。得恁麼不識時節。乃云。禪家流出場決策。猶如猛將交鋒。任他電光影裏解宣符的。一點不來。猶未出陰界在。不見道。冬至一陽生。君子道長。小人道消。雲門扇子跳上三十三天。穿卻帝釋鼻孔。卻來慶雲寺裏納款。你諸人還爲他證據也無。眾罔措。師云。見之不取。思之千里。遂旋風打散。

雨山和尙語錄卷第二﹝終﹞嘉興大藏經雨山和尙語錄

雨山和尙語錄卷第三

嗣法門人

記

住延令慶雲禪寺語

元旦。禮千佛大悲二懺。示眾。實際理地。不受一塵。佛事門頭。不捨一法。所以禮千佛則一塵一世界。一葉一如來。禮大悲則千手護持。千眼照見。然此猶是有相佛事。畢竟如何是無相道場。良久云。道卽不辭。恐繁語脈。

元宵解制。雪巫法印二耆宿領眾檀越請升座。問。十世古今始終不離於當念。無邊剎海自他不隔於毫端。因甚又有結解。師云。李長者不肯你恁麼道。進云。怎柰羅籠不肯住。呼喚不回頭。師云。未是好手。問。古徳云。一剎那間便轉大法輪。請問如何是轉大法輪。師云。緊峭艸鞋。僧禮拜云。一句迥超千聖外。師打云。回得頭來也是遲。問。日來春回气轉。如何是接木移花一句。師云。恰值山僧解制。進云。不遇中郎鑑。還同野捨薪。師云。恰是。乃云。末後一句。始到牢關。作家禪客到這里如何得過。若也向萬里無寸艸處去。則平地上死人無數。更或於出門便是艸處躲跟透得荊棘林是好手。可中有个竿木隨身。逢場作戲底。於恁麼不恁麼處撥開一綫。便見心月孤圓。與鐵樹銀花競彩。慧燈長耀。共金烏玉兔爭輝。果然具如是手腳。不須到諸方室內左挨右拶。慶雲這里拄杖便兩手分付。何故。眾角𨿽多。一麟足矣。

敬華蔣居士率子公亮請爲兩尊人對靈。小參。華嚴大經云。信爲道源功徳母。長養一切諸善根。諸仁者且道信是何物。善根又如何長養。若向者裏洞達得去。則知信之一字本來殊勝。如蓮花出水。不染諸塵。似寶月淩空。能破諸暗。處有不礙有。居空不滯空。上窮圓極。無一物不仰其蓋覆。下極金輪。無一物不藉其成立。是以諸佛獲此信故。以慈悲喜捨而作佛事。菩薩獲此信故。以諸波羅密饒益有情。緣覺獲此信故。以十二因緣出無佛世。聲聞獲此信故。以四諦法證大神通。天人獲此信故。則增長十善。修羅獲此信故。則頓滅瞋癡。今日敬華居士獲此信故。欲報父母罔極之恩。特來殷勤請法。山僧拂子獲此信故。則善赴來機而爲說法。現前受薦二亡靈獲此信故。亦鞠躬稽首而來聽法。以上乃佛乃祖。若聖若凡。各各應如是知。如是用。如是作息。如是長養。直下如帝网交羅。光光相映。諸仁者且道是一耶。是異耶。是生耶。是滅耶。以拂子畫一畫云。一亦不可得。異亦不可得。生亦不可得。滅亦不可得。生滅旣不可得。則生滅情枯。一異旣不可得。則一異相泯。到者裏始知妙性圓明。離諸名相。本來無有。世界眾生因妄有生。因生有滅。生滅名妄。滅妄名眞。者老子𨿽則盡力稱揚。未免猶落今時。當時若踏得然燈正脈著。不惟眞如凡聖盡是夢言。佛及眾生並爲增語。更討甚惡口。說心說性。論妄論眞。玆者山僧因行掉臂。一時布施現前二亡靈了也。且歸根得旨一句作麼生道。良久揮拂子云。九蓮才捧足。百寶自嚴身。

晚參。問。如何是淸淨法身。師云。乾矢橛。進云。如何是圓滿報身。師云。描不成。畫不就。進云。如何是千百億化身。師云。燈籠露柱。貓兒狗子。進云。三身已蒙師指示。西來大意又如何。師便打。問。婆生七子。六个不遇知音。秪者一个也不消得。便拋向水中。是何意旨。師云。不圖打艸。只要蛇驚。問。才開口便打。意旨如何。師劈面便掌。進云。不會。師云。更喫一頓始得。師良久以竹篦擊一下云。此是諸佛住處。信腳踏得著底九十日內敢保安家樂業。踏不著底此後未免伶俜辛苦。慶雲今日不管你已踏著。未踏著。盡情結契與諸人了也。且道其中个花押是什麼人打。驀喝一喝云。看取下注腳。

晚參。問。狗子無佛性話。畢竟意作麼生。師云。剜心劈腹。乃云。釋迦鼻孔。達摩眼睛。實情尖斗量不盡。汝諸人從朝至暮。前廊下。後架上。幸自不曾拋撒。而今得席袋滿也。未審向後如何施設。良久無人答。師復云。諸人旣已吝慈。慶雲不可緘口去也。遂擲下竹篦云。也不較多。

長松季護法保安請升座。乃拈拄杖卓一下云。秪者个紫磨金色之軀。淸淨絕無瑕翳。奇妙如優曇華。殊勝如如意寶。普令盡華藏世界瞻仰。取足者悉皆如無憂安隱幢。然安隱旣獲。則一切時中不惟能集諸勝緣。抑且能摧諸異障。自然嘉聲克振。慧命延長。更說甚胸中一物久而爲患。誰能爲我除之。不見道。病從業生。業由心起。心源無起。外境何狀。到這里病業俱如紅鑪點雪。那待服淸涼散。飲甘露漿。然後平服者哉。諸仁者且道。向去如何保任。復卓一下云。靜裏乾坤大。閒中日月長。

結制日。知浴從見率眾信請升座。座元恭讓和尙白椎云。法筵龍象。眾當觀第一義。元出問。佛之心。祖之髓。明知尖斗量不盡。今朝淨潔打疊了也。便請乘時拋撒。師云。沒者閒工夫。進云。手親眼辧底逴得便行。綴五饒三底如何保任。師云。阿誰欠少。進云。可謂靈丹一粒。點鐵成金。至理一言。轉凡成聖。師云。且道在堂頭分上。在首座分上。進云。若不上來。焉知端的。師云。不謬爲堂中眼目。問。尋常接物。已見風規。向上爲人。更希垂範。師便打。進云。與麼則玉石不分。金沙混雜去也。師云。可惜不是知音。進云。學人只得緘口半邊。師不顧。問。未離兜率。已降皇宮。未出母胎。度人已畢。因甚又要三百餘會談經。師云。秪爲慈悲太切。進云。埋戈挑戰休誇好。狹路相逢事更奇。師云。相逢事作麼生。僧便喝。師打云。鹵莽稱僧。又數僧出。師以杖約退云。從上夥老古錐出世。競向這牀子上亂屙。克由叵耐知他前後觸污多少賢良。慶雲若更隨行逐隊。卓卓的的去。不惟西天有人不肯。爾東土衲僧寧不笑破口門。然則便恁麼休去。理卽如此。事且不然。況今聖制初開。現前一隊癡禪和特地考鐘伐鼓。逼拶將來。且作麼生使个伎倆。得解交去。正籌慮間。不覺觸著太山石敢當底瞌睡來。責備道。大小慶雲。特煞膽小。不見祖師云。他得底人道火何曾燒著口。道水何曾濕著唇。但請豁開武庫。直將如來藏裏親收得底一時傾出。成醍醐。成毒藥。卻在當人分上。又關你甚麼事。來命旣嚴。慶雲只得大開寶肆去也。還有作家賈胡麼。乃卓拄杖一下云。貨是十成。錢須足陌。珍重諸人。切莫笑怪。

晚參。天地未分之際。他未彰名。山河旣形之後。余不能取。堪笑諸方。巧譬曲諭。正按旁提。思欲光揚法社。助演宗乘。還是益他威光。是減他威光。所以諸佛未出世。祖師未西來。人人懷滄海之珠。个个抱荊山之璧。不假雕琢。文彩天然。豈藉安排。神通廓爾。伶俐禪客。不用遲疑。才涉吻唇。白雲萬里。

廠拙明宗二侍者領季家市眾信請升座。徳山鹵鹵莽莽。入門便棒。臨濟藞藞。進門便喝。者兩个茅廣漢一味心粗膽大。攪得震旦國裏無鍼鋒許寧怗之地。據令而行。總該貶向二鐵圍山。伊傍不甘底盡道。慶雲這廝太煞。不近人情。還知亂世英雄法苑中從來所忌麼。尋常向師僧道。眉間掛劍。未免傷慈。肘後懸符。猶爲著險。直須折箭爲薪。銷鋒鑄钁。歸馬於華山之陽。放牛於桃林之野。豈不皇風蕩蕩。化日融融。𨿽然。忽有个漢出來道。是則固是。爭柰堯舜之君。猶有化在。慶雲有一轉語。可以塞責。不見道。匹上不足。匹下有餘。

古鑑禪人領振華梅居士請升座。僧出。擬伸問。師連棒打退云。你輩打艸鞋行腳。三吳兩浙不知經了多少回合。只圖向他禪牀上。老榾檛口裏討新鮮句子。緊緊在肚皮裏。逢人掇出。一似斗百艸底相似。那知卻被這些子骨董障蔽心田。自己神通光明不得現前麼。記得祖師云。你取山僧口裏語。不如休歇無事去。又云。直饒學得佛祖邊事。早是錯用心了也。何故。皆屬所依。不解自己作活。不見道。無依無欲。便是能仁。幸逢慶雲出世。與你手腳所有丈二釘八尺楔盡情拔卻。從此做个灑灑落落底衲僧。豈不慶快平生。

雪夜晚參。今朝甚好雪。明明如夜月。今夜甚好月。歷歷如朝雪。謂是朝雪。又是夜月。謂是夜月。又是朝雪。引得無限弄光影底漢滯在一色邊。至今不得解脫。若問畢竟如何相救。且待紅日出時。試爲諸人剿絕。

晚參。舉南泉和尙云。不是心。不是佛。不是物。且道畢竟是个甚麼。良久云。鯨吞海水。盡露出珊瑚枝。

晚參。僧問。臘月三十日到來時如何。師云。看你熱忙。僧便喝。師云。不信道。僧又喝。師便打。問。如何是本來面目。師云。少喜多嗔。僧禮拜。師云。且道答你話。不答你話。僧無語。師云。莫道無事好。乃云。鎭海明珠。傾國不換。白月卽明。黑月卽暗。今朝托出和盤。諸人作麼生看。遂擲下竹篦云。不透祖師關捩子。空認山河當眼睛。

解制日。知浴領上語道人禮法華經圓滿。請升座。乃豎拂子云。緊絆艸鞋底師僧向者裏插得腳入。任他曹溪路險。少室風髙。不消一躂便到。到卽石頭大小。路頭闊狹。不著問人。一一自知落處。何必三登九上。撥艸瞻霜。方始謂之不負行腳眼來。由是觀之。倒不如現前个老阿婆。一味硬糾糾底。從不管他聲聞緣覺。菩薩如來。只將條斷貫索子穿渠鼻孔。今日是他功圓果滿底時節。特持來慶雲納款。如有作家禪客出來。與他並駕爭驅。山僧不惜從傍喝采。

結夏。兩序請升座。問。古徳云。有言時據虎頭。收虎尾。第一句下明宗旨。如何是第一句。師云。杖頭挑日月。進云。無言時覿露機鋒。如同電拂。又作麼生。師云。腳下走風雷。進云。恁麼則恩深無語。懷抱分明。師云。那里得這消息來。進云。泥牛▆▆▆▆▆。木馬嘶時地軸搖。師云。觸著腦門不知痛。問。毛吞巨海。芥納須彌。爲復神通妙用。爲復法爾如然。師云。打鼓普請看。進云。看个什麼。師云。還我話頭來。進云。萬古碧潭空界月。再三撈捷始應知。師云。且待冷來看。乃云。慶雲今朝結夏。一遵無爲之化。笑它先聖陳規。至今翻成話杷。西天蠟人乃陷虎坑焉。此土鵝珠爲系驢橛也。若是天然上士。爭肯入者保社。裂破毫端寶剎。任意逍遙。撒開圓覺伽藍。隨方瀟灑。大哉。如是安居。方可爲法天下。更說什麼修寂滅行。不踏塵寰。證慈忍力。寧踐郊野。是者般立髙岸。說太平話底阿師。據令而行。豈止勘過了打。阿呵呵。好道者。欲識儂家一句玄。遂喝一喝云。何在鉆龜並打瓦。

晚參。僧出問。是个什麼。師云。自家定當。僧無語。師便打。乃云。是个什麼。自家定當。汝擬向者裏進一步則迷理。退一步則失事。要得進不迷理。退不失事去麼。驀豎起扇子云。看。看。雲門扇子跳上三十三天。觸著帝釋鼻孔。東海鯉魚打一棒。雨似盆傾。山僧慣持者道眞言。還有信受奉行者麼。良久云。但辦肯心。必不相賺。

小參。爾輩進一叢林。入一保社。到處人家鍋子闊狹。杓柄短長。固是瞞你不得。且飯是米做一句。因甚卻不知落處。若謂情生智隔。想變體殊。實際居於目前。翻成名相之境。此實鼓惑之言。誠不足稽也。明明向汝道。盡乾坤是个眞實人體。徧剎海是个眞實用。更有甚情想生滅等相與汝爲緣爲對來。所以道。一處眞。處處眞。塵塵盡是本來人。眞實說時聲不現。正體堂堂沒卻身。驀以拂子畫一畫云。住。住。言多去道轉遠。先聖有言。以佛法爲人。令人落在佛法裏。以世諦爲人。令人落在世諦裏。以語言露布爲人。令人落在語言露布裏。須知此事說不得。傳不得。名邈不得。相狀不得。須是當人悟始得。他悟得底人虛豁豁地。閒落落地。不求合道。自與道合。不求契機。自然契機。豈是他禪殼子一味認見聞覺知爲自性。到處擎拳豎指。誑惑閭閻。諸兄弟試看這見聞覺知。原屬前塵而有。若無前塵。只這見聞覺知。還同龜毛兔角。而今若實要知眞際所詣。不用造作安排。須是自然合他古轍始得。不見佛眼和尙云。汝輩入山林來親近知識。將謂有一道令汝安樂。殊不知汝向時迷底工夫最第一。又不見昔日曹山和尙辭洞山次。洞問云。甚處去。曹云。不變異處去。洞云。不變異處豈有去也。曹云。去亦不變異。諸兄弟要知二大老爲人處麼。不用作禪會。不用作道理會。不用作轉語機鋒會。不用作心性玄妙會。天聽其自髙。地聽其自厚。山聽其自靑。水聽其自綠。是法住法位。世間相常住。到得這田地。管保是一員無事道人。是則是。忽然山門騎佛殿。從這里過。又作麼生商量。良久云。幾度黑風翻大海。未曾聞道釣舟傾。

升座。白露點滄洲。平傾碎玉。黃鸝啼綠樹。亂撒明珠。驀拈拄杖卓一卓云。曼殊普門二大士來也。一个道一切聲是佛聲。一个道一切色是佛色。爾諸人眼之所見。耳之所聞。有一不發眞歸元。我儂則誓不成等正覺。正言話間。卻被慶雲木上座聞得。乃近前曰。二大士恁麼提唱。總在葛藤窠裏。須知這里則不然。一切聲是佛聲。一切色是佛色。爾諸人眼之所見。耳之所聞。有一發眞歸元。則入地獄如箭射。師驀顧左右云。諸兄弟。且道木上座恁麼提唱。意又落在什麼處。乃拍案大喝云。掀翻海嶽求知己。撥轉乾坤見作家。

升座。舉洞山和尙示眾云。須體得佛向上事始得。有僧出問。如何是佛向上事。山云。非佛。後來雲門聞得。乃云。名不得。狀不得。所以言非。師云。二大老恁麼提持佛向上事。大似靈龜拽尾。拂迹迹生。慶雲則不然。有人問如何是佛向上事。只向他道。昨日有人從潤州來。報道龍陣風起。刮得沿江一帶居民片瓦不存。有底人家兒子刮上天去。有底人家兒子刮下地來。及乎風定气澄。依舊眉毛只在眼上。鼻孔只在眼下。原不曾損卻一毫毛。𨿽然。忽有个漢出來道。長老問你佛向上事。理人家這許多閒事作麼。乃喝一喝云。莫將閒事爲閒事。往往事從閒事生。

小參。父母未生前一句實情。非思量分別之所能解。古人諭如銀山鐵壁。誠有旨也。有般的慣以解路依通。識情領會。不惟埋沒先聖。抑且孤負己靈。古徳云。汝諸人大似个獵屎狗相似。但尋得有蹤迹的。設遇羚羊掛角。不但沒蹤迹。連气息也尋他不著。大凡宗師說法。得如羚羊掛角。始有少分相應。若也立機關。存理致。露布葛藤。卽不堪也。何則。蓋句中不停意。意中不停句。若句中停意。卽名滲漏。亦名死句。死句中薦得。自救不了。洞山和尙亦云。汝諸人認得个不名不物的蘊在胸中。以爲極則。不知臘月三十日到來。鼓也打破了。猢猻也走了。直得一場懡。似這般底見解。不獨宗乘深鄙。而教乘亦曾鄙之。不見釋迦於楞嚴會上。阿難以推窮尋逐爲心。乃咄云。此非汝心。又云。縱滅一切見聞覺知。內守幽閒。猶爲法塵分別影事。看他先徳與麼告報。確確從深慈痛悲中流出。汝輩旣隆釋種。參須眞參。證須實證。果爾證到實地。自然踏得諸佛正脈著。當與麼時。還有心求無心會得麼。還可以語言造寂默通得麼。還可以形文彩加指注得麼。還可以繞禪牀作女人拜得麼。旣一切俱不得。正所謂但以有心分別自己現量者。悉皆是夢。看他古人參到無絲毫解路時。等閒拈出。恰如握靈鋒寶劍相似。向你諸人頂門上一截。直得性命不存。見聞俱泯。有能向性命不存。見聞俱泯處。見得自己本命元辰落著處。始知父母未生前。原似銀山鐵壁。及乎父母旣生之後。亦如銀山鐵壁。汝現前諸人要識銀山鐵壁麼。驀豎拂子云。慶雲今日更不囊藏被蓋。特地拈似了也。若還不會。打鼓普請看。

小參。日來常住事繁。無暇鼓兩片皮。與諸兄弟東語西話。特借森羅萬象敷演了也。是你諸人從佛殿裏經行。僧堂裏打坐。各各竈門副耳朵。還曾聞得也未。若也聞得。則盡大地是个無盡藏。不惟取之不竭。抑且用之無窮。何待三登九上。撥艸瞻霜。方始謂之具行腳眼目來。有一般的終日浩浩底商量道。我是濟上宗枝。善華擘三玄。我是洞上苗裔。能分析五位。咄。癡漢。你道現前虛空無餘無欠。且道是三是五。若向者裏酬得一機。慶雲熱炙盞子遞茶汝喫。其或未然。且莫逞馬舌驢唇好。所以尋常向諸人道。古人畱下幾句閒言剩語。不過將甜桃換汝苦葫蘆而已。但盡今時。更有何事。時熱久立。伏惟珍重。

祈雨小參。赤火流金。直得萬里不掛片雲。眼見三艸二木。枯槁之甚。慶雲向這里擬下一令。道个靑天也須喫棒。其柰東海龍王特煞膽小。連忙報他風伯雨師。各各來南閻浮提運大神通。霎時云雷鼓掣電。降雹注大雨。你諸人前廊上。後架下。切須照顧。不得打濕袈裟角好。

解夏日。小參。四月十五日結。七月十五日解。解時解當日結底。結時結今日解底。𨿽然解結異時。要且總不離這里。且道這里是什麼所在。伶俐漢緇素得出。始知形名未兆之先。原無解結。朕兆旣分之後。豈有去來。淨裸裸絕承當。赤灑灑無回互。道个十世古今始終不離於當念。無邊剎海自他不隔於毫端。猶屬比擬之辭。未爲極則之論。不見道。向上一著。千聖不傳。學者勞形。如猿捉影。試看先徳與麼吐露。眞如个鐵橛子相似。寧有絲毫解路可尋。汝輩擬以解路通他。識情解他。正如圓覺所謂如取螢火爇須彌山。終不能著。玆因九旬制滿。布袋頭開。慶雲不惜眉毛。與諸兄弟東語西話一上。其有向言外知歸底。任是天南地北。無非圓覺道場。其或不然。長連牀上有粥有飯。

吏部季太翁斷七。令嗣伯仲請對靈。升座。乃拈拄杖云。諸佛性海。列祖心源。總在這里爾。當人一向淨用。卽名涅槃。一向染用。卽名生死。然則要出生死迷流。躋涅槃覺岸者。苟非堅其志操。廓其神通。那能蕩根塵器界。如浮雲。如谷響。所以居究竟地。登本覺場底。始稱三界自在。入一切境差別不能回換。其始也乘因緣而來。其終也順因緣而去。去來不落常情。終始何關世諦。到這里說甚文光天上。福曜人間。正眼看來。特土苴緒餘耳。何足爲能事也哉。有般底都道。萬法是心光。諸緣惟性曉。本無迷悟人。只要今日了。了則且置。果能向這里脫體道一句始知。因是太翁八十四年住世。𨿽撲在人天位中。要且不爲人天所縛。何則。蓋爲目前這歷歷孤明的。本自通貫十方。處處不滯故。且道畢竟以何爲驗聻。遂卓拄杖一下云。驀地豁開天地竅。九幽靈彩盡超方。下座。

結制日。知浴從見領眾信請升座。言發非聲。色前不物。遂舉拂子云。汝諸人喚這个作甚麼。若是个一舉便知底。直下迥脫根塵。始知西天四七也恁麼。唐土二三也恁麼。古今天下知識亦恁麼。恁麼則且置。秪如曹山有云。莫行心處路。不掛本來衣。何須正恁麼。切忌未生時。又且如何商量。良久云。甜瓜徹蒂甜。苦瓜連根苦。下座。

達修楚璞兩侍者爲同事祖鉗徹知藏請小參。師揮拂子云。舉則因緣。似大眾有善決擇者。直下如函得蓋。如箭直鋒矣。然善決擇者眼底誰是其人。記我祖鉗知藏始自腰包行腳。三吳兩浙。凡有名稱知識。無不參徧。末後機契。慶雲特舉杲祖三問驗之。無量劫來。那个是最初父母。徹曰。黑豆未生芽。虎在深山。以肉爲命。因甚不食其子。徹曰。刀不自割。虛空無背面。因甚有東西南北。徹曰。曲爲今時。山僧見其出語中節。乃爲之助喜。傍觀者謂慶雲孤行江上。玆可謂得人之慶。不期中途夭折。嘆傷何已。𨿽然以情而言。卽有生有死。以道而言。則無去無來。祖鉗徹子抱道者也。我肯以情及。須知生死去來。在斯人分上如電光。如雲影。要識渠眞實得力處麼。良久云。不可重說偈言。

朱華衮昆仲請爲兄榮衮居士對靈。小參。妙性圓明。離諸名相。本來無有。世界眾生。因妄有生。因生有滅。生滅名妄。滅妄名眞。諸仁要識眞麼。只這現前歷歷孤明聽法的是。要識妄麼。只這現前逐境飄沈。隨業流轉的是。𨿽然。離隨業流轉的無歷歷孤明。離歷歷孤明的無隨業流轉。到者裏覓一毫同相不得。別相不得。一相不得。異相不得。諸人者要知無同無別。無一無異底一著子麼。驀豎拂子云。看。看。三世諸佛藉此利生。歷代祖師藉此立命。天下老和尙藉此亭毒萬類。慶雲長老藉此利益亡靈。現前受薦亡靈聞山僧恁麼道。直下一念回光。始知二十年前生也本不曾生。二十年後滅也本不曾滅。旣無生又無滅。則盡十方剎土。若淨若穢。一任隨緣放曠。任性逍遙。慶雲拂子不妨爲你證據。且道證據个甚麼。更聽一偈。有相身中無相身。纖塵不染絕疏親。當人若解回頭看。剎剎無非是要津。

師到七里庵。大霖主規率眾檀越請小參。者一片田地。自有祖以來。便結契與諸人了也。若是个善承紹底。一切時中。不惟家歌樂業。亦且戶慶安居。縱饒僭竊公行。亦復不敢睥睨。諸人要識這个來歷麼。驀以拂子打圓相云。此是從上佛祖相傳的契券。任是智如鶖子。智不能知。辯似滿慈。辯不能悉。惟許上無攀仰。下絕己躬底衲僧一肩擔荷。始堪克振嘉聲。爲當家種艸。且道目前誰是其人。乃豎拂子云。面目現在。

雨山和尙語錄卷第三﹝終﹞嘉興大藏經雨山和尙語錄

雨山和尙語錄卷第四

嗣法門人

記

住龍舒白雲禪院語

子待上座四十誕辰請小參。冷落門戶。獨推風穴。破落門戶。還遜楊岐。東鼓門戶。冷則夜燃松脂。破則牀盈雪霰。蓋眞有二老風味也。所以山僧自踏足此間。有椎不拈。有拂不豎。一日打眠三五度。也消不得許多閒。柰有个無事尋事做底。朝和南。暮不審。欲求一言。以永壽命。山僧推托不過。只得扯个古話。以塞其白。記得魯國老孔有云。知者樂水。仁者樂山。知者動。仁者靜。拋卻城隍古寺。來空閒寂寞之濱。不可不謂之靜者。旣靜矣。且道仁者壽量又何如演說。驀豎起拂子云。看。看。秪者个歷千劫而不古。任他白鼠推遷。要且銀臺不變。山僧恁麼舉揚。還稱諸上座意也無。良久云。遇明眼人。一任舉似。

端午。師誕日。祈雨。羽公蔣居士請小參。山僧自到龍舒。口邊實情掃得白醭出。提著佛法兩字。如生冤家相似。非故不近人情。蓋從上風規應如是也。記得長沙岑和尙有云。我若一向舉揚宗教。法堂前須艸深一丈。爾等旣稱祖師門下客。何不略自回眸。看看先宗是何標格。眞實向你道。若心地未明。智眼未開。切忌求佛求祖。求心性。求玄妙。以當平生。設使求而得之。皆屬所依。譬如水母以蝦爲目。無有自由分。試看天地未分。未有生佛名字以前一著。你還馳求得麼。你還依傍得麼。旣馳求依傍他不得。到這里直饒智如鶖子。辯似滿慈。尙未仿佛其趨向。何況今時望道未見者妄自承當。一味露布葛藤。以稱得旨。何殊平人妄稱帝王。自取誅戮。奉勸兄弟。旣在此个門中。參須徹。悟須透。莫秪向門頭戶口掠些光影。便爲得本。如此見解。不但不契我衲僧分上。亦且未合契經深旨。不見先佛云。從無住本。立一切法。卽魯論亦云。君子務本。本立而道生。就使你眞得其本而不知法立道生的旨趣。正古人所謂會得自己。不會目前。有足無眼是也。可見世出世間聖人立言無不圓活。而小根執之卽成偏枯。今日承羽公居士率眾檀請升此座。故不覺叨怛如此。諸人要識無住的本麼。驀以拄杖卓一下云。向這里會。要識法立道生旨趣麼。復提起拄杖云。拄杖子跳上三十三天。觸著帝釋鼻孔。東海鯉魚打一棒。雨似盆傾。秪如這一道眞言。又作麼生理會。如理會得。始知佛祖用處與自己無二無別。其或未然。更聽一偈。從來至理彰時節。橊火蒲煙競發機。會得目前無盡藏。祖燈由此永長輝。

烏沙臣五許文學伯仲爲先嚴緯蒼明府請對靈。小參。假借四大。以爲身心。本無生因。境有前境。若無心亦無罪福。如幻起亦滅。古佛與麼告報。諸仁作麼生會。四大旣云假借。正當分潰之時。且道一靈眞性畢竟何依。直饒道个髙超三界。獨步大方。猶是尋常秪對。未爲眞實超證。驀豎拂子云。若向這里踏著實際。始知從本不受一塵。旣不受一塵。則眞如妄想皆是夢言。生死涅槃並爲增語。更說甚地水爲我先身。火風爲我本體。是故楞嚴經云。汝但棄其生滅。守於眞常。常光現前。根塵識性。應時銷落。便恁麼去。盡十方界是个大解脫場。無論若生若佛。若聖若凡。若智若愚。乃至山河大地。艸芥人畜。苟蒙其光。被其澤。無有不發眞歸元者也。試看卽今緯蒼大居士生平功業。書於竹帛。遺徳在人口碑。謂其六十三年住世是生耶。大似水中撈月。謂其六十三年後去世是死耶。何殊空裏采花何故良以實際理地上絕無這个消息不見宋時樞密徐師川俯因丁父憂。念無以報罔極。特延靈源禪師歸孝址說法。源云。諸仁者。龍圖平日讀萬卷書。如水傳器。涓滴不遺。且道著在甚麼處。而今捨識之後。這著萬卷書底又卻向甚麼處著。師川聞之。灑然有得曰。吾無憾矣。諸仁者。靈源得說法三昧。故不動聲气。使師川徹證無生。今日臣五居士欲報罔極。亦延山僧到此。冀舉揚般。若以資令先嚴冥福。可謂與師川同徳同心。同理同事。旣一切皆同。且作麼生得同得同證去。復豎拂子云。我今爲汝保任此事。終不虛也。

比丘恆修沙彌是修二禪人入塔。小參。剪木爲函。功髙化樂。壘石成屋。名重祗林。𨿽則頭頭挾路。處處通途。其柰金鎖虛拘。重門無縫。夜簾垂蔭。密室難窺。直饒寒山子鞋獰似虎。琉璃殿上覷捕無門。拾得兒杖活如龍。明月堂前轉身無路。何況驅烏未解。制犢未馴。欲躋寶所。不其難哉。𨿽然。思頭陀旣承法爾殷殷。誼不容默。有个不展功勛。直升灌頂底方便。以拂子打圓相云。祖佛眾妙門。只此个爲最珍重。肇與融努力紹其位。

蕭理卿居士率次男信斯薦長男玉衡請對靈。小參。朔風凜冽。寒气陰森。直得無陰陽地上滴水滴凍。昨日瑞雪紛紛。萬山盡縞。當此時也。峨眉老子大逞神通。有般目眩生花底。睹此光灼灼。白皚皚。都道是一色邊事。那知今朝太陽一出。倏忽成流。直下覓這一色。了不可得。更說甚轉句。更說甚半提全提。所以過去古佛有云。起諸善法本是幻。造諸惡業亦是幻。身如聚沫心如風。幻出無根無實性。如是則生也如幻。滅也如幻。善也如幻。惡也如幻。陰也如幻。陽也如幻。寒也如幻。熱也如幻。旣一切盡皆如幻。則三際圓滿。一道虛融。無生死可了。無涅槃可證。佛與眾生。性相平等。今日當薦玉衡居士有靈。聞山僧如此舉揚。一歷耳根。當下徹證無生。方不負乃父乃弟一段慈念薦拔之意。正當恁麼時。且道當薦亡者畢竟超升何位。良久云。踢翻穢土無尋處。頓證惟心淨法身。

師到吳陵。晉儒劉文學薦嚴膚公孝廉請對靈。小參。正覺離名相。以名相求之卽差。握節當胸者到此實爲沈屈。白雲今日放一綫道。與當薦劉公作个指南。遂豎拂子云。看。看。只這个爲毗盧師。爲法身主。天也賴以成立。萬物藉以滋培。苟能洞徹根源。始知佛與眾生本來平等。不見吾佛昔在雪山成道。睹明星而嘆曰。奇哉。一切眾生具有如來智慧徳相。但以妄想執著不能證得。諸仁者要知釋迦老子意麼。良以諸佛智慧徳相蘊在含識心源。秪因不覺頓起業惑。以業惑故。遂結成八萬四千塵勞山。釀深八萬四千煩惱海。靈利漢直下了知業惑本無自性。當體全空。則塵勞山翻爲智山。煩惱海變爲覺海。到這里不妨住世出世。居塵了塵。更有甚生爲可戀。死有可悲。又不見宋時徐師川居士欲報先龍圖罔極之恩。特請靈源禪師就孝址說法。源云。諸仁者。先龍圖平日讀萬卷書。只這身如椰子大。萬卷書著在何處。而今捨識之後。這讀萬卷書底又向甚麼處著。師川聞之。當下了悟。今日晉儒居士欲報先孝廉罔極之恩。亦請山僧就孝址說法。用展哀思。或有人問。先孝廉平日讀萬卷書。而今捨識之後。這讀萬卷書底畢竟向何處安身立命。諸仁者要知麼。乃以拂子擊案一下云。彈指頓超淸淨界。方知吾道不思議。

映子朱居士爲先嚴長源山主請掩土。毗耶髙鎖白雲深。不二門開見夙心。倒跨六龍歸去後。嘉聲畱得播叢林。恭惟大山主長源老居士佛心夙植。道韻天成。折節求師。不憚雲門路險。橫身爲法。寧教海甸禪荒。赤手扶剎竿。妙用縱橫。惟憑一力。鬧藍開祖域。神通廓徹。那羨五丁方期。諸山保社。永受帡幪。豈意六轡神駒。遽爾仙逝。化城昔滯盡道馬鬣之未封。寶所今登那識牛眠之可慶。十字交橫。洵哉安貞應地。一儀髙厚。允矣深固靈根。山野忝居祖席。聊展法誠。解脫門開。固是昔年親證。眞實相顯。還期此日圓成。正恁麼時。全身奉重一句作麼生道。乾坤存正脈。山水護眞龍。

丁穎公居士率侄元亮爲亡弟庶公請對靈。小參。眞如淨境界。能證者甚難得。人有底道。若欲明眞。先須息妄。妄息則生死海不待截而徑渡。眞明則涅槃岸何勞躋而先登。如此理論。是則固是。爭柰取捨未亡。欲躋他先聖閫奧。猶未可在。不見道。起諸善法本是幻。造諸惡業亦是幻。身如聚沫心如風。幻出無根無實性。諸仁者。作麼生說个幻出無實底道理。向這里見得。始知從本已來。原自忘懷廓落。消息沖融。貍奴白牯。不見下劣。寶幾珍禦。亦無驚異。更有何多生業障。累劫冤親。而不一切智智淸淨無二。無二分無別無斷。所以云。佛說一切法。爲度一切心。我無一切心。何用一切法。又云。凡聖一眞。猶存見隔。見存卽凡情。忘卽佛寂。音贊以爲先聖。不能加毫末於此也。豈非得處眞實。用處眞實。令人不可意度者哉。庶公居士。山僧知名𨿽久。謀面未曾。夏初獲晤髙齋。時抱病已篤。承不鄙山野。折節皈依。別後以霪雨連綿。音問曠絕。不謂遂於五月念一日下世矣。嗚呼可勝嘆哉。聞易簣時諄諄遺囑。冀請山僧到靈址說法。昨者乃侄銜命而至。適山僧有禁足之期。不獲已只得破制而來。以慰其靈。記得宋時王公韶居士帥西塞。自以殺業深重。特請佛印禪師到上藍說法。以祈澡雪。印拈香雲。此香爲殺人不眨眼底上將軍立地成佛。大居士眾稱善公。亦悠然意消。今日山僧亦將上來所揚般若功徳。用資庶公。惟願一歷耳根。頓明自性。從此功名富貴。視如夢幻。聲色貨利。等之浮漚。一任天上人間。隨緣放曠。他方此土。任意縱橫。復何生死榮枯之足云。更聽一偈。智眼豁開蕉夢醒。始知天地一蘧廬。從今解卻塵勞縛。直入蓮花國裏居。

晚參。世尊拈花。堪笑堪嗟。贏得他人一笑。輸卻自己三車。狗子分明無佛性。貓兒眞个有爪牙。擊碎禾山之鼓。拗折祕魔之叉。嗄嗄嗄。誰信風流出當家。

晚參。佛不是心。亦非眼裏著砂不得。耳裏著水不得。便恁麼去。也好一員無事道人。𨿽然。忽若毗嵐風起。把七金五嶽一時吹入你鼻孔裏。又作麼生。向者裏施得一機。熱炙盞子與茶你喫。其或不然。平地上死人無數。透得荊棘林是好手。

白龍雨華兩和尙訃音到山。上供。師指白龍眞云。這个是白龍蔭公。復指雨華眞云。這个是雨華願老。白雲忝續末派。皆獲周旋其門。近聞在潤州同時遷化了也。今日特地炊一甌飯。煮一盞羹。以表道誼。諸兄弟若謂雨華昔與我親。曾受其益。大似方木逗圓孔。若謂白龍昔與我疏。曾喫其虧。何殊短竹點長空。殊不知潤州兩兄世不得而親疏龍舒一弟。人豈可以損益。是稱天寧門下聱頭禪。堪與諸方爲標格。

潘明卿爲伯父成所居士請起棺。人生虛幻若浮漚。忽地風移夜壑舟。翻思插標功未就。賢於去速實堪愁。恭惟故山主成所居士靑年立志。白手成家。曰男曰女。𨿽無而財而帛。恆有昔曾皈心佛寶。創白社以傳燈。今擬托迹緇流。效靑山而斷髮。詎意一病才起。二豎便入膏肓。頂相未圓。四大忽離本主。嗚呼。九夏公招我而我不來。三冬我望公而公已去。致白雲▆裏一鋪功徳瓓珊。龍舒山中幾位耆年寂寞。今者孝侄志淸承命家業。永紹箕裘。修佛事。投誠佛天。卜吉日。歸棺吉地。惟冀居士披精進鎧。操智慧刀。斬斷名利鎖韁。掀翻是非窠臼。白牛車乘時穩駕。三界獄指日髙超。大展遊戲神通。直到本有田地。且道卽今快行得步一句作麼生道。良久云。好音莫謂西歸遠。咫尺家山罷問程。﹝公有志出家而未果﹞。

晚參。舉昔龐公至藥山。山命十禪客相送至門首。公乃指空中雪曰。好雪。片片不落別處。有全禪客曰。落在甚處。公遂與一掌。全曰。也不得艸艸。公曰。恁麼稱禪客。閻羅老子未放你在。全曰。居士作麼生。公又掌曰。眼見如盲。口說若啞。乃云。卻物爲上。逐物爲下。奯船長已言之於前矣。而龐公問處固是不當好心。若是个善嚙鏃機底。縱饒有蓋世英雄。亦須倒退三千里。可惜全公不解作主。無端上人鉤綫。欲使藥山門風不致掃地。焉可得乎。今日白雲不是抑弱扶彊。亦非拗直作曲。諸人要識是非。驀拈拄杖云。但向者裏辧取。

師至淨梵寺。主人元白老宿率眾請上堂。行腳髙士入得淨梵門。試看古宿威光。先徳風彩。畢竟從何處建立。向這里一一緇素得出。始知世界未形。未有生佛名字已前。便具有這个保社。苟非辦眞實心。行眞實行底阿師。撤去籓籬。那能和四海爲一家。合十方爲一己。驀拈拄杖卓一下云。汝諸仁的的從這里承紹得去。於一毫端現寶王剎。坐微塵裏轉大法輪。殊非難事。且道目前畢竟以何爲驗。良久云。客是主人相。師便下座。

晚參。世尊一大藏教只說得个半字。祖師一千七百則公案只說得个滿字。驀豎竹篦云。須知這里半也收不得。滿也收不得。有時跳上天。撞倒南辰。磕落北斗。盡乾坤一時黑暗。你這夥漆桶向那里安身立命。眾無對。遂以竹篦旋風打散。

念慈謝護法請爲閻太恭人對靈。小參。凡聖分明共一眞。急須著眼看仙人。從今脫卻娑婆苦。珍重蓮花國裏身。

公遜謝護法請爲亡室張氏對靈。小參。生滅原無住。一靈性自眞。回頭登彼岸。莫謂失靑春。

雨山和尙語錄卷第四﹝終﹞嘉興大藏經雨山和尙語錄

雨山和尙語錄卷第五

嗣法門人

記

住維揚天寧禪寺語

康熙十九年臘月初五日。師在龍舒白雲院受揚州李都諫喬梓。曁闔郡縉紳。文學居士。眾房耆舊。及闔院大眾請。住天寧禪寺。於次年二月十八日進寺。是日。拈花庵天鏡靈璽兩和尙同李府眾護法請上堂。拈香雲。此一瓣香。同日月之髙明。並乾坤之博厚。爇向鑪中。端爲祝延今上皇帝萬歲萬萬歲。伏願銷鋒鑄钁。折箭爲薪。四海晏淸。萬民樂業。次拈香雲。此一瓣香。出則爲瑞爲祥。處則爲珍爲玉。奉爲本府當道尊官。鄕紳孝廉。文學居士。伏願身膺五福。位崇三臺。扶社稷。依闕裏之言。護佛法。遵靈山之囑。復拈香雲。此一瓣香。有根有本。無枝無葉。今朝特地宣明。一任人嫌饒舌。專爲供養卽此堂上先師上巨下渤老和尙用酬法乳。斂衣就座。上首白椎云。法筵龍象。眾當觀第一義。師云。浪迹江湖二十春。歸來不覺鬢毛新。殷勤說與諸仁者。我是昔人非昔人。還有共相證明者麼。請出眾相見。興教和尙出問。據燈王座。祖令孫行。坐寶華牀。父作子述。如是之義。久已親聞。向上一機。如何指示。師云。瞞興教不得。進云。和尙不得退己讓人。師云。也須大家出只手。進云。與麼則扶起先師正法輪也。師云。何幸如之。進云。秪如臨濟昔日以兩問兩打。建立黃檗宗旨。且道棒頭消息如何商量。師打云。驗在目前。進云。卽今和尙開堂。以何法要建立先師宗旨。師云。得恁麼不領話。進云。可謂日月出矣。爝火息矣。師云。大眾記取此一轉。問。滹沱一派。直到江。請問和尙。如何是相續底句。師云。淵源有據。進云。若不上來。焉知端的。師云。端的底事作麼生。進云。今日可謂一彩兩賽。師云。非上座不委。進云。靈山授記。不過如此。師云。謔我。問。格外提持則不問。當陽直指事如何。師云。你是武昌城裏僧。進云。與麼則木人起舞。石女謳歌。師云。且道是何曲調。僧便喝。師便打。乃云。天寧古剎。淮楚名藍。乃人天普會之場。亦龍象蹴踏之所。過去諸佛已滅。未來諸佛未生。正當佛法委在今日。且今日事作麼生。若向這里道得一句。便見譯經臺畔風月常新。大樹堂前樓閣仍舊。昔本不變。今亦何遷。依然廣大門庭。眞實寶所。如道不得。看新天寧畫蛇添足去也。驀拈拄杖卓一下云。看。看。卽此便是菩提場。是普光明殿。是大安隱幢。是最吉祥地。故從上諸聖吹大法螺。擊大法鼓。轉大法輪。演大法要。無一塵不普現色身。無一剎不成等正覺。究極而論。名𨿽有種種而實無種種。相𨿽有種種而性無種種。諸仁達得無種種性底落處。則入剎那際。平等三昧。始知釋迦老子未離兜率。已降王宮。未出母胎。度人已畢。十世古今始終不離於當念。無邊剎海自他不隔於毫端。然後於毫端頃不妨廣作佛事。演出無量無邊不可思議解脫海。演出無量無邊不可思議神通海。演出無量無邊不可思議智慧海。演出無量無邊不可思議福徳海。乃至若慈悲。若喜捨。皆悉無量無邊不可思議。於一毫頭上悉皆具足。如昔華嚴會上具足優婆夷得無盡藏福徳門時。於一小器中充足無量美味飲食。又如明智居士得隨意出生福徳藏門時。仰視空中。悉雨無量珍寶。隨眾生心悉令滿足。有如是殊勝。有如是饒益。有如是靈妙。有如是徳用。是故昔跋陀尊者於晉太元間居此。譯華嚴經。感靑龍使者護法。昔年聖迹猶存。及唐而孚上座亦於此講涅槃經。被禪者激發悟道。今日芳名不墜。諸仁者。華嚴以法界爲宗。涅槃以佛性爲宗。復卓拄杖一下云。須知法界佛性總不離這里。若向這里承當得去。於唱教門中足可觀光。若據衲僧正眼觀來。猶是倚艸附木漢。不見近代靈隱禮和尙住此山時。一日示眾云。山僧自幼蓄得一个焦尾大虫。以肉爲命。因甚不食自己。良久云。雲門解忌口。靈隱師翁具大慈悲。故能於平地上樹起尸之徳。荊棘裏施歃血之功。美則美矣。其柰只有本色鉗錘。未具出羣作略。天寧小孫則不然。山僧自幼蓄得一个焦尾大虫。牙吒髿底當路踞坐。等閒咆哮一聲。不惟風生大壑。亦且威振長林。若有向這里拶得一路出。與伊相見。山僧一期出世事畢。且啟後承先。同心同徳一句又作麼生道。良久云。全憑眾手移山力。扶起淮南舊剎竿。結椎云。諦觀法王法。法王法如是。下座。

二月十九日。泰州恆明上座領山主劉忠赤居士請上堂。問。貧婆一飯感三天。居士設齋供眾。獲何利益。師云。人人飽足觀光。進云。觀音菩薩買糊餅。放下卻是饅首。師云。一人傳虛。萬人傳實。進云。打面還他州土麥。唱歌須是帝鄕人。師云。上座還解唱也無。進云。寒山逢拾得。撫掌笑呵呵。師云。大好一場曲調。問。昨日上堂已成露布。今朝又復升座。畢竟闡何法要。師云。驢鳴犬吠啟圓通。進云。和尙分上又作麼生。師云。大慈悲菩薩。進云。新天寧果異諸方。師云。向甚處見得。進云。不因今日節。餘日定難逢。師云。逢人但恁麼舉。乃云。春日晴。黃鸝鳴。明明宣妙義。何不著耳聽。聽得著。眞个好良哉。觀世音全身出荒艸。荒艸旣出。且道觀音菩薩卽今在甚麼處。乃震威喝一喝云。的的圓通門大啟。誰能直踏古皇道。

善智弘機二上座領張竹明居士請上堂。問。虛空有體須親證。定慧無門莫妄修。如何是虛空體。師便喝。進云。恁麼則人人頂具眼。个个腳下無私去也。師云。且道那里是你住處。進云。萬佛樓前展大悲。師云。亂統禪和。如麻似粟。進云。和尙也不得壓良爲賤。師打云。教休不肯休。直待雨淋頭。乃云。天晴日頭出。雨落地下濕。稱提從上來事已是十分條直。更說甚祖意明明百艸頭。森羅萬象齊烜赫。向道不是心。不是佛。直下摟碎精靈窟。你輩禪和家慣說眞如般若。菩提涅槃。聞恁般道而不知非。大似皮下無血。爭如天寧寺裏知事普請行者人力。若非搬磚。便是拽石。你若作玄會妙會。豈不孤負今朝設齋檀越。

晚參。春風如刀。春雨如膏。無陰陽地上一花開五葉則不問。汝且道結果自然成一句作麼生道。眾答不契。師代。乃叉手進前云。也不較多。

晚參。從上來事秪貴一切無求。你若求佛。佛是西天老比丘。你若求法。法是多年破故紙。大解脫人無依無欲。眞達道者何黨何偏。拽取蜀崗嶺與梅花嶺。斗額一下下著實。直得太山墩跳上三十三天。揚聲髙叫道。大人具大見。大智得大用。禪和家望你匹上自然不足。但知得飯是米做。也不枉來天寧禪牀上打幾个瞌睡。驀拈竹篦畫一下云。而今佛也法也與汝一時打並卻。山門前佛殿後一任東行西行。豈不慶快平生。

語松素一二大師同春明葉居士請上堂。問。薰風自南來。殿閣生微涼。如何是透法身句。師云。雲門道底。進云。漠漠水田飛白鷺。陰陰夏木囀黃鸝。師云。待你透得時向你道。進云。秪如藏身處沒蹤迹。沒蹤迹處莫藏身。又作麼生。師云。須彌安鼻孔。進云。與麼說話。還當得也無。師云。當得當不得。與上座沒交涉。進云。千山勢到嶽邊止。萬派聲歸海上消。師云。且放過汝一頓。問。向上宗乘卽不問。因齋慶贊事如何。師云。少間食堂裏驗取。進云。恁麼則大悲院裏。福田廣種去也。師云。俗气也不除。問。萬里不掛片雲。靑天也須喫棒。且道是甚麼人境界。師便棒。進語稍遲。師云。牙根猶帶生澀在。乃云。甚麼物恁麼來認著。依然還不是。不認著則如日吐春山。如月涵秋水。一一文彩天然。處處變化靈妙。直饒臨濟喝似雷奔。減他威光不得。徳山棒如雨點。增他聲價不來。果是作家相見。只貴一切臨時。自然如鍼芥相投。似水乳相合。若也以語言構以寂默通。則屬造作安排。於吾祖道何曾夢見。不見雪竇和尙云。路逢達道人。不將語默對。手把白玉鞭。驪珠盡擊碎。看他先徳與麼提唱。直下如靈鋒出匣。凜凜神威。誰敢正眼覷著。而今兄弟們都是認一機一境。以爲了當。不去威音那畔認淨裸裸。赤灑灑底爲主人公。便向今世門頭目活卓卓。轉轆轆爲祖師意。炙脂帽。鶻臭衫。三搖兩擺脫不下。欲冀宗風不墜。正眼流通。又烏可得哉。玆者承語松素一兩大師同春明葉居士飯僧。兼請說法。故不覺叨怛如此。卽今莫有超然獨脫底上士麼。若有。少間食堂裏也少你這一頓不得。

晚參。禪不必參。道何須悟。悟道參禪。徒成露布。不露布。家家門首長安路。且道作麼生直達含元殿。良久擊竹篦一下云。回而更相涉。不爾依位住。

結夏日。行白上座請上堂。二千餘年前佛制有云。以大圓覺爲我伽藍。身心安居。平等性智。師乃呵呵大笑云。釋迦老子是甚麼語話。不見東山演祖云。說心說性。盡是惡口。何況劈頭便道个踞菩薩乘。修寂滅行。如此提唱實情。好與三十拄杖。須知這里則不然。以盡十方界爲我伽藍。無論眾生諸佛。菩薩聲聞。各各令他踞凡夫乘。修世諦行。如是則紅塵鬧市是大覺場。酒肆茶坊乃眞解脫地。何必九旬禁足。三月安居。向七間堂裏如無繩自縛。驀揮拂子云。手執夜明符。幾个知天曉。

端午。師誕日。智如副寺請上堂。師乃云。月屆蕤賓。節臨端午。是處人家懸艾虎。汨羅江上競渡喧。風俗傳來自往古。鬥龍舟。撾鼉鼓。五色絲兮系角黍。堪悲楚大夫。忠義塡肺腑。無端被人讒。一憤投江渚。世人相襲弔孤忠。茫茫道路稱冤苦。休叫苦。且聽天寧个分付。驀拈拄杖卓一下云。拄杖今朝忽降生。驀札相逢不回互。揮來蒲劍。放出橊火。直下斬斷情根。燒殘識府。更說甚忠孝賢良。姦邪愚魯。但我之皮旣不存。彼之毛將安附。阿呵呵。是非從此付潺湲。大喜。風以時。雨以時。逍遙樂太平。佳象。大丈夫兒又何止先天爲心祖。便下座。

鎭江府圌山慧明大徳爲薦令師恆定上座。請上堂。問。山川嶽瀆共轉根本法輪。鱗甲羽毛普現色身三昧。是否。師云。是眞語。是如語。進云。今日和尙登曲錄牀。又舉揚何事。師云。不異語。進云。不須重說偈言。便禮拜歸眾。師云。孟八郎漢。卻恁麼去也。問。一句了然超百億。如何今日又重宣。師云。爲著阿誰。進云。恁麼則杖頭有眼分明在也。師云。做出便見。問。金牛飯。趙州茶。只爲饑渴者。秪如不饑不渴底人來。作麼生接待。師打云。也少你這一頓不得。進云。恁麼則一眾飽餐去也。師云。且道是何滋味。僧便喝。師又打。問。釋迦彌勒猶是他奴。畢竟他是阿誰。師云。不識。進云。若然則大千沙界任縱橫也。師云。且道他是阿誰。僧喝。師打云。鄭州出曹門。問。目前無法。意在目前。如何是目前法。師打云。棒頭有眼。進云。因甚隱隱猶懷舊日嫌。師云。蒼天。蒼天。進云。莫把是非來入耳。從前知己反爲仇。師云。自知較一半。師乃云。若論本分提綱。盡十方界無有鍼鋒許。不是當人眞實之體。有甚根塵器界。罪行福行。而不一切智智淸淨。古人道个眾罪如霜露。慧日能消除。已屬剩語。此外更有所說。何異捏目生花。事不獲已。與汝个眞實指注。驀豎拂子云。看。看。只這个名不得。狀不得。聖凡他不得。是非他不得。除是絕羅籠。出窠臼底衲僧。向威音那畔一逴逴得便轉。向今世門頭大行闊步。便恁麼去。魔宮佛國任性逍遙。地獄天堂隨緣放曠。自然綽綽然有餘裕。且道今日當薦亡靈還得斷生死流。踞涅槃岸也無。良久云。你鈍置我猶可。我鈍置你太煞。

因事示眾。衲僧家一切時中貴乎得大通變機。若不變則語默失靈用。若不變則棒喝皆滯祖師禪。諸佛意皆成印板上物。如何稱得个得法自在底人。而今兄弟們慣刺頭向文字中求。設若求得。盡屬所依。不見道無依無欲。便是能仁。天寧今日爲汝一切掃卻。要伊一个个向壁立萬仞處豁開正眼。然正眼旣開。且道釋迦老子鼻孔長多少。驀擲下拄杖云。有眼者一時驗取。

丁天一同弟晉紀爲令先嚴常山老居士三七請對靈。小參。身口意淸淨是名佛出世。身口意不淸淨是名佛滅度。諸仁者。出世滅度則且置。且道此佛畢竟是何名姓。作何相貌。住何國土。說何法要。若向這里明辧得。列聖叢中許汝智慧第一。如其不然。天寧不妨以異方便開發伊威光去也。乃豎拂子云。看。看。天人羣生類盡向拂子頭上降生也。住世也。轉大法輪也。入般涅槃也。𨿽年代長遠。世界闊狹。總不離一剎那際三昧。而今兄弟們不諳此旨。便云。此佛非釋迦。非彌勒。非藥師。非彌陀。乃是當人本源自性之天眞佛也。癡人。你才說个本源。說个自性。早不天眞。如何合他古轍去。又有者道。此佛爲毗盧師。爲法身主。要且名不得。狀不得。癡人。你才說个名不得。狀不得。早是模擬他。表顯他。欲窺他本來面目。猶隔羅縠在。不見玄沙云。直饒如秋潭月影。靜夜鐘聲。隨扣擊以無虧。觸波瀾而不散。猶是生死岸頭事。你看今日當薦常山居士其生也如寄。則視富貴如浮雲。其死也如歸。則等身命如幻泡。苟非承此佛恩力。何能於生死關頭如賈胡傳吏。去則去。畱則畱。無絲毫驚異。無絲毫掛礙。今朝是伊三七之辰。令嗣伯仲特請山僧舉揚。以證居士腳跟下與釋迦老子不別底一段大事因緣。如是則無憂樹下不爲生。熙連河側不爲死。旣無生又無死。則盡十方界是个平等大解脫場。且道當薦常山居士一靈眞性畢竟何依。良久云。將覲千華臺上佛。戒光隨處自嚴身。

解夏日。兩序執事請上堂。問。古人道。有一人常在途中。不離家捨。有一人常在家捨。不離途中。途中家捨則且止。解夏一句作麼生。師云。切忌亂走。進云。恁麼則楖栗橫肩穿市過。芒鞋足底任縱橫。師云。因甚不領話。進云。秪如今日常住設齋。兩序啟請。畢竟功歸阿誰。師云。不堪側耳。乃云。今朝七月十五日。天寧解夏底時節。衲僧隊隊競頭奔。竹杖芒鞋誇猛烈。這山望著那山髙。只爲狂心曾未歇。忽然歇。家家門鎖蟾蜍月。𨿽然。忽有个逐塊禪和出來問。月聻。只向他道。你且放下腰包。過了七月八月。九月十月。我緩緩底爲你說。或者道。長老因甚放這長馬綫。不見古人云。佛法無多子。久長難得人。

上堂。舉古昔阿難問迦葉尊者云。師兄。世尊付金襕袈裟外。別傳个甚麼。者喚阿難。難應諾。者云。倒卻門前剎竿著。乃云。阿難有法身可獲。尙落途中。迦葉有剎竿可倒。未到家裏。天寧不相他含五說六。待阿難問世尊付金襕袈裟外。別傳个甚麼。便痛棒趁出。何故。免得倚他門戶傍他墻。剛被世人喚作郎。

早參。夜來雨淋淋。滴碎劫前心。無限癡禪客。特地苦相尋。休更尋。驀攛竹篦云。處處彌陀佛。家家觀世音。

晚參。禪禪禪。道道道。愚禪和。甚好笑。不解返照自回光。終日忙忙向外討。休更討。驀豎竹篦云。薦取西方日出卯。僧問。日卽不問。如何是卯。師云。點卽不到。僧擬議。師便打。

中秋示眾。月宮天子今夜爲諸人說法了也。若向這里見得。則全體淸淨。全體光明。全體淨光無礙。以這淨光無礙底含養萬物。亭毒四生。乃至若艸木。若禽魚。無不藉其成立。肯效他馬家父子。單單爲著个自己說供養。說修行。縱饒南泉拂袖便行。腳跟終未點地在。那堪憐兒不覺醜底。道个經入藏。禪歸海。惟有普願獨超物外。阿剌剌恁麼說話。明眼人前當不得一唾。今夜實情說向你。一痕未吐。千聖罔測。其由三五正圓。萬象莫逃其質。此猶是明昧兩岐。要知獨脫無依。普請大眾。不如一齊歸去好。

晚參。一念不生。非普賢安身處。諸塵競起。乃文殊大神通。無位眞人來也。道一切聲是佛聲。一切色是佛色。無端拈起鞏縣茶瓶。卻是饒州磁碗。十字街頭李阿大慣打過人頭底脫空。你禪和子尋常說的禪道佛法。向他分上一點用不著。且作麼生使个伎倆。令他納款歸降去。若也使得。東海鯉魚是無邊身菩薩。其或未然。且待帝釋宮中放赦書時。款款底與你商量。

晚參。不是心。不是佛。不是物。便恁麼去。綿密處直是綿密。直饒古人道个幹屎橛。麻三斤。已是曲爲指注。那堪靈山特地拈花。趙州平空指柏。節目上何止更生節目。所以道語中無語是名活句。語中有語名爲死句。涉言路是死句。存道理是死句。以至機畱玄解。見滯幽微皆死句也。且作麼生是活句聻。良久。擲竹篦云。擲地作金聲。但不得顧著。

結制日。舉師望大師充西堂。髙郵眾信請上堂。白椎竟。問。法幢髙樹。大振宗風。四眾臨筵。請垂方便。師云。誰家無白月淸風。進云。莫不是格外提持句麼。師云。待上座踏著本有田地。卽向你道。進云。和尙只知其一。不知其二。師云。別有長處。不妨拈出。進云。道泰不傳天子令。時淸休唱太平歌。師云。將謂是衲僧。問。千里趨風。請師一接。師拈起拄杖云。向這里定當。進云。恁麼則三尺龍泉光照膽。萬人叢裏奪髙標。師云。好个俊快衲僧。進云。學人隨處得風流去也。師云。後五日看。僧便喝。師便打。問。如何是奪人不奪境。師云。艸沒雙足。如何是奪境不奪人。師云。眼蓋乾坤。如何是人境兩俱奪。師云。坐斷十方。如何是人境俱不奪。師云。有眼者見。問。牛過窗欞。頭角四蹄俱過。因甚尾巴過不得。師云。自作自受。僧無語。師打云。果然過不得。乃云。人是叢林解脫人。地是叢林解脫地。以解脫地住解脫人。行也坐也無拘系。問你卽今攢簇上來。且道爲个甚的。若曰求佛求法。是大愚癡。更云問道問禪。好沒志气。豈不聞諸佛機。祖師意。明眼衲僧無所希冀。但只放出自家本有神通。堪與諸方比對。一彈指則日月周天。一呵气則風雲匝地。不是臨濟三玄。亦非洞上五位。不信但問堂中第一座。此是吾家前佛後佛之所親授記。維那結椎。下座。

晚參。父母未生前一句。鼻孔占卻三畝地。堪嗟無限杜禪流。終日茫茫無本據。有本據。須薦取。驀豎竹篦云。今朝特地爲君舉。

晚參。狗子無佛性。因邪卻打正。衲僧如相委。絕勝摩竭令。

泰興如生上座同諸山請上堂。問。四眾云臨。乞垂法要。師便打。進云。廬山瀑布髙千丈。楊子江流湧萬尋。師云。也須親到一回始得。僧便喝。師云。喝後如何。僧擬議。師云。伎倆如此。問。我宗無語句。實無一法與人。秪如千里賣布單而來。圖个甚麼。師云。覓甚麼碗。進云。和尙可謂善赴來機。師云。靈利衲僧。進云。下載淸風。幾个知有。師云。卻多者一句。問。鐘鳴鼓響。無非觀音入理之門。且道與和尙家風是同是別。師云。上座試定當看。進云。如何是賓中主。師云。入得門來未相許。如何是主中賓。師云。寰中意气新。如何是賓中賓。師云。闍黎分上。如何是主中主。師打云。看取令行。進云。賓主蒙師指。因齋慶贊事如何。師云。與上座沒交涉。乃舉昔日長慶稜和尙示眾云。撞著道伴交肩過。一生參學事畢。師云。長慶老人如此提唱。可謂曲盡心機智巧。𨿽然。要且只明得當時事。爭如我延令諸道契遠從寶剎。顧我荒山。設供捐資。兼請法要。蒙玆法愛。不惟交肩。直是把臂。到這里說个如膠漆相投。形蹤未泯。似水乳相合。濁智橫流。須知今日主賓相會。更不如何若何。只汲蜀嶺泉。煮霍山茗。細話疇昔。諸兄弟且道恁麼相見。是人情耶。佛法耶。良久揮拂子云。相逢自有知音知。贏得淸風動天地。

晚參。祖師意。諸佛機。不在東兮不在西。若要曉然明的旨。嫂嫂原是大哥妻。

靈隱淵老和尙訃至。上堂。昔契經有云。淨法界身。本無出沒。大悲願力。示有去來。諸兄弟。先佛與麼告報。後佛如此提持。可謂今古同時。後▆合轍。諸人要識先佛麼。驀拈拂子卓向左邊云。威音不敢爭先。要識後佛麼。以拂子卓向右邊云。樓至未許落後。復以拂子卓向中云。正當中間一句。卻被靈隱老漢坐斷。淆訛諸人向這里構得。一任說淨法界身。本無出沒也得。說大悲願力。示有去來亦得。其或未委。不妨分明說破。不見昨日有人從古杭來。接得靈山信。報道我法叔三目老人於月初坐化了也。天寧今日擬道个泰山俄崩。梁木遽折。猶落世諦。更道个列祖燈殘。羣生眼瞎。又屬法情。且作麼生道得个恰好句。以慰江南北一眾哀思。乃大喝云。靈山一會。儼然未散。云哲人亡。是大癡漢。

繆家橋南溟。梵裔。世休三上座領眾檀越請上堂。問。世尊三昧。迦葉不知。迦葉三昧。阿難不知。如何是玉寧三昧。師云。上座豈知。進云。切莫埋沒學人。師云。知底事試道看。僧展兩手。師打云。十萬八千未是遠。問。天寒人寒。點水滴凍。且道無位眞人如何行履。師云。毛骨凜凜。進云。可謂不隨陰陽消長也。師云。气宇昂昂。僧呈坐具云。秪見驪珠歸掌握。誰知滄海幾回幹。師云。語不離窠臼。焉能出蓋纏。進云。怎柰云靜家家月。師云。只今月在甚麼處。進云。淸平世界莫顢頇。師便打。乃云。宗通說通。未當祖師家風。塵說剎說。豈是如來妙訣。從上來事恁麼不恁麼。總不得直下坐斷。報化佛頭。天寧今日不避截舌之斧。與汝个方便。驀豎拂子云。祖師家風。如來妙訣。盡在這里。人若相委。十字街頭石幢子價增十倍。三家村裏水牯牛光益三分。便與麼去。須彌南畔把手同行是眞道契。其或未委。飯是米煮。鐘是鐵鑄一句。莫道不疑好。便下座。說沙彌戒。上堂。問。還丹一粒。點鐵成金。至理一言。轉凡成聖。如何是至理一言。師云。刀斧劈不開。進云。莫是和尙爲人處麼。師云。一任鉆龜打瓦。進云。恁麼則坐斷淆訛去也。師云。坐斷淆訛底事作麼生。進云。萬古碧潭空界月。師云。何不引盡後語。進云。再三撈捷始應知。師打云。一釣便上。問。旗槍交展。戰鼓齊鳴。單刀直入。請師回互。師云。天寧今日打退鼓。僧擬議。師打云。艸賊大敗。又僧出。師云。又是一个。僧便喝。師便打。僧云。不得壓良爲賤。師直打趁出。乃舉臨濟上堂云。赤肉團上有一無位眞人。常從汝等面門出入。未證據者看看。師乃呵呵大笑云。親見黃檗來的猶作這个語話。直饒你證據到十成無漏。於天寧門下猶是个脫白沙彌。若要得座披衣。自解作活。須是將這面門出入底掃其蹤。削其迹。庶幾家國安寧。遂有僧問。如何是無位眞人。大師下座搊住云。道。道。僧擬議。大師便托開云。無位眞人是甚麼乾矢橛。你看這老漢。𨿽有剪除狂寇。掃蕩欃槍底手段。其如諺語有云。刀瘡藥𨿽靈。不割爲妙麼。須知這里則不然。赤肉團上日照天臨。山僧自出世以來。齒頰間從不曾沾著他諸方寶惜半字。你諸人又向甚麼處見天寧。隨擲拂子云。無位眞人甚處去也。眾無對。師便下座。

因雪示眾。舉昔日龐居士到藥山。山命十禪客相送至門首。值大雪。士指雪問眾禪客云。好雪點點。不落別處。有全禪客云。且道落在甚麼處。士便掌。全云。居士也不得艸艸。士云。恁麼稱禪客。閻羅老子未放你在。全云。居士作麼生。士又掌云。眼見如盲。口說若啞。師云。好雪點點。不落別處。龐居士鉤頭有餌。且道落在甚麼處。全禪客秤尾無星。一等是行腳髙士。容易被人機境轉換。一掌不了。又喫一掌。何可哉。今日大雪落矣。忽有人問。好雪點點。不落別處。你諸人又作个甚麼伎倆。免得喫棒。眾無對。乃拈竹篦旋風打散云。總是一隊喫棒漢。

龍舒法云眉和尙率諸弟子請上堂。問。龍象齊來時如何。師云。大家蹴踏有分。進云。人天眼目。須是和尙。師云。也不消得。進云。幸遇法云和尙證明。師云。證明个甚麼。進云。千里得來呈舊面。師云。且道在天寧分上又作麼生。進云。團圞一室話無私。師云。也少上座不得。又僧出。師以拄杖截住云。這里非逞詞鋒競智辯之所。的的是我家里人。方堪與說家裏話。卽今家里人已在目前。且作麼生說些家裏話聻。驀拈拄杖卓一下云。秪這个同一佛口生。同一法化生。自從雞足分燈。少林傳芳以來。眉公法弟一肩擔荷。去龍舒千峯盤繞之間一住十五年。大得古人居山風味。今者念祖塔荒寒。不吝跋涉。重到家山。於天寧分上可謂空谷之足音。晦暝之日月也。記得昔日僧問趙州。道人相見時如何。州云。呈漆器。這向北老出語一味朴實頭。天寧今日擬向枯木上糝些子花。不圖光揚宗眼。要顯法社有人。或有人問。道人相見時如何。只向他道。莫打淨毬。云。不打淨毬時如何。師復卓拄杖云。珍重大家齊出手。破沙盆子要相扶。久立眾慈。伏惟珍重。便下座。

恆修上座薦先慈請上堂。問。臨濟入門便喝。徳山入門便棒。已屬陳爛葛藤。請師別展家風。師云。好風來有信。進云。莫便是天寧家風麼。師云。寒雨下無私。進云。出格宗師。宛爾不同。師云。卻多這一句。進云。切莫孤負學人。師便打。問。一人發眞歸源。十方世界悉皆消隕。且道現前一眾在甚處安身立命。師云。瞞上座眼不得。僧便喝。師云。好喝。更喝一喝。進云。天上有星皆拱北。人間無水不朝東。師打云。念言語漢。乃云。堪笑當年老釋迦。無端特地愛拈花。令他無限顚狂者。接響乘虛亂似麻。要知髙而無上。大而無涯。驀豎拂子云。秪這个爲諸佛之母。爲列祖之爺。何必倚他門戶靠他壁。須信風流出當家。等閒吐一句則百味具足。更說甚奢而不儉。儉而不奢。便恁麼去。生也不道。死也不道。若與麼來。禪也堪誇。戒也堪誇。長安風月家家徧。慚愧他曇摩又自渡流沙。嗄嗄嗄。玉本無瑕卻有瑕。下座。﹝是日啟請說比丘戒﹞。

臘八日說菩薩戒。邵伯鐘山謝護法薦親請上堂。問。朔風凜凜。寒雨淒淒。應時及節。請師一句。師云。夜半正明。天曉不露。進云。大地眾生。同開正眼。師云。如何是上座底正眼。進云。一枝梅破臘。萬象盡回春。師云。有甚麼交涉。進云。也須和尙著眼。師便打。乃舉昔日世尊坐雪山。明星出時。廓然大悟。嘆曰。奇哉。一切眾生具有如來智慧徳相。但以妄想執著不能證得。乃云。釋迦老子夙昔誓願。爲一大事因緣出現於世。所以開場便將森羅萬象。艸芥人畜一印印定。無絲毫逗漏。如此爲人。是則固是。但不合和麩糶面。致令趨智慧徳相者如渴思甘露。避妄想執著者似飽厭藜羹。一眞界內無端列出多岐。那知眞如凡聖盡是夢言。佛及眾生並爲增語。記得盤山和尙說得好。可中學道。似地擎山。不知山之孤峻。如石含玉。那識玉之無瑕。能如是解。則根塵破矣。能如是行。則大用興矣。以此利物。無物不利。以此報親。無親不報。更有甚恩深巨海。義極髙天而不一句了然超百億。從此進比丘入菩薩位。進菩薩入諸佛位。𨿽則進進不已。究竟終不出最初一印。然印則固是矣。且道誰是利物者。誰是受利者。誰是報恩者。誰是受報者。便恁麼去。此旣不立。彼復何依。生死本空。涅槃非有。盡十方界是个大解脫場。今日鐘山謝太翁欲報罔極之懷。豈不一大暢然。𨿽然。且道所薦二尊人畢竟現居何處。揮拂子云。莫對曾參問曾晰。從來孝子諱爺名。

除夜晚參。殘年未去。新歲將來。爆竹耳邊震。梅花眼底開。耳邊震底普門出首。眼底開底曼殊當災。狹路相逢沒回互。還源得旨甚奇哉。更須知見中離見刺。聞裏絕聞埃。便恁麼。莫疑猜。踢倒須彌徑歸去。笑看鐵鋸舞三臺。

雨山和尙語錄卷第五﹝終﹞嘉興大藏經雨山和尙語錄

雨山和尙語錄卷第六

嗣法門人

記

住維揚天寧禪寺語

元旦晚參。年新月新。日新時新。盈眸物物皆眞。銀臺燭花報喜。玉樓絲管生春。眞眞觸處無非是要津。人人自謂是千佛一數。所以前堂裏稱揚篤切。後堂裏禮拜殷勤。南無無量壽。南無大能仁。但能一念回光照。原是當人淨法身。忽有个不受人瞞底漢出來道。長老你恁麼道。也是鸚鵡慕西秦。天寧便熱炙盞子與茶他喫。且道是賞伊罰伊。良久云。參。

解制日。兩序請上堂。問。聖制告圓。如何是放行一句。師云。緊峭艸鞋。進云。若不上來。焉知端的。師云。索頭猶在天寧手裏。進云。大眾若到諸方。記取和尙此語。師云。切忌跳。乃云。去年十月十五日結。諸人離諸方來。作麼與天寧相見。今年正月十五日解。諸人別天寧去。作麼與諸方相見。若向這里道得个親切句。九十日內知你無虛棄底工夫。不然前廊下。後架上。不惟蹉過天寧。湘之南。潭之北。抑且忽略諸方有分。有般底聞恁麼道。便雲天寧相見秪在這里。諸方相見亦秪在這里。若與麼。何異屋裏販揚州。𨿽然。天寧見處也要諸仁共知。一塵一佛國不是諸人相見處。一葉一釋迦亦不是諸人相見處。要得鼻孔遼天。待你踏破艸鞋來。我開粥過夏。與汝款款地商量。

興化縣李遇元兄弟薦亡請小參。師豎拂子云。此是從上諸聖用不盡底。諸仁要心領神解。但不得以聖名凡號。男相女形而分別之。古人𨿽巧指善譬。正按傍提。道个是甚麼。會也無。已是傷鹽傷醬了也。那堪更說生後生前。腳頭腳底。何異蒸砂作飯。刻木爲檀。不見道。眞如淨境界。一泯未嘗存。旣一泯不存。則覓生尙不可得。更說甚死耶。覓眞尙不可得。更說甚妄耶。旣生死眞妄俱不可得。則全體住在如來大覺場中。那待坐法空座。衣忍辱衣。然後方稱塵中大自在人。徳善道人秉心慈善。生前受戒於寶華。已登佛位。死後乞法於山野。期透祖關。復豎拂子云。諸仁者。卽今祖關已設。且作麼說透底道理。遂擲拂子。喝一喝云。掉臂徑行是性燥漢。

晚參。父母未生前一句。百尺竿頭五兩垂。昔日香嚴向這里打失鼻孔。只因綆短不及深泉。直待擊竹時方云一擊忘所知。驀喝一喝云。劍去久矣。爾方刻舟。

晚參。僧一淸昨來自古杭。云。南澗參堂有一居士過靈隱隨喜。值隱上堂。乃出問。文殊是七佛之師。因甚出女子定不得。隱云。念汝新到。放汝三十棒。罔明是初地菩薩。因甚卻出得。隱云。脫下衣來。更與一頓。士回。舉似南澗。澗哂之。士遂問。文殊是七佛之師。因甚出女子定不得。澗云。老僧出不得。士云。罔明是初地菩薩。因甚卻出得。澗云。靈隱出得。隨召眾云。南澗靈隱答語現在。諸人試檢點優劣看。須知這則公案從上提唱者甚多。無一人搔著古人癢處。你若向出得出不得處見文殊罔明。則通身墮在毒海。據實而論。靈隱好棒。秪是放不著所在。致令南澗檢點。南澗好語。未免猶存世諦。要且塞天寧口不得。𨿽然。設有人問。文殊是七佛之師。因甚出女子定不得。只向他道。天寧有三十棒。不打文殊。罔明是初地菩薩。因甚卻出得。云。天寧有三十棒。亦不打罔明。且道畢竟甚麼人合打。驀喝一喝云。來說是非者。便是是非人。

重九日。晚參。今朝正是九月九。世人盡飲茱萸酒。登髙吹帽落天風。無端笑破傍人口。爭似林下閒道人。咳嗽掉臂超諸有。不逾本際而踞正峯。不撥諸塵而入正受。𨿽然。若據正眼觀來。大棒好與劈脊摟。且道過在甚麼處。良久云。怪他有人身底師僧不如無佛性底業狗。復云。會得者近前來。一眾默然。師云。這里不是毗耶。因甚卻一齊杜口。遂以竹篦旋風打散。

晚參。舉昔鏡淸問僧。門外是甚麼聲。僧雲。雨滴聲。淸云。眾生顚倒。迷己逐物。僧云。和尙作麼生。淸云。洎不迷己。僧云。洎不迷己。意旨如何。淸云。出身猶可易。脫體道應難。乃云。鏡淸淺艸裏藏身。這僧平地上遭跌。𨿽然未見輸贏。及乎被伊倒拶將來。依舊出語存路。何曾離得明月蘆花。今日天寧別資一路去也。待他雲雨滴聲。只向他道。觀音菩薩來也。人若相委。管保活卻盡大地死人。

晚參。見色明心。聞聲悟道。文殊打失眼睛。觀音鉆破耳竅。糊餅饅頭總現成。何用求玄並究妙。君不見。古人有言兮不傳。紅粉轉風流。大抵還他肌骨好。

無燂孫護法伯仲爲先嚴請對靈。小參。問。生本無生。死本無死。請問和尙。卽今孫孝翁在甚麼處安身立命。師云。乾坤收不得。日月豈能該。進云。一擊翻身狂頓歇。一輪紅日照西方。師云。且道孝翁還肯你與麼道麼。僧畫一○相云。大眾向這里薦取。師便打。乃卓拄杖一下云。若向這里坐斷報化佛頭去。則不用地水以爲先身。火風而作本體。自然孤迥迥寰中獨步。峭巍巍界外橫身。語默悉稟。己靈動用。不由他術。吏部孫太翁昔曾得此。故一生秉公持正。學佛知儒。全憑這一著子。記得廿餘年前翁跨鶴來揚。與先師輩主賓相見。比時聲名已傳播叢林。自後江南北名山大剎吏部問道之履迹恆滿。當此法運凋零之際。得深心祖道者如翁。相與激揚。豈不爲吾門幸事。嗚呼。忽於今秋九月初七日騎鯨上天矣。聞易簣時。乃說偈曰。以不生生焉能生人。以不死死焉能死我。於意云何。無餘滅度。苟非明見三界生死落處。那能如丰城獄底掘得一把劍相似。將是非得失。寵辱憂疑。一斬斬斷。有如此瞥脫哉。諸仁者。翁旣得處孤危。用處險絕。當與龐襄陽媲美一時也。所以永嘉大師云。幾回生。幾回死。生死悠悠無定止。自從頓悟了無生。於諸榮辱何憂喜。太翁於常寂光中聞之。必然大笑曰。永嘉老於八百年前已抓著我癢處。玆者令嗣伯仲以道事親。特請山僧對靈。且作麼生說个得處孤危的道理。現前一眾要知麼。試看翁生前金湯法塹。柱石皇家。豈不是他得處孤危處。及時當去。便順因緣而去。如人適城郭之易。豈不是他得處孤危處。或者道得處孤危則固是矣。但用處險絕未免以此致惑。山僧有一轉語。爲之解嘲。復卓拄杖云。髙山流水知音寡。誰把黃金鑄子期。

晚參。舉僧問雲門。樹凋葉落時如何。門云。體露金風。乃云。雲門老漢與麼答話。理上有餘。事上不足。若只與麼流布將去。曹溪路上怎免礙塞殺人。天寧則不然。或有人問。樹凋葉落時如何。只向他道。分付供庫奴。若人辧得。許伊鼻孔遼天。一僧出問。和尙未開口以前。被某甲勘破。師云。向甚處著眼。僧便喝。師云。掠虛頭作麼。僧無語。師便打。

晚參。田地穩密。是諸人安身處。神通遊戲。是諸人立命處。若是个妙協兼通底。直饒石霜道有句無句。如藤倚樹。徒成露布。樹倒藤枯。句歸何處。亦爲寐語。只如潙山呵呵大笑歸方丈。且道是田地穩密。是神通遊戲。良久云。放待冷來看。

因事晚參。栴檀林內不存穢艸。獅子窟中豈容野犴。直有直評。公有公斷。向魋自外仲尼門。調達難登釋迦岸。似這一類破佛性的闡提。一總貶向法海邊外。永不許與淸淨大眾同居。試看今朝與他據款結案。

晚參。要行便行。要坐便坐。若行若坐。初無兩个。會得者似老牸犁旱田。不會者如大虫看水磨。若要脫體相應。遂擲下竹篦大喝一喝云。切忌把這个認爲奇貨。

早參。潙山牛。趙州狗。有巴鼻。太郎當。無佛性。眞稀有。旣無佛性。因甚卻道眞稀有。眾答不契。師歸方丈。命知藏代。藏雲。金屑𨿽貴。落眼成翳。師云。見處則有。用處則無。藏雲。師又如何。師云。南泉斬貓兒。

安東法蔭尼上座六十誕辰。請上堂。問。世尊道。觀彼久遠。猶若今日。且道法上座壽量多少。師云。大眾證明。進云。萬年松在祝融峯。師云。那里得這消息來。進云。有水皆含月。無山不帶云。師云。分明舉似諸方。乃云。庭前翠柏。屋後蒼筠。頭頭靈活。一一天眞。可笑人人盡作境話會。那知千年桃核裏原是舊時仁。一任他霜磨雨洗。日照天臨。不凋之操愈見嚴明。春生也根盤劫石。夏長也葉覆乾坤。道个萬年松在祝融上。已屬比擬之語。更說甚六通五眼。四智三身。須知呈瑞在當人。便恁麼去。且道因齋慶贊一句又作麼生。遂大喝一喝云。直截根源佛所印。摘葉尋枝我不能。便下座。

晚參。僧問。學人正問話時。本來面目在甚麼處。師云。直下看。乃云。盡十方世界是摩訶般若光。光未發時。尙無佛無眾生消息。有般漆桶擬向這里承當。殊不知早被他解脫深坑埋沒了也。你現前諸人作麼生出脫。眾無對。驀拈竹篦旋風打云。一總將作死馬醫。端午。師誕日。兩序執事請上堂。乃云。五月五日。節屆天中。人人懸艾虎。个个釘桃符。驅萬邪不入其門。逐千災亦遠其戶。𨿽則防閒有法。未免太勞攘生。爭似天寧這里只用个塗毒鼓等閒擊著。不惟三賢膽戰。亦且十聖魂驚。震旦𨿽闊。要一个半个能逃其範圍。無有是處。更有甚徳山棒而不飲气吞聲。臨濟喝乃敢揚威耀武。便恁麼去。轉亢陽爲和風甘雨。回厲气作景星慶雲。頭頭本地風光。處處太平气象。是則是。設有个出來問。且道具何三昧。乃得臻此。驀拈拄杖卓一下云。黃河三千年一度淸。便下座。

惟龍雷居士薦嚴。請上堂。參玄上士須是靈符在手。韜略隨身。法戰場中始稱得一員猛將。若只一味立髙岸。說太平話。驀地禾山鼓打。石鞏弓開。要且魄散魂飛。何況四山相逼將來。欲其踢翻生死海。拳倒涅槃山。而後擺手出長安。又庸可得乎。𨿽然。此蓋其力未充之過。若是个慣批龍鱗。善捋虎須的。一彈指。一聲咳。無不具叱吒風雲之勢。何待披忍辱鎧。操智慧刀。與生死魔軍決戰。方謂之祖域爭衡之上將哉。不見昔日庵提遮女問文殊大士曰。明知生是不生之理。爲何卻被生死流轉。大士曰。其力未充。乃曰。事存函蓋合。理應箭鋒拄。須還文殊大士。然簡點將來。要且只會得如來禪。若到祖師門下。更買艸鞋行腳始得。天寧則不然。設有人問。明知生是不生之理。爲何卻被生死流轉。只向他道。不入驚人浪。難尋稱意魚。只此一語。堪爲當薦雷公開解脫門。入解脫道了也。更有甚現生罪業。夙世冤愆而不瓦解冰消。且道此去畢竟超升何界。良久云。九蓮捧足生蓮國。百寶嚴身坐寶臺。

結夏日。泰州劉忠赤居士請上堂。問。徳山入門便棒。臨濟入門便喝。未審和尙如何接人。師云。我這里沒這閒家具。進云。誰人知此意。令我憶南泉。師云。卽今南泉在甚麼處。進云。覿面不識。師打云。未信你在。乃舉昔日云居祐和尙結夏示眾云。無相光中有一無位眞人。出沒三界。流轉五道。不捨十惡業。不墮五蘊身。不除煩惱障。不證大涅槃。不憎毀禁。不敬持戒。不經冬。不過夏。汝等諸人還知去處麼。良久云。九旬陽焰裏。五分法身圓。乃云。大哉云居安居。美則美矣。要且則明得當時事。那知天寧出世秋晚。人根卑劣。若不就下平髙。退席之輩不止五千籌矣。今日聖制初啟。藉檀越請法之誠。只得別翻曲調去也。驀豎拂子云。看。看。有相場中有夥無巴鼻漢。希出三界。望越五道。捨十惡業。了五蘊身。除煩惱障。證涅槃身。憎毀禁如生冤家。敬持戒似活菩薩。那邊取次經冬。這里隨分過夏。更說五分法身。且待九旬陽焰裏。款款地修爲取證。然𨿽如是。忽有个漢出來道。大小天寧作小乘知見。只向他道。三生六十劫。

解夏日。懸巖知浴率眾善信請上堂。僧問。臨濟半夏辭黃檗。檗便打。且道意旨如何。師云。正令當行。進云。某甲半夏到天寧。卽今終夏也。去卽是。住卽是。師打云。也不得放過。進云。只此一機。大播天下。師云。且喜汝領話。乃云。九旬告畢。布袋頭開。去者從去。來者任來。諸法原無定相。愚人特地相乖。但能於一剎那中穿得如來鼻孔。一任山遊南嶽。普請天臺。究竟未曾動著芒鞋。恁麼稱功圓果滿。諸佛歡喜道奇哉。不然。且待龍華會裏參彌勒。從頭與汝更加錐。

惟龍李護法薦嚴請上堂。乃云。正覺離名相。隨緣卽道場。諸仁者。秪如今日檀越薦親。昨日地府赦罪。且道是正覺離名相耶。是隨緣卽道場耶。者裏分析得去。始知罪無實性。赦亦虛名。當人正覺本體原自光明。如十日並照。生死交謝而不變。寒暑疊更以常寧。如此薦親薦得其正。如此報本報得其眞。只這眞正二字可以繼祖燈。可以維世教。良以凡夫無知。不達自家眞正本體。於無生死中妄見生死。於無去來中妄見去來。於無憎愛中妄見憎愛。於無好丑中妄見好醜。旣一切妄見則昏迷失性。垢濁纏身。流轉六道而不知。淪墜三途而不覺。不見古佛有云。起諸善法本是幻。造諸惡業亦是幻。身如聚沫心如風。幻出無根無實性。幻旣無實性。一切善惡諸業亦當體全空。盡大地豈不是一个大解脫場。玆者惟龍居士痛念令先嚴生平殺業深重。特請山僧說法。以祈澡雪。記得宋時王公韶帥邊時。亦以殺業深重。特請佛印元禪師就上藍說法。元公拈香雲。此香爲殺人不眨眼上將軍立地成佛大居士。眾稱善。公亦悠然意消。今日天寧則不然。此香爲調甫無面目漢。伏願冤業場中成解脫。煩惱海裏得淸涼。豈不與元公並駕爭驅於千古上下哉。且正當今日。畢竟生何國土。乃揮拂子云。香雲疊疊承云馭。咫尺蓮邦信可居。

中秋示眾。濃雲積霧已經旬。忽地天拋片月新。雨後舒光當此夜。風前得旨是何人。靈山話。涉吻唇。曹溪指。隔關津。爭似天寧一句親。但得陰霾都掃盡。淸光喜見十分眞。

晚參。諸佛意。祖師禪。釋迦心。明似鏡。達摩口。直如弦。一大藏教。光流東土。千七百則。聲振西幹。說頓說漸。說實說權。談照譚用。談要談玄。從頭一一生按過。都盧不值半文錢。天寧不是抑人揚己。亦不是欺聖罔賢。參透其中一句旨。從教鼻孔自遼天。

歲節晚參。舉昔日僧問鏡淸。新年頭還有佛法也無。淸云。有。僧云。如何是新年頭佛法。淸云。元正啟祚。萬物咸新。僧云。謝師答話。淸云。山僧今日失利。又僧問明教。新年頭還有佛法也無。教云。無。僧云。年年是好年。日日是好日。爲甚麼卻無。教云。張公喫酒李公醉。僧云。老老大大。龍頭蛇尾。教云。山僧今日失利。乃云。說有說無。盡非新年頭佛法。且道如何是新年頭佛法。云。蹴踏人人增意气。謳歌處處樂升平。忽有个漢出來道。長老大好新年頭佛法。只向他道。天寧今日得利。

謝士彥伯仲率子請爲先嚴體玉居士對靈。小參。師揮拂子云。天以消長爲道。人以生死爲場。會得原無掛礙。何處不是家鄕。良由不達此理。動念卽乖眞常。造惡必沈地獄。爲善定往天堂。善惡二俱不染。天然本地風光。孝子欲酬罔極。殷勤勸請敷揚。更不尋枝摘葉。直截爲汝提綱。亡者靈臺不昧。便請直下承當。且道此後生何地位。復揮拂子云。卽此便超眞淨土。紛紛花雨散天香。

法云寺華嚴社成義偉珍二大徳爲師本生闍黎請下火。赤日流金三伏天。蓮車何事忽髙遷。縱然竺國淸涼在。難慰同人泣斷弦。恭惟本公老闍黎早年社結華嚴。卽俗卽眞爲本事。晚歲身端戒品。成人成己作歸程。謾云足寄鬧藍。袈裟邊全無半點泥水。縱謂身遠丘壑。拄杖頭卻有十分煙霞。都道本固者生必厚。源遠者流必長。豈期法云方斂迹於此方而慧日忽移照於他處。天寧於公法交四載。道契平生。譯經臺畔𨿽未共龍象參承。大樹堂前早曾作人天軌範。況持己似光風霽月。處人若和气春風。今者幻緣旣滅。眞照獨存。且道畢竟得何三昧。驀以火炬打圓相云。從今踏著南詢路。火裏淸涼脫體新。

雨山和尙語錄卷第六﹝終﹞嘉興大藏經雨山和尙語錄

雨山和尙語錄卷第七

嗣法門人

記

住維揚天寧禪寺語

壬戌九月初六日啟龍華會。拈花天鏡靈璽兩和尙請上堂。師豎拂子云。此龍華菩提樹下。乃是彌勒大士將來三會說法。度人之所。諸人若踏得他正脈著。任是劫數長遠。世界闊大。要且始終不出一剎那際三昧。夫此三昧者無過去相。無未來相。無現在相。三際全超。一道平等。彌勒大士提平等印。普印盡虛空。徧法界一切眾生於剎那中成等正覺。便恁麼去。盡十方界是个金剛正體。盡十方界是个寶覺眞心。心也體也。覓一毫同相不得。覓一毫異相不得。同異相旣不可得。則彌勒大士便是諸人。諸人便是彌勒大士。更說甚諸佛尊崇。眾生狹劣。聖人智慧。凡夫愚癡。良以諸人不達凡聖一眞。自他一體。用妄想心起分別見。以分別故致墮輪回。今日天寧特借彌勒大士威光爲諸人作个方便。復豎拂子云。只者實際理地。從來不受一塵。現前佛事門中要且不捨一法。旣不捨一法何妨爇種種香。散種種花。修種種飲食。備種種服禦。或稱揚贊嘆。或禮拜翹勤。上以翊贊。

皇圖。下以資培民本。若天若人。俱獲妙利。是幽是顯。普仗良因。頭頭是仁壽之鄕。處處乃升平之境。不見昔日梁武皇帝夜夢神僧告曰。六道四生幽囚者眾。何不設水陸以拔濟之。帝旣寤。乃命十大髙僧翻閱大藏。撰成儀文。始於金山設大道場。帝一日親臨法筵。命悉停燈燭。帝默禱曰。若我此儀文理協聖凡。願拜起燈燭自明。不然燭暗如故。帝一拜燈燭自明。再拜地搖六震。三拜天雨四花。其餘靈驗不可勝計。諸仁者。武帝一懺。理協聖凡。其感應如此。況天寧七會儀文皆理協聖凡者哉。現前諸上善人苟能發至誠願。起殷重心。其將來感應不知當何如也。正當今日人天云湧。且普利一句又作麼生道。揮拂子云。麈尾頭邊飛化雨。大千無不盡沾恩。

湧淸禪人領吳護法請上堂。古人謂華嚴境界。理事全眞。初無假法。旣無假法。則冰柯月渚共顯眞常。煙島雲林全提向上。理無礙。事無礙。徳山臨濟棒喝交馳。因有據。果有據。文殊普賢拳踢相應。掀翻空劫。捩轉今時。繁興處大用全彰。靜悄時眞機獨露。且道是神通。是法爾。驀喝一喝云。此時若不究根源。直待當來問彌勒。

邵伯鎭育才王護法請上堂。問。龍華會啟。四眾翹勤。如何是彌勒眞彌勒。師云。兜率陀天底。進云。如何是分身千百億。師揮拂子云。家家有路透長安。進云。如何是時時示時人。師云。何不薦取目前底。進云。如何是時人自不識。師云。納敗不少。乃云。闡提有佛性。佛非妄語。狗子無佛性。祖是眞言。非妄語處爲凡夫開入理之門。是眞言時爲聖人辟出身之路。驀豎拂子云。看。看。無面目漢來也。在天寧拂子頭上揚聲大叫道。者二老漢一个闡揚教意。其明如鏡。一个提唱祖意。其直如弦。𨿽然在佛祖分上足可觀光。若據衲僧正令而行。一人好與三十拄杖。何故呢。不見東山演祖云。說心說性尙屬惡口。討甚閒工夫說有說無來。今日天寧掃除枝葉。直示本根。庶幾乎免諸仁倚他門戶傍他墻。剛被時人喚作郎。久立眾慈。伏惟珍重。遼東惟龍李護法同母趙太君懺罪。請上堂。問。煙水徒勞涉百城。天寧樓閣忽然新。入門不待尋彌勒。目睹師今轉法輪。旣獲觀光。請師一接。師云。佛日正中天。進云。莫不是和尙最初爲人句麼。師云。法輪常匝地。進云。可謂千古同風。一音演唱。師云。分明舉似諸方。進云。隨機利物。已見全提。記莂當陽。還祈更道。師云。誰家無白月淸風。進云。與麼則滿前緇素開生面。一樹龍華展笑顏。師云。上座好彩。問。龍華勝境卽不問。舉揚一句事如何。師云。樓閣重重盡打開。進云。可謂一句明明該萬象。重陽九日菊花新。師云。且作麼生得挨身而入。進云。千二百人善知識。被學人舌頭轉。師便打。僧喝。師又打。問。祖道重興卽不問。龍華大啟事如何。師云。縱日所觀。進云。人天普會。凡聖交參。如何是龍華境。師云。花云彌法界。進云。如何是龍華人。師云。觸目盡知音。乃豎拂子云。行腳髙士向者裏體理得妙。了了常知去。則與三世諸佛同一眼見。同一耳聞。同一手持。同一足運。同一心知。同一意解。自古及今。威徳自在。從少至老。尊貴頹然。珍禦服不必全披。獘垢衣何須重卸。理惟一致。事出殊途。若解與麼。紅塵鬧市是祖佛家風。不解與麼。枯木寒巖乃鬼神活計。到者裏覓智慧相尙不可得。更說甚麼愚癡。覓福徳相亦不可得。更說甚麼罪業。苟能諦信不疑。自然超諸三昧。擊拂子下座。

一雨禪人領本郡方護法請上堂。大道分明在目前。能解大道曾有幾。終日忙忙向外尋。不達如來眞正理。如來理。妙無比。不在他求只在己。但於善惡總不思。有大經卷出塵矣。文彩天然不住相。尋行數墨非知己。苟能信解而奉行。諸佛自然生歡喜。貪嗔癡。戒定慧。一都拋向東洋裏。而今普示在當陽。驀豎拂子云。原是諸人自家底。

慈修上座領本郡眾檀越請上堂。若論眞實提綱。不在逞舌劍唇鋒以爲本事。果是个作家禪客。只消籬落邊拾一莖艸。便可穿天下人鼻孔。可笑徳山茅廣漢到處用一條毒棒。臨濟小廝兒隨處鼓一聲熱喝。那知傳到於今盡成流布。自余滚毬打鼓之輩。擎叉擊地之流些小伎倆。何足稱祖域爭衡之上將哉。天寧若不嚴其關防。豈免濫觴徧界。驀拈拂子畫一畫云。一齊趁向他方世界。可中有超然獨脫底。展出本有神通。與山僧相見。天寧拄杖便兩手分付。何故呢。不逢作者不開拳。一遇知音便分付。

城南耕云禪宿領朱君甫眾檀越請上堂。問。天上無彌勒。地下無彌勒。市尾街頭是阿誰。師云。腦後著眼。進云。隻眼空天地。雙眉亙古今。師云。卽今彌勒在甚麼處。進云。且放過一著。師打云。我卻放不過。進云。不跨揚州鶴。尢難驗作家。師云。猶嫌少在。乃云。毗盧師。法身主。不在西天在東土。紅塵鬧市全彰本地風光。酒肆茶坊大展先天心祖。頭頭爲妙悟之門。處處乃還源之路。更說甚截海嶽機。蓋色騎聲。定乾坤句。超今越古。大可笑者是黃面老特地誇張。碧眼胡徒成露布。怎似我輩無事僧。一枕南窗方睡起。相與鋤月耕云去。𨿽然。忽有个漢出來道。長老莫說無事禪。畢竟如何是毗盧師。法身主。良久。顧左右云。年深月久渾忘卻。莫怪山僧多莽鹵。

法海凝如院主領眾護法請上堂。法海汪洋。道山崇峻。堪笑時人盡作境話會。那知實際居於目前。翻成名相去也。故古徳云。色見聲求是妄。承言滯句是誑。要得不誑不妄。苟非頂門具眼。肘後懸符底漢。那能碎羅籠。破窠臼。於一毫頭上識得根源去。所以云。百千法門同歸方寸。河沙妙徳總在心源。只貴个同徳同心。同聲同气底一肩擔荷。相與建法幢。立宗旨。不爲難事。卽今還有如是人麼。良久云。但辦肯心。必不相賺。

藏經院澄和尙領眾檀越請上堂。問。承古有言。此時若不究根源。直待當來問彌勒。且道如何是根源。師云。閒家具。進云。請和尙直截道一句。師云。更要第二杓惡水那。進云。謝師指示。師云。七棒對十三。乃云。振祖風。弘祖道。分付禪流莫艸艸。直饒你一句當天。如日之杲。一句匝地。如風之掃。正眼觀來。大似井蛙醯雞。所見還小。若是个出格道流。手鑠黃河幹。腳踢須彌倒。把一大藏經作一牧馬。與他八大龍王誇珍斗寶。更說甚如來禪玄之又玄。祖師禪妙之又妙。都盧掃向糞堆頭。大丈夫兒事始了。阿呵呵。好不好。相逢謾道知音少。便下座。

平山和尙領本郡眾護法請上堂。問。五葉一花。根源一脈。列派分枝卽且置。如何是正中偏。師云。夜蟾當午現。進云。如何是偏中正。師云。白月不孤圓。進云。如何是正中來。師豎拂子云。不出者裏。進云。如何是兼中至。師云。當堂猶不貴。進云。如何是兼中到。師云。室內豈人知。進云。君臣五位蒙師指。四眾云臻事若何。師云。歡聲震地。進云。龍得水時添意气。虎逢山勢轉威獰。師云。在檀信分上又作麼生。進云。多處添些子。師便棒云。灼然。問。古人云。道得也叉下死。道不得也叉下死。和尙還有這手段麼。師云。死活不知。僧擬議。師便打。乃拈拄杖卓一下云。此是曹溪一滴。𨿽枝分派列。苟達其源。不惟澗溪共本。抑且江漢同宗。所以恫濟二水。法流浩瀚。徧湧神州。俱從者裏流出。猗歟盛哉。眞不可思議也。天寧與平山和尙親承派下。今日蒙修共本之好。遠勞法馭。過我荒山。炊香飯以飽禪流。請法要而續慧命。如此道誼。足堪千古。昔天童宏智和尙與徑山妙喜老人法誼之交。眞成莫逆。今日平山天寧亦繼其芳躅。諸仁者且道。恁麼相見。與古人相去多少。良久云。自有明眼作證。

泰興慶雲澄老和尙領季護法請上堂。盡不可說。不可說華藏世界是个大光明藏。無論若聖若凡。若緇若素。若天仙。若人畜。若艸芥。乃至飛潛動植等。無一不向者裏安身。無一不向者裏立命。不以目睹。自然洞見十方。不以耳聞。分明聽周沙界。所以云圓明了知。不由心念。繁興大用。舉必全眞。以此植福。福如川至。以此植慧。慧若山增。以此酬願。無願不酬。以此報恩。無恩不報。頭頭攝入。法法融通。交光相羅。如寶絲网。且道所欲從心一句作麼生道。揮拂子云。欲知果感輪王位。須信因從佛種來。

掘港場慈月上座領眾善信請上堂。問。不惟樓閣淩霄漢。大樹於今已接天。不審窺著根株者幾人。師云。東西十萬。南北八千。僧顧左右云。不因今日節。餘日定難逢。師云。逢底事作麼生。進云。相續者大難。大難。師便打云。甚麼所在。說難說易。進云。某甲禮拜有分。師又打。問。龍象霧湧。士庶云臻。未審和尙作麼生指示。師云。在天成像。在地成形。進云。莫便是爲人處麼。師云。你作麼生領會。僧便喝。師便打。乃云。秋樹凋。秋葉落。體露金風。言端語確。雲門一句。似火傳薪。天寧一句。如水赴壑。有眼者知。有耳者覺。若要返本還源。乃豎拂子云。到底不離者一著。

拂塵尼上座領鄭護法等請上堂。問。承和尙有言。若要返本還源。到底不離者一著。如何是者一著。師豎拂子云。看。看。進云。秪如返本還源又是甚麼人。師云。斫額望上座。進云。可謂海上宗風惟此勝。天山一脈永流通。師云。不消得。問。世尊出世爲一大事因緣。和尙升座說何法要。師云。同古同今。進云。恁麼則秋淸紅日朗。天靜碧雲輕。師云。猶有者个在。進云。意气不從天地得。英雄豈藉四時催。師云。念言語漢。乃云。一葉落。天地秋。一花開。世界起。百千諸佛向者裏轉根本法輪。百千祖師向者裏現色身三昧。如是則山河大地是佛。艸芥人畜是佛。鱗甲羽毛是佛。蠢動含靈是佛。旣一切是佛。覓菩薩見。緣覺見。聲聞見尙不可得。更說甚麼我相。人相。眾生相。壽者相來。所以道。一處眞。處處眞。塵塵盡是本來人。眞實說時聲不現。正體堂堂沒卻身。諸仁者。旣云眞實說。因甚又道个聲不現。旣云正體堂堂。因甚又道个沒卻身。苟能相委。管保脫卻鶻臭布衫。卸卻炙脂帽子。𨿽然。且畢竟如何是本來人呢。良久云。道个師姑原是女人做。正眼看來還有過。佛見法見兩不生。大座當軒方許坐。下座。

修己侍者領江寧通颺宮居士爲誕日兼祈嗣。請上堂。問。樂善好施者總屬廚庫中物。遂畫圓相。以手作擎勢云。某甲另呈一種。請受。請受。師云。掉向墻南。進云。豈不孤負學人。師云。你道天寧意在甚麼處。進云。人天之師。猶有者个在。師便打。乃云。佛殿裏燒香。山門頭合掌。是則是夥信心男子。然未免受人處分。若是个前無威音。後無樓至底。窮天地。亙古今。於一毫端現寶王剎。坐微塵裏轉大法輪。任是天中之天。聖中之聖。尙窺他頭腦不著。更說甚諸餘。所以道一念普觀無量劫。無去無來亦無住。如是了知三世事。超諸方便成十方。諸仁者。你看我佛如此告報。大似揭杲日於中天。凡有目者無不仰其威光。正當今日。增百福。益千齡則固是也。且道誕明珠於寶掌。孕美玉於藍田。又是甚麼人分上事。良久云。不可埋沒他今朝請法檀越。

本郡敬之王居士請上堂。問。七堂梵貝。一樹龍華。無限人盡作境話會。得麼。師云。枝枝撐著月。進云。此猶是色見聲求邊事。師云。是上座見解。進云。某甲敢當此識。師打云。亂統作麼。乃豎拂子云。一塵含大地山河。說到不如行到。一艸現瓊樓玉殿。眼親何若手親。你有如是作略。與你如是作略。你無這般機關。奪你這般機關。白拈賊偏出自臨濟廝兒。黑撈波未許他巖頭老漢。若論此事。如干將莫邪難與爭鋒。休說彼機似拍板門槌。易爲酬唱。果是个乘風破敵底手段。方可用衝關奪角底機謀。一彈指掉轉乾坤。一呵气彌漫宇宙。更說甚法華鋒前陣。涅槃句後收。𨿽然。自從受得靈山記。常請如來轉法輪。又是甚麼人。良久云。洎合忘卻。

泰興諸山尊宿同蔣君錫眾檀越請上堂。問。蛟龍未得水時如何。師云。牙爪潛藏。進云。已得水時如何。師云。掀天揭地。進云。此中玄妙意。不許別人知。師云。上座知也。試道看。進云。誰家無白月淸風。師云。未在。進云。不得壓良爲賤。師休去。蔣居士問。龍華三會七處。宣揚東土西天。是同是別。師云。也要居士證明。進云。一花一世界。一葉一如來。師云。是你不妨會得好。進云。好手之中逞好手。紅心心裏中紅心。師云。且道室中容八萬四千師子座。是神通。是法爾。進云。雲從天外繞。花向葉邊生。師云。作家居士。天然有在。進云。卽今會取龍華意。个个當來笑破顏。師云。直須珍重。乃云。風和日皎。云淨天空。祖師心印。八面玲瓏。𨿽則是吾宗法要。然未免遭人檢點。豈不聞黃閣簾垂。紫羅帳合。體極尊貴。未盡今時。更說甚心印。說甚玲瓏。故新丰老子有云。峯巒秀異。鶴不停機。靈木迢然。鳳無依倚。人若相委。天下衲僧始得無過。其或不然。遂喝一喝云。莫守寒巖異艸靑。坐著白雲宗不妙。﹝君錫法嗣洞上﹞。

語松大師領春明聶居士請上堂。問。陽春將至。枯木花開。內院眞機。請師指示。師云。乞我一文錢。進云。老老大大猶向別人討。師云。長汀子笑你。僧便喝。師云。又討棒喫。進云。某甲禮拜。師便打。問。如何啐啄同時句。師云。沒者閒工夫。進云。作家不啐啄。啐啄同時失。又作麼生。師云。非公境界。僧便喝。師打云。亂統作麼。進云。座中猶有江南客。何必樽前唱鷓鴣。拂袖歸眾。師云。已遲八刻。乃云。朝看法華。暮閱般若。太區區生。若是个婢視聲聞。奴呼菩薩底。他又誰管你天。誰管你地。誰管你興。誰管你廢。把个席向日中攤。一味憨然工打睡。𨿽然。忽有个漢出來問。如何睡中主。又作麼生秪對。揮拂子云。但將飯向無心碗。自有人提折腳鐺。

放生會。野蓉上座領眾檀越請上堂。達摩不來東土。禪河浪靜。三藏一往西天。定水波生。天寧初不瞞昧人。你有一丈。還你十尺。據實而論。西天胡子沒髭須。東土矮子有長處。說个卽心是佛。佛不遠人。無心是道。道豈物外。正舉話間。忽遇个救命王菩薩攔路腰截道。阿剌剌。大小天寧原來是个葛藤社家。這是甚麼所在。說心說道。天寧卻有个推托處。不見道。先以欲鉤牽。後令入佛智。

古鼎知藏領汪廣涵阮子燦二居士請上堂。問。當來慈氏三會。說法度人萬億。卽今天寧七處弘開。度人多少。師云。不記其數。進云。天上人間俱有賴。叢林艸木盡沾恩。師云。不勞贊嘆。進云。燈籠拍手笑。露柱暗點頭。師云。且道爲个什麼。進云。兩輪日月光寰宇。大地山河一斬新。師云。念話社家。汪居士問。諦觀法王法。法王法如是。如何是第一義。師云。天上天下。惟我獨尊。士禮拜。師云。何不進語。進云。覿面是誰。師云。猶在這里作窠臼。問。古人云。一字搜空萬劫心。未審是那一字。師云。適來猶記得。進云。大好一字。師云。且道是那一字。僧以手畫○相云。總出者裏不得。師云。且過一邊。問。霜露不凋棲鶴樹。煙波徒羨打魚船。此境作麼生奪。師云。楊一淸笑你。進云。不是和尙。大難分疏。師云。汝是潤州人那。進云。某甲實從那邊來。師云。情知你熟處難忘。僧擲坐具云。從今拋向江裏。下載淸風付作家。師云。又與麼去也。乃云。靈山會上。少室峯前。中有一句子。爲吾家宗祖所祕。爾諸人齒牙間若犯他一絲毫許。則同出佛身血。何以故。不見盤山寶積和尙有云。可中學道。似地擎山。不知山之孤峻。如石含玉。那識玉之無瑕。而今兄弟們都是以一知半解而爲極則。那知見解爲礙而不自在麼。試看昔日睦州和尙示眾云。諸人未得个入頭處。須得个入頭處。若已得个入頭處。以後不得孤負老僧。後來木庵和尙拈云。大小睦州面皮厚多少。木庵則不然。若未得个入頭處。須得个入頭處。若已得个入頭處。直須颺卻入頭始得。諸仁者。以入頭處爲人。故睦州遭他木庵檢點。以颺卻入頭處爲人。木庵還免得天寧披判也無。或有个漢出來問。旣無入頭處。又批判个甚麼。良久云。白雲盡處是靑山。行人更在靑山外。華嚴社本生闍黎領眾檀越請上堂。問。徳山入門便棒。未免起模畫樣。臨濟入門便喝。猶屬捏目生花。除此二途。未審和尙將何接人。師便打。進云。是則是。或有人問天寧意旨。教學人作麼舉揚。師又打云。猶不識休咎。進云。不因漁父。怎識桃源。師云。且喜春夢醒。問。華嚴偈云。令心所向皆無礙。現前諸上善人願生西方。且道軟水洋作麼生過。師云。快便難逢。進云。是則是。太險生。師云。知恩者少。進云。不可喚此處不是西方。師云。旣是。又要過軟水洋作麼。進云。幸有和尙作證。師便打。乃云。盡十方界是个浮幢王剎。還有向這里發心住者麼。住則在天同天。在人同人。在佛同佛。在菩薩同菩薩。在緣覺同緣覺。在聲聞同聲聞。旣一切皆同。正古人所謂無量爲一。一爲無量。從此而進。𨿽歷信住行向而及地。地然皆不離此發心住而爲根本。說个圓融也無妨行布。行布也不礙圓融。根根爾。塵塵爾。剎剎爾。念念爾。檢點將來。猶是根塵邊事。直須掀翻華嚴。捉敗遮那。雲門扇子跳上三十三天。觸著帝釋鼻孔。東海鯉魚打一棒。雨似盆傾。於天寧門下始較些子。𨿽然。且道恁麼提唱。是諸佛眞機。是祖師要旨。良久云。一任鉆龜打瓦。

城東南溟上座領眾信請上堂。問。霜露旣降。何期十月回春。木葉盡凋。喜見嶺梅舒萼。請和尙道个恰好句。師云。體露金風。進云。神通耶。法爾耶。師云。總不在這里。進云。更有何人知此心。便歸眾。師云。且喜汝知。乃云。古者道。震法雷。擊法鼓。布慈云兮灑甘露。昨日慈云已布。甘露已灑。今朝特地重震法雷。重擊法鼓。且道爲个甚麼。爾諸仁竈門大副。耳朵豎起。要聽山僧揚今播古。說靑道黃。方謂之提唱宗乘。我道斯人未具眼在。老實說向你。盡大地是个無盡藏。目前風動雲起。鳥啼花落。那一物不是祖機。水流山峙。日照天臨。那一事不是佛意。必待曲錄牀上老榾檛叨叨怛怛。卻成缽盂添柄去也。且如何是現成一句。良久云。晨朝有粥。晌午有飯。

拈花靈璽和尙五十生辰請上堂。問。龍華勝境卽不問。慶祝一句事如何。師云。崗陵可諭。劫石難窮。進云。秪如威音那畔。還加慶祝也無。師云。多多益善。進云。頭頭顯露。法法全彰。師云。長連牀上底切忌將來。進云。常言總道休官好。林下何曾見一人。師云。沒交涉。問。末山一脈。續至拈花。的的相承一句請師酬唱。師云。大諭三千。小諭八百。進云。祝融峯頂雙松操。水磯頭一釣垂。師云。上座不妨伶俐。問。昔日天親問無著曰。彌勒內宮所說何法。無著曰。秪說者个法。且道如何是者个法。師云。不見道梵音淸雅。令人樂聞。進云。今日拈花或問天寧。龍華會中所說何法。又且如何秪對。師云。好本多同。進云。今昔固無異。知音復是誰。師云。不可埋沒他兩堂龍象。進云。拈提向上。固然二俱。作家慶祝瑤篇還許學人賡和也未。師云。你試杜撰看。進云。一株大樹根盤固。枝榦敷榮不記秋。師云。秪道得一半。進云。有餘不盡之辭。權收歸壽量品。師哂之。問。眞淨界中才一念。閻浮早已萬千春。如何是眞淨界中之一念。師豎起拄杖。進云。與麼則南山松柏添靑翠。師云。莫將境對人。進云。一毫頭上三千界。萬里歌謠樂太平。師云。珍重將去。乃豎起拂子云。看。看。秪這个無聖凡名。非男女相。人若相委。妙總眞風不離當處。末山宗範豈外目前。如是則過去威音歷千劫而不古。未來樓至蔭百福以長今。何待雞足山前親蒙授受。龍華會裏入室參承。方謂之燈傳無盡。算衍恆沙。所以道心源一統。綿亙十方。無分淨穢。頭頭是仁壽之鄕。那論險夷。處處乃安樂之境。只貴承當於文彩未生前。自然脫略於聲色旣形後。且超宗越格一句又作麼生道。復揮拂子云。燈傳大樹知無旣。長與人間作導師。

北來福隆兩和尙領七會眾居士請上堂。問。如何是啐啄同時眼。師云。我識得你也。進云。如何是啐啄同時用。師云。念你年老。且放過一頓。進云。某甲卽不然。自從打破漆桶後。碎啄同時眼裏砂。師云。杜撰不少。進云。重破月來花弄影。浪隨波轉水無痕。師云。轉見沒交涉。乃云。聞聲悟道。見色明心。目前端的孰知音。若謂明之者如秋潭月影。悟之者似靜夜鐘聲。都盧總屬透金塵。直須摟翻窟穴。擊碎家珍。管保伊聲和響順。道泰時平。南無觀世音將錢特地買胡餅。人多謂之怪力亂神。雲門老子婆心切。殷勤導汝過關津。且道過後如何。良久云。回頭失卻來時路。咫尺歸家罷問程。

廣濟和尙率淨聞輝明二上座曁眾信請上堂。問。朔風凜凜。黃葉飄飄。其中意旨。請師速道。師云。上座莫眼花。僧喝。師云。無人奪你茶鹽袋。亂叫喚作麼。僧又喝。師便打。乃云。空劫以前有一句子。明如杲日。寬若太虛。任是八臂那吒撲不破。爾諸人擬向理路上尋他。機智裏測他。握節當胸。實爲沈屈。試看達摩老子泛鯨濤。涉重溟。才踏梁土。便把只蓬蒿箭子將我赤縣神洲艸芥人畜。動植飛潛。鼻孔一時穿卻。人多謂之傳佛心宗。若據天寧正眼看來。實情好與三十拄杖。有人相委於此。勵志扶宗。報佛恩徳。不爲分外。其或未然。莫道天臺路險巇。羊腸更在靑霄外。

本城阜生潘護法五十生辰請上堂。問。須彌爲槌。虛空爲鼓。曼殊擊時。鶖子起舞。請和尙唱曲囉囉哩。以祝維摩居士。師云。你還知音麼。進云。大好一曲。普請大眾出來唱和。師云。且道是五音。是六律。僧便喝。師便打。乃豎起拂子。驀喚云。主人公。你姓甚麼。自答云。不得姓。又喚云。名甚麼。自答云。不得名。旣不得名。又不得姓。則當人綿密眞體亙古今而不變。任伊將竹杖量丈六了又丈六。量到非非想天也窮他數量不出。何況以一花一香。一燈一果而稱祝之。所以雜花云。剎塵心念可數知。大海中水可飲盡。虛空可量風可系。無能盡說佛功徳。佛功徳旣不可盡說。則壽量亦不可盡說。壽量旣不可盡說。則百福千光亦不可盡說。百福千光旣不可盡說。則智慧徳相亦不可盡說。智慧徳相旣不可盡說。則巍巍乎惟天爲大。蕩蕩乎名無能名。且道是甚麼人堪承此位。復豎拂子云。非乃公則孰能當之。

安阜洲敬吾盛居士同眾信請上堂。用不及處施一機。黃面老子罔措。智不到處用一著。碧眼胡兒罔窺。關西子。沒頭腦。向北人。無面目。有時東勝神洲走馬。西牛賀洲著撲。有時南贍部洲打鼓。北俱盧洲上堂。梵語唐言。打成一片。村歌社舞。擾作一團。一句句切要。一機機著實。更說甚鴉鳴鴉鴉。鵲鳴鵲鵲。婆餅鳴婆餅。姑惡鳴姑惡。而不宣明第一義諦。且道是甚麼人方具如是用。乃大喝一喝云。那个男兒不丈夫。

泰興蔣敬華居士六十生辰請上堂。乃揮拂子云。山僧今日掃除枝葉。直露本根去也。然本根旣露。非人間歲月可移。豈天上風霜能老。所以適來慶。而今又慶。是名重慶。適來祝。而今又祝。是名重祝。重祝之壽。壽逾須彌。重慶之福。福如滄海。驀豎拂子云。苟非踏著這里。則福無根而壽無本焉。稱得个過量大人。試看諸人從朝至暮。出作入息。那一刻離得這里。旣離不得則可謂福有根而壽有本也。且向後如何受用。良久云。眼前劫石難窮歲。秪見天衣獘六銖。﹝是日潘蔣二君同請上堂﹞。

本郡李許二護法同請上堂。問。人天總集光明殿。未審金襕付阿誰。師云。有力者一肩擔荷。進云。威音王已前成佛竟。又擔荷个甚麼。師云。又與麼去也。進云。𨿽然如是。不妨錦上鋪花。師打云。果然。進云。可謂言中有響。句內藏機。師云。不得胡亂測度。問。吹毛在握。𨿽無犯手傷鋒。提唱宗乘。如何得不涉唇吻。師云。天寧有口。只堪掛壁。進云。若非和尙。洎合打破蔡州。師云。豈有與麼事。進云。兩行大眾瞞得阿誰。師便打。進云。不假風雷自有奇。何須更展韶陽令。師云。不較多也。乃云。天髙無極。產物者必髙。地厚無垠。生材者亦厚。所以瓊宮瑤殿向這里建立。蘭叢玉樹向這里滋培。若是个一舉便知底。方知此人出眾人之上。故曰無上。此物越眾物之量。故曰無量。無量爲天中之天。無上爲聖中之聖。天寧少精進。多懈怠。一往不知奉重。以致板齒生白醭。古殿長靑苔。今朝遇大檀越到山。揮金辦供。饗我緇流。更請法要。光我法社。且作麼生道一句。以爲他日之記。良久云。多知不負靈山囑。持杵擎山願力深。

黃橋悅可湛空法慧古嵩四上座同陳河宇居士請上堂。問。一千七百則葛藤。被某甲將利刀截斷時若何。師云。未許好手。僧禮拜。師云。末後不來。猶虧一半。舉昔日天親菩薩從彌勒內宮而下。無著菩薩問曰。人間四百年。彼天爲一晝夜。彌勒於一時中成就五百億天子證無生法忍。未審說个甚麼法。天親曰。秪說這个法。秪是梵音淸雅。令人樂聞。諸仁者。天親無著一期問答。可謂難兄難弟。但不合以合頭語唐塞方▆。▆令千古之下遭人檢點。今日天寧則不然。或有人問曰。人間四百年。彼天爲一晝夜。彌勒於一時中成就五百億天子證無生法忍。未審說个甚麼法。但喚云。上座。他若應諾。只向道。今日堂中特謝供養。樊汊法朗大用二上座同眾信請上堂。百不思時喚作正句。諸人若向這里住黑牛。眠止水。更曰居頂。曰歷歷。曰惺惺。曰佛未生時。曰與麼時。何異將死雀就地彈。直饒道个將與麼時。等破一切是非。𨿽則身手有力。只恐便恁麼流布將去。曹溪路上未免水漉漉地。驀以拂子畫一畫云。劃斷古人多年葛藤。可中有个獨脫無依底漢子。闡大機。發大用。天寧便熱炙盞子遞茶他喫。且道是賞伊罰伊。良久云。參。

安東月庵子貞法蔭三庵主請上堂。問。如何是和尙家風。師揮拂子云。會麼。進云。忽遇客來。將何秪待。師拈拂子云。莫怪粗疏。進云。在現前大眾分上又作麼生。師便打。進云。共穿無底缽。同餐不濕羹。師云。略知滋味。乃云。諸佛未生前。誰家竈裏火無煙。識得煙不離火。憑此續焰傳燈。千當萬妥。更說甚五葉一花。收因結果。便恁麼去。千祥並集於君。萬物皆備於我。行無怨惡。言無口過。因甚紫胡要打劉鐵磨。良久。揮拂子云。阿呵呵。好大哥。如此知音。能有幾个。

安東悉容上座領天如張居士請上堂。問。風髙月冷正天寒。擁毳蒲團心未安。就裏喜無塵一點。是何人到此中看。師云。切忌在鬼窟裏作活計。進云。妙髙峯頂琉璃殿。內有空王好坐參。師云。你道天寧話頭落在甚麼處。進云。恁麼則現前大樹增光彩。喜見髙枝棲鳳雛。師云。笑殺云居土地。乃云。牛欄馬廏。圓覺伽藍。癩狗泥豬。十方三世。天寧從不昧人之善。你有半斤還你八兩。你有一丈還你十尺。擔板漢穩坐家堂。破落戶淸貧快樂。須知海嶽歸明主。未信乾坤陷吉人。縱他白拈賊手段髙彊。蓋鼠偸狗竊。不足憂也。且道天寧茶碗裏有上座。上座茶碗裏有天寧。又發明甚麼邊事。乃揮拂子云。總不出靈山骨裏印。

髙郵悅賢恆修天瑞文機四上座領黎憶元欒榮還二居士請上堂。僧堂裏白槌原無對待。禪牀上舉話太費周遮。說个擊石火。閃電光。尙屬業識茫茫。自余是甚麼會。也無些小伎倆。烏足爲衲僧能事。不見潙山問仰山云。寂子速道。莫入陰界。仰云。慧寂信位也不立。潙云。你信了不立。不信不立。仰云。秪是慧寂。更信阿誰。潙云。若恁麼秪是个定性聲聞。仰云。慧寂佛也不立。乃云。潙仰父子一期酬唱。大似空中舞太阿相似。不見痕迹。苟非親入閫奧者。焉能窺他頭底。今日天寧打開門戶。直示家風。且道一肩擔荷是甚麼人。驀豎拂子云。面目現在。

本府堯臣舒護法率令嗣周士請上堂。問。千年祖席。今日重新。正令全提。如何話會。師云。上座喫棒有分。進云。拈槌豎拂。物外提撕。緊密一句。如何指示。師云。山僧耳背。髙聲問將來。進云。和尙切莫裝聾作啞。師便打。問。掬沙供佛。果感輪王。今日舒檀越設齋。果感何位。師云。非公境界。進云。人歸大國方知貴。水到瀟湘一樣淸。師云。親切無過此也。乃云。此華藏世界第十三重。其地堅固。金剛所成。黃金爲墻垣。白銀爲階砌。珊瑚爲臺榭。瑪瑙爲橋梁。林木池沼。皆演法音。交光相羅。如寶絲网。諸兄弟。且道此殊勝莊嚴是甚麼人居住。是甚麼人受用。若也知得。鋪地金花不離腳下。承天玉蕊只在目前。說个大福徳人修。大福徳人受。大似拗直作曲了也。何以故。蓋當人自有具足智慧。具足徳相。具足神通。具足富饒。驀豎拂子云。諸人若向這里逴得便行。把得便用。管保與他同一居住。同一受用。卽今要睹其儀範麼。良久云。且待須臾。自當證知。

如臯大覺靈燦上座領楊太君令嗣爾長請上堂。問。道場圓滿卽且置。歸源一句請師宣。師云。腳踏實地。進云。可謂人人腳跟點地。个个鼻孔遼天去也。師云。一句合頭語。萬劫系驢橛。僧便喝。師云。屈著上座甚麼處。進云。不入虎穴。焉得虎子。師云。七棒對十三。乃云。夜來跋尊者放身大睡。睡到無夢無想。無見無聞。盡乾坤都成个安樂之鄕。及至日午打三更時方醒寤起來。乃打个呵欠曰。我又誰管你天。誰管你地。一味南窗工打睡。恰遇个從大覺場來底。謂曰。田地穩密。不無尊者。若是遊戲神通。須還某甲始得。天寧拄杖子向前云。二公所論各順正理。然未免徐六擔板。只見一邊。尋常向師僧道个智有窮幽之鑑而無知。神有應會之用而無慮。尙屬教乘。何況祖師門下迅速鋒鋩。猶是鈍漢。萬里無雲。靑天猶在。更論穩密田地。遊戲神通。豈不節目上更添節目。且作麼生是無有量過一切量底一句。卓拄杖一下云。出頭天外看。誰是我般人。

本郡黃護法請上堂。問。如何是出格之句。師云。放上座出一頭。進云。八角磨盤空裏走。師云。你擬取山僧口裏語那。進云。閃電之機。徒勞把捉。師云。這是甚麼所在。進云。天寒風勁。伏惟和尙珍重。師云。要且沒了期。驀喝一喝云。若向這里入底。說甚玉蘊荊山貴就使。拳倒須彌。踢翻滄海。尙未稱衲僧手腳。據實而論。若向那邊透過。卻來這邊行履。直下轉自己歸山河大地去。只見波濤湧。不見海龍宮。幾多鈍置阿師討他鼻孔不著。未免望巖而退耳。天寧今日爲你通个入理之門。且如何是脫體無依一句。良久云。釋迦老子是甚麼碗脫丘。

眞一堂諸公至海安勝玉上座領田劉二護法請上堂。今日三教聖人都向龍華會裏大逞神通去也。𨿽妙用無邊。然皆不離此一爲根本。故儒者曰。吾道一以貫之。道者曰。聖人抱一以爲天下式。釋者曰。惟此一事。實彌勒菩薩在定中聞得。乃云。三公所論。可謂殊途同歸一致也。秪如一字未著。畫之先名个甚麼。若向這里見得。庶幾不被道冠儒履釋袈裟所惑。三公聞之。各俯首歸本位去也。現前一眾。還有道得一句。爲他圓話者麼。良久無人對。師云。土曠人稀。相逢者少。便下座。

開鑪日。座元文鑑和尙請上堂。問。十方同聚會。个个學無爲。此是選佛場。心空及第歸。如何是選佛場。師云。東邊擠擠。西邊挨挨。進云。如何是心空及第歸。師云。不是上座境界。進云。雪後始知松柏操。事難方見丈夫心。師云。謾誇好手。進云。大眾證明。師云。著甚死急。僧一喝。師便打。問。當陽的旨。今古罕通。掣電光中。請垂方便。師云。燒香著。進云。恁麼則撥開雲霧見靑天也。師云。許你做得山僧侍者。進云。若將此事爲奇特。孤負當年佛祖心。師云。灼然。灼然。問。請師拈出大光明藏。師云。沒者閒家具。進云。現前大眾以何煆煉。師云。要棒喫那。進云。爲甚麼嘉州牛喫禾。益州馬腹脹。師云。一人傳虛。萬人傳實。進云。恁麼則天下覓醫人。灸豬左膊上。師云。轉見未在。僧一喝。師便打。乃云。拈花座畔笑盈盈地。斷臂巖前血滴滴地。看他一个喜。一个悲。致令曹溪路上滚滚無碑記。克由叵耐。若教山僧令行。西天四七。東土二三。並須喫棒。今日天寧聖制初開。若必用瞑眩之藥。爾諸人自然不堪。不若打掃古寺閒房。開暖鑪度歲。記得虎丘隆祖有云。第一著是眞參。第二著是妙悟。第三著任你多知多解。不若無求最第一也。這三貼平胃散。諸人服之。管保一个个自成自立去。天寧縱有妙密鉗錘。廣大鑪韝。亦無施設處。何故呢。不見道。彼自無瘡。勿傷之也。便下座。

龍華會道場圓滿日。上堂。兼謝天靈二位和尙。問。五旬佛事。今日周隆。行滿功圓一句。請師速道。師云。諸佛生歡喜。進云。虎頭虎尾。幸有和尙全收。理事混融。更乞聊通一綫。師云。要上座出一隻手。進云。人天億萬沾恩澤。一曲陽春和者多。師云。珍重流通。問。髙揖釋迦。不拜彌勒。且道是甚麼人。師云。出格衲僧。進云。忽遇个掀倒禪牀。喝散大眾。又作麼生。師云。試下手看。僧便作掀禪牀勢。師云。獅子咬人。韓盧逐塊。進云。放者老漢出一頭地。師云。賊過後張弓。乃云。眼見龍樹花開。忽焉龍樹結果。今朝果滿。菩提圓也。釋迦彌勒。穩坐家堂。文殊普賢。揚聲髙叫道。善哉。天寧寺裏。佛事場中。有三件吉慶事。一者天日晴明。二者人緣輻輳。三者大眾和合。說是語已。釋迦文佛默然許可。彌勒大士呵呵大笑云。二菩薩言則固是也。且道這三件吉慶事畢竟因誰致得。若也明得。方知當人塵剎深心。如其不然。不妨聊與通个消息。乃揮拂子云。當天一鏡明如日。萬古靈文玉璽中。久立眾慈。伏惟體悉。

說戒日。興教石靈和尙率眾檀越請上堂。西堂問。古有尊者。袈裟著身。須髮自落。未審是神通妙用。法爾如然。師云。坐斷兩頭看。進云。一句了然超百億。堂前何用演三車。師云。須是西堂始得。進云。恁麼答話。秪有寒灰發焰。且無石筍抽條。師云。原來不領話。進云。明知老漢慣用此機。師云。卻被你勘破。堂一喝。師便打。乃云。禪禪達摩。來自普通年。戒戒波離。親續瞿曇派。二老漢今日同到天寧。各逞本事去也。諸人要識達摩禪麼。銀亮竹篦。喚著則觸。不喚則背。以拂子向左指云。過者邊著。要識波離戒麼。墨黑袈裟。放之則顯。收之則藏。以拂子向右指云。過者邊著。驀遇个副貳傳化底。攙前長揖曰。傳持禪道。不無迦葉師兄。主張戒律。自有波離尊者。興嚴教法。須是阿難阿弟始得。說是語已。各各如鼎。三足而立。天寧拄杖子向前致問曰。教外別傳是禪否。迦葉師兄云。是一大藏經。是教否。阿難阿弟云。是五篇七聚。是戒否。波離尊者云。是。拄杖子復呵呵大笑曰。三公如此提唱。釋迦一宗掃土而盡。豈不聞明眼人。沒窠臼。若是个無欲無依底直下拗折竹篦。捲起袈裟。焚卻本子。方始安樂得人。爾現前諸人要識天寧拄杖子麼。驀卓三下云。掀翻海嶽求知己。撥亂乾坤見太平。下座。

早參。彌勒眞彌勒。分身千百億。時時示時人。時人自不識。忽然識。遂攛下竹篦云。原來秪是這个賊。嘉興大藏經雨山和尙語錄

雨山和尙語錄卷第八

嗣法門人

記

住維揚天寧禪寺語

解制日。付法上堂。問。聖制告圓。放行一句作麼生道。師云。截斷腳跟。進云。萬里無寸艸。還許學人措足也無。師云。天寧一向有公據。進云。若不上來。焉知端的。師云。且莫艸艸。問。佛祖說不盡底請師拈出。師云。一麟足矣。進云。龍生金鳳子。衝破碧琉璃。且道是祥耶。是瑞耶。師云。公案現在。進云。好音在耳人皆聳。一句當陽萬象輝。師云。好爲流通。進云。堂堂大用頻拈出。爭怪兒孫越格行。師云。者一句在上座分上。在山僧分上。僧作女人拜云。伏惟和尙珍重。師云。見怪不怪。問。大悲千手眼。那个是正眼。師揮拂子云。看。看。進云。多子塔前則且置。五老峯頭事若何。師云。與你猶隔津在。進云。龍得水時添意气。虎逢山勢長威獰。師云。切忌亂走。問。佛佛授受。祖祖相傳。請問和尙。傳个甚麼。師云。近前來向你道。進云。恁麼則師子窟中無異獸。師云。你做得山僧侍者。乃云。祖師心印。狀似鐵牛之機。去卽印住。住卽印破。風穴老人權衡臨濟宗綱。美則美矣。只是太費周遮。天寧出雲門腳下。只用个鐵鶻機。去底與一拶。住底亦與一拶。稍知痛癢。便明窗下安排。若是三拶兩拶不回頭。謹奉一緉艸鞋。一任州縣踏白。所以從上來事殊非艸艸。若要入室稱眞。須是心髓相符始得。試看靈山會上。迦葉一笑投機。少室峯前。神光三拜得旨。古人旣有如此榜樣。諸人焉得不努力參承。且的的相傳一句又作麼生道。眾皆默然。師云。眞獅子兒。善獅子吼。

晚參。日可冷。月可熱。眾魔不能壞眞說。諸人要知眞說麼。拈椎豎拂不是眞說。擎叉擊地不是眞說。轉語機鋒不是眞說。滚毬打鼓不是眞說。且畢竟如何是眞說聻。良久云。莫道無語。其聲如雷。

泰州恆甫易居士率令嗣元佐請上堂。問。一句當天。八萬四千生死門永絕。且道如何是當天一句。師云。語在言前。進云。恁麼則一條拄杖兩人扶。師云。你出手看。進云。可謂學人添得十分光彩。師云。且緩緩。乃云。三月春將半。韶華滿帝州。天寧寺前四五百條花柳巷。瓊花觀外二三千座管弦樓。參玄上士。行腳髙流。何必朝遊檀特。暮宿羅浮。卽今滿眼滿耳煙花爛熳。徧塵徧剎風雨颼飅。都是如來藏裏收。便恁麼去。一聞不再聞。觀音披衣得座。一見不再見。曼殊髙枕無憂。更說甚將錢買糊餅。放下手卻是饅頭。都落儂家第二籌。且道如何是第一籌聻。揮拂子云。玉樹槎牙天賜種。生來全不計春秋。便下座。

晚參。釋迦不出世。達摩不西來。實情好个太平時節。風以時。雨以時。種麻得麻。種豆得豆。設若須彌山跳入諸人鼻孔裏。又將甚麼出气。良久云。一總將作死馬醫。

結夏日。行白上座請上堂。問。人天普集。仰聽雷音。猊座已登。請師垂示。師云。巢知風。穴知雨。進云。恁麼則太山頂下瑞云騰起也。師云。過山尋蟻迹。能有幾人知。問。古人云。石火莫及。電光罔通。除此二途。未審天寧如何爲人。師云。譬似閒。進云。學人總不恁麼。師云。別有長處。不妨拈出。進云。出頭天外看。誰是我般人。師云。謾誇好手。僧便喝。師便打。乃云。祖佛用不到處有生機一路。人若踏著。管保不蹈釋迦老子三千年前故轍。有般漢不解自家作活。才聞个踞菩薩乘。修寂滅行。便向長連牀上塞耳藏睛。如七村裏土地相似。若只與麼。少室一宗流傳豈到今日。尋常向諸人道盡大地是个解脫場。一任隨緣放曠。任性逍遙。任他龍蛇混雜。凡聖同居。他各各具有一副天地。一副日月。一副胸襟。一副作略。不消護生用殺。自然頭頭合妙。處處歸宗。天寧從不將禪道佛法攪人肚腸。便恁麼絕商量。大家搖扇乘風涼。擊拂子下座。

端午日。見龍李護法同母趙太君爲和尙慶誕請上堂。問。向日藏身北斗。今辰座擁南山。一眾當筵。請師垂範。師云。出頭天外看。進云。恁麼則山河匪其久。日月匪其明也。師云。構不著。僧禮拜起雲。麈尾拂開機外旨。杖頭點出劫前春。師云。且過一邊。乃云。打從空王如來。便畱下這个符印。今日入到山僧手裏。要依樣畫葫蘆去也。乃以拂子作書字勢云。五月五日午時書。佛見法見盡消除。如是則不用徳山先鋒。臨濟殿後。自能廓淸祖域。奠安禪鼎於後五百歲。說甚靈鐘於威音那畔。秀發於今世門頭。所以云得者不輕微。明者不賤用。試看卽今橊火噴千山紅焰。蒲劍揮萬里淸風。可謂時至而理自彰矣。且道諸仁卽今又如何受用。良久。復揮拂子云。此時若蹉過。餘日定難逢。便下座。

晚參。稱提從上來事。驀拈拄杖云。惟有這廝最直截。所以黃檗如是直截用。臨濟如是直截悟。降此以下。盡是摘葉尋枝。埋沒先宗者。今日天寧直截用去也。還有向直截處承當者麼。良久云。要會無多子佛法。以拄杖一時旋風打散。

次日晚參。昨夜拄杖子向諸上座前弄一下險。今日斂迹藏威。依舊在山僧手裏。有時扶過斷橋水。伴歸明月村。猶是尋常受用。記得汾陽和尙有云。識得拄杖子。一生參學事畢。諸仁卽今還有識得拄杖者麼。智悅眾云。請和尙放下著。師便放下。智云。相隨來也。師云。這一堂師僧棒。合是悅眾喫。便歸方丈。

晚參。乃卓拄杖一下云。秪這个爲解脫之本。亦生死之源。有會得者出眾相見。眾無對。師云。諸人旣已吝慈。山僧不免自道去也。復卓一下云。向這里一見不再見。豈不是解脫之本。向這里一見復再見。豈不是生死之源。然這猶是諸方老宿掉下不用底伎倆。若是出格衲僧到來。又作麼生相待。良久。擲下拄杖云。看我眉毛有幾莖。僧問。萬法歸一。一歸何處。師云。看腳下。僧禮拜。師打云。依然是个漆桶。僧問。言前薦得。猶是滯殼迷封。句下精通。未免觸途狂見。請問和尙。如何是第一句。師云。我向你道。早落第二句。僧云。和尙今日敗缺。師云。甚麼處見得。僧擬議。師便打。僧問。三不是。畢竟如何卽是。師云。有是卽有非。僧云。如何是無是無非的句。師云。近前來。向汝道。僧進前。師打云。獅子咬人。韓盧逐塊。

因事晚參。佛有佛眼。鬼有鬼眼。佛有佛心。鬼有鬼心。大眾要識佛眼佛心麼。卽今正大光明者是。要識鬼眼鬼心麼。卽今姦險詐僞者是。或有个出來云。大小天寧。話作兩橛。但向他道。我秪要據款結案。

晚參。佛寶法寶。切忌別處尋討。驀豎拄杖云。容顏甚奇妙。豈不是佛。復卓一下云。光明徧十方。豈不是法。與麼則僧寶分上原自具足也。因甚不肯承當。良久。遂擲下拄杖云。秪爲分明極。翻令所得遲。

晚參。一雨普滋。三艸二木悉皆潤澤。且道無陰陽地上生个甚麼。若也知得。不用深耕穊種。非其種者鋤而去之。且畢竟如何是無陰陽地。一云看腳下。一云七賢女被我勘破。一云風吹不透。雨打不濕。一云分付來多少時也。一云黑豆未生芽。一云寸艸不生。師顧侍者曰。分付直歲。來日不得普請。

師同眾玩月次。問大眾云。正當恁麼時如何。一云胡來胡現。漢來漢現。一云某甲不在明白裏。一云大家在這里。一云伏惟和尙珍重。一云放下著。僧問師。師云。不是衲僧分上事。僧云。如何是衲僧分上事。師云。月落後相見。又僧如前問。師云。我鈍置你猶可。你鈍置我太煞。

普請示眾。寶山旣到莫空回。昔聞其語。未見其人。而今驗在目前也。雲門普擊著。知歸底許伊是个俊快禪流。若是三敲兩打不回頭。怎免天寧道个鈍置。

早參。僧問。三頓痛棒。意旨如何。師云。現成公案。又僧出。師云。狗子無佛性話。你作麼生會。僧云。現成公案。師云。學語之流。僧擬議。師云。賊身已露。何必枷杻。乃舉昔日佛眼和尙示眾云。山僧今日與諸仁同參一个眞善知識去。良久。便下座。師云。佛眼老人可謂赤心片片。但不合引人向良久處著倒。天寧今日亦與諸仁同參一个眞善知識去。驀豎拄杖云。巍巍乎惟天爲大。蕩蕩乎民無能名焉。

晚參。心不是佛。智不是道。當頭突出無毛鷂。等閒衝破太虛空。歸來落得場好笑。且道笑个甚麼。良久云。笑他壁觀老胡。做人全沒孔竅。

晚參。安禪不必須山水。滅卻心頭火自涼。秪如心頭火作麼生滅。一云惜取眉毛。一云用滅作麼。一云罔象到時光燦爛。離婁行處浪滔天。一云人平不語。水平不流。一云。莫妄想。一云知是般事便休。一云自己肚皮自己畫。僧請師代。師云。要頭便砍將去。又云。山僧今日被你勘破。

六月十四夜茶話。三伏苦炎蒸。實情難回互。云堂坐榻溫。翻思林下步。縱有趙州茶。徒然成露布。良哉先聖言。光陰莫虛度。

新方丈據室。師拈拄杖卓一下云。此處最吉祥。過去諸佛向這里轉大法輪。直得天垂玉蕊。地湧金蓮。山僧旣隆聖種。須紹門風。復卓拄杖一下云。今日法輪已轉。門風已紹。現前諸仁若道得个接手句。譬如一燈燃百千燈。燈燈無盡。且入室安居畢竟如何指南。復卓拄杖云。此眞法界。一切無礙。我今安居。得大自在。

進新方丈日。拈花二位和尙率李都諫闔府眾護法請上堂。乃云。有祖以來便打成這个根基。開成這个保社。天地未分。未有生佛名字以前早已盡情結契。分付諸仁了也。只貴个同徳同心。同聲同气底相與建法幢。立宗旨。未爲難事。不然獨掌那能得鳴。獨樹何由成林。所以妙吉祥恆白鷲嶺之椎。顚普化常推滹沱之轂。是謂龍吟雲起。虎嘯風冽者也。驀拈拄杖卓一下云。試看這一片地。自晉義熙間謝太傅捨宅爲寺以來。屈指歷一千三百餘年。𨿽時有盛衰而道無升降。其間住持者。贊勷者皆代不乏人。逮至明末。法席中衰。晉殿唐宮。𨿽復巋然。而孚上座鐵覺嘴之髙風淩夷至極。

國朝初。我師翁來自雲門。乃經其始。未幾以法席交付先師。先師茹荼戮力一十八年而殿堂庖湢一一周圓。獨方丈一案未果其願。嗚呼。便於丙午正王示寂矣。比時師翁尙在。得訃曰。天寧當時我只一過手耳。其恢弘擴大之功。皆巨長老之力。但山門衝要。難乎其繼矣。師翁之言。歷歷猶在耳也。後之嗣席者不體師翁之心而私其心。遂致法席荒寒。可勝扼腕。不肖樗散之材。承諸檀護遴選住持。而及區區入院以來。𨿽殿堂樓閣爲之一新。遠近喧傳僉謂山野之功。那知同門拈花二大師贊翊之力居多。今方丈落成。復承率諸大檀護揮金辦供。命升此座。可謂久要不忘先師之囑者也。𨿽然。飲水貴知源。得地貴識脈。苟淵源有據。血脈無虧。則人人腳跟下明如杲日。寬若太虛。何在捨己之田。蕓人之田。然後爲得哉。若要此後有憑傳之永永。幸有五山和尙爲之證明在。遂卓拄杖下座。﹝是日天童老祖忌日。北來上方福隆鏡湖拈花五位和尙皆在﹞。

解夏上堂。才過九夏。忽到三秋。此日炎蒸歇滅。連朝風雨颼飅。聖制已云滿。解開布袋頭。增上慢儔去則任去。善良賢衲畱則終畱。畱底不要你空手把钁。去底須會他步行騎牛。此是今時樞要。亦爲上古徽猷。如不然也。直饒五湖浪迹。四海萍遊。踏破鐵鞋無用處。徒然累得雪盈頭。

晚參。舉昔日馬祖同西堂。百丈。南泉玩月次。祖云。正當恁麼時如何。堂云。正好供養。丈云。正好修行。南泉拂袖便行。祖云。經歸藏。禪歸海。惟有普願。獨超物外。師驀喝一喝云。除卻華山陳道士。何人不帶是非行。

中秋示眾。舉昔日南泉和尙玩月次。僧問云。何時得似這个去。泉云。王老師二十年前亦恁麼來。僧云。卽今作麼生。泉便歸方丈。乃云。何時得似這个去。薦得分明成死句。二十年前恁麼來。而今古殿長靑苔。作麼生。歸方丈。有口秪堪懸壁上。老南泉。一句玄。不須重向天邊討。玉兔沈來話始圓。

結制日。師昂西堂同汪廣涵居士請上堂。僧問。鑪韝洪開。頓令頑金起色。鉗錘大展。直教塵鏡生光。四眾云臻。如何指示。師云。一槌便就。進云。伯牙琴已撥。幾个是知音。師云。瞞大眾不得。進云。望中盡是英靈客。鞭影何勞這一施。師云。謾誇好手。僧便喝。師云。這是臨濟底。與你有甚麼交涉。進云。人天眾前。且放過一著。師云。大似持缽不得。問。古徳云。不疑言句。是爲大病。秪如世尊不說。迦葉不聞。正恁麼時。作麼生疑。師云。罕遇知音。進云。恁麼則劍爲不平離寶匣。藥因救病出金瓶。師云。與世尊迦葉有甚交涉。進云。金風吹玉管。若个是知音。師便打。僧顧左右云。大眾一齊髙著眼。莫教錯過目前機。師云。賺了也。問。九旬把住牢關。水泄不通。請問和尙。如何是把住句。師云。大家在這里。進云。身心一如。身外無餘。放行一句又作麼生。師云。後五日看。進云。就中收放憑師手。還許學人和也無。師云。許。僧便喝。師云。一釣便上。問。西來大意則不問。今朝結制一句作麼生道。師云。眉毛撕結。進云。可謂精金若不經鑪冶。怎得光華徹底新。師云。道著。進云。無位眞人還假煆煉也無。師打云。少這一棒不得。問。四大本空。五蘊非有。請問和尙。制向甚麼處結。師云。杜撰長老。進云。怎柰公案現在。師云。適來猶自可。而今更郎當。進云。是何心行。師云。因甚話頭也不識。僧便喝。師便打。進云。棒頭點出無生眼。燦破乾坤亙古今。師云。料掉沒交涉。問。和尙鉗錘固是妙密。秪如百撥不轉底漢來。有何方便。師云。且居門外。僧進語糊塗。師打云。我若不打你。兩堂大眾笑去在。問。如何是函蓋乾坤句。師云。你是漳泉福建僧。進云。如何是截斷眾流句。師云。這里無你措足處。進云。如何是隨波逐浪句。師云。東去西去。一任上座。進云。千峯勢到嶽邊止。萬派聲歸海上消。師云。閒言語。進云。鵝言爭似鳳。蛛巧不如蠶。師云。無棒到你喫在。居士問。如何是的的西來意。師云。西來有甚麼意。進云。半夜日頭上。當午月正明。師云。杜撰不少。乃云。行腳髙士擔囊挈缽。撥艸瞻霜。繞四天下行腳。驀豎拄杖云。秪爲不知這个落處。所以驅馳決擇。乃卓拄杖一下云。今日覿露現前也。諸仁盡知盡見。且作麼生說个決擇底道理。有者道識得拄杖子。一生參學事畢是決擇處。又云。涉水登山。全得他力是決擇處。若只與麼。何異水中撈月。空裏采花。天寧見處也要諸人共知。況值聖制初開。若存一毫吝惜。豈不孤負諸人一緉艸鞋。復卓一下云。看。看。直得森羅萬象。徹下孤危。大地山河。通上險絕。釋迦有手攀攬不著。達摩有眼傍觀有分。惟許上無攀仰。下絕己躬底衲僧。向天地未生。未有生佛名字以前一逴逴得。便恁麼去。似地擎山。不知山之孤峻。如石含玉。那識玉之無瑕。𨿽然如是。忽若須彌山跳入你眼睛裏。香水海騰沸入你耳朵裏。若向這里道得个脫體句。一任平山玩月。梅嶺吟風。其或未然。且向三條椽下。七尺單前與你眉毛撕結一上。下座。

晚參。今朝二七之八。露柱卻也省發。特地去問燈籠。个事本來條直。禪和子因甚反打葛怛波斯吒。心肝偏向樹頭攀。舜若多鼻孔卻於地下挖。燈籠聞之燥得火出。齊來啟白方丈。山僧云。是者夥顚倒眾生。教我有甚麼法。

晚參。闡提有佛性不虛。是个闡提。狗子無佛性非實。是个狗子。狗子非實。堪與佛祖爲師。闡提不虛。到底自救不了。紫湖門下畜得底來也道。上取人頭。中取人心。下取人足。擬議則喪身失命。正恁麼時。還有避得底麼。僧出便喝。師打云。性命也不照顧。又僧問。大地無寸土。和尙教大眾挑个甚麼。師云。瞞卻幾多人。僧禮拜。師云。將謂是个衲僧。問。覿面相逢事若何。師云。你合喫我手中棒。僧擬議。師便打。問。蠢動含靈俱有佛性。因甚趙州道狗子無佛性。師云。我愛趙州道得親。僧云。南泉斬貓兒意旨如何。師云。刀頭有眼。僧擬議。師打云。照顧性命。

晚參。禪不禪。道不道。三寸舌頭胡亂掃。小南當日有此作略。而今法久成獘。天寧不然。禪是禪。道是道。珍重舌頭莫亂掃。何故。近來王令稍嚴。不許攙行奪市。冬至日。明慧遠閒古鑑三上座丐徐州歸請上堂。問。一陽初起事如何。師云。萬象騰輝。進云。恁麼則無根艸發千秋色。枯木花開劫外春。師云。又添一重好彩。問。暑往寒來。陰消陽長。且道拄杖子還有消長也無。師云。莫作野狐精見解。進云。五百人善知識作恁麼語話。師云。罕遇知音。進云。能爲萬象主。不逐四時凋。師云。你做得傅大士奴。進云。不得壓良爲賤。進語稍遲。師打云。已遲八刻。問。眼蓋乾坤卽不問。口吞佛祖事如何。師云。你有如是作略那。僧便喝。師云。是眼蓋乾坤。是口吞佛祖。進云。一任和尙分疏。師云。鼓粥飯气師僧。進云。大善知識還有這个在。師便打。乃云。一陽來復。萬象騰輝。那邊不許夜行。君子道長。這邊投明須到。小人道消。赤肉團上伐鼓考鐘。要問古佛與露柱相交是第幾機。寂子速道。當下出得陰界。一任拽占波與新羅斗額。南嶽共天臺撞彩。說个燭明千里象暗室。老僧迷猶存解路。那堪慈明老漢弄出三分鬼畫符。便榜向僧堂前稱楊稱鄭。若到天寧。棒未許他喫在。何以故。不見道陽气發來無硬土。六管飛灰書云枝。筆誰不解拈。向虛空裏書个上大人。許你橫塗豎抹。誑惑閭閻。現前一眾盡是正因行腳底飽叢林。能向枯木上糝些子花。不惟老胡有望。亦表宗社有人。若是三點兩點不回頭。怎免山僧道个漆桶不快。

說沙彌戒日。拈花和尙率眾檀信請上堂。問。髙沙彌不登壇。盧行者不剃髮。如何是戒。師云。優波離尊者笑你。進云。坐斷十方。迥超物外。如何是定。師云。莫向鬼窟裏作活計。進云。出海驪珠光燦爛。塵沙艸木盡生輝。如何是慧。師云。擊碎驪珠來相見。進云。一鏃破三關。大千惟隻眼。師云。大眾笑你。問。三壇大戒卽不問。格外玄機願垂指示。師云。冬不寒。臘後看。進云。與麼則一句曲含千古調也。師云。似則似。是卽未是。進云。秪爲分明極。翻令所得遲。師云。自知較一半。問。禪律並行卽不問。昔日拈花事若何。師云。迦葉師兄笑口開。進云。納敗缺不少。師打云。何不領話。問。五篇七聚佛所說。一句臨機試道看。師云。無暇答你這話。進云。佛法如大海。因甚不答話。師打云。隨語生解。進云。料且難瞞大眾。師云。癡人棒打不死。問。一念不生。萬法無咎。還喚得金剛寶戒麼。師云。疑則別參。問。古人云第一句中薦得。堪與佛祖爲師。如何是第一句。師云。頂門撾毒鼓。進云。第二句中薦得。堪與人天爲師。如何是第二句。師云。天寧垂手來多少時也。進云。第三句中薦得。自救不了。且道過在甚麼處。師云。自家驗取。進云。佛與眾生原不異。只爲分明路更賒。師云。有甚麼交涉。僧一喝。師便打。乃云。我有一機。瞬目視伊。若還不會。別喚沙彌。可笑仰山老乘虛接響。聞恁麼道。便云。閒師弟會得祖師禪也。阿剌剌若到天寧門下。驅烏也未許伊在。然非惟香嚴些些小視。不足以曠發羣動。直饒靈山會上目淨修廣如靑蓮底老阿師等閒一瞬。直得山河大地。艸木叢林。悉放寶光。那知拖到如今。尙成流布。由是觀之。反不若現前一夥新學沙彌。不用視伊。人人聲前得旨。何勞別喚。个个句下知歸。黑漆缽盂要伊承受。黑漆袈裟要伊奉持。謂是禪也。孤負波離尊者。謂是戒也。埋沒迦葉師兄。須知這里有舉一全該。得大無礙底。一著諸仁若也不信。少間伐鼓考鐘。齊到僧堂前驗取。便下座。

師一晚同眾坐香值散餅次。乃示眾云。超佛越祖之談。雲門道个糊餅。𨿽則家常茶飯。諸仁但不得囫圇吞卻。若是个咬得破的。始知他一句中百味具足。且問諸仁。如何是百味具足底句。一云隨家丰儉。一云我這里沒閒家具。一叉手向前云。也不較多。一云吾無隱乎爾。一云和尙也須親嘗過始得。一云三十年不少鹽醬。一云若知滋味則禍事。一云一點瞞他不得。一云苦瓜連根苦。甜瓜徹蒂甜。皆不愜師意。眾請師代。師云。分付與典座。

臘八圓菩薩戒日。法宗上座請上堂。問。尸羅妙法。今日告圓。末後一機。請師拈出。師云。謹愼缽袋子。進云。依而行之又作麼生。師云。許你是个信心比丘。進云。云在嶺頭閒不徹。水流澗下太忙生。師云。與尸羅有甚交涉。進云。誰人知此意。令我憶南泉。便歸眾。師云。直得叫屈有分。問。若人識得心。大地無寸土。且道揚州瓊花種在甚麼處。師云。多虛不如少實。進云。恁麼則祖席重興施法雨。明星閃爍絕羣疑。師云。不勞這一句。進云。某甲禮拜有分。師云。念汝遠來。且放過一頓。問。獅子哮吼時如何。師云。驚殺你。僧便喝。師云。這是野幹鳴。進云。獅子窟中無異獸。師便打。問。釋迦成道則不問。未審天寧將何法要示人。師云。在天成像。進云。末後靈山拈花。迦葉微笑又且如何。師云。在地成形。進云。後來阿難問迦葉云。世尊傳金襕外。別傳何物。當時一呼一應。畢竟明甚麼邊事。師云。難兄難弟。進云。可謂當陽惟許克家子。不許遊人來問津。師云。與你猶隔津在。進云。是何心行。師云。分明舉似諸方。乃舉昔日釋迦於正覺山前夜睹明星。豁然大悟曰。奇哉。一切眾生具有如來智慧徳相。但以妄想執著不能證得。乃喝一喝云。這老漢寐語作麼。不見達摩自西天來。秪要覓个不受惑的人。爾諸大徳果能自成自立。縱饒盡十方虛空移來掌上。不消一捏粉碎。更有甚南斗六。北斗七。翳汝眼睛。故法眼大師一生平只教人仍舊去。去若仍舊則眼不顧他位裏。腳不踏他位裏。果是知音。天下衲僧始得無過。𨿽然。秪如鐘聲披起。郁多羅是仍舊。不是仍舊。如向這里道得一句。阿難陀持缽去。菩薩子喫飯來。不著問人。一一自知落處。驀拈拄杖卓一下云。上來已爲這老子三番羯磨也。諺語有云。打艸蛇驚。打水魚痛。爾現前諸仁還有懼佛見法見如酖毒者麼。天寧要問你智慧徳相是甚麼破艸鞋。寧可赤腳不著最好。久立眾慈。伏惟珍重。下座。

立春日聖玉上座同劉達宇居士請上堂。問。春回大地。萬物咸新。未審庭前柏樹子還屬新舊也無。師豎起拂子云。祖師猶在。進云。恁麼依然還是舊時人不攺舊時行履處。師云。者便是上座見處。進云。常恨春歸無覓處。不知轉入此中來。師云。香山佳句。不勞拈出。進云。今日因齋慶贊又作麼生。師云。少停食堂裏驗取。進云。玉曆已頒天下徧。歌謠處處樂升平。師云。江西湖南少你不得。問。一塵才起。大地全收。新春已到。因甚枯木無花。師云。後五日看。進云。還許一眾瞻仰也無。師云。許。進云。如何是瞻仰處。師云。大似不帶眼來。乃云。釋迦雪山冷坐。徹骨稱貧。彌勒鬧市酣眠。通身賣富。通身賣富底與他下載。徹骨稱貧底與他上載。諸仁要識上載麼。驀豎拂子云。以有下劣。寶幾珍禦。要識下載麼。遂擲下拂子云。以有驚異。黧奴白牯。然這猶是教開蒙兒順朱底說話。若是个珍服全拋。禦飯亦吐底。直饒釋迦彌勒到來。亦轉他向背後立。方顯大丈夫兒天然气槪。卽今還有天然气槪庇麼。揮拂子云。但願春風齊著力。一時吹入我門來。便下座。

聖玉上座請茶話。舉昔日大慧老人住徑山。因超然居士設粥。上堂云。超然居士設粥供養。一堂龍象喫了掛起缽盂。好个西來榜樣。乃云。大慧老人榜樣好个榜樣。未免有些做作。天寧則不然。聖玉上座設茶供養。合院龍象喫了各各歸堂。切忌裝模作樣。何以故。從來少室兒孫。不用一些伎倆。

元旦茶話。新年頭佛法。古人說有說無。俱成話墮。天寧則不然。或有人問。如何是新年頭佛法。只向他道。仍舊去。云。旣是新年頭佛法。因甚道仍舊去。須知遠煙浪別有好商量。

解制日。泰州劉忠赤居士率孫若淵請上堂。問。把住也乾坤失色。放行也瓦礫生輝。乾坤失色則且止。正當解制事如何。師云。緊峭艸鞋。進云。恁麼則人人猶角虎。个个若飛龍去也。師云。忽然有人打算九十日飯錢又作麼生。進云。有意气時添意气。不風流處也風流。師云。且信一半。問。因齋慶贊則不問。放行把住事如何。師云。豈有與麼事。進云。怎柰目前何。師云。試道看。進云。大鵬欲展摩霄翼。誰顧崩騰六合云。師云。俊快衲僧。乃云。好个囫圇世界。無端被他夥老榾檛扭捏得七花八裂。都道結也上古風規。解也今時樞要。不知洪蒙未判。世界未形。還有這个消息也無。天寧今日只得曲順時宜。汝諸人各有一緉艸鞋。𨿽則東去西去。向萬里無寸艸處去。然非那邊不居。空界這邊不踏。今時那能擺手出長安。一一合他古轍。不見祖師道。還鄕盡是兒孫事。祖父從來不出門。伶俐禪和若諳此旨。則古今天地依舊。山河不曾移易一絲毫許。更有甚妙髙山頂峻。百城煙水寬而不收歸腳下。𨿽然。童子南詢則且置。且道徳云比丘卽今在甚麼處。良久云。覿面若無宗正眼。回頭只見舊煙嵐。

元宵日。勝玉上座請上堂。問。舉揚古佛家風。決斷今時公案。如何是天寧爲人句。師云。待你腳跟點地卽向汝道。進云。槪栗橫肩不顧人。直入千峯萬峯去。師云。甚麼處是你住處。僧擬議。師以杖拄之云。速道。速道。進云。蒙師法施沾羣品。恩大難酬此日機。師云。八刻。乃云。十五日以前荒城雪尙滿。十五日以後大野春猶寒。正當十五日。節屆元宵。火樹與冰花競彩。時逢稔歲。星燈共月燭爭輝。笙歌叢裏普門圓通大啟。朱紫場中曼殊境界全彰。是卽是。因甚聞聲悟道。見色明心。雲門老子又肯諾不得全。驀喝一喝云。貪他一粒米。失卻半年糧。

安東悉容上座領奉山夏居士請上堂。僧問。啐啄同時則不問。石火電光事若何。師打云。徒勞著眼。僧便喝。師又打。僧又喝。師云。猶嫌少在。僧拜起雲。洎合放過。師連打趁。乃云。達摩西來。直指人心。見性成佛。不道他不是繼祖傳燈底人。但不得向我衲僧門下過。何故呢。不見道。金屑眼中翳。衣珠法上塵。己靈猶不重。佛祖是何人。各各頂天立地丈夫兒肯受你塗污。天寧今日要問這老臊胡。你道直指人心。且道心是何顏。見性成佛。畢竟性作何色。試一一爲我指出看。若指不出。好捶腳折。𨿽然。忽有个倔彊禪和出來道。大小天寧抑人太過。豈不聞道火▆▆燒著口。道水何曾沾著唇。若是个向那邊透過。▆▆這邊行履底。任是魔宮鬼國。尙且安居。酒肆茶坊。亦常措足。豈是你把纜放船。抱橋柱洗腳得底。山僧聞之更不與他論今論古。說短說長。只將請法檀供奉他一分。且道是賞伊罰伊。具眼道流試揀辧看。

到吳陵吉光庵。萬佛會諸善人請示眾。水之南。山之北。最吉祥地堪結屋。中有苾芻用意勤。相率同人禮萬佛。不向他求不己求。通身已證蓮花國。文殊慧。普賢福。總在一心兩具足。儼然一會在靈山。不愧如來眞眷屬。我似梵志老還鄕。鬢髮衰兮頭顱白。謂是昔人非昔人。粗拳好與攔胸築。伏願在會諸善人。各各證取本面目。﹝庵在北山寺傍﹞。

祈晴早參

久雨不晴。陸地波生。雲門一札。力挽千鈞。直得風伯雨師退身三捨。曦和靈曜光益十分。爾諸人前廊下。後架上。幸自不曾濕腳。有甚麼幹爆爆的見惠些子。眾無語。遂大喝一喝云。孟八郎漢。夢裏惺惺。分明日卓午。猶謂打三更。

晚參

佛法大有。只是牙痛。古人恁麼道。▆▆作賊人心虛。天寧今日牙𨿽痛。只是沒有佛法▆▆。若信得極。管保一員無事道人。忽有个出來問。諸人浩浩地商量。天寧因甚麼卻沒有佛法。只向他道。道泰不傳天子令。時淸休唱太平歌。

雨山和尙語錄卷第八﹝終﹞嘉興大藏經雨山和尙語錄

雨山和尙語錄卷第九

嗣法門人

記

住如臯大覺禪院語

進院日。靈燦監院領段對廷公翔髙式公三護法請上堂。問。天寧已震嘉聲。大覺重開生面。人傑地靈卽且置。點鐵成金事若何。師云。俊快手腳。進云。與麼則從前汗馬無人識。秪要重論蓋代功。師云。失口道著。進云。東風一夕來上苑。移得瓊花到雉城。師云。三千里外。問。黃檗得臨濟。千載下父子聯芳。大覺接興化。七百祀弟兄媲美。旣登父兄堂。構請展從上家風。師便打。僧禮拜起雲。還當得麼。師云。猶嫌少在。問。孤峻處請師一接。師便打。進云。恁麼則當陽有路無私曲。正令全提絕古今也。師又打。乃云。廣大覺場。人天云湧。山僧承乏而來。且道舉揚个甚麼卽得。若也說佛說法。乃是諸方用剩底土苴。更或論性論心。亦爲禪和不食底餿飯。何則。蓋本分事上絕不容這些骨董。故而今兄弟們聞个聞聲悟道。見色明心。便擬向落花啼鳥。霽月光風上東覷西捕。縱饒捕得。早是八尺楔。丈二釘。釘在你眼裏了也。豈不聞心是根。法是塵。兩種猶如鏡上痕。塵盡垢除光始現。心法雙忘性卽眞。永嘉老𨿽道得十成。若到我臨濟門下。正好買艸鞋行腳。諸仁若善參詳。堪報不報之恩。共助無爲之化。且啟後承先一句又作麼生道。揮拂子云。目擊普天飛化雨。一花開徧少林春。舉昔日法燈和尙示眾云。山僧本欲深棲巖竇。隱遁過時。只緣先師有未了公案。今日特來爲伊了卻。時有僧出問。如何是未了公案。法燈云。祖禰不了。殃及兒孫。僧云。過在甚麼處。法燈云。過在我。殃及你。師云。法燈老漢三年不違父道。可謂孝矣。但殃及平人。是爲一短。山僧亦本欲深棲巖竇。隱遁過時。只緣先師有未了公案。特來爲伊了卻。或有僧出問。如何是未了公案。只向道。驗在目前。他若知休識咎。自然兩不相妨。豈不克全先美哉。遂顧左右云。久立眾慈。伏惟珍重。下座。

萬庵大師同道堅裕然二上座曁眾檀越請上堂。問。法幢久豎在江。今日親移大覺場。重整頹綱卽且止。斬新條令請師揚。師打云。卽今不可謂之斬舊。進云。可謂獅子翻身正此時。師云。你試哮吼看。僧連喝兩喝。師云。逐塊不少。問。今日春風料峭。大家卓朔寒毛。明知是者邊事。因甚許多人到此茫然。師云。不得以己妨人。進云。何不道取一轉。使人瞥地去。師云。你要第二杓惡水那。進云。那邊事又作麼生。師云。待你到那邊向你道。進云。若然則達摩老子秪堪與和尙提艸鞋。師云。是何言與。進云。無位眞人不妨更添一重光彩。師云。要且沒交涉。問。天寧堂上已見全提。大覺場中更請垂範。師云。太無厭生。進云。若不登樓望。焉知滄海深。師云。徒勞神力。進云。到這里只得兵隨印轉。將逐符行去也。師云。消得與麼。消得與麼。問。滹沱一派流出東臯時如何。師云。且道水深多少。進云。龍歸大海波濤湧。鳳到蒼梧气象閒。師云。念得來。要且不相似。僧便喝。師便打。僧又喝。師亦打。僧連喝兩喝。師云。癡人棒打不死。乃卓拄杖云。此是從上祖佛煆煉凡聖之所。今日山僧不吝手腳。效渠个樣子去也。乃豎起拄杖云。徳山一生用不盡底特地拈來。汝諸人眼似銅鈴。不可謂之不見。復卓拄杖云。汝諸仁耳似竈門。不可謂之不聞。旣見旣聞。不可不謂之發眞歸元。旣發眞歸元也。本乎天者親乎上。本乎地者親乎下。恭惟赤肉團上無位眞人各各起居納祐。慶無不宜。如是則不動干戈定太平也。何必長期百二。中制九旬。方爲之開廣大鑪韝哉。爾現前一眾盡是煆過底精金。聊聞舉著便合知歸。如其不爾。頂上一捶莫言不道。便下座。

二月十九日。啟建大悲懺期。許元文張景明鄧公正宮通颺四居士請上堂。僧問。禾山鼓。雪峯毬。太煞郎當。臨濟喝。徳山棒。尢嫌漏逗。未審和尙有何方便。師云。靜聽雷聲起上方。進云。一气不言含有象。萬靈何處謝無私。師云。觀世音菩薩來也。進云。學人禮拜有分。師云。聽事不眞。問。滿口道得底卻不知有。知有底又道不得。畢竟是甚麼人提唱宗乘。師豎拂子云。好生著眼。進云。才有一絲頭。便是一絲頭。師云。莫錯會好。進云。休將三寸燭。擬比太陽輝。師云。是你自畫了也。問。圓通大啟。四眾云臻。未審有何指示。師便喝。進云。其中端的旨。能有幾人知。師云。俊哉。此是觀音入理之門。進云。恁麼則學人依而行之去也。師云。直須珍重。乃云。廣大陀羅尼一切具足。豈待萬劫薰修。千生磨煉。然後稱圓滿無礙。諸仁要識渠相貌麼。乃以拂子打○相云。全體光明。全體殊勝。全體如優曇花。如如意寶。如景星。如慶雲。成就萬徳。不藉功勛。除滅千災。豈勞神用。苟能信受奉行。觀音妙智力總在一心具足。非有假於他術。復擊拂子云。擇火拈香。身卽道場。伏惟諸徳。直下承當。良久云。賺殺一船人。便下座。

生公蓮社二大師同眾居士請上堂。僧問。棒頭有眼。正令全提。喝下無私。全機獨露。卽今大覺門開。幾人心空及第。師云。一二三四五。進云。一種沒弦琴。惟師彈得妙。師云。你還出得手麼。進云。紛紛香气鑪中發。拂拂春風座上生。師云。大眾側耳。僧出。畫○相云。只者个明如杲日。堅若金剛。因甚擲向搕堆頭。一總無人顧著。師云。大覺門下。進云。大方之家。宛爾不同。師云。你又作奇特會那。進云。某甲共缽盂喫飯。怎敢說客話。師云。未許領略一半。進云。刮垢磨光。須憑和尙。師打云。叫休不肯休。只待雨淋頭。問。古人道。歇下腰包。便問个事。且道如何是个事。師舉拂子云。拋出大家看。進云。麈尾頭邊飛化雨。大千無處不沾恩。師云。陳爛葛藤。不勞拈出。進云。忽有掀倒禪牀。喝散大眾底到來。和尙又作麼生。師云。你不是這副手腳。進云。某甲今日罪過。師打云。也少不得這一頓。問。五更殘月落。天曉白雲飛。分明目前事。不是目前機。請問如何是目前機。師云。春日晴。黃鸝鳴。進云。恁麼則豁開曠劫塵迷夢。頓省千生未了疑。師云。不意你見到這里。進云。機關不是韓光作。莫把胸襟當等閒。師云。謾誇好手。問。世尊說法四十九年。未曾說著一字。今日和尙說个甚麼。師云。諦聽。諦聽。進云。个中端的意。能有幾人知。師云。且道說著一字。不曾說著一字。進云。鴛鴦繡出從師看。不把金鍼度與人。進語稍遲。師云。已遲八刻。乃云。一葉扁舟泛渺茫。呈橈舞棹別宮商。山僧打從水來。不待薄暮望東臯。早見蓮社庵頭香雲靉叇。生公池上花雨紛霏。中有大士各各折驕慢幢。披忍辱鎧。齊來大覺院裏助轉雙輪。山僧深感法誼。特特伐鼓考鐘。借古聖鼻孔爲今賢出气。夫結蓮社修心者遠公也。對頑石說法者生公也。二公當年闡教。各各以惟心惟性爲宗。大覺要問諸仁。且道心作麼生闡。性作麼生示。若形文彩。卽屬染污。況以理致名相取巧安排。我知去此道太遠也。不見碧眼胡僧泛鯨濤。涉重溟。一踏斯土。便云直指人心。見性成佛。遂將此八个字爲度人張本。直逼得斷臂老子於覓心了不可得處。方始迷逢達摩上智哉。後來演公爲天下宗師。直以說心說性爲惡口。看他祖祖孫孫何曾有絲毫實法與人。二公若在聞之。必然大笑曰。長老已籍沒我家私了也。更來討從上契券。遂揮拂子顧左右云。相逢已有知音知。何必淸風動寰宇。便下座。

菖蒲庵恆濟上座領眾道友請上堂。僧問。檐前雨滴。分明歷歷。打破乾坤。當下心息。未審古人悟个甚麼。師云。春雨一滴滑如油。進云。恁麼則無邊剎海自他不隔於毫端。十世古今始終不離於當念。師云。且道三艸二木發生也未。進云。大眾證明。師云。且過一邊。問。天地同根。萬物一體。因甚麼驢頭不對馬嘴。師云。是你杜撰見解。進云。統三界以爲家。作四生之依怙。忽然三界焚燒。向甚麼處安身立命。師云。向上座頂門上安身立命。進云。擊碎驪龍明月珠。敲出鳳凰五色髓。師云。未在。問。大事未明。如喪考妣。大事已明。亦如喪考妣。未審和尙如何指示。師云。吾嘗於此切。進云。龍袖拂開全體現。象王行處絕狐蹤。師云。莫是上座見處麼。僧便喝。師云。好喝。再喝看。僧無語。師云。只有先鋒。且無殿後。乃云。一口吞盡三世諸佛底𨿽飽無力。一气轉出一大藏教底堪作甚麼。要得機機挾妙。語語通途。苟非捏聚今世威音作一道而行。那能合眾徳爲一徳。合眾心爲一心。所以此事如布長蛇陣相似。擊首尾應。擊尾首應。方於唱教門中有些些光彩。其或句滯則嶽立摩空。源迷則雲橫徧野。斯蓋學處不玄。閨閣中物捨不得。終成滲漏。諸仁盡是繞四天下行腳者。各各具有一雙烏律律底眼睛。且道破羅籠。碎窠臼。畢竟是甚麼人方有如是作略。良久云。不逢錯節盤根處。怎見補天煉石心。便下座。

傳宗禪人領掘港慈悅尼禪士請上堂。一笑契拈花之機。迦葉開眼著賊。三拳償喫棒之旨。臨濟平地喫交。大丈夫秉慧劍。般若鋒兮金剛焰。廣陵管內敢有一人向前吐一吐气。不得爲宗門手腳。誰云大唐國裏無禪師哉。今日寡固不可以敵眾。弱固不可以敵彊。不妨按下雲頭。與諸仁平實相見。驀拈拄杖卓一下云。卽此便是解脫場。是眞實相。與凡聖爲依。作眾法之本。善平等機者不消到末山見主人半面。定知非男女相。不然。枯木巖前差路多。莫謂山僧不曾道破好。便下座。

生公蓮社二大士復領眾信請上堂。問。聞得和尙上堂。打點問頭不及。來到曲錄牀前。一句總不記得。請和尙答話。師云。大好一問。僧便拂袖歸眾。師云。因甚進語不來。進云。何不領話。師打云。猶虧一半。問。三日前。三日後。臨濟眼裏有筋。已過關。未過關。黃龍舌頭無骨。於見不及處請師一接。師便打。進云。固知棒下全提旨。怎柰臨機不讓師。師云。且喜今日打著一个。進云。若然則掀倒禪牀去也。師云。你試下手看。進云。且放過一著。師又打。僧出。呈坐具云。惟此一事實。餘二則非眞。非眞卽不問。如何是此一事。師豎拂子云。我恁麼早是二事也。進云。千年桃核裏。原是舊時仁。師云。十萬八千未是遠。進云。出頭天外看。誰是我般人。師云。鼓粥飯气。進云。自有傍觀者。師便打。問。徳山棒。臨濟喝。去此二途。請師別道。師云。沒者閒家具。進云。情知老漢慣用此機。師云。今日被侍者勘破。僧禮拜云。某甲罪過。師便打。問。大覺堂開重施展。曲唱無私不二機。如何是不二機。師豎拂子云。且道是一是二。進云。莫瞞昧人好。師連棒打出。乃舉昔日臨濟會下。有同參二上座相問云。離卻中下二機。請兄道一句子。一云擬問則失。一云與麼則禮拜老兄去也。一云者賊。臨濟聞之。升座云。要會臨濟賓主句。問取堂中二禪客。師云。看這兩个偸心不除底漢。恁麼相見。指望要光揚先徳。啟迪後昆。大似螢火爇須彌山。終不能得。夫沙門者具三千威儀。八萬細行。苟進退不以其禮。烏足以登大雅之堂。看他二人始則以欺。終則以詐。一味詭道交兵。爲臨濟者不能輔之。以正反文之。以美名曰會賓主句。老漢肘臂終不外曲也。爭如大覺二同學今日相見。彼旣無問。此亦無答。𨿽無問無答。而目擊道存矣。如是豈不超出臨濟當時一頭地哉。伶俐禪和若能辧得。許伊與他同參。且道參甚麼人。遂大喝一喝。下座。

一木禪人領泰山海月中禪廣福地藏五寺耆宿請上堂。參玄上士若以一知一解而爲極則。天下宗師未必盡是尸位素餐者。據說佛具正徧。知善逝。世間解一等是个知解。且道與諸上座是同是別。若道是同。佛具三十二相。八十種好。諸人曾具幾種相好來。若道是別。佛云一切眾生具有如來智慧徳相。金口所宣。不可盡成虛誕。有通得此難者。山僧捏須彌盧作枚糊餅。普請諸山碩徳共作一筵。爲汝助喜。任是深沙神努眼。舜若多攢眉。只賞他个熱不睬。更有甚登泰山小天下者。而不雲山海月都拋卻。所以古人云。若少一法。不名滿足菩提。且作麼生道得一句。中大覺之禪。廣檀那之福去。驀豎拂子云。地藏菩薩來也。若不得他明珠一晃。你者一隊瞌睡漢春夢幾時醒。便下座。

晚參。師落堂云。有疑出問。良久無人出。復云。禪和怕底出問。令我一場气悶。若教據令而行。一人好與一頓。遂以竹篦旋風打散。

石港場西賓上座同元良章居士請上堂。僧問。新蛙聲似鼓。幽鳥語如簧。祗如不落五音。一曲請師唱出。師便喝。進云。一句曲含千古韻。萬重雲散月來初。師云。幾个是知音。進云。北斗藏身𨿽有語。出羣消息許誰聞。師云。上座不妨試通看。僧便喝。師云。落在山僧圈繢裏。乃云。塵劫來段不思議事。昭昭然只在目前。應眼時似千日舒光。應耳時如千雷震響。大丈夫兒本分手腳。若解與麼。踢翻大海。拳倒須彌。也不爲分外。不解與麼。未免俯首低眉。受他繩牀上老榾檛底處分。座中有个不孤行腳。眼底鼓起精神。向桃花浪裏一躍而去。傍觀者自然喝采。尙肯曝腮龍門。卽今還有如是人麼。若有。山僧不妨以風雷相助。遂大喝一喝。下座。

西方靈和尙率監院默惺默隱曁洪朴庵護法請上堂。問。葉落歸根。千樹桃花呈舊面。兄呼弟應。剎竿倒卻又重扶。應時及節。請師一句。師云。不可謂伊不曾見先師來。進云。三春果滿菩提樹。一夜花開世界香。師云。伯氏吹塤。仲氏吹篪。又作麼生。進云。大眾側耳。師云。且道是五音。是六律。僧便喝。師云。太煞唐突。舉昔日阿難問迦葉曰。師兄。世尊傳金襕袈裟外。別傳个甚麼。迦葉召阿難。阿難應諾。迦葉云。倒卻門前剎竿著。乃云。本固者枝必茂。源深者流必長。看他從佛口生。從法化生底尙不能塤篪合奏。琴瑟均調。其於雁行伯仲之間生疏極矣。只緣起初一腳不曾到底。爲閨閣中軟暖絆著。若不得迦葉師兄頂門眼正。肘後符靈。那能褫嫁時衣於當下。古稱此事如貓能軟血。虎善起屍。不其然耶。靈章法弟深諳此意。玆者念疇昔之好。特特一葦東來。請升此座。然旣是家里人。大覺不合以客气相待。諸人要知金襕外別傳个一件事麼。早被西方和尙一肩擔荷了也。且道門前剎竿還是扶起好。放倒好。要別端倪。不妨就明眼人前決擇。便下座。

說沙彌戒日。範簡夫公和二護法請上堂。問。戒堅心月圓。此是初學分上事。秪如出格衲僧。合作麼生行履。師云。撲破缽盂來相見。問。古人云。五戒不持。人天路絕。忽有个遇佛殺佛。遇祖殺祖底和尙。作麼生相待。師云。只恐你下不得這副手。進云。人天眾前且放過一著。師打云。我者裏放不過。乃云。積行菩薩。要得理事俱圓。福慧兼備。若不踏著自己本有田地。那能披忍辱鎧。坐法空座。以不懈怠心而爲四眾說法。諸人要識本有田地麼。拈拄杖卓一下云。恆沙諸佛。天下祖師莫不皆向這里轉大法輪。彈指則珠回玉轉。聲咳則電掣雷轟。那待手摩日月。背負乾坤。而後稱功徳法財。方乃成就。所以南嶽讓祖云。一切萬法。皆從心生。心無所生。法無能住。若達心地。所作無礙。玆值大覺說戒之日。且作麼生說个無礙底道理。記得契經云。淸淨持淨戒。猶如護明珠。會此許你入佛無礙。又祖師云。缽盂裏撒尿。淨瓶裏吐唾。會此許你入魔無礙。了得此二種無礙。是則名爲眞入佛位之子。山僧恁麼舉揚。你現前兩行兄弟還肯不肯。良久云。我孤你猶可。你負我太煞。便下座。

拼茶場楊森之爾常同母施太君請上堂。問。雲起雷興。文殊普賢境界。天開日朗。釋迦彌勒家風。雲起雷興卽不問。天開日朗事如何。師云。大家瞻仰有分。進云。恁麼是法住法位。世間相常住去也。師云。因甚三門走入佛殿裏。僧便喝。師云。好好問你。惡發作麼。進云。或遇雷興雲起又作麼生。師便喝。進云。作家宗師。天然有在。師云。未是好心。問。棒下無情。慣把死蛇活美。喝中有眼。常將獰虎生擒。未審是神通。是法爾。師云。山僧不打這鼓笛。進云。手執夜明符。幾个知天曉。師云。瞞得大眾眼麼。進云。千峯勢到嶽邊止。萬派聲歸海上消。師云。與今日事沒交涉。乃云。赤肉團上日照天臨。畢竟聖從何來。靈從何起。參玄上士便與麼休去歇去。長連牀上一任髙枕無憂。可笑臨濟个漢道个無位眞人。已是撒沙向人眼裏了也。懵懂底不辧端倪。猶向面門上尋他出入底蹤迹。何異鳳縈金网。龜負靈圖。然不是个親從龍華見過彌勒來底。那能別淆訛。識休咎於大覺場中。所以道佛是無依人。法是無依理。若識無依是諸聖之母。便恁麼休去。將謂山僧無合煞。不妨於祖翁原本契書上打上个花押。汝諸人莫謂普通年遠事。不從蔥嶺帶將來好。便下座。﹝士曾預天寧龍華會來﹞。

宮通颺劉爾玉二居士等請上堂。問。登山入水。猶是途路邊事。且道堂奧中一句。分付阿誰。師云。近前來向汝道。進云。與麼則寒松一色千年別。野老拈花萬國春。師云。莫將境話來對。進云。某甲怎敢把境話來。師云。瞞大眾眼得麼。僧無語。師云。艸賊大敗。問。雨過山山平點翠。風來樹樹盡生春。且道無陰陽地發生个甚麼。師云。金鋤不動土。靈苗當處生。進云。可謂一雨普潤。萬物咸新。師云。你不妨會得好。問。春雨一滴滑如油。曹溪路上還許穿艸鞋行腳也無。師云。昨日有人躂倒了也。僧進語稍遲。師打云。又是第二个。乃云。春風如刀。春雨如膏。眼見三艸二木十分榮茂。且道拄杖子抽得枝條多少。明眼漢能依實供通得來。任是三身四智。五眼六通。不待從曹溪印子上打來。一一知他落處。更說甚日月傍照三天下。正照四天下。直饒你照徧三千大千世界。不遺毫髮。忽遇个有力作者。一拳拳倒無量無數須彌山。一踢踢翻無量無數香水海。看你又照个甚麼。驀拈拄杖畫一畫云。住。住。豈不聞古人云。峻機不假鋒鋩。大用全貴平實。你擬將有限身心向無限中用。大似無邊身菩薩以竹杖量世尊頂。縱經塵劫亦不能盡。眾中設有超宗異目者。山僧燒旃檀香供養你。有齊眉共躅者。燒沈水香供養你。有影響音聞不入眾數者。不待掌缽盂去。香積世界自有現在檀越炊香飯供養你。或有个多事禪和出來道。大小天寧。皂白不分。只向他道。是你根莖有異。又怎怪得山僧。下座。

石港場靑谷侍者領母文喜尼上座曁張檀越請上堂。問。古人一千七百則陳爛葛藤拈向一邊。覿面眞機。請師速道。師云。天晴日頭出。僧便喝。師云。要且沒交涉。乃云。毗盧頂上有條通天大路。諸人能髙踏而行。一任長揖釋迦。不拜彌勒也。不爲分外可笑。黃面老子談經三百餘會。度無量無數茄子瓠子。究竟無濟實事。又怎怪我不嘆宗風衰下。人根惟卑劣是趨。據實而論。古人聞佛聞法。似生冤家。今人聞佛聞法。如親父母。如親父母底纏綿寶惜。似生冤家底解脫金塵。要得脫然無累。不如大家一齊休去好。且道繼祖傳燈又借甚麼人。良久云。且喜今年蠶麥熟。羅睺羅兒與一文。便下座。

潤生上座莊嚴先師瑞峯老宿請上堂。曹溪受黃梅缽袋。雪屈無由。臨濟燒黃檗禪板。報恩有分。生事之以禮。昔日已聞命矣。死葬之以禮。今朝寧無述焉。乃喝一喝云。生也不道。死也不道。道吾昔日與麼性命已落人手裏。可惜漸源尙爾沈吟。直待荒艸深村。驀地知歸。方始肩鍬覓先師靈骨。呵呵。何異喪車後懸藥袋也。今日潤生上座盡追遠之誠。深念乃師瑞峯老宿平生以眞實心行眞實行。特請升此座。冀爲顯揚。聞得宿生前虔事觀音。無數淸淨寶目藉他成就。無數母陀羅臂藉他莊嚴。如是則能救世苦底妙智力皆伊一身具足。而今捨識之後。形山𨿽壞。願海猶深。且道老宿卽今一靈何在。良久云。分付知事。靈牀前更上一分飯著。便下座。

說比丘戒日。位焉法侄孫領於光沈檀越請上堂。問。戒珠一晃陰霾盡。萬里靑天杲日紅。爲復是神通妙用。是法爾如然。師云。髙沙彌證明。進云。謝師拈出無私句。千古爲人作指南。師云。照顧黑漆缽盂著。進云。或遇風馳云捲底又作麼生。師云。驅烏也未許你在。進云。大眾記取這一轉。師云。鈍置殺人。問。佛性戒珠心地印。霧露雲霞體上衣。霧露雲霞卽且止。如何是心地印。師雲。雨過苔痕綠。進云。與麼則森羅及萬象。總在鏡中圓。師云。風翻麥浪靑。進云。謝師答話。師云。七棒對十三。乃云。法是無爲法。理是無爲理。取巧安排者。實爲沈屈。卽今還有嫌佛不作底漢子麼。分付維那上板頭安排著。若是圓成三聚底。且居門外。舉檢七非底。未許登堂。何以故。不見先聖云。我從空王佛所發心以來。覓罪性如芥子許了不可得。又何須好肉剜瘡。所以髙沙彌聞說受戒。便掩耳而去。衲子俊哉。老胡有望也。然則和尙阿闍黎。壇場三羯磨皆不足重耶。驀喝一喝云。若向這里透過。說髙踏毗盧頂。不稟釋迦文也由你。說大象不遊兔徑。大智不拘小節亦由你。其或語畱觀聽。機昧始終。有病不服藥者是癡人。速煩作範闍黎與我一時生按過。

馮起元丘華生二居士同請上堂。釋迦說善法以化眾生。一大藏教都成剩語。祖師說惡法以煆菩薩。千七百則盡是閒談。遂以拂子畫一畫云。恁麼也不得。不恁麼也不得。恁麼不恁麼總不得。直下坐斷。千差不立。萬有無端。撒沙向人眼裏。殺人可恕。情理難容。故祖師云。功徳天。黑暗女。有智主人二俱不受。方顯大丈夫兒些子天然气槪。便恁麼去。曹溪路上不著俗談。梁皇殿前豈存聖諦。且畢竟如何是他本來面目。良久云。缽盂口向天。袈裟角覆地。分付諸禪流。但請恁麼會。便下座。

盧園先音上座領金剛會孫茂生章振世陸嵩一眾居士請上堂。舉趙州和尙問新到僧。曾到此間麼。僧云。曾到。州云。喫茶去。又問僧。曾到此間麼。僧云。不曾到。州云。喫茶去。後院主問云。爲甚麼曾到也教喫茶去。不曾到也教喫茶去。州召院主。主應諾。州云。你也喫茶去。師云。百二十歲底老趙州。當門秪有一个齒。等閒施一機孤危不立。道一句平實猶存。任他臨濟徳山痛棒熱喝。難與並駕爭驅。但禮從先進。苟非處置得宜。何以模範後學。看他泛愛不遺。一味以常住物當人情。知他是好心不是好心。後來應庵華祖云。趙州喫茶。我也怕他。不是債主。定是冤家。阿。若總與麼。善法堂前。寶王座上。觸目盡爲畏途。今日山僧要移風易俗。凡有來者。不問他到與不到。驀拈拄杖云。只將這分供養。各與一頓。如是。不惟慧珠奮彩。棒下成龍。卽病狂失心者亦得安樂度日。諸仁能諦信不疑。始知我臨濟之道出常情。復卓拄杖三下。便下座。﹝內有一居士祈懺病﹞。

佛誕日。解制退院。上堂。問。全收全放。衲僧正令髙提。半合半開。佛祖家風大振。途中保任。伏聽慈音。師云。緊峭艸鞋。進云。可謂風從虎起。云逐龍生。師云。甚深意气。進云。腳跟下如何得不涉泥水。師云。猶費踟躕在。進云。若然。則緊峭艸鞋添意气。不教赤腳上揚州。師云。珍重闍黎。乃云。九十日以前結卻布袋口。任是天上下獨尊底也知無出頭分事。不獲已。只得放一綫道。爾旣艸鞋似虎。我亦拄杖如龍。住則共汝住。行則共汝行。一任喚這里作化城亦可。喚作寶所亦可。如是豈不塵塵剎剎皆爲一大安樂覺場。到這里更說甚今日降生底周行七步。踏翻方外乾坤。目顧四方。覷破寰中日月。正眼觀來。也只當小兒子戲。若是屋裏人。更不消打如許之繞。何以故。咫尺家山罷問程。下座。

說戒日。默省上座領洪朴庵護法請上堂。問。古徳云。護生須是殺。殺盡始安居。而今鑄钁銷鋒。還作得金剛寶劍否。師云。做出便見。進云。某甲今日小出大遇。師云。遇底事作麼生。僧作退身勢。師云。要且未契山僧意在。僧顧眾云。少頃食堂中和尙前另下一分。師打云。說甚少停。卽今便與。問。古人放下屠刀。立地成佛。且道承甚麼人恩力。師云。自家肚皮自家畫。進云。若然。則天上有星皆拱北。人間無水不朝東。師云。遠之遠矣。乃云。教中道。一切眾生身中具有三大。謂體大。相大。用大。夫大者對小而言。一有小大。便落數量。殊非如來大士創教之意也。須知大覺這里則不然。任你體大。相大。用大。驀拈拄杖云。要且總不出這个大。諸仁能體得。相得。用得。從此長養人天。亭毒佛祖。尙不爲難事。更有甚大沙彌。大比丘。大菩薩而不從這里流出。所以道。化育之本。物我同源。冀諸大徳。各各發四無量心。廣大其用。將來續慧命。繼源流。吾將斫額望之。秪如今朝大檀越入山辦供。且道彼大何如此大。良久云。洎合錯下注腳。下座。

師到安丰場。普濟自牧闍黎同本場眾護法。諸山眾耆宿請於本庵上堂。問。提大覺之旨。開普濟之門。緇素云臻。請垂法要。師云。佛日正中天。進云。可謂轉凡成聖。不隔毫端。師云。法輪常匝地。進云。格外機籌畢竟以何爲驗。師云。這里是普濟羣生之所。進云。如是則於今且假乘風棹。咫尺家山不問津。師云。猶涉程途在。僧拜起一喝。師云。終欠一籌。乃拈拄杖卓一下云。此是從上諸聖普濟羣生之所。不須寶筏濟河。个个已登覺岸。何藉浮囊渡海。人人早到家山。家山旣到。回頭風月常新。覺岸先登。舉眼雲林仍舊。山僧看罷東臯春色。來遊海甸精藍。蒙現前諸上善人廣敷此座。特地殷勤。請說法要。因思先徳隨時隨地而作佛事。有以香飯作佛事者。有以音聲作佛事者。或以出入息內。承事無量諸佛而作佛事者。這里旣不隨他起倒。只有一條山形拄杖。復拈拄杖云。拈起也天回地轉。放下也嶽立河淸。不拈不放。要令現前若聖若凡。若僧若俗。若天仙。若人畜。以及飛潛動植等各悉得受用。得受用已。與從上諸聖同一眼見。同一耳聞。同一心知。同一意解。同一手捉。同一足奔。旣一切皆同。則從上諸聖卽是諸人。更有何優劣彼此哉。今日山僧兩手持來。且道誰是承當者。良久。無人出。復云。我不敢輕汝。汝等皆當作佛。下座。

雨山和尙語錄卷第九﹝終﹞嘉興大藏經雨山和尙語錄

雨山和尙語錄卷第十

嗣法門人

記

住維揚天寧禪院語

大覺回雪峯上座領王孺人請上堂。稱提從上來事。任是智如鶖子。辯似滿慈底於此个門中一點也用不著。古人道个禪客相逢只彈指。已是漏逗不少。更云此心能有幾人知。咄。這茆廣漢。吾有知乎哉。無知也。若達無知。直下如墻壁相似。金抹香塗不知喜。驢踐馬踏不知怒。祖師謂到此可以入道。向去底事許伊會。卻來底事更買艸鞋行腳始得。爾諸大徳能向枯木上糝些子花。吾家活祖師意不待參求。自然會得也。回看他歷歷孤明。本無形段个話。豈不慚惶殺人。便下座。

端午師誕日。付法純甫趙居士率令嗣請上堂。靈山祕旨。少室眞宗。驀以拂子擊一下云。已爲諸人剖露了也。有向這里道个相續句。則從上微妙法門不待兩手持來。早被伊一肩擔荷去也。一向城隍聚落底未有長行而不住。一向髙巖深谷底未有長住而不行。今日以無文密印一印印定。在彼在此。事同一家。若去若來。理無二致。謂天地與我同根也。可謂萬物與我一體亦可。卽今時節已至。且作麼生道得个紹隆玄化底句。復揮拂子云。好看大樹新枝發。五葉一花天地春。便下座。﹝時耳公住舒山未歸。懶公將去西江﹞。

邵伯謝昂千呂璜伯仲率諸子侄爲先嚴鐘山老護法請對靈。小參。問。大千原似一乘艖。苦海滔滔舞棹過。今日謝公登彼岸。請師說法意如何。師云。一眾證明。進云。可謂平地優曇光爛熳也。師云。且道向甚處與居士相見。進云。若不入水。怎見長人。師云。猶隔津在。問。目前無法。意在目前。且道如何是目前底法。師云。香雲繚繞。花雨紛霏。進云。謝太翁畢竟向甚處安身立命。師云。不是天上。定在人間。進云。可謂一句了然超百億去也。師云。與你沒交涉。乃云。幻緣假合。乃名爲身。身也者。眾苦之本。愚夫不省。妄生貪愛。以妄生故。致墮輪回。智者了知。頓滅嗔癡。以頓滅故。遂成正覺。𨿽然。此猶是明昧兩岐。須知這里有生本不生。滅原非滅底一著。其生也如雲來嶽頂。其滅也似月落澄潭。直下得失兩忘。去來無著。到這里生死涅槃。猶如幻夢。菩提煩惱。宛若空花。然後以本願力垂手塵勞。遇苦斯拔無危不安。遇迷斯照無幽不顯。鐘山太翁頓悟身世兩空。便急流勇退。昨於芳艸渡頭信腳踏翻波底月。不待入水見長人。已證無聲三昧了也。較他十八開士忽悟水。因道个妙觸宣明成佛子住。豈啻天壤懸殊哉。聞翁生前畱心水觀。故臨期有如是偉作。但世人狹劣。驚異橫生。那知大人境界。惟大人能知。豈小根俗子所能測識。今日承令嗣伯仲以道事親。特請山僧對靈說法。蓋翁與山僧平日有支許之好。故誼不容辭。特來爲之證據。且道證據个甚麼。良久云。濁惡世中畱不住。眾香國裏好安居。

中秋示眾。舉古人云。團團離海嶠。漸漸出云衢。咄。這隨聲逐色漢。眼花作麼。若是个奮打破虛空。喝散白雲底气槪。眼底何嘗有他太陰天子。可笑古人望上心不足。見个圓陀陀。光爍爍。便云何時得似這个去。縱饒得似。眼中已是添了一重花。況有風雨晦暝。隱身不現底時節。你又向何處窺他頭腦。此無他。都緣坐在明昧兩岐。不能如有智主人將功徳天黑暗女一齊趁出。不見釋迦老子對文殊大士云。但一月眞。是中自無。是月非月。是月非月旣無。何更有黑月白月來。驀顧大眾云。卽今陰雲徧野。細雨彌空。且作麼生得見眞月去。良久。乃拈拄杖卓一下云。若向此中能著眼。乾坤何處減淸輝。

西旨知藏觀融上座率徒懷遠莊嚴受業了知禪師請上堂。問。隔江招手。敢負婆心。逆水張帆。請師一接。師云。險。僧云。不入驚人浪。難求稱意魚。師云。未是好手。僧便喝。師云。莫是驚人浪麼。進云。一句無私語。分明舉似人。師云。料掉沒交涉。乃豎拂子云。此是無畏大光明幢。諸仁能立地構去。管保髙超三界。永出四流。混沌未分。與千聖同根。乾坤才剖。共萬物一體。綿密處直是綿密。淆訛處迥絕淆訛。三世諸佛鼓盡唇皮議論他不著。歷代祖師費盡手腳提持他不到。故華嚴有云。如來以種種譬諭而說諸法。無有譬諭能諭此事。何以故。心智路絕。不思議故。了知老宿入不思議境。故平生言眞實。行眞實。只者眞實二字已載道路口碑了也。今日是渠放捨身命的時節。學徒觀融展追遠之誠。特請山僧舉揚。以光先徳。諸兄弟上來所舉。言眞實。行眞實。可謂一處眞。處處眞。塵塵盡是本來人。此外更有所說。何異畫蛇添足。且畢竟如何是本來人呢。乃揮拂子云。分付知事。靈牀前快下一分飯著。便下座。

結制日。語松大師領聶春明居士請上堂。問。握則成拳。有髙有下。展則成掌。無黨無偏。且道放開爲人好。把住爲人好。師云。不必上座。進云。秪如興化道。逢人則出。出則不爲人。是何意旨。師云。花貼當門。進云。三聖道。逢人則不出。出則便爲人。又作麼生。師云。鋒藏袖裏。進云。今日居士請說法要。和尙是爲人。不爲人。師云。洎合世諦流布。進云。某甲則不然。師云。你試杜撰看。進云。若是大冶精金。自然一椎便就。師云。果然。問。烹麟煆鳳。舊有風規。祖令新行。請師垂範。師云。冷處著把火。進云。與麼則靈山推玉樹。法苑仰瓊花。師云。好个消息。僧禮拜歸位。師云。猶欠一著在。問。如何是祖師關。師云。待你透過了向你道。進云。門內有一人使盡伎倆。要出出不得時如何。師云。三十棒。進云。門外有一人使盡機謀。欲入入不得又如何。師云。你從甚處得到這里。僧擬議。師云。將謂將謂。原來原來。乃云。諸方有廣大鑪韝。妙密鉗錘。盡向今朝施設。可笑他禪和家非頑銅。非鈍鐵。那經得如許煆煉。天寧更不隨例施顚倒。況我揚州地面在在諠嘩。處處熱鬧。縱有暖鑪亦不須開。但願五湖衲子。四海禪流。各各時中。饑餐渴飲。閒坐困眠。一味仍舊去聞聲也。不須悟道見色也。何必明心。便恁麼去。不惟自家四楞著地。亦省費觀音菩薩將錢買糊餅底許多手腳。今日山僧打開門戶直示家風。還有聲前領旨底漢子麼。良久云。把手拽不入。便下座。

靜聞上座誕日。同谷璠老宿請上堂。問。能爲萬象主。不逐四時凋。如何是不凋的。師云。亙古亙今。進云。與庭前柏樹子是同是別。師云。祖師現在。進云。因甚麼又喚作祖師西來。師云。其來久矣。進云。和尙今日被某甲看破。師云。你向甚麼處著眼。進云。適來齋飯𨿽好。只是傷鹽傷醬。師便打。問。文殊是七佛之師。因甚麼出不得女子定。師云。幾多人錯會。罔明是初地菩薩。因甚麼出得女子定。師云。大眾笑你。進云。過在甚麼處。師云。猶不知休咎。僧便喝。師便打。問。盡大地是个禪堂。爲甚麼有解有結。師云。千聖猶在。進云。忽遇个眉間掛劍。肘後懸符底來。又作麼生。師云。你不是者般人。僧擬議。師便打。乃云。天地未生。未有生佛名字已前。有一句子明如杲日。寬若太虛。語以寶幾珍禦。不生驚異。語以黧奴白牯。不見下劣。體竭形消而不變。金流朴散以長存。只貴於形名未兆之先直紹拈花。於聲色旣形之後大啟面壁。更有甚不燈傳萬祀。法衍千齡。所以道心源一統。綿亙十方。上上根人自然明白。卽今諸上座明白也。且道西天無量壽與解脫月二員古佛相見時。商量个甚麼。良久云。金牛飯。廬陵米。知其味者或寡矣。便下座。

甲子十月二十二日。皇上駕幸當山。坐方丈。道話最久。且書蕭閒二字扁賜師。臨行命侍衛官馬武賫金飯僧。次日師上堂。拈香謝恩罷。乃舉昔達摩初祖至東土。梁武帝問云。如何是聖諦第一義。祖云。廓然無聖。帝云。對朕者誰。祖云。不識。帝不契。祖遂渡江。乃云。初祖手握輪槌。將千門萬戶一擊而開。惜乎梁主挨身不入。致使靈光妙音近在咫尺。遂又邈若河山。爭似我。

當今聖主。昨者駕幸當山。問云。禪與宗是一是二。云。非一非二。上云。宗門離文字相麼。云。難逃。聖鑑其餘言句不及多錄。諸仁者。皇上日應萬機。猶注意宗門如此。苟非乘願再來。那能有此偉論。較他錯認定盤星底梁主豈止髙出一頭地哉。且道卽今祝聖一句作麼生道。驀拈拄杖卓一下云。皇圖永祝千秋固。化日長期萬祀光。

惟龍李護法爲母趙太君六十誕辰請上堂。問。臘梅含笑迎仙侶。松柏長靑引鶴羣。松柏長靑卽不問。慶生一句請師宣。師云。天長地久。進云。與麼則點開日月爲天眼。撥轉須彌作壽山。師云。正恰山僧意。進云。但識古人扣齒意。何須更要問春秋。師云。適來是上座分上事。問。萬物資生。皆由雨露。卽今果熟香飄。且道承阿誰恩力。師豎拂子云。也昧他不得。進云。是造化天然。是神通法爾。師云。總不在這里。進云。拈花社啟重新日。一炷淸香滿石樓。師云。那里得這消息來。僧便喝。師云。十萬八千。問。古人道。參禪爲第一。因甚又受戒。師云。曲爲今時。進云。且道如何是戒。師云。待你摸著黑漆缽盂卽向你道。進云。如何是定。師云。莫向鬼窟裏作活計。進云。如何是慧。師云。杲日麗晴空。進云。恁麼慧云普覆三千界。法雨周流萬國中。師云。不較多也。乃豎拂子云。這个無依道人是諸佛之母。𨿽那邊不居空界。這邊不落今時。猶未稱全提向上在。爾諸人擬向門頭戶口捕影覷光。那知渠儂行處。明明古路。不落玄微。的的眞機。迥超物表。日月照臨不到。萬象樅然。天地覆蓋不著。諸緣寂爾。若與麼論量。猶屬功勛未爲極則。不見昔日僧問大龍。如何是堅固法身。龍云。山花開似錦。澗水湛如藍。師云。大龍老漢語驚時聽則固奇矣。仔細勘驗將來。其柰事上有餘。理上不足。要契堅固法身。何異萬里望崖州。天寧則不然。或有人問。如何是堅固法身。只對他道。四大五蘊。或有个孟浪措詞底出來問。四大五蘊豈不是地水火風假合而成。山僧曰。是。旣是假合。因甚卻謂之堅固。山僧曰。汝徹也。此語具兩負門。人若相委。始知袖裏乾坤大。其或未然。誰識壺中日月長。卓拄杖下座。

說沙彌戒日。新戒圓鑑大徳率徒實能請上堂。問。忍鎧才披。魔宮震裂。因甚麼髙沙彌不受戒。師云。俊哉衲子。進云。忽有个擊碎缽盂。又如何相待。師云。孟浪師僧。進云。意气不從天地得。英雄豈藉四時催。師云。這里不許念篇章。進云。者老漢作篇章會那。師便打。問。弘宣戒法卽不問。單刀直入事如何。師云。大眾看取這員戰將。進云。不是某甲逞妙手。爭顯天寧老作家。師云。且道六韜三略又作麼生。進云。陷虎之機。拈過一邊。格外戈矛。還須別展。師便打。僧便喝。師又打。進云。這老漢只解據虎頭。不解收虎尾。師直打趁。乃云。阿。鼓聲咬破我七條尋常斬關手腳。若不用之於今日。眼見山河大地。艸木叢林盡爲礙膺之物。那能心隨手用。開選佛場。招羅四海英賢。爾諸新學大徳總一隊隊上來。可中有个聖諦亦不爲底。向五篇七聚裏捉敗波離。然後視一大藏教爲破故紙。千七百則是系驢樁。豈不爲吾門盛事。其或三衣搭出。一缽擎來。問以名相則精通。詰其體性便罔措。髙沙彌若在。必然大笑曰。向外作工夫。總是癡頑漢。乃顧左右云。又爭怪得他。又爭怪得他。便下座。

說戒第二日。素懷禪士四十誕辰請上堂。問。眾木皆凋。因甚麼孤松獨秀。師云。放他出一頭。進云。不涉春秋。豈借滋培。師云。且道根株長多少。進云。爍迦羅眼不能窺。師云。語不離窠臼。安能出蓋纏。進云。老漢話頭也不識。師云。天寧住持事繁。僧便喝。師云。三十年後叫屈有日在。問。末山不露頂。灌溪飽領半杓。實際不下笠。俱胝醇用一指。灌溪半杓則且置。俱胝一指事如何。師云。逼塞虛空。進云。可謂從前汗馬無人識。秪要重論蓋代功。師云。且道上座分上。大眾分上。進云。和尙莫分別好。師云。你也莫淈湥好。進云。謹領慈旨。師云。若不是上座。幾喫我棒。問。佛說一大藏教盡是空言。千七百則猶爲虛設。且道和尙說何法要。師云。有願不撒沙。進云。畢竟意旨如何。師打云。大似不將耳朵來。乃云。淸淨本然。從來不許夜行。云何忽生山河大地。須是投明早到。富樓那是甚黃瓜茄子。當此時也。釋迦不許攙前。彌勒從教落後。昨日與你披披搭搭。都道信受奉行。那知燈籠露柱。貓兒狗子是千丈盧捨那身。蚯蚓驀過東海則不問。汝蝦蟆跳上梵天。且道是第幾機。驀以拂子畫一畫云。有手腳。無背面。明眼人。看不見。等閒將六十花甲子橫數倒數。直數到盡未來際。尙不知他本命元辰落處。無端卻被十字街頭石敢當靜裏聞得。乃長吟曰。岣嶁山前神禹碑。字靑石赤形模奇。無目仙人才一見。便令撫掌笑嬉嬉。笑則笑。若不知向上一竅。大似老鼠入飯甕。那討出頭底日子。善哉。妙總有言。將謂郭象注莊子。識者云是莊子注郭象不得。空室道人在傍證據。你者一夥依經解義。三世佛冤底阿師。何時有解脫之期。乃擊拂子。下座。

臘八圓菩薩戒日。拈花和尙領李老護法請上堂。問。睹明星打失鼻孔。然後演出一大藏教。這是如來邊事。且道在衲僧分上又作麼生。師云。令我攢眉。進云。可謂一句迥超千聖外。兩堂龍象盡知音。師云。知音知後更誰知。進云。世間無限丹靑手。到此都盧畫不成。師云。上座秪道得一半。問。四十八輕卽且置。明星現時事如何。師豎拂子云。釋迦老子來也。進云。可謂十世古今始終不離於當念。無邊剎海自他不隔於毫端。師云。你做得李長者使下。僧和聲便喝。師便打。僧出豎拳云。這是從上佛祖用不盡的。卽今拈向人前。畢竟喚作甚麼。師便打。進云。因甚麼冷地裏一總無人顧著。師云。切忌擔枷供狀。進云。刮垢磨光。全憑好手。師云。知恩始得。問。向上一路。千聖不傳。因甚麼世尊三昧付與迦葉。師云。一犬吠虛。千猱啀實。進云。旣付也。因甚西天四七。東土二三又各各建立不同。師云。仁者自生分別。舉世尊在雪山。於臘月八日睹明星。豁然大悟。乃嘆曰。奇哉。一切眾生具有如來智慧徳相。但以妄想執著而不能證得。乃云。釋迦老子大似拗直作曲。當時若遇个傍不甘底。卽時趁下雪山。也怪他不得。若也俯首低眉。聽其處分。淨潔地上不止遭伊一杓兩杓。負屈焉有了時。天寧今日要問者老漢。且道智慧徳相。妄想執著。何優何劣。若取捨情存。譬如淸淨寶目。塵沙旣著不得。金屑還著得麼。善哉。古徳有言。功徳天。黑暗女。有智主人。二俱不受。到者裏方始合他古轍。更說甚三十二相威徳尊嚴。八十種好音容美妙。爾諸大徳若善護持。自不被他南斗六。北斗七換卻眼睛。何以故。驀拈拄杖卓一下云。若是金毛獅子子。三千里外見淆訛。下座。

解制日。泰州忠赤劉居士率孫請上堂。行腳髙士切忌向外馳求。驀拈拄杖向左邊卓一下云。向這里入。山河大地是諸人臥具。以拄杖向右邊卓一下云。向這里出。艸木叢林是諸人拄杖。若用得此杖。神通遊戲。鬼神不能測。若坐得此具。田地穩密。佛祖不能近。𨿽然。此猶是就理變通。未稱全提要旨。復以拄杖向中連卓兩下云。若向這里縱橫十字。全放全收。則在途中。不離家捨。在家捨不離途中。芒鞋竹杖全超毒海之源。禪板蒲團永出蓋纏之域。何必者山望著那山髙。如鏡中覓頭相似。天寧今日九旬制滿。布袋頭開。始隨芳艸去則不問汝。又逐落花回。試通个消息來。眾無語。師便拽拄杖下座。

極樂回拈花慧照和尙六十誕辰請上堂。問。昔日空生晏坐。天雨四花。今朝和尙還山。有何祥瑞。師云。且喜好風來席上。進云。與麼則水千波秀。昭易萬景閒。師云。更無間語落人間。進云。淮地春光猶未去。姑蘇好日又初長。師云。且道還恰老僧意也無。進云。自有大眾證明。師便打。乃拈拄杖卓一下云。秪者个獨露當陽。迥超物表。九十日春風尙未包裹他一半。諸人擬以山花澗水爲堅固法身。谷響泉聲當廣長舌相。虛空中早釘个橛了也。不見昔年灌溪閒和尙到末山問。如何是末山境。山云。不露頂。如何是末山主。山云。非男女相。看他得底人等閒露一機一境。自然事存函蓋。理應箭鋒。直饒以無量天地。無量日月。無量須彌山。無量香水海。統爲一句。稱提從上來事未有如是綿密。而況齒牙上帶出來底。不是犯忌。便是發祕。檢點將來。盡屬流布。爭如天寧與拈花和尙同一佛口生。同一法化生。不須舉目寶山。自見髙低。那待揚眉主人。早知相好。各各現化身於濁世。展慈臂於淸時。務期扶起先師破砂盆而後已。如是存心。何慮不心燈永燦。慧命長光。諸仁者。且道同源共派一句又作麼生道。良久。復卓拄杖云。江直接滹沱水。流出淵源萬派長。

徳因徳光二大徳等爲師天鏡徹和尙請封龕。蓮駕髙乘去路長。天風遙遞雨花香。要知此日眞歸處。塵剎都爲一覺場。恭惟同門天鏡徹禪師正因脫俗。淨念披緇。道力弘深。不使雞山焰冷。神通廣大。頓教龍樹花開。囊無私蓄。都道爲如來作使。世有公評。孰云非大士分身。見處眞而不下笠子。勘徧諸方。行處實而穩坐蒲團。悟眞三昧。方期開方便門。接無邊凡小。不意證寂滅道。便棄有漏色身。空使人天雨泣。悲爨桐以無音。佛祖眉攢。傷塗毒而失響。今者石塔未營。云龕先入。且把斷要津一句作麼生道。良久云。卽今且謝人間去。好駕慈云再復來。

拈花庵徳因徳光等爲師天鏡徹和尙請對靈。小參。盡十方界是个大幻化場。諸佛如來隨順世故。尙示涅槃。況降此以下者。豈宜久住。但滅度之際。旣順緣而來。亦順緣而去。果無一絲掛礙。方名塵中解脫的人。但凡夫狹劣。於無有法中妄生愛著。是故生死相續。不見首楞嚴經云。一切眾生從無始來。生死相續。皆由不知常住眞心。性淨明體。用諸妄想。此想不眞。故有輪轉。釋迦老子秪爲慈悲之故。故有落艸之談。若到我衲僧分上。縱有常住眞心。性淨明體。都盧掃向搕堆頭。然後以不欺之力一拳拳倒涅槃山。一踢踢翻生死海。豈不稱一道平等。浩然大均。天鏡徹公三十年潛修密證。得此三昧。故臨生死之際。如香象渡河。截流而過。今日是其三七之晨。闔院寶眷特請山僧舉揚法要。以永慧命。因思公平日所行所履。已不愧古人。夫復何論。但此特舉揚伊平生眞實證悟處。以爲末世之勸。諸仁要知麼。更聽一偈。修得龍華三會因。當來彌勒許相親。生前有願如能了。再續拈花萬古春。

拈花天鏡和尙入塔。先一日。其嗣子朱國璠請對靈小參。舉昔日唐太宗問南陽忠國師云。百年後師何所需。師曰。告檀越造取一所無縫塔。宗曰。就師請塔樣。師良久云。會麼。宗曰。不會。師云。吾有付法弟子耽源卻知此事。乞詔問之。師遷化後。詔問前語。源良久曰。聖上會麼。宗曰。不會。源述偈曰。湘之南。潭之北。中有黃金充一國。無影樹下合同船。琉璃殿上無知識。乃云。合浦珠輝。渾無色相。荊山璧媚。迥絕根塵。南陽自受用三昧已昭於此矣。可惜不曾道得个轉身句。致令後代兒孫一个个向黑山鬼窟裏坐地。達摩一宗奚止掃地而已。耽源𨿽解發揚先徳。未助他威光一半。爭似天鏡徹公更不起模畫樣。土主松山。卯塔難提。不待造作安排。早已一一如法安置。任他煙霞生背面。星月繞檐楹。何曾有絲毫光影與人描模。所以雪竇和尙有云。無縫塔。見還難。澄潭不許蒼龍蟠。層落落。影團團。千古萬古與人看。豈不是他雪竇如法提唱處。與天公較之。若合符節。玆者孝子朱國璠特請山僧舉揚法要。以資先慈冥慧。天寧若有所說。大似擔水河頭賣。若無所說。又孤負來機。且作麼生道得一句。以顯公平生偉作。良久。揮拂子云。試看妙展回天力。踢倒閻浮自在行。

雨山和尙語錄卷第十﹝終﹞嘉興大藏經雨山和尙語錄

雨山和尙語錄卷第十一

嗣法門人

記

住昭易極樂禪院語

進院日。監院元吉同徐戎兩山主請上堂。問。如何是極樂境。師云。人天云擁。進云。如何是極樂人。師云。宇宙眉橫。進云。只得瞻之仰之。師云。且放過一著。僧便喝。師便打。問。慈旆已出天寧。法幢方豎極樂。且道還有去來相也無。師豎拂子云。向這里定當。進云。卽今寶座髙登。金湯畢至。一眾佇聽雷音。師云。有耳者聞。進云。恁麼則現在釋迦尊。補處待彌勒也。師云。我鈍置你猶可。你鈍置我太煞。問。托足天寧。現身極樂。兩不相違。一音演說。卽今大眾云臻。請和尙說。師云。春風解凍百花抽。進云。一音演說蒙師指。隨類得解是何人。師云。瞞得阿誰。進云。有心用處還成錯。無意求時卻宛然。師云。恐不相當。進云。毗婆屍佛早畱心。直至如今不得妙。師連打云。也怪我不得。乃云。夫極樂境界不待撥塵而見。只此庵臨野水。座近髙城。煙波浩渺。明明不落今時。廛市諠嘩。的的還存太古。一見不再見。直下迥脫塵根。一聞不再聞。就中了無途轍。故盤山和尙有云。可中學道。似地擎山。不知山之孤峻。如石含玉。那識玉之無瑕。若能如是。名眞出家。豈待千生煉行。百劫薰修。證無量聖身。方謂之神通遊戲。淨佛國土。諸兄弟。若以法眼觀則無俗不眞。若以世眼觀則無眞不俗。玆者山僧赴此方檀護耆舊之招。特借此作个小歇場。與諸公相見。且道相見底事作麼生。遂豎拂子云。覿面若無靑白眼。還如

守空池。

結制日。友鳳徐山主請上堂。問。選佛場開。象龍蹴踏。妙密鉗錘。請師施設。師打云。驗在目前。進云。可謂一棒迥超千聖旨。法筵緇素盡知音。師云。還覺頂門痛麼。進云。若不上來。焉知端的。師云。今日打著一个也。進云。若然。大家出只手。扶起破砂盆。師云。直須珍重。問。九旬聖制今日結。其中有不受結底。和尙又作麼生。師云。那怕甕中走卻鱉。進云。片雲橫海嶽。來去任縱橫。師云。莫打陳爛葛藤。進云。列祖門庭從此建。誰人不仰上頭關。師云。卽今列祖在什麼處。僧便喝。師云。鼓粥飯气。問。未白椎已前。學人未措一詞。請師答話。師云。患聾作麼。進云。卽今學人現問。請師再答。師云。猶要第二杓惡水。進云。學人不恁麼問。請師亦不恁麼答。師打云。杜撰禪和。如麻似粟。乃云。上冬方解。昭陽春又結。累他行腳流。碌碌無休歇。彼此互相參。畢竟誰了徹。有般杜禪和。嘵嘵恣饒舌。盡道靈山話月。曹溪指月。本地一段風光天然。不假言說。山僧大笑。斯人何似認龜作鱉。佛法與麼流通。正眼定遭驢滅。那知從上來事。諸聖不許漏泄。苟非打破牢關。觀世音菩薩將錢買胡餅。放下手來。焉知卻是塊生鐵。良久云。參。

龍珠監院心水師曁慶庵上座領眾信請上堂。問。祖意教意卽不問。堂奧中事是如何。師云。待你入得堂奧卽向你道。進云。卽今已入。和尙又作麼生。師云。話墮也不知。進云。甚麼處是學人話墮。師便打。問。臨濟宗乘卽不問。極樂家風事若何。師雲。水鳥樹林。悉演眞乘。進云。此猶是門庭施設。師云。幾多人錯會。僧便喝。師云。還當得家風事麼。僧擬議。師便打。問。目前一機。請師速道。師云。罕遇知音。進云。過山尋蟻迹。能有幾人知。師云。你是第一个。僧便喝。師云。落在山僧圈繢裏。乃云。春山疊亂靑。春水漾虛碧。手攬不及。眼見則親。曼殊老子界外橫身。觀音大士寰中匿迹。說个聞聲悟道。見色明心。其柰句滯則嶽立摩空。源迷則雲橫徧野。卓拄杖云。南泉大師來也。說道三世諸佛不知有。黧奴白牯卻知有。諸仁若辧端倪。天下衲僧始得無過。拽拄杖下座。

師在昭易極樂禪院。受虞山趙讓卿山主曁闔邑檀護耆舊請住三峯淸涼禪院。上堂。問。三峯祖席。繼美惟師。卽今以何法示人。師云。人從蘇州來。不得常州信。進云。舒光遠映三峯秀。法雨溥沾大地春。師云。且道虞山還肯點首麼。進云。大眾證明。學人禮拜。師云。毫釐有差。天地懸隔。問。昭易才駐錫。琴水又徵車。爲是神通。是法爾。師云。待到三峯向你道。進云。恁麼則杖頭一滴水。到處盡成霖。師云。卻被你道著。僧禮拜云。大眾記取這佳話。師云。莫浪流傳。乃云。山前一片田地。祖翁分付來多少時也。腳下兒孫賣來買去。縱未動著絲毫。然要合原本契書。必須有个驗處。諸人要識驗處麼。卓拄杖一下云。此是我三峯老祖向折竹聲邊悟得的。旣悟矣。猶慮學者滯在一悟。不明從上綱宗。故不惜茹荼戮力。力起臨濟七百餘年已墜之緒。復見於今日。昔人謂挽世之功。不在禹下。豈虛語哉。極樂固是腳下孫子。但才慚譾劣。徳愧荒涼。乃辱髙賢。召以典席。當此時也。祖山是重。身命爲輕。況當惡紫奪朱之日。鄭聲亂雅之時。若不與原本契書上打个花押。則何以仰慰吾祖力挽綱宗之苦心。復卓拄杖一下云。卽今花押已打。且向去的事又作麼生。良久云。暫辭水波中月。旋臥虞山頂上云。便下座。

啟大悲期。同學月大師率眾信請上堂。大悲菩薩有千手。大丈夫兒誰不有。遂喝云。住。住。說到不如行到。眼親莫若手親。繩牀角果然過得淨瓶來。籌室中不妨付與鈯斧去。如是則咳嗽吐气乃無漏眞智。掄拳鼓掌爲無礙淨光。何必三十二應。十四無畏。方謂之救苦尋聲之妙智力哉。驀以拂子擊香幾云。今日圓通門大啟。諸人苟能向聲塵裏。捉敗普門。善法堂前許你標名第一。如或不爾。撞著道伴交肩過。則錯過伊不少。

純智禪徳同顧元卿徵天如二居士請上堂。契經云。知一切法。卽心自性。成就慧身。不由他悟。乃呵呵大笑曰。這老漢合取口作恁麼語話。縱饒你成就慧身如杲日麗天。正眼觀來猶是階下漢。而況夾山所云。九烏射盡。一翳猶存。一箭墮地。天下黑暗之語。欲窺其門限又安可得。驀以拂子畫一下云。畫斷古人多年葛藤。拱極臺不覺跳上天。揚聲髙叫曰。大人具大見。大智得大用。山僧遂按下雲頭。與之授記。且道授記个甚麼。復揮拂子云。君王自神武。駕馭總英雄。祈晴日。濟之上座率徒允證曁眾信請上堂。問。智悲雙運的人未審還有憎愛也無。師云。能愛人。能憎人。僧拂坐具云。恁麼則掀倒禪牀去也。師云。莫孟浪好。僧便喝。師打云。已在言前。進云。這老漢猶作主在。師又打。問。聲鐘伐鼓。四眾云臨。曲錄髙登。合談何事。師云。云有出山勢。進云。一句當天。十方坐斷。未審拱極臺得何三昧。巍巍不動。師雲。水無投澗聲。進云。就中忽有个迥脫根塵。了無途轍的漢出來道个不審。和尙又作麼生。師云。莫便是上座麼。進云。古殿豁開淸晝永。昭易門外幾重春。師云。念言語漢。乃云。春寒料峭。怨煞天公。全日酸風颯颯。昨宵苦雨蒙蒙。夾岸桃花紅未吐。長堤芳艸綠先丰。左顧右盼。人人頂門上七穿八穴。仰觀俯察。个个腳跟下百匝千重。參玄士。太朦朧。不向目前明實際。卻於象外覓虛空。那知諸佛心宗不存語默。祖師大意寧在西東。且道在什麼處。遂揮拂子云。一掃煙雲俱淨盡。試看紅日正當空。四義禪人領邵明吾徐霖生張羅萬三居士請上堂。問。若論第一義諦。早已一椎粉碎。敢請全提格外。以副請法之誠。師云。眼裏從來不著砂。進云。此猶是尋常秪對。師云。想上座會這話不得。進云。某甲今日無端遭一杓水潑。師拈拄杖云。莫怪粗疏。進云。請和尙合取口。師打云。討棒喫作麼。問。經云。惟此一事實。餘二卽非眞。如何是此事。師云。南地竹兮北地木。進云。滿目是英靈。幾人逞好手。師云。你試露爪牙看。僧便喝。師打云。原來是个叫街漢。舉古徳云。識得一。萬事畢。驀以拂子畫一畫云。這个是一。諸仁作麼生識。若向這里道得个脫體句。不惟去離泥水。亦且活人眼目。如或機不離位。未免墮在毒海。不去威音那畔。認湛湛無依底爲本有家鄕。則來今世門頭。目靈靈不昧底爲本來面目。那知無依無欲始是能仁。且畢竟作麼生的的道得个脫體句。俾先宗無忝。後學有依。遂喝一喝云。釋迦老子是什麼爛冬瓜。

淨然尼上座領眾道侶請上堂。淨然尼上座問。咨和尙。萬法歸一。一歸何處。師云。腳頭腳底。尼禮拜。師云。何不進語。尼云。如是。如是。師云。且緩緩。舉乾峯和尙示眾云。千波競湧乃文殊境界。一亙晴空爲普賢牀榻。這老漢鼓盡唇皮。只成个念話社家。須知極樂這里千波競湧只在目前。一亙晴空不離當下。且道文殊普賢畢竟在什麼處。遂揮拂子云。莫對曾參問曾晢。從來孝子諱爺名。

悅賢維那同了然大徳領秦郵眾信請上堂。問。和尙終日升堂。所說法要未審是毒藥。是醍醐。師云。將謂我孤負汝。進云。一句當天。八萬門永絕生死。進語稍遲。師云。牙根猶帶生澀在。問。昭易駐錫春將半。爲人一句是如何。師云。天無私蓋。地無私載。進云。一雨普潤去也。師便打。問。場開選佛則不問。極樂家風事若何。師云。梵音嘹喨衝霄漢。進云。秪如不行徳山號令。不展臨濟旌旗。出格人來。如何相見。師云。我今日退身有分。進云。大眾記取這一轉。師云。且道山僧肯你。不肯你。僧無語。師便打。乃云。果是个一口吞盡三世諸佛底。不用逞舌劍唇鋒。自然奠安禪鼎。光耀祖燈。況諸仁盡是宗門宿將。七事五位則不問你。且道空劫已前是誰作主。有向這里通得个姓字來。許你當下超出陰界。若也才涉吻唇。平地上盡是礙膺之物。那能擺手出長安。直饒三生作國王底道个寂子速道。已是喪車後懸藥袋了也。且道交鋒祖域中。畢竟誰稱好手。良久云。金鏃慣調曾百戰。鐵鞭多力恨無仇。

幹仁祖印二大徳同姚居士請上堂。問。黧奴白牯還解拖犁拽耙也無。師打云。這畜生。五歲尙使不得。進云。恁麼則耕翻大地去也。師云。一任跳。僧便喝。師復打。問。沙場失策則不問。重整戈矛事若何。師云。老僧今日打退鼓。進云。陷虎之機。不勞拈出。師云。伶俐衲僧難瞞。僧禮拜云。今日某甲罪過。師打云。只有先鋒。且無殿後。乃舉汾陽昭祖一日拈拄杖示眾云。識得拄杖子。一生參學事畢。汝諸仁聞恁麼道。如出寒谷。登春臺。是卽固是。要且利與害俱。當時若道个轉身句。庶免諸仁坐在平地上。今日不肖遠孫要將勤補拙。與昭祖圓話。乃拈拄杖卓一下云。識得拄杖子。家國興盛。野老顰蹙。不識拄杖子。家國喪亡。野老安怗。若解如是。老僧有過。不解如是。闍黎無功。或有个孟八郎衝前道。迅速鋒鋩。猶是鈍漢。萬里無雲。靑天猶在。討甚閒工夫。論過論功。山僧聞之。決不拒之於門墻之外。何以故。芻蕘之言。聖人擇焉。

白衣庵慈光耆宿率眾檀越請上堂。從上來事。而今有本可據。少室一宗。庶幾不致寂寞。汝現前一眾盡是飽叢林。驀拈拄杖卓一下云。若向這里得个入處。俊哉謂似白衣拜相。那知山門前一對石獅子據定不肯點首。乃款款地道。悟卽不無。怎柰落在第二頭。遂大喝一喝云。才有第一。便有第二。佛法卻落數量。何以契合先宗。有般的更道。積代簪纓。暫時落魄。未免猶存語路。尙不能構他船子語脈。況我臨濟門下三要印開朱點窄。未容擬議主賓分。所以古人云。諸仁旣得个入頭處。須求个出頭處。若不得个出頭處。諸人盡是太平寰宇坐底癡頑。那能橫按莫邪全正令。廓淸祖域哉。卽今雨散雲收。風恬浪靜。畢竟原始要終。如何說个保任底事。良久云。但將飯向無心碗。自有人提折腳鐺。

修己文智二上座領眾信請上堂。問。三要印開朱點窄。未容擬議主賓分。如何是先照後用。師云。看你納敗。如何是先用後照。師云。打了結案。如何是照用同時。師打云。也放你不得。如何是照用不同時。師云。放待冷來看。進云。照用已蒙師指示。末後一句是如何。師云。今日無暇打得你。問。如何是眞佛。師云。破艸鞋。如何是眞法。師云。赦到也。如何是眞道。師云。腳頭腳底。如何是第一句。師便打。如何是第二句。師又打。如何是第三句。師連棒打趁。乃云。一代時教看來是甚麼破艸鞋。大丈夫兒終不依他作解。有時奮喝散白雲的气槪。有時操打破虛空的鉗錘。不惟三賢膽戰。十地魂驚。卽使釋迦老子到來。也須趁向他方世界。到此方稱得个不受惑的人。而今兄弟問眞問假。問一問二。大似三家村打口令相似。問到十成。盡屬所依。譬如水母以蝦爲目。游泳江海。何曾有自由分。不見昔日城東老母與佛同生。生平不欲見佛。後來雪竇道。他𨿽是个女流。宛有丈夫作略。諸兄弟。且那里是他丈夫作略處。到這里要見城東老母則易。要見雪竇則難。苟非解脫世出世間法縛。那能權衡佛祖。眼目人天。所以道。佛法中迷卻多少人。世法中悟卻多少人。諸仁要識佛法中迷的麼。出身猶可易。要識世法中悟的麼。脫體道應難。且道極樂恁麼提唱。還稱他黃面頭陀意也無。遂揮拂子云。知恩深處報恩深。

本虛上座領眾檀越請上堂。問。法筵乍啟。法戰當陽。學人按劍上來。請師亞槍相待。師云。山僧沒者閒工夫。進云。也不得詐敗。師云。卻被你看破。僧禮拜云。今日某甲罪過。師云。要且不契老僧意。進云。自有傍觀者淸。師云。且放你一頓。乃云。有佛處不得住。無佛處急走過。趙州老漢拈得眼睛。失卻鼻孔。若是塵中識得天子。百艸頭薦取老僧底。就地拾將明月去。光非照境。入山推出白雲來。境亦非存。直饒光境俱忘。猶未是伊安身立命處在。驀拈拂子云。看。今日極樂轉拂子歸山河大地去也。盡十方世界。若天仙人畜。艸木叢林。無一不歸掌握。更有甚丘山非重。羽毛非輕。而不一一知他落處。是知佛具正徧。知善逝。世間解會得底事同一家。秪如今朝水恬風靜。昨日浪急湍髙。且道是神通耶。法爾耶。良久云。也不出雪峯道底。智悟禪人領登瀛沈居士爲室許氏誕日請上堂。須彌南畔。香海東頭。中有一句子。亙古亙今。從無一人道破。只因年深月久。知他是擲地金聲。是敲空玉響。驀拈拄杖卓一下云。多道這廝親從那邊來。語以智慧則滄海難量。語以壽量則虛空莫載。以至位天地。育萬物。莫不皆承他力。且道他是阿誰。到這里直饒牙如利劍。口似血盆的達摩。盡力也只道得个不識。何況舞文鬥智之夫。要窺其半面。焉可得乎。故古人諭如萬古碧潭空界月。則固是也。且道再三撈捷始應知。畢竟誰是其人。良久。擲拄杖云。直下來也。急著眼看。便下座。

李景元居士同室薦亡請上堂。一切聖凡。皆共此心。心也者。廣大如法界。究竟若虛空。但形文彩。卽屬染污。不形文彩。黧奴白牯背一面古鏡。燈籠露柱有萬里神光。一一天眞。一一靈妙。何往而不自得。良以一切眾生情塵錮蔽。識鎖難開。由是自昧衣珠。頓忘家寶。譬如龍遊滄海。不知水爲性命。鳳翥靑霄。那識空是家鄕。繩牀上老榾檛左提右挈。要得一个半个髙跨白牛。出大火宅。還如星中揀月。今日若不當陽曉示。迷子何以知歸。驀拈拄杖云。還見麼。復卓一下云。還聞麼。聞見旣分明。且道是个甚麼。直下見得。各各頂門上如十日並照。當薦諸亡靈能諦信不疑。我今爲汝保任此事。終不虛也。

純智淸徹常湧三上座領眾信請上堂。舉昔雲巖禪師問道吾和尙曰。大悲菩薩用這許多手眼作麼。吾曰。如人半夜背手摸枕子相似。晟曰。我會也。道吾曰。汝會處作麼生。晟曰。徧身是手眼。道吾曰。道則太煞道。只道得八成。晟曰。和尙作麼生。道吾曰。通身是手眼。乃云。看這兩个瞌睡漢。靑天白日寐語不了。任你通身是。徧身是。要且未夢見觀世音菩薩手眼在。況劑限之以數量佛法。卻成流布。今日或有人問。觀世音菩薩用這許多手眼作麼。但向他道。救苦尋聲。大小極樂原來只在這里。只云慈悲之故。旣是慈悲之故。且道觀音菩薩卽今在什麼處。遂震聲喝一喝云。圓通門大啟。何事隔云泥。下座。

徐山主領河垛孫宗泗護法同男佳保請上堂。問。上大人夢裏惺惺。秪見活牌樓招手。拱極臺點頭。一齊道極樂院裏今日有齋。不審通會橋有甚長處。把斷要津。師云。虎豹文章天上有。麒麟頭角世間無。進云。秪如老長汀挾一條憨布袋。拖拖拽拽。泥水通身。且道他節文在甚麼處。師云。誰知貴種自天生。進云。長街短巷拈向一邊。萬仞峯頭請師直指。師云。你退身有分。進云。暫看風物猶推轂。靜聽春音吼若雷。師云。念言語作麼。乃云。門外春將半。山房總不知。可憐拄杖子。暗裏自抽枝。諸仁要識抽的枝麼。驀拈拄杖卓一下云。長者自長。短者自短。如玉樹遠噴天香。似蘭叢廣宣地瑞。所以此地長髮其祥。普令瞻仰取足者各得如意受用。直饒汾陽識得底難言入室。芭蕉用得底未許登堂。直下洞見根源。自然不存枝葉。復卓拄杖一下云。雪竇和尙來也。道諸仁能如是信解。如是長養。如是成就。如是圓融。不生法相。則一枝枝根盤三界。一葉葉普蔭九天。吾將斫額望之。便下座。

雨山和尙語錄卷第十一﹝終﹞嘉興大藏經雨山和尙語錄

雨山和尙語錄卷第十二

嗣法門人

記

住維揚天寧禪寺語

乙丑十月初七日。啟建龍華道場。答謝。

皇上敕賜天寧禪寺扁額。兼上蕭閒禦字扁。都諫李護法請上堂。拈香雲。此一瓣香。一回見面。千載難忘。恭爲北闕之至尊。祝延南山之聖壽。此一瓣香。奉爲朝中柱石。閫外幹城。闔省制撫布按。道府廳縣。諸位尊官及本寺護法。縉紳文學。居士檀越等。伏願人人共進天階。个个齊明佛道。維那白椎云。法筵龍象。眾當觀第一義。問。時淸道泰樂升平。大闡龍華天下聞。妙化以承天子庇。師將何法報皇恩。師云。天長地久。進云。全憑一句無私語。散作人間雨露恩。師云。海闊山髙。進云。如是則日月光天徳。山河壯帝居。師云。誰人不仰聖朝恩。問。九重賜額。山門喜沐恩光。大會重興。龍樹欣沾法雨。玆蒙聖主殊恩。畢竟如何報答。師云。千古爭看聖澤新。進云。神京路永三千里。寶鼎香淸一瓣通。師云。誠哉。是言也。進云。龍華此會傳消息。樓閣重逢禮至尊。師云。贏得慈氏笑口開。進云。優曇謾說天心現。禦翰親從大內來。師云。珍重受持。乃豎拂子云。此是從上諸聖。一相三昧。天得之以淸。地得之以寧。君王得之以神聖。臣佐得之以賢明。故我當今聖主統金輪。滂流睿澤。禽魚艸木。無遠不被其恩光。天寧今日禦扁宸翰。頒自金闕。感此殊遇。特建龍華。用竭鄙誠。以報聖徳。諸仁要識龍華教主麼。始自弗沙佛所發大誓願。從未以毒焰惱害眾生。故曰慈氏今當第二會說法。𨿽於一時中成就五百億天子。證無生法忍。然始終不逾此一相三昧。是三昧者。心無異緣。一道和平。普令南閻浮提聖凡天仙。人畜艸芥。或見相。或聞名。悉皆成等正覺。豈止如優曇花。如如意寶。福利人天而已哉。諸兄弟。事卽如此。理且不然。畢竟樓閣門前。莊嚴雲裏。如何是龍華教主本來身聻。復以拂子擊一下云。巍巍乎惟天爲大。蕩蕩乎民無能名焉。結椎云。諦觀法王法。法王法如是。下座。

邵伯育才王護法請上堂。問。彌勒樓前增瑞彩。龍華二會顯眞宗。內院眞機。請師一接。師云。天無私蓋。地無私載。進云。可謂是處是慈氏。無門無善財。師云。卽今慈氏在甚麼處。進云。驗在目前。師便打。問。一樹龍華香分鷲嶺。九堂梵貝聲振玉街。今朝維摩獻供事如何。師云。你豈不聞道。驗在目前。進云。恁麼則四眾均沾。萬民有賴也。師云。失口道著。問。龍華會內。彌勒題名。畢竟是誰當第一。師以拂子豎起。進云。和尙是第幾位。師便打。問。從上來事。本自現成。某甲到這里。因甚卻去不得。師云。怪別人不得。進云。爲甚麼善財童子又要五十三參。師云。入水見長人。乃云。菩薩積行勤。苦累劫。自謂若捨一法。不名滿足菩提。乃擬善財童子於大塔廟前睹象而悟。然後從解起行。歷五十三家門庭。得三昧無算。方證菩提。有般底都道學佛學法。大似金屑翳眼。那知得底人入火不燒。入水不溺。況功未齊於諸聖。爲古人所歉。苟非入大總持門。潛修密證。何能契佛行佛心。所以道。實際理地。不受一塵。佛事門中。不捨一法。卽今育才王善人喜捨資財。已證大解脫三昧。更於龍華會裏躬行實踐。可謂不愧佛事門中矣。且道還曾踏著實際理地也無。良久云。請明眼人爲之證據。

拈花靈和尙誕日。供千佛法衣。率職事請上堂。問。芥城髙聳卽不問。海屋添籌事若何。師云。南山增瑞气。進云。若然則千年古柏庭前秀。萬劫曇花今日開。師云。東海毓靈文。進云。金風吹玉笛。幾个是知音。師云。不妨側耳。進云。若將耳聽終難會。眼裏聞聲始得眞。師云。說到不如行到。乃云。諸佛命脈。列祖宗綱。提起法衣云。總在這里。有能一肩擔荷得去。濁惡界中許伊津梁第一。那消著忍辱鎧。坐法空座。然後以不懈怠心。廣爲四眾宣說此經。蓋從上法身大士隨緣寄托。或顯或晦其以深心密願處處建立無憂安隱幢故驀豎拂子云。這豈不是無憂安隱幢。可以摧伏魔外。可以攝受人天。可以丕贊皇圖。可以長光佛日。以之培法身則法身堅固。以之續慧命則慧命綿長。更有甚闡提毛道而不革邪念爲正念。回惡心爲善心。所以佛佛出世。有神足。有侍者。卽今拈花請法。神足侍者俱列目前。且作麼生爲說个證據底道理。良久。擲拂子云。且畱榜樣千古。下座。

結制日。慧光懸巖二禪人領便益門齋僧館眾信請上堂。大人作略。迥出常情。向這里一口吞卻三世諸佛底。然後展出自家神通。一彈指風馳電激。一吐气霧湧云蒸。則盡大地無不是發揮本有之處。若待眨上眉毛。動下唇吻。便見西天四七欺你。東土二三欺你。天下老和尙欺你。堂堂大淸國欲覓鍼鋒許插腳之地了不可得。那能構他釋迦小老天上下獨尊底本事。是故從上諸聖只貴時中不依倚一物。文喜自文喜。解脫自解脫。各不相參。各不相借。何消去三條椽下。七尺單前受人處分。卽今還有超羣出格底漢子麼。天寧要相撲。不妨出來搭對。眾無語。師便下座。泰州朗聞法微澄徹聞國柏松諸大徳同請上堂。問。聲前薦得。三千里外絕淆訛。請問如何是雞足峯前的消息。師云。迦葉雙眉拖地。僧便喝。師便打。進云。只此一棒。還是主邊事。是賓邊事。師復打。僧又喝。師云。飯袋子。問。法幢新建。寶座重登。向上宗乘。如何舉唱。師云。龍門無宿客。進云。要過三汲浪。專聽一聲雷。師便喝。僧無語。師打云。死蝦蟆。乃豎拄杖云。此是集雲峯下底。久矣夫不曾開封。今日幸逢佳會。特地拈來。以資玄化。其有雄猛丈夫一手提持得去。許伊是天上下第一員大禪佛。任他臨濟喫黃檗三頓。也未免從者裏去。且道者裏是甚麼所在。人若辧得。管保天下橫行。如或不然。隔水有人把蒿枝一拂。汝諸人不免肉顫。爭怪得天寧道个劣法難扶。遂擲拄杖。下座。泰州言獨潮音顒睿鐘靈谷鳴古石石蘭石丈眾上座請上堂。舉昔日鼓山赴大王請。雪峯門送。回至法堂。乃謂孚上座曰。一隻聖箭直射九重城裏去也。孚曰。是伊未在。峯曰。渠是徹底人。孚曰。若不信。待某甲去勘過。遂趁至中路。便問。師兄向甚麼處去。山曰。九重城裏去。孚曰。忽遇三軍圍繞時如何。山曰。他家自有通霄路。孚曰。恁麼則離宮失殿去也。山曰。何處不稱尊。孚拂袖便回。峯問如何。孚曰。好只聖箭。中路折卻了也。遂舉前話。峯乃曰。奴渠語在。孚曰。這老凍膿。猶有鄕情在。乃云。堂堂一國之師。無端卻被孚上座摧折一上。若不是雪峯始終爲之作主。欲冀曹溪路上不被陸沈庸可得乎。嘗聞古人說得好。有文事者必有武備。當時若縱之以威猛。庶幾聲振一時。其柰被他行間小卒乘機而入。腳跟便不穩當。此天下學道之士所以爲之不平者也。若是天寧則不然。待他問。忽遇三軍圍繞時如何。便擗脊打云。今日捉敗這艸賊。若再如何若何。直下趁出山門。晏師當時若用得這副手腳。何愁孚上座不望影歸降。今者承吳陵諸道舊特特入山辦供。然旣是家里人。不消彼此勘驗。何以故。良久云。相逢不在千杯酒。一盞淸茶也醉人。

延令季府張夫人專使請上堂。問。拈槌豎拂。拈向一邊。格外提持。請師別展。師便打。進云。棒頭有眼。灼破乾坤。句後無私。更請一接。師復打。進云。且不得壓良爲賤。師云。猶不知休咎。問。神機電捲。掀翻祖佛風規。大用星馳。截斷聖凡窠臼。是令不虛行。是曲垂方便。師便打。僧顧左右云。看者漢。太煞欺人。師復打云。揚州紙貴。一狀領過。乃云。先佛有云。我此說法要。如優曇花。如如意寶。凡有希求。無不隨願而足智慧福徳。則固是也。且諸仁己躬下事一向放失。作麼說个求底道理。直饒求而得之。已屬分外。何也。不見楞嚴會上阿難旣悟。乃說偈曰。不歷僧祗。獲法身尙不得。與於單傳之列者。以有法身可獲。故又般若云。我於燃燈佛所。於法實無所得。故獲授記。諸仁者。無所得則蒙授記。有所獲便失提攜。且道淆訛在甚麼處。若也明得。始知永嘉大。師云。取不得。捨不得。不可得中秪麼得。良非虛語。如或未明。天寧不妨與諸仁下个注腳。驀豎拂子云。有所得。家國興盛。野老顰蹙。無所得。家國喪亡。野老安怗。若合如是。紀信乘九龍之輦。不合如是。項羽失千里之騅。山僧從不以第二義唐責方來。卽今還有逴得便行底漢子麼。良久云。駕與靑龍不解騎。下座。

便益門齋僧堂慧光懸巖二禪人領髙名儒徐明陽二居士請小參。髙居士問。新建齋僧堂有何功徳。師云。達摩道的。士云。齋僧後未審何人接續。師云。分明舉似諸方。士云。供佛齋僧是同是別。師云。分身兩處看。進云。恁麼則今古應無墜。分明在目前也。師云。居士不妨伶俐。徐居士問。恩加匾額更新彰。禦筆蕭閒翰墨香。重闡龍華因報國。門庭指日見輝煌。重闡龍華則且置。報國一句作麼生道。師云。前五日看。士云。還有委悉底麼。師云。賴遇居士證明。士云。作家宗師。天然有在。師云。不勞。乃云。盡須彌盧是一粒米。盡香水海是一杯茶。有人擎來以供十方賢聖僧。我道此人具大神力。獲大福報。何則。夫僧者佛祖所自出。供僧供佛祖也。法者佛祖所自說。供法供佛祖也。如是豈不三寶並隆於世哉。昔韋天以齋僧功徳爲第一良有以也。玆者廣陵城畔近漕河爲南北通衢。明儒髙居士率眾信創齋僧堂以延雲水。使枵腹而來。▆腹而去。誠希有盛事。乃復慮後來者不能繩繩振▆。特請山僧說法。表彰其事。如此存心。與甘贄行者。龐蘊居士寧復有二。爾現前諸仁有知飯是米做。茶是水做。居士一期盛事則永遠不替。不然人莫不飲食也。鮮能知味也。豈不孤負殺人。

興化道倫禪人領房幹生王祚周二居士祈嗣。請上堂。問。古徳云。佛之一字。吾不喜聞。因甚又廣營佛事。師云。不妨借路經過。進云。恁麼則千古同途去也。師云。闍黎不妨領話。進云。趙州猶在。師打云。是賞你罰你。問。古人道。咳嗽掉臂。總是祖師西來意。如何是西來意。師云。咳嗽掉臂。進云。髙山流水。覿面相呈。師云。子期底。伯牙底。僧作掀禪牀勢云。掀翻海嶽從心欲。撥轉乾坤任意遊。師云。孟浪無人過你。乃云。從上來事秪貴有个相續處。於中血脈自然貫通今古。驀豎拂子云。只這个歷劫靈明。未嘗少欠。其用廣大。其體堅剛。與祖佛爲師。與人天作眼。那待具麒麟頭角。鸞鳳羽毛底撞入他家。方謂之爲一家瑞。爲一國瑞。乃至爲天下瑞哉。所以天然貴胤。信非常種。卽今還有應斯嘉運。克紹洪規者麼。良久云。山僧端的爲你助喜。下座。

平山和尙率本城眾檀越請上堂。平山頂上經行底性嗜煙霞。大樹堂中打坐底心嫌熱鬧。一个衣拖泥水。一个目視雲霄。若謂埋沒己靈。鬧市裏天子頹然尊貴。若謂孤負先聖。百艸頭老僧威徳森嚴。但向那邊管帶得去。自然這邊揮霍得來。以有下劣寶幾珍禦。以有驚異黧奴白牯。誰道伊不是得法自在底人。若以優劣論彼此。則乖浩然大均之旨。那知易地則皆然也。今日天寧因行掉臂。一時說向諸仁。還有出來爲我兩山證據者麼。良久云。不是知音者。徒勞話歲寒。下座。

泰興諸山耆宿請上堂。舉僧問臨濟祖師。如何是眞佛眞法眞道。乞師開示。師曰。佛者心淸淨是。法者心光明是。道者處處無礙淨光是。乃云。老漢耄矣。與麼提唱。不惟少室峯前重添搕。亦且曹溪路上轉見周遮。若論眞佛畢竟無相。眞法何曾有形。說个淸淨光明。已是撒砂向人眼裏了也。那堪眞道更言个淨光無礙。何異畫蛇添足而已哉。驀以拂子畫一下云。劃斷已上葛藤。山門前石獅子不覺跳上天。乃揚聲髙叫道。人從延令來。卻得姑蘇信。報道赤肉團上壁立萬仞。臨濟老漢今後還敢向這里置喙也無。良久。顧左右云。且喜天下太平。下座。

五洲諸山師請上堂。舉南泉和尙問座主。講甚麼經。主云。彌勒下生經。師云。彌勒幾時下生。主云。現在天宮未來。師云。天上無彌勒。地下無彌勒。乃云。大小南泉直拶得者座主上壁。據實而論。藏身處沒蹤迹。向去底人𨿽則那邊不坐空劫。沒蹤迹處莫藏身。卻來底人這邊須有个證驗始得。驀豎拂子云。慈氏下生也。說法度人也。𨿽然。或有人出來問。旣是天上無彌勒。地下無彌勒。又教甚麼人下生。而今不管伊禪牀動火罏動地動。只要通得个眞實消息。方許與彌勒相見。不然。莫怪天臺路險巇。羊腸更在靑霄外。下座。松江王戚二護法祈嗣請上堂。問。是處是慈氏。無門無善財。且道居士求嗣一句作麼生道。師云。滄海月明珠孕彩。進云。恁麼則十字街頭打開布袋去也。師云。藍田日暖玉生輝。僧便歸眾。師云。何不進語。僧一喝。師云。眞師子兒。善能哮吼。僧又喝。師云。念汝遠來。且放過一頓。乃拈拄杖卓一下云。香臺有主。金地無塵。時一揮塵。花雨紛紛。說法有所得。釋迦失雙鼻孔。說法無所得。達摩添隻眼睛。有無二俱不涉。凡事貴出天眞。眞眞屋後靑筠戛玉。殿前黃葉鋪金。會得則頭頭合妙。不會則處處迷津。大可笑者是談玄談妙。論主論賓。或說機投父子。或說道合君臣。那知鷺池鷲嶺不曾說著一字。海甸庵園何嘗度得一人。直饒伊棒如雨點。喝似雷奔。正眼觀來。猶是門庭施設。若是堂奧一句。須還天寧道得親。且如何是親底道理。復卓拄杖云。棒頭敲出玉麒麟。下座。

龍舒淨梵寺元白老宿助化長生齋米到山。同坦然上座請上堂。舉昔石霜山慶諸禪師在潙山爲米頭。一日篩米次。潙曰。施主米莫拋撒。霜曰。不拋撒。潙於地上拾得一粒曰。汝道不拋撒。這个是甚麼。霜無對。潙又曰。莫輕這一粒。百千粒盡從這一粒生。霜曰。百千粒從這一粒生。未審這一粒從甚麼處生。潙呵呵大笑。歸方丈。至晚上堂云。大眾。米裏有虫。也須好看。乃云。只是一粒米。潙山老漢偏生大驚小怪。爭似龍舒眾善信五四年來倒廩傾倉。供我一眾。實不止百千萬粒已也。天寧更不問他所從生。但只端坐受供養。自然施主獲安樂。然七百年來者道眞言無人補闕。今日山僧補闕去也。待潙山問。汝道不拋撒。這一粒呢。只向他道。一點也瞞和尙不得。至後石霜復問。百千萬粒從這一粒生。且道這一粒又從甚麼處生。但叉手向前道。也不較多。只此兩語。擬質之八十行腳底老趙州。未審還爲我一點首否。良久云。放待冷來看。下座。﹝老宿時年八十有三﹞。

冬樹知浴領本城眾信請上堂。的的活人句子不在廣敷髙座。妙演眞乘方謂之提唱此事。大丈夫兒咳唾則神機電發。掉臂則大用風旋。紅旗影裏捉敗韶陽。塗毒聲中擒下臨濟。直得三賢膽戰。十地魂驚。若以向上視之。尙不稱光揚祖烈。何也。以其藥忌猶存故。不見古人𨿽則髙提祖印。不知利物帶悲。守著長安風月。猶爲得便宜處失便宜。諸仁要知藥忌俱除一句麼。豆子山打瓦鼓。楊平山撒暮雨。一半奉龍江。一半奉玄武。座下忽有个尖酸禪和出來道。長老此是綿州巴歌。驀拈拄杖連卓三下云。諦觀法王法。法王法如是。便下座。維那擬結椎。師喝云。不勞重說偈言。

安東悉容上座領夏奉山趙祥宇二居士請上堂。連朝冬暖若三春。龍樹花開越樣新。分付往來遊冶士。莫教蹉過上林眞。忽有个心領神會底出來。手指龍華而問曰。日照燦爛是見處眞。風拂琳瑯是聞處眞。晚噴天香是嗅處眞。朝凝玉露是味處眞。晨夕撫摩是觸處眞。分別顏色是意處眞。旣一切皆眞。正古人所謂彌勒眞彌勒。分身千百億。時時示時人去也。且道時人因甚卻不識。山僧只向他道。靈山授記也未到如此。下座。

福隆祖南闍黎領本城眾信請上堂。問。彈指一下。樓閣門開。今當二會。未審所說何法。師云。紛紛花雨自天來。進云。旣蒙法要。甚爲希有。秪如乘戒俱急又作麼生。師云。闍黎分上不可忘卻。進云。可謂泉石增光去也。師云。且道篪塤協奏一句又作麼生。進云。全賴和尙證明。師云。且歸本位著。舉昔香嚴機不契於潙山。乃尋忠國師遺址憩止焉。一日因擊竹作聲。忽然省悟。乃說頌曰。一擊忘所知。更不假修持。動容揚古路。不墮悄然機。處處無蹤迹。聲色外威儀。諸方達道者。咸言上上機。潙山聞得。謂仰山曰。此子徹也。仰曰。此是心機意識著述得成。待某甲親自勘過。仰後見嚴曰。和尙贊嘆師弟發明大事。你試說看。嚴舉前頌。仰曰。此是夙習記持而成。若有正悟。別更說看。嚴又成頌曰。去年貧未是貧。今年貧始是貧。去年貧猶有卓錐之地。今年貧錐也無。仰曰。如來禪許師弟會。祖師禪未夢見在。嚴復有頌曰。我有一機。瞬目視伊。若還不會。別喚沙彌。仰乃報潙山曰。且喜閒師弟會祖師禪也。乃云。靑天白日仰山寐語不了。可笑三生作國王底不能輔之以正。反隨其起倒。寒山子謂伊忘卻。不其然乎。而今少室峯前。曹溪路上。觸目皆坑坎堆阜。若不一爲鏟夷。爾諸仁何以進步。試看我祖南師弟自出先師籌室。一味本色住庵。縱有如來禪。祖師禪。到他分上一毫也用不著。今朝狹路相逢。作麼道得个同途不同轍底句呢。良久云。天寧說禪。福隆演戒。鞫其旨歸。兩彩一賽。下座。

東杲以智二上座領本郡眾檀越請上堂。靈鷲眞風世所傳。於今消息轉茫然。釋迦久罷登猊座。彌勒重新啟法筵。霜後龍華偏有色。風前仙梵妙無邊。不須海外尋知識。卓拄杖一下云。只此堪爲最上禪。下座。淑艾靖宜寶月三上座領薛君調居士請上堂。問。無手偏解行拳。有口秪堪掛壁。未審此人是何標格。師云。山僧耳聾。髙聲問將來。進云。明知老漢慣用此機。師云。今日被你勘破。進云。倒是某甲罪過。師云。大眾記取這一轉。問。大覺世尊三七思惟得諸佛智。卽今堂中二七消息得个什麼。師便打。進云。拋出紅鑪金彈子。糙破當人鐵面皮。師云。念言語漢未在。進云。獅子窟中獅子子。鳳凰臺上鳳凰兒。師以拄杖挃云。住。住。住。切忌跳。舉昔僧問雲門。樹凋葉落時如何。門云。體露金風。乃云。雲門老人等閒出一語。事上也著。理上也著。今人擬以合頭語論之。可謂不遇中郎鑑。還同野捨薪也。後來雪竇和尙頌曰。問旣有宗。答亦攸同。三句可辧。一鏃遼空。大野兮涼飆颯颯。長天兮疏雨蒙蒙。君不見少林久坐未歸客。靜依熊耳一叢叢。老漢𨿽能繩祖武。不墮嘉聲。若是天寧又且不然。或有人問。樹凋葉落時如何。只向他道。打鼓普請看。若云大小天寧得恁無佛法身心。山僧便熱炙盞子遞茶他喫。何以愛他。正搔著我癢處。有人透得。分半院與伊住。有麼。有麼。良久。無人出。師云。土曠人稀。相逢者少。下座。

邵伯謝昂千呂璜二護法率諸昆仲子侄薦嚴請上堂。淸明在躬。志气如神。且道在今天下誰當得此語。有底道鏡磨心地者可以當之。有底道藻練精神者可以當之。若然。大似水中撈月。空裏采花。於此事毫無交涉。除是上無攀仰。下絕己躬。如鐘山太翁其人一生平居仁由義。奉佛尊儒。至臨末梢頭截生死流猛如香象。如此偉作。庶幾近之。記得辛酉冬。翁薦先尊人。特請山僧對靈。結語有莫向曾參問曾晢。從來孝子諱爺名之句。翁疑之。因疑而望其發悟。不意於去夏遽爾仙逝。今孝嗣伯仲不攺其道。仍請山僧對太翁之靈說法。可謂以孝傳家者也。試看卽今心香藹蔚。智燭煒煌。畢竟太翁一靈安在。驀豎拂子云。此時若蹉過。餘日定難逢。便下座。

實賢知客領本城缺口門眾信請上堂。舉昔南泉和尙上堂曰。自小養一頭水牯牛。擬向溪東牧。不免犯他國王水艸。擬向溪西牧。不免犯他國王水艸。不如隨分納些些。總不見得。乃云。大小南泉慣向異類中行。𨿽解隨分納些些本分艸料。要且未夢見在。後來雲門拈云。且道牛裏納。牛外納。直饒你說得納處分明。我更問你覓牛在這个隨摟搜漢。棒折也未肯放在。若總與麼。曹溪路上何止浪湧千尋。天寧自小亦畜得一頭水牯牛。一任溪西溪東。從不犯人苗稼。而今露迥迥地橫臥當陽。且道畢竟鼻孔在甚麼處。驀以拂子召大眾。眾回首。師云。時寒久立。各請歸堂喫茶。下座。

隔凡大徳領本郡眾信請上堂。驀以拂子召眾。眾舉首。乃云。好一堂古佛。誰不靈聖。爾諸仁因甚不向屋裏奉重。卻去門外馳求。有般底聞恁麼道。便云揚眉瞬目是佛。咳嗽掉臂是佛。咄。莫認驢鞍橋作阿爺下項。豈不見盤山和尙有云。可中學道。似地擎山。不知山之孤峻。如石含玉。那識玉之無瑕。直饒恁麼。猶未當衲僧門下事在。何以故。以其秪解入就藏鋒。不解出就用鋒故。要識出就用鋒麼。驀豎拂子云。拂子跳上三十三天。觸著帝釋鼻孔。東海鯉魚打一棒。雨似盆傾。且這一道眞言又明甚麼邊事。良久。擲下拂子云。是無上咒。是無等等咒。便下座。

說戒日。拈花和尙領巴門陳吳二孺人請上堂。盧行者才出家便登祖位。髙沙彌未受戒敢學佛乘。大悟不拘於小節。大象不遊於兔徑。若是个無有量過一切量底。聞个戒字便掩耳而去。尙肯向這里搭搭披披。受人處分。所以道。天然上士豈受提撕。中下之流鉤頭取則。便恁麼去。降龍缽爲閒家具。解虎錫乃爛蒿枝。俊哉衲子。堪爲吾家種艸也。且道卽今因甚又一場特地。良久云。曲爲今時。便下座。

法海凝如院主領閔象南吳道長程休如方贊五四護法請上堂。作善則善心現。作惡則惡心現。眞心卽隱沒。或問如何是眞心。你便擎拳豎指。來這里唐塞。這里非你唐塞所在。苟能向田地穩密處道得一句。江湖無礙人之心。不能向遊戲神通處施得一機。佛祖有瞞人之意。驀喝一喝云。這里說善也不得。說惡也不得。說田地穩密也不得。說遊戲神通亦不得。直下會得本來面目。古今天地依舊。山河原不曾移易一絲毫許。且道選佛場中畢竟誰當第一。良久云。石頭作沙彌時參見六祖。不可秪作尋思會去好。下座。泰興達己立己二禪人請上堂。汝等見聞覺知之性與太虛空同壽。𨿽顯諸體而未得顯諸用。天下踞曲錄牀阿師未必盡是坐地看揚州漢。驀豎拳云。如許大栗子喫得幾个。說到不如行到。眼親何似手親。土宿項下髭須多。波斯眼深鼻孔大。一佛陀。二元和。其餘盡是碗脫丘。說个舉一舉二。乾峯舌。拄上齶。更說有手腳。無背面。愛打禾山鼓。漫唱雲門曲。這里肯容你胡亂雲爲。天寧是个慣解打大脫空底漢子。你來山僧舌頭上討分曉。闍黎也沒量罪過。老僧也沒量罪過。

廣濟天和尙領眾信請上堂。舉昔僧問雪峯。如何是心地法門。峯曰。不從人得。不從人得時如何。峯曰。此去衡陽不遠。乃云。親承曹溪派下底果然不會佛法。若總與麼流布將去。法堂前豈止艸深一丈。天寧今日要移風易俗。有問如何是心地法門。云。不從人得。不從人得時如何。只向他道。遇茶喫茶。遇飯喫飯。諸人若未辧端倪。不妨就廣濟和尙決擇。

本府堯臣舒護法率子周士保安請上堂。山僧昔住慶雲時。有僧問。如何是金剛體。答云。四大五蘊。進云。如何是金剛用。答云。穿衣喫飯。進云。與麼則人人分上獲堅利去也。答云。三十年撥艸求人。今朝遇著个領話底。僧作禮而退。卽將此則機緣進之堯翁護法。伏願一歷耳根卽獲無憂安隱幢。時中納百福。集千祥。長住人間。作大法塹。普請大眾。齊念無量壽佛。爲之助喜。下座。

如臯生公蓮社二大師同眾信請上堂。龍華一會。實爲千古最勝道場。聞風而不趨承瞻禮者非愚卽俗。玆承東臯諸善士昔以盛心揮金大覺。今以道念設供天寧。苟非宿植善因。曷克臻此。準大藏法住記曰。有人植因於釋迦世中。當來定結果於龍華會上。若於三寶毫不植因。欲窺彌勒門限且不可得。況親承教益哉。夫因也果也。驀拈拄杖卓一下云。須向這里植始得。卽今有向這里道得个迥脫根塵底句。天寧門下始較些些子。

握書記領徽州王廷臣居士請上堂。豎拂子云。者顆摩尼珠子。體具種徳。如冰壺無影。似寶鑑有光。文彩未形。成就萬有。聲色才露。不落千差。莊嚴雲裏親參彌勒。巧藝門中孰悟善財。不見永嘉大師云。摩尼珠。人不識。如來藏裏親收得。六般神用空非空。一顆圓光色非色。夫空旣非空。色亦非色。則全體淸淨。全體光明。全體淨光無礙。今日設供檀那得一顆也。能如法信受。能如法長養。山僧端的爲汝助喜。

江南陳柏宜福宜伯仲請上堂。我此微妙法門。非一切教乘之所管攝。若純用劍刃上事。從上祖佛盡皆乞命。何況徳山臨濟些小伎倆而不望影歸降。所以宗乘一唱。三藏絕詮。正令當行。十方坐斷。若執鷲嶺拈花的爲契券。守少林得髓的爲箕裘。欲得宗風不墜。正脈流通。何異鄭州出曹門。山僧從不將第二義示人。有向言外知歸的。方許來天寧喫棒。

泰州有恆賓悅二禪徳領眾檀越請上堂。舉昔龐居士問馬祖。不昧本來人。請師髙著眼。祖直下覷。士曰。一種沒弦琴。惟師彈得妙。祖直上覷。士禮拜。祖歸方丈。士隨後曰。適來弄巧成拙。乃云。馬大師覷上覷下。徒勞一雙眼睛。龐居士隨出隨入。空累一副腳板。恁麼相見。要不昧本來人尙不可得。敢云妙撫沒弦琴哉。笑他始則小心。終卽大膽。可惜西天承讖底放得他過。致成千古笑具也。若是天寧則不然。或有問。不昧本來人。請師髙著眼。但作嘔吐勢。他若知機識變。定然別有生涯。若仍效老龐云。弄巧成拙。便痛棒趁出。始知虎須果不可以捋也。下座。

寶城興教寺惟徹大徳領本郡眾信請上堂。舉昔興教坦和尙上堂。有雪竇化主省宗出問。諸佛未出世。人人鼻孔撩天。出世後爲甚麼杳無消息。坦曰。雞足峯前風悄然。宗曰。未在。更道。坦曰。大雪滿長安。宗曰。誰人知此意。令我憶南泉。拂袖歸眾。更不禮拜。坦曰。新興教今日失利。便歸方丈。令人請宗至。坦曰。適來錯秪對一轉語。人天眾前。何不禮拜蓋覆卻。宗曰。大丈夫膝下有黃金。爭肯禮拜無眼長老。坦曰。我別有語在。宗乃理前語。至未在。更道處。坦曰。我有三十棒寄打雪竇。宗禮拜。乃云。卻物爲上。逐物爲下。坦公旣學雲門禪理。合知其祖宗家法。言句固載道之器。若不具截鐵之利。那禁得不盜弄潢池。柰何防閒無法。驀地被他化主摧折一上。其失固非小小。後來𨿽能收虎尾。遂喝一喝云。劍去久矣。而方刻舟。下座。

權一文旭二侍司領天長大安禪師曁眾信請上堂。問。法筵大啟。龍象齊臻。第一義諦。彼維那一椎掀翻了也。未審卽今說个甚麼。師云。風吹耳朵冷。舉昔趙州示眾云。若從北方來者。與伊上載。若從南方來者。與伊下載。乃云。諸仁要識上載麼。聞聲悟道。見色明心。要識下載麼。觀世音菩薩將錢買糊餅。放下手卻是个饅頭。𨿽然。此猶是老婆說話。若是个嘴邊掃得白醭出底。那討閒工夫說上說下。不見古人云。迅速鋒鋩。猶是鈍漢。萬里無雲。靑天猶在。若向那邊摟翻空劫。者邊踢倒今時。直使諸天雨花無路。鬼神潛覷無門。且道个般作略是阿誰分上事。良久云。又要從頭起。下座。

廣福和尙領上海李伯求護法請上堂。問。隔江招手。須是其人。棒下知歸。全憑作者。卽今狹路相逢。且道如何施設。師云。也須屋裏人始得。進云。恁麼則三千里外早已情投气合也。師云。如何是投合處。進云。鴛鴦繡出從師看。不把金鍼度與人。師云。且喜又添得一个。進云。大小天寧。猶作主在。師云。不識好惡。問。源遠流長。喜見滹沱浩瀚。根深枝茂。爭看大樹敷榮。子承父蔭則且置。弟應兄呼事若何。師云。一掌不獨鳴。兩掌鳴摑摑。進云。上和下睦陰陽順。共气連枝器是同。師云。你不妨會得好。進云。若然。則妙舞應教誇徧拍。三臺須是大家催去也。師云。分明舉似諸方。乃云。若要廣天下檀那之福。驀拈拄杖卓一下云。先要承當得這个下。然後應嘉運而紹玄化。不爲難事。有般的道這个是甚麼系驢橛。道則許你道。然腳跟苟不踏著實地。那知廣陵南畔。上海東頭。觸目皆同源共本之物。所以遠從靈鷲分燈以來。西天四七也恁麼。東土二三也恁麼。乃至天下老和尙亦恁麼。復卓一下云。會得卽事同一家。不會君往西秦。我之東魯。便下座。

泰州忠赤劉居士率諸孫請上堂。釋尊住地。給孤鋪金。以淨智力。成就祗林。四十九年演法。三百餘會談經。寶花王座上不存世諦。大光明藏裏豈著金塵。鷺池雙輪轉方畢。鷲嶺一枝拈又新。正法眼藏彌天彌地。涅槃妙心亙古亙今。天寧時一檢點。難禁笑破口門。且道過在何處。良久云。君不見三峯漢祖有言兮。自從惹得燕鶯語。話到於今轉失眞。下座。

冬樹知浴領眾信請上堂。舉昔僧問法眼。如何是曹源一滴水。眼云。是曹源一滴水。僧於言下大悟。乃云。玄妙用處不換機。嗣續難得其人。若不是法眼一爲提起。石頭一宗看看斷絕去也。然在我臨濟門下別有家風。忽有人問。如何是曹源一滴水。只向道。非曹源一滴水。諸仁若向法眼言下會去。是機是對對機迷。若向天寧言下會去。辟機塵遠遠塵棲。或有个漢出來道。大小天寧大似鹽鐵判官。山僧便熱炙盞子與茶他喫。何故。不見道。大丈夫兒捋虎須。也是本分。下座。

髙郵宜伯老宿領本州黃中趙護法請上堂。心是根。法是塵。兩種猶如鏡上痕。塵垢盡除光始現。心法雙忘性卽眞。大小永嘉老作這般語話。說个心。說个性。已是佛頭著糞了也。那堪更論光論影。論假論眞。集雲峯下四藤條怎放得伊過。不見昔日梁武帝問達摩。如何是聖諦第一義。祖曰。廓然無聖。帝曰。對朕者誰。祖曰。不識。帝不悟。爾諸仁盡是飽參宿學。何不仰體先宗。看是何標格。若單守著閨閣中軟暖。焉得平步靑霄。天寧今日爲汝得困徹也。三十年後眼開。方知今日徹底老婆心。

福田素一律師同卞聲遠髙九錫張宜淸楊紹裘眾檀護請上堂。問。迦葉金襕衣如天普蓋。波離黑漆缽似地普擎。宗律並行一句請師速道。師云。今日謝素一律主請法。進云。恁麼則人人盛業巍峨。个个家聲烜赫也。師云。釋迦老子還肯點頭麼。進云。萬靈莫測無爲化。大地全開五葉花。師云。眞个好彩。乃云。此事在諸人分上如傾萬斛明珠。小大皆得其圓。優波離梵行獨尊是戒珠圓。須菩提解空第一是慧珠圓。吾祖門下棒喝機鋒。滚毬打鼓。圓轉橫斜。皆得其圓。有般底被珠光一晃。便愛他底。著他底。久之卻成礙膺之物去也。豈不聞金屑眼中翳。衣珠法上塵。己靈猶不重。佛祖是何人麼。座下或有个四楞著地底出來。通得个消息。摩訶衍法離四句。絕百非。卻落第二義也。有麼。有麼。眾無對。師拽拄杖顧左右。下座。

龍華道場滿散拈花和尙領眾護法請上堂。今當第二會龍華道場圓滿。山僧炊無米飯。煮不濕羹。操沒弦琴。打希聲鼓。坐曲錄木牀。唱个妙伽陀以犒勞一眾。曰。是非憎愛世偏多。仔細思量柰我何。寬卻肚皮須忍辱。豁開心地任從他。若逢知己須依分。縱遇冤家也共和。但能了此心頭事。自然證得六波羅。彌勒菩薩在定中聞得。乃曰。此我二千年前陳話。長老重爲提起。正搔著我癢處。且喜今日心頭事已了。六波羅已證。報國裕民。事上也得。理上也得。這个妙伽陀再能公之天下。何愁不爲煩惱海中一貼淸涼散也。山僧但引身向前曰。謹領慈旨。便下座。

臘八圓菩薩戒。鳳陽圓丘和上領鳳廬道張戶部恩二大護法請上堂。問。古徳云。從門入者不是家珍。又云。從緣入者永無退失。秪如釋迦老子睹明星悟道。是從門入耶。從緣得耶。師云。總不在這里。進云。恁麼威音那畔眞消息。總向吾師言下施。師云。他亦不受。乃豎拂子云。本乎天者親乎上。日月星辰各住其位。無端說个夜半正明。天曉不露。引得雪山老比丘一回觸著。都道伊悟本命元辰。那知山門前一對石獅子未然其語。何則。以其坐在明白裏。故今當臘月八日夜也。南斗六。北斗七。一時出現。有眼不顧他位裏。腳不踏他位裏底。方始與天下有鼻孔衲僧出气。不見昨日有人從中都來。卻得廬陽信。報道十字街頭廖胡子。行太早。重落艸。十年歸不得。忘卻來時道。恁麼提唱。且道是抑他威光。是減他威光。良久云。幸有現宰官身底大權菩薩爲之證明在。下座。

雨山和尙語錄卷第十二﹝終﹞嘉興大藏經雨山和尙語錄

雨山和尙語錄卷第十三

嗣法門人

記

住三峯淸涼禪院語

進院日。載商陸護法率侄若士請上堂。乃拈香雲。此一瓣香。根盤於天地未生之前。至廣至大。爇向鑪中。專伸祝延今上皇帝聖壽萬歲。恭願堯風廣被。龍圖與鳳歷長春。舜日髙懸。玉葉共金枝永茂。此一瓣香。秀發於世界已形之後。極精極微。奉爲闔邑當道鄕紳。山主檀越。以及本寺耆舊等。伏願以公以正。爲皇家之柱石。存誠存信。作法苑之屏翰。此一瓣香。名不得。狀不得。飲水旣已知源。不可當陽諱卻。專爲供養天山師祖上於下密老和尙。以報先徳。此一瓣香。靈隱室中親承記莂。天寧堂上重荷栽培。不敢三頭兩緒。一統拈來。供養先師上巨下渤先和尙用酬法乳。斂衣就座。維那白椎云。法筵龍象。眾當觀第一義。乃云。若向白椎後觀。早已落七落八。有超越數量底漢子出眾相見。問。弘開七剎。道攝四流。繼席三峯。頹風乞挽。師云。不可謂我做天山孫子不得。進云。可謂象王行處絕狐蹤也。師云。恁麼語話。爭柰目前不投機。進云。不妨大家同喝采去也。師云。笑煞兩行大眾。問。法隨法行。法幢隨處建立。卽今祖令當行。如何舉唱。師云。相見不揚眉。棒下須見血。進云。若然則天山一脈。萬古流芳。師云。你還照顧頂門得麼。進云。一句當陽開正眼。師云。錯下名言。僧禮拜云。某甲專爲流通。師云。且信一半。問。開三要印。光耀祖燈於琴水。施嚙鏃機。奠安禪鼎於虞峯。盛業巍峨則固是。家風廓徹若爲論。師云。天山老祖猶在。進云。與麼則煥古騰今去也。師云。甚處得這消息來。進云。八方霢霂無爲化。萬國歌謠樂太平。師云。賴遇大眾證明。潘居士問。昔日世尊拈花明示。今日和尙作何宣傳。師云。自有維摩證盟。進云。靈山一會儼然在。今朝覿面又相逢。師云。相逢底事作麼生。進云。九重城裏眞消息。直放毫光徧九垓。師云。原來是不二門外漢。乃拈拄杖卓一下云。只這个捏聚也雙頭獨結。放開也四法交加。從上來事若不用之於今日。恐太平寰宇裏坐底未必不是癡頑。故徳山棒剪除狂寇。臨濟喝掃蕩欃槍。苟非及盡。今時操法柄者那得無過。不見天山師祖云。機先一向是汝諸人安身處。先機一著是汝諸人立命處。其間左之右之。或伸或縮。是汝諸人踏腳處。末後一句是汝諸人出頭處。乃云。天山師祖操不世。出金鎞。開豁人天眼目。美則美矣。但太虛空裏。未免翻成途轍。新三峯固是腳下孫子。今日要革轍移途。與老祖相見。機先一向不許夜行。先機一著投明須到。其間左之右之。或伸或縮。饒你十字縱橫。也須勘過了打。末後一句何止萬里望鄕關。諸兄弟。天山師祖恁麼。新三峯孫子不恁麼。且道還有差別也無。者裏撿辧得出。報徳酬恩全在今日。其或不爾。不妨爲你更下个注腳。復卓拄杖云。但見皇風成一片。不知何處有封疆。結椎云。諦觀法王法。法王法如是。下座。

晚參。上下偸安。最爲叢林法門大患。古人言之切矣。爾諸人聞之全不介意。豈佛自懶墯成。道從懈怠得耶。且畢竟佛如何成道。如何得呢。若有个聞恁麼道。便掩耳而去。三峯撫掌稱慶。何故。不見道。達摩從西天來。覓一个不受惑底人了不可得。今日得之矣。且與麼道。是醍醐語。是毒藥語。

隱蓮庵奇逢大徳領景孺人請上堂。三峯新進院。人事實匆忙。驀逢達道者。特地請宣揚。所以考鐘伐鼓。髙升曲錄木牀。胸次不存元字。徒勞抖擻屎腸。說法有所得。是則亂鳴野犴。說法無所得。方爲善吼獅王。直饒恁麼提唱。須知別有商量。說有說無俱錯。爭如一味平常。諸佛機雲行雨施。祖師意鳥語花香。目前一一皆成現。誰能了此同來坐夏。消受山中歲月長。

晚參。垂問云。但莫瞞心。心自靈聖。因甚二祖又要達摩安心。眾答不契。師遂以竹篦子旋風打云。是你這一隊瞞心昧己底。不打更待何時。

浴佛日。江陰定生禪士領沈同春喬梓寄庫請上堂。問。指天指地則且置。羅龍打鳳事如何。師云。今日打著一个。進云。忽有个眼光爍破四天下底到來。又作麼生。師云。你道山門前幾人坐臥。進云。要明今日事。不許外人知。師云。賺煞老僧。僧便喝。師便打。問。錫標上。禦賜蕭閒。杯渡琴川。有何祥瑞。師云。有眼者見。進云。恁麼則山林增秀。泉石生輝也。師云。要且不愜山僧意。進云。言前已脫常流見。格外須知作者名。師云。念話社家。乃云。今朝四月八。盡道世尊於無憂樹下降生。九龍噴水。沐浴金軀。引得諸方依條攀例者。或大杓。或小杓。驀頭澆來。倒底洗刮。這老漢淨邊垢不去。雲門𨿽則下得手切。其柰鞭長不及馬腹。二千餘年流獘若不痛與鏟除。爾諸人但見佛尊。不見己尊。一等大丈夫兒气槪盡被他蓋覆。三峯今日要推倒過去釋尊。扶起現前諸子。還你一道平等浩然大均底世界。有庫藏則聽其開閉。有寶貝則聽其使用。更有何髙何下。孰尊孰卑。驀左右顧大眾云。你這夥久被他壓良底。今日方得吐气。

晚參。問。如何是有句。師擊竹篦一下云。轟。如何是無句。師云。徒勞側耳。如何是如藤倚樹。師云。古今榜樣。樹倒藤枯。句歸何處。師云。隨人語脈轉。豈是作家。潙山呵呵大笑歸方丈又作麼生。師云。須防爛泥裏有刺。僧禮拜。師云。會了禮。不會禮。進云。總不恁麼。師云。囫圇吞个棗。有甚了期。一僧出。作禮畢。尋依位而立。師云。昔二祖依位而立。達摩謂之得髓。你今日得个甚麼。進云。莫惑亂人好。師云。毛也未到你在。乃舉東山演祖示眾云。舉則公案。事事成辦。向外馳求。是大癡漢。大小東山生捺人向死水裏。全沒些子活變。三峯則不然。現成公案。不勞幹辦。卻怪古人。欺胡瞞漢。縱然歇得不馳求。也是秦時轢鉆。

結夏日說沙彌戒。眾信請上堂。問。禪律並行時如何。師云。一箭兩垛。進云。忽遇南泉斬貓又作麼生。師云。莫理會。進云。恁麼則血濺袈裟角也。師便打。乃云。九旬禁足。良馬困鹽車。三月安居。黑牛眠止水。十方三世是甚麼破艸鞋。圓覺伽藍只當得閒家具。若是个時中不依倚一物底。直下掀翻釋迦老子二千餘年舊案。三峯捏琴水虞山作一个糊餅奉供。一任橫咬豎咬。有朝咬得破。方知盡大地是个糊餅。奇哉。杜順和尙有云。嘉州牛喫禾。益州馬腹脹。天下覓醫人。灸豬左膞上。艸木爲之稽首。土石因而發光。南無佛陀。南無達摩。南無僧伽。主張禪波羅密底與他一分。主張戒波羅密底亦與他一分。其餘三徳六味一任諸人飽便休。𨿽然。說得一丈。不若行取一尺。馬駒踏殺天下人。臨濟未是白拈賊。入到手中。若不轉換。落落地朗州山。澧州水。觸處皆爲礙眼之物。怎禁得諸方老古錐嗤你爲喫飯保。三峯從不小當人。且選佛場中得甲科。誰當第一。良久云。吾將斫額望之。

晚參。僧才出。師云。趙州來也。僧云。和尙莫眼花。便歸位。師云。我眼不花。卻是上座腳跟不穩。乃云。祖師西來。凡有所說。皆是鐃鉤搭索。直處反成曲也。三峯院裏日逐事生。闍黎朝演毗尼。老僧晚參示眾。若作佛法商量。我也沒量罪過。你也沒量罪過。

說菩薩戒日。山主趙讓卿伯仲請上堂。問。尸羅妙法。驗在目前。少室宗乘。請師垂範。師云。已看時雨潤。進云。言下頓開千聖眼。鋒前已泄法王機。師云。更聽好風來。進云。可謂分明一點眞消息。獨露當陽幾个知。師云。上座還知也未。進云。目擊普天飛化雨。一花開徧少林春。師云。老胡有望也。乃云。山靜如太古。日長似小年。就片石打眠。撫喬松遣興。固是新三峯樂事也。爾諸人入門若不辧主。烏目澗邊云。鵓鴿峯頭月。往往都作境話會去。那知一塵一佛國。一葉一釋迦。爲吾家祕密宗乘。所以佛傳佛。祖授祖。苟非善別機宜。昨日比丘僧喫茶去。今朝菩薩子噇飯來。善法堂前如打口令相似。客中主尙不能辧。何況說起主中主。而今迦葉眞宗。波離要旨總不問你。驀以拂子擊一下云。但望踏著這方地面。庶不負定光金錫遙招手也。眾中還有解豎點首底也無。良久云。三十年後。莫道礙眼不是木頭好。

晚參。問。大海枯竭時如何。師云。魚鱉蝦蟹向甚處著。僧便喝。師云。一任跳。僧禮拜。師打云。死蝦蟆。乃云。他未彰名。予不能取。堪笑俱胝。只豎一指。自謂如吞全牛。咽巨臠。那知活蛇反弄成死。三峯不辭手腳勞。拔出諸人眼裏刺。

立秋日解夏。師回天寧。兩序請上堂。一葉落。天下秋。九旬聖制倏矣云周。圓覺伽藍十方無壁落。芒鞋竹杖四海任優遊。山水鐘情底未爲達士。州縣踏白底豈是髙流。果能於腳跟不動時捉敗善財童子。目睛未轉處擒下徳云比丘。不須百城尋知己。便請坐地看揚州。看則且置。且道彌勒樓閣前有幾人坐臥。向者裏道得一句。一任朝遊檀特。暮宿羅浮。不然。且請拗折拄杖。放下蒲團。向三峯院裏度春秋。

晚參。舉昔靑林虔和尙凡有僧到。先要挑柴三轉。有新到問。三轉內則不問。三轉外事如何。虔云。鐵輪天子寰中敕。乃云。靑林甚生意气。要且只解作主。不解作賓。或有人問山僧。只向道。起動闍黎。他若知機。自甘服勤三峯門下。何以故。理能伏豹。

師還山日。聞修闍黎請上堂。問。髙提祖印卽不問。重振家風事若何。師云。獨坐古三峯。進云。鵓鴿峯千岐把住。烏目澗一綫流通。是神通。是法爾。師云。山僧從不把境話示人。進云。佛令祖令。總屬吾師。向上一句。更請垂示。師便打。進云。恁麼則天山一滴淸涼水。流出滹沱萬派長。師云。且喜你領話。問。祖域重光則且置。應時及節事如何。師云。春雨滑如油。進云。恁麼則還鄕一曲。殆非今古也。師云。待百艸生芽卽向你道。乃云。若論此事。有似遠客還山。扶杖入門。處處林巒依舊。披衣得座。頭頭風月長新。說个田地穩密。佛祖不能近。已屬剩語。更云神通遊戲。鬼神不能測。早涉繁辭。个般漢都緣於那邊不曾透過。卻來這邊妄擬。威音面目描也描不成。空劫爪牙畫也畫不就。𨿽則依稀越國。仿佛揚州。其柰路途之樂。終未到家。見解入微。不名見道。若是个不涉程途。直登寶所底。大地山河全歸掌握。森羅萬象悉聽指呼。到者裏方許來三峯院裏喫淸水白米飯。共山僧過夏。何以故。不見道。有功者賞。下座。

晚參。舉汾陽昭祖示眾云。識得拄杖子。一生參學事畢。爾諸人作麼生會。一僧應聲云。識得拄杖子。入地獄如箭射。師云。你見甚麼道理便與麼道。僧無語。師命眾代。一云識取鉤頭意。莫認定盤星。一雲從門入者。不是家珍。一云丈夫自有衝霄志。不向他人行處行。一云不可總作野狐精見解。一云鸞鳳不棲荊棘樹。一云金屑𨿽貴。落眼成翳。一云獅子咬人。韓盧逐塊。一雲死水不藏龍。僧補前語云。才有一絲頭。便是一絲頭。師云。總是館驛前一夥撮馬糞的漢。遂擲下拄杖。便歸方丈。

莘田蔣學憲誕日。建大悲華嚴兩道場。請上堂。問。三七薰修。功圓果滿。作麼說个喬松千古茂。日月永長明底事。師云。人傳大椿以八千年爲春。堪爲比並否。進云。若然。則常將日月爲天眼。指出須彌作壽山。師云。莊生此語垂下二千餘年也。進云。愛日舒光人共仰。冰壺發焰有誰知。師云。愼莫浪流傳。僧顧左右云。大眾一齊髙著眼。謾教錯過目前機。師云。自知較一半。問。十兆餘言卽不問。八十一軸事如何。師云。公案現在。進云。秪如古人問三千諸佛。道个黃鶴樓中題詩句。是何旨趣。師云。與你猶隔津在。僧擬議。師便打。乃云。率陀境界。信非常情所測。據說人間四百年。彼天爲一晝夜。𨿽則玄風永扇。慧日長光。要且猶落數量在。爭如我佛廣演華嚴。撤三乘之見网。謂成佛不待歷三大僧祗。但一念相應。卽證無量道果。任他劫數之長短。世界之闊狹。總不出一剎那際三昧。故棗柏云。十世古今。始終不離於當念。無邊剎海。自他不隔於毫端。更說甚然燈居先。彌勒落後。驀拈拂子云。試看者个。始自鷲嶺分燈之後。少林傳芳以來。恆以深心密願。於剎那際中廣作佛事。有時以大悲心梯航九有。有時以大智力拔濟羣生。縱饒虛空有盡。滄海有盡。而斯人之誓願無盡。且道憑何薰修而得臻此。良久云。且待須臾。自當證知。

普請摘茶次。師垂問云。直截根源佛所印。摘葉尋枝我不能。古人旣有明訓。諸仁因甚卻犯他忌諱。眾答不契。師代云。爲眾竭力。又云。三峯門下。又云。替和尙出一隻手。有僧問。狗子因甚無佛性。師云。不爲分外。僧云。因甚又道有。師云。莫隨他舌根轉。又僧問。黃檗打臨濟三頓痛棒意旨如何。師云。徹骨徹髓。僧禮拜。師云。念你是新戒。且放過一頓。

妙宗上座領謝守之居士請上堂。問。宅破家亡。阿誰是主。師云。胡張三。黑李四。進云。掛拂捲席。因甚不住。師云。長安𨿽好。不是久居。進云。縫開楔棒時如何。師云。功不浪施。進云。三問已蒙師指示。向上宗乘又若何。師云。離波覓水。是大癡漢。問。四十九年栽花石上。三百餘會著楔空中。今日和尙寶座髙升。未審又圖个甚麼。師云。洎被上座拶上壁。進云。莫便是和尙機用麼。師云。聽事不眞。喚鐘作甕。進云。可謂尋常一樣窗前月。才有梅花便不同。師云。閒言語拈過一邊。直截處道將來。僧便喝。師云。兩重公案。進云。不入虎穴。焉得虎子。師云。三十棒畱與明日打。乃云。昨夜舜若多神在虛空裏揚聲髙叫曰。我有時乍雨乍晴天莫測。泰山石敢當坐平地上。遂應聲和曰。我有時或凡或聖人難識。各各道了。復相共耳語曰。大淸國裏禪和子。罕有湊吾輩機者。山僧木上座忍憤不過。向前一時穿卻二公鼻孔。拽來三峯院裏。先問舜若多曰。秪如昨日晴。今日雨。是甚麼法中收。試道看。次問石敢當曰。不用愛聖。聖是空名。不用憎凡。凡是妄立。快語來。二公未及對。無端被帝釋尊者天耳遙聞。乃嘆曰。大智哉。從今大淸國裏永無妄自稱尊者。木上座卒然聞得。乃呵呵大笑曰。尊者莫寐語。任你贊過三十三天。要不過逢場作戲耳。卓拄杖下座。

中和淨戒二禪人同請上堂。問。適才伐鼓考鐘。地搖六震。今復髙升寶座。天雨四花。爲是鋪花錦上。爲是好肉剜瘡。師云。莫塗污我耳。進云。竿頭絲綫從師弄。不犯淸波意自殊。師云。圖度極矣。進云。別轉機輪。請師再道。師便喝。僧亦喝。師便打。問。如何是虞山境。師云。鵓鴿峯頭云靉叇。如何是境中人。師云。淸涼禪子鼻昂藏。境與人相去多少。師云。曾有人問我。直得五年分疏不下。乃云。不見一法。是大過患。諸兄弟。山河大地是法。日月星辰是法。艸木叢林是法。鱗甲羽毛是法。旣一切是法。作麼說不見。若見。刺腦入膠盆。不見。又道成大過患。有鼻孔撩天的向者裏道得个脫體句。鼓聲咬破我七條。穿卻韶陽老人鼻孔。庶幾西天東土不致寂寞。不然。缽盂口向天。豈不礙塞殺人。說比丘戒日。妙宗禪師領瞿孺人請上堂。問。承古有言。目前無闍黎。那个是賓。師云。賊身已露。此間無老僧。阿誰是主。師云。擬瞞三峯。那十方國土中惟有一乘法。何者是權。師豎起拄杖。但以假名字引導於眾生。何者是實。師云。識得卽知落處。不許夜行剛把火。以何爲照。師云。看破闍黎。直須當道與人看。以何爲用。師便打。進云。法令已行。後語稍遲。師打云。末後不來。猶虧一半。問。髙沙彌不登壇。盧行者不祝發。如何是戒。師云。少間驗取。世尊說一大藏教盡成虛設。祖師畱千七百則公案猶是葛藤。如何是禪。師云。目前可鑑。窮諸玄辯。若一毫置於太虛。竭世樞機。似一滴投於巨壑。如何是教。師云。釋迦四十九年不曾說著一字。進云。恁麼則一枝無孔笛。吹出許多般。師云。罕遇知音。問。七聚五篇卽不問。缽盂分付事如何。師云。試過手來。進云。忽遇个裂碎袈裟。撲破缽盂底到來。又作麼生。師云。情知你孟浪。進云。好手手中呈好手。紅心心裏中紅心。師云。七棒對十三。乃云。巖寺春晴。野花開似錦。人人眼裏有睛。未達境惟心。起種種分別。達境惟心。已分別卽不生。分別旣不生。卽今風動塵起。鳥啼花落。是境。不是境。若是境。且道卽心起耶。離心起耶。果是个機先得路底。兩隻芒鞋踏徧四五百條花柳巷。一條拄杖穿過二三千處管弦樓。何處不是本地風光。那待見絕玄微。語離滲漏。方謂之到無爲安樂之鄕。秪如卽今具三千威儀。八萬細行底簇簇上來。又如何分付。遂擲下拂子云。透過祖師關捩子。始信山河非眼睛。

佛誕日。圓菩薩戒。兼付法孫六吉居士請上堂。問。三十二相攙倒浣盆描不就。八十種好蘸幹香水盡難成。正恁麼時。獨尊之旨向甚麼處著。師云。三峯只管看。進云。脫珍禦。著獘垢。又圖个甚麼。師云。秪爲老婆心切。進云。二千年前事。今日已見端倪。師云。未信你在。僧便喝。師打云。討棒喫。乃云。未離兜率。已降王宮。未出母胎。度人已畢。大小棗柏只見錐頭利。不見鑿頭方。殊不知釋迦老子是个脫珍禦服。著獘垢衣。入泥入水。爲人底漢。𨿽契經有云。淨法界身本無出沒。然菩薩若不行於非道。則不名通達佛道。據實而論。兜率內院旣有護明大士。淨梵王宮不可無悉達太子。周行目顧。自他降神出胎。說靑道黃。還伊度人說法。是法仍住法位。原不移易他一絲毫許也。省得一輩狹劣凡夫大驚小怪。今日是他二千餘年前降誕之辰。三峯依條攀例。驀頭與他一杓。爾諸人若不當兒戲。則經有經師。律有律師。從玆玄風永扇。慧日長光。威儀濟濟底嚴淨毗尼。意气昂昂底弘揚祖道。各期勵志扶宗。報佛恩徳。何難上古風規不見於今日哉。卽今時至理彰。且作麼道一句爲之表信。乃揮拂子云。好看法苑騰佳气。優缽花開徧界春。

汪門佘孺人初度請上堂。問。遊戲神通底爲甚下腳不得。師云。花須連夜發。莫待曉風吹。進云。田地穩密底爲甚擡腳不起。師云。寸釘入木。進云。只此二句。還有優劣也無。師云。有。進云。不妨拈出大家看。師便打。問。烏目澗晝夜潺湲。鵓鴿峯古今蒼翠。未審拄杖子壽量幾何。師云。亙古亙今。進云。崗陵之諭。松柏之章。拈向一邊。和尙將何慶祝。師云。何不領取前話。進云。某甲則不然。師云。試杜撰看。進云。打翻日月開天眼。踢倒須彌見壽山。師云。且過一邊著。乃云。少室峯前不存聖諦。曹溪路上豈著俗談。上古風規旣在。卽今考鐘伐鼓。又發明个甚麼。驀拈拄杖云。看。看。無位眞人來也。說道赤肉團上壁立萬仞。任是八臂那吒撲不破。都道理隨事變。事得理融。蟠桃三千年一度開花。猶落人間數量。要續我佛慧命。苟非明生生不息之機。那能會萬物爲一己。復卓拄杖一下云。一生二。二生三。三生萬物。如是則生生不息也。且道還假權實照用也無。良久云。三千里外絕淆訛。

立夏日。朱華甫居士爲母誕日請上堂。問。世尊說不著的。和尙作麼生說。師云。諦聽。諦聽。進云。祖師行不到的又作麼生行。師云。快走。快走。進云。分明一句無私語。顯髮須憑過量人。師云。直饒將來。他亦不受。問。山花鬱鬱。幽鳥喃喃。佛祖機關。盡成露布。請和尙蓋覆著。師云。三峯有眼不曾見。進云。果然蓋色騎聲。超佛越祖。師云。失口道著。乃云。大道無拘。觸處成現。一塵一剎一如來。一葉一花一世界。盡謂諸佛眾生一有多種。誰識聖人凡夫二無兩般。明之者鎔瓶盂釵釧爲一金。証之者攪酥酪醍醐爲一味。如水合水以無異。似空合空而不分。所以欲識佛性義。當觀時節因緣。時節若至。其理自彰。卽今三春已過。九夏初臨。陰陰夏木全彰堅固法身。漠漠水田永續綿長慧命。亙古今了無變異。窮天地毫沒遮攔。且道如此提唱。是佛法商量。是世諦流布。驀喝一喝云。須識壺中日月長。

謝聖恩老和尙齋上堂。舉昔演祖偈云。山前一片閒田地。叉手叮嚀問祖翁。幾度賣來還自買。爲憐松竹引淸風。沒量大人被片閒田地使得七上八落。𨿽引得些松竹淸風。何能濟叢林實事。爭似我聖恩法叔自到祖翁地上。金鋤不動。靈苗自生。今以玉粒炊香餉我一眾。不信。但看缽裏飯。碗裏羹。從何處得來。諸仁能下得口。不惟芬生齒頰。抑且甘潤咽喉。人人一飽忘饑。不異雪峯鰲山成道時也。直饒金牛托出法堂底。應難媲美。維摩擎來香積底。未易較優。自非眞慈注念。普行存心。何能有此盛作。爾諸大徳有向食堂裏道得个慶贊句。庶博山頭和尙熙怡一笑。不然。端坐受供養。豈不慚惶殺人。

雨山和尙語錄卷第十三﹝終﹞嘉興大藏經雨山和尙語錄

雨山和尙語錄卷第十四

嗣法門人

記

住維揚天寧禪寺語

元旦日。克昭後堂一止知殿領龍舒眾信請上堂。元正啟祚。萬物咸新。惟有天寧拄杖子不涉新舊。一味坐樂升平。秪如卽今臘雪未消。靑陽先到。作麼生說个樂底道理。乃揮拂子云。石樓仰祝堯天罷。大啟柴門看好春。下座。

立春第二日示眾。春風一拂融殘雪。放出雲山依舊靑。澗壑忽添新瀑布。茅檐猶掛舊冰稜。舉頭天上星霜易。彈指人間歲月增。分付兩堂玄學客。急須努力繼傳燈。

解制日。付法監院請上堂。問。擊碎照夜明珠。放出衝天俊鶻。正當解制一句如何分付。師云。切莫亂統。進云。會卽途中受用。不會則世諦流布。如何得恰好去。師云。全靠山僧不得。進云。將謂少林消息斷。桃花依舊笑春風。師云。新上座撞彩耳。進云。誰知遠煙浪。別有好商量。師云。孟八郎又恁麼去。乃舉永嘉證道歌曰。遊江海。涉山川。尋師訪道爲參禪。自從踏著曹溪路。了知生死不相干。親見寶林來底。果然獨超物外。今日天寧聖制告圓。你諸仁擬遊江海耶。涉山川耶。擬訪道耶。參禪耶。如果踏著天寧路。越過生死海。不惟堪繼先宗。抑且可規來學。不然。一句當天八萬門。依舊情塵固蔽。識鎖難開。且請按下雲頭。山僧與你另有商量。何以故。不見道。換骨抽腸重整頓。通身手眼更須參。

泰州彊昆玉居士發願。請僧檢藏三年。於啟期日請上堂。一大藏教秪說這个。雲門話墮阿師有甚饅頭子。快下將來。睦州鈍置老漢轉半藏。轉全藏。休向繞一匝處分疏。是梵語。是唐言。須從五千餘卷裏定當。盡謂諸佛燃慧炬以燭幽。非關文字。那知列祖駕慈航而普渡。尙假言詮。但能於黃卷玉軸上捉敗古人。何難大地山河不全歸自己。一塵一佛國。一葉一釋迦則不問。汝諸人且淺聞深悟。深聞不悟。又明甚麼邊事。良久云。一塵不立始歸家。才有纖毫非眷屬。親切無過演祖此語也。久立眾慈。伏惟珍重。

端午日。師付法。兩序請上堂。北來和尙問。兄呼弟應。上古風規。唱拍相隨。今時樞要。除此二途。如何道个福海無邊的句。師云。瞞老兄不得。進云。可謂掃除近日門頭事。直透威音那畔機。師云。不信道。進云。幾多龍象隨髙步。無限香花結勝因。師云。笑殺靈山老漢。進云。金圈栗棘齊拈出。荷擔堂前有後人。師云。總從他腳下流出。進云。好彩不妨多。師云。非兄不委。乃云。端陽令節。百艸頭邊大用繁興。有向者裏道得个應時及節底句。也省得諸方老榾檛說靑道黃。塗污方來。設問如何是應時及節底句。便雲龍舟競彩。艾虎逞威者是。又道蒲劍揮空。橊火奪日者是。若然。盡屬世諦流布。天寧門下一點也用不著。那知善財童子當日拈一莖。便活盡天下死人。苟非入室眞子。焉知這點藥頭靈驗。釋尊云。我此法印。爲欲利益世間。故說在所遊方。勿妄宣傳。諸仁要知不妄宣傳底一著子麼。驀揮拂子云。喚作正法眼藏也得。喚作涅槃妙心亦得。有能一肩擔荷得去。不謬爲天寧室中一麟也。誰道法身慧命不源遠流長哉。久立眾慈。伏惟珍重。

上堂。問。三不是是个甚麼。師云。劈腹剜心。問。如何是本來面目。師作掩耳勢云。莫污我耳。問。如何是本來面目。師云。適才他污我耳。如今你污你口。僧罔措。師云。三日嗽不淸。問。徳山托缽。意旨如何。師云。年老成精。問。萬法歸一。一歸何處。師云。甲乙丙丁。戊己庚辛。問。如何是有句。師卓拄杖一下。如何是無句。師云。喚作拄杖卽錯。如何是如藤倚樹。師云。杜撰長老。如麻似粟。樹倒藤枯。句歸何處。師云。獅子咬人。韓盧逐塊。潙山呵呵大笑歸方丈。又作麼生。師云。禹力不到處。河聲流向西。僧便喝。師云。虛彰聲勢。舉雪峯示眾云。若論此事。如明鏡當臺。胡來胡現。漢來漢現。玄沙出眾云。忽遇明鏡來時如何。峯云。胡漢俱隱。沙云。者老漢腳跟未點地在。峯休去。乃云。雪峯老不以筋骨爲能。縱饒玄沙逞俊。也出他範圍不得。諸人若作勝負商量。未免深屈古人。且道利害在甚麼處。良久云。一語傷人。千刀攪腹。

上堂。問。世尊有密語。迦葉不覆藏。如何是世尊密語。師云。六耳不同謀。如何是迦葉不覆藏。師拈拄杖云。瞎那。問。終日喫飯。不曾咬著一粒米。學人今日咬著一粒也。師云。仔細牙齒。僧無語。師便打。乃云。三斤麻。一疋布。舊店新開。何人下顧。楊岐老子當行家。貴買賤賣無回互。說甚釋迦慳。彌勒富。這里不是生藥鋪。驀拈拄杖卓一下云。而今拋出在當陽。試問諸人悟不悟。眾無語。師顧左右云。有耳不聞。有眼難睹。三十年後休叫冤苦。擲下拄杖。歸方丈。

晚參。師垂問云。達摩西來。直指人心。見性成佛。因甚演祖又道。說心說性。便是惡口。一云但形文彩。卽屬染污。師云。祖師猶在。進云。一千五百人善知識。話頭也不識。師云。人天眾前。不可造次。一云才有一絲頭。便是一絲頭。師云。大似徐六擔板。一云不得春風花不開。花開又被風吹落。師云。肯諾不得全。一云金屑𨿽貴。落眼成翳。師云。恁麼則達摩有過也。進云。卻是。師云。莫謗他好。一云好事不如無。師云。說到不若行到。一云王令稍嚴。不許攙奪行市。師笑云。鄭州出曹門。

晚參。舉昔臨濟大師將涅槃時示眾云。吾滅度後。不得滅卻吾正法眼藏。時三聖出眾云。爭敢滅卻和尙正法眼藏。濟云。忽有人問汝。汝作麼生。聖便喝。濟云。誰知吾正法眼藏向瞎驢邊滅卻。師云。三聖恁麼祗對。因甚臨濟道正法眼向瞎驢邊滅卻。一云全歸肯諾。一云口是禍門。一云克家須是破家兒。一云獅子咬人。韓盧逐塊。一云莫寐語。一云若無舉鼎拔山力。千里烏騅不易騎。一云爛泥裏有刺。一云祖禰不了。殃及兒孫。一云恩大難酬。一云非但騎虎頭。亦解把虎尾。一云鉤在不疑之地。一云只見錐頭利。不見鑿頭方。乃云。誰知正法眼藏向瞎驢邊滅卻。臨濟大似鑊湯無冷處。若非入室眞子。也大難承當。諸方盡作得失論量。實爲深屈古人。𨿽然。且道臨濟意在甚麼處。良久云。天堂未就。地獄先成。

上堂。善來比丘各依舊處著。不用老胡徵汝得處。个个腳跟點地。山僧更有所說。何異矢上加尖。所以古徳拈拄杖示眾云。三世諸佛也恁麼。歷代祖師也恁麼。天下老和尙亦恁麼。師驀喝一喝云。恁麼恁麼。拄杖有過。忽然跳上三十三天。也免後代兒孫向黑山鬼窟裏地坐。

上堂。舉昔雲門大師因普請。拈起一橛柴示眾云。一大藏教祗說這个。師云。大小雲門漏逗不少。引得無限人向這一橛頭上作窠作臼。若天寧據令而行。直須趁出三門始得。後有老宿別云。一大藏教不說這个。旣不說者个。且道又說个甚麼。良久卓拄杖一下云。須知遠煙浪。別有好商量。

上堂。舉昔香嚴和尙上堂云。若論此事。如人上樹。口銜樹枝。手不攀枝。腳不踏枝。樹下忽有人問。如何是祖師西來意。不對他卽違他所問。若對他又喪身失命。正當恁麼時。如何卽得。時有虎頭上座出眾云。上樹卽不問。未上樹已前請和尙道。嚴呵呵大笑。師云。香嚴和尙向雲中設磴。空裏造橋。欲度盡天下死人。又焉知法久成獘。轉令人攀躋不上。虎頭上座𨿽善成褫。要且秪會自己機關。不解香嚴活計。苟非絕處逢生的當場出手。那能同道唱和。稱妙雲獨腳哉。諸上座。畢竟如何是香嚴活計。良久云。冷處著把火。

上堂。舉昔日玄沙和尙示眾云。諸方老宿盡道接物利生。忽遇三種病人作麼生接。患盲者拈椎豎拂他不見。患聾者語言三昧他不聞。患啞者教他說又說不出。且作麼生接。若接此人不得。佛法無靈驗。乃云。諸仁者。且道三種病人卽今在甚麼處。驀拈拄杖云。來也。來也。旣來作麼生說个接的道理。遂擲下拄杖云。點石化爲金玉易。勸人除卻是非難。

六月十九日上堂。觀音菩薩今日向聲塵裏轉大法輪。乃說偈曰。蜀魄連宵叫。子規終夜啼。圓通門大啟。何事隔云泥。舜若多神聞得。向前曰。盡大地是个圓通。你也在里許。我也在里許。說甚麼隔與不隔。菩薩被問直得一場懡。依舊退身向普陀巖中打坐去也。諸人若識是非。一切聲是佛聲。其或尙畱觀聽。鼓聲穿破你髑髏。莫謂天寧不曾道破好。

晚參。師問僧。如何是父母未生前本來面目。僧云不會。乃示以偈曰。父母未生前。有个本來面。黑豆未生芽。善財尋不見。見不見。倒騎牛兮入佛殿。僧出。師問。云本來面目你作麼生會。僧云。是甚麼破艸鞋。師云。有時也用得著。僧云。有時也用不著。師云。恁麼則上座赤腳走也。僧無語。師便打。

上堂。今朝六月念有六。暑气尙炎秋未肅。無位眞人白汗流。面門出入忘拘束。老白拈。頻頻囑。誰人肯遭你瞽惑。縱饒證據到十成。也須趁向無生國。且道因甚如此。良久。卓拄杖一下云。家有白澤之圖。必無如是妖怪。

晚參。舉昔徳山和尙示眾云。山僧今夜不答話。問話者三十棒。天寧則不然。山僧今夜要答話。不問話者三十棒。畏打者出眾相見。良久。眾無出。師云。是你這一夥豚皮漢。不打更待何時。遂旋風打散。

因病目上堂。舉昔密庵傑和尙克應庵華祖侍者。祖一日問曰。如何是正法眼。傑云。破砂盆。乃云。傑和尙等閒出一語。頓使曹山三種滲漏俱絕。是則固是。要且令人難構。今日天寧放開一綫道與汝諸人相見。設有問。如何是正法眼。但向他道个害旣是正法眼。因甚卻害。不見道。未離三界外。還在五行中。

上堂。舉昔僧問雲門曰。秋初夏末。前途忽有人問。教學人如何祗對。門云。大眾退後。僧曰。過在甚麼處。門云。還我九十日飯錢來。乃云。雲門老漢抑捺者僧太過。當時若善垂手。韶陽路上不致道絕人荒。天寧卽不然。或有問。秋初夏末。前途忽有人問。如何祗對。但向他道。善爲道路。若是个知時識節的自然緊峭艸鞋。設或遲疑。卓拄杖云。莫謂天臺路險巇。羊腸更在靑霄外。

晚參。師問云。君子愛財。取之有道。因甚招寶菩薩手中錠子放不下。一云等个人來。一云專爲流通。一云不妨隨分納些些。師皆不肯。眾請師代。師云。分付不著人。

上堂。舉昔梵言首座示眾云。說法有所得爲野幹鳴。說法無所得乃獅子吼。諸人要識獅子吼麼。遂大喝一喝。乃云。語不離窠臼。焉能出蓋纏。梵言首座之謂也。天寧則不然。說法有所得爲野幹鳴。說法無所得乃獅子吼。諸人要識獅子吼麼。便卓拄杖。歸方丈。嘉興大藏經雨山和尙語錄

雨山和尙語錄卷第十五

嗣法門人

編

機緣

有僧號天城。一僧戲問云。天卽不問。如何是城。天無對。師遽答云。東門西門。南門北門。僧云。忽遇三軍圍繞時如何。師劈面掌云。艸賊大敗。僧云。恁麼則打破了也。師云。自首者免罪。

師初到天寧。上殿禮佛次。殿主階一問云。作甚麼來。師云。禮佛。階云。我者裏無佛。師云。有。秪是你不肯承當。階罔措。師呵呵大笑而去。

天寧和尙一日指瓶花問眾云。因甚者枝恁麼紅。那枝恁麼白。答者皆不愜。師代云。兩彩一賽。

問。牛過鐵窗欞。頭角四蹄都過了。因甚尾巴過不得。師云。熟處難忘。

問。如何得事事無礙去。師云。殺人放火有甚麼難。

問。三世諸佛因甚不知有。師云。一言旣出。駟馬難追。黧奴白牯因甚卻知有。師云。彩奔齪家。

問。若以思惟心測度如來圓覺。如螢火燒須彌山。終不能爇。畢竟以何心得契圓覺。師云。今日冷似昨日。

問。無邊身菩薩因甚不見世尊頂相。師云。窮坑難塡。書字次。僧問。以字不成。八字不是。未審是个甚麼字。師舉筆云。文彩全彰。

天寧以月忌日不遷單。僧問云。旣是事事無礙。今日因甚不遷單。師云。客隨主便。

問。古徳偈云。方信普通年遠事。不從蔥嶺帶將來。且道從甚處帶來。師叉手近前云。也不較多。

舉古徳長念觀音號。僧問。聞師長念觀音。是否。徳曰。是。僧云。騎卻頭時如何。徳云。出頭卽從汝騎。不出頭騎个甚麼。僧無對。師代云。者老漢瓦解冰消。又云。某甲得得而來。

問。三千劍客獨許。莊周因甚跳不出。師云。者是甚麼所在。僧云。作家。作家。師便噓兩噓。僧云。蒼天。蒼天。師云。見个甚麼道理。僧亦噓兩噓。師云。獅子咬人。韓盧逐塊。

問朝到西天暮歸東土穿雲渡嶺卽不問腳跟下道將一句來。師云。某甲今日困。

遇街坊化祖師像。傍僧問云。祖師作麼生化。師云。乞我一文錢。僧云。與麼則泥塑木雕底也。師云。你不妨會得好。

與僧茶話次。勘云。作麼生是你未生前面目。僧指茶盤云。者个是宣州栗子。那个是福州荔枝。師云。與麼則世諦流布去也。僧擬議。師云。將謂是南番舶主。原來是个販私鹽漢。

問。牛頭未見四祖。因甚百鳥銜花。師云。義出丰年。見後因甚不銜花。師云。儉生不孝。見與未見時如何。師云。多虛不如少實。

一晚。至靈隱金光明殿。僧問。旣是金光明殿。因甚黑漆漆地。師云。洎不迷己。

一日。問大安師。甚處來。安云。老老大大。來處也不知。師云。你亂走作麼。安云。莫錯怪人好。師云。某甲適來造次。安云。原來是屋裏人。師云。何必。

問。觸不得。背不得。畢竟是个甚麼。師豎起竹篦云。面目現在。僧云。某甲不會。乞垂方便。師擲下竹篦云。但恁麼會取。僧於此有省。乃舉古人道。吞卻荔枝卽禍生。意旨如何。僧云。不可頭上安頭。師云。若知滋味。轉見禍生。又且如何。僧云。再犯不容。師頷之。

一日勘一僧云。你日來因甚失卻鼻孔。僧云。穿卻和尙的。師云。你向甚麼處下手。僧作扭鼻勢。師打云。者野狐精。

問。如何是父母未生前本來面目。師云。阿耨達池水深四十丈。闊八十丈。

僧呈偈。有慧劍縱橫誰敢當之句。師徵云。作麼生是慧劍。僧便喝。師云。何得自傷己命。僧無語。師云。伏惟尙饗。

問。四百四病一時發時如何。師云。老兄入涅槃堂有分。

問。道得也打。道不得也打。意旨如何。師云。杓柄在雪上座手裏。僧擬議。師便打。

問僧。觸不得。背不得。你作麼生會。僧云。師姑元是女人做。師云。大有人不肯恁麼道。僧無語。師云。賊身已露。何必枷杻。

問僧云。你道空中一片雲。釘釘著。懸掛著。僧答語不契。自代云。山下接取。

問。如何是祖師西來意。師云。達摩是老臊胡。進云。庭前柏樹子意旨如何。師云。直截根源佛所印。摘葉尋枝我不能。

下堂。見一僧經行甚猛。師喝云。看腳下。僧才住。師劈頭打云。洎乎被你磕破鐘樓。

問。不是心。不是佛。不是物。畢竟是个甚麼。師云。文不加點。

問僧。從上諸聖以何法爲人。僧云。莫取我語。師云。者漢今日瓦解冰消。僧云。從上諸聖悉皆如此。師云。莫把驢鞍橋比阿爺下項。

問。如何是祖師西來意。師云。一字不著畫。

問。古人道佛身充滿於法界。是否。師云。你試指出來看。僧云。卽今也不少。師云。釋迦耶。彌勒耶。僧云。一任分剖。師便打云。長連牀上底切忌將來。

問僧。盜財者國有常刑。盜法者該問何罪。僧無語。師自代云。和尙合知。又云彼此。又云和尙棒折那。

一日與僧論法華經次。僧問。如何是一大白牛車。師云。看腳下。僧云。恁麼則艸行偃風去也。師云。也須是歸家穩坐始得。僧無對。師打云。因甚向化城著倒。

問盂侍者。今日修供爲阿誰。盂云。餵驢餵馬。師云。謝子殷勤。盂云。且喜和尙解異類中行。師云。你還解隨侍麼。盂無對。師代云。拖犁拽耙。有甚麼難。

問盂侍者。今日作甚麼。盂云。看語錄。師云。語卽不問。如何是錄。盂云。文彩全彰。師云。只道得一半。盂云。和尙作麼生。師云。艸本不勞拈出。

問盂侍者。至道無難。惟嫌揀擇。你作麼生會。盂便喝。師云。者一喝是何意旨。盂云。金剛寶劍當頭截。師引頸向前云。。盂云。賊。賊。師便休去。

僧參。師問。甚處來。僧云。廬山。師云。近日五老商量个甚麼。僧云。束家杓柄長。西家杓柄短。師云。是眞語。是誑語。僧云。和尙何不領話。師打云。且道是賞你。是罰你。僧云。不勞再勘。師云。且坐喫茶。

問。如何是觀音面目。師云。盞子撲落地。碟子成七片。僧云。意旨如何。師云。吽吽。

問。古徳油餈公案乞師指示。師云。款出囚口。

師一日見悉達太子手中拈花。遽問眾云。者漢才生。因甚便拈華示眾。一云秪要大家知。一云虎頭虎尾一時收。一雲從前汗馬無人識。只要重論蓋代功。一云事不由己。眾請師代。師云。王程有限。

問僧。於一毫端現寶王剎。坐微塵裏轉大法輪。且道法輪作麼生轉。僧云。早間喫白粥。師云。與麼則轉食輪也。僧云。莫話作兩橛。師云。情知你向這里躲跟。僧云。和尙又作麼生。師拈扇子云。扇子跳上三十三天。觸著帝釋鼻孔。東海鯉魚打一棒。雨似盆傾。僧云。且道與喫白粥是同是別。師云。毫釐有差。天地懸隔。一日喚僧。僧回首。師云。衲僧家隨處作主。因甚被人一喚便轉。僧無語。師代云。山僧常念觀音。

問。雲門扇子跳上三十三天。意旨如何。師云。急急如律令。僧云。學人不會。師云。符到奉行。

問。皓月當空卽不問。秪如月落後如何相見。師云。不許夜行。投明須到。

問僧。雲門扇子跳上三十三天。意旨如何。僧云。杜撰不少。師云。不杜撰底試道看。僧拈起扇子。師云。落在雲門圈續裏。僧云。蒼天。蒼天。師云。我怎救得你。

問。聞聲悟道。見色明心。觀世音菩薩將錢買胡餅。放下手來卻是饅頭。意旨如何。師云。貓有歃血之功。虎有起尸之徳。

問僧。不是心。不是佛。不是物。是个甚麼。僧云。吹毛原不動。師云。忽然動時如何。僧便喝。師云。自傷己命。僧無語。師便打。

問盂侍者。觀音菩薩將錢買胡餅。放下手卻是饅頭。意旨如何。盂云。海枯終見底。人死不知心。師云。大有人不肯恁麼道。盂便喝。師便打。

問證侍者。雲門道東山水上行。意旨如何。證云。紅鑪飛片雪。師復問云。古人道要悟卽易。要迷卽難。又如何。證云。太平本是將軍定。不許將軍見太平。師厲聲云。未在。證便禮拜。

僧問。世尊睹明星悟道。悟个甚麼。師云。夜半正明。天曉不露。

問。三世諸佛因甚不知有。師云。殺人須是殺人刀。貍奴白牯因甚卻知有。師云。活人須是活人劍。

僧請益。僧問雲門。如何是雲門一曲。門云。臘月二十五。意旨如何。師作鵓鳩啼云。谷谷呱。

問。如何是解脫。師云。要頭便斫將去。僧云。非師境界。師云。料你下不得這副手。

師一日拈竹篦問僧云。道得卽不打。僧云。便請。便請。師颺下竹篦。僧云。艸賊大敗。師云。三十年來弄馬騎。今日卻被驢子撲。

鏡湖堂額宿云捨三字。有僧問。旣是宿云捨。因甚不見云。師云。鏡湖今日放參。

問。某甲有鐵牛機。請問和尙印卽是。不印卽是。師云。若是鳳凰兒。不向那邊討。進云。意旨如何。師云。還見鐵牛機麼。僧便喝。師亦喝。僧又喝。師便打。

問。三世諸佛。歷代祖師。天下老和尙畢竟在甚麼處安身立命。師指云。這里好一片石。僧云。和尙何得將目前境示人。師云。開元石佛大有人不曾得見。

問。徳山托缽歸方丈。意旨如何。師便捏僧手一下。僧云。不會。師云。六耳不同謀。

問。眼光落地時。神通妙用在甚麼處。師云。牽犁拽耙。僧云。眼光落地。作麼生牽犁拽耙。師打云。者畜生。五歲尙使不得。

問妙光。如何是有句。光云。靑天轟霹靂。師云。如何是無句。光云。話墮了也。師云。如藤倚樹又作麼生。光云。刀斧劈不開。師云。樹倒藤枯時如何。光云。平地起骨堆。師云。畢竟句歸何處。光云。相隨來也。師云。因甚潙山呵呵大笑歸方丈。光云。賊身已露。師云。忽有个不肯你又如何。光便喝。師笑之。

問。欲識佛性義。當觀時節因緣。時節若至。其理自彰。作麼生是自彰底理。師云。常憶江南三月裏。鷓鴣啼處百花香。

問。萬古碧潭空界月。再三撈捷始應知。如何是知底事。師云。滿口含霜。

問。人有心看月。月無心照人。有無成一片。方始得惺惺。作麼生是惺惺。師云。猢孫倒上樹。

問。如何是說取行不得句。師云。鷦鷯眼裏放夜市。

問。馬大師自從胡亂後。三十年不曾少鹽醬。這話作麼生商量。師云。義出丰年。

問。不與萬法爲侶者是甚麼人。待汝一口吸盡西江水卽向汝道。意旨如何。師云。鑊湯無冷處。

問。如何是衲僧放身命處。師云。不坐萬年牀。

問。馬祖一喝。百丈因甚三日耳聾。師云。海枯終見底。人死不知心。

問。心月孤圓。光吞萬象。光非照境。境亦非存。光境俱亡。復是何物。師云。臨巖看滸眼。特地一場愁。

問。拄杖橫也。挑括乾坤大地。缽盂覆也。蓋卻恆沙世界。爲復是神通妙用。法爾如然。師云。兒孫得力。室內閒閒。

問。龍潭吹滅紙燈。徳山悟个甚麼。師云。萬里一條鐵。

問。目前無法。意在目前。不是目前法非耳目之所到。如何是目前法。師云。南山起雲。北山下雨。

問。有一物上拄天。下拄地。黑似漆。常在動用中。動用收不得。且道過在甚麼處。師云。爭怪得伊。

問。如何是全體大用。師云。石火迸靑天。

問。徳山入門便棒。臨濟入門便喝。是何意旨。師云。急急如律令。

問。處處眞。處處眞。塵塵盡是本來人。眞實說時聲不現。正體堂堂沒卻身。作麼生是堂堂正體。師云。舉手攀南斗。回身倚北辰。

問。仰山玩月次云。人人盡有者个。秪是用不得。旣是人人盡有。因甚用不得。師云。迅雷不及掩耳。

問。魯祖見僧便面壁。意旨如何。師云。百尺竿頭五兩垂。

問。雲門放洞山三頓棒。是有喫棒分。無喫棒分。師云。殺人須是殺人刀。活人須是活人劍。

問。不涉程途一句作麼生道。師云。師姑原是女人做。

問。如何是向上活計。師云。火官頭上轉風車。

問。丹霞燒木佛。院主爲甚墮落眉毛。師云。利動君子。

問。世尊入舍衛大城乞食。收衣缽。洗足已。敷座而坐。須菩提出眾作禮曰。希有世尊。當時世尊未曾說一字。須菩提見个甚麼道理便道希有。師云。直不藏曲。

問。至道無難。惟嫌揀擇。作麼生是不揀擇。師云。驢駝馬載。

問。若立一塵。家國興盛。不立一塵。家國喪亡。且道立卽是。不立卽是。師云。惜取眉毛。

問。香嚴道。如人上樹。口銜樹枝。手不攀枝。腳不踏枝。樹下有人問祖師西來意。不對則違他所問。若對又喪身失命。未審香嚴意旨如何。師云。不許夜行剛把火。直須當道與人看。

問。本是瀟湘一釣客。自西自東自南北。或有个不涉方所底。卻又如何與他相見。師云。問事卽得。禮拜了退。

問。挑囊負缽。撥艸瞻風。也須是具行腳眼始得。作麼生是行腳眼。師云。動容揚古路。不墮悄然機。

問。樹凋葉落。體露金風。是甚麼人境界。師云。截耳臥街。

問。萬法歸一。一歸何處。師云。搬磚弄瓦。僧無語。師便打云。要識神通妙用。只這是。

問。萬法歸一。一歸何處。師云。日午點金燈。

僧入。師拋竹篦云。是甚麼。僧云。物各有主。師云。如何是你主。僧云。贓物現在。師打云。一時捉敗。

問。承師有言。此事不在言句上。不在話頭上。一切請師撥置。師云。此事不在言句上。不在話頭上。與你撥置了也。僧云。百艸頭上祖師意。師云。又落在言句。僧擬議。師打云。知而故犯。

問。一切眾生皆有佛性。因甚趙州道狗子無佛性。師云。快活。快活。

問。不思善。不思惡。那个是本來面目。師云。泰山石敢當。僧云。不會。師云。向十字街頭去走走。自然撞著。

問楚侍者。無夢無想時如何。楚云。家無二主。師云。如何是你主。楚云。撒手到家人不識。師云。因甚不識。楚云。刀不自割。師打云。這擔板漢。

問。因甚趙州道狗子無佛性。師云。眞玉不博金。

問。殺佛殺祖。向甚麼處懺悔。師云。三番羯磨。僧云。雲門道。露。又作麼生。師云。剜心劈腹。

問僧。不是心。不是佛。不是物。畢竟是甚麼。僧云。張公喫酒李公醉。師云。甚處學得這虛頭來。僧擬議。師打云。錯認定盤星。

僧縫鞋次。師問。作甚麼。僧云。縫鞋。師云。如何是鍼鋒上事。僧下語不契。師代云。血濺梵天。

僧入便喝。師默然。僧云。猶嫌少在。師復默然。僧罔措。師打云。山鬼伎倆有盡。

問。不是心。不是佛。不是物。是个甚麼。師云。看取下注腳。僧云。畢竟如何。師云。向下文長。付在來日。

問僧。父母未生前道一句來。僧云。通身不掛一絲毫。師云。適才有人恁麼道。三十棒趁出去了。僧無語。師打云。又是一个。

師赴齋歸。爾侍者問云。和尙何得偏眾。師云。卻被侍者勘破。爾云。學人罪過。師云。且道甚麼佛出世許汝懺悔。爾無語。師命眾代。一云胡張三。黑李四。一云和尙莫探頭好。一云捉敗者老賊。一云來說是非者。便是是非人。一云今日小出大遇。一云低聲。低聲。眾請師代。師云。這老漢腳跟未點地在。又云。伏惟珍重。

師一日下堂。問。旣是淸淨伽藍。因甚有塵。一云切莫眼花。一云竹密不妨流水過。一云兩重公案。一云住持事繁。一云莫謗他好。一云官不容鍼。私通車馬。一云事因叮囑起。一云人無遠慮。必有近憂。一云賊是家親。師代云。物逐人興。又云。和尙今日放參。

師一日單上坐。璠行者請益七賢女話咨和尙。屍在這里。人在甚麼處。師撥開帳云。貓。璠擬進語。師云。古佛過去久矣。

問。一切眾生皆有佛性。因甚趙州道狗子無佛性。師云。面赤不如語直。

問。不是心。不是佛。不是物。是个甚麼。師擲下竹篦云。擲地作金聲。僧擬進語。師急掩其口云。切不得顧著。

僧入。師豎拳云。是甚麼。僧云。不會。師打云。這漆桶。出去。僧便出。師復召云。來。僧回首。師云。破也。破也。墮也。墮也。僧罔措。師連棒打出。

問。是法平等。無有髙下。因甚世尊坐。迦葉立。師云。你何得向四威儀中見他。僧無語。師便打。

問僧。庭前柏樹子意旨如何。僧云。不識。師云。你眼在甚麼處。僧便喝。師云。適來道不識。如今又亂統。便打。圊頭問。萬法歸一。一歸何處。師云。打掃圊頭著。頭便禮拜。師打云。又向這里亂屙。

問僧。大死的人卻活時如何。僧云。殺人放火。師云。忽被巡捕捉著時如何。僧下語不契。師代云。老爺不是你做的。

問僧。臘月三十日到來時如何。僧云。洛陽𨿽好不如家。師云。若然。上座還在途中。僧云。被和尙看破。師云。這浪子。

師一日至侍者寮。見壁上懸畫虎軸。指問云。猛虎入室時如何。維那應聲云。和尙也須照顧。師舉手作怕勢。那無語。師云。原來沒牙爪。

一僧入室云。學人連日用心亂得緊。師云。延令守城有五百兵在。僧無語。師打云。再犯不容。

問。以字不成。八字不是。畢竟是个什麼字。師云。不識。僧云。旣是明眼宗師。因甚不識。師云。文不加點。

問。無夢無想。主人公在甚麼處。師云。夜半放烏雞。僧云。意旨如何。師云。山僧從來柳下惠。

問僧。臨濟當時得黃檗力。得大愚力。僧云。一坑埋卻。師云。與麼則上座也無出頭分。僧便喝。師云。棺木裏瞠眼。

僧請益。僧問趙州。和尙親見南泉是否。州云。鎭州出大蘿卜頭。意旨如何。師云。懸羊頭。賣狗肉。又僧如前問。師云。物見主。眼卓豎。

師一日問僧。向父母未生前道將一句來。僧云。大海不揚波。師云。忽遇毗嵐風起又作麼生。僧無語。師便打。

問。三頓痛棒意旨如何。師云。急急如律令。

問。牛過窗欞。頭腳俱過。因甚尾巴過不得。師云。一字入公門。九牛車不出。又僧如前問。師云。得便宜是失便宜。

問。狗子無佛性意旨如何。師云。舌頭無骨。僧禮拜。師打云。更須眼裏有筋始得。

融侍者問。拈華古藥和尙可曾做一番過。師云。三十年前亦曾拖犁拽耙來。融云。恁麼則臨濟一宗。全憑渠力。師云。汝也須下一分艸料始得。融云。今日慶雲院裏有齋。師云。不消拈華和尙道个不必。

問。二祖當時講得天花亂墜。因甚求達摩安心。師云。多虛不如少實。

師一晚下堂垂問。入荒田不揀。信手拈來艸。且道是神通妙用。是法爾如然。眾答不契。師代云。學人今日小出大遇。

師一日訓誨行者畢。復顧問祖書記云。燒香底燒香。掃地底掃地。秪如無位眞人做个甚麼。祖云。隨眾。師云。如何是隨眾底事。祖云。燒香掃地。師云。小心俟候著。

問僧。旣是良哉觀世音。因甚全身入荒艸。僧云現大人相。師云。恁麼則無出頭分也。僧云。這是甚麼所在。師召云。闍黎。僧應諾。師云。與我過淨瓶來。僧無語。師便打。

師一日舉米胡令僧問仰山。今時人還假悟也無。山云。悟則不無。怎柰落在第二頭。仰山恁麼答話。且道意作麼生。彥記錄云。還鄕盡是兒孫事。祖父從來不出門。楚侍者云。文不加點。祖書記云。貪他一粒米。失卻半年糧。丆維那云。金屑𨿽貴。落眼成翳。師哂云。見處則有。用處則無。

師一日與鵬庵禪師遊山次。鵬云。深山林壑爲阿羅漢所居。師云。是。鵬云。和尙是第幾尊。師云。者塊石得恁麼大。那塊石得恁麼小。鵬云。指東話西作麼。師云。好个話端。分付不著人。

師一日過堂次。顧侍僧云。近日白闖多。阿誰看方丈。一僧云。某甲。師云。忽遇賊來時如何。僧拍掌一下。師云。好生看守。僧云。今日捉敗一个。師云。贓聻。僧擬議。師云。誣人之罪。三十棒一棒也不饒。

勝文侍者呈解。師問云。如何是你本來面目。文云。和尙還要問麼。師云。有人問你祖師西來意。作麼生答。文云。達摩老子沒胡須。師云。趙州道。庭前柏樹子。意作麼生。文云。無根生大地。有葉覆天涯。師云。秪如雲門扇子跳上三十三天話作麼生會。文拍手一下云。總不離這里。師云。忽然離卻這里又作麼生。文云。和尙又來惑亂人。

問僧云。狗子無佛性話你作麼生會。僧云。綿密不通風。師云。忽然通風時如何。僧以手掩師口。師云。因甚趙州不肯你。僧便喝。師打一竹篦云。飯袋子。江西湖南便恁麼去。

師一晚下堂。見禪眾經行甚勇猛。以竹篦約住云。你諸人從朝至暮。腳跟下踏殺千佛如來。不知獲了多少罪過。眾愕然。遂擲下竹篦云。向這里會去。管保懺悔淸淨。

師一日顧楚侍者云。你也盡好。秪是沒鼻孔。楚云。借和尙鼻孔出气。師云。你是你的。我是我的。作麼生借得。楚無語。命眾代。師皆不肯。乃自代云。久知和尙不吝。

師一日拈拄杖顧勝侍者云。我兩手分付你。上座作麼生用。勝云。和尙照顧性命著。師云。眞獅子兒善能哮吼。勝無語。師云。將謂是獅子。原是个沒尾巴底猢猻。

藏樓伽藍被賊偸去。有僧問師。旣是護法伽藍。因甚被賊偸去。師云。輪機是算人之本。

師一日下堂問俗士云。你尋常作何工夫。俗士云。念佛。師云。我者裏直饒釋迦彌勒到來。也趁向他方世界去。少頃問眾云。且道釋迦彌勒有甚麼過。楚侍者出云。家無二主。師頷之。

問僧。明月蘆花不似他。且如何得似他去。僧云。恰直通事人不在。師云。適來秪對者是誰。僧云。切忌當面錯過。師云。艸賊大敗。

師與石大師坐次。侍者過茶。石卻之。師云。將茶勸人。終無惡意。石云。若然。我領一杯。師云。且道是何滋味。石云。恰值趙州不在。師云。人莫不飲食也。鮮能知味矣。

問。如何是絕羈絆的句。師云。太橋驢兒。

問。欲問不問時如何。師云。別處容上座不得。

葛先春居士參。師問其所從來。士云。靈谷。師云。於南和尙以何佛法示人。士云。不知。師云。許你親見靈谷來。士云。被和尙勘破。師云。因甚把髻投衙。士無語。師云。此回卻眞勘破了也。

新到參。師問云。鄕裏何處。一云越州顯聖。師云。聞得佛牙塔被人移去。是否。僧云。離來日久。實不知情。師笑云。當面著賊也不知。復顧第二位云。上座聻。僧云。潤州焦山。師云。古樵和尙鼻孔因甚缺了半邊。僧云。瞞和尙不得。師云。向甚處見山僧。僧無對。師云。同坑無異土。

新到人事畢。師問。受戒何處。僧云。山上戒。師云。南有天臺山。北有五臺山。上座是那一山。僧云。華山。師呵云。瞎漢。何不早恁麼道。

讓記錄一晚至丈室。師問云。阿誰。讓云。宗起。師云。從上有五宗。你起底是那一宗。讓振威一喝。師云。大似臨濟兒孫。讓云。莫謗他好。師云。這漢今日瓦解冰消。一日師過旦。過寮問客僧云。鄕裏何處。僧云。浙江。師云。曾過錢塘也未。僧云。曾過。師云。因甚不見打濕袈裟角。僧無語。師云。將謂。將謂。

一日二僧參。師問。何處發足。僧云。杭州。師云。西子湖水深多少。僧進語糊塗。師云。大似不曾從杭州來。復顧第二位云。髙隱何處。僧云。揚州西方。師云。阿彌陀佛在麼。僧云。在。師云。何不出來與慶雲相見。僧便喝。師云。此猶是他奴。

問僧。無夢無想。主人公在甚麼處。僧云。皓月當空。師云。月落後如何。僧云。猶待曉雞啼。師云。截斷葛藤。親切道將來。僧便喝。師便打。僧云。棒頭有眼。師又打云。今日打著一个。

大乘入。師云。莫便是井索麼。僧無語。師打云。可惜節節支解。

僧入云。獅子來也。師云。試哮吼看。僧便喝。師云。一釣便上。僧云。照顧性命。師便打。

僧入。師云。鼻孔聻。僧便喝。師云。眼睛聻。僧打一圓相。師云。者个是鬼眼睛。僧無語。師便打。

僧入。師云。狗子聻。僧便喝。師云。惡發作麼。僧打師一掌。師云。者畜生得恁麼無禮。連棒打出。

明幻入。師云。山河大地是幻。日月星辰是幻。你作麼生明。僧便喝。師云。喝亦是幻。棒亦是幻。僧無語。師便打云。何曾明幻。

問。竹篦子話作麼生會。師云。錮鏴著生鐵。

問。燒作兩堆灰。向甚麼處相見。師云。東山西嶺靑。僧云。這句學人也有。師云。旣有。因甚向別人口裏討。僧擬議。師便打。

問。不是心。不是佛。不是物。是个什麼。師擲下竹篦云。突出難辧。僧云。疑殺天下人。師云。你是第幾个。僧云。不會。師打云。但恁麼疑去。

問。從苗辧地。因語識人。且道古佛與露柱相交說个什麼。師云。一二三四五。僧云。從來疑著老漢。師云。你恁麼弄泥團。有什麼了期。僧云。咦。師便打。

僧入。師云。號什麼。僧云。能忍。師便打。僧云。杓柄在和尙手裏。師放下竹篦云。山僧適來造次。僧無語。師又打。

師下堂次。一僧出眾。左右顧視。師云。莫是探水麼。僧云。是。師云。且道深多少。僧無語。師打云。不曾帶得橈來。

一日問僧。俱胝豎一指意旨如何。僧云。瞎卻天下人眼。師云。如何得不瞎卻天下人眼去。僧云。問取童子。師云。莫要截斷他指頭麼。僧云。也要和尙疑著。師云。只恐汝下不得手。

問。如何是父母未生前本來面目。師云。觀世音菩薩將錢買胡餅。僧云。與學人無交涉。師云。你終日過堂。噇个甚麼。僧禮拜。師劈頭棒云。恰好與一頓。

僧問。旣是同安。因甚亡僧遷化。師云。官差不自由。

問。如何是城裏佛。師云。十字街頭酒望子。如何是村裏佛。師云。茄子冬瓜。如何是山裏佛。師云。猿啼嶽麓。虎嘯深巖。如何是教外別傳一句。師云。達摩是老臊胡。

一日達侍者請芟法堂前艸。師云。待深一丈了芟。達云。恁麼則和尙沒在里許。師呵呵大笑云。何緣得到與麼地。達無語。師云。可惜侍者不在里許。

師一日遊園次。遇二禪客。問云。古人道。葫蘆蓬上掛冬瓜。明什麼邊事。一云不會。師打云。切忌亂走。又問一僧。僧亦云不會。師亦打云。一任亂走。少頃顧侍者云。一般不會。因甚一个許伊。一个不許伊。者佇思。師亦打云。直得分疏不下。

一日問盛知藏。萬里不掛片雲時如何。盛云。莫守寒巖異艸靑。坐卻白雲宗不妙。師云。你得恁麼佛法身心。盛卻問云。萬里不掛片雲時如何。師撫掌云。快活。快活。盛云。緣何如此。師云。再過五天就有新麥麵喫。一日見僧擔板過。師問云。旣是伶俐衲僧。因甚卻擔板。僧下語不契。師代云。東鼓門下。

問梵記錄云。上座連日做工夫麼。梵云。有甚工夫可做。師云。與麼則一个閒人天地間也。梵云。也虧和尙具眼。師伸手云。我者个因甚喚作手。梵亦出手云。兩彩一賽。師云。賽後如何。梵云。太絡索生。師笑云。三十年來弄馬騎。今日被驢子撲。

師一日同梵記錄山行。走錯了路。梵云。旣是明眼宗師。因甚錯了路。師云。只因侍者不得力。梵云。老老大大。爲甚自己作不得主。師云。山僧住持事繁。

問僧。道得也叉下死。道不得也叉下死。汝作麼生道。僧下語不契。師云。你問我。僧如前問。師引頸向前曰。。又掐僧膝一下。又云。老魔王。我識得你。

一日問梵侍者。昔日世尊以靑蓮目顧迦葉。正當恁麼時。說个甚麼。梵掐師手一下。師云。作家。作家。梵作禮。師云。得个驢兒便歡喜。

問。如何是法身。師云。石頭大底大。小底小。如何是法眼。師云。大的好砌墻。小的好壘壁。

一日遣梵侍者過萬杉。師云。設可大師勘汝。將何抵對。梵云。請和尙作可大師。師便云。東鼓和尙安樂麼。梵云。安樂。師云。因甚失卻半邊鼻孔。梵云。和尙那里得者消息來。師云。有雲水僧傳至。梵云。和尙莫道聽途說。師云。也須勘過。又云。東鼓法道如何住持。梵云。與此間不別。師云。怎柰雲月是同。溪山各異。梵云。如何是各異的溪山。師云。縱目所觀。梵作禮。師云。又道不別。

問僧。淨裸裸空無一物。赤骨力貧無一錢。戶破家亡。乞師賑濟。師屈指云。一二三四五。僧云。莫者便是麼。師云。還嫌少在。僧無對。師云。佛滅二千歲。比丘少慚愧。信不誣也。

師一日山行。至觀音巖。侍者問云。巖在者裏。觀音在甚麼處。師云。還聞澗水聲麼。者云。和尙莫指東話西。師云。圓通古佛。大有人不曾得見。

師一日山行。梵侍者問云。登山須到頂。如何是到頂一句。師云。舉手攀南斗。回身倚北辰。梵云。古廟裏獅子。師云。罕遇知音。

有鄰庵僧至。師問侍者云。者僧在麼。者云。某甲不見。師云。衲僧家眼光爍破四天下。因甚不見。者云。某甲不在明白裏。師云。不在明白裏。在鬼窟裏。

問。觸不得。背不得。喚作什麼。師打云。更要我與你安名立字那。

問。淸淨本然。云何忽生山河大地。師云。汝喚什麼作山河大地。僧便喝。師云。生也。僧又喝。師打云。須是我打你始得。

問。無夢無想。主人公在什麼處安身立命。師云。小憨不如大憨。僧云。除卻小大時如何。師云。者个梢郎子。未遇人在。

問。父母未生前。如何是本來面目。師云。黃瓜茄子。

師一日對融行者云。你在者裏住了如許時。還會佛法也無。融曰。不會。師云。你早晨還喫粥麼。融云。喫。師云。晚間還睡覺麼。融云。睡。師云。大好不會。少頃顧均首座云。我恁麼道。還有過也無。均云。須彌山。師云。恁麼則對首座求懺去也。均云。者賊。師云。不謬爲人天眼目。

問。萬法歸一。一歸何處。師云。你是靈谷寺裏僧。僧云。不是。師云。是卽是。只是你不肯承當。

一日林輝。良瑞至門首。一進一出。師把住云。道。道。道。二皆無語。師云。一个棺材。兩个死漢。忽月上亦至。師云。道。道。上云。有口道不出。師云。三个也。有徳緣又至。師云。竹篦子話你作麼生會。緣亦無語。師打云。信知同坑無異土。

問。一口气不來。向甚麼處安身立命。師云。北邙山下土一堆。僧無語。師云。嗚呼哀哉。伏惟尙饗。

師一日呼敏傳。傳便至。師云。一呼便至。是个甚麼道理。傳云。不識。師云。許你與達摩老祖一鼻孔出气。傳禮拜。師云。切莫艸艸承當。

問。三頓痛棒意旨如何。師云。寸釘入木。僧禮拜。師云。拔得出是好手。僧擬議。師便打。

問。昔日院主問馬祖。連日尊候何如。祖云。日面佛。月面佛。意旨如何。師拈竹篦云。拋出大家看。僧云。莫賣弄好。師云。你適來問甚麼。僧云。日面佛。月面佛。師云。又道我賣弄。

問。三不是。是个甚麼。師云。鴉鳴雀噪啟圓通。僧禮拜云。不會。師云。可以人而不如鳥乎。

問。一口气不來。向甚麼處安身立命。師云。驢胎馬腹。僧云。因甚學人不知。師云。知卽禍生。

問。離四句。絕百非。請師直指西來意。師云。有口只堪掛壁。僧云。因甚如此。師云。適來問甚麼。僧無語。師便打。

問。如何是脫體句。師云。露柱不著褌。僧云。有何交涉。師云。逢人但恁麼舉。

師一日問靈樹侍者云。靈樹果子熟也未。靈曰。熟也。師云。何不呈一枚來。靈云。不堪供養。師云。太慳吝生。靈云。忽然有。只是和尙吞不下。師打云。倩汝吞。

師問豁庵。爲甚麼作家不啐啄。豁云。棋逢敵手難藏拙。師曰。如何是敵手一句。豁便喝。師曰。也是三峯門下一个小卒。豁云。今日捉敗者老賊。師曰。山僧輸你一籌。豁云。某甲罪過。師曰。只見錐頭利。不見鑿頭方。

師一日問弘記錄。從甚處來。弘云。看寫字來。師云。你向那里著眼。弘便喝。師云。我問你眼。因甚麼動口。弘云。莫錯會好。師亦喝。弘云。作家宗師。天然有在。師云。莫錯會好。

一日師洗手次。豁記錄問。至道無難。惟嫌揀擇。如何是不揀擇底。師曰。你快拏手巾我揩手。畢竟如何是沙門眼。師曰。泥彈子。豁云。某甲則不然。師曰。如何是沙門眼。豁以手指云。者个是當家寮。那个是副寺寮。師曰。恁麼則逐物意移也。豁云。莫錯會好。師便掌曰。已喫山僧棒了也。

林樹侍者請益麻谷眨上眉毛。早已錯過話。復問。如何是此事。師云。三月杖頭挑。靈云。此是古人的。師云。今人用。靈云。老老大大。隨人腳跟轉。師云。一向有些子。靈作禮云。學人罪過。師云。老老大大。隨人腳跟轉。一日師問僧。趙州喫茶去意旨如何。僧云。家常茶飯。師曰。語不離窠臼。焉能出蓋纏。僧便喝。師曰。兩重公案。僧遂問。趙州喫茶去意旨如何。師曰。風流出當家。一日師問豁記錄。如何是箭鋒相拄底句。豁便喝。師以兩手掩耳。豁曰。者老賊。師亦喝。豁曰。作家宗師。天然猶在。師曰。何得前倨而後恭。

一日師行路次。遇豁庵師。作打勢曰。道得卽不打。豁便引頸向前云。請。請。師曰。降將不斬。豁云。看師不是金牙作。爭解彎弓射尉遲。師曰。因甚把髻投衙。豁便喝。師曰。著甚死急。

問。從上來事。分付阿誰。師指傍僧曰。者个師僧親見佛來。僧云。且道他有甚長處。師曰。汝要瞞昧他那。僧云。𨿽瞞他不得。且瞞和尙一个。師曰。今日無暇打得你。僧遂禮拜。

一日師浴。豁記錄問。三身中那一身浴。師以手拍胸曰。驗在目前。豁進語不契。師代云。今日若不問。怎識得瓜州賣瓜漢。

師一日指空中雨雲。好雨。點點不落別處。豁記錄曰。和尙莫眼花。師曰。且道是那一隻。豁曰。適來猶自可。而今更郎當。師曰。三十年來弄馬騎。今日卻被驢子撲。

一日師立中關。顧謂豁記錄云。方丈卻無樹蔭。豁應曰。是。師云。臨濟一株大樹。覆蔭天下人。因甚方丈無蔭。豁曰。一千五百人善知識。話頭也不識。師曰。老僧年邁。

師一日問弘西堂云。箭鋒相拄時如何。弘云。照顧性命。師云。老漢今日死在上座手裏。弘云。者老賊。師云。且道山僧偸人甚麼來。弘云。贓物現在。師便打。

師一日問慈峯侍者云。父母未生前道將一句來。慈云。文不加點。師曰。糞墼子意旨如何。慈云。塡溝塞壑。師云。恁麼則埋沒古人去也。慈云。一任舉似諸方。師云。倔彊禪和。

旭記錄沐浴回。師問云。旣是淸淨法身。因甚又要浴。旭云。若不入水。怎見長人。師云。這是長連牀上學得來的。旭云。且浴者一點。師不肯。旭請師代。師云。今日熱似昨日。旭作禮。

師一日與眾論起七。顧祥甫居士云。你還入這保社麼。士云。惟我獨尊。師云。忽遇雲門一棒打殺與狗子喫。又作麼生。士便喝。師云。好喝。更喝看。士無語。師云。伎倆如此。

雨山和尙語錄卷第十五﹝終﹞嘉興大藏經雨山和尙語錄

雨山和尙語錄卷第十六

嗣法門人

編

頌古

世尊拈花

拈花謾道傳心法。誰信分明是禍胎。胡種不教除滅盡。太平風月幾時來。

文殊仗劍

怪底文殊達眾情。莫邪持逼甚分明。縱然蕩得煙塵盡。又有癡頑戀太平。

六祖風幡

不是風幡復是誰。老盧特煞露全機。直饒透過威音去。那免通身帶水泥。

不二法門

不二門中。語說默說。文殊維摩。各得一橛。

馬師鹽醬

馬祖當年用意賒。傷鹽傷醬稱當家。兒孫引得猶多事。到處逢人只撒沙。

歸宗一味

踏翻大海未爲險。踢倒須彌始是奇。直透長安無別道。行人不用泣多岐。

婆子燒庵

道得分明事轉非。老婆不重嫁時衣。投機若也知親切。須是人間大闡提。

趙州勘婆

紅鑪焰裏橫身易。荊棘叢中出手難。冷眼看來成笑具。幾人不被道途瞞。

長沙玩月

言中有響全機出。直下乘風用不虧。縱使大千俱踏倒。大虫猶自落便宜。

九峯首座

雪覆蘆花古岸邊。客鄕何苦尙畱連。要知咫尺家山路。踏破珊瑚海底天。

南泉活計

南泉活計。兒孫得妙。不許夜行。投明須到。

曹山驢井

海月騰輝。珊瑚聳秀。覿露新條。天髙地厚。婆娑影轉不停機。黃頭碧眼應難構。

雪峯鱉鼻

旌旗才動五雲開。鬼面神頭轉出來。把盞靈前三鬯酒。大家拍手舞髙臺。

烏臼二僧

掌握洪機。文經武緯。把定乾坤。英雄喪气。烏臼老。眞可畏。只有受璧之心。全無割城之意。

孚上座悟道

繞徑尋花逐日來。桃源洞口應時開。循環看徧春歸去。始識靈苗不受栽。

黃檗酒糟

昨夜滿山風雨打。艸庵卸卻琉璃瓦。大唐國內手親垂。直下送君歸去也。

長沙崔顥

百千諸佛問何之。落處分明一首詩。長憶杜陵曾有語。風流儒雅亦吾師。

心不是佛

古殿分明長綠苔。那來位次得安排。紛紛門外閒遊者。徒羨當時作賦才。

三頓痛棒

細姑曉起覓紅籹。欲展奩籠恐事長。直把金鍼相度與。從教出手繡鴦鴛。

巖頭一橈

抱得阿嬌覿面呈。鄂陽渡子一橈行。自從喪卻渾家後。門外春來艸漫生。

南泉如如

掣開金鎖。闖入異類。但念水艸。余無所會。

趙州庵主

白雲深處不藏身。轉過鄰西再問人。報道昨宵蘆管動。暗中贏得武林春。

臨濟栽松

蒿枝拂後更無私。鳥道行來敵霸師。抹過雲橫三座棧。望風只見豎降旗。

狗無佛性

起屍虎非徳。歃血貓未功。爭似渠一齒。下下不曾空。

龐公指雪

六花指問全禪客。險崖之機直下辟。自非解衝逆浪波。那免龍門遭點額。襄陽翁。襄陽翁。電光影裏捕飛龍。

南陽無情

垂老猶然不歇心。慣鍼枯木作龍吟。分明妙唱無私曲。幾个能聆格外音。

睦州轉藏

累累龍文盈海藏。睦州轉得何通暢。勸君不用苦鉆研。本事伽陀空色相。

百丈再參

豎拂掛拂。野狐戀窟。卽此離此。鉤頭有餌。忽然迸出迅雷聲。須彌岌峇海波騰。丈老耳聾重落艸。回頭失卻來時道。

非心非佛

蘆花拂拂晚風輕。罷釣歸來月正明。不脫煙蓑橫石枕。子陵從此謝閒名。

六祖不會

行者分明不識丁。獦獠何得繼傳燈。只憑者句無私語。壓倒黃梅七百僧。

雪峯烏石

軍旅相逢要合符。攔胸把住不虛圖。老觀展出威音券。笑倒庵前个野狐。

嚴陽一物

鸞鏡初開照影偏。憐君多在未生前。白雲乍可來靑嶂。明月難教下碧天。

佛鑑悟由

昨夜羅睺星入宮。官差民擾不從容。還家幸遇君平卜。一爆龜紋兆吉凶。

南泉斬貓

國有憲章人自律。家無白澤鬼成精。南泉握起靑鋒劍。報盡人間兩不平。

章敬艸鞋

艸鞋拂卻利如兵。撲落金塵秪一聲。花雨不來巖自寂。水雲何處覓空生。

靈云桃花

桃花歲歲滿山蹊。怪煞靈云不當意。昨日偶然一舉頭。曼殊肝腦皆塗地。

玄沙未徹

妙峯孤頂獨尊渠。神臂弓開力有餘。一鏃遼天飛過後。那知不在艸庵居。

俱胝一指

孟嘗席上列千奇。咽得全牛便不饑。堪笑幾多珠履客。酩然錯認口頭肥。

徳山挾復

三戌漁陽再渡遼。騂弓在臂劍橫腰。蠻王自有過人策。莫傍陰山來射雕。

密師白兔

龍樓幔合全休致。體臥淸風豈有私。頭上寶花如不卸。還應拱立下丹墀。

夾山境話

古路層層苔蘚封。松杉日老鶴巢空。翻身木馬衝云去。夜半嘶開嶺上風。

投子大死

朽幹多年化作龍。爪牙𨿽備用無功。睡中觸發冰河焰。燒得新羅滿國紅。

龍牙羅睺

流水髙山誌不衰。一聲長響出奇材。當時不遇中郎鑑。絕代絲桐幾作灰。

迦葉剎竿

分明一帶官唐路。慶喜行來特地難。不是剎竿門外倒。何時夢得到長安。

文殊白椎

谷口云收化日低。春光喜見十分肥。東風何事不相惜。吹落殘紅徧馬啼。

馬師玩月

寶月凝虛。光生銀海。作者競酬。圓轉無礙。經入藏兮箭直鋒。禪歸海兮函得蓋。王老師。獨超邁。笑倒明州憨布袋。

馬祖不安

日面佛。月面佛。馬師特煞露風骨。爭如埋向暗窗前。免得人爭第二月。

女子出定

三个孩兒合个娘。一棚傀儡弄當場。牽來拽去資人笑。贏得風流滿大唐。

賓主歷然

五月天申好令辰。一雙艾虎踞當門。更加兩道陰符敕。百怪千妖盡喪魂。

臨濟破夏

尋常海上跨神鰲。平地如何轉喫交。縱使趁回開血掌。鞋跟已是落蓬蒿。

馬師四句

馬師父子家聲重。心手都盧無別共。不影金錘暗裏拋。者僧那覺頂門痛。

三喚侍者

國師三喚莫相猜。樓閣分明八字開。長恨春歸無覓處。不知轉入此中來。

髙峯眞贊

十載勞勞苦問津。浣花溪上始逢人。相將惟戀風光好。那識桃源別有春。

髙峯枕子

十丈珊瑚一擊開。到頭不羨季倫財。怎如直入蓬蒿去。百二山河眼底灰。

子湖狗子

驀地逢人便展威。爪牙眞个利如錐。任他攫霧拏云者。到此應教點額回。

龍潭紙燈

卸卻紅籹洗盡香。冰心一片付仙郎。鶯聲喚醒生前夢。花落幽巖月上窗。

殃崛產難

瞿曇掣轉靈符。殃崛踏翻毒箭。驀地激電光飛。鬼面神頭俱現。

柏樹子話

銀漢風髙著眼難。月華影射暮江寒。堪嗟多少浪遊者。錯把山河當玉看。

又

少室神機。宣符奪命。匝地鋒馳。急如律令。煙塵鼓蕩兮艸木成兵。象龍蹴踏兮森羅遭印。五眼難窺。二聞絕聽。咄。昨夜銀河垂斗柄。

最初父母

九烏盡。乾坤黑。莓苔結滿空王宅。五子奉重且無門。帝釋雨花成狼籍。君不見。曇摩昔日至梁邦。對聖分明云不識。

虎在深山

紅日逗。珠林秀。鸞鶴機停成過咎。怎如奮翮直衝霄。縈身金网應時透。歸去來。明月瘦。故山風景還依舊。

虛空背面

洪荒辟。天機泄。冰花簇簇紅鑪結。璇璣不動運無私。鳥道揮來千仞鐵。神鋒別河山。盡染屠空血。

楚王城畔

席捲長河一滴投。當家須信出風流。楚王城畔朝宗客。錯過蟾蜍月上秋。

牛過窗欞

異艸靈苗曾不顧。還家豈踏今時路。尾巴尖上老婆禪。徒把虛空重指注。

雲門聞聲

入得觀音妙理門。看來猶自墮深坑。怎如透出韶陽普。踢倒須彌撒手行。

寶壽開堂

勢若崩雷迸得來。定乾坤眼棒頭開。鎭州人且由他瞎。自有佳聲徧九垓。

臨濟眞人

白拈手段最稱奇。把得明珠暗裏施。擬欲窺光云萬里。捲舒曾不落今時。

淸淨本然

野老門前化日幽。垂衣致治有嘉猷。封疆秪欲分夷夏。頓起干戈百艸頭。

有句無句

解轉機輪要絕功。乘言早見嶽摩空。最憐兩處同風事。𨿽發千鈞不露銘。

麻谷觀音

觀音面面隨機現。互換臨時展大悲。兩个白拈伎倆絕。到頭誰是落便宜。

世尊初生

割據旣然非善策。徵誅亦不是良圖。要爲祖域開新運。垂拱還他大丈夫。

未離兜率

未離兜率。已降王宮。剎那見得。猶未通宗。瞿曇老。重入艸。十年歸不得。忘卻來時道。

世尊明星

玉殿瓊樓不肯居。卻來雪嶺甘受餓。縱饒說得悟明星。難免兒孫平地坐。

武帝達摩

一敲敲出鳳凰髓。一擊擊碎明月珠。老胡伎倆無多子。天上人間識也無。

龐公指雪

的的分明是六花。要將落處驗龍蛇。全公只解隨人轉。縱有神通未足誇。

臨別輕輕露一籌。直中誰信曲如鉤。當時若縱機先術。管保龐公血掌收。

妙展機鋒是老龐。只憑豪气壓諸方。馬▆腳下多神駿。蹴踏居然小八荒。

雨山和尙語錄卷第十六﹝終﹞嘉興大藏經雨山和尙語錄

雨山和尙語錄卷第十七

嗣法門人

編

詩偈

夏日寓大樹堂卽事

暫得依棲大樹幽。濃陰重蓋小樓頭。江城雨過疑無夏。殿閣風來直似秋。明月隋堤孤鶴唳。夕陽蕭寺暮鴉投。攤書聊復支長晝。觸目何堪問舊遊。

懷匡廬

投荒兩月爲誰忙。寥落匡廬舊艸堂。雙眼欲窺云九疊。一身已遠石三梁。松筠入夢家山好。風雨驚魂客路長。況是東林諸友在。何堪蹤迹滯維揚。

送誠禪人還匡山

探罷薰風殿閣禪。乘時仍自返匡巓。還家好把瓣蓮掃。待我秋歸坐月圓。

送拙庵禪師之贛州

驪唱驚秋日。難回去袂輕。不堪廬嶽客。翻作贛江行。遠岸云初斂。髙灘水正平。扁舟明早發。何以慰同盟。

過朱砂庵贈佛峯法師

支公眞好靜。結屋最髙山。泉落不聞響。雲歸那辧顏。著書陶至性。種菊課餘閒。我實懷風久。攜筇一扣關。

又

到門胡所見。淸況逼人多。竹色開山徑。梅香出薜蘿。夕霞明艸戶。寒翠落巖坡。風物誠堪羨。何妨幾度過。

又

聞住西林日。登壇海眾圍。塵流千壑響。花雨一庭肥。指物全眞諦。談經入至微。愛閒𨿽勇退。巖穴有餘輝。

過九奇峯贈鵬庵靜主

道人無別慕。習靜在深巖。怪石云常護。奇花鳥未銜。缽炊新蕨粉。榻擁舊荷衫。蛇虎來庵畔。聞經亦不凡。

除夕

寒色滿林際。空堂早閉門。雪冰凝艸榻。松火靜山村。鐺響余巖瀑。鐘鳴徹曉昏。地鑪煨芋子。想見古人尊。

歲暮喜竺兄至

風勁偃巖樹。感君來敝廬。懷傾千日積。詩湧半筐余。剪柏支寒夜。裁云覆古書。漫烹雲霧茗。相與話年除。

送盂侍者丐南昌

爲眾三年不憚勞。廬陵米價愈增髙。紛紛輕薄何堪論。丕振佳聲是汝曹。

又

垂陰大樹有來由。行業純時動睦州。堪笑禪流誇大口。幾曾續得此嘉猷。

又

冰心鐵骨楊岐老。監院叢林三十秋。謾謂石霜輕記莂。兒孫今日徧神州。

又

大愚昔日接雲峯。三度差排正眼通。不是桶箍親爆散。幾乎蹉過好機鋒。

又

吾子而今入祖門。先宗標格儼然存。果能一一躬行去。何慮他年道不尊。

畱別五老峯

吾庵與爾緊相排。一日盤桓定幾回。此別須知不爽約。心喪了畢卽歸來。

洞上專玉禪師住淸涼臺次韻懷之

淸涼自古得名尊。寶鏡重開辟大昏。路仄不容天子駕。山回偏拱道人門。蒲輪月映禪心靜。松火香銷磨衲溫。早晚與君同晏坐。巖前笑指雨花翻。

過淸涼臺訪專公次竺兄韻

躡磴攀蘿入曉蒼。危梁崛起識淸涼。鳥依巖樹窺僧定。云掩柴門護佛光。仙梵一聲流遠壑。奇書千帙擁方牀。新丰古調今猶在。何必追風到郢陽。

除夕守先老人塔

空堂兀坐思無涯。俄聽荒城起暮笳。手爇瓣香慚報徳。身依孤塔浪爲家。煙雲有意常垂蓋。燈燭無心自結花。共見宗風行宇內。此時誰爲法門嗟。

題云居石船

遊徧江湖暫入山。波濤忘險路忘艱。何如再趁風帆便。直上天河任往還。

晏然庵六景贈日焰大師

龍泉

巖腹淵然久祕眞。肯將一潔了前因。等閒充發爲霖去。三點圓融萬象春。

虎眼泉

耽耽虎視得閒名。活眼疏開曉漲平。幽壑忽聞聲不了。洗淸劫濁在玆行。

補衲石

林底知他幾劫橫。時來補綴快生平。衲衣鬥得天然巧。脫盡炎涼世上情。

茗香堤

一叢寒翠傍堤鮮。時有幽香到鼻邊。帶露烹來芬齒頰。興餘散步竟忘眠。

嘯月臺

松堂月皎好登臺。長嘯聲聞下嶺隈。我本無心驚世聽。不須尋響破幽來。

勒馬案

黔嶺委蛇作案平。勢如勒馬倚髙層。野人遙識山靈意。密護庵中晏坐僧。

鏡湖庵八景

面壁軒

松竹交垂面壁陰。髙僧住得愜幽心。階前片地無人到。只許頭陀立雪深。

讀經臺

玉立崢崢若有靈。天工辟出與翻經。梵音響徹空山裏。頑石多能著耳聽。

缽匙石

波離遺囑不離身。今日緣何委路塵。莫是鰲山成道後。目前眞个沒饑人。

步月坪

咫尺庵前洞壑平。孤蟾照我獨經行。翻思七八年來事。消受山中多少淸。

觀音巖

普陀原未異匡岑。敷座諸天有盛心。就裏不須尋面目。松風澗響好知音。

九疊云

芙蓉九疊埒蓬壺。添个茆庵儼畫圖。向晚白雲還有意。時來結蓋伴跏趺。

法乳泉

巖根躍出舊稱奇。一滴能消飲者迷。孰謂流分枝派別。淵源端的出曹溪。

幽棲室

幽棲眞个好幽棲。禪不參兮佛不提。日上三竿猶打睡。身心誰道懶如泥。

秋夜懷文澗弟

憶別紛紛梅雨多。送君不忍唱驪歌。看看又是新秋至。孤月光寒照薜蘿。

鏡湖畱別

無論前身與後身。兩番來住有深因。而今又別出山去。慚愧峯頭舊隱淪。

示倚賢童子

妙齡立志出塵幾。一遇文殊得指南。華雨庵中明祕旨。善財端的許同參。

諸子修路喜示以偈

持地當年候佛來。聞言當下得心開。階前喜見平如掌。一日行他一百回。

畱別棲賢石鑑和尙

滹沱洞上兩源流。盡屬曹溪一派收。飲水分河嗟末代。不堪祖苑又垂秋。

又

匡廬把臂十餘春。鍼芥相投得幾人。每過玉淵相對坐。歲寒秪有澹交眞。

又

橫拽孤筇下碧岑。山房兩宿快談心。臨岐珍重無他語。好把殘燈剔少林。

又

龍舒此去路非遙。無柰諸賢折簡招。孰謂同風千里隔。論心握手訂寒宵。

龍舒卽事示憨石禪人

平生最愛是山林。廬嶽髙深愜素心。寒涕垂膺煨芋火。人間無路得相尋。

又

欃槍已過幸無災。何事相牽出嶽來。一个渾身無著處。虧人逐日走風埃。

又

淺淺山林曲曲沙。淸幽無過是君家。老懷樂得偸閒日。一榻相依度歲華。

悼見虛闍黎

模範叢林見熱腸。戒珠端的豁秋霜。人天正欲親華表。餘照何堪又掩光。

壽祥甫居士

履迹曾聞徧四方。誰云訪道只襄陽。安心不入貫華室。問法頻登選佛場。傾盡家私身似寄。踢翻溺器气如狂。老來事業堪千古。祖苑而今有耿光。

示宗髻禪師

老來脫白事非常。莫把身心逐世忙。但得念頭無變異。眉間端放白毫光。

送恆慧專使歸吳陵

千里持書遠入山。道途曾不畏間關。頭陀無物堪相贈。落得淸風兩袖還。

祝汪公調居士

十笏門開傍石泉。松筠密植自悠然。座延白足因尊佛。身謝紅塵豈讓仙。梵貝閒翻當午課。蕓窗靜辟避人諠。年來證得淸修理。堪忍渾成極樂天。

送慧密侍者歸全椒

咫尺全椒送爾回。歸途正值老梅開。分明覿露眞三昧。笑煞南詢小善財。

又

相隨結夏又經冬。喝下常嫌耳不聾。大樹堂開還有待。歸來好整舊家風。

送月嶠侍者遊匡廬二首

匡廬法窟古叢林。君去遊時當訪尋。五老峯頭逢五老。相將好論劫前心。

秋風才拂夏初闌。翹首江幹望爾還。珍重臨岐須記取。莫教歲月等虛閒。

送遠閒典客丐京師

鍼芥相投一句親。慶雲已得十分眞。而今特向皇都去。單學長汀等个人。

示道鄰行者

年來執役甚殷勤。此去須同有道鄰。努力空門修白業。莫教孤負好靑春。

題林徹禪人小像

一松一石最淸眞。中有髙禪遠世塵。瀹茗蒔花消歲月。問君何事不南詢。

示大拙禪人充典記

當年掌記羨南公。玉矩金規法苑中。彼旣丈夫誰不爾。囑君努力繼髙風。

壽朱巨源居士

滿庭競看彩衣斑。長者風流未可攀。事業半生推闕裏。機緣三世見靈山。圖書昔振詞壇遠。藜杖新分竹院閒。選罷儒官還選佛。攢眉肯復去松關。

送憨維那住山

履迹須教遠市廛。住山人只貴精嚴。乘時治片燒畬熟。絕勝諸方五味禪。

冬日次答張尹生居士

寒云片片鎖遙天。枯坐間房思悄然。白社有蓮期爾結。香山無榻待人懸。陸離翰墨難偕俗。瀟灑襟懷易學禪。卻問巾車何日至。篝燈願了此時緣。

挽善行上座

古道叢林日見非。老成何事又眞歸。西風一夜悲思遠。雙淚難禁對雪幃。

什文上座五帙偈以祝之

道人胸次冷如冰。不學諸方打葛藤。大隱廛中三十載。杖頭別紹一枝燈。

又

髙閒天獨與君賒。近市𨿽諠戶不嘩。晏坐胡牀何所事。定回聊自演三車。

又

熒熒燈火一窗新。愛爾幽居好結鄰。三徑奇花容過訪。與君共賞劫前春。

又

仲尼當日少深思。天命何須著个知。爭似臘髙山嶽者。笑他壽量落今時。

送西域僧遊天臺

廬嶽雲泉遊歷徧。橫肩楖栗又天臺。石梁橋畔逢知己。好把囊中貝葉開。

旭大師造文殊像到山喜而有贈

不須特地覓淸涼。只此金蘭是覺場。平地擁來眞大士。好峯托出活獅王。法輪轉處天花滿。妙智宣時海印光。寄語羣生。髙著眼。莫教咫尺背慈航。

畱別聖基大師

驪歌初唱楚江濱。此日爲懷未易論。十載法門親手足。一朝岐路各風塵。岸花不上離人眼。江柳空牽故國春。歸到五峯還佇望。魚書不惜寄來頻。

送梵敏侍者回受業

江南才過熟梅天。此去長途日正炎。歸到家山須速返。丈夫行處莫廉纖。

贈海山和尙紹席萬杉

匡廬法社久煙霾。天假眞人應運開。好手不辭豎赤幟。峻機何止續黃梅。松杉萬本標名剎。花雨千尋擁法臺。爲報西江雲水客。馬駒蹴踏又重來。

贈壁觀闍黎受衣

同條屈指已多遷。獨喜靈光尙儼然。本色惟傳心地戒。任眞不打葛藤禪。衣珠潔比淸宵月。杖錫髙標古佛天。孰謂相承猶有在。心燈早續劫初前。

祝朱翔子居士

延令朱子舊稱賢。蒞政鹽山有許年。淸白嘉聲由己造。孝廉公節自家傳。瑚天液露千秋秀。寶掌明珠萬祀圓。百粵蒼生方屬望。角巾未許賦歸田。

祝龍華鑑旨老宿

四瑞堂中早罷參。手攜杖錫返舒南。心安不系蓮華土。臘長惟耽薜荔龕。得趣靑山常入座。忘機野鳥自馴庵。悠然宛似龍華境。壽量難將劫墨談。

挽慧徹靜主

憶昨來山院。同人坐落暉。方當舒老興。詎意便眞歸。繞砌花空艷。投林鳥失依。倚門吾一曲。不勝嘆知稀。

贈恆明師弟

鏟艸堂前記念人。惟吾與爾最相親。慶雲隨罷歸匡阜。幹辦叢林事事眞。

又

栲栲嘗思打撫州。珠璣滿載到峯頭。鑪邊正好圓賓主。別調風吹豈勝愁。

又

白雲門戶偶然開。羨爾殷勤兩度來。土木生涯煩整頓。叢林自古藉多才。

又

才方聚首又言歸。十犢難教挽去衣。專望祖庭公案了。重來領取箭鋒機。

卽事感賦送蘊空禪人回揚

同條凋落柰如何。孤影臨風懶放歌。寄語雲山林怨恨。故園兄弟已無多。

豫章道中

翛然一衲走西江。踏碎匡廬萬點蒼。三十六峯畱不住。又攜笠子勘諸方。

又

古寺長荒不剪茅。而今老大被人嘲。回看兩隻芒鞋破。那更天臺渡石橋。

五老師子

牙爪猙獰气勢雄。長年獨踞白雲中。等閒不欲輕哮吼。猶恐聲光下五峯。

送盂禪專使維揚

匡山奇秀擅天下。翠黛蒼煙渾欲瀉。我來結屋山之巓。同居都是眞道者。更有盂禪迥出羣。襟懷寥廓如崩云。三冬機思雷迅發。落落聲光四海聞。尢喜居山同我志。骨力堅剛並山峙。閒拈拙斧作生涯。雙履不踏人間世。而今奉使去關。大似仲安到蔣山。祖翁堂上善專對。傍觀無有不開顏。瓊花探罷秋風起。好攜杖笠歸山裏。莫使峯頭懶殘翁。等閒盻斷滄江水。

尋梅

年來逸興較前賒。策蹇尋芳到月斜。萬卉此時都寂寞。傲寒獨喜是梅花。

苦雨

瀟瀟疏雨灑寒林。澗壑云埋夕气陰。閉戶不知天地晚。毳衾髙擁十年心。

佛手巖

何年離竺國。降迹九奇巓。展出紫磨手。撐開碧漢天。乾坤掌上立。日月指頭懸。生物咸依賴。神功未可宣。

大林寶樹

野寺孤山頂。鐘靈產異苗。根株盤劫石。枝葉布雲霄。雨暗神龍護。天淸野鶴朝。髙標渾莫測。獨許遠塵囂。

示瑞松沙彌

秀出叢林是瑞松。髙標端不受秦封。只宜長蓄深崖裏。他日龍鱗壯五峯。

石門

逕轉危巒上。嶙峋石結門。依巖羣樹合。繞屋雜泉奔。竹隱野僧捨。云荒髙士村。風規尙夙昔。想象坐朝昏。

淸涼臺

極目蒼山迥。憑虛杖策來。危梁從地起。峭壁自天開。趺坐云爲幔。翻經石作臺。悠然存太古。欲去幾徘徊。

東林有感

遠公棲錫處。遺事不堪聞。蓮漏埋荒艸。經臺委斷雲。堂畱三笑迹。碑沒六朝文。野客閒相過。狂歌對夕昏。

半山亭雨望

躡磴憑髙。碧秋江入杳。冥雨飛千渚。白雲掩萬山。靑宿鳥迷煙樹。歸僧倚石屏。臨風一回首。落葉亂空亭。

金蘭日公贈菊漫賦四絕

山捨驚逢重九日。那堪秋色坐中無。多情惟是金蘭友。贈我紅黃菊數株。

帶露移來植艸堂。西風幾度遞奇香。石牀茗罷閒相對。光景依稀似上皇。

悠然羨爾隱東籬。任是霜威不敢欺。分付山童須謹護。莫教俗眼等閒窺。

漫言曾謝陽和力。此日尢髙晚節風。別有眞機天地外。上林榮落不相同。

送大車禪士返維揚

繁華自古說揚州。道者胡爲跨鶴遊。若謂祖翁田地在知君世念未全休

送堅大師回杭州

閒名不耐世人聞五載髙眠廬嶽雲爲感師恩暫歸去。山靈且莫勒移文。

卽事寄大覺文和尙

魔彊法弱正玆時。兄弟關心淚欲垂。旣倒狂瀾吾莫挽。將傾大廈汝能支。雁行獨羨春秋富。馬齒空慚歲月馳。吐盡血心猶不倦。年來自笑爲人癡。

喜碩和尙重興上方古剎

龍脈山泉兩結靈。誰云法社不傳燈。食堂每藉諸天護。寶座還畱大士登。丹雘乍開淩白日。禪荒初辟賴烏藤。應知悲願乘來遠。眼底宗風見一興。

寄懷雨華和尙

雨華夢去路難通。恰喜庵門近別峯。大有人天圍寶座。可無雲水逗機鋒。入廛不廢三根用。據室還提一味宗。吳越令行知己徧。棒頭點著幾眞龍。

懷東臯一樹和尙

老成凋落似晨星。此日誰當繼典型。架屋羨君容廣眾。居山愧我只單丁。斷碑有字猶堪讀。枯木無龍不可銘。卻望東臯春色好。一枝髙聳出靑冥。

寄淵石上座

漫言消息阻巖阿。心眼相通秪剎那。看去塵沙劫不遠。別來煙水路何多。忘機便是現成佛。著意寧非差異魔。十載與君稱莫逆。還鄕一曲請同歌。

秋日寄別廣陵諸友

江閣愁看江艸枯。片帆縹緲赴鄱湖。一千里外心懸楚。三五年中夢到吳。問渡已知鄕語異。驚棲誰慰旅魂孤。西山茅屋相延久。歸去乘時種野蔬。

挽陳卜翁

吳陵款敍得相親。別後常懷道誼眞。正仰靈光尊魯國。何期寶劍失延津。藕花淨侶添髙士。洛社耆英少哲人。莫謂故園風月冷。森森玉樹喜長春。

除夕書懷

數載區區興未刪。聊將蹤迹寄關。杖頭尙有煙霞色。衣上渾無泥水斑。處世緣慳由計拙。供僧糧少爲時艱。地鑪坐待宵寒盡。明日春風好聽還。

雨華朗巳和尙五帙

剎竿誰謂近城邊。戶絕煩囂別是天。石閣坐來風葉滿。法壇望去雨花連。兩時淸供惟隨眾。一味髙閒不入廛。顧我疏慵無可似。聊將短句祝長年。

次答王歙州兄弟

才過昭陽意便降。人文始信是名邦。麟超眾角原無二。璧換連城況有雙。東壁輸君稱學府。西關老我豎云幢。同堂已獲三生契。招手誰云尙隔江。

挽張普照居士

最憐今夜月。普照在空陔。正羨碧天好。陡然成夜臺。忘機天獨惜。有徳世同哀。顧我空門士。惟澆茗一杯。

次答張孺子居士

帝釋何勞花雨庵。瑤篇眞足勝優曇。蒲團已得頭陀坐。竹榻還期學士參。元亮風流曾入社。遠公老懶愛居龕。況君髙尙今無比。金錫遙招煙水南。

又

嶺南從不重袈裟。盧老身居處士家。顧我山中余淨土。笑他海外覓楞伽。剎那薦得機方正。擬議尋思路卽差。少室宗風靈鷲旨。都來消受一杯茶。

次宜巖禪人詠三峯丈室前雙桂韻

二株承祖讖。挺出傍吾尊。餘翠盈諸壑。淸陰聚一園。久昌因結子。新茂得培根。法苑蕭條日。何緣共曉昏。

示大覺專使渭天禪人

天寧門戶潑天開。半載勞君兩度來。任事不辭途路苦。懸知他日定成材。

又

入門已羨足威儀。專對頭頭不辱師。以古論今無幾幾。仲安之後有廝兒。

又

拜別維揚去雉城。一帆風正助君行。還家好記吾言語。大覺門庭要力撐。

又

傳聞結制在今冬。蹴踏堂中看象龍。但得規模存古意。何愁法苑不回風。

次韻送愼修禪人回靈隱

山行不掛杖頭錢。半撥閒雲半撥煙。十載浪爲淮海客。何時踏上祖翁田。

贈馬郡丞魯士

憶昔江州白司馬。愛閒結屋鑪峯下。放歌日夕恣臥遊。七賢五老相共也。旣而量移古杭州。太守風流聞朝野。冷泉西湖枕席間。繼其髙躅誰能者。豫章大士乃其人。淸明在躬气如神。一自熊車下玆土。山河艸木皆長春。公餘猶復喜禪坐。淸獻諸公不是過。筆頭點出金剛眼。時與諸方相唱和。爲政六載心間閒。徳音著得滿關。路不拾遺人自肅。黎庶仰之如泰山。天寧寺古路尢滑。石頭不避公常踏。盧老從傍髙喝采。宰官身現是菩薩。卽此猶爲公緒餘。政聲有日動宸居。香山功業書竹帛。何難並駕與爭驅。

挽李孚翁

身世如雲嘆莫禁。道人何事亦哀吟。選官易了生前願。護法難忘沒後心。香國有靈何日到。玉樓無伴幾時臨。不須更著招魂賦。旅櫬而今返故林。

酬冒靑若居士仍步孺子原韻

雉城風雨冷茅庵。誰過荒齋訪瑞曇。云板乍敲髙士至。風簾才捲野僧參。心眞不礙居塵土。道在何須戀石龕。坐久渾忘歸路晚。夕陽艸色暗城南。

又

靑氈原不異袈裟。儒釋分明共一家。苦海人非無孽種。慧苗君自有靈芽。莊生一指由機感。演若雙頭爲見差。踏得故園田地穩。何妨來飲趙州茶。

酬丹霞澹歸和尙兼次來韻

名山難得是芳鄰。歲暮何緣共一親。論道惟公偏識晚。談心以我獨知新。山中白社推遺老。云外丹霞讖後身。此際謾言交臂失。東南半壁望伊人。

贈王艸堂居士

王子眞才雋。風流絕比倫。偶乘京口棹。來踏廣陵春。天地空雙眼。江湖老一身。蕭齋時晤對。風月更怡人。

次答李湯孫居士同諸公過訪

翩翩王謝讓雄才。相率來探白社開。艸閣畱君聊宴坐。山鐘催我又登臺。松交期向歲寒見。梅信早從春暖來。不用掌擎香積至。大千都是淨名財。

鶴山朱居士以詩見訪次韻酬之

鶴山居士善通方。論得心經旨最長。世外何人稱巨子。塵中有客事空王。疏慵久厭懸河舌。辛苦仍操渡海航。自愧虛名無所似。徒煩長者贈瑤章。

又

鄕園以齒獨公尊。來訪曇摩腳下孫。龍樹傳經非有相。鹿門學道貴忘言。庭前翠柏承眞讖。波面紅蓮得至源。自昔廛居稱大隱。敢勞遙羨坐云根。

松山和尙相訪旋以詩贈次韻酬之

漫笑芒鞋別故山。𨿽居廛市意猶閒。羨君不憚路千里。分我竹西云半間。淮海十年嗟獨掌。松堂一旦喜開顏。珠璣何待傾囊出。全豹而今見一斑。

登圌山絕頂

極目微茫接遠天。山光水色兩相連。風塵不到煙蘿裏。雲月時來梵座前。僧老橫眠幽砌石。鐘髙直渡夕陽船。相看舉世同蕉鹿。三嘆孤峯仰昔賢。

雨山和尙語錄卷第十七﹝終﹞嘉興大藏經雨山和尙語錄

雨山和尙語錄卷第十八

嗣法門人

記

書問

示弘曉禪人

道無二致。惟在當人。一念純眞。原始要終不變異耳。南泉和尙云。喚作如如。早是變了也。不動之謂如。但不可安著名字。試看父母未生已前一段綿密不露絲毫底光景。豈是伊相狀名邈所能仿佛。從上祖佛到這里有口只堪掛壁。事不獲已。向壁立無縫罅處略露一綫。不過控當人个入路而已。旣得个入路。又須求个出路。所謂入路出路者。秪據學人見地了與不了而論。若果是个過量漢子。向他未屙已前一逴逴得。轉向今世門頭。大行闊步。自不落他名相窠臼。等閒拈一機。示一境。直得森羅萬象。徹底孤危。大地山河。通上險絕。到這里說个一念純眞。尙屬分外。寧有出入名相令人落岐路耶。不見曹山和尙辭洞山。山曰。甚麼處去。曹云。不變異處去。洞云。不變異處豈有去耶。曹云。去亦不變異。吾宗門下曹山可謂妙得其家風者。何則。蓋吾人一往心路。多習气盛於他古人心性。玄妙機境上搭著便上。大似蒼蠅爲唾沫所粘。無自由分。據實而論。皆變異也。聖見且爾。況凡情乎。所以古宿云。凡情聖見是金鎖玄路。直須回互。又云。一念凡聖情見未忘。便打入驢胎馬腹。英靈衲子果要合他先聖古轍。不須別作伎倆。但只要將心識上所蘊底雜骨董盡情傾卻。時中保養。似貍奴白牯百不知。百不會。騰騰任運。任運騰騰。任是諸天雨花無路。外道潛覷。不見有蹤。到此方稱本色衲子也。

示楚璞侍者

參學髙士入此个門中。若踏得諸佛正脈著。始不被他閒機境所惑亂。看他靈山頭陀一花從無名無相中拈出。𨿽智如鶖子。辯似滿慈。尙不能測量。何況聾俗人天而不罔然。古徳云。不是心。不是佛。不是物。直下綿綿不露絲毫。可謂理契寰中矣。後來饒舌底無端添个是甚麼之語。𨿽則慈悲之故。卻令他捕影覷光之輩向平地上著倒。大似靈龜負圖。自取喪身失命之兆。要知本色宗師爲人自別。不見白雲端祖云。鼓聲未擊之先。山僧未登座之際。好个古佛樣子。若人薦得。可謂古釋迦不前。今彌勒不後。更聽三寸舌頭上帶出來底早已參差。須知有辧參差眼方救得完全。此翁尋常立處孤危。用處險絕。而今𨿽則放開一綫。要且不失其宗。只貴上根利智之士向他言外承當。不去意中領略。何慮一切時不超諸限量。一切處不迥絕羅籠。昔人有云。善學柳下惠。終不師其迹。此言𨿽近。可以諭遠。

示妙光侍者

西天諸祖說法𨿽尙理致。然類皆聖師。應運垂手之際。他於果上承當。不向因中領略。是以不落今時。傳到震旦。有等乘言滯句之流執爲窠臼。若非馬師應讖而出。移其途。革其轍。首以一喝聾大雄之耳。變爲機鋒。少室眞宗流通豈到今日。昔人諭爲迅雷破山。烈風振海。無堅不破。無迹不絕。信然。厥後承其派者若南泉。歸宗。黃檗。臨濟輩。各各用本分手腳。格外提持。一如神龍入海。變化莫測。蓋他尋常用得家活。大步驟闊。非的的沒量大人莫能克紹。大覺興化又臨濟入室之子。一味奮通天作略。用蓋世機關。拳倒須彌。踢翻滄海。尙未仿佛其標致。況嗄之器。得一知半解。便謂登堂入奧。何異將甌持水擬比大洋。瑯玡和尙云。剪除狂寇。掃蕩欃槍。猶是功勛邊事。君臣道合。海晏河淸。猶是法身邊事。若局一機一境。或執个前後際斷底淸淨境界以爲了當。正克符所謂太平寰宇底癡頑是也。苟非莫邪橫按。正令當行。策其前進。終身墮在無尾巴猢猻隊中爲害。豈鮮鮮哉。所以雲門和尙云。直得盡大地無纖毫過患。猶是轉句。不見一色始是半提。須知更有全提向上在。看他雲門臨濟用處覿體通同。但學者無定古今眼目。故不能區別。而今要與他從上諸老把手共行。無論全提半提。向下向上。一總颺在搕堆頭。只放出自家活卓卓底本有神通。如擊石火。似爆龜紋。神化無方。捷迅罔測。其回天轉地。越格超宗之功。又豈在諸大老以下哉。不是彊爲大丈夫兒。合自由爾。

示彥明侍者

還鄕盡是兒孫事。祖父從來不出門。誠哉有妙旨矣。試嘗論之從上得悟諸老。如髙峯睹眞贊以及墮枕之類。所謂還鄕盡是兒孫邊事是也。若不出門底祖父。當人切不得向佛祖言下覓。若向佛祖言下覓則賺汝平生了也。何故。不見佛眼和尙云。以迷心故山林中來見善知識。將謂別有一道可令人安樂。不知反究向來迷處功夫最第一。於此明得。管保室內閒間也。

示祖裔維那

道人住山無別營爲。隨分拈柄尺八五分钁頭。不假功勛。翻轉空劫已前一片田地。久久純熟。不惟穢艸不生而靈苗且蕃茂也。近時有般冒名之輩。身𨿽住山。仍復經營世諦。以致歲月荒唐。心地茅塞。亦復不省。此皆流俗阿師所趨向。正古人所謂有爲功徳被塵瞞。無限田地不曾掃者是也。吾子素甘枯淡。且又勤力。誠不負住山名實。但時中履踐要須刻苦精專。以變化气質爲本分修行。蓋無量劫來爲患最是我慢二字。若不回互。一味徑情直遂。於己於人恐妨道義。法華云。柔和善順。心不卒暴。涅槃以慈善根力爲成佛之基。吾佛且然。況博地凡夫夙習濃厚。與生俱生者耶。今旣照破而不奮金剛劍直與斬斷。更隨其牽纏流浪乎。大抵衲僧有攻苦食淡之操持。不可無登髙行遠之志气。試看古人住山有百鳥銜花者。有諸天送供者。及至遇人之後。頓使銜花無路。送供無門。其故何歟。這个所在若一毫頭善惡情見未忘。不免隨他意識流走。意識旣流走。焉得不被神鬼覷破。除是情不附物底眞道流。一切時中只守閒閒底。任是褌無襠。褲無口。頭上靑灰三五斗。且不礙本色家風。當與麼時。且道鬼神還覷得他破也無。這里著得隻眼。尺八五分钁頭方許他把。不然。見山忘道之流不堪與共語也。勉之。勉之。

示荊玉禪人

年少參方須立志。晨昏切莫恣兒戲。用心細究古人言。謾把光陰等虛棄。君不見。臨濟當年是後生。三年行業稱純一。堂中首座人天眼。嘵嘵對檗云奇特。又不見。佛日本空小阿師。十三行腳有機思。宿學見之皆詟應。千古宗綱力荷持。二老都是人類出。只比時流多道骨。佳言善行載竹帛。珍重效之不可忽。爾字竊比荊山玉。顧名思義須善蓄。假使什襲不加工。小有破壞寶不足。修身愼行恐辱先。聖哲良言好不讀。讀之熟矣在躬行。如不躬行徒得名。子今求示示以此。時中業業須競競。

示汪廣涵居士

從上來事只貴直行直用。牙齒間不許沾著个心性玄妙字眼。何則。蓋許多名目乃先聖之機權。本分事上無如是事。古人不獲已爲作方便。故云不是心。不是佛。不是物。直饒向這里一腳到底。已是周遮。況見未眞者。去門頭戶口捕影覷光。以爲自家本有之物。奚止笑破衲僧鼻孔。是故從上先聖立如許綱宗之意。無他。不過解此見道未眞者之惑而已。故臨濟因破夏公案後建立七事。洞山以過水睹影而悟建立五位。古人豈欺我哉。居士天性近道。但不曾經本色鉗錘鍛煉。卻向淺處擉破。一切時中或向經論中。或語錄中。卻被古人老婆舌頭賺卻也。不見山谷沒量漢初於晦堂吾無隱乎爾處窺得一斑死心。知其所見未諦。故有死心死。學士死。燒作兩堆灰。向甚麼處相見之問。後來向黔南道中悟得。乃寓書死心曰。庭堅生平被天下長老瞞過多少。惟有死心道人不肯是眞實相爲。山谷此書可以爲居士作左券也。山谷於兩堆灰處大徹。居士請向日落後如何相見處下得一語。始不負別峯斫額望也。

與老寺和尙

匡廬距黃梅只一衣帶水。竟不能折葦東來。一探老祖罏韝。可勝怏怏。然間於往來雲水邊詢。知吾弟荷道精勤。不隨時風所尙。私心健羨。以爲眞吾家白眉也。但晚節末路。古人所愼。吾弟能以此自勉。不惟先靈巖老子藉以吐气。凡在宗黨亦借余絢矣。匡廬風气大變。在昔藉缽耕者莫不抱在陳之憂。卽思亦以此而赴龍舒之招。較吾弟孤峯頂上水足艸足。何啻天壤。玆啟者棲賢和尙乃法門難得人。目下有黃梅之遊。必過老寺。冀吾弟以禮接之。以誠待之。孰謂宏智妙喜之風。不復見於今日哉。相見難期。惟爲法爲人勉旃是囑耳。

與萬杉湖海二西堂

法運固秋矣。苟有其人。𨿽乾坤剝落。何難使覺樹敷榮。思以駑鈍。常恨力不逮志。自甘伏櫪度時。端望有力大人光闡宗猷。不啻身有之也。春初到山。得瞻兩兄毫相。卽知靈鷲枝條秀發萬杉深處矣。一往健羨之私。實匪管舌可諭。昨者風聞好音。知威音那畔紹繼心燈。今時門頭開發妙蘊。不惟祖庭生色。而弟輩亦借光多也。欣甚欣甚。滿擬躬賀。以山頭積雪未消。特遣侍者代候。余俟春風解凍。卽圖晤也。時寒。萬萬以道自愛。

與天寧兩序

弟罷駑瞠乎兄等後塵。蓋有年矣。𨿽嘗以訐舉忤眾。然一點愛敬之誠。未嘗斯須去念。此亦諸兄之所熟諳者。往歲笠掛邗江。鄙懷初無他願。只欲覓一行單終身以卑自牧。庶得近光左右而永共嚶鳴之好。不意和尙謬舉非材。正如客作傭人。一旦授以寶華王位。其欲不驚號躄地而悶絕者。庸可得乎。執別以來。日益恐懼。惟是匿影深巖。刀耕火種。不將只履踏他今時岐路。於師門或可無丘山之損矣。居間每念時當多事之秋。而天寧一席居南北孔道。固和尙主法者之難。亦兄等贊勷者之所不易也。惟思所以難必當居。敬行誠勉以致力。則雲龍風虎。不難再見於今日在。弟譾劣。無似何當。進斯過位之言。以法中骨肉亦不肯自甘菲薄。視同秦越人之肥瘠也。初弟入山。原擬訪亮公遺迹。道過匡阜。愛其佳麗。因而頓轡。但山頂髙寒。六月非綿不暖。是亦業在其中。毋煩諸兄致慮。且古人不以形疏致外。江山𨿽遠。道契則鄰。此窮巖中之所以不索寞也。肅此布候。惟諸兄爲法爲人勉旃自愛。

與大安和尙

一葦東渡。不獲祖帳河橋。我心惄然。歸時知放舟已至長幹。且審不忍小忿。與波旬爭一旦之雄。連城瓦礫或幾乎其俱碎。公素負經濟。何臨事昏憒若此。昔趙括讀父書而亦善談兵法。其臨陣無有不敗。公其是哉。法駕計已還山。時中望收視反聽。以祕重大法爲事。我輩廁身此个門中。別無所圖。但只吐得幾則有巴鼻語。收得幾个有骨力漢。則責任盡矣。公豈無意乎。其無意乎。

與友人

溽暑甚矣。有竹干云不足以剪畏日。壁間懸活水圖。對之毛骨震掉。一似登金焦而觀駭浪也。不敢獨享。邀足下來共樂之。

與語溪大師

岑寂峯頭與世曠絕。承老弟不憚髙遠。枉駕過存。爲緣𨿽促。固已如逃空谷者。聞足音跫然而喜也。匡廬風味迥別蘇揚。未審初入山人能甘之否也。先此問聲。專俟春風解凍。邀吾弟來評論鄱水黔云。

復泰興眾護法請住慶雲

我師翁之道法被徧淮南。諦思發軔初地。實自慶雲始也。𨿽陵谷代遷而剎竿巋然如故。非藉擎山持杵如諸大護法者爲之呵護。焉得聲光赫奕。與廣陵諸大剎爭雄峙哉。凡屬派下兒孫。不待金地之招。自應趨灑掃之役。曩者得我仁碩兩法叔先後接踵。復昌大先人之業。是由地藉人興而人因地顯矣。思譾劣無似。奚敢仰希髙步。乃辱虞旌遠及。儼然忘其固陋。重之以典席之命。𨿽捐糜以趨效焉。猶未能酬知遇也。敢復因循怠忽而膜外置此席哉。惟是隈巖歲久而山麋之習幾與性成。恐不堪膺禮法之索。未免以此爲憂。惟眾護法爲吾門世護。冀推屋烏之愛。以及區區必覆護之始終而安全之。則山野食徳寧有艾哉。不莊啟者期達實情也。艸復不恭。統惟垂照弗宣。

復祖脈禪師

自從吾兄飄然遠引。凡在同門莫不惘然如失。後詢南來雲水。竟不知神蹤落處。及弟辭維揚。曾與諸兄言別。然數年已來終以不得一的。耗爲懸懸也。客歲維揚人回。承以書貺。見寄捧接。如睹眞月。如獲髻寶。迨驟讀一過。則知吾兄一段事師之誠。交友之誼。久而彌篤。甚矣。仁人之用心超出尋常萬萬也。至諭時流泛泛應事者。鄙懷幾與吾兄共之。弟嘗細詳此輩用心。自入吾門。原無甚大志。不過爲衣食而已。在彼又何足怪。所可怪者是當今知識不分皂白。公然以眞子待之。彼又不知分量。亦公然以眞子任之。嗟乎。傷風敗教莫大於此。然我輩不幸而際此時會出處。亦各有道詎。可因彼而事抑損。子輿氏有云。待文王而後興者凡民也。若夫豪傑之士𨿽無文王猶興。第我輩所言興者不在天子奉迎。諸侯推轂。又不在門庭廣大。徒眾蕃殷。果是鼻孔端正。操行無虧。然後或晦迹山林。或垂手廛市。但杖頭腳底不使落於今時。是爲得矣。由是而言。卽我輩中亦罕見其有全人也。何則。苟有其志者而行不逮。苟有其行者求其飲水茹荼。歲寒不變之堅剛骨操。又無與焉。是以不逮古人遠矣。若吾兄者尙何言哉。以慷慨拔俗之標。兼瀟灑出塵之志。加以入道穩實。操履淸眞。斯弟數年前一見而心服者。但此番瓶缽旣返。天寧願言按下雲頭。以剛健應事。況南吳北楚。參扣有年。世態人情。不可謂兄不知之深者。兄但細忖今日之叢林果昔日之叢林。今日之人境果昔日之人境乎。惟應行我所應爲。不應求全責備於他人也。弟𨿽駑鈍無似。然三折肱而成醫。且每荷道愛。諄諄以至言規弟。弟寧自甘菲薄而不還以規兄。我兩人者應各棄其所長而取其所短也。

復棲賢和尙

石橋揖別。不忍回首。恐金井玉淵增我嗚咽愁嘆聲耳。弟一路追憶教言。殊深銘佩。因思我輩生平以山水友朋爲性命。今無故以饑驅出山。山水友朋二俱失卻。每一念及。不覺痛悔之驚心而感憤之沁骨也。適接手諭。知吾兄亦增離索。然所恃萬杉密邇。棲賢海兄在爾。猶我兄或不致太寂寞耳。獨是弟賦性孤陋。今又入孤陋之鄕。何以過日。𨿽古語有云。剎海匪遙。本之無間。江山𨿽遠。理契則鄰。然終不若一室團圞之爲快也。屢承厚遺。汗顏以領。弟行期只會倫公一面卽便登程。天气尙炎。且吾兄素不任勞。幸珍重自愛。萬毋以弟爲念。餘懷縷縷。筆不能悉。想千里同風。彼此領言外意耳。借手艸復。並謝種種不一一。

復雷峯天然和尙

警錫出山。失於贐送。然不謂遽有此行也。及接手諭。知蓮車已去。天畔悵然久之。乃憶壬子來山。獲瞻毫相。且喜歸宗祖席得人。嗚呼。今幾何日耳。而變更若此。豈叢林興替亦隨時數耶。承諭有重來之意。此老人之志而吾輩之願也。但戎馬在郊。我觀四方正在蹙蹙靡騁之際。願且順時頤養。俟皇路淸夷。然後行己之志。孰謂趙州安國不復見於今日乎。艸復不恭。統希慈亮。

與棲賢和尙

霪雨經旬。山中樹杪豈止百重泉而已。弟山房晝掩。終日如炭庫裏坐。時中非藉佛祖鼻孔相與揩磨。這場困悶不易處也。昨敝門人來自龍舒。相率彼中檀護以一山院相請。審其土俗人情似亦純朴。且饒米鹽足可爲住山養道之地。第一邑之地有數十禪師圍繞。因思古人誡子書曰。泛追逐則勞汝形神。愼交遊則鼓人唇舌。況拙直愚戇如弟而能儼臨稠人中。髙下處置得宜否。以故尙緩其行。專俟秋風稍涼。拽杖過棲賢。想吾兄定有以見教也。

又

讀種瓜牧牛諸作。破除世諦。直顯家風。眞不負鐵額銅頭讖矣。第以事牽。不能賡和。惟有髙歌健羨而已。時節擾擾。髙岸深谷亦未得寧居。可勝浩嘆。昨熊燕老遣令郎來投一紮。欲弟於五老峯頭代爲覓居。弟感燕老爲人。卽以空香庵許之。答書後遣人去汛掃。鄰庵諸僧知之。乃有繁言。謂熊公有關系人。五峯如何容得。弟聞之大笑。故特啟吾兄。若山下時事稍寧。乞方便燕老可暫止之。所謂一動不如一靜也。如其不妥。自不必說。豈有吾輩稱佛子而不拯人於患難中乎。弟素畏炎熱。行期卜在秋初。恐懸念。故並及之。

復棲賢和尙

山房晏坐。領所惠選香時一把爇。覺故人之意殷殷厚矣。因念匡廬好友如我棲賢石老。實指不多屈方。將藉此以暢山懷。乃復以分衛出山。東鼓山頭孤陋人何堪當此岑寂哉。然思發菩薩心者。自有菩薩擁護。想歸期匪遙。玆所謂暫時分手莫躊踟。弟又重以自慰也。歸宗老人昨過山頭。極喜東鼓形勢。尊髙贈言。有一峯獨當瀾濫穩之句。因思此老人深慈厚徳。足以挽回末運。倘天假以趙州安國之年。我輩可恃以髙枕而臥矣。滿擬躬送湖頭。恐反多兄一事。特命侍者以代。春气尙寒。萬萬以道自愛。

復趙國子居士

昨尊使至。適與陳懋老敍談。因而共展閱佳什妙墨。我二人殊贊嘆不已也。第不審居士何修得此靈腕哉。陳懋老系出吉水。蓋居士鄕裏也。因細玩之久。不謂尊使遽歸。殊失裁答。想髙明者定亦原諒之也。靈隱我祖山。十餘年失掃灑。偶因華紮論及。令我一度慚惶。一度思讀樓觀滄海日之句。恍夫登韜光遠眺時。況匡阜我故山。又一旦拋卻。刺頭於維揚鬧浩浩處作居停主人。鎭日酬應不暇。對居士韻人怎得不恨殺哉。然或天假我以年。不卽塡溝壑。將來天臺南嶽覓三間茅屋。以終殘喘。峯頭逐云。竹裏踏雪。恐不肯多讓於居士與異目老二。荒寺經營土木。日無寧晷。一切匾額碑記心有餘而一時籌畫不及。稍遲或借重居士如椽。又豈止李北海顏平原而已哉。別後不審居士客況。何似唐人云不嫌野外無供給。乘興還來看藥欄。山野借此爲居士道。有暇望卽一命杖也。

復微老和尙

與和尙別久矣。憶二十年前同入靈山之室。比時見叢林之整齊。規矩之嚴肅。任他千二百眾然皆堂堂龍象。今幾何時而法運凋零。若是他不具論卽。靈隱祖山亦荒寒之極。和尙平生肝腸火熱。聞之亦嘗動心否耶。至若天寧一往顚沛。甚有過於祖山者。凡在宗黨有心扶豎宗祖道法者。睹此蕭條之狀。不知痛哭流涕當何如也。前春以維揚檀護遴選住持而及。不肖以時量事實進退維谷。繼而念先師靈塔孤冷。遂黽勉而來。舟過白門。滿擬一禮雙足。以舟子忙迫竟不及晉謁。致使咫尺慈顏。又成蹉過。可勝嘆哉。昨諸兄來揚。接手翰。知俯應準提之請。俾孤陋之侄。思藉此得一親塵教。兼罄二十餘年之積悃。謂非天假之緣則不可也。況有孫孝翁之人。望爲之推轂。可謂賢主佳賓一時際會。前慨當今法道之衰。今睹和尙此舉。思輩可以額手稱慶矣。但準提𨿽曰。更新實多欠缺。惟望鼓老當益壯之興。造彼後進福此方來。則區區之所至願也。兩公復命。先布積懷。余惟翹首江幹。專望來旌而已。春气尙寒。伏乞保護四大以爲法爲人是禱。

復許靑嶼護法

前者便過毗耶。承老維摩款以香齋。登舟時覺齒頰間津津然猶有餘馥。信乎其自香積擎來耶。居間念太翁功成名遂。且有兩令郎出仕。其得俸足以供太翁甘旨。當此時也。不可不謂之大福徳人。較之身嬰塵网者奚啻天壤懸殊哉。願此後光陰冀畱神祖道。庶不負南嶽老人親授杖也。至若思者居山不甘岑寂。處世又厭塵囂。椰子一軀究竟無安著處。今春偶承祖山之召。方思藉此投閒。作養病計。那知久廢之剎。事更滋多。因念積勞之軀。何能堪此。昨接手教。具審道履如常。且得過和上晨夕接談。縱霪雨困人。藉此可作消遣法也。承注念。借手肅復。把晤之緣。想在秋風戒寒時耳。臨楮翹企。不盡主臣。

復香水和尙

霪雨淋漓。乃勞兩專使跋涉如許程途。已屬過分。矧又重以厚貺。𨿽手足之誼出乎至誠。然彼此窮院子。我心極不安也。至承過分獎借。似涉客气。恐非兄弟間相與。所以切磋琢磨之意。大抵人情喜譽而嗔毀。當順境來前。苟智鑑不明。僥幸之念。由之而生。爲害詎不甚大。古人云。行百里者半九十。斯皆嘆晚節末路之難。今而後吾與老弟交勉之庶履。此世此時之要著。不審弟謂然否。天寧祖院四載而內外一新。實藉佛力冥庇。況去冬得聖駕親臨。不可不謂之一大奇遇。記得十八年冬寓舒山荒院。聞天寧有意請我。私念任大責重。非綿力所能支持。是夜夢先老人慰我曰。果能此道也。遂覺不勝感泣。心知此語乃中庸上者。但前後句義生疏。不復記得。侵晨卽過大義書記寮索觀。方知下二句爲𨿽愚必明。𨿽柔必彊也。今天寧一旦攺觀。豈非先老人之靈也耶。吾弟有可造之資。兼有可爲之品。但器量不大。識見不髙。只此兩端。未免貽我憂也。七月望後有維揚之行。不特專爲龍華之舉。記得今春力辭天寧。諸護法曰。天寧我等不敢屈畱。但敕建之疏。蕭閒之扁。是和尙分上事。尙未完成。這關系我輩。不敢當要和尙自處。以此一節。遂鈍置至今。然遲不過明春了此案也。六月下梢準定接弟來三峯。有要緊話與弟商酌。然非筆舌可能盡者。痛念法道淩夷。師門寥落。我輩受佛祖師友蔭庇乃有今日。若一味坐享安樂。置道法於不問。此韓昌黎所謂食其祿而怠其事。必有天殃。我輩聞此寧不惕然生警乎。佳什法語俱讀過一徧。遲遲寄來。余望磨勵道骨。鼓勇前來。以副我望是禱。

與華山僧老和尙

年餘不奉塵誨。仰慕之懷有如山積。妄意舟過吳門。庶得一覲毫相。又念華座逼近祖山。盡力道不得个入門句子。由此一端並和尙處。亦缺接足修敬之禮也。非恃平日知愛。敢露此窮乞相哉。三峯之行出於意想所不到。春初接虞山書。見其誠懇篤摯。遂勉赴金地之招。然實不知有仁和尙事也。比時若知之。必決意前來。以妨賢路。在世俗君子尙不忍爲。況吾輩同源共本者乎。且仁和尙與思昔曾同入先靈隱之室。素稱相好。今以一院之故便紊尊卑之分。眞非人也。入院後始聞舊住僧一言之。猶未獲其詳。及西堂法兄招赴瞿府齋。始悉其巓末。遂不覺仰天嘆而俯地慚也。乃以三峯之故帶累和尙受如許波吒。人非木石。情何以堪。前讀手訓。曾未一言及。足見和尙天髙地厚之量。俾思心形俱服。舉世踞曲錄者能體此心。何患乎親親之道不復見於今日。前承慈愛。非筆舌所能鳴謝。以托缽城中。遲於遣候。日下方始還山。薄具香資。侑以粗物八種。敬專兩禪代伸九叩。目前以天寧破絮。力辭不脫。不無反顧憂。俟秋後去維揚了此公案。定當躬叩方丈以圖懺罪也。山中蒙慈庇。人事粗畢。人情粗安。但不肖思以積勞之軀日來善病。總之薄福徳人遭際如是如是。無足爲和尙道者。惟願和尙順時頤養。以爲宗屬主盟。是所切禱。余不贅。

與香水和尙

法華會上。佛囑累諸大菩薩忍苦弘經。其言深而其慮切。今人只作尋常文字念過。此法道之所以淩夷也。嘆我輩不獲生佛法全盛時。與乘願諸老共相砥勵。亦一大不幸。苟非骨性堅剛。志力廣大。欲冀不隨世波。靡庸可得乎。是故嘗對室中諸子曰。我輩如逆浪撐舟。稍涉遲疑卽下流矣。所以自慶雲風波摧拉而後曾無一念退墮。並無一毫怨尢。刻刻以佛祖老和尙天大法門叢林爲念。今叢林𨿽成而法門尙未遂志。總之以得人爲難耳。日望同門中有擎頭帶角之士挺出。玆時說三峯負累可以弛擔。猶是私意。老法弟試看當今棋布名山稱知識者。誠實有幾。足當吾輩一豎點首哉。所以古人願得有手眼宗師三百六十員布滿天下。始稱快意。使其睹目今法席荒寒之狀。又不知發何等慨嘆也。前承專使惠顧。復言中已披肝瀝膽於專使前矣。所以者何。深念老弟有出世之具。數年來皆不得其地。今區區一香水烏足以展其驥足。古人云。與其老死於丘壑。不若領眾行道於叢林。況年齒正富。正老法弟有爲之日。特專知客拿舟奉接。千祈將香水庶務委之執事。來三峯作十日快談。一傾積愫。中元後卽有揚州之行。想同條共本者自能念我艱辛。不待再四叮嚀。便拽杖橫趨耳。近聞維揚境內又遭水患。且四方多事之秋。龍華會我立意不行。只去憑檀護。把天寧有个下落。我則放心住三峯也。然猶有許多心腹不可以形之紙筆。非面傾不可。惟弟諒我苦心。相見匪遙。玆不多贅。

與馬魯士郡丞

護法佛法中人。當王事靡盬之際。猶諄諄以个事是究。非靈根宿植。曷克臻此。舟中承諭。此事見得分明。只臨機吐不出。此無他。見所礙耳。不見圓覺經云。理礙正知見。所謂正知見者。卽吾人知冷知熱。毫不作意者是。古徳向那邊透過。卻來這邊行履。見山是山。見水是水。狹路相逢。設有人問著。只拈出个日用平常底與之酬唱。正南泉所云。平常心是道者是也。趙州了此一生平應機。不是鎭州蘿卜。便是靑州布衫。或教喫茶去。或命洗缽盂。綽綽然有餘裕。豈離日用應酬外別有所謂道耶。今之禪者見不及此。往往離波覓水。異見橫生。是以觸途成滯也。護法性與道合。不愁將來不透頂透底。與昔楊李諸公並駕爭驅於千古上下。但請目下將平日見得底。會得底。一齊放下。只於方冊中去不得處盡力參去。久久或摸著古人鼻孔。這遭任是臨濟徳山到來。亦轉他向背後立。更慮甚臨機道不出耶。向以宰官目護法。相會時每每放過。自京口晤對。見途中猶不離看祖錄。且與盧公互相扣擊。不覺恍然自失。使非受記靈山。何能篤信吾道若此。敬爲前佛後佛稱慶而已。天寧山門承臺護。乃俾匿迹深山之病比丘無反顧憂。此種大徳。不當以筆舌鳴謝。惟有心感而已。便中艸率。不覺葛藤娓娓。餘懷統候面傾。臨書瞻切。

賀上方碩老和尙

靈山言別。雲月各天。𨿽不獲時挹淸光。而髙風道範實在心眼中矣。客秋得信。知和尙卓錫上方。不惟艸木生輝。亦且人天增慶。不肖遠寄荒域。爲之躍然思向。閱廣陵舊志。深羨上方一剎卓絕前古。加以蜀崗盤秀。珠泉結靈。信非尋常天壤之所作合。𨿽晚近淩夷堂捨。鞠爲茂艸而勝迹奇觀儼然猶昔。今得和尙主之。實地靈有待而興也。思切睹祖風寥落。是處叢席荒寒。獨靈山剎竿號爲極盛。昨拜讀老人全錄。嘆其法性寬洪。被機廣大。其捲其舒。有如雲龍入海。變化莫測。大哉。眞末世光明幢也。但普說中有舉鞠多公案勵新戒者。何故卻引香嚴爲證。思反覆推詳。不知所以。若以鞠多爲未得道者而啇那失擇法之明。若以香嚴爲已得道者則潙山無知人之鑑。何則彼鞠多者未付法已機用超羣。旣付法則花曼三尸之神通妙絕。其不識香乳空注者。豈眞然耶。至於香嚴之問一答十者不過聰敏記持。而潙山古佛已先爲結案矣。及乎家私籍沒。要他通个祖翁契券。卻又爲地所礙。其搜尋秪對者豈眞不然耶。借使鞠多之證道不圓。還如香嚴之見道不穩。是豈無說乎。擬思酬對。早落識情。才入三昧。卽屬變異。一个爲所知障。一个爲障所知。兩處較勘。誠有天壤之隔。似不合同例而語。然蒙者亦固知老人有當斷不斷。不招其亂底劍在。始末推求。但不知劍鋒所在。和尙法眼洞徹淵源。特持上告。萬望不吝垂慈。委曲提示。則三千里外蒙優渥矣。未緣頂禮。殊切翹勤。拙偈山誌聊當瓣香之敬。惟爲法爲人以時珍重。不備。

復棲賢石鑑和尙

專使來山。愧無茶點。聊備蒿湯之儀。座下不以褻慢爲愆耶。別來已再月。契闊滋甚。遐想三峽淙淙與法音並吼。不禁神開駿躍。第無因飛渡雲峯。一領搖松握塵之談耳。思樗散。無似客冬於火鑪頭吐得不稽之語數十篇。侍者拾而成帙。實下裏巴歌也。奚足以唐突大方。但辱在法愛。故不避醜拙。敬塵淸覽。幸座下一加意品題。是峻阪鹽車之下而受非嘗知遇矣。仲春寒暄不常。惟珍攝不旣。

復金蘭日焰大師

思海甸鄙人。十餘載碌碌禪波而泛識者固多。其知交極少。蓋以秉性疏慵。不近人情故也。然間遇一二聲气相合者。誓當以謙。以讓。以誠敬事之而。況古貌古心。有若大師者。又肯以世情常套。往返屈杖履耶。惟是薄祐菲躬。濫膺祖冑。𨿽朝乾夕惕。勉繼先規。而究竟無補萬一者。多分以障緣重深。獅虫作祟。捫心淸夜。情何以堪。𨿽曰魔種孽族。在聖世亦有所不免。第末流無識。專以成敗毀譽比量吾人。此昔人所以稱天下得一人知己不恨也。頃接來教。感愧殊深。何至人之舉止珍重也如此。何謙光遇物也又如此。借手奉復。遲當踵金蘭而聆教也。

雨山和尙語錄卷第十八﹝終﹞嘉興大藏經雨山和尙語錄

雨山和尙語錄卷第十九

嗣法門人

編

雜著

水月觀音大士贊

片月光華。千江澎湃。石上古錐。是誰之派。謂是曼殊。罕見靑獅。謂是普賢。白象何在。咦。只因帶个兜兒。被人和贓捉敗。

羅漢像贊﹝靑嶼侍禦請﹞

我不識君。君豈識我。今朝紙上相逢。且要從頭按過。謂你紹靈山之派。行藏不似迦文。謂你續少室之宗。面目全非達摩。瘦稜稜拄杖橫拈。長拖拖袈裟倒裹。逢佛賣佛。遇火放火。卽其這般蹤迹以勘之。咄。定是天臺那一夥。

題送子觀音大士

虛空有體。法界無量。菩薩化身。剎塵難況。十四無畏爲幹城。四分慈悲乃法仗。遊堪忍界。卽俗卽眞。入三摩地。奚名奚狀。時至而興。春榮菡萏於池邊。緣感而通。誕錫明珠來掌上。巍巍乎乃三界之尊。令無數眾生一稱名而滅卻河沙罪障。

達摩大師贊

這胡僧不知止涉流沙來。到此言教外別有旨。徒將無聖對梁皇。一似春雷貫聾耳。而今冷坐在嵩山。賺他神光立个死。

題優曇花壽人

鐵干淩空。英華覆地。天賦其姿。迥超凡類。謂是蘭亭金穀之物。早落今時。謂是紫芝瑤艸之儔。終難寶祕。畢竟以何因緣而有此瑞。咄。苟不向鴻蒙未判之先直契根源。爭識乃翁之鐘於間气。

範十山居士行樂

頂禿似僧而非僧。髯長若俗而不俗。眼底無物可親。手中有捲不讀。問你胡爲乎。蕭蕭然孤立於山谷。

萬松坪化鼓疏

昔日禾山解打鼓。希聲不是凡間譜。至今寥落歷千年。孰解拈提繼往古。萬松道者善知音。相勸共發雲門普。把得須彌第一錘。直教森羅俱起舞。

靑蓮募米疏

靑蓮髙廠萬山中。大會禪流要結冬。若問食輪將底轉。缽盂托出顯家風。

五老峯九云寺募修造疏

九云寺者。乃觀一律師所手創也。山旣髙險。居亦幽深。凡緇素之遊三疊五老。莫不於此憩足焉。明萬曆初。師結茆之始。睹怪石嵯峨。畏難開辟。一夕風雨暴作。聞空磕之聲異常。明旦視之。則夷然若掌矣。因感龍神冥助。遂矢願建寺演律。由是徳音遐布。向風之衲若蟻屯蜂集。匡廬之有律院。自九云始也。

國朝初。師示寂之。明年而寺遭回祿。一眾畏難。悉謀散去。獨監寺幻修公堅持正義。不爲浮論所搖。今九云復巍然稱甲五峯。蓋幻公二十餘年荼苦戮力。拮據所成者也。嗚呼。菩薩萬行皆在吾人一念眞實中圓成。第患不猛力耳。九雲門下汗血駒幻公可多得哉。玆者見初上人又幻公之髙弟。念山寒風勁。祖翁堂構不頇爲葺理。一旦梁棟衰頹。能不重吾之憂。特請疏願充修造。余嘉其發心而勉之曰。昔楊岐會祖卻衲子充修造。是以本分爲急也。今上人願充修造。能時中不遺本分。豈不公私俱辦哉。因述乃祖乃父一段因緣。以告夫靈山受囑之大護法。大居士。願共出只手。互相贊揚。助成勝事。則庶幾余娓娓之言不虛設也。是爲疏。

自贊

這阿師。呆無比。誹謗他不嗔。贊嘆他不喜。胸中渭涇不分。一味淈深到底。屈指大唐國裏禪師。第一个不曉人事底就是你。

水玉禪人像贊

鶴骨冰肌世所稀。長輪百八念阿彌。尋常物色無心玩。聊對瓶花一解頤。

募裝先師恆老人像兼修造塔院疏

岑樓之木必有其本。滔天之浪寧沒其源。何戴天履地之英靈。而木本水源之可忽。惟先師之弘法江已近念載。受衣弟子棋布名山。剃髮僧徒籌盈石室。而卯塔之荒寒。吾滋懼矣。眞容之缺略。孰興嘆焉。不肖思敢罄折於同門。乃莊嚴難於獨力。幸感恩者揮金而不斁庶。報徳者聞風而翕然。

知浴寮募緣偈

當年設浴自金陵。今日傳來徧地行。不是天寧頻效古。要將遺範示諸人。行者出力。長者揮金。不識誰能悟水因。

募長生燈油偈

天寧堂殿無其數。處處神燈燦佛天。續焰添膏憑好手。光明赫奕萬斯年。

素嚴老和尙眞贊

這老古錐。秉性質直。廣龍池派。具履眞踐實之心胸。大太白門。有捍勞忍苦之气骨。人皆曰是末世津梁。故巍巍乎門風早扇江淮。赫赫然號令晚行吳越。湖海浩歸。人天喜悅。乃冀起滹沱已墜之宗。振楊岐將興之脈。胡爲乎遽爾西逝。將天大底法門拋下。累他子若孫皆擔荷不得。吾未及門。敢云入室。今日殷勤贊翁眞。肯學他達摩對梁皇。信口依稀。道个不識。

曹殷六居士行樂

目無近人。胸無近事。混迹山樵。超然肆志。一味我行我道。寧問今世何世。如此倜儻不羈。方可稱爲天下士。

孫汲山居士行樂

可以掬明月而不掬。可以攀靑雲而不攀。身處繁華之世。心在幽寂之間。竹葉黃花。聊自遣興。楮生管伯。足以消閒。當此紛紛擾擾之世。如此行徑。眼底惟有我汲山。

題江山萬里圖

半升鐺內煮山川。古人猶以未爲盡其妙。今公以萬里江山收之一箑中。其別有道耶。別無道耶。𨿽然。非眼曠雲山。胸富丘壑者。不能眞身在一室中而心在萬里外也。

源徒募結茆疏

湖海浪遊。固是衲僧本色。丘壑偃臥。還爲道者家風。支片石誰能髙枕無憂。結把茅貴在素心有托。陵谷未遷。處處溪山如舊侶。滄桑無攺。頭頭風月屬閒人。但達士未逢。尖頭屋難爲結構。知音若遇。破蒲團易得安排。買山不慮餘資。子懷暢矣。苫瓦可容隻影。他願酬焉。恁寬世界。何愁無馮海粟其人。許大乾坤。且喜有須達多故事。當場出手。願大自然福大。努力爲人。因眞必定果眞。熱腸漢難辭觸事關心。老頭陀未免憐兒出醜。

華山見老和尙眞贊

樹寶華幢。續南山派。虎視耽耽。獨尊气槪。說法以身而名播寰區。荷眾以慈而聲聞薄海。演律藏如瀉水之瓶。修般舟似摩云之岱。晚近獲此阿師眞。如時一現之優曇。焉得不使遐裔荒陬之徒。皈誠而頂戴。

棲賢寺舍利放光頌

至聖遺迹。妙展機權。一光才放。如鏡而圓。圓極之際。還分小大。普令觀者。同入法界。法界一眞。匪寬匪窄。不思議境。眾妙難及。我昔聞佛。八斛四斗。粒粒如斯。甚爲希有。奚同一塔。有放不放。隱顯隨機。誠難比量。世傳磁石。而能吸鐵。事𨿽昭然。理難分別。惟此光相。慈善爲基。緣感而應。實亦如之。十世何多。沙界不廣。剎那圓現。足慰瞻仰。山谷效靈。艸木騰輝。遐邇交感。吾佛摩尼。

募米偈

萬丈匡廬倚太淸。金鉤釣米舊來名。樂施豈問廬陵價。也省髙吟添缽聲。

方廣堂募化修造疏

方廣居廬山絕頂。面黔崗而背五老。饒有境致。昔開山老宿大會禪流。以轉華嚴爲佛事。故名方廣焉。歷明及淸。年代浸遠。不惟鼓寂鐘沈。抑且椽衰棟朽。將見佛面生苔矣。有獅子叢大徳憤然曰。方廣堂者。我祖汗血而成。今見其凋敝若此。肯堂肯構。我輩之責。玆何時尙忍坐視乎。卽請疏走四方以募。余嘉其志而勉之曰。美輪美奐。定在是矣。但願公任勞任怨。始終如一。焉知不有特達丈夫爲君一肩擔荷耶。特書之冊頭。以爲之勸。

憨石鑑旨二尊宿並孫秋我居士共圖合贊

僧耶俗耶。誰名誰狀。釋也儒也。何拘何曠。比商山四皓而嫌其過髙。較竹林七賢而恥其太放。求其行合中庸。言出至當。捨你這一夥阿師。吾誰與之同躋。夫羲皇之上。況乎乾坤艸昧。老成凋喪。筆擅雕龍底自應爲世教權衡。道降角虎底寧不作叢林保障。行看闕裏杏壇。曰詩曰禮。提攜一代鳳麟。海會龍華。若律若禪。收拾三乘龍象。大矣哉。儒釋同源。會見玆時。一函經。一張琴。未足爲山林淸況。

棲賢舍利放光頌

長松一徑連。幽足稱棲賢。舍利何年至。神光此日旋。靈由僧寶著。瑞應祖燈傳。共識慈門普。浮生尙闇然。

跋培柏堂重九分韻詩

許大世界都爲利名兩字役。當此霜飛木落之際。幾人知時節一大變而賦詩興感哉。雨窗讀培柏堂重九分韻詩。諸公乃其人矣。其辭旨藻麗。英才天發。非不各擅其長。一種勁節淸風。如歲寒不凋之操。堂名培柏。皆爲不忝。

張一枝居士行樂

白白者石。靑靑者松。乃翁行徑。弗與人同。明鏡止水以接物。光風霽月而處躬。塵中物色。世外襟胸。抱徳懷才而不矜不伐。𨿽徧朝野而問。孰不曰是世間之英雄。

題古存居士像

繆墨老以古存居士小影索題。要次前韻。余世外人也。不當以綺語唐突。聊展本色鉗錘。與之相見。儻於言外領意。他日投塵外之契。未必不從這里去也。

竹院淸閒乘早過。莫學陳搏憨臥。平生知負經綸大。壺中日月。方外乾坤。還須一究破。

獨坐沈吟思甚那。浩浩紅塵無一可。此時幸得存眞我。夢中之夢。身外之身。勘穿能幾个。

同戒錄序

遺教經云。佛告諸比丘。吾滅度後。汝等當尊敬波羅提木叉。夫波羅提木叉乃梵語也。此土翻爲保解脫者。其意何居。良以一切眾生從本以來。心地原自淸淨。原自解脫。以不善保任故。隨妄流轉。以流轉故。復墮輪回。先佛世尊大哀曠濟。此波羅提木叉之一門所由立也。過去諸佛從此一門超出爾。現前新學菩薩子得不孝順敬重而勤習之。故經云。眾生受佛戒卽入諸佛位。位同大覺已。眞是諸佛子。由是觀之。厥功懋矣。𨿽然非三衣掛體。一缽嚴身。便所以云登佛位也。夫戒有事相。有體性。不明事相不足以云得戒。不證體性不足以云得戒。嗚乎。戒豈易言哉。但去聖時遙。人多懈怠。或撥無因果而莽蕩無忌。或甘守愚癡而聖因不植。以至應赴外緣。鉆研故紙。皆非所以尊敬波羅提木叉之佛種耳。余住天寧之始。於禪於律。父祖舊有章程。但遵而行之。之外重以躬行實踐四字誨勵諸子。則又何也。竊惟世出世間之法。非躬行。非實踐。則沿爲虛文。習爲故事。況無上戒法。金口所宣傳者。而可虛妄沿習乎。咨爾新學諸菩薩子。當發鐵石心。秉金剛志。窮事相。務要皎若冰霜。研體性。必期明於日月。然後行取所說。說取所行。如是豈不爲律社之津梁。宗門之砥柱也哉。

先師恆老人像贊﹝以前師贊有師眼師心圈圈點點之說故師反之也﹞

師之眼非筆可描。師之心豈言可贊。而以善古今。善顧盻擬之。是謂須彌有斤兩。海水有涯岸。況復圈圈點點。自謂善大仰之宗。我道伊是个脫土墼的漢。不若揭過一邊。放出吾師本來面目。一任天下人好看。

慈光老宿像贊

慈旣有光。徳寧無信。玉矩金規。神鬼生敬。古貌古形。無人不仰以爲師。佛行佛心。是處必尊之作證。如此標榜。如此行徑。豈獨熱惱海中之情涼散焉。卽使狂妄禪和遇之。與他頂門一鍼。定起膏肓必死之癥。

益茂禪師語錄序

佛法兩字。甚難得人。古宿嘗言之於前矣。況時當後五百歲。其難又何啻十倍於玆。嘗思前輩稱善說法要者。無如昭覺勤。徑山杲二公。出南宋間。一爲精金美玉。一爲長江大河。降此而下。難乎其繼矣。乃今讀益茂和尙語錄。重有感焉。和尙嗣福緣恩。恩嗣瑞光徹。徹嗣三峯藏。蓋餘同祖昆弟也。因思祖平生說法。專以第一義示人。所貴去華存實。屬望腳下兒孫繩繩振起者。不止以日爲歲。今歷四世。得益公其人。稱祖園翹楚。古稱佛法難得人。由是觀之。難耶。易耶。其質諸當世。自有具眼者。公主善慶。復遷福緣。遠近重其行解。蓋以身說法者也。俄爾歸眞示寂焉。法孫遠微君出其語錄求序。觀其施設而無雕辭琢句之獘。亦無鉆珠解玉之勞。一味以本色人吐本色語。亦何容心其間哉。且隨機而赴。觸事而施。有不可得而名狀。嗚乎。眞三峯門下汗血駒也。是爲序。

靈璽禪師五帙序

凡物必有衝厚鎭奠之資。而後能成天下之材。予往閱禪史。至宋時有末山其人者。而以尼比丘身。具宗師峻拔之用。與灌溪一期酬唱。未嘗不一擊三嘆。夫灌溪一英衲也。慨然腰包。詣末山請益。苟非有大過人處。烏能服其心耶。自宋而元而明以及聖朝。歷五百餘年。細閱禪典。無可以繼其芳躅者。乃今於靈璽融公見之矣。公生本華冑。𦇤褓時卽具出塵之志。視世利紛華如幻泡電影。非心堅劫石。志烈秋霜。曷克臻此。然公非無所助。遂能發祥爾爾。蓋與天鏡徹公同徳同心。殆世所謂天親無著也。憶辛丑冬。二公以秉戒來天寧。卽以向上一著咨扣。先師隨宜開發。俱獲神珠。如發伏藏。旣而以末山風境四字署其門。則其屬望二公可知。未幾先師往化。知其將來堪任大法。卽以己衣分授。二公益感激。由是互相策發。期以徹法源底。今所著偈頌各若干首。多圓妙昭徹。豈非衝厚鎭奠之資之一驗歟。況平生弘護法門。一種心力又非末山輩所可同日語也。予曩讀法華普門品。佛告無盡意菩薩。遊此娑婆世界。現種種形而度脫眾生。皆不離乘本願力。今二公利己利人之念瑩然堅確。不雜不撓。屈指歷如許春秋。罔或少易。蓋其種性殊特。薰積濃厚。所由致眞。乘本願力而來者也。今歲陽月爲靈公嶽降之辰。諸禪人感公護念天寧之徳。徵壽言於予。予方謝不文。繼念同源之誼不獲辭。因思世間稱壽各有其倫。或祝以崗陵。或祝以松柏。要之萃歡心而迓純嘏也。惟出世之祝則不然。語以劫墨微塵猶落數量。須知無量之量。須彌不足方其大。香海未可諭其深。棗柏云。十世古今。始終不離當念。無邊剎海。自他不隔毫端。此語近之矣。持以爲靈公祝。不亦宜乎。

栯堂山居詩注序

昔秦少遊論諸家書法。獨愛政黃牛者。以其天趣純眞。不作意而臻其妙耳。余嘗取以爲立言之譬。夫道固非言。苟任吾眞而發揚之。𨿽嬉笑怒罵。皆窮源達本之具。安有駕空言。張飾說。明欺一世之失也哉。日焰大師道行髙古。不下匡山三十年如剎那頃。殆深入華嚴三昧林者。近於禪寂之餘。有取乎栯堂山居韻而箋釋之。一日乃出示。余觀其稱性而書。事詳理悉。𨿽片言隻字。皆詣其極。筆端有廣長舌矣。非天趣純眞。曷能不作意而臻其妙有如此耶。至於激頑起懦。尢多慨切。與古先列宿之垂慈若合符節。因思栯堂生面垂三百餘年而得大師重開。夫豈偶然。余與大師遊舊。且辱知愛。故不惜蕪陋而爲之序。讀是集者。當離卻紙墨文字外見大師眞面目始得。若作尋常攻訓詁業鉛槧者視之。則失卻一隻眼矣。

雨山和尙語錄卷第十九﹝終﹞嘉興大藏經雨山和尙語錄

雨山和尙語錄卷第二十

嗣法門人

編

佛事

潤拙禪人火

歷劫慈心恨未修。累他一衲便仙遊。問渠撒手歸何處。乃擲下火炬云。勝熱門中得自由。

圓聞衣庫火

晨早雨瑯瑯。愁君上火場。忽地天垂祐。回陰而作陽。佛聲浩浩。智火煌煌。相送圓聞往樂邦。生前有願如未了。再來典庫有何妨。

無瑕比丘尼火

一星烈火最無情。爇卻從前五障身。直下迥超塵世界。藕花國裏樂天眞。

道可典庫火

典庫由來季未周。誰知一病便歸休。可憐十載勤劬志。都付人間逝水流。道可典庫登我慶雲堂。摸著半邊之鼻。典我淨業客。未終三月之期。方冀天寧院裏大展功勛來。豈期生死海中打个筋斗去。𨿽上座腳頭腳底去來本無系縛。但我念昔念今襟懷大有感慨。況囊無爲己之金。眾所共見。胸有作人之志。我乃獨知。今則臨岐撒手。快便難逢。平生造履。於此可見。卽今轉身一句如何證據。乃擲下火炬云。有願生前酬未了。火光三昧裏圓通。

以虛上座火

兩到天寧。三過華嶺。於禪於律。十分喫緊。無毛鷂子。止望衝天。無索稱錘。何期落井。以火炬掣一掣云。丙丁童善挈領。殷勤引拔歸安隱。

澗木禪人火

麥𨿽黃。蠶未老。問君歸。何太早。驀豎火炬云。聊借此君助一程。幻緣都向今朝了。

行堂素持禪人火

禪家流但得杓柄在手。不惟舀得百千萬个祖師著。卽遊生死海。登涅槃山。亦不爲難事。卽今是伊臨岐撒手底時節。且遊戲神通一句又作麼生道。驀擲下火炬云。要得通身白汗流。先看火裏君洗澡。

用堂禪人火

性火眞空。性空眞火。驀地發現。君難避躲。休避躲。今朝正是收因結果。但能不被五蘊縛。東土西天無不可。

龍秀禪人火

執役叢林不憚勞。▆▆人數卻難逃。而今一火無情甚。攛下火炬云。都▆▆前障業消。

自修庵主火

寄迹閻浮七二春。誰知一旦便歸眞。殷勤乞得鄰家火。燎卻從前五障身。便恁麼。絕相親。回首塵寰是要津。乘風直達蓮花國。起止欣同上善人。

子開禪人火

平生多行力。垂老志不衰。五蘊山前路。端然藉子開。驀直去。絕徘徊。證得火光中三昧。直教諸佛嘆奇哉。

森森上座火

望八老僧甚矍鑠。擬學趙州來行腳。那知才到淮南寺。一病便登眞極樂。以火炬掣一掣云。智炬炎炎。心燈灼灼。珍重先覺覺後覺。

衣碧上座入塔

生緣八十六。蒂落瓜自熟。有子兼有孫。送入無生國。從今不預塵寰事。消受佛家淸淨福。

佛保道人火

哀哉佛保。爲人最好。才欲披緇。一病便了。專期打个筋斗來。依他昔日栽松老。恐後無憑。以火炬打圓相云。立此存照。

素眞圊頭火

東司頭。後架上。汝執勞。老愈壯。一病垂危。猶然不放。而今打斷葛藤。與汝一个火葬。

雷惟龍居士爲先嚴調甫公請下火

薰風拂拂夏初長。一棹遙遙入帝鄕。不謂中途波浪險。俄然覆卻渡頭航。恭惟大護法調甫居士宦遊五嶺。系出三韓。爲人倜儻無羈。作事慷慨有度。掠地攻城。聞於昔日。擎山持杵。見之今時。作淸泉護法之人。爲華首皈依之子。方冀長光法社。永庇精藍。豈期使符方接於上都而病魔忽起於中道。煩惱海中打翻筋斗去。解脫場裏奪得信符歸。卽今羣僧梵頌。闔宅傷悲。且作麼說个入火得淸涼底句。驀擲下火炬云。才觸烈焰便升騰。此爲寂住眞三昧。

惺源主規率諸大徳請爲三際越和尙入塔

師以拄杖指塔云。這關西老。一生平慣用沒頭腦著子。𨿽則豎窮三際。橫亙十方。簡點將來。要且只明得法身量邊事。那知同條生也共相知。不同條死底還殊絕麼。諸仁若善成褫。不須湘南潭北覓充國黃金。卽此層落落。影團團處則吾弟神光不昧。萬古徽猷。豈不稱善繼善述也哉。如其不然。無相法身恐成埋沒。記得弟入滅時。使乎報我曰。瘞葬法身有人矣。結集法眼亦有人矣。今屈指三閱歲。云龕孤冷。無一人過而問焉。則結集法眼又可知也。嗚呼。豈所寶者非賢。而所托者非人耶。天寧忝在同源。敢辭出一隻手。且末後一案又如何結斷。驀以拄杖卓三下云。此吉祥地。爲公歸藏。千秋萬載。安樂無央。

醒悟尼大徳請爲梵音上座火

梵音淸雅眞堪聽。一病何當久日纏。此際頓捐皮袋去。飄然逕直往西天。往西天。不畱連。赤火光中綻白蓮。

白梵主規火

這个向北老。爲人最孤硬。行腳將半生。未曾了本分。縱云淸白梵行是汝安身。那知觸目菩提爲渠立命。而今冒雨方行。腳跟下正好爛捶一頓。且道是賞伊罰伊。遂擲下火炬云。自有丙丁童子爲之作證。

佛幹上座火

寒風颯颯。寒雨霏霏。不惜泥水。送汝眞歸。直得水裏火發。方知吾道稀奇。驀擲下火炬云。普請諸人著眼。

恆明主規火

哀哉恆明。令我鐘情。見汝之來。喜不自勝。聞汝之去。泣不成聲。猶憶匡廬東鼓。延令慶雲。兩山大剎多藉汝成。況復道心堅固。徳行淸眞。正堪輔弼吾道。何事忙裏抽身。尺頭𨿽曰稱短。臨岐可煞精神。願依栽松老子例。打个筋鬥到天寧。且道畢竟以何爲記。驀攛下火炬云。看取當陽這一星。

明悟上座火

生不欣。死不厭。就裏機關。智者明見。要知此際大神通。試看全身入火焰。

相融禪人火

這个小瞎驢。忽染不斷。淹淹兩月餘。晝夜累人看。而今撒手歸。不上閻羅算。且道具何三昧。驀以火炬打圓相云。自從經過大冶來。悟得元宵是月半。

李萬育居士火

以火炬打圓相云。此是現成公案。苟能入火不燒。便許你是个烈漢。說甚生不欣。死何憾。從此打破情關。不須論尺頭長短。設或尙滯猶疑。且看山僧今日爲汝決斷。遂擲下火炬云。看。

慧圓上座同侄滄水王居士請爲知幻闍黎師入塔﹝字徳先﹞

知幻卽離。幻無自性。離幻卽覺。覺徧自他。卽今春雨淋淋一滴滴。滴穿上座耳竅。且道還覺麼。若覺則觀世音菩薩在汝頂上。其或未然。且歸石室裏安坐。時節彰時有徳光。

慧舟禪人火

慧舟慧舟。生死海裏優遊。而今拽斷篷索。到底不住中流。且道住在甚麼處。乃以火炬打圓相云。請向這里著眼。

達己禪人請爲蒼雪大徳火

生不知來。死不知去。前路茫茫。無本可據。要有據。直須識取還源句。蒼然片雪點紅鑪。烈火光中恣遊戲。

入塔

大解脫門。原無關鎖。𨿽然八字洞開。要且收放在我。驀卓拄杖一下云。這里拶得身入。定超三乘四果。

海壽比丘尼火

涅槃山峻。生死路遙。要得超越。須倩火燒。驀下火炬云。不須別處尋解脫。精金煉後價偏髙。

繼賢沙彌火

噫嘻。小子方得開蒙。來旣有始。去何無終。今朝與汝記莂。臨岐切莫匆匆。遂擲下火炬云。不用丙丁重復乞。天然性火徹眞空。

恆明主規入塔

生住大伽藍。死入普同塔。若還不與麼。到底無合煞。恆禪今日歸。須防石頭滑。苟能一躂到。定超極樂國。

靈一上座請爲師元章法主火

釋迦雙林入滅。達摩熊耳歸眞。傳持一代時教。畢竟誰是其人。元章座主天資近道。履行存仁。正期布金繩於覺路。駕寶筏於迷津。不謂年方富而縮手。志未展以抽身。致無數人天隕淚。幾多眷屬傷神。嗚乎。豈斯文之將墜。此道之欲淪。天寧與公地隔吳楚。交昧平生。一旦投契。始自三春方欣。長水來踏覺瑯玡之路。可惜亮公又去馬簸箕之門。所以今朝不惜只手。爲公聊助一程。驀豎火炬云。性火眞空。性空眞火。是汝本有自家珍。

印之尼禪人火

燃起無情智火。要焚有漏幻軀。直待灰飛煙滅。看他有底存余。沒存余。送入無生國裏居。

恕文禪人請爲迦年沙彌入塔

迦年迦年。憐汝於後。惜汝在先。自小披緇而志未立。及長涉世而命難堅。多分爲情塵固蔽。障業牽纏。今日爲君都了卻。須信人間別有天。

定安禪人火

遊徧三吳與兩浙。那知世念猶未歇。而今打入火光中。銷卻從前顚倒業。

已仁禪人請爲師水天上座火

三十年前學共同堂。三十年後天各一方。今朝狹路撞著。空餘這片皮囊。水天老。行腳早。不知那事可曾曉。如未曉。抖擻精神。乃以火炬打圓相云。請向這里了。

入塔

寒風颯颯。寒日輝輝。打開石戶。送汝眞歸。且道歸後如何。良久云。坐看天地老。笑指海山移。

覺慧侍者請爲師還初上座火

生似寄。死如歸。生死眞得不思議。今朝贈汝一星火。紅鑪焰裏逞全威。乃擲下火炬云。咄。照顧眉毛著。

入塔

這个老山蠻。一生最性燥。生死海一踢踢翻。涅槃山一拳拳倒。行徧南嶽與天臺。安身不如此地好。且道好在甚麼處。石門髙鎖蘚苔封。近市紅塵飛不到。

解應寶火

舉世盡多素口者。十成難得素心人。汝旣素心兼素口。眞金入火愈鮮新。便恁麼。絕纖塵。但得通身無掛礙。還源當卜得通津。

佛我上座火

四大本空。五蘊非有。佛旣不立。我自何來。若向這里道▆一句。方知佛我上座向火焰裏轉大法輪。如其不▆。驀擲下火炬云。試向這里驗取。

大乘園頭火

金鋤不動土。靈苗當處生。是汝尋常作略。今日靈苗生矣。汝眞个不動那。顧左右云。諸仁者。卽今謂伊是生。一兆之形已委。謂伊是死。菩提觸目全彰。要得證驗分明。遂擲下火炬云。烈焰一星才動著。通身煉得似黃金。

道眞尼禪人火

以火炬打圓相云。只這个非男女相。豈五障身。爾若相委。卽名道眞。所以臨岐飄然長往。撇下皮囊。惟有火葬親。

汝近閣主火

這个老禪和。一生有盛作。晚歲過天寧。卽住三層閣。續焰與添膏。傳佛燈寥廓。而今忙裏便抽身。遂擲下火炬云。贏得神光腦後著。

指月禪人火

十日前汝來甚歡然。十日後汝去太駭然。一去一來渾莫測。浮雲身世總堪憐。今日歸根得旨。火裏迸出金蓮。急著眼。莫遲延。不須重指月孤圓。

祖英一輪二上座請爲父母靈骨入塔

生同堂。死同塔。世出世間都超越。問你從何得此緣。有子空門稱賢達。前導後引。左提右拔。殷勤送入無生國。從玆永謝塵寰事。是名觀自在菩薩。

新竹上座火

剃染空門歲月多。衲衣下事總蹉跎。而今打入火光去。急早回心禮佛陀。

月修尼大徳火

月修日修時修。念念曾不停畱。若問收因結果。試看臨末梢頭。涅槃已證。生死何憂。遂攛下火炬云。都來火光三昧裏圓周。

省己禪徳請爲師公融孚禪師入塔

二十年前喜爾來二十年後悲爾去而今跨鶴復臨揚好生聽取末後句八字打開無縫塔優哉遊哉聊卒歲。

受庵維那爲師靜修老宿請入塔

殘雪方融。陰雲未散。汝旣歸眞。時中好看。柳眼開。梅頭綻。一片風光𨿽可人。到頭猶自存涯岸。何涯岸。家山當下絕程途。歸去來兮猶不晏。

允修比丘尼火

這个老尼。大有神辯。涅槃不欣。生死不厭。而今撒手西歸去。烈焰光中飛白練。

普渡沙彌請爲師本印上座火

世界有成住懷空。人身有生老病死。本上座。汝昔亦曾說禪灝灝。卽今生死到來。還能抖擻精神。透關去麼。天寧有把無情智火。要將你四大幻軀。五蘊業窟一齊燒盡。正恁麼時。且道如何是你本來面目。擲下火炬云。看取紅鑪片雪春。

純朴禪人火

這个獨眼龍。自小失依怙。削髮而披緇。卻又多所負。兩度生逃逃。不出白雲之門。一番死脫脫。便入黃泉之路。今日丙丁覿面逢。看伊回互不回互。驀擲下火炬云。生前障業頓時消。好駕蓮車歸樂土。

寶相尼火

只此一幻軀。成全因五障。但了妄緣空。是名眞寶相。只今撒手西歸。超出人間天上。諸人要識神通。以火炬打圓相云。試向這里定當。

恆實宗胤遐蔭三化主入塔

同條生也還同死。始信從前願不違。撒手那邊何處著。到頭廬嶽是眞歸。惟我恆實宗胤遐蔭三化主。生緣共裏。江南北豈殊途。秉戒同師。華嶺後先原一轍。所以把手入盂峯。不畏林寒澗肅。比肩爲執事。惟知義讓仁謙。守身處人人念似冰霜。荷眾時个个心如鐵石。飲水茹荼而堅苦節。櫛風沐雨以任勤勞。方期鏡湖院里長轉食輪。何難洪都管內廣宣慈化。詎意成績未奏。願海先傾。致使兄懷弟以銜悲。師念徒而飲淚。𨿽則幻生幻滅。固無傷於旣往。爲主爲伴。還有望於將來。今者三點成伊。一眞爲界。匪共南陽矜式。聊與遮那標模。艸木生輝。云巒炫彩則且置。只如末後一句又如何分付。良久云。五老煙霞封背面。黔崗端坐自安祥。

法澄尼請爲師祖眞空大徳火

昨日交秋。今宵入滅。葉落歸根。不失時節。末山得力句。驗在目前。妙總眞三昧。看取腦後。金剛焰裏悉圓通。生死涅槃俱不受。

爲恆慈禪徳火

接物以慈。是汝本願。歷盡勤勞。至今不倦。趙州公案相期後日圓成。葛藤椿子不謂今朝倒斷。西方此去路非遙。烈火光中須好看。

直生啟禪人火

朴實無過者漢。尋常自有功幹。手把斷索一條。往來綠楊堤畔。任是潙山牛。戴嵩牛。驀鼻穿來。管甚韓幹馬。支遁馬。從頭生按。都盧調治旣馴和。更有一頭性最悍。長年累月費抽牽。夜來一拽鼻繩斷。夕陽影裏去無蹤。撇下皮囊待火鍛。

祖器禪人入塔

者个無縫塔子。分付來多少時也。若是知有者。便爾全身奉重。自然森羅稽首。羣象趨朝。又何待南陽父子花擘而開。然後去無影樹下同船。未免太虛空裏翻成途轍。天寧今日更不周由者也。與汝个瞥脫轉身。驀喝一喝云。向者裏入。

道廣禪人火

剃染多年業未弘。無端撒手鬧藍中。長林淚灑雲天雨。孤鶴哀連海岱風。歸去也。太匆匆。歸根得旨信何通。踏翻勝熱門前路。劫外遙看舞六龍。

徐氏夫婦二道人入塔

全機在握。舒捲同時。其舒也金烏玉兔交輝。其捲也威鳳祥麟匿彩。直得龐公笤籬獲無漏智。龐婆梳子證堅密身。今者齊赴覺場。且轉功就位一句作麼生道。良久云。煙霞生背面。星月繞檐楹。

了空禪人入塔

乃指窣堵云。秪者个乾坤未辟。早已現成。但當局者不解。就路而歸。致使伶俜累劫。天寧今日不惜只手。與汝八字打開。苟能不涉程途。直登寶所。任是權分諸道。自然尊顯一人。那待黃閣簾垂。紫羅帳合。方稱不落今時。卽今時至理彰。轉身一句如何分付。驀喝一喝云。看腳下。

一雨禪人入塔

寶印當風。豁開錦縫。密室相承。伏惟珍重。

從吾老宿入塔

者个阿師。一生平奉重尸羅。猶如髻寶。謂是波離所使。其柰不知者道。戒光落處。正擬開粥過歲。與汝商量。詎意轉身神速。直得碧眼黃頭。罔追蹤影。今者狹路相逢。落在者个場裏。且道如何安置。良久云。收拾凍雲封石戶。不教屐齒破苔痕。

淨持上座火

淨持諸佛戒。不與世同流。自入匡山裏。松間枕石頭。相期永爲山長。不謂遽爾仙遊。以火炬打圓相云。頂後圓光如薦得。去來生死等云浮。

久默上座請爲師祖珂雪老宿下火

七十餘年律身以正。末後眞歸示寂滅定。田地穩密公不攀。熊耳之條遊戲神通。我卻行勝熱之令。說甚四大無我。五蘊無性。都盧一火焚之。直教毫末無剩。試看煙滅灰飛。畢竟珂雪老宿在何處安身立命。遂以火炬打圓相云。直饒向這里見得分明。據正眼觀來。也是重添缽柄。

心如庵主火

本來面非男女相。現前形是五障身。但了妄原無自性。何難卽俗便成眞。況乎長年積行。早歲脫塵。臨岐撒手。大有精神。以火炬掣一下云。莫言此際神通別。烈火叢中轉法輪。

聞思上座請爲寶蓮闍黎封龕

恭惟寶公闍黎生平履行。惟徳惟賢。其出塵也實僧中之寶。其處俗也亦火裏之蓮。持己與寒潭比潔。待人共秋月爭妍。信手建个梵剎。專爲接待人天。今日功成歸去也。云龕端坐自忘年。遂封。

宗侍者起龕

妙莊嚴路。如掌而平。旣無坑坎堆阜。那有荊棘叢生。艸鞋緊峭底直登寶所。楖栗肩橫底肯戀化城。宗侍者。仔細聽。珍重直透玄關去。莫向他山浪問津。

佛瑞寮元火

這阿師。受性旣純。秉質亦朴。接待水雲。大有方略。只因四大失調。所以疫痢頓作。不解一屙便了。秪管的的卓卓。直待一息不存。方始捐此皮殼。不須他處覓眞歸。烈火叢中甚寥廓。

聞臨禪人火

生死非有。涅槃非無。爾今撒手。不涉二途。卽今歸根得旨。試看雪點紅鑪。便攛下火炬。

靈徹禪人火

汝昔腰包行腳。不識趙州略彴。而今歸到江。方才得个下落。且道落在何處。遂以火炬擲下云。試看末後這一著。

入塔

踢翻生死岸頭去。倒跨楊岐三腳驢。踏徧諸方無著處。到頭石室是安居。

密行上座火

生前立行以密。死後存心亦密。透過生死關頭。全不用一毫气力。此是老禪一生修行。所以羅睺羅稱此爲第一。驀攛下火炬云。爍火光中入得身。霎時一雨淸涼出。

救生寺祥生上座入塔

住福隆而福不隆。去救生而生不救。一朝四山相逼。直得通身漏逗。而今葉落歸根。免得許多生受。遂喝一喝云。這里拶得身入。生死門頭自然無咎。﹝福隆祖和尙剃度﹞。

嶽庵禪人請爲師萬緣買辦火

十字街頭行貨。識者能有幾个。汝充買辦三年。絕勝尋常典庫。而今擺脫萬緣。直達無生一路。乃豎火炬云。贈君一把無情火。珍重眉毛須照顧。

入塔

樹凋葉落正秋天。體露金風甚可憐。要識轉功就位句。赤條條地絕中邊。

休微老禪火

這阿師。八十年空門混迹則具體而微。要得圓同如來毫相。須是翻轉面皮。卽今面皮翻轉也。作麼生得圓同毫相去。遂擲下火炬云。皮膚脫落存眞實。不算如霜骨一堆。

智善禪人火

不生不滅體。乍雨乍晴天。相將送入紅鑪裏。定移短壽作長年。且畢竟以何爲證。驀下火炬云。火裏蟭螟吞大千。

圓照尼上座火

眞心衛護叢林久。此日偏多去後思。生死海原無著處。涅槃山定有登時。無明斷去憑圓照。覺性澄來在了疑。要得光前並耀後。丙丁爲汝作先馳。

眞山禪人火

樹凋葉落。體露金風。生死旣幻。涅槃亦空。要識還源無別旨。全身打入焰鑪中。

明通侍者火

一年病得骨如柴。忙裏抽身大不該。今日打翻筋斗去。再來依樣有黃梅。且道如何是火後事。遂擲下火炬云。秪有黃金骨一堆。

可仁偉珍二禪人爲師本闍黎請入塔

模範叢林已四霜。而今失卻戒珠光。縱然直入黃金國。終是人間小歇場。寶所近。謾慞惶。誰道區區道路長。踏得故園田地穩。好花何處不馨香。

以聞禪人火

汝號以聞。聞个甚麼。若謂返聞聞自性。性是甚麼破艸鞋。更云性成無上道。道是甚麼閒家具。如是則二途不立。中道何依。皮膚脫落盡。惟有一眞實。其或未然。遂擲下火炬云。且向烈焰光中薦取。

泰興如生師爲徒碧雲請入塔

嶺梅初放早春天。囑汝歸途好著鞭。旣到涅槃山裏住。定回短壽作長年。

興化爾聞上座請爲師一隱老宿火

者位尊慈。淨修榜樣。一隱昭陽。萬緣俱放。時節到來。不妨火葬。勝熱門中。十方通暢。焰後眞金。全無色相。濁惡世中畱不住。超然直踞蓮臺上。

廣慧園頭火

辛苦司園已十年。钁頭翻轉舊時田。而今果滿功圓也。試看靈苗火裏鮮。

行眞隱嶽二禪徳請爲法幢道淇二上座入塔

無縫塔子。徹底玲瓏。湘南潭北。大有家風。黃金國不離當處。琉璃殿休問別峯。八字打開齊入得。始知萬類悉和同。

佛選上座請爲剃度國淸山牧和尙入塔

恭惟山翁法叔和尙緇林名宿。法苑耆年。容止淵秀。誠堪標榜人天。骨格權奇。盡可規模佛祖。眾首江。尙存芳躅。堂開臺嶺。現有風規。道望方著於遐邇。閒情早厭乎煩囂。拂袖歸來。便爾趨寂。今則云龕久閣。卯塔未營。肩鍬覓靈骨。𨿽無漸源。卜地得安貞。幸有妙總。大樹分枝。千花共艷則且置。且返本還源一句畢竟作麼生道。拈拄杖卓一下云。一錐髙卓靑山裏。萬古人傳法脈長。

修方禪人入塔

死生如幻。去來如幻。達者知機。道業自辦。撒手臨岐𨿽自由。全身入土尢騰煥。今朝送爾入浮屠。永與雲山作主伴。

問源侍者火

一聲小玉夢初回。自昔曾經授記來。今日踢翻生死窟。玄關金鎖應時開。歸去也。莫疑猜。試看南詢小善財。勝熱門中拶得入。光前絕後實奇哉。

文先副司火

這漢一生孟浪。慣自當仁不讓。𨿽然歷徧百城。那識眉橫眼上。今朝撒手臨岐。頓了諸法無相。驀以火炬掣一下云。聊借此君助一籌。樂邦直達無遮障。

諦瑞玉衡二大徳請爲恆持禪人火

叢林幹辦。貴在得人。聞汝小子作事任眞。方冀爲人出手。不期遽爾抽身。壽旣云短。道亦稱貧。不如打个筋斗。補拙庶幾將勤。

福山蓮脈上座請爲師弟雲開禪人入塔

江上涅槃。山中入塔。若不與麼。終無合煞。有合煞。湘潭捏聚渾無縫。歸去來兮苔蘚滑。

六和禪徳請爲道存願修二禪士及錢道人入塔

以拄杖指靈骨云。一个曾直山中歲。一个曾典山中浴。二人同事復同心。一齊回向普同宿。更有一个在家流。形𨿽混俗心超俗。鬧市紅塵不肯居。一心來住黃金國。證得分明共一眞。不愧如來好眷屬。

嘉定道明禪師請爲先慈智庵尼入塔

以拄杖指窣堵波云。此淨法界。一切無礙。今汝安居。得大自在。殷勤得子。導引歸眞。不負佛云。孝名爲戒。

還度上座請爲眾道人入塔

談眞則逆俗。順俗則違眞。要得兩不相負。爲君大啟慈門。且眞俗不二一句作麼生道。乃卓拄杖一下云。潭北湘南渾不顧。無影樹下是安身。

四弘禪人請爲師秉白上座入塔

綠樹陰濃。靑苔日厚。好个轉身時節。切忌途中逗𨖻。不逗𨖻。急須走。歸到家山卽便休。涅槃之樂眞稀有。

素修禪人請爲卉木莊主入塔

本有家鄕正好住。問君何事去都中。可憐一命無存也。到底還來入普同。本分事。在己躬。葉落歸根信始通。識得此中眞寂滅。石門何藉白雲封。

麗中自筏二禪徳送師曹源野鳳和尙入耆宿塔

曹源一滴。流入三峯。旣到祖翁田地。何妨密邇普同。生死不與淸眾隔。從來佛祖有家風。

燦宇王居士率男升甫請爲亡室起棺

佛寶皈誠已有年。惟憑一念攝諸緣。蓮花胎育法身淨。祗樹香培道行堅。立地證眞忘久近。還家得路絕畱連。剎那若欲歸安養。努力前途快著鞭。

陶實甫居士爲亡男請起棺

曠劫無明最禍根。致令性地日長昏。吁天自昔嗟無路。叩佛於今幸有門。多生業障。累世冤魂。慈光靜攝一何存。轉身直入無生國。且待知恩再報恩。

自覺禪人請爲師越舟上座火

昨日來汝甚矍鑠。今日去我大驚愕。人命危在呼吸間。始信佛言良不錯。羅羅兒苦相請。乞我把火焚皮殼。星已明。日已落。看取神光腦後灼。

普同塔眾亡靈鍛骨

大冶紅鑪。烹佛鍛祖。任是鐵額銅頭。也知回避無處。旣無處銷融。頓入不思議。各依諸法空而住。

重聖大徳請爲母重然比丘尼火

六十三年苦行心堅。一朝撒手冷落秋天。送君咫尺歸安養。烈火光中綻白蓮。

禦輝侍者火

哀哉光侍者。入室經二秋。南陽苦呼喚。只是不回頭。負汝負吾渾莫論。勝熱門裏且優遊。

緒嶷昆仲請爲師智光上座封龕

昔年秉戒共同師。別後天涯各異馳。方慶廣陵重聚首。那堪今日又分離。恭惟智光戒兄老禪師生緣雙井。托迹文峯。爲人一味謙恭。處己多方整密。豈期寶坊甫畢。法馭俄歸。風號艸木以銜悲。云黯海天而帶憤。天寧昔稱聯裓。今處鄰封。聞訃以奔。小展知交之誼。撫龕而痛。大興風水之哀。今則一龕才入。兩扇猶開。且作麼生得團圞無縫去。良久云。聊備玄沙張白紙。重封密護自安祥。

拈花諸大徳請送本師天鏡和尙於月來集入塔

云去山河靜。月來天地輝。莫言樓閣閉。彈指得眞歸。恭惟天鏡徹公和尙燈分大樹。法紹拈花。慈雲悲雨以濟人。玉潔冰淸而治己。變瓦礫成釋梵之宮。生存至徳。幻珠璣爲法苑之寶。死有餘光。今者化緣旣畢。樂國方登。且道如何是向去底事。良久云。坐倚蜀崗存遠脈。行看水匯長流。

徹明上座入塔

春風藹藹。春日熙熙。打開窣堵。送汝安居。卓拄杖一下云。但向此中能撒手。管保無欲亦無依。

子哲禪徳爲父母靈骨請入塔

大道不分男女相。一法界中無兩樣。而今且喜得和同。立地證眞成最上。有子能將道事親。殷勤請我開寶藏。乃卓拄杖云。八字打開解脫門。一朝直入超無量。﹝子禪以父母二靈骨共貯一袋故云﹞。

天育禪人請爲師正倫上座火

行年七十復有一。一命何緣頓了畢。若云障業久難銷。驀擲下火炬云。試看而今應手爇。

重純重瑞二禪人請爲師道勤尼上座火

人向龍華會裏來。汝從龍華會裏去。𨿽然撩起貴便行。可惜不會末後句。末後句。爲君舉。火焰今朝轉法輪。幾人到此得公據。

不昧大徳火

寶戒未登。涅槃先證。撒手便行。急如律令。此去南方遇丙丁。不須更問安身立命。

頂生禪人請爲涵輝惠遠二上座靈骨入塔

葉落歸根。來時無口。盧老風規。汝曾會否。一齊送向窣堵波。再來須打个筋斗。

定元上座請爲了空禪人火

四大本空。五蘊非我。一法旣無。何用眞火。乃擲下火炬云。人義道中。無可不可。

不夜禪人請爲師祖密岫上座火

昔年已登戒品。今冬復入經堂。三會龍華取證。六時梵貝敷揚。方期勝事成就。豈意病入膏肓。以火炬掣一下云。宿障新殃俱掃盡。不勞乞火去南方。

學及上座請爲徒遜庵書記火

廬嶽人來秋暮天。兄亡弟哭甚堪憐﹝九月念七庵聞廬山祖西堂訃。痛哭不已﹞。而今弟去何人哭。午夜寒燈只老禪﹝庵受業師住天寧﹞。惟我法侄書記禪師。气類寒云。形同槁木。印心於萬杉寺裏。脫韝於大樹堂中。峻機無敵。當仁不讓。於師處眾存誠持節。堪標於世。大祖父之門。專期異日。發爨桐之淚。頓見今朝。嗚呼。公於生死爲遊戲。何有掛礙。但我念法社孤冷。寧無慘傷。今則鳥獸未鳴。雲天先泣﹝是日大雨雪﹞。且全身入火一句又作麼生道。遂擲下火炬云。鍛後精金無色相。須知別有好風光。

受庵維那請爲師靜修老宿火

蕭蕭老衲。密密靜修。涅槃未證。生死先遊。踢倒玄關撒手去。聖不管兮凡不收。且道如何是他脫體無依一句。擲下火炬云。紅鑪焰裏看優遊。

古壇比丘尼封龕

以拄杖指靈龕云。此處沒障。難多吉祥。汝住此。得安祥。說甚古壇月冷。雲樹孤芳。但自回頭看本地。天然一片好風光。卽今末後一句。爲禪極力提綱。從來不用無須鎖。只是玄沙紙半張。

劉子卿護法率令嗣瞻麓請爲先妣宋太夫人起棺

芳樹鳥啼春夢醒。蓮臺人接雨花忙。乘時好自歸安養。休認娑婆爲樂邦。急進步。莫彷徨。香花一路列成行。頭頭盡是金仙境。吉蔭兒孫萬祀昌。

調甫居士生前有願。欲葬三寶地。今於本寺東園覓得片地。當下葬時。其嗣惟龍請爲掩土

這一片地。乃是過去諸佛之所住處。其基堅固。金剛所成。黃金以爲殿宇。白玉用作階砌。非證惟心。淨土者不能有此最吉祥報。況乎溝左繞。梅嶺右盤。永爲安貞應地者哉。調甫居士今得其正脈。從此蔭兒孫則兒孫蕃盛。植福徳則福徳昌隆。蓋生前有願。沒後不忘。乃爾玆者承諸寶眷請法之誠。不妨更資一偈。憶昔古靈山。金仙曾有記。調甫大居士。超然登佛地。

慧照寺行震行靈二法嗣爲師大鑑和尙請封龕

六年駐錫淮南寺。剪棘披荊道力宏。最惜功程尙未半。那堪願海忽先傾。恭惟慧照堂頭和尙江門嫡子。弁嶺親孫。應運住名藍。不憚捍勞忍苦。存心荷祖道。寧辭旰食宵衣。變瓦礫爲釋梵之宮。機緣湊矣。芟荊蓁作象龍之窟。報齡促焉。正期慧照長懸。豈意神光忽斂。水人天咸添慘戚。蜀崗風月頓減淸輝。𨿽然善知識以生死爲遊戲之場。故長沙岑大虫云。不識金剛體。卻喚作緣生。十方眞寂滅。誰在復誰行。諸人若委悉。則慧照一靈長在。如其不爾。良久云。殷勤且爲扃云戶。畱契湘潭無縫機。

雨山和尙語錄卷第二十﹝終﹞

揚州天寧雨山思和尙塔銘﹝並序﹞

震旦初祖圓覺大師曰。達大道兮過量。通佛心兮出度。不與凡聖同躔。超然名之曰祖。故凡紹斯位者類多乘願命世。亞聖大人。故能俯仰以超諸有。談笑而起眞宗。住法王家。持法王令。廣大以存心。勤苦以立教。接從上之脈。傳無盡之燈。道契宸衷。名滿天下。近世若我雨山和尙思公者。固無忝於超然過量之稱矣。公名上思。字雪悟。晚號雨山。族出泰州於氏。其先本吳人。明初遷於海陵。遂爲泰州著姓。公生而凝重。不類常童。稍長益自異。雅慕空宗。志存向上。乃走郡之天寧。以圖出世。時方丈恆和尙繼靈隱老人法化。大唱臨濟之道於淮南。衲子趨承無間。遐邇大江以北。使三峯一燈炳耀不絕者。實自玆始。公以初機跌蕩鑪韝。疑情猛烈。寢食幾廢。恆每示以本色鉗錘。恍然有得。時萬杉璞和尙居西堂。重與勘辧。極稱賞之。公時猶布巾芒屩。若盧行者之在黃梅。眾無知者。嗣後始就淨業庵。禮新開上人剃染。從恆和尙而納具焉。未幾腰包南邁。謁具老人於靈隱。俾居近侍親炙。休光敏勵。操持溫研不替。老人一日顧謂曰。子之因緣合在天寧。亟行無滯。爲我子。爲我孫。均不失爲老僧印下物也。公卽日禮辭北返。恆遙見。喜曰。吾待子久。不意遲至今日。復子才放。卽命領職。公愈謙抑。痛自鍼砭。去優居匱。捨佚就疲。食不充腴。衣常垢敝。荷眾忘形。混諸勞侶。其詣穩實。其學精深。間常語其同事曰。實際理地。著个元字。早是涴汝胸臆。佛事門頭才捨一法。不名滿足菩提。我非作業求佛。直欲自充其不欺之力耳。聞者無不嘆服。由是恆和尙益加器重而心有所屬矣。比承記莂。遠卽匡廬。危坐孤峯。嗒焉喪我。下顧塵寰。蠻爭觸鬥。恍煙雲之聚散。曾無累於虛明。如是者十年。名藍爭欲致之。翹企而莫可得。歲丙午。聞恆和尙示寂。奔赴天寧。暫畱謝墅。旋應延令慶雲之請。至則機用超然。說法充貴。諸方咸知宗門有人。而公忽厭塵囂。思歸舊隱。由彭蠡復匡廬。雪被冰牀。刀耕火種。仰追古徳住山家風。不肯呈身自鬻。學者非忘名位甘枯寂者不至也。旣遷東鼓之法輪。舒城之白雲。皆不事緣。飾以道自娛。惟用本分接人。有識者甚稱其得宗師體裁。康熙壬戌。維揚檀越諸山耆舊僉議天寧一席非公不能振起。乃削牘命使遠致懇誠。公念祖席不可久虛。輿情亦難終負。遂幡然而起。舒城善信擁道遮畱。公以軟言慰諭。人得歡心。無不望塵下拜。刻頃致米千斛。卽此可想見其平居善誘。慈惠及人之深矣。天寧恆和尙唱滅。繼席者擇乳未精。典型幾覆。公一至而翕然稱善。風動江淮。摧辟振興。不資餘力。山門內外。百廢具舉。見者恍疑彌勒從天而降。若移兜率於人間也。甲子十月。聖駕南巡至揚州。羽衛陳設。首幸天寧。公率萬指出迎。威儀整肅。閒假如常時。奏對詳明。皇情大悅。乃禦書蕭閒二字以賜。臨行又命侍衛賫金飯僧。公乃肇啟龍華。仰酬帝徳。撾鼓升座。具表謝恩。上復降旨賜額。仍用天寧名字。人咸以爲希有遭逢。近世罕匹。公道力堅。凝不撓於物。𨿽造次危疑之際。泰宇自定。紛然酬應中揮筆作書。事理條達。綽有餘裕。雅度汪洋。眾莫得而涯量也。昭陽檀護念公度世利生之心肫肫如不容己。又復湣其勤苦。乃私相謂曰。吾鄕菇蒲煙水。鷗鷺可盟。有庵極樂者。足可爲公逸老地。吾輩亦得藉以稱靑松社主。不可俾濂溪。佛印獨專美於當年。因力致之。公亦欣然而往。席未暇暖。而海虞三峯之命旋至。公復念漢祖舊庭。眾方歸我。𨿽欲自愛如慧命。何同香象之截流。徑趨彼岸。若神龍之降澤。豈揀枯枝。沛法雨之滂沱。起祖華之憔瘁。𨿽病者自敗其根莖。然弱者已超於兔馬。繼往開來。厥志甚偉。而維揚都人士重復致書。再申勸請。謂道因人重根本。詎可輕移。地以江分彼此。安能兼顧。卽欲大功不宰。退己讓人。更期古路重揚。光前裕後。公韙其說。聿來蕪城。揚當南北要衝。舟車畢至。日未盥漱。戶履已盈。公素以荷法爲己任。始終不少懈息。有以假雞自雄。惑世亂眞者。據關勘核。殺活全提。要必死盡偸心而後放行。卒以勞瘁致疾。醫不能治。遂屏息諸緣。揮斥藥餌。惟囑左右黽勉進修。以護惜常住爲念。餘皆置而不問。一日忽問侍者。今日是幾。侍者祗對甫畢。乃遽起沐浴。泊然而化。實康熙戊辰仲春二月二十五日也。壽五十有九。臘三十九夏。嗣法門人廣元等前後十二人。手度弟子若干人。受具戒者若干人。至若虛往實歸。仰沾法利者不可以數計。示寂之明年。塔全身於寺之西北隅。生平著述有九會錄行世。元繼席住山。能體先志。具狀來乞塔上之銘。余請授之顯者。元以余知公最深。辭不獲命。乃次其行略。序而銘之。銘曰。

赫赫三峯

法弘濟上

日月昏衢

雷霆幽壤

篤生二靈

內安外攘

出其門者

咸稱法將

玉紹洪基

實維恆師

公稱令子

左右成褫

峻機雄辧

度越今時

譬彼騏驥

絕塵而馳

衣法南行

廬峯遁迹

有類盧能

追奔莫及

蛇虎爲鄰

猿鳥共息

遐哉古風

萬仞壁立

江南淮北

時至理彰

要津坐斷

驗徹諸方

妖狐屏絕

宵魅潛藏

得大自在

巍巍法王

道契宸衷

燈傳熙世

禦墨飛揚

天心眷注

漳璉榮褒

藤嵩偉樹

異數偶同

人莫能諭

化緣已畢

唱滅雙林

藏身無縫

誰是知音

山輝玉韞

川媚珠沈

一錐獨拔

離去來今

臨濟三十三世嗣祖沙門前住靈巖華山曉靑撰

嗣法門人師昂元耳圓音懶余勤

智勝慧根潔蓮月嶠璉

弘泰證受庵明豁庵徹

珊輝秀旦文震勇徹▆

賜進士出身吏科掌印中正五品加四級侍

經筵前福建道監察禦史戶部山東淸吏司郎中

郡人李宗孔篆額

