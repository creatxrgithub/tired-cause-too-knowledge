嘉興大藏經松隱惟庵然和尙語錄

惟庵然和尙語錄序

余所居鄰縣有五雲山山勢回環若靑蓮華然中聖壽禪寺其廢已久大善知識曰千巖長公居焉四方學者云臻川赴遂化椔翳之場以爲金碧之區當時參扣道要者座下恆數百人其入室弟子惟庵禪師蓋傑然者也禪師早歲入道力抵諸方未有所契及謁千巖聞其提唱豁然有所悟入舉目之頃日月星辰風霆雨露飛潛動蟄皆演如來大乘妙法於是聲光聳起叢林間遂補千巖故處說法度人逾年退歸華亭之松隱其信向者益眾𨿽自被衲袍日餐糗飯不啻天廚之珍錦綺之華也或人之稱但見其杜徳機爾忽學子童徽持其語一編來徵余序凡讀之數過顧與二三子曰惟庵眞誠有道之士哉觀其語言峭拔如銅關鐵壁利劍長矛豈惟不可湊泊亦無罅隙之可乘吁可畏哉余素與千巖遊旣序其語鍥梓行世今觀惟庵斯錄又獲廁名編端豈般若之緣實有在於父子間乎然而大圓覺海無物不照亦無一法可得此心若萌卽墮第二義禪師諱徳然字惟庵生雲間張氏其行業備著於松隱庵記玆不復贅。

洪武丙辰翰林學士金華宋濂序

松隱惟庵然和尙語錄卷之一

徒弟比丘慧省編次

金華聖壽寺語錄

山門未跨龍門腳踏實地已跨龍門腳踏實地驟步云一聲霹靂風雲起。

佛殿法報化身總是這个畢竟以何爲驗泥多佛大便禮拜。

土地堂正直聰明聰明正直顯正摧邪憑誰之力喝一喝。

祖堂你者一隊全無巴鼻六耳同謀有甚良計。

據室拈拄杖云縱也在我奪也在我鐵額銅頭也須按過卓拄杖。

指法座云進一步髙一步踏到上頭全身獨露掣手云須彌燈王過那邊去遂升座拈香雲此香爇向鑪中端爲今上皇帝祝延聖壽萬歲萬歲萬萬歲次拈香雲此一瓣香大眾還知來處麼今日不惜眉毛爇向鑪中奉爲開山佛慧圓鑑普濟禪師千巖大和尙不圖酬恩報徳且要遞相熱瞞遂就座東白和尙白槌罷師云垂鉤四海慣釣鯨鰲眾中莫有不顧性命者麼出來道一句看時有僧問雲遠離松水來據龍峯海眾臨筵請師祝聖師云萬年松在祝融峯進云祝聖已蒙師指示列祖宗風事若何師云冬到寒食一百五進云莫便是和尙爲人處也無師云斧頭是鐵做進云恁麼則龍門無宿客也師云早已點額進云若不登樓望焉知滄海深師云你道老僧眉毛有幾莖進云一堂風泠淡千古意分明師云蹉過不少進云承古有言向上一路千聖不傅還端的也無師云何處得這消息來進云賣金須遇買金人師喝一喝進云金屑𨿽貴落眼成翳又作麼生師云好向繡湖湖上看月明夜夜散金波進云三十年後此話大行師雲杜撰禪和如麻似粟進云大眾證明學人禮拜。

師乃云第一義諦已被東白和尙一槌擊碎了也未免向第二義門露个消息山僧數年搓得一條龜毛索子今日拈來將三世諸佛西天四七東土二三天下老和尙鼻孔一串穿卻了也且道山河大地艸木叢林森羅萬象有情無情甚處得來良久云莫將間學解埋沒祖師心。

復舉三聖道我逢人則不出出則便爲人興化道我逢人則出出則不爲人師云這二老漢同門出入夙世怨家一人向孤峯頂上臥月眠云一人向十字街頭揚塵簸土點撿將來二俱漏逗各與三十拄杖且道龍峯與麼提持是賞伊是罰伊驀拈拄杖卓一下雲天上有星皆拱北人間無水不朝東。

當晚小參二十年在吳淞江上冒雨衝風拋綸擲釣𨿽無躍浪錦鱗且得去畱自在今日被業風吹向千峯頂上隈巖傍壑直得四顧寥寥淸風滿座見前莫有同生同死底衲僧麼出來相見如無然上座自起自倒去也乃拈拄杖雲山僧拄杖子無端變作智者樓約國師走入玻璃瓶裏澡浴驚得雙林傅大士擲下擊門槌乃說偈云空手把鋤頭步行騎水牛人從橋上過橋流水不流諸人還見麼若也見得不妨橫行海上獨步乾坤其或未然拄杖子依前還作拄杖子見山是山見水是水上是天下是地所以道是法住法位世間相常住乃卓一下。

復舉西天異見王問波羅提尊者何者是佛性者云我見佛性王曰性在何處者云性在作用王曰是何作用者云今見作用王自不見王曰於我有不者云王若作用無有不是王不作用體亦難見王曰若當作用何處出現者云若作用時當有其八在胎曰身在世曰人在眼曰見在耳曰聞在鼻嗅香在舌談論在手執捉在足運奔徧現俱該沙界收攝在一微塵識者喚作佛性不識喚作精魂王聞是言心卽開悟後來大慧和尙拈云若道在八處卽是精魂若道離八處卻喚甚麼作佛性師云諸方盡道異見王聞法開悟殊不知波羅提尊者被王一拶直得伎窮力盡進退無門妙喜老人盡平生力也救他不得龍峯今日路見不平敢爲古人出手去也乃喝一喝云適來異見王波羅提尊者老妙喜盡向這里掃蹤滅迹了也更說甚麼佛性精魂作用見聞盡是陽焰空花不勞把捉且歸家穩坐一句作麼生道太平天子朝元日五色云車駕六龍。

上堂日可冷月可熱眾魔不能壞眞說有來由無途轍六月炎炎撒冰雪文殊無處著渾身普賢特地呈醜拙是眞說非眞說若無間事掛心頭便是人間好時節喝一喝卓拄杖下座。

開山和尙忌日拈香雲巴陵三轉語未足酬恩揚岐作女人拜深爲負徳然上座總不恁麼何故字經三寫烏焉成馬。

歲旦上堂元正啟祚萬物咸亨驀拈拄杖云拄杖子昨夜抽條今朝吐蕊花開五葉香徧大千且道當得新年頭佛法也無卓拄杖喝一喝。

官員至上堂舉昔日朗州刺史李翺慕藥山和尙道風屢請不赴乃肅裝客禮直造座前山默然殊不顧視李乃云見面不如聞名拂袖便行山召李李回首山云何得貴耳賤目李遂禮拜起問云如何是道山以手指天復指淨瓶云會麼李云不會山云云在靑霄水在瓶李因有省乃呈偈云煉得身形似鶴形千株松下兩函經我來問道無餘說云在靑霄水在瓶師云我這里則不然今日若問龍峯如何是道但云國正天心順官淸民自安且道與藥山還有優劣也無靠拄杖下座。

結制上堂九十日包三大劫諸人直要徹根源會須撥轉當頭柁覺海乘風駕鐵船驀拈拄杖云柁根在這里鐵船在甚麼處喝一喝。

謝藏主維那上堂天無門地無戶俊快衲僧一任來去藏裏摩尼照徹十方洞裏桃花千葩競吐假劫外之春風應今時之律呂海神夜半看鮫珠眼光掛在扶桑樹喝一喝。

開鑪上堂暖气相接正在斯時深深冷灰裏撥著星兒之火向死柴頭上發機燎起亙天烈焰燒卻舜若多神面皮敢問諸人作麼生回避擲拄杖下座。

臘八上堂明星一見出山來剛道娘生已眼開不是髑髏幹得徹爭知春色上桃腮。

上堂不是心不是佛不是物是个什麼道得天下橫行便下座。

結制上堂一二三四五六七金剛捏出秤錘汁七六五四三二一扶桑枝上懸紅日鷺鷥牽動鐵昆侖挨得虛空半邊側碧眼黃頭膽喪魂驚走入大圓覺海藏蹤遁迹浸爛鼻孔要且黈气不得个事且止只如諸人日用二六時中畢竟作麼生履踐良久云不因樵子逕爭到葛洪家。

上堂今朝是初一龍象如稻麻有事與無事歸堂去喫茶。

上堂達摩西來不立文字直指人心見性成佛大眾作麼生說个見性成佛底道理良久云幸自無瘡勿傷之也。

上堂眞不立妄本空有無俱遣不空空二十空門原不著一性如來體共同驀拈拄杖云只者拄杖子你諸人若不喚作一性如來便喚作二十空門直饒總不恁麼也是垛根漢擲拄杖下座。

端午上堂黃米粽喫一缽菖蒲茶喫半甌个是衲僧好時節大家相見飽齁齁縱橫自在自樂自由說甚仰山開畬潙山牯牛禾山打鼓雪峯輥毬總是小兒雜劇且非先徳宗猷只如端午掩殃一句又作麼生目前無怪異不用帖鐘馗。

上堂徳山棒臨濟喝拈放一邊諸人腳跟下道將一句來以拄杖劃一劃云毗婆屍佛早畱心直至如今不得妙。

解制上堂舉翠巖夏末示眾云一夏已來與兄弟說話看翠巖眉毛在麼保福云作賊人心虛師云好事不出門長慶雲生也師云惡事傳千里雲門云關師云錯者一隊漢只解護惜眉毛不知打失鼻孔龍峯今日直要與伊據款結案大眾還委悉麼暑气盡隨雲雨去淸風透入戶庭來喝一喝。

上堂舉瑯玡覺和尙僧問淸淨本然云何忽生山河大地玡云淸淨本然云何忽生山河大地其僧於言下有悟師云騎賊馬趕賊瑯玡固是作家者僧如珠走盤一撥便轉可謂主賓互換箭鋒相拄𨿽然如此撿點將來猶欠淘冶在今日或有人問龍峯淸淨本然云何忽生山河大地劈脊便棒且道與瑯玡是同是別有眼衲子試辧看。

松隱上塔頂寶索上堂鉤鎖連環連環鉤鎖覿體全彰眼眼相顧其橫也穿卻虛空鼻頭其豎也鎖住須彌鐵柱親從惡辣鉗上煆煉得來豈比尋常麻纏紙裹个是谷寶居士壯觀浮圖騰今亙古底作也𨿽然如是且道髙懸倒掛一句如何舉似四檐平定香雲繞萬世光華佛日長。

上堂眾集師顧左右云分明記取便下座。

上堂將此深心奉塵剎是則名爲報佛恩拈拄杖云這个是深心那个是佛恩喝一喝。

上堂江月照松風吹永夜淸宵何所爲永嘉大師滿口道了也大眾還知落處麼卓拄杖云劫石有消日黃金無壞時。

端午上堂諸方盡喫菖蒲茶惟我自酌靑原酒儱儱哄哄發顚狂打落南辰連北斗擲拄杖下座。

開鑪上堂十月風髙作寒色今朝正值開鑪日長途多少未歸人祖父田園俱喪失何如白鷺鷥翹足溪邊立毛長骨瘦歷風波那論有食與無食諸兄弟也要大家知此消息且道是甚麼消息歸堂喫茶。

上堂舉僧問投子同禪師云不斷煩惱而入涅槃時如何同云者發殺業底師僧師云眞不掩僞後問國淸機和尙機劈脊便打師云曲不藏直投子只解裁長不能補短國淸只解補短不能裁長今日忽有人問龍峯不斷煩惱而入涅槃時如何只對他道有水皆含月無山不帶云靠拄杖下座。

結制上堂蠟人爲驗始於今日九十日終推功辧的黃面老瞿曇結住布袋頭百萬人天咸皆受屈松隱結制總不恁麼以手作搖櫓勢雲山僧卽今駕無底鐵船普請大眾同入大圓覺海遊戲去也喝一喝云看取定南鍼。

冬至小參羣陰剝盡一綫新添祖令當行十方坐斷拈拄杖云拄杖子得者體用臨機縱奪殺活自由有時先照後用有時先用後照有時照用同時有時照用不同時以此點鐵成金以此超凡越聖以此恢拓宗綱以此續佛慧命乃喝一喝雲山僧盡情撒向諸人面前了也个中直饒有个皮下有血頂門有眼底出來掀倒禪牀喝散大眾也只作得半个衲僧且佛祖向上一句作麼生道若無舉鼎拔山力千里烏騅不易騎卓拄杖喝一喝。

復舉徳山云今夜不答話問話者三十棒時有僧出禮拜山便打僧云某甲話也未問因甚便打山云你是甚處人僧云新羅人山云未跨船舷好與三十棒師云你諸人且道者僧合喫棒不合喫棒若道合喫棒者僧過在甚麼處若道不合喫棒爭柰徳山令不虛行要會麼良久云不是李將軍徒勞射石虎。

上堂舉僧問雲門如何是超佛越祖之談門云糊餅大慧和尙拈云雲門直是好一枚糊餅要且無超佛越祖底道理師云大慧和尙一手擡一手搦未免話作兩橛旣是好一枚糊餅又道無超佛越祖底道理諸禪徳且道大慧和尙還有爲人處也無參。

法語

示生禪人

古者道不得動著動著三十棒又道切忌生心動念才生心動念便不是了也先徳發一言半語如利劍長矛動著便傷鋒犯手擬議則斷卻命根直是無你回避處無你湊泊處若是个漢那肯承虛接響滯殼迷封要須直截根源腳踏實地盡力捱將去日久月深打成一片也無生的心也無滅的心生滅一如動靜無二到這里不覺不知打失眼睛鼻孔在大洋海底及乎撈捷歸來眼睛依然是眼睛鼻孔依然是鼻孔到此始可上人門戶剖露眞情求大宗匠決擇明白方名眞參學者卻於四威儀中隨緣飲啄不失其宜或孤峯獨宿或隱逸林泉或垂手入廛作饒益事三二十年保養充足忽出一言半語聲名腥香文彩發露天龍推出模範後昆不爲分外古之學道之士參到大休大歇大安樂地方爲了當嗟今時輩行腳才趕得些野狐涎唾相似語言便去眩惑他人堪作甚麼有一般底將古人公案向情識上卜度文字上引證蘊在胸中便爲了事結半間茅屋以爲死關滯寂沈空味於安逸開大口說大話弄虛頭惑其後學誠可憐湣驀然撞著个本色宗師漆桶依然不快豈不念雪山大沙門棄王宮夜半逾城六年苦行臘月八夜睹明星豁然大悟只如二祖可大師少室山前立雪斷臂得安心竟方堪爲人榜樣生禪人你旣居關理合大忘人世力進此道空一切相何以又起佛見法見瞥興妄念遠遠賚香求我無義味語以爲居關之談柄此之見解大不喞澑古云眞淨界中才一念閻浮早已八千年豈虛語哉你且道我這一絡索是發揚關中事關外事若撿點得出不妨廓大千沙界爲一關一關容納大千沙界那時始好扶豎濟北三玄鑿開人天眼目激揚佛祖向上宗乘去也殊不知我天目佛日老祖避世逃名於萬峯之巓設个死關垂三轉語以爲關鍵要斷學者偸心亦乃偶爾一期方便豈意靈龜曳尾欲隱彌露生禪人思之勉之。

示眞禪人

眞禪人你參乃師萬峯和尙父母未生已前那个是我本來面目一句子此是老盧在黃梅五祖會下夜半受衣法渡江至大庾嶺頭被明上座隨後趕逐無處躲避臨危設个脫身款子乃云不思善不思惡正當與麼時那个是明上座本來面目當時明上座只知蜜甜豈知中了毒喪卻一條窮性命縱使耆婆扁鵲亦乃救之不得此話流傳到今鈍置後學仍不知當人十二時中四威儀內本來面目未嘗少間自是根思遲鈍不能深領以致昏時散時靜時動時忘古人大安樂田地造之不得坐之不穩若欲決了此事便從腳跟下將平日所參得底和个四大五蘊盡情放下然後並起勇猛志豎起精進幢瞠開兩眼緊捏雙拳如兩將爭鋒胸中憤憤舉起本參話頭直向疑不到處起疑方是眞疑眞疑旣發恰如急水灘頭坐在一葉舟中順轉逆行浮逼逼地如月華透水蕩之不散如毗嵐風捲海水直教徹底無涓滴到此之際自然塵消業謝靜極光通那時爬得構也切莫移晴動目凝定身心善巧方便不知不覺一拶拶透豁開己眼方知本來面目不從他得若要作大法器建立門庭更須向那邊更那邊打數百个懸空筋斗卻來喫我痛棒何故不見道雪後始知松柏操事難方見丈夫心。

示明禪者

端的究明生死底人自然孤迥迥地不掛寸絲二十年三十年捩轉面皮討个分曉便是千手大悲也互換你不得此乃過量的人也若是隨漏輳漢喚東向東喚西向西腳跟下浮逼逼地豈肯向他古人眞實田地上行只管貪程那知爛泥中有刺轉得腳來未免通身泥水你且道孤迥迥地底是隨漏輳底是參。

示禪者

佛是眾生界中了事人眾生是佛界中不了事人若欲決了此事只消向十二時中四威儀內折旋俯仰與人酬酢處看是甚麼道理忽爾妄想滅知見忘突出自家一段光明洞徹十虛無絲毫隔礙始知佛與眾生本性平等一身淸淨多身淸淨一世界淸淨多世界淸淨無一塵不是眞如境界無一剎不是解脫道場所以永嘉云一月普現一切水一切水月一月攝諸佛法身入我性我性同其如來合斯言豈欺我哉。

頌古

世尊成道

六載雪山空冷坐面如黃蠟骨如柴縱然親睹明星現也是街頭破艸鞋

世尊未離兜率已降王宮未出母胎度人已畢

出得驢胎入馬腹六六依然三十六淵明固是不知歸重陽耽著籬邊菊

達摩大師初至金陵見梁武帝帝問云如何是聖諦第一義師云廓然無聖帝云對朕者誰師云不識帝不領悟師遂折蘆渡江至魏後帝舉問志公公曰陛下識此人否帝云不識志云此是觀音大士傳佛心印曰當遣使詔之志云莫道陛下召闔國人去他亦不回

腳頭未跨帝皇畿早已全身陷鐵圍漁父只憐鉤上餌不知蓑笠墮魚磯

雲門因僧問如何是諸佛出身處門云東山水上行

秋林落葉擁闌干砌下蛩聲枕上寒最是月明風定夜溥溥玉露滴金盤

趙州因僧問狗子還有佛性也無州云無

出匣吹毛光灩灩一番用了一番磨鋒頭削落三斤鐵始信將軍血戰多

萬法歸一一歸何處

萬法歸一一何歸正是冰枯雪老時葭管灰飛消息好隴梅開徧向南枝

趙州因僧問萬法歸一一歸何處州云我在靑州做一領布衫重七斤

一度拈來一度愁風前月下幾時休絲來綫去渾閒事添得娘生兩鬢秋

髙亭隔江見徳山山以手中扇招之亭乃橫趨而去

隔江招手橫趨去端的渠儂眼有筋打面還他州土麥唱歌須是帝鄕人

五祖演和尙云譬如牛過窗欞頭角四蹄都過了只是尾巴過不得

牛過窗欞尾過難將軍活陷在重關當時不得雞傳曉直至而今去不還

趙州因訪一庵主問云有麼有麼主豎起拳州雲水淺不是泊船處拽下簾子便行又訪一庵主云有麼有麼主亦豎起拳州云能縱能奪能殺能活便作禮

賣扇婆子手遮日賣油婆子水搽頭大底還他肌骨好不施紅粉也風流

倩女離魂

數聲羌笛最關情去路迢迢恨不勝仿佛暮雲歸未合遠山無限碧層層

不生不滅

虛空一劈成兩片妙在逢緣不借中黑漆昆侖騎白象藕絲竅裏舞春風

睦州示眾云大事未明如喪考妣大事已明如喪考妣

山邊水邊待月明暫向人間借路行如今還向山邊去秪有湖水無路行

有無俱遣

明頭來明頭打暗頭來暗頭打南海瞎波斯眉毛生頷下

一花五葉

一花開自少林春五葉流芳徧剎塵無限香風吹不斷紫金山聳玉昆侖

臨濟三玄第一玄霹靂震堂前裂開露柱腹產下个奇男第二玄陸地駕鐵船木人齊拍手解唱囉哩嗹第三玄泥牛吼上天驚得虛空碎大地血漫漫

三要第一要機先離用照一條折火叉打破嵩山竈第二要石女呵呵笑拈起沒弦琴彈出無生調第三要山門金剛懆努目嗔伽藍佛也難解教

黃龍三關

我手何似佛手蝦珧那能出斗金剛腦後拔丁不知脫落兩肘

我腳何似驢腳動步早錯一著豈知昔日襄王倒被巫山迷卻

生緣畢竟人人有獨我從來道是無昨夜坑頭糞蛆子無端咬落黃門須

﹝吳江縣佛弟子張維法名智嚴沈學閔法名淨英董之垣法名明震捐資刻惟庵禪師語錄第一卷

吳門九章朱衮對稿金陵潘耕書

自聞道人蔣成榮刊﹞

﹝崇禎二年己巳歲佛成道日姑蘇兜率園識﹞

松隱惟庵然和尙語錄卷之一﹝終﹞嘉興大藏經松隱惟庵然和尙語錄

松隱惟庵然和尙語錄卷之二

徒弟比丘慧省編次

偈頌

送天界眞藏主

潛宮正脈出梅洲夜夜潮聲撼石頭以字不成八不是護龍河上鐵船浮

送蓮禪人回武林

好山只在屋檐頭何必千巖萬壑遊十里湖光煙柳外畫船不是采蓮舟

送整禪人歸揚州觀音閣﹝號鐵牛﹞

功徳山頭觀自在巍巍坐斷鐵牛機大人境界無人到門外長江映落暉

次韻送天界玉藏主

颯颯西風撼樹庭飄飄桂子落黃金五千餘卷從頭說潦倒瞿曇無二心

送道者參萬峯和尙

你儂莫是盧行者還我新州柴擔來轉向洞庭那畔看萬峯門戶潑天開

答觀維那﹝時在天目﹞

寄來佳句玉玲瓏三復窮吟意萬重獅子巖前春日暖杖藜獨立倚晴空

送圓藏主之靈隱

午夜白猿啼皎月重重華藏顯全機吾儂說話無憑據去問靈山老古錐

送天禧深知客

繽紛花雨講經時主伴機忘合化儀千古長幹春意在一甌白雪漾玻璃

送澤源深禪人歸少林

一派流來空劫前洗淸魔佛見根源到家句子如何舉熊耳峯頭浪拍天

送靈谷原維那

金槌影裏轉身來頂堂堂正眼開二月皇州春似海鐘山雨過碧崔嵬

送端藏主之靈隱

五千餘卷缽囉娘潦倒東山舌欠長後夜鷲峯重揭示猿啼松頂月蒼蒼

示慧玉範百戶

揮來三尺吹毛劍凜凜光芒射鬥牛鐵額銅頭俱倒退太平寰宇任遨遊

示龍興如禪人

乾坤函蓋有來由佛祖如何敢出頭萬疊淮山靑倒卓桂輪孤朗一天秋

示醫士朱慧覺

話頭一則耆婆藥大藏諸經和劑方抹過二途開口笑不勞鍼砭起膏肓

示洞庭玉禪人

現成句子沒淆訛白玉無瑕底用磨極目太湖三萬頃一回拈起一回新

示善哲女子

岌岌海山多秀麗風光別是一般春爪籬撈得湘江月千古無生話又新

示慧慶道者

菩提無樹鏡非臺蕩蕩乾坤絕點埃一夜櫓聲搖落月衣孟傳得嶺南來

示善寶居士

風絮煙絲春復秋莫將情解混常流海門空闊銀濤靜好看天垂月一鉤

次韻答天目明長老

方處方兮圓處圓水光山色兩相便老來慵下蒼龍窟萬仞峯頭泊釣船

寄醫士何慧芳

雪山大樹世醫王香气才沾病自忘溪月松風無限意不妨來與話宗綱

寄寶陀原長老

一曲弦調師子筋伯牙聞著膽魂驚子期不用黃金鑄小白花開滿四明

寄湧泉無證和尙

棺材頭畔行糧瓶我父臨行付與兄淚滿雙溪腸寸斷至今流水有哀聲

化燈油

劫初一點光明種猛烈工夫拶出來瀉入碧琉璃裏去百千諸佛笑顏開

送雲南榮侍者之萬壽

萬八千里雲南路鐵鞋踏破腳生胝缽囊髙掛北山寺對月長吟小艷詩

送禮藏主

少室門風運未衰西峯又見祖花開攜筇別我驚秋暮黃葉庭前積滿堆

送靈隱源藏主回天龍

演出何妨還演入鷲峯口縫未嘗開家山只在錢塘上夜夜潮聲吼怒雷

雪澗

六出徧遮千嶂色翩翩釣艇竟忘歸夕陽影裏東風暖添得寒泉漲滿溪

云庵

一片一片復一片重重疊疊覆靑山有時飛入松關裏占我尖頭屋半間

曉堂

金雞拍翅闌干上六戶當陽盡豁開驚起階前石師子倒銜玉兔去投胎

示慧昭侍者

个事昭昭心目間盡情放下見何難南方五十三知識眼上眉毛八字安

上伏龍和尙

羊腸鳥道絕行蹤日出三竿睡正濃因憶祖翁田契券夢魂長繞伏龍峯

示天目禪人

翻身摸著虛空鼻信手推開佛祖關鴻雁數聲秋色老西風黃葉滿千山

船居十首

拋散家私徹骨貧乾坤等是一間身水深不必篙竿探柁轉何妨手眼親千尺絲綸潭底意一輪明月眼中塵掀翻櫓棹從頭看誰是船兮誰是人

船不疏兮我不親兩相交處兩無心水光碧處天光碧帆影沈時月影沈隔岸藕花香冉冉傍溪楊柳綠陰陰个中一段眞消息知有誰人會此音

船無定止柁無根船柁於吾若弟昆舉棹自然身有影停舟依舊水無痕和云宴坐間神識對月髙眠絕夢魂任爾打頭風浪惡不妨左右自逢源

不問前程淺與深只憑一隻定南鍼翻篷掉搶皆由我轉柂推扳總在心千頃浪翻千尺雪一枝櫓動一江音滿懷風月難分付斜倚篷窗獨自吟

任從世諦自紛紜獨處舟中絕見聞順水行來船性穩逆風撐出浪花分漏篷斜透波心月壞衲橫披浦上云千尺絲綸忘未得只緣潭底有金鱗

輕舟一葉樂無窮八面縱橫路路通不必湖中尋範蠡卻從灘畔訪誠翁櫓聲搖出輪回轍帆葉搶歸逆順風更有一般奇特處柂頭常浸水晶宮

梗迹萍蹤任去畱往來灘畔懶拋鉤帆修有漏還無漏船逐邪流入正流四海煙波篷腳下五湖風月眼晴頭當陽唱起胡家曲不染人間半點愁

一葉孤舟下激湍逆行順轉似龍蟠開篷未覺乾坤闊打棹方知湖海寬兩岸柳拖金色綫一江風戛玉綸竿捲帆且泊斜陽外謾洗砂鍋煮月團

老來甘與世相違今古乾坤一釣磯畫槳一條全祖意鐵篙三寸截流機飯炊芡實香偏好羹煮蒪絲味更肥此樂祗應同道者莫教俗客等閒知

生涯隨分復何爲只个船兒自住持衝雨衝風靑篛笠禦寒禦暑綠蓑衣煙汀破曉數聲笛月渚橫秋一釣絲萬頃滄波眞活計天荒地老不知歸

送北平了禪人﹝時在天目﹞

煙霞老我事如何覲侍獅巖窣堵波燁燁祖華開石罅寥寥古月掛松蘿自吾東海來歸隱有子北平方見過好把兩莖眉剔起看他烈焰發冰河

次韻答安藏主

老來懶打禾山鼓一榻巖房聽雨風謾有間情思古道且無餘力起先宗白雲鎖斷三關路碧澗分開兩乳峯獨倚蘿窗宣妙偈瀑花飛雪灑空蒙

送雲南嘆西堂

三千九百丈天目秀色遙連金馬峯錫杖六環鳴夜月衲衣兩袖舞春風堂堂顯露半邊鼻著著全超向上宗頷下眉毛三尺雪莫將容易蓋雙瞳

送雲南證西堂

合頭語是系驢橛此話傳來非等閒風暖巴江開曉凍梅香庾嶺露春顏海神撲碎黃金彈石女分開碧玉環拈卻劫初茅艸令重來峯頂辟玄關

送大川順首座

道人何事下臺山惹得虛空展笑顏口縫未詢末後句腳跟已踏上頭關大川浩浩春波闊少室寥寥夜月寒重振宗綱當聖世金毛師子大家看

送慧振郭百戶之江西葬母

劬勞欲報貴眞誠一顆心珠耿耿明陰壑三冬抽石筍長江六月結寒冰抱琴玉女朝天闕步月祥麟出鳳城最是酬恩親切處楚天空闊曉風淸

示童福宗居士

二千年事至於今鷲嶺拈花示此心火在石中仍用擊眉橫眼上不須尋珠還合浦風波靜鐘動玉樓星斗沈莫謂空王無實相骨頭節節是黃金

送慧吉侍者徑山禮祖

淩霄秀拔羣峯外子欲登臨莫等閒胸次鏟除元字腳機先拶透上頭關劍痕牀在腥風泯喝石巖髙祖道還千載欽師靈骨在巍巍一塔白雲間

送祖禪人之姑蘇

西來祖意本無傳自是當人見處偏可煞馬師無定策累他南嶽苦磨磚春回澤國開冰鎖風轉松林奏玉弦一吸太湖三萬頃卻來參我句中玄

送徒弟慧照參雙林和尙

金華重疊皆靈境獨有云黃山最髙七級浮圖層落落兩條溪水浪滔滔天燈燦爛朝精舍花雨繽紛點毳袍方丈老禪爲人處揭天棒喝起風濤

送四川琛長老

海寶千般先求如意琛也奇珍絕乎倫比了無瑕玷來先天光華燁燁騰大千迥然超出萬象表當陽揭示玄中玄个事明明誰辧的翻笑卞和徒費力只因喪卻目前機三獻由來仍受屈昔年地藏驗法眼塊石發機何太簡函蓋乾坤兮玉振金聲超越古今兮裁長就短子若干斯見得親揚起眞風未爲晚

送性海眞長老

性海無風金波自湧撼倒須彌大千儱侗澄澄寂寂涵靑空森羅萬象難逃蹤鐵船浮動不浮動總在一莖毛孔中有時徹底無涓滴蓬塵輥起三千尺翳卻阿那律眼睛直至如今開不得

贈雲巢隱士隨所寓

隨所寓隨所寓任運騰騰無定處泛宅浮家老此身水雲影裏無生路往來遊戲一浮漚宛如碧玉壺中住逆風駕上須彌巓背手拔得珊瑚樹咄哉玄眞子不識吾眞趣老倒鴟夷翁風月無今古興來一口吞長江金波洶湧充饑腸化作無邊香水海八萬四千毛孔皆淸涼或寓東西或南北傍梅待月無遲速片帆不覺過滄洲款乃一聲山水綠紉艸爲衣狎鷗忘機飯有雕胡羹有蒓絲唱紫芝於花汀月浦歌白雪於蓮塘柳堤梗迹萍蹤無所依髙風千古寄漁磯隨所寓隨所寓煙波歷盡無寒暑老我乾坤雪一頭滿懷風月難分付

示智戒主

戒如瓔珞珠亦如淨滿月汝當力堅持愼勿暫時瞥一念若遲疑生死無休歇光陰能幾何子自宜甄別吾家種艸不易做眨起眉毛須薦取百尺竿頭解轉身腳底何妨艸鞋破便甚麼會石女唱巴歌不甚麼會跛驢拽鐵磨囉囉哩黃頭碧眼知不知玉兔踏折珊瑚枝

送虎丘統藏主

拈得缽囉娘一句絕毫絕釐沒巴鼻古木寒巖月色新統攝大千歸自己蘇州有也常州有劍池夜半蒼龍吼驪珠抉得本無心一任猛風翻石臼五臺山上隔塵氛云蒸飯熟香氤氳驚倒生公點頭石當機說法教誰聞

送大龍興澤監寺

大用現前滿眼滿耳才墮見聞埋沒自己石窗漏燈盞喪盡宗猷楊岐三腳驢全彰玄旨似火燒冰道人行履澤禪澤禪莫忘此理

送玉禪人歸天臺

格外之機石中韞玉渾渾侖侖不受磨琢當陽忽剖開光明照幽谷覿體絕瑕痕誰能彊名邈得來不費纖毫力翻笑卞和三度泣邁古超今也大奇驚倒丰幹與寒拾

示印禪人

文彩未施全彰寶印信手搭來頭正尾正印空印水及印泥鼓聲咬折撞鐘槌羅羅也竟罔措聞根喪盡泄眞機印水印泥還印空腳頭到處忘西東金毛哮吼大千震身在蟭螟眼孔中印泥印空復印水髙峯頂上波濤起撼倒上天三十三舜若多神汗如雨一二三兮三二一六合茫茫誰辧的筆描八臂那吒神倒把秤錘捏出汁

送四川明禪人禮補陀

明明百艸頭明明祖師意直饒道得親猶是半途底此理灼然原自別海底泥牛嚼生鐵三峽銀河天上來夜深浸爛峨眉月明禪明禪知不知江南江北徒累累白華巖上頻伽語不是西川啼子規

大龍興由俊上人求語住山

一由一有一亦莫守俊快衲僧不存窠臼頂門正眼明如日轉轆轆兮明歷歷等閒照破劫空前不是心兮不是佛保福有願不撒沙古也今也徒矜誇第一山頭札得腳何妨處處開曇華

示壽典座

佛祖向上事急著眼睛看機先見得眞方堪救一半栗棘蓬金剛圈端的從來吞透難若是吾家眞種艸等閒一鏃破三關驗人自具驗人眼活路通身有何限淨瓶踢倒笑呵呵堪與後昆作師範

次韻示澤知客

脫略衲僧家動轉如飛豹不墮有無功自然離用照無星秤上沒淆訛半斤八兩何須較與麼也一盞淸茶醉不醒不與麼也耆婆妙藥難求效驀直臺山路不差夜行不許投明到爛炒浮漚當飯噇切忌翻卻煎茶銚

示現禪人

現成公案不必提撕塵塵剎剎顯露眞機腳尖踢出西來意泥團土塊生光輝寒山拾得擔枷過狀普化臨濟疥狗泥豬風流出當家還他師子兒忽地靑天轟霹靂驚起洞庭湖水立光福山頭浪拍天舜若多神面皮濕

送由藏主

道由心悟理緣事有提起破沙盆打殺子湖狗抹過太虛空法身藏北斗扶桑人種陜西田鐵牛耕破昆侖巓夜行人自愛明月不知腳底芒鞋穿阿呵呵羅囉哩三春依舊鵓鳩啼

送日侍者禮補陀

機中有句句中有機不是圓通法門亦非向上提持磐陀金剛石大海碧琉璃紫竹旃檀林八面香風吹白衣仙人識不識見時須是超聲色拍天大浪撼潮音夜半團團紅日出

送在禪人

伶俐衲僧行藏自別在在處處頭頭合轍金鎖玄關信手開銀山鐵壁難遮截一機拋出絕啇量碧眼黃頭俱結舌越山靑兮吳水綠今古遊人觀不足觀得足六六依然三十六

次韻送皓首侍者

萬法本來空一心何悄悄石人打鐵彈簉破虛空腦血濺須彌盧腥風四邊繞吹綻優曇花香噴苾芻艸今古絕遮藏昭然明了了腳尾與腳頭總是長安道一任山靑黃誰管歲月老如意自家珍楚璧原非寶

送泥水

水泄不通那一著八臂那吒摸不著道人兩眼見得親正好虛空中著腳虛空著腳良可奇絕躋攀處猶坦夷腳底水泥無半點手中泥水何嘗離施爲動轉何超邁老蒼龍脊從空駕頭角崢嶸宇宙間縱使毗嵐吹不壞轉身句子無滲漏逸量神機碎窠臼旁提正按常住磚片片光生絕塵垢个樣從來本現成未動手時功已辦丈六金身艸一莖一莖艸上黃金殿

示慧本居士

欲了生死因先淨心爲本一念若遲疑便落魔軍阱直須提起話頭參於一切處休顢頇驀地黑漆桶底脫萬象森羅毛骨寒爪籬拈向風前舞有口不說無生語一吸西江徹底幹瑞世優曇開鐵樹

﹝吳江縣佛弟子沈邦柱法名大翔張雋法名大梁董二酉法名淨翰捐資刻惟庵禪師語錄第二卷

吳門九章朱衮對稿金陵潘耕書

自聞道人蔣成榮刊﹞

﹝崇禎二年己巳歲佛成道日姑蘇兜率園識﹞

松隱惟庵然和尙語錄卷之二﹝終﹞嘉興大藏經松隱惟庵然和尙語錄

松隱惟庵然和尙語錄卷之三

徒弟比丘慧省編次

幻隱歌爲靈隱明長老賦

世間萬事付一幻道人依幻而自住百千三昧在其中只把莖眉以爲準幻隱那分優與劣隱幻何曾有生滅是幻全超曠劫前是隱不落今途轍有時依幻顯幻宛同大海一漚發大千小千俱包括有時從隱入隱轉向蟭螟眼孔中一身多身潛無蹤離幻身心自平等離隱全彰大圓鏡離無離處離復離繁興永處那伽定我歌幻隱荒蕪詞珍重靈山老古錐三百餘會說不盡於幻從頭闡化機

古音歌爲東陽諧長老賦

羲皇之先有一曲音韻豈落平平仄彈來不在十指端屋角松風相仿佛非絲竹兮非笙簧非角羽兮非宮啇髙山流水和不得鏗金戛玉聲瑯瑯極升沈之源徹離微之根眾樂百千徒勞競奏師子一弦聊▆比倫有眼者覷之不見無耳者則乃親聞知音更有知音知知音何獨鐘子期

破屋歌爲華禪人賦

道人性僻無拘束好屋不住住破屋寥寥四壁蕩然空明月淸風常自足其中棲泊知幾年頓空世慮忘生緣不撥萬象身獨露曲肱一枕恣髙眠阿呵呵不弄乖生涯隨分絕安排豈是甘心受窮苦只圖賊不打貧家

托缽吟

我有缽盂一隻圓如日黑如漆塋然內外絕纖塵口大向天吞八極大庾嶺頭笑翻身七百黃梅徒費力徳山親手托將來代代相傳到今日有時獨弄春風前萬象森羅俱失色有時跳兜率天驚倒當來老彌勒有時降卻老蒼龍總有神通逃不得有時滿給上方香積飯三萬二千龍象饑腹皆充塞管甚東山鐵酸餡子豈論楊岐金圈栗棘會須盡底盛將歸來一任衲僧橫吞豎喫直得天臺五百一十六位聲聞僧從定起來合掌念个摩訶般若波羅蜜

船居吟

我泛扁舟活鱍鱍四海五湖間快活一篙撐出愛河來笑看漚生與漚滅漚生全體現其中漚滅是形如電掣漚生漚滅本來空自是道人心路絕三界茫茫底用休塵勞迥脫何干涉利名畢竟是虛花白玉黃金眼中屑南北東西任去來春夏秋冬無異別任他寒任他熱道人自是心如鐵陋身篷底一天秋壞衲枕邊三尺雪黃蘆白鳥共忘機道人快活無可說碧潭深處放絲綸等閒一掣滄溟竭翻起銀濤似雪山極目江天無限闊這回不怕八風吹了然截斷輪回轍一聲款乃歸去來空船滿載千江月

月海歌

長空萬里無雲翳蕩蕩碧天竟如洗萬象森羅影莫逃一色洞然無彼此昨夜金風輕漏泄浪花翻作千尋雪冰輪輾折珊瑚枝大海總是白銀闕海兮海兮何其淸月兮月兮何其明海月交光兮照古今寥寥宇宙兮贏得其髙名

洞玄歌

洞徹玄微歸至理剎剎塵塵無不是分明玄牝見端倪十二瓊樓眉睫裏蕩蕩乾坤闔還辟霜天靑鳥無消息玉童倒跨天麒麟蹉腳踏折虛空脊窈兮冥兮精何精恍兮惚兮物何物廓開洞門三十六淸虛一片凝寒碧眞汞眞鉛共一鑪眞液眞精同一埒產出嬰兒奼女來綠鬢朱顏更殊絕三尺云璈十二徽瑯瑯玉韻徹離微瞥然翻作無生曲白雪陽春和不齊我作洞玄歌寄與洞玄子記取洞玄時火龍動天地洞玄子知不知眼上何曾不帶眉碧玉壺中天地窄別有芥子藏須彌

懶庵歌

道者機關如木石此生不願循規則一物時中更不爲世上萬緣俱泯息頹然兀坐茅堂中灰頭土面何形容百鳥銜花無覓處天神獻供徒西東擁帔看山兮簾不舒捲生苕撇地兮路任苔封一个蒲團閒靠壁從教兩耳吹松風

頭陀歌

藞苴頭陀能脫略胸次蕩然古標格恰似明珠走玉盤轉轆轆地無所著衲衣下事何足誇雲霞片片穿斷麻生苕不借春風力猶勝碓觜開天葩拄杖﹝甐﹣瓦﹢川﹞皴頭髮毿挲耳能著水眼能著沙終不拈長柄舀溪之杓換雪峯剃刀更不露傾湫倒嶽之機濕梁山袈裟笑俱胝受用天龍一指怪飲光微笑漏泄鷲嶺拈華一味落落魄魄牙牙自是風流出當家阿呵呵歸去來倒著一緉鐵鞋踏破千丈蒼苔東風西嶺謾徘徊

萬山歌送榮維那之番易

萬山道人蒙見過索我爲作萬山歌太虛從來沒涯岸層峯疊嶂何其多眼力到處未極則秀色嵯峨鎖寒碧迢迢古澗來劫初源頭一派其中出靑黃不攺日月老屈指數到九千九百九十九朵之危峭別有一峯聳出縹渺煙雲間勢壓匡廬眞絕倒道人從此而得名十分气宇開懷抱鳥啼花笑自春風寥寥超出古皇道萬山萬山知不知見道忘山未是奇

坐禪銘

參禪的的非細事貴在當人發眞志眞志不發願不堅決定茫茫墮生死古徳垂慈何太切教人參玄要直截話頭一則重千鈞盡力提持須猛烈進前退後知幾回恰似冰鑪煉生鐵冰鑪煉鐵眞个難竭盡精神豈容歇驀然一拶火星飛面皮簉破通身熱鉗錘妙密始見眞手兮眼兮用處親就中煉出吹毛利干將莫邪爭比倫耿耿寒光耀空碧在在處處興家國外道天魔盡喪魄鐵額銅頭俱失色古今庫藏無爾珍天上人間何處覓殷勤爲報參玄人趁此後生當努力

桂庵歌

颯颯西風動林麓炎歊散盡秋气肅姮娥開卻蟾宮門當陽散出黃金粟漫空積地盈四檐靈葩不許羣芳妍道人久住忘處所直疑此境是先天昔年山谷不知此卻恨晦堂無直指鼻端驀地來春風洞徹吾無隱乎爾子今桂庵兮爲名索我再歌兮奚憑晝寂寂兮花鳥無聲夜寥寥兮月落空庭

方竹杖歌

靈苗異種天然別豈與凡竹同途轍內則虛圓外則方四稜凜凜淩霜雪炎歊拂散露淸標歲寒歷盡全髙節昔年爲竿釣東海六鰲三山等閒掣今日以爲拄杖子動轉施爲活鱍鱍曉穿碧嶂云夜鳴寒嶠月有時伴君行探深探淺何縱橫有時伴君住劃斷從前閒露布有時伴君坐孤根一任莓苔裹有時伴君臥冰牀石枕成淸墮或向髙髙山頂相扶進一步或向萬仞崖頭通个轉身路這竹杖絕比倫君子林中何處尋𨿽然自家屋裏人相忘無如汝無心

送雲南妙書記

道人雲南來訪我於雲間腳頭未跨門一鏃破三關吾家種艸師子兒愬尾全奮金毛威機奪機也放兩拋三全賓全主境奪境也添多減少無欠無餘百城煙水都抹過信口橫吞鐵蒺藜參方須具參方眼莫道吾儂太擔板看取精金躍冶時普利人天有何限

空處閒人歌爲淸禪人賦

空處閒人閒趣多索我空處閒人歌我儂亦在空閒處聽他塵世徒奔波信知空處閒人好空處從來少人到个中別是一干坤六月冰霜寒悄悄空處空空空四壁空處長年自空寂閒人偏愛空處居動轉施爲無朕迹个事明明觸處眞雙忘人法始方親閒人原不異空處了知空處卽閒人阿呵呵囉囉哩好把雲山舊衲衣拂幹滄溟直教徹底蓬塵飛

黃花翠竹歌爲空禪人賦

重陽九月霜花濃芳英堆金東籬東靈根不假陽和力自是先天造化工四檐匝地淸風起林薄有聲來不已枝枝宛若老龍須葉葉渾同蒼鳳尾虛心耐歲寒兮眾木森森豈能比滿屋生淸香兮羣葩簇簇難同委一地所生二俱美宇宙寥寥自終始黃花翠竹誰辧的灼然不許淵明識卻羨香巖老凍儂洞徹根源消一擊古也今也絕覆藏二三四七徒誇張眞如般若只者是知音何必重啇量

十二時歌

十二時幾人知眼上何曾不帶眉一口吹毛無背面寒光凜凜七星飛

半夜子一忽覺來猶懶起湯婆子怒竹夫人一拳一腳打落地

雞鳴丑錯認南辰爲北斗采寶波斯去路長愁聞海底泥牛吼

平旦寅耳不聾兮眼不昏金烏拍翅天大曉畫角一聲消夢魂

日出卯目前總是長安道張三李四驀相逢一老元來一不老

食時辰活計從頭又斬新平地波濤千萬丈從教淹殺弄潮人

禺中巳成家須是敗家子寸絲不掛赤條條天地之間惟一己

日南午香積冬冬打齋鼓大家飯飽肚膨脝坐看須彌盧作舞

日昳未三尺竹篦無向背鞭起生蛇作活龍崢嶸頭角靑雲外

晡時申剎剎塵塵不用論阿修羅王鬥戰敗藕絲竅裏去藏身

日入酉伸出一雙窮相手當陽把定鬼門關灼然不許行人走

黃昏戌也無禪兮也無律萬派聲歸海上消大地漫漫黑如漆

人定亥閒卻從前舊兵鎧寥寥宇宙古風淸皎皎寒蟾飛出海

贊跋

魚籃觀音

籃裏錦鱗鮮且活遼天索價孰啇量拖泥帶水歸來晚添得馬郎愁斷腸

羅漢圖

人間天上無心住多在山邊與水邊彈指一聲龍虎伏腳跟不費艸鞋錢

龐居士

慕富卻忘貧苦日一時拋散了家私無端道个空諸有波及妻兒賣爪籬

達摩祖師

九年面壁接得神光一花五葉徧界流芳蘆葦淒淒暗度江

﹝咄﹞天目山髙峯和尙像

生羈死關入易出難千古萬古西天目山

禮髙峯和尙塔

狗舐熱油鐺一句集雲峯下四藤條拈來擲向乾坤外贏得稜層塔影髙

聖壽千巖和尙

這个老大阿師太煞爲人儱侗手握黑漆竹篦打人不知輕重二十年前在錢塘江上發無明火燒卻慈云嶺頭石佛兩道眉毛二十年後向伏龍峯頂湧智慧泉浸爛師子巖中幻翁半邊鼻孔个般粗慥得人憎大似白拈賊種。

師子寺常住請贊師眞

有口若啞有耳若聾佛法不會世法不通握條棒打雨敲風瞠雙目滯寂沈空且無巨靈手擘太華之峯豈布漫天网張蟭螟之虫三十年枯坐船子釣灘之東如何起得西峯已墜之宗

丹陽吉祥庵雪澗淨長老請贊

面冷如霜口甜似蜜一味虛頭全無眞實胸襟曠蕩兮千山堆裏橫條雪澗生涯拙鈍兮九曲河邊栽蓬栗棘指東話西拗曲作直丹陽郭外吉祥庵那里著得這个賊

福建振禪人請贊

這个瞎漢不屬造作撞著冤家將錯就錯三十年吳淞江上撐無底船賣明月買淸風二三載伏龍山頭坐曲錄牀振金聲搖木鐸使盡福州人肚腸一任諸方貶剝

慧藏沈氏請贊

面皮凜冰霜佛祖也不識橫按黑竹篦虛空驚戰栗怪底臺山婆逢人道驀直未按指已前頓起膏肓疾縱使耆婆扁鵲那有這般奇特﹝咄﹞畱與兒孫爲法則

慧本居士請贊

從來个漢無思算一住茅庵三十年白日打眠空過了如何有口會談玄

普首座請贊

揮黑竹篦掃空觸背𨿽不露師子咬人之機要且不是韓盧逐塊敲出金剛腦後釘顯發普光明三昧煙蓑擁膝坐漁磯等閒超出威音外

明首座請贊

誰向虛空添五彩分明覿面不相瞞蒲鞋踏破華亭月萬象森羅徹骨寒

金山百戶張慧仁請贊

妙在一機通身活路擒縱自由佛祖罔措吹毛影裏覺華開海上好山靑朵朵

百戶龔慧衡請贊

手中三尺竹篦狀似吹毛利刃剿除邪見稠林蕩卻佛病祖病一片眞風挽得回千古倒行摩竭令

慧覺居士請贊

滿月靑山一溪流水不是桃源古今天地兀坐茅廬春晝長堂堂獨露自家底自家底綠樹重陰萬疊云金香鑪下鐵昆侖

慧質居士請贊

心不是佛智不是道白雲重重紅日杲杲揭開不二法門驚倒嵩山破竈一牀獨坐淨名老﹝咄﹞

慧銘居士請贊

竹篦黑漆漆眼睛明歷歷敲碎太虛空﹝跳﹣兆﹢﹝叉﹣一﹞出金剛骨﹝咄﹞抹過二三並四七

慧山居士請贊

者个老漢著甚來由藞藞苴苴豈識宗猷少年騎竹馬恣意逞風流當場衝破龍蛇陣縱橫自任樂悠悠長大牧水牯耕徧劫初疇疊疊髙低風景好笑看黃雲萬頃秋拈得龍峯飼貓器無端放在松溪頭止有一條龜毛綫釣盡江波卒未休

姑蘇兜率園比丘明聞閱

﹝長洲縣佛弟子王鳴鸞

陳兀瑞範以明捐資刻

惟庵禪師語第三卷

吳門九章朱衮對稿

金陵潘耕書自聞道人蔣成榮刊

崇禎二年己巳歲佛成道日姑蘇兜率園識﹞

松隱惟庵然和尙語錄卷之三﹝終﹞

松隱惟庵然和尙語錄後序

惟庵和尙語錄蓋直指單提一心上乘之法超出古人蹊徑驚其若銀河瀉天莫知其極眞所謂能繼千巖之緒而大其家世者也何其偉哉覽是編者又豈無如古塔主之讀雲門語而契其機者乎時。

洪武四年春三月南屏住山懷渭撰

