嘉興大藏經寂光豁禪師語錄

佛子寂光豁禪師語錄序

昔世尊以正法眼藏密付迦葉歷今如法相沿今正法不系於衣缽而衣缽實正法之沿委也近日宗門消息朱紫混淆魯魚莫辯不特冒濫者使人莫可適從卽臨濟兒孫徧滿天下語錄充棟一似措大之時藝山人之詩稿以之博名聞而已及叩以腳跟下一著子未免浮逼逼地故其出言吐气敗闕破綻處往往爲明眼人作笑具余𨿽身羈仕网景慕上乘願聆彼棒喝開我茅塞不亦爲生平快事乎於己酉之秋奉差典蜀余以事僑寓燧氏祠偶遇寂光禪師孤冷峭絕目瞠云漢不勝栗然心竊異之抑亦誠之所感不介而期合耶延而賓之叩其所以大有異於空五蘊淨六根議論談說不著於物頑空無益於事之輩且性源淳潔道體深厚促膝連期如如不動事事常知饒有禪宗气度余起座稽首求厥示之始識爲天童之肖孫雙桂之嫡子再索語錄誦之則見其光芒陸離射人眼目句句明賞罰字字全照用非字非句處處向劍刃上行不卽不離著著有出身之路方快臨濟隻眼猶存每恨無從覿面眞以堅剛之骨荷擔斯道重以徳業純備故龍象闐駢如珠走盤如盤走珠宛轉橫斜令人莫可測識豈同世之狂禪機語以尖新爲奇文字以斗湊爲工甚且攢花簇錦墮入知解理障中如油入面莫可救矣怎似禪師本分接人穩足開人天之正眼破魔外之稠林也嗚呼雙桂往矣得禪師而益著人能弘道詎不信夫學者而無意滹沱之傳則已如其有意讀斯錄者幸毋交臂而失之也。

吏部稽勛淸吏司員外郎關中白意序

序

金色老頭陀於稠人廣眾中忽發一笑舌齒俱露只贏得一領破袈裟遞相委托一人傳虛萬人傳實不知鈍置多少良人來幸我支那大國有个獦獠子見以奪去拋向曹溪深澗中浸不濕揪不幹將謂綻爛無聞不知末後膩气陡發洋溢乎中國別其名曰宗也千有餘祀共談希罕而往往絆人腳跟然血性男兒總不被伊熱瞞突以劫風飄鼓吹入甬東太白山下有一樵夫棇尖挑出不顧危亡東敲西磕遂打著一个川藞苴廝撾一上而時人喚作雙獅距爪因以惹了一身泥水漿也

毿毿頗稱彊項卽摳衣入蜀浴於瞿塘三峽之中柰何毒气根深近旁不得過橋拆橋遇物殺物令我巴子國中莖茅艸木無不攙襟折節也巳時以酸風苦雨之際入我蓬溪沙磧上佛子山捨中有寂光法弟芝眉一展寶惜如珍垂手直切不帶枝葉故曰單傳直指或曰道可傳乎說个直早曲了也一夕來松下舉似瞌睡道人欲災梨棗用廣聞諸道人曰此何時也曩者大笑老子二千七百年外尙合口不得此一注腳恐犯頭陀之忌諱且放參去待天明與之作弁語弗敢言序。

時康熙壬子除夕瞌睡道人丈雪通醉書於千松樹下

蓬溪縣令梁公同闔郡紳衿士庶請師於本山開堂啟

伏以法馭初彰驀鼻向渠揮正令金鑪乍焰炯然拓出鱉鼻蛇腦後見腮寒毛卓豎持臨濟之門風行黃檗之照用奪人境於棒下分賓主於喝中仰前鑑之昭垂宜後昆之取法恭惟寂翁大和尙卓有遠韻曾爲遁迹髙峯冰雪居懷旣而冤流雙桂十載之幽蘭林香一旦之穎錐囊露如月在水而不染似云出岫而無心每欲晦藏輒自昭著其自治𨿽無求於世然寓世當循緣而行言行排紳衿齒牙威儀爲道俗指目一音普證佛子千指越國來瞻弟子等劫亂殘遺幸緣善遇願聆緒餘之謦欬頓銷夙昔之迷雲特致溪蘋之具以表凡信之忱惟冀忻登猊座開無礙門澍滋法雨同沾餘潤但眾等曷勝激切懇祈之至。

康熙三年十月十五日

具

寂光豁禪師語錄目次序請啟一卷上堂小參晚參茶話二卷上堂小參晚參三卷拈古頌古四卷機緣像贊自贊十可行禪銘書問行實分燈五卷法語示偈牧牛和牧牛雜偈六卷雜著山居佛事

寂光豁禪師語錄卷一

嗣法門人發育等編

住蓬溪縣龍印山佛子禪寺

師在書樓山受請於順治庚子中秋日進院至三門云者个門戶在聖不增處凡不減未審路頭在什麼處以杖撥一撥便入。

佛殿云寶王在座亙古今枯焰重油萬物輝時與山僧那半座長年作个瞎驢窩便拜。

伽藍殿云根塵識三共證十八住此護此徧界赫靈然𨿽如是要得一主千兵不亂。

方丈據座云摩竭掩室隱而彌露毗耶杜口其聲如雷且提持正令一句作麼生道佛來也打祖來也打喝一喝便起。

開堂曰掛板云佛祖鉗錘人天模範衲僧把鼻秉掛堂中微微擊著直使人人明格外眞機个个證圓通命門咄。

結制在躬楊公大有範公設齋請上堂師於諸檀越手中接疏云君子同風一句傳頂門各具有靑天巖廊幽谷難辭讓舉出令人大家看度與維那宣過指法座云諸佛諸祖於此提持正令四聖六凡於此頓開正眼山僧今日事不獲已秪得有條攀條無條攀例且攀例攀條一句作麼生道七縱八橫遂升座拈香雲此一瓣香巨則包含法界細則莫諭其微爇向鑪中供養西天東土歷代諸佛諸祖伏願一片香煙繚繞處流通正眼徧寰區此一瓣香越四時之造化證堯舜之淳風爇向鑪中端爲祝延今上皇帝聖躬萬歲萬歲萬萬歲伏願無爲才展徳備乾坤治化頻施福彌邊疆此一瓣香光吞海宇气秉文明爇向鑪中供養滿朝文武闔國公卿天下官僚本省當道尊官本縣令侯合郡紳衿現前請主諸大檀越合堂大眾諸山耆徳惟冀擊碎目前生死窟永證金剛無量壽此一瓣香不從十洲有亦非五嶽生昔被識浪鼓至萬竹山中撞著个無情鐵面老漢親遭毒手懷恨歸來有年今對人天眾前拈出供養現住夔州府梁山縣雙桂堂上傳曹溪正脈第三十五世上破下山本師和尙用酬法乳之恩惟冀嫩桂永秀於寰中馨香馥鬱於八表斂衣就座上首白槌云法筵龍象眾當觀第一義師云此座未升猶較些揚槌點破落三四就中若有逸羣士跳出來相證據首座問云鑪韝新開鉗錘初舉四眾云臻人天普慶向上宗乘請師演唱師雲橫看不足豎望有餘座云拈花正脈流千古一葦單傳五葉新師云卻被闍黎道著僧問雙桂分燈卽不問祝聖酬恩一句作麼生道師云仁風到處吹幽艸進云恁麼大地總成黃金色石筍抽條不借春師云何處不稱尊問祖師門下水泄不通至人面前實難啟齒和尙卽今新登法座以何爲人師云智眼難瞞進云道泰不傳天子令時淸休唱太平歌師便喝進云一喝分賓主照用一時行這一喝是賓是主師云賓主歷然乃雲山僧途路出家本爲己躬下事幸爾腳跟綫索斷生死本來無志願或處山間林下或遊鬧市街頭隨緣度日豈期撞著一夥訝郎當漢彊山僧出來拈我本師和尙未了底公案向此無啟口無湊泊且秉質魯鈍不解打葛藤秪可舉則古人公案以應个時節遂舉三聖云逢人卽出出則不爲人興化云逢人卽不出出則便爲人未審眾中還有與二大老同死同生底衲僧麼如有與他二大老同一眼見同一耳聞同一鼻孔出气稍或遲疑也不管他出不出爲人不爲人𨿽然如是未免借拄杖子與伊曲引旁通去也以杖卓一卓云分明點出金剛眼莫教背地暗生瞋且道爲國祝聖開堂一句作麼生道一人有道邊邦靜垂衣王化自無爲白槌云諦觀法王法法王法如是卓拄杖下座。

送法衣至上堂舉法衣云自從雞足付將來次第挨肩我得披脫卻禦珍權蔽垢人天眼裏著塵疵喝一喝下座。

文學何文孩何俊也設齋請上堂問荊棘林中下腳易月明簾外轉身難且轉身一句作麼生道師云虎嘯巖前風悄悄進云恁麼則花須連夜發不待曉風吹師云灼天灼地問佛祖門庭人天模範四眾云臻向上之機請師舉出師云古柏迎風翻翠浪平溪水演韻無窮進云格外無私語長明不夜天師便打問佛降皇宮指天指地卽不問如何是未生已前事師云巧手丹靑描不得進云已生後又如何師云一槌兩當進云葛藤徧地生師打云正要與你截斷進云生與未生一句又作麼生師連打僧喝師復打問卽今有定法有不定法定與不定卽不問如何是法外之法師便打進云當天一輪孤迥迥照曜九垓實明明師云切莫詐明頭問頂門著楔鉗錘舊腦後加錐鑪韝新師云秪煆煉你一个進云十里荷花香美好萬錦城中聚落佳師云也不消得僧拂袖作禮師便打問面前釋迦背後彌勒謂生也不得謂死也不得師以拄杖卓一卓進云父子𨿽親商量不得師打云誰與你商量文孩居士問恁麼法臺一張滿堂諸子皆生色師作呵呵聲士云爲甚風塵四起人天大地一場空師云萬象森羅聻士云恁他浮雲聚深處憑我簫管一吹開師云好與腳跟下三十棒乃云大冶初張鉗錘燥辣紅鑪熱煉冷砧要且下下不落別處如此說話木上座未肯全許在以拄杖卓一卓云會麼諸佛諸祖有情無情盡在山僧拄杖頭上能縱能奪能殺能活眾中還有超出此見者麼若有何待山僧說幾句糟粕之言塗污諸人面孔堪作何用脫或未然不免矢上加尖去也權衡殺活甚英豪旗鼓開時塞四郊大將拈弓能幾幾巧施一箭落雙雕喝一喝下座。

晚參師問云古人入堂後或三朝一七自有个入頭處未審眾中還有如是者麼若有不妨出來吐露看其或未然活泉聲與你透漏了也問秪如泉聲未活時又作麼生師云老僧未入堂時你在甚麼處著僧作捧手勢云在者裏師云此是學得底畢竟在甚麼處云只得口掛壁上師便打問入息不居陰界時如何師云我知汝向鬼窟裏作活計進云出息不涉萬緣又作麼生師云浪走衲僧如麻似粟僧作禮師與一踏。

止水禪人請上堂問古佛未出世祖祖不相傳且道佛法將何流通師云幾片白雲間出岫捲舒任意蕩長空進云一堂風冷淡千古意分明便禮師打云著問三上投子九到洞山卽不問五十三參意若何師雲南詢去進云鷺鷥立雪非同色黃鸝上樹一枝花僧禮拜師便打問大悲千手千眼且道那一只是正底師以拄杖作繞勢進云舉頭天外看誰是我般人師打云爲甚在者裏乃豎拂云無窮寶藏覿體掀開涅槃妙心當陽顯示若向者裏領略得去頭頭超聲越色穎脫機輸獨步大方橫身物外可以逢場作戲遇緣卽宗向生死海裏提挈人天敲風打雨呵佛罵祖眼蓋須彌气吞宇宙亦不爲分外脫或當面錯過未免有眼如盲有耳如聾矮子看戲隨人上下業識茫茫無本可據他日閻老打算秪得目瞪口呿受他處分阿誰救得有一人救得且道是那一人呵呵云再下一劑伽陀藥起死回生活機宜且道伽陀藥作麼生下復豎拂云領略也得錯過也得置拂云領略也不得錯過也不得正恁麼時又作麼生千峯勢到嶽邊止萬派聲歸海上消下座。

茶話僧出師云上來些雲遠近亦不立師默然進云今朝與明朝中間一句作麼生師云佛殿行廊兩夾間進云問後一句又如何師便打僧便喝師云猶嫌少在問年年此日歲歲今朝卽不問鐵面衲僧到來作麼生抵敵師便打進云佛佛授手祖祖相傳是那一棒透佛祖鼻孔師連打乃云此事如谷達響似鏡含像鏡谷本無心虛明而應物且道作麼生是虛明而應物底事有僧不出眾一喝師云土曠人稀相逢者少便歸方丈。

念峨陳公知凡禪師請上堂月輝首座以手畫此﹝○﹫﹝佛／﹝牛心﹞云不得喚作佛不得喚作心不得喚作牛畢竟喚作甚麼師以杖抹卻座云秪見錐頭利不見鑿頭方師云步步寒花結言言火裏冰座云好个消息卻被老漢道破師打云莫謗山僧好問如何是龍印山中境師云直直幾株柏斜斜數莖松進云如何是境中人師雲水近偏逢寒色早山深常見日光遲進云處處羣峯拱佛子滔滔泉水入廚中師雲閒言語問萬法歸一卽不問如何是一歸何處師驀頭一棒進云淸風明月現剔起佛前燈師云猶嫌少在乃云心若無事萬象俱空靈機運轉森羅齊舞所以本師和尙云把住也眞金失色放行也瓦礫生輝把住放行且置且道作麼生是心良久云還委悉麼紅菡萏花三四枝紫栴檀塔六七級卓拄杖下座。

維純楊公請上堂問一百日畫地爲牢內有一無位眞人常在面門出入因甚把定不出請師決疑師以杖向空作點勢進云眼光灼破四天下主明此道是渠儂師云蕭蕭木葉下滚滚長江流進云好个關捩子被阿師徵破也師打問達摩大師一葦東來不立文字單傳直指人人見性个个明心因甚向少林面壁師云苦屈之辭最難吐進云明明歷歷非今古森羅萬象盡同根師打問垂絲千尺意在深潭時如何師以杖作釣勢進云如何是大修行人師打云眼裏著沙得麼進云如何是大作業人師云血濺梵天問女子入定時如何師呵呵進云出定時如何師亦呵呵不出不入時如何師打云未審以何爲界問學人棒下討生死如何是死句師打進云如何是活句師復打進云如何是不死不活句師連打進云八面淸風繞孤燈曉夜明師打云念語漢維純居士問此日人天交際正令全提向拄杖頭邊煆煉衲僧弟子今向無啟口處無棒喝處討个消息和尙又作麼生師驀頭便打士作禮師云是个甚麼問非縱非奪非殺非活本來無物請師復徵師打云早已有物了也進云者老漢覆隱而去流通萬古師雲藏形露影漢乃云參禪不爲別事總要徹法淵源淵源旣徹生死根株自然坐斷迷悟兩岐徹底掀翻證此田地佛也不願爲祖也不願做冷然湛寂宇宙廓淸𨿽然如此不可被正知見礙卻如秦鏡當臺𨿽無心而應萬物而萬物自然彌彰毫微洞鑑邪正齊分三際平等一光所攝三世諸佛承此一光轉大法輪歷代宗師得此一光開鑿人天正眼還知此一光麼以拂拂一拂云若向者裏打失得眼去迎賓待客無非當人受用折旋俯仰總是祖意西來倘有个傍不幹底漢聞是說者一吐便行縱然腳下道路迢遙早已落二落三了也山僧如此爲人也是郎當不少𨿽然事無一向逢人且說三分話未可全拋一片心下座。

茶話拙庵禪人請問古人有云有佛處不得住無佛處急走過如何是有佛處不得住師云竿頭絲綫從君弄進云如何是無佛處急走過師云不泛淸波意自殊進云有無俱不立此二句過在甚麼處師便連打進云現在諸菩薩今各入圓明未來修學人當依如是法師云你再念些來僧禮師便打問如何是奪人不奪境師良久進云如何是奪境不奪人師亦良久進云如何是人境兩俱奪師亦良久進云如何是人境俱不奪師亦良久進云人境已蒙師指示師打云與你指示个甚麼進云因甚百日畫地爲牢師以杖畫此○云更與你添一重乃云个事秪在目前要且目前求睹不見今古無變異歷歷不曾離旣今古無變異歷歷不曾離因甚目前求睹不見大眾還見麼日用自有深深旨不是苦心人不知。

師誕辰尼覺定覺光妙悟請上堂問走路黃金馬耕田水牯牛如何是水牯牛耕田師云他也未動步天下沒荒田進云苦辛太重因甚麼不超凡入聖師云秪爲太尊貴生僧便禮居士維純問昔日船子和尙曾道直須藏身處沒蹤迹沒蹤迹處莫藏身因甚和尙又現个全身師默然士云殿堂明珠秪照一室師云或淡或濃空裏雨半舒半捲嶺頭云乃云昔日世尊初生一手指天一手指地周行七步目顧四方雲天上天下惟吾獨尊後來雲門大師云我當時若見一棒打殺與狗子喫貴圖天下太平據山僧看來世尊累劫大約在牛胎馬腹裏轉才在人身中出頭來急欲要露个圭角可謂不顧腳跟三尺水只貪縱步上髙岑雲門大師也是路見不平遂橫按莫邪全提正令𨿽有定亂除姦之謀且無安家立業之策當時若有个漢見他們恁麼說話只與驀面一吐拂袖便行縱使世尊雲門老漢通身是口只得懡而退山僧今是母難之辰也不大驚小怪諸禪徳作麼生下手有僧不出眾一喝師云舉頭盡是兒孫事祖父從來不出門下座。

上堂說戒智眞獨耀非內非外心寶圓明無淨無污如日處空不緣而照似珠在盤不撥自轉如是之戒是名眞戒向者裏承當得去何勞陸地彊興波促未能頓曉請受戒者出說戒畢下座。

小參首座問如何是奪人不奪境師云桃花洞口云千片未見人來掬袖歸如何是奪境不奪人師雲南邦但得歸王化故有勤勞七縱施如何是人境兩俱奪師云霸王自刎烏江後一統乾坤屬漢朝如何是人境俱不奪師云登江樓上望名峯萬里山河一樣同座禮拜師便打問盡大地舉足動步塵塵剎剎都是佛法師從何處說起來師以杖卓地進云者个是法如何是佛師云前朱雀後玄武進云未有佛法以前必定在甚麼處安身立命師便打乃雲山僧若一▆提持正令把斷要津不惟後學初機仰望不及縱是黃頭碧眼只得飲气吞聲若一向隨波逐浪立賓立主有問有答一切山河大地盡成艸曼曼地不惟如此山僧性命盡落在諸人手裏了也大眾且道提持正令底是隨波逐浪底是若向者裏見得透明得徹撩起便行可謂法王大寶不期而得其或未然更與你開條通天活路去須知提持正令處有隨波逐浪底隨波逐浪處有提持正令底我若向孤峯頂上立你須向艸窩裏輥我若向艸窩裏輥你須向孤峯頂上立可以權實並立照用雙行殺活自由𨿽然如此猶是接引之機建化之門更有向上一著子在若論向上一著子縱是貧道八萬四千毛孔孔孔出廣長舌不能向你吐一詞假使三世佛歷代祖運百千三昧萬億神通亦與你顯示不及且道正恁麼時還委悉麼萬緣遷變渾閒事五月山房冷似冰歸方丈。

晚參問如何是一喝如金剛王寶劍師云髑髏徧地飛進云如何是一喝如踞地獅子師云野千絕迹進云如何是一喝如探竿影艸師云老僧今日識得你進云如何是一喝不作一喝用師云任從滄海變終不爲君通進云四喝已蒙師指示二十四夜到來請師突露師驀頭便打乃雲山僧一向幹暴暴地未曾有一元字腳瞎卻諸人眼睛今有三語問取諸人若道得一任天下橫行乃問云日落西山時如何僧答云舌頭不出口師雲月圓當戶時如何云好个消息師云夜深雪積時如何雲藏頭露尾一僧云今夜不答話眉毛兩道橫半夜烏兒頭戴雪一僧云風頭任走馬眨眼邁過關灼天灼地黑師云恁麼大似靈龜負圖自取喪身之兆復問云還有衝浪金鱗者麼不妨出來道看眾無出拽杖便歸。

眾檀表燈請上堂問昭昭在於心目之間而不睹其相恍恍在於色塵之中而不可分旣在心目之間因甚不睹其相請師露出師云冷气初含梅色淺進云恁麼則雲散家家月春來處處花師便打乃云非雲非雨含潤四生非月非星照明六趣是我眾施主得得來山請山僧升座與之表懺燈功若論此燈人人盡有光明在何勞節外彊生枝未審還知此燈落處麼以手作擎空勢云看看若向者裏見得攺禾莖以爲粟柄易短壽以爲長年其或未見更與薩呾哆一尙淸光灼灼妙威音今昔關頭一气純鑑地輝天能破暗是山悉水彰全眞空空蕩蕩開迷眼杳杳冥冥自在身說與時人不解薦燈明佛瑞又來陳喝一喝卓拄杖下座。

解制昆宇吳公請上堂問如何是賓中主師打進云如何是主中賓師亦打進云賓主相去多少師連打進云賓主相與時如何師亦打進云髙提祖令當機用應物須知語大悲師亦打問行也無坐也無屙屎放尿也是無若無心行此道時將甚麼喚作盡頭一句師打進云擡頭盡看天邊月家家有路透長安師亦打乃云解制無法說一味驀頭打一棒一條痕徧身血灑灑生死情見絕前後沒可把如斯承當得忽雷震天下家私渾漏泄徹困任逍耍以杖旋風打散歸方丈。

八關院梁門眾檀越建會兼說戒請上堂打破慳囊求福利功徳之利在虛靈無求無作圓妙智自佛天眞本現成𨿽然如是要知歷劫羈縻只因根結愛网去來卓越達自性之本空所謂使汝輪轉卽汝之六根使汝成佛亦汝之六根本非他物也若達斯旨便見根塵同源縛脫無二朝聞夕死之說了了分明還委悉麼咄風前鐵樹花開別是一番春色遂舉衣云大庾嶺頭提不起一番拈舉一番鮮龍披一縷免鵬難情與無情一綫穿傳戒畢下座。

在天爲亡友瑞天請上堂師升座豎拂子云看看若向者裏見得便見天地虛空日月星辰面孔落處旣見天地虛空日月星辰面孔落處便見從上乃佛乃祖面孔落處旣見乃佛乃祖面孔落處便見歷代帝王面孔落處旣見帝王面孔落處便見山僧今日面孔落處旣見山僧面孔落處便見瑞天禪師面孔落處旣見禪師面孔落處便見現前若僧若俗若男若女面孔落處旣見若僧若俗若男若女面孔落處便見蜎飛蠕動面孔落處何也天地虛空日月星辰以此面孔光輝雨露收藏發育萬物乃佛乃祖以此面孔虛而靈徹而妙帝王以此面孔安治天下海晏河淸山僧以此面孔說法利生成己成物瑞天禪師以此面孔𨿽示生滅像實無生滅若僧若俗若男若女以此面孔修身齊家與實相不相違背蜎飛蠕動以此面孔攺頭換面若知面孔落處可謂天地同根萬物一體情與無情煥然等現還知瑞天禪師安身立命處麼良久云安養國中無去住揚眉別是一干坤喝一喝下座。

小參對靈薦叔與某同源示現先世出世間兩完全何期一旦金風妒虛空撲地迸寒煙然𨿽如是試問吾叔還知去來不以像動靜不以心麼以拂拂一拂云若向者裏領略得去便見生亦何曾生滅亦何常滅生滅俱捐便是吾叔安身立命底去處正恁麼時若暗中樹影空裏鳥迹縱是佛眼覷不破閻羅捕不及焉有去來生滅之相而著於其間哉其或未委更與重下个注腳不萌枝上淸飆起隨意寄托在人天。

小參文學陳六奇爲亡考除禫請云朔風颯颯玉露垂珠黃花競放萬物歸根之際今是陳門孝婦楊王二夫人及孝子陳六奇爲先君亨玄陳公三周脫服請山僧對靈升座說法以資冥福未審陳公還達歸根之的旨麼以拄杖卓地云若向者裏薦得便見爾妻爾子節操冰霜修身齊家俯仰謦欬無一剎那頃未有一絲毫許與之間隔覿面儼然縱是日月星辰山河大地萬象森羅明暗塞空等亦無一絲毫許與之間隔旣無間隔復有何穢邦之可捨而淨土之可生哉要知穢邦淨土惟在公之一心耳若洞明斯旨卽住也快活去也安樂秪如不住不去畢竟又作麼生震威喝一喝云任從歲月如梭過難動中心樹子根便下座。

趙常光請上堂僧問如何是須彌納芥子師云一爲無量進云如何是芥子納須彌師云一切水月一月攝進雲天地未分洪蒙未判如何相見和尙師云這一問老僧只得舌頭拖地問如何是投佛寄名一句師云金鰲山畔花開秀碧水溪頭果實香進云寄名後又如何師云太淸無內外進云恁麼則光宗耀祖去也師云恰問如何是先照後用師云半開半掩進云如何是先用後照師云半掩半開進云如何是照用同時師云一箭射雙雕進云如何是照用不同時師云收得安南便憂塞北問適才鐘問鼓鼓答鐘下得一轉語某甲忘卻了請師道看師云躡足進前𨿽急急捉鞭當鞅莫遲遲進云師答此語大似龜有毛兔有角師云拽尾漢乃云金峯突兀秀疊嶂破雲煙鷲嶺排空外直泉瀉碧淵觀花開夢眼擊竹悟心源珍重參玄士我無道理傳作麼生是我無傳底道理良久云如斯領略得可謂靈光不昧萬古徽猷入此門來莫存知解果能如是不勞彈指是處樓閣門開未動腳跟百城俱到正恁麼時還說心說性得麼談玄談妙得麼還拈拳豎指棒喝交馳得麼互賓互主立問立答得麼所以向上一路千聖不傳學者勞形如猿捉影旣總不恁麼因甚又有佛佛授受祖祖相傳大眾還諳悉麼用力不到處千聖共傳持。

小參如常等薦本師玄樞和尙請至人之普應來無所從去無所至如現色摩尼不起意見似日月行空無所依著如地水火風周徧法界不相妨礙所謂湛然圓寂心境一如直下便了不爲三世所拘焉有去來生滅之謂哉𨿽然如是還知玄樞和尙去處也無以杖擲地云如是頓超千古事木馬泥牛笑夕陽。

湛白禪人請上堂舉海底泥牛銜月走巖前石虎抱兒眠鐵蛇鉆入金剛眼昆侖騎象鷺鷥牽此四句偈內有一句能縱能奪能殺能活檢點得出一生參學事畢此是髙峯盡生平伎倆驗盡天下衲僧無一人出於上者本師和尙曾有偈云螻蟻推起萬斛舟蝦蟆唱徧楚天秋烏龜跳上須彌頂瑪瑙珊瑚盡害羞大約此二偈不經檢點佛子亦有四句舉似大眾東河飲水西河噎五老峯頭痛不徹陜府鐵牛蹄角攢珊瑚杲杲撐著月大眾此四句中內有一句亦全縱奪殺活且道是那一句若檢點得出成佛已竟。

定香寺建法堂奇軒蘇公請上堂豎立法堂降甘雨四海生靈盡樂枕八部天龍齊著力欣天喜地呼惺惺且道喜个甚麼惺个甚麼以杖畫此云佛日與堯日並輝金輪與法輪共轉。

默然爲亡師入塔請上堂時來無事掛心頭何問雲門六不收此事了知難比況大家扶起過陵丘一喝云來無所來法本無法去無所去宗本無宗空中伸巨臂掐斷己命根如何是己命根以杖畫⊙此卓中云還委悉麼觀音岸側蓬萊島赤霞反照色斑斑。

說戒上堂問諸學人都是撥艸瞻風圖个見性且道性在甚處師云夜來何處火燒出古人墳進云識得本性要脫生死生死到時作麼生脫云將生死來與汝脫進云旣脫生死要知去處四大分離向甚處去云好與三十棒乃云欲越四生拔苦纏直須綿密密綿綿擎拳打破虛空面聖解凡情一串穿非染非污慧日朗無持無犯戒珠圓如能薦取超方便無上福田在汝邊此是無相戒法分明道破如斯直下承當奚待如何若何其或未能不免依教奉行去也。

斌吾文居士薦妻請上堂云生以不生生爲生義來時無口死以不死死爲死義葉落歸根所謂一念不生前後際斷舉昔日漸源隨道吾和尙往檀越家弔慰源拍棺問云生耶死耶吾云生也不道死也不道源云爲甚麼不道吾云不道不道不諳其旨歸至途中復問云和尙快與某甲道若不道某甲打和尙去也吾云打卽任打生也不道死也不道源依舊黑漫漫地傳老夫人聞如是法音向山僧拄杖頭上現大人像云我聞如是法便解一念不生前後際斷之旨塵塵證惟心淨土剎剎是彌陀垂手山僧答云汝𨿽然如是信如是解如是證更聽山僧一偈光明洞海宇暗昧藹天下明暗互淩奪虛空無變者死生同理然迷悟兩俱捨如是達心源沒眞亦沒假還識令夫人著落處也無眉端有光昭法界蓮花國裏現全身斌吾文居士落請上堂士問如何是落髮底事師云休貪紫陌山千朵進云出家後又如何師云且擁紅鑪火一攢士喝師便打乃云半百紅塵奔意馬今朝撥轉趣菩提珍重子須鐵漢直教成佛無可疑且道如何是無可疑底事豎拂云是个甚麼十方如來一門超出妙莊嚴路。

寂光豁禪師語錄卷一﹝終﹞嘉興大藏經寂光豁禪師語錄

寂光豁禪師住射洪縣大明禪院語錄卷二

嗣法門人徳源等編

入院至三門云者个門戶八字打開露頭露面了也還委悉麼一喝云十方如來一門超出妙莊嚴路。

佛殿拈香雲三界雄尊無可比擬見者聞者懷恭敬禮若是丈夫豈能曲己且道新長老禮卽是不禮卽是良久云也須互相恭敬大展三拜。

護法殿云末法世時波洵競起正法垂秋弘護在你𨿽然如是從來不借他人力。

方丈踞座云者个丈室窄不容鍼寬裹十虛四海來賓聊通一綫且道一綫作麼生通以杖作打勢云聖來也打凡來也打便起。

掛板云鉗椎才舉響叮當四海髙流聚一堂歷歷圓通如薦得僧祇不涉歇疏狂此是佛祖命脈衲僧把鼻普請諸人著眼。

結制上堂恆輝禪人請師至座前云者个法王寶座過去佛祖如是登現在佛祖如是登未來佛祖亦如是登若知如是何必如是一喝遂升拈香祝聖畢次拈云此一瓣香非口所宣非心所測第二回

拈出供養梁山縣雙桂堂上圓寂本師破山和尙用報深錐痛鍤之恩僧問如何是有句無句如藤倚樹師云切莫打作兩橛雲樹倒藤枯句歸何處師笑云受用不盡僧拜師打僧問杖錫飛來卽不問大明永耀是若何師云灘下接取云巍巍獨露法王臺靈山一會儼然在師云較多少云不動如如眞妙體看來無欠亦無餘師云道甚麼僧喝師便打問歷祖以來卽不問如何是萬法歸一師云寶殿聳千尋云一歸何處師云何處飛來石僧喝師打乃云佛子巖前藏魯拙大明寺裏揚家醜舌底欲談無一字森羅萬象咸稽首石馬木人罵不徹泥豬跛鱉銜珠走無無無處亦無無有有有中非有有向上鉗錘覿面擊佛與眾生吸一口此話中內有一句能縱能奪能殺能活若檢點得出大事了明且道是那一句僧喝師云放你三十棒僧拜師便下座。

晚參長幼知心少頸長頭過腰眼昏疑二月耳瞶覺嗚蜩遊賞足無力坐恬血脈潮叮嚀諸子輩莫錯好華韶且道如何是長幼少知底心眾無語師云可謂舉不顧卽差互擬思量何劫悟一笑而起。

晚參老僧以此事示現受生以此事出家修道以此事參徧善知識以此事悟明大法以此事受善知識付囑紹隆佛種以此事開堂說法開化來學四眾亦以此事領略一言半句永爲道種諸大檀越以此事施難捨之財建此無遮會結人天緣者些葛藤且置如何是此事一僧答雲天不能蓋地不能載一僧云動地放光一僧云寬包法界窄不容鍼一僧云百年三萬六千朝返復元來是者漢師云老僧卽不然大眾謝茶歸方丈。

上堂密旨請上堂無法可宣說正值霜風凋敗葉髙樹扶疏筋骨露山河大地咸依舊慈云布滿虛空艸木寒花斂秀冷气侵人寒毛卓豎此是不動舌根而談實相未轉機輪而演眞乘黨有个漢神而默識只得須彌吸嶪海水騰波還有頂門具眼者麼咦覿面不逢休錯會白雲飛過萬山窩。

上堂懶參禪人請問向上一路千聖不傳和尙還傳否師云梅開千點白雲一雨普潤千山含秀師雲秋水一江澄問如何是戒師云眉端掛劍如何是定師云住住如何是慧師云冷光才透匣萬里絕煙塵乃云至道誠難測慧者莫能曉不可言語造亦非寂默通汝心無棲泊何處覓蹤由所以道離見聞覺知若行見聞覺知是見聞覺知非求道也諸人者相諳麼截斷千江休住著竿頭進步看飛龍。

監院請上堂師升座以拂子一拂云今日天寒便下座。

解制上堂僧問源頭事若何師云臥云聳翠云枯木生花香徧界點頭頑石動大千師云古柏長春云向上宗乘離言說出門合轍任縱橫師云幡竿頭上風車子云撥轉乾坤界隨處恁安排師打乃云凡聖交參百日期驢兒馬子恁東西逢人莫把圭角露萬象虛空展笑眉且道萬象虛空笑个甚麼惟有東風繞座上更無一語落人間。

上堂僧問發慧上報四恩下資三有未審何法拔濟師云接饑枝上垂金果消渴泉中湧碧流僧問如何是住死水沈潭底事師云湛平山裏石參差云除沙不見金時如何師云靑提江上水盈科乃云金烏西墜玉兔東升晝夜循環無古無今綿包特石觸目道成立地薦取莫逐沈吟朝暮得此動靜怡神不一不異非縱非橫攪之不濁澄而弗淸髙不可上長不可明隨緣不變誰敢彊名越聖逾凡斯則要門超宗薦祖此實報恩我𨿽有口誠難比倫嘻嘻髙山流水誰是知音喝一喝下座。

住遂寧縣廣徳禪院語錄

上堂了豁請聖人之道在至誠佛祖原來直指心日用明明不解薦幾時能得證無生作麼生是無生之旨一喝云會麼離聖凡相離有無相離語默相離文字相離心緣相恐汝後學初機促難湊泊山僧不免向第二義門與汝等指个入路者事有時餐有時飲有時行有時住有時坐有時臥有時放行逼塞太虛有時把住無臭無聲在眼能見在耳能聞在鼻能臭在舌能談無量妙義在足爲奔爲運在手能持能挈在身遇寒思衣逢暑納涼在意能空一切相所以古徳云處處眞處處眞塵塵盡是本來人眞實說時聲不現正體堂堂沒卻身如是神通妙用常在諸人六根門頭晝夜放光動地只因迷昧而不能證得所謂百姓日用而不知者此也如能直下承當三世諸佛只得口掛壁上山僧退身有分何勞土上加泥縱與汝等說个戒門定門慧門三無漏學三千威儀八萬細行猶是止啼黃葉所以法華經云惟此一事實餘二則非眞此是無相戒法山僧與汝泄漏了還知麼擲拂下座。

上堂士庶請臘去將半春序漸臨梅梢吐玉柳眼舒金所以春生夏長秋收冬藏此是天地不見而章不動而變自然無作之妙用也諸仁者且道山僧拄杖子與天地是同是別試道看以杖卓一卓云能爲萬象主不逐四時凋下座。

上堂剎竿髙豎海浪千尋露柱懷胎空云止遏放行也好把住也好只如不放行不把住還有向上事也無良久云是个甚麼於此負荷得不妨灑灑落落何用無繩自縛說个心佛眾生三無差別已是靈龜拽尾說个明心見性越聖超凡早成滯礙畢竟是个甚麼喝一喝云不萌枝上花開偏急水潭頭快打毬。

上堂文學何其仁追嚴請長空雁度聲聲囀在處黃花競放開習習聲香飄宇宙大都耳鼻悉穿來於此會得可謂以此見聞非見聞無餘聲色可呈君其仁昆玉還知令先君著落處麼以杖一卓云乃佛乃祖是天是人盡在山僧拄杖頭上放大光明出廣長舌報云令先君仗此良因一念頓證無生直達西方上品況乃桂子蘭孫慶雲靄靄存亡獲益如是何慮罪垢不銷鎔還委悉麼喝一喝云鐵牛吼處天關轉木馬嘶時地軸搖。

上堂蘇仕秀等祛瘟請天知也淸地知也靈人知也仁三才共證其化至神如何是共證至神底事豎拂云是个甚麼若喚作拂子則觸不喚作拂子則背且道畢竟喚作个甚麼於此明得便知天之得此所以日月五星今古不忒地之得此所以春生夏長秋收冬藏人之得此所以出則禮讓入則慈孝𨿽然天之尊地之卑天不誚地地不誚天自然和融育物上古之人羲皇之世你不非我我不非你自然齊平一道所謂皇天無親惟徳是輔如能一念回光超過三乘權學爲仁由己奚假再再祈免於神明但願普天率土人人諸惡莫作眾善奉行自然福其國庇其民諸仁者只知事逐眼前過不覺老從頭上來但看人人眼底經歷朝晴暮雨滄桑幾變噫豈不愼歟復豎拂云還委悉麼等閒識得東風面萬紫千紅總是春喝一喝下座。

上堂周屺瞻薦妻請士問世尊未離兜率已降皇宮未出母胎度人已畢旣然未出母胎將何法度人師震威一喝士良久師云綺川江上巨浪千尋濂溪口內蓮放數枝士便禮士問吾儒有云楊子爲我墨子兼愛又有子莫執中此三子是同是別師云老僧不在者兩頭云必竟向甚麼處起師以杖一卓乃云生死大事謾莫忘步步相隨絕商量地一聲盡放徹鼻孔雙垂噴妙香日用豁開頂門眼直覷渠儂腦後光迎賓待客非眞主穿衣喫飯孰承當如是頓超能事畢木馬泥牛笑夕陽無相國中隨意樂桂子蘭孫繼世昌繼世昌存亡獲福地久天長師以目顧視云是甚麼閒家具喝一喝下座。

上堂文學薦母請來去無蹤寒云鎖空光生塵靜照徹西東生滅滅已寂滅爲宗體證眞常了無異同幻傳有盡神傳無窮以此綱維萬化之功周憲文還知令先慈立命處麼喝一喝云彌陀接引惟心淨九蓮臺畔賣神通。

上堂紳衿士庶方潤等追師薦亡問請師說法薦師一句作麼生道師云待石嵌子開口卽向汝道云在天向甚麼處安身師云名邈不得舉止分明云醒眼看是一場大夢師云你作夢會僧喝師便打士問烏龜鉆象鼻作麼生道師以杖一卓云蝦蟆問東瓜又如何師云兩重工案問三玄三要則且置人法雙忘事若何師默然雲從今識得安身處玉殿蓬門總是家師云只恐不是玉問如何是生也師云你知來處麼云如何是死也師云你知去處麼云如何是不生不死也師云一串穿卻僧喝師便打範老先生問如何是弩弦乘機師云一以貫之乃云炎暑將歇涼气漸生家家月圓當戶處處葉落驚秋𨿽然時節不相饒怎柰乾坤恆自在穩密也塵塵坐斷顯露也剎剎流通如斯承當美則美矣猶有顯密在只如不顯不密又如何通信默呈拄杖云是个甚麼若是血性漢攃手便行只得生佛一如神鬼一貫說甚天堂地獄穢邦淨土所以十世古今始終不離於當念無邊剎海自他不隔於毫端正恁麼時且道在天與眾亡在甚處立命復呈拄杖云一塵才舉處大地現優曇喝一喝下座。

上堂方照等爲師入塔請方袍圓頂發毿毿竹杖芒鞋出此庵安養國中忘我我人間天上絕仰攀蒼松翠翠古柏珊珊遊人一去無蹤迹畱得雲山到老看咄三界擾擾六道昏昏識心達本源故號曰沙門沙門之道如日在天本體𨿽寂髙幽普照如日落後者段光明向甚麼處去也以杖撥棺云四大𨿽散盡一物鎭常靈。

上堂祛瘟錢以玉等請問釋迦出世震動四方和尙出世震動何方師云白花山畔花開秀普光殿前光儼然問如何是牛過窗欞底事師以杖一卓云四蹄俱過因甚尾巴過不得師云汝向頭尾上作活計云和尙還有者个師云且道者个是甚麼云向和尙拄杖頭邊薦取師云錯認不少乃云東風拂大野梅梢吐象先之機和气淸寰宇柳眼舒未兆之天敕黃𨿽由天命恕過在乎神明但能一念回機卽同本得所謂皇天無二道聖賢無兩心況乃佛祖所說靈文密典憫念四生如赤子𨿽有罪垢盈山仗佛日而瓦解山僧頂門亞豎金剛正眼慈視六道以等平縱然諸疫流行望遐天而飛杳𨿽然如是貴要人人諸惡莫作眾善奉行所以善不積不足以成名惡不積不足以滅身只如善惡兩忘聖凡不二又作麼生喝一喝云太阿寶劍祖堂寒千里應須息萬端復舉世尊一日示隨色摩尼珠問五方天王此珠作何色時五方天王互說異色世尊復藏珠入袖卻擡手云此珠作何色天王云佛手中無珠何處有色世尊嘆云汝何迷倒之甚吾將世珠示之便各彊說有靑黃赤白吾將眞珠示之便總不知時五方天王悉皆悟道山僧卽不然遂豎拳舒掌云若喚作拳又是掌若喚作掌又是拳且問喚作拳底是掌底是諸人若於此明得則與五方天王悟道無異也其或未然更與撥開一竅去良久云一气不言含有象萬靈何處謝無私。

上堂入塔請見空見空來時無影去亦無蹤水流畢竟歸滄海星移不曉過那宮彩匿竺君尋不見分身周徧剎塵中以杖指龕云是个甚麼出沒無心五云千片魚躍鳶飛上下皆天還知生死一致是非不二麼一喝云心心無滯靈焰騰輝蓮花淨土是汝眞歸。

上堂射邑楊公薦親請公捧靈詣座前問云佛子靑果金華和尙弟子欲求一枚靑果度我宗親得證金華寶座共成佛子菩提請師一語師云金蓮從地湧寶蓋自天垂公云佛子不須靑果度金華原自有光明師云不因漁父引怎得見波濤僧問萬象皆空寂光在甚麼處師云一輪當天何處不輝云獅子座上將何爲人師云東風一拂萬卉齊彰云若恁麼存亡沾恩也師震威一喝士問佛性如電光之過太虛追不及摸不著如何是追及摸著底境界師云金華突兀云畢竟如何師雲射水匉訇趙總戎問人生在世何爲有始有終事師云一串穿卻云如何指云師云我者裏莫甚指示云和尙爲甚麼來師云爲你來公復問難難難無水陸地好行船易易易蒿枝費盡舉鼎力如何是極難處不難極易處不易師云者裏甚麼處所說難說易公雲水向石邊流出冷風從花裏過來香師一喝公正身而立師云腳跟下好與三十棒乃云我有一句佛法不惟超薦令先人縱是三親九族是天是人承此恩力一時度脫了也且道是那一句師默然云若喚作默然卽觸不喚作默然又背不得有言不得無語不得向意根下卜度又不得拋在無事界中如斯神契得便知吾佛世尊未離兜率已降皇宮未出母胎度人已畢苟落沈思山僧只得打些葛藤謾你去也悼薦如升萬仞山心心直上翠微巓有時升至無升處馬放華陽世界寬世界寬絕遮欄無邊剎海虛明鏡無畏光明爍長竿心佛眾生三無別煩惱菩提沒兩般沒兩般圓通會上示來端復默然云儻能玄會默識則又知吾佛世尊於法華會上盡力只道得个止止不須說我法妙難思末後又道是法不可示言辭相寂滅此是吾佛世尊示現來端度人之要旨也馬祖一日升座百丈出卷卻席祖便下座梁武帝請傅大士講經士才升座以尺揮案一下便下座帝愕然志公云陛下還會麼帝日不會公曰大士講經竟孔聖人雲天何言哉四時行焉百物生焉天何言哉此亦是馬祖傅大士孔聖人示現來端度人之要旨也其或未委不免重說偈言諸佛云來集爲度諸含識棒打石人頭暴暴論實事佛法無多子觀音妙智力不惟生天堂且種無生益識得無生無不生無生之益無等匹如何是無等匹展兩手云兩道眉毛面上橫一个鼻頭向下直。

上堂入塔請悲風浩蕩慈云靉叇金棺掩耀玉毫收彩只如撥轉向上關頭使一切法無礙處汝還會麼以杖指龕云雕弓已掛狼煙息四海謳歌樂太平。

上堂僧問張一文酬天修薦一句如何道師云一把香芻燒未暇六鐶金錫響騰空云明明歷歷非今古大地乾坤一掌收師便喝士問虔心薦亡未審亡者安身在甚麼處師云問從何來云淸風明月現法雨普沾恩師云穿雲不渡水雲弟子不會和尙意師云猶較些子乃云乾坤之內宇宙之間中有一寶密在形山萬物俱備與佛無偏只因人我自昧眞源迷者不曉悟乃知焉出大經卷度亡親冤鑊湯冰冷劍樹生蓮跳出愛网超越人天咄一念無爲量裹大千。

上堂奇軒蘇公子寄名請天上麒麟應世才有福之家送汝來寄托佛門吉星拱他時光耀步云階咄長鯨一吸海水盡森森露出珊瑚枝。

上堂鎭臺陳公追祖報親請問有問有答早成剩語無問無答不能顯其至道二祖立雪斷臂畢竟所求何事師云大悲千手眼露布甚分明云所以帶累兒孫不少師云大楡渡口頻饒舌云學人總不用者些師云鴉山覿面笑點頭僧一喝師便打云饒師棒頭有眼難辦學人淺深師云猶有淺深那云只如今鎭臺圓通會起上報宗親下資三有一句聻師云常將日月爲天眼舉出須彌作壽山云一點丹心酬至化從此罪淚悉冰消滿門壽祿同山嶽舜日重輝照晚年師云葛藤不少問如何是大楡境師云濟舟時泛淸波上云如何是境中人師云一任觀看云人境相去多少師云別有和風鼓萬機雲翠竹常對天邊月鐵船任意泛西東師云浪蕩不少士問無法可說是名說法和尙何故有許多饒舌師云你作饒舌會云總欲和尙開天下人眼目師云雙眸合卻方才好爲愛靑山又放開云大楡渡頭江水滿觀音閣上白雲橫師卓杖呵呵乃云元正啟祚萬物咸新天兮地兮生生之意於穆不已豎拂云佛兮祖兮明明顯示邁古超今是我鎭臺陳公不負天之覆地之載佛之徳祖之仁用難捨能捨之財建此無遮大會上報君恩親恩願享福壽於無疆下資欲有色有齊超椿靈於安養諸仁者且道君恩親恩作麼報欲有色有如何超復豎拂云看看單單只用者个且道者个是甚麼濫折蘆以杖卓一卓喝一喝云還會麼旋嵐偃嶽而常靜日月歷天而不周拽杖下座。

上堂侯健徳子寄名有關無關一貫融焉吉祥止止裕後光前咄前三三後三三都向者裏護庇弘瞻。

上堂母壽張弘思請正月春王望有八張公老母誕辰日輝煌敬佛益遐齡上下四維無等匹無等匹掌托昆侖獻壽山南極北辰星拱密星拱密咦是何言歟側掌云吽吽。

上堂範貴林爲祛虎請握聚也乾坤陡變水泄不通聖解凡情無處著奚假世智與辯聰放開也眉橫八字雙睛突露現前像貌有些些何須彊覓他洟唾只如不握聚不放開又作麼生良久云仰彌髙鉆彌堅瞻在前忽在後咄如是兮天心順返本兮龍虎伏。

上堂馬繼祖請僧問祈嗣修薦如何道師云但得雪消盡自然春到來云限何日送來師打云請看上頭注腳問如何是佛師云腦後見腮莫與往來云如何是法師云不可思惟汝當奉持云如何是僧師拈袈裟角云看是个甚麼云若恁麼佛法僧其揆一也因甚先聖道不識師云出身猶可易脫體道應難僧便喝師打士問水月現蓮臺人天皆庇蔭惟是神通妙用法爾如然師以杖一卓士便禮師云你見个甚麼道理便拜云今日親見和尙師喝乃舉拄杖云識得拄杖子卻被拄杖子礙不識拄杖子亦被拄杖礙識與不識都來打壞是法平等如天普蓋含靈疏親頓超三界作打勢云棒下無生杜謂情金剛種子下分明僧祇不歷獲圓通縱是居塵不染塵咄豁貫玄天一竅長庚倒駕祥雲打開布袋口子个个擁出麒麟繼祖還委悉麼地老天荒兮永承億兆之宗。

住西充縣資福禪院語錄

上堂問豎不見頂橫無邊際時如何師云資福山中常積翠云一言注定千江水不須數數算微沙師云西溪明月色光輝云獅座演法天花墜龍池夜雨復重興師云且道老僧與昔圭峯是同是別云一念無生全體現知音暗合樂無餘師便打乃豎拂云諸仁者看看是个甚麼良久云提持格外句舉世達者稀維摩才一默文殊贊善之不薦當陽句徒勞苦費思欲識汝戒體明明只者是預前打不徹臨渴掘井遲口說心不行畫餅豈充饑叮嚀諸子輩莫待閻老笞咄下坡不走快便難逢。

上堂常樂說戒問如何是戒師云諸惡莫作眾善奉行雲如何是定師云心如墻壁可以入道云如何是慧師云塡溝塞壑無人會付與隔林幽鳥啼云若恁麼猶是漸在師云體鳥先飛雲如何是頓師便打云頓漸已蒙師指示滿月當空照豎橫師云不妨疑著乃云日用事無別頭頭露本機混之而不亂類之而弗齊山外寒梅綻溪西雞齊啼是物非他物云何不薦之只因昧己躬不徹法源底如何是法源底內外體無依渾身合道耳如斯會得舉足動步穿衣喫飯是古佛自己無上妙戒旣戒也復何頭上安頭哉。

上堂乃云有心有戒咸拘系無戒無心出苦疆無有二緣俱不踐端然衣錦自還鄕以拂子打圓相云眞實語言如不薦且向門前宿艸庵。

小參薦兄楊孟髙一世持經得金剛心臨終抱膝坐脫而行所以欲識佛性義當觀時節因緣時節若至其理自彰隨緣而顯隨事而得隨理而融正恁麼時如水中月似鏡中像非內非外非出非入取不得捨不得𨿽然如是不屬理事因緣又作麼生良久云還知麼眾緣無性萬法自寂所謂遇緣卽宗緣散卽寂如是之圓妙回觀眾生佛祖眞如佛性生之與死菩提與涅槃如夢然如幻然如泡然如影然因甚如此以杖敲靈云咄卦兆未分孫賓失算。

小參僧問張品儀爲先慈脫難難從何脫師云待薦山點頭卽向汝道云脫與不脫時如何師云但得離生滅蓮臺卽便登十問父母劬勞碎身難報特請和尙究竟師云一二三云金剛經云若以三十二相見如來弟子以無相觀如在其上是同是別師云三二一云久旱逢甘雨萬象盡含春師便打乃良久云會麼大像無形大音稀聲無像之像虛空莫能藏稀聲之聲貫徹十方般若至理不動舌根而周沙界何也密密鴛鴦閒繡出金鍼終不與人看舉須菩提尊者巖中宴坐諸天雨花贊嘆者曰空中雨花贊嘆復是何人云何贊嘆天曰我是梵天敬重尊者善說般若者曰我於般若未嘗說一字云何贊嘆天曰如是尊者無說我乃無聞無說無聞是眞說般若今是張公薦母請對靈說般若法以資冥福且道山僧是說不說與昔尊者是同是別試道看復良久云知音不在頻頻舉達者須知暗裏驚。

小參陳常薦嚴請雅淡呈秋色馨香噴月花了然無事客分外樂無涯作麼生是樂無涯底事咄昔本不來今不去且陪松竹引淸風。

小參薦亡僧坐亦非坐立亦非立一生大夢緊緊收拾隨行踏斷流水聲縱觀寫出飛禽迹金風習颯秋雨滴瀝東回西互綿綿密密咄當陽一棒絕疏親靜裸裸底明歷歷大笑云笑个甚麼狼藉不少。

小參文少美薦子請行無所行住無所住便是汝安樂處𨿽然如是常頂試問汝還知生之來處死之去處麼若知則會六祖云來時無口去時葉落歸根之旨其或生不知來處爲之生大死不知去處爲之死大故名生死事大勞我大覺世尊出現於世來與眾生指明歷劫不了一段大事因緣山僧分明告汝生從何來三腳蝦蟆上天臺死從何去綠柳堤邊犬子吠如斯會得去亦快哉來亦快哉只如不去不來還有向上事也無驀豎杖雲山僧與汝打破上頭關管教九蓮臺畔放身捨命。

上堂法侄入塔請師詣座前一喝便登僧問蟠龍境界卽不問人法雙忘事若何師云金風吹玉管誰个是知音進云普化木直裰已露窣堵波此二老是同是別師云玲瓏無背面盤空勢岌嶪進云若恁麼存亡均利萬象含春師云萬派千江歸大海難將有限計無窮乃云夜深雪積明暗不分薄伽十聖難爲辧別天眼龍睛失卻威神所以末後一句始到牢關把斷要津不通凡聖𨿽然也要轉身始得如何是已露和尙轉身處以杖一畫云畫一畫描一描四望髙流空心海一按低聲蓋滿潮瀉江漢之眞吐架渤澥之天橋車馬便策舟楫便橈願滿行圓歸去也履握長途別跨鰲如何是願滿行圓底事豎拂云還見麼若見卽瞎喝一喝云聞麼若聞卽聾以杖揶揄云又且不然盡大地未有一人不見不聞者復喝一喝云捏聚放開誰是主分明別是一家風下座。

上堂湛白戒子請問在內無影時如何師云不東不西進云在外無形又作麼生師云石長無根艸進云內外旣不可得畢竟在甚麼處師豎拂云是个甚麼僧以身打圓相師便打乃云老大心安眞戒本戒外何須立戒哉想是不蹈髙公轍赤身擔荷則將來復豎拂云如斯領略也是泥裏洗土塊。

方閏徹明拾劫戮萬人骨請上堂本來面非妍醜虛空可壞渠不朽上下四維尋不見逢緣應物分明有無畏說師子吼百獸聞知頂門裂羣鶯一見翻筋斗諸天客三塗叟十方世界坦然平苦樂吸盡只一口明明寶所在目前珍重時人莫浪走咄諸田子委悉麼舌畔醍醐消劫火杖頭甘露點焦腸從玆冤恨歸無有各證菩提自覺場舉七賢女遊屍陀林一女問云髑髏在此人向甚處去了一女答云作麼作麼眾女皆悟無生今若有人問山僧眾髑髏於此埋卻未審人向甚處去默然云向諸人鼻孔裏薦取於此會得與眾女所悟無異其或未達畢竟合作麼生一喝云萬籟有心聞不得孤巖無耳卻知音。

上堂徹靜等薦師請云至道之妙不以情求不以識辯而人捨其情識茫然而懼者只因不達情生智隔想便體殊之旨釋迦老子於法華會上有云假使滿世間皆如舍利弗盡思其度量不能測佛智特明此事總要人人腳跟點地鼻孔撩天但盡凡情別無聖解才有所重便成窠臼所以迷時三界有悟後十方空諸仁者還知玄一立命處麼默呈拄杖云待山僧下座緩緩與你道破。

寂光豁禪師語錄卷二﹝終﹞嘉興大藏經寂光豁禪師語錄

寂光豁禪師語錄卷三

嗣法門人淨慧等編

拈古

舉世尊初生下一手指天一手指地周行七步目顧四方雲天上天下惟吾獨尊雲門云我當時若見一棒打殺與狗子喫貴圖天下太平。

拈云黃面老人如卞和獻玉自取刖足之患只因口是禍門雲門大師𨿽是劍爲不平離寶匣且無李廣落番底手腳在檢點將來二俱失利或有問云者漢你具什麼眼目開與麼大口只劈口掌云殺人刀活人劍。

舉世尊昔在靈山會上拈花示眾是時眾皆默然惟迦葉尊者破顏微笑世尊云吾有正法眼藏涅槃妙心實相無相微妙法門不立文字教外別傳付囑摩詞迦葉。

拈云世尊暗含春色迦葉明賣風流𨿽則淵源有自怎柰狼藉不少。

舉世尊一日升座文殊白槌云諦觀法王法法王法如是世尊便下座。

拈云世尊文殊共相恁麼爲人只恐瞎卻天下人眼去在。

舉梁武帝問達摩云如何是聖諦第一義磨云廓然無聖又問對朕者誰磨云不識。

拈云達摩大似理直則气壯佛心天子有孟嘗君之仁術善待髙賓當時若有个漢咄云𨿽然如是彊賓焉能抑弱主老臊胡豈止暗渡江而已哉。

舉六祖一日見二僧論風幡義祖云非風動非幡動仁者心動。

拈云二僧大張了眼撒寢語未免傍觀者哂祖𨿽忍俊不禁與他指出徑寸之璧正眼看來也是普州人送賊。

舉臨濟大師云有時奪人不奪境有時奪境不奪人有時人境兩俱奪有時人境俱不奪。

拈云當時有人待他恁麼舉似只向他拊掌呵呵大笑云莫莫那時有人下得者兩个莫字大師縱有轉天關回地軸之能只得滿面慚惶若有个漢跳出來問云因甚麼如此只對他道淖泥裏有刺。

舉六祖大師云不思善不思惡阿那个是明上座本來面目明卽悟入。

拈云六祖恁麼指示如一滴之水味具百川四品將軍於此打失娘生面目可謂因風吹火用力不多。

舉南泉因兩堂首座爭貓泉遂斬之晚趙州歸泉舉似州乃脫艸履頂頭上而出泉云子若在救得貓兒。

拈雲南泉老漢𨿽有千尺寒松且無抽條石筍趙州古佛𨿽有抽條石筍且無千尺寒松山僧如此批判倘有傍不肯者試定當看。

舉龐公云難難十擔油麻樹上攤龐婆云易易百艸頭邊祖師意靈照云也不難也不易饑來喫飯困來睡。

拈云如將一橛木龐公才拉起頭龐婆便解扶尾靈照善具拏云手腳兩頭握來拉底拉扶底扶握底握𨿽然到處爲梁爲棟三人也是證龜卻成鱉。

舉潙山云老僧遷化後往山前檀越家做一頭水牯牛左脇下書五字云潙山僧某甲正恁麼時道是潙山僧卻是水牯牛道是水牯牛卻是潙山僧。

拈云正恁麼時道是潙山僧也得道是水牯牛也得道是潙山僧卻是水牯牛也得道是水牯牛卻是潙山僧也得咦作麼作麼休動著。

舉陸亙大夫問南泉云肇法師也甚奇怪解道天地與我同根萬物與我一體泉指庭前牡丹花云時人見此一株花如夢幻相似。

拈云未可以有心道未可以無心答信手拈來自然恰好且道陸亙大夫恁麼問南泉恁麼答是以有心道耶是以無心答耶還是信手拈來自然恰好耶莫將閒學解埋沒祖師心。

舉婆子供養一庵主經二十多年常令二八女子給侍一日令女子抱定云正恁麼時如何主曰枯木倚寒巖三冬無暖气女子歸舉似婆婆曰我二十年只供養一个俗漢遂遣出燒卻庵。

拈云落花有意隨流水流水無心戀落花婆子遣僧燒庵𨿽具獨超物外之能也是不柰船何卻來打破戽斗。

舉大覺謂興化曰我聞你道向南方行腳一遭拄杖頭不曾撥著一个會佛法底是否化便喝覺便打化又喝覺又打明日覺召化曰我直下疑你者兩喝化又喝覺又打曰某甲學得个賓主句總被師兄折倒了也覺曰者瞎漢脫下衲衣痛與一頓化於言下大悟。

拈云棒喝之際那能顧佇石火電光豈容眨眼𨿽是將對行家要知家有嚴兄必出肖弟。

舉藥山久不升堂院主白雲大眾久思和尙示誨山云打鐘著時眾方集藥山便下座歸方丈主復白雲和尙許爲眾說法因甚一言不施山云經有經師論有論師怎怪得老僧。

拈云藥山老漢恁麼爲人可謂千鈞之弩不爲鼷鼠發機當時若有具仙陀之眼隔山見煙便知是火隔﹝墻﹞見角便知是牛若也未知一任張眼瞌睡。

舉馬大師示眾云卽心卽佛末後又道非心非佛。

拈云馬祖恁麼舉示也是無風起浪又道非心非佛似靈龜負圖自取喪身之兆山僧如此說話非是抑揚祖師要明眼人不時與他覿面。

舉陸亙大夫問南泉弟子家中有片石亦曾坐亦曾臥如今欲鐫作佛得麼泉云得大夫云莫不得麼泉云不得不得。

拈雲南泉恁麼說話可謂天地之普心賢人之公心天地之普心時行應物賢人之公心無所不至𨿽然如是也未免隨人起倒在。

舉雪峯在徳山作飯頭一日飯遲方曬飯巾次乃見徳山自托缽至法堂前峯遂問者老漢鐘未嗚鼓未響托缽向甚處去山便回方丈峯舉似巖頭頭云大小徳山未會末後句山聞令侍者喚巖頭去問汝不肯老僧那巖遂密啟其意山乃休去至明日升堂果與尋常不同巖至僧堂前撫掌大笑云且喜得老漢會末後句他後天下人不柰伊何𨿽然如是也只得三年活。

拈云要會末後句麼只者是今往往人言巖頭有超師之作殊不知成大妄語脫空話不免墮拔舌犁耕地獄在且道那里是他墮拔舌犁耕地獄處以手按膝顧視左右云切忌逢人不得錯舉。

舉靈云見桃花悟道偈云三十年來尋劍客幾回落葉又抽枝自從一見桃花後直至而今更不疑玄沙聞云諦當甚諦當敢保老兄未徹在。

拈云金屑𨿽貴落眼成翳若不撞著備老善用換斗移星底妙手幾不免向桃花枝上跌倒起不得身來。

舉馬大師因僧問離四句絕百非請師直指西來意師云我今日勞倦不能爲你說問取智藏去僧乃問藏藏雲何不問取和尙曰和尙教我來問藏雲我今日頭痛不能爲你說去問取海兄僧遂問海云我到者裏卻不會僧回舉似師師雲藏頭白海頭黑。

拈云馬師父父子子非爲隱隱隆隆亦且口甜心黑者僧大似淸光白日爲鬼所著然𨿽如是則也因漁父引終得見波濤余俱不管你藏頭白海頭黑又作麼生。

舉世尊於涅槃會上以手摩胸告眾云善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子時百萬眾悉皆契悟。

拈云世尊一生譚經三百餘會說法四十九年於臨末梢頭方才有些本分𨿽然百萬億眾於此有个悟入怎柰明眼人落井何。

頌古

世尊初生。

地剛然齒未生指天指地播精魂雲門老是何心爲得他人陷自身。

世尊拈花二。

拈起無名曠劫花人天百萬眼迷麻瞥然走出癩頭黿活彩稀聲震海涯。

堪笑瞿曇多事哉頭陀未穩相隨來一人傳虛百傳實蠢蠢癡癡成禍胎。

世尊升座。

明明施雨露霹靂一轟收桂輪孤迥迥癡農猶負愁。

馬祖百丈豎拂因緣。

巨雷一喝霎當空骨散渾身兩耳聾謾道三期猶懵懂雄風今古徧寰中。

世尊未離兜率已降皇宮未出母胎度人以畢。

此調彌髙絕仰攀胡僧碧眼和還艱江南江北問王老誰謂希聲無畔岸。

應無所住而生其心。

悠悠終日被幪頭萬籟無聲杳視聽一點陽春回律令無邊花艸日新新。

諸可還者自然非汝不汝還者非汝而誰。

靑山自靑山不妨也相似朝起及暮眠堂堂無擬議呵呵非汝而誰。

居一切時不起妄念於諸妄心亦不息滅住妄想境不加了知於無了知不辧眞實。

柳巷花街伎倆無憑欄眼笑觜盧都任從巧手門前過難把虛空描畫圖。

六祖示眾云吾有一物非靑黃赤白男女等相還有人識得麼有沙彌神會出曰某甲識得祖曰你喚作什麼曰是諸佛之本源神會之佛性祖便打曰我喚作一物尙自不中更喚作本源佛性得麼汝向去把茅蓋頭只成个知解宗徒。

虎嘯巖前風悄悄龍吟山上鼻撩天森羅萬象長伸舌逼塞乾坤顚倒顚。

不是風動不是幡動。

論是風兮論是幡三三兩兩競頭看幸有傍觀人決斷和心吐出骨毛寒。

國師一日喚侍者者應諾如是三召皆應諾曰將謂吾辜負汝卻是汝辜負吾。

喚一聲時應一聲三呼三應太分明何須苦口叮嚀甚直至而今成是非。

大同因龐居士來訪提起笊籬曰大同師大同師師不顧士曰石頭一宗瓦解冰消師曰若不得龐公灼然如此士拋下笊籬曰寧教不直一文錢師曰錢𨿽不直欠他又怎得士作舞而退師拈起笊籬曰龐公龐公士曰你要我笊籬我要你木杓師作舞而退士撫掌笑曰歸去來歸去來。

烈女怕頑漢夭夭把袂揮絲來還綫去互換電雷機作舞歸去誰能曉一對鴛鴦水上飛。

潙山水牯牛話。

潙山僧也潙山牛莫學韓盧逐塊流知水仁山俱不愛髙標奪壓萬人頭。

庭前柏樹子。

西來大意答庭前森森枝榦蔭人天分明覿體無私示叮嚀休教把龜鉆。

牛過窗欞頭角四蹄俱過了因甚尾巴過不得。

西捨老婆面若鬼東村少婦貌如花相逢休要分妍醜曠劫妄情沒一些。

無縫塔。

囫囫圇圇劈不開今今古古影圞團折旋俯仰憑誰力鶖眼摩醯豈能觀。

誰知吾正法眼藏向者瞎驢邊滅卻。

瞎驢滅卻正法眼覿體掀翻句外傳默識就中端的旨萬里煙波別一天。

趙州問南泉如何是道泉云平常心是道州云還可趨向不泉云擬卽乖州云不擬怎知是道泉云道不屬知不知知是妄覺不知是無記若眞達不疑之道猶如太虛廓然蕩豁豈可彊是非耶州於言下頓悟玄旨心如朗月。

偶偕日用在當人色色現成休擬尋兩頭旣坐斷中道復何停圓鳥道廓虛明龍得水時添意气虎逢山勢長威獰。

萬法歸一。

萬法歸一一歸何蟭螟頭上現森羅蚊虻帶入西湖裏不覺和身喪碧波。

僧問黃梅意旨什麼人得祖云會佛法人得﹝云云﹞。

暗裏抽橫骨蟭螟上眉睫要識破柴老證龜卻成鱉。

尊貴墮。

玉骨從來不假妝天然種艸貌堂堂三宮六院無門入舉首何妨望四方。

隨墮。

逐日花街柳巷走擲梭兩眼觀妍醜雙親堂上渾無顧頭面靑灰三五斗。

類墮。

卸卻禦服著虱襖撐撐蹄角望荒艸𨿽然示現不同途凡聖於斯難描邈。

龐居士問馬祖曰不與萬法爲侶者是什麼人。

西江一吸奮全威萬頃波濤徹底竭五嶽十洲俱到斜珊瑚杲杲撐著月。

吸盡西江停識浪迅雷一激徹雲天休將妍醜分髙下智鏡圓明攝後先。

靈云見桃花悟道。

春色無生孰解諳靈云一見快神丰依俙似曲才堪聽又被風吹別調中。

死句。

瞥爾昏沈至長舒兩足安此中何所意腦後絕芝蘭。

活句。

無限春風特地來梅通暖信莫疑猜澹雲幾點當空舞一霎雷聲震九垓。

不死不活句。

云外寒松气貌嬌輕風拂動自迢遙任從滄海魚龍變凜凜不隨四序凋。

南泉斬貓。

南泉號令始初行雲水兩堂努眼睛八陣圖中難轉首太阿鋒下血盈盈不是古佛知時節貓兒怎得又逢春。

婆子燒庵。

燒庵婆子沒人情二十年來曾飯僧無限風流俱占盡又堪歡喜又堪瞋。

面壁。

堪笑無端老古錐莊模做樣令人疑神光受繢投臂落猶教至今惱著伊。

奪人不奪境﹝並總頌﹞。

花艷芳叢得自由玉人深鎖醭幪頭東風漫漫林間過亦似贏乖亦似羞。

奪境不奪人。

嚴霜漸漸逼寒空野艸含花斂翠容惟有牧童舒態意一聲短笛過林東。

人境兩俱奪。

冬瓜瓠子拍胸前明暗雙雙入碧潭巴水不知懷國恨依然流出峽中山。

人境俱不奪。

地鑪炭瘦倚軒窗澹月疏星午夜長塵襟似洗誰爲暖俄然旭日上扶桑。

卽波卽水卽水卽波擬涉思量鷂子云過。

女子入定。

昨夜孤峯獨宿今朝特地風流文殊罔明俱不喞澑當時若遇作者一拳打倒。

徳山托缽。

出門撞著冤家頭只得吞聲入丈中渾然一擊無何有滿園桃杏自春風。

無夢無想。

無夢無想主何處逼塞太虛充六合一句迥超諸佛外摩醯正眼覷難著。

北禪除夕烹白牛話。

屠兒揮刃血腥傾不怕臨春失卻耕窄路相逢傳禁令心虛直得把贓呈把贓呈艸裏橫異類之機風凜凜。

東村王老夜燒錢。

東村王老夜燒錢爍焰光中顆顆圓搕堆頭畱不住淸風吹滿碧雲天。

靈龜能斷人吉凶因甚自不知其死。

昨日綠波現瑞遊今朝特地臥荒丘正頭正尾知多少莫道靈龜輸一籌。

千年暗室一燈能破因甚腳下有三尺暗。

日出紅輪處處周云深古洞照無由乾坤踢倒子牙術明暗雙雙一下收。

三界惟心萬法惟識因甚今日不知明日事。

三界惟心兮無出無沒萬法惟識兮東奔西逐打破不知關捩子管教神號與鬼哭。

路逢達道人不將語默對。

翩翩拂袖過林花向背存時卽被遮但得見來如未見問君何處不生涯。

天地同根萬物一體。

深宮繡女綫增毫陰減陽生梅信報林下道人發笑聲明明物理象先兆。

一喝如金剛王寶劍。

金剛寶劍奮全威凜凜光寒四百州任有拏雲攫霧手干戈人馬一時休。

一喝如踞地獅子。

一喝踞地爪牙全十方世界沒中邊三世諸佛來乞命萬里妖狐屎尿天。

一喝如探竿影艸。

一喝探竿施影艸來風深辯鑑緇素龍蛇陣上休眨眼函蓋箭鋒非佇顧。

一喝不作一喝用。

雁影頻虛嘹嚦遠聲聲相送出雲間擡眸直上重霄望莫道好音宜看雁。

黃龍三關﹝並總頌﹞。

我手何似佛手拈卻髙低妍醜溪西雞齊啼狗走抖擻口。

我腳何似驢腳踏倒天涯海角張三日日攢眉李四時時擺脫。

人人有个生緣頭頭頂著靑天若也未能薦旨一任疑到驢年。

佛手驢腳生緣風攪蘆花雪滿船鉼盤釵釧是何物秋千垂在月明前。

幹屎橛。

如何是佛幹屎橛調禦十身猶曲節不識人嫌彊露顏人間天上俱燻徹徹不徹更加白棒當頭楔。

轢鉆。

轢鉆轢鉆信手拈來與人看若將擬議思量也眼上眉毛失一半。

三玄三要十智同眞總頌。

十智同眞與要玄當胸劈脊秪粗拳電光影裏休妄想擡眸已過萬重山。

卽心卽佛非心非佛二。

卽心卽佛兮節外生枝非心非佛兮撥火覓漚穿衣喫飯家常事問君何處不風流。

卽心是佛佛爲心莫逐馳求外覓心瞬目揚眉休擬義塵塵剎剎現全身。

經首癶。

以不以兮八不八中含幾个沒傝沒傝盈衢溢路歌聲滑。

狗子佛性有也無話。

狗子佛性有癡憨彌勒笑開口大淸國裏難捉渠鬧市波斯赤腳走。

狗子佛性無趙州東壁掛葫蘆千妖百怪腦門裂大上老君律令符。

且道臨濟得黃檗力得大愚力。

南山雲起北山雨一个鼻頭兩孔气翻轉面皮揮掌拳知恩方解報恩味。

拄杖。

甚麼物兮不知名正令相將與麼行逼生蛇化龍吟豪气沖天地佛祖喪膽魂呵呵將謂有許多奇特原來是萬仞巖前瘦茶藤。

次車牛頌韻三。

潑天大用駕車牛豈肯臨機赴兩頭聖解凡情俱擊碎十方世界任優遊。

玲瓏八面一車牛廓徹當陽沒兩頭宇宙瀟瀟寒落落饑食渴飲樂優遊。

求人撥艸禦車牛掣破玄關始徹頭覿面全機赤體露橫行逆折自優遊。

婆子請古徳轉藏經話。

一藏半藏擬之則喪打破虛空回身南向。

鐵蛇橫古路。

鐵蛇橫古路顧佇遭他一口吞擬議知君終未瞥達人不免笑吟吟。

三頓棒。

黃檗山中喫棒來髙安灘上頂門開只饒佛法無多子猶去須彌與五臺。

寂光豁禪師語錄卷三﹝終﹞嘉興大藏經寂光豁禪師語錄

寂光豁禪師語錄卷四

嗣法門人發理等編

機緣

師過西邑觀音寺僧問作家相見時如何師云禮拜了向你道進云見與未見是同是別師便掌僧亦擬掌師云和汝相打進云意旨畢竟如何師指淨瓶云觀音瓶內艸鱗龍掌上珠僧作禮而出。

僧至值案上有書師看問字云者是甚麼字云不識師又問一字云者个是甚麼字云不識師云一字不識又問亦云不識師云𨿽有隱身之術而無出路之條僧問其智慧門難解難入一切聲聞辟支佛所不能知惟佛與佛乃能知之萬法本空知个甚麼師云超然直透威音外目前無法可商量復問云如何是偏中正正中偏師豎拳云你且道我者个是偏是正云偏正俱無師便掌僧作禮師更與一踏。

維純居士問上無佛道可成下無眾生可度弟子卽不疑和尙目前以何法示人師云五曲山前溪水秀鑪煙疊嶂幾千重士作禮次日又作禮擬開口師搖手云那有者事那有者事士作禮而出。

有僧請齋對眾作禮云乞師指示師云饑食渴飲閒坐睡眠我無佛法向汝道僧茫然作禮而退。

僧問如何是大音希聲大器晚成向盛忙百鬧裏佯癡待七古千年後慢板是什麼意師云眾花發時我不發我若發時眾花殺僧致敬而退。

梁山邑侯勝幢曾公問如何是死句師曰餓虎巖前逢李廣如何是活句曰啼鳥枝上占花綻滿溪頭如何是不死不活句曰手執夜明符幾个知天曉。

友人問我適來見一則語不契借問得麼師云得問如何是坐斷十方猶點頞師雲死水裏不藏龍云如何是密移一步看飛龍師云翻江攫海吐霧興雲有僧與師遊至一樹下指云者一株樹因甚麼有一枝榮一枝枯師云爲他解掌生殺底權衡僧致謝。

師在眾時遣香鼻於轉角柱上觸損了曾公見指而問曰是作麼底了師云神遊象外鼻頭與露柱相交公呵呵師便掌。

師至一庵適無水僧取水烹茶奉至云某常聞龍行到處有水因甚麼龍來無水師作吐沫勢云者个從什麼處得來底僧作禮。

師與數僧行至打魚灣過跳磴子河云各照腳下僧云作麼生是學人腳跟下事師云好生跳著。

時友人問趙州行腳時至一庵主處問云有麼有麼主豎起拳頭州雲水淺不是泊船處便行至下庵主處問云有麼有麼主亦豎起拳頭州云能縱能奪能殺能活問答一般因甚趙州肯一處不肯一處是什麼意思師云此老亦能順水張帆逆風把柁友云恁麼則分爲兩段去矣師呵呵大笑而出。

僧問遊雲落太陽光影臨三千時如何師動步云恰遇我行腳。

僧問我手何似佛手師云弄香花滿袖云如何是我腳何似驢腳師云一踏柴門兩扇開如何是人人有个生緣上座生緣在甚麼處師云饑來喫飯困來打眠。

遇一座主座主曰儒書有兩句頗相似師曰是那兩句主曰夫子之文章可得而聞也夫子之言性與天道不可得而聞也師曰卽如夫子之文章可得而聞也作麼生聞主曰用耳聞師又曰性與天道不可得而聞也又作麼生主曰用心聞師曰兩个主曰又作麼生師曰心尙不可得聞從何來主無對師呵呵笑而已。

教諭何亨久訪師於千佛寺問曰此者一行師曰以四海爲家久曰莫非我此方俱是頑石無和尙可教之人師曰玉向石中求久曰未審作麼生剖師與劈面一掌久問訊云謝和尙指示師曰切莫錯承當少頃又問弟子適從胖土地來因什麼有一關弟子過不得師曰爲你腳下無力曰因什麼前面有一人又過得師曰只爲他直而不顧又問弟子有兩子一孫近日二子俱亡未審是今生之咎耶多生之業耶師曰二子不能全忠孝一孫可以紹遠宗又問因甚麼者个意思我儒門道不出來師舉茶杯云會麼久云不會師曰吾無隱乎爾久致謝而去。

雲巢禪人呈頌云師姑是女人沙盆不是甕佛子住此地則是佛受用師接住云住住進云今日下雨只待天晴師便休去良久復問云曾聞汝有幾則頌古是否進云有則有不堪呈似師便豎起拳云還頌得者个麼巢把住拳云者个現成用頌作麼師云你作道理會耶云偶爾成文何道理之有耶師微笑巢便掉身而去師召云放過卽不可。

像贊

釋迦贊

金輪王位不肯登習气陡發入雪山六年苦行臘八夜方識兩耳原在肩人說睹明星悟道我言眼裏豈著塵纖鼓動三界四生海口浪湧波翻流出許多毒气古今聞者心酸咄某當時若預其數不是劈脊便攔腮

觀音像贊

觀音大士神用莫測或現男身或張女烈二十五聖摽爲首耳功圓妙邇遐徹磐陀石上自如如脫略塵沙無量劫

出水觀音像贊﹝雲巢禪人請﹞

寶月行空影沈眾水大士之心類若如此我贊有盡難倫難比呵呵應物現形如水中月

初祖像贊

碧眼黑面板齒毿乘蘆渡水天竺國中不肯住梁王殿上播唇觜少林覷壁坐不過分說得皮肉骨髓噫嘻假示滅相只履而逶

出山文殊像贊

竹杖撐天獅兒踞地七佛之師如是如是

文殊像贊﹝寶珠禪人請﹞

倚杖默然獅兒哮吼喚惺沈鼾魔佛拱手呵呵不善藏身解借他口

天童密師翁像贊

者老漢眞莽鹵非聖非凡非佛祖不離行住坐臥中卷舒殺活互賓主一个綿軟舌一條硬杖拄有時浩渺波心爲舟爲渚有時人天眾前東觸西忤咦總摸他頭腦不著一派兒孫亙今古

本師破和尙像贊

者个老漢僧又非僧俗又非俗擬道是僧兮慣要殺祖殺佛擬道是俗兮頭上光光禿禿握條白棒不遜情物疑殺天下人惡聲播遐域咦我昔曾遭毒手代代冤深入骨

漂海布袋像贊

萬波之中松梅之下賣弄神通處危如也水鬼頂獻揚拂逍耍咦占著布袋似地乘馬

下棋羅漢像贊二

覿面相逢樂性天一人執包一車先盤中陣勢分明个笑你驢年局未完

博奕何年坐洞天臨機一著遜誰先拈來不見分髙下兀兀思量興未完

送子觀音像贊﹝馬繼祖請﹞

者大士神應莫測入慈三昧無物不悅孩兒默印鸚鵡逸翮凡有所求如水現月咦天上人間惟誠可格

自贊﹝月輝首座請﹞

者漢全沒交涉有人問著驀頭便楔拈弄向上鉗錘令人亡鋒結舌咦見者聞者心識路絕

忍悟禪人請

一法無可捨一法無可取如應色摩尼徧界生歡喜呵呵以此像示人是謂無能比

端倪禪人請

棒下無生不遜人情有來問著一棒一痕血濺梵天四海浪平咄魔耶佛耶飲气吞聲

福海禪人請

是像非像難描難狀惱恨丹靑圖在紙上呵呵畱與人天作个榜樣

瑞舌禪人請

人人有个眞像且道是何形狀滿目靑山全露亦任人來贊謗

笑蒼不問二禪人同請

無長無短先天事名起未名相隨來長短名起俱不踐掀翻五嶽任徘徊

偸安个匹夫終日觜盧都推不向前約不退後咄知汝是誰

淵明先生像贊

五柳先生賢才曠達潯陽三隱意气相愜葛巾漉釀復束其發先醉欲眠請客去罷安貧樂道忘其苦辣嘻嘻豈爲五斗米折腰至今成話杷

次古徳十可行

宴坐

絕慮凝神世事忘眉毛歷歷似鍼鋼瞥然漆桶連箍脫始信虛空沒短長

入室

設化隨方建法幢從苗辯地覓堪當頂門若具超方眼舌底何妨露穎鋩

普請

每日梆聲去復來和泥合水負薪柴神通物外無他得迸破娘生兩隻鞋

粥飯

二時都要奉衣盂食到口邊莫問粗百咂碎來聊塞腹渾看何是趙州無

洗衣

風光溢體展雙眸謾浣煙霞逐水流信步歸來天日朗和云拋擲玉竿頭

掃地

每每拂除埲塕堆莫教此地著纖埃有時帚柄呵呵笑聲落人天心眼開

經行

如輪常轉復將來要識娘生个艸鞋不計工程終了卻縵天說價任搦擡

諷經

云來鐘發集招提气海徐徐鼓舌皮黑豆諳來無一事何勞引蔓更牽枝

禮佛

巍巍屹屼雨花壇暮禮晨參展臥單磕破髑髏眉覆地神光突露骨毛寒

道話

臺山大會團圞頭潙老卻喚水牸牛驀地認來還不是三更斜日照東樓

四威儀

山中行獨步上碧嶸縱目觀法界誰是我同羣

山中住芒鞋懶動步自得無功旨佛也不願做

山中坐六門緊閉戶似是分疆界出入無兩个

山中臥四壁無遮護雨灑風吹來條條赤體露

坐禪銘

珍重參玄人日用莫虛棄光陰如電拂生死誰能替若自涉廉纖辜負出家志心地若未明徒增業苦刺此眞大丈夫不是小兒戲三業常湛然六門緊護閟脊梁硬似鐵行坐勿疑二妄覺墮情緣昏沈落無記離卻意識心提起吹毛利劈破趙州關始瞥無生意心佛與眾生都來成剩事吟吟笑幾聲脫略在天地

書問

復苟斗南書

向接手教貧道捧讀一過始知檀越於務冗紛紛之際猶自昭昭鑑覺可謂荊棘林中有翻身手腳然𨿽如是只在門外打之繞何也若具丈夫風骨向世界未分形名未立之際著得隻眼來自然妄想情慮徹底平沈活鱍鱍地如水上葫蘆覓他起止處了不可得到此田地人不能謀神不能測方是檀越本命元辰立地處便中奉復數字以爲他日覿面一笑之因緣耳伏惟希鑑不宣。

復春元羅君貺老先生書

向接手教細展目過貧道不覺失聲大笑云劫運之後末法際時吾郡中猶有回心弘護法門之偉士且說話中迥異儒流不觸烏紗气復何讓他無盡張公丞相裴公他日必出古人一頭地多矣來諭中欲貧道同二捨弟住常樂梵剎自揣徳微識淺形疏辭訥焉於名山大澤與諸明公把臂共遊滴水滴凍提綱挈領者哉只可於林泉下巖壑邊支个折腳鐺饑食涸飲閒玩困眠自適也罷惟祈鑑諒謹此奉復。

又

自渝城一別屢承惠書貧道眞木偶人也未走隻字奉候𨿽然君子神交千里如面想老居士已得一知半解者自是不以情見爲情也來諭中欲貧道代祈嗣之說據貧道之見求諸人未若求諸己何也只要日用中內則以契道爲主外則以方便爲門自有長庚星應於房門復何慮焉又云近來爲人所憎處之未當者總因內有能是之心外必有所憎之境人我未空故也內旣無受憎之人則外境自寂矣胡不直使物我一如是非一致不待平沈而自平沈矣此是穎脫生死之要樞若不爾者他日何以敵閻家乎𨿽然如此猶有圭角在自當珍重所惠佳章字字珠璣只有出字失其平未若超字好貧道逐句著語一便書上爲僧須教懶如雲﹝道著一半﹞笑指靑山可贈君﹝未是好手﹞此日劍南隨異類﹝好个畜生﹞他年冀北蚤出羣﹝又恁麼去也﹞誰當猊座散花雨﹝也不消得﹞我且瓊筵書練裙﹝驢揀濕處尿﹞何事玄沙不度嶺﹝試道看﹞相逢豈復吝雄文﹝那得元字腳來﹞謹此奉復。

行實

一日大眾赴方丈請問師行腳因緣師云此是家常事何必形容於口角眾云𨿽然如是也要聞與人始得師笑曰余乃果城南充人父姓楊母李氏命賦己未十一月二十四子時俗居第三幼負出塵之志柰父母鞿鞚不許遂持金剛爲業年至三十父母厭世遂棄室投法雨禪師落髮卽戊子歲也欲往南方參學行至漢上因兵戈阻隔不愜本懷聞南北兩山有居茅庵者俱往叩及並無一語打著心下事遂與白齋禪師偕行每每叩及此事齋曰聞你乃名家之子恐受不過我們澹泊問他何益行至一寺名曰嗚鴉寺適寺主畱齋往殿中經行值案上有一函經隨手揭開有偈曰求佛在己彌陀在心要行三岐路便問去來人卽掩卷復行疑曰求佛在己彌陀在心作麼生是心要行三岐路便問去來人作麼生是去來人齋畢辭行且行且疑至石灰窯口聞瀑布聲忽會得去來人馳求之心稍歇又至漢城東關外萬仙寺遇無著禪師教參萬法公案於此疑來疑去或在行住坐臥之處胸中不自由或半偈或全偈數數湧之不知是何意思亦不管他只管疑去然𨿽如此要人證據始得遂回川中聞本師破和尙在於明朝地方不便往謁又聞南部有允冊大師遂往參拜師問甚處來余云漢中來師云漢上主法道者是何人余向前拱而立師曰不是者个人余曰我也是暫來禮拜底師笑而已余與之一喝便行值奇軒蘇公請至髙峯山居靜日夜孳孳以此事爲極則眾檀互相議曰此僧似癡愚者余亦不管他瞬息間將三載矣一日維純楊公送午齋至手中執一枝花至榻前作獻花勢云鮮花入禪榻之語余聞忽悟蓋不自由云鮮花入禪榻靑松物外春搖指遊玩去舉步任縱橫踏翻須彌頂扶起杖月輪妙貌果如斯只是不知名楊公云此語從何而來余曰亦不知從何而來其時聞本師破和尙已至梁山金城寺告辭蘇公下山亦不與之云去處行至西邑有知者曰淸明兩兵正在宕渠地方交鋒其勢不可往也眾檀越畱住書樓山又二載余猶然兩地烽煙未息只得拚身潛去將至年餘方抵雙桂見了和尙師問雲從那里來余曰北道來師曰人心險於山勢怎得到者裏云不險師曰旣不險用來作麼云若有來又險也師顧知客云好生安排著值開板三日後往方丈問云如何是空劫已前底事師咳云佛法大有只是咳嗽余便一喝師將火筋便打余大笑而出復呈偈云絕後再蘇夢裏回髑髏粉碎頂門開通身毛孔通身汗是處逢人笑滿腮師看云一人傳虛百人傳實余撤得便行至晚適落堂余出問云如何是諸佛道不得底句子師驀頭便打余與一喝而出師對眾云問話者到好个气骨只是猶欠轉身在余復進堂師按拄杖云因甚老僧又道得云和尙縱道得總要開天下人眼目師拽杖而出一晚樹南禪師設茶師喫藥酒舉杯云諸方喫茶說茶話老僧喫酒說酒話𨿽然茶酒不相侔總要令人快處恰作麼生是快處恰底事余曰一花百億國何處不風流師曰老僧只是不肯在余便掩耳而出復呈偈云趙州茶曹山酒上古風規至今有醉卻街前無知漢兩頭三面解開口開甚口咄笙歌叢裏過綫音不著叟一日師患恙大眾不敢進方丈問安值師出木寮裏看工匠執事者來云眾師可往彼處問候和尙一眾齊赴木寮禮拜方起師問云作甚底余曰問安和尙師曰老僧所患者是常病餘曰總爲天下人害病師曰天下人無病餘曰若恁麼和尙亦當萬福傍僧云何甚觜多餘便掌云你作觜多會那一眾吟吟而退一夕師與大眾同喫茶師舉茶杯云道道一僧撤杯而飲師再與一杯其僧欲接余喝曰再喫則不堪師云若不是傍觀者親淹殺者漢了師顧余云你也須喫一杯余兩手向師手中撤杯於棹上作擊碎勢便行師笑云得恁麼無禮也一日有僧對余云你底落髮師已順世矣余卽往醉佛樓辭師奔喪師云也是好事怎柰老僧年邁如風燭中人恐他日後悔且四路兵馬把如鐵桶作麼去得余曰官不容鍼私通車馬師將禪狀一拖云你去通去你去通去餘一喝便行至水室中師隨後卻來顧余曰作麼底餘指水器云者裏水得與麼盈那里水得恁麼渴便行師卻又往前門迎著余曰者老漢到處撞頭磕頞作麼便下寨至堂中收拾行裝師卽發侍僧來語執事設茶苦畱雲幻長兄云千个萬个去和尙未曾如是今發侍者來與弟等相畱𨿽我們不足與兄爲友不可辜負和尙徳意茶畢復彊安至堂中遂乃止焉越數月適己亥歲冬初朔日師出源流拂子信金予往方丈拜辭師云不可將去隨處住山遂乃受之山僧者些家醜愧欲無言柰眾兄弟勤請何敢吝也有勞神立一眾禮謝而退。

分燈

月輝常明禪人

龍印山中問祖猷非心非佛亦非牛藏鋒大用惟公薦道脈流通任放收

雪軒發一禪人

气度如淵納眾流不驚不蕩自悠悠千尋巨浪風雲際倒弄顚拈始下鉤

笑蒼發育禪人

鐵頞銅頭眞莽鹵雲從龍也風從虎老僧缽袋親吩付舌捲長河吞佛祖

雲樹發密禪人

不是冤家不聚頭聚頭直指个端由老僧拄杖輕分付打雨敲風接上流

忍悟寂昭禪人

鐵蛇頭戴花冠子臥路橫街抑往來凡聖二途俱屏息拏雲攫霧吐風雷

雪岸發開士

个事貴乎老石頭顚三倒四不隨流任時摵碎沙盆子拈向人天賣未休

福海徳源禪人

一喝能摧萬仞峯逍遙撒手繼宗風老僧付柄龜毛拂謾泛曹源任爾躬

不問淨慧禪人

一拶虛空粉碎時生花碓觜幾人知老僧兩手輕吩付亦任寰中接大機

端倪發理禪人

伽黎一頂拄杖一根祖禰不了殃及兒孫

波轉發本禪人

靈山會上拈花時有自淵源等待伊今日親承無可贈委莖拄杖撥龍蛇

瑞舌發機禪人

逢人且莫露家私認世認時堪所之鼓蕩四溟波浴日摩天妙翅月華馨

天倪發昱禪人

爲人勉志契心宗說个心宗早不中負汝負吾成底事撩天拄杖攪魚龍﹝終﹞嘉興大藏經寂光豁禪師語錄

寂光豁禪師語錄卷第五

嗣法門人發密等編

法語

示笑蒼禪人

走卻半天下知音無个者石頭隱腳指徧界難藏也。

示不問禪人

七破蒲團不記秋捲簾大悟有來由老僧珍重依他樣絕後再蘇好便休。

示瑞舌禪人

曙光遙映三千界信手掀窗七八峯寸步不移成現事何須南北與西東。

示恆輝監院

上古風規道者祖破沙盆句賴公輔三三兩兩聚頭時大地掀翻無寸土。

示天倪禪人

妙年壯志自當箴出格須教悟卽心聖解凡情俱脫盡了然無事鬼神欽。

示金色法侄

吾弟門風相委托聲光浩浩普天落因緣有日聚頭時竿子長長任擺撥。

示頭陀常照禪人

頭陀之行已三載疑殺人天莫可知手握金刀頻落淸虛湧出一輪曦。

示懶參禪人

來亦匆匆去亦匆芒鞋腳底事何從老僧珍重歸山去善把一重去一重。

示福海禪人

聚蚊成雷圓通之音深錐痛札死盡偸心呵呵只待通身毒气發管教大地作黃金。

示重石禪人

發白齒搖可罷參老不歇心爲指南欲識就中端的旨只在尋常日用間。

示雪岸道人

荷擔佛祖門庭不是尋常事業貴出幾回白汗乃能大休大歇。

示玉然大徳

爲僧務用踐前賢報佛超宗滿行圓拔出三塗濟世苦燈燈相續个心傳。

示心空禪人

欲超生死無他說焉務要痛念生死心眞若是心眞頑石也須穿卻何也那有生成釋迦總爲痛念生死心眞所以先我成佛故也豈有自然眾生只爲痛念生死心假所以生生爲眾生故也若具丈夫風骨向那無佛無眾生以前一眼覷破一定罵我有日在𨿽然如此且道作麼生是無佛無眾生以前底事試與我道看勉之勉之。

示一雨禪人

做个出家子要辦个鐵石心堅固志自然將現前美惡境緣看破如夢也出家事業不是學寫得幾个字念得兩聲音梵以當實事殊不知亦夢也過去佛祖現在知識教人頓捨世間深重恩愛者無他總之要明己躬下浩劫不了一段生死大事成佛作祖因緣利己利人展轉於苦海中提挈四生若果昧無知何不於二六時中看个生從何來死從何去看來看去一朝失手摸著自己面孔方不受閻羅老子气也勉之勉之。

示脫塵禪人

珍重子莫沈吟要超生死羈縻苦休教昧卻本來人逢緣會遇境疑如人入海漸漸深朝也參暮也尋攀髙終須到碧岑猛著力奮精神想他佛祖亦是人淸三業悟無生悟得無生無不生惺惺著再叮嚀惟此一事實餘二則非眞。

示雪隱禪人

謾道乘機去當陽色正暉丈夫心未悄松柏志何哉步步占春枝頭頭眼頓開生涯在處活覿面淸飆來。

示了凡禪人

天乳布書雲煙花帶雨紛嶺頭梅吐玉澗底石含溫鳥語熾然說濤聲泛妙音有情無識類等現法王心。

示雪軒禪人

學道貴無心無心何所爲猶如金剛劍斬斷見网根圓成淸淨智突出本元神人天爲眼目此是報佛恩。

示映雪禪人

此事無他說貴要鼻孔徹若是玲瓏子揚眉便吐舌。

示心恆禪人

出家子非容易苦身苦心俱要備苦心兮開慧炬一超直入如來地苦身兮凝福聚花上重添鋪錦被不是虛言誑兒曹三世諸佛只如是。

示嗣潔童行

沙彌子確石志恭師友莫兒戲要做出格人須奮姜維气欲明空劫前還從者裏去待得毛羽全試展摩霄翅果能如是行不負叮嚀記。

示證眞禪人

百日聚頭無別傳春來大地艸芊芊森羅萬象揚家醜不動舌根說妙玄

示云在禪人

風柯月渚任升沈水石煙霞適主人幽鳥喃喃回暖谷幾枝梅放碧璘璘

示禹若禪人

髙髙卓志明空外好與哲人打賭賽去去來來怨艸鞋與吾結个驢年債

示岫髙典座

作生爲熟易回熟作生難易難俱不涉當下超三賢

示光永戒子

戒是根基行是墻逢緣遇境定心王有時摸著娘生鼻四海爲家任徜徉

示布袋禪人

圓融萬行掣風顚設化隨方入市廛虎穴淫房從放曠花衢酒肆乞文錢杖挑日月等人至袋裹乾坤得自然隱顯殊途無二否聖凡笑臉一般般

示鳳池禪人

鳳池池上梧桐栽引得鳳來騰瑞彩八萬四千羣鳥聚聲聲詠出圓通海

示光園戒子

持戒持心心持戒心持持戒戒持心心戒兩圓俱捨卻是則名爲觀自在

示無盡禪人

爾我鄕情義交肩指顧嘕疏鐘隱顯說密鼓貫珠宣聞性非生滅觀音發妙淵點開瞎衲眼扭轉鼻遼天

示玄一禪人

池邊新曲道幽處有蓬蘆行默兩三密坐談五六疏狂猿戲摘果喜鳥舞銜書若間林間事指云采蕨鋤

示竺土禪人

八荒云出岫虛谷露頻頻大塊無消長四時有舊新籟鳴傳密印機動失天眞若解如斯薦原同太古淳

示雪軒禪人

習習涼風侵我肌渾身毛豎欲添衣蟬聲喞喞枝頭上雁影頻頻水面移穿鼻桂香劫外旨迎眸菊艷目前機分明覿體無私示莫把阿娘喚作姨

示雲巢禪人

沿江城畔沨悠悠短棹絲綸溯水流竿子長長浮定意錦鱗隊隊上漁鉤

示文孩何居士

混迹塵勞風韻賒三家村裏破煙霞了知事理無注腳拔出眼中漾界花

示懷虛居士

搖影叢中烏競宣明明大意謾流傳時人若肯當機薦何待南詢五十三

示有能韓居士

風撼池芻魚隱浪云移花徑蝶翀天了知物性尙如此但看樞機未兆先

示洪宇張居士

要蹈空王路先須了萬緣梅芳拈笑旨柳拂破塵煙虎嘯靑山外龍吟碧洞前頭頭明不二渴飲困來眠

示文學周顯敕

錦江城畔水涓涓浪卷煙雲勢拍天浩气沖開巫峽口濤聲詠徹徧三千

示髙寰王居士

塵寰迥別噴幽香煩惱菩提兩不傷驀鼻貫來無一事虛空昨夜爲誰忙

示昆宇吳公卜地祈嗣

山川靈气𨿽鐘秀貴在當人一著親天上麒麟隨應得深秋勉翠一枝榮

示燕石法侄

木萚枝疏滿目秋拉同散步萬峯遊雲衢怪石圓音震無限溪山暗點頭

示禹若侍者

斂爪收威宿我廬勞勞不負水雲初有時展出摩霄翅六合奔騰意自舒

示有恆監院

輔弼叢林經已久勞心勞力志愈堅法幢髙建憑誰舉浩浩光吞宇宙間

示古梅禪人

珍重斯時學道流腰包頂笠度春秋相逢莫謂無相爲得意忘言好便休

送隱鑑禪人行腳

步步溪山涉水難心心放下絕遮攔芒鞋莫教石頭滑珍重闍黎著意看

示恆元禪人

爲僧𨿽要學前賢學得前賢非偶然百結鶉衣聊禦冷一朝缽飯幾家緣經行坐裏無他事惟把心頭个理參打破趙州關捩子始知空費艸鞋錢

示雲樹禪人

學道如登萬仞山髙攀危磴絕遮欄好將缽袋盛風月驗盡前三與後三

示澄源徒人四偈

痛策諸根勿起煩惱煩惱若歇人我山倒

縱逸身心錯亂顚倒顚倒想滅當下便了

欲作佛祖苦身苦心身心苦盡煥古騰今

日用頭頭喜客迎賓親師敬友此是密因

示還體尊宿

歷盡三臺數十秋而今獨占白雲頭有時放出遼天鶻四海煙雲一袖收

示圓一禪者

欲超生死無他說貴要當人痛念切晝四夜三勿放逸自然有个好時節作麼生是好時節錦江覿面頻饒舌

示慧業楊公

身遊宦海心歸佛世出世間兩具足動靜閒忙問是誰猛然惺得一聲咄

示江右星士劉星奇

至人不立陰陽地休咎然何推得奇欲識吾儕眞造化請看父母未生時

示萍舫禪人

身處宦途心歸佛海身心蕩盡爲道可乃

示子珍蘇居士

求賢負笈志堅孤卽物明心理自符浩浩塵中能作主家庭不出是工夫

士蔡駕虹帶僧帽求示非僧非俗全體獨露忽遇老僧驀頭一唾呵呵是个甚麼

牧牛頌

入山尋牛

岐路泣岐路癡牛何處措雲煙斫頞緲擬向流村捕

初爲見迹

曲折路難通摽蹤苔蘚蒙也知去不遠只在此山中

摩挲捉獲

四壁艸茸茸童兒覓意濃鼻繩忽得了牢把澗邊楓

得牛調治

痛痛加鞭策勿教馳念慣閒忙收放得漸聽牧兒豢

牧牛馴伏

任牧溪西東鞭繩不假功但充水艸足兀目望欄中

騎牛歸家

露地白牛兒四衢都不戀髙歌扣角拍跨轉疾如電

忘牛存人

慶喜牧兒功此功非小逢牛眠霄漢裏無限白雲封

人牛俱忘

坐斷金輪峯渾然臥碧叢大勛須不宰徧界盡流通

返本還源

空外迢迢意含融萬化功嵐風忽地起吹落幾株松

入廛垂手

土面花街里長竿探手中若逢知己漢拊掌笑無窮

和牧牛頌

劣性癡頑日益哮千山歷徧不辭勞花衢野店人皆罵何事顚狂踐我苗

逐至巖前把鼻穿童兒痛恨苦加鞭倉惶眉目難回互且向平陽緩步牽

妄興才生意欲馳芒繩握定緊相隨謾將艸料頻頻護溽暑祁寒豈厭疲

輕搖鞭影便回頭業性恬然始自柔驀照牧兒猶愼密閒門破戶絕情畱

白蘋冉冉綠楊邊雨笠煙蓑得自然幾點鴉聲相送勉和牛帶月一絲牽

閒身一个樂空如天不收兮地不拘攲枕希夷碧落外饑餐渴飲樂無餘

霄壤資生一化中東郊南陌足蓊茸任他艷麗深幽處蜂蝶成羣鬧淡濃

肌膚皎潔滿輪中焉許毫微執異同不具變通脫略眼朝晴暮雨任西東

人亦閒兮牛亦閒休將勛業著其間無邊淸籟明秋月爍破玄微觸背關

童牛絕迹杳無蹤不掛片雲六合空若向其中描影響何如癡犬吠茅叢

示來賓禪者

持戒猶如木石堅尋常理會戒來淵有時撲碎來淵處一朵曇華爍界千

示嶽立禪人

枝頭杜宇聲聲囀叢裏百花競放開歷歷聲香飄宇宙幾人於此瞥然來

示鑑輝禪人

無禪隔夜與君參覿面當機事宛然圓轉橫斜人莫測怡然一笑古今傳

示美大範老先生

務冗之餘休別討但將底事謾研窮有時窮到無窮處撒手逍遙與佛同

示旦旭禪人

千里勞勞爲老僧老僧未許等閒親面皮翻轉無他事笑指門前雨滴聲

示岫徹禪人

久困沈痾忽瘥焉死生二字掛眉間有時杵碎虛空面突露長長一个天

除夕日示可憨禪者

世事奔忙到歲周明朝依舊又從頭光陰過客誰能覺迅速浮華孰肯休大造元來無轉合四時應節有遷流道人兀兀山房裏瞬息塵寰幾度秋

示光祐沙彌﹝步羅春元韻二﹞

從來至道沒東西日用頭頭合本機於此果能親薦得何妨怕聽五更雞

無事山中得覺眠春秋不涉豈輪年金鋀未辧若爲試影艸隨身問的玄

示關中蕭宏韶居士

靑靑雙徑竹苒苒幾叢花聲色如朝露利名若焰華相忘於道術脫略徧塵沙水止含物靜心狂逐事斜止狂俱坐卻別是一生涯無作悲智力曉諸三有家

示三隱禪人

軒窗闐寂面潺湲倦眼時臨望遠山疊岫堆靑雲外賞層巒鎖翠雨中閒雙雙蝶戲歡晴日兩兩鶯啼擲柳關歷歷圓通無畔岸分明舉似莫顢頇

示端倪禪人漁樵耕讀

一葉輕舟綠水飄五湖煙景任逍遙微微撒下縵天网獲得鯨鱗謾轉梢

鈯斧隨身入翠林攀髙重仞放歌聲老樵蕩蕩樂吾樂逢著知音賣與人

山間境界問何如每把白雲片片鋤放幾片兮畱幾片和煙收下大家過

一字不成二不是終朝無處著眼覷分明豁得當機現信口拈來無不是

示若雪禪人

宗本出機義出機義已賒如斯了達旨無是無非法

示言外禪人

山間林下水溪邊幾个知音慶快然支石野茗筵烹客三三兩兩語喃喃

示淵默禪人

巖竇風生萬竅號雲飛山翠自迢遙調髙和寡誰能測齊物莊生舌太饒

示達生禪人

榾柮鑪中品字煨烘烘烈烈笑顏開無情覿面頻饒舌總要令人暖气回

示屺瞻周居士

廛居不樂樂村居耳色眼聲分外奇踏著上頭關捩子居塵足下定無絲

示文學周應謨

每視幻場中寸陰奚可買名韁無厭足塵网安能解踞定腳跟頭卓然心志愷翻身遊碧漢颯颯風雲靄

示湛白禪人﹝詠雪三﹞

萬竅怒號空說法羣峯徒飾粉頭機若將一色來勘辯只向揚聲莫是非

玉屑紛紛霰土泥隨風飄逐北軒西千峯萬樹花開徧不屬春工造化機

飄飄不住吹寰宇誰把梅花散太蒼天地𨿽無娛樂事一年幾度粉梳莊

示琴師

七弦音律美淸如妙指揮端舉似諸縹緲行流無定止心琴那得幾能符

示何門劉夫人

迎賓待客非眞主穿衣喫飯孰承當如是頓超方便力鼻孔端然噴妙香

示李門何善人

生死關頭問若何當人務要莫蹉跎惟心淨土無他說日用閒忙見也麼

哭本師

憶師兀兀慟柔腸寶鏡胡爲隱智光只履杖頭摽正眼雙趺棺裏露行藏人天此夕揮霜淚花木垂秋斂翠芳道善始終全宇內堂前嫩桂吐悠長

對本師破和尙眞拈香雲吾師住世從心年祖印髙提印大千幾度親遭深痛札何期一日鼻遼天且道那里是吾師鼻遼天處爇香雲哀哀

別眞

破暑奔雙桂杪秋撥杖頭淚顏猶有迹別像益新愁木鐸丘陵杳月明天地悠倒身三拜下涕泗若江流

本師和尙諱日拈香

季春望有六偶說師忌日薄供無多子栴檀三二一香气貫十方裂破吾師鼻撞著不肖兒千古血滴滴未審吾師來不來顧視云什麼處去也

哭業師

良木摧兮月影殘長天星鬥一時寒當年覿面親承誨今日傾流把鼻酸寶勝庵前收玉彩井村口內折芝蘭師懷至願如輪轉來日東升照碧天

挽法兄淡竹和尙

名宣聲價重髙古賣風顚奚擬法幢委焉期斗柄遷錦江雲叇水岷嶺霧霾天頻蹙遙瞻淚浮生欠勝緣

挽法兄蒼松和尙

四大妒賢潸淚長胸懷錦繡未全彰迎溪滑石埋舟楫惟寄淸虛無底囊

挽法兄壽山和尙

吾兄何厭也怵然令我傷隨寓九十載退歸無有鄕嘉陵花委艷大地悉飄香𨿽恨未識面極目神已彰叮嚀藏玉處世代鎭山房

挽亨玄陳公

憶昔與公幾晤緣三秋瞬息冷浮煙頻開淚眼除禫日黃菊鋪金襯羽仙

挽在公楊公

世路羈縻無夕惕池塘春艸日蒙茸一泓流水迷煙霧兩岸繁英妒雨風爲國爲家身殫力全忠全孝意愈恭豈期羽化亦何速冷淚垂襟省舊容

挽徹淸友人

遁迹何其速我來弔亦遲山云空寂寞澗水尙漣漪拗履無雙只乘蘆占一枝翩翩拂袖往寸地不曾馳

挽春元在四陳公

傷哉回化匹俯慟淚盈腮染翰鐘王气詩文李杜才芳英開欲茂風雨不停催雲裏邀仙子瑤池序列杯

拜掃父母廬墓

水有源兮木有根此身寄托在檀門虛空昨夜通消息布列雲山作報恩

爲還淸道舊對靈說

情想合成四大身幻緣思盡達無生不離不卽常圓妙了卻凡心卽佛心

寂光豁禪師語錄卷五﹝終﹞嘉興大藏經寂光豁禪師語錄

寂光豁禪師語錄卷六

嗣法門人發昱等編

雜著

辭本師和尙

數年投寄賴叢林一旦無風起浪痕隱卻波濤莫隱處縱橫方解報慈尊

塵寰看破涉慈舟大洞陽光釋我憂恩峻南山無可極徳深東海擬何酬芒鞋緊俏尋茅屋拄杖頻揮徹困流應物時行充宇宙呈橈鼓棹渡滄洲

省師中途有感

勞勞千里省師歸雨色溪聲逐四圍帶累芒鞋皮欲破花香啼鳥送雲飛

壽潼川州太守吉人梁公

止水懸虛運森羅影現中風淳濤怒息電捲洗晴空云葉泛來得煙萍在處通頭頭髙著眼永壽樂明翁

壽蓬溪令邦賢劉公

善政聲先著民歡百世香翠屏舒化日跪象列滄浪席上瓊仙集云端瑞鶴翔添籌盈海屋濟濟慶遐昌

壽蓬溪令文巖潘公

乘物遊心處髙操嶺上松嗚琴敷治化削木佐淳風地暖陽和泰天涼雨澤功民歡呼在道都慶大椿翁

壽胞叔覺旨

貌古神淸健翩翩賣少年眉毫撐碧漢鼻孔廓虛玄劫石輕衣固芥城壽算堅聊伸今日意慶祝畫堂前

壽仲之楊公

年年此日逢初度濟濟瑤階仙列步托出匡廬作壽山雲霄佳气悠悠吐

壽蓬溪令朱公

千朵雲封一小丘閒身得寓此峯頭葵忱來祝南山壽爇炷淸香動地流

壽爾定伏公

三三九九八千一非九非三非是一浩劫算來尙未淸个中壽量誰能識

壽蓬邑周公

老年心放愛林泉仰護弘持樂性天仿古華封三祝事遐同鹿鶴十洲仙

畱別現瑞姚檀越

桀出髙梁撐大廈四方黎庶盡依攜鉤輈尙有面南志丈夫豈無戀舊棲虎噴一聲隳獸膽龍翔九萬捧鸞輗老天若肯存先室報負忠肝冠日齊

畱別易庵法弟

祖庭話別兩淒淒我自南兮君自西虎錫騰空分戰馬龍盂渡水布云霓層巖坐抱冰霜月六合頻撾響鼓鼙入水入泥揮白棒靑天電閃迅雷機

畱別耶湘法弟

數年相共戰法場髙梁山裏傲寒霜兩居異地懷今日好看紅輪轉太蒼

畱別聖可法弟

拽杖春歸柳綫長滿園桃李噴花香風雲聚散無堪贈一語摽名定紀綱

贈潼川牧梁公升任

花笑鳥吟輕風舞柳散人懷樂國士歌酒普應髙低不分妍醜時常覿面覓之曷有空劫今時一音疊吼云拖五色雨潤林藪莫把蟛蜞喚爲蝌蚪靑山疊疊綠水瀏瀏豁達如是名曰逸叟

贈寶峯和尙掩關

天地爲廬作个關封疆把定日翛然有時拋餌錦江上獲得獰龍出大淵

贈大朗和尙住義興

溯水南歸萬里舟錦城卓錫日悠悠一莖艸上瓊樓現自有龍天推出頭

贈春元在四陳公書房

斗室書千卷胸藏錦繡篇梅顚春信報獨占百花先

贈聞初友人住消暑巖

茅屋橫斜壁潺潺水吐湄松花充缽用荷葉代衣資供峙人難陟旋云鳥共怡風聲回谷口曉夜露玄吹

贈羅春元赴京

數載攖寧卓志孤孳孳爲善若雙無蜀山風月情偏美燕地英名負哲圖葛杖聞雷奔宇宙陶梭吐霧躍天衢此回書債方堪賞徳合尊卑始困蘇

次來韻

搖拽煙雲結上方茅庵初構乳峯傍虛堂懸軸無紋像特地頻紛花雨香萬籟春臺談不二滿壺珂月對誰張等閒若作境來會三十山藤劈脊揚

次法兄丈和尙西還艸

七尺烏藤點囟門渾身血濺徹迷雲眼光照破四洲夢口笑舒張竺土墳全殺全生機顯密雙收雙放藏無文西來大用千年詠落落圓音徧界聞

次雲幻法兄韻荷

湖村放出瑞根苗英貌逸從格外超片片輕雲醉蔓渚瀟瀟薄籟帶珠飄錦鱗翡翠爭穿巷玉露冰肌賽色嬌任意滄波迎皓月天然活計孰同條

次陳公洞弟兄二狀元一進士韻三宋時人

當年風雨好從星鼎足山河蘊秀靑綠水灣環垂玉帶碧雲曲折繞朱屏磨礱砥礪推昆仲摽奪聯芳耀祖亭遙羨洞中風景好援毫慢興悼賢靈

參天文煥冠疏星萬象森然潑黛靑排嶽窮岑彌峻壑摩霄疊嶂擁南屏蓮生綠沼呈佳气桂發丹巖吐秀亭地勝才華勛業遠大名垂世在公靈

良夜平江浴萬星軒窗遙對數峯靑讀書巖畔藏三傑閬水城邊插錦屏養就翔龍登月窟從容跨鳳出云亭經綸獨占連鰲首何是山川气聚靈

次昭覺法兄除夕元旦韻

母將形質論親疏特詣松門適歲除幸酌椒觴憐後飲操觚詩句愧先書婆心耿耿通吳浙靈覺昭昭啟運初疑是勤翁今再出歡呼滿院徹衢廬

物我翛然意自賒和風解凍醒霜花梅飄香气含雲影雨過丰枝帶露鴉節候平分新舊面情緣淡薄遠周遮迷方客子忘寒暑大似浮萍到處家

次深省法弟韻風花雪月

阿形颯颯杳無儔萬象森羅俱偃頭老子擬遊函谷去恰宜乘勢駕靑牛

玉骨天資迥莫儔怡然笑傲占枝頭牧童也羨生知意移卻時辰去放牛

一色乾坤鎖故儔飛花六出舞檐頭山童怯冷微開戶恍認銀山作白牛

誰鏡髙提覓侶儔玲瓏八面顯千頭神仙妙術無逃迹難照潙山水牯牛

次曙戒楊文學來韻

儒釋偕來荒院頭風梳黃葉越三秋猿吟淸韻傳幽谷虎嘯威聲震鬥牛樵子云邊丁伐木漁翁江上泛輕舟休云執業名殊異一道含通百億州

除夕

屋後千竿持大節搖紅燭影歲除歸東風透戶傳新令梅柳窺春暗動機

感慨

春花秋月夏蒸炎冬雪繽紛又一年龍臥碧潭全己徳鵬搏蒼漢出羣賢休教眼底依俙過試看鬢鬈抽白焉四序回觀如轉輻懶牛快快痛加鞭

訪丈和尙

千里親兄徳徐行把句敲芒鞋踏淺艸短杖拗輕包近座沾春入香風撲面飄相逢無个事握手話同條

遊錦屏山

聞說瓜皮句名垂迹未消山眉舒翠黛石腳阻狂潮綠竹搖蒼漢喬松撼碧霄何年摽景致遊士樂陶陶

慨春

東風工化疾解凍悉春深弱柳翻晴蝶夭桃喚雨禽龍翔任澤物豹隱務棲心飛轡如流水誰能惜寸陰

賞牡丹

朋邀臨艷賞風遞襲人香葉綠髙低秀花紅爛熳芳金蜂噰對對粉蝶舞雙雙休賣春熙色豈同逐見張

靜云寺

極目靜云寺淩空壓岱東傲霜君子柏夾道大夫松不減岷峨致猶吞巫峽風古今騷雅士難免賦題中

道中阻雨

何時開霽色免阻客徵遊仙子登銀闕雨師跨碧蚪嵐煙衝練去霾气帶云流松檜似爭巧香飄醉滿裘

飛雲樓乃赤城第一境卽孚應王仙之紫府也滄桑幾變將廢邑侯潘公見之三嘆槪然捐俸鳩工新成如昔余登眺而賞感而賦之二

彷徨塵世外俯下悉淸滔石靜潮來緩林疏風怒號煙嵐浮嶺半樓閣占山囂極目周千里身騰在九臯

岑樓一望接天荒聞說從前建大唐盛世髙華堪射日亂離寥落謾炎涼千年舊制惟公舉百代曜靈在聖揚暮雨朝風搖鐵馬歷來夷險寓滄浪

寄孝廉用梅羅公

神交咫尺話難言幾度蹁躚履不前若得淵明尋舊約我來相共樂餘年

勉勵長齡任學生

卓志𨿽髙莫放逸坳堂豈肯困英資圖南九萬搏風日好向法門作護持

送別古城法弟歸舊隱

支筇扶滑問前津足底芒鞋跳競踏破澄潭空界月宜堪依舊入深云

題千佛巖

碧巖未鑿敢誰擬鑿破碧巖漏本形爲與人天畱榜樣至今無地可藏身

臘梅

昨夜寒風襲我懷曉來園見破梅胎羣芳未放君何早獨占枝頭鬥雪開

遊萬年池

散步尋幽問水蓮忽聞漁父指西煙滄浪款乃歌聲發何去桃源覓洞天

戰國功臣鑿此池每邀明月賦新詩王綱宋代曾疏塞贏得聲名天下知

三峽

峭壁燐燐萬仞髙千峯環擁動吟豪嚦嘹雁陣難收翼款乃滄浪易放嗷虎嘯巖臺風詠谷龍吟潭洞霧凝濤舉頭溢目乾坤小穩坐煙波一葉艞

臘景

萬類凋然時令迫霜寒風凜太嚴威巖松傲骨丰姿秀嶺柏怡神雅態菲澗水漣漪鋪錦繡梅梢含气吐珠璣每觀物化榮枯事節操安能運可推

北眞觀

淸霽初升上北眞瘦松寒谷霧猶紛平岡積气流丹彩曲水生風泛錦文登嶺芒鞋開沍雪入林衫袖拂眠云殘碑古碣明公句舌底喃喃到日昏

七寶寺投宿

梵王宮湧古江頭渡險爲橋不用舟四面軒窗臨碧水一潭星月泛金毬煙村隔岸飛塵遠翠壁重危入徑幽時納濤浪翻瀾舌無情說法日悠悠

再過書樓山眾檀請題

昔年曾距此峯巒一度相逢一度歡珍重金湯髙著眼書樓風詠古今傳

餞六岫法弟

贐物隨家丰儉施云停折柳意棲棲髙枝蟬囀添離恨短棹鷁飛謾渡溪兩岸煙花爭入袖一林風月漏穿褆此回惡息如何說踏破芒鞋腳露泥

春日次韻

日暖風和气象新鶯啼燕語啟春耕頭頭證入無爲海物物拈來盡妙英合掌擎拳休擬議踴身翹足展家聲我儂於此渾神化了達隨緣本現成

竹筧泉

長竿疊疊傍云隈引得滴澑下翠臺地潤咸生亨物表天淸靈液益枯回不勞角徵宮商操安用管弦簫笛來韻外分明誰薦旨源頭活動日悠哉

暴流有感

空際風雷作陰霾幾萬家沛然轉碧落石裂泛流沙禾菽連根徒黍麻委幹丫漩濤驚拍岸浩蕩洸無涯滂濞如野馬潎洌若奔蛇好徳惟天遠人行愧可嗟頑心休再滑神應有千差

苦雨喜晴

禾菽將登惡籟過顚連困質偃泥多愁雲靉叇垂空界怨雨彌流泛碧波地轉陰霾澄漫嶂天回曞日照婆娑蒼生不古感昭應好把晨昏著意磨

尋梅

踏翠迎春信梅香何處開呼童摽指去與我折枝來

瀑布泉

龍淵深處徹根源一派悠悠出洞天懸空瀑布銀河落就地翻騰透遠川不施短綆臨巨浸呼童支筧到廚前行人沃味回焦腑遊鱗得勢鼓嵐煙激石潺潺聲長演碧玉森森武陵仙非竹非絲盈兩耳樂心樂性足翩躚琴音自有天然妙未許客來把手彈

次張公早桂之韻﹝十﹞

玉樹傳芳在半秋今之巧日綻初頭陰陽頓錯誠難測靄靄香浮百尺樓

芳質緣何媚早秋遊蜂對對鬧枝頭爾曹珍重娘生鼻休逐馨香倚玉樓

痛念無聞又是秋淸光別放占檐頭瓊葩不共羣花發一度風飄一渡樓

己事弗明兩鬢秋寥寥冷坐客窗頭猛然覷破凡花夢長笑一聲上畫樓

吾無隱爾論當秋捩轉香飄貫鼻頭山谷一聞晦祖教豁開心眼洞彌樓

歲月如流蚤復秋英花秀蒂已擎頭西風習習過林野天散淸香到客樓

梅發冬兮桂發秋寒溫物類待抽頭爲人困達推時運何是攢眉望鳳樓

暑退涼生屆孟秋木樨爛熳噴心頭不師心處爲心祖默識淸香未兆樓

閒撐日月過春秋裊裊風來暗點頭無限天機俱漏泄狼狼藉藉滿臺樓

芳叢冉冉海天秋撥霧衝雲走出頭玉闕梵宮由我住時來風送繞瓊樓

再遊髙峯寺

髙峯屼出重霄掛錫當年寄寂寥再步雲煙披一笑魚龍驚起浪來潮

禮圭峯祖塔

聞道圭峯晉里人龍池夜雨迹猶新禪源理行傳燈載撰疏靈文宇宙遵荷澤家聲聲價重師安學且且淵漘自傳心印垂千古未識誰能繼祖燈

過龍臺禮孤峯雪機祖塔

祥雲深鎖古招提雪老孤峯曾此住煆煉紅鑪機出機輝煌紺殿露非露碧流投澗魚躍藻修竹揚軒龍攫霧憶昔靈山付囑時頹風復舉神人護

山居

幾株雲樹蔭門墻紫燕穿雲入畫梁雨過松筠增秀色風來桃李遞馨香𨿽無情緒迎春艷卻讀傳燈向暴陽愛盡執消茵蓐暖道濃何在錦衣裳

東嶺舁松北院栽披蓑冒雨帶雲回林泉摽境連陰徑湖水澄渟一鑑開峭壁垂藤猿躑去藩垣磐石鳥翔來灰心每向從緣得片片飛花點綠苔

煙霞結處隱禪林直道穿雲列壑深雪積虛明長夜月風傳谷應自然琴墻頭松詠無生曲巖畔泉吟湛寂心潦倒山房渾過日未聞朝事幾經今

眠云破衲道流家百沸龍涎陸羽茶霧重南山豹變彩雷驚平地象紋牙四圍修竹千竿翠幾樹碧桃萬點花物亦沾春增郁媚人間那得富無奢

泉石逍遙得意便胸頭隱隱弗成眠煙花夾岸江搖彩風日臨軒竹影遷百舌關關機露密滿腔歷歷悟愈穿逢緣但得空諸見不費艸鞋半个錢

長空一色沒髙低春寄池邊柳綫齊風鼓漁磯聲入座雨封蟻穴亂銜泥忘山見道休云悟苦海情波莫謂迷理極大都無比諭吾家猶在水雲西

浪迹深山入市廛蝸名浮利了無干微塵收攝千方境至理彌綸一界天冷眼覷穿淸晝夢和風燻發覺池蓮笑他多少沈酣客百歲那能頃刻閒

昨夜東風徧界揚無邊艸木破條章梅梢吐玉機先動柳眼拖金意欲長閒去優遊觀節候偶來尋訪過云堂茗鑪就日沾和气水乳歡然共此光

窮巒浪宿一身閒坦蕩忘緣釋所攀懶聽鵓鳩呼霽雨愛跨黃犢度松關鄰僧隔澗相箴約別壑顚橋啟迪還休向此間藏魯拙開條夷路濟人天

蕭散幽棲息慮竮逢緣遇物意猶醒雪飛千里光搖碧雲鎖長空掩戶靑葉落打窗驚宿鳥風行滿閣奏懸鈴無情歷歷任麼道怎柰遊人不解聽

夜漏俄聆空雨瀟淸燈吐焰伴渠寥檐前滴凍銀珠墜屋後瓊枝玉液敲風捲蓬簾忘定動寒回枕簟覺過腰長舒兩足渾閒事失曉翔陽上嶽梢

溥雨初晴霧未開含藏萬物等陽來云封千嶂連霄漢月映洪波滚玉階杜宇髙催農意惱牧歌頻和客思回頂門慧日揚暉色八極光淸曉翠臺

茅屋深深十數僧逃名寄迹適生平不除妄想求精進那蓄貪嗔漬我裎水體豈知歸就下月帆罔意萬家明空諸一切無餘事間放雙眸宇宙淸

光陰迅若急潭舟人世懵然白了頭他過休將資舌柄己非牢把縱心收觀前恰似南柯夢覺後猶如水上漚達與五湖緇素客存誠愼念愧閻羅

五言

疏野樂深居詼諧任所之碧桃無蝶戀靑嶂有猿啼

直筧泉流急疊巒日照遲客來忘語對握手笑嘻嘻

樂道在云岑逢緣示此心泉聲吞石吼鳥語隔江吟

雨過松揮淚風來竹嘶琴圓通明歷歷幾个是知音

淸籟空山冷碧梧月轉東柳橋花泣露茅舍竹玲瓏

隱隱蛩聲喞涓涓水活淙無心聯雅韻物物盡流通

絕句

花梢泣露含煙翠樹杪迎風帶霧靑四壁瀟瀟雨欲作雲遮茅舍暗窗欞

幽居何事日耽耽每有云來覆艸庵客至籬邊尋捨入猶聞犬吠在煙嵐

花自芳兮艸自靑巖泉滴凍操玄音石金絲竹難堪和畱與幽人適道心

佛事

茶毗三淸大士

有成必有壞無壞復何成成壞俱屏息身等虛空界攛下火炬云燒。

玄樞法侄請爲壽山和尙起龕入塔

若以虛空爲龕大地作靈牀又向什麼處起𨿽然如是不可大儱侗生還委悉麼請至窣堵波前別有商量在塔前云廓落奔星示妙相之無相淨淵涵月顯智體之非體是相耶是體耶舒之則周於六極捲之則隱乎毫芒且道舒卽是捲卽是良久云與吾兄入塔也如是如是。

憨石我心請爲師還淸佛旨龕塔

住旣不可得去亦無所從以杖敲龕云且道住卽是去卽是咄安養國中無定位眉稜別占一枝春至塔前云髑髏眼裏眞人現情與無情皆一貫鷓鴣啼處百花香桃紅李白翻舊案二尊宿還委悉麼同坑無異土塵剎任周徧。

玄初勤舊起龕火

老不歇心猶要裝模做樣作麼請丙丁童子一一與你按過咄至火場云執役叢林十數秋任勞任怨日悠悠而今特地尋歸隱大寂定中無去畱玄初玄初還會麼攛炬云著些三昧火周徧剎塵中。

還體禪人起龕火

以杖敲龕云來時一二三去時三二一來去俱不幹指汝歸的的至火場云住世七十一報緣今已畢翻身遊碧漢處處無蹤迹攛火炬云風吹須彌走雨打虛空濕咄。

病僧火

生如是苦死亦如是苦生死俱坐斷當下靜裸裸恆心汝還委悉麼山僧助伊一把火天上人間無處躲。

淡石童行龕火

仰豎眉端收耀彩芒鞋踏斷路髙低亡僧面上髙著跟觸目卽便證菩提一喝云舉火場云生從何來死何去生死到時無來去不離當下常湛然無相光中恁遊戲攛火炬云普。

﹝門人端倪理不問慧同閱刊入藏

嘉禾吳機書陳馥林倪爾繩陳美璋同刻

康熙二十四年乙丑歲仲秋月板存嘉興楞嚴寺

般若堂附藏流通﹞

寂光豁禪師語錄卷六﹝終﹞

