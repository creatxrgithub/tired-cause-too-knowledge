嘉興大藏經古林如禪師語錄

古林禪師像

皇圖鞏固帝道遐昌

佛日增輝法輪常轉

古林禪師語錄序

吾佛說法四十九年未曾道隻字諸祖出廣長舌徧覆閻浮國土語句如雲蓋過量人建牙豎纛各辟乾坤不可以軌則求也古林和尙秉吹毛劍獨步大方一言半句珠圓玉潤沾著毒气足以斷人命根其縱橫自在悉從自己胸襟流出不惟不效諸方簇錦攢花並不向佛祖喉下取气誠闇室之寶炬迷津之慈航也師爲竹庵和尙眞子機契最湥開法吳門之蓮華寺道眼圓明鉗錘妙密洵足振興車溪金明之法道而有光於斷橋矣門人集其語錄問序於余余合掌曰何必矢上加尖以塗糊吾師乎𨿽然師之有語師之已形者也語之有錄語之已見者也已形已見者可以言知未形未見者不可以名求則所謂語錄者果安在乎學者不爲語言文字所瞞則酬恩有地矣。

康熙癸丑仲春秀水羅眞性敬書

古林如禪師語錄序

古林如禪師語錄目次像贊序啟傳卷一上堂卷二小參示眾卷三拈古頌古卷四機緣六問像贊行實雜著佛事

自題

者个村僧神頭鬼臉手執白拂遭他撿點生平吐膽傾心換卻時人雙眼縱有丹靑畫得來舌上風雷如電捲

附刻金明師翁贊

縱目皆詩譜條條似古風秋林看不厭獨坐小軒中

辛亥秋蠡湖進老人手書

永正老和尙贊

水心洛洛鐵骨蒼蒼振婁東之新令挽濟北之頹綱揮玉麈天魔膽喪握金篦佛祖輝煌大座道場九會趨蹡龍象諸方嗚呼莫道余舌頭太短實贊之玉出昆崗

壬子春濮溪元老僧書

繼老和尙贊

雲彩正秋舒瑯簽響石渠名山富仙迹太史待藏書天馬嘶偏壯霜鐘韻有餘平生霄漢志應袛古人如

爲古侄禪師

靈巖儲稿

素巖和尙贊

古寺碧天舒湖山映水渠蓮開唐代瑞石勒竺墳書近睹芳叢振重興惠業餘頹宗今有賴法社自如如

楚山眞智艸

東崖和尙贊

範蠡湖頭奕世雄兒孫濟濟展家風藕庵授受無多子倒卓烏藤吼象龍

龍崖眞璨艸

山容和尙贊

至境難言物不遷帝靑珠网豈常縣幻花滅處檀風動垢面淸時佛眼旋摩竭令行親嫡骨靈山話在舊因緣剎竿今日重扶起慶喜當年有法傳

大石法弟元升具

自培尊宿贊

開疆辟土五葉聯鏢太湖波闊納百川潮目視云漢相國裔表坐震頹綱誰犯秋毫咄活潑潑如盤珠走明歷歷亙赫光曒孤迥迥如峯卓朔峭巍巍志若淩霄

香梵閣心徳題

古林如禪師傳

師名機如號古林松江上海縣欽賜樂壽堂潘相國之裔孫也父號濟寰篤行誠實似上古人母沈賢徳徽音著於親族閭裏奉長齋信心佛果崇禎壬申年午月之三日誕生師臨產母夜夢手摘蓮華一朵頃之卽結實淸香馥鬱自異覺遂生師師自爲兒嬉戲時性好念佛惡食腥血之食及延傳訓讀穎悟超羣年將冠父母繼喪師奉柩合葬祖塋遂矢志出家親族阻畱者雲集堂中師志決不能彊乃將父遺貲悉散之貧族臨行而誓曰吾不得蹤迹源頭爲善知識不復寓形宇宙間矣遂飄然而去略無回顧若潛蛟之離幽壑而鯨鰲之縱大海洋洋自得也族黨咸嘆曰異哉若子母氏之夢意在斯乎時順治庚寅歲大士誕日卽拜投惟一禪師取字道雄晨夕苦行參究焚修越一載自玉峯至流慶庵參二隱和尙遂披剃名機靈親炙久之繼往浙中徧叩諸方尊宿追尋話頭所至莫不敬契壬寅歲返鹿城選佛場禮參性空和尙乙巳至法輪受具後參婁東藕庵和尙問答間水乳相合遂付衣拂更名機如號古林蓋丁未年事也師得法後益兢兢守道韞櫝多年戊申春玉峯紳士請住華藏寺師不受退隱嘉禾之金明纂刻佛祖世譜等錄於是嘉禾紳士以濮溪永正禪院請師復辭旋飛錫吳門遇古燈和尙謂師曰公得法藕庵多年連不受請甘踄歷諸方拄杖子無太勞耶師曰藕下兒孫有蓮自發應節順時許多活潑迨庚戌小春吳郡滸關西金墅鎭蓮華禪院席虛山主趙居士子漸仰師髙風偕闔郡紳衿本鎭善士具書公請師乃撫杖而笑曰栽藕多時始見蓮耶能無愧乎因就請院本唐朝敕建古剎歲久蔓荒頹廢殆盡樹榦穿檐蘚苔生壁見者莫不蹙額寒心而師則情致悠然了不介意晨經暮課瑯瑯鐘磬聲無少間也且復躬耕隴畝戴笠披蓑刈艸爲炊磨麩爲食又未嘗以淸澹爲懷勤作爲勞也如是者十年大殿鼎新佛像整容前後金彩霞光燦然奪目大非曩日境界此可以徵師之髙道隆徳有以格龍天而信檀那也𨿽然師生平所重正不徒是夫固有獨得至詣足以紹佛祖而覺愚蒙者又豈余小子寡聞膚見所能揄揚其萬一哉庚申春師編刻本師藕庵老和尙語錄以酬嗣法志願余小子輩因亦懇師平日語編爲四卷同梓以傳師春秋方富精思銳志將來益廣慈悲心奮勇猛力所以雨露寰區甄陶學者正無可量敬述其已然者爲余小子輩之模範云。

時康熙十九年庚申歲仲春朔弟子全素

全威

全學

全榮等稽首拜撰

金墅鎭文學檀越山主公啟

伏以鷲峯直指一燈普照於九垓少室親承五葉流輝於亙古肯堂肯構代有哲人盡善盡美必推宗匠恭惟古林大和尙座下斷橋正傳藕庵嫡子鐘瑞气於婁東蜚嘉聲於浙右揭開普明鴛老之生面播揚金明介祖之徽猷三千龍象隨髙躅正合乘時萬里香雲擁法幢詎宜久晦玆有蓮華禪剎實惟古宿道場建立宗旨壓倒諸方今玆大和尙丕振家風扶起舊案璧合珠連紹箕裘於同室超凡越格震獅吼於遐方某等夙向鴻儀渴瞻猊旆雷轟電掣得嘗九轉之丹艸偃風行頓脫三生之罥用勒俚箋佇延玉趾伏願髙提祖印威風凜而狐犴全消丕展洪鑪手段辣而皮膚盡脫將見大匠之門鮮曲木三艸二樹而法雨均沾震雷之下無蟄虫此界彼疆而光風一片某等臨啟曷勝景切之至。

法末張雋

趙士毅趙士逵淩安國

秦美

趙士偉黃日起何一龍

趙士弘徐

章趙士俠蘇宜生

秦嘉斌程學周趙

羽趙士選

惠徳敷汪道忠惠

和趙瑾同頓首拜

蘇州闔郡大護法公啟

伏以一華拈起揭開古佛家風只履攜歸直示西來祕旨五葉聯鑣於震旦一宗傑峙於滹沱時節旣至法道攸彰恭惟古林大和尙座下鐘英泖水毓秀婁江乘願力以再來歷諸方而咸仰親承藕庵衍老之記莂執侍蠡湖介祖之維虔斷橋調古風髙赤身擔荷車溪流長源遠獨力仔肩鹿城諸剎每虛席以殷勤槜李名藍咸捧幡而望切師方力行古道爲法忘身意將振起頹綱潛蹤苦志顧祖印旣已髙提而龍天自難蓋覆入廛垂方便原系從上風規寶筏渡迷津未有長行不住惟玆蓮華禪院吾吳首剎尊宿古鄕領一郡關鎭之瑞气作諸方雲水之津梁烹佛煉祖於前欽承古徳開法闡宗於後端賴吾師蓋旣烜赫於當時尢望顯揚於今日某等久儀道範佩切皈誠懷瓣香而趨會下勒譾語以表微忱伏願俯鑑凡情慨馳法旆運超方之手眼驅犴剿狐用本分之鉗錘利生接物天龍窺伺無門聖凡乞命有分將見鴛湖嫡派道風徧播寰區蠡水眞傳法乳長流永古某等臨啟可勝翹切之至謹啟。

法弟李模

範周

繆彤

彭瓏

尢侗

沈世奕

徐幹學徐秉義徐元文

申穟

李楷

朱云

周茂蘭蔣

埴陸在新等同頓首拜

古林如禪師語錄卷一

侍者﹝全威全湧﹞等記錄

住蘇州府金墅鎭蓮華禪寺

康熙庚戌仲冬朔旦入院。

山門重整人天路打開方便門欲明安樂處須向這里入拽拄杖竟進。

佛殿古來不著求心光淨無礙兩眼對兩眼常禮如自在展大具拜。

伽藍靈聰顯赫輔國護僧一呼百諾速報分明插香祖堂四七二三口帶雌黃何故插香雲昔從五鳳樓前過不解思惟坐太平。

據室拈拄杖云豎窮三際橫徧十方聖凡相見喫棒有分何故卓一卓云律令森嚴。

諸大檀護山主耆宿眾等尋懇上堂師至座前拈疏云人天眼目佛祖綱維檀護金湯衲僧法標汝等普聞也須剖露宣畢指法座云這曲木錄牀巍巍堂堂龍天推出貴在承當喝一喝便升座遂拈香雲此一瓣香乾坤至大萬徳以仁炳向寶鑪端爲祝延今上皇帝聖壽無疆萬萬歲欽願垂裳治國海晏河淸八方共沐堯風四表同遵舜化次拈香雲此一瓣香調和鼎鼐位列三臺炳向寶鑪奉爲滿朝文武合國勛戚當道尊官紳衿文學遠近檀那護法山主合寺耆宿伏願生生受靈山記莂世世端秉帝心復拈香雲此一瓣香忒煞分明天然貴胤把住關津不通凡聖炳向寶鑪專爲供養傳臨濟正宗三十二世住婁江藕庵堂上法華老人本師和尙用酬法乳斂衣就座永寧白椎云法筵龍象眾當觀第一義師云若論第一義諦非言句所及還有向山僧未出方丈時薦得者出眾相見僧問水壺影鑑舊日風規癖掃煙霞還成窠臼卽今條令斬新一句如何舉唱師云太湖三萬六千頃進云恁麼風前不露彩句後絕蹤由師云疊疊靑山插遠村進云心心相對眼眼相覷雲門道庵內人不知庵外事因甚乾峯呵呵大笑師云快便難逢進云蓮華堂上果與不同師云合取口好乃云古殿洞開明輝杲日坐振頹綱承誰妙力驀豎拂子云者便是佛佛授手祖祖相傳底一段大事山僧自丁未年間劈頭撞著這老漢一拶直得脫體無私一肩擔荷今因業風吹至蓮華承諸檀護延請住持柰何時不可緩義弗敢辭對眾分明舉揚去也把住也靈光獨耀放行也頭正尾正且問大眾卽今還是放行耶把住耶遂揮拂云寒焰發輝充宇宙從教匝地湧蓮華﹝謝辭不錄﹞。

復舉淨慈斷橋倫祖上堂云徳山低頭夾山點頭俱胝豎起手指頭玄妙破腳指頭拈拄杖云都來不出山僧拄杖頭何以見得卓一卓云一葉落天下秋師云當堂不正坐那赴兩頭機若非具透關眼焉能辧其緇素呈拂子云者一隊老古錐今日被蓮華一串穿卻了也爲甚如是一朝權在手便把令來行卓拄杖一下復結椎云諦觀法王法法王法如是便下座。

當晚小參娑婆世界以音聲爲佛事香積世界以香飯爲佛事金明師翁以破院爲佛事蓮華則不然以行門爲佛事何故拈香擇火堂前解打禾山鼓緊峭艸鞋大家同入雲門普搬石運土發機須用千鈞弩阿呵呵大地原來無寸土便歸方丈。

新春上堂揮拂云春山靑疊疊春水緣滔滔靈禽解語萬物同條才子佳人休作景會松岡苔徑且漫崢嶸蓮花一向內不放出外不放入坐斷乾坤又作麼生解嘲良久云浮雲散盡紅輪曜古木參天月掛梢拽拄杖下座。

元旦上堂祝聖畢拈拂子作吹笙勢云一曲翻來格調新梅花枝上報先春蓮華有句超羣象歷日無私降紫宸拂一拂云揮斷七十二峯傾秋倒喝一喝云喝退三萬六千水逆流何故丈夫各有衝霄志豈向他人行處行便下座。

四月八日上堂舉世尊降生時一手指天一手指地周行七步目顧四方乃曰天上天下惟我獨尊古今批判者竟不顧世尊性命祇要各出手眼殊不知救得蝦蟆死了蛇大眾且喜舊案新翻還識釋迦老祖娘生面目麼豎拂子云鉤頭有餌慣釣鯤鯨把住封疆渾身賣悄復揮下座。

中秋修建大殿落成華嚴經期圓滿眾信勝集請上堂師云法無定相遇緣卽宗古迹重光亦須時節此寺自唐朝劉公夫婦捨宅以來千有餘年復得趙居士合家善眷捐資修葺玆當圓成之日眾善信恭命山僧舉揚大法以爲慶賀直得森羅起舞萬象點頭虛空合掌大地和南三世諸佛神通自在以智慧光明威徳充滿而令靑蓮華藏菩薩住佛無畏入佛法界一一莊嚴一一具足汝等諸人還信得及麼若信得及此處於靑蓮華藏世界無二無別現前諸善男子善女人與彼土諸大菩薩無二無別昔日劉公今時趙老亦無二無別其或未然更聽一偈蓮華復現度人舟盡入如來性海遊天香到處秋光好直蹈毗盧最上頭卓拄杖喝一喝下座。

上堂舉雪峯因僧來參峯問甚處來僧云浙中峯云船來陸來僧云二途俱不涉峯云怎得到這里僧云有甚麼隔礙峯卽打趁出僧後十年再來峯雲從甚處來僧云湖南峯云湖南與此間相去多少僧云不隔峯舉拂云還隔這个麼僧云若隔怎得到這里峯亦打出僧住庵後每見人必罵雪峯同行聞特去相訪遂問你因甚罵雪峯這僧舉前兩段因緣同行痛罵與伊點破這僧遂悲泣每於中夜焚香望雪峯禮拜師云雪峯與麼爲人但有殺人劍無活人刀那同行點破矢上加尖漏逗不少這僧當時罵而今哭兩頭三面自起自倒蓮花今日據款結案各與三十拄杖何故聻劍爲不平離寶匣藥因救病出金瓶便下座。

佛誕日開光趙山主室人吳氏法名全元請上堂撲面燻風四月天黃鶯啼出柳枝煙座下若有英靈客何必山僧費口涎豎拂子云今朝初八聖誕節我佛出頭便饒舌叵耐旁觀惡水澆這點光明無間歇趙氏全元請舉揚拔盡諸人眼中楔時雨紛紛正令提个事明明難辧別休辧別香煙堆裏金鳳飛紅炬光中玉龍抉髙聲召眾云諸人還見麼遂擲下拂子復舉南泉和尙云王老師自小養一頭水牯牛擬向溪東牧未免犯他國王水艸擬向溪西牧未免犯他國王水艸不如隨分納些些師云王老師恁般提唱固是可嘉未免犯他國王水艸爭如蓮華日用拖犁耙拽將松岡下八角井邊一片田地翻來覆去夏種秋收脫粟香糜快樂自在豈不勝他王老師一頭地眾中倘有个漢出來道和尙是甚麼心行卓拄杖云你也出者圈繢不得呵呵大笑下座。

上堂舉淩行婆問浮杯盡力道不得底句分付阿誰杯云浮杯無剩語婆云未到浮杯不妨疑著杯云更有長處不妨拈出婆斂手哭云蒼天中更添怨苦杯無語婆云語不知偏正理不識倒邪爲人則禍生後僧舉南泉泉云苦哉浮杯被這老婆推折一上婆聞得笑云王老師猶少機關在時有幽州澄一禪客詣婆乃問南泉爲甚少機關婆哭云可悲可痛澄罔措婆云會麼澄合掌而立婆云伎死禪和如麻似粟後澄一舉似趙州州云我若見這臭老婆問教伊口啞一云未審和尙作麼生問伊州便打一云爲甚卻打某甲州云似這般伎死禪和不打更待何時婆聞云趙州合喫婆手中棒州聞哭云可悲可痛婆聞嘆云趙州眼光爍破四天下州聞令人去問如何是趙州眼婆豎起拳僧回舉似趙州州乃有頌與婆云當機覿面提覿面當機疾報爾淩行婆哭聲何得失婆有頌答云哭聲師已曉已曉復誰知當時摩竭令幾喪目前機師云這婆子將此一問直得放火燒山總成妖怪浮杯𨿽則謙恭益遜不無閉門種火南泉一語也似火上添油趙州救火看樓打樓若無澄一焦頭爛額如何圓得此案還有息火者麼良久雲輪得自己贏得他人擲拄杖下座。

因吳氏全元送法衣上堂師舉衣雲華頂家聲遠車溪法脈長鴛湖流此地蓮花徧界香昔者龍女獻珠世尊納受卽證菩提今日全元供衣山僧承受且道是同是別良久搭衣云體段分爻象羅紋掛福田便下座。

上堂拈拄杖云有物先天地無形本寂寥能爲萬象主不逐四時凋復卓一卓云喚則拄杖子則觸不喚作拄杖子則背諸人試撿點看若是隨陰陽消長寒暑變遷總屬枝上牽枝蔓上引蔓莫爲汝等打葛藤去也驀卓杖云鴛鴦繡出從君看不把金鍼度與人下座。

端陽上堂今朝五月五便是端陽節咒水與書符赤口盡消滅別別艾虎龍舟最親切蓮華更有一句子不向諸人說且道那一句良久云角黍大如錐橊花紅映月下座。

觀音聖誕眾設供請上堂雀噪鴉鳴盡入觀音妙裏水流風動無非佛祖眞機若將耳聽瞎卻諸人眼若將眼覷塞卻諸人耳不見雲門道聞聲悟道見色明心觀音菩薩將錢買胡餅放下手來卻是饅頭又作麼生慶贊擊拂子云普門示現神通力海晏河淸一並收下座。

上金明寺介庵先老和尙供師云範蠡湖頭建法幢立宗旨四海之內無不共聞到今撒手敢獻香糜仰企師翁先老和尙本無生滅豈有去來祗如末後垂恩一句又作麼生遂插香雲大法痛心難話會兒孫到此亦觀瞻展具禮拜。嘉興大藏經古林如禪師語錄

古林如禪師語錄卷二

侍者﹝全勝全榮﹞等記錄

住蘇州府金墅鎭蓮華禪寺

晚參舉一初老和尙永正開法時昔斷大師爲侍者問靈云自從一見桃花後直到如今更不疑爲甚玄沙道敢保老兄未徹在尙曰直不藏曲斷雲未審徹底人分上如何受用尙曰饑來喫飯倦時打眠師云問得也當答得也奇諸兄弟且道他父子有何長處眾下語俱不契師自代云敲唱風流閒賣弄調龍馭象鎭東溪。

小參豎拄杖云亙古亙今恆不昧一回舉起一回新諸兄弟欲識佛性義當觀時節因緣時節若至其理自彰如何是自彰底道理聻九九八十一犁耙一齊出於此會得便能髙超物外獨步大方其或未然急將本參話頭在三條椽下七尺單前猛力參究刻刻提撕直須究到無可柰何處忽然打失鼻孔元來在這里信知方丈爲眾助喜何故鴛鴦繡出丁香結珍重諸君著眼看便起。

小參舉金明師翁徑山雪嶠大師上堂翁白推竟雪喝一喝下座有僧請益翁翁乃拈偈示之師云這兩个老漢直教人疑著檢點將來也是焦磚打著連底凍設有問蓮花只向他道呂望六韜黃公三略諸仁者於此會得同一鼻孔出气若未委更聽一偈椎喝雄雄勢已彰諸方知有絕商量彼此和盤親擲出至今馥馥有餘香。

因事小參揮拂子云大凡僧家赤心片片見義勇爲須要法法上明頭頭上顯剛柔相濟權實相應出語不虛發發則中的不中的是語滲漏更若話過頭大難收拾抱道髙流貴在默然卽此一默可證無諍三昧一行三昧自受用三昧不妨於此土他方不論是幻非幻智慧無明隨機方便拔濟羣迷不見永嘉大師道無明實性卽佛性幻化空身卽法身金明師翁云諸佛出世入世皆得無諍三昧引導眾生諸祖以心印心盡契無生之旨接續慧命若總與麼彼此人我商量佛祖正脈豈到今日耶諸兄弟以此觀之大須仔細貴要眞操實履到這田地方得自由有分以警將來各各珍重。

祈晴小參師以拂子打圓相召眾云會麼萬里不掛片雲日面月面皎潔林間光明頓現大地山河气自蘇蓮華不必多饒舌揮拂子下座。

小參舉保寧勇上堂風鳴條雨破塊晚來枕上鶯聲碎蝦蟆蚯蚓一時鳴妙徳空生都不會都不會三个成羣四个作隊窈窈窕窕飄飄颻颻向前村後村折得梨花李花一佩兩佩師云保寧老漢提唱宗旨大有風流儒雅意句尖新未免落在聲色情見衲僧向上巴鼻未可得在眾中若有透聲色情見衲僧出來山僧拄杖相見一僧才出禮拜師云三十棒且待別時來便下座。

本寺護法徐文儒居士生忌孝子志寧請師對靈小參師云夫子行道齊家治國理貫古今吾佛說法廣度眾生轉凡成聖惟文儒檀護生耶橊火炎炎猿啼由頂胸藏錦繡目極羣書正在山僧丈室和泥合水有話未終誰知撩起便行燻風拂拂鶴唳吳山惜乎你五十六年一場好夢卽今到此還醒麼若也醒得鬧市紅塵無非極樂天涯海角盡是蓮邦且道他後嗣一句如何話會以拂子打○相云日照長流千澗水風調果熟萬山紅。

元旦千佛懺期小參問慢提向上且道三千諸佛居何國土師云展兩手琉璃殿內進云恁麼則个个沾恩去人人腳下穩師云布心膽瑪瑙街前進云祝聖裕民一句又作麼生師云干戈永息邦家樂豆麥禾苗勝舊年僧禮拜云謝師答話師云逢人切莫錯舉乃云問答須知玄要臨機顯發縱擒料揀照用齊施方能光揚佛祖超脫死生卽今四眾臨筵各各歸家活計如何施設以拄杖作﹝○﹫牛﹞云若在山僧拄杖頭邊得者消息去不惟衲僧了悟心宗邦家亦且鎭治儒生及第農植全收工藝精良經商倍利絲毫功不浪施卓一卓云八十翁翁入場屋眞誠不是小兒嬉示眾个事分明要說便說觸著磕著要歇便歇黃鸝上樹一枝花白鷺下田千點雪別別大地山河太饒舌顧左右云且道說个甚麼喝一喝遂起身歸丈室因事示眾繼迹名藍八載余龍天神護賴相棲殿堂佛像檀那力山主虔心眾盡依莫謂山僧重舉示調達苗裔倀瞋癡平地風波還自悉百般技量總成虛八萬四千他自造病眼空花見魈鬾卽今據證萬別坐斷千差一句又作麼生遂作此相云明得个中玄要處神通妙法不思議。

示眾舉孚上座因鼓山赴大王請雪峯門送回至法堂曰一隻聖箭直射九重城裏去也孚云是伊未在峯曰渠是徹底人孚云若不信待某甲去勘過遂至中路便問師兄向甚麼處去山云九重城裏去孚云遇三軍圍繞時如何山云他家自有通霄路孚云恁麼則離宮失殿去也山云何處不稱尊孚拂袖便回峯問如何孚云好只聖箭中路折卻了也遂舉前話峯乃曰奴渠語在孚云老凍儂猶有鄕情在師云雪峯畫蛇添足孚上座平地興波鼓山𨿽是小勇大敵正眼觀來略較一籌若問蓮華三軍圍繞時如何聲未絕劈脊便打何故聖箭話行便下座。

示眾舉普明和尙時將永明偈問雲峯鈞和尙云化人問幻士谷響答泉聲欲達吾宗旨泥牛水上行意旨如何鈞云夢眼見空花明云空花事作麼生鈞云莫將耳聽明又問臨濟祖翁有一句子你作麼生道鈞便喝明便打鈞又喝明又打鈞禮拜明云元來是瞎驢子鈞拂袖便出師云普明有拔山舉鼎手段雲峯具定乾坤底眼目只是話作兩端各與三十拄杖何故棒頭敲出虛空髓徧界英風吹腦疼珍重下座。

示眾舉金明進和尙問藕庵衍和尙殃崛產難因緣你作麼生庵作呱呱聲明云是男是女庵珍重作禮明便打師云金明意興未闌拋綸擲釣藕庵腦門著地河漢星輝顧左右拍幾云會麼從空放出擒犀手驀地掀翻海嶽來竟下座。

示眾舉藕庵和尙因雷雨夜坐僧問如何是眞法庵云檐聲未斷連宵雨電影還催後夜雷僧有省師云若道者僧悟去入地獄如箭射若道者僧不悟去亦入地獄如箭射何故聻滴破髑髏浸爛鼻孔便起。

上三塔主峯老和尙供師云一泓蠡水派接龍淵波揚四海白浪滔天挽頹風於舊日雷奔電閃整條令於金明攫霧拏煙卽今端坐窣堵波一句如何爲人直截良久云憶昔當年畱別意痛腸寸裂爲誰宣展具禮拜。

上藕庵先老和尙供師拈香雲朔風括耳度寒江一片水心叩影堂法幢傾落霜天月難把衷腸家醜揚堪羨生平書藏典見多寶塔自安藏今日鑪中方見膽焦螟眼裏繡鴛鴦展具拜。

除夕示眾云諸方熱鬧摘葉尋枝髙搭松棚圍鑪柮榾爭如得者裏冷澹直截薄披明月細切淸風任汝橫咬豎嚼忽然咬著始信蓮華太爲人一時肝膽盡皆傾。

示眾春色紛紛花滿枝黃鶯啼切柳垂絲見義勇爲豪气爽方名出格丈夫兒。

示眾汾陽紙陌散閒神葉縣潑水驗新到二老如斯振祖綱拍盲向汝癡禪道蓮華炊飯待髙流活煮淸泉款新到你不我兮主卽賓博飯栽田聲浩浩。

示眾云出家切須眞心學道莫先躲懶偸閒事事實行到底件件方便周旋弄巧定然成拙虛頭詐詭覷破何顏硬彊不能遷善噬臍那值半錢諸人若還不信請看果報昭然。

重陽示眾九月九日重陽節金風颯颯飛紅葉籬菊淩霜吐晚馨林下禪和甘抱拙笑他世俗插茱萸何似蓮華更饒舌別別太湖波底撈明月。

小參舉僧問雲峯如何是心地法門峯云不從人得僧云不從人得時如何峯云此去衡陽不遠大慧云雲門卽不然如何是心地法門不從人得不從人得時如何看腳下師云二老漢恁麼提持大似之乎者也未爲直截在若問蓮華如何是心地法門不從人得不從人得時如何劈脊便棒免教伊隨處著倒。

端午小參僧問如何是蓮華境師云湖光山色秀鬧市接溪橋進云如何是境中人師云丫角健兒騎艾虎破蓑漁子网鮮鱗進云人境已蒙師指示向上宗乘事若何師豎拄杖云會麼僧禮拜師便打乃云年年五月五處處貼靈符健兒騎艾虎醽醁泛菖蒲當門書大吉隨例斬妖魔妖魔風愈熾狂見總懡召眾云且道具甚麼作略得妖魔平復去喝一喝云若有个漢出來道不書大吉不貼靈符百怪殄滅白舌消磨百艸頭信手拈來是藥便能興波作浪不向死水浸殺似三閭大夫是卽是爭柰蓮華門下正好喫棒在何故聻復喝云座中自有江南客休向尊前唱鷓鴣便下座。

小參舉馬祖因僧問離四句絕百非請師直指西來意祖云吾今日勞倦不能爲汝說問取智藏去僧問藏藏曰何不問和尙僧曰和尙教來問藏曰我今日頭痛不能爲汝說問取海兄去僧問海海曰我到者裏卻不會僧乃舉似祖祖曰藏頭白海頭黑師云馬祖父父子子𨿽然逼到水盡山窮各各原有轉身吐气爭柰者僧將登九仞止欠一步卻被他哄得東走西奔又添說白道黑換卻眼睛要且西來意總未會在若有人問蓮華離四句絕百非請師直指西來意但云今日不答話免使勞倦頭痛。

至節示眾小春才過又隆冬時序頻催豈定蹤諸仁欲覓根源處霜飛葉落在其中。嘉興大藏經古林如禪師語錄

古林如禪師語錄卷三

侍者﹝全圓全法﹞等記錄

拈古

般若多羅尊者路行次或有人問汝行何急尊者曰汝行何慢又問汝姓甚麼尊者曰與汝同姓或凡或聖人莫可知。

師云可怪尊者大路不行卻向艸窠裏輥。

玄沙因鏡淸問學人乍入叢林乞師指个入路沙曰還聞偃溪水聲麼曰聞沙曰從這里入淸有省徑山杲云若要得个入路直須離卻者裏。

師云得个入路許他鏡淸更進一程還須妙喜然望堂奧總未得在。

杭州徑山無幻性衝禪師因編無趣錄歸趣云子一向做得个甚麼山云性衝買得一段田收得原本契書請和尙僉押乃將錄呈上趣接得云者个是我底你底聻山云和尙莫挽奪行市趣擲下錄本山便出。

師云我若作徑山待他道者个是我底你底聻便與作禮云今日念和尙老大。

慈明和尙每室中以水一盆上一口劍下著一緉艸鞋膝上按拄杖凡有僧入門便指才擬議便棒。

師云作家勘辧互逞機權其間一著另有可觀蓮華若見這老漢仗劍揮盆便出還有不甘者麼試甄別看。

雪峯敲老觀和尙門觀云誰峯云鳳皇兒觀云作什麼峯云來啖老觀觀開門扭住云道道峯擬議觀托開閉門峯後住庵示眾云我當時若入得老觀門你者一隊噇酒糟漢向甚麼處摸索。

師云大小老觀據令而行雪峯乃東邊失利西邊拔本也是貧兒思舊債遂喝云當時雪峯下得這一喝免教遞相鈍置。

藥山因龐居士辭山命十禪客相送至門首士指空中雪云好雪片片不落在別處時有全禪客云落在什麼處士打一掌全云居士也不得艸艸士云汝恁麼稱禪客閻老子不放汝在全云居士作麼生士又一掌云眼見如盲口說如啞雪竇云初問處但握雪團便打。

師云雪竇𨿽然剿絕爭柰猶涉泥水蓮華見處則不然待問和聲推倒雪中祇教他龐公通身手眼也分疏不下。

殃崛摩羅尊者持缽至一長者家值產難未分長者云佛之弟子殊爲至聖師有何法能免產難殃曰我乍入道未知此法待問佛來相報遽返白佛佛告曰汝速去說我從賢聖劫來未曾殺生殃持此語告長者婦聞之卽時分娩母子平安。

師云殃崛摩羅被長者一問送語傳言憐兒不覺醜佛云我從賢聖劫來不曾殺生其婦聞當時分娩又作麼生春色滿園關不住一枝紅杏出墻來。

興化問克賓維那曰汝不久爲唱道之師賓云不入者保社化云會了不入不會不入賓云總不與麼化便打云克賓維那法戰不勝罰錢五貫設贊飯一堂至來日齋時化自白椎云克賓維那法戰不勝不得喫飯卽便趕出院。

師云克賓維那當言不避截舌興化大似倚勢欺人召眾云爾諸人作麼生與他分雪卓拄杖云鶴有九臯難翥翼馬無千里慢追風。

寶華侍者看雪竇竇問寶華多少眾者云不勞和尙如此竇云我好好問爾跳作麼者云也不得放過竇云眞獅子兒喫茶了竇把住云適來得甚麼無禮者擬議被竇一掌雲歸去分明舉似寶華。

師云雪竇當軒畫鼓气急殺人侍者龍頭蛇尾暗得便宜蓮華侍者擬議托開云敗將不斬何故反思仁義勝剛彊。

一僧於馬祖前作四畫上一畫長下三畫短云不得道長不得道短離四句答某甲始得祖乃畫一畫云不得道長不得道短答汝了也後僧舉似忠國師國師云何不問我。

師云這僧只解據虎頭不解收虎尾馬祖𨿽然坐斷舌頭撿點將來不無漏逗忠國師略較些子爭柰陣後興兵若問蓮華不得道長不得道短離四句答某甲始得遂劈口便打且道與古人相較幾許。

雲門因僧問如何是異類中行門曰輕打我輕打我僧曰我會也門曰作麼生會僧遂作驢鳴。

師云雲門披毛戴角太煞慈悲要且坐斷這僧舌頭未得在待問蓮華如何是異類中行但云一回入艸去驀鼻拽將來。

杭州淨慈斷橋妙倫禪師參無準準以狗子因緣何有業識令下語凡三十轉不契倫云可無方便乎準乃舉眞淨頌示之倫悚然良久忽聞板聲大悟。

師云大小徑山父子啐啄同時一等播揚家醜。

天臺華頂無見先睹禪師白雪度問西來密意未審如何睹云待娑羅峯點頭卽向汝道度以手搖拽擬答睹便喝度云娑羅峯頂白浪滔天花開芒種後葉落立秋前睹云我家無殘羹剩飯也度云此非殘羹剩飯而何睹頷之。

師雲華頂驗人端的白雲葉落花開就路還家則且置殘羹剩飯畢竟教誰拈出乃顧眾云登山須到頂方知宇宙寬。

月溪澄和尙凡見僧請益皆云佛法不是鮮魚那怕爛卻卽趁出。

師云不怕爛卻早已臭气燻天。

無際悟禪師參古拙俊和尙問還我照用來際云若有照用卽成障礙拙云者廝著空佛也救你不得際云有無俱寂滅空佛悉皆非。

師云具眼者照用齊施顢頇底是非得失顧左右云惺惺著擔板黑似漆。

僧問無幻和尙如何是提婆宗幻云一字不著畫僧云某甲不問者个幻云圓相不著圈。

師云者般酬答吐膽傾心爭柰知恩者少設有問蓮華提婆宗向他道點畫分明具眼者辧取。

嘉興東塔野翁曉禪師無趣參每呈見解師盡與掃辟昔日所負直使索然一日師謂趣云我有一言要與你說趣便問師但笑而不語趣又問師又笑趣不諳旨遂禮拜懇求師不已乃云達摩西來直指人心見性成佛惟在直下體取子若信得及可放下萬緣參个萬法歸一趣領旨後聞雞鳴有省。

師云東塔老漢垂手不同只是不肯一刀兩段若非敬畏委曲玉成至今言猶在耳。

興善廣禪師掩關臯亭諸處普明用不離左右一十三載值廣病篤一日舉香嚴獨腳頌問用用才開口廣便喝用復擬開口廣又喝用乃點首廣遂付囑。

師云興善老漢把住放行具超方之作普明鈍置鬧裏稱尊何以見得當陽拋出金剛劍八臂那吒正令威。

普明用和尙同雪嶠和尙上弦玩月次雪指云者半个那里去了明良久云會麼雪云也只得半个明云者半个那里去了雪亦良久明云也只得半个雪相與大笑。

師云二大老互換呈機也是按圖索馬話他甚麼。

金明和尙問僧如何是探竿影艸僧云情知和尙出某甲手腳不得明云是你答得底那僧云是明便打云卻是你出我手腳不得。

師云金明按款結案者僧行迹難逃一狀領過還有別出手眼底試定當看。

三塔主峯法禪師有僧參問甚麼處來僧云杭州塔云船來陸來僧云二途俱不涉塔云作麼生到得者裏僧云有甚隔礙峯便打僧擬議峯云還道無隔礙又打。

師云三塔獨踞重圍顯發大用者僧奪角衝關傷鋒犯手蓮華待道爭到得者裏拂袖便出管取老漢點首歸方丈。

金明進和尙拈香墜問瓶山曰無情如何說法瓶山云和尙拄杖子跳去也明復勘問瓶山拈香墜擲地又手而立明拾墜置於幾瓶山云無情說法竟明休去。

師云金明鉗錘在手縱奪全施瓶山覿面相呈曲髙和峻無情說法卽且置如何拍拍是令喝一喝云人逢喜事精神爽火裏眞金色更鮮。

祇園修和尙因僧問如何是祖意修云雙鳳西瓜僧云如何是教意修云茜徑芋頭僧禮拜。

師云祇園要捩轉者僧鼻孔殊不知被者僧塞卻眼睛有問蓮華如何是祖意太湖水闊如何是教意玉井蓮華且道是同是別。

剖石和尙圓墓上堂具徳和尙出禮拜起石便喝徳云法筵初起四眾雲從祖令當行請兄拈出石云鄧峯頭上云舒捲徳云一句頓開摩醯目萬峯法道又重光石云漁洋出沒碧波中徳云縱料揀於當陽施主賓於格外則且置只如新聖恩爲人一句作麼生道石云禮拜著徳云分明垂手處仔細好生觀石便打。

師云你看二大老箭鋒相注鍼芥相投然𨿽意分兩路卻也珠璧爭輝拍膝云若無舉鼎拔山力千里烏騅不易騎。

頌古

世尊初生時一手指天一手指地周行七步目顧四方天上天下惟我獨尊雲門云我當時若見一棒打殺與狗子喫貴圖天下太平。

頌云。

才出娘胎甚奇怪對人偏要風流賣惹得雲門正令行分明兩彩並一賽。

世尊於臘月八日明星出時忽云奇哉眾生具有如來智慧徳相但以妄想執著而不能證得。

頌云。

臘盡陽回作麼生一天星斗繞檐楹瞿曇驀地擡頭看打失娘生雙眼睛。

世尊一日升座大眾集定文殊白椎云諦觀法王法法王法如是世尊便下座。

頌云。

覿露當陽正令施電光石火較猶遲一椎敲落中天月萬里淸光若个知。

世尊昔在靈山會上拈花示眾眾皆默然惟迦葉破顏微笑世尊乃云吾有正法眼藏涅槃妙心付囑摩訶迦葉。

頌云。

四十餘年話未行末梢拈出覓知音靑蛾一笑藏春色續焰聯芳亙古今。

玉泉皓禪師一日眾集師云作甚麼眾云入室師云待我抽解來及上廁來見僧亦不去以拄杖趁散。

﹝頌云﹞。

作家手眼定乾坤不動干戈妙有神直得雄風徧寰宇一回舉似一回新。

南泉坐次一僧又手而立泉云太俗生僧合掌泉云太僧生僧無對。

頌云。

劈面金錘驗正邪茫然進退實堪嗟令人深憶南泉老嚴法無民喪盡家。

僧問古徳云如何是不動尊徳云朝到西天暮歸東土僧云旣是不動尊因甚朝東暮西。

頌云。

一鏃穿楊不露鋒吹毛拈起絕雷同知音休向東西覓不動尊兮在句中。

潙山問仰山曰子今夏庵中曾作甚麼來仰曰開得一片畬種得三籮粟潙曰今夏可爲不空過也仰亦問潙曰和尙今夏曾作甚麼潙曰饑來喫飯困來打眠仰曰和尙今夏亦不空過。

頌云。

開畬種粟盡玄關喫飯安眠豈等閒父子相將渾不柰抑揚今古絕躋攀。

趙州到一庵主問有麼有麼主豎起拳頭州曰水淺不是泊船處便行又到一庵主問有麼有麼主亦豎起拳頭州曰能縱能奪能殺能活便禮拜。

頌云。

兩豎拳頭正令提何分勝負動狐疑作家言外通岐路果信超方老古錐。

僧新到參趙州州問曾到此間麼曰曾到師曰喫茶去又問僧僧曰不曾到州曰喫茶去後院主問曰爲甚麼曾到也云喫茶去不曾到也云喫茶去州召院主主應諾州云喫茶去。

頌云。

祭鬼神茶不易消寧教渴死亦名髙呼來喚去因貪嘴未免當頭惡水澆。

僧問趙州學人乍入叢林乞師指示州云喫粥也未僧云喫粥了也州云洗缽盂去其僧因此大悟。

頌云。

尋常日用與君酬一法才通萬法周腦後不堪重著楔縱橫妙舞逞風流。

鎭州金牛和尙每日做飯供眾僧至齋時舁飯桶到堂前作舞呵呵大笑曰菩薩子喫飯來。

頌云。

金牛特地顯全韜杓柄掀翻笑裏刀相喚幾多菩薩子不知若个是英豪。

僧問雲門如何是超佛越祖之談師曰胡餅。

頌云。

超越之談話最深雲門胡餅播叢林拈來塞斷衲僧口莫負平生一片心。

僧問雲門如何是佛曰幹屎橛。

頌云。

是佛幹屎橛彈指爲君訣堪笑老雲門掉棒要打月靈云志勤禪師因見桃花悟道有偈曰三十年來尋劍客幾回落葉又抽枝自從一見桃花後直至如今更不疑。

有僧舉似玄沙沙云諦當甚諦當敢保老兄未徹在。

頌云。

枝頭春色伴勻紅換卻靈云眼底空人面不知何處去桃花依舊笑東風。

僧問趙州承聞和尙親見南泉是否州云鎭州出大蘿卜頭。

頌云。

南泉親見問來由向道鎭州蘿卜頭千手大悲提不起風吹日炙許誰收。

佛果舉僧問雲門如何是諸佛出身處門云東山水上行天寧卽不然燻風自南來殿角生微涼。

頌云。

出身何處展毫頭滚滚乾坤水上流殿角涼風生八凱六韜三略一時收。

芭蕉禪師因僧問如何是透法身句師云一不得問二不得休曰學人不會師曰第三度來與汝相見。

﹝頌云﹞。

從來底事不相瞞急水打毬君自看坐斷淆訛千里外團團珠繞玉闌干。

趙州因僧問萬法歸一一歸何處州曰我在靑州做領布衫重七斤。

頌云。

衫出靑州漫剪裁庭前古柏壯胸懷通身骨云難護贏得虛空笑滿腮。

雲門因僧問如何是雲門一曲師云臘月二十五。

﹝頌云﹞。

凍梅枝上嘴盧都玉板輕敲格調和短笛無腔忘六律春回萬物悉皆蘇。

風穴因僧問如何是佛師云杖林山下竹筋鞭。

頌云。

杖林山下竹筋鞭打著南邊動北邊擊碎波心千丈月斷橋流出渡頭船。

昔有婆子臨齋入趙州法堂云者一堂師僧總是婆婆生底惟有大底孩兒忤逆不孝州才顧視婆便出去。

頌云。

著甚來由入法堂出言吐气不慚惶當時若作今時會忤逆兒孫滿太唐。

香嚴垂語云如人上樹口銜樹枝腳不踏枝手不攀枝樹下忽有人問如何是祖師西來意不對他又違所問若答他喪身失命正當恁麼時作麼生卽有虎頭招上座出云上樹卽不問未上樹請和尙道師乃呵呵大笑。

頌云。

要津把斷驗英才棧道明修兵暗埋誰道白拈剛撞著干戈從此徧天涯。

魏府大覺和尙因僧問如何是本來身覺雲頭枕衡山腳踏北嶽。

頌云。

潦倒年來任性情仙都踏徧又蓬瀛有名不載籍天府剩得聲傳四海淸。

玄沙見僧來禮拜乃曰禮拜著因我得禮你。

頌云。

因我得禮你平地波濤起就手捉鯤鯨須彌翻海底。

同安常察禪師因僧問如何是天人師安雲頭上角未全身上毛不出僧曰如何是頭上角未全安云不擎戴僧曰如何身上毛不出安云寸絲不掛。

頌云。

土面灰頭不計秋懶將人事得優遊三皇自此稱尊貴百辟從教抱杞憂。

玄沙因僧問如何是淸淨法身師云膿滴滴地。

頌云。

秋江吹起白蘋風欸乃漁歌曲調中好肉剜瘡膿滴滴五湖流出蓼花紅。

斷橋和尙悟道因緣頌。

一不做二不休醍醐毒藥一時投敲出紅輪輝宇宙山靑水綠自悠悠。

白雲度參無見和尙問西來密意未審如何見云待娑羅峯點頭卽向汝道。

頌云。

此處無銀兩俗人酤數鐘漫云滄海變終不與君通普明和尙與雪嶠大師玩月頌。

不同生死亦同條拍拍輸他善唱敲𨿽不當陽誇勝負孤明一鑑露全韜。

興善廣和尙在徑山看雪次侍僧云滿山都是雪廣云隨聲逐色漢僧云乞師離聲道一句廣云滿山都是雪。

頌云。

雪滿峯頭仔細看和贓捉敗太無端直饒離卻聲前句樹上油麻攤大難。

無趣和尙與無幻和尙僉押因緣頌。

雙徑峯前置得來契書呈上絕疑猜那知縱奪超羣手父子宗風徧九垓。

無趣和尙問一講主經前一句逼塞虛空經後一句充滿大地抱括一句函蓋乾坤作麼生主無對趣云善來法師。

頌云。

明暗齊拋覿露鋒咽喉塞斷气難通若不當機全殺活紛紛義學盡迷蹤。

無幻和尙因僧問如何是西來密傳心印幻呵呵大笑僧云密傳个甚麼幻打雲開門漁笛近明月在滄浪。

頌云。

密傳心印意如何縱使仙陀莫測他駿馬見鞭飛迅去韓盧逐塊落前坡。

普明用和尙訪湛然和尙云目前無法意在目前是如何湛云聞得令師出關那明云不是目前法非耳目之所到又作麼生湛云請出我要止靜明拂袖便出。

頌云。

快便難逢爲舉揚目前無法意全彰兩彩剛然成一賽腳尖踢碎月華香。

普明因介庵參才跨門便云是甚麼庵擬對明震威一喝庵豁然契悟便掩耳而出。

頌云。

拂拂春風上苑香遊人不禁醉壺觴等閒覷破東君面勒馬歸來月轉廊。

普明上堂僧問如何是古佛心明便打僧云如何學人心明云欲攫遊龍蝘蜒競上僧云畢竟如何明連棒打出。

頌云。

今古絕言詮遊龍浪潑天郎當遭白棒忍痛欲成顚。

徳山托缽頌。

無端撞遇死怨家堪笑堪悲毒鼓撾正好一場春夢破令人轉憶轉咨嗟。

女子出定頌。

聞者聞兮見者見春風吹落桃花片寂寥深徑布紅霞誰薦堂前飛乳燕。

丹霞燒木佛頌。

寒逼方將木佛燒須眉脫落得丰饒一片白雲橫谷口幾多歸鳥盡迷巢。

月溪鮮魚頌。

膠盆掇出自施張罕遇知音不熱忙過量英靈言外薦謾開臭口道平常。

金明探竿影艸頌。

據令先行驗作家當機誰敢納些些不施煮鳳烹麟手難踞寰中辧正邪。

追和宋大川禪師蜘蛛頌。

風前巇險立乾坤布网張羅爲養生打盡遊蜂虫蝶類一絲收放去來行。

﹝信士徐志寧室戴氏上侍

母親汪氏男吉生女旺姐

發心敬梓保薦先父文儒

朝奉早登蓮界陽眷安寧

俱家有慶道心永固吉祥

如意者﹞

古林如禪師語錄卷三嘉興大藏經古林如禪師語錄

古林如禪師語錄卷四

侍者﹝普觀露芳﹞等記錄

機緣

僧問無夢無想主人公在甚麼處安身立命師云拋綸橫臥柳溪邊僧云不會師云夜靜水寒休著餌扁舟載月洞庭西遂掩圓光。

數僧撞入方丈師云請坐喫茶一僧云大用現前何得說禮師拈棒便打又一僧喝云休要弄巧落節師云且道過在那里眾擬議師云一隊掠虛漢盡打出僧問如何是淸淨法身師云鮎魚上竹竿僧云意旨如何師云一日一千里僧禮拜師便打。

僧問吸盡西江水師今難下鉤師打云洞庭太湖心巨浪湧峯頭僧云好手不張名師又打云重賞之下師至彌陀寺有居士求開示師云俗士何不禮拜聻士云還作儒禮佛禮師云俱用不著士擬議師便喝士云請師別通个消息師便打。

師牧牛僧問和尙是善知識爲甚隨水牯牛腳跟轉師云住持不易僧回首師云吽吽。

一僧外入喚師師應諾僧云著賊了也師云甚麼時節僧擬開口師掌云原來不是。

師閱經題﹝米﹣木﹢八﹞字問淳庵汝作麼生淳云昔有僧請益地藏以字不成八字不是未審是什麼字藏雲看取下文注腳未審和尙如何指示師舉絕岸頌云汝因緣卻在者裏淳潛思少頃復問云還有別通底消息麼師乃喚淳庵淳欲應師振威一喝淳汗流頰背拜云原來者个師攔胸把住云你見甚麼速道速道淳喝師托開云是卽是是卽不是淳忽有省便出。

僧問不思善不思惡如何是父母未生前本來面目師云眼觀月色僧云如何是已生面目師云耳聽風聲僧有省。

圓墓僧參正值春雪風雨師與眾茶筵問僧汝名甚麼僧云法弘師云法作麼生弘道道僧擬禮拜云求和尙慈悲師云風吹柳絮毛毬走雨打梨花蛺蝶飛淳庵在旁云人人自有个个不無因甚要代師云好與三十棒淳云慈悲太煞師云何不近前領話淳云某甲禮拜去也師云放汝一頓。

二僧新到師問一向在甚麼處僧云興化師云到者裏作麼僧擬議師便打顧旁僧云第二位道看僧云師唱誰家曲宗風嗣阿誰師云藕花香徧界翠色滿林梢僧進語師便喝僧云旣闡濟上宗四境作麼說師云一一問將來僧云如何奪人不奪境師云憶昔王孫久不歸如何是奪境不奪人師云春風芳艸曷勝悲如何是人境兩俱奪師云吹殘玉笛人千里僧云如何是人境俱不奪師云今日衷腸傾向伊僧云向上宗乘蒙指示覿面相呈句若何師雲花雨繽紛飄滿座天風時送禦鑪香僧禮拜師云放汝三十棒。

蓮華六問

太湖三萬六千頃且道源頭在那里。

七十二髙峯畢竟那峯爲主。

五音拍板匝地普聞琵琶橋按調誰个知音。

蓮華地湧香徹古今何故無人嗅著。

柏樹子庭前聳翠還有人覷著者麼。

滸墅關把斷要津因甚得到者裏。

僧問準提菩薩通身是手因甚被人偸去毗盧帽師云且放一綫僧禮拜師便打僧云何故打某甲師復打云來說是非者便是是非人。

師呼行者擡梯來者云和尙有法爲甚要某甲取師云無小人不成君子者喝師云我宗有四喝汝是第幾喝者擬議師連棒。

像贊

初祖像贊

登山涉水尋知己一到梁邦便失利指望魏土去拔本寥寥冷坐難出气翻思恐賺後兒孫存何面目歸西去咦若無雪中人斷臂爭得血脈流此地

觀音大士贊

妙辧圓融應化無量手眼通身現眞實相或示男女作人榜樣洛陽橋下賣風流金沙灘上身命放紫竹林間別一枝水月光中悉相向稽首大士持蠡捉蚌

普賢大士贊

行願洪深毛端示現華藏重重髑髏前見跨象雲霄任去來峨眉峯頂驅雷電

金明老人贊

兀坐蠡湖慈威並攝未跨船舷雷轟電掣不嗔唐土二三卻笑西天四七正法眼藏瞎驢邊滅逆順縱橫金明師翁曲中有直

藕庵法華老人贊

慣作白拈得自由眼光爍破碧天秋踏翻婁上江心月凜凜神威播四洲

水香院惟一尊宿贊

骨瘦崚嶒一幅鐵面及第心空阿誰敢羨水香院裏布旗槍一喝分流如瓶瀉髙坐巍然聞名見面咦

自題

者个村僧神頭鬼臉手執白拂遭他撿點生平吐膽傾心換卻時人雙眼縱有丹靑畫得來舌上風雷如電捲

又贊

一向藏身穩密何期夙債難酬幾番放下土面灰頭逢人話到關心處不覺哆啝較一籌任從衲子趣向也須拶透根由栽田博飯尋常事令人轉見亦風流

流慶隱如老宿贊

他道自居安樂我觀夙債現酬望修文殊智慧山髙誰知普賢行海洪深仔細沈吟假作癡呆缽盂懶去安柄直示英靈情性好翻貝葉廣度羣迷咄

一花五葉圖贊

法脈傳流以貫通道行寰宇悉昌隆一天星斗咸瞻仰萬古須教徹﹝壴皮﹞／耳﹞聾

玉峯自培叔贊

齠齔入空門行波離規道浮屠翡點翠祖業家聲浩相見還他賓主句玉峯巓上立髙標

行實

庚戌師住蓮華方丈眾請所述行由師云自慚鮮徳不堪掛齒豈可今日播揚家醜乎柰事不獲已彊以應命余乃上海欽賜樂壽堂潘相國裔孫父號濟寰母沈氏因父目疾移居昆山縣祖塋爲業時生余於崇禎壬申年五月初三日卯時也自幼敬佛遊山禮塔擬欲脫塵柰何父母年老長兄先喪志期奉養親闈終日憂懷未決所向至十六歲父亡悲哀傷戚之情未敢忘也俄經歲月悠悠漾漾忽有雙人過捨促余觀劇因而感發遂出家禮本縣惟一禪師取字道雄落髮流慶庵年方二十四歲頃又遭母喪余卽號天大哭恨不能報答劬勞如之柰何及久往浙徧參乃受戒法輪朝夕參究不思善不思惡阿那个是父母未生前本來面目忽一日搬椅子觸發有省遂入方丈請益輪云不是心不是佛不是物是个甚麼余曰杭州雷峯塔輪云又是物了也余曰莫錯會好輪云惟恐上座認奴作郎余曰明眼人前安敢造次輪云知卽得余珍重而出偈曰透出娘生鐵面中縱橫無處不藏鋒拳破虛空揮佛祖山河大地一輪紅忽值沙汰時乃參藕庵老人一日飯罷余問搖唇鼓舌時如何老人將口水驀面一潑余始得脫然復至法輪執事追念法門未可報親恩於萬一居復何益因事絕退再參藕庵老人卽充維那一日命入室才禮拜老人云釋迦老子因甚打失半邊鼻孔余云和尙與麼道那老人云眞獅子兒余便喝老人云善能哮吼余又喝老人亦喝余禮拜老人說偈云當陽覿面提覿面當陽吼付於獅子兒不前亦不後遂付衣拂源流拄杖更名機如號古林時丁未年事也次命秉拂機緣不及盡述至戊申有師叔自培同諸紳衿請住玉峯華藏寺余念福薄退隱林下操道待龍天推出可耳卽往禾之金明省覲師翁相見人事畢畱住客寮匝月師翁特命監院事往返兩載不敢離於左右也庚戌秋承一老和尙及諸紳衿請住永正禪院余愧無能再拜懇辭復歸吳門謁蓮華古燈和尙一見命爲西堂未及半載和尙因事意欲往浙率諸大檀將院事交托不慧余想法門道義斷不可辭勉力承任蓋庚戌冬也是時余住百物一空只得拖犁拽耙守拙待時已經八載殿堂佛像眾檀山主同心贊成不敢效古人土面灰頭澹泊自甘余之常分耳汝輩出家道流安可坐視叢林偸閒怠惰蓋不得已正是黃葉止啼之說諸人更須矢志向前眞操實履毋效余之菲才未能出類拔萃也久立眾煩各自珍重眾禮謝而退。

修淨業十偈

有个扶桑金彈子光流懸鼓射西林幾多出格英靈士誰肯忙中惜寸陰

終日阿彌意若何八功徳水泛波羅六度之中齊合轍脫體風流轉更多

倒腹傾腸爲指迷悟迷切勿此中疑迷悟兩忘開正眼鑊湯鑪焰是蓮池

一句彌陀撇萬緣威儀寂靜體安然太虛寥廓窮三際九品蓮臺早現前

樂邦元不在西東百憶分身掌握中聲色踢翻眞絕唱天花搖散滿虛空

晝夜彌陀十萬餘須知覿體見眞如就中底事全收放卍字標胸定不移

蓮花國土無關鎖歡樂場中有鐵圍透得目前情見過遙垂金臂願同歸

托化蓮臺最勝緣髑髏拋去豈畱連金波度過難遭想登岸休回般若船

迥脫娑婆莫妄求菩提果證總無憂絕言詮處雷音震接引舒光上玉樓

念佛如獅吼一聲羣魔膽喪鬼神驚六時能把乾坤轉直踐西方路坦平

和宋天封佛慈禪師蜜蜂頌

匝地風和日暖時千紅萬紫采芳歸從今識得根源後更不隨行逐隊飛

滿身香染別生涯奪得花魁旋入衙妙用縱橫渾足快兒孫濟濟自成家

覺苑花敷正此時橫身直入絕支離看他赤手成家業不負重恩始暢脾

鬧裏翻身逗曉光驚羣出眾幾曾忙百花叢裏全提令毒尾鋒前孰敢當

一枝春信透枯桐左右逢源處處通占盡風流無限意歸來衣錦帶花紅

和宋金明一擊軒韻

檐前指出莫驚持積翠叢中絕所知澹蕩髙標淸節操涼風劈面凜然吹

疏疏密密數千竿抹雨衝煙徹骨寒自從擊著心空後直透威音那畔觀

篩風拂月孰知音撲落淸奇物外聞獨許香嚴明此意倩伊髙節自懷君

解籜淸陰正此時披云弄石動風微一聲劃破揮空令也助從前格外機

己酉歲餘在金明師翁處監院翁命到莊夜坐見月華而成偈

碧空涵淨一輪明寶色光華奪兩睛匝地普天成片錦時人那見月中精

火爆頌

頂門一竅不通風惡性無明滿肚中快便相逢輕按著怒雷聲震耳雙聾

風箏頌

養成羽翮舞翩躚就下髙飛奏碧天不律工商歌一曲夜來煙火灼云顚

窈窕風流徹體空虛凝一片白雲中生來俊骨衝霄漢豈逐旁觀別調功

和瓶山蘭花頌

空庭樹底久藏身忽爾花開劫外春秀挺一枝香徧界悠然不負古今眞

一自深埋已有年枝枝葉葉賽靑蓮驚羣別有淸香質奪得燻風一著先

幽香不是浪傳名曳杖來看種現成馥馥風流無限意何妨從此樂生平

答問梅舜日法兄

髙標獨占上元時鐵骨稜稜只自知歷盡嚴寒丰韻別冰心猶笑萬花遲

示尢淳庵居士偈

桂馥蘭馨每共兼當人底事气森然維摩今古門無別俊哉拶透火中蓮

偈贈徐文儒居士

多方相識意偏深一晤蓮華契妙音聞聽松風與鳥語大家來撫沒弦琴

贈程從先居士

訪道也曾偕野叟乘閒時亦話多難君今不負靈山囑扶起門前舊剎竿

贈淩君禎居士

百非關透气如王鐵骨豪雄孝義雙彭老已經超歲月期君壽量共天長

贈方順宇居士

知君仗義更疏財八福良田任意栽始信靈根原有得眞風一段自天來

贈汪行可居士

無弦琴細響孤淸喜有流泉夜和鳴橋下琵琶彈不徹幾人能著眼中聽

贈心目侄

日誦千言萬句眞就中一著最爲親若還此處明機變報答師恩好立身

示靈峯徒

參學隨師繼古人莫生我慢起貪嗔庭前翠柏枝枝秀異日髙撐絕比鄰

示貫實徒

學道始終無異心钁頭日用要親臨蓮華佛法無多子自是髙流意獨森

示靜軌徒

汝今年少入空門著意朝參與暮昏要見本來眞面目依然明月照前村

示梨園偈

風流年少如花窈歌向人前聲更巧百怪千奇演出場喚回幾个知分曉

徑山卽事

樓閣三千聳翠微五峯髙卓顯全機橫擔竹杖淩霄頂喝石巖前驟步歸

住天平山林覺寺

常掩柴扉人罕知時聞幽鳥話多奇門緣塔卓靈巖近戶聳天平險峻支苔徑落花牽客興野橋曲澗動神思疏狂入世情難盡好辟靑山更不違

金明千佛閣上梯

寶閣巍然日影低流鶯相顧去來啼一泓蠡水連天碧幾樹幽林帶鳥棲南望鴛湖源浩渺北窺槜李路蹺蹊門前車馬紛紛過喬木森森繞座齊

玉峯塔

直上淩霄勢巍峨插漢標淸風來匝地遠送鐸聲髙

訪白雲寺

澹宕山云髙復低萬峯端肅拱天齊淸泉一派流香咽滿目松篁送鳥啼

訪吳庵

九龍環翠繞檐楹悵望蘇臺舊盛名迢遞路窮人不到門蘿緣徑話難頻

初住蓮華

疏籬破屋實堪愁喜有深林鳥語幽湖上有山𨿽未隔夜來漁艇近滄洲

燈油偈

續焰聯輝不夜天光吞萬象勝莊嚴渠能莫若親垂手百福彌增壽愈堅

一點孤懸琉璃殿亙古不磨示方便萬象森羅影現中重重爍破瞿曇面

村居六偈

平生心性出余癡任意隨緣總是宜臨風一曲陽春調試問男兒知未知

古徳居山我隱村钁頭終日有髙論及時莫使荒多技布種嘉苗到眼跟

垢面生嫌百結衣糠團麥粥療余饑片片雪花飛滿室繩牀冷坐憶楊岐

鄕居誰不漸擔憂世事生平懶應酬冷熱門庭誇自得從他喚馬亦呼牛

髙堂庭敞似云深萬朵晴巒匝座陰風送好帆歸遠岫一輪皎皎印湖心

荒郊何處子規啼門徑殘紅砌落暉舉步回廊香脈脈幾多佳景點苔飛

佛事

藕庵先老和尙靈骨至寺入塔

師拈香雲此瓣香難以提不可放今日虔爇鑪中供養昔年曾過此山本師藕庵大和尙送入多子淨寶幢內萬匯吉祥長安長樂四隅熙寧十方慶泰新緣靑溪繞殿閣晴光瑞气布寰區且道我先師復來一句又作麼生遂焚香雲者段風流邁今古巍然端坐視蓮花。

爲道生禪師起龕

卓拄杖云出門一句爲君通剔起眉毛不見蹤珍重此時須快便從教步步駕淸風。

舉火

師拈火炬云恭惟道生本公世壽三十餘年僧臘已經八載林下水邊不受羅龍玉峯頂上嘯月吟風蓮華𨿽與同條生不與同條死卽今諸尊宿輩命吾爲公茶毗一句又作麼生擲火炬云紅鑪焰上翻身去靉叇雲中笑點頭。

入塔

二月東風嶛峭寒凍梅乍吐玉珊珊多子塔前分瑞色春光占斷白龍潭遂送入云珍重。

爲月池老宿火

橊花紅映娘生面競渡流中弔屈原今日踏翻重舉出更餘髙步爲君宣且道那一步擲炬喝一喝。

入塔

舉靈骨云火滅灰飛月落池光吞萬象正相宜從空放下君須委穩步前行更不移且道路頭在甚麼處隨送入雲流水下山非有意片雲歸洞本無期。

爲本寺文源行者火

拈火炬云桂花香裏傳消息梧葉飄飄送晚秋且道此行何處著白蘋紅蓼兩悠悠便擲下。

爲方順宇居士童男

千波萬狀出頭來十載餘春又入胎劬勞未報時當蹇乳哺空酬命運乖莫謂蓮華多饒舌爲伊顯示絕疑猜亦感系珠還可否化城切勿意徘徊。

埋義犬語

異類其形掉尾猙獰風霜不避二八餘春若見不良捨命忘身此時正好得力何其債足竟行我若不藏土你淩辱難禁咄卽今脫盡皮毛去換來面目證無生。

古林如禪師語錄卷四

﹝山主趙士逵室人吳氏法名全元敬梓願成證覺

板存楞嚴藏流通﹞

