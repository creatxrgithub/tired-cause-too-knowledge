嘉興大藏經南海寶象林慧弓詗禪師語錄

南海寶象林慧弓詗禪師語錄卷一

書記傳一錄

壬子元正老和尙示眾首座出問機緣相契卽以衣拂付之座禮謝老和尙竟侍者將衣拂與大眾送至首座寮座接衣捧示云此衣大庾嶺下提不起雞足峯前覆不全詗上座今日承老和尙傳來雙手接到不難不易一肩披上無欠無餘且道與佛祖機緣是同是別若道是同爲什麼兩段淆訛無能端的若道是別又何謂遞相傳持一模鑄出若於此道得个轉語不惟佛祖一場納缺卽詗上座亦無處躲身倘或不然詗上座今日且握新權屈諸大眾齊列下風去也遂披起紫伽黎執白拂子顧左右云大眾正當恁麼時還容思議麼推爺向裏今晨事灌頂方登八面傅。

次早大眾至首座寮禮拜老和尙復命煌侍者將柱杖傳授者云此个拄杖子是堂頭老和尙三十年前所用底今日分付大師以驗天下龍蛇座接拄杖卓一下云大眾還知麼我老和尙三十年前行腳時曾參見數員作家尊宿一一皆親遭惡辣鉗錘首則頂湖棲翁次則瀛山雪翁又次則金仙永覺東山爾密寶壽石雨愚庵三宜等此諸大老皆稱一代宗匠然尙有不喞澑處被我老和尙把一條斷井索一串穿回髙掛壁上向來未有人搔著如今忽然變作南山鱉鼻毒气爞爞欲作光怪卻又被詗上座覷見信手拈來要尋个冤對手略展些子威光遂卓拄杖云詗上座卽今全提正令去也眾中莫有不顧危亡敢便嬰鋒者麼出來與拄杖子相見僧出問云大師拄杖子喚則觸不喚則背畢竟喚作甚麼師云一棒兩無痕進云果然好手師云再犯難容僧禮拜歸眾僧問云棒喝是濟下家常如何是大師新令師云拄杖適在手念你是新降進云謝師好棒師云識取鉤頭意莫錯認盤星僧無語師乃舉芭蕉慧淸禪師云你有拄杖子我與你拄杖子你無拄杖子我奪卻你拄杖子古人一期方便可謂曲盡婆心秪如詗上座卽今又作麼生若道有拄杖子好與三十棒若道無拄杖子好與三十棒何故道有道無終屬謗不如閒著東頭西。

次日老和尙命師爲緇素大眾秉拂。

師至法座前指云者棚子是个定盤星從上佛祖出世利生一毫總錯不得詗上座今日𨿽非出世且向這定盤星上翻卻佛祖陳年公案遂就座以拂子打圓相云三世諸佛歷代祖師一時向詗上座拂子上放大光明轉大法輪了也遂舉拂子召大眾云還見麼復擊拂子云還聞麼若見光非靑黃赤白色你作麼生見若聞法離文字音聲相你作麼生聞若言不見便被眼睛礙卻若言不聞又被耳朵塞卻向這里翻得身轉佛祖也須齊立下風如或不然今日被詗上座當面鈍置維那出問云如何是第一義諦師云金口宣不出大地絕知音進云今日龍天大眾咸聞所未聞也師云誹謗不異贊揚潙副院問云誕生寶位師今據請施方便闡宗猷師云馬上相逢無紙筆憑君傳語報平安進云今日小出大遇也師云莫作淸風吟進云三要玄關卽未問五位君臣爲指南師云侍立貴知時進云如何是正中偏師云井底蝦蟆抱月眠進云如何是偏中正師云把火向陽迷舊徑進云如何是正中來師云解把琪花石上栽進云如何是兼中至師云旋嵐劫火中遊戲進云如何是兼中到師云聖魅不容眞破竈進云五位君臣蒙師指向上端的又如何師云昆侖吹玉笛鐵鋸舞三臺螭上座問云如何是眞性師云無眉休話尾螭擬議師云覿面如不薦特地隔千山僧問云象林銀河水深多少師云沒卻你鼻孔進云旣稱寶象林寶象在什麼處師將拂子一搖良久舉雲巖老祖云承當个事大須審細且道作麼生是審細莫不是揀擇明白是審細麼且喜沒交涉畢竟如何機絲不犯梭頭事文彩縱橫意自殊。

正月初三彌勒佛誕小參

今日正月初三世傳彌勒尊佛寶誕芳晨此事有意气者便應疑著何故彌勒當來未曾來彌勒現在今何在若言在兜率誕生便虛傳卽從在內院且問諸大眾還曾親見內院麼若不曾親見豈非夢裏話封侯秪空笑破木人口直饒彌勒眞誕生詗上座若見時也要學雲門一棒便打殺作麼聻柱杖子不曾眼花𨿽然到如今也且隨因齋慶贊條例舉一則語供養伊个當來老大人及今現在諸大眾昔梁朝傳翕大士尊號玄風乃當來慈氏如來爲化有緣故現肉身說法常有偈云夜夜抱佛眠朝朝還共起起坐鎭相隨語默同居止殲毫不相離如身影相似欲識佛去處秪這語聲是大士恁麼提唱可謂剖盡婆心也然但撿點將來不無話作兩橛我當時若在便拽住問他能抱者是誰所抱者何佛又云欲識佛去處秪者語聲是不見教中云佛身充滿於法界若然充滿則盡法界是个佛身又更擬去个什麼處所眾中莫有爲大士作主者麼試請出來顯手眼看如或不然詗上座將黑豆換諸大眾眼睛去也聽取一偈夜自眠朝自起語默動定全一體休將一體分兩途捉影尋聲迷至理伶利人急薦取若於當下不能明直饒當來龍華樹下正相逢認著依然還不是良久云會麼分明秪在梨花上隔斷東風何處尋。

上元燈節頂湖副寺曁職事大眾設齋請小參

師云今月今晨正月半賞燈慶節人間慣燈火輝人絲竹堂鑼鼓喧天酒肉案錦綺彰而咬互難支歌笑豪而應接不辦醉醺醺老少縱橫鬧嘈嘈女男劇玩衲僧家隨丰澹𨿽無剪彩花一棚也有好春光一段琉璃光燦爛兮眼面相覷鐘鼓聲髙低兮髑髏穿貫僧堂前撞頭磕額風淸佛殿裏遮眸撲鼻香散混而不雜托來露瓶花碟茶盞類之弗齊撐起桌圍幢幡帳幔正恁麼時文殊普賢作生觀音彌勒爲旦共一拍而唱和互四人爲主伴咦且道善財童子在甚麼處髙著眼良久云會麼以拄杖打圓相云看看十方剎海一枝燈照破人人生鼻管聞副寺出禮云香雲靄靄金猊現花雨霏霏寶象回光裕門風卽不問提唱新腔事若何師云徧拍三臺催處舞解鍼一曲和難齊進云一音才普被萬匯盡知歸師云多馳千里想覿面幾人逢燭知客出禮云佛祖成道各有奇祥大師徹證三門外梅樹花開過後又發花靑萼復變成紫萼信知不是一翻寒徹骨怎得梅花獻瑞來獻瑞呈祥卽且置作麼生是寒徹骨意旨師雲家貧遭劫進云畢竟如何師云脫體光生進云恁麼則大地羣萌咸沾春力也師云須知有不承恩露者進云不承恩露是什麼人師云枯椿進云便恁麼去時如何師云不坐白雲進云非師不證師云莫贓誣人好遂禮拜歸眾越書記問云不落時人窠請師分五位師云要頭從截去爭敢議朝儀進云如何是正中偏師云漆盤覆著大光錢進云如何是偏中正師云玉樓臺鎖昆侖頂進云如何是正中來師云解返秦庭重壁回進云如何是兼中至師云探花須信巧遊蜂不損色香得其味進云如何是兼中到師云密室無人雙罷照進云向上更有事也無師云婆娑無影樹不秀有情春進云五位已商確五功更請聞師云誰有閒口舌更與論玄勛進云如何是向師云精忠貫日進云如何是奉師云步步踏玄途進云如何是功師云坦然無事事憂喜不幹他進云如何是共功師云坐斷千峯秀休眠異艸靑進云如何是功功師雲歸家鄕夢息月隱夜鐘沈進云勛位已承答賓主更須分師一喝進云如何是賓中賓師云只知除糞掃孤負屋頭珍進云如何是賓中主師云莫貪水面好桃花須識仙翁源裏住進云如何是主中賓師云玉堂夜月透簾新進云如何是主中主師云太上皇居誰敢睹進云勿謂空探影眞期激大音師云自知慚絕韻因見子期情僧出禮拜以目相視卽復禮拜歸眾師云得卽得猶欠一著在僧問如何是眞佛師云不從雕畫得休斷色聲求進云如何是眞法師云教理不能詮萬象空饒舌進云如何是眞僧師云佛祖混無似羣生類豈齊僧問如何是祖師西來意師云埋藏不得進云意旨如何師云春來艸自靑僧問云萬法歸一一歸何處師云二八一丈六進云意旨如何師云匝地淸風僧問如何是一印印空師云夜半鐘聲進云如何是一印印水師云如井覷驢進云如何是一印印泥師云牛騰馬踏僧禮拜歸眾師良久云今日承副寺諸頭首職事緇素大眾設齋請小參詗上座自惟福輕慧淺好生慚愧何故聻若論此事詗上座未出本寮早應喫棒何況更向諸兄弟說緇道黃堪作甚麼𨿽然如是也要大家著眼直須是个英明漢單刀直入不得搜求玄路展演詞鋒當下便須了當卽如僧問淸平令遵禪師如何是小乘曰錢貫如何是大乘曰井索如何是有漏曰箍籬如何是無漏曰木杓恁麼語話可謂剿截不循枝葉伶利者便應頓忘知解迥脫根塵然在詗上座者裏論量將來未免又成一向秪今莫別有好商量麼不妨拈出供諸兄弟明鑑如何是小乘答云將謂贏渠多省力不知頭角已輸人如何是大乘答云無論聖凡渾普載到頭不共汝同盤如何是有漏答云虛室何曾白疏櫳偏礙風如何是無漏答云撲碎玻璃盞虛空血淋淋且道與淸平是同是別若能緇黃得出可有透關底眼如或倜儻不明今日詗上座便恁麼瞞過諸兄弟還會麼回文織就人人見誰識縱橫不亂絲。

鼎湖佛誕說戒監寺朗上座居士李淨業王鼎符王安伯周覺三馬子開等曁合山緇素大眾請小參

師登座云諸佛出世爲欲開悟一切眾生釋迦世尊剛要款曲賣弄不知才降王宮早已敗缺了也爲甚麼聻一切眾生本來具足如來智慧徳相旣然本來具足又開悟个甚麼若有開悟則是頭上安頭所以雲門和尙云我當時若見一棒打殺與狗子喫卻貴圖天下太平雲門恁麼道𨿽則血心片片撿點將來未免猶被黃面小孩兒惑亂致自生驚怪雲門旣腳跟不穩也好與一棒打殺則且置且道詗上座又作麼生我當時若見但呵呵大笑令者小孩兒立地冰消瓦解欲開大口開不得欲舉好手舉不得欲步四方無著足處何故識破做不成維那出問云十方同聚會个个學無爲此是選佛場心空及第歸如何是十方同聚會師云現前不薦更待何時進云恁麼則靈山鼎湖兩彩一賽也師雲閒言語那禮拜歸眾僧大千間云平洋大海普納三千如何是平洋大海師云者裏不宿死屍進云除卻者裏又如何師云饒你一棒去師良久乃云諸仁者此事人人本具个个不無旣到者裏爲甚麼不肯承當以致自家鼻孔落在他人手裏秪爲自甘下劣妄認根塵識影子以當平生受用不知者个影子正是生死根源若不當下照破輪回未有了期所以從上佛祖爲憫一切眾生生死相續故不辭勞倦入出母胎鼓搖唇舌宣示種種差別法門正爲對除凡夫種種顚倒妄想然此顚倒妄想𨿽復千萬殊途總不出現前一念若能了此現前一念卽無生死可得不見古人道狂心未歇歇卽菩提𨿽然如此若待狂心歇方卽菩提又已落在第二灘下諸仁者秪如詗上座卽今恁麼論量且道是狂心是菩提若於此著得隻眼許你親見釋迦老子今日降生處卽是涅槃涅槃處卽是降生如或不然休問普陀巖上客鶯聲啼隔一溪云遂卓拄杖下座。

佛誕浴佛法語

秪浴得者个不浴得那个古人先已說破浴得者个卽浴得那个詗上座今日欣逢慶節也特來親澆一杓遂浴。

上堂

書記傳一錄

師於康熙癸丑年正月朔日從南海寶象林瑞塔禪院首座寮受玉蕖陳山主曁諸紳士緇素大眾承老和尙命請上堂

師至法堂前指法座云者是老和尙三十餘年來當堂不坐底正位詗上座亦二十餘年來空侍立者卽今爲何便卻來登還會曲爲今時者麼三春元日金輪秀萬國歌謠賀聖明遂登座拈香雲此一瓣香無根得有當處卽空普薰沙界不艷芳叢熱向鑪中伏願皇王珠簾垂拱榮賤賡有道之風百辟金鼎和調中外樂無爲之化檀那揭露光明藏同倫頓了涅槃心此一瓣香妙體虛圓人莫測欲覓從來不可得芬芳徧界絕覆藏不可得中秪麼得熱向鑪中秪爲博嶠瀛山不了殃及詗上座墮落雙眉如今不顧羞慚秪得效伊雲中石女也來東抹西妝。

此一瓣香自從一花開五葉二株發嫩桂以來諸方宗匠出世爲人俱要拈出者些子卽今艸堂老和尙現證詗上座實瞞諸仁者不得也遂炷香雲任教數點窮海墨秪要波瀾溯洞源維那白椎云法筵龍象眾當觀第一義師云一元啟旦海門吐匝地紅光千福肇初山林占無畔春色明明兼帶消息逗漏艸頭邊密密敷宣端的全付花叢底沒弦琴按指韻迥靑霄無孔笛吹唇響回暖律塵塵合轍在在通津建法幢振法運祝國泰民安揭宗眼揚宗風報親恩師徳𨿽然如是者个猶是建化門頭邊事秪如舊臘去新春來覓去來處了無蹤迹則且置敢問諸仁者己躬下一著子還涉去來動定也無者裏相委得便見樊籠鳩去休論歲枯木花開不犯春僧出問云坐斷三世十方吞盡聖凡佛祖知是大師未升座前尋常行履請問曲爲今時一句又作麼生道師云太陽正照不當門進云恁麼則斬新條令格外風規去也師云直得詗上座口似磉盤進云作家宗師大展三拜師云一般稱古錦春色不同觀六如上座出問云如何是首座爲人一句師云兔角杖打石人頭進云十智同眞請師剖決師云問者閒家具作麼進云如何是一同一質師云密室不張燈進云如何是二同大事師云鹽盡炭無特地愁進云如何是三總同參師云寒巖古木翠竹黃花進云如何是四同眞智師云體妙窮玄落二三進云如何是五同徧普師云葉葉枝枝春透露進云如何是六同具足師云減他一著又爭得進云如何是七同得失師云見之不取思之千里進云如何是八同生殺師云救得也是死漢進云如何是九同音吼師雲松濤澗水互呈音進云如何是十同得入師云寶鏡當軒媸妍自辧進云與什麼人同得入師云三門頭坐四金剛進云與誰同音吼師云木馬嘶風泥牛笑月進云作麼生同生殺師云撾塗毒鼓進云何物同得失師云千人逐一鹿進云那个同具足師云宴鼠飲河進云是甚麼同徧普師云寒暑到來無處避進云孰與總同參師云功徳天黑暗女進云那个同大事師云石人衫子破大地沒人縫進云何物同一質師云鷺隱蘆花不見蹤進云十智同眞面目全其中一智是根源且問如何是那一智師以拂子擊香桌云者一智進云向上還有事也無師云詗上座要惜眉毛僧問大師說法普利人天又將个甚麼供養老和尙師云今日已賴上座證明僧問云盡大地是火坑得何三昧而不燒卻師云無池不受月有樹卻招風進云意旨如何師云三三僧問云鐵壁銀山作麼生透師云恰好个入路進云如何是水底泥牛銜月走師云者畜生行不踏步在進云如何是巖前石虎抱兒眠師雲天曉不知明進云泥牛石虎蒙師示語未畢師作虎聲陳而上居士問云如何是無佛處稱尊師云詗上座不入者保社陳志昆居士問云大師說法如藥囊金鍼善能鍼百病又如何鍼一師云居士無量壽師良久舉云昔曹山慧霞禪師因僧問佛未出世時如何山曰曹山不如出世後如何山曰不如曹山古人恁麼道且道還可商量也無若詗上座見佛與曹山出世不出世𨿽則主賓互換偏正宛全撿點將來總是个花前弄影醉後添杯何故一切眾生本來成佛出世爲阿誰不出有何事𨿽然如是詗上座今日又作麼生與佛相見玉兔不知通晝曉金烏爭解徹宵明維那結椎云應觀法王法法王法如是。

上元淨業李宮詹曁眾檀越緇素法侶設供請上堂

師云如是我聞一時日月燈明佛然燈佛藥師琉璃光佛須彌燈王佛俱會一處同坐虛空寶華光王座眉毛撕結鼻孔膠貼放大光明而告木上座曰善哉智者吾有涅槃妙心正法眼藏久埋在時節因緣今當付囑於汝汝應普爲一切人天大眾分明剖示爾時木上座從奮迅三昧起遂卓柱杖云告諸大眾今時何時三五一十五東家鑼西家鼓蝦蟆也趁師子舞蓮花不向水泥開火樹饒從人屋數笙歌彩戲互紛紛阿誰眼耳不聞睹單單一个破燈籠滿腔有理不能訴且道不能訴个什麼聻一片涅槃心冷地無人顧僧出問云上元佳節燈月交輝且問應時及節一句作麼生道師云還聞外面聲麼進雲村前鑼鼓響師云迷己逐物進云父母未生前那个是我某甲本來面目師舉柱杖示之云莫向這里會僧問云如何是賓中賓師云拋家飄泊轉迷津進云如何是賓中主師云沿途客作忽逢父進云如何是主中賓師云暫藏珍禦問農人進云如何是主中主師云金輪不動敢誰忤進云賓主已蒙師指示撥開賓主又如何師雲樹頭無影掛春風進云如何是正令當行師驀打一棒僧問如何是第一玄師云威音未曉前進云如何是第二玄師云心慮豈能緣進云如何是第三玄師云森羅覿面全進云如何是第一要師云目前無法靑山峭進云如何是第二要師云坐卻白雲遭怪笑進云如何是第三要師雲月落潭空齊罷照進云三玄三要外端的又如何師云柱杖不打無慚人僧出問如何是關中主師云不禮拜更待何時僧便禮拜師云隨人語轉僧問如何是最初句師云未問已前作麼生進云如何是與人句師云父母所生口終不爲君通進云如何是末後句師卓柱杖一下僧問云佛祖出世人競歸大師出世幾人肯師云徧界無一人進云爲甚麼如此師云爲他人人眼裏有佛祖進云恁麼則禮絕班行去也師云外方誰敢論量李淨業居士問云師唱誰家曲宗風嗣阿誰師云聲前一調宮商別不落時人眼耳聞進云怎麼則洪音凝博嶠異響振雲巖也師云寧可就門饒罵詈莫須惡水潑平人師乃云昔日世尊於靈山會上以無上大法付囑天龍八部國王大臣宰官居士長者檀越須同並力護持俾是無上大法常住在世普爲三界羣生而作苦海舟航復以涅槃妙心正法眼藏付授尊者大迦葉使遞代傳持無令斷絕普爲一切人天而作歸源眼目今日眾檀越乃爾殷勤可謂不忘靈山付囑但我詗上座智無先聖大人之明徳欠前賢密地之實拊臆捫襟好生慚愧然而曲就今時不免拈一則語公諸大眾同結般若良緣如鏡淸道怤禪師因僧問如何是新年頭佛法答云元正啟祚萬物咸新鏡淸恁麼提唱可謂眞語者實語者不誑語者如今詗上座者裏若論新年頭佛法也有一句子且又作麼生道昨日新雷發今朝細雨飛莫道艸木無情一時頓放芳菲好个眞消息當人休自迷諸仁者還委悉也麼良久云知音今日豈無人秪是不如孔夫子何故吾無隱乎爾遂卓柱杖下座。

老和尙誕辰山主眾居士曁合院大眾請上堂

師云據令而行三世諸佛無處藏身放一綫道歷代祖師競來饒舌所以堂頭老和尙六十三年前也曾恁麼來但未免隨波逐浪𨿽然如是要且佛眼覷不得如今六十三年後秪是截斷眾流不通凡聖𨿽然如是要且鳥道常通眾中莫有舉棹知源動弦別曲者麼鑑維那間云世尊未出母胎度生已畢大師未出本寮說法已竟因甚又升座作麼師云生鐵秤錘浮古井進云須彌爲筆大海爲墨爲老和尙慶祝遐齡又作麼生道師云如來壽量品第一那舉拳云未審這个還受慶祝也無師云七九六十三見侍者問世尊降誕瑞靄衝天和尙生辰井泉異色四眾稱揚則不問五位王子請師宣師云玉蕊偏開劫外春進云如何是誕生王子師云今日恰值和尙懸弧進云如何是朝生王子師云許你大展拜進云如何是末生王子師云闍黎報恩有分進云如何是化生王子師云願將無量壽上祝聖明君進云如何是內生王子師云詗上座今日特因和尙慶節上堂進云恁麼則洞上綱宗掀轉處瀛山法脈又重新遂禮拜師云贊事卽得進云也不爲分外師云放過一棒良久師乃舉傅大士云有物先天地無形本寂寥能爲萬象主不逐四時凋好个補處慈尊七穿八穴去也爲什麼聻旣然有物是什麼物見無形者是什麼人若秪恁麼說秪解指蹤話迹又何曾直指於人況下文半橛撿點將來轉覺不堪何故不見道惟一堅密身一切塵中現若然如是則盡大地山河無有一絲毫而非堅密身又何容更待能爲萬象主不逐四時凋而不打成百雜碎乎噓𨿽然如此也要知大士竭盡婆心始得詗上座如今當人天眾前且分取不逐四時凋一句供養堂上老和尙且道老和尙還受供養也無若受則醮彩繪虛空若不受又爭柰詗上座已推門落臼大眾還委悉麼欲知親透法身處三尺拄杖攪黃河遂下座。

平南王七旬大誕鼎湖慶雲寺修禮大悲圓滿道場世子公都統曁諸昆玉等至山設供老和尙命師上堂

師升座拈香雲此一瓣香不藉五行鐘秀寧假兩曜儲精熱向鑪中端爲今上皇帝祝延聖躬萬歲伏願四海永拜金輪八埏長歌玉燭此一瓣香靈根挺自威音劫前妙果成於釋迦會上熱向鑪中端爲恭祝平南王殿下華慶千秋王妃康齡百祀嶺海同稟威光緇素咸叨徳庇法幢藉而宏鎭佛日賴以常明此一辦香匯二嚴爲妙蓋集五分作祥雲熱向鑪中恭爲平藩世子公都統曁諸昆玉文武宰官等祿秩髙居徳風遐扇調羹有道補衮無爲常作覺苑金湯永爲法門屏翰斂衣就座維那白椎云法筵龍象眾當觀第一義師云若是第一義諸方知識皆道向未白此槌以前薦得方有少分相應詗上座則不然遂舉拄杖云會麼從前汗馬無人識秪要重論蓋代功朗監寺出問云平藩今日慶誕特來設供修因果因交徹則不問慶生一句請師宣師云白日繞須彌進云恁麼則法門胥幸也師云拄杖子不向上座跳進云畢竟如何施設師云大悲千手眼進云還假神力也無師云一滴楊枝萬里春禮拜歸位僧問云大師提唱宗風爲平藩祝壽請問如何是祝壽一句師云大椿以一萬六千年爲春拜進云秪如今日是平藩七旬慶誕且道與七旬前是同是別師云拄杖子忍俊不禁進云昔浮山遠禪師常以九帶示徒卽今九帶且不問如何是那一帶師卓拄杖一下僧問如何是卽心卽佛師云旣言卽心何須更問進云如何是非心非佛師舉拄杖示云會麼進云秪如去此二途時如何師云也須喫棒僧問云大千世界七寶布施請問誰是得者師拈拄杖云莫是遮个麼進云大師是僧如何是佛師云不合向你道惟我獨尊進云一切眾生皆有佛性爲甚麼不識師云怪得阿誰僧問云平藩寶誕作麼生祝師云緘口卽報皇恩僧禮拜良久師舉云圓滿大悲者乃觀世音菩薩芳稱也菩薩乃西方無量壽如來補處法王子妙徳爲千聖中尊乘大願輪徧入十方微塵國土攝化四生有緣含識於一身心現千手眼所謂平等照護不令失時違候𨿽然如是秪如空劫以前未有眾生時又照護个甚麼於此通得个消息便見觀世音菩薩千變萬化不曾動著一絲毫於一絲毫上出現千變萬化如或於此未能頓了詗上座今日不惜眉毛更爲大眾分明剖示卽如今平南王殿下身居百僚之上運自神力佐世祖章皇帝綏定南荒蕩除海孽此之功業自應萬古流芳孔子云大徳者必得其位必得其祿必得其名必得其壽然而▆平南王位至極而思退祿至厚而欲辭名至貴而不驕壽至髙而不著但於隨緣通變處每興揚佛事而不自伐其功善誘羣生陰裨皇化而不自矜其徳應知如是深密行處卽是菩薩圓滿大悲菩薩圓大悲卽是平南王深密行處大眾還知者兩大士不思議境界麼說法隨機頻應現當場誰識自由身卓拄杖下座維那結椎云諦觀法王法法王法如是。

寶象林臘八戒期然燈禮塔緇素大眾請就塔院上堂

師升座僧出問云世尊今日成道作麼生是成道師云空拳誑小兒僧擬議師云擬不著僧禮拜起進云請師速道一句師云燈光貫髑髏肯沙彌問云丹霞掩耳脫體風流投子放頑宛然尊貴且問禪作麼生參戒作麼生受師雲天左旋地右轉進云未審無位眞人還受戒參禪也無師一喝進云恁麼則千聖不傳無底缽象林今日又重新師云喜得拄杖子不在聊且放過彌禮拜歸眾良久師遂舉云昔世尊於今夜坐菩提樹下睹明星出現時豁然大悟乃云吾與一切眾生本來成佛旣與眾生本來成佛云何說梵网經又道我是已成佛汝是當成佛常作如是信戒品已具足審如是爭怪得後來人慚愧世尊面赤不如語直詗上座卽今要與大眾落艸盤桓一有多種二無兩般又作麼生商量會麼神機不向千差定泥迹徒勞杓卜聲。

六月十九日大士得道值師四十一初度眾請上堂

師升座云諸法從緣起如來說是因云何名爲從緣起諸法所謂無明行業四大五蘊以至山河大地萬象森羅如是諸法莫不皆從緣起者所以如來卽之而開示人天千聖悟此而位登解脫𨿽然如是只如未有無明身心世界時且道如來又向甚麼處說得个因字有能代瞿曇老子插得一嘴堪報不報之恩大眾還會麼詗上座恁麼說早是龜毛長三尺僧問云未離兜率已降王宮未出母胎度生已畢意旨如何師雲溪流夜夜月鳥囀朝朝春進云恁麼則昔日靈山今時瑞塔也師云莫謗山僧好僧禮拜歸眾僧問云空色且不問法身長幾許師云晝夜一百八僧問云如何是大師未生前面目師云石人不賃屋大地絕遮藏僧問云師登不惑年眉毛長幾丈師云雷從地起僧問云未有無明身心世界時著不得个因字固然卽今大士成道大師出世未審是因非因師云幾成錯過進云不因此問眞成錯過師噓一聲僧問云諸法從何而生師云爲你有此一問良久師乃云驢唇先生無端指熱爲夏惱亂毛道凡夫補陀大士不合隨眞順俗云成妙覺菩提詗上座四十一年前在母胎中聞此二事理見不平今日特爲大眾拈出且道作麼生判斷若謂熱原非夏道本無成未免孤他先聖若然熱便是夏道卽可成又未免冤屈自己就者淆訛處能定當得許伊有語話分如或不然詗上座替大眾喫拄杖去也畢竟如何坐斷二邊中不立一時趁起駭雞犀。

答問

僧舉棲賢覞禪師問答求別語師許之僧遂依原僧舉問云久聞大師得大機大用如何是大機師云猛虎跳不出進云如何是大用師云雄象入花池進云某甲終日迎賓送客作揖打恭還當得大機大用麼師云莫將鶴唳誤作鶯啼。

問云古人提唱麻三斤猶是曲爲今時今日新大師特地又作麼生師云鞭起泥牛耕皓月喚教石女織流黃進云恁麼則新丰曲子今日親聞也師云作何音調僧無對師云掠虛頭漢。

問云一句當機八萬門生死永絕如何是一句師云聞思不及。

問云久知大師定作人天鑪鉗請先露个消息師云泥牛徧界恣騰踏頭角分明總不彰進云得意气時添意气遇風流處且風流師云一任傍觀並撫掌捲舒一綫未容覷。

問云雲從龍風從虎相逢覿面時如何師云直得五年分疏不下進云恁麼則霧啟便是龍吟風生知是虎笑師云異類豈堪同瓜角藏身誰更羨蹤由僧禮拜云紫羅帳裏君臣合金殿重重顯至尊師雲華封𨿽頌祝帝自不知聞。

問云臨濟大師云有一人常在途中不離家捨如何是不離家捨一句師云池中撈白月進云如何是常在家捨不離途中師云夢裏度黃河進云竹影掃階塵不動月穿潭底水無痕師云莫把鴛鴦誇巧繡須知胡蝶正莊周。

問云此事如明鏡當臺妍來妍現媸來媸現秪如鏡破臺亡妍媸不來又作麼生師云灼然無諱僧一喝師云猶守瓦礫在進云也要大師知道師云堪憐客作漢難與論家珍。

問云兔角龜毛火裏栽鐵山當面勢崔嵬如何是龜毛兔角師云不容把捉進云如何是鐵山當面師云鉆仰徒然僧禮拜云深承法旨足照迷方師云須明參學眼莫秪墮偏枯時傍有僧進云某甲欲就中重申一問未審大師還不吝慈悲否師云已絡索不少也進云如何是常在途中不離家捨師云蝸牛上壁進云如何是常在家捨不離途中師云盲龜拽磨進云如何是龜毛兔角師云薰風水繡紋進云如何是鐵山當面師云賺殺闍黎僧禮拜云不因此問幾成錯過師云切忌妄承當。

壬子秋日師駐寶安金繩僧舉麗中禪師語錄答學人三問請益師隨問置答。

問云如何是父母未生前面目師云古鏡深埋。

問云未有此身前向甚麼處行履師云不借陰陽地飄然獨任眞進云便恁麼時如何師云千年桃核。

問雲天地未分時這个在什麼處答云不坐萬年牀進云還假承當也無師云闍黎近前來向你道僧才近前師云去你欠伶利。

藩下田生輝居士問頃因石蓮禪師上堂某甲曾問二語不契今日已承老和尙慈悲垂示便祈首座更下一轉語師云試理問看問云竿木隨身事若何師雲度水登山得渠力進云逢場作戲又作麼生師云放開則法輪大轉握住則佛祖難容。嘉興大藏經南海寶象林慧弓詗禪師語錄

南海寶象林慧弓詗禪師源流拈頌卷二

書記傳一錄

初祖菩提達摩大師因慧可問諸佛法印可得聞乎祖曰諸佛法印匪從人得可曰我心未寧乞師安心祖曰將心來與汝安可曰覓心了不可得祖曰與汝安心竟。

拈云象林若作初祖見問諸佛法印可得聞乎卽以手掩其口不惟令伊當下剿截亦免使後來兒孫各各向覓心了不可得處躲根作活。

頌云覓心無處安心竟平地波層千尺疑萬古碧潭空界月再三撈捷始應知。

初祖曰吾本來玆土傳法救迷情一花開五葉結果自然成。

拈云初祖爲法求人破費路行過水筋力竭盡一坐九年工夫始得者朵花開香流千古但折合將來不無虛生捏目自救不了在𨿽然且道是傳什麼法咦切忌錯會。

頌云共嘆一花五葉撿來也大無端笑渠無限男女特地遭他熱瞞。

二祖神光慧可大師將衣法付三祖已遂卽往鄴都隨宜說法韜光混迹變易儀相或入諸酒肆或過於屠門或習街談或隨廝役人問之曰師是道人何故如是祖曰我自調心何關汝事。

拈云入廛混迹自是老大風流秪个調心未必親口何故大師曾道覓心了不可得旣了不可得又調个甚麼代云老僧近來衰耄。

頌云老賣調心法橫身臥市叢無人知此意孤負少林風。

三祖司空僧燦大師信心銘末云言語道斷非去來今。

拈云旣言語道斷且道此信心銘是言語非言語大師銘於去日某甲聞在今時展轉流布惠及將來是去來今非去來今敢請大師下一轉語。

頌云死蛇橫路莫當頭日炙風吹毒轉稠千載有人輕觸著禍無旋踵喪良儔。

四祖黃梅道信大師唐太宗向師道徳欲瞻風彩詔赴京祖上表遜謝前後三返竟以疾辭第四度命使曰如果不起卽取首來使至山諭旨祖乃引頸就刃神色儼然使異之回以狀聞帝彌加欽慕就賜珍繪以遂其志。

拈云初祖被武帝一詔卽來四祖受太宗三徵不起二君王尊崇大法千古希奇二祖師眞切爲人一時徹困故卽來便是和皮及髓拋露不起非把婆心法眼包藏咦身爲國主𨿽宿具靈根而墮在尊貴未免爭了些子不然則二君王一囊囊盡後來衲僧家又討甚麼巴鼻。

頌云三徵不起破頭云此意分明答聖君珍繪賜來彰信重卻今千古恨傳聞。

五祖黃梅弘忍大師旣付衣法盧行者自後不復上堂大眾疑怪致問祖曰吾道行矣何更詢之復問衣法誰得耶祖曰能者得於是眾議盧行者名能尋訪旣失潛知彼得卽共奔逐。

拈云一隊逐塊頭漢死向衣缽姓名邊猜覓若非行者眉橫鼻直黃梅一路平沈𨿽然如是祖師也有喫棒處何故吾道行矣非白晝寐語乎。

頌云佛性旣非北衣缽豈南來報語捕風漢大庾空嶺嵬。

曹溪六祖惠能大師有蜀僧名方辯來謁曰善捏塑祖正色曰試塑看辯不領旨乃塑祖眞可髙七尺曲盡其妙祖觀之曰汝善塑性不善佛性酬以衣物辯禮謝而去。

拈云方公一捏捏成祖師七尺神彩且道祖師法身還在里許麼若在則法身多出一个若不在爭柰目擊無疑倘當時道父母未生前面目試塑將來不惟令方公推倒無位眞人亦使後來人要依樣胡盧不得。

頌雲南宗六祖善酬機塑是有形卻與衣佛性空來無一物縱云傳法亦成非。

吉州靑原山靜居寺行思禪師一日問石頭曰有人道嶺南有消息頭曰有人不道嶺南有消息師曰若恁麼大藏小藏從何而來頭曰盡從者裏去師然之。

拈云一人道嶺南有消息一人不道嶺南有消息恁麼淆訛難以端的且道者个消息靑原父子還隱顯得麼咄我是靑原下兒孫。

頌云嶺南消息無巴鼻切忌從頭問起來遷老幸然急掩卻免教漏泄賺人猜。

南嶽石頭希遷和尙問新到僧從甚麼處來曰江西來師曰見馬大師否曰見師乃指一橛柴曰馬師何似者个僧無對。

拈云石頭和尙向絕凡聖情量邊推出馬大師爭柰者僧不識詗上座莫能代語麼不因慈悲指示幾乎當面錯過。

頌雲月在蘆花見不難停眸路又隔云端石頭柴橛分明剖劍掛眉間徹膽寒。

澧州藥山惟儼禪師問雲巖作甚麼巖曰擔屎師曰那个聻巖曰在師曰汝來去爲誰巖曰替他東西師曰何不教並行巖曰和尙莫謗他師曰不合恁麼道巖曰如何道師曰還曾擔麼。

拈云藥山就擔屎處撥轉雲巖可謂作家尊宿親切爲人咦若作佛法商量未免污了唇齒。

頌云擔屎徹困帶累唇齒叨叨一上終還是你。

潭州雲巖曇晟禪師因藥山問聞汝解弄師子是否師曰是山曰弄得幾出師曰弄得六出山曰我亦弄得師曰和尙弄得幾出山曰我秪弄得一出師曰一卽六六卽一師後到潙山潙問承聞長老在藥山弄師子是否師曰是潙曰長弄有置時師曰要弄卽弄要置卽置潙曰置時師子在什麼處師曰置也置也。

拈云藥山道我秪弄得一出可謂少處減多處添擒縱自在雲巖眞師子子解道一卽六六卽一踞步天然後來遇个水牯牛不識利害管探置時在什麼處於時不念初犯攔胸踏倒卻問你水牯牛性命在甚麼處。

頌云以六爲遊戲以一爲顰呻試問乾坤裏誰是出頭人。

瑞州洞山悟本良價禪師因僧問寒暑到來如何回避師曰何不向無寒暑處去曰如何是無寒暑處師曰寒時寒殺闍黎熱時熱殺闍黎。

拈云寒熱相煎畢竟如何了得寒時熱相無處覓熱時寒相不可尋寒熱熱寒不相到秪應識取熱寒心。

頌云冤家不到無仇處驀地相逢正是伊若使了無恩怨念直饒把臂臥天涯。

洪州云居道膺禪師師問洞山如何是祖師西來意山曰闍黎他後有把茅蓋頭忽有人問如何秪對師曰道膺罪過。

拈云盡天下古今把个西來意俱作奇特商量究竟商量不出惟有洞山父子秪就問答邊互換賓主善順機宜便覺逗漏不少且道有甚著眼處你不妨伶利。

頌云若是西來祖意不妨問著難答如今慚愧云居罪過爲渠先納。

洪州鳳棲山同安丕禪師僧問如何是同安一隻箭師曰腦後看曰腦後事如何師曰過也。

拈云同安翻撚一箭直接那畔知音者僧死摸腦後眞成佳期空負秪如老漢道過也且道過在阿那邊急著眼。

頌云電爍同安一箭兒驀釘腦後豈容窺當時若便喪身去猶賀天山奏凱歸。

洪州同安志禪師先同安臨寂上堂曰多子塔前宗子秀五老峯前事若何如是三舉莫有對者末後師出曰夜明簾外排班立萬里歌謠道太平安曰須是者驢漢始得。

拈云若論五老峯前事向丕老未上堂時薦取尙未爲俊捷乃三舉後道得函蓋恰巧不免費幾雍容𨿽然貿珠須是參詳價豈與販鹽小課同。

頌云三翻宣密旨一語定乾坤欲識升平事壞歌不頌恩。

鼎州梁山緣觀禪師上堂眞園頭出問家賊難防時如何師曰識得不爲冤曰識得後如何師曰貶向無生國裏曰莫是他安身立命處麼師曰死水不藏龍曰如何是活水龍師曰興波不作浪曰忽遇傾湫倒嶽時如何師下座把住曰闍黎莫教濕了老僧袈裟角。

拈云眞公做賊做成龍堪誇探珠得巧法觀老捉賊費拏龍手可笑割雞用牛刀當時道家賊難防時如何但云識得汝也看伊又如何作得禍來𨿽然若非七縱七擒後孟獲爭能絕歹心。

頌云難防小醜是家家不必驚疑但識他降得孽龍成好手爭如惡水濕袈裟。

郢州大陽山警玄禪師上堂夜半烏雞抱鵠卵天明起來生老鸛鶴毛鷹嘴鷺鶿身卻共烏鴉爲侶伴髙入煙霄低飛柳岸向晚歸來仔細看依稀恰似雲中雁。

拈云大陽竭盡智巧名言秪描畫得个混不得類不齊底怪鳥可惜費了許多文彩況不合夜半天明有者般个異族飛鳴出現急應請關南道吾禳卻不然禍兆破家門。

頌云萬法無依體自圓聖凡情盡幾瀟然雞烏鵠白分明是才涉形容落者邊。

舒州投子義靑禪師上堂默沈陰界語落深坑擬著則天地懸殊棄之則千生萬劫洪波浩渺白浪滔天鎭海明珠在誰收掌良久卓柱杖曰百雜碎。

拈云不許語默棄擬可謂截斷眾流疏通一派𨿽然如此秪是燦爛明珠久沈滔天浪底看來未易探尋莫道卓拄杖處便是罔象靈蹤麼且喜沒交涉畢竟如何何不早著眼。

頌云明珠鎭海幾經秋一道光吞百億洲今日吾師親指出杖頭卓處莫凝眸。

東京天寧芙蓉道楷禪師上堂良久曰靑山常運步石女夜生兒便下座。

拈云芙蓉老師如此舉唱直把萬里一條鐵拗作兩尋將來懇打大象不知驚走法身斯事且置秪如靑山常運步大地無寸土向什麼處著足其石女兒是何嘴臉伶利者試爲道看。

頌云靑山一息移千步不到槃成那一邊更有一般堪怪笑石兒拋出鼻無全。

鄧州丹霞子淳禪師上堂乾坤之內宇宙之間中有一寶祕在形山肇法師恁麼道秪解指蹤話迹且不能拈示於人丹霞今日劈開宇宙打破形山爲你諸人拈出具眼者辧取以拄杖卓一下曰還見麼鷺鶿立雪非同色明月蘆花不似他。

拈云一人道宇宙形山一人道蘆花雪月恁麼指注何異羣盲摸象詗上座莫能全顆拈呈麼夜半正明天曉不露。

頌云打破形山出寶兒丹霞卓杖切須知分明月在蘆花上看到蘆花月已非。

眞州長蘆眞歇淸了禪師上堂處處覓不得秪有一處不覓自得且道是那一處良久云賊身已露。

拈云老漢無端著賊旣言賊身已露贓在那里眼裏耳裏掣電裏報鐘裏搔癢裏屎急裏莫便是良久裏咦秪爲慈悲開綫路不知曾幾陷平人。

頌云檀郎喚小玉無爲空抑逼深夜倒銀牀枕子順摸得。

明州天童宗玨禪師上堂劫前運步世外橫身妙契不可以意到眞證不可以言傳直得虛靜斂氛白雲向寒巖而斷靈光破暗明月隨夜船而來正恁麼時作麼生履踐偏正不曾離本位縱橫那涉語因緣。

拈雲天童將弄驪珠好手提持曹洞宗風逆放順收橫拋豎接不露當陽影寧墜悄然機喝彩任傍觀釘椿慚正視𨿽然得稱盡美撿點猶有未甘何故縱橫那涉語因緣須是木人道始得。

頌云大行不舉步眞到無所歸石女喚回三界夢木人坐斷六門機。

明州雪竇智鑑禪師上堂世尊有密語迦葉不覆藏一夜落花雨滿城流水香。

拈云世尊幸無密語設有大地羣生盡疑眼能啖醋足庵一期上堂亦是倒上剎竿。

頌云語卽不密豈況重宣眞成狼藉華雨濺濺。

明州天童如淨禪師上堂陸修靜陶淵明文殊普賢作圓相曰咦一款具呈且道憑誰批判若是孔夫子吾無隱乎爾。

拈云詗上座今日要與天童翻案救取四人裂破圓相曰鑑如得其情且道憑誰作證若是李老聃吾遊心於物之初。

頌云一機之絹三經五緯仔細觀來成何華綺。

襄州鹿門覺禪師示眾盡大地是學人一卷經盡乾坤是學人一隻眼以者隻眼讀如是經千萬億劫常無間斷。

拈云鹿門恁麼開示眞个舌覆大千且問此經共有何許字句乾坤是眼又把者經安在那邊須煩慈悲指出無致鈍根學人看讀不易。

頌云大地是經翻不起乾坤是眼捏難埋不知覺老何心行平白推人落險崖。

靑州普照一辯禪師因大明寶問離四句絕百非請師直指西來意師曰昨日有人恁麼問被打出去也明曰今日又如何師曰你得恁麼不識痛癢明禮拜師曰可惜許棒折也明直得汗下。

拈云棒折汗下知有大明白生喫枉離句絕非諒得靑州難酬祖意如今且置有躡前蹤借問時詗上座又如何秪對寧甘截舌不毀先猷。

頌云覿面相呈絕討論西來的意似深冤笑無喞澑大明老卻向靑州覓棒痕。

磁州大明寶禪師示眾若論此事如人作鍼綫幸然鍼鍼相似忽有人來不覺失鍼秪見綫者邊尋也不見那邊尋也不見卻自曰近處尙不見遠處那里得來多時尋不得心煩不好昏悶打睡拽衣就枕時驀然一札原來在者裏。

拈云老漢恁麼說禪不怕禍生好急拽向三十二代祖師案前痛與三十二棒何故不合巧將譬諭漏泄眞機賺令後來人一个个爭向原來在這里承虛接響。

頌云一樹寒梅立兩階雪晴開得十分佳笑渠老宿輸慳計卻放春香透出崖。

太原王山體禪師示眾旣有尊貴之位須明尊貴底人須知尊貴底人不處尊貴之位方明尊貴不落階級。

拈云金鍼妙密玉綫巧縫提持尊貴一路好手固羨王山還免得遭人撿點也無以有驚異。

頌云王老提持洞上宗珠回玉轉燦重重要知舜日升平事歌徧南薰不宰功。

磁州大明雪巖滿禪師因僧問髙郵定和尙透网金鱗以何爲食定曰幹屎橛僧無語師代曰謝供養。

拈云敢問老漢於者橛上曾咬著也未代云虧你恁麼殷勤孝敬。

頌云尋常供養味滋長苦過黃連辣過姜塞斷舌頭休口入可曾解向鼻根嘗。

燕京報恩萬松行秀禪師示眾動則埋身千尺不動則當處生苗直須兩頭撒開中間放下更買艸鞋行腳始得。

拈云萬松恁麼舉揚何曾離得艸裏且問老漢撒開處是何光景放下時又作麼消息須是實供始得不然與我艸鞋來也學行腳去。

頌云推人落井遭甚麼瘟急如律令太上老君。

中都萬壽雪庭福裕禪師僧問如何是祖師西來意師曰待乳峯點頭卽向汝道。

拈云我他日見萬壽要代這僧進語賴乳峯不點頭若點頭和尙慚愧無地。

頌云乳峯出插天寒十路無門攀仰難何處迅雷驅驟雨殘雲一片掛秋瘢。

嵩山靈隱文泰禪師上堂塵劫來事秪在於今河沙妙徳總在心源試教伊覿面相呈便不解當風拈出且道過在甚麼處良久卓拄杖云秪爲分明極翻令所得遲。

拈云我要問靈隱喚阿那个作心源便須當面拈出不然任伊拄杖子連卓幾下尙未分明在。

頌雲海印髙懸萬象呈重重交互太光生當前認著還迷倒說甚玄微與暗明。

西京還源寶應遇禪師一日聞靈隱泰上堂舉切忌從他覓迢迢與我疏當下大悟。

拈云寶應聞舉話便悟悟卽不無也是從他覓得底未是家珍如何是不從他覓得聻切忌與我疏。

頌云蕩子伶俜事可傷幾年隨著馬驢行擡頭忽聽宸樓鐸始覺全身在帝鄕。

鄧州香嚴淳拙文才禪師上堂滿盤打算了秪有者一著最便宜敢問諸人且道是那一著卓拄杖云切忌卜度。

拈云淳拙恁麼打九歸便輸了河渚上算沙童子且道過在什麼處前說者一著後說那一著恁麼打算不定三生六十劫猶卜度未親在代曰老僧住持事繁。

頌云秪有者著子滿盤算不出稽首羨吾師便宜先落一。

南陽萬安松庭子巖禪師上堂我不學諸方說禪浩浩地魔魅人家男女僧問達摩面壁時如何師曰者便是浩浩底禍胎也曰如何得剿絕去師曰倒縒芒繩縛鬼子須是其人。

拈云初祖面壁禍胎固然且莫驚著今鬼子在人眼中鼻裏出入作怪師芒繩在什麼處快拈出來。

頌云芒繩倒縒我不如師見怪不怪師不如我咄大海從魚躍長天任鳥飛。

西京少室凝然了攺禪師上堂莫向言中取則直須句外明宗擲拄杖下座。

拈云少室向平易裏橫身接物可謂不吝慈悲秪是承當處大難詗上座不免拔劍相助且道拄杖擲下時是句外是言中若辧別得出拄杖子任橫擔去。

頌云活人眞有劍死水不藏龍特地爲君薦休教眼著聾。

西京少室俱空契斌禪師僧問如何是成劫以後底事師曰龍馬負圖。

拈云俱空所答的有本據但未曉龍馬眞形曾親見也麼聖人心事付全圖伏羲好手描不出。

頌云一畫當先三點居前是爲龍馬之文章師拈之以談後天。

西京定國無方可從禪師示眾向上宗乘本無言說當人一著非假外來直須向自胸襟迸出偏不附物正不立玄不涉程途方得到家穩坐不然你還知九峯不肯首座麼百丈五百生墮在狐窩麼金鎞刮膜擬則成乖有志此宗大須審細珍重。

拈云九峯不肯首座定國信其具眼誰知更數世下有个不肖遠孫亦不肯定國何故不合把無言說宗乘善巧叨叨詗上座恁麼判斷又還尙有不肯者麼咄擬則成乖。

頌云不涉程途須到家死蛇觸著禍難賒欲知此著眞端的月在梅梢不見華。

西京嵩山月舟文載禪師示眾達摩西來以一乘法直指單傳令人見性成佛至我少室如九鼎系以單絲言之魄墮汝諸人趁色力康健打辦个事急須努力莫閒過日大眾且喚什麼作一乘法聻良久云切忌喚甕作鐘。

拈云祖師確有一乘法直指人見性成佛則未出南天竺國界早應打落當門牙齒月舟不知甚麼心行欲潦倒古今爭柰遞傳下有个獦獠種不受渠瞞何故不曾喚甕作鐘。

頌云一乘全非西祖意訛傳訛已徧支那不知月老何心行猶把甕鐘來柰何。

燕京宗鏡大章宗書禪師聞月舟法眼精明參請入室潛淘密踐者八載初開法興徳嘉靖丁巳少室疏請再四師乃嘆曰先師化後三十年宗風逮弱前輩有言禪林下衰弘法者多假我偸安不急急撐拄之其崩潰可須也某𨿽慚付囑其如付囑何遂欣然主之。

拈云具拴風釘云掀山揭海手段始能擔荷大法宗鏡力振頹綱克家固然秪如宗風逮弱向阿那邊撐拄若撐拄得著佛祖也須齊拜後塵。

頌云爲人特地始偸安撐弱宗風賴者竿王令化行寰宇靜夜深明月照簾寒。

建昌廩山蘊空常忠禪師因壽昌經公與人論金剛勝義甚快師笑曰宗眼不明非爲究竟昌便問如何是宗眼師振衣而起忽一日告眾曰我有件要了底大事汝等須知眾茫然師豎起拳曰會麼眾無對師乃揮案一下曰吽吽爲汝了去遂趨寂。

拈云廩山平生說法秪是貴取直截更無簇錦攢華所謂芳叢不艷爲得之矣獨是末後猶有一未了底公案不肖遠孫今日不免當眾爲渠了卻吽吽癹吒。

頌云底事分明不易知豎拳揮案透情披當時豈謂無人薦吽字要令千古輝。

建昌壽昌無明慧經禪師年登古稀尙混勞侶耕鑿不息方丈修然惟作具而已嘗有偈曰冒雨衝風去披星帶月歸不知身有苦惟恐行門虧益國王向師道徳嘆曰去聖時遙幸遺此老於是屢加褒敬臨終盥浴訖索筆大書曰今日分明指示擲筆端坐面化。

拈云此老命帶勞星一生作務無停以隴畝爲坐具以牯牛爲伴侶以耘植爲三昧以犁鋤爲妙機下窮赤日工夫出盡通身白汗恨未曾撞著个無忌諱漢若詗上座卽攔塗把住問渠父祖一片田地也著得犁無直得此老無下鍬處𨿽然如是秪其衝風冒雨戴月披星又堪作一幅天然古畫無怪乎國王稱仰但惜那國王不合向犁鋤邊牛背上見此老故未得伊風流灑脫耳且如何是伊風流灑脫處聻今日分明指示。

頌云耕鑿爲緣絕無巧拙拽杷歸來披星戴月。

信州博山無異元來禪師一日如廁睹人上樹卽大悟亟趨見壽昌昌曰子近日事作麼生師曰有个活路秪是不許人知昌曰旣是活路爲什麼不許人知師曰不知不知。

拈云博山道不知不知不知个甚麼詗上座不妨點出爲甚麼不許人知若許人知一場好笑。

頌云悟迷秪在一擡頭上樹明明見本由開口欲談辭已喪活門無路擬何投。

瀛山雪關道闍禪師博山問堂中首座人天眼目如何是人天眼目師曰頂門上山曰還假照鑑也無師曰君不見山曰不虛參見作家來師掩耳而出。

拈云師翁頂眼𨿽明猶欠點在當時見道還假照鑑也無卽應快便出去若待證明起來未免重煩掩耳。

頌云頂門伊眼膜千層一點瞞他也不能覿面相呈忘照觸靑山原自絕常靑。

端州鼎湖山在犙弘贊禪師一日侍瀛山和尙次山曰先師有垂語三則汝還委悉麼師曰請和尙舉山曰不萌之艸爲甚能藏香象師曰者畜生欲隱彌露山曰古澗寒泉水作何色師曰五眼識不得山曰徹底無依向什麼處安身立命師曰鋤卻虛空帶活埋山曰放汝三十棒師便珍重而出。

拈曰師翁趁火煆金可謂連錘煉就老漢因徵納寶不惜和橐傾將𨿽是詔奉尋常亦乃唱酬不偶今日開詗亦有三轉語不萌之艸爲甚能藏香象答曰空手把金鉤古澗寒泉水作何色答曰不共秋天曉徹底無依向甚麼處安身立命答曰鍼鋒頂上好加尖將此三轉語供養二代師翁大和尙。

頌云目前端的不辭道恐作寒泉一色看堪笑無依徹底漢倒騎香象踏塵寰。

一花五葉歌

君不見祖師西來意神州先有大乘气航將衣缽破洪濤覓个知音相委寄梁廷天子好明眸覿面依然還不識知非時暫藏祕九年面壁何疲瘁大有忘軀爲法人雪中斷獻一肱臂旣印心勤囑累勿使吾宗輕得墜覓罪中間內外無與安心竟同一鼻小沙彌卻伶利能明縛脫皆由自緣熟來時鍼芥投種花生處殊因地善攝持常不寐般若齊稱賊引避行將法授小兒曹祥雲兆出橫枝嗣求佛人槽廠去春教米白待篩治三更得旨卻南行庾嶺追尋徒步費且韜光懷會次權行守网利生事一旦風幡逗上機信衣爭請聊相示君不見一花五葉果圓成莫向那邊著眼覷咦。嘉興大藏經南海寶象林慧弓詗禪師語錄

慧弓詗禪師宗門拈古目錄卷三

書記法照編靑原下四世雲巖晟禪師法嗣洞山良價﹝十三則﹞靑原下五世洞山價禪師法嗣曹山本寂﹝五則﹞云居道膺﹝七則﹞疏山匡仁﹝一則﹞靑林師虔﹝二則﹞龍牙居遁﹝三則﹞白水本仁﹝一則﹞北院通﹝一則﹞京兆蜆子﹝一則﹞華嚴休靜﹝一則﹞九峯普滿﹝一則﹞幽棲道幽﹝一則﹞越州乾峯﹝五則﹞天童咸啟﹝二則﹞吉州禾山﹝一則﹞潭州寶蓋﹝一則﹞欽山文邃﹝三則﹞九峯通玄﹝一則﹞白馬遁儒﹝一則﹞靑原下六世曹山寂禪師法嗣金峯從志﹝三則﹞曹山慧霞﹝一則﹞鹿門處眞﹝一則﹞洞山道延﹝一則﹞艸庵法義﹝一則﹞曹山光慧﹝一則﹞曹山智矩﹝二則﹞育山弘通﹝二則﹞云居膺禪師法嗣同安丕﹝五則﹞歸宗懷惲﹝一則﹞嵇山章﹝一則﹞云居懷嶽﹝一則﹞佛日本空﹝一則﹞云居道簡﹝一則﹞蘄州廣濟﹝一則﹞朱溪謙﹝二則﹞疏山仁禪師法嗣護國守澄﹝二則﹞靈泉歸仁﹝二則﹞疏山證﹝一則﹞百丈明照﹝一則﹞黃檗慧﹝一則﹞靑林虔禪師法嗣石門獻蘊﹝二則﹞龍光諲﹝一則﹞廣徳延﹝一則﹞白水仁禪師法嗣重云智暉﹝一則﹞龍牙遁禪師法嗣報慈藏嶼﹝二則﹞含珠審哲﹝一則﹞九峯滿禪師法嗣同安威﹝一則﹞北院通禪師法嗣京兆香城﹝一則﹞靑原下七世洞山延禪師法嗣上藍慶﹝一則﹞鹿門眞禪師法嗣谷隱智靜﹝一則﹞益州崇眞﹝一則﹞鹿門志行﹝一則﹞佛手巖行因﹝一則﹞同安丕禪師法嗣同安志﹝一則﹞仰山和尙﹝一則﹞歸宗惲禪師法嗣歸宗弘章﹝一則﹞護國澄禪師法嗣智門守欽﹝一則﹞知遠演化﹝一則﹞靈泉仁禪師法嗣大陽慧堅﹝二則﹞五峯遇禪師法嗣五峯紹﹝一則﹞廣徳延禪師法嗣廣徳義﹝二則﹞廣徳周﹝一則﹞石門蘊禪師法嗣石門慧徹﹝一則﹞含珠哲禪師法嗣唐州大乘﹝一則﹞靑原下八世同安志禪師法嗣梁山緣觀﹝二則﹞護國遠禪師法嗣云頂徳敷﹝一則﹞大陽堅禪師法嗣北禪契念﹝一則﹞石門徹禪師法嗣石門紹遠﹝一則﹞北禪懷感﹝一則﹞太原均﹝一則﹞歸宗章禪師法嗣普淨常覺﹝一則﹞谷隱靜禪師法嗣谷隱知儼﹝一則﹞靑原下九世梁山觀禪師法嗣大陽警延﹝二則﹞藥山利昱﹝一則﹞羅紋得珍﹝一則﹞石門遠禪師法嗣鄧州廣濟﹝一則﹞谷隱儼禪師法嗣北禪契崇﹝一則﹞北禪感禪師法嗣南禪聰﹝一則﹞靑原下十世大陽延禪師法嗣投子義靑﹝二則﹞羅浮顯如﹝一則﹞興陽淸剖﹝一則﹞白馬歸喜﹝一則﹞乾明機聰﹝一則﹞梁山巖禪師法嗣梁山善冀﹝一則﹞道吾詮禪師法嗣天平契愚﹝一則﹞靑原下十一世投子靑禪師法嗣芙蓉道楷﹝四則﹞大洪報恩﹝一則﹞長安福應﹝一則﹞靑原下十二世芙蓉楷禪師法嗣丹霞子淳﹝一則﹞淨因法成﹝二則﹞寶峯惟照﹝一則﹞鹿門法燈﹝一則﹞天寧禧誧﹝一則﹞石門元易﹝一則﹞太傅無功靑原下十三世丹霞淳禪師法嗣長蘆淸了﹝五則﹞天童正覺﹝二則﹞大洪慶預﹝一則﹞治平湡﹝一則﹞淨因成禪師法嗣天封子歸﹝一則﹞尼淨智﹝一則﹞寶峯照禪師法嗣圓通眞際﹝一則﹞智通大死﹝二則﹞花藥智明﹝一則﹞石門易禪師法嗣天衣法聰﹝一則﹞天寧誧禪師法嗣熊耳慈﹝一則﹞大洪智禪師法嗣天童樞﹝一則﹞靑原下十四世長蘆了禪師法嗣天童宗玨﹝一則﹞北山法通﹝一則﹞長蘆妙覺﹝一則﹞天童覺禪師法嗣雪竇嗣宗﹝三則﹞淨慈慧暉﹝一則﹞瑞巖法恭﹝一則﹞善權法智﹝一則﹞大洪預禪師法嗣慧力悟﹝一則﹞雪峯慧深﹝一則﹞天衣聰禪師法嗣投子道宣﹝一則﹞靑原下十五世天童玨禪師法嗣雪竇智鑑﹝一則﹞善權智禪師法嗣越州超化﹝一則﹞雪竇宗禪師法嗣廣福道微﹝一則﹞靑原下十六世雪竇鑑禪師法嗣天童如淨﹝二則﹞華藏祚禪師法嗣東谷光﹝一則﹞靑原下十七世天童淨禪師法嗣鹿門覺﹝一則﹞靑原下十八世鹿門覺禪師法嗣靑州一辯﹝二則﹞直翁舉禪師法嗣天童云外﹝一則﹞靑原下十九世靑州辯禪師法嗣磁州大明﹝一則﹞慈云覺﹝一則﹞玉溪圓通﹝一則﹞普照寶﹝一則﹞天童岫禪師法嗣雪竇大證﹝一則﹞靑原下二十世大明寶禪師法嗣王山體﹝一則﹞靑原下二十一世王山體禪師法嗣雪巖滿﹝二則﹞勝默光﹝一則﹞靑原下二十二世雪巖滿禪師法嗣萬松行秀﹝二則﹞竹林巨川﹝一則﹞靑原下二十三世報恩秀禪師法嗣萬壽福裕﹝二則﹞報恩從倫﹝一則﹞靑原下二十四世萬壽裕禪師法嗣嵩山文泰﹝二則﹞中林智泰﹝一則﹞太子久善﹝一則﹞安平守讓﹝一則﹞靑原下二十五世嵩山泰禪師法嗣寶應福遇﹝一則﹞靈巖潔﹝一則﹞靑原下二十六世寶應遇禪師法嗣香嚴文才﹝一則﹞靈巖潔禪師法嗣天界道成﹝二則﹞寶應達禪師法嗣太原斌﹝一則﹞盤山遇﹝一則﹞封龍就禪師法嗣天慶義讓﹝一則﹞靑原下二十七世香嚴材禪師法嗣松庭子嚴﹝二則﹞佛巖稔﹝一則﹞古蔡元﹝一則﹞靈谷謙禪師法嗣靈谷正映﹝一則﹞空相圭禪師法嗣天寧壽﹝一則﹞天慶讓禪師法嗣

卷三。靑原下二十八世松庭嚴禪師法嗣嵩山了攺﹝二則﹞靑原下二十九世嵩山攺禪師法嗣嵩山契斌﹝一則﹞靑原下三十世嵩山斌禪師法嗣定國可從﹝一則﹞靑原下三十一世定國從禪師法嗣月舟文載﹝一則﹞靑原下三十二世月舟載禪師法嗣宗鏡宗書﹝一則﹞靑原下三十三世宗鏡書禪師法嗣少室常潤﹝一則﹞廩山常忠﹝一則﹞蓬鵲圓佐﹝一則﹞靑原下三十四世少室潤禪師法嗣大覺方念﹝一則﹞嵩山正道﹝一則﹞稟山忠禪師法嗣壽昌慧經﹝四則﹞靑原下三十五世大覺念禪師法嗣雲門圓澄﹝一則﹞壽昌經禪師法嗣博山元來﹝四則﹞東苑元鏡﹝二則﹞壽昌元謐﹝一則﹞鼓山元賢﹝二則﹞靑原下三十六世雲門澄禪師法嗣弁山明雪﹝一則﹞寶壽明方﹝一則﹞東山明澓﹝二則﹞愚庵明盂﹝一則﹞博山來禪師法嗣瀛山智誾﹝六則﹞檀度道密﹝三則﹞雪峯道舟﹝一則﹞竹山道嚴﹝一則﹞天湖道丘﹝一則﹞博山道奉﹝一則﹞開府道裕﹝三則﹞祠部端伯﹝一則﹞東苑鏡禪師法嗣天界道盛﹝二則﹞鼓山賢禪師法嗣鼓山道霈﹝一則﹞靑原下三十七世瀛山誾禪師法嗣華嚴弘恩﹝四則﹞日親弘麗﹝五則﹞鼎湖弘贊﹝二則﹞瀛山成巒﹝一則﹞檀度密禪師法嗣棲霞弘依﹝二則﹞潛庵弘幹﹝一則﹞廣胤弘標﹝一則﹞博山奉禪師法嗣博山弘瀚﹝一則﹞天界盛禪師法嗣攝山大成﹝一則﹞壽昌大奇﹝六則﹞石塔大忍﹝一則﹞靑原大然﹝一則﹞靑原弘智弁山雪禪師法嗣靑龍淨斯﹝一則﹞雪巖淨瑩﹝一則﹞愚庵盂禪師法嗣萬壽淨▆﹝一則﹞東山澓禪師法嗣顯聖淨寶﹝一則﹞普明淨曄﹝一則﹞弁山雪禪師法嗣靑龍淨斯﹝二則﹞雲巖淨瑩﹝一則﹞義山淨訥﹝一則﹞嘉興大藏經南海寶象林慧弓詗禪師語錄

南海寶象林慧弓詗禪師宗門拈古卷四

書記傳一錄

洞山宗

瑞州洞山良價悟本禪師﹝靑四雲巖晟嗣﹞

僧問三身之中阿那身不墮眾數師曰吾常於此切後有持此問曹山先師道吾常於此切意作麼生山云要頭便斫去又問雪峯峯以拄杖打云我亦曾到洞山來。

拈云至實不華至詞不飭洞山答處非親從那畔透底翻身來何能示此銀壁千尋之句卽使木人聞之直得汗流汁背矣所以後來兩个漢被僧問著亦竟無容措語秪如今日還可商量麼咄惜取舌頭好。

洞山因雪峯上問訊師曰入門須有語不得道早个入了也峯曰某甲無口師曰無口且從還我眼來峯無語云居別前語云待某甲有口卽道。

拈云詗上座見老漢才問時向道語卽不無秪恐和尙不信是家裏話。

洞山上堂有一人在千萬人中不背一人不向一人你道此人具何面目云居出曰某甲參堂。

拈云洞山滿掌撒珍珠徧地全無落半顆云居當臺抽寶鏡森羅齊共納殊形父子敲唱妙挾圓機可謂天然首尾𨿽然秪如此人面目畢竟又作麼生玉兔未臨光透戶金烏常照不當門。

洞山因僧問欲見和尙本來師如何得見師曰年牙相似卽無阻矣僧擬進語師曰不躡前蹤別請一問僧無對云居代云恁麼則不見和尙本來師也。

拈云若是本來師莫道年牙相似卽恐名貌亦不相似何故若相似何異泥牛所以老漢不待伊進語便撥轉機輪可謂巧於回互獨惜者僧當面錯過耳秪如雲居代語是躡前蹤不躡前蹤伶利者請試著眼。

洞山因雪峯般柴次乃於面前拋下一束師曰重多少峯曰盡大地人提不起師曰爭得到者裏峯無語。

拈云雪峯臂腕盡有千尋舌頭僅可寸半洞山眼察秋毫爭柰﹝月唇﹞拖數量然今且置秪如重多少又如何秪對連皮鼻孔總七斤。

洞山因官人問有人修行否師曰待公作男子卽修行。

拈云洎合恁麼承當。

洞山示眾知有佛向上人方有語話分僧問如何是佛向上人師曰非佛保福別云佛非法眼別云方便呼爲佛。

拈云三个老古錐盡力道不出者个邊量也一人名位不得一人色聲不得一人同盤不得撿點將來猶未可在何故向上一路還著得如許淆訛麼。

洞山因僧問如何是玄中玄師曰如死人舌。

拈云滿口道不得咄更須截卻。

洞山因官人問三祖信心銘弟子擬注師曰才有是非紛然失心作麼生注法眼代云恁麼則弟子不注也。

拈云洞山秪知落艸爲人不覺通身泥水法眼無端插嘴理人間事長無明當時官人倘向道注則且置畢竟喚什麼作心者兩老漢又作麼開口。

洞山因僧問亡僧遷化向甚麼處去師曰火後一莖茅。

拈云洞山把火後一莖茅遮蓋生緣露裸裸我當時若見爲伊拈卻喚醒亡僧。

洞山見幽上座來遽起向禪牀後立幽曰和尙爲甚麼回避學人師曰將謂闍黎不見老僧。

拈云洞山背後納缺幽公當面喫瞞若不放過某甲也有三十。

洞山因僧問蛇吞蝦蟆救則是不救則是師曰救則雙目不睹不救則形影不彰。

拈云不彰且置秪者不睹可煞淆訛若直不睹則雙目現存若睹則話頭何在向者裏著得一句語便許闍黎救取蝦蟆蝦蟆不異闍黎闍黎與蝦蟆無別若著不得一句話莫道蝦蟆被吞闍黎亦無出身之路速道速道。

洞山曰一大藏教秪是个之字。

拈云洞山恁麼判教可謂曲爲今時爭柰賺人向葛藤窠裏重打一繞。

撫州曹山本寂禪師﹝靑五洞山價嗣﹞

因鏡淸問淸虛之理畢竟無身時如何山曰理卽如此事作麼生曰如理如事山曰瞞曹山一人卽得怎柰諸聖眼何曰若無諸聖眼無鑑得个不恁麼山曰官不容鍼私通車馬。

拈云鏡淸𨿽能置色身於空劫以前爭柰被曹山印破曹山固善出人事理何異四皓與儲皇定是非詗上座又且如何不如逐伴歸山去長笑一聲煙霧深。

曹山因僧問朗月當空時如何山曰猶是階下漢曰請師接上階山曰月落後相見。

拈云莫向明中斗額須從暗裏翻身直令文彩縱橫不露金鍼雙鎖此曹山眞切爲人曲垂方便處也若夫全身兼到明暗俱泯又當另開隻眼。

曹山問彊上座曰佛眞法身猶若虛空應物現形如水中月作麼生說个應底道理曰如驢覷井師曰道則太煞道秪道得八成曰和尙又如何師曰如井覷驢。

拈云直饒井驢絕覷更須密移一步何故寶殿無人空侍立不種梧桐免鳳來。

曹山因僧問古徳道盡大地惟有此人未審是甚麼人師曰不可有第二月也曰如何是第一月師曰也要老兄定當曰作麼生是第一月師曰險。

拈云夜半騎牛鳥道歸。

曹山因僧問人人盡有弟子在塵中師還有否師曰過手來其僧過手師點日一二三四五六足。

拈云曹山費盡口手打算依然遺失二人何故不見道點卽不到當時者僧見道過手來卽拍掌一下看伊又作何折合。

洪州云居道膺禪師﹝靑五洞山價嗣﹞

令侍者送褲與一住庵道者道者曰自有娘生褲竟不受師卻令侍者去問娘未生時著个甚麼道者無對後遷化燒得舍利持似師師曰直如饒得八斛四斗不如當初下一轉語好。

拈云云居令侍者送褲不是好心此道者不受恰好但笑其自不喞澑說有娘生豈不惹出娘未生時禍事後來舍利且置秪如侍者來問詗上座娘未生前著个甚麼答云如和尙著底。

云居隨洞山渡水次山問水深多少師曰不濕山曰粗人師曰請師道山曰不幹。

拈云一則入水不動波一則楊波不撥水父子相爲敲擊曲徹回互之機則不無爭柰總不出个幹濕。

云居因僧問如何是諸佛師師喝曰者田庫奴僧禮拜師曰你作麼生會僧曰者老和尙師曰元來不會僧作舞出去師曰沿臺盤乞兒。

拈云者僧𨿽解周旋回互不犯機輪爭柰被人壓良爲賤當時倘待問你作麼生會便復禮拜出去云居縱有手眼也難艸艸設施。

云居參洞山山問汝名什麼師曰道膺山曰何不向上道師曰向上則不名道膺山深肯之。

拈云云居道向上則不名畢竟名个什麼若謂千聖也無開口分也秪是明得尊貴一路耳至如不居尊貴位又當如何論量噓詗上座不怕斷舌那。

云居上堂孤迥迥峭巍巍僧問曰某甲不會師曰面前案山子也不識。

拈云云居向絕頂無人處下个眞切入廛手爭柰者僧當面錯過𨿽然直饒會案山子猶有主山云更遮峯巒直饒會得主山猶有向上一竅在且道畢竟作麼生孤迥迥峭魏魏可見不可睹無你棲泊處咄恁麼爲人下注腳好與三十棒。

云居因僧問一時包裏時如何師曰旋風千匝。

拈云云居道處可謂周遮有餘但未免教人向外打繞象林則不然燈滅暗來千眼覷不及且道還有親疏否。

云居因僧問山河大地從何而有師曰從妄想有曰與某甲想出一錠金得麼師便休去僧不肯。

拈云云居若不休去盡大地山河被尼乾子輩判入無因甲裏𨿽然未免令雲門謂已是葛藤不能折合當時待道與某甲想出一錠金得麼但云你卻伶利管教者僧自作勝解。

撫州疏山匡仁禪師﹝靑五洞山價嗣﹞

僧問靈機未運時如何師曰夜半放白牛。

拈云疏山放則知時且問此牛兒什麼年畜得。

隨州靑林師虔禪師﹝靑五洞山價嗣﹞

上堂祖師門下鳥道玄微功窮皆轉不究難明汝等諸人直須離心意識參絕凡聖路學方可保任若不如是非吾子息。

拈云靑林𨿽則委曲爲人覿面提挈且道離心意識是个何物絕凡聖路向那里安身若於此明得便有參學眼然須更買艸鞋何故祖師門下說甚麼離絕。

靑林因僧問學人竟往時如何師曰死蛇當大路勸子莫當頭曰當頭時如何師曰喪子命根曰不當頭時如何師曰亦無你回避處曰正恁麼時如何師曰失卻也曰未審向什麼處去師曰艸深無覓處曰和尙也須堤防始得師撫掌曰一等是个毒气。

拈云者僧開死口於冷地可謂知恩報恩靑林賣好手而接人不免疏時便險𨿽然要知撫掌後語卻是前箭猶可後箭深。

潭州龍牙山居遁禪師﹝靑五洞山價嗣﹞

僧問無邊身菩薩爲甚麼不見如來頂相師曰汝道如來還有頂相麼。

拈云據龍牙道是則如來無頂相因甚古人云毗盧頂上行明眼衲僧試爲端的。

龍牙因僧問如何是西來意師曰此問最苦報慈云此問最好。

拈云兩尊宿答處似則最切然撿點將來未的的在何故西來意苦好不涉。

龍牙因僧問維摩掌擎世界未審維摩向甚麼處立師曰道者汝道維摩掌擎世界。

拈云騎賊馬趕賊好手則不無龍牙若是象林但云擎世界則且置汝甚麼年中見維摩倘才擬答便驀頭打出。

髙安白水本仁禪師﹝靑五洞山價嗣﹞

師將順世焚香白眾曰香煙絕處是吾涅槃時也言訖加趺而坐息隨煙滅。

拈云此老臨末尙要賣弄風流且勿論秪如息隨煙滅生平道業行解向甚處著落若定當得便見白水未曾涅槃。

益州北院通禪師﹝靑五洞山價嗣﹞

因辭洞山擬入嶺山曰善爲飛猿嶺峻好看師良久山召通闍黎師應諾山曰何不入嶺去師因有省更不入嶺。

拈云直饒言下知歸已落飛猿嶺外。

京兆府蜆子和尙﹝靑五洞山價嗣﹞

混迹閩川逐日沿江岸采掇蝦蜆以充其腹。

拈云此老不妨奇怪試問伊當時得何道理便以蝦蜆充腹若見有眾生則道眼何在若謂本無眾生又爭柰目前何欲見蜆子受用須於此透過始得。

京兆府華嚴休靜禪師﹝靑五洞山價嗣﹞

師在洛浦作維那時一日白槌普請曰上間般柴下間鋤地第一座間聖僧作甚麼師曰當堂不正坐那赴兩頭機。

拈云首座開口延禍帶累聖僧著忙維那白槌生端致連漆桶喫訝若是詗上座見問時秪向道動著坐著俱痛棒大家出手幾安閒。

瑞州九峯普滿禪師﹝靑五洞山價嗣﹞

僧問眼不到色塵時如何師指香臺曰面前是什麼曰請師子細師曰不妨遭人撿點。

拈云九峯指處倘作色看則喪失見精不作色看則弭縫眼孔直饒踢倒香臺猶須喫象林痛棒何故不見道喚作色得麼。

臺州幽棲道幽禪師﹝靑五洞山價嗣﹞

師一日齋時入堂白槌曰白大眾眾舉頭師曰且喫飯。

拈云幽棲一翻特地但曰且喫飯看他何等親切𨿽然不許嚼著一粒米。

越州乾峯和尙﹝靑五洞山價嗣﹞

上堂法身有三種病二種光須是一一透得始解歸家穩坐須知更有向上一竅在雲門出問庵內人爲甚麼不知庵外事師呵呵大笑門曰猶是學人疑處師曰子是甚麼心行門曰也要和尙相委師曰直須與麼始解穩坐門應喏喏。

拈云雲門𨿽有利口滑詞爭柰被乾峯鈍置若詗上座見道更有向上一竅但掩耳出去卻令乾峯疑著。

乾峯問眾僧輪回六趣具甚麼眼眾無對。

拈云我若見問向道佛眼亦不具何故若具佛眼卽不見輪回。

乾峯因僧問如何是超佛越祖之談師曰老僧問聻曰和尙問則且置師曰老僧問尙不柰何說甚麼超佛越祖之談。

拈云用白拈手換快人睛乾峯慣得其便所以超佛越祖之談不妨當機說破。

乾峯因僧問十方婆伽梵一路涅槃門未審路頭在什麼處師以拄杖畫一畫云在者裏後僧持此語請益雲門門乃拈起扇子曰扇子跳上三十三天築著帝釋鼻孔東海鯉魚打一棒雨似盤傾會麼。

拈云盡謂乾峯指路徑直不知秪者一畫已是淆訛不少後來雲門𨿽巧翻其拙也是制文字以代結繩轉見難堪且道畢竟如何切忌向兩老漢未拈拄杖及扇子時著倒。

乾峯因雲門問請師答話師曰到老僧也未曰恁麼則文偃在遲也師曰恁麼那恁麼那曰將謂候白更有候黑。

拈云妙唱不幹舌善和不動唇二大老一期巧弄翻起威音以前白雪揭露彌勒今後陽春事存理應偏正雙融𨿽然如是細檢將來未免無風波匝匝。

明州天童咸啟禪師﹝靑五洞山價嗣﹞

簡大徳問學人卓卓上來請師的的師曰我者裏一屙便了有甚麼卓卓的的曰和尙與麼答話更買艸鞋行腳好師曰近前來僧近前師曰秪如老僧與麼祗對過在什麼處簡無對師便打。

拈云大小天童解屙不解了於時見道更買艸鞋行腳好便呵呵大笑豈不令者僧冷地省來知撒潑相爲乃反問過在甚麼處眞成龍頭蛇尾。

天童因問伏龍甚處來曰伏龍來師曰還伏得龍麼曰不曾伏者畜生師曰且坐喫茶。

拈云伏龍將謂具獰惡神威不受人控制不知已上他茶中香餌當時恰好向道若不伏得和尙法座傾翻了也看天童老漢又如何管待。

吉州禾山和尙﹝靑五洞山價嗣﹞

僧問如何是西來意師曰禾山大頂。

拈云禾山好个大頂靑黯黯而風常顯露堂堂而云更遮直饒具勢至目連神足也知渠踏不著何故無你著足處𨿽然禾山還須忌尊貴墮。

潭州寶蓋山和尙﹝靑五洞山價嗣﹞

僧問不居正位底人如何行履師曰紅炎叢中駿馬嘶。

拈云好个畜生無漏廏中猶不伏卻來荒艸裏藏頭露腳。

澧州欽山文邃禪師﹝靑五洞山價嗣﹞

與巖頭雪峯同到徳山師出問天皇也恁麼道龍潭也恁麼道未審和尙作麼生道山曰汝試舉天皇龍潭道底看師擬議山便打師被打歸延壽堂曰是卽是打我太煞巖頭曰你恁麼他後不得道見徳山來。

拈云當時入門便棒豈不千古是徳山若待擬議方打何曾醫得死馬倘欽山是个仙陀你試舉天皇龍潭道底看但云幸在學人前徵此一問若他人便笑和尙去也不惟令老漢咬舌亦免得自家喫屈。

欽山因僧參師豎起拳又伸掌曰開卽成掌五指參差復握拳云如今爲拳必無髙下汝道欽山還通商量也無僧近前卻豎起拳師曰你恁麼秪是个▆開合漢。

拈云就一手說差別智已全彰欽山得稱善巧然爲人處猶尙欠在當者僧卻擬豎拳亟應喝云隨語生解有甚麼限拳未豎時道將一句來豈但撥開一時活路亦救得後來一隊漢不死向拳頭下。

欽山因僧寫師眞呈師曰還似我也無僧無對師自代曰眾僧看取。

拈云者僧恰好向云莫道似我看來亦不似渠何故若似和尙便無藏身處老漢後來自代眾僧看取眞个不識羞恥。

瑞州九峯通玄禪師﹝靑五洞山價嗣﹞

僧問自心他心得相見否師曰自己尙不見他人何可觀。

拈云詗上座則不然他人且莫論汝今自心見在何處作何面貌咄切莫亂卜度。

洛京白馬遁儒禪師﹝靑五洞山價嗣﹞

僧問如何是衲僧本分事師曰十道不通風啞子傳來信曰傳甚麼信師乃合掌頂戴。

拈云白馬答處則固玄盡善則未在何故不見道切忌從他覓若待傳來堪作甚麼。

撫州金峯從志禪師﹝靑六曹山寂嗣﹞

一日拈起枕子示僧曰一切人喚作枕子金峯道不是僧曰未審和尙喚作什麼師拈起枕子僧曰恁麼則依而行之師曰你喚作什麼曰枕子師曰落在金峯窠裏。

拈云前此道不是原因眼正後卻拈枕子斷不隨邪者僧未諳金峯曲示結角羅紋不犯當頭錦縫又寧能免不落他窠裏而別有脫身活路乎當時倘道和尙卽不妨向某甲喚甕作鐘某甲終不敢對和尙指鹿爲馬老漢又如何折合。

金峯因僧問訊次乃把住曰輒不得向人道我有一則因緣舉似你僧作聽勢師與一掌僧曰爲什麼打某甲師曰我要者話行。

拈云當時若道某甲已爲流通和尙幸不有疑好金峯者一掌又向何處著落。

金峯因僧掃地次師問你作甚麼僧豎起苕帚師曰猶有者个在曰和尙適來見个甚麼師豎起拄杖。

拈云者僧好个苕帚秪是不會受用當時見問作甚麼便放下叉手而立金峯縱有拄杖亦換人眼睛不得。

撫州曹山慧霞禪師﹝靑六曹山寂嗣﹞

僧問四山相逼時如何師曰曹山在里許曰還求出也無師曰在里許卽求出。

拈云曹山求出卽不無秪是無路象林則不然東方來者東方合南西北方依次合何故不許同流成合污應知隨色是摩尼。

襄州鹿門處眞禪師﹝靑六曹山寂嗣﹞

僧問和尙百年後向甚麼處去師曰山下李家使牛去曰還許學人相隨也無師曰汝若相隨莫同頭角曰諾師曰合到甚麼處曰佛眼辧不得師曰若不放過亦是茫茫。

拈云鹿門𨿽有爲人之口且無活人之手者僧道佛眼辧不得卽應驀脊便棒何故不可教伊系在無影樹下𨿽然秪者亦是茫茫且道是成褫伊非成褫伊明眼者不妨撿點。

瑞州洞山道延禪師﹝靑六曹山寂嗣﹞

因曹山垂語云有一人向萬丈崖頭騰身直下此是甚麼人眾無對師出曰不存山曰不存个甚麼師曰始得撲不碎山深肯之。

拈云洞山固善保任未免已落崖頭若是活解翻身底漢只消道个墮也破也。

華州艸庵法義禪師﹝靑六曹山寂嗣﹞

僧問如何是祖師西來意師曰爛妙浮漚飽滿喫。

拈云炒則且從敢保艸庵嚼不破。

撫州曹山光慧禪師﹝靑六曹山寂嗣﹞

僧問如何是妙明眞性師曰款款莫磕損。

拈云一等是堪笑喚琉璃作水晶。

撫州曹山智炬禪師﹝靑六曹山寂嗣﹞

僧問如何是如來語師曰猛風可繩縛。

拈云縛則也不難切忌瞥地失卻繩子。

曹山因僧問如何是聲前一句師曰恰似不道。

拈云詗上座恰好要道秪恐你眼聞。

衡州育王弘通禪師﹝靑六曹山寂嗣﹞

僧問如何是急切處師曰鍼眼裏打筋斗。

拈云直饒一打萬八千也秪是鍼眼裏伎倆詗上座從來不解捏怪但秪道眼毛頭上撲流星。

育王因僧問如何是本來身師曰回光影裏見方親。

拈云者裏有三十棒要打育王爲什麼聻不合教者僧向光影中作活計詗上座卽今也好喫三十棒爲伊添注腳秪如本來身豈待回光處見若待回光處見是始覺身非本來身矣畢竟如何徧界不逢常覿露。

洪州鳳棲山同安丕禪師﹝靑六云居膺嗣﹞

僧問如何是觸目菩提師曰面前佛殿。

拈云撞瞎雙眸兩眼看。

同安因僧問一見便休去時如何師曰是也更來者裏作麼。

拈云者僧恰好進語若不來和尙疑某甲未休在。

同安因僧問將來不相似不將來時如何師曰甚麼處著。

拈云好个答頭秪是撮不上手。

同安因僧問如何是和尙家風師曰金雞抱子歸霄漢玉兔懷胎入紫薇曰忽遇客來如何秪待師曰金果早朝猿摘去玉華晚後鳳銜歸。

拈云滿而不溢虛而常盈同安气宇如王開口婉然尊貴故其尋常受用初無珍禦可驚已令短販樵人眞自嗟慚無分秪今象林家風也不可太過不及且道又作麼生繞屋泉長飛玉液照牀月每瀉銀濤忽遇客來將何秪待無米油餈充小頓空盤胡餅足饑餐。

同安因僧問未有者个時作麼生行履師曰尋常又作麼生曰恁麼則不攺舊人也師曰作何行履。

拈云劫前運步須知步步成蹤市裏橫身要識身身無影同安慣拈洞嶺初秋艸引使泥牛出海濤則且置獨惜者僧將成九仞之山不進一簣之土爲可太息耳𨿽然到此時也三世諸佛直得口掛壁上噓恁麼那。

同安因僧問才有言詮盡落今時不落今時請師直說師曰木人解語非干舌石女拋梭不亂絲。

拈云見聞不及處聲色崢嶸事理全彰時覺知寂滅咄倒騎駿馬驟岑樓踏碎潭中無影樹。

廬山歸宗寺懷惲禪師﹝靑六云居膺嗣﹞

僧問無佛無眾生時如何師曰甚麼人如此。

拈雲歸宗要從碧潭深處鉤出獰龍堪笑者僧素非神物當時拂袖出去豈不令老漢疑著。

池州嵇山章禪師﹝靑六云居膺嗣﹞

師在投子作柴頭子同喫茶次謂師曰森羅萬象總在里許師潑卻茶曰森羅萬象在甚麼處子曰可惜許一碗茶。

拈云當時放下茶碗又作麼生𨿽然秪如投子道可惜許爲森羅裏道森羅外道試商量看。

南康軍云居懷嶽禪師﹝靑六云居膺嗣﹞

僧問如何是無根樹師曰處處著不得。

拈云若是無根樹甚處著不得如今著不得且置畢竟喚什麼作無根樹還會麼天帝有心難可致月宮無影更難尋。

杭州佛日本空禪師﹝靑六云居膺嗣﹞

參云居作禮問曰二龍爭珠誰是得者居曰卸卻業身來與子相見師曰業身已卸居曰珠在甚麼處師無對同安代云回頭卽沒交涉。

拈雲珠在什麼處適才已呈和尙佛日當時下得此語也省得同安賊過後放炮。

南康軍云居道簡禪師﹝靑六云居膺嗣﹞

僧問孤峯獨宿時如何師曰閒卻七間僧堂不宿阿誰教汝孤峯獨宿。

拈云善發人者不在於華詞云居秪就日逐平常邊提个閒卻句便令者僧曠劫攀緣立摧於當念𨿽然如是撿點將來猶欠爲人爲徹在何故不見道靈雀不棲無影林。

蘄州廣濟禪師﹝靑六云居膺嗣﹞

僧問不識不見請師道出師曰不昧曰不昧時作麼生師曰汝喚作甚麼。

拈云和尙放某甲過卽便喚何故慮觸尊諱。

歙州朱溪謙禪師﹝靑六云居膺嗣﹞

韶國師行腳時到參值犬咬靈鼠聲韶便問是什麼聲師曰犬咬靈鼠聲曰旣是靈鼠因甚麼卻被犬咬師曰咬殺也曰好个犬師便打韶曰莫打某甲話在師便休。

拈云朱溪橫身爲物可謂曲盡婆心國師搖舌當機未免空挨屈棒二大老驀地激揚善圓賓主固足仰若是象林見道莫打某甲便更與一棒豈不爲太平寰宇特斬癡頑乎。

朱溪因造佛殿畢一僧同看師曰此殿著得什麼佛曰著卽不無有人不肯師曰我不問那个人曰恁麼則某甲亦未曾秪對和尙。

拈云善提綿密之機使功位齊轉發明於言下朱溪不失爲哲匠矣但者僧若在象林門下便放過不得何故取次和酬小人智巧。

隨州護國守澄禪師﹝靑六疏山仁嗣﹞

因演化在湖南報慈值上堂次化出問如何是眞如佛性慈云誰無不契遂請益師師曰汝但問來化理前問師曰誰有化於言下大悟。

拈云報慈護國可謂竭力爲人但說法則不可何故道有道無與眞如何涉演化當時言下契悟亦自喫枉不少。

護國因僧問如何是梵音相師曰河北驢鳴河南犬吠。

拈云異類中行且放護國若論梵音猶是弄巧成拙應更喫棒爲何如此南北翻譯語滯鄕談使勝義不顯。

洛京靈泉歸仁禪師﹝靑六疏山仁嗣﹞

師初問疏山枯木生花始與他合是這邊句是那邊句山曰亦是者邊句師曰如何是那邊句山曰石牛吐出三春霧靈雀不棲無影林。

拈云那邊消息鐵蓋銀函不因疏山揭露石牛踏便無地靈雀飛豈有天𨿽然也秪提唱得一邊。

靈泉因僧問如何是靈泉心印師曰不傳不受曰或遇交代時如何師曰淮南船子看洛陽。

拈云靈泉不妨奇怪且道淮南船子具什麼眼若是無情眼卽不應能看若是有情眼船本木做又作麼生爲看於此定當得心印卽日交代。

撫州疏山證禪師﹝靑六疏山仁嗣﹞

僧問如何是聲色混融句師曰不辧消不及。

拈云入理深談還他證老若是覿面提持象林別資一路風來水面時。

洪州百丈明照安禪師﹝靑六疏山仁嗣﹞

僧問萬法歸一一歸何處師曰未有一个人不問。

拈云問在答處答在問邊百丈慣得其便若是一向如斯連靑州衫子俱被詗上座勘破。

瑞州黃檗山慧禪師﹝靑六疏山仁嗣﹞

參疏山問剎那便去時如何山曰逼塞虛空汝作麼生去師曰逼塞虛空不如不去山便休師下堂參第一座座曰適來秪對甚奇特師曰此乃率爾敢望慈悲開示愚昧座曰一剎那間還有擬議否師於言下頓省。

拈云逼塞虛空且道疏父子當時向甚麼處相見有能道得十方世界在你眉睫上如或不然當下被剎那鈍置。

襄州石門獻蘊禪師﹝靑六靑林虔嗣﹞

初問靑林如何用心卽得齊於諸聖林仰面良久曰會麼師曰不會林曰去無子用心處師禮拜乃契悟。

拈云直饒伶利向老漢仰面處省去已好喫象林手中苕帚柄況禮拜方磕著堪甚麼雕琢𨿽然靑林也不能無過旣無用心處良久作甚麼。

石門因僧問猛虎當軒時如何師曰性命不存曰恁麼則遭他毒手師曰一任咬嚼。

拈云石門行劍刃上事可謂任緣放曠然若不從遷祖境智非一孰云去來處再蘇起來未免郎當太煞。

韶州光龍諲禪師﹝靑六靑林虔嗣﹞

上堂良久曰不煩珍重。

拈雲龍光欲截斷玄微不知更愈形文彩當時倘有人向道和尙話墮也老漢又如何折合。

襄州萬銅山廣徳延禪師﹝靑六靑林虔嗣﹞

僧問盡大地是个死屍向甚麼處葬師曰北邙山下千丘萬丘。

拈云廣徳恁麼爲人稱堪輿先生尙不可何故千丘萬丘秪是亂葬墳未曾點出正穴焉能發得尊貴象林則不誤主固教伊當處死當處埋倘有人信得好急向者裏死來。

京兆重云智暉禪師﹝靑六白水仁嗣﹞

常創溫室施水給藥爲事有比丘患白癩眾惡之惟師與之摩洗如常俄有神光異香旣而訝之遂失所在遺瘡痂馨香酷烈遂聚而塑觀音像以藏之。

拈云遇白癩勉自力洗之見異香塑大士藏之𨿽似好事讓他人寧知自己失卻鼻孔重云被比丘惑亂則且置且道此比丘畢竟是什麼人若能識得尊貴位中畱不住如識不得又隨明月宿蘆花。

潭州報慈藏嶼禪師﹝靑六龍牙遁嗣﹞

僧問情生智隔想變體殊秪如情未生時如何師曰隔曰情未生時隔个甚麼師曰者个梢郎子未遇人在。

拈云者僧旣向鏡裏迷頭報慈不合就空中著楔若是象林也不消得何故返照入江翻石壁歸云擁樹失山村。

報慈因僧問古人面壁意旨如何師良久卻召僧僧應諾師曰汝去別時來。

拈云者僧若是仙陀於良久次向道和尙好睡便出去老漢縱欲瞞人知做伎倆不得。

襄州含珠山審哲禪師﹝靑六龍牙遁嗣﹞

僧問如何是無位眞人師曰別安排又爭得曰不安排時如何師曰無位眞人。

拈云如今不好觸諱倘問不安排時如何但云某在斯𨿽然我且問你者眞人甚麼年行道。

洪州同安威禪師﹝靑六九峯滿嗣﹞

僧問祖意教意是同是別師曰玉兔未曾知曉意金烏爭肯夜頭明。

拈云象林不似同安金雕翡翠玉繡麒麟倘有問時秪向道函人惟恐傷人矢人惟恐不傷人。

京兆府香城和尙﹝靑六北院通嗣﹞

初參北院問曰一似兩个時如何院曰一个賺汝師乃有省。

拈云香城被賺則且置北院恐亦未免猶自喫瞞何故曾爲蕩子偏憐客自愛貪杯惜醉人。

瑞州上藍慶禪師﹝靑七洞山延嗣﹞

師初參雪峯問如何是雪峯的的意峯以拄杖子敲師頭師應諾峯大笑。

拈云上藍應諾眞个鹵莽承當雪峯大笑直是柰何不得若要明的的意總須來象林喫拄杖。

襄州谷隱智靜禪師﹝靑七鹿門眞嗣﹞

僧問如何是指歸之路師曰莫用伊曰還使學人到也無師曰甚麼處著得汝。

拈云者僧好一片穩密田地自是不會受用無端被谷隱徧撒熱鐵蒺藜至今著腳不得且道當時下得什麼語始得放曠自由咦出身猶可易脫體道應難。

益州崇眞禪師﹝靑七鹿門眞嗣﹞

僧問如何是禪師曰澄潭釣玉兔。

拈云撮得電光是好手。

襄州鹿門志行譚禪師﹝靑七鹿門眞嗣﹞

僧問如何是淸淨法身師曰戌亥年生。

拈云鹿門好个淸淨法身隨著支幹裏轉詗上座尊造又且如何子時當正位不貴是威音。

蘆山佛手巖行因禪師﹝靑七鹿門眞嗣﹞

僧問如何是對現色身師豎一指。

拈云若向佛手豎指處著倒捏目生華不向豎指處放參拍盲求路直饒總不作个見也是烏龜眠死水畢竟如何山從人面起雲傍馬頭生。

洪州同安志禪師﹝靑七同安丕嗣﹞

僧問凡有言句盡落今時學人上來請師直指師曰目前不現句後不迷曰向上事如何師曰迥然不換標的卽差。

拈云同安提持向上一路可謂應無迹用無痕但撿點將來未免猶彰標的。

袁州仰山和尙﹝靑七同安丕嗣﹞

僧問如何是仰山境師曰白雲峯下猿啼蚤碧嶂巖前虎起遲。

拈云者裏若作境會參學事畢全未還家若不作境會擇法眼無坐堂安妥且道作境會卽是不作境會卽是若人道得接手句許伊親見仰山象林更與三十棒。

隨州雙泉山道虔禪師﹝靑七嵇山章嗣﹞

僧問如何是希有底事師曰白蓮花向半天開。

拈云老老大大賺人向虛空裏踏步。

廬山歸宗弘章禪師﹝靑七歸宗惲嗣﹞

僧問小船渡大海時如何師曰較些子曰如何得渡師曰不過來。

拈云那邊消息歸宗固善提撕若要截斷洪流不得動著柁柄。

隨州智門守欽禪師﹝靑七護國澄嗣﹞

僧問兩鏡相照爲甚麼中間無像師曰自己亦須隱曰鏡破臺亡時如何師豎起拳頭。

拈云掃除建立回互交加自非作家老手無能應機自在詗上座於智門落艸處更資一路兩鏡相照爲什麼中間無像頭角不堪鏡破臺亡時如何混然無諱且道還通商量也無不妨明眼。

隨州護國知遠演化禪師﹝靑七護國澄嗣﹞

僧問乾坤休駐意宇宙不畱心時如何師曰總是戰爭收拾得卻因歌舞破除休。

拈云向者裏著得一隻眼好个不快活漢。

郢州大陽慧堅禪師﹝靑七靈泉仁嗣﹞

初在靈泉入室次泉問甚麼處來師曰僧堂裏來泉曰爲甚麼不築著露柱師於言下有省。

拈云大陽恁麼省去於靈泉門下可稱快俊若在象林此間正好喫棒何故待人叮囑見淆訛气宇堪來作何用。

大陽因僧問不借時機用如何話祖宗師曰老鼠咬腰帶。

拈云象林則不然老鼠勘破阿姨禪。

瑞州五峯紹禪師﹝靑七五峯遇嗣﹞

僧問如何是第一義師拍禪牀云若不是仙陀千里萬里。

拈云五峯好一拍秪是無人和得詗上座秪今和去也遂拍膝云若不是仙陀落七落八。

襄州廣徳義禪師﹝靑七廣徳延嗣﹞

僧問如何是大寂滅海師曰鬧市走馬不觸一人。

拈云我當時倘在向道烏有先生今在縣裏告和尙不合私占官田他若眼目定動教露柱連馬擒下待樓至佛來乃發落。

廣徳因僧問懸崖峭峻還具得失也無師曰忻逢良便好與一推。

拈云具驅耕奪食之作方可以接人天無撒手翻身之能不足以稱師子廣徳逢危知不吝慈悲矣爭柰者僧一死更不再活。

廣徳因僧問諦信底人信个甚麼師曰莫道冰無火斯須紅炎生。

拈云直饒信得冰卽是火猶未免依生物解況待斯須轉來堪作甚麼。

襄州廣徳周禪師﹝靑七廣徳延嗣﹞

僧問聞話不覺時如何師曰徧界沒聾人誰是知音者曰如何是知音者師曰斷弦續不得歷劫響泠泠。

拈云續不得且置且問此弦斷來多少時若人定當得便信敲空有韻擊水無聲若定不得薔薇與桃李對談總然春夢。

襄州石門慧徹禪師﹝靑七石門蘊嗣﹞

僧問年窮歲盡時如何師曰東村王老夜燒錢。

拈云石門酬機慣用無星秤子象林則不然有問年窮歲盡時如何但向道一般歲序如流去何許人家特地愁。

唐州大乘山和尙﹝靑七含珠哲嗣﹞

僧問如何是四方八面事師曰升子裏跳鬥子裏轉身。

拈云大乘𨿽能逆往順來上翻下轉秪不出个升斗若論四方八面事須是門前剎竿上布幡子。

鼎州梁山緣觀禪師﹝靑八同安志嗣﹞

僧問如何是衲衣下事師曰密。

拈云千尺烏龍井覷著立時盲。

梁山示眾南來者與伊三十棒北來者與伊三十棒。

拈云象林門下直饒非南北來者與伊三十棒者裏還有三十棒且道與什麼人若能識得此人三十棒一棒也不較。

懷安軍云頂徳敷禪師﹝靑八護國遠嗣﹞

成都帥請就衙升座有樂營將出禮拜起回顧下馬臺曰一口吸盡西江水卽不問請師吞卻階前下馬臺師展兩手唱曰細抹將來營將猛省。

拈云老漢若不解開火裏蝍蟟口幾成吞吐不下營將恁麼省去也是逼狗上髙墻。

潭州北禪契念禪師﹝靑八大陽堅嗣﹞

僧問如何是不墜古今句師曰十五十六日月相逐。

拈云北禪𨿽稱作家宗師爭柰隨日月下走如今有問象林但向道山靑水綠。

襄州石門紹遠禪師﹝靑八石門徹嗣﹞

僧問如何是宗乘中一句師曰石火夜燒山大地齊合掌。

拈云若作佛法商量累他石門眉毛墮落。

潭州北禪懷感禪師﹝靑八石門徹嗣﹞

僧問如何是諸聖爲人底句師曰紅輪當萬戶光燭本無心。

拈云若恁麼流布將去曹溪一路平沈者僧未具參學眼且置北禪好與三十棒。

太原筠首座﹝靑八石門徹嗣﹞

一日荷鋤入園僧問三身中那一身去作務師拄鋤而立僧曰莫便當也無師攜鋤便行。

拈云功位齊轉照用臨時太原可稱作者但攜鋤便行爲人處則未徹當時見道莫便當也無倒拈鋤柄驀頭便打豈不令者僧知格外風規。

東京普淨常覺禪師﹝靑八歸宗章嗣﹞

給事陶谷問曰經云離一切相則名諸佛今目前諸相紛然如何離得師曰給事見个甚麼陶欣然仰重。

拈云問得恰好答得也奇但撿點將來秪成得个問答我者裏則不然諸相不惡用離作麼倘若更問畢竟如何呵呵大笑云詗上座要畱舌頭喫飯。

襄州谷隱知儼禪師﹝靑八谷隱靜嗣﹞

僧問千山萬水如何登陟師曰舉步便千里萬里曰不舉步時如何師曰亦千里萬里。

拈雲谷隱秪知竭力爲人不覺全身落艸。

郢州大陽警延禪師﹝靑九緣山觀嗣﹞

問僧甚處來曰洪州師日先師在麼曰在師曰在卽不無請渠出來我要相見僧曰聻師曰者个猶是侍者僧無對師曰喫茶去。

拈云者裏合代這僧兩轉語先師在麼也知和尙掛念請渠出來我要相見和尙大似不肯先師不然降尊就卑又爭得。

大陽因僧問如何是和尙家風師曰滿瓶傾不出大地沒饑人。

拈云大陽家風盡有滋味秪是無啖啖處。

澧州藥山利昱禪師﹝靑九梁山觀嗣﹞

僧問格外之談乞師垂示師曰要道也不難曰恁麼則萬仞碧潭許垂一綫也師曰大眾笑汝。

拈云者僧被藥山鈍置則已格外之談畢竟作麼生道三面黧奴腳踏月兩頭白牯手拏煙。

鼎州羅紋得珍山主﹝靑九梁山觀嗣﹞

僧問親切處乞師指示師曰老僧元是廣南人。

拈云羅紋被者僧一問直得腳跟露出𨿽然如是回頭卽沒交涉。

鄧州廣濟禪師﹝靑九石門遠嗣﹞

僧問如何是修行師曰庭柱傷寒。

拈云庭柱傷寒和尙要須替他忌口始得者僧倘能下得此語廣濟當時立地汗流。

濠州南禪聰禪師﹝靑九北禪感嗣﹞

僧問如何是大道根源師曰云興當午夜石虎叫連宵。

拈雲南禪𨿽則善指根源要且不出三種病人疑處。

襄州谷隱契崇禪師﹝靑九谷隱儼嗣﹞

僧問如何是祖師西來意師曰番人皮裘胡人著曰學人不會此理如何師曰聾人側耳啞人歌。

拈云祖師好个西來意無端被谷隱將二種病人樂事抹煞引得一類偏空枯寂漢亂向絕音聞邊錯會。嘉興大藏經南海寶象林慧弓詗禪師語錄

南海寶象林慧弓詗禪師宗門拈古卷五

書記傳一錄

洞山宗

舒州投子義靑禪師﹝靑十大陽延嗣﹞

因僧問師唱誰家曲宗風嗣阿誰師曰威音前一箭射透兩重山曰如何是相傳底事師曰全因淮地月得照郢陽春曰恁麼則入水見長人也師曰秪知金玉異那辧楚王心僧禮拜師以拂子擊之。

拈云一答問間具顯扇海一千六百由旬之勢其傑出羣類之英姿可想也秪如威音前一箭且道是甚麼人制造有能識得可一目古今。

投子因芙蓉問祖師言句如家常茶飯離此之外別有爲人處麼師曰汝道寰中天子敕還假堯舜禹湯也無蓉擬進語師以拂子驀口摵曰汝發意來蚤有三十棒也蓉忽開悟禮拜便行師曰且來闍黎蓉不顧師曰汝到不疑之地耶蓉掩耳而去。

拈云投子分付早棒未免教壞他男芙蓉掩耳便去不知已入行家𨿽則節拍驚人看來總須好笑且道好笑个甚麼不妨疑著。

惠州羅浮顯如禪師﹝靑十大陽延嗣﹞

初到大陽陽問汝是甚處人曰益州陽曰此去幾里曰五千里陽曰你與麼來還曾踏著麼曰不曾踏著陽曰汝解騰空耶曰不解騰空陽曰爭得到者裏曰步步不迷方通身無辧處陽曰汝得超方三昧耶曰聖心不可得三昧豈彰名陽曰如是如是汝應信此卽本體全彰事理不二善自護持。

拈云若是不彰名三昧何得印爲事理不二大陽眞个證龜成鱉。

郢州興陽淸剖禪師﹝靑十大陽延嗣﹞

鄭金部問和尙甚麼時開堂師曰不歷僧秪數日月未生前。

拈云興陽被金部搔著癢處不覺和身便倒且道日月未生時爲甚麼人說法泥牛親合掌石馬暗點頭。

襄州白馬歸喜禪師﹝靑十大陽延嗣﹞

初問大陽學人蒙昧乞師指个入路陽曰得良久乃召師師應諾陽曰與你个入路師於言下有省。

拈云若有个路可入大陽不止瞞人白馬言下省去猶是夜行踏白。

復州乾明機聰禪師﹝靑十大陽延嗣﹞

僧問如何是佛法大意師曰此問不虛。

拈云回照絕幽微乾明一口道盡也𨿽然佛法大意虛不虛沒交涉。

鼎州梁山善冀禪師﹝靑十梁山巖嗣﹞

師頌魯祖面壁曰魯祖三昧最省力才見僧來便面壁若是知心達道人不在揚眉便相悉。

拈云魯祖直是不欲見人梁山唱爲省力卽饒省得力時便已平地喫交。

相州天平山契愚禪師﹝靑十道吾詮嗣﹞

官人問無鄰可隔爲甚麼不相見師曰怨阿誰。

拈云若是象林教伊拈卻鼻孔。

東京天寧芙蓉道楷禪師﹝靑十一投子靑嗣﹞

在投子作典座子曰廚務勾當不易師曰不敢子曰煮粥耶蒸飯耶師曰人工陶米著火行者煮粥蒸飯子曰汝作甚麼師曰和尙慈悲放他閒去。

拈云大功不宰芙蓉固善抽身獨猶受人安排不無令旁觀者咬齒。

芙蓉因僧問是直截根源師曰足下已生艸舉步落危坡。

拈云芙蓉直下把斷要津令人定動不得眞是作家宗匠善用惡辣鉗錘簡點將來猶帶煙水痕作麼生得泯徹去急觀蛾眉未露時。

芙蓉上堂鐘鼓喧喧報未聞一聲驚起夢中人圓常靜應無餘事誰道觀音別有門良久曰還會麼休問補陀巖上客鶯聲啼斷海山云。

拈云如斯話會誰不觀音𨿽然詗上座今日要與補陀芙蓉同得相見又作麼生拈卻鼓捶鶯舌道將一句來。

芙蓉因僧問如何是和尙家風師曰眾人皆見曰未審見个甚麼師曰東壁打西壁。

拈云眾人皆見自是大方家風但論年撕打未免煩勞尊力。

隨州大洪山報恩禪師﹝靑十一投子靑嗣﹞

上堂五五二十五案山雷主山雨明眼衲僧莫教錯舉。

拈云詗上座則不然六六三十六者邊明未全那邊暗不足具眼衲僧莫教亂卜。

長安福應文禪師﹝靑十一投子靑嗣﹞

上堂明明百艸頭明明祖師意直下便承當錯認弓爲矢惺惺底築著磕著懵懂底和泥合水龜毛拂逼塞虛空兔角杖撐天拄地日射珊瑚林知心能幾幾擊禪牀下座。

拈云旣言龜毛拂逼塞虛空且道福應尋常向甚麼處開口有能端的得許伊有語話分。

鄧州丹霞子淳禪師﹝靑十二芙蓉楷嗣﹞

上堂舉徳山示眾曰我宗無語句實無一法與人徳山恁麼說話可謂秪知入艸求人不覺通身泥水子細觀來秪具一隻眼若是丹霞則不然我宗有語句金刀剪不開深深玄妙旨玉女夜懷胎。

拈云爲眾竭力禍出私門兩尊宿俱難豁免何故不合將我宗偏說有無賺惑人家男女象林者裏秪要句句中須有語中無語無語中有語且道與古人是同是別。

東京淨因法成禪師﹝靑十二芙蓉楷嗣﹞

上堂知有佛祖向上事方有說話分諸禪徳且道那个是佛祖向上事有个人家兒子六根不具七識不全是大闡提無佛種性逢佛殺佛逢祖殺祖天堂收不得地獄攝無門大眾還識此人麼良久曰對面不仙陀睡多饒寐語。

拈云若論向上事饒伊淨因竭盡智巧也提唱不全何也逢佛殺佛逢祖殺祖只如無佛無祖又殺个甚麼端的將來不無寐語且作麼生商量始能免得遭他唇吻論劫飄零常晏坐通身泥滓淨無塵。

淨因上堂歸元性無二方便有多門但了歸元性何愁方便門諸人要會歸元性麼露柱將來作木杓旁人不肯任從伊要會方便門麼木杓將來作露柱撐天拄地也相宜且道不落方便門一句作麼生道三十年後莫教錯舉。

拈云淨因驀向無人世界擲石驚羣倒回衲僧海會鼓唇揚己𨿽則殊添意气未免笑殺旁觀詗上座路見不平只得拔刀相助當時踢翻木杓拗丟露柱卻問伊將什麼作歸元方便卽任不落方便道得完全也須要罰口大心虛何故三十年後莫教錯舉。

洪州寶峯闡提惟照禪師﹝靑十二芙蓉楷嗣﹞

示聰藏主曰有情故情滲漏有見故見滲漏有語故語滲漏設得情無見無語無拽住便問他你是何人。

拈云洞山老祖三種驗人祕旨被寶峯將个有無翻注破裂俱盡恁麼見解驢年去在咄你是何人。

襄州石門元易禪師﹝靑十二芙蓉楷嗣﹞

僧問古鏡未磨時如何師曰精靈皺眉曰磨後如何師曰波斯彈指曰爲甚麼如此師曰好事不出門。

拈云石門不有後語一圓古鏡內盡是千妖百怪也倘或有問象林古鏡未磨時如何向道佛祖也無覓處磨後如何滿目山河影不彰爲甚麼如此從來不涉世間事且道與古人相去幾何。

西京天寧禧誧禪師﹝靑十三芙蓉楷嗣﹞

師臨終謂眾曰丹霞有个公案從來推倒扶起今朝普示諸人且道是个甚底顧示左右曰會麼曰不會師曰偉哉大丈夫不會末後句遂就寢右脇而化。

拈云末後句莫道天寧不會直饒從上祖祖不思議也都不會徳山當時𨿽稱快便然猶會不徹秪得三年活所以一个个盡被推倒至今無人解扶起遂顧左右云詗上座卽今扶起也還見麼且道是个甚底。

襄州鹿門法燈禪師﹝靑十二芙蓉楷嗣﹞

僧問虛玄不犯寶鑑光寒時如何師曰掘地深埋。

拈云若不深埋便形文彩。

鹿門因僧問如何是逍遙物外底人師曰徧身紅爛不可扶持。

拈云若是闡提家男女不妨顚酒更風流。

太傅髙世則居士仲貽號無功﹝靑十二芙蓉楷嗣﹞

參芙蓉求指心要蓉令去其所重扣已而參一日忽造微密呈偈曰懸崖撒手任縱橫大地虛空自坦平照壑輝巖不借月庵前別有一簾明。

拈云太傅秪知賣弄風流不顧腳跟欠點爲甚麼聻將爲別有一簾明。

眞州長蘆眞歇淸了禪師﹝靑十三丹霞淳嗣﹞

上堂久默斯要不務速說釋迦老子待要款曲賣弄爭柰未出母胎已被人覷破且道覷破个甚麼瞞長蘆不得。

拈云倘世尊當日一默到涅槃不但省得幾挑气力亦令一切聖凡人天共皆罔措無端自破口戒致使後來兒孫議長論短然今且置且道未出母胎向甚麼處覓世尊直饒長蘆不被所瞞我要問渠甚麼年時得者消息。

長蘆上堂口邊白朴去始得入門通身紅爛去方知有門裏事更須知有不出門底乃曰喚甚麼作門。

拈雲長蘆恁麼舉揚大似坐贓斷枉消費如許彎曲剖盡籓籬堂奧卻不知喚什麼作門甚麼處不是門𨿽然秪如不出門者是什麼人咄閉口深藏舌好。

長蘆上堂還有不被玄妙污染底麼良久曰者一點傾四海水已是洗脫不下。

拈雲南嶽道污染不得長蘆道洗脫不下兩尊宿當面淆訛惑亂人不少在詗上座要直截剖似也不難且問者一點落在什麼色裏。

長蘆因僧問如何是空劫以前自己師曰白馬入蘆花。

拈云若作一色論量埋沒宗風若謂類之弗齊埋沒自己畢竟如何且莫犯諱。

長蘆上堂乍雨乍晴乍寒乍熱山僧底个山僧自知諸人底个諸人自說且道雪峯口除喫飯外要作甚麼。

拈云古者道寒則普天寒熱則普天熱爲什麼長蘆又道山僧底个山僧知諸人底个諸人說恁麼疑誵若爲相悉噓有口不會喫飯者多又云我當時若在向道和尙且合取好。

明州天童宏智正覺禪師﹝靑十三丹霞淳嗣﹞

僧問一絲不著時如何師曰合同船子並頭行曰其中事作麼生師曰快刀快斧斫不入。

拈云斫不入處其中事盡情剖析而無刀斧之痕須知天童好手秪如好手之中又莫別有商量處也無蟻齒咬昆侖蚊鍼測渤海。

天童上堂心不能緣口不能議直饒退步荷擔切忌當頭觸諱風月寒淸古渡頭夜船撥轉琉璃地。

拈云當時但道心不能緣口不能議直饒退步荷擔切忌便恁麼休去豈惟俾伊騰騰野老不知天子之獨尊卻能任彼涓涓寒月間徹無人之古渡咦。

隨州大洪慶預禪師﹝靑十三丹霞淳嗣﹞

上堂進一步踐他國王水土退一步踏他祖父田園不進不退正在死水中還有出身之路也無蕭騷晚籟松釵短遊漾春風柳綫長。

拈云善指路頭而不動口手者必能教人善奔走而不觸當途吾於大洪上堂庶幾矣𨿽然及其至也猶不能不落於長短詗上座爰補其不足鶯歌柳舞適然會嬈亂春風好一場。

處州治平湡禪師﹝靑十三丹霞淳嗣﹞

上堂優遊實際妙明家轉步移身指落霞無限白雲猶不見夜乘明月出蘆花。

拈云治平如此舉揚接引人天卽得若論實際家風未免斫釘不密何故落霞與白雲錯莫明月共蘆花參差。

臺州天封子歸禪師﹝靑十三淨因成嗣﹞

上堂卓拄杖一下召大眾曰八萬四千法門八字打開了也見得麼金鳳夜棲無影樹峯巒才露海雲遮。

拈云當時大眾見卓拄杖卽散去猶較些子無端被伊召入葛藤窠裏畢竟明得个甚麼卽如老漢恁麼提持𨿽則掉盡婆心一片也秪是鉛刀割水何故峯巒才露海雲遮。

東京妙慧尼淨智禪師﹝靑十三淨因成嗣﹞

上堂舉趙州勘破婆話曰趙州舌頭連天老婆眉毛覆地分明勘破歸來無限平人瞌睡。

拈云大小趙州無端錯勘婆子致累古今論量妙慧𨿽欲分解叵耐猶涉鄕情詗上座不好彰揚只得一齊掩卻。

江州圓通眞際禪師﹝靑十三寶峯照嗣﹞

常有偈曰不因言句不因人不因物色不因聲夜半吹燈方就枕忽然這里已天明。

拈雲天臺木上座云我悔當時不與圓通說破致令伊向色聲明暗裏作活計至今無出身之路眾中莫有爲圓通雪屈者麼出來我且問你不因聲色人言且道因个甚麼莫是因吹燈也無且喜沒交涉畢竟如何三級浪髙魚化龍癡人猶戽夜塘水。

興國軍智通景深禪師﹝靑十三寶峯照嗣﹞

參寶峯入室次曰直須斷起滅念向空劫以前掃除玄路不涉正偏盡卻今時全身放下放盡還放方有自由分師聞頓領厥旨峯擊鼓告眾曰深得闡提大死之道後學宜依之因號大死翁。

拈云本來無一物放下个甚麼𨿽然萬古碧潭空界月再三撈捷始應知。

大死翁臨終偈曰不用剃頭何須澡浴一堆紅炎千足萬足𨿽然如是且道向上還有事也無遂斂目而逝。

拈云盡謂此翁得大死之道因號大死是則從日至年從生至劫剎那剎那無不大死矣卽今末後一著且道又作麼生若云這回方稱大死是爲頭上安頭若云更須大死此回則平日所得便成虛妄有人於此定當得許渠親見大死如或不然未免被大死奪卻鼻孔秪如他道向上還有事也無又作麼生道待八十年後爲你說破。

衡州花藥智朋禪師﹝靑十三寶峯照嗣﹞

上堂海風吹夢嶺猿啼月敢問諸人是何時節恁麼會得無影樹下任遨遊如或不然三條椽下直須打徹。

拈云十方世界日用頭邊總不出个見聞覺知花藥秪就見聞覺知裏提起个是何時節便乃當面和盤托出還會麼如不會象林更資一路且道無影樹植在甚麼處。

越州天衣法聰禪師﹝靑十三石門易嗣﹞

上堂幽室寒燈不假挑虛空明月徹雲霄要知日用常無間烈焰光中發異苗。

拈雲天衣若無後語幾被蝦蟆勘破。

西京熊耳慈禪師﹝靑十三天寧誧嗣﹞

上堂般若無知應緣而照山僧今日撒屎撒尿這邊放那邊屙東山西嶺笑呵呵幸然一片淸涼地剛被熊峯染污他染污他莫啾喞泥牛木馬盡呵叱過犯彌天且莫論再得淸明又何日還會麼來年更有新條在惱亂春風卒未休。

拈云東司頭不可向你說佛法趙州則虔誠如彼矣法堂前要顯般若應緣信口便談撒屎撒尿熊耳果頑賴若是乎如今有能於此兩尊宿作用處著得一隻眼許伊這邊那邊如或不然未免被彼屙錄錄染污了眼睛惱亂卻鼻孔。

越州天章樞禪師﹝靑十三大洪智嗣﹞

上堂召大眾曰春將至歲已暮思量往古來今秪是个般調度凝眸昔日家風下足舊時岐路勸君休莫莽鹵眨上眉毛須薦取東村王老笑呵呵此道今人棄如土。

拈云前言勸君休後言須薦取豈不話作兩橛且問旣然休去又薦取个甚麼直饒天章不爲東村王老我要徵渠喚什麼作此道。

明州天童宗玨禪師﹝靑十四長蘆了嗣﹞

僧問如何是道師曰十字街頭休斫額。

拈云盡謂天童善指人道俾趨向者直截歸家不知叮囑處便是危坡萬丈若非活解翻身舉步卽登時喪命瑞塔者裏不可點賺於人倘有問時但對曰誰教你落井。

眞州北山法通禪師﹝靑十四長蘆了嗣﹞

僧問斷言語絕思惟處乞師指示師曰滴水不入石。

拈云鑿開鳥道還他北山老婆點出龍睛須是象林瞎漢當時見恁麼問卽劈頭便棒何故要令伊知些痛癢。

眞州長蘆妙覺禪師﹝靑十四長蘆了嗣﹞

上堂盡大地是个解脫門把手拽不肯入雪峯老漢抑逼人作麼旣到者裏爲甚麼鼻孔在別人手裏良久曰貪觀天上月失卻手中橈。

拈云雪峯秪要推人落塹不知自己無出身之路長蘆欲從險處架橋爭免愈張荊棘兩老漢捺胃作屁聲手段被詗上座捉敗了也還有爲伊作主者麼快出來自縛。

明州雪竇聞庵嗣宗禪師﹝靑十四天童覺嗣﹞

僧問蓮華未出水時如何師曰沒卻你鼻孔曰出水後如何師曰穿卻你眼睛。

拈云雪竇答處截斷天下人舌頭則不無獨詗上座要問渠或遇無眼鼻漢又穿沒个甚麼。

雪竇上堂翠巖不是不說秪爲無个時節今朝快便難逢一句爲君剖決露柱本是木頭秤錘本是生鐵諸人若到諸方莫道山僧饒舌。

拈云作家宗匠別無奇特秪要令人就尋常定動邊認取个本來面目所以道露柱是木頭秤錘是生鐵咄得恁麼不顧舌頭。

雪竇因僧問如何是正法眼師曰烏豆。

拈云三世諸佛不能用烏豆法所以畢竟要從娘母胎出現歷代祖師不能會烏豆機所以畢竟要假兒孫腳下行雪竇者漢會卽似會用卻不得所以畢竟不能塞斷詗上座舌頭且道如何是畢竟不能塞斷詗上座舌頭處聻何不領話。

杭州淨慈自得慧暉禪師﹝靑十四天童覺嗣﹞

謁宏智入室次智舉堪嗟去日顏如玉卻嘆回時鬢似霜詰之師曰其入離其出微自爾問答無滯智許爲室中眞子。

拈云大小淨慈向出入離微間計較若我是天童決不許作眞子𨿽然佛過二千年覓正知見者也難得。

明州瑞巖石窗法恭禪師﹝靑十四天童覺嗣﹞

上堂春風楊柳眉春禽弄百舌一片祖師心兩處俱漏泄不動步還家習漏頓消滅暗投玉綫芒曉貫金鍼穴深固實幽遠無人孰辧別慚愧可憐生頭頭俱合轍不念阿彌陀南無干屎橛無智癡人前第一不得說。

拈云祖師當年覓心了不可得今那里得如許多心漏泄設有也是瑞巖捏出底瑞塔不學伊支離分別旣然頭頭合轍但信口念南無阿彌陀南無干屎橛何故至道無難惟嫌揀擇。

常州善權法智禪師﹝靑十四天童覺嗣﹞

上堂三界無法何處求心驚蛇入艸飛鳥出林雨過山堂秋夜靜市聲終不到孤岑。

拈云善權有兩負門旣是無法上堂便應啞卻口始得微塵國土不隔於毫端市聲終不到孤岑恐未知當否象林不辭饒舌論量也若更要何處求心且莫向雨過山堂秋夜時著倒好。

臨江軍慧力悟禪師﹝靑十四大洪預嗣﹞

上堂一切聲是佛聲檐前雨滴響泠泠一切色是佛色覿面相呈諱不得便恁麼若爲明碧天云外月華淸。

拈云便恁麼去時十方大地皆是个佛色聲塞滿何處更容慧力安身三十棒教伊喫在何故不合把將聲色便當極頭何況更賺人向天外著摸。

福州雪峯慧深首座﹝靑十四大洪預嗣﹞

示眾未得入頭須切切入頭已得須教徹𨿽然得入本無無莫守無無無間歇大洪聞曰深兄說禪若此惜福緣不勝耳。

拈云首座若無無間歇幾不成斷滅去也𨿽然猶未脫唱教家前科在卽如大洪恁麼道是賞伊是罰伊。

舒州投子道宣禪師﹝靑十四天衣聰嗣﹞

久侍天衣一夕聞巡更鈴聲忽猛省曰住住一聲直透靑霄路寒潭月皎有誰知泥牛觸折珊瑚樹住後凡有所問以拂子作搖鈴勢。

拈云者漢從巡更鈴邊撈得个撥不動底影響便自謂無人知得何異宋人寶石燕住後更向人前賣弄殊不知曹溪波浪如相似無限平人被陸沈。

明州雪竇智鑑禪師﹝靑十五天童玨嗣﹞

參翠山宗宗問道者爲眾竭力不無其勞師曰須知有不勞者曰尊貴位中畱不住時如何師曰觸處相逢不相識曰猶是途中主賓如何是主中主師曰丙丁吹滅火宗以手掩師口師拓開便行。

拈云宗中拄箭量外投鍼兩大老相共激揚發明賓主不無盡善但撿點將來翠山慣弄馬騎被驢撲則且置雪竇卽能當機圓活不犯鋒輪柰已被人掩卻口如今莫有能代伊翻案者麼直饒聞早便歸去爭似從來不出門。

越州超化藻禪師﹝靑十五善權智嗣﹞

開鑪上堂雪滿寒窗燒盡丹霞木佛冰交野渡凍殺陜府鐵牛直得寒灰發炎片雪不畱任運縱橫現成受用諸禪徳要會麼衲帔蒙頭坐冷暖了無知。

拈云大小超化前言不副後語旣冷暖無知且道燒盡木佛又作麼生若於此著得隻眼保你親見寒灰發炎片雪不存如或不然兩眸子都被蒙頭漢剜卻。

秦州廣福微庵道勤禪師﹝靑十五雪竇宗嗣﹞

上堂舉僧問同安如何是和尙家風安曰金雞抱子歸霄漢玉兔懷胎入紫微曰忽遇客來將何秪待安曰金果早朝猿摘去玉華晚後鳳銜來師曰廣福卽不然有問如何是和尙家風秪向他道翠竹叢邊歌款乃碧巖深處臥煙蘿忽遇客來如何秪待沒底籃兒盛皓月無心碗子貯淸風。

拈云同安廣福異口同音激揚洞上家風眞爲得心應手一人向尊貴邊搖舌如禹稷施爲無非展帝王事業一人就雍容裏啟齒如顏淵舉措莫不中君子規模可謂互爲首尾彰明堯舜之道如今有問瑞塔家風又如何秪對卽目理人間事未有工夫答得你且去別時來。

明州天童如淨禪師﹝靑十六雪竇鑑嗣﹞

開鑪上堂召眾打圓相曰个是天童火鑪近前則燒殺退後則凍殺忽有个漢出來道合作麼生火鑪動也。

拈云退與近是他人事我要問天童因甚認火鑪作自己。

天童上堂靈云見處桃花開天童見處桃花落桃花開春風催桃花落春風惡靈云且置莫有與天童相見者麼春風惡桃花躍浪生頭角。

拈雲天童與麼賣弄風流添得靈云十分意气但撿點將來兩个漢俱不免被桃花惑亂象林莫能與救正麼教伊縛把春風來且痛炙一醮。

東谷光禪師﹝靑十六華藏祚嗣﹞

上堂舉船子接夾山至覆船而逝因緣頌曰藏身處沒蹤迹無影樹頭靈鳥宅沒蹤迹處莫藏身不萌枝上春花拆有來由誰辧的天曉西風拂拂吹松釵一逕爭拋擲。

拈云東谷此頌美則美矣未盡善也何故有宅則藏未泯言拆則迹豈亡若夫不萌枝上花開無影樹頭鳳舞此又體用互彰之言非直藏身之謂下文半段似偏饒境致將無從那邊了事卻回者邊行履耶只恐不是玉是玉也大奇如今詗上座也別有一頌不妨具呈明鑑藏身處沒蹤迹靈鳥不棲無影林沒蹤迹處莫藏身空津那覓有神鐔要端的急錐鍼霜落傲空三逕菊月沈愁斷數聲砧。

襄州鹿門覺禪師﹝靑十七天童淨嗣﹞

參長翁值上堂曰一个烏梅似本形蜘蛛結网打靑蜓靑蜓落了兩片翼堪笑烏梅咬鐵釘師不覺失笑曰早知燈是火飯熟已多時。

拈雲長翁從類不得底不妨畫月把朱砂鹿門就說不中邊自甘剜睛安木患簡點將來二俱可笑如今旣倒難扶秪得將錯就錯諸有智者因譬得解咄恁麼錯與人下注腳。

靑州普照一辧禪師﹝靑十八鹿門覺嗣﹞

垂問有口讀不盡無言心自明是則裂破虛空不是則鬼家活計上人端的處道將一句來。

拈云某甲道卽不辭恰值口掛壁上。

問聲前薦得落在今時句後承當迷頭認影作麼生是空劫以前自己。

拈云象林爲你保任此事終不虛也遂喝一喝云且道者一喝是聲前是句後若能端的得直下便明空劫前自己如或不然切忌鑿七竅。

問二邊不立中道不安且道甚處相見得个端的。

拈云八角磨盤空裏走四洲爍破坐無家。

明州天童云外岫禪師﹝靑十八直翁舉嗣﹞

垂語天童今日大死去也你作麼生救天童今日大死去也你不要相救天童今日大死去也阿誰與我同行。

拈云盡大地人一死便休惟有天童三死不了如今鄕情難遏不免爲之助哀第一問著語云待靈照姐來看日早晚第二問云和尙甚麼年中已造壽塔第三問云和尙自喚第四婦好須要教者老漢缽袋子雙手分付。

磁州大明寶禪師﹝靑十九普照辧嗣﹞

參普照辧公問離四句絕百非請師直指西來意照云昨日有人恁麼問被打出去也師曰今日又如何照云你得恁麼不識痛癢師禮拜照云可惜許棒折也師直得汗下。

拈云普照於時見請直指但呵呵大笑不惟令者漢無處窺窬且顯得大人尊貴不親行棒大明自甘喫瞞且置畢竟離四句絕百非直指西來意恁麼提持瑞塔不肯在。

慈云覺禪師﹝靑十九普照辧嗣﹞

普照問不見一法猶是半提作麼生是全提底道理師曰石馬驟千山。

拈云通玄峯頂不是人間敢問慈云尊足曾踏著也未。

玉溪通玄圓通禪師﹝靑十九普照辧嗣﹞

嘗著百問一以手向空中點一點曰且道者一點明什麼邊事。

拈云通玄竭盡好手秪向空中點得一點要且未曾到在直饒向空外能點得一點撿點將來也秪成个脫空秪如伊道明什麼邊事畢竟是明什麼邊事瞞詗上座不得。

鄭州普照寶禪師﹝靑十九普照辧嗣﹞

嘗於淦陽造仰山寺忽有題詩柱上者曰人道斑鳩拙我道斑鳩巧一根兩根柴便是家緣了師睹之忽有悟。

拈云普照之悟爲悟巧拙無定名爲悟巧拙皆妙用直饒別有眞趣也未免隨人語轉。

明州雪竇無印大證禪師﹝靑十九天童岫嗣﹞

上堂千說萬說不若覿面一見昨日二十九今朝七月一報汝參玄人此中有深祕娘生兩雙眼个个如黑漆急急急回頭覷破天眞佛良久曰且道是甚面目。

拈云動則影現覺則冰生不動不覺正在死水裏雪竇能教人不犯此三方可與說天眞佛不然任卽回頭覷破也秪是个第二月。

大原府王山體禪師﹝靑二十大明寶嗣﹞

參大明躬爲侍者戮力十年祕重深嚴不見參學一日抽單罔不疑怪或問明侍者何往明曰諸方來諸方去何介意哉曰參學何如明曰道有參學裁他頭角道無參學減他威光一眾方疑後承記莂。

拈云侍者秪與麼去一眾便摸他腳跟不著大明因風吹火乃與伊印破面門至今去住不得。

磁州大明雪巖滿禪師﹝靑二十一王山體嗣﹞

初參普照寶寶曰兄弟年俊正宜參扣老僧當年念念以佛法爲事師遽避席進曰和尙而今如何寶曰如生冤家相似師曰若不得此語幾累我枉行千里寶下禪牀握手曰作家那。

拈云伶利者見道念念以佛法爲事便好掀倒禪牀何故佛法二字早是污了耳根那堪更道而今如何𨿽然也不得艸艸直要問得者老漢腳跟點地方見作家是則是雪巖不免被人著賊。

雪巖上堂舉洞山解夏云秋初夏末兄弟東去西去直須向萬里無寸艸處去良久云秪如萬里無寸艸作麼生去石霜曰出門便是艸大陽曰直饒不出門亦是艸漫漫地師云三个老漢𨿽然異口同音未免撞頭磕額何故一人大開口了合不得一人髙擡腳了放不下一人緊閉門了出不去王山卽不然徧十方界非外全在一微塵在一微塵非內徧十方界秪者一微塵及盡不可得也向那里安門甚處入艸還委悉麼休侵洞嶺初秋艸請看疏山臘月蓮。

拈云雪巖與伊三个老漢結款當則當爭柰自己被人勾入艸裏至今出身不得還委悉麼掬水月在手弄花香滿衣。

勝默光禪師﹝靑二十一王山體嗣﹞

示眾舉麻谷到章敬繞禪牀三匝振錫一下卓然而立敬曰是是谷又到南泉繞禪牀三匝振錫一下卓然而立泉曰不是不是師云是無可是非無眞非是非無主萬善同歸梟雞晝夜徒自支離我無三寸鱉得喚龜迦葉不肯一任攢眉。

拈云是還章敬不是還南泉麻谷自攜錫去一些事也無無端被勝默粥飯气不消又鼓作是非論量帶累龜鱉梟雞互證不出鼻祖不已從滅盡定起而教詔云佛法不是者个道理。

燕京報恩萬松行秀禪師﹝靑二十二雪巖滿嗣﹞

示眾機輪轉處智眼猶迷寶鏡開時殲塵不度開拳不落地應物善知時兩刃相逢如何回互。

拈云萬松提持洞上宗綱可有運斤之作瑞塔如今要與伊相見且作麼生機輪轉處智眼猶迷咄寶鏡開時殲塵不度咄開拳不落地應物善知時咄兩刃相逢如何回互咄此四喝有一喝覿面全提有一喝混然無諱有一喝有無不落有一喝偏正雙泯更有一喝不在四喝內外中間且道在什麼處咄。

報恩問僧俱胝豎指意旨如何僧乃豎指師曰秪者个更別有僧無語師便喝出。

拈云者僧浪欲效顰不知醜從拙露且置報恩若不喝出俱胝指頭至今無伸屈處𨿽然猶未可謂徹底爲人在何故當時見豎指卽咬斷豈不令伊立見古人。

竹林巨川海禪師﹝靑二十二雪巖滿嗣﹞

風鈴頌曰銅唇鐵舌太尖新樓角懸來不記春言外八千三昧法因風說與个中人。

拈云竹林只解因風作活且問風未生時百千三昧向甚麼處著。

中都萬壽雪庭福裕禪師﹝靑二十三報恩秀嗣﹞

問僧道源不遠性海非遙且道畢竟在什麼處僧不契師便喝。

拈云道源性海敢問是一是二若是一云何異名若是二又成兩个者裏須透得過始見萬壽簡要爲人如或不然未免覿面隔千里。

萬壽因僧問如何是向上尊貴一路師曰漁歌驚起沙汀鷺飛出蘆花不見蹤。

拈云萬壽盡力提持秪明得過今時一色耳寧知尊貴一路自別誰敢論量乎。

燕京報恩林泉從倫禪師﹝靑二十三報恩秀嗣﹞

元世祖詔入內殿與帝師論道帝問祖師公案師舉六祖非風幡動仁者心動話對之帝師詰雲實風幡動何名心動師豎拂子拂一拂曰且道是什麼動帝師無語師曰不可更道一切惟心萬法惟識也。

拈云報恩當時但說且道是什麼動便爾休去不惟令祖師公案似黃金增色亦使帝師久後有个悟處乃無端錯下注腳眞爲龍頭蛇尾好與三十痛棒何故不合於帝王前和砆談玉。

登封嵩山靈隱文泰禪師﹝靑二十四萬壽裕嗣﹞

參雪庭於少室庭問當機一句試拈出看師擬開口庭曰家產被人藉沒了也還在者裏叫屈師撫掌曰爭柰我何庭曰者風顚漢出去師曰仁義道中且與一拜。

拈云靈隱才見問時便好與攔腮一掌老漢縱有閃電之機亦應回顧不及乃當斷不斷反被伊掣落鼻孔眞个失錢遭罪𨿽然末上一拜須知是死蛇噴毒。

靈隱臨終謂維那曰古人坐脫立化卽不無於衲僧分上皆餘事也山僧則不然言畢遂掩息右脇吉祥而逝。

拈云靈隱臨末秪道个山僧則不然遂令千古上下裝奇捏怪者一時瓦解冰消眞爲大人作略矣𨿽然是他吉祥而逝畢竟向甚麼處去。

太原中林智泰禪師﹝靑二十四萬壽裕嗣﹞

僧問如何得不涉動靜去師曰偏界絕纖塵通身無影像。

拈雲中林答處是則透一色超一切心我者裏則不然妙在一漚前豈容千聖眼。

安平守讓禪師﹝靑二十四萬壽裕嗣﹞

示眾殺人刀活人劍是上古風規山僧者裏不費磨礱用得恰好且道此个把柄從何處得來嵩山千丈雪熊耳一輪月復喝一喝。

拈云若是瑞塔但說到者裏不費磨礱用得恰好喝一喝便休不惟俾天下人聞者立喪命根亦令千古下無討把柄處何故我此一喝如金剛王。

弁州太子久善禪師﹝靑二十四萬壽裕嗣﹞

上堂舉僧問大龍色身敗壞如何是堅固法身龍雲山花開似錦澗水湛如藍師曰大龍恁麼道山僧則不然若有問色身敗壞如何是堅固法身向他道山花瞎人眼澗水毒人耳鶴不戀幽窠龍不藏死水。

拈云二尊宿一期話盡春園風景不知猶是錯認客裏雲山且道瑞塔有甚正眼處倘有躡前致問時但祗對云皮爛骨殘嗟莫掩灰飛煙滅訝郎當。

燕京鞍山月泉同新禪師﹝靑二十四報恩倫嗣﹞

示寂說偈曰來無所從去亦無方驀豎拳云且道者个還有窒礙也無放拳曰撒手縱橫雲天蒼蒼瞑目便逝。

拈云鞍山臨寂尙要搬弄拳頭唇腦不免爲大方家失笑瑞塔他年臨寂斷不作者般態度何故去來生死尋常事不必裝奇惑亂人。

西京還源寶應福遇禪師﹝靑二十五少室泰嗣﹞

僧問如何是西來的的大意師曰風送泉聲來幾畔月移花影到窗前。

拈云且道風靜月沈聲影不彰時西來意在什麼處有能爲寶應作主者出來試道看。

濟南府靈巖秋江潔禪師﹝靑二十五少室泰嗣﹞

因雪軒成參師問甚處來曰靑州師曰帶得靑州布衫來麼曰呈似和尙了也師曰三十棒且待別時。

拈云靈巖見兔放鷹雪軒因鍼投芥𨿽則節拍相和爭柰傍人冷眼咦布衫觔兩饒無恙究竟將來堪甚麼。

南陽香嚴淳拙文才禪師﹝靑二十六寶應遇嗣﹞

僧問如何是理法界師曰虛空撲落地粉碎不成文如何是事法界師曰到來家蕩盡免作屋中愚如何是事理無礙法界師曰三冬枯木秀九夏雪花飛如何是事事無礙法界師曰淸風伴明月野老笑相親。

拈云祖意教意自來三千年冰炭不相入惟有香嚴解拈葛藤作拄杖用𨿽然秪其指點四法界若作祖意商量未免葛藤絆倒若作教意端委爭柰拄杖正令方行有能於此分疏得拄杖卽是葛藤詗上座如今更於葛藤上添个芒索要與古人接嘴如何是理法界乾坤無寸土大地不逢人如何是事法界到江吳地盡隔岸越山多如何是事理無礙法界玄珠澄赤水神劍躍深淵如何是事事無礙法界婦搖機軋軋兒弄口且道此外還有事也無唵莎訶。

金陵天界雪軒道成禪師﹝靑二十六靈巖潔嗣﹞

依秋江潔一日潔謂曰金鎖玄關曾打開盡也未師曰千年桃核裏覓甚舊時仁潔頷之。

拈云雪軒被靈巖輕輕拶著直得皮膚落盡骨髓郎當至今無可收拾處當時老漢倘是作家但云原來空殼有人鉆看伊又如何秪對待才開口卽連棒打出豈不見橫按莫邪存正令太平寰宇斬癡頑。

雪軒因明太祖詔對稱旨命住持天界師奏不會佛法上制詩鐫金榜令懸法堂尊重甚至。

拈云我要覓一个不會佛法底人作國師古人曾有此語雪軒才被太祖詔命住持便奏不會佛法將謂合他古轍不知正類刻舟若非明主信重恩隆當時趁出國門有在𨿽然若論佛法也要人撐持。

盤山遇禪師﹝靑二十六寶應達嗣﹞

上堂諸方尊宿皆好舉話接待衲僧山僧今日效顰也舉一則供養大眾良久云莫怪空疏便下座復顧侍者曰拄杖聻者曰在者裏師曰各各領取一頓。

拈云盤山於諸方說不到處拈出个莫怪空疏可謂作家相爲獨惜無人解會一眾若是仙陀見良久便散去管教者老漢照顧拄杖不及。

太原斌禪師﹝靑二十六寶應達嗣﹞

上堂以手屈指數曰西天四七東土二三算到一千七百總出我者指頭不得噫罷罷得歸去時且歸去莫落他人指數中。

拈云太原秪會得一巴楂數便爾目無東西我當時見恁麼道捉刀連臂截斷問伊還數得个甚麼不圖與古人出气且要令後來者知數量沒交涉𨿽然也須信其苦口。

西京天慶息庵義讓禪師﹝靑二十六封龍就嗣﹞

參封龍就公一日呈達摩皮髓頌就問達摩皮髓皆被諸子得之且道隻履西歸者是个什麼師曰且喜和尙猶記得就曰是則是我終有些疑你師曰恁麼則老胡有賴也就顧謂侍僧曰何如。

拈云向非天慶鼻直眉橫達摩幾乎攪亂中國也然則一期詰問便不得艸艸獨是封龍終欠辣手拏定致使推過侍僧不無令人暗地咬指。

南陽萬安松庭子嚴禪師﹝靑二十七香嚴材嗣﹞

僧問和尙升座人天駢集秦封槐爲甚不來聽法師曰闍黎聽他說法有分。

拈云盡謂松庭被人一拶直得無理可伸推過秦封槐不知老漢會盡無情說法才搔著癢處便將禺於絡索調調刁刁滚向當前爭柰者僧有眼如聾有耳如盲自生鈍置𨿽然畢竟秦封槐欲說時把甚麼爲聽若道耳聽落松庭窠裏若道眼聽落象林圈內有能道得聽處分明終不依艸附木。

萬安主少室時力田給眾嘗有偈曰晝拈塊石驅山鬼夜坐窠庵逐野豚讀此可見師之古風矣。

拈云維摩與眾魔共一手作諸勞侶萬安則晝驅鬼而夜逐豚一則過於和光一則太爲刮篤總不禁傍人撿點有者道詗上座聻向云寧可作侶逐豚最怕白日見鬼。

佛巖稔禪師﹝靑二十七香嚴材嗣﹞

上堂英雄識英雄豪傑喜豪傑山僧非二者一生友難結獨有七尺藤相憐還相悅夜來忽反目要椎我腰折諸兄弟你道他爲何如此謂我太把達摩心髓爲人都漏泄。

拈云佛巖恁麼告報漏泄則且從未審喚什麼作達摩心髓倘能當下拈出不妨英雄豪傑如或不然拄杖腰折未放伊在。

古蔡元禪師﹝靑二十七香嚴材嗣﹞

小參今夜不答話僧出師曰討棒喫的漢有甚了期僧曰何不便棒師曰賊是小人拈拄杖便歸方丈。

拈云將謂古蔡善於回互不動干戈而太平自致不知被者僧一拶便露出醜腳來何故若是君子爭識小人。

金陵靈谷正映禪師﹝靑二十七靈谷謙嗣﹞

僧問如何是和尙爲人一句師曰兔角杖挑天上月龜毛拂散海濱云曰恁麼則人天胥慶四海歸仁也師曰且合取口。

拈云灑洞水一滴作大地陽春好手固稱靈谷我且問渠兔角杖與龜毛拂從什麼人致得若來處不明終不得作好人論。

大都天寧壽禪師﹝靑二十七空相圭嗣﹞

上堂驢事未了馬事到來忙忙大地誰是放懷呵呵呵歸去來無根樹子淸風起不待春回花自開。

拈雲天寧恁麼道是放懷不放懷若放懷爲什麼被淸風管帶直饒道得了事也是花自無情有意開。

陜州熊耳山崧溪子定禪師﹝靑二十七天慶讓嗣﹞

一日謂門人曰吾順化時至汝輩甚勿以世情眷戀有乖道誼末後一句聽吾分付言訖就枕泊然而逝。

拈云末後句從上佛祖共相竭力俱提掇不起熊耳臨寂極盡婆心也秪道得个聽吾分付畢竟末後句是甚麼奇特得恁麼難著手瑞塔今日不惜身命剖向諸人良久云秪者是。嘉興大藏經南海寶象林慧弓詗禪師語錄

南海寶象林慧弓禪師宗門拈古卷六

書記傳一法照錄

洞山宗

西京嵩山凝然了攺禪師﹝靑二十八萬安嚴嗣﹞

上堂舉可大師問初祖曰弟子心未安乞師與安祖曰將心來與你安曰覓心了不可得祖曰與你安心竟師曰缺齒胡販得个陳年滯貨攤向街頭若不得个孟八郎承虛接響幾乎無著落處都來總好與三十棒。

拈云孟八郎旣不喞澑擔當滯貨殊無了賴固不免爲人所笑嵩山老漢便不合代爲著落如今也好痛與三十棒不圖杜絕後來更有承虛秪要令伊見招贓款。

嵩山上堂祖師心印不是有言不是無言不屬有知不屬無知豈可向句下研窮意中揣度。

拈云末法時代人多狂慧故每提唱酬機惟貴尖新巧舌何異七國君臣競以權智相傾大失先王揖讓之道我嵩山老祖所以力抵頹波接人秪用本色艸料一任攢龜打瓦漢無你夢著處則勿論設有問不向句下研窮少林安心因緣是研窮與否咄莫將知見妄疏親。

西京嵩山俱空契斌禪師﹝靑二十九嵩山攺嗣﹞

依嵩山攺一日攺問曰石頭道書亦不達信亦不通是何意旨師曰千里同風曰靑原垂足又作麼生師曰禍事禍事攺爲點首曰洞上一宗在汝躬矣。

拈云不肖遠孫今日要判書亦不達信亦不通月爲千里同風敢保未會石頭意在何故不見道平生穿鑿不相干。

嵩山因僧問如何是空劫已前自己師曰烏龜向火。

拈云向火卽且從且問當時證見者是甚麼人。

西京定國寺無方可從禪師﹝靑三十嵩山斌嗣﹞

參俱空空曰子曾參何人來師曰少室山前風悄然曰因甚一花開五葉師曰無孔鐵槌百雜碎曰掠虛頭作麼師曰某甲見盡天下人秪解掠實無有掠虛者曰不打自招師曰和尙慣用底不妨勘破。

拈云縱饒定國勘破依然秪是百雜碎若是象林見道無有掠虛者卽和聲便打云教休不肯休直待雨淋頭豈不令伊當下知錯。

嵩山月舟文載禪師﹝靑三十一定國從嗣﹞

掩關因閱萬松拈提若面墻者久之忽一日有省曰此宗非絕後再蘇懸崖撒手者要望他鍼綫細密盤旋回互不觸當頭兔子構牛奶萬萬不可得旣而幡然出關參定國從公得大發明從撫而印之。

拈云閱故典有省古來不無其人乃復出關參訪足見此老行已嚴密不輕自肯自不可與髙亭玄沙輩同日而語宜其厚徳爲洞宗棟梁法門軌範矣至如他於定國處得大發明畢竟發明个甚麼若謂本分事旣言本分豈容他發得明若不然者爭又恁麼說有能於此端的得許伊承嗣嵩山。

燕京宗鏡院大章宗書禪師﹝靑三十二嵩山載嗣﹞

因廩山忠參值師外出山迎而問曰達摩面壁石何在師指曰嗚那靑靑黯黯處曰指東話西作麼師曰杜撰禪和如麻似粟曰者漢在者裏擬魔魅人那師便打。

拈云廩山當時腳跟若不穩當幾被者漢賺落靑靑黯黯底至今無出頭處𨿽然爭柰到頭遭他屈棒。

西京少室幻休常潤禪師﹝靑二十三宗鏡書嗣﹞

參小山書公一日入室呈偈書把住曰子母剿說更須自入悟門師曰常不借緣從何門入曰旣不借緣何爲至此師曰因不借緣所以至此曰就不借緣一語於意云何師曰彩鳳翻飛身自在鐵牛奔吼意常閒書遂付以大法。

拈云少室不借緣則灼然未免向異類中露出聲迹。

建昌廩山蘊空常忠禪師﹝靑三十三宗鏡書嗣﹞

受宗鏡付囑隱從姑山有顧問者師但搖手曰汝不會我語曰試說看師曰南城城外水滔滔向北流問者瞪目師曰向道汝不會我語。

拈云廩山倘見顧問者但瞪目視之豈特疑殺天下人亦可使將佛法當等閒不得。

順徳蓬鵲山天然圓佐禪師﹝靑三十三宗鏡書嗣﹞

蓬巖吳柱史問如何是般若體師曰寂然不動曰如何是般若用師曰感而遂通。

拈云蓬山將謂因人說法善赴來機不知不惟誤人而且誤法何故若指寂然不動爲體則靑山白石何嘗非寂然乎感而遂通爲用則春鳥夏虫何嘗非感通乎要知曹溪波浪如相似無限平人被陸沈噓也是證龜成鱉。

燕京大覺寺慈舟方念禪師﹝靑三十四少室潤嗣﹞

依少室潤公作維那一日遊初祖面壁處忽然契悟乃曰五乳峯前好个消息大小石頭塊塊著地呈潤潤可之。

拈云大覺恁麼契悟還諦當也無若諦當則未舉遊步已前石頭豈不著地若不諦當少室何爲印可於此見得分明兩父子天然妙絕。

嵩山無言正道禪師﹝靑三十四少室潤嗣﹞

僧問如何是新年頭佛法師曰靈春已有新條令不必重重爲指陳。

拈云者老漢開口惹事。

建昌壽昌無明慧經禪師﹝靑三十四廩山忠嗣﹞

依廩山因閱燈錄僧問興善如何是道善曰大好山有疑日夜提究至忘寢食一日偶搬石正極力推次忽然有得走見山通所以山詰之應對無滯遂與剃染受具。

拈云直饒壽昌有得也秪是个大小大。

壽昌問僧趙州道臺山婆子我爲汝勘破了也畢竟勘破在甚麼處僧曰和尙今日敗缺了也師曰老僧一生也不柰何好教你知若實會舉似來看僧擬進語師打一棒云者掠虛漢。

拈云壽昌握斷凡聖路頭閒神野鬼又爭能跳得過𨿽然且道當時下得甚麼語免得者一棒伶利者試道看。

壽昌除夕示眾曰今年只有玆時在試問諸人知也無那事未曾親磕著切須痛下死工夫。

拈云秪者一頌可謂刳心爲人但今且問饑磕著食寒磕著衣困磕著牀屙磕著廁談笑磕著唇舌憎愛磕著喜怒一一皆已了然猶未曉喚甚麼作那事把甚麼來磕著向甚麼處下死工夫敢懇和尙不吝慈悲更爲說破代曰訝郎當便恁麼去。

壽昌上堂桃性本甜李性本苦佛道則文禪道則武所以鞭道拷僧呵佛罵祖古今靈利衲僧且道有幾人知此甜苦達摩迨及於今三千七百之數參。

拈云壽昌盡力道秪不出个前三三後三三也詗上座則不然且道有何長處初三十一中九下七。

越州雲門湛然圓澄禪師﹝靑三十五大覺念嗣﹞

因鶴林參五臺達觀可盤桓夜深次觀曰你信得及麼鶴曰信得及觀曰旣信得及請將法華經拋入尿桶看鶴如所言諸方疑駭師往勘之問鶴有此事否鶴曰實有此事師曰汝信得及麼鶴曰信得及師曰旣信得及割取頭來鶴不知所措師曰虛頭禪客觀聞曰阿耶阿耶鶴林萬劫地獄雲門一語出之矣。

拈雲臺山𨿽欲逼蛇化龍不知自起法見雲門更要乘忙捕賊豈免白日持刀兩老漢俱不免爲人帶累且置鶴林見令將經拋入尿桶但向道和尙是甚麼心行經中已有屎尿臭處休教某甲更添迷倒當時下得此語敢謂無人柰何。

信州博山無異元來禪師﹝靑三十五壽昌經嗣﹞

因壽昌以玄則禪師答僧問龍吟霧起虎笑風生話命頌師衝口頌云殺活爭雄各有奇模糊肉眼豈曾知吐光不遂時流意依舊春風逐馬蹄。

拈云咄哉玄則者僧兩个漢不會轉身句若非我博山祖翁出回天之手吐摧石之詞與之蓋覆千古便成一人語滲漏一人見滲漏如今且置秪如法眼後來一札爲是了前公案爲是賞罰當行者裏也總不管伊列在情滲漏何故賊過後放炮徒把聲勢虛張詗上座恁麼判斷去也眾中還有不甘者麼如無依舊春風逐馬蹄。

博山因僧問一口气不來向甚麼處安身立命師曰毗盧閣後鳳凰山。

拈云祖翁此語具殺活兩門詗上座試爲點出秪如無鳳凰山又向甚麼處安立於此明得許渠親見博山。

博山因誾首座閉關以偈呈師師曰是將師子吼者乃令出關仍贈以偈曰始行大事六年雪頓入圓明一片冰今日幸親無縫塔掣開關鎖萬千層。

拈云首座閉關倒行摩揭正令博山命出掀翻面壁眞風父顰呻子遊戲共成一場密作用固足仰詗上座又不然盡大地是个關你擬向什麼處開閉有能道得末後句許伊坐斷古今人舌頭。

博山拈花微笑頌曰瑞瓣靈枝劫外春拈來攪動海山云婆心況是如天遠誰是拖泥帶水人。

拈雲天王獻花世尊拈到本極尋常一些子事也無叵柰金色頭陀無端失笑世尊乃急就時機掉个謊語千古遂奉爲奇案競頭鉆鑿帶累先祖翁也隨邪逐倒拖得通身水泥都來好總各與三十棒。

建陽東苑慧臺元鏡禪師﹝靑三十五壽昌經嗣﹞

因有省以偈呈壽昌曰識破不值半文錢可憐摸索幾多年宗流盡是欺心漢說甚祖師別有禪昌曰識破果然不值錢你且道那里是趙州勘破婆子處師厲聲曰和尙莫作怪昌爲大笑曰參禪要到者一著始不受人牢籠師禮拜。

拈云東苑旣謂識破不直半文則驪珠搕視等無二胡爲老漢把空拳向面門橫一橫便又作驚怪叫喚當時但就伊膝上一捏或秪呵呵大笑豈不立令冰消瓦解卽如壽昌末後恁麼道也是憐兒不覺醜咦總然被詗上座識破。

東苑上堂道法本無多南辰貫北河秪消一个字降盡世間魔且道是那一个字喝一喝便下座。

拈云東苑是眞師子兒才破口吼時父祖早已喪盡豈況世間魔乎獨是詗上座觀來未免撒潑忍俊不禁何故不必。

新城壽昌見如元謐禪師﹝靑三十五壽昌經嗣﹞

依先壽昌坐禪次昌問在此作什麼師不對昌曰莫啞麼師亦不對昌曰眞个啞那師下禪牀曰和尙也不得向髓中覓骨昌曰畢竟事作麼生師曰銚柄杓杷昌曰三十棒且放過。

拈云老漢直能啞到底壽昌縱有好棒亦無分付處。

福州鼓山永覺元賢禪師﹝靑三十五壽昌經嗣﹞

僧問旣是無垢淨光院因甚又作浴堂師曰淨地恐迷人。

拈云鼓山秪知竭力爲眾不覺墮落眉毛。

鼓山主浙眞寂鼎湖本師丁醜行腳時曾到參師曰何方來曰嶺南師曰莫是獦獠種艸麼曰請和尙辧看師曰者守网兒猶臭臊气在曰果瞞和尙鼻孔不得師曰念是新來不打得汝曰某甲暫爲和尙禮拜蓋過。

拈云鼓山可謂鉗錘妙密善探竿影爭柰被个沒巴鼻漢瞞過若是詗上座見道請和尙辧看卽驀脊棒出何故入戶已知來見解何勞更舉轢中泥。

杭州寶壽石雨明方禪師﹝靑三十六雲山澄嗣﹞

僧問那吒析骨還父析肉還母未審將何說法師曰冬不寒臘後看。

拈云者僧問得口啞寶壽答得眉墮可謂一期酬唱千古罕聞但檢點將來未免猶話作兩截倘有問瑞塔秪向云盡道春歸無覓處不知轉入此中來。

杭州愚庵三宜明盂禪師﹝靑三十六雲門澄嗣﹞

上堂大眾世尊拈花後還有人舉著个事麼良久云要識來年米價問取東村王大。

拈云若論个事莫道後來人直饒釋迦老子才拈花時早已錯舉若不錯舉惟有靑原和尙平量米價乃能使大意庶幾了然當處秪今愚庵也非不要舉其柰字經三寫烏焉成馬。

愚庵入橫山訪汝航援公談論間鼎湖本師在眾出禮拜曰兩个老老大大終日口喃喃還商量得下麼師曰理人間事長無明曰者老和尙一釣便上師曰老僧今日失利乃問航曰者漢那來航曰廣州師曰我聞廣州與新州比鄰畢竟相去多少曰父母所生口終不向和尙分遠近師曰賴值拄杖不在本師拂袖便出。

拈云愚庵從來具咬狐犴牙爪及被个廣南蠻一問便乃倒退三捨爲是輸己讓人爲是速兵滅竈明眼者試爲撿點。

紹興東山爾密明澓禪師﹝靑三十六雲門澄嗣﹞

小參立功勛存照用大似緣木求魚收視聽黜聰明何異牯牛取乳又道道非見聞覺知不離色聲言語據如上說且道畢竟如何行履始得恰好路逢死蛇莫打殺無底籃子盛將歸。

拈云東山提唱若此可謂曲窮回互直盡十成足稱洞宗作家然仔細撿來未免與賊過梯。

東山在顯聖結冬鼎湖本師行腳曾預會下師曰疑情發得起麼曰疑情𨿽發猶欠悟在師曰如人撥火深撥始得炎生曰直得無下手處師曰好个入路本師禮拜次日師又曰昨日撥火炎生也未曰大千洞然師曰好須回避曰師曰者頑賴漢通身紅爛去也曰和尙合取口好師休去。

拈云堂頭和尙大得顯聖鑪韝之力乃不肯沾他缽袋子何耶咦三登九上非無意其柰因緣在徳山。

湖州弁山瑞白明雪禪師﹝靑三十六雲門澄嗣﹞

僧問若人識得心大地無寸土現前山河大地是有是無師云鏡裏莫攀花。

拈云我不似弁山巧分裏外但教者僧且識取心來與个撥漚求水話。

信州瀛山雪關智誾禪師﹝靑三十六博山來嗣﹞

除夕小參大盡三十日小盡二十九果然及得盡歲月更長久長久且置諸方龍象都到博山過年且道無位眞人在什麼處度歲若有曉得不妨出來遞个消息其或未然問取壁上桃符便知端的。

拈云師翁恁麼說話無計較中翻成計較無途轍中翻成途轍何故旣是無位眞人還教人覓甚麼處所若要遞个消息先請老漢口掛壁上。

瀛山小參釋迦老子解捏怪向無生處說生破院道人不曾生無生可說釋迦老子會裝巧向無滅處說滅破院道人不曾滅無滅可說與麼則釋迦老子全身墮在生滅破院道人全身跳出生滅且道跳出的是不跳出的是不見道他人住處我不住他人行處我不行不是與人難共住大都緇素要分明。

拈云大眾今日須據令而行也甘蔗大人不合向無生滅中道有欲誑諸愚夫隨其顚倒以緇爲素瀛山師翁不合從有生滅處談無要瞞諸智人顚倒想滅肯心自許一人撥空覓蹤一人執燈除影恁麼總不出个生滅戲論也咦又爭怪得詗上座不無冷地胡盧。

瀛山在虎跑上堂鼎湖出問曰如月在水孤明歷歷時如何師曰擊碎精靈窟通身毛骨寒曰便恁麼撒手時還有事也無師曰切忌坐明頭鼎湖遂禮拜。

拈云老漢被師翁擊碎屎杓至今穢污淋漓帶累詗上座終身洗脫不下。

瀛山主妙行鼎湖參徧諸方回禮覲師曰子曾見什麼人來曰某甲不見一人師曰子眼何太髙曰和尙莫污人好師曰還見老僧麼曰若見和尙何異諸方師曰老僧今日欺汝不得也曰爭敢冤屈和尙師曰三十棒自領出去曰和尙莫全靠學人師便休。

拈云靑鷹之子自具淩霄逸翮超忽萬里不類林間野雀兒固然但可惜當時好棒匆匆放過若是詗上座待道莫全靠學人卽驀脊打出管教者漢有屈無伸。

瀛山在淨慈因放生上堂海岸黃司李問云如何是色身三昧師曰色身且置居士得何三昧士云要且不是鱗毛師曰也像者个虫豸士云護生須用殺殺盡始安居畢竟殺生是放生是師喝曰莫被人惑亂好士云果然作家師曰念汝尊官饒過一掌。

拈云師翁𨿽得一掌便宜怎柰爲俗漢露出頭角。

瀛山因聞子將居士問如何是眞實見師云一點瞞不得。

拈云師翁語𨿽眞實不是好心何故總爲這一點瞞盡天下人。

瀛山因云怡陳學憲問眼見分明不肯全身拶入過在甚處師云夜鼠愈走凍蠅不飛。

拈云識得師翁此語當下歇盡狂心。

瀛山主鼓山結制上堂亂意猿奔樹塵緣馬過橋不到心空處何日得開交所以古人立个期限要你向甕中捉鱉諸兄弟直須內不住心外不住境黏膠旣脫窠臼掀翻果到心境雙亡正好通个消息咦龍門髙萬仞騰躍是何人。

拈云心境且莫論只如內外不住畢竟不住底是个甚麼。

淮安府檀度嵩乳道密禪師﹝靑三十六博山來嗣﹞

上堂拈拄杖云識得一萬事畢設若一亦不立又作麼生擲下拄杖雲門聯乍被風吹去明月光嬴四壁生。

拈云老叔祖若不從霜天月落夜將半誰共沈潭照影寒打翻過來必無此風光透漏。

檀度因僧問如何是兼帶一路師曰蝶穿芳艸雙眉濕蜂撩殘花兩股肥。

拈云慚殺鶯兒虛弄舌生憎木偶解招眸。

擅度因僧問如何是交互明中暗師曰蘆花兩岸雪煙水一江秋。

拈云若非具法眼大師正眼又幾二十年作境會瑞塔要令人直下了當不已將叔祖陳案翻卻乃云深秋簾幕千家雨落日樓臺一笛風。

福州雪峯古杭道舟禪師﹝靑三十六博山來嗣﹞

夜參奉首座問曰前雪峯常以鐵木石三毬接人未審畢竟以那个爲首師云汝問那个爲首曰卻被毬兒覷破也師云汝喚什麼作毬眼曰秪這是師云瞎。

拈云咄老叔祖若無个瞎雪峯毬兒至今被人摸索去也。

金陵獨峯竹山道嚴禪師﹝靑三十六博山來嗣﹞

有垂語曰此經深固幽遠無人能到且道喚什麼作此經。

拈云獨峯秪知裏沙哄兒不顧婆心打失敢問旣無人到知有此經者是什麼人。

端州天湖棲壑道丘禪師﹝靑三十六博山來嗣﹞

常作相於方丈壁間下注云離則兩傷合則雙美夜半才分天曉不似。

拈云師翁欲勾人到威音那畔不知才涉動覺早被文彩塗糊其有未能向夜明簾外轉身者切忌於斯圈點裏穿鑿。

信州博山雪澗道奉禪師﹝靑三十六博山來嗣﹞

小參今朝五月二十普請泥牛入室幸有燈籠證明莫道諸人不識若要識黑如日兮明如漆如或遲疑照顧兩朵眉毛切莫容易打失。

拈云博山欲盡情擡搦秪不外夜半正明天曉不露也何以見得黑如日兮明如漆咄恁麼會殃及眉毛。

開府大成余居士集生法名道裕號石頭桐城人﹝靑三十六博山來嗣﹞

瀛山誾公問八卦正位如何排公曰切忌當頭。

拈云若不是石頭翁曾坐斷十方密移一步幾錯了當頭一畫。

瀛山又問中心樹子如何斫公曰亞父徒勞樽俎計。

拈云果然弄手腳不得。

祠部端伯黃居士元公江右新城人﹝靑三十六博山來嗣﹞

參博山得大徹證一日訪雪嶠信公問旣是出家何不剃髮曰與居士一般公曰要做官那信作扶翅勢公大笑信曰當時龐公也甚利害公曰當面蹉過信目視之公曰噓。

拈云風流灑脫則不無雪師太獨於黃老子前弄不得伎倆耳且道黃老子有什麼利害處噓。

黃居士有偈魔卽佛佛卽魔一切聖凡都殺盡寰中共唱太平歌。

拈云旣魔佛同一家親又何須特地冤殺聖凡鍐。

黃居士和雪關師祖掃壽昌塔偈云堂頭老漢藏身處坐斷毗盧頂門裸裸十方全露體巍巍千界獨稱尊玄機直指空三藏正令全提喪六根莫道雲巖相次絕他家自有嫡兒孫。

拈云壽昌老祖𨿽則坐斷毗盧頂爭柰藏身不密尾巴累垂致令後人摸作掃把會其過在當初且置秪如他家自有嫡兒孫又且道是阿誰要知端的麼聻。

金陵天界覺浪道盛禪師﹝靑三十六東苑鏡嗣﹞

上堂十字街頭結制惟有石橛子自肯承當急水灘上白槌秪許竹篙兒全機活脫杖人恁麼舉忽有个出來捲卻席子也好與三十棒且道是賞伊罰伊撿點得出黃頭碧眼剜肉成瘡撿點不出白牯黧奴開眼作夢秪如今日與眾造个款端又作麼生巨靈擡手無多子劈破華山千萬重。

拈云將露柱作木杓把銅鈴當眼睛知是天界從來慣便詗上座當時若在也不消出來捲席但向座前冷笑一聲便歸眾直令老杖人造款不得何故啼得血流無用處不如緘口過殘春。

天界示眾石女夜拋梭織錦密彰文彩木人朝結网得魚疾透波瀾相將活計以成家因此勤勞而樂業艸野渾忘治象宸廷冥契天然秪如此外還更有向上事也無寒來破衲蒙頭坐醒後敲冰自煮茶。

拈云老祖叔恁麼道那管他孟八郎會不會此者若非從那邊了事卻來者畔打野梩卽疑狼尾續貂裘便孤了眞歇翁四轉提唱去也。

福州鼓山爲霖道霈禪師﹝靑三十六鼓山賢嗣﹞

元宵小參天上一輪月人間萬戶燈淸光成一片瑞气自騰騰不得作境會不得作心會不得作心境俱忘會畢竟如何我見燈明佛本光瑞如此。

拈云鼓山總爲慈悲之故有此落艸之談。

八閩松溪華嚴玄錫弘恩禪師﹝靑三十七瀛山誾嗣﹞

小參撾鼓請升堂鳴鐘說小參一等渾閒事顧視左右云吾今不再三便下座。

拈云藥山打鐘升堂眾才集便下座華嚴恁麼提唱可謂了他前人不了但冷眼覷來未免加霜雪上。

華嚴女子出定頌女身入定男身出怪來鼻上而安鼻老瞿曇沒骨脊事急教人走上壁咦也是開眼尿席。

拈云一个老婆子攪亂許多人且置至若世尊爲三界大師也來從中播土無怪乎被師伯捉敗秪如師伯恁麼手腳又被詗上座捉敗還知麼開眼尿席推己度人。

華嚴儀像端伯黃居士贊云法王子三界尊堂堂坐斷博山頂諸佛如來一口吞誅祖禰滅兒孫卻許這驢能報恩咄。

拈云瞿曇大師在俗爲金輪主出家爲大法王華嚴老伯在家爲國王裔出世爲法王子且道是同是別若是同一人醇在光前裕後一人辣在誅祖滅孫若是別則兩人俱爲一尊貴還有人委悉得麼知音獨許黃居士咄若作佛法商量未夢見在。

華嚴舉慈明示眾云一切賢聖皆以無爲法而有差別前是案山後是主山那个是無爲法良久云向下文長付在來日師云那个是無爲法情知道不出華嚴未免將下文續講一上去也聽取聽取。

拈云慈明爲眾舉揚無爲法不覺和注腳道破又得華嚴與之翻抄遂使眞空般若根塵不能埋沒𨿽然秪如兩尊宿末句大有淆訛象林不好開口。

端州鼎湖在犙弘贊禪師﹝靑三十七瀛山誾嗣﹞

近士馬法云問無位眞人常在面門出入未有面門時又在甚麼處出入師曰斫卻頭來對你說士云便請和尙抽出活人劍師震威一喝士直得面赤便拜下。

拈云秪者一喝莫道馬近士承當不及直饒從上佛祖也照應不來若是詗上座倘在向道謝和尙好喝老漢又將何打發。

鼎湖因僧問明眼人過後安身立命在何處師曰五蘊山前撒手毗盧閣後翻身進云乞請直示學人師曰待你踏倒鐵圍方向你道。

拈云者漢老老大大猶有間工夫與人鬥百艸。

韶州日親山羅峯弘麗禪師﹝靑三十七瀛山誾嗣﹞

結制上堂活潑潑沒把握不知不覺動手運腳眾生際此不解安居佛祖到此難出頭角今日親因其時節提起布袋頭旣抖擻又包括遇佛祖而教寒灰焰發遇眾生而教六月霜落也不許鷂子鉆天也不許靈龜宿殼便此兩重關管看你諸人無繩自縛莫道日親有殺無活蓋爲今日結制合閉這重樓閣若更窺門闞戶轉見不堪入作苟是个中人惺惺睡著無可穿鑿久立珍重。

拈云直饒逼得蚯蚓化龍也是無風起浪。

日親評信心銘毫釐有差天地懸隔懸隔不懸隔有差畢竟差毫釐天地齊拈卻管教時人不眼花。

拈云見有天地毫釐早已眼花不少。

又評一心不生萬法無咎但恁麼讀莫轉腳好若下个切字便隔遠在。

拈云師叔恁麼語話大似釘椿搖櫓古人教人立在轉處又作麼生詗上座不教人立轉處也不教人莫轉腳免教反成相賺秪向云你且道畢竟喚什麼作一心。

又評六塵不惡還同正覺有塵有覺不惡大惡說个還同豈非大錯。

拈云祖師不合分塵分覺日親不合重添注腳撿點將來大錯小錯詗上座聻將錯就錯。

又評得失是非一時放卻你要放卻我便擔著兩人齊來才見祖師家活。

拈云是非得失擔之則有放之則無擔放一齊拋卻盡好个胡盧不好个胡盧。

金陵棲霞南庵弘依禪師﹝靑三十七檀度密嗣﹞

僧問人人有个影子因甚麼踏不著師云誰。

拈云好个誰畢竟誰爲誰者賊詗上座不可學老叔道也倘有問時但道舉足便相違。

棲霞晚參舉古徳云五蘊山前一段空同門出入不相逢無量劫來賃屋住到頭不識主人公師云旣不識主人公且道賃屋的是誰眾無語師代指露柱云和尙問你。

拈雲棲霞老漢秪要曲盡婆心爲人不知自家鼻孔被露柱勘破且置秪如同門出入是同什麼的出入與阿那个賃屋還有倜儻得明者麼如或不明眼睛上三尺芒刺切忌切忌。

金陵攝山竺庵大成禪師﹝靑三十七天界盛嗣﹞

問僧如何是渠今正是我僧云攝山今日入室師曰十方無壁落四面亦無門你向甚麼處入僧雲歸堂去師曰這个怎當得。

拈云是伊聞道什麼處入卽近前叉手尙欠仙陀卻是待才問著向云和尙鼻孔今日在學人手裏要教者老漢火鑪立地震動。

杭州臯亭觀濤大奇禪師﹝靑三十七天界盛嗣﹞

晚參當明中有暗勿以暗相遇當暗中有明勿以明相睹明暗各相對比如前後步石頭大師在汝等髑髏內橫出豎入見汝等諸人不識騎山門歸南嶽山去了秪畱得个末後句子今夜不免舉似良久云謹白參玄人光陰莫虛度。

拈云秪道个在汝等髑髏內橫出豎入便把明暗交加一時裂破可謂眞得先人接人辣手矣𨿽然還知崇先老叔被詗上座捉敗處麼騎山門歸南嶽便恁麼去動著三十棒。

臯亭上堂寒汀饑雁集雪嶺冷猿啼斷臂求心者空階立未回旣是覓心了不可得因甚又道以心傳心者裏道得个出身句普通年間事秪在目前其或未然去去西天路迢迢十萬餘。

拈云有人道得出身句普通年間事可殺淆訛昨宵雨今朝晴一隻斑鳩相對鳴我要問臯亭因甚疑怪驚。

臯亭上堂眼若不睡諸夢自除心若不異萬法一如者裏見得祖師可以騎猛虎入蟻穴趁毒龍上蜂須更或擬議前是三門後是佛殿有甚麼障礙諸人拍禪牀一下曰惺惺著。

拈云臯亭和尙老老大大惺惺作夢驚動泥牛失笑帶累祖師叩齒詗上座卽今瞌睡著忙不管得你後是佛殿前是三門多少障礙諸人事因叮囑起展轉見淆訛。

臯亭晚參諸方三等接人臯亭者裏原無階級你若是个橫行闊步底處處可以放捨身命擬向前廊後廡東窺西窺直饒你見處親切也秪是向外馳求如何道个接手句。

拈云老上座今日被堂頭絆倒也還知臯亭和尙落水爲人麼全身在波瀾之內。

臯亭上堂漠漠水田白鷺陰陰夏木黃鸝無位眞人面目可憐處處逢渠者裏若不千眼頓開東家作馬西家作驢。

拈云咦到者裏說个千眼頓開閻浮提早已千年錯過臯亭非不苦口叮嚀爭柰認著依然還不是。

臯亭小參雪峯三登投子九上洞山資福望見剎竿便回去走殺天下人不離家捨坐殺天下人常在途中山僧當時若見總與三十棒不見道云雷相送。

拈云古人承當个事或失於過當打盡如許多之繞翻覆依前秪是伊或失於輕便如才睹卵亟謂時夜宜無怪乎三十棒相送秪是我老叔卽今也好親敬三十棒何故口是禍門。

楊州石塔梅逢大忍禪師﹝靑三十七天界盛嗣﹞

晚參眾才集師撫幾云慚愧便歸方丈。

拈云慚愧二字切忌道著道著則從上佛祖以及現在天下老和尙莫不一時冰消瓦解卽石塔亦坐蕭何制律甲裏求免脫不得好似塗毒鼓受撾有兩耳朵者皆卽立喪命根於聞處惟有嶺南詗上座聞之得大快活且道有甚過人處聻不見道爭怪得恁麼頑賴。

吉州靑原無可弘智禪師﹝靑三十七天界盛嗣﹞

升座良久曰且喜一眾默然。

拈云秪者默然靈山何似今日也𨿽然當時一眾見此老良久卽便散去不惟个个仙陀亦免得互相鈍置。

杭州白巖位中淨符禪師﹝靑三十七寶壽方嗣﹞

六祖因風颺剎幡二僧對論風動幡動不決祖曰不是風幡動仁者心動耳頌忍俊不禁處傾腸說向伊一言剛始出駟馬便難追噫卻悔從前多管事如今閒惹是和非。

拈云大小祖師開口便談是談非引得後來一隊漢盡向者葛藤窠絆倒白巖忍俊不禁欲與之扶豎爭柰是拚命喫河豚未免爲詗上座吐舌。

白巖那吒太子析肉還母析骨還父然後現人身爲父母說法頌云消後夜雨歇中天桂輪流影落長川仙彩筆端收不得數聲黃鳥更悠然。

拈云詗道者午夢方回忽值有舉那吒公案以問那吒旣將骨肉析還未審他父母收向何處安著又後來所現底身從什麼處得來道者曰吾適已夢破不好更與你葛藤你可往問白巖和尙進云豈無方便道者乃拈白巖頌子塞之𨿽然頌則塞矣秪是不合教人向輪影鳥聲中卜度。

白巖僧問雲門不是目前機亦非目前事時如何門云倒一說頌倒一說超途轍靈春不掛枯椿雪無端露柱兮生狂帶累昆侖兮喫跌別別碧眼黃頭猶未徹。

拈云雲門倒一說情知伊未徹白巖恁麼頌且道徹也未瑞塔如今要與二尊宿相見又作麼生別別嘉州大像夢蝴蝶。

信州博山粟如弘瀚禪師﹝靑三十七博山奉嗣﹞

小參萬法歸一一歸何處心佛旣非將甚憑據堪憐有口不能說無家誰地去喝一喝云杓卜聽虛聲熟睡饒譫語。

拈云能仁當時說到無家誰地去喝一喝便休不但疑殺天下人亦令靑州布衫添得十分光彩﹝能仁寺﹞。

信州瀛山云岫成巒禪師﹝靑三十七瀛山誾嗣﹞

僧問如何是佛祖家風師云拄杖子早已向汝道了。

拈云若不是體會無情說法便類時流瞎打一棒又何處更有瀛山。

菘江靑龍百愚淨斯禪師﹝靑三十七弁山雪嗣﹞

靑原參六祖首問當何所務卽得不落階級祖曰汝曾作什麼來曰聖諦亦不爲祖曰落何階級曰聖諦尙不爲何階級之有祖深器之遂命首眾頌云跣足披蓑度別岑相逢切忌話威音掀翻麟閣勛勞泯擊碎菱花影像沈靄靄寒云籠嶽頂團團皓月蕩波心金牛不喫凡間艸曉入滄溟無處尋。

拈云靑原七祖無端納缺口口談空行在有中前則聖諦不爲後乃爲人首眾若我作曹溪決然不深器如今旣往不咎秪是靑龍老漢又不合巧將人牛雙泯功位俱隱爲比況引得何許人更向尊貴邊亂卜度。

越州顯聖天愚淨寶禪師﹝靑三十七東山澓嗣﹞

玄沙示眾諸方老宿盡道接物利生秪如三種病人來汝作麼生接患盲者拈槌豎拂他又不見患聾者語言三昧他又不聞患啞者教伊說又說不得若接不得佛法無靈驗時有僧出曰三種病人還許學人商量否沙曰許汝作麼生商量其僧珍重便出沙曰不是不是羅漢曰桂琛現有眼耳口和尙作麼生接沙曰慚愧便歸方丈頌云盲聾喑啞風流瀟灑泄漏天機之乎也者。

拈云大小顯聖替三種病人放憨錯過他家父子若在指月門下總與一款具呈玄沙大似學究談兵決勝於掌握及大陣當前便不妨難禦當時見道某甲現有眼耳口卽拽住問伊旣現有眼見个什麼現有耳聞个什麼現有口開口卽便錯待才擬議卽痛棒打出羅漢𨿽善轉槍頭爭柰依然敗缺旣自非客作賤人何處更容求接三尊宿被詗上座勘過了也還有能爲作主者麼咄莫教漏泄天機。

杭州普明石照淨曄禪師﹝靑三十七東山澓嗣﹞

維摩居士示疾毗耶離城因三十二菩薩問疾各說不二法門至文殊曰我於一切法無言無說無示無識離諸問答是爲入不二法門於是文殊卻問維摩曰我等各自說已云何是仁者所說不二法門時維摩默然文殊贊曰乃至無有語言文字是爲眞入不二法門師云維摩洗腳抱橋文殊葛藤徧地總是落二落三與不二法門絕無交涉諸禪徳且道如何是不二法門逢人切莫錯舉。

拈云者裏有四十棒二十棒先打二大士不合將語默玄路提唱不二法門賺亂古今何許知識十棒要打普明不合發起諍端令人理論不息餘十棒若有个漢舉著不二法門急打出去詗上座恁麼批判也好个險。

▆▆廣胤木庵弘標禪師﹝靑三十七檀度密嗣﹞

乳源和尙上堂西來的的意不妨難道眾中莫有道得者麼出來試道看時有僧出禮拜源劈脊便打曰是什麼時節出頭來便歸方丈師云者僧若是个漢待伊才拈棒便好接住送一送云和尙也須自領一半始得管教者老漢一場懡。

拈云可笑廣胤無辜苦苦替人分棒當時者僧倘似龍牙縱挨了屈棒也恰好道打卽任打要且無西來意豈不令乳源慚惶無地。

三楚義山且拙淨訥禪師﹝靑三十七弁山雪嗣﹞

趙州因一秀才問佛不違眾生願是否州曰是曰某甲就和尙乞取手中拄杖得否州曰君子不奪人所好曰某甲非君子州曰老僧亦非佛師云趙州古佛與奪自由自非過量人未免向是非窠裏走。

拈云盡謂趙州天下人不柰何及被秀才把个是非圈置前便跳不出累延義山老漢也洗沾著不脫。

瑞州洞山元潔淨瑩禪師﹝靑三十七弁山雪嗣﹞

南泉問良欽空劫中還有佛否欽曰有泉曰是阿誰欽曰是良欽泉曰居何國土欽無語師代欽轉身便行。

拈云洞山代轉身便行將謂藏身處沒蹤迹不知欽公無語正是佛身充滿於法界咄動著三十棒。

淮陰潛庵玉笈弘幹禪師﹝靑三十七檀度密嗣﹞

魯祖尋常見僧來便面壁南泉聞曰我尋常與師僧道向佛未出世時會取尙不得一个半个他漝麼驢年去頌云池陽腦後三斤鐵王老眉峯一段鋼鑄就一枝無孔笛閒吹月下引鸞凰。

拈云鎔二尊宿腦眉爲一無孔鐵笛作手固讓潛庵看來總不外欲寫衷腸个事如今且束掛春園免引胡蝶作夢。

吉州靑原笑峯大然禪師﹝靑三十七天界盛嗣﹞

世尊一日升座大眾集定文殊白椎曰諦觀法王法法王法如是世尊便下座頌云紫宸朝罷綴鵷班丹鳳樓前駐馬看惟有終南山色在晴明依舊滿長安。

拈云世尊待要款曲與大眾舉揚个事無端被童子心急一椎擊斷故不已忍默休去以致後來師徳總亂攢龜打瓦甚而將自家熟境形容卽如笑峯和尙是也𨿽然且問伊終南山色在畢竟作麼生說在底消息咄不許向陰晴裏著倒。

