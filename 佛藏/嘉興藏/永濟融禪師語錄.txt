嘉興大藏經永濟融禪師語錄

永濟融禪師語錄目次卷上上堂﹝附掛鐘板齋單﹞小參雙塔寺入院法語垂問落堂語入室機緣勘辧機緣自贊卷下普說茶話拈古頌古雜錄行實

永濟融禪師住關東廣寧普慈寺語錄卷上

書記師住妙印錄

師於順治庚子年。自千山回廣寧時。城守白護法領眾檀越。建雙峯禪院。見魔黨嫉妒。心欲力抵。辛丑正月八日。城守領僧俗眾檀越。請師於城裏普慈寺開堂。以證邪宗。師在北鎭山興隆庵。受帖進寺。白護法領僧俗。送師入方丈畢。請師升座。

師至座前。云。吾今懸古聖之寶鑑。照諸魔形了也。喝一喝。遂升座。拈香。云。此一瓣香。祝延今上皇帝聖壽無疆。恭願堯仁廣被。齊日月之盛明。湯徳彌新。並乾坤之永固。次拈香。云。此一瓣香。奉爲滿朝文武。一切大護法。伏願長爲外護之紀綱。永作皇家之梁棟。次拈香。云。此一瓣香。奉爲現前廣寧城守白護法。及居士等。伏願舉族享於百祥。合府增乎善慶。又拈香。云。此一瓣香。非從天降。亦非地生。采於無影樹上。囊藏久矣。今日人天眾前。拈出奉供先住。嘉興府秀水縣。南湖如如堂上。傳曹溪正脈。第三十六世本師。介爲老和尙。用酬法乳之恩。乃就座上首。白槌云。法筵龍象。眾當觀第一義。師拈拄杖。卓一卓。云。驚天動地也。旣爾驚天動地。汝四大天王。天龍八部。昔釋迦如來。曾在靈山付囑汝等。護持佛法。今波旬與佛教而作障難。汝等爲甚不護持。乃呵呵。云。他方雲遊二十年。到處訪友慕髙賢。過了千山經萬水。褌破皮露鞋又穿。須知予本無別意。一心專爲要參玄。只因昔年多辛苦。今日方得至理圓。休誇至理圓。魔子聞之起厭嫌。何故。狐非獅子類。驢難比象肩。時邪宗者。遂使一人。名獨步。領眾魔徒。擁逼於座。師以杖指。云。無知之徒。前白捶已卽當問話。如何說法中而來擾亂。且容你試問看。步問世尊拈花。迦葉微笑。卽不問。如何是法輪常轉。師卓杖。云。會麼。步無語。師便打。步擬議。師又打。云。立地死漢。步曰。問話爲甚打起來。師云。豈不知吾臨濟門庭。棒如雨點。喝似雷奔。汝來我者裏作打會。又連打數棒。師復就座普說。師說法畢。暴風哮吼。眾服。駭然。普說另錄。

住遼陽永安寺語錄

師於順治辛丑年秋。在廣寧興隆庵。受襄平郡城守。有倉耿居士。及僧綱憫榮院主。大宇居士等。恭請住永安寺。

十月十五日結制升座。師云。大淸國裏無禪師。禮拜歸堂更莫疑。阿呵呵。堪笑河陽新婦子。不如臨濟小廝兒。大眾且道。何處不如他。景云覆遼海。襄平轟霹靂。喝一喝。下座。

盛京談家庵。赤崖禪師。差監寺南宗大徳。領眾居士設齋。請師升座。拈香畢。斂衣就座。云。臨濟建立黃檗宗乘。有普化。克符二人成褫。所以臨濟宗風名振夫下。得二尊宿之力。至今出吾遠孫。從來擔板。與人爲怨。無人成褫。但有見影聞名。無不憎嫌。融道人見此愚輩。不識好惡。更與矢上加尖。秉一口純剛慧劍。魔也揮。佛也揮。聖也揮。凡也揮。物也揮。空也揮。只使一切人。上無佛道可成。下無眾生可度。才稱融道人之本懷。若人會得。歸家穩坐。其或未然。更疑到驢年。便下座。

崔文登居士。請上堂。師云。豆好合醬。鹽好煮羹。問汝諸人。是甚麼滋味。出來道看。有麼。若無。更聽山僧偈。云。今有一事沒柰何。飯籮邊餓死禪和。二人設計中紅心。疑煞廚前小典座。參。

徳藏領眾尼善女。請上堂。師云。一有多種。二無兩般。鉤頭取則莫認定盤。有麼。復舉末山尼。因灌溪問。如何是。末山尼曰。不露頂。溪曰。如何是。末山主尼曰。非男女相。溪喝曰。何不變去。尼曰。不是神。不是鬼。變个甚麼。師云。大小灌溪似將咫尺而量須彌。末山尼𨿽則善辧來音。未能接得灌溪。待他問如何是。末山何不只向道。兔子喫牛奶。尼曰。不露頂。師云。露出了也。溪曰如何是。末山主師云。再犯不容。尼曰。非男女相。師云。從何得者消息來。溪曰。何不變去。師云。孟八郎漢。又恁麼去也。尼曰。不是神。不是鬼。變个甚麼。師云。汝恁麼三頭六臂。太駭人生。大眾。山僧者等批判。還有撿點出的麼。試撿點看。若無。山僧更與汝等頌。出頌云。末山主。非男女。獨露堂堂。見也麼。靈光萬古世界輝。照破山河佛與魔。

盛京觀音庵。輝宗律主。領眾檀越請上堂。僧問。擊破無明殼。捉住這个獻。在當堂。憑師發落。師云。如何是。你這个僧擬議。師便打。進云。靈光從來透古今。師云。汝從何得者消息來。僧復擬議。師又打。舉世尊臨入涅槃。以手摩胸。普告人天大眾。云。汝等諦觀。吾紫磨金色之身。瞻仰取足。莫令後悔。若言吾滅度。非吾弟子。若言吾不滅。亦非吾弟子。師云。離此二途。還有知釋迦如來落處者麼。若有。出來道看。若無。融道人與眾等頌。出頌云。推不出。拽不入。解脫門開何處。立智炬。煌煌照大千。空向雙林痛悲泣。

廣祐寺長老。領眾請上堂。師云。象王蹴蹋。寶巖皆崩。非驢所能。獅子顰呻。狐精隱迹。野幹聞吼。立地灙尿。祖師家風。中下難湊。眾中莫不還有勇猛上將。疋馬單槍。出來戰一合者麼。良久。云。出羣須是英靈漢。敵勝還他獅子兒。卓拄杖下座。

保安寺監寺。心宇。領眾請上堂。師云。人困馬困未是困。露柱之困始是困。好於言下悟無生。莫向言中尋尺寸。還有悟無生者麼。出來通个消息。有麼。良久。云。不知顏回何處去。卻令夫子淚漣漣。卓拄杖下座。

甘泉鋪監院。淸風。領眾請上堂。云。淸風吹動釣魚舟。漁翁拋綸把釣竿。順水推船人人易。逆風把柁个个難。有甚難。只爲渠儂人不濟。遂以拄杖作拿柁勢。歌云。這些白浪堆中住來去。逍遙自在行此船。卻也太平穩。諸子快上休貪娛。莫待船開悔後遲。喝一喝。下座。

守備常徳安。領眾請上堂。云。入道不通理。復身還信施。大眾且道。理作麼生通復。拈起拄杖云。拄杖子一口吞卻百億須彌。盧百億四天下。其中眾生。不知不覺。無障無礙。各作各事。汝等曉得也未。若還曉得。說甚還施日。將斗金供養汝等。也合消得。其或未然。只恐滴水也難消。他日後。莫言山僧不道。

因執事遭事亡。盛京桂弘祖居士。領眾設齋。師升座。云。生涯如夢若浮雲。活計都無絕六親。半夜烏雞何處去。天明吞卻玉麒麟。良久。云。會麼。若還會得。鋤地唱山歌。也是一場大快活。其或未然。永安寺拋土撒沙。迷人眼內成翳。只得舉頭。見空花開。口說寐語。

再住永安禪寺語錄

師於康熙丙午年。在廣寧福田寺。受遼陽城守有倉耿護法。及本寺僧綱祖亮院主。居士等。恭請於十月十八日結制開堂。師至法座前。云。坐斷古佛路頭潛。竄野狐妖怪任是。須彌燈王也須速。禮三拜。喝一喝。遂升座。拈香。云。此一瓣香祝延今上皇帝陛下。伏願龍圖永固。鳳歷常新。次拈香。云。此一瓣香。奉爲城守耿護法。洎闔州尊官。伏願佳聲藹著。善政日新。恆作棟梁。常居祿位。次拈香。云。此一瓣香。還知落處麼。遇貴則價重娑婆。遇賤分文不值。欲隱彌露。在晦愈明。昔在人天眾前。也曾拈出。今眾中恐有未知气息者。不免重新說破。奉爲先住。嘉興府秀水縣南湖。如如堂上傳曹溪。正脈本師介爲老和尙。用酬法乳。𨿽然恩大難酬。聊表化儀。乃就座上首。白捶云。法筵龍象。眾當觀第一義。師拈拄杖云。臨濟下兒孫。三要四主。賓擬議攔腮。掌誰敢續祖燈。眾中莫還有不惜性命的漢。出來與山僧拄杖子相見。有麼。乃云。出羣須是英靈漢。敵勝還他獅子兒。謝詞不錄。復舉歸宗會下有一僧。夜中大叫。我悟了。我悟了。天曉。宗云。夜間大悟的僧出來。其僧便出。宗云。你見个甚麼道理。便言大悟。僧云。師姑元是女兒做。宗頷之。師云。山僧則不然。待他云。師姑元是女兒做。便向他道。諦當諦當甚諦當。敢保未徹。在待他眼目定。動卽連棒打出。何故。免得者僧墮在悟坑。沈於死水。

盛京汪僧錄。苗道錄。曁眾居士。請上堂。師云。太阿橫按。截萬機於掌握之中。寶鑑當臺。現羣像於無心之表。有緣卽應。故問答以縱橫。不令而行。乃言像。而罕測影響之士。何足云哉。復舉世尊臨涅槃時。文殊請佛再轉法輪。世尊咄云。吾住世四十九年。未嘗說一字。汝請吾再轉法輪。是吾曾轉法輪邪。師云。佛語眞實。寧可說龜有毛。兔有角。不可說佛言有二。旣然如是。佛言四十九年未嘗說一字。現在經一藏。律一藏。論一藏。流徧天上人間。從何得來。若言是佛說。卽爲謗佛。若言不是佛說。卽爲毀法。見前大眾。離此二過。請說說看。若還說得分曉。說甚世尊涅槃。我許此人親見釋迦文佛。其或未然。山僧只得下个注腳。乃云。不是江湖客。休入洪波裏。下座。

萬壽寺當家。大亮同馬祖俊。領眾請上堂。師云。道源不遠。性海非遙。但向己求。莫從外覓。眾位會麼。復云。含元殿上更覓常安。慈氏宮中休問內院。下座。

鵝房韓景壽。領眾請上堂。師云。設使言前薦得。猶是滯殼。迷封縱饒。句下精通。未免觸途狂見。只須坐斷毗盧。不存凡聖。而後。性海揚波。平地震雷。猶較些子。其或未然。總是點額之類也。卓。拄杖下座。

觀音庵當家。普庵。領眾請上堂。師云。從上諸聖。見人樂著塵勞。不求出離。遂生憐憫之心。告之曰。汝等眾生。重貪嗔癡。隨聲逐色。與生死海內。而無了期。大眾好語言。還慚愧麼。諸聖恁麼道。𨿽然如是。已是打開布袋。不能折合。得山僧今日。倒底傾出。有人得者。永息希求。拈拄杖。卓一下。云。此不是聲。汝等尋常作麼生隨。舉起拄杖。云。此不是色。汝等尋常作麼生逐。若能隨逐。元無系縛。便是世上了達之人。會麼。不解審思量。只道求佛難。

地藏庵比丘尼。徳藏。領眾請上堂。師云。虛名虛相。谷音鑑像。棄而不修。豈明幻妄。少不努力。老矣惆悵。靜以思之。隨機稱量。且道量作麼生稱。描不成兮。畫不就。贊不及兮。休生受。本來面目無覆藏。世界壞時渠不朽。

張性樂同眾居士。請上堂。師云。正宗淡泊。異道崢嶸。達摩大師所傳心印。看看垂地也。眾中還有見達摩大師者麼。若有見者。方解承當。若有承當者。山僧卽兩手分付。有麼。有麼。復云。百丈若無雙耳聾。臨濟怎解領三頓。盡將業識作流傳。此道今人棄如糞。卓。拄杖下座。

李似明居士。領眾請上堂。師云。有時恁麼也得不恁麼。也得恁麼不恁麼。總得有時恁麼。也不得不恁麼。也不得恁麼。不恁麼總不得。眾位到此合作麼生卽是。復云。掀翻地軸乾坤窄。撥轉天輪宇宙寬。須向彊中呈好手。虛空打破劫初看。

蓮花寺志心。領眾請上堂。師云。頓明心卽佛。陡覺海非咸。善財樓閣路。日進丹霄步。凡夫云未然。我道常披露。會麼。擬心一絲。對面千里。下座。

觀音閣當家。秀宇。領眾請上堂。云。山僧有時著珍禦服。居獅子座。諸人見。道是富貴長者之身。有時著獘垢之衣。跨出糞箕。諸人盡道貧士之軀。有時不著珍禦。不居獅座。不穿獘衣。不跨糞箕。諸人到此喚作甚麼。卽得。復云。彌勒眞彌勒。分身百千億。時時示時人。時人皆不識。拈拄杖云。還識麼。千个萬个。但識取者个。擲下拄杖。下座。

冬至。上堂。僧問。請問和尙。身爲幻體。掊鑪燒香。必定是甚麼。師云。雪覆喬林同一色。進云。檀香半點終有益。未知如來聞不聞。師云。你且道聞不聞。進云。滿空雲霧雪花墜。師云。罕逢穿耳客。多遇刻舟人。便打。問。和尙慈悲爲眾。个个海內尋鍼。我今拾得。獻與師尊。師云。癡人休說夢。進云。捨身入正道。信卽是佛心。師云。只管閒打哄。乃云。可笑千年事。能將一念通。相逢禪客問。細細話吾宗。鐵樹開花千萬朵。石頭抽筍兩三莖。泥塑金剛開口笑。今朝冬至一陽生。拽拄杖。下座。﹝是日下雪﹞。

繳水樓。師徳。領眾請上堂。師云。迷者迷悟。悟者悟迷。迷悟同體。悟者方知。迷南爲北。實情取則。北本是南。悟無移忒。返就迷緣。莫得來處。若了其心。開佛知見。都無斯事。如其未然。則有五旃陀羅。與汝共住一窟。常相謀害。汝等有四惡蛇。同汝共居。常相吞啖。汝等有黑暗無明燭。常相照逐。汝等有三猛毒。常相驅逼。汝等有伴黨六賊。常相劫掠汝等法財珠寶。汝等從今省悟。秉智慧劍。發堅固志。斬卻魔軍輩。安泰湛如蘇。且道安泰後如何。是非海裏橫身入。豺虎羣中自在行。

千山眾當家。同谷居士。請上堂。師云。混不得。類不齊。六爻宛轉見重離。夜深下視千山白。不是其中人。不知眾位。且道如何。方知犀因玩月紋生角。象被雷驚花入牙。下座。

麻坨。董如徳。劉中原。領眾請上堂。僧問。人人有个生緣。生緣在甚麼處。師云。有星皆拱北。進云。浩浩空。中月新新一片紅。師云。汝腳跟下事。又作麼生。僧無語。師便打。乃云。木伎機。石女兒。三冬陽气勝。六月降雪時。有語非千舌。無言切要詞。會我最後句。出世少人知。且道作麼生。是最後句。聻分明。記取。下座。

新城徐明好。領眾請上堂。師云。心光虛映體。絕偏圓金波。匝匝動寂常。禪念起念滅。不用止絕。任運滔滔。何曾起滅。起滅寂滅。現大迦葉。坐臥經行。未曾間歇。會麼。復云。明鏡當臺照不差。短長好醜盡歸家。山河大地渾如故。不妨隨處玩煙霞。

王大人屯宿。邦傑。周有選。領眾請上堂。師云。無上妙道。眼不可見。耳不可聞。非見非聞。宛爾見聞。見色聞聲。脫出根塵。水月鏡像。夢幻施陳。汝等曉得其中義也未。此是如來淸淨心要宜。須決擇不可等閒。光景流遷。動如飛箭。浮世如此。人生幾何。時不待人。切須努力。下座。

臘八日。黃魁居士。領眾請上堂。僧問。父母未生已前本來面目。迷霧不知。請和尙分剖。師云。徧界不覆藏。進云。日月照乾坤。師云。日月照乾坤。與你分中有甚交涉。僧無語。師便打。乃云。今朝臘八明星出時。悟釋迦嘆言。奇哉。一切眾生。具有如來智慧徳相。但以妄想執著。不能證得。今問汝等。阿那个是如來智慧徳相。汝等又還了得妄想也未。若未了得。切莫瞌睡也。須著些精彩。分曉一分曉始得。又如來智慧徳相不遠乎。人人自遠耳。大道微妙。存不可見。亡兮對面。匪存匪亡。森羅自現。心外無法。法外無心。心法齊照。境智甚深。心亡照滅。境智同歇。一道通同。十方俱攝。還有到者个田地者麼。復云。四海風淸煙浪靜。碧天無際水無垠。可憐業識忙忙者。蹉過如來正法輪。

慈航寺闇然欣停。領眾請上堂。師云。眞實到家之者。得意忘言。伶俜在外之人。隨情起解。情解旣起。名相是興言意兩忘。十方咸暢。還知咸暢的事麼。乃云。十方世界永安寺。大地山河是學徒。隨順眾緣成解脫。看來全不費工夫。下座。

千山龍泉寺。超玉。領眾請上堂。師云。宗乘一舉。古路縱橫。若爲措足。苟非知方。俊眼出格。作者含冤。上機舉一明三。豈同流浪。所以一句語中。具三玄門。一玄中具三要。有縱有奪。有殺有活。照用臨時。汝等大眾到此作麼生會。復云。家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。下座。

徐公堡。今進。舒尙好。領眾請上堂。師云。淘金豈假。披沙得石。觸波瀾猶費力。露柱三更忽放光。此時未審何人識。遂拈拂子示眾。云。大眾還見麼。若見。見个甚麼。若見个拂子。正是。凡夫見。若言不見。此是拂子。如何說个不見的道理。眾人到此須自忖量。不可輕心取於流轉。誠非小事。實在悟明。且道悟明的事。作麼生。處處綠楊堪系馬。家家門口透長安。

廣佑寺住持。法海。領眾請上堂。師云。昔祗園。須菩提問世尊。云何應住世。尊答云。胎生。卵生。濕生。化生。有色。無色。有想。無想等。皆令入無餘涅槃而滅度之。而實無有一眾生實滅度者。還會得麼。三界實無絲毫生滅。動靜之相。皆由迷此決定惑。爲色身之內迷。俗稱爲我。邪徒喚作神。是我何曾我。言神豈是神。人生須特達。乃拈拄杖。云。丈六紫金身。也不屈著你。下座。元旦。上堂。師云。一句爲君傳。今朝是大年。汝若入此門。不直半文錢。半文錢不直。萬國競爭觀。所以向子說。大道體最寬。還知得麼。途中多少尋春客。誤聽黃鸝作杜鵑。下座。

泰寧寺。性徳。領眾請上堂。師云。循言執滯。病在見聞。杜口藏形。過歸傍認。欲得決求大寶。莫作小商。撒手懸崖。當空便擲。百千三昧。豈在外求。若認語言。卽名邪解。至音絕韻。妙曲非聲。旣然絕韻非聲。眾位到此作麼生會。復云。無星秤子兩頭平。提起應須見得明。若向个中分觔兩。知渠錯認定盤星。

萬壽寺。祖旺。崔文登。王自臺。張文禮。設齋。請上堂。因事乃云。古人道。祖師不西來。少林有妙訣。大眾還理會得麼。若理會不出。切記努力前進。眞參實悟始得。不可掠虛。近時有等影響之流。前後覺觸。見人請益。知識掠得來些。言語出入遊戲。不究竟眞實大事。止認个識神。到處掠虛。古人喚作。弄精魂。弄猢猻。他日後閻老子。鐵棒豈肯放過。汝等果爲己事。切記眞實。但能情亡理喪。計盡途窮。無施設處。用心正是。你做工夫處。只到懸崖撒手。死中得活。絕後再蘇。通古徹今。一一從自胸中流出。與麼蓋天蓋地去。豈不俊哉。若不到者个田地。誤墮影響時流中。也跟著認識神。弄精魂。牽猢猻。牽來弄去。弄到臘月三十日。精魂散了。猢猻走了。黑面老子算帳。喫鐵棒時。莫言山僧不道。切記。鄭重。

元宵日。井兒屯居士。王信安。領眾請上堂。師云。文殊寶剎。觀音普門。周羅法界。惟子一人。身土交映。妙絕凡聖。本有天眞。非病不病。長歌且唱。妙舞更誇。妙舞則可更作麼生誇。復云。塗杯怪樣也奇哉。神頭鬼面舞三臺。千千萬萬人窺看。咦。仔細不知誰見來。

坤寧庵。寬智王國良。請上堂。師云。打動永安鼓。喚起鐵餕餡。請君一咬破。山僧豈相賺。古人曾得力。滋味今不減。若也不柰何。好个鐵餕餡。還咬嚼得麼。復云。提起須彌第一槌。電光石火太遲遲。象王行處狐蹤絕。獅子跑吼百獸危。

解制上堂。師云。尊者憍陳如九旬。最親切老少。幸相依。上下皆歡悅。且道歡悅事作麼生。鴻鵠一舉千里飛。鉆云鷂子與天齊。鳳凰不是凡間物。爲瑞爲祥自有時。下座。

福田寺。師誕日。上堂。乃云。撈漉愛河之弱子。常行般若之慈舟。專設最上之妙藥。恆懷周濟愈方休。復舉古徳。有僧問。云。和尙髙壽。徳云。老僧與太虛空同庚。師云。福田則不然。若有人問和尙髙壽。直向他道。虛空是吾。弟予乃是長兄。若要討端的。問取太虛空。且道與古人相去多少。便下座。

蓋州一花五公。爲薦考妣請升座。座主似也問。葉居士請和尙上堂是何意旨。師云。專爲超薦也。喝。師便打也。云。一棒落在甚處。師云。量你不知痛癢。又打。進云。一聲喝出黑牛尾。師云。著。乃云。無邊剎海。自他不隔一毫端。十世古今。始終不離於當念。所以由心生。故種種法生。由心滅。故種種法滅。旣然如是。一花五公。今請山僧升寶花座。顯揚大法。演最上乘。薦先考妣。從周葉居士。並於髙氏。且道卽今從周髙氏。生也滅也。還有知落處者麼。若有知者。也許此人具一隻眼。其或未然。山僧只得重復舉示大眾。從周髙氏。仗孝子五公一念至誠之心。天宮佛土。隨願往生。此土他方。逍遙自在。得如意解脫。證如意安樂。旣仗五公得解脫。證安樂。且道五公又承阿誰恩力。不見道靈丹一粒。點鐵成金。至理一言。轉凡成聖。眾位還要會至理一言麼。分明記取。卓拄杖下座。

附閭山大觀音閣結制掛鐘板

師掛板畢。拈槌。云。木闍黎。木闍黎。從來你與眾人助揚發機。閭山今日。不圖汝鼓舞揚聲。貴要你宗風不墜。大眾且道。如何便得宗風不墜。遂擊板云。若將耳聽終難會。眼處聞聲是始眞。

附齋單

肩擔石貳。腰纏八斗。費力不少。百丈打破醬甕。是何心行。若還會得。坐餐無米飯。渴飲趙州茶。其或未然。飯籮邊餓煞。怪融道人不得。

又堆山積嶽。來盡塵埃。虎驟龍驤。徹底掀翻。永安只得打開寶藏庫。滿盤托出鐵饅頭。從教豎咬橫吞。栗棘蓬任意加餐。一个个飽齁齁地東倒西歪。猶較懶融百步。

小參

師云。我此宗門。秪論證悟。不論會解。若是爲生死底人。須求親證。若是人我參學之徒。只求解會。到處覓相似語句。遞相印證已後。教壞好人家兒女。我此門中都無斯事。伏惟珍重。

小參。云。趙州道个洗缽盂。去其僧豁爾知。歸鳥窠吹起布毛。侍者當下得。旨爲復。就伊明破。爲復。吐露向伊。亦不是。就伊明破。亦不是。吐露向伊。汝等還會得麼。本有之性。爲甚不會。他爲甚者等容易。汝等爲甚者等難。不是向無信力。必爾業惑海深。須要具大慚愧。起大信力。發大志气。但辦肯心。必不相賺。玉堂有路通人到。金榜無名只自慚。下座。

師住觀音院。因事退院。小參。云。惡世道。魔彊。法力難調治。罪福罔不明。因果撥無忌。我此選佛場。化爲羅叉聚。不停向奔波。爲是癡騃的。閭山實俊哉。非是道徳衰。豈不知。明珠五百顆。歷劫受殃災。咦。莫道佛法無靈驗。因果影響迅若雷﹝後監院卒也﹞。

廣寧福田寺。建禪堂完。又師誕日。錦城弟子上廣寧。路值溪河瀑漲。眾有二人沈沒水中。幸無恙。得爲小參。云。一枝修竹建精藍。風捲蟭螟入海南。惡水潑來成第二。鈍根蹉過問前三。復云。吾錦城弟子。年年不顧炎熱。流蒸蚊虻。熾盛而來。今年更不相同。時值大雨淋淋。江河瀑漲。洪水滔滔。不顧危險。不惜身命。一往直渡。吾乃無一法與人。參須自參。悟須自悟。來無所益。何苦如是。𨿽然信爲道原。功徳毋長。養一切諸善根。卓。拄杖下座。

師庚子年遊千山回。廣寧城守白護法及眾居士。閭山建雙峯禪院。上梁。師拈拄杖。指梁云。歷徧乾坤無處尋。偶然來住此幽林。羣峯排列雲霄碧。蘚徑斜過艸木深。蒼松怪石無人識。古樹垂陰眾目森。若果地靈眞有應。兒孫千載法雷音。遂起上梁。

住雙塔寺入院

佛殿云。夫如來者。天中之天。聖中之聖。若有見者。須當參禮。且道山僧分上又作麼生。太虛寥廓塵埃淨。智鑑圓明物像殊。遂。展拜。

東塔。隋建雙圖。種佛因。人傑地靈。瑞色新。眾僧檀越爲古剎今日堪添一主人。遂上香。

西塔。水流東西。雲起南北。妙用透出乾坤外。誰信佛祖境界寬。

監齋。顯露處。逼塞虛空。隱密處。蹤迹難尋。隨處稱尊紅塵裏。廣作神威護梵林。

方丈。踞此室。行此令。且道此令作麼生。行。喝一喝。云。兵隨印轉。將逐符行。

因事。卽退雙塔院事。吾乃政教過闌。東殷勤爲人。幾沒功林中。內藏姦賊佞佛祖。宗風何以弘。

垂問

旣是永安常住。爲甚終日家鬧轟轟的。

永安門前路。往復行大步。中間一塊磚。諸仁者爲甚蹋不著。

旣然雪覆千山。爲甚孤峯不一色。

落堂

師云。喚作拄杖子。則觸汝等。喚作甚麼。一僧進前。擬奪拄杖。師云。喚作山河大地。則觸。不喚作山河大地。則背。汝又作麼生。僧繞一匝。師云。是則似。似則未是。僧無語。

入室機緣

一僧才入。師云。如何是你未生已前本來面目。僧喝。師云。者一喝落在什麼處。僧無語。師便打。

又一僧入。師云。一切眾生皆有佛性。如何是你的佛性。僧曰。無。師云。無且置。道無的又喚甚麼。僧無語。師便棒。

又僧入。師云。道看。僧云。飯是米做的。師云。飯是米做且置。向未生已前道一句。僧擬議。師打。云。爲甚不會。又僧入。師云。如何是你本來面目。僧云。白棋盤。師云。那里學得者虛頭來。僧便出。師云。放汝三十棒。

又僧入。師舉起香板。云。向這里道句看。僧噓一噓。師云。學者虛頭來。僧擬議。師震威一喝。

又僧入。師云。道看。僧云。千萬歸一。師云。一歸何處。僧無語。師便打。

又僧入。師云。如何是汝本來面目。僧云。風刮不著。師云。更道看。僧無語。師便棒。

勘辧機緣

師在淸江浦檀度寺。有二道士與僧論。玉皇大帝大過於佛。其僧疑惑。師向士。云。爲甚麼殿裏佛坐。梵王。玉皇。兩傍而立。士云。我說經中所言。師云。你還聞漢時白馬寺焚經之事麼。有一道士姓杜。名光庭。所造之書皆杜撰。汝曾聞否。士茫然。師責云。汝卻將升斗量大海。其當乎。道士愧然而去。

師在都門普濟庵。有付帕子。二僧到庵。欲難問方丈。先至師寮問同寮僧。東寺拜大悲懺。見好相有否。寮僧云。不知。僧云。汝先在彼。爲甚不知。師云。縱有。不好向人說。二僧云。好事怎說不得。師云。汝當好事。文殊現像。文喜擊之。爲何也。僧云。有幾个是文喜。師云。汝稱宗教俱通。經云。凡所有相。皆是虛妄。你如何講。僧無語。師云。魔來若著卽魔眷屬。僧云。聖魔現相有眞有假。師云。魔來現相汝作麼生分辧。僧又無語。師云。經中又道。若以色見。聲求。是行邪道。你如何會。二僧總無語。師云。汝等全不通曉。焉敢講法。二僧抱愧而去。寮僧復舉似方丈和尙。尙笑云。兩句經尙不知分曉。說甚麼宗。是打假旗號的。今日遇著眞滿州也。

師至河東謁國子公。公問南泉斬貓。就是恁麼斬了。爲別有意。師云。令不虛行。公大悅。

張巡撫一日到永安寺設齋。問師釋教。儒教總一理。師云。大護法如何見得是一理。曰。總不越乎思。師云。你道思從何來。曰。思從心起。師云。心是何物。思從心起。張點首。曰。者就不知。師云。不知卻親切。張大喜。

自贊

慣說木札禪。恆做生鐵漢。幾翻親自走江南。曾向祗園閒打算。阿呵呵。見不見。今古令人皆不識。永安寺踞汝獨判。嘉興大藏經永濟融禪師語錄

永濟融禪師住遼陽永安寺語錄卷下

書記師印照徳錄

普說

師云。堂堂意气走雷霆。凜凜威嚴掃邪宗。巨靈擡手無多子。劈破華山千萬重。還會麼。若還會得。山僧便下座。其或未然。更爲饒舌。參須眞參。悟須寔悟。汝等切莫學邪徒。而隨下流。永安寺裏論實不論虛。人皆謂永安執古。非永安專意好執古。觀今人不及古之人。遠矣。豈不思古人爲萬世之標榜也。昔汾陽禪師。歷參七十餘員知識。後到首山。因問百丈捲席。方大悟。而遊衡湘。每爲郡守。以名剎致請。乃曰。吾傳佛心印。非細事也。前後八請。堅臥不答。洎首山歿後。西河道俗。遣僧契聰迎請。住持師閉關髙枕。聰排闥而入。讓之曰。佛法大事。靖退小節。風穴懼應。讖憂宗旨墜滅。幸而有先師。先師已棄世。汝有力擔荷如來大法者。今何時也。而欲安眠哉。汾矍起。握聰手曰。非公不聞此語。趣辦嚴吾行矣。遂出世住持。時慈明在眾參禪。但有昏沈。引錐自刺。云。古人爲法忘軀。我何人也。焉敢放意。汾州在河東地。苦寒冷立者。往往足指凍裂。師因罷夜參。一日宴坐。有異僧仗錫乘雲而至。問曰。和尙何故罷夜參。師答。以苦寒之故。僧云。和尙會下。有六人成大器。願勿惜法施也。言訖乘雲而去。師明日升座。云。胡僧金錫光。爲法到汾陽。六人成大器。勸請爲宣揚。自此夜參。你看他父子。是千古之榜樣也。今人去聖時遙。一代不如一代。吾崇禎九年。到南方。見曾祖密老和尙。白棒掀天。中興臨濟之道。參玄之士。望風而至。自密祖棄世。又遇時荒。人窮智短。而被利名心牽動。深可嘆也。自從鼎革以來。法門大變。往往見住大院子老凍農。不以法門爲重。專喜白臉書生。遇便東瓜印子亂搭。教他拈古頌古。又教讀儒書。好相與士大夫。圖門庭熱勝。又不識廉恥。而返誇我有好門徒。令無知晚進。空腹髙心。起大我慢。未證謂證。未得謂得。認著驢鞍橋。當阿爺下頷。指鹿爲馬。喚鐘作甕。卻將世間閒學解等閒埋沒。祖師心正。所謂。一盲引眾盲。相牽入火坑者是也。若以聰明爲是。而世上科甲舉貢。喚作悟道人得麼。若以聰明當是者。昔五祖會下七百髙僧。神秀大師是七百人教授師。又是舊家。更兼廣學。爲甚不傳衣缽。續祖位也。盧行者是个戴發俗人。又目不識丁。而得衣缽。須知古人專以續佛慧命爲切要。貴圖佛種不斷。豈同凡夫業識。心動而塵勞先起。造三途因。結無間果。融道人這等說話。如有旁不肯的。出來。道你有甚長處。便恁麼道。融固無長處。少福闕學。惟有一味眞寔。餘十九出家。二十行腳至湣忠寺受戒。後親覲蓮宗靜主學參禪。領个念佛是誰的話頭。往房山縣。上方山。龍虎嵎住靜。將此話頭晝參夜參。直得東西不辧。南北不分。一日睹水溝蠓虫。有个入處。後往南方。參眾知識。多蒙印證者。柰自不肯撣人天重擔。更到叢林中作務。近見無知之徒。道尙未曾夢著。狂稱其悟。而詐現知識之相。憍倨自若。魔气所中。生壞法之端。此不肖之輩。痛可惜焉。餘思欲退隱。故轉都門。息普濟庵。復值本師介老和尙至京。普濟請開堂。正所謂。不是冤家不聚頭。固爾受其付囑。往京東。欲圖接得一个半个。他日將報佛祖深恩。亦報本師和尙之恩。不想所到之處。鬼魅爲林。狐精徧地。愚癡僧俗。皂白不分。眞假未辧。但見妝模作樣。便稱和尙。不知是人是鬼。豈曉佛耶魔耶。而無尊無卑。無父無子。混成一團。此邪見橫行於世。正法輪摧毀謗。隨和力欲擯逐。不幸先聖晏駕。而山僧心念休戚。情隱山谷。甘作一病叟耳。忽浙中天目山來一禪師。數千里相訪。諫曰。遼陽僧俗請和尙。所爲何事。永安現有百五十大眾。未見請益做工夫者。是大眾懶耶。是和尙法吝也。余曰。滿河堅冰。一杓之沸。焉能化乎。禪師云。𨿽是這等。和尙還要慈悲爲眾。余然此事無一向固思。古有一尊。宿住於空寺。向無學徒。宿設方便。至開堂日。爲泥羅漢說法。所以。道出常情非同比類。汝等若木石乎。眾聞此。个个喜勇精進。立志參禪。賴此禪師。一往大眾。且道。喜伊是。惱伊是。良久。云。珊瑚枕上兩行淚。半是思君半恨君。卓拄杖下座。

爲狂生普說師云。要識眞金。須入火再三煆煉。見精粗上行買賣。不饒讓。好物從來價自殊。眾位且道山僧作的是甚買賣。蕭蕭蘆葦映江流。獨棹孤蓬漾小舟。細雨斜風渾不顧。一心只在釣竿頭。垂絲千尺。意在得魚。所貴者適意之錦鱗。所重者鯨鯤之魚王。若是蝦蟹蝦蟆。只一跳而已矣。豈能興波作浪。震雷行雨。三艸二木。難望潤澤。有甚用處。所以我此門中難得者。千个萬个難得一个。昔日靈山會上。四十九年說不盡。末後付飲光。鞠多度人。籌盈滿室。惟許童子。悟道少林。面壁九年。獨允慧可。黃梅七百髙僧。單付搗碓行者。山僧歸遼東以來。十有餘載。未曾得半个英靈衲子。近日遇一可笑之事。有一書生自稱鐵頑。欲將斗杓以量東海。擬扶杖而度須彌。山僧一見愚狂。固不理。爾生隨處誇口。謂山僧無言可對。今向人天眾前。判此愚昧之徒。山僧不采爾者。誠惜千斤之弩。不爲鼷鼠發機。連城之璧焉與瓦礫相觸。余固知爾乃折錐探地。漏屋窺天。折錐探地。焉知地之淺深。爾謂淺地。地豈淺哉。漏屋窺天。焉知天之大小。爾謂小天。天豈小哉。爾鐵頑不過井底之蛙。管中見豹耳。然又似螳螂怒其臂以當其轍。吾乃七寶大車。豈因螳螂之臂而不運進耶。是不可也。故就爾號鐵頑論之。鐵也者。卽頑鈍之物也。頑也者。乃無知愚癡之輩也。余固知爾不勝矣。又焉知吾宗教外別傳。不立文字之旨。所以道吾宗無語句。亦無一法與人。縱有一言半句。義在言外。須向言外會取。名爲。格外提持。爾鐵頑韓盧逐塊。何曾會意。吾乃問堂眾。旣是永安常住。爲甚終日鬧轟轟地。汝言。有人語。不是永安常住。問爾鐵頑。不喚作永安常住。汝喚作什麼。爾便意謂是店房。爾還知店房中事麼。若不知是妄言。爾言向鬧裏求靜。亦是妄言。吾道。那伽常在定。無有不定時。山僧又常說。金波匝匝。動寂常禪。吾問眾道。永安門前路。往復行大步。中間一塊磚。諸仁者爲甚蹋不著。頑言。眼前就是。可惜無人拈來打破。據汝亂道妄言。豈曉旨趣。吾示意。言外非是窯燒之磚。汝錯解。妄謂拈來打破。吾又示眾問。雪覆千山。爲甚孤峯不一色。頑又謂。牧童本是放牛子。怎柰面目不相同。吾謂。汝何曾識得牛來。牛尙不識。焉曉牧童。且爲汝說明牧牛之義。昨夜三更前。鐵牛耕徧田。喫盡三春艸。吐气在靑天。也無攔。也無圈。前山後山任方便。牧牛童正憨眠。坐斷毗盧世界寬。自是牧童眼皮重。汝又言。若有好漢。知道這永安常住。是借歇店房。我道這店房也開得起。何故。艸足料足。槽道方便。事奉者殷勤。只柰汝愚徒。不知我者商賈所販何物。我若不說。汝卻不知。吾祖。白玉琢成泥彈子。黃金鑄就鐵昆侖。千年滯貨無人買。未免如今累兒孫。汝又言。從熱鬧場中獨自冷冷淸淸。這个磚頭也踢得著。問汝鐵頑。你畢竟將甚麼喚作磚。我若不說。你驢年未夢見。在我所謂。盡十方世界。是个永安常住。一切有情心地。是一塊磚。若人悟得。行也在上行。立也在上立。坐也在上坐。臥也在上臥。步步不離從上。諸聖得此事者。莫不統三界而攝四生。號令人天。扶顚極濟。亦非分外。頑又言。這个孤峯也學得來。山僧道。設使言前薦得。猶是滯殼。迷封縱饒。句下精通。未免觸途狂見。不墮二種。離四句。絕百非。試問汝鐵頑作麼生學。汝又言。有聲有色還易得。無色無聲始爲難。山僧道。有色有聲是增添謗。乃是常見之邪徒。無色無聲是減滅謗。亦是斷見之邪徒。汝鐵頑敢言是麼。是麼。山僧道。未在未在。未在有。可汝實不知謗法之愆。懺中有一比丘。𨿽持禁戒。一言謗法。八十一劫墮阿鼻地獄。李鐵頑是何人。焉敢謗法乎。若要不招無間業。莫謗如來正法輪。大眾久立。伏惟珍重。

茶話

除歲。云。歲去換愁年。春來物色鮮。山花夾綠水。巖樹舞靑煙。个个不可惱。大家須喜歡。喜歡則不無茶果。價且止。倘有人問汝等要飯錢時。又作麼生。遂云。歸堂去。

曹溪水。趙州茶。金牛飯。雲門餅。永安寺裏鐵饅頭。咬得永安寺裏鐵饅頭。方解吞得雲門餅。吞得雲門餅。方曉喫金牛飯。飲趙州茶。沾曹溪水。且道永安寺裏鐵饅頭作麼生。下口縱然咬得著。更問汝等是什滋味。若不知滋味。也須細嚼嚼始得。

拈古

文殊請佛再轉法輪。佛言。吾住世四十九年。未曾說一字。

拈云。

且道世尊意作麼生。復云。鐵牛耕破潭底月。

宋太宗皇帝問僧。看甚麼經。僧云。仁王經。帝云。旣是寡人經。爲甚麼在卿手裏。僧無對。

拈云。

一人有慶。闔國賴之。

昔有道士在殿前背佛而坐。僧云。道流莫背佛坐。士云。大徳本教云。佛身充滿於法界。教我向甚麼處坐卽得。

拈云。

者僧若是个伶俐漢。當時待他恁麼道。便坐在道士頭上。士若言坐。但向伊道。佛身充滿於法界。教我向甚處坐。卽得。

南泉問座主。講得甚麼經。主云。彌勒經。泉云。彌勒什麼時下生。主云。現在天宮未來。泉云。天上無彌勒。地下無彌勒。

拈云。

融道人卽不然。天上也是彌勒。地下也是彌勒。到處總是彌勒。不知時人作麼生會。

初祖至梁國。武帝問。朕造寺度僧有何功徳。祖云。實無功徳。帝曰。如何是第一義諦。祖云。廓然無聖。帝曰。對朕者誰。祖云。不識。帝不領悟。祖遂渡江至魏。

拈云。

一个懷藏至寶。罕遇識者。一个是說藥人。眞藥現前尢不能識。噫。

文喜禪師問文殊。此間佛法如何住持。殊曰。龍蛇混雜。凡聖同居。喜曰。多少眾。殊云。前三三。後三三。

拈云。

者个公案。商量者旣多。錯會者不少。融道人今日與迷人下个注腳。三个三三。一擔擔。逢人不得錯舉。

湖南秪林。每叱文殊。普賢。皆爲精魅。手持木劍。自謂降魔。才有僧參。便云魔來也。魔來也。以劍亂揮。潛入方丈。如是十二年。後置劍無言。有僧問。十二年前爲甚麼降魔。林云。賊不打貧兒家。僧曰。十二年後爲甚不降魔。林云。賊不打貧兒家。

拈云。

好一个難得的秪林。只謂用盡自己心。不知笑破他人口。

潙山祐禪師問雲巖。承聞汝在藥山是否。巖云。是。祐云。藥山大人相作麼生。巖云。涅槃後有。祐云。如何是涅槃後有。巖雲。水灑不著。巖卻問潙山。未審百丈大人相如何。山云。巍巍堂堂煒煒煌煌。聲前非聲。色後非色。蚊子上鐵牛。無你下口處。

拈云。

養子不若父。家門一世衰。雲巖當時待潙山道。蚊子上鐵牛無你下口處。便與他一喝。若下得者一喝。潙山只得瓦解冰消。

槃山示眾云。向上一路。千聖不傳。學者勞形。如猿捉影。慈明云。向上一路。千聖不然。天童傑云。向上一路。掘地覓天。

拈云。

師畫﹝○﹫佛﹞﹝○﹫牛﹞○。若向者裏會得。方可持論。其或未然。不堪共語。𨿽然如是。融道人不妨另開方便。旁通一綫。山云。向上一路。千聖不傳。師云。向上一路。千聖的傳。明云。向上一路。千聖不然。師云。向上一路。千聖皆然。傑云。向上一路。掘地覓天。師云。向上一路。普徧大千。且道與古人相去多少。

殃崛摩羅值婦產難。

拈云。

世尊如善射之人。無法不中。殃崛摩羅傳言送語。有甚了期。長者大似買石得云饒。

頌古

值婦產難。

頌云。

莫測風雲起老龍。世界到處承沾蒙。忽逢木馬潭中過。蹋出金烏半夜紅。

乾闥婆王奏樂。迦葉起舞。

頌云。

云出岫兮。無心。月印江兮。非意。直饒雲月如然。也是一場特地。

女子出定。

頌云。

淸風吹動釣魚船。鼓起澄江浪潑天。蒼龍出水翻觔斗。驚的漁人命不全。

七賢聖女。

頌云。

無根樹子枝頭動。山谷無聲人住安。陰陽難到奇特地。開花結子任君觀。

布袋和尙。

頌云。

分身百億老長汀。入廛垂手接知音。髙著眼。莫粗心。此回錯過實難尋。

南嶽思大師。

頌云。

坐斬千差不露痕。傳言送語不堪論。無端惹得山蠻令。佛與眾生一口吞。

七處徵心。

頌云。

信手拈來用最親。一回拈出一回新。會後不必頻頻舉。八兩分明是半觔。

八還辧見。

頌云。

八還辧見意最親。計窮忘盡始歸眞。不因西嶠殘水盡。怎得東山一帶春。

阿難問迦葉。

頌云。

莫謂迦葉太瞞頇。月照千山夜色寒。倒卻門前剎竿著。世上迷徒仔細看。

達摩至梁國。

頌云。

竺幹美翠一枝花。見者愛要人盡誇。猛風吹到支那地。打頭遇著刻舟家。

二祖求法。

頌云。

尋常惜子恨不來。及至子來懶話陪。不是可師爲法切。管取渠儂空往回。

六祖得法。

頌云。

會遇師資元有由。語中玄妙暗相投。衲僧七百皆英俊。獨許盧能出一頭。

風幡非動。

頌云。

片雲爲雨下山頭。潤濕羣萌徧九州。從此於中消息露。松風江月正悠悠。

六祖不會佛法。

頌云。

圓明覺照絕念時。更無一物可堪爲。不知不會超岐路。妙體深玄不在斯。

六祖云。吾有一物。非靑黃赤白。汝等喚作甚麼。

頌云。

怪哉怪哉眞怪哉。飄飄仙子下瑤階。直爲渠儂遭跨下。引得玉女笑滿腮。

不落階級。

頌云。

迥超今古類難齊。佛祖無因識得伊。無影樹下休要坐。摩訶般若波羅蜜。

離四句絕百非。

頌云。

四句離。未爲奇。百非絕。較些些。者僧元無收燕手。來往奔波空自嗟。

密庵傑破沙盆。

頌云。

者个破沙盆。多劫用不盡。智者難酬價。愚流焉有分。

首山竹篦。

頌云。

首山竹篦太無端。引得盲者落二三。伶俐衲僧卻奪過。劈面相呈會也麼。

忠國師無縫塔。

頌云。

巍巍峭峻迥雲霄。卓破虛空勢轉遙。坐斷千差沒朕迹。幾多描邈不能超。

百丈三日耳聾。

頌云。

石牛吐出三春霧。靈雀不棲無影樹。空中一聲霹靂響。洪雨盆傾徧地注。

百丈野狐。

頌云。

攜手相將過海東。使船全在把稍翁。無端觸碎珊瑚樹。獨露淸光宇宙中。

一物卽不中。

頌云。

說似一物卽不中。八年方契賣柴翁。全體大用頭頭顯。潛修密證祖佛同。

鶴林無棲泊處。

頌云。

玉磚髙舉扣金門。引出珊瑚價難論。莫謂僧來渠不著。佛祖猶是眼中塵。

破竈墮爲竈神說法。

頌云。

聖從何來靈何起。認著泥瓦當自己。棒下機關透脫時。瞥然頓證無生理。

卽心卽佛。非心非佛。

頌云。

跳出離微是非關。橫身物外任安閒。莫將是非來辧我。一任黃河九曲灣。

虛空爲鼓須彌爲槌。

頌云。

虛空爲鼓須彌槌。要打便打休問誰。我不說。人不曉。卓爾難將正眼窺。

向上一路。千聖不傳。

頌云。

千聖不傳本非慳。恐隨流水到人間。無端石人得共意。一拳擊碎祖師關。

烏臼禪師被僧奪棒打。

頌云。

大鵬無伴過天池。獅子將兒絕後隨。紫气夜隨丹鳳轉。金龍纏倒月中枝。

亮座主隱迹西山。

頌云。

多年錯認心講論。馬祖指點悟眞空。自從松聲來有韻。長憶溪水去無蹤。

泥牛斗入海。

頌云。

泥牛入海絕消息。眾人爭勝賽擒騎。欲窮滄浪深深處。聽取漁家輒莫迷。

潙山踢倒淨瓶。

頌云。

善用機要是大潙。元老非比類難齊。如今不紹家私者。休向瓶邊覓是非。

大唐國裏無禪師。

頌云。

滿目觀來無知已。摩尼如意誰辧眞。少遇作家穿耳客。多逢頑愚刻舟人。

普化明頭來明頭打。

頌云。

門頭戶尾事千差。箭鋒相拄豈歪斜。撒手到家何所有。琉璃寶殿鎖蟾華。

庭前柏樹子。

頌云。

波原水也水原波。人問西來柏指他。自從舞得三臺後。拍拍元來總是歌。

雜錄

康熙壬寅年。過都京掃。月心笑祖塔。

師拈拄杖。指塔。云。大眾還知笑祖端的麼。曾言。本來眞父母。佛眼覷不見。今遠孫又不恁麼。若人問融。本來眞父母。見不見。直向伊道。九九八十一。大眾且道。是同。是異。若人苟能甄別。管取平步丹霄。遂上香。

戊申冬。過嘉興府如如庵埽萬如法祖齒髮塔。上供拈香。云。

法祖法祖。法裔廣盛。惟融嫡孫。不在其數。爲甚不在其數。若在其數。堪作什麼別外分枝橫列派。普天涯徧潤枯槁。遂上香。

和密雲悟祖。題京口金山寺詩韻。

萬里江心獨出頭。撐天一柱砥中流。名雄千古遊無倦。斜日髙歌駕客舟。

附原韻

波中卓出始昂頭。裂破長江兩道流。隔岸紅塵飛不到。三三兩兩度人舟。

辛丑年。師在廣寧普慈寺。出示邪教檄文。

夫東土從古已來。儒釋道三教爲正。除三之外悉是邪人。不依正理。自作幾篇俗話。造些妖言異句。惑亂癡騃。無智又盜。竊佛門經偈語錄。采集成章。一人傳虛。萬人傳實。騙哄愚迷。墮險落難。只圖一時龜毛之小利。豈顧萬劫地獄之深坑。此貪竄之流。識者旁觀。眞可憐湣。眞可憐湣。

又出經首八字。以難魔徒。而魔眾默不能對。師復頌云。

以字不是八不成。雄才世智那能評。聰明波旬尢未曉。造次魔子豈知名。

答徐可勗見寄佳什兼次風字韻

拶破太虛空方顯。丈夫雄時人知恩。少斷臂。雪尙紅。憶昔東海上。遙望蓬萊宮。獨誇獅子步。八面不通風。

示捷貫書記

竿頭絲綫汝須收。遇海逢江漫下鉤。直到毗盧峯頂上。解開纜放濟人舟。

行實

順治戊戌。師住廣寧閭山大觀音院。一日。兩序領眾。啟請敍說行實。師云。所謂行實者。古人年尊徳邁。履踐幽微。或自說以警後裔。或記錄以垂龜鑑。融乃臘輕徳薄。操守荒疏。況恃怙早亡。未攻文墨。奚以當言行實哉。眾曰。和尙過遜也。古旣如是。今乃亦然。如不親聞。焉知往事。師含笑曰。是汝等好事。非我過也。遂云。某非異鄕人也。卽此遼左蓋州王氏子。父諱有賢。母蘇氏。昆季二人。獨某幼。時見僧而喜。母常嘆曰。吾家有一善根也。丱歲時。遊戲山前。忽然心中生疑意。謂此山依地而有。地依虛空。虛空以何爲依耶。比時𨿽頑稚。遂動出家之想。不期十一歲時。先君早逝。十五又母亡。一時家產蕩盡。得依外祖恩撫。至十九。屢遭離亂。決意出家。投寧遠西關白衣庵。正印老宿剃髮。明年遂行腳。二十二至京師。授湣忠寺太虛和尙戒。後禮蓮華庵教宗禪師。請問本分事。宗曰。汝且去參。念佛的是誰。當時領此話頭。尋止京西。龍虎嵎。住靜。將此話頭橫在胸中。晝參夜參。如癡若騃。直得忘餐廢寢。東西莫辧。一日小解。忽睹溝中蠓虫。倍起疑情。念曰。此等眾生。形質𨿽微。佛性若何。沈吟旣久。豁然有省。便述偈曰。剖破微塵得大經。渠儂提起越功勛。吾今打開分明說。世上迷流那曉聞。二十四歲至金陵古林庵。發心作務。擔柴運水。勞力身染重疾。後病愈。又往姑蘇堯峯山。參林臯和尙。問。燈燈相續。意旨如何。臯云。你參去。某云。者老漢。話頭也不識。便出方丈。臯次日入堂。問曰。世尊拈花。迦葉微笑。其意如何。某云。買金遇著賣金人。臯云。不是者个道理。某云。和尙也不得壓良爲賤。臯休去後。參顯聖爾密和尙。

問。根本卽不問差別。請師明。密雲。旣會根本差別。不消說得。某云。實不明。望師指示。密雲。千江有水千江月。千江之月一月攝。某云。覓一月尙不可得。說甚千江之月。密笑云。向你道不須說。密一日升座。某問。眾手淘金誰是得者。密雲。罕遇其人。某舉坐具。云。者个聻。密雲。你道看。云。某甲不道。且要和尙疑著。密雲。靠老僧作麼。又參廣孝具徳和尙。問。近離甚處。某云。顯聖。徳云。去年那邊住。曰。徑山。徳云。徑山顯聖俱落死水。何不到天童去。曰。天童與廣孝有何差別。徳云。徑山顯聖甚靜。天童太鬧。我者裏總不恁麼。某云。若然。也不得放過。徳云。你一向作麼工夫。曰。騎牛不覓牛。徳云。汝被理所縛也。某云。和尙又如何。徳云。豈不聞徳山入門便棒。臨濟入門便喝。汝爲甚坐在此。某云。徳山臨濟意旨如何。徳便喝。某遂禮謝。又參金明若水禪師。問。向在那邊住過。曰。去冬顯聖。今春廣孝。水舉如意云。顯聖。廣孝。還有者个麼。曰。盡法界一个不無。水雲。喚著則觸。不喚著則背。汝作麼生。某一喝。便出。隨令侍者畱住。水一日講金剛經。令眾逐節作頌。有同參請某頌。某辭不已。爲眾頌世尊敷座。云。世尊敷座。空生看破。个事若何。飯是米做。水見甚喜。判云。句意俱妥。又問。空生看破的眼。在甚麼處。某云。盡法界是空生一隻眼。又令頌所謂佛法卽非佛法。頌云。嗅著則觸。不嗅則背。觸背俱離。非貴非賤。又令下五位君臣頌語。頌云。學道先須識自宗。某云。向外馳求了也。頌云。莫將眞際雜頑空。某云。我執不除。頌云。妙明體盡知傷觸。某云。賊人心虛。頌云。力在逢緣不借中。著云。本無內外說甚麼中。頌云。出語直教燒不著。某云。也須仔細眉毛。頌云。潛行須與古人同。著云是甚所在。說古道今。頌云。無身有事超岐路。著云。咄又恁麼去也。頌云。無事無身落始終。某云。情知你放不下。又參報恩玉林和尙。問。迸碎虛空時如何。林云。你在那里站立。某拂坐具歸眾。林便喝。林一日上堂。某問。臨濟道第一句。薦得堪與佛祖爲師。卽今國裏還有个巴也無。林云。有。某云。卽今在甚麼處。林云。舉眼便見。某云。馬將軍旗前撫掌。林一日掛牌。令眾作本來面目頌。某頌云。塡溝塞壑滿虛空。無限羣靈在此中。自從金鎖玄關碎。寶藏元來用無窮。林印可之。金粟參費隱和尙。遂問和尙。以何法爲人。費云。山僧只有一條拄杖子。某云。看破者老漢了也。費捉住云。你見个甚麼道理。便恁麼道。某云。不妨疑著。費打。某便喝。費云。念汝遠來。且坐喫茶。某云。是何言語。又一日問某。堂前露柱懷胎。是男是女。某云。也不是男也不是女。費打。云。是甚麼。某云。描也描不就。畫也畫不成。費云。亂道。某喝。云。者老漢是何心行。費喝。某亦喝。遂拂袖而出。至遁村參浮石和尙。問。石而能浮。承誰恩力。石云。進前來。向汝道。某進前便喝。石云。再喝一喝看。曰。和尙喚作喝那。石云。汝又作麼生。某一喝。遂拂袖出。又。端午日上堂。某問。端午升座。卽不問二人相戰。必定是那一个得勝。石震威一喝。某遂作禮。石云放汝三十棒。某起。以坐具向座上作劈勢。石便休。自是歷徧諸方。參尋知識。後轉都門普濟庵。遇本師和尙開堂命典。知藏師上堂日。某出。問。濟宗鑪韝都京重開。四海英靈。咸集此會。和尙如何煆煉。師打。云。一棒一條痕。融云。莫便是和尙爲人處麼。師云。闍黎還薦取麼。融云。頂門具眼方堪曉。耀古騰今達者知。師便喝。融云。萬煆鑪中鐵蒺藜。佛祖當塗不讓伊。師云。好个消息。某禮謝。歸眾。其後將古機緣謷訛公案。一一舉出。命眾拈頌。某便拈頌。甚愜本師之意。遂將源流衣拂。拄杖。一並付囑。可爲祖禰不了。殃及兒孫。這便是融上座半生行腳。今被諸公苦逼。不覺失口道出。倘有个漢。也似山僧這般鈍置。正好三十拄杖。趁出久立。珍重。

