嘉興大藏經楞嚴法璽印禪師語錄

楞嚴法璽印禪師語錄

侍者旋性記錄

師於甲寅春寓嘉興天寧寺刻顓老人語錄至丙辰秋工竣於九月望日束裝回豫舟至吳門值本郡諸大護法縉紳孝廉文學士庶曁諸山耆宿各剎知識本寺經主十地各師公啟請主楞嚴法席於康熙十五年十月十五日進院。

山門師以拄杖指云大方門八字打開復劃云微妙道不妨直入拽杖便進。

彌勒殿師云彌勒眞彌勒分身千百億分身百億卽不問且道那个是眞彌勒遂進前拈香。

韋馱殿師云摧邪輔正願力弘深吾旣不辜負汝汝亦不得辜負吾如何是兩不辜負處遂彈指云恰。

佛殿師久視云巍巍挺特慈視眾生新長老到來且作麼生相見遂展具大拜。

伽藍堂師云十方常住賴汝維持而今而後呼之應之遂拈香雲功驗太速。

祖師堂師云者一夥老凍儂在者裏成羣作隊欺瞞天下人今日不肖遠孫也須別峯相見始得何故聻明眼難瞞。

方丈師云座已據令當行任是鍼鋒上走馬劍刃上翻身的到來也須各喫三十痛棒且道有什麼長處驀拈拄杖云一條楖栗當軒坐鐵額銅頭也皺眉。

本日諸護法請上堂師至法座前拈疏云者是諸佛諸祖的正法眼大光明藏落在諸大護法毛錐子上放光動地今日欲得山僧據款結案諸人還會麼會得則洞明心地了也其或未然再煩宣過宣畢師指法座云獅王寶座未許輕登的骨兒孫方堪跨步喝一喝便升師卽拈香雲此一瓣香天上天下最貴最尊爇向鑪中端爲供養南無本師釋迦牟尼文佛曁西天東土歷代祖師伏願傳燈續焰慧命流通次拈云此一瓣香光吞日月眼蓋乾坤爇向鑪中端爲祝延今上皇帝聖躬萬歲萬歲萬萬歲伏願道髙堯舜徳備禹湯次拈云此一瓣香上格君心下鐘民望爇向鑪中奉爲滿朝文武闔國公卿本省各憲曁本郡道臺府主各廳主兩縣主眾衙尊官伏願永作朝廷砥柱長爲法海金湯次拈云此一瓣香靈山受囑法社秉心爇向鑪中奉爲闔郡諸大護法縉紳孝廉文學碩徳諸多勛貴伏願徳被鄕閭光通梵宇次拈云此一瓣香透金剛圈吞栗棘蓬爇向鑪中奉爲各剎耆宿諸大知識並本寺經主十地尊師伏願道化攸隆慈風遠大次拈云此一瓣香弘宗演教卓古振今爇向鑪中專爲供奉開山長水法師中興達觀和尙曁密藏大師伏願門庭水振於寰中法化長宣於界內次拈云此一瓣香南參雲谷喫盡鉗錘北見笑巖親蒙印可爇向鑪中專爲供養中興曹溪堂上憨山師翁大和尙伏願根深葉茂源遠流長次拈云此一瓣香猛虎口中奪來驪龍頷下爭得第五回

拈出爇向鑪中專爲供奉前住云居山歸老紫竹林堂上傳臨濟正宗三十世傘居先師顓愚老和尙用酬法乳之恩斂衣就座金明東巖和尙白椎云法筵龍象眾當觀第一義師云年來何事不歸山也效諸方入鬧籃多是諸公憐法社故將野衲下鉤竿以拄杖作釣勢云莫有上釣者麼靈嶽西堂問楞嚴古剎藏典攸關不是其人難爲主席今日和尙到來且道得何三昧師便打嶽雲與麼則從上諸祖各各相持來也師云正要闍黎恁麼道嶽雲只如十方賢善四海衲僧一齊到來又作麼生接待師云各領三十痛棒嶽雲四大本空五蘊非有棒從何處著落師復打嶽便喝師又打嶽遂退步云恁麼則龍得水時添意气虎逢山勢長威獰師云是子本分事嶽作禮云恭惟和尙萬福師云太也野拙禪師問三乘十二分教到者裏也須結舌且道如何是奇特句師卓拄杖云會麼拙云恁麼則盡大地俱得承此恩力去也師云如何是汝承恩得力處拙云有賴和尙證明師云也須薦取始得拙以坐具覆肩歸位師云太殺伶俐僧問有龍無水時如何師云足下升騰僧雲有水無龍時如何師云乾坤浩蕩僧雲龍水俱到時如何師云萬里風雲扶搖直上僧云適值和尙到來法雨繽紛未審是何祥瑞師雲微雨灑階前白雲覆其頂僧云恁麼則鴛鴦湖畔浪滔天師云切忌淹殺乃云若論此事必須向山僧未入楞嚴已前直下會取方較些子若待擊鼓升堂拈錐豎拂立主立賓行棒行喝然後思量擬議早已落二落三堪作什麼諸仁者還會麼會得不妨與山僧同居般若之堂共入無爲之化此時正好披鶴氅著羊裘向鴛鴦湖畔擲下絲綸十字街頭打開布袋淫房酒肆大放癡憨歌管弦樓自稱尊貴果能如是方許號令人天鉗錘佛祖倒用橫拈亦非分外其或不爾且聽山僧開堂祝聖格外商量一句良久顧左右云但願皇風充宇宙管教大地息干戈遂起立雲山僧道荒徳薄學淺行疏只宜云壑耕棲那堪利生接物玆因闔郡諸大護法諸山耆宿各剎知識曁本寺經主十地尊師深憐楞嚴古剎法席久虛特命山僧來斯主席建立綱宗弘通大法挽回先徳之遺風整肅前人之龜鑑山僧辭不獲已只得勉彊應命嗣後須賴諸人各各同心鼓舞共力匡持方不辜紫柏老人刺血書聯長水大師刳心注疏密藏大師規模後學之苦心也旣然如是山僧今日不免炭中著墨錦上鋪花索性爲諸人滿口道破驀拈拄杖劃一劃云達老引錐畱法社長翁升座雨花香都盧一段西來意今日拈來復舉揚卓一卓喝一喝東巖和尙結座云諦觀法王法法王法如是下座。

當晚小參師雲從上諸祖建立門庭莫不皆有成就今日山僧主持此席且道還有成褫者麼良久顧左右云諸兄弟若向者裏成褫得則規繩未展法式先行寸刃不施魔風已喪自是叢林丕振道化攸隆十方雲水爭歸四海魚龍競舞靑靑紫柏仍爲郡邑觀瞻簇簇黃花更足人天賞鑑同堂共住聲气相求出入周旋頭頭合道果能如是要使灰頭羅漢出定揚威土面彌陀放光現瑞其或不然也須山僧握霧拿云與諸人排布一上復舉三聖道我逢人則不出出則便爲人興化道我逢人則出出則不爲人師云二老疆界𨿽嚴未免家風散誕若是山僧斷不作者般見解何故聻出不出兮花正發爲不爲兮點翠苔但願東風齊著力一時吹入我門來拽杖歸方丈。

茶話山僧入院已半月日矣其中一出一入周顧人情作揖打躬咳唾掉臂總與般若實相不相違背汝諸人在於二六時中行住坐臥一動一靜處還與般若實相不相違背麼設若違背則諸佛自諸佛眾生自眾生有迷悟有死生早被聖凡關鎖隔絕了也於自己分中有何交涉古人道日用事無別惟吾自偶諧神通並妙用運水及搬柴所以般若實相就在二六時中頭頭上顯法法上彰左右逢源抑揚自在汝諸人還會麼設若不會山僧更有一則陳爛葛藤再爲諸人舉破昔日鄧隱峯推車次馬祖展腳在路上坐峯曰請師收足祖曰已展不縮峯曰已進不退乃推車碾損祖腳祖歸法堂執斧子曰適來碾損老僧腳底出來峯便出於祖前引頸祖乃置下斧子歸方丈師云者兩个漢父子英雄气存千古𨿽則爲法亡軀未免鋒鋩太露復喝云法令當行了無回互遂翹足云今日眾中假如有个直前不退者山僧亦不吝者一足有麼有麼眾無語師云風流賣盡諸方去剩得堂中趙老茶。

立規僉職上堂師至座下以拂子打○相云會麼若向者裏會得立規僉職了也其或未然不免向曲錄木上開兩片皮播弄葛藤去也喝一喝便升斂衣就座云孤掌不浪鳴兩掌鳴摑摑奉告知音者那个是先達眾中莫有先達者麼有則不妨出來相見靈嶽西堂問規條整肅職事森嚴和尙升堂如何舉唱師云獅鳴象吼虎嘯龍吟進云且道泥人木馬還得知音也未師卓拄杖云是什麼進云獅鳴象吼虎嘯龍吟師便打嶽便喝師又打進云恁麼則寒風摧古木慧日轉蒼松師云腳跟下何不薦取進云也須和尙證明始得師云髙著眼芝庵知藏問入廛垂手卽不問如何是大佛頂師打云千聖莫能窺進云恁麼則萬古楞嚴開寶藏千秋大樹覆人天師云不勞贊嘆進云爭柰光輝大地師云畱得雙眼覷雙眉進云者是什麼所在師云卜度看巖碧副寺問祖席重開卽不問頂珠突出事如何師云爍破四天下進云旣然如是則現前大眾各各現大悲手眼去也師云親口道出進云謝師指示師云也須會取僧一喝歸位師云赫倒須彌竺庵悅眾問瑞气凝空香煙滿座從上綱宗請師拈出師便打進云恁麼則迦葉峯前金鳳舞洪崖溪畔玉雞啼師云都向此中著到進云正是野老聲聲賀太平師云者消息那里得來僧便喝師云者一喝未有落處在進云人天交接兩得相應師云喫棒有分乃舉昔日趙州會下有二僧相推不肯作第一座主事白州州云總教伊作第二座主云第一座教阿誰作州云裝香著主云裝香了也州云戒香定香解脫香師云趙州老漢慣用就裏金錘輕輕一擊驚得獅鳴象吼虎嘯龍吟月映千江云投萬壑是則是檢點將來也是拖泥帶水若是楞嚴門下並無者般舉止豈不見山僧一入門來雲水皆歸象龍畢集兩序排布於堂前列職森羅於座後然𨿽如是不免再爲諸人從頭注破第一座千聖到來覷不破第二座一曲巴歌少人和第三座美玉無瑕有幾个以及監院化士猛力承當街坊化導知客侍者周顧人情進退有禮香積廚善調在手般若堂收放存心內外大眾莫不風行艸偃逆順相隨旣然且道無位眞人作何良補復拈拄杖髙豎云號令人天於法自在卓一卓喝一喝下座。

茶話設規條僉職事無非建立叢林開鑪韝鍛聖凡總是敷揚法道山僧初居此席無補先人煩賴諸人各各發勇猛心行眞實行饑則同餐渴則同飲不以苦樂二其心不以貧富奪其志水陸勤劬春秋耐守果能如是則不惟繼續先風開通後學亦且正法眼藏涅槃妙心皆有承順之際豈不見楊岐燈盞寶壽生薑投子油瓶潙山典座歷來聲價如山之髙海之深不容絲毫假借不費點滴周遮自然轟轟烈烈展演叢林復興法道其或未然再聽山僧重下注腳良久顧左右云大家出只手扶起破沙盆。

佛成道日上堂師拈香畢驀豎拄杖云釋迦老子來也在山僧拄杖頭上現大人相眾中還有相見者麼僧問頓捨皇宮深居雪嶺爲什麼卻向泥蓮河畔出現師雲滴水滴凍進云與麼則滿目迦文無覓處師云杲日麗中天進云大眾證明師打云也須喫棒進云明眼宗師天然猶在師復打云更須一頓問世尊成道卽不問未降皇宮事若何師云退後三步看進云降後如何師云進前三步看進云現今說法事如何師便打乃云年年此日臘月八睹星悟道稱悉達無端眼裏著空華殃及兒孫逞惡辣惡辣且置只如世尊六載雪山勤行苦行睹星悟道檢點將來也是眼中著屑奇哉一切眾生各各皆具如來智慧徳相但因妄想執著不能證得亦是虛空釘橛山僧恁麼告報但要諸人向自己淸白地上威音已前一覷覷破始知本來寂淨不立纖塵海宴河淸十方洞徹正恁麼時你諸人還委悉麼若悉悉得則滴水▆凍可以超過釋迦老子一頭地去倘或不爾再聽才上座爲汝道破遂拋下拄杖云撲落非他物縱橫不是塵下座。

野拙上座誕日請上堂竺庵悅眾問師登寶座法雨均沾慶生一句如何舉唱師雲海底泥牛銜月走進云恁麼則蒼松增瑞彩古鏡倍光輝師云雲中木馬逐風嘶進云只如未生一句又作麼生師云庭前翠柏日參天進云情與無情一齊慶生去也師云親言出親口巖碧副寺問新春气爽徧界光生今日到來是何祥瑞師云龜浮綠水鶴舞蒼松進云亙古千秋藏不住當陽一句請師宣師打一棒進云悟得無生忍卽知向上機師復打云也須知痛癢師以拂子一拂云三心坐斷雲中木馬逐風嘶一念不生海底泥牛銜月走者个境界不墮威音那畔豈住今世門頭亙古亙今無來無去天地不能蓋載萬物不能渾融歷歷孤光了無遮障諸仁者還委悉麼委悉得則知趙州百二寶掌千秋總不出者个境界其或未然也須向生死岸頭寒暄隊裏覷破一回方許个中有縱有奪有殺有活隨方建立法幢在處傳持祖道今日野拙上座母難之辰特來楞嚴堂上萬佛期中設齋飯眾請山僧登座舉揚向上宗乘用報洪恩罔極罔極則且置只如超羣拔翠一句更作麼生道以拂子一擊云地一聲消息斷擎頭戴角出山來。

圓萬佛懺請上堂師云言前薦得未是英靈句後承當猶爲鈍漢只如坐斷兩頭又作麼生顧左右云腳跟自有通霄路十聖三賢豈得聞眾中莫有知音者麼匡庵問第一義諦三世諸佛口掛壁上未審和尙升座更說何法師云只教人人立地進云東海鯉魚打一棒雨似傾盆還超得多少師云地厚天髙進豎拳云金雞解銜一粒栗供養十方羅漢僧試問者一粒從什麼處得來師打云你還夢見也未進云但願好風生席上年年吹入此門來師雲閒言語徳培居士才出師便打士便喝師又打士復喝師復打士拂袖歸位師云去則去者兩喝未有落處在魯公範居士問古云法筵龍象眾當觀第一義如何是第一義師云卽今第幾義進雲開口的是第二義畢竟如何是第一義師打云鈍置煞人進云和尙亦覺頂門重麼師云更加一頓士一喝師云何不親切道將來士云鴛湖古渡不駕舟航如何過得師云一任浮沈無迹張居士問如何是海底泥牛銜月走師云浪裏掛燈毬如何是巖前石虎抱兒眠師云切忌爪牙如何是鐵蛇鉆入金剛眼師云你向那里去如何是昆侖騎象鷺鷥牽師云沒來由處有來由進云只如離四句絕百非意旨如何師打云無你開口處士禮拜歸位師云且放一著乃云一佛出世萬佛證明萬佛云臨是誰恭敬莫是現前大眾麼旣是現前大眾且道出世的是什麼佛驀豎拂子云釋迦老子來也在楞嚴拂子頭上放大光明出廣長舌道我從此座上下四維東西南北若遠若近若邊若中莫不有百千萬億諸佛各居世界各坐蓮華放百寶無畏光明說三秉無窮妙法開化一切羣生利益河沙國土亦不離當處而周徧十方今爲現前大眾禮請殷勤盡在老瞿曇頂門中現身汝等諸人四十日內眼同諸佛見耳同諸佛聞舌同諸佛嘗鼻同諸佛嗅身同諸佛觸意同諸佛思乃至一語一默一動一靜無不與三世諸佛同一眞常同一受用到恁麼時方知海底泥牛銜月走崖前石虎抱兒眠亦知此四句中有縱有奪有殺有活不惟與萬佛眉毛廝結气宇相同要且與古人刀斫不入斧劈不開承此薰修萬佛之因以報國王水土檀信脂膏情與無情一齊成等正覺其或未然縱饒說盡三千七百葛藤有何交涉諸仁者到者裏還委悉麼今日乃慧瀾宇慈淸遠南衡諸公領眾設齋特請山僧升座圓滿道場佛事是以因齋慶贊與諸人作个結角羅文舉揚末後句子且道如何是末後一句良久云人人自有天眞佛莫教辜負兩莖眉揮拂下座。

佛誕日兩序請上堂師至法座前以拂子打○相一喝便升師拈拄杖云釋迦老子來也眾中有相見者麼踞頂維那問今日釋迦降誕之辰普天之下莫不咸生恭敬恭敬卽不問目前一句請師宣師雲龍藏亭前人影靜雨花臺畔竹煙生進云恁麼則等閒識得東風面萬紫千紅總是春師云有眼還他窺不見進云目前一句蒙師指迦文降誕又如何師云寶篆玉香騰瑞彩人間天上布威儀進云正是當陽露出摩醯眼照徹乾坤萬里天師云正好喫棒進云有時踏破千江月密移一步看飛龍師云腳跟下更與二十進云杖頭點出千峯翠獨羨楞嚴第一枝師云者段風流那个知僧禮退師乃云四月八日夜皇宮生悉達周行七步太無端指天指地漏七八惟有雲門跛腳師一棒當頭要打殺就中消息沒遮欄惹得兒孫徧塵剎年年惡水驀頭澆萬古千秋成話杷眾中還有知恩報恩者麼良久卓拄杖喝一喝下座。

不動庵三聚禪宿像前燒香師云般若妙體無去無來自性天眞不生不滅恭惟順寂三聚老禪宿世壽七十九載僧臘六十七年悟性空而恆持金剛般若厭塵俗以不入十字街頭整規繩垂教誡子孫各各爭先嚴淨土肅威儀檀越人人信實一生解脫視事空華每以無住爲心淸淨自守是以山僧舊冬來居此席得接片語己識髙明但恨情偏向懸崖撒手今值山僧托缽遠歸特叩像前拈一瓣香略申道懷顧左右云且道者老宿面目卽今在什麼處遂進前鳴指云彈指頓超空劫外相看惟此一鑪香。

中元小參靈嶽西堂問中元令節諸方解制之辰楞嚴今日未審作何條段師云只教人人一回汗出進云一居十字街頭終日擾擾一居深山窮谷盡日閒閒且道此二人到來還有偏正也未師云總無交涉進云勝負未分人力盡徒勞汗馬不矜功師云似地擎山進云白雲乍可來靑嶂明月難教下碧天師云此後秋風漸漸涼進云伏惟和尙珍重遂禮退師乃云諸兄弟者一夏來人人果得一回汗出麼古徳云若端的得一回汗出一莖艸上現瓊樓玉殿若端的不得一回汗出玉殿瓊樓被一莖艸覆卻師云此老立論𨿽髙未免打作兩橛不能令人通身爽快楞嚴則不然若端的得一回汗出一莖艸卽瓊樓玉殿若端的不得一回汗出玉殿瓊樓卽一莖艸此話有縱奪殺活如辧別得出今古是同辧別不出天地懸隔豈不見古人云似地擎山不知山之孤峻所以諸方一味放行楞嚴依然把住何故聻驀拈拄杖一卓云芒鞋脫卻𨿽超越缽袋仍懸舊案頭。

中秋示眾師云靈山指月曹溪話月馬祖玩月者三个漢𨿽然一體爲人未免多存知見惹得後代兒孫俱作色塵流布正所謂貪觀天上月失卻手中橈楞嚴者裏則不然驀拈月餅云圓復缺缺復圓一輪皎潔照山川倘能直下離聲色自是閻浮別有天。

結制眾居士請上堂師至座前以拂子打○相云會麼設若會得不勞如何若何其或未然也須直透上頭關更爲諸人饒舌去也便升師云十方同聚會个个學無爲此是選佛場心空及第歸眾中還有心空及第者麼靈嶽西堂問籬邊菊蕊枝枝綻屋後松枝樹樹蒼三月安居卽不問今朝升座請敷揚師云杲日當空雲水畢集進云今日開鑪結制鍛煉聖凡且道還有不受鉗錘者麼師云有進云在什麼處師喝進亦喝師云再喝一喝看進云男兒自有翀霄志不向前人行處行師打云更須喫棒始得進云與麼則黃金失色瓦礫生光去也師云親口道出進雲龍歸大海方尊貴水到瀟湘一樣淸師云須是恁麼嶽禮退範雲間居士問天地以萬物爲芻狗聖人以百姓爲芻狗未審祖師門下以何爲芻狗師卓拄杖云會麼士云恁麼則十方同聚會凡聖盡交參師云向甚麼處著腳士一喝師便打士云和尙棒折了也師連打士云古人道懸崖撒手自肯承當絕後再蘇欺君不得正與麼時還有爲人處也無師以杖橫案云識取者个士作禮云謝和尙慈悲師顧左右云卻有證明在乃云楞嚴今日開鑪以大地爲禪堂以虛空爲鑪韝以日月爲火炬以南嶽天臺爲鉗錘於中水陸空行飛禽走獸森羅萬象艸木叢林若聖若凡若佛若祖各類其類各種其種各證無上妙道各轉無上法輪諸仁者還信麼若信得及寒則加衣熱則趨涼饑來喫飯困來打眠作一無事道人豈不快哉𨿽然如是無爲無事人猶有金鎖難必須三月安居九旬禁足三條椽下七尺單前豎起脊梁鼓定雙眸看个狗子無佛性話直看到水窮山盡絕後再蘇撒手懸崖欺若不得方與此事少分相應設若不然楞嚴爲諸人道破遂牽衣云衲衣之下本來人畢竟者回親見面復舉趙州初參南泉問云如何是道泉云平等心是道州云還假趨向否泉云擬向卽差州云不擬焉知是道泉云道不屬知不屬不知知是妄覺不知是無記若眞達不疑之道猶如太虛廓然虛豁豈可彊是非耶州便言下大悟師雲南泉老漢被趙州一問只得順水推船不解逆風把柂趙州𨿽然大悟也是眼見空華檢點將來二大老未免無過今日設有人問楞嚴如何是道便與道山門前東通天寧西通三塔畢竟如何以拄杖卓一卓下座。

焰慧庵祖安禪師陳母濮氏對靈小參師至像前以拄杖打○相云圓明妙體本無去以無來幻質匪堅示有生而有滅恭惟淸故恩表貞節陳門濮氏孺人正值三周除靈之期有孝子祖安禪師道風遠馥徳業孤隆知生母恩深難以酬報特請髙流燻修志公寶懺深酬罔極之恩今日山僧復爲舉揚大法且道大法作麼生舉昔有文殊問庵提遮女生以何爲義女云生以不生生爲生義殊云如何是生以不生生爲生義女云若能明知地水火風四緣未嘗自得有所和合而隨其所宜是爲生義殊云死以何爲義女云死以不死死爲死義殊云如何是死以不死死爲死義女云若能明知地水火風四緣未嘗自得有所離散而隨其所宜是爲死義庵提遮女問文殊云明知生是不生之理爲什麼被生死之所流轉殊云其力未充師云文殊慣拋絲綸庵提遮女隨釣便上者兩个漢慣打葛藤猶系樁橛至今不知性命在今日若有人問楞嚴便與他道朝朝白雲起峯頂日日紅輪東復西以拄杖一卓。

除歲上堂師乃云一年三百六十日數到今朝歲已畢驀拈拄杖髙豎云惟有者具老藤條無是無非無變易無變易雨花臺畔逞風流那管人間名與利名利則且置只如林下道人除歲一句又作麼生良久喝一喝云當陽一喝催殘臘野老謳歌賀太平下座。

元旦上堂拈香祝聖畢晦嶽西堂白椎云法筵龍象眾當觀第一義師云元正啟祚萬象初回斬新句子是誰和得眾中還有和得者麼爾天副寺問昨日除夕升座今朝元旦上堂除夕元旦卽不問一年四季佛法請師當陽顯出師雲從頭問將來進云如何是春景佛法師云大地春回芳艸綠梅花幾點泄天機進云如何是夏景佛法師云杲日當空紅焰烈薰風吹水芰荷香進云如何是秋景佛法師云千紅萬紫歸何處黃葉紛飛滿地金進云如何是冬景佛法師云寒徹骨進云四季佛法已蒙師指卽今祝聖一句作麼生師云皇圖鞏固帝道遐昌進云恁麼則萬民有賴去也師云且莫詐明頭爾一喝師打云再犯不容野拙禪師問新年頭佛法卽不問只如梅影橫窗知月上花香入戶覺春來如何是知時識候的句師云今朝正月初一日進雲山中無歷日寒盡不知年如何是不涉春秋的句師豎拄杖云且道者个還有春秋也無進云只如古人道未得以前被十二時轉已得之後使得十二時如何是使得十二時的句師卓拄杖云你還使得者个麼進云恁麼則峯頭歲月頻來往誰識壺中別有天師打云正好喫棒拙禮拜歸位師舉云香嚴道去年貧未是貧今年貧始是貧去年貧猶有卓錐之地今年貧錐也無洞山道去年富未是富今年富始是富去年富惟有一領墨黲布褊衫今年富添得一條百衲山水袈裟歲朝抖擻呈禪眾實謂風流出當家師云者兩个漢一个道貧一个道富揀點將來未免兩俱無過楞嚴者裏也不道貧也不道富行住坐臥只平常一日三餐飯與粥大家喫得飽欣欣不是凡兮不是佛諸兄弟還會麼若會得便知二老落處知二老落處始識大地春回芳艸綠梅花幾點泄天機正恁麼時只如今日拈香祝聖一句作麼生道良久拈香獻鑪云八荒歌有道四海樂無虞以拄杖卓一卓結椎云諦觀法王法法王法如是便下座。

解制野拙上座領眾居士設齋上堂師至座前以拄杖橫肩云燈王古佛來也諸人還見麼若直下見得山僧便把手共行其或未然且看爲諸人更進一步便升晦嶽西堂白椎畢師云解開布袋口獅兒曠自偶百獸絕形蹤羣狐遠奔走若是眞獅子不妨對眾吼問上元令節家家鑼鼓爭先聖制已圓人人腳跟點地聖制卽不問如何是然燈已前句師良久進云如何是然燈已後句師一喝進云如何是正燃燈句師雲家家觀世音處處然燈佛進云燈傳無盡心無盡如何是心燈師云正好喫棒進作禮云恭惟和尙萬福師云大家在里許乃云三月安居一期事竣諸兄弟還有向銀山鐵壁透得底麼還有向獅子項下解得鈴底麼還有向驪龍頷下取得珠底麼還有向猛虎口中奪得食底麼若具如是手段方可幹木隨身逢場作戲隨處建立遇緣卽宗脫或未能切須身心寂靜掃脫根塵所以古人道一念萬年去寒灰枯木去休去歇去古廟香鑪去冷愀愀底去忽然向無陰陽地上撞破虛空腦蓋豁開然燈面門方許東去西去勘驗諸方收放自由縱橫無礙到恁麼時可以續佛慧命接物利生亦不負今日野拙上座曁眾居士設齋請山僧爲諸人解制舉揚大法大法則且置只如末後羅紋結角一句又作麼生道良久云七縱八橫隨例去前途腦後重三斤記取記取師以兩手靠拄杖結椎下座。

平湖幼文居士請爲先室孺人對靈小參師至靈前以拂子打○相云者是金門張氏孺人本來面目若會得生也未曾生死也未曾死生死本來空萬法皆如此旣是生死本空畢竟不死不生底者个面目卽今何在豎起拂子云者裏會得自性靈虛十方洞徹時時自在自由處處隨宜解脫所以道隨順世緣無掛礙涅槃生死等空華到恁麼地便是張氏孺人出身的所在然𨿽如是猶是入理之談尙未是超情離見獨脫之句且道作麼生是獨脫之處以拂子一擊云竹密不妨流水過山髙豈礙白雲飛。

八月初三日益之羅居士六旬禮懺設齋請上堂師至座前云突出虛空是甚麼以拄杖一卓云若向者裏會得早已爲居士祝贊了也其或不然不免爲諸人注破去便升晦嶽西堂白椎畢師舉古徳雲天地與我同根萬物與我一體天地萬物則且置只如喚甚麼作我聻眾中有撿點得的麼出來試撿點看野拙問諸佛洪名卽不問未審卽今諸佛居何國土師云總在楞嚴寺裏進云一音演出無今古八百椿齡孰與齊師云千歲老兒顏似玉萬年童子鬢如絲進云恁麼則有意气時添意气不風流處也風流師拈棒云好與三十僧作禮機先問師登寶座四眾云臻向上宗乘卽不問因齋慶贊事如何師云杲日正當空進云一句無私含宇宙萬象騰輝耀古今師云切須記取僧以坐具打○相歸位師云放過一著靜遠問慶誕一句卽不問法王座上有何垂示師劈脊便棒進云除卻一棒作麼生道師又棒僧退步云某甲卽不然師云倒退三千里僧作禮歸位師乃云麗天杲日爍破虛空面門匝地金風拂開森羅萬象紅蓮丹桂常飄劫外之香翠柏喬松時露生前之態春秋不落靈苗常滋無古無今無終無始只如今日益之居士母難之辰入寺禮懺飯眾兼請山僧舉揚大法只如大法作麼生舉若以第一義諦爲君壽个中不存元字腳若以百億須彌爲君壽早已一錘擊碎若以四大海爲君壽被古徳一口吸盡若以十方世界爲君壽被一切諸佛坐斷若恁麼去把斷要津不通凡聖然𨿽事無一向山僧向者裏只得格外商量驀豎拄杖云我知百億須彌一一須彌有百億日月而君之壽命亦如百億須彌一一須彌有百億日月四大海無有窮盡而君之壽命亦無有窮盡十方世界無有邊際而君之壽命亦無邊際第一義諦不可思議而君之壽命亦不可思議所以道一爲無量無量爲一大中現小小中現大不動道場徧十方界到恁麼地秪如今日因齋慶贊末後一句作麼生道良久一卓云千歲老兒顏似玉萬年童子鬢如絲下座。

爲歡喜庵足音禪友燒香法語師至像前久視云大家正好常相聚何意懸巖撒手回萬象叢中無个事喜君獨露兩莖眉今日山僧托缽遠歸無何致奠特備薄供聊表道懷且道足音上人還來受也未師遂進前拈香插鑪云香煙堆裏全身現盡日逢人不覆藏。

與野拙上座偈﹝有引﹞

拙公與山僧有夢中機緣十分妥當喜其用心不淺特作此偈懸記將來作人天之望也。

夢裏機緣記得眞醒來舉似老僧聽喜君寤寐雙關透好向人天驗主賓

三代像贊﹝野拙上座請﹞

憨祖綢繆百念無畱問其來路一過便休顓師瞞頇太煞無端鶻臭衫子脫與人穿法璽無狀不學者樣問話者來劈脊便棒三个老禿爲何一軸野拙禪師剜直作曲

爲巨徹藏主誕辰茶話

巨公昨日壽誕老僧無言可遮今宵聊具先春不必之乎者也好笑當年老趙州無端百二稱奇者未知者个等虛空盡其河沙孰爲寫偶爾拾得一枝老烏藤跫然獨贈任緣奢信得及底威音那畔無始信不及底盡未來際無涯驀拈拄杖一卓云虛空可量風可系無能贊說壽功徳。

與巨徹藏主時值四十壽居楞嚴煙脂河畔

垂鉤千尺脂河頭四十年來任放收大海金鱗多跳劫前一句孰能酬

爲擎庵張護法夢贈夫人前途說教

中道眾生輪回世間有二顚倒分別見妄皆由妄想業識夢寐往來念念覓相續心無片時寧靜若向者裏轉念孰管伊見見非見總爲燈上之圓影那安排夢魂生死西方東方之有哉所以道一念相應掃除凡聖其中覓影像了不可得眞也是眚妄也是眚求西方也是眚成佛作祖也是眚參禪學道也是眚夫妻求引也是眚眚亦是旣然如是且向那里著腳旣無著腳處今日山僧將已上種種夢幻以龜毛束作一橛用兔角杖挑向南湖令他當下翻身不使重生異念亦免逐妄逐眞拋家散走還有人救得麼咦翻洋須是弄潮手縱步衝云跨九霄。

阿羅漢像贊

端坐怪石爲甚摸索合掌仰空惟少酬酢眾侶何處去單丁只一个掛錫不必騰空伏虎何須惡作案頭一束蓮經大似未曾讀過縱有野鹿獻花也是自取執著今朝驀撞瞎驢一齊簡點道破咦饒你坐到窮年處看來也是賣滯貨

廬山獅峯聲兄和尙像贊

挺挺孤風崚崚獨兀四十年坐斷獅峯彈指頃鏤碎空谷有時披山水之袈裟有時碎風雷之窮骨其形也皎潔如霜其用也全機若蠍不拈無柄拂掀翻野狐窟仔細思量个老兄夫世之謂臨濟大師之玄孫語風老人之髙傑

善慧庵白懷老禪宿像贊

虛空作蓋片石爲牀萬年一念潔己如霜了知自性是佛那管東土西方卽塵而頭頭合道出世而法法較量風流賣盡求知己面目從教供影堂且道此老是誰噫善慧庵裏白懷老宿

自銘上座像贊

受諸方鉗錘得報恩大戒打脫黑漆桶酬盡歷劫債舉止絕思惟行藏多古怪可謂眞象龍豈肯輕納敗若遇作家宗師一棒須教痛快

葆初鐘居士室人沈氏雙喜圖贊

巨族名邦生此善哲在家出家行藏莫測皈依楞嚴法名同列夫唱婦隨个中不別閒坐芳郊松梅可折煮茗焚香共忘霜雪舉起如意念珠問者當頭直截且道是西來大意麼咄

徐熙如居士爲母顧氏孺人請贊

者孺人生平不出閨閫不越戶限貞節名於邦邑志行潔於己躬秪今向山石下林藪間聽淸流於無有之鄕看山花於廣漠之野你道他是男耶女耶向者裏會得則不負熙如公請山僧題像於千古若也不會須向父母未生以前摸著自己面目始知非男非女亦非喜怒哀樂公與令堂方得一大受用也良久咄。

爲明鑑照庸禪人字

明鑑髙懸善慧堂光吞日月照庸常不隨萬物爭妍醜卻爲三乘點白黃累世功勛俱漏泄微塵國土盡捨藏從今覷破娘生面始信其中別有長

爲曉塵禪人

洪荒徧布汝名聲曉覺塵勞萬事輕果到者般田地已毗盧頂上任君行

爲天樹禪人

佛祖玄關悟得眞好登華座報君親天花錯落菩提樹始見披緇有異人

爲行廣取號徳云

佛佛先從萬行來人天廣攝化門開披緇奉重如前哲應作徳云出世才

與一爾比丘尼

石獅眼裏火星飛便是如來正法藏直下明明分付爾好與人天作榜樣

贈諾巖和尙任三塔龍淵方丈

斷橋一派其來久今古滔滔徧界洄獨喜龍淵龍復現千波萬浪湧華臺

機緣

僧作禮師問從那里來僧云福嚴師以手指杖云福嚴還有者个麼僧云有則有不堪舉似和尙師云試舉看僧雲實不堪舉師云腳跟下放汝三十棒僧云只得禮三拜師云早已奪卻了也。

僧參師問從那里來僧云楊墳來師云楊墳爲你說个什麼僧云平常師云楊墳是善知識你爲什麼道他平常僧云若不平常焉得是善知識師舉拳云你道楊墳與者个是同是別僧便作禮師云腳跟下放你三十棒。

一爾尼來參禮拜次師問你一向做什麼來爾雲海底泥牛銜月走師云忽遇石獅子作麼生回避爾云彼此沒交涉師云且道石獅子與泥牛有甚奇特爾云石獅眼裏火星飛泥牛背上翻白浪師休去。

師落堂打七舉昔有僧問洞山如何是佛洞云麻三斤又僧問雲門如何是佛門云幹屎橛且道幹屎橛與麻三斤是一是二爾尼出眾云一則總一二則總二師云爲什麼如是爾云人人觀世音个个彌陀佛師云者老尼猶說道理在爾便彈指云道理那師乃打一香板云汝試頌出看爾禮拜云請和尙先頌師云如何是佛麻三斤說與傍人笑轉新爾卽續云八萬四千稱不足一齊分付定盤星師云如何是佛幹屎橛信手拈來作禪悅爾又續云十字街頭馬大郎喫著明明滋味別師云卻是汝會爾便拜。

解七日師落堂問眾畢復云眾中還有要老僧證明者麼爾尼作禮云昔日龐老龐婆有馬祖證明且道今日是甚麼人證明師云大眾與汝證明爾云馬祖說法與和尙說法是同是別師以如意擊香幾云會麼爾云某甲只得禮謝和尙師乃舉起衣云大庾嶺頭提不起的汝試道一句看爾遂接衣云適才道過了也師指衣云怎柰者个何爾披衣便珍重九拜師云善自護持。

僧參作禮畢請問和尙某甲千里遠來乞師一接師云曾作什麼來僧云西邊補籬東邊揀漏師云者裏用不著僧以臥具覆頭作女人拜師云弄虛頭漢直打出。

僧參問師唱誰家曲宗風嗣阿誰師云三更明月傳消息音韻元從河北來僧云今日親見臨濟大師便作禮師劈頭一棒云照顧頂門。

僧參師問從那里來僧云十八澗師云你那一澗僧云覿面相呈師云有甚言句僧豎拳云只有者个師云燒了你又作麼生僧便喝師云未在更道僧云學人不道覆具便行師云放汝三十棒。

師問慧力侍者你在都城淸化堂中道个虛空粉碎大地平沈今日嘉禾楞嚴堂中不見子露个消息者云某甲到這里了無消息師云不易到這个田地者便作禮師拋下香板者拾香板便行師云子得之受用不盡者以香板度師云某甲自有師接住便打者便喝師復打者接住拉一拉便行師微笑云這杜撰漢。

師問聲遠侍者你主人公在什麼處者云不離當下師云如何是你當下事者豎拳云請師髙鑑師云父母未生前在什麼處者云十字街頭謝九郎師云畢竟如何者云正眼莫能窺師一棒云你還窺得麼者云瞞某甲不得師復打者一喝師云喝什麼者歸位師休去。

師問呼山侍者你在靑州住聞有布衫重七斤是否者云重八斤師彈指云是七是八者云不勞重舉師云未在更道者云教學人道个什麼師云速禮三拜者拂袖便行師休去。

呼山侍者入室問善財參徳云比丘因甚七日不相見師擊案云因甚七日不相見者云秪如徹始徹終一句請師速道師良久者云爲什麼別峯相見師雲頭角生也者云妙峯別峯且置卽今相見又作麼生師云你還見麼者彈指師云沒交涉。

禮阿彌陀佛偈﹝有引﹞

丁巳夏郡之天寧寺爲千佛閣傾頹有年時主席者指開法師講法華諸經募眾修補兼造大悲相告成欲立閣下爲大悲堂第無主佛不合時宜爲慮耳幸郡之紳衿葵石朱翁孟髙張翁元中徐翁同爲計議知長蕩沈府家庵有彌陀佛一尊庵廢佛存僅無焚所遂聞之蘧林張翁敬聞於郡主盧翁乞迎爲堂之補住焉不期盧翁公冗旁午喜捐途費命迎其不足之資轉托鶴田陸翁代爲完美是時陸翁家於平湖宦於侍禦不憚河途窵遠不拘服飾尊崇大破慳囊赤身擔荷議者曰一葉扁舟煙波往返得無勞乎買舟以迎貿金以飾得無費乎人所不能耳豈知陸翁宿植徳本善荷如來慧命不生退屈者哉故郡之緇衣法語謖謖郡之素衣文章簇簇以志以銘爲賀爲揚獨山僧前此托缽他方不遑緣例今值開光之辰虔率諸子過寺頂禮喜其佛之莊嚴殊勝不異西方境耳特作俚言一頌護法之功徳一祝彌陀之遐齡云。

稽首西方大覺仙巍巍寶相利人天山色爲身不變遷溪聲作舌有洄漩毫接星辰掬度躔目如滄海空雲煙四十八願起哀憐提攜六道出深淵慈光徧照於三千一切眾生擁法筵法說無爲義且玄羣迷有口莫能宣明明个事不知詮應是窮髙務遠偏屋後靑松慧日縣庭前紫柏慈風旋七寶行樹寶華妍八徳淸池性水漣百鳥能將佛號宣吾人足見道堪傳身居極樂未爲然徒負光中百寶蓮識得彌陀在目前無煩左右叩西幹平常日用止隨緣盡是如來向上詮歌管弦樓不別甄錦衣玉帶正相連此中消息孰能肩獨許當湖陸老先時爲天寧寶閣圓擬無聖相應中椽聞於府主並髙賢便把彌陀一手牽去日四花滿市廛歸時六振動云巓旌旗彩色耀山川男女繩繩信亦堅迎來裝飾意尢虔無始家私盡底捐福徳巍峨不可鐫虛空爲舌頌難全盈城緇素語闐闐愧煞楞嚴末後篇有問功勛幾歷年報云佛法總無邊

重修雲谷禪師塔記

師諱法會號雲谷嘉善胥山懷氏子生於弘治庚申出世投本邑大云寺落髮年十九卽決志操方受具法舟濟禪師住郡之天寧師往參舟授以念佛審實話頭令重下疑情師日夜參究一日受食碗忽墮地有省復請益舟乃蒙印可閱宗鏡錄大悟惟心之旨從此經教公案了然如睹家中故物於是韜晦叢林陸沈賤役時江南佛法禪道絕聞師至金陵寓天界魏國先王聞之請於西園供養報恩住持西林僧錄司卽憨山和尙太祖往禮師卽請住本寺之三藏殿足不越閫者三年師辭拽杖之棲霞誅茅千佛嶺下影不出山太宰五臺陸公偶遊棲霞見師气宇不凡雅重之信宿山中欲師重興其寺師堅辭舉嵩善公住持不久叢林大成皆師之力也道場旣成往來者眾一時宰官居士聞師道風往往造謁西林僧錄復請師主報恩方丈憨祖時爲童子親近執侍師器之憨翁年十九有不欲出家意師知之問曰汝何背初心也憨翁曰第厭其俗耳師曰汝知厭俗何不學髙僧當取傳燈錄髙僧傳讀之則知之矣憨翁卽簡書笥得中峯廣錄持白師師曰熟味此卽知僧之爲貴也憨翁由是決志剃染實蒙師之開發乃嘉靖甲子歲也丙寅冬師集五十三人結禪期於天界師力拔憨翁入眾同參指示向上教以念佛審實話頭是時南都始知有宗門事了凡袁公未第時參師相對默坐三日夜師示以惟心立命之旨公奉教由是師道日益重隆慶辛未憨翁辭師北參師囑曰佛法在汝肩頭愼勿忽之憨翁禮別壬申嘉禾吏部尙書吳公刑部尙書鄭公平湖五臺陸公與弟雲臺同請故山諸公常入室問道請益執弟子禮達觀可禪師常同尙書陸公中書徐公謁師扣華嚴宗旨師爲發揮四法界圓融之妙師住山四十餘年如一日脇不至席終身禮誦未常輟一夕師居鄕三載所蒙化千萬計一夜四鄕之人見師庵中火發及明趨視師寂然而逝矣萬曆三年乙亥正月初五日師生於弘治庚申世壽七十有五僧臘五十有六弟子眞印等茶毗葬於棲眞寺右憨翁離師徧參知識未見操履平實眞慈安詳之若師者每興想師之音聲色相昭然心目以感法乳之深故至老而不能忘也前於丁巳歲東遊赴沈定凡居士齋禮師塔於棲眞乃建塔院置供贍田少盡一念也正印叨爲憨翁法孫昔親近顓愚老人老人常爲印言憨先師初參雲谷大師深蒙開發向上一著故至老常不忘也子當知之印聞有三十載在識田中不去甲寅年至嘉禾寓天寧刻老人語錄入楞嚴藏板今丙辰七月初二工竣攜一二子往棲眞禮師塔前九頓起立師塔忽倒印疑之師逝於明之萬曆三年至今大淸有一百零二年可爲久矣何緣印至而塔倒想法脈之有系又或是師弟子前師之弟子名眞印今印名正印是荷願而來爲師重修塔事未可知也印讀了凡袁公作師塔銘未詳師嗣臨濟下斷橋一枝故憨翁作師傳刻於全集行世久矣亦以傳中有系於法道處一一錄之刻之於石以傳後世知古人操履眞實由來也是爲記。

時皇淸康熙十五年八月中秋前五日同安後學正印立石。

湖州天然禪院碑記

湖郡長邑之有天然禪院也去城東南四十里許有鄕曰維新有區曰嘉會目山其裏下吳其村山明水媚霞蔚云蒸鳥啼花笑於村前鶯囀葛覃於秀谷郊有田可耕地有桑可植曠遠平湖天然其處是處也得不爲異人之居乎乃有居士吳永壽法名明一室人蔣氏法名明性宿植徳本一其身心不憤而啟不悱而發聞一善言見一善行莫不書之紳蘊之心以俟因緣時至而躬行焉由是修行念切不及離塵先於某年月日夫婦同心禮師起名受戒將俗室而爲苾芻之堂用伊蒲以代葷酒之饌晨昏課誦日夕焚修悟法華之最勝三昧明金剛之不壞眞詮卽女卽男而不揀非僧非俗以全提及乎親友之交也談吐間必以世諦而擊之佛法而導之𨿽然此猶居士在家修積之所未爲出家行道之處也是以前此之際自捐金若干建立精舍一區額天然禪院門墻素雅梁棟輝煌佛像莊嚴靡不微妙算其層也前廠山門中聳佛殿後之方丈亦同其列數其傍也廚寮庫寮八楹間齋堂客堂六楹間前有月池鑑其心後有塔基鎭其地紀其時也康熙乙卯年四月朔二日經營其始本年六月十九日告報其成又思歲月遙長不可無諸恆產因置僧田十二畝基塘三畝有零自是而後聽其十方云來不足以慮僧堂之供贍也仍於是年九月十八日恭請臨濟第三十三世石泉和尙進主方丈開堂祝聖說法安禪煆煉四海云流開鑿人天眼目兼之應時焚守以待居士之緣熟爲僧居此透生前之面目披世後之羅籠弘揚法化於今時繼續燈傳於異日爰有時乎拈禪版挾蒲團趺於綠竹靑楊之澳當其白雲流水之機吾知其得於此者信可樂也居士又喜此一坐具地在於諸山祖庭之中西之有吳山端獅子南之有霞霧山石屋東之有道場山北之有龍華寺雲水往來交參相繼此乃居士建剎緣起之底意吾孰得而知之吾居禾之楞嚴禪寺往來苕霅之間與市人親與居士契而居士一日過吾寓問吾心余時告以其事曰弟子有天然禪院者欲得和尙記之以證將來之稽考也吾良久曰𨿽不文然見居士乘願而來有此勝心作此勝事皆吾法門有幸有補後人之志者豈可堅然而不爲之者哉遂援筆書斯用爲之記。

爲夢文禪宿封龕眾居士請

師至龕前拈拄杖指龕云諸仁者還知此老麼設若不知山僧不免爲諸人饒舌一上三十年來住此庵蒲團一个坐忘緣如今拋卻塵寰去定入西方上品蓮然𨿽如是此老猶是不喞澑畱者殼漏子要山僧爲伊掩卻且道卽今作麼生掩以杖封龕云云龕个裏閒消息今古從來不許通拽杖便行。

爲悟云禪徳舉火

師以火炬打○相云杲日當空紅焰暖寒風颯颯面門開个中者段眞奇特說與禪人任往來莫挨排腳跟下事甚奇哉且道如何是腳跟下事喝一喝擲下火炬云風流賣盡無餘事朵朵紅蓮脫垢胎。

楞嚴法璽印禪師語錄卷之一﹝終﹞嘉興大藏經楞嚴法璽印禪師語錄

楞嚴法璽印禪師語錄卷之二

侍者明曙記錄

爲少宰肇翁杜護法送觀音大士入寺祈嗣安座拈香法語

師云少宰入寺求嗣大士婆心太切親手攜个英兒不是凡間骨血旣然如是畢竟以何爲驗進前拈香雲天上瓊宮金鳳子百花叢裏玉麒麟。

示慧生張居士法語

世尊拈花迦葉微笑者兩个老漢早已漏逗此事了也所以禍及西天四七東土二三直至如今稻麻竹葦个个皆是明自本心見自本性到大休大歇大解脫田地山僧客寓湖州天寧一日慧生張居士同以書史公入寓處作禮山僧問云慧公曾看甚麼話頭慧云萬法歸一山僧云如何是萬法歸一慧云明月到寒潭山僧雲月落潭空時如何公便擬議山僧良久云何不問山僧聻慧雲月落潭空時如何山僧云日輪東上公默契底旨果能直下向者裏覷得破翻得身自然到大休大歇大解脫田地方與佛佛祖祖把手共行正好向楞嚴手裏喫痛棒有分設若不能死生關頭大須審諦。

示以書史居士法語

佛說一切法皆爲一切心若無一切心本無一切法如何是一切心五蘊六入十二處十八界二十五有明暗色空森羅萬象到處粘作一團如膠漆相似使得七顚八倒打入驢胎馬腹千佛出世亦無如之何也公若能脫盡不被他流轉去須要日用二六時中提个正睡著時無夢無想無見無聞主人公畢竟在什麼處一疑疑定佛來祖來凡來聖來神來鬼來善來惡來恩愛來煩惱來都不被他轉動直疑到水窮山盡絕後再蘇自然立證佛祖頂得大受用縱有積生累劫多諸惡習一齊解脫到恁麼地佛說一切法皆爲剩語方不負山僧言也囑囑。

示星海張居士法語

曠大劫來生生死死未有了日如旋火輪無有休息柰何眾生日用顚倒逢境便愛逢塵便染不能向六根六塵六識之中見自心性星海張公斷滅恩愛不染世緣於朝夕之中只念阿彌陀佛山僧復教念佛者是誰若提起念佛者是誰朝也念暮也念行也念坐也念住也念臥也念花街柳巷也念歌管樓臺也念只念到前後際斷時節和念字了不可得始信自性彌陀惟心淨土不離當處卽是西方未動腳跟蒙佛受記所以道竿木隨身逢場作戲生死涅槃猶如昨夢公信之。

爲子儀劉居士持般若金剛經說

般若智光如大火聚一切依之卽燎卻面門通身焦爛所以般若有如是驗也子機劉公作大佛事專持般若一經能持是人所持是法要當能所俱斷方證自心般若到恁麼地日用之中一切之處不被世間法縛不被出世間法縛縛脫無礙是一般若智光照破幽暗不惟獄卒冥使拱之攜之要且閻羅老子向別峯相待。

題紫柏憨山二老和尙雙像圖

者兩个老漢忘身命於九重提宗門於將墜喝木馬起舞長空逼石女生兒夜半復祖庭而周遊世界疏曹溪而說法從軍似者等的阿翁正法可以無臨濟徳山末法不可少憨山紫柏且道拄杖子徧滿寰中卽今還有知恩報恩於二師者麼良久喝一喝

湖州天寧遇之老禪宿一貫圖像贊

此老不分門戶亦不擔板習教觀於智者一坐蒲團文字盡刪拽拄杖儼如趙老勘婆子而還聽淸流就活遠公朗千古之月漾樂萬重之雲間風流到處三卽一到處風流一卽三縱橫自在遊戲宇寰是之謂尊宿再來是之謂出世人間腳下兒孫如龍象珍重兒孫共躋攀

湖州以書史居士像贊

个老也甚奇怪在塵現居士身求道示比丘像危危兀坐蒲團大似學佛模樣我聞諸經曾已讀過須知句句不落文字障萬法若已透過要識物物盡是光明藏光明藏正好分付童子燒香灌花煨折腳鐺那管腳下賢英掛在石灰壁上然𨿽如是居士更有描寫不得的一著又教老僧如何舉況咄

題苕溪蘇灣﹝額引﹞

幻居大師罷參後於此住腳四十餘年餘主席嘉禾楞嚴常過苕溪仰其髙風一日拉天寧遇之老宿入山奉訪至峴山遙見煙雲拂秀瑞色衝霄及入柴門蒼松翠竹古佛輝煌與遇公且喜且曰眞道人之樂處也幻公一見微笑相迎及揖坐曰某於壑中數十年今得和尙過此幸畱題於數椽之下令後人得以觀瞻何如余不吝鄙拙遂額之曰雲巢。

祖安禪師持陳母節君濮氏孺人像請贊

軒然獨坐羣女迥別五十夫遷誓不解節巍巍其容皎皎乎潔志行貞義操守賢哲如松如筠如冰如雪似蘭斯馨似水斯冽名譽一方邑宰頌偈又三十載奄爾告耋有子安公出離火宅三學齊修比丘可列孝思精誠篤厚且格能爲後學之規模亦可爲子孫之光澤嗚呼閫丈夫歟如是者誰不爲之嘖嘖

遊玄墓禮萬峯祖塔

鄧尉山前叩祖眞白雲隨步入芳茵黃齏采罷三秋露瓦缶烹殘二月春翠閣松煙懷古哲畫屏湖水興遊人當年矯詔期先逝此日爲誰現法身

贈孝丰西翁羅邑侯

聖道玄微力荷擔知君曾脫汗襕衫相逢欲問何宗旨不是前三與後三

題李孝女﹝有引﹞

嘉禾萬曆間有孝女李鳳以不字爲戒佐父讀書終身不二一日父篤疾無計忽得鳥銜靑果落於藥鐺煎而服之得起以致延年諸方名公大老知識詩文賦之累累山僧一日得讀是稿因以詩志之。

閨門未出孝思堅今古裙釵第一仙不與夫君期勝日願從阿父伴餘年貞誠動處徵魚鳥至理窮時格地天看到靑梅投藥竈宜居哭竹臥冰先

辭別駕萊臣余護法歸同安

輕乘一葉到苕溪爲別檀那歸鳳棲不畏江寒擬斷臂固辭祖席藉全提托盂未許乾坤老拽杖猶嫌道價低自愧拙才先賦此騰雲石﹝同安景﹞上待君題

壽孟翁張護法八帙

喜今八十老風流慣得浮軀樂自由天目溪光生鐵筆徑山玉浪記千秋庭前古柏招云鶴劫外靈芝引鳳雛獨許我翁無量壽儒林祖位並相酬

戊午臘月十八日退院上堂

師舉古云未有長行而不住未有長住而不行所以道人去住如行雲流水了無滯礙山僧曩承闔郡護法諸山耆宿及本寺經主十地諸師命主楞嚴法席自慚未具磨磚之手兼乏匡眾之才無補叢林虛消信施有負緇素大徳今日人天眾前舉揚个事願諸檀護及眾師友公請髙徳之士以繼此席大轉法輪方不負紫柏尊者密藏大師之宏願也旣然如是秪如卽今退院一句作麼生道驀豎拄杖云今朝楖栗化龍去仍藉飛騰六合云以拄杖橫肩下座。

與仙仗朱文學

劫前一段好風流獨許君家擅唱酬若唱酬有人問著舉拳頭

贈晦嶽西堂

輔弼叢林三兩秋冰淸玉潔孰能酬當年已佩天臺訣他日聲名振九州

孟髙張老護法像贊﹝別號擎庵﹞

翠竹孤松怪石細艸坐斷葛藤文字俱掃恁麼境界到者實少風流賣盡老乾坤太古無心隨處討隨處討个段熱腸何日了

自贊

个老橛彊到處惹人怨謗有住處不肯住無端向十字街頭單提一條白棒今被眾居士和贓捉敗描作人天榜樣縱描得十分像也只是者邊模樣若論那邊更那邊饒是王維也描不像像不像但得傾心焚香作禮自然是法璽和尙﹝時師卸楞嚴院事寓於郡之天寧眾檀護不忍別遂寫師眞以畱瞻體並請師贊﹞

踏倒十二巫峯西江一口吸盡登云居操入室之干戈豎剎竿復同安之祖席一條鐵棒太無情直教盡大地人都來乞命且道者阿師是何心行聻咦也只是者个模樣﹝一爾尼請﹞

了凡朱居士像贊

虛空其懷蟠根爲座一目萬里無誰能佐气宇淸瑩縱情自大傲骨天生陽春少和如維摩之於毗耶杜口獨坐如龐公之見馬師西江吸盡了卻凡心兮卽是佛心一自無何有兮大道殊勝

君寧卜居士像贊

天生華表祖宗遺徳傲骨神淸芝眉出格賞四時花木之芳飲趙老風味之別有時獨坐兮懸巖有時灌水兮自得有時解脫兮樊籠有時回互兮有則看來此老大似有意思的道人爲什麼問著西來大意便只默默

仁宇顧居士像贊

髙隱塵寰片石爲坐一句彌陀能超佛祖今日有一大事因緣要你直下擔荷且道是什麼大事嘻天寧寺裏千佛閣﹝時佛閣遭回祿故云﹞

玉如居士像贊

坐懸巖大忘人世居樹下了脫凡情念而不念空華原是眼中之塵心本無心童子慣燒無煙之火此是本色道人不必如何若何

月上庵一爾尼禪人像敍言

子初參密雲於碧光得个萬法歸一次見三宜於梵受頓入淸淨毗尼末後到楞嚴棒下翻身便云石獅眼裏火星飛泥牛背上翻白浪是以分付向上一著老人辭楞嚴歸江右逸老於同安子聞之持小影以求一語老人不覺和盤托出意爲承當大法者不可忽。

君選張居士欲構一室以供佛僧但未得其名一日來楞嚴求山僧預名焉山僧遂額曰廣博庵又以偈贈之

至道不分難與易經行坐臥總如如个中一段無私用大地收來廣博居

祥甫許居士像贊

端表超凡天生不錯動靜怡然頑石兀坐手捋其須神情自若家童獻花不喜不諾者段丰儀難爲酬酢儼爾是个出格道人一切塵勞解脫

楞嚴法璽印禪師語錄卷二﹝終﹞

