嘉興大藏經潙山古梅冽禪師語錄

古梅洌禪師語錄卷上

侍者眞謙記錄

住潭州人潙山密印禪寺語錄

康熙己酉九月廿一日師因堂上老和尙決志養髙退休七星叢潭邵鼎衡諸郡護法檀越曁同門諸山開山勤奮詣芙蓉惇講經席開堂。

山門樓開門開在一彈指借路還家是自家底顧視左右云且道何者是自家底宗廟之美百官之富。

佛殿十指掌中悉皆是佛千人叢裏惟我獨尊且道如何相見顧視左右云向者裏著眼便展禮。

韋馱盡大地是法盡大地是護若欲護盡其法直須無法可護曠劫悲心靈山囑付。

伽藍守土地計出入是公之政是公之位今日新長老到來直得端拱無爲何故籩豆之事則有司存。

祖堂四十六代面目現在後升其堂入見則拜便展拜。

據室潙山方丈峭峻難上卓拄杖云上也周金剛到來不許從東過西小釋迦趨過豈容回頭轉腦復卓拄杖喝一喝。

拈檀越疏四郡都人士聯詞一幅書个中無別致學佛以知儒。

拈同門疏大者如兄小者如弟一个鼻頭同歸一气玉樹連肩事足奇匝匝香風有何極。

拈諸山疏一家好事百家忙一人出世萬人揚舉起疏云且道者个消息從甚處得來度疏維那云自西自東自南自北。

法座居廣居立正位行大道此之謂大丈夫若是調禦丈夫又作麼生行逕要提無相毗盧印須向千峯頂上行便升。

拈香此一瓣香尊而無上貴不可名爇向寶鑪端爲祝延今上皇帝聖躬萬歲萬歲萬萬歲伏願一人有慶萬國咸寧次拈香雲此一瓣香奉爲滿朝文武郡邑尊官護法紳伶在筵朱紫伏願黼黻皇圖皇圖鞏固金湯佛日佛日增輝又拈香雲此一瓣香一十五年不離左右萬人堆裏記莂躬承今日專誠拈出端爲供養傳臨濟正宗三十三世卽此堂上慧山老和尙用酬法乳之恩斂衣趺坐浮山和尙白椎云法筵龍象眾當觀第一義師云老店新開羊頭狗肉死貓頭一齊鋪設看錢還貨精金美玉爛葛藤快下將來良久云兩段不同收歸上科乃云毗盧峯頂坐斷千差優缽羅泉香漂萬里從上建宗立旨祖道恢弘及今源遠流長宗風不墜直得於一毫端現寶王剎坐微塵裏轉大法輪在我堂上老人固是輝天鑑地耀古騰今今日定洌到者裏又且如何展演拈拄杖召眾云還會麼符懸肘後信手拈來將逐符行逢場作戲頭頭本有不假外求著著現成豈資纖力父業子承橫拈倒用正所謂入林不動艸入水不揚波𨿽然如是妙翅摶風垂云而蔽日神龍奮迅海湧而河傾驚起▆▆象王峯橫身鼓舞不威百獸百獸潛蹤嚇得▆▆水牯牛頭角崢嶸不耕大地大地全收正恁麼時且道有何祥瑞卓拄杖云萬个峯巒齊稽首千層樓閣又重新起身云定洌才疏學淺力薄行微無補宗乘有慚付囑況玆肉山髙聳冠世寶坊何徳匪躬肩斯堂構但以堂上老人刳心潙嶺歷四十年拮據之勞今已年將暮景爲子者理宜時奉巾瓶且我與兄和尙切念法門倡百千人道俗之請全然退己讓人爲弟者直得順從金石推托有日回避無門祝聖開堂勉從斯舉伏願佛日舜日交麗中天國運法運齊隆萬載復舉當山靈祐禪師坐次仰山香嚴侍立祐舉手問曰如今總恁麼者少不恁麼者多嚴從東過西立仰從西過東立祐曰這个因緣三十年後如金擲地相似仰曰亦須是和尙提唱始得嚴曰卽今亦不少祐曰合取自師云古今父子兄弟酬唱个事惟我潙山爲盛載在燈冊班班可考卽此一則機緣山僧試爲頌出一則肉傀儡神鋒如兒戲恁麼不恁麼一場生特地從東過西須彌透濕從西過東大海通紅合取日兮一句子無限風光煙靄裏是父是子金博金難兄難弟水投水善法堂前語笑歡直今千古羨潙山復白椎云諦觀法王法法王法如是。

當晚謝諸檀護及諸山並兩序道舊小參九年髙臥碧峯頭痼疾煙霞色似秋將謂靑山容我懶無何一錫下雲樓今日旣到者裏秪得和泥合水逐浪隨波聊將折箸攪滄溟要使魚龍知性命大眾且道卽今同聲相應同气相求一句作麼生一道淸風生八極無端

著梅華。

立知事頭首上堂打鼓琵琶還他會家無可不可道義交加相逢盡是昔時人惟有昔時爲知己拂拂子云一時吹入我門來惟願春風齊著力。

謝浮山和尙上堂問盡大地是个龍潭爲甚麼滴水不藏師云沒頭淹殺你進云和尙作者般見解師拈拄杖云你道我作甚麼見解僧沈吟師便打僧一喝師復打乃云同心努力我和渠生死同條十載余不弟疾行誠僭僭荷殳執盾作前驅起身云短偈瀆聰不敢蕪贅復云憶昔辛丑暮春天童遠庵和尙遇我潙山三日後舉我與兄及定洌對眾說法親坐在筵觀聽隨卽贈定洌一偈云拖犁拽耙羨當年寂子香嚴隨後先今日祖翁田再辟角蹄對對又依然北來僅十年未敢狗尾續貂今日法仗境生偶次其韻不妨舉似水泄靑蓮千巳年五宗分建大潙先當年芳躅何能繼且喜同堂子父然。

謝龍門西禪同慶三和尙上堂天童密雲老和尙源來曹水振起滹沱會下出一十二員善知識我五峯師翁實爲元子五峯師翁付囑養拙和尙養拙和尙付囑我堂上老人二代之間單傳而已非其枝不旁求蓋乃鄭重法脈務求的骨的髓至堂上老人門戶日開法化益著匡徒二十餘載參請不可勝紀付囑吾曹亦僅數輩卽此數輩猶自韜光斂彩實履眞操道備徳全品端力重卽此法席固遜多謙定洌到者裏秪得鈍鳥先飛起身云有煩光助伏惟珍重。

白眾上芙蓉寺早參時從那里來一字兩頭垂時從這里去分身兩處看去去實不去來來實不來徧界無蹤迹古聖絕安排恁麼天上無彌勒地下無彌勒樓閣影重重白日人著賊不可以色見不可以聲求隔墻𨿽見角未可便爲牛者裏不有風送泉聲來幾畔那邊不無月移花影到窗前然則畢竟如何顧視左右云切忌認影迷頭喝一喝。

芙蓉回晚參芙蓉舊住僧大潙新長老兩地齊著肩拄杖何如好𨿽然橫該豎攝有甚麼難遂拈拄杖卓一卓云一串穿卻復雲橫該豎攝乾坤歸掌握之中退後進前步趨皆履踐之實蹋殺天下人拶出虛空骨哭者成笑笑者成哭黏者爲解解者爲縛坐斷十方密移一步朝到西天暮歸東土在坑

滿坑處谷

滿谷不是洌上座妙用神通復卓拄杖云法如是故喝一喝。

萬人燈會謝覺觀寒松二化士上堂燈燈相續從一而至萬人人本有合萬而爲一一能該萬山鳴谷應萬能歸一水到渠成大眾卽今千祥霧集萬善云臻且道主賓道合一句作麼生卓拄杖云不必遼天髙索價自有淸光動地來。

上堂句裏呈機殺人活人咸具言中有響醍醐毒藥齊施所以古人垂一言半句如千鈞之弩矢不虛發如塗毒之鼓聞者皆喪𨿽然如是髑髏𨿽穿卻聾人爭得聞喝一喝。

開鑪上堂卓拄杖云火鑪開也若是眞金應無變色藥汞之金冰消瓦解苟非鑪韝弘開將見金鋀不辧同異不分所以先聖不惜眉毛坑裏掘坑後人隨例顚倒炭上加炭謂之鍛凡煉聖烹鳳炮龍卽今還有不入保社不受鉗錘者麼點卽不到復舉雪峯示眾世界闊一尺古鏡闊一尺世界闊一丈古鏡闊一丈玄沙指火鑪云且道火鑪闊多少峯云如古鏡闊沙云者老和尙腳跟未點地在師云灼然灼然卽玄沙恁麼道不知自己命根早落他人手裏乃拈拄杖云世界闊一尺古鏡闊一尺世界闊一丈古鏡闊一丈撞破乾坤來古鏡闊多少打破鏡來世界闊多少卽今還有腳跟點地者麼擲下拄杖雲雨前初見華間葉雨後渾無葉底華。

晚參開眼也著合眼也著擉瞎眼睛如何折合伸腳也是縮腳也是截斷腳跟無是不是無是不是半夜摸著虱不是不是天明失卻牛喝一喝。

上堂三千里外絕淆訛當面已蹉過靈鷲峯前曾漏泄至今尙顢頇魚行水濁水底無蹤鳥飛毛落空中無迹大地是眼睛虛空無耳朵透聲透色絕囊藏亙古亙今無位次喝一喝。

因雪上堂拈拂子云會麼布漫天网子打鳳羅龍占大地風光金聲玉振直得寒風凜凜華雨霏霏爲瑞爲祥如圭如璧萬里頌一道之風四海奉斬新之令𨿽則可觀要非實際今日潙山不惜口業爲爾道破凡有名相皆是虛妄金屑𨿽貴落眼成翳不過一時鋪張莊嚴佛事大眾還信得及麼若信不及平白地上遭他塗污一上。

上堂雨催樵子還家一步緊一步風送漁舟到岸罷櫓停橈正恁麼時且道如何冬冬打鼓祭江神野老不知堯舜力。

晚參舉天童密老和尙因僧問學人遠來要問和尙討佛做童云佛也是你分外事師云靈山授記未至如此若是不肖孫則未免隨眾生顚倒心滿眾生顚倒願便與摩頂授記云多阤阿伽度阿羅訶三藐三佛陀至於稱何名字居何國土彌勒世尊不久出世汝當得於龍華會上躬承記莂。

上堂春樹華開突出眼睛秋林葉落舌頭拖地夏木陰濃正好瞌睡良久云冬來爲甚麼不道曾因雪霜苦楊華落也驚。

冬至上堂海底揚蓬塵气候上升石筍暗抽條時節已至拈拄杖云一陽生也將見枝頭吐玉萬邦業化日之長大樹垂蔭殿閣生薰風之韻秋有獲冬以藏皆自今日始也三百六十日之始二十四气之先從此日長長一日盡未來時無了時卓拄杖下座。

晚參舉雪峯因僧問古澗寒泉時如何峯云瞪目不見底飲者如何峯云不從口入趙州聞得云不可從鼻孔入也僧卻問州云古澗寒泉時如何州云苦飲者如何州云死後來演和尙云若有人問五祖古澗寒泉時如何但雲水飲者如何當下止渴或有个人出來問與曹溪水是一是二卽向道分支列派縱橫自在髙處澆田低處潑菜天童弘覺老和尙云若有問天童古澗寒泉時如何但云浸爛鼻孔飲者如何穿過髑髏設有个知气息底問道與龍池水是同是別向道溪澗豈能畱得住終歸大海作波濤拍一拍師云潙山又不然今日有人問古澗寒泉時如何透頂透底飲者如何徹骨徹髓設是个知滋味底衲僧出來道與大潙優缽羅華水是同是別卽向道同流𨿽在湘江裏別有淸香一段奇卓拄杖下座。

上堂一介不以予諸人授無所授一介不以取諸人受無所受旣無授受總沒交涉文殊自文殊塞北設千人之帳文喜自文喜江南駕萬斛之舟各各不相知各各不相到頭上是天南星北斗腳下是地五嶽四瀆是法住法位世間相常住到者裏移易一絲毫不得增減一絲毫不得取捨一絲毫不得可中有个閒恁麼道直下知歸不妨穩坐腦門上尙欠一椎腳跟下好與三十何故若是越格之流不在者裏著腳掀翻地軸直須海水橫流捩轉天關從教須彌倒卓點鐵成金夷嶽平壑敲骨打髓使人無地卓錐錦上鋪華不妨充山塞海然𨿽如是若到大潙門下也好與三十會麼橫按莫邪全正令太平寰宇斬癡頑拈拄杖卓一卓。

說戒上堂佛法無多子塞壑塡溝人物有不齊同舟共命南來者三十北來者三十殺人刀活人劍東方來者東方坐西方來者西方坐彼彼不相知彼彼不相礙頭頭顯現人人頂上放大寶光剎剎周圓个个腳跟下一坐具地旣然如是爲甚麼到者裏討缽囊子戒由心發受必師傳。

佛成道日上堂舉世尊於正覺山前臘月八日夜睹明星豁然大悟乃嘆曰奇哉一切眾生具有如來智慧徳相但以妄想執著而不證得師云惺惺直是惺惺懵懂直是懵懂我等與世尊同爲凡夫世尊消得六年苦行便明得有與麼事洌上座二千年後到者裏猶分疏不下。

晚參虛空無背面南北西東至道絕遮欄墻籬塹壁眼裏耳裏鼻裏著聲著色著香者邊那邊更那邊非爲非假非中恁麼會則得不恁麼會不得隔江人唱鷓鴣詞錯認胡笳十八拍恁麼會不得不恁麼會則得再三撈捷始應知萬古碧潭空界月所以道心不是佛心與佛俱非智不是道智與道俱遣喝一喝云直饒透過是非關金剛腦後三斤鐵。

小參尊貴天然品位階級非所造權衡在掌縱奪收放以全該龍蟠虎踞正坐當軒霧罩煙籠簾垂黃閣會麼數聲黃鳥靑山外占斷風光作主人。

師誕上堂舉南泉因僧問父母未生前鼻孔在甚麼處泉云父母已生了鼻孔在甚麼處師卓拄杖云穿卻了也顧視左右云且道是未生前底是已生後底是南泉底是者僧底是現前諸仁者底良久復卓拄杖云今日放過一籌來明日與君重打算。

晚參喝一喝云會麼五眼覷不破鳥飛兔走萬里無人處犬吠雞啼春到枝頭如錦風來水面如紋月湛湛而垂露日爍爍以流金只堪自會不可語人不是現性誰謂傳心復喝一喝復舉夾山因僧問如何是夾山境山云猿抱子歸靑嶂後鳥銜華落碧巖前法眼道老僧二十年前只作境話會師云二十年前有人二十年後有人庶幾宗風不墜夾山若無法眼幾乎埋沒一生法眼若無夾山幾乎顢頇半世還識二老麼五百年必有王者興。

因雪上堂雪裏梅華分外淸柏松雪後長精神謾謂雪霜多是苦艸本無情亦喜欣鰲山店前成道峯前少室安心推出仰山獅子亂撒會老珠珍片片不曾飛別處顧視左右云要消或可待來春。

除夕小參物極運當反時來气自欣新從明日起歲向此時分符借桃枝用香尋柏子焚一堂風磊落四海自成羣復舉同安察禪師因僧問新歲方來殘年已去莫有不受歲者麼安云有云如何是不受歲者安云城上已吹新歲角窗前猶點舊年燈師雲山僧試爲頌出城上已吹新歲角窗前猶點舊年燈燈光影裏無新舊角響聲中有送迎顧視左右云還會麼此景此時誰得意白雲深處坐禪僧。

元旦上堂新歲到來一到天下皆到到後又作麼生十方俱擊鼓五彩畫門神驀拈拄杖云拄杖子也得隨例光生卓一卓下座。

上堂拈拂子云會麼造化總靈機語默涉離微拈來無不是認著卻還非天共白雲曉天曉白雲飛復舉世尊升座大眾集定文殊白椎云諦觀法王法法王法如是世尊便下座師雲天左旋地右轉陶冶萬物鼓蕩陰陽究竟無一纖毫參差無一纖毫滲漏此天地之所以爲大也顧視左右云還會麼便下座。

上堂信手拈出須彌山一口吸盡西江水舉足一步到新羅回身依舊在者裏大眾且道者裏是甚麼所在良久云蹋著也不知復舉楊岐會禪師因僧問如何是佛岐云三腳驢子弄蹄行雲莫只這便是岐云湖南長老師云三腳驢子弄蹄行一跛一跌不曾點著腳跟蹋著銔錘是鐵騎則從人倒騎更覓知君不得未了之事如何何日方堪了輟一句合頭語早是他家橛瞎卻雙眼睛正法眼藏滅喝一喝設有个衲僧出來道洌公向道你是湖南長老復喝一喝。

上堂世尊有密語終日在耳邊迦葉不覆藏終日在眼裏若恁麼會我要問你說个甚麼見个甚麼世尊有密語父爲子隱迦葉不覆藏而子証之且道證底是隱底是。

晚參五濁惡世一眞法界智不揀愚子不語怪千年桃核舊時仁幾度買來還自賣以禮而進以義而退柳下惠不恭伯夷何曾隘。

解制上堂寅亮上座問父慈子孝今古潙山百千年前事且置卽今一句作麼生師云今日山僧解制進云自從叉手插鍬後幾度耕來幾度愁師云且喜我侄到來問如何是祖師心印師卓拄杖云確進云如何是千聖不傳底句師云楖栗迸開天地眼一簾化日自遲遲進云謝師答話師云聽曉樵人逐雁羣乃云法無定相著相乖宗道不虛行隨行得妙所以有時捏聚總在者裏有時放開彌綸六合會千聖以同居各住各位裂萬靈而異轍共步共行正當今日玄關大啟門戶豁開且道放行是把住是卓拄杖云收中有放全歸我絕後逢蘇在當人。

小參舉目無眞借路徑過擡頭皆是到處爲家原無此界彼彊究竟春寒秋熱途中受用皆然樂業安家各別。

上堂昨夜三更月到窗打瞌睡的何曾得見日日日午打三更有耳朵的也應未聞若云非耳目之所到要你耳目作麼。

爲芙蓉丹丘監寺純一知浴同六帙上堂生是不生之理亙古亙今同是大同之義非自非他拈拄杖云會麼一舉兩得左右逢原兩彩一賽會遇爲緣應節及時多多益善還會麼五陵貴公子雙雙鳴玉珂。

芙蓉歸晚參拈拄杖云大眾還知洌上座麼身未到家時心已在家裏今日身心一如夢寐亦是安已暖烘紙被放身眠明日想在日髙起復示一偈艸鞋腳下似將靡涉盡淸溪陟盡巋眼底迢迢皆客路歸來路亦自家底。

小參舉藥山久不升座院主白雲大眾久思法誨請和尙說法山令打鐘著眾集山升座良久便下座歸方丈院主隨後白雲和尙旣許爲眾說法爲甚麼一辭不措山云經有經師論有論師爭怪得老僧師云藥山久不升座四海浪平龍睡穩便歸方丈九天云靜鶴飛髙經有經師論有論師自有廊幕在正恁麼時怪藥山則是不怪藥山則是知我者其惟春秋乎罪我者其惟春秋乎。

晚參古云歷劫何曾異今日還識今日事麼東方旣白大地皆紅家家拈香擇火寺寺伐鼓考鐘石橋上度驢度馬官街裏捕影追風跛跛挈挈擾擾匆匆事節尙未辦轉盻月來東大眾是日已過。

上堂拈拄杖云大開三玄門顯示第一義直得釋迦老子上無衝天之計臨濟大師下無入地之謀正恁麼時且道如何卓拄杖云不是盡法無民洎合停囚長智喝一喝。

上堂定洌一向心粗觸忤諸兄不少適問作是思惟不妨說出更好諸兄弟洌上座有時將龜毛拂子兔角拄杖黑漆竹篦塞入諸仁眼睛裏使得你眼睛朦朦糊糊地有時將我底心肝五臟三百六十骨節八萬四千毛竅塞入諸仁耳朵裏使得你耳朵血滴滴地有時擔一擔骨董或如來一大藏教或祖師西來意或今古老和尙殘羹餿飯推入諸仁八識田中使得你八識田中堆山積嶽地是皆洌上座之過也幸得諸兄弟肚皮寬器度大容得恁麼若是性燥漢洌上座多時喫棒在卽今還有性燥者麼良久云如無洌上座毛病又發了也拈拄杖云照顧頭顱卓一卓喝一喝復舉韓文公參大顚和尙有云弟子軍州事繁切要處乞師一句顚良久公罔措時三平爲侍者乃敲禪牀三下顚云作麼平云先以定動後以智拔公乃禮謝云和尙門庭髙峻弟子於侍者邊得个入處師雲門庭髙峻在韓昌黎贊嘆卽得據洌上座看來大顚似乎門限破落墻壁傾頹被俗人窺破若見三平敲禪牀劈頭一棒待伊道先以定動後以智拔連棒趁出待公云和尙門庭髙峻於侍者邊得个人處便放出昔日擯首座底手段遂出白椎云今日擯侍者出院不惟萬仞門庭千古景仰而且救取侍者免落文公之阱𨿽然如是還識大顚麼埋卻文公至今未有出頭分在洌上座今日因行不妨掉臂也須救取文公拈拄杖卓一卓。

晚參舉俱胝禪師因天龍和尙到庵乃請益己事龍豎一指示之胝當下大悟自是凡有學者參問惟豎一指及將順世謂眾云吾得天龍一指頭禪一生用不盡瑯玡頌云俱胝一指報君知朝生鷂子撲天飛若無舉鼎拔山力千里烏騅不易騎徑山杲云俱胝和尙不得瑯玡爲伊出气幾乎埋沒妙喜旣恁麼舉不妨隨後也有个注腳俱胝一指頭喫飯飽方休腰纏十萬貫騎鶴上揚州天童弘覺老和尙云瑯玡妙喜只顧盤中喝彩不解馬上奪標諸人要知者一指頭落處分明麼更聽山翁念个眞言補缺一指頭禪誰不有靈樞妙轉在天龍巨靈擡手無多子分破華山千萬重師云邪法難扶從上諸大老各出一隻手今日山僧到者裏豈可袖手旁觀去也不免手之舞之一上十个指頭用一个一个指頭爲大過祖禰不了累兒孫累及兒孫成話墮。

小參自己眉毛面孔原不許自己見得卽或水邊鏡裏見得底總是虛妄自己腸肚心肝原不許他人知得卽或他心通覺得業鏡子鑑得未必親切𨿽然知之一字則是妄覺不見古人道道不屬知不屬不知見之一字是爲對待不見教中道見見之時見非是見見猶離見見不能及是則安楞嚴破句讀云知見立知卽無明本知見無見斯卽涅槃開佛知見示佛知見悟佛知見入佛知見教壞人家男女喝一喝復舉杉山與歸宗南泉行腳時路逢一虎各從虎邊過了泉問歸宗適來見虎似个甚麼宗云似个貓兒宗問杉山山云似个狗子又問南泉泉云我見是个大虫大潙智云三个老漢聚頭寐語若要徹一時參取者大虫始得師云智公與麼道如大火聚誰敢覷著今日潙山不妨與諸仁放一綫道要見歸宗參取者貓兒要見杉山參取者狗子要見南泉參取者大虫忽有个人出來道與麼說話猶是顚倒卻許伊具一隻眼何故如今四海淸如鏡行人莫與路爲仇。

晚參蹋破艸鞋赤腳走縮卻項兮露出肘昨日江上折枝梅逢人喚作堤邊柳大似雞羣之鶴大似喪家之狗未審是聖是凡合取狗口。

上堂卓拄杖云祖師之令鐵牛之機抽人腦後橫骨抉人骨裏靈髓攻巢破穴偃鼓休旗梵天血濺劍掛在眉膏肓發藥痛上加錐顧視左右云汝等猶似不覺不知洌上座更作死馬醫復卓一卓喝一喝復舉三聖參徳山山云不用展炊巾者裏無殘羹餿飯聖云賴遇無設有向甚處著山便打聖接棒推向禪牀上山大笑聖哭蒼天出去師云徳山不笑不得起來三聖不哭不得出去喝一喝云到今日也少不得者一喝顧視左右復喝一喝。

人新應供堂上堂菩薩子喫飯來千千萬萬一時該桶裏飯缽裏水塵塵三昧秪者是且道是个甚麼粗餐易飽細嚼難饑復舉臨濟因馳書到潙山問祐祖云和尙者裏多少眾山云一千五百眾濟云太多生山云我黃檗師兄多少眾濟云七百來人山云亦不少在師云者小廝兒食飽弄箸爭柰我千五百人善知識饑鷹捉兔大眾還識饑鷹捉兔底作略麼大開東閣招賢士縱伊飯後又加餐。

摘茶上堂舉潙山與仰山摘茶次潙云終日摘茶只聞子聲不見子形仰山撼茶樹潙云子只得其用不得其體仰云未審和尙作麼生潙山默然仰云和尙只得其體不得其用潙云放子三十棒仰云和尙棒某甲喫某甲棒教誰喫潙云放子三十棒師云撼茶樹也默而然天左轉兮地右旋得其用烈焰鑪中飛彩鳳得其體鷓鴣啼在深華裏三十棒三十棒棒頭有眼明如日不是眞金枉度量山僧更爲頌出三月江南春幾許相將坡上采茶煮坐久成勞瞌睡來顧著旁人間言語。

晚參舉巴陵因僧問祖意教意是同是別陵云雞寒上樹鴨寒下水師云雞寒上樹一聲撲落梅梢月鴨寒下水全身蹋破楚天秋顧視左右云𨿽然詮上加詮畢竟祖意教意。

知浴程一衢公冂師弟參一自靖城回爲薦師古明耆宿三周請上堂大眾還識衢公麼斷臂忘軀損瘦容死關孑立度寒冬六年苦行邊城上驀拍香幾云今日相逢喜倍儂左尊正佛是賴懋功猶更莊嚴小像不一而足且孝思無斁痛念厥師秪如今日追恩報本一句作麼生別時曾有囑成志在今朝。

芙蓉歸晚參舉癡絕中禪師住天童兼攝育王住持上堂天童來底育王用不著育王來底天童用不著𨿽然如是用不著不著處用有餘一箭雙雕隨手落師云潙山者裏則不然潙山來底芙蓉用得著芙蓉來底潙山來得著𨿽然如是用得著得著處用不足何故窮坑難滿。

大佛開光參一上座領靖州檀越庵寺請上堂大功徳聚甚殊勝緣非於一佛二佛而種善因蓋於百千佛所發弘誓願者如藥師如來金身丈六寶色輝煌乃我程一衢公曾斷一臂丐諸靖城繼而參一知浴收結前功在一上座贊勷厥美自肯禪者服動有年今日莊嚴畢備良非偶爾秪是要問諸仁光明炯炯眼眼相覷又何煩山僧點出不見道不遇敏手終成廢器遂拈拄杖卓一卓云蓋也蓋天千古萬古。

上堂入戶已知來見解聞名不如見面入門須辧主見面不如聞名有你聞處一人傳虛無你見處當面諱卻喝一喝復舉雪竇顯道大開施門無壅塞忽有个衲僧出來雪竇倒退七百里何故臨危不悚人一老宿道大開施門無壅塞忽有个衲僧出來兩手分付何故心不負人面無慚色又一老宿道大開施門無壅塞忽有个衲僧出來三十棒一棒也不較何故許人一物千金不移天童弘覺老和尙道大開施門無壅塞忽有个衲僧出來且教他立在門外何故問伊欠少个甚麼師云潙山今日亦大開施門忽有个衲僧出來但向道山僧粗識果因何故常住物。

佛誕值大潙五峯老和尙生辰上堂大眾知麼昨夜露柱懷胎今朝特牛生子一个成佛一个作祖共乳同胞輝今耀古一个在西天一个在東土𨿽然各據一方看來一个娑婆世界豈容兩虎賴有忤逆兒孫慣好殺父殺母遂拈拄杖卓一卓云一箭落雙雕一任叫冤叫苦。

古梅洌禪師語錄▆上終﹝一﹞

古梅洌禪師語錄卷上﹝二﹞

侍者明鏡記錄

住潭州芙蓉山廣化禪寺語錄

師於康熙乙巳春王八日卽當山首座寮受眾請主院事。

據室此室從來如傳捨傳及我儂第幾轍在昔一棒一條痕如今一握一掌血大眾看透浸袈裟角。

當日闔山耆宿同諸郡檀越請示眾指法座云潙山半座芙蓉半座當堂不正坐卽今抹煞正偏抹煞主賓一句且作麼生道那赴兩頭機喝一喝便升乃云憶昔人雲峯流光駒隙同五年一旦夕雙鬢兩髼松芒鞋溪澗斷門限蘚苔封半生瓢笠志唐喪亂雲中阿呵呵無端掇曲錄關鎖又重重。

上元永貽上座請示眾能拙問處處村歌社舞慶賞正月十五法王法令斬新法堂擊大法鼓人天儼臨請師垂示師云春色來靑嶂晴光轉綠蘋進云萬仞門庭伸一問象王回顧鬥牛寒師卓拄杖云是故惡夫佞者進云打面還他州土麥唱歌須是帝鄕人師云且低聲乃豎拂子云大眾者光明幢子誰家屋裏無設無者一點子便見將南作北以鐵爲金覿面如座鐵壁銀山動步便爾墮坑落塹如今夜里長街短巷輝輝煌煌佛殿僧堂炯炯晃晃折旋揖讓曰主曰賓簇錦攢華譚玄譚要莫不藉此一道靈光之力𨿽然縱爾洞達無私森羅畢照終是光影邊事秪如衲僧家向佛祖措足不得處措足方不爲聲色之羅籠於人天著眼不得處著眼始不被隱顯之障蔽且道超聞離見透脫無依一句作麼生不許夜行剛把火直須當道與人看拍禪牀一下復舉仰山夢入彌勒內院堂中諸位具足惟空第二座仰遂據坐一尊者白椎云今當第二座說法仰起白椎云摩訶衍法離四句絕百非諦聽諦聽及覺舉似潙山山云子已登聖位仰便作禮師云者則話知恩者少負恩者多諸兄還會麼不惜眉毛下个注腳如今日定洌不敢開眼作夢不升兜率陀天便乃大座當軒說黃道黑幸我堂上老人近從潙山過臨現今在座不須舉似且道與仰山當日那則因緣是同是別不免重爲頌出以資旁瞥峻閣崇樓盡目開如雲如雨吼如雷落華不解隨流去秪道人從夢裏來重提令上髙臺百非四句一時該咄。

謝浮山和尙齋示眾能拙問父慈子孝兄友弟恭潙山芳躅今古髙風敢問如何是敲唱雙行句師顧浮山和尙云我法兄在座進云雪淨靑峯增意气云旋紫柏靄門庭師云扶桑湧出一輪紅進云當軒妙曲人天聳就裏玄機海嶽摧師云五彩繪虛空進云弄潮須是江湖客別語還他過量人師云數來未到你乃云諸佛出世爲一大事因緣祖師西來直指人心見性成佛厥後二派交流五宗競出各展轟雷掣電之機共施轉地回天之用燈燈相續祖祖相傳大都扶豎宗乘直貴流通正眼逮我密雲師翁崛起東南令行吳越挽佛目於西沈振獅弦於絕響五峯和尙首出天童開疆潙扈法道之南自玆伊始其下種粟開畬銅頭鐵額遞至我堂上老人愈出愈奇浸昌浸熾百廢具興羣英畢集誠吾家忠厚開基積厚流光之道也幸我浮山與峯法兄和尙手眼別出气骨弗羣行解相應表裏一如當江河日下之秋豎起鐵脊梁撐天拄地且得道如林之日鼓者兩片皮包古括今哮吼大江之西十八灘頭浪起奮揚古潭之北洞庭八百澄波定洌濫叨手足倍切瞻依頃承泛雪夜之舟山山水水類鰲山之韻雨雨風風無賓主話相聚於榾柮鑪邊死佛祖機共展於曲錄牀上賓主互換敲唱雙行佳話名藍生平慶快復蒙橐囊傾盡飯我香積諸兄弟切忌囫圇吞卻遂起身合掌云蘇盧蘇盧唎

唎。

示眾拍禪牀召眾云無人奪你鹽茶袋庫藏裏也須檢點禍不入愼家之門有人換你苦葫蘆者閒家具直須颺卻賊不打貧兒家復拍一拍。

晚參舉佛眼道兩岸蘆華一葉舟涼風深夜月如鉤絲綸千尺慵拋放歸到家山卽便休弘覺老和尙云大覺者裏不然扁舟到處是家山桌轉蘆華雪幾灣風月一天長似昔釣幹滄海不須還天童遠庵和尙云神鼎又且不然家住淸湘碧浪頭不須遠去泛扁月白蘋深處錦鱗躍煙月何妨擲一鉤師云三大老聖之淸聖之任聖之時者也洌上座者裏又且不然芙蓉住在萬山頭山外長江水自流今日煙波無可釣不須新月更爲鉤。

春日示眾拈拄杖云卽此用離此用秪者个非者个步步蹋碎瓦解冰消著著圓成桃紅李白掉臂地覆天翻吐唾珠回玉轉錦織千峯華鋪大地直得蛙鼓塡喧俗人而耳聵惠風和暢遊子以忘歸會麼匝地韶光滿天和气。

示眾以虛爲實以實爲虛用兵之道如是有則言有無則言無持身之操如此衲僧家二者得而兼之民無得而名焉一者乃不可得民無得而名焉還會麼得大總持不可思議得大自在不可思議。

天童密老和尙忌示眾拈拄杖云者條白棒我天童密老和尙拈來於六處道場敲佛祖骨髓瞎人天眼睛千古光芒萬靈乞命三十年後落在不肖兒孫手裏今日不肖兒孫拈來先從者老漢打起遂卓一卓云大眾還識痛癢麼若識得定洌罪過彌天若未識過在師翁便下座。

示眾世尊傳迦葉拈起靑蓮華迦葉傳阿難倒卻剎竿子二代之間一起一倒致令後代兒孫橫拈倒用向推倒扶起上弄精魂正所謂其源不淸其流必濁𨿽然如是切不得謗佛謗祖自取過咎要親見世尊麼向世尊未拈前著一隻眼始得要親見迦葉麼向阿難未問前著一隻眼始得。

示眾十方本是虛空萬象從來羅列魚躍鳥飛風淸月白何曾礙著眼睛何曾撞著腦額自是局地蹐天究竟與他何涉今日山僧不柰船何打破戽斗拈拄杖卓一卓云虛空粉碎大地平沈了也且問諸仁者向甚麼處安身立命喝一喝。

爲母氏劉老孺人廿周修懺示眾拈拄杖雲母母生我一何恩別我抑何忍若有不別時生又從何耳究竟何曾別人言乃如此若言身是別遺體具在是若言心是別念念無時已身心母氏哉柝肉徒爲爾說法卽本身謂現云何起且道說甚麼法在佛謂之報恩經在世謂之蓼莪章在今日謂之追嚴佛事顧視左右云秪是定洌母親曷勞諸公贊助不見道丁翁卽若翁下座。

示眾舉雪峯因閩王封柑橘各一顆遣使送至東問旣是一般顏色爲甚名字不同峯遂依舊封回王復馳問玄沙沙將一張紙蓋卻師云二老與麼酬對還契閩王意也麼我非堯舜之道不敢陳於王前。

晚參諸兄弟金峯老人問凡答凡問聖答聖二十年前有老婆心且道是好心不是好心問凡不答凡問聖不答聖二十年後無老婆心且道是好心不是好心洌上座隨問隨答不知何者爲凡何者爲聖二十年前不有二十年後不無且道是好心不是好心今日分明舉似且道是好心不是好心惟有人心咫尺間咫尺人心不可料。

閱華嚴經示眾朝看華嚴暮誦般若還當得也無眉底一雙寒碧眼看經那到透牛皮喝一喝昔日僧問睦州一气還轉得一大藏教也無睦云有甚饆饠子快下將來諸兄弟還識二老問答處麼山僧試爲頌出轉轉兩个檐板漢共成五千四十八卷畹將和气暖丹田討甚麼碗。

示眾靑山自靑秋來也有黃葉白雲自白時乎變作蒼狗是知法無定相所以世尊昨日說定法今日說不定法大眾明日後日又何如喝一喝。

晚參舉仰山因見庭前雪師子乃指云還有過得此色者麼眾無對師云者雪獅子被仰山一指直得萬里毫光人難辧的洌上座當時若在便還仰山一指兩彩貴圖一賽。

示眾人言上古髙自嗟生來晚受逸後人多人胡不自反何也如焚卻疏鈔早有徳嶠打殺佛阤後有文偃開粥鍋有柏巖哲結蓮社有廬山遠似今日洌上座卻成一枚無事無爲閒道人一日兩度濕碗顧視左右云秪是飯裏咬著沙則須吐卻。

示眾靈中之靈妙中之妙土塊石頭也有一竅秪是不曾穿鑿靈也不靈妙也不妙設有个衲僧出來道者是甚麼所在許你穿穿鑿鑿不妨肯伊道著不見道毗婆屍佛早畱心直至如今不得妙。

元宵晚參燈盞滿盛油家家恣賞遊閒人窺夜半秪見月光浮誰謂惱人春色重未眠知有幾同流拍禪牀喝一喝。

中春示眾二月春風似剪刀剪成華瓣滿山腰華開不耐世尊眼一任含芳各自夭。

方丈落成示眾攝有歸無劫前景色擴無成有落在今時拈拄杖云突出難辧乾坤而失位金碧顯煥日月以潛輝者片地頭且道甚麼人作主一雙窮相手兩个鬼眼睛喝一喝。

遊山回晚參山有盡處水有盡處若不到過爭知有盡山無盡處水無盡處若不到過爭知無盡步步腳跟下來色色眼睛裏去諸兄弟此是途路上句子卽今歸家穩坐一句作麼生良久雲遊山勞頓且歸寢堂憩息下座。

示眾十方國土中惟此一乘法一生二二生三三生萬法萬法歸一一歸何處我笑世尊世尊笑我。

示眾造化靈樞曾無關捩祖師心印不自篆文無關捩而妙轉有神自西自東自南自北不篆文而字義炳然印空印水印泥更有一印印破諸仁面門。

佛誕值大潙五峯老和尙生辰眾請示眾一不作二不休堆堆好事上眉頭美如西子離金闕嬌似楊妃下玉樓今日定洌到者裏又作麼支遣遂起身拈香雲分作二分。

晚參舉趙州問新到曾到此間麼云曾到州云喫茶去又問一僧曾到此間麼云不曾到州云喫茶去院主問和尙爲甚曾到也喫茶去不曾到也喫茶去州喚院主主應諾州云喫茶去師云觀音院裏大似个茶亭近來芙蓉茶貴不曾輕易啜人何故彼一時也此一時也。

示眾商量兩个錯千錯萬錯五件事替不得更有一件諸兄弟各自努力芙蓉山裏𨿽不開粥鍋料想者一夏也不得空著你缽盂鐼子。

天中節示眾黍角何年設世餔雄黃搗爾泛淸酟囊縣五色競新艷堪笑山家事事無𨿽然如是也將白水搗菖蒲拂子爲虎艾拄杖是靈符遂拈拄杖卓一卓下座。

示眾千古松聲來有韻宮商角徵羽萬年溪水去無蹤江淮河瀆逝者如斯夫松風似無價。

出隊回示眾本是山中人好在山中住一日到平田兩日要歸去今日幸歸來風景還如故秪有些子不同顧視左右云葉落梧桐樹。

中秋晚參拈拄杖云隔墻移華影如水浸樓臺到天心之意味穿潭底以無痕下滄州過峯西皆承渠力翻貝葉響絲桐悉稟威光掛在柳梢頭晃晃淸光百二洲篩諸松樹下顆顆圓明似無價紋生乎角蚌以生珠時乎東山之上時乎斗牛之墟幾多人倚樓幾處笙歌幾處愁。

示眾心外無法若無心則法也無法外無心三界無法何處求心喝一喝。

示眾遏抑不得處三軍不可奪蓋覆不得處一言以蔽之𨿽然曲不藏直要且眞不掩僞。

示眾拈拂子召眾云此事無人會得我亦會不得無我說處人亦說不得不會更好明破卽不堪說也無妨虛空何曾著彩諸兄弟少間普請運水底運水搬柴底搬柴。

示眾舉龐公賣笊籬下橋次喫撲靈照見亦去公邊倒公云作甚麼照云見爺倒地特來相扶公云賴是無人見師云賴是無人見難逃作者知設有知者且道龐公失利靈照失利。

示眾七縱八橫處不出規矩準繩七顚八倒時自有神持主宰全體獨露不涉功勛大用現前寧作軌則卓拄杖云金鞭擊斷那叱臂玉箸撐開虎眼睛。

示眾天上有天地下有地占波國裏之東新羅國裏之西重重莫盡其髙厚蕩蕩難測其邊際皆吾人遊戲之場皆吾人放身命之地近來湖南界內十雨五風萬民樂業。

示眾舉頭見日可望而不可卽也橫身是空可卽而不可捉也拈拄杖云一手把來擲下云誰敢覷著。

示眾東司上不說佛法趙州口裏屙暖室裏與你商量明招門外走走徧南贍部洲屙到驢年去佛法未夢見在誰敢商量咄。

示眾當斷不斷放過一著未必不爲好手要行便行三宿出晝聖賢豈有著心綿包特石剛不失其柔絲浮淥水緩中應有急是則古人道大凡沙門不可秪一路也抱橋柱澡洗豈是達人。

晚參舉仰山攜拄杖行次僧問和尙手中是甚麼仰拈向背後云見麼僧無對師云瞻之在前忽焉在後拄杖之靈摸索不著。

師誕示眾有相身中無相身金香鑪下鐵昆侖古人恁麼道注已注也解已解也今日洌上座法仗境生不惜重加疏鈔與諸仁赴个時節拈拄杖云虛空無盡此身亦無盡法界無邊此身亦無邊卓一卓云喚作有相得麼喚作無相得麼旣相不可得喚作去來得麼旣無去來喚作死生得麼來此八千反大好記得八十生作善知識入海算沙洌上座今日不曾生諸兄弟逼抑人作麼下座。

示眾撞著道伴交肩過君之西秦我之東魯料掉沒交涉識得拄杖子不是烏藤則是楖栗有甚麼奇特謂之一生參學事畢大虫裹紙帽好笑又驚人。

因雪示眾大雪紛紛下乍落便不化夜月裏誰泛剡舟冰稜上多少人走馬等閒日出連山茅屋卸下琉璃瓦嗄。

示眾牛頭沒馬頭回風馬牛不相及玉兔連金烏急日月並行而不悖乘樹上著箭柳樹上出汁。

示眾祖師𨿽無關假雞聲韻難瞞我眞人似有位而門出入豈無方正恁麼時祖師一手把住云何得時出時入合作麼生秪對卽得公驗分明過。

示眾一步是一步尙且喫跌弄甚麼馬騎陸路上去尙且阻風阻雨打甚麼鐵舡諸兄弟此皆矜尙浮虛不務眞實君子不由險徑。

晚參衲僧家別有長處顧視左右云不見阿誰短衲僧家別有見處晝見日夜見星我想諸仁共見恁麼則無長處切不得謗他則無見處切不得謗他何故衲僧分上無許多事。

示眾道出常情不足以言道理極精微不足以言理萬物備於我我自非我一切惟心造心自何造若恁麼會三十年後大有人怪笑。

示眾悟了還同未悟悟有何益悟旣無益始信無迷▆悟兩忘落在第二喝一喝。

▆旦禮諸祖塔回示眾顧視左右云塔在此祖師在甚麼處良久謂侍者云記取者幾堆石頭偈云六塔山堂一顧中朝通魚磬暮通鐘焚香此地堪爲共試把栴檀帶焰衝便插香。

元宵晚參管弦疊奏鬧元宵赫赫聲光徹九霄古廟孤燈燈燁燁未審何人到裏挑。

示眾盡大地是沙門一隻眼然則墾山取石鑿井開池不損其光明徧覆三千大千世界是廣長舌相恁麼則鶴唳鶯啼驢鳴犬吠皆出妙音𨿽然如是色見聲求終行邪道喝一喝。

示眾謂盡大地是个洌上座洌上座到者裏則吾豈敢謂洌上座是个盡大地盡大地到者裏莫能載焉拍禪牀云逢人不得錯舉。

浴佛示眾者一杓惡水世尊於二千年前早已潑卻天下萬世了也不識好惡漢揚湯止沸作麼𨿽然爭柰杓柄今日在洌上座手裏到者裏放過不可念彼觀音力還著於本人。

晚參舉陳操尙書同僚家在樓次遙見數僧來一官人云一隊行腳僧書云不是云焉知不是書云待來驗看僧至書驀召上座僧皆舉首書謂寮家云不信道師云要與數僧雪屈除非尙書下樓相見。

示眾張打油李打油不打渾身只打頭古人恁麼道直截不妨直截痛快不妨痛快只有一句子還不曾道得且道是那一句油搾裏活落尖。

示眾眼裏瞳人吹木笛風吹石臼衍摩訶通身徧界橫皆目顧視左右云莫謂今朝洌老多。

示眾桶箍未爆桶底未脫猶得盛骨盛董及至爆了脫了堪作甚麼𨿽然如是難得與麼拈拄杖卓一卓顧視左右云漆桶果然。

示眾佛法徧天下深山裏有深山裏底佛法艸木生焉鳥獸聚焉莫是艸木鳥獸便當佛法也無只如鬧市街頭無艸木無鳥獸又喚甚麼作佛法莫是無佛無法恁麼則成謗佛謗法是法非思量分別之所能解惟有諸佛乃能知之釋迦老子正是謗佛謗法禾山解打鼓祕魔善擎杈百二甲子老趙州逢人秪道去喫茶。

天中節示眾近水競龍舟山里人競个甚麼住山人得此一種無諍三昧善財采藥有善財教他采無善財教誰采咄奴兒婢子誰家屋裏無。

示眾長江無暑月昔年那里徑過深山夜夜寒今日全身者裏遠離熱惱究竟岑寂佛子住此地則是佛受用萬緣遷變渾閒事五月山房冷似冰。

示眾今生決不作者虫豸蹉過目前百年後向山下作一頭水牯牛貪程太速二俱遭人撿點還有不受檢點者麼。

潙山回晚參山自髙兮路自巇腰包放下喜盈眉那邊消息如何也畱待諸仁到目知。

示眾拈拄杖云者拄杖子在佛印擲下郭功甫謂之騎龍在雲門攛出人皆謂之南山鱉鼻諸兄弟畢竟是龍是蛇龍蛇易辧衲子難瞞。

晚參舉龐居士問馬祖不與萬法爲侶者是甚麼人祖云待你一口吸盡西江水卽向你道士悟去師云一口吸盡西江水萬里長江幹徹底老漢龐公悟不無且問將何洗臉觜喝一喝。

示眾拈拄杖云拄杖子相隨三十餘年曾無少間曾無少離幸自可憐生擲下云寧爲人憎毋爲人憐。

示眾芙蓉山裏米少柴多縱無雲峯和尙不曾空著火鑪秪時中枯淡怪我不得山田脫粟飯野菜淡黃齏不是今日說底。

中秋檀越至晚參云斂晴空冰輪乍湧在山山輝在川川媚芙蓉僻在幽岑竊沐淸光其如良夜何細剪淸風噓一噓復舉雲門因僧問如何是和尙家風門云有讀書人來報徑山杲云讀書人旣到者裏如何相見乃云不是冤家不聚頭天童密老和尙云和尙家風雲門盡情說了相見之意妙喜不妨道破秪如相見後又作麼生乃云君向瀟湘我向秦師云相見後又得聞命矣秪如讀書人未來前一句如何描邈不來還憶君。

示眾拈拄杖云者一著子欺人不難通身是眼瞞我不得滿口含霜喝一喝云賊身已露。

示眾殺人須見血我王庫內無如是刀爲人須爲徹我躬不閱遑卹其他喝一喝云禁止訛言。

晚參閉門造車出門合轍羊車鹿車白牛之車共步不同行同途不共轍拈拄杖卓一卓云切忌閉門作活喝一喝。

示眾饑逢王膳絕處得生不可貪饕食飽傷心賊人空室心思頓絕不宜眷戀禍自險生喝一喝。

爲明季復開此山水月老宿忌設供荊棘林中下腳易行有餘力月明簾外轉身難用不停機卓哉善始善終至今頭正尾正。

晚參舉曹山因僧問學人通身是病請師醫山云不醫云爲甚麼不醫山云教你求生不得生求死不得死師云求生不得求死不得一條窮命根何日方得絕今日芙蓉者裏若有人問學人通身是病請師醫不醫爲甚不醫爲你通身是病。

示眾拈拂子云推不向前約不退後眼似流星機如掣電伶俐人前一場敗闕癡人面前一場鈍置。

示眾成團作塊一句全提散體分身百千三昧無自無他非如非異無漏國中畱不住豈存焯塢臥寒沙喝一喝。

師誕示眾舉妙喜上堂臘月十五天降雪爲瑞爲祥無空缺文殊露出廣長舌普賢大士得一橛如何是那一橛看錮鏴著生鐵師云看錮鏴著生鐵可憐生那一橛阿呵呵難分說當年十五天降雪今年十五也降雪依舊爲瑞爲祥依舊無空無缺秪是文殊縮斷舌頭普賢藏身斂迹何故如此爲無伊出頭分在且道誰是出頭者卓拄杖云梅村王大伯。

示眾通身電掣滿腹雷霆動著天搖地震喝出海湧山崩直饒不動不喝也是漆桶光生拈拄杖卓一卓喝一喝云無孔鐵錘夢裏惺惺。

示眾向上原非著直下早成紆李廣慣神箭潘閬倒騎驢守株而待兔緣木以求魚有迷斯有悟非我亦非渠事因叮囑起好事不如無。

晚參夜雨滴芭蕉滴破愁人耳窗外自聲聲耳裏何曾水喝一喝。

示眾萬里無寸艸絆殺人多少一條白練去死水不藏龍會麼在天在田變化無邊出艸入艸何處尋討喝一喝。

示眾雨灑不著日炙風吹收拾不住麻纏紙裹擲下拄杖云今日撒向諸仁路不拾遺君子稱美。

示眾浩浩塵中主則全主飄飄物外賓則非賓全身擔荷去原非分外赤手提持來豈資他力卓拄杖云寰中天子敕地肅天淸塞外將軍令神潛鬼伏。

示眾出門便是長安道未出門時路頭在甚麼處舉足無非大覺場未舉足時全身又在甚麼處向道莫行山下路果聞猿叫斷腸聲。

迎栴檀大佛到潙山自粵西回示眾二月離云岫臘底始回筇慶快還同佛倦苦似偏儂萬里人歸得一年尙未窮詩書爲舊隱樓閣若新容。

爲定融耆宿六帙示眾煒煒煌煌巍巍堂堂器不可盡壽不可量拈拄杖云勁骨稜稜也气宇自如王萬年松樹祝融岡。

示眾長安道上走殺多少人絕頂艸庵坐殺多少人不走不得此事了不坐不得此事了未審是甚麼事若無事走个甚麼坐个甚麼𨿽然秪如洌上座要行便行要坐便坐又作麼生待你艸鞋繩斷蒲團子破卻向你道。

示眾舉慈受深禪師上堂云自何山起風從甚澗生好个入頭處官路少人行師云好个風雲際會惜乎不知來處來處不知討甚人頭而且官路上來千去萬何得者般說話今日芙蓉者裏則不然試爲點出云自東山起風從北谷生前村官路裏多是出頭人拈拄杖卓一卓下座。

晚參休去歇去虛空不能休壞與空去成與住來日月不能休昨日沈西今朝東出佛亦不能休釋迦滅度彌勒下生祖亦不能休西天不住過我東上東上不住隻履西歸如何說个休去歇去底道理良久云會麼若也會得休去歇去。

示眾拈拄杖云匙挑不上托出和盤槌擊不開鴻門大啟秪是不許人餐不許人入何以故鴻門𨿽有宴未必是醍醐。

示眾舉藥山晚參我有一句子待特牛生兒卽向汝道時有僧出云特牛生兒也秪是和尙不道山喚侍者去點燈來僧便抽身入眾師云者兩个漢原來暗地裏說話良久云還委悉麼且待明日看。

古梅洌禪師語錄卷上﹝二﹞

古梅洌禪師語錄卷上﹝三﹞

侍者明鏡記錄

舉古

舉世尊初生一手指天一手指地周行七步目顧四方乃雲天上天下惟我獨尊雲門偃云我當時若見一棒打殺與狗子喫貴圖天下太平。

師云世尊固然做盡伎倆卻也未爲分外後來跛腳阿師敢與麼道我當時若見一棒打殺與狗子喫貴圖天下太平顧視左右云卽今眾中還有下得毒手者麼不妨出來將洌上座一坑埋卻堪報不報之恩共助無爲之化如無正令全提去也拈拄杖一齊打散。

舉世尊在靈山會上拈華示眾是時眾皆默然惟迦葉尊者破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。

師云無迦葉不見世尊無人天不見迦葉。

舉世尊因普眼菩薩欲見普賢不能得見乃至三度入定徧觀三千大千世界覓不可得來白世尊世尊云汝但於靜三昧中起一念便見普賢普眼於是才起一念見普賢在空中乘六牙白象。

師云錯且道著在世尊分上著在普賢分上著在普眼分上云居舜禪師云普眼推倒世尊世尊推倒普眼且道普賢在甚麼處師云云居好語秪是欠悟在。

舉世尊因五通仙人問世尊有六通我有五通如何是那一通尊召五通仙人仙人應諾尊云那一通你問我。

師云世尊與麼答話大似熱瞞顧視左右云那一通且置且道者五通消息又從甚處得來。

舉世尊臨入涅槃文殊大士請佛再轉法輪世尊咄云文殊吾四十九年住世未曾說一字汝請再轉法輪是吾曾轉法輪耶。

師云大眾世尊末後者一轉語較四十九年底見處如何。

舉城東有一老母與佛同生不欲見佛每見佛來卽便回避𨿽然如此回顧東西總皆是佛遂以手掩面乃至十指掌中悉皆是佛。

師云怪哉之佛怪哉之母不免遭人檢點喝一喝。

舉初祖菩提達摩大師初至梁因武帝問如何是聖諦第一義祖云廓然無聖帝云對朕者誰祖云不識帝不領悟祖遂渡江至魏。

師云昨夜客星犯帝座龍眠天子惺惺臥設使震旦盡梁王何處容得者一个𨿽然潙山門下容得千个萬个。

舉睦州示眾我見百丈不識好惡眾才集以拄杖一時打下復召大眾眾回首乃云是什麼有甚共語處黃檗和尙眾才集以拄杖一時打下復召大眾眾回首乃雲月似彎弓少雨多風猶較些子。

師云百丈黃檗與你有甚怨仇良久云今日山僧不無有過。

舉李渤刺史問歸宗教中道須彌納芥子渤則不疑芥子納須彌莫是妄譚否宗云人傳使君讀萬卷書是否李云是宗以手摩頂至踵云都來如柳子大萬卷書籍向甚麼處著李俯首而已。

師云李公俯首未審是慚惶未審是冷笑今日者裏有人恁麼問但云汝喚付麼作芥子要伊更疑三十年。

舉雪峯因徳山云我者裏有兩僧入山住庵多時汝去看他怎生峯遂將一斧去見二人在庵內坐峯拈起斧云道得也一下斧道不得也一下斧二人殊不顧峯擲下斧云作家作家及歸舉似徳山山云如何峯云洞山門下不道全無若是徳山門下未夢見在。

師云殺人有賞救人無恩今日潙山放過不可遂拈拄杖卓一卓云縱使徳山門下也須照顧髑髏。

舉鼓山示眾鼓山門下不得咳嗽時有僧咳嗽一聲山云作麼僧云傷寒山云傷寒卽得。

師云說甚麼卽得好與一棒若藥不瞑眩厥疾不瘳。

舉洞山與云居過水次山問水深多少居云不濕山云粗人居卻問水深多少山云不幹五祖演云二人恁麼說話還有優劣也無山僧今日因行掉臂爲諸人說破過水一句不濕庫藏珍珠堆積過水一句不幹無錐說甚貧寒幹濕二途俱不涉任他綠水與靑山。

師云者兩个漢過水也不了若不是我五祖師翁難圓者椿公案今日洌上座合水和泥也與隨流得妙川流一道響潺潺一任行人日往還深則厲兮淺則揭幹濕誰分優與劣兩岸蘆華對蓼紅一條白練亙天空喝一喝。

舉南泉云我十八上便解作活計趙州道我十八上便解破家散宅。

師雲山僧十八上尙作俗漢良久云慚愧慚愧。

舉玄沙一日與地藏在方丈坐話夜深沙云侍者關格子門了汝作麼生出得藏雲喚什麼作門雪竇顯別云珍重便行淸涼欽云和尙莫欲歇去。

師云如斯答話美則美矣善則未善當時但髙聲云侍者自然七通八達面面玲瓏開門還是閉門人。

舉洞山因僧大慈來乃問云大慈尋常有何言句示人僧云有時道說得一丈不如行取一尺說得一尺不如行取一寸山云我不恁麼道僧云和尙作麼生山云說取行不得底行取說不得底後來云居云行時無說路說時無行路不說不行時合行甚麼路洛浦云行說俱到卽本分事無行說俱不到卽本分事在。

師云諸大老深譚玄妙曲盡精微可謂珠鉆九曲玉解連環輝煌天地炫耀古今若據洌上座見處迥爾不同也要諸方檢點要說便說有甚一尺一寸要行便行有甚到與不到有人問何得恁麼我要問你說又說个甚麼行又行个甚麼。

舉仰山坐次一僧參問訊向東邊叉手立目視仰山山垂平左足僧卻過西邊又手立山垂下右足僧向中聞叉手立山收雙足僧禮拜山云老僧自住此未曾打著一人拈拄杖便打僧便騰空而去。

師云仰山不妨打著一个惜乎拄杖子短不曾打折驢腰打斷腳脛何謂如此要伊知我宗師家別有長處。

舉雪峯一日升座眾集定乃拋出木毬玄沙遂去捉來安於舊處。

師云一場好事多了玄沙看來大不可少還會麼今日洌上座不似雪峯遂拈拄杖召眾云拄杖子在洌上座手裏有玄沙不敢正眼覷著無玄沙不敢正眼覷著會麼。

舉裴相國到石霜霜奪公笏來問云在官人手中爲笏在天子手中爲圭在老僧手中喚作甚麼裴無對乃畱下笏。

師云金山之帶石霜之笏叢林勝事看來大似白日搶奪我若作裴公便奪過笏來在下官手中爲笏物見主眼卓豎。

舉曹山因米和尙至未相見米遂坐卻禪牀山不出米便去主事問曹山和尙禪牀爲什麼被別人坐卻山云去後卻還來未幾米果回與山相見。

師云曹山貝大妙算米老不乏神機設或不來笑煞土地。

舉南泉因陸亙大夫問大悲菩薩用許多手眼作麼泉云如國家用大夫作麼雪竇顯云不及大夫所問保寧勇云也未爲分外。

師云三大老與麼酬酢答在問處若是潙山但云要且大夫不識大悲菩薩。

舉興化示眾今日不用如何若何便請單刀直入興化與你證據時旻徳長老出禮拜起便喝化亦喝徳又喝化亦喝徳禮拜化云若是別人三十棒一棒也較不得何故爲他旻徳會一喝不作一喝用便下座。

師云無後語何處見興化有後語何處見旻徳。

舉徳山示眾今夜不答話問話者三十棒時有僧出禮拜山便打曰某甲話也未問和尙因什麼打某甲。

原書闕

浦云總不親濟云親處作麼生浦便喝濟便打。

師云口說無憑做出便見。

舉玄沙一目因韋監軍云曹山和尙甚奇怪沙乃問撫州去曹山幾里韋顧傍僧云上座曾到曹山麼云曾到韋云撫州去曹山多少云一百二十里韋云與麼則上座不到曹山韋卻起禮拜沙云監軍卻須作禮此僧此僧卻具慚愧。

師云玄沙只認得紗帽頭不認得禪和子若是洌上座但云此僧卻須作禮監軍監軍卻具慚愧。

舉盤山見人舁喪次歌卽振鈴云紅輪決定沈西去未委靈魂往那方幕下孝子哭云哀哀山忽身心踴躍。

師云大眾且道盤山得歌卽力得孝子力。

舉杉山因普請擇蕨次南泉拈起一莖云者个大好供養山云非但者个百味珍饈他亦不顧泉云𨿽然如是个个須嘗過始得。

師云如今討得筍喫討不得蕨喫者多百味珍饈喫厭了多要采蕨喫𨿽然如是个个須吐卻始得。

舉陸亙大夫問南泉云弟子家中瓶內養一鵝兒今來長大欲出此鵝且不得打破瓶亦不得損其鵝未審和尙有何方便泉召大夫夫應諾泉云出也。

師云須知南泉好手秪陸大夫曾見作家來猶有者个在不見道伐冰之家不畜牛羊焉用是鶂鶂者爲哉。

舉雪峯一日普請搬柴次路逢一僧乃擲下一段柴云一大藏教只說者个。

師云只說者个不說那个不是雪峯誰人說破顧視左右云潙山九竈火頭不免百千罪過。

舉曹山一日聞鐘聲乃云阿阿

僧問和尙作麼山云打著我心。

師云打著曹山鐘主有過無功敲鐘謝響有功無過秪是者僧蹉過若不蹉過劈面曹山一掌現鐘不打遂拈拄杖卓一卓。

舉趙州問僧甚麼處來云雪峯來州云雪峯有何言句示人云尋常道盡十方世界是沙門一隻眼汝等諸人向甚麼處屙州云闍黎若回寄个鍬子去。

師云趙州寄个鍬子意在瞎卻者一隻眼殊似不知頭上早有許多屎臭气𨿽然者鍬子切不可寄到雪峯。

舉睦州示眾嘗云忽然忽然大覺璉。

拈云不然不然師卓拄杖云其然豈其然乎。

舉龐婆入鹿門寺作齊維那請疏意回向婆拈梳子插向髻後云回向了也便出去。

師云者婆子被維那一拶𨿽然立地尿出卻也明露秋光暗藏春色。

舉睦州一日喚僧云上座僧回首州云擔板漢雪竇顯云睦州只具一隻眼者僧喚旣回頭爲甚卻成擔板黃龍新云雪竇亦只具一隻眼者僧喚旣回頭爲甚卻不成擔板。

師云黃龍亦只具一隻眼若有人辧得許你具一隻眼。

舉鵝湖問諸碩徳行住坐臥畢竟以何爲道有對云知者是湖云不可以智知不可以識識何爲知者是有對云無分別是湖云善能分別諸法相於第一義而不動何謂無分別是有對云四禪八定是湖云佛身無爲不墮諸數安得四禪八定是耶眾柱日大慧杲云相罵饒你接觜相唾饒你潑水。

師云妙喜老人錯下名言須知遠煙浪別有好商量。

舉韶州乳源和尙上堂西來的的意不妨難道眾中莫有道得者麼出來試道看時有僧出禮拜乳源便劈脊打云是甚麼時節出頭來便歸方丈。

師云俊哉大都扶豎宗乘自當不惜身命非是要出頭來者是甚麼時節。

舉大梅因僧問如何是祖師西來意梅云西來無意鹽官安聞云一个棺材兩个死漢雪竇顯云三个也有。

師云哀哀不見棺材不下淚𨿽然也是東家人死西家人助哀。

舉趙州因僧問如何是毗盧頂相州云老僧自小出家不曾眼華。

師云昨日者裏有僧問潙山主山曰毗盧頂和尙住潙山敢問如何是毗盧頂相山僧向他道洌上座出家則在壯年不似趙州年小卻也不曾眼華僧云何得扯張拽李山僧道重陽服甘菊僧云若某甲則不然山僧云試道看僧云不識廬山眞面目只緣身在此山中山僧劈頭棒云眼華不少。

舉法眼因僧參次乃以手指簾尋有二僧齊去捲簾眼云一得一失。

師云將謂無人證明。

舉巖頭因沙汰次在甘贄家過夏補衣次贄行過以鍼作札勢贄遂整衣欲謝妻問云作麼贄云說不得妻云也要大家知贄舉前話妻云此去三十年後須知一回飲水一回噎女子聞云誰知盡大地人性命被奯上座札將去也。

師云甘贄聽了妻兒語誤了巖頭三拜𨿽然尢幸得是者般婆娘女子若是一輩潑辣底拋出被單原來供養一个俗漢要伊鍼頭沒處著且教贄老面目沒處著𨿽然如是還識他母子麼風流卻在賣情多。

舉臨濟應機多用喝師一喝會下僧眾多學濟喝師一喝濟云汝諸人總學我喝我今問汝有一人從東堂出有一人從西堂出二人齊下喝向者裏還辧得賓主麼師一喝濟云若辧不得切莫學老僧喝。

師一喝顧視左右云還會麼復喝一喝。

舉眞淨文因諸山聚會佛印元後至文問云云居來何遲云爲著艸鞋從歸宗肚裏過所以遲文云卻被歸宗吞卻了也云爭柰吐不出文云吐不出卽屙出。

師云懸河之辯迅雷之機佛印向什麼處去也當時見伊道卻被歸宗吞卻了也但云非但云居直要歸宗攪腸亂肚。

舉云居膺因僧問山河大地從何而有居雲從妄想有云與某甲想出一錠金得麼居休去僧不肯。

師云云居𨿽然片片赤心似乎未斷者僧妄想今日若有人問山河大地從何而有亦雲從妄想有與某甲想出一錠金得麼侍者取一錠金來與者僧縱然拜而受之他日必原封璧上。

舉三平升座一道士從東過西又一僧從西過東平云適來道士卻有見處師僧未在道士出作禮云謝師接引平便打僧出作禮云乞師指示平亦打復召眾云者兩个公案作麼生斷還有斷得者麼良久云如無老僧爲斷取去也擲下拄杖歸方丈。

師云才得熱鬧冷落收場今日潙山者裏開手打起直打到底從東過西劈頭便棒從西過東劈頭便棒要他太乙天尊上天無路觀音菩薩入地無門且道者个公案還斷得是麼拈拄杖一齊打趁。

舉石室與仰山玩月次山問者个月尖時圓相什麼處去圓時尖相又甚麼處去室云尖時圓相隱圓時尖相在雲巖拈云尖時圓相在圓時無尖相道吾云尖時亦不尖圓時亦不圓。

師云者一隊漢肆情描邈擬盡微妙未免都在圓尖上著倒若是潙山見處便與劈胸推倒斫卻月中桂淸光倍更多。

舉洞山因僧問如何是靑山白雲父山云不森森者是師一喝如何是白雲靑山兒山云不辧東西者是師一喝如何是白雲終日倚山云去離不得師一喝如何是靑山總不知山云不顧視者是。

師一喝乃云大眾洞山當日與麼答話洌上座今日與麼舉揚且道古今相去多少復喝一喝。

舉佛日戒弼禪師因僧問如何是毗盧印日云艸鞋蹋雪僧云學人不會日云步步成迹。

師云狼藉不少𨿽然日出後一場懡。

舉百靈和尙一日路次見龐居士乃問南嶽得力句曾舉似人也無士云曾舉來靈云舉似甚麼人士以手自指云龐公靈云直是妙徳空生也贊嘆不及士卻問靈阿師得力句舉向阿誰靈戴笠子便行士云善爲道路靈更不回顧徑山杲云者个話端若不是龐公幾乎錯舉似人𨿽然如是百靈輸他龐老一著何故當時若不得个破笠子遮卻髑髏有甚面目見他龐公天童密雲老和尙云百靈若非徑山直饒戴个破笠子也無出頭分。

師云𨿽然得出頭要且至今討他頭腦不著。

舉明教寬禪師遊山回首座領眾門接座云和尙遊山險巇不易寬拈起拄杖云全得者个力座乃奪卻拄杖寬放身便倒大眾皆庭前扶起寬拈拄杖一時打趁回謂侍者云向道全得者个力。

師云奪卻拄杖貪前失後放身倒去捨己從人二俱弄險𨿽然如是不入洪波裏爭見弄潮人。

舉雪峯升座召眾云看看東邊底又云看看西邊底汝若要會拈拄杖擲下云向者裏會取。

師云若不道个者裏會取幾乎看到南北上去。

舉髙亭參徳山見山在隔江立便問訊山以手招之亭忽開悟橫趨而去更不回顧。

師云徳山素來好棒到者裏用不著至今有好棒也用不著。

舉梁山示眾南來者與伊三十棒北來者與伊三十棒。

師云三十棒三十棒不妨梁山慣便秪是不知棒頭落處顧視左右云還知麼好與三十棒。

舉洞山一日問座主云不可以智知不可以識識喚作什麼語主云贊法身語山云喚作法身早是贊也龍池幻有老和尙云喚作法身早是謗也。

師云喚作法身早是知也識也然則不可以智知不可以識識喚作什麼語札。

舉忠國師因肅宗帝問師在曹溪得何法忠云陛下還見空中一片雲麼帝云見云釘釘著縣掛著。

師云問在地下答在天上設有个衲僧出來道恁麼說話天地縣隔忠國師到者裏作麼生抵對卽得。

舉東寺因崔公羣相國見鳥雀於佛頭上放糞乃問鳥雀還有佛性也無寺云有公云爲甚麼向佛頭上放糞寺云是伊爲甚麼不向鷂子頭上放。

師云問得也奇答得也妙秪是佛頭上一點尙未除得當時若是山僧但云行者快將掃帚來。

舉雪峯上堂盡大地撮來如粟米粒大拋向面前漆桶不會打鼓普請看。

師云徒有虛言全無實效今日山僧不似雪峯乃拈拄杖云看看盡大地撮來了也且道多少大拋下云會麼不快漆桶。

舉禾山因江南李主召問和尙何處來山云禾山來主雲山在什麼處云人來朝鳳闕山嶽不曾移。

師云如斯祗對不妨指出座須彌山子瞻仰不及但不免使人在山嶽上著倒抑且流蕩之夫反謂失卻隨身宮殿若是洌上座見道山在什麼處便進前鞠躬云不出吾王化被中。

舉南泉因東西兩堂爭貓兒泉見乃提起貓云道得卽不斬眾無語泉便斬之趙州自外歸泉舉似前話州乃脫艸履安頭上而出泉云子若在卽救取貓兒。

師云早知戴艸鞋救得兩堂大眾腳下少如今已死不得復生趙州冷地裏嘆息有分。

舉巴陵示眾祖師道不是風動不是幡動旣不是風幡向什麼處著有人與祖師作主出來與巴陵相見雪竇顯云雪竇道風動幡動旣是風幡向什麼處著有人與巴陵作主出來與雪竇相見。

師云洌上座敢道祖師無此語巴陵打失眼睛雪竇裂破鼻孔有人與二大老作主出來與洌上座相見。

舉南院因僧問祖意教意是同是別院云王尙書李僕射云意旨如何院云牛頭南馬頭北徑山杲云前頭答得著後頭答不著。

師云不是妙喜老人巨目精明卽南院自己不知。

舉南泉見鄧隱峯來乃指淨瓶云淨瓶是境你不得動著境與我將水來峯將淨瓶水傾於南泉面前泉便休歸宗云鄧隱峯也是亂瀉。

師云到者裏有水瀉不得者多道个亂瀉鄧隱峯也秪得一半。

舉傅大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是儒耶士以手指衲衣。

師云不得武帝一問幾乎索然𨿽然賴有一隻窮相手天然聖主也驚疑。

舉趙州一日於雪中倒乃叫相救相救有僧便去身邊臥州便起去。

師云者僧自救不了趙州老漢也秪救得一半。

舉潙山示眾如許多人秪得大機不得大用仰山舉此語問山下庵主云和尙恁麼道意旨如何主云更舉看仰擬舉被庵主蹋倒仰後舉似潙山潙山呵呵大笑。

師云昔日長沙遭跌山下如今喫交仰山慣得其便潙山笑裏有刀。

舉鹽官會下有主事僧忽一日見鬼使來追乃告云某甲身充主事未暇修行乞容七日得否使云待回白王若許七日後來不然須臾便至乃去至七日後來竟覓其僧了不可得。

師云大修行人斷不避事躲跟以至誑累乎人想者僧依然是个不修行漢。

舉百丈一日路逢天使畱齋次偶驢子鳴使雲頭阤丈舉首使卻指驢丈卻指使使無對保福展云百丈因齋慶贊。

師雲天使拋磚引玉。

舉藥山問僧甚處來云湖南山云洞庭湖水滿也未云未山云許多時雨水爲甚未滿僧無語雲巖晟云湛湛地道吾智云滿也洞山價云甚麼劫中曾增減來雲門偃云只在者裏。

師云諸大老各見其見洌上座敢於鬧處插觜大海若知足百川應倒流。

舉盤山將順世告眾云有人邈得吾眞否眾或將所傳頂相呈似皆不契時普化云某甲邈得山云何不呈似老僧化遂打筋斗而去山云者漢向後掣風狂去在。

師云普化翻筋斗橫身都是口齒頰未必明音韻鏗然有惜乎末後放過一著若是臨濟風顚漢又要捋虎須更爲頌出山有無限山水有無限水大地山河無盡藏收來普化筋斗裏傾湫倒嶽示諸人莫謂自倒還自起喝一喝。

舉歸宗因一僧夜半大叫我悟也我悟也眾駭然明日宗上堂問昨夜叫大悟底僧出來僧便出宗云你昨夜見个甚麼道理云師姑元是女人做宗便休。

師云師姑元是女人做是昨夜見底就當問今日見底作麼生白日靑天宜說靑天白日之語喝一喝。

舉鹽官示眾虛空爲鼓須彌爲椎甚麼人打得眾無對。

師喝一喝云虛空粉碎須彌山子崩也諸人還覺其聲如雷麼記得南泉云王老師不打者破鼓灼然有先見之明。

舉密師伯與洞山在餅鋪坐密於地上畫一圓相山云把將去云拈將來保寧勇拈云非但二人提不起盡大地人亦提不起。

師云拈來把去是甚麼難事三大老東手歸降我當時若在見伊道把將去便近前以腳抹卻免得人向胡餅裏呷汁。

舉烏石靈觀因雪峯來敲門觀云誰云鳳凰兒觀云作麼云來啖老觀觀便開門扭住云道道峯擬議觀便托開閉卻門雪峯住後示眾云我當時入得老觀門你者一隊噇酒糟漢向甚處摸索。

師云者隊噇酒糟漢摸索雪峯作麼以致連累老觀喝一喝。

舉潙山因劉鐵磨來山雲水牸牛汝來也磨云來日臺山大會齋和尙還去麼山乃放身作臥勢磨便出。

師云如空合空似鏡照鏡唱拍相隨拳踢相應共撫沒弦琴千古足人聽。

舉馬祖偕百丈行次見一羣野鴨飛過乃問是甚麼丈云野鴨子祖云甚處去也丈雲飛過去也祖遂扭百丈鼻丈負痛失聲祖云又道飛過去也丈於言下有省。

師云扭著鼻孔把住咽喉不容出气通身汗流三百六十骨節節節捏聚八萬四千毛竅竅竅歸收開得眼來天大曉一片皇風百二州喝一喝。

舉仰山問三聖汝名甚麼聖云愚寂山云慧寂是我聖云我名慧然仰山呵呵大笑。

師云三聖大似心粗仰山太煞膽小仔細看來秪差一字𨿽然一字淆訛攺頭換面喝一喝。

舉法眼因僧問聲色兩字甚麼人透得眼卻謂眾云諸上座且道者師僧還透得也未若會此僧問處透聲色也不難。

師云此僧問處有甚難會若云透聲色未敢曰不難。

舉仙天和尙因新羅僧到參才展坐具天便捉住云未發足本國時道取一句來僧無對天便推出云問伊一句便道兩句。

師云誣人之罪以罪加之。

舉文喜在仰山充典座文殊嘗現騎師子粥鑊上行喜以攪粥篦打云文殊自文殊文喜自文喜殊說偈云苦瓠連根苦甜瓜徹蒂甜修行三大劫卻被老僧嫌。

師云卻被老僧嫌悔後及追前竹篦輕放過更好加三千口忉怛足蹁躚至今師子迹猶在粥鍋邊。

舉藥山坐次有僧問兀兀地思量个甚麼山云思量个不思量底僧云不思量且如何思量山云非思量。

師云濁油點著濕燈心。

舉白馬照禪師臨終時叫苦苦閻羅王來取我也院主問和尙當時被節度使拋向水中神色不變如今何得恁麼地照乃舉起枕子云汝道當時是如今是主無對照乃擲下枕子。

師云閻羅老子鐵石肝心取人性命不眨眼睛顧視左右云還委悉麼苦苦。

舉睦州因雲門偃參才見便閉卻門偃扣門州云誰云文偃州云作什麼云己事未明乞師指示州開門一見便閉卻如是者三至第三日州開門偃乃拶入州便擒住云道道偃擬議州便推出云秦時轢鉆遂掩卻門損偃一足雲門從此悟入。

師云偃師悟入吾不信也不見道從門入者不是家珍。

舉雪峯山下有一住庵僧多年不剃頭有問如何是西來意僧雲溪深杓柄長峯聞乃袖刀躬訪才見便問道得卽不剃你頭僧便洗頭跪峯前峯乃爲剃之。

師云者老漢大似要徒弟得緊𨿽然如是也是願剃頭打濕腦。

舉投子因一婆子家中失卻牛特詣方丈請卜子召婆婆應諾子云牛在。

師云鉆龜打瓦婆子意亂心驚段子道个牛在也只怕隔墻見角。

舉南塔因僧問文殊是七佛之師未審文殊還有師麼塔云遇緣卽有云如何是文殊之師塔豎起拂子云莫只者便是麼塔放下拂子叉手。

師云遇緣卽有拂子在手眨上眉毛背師逃去。

舉湧泉因雪峯來訪乃門送峯入轎了泉云者个四人舁那个幾人舁峯乃湧身起雲道什麼泉再問峯云行他不會泉云知卽知只是道不得。

師云正恁麼時豈止轎子一時震動卽地頭一時震動了也苦哉四个舁夫肩頭上不知重了多少。

舉南泉因座主辭泉問甚處去主雲山下去泉云第一不得謗王老師主云爭敢謗和尙泉乃噴嚏云多少主便出去云居錫徵云座主當時出去且道是會不會。

師別云座主當時出去且自是謗不謗。

舉洛浦因侍者云肇法師制得四論也甚奇怪浦云肇公甚奇怪要且不見祖師者無對。

師云祖師在肇公舌底露頭露面去也說甚不見洛浦是何心行。

舉陳操尙書因同僧齋次拈起胡餅問云江西湖南還有者个麼云尙書適來喫个甚麼公云敲鐘謝響。

師云行腳衲僧者般說話好雲行者取一碗水來與尙書漱口縱伊食飽弄筋要且驚雷失箸。

舉忠國師因虞軍容問云師住白巖山如何修行忠乃以手摩童子頂云惺惺直言惺惺歷歷直言歷歷他後莫受人瞞。

師雲閒常不教子客來咬牙齒想虞軍容含笑有分。

舉鶴林玄素禪師因僧敲門次素問甚麼人云是僧素云非但是僧佛來亦不著僧云佛來爲甚麼不著素云無汝棲泊處。

師云鶴林太煞關門用抵似乎小家子耶乃拈拄杖云今日潙山者裏豁開門戶去也佛來也著僧來也著天來也著人來也著何故洋洋滄海不擇細流。

古梅洌禪師語錄卷上﹝三﹞嘉興大藏經潙山古梅冽禪師語錄

古梅洌禪師語錄卷下

小師明哲記錄

潭州大潙山密印禪寺首座寮秉拂語錄

師於順治庚子春築室警策堂之左臘月朔一眾請出關秉拂眉間掛劍好手手中呈好手血濺梵天紅心心裏中紅心座下江南共爲節拍良久云恁麼則未免獨唱鷓鴣去也當陽一著鑑地輝天頂一機崩崖裂石牢關把斷百匝千重八字打開七通八達所以道道無方所弘之在人法無定相斷之在我事無一向埋無固必出沒捲舒於法自在恁麼看來世尊雪山六載獼猴弄膠達摩少室九年枯椿系癩馬空生宴坐巖中病鳥棲蘆淨名杜口毗耶困魚止濼要須掀翻佛祖窠窟打破得失關頭著著有出身之路頭頭得格外之機藏身之處沒蹤迹千聖共知沒蹤迹處莫藏身萬靈罔測正當恁麼時且道如何卓拄杖云金鎖玄關畱不住行於異類且輪回復舉大潙五峯學老和尙掩室金陵時有僧問如何是關中境峯云案上凝塵三尺厚庭中芳艸幾生華如何是境中人峯云相逢不遇眞師子閒我憨憨枕石頭如何是人中意峯便打師云坐籌帷幄決勝千里還五峯師翁有拿雲攫霧手秪是者僧當機蹉過若見道相逢不遇眞師子閒我憨憨枕石頭便打碎關門掀倒禪牀看老漢到者裏如何折合卽今眾中還有爲者僧吐气者麼良久顧視左右雲龍袖拂開全體現象王行處絕狐蹤拈拄杖下座。

佛成道日玄溯道友請秉拂溯問如何是賓中賓師云寄食漂母之淮陰如何是賓中主師云雲長揪魯肅如何是主中賓師云阿斗受安樂如何是主中主師云當今之世捨我其誰與進云賓主已蒙師指示格外提持作麼生師雲山形七尺過頭杖不特穿雲兼打狗進云一種沒弦琴惟師彈得妙師打云秪是有殺伐之聲問銀山鐵壁拄杖子從甚處得來師便打僧罔措師云蝦蟆禪乃云會麼今日乃釋迦文佛於菩提樹下成等正覺嘆曰奇哉一切眾生具有如來智慧徳相但以妄想執著而不證得今日秉拂上座敢於二千年後下个注腳奇哉一切眾生瞎具有如來智慧徳相瞎但以妄想執著而不證得瞎與麼批判不是抑他威光直貴流通正眼設有个衲子出來道也是臘月蓮華更向道瞎瞎下座。

秉拂入門便棒敲出鳳凰五色髓入門便喝擊碎驪龍頷下珠臨濟徳山固稱好手洌上座若見要且各與一頓何故人人气宇如王个个壁立萬仞信手抹過河沙世界海回身蹋翻百億大風輪說甚棒頭取證脫卻鶻臭汗衫喝下承當拈卻炙脂帽子今日恁麼道也好拽下禪牀痛捶一頓到者裏秪得歡喜忍受將此身心奉塵剎是則名爲報佛恩復舉趙州因二僧相推不肯作第一座主事白州州云總教伊作第二座云第一座教誰作州云裝香著云裝香了也州云戒香定香慧香解脫香師云戒定眞香焚起衝天上何故鼓響道場齊將見第一座第二座三座四座鷺立鵷行一時整肅了也若恁麼會趙州意佛法不是者个道理。

秉拂喝一喝云百丈三日耳聾拈拄杖卓一卓云臨濟更思一頓思者思入骨髓聾者聾入膏肓不妨生平慶快仔細檢點將來大似命根不斷半死半生爲復悟入不眞抑或鉗錘不妙若是洌上座用處管教一聞皆喪百劫千生一錘便死千了百當諸兄弟照顧髑髏復卓一卓喝一喝復舉趙州示眾老僧三十年前在南方火鑪頭有一則無賓主話直至於今無人舉著師云者老漢眼空四海輕藐末學及至後來望空啟告也只徒然今冬潙山會里人有一千二百个个英靈者則無賓主話秉拂上座不肯舉著何故我不似趙州。

除夕秉拂拈拄杖云諸兄弟者本看不盡底歷日子今日看盡了也𨿽然千古長如白練飛一條界破靑山色遂卓一卓云懸巖撒手到江吳地盡復卓一卓云絕後再蘇隔岸越山多若也會得東村王老夜燒錢歸家穩坐朝服而立於胙階混俗和光其或未然白雲盡處是靑山行人更在靑山外囉囉哩哩囉哩向下文長付在來日。

元旦秉拂拈拂子雲開第一義門納千納萬揮拂子云闡第一義諦如絲如綸直得主山神主河神峨冠束帶此世界他世界稽首和南父子有親君臣有義長幼有序朋友有信熙熙舜日皞皞堯風王登寶位八方頌有道之君野老謳歌四海樂無爲之化。

秉拂世界無邊表吾心亦如是乾坤無盡期吾心亦如是有一處不周吾心有限量有一時不在吾心有斷絕𨿽然周一切處一切處求之不得在一切時一切時見之不得是則古人道若人識得心大地無寸土若人息得心萬劫一時銷諸兄弟還識此心麼拍禪牀云阿阿

。

解冬秉拂素元問如何是結師雲門上貼封皮如何是解師云八字打開進云解制一句如何分付師雲頭上笠腰下包淸風明月杖頭挑進云前途有人把住問潙山一冬事作麼生抵對卽得師云幸來天气暖不向火柴頭僧禮拜云專爲流通去也師打云切忌訛言乃云結是老人結解是定洌解頭尾一齊該收放有神宰且道放行一句作麼生道卓拄杖云一夜落華雨滿城流水香復云常行則住常住則行五湖衲子一錫禪人是則是秪是秉拂上座更有一說者裏經冬承虛接響那邊過夏接響承虛總是腳跟不點地在若是腳跟點地衲僧又作麼生行徑良久云者裏經冬那邊過夏。

秉拂拈拄杖雲橫看不足豎看有餘一時不看忘其有無有無俱不著拄杖自如如如如爲不動不動豈云渠遂卓一卓云要用便用橫置香幾云要置便置方克有濟復舉汾陽示眾夫學般若菩薩當參活句莫參死句師云此兩語悟卻多少人迷卻多少人驀喝一喝云卽今眾中還有知死識活者麼拈拄杖卓一卓云死千峯勢到嶽邊止復卓一卓云活萬里晴空飛只鶚死獦狚活潑潑穩卻身失卻腳復卓一卓云參也在里許莫參也在里許。

秉拂生死根株植本於曠劫之先知見稠林蕃茂於有生之後日久日深日滋日甚所以大丈夫秉慧劍般若鋒兮金剛焰遂拈拂子一拂雲從他根深蒂固一斬一切斬從他引蔓牽枝一斷一切斷倘有萌孽可生不名利劍倘有種芽未絕未爲敏手𨿽然如是仁王三寸鐵徧地是刀槍擲下拂子。

大悲生日秉拂拈拄杖云覓起處不得來自何來卓拄杖云不知落處去自何去門外靑山寡色澗底流水無聲陽春有腳白雲無根刻意深求猿猴探水月狂心不歇鈍鳥逆風飛無餘無欠左右逢原何絆何拘縱橫無礙正與麼時且道是甚麼人境界卓拄杖云隨緣觀自在何處不稱尊。

秉拂山有山光水有水色天有天道地有地理乃共資成原無妨礙然𨿽如是其柰權衡在拄杖子者裏遂拈拄杖卓一卓云位天地而天淸地寧大功不宰育萬物而動長植生至理無私良久云還識拄杖子麼復卓一卓云三家村裏臭猢猻價增十倍驪龍頷下明月珠分文不直喝一喝復舉趙州因僧問未有世界早有此性世界壞時此性不壞如何是不壞之性州云四大五蘊云此猶是壞底如何是不壞之性州云四大五蘊昭覺勤云千尺寒潭徹底淸師云九曲黃河徹底渾。

神鼎遠庵和尙在山命秉拂法王法力超羣生常以法財施一切久積淨業稱無量導眾以寂故稽首所以道釋迦不前彌勒不後揮拂子雲樓閣門開何必覺城東際別峯相見居然妙頂崔嵬巍巍堂堂煒煒煌煌一回見面千載難忘眼根淸淨毛孔俱香斯正當今日之謂也秪如神鼎老人未到大潙已前諸兄又向甚處相見倘或隔山見煙聽取一頌春光明媚景和融兩兩黃鸝囀綠叢夾路桃華風雨後馬蹄何處避殘紅到後又作麼生九萬里鵬才展翼百千年鶴便翺翔何謂如此我弘覺禪師老師翁去秋馳驛還山我山頭和尙同爲省覲太白山中。

秉拂云之行空徒見其色風之過樹秪聞其聲究竟於空無染於樹無依無染無依是何消息良久云消則消已息則未息復舉南泉住庵時一僧到泉云某甲上山作務請齋時作飯自喫了卻送一分來其僧齋辦有喫了卻將家事打破就牀臥泉伺久不來遂歸見僧臥亦去一邊臥僧便起去泉住後云我往前住庵時有个靈利道者直至於今不見師云三十年後南泉恁麼道未審者僧如何若是个思前想後底畢竟道無人知此意令我憶南泉。

大潙養拙老和尙忌秉拂梁木摧頹十八秋玉瑯玕上柳絲頭今日采蘋陳祖器殃及兒孫卒未休諸兄還識我師翁麼金粟會裏打破水桶嗣後白棒撩天而乃祖之風烈一模脫出同慶堂上揀取菜根觸著倒捋虎須而超師之作略闔國咸知嬴得山頭一十六載南岡北畝徹底耕翻系出太白冢子元孫啟後承前一時周備南公舉止寡笑危襟地藏家風種田博飯逸翮獨翔不求伴似單傳直指枝不旁求今日不肖兒孫到者裏秪得作禮三拜去也會麼孤根自有擎天勢不比尋常曲錄枝。

秉拂文喜見文殊王喬升天普眼見普賢漢武求仙若會得此兩轉語金剛窟裏了無回亙六牙象上大好淆訛其或未然不惜重爲指點拈拄杖左邊卓一卓云者裏是普賢若向者裏見普賢三千年後右邊卓一卓云者裏是文殊若更求二文殊無有是處恁麼告報也是丰幹饒舌殊不知文殊普賢昨夜起佛見法見被王老師各二十棒貶向二鐵圍山去也喝一喝復舉法眼因僧問古佛堂前何人先到眼云不動步者師顧視左右云大家在者裏復顧視左右喝一喝云喚甚麼作古佛堂前。

佛誕秉拂雲門好一棒可惜大遲生以致今日有佛之一字流支好一拳可惜只打落當門齒不曾斷卻命根以致今日有祖之一字自有此佛祖二字後來承虛接響之流一開口我學佛學祖去我成佛作祖去我超佛越祖去我呵佛罵祖去被此佛祖二字賺卻生平了也諸兄弟何不向釋迦未出世前去會取何不向達摩未西來前去會取若是个漢聞恁麼道便向者裏一坐坐斷更有甚麼諸聖可慕更有甚麼己靈可重生佛不形聖凡何立黃面瞿曇只是个傳言送語碧眼老僧好喚來洗腳卽今眾中還有羅籠不住呼喚不回者麼良久顧視左右云相逢盡道休官去林下何曾見一人。

秉拂拈拄杖召眾云會麼廣大神通不落思惟造作擬心涉念便爾犯手傷鋒所以鬼神覷不破之機販夫竈婦解拈解弄三藏詮不得底句牧童健子能唱能歌正恁麼時全體大用一句作麼生白雲投壑盡靑嶂倚空髙復舉昔有老宿云祖師九年面壁爲訪知音若與麼會喫鐵棒有日在一老宿云祖師九年面壁何不慚惶若與麼會更買艸鞋行腳三十年瑯玡覺云旣不然且道祖師面壁意作麼生良久云欲得不招無間業莫謗如來正法輪天童傑云二老宿敲磚打瓦瑯玡畫虎成貍諸人要見祖師面壁底意旨麼窮坑難滿師云古人面壁而坐有甚麼意後人將心度心轉見病深以訛傳訛轉見淆訛今日洌上座有一棒要打達摩倒卻者葛藤樁子免得多少人向者裏撲跌拈拄杖卓一卓。

結夏秉拂問學人有一問在大師處師云朝打三千進云大師不答學人禮拜有分去也師云穿過髑髏僧一喝師便打乃云以大圓覺爲我伽藍腳跟下好與一札身心安居平等性智頂上好與一札二千年前早有个下得者兩札將見大圓覺一時瓦解向甚麼處躲跟平等智萬劫冰消說甚麼安居不惟使者黃面老子作个灑灑落落底衲僧且免得天下萬世向鬼窟裏作活計今日秉拂上座旣是陣後興師不妨隨條攀例去也拈起布袋頭打開布袋口豎起拄杖云諸兄弟向者裏證龜成鱉變師作狗。

秉拂泥牛斗入海浩浩淸風爲下載烏龜逼上壁路逢驟處難回避顧視左右云還有回避得者麼切忌鬼窟裏作計喝一喝復舉馬祖因僧問如何是祖師西來意祖云近前來向你道僧近前祖劈面掌云六耳不同謀後南禪師云古人尙六耳不同謀那堪三二百眾浩浩地商量禍事禍事師云電光影裏垂手孤峯頂上接人直是人難湊泊南匾頭雪上加霜未免信邪倒見今日潙山門下好事不瞞人要與天下萬世有耳者共聞去也如何是祖師西來意近前來向你道僧近前但云若到諸方一任舉似。

秉拂你見我亦見有眼者皆如是我聞你亦聞有耳者皆如是主山後案山前無古無今人從陳州來卻得汝州信有權有實鬧市裏識取天子尊中之尊百艸頭薦取老僧錯而又錯會麼水底金烏天上日孰妄孰眞水底蝦蟆吞卻月是正是偏喝一喝復舉世尊因外道問不問有言不問無言世尊良久外道贊嘆云世尊大慈大悲開我迷雲令我得入乃作禮而去阿難尋白佛云外道得何道理稱贊而去世尊云如世良馬見鞭影而行師云世尊當時不盡令而行致成一椿不了公案遂以左手拍香幾云外道且過者邊著以右手拍香幾云阿難且過者邊著會麼他家曾蹋上頭關莫謂渠儂多意气喝一喝。

秉拂惟則問如何是奪人不奪境師云明修棧道如何是奪境不奪人師云暗度陳倉如何是人境兩俱奪師云魏延入谷口如何是人境俱不奪師云世祖繪淩煙進云此是臨濟宗旨如何是曹洞宗師雲翠袖殷勤捧玉鐘進云不落五家宮商請師更道一句師便打僧喝師復打云人奪境奪意到句到全放全收全用全照諸兄還會麼若也未會重說偈言卓拄杖云人境俱不奪意句俱不到非放非收非用非照諸兄還會麼若也未會歸堂喫茶。

秉拂提不起拈不出拈拄杖召眾云還見麼名不得狀不得豎起拄杖云者是拄杖子橫則山河大地一齊橫豎則山河大地一齊豎敲落天邊月大地黲黲扶過斷橋水通身暢快千峯頂上挑明月萬壑溪頭探水瀾卓一卓云者是拄杖子用處更有一處諸兄還知麼擲下拄杖復舉南泉因普請次問維那作甚麼那云拽磨泉云不得動著中心樹子那無對保福展代云比來拽磨如今卻不拽法眼益代云恁麼卽不拽也師云二大老生平气宇如王恁麼看來似乎膽小當時洌上座若在見南泉恁麼道便與劈胸推倒設若有个傍不甘底出來道向道不得動著咄且去扶起者磨架子著。

秉拂問如何是境師云觸著磕著如何是人師云拄地撐天如何是潙山境師云金相玉式如何是境中人師云鐵額銅頭進云卽今綠陰蔥鬱夏令雲中秪如古人道薰風自南來殿閣生微涼意旨如何師雲水出昆侖進云東山水上行如何話會師云黃河九曲進云大慧於此瞥地還端底也無師云莫謗大慧好乃云背後海闊天空只要識得轉身路面前懸崖峭壁直須喪盡目前機目前不了觸眼撞眉不會移身墮坑落塹卽今還有前後際斷二途不涉者麼不妨出來掀倒禪牀喝退大眾靈利衲僧消得幾个良久云如無洌上座丹霄獨步去也便下座。

立秋秉拂拈拂子云操殺伐之權艸木叢林望風乞命懸冰輪之鑑山河大地倍長光華千峯削色萬水澄波蝦蟆蚯蚓竄穴以潛藏村了黃華芬香而茂盛寒威凜凜烈焰騰騰眾中還有知時識宜者麼其或躊躇看取令行始得揮拂子云西風起也大地颼颼擲拂子云一葉落也天下皆秋。

解夏秉拂法堂前艸蔓漫地山門外荊棘參天皆由把關太煞水泄不通內不放出外不放入致令地老天荒人稀路絕洌上座今日權衡在手祖印髙提不妨無縫中鑿縫無隙中開隙拈拄杖卓一卓云未出頭者向者裏擎頭戴角未吐气者向者裏作霧興雲鳳離金网翥舞丹霄鶴出銀籠翺翔天外諸兄弟洌上座恁麼道未審在諸兄分上畢竟作麼生去就良久云未明心地印難透祖師關復卓一卓。

中秋秉拂金風凋盡千林葉惟有諸眞實玉兔挨開碧海門天上斗星多正所謂多處添些子星月交輝少處減些子木葉盡脫正當恁麼時淸光透體銀漢橫秋謂在天上影落階除謂在人間全身月裏然則畢竟如何月落後相見。

堂上老人五帙壽誕秉拂佛眞法身猶若虛空應物現形如水中月豎拂子雲從上諸聖在秉拂上座拂子頭上示現降神處胎示現誕生示現行七步示現處王宮示現出家示現行苦行示現坐菩提樹下成等正覺示現降伏魔軍示現坐道場轉法輪度有情示現授諸菩薩阿耨多羅三藐三菩提記種種神通不可思議種種妙用不可思議種種解脫不可思議種種自在不可思議從不可思議中現寶王剎於一毫端於一毫端現無邊香水海無邊須彌盧無邊虛空無邊世界無邊天地無邊日月不可說不可說微塵諸佛剎延百千劫於一彈指頃於一彈指頃延不可說不可說恆河沙數劫小中現大大中現小一爲無量無量爲一不可以智知不可以識識惟我堂上老人善普現色身三昧脫珍禦服掛獘垢衣乘大悲願爲如來使於佛處示佛於祖處示祖今日乃五帙壽誕七眾瞻依萬指圍繞其間有以光明爲佛事有以音聲爲佛事有以莊嚴爲佛事有以香飯爲佛事有以語言文字爲佛事各以所有若無所有各以其心見聞隨喜禮拜贊嘆至於定洌分上將何慶祝卽得良久云記得一則陳年葛藤未免拈出作今日斬新供養去也昔淸化怤禪師因僧問和尙年多少怤云始見去年九月九如今又見秋葉黃雲恁麼則無數也怤云問取黃葉云畢竟事如何怤云六隻骰子滿盆紅師云白鼠推遷銀臺不變諸兄弟若於此會得淸化老子謾諸兄不得若也未會重加箋釋劫石有銷日此翁無老時拈拄杖下座。

重陽秉拂伸腳原在縮腳裏已展不縮舌頭不出口駟馬難追所以有時教伊揚眉瞬目是施一機發一令艸偃風行有時教伊揚眉瞬目不是據虎頭收虎尾海晏河淸無一事不彰至化如天普蓋無一物不演眞乘似地普擎頭頭那畔古聖絕安排著著者邊至今無處所燈籠上走馬光影裏神通露柱裏懷胎鬼窟中活計夫如是說甚麼木樨華吾無隱乎爾菊華新謂之三玄要拍禪牀云若是陶淵明攢眉便歸去顧視左右喝一喝。

首眾芙蓉進發請秉拂驢事未了馬事到來不容擬議豈假安排鐘聲急鼓聲催檐聲不斷前宵雨電影還連後夜雷今日與君華下醉明朝攜手上髙臺諸兄弟正當臨岐如何唱拍揮拂子云會麼若也會得不起於座遊徧十方周曆百城不離跬步一月普現一切水一切水月一月攝是處是園林是處是彌勒朝遊檀特暮羅浮皆吾心之常分大唐打鼓響新羅豈有假於他術恁麼兩頭坐斷寧有去來一句全該何分彼此所以道朗州山澧州水五湖四海皇化里正恁麼時住不居陰界出不涉眾緣一句作麼生澄潭不許宿蒼龍鳳凰豈向那邊討。

秉拂岫云問南天燒火北天紅日出西方夜落東表率潙巒千五百芙蓉髙蹈萬層峯潙山卽不問敢問如何是芙蓉境師云白晝猿呼子黃昏虎出林如何是境中人師云與木石居與鹿豕遊進云與潙山相去多少師云一步髙一步一浪闊一浪進云未審此處彼處大師如何相接師云不礙往來看進云恁麼一點水墨兩處成龍師云莫妄分疏乃云芙蓉突出一峯頭百里潙巒目一收今日不因人舉著幾乎忘卻舊云並拈拄杖下座。

秉拂盡大地是解脫門多少人到者裏入不得喝一喝云用入作麼盡大地是塵勞門多少人到者裏出不出喝一喝云用出作麼不見道江南江北無非圓覺妙場溪東溪西總是國王水艸橫身千峯頂上應用無虧撒手萬人叢中鍼札不入諸兄弟如斯說話且道成得甚麼邊事拈拄杖雲水流東澗朝西澗雲起南巒過北巒。

秉拂拈拄杖召眾云者拄杖子不從天臺得不自南嶽來根盤威音那畔葉覆百億須彌人天蒙其蔭庇乾坤賴以擎持今日落在洌上座手裏畢竟如何揮霍遂卓一卓云上揮則天平日月星辰各居其所下霍則地成山川艸木各奠其位遇險則爲津梁遇水則爲舟楫串諸佛聖人以至醯雞蠛蠓而爲一串一卽一切撥山河大地以至瓦礫荊棘而爲萬物一切卽一頂窮圓蓋腳極風輪札一札透頂透底往溯空王來及婁至拶一拶貫古貫今有如是勇猛有如是威神之力然𨿽如是猶未盡其機權復卓一卓云拄天則天缺東南拄地則地陷西北鞭山則華嶽摧崩點水則滄溟枯竭遇佛殺佛遇祖殺祖遇羅漢殺羅漢森羅萬象斂衽歸降蠢動含靈望風乞命外道魂銷天魔膽裂有如是勇猛有如是威神之力正恁麼時奇特中奇特殺活全彰殊勝中殊勝縱橫在我忽有个旁不甘底衲僧出來道洌公何得將常住物一人受用但向道一條白棒無私曲幾个拈來用得親復卓一卓下座。

明季復開潙山大圓老宿忌秉拂橫跨白牯直踞孤峯此山先住繼有吾宗千鈞巨力一片虛衷拈起香雲從前汗馬無人識插香雲秪要重論蓋代功。

澄米頭起龕此邦不谷適彼他邦𨿽然彼此自由以拄杖指龕云不免者場敗露。

嗣奯監寺入塔是凡是聖鬼臉神頭手擡手搦賣俏裝村放下骨襯云若非奯公大難承當。

惟慶碓頭起龕來也水上漚去也鑪中焰來去不相關何沒復何現喝一喝云坐斷十方猶點額密移一步看飛龍。

舉火步步蹋著蹋著禍生捎空兩腳火裏翻身歸根葉落秋方早令人卻憶嶺南能。

慈性上座起龕撩起便行衲僧手段能解與麼去又解與麼來猶稱好手𨿽然如是大潙門下總容者般漢不得咄云去去。

舉火秋日涼秋月皎長安道上人多少水肅風淸白蘋紅蓼正好舉棹揚帆無限風光窈窕截斷父子愛▆不用回頭轉腦若或兩復三番娑婆世界何日得了慈性上座歸去好歸去好一道直如弦切莫打之繞喝一喝。

大冶禪人入塔值雪冷湫湫地熱鬧中來熱鬧中物冷湫湫去放下骨襯云大冶紅鑪一片雪。

習禪智禪人起龕彈指能超億土是神是鬼轉眼便是來生堪笑堪悲且恁麼時如何直送荒郊裏。

舉火如來禪祖師禪熱碗鳴聲根本智差別智撥漚求火喝一喝云般若靈光如大火聚。

入塔智不到處切忌道著道著則頭角生放下骨襯云崢嶸須是擎頭角徧界猶難覓迹蹤。

盡空上座起龕拍膝而逝鐵錘當面擲斂目而坐神光腦後看動著不堪回首處和煙搭在玉欄桿。

舉火誰云世事盡不得今日盡也誰云一死無餘事焉知他處不生所謂東湧西沒西湧東沒中湧邊沒湧到虛空界盡還有不盡者咄。

湛然禪人起龕覓卽知君不可得以拄杖指龕云贓物現在不離當處常湛然喝一喝雲龍門無宿客。

舉火百年成之不足一旦壞之有餘舉起火炬云看看向洌上座未舉以前還救得一半。

入塔鬼窟裏躲跟千个萬个洌上座手裏斷送萬个千个放下骨襯云慣得其便。

正元上座入塔地水火風假四大以爲身生老病死苦歷一生而滅度一息歸眞還源返本諸兄弟還識正元上座失腳處麼蹋翻波是水行到路頭窮水底撈明月喝一喝雲死水不藏龍﹝因過水溺滅﹞。

普學道人舉火值雪因地而起箭旣離弦從空放下不落別處攛下火炬云會麼水火旣濟。

古梅洌禪師語錄卷下﹝一﹞

古梅洌禪師語錄卷下﹝二﹞

小師明偉記錄

潭州芙蓉山廣化禪寺首座寮秉拂語錄

師於順治辛丑十月初二日首眾芙蓉玄溯都監請秉拂鬧處刺頭冷處著腳昨日平田今朝絕壑拈拄杖云竿木隨身逢場作戲毗盧頂上敲風打雨白雲堆裏打雨敲風左之右之無不宜之者邊那邊隨緣自在正恁麼時且道如何數聲淸磬是非外一个閒人天地間復云邇來去聖時遙人心澆薄到處弟兄徒只問水觀山不肯灰心泯志故我潙山堂上老人於此邃谷幽巖豎玆法社命定洌提令其間俾諸有志者向此韜光晦迹實履眞操鈯斧子上一道神光折腳鐺邊萬機休罷不見先芙蓉楷禪師住山惟將本院莊稞一歲所得均作三百六十分日取一分用之更不隨人添減務要省緣專一辦道諸兄弟古人恁麼操持誠不欲以等閒利養埋沒生平今日爾我處此峭壁嵯峨之上卻爲平原沃野之中有田深耕有山火種壺中日月世外乾坤交相砥礪共修正因報佛祖恩畢參學事久立眾慈伏惟珍重。

秉拂家住桃源溪口深迥然不與世相親無限落英隨水出秪許漁郎一問津所謂一到不再到一見不再見諸兄弟設使漁郎不恁麼一回焉知有與麼事設使漁郎一向恁麼去焉知有與麼事未審此處彼處的的事作麼生依舊園林依舊池沼依舊桑麻依舊雞犬恁麼則古今天地古今日月古今山河古今人物然𨿽如是也有些淆訛不見道雲月是同溪山各異九曲黃河淸徹底誰知別是一干坤。

示眾舉忠國師因肅宗皇帝問如何是無諍三昧忠云檀越蹋毗盧頂上行帝云此意如何忠云莫認自己淸淨法身徑山杲云諸人要見國師麼只在你眼睛裏開眼也蹉過合眼也蹉過旣在眼睛裏爲甚麼卻蹉過妙喜恁麼道也蹉過不少師云諸人要見徑山麼只在你眉毛上眨上眉毛也蹉過不眨眉毛也蹉過洌上座恁麼道眉毛在麼。

示眾舉潙山因遊山到磐陀石上坐仰山侍立次忽鴉銜一紅柿落在面前仰取拭以呈潙潙云甚處得來云此是和尙道徳所感潙分半與仰云子也不得無分師云食到口邊被人奪卻者一語且道著在鴉子分上仰山分上潙山分上。

示眾舉國一因馬祖遣智藏來問十二時中以何爲境一云待汝回去時有信藏雲卽今便回去一云傳語馬祖道卻須問取曹溪師云恁麼信息未得的確又要一緉艸鞋得到曹溪。

師父雲臺老居士訃音至示眾舉祖師道父母非我親誰是至親者師云最初一著阿誰理會天童弘覺老和尙道父母非我親無我無親者師云末後一句孰敢流通拈拄杖云會麼爪齒膚髮從之受生俯仰折旋悉承渠力卓拄杖云如今拄杖子折也直得崩崖裂石天上人間沒朕迹神號鬼泣千古萬古無消息今日不孝到者裏又且如何施設撒手到家人不識了無一物獻尊堂。

冬至秉拂舉古徳因僧問一陽來復日長一綫未審佛法長多少徳雲長一綫又有僧問古徳一陽來復日長一綫未審佛法長多少徳云一綫長師云一綫長長一綫若論佛法還差一綫。

因雪秉拂天道地道幻化非常昨日今日計較不著會麼變穢邦而爲淨土則在須臾就濁世而建寶坊煥然炫目普賢菩薩失其境界拾得寒山燒火有分秪如孤舟篛笠翁爲甚獨釣寒江雪垂絲千尺許意在釣獰龍良久雲水寒魚不餌空載月明歸下座。

師誕眾請示眾人子受生日老母值難時旣是母難何用慶爲謾謂揚眉喜殊覺暗魂銷。

元旦秉拂值雪周而復始地轉天回變則生通星移斗轉直得乾坤色失頭頭格外風光佛祖眼迷處處劫前春色妙峯晃耀野獸難藏寶樹晶光靈禽難泊斬新日月一片皇風依舊山河實增精彩正恁麼時且道如何卓拄杖云行夏之時春王正月遇方成圭遇圓成璧。

示眾舉歸宗因泥壁次白侍卽來宗問君子儒小人儒白雲君子儒宗乃打泥拓一下白遂過泥與宗宗接得便用良久云莫便是快俊底白侍卽不白雲不敢宗云秪有過泥分師云今日看來快俊底歸宗也秪有泥壁分。

示眾舉南泉問良欽空劫中還有佛麼欽云有泉云是阿誰欽云良欽泉云居何國土欽無語師云含元殿裏更覓長安良欽古佛可謂戴天不知天之髙履地不知地之厚。

示眾舉雪峯在洞山作飯頭淘米次山問淘沙去米淘米去沙峯雲沙米一時去山云大眾喫甚麼峯遂將盆覆卻山云據子因緣合在徳山師云多少人向者裏列戶分門喝一喝。

大悲生日秉拂卓拄杖云三十二應者是那一應復卓一卓云千手千眼者是何手眼要且觀世音菩薩到者裏髙豎降旗藏身無地誰云於娑婆世界有大因緣在我國中示現受生尋聲救苦諸兄弟凡人貧窮困苦愛別離苦冤憎會苦生老病死苦是人無量劫中植下種子所謂假使百千劫所作業不忘因緣會遇時果報還自受觀音菩薩管你甚麼閒事尙且觀音菩薩將錢買胡餅放下手是个饅頭被人騙卻去也卽今眾中還有不被騙者麼良久顧視左右雲南無觀世音菩薩摩訶薩。

開田示眾山前一片閒田地曠大劫來明歷歷如今特地破天荒惟願春風齊著力拈拄杖云吽吽驅耕夫牛奪饑人食空手牽鐵犁誰怕春疇沒脛泥髙處髙平低處低平但得年來桑麥熟羅睺羅兒與一文孤峯頂上合水和泥數口之家可以無饑然𨿽如是大不易易遂髙聲召眾云固是腳下無私須防泥裏有刺喝一喝。

示眾舉三聖問僧近離甚處僧喝聖亦喝僧又喝聖又喝僧云行棒卽瞎便喝聖拈棒僧轉身作受棒勢聖云下坡不走快便難逢便打僧云者賊便出去聖遂拋下棒次有僧問和尙適來爭容者僧聖云是伊曾見先師來師云蒼天蒼天先師蒙此苦屈。

摘茶示眾拈拄杖召眾云還識拄杖子麼枝枝挺秀葉葉流芳含種於象帝之先合根爲千差之本時至自彰造化不能祕其妙直得南山北嶺翠色蔥蔥自邇而遠山川未足囿其芳異日上國名邦香風

恁麼百艸頭邊漏泄意气全彰萬峯頂上埋藏淸光溢目若於此會得盧同腋下風生趙州應須喫棒其或未然且向葛藤裏薦取。

天中節示眾南山有虎南山有蛇牙如劍樹口似血盆洌上座三十年前一見一椎打殺碎爲微塵及至今日若見則當延爲上賓何故罕逢罕遇。

秉拂莫謂山勢險更有最髙峯髙處不足山斷疑休去峯髙又起來深處有餘拈拄杖云會麼芙蓉者裏鳥飛不度大路通霄獸不容蹄平開曠野寒生幽谷日日三秋日出髙山時時九夏卓拄杖云衝開碧落松千尺截斷紅塵水一溪所以古人道猿啼古木虎嘯幽巖碧落靑霄道人活計𨿽然如是任是深山更深處也應無計避徵徭喝一喝。

謝雨示眾豎拂子召眾云看看滴穿眼睛浸爛鼻孔良久復豎拂子云秪如者一點未發已前時又且如何靑天應須喫棒。

鋤茶示眾開一片畬種一籮粟仰山之謂也與山門作景致與後人作榜樣臨濟之謂也芙蓉者裏別是一般家風何故現成公案本有根株秪貴當人理會處理會剪除處剪除然則諸兄弟到者裏畢竟如何本地上著力钁頭下著眼。

遊南嶽回示眾山在腳頭直須到過話在舌頭也須說過會麼思大禪師目視云漢不通凡聖懷讓和尙磨磚作鏡曲爲今時各得一種三昧總被不肖看破萬年松掛碧淩空三生藏依艸附木𨿽然滿目煙霞難免遊人收拾諸兄弟卽今到家一句又且如何舉似曾經大海難爲水除卻須彌不是山喝一喝復舉洞山問僧甚處去來雲遊山來山云還到頂頭麼云到山云頂頭有人不云無山云你不曾到頂頭云若不到爭知無人山云闍黎何不且住云住卽不辭西天有人不肯在師云恁麼說話漏逗不少今日者裏更要矢上加尖一一從頭注腳登山須到頂步步蹋著頂上無人徳云不在妙髙峯爲甚麼不肯住七間僧堂盡好會麼洌上座拔舌有分去也禍出私門。

示眾乾坤之內宇宙之間中有一寶祕在形山肇法師恁麼道我不恁麼道畢竟寶在甚麼處但云乾坤之內宇宙之中。

示眾舉歸宗鏟艸次有座主來參偶見一蛇過宗以鋤斷之主云久響歸宗元來秪是个粗行沙門宗云你粗我粗主云如何是粗宗豎起鋤頭主云如何是細宗作斬蛇勢主云與麼則依而行之宗云依而行之且置你甚麼處見我斬蛇主無對師云死蛇頭解弄也活不解弄活底也死。

示眾舉長慶問秀才云佛教云眾生日用而不知儒教云百姓日用而不知且道不知甚麼云不知大道師云大道透長安有甚不知者秀才不曾行腳。

示眾舉歸宗因普請入園取菜次乃畫一圓相圓卻一株菜以標插之語眾云輒不得動著便去少頃宗復來見菜猶在遽以棒趁云者一隊漢無一个有智慧底踢倒標子拔菜而歸師雲歸宗大似蕭何造▆者隊漢似隊艸系比丘今日如何批判畫地爲牢籠太古不傷苗稼足僧儀。

示眾舉甘贄入南泉設齋時黃檗爲首座贄請施財檗云財法二施等無差別贄云恁麼道爭消得某甲嚫便舁錢出去須臾復入云請施財檗云財法二施等無差別贄乃行嚫師云大眾莫只管隨隊餐子也得三文買艸鞋良久云且道利害在什麼處。

示眾舉大覺參臨濟濟見豎拂子覺展具濟擲下拂子覺收具參堂去時眾議云此僧莫是和尙親故不禮拜又不喫棒濟令侍者喚覺至云大眾道汝來參長老不禮拜不喫棒莫是長老親故覺乃珍重下去師云大覺大似行年在坎臨濟老漢也較不多。

秉拂日出扶桑容光必照蘭生幽谷無人自芳芳不爲人愈久愈化光不擇地至髙至明倘有一艸一木不被其光明則天有私蓋千巖萬壑便損其英華則地有私載且道無私一句作麼生道有水皆含月無山不帶云。

示眾舉圓通和尙因僧問一塵才起大地全收還見禪牀麼通云喚甚麼作塵僧又問法燈一塵才起大地全收還見禪牀麼燈云喚甚麼作禪牀師云今日者裏有人問一塵才起大地全收還見禪牀麼便拍禪牀云收且道古今相去多少。

示眾舉趙州因僧問如何是道州云墻外底僧云不問者个道州云問甚麼道云大道州云大道透長安師云大道透長安家家自有路扶籬摸壁不男兒風月如今還如故喝一喝。

訪與峯大師於瀏陽回示眾相將一月雨連牀千里誰言路是長剔盡銀缸焚寶鴨香風幾陣到茅堂大眾此是在瀏陽底句子還鄕一曲如何舉似半笠春風飽道途桃華浪裏試乘桴今日兩頭齊坐斷放憨亦自有工夫復云放憨作麼。

示眾舉潙山與仰山行次指柏樹子問云前頭是甚麼仰云柏樹子潙卻問耘田翁翁亦云柏樹子潙云者耘田翁向後亦有五百眾師云縱有五百眾也是拖泥帶水漢。

示眾舉昔有施主入院行眾僧隨年錢知事僧云聖僧前著一分主云聖僧年多少僧無對師云勘破了也法眼益代云心期滿處卽知師云勘破了也保寧勇云只恐施主力所不及師云勘破了也楚石琦云缽盂無底師云勘破了也若是洌上座但髙聲召云施主設若有个孟八卽出來道勘破了也咄瞎漢還我聖僧錢來。

示眾舉忠國師問紫璘供奉甚處來云城南來忠云城南艸作何色云作黃色忠乃問童子艸作何色子云作黃色忠云只者童子亦可簾前賜紫對禦譚玄師云是則是秪是今日要問忠國師和尙亦是簾前賜紫對禦譚玄畢竟艸作何色。

秉拂更無第二人更無第二見拈拄杖云見麼卓一卓云要用便用擲下云要捨便捨橫也在我我爲法王豎也在我於法自在千人萬人把不住七珍八寶一時拿喝一喝。

佛誕值大潙五峯老和尙生辰秉拂雲門生在釋迦之後卽有一棒要且打不著釋迦生在我五峯老人之先者一片地要且奪不得啟後紹前庶幾家聲不墜卽今還有同死同生者麼良久云如無雲門來也拈拄杖一齊打趁。

示眾山中何所有嶺上多白雲只可自怡悅不堪待贈君古人與麼說話只知有己不知有人何故不見道無山不帶云。

示眾舉丹霞問龐公昨日相見何似今日公云如法舉昨日事來作个宗眼霞云只如宗眼還著得龐公麼公云我在你眼裏霞云某甲眼窄何處安身公云是眼何窄是身何安霞休去公云更道取一句便得此話圓霞亦不對公云就中者一句無人道得師云諸上座龐公在丹霞眼裏至今求出不得丹霞在龐公舌底至今求出不得還會麼。

天童密老和尙忌示眾窣堵南山一巍然七年拜掃到龕前年年此際西風起一葉梧桐又到川。

示眾舉玄沙因僧問承和尙有言盡十方世界是一顆明珠學人如何得會沙云盡十方世界是一顆明珠用會作麼僧便休去來日沙卻問僧盡十方世界是一顆明珠汝作麼生會僧云盡十方世界是一顆明珠用會作麼沙云情知你在鬼窟裏作活計師卓拄杖云一槌粉碎了也不惟者僧打破精靈窟抑且玄沙得个出身之路喝一喝。

示眾舉南泉因至莊偶莊主預備迎奉泉云老僧居常出入不與人知何夙排辦若是主云昨夜土地神報泉云王老師修行不得力被鬼神覷破侍者便問旣是善知識爲甚被鬼神覷見泉云土地前更下一分飯著因聖穎雲南泉被者僧一問不免向鬼窟裏作活計師云殊不知者僧未問已前南泉早被者兩碗茶湯撞入黑山裏了也今日洌上座髙提正令與王老師作个出身之路拈拄杖左邊卓一卓云寄打莊主右邊卓一卓云寄打侍者𨿽然如是還識南泉麼老不以筋力爲能。

師誕示眾已與世相遠住山山水侵山能壯我目水若澹人心曠志因玆適年華日自深山中添歲歲快我一豪吟。

雪竇石奇老和尙訃音至示眾傑出叢林老雪竇機關轉處難回互瀑布絲綸千丈懸乳峯髙出萬山巓昨夜得聞巖下信泰山又見一頹然拍禪牀一下復云憶昔丁酉定洌曾依會下度夏及秋還潙山蒙贈一偈云大潙山頭一片月古今天地古今心秋風影裏看黃葉水牯牛兒俊不禁今日觸境興悲次韻奉挽皎皎長空空際月光明碩大正天心微雲海側因風起惆悵於人意莫禁。

示眾舉藥山因僧問學人有疑請師決疑山云待上堂時與你決至晚上堂山云今日要決疑底僧出來僧出山下禪牀把住云大眾者僧有疑便與一推歸方丈師云藥山老子太煞傷慈無端將座須彌山子推卻了也直得東弗於逮西瞿耶尼北郁單越南贍部洲一時摧崩至今洪波浩渺白浪滔天汝等茄子瓠子還有跳得上三禪天者麼良久喝一喝。

示眾舉白雲因郭公甫入山上堂夜來枕上作得个山頌謝公甫大儒廬山廿載之舊今日遠訪白雲之勤如今舉似大眾此頌豈惟謝郭公要且與天下有鼻孔底衲僧脫卻貼肉汗衫乃云上大人丘乙己化三千七十士爾小生八九子佳作仁可知禮也師云者則頌子如今成發蒙學生順朱塡墨底句子了也若是今日郭公甫則必曰此是我三十年前底。

別業梅園示眾田地穩密皆由入處幽深門戶崇髙總緣居處孤峻十方坐斷色凜千峯一步密移聲鳴萬籟恁麼百尺竿頭進步千尋崖底翻身殘巖斷壑別有生涯鳥道玄途尢非活計直得淩霄逼漢霧鎖云封風月一壺煙光滿月正恁麼時且道畢竟位居何所卓拄杖云須知云外千峯上別有靈松帶露寒喝一喝復舉大梅常禪師住山馬祖遣僧問和尙見馬大師有何言句便住此山梅云馬師向我道卽心卽佛僧云如今馬師佛法又別向道非心非佛梅云者老漢惑亂人未有了日任他非心非佛我秪卽心卽佛後僧舉似馬祖祖云梅子熟也師云一言之下徹法源底如大梅老人古今能幾幾觀其酬對者僧似乎全拋一片若是洌上座見他道近日馬師佛法又別向道非心非佛但云今日幸逢上座得者个消息不惟使者僧三十年後換手捶胸抑且使馬大師慚惶滿面後來馬祖恁麼道𨿽則養子之緣殊不覺醜若見恁麼舉似便好道老僧合自領三十棒不惟者僧知恩亦且大梅生色會麼生平肝膽向人傾相識還如不相識。

秉拂天下無不理之事可惜作道理會卻世間無不事之理可惜作無事會卻拈拂子云會麼事而不事無作無爲理而不理無聲無臭說甚事理渾融三十棒且待別時直饒理事雙忘笤帚柄聊與一頓諸兄弟如斯說話今日苦口婆心逢人輒不得道洌上座在曲錄牀上說理說事擲下拂子喝一喝。

秉拂人卽謾人山河大地不謾人人卽自謾自己心肝五臟謾不得諸兄弟無事問取山河大地看是个甚麼道理無事摸取自己胸頭看是个甚麼道理設有个衲僧出來道洌公昨日說不得作道理會卻今日者般說話我卽向伊道洌上座罪過。

梅園種梅示眾當年未到梅山上秪道梅山盡是梅拈拂子云分明月在梅華上尋到梅華月已遲今日不妨自我作古隨處發生豎拂子云於無陰陽地上突出勁骨森森於多荊棘林中透露淸香朴朴老幹如虯曲中隱直羣葩含玉果裏該因不與萬卉爭妍卻較羣芳獨步𨿽然如是何人死得偸心盡相共鋤云種洞庭。

示眾舉黃檗在南泉會下爲首座一日捧缽向南泉位上坐泉入見乃問長老甚年中行道檗云威音王已前泉云猶是王老師兒孫下去檗遂過第二座坐泉休去雪竇顯云可惜王老師只見解頭利我當時若作南泉待伊道威音王已前卽便於第二位坐令黃檗一生起不得𨿽然如是也須救取南泉師云二老做處𨿽則主賓互換檢點將來二俱不了雪竇恁麼道也落第二機我當時若作南泉見伊坐卻主位便轉身歸方丈不惟自己黃閣簾垂直教黃檗縱然喫得飯也須著噎。

梅園示眾坐斷毗盧頂坐久成勞拈卻錫杖峯費力不少如今休處得休日上三竿瞌睡咄休瞌睡昨夜帝釋撞鐘驚得梵王墜地我向道水流澗底太忙生云在嶺頭閒不徹。

示眾舉世尊道若有一人發眞歸源十方虛空悉皆消殞演祖道若有一人發眞歸源十方虛空築著磕著佛果道若有一人發眞歸源十方虛空錦上鋪華楚石琦道若有一人發眞歸源十方虛空鍼札不入師云若有一人發眞歸源十方虛空是个甚麼。

示眾舉趙州因僧問百形俱聵散一物鎭長靈時如何州云今朝又風起師云大眾且道是南風是北風良久云行船須在把梢人。

梅園示眾孔子南遊江漢乘時濟物老聃西出函關臨老知歸爭似芙蓉山里人坐斷白雲頭竟忘江南地暖塞北風寒秪見野人異婦頭長八尺面闊一丈藏身靑黯裏不知東頭賣貴西頭買賤樂其剩水殘山淸涼無暑气涓潔有甘泉諸兄弟且道此境此人是同是別一回親得入不與眾山齊。

示眾舉馬祖因僧參次乃畫一圓相云入也打不入也打僧才入祖便打僧云和尙打某甲不得祖靠拄杖便休去師云馬大師何不再打一棒使者立地死漢人得我門出得我屋。

示眾舉夾山因僧問如何是相似句山云荷葉團團團似鏡菱角尖尖尖似錐復云會麼僧云不會山云風吹柳絮毛毬走雨打梨華蛺蝶飛楚石琦云夾山老漢與麼答話恰似夾竹桃華錦上鋪華只是未曾點著本分事在若有問天寧如何是相似句向他道莫將支遁鶴喚作右軍鵝師云楚石老人與麼答話猶欠剿絕在今日者裏有人恁麼問連棒趁出免得刁刀魚魯之夫向泥裏洗土塊。

梅園種竹示眾禾黍不陽艷競栽桃李春翻令力耕者半作賣華人今日梅園者裏總不與麼拈拄杖云者是竹子一莖兩莖斜斜塘倒影卓一卓云三莖四莖曲曲能有成翠色靑靑幾度秋來還自翠淸風

一番雨過一番淸老幹乘時倒駕迷津之筏新篁應運包藏槍利之鋒正恁麼時且道如何分付去年梅今年竹寄語兒童休觸著憶昔長沙曾有語動手無非觸祖翁下座。

示眾舉雪峯因僧禮拜次峯乃打五棒云過在甚麼處峯又打五棒喝出雪竇顯云我不曾與人葛藤前五棒日照天臨後五棒云騰致雨汝若辧得也好與五棒東禪觀云性空自來性直不似雪竇瞞人雪峯前五棒打者僧禮拜後五棒打者僧無過諸人且道是不是若道是要你眼作甚麼師云定洌自來性眞不是東禪瞞人前五棒見面底後五棒找零底諸仁且道性空直定洌直。

彌陀生日示眾生在閻浮提莫思極樂國彼此一世界也現在不可得莫憶當來事未來猶過去也諸兄弟厭此欣彼取捨情存計後追前攀緣心熾拈拄杖云阿彌陀佛坐七寶蓮華入諸仁眼孔去也諸仁還覺腦門重麼。

師誕眾請示眾七十古來稀虛生半已期從僧今十載轉盻幾何時無言堪告眾有懷只自知昨夜窗前月怕讀壽章詩今日升於此座𨿽則勉彊塞責抑得用資先慈聽取一偈生我者父母拔我者佛祖作得佛祖兒名爲報父母。

除夕秉拂大眾今夜是三十明日是初一何嘗除得周朝建子商時建丑何嘗明日是元旦恁麼看來有來有去消長之理曰新曰舊曲徇時宜究竟何曾遷變得一毫頭許桃符神聞是語已拊掌呵呵突出而前曰如斯說話七家村里人見解殊不知我能旋乾轉坤移星換斗有時拈頭作尾以威音而爲婁至有時翻尾作頭以婁至而爲威音謂今夕爲除夕誰曰不可以明日爲元旦誰曰不可洌上座與伊劈頭一棒云拄杖子煞个好市。

元旦秉拂拈拄杖云者是最初一著子千著萬著由之而發生喝一喝云者是最初一句子千句萬句因之而建立天得一以淸有星皆拱北地得一以寧無水不朝東君王得一端拱垂裳河淸海晏臣宰得一股肱黼黻艸偃風行閭閻得一土安其界人部其家衲僧家得一堪作甚麼權衡佛祖號令人天正當今日正令全提一句作麼生卓拄杖云鴨綠波洄野水鵝黃色轉堤楊。

束裝往浙示眾坐斷今古舌頭要識轉身句子把住乾坤手腳也須放過一籌何故大道無邊際當機有捲舒若便恁麼去謂之把纜放▆釘樁搖櫓眞正過量人不在者裏作窠臼不見道莫守寒巖異艸靑坐斷白雲宗不妙剎竿頭上翻筋斗海闊天空華鍼眼裏度金鵬摩霄逼漢可中有个幡然而攺打破牢關直如香象渡河截流而過金翅劈海直取龍吞不妨與伊艸鞋一緉三十年行腳正恁麼時不住此岸不住彼岸不住中流一句作麼生倒騎鐵馬下揚州。

覺明上座入塔潭之南湘之北八面玲瓏無縫隙覺光燦爛明霜雪無妨多處添些些放下骨襯云大好時節。

石破禪人入塔達摩九年尙覷不破今日石破了也以何爲驗放下骨襯云以此爲驗。

定心耆宿鍛骨平地多年起骨堆白雲深處勢崔嵬無端觸著無情手直教身心當下灰喝一喝顧視左右云會麼我定心老宿生來气宇豁達才器英弘結伴水月開士共力同心開芙蓉祖席於殘煙衰柳之中三十年辛勤恢大唐勝迹厥後吉祥坐脫藏身於長林丰艸之下十八年沈埋面目猶昔今日白足古淵上座孝思無斁貴圖相見且道見後如何攛下火炬云皮膚脫落盡節節骨黃金喝一喝。

入塔山自我開室自我影別處安身者裏滅迹正當今日如何放下骨襯云▆路還家兒孫得力。

寧鄕樂法庵泐冰上座入塔百里非遙千山一色事同一家理無異致提起骨襯云昔時曾向途中覓卽此物今日看來火裏冰非他物放下骨襯云休道泐潭爲死水靈龍偏自解藏身喝一喝。

栗嶺悟徹禪人入塔住世四十年足不越百里一旦告別時譚笑一時爾山僧素重之蹋雪爲送子放下骨襯云佛子住此地受用秪者是喝一喝。

﹝板存楞嚴大藏﹞

古梅洌禪師語錄卷下﹝二﹞

