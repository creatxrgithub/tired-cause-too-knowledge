嘉興大藏經鐵眉三巴掌禪師語錄

鐵眉三巴掌禪師語錄

嗣法孫性養性亮同編

上堂

崇禎辛巳十月望日師住夔州府石砫牛南山華嚴寺結制上堂拈香祝聖畢復拈云此瓣香供養過去吹萬本師用酬法乳維那白槌師豎拂子云看又看不見尋又尋不著往返無蹤迹空向我摸索擲下云冷處著把火僧問這个東西不勞拈示請和尙另道一句師云鐵樹掛燈籠。

上堂句句有眼名爲禪鼻唇直掛萬人看金鍼繡出鴛鴦帳大地山河共一天。

上堂拈拄杖一卓云會得這尊古佛卽了了也若會不得也沒柰你何。

說戒上堂撫掌云這是正戒仔細思量無崩無壞無損無傷誰分皂白非靑非黃應無所住不壞金剛金剛本體大露堂堂喝一喝。

上堂髙處髙須彌頂上放白毫低處低大海之中采摩尼不髙不低又作麼生山僧今日平平解制。

師住萬縣寶峯山云來寺上堂僧問鑪韝弘開未審云來有甚消息師云半夜巖頭孤月靜進云和尙如何出手師云一聲髙樹老猿啼進云學人分中得个甚麼師云毫毛出大樹問第一義卽不問開堂事作麼生師雲緊水灘頭拋繡毬進云恁麼則學人有賴師云有緣遇著無緣錯過若論有緣對面不睹若論無緣千里不遙莫道有緣無緣但辦己事勿論他非參得悟得在在安身立命莫說是閻家老子縱千百億釋迦也沒柰你何若未悟未了百艸頭邊橫不得豎不得大鑪韝中又如何下得手卓一卓。

上堂十个指頭是五雙綿州附子漢州姜會得海底撈明月露地白牛角生光。

上堂八萬四千門戶用他作麼出門撞著露柱老僧不入海水穿著眼睛步步腳踏是路。

上堂老僧有時說世間法有時說出世法出世法就是世間法世間法卻是出世法何以故世出世間不二法一聲通和無覓處阿誰不是丈夫兒衲僧鼻孔如來路問升座說法卽不問未出方丈事如何師云東林桃花紅灼灼進云出後如何師云西溪流水響冬冬進云不出不入時如何師喝一喝。

上堂決烈漢一腳踏翻受用無盡何故是無生滅法是無修證位是絕對待意捲舒不勞功勛來去了無變易還會麼良久云老僧巴掌也解通風。

師住萬縣大佛寺上堂問縣主設供爲薦程太夫人和尙如何指示師云何處不西方進云如何是利生接物句師云都利山上都哆唎進云如何是離言離說句師便喝僧亦喝師云多事問如何是大佛頂師豎拂子云看進云還有向上事麼師下座。

上堂喝一喝云諦當諦當本無遮障動中之靜隨緣放曠良久云且道老僧住在甚麼處。

上堂日月照臨不到天地覆載不著含元殿上問長安直捷便是逍遙路南山髙北山低日出東來又轉西昨夜霜風露消息吹落林花三五枝。

佛誕上堂孟夏有八不許問話有人若問善惡齊打不是巴掌英雄只爲熊山路滑。

上堂豎拂子云原無參本無念萬里寒空打一片問道卻是古家鄕知此從來無間斷問空屋無人時如何師云金殿臥淸風。

上堂舉經偈云無上甚深微妙法百千萬劫難遭遇我今見聞得受持願解如來眞實義老僧則不然三掌打來微妙法當下了然難思議離卻見聞本受持此是吾宗眞實義。

小參

小參僧問總是鏡空堂上客誰爲寂照境中人師云夢中又說夢身外更有身問如何是生前消息師喝一喝如何是生後消息師云銀碗盛雪僧舉坐具云是前是後師云一个約著不去一个拽著不回僧云因甚大地人沒柰他何師云難道老僧又柰他何乃云有相卻無相無相果是眞一點靈光照內外放光明。

小參山裏小參山裏說山中巴掌元是我三掌打破天外天地分九州無處躲昨日五臺山有片放光石被我攜來放在汝諸人眼裏就在眼門放光放在汝諸人耳裏就在耳門放光放在汝諸人鼻裏就在鼻孔放光放在汝諸人口裏就在舌上放光處處和盤托出大眾若於此返照回光不須久立。

小參若人靜坐一須臾勝造河沙七寶塔寶塔終久化爲塵一念不生成正覺且道徧地是覺那里是正良久云動容揚古路不墮悄然機。

小參舉古人云墻上一窠艸風吹兩邊倒水也沒些些一般長得好老僧不然墻上一窠艸大風盡刮倒看艸歸何處無艸道正好若有長艸處癡人生死何時了。

小參良久云西來大意總不出這个道理道本無知但知个有卽爲妄想但說个無就落無記不拘有無一切放下晝參夜參參到水窮山盡處自有一个轉身時有等背地裏看幾句糟粕記一肚抄一部見人做工夫便打失笑問你笑个甚麼落在甚處卻又無言可答柰何柰何。

茶話

茶話師云未曾喫茶話已說了還說个甚麼僧舉果云這个聻師云椿杼不辧葫瓠同溝僧云再請開示師云小𨿽一般大則各別僧禮拜師云謝茶。

除夕茶話去年有个三十日今年有个三十日明年有个三十日且道喚作甚麼老僧喚作過去現在未來若有个阿師出來云過去未來卽不問請和尙道个現在底老僧卽與三掌云這一掌是佛陀這一掌是達摩這一掌是僧伽那阿師無對佛陀達摩僧伽明朝元旦各下一語來你看佛也空空無說祖也嘿嘿無別僧也忘言兩眼紅似血衲僧又作麼生老僧生得粗魯那管初一十五問來舉起巴掌打底是佛是祖。

茶話監院請云今日淸明佳節禪眾設茶供養伏請和尙垂慈資薦開山實相師雲實相比丘建大佛剎欲開選佛之場不覺涅槃已至幸得兒孫輩延老僧垂手雲集方來卽今如何薦拔良久云設利塔中誐誐喃阿耨池邊哆哆唎。

示眾

示眾若會世間法必要理事雙融若參出世法須人法兩忘全不關理事領个話頭朝朝暮暮主靜離人久久工夫純熟忽然打破疑團頭頭顯露物物明眞不用躊躇直捷便道透脫羅籠不存閒解。

示眾日用事無別一隻艸鞋爛前後兩半節費了多少綫如何是爛底道理雙頭驢兒三隻角一寸龜毛重七斤。

示眾一根枯樹靠閻浮二人只穿一隻鞋一齊穿一齊脫且道是何人語。

機緣

一居士參念佛是誰師云會得誰字麼士喝師便打士復喝師又打平山和尙後問云你將甚麼打師云扇子山云你巴掌短在師喚維那那應諾師云咱底巴掌卻長。

一居士請開示師云凡參話頭必須放下世情內不妄想外不攀援事事打貼潔淨看畢竟如何是萬法喚甚麼作一久久提持不待人說自有惺發時士云和尙多少壽師云前三三後三三士擬議師云莫錯會好。

平山和尙問坐脫立亡工夫如何做師云默然全無別逍遙路可登山云默然消息錯會者多師云有錯底不錯底山云如何是錯師云黑山藏鬼窟如何是不錯師云烏龜炭裏走。

一僧解師衣云肚裏幾个獅子師云當頭是一左三右四僧云今在不在師打云這甚東西說在不在。

黑白兩人各坐一傍僧云一个黑一个白師云誰教你分黑白僧云黑底是白底是師云俱不是僧云如何是師掌云會麼。

福淸縣令問某坐到無人無我處稍覺復動是玄耶禪耶師云不是玄亦不是禪令云是甚麼師以扇敲桌又問曾會臨濟麼師雲山僧不識字令云我曾得會來師云下一語看令云這是想不來底師云何曾得會。

師問維那幾炷香了那云六炷已完師云我這里有一炷香常法如是那云請和尙香看師云你要見我這炷香除非雙眼落地。

一文學見貓銜鼠戲請師說法師云參禪如似貓捕鼠眼似銅鈴尾飛舞善哉善哉菩薩面宗門也現夜叉虎。

楊貢元云弟子諸事俱空特來參和尙師云還回家麼元云回師云何空之有。

師同焦都司茶次司云請和尙與我趙州茶師云非等閒喫得底司云當下領過師云甚麼味司無語師呵呵大笑。

洞勤舊同師食粥師云你二時粥飯作麼生了舊撫掌師云錯舊問和尙二時粥飯作麼生了師舉足舊云是同是別師云錯。

師赴熊月崖居士請登舟士云看腳下師云盡摘洛陽花士遜揖師云北禮士云我過那邊去師雲中間聻士云和尙自何來師云還見麼士拍掌師云此是老僧餿气士問如何是卽今爲人大意師掌云普付普付老僧巴掌打著个工部。

破山禪師過吉祥庵師出方丈值山飲酒次山云你敢來不師雲海寶千般各取如意山云喚甚麼作寶師與一掌山云再打兩掌看師云有掌不打癡肉山豎指云這一指與你巴掌是同是別師云一樹梨花靠粉墻。

平山和尙指一僧云這僧可作書記師豎扇問僧云是甚麼字僧遲疑師云字也不識如何作得書記。

僧問和尙巴掌打在甚處師云須彌山僧云太遠生師云近而不遠僧擬議師云鷂子過新羅僧禮拜師便打。

僧來參師云俗地在那里僧云明州師云離家幾載僧云五載師云探親不曾僧云和尙是老婆禪師云你這兒子是我生底僧無語。

師問僧卽物契神四字重那一字僧云重神字師云錯僧問和尙又重那一字師云重卽字僧云意旨如何師云卽體之用兮把住放行全是我卽用之體兮拈來拋去更由誰。

答問

僧問念佛底是誰師云念佛底畢竟是誰僧云念底是不念底是師云念則錦上添花不念雪裏送炭。

古孝廉問和尙巴掌旣長因甚打不著峭然師云豈但峭然古雲長底如何師云打到平都古云短底如何師云打盡天下古云究竟聻師拍三下。

僧問無明煩惱作麼生斷師云無明也不斷煩惱也不忘若斷無明了生死瞎漢虛空摸太陽。

僧問如何是體師云坐下如何是用師雲起去體用雙彰時如何師云老僧無丈人。

僧問如何是話頭師云腳上生腳如何是話尾師云如牛無角如何是話腰師云你且行路如何是頭尾俱正師便打。

答月崖居士請士大夫畱心法門有決定志想是夙植徳本大事因緣必得成就此事在本分胸襟流出莫從他覓覓之不得得之不眞若信得及打開自己寶藏庫見徹本來面目內心外境廓爾銷融彼聖此凡平等超越何故聻孟冬不熱老僧與公應个時節佛法若作商量分明弄巧成拙若作無事話會又與外道何別直饒總不如斯敢保尊官未徹如來言祖師訣無孔鐵錘重下楔自家心地亂如麻莫把指頭當作月休思量謾解說千年枯骨咬著舌任他兔走與烏飛饑來喫飯困來歇。

答江居士老僧巴掌了三玄用處臨機沒大千有無不坐誰人見凡聖不通那敢攀不是心兮不是佛不是物兮不是禪且道是个甚麼參。

答田參軍巴掌無別凝然淸淨默默無言平常心印妙解全開諸佛慧命門風露布要在當人不盡無爲不入有爲不假修持別無對待。

僧問和尙巴掌在麼師便打僧云別道一句看師云老僧今日腰疼。

偈頌

三巴掌妙中妙天上人間同參到吾今頓斷掛心鉤打破愁城嗄嗄笑

三巴掌孰與同札錐無地晝夜窮誰知今劫窮心漏轟雷掣電一條龍

三巴掌不用能頓斷金鎖走蛟鱗識得這个呵呵笑而今不是世上人

三巴掌不昧前離塵脫俗三十三當初只道峨山去今朝依舊在四川

眼前一物卽不是但有絲毫都是塵本是明空應無住寂寂非非是妙心

森羅萬象萬象一相一相諸相諸相非相非相同相同非是相

學人要得眞悟修莫只尋覓數行頭若得一心無掛礙絕世忘情一旦休

無爲妙法果是眞一掃萬卷悟無生一法包含無量法一門劈破萬般門

趙州狗子盞中茶雲門糊餅共一家有人問我甚何宗屎橛拜上三斤麻

參禪喚作無縫鎖昏沈妄想最難躲明得非心非非心本自無我無我所

一法法萬法萬法法一法法法本無法無法眞是法心靜越諸天體正自然安身動必有二不動自周圓非有極相生非無永無蹤非非無不見無見又相生一拳打破太虛空腳踏閻浮世界碎其中有妙三巴掌參來原是西來意明了卽到古家鄕一步跳出三界去輥開雲門天外天劫劫不受閻羅气

頌聚雲老人升座

獅子出丈世尊榜樣拖開白蓮無邊光放右肩褊袒合掌拜上一聲銅響請歸方丈

吹萬大師命贊

和尙似驢三界那能皮長耳頂著天四蹄踏著地今劫頓斷紫韁繩腸肚心空無屎屁

爲吹萬大師對靈

慧麗承事玆已畢和尙一朵白蓮去今在瓶中作甚麼咄切忌生前這一句

李解元看師錄捲卻請題

三巴掌一字無離卻心意用工夫頓悟心空超劫外威音發現任捲舒

一護法請題蜘蛛

蜘蛛哥蜘蛛哥每日檐前張网羅那个蚊虻敢過只顧一身飽暖不管他人死活有朝風雨打著窠未免家園兒自破

頌萬法歸一

泥人騎木馬你我是他咱烏龜鉆象鼻蝦蟆問冬瓜

一歸何處

分明是个獨角牛前後不見尾和頭白雲堆裏攢蹄臥睡老乾坤不覺秋

靑州布衫

靑州布衫世間稀無領無袖少人知金鍼玉綫穿海嶽此是那吒第一機

題拐李

拐李離拐路難行肩擔日月步風雲等閒不語凡夫話站看人間惹利名

眾指火請題

凡火聖火無明火無種無根最難躲智慧火性煆得空燒卻佛魔無人我

僧舉秤請題

識得此物輕重難謾不須摸索多少均平是卽是怕僧云怕甚麼師云怕底是錯認定盤星

忠路司尊同師曬日請題

一輪紅日正中懸照徹無私世界寬司尊云請巴掌題夜月師續云三掌打破梅梢月海底泥牛舞翠煙

園中菊開請題

三三六六九重陽金風吹綻滿園香淵明未賞醺醺醉素影寒霜放一場

請題雞冠花

雞冠花放開幾朵丹靑無粉胭脂抹猩猩血染茜紅袍恰似南方丙丁火

四季景

喜東風是何春河開雪散水流水萌芽出土枝枝運露出鋒芒滿地靑滿地靑誰家卻作斷腸聲八十老翁眠不得陽關一曲作空亭

夏日長愛淸涼晨禮佛飲茶湯山鳥林裏千般韻爲喚歸來到故鄕看鴛鴦細思量曉來一陣薰風起吹落池花滿岸香

秋風淒金風催葉落花殘結子遲明月蘆花沙汀岸滿目靑黃莫問渠歸根處在這里好消息有誰知若能識得家中寶阿誰不是丈夫兒

冬雪飛朔風吹紅鑪添炭煎一杯滿山盡是銀沙落素影寒霜卻是誰卻是誰玉麟明月下腳遲不是一番寒徹骨怎得梅花香滿衣

住山歌

山上逢人問路嶇山童遙指山幾皮山間明月松頭掛山鳥飛來林裏棲看不見山風聲搖吟玉綫山澗寒泉湧如花山前白雪飛片片山外風寒霧气霞山中古寺空王殿山僧日飲趙州茶

解脫歌

若參自己本來面汀上蘆花分兩岸要知自家妙慧心靑山流翠一溪云聽不見新丰曲子無間斷尋不著這个種子好摸索且由他只在東村王老家罷罷罷晝夜免把心頭掛忽然見雪裏炭來會一面決得破明得他滄州獅子景州塔眞定一尊大菩薩

臨冬詠

重陽九九與冬連冰霜淸冷朔風寒紅鑪添火柴半掩有興尋梅帶雪還帶雪還冷淒淒長至日來一綫輝大地白雲都蓋盡但聞山外野猿啼

詠水牯牛

說起這牯牛不見尾和頭徧界無藏處何處覓蹤由休縱逸漫優遊一鼾眠露地水艸調得周若人識得此中意現現成成不用修

三巴掌禪師語錄﹝終﹞

三巴掌和尙行狀

悟眉居士譚正幹稽首拜撰

三巴掌和尙北直趙州柏鄕縣李氏子其人修長蠶眉河目廣額丰頤須如螺結先爲琉璃廠藝中歲從天臺無盡禪師披剃崇禎六年詣峨眉飯眾遇寇徒眾被害師僅以身免過忠州司馬少遊馬公送至吹萬大師處大師一見卽云我家人來了命當行堂灑掃執事師嘗習修養等事三伏天裸身曬日言不生虫時鐵壁隱師問云何不走上正路師云咱北方人一字不識爺是文字與咱工夫不同隱師指問吹大師大師示萬法歸一話頭苦參數載始有入處一日大師上堂師問如何是佛大師云拄杖撐著月如何是祖大師雲橫肩兩樣看如何是超佛越祖大師云提起三十棒師喝一喝大師拍掌三下隱師問云會麼師云不會隱師勉以苦參師參至二十五期七炷香不下禪塌忽然悟徹大笑不止隱師徵云你見个甚麼師云我名三巴掌和尙隱師云是我教你參的將甚麼謝師拍手三下隱師令見吹大師師詣方丈禮拜起拍三掌大師云不許拍掌師頓足三下大師云不許頓足師叩齒三下大師云一切都不許師正身立大師復令呈偈師遽答云參得三巴掌眞是法中王不昧家中寶人香萬里香大師可之大師臨終書偈云九百星辰一齊下老僧如象亦如馬正看鐵眉恁麼來江頭灩澦實瀟灑與更號鐵眉有三巴掌乃老僧萬里外弟子之囑師出世後開堂四次甲申秋同工部月崖熊公入施衛一座主夢神人報曰淨掃殿堂迎趙州祖次日師至與夢中見像相符傳以爲異世亂轉錫南濱鳳衛侯牟公閱師錄嘆曰當時錯過此老乃專官請師旣至師示微疾以衣缽付門人耳庵遂圓寂建塔都會之觀音山熊耳庵住世六十五載語錄一卷盛行於世。

巴掌歌

巴掌和尙大奇特以巴掌說微妙法云何是三卻非三是三非三誰饒乏我聞輪指照十方合三巴掌十五指一一指端放光明月映千江正如是黑氏拈花左右擎此一巴掌從何生用一捨一卻成三識得朝霞是早晴握手作云伸手掌笑向虛空弄聲響千手斷臂豈偶然但道一字卽魍兩趙州土田久磽確道是棒喝是音樂蒲團冰冷人未歸門外空煩鳥剝啄吹老人手如鐵入木三分肘光掣尋取案上巴掌痕枉卻子規口中血水乳相逢漫饒舌看誰踏破雪上雪

時崇禎甲申秋前五日文淵閣大學士有庵文安之頓首拜撰

