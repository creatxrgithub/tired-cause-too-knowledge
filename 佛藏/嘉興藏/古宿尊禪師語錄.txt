嘉興大藏經古宿尊禪師語錄

敍

余嘗見相國菊潭胡公詞林滄起朱公冏卿二酉宋公與海內諸禪家往來書翰並題諸家語錄敍文方知臨濟宗風於玆稱盛矣古宿尊禪師降誕成都剃染唐安具戒後徧歷蜀中名山巨剎一時宗匠除道遠迎從此上朝天過五丁下楚南詢諸方知識一見而首肯杖履所至景從雲集遂得法於香巖宕山遠翁開堂於鄧州丹霞襄州洞山並及山右諸大名藍余昔面接參承而後與其髙弟冰輪圓公作方外交以師語錄見示捧讀之餘知師之道髙出無上深入無際爲上下千百年所希有者至讀其得人一牛還人一馬山川雲月之語見地旣淸出語自朗直截了當淡遠融洽不異昔人磨磚作鏡駕車策牛話頭正所謂問處孤髙答處深者此也至於山居偈頌信乎匪恆所思得未曾有𨿽坦易簡切若布帛菽粟之常究之如耆闍崛山之髙阿耨達海之深不過是也至於應機接物種種三昧皆屬明道婆心所見端不隨波於畫蛇添足之見以滋人騎驢覓驢之惑又不附會於南轅北轍之途以增人以鼓打鼓之獘此之謂不屑屑於雲門趙州之迹而能合乎少林衡嶽之意者也試觀卞璧隋珠庸人咸識其至寶景星慶雲狂夫皆知爲大瑞師之語錄何以異此昔達摩初祖有雲中原佛法惟楞伽四卷可以印心讀師語錄句句印心直臻五法三自性八識二無我之奧昔言不益足信哉若以此僅爲語言文字觀而不潛繹其全機大用承先啟後之微旨則去師之道自有云泥之間矣。

賜進士第出身資政大夫工部尙書八旬餘叟古羊楊義拜撰

序

余自束髮受書卽喜閱理學家言而於吾鄕薛文淸先生讀書錄尢中心服膺而景行靡斁者蓋平昔然矣邇來獲奉簡命佐郡嘉禾連有督漕之役勞苦備至席不暇暖然益夙夜兢惕惟以飲冰茹檗視民如傷爲心倘一夫之恫瘝實有疚懷弗釋者始信吾儒之惻隱卽慈氏之能仁也吾鄕紅土溝白雲禪寺古宿和尙爲宕山和尙法嗣派啟密雲再傳林野至師而法道大昌閱其語錄皆殊勝出格之言語語道出常情在未悟者視之以爲奇特在已悟者讀之只是吾儒庸言庸行慥慥篤實之恆理而已師旣行履髙峻臨機直捷龍象藉以皈依人天因之宗仰吾鄕大司空楊先生華亭學士沈先生皆以宗儒畱心法道不惜如椽爲師表揚信知師錄之可以永傳而臨濟宗風於焉益振也已禾郡楞嚴蘭若向有書本大藏風行天下師之門人冰輪禪師不憚數千里來刻師錄於玆土余贊嘆爲不朽盛事爰捐俸成之而序其緣起於篇端。

時康熙歲次丙寅仲夏浙江嘉興府通判塗水桑日知易庵氏題於署之思補軒中

序

古來本分人非有奇特只在尋常日用間但能歇得念念馳求心不受一切境緣之所惑便名無事人其言句亦只道出常情不向尖新雋巧若彼弄影而行者縱饒說得如雲如雨皆是剩句非本句也余是不會佛法人人有以佛法商者輒不應此何以故蓋爲向汝面前原無開口處今歲夏五山右冰輪禪師刻其師古宿大和尙語錄於楞嚴介無能禪師問序於余余曰道得卽做師號冰輪曾帶得月來否輪以兩手作呈托勢余曰此是第二月若論第一月五眼不能睹十力不能知無討巴鼻處師鼓掌余遽訊曰輪在者裏了冰在甚麼處輪以手拂余胸曰居士者裏冷也未余曰也須在湯鑪炭裏躲避始得師大笑乃出古宿和尙語錄相示余備閱之語語天眞明妙皆從自己平常心流出眞臨濟所云智劍出來無一物明頭未顯暗頭明者歟是錄之成洵足爲嘉惠後學之舟航眞參實悟之標準也已。

西浙赤肩老人沈廷勱敬書

古宿尊禪師語錄目次序文一卷住鄧州丹霞禪寺語錄住襄州洞山禪寺語錄二卷住河東靈巖禪寺語錄住上當佛掌禪院語錄住髙平聖泉禪寺語錄三卷住太原白雲禪寺語錄機緣聯芳拈古頌古四卷佛事書問歌疏像贊五卷雜偈山居雜律五言古七言古六卷五言律七言律五言絕七言絕行實

古宿尊禪師語錄目次終

古宿尊禪師語錄卷之一

住河東水月嗣法門人明圓編

住鄧州丹霞禪寺語錄

師在鎭平菩提禪院於大淸康熙二年正月初十日南汝鎭總戎張護法曁山主王治全僧眾寂法無塵等具疏請住鄧州丹霞卽就本月十三日入院眾設齋請上堂師升座拈香雲者瓣香拈起則燻天炙地放下則海晏河淸爇向鑪中端爲祝延當今皇帝聖躬萬萬歲伏願徳奉三無功安九有萬姓咸歌舜日四方盡樂堯年復拈云者瓣香豎窮三際橫徧十虛奉爲滿朝文武本郡尊官並今請主護法洎在會鄕紳文學等爇向鑪中恭願各體天地之心共行堯舜之道再願子貴孫賢永作皇廷之砥柱長爲法社之垣墻又拈云者瓣香放之則彌六合卷之則退藏於密今朝爇向鑪中專申供養中興鄧州香嚴傳臨濟正宗第三十二代宕山本師大和尙用酬法乳之恩斂衣就座上首白槌云法筵龍象眾當觀第一義僧問龐居士萬貫家財盡棄襄江又來此地置莊何干師云任從滄海變終不與君通僧云慈悲何在師便打僧問法筵大起龍象云臻重開祖席一句請垂慈師卓拄杖云辟土開疆還舊制起頹興廢展新規僧云恁麼則人天慶快去也師云何消注腳僧禮退師乃云祖師法席荒廢多年寂法禪人久覓斯山莫知其所幸遇近堂王居士當陽指出方能直下知歸於中共同志者刈艸刪荊斬藤研樹至今景象初開規模乍現特命山僧來此重興舊案復振頹綱今日旣臨不免盡力施爲挽回已墜之風掀翻未了之案秉智慧刀重興佛日握摩尼珠光耀禪林頓令瓦礫增光門墻現瑞直得龍吟霧起虎嘯風生引動靈昭塔共缽盂峯互相贊云久廢之場瞥爾重興施貲信士定證菩提運力道流必徹玄旨且舊案重興一句作麼生道卓拄杖云不受一番寒徹骨怎得梅花撲鼻香。

安丹霞禪師像上堂僧問是法平等爲甚麼諸聖不供獨供丹霞師云冤有頭債有主進云知師久具通方眼善判人間是與非師云休寐語僧禮拜師乃云前釋迦不安後彌勒不奉單單供養天然老子尊上座一不重伊智大才髙二不重伊道全徳備最所重者是伊聽卜言而別選聞授戒而疾退末後騎僧得號於馬祖堂前燒佛驅寒於慧林寺裏諸般去就且置卽今安位一句如何舉揚以拂子拂一拂云徹開戶牖無遮障放出當年舊主人。

中秋上堂僧問一月印千江千江一月攝作麼生說个印攝底道理師云影出扶桑暉宇宙光潛冥艸﹝雨／暗﹞山河進云此外還有向上事也無師云有則恁麼有其柰爾不識進云伏願再垂慈師云宛如明鏡懸霄漢不假淸風徧界涼僧云古哲道父母所生口終不爲爾說畢竟不說的是何事師便打乃云此夜一輪月孤光更異常半點瞞不得處處弗囊藏正恁麼時艸木生輝山河現瑞且髙低普映一句作麼生敷演驀豎拄杖雲有水皆移影無山不現形。

除夕上堂僧問北禪殺牛分歲和尙說法辭年作用𨿽殊同歸一致如何是一致之道師云驅臊爆竹家家放禦崇桃符戶戶懸進云此系世法畢竟如何是一致之道師便打僧云若不蒙師親指示焉知此道出常情師云那里是你出常情底道僧擬語師云念言語漢有甚麼交涉遂拈拂子云今歲今宵去明年明日來去來總勿論新舊悉丟開恬然常湛寂寒夜只孤堆者便是道者家風𨿽則如此豈可一向兀然所以道欲識佛性義當觀時節因緣時節若至其理自彰卽今村城國邑處處敲鑼擂鼓家家別舊迎新與麼時節旣至且道如何是自彰底理卓拄杖一下云嫩柳舒靑眼夭桃破粉腮。

含光禪師至請上堂僧問鄕邦千里外故舊重逢意若何師雲如水投水似空合空僧云賓主聚頭合談何事師便打僧問未透祖關時頭頭有礙旣透祖關後處處無妨此等人來和尙作麼生管待師云薄批明日碎截淸風僧禮謝師卓拄杖云藤條篛笠寄髙岡寂寞風規歲月長不掩柴扉交腳坐焉知佳客到茅堂當此之際山林現瑞艸木呈祥幽鳥玄談閟猿妙唱故舊同明般若主賓互演眞常言言顯佛祖家風句句作今人榜樣懵懂者當陽錯過具眼者直下承當方知心外無法法外無心心法雙融主賓互應可謂理隨事變全主卽賓事得理融全賓卽主有權有實有照有用便可與人抽釘拔楔解縛去黏𨿽然如是未是衲僧行履處畢竟如何是衲僧行履處良久云胸中不有我人見棒下誰畱佛祖情下座。

元旦上堂僧問城上已吹新歲角窗前猶點舊年燈且不落新舊一句作麼道師云自古水流終向海從來月落不離天僧云會得此端無障礙任從何處不風流師云試逞風流看僧便喝師便打僧云蒼天屈棒師復打云你但喫棒我要話行僧問趙州柏樹子信口塞責洞山麻三斤應機接物離此二途請師直道師便打僧便喝師放下拄杖云錯僧云情知和尙知而故犯師云隨語生解漢拈棒復打僧禮拜師乃云午夜東風起陰陽兩半均正當恁麼時燈籠辭舊歲露柱賀新春彼此不同謀相將胡亂爭驚起堂前鼓髙聲喚野僧向道今朝是元旦應當祝聖明丹霞聞得不免隨伊起倒走上法堂拈香祝聖應个時節卽今香已拈了聖已祝罷且應時及節一句作麼生敷演豎拂子云岸柳聞風開夢眼巖梅見日放新花香嚴和尙忌辰上堂云巴陵酬雲門之恩祇憑三轉語便不設忌齋楊岐報慈明之徳設供作女人拜二大老𨿽則丰儉不同究竟理歸一致今日香嚴忌辰不肖浪遊楚地乍處淸涼庫無儲粟竈缺炊煙於斯時也莫何可辦不免借日月爲燈燭將山河作供養行列獻陳聊表寸念𨿽不足以酬恩報徳誠然意出痛腸遂召眾云且道那里是痛腸處良久云雪消茅屋千行淚霧結幽嵁滿肚愁。

艸堂離指和尙訃音至上堂拈香雲撲地聲驚龜畫城大千何類不聞聞而今折響歸空去佛眼神睛覷未能旋顧大眾云旣然如是且道又做者般去就作麼驀撒拂子云追先起後無他計且順常規學世徒浴佛上堂僧問佛眞法身猶若虛空未審和尙作麼生浴師云不消一滴淸涼水洗出堂堂相好形僧禮謝師乃云日月兩條燭須彌一炷香以玆成現物慶賀法中王驀顧左右云者是山僧窮孝敬汝等若有奇肴異饌不妨出來大家施設以報不報之恩共祝覺皇之壽有麼有麼儻或延遲山僧預獻去也遂下座一觸禮便歸方丈。

端陽上堂云今朝五月五橫跨艾葉虎忽遇散瘟神攔腮便約住縱約住也要常佩禦惡符何也有此符者四時寧謐無此符者鬼神奪識顧視左右云有曾佩者出來露个消息看良久云設若無人不免爲眾書出去也驀卓拄杖喝一喝云太上老君急急如律令下座。

雨晴上堂驀拈拄杖云今日晴光乍展萬象森羅顯現物理與道理無殊世法與佛法成片於玆時也鳥語泉聲宣揚向上一著野艸閒花突出格外眞機眞機卽置且道如何是向上一著聻豎拄杖云犢角筍穿土羊頭菌破砂。

南汝張總府夫人雷氏新故請追薦上堂師拈杖云浮生若電幻質如雲忽起忽滅毫無定準以拄杖指寶炬云獨者一點耀古騰今與麼委悉得去逍遙於三界之中放曠於六塵之外捲舒出沒任意施爲其來也如月印寒潭觸波瀾而不散其去也若聲傳幽谷遇險隘以無拘如是則生亦得死亦得湛然常住心境一如旣如是且道新故夫人在甚麼處安身立命驀豎拄杖云在山僧拄杖頭上現宰官婦女身得大解脫轉女成男去也汝等還知伊下落處麼如能知得不用重宣其或未然更聽一偈生居富貴絕縈纏念佛持齋了世緣了畢世緣歸極樂蓮花托質上升天。

佛成道日上堂僧問如何是不言言師云春到山花開似錦秋來沼水湛如銀僧云恁麼則个中消息分明露祗許知音獨自知師云且道知个甚麼僧云寒來向火熱去乘涼師云親切處另道一句看僧擬語師便打僧問天得一以淸地得一以寧君王得一天下太平且道衲僧得一後如何師云逆行順化任從他僧禮謝師乃云吾佛世尊雪山六年苦行夜睹明星悟道尊上座簡點將來所悟者無他驀呈拄杖云不過是識得者个徧觀一切眾生迷己逐物永受輪回所迷者無他掉轉拄杖云蓋爲背卻者个復卓拄杖云苟能直下知歸則眾生與佛又何異焉𨿽然如是莫道者裏直饒向朕兆未分時文彩未彰處豁地透脫將來祗會得如來禪若是祖師禪猶未夢見在卽今莫有會得祖師禪者麼時眾默然師喝一喝云出頭天外看誰是我般人。

元宵上堂拈拄杖云今年今月十五不打尋常破鼓剔起破暗明燈且要人人盡睹驀召眾云且道倏爾油盡燈滅又作麼生髙舉拄杖云杖頭有眼明如日凹凸陵夷任所之。

上堂僧問夜靜水寒魚不餌滿船空載月明歸時如何師云消得多少閒進云明朝活計又怎生師云別上一灘頭僧云恁麼則奔波無盡去也師云爲人得徹困僧云謝指示師打云要子知恩僧問山中猛虎以肉爲食因甚不食己子師云是親難滅僧禮拜師拈拄杖畫○相云不是心不是佛不是物十聖三賢睹不著復畫⊙相云今日分明爲指南報爾諸人休卜度擲拄杖下座。

結制上堂僧問經中道惟此一事實餘二則非眞且道是那一事師云禮拜著僧拜起師召云近前來僧近前師云會麼僧惘然師便打僧禮拜師乃云若論此事如身影一般動則相隨止則共住從劫迨今毫未捨離蓋緣眾生迷妄之甚自相違背不得現前苟能休心歇念如寒巖枯木忽地蘇來自然正偏不異隱顯全該到者裏一任橫身三界獨步大方灑灑落落作个無依道者又何須九旬禁足三月安居無繩自縛甘受牢籠作者般去就儻或未然直須將前蘊習事業揚在九霄雲外沈於千尋海底然後惟以一念爲生死心爲極則向淸涼者裏九十日中於行住坐臥處穿衣喫飯時畢竟看是阿誰使得一朝洗面摸著鼻孔來與山僧通个消息下座。

上堂落葉滿疏林秋風意轉深菊殘枝未折橙老面黃增荷破衰莖露蓼收溪水澄明明俱漏泄孰解此時情遂召眾云還會麼卽此便是毗盧境界卽此便是普賢行門表裏原無二際物我匪隔纖塵所以道萬法是心光諸緣惟性曉本無迷悟人只要今日了祇如了後又作麼生聻擲拂子云聲色堆頭憑出沒是非海裏任安閒。

冬至上堂僧問如何是冬來境師雲吐水石龍冰塞口嘲風瓦獸雪蒙頭進云一陽動後又如何師云現出本來眞面目嘲風吐水逞威光僧云不落動靜一句又如何師以拂子畫○相示之僧禮拜師乃云萬物歸根後黃鐘暖律回嶺梅先占勝預放一枝開𨿽然如是咸是生滅根芽遂呈拄杖云若是者種靈苗歷春秋而不變經寒暑以如然畢竟如何見得聻良久云一色蒼蒼常若是不從風雨長枝條復舉僧問古徳如何是冬來意徳云京師出大黃香嚴和尙拈云我卽不然若問冬來意對他道近日鹽米貴師云二大老𨿽有翻天覆地之能而無拔楔抽釘之手難使問者懷疑殞釋抱慮冰消若有來問山僧管教伊言前省去句下知歸畢竟如何雪妝枯木呈嬈態冰鎖流泉玉漏寒。

上堂僧問人人本有个个不無底是甚麼師云父母所生口終不爲爾說僧云慈悲何在師便打僧云錯師復打僧又云錯師云是爾錯是我錯僧云彼此師痛與兩棒僧禮拜師乃云黃鶯啼柳上野鵲噪花間个事分明露無煩我再宣有般漢聞言猛醒踏步向前山僧棒不歇手何故聻欲作我家眞嫡子應須更受惡鉗錘。

上堂靈機活脫智眼圓明三際平等一眞普徧如是則捨彼入此毫無向背顚拈倒弄自有端由施格外之威權提妙明之心印扶起江西道法挽回濟北宗風建保社於今時立龜鑑於後世作無作而千秋不泯爲無爲而萬古流芳𨿽然只如寒暑兩忘爲眾竭力一句又作麼生豎拂子云釣竿斫盡重栽竹不記工程得便休。

上堂僧問如何是諸佛出身處師雲水自竹邊流出綠風從花裏過來香進云和尙莫將境示人師雲山僧罪過僧問大道之源始從何起師云阿誰教你恁麼問僧擬語師便打僧問佛說一乘法無二亦無三如何是無二無三之法師便打進云祇者是別更有師復打僧作禮師乃云動也埋根千丈靜也徧界生芽有時把住則一滴不容有時放行則光輝八面到者裏無方便處卻設方便沒功勛處更立功勛便能掃除凡聖窠窟揮開佛祖頂流通正眼接續綱宗扶持野老無盡家風成就叢林萬世基業且道有何憑據便乃如斯卓拄杖云自從舞得三臺後拍拍原來總是歌。

浴佛日上堂僧問三身之中和尙今日浴何身師便打進云學人不會復願垂慈師又打僧問古人道頭頭非取捨處處莫張乖且道如何是不張乖底意師云要行卽行要坐卽坐進云若不遇流水還應過別山便禮拜師云汝到不疑之地耶僧云歷劫迷雲蒙師破塵塵不昧相好光師云未在僧云和尙焉得壓良爲賤師云放爾三十棒僧禮拜師拈拂子云甲寅四月八淨飯王宮生悉達周行七步任稱尊指天指地憑誇大惹得雲門恨不休當頭一棒要打煞山僧今日又不然一盆香水渾身沐𨿽然憎愛各不同到底酬恩意不差且道如何是不差句一度春風才漏泄人間處處有花開。

佛成道日上堂僧問釋迦老子夜半睹明星而悟道未審所悟者是何道師云早晨喫了粥午後更覺饑進云不饑不寒又是甚麼人分上事師云墳前石翁仲廟內鐵山臊僧問經中道念佛想佛當來畢竟成佛和尙尋常禁止豈不大違教意也師云相識滿天下知音沒一人僧禮拜師乃云釋迦老子始於正覺山前夜睹明星而悟道乃云一切眾生俱有如來智慧徳相皆因妄想執著而不能證得驀拈拄杖畫○相云智慧徳相與妄想執著悉被山僧縛作一團了也當恁麼時喚作智慧徳相又是妄想執著喚作妄想執著又是智慧徳相一任刀斫斧劈而常光不昧東擲西拋而智焰瑩然汝等諸人還相委悉得麼復卓杖一下云於斯承當得去委地頹綱一時舉起潑天門戶只手撐開堪作吾家種艸可爲後學師範脫或未然須惜寸陰金不換莫隨流俗過春秋。

上堂僧問權柄在手時如何師云臨機定賞罰僧云忽遇擎頭戴角者不遵賞罰而行師又作麼生師云罷拈三隻箭免弄一張弓僧云如是則學人打退鼓去也師雲山僧慣得其便僧問如何是淸淨法身師云泥豬癩狗僧云和尙莫瞞人師雲山僧罪過僧罔措師舉拂子云權柄在手殺活盡在當人縱奪皆由自己驀擲拂子置置饒權柄不在手神龍未敢窺覷魔外焉得近前且道利害在甚處喝一喝云琴中有響非凡韻不遇知音不與彈下座。

上堂白拂橫揮二乘膽喪烏藤豎握十地魂驚如有達士英才不妨出眾相見僧問如何是山中境師云參差野樹峯前列紅白山花嶺畔開進云如何是境中人師云是非全不理名利兩相乖僧禮拜師乃云談玄說妙好肉剜瘡豎拂拈椎裝模作樣直饒一向兀然又坐在澄潬死水裏別有機關難瞞識者祗如不涉諸緣一句又作麼生揮拂子云百花叢裏過片葉不沾身。

眾戒子請上堂僧問淸淨行者不上天堂破戒比丘不入地獄意旨如何師云據款結案進云丹霞聞授戒則掩耳今日諸僧爲何苦求師云同鑪共煮鐵所造各隨宜僧問禪與戒是同是別師雲山僧者裏無同別僧云爲甚昨日談禪今日說戒師雲從來柳下惠僧禮拜師乃云雞足山前候慈氏有類守株待兔黃梅室內授盧能大似將公作私正眼看來不無好笑法輪者裏總不恁麼大開鋪面任他用者成交𨿽然如是也有个試金石子拈來驗辯髙低遂以拂子作▆相召眾云會麼卽此便是無上妙戒三世諸佛歷代祖師皆悉奉持當知此戒趣向他不得違背他不得一絲毫許傷犯他不得敢問諸人一切事旣干系他不得畢竟如何奉持去於此有个見處三聚淨戒不待受而具足六度萬行豈假修己圓成又何用山僧口吧吧地說偏圓頓漸論持犯開遮然後爲傳授者哉復顧左右云委悉得麼眾▆措擲拂子云尋常祇道人能幹臨事方知不喞澑。

康熙庚戌二月二十日受天嶽大師同襄陽樊城眾士庶請住洞山峴石禪寺卽就本日眾請上堂師升座拈香祝聖畢上首白椎竟師拈拄杖云自笑無端用直鉤祁寒溽暑竟忘休邇來欲罷尋他計又恐金鱗破浪投以杖作垂綸勢云有負命者麼許居士問蓮花出水事如何師云人天共見進雲開謝事如何師云一切由他進云結果事如何師云非公境界僧問髙登寶座卽不問且道如何是峴石境師云朝陽洞口霞千丈嘯月臺前水一溪進雲水窮山盡向何處安身立命師便打僧便喝師云再喝一喝看僧又喝師云好个師僧又恁麼去也僧問如何是洞山境師云峴亭髙插靑巒上漢水環流碧嶂前進云如何是洞山人師云眼空宇宙渾無物大座當軒孰敢窺進云人境已蒙師指示爲人一事作麼生師便打進云恁麼則龍得水時添意气虎逢山色長威獰師云也是閒說偈言僧禮拜師乃云法無定相蒲團在處成家道不虛行楖栗隨方設化作此恁麼事必假恁麼人若是恁麼人決定懷藏至寶掌握神鋒气宇如王威光八面信口道一言而千了百當等間作一事而越古超今始可重光祖道再啟名藍作十方檀信植福之場爲四海衲僧歸投之地頓使無位眞人於其中間顯大神通施大法化普度羣靈俱登正覺然𨿽如是且道今朝乍入深雲樹赤幟於祖壇一句又作麼生良久云辟土開疆還舊制和光混俗順時情下座。

蘭友宋護法偕男入山請上堂僧問法筵眾集緇素齊臨且道宋居士設齋請師升座畢竟有何利益師揮拂子云千祥從此集百福自今臻進云二公子分上又作麼生師云雕鶚翺翔騰漢表魚龍變化躍天池僧禮拜師乃雲巖樹放新花林禽弄好音二三向上宗四七單傳旨當陽無隱諱覿面全彰已洞山老病僧曷更動唇齒然𨿽如是事無一向今朝旣被信心檀越殷勤惇請何妨更爲方便遂呈拄杖召左右云大眾見麼人人有眼決定是見復卓拄杖一下云大眾聞麼人人有耳決定是聞若或見處精明聞處透脫須知別有轉身一路在踏著轉身一路時自有一段風光盈滿六合充塞十虛饒他百千諸佛同時出世也侵占他一些兒不得正恁麼時且道設齋信士有何功徳良久云居然富貴超今昔歲歲無虞樂大康。

仙陀寺了塵監院請上堂拈香祝聖畢斂衣就座上首白椎竟師云好个第一義卻被者上座一椎粉碎了也乘緣散去頗得其便更要拋錐弄鉤有何不可驀拈拄杖云今朝老將出營若有久戰行家不妨出眾相見一僧出眾才作禮師云敕點飛龍馬跛鱉出頭來問人天交接則不問兩得相見事如何師卓拄杖云大家在者裏僧禮謝師乃云一向襄山隱迹今來宛地揚醜本非自己願爲莫柰同曹苦口𨿽則隨宜應便終不將箕當斗單以實法舉揚貴要人人知有遂呈拄杖召眾云委悉得麼卽此一法在凡不減處聖不增直下見得徹去便見如天普蓋似地普擎了無向背不有疏親若能如是匪但起禪風於旣墜扶法道於將傾誠可壯祖域之光輝補皇朝之化育旣如是且捨彼入此重整家風一句又作麼生卓拄杖云髙懸佛日光沙界頓使閻浮莫盡春。

佛成道日上堂僧問大覺世尊棄恩愛捨榮華入山苦行貴圖何事師便打進云恁麼則人人有分去也師云惟爾欠少在僧便喝師復打遂豎拂子云半夜逾城脫网羅六年苦行在山阿雪宵舉首窺云漢一睹明星得意多驀召大眾云釋迦老子聞如是言在山僧拂子頭上鼓掌髙歌汝等諸人聞見也未眾無語師擲下拂子云此回錯過永劫難逢下座。

元旦上堂拈香雲

東風滿大千大千何類不欣然互將野老酬恩句異口同音誦一聯驀召左右云諸仁者且道是何章句遂插香雲功安九有同堯舜徳奉三無並禹湯下座。

至徳禪人領眾造大佛成開光請上堂僧問昔日世尊見旃檀瑞像聲叫聲應今朝和尙遇此佛像畢竟有何意旨師豎拂子云相隨來也一任瞻仰進云還有奇特事也無師便打僧問招手不渡江掉臂便歸去意旨如何師云知音不用頻頻舉進云敢冀委曲垂慈師便打僧禮退師乃云丹霞作事乖張劍爲不平離寶匣雲門出言不善藥因救病出金瓶兩个漢𨿽則各炫己長其柰不經檢點何也以佛法論則功歸有地以世理言未免罪犯彌天邇來多載幸有者般信善檀越將渠滅沒的重爲作成嚴飾旣畢仍命山僧髙登此座特爲表揚說法開光𨿽然佛光無間貴要曲順機宜故向虛空裏釘橛去也遂揮拂子云大眾見麼瞿曇老漢被山僧慕面一拂放出無量色光徧照不可說佛剎微塵世界一一世界中各有無數諸佛見斯光矣互相踴躍槪發聲言善哉善哉此等殊勝良因世所希有施資眾姓必獲存亡兩利惜乎其內無人識得斯光起處苟能識得不但存亡兩利乃至盡未來際皆獲利益無有窮盡復召左右云委悉得麼如能委得切須保任脫或未然大辦肯心勤索摸一朝看破始方休。

香嚴和尙諱日上堂師云我昔曾遭毒害深今朝返憶實傷情含怨抱恨無可解但把旃檀驀鼻燻遂召左右云眾中若有曾遭毒害者不妨出來互相觸惱眾擬語師云想君不善金牙作爭解彎弓射尉遲。

屺山二隱和尙忌日設供上堂拈香雲天機穎脫慧性超羣言其道也等乾坤並大語其智也共日月同明所以燈分少室派續曹溪六坐名藍天龍護衛多年行化魔外欽尊不肖忝猶子屬祇望慈航普渡何期法鼓收聲追思無計可表虔設數飾菲供用彰刻慕之誠敢問大眾此老生平旣有如是奇特祇如武林城內手書辭眾後便乃倒駕倪車畢竟神遊何界去也良久云佛祖位中畱不住應緣落處便稱尊。

太平山谷禪人設齋請上堂僧問古徳有言供養三世諸佛不如供養一个無心道人未審三世諸佛有何過無心道人有何功師云任從滄海變終不與君通進云行到無心處又隔一重關意旨若何師云不是苦心人不知僧禮拜師乃云始臨祖院理頹綱世路紛紛曉夜忙倦悶交加時客至喜生眉睫對羣芳正恁麼時煙霞散彩泉石舒光更欲山僧升座舉揚摩訶衍法與眾結个最上良緣若論摩訶衍法人人本具个个不無祗緣疑關固閉愛网牢封自相瞞昧不能見徹若能自辦肯心大發勇猛直下打破疑關裂開愛网便見頭頭顯露物物全彰到者裏一任髙揖釋迦不拜彌勒奴呼文殊婢遣普賢現種種神變作種種佛事遂召左右云且道誰是恁麼者眾擬語師卓拄杖云此回事教成虛設笑煞山前馬四郎下座。

退院上堂云衲僧家云窠雪窟常年土貌灰頭未免裝癡賣憨花街柳巷一向談玄講妙難逃出乖露醜尊上座不作者般去就一味動靜隨緣行藏任意況當此際道泰時淸民康物阜大好放浪寰中優遊物外在處鼓揚少室眞風隨方揭示靈山奧旨頓使大地眾生未聞者聞未解者解人人打開頂門正眼各各覷破生死牢關始了常懷一種素志是則固是祗如今朝捨此趣彼且道意在於何良久云風霜此際空垂釣仍撥扁舟泛五湖。

解制上堂僧問一向畫地爲牢學人徒遭鈍置今朝旣已抹卻得便東西遊戲未審和尙還許也無師云腳跟下痛領一頓始得進云恁麼則光輝八面去也師云闍黎分上且緩緩僧便喝師便打僧禮拜師以拄杖擊禪牀云當陽敲開玉戶覿面打破玄關放出一羣猛獸從他徧界周旋驀顧左右云是則固是狻猊忽若當途踞汝等如何露爪牙眾罔措師卓拄杖云莫道毛虫威勢惡須知更有惡毛虫下座。嘉興大藏經古宿尊禪師語錄

古宿尊禪師語錄卷之二

住河東水月嗣法門人明圓編

康熙壬子春洪洞趙城兩縣士庶請住靈巖禪寺是冬十月十五結制瀛洲監院率眾設齋請上堂師拈香雲者瓣香大包天地而有餘細入秋毫而無間爇向鑪中端爲祝延今上皇帝聖躬萬歲萬萬歲伏願堯仁廣播八方咸歌有道舜徳彌彰四海盡樂無虞復拈香雲者瓣香磨而不燐涅而不緇爇向鑪中奉爲滿朝文武闔國公卿平陽府主洪趙邑侯諸位尊官並今在會鄕紳文學眾緇素等恭願人人福海增深各各壽山益峻再拈香雲者瓣香論貴則價重娑婆論賤則分文不值今當第三回

拈出爇向罏中專申供養鄧州香嚴傳曹溪正胍第三十六世宕山先師大和尙以酬法乳之恩攝衣就座上首白槌云法筵龍象眾當觀第一義師云第一義諦剎剎塵塵皆悉周備有解觀者出眾商量看僧問罏韝弘開學人故來請師一接師便打進云恁麼則當下洞明去也師云試呈己見看僧禮拜師云此是隨例起倒僧擬進語師復打僧問選佛場開象龍聚會未審和尙當譚何事以爲極則師雲門前野水拖藍練戶外奇云擁翠屏進云離此之外別請垂慈師便打僧便喝師又打僧罔措師乃拈拂云道源不遠性海非遙弘之在人得之由己苟得也一任權衡佛祖號令人天放行把住全由自己捲舒出沒盡在當人說法利生有何不可山僧如是展演莫道土廣人稀相逢者少若能直下知歸不但今朝在會檀那功歸有地兼與靈巖更添無限光彩驀召左右云有麼有麼良久云茫茫宇宙人無數那个男兒是丈夫上首復白槌師下座。

夏期眾請上堂師以拄杖作垂釣勢云風前垂釣意待金鱗有負命者不妨出眾相見僧問大事未明如喪考妣大事已明爲甚麼亦如喪考妣師云不是苦心人不知進云苦心事如何保任師云切進云明與未明的人又如何保任師便打僧禮拜師乃云靈巖門外一道危溪鎖岸淨聖堂前兩莖古柏撐天正法眼藏涅槃妙心一一分明露布了也通方上士一舉洞然免向七尺單前徒遭鈍置三條椽下枉受饑寒盡虛空徧法界卽是當人一个淸淨覺場於其中間一任逍遙快活更與白牯黧奴同宣法化泥豬疥狗共贊升平縱遇釋迦彌勒同時下降驀地相逢自是深生恭敬未敢輕於汝等山僧恁麼告報眾中若有如是髙流大好乘緣吐露靈巖爲爾證明設或未能九旬聖制誠難遇黽力精參莫放閒。

云壽曉長老誕日請上堂僧問髙登猊座天人擁驀舉烏藤佛祖驚一番施設卽不問當今慶祝句若何師云福如東海闊千里壽比南山髙萬尋進云如何是天人師師舉杖云大眾瞻仰進云如何是超羣底事師便打問殺父殺母佛前懺悔殺佛殺祖又向何處懺悔師卓杖云須向者裏吐露僧禮拜師乃云一念精修志不移頻添花甲固相宜今朝覿面無他讖劫石消磨壽有餘遂召左右雲山僧與麼慶贊了也汝等作麼生助祝眾無語師云其或未然尊上座代爲敷宣去也驀豎拂子云但將此个無私物指出須彌作壽山。

結制上堂僧問罏韝重開卽不問向上宗乘事若何師便打進云妙莊嚴路從何超出師卓杖雲從者裏超出僧禮謝師云蹉過了也乃云今朝十月十五龍象歸投若堵謹遵上古遺規打開欄圈關住水艸日夜勤添鞭槌密密觸忤逼教當下翻身未容停思佇慮忽地蹋倒界墻任伊人天闊步縱有如是奇特缽袋由未相許必待脫盡皮膚那時兩手分付驀召左右云諸兄弟山僧恁麼告報且道意在於何卓杖云選佛若無如是眼宗風那得常流布下座。

師誕日興福冰長老領洞縣眾文學及諸緇素設齋請上堂僧問和尙降誕卽不問大用現前事若何師云二株翠柏當階立一道髙原覿面橫進云恁麼則歷歷甚分明師云恰被闍黎道著一半僧問古哲降誕天雨寶花地搖六震和尙降誕畢竟有何祥瑞師云嶺畔木人詳舉似溪邊石女細分疏進云恁麼則人天罔測去也師云自處覆盆下莫怨太陽偏僧問世尊昔日降生諸天圍繞八部云臻和尙今日降誕未審諸天還來也無師舉杖云一眾瞻仰進云畢竟諸天在甚麼處師便打僧云恁麼則一句頓開千聖眼三千里外絕形蹤師云莫亂統僧問素日消息卽不問今朝降誕事如何師云人天慶賀進云和尙未出世時如何師云凡聖莫測僧云出世後如何師云處處光輝云恁麼則壽量虛空等萬年無盡春師云無勞贊嘆僧禮拜師乃雲開北海之尊獻南山之祝乃致鶴算呈祥龜齡衍數簡點將來盡落今時俗套於我衲僧分上總未是在祇如衲僧分上畢竟作麼生聻遂以拂子打○相云苟能拶過者重玄關始離凡聖窠窟方脫生死蓋纏不妨橫身三界獨步大方仍於光天化日之下彈沒弦琴唱無腔調閒消淸書坐享遐齡灑灑落落作个無依道者驀卓拄杖雲山僧恁麼告報還有互相委悉者麼儻能委悉應須保任脫或未然問取冰輪圓長老渠儂善解與分疏。

師至汾州掃善昭禪師塔設供上堂拈香雲才能越格志識超羣光首山之祖道大臨濟之宗乘勛名雷動有耳皆聞某承夙願忝在孫倫今旣遠來畢竟將何報答遂燒香雲所懷無限歸恩款面對慈顏一例傾。

曲沃縣忠賢定寧領眾請上堂僧問西來祖意卽不問如何是和尙密傳底事師便打僧舉坐具云莫便是者个麼師云切忌喚鐘作甕進云重重疑殼蒙師破數數殷勤謝指南師云知恩能有幾僧問如何是第一玄師云藕絲牽象出云端進云如何是第二玄師云慣向虛空駕鐵船進云如何是第三玄師云萬億須彌一芥含進云三要卽不問今日消息又若何師便打僧禮拜師豎拂子云喚作拂子則觸不喚作拂子則背能向者觸背不得處分明透脫得去可謂步步蹋佛階級頭頭入祖信位何妨變大地作黃金攪長河爲酥酪於一毫端現寶王剎坐微塵裏轉大法輪不是神通妙用亦非法爾如然个事且置且道因齋慶贊一句作麼生道以拂子擊香幾云一番爲法眞誠處今古人間最罕聞下座。

元旦上堂師云三微成朔四始開辰正當聖明禦極之初普天咸歌治化徧界互樂淸平卽我衲僧家𨿽處四民之外亦仗恩光山居無難入道多祥旣如是畢竟作麼報答聻遂燒香雲旃檀一片焚金鼎願祝遐齡莫盡春。

打七上堂僧問佛祖宗乘卽不問宏開罏韝事如何師云所貴眞金耀眼美玉當前進云深知和尙求賢意師云爭柰土廣人稀進云自今七日後定有出羣人師云坐待闍黎變化來僧禮拜師豎拂子云百千三昧無量妙義盡從者拂子頭上流出直下洞然何消七晝夜勞筋苦骨枉費精神自是己靈獨耀心月孤圓徧現剎塵了無遺漏若到與麼地可謂參學事畢堪受人天供養設或未到與麼地廢寢忘餐當自勉志專求道學常啼擲拂子下座。

解制上堂師以如意打圓相召眾云委悉得麼羅籠三界包括十虛直下明得用捨行藏頭頭合道縱擎殺活法法通宗四恩獲其總報九有得已齊資是則固是祇如今朝解制一句畢竟作麼生展演放下如意云掀翻海嶽乾坤闊南北東西任往還下座。

康熙十三年住上黨聖泉禪院十月十五日結制南董信士郭養性王之弼董自旺同眾設齋請上堂師拈香祝聖畢僧問冬來景況卽不問今朝結制事如何師云無繩自縛萬峯頭進云如何是制中人師云夕究朝參恆不倦攀緣續慮總無因僧擬語師便打。

僧問如何是聖泉景師雲月映芳池魚汕汕云籠碧嶂鳥關關進云如何是和尙行止處師云千聖莫能知僧云如何是學人自己事師云腳跟下薦取僧問聖泉堂上龍象徘徊若人問時和尙將何答對師云一棒一條痕進云不涉肯綮的又作麼生師云一掌一握血僧禮謝師舉如意云卽此一事如天普蓋似地普擎剎剎塵塵了無遺漏怎柰目前緇素背覺合塵不能見得玆者聖泉深生痛惜故開方便之門遵上古之宏規立九旬之死限頓使人人於其中間屏息閒情大發勇猛暮究朝參一旦洞徹根源得共釋迦老子倒乘寶筏利濟羣生豈不盡善盡美者哉正恁麼時今朝請法信士有何功徳以如意擊香案一下云壽等彌盧髙有準福如滄海闊無涯。

沔陽信士文云生請上堂僧問人天交接兩得相見事如何師云一堂風冷淡千古意分明僧問如何是佛師雲水火害難侵春秋老不著僧云如何是法師云非賢未可明是聖方能達僧云如何是僧師云了無人我見不有聖凡情僧云三寶已蒙師指示且道今朝設齋施主有何利益師雲家門恆迪吉稚老悉安康僧擬進語師便打士問此心不在內不在外不在中間畢竟在於何處師便打士禮拜師舉如意雲天際日上月下人間夜暗晝明大道全然不昧何消妄外指陳然𨿽如是事無一向所以聖泉今日隨風倒浪升个座子搖唇鼓舌論有談空大似一番妄爲究竟將來別有意在何也所謂道不因紫陌花開謝怎得黃鶯下柳稍。

福祥禪人誕日請上堂僧問如何是日上師舉杖云仰望著僧云如何是月下師打云照顧著進云日月交光又若何師橫按拄杖云會麼僧罔措師復打僧問如何是池中水師云瑩然湛湛地僧云如何是池中月師云波光兩曜然進云池映明月卽不問月映池中事若何師便打僧問上酬佛祖之洪恩下報父母之厚徳且道將何酬報師卓杖云報徳祗憑方寸地酬恩獨借者條藤僧禮退師乃云玆者祥公生辰遂將衣缽之貲辦諸肴饌供養十方仍請山僧舉揚佛祖宗乘與眾結个無上良緣頓令亡過考妣轉苦爲樂得證眞常焉知佛祖宗乘渠未啟請時山僧未離暖室之際早被虡邊建鼓架上洪鐘一一分明吐露了也更要饒舌堪成何濟山僧與麼酬唱鷂子山聞得下拜於前曰是則固是祥公分上當爲奉祝一句可耳聖泉未免從渠所請去也遂呈如意云芥城空盡精神熾劫石消完視聽聰。

打三上堂僧問道泰不傳天子敕時淸休唱太平歌爲甚今朝陸地波濤師云怕汝在澄潭裏浸殺進云知師一片婆心切直逼金鱗躍上天師舉杖云試翻騰看僧以坐具搭肩上便走師與一棒云縱不堪燒尾應須點額歸僧問十載諸方罕逢知己聞風遠至願一指南師卓拄杖云此去長安九百程進云蒙師指出當陽路一任優遊返故鄕師云須知關吏威嚴極卒不糊塗放過人僧便喝師便打僧禮拜師乃云躲懶偸安終成廢器眞參實悟始越常倫因此定規立限貴使諸人在內明心時鞭刻逼專求大眾當機領解從他髙明笑怪任彼俗惡譏嫌遂喚左右云還會麼爲憐三歲子用盡百般心下座。

除夕上堂僧問送舊事如何師云爆竹驚天地僧云迎新事若何師云燒香拜聖賢僧云新舊交接事若何師便打僧便喝師復打僧問舊去新來卽不問今朝設供事如何師云雲气當軒天已示水聲透壁地重明僧罔然師乃云一年晝夜三百六逗到今宵剛數足正當恁麼時戶戶釘桃符家家燒爆竹送舊者憨忙薦亡者痛哭好笑世間人都被時緣逐祇有聖泉僧恬然似不覺是則固是忽有傍不甘的出來道有何長處始得恁麼畢竟如何抵對伊去擲下拂子雲從前打疊下諸緣故爾臨機安順篤下座。

東和信士和養吾設齋請上堂僧問橫抽寶劍豎亞神鋒如何是萬象之中獨露身師便打僧便喝師云莫亂統進云大鵬欲展摩霄翼誰顧奔騰六合云師云切忌妄誇豪僧問明鏡當臺時如何師云一點瞞不得進云本來無一物又照个甚麼師打云余此一事在僧問如何是父母未生前本來面目師云描不成畫不就士問如何是般若體師云寒毛卓豎進云鑪韝弘開大眾於中鍛个甚麼師云無孔鐵錘進云諸行無常是生滅法如何是不生滅的法師云滿口爲君言不盡士禮拜師乃云養吾和居士特地到聖泉施貲並施帛其意最精虔堅請吾饒舌說法利人天山僧本欲無言第恐違渠好處故向葛藤椿上牽枝引蔓較量短長得以塞乎來命遂拈如意云乾坤之內宇宙之間中有一寶祕在形山驀呈如意召眾云者便是山且道寶在甚處靈利漢雙眸覷的只手拈來不但養吾居士功歸有地更與聖泉加添一段光彩个事且置因齋敍謝一句又作麼生放下如意云齡社從緣當更盛本枝賴佛自然蕃。

佛成道日潤寰監院請上堂師拈拂子云釋迦如來曾於是夜睹明星而悟道乃云一切眾生俱有如來智慧徳相皆因妄想執著不能證得者般說話可謂傾心吐膽怎柰時人癡迷殼厚惡業因深不能領解使我世尊情不獲已口吧吧地四十九年費盡神機說頓說漸說有說空末後拈花一場狼籍帶累兒孫直至於今收攝不盡尊上座恁麼告報本非閒打艸特地要蛇驚大眾苟能一聞千悟足見山僧功不唐捐脫或未然匪但雪山徒費力聖泉今又枉勞神。

韓川郝鳳臺同眾設齋請上堂僧問聖泉寺內鑪韝鉗錘卽不問且道今朝設齋施主有何功徳師云夫婦同緣增福壽兒孫遞代享榮華進云如何是法中王師打云覿面薦取士問六賊作亂如何降伏師打云但誅此師卽安寧士禮拜師拈如意云信士請升堂自知辭不脫法服一肩被烏藤兩手握勉彊順人情來登曲錄木正當恁麼時誰論聖和凡那分僧與俗或問或無言從頭盡死搉卽此是良因莫道胡敲搕絕後再蘇時方知恩義著驀召左右云且道誰是知恩者良久以如意擊禪牀云買賣不相當徒勞眼卓朔下座。

解制上堂僧問結制安禪卽不問今朝解制事如何師云蹋倒玄關無障礙進云解制後又如何師云十方世界任逍遙僧問獨立孤峯卽不問散手懸崖後若何師云無處不稱尊進云如何是稱尊處師便打僧禮拜師乃云鳳縈金网趨霄漢以何期龍滯瑤池會風雲而何際若解轉身一路何妨任意飛騰然𨿽如是近日王令尊嚴前面關頭有礙時汝等諸人作麼得度聻驀卓拄杖云大膽衝頭突杌過小膽哀鳴告所由下座。

康熙十四年五月十三日貴庵監寺率眾緇素請師住髙平佛掌禪院六月初一結制值師誕辰髙平長治兩邑士庶同諸山禪徳並兩序大眾設齋請上堂師升座拈香雲者瓣香無去無來冥通三際非中非外洞徹十方爇向鑪中端爲祝延今上皇帝聖躬萬歲萬萬歲伏願皇圖鞏固慧日與佛日常明帝道遐昌金輪同法輪共轉復拈香雲者瓣香無作無爲而有收有放爇向鑪中奉爲滿朝文武闔國公卿澤州牧主髙平邑侯並諸護法鄕紳伏願同增祿位共享遐齡常爲王室之金湯永作法門之保障再拈香雲者瓣香拈來則山河起舞放去則日月韜光今當第五回

恭對人天爇向鑪中專申供養鄧州香嚴傳臨濟正宗三十二世宕山遠先師大和尙以酬法乳之恩斂衣就座顯宗座元白槌云法筵龍象眾當觀第一義師拈拄杖云第一義覿面極周全當陽無隱諱適被者上座驀地一槌致令七花八裂了也眾中有能爲者出來補綴看僧問選佛場開人天普集祖令當行如何舉唱師揮拂子云拂開萬里雲和霧放出冰輪照大千進云丹霞家風卽不問佛掌家風又若何師云一棒一條痕進云徧界了無尋覓處分明一點座中圓師云放你三十棒僧問如何是第一玄師云蟭螟眼裏打秋千進云如何是第二玄師云東土西幹一箭穿進云如何是第三玄師云無毛鷂子飛上天進云如何是第一要師云逆順關頭休昧道進云如何是第二要師云莫隨時事攺腔調進云如何是第三要師便打僧問如何是奪人不奪境師豎起拄杖進云如何是奪境不奪人師掉轉拄杖進云如何是人境兩俱奪師放下拄杖進云如何是人境俱不奪師和聲便打僧禮拜師乃云各人己躬下一著子可謂圓同太虛無欠無餘遂卓拄杖云直下明得自是不求福而福自至不求壽而壽自永何妨到處豎法幢隨方興教化然𨿽如是也要人天樂助緇素欣從才得舉一言而賢愚敬信行一令而中外無違敢問大眾且互相成禠一句作麼生展演良久擲下拄杖雲天上有星皆拱北人間無水不朝東上首結槌師下座。

徳宗禪人掛鐘請上堂僧問洪鐘在架隨扣擊以騰聲只如不扣不擊時聲居何地師以杖作○相示之進云蒙師親指出當下了然知師云知底事作麼生僧擬議師便打僧問一棒淸音出三塗息苦酸且道是神通也妙用也師云不妨疑著進云一般淸意味料得少人知師云試吐露看僧便喝師云且道者一喝是甚麼味僧復喝師便打乃云一鑪鑄就表裏先生覿面懸來了無回互只得希聲震處八難停酸淸韻傳時三塗苦息遂召左右云諸仁者委悉得也未良久擊香幾云若將耳聽終難會眼裏聞聲方始知下座。

解制上堂僧問三月功圓九旬行滿卽不問雲遊一句請師宣師雲暮逢古寺宜投宿渴遇煙村可問茶進云途中事業蒙師指歸家一事作麼生師雲從前故套休重論別展新規示近鄰進云二六時中如何保任師云自愛爲先進云恁麼則學人禮謝去也師云不消起倒僧問制中消息全然曉制外風規又若何師云隨緣消舊業更莫造新殃進云知師一片婆心切五內徒銘不敢忘師卓杖云卽此一著聻進云了了常知師云切忌拖泥帶水僧便喝師便打僧問父母非我親誰是最親者師云禮拜著僧禮拜師云收起坐具來僧起具師云會麼僧無語師便打乃云九旬行滿三月功圓正當恁麼時我諸眾等各匕麻纏紙裹忙收骨董人人負缽擔囊急奔前程已曾打破漆桶底自是八面玲瓏十方通暢一直歸家了無滯礙設或未經打破者莫隨妄想空馳逐流落他鄕悔後遲下座。

羊頭山六名禪寺結制是日傳戒監院眞空領眾鄕紳文學及兩堂雲水並諸求戒弟子等請上堂僧問具足凡夫法凡夫不知具足聖人法聖人不會去此二途和尙當說何法師卓拄杖一下云分明薦取進云旣然如是且道凡聖相去幾何師云伸手拳在縮手裏問六名祥瑞卽不問遠公再來事若何師云急須照管進云來作何事師云單爲闍黎不喞澑僧便喝師便打問世尊拈花示眾迦葉微笑承當未審承當个甚麼師便打進云今朝六名示眾學人直下領解且道是同是別師云同則總同別則總別問開山創業卽不問且道如何是六名境師云炎帝廟前云靄靄金龍池畔水潺潺進云如何是境中人師云一衲寒暄終不易孤筇南北確無憂僧禮拜師乃雲碧霧彌天日玄霜徧界時法幢髙豎起龍象眾來歸正當恁麼時蓮華池畔鐘鼓齊鳴甘露亭前煙霞四布一一文殊境界重重古佛道場禪月戒珠於中交光相映而無欠無餘與麼委悉得在此在彼從施法化於東於西任闡玄猷𨿽然如是畢竟今朝安禪設戒一句作麼生展演以如意擊香案雲水歸大海波濤息云到蒼梧气象閒下座。

君輔王居士薦妻請上堂師拈拂子云持家遵古制訓屬越常規佛音無間斷白業最精微此系已故田孺人生平作略旣然如是卽今四大分張百骸潰散畢竟神遊何界去也遂從空畫囡相復抹卻云五障垢身從此脫一靈眞性入蓮胎下座。

上堂僧問盡大地是个火坑得何三昧不被燒卻師拊案一下僧擬語師云立地死漢僧問十方雲集在此合作何事師云饑食渴飲進云除此之外更有何爲師雲閒坐倦眠僧禮拜師乃云結制半个月不聞甚消息拽杖故升堂考驗虛和實虛實旣了然更有何言說普請各歸寮體究眞常訣驀呈如意召眾云諸仁者此是眞常訣且道作麼生體究良久云流光有限莫蹉跎須惜寸陰如尺壁下座。

解制上堂僧問把住放行卽不問三陽開泰事如何師云嫩柳舒靑眼天桃破粉腮進云昨夜銀花放今朝白雪飛玄旨分明露當下絕狐疑格外風規專求指示師便打僧便喝師復打進云重賞之下必有奇功復喝一喝歸位師云饒君縱有安邦作不得封侯也是閒僧問客在異鄕休更論歸家一句作麼生師云六親咸有賴百事總無憂進云恁麼則坐享無虞去也師云拄杖子未肯點頭在進云聞說宗門無肯語今朝始覺是眞傳師云莫亂統僧禮拜師乃云把住玄關立限期纖毫走作更由誰今朝踏倒無遮障南北東西任意之𨿽然如是當知胡大老善會別機宜問著臨機句相酬莫待遲遂召眾云試道道看眾罔措師以杖劃一劃云卽此關頭親透過人間何處不風流下座。

示眾云雲巖四十年脇不沾席長慶坐破七个蒲團方才打徹豈象時人入一保社住一禪堂未經期年參不實參悟不實悟慣向三條椽下七尺單前唐喪韶華虛消神气不是髙譚闊論便是瞌睡攀緣恁麼體究莫道今生難打徹第恐暖息盡時鐵面老子索著飯錢忙無所措在山僧如是苦口蓋爲事有相關情弗獲已滿腔心血因而吐露知我罪我我何辭焉。

示眾云鐘離委珠璣於殿土眾人皆濁而彼獨淸李勉投犀象於江中舉世盡污而渠自潔故得聲震一時名喧百代參學道流苟能不汩沒於斷常之淵縱神情於昏散之地兼乎羣居眾處決定類之弗齊一朝行業圓成敢保天龍送出等閒發一言行一事自然耀古騰今設或隨緣順境一暴十寒非但目前嘉聲智種難得增長縱經塵劫猶未稱在何也不見道功勛不下穿靈沼怎得冰輪影現中。

示眾云霜風一陣來黃葉滿階砌謹白參禪人光陰莫虛棄豎起鐵脊梁時時逼拶去驀拈拄杖畫一劃云拶穿者格子免受閻君气。

示眾云無位眞人隱顯難辧或出或沒如風若電追之不及尋之不見不追不尋隨緣示現在恁麼時湛寂凝然一句作麼生道良久云一切水一月攝。

示眾云佛鑪峯上休冬聖水池邊度夏所謂道法無定相遇緣卽宗幹木隨身逢場作戲有時孤峯獨宿有時水底遊行有時灰頭土貌而和光混俗有時神出鬼沒而隨數現形一一該由自己頭頭示現本眞旣如是祗如今日解包卸笠一句作麼生展演擲下拂子云放下身心無別念得安閒處便安閒。嘉興大藏經古宿尊禪師語錄

古宿尊禪師語錄卷之三

住河東水月嗣法門人明圓編

住太原紅溝白雲禪院

上堂

中秋上堂僧問中秋佳節卽不問和尙受用事如何師云健向峯前吟白雪倦歸室內臥繩牀進云離此之外又作麼生師云靜聽風搖樓上鐸閒看云罩額頭松進云就中奇異味料得少人知師云闍黎分上作麼生僧擬議師便打問萬古碧潭空界月再三撈捷始應知且道知的事作麼生師云抖搜多年陳破衲襤襂一片逐雲飛進云看破公然不值錢師云汝具甚麼眼僧禮拜師云錯僧便喝師便打遂豎拄杖云風生大野霧散長空正恁麼時皓月孤圓無所不照致使煙村聚落玩賞佳人舒情暢意而罷理機梭花街柳巷浪遊公子鼓腹謳歌而渾然誦讀如我衲僧家𨿽不逐境飄流到底也要應个時節遂召左右云諸仁者且作麼生得應去良久云了罷殘經仍附案更加精進向南華下座。

因事上堂驀拈拄杖云當年河北令行時普化克符甘受笞今日東山開祖道紛紛龍象破頭皮正所謂古今𨿽異世其道本然同用處無差別誰能解此宗環顧左右云諸仁者委悉得也未擲拄杖云大風吹倒梧桐樹自有旁人說短長下座。

師誕日眾設齋請上堂僧問聞說先賢降誕日紛紛祥瑞現人天今朝和尙壽辰且道有何祥瑞師云萬里長空雲霧盡一輪杲日照無私進云恁麼則金剛正體當陽露不屬春秋暗裏消師云勿勞錦上更添花進云不有珍奇堪供養但將此句展微誠師打云一禮一答從今決切忌隨流取次來僧便喝師復打僧問過去心不可得現在心不可得未來心不可得未審何物方可得師便打進云恁麼則歷歷無回互明明絕覆藏去也師云案山子未肯相許在進云用許作麼師云若不親遭許終成客作兒乃云有物先天地無形本寂寥能爲萬物主不逐四時雕言前薦得始知自己本命元辰著落處知得自己落處始知山僧落處知得山僧本命元辰著落處始知從上佛祖本命元辰落處知得從上佛祖本命元辰可謂不離夢宅而髙登正覺之場匪隔幻身而獲具眞常之體遂召左右云且道如何是眞常體良久云三冬寒夜暖如火六月炎天冷似冰下座。

結制上堂僧問佛法在人日用間運水搬柴頭頭顯現迎賓待客處處分明爲甚又要九旬禁足三月安居師雲從緣薦得非無謬絕後重蘇始見奇進云恁麼則不經敏手重雕琢到底難成邁古珍師云相識滿天下知心有幾人進云了知尊意原無別只要拖人出蓋纏師云切忌胡卜度僧問鴉鳴鵲噪新言句流水松風舊話頭就裏機關全泄漏等間錯過又如何師打云當陽點出金剛眼頓使光明照大千進云恁麼則塵塵不昧從今始法法無疑自此通師云休寐語乃雲山僧無奇特諸方徒念慕聞說夏安居接踵來依附旣發如是心韶華休錯度日夜辦精勤工夫勇猛做拶透祖師關免涉他岐路徑歸般若堂同諸佛子住驀顧大眾云且道般若堂在甚麼處以拂子打圓相云經行及坐臥常在於其中下座。

仁吾廖居士祈嗣設齋請上堂僧問不孝有三無後爲大若要麒麟現瑞必須何法可求師云但有好風鳴四外自然天賜吉祥兒進云一語千金不易換直須寶愛福無窮師云只恐破袋褁明珠出門還漏卻進云是何言歟師云量體裁衣僧擬語師便打僧問昨夜春風吹古木天明滿地是漧柴且道是何意旨師云多年老幹摧殘夜放出新枝透九霄僧禮謝師乃云仁吾居士入林泉大發施心海眾前更乞山僧揚祖道俾沾康樂夢符緣焉知祖道非言說言說非眞豈在詮然𨿽如是不免開方便門勉爲饒舌以應來機去也遂拈拄杖云列祖之道正可謂明如果日寬若太虛誠然貫古通今確實超情越量塵塵顯現而有準有的剎剎圓融而無背無面與麼委悉得何妨津濟四生梯杭九有旣如是應物隨機一句作麼生施設卓拄杖云欲期美物從天降直候明秋寫弄璋下座。

淸明上堂僧問先哲有言聖人無兩心古今無二道爲甚麼儒釋道門庭各別師云春色無髙下花枝有短長進云是法平等如何師居上位某立下階師云切忌妄生分別進云如何是不分別處師云但見皇風成一片不知何地有邊疆僧問楓林社日雨茅舍午時鐘且道明甚麼邊事師云佛祖玄關衲僧巴鼻進云不因師指示錯過渾不知師云試道看僧便喝師便打問經中道寶所在近爲甚麼學人沒个入處師招云近前來僧近前師云會麼僧躊躇師雲家住在潞安不識居上黨乃云紫燕營巢日黃鶯淚梆辰山花開似錦澗水湛如銀正與麼時人人懷悼古之心各各起追先之念直得處處古墳增墁土家家瓦竈息炊煙卽我衲僧家縱不如是施爲大抵也沒此等情緣不得旣如是畢竟作麼生了得去以拂子拂一拂云囊無長物堪營供但把心香一度燒下座。

冬至上堂僧問如何是賓中主師云滿載金珠歸故上進云如何是主中賓師雲橫擔拄杖出雲林進云如何是賓中賓師云萬里鄕關問信音進云如何是主中主師云六戶虛張人莫窺問愛何滚滚是如何師云盡大地人向里許沒頭浸殺僧舉足云祗有學人挑出了也師雲頭上漫漫腳下漫漫僧便喝師便打問和尙是一代宗師因甚逢人不論佛法師云明珠固有千金價豈肯輕拋擲雀兒進云恁麼則慳惜家珍無用處師云自有行家索價來僧擬語師便打問古徳道選佛若無如是眼假饒千載亦奚爲且道如何是選佛眼師云暗裏繡鴛鴦僧罔然師便打問人人有个影子因甚自己踏不著師云只爲太近進云恁麼則學人禮謝去也師云汝實作麼生會僧鳴指雲從始至終只是者个師云認著依然不是眞僧罔措師便打遂拈拂子雲南至令辰書云節日石霜掛榜文於戶外爲求知己洞山退果卓於堂中因愧癡迷正恁麼時山僧也要作个伎倆遂敲禪牀云一陽初動處萬匯悉昭蘇轉眼來春到韶光莫自辜驀招大眾云如何是不自辜處良久擲下拂子云須向靜中忙裏會休將日月等閒過下座。

解制上堂僧問佛制自恣七月半卽今何故亂陳規師云男兒自有衝天志不向如來行處行進云可謂大人得自在師云生平不喜佞人詞僧擬議師便打問把住牢關卽不問放開一路事如何師云緊捎艸鞋進云恁麼則擺手出長途去也師云四面皆荊棘不消胡亂走進云知師眞實意不放出頭人師云若是眞龍子何須電影摧遂舉拂子云諸方解制是中元我此山中大不然逗到八月初一日始開玄路釋人天遂召左右云諸仁者山僧恁麼作用畢竟如何委悉直下緇素分明一任優遊物外放浪寰中脫或未然不得離我者裏何故如斯聻擊香案一下云當今有令妨遊客動著遭人作賊看下座。

十七年四月廿一日太原紅土溝監院思修明空率合城士庶並諸山耆徳請師住持是日設齋請上堂師拈香雲者瓣香靜而與陰同徳動而與陽同波爇向鑪中端爲祝延今上皇帝萬歲萬歲萬萬歲伏願淸寧獲一易簡函三仁風永播於大塊之中徳澤倍加於羣生之上復拈香雲者瓣香上通三綱下達五常爇向鑪中奉爲滿朝文武闔國公卿弁今本省諸衙勛貴恭願人人福壽崇髙各各子孫貴重又拈香雲者瓣香前已五回舉過今當六度拈來專申供養香巖先師宕山大和尙用酬法乳之恩斂衣就座上首白椎云法筵龍象眾當觀第一義師舉拂子云償債長平經幾春紛紛苦趣確難陳剛才躲在無憂處又被人推出亂雲遂環左右云若有冤家債主不妨出眾相見僧問如何是奪人不奪境師云一輪明月掛中天幾片彤雲罩嶽頂進云如何是奪境不奪人師云三更古殿無燈火瞎眼波斯暗誦經進云如何是人境兩俱奪師云子往東南天我歸西北角進云如何是人境俱不奪師云幾樹迎風柳數竿棲鳳竹僧問白雲堂前緇素咸集畢竟將何佛法以爲指示師便打進云直下洞然者又作麼生師亦打僧云如是則始終無二道到底絕顢頇師云要子知恩乃云脫灑頭陀應機設教到處爲家用縱奪之權行賞罰之令拯俗匡時反常合道扶持野老無盡家風成就叢林萬世基業本非願要彊爲蓋緣事不獲已旣如是且展新條令一句作麼生敷演以拂子擊香案云掀翻海宇尋知己撥轉山河見太平上首結椎師下座。

立兩序上堂師拈拂子云宗乘一唱凡聖齊臨正恁麼時冰河焰發枯樹花生木人起舞石女翻騰互相嬉戲散我昏沈昏沈旣散畢竟作麼生施設以拂子拂一拂云坐看兩堂諸俊傑大家竭力整頹綱下座。

眾士庶設齋請上堂黃居士問緇素云臻意气相投卽不問且道塞滿山河周徧世界一句作麼生施設師雲橫身三界外縱步十虛中進云若人不許如是事和尙又作麼生折合師云驅向無生國方顯太平時楊居士問佛祖因緣卽不問且道如何是般若體師豎拄杖云髙著眼進云如何是般若用師以拄杖卓一卓云分明薦取士云不是者个道理師打云領取鉤頭意莫錯定盤星遂揮拂子云士庶請升堂幾回辭不脫勉彊順人情來登曲錄木曲錄木旣髙登抖搜枯腸將甚說以拂子系香案云上園橊火正燒空節屆端陽胡麥熟胡麥熟宜早獲莫待風雨來滿地遭零落擲拂子下座。

結制上堂師拈拄杖云安禪定此日海眾云來集旣歸選佛場加功宜上切直若救頭然莫待人鞭逼拶透祖師關心中自喜悅且道悅个甚麼聻卓拄杖云本固絕希奇焉敢擅遺泄下座。

結制上堂師云頻年結制在初冬今歲安禪又不同拶過人天兩半月方才重整舊勛庸遂舉拂子召眾云諸兄弟委悉得也未擲下拂子云效子雅兮學任公單單坐立待魚龍下座。

結制上堂師拈拄杖云因逢歲歉無意安禪十方聚會幾度相攀抑逼不已勉就斯緣弘鑪旣設巨韝勤扇爛銅碎鐵盡力燒煎使生光象取快人天旣如是且功不唐捐一句作麼生道卓拄杖一下云莫厭鉗錘多惡辣當知別有好因由下座。

臘八上堂師云吾佛世尊始從淨飯王宮蠲除恩愛棄絕榮華遁迹雪山六年苦行曾於是夜睹明星而悟道乃云奇哉奇哉一切眾生俱有如來智慧徳相皆因妄想執著不能證得借問目前大眾且道離卻妄想執著畢竟喚甚麼作智慧徳相直下洞徹分明始可謂離聖凡齊物我心境如一正偏不二脫或未然山僧不惜唇吻特爲道破去也以拂子擊香幾云無漏國中常顯露有情山下獨深埋下座。

臘八傳戒上堂師拈拂子雲松直棘曲鵠白鳥玄寒窮暖至地厚天寬祖師關樞衲僧巴鼻一一分明顯示了也等閒薦得方知釋迦老子曾於是夜睹星悟處會得睹星悟處始可謂眾生受佛戒卽入諸佛位位同大覺已卽是眞佛子脫或未然以拂子擊香幾云狂猱勉自挎衣帽究竟原非相好身下座。

起七晚參師拈拄杖云卽此一物在天則與日月齊明在地則與山河並固在汝諸人分上合作麼生者裏緇素得出可謂參學事畢大好隨緣消歲月任運樂升平其或未然須惜寸陰如尺璧免辜常住一安排擲拄杖下座。

晚參師揮拂子云節屆初冬宜結制十方衲子自云臨𨿽然時事多艱苦日逐三餐要奉陳旣如是必須從頭驗過始得遂拈拄杖召眾云汝等飯錢畢竟作麼生酬償直下議論相當方容掛搭其或未然卒不相許何故如斯聻驀卓拄杖云行血檀膏非細事無功受祿最難消下座。

圓七小參拈拂子云今朝二十一受苦事完畢諦觀諸學人身心疲倦極雜念自消忘閒情自殄滅放倒臥禪牀憨眠若气絕遂環顧左右云正恁麼時無夢無想主人公又在甚麼處安身立命良久揮拂子云饒他智慧過鶖子費盡神思卒未諳下座。

爲誥封淑人楊門遲氏對靈小參師升座拈拂子云已故遲淑人生平气宇迥異庸凡道化羣小而有規有範才成庶物而無黨無偏致使賢愚敬重中外欽崇以此論來合當久受榮華何乃韜光太速今旣如是且道修因轉薦一句作麼生敷宣擊香案一下云一乘覺路分明示天上人間任往還下座。

爲誥封宜人黃門何氏對靈小參師升座拈香雲靈光獨耀迥脫塵根但離妄緣卽如如佛已故何宜人若得恁麼不用重宣其或未然別施方便去也遂插香雲從今卻愛空諸有永斷輪回生死因。

爲誥封宜人何母黃氏對靈小參師至龕前舉茗甌云已故黃宜人生居貴室閨閫肅淸長配賢良令儀貞淑一旦遽厭塵凡捨宰相命婦之緣竟登覺岸棄子女團圞之好直赴蓮邦簡點將來面承佛記早證菩提去也个事且置只如今朝僧邀淨行法演宗乘專修薦往一句作麼生道遂奠茶云欲了生人追憶念添花錦上力何辭。

機緣

僧問生從何來師默然進云死向何去師亦默然進云某甲不會師便打出。

僧參次師云汝是有主沙彌無主沙彌僧雲家師是和尙同參師云且道同參阿誰來僧禮拜師云錯僧罔然師云不是西川客徒勞話土風。

僧問如何是新年頭佛法師雲門前貼古對壁上掛鐘馗進云此是村意山中事作麼生師云早參三下鼓晚課百椎鐘僧禮謝師云領取鉤頭意莫認定盤星。

水西堂問洞下君臣今不論濟宗人境請師分師云洪鐘在架憑敲磕水雲如何是奪人不奪境師云云合暮山千種態鳥啼花放百般春水雲如何是奪境不奪人師云透出虛空無障礙當陽獨露一間身水雲如何是人境俱不奪師云放出無私新日月展開有象舊乾坤進云如何是人境俱兩奪師雲煙霞掃盡天區朗海嶽掀翻世界平水雲人境已蒙師道破玄要機關事若何師云懇禱君無吝酬應我何辭冰云如何是第一玄師云百億彌盧掌上攤水雲如何是第二玄師云鐵峯頭上現河山水雲如何是第三玄師云了知父母未生前水雲如何是第一要師云丰儉隨家道進云如何是第二要師云莫貪人所好進云如何是第三要縱奪機關妙水雲爲憐三歲子不惜兩莖眉師云賓主不辭明指示兒孫免使混常流水禮謝而退。

師問僧何處來僧云乾明師云乾明和尙具眼否僧云某甲素不言人是非師雲藏經閣靈化士重修功成也未僧云功𨿽成無錢莊嚴在師云莫道不說是非好僧擬進語師搖手云再犯不容。

僧參次師云發足何處僧雲林莊師云東庵西庵僧云總不在兩頭師云畢竟在甚處僧云某從雲水來師云沒地頭漢便打僧便喝師云短販樵人徒誇書劍。

僧自塔院回師云古塔主在家麼僧云不在師云阿誰與爾飯喫僧云殿西家師云爲甚道不在僧云他不是塔主師云是卽是柰爾不識。

師問僧號甚麼僧云好喫師豎拳云試下口看僧擬語師打云噎殺鬼僧禮拜師云轉見不堪。

僧問師學人一肚子妄想望和尙慈悲除卻師展手云把將來僧躊躇師直打出。

僧問如何是般若燈師云通上徹下僧云還假挑剔也無師云不挑剔僧云不挑剔則光焰何增師云對盲者難言五色。

僧行茶至師云甚處得來的僧便喝師云好好問你亂唱作麼僧云不得不如是師云如是个甚麼僧又喝師托開云放你三十棒。

僧問生從何來師云老大个來處也不知僧云死從何去師云腳跟下薦取僧云來去卽不問未審和尙卽今在甚麼處安身立命師便打。

僧問舊事冰消瓦解个中已得淸淨時如何師云汝未到者田地在僧云親言出親口師云莫守寒巖異艸靑坐著白雲終不妙僧作禮師徵云會得也未僧擬語師便打。

僧乞開示師舉念珠云此串摩尼一百八僧禮拜師云會得也未僧罔然師打云分明記取。

僧問千兵易得一將難求如何是難求之將師云不動干戈見太平進云恁麼則神機天莫測妙智佛難量師云確進云只如平定後安之何所師云趕向無生國。

僧問如何是山裏禪師云日出彩霞籠壁嶂黃昏幽鳥噪危巒進云如何是市裏禪師云風流公子誇豪態紅粉佳人賣俏顏進云如何是鄕裏禪師云始完稅賦方歌飲才了桑麻便插田僧拜云謝指示師云切忌忘卻。

僧問牛頭未見四祖時如何師雲家有白澤圖進云見後如何師雲家無白澤圖進云見與未見時如何師云熱向風前寒歸暖室。

僧問某甲昨飲宿食滯在胸中欲吐不能出欲屙不能下特請和尙敕濟師便打僧云慈悲何在師復打云更加一粒狠虎丸僧禮拜師云切忌生冷。

僧問不殺生是佛戒否師云是僧雲南泉歸宗因甚又斬蛇貓師云大用現前無生可見僧云如何是大用師便打。

僧問登山涉水日逐忙忙如何是不動的主人公師云登山涉水日逐忙忙者是僧云和尙莫瞞人好師雲山僧罪過。

僧問和尙尊庚多少師云與太虛空一樣僧云不審太虛空壽多少師云與山僧一般僧云恁麼則不增不減去也師云那里是他無增減處僧便喝師便打。

僧問盡大地是一卷經未審如何奉持師云全身在里許僧云如是卽動靜不違也師云非爾境界。

僧問古人道世界闊一尺古鏡闊一尺世界闊一丈古鏡闊一丈意旨如何請師方便師雲水漲船髙泥多佛大僧云學人愚昧不會乞師委曲垂慈師云驢馱五斗馬馱一石。

僧問大悲菩薩用許多手眼作麼師云拈匙把筋驗正識邪僧云恁麼則撚少他不得也師云少不得且置汝在甚處見菩薩手眼僧擬議師便打。

僧問百骸俱潰散一物鎭長靈未審一物長靈相去多少師雲水流終向海月落不離天。

僧問路逢猛虎時如何師云教你有命難逃僧便喝師云棺木裏瞪眼僧無語師直打出。

師問僧汝號甚麼僧雲月光師云倏爾雲遮月掩光在甚處僧拜云請師鑑師云鑑卽不無也只是點螢焰。

僧問宗與教是同是別師云黃河九曲華山萬仞僧云去此兩途請師別道師舉手云握則成拳展則成掌僧云恁麼則學人禮謝去也師云汝當作麼生會僧無語師直打出。

僧問何如是正法輪師云不撥自轉僧云轉後如何師云千聖搖不動。

僧問如何是西來意師云破糞箕僧云請師顯示師云短笤帚僧云某甲不會師云分明猶不會何況暗指陳。

僧問如何是第一玄師雲海底泥牛蹈破天進云如何是第二玄師雲峯頭木馬嚙殘煙進云如何是第三玄師云紅鑪焰裏發靑蓮僧云如何是第一要師云無魚休下釣僧云如何是第二要師云遇緣方作造僧云如何是第三要師云暗室須燈照僧云玄要已蒙師指示脫體風流事若何師云剎塵無處不稱尊僧禮拜師便打。

僧問數日連陰天昏地暗無位眞人當居何所師云三條椽下七尺單前僧云恁麼則動靜不相離去也師云且莫詐名頭僧禮拜師云果然。

僧問徧大地是个話頭未審如何分別師云穩當的是山石活鱍的是雲水僧云謝指示師展手云還我話頭來僧作擎拳勢師與一摑云也不得放過。

師問僧甚處來僧云邠州師云潼關關吏甚嚴汝怎麼得度僧云某有照程在師展手云把來看僧停思師直打出。

師問僧上座仙鄕何處僧云西蜀師云和我打个鄕談看僧擬語師云詐認地頭漢便打。

僧問普賢萬行莊嚴方證聖果懶饡一事不爲因甚也上傳燈師云不是閒人間不得閒人不是等閒人僧云祗如和尙或時務或時間是欲上傳燈也欲證聖果也師云二途俱不涉僧云畢竟如何聻師便打。

一僧指師看巧云云那朵雲大似丹靑一筆畫的師云你道從何處起手僧擬語師與一掀云下落也不知僧禮拜師與一踏。

僧問如何是露地白牛師云耕田不喫艸僧云恁麼則其力不充也師與一掀云是充是不充僧躊躕師云立地死漢便打。

士問如何是佛師云科頭赤足士云如何是法師云絲毫無差士云如何是僧師云方袍圓頂士云三寶已明向上事如何指示師便打。

士問弟子尋常念佛只是不知念佛的是誰師召云禮拜著士禮拜師云會麼士無語師直打出。

僧問如何是學人本來面目師云眉橫額上耳掛腮邊僧以手摹面云不因漁父引爭得見波濤師云你見个甚麼道理便乃如是僧禮拜師與一蹋。

僧問蓮華未出水時如何師云根在泥裏僧雲出水後如何師云葉覆淸波僧云出與未出時如何師云放開捏聚任憑他僧禮拜師云汝會也僧擬語師便打。

師問僧貓兒因甚愛捉老鼠僧云是伊活計師云有鼠捉鼠無鼠又作甚麼僧云喫飯了打睡師云恁麼則虛消歲月去也僧云得安閒處便安閒師云貪安漢他日如何償飯債僧擬語師便打。

陀頭僧參未人事師云汝是甚麼神道僧懡而立師云只說是位眞武將軍原來是个披毛鬼子便打。

僧云某甲特來親覲和尙爲甚如此師云將得甚麼來僧無語師云不但作怪兼且弄虛復與一頓。

師至天竺指觀音像問同行僧祗者是別更有僧云還有兩尊在師云菩薩有三十二相因甚祗有三尊僧云那些都是應身耳師云汝喚甚麼作眞身僧指像云者便是師云錯認不少。

僧問云四大分離時主人公向甚麼處安身立命師便掌僧云未審者一掌落在甚麼處師云不妨疑著奮鵬張文學問如何是山中境師云釣炭轆轤頻上下運謀車輛自東西學云如何是境中人師云口靑面黑形如鬼透孔穿山伎甚精學云是伊有何受用師云溽暑乘涼流水畔祈寒就暖地鑪前學云蒙師點出山中趣消我迷雲幾萬層師云就裏無窮闊窄意莫把封皮作信看學罔措師拱揖相讓云明日再盤桓。

師問素維那靈云道自從一見桃花後直至而今更不疑且道那里是他不疑處素云一了百當師云畢竟如何是他一了百當處素便喝師云情知爾祗解者一喝素禮拜師便打。

師拈拄杖問獨侍者在山僧手裏喚作拄杖在闍黎分上喚作甚麼獨躐師前捉杖送一送師托開放下拄杖云離卻者个子又作麼生獨禮拜師便打獨便喝師復打獨復喝師連棒打出。

師問荊悅眾如何是爾本參荊擊引磬一下師云被人奪卻引磬時子又作麼生荊便喝師云離此之外親切道一句看荊復喝師便打。

師問巨侍者以手指師得罪無量昨夜子打山僧當得何罪巨禮拜云請和尙朁學人懺悔師便打巨近前作奪杖勢師托開云更來者裏作惡在復打巨抽身歸位師隨後痛與一棒。

師卓拄杖顧契侍者契卽禮拜師云見甚麼道理便禮拜契便喝師便打契復喝師復打。

師喚慧侍者慧近前師云瞌睡虎試露爪牙看慧便喝師云莫亂統慧禮拜師云原來是只犬。

師問拙寮元昨夜許多喧鬧今朝向何處去也拙云來處來去處去師云且道從何處來拙擬語師云有棒不打者鈍漢。

師問福田云聞子昨夜得个境界向前來舉似看福便喝師云不是者个道理福又喝師連棒打出。

師問無雜不是心不是佛不是物爾道是个甚麼無便喝師云學來底無禮拜師曰果然。

師問從聞適才汝者一覺主人公向甚處去了從鳴指一下師云未在親切處道將來從便喝師打云錯從又喝師云好喝再喝喝看從復喝師云沒量漢卻隨語默裏轉去了便打。

澄明面壁立師問面壁意如何澄轉身禮拜師云只解禮拜不解面壁意在澄云明得者處處風光師云試逞風光看澄拂袖便出師隨後便打。

師問次泉有物先天地無形本寂寥能爲萬象主不逐四時雕如何是不雕的意泉云動靜如常師云那里是爾如常處泉云步步相隨師云向上道道看泉禮拜師打云也不得放過。

師指燭問心光者便是光汝喚甚麼作心心以手作圓相師云拈拳豎指瞬目揚眉總未是在心便喝師便打心又喝師痛與一頓。

僧問如何是菩提果師云沒滋味僧云還許學人咬嚼否師打○相云試下口看僧無語師喚侍者云拖出者噎殺僧去。

僧問佛祖心宗卽不問淸涼景況事若何師云萬疊靑山從北峙一溪碧水自西流僧云蒙師指點出當下得奇聞師云聞後作麼生僧云不向他方尋寶所單來者裏樂幽閒師云無爾措足處僧禮拜師便打。

師問容侍者如何是爾日用事容云與和尙燒香換水師云此外又如何容禮拜師與一踏。

僧問如何是學人本來面目師與揭卻帽子云髙著眼僧忙然師便打。

僧問不是心不是佛不是物畢竟是个甚麼師便掌進云者裏莫和尙下手處師復掌云猶要第二杓惡水在僧拂袖便走師召云轉來與爾道僧回頭作禮師痛與一頓。

聯芳

酆都巨朗昭座元

毒中黃龍已有年深潛頭角但裝憨丹霞一見重挑撥始露風規起世賢

閬州大曉順西堂

萬人叢裏奪髙標鐵額銅頭吐舌睄一柄太阿親囑付衝園破敵任稱豪

達州仁者靜書記

昂昂气宇世無如眼正心髙志最孤不與諸方同榜樣偸天換日誑豪徒

益州向谷梵知客

無皮鼓子寄君韜莫當尋常歌舞鞠祕待風雲時聚會始堪揭搕動英豪

新繁孚聖文書記

蹋到玄關自不欺始荷大任莫遲遲恆將惠澤消時獘祖佛皆稱信有之

燕京水輪圓西堂

洞山滯貨麻三斤代賣之端貴子勤四海英靈咸赴販更增聲價嚇時聞

燕京藏一然知客

道大江西馬簸箕誠堪負荷我家私欲將苦海羣靈度鼓棹揚帆莫待遲

開封徹照維那

姑射山前白額虎爪牙素不亂開張威獰但得隨機露狐兔紛紛自隱藏

並州戒香桂座元

久經行陣老英才諱影韜光養聖胎斷送不辭分化令法幢隨處任支開

五臺天鑑曠都監

自將赤幟樹紅溝獻款忻先到斗幬對眾一言親印可風光何止徧閻浮

潞州紫巖湛維那

棒喝交加絕覆藏幾經痛辱面承當了知怨恨根由大從向諸方漫舉揚

拈古

舉文殊命善財采藥云是藥者采將來善財徧觀無不是藥卻來白雲無不是藥者文殊云是藥者采將來善財乃拈一莖艸度與文殊文殊拈起示眾云此藥亦能殺人亦能活人天童華云大小文殊被善財換卻眼睛。

拈雲天童祗知文殊被善財換卻眼睛卻不見善財被文殊呼遣若是丹霞待伊命采藥時但問有甚麼病看伊動定便云救不得也不惟自己安樂亦免文殊賣弄。

舉國師三喚侍者話。

拈云國師三喚侍者三應可謂上呼下應理出常情祗如道將謂吾孤負汝卻是汝孤負吾意作麼生擲下拂子雲流水易消溪畔石教人除卻是非難。

舉石梯問侍者甚麼處去者云上堂齋去梯云我且不知汝上堂齋去者云除此之外別道甚麼梯云我祗問汝本分事者云若問本分事某甲實是上堂齋去梯云不謬爲吾侍者天童拈云放過卽不可直與扭得鼻孔痛打得骨頭出免見瞎驢趁大隊。

拈云石梯重重探問侍者一一相酬可謂師資道合父子機投復云不謬爲吾侍者因甚天童道直須扭得鼻孔痛打得骨頭出又作麼生還會麼設使功髙無比處不容坐享太平時。

舉石鞏見三平來乃張弓架箭三平劈胸當之鞏云三十年一張弓兩隻箭祗射得半个聖人。

拈云石鞏威風浩浩三平气宇昂昂可謂棋逢敵手將遇行家因甚祗許半个聖人還會麼十分美麗言無色自古人人罕徹頭。

舉五祖演云古者道釋迦彌勒猶是他奴且道他是阿誰便下座。

拈云五祖空開大口只爲無人丹霞若在便與掀倒禪牀看伊如何折合。

舉西天祖師云父母非吾親誰是至親者諸佛非吾道誰是最道者云蓋本云父母非我親無有不親者諸佛非我道無有不道者祖師得第一句云蓋得第二句有人添得一句許伊鼎足三分。

拈云父母非我親非親不親者諸佛非我道非道不道者祖師也不得第一句云蓋也不得第二句丹霞也不善添三句何故聻本來無位次孰更彊安排。

舉臨濟大師至京行化到一家門首家嘗添缽有婆云太無厭生濟云飯也未曾何言太無厭生婆閉卻門濟便休。

拈云知可而進覺難而退還我臨濟大師且道者臭老婆得何見地便乃如斯驀拈拄杖云若無舉鼎拔山力千里烏騅不易騎。

舉雪峯在洞山作飯頭每晨到曉色未分時大眾便喫粥山問峯曰你作麼生常候得此時節峯云瞻星望月山云忽然雲霧靉叇又作麼生峯無語。

拈云雪峯尋常祗在聲色頭邊作活及乎問著影響全收邊事故爾頑無所知丹霞今日路見不平要共渠儂作主驀豎拄杖云謾別个卽得。

舉古寺和尙因丹霞來參經宿明旦粥熟行者祗盛一缽與師又盛一缽自喫殊不顧霞霞亦自盛喫者云五更侵早起更有夜行人霞問師何不教訓行者得恁麼無禮師云淨地上不要點污人家男女霞云洎不問者老漢。

拈云行者深知奉重丹霞頗善作賓且道末後一問意在於何環顧眾云若不入水焉見長人。

舉教中道凡夫實謂之有二乘析謂之無緣覺謂之幻有菩薩當體卽空恕忠和尙云虎咬大虫蛇吞鱉鼻。

拈云者般說話美則美矣善則未善丹霞有言盡善盡美也要大家委悉驀豎拂子云春色無髙下花枝有短長。

舉韶山見白頭因問莫是多口白頭因麼因云不敢山云有多少口因云徧身是山云大小二事向甚處屙因云向韶山口裏山云有韶山卽從無韶山又作麼生因無語。

拈云韶山用處縱奪可觀白頭答時龍頭蛇尾還有爲伊作主者麼出來道个轉身句看良久擲拂子云一機如憩息萬象寂無聲。

舉洞山虔凡有新到先令搬柴三轉然後參堂有一僧不肯問曰三轉內卽不問三轉外如何虔云鐵輪天子寰中敕僧無對虔打令出。

拈云者僧肉有千斤志無半兩若問著丹霞敢保虔老亡鋒結舌且道如何抵對喝一喝雲天然尊貴徹孰更覓功勛。

舉龍牙雲天下名山到因腳辛苦年深與襪著而今老大不能行手中把柄破木杓東山云白雲卽不然腳也不能著艸鞋手也不能把木杓端坐受供養施主常安樂。

拈雲龍牙東山各逞己見放過則彼此作家簡點則二俱擔板丹霞者裏一坑埋卻何故聻功徳天黑暗女。

舉雪峯道三世諸佛向火焰裏轉大法輪雲門道火焰爲三世諸佛說法三世諸佛立地聽。

拈云二大老舉揚个事不無奇特敢問大眾祗如薪盡火滅時三世諸佛又向甚麼處去也擲下拂子云十方無隱諱徧界絕形蹤。

頌古

世尊才升文殊白椎云諦觀法王法法王法如是世尊便下座。

凜凜威風入戰場三軍圍繞布旗槍金聲一振收功後四海煙塵盡斂藏。

趙州訪二庵主。

桃紅李白露春顏一度風來落翠殘結實成時𨿽不異到頭滋味有甘酸。

黃檗因普請次南泉云如許大身材戴个些兒小笠藥云三千大千世界總在里許泉云王老師聻藥戴笠子便行。

問處分明答處當大機大用渾全彰須知掉臂抽身意別有威光暗顯揚。

興化打克賓。

正令行時不讓情罰錢出院可憐生應知義絕情亡處今古無人見得眞。

百丈選潙山主人。

當陽樹垛驗英雄去占潙山第一峯縱使楚王弓力健卒然倍負養由翁。

瑞巖主人公。

自呼自應老爺爺不令偸閒學客家無漏國中從放蕩一生常共享榮華。

子湖狗子。

不髙不个身材兀坐當軒待客來擬議便遭渠惡口萬中無一得生回。

疏山造塔。

堆磚疊石建浮圖價直相酬恐莫如不遇行家公判斷到頭無地著殘軀。

無著問善財我欲見文殊何者卽是財曰汝發一念心淸淨卽是著云我發一念心淸淨爲甚不見財云是眞見文殊。

借問酒家何處是牧童遙指杏花村到來一醉渾如夢不審阿誰是主人。

西山亮座主。

教海掀翻沒地藏白雲堆裏遂韜光靈龜拽尾擬無迹孰曉其痕愈見彰。

古宿尊禪師語錄卷三終嘉興大藏經古宿尊禪師語錄

古宿尊禪師語錄卷之四

佛事

嗣法門人明照等編

爲法云禪人舉火

三十入空門六十方瞥地世情與佛法皆悉得完備今朝把臂覓歸源料想前途無阻滯無阻滯何妨更贈一公據攛下火炬云當陽大道直如弦此去蓮邦端的是。

爲眞奇禪徳起龕

師至靈前以拄杖驀畫一劃云眞奇公急照顧此系▆條捷徑路速進步勿停遲少選卽歸安養土。

入塔

師舉靈襯云生平尙素朴戒行精持著竟不好偸閒於今當攺作以拄杖敲塔戶云旣攺作請向其間受快樂便入。

爲那明祥起棺

師至棺前以引導驀卓一卓云富貴榮華當下捐任從何處不安然佛垂光相遙天接大好乘機早向前遂執引導伶仃而出。

爲本善禪人舉火

師拈火炬云爾性本善遇緣卻變要不變必經大火重烹煉擲下火炬云煆盡多生業障根一眞妙相分明現。

爲淨潔禪人舉火

病業相傳幾度春稜稜骨立可憐人時來正值金風動乘勢歸家莫暫踆且道家在甚麼處擲下火炬云徐封巨鎭北一座古煙村。

爲淸賢寂眞二禪人入塔

師捧靈襯云生同居死共住者般誓願須堅固一並送入云就中境界屬天成敢保山靈長擁護。

爲明空監寺起龕

師以拂子擊靈幾云明監寺聽吾言卸卻蚖蛇戀窟端宜快便莫流連乘時跳出是非關遂作導引前行。

入塔

師舉靈襯云道人行履迥異庸流不擇淨穢無論山丘境緣湊著卽便停畱遂指塔戶云就裏乾坤與世別任君安享度春秋便入。

爲澄心入塔

爲僧在世間口直性剛傲功行有多般言辭莫善巧今旣卸塵緣將身何所靠指塔戶云請從就裏暫棲遲異日出來光祖道便入。

後續

入塔

指塔云大方無外大圓無內無內無外極樂世界畢竟是阿誰居止處擲靈襯云保定府中棄俗漢丹霞院裏募緣僧。

爲鑑寰法主入塔

師舉靈襯云眼空一世气壓諸方掀翻教海沒處潛藏聖泉不免爲你指个安樂窩子請向其間自在棲遲遂擊塔門一下云就中境界天然別永享無虞樂太康便入。

爲李仁吾居士舉火﹝被雪屋壓傷﹞

秉火炬云大雪紛紛日夜飄髙山平地悉齊腰巖房樹竹皆摧折命蹇眾生卽便遭於斯時也李居士處敗屋而絕慮坐危榻以忘憂持珠念佛孰曉夢裏收聲撒手那邊誠稱快便正眼看來無不可者𨿽然如是且道畢竟當歸何所驀擲火炬云脫體頓超塵劫外九蓮臺畔侍金仙。

爲明泰禪人舉火

秉炬云生從何來死從何去苟能委得佛界魔宮恣爾遊戲設或未然領取本據攛下火炬云照破塵根一物無飄然頓脫輪回趣。

爲三賢禪人舉火

生也猶如著衫死也猶如脫褲著脫一任當人衫褲叫誰守護攛下火炬云丙丁童子代收藏免使見聞生厭惡。

爲了空禪人起靈

師至龕前云百骸俱潰散一物鎭常靈言前薦得徑歸寶所了無障礙其或未然山僧爲汝作別方便去也以拄杖擊香幾云一擊頂門開正眼縱橫何地不光輝遂起。

爲性學舉火

人生天地間苦惱何窮極得便好抽身免使長煎逼攛下火炬云塵緣擺脫任逍遙佛國天宮從寄迹。

爲見云舉火

許久在招提未諳向上事逮至苦臨身了無法可禦故不忍旁觀特特垂救濟以火把驀劃一劃云此道分明直似弦轉身速赴如來地便燒。

爲徹凡副寺舉火

師云量其所入度其所出出入分明纖毫不錯以此看將來眞非無用物𨿽然如是猶未知有向上事在且作麼生是向上事擲下火炬云欲證當人不變因應須換過娘生骨。

起靈

師云淨業庵中執勞任役茶果庫內百事精專子之勛庸難以倏述且獨脫世緣一句如何顯露驀拈拄杖劃一劃云鬧裏收聲歸寶所從玆發軔決無差。

葬枯骨

爾等多生作惡所以受報於今致使百骸暴露於荒郊枝節分離於異地玆者昌時幸復人興掩骼之恩我設修薦之義法演眞乘安諸委蛇願雜處以忘爭可同緣而卸臯共仗三寶之良因咸登上品之蓮際。

爲恢凡禪徳起龕

龕前拈香雲斂迹虛堂艸覆階緣窗空掩案塵堆瓣香請出那迦定可就時機逞快哉驀喝一喝雲起。

入塔

捧靈襯云恢凡鑑公賦性眞實淨戒嚴持深得微密順化怡然一眾淒戚依法茶毗舍利晶潔一囊奉貯置此幽室送入塔戶云殷勤愈報主方神百劫千生常護惜。

爲曙光禪徳舉火

呈火炬云曜光老禪徳一自納尸羅行持依軌則勛庸縱使多與道何交涉若要少相應從今須攺轍擲下火炬云當機獲了然任去無疑惑。

入塔

舉靈襯云爾旣出招提優遊莫一定縱橫天地間隱顯隨緣分遂指塔戶云就裏可韜光請君獨步進便入。

爲善終入塔

指塔戶云寶所在當陽從來絕覆藏乘機歸就裏永作四儀堂便入。

爲澄安禪師舉火

秉火炬云乾明寺內折本風穴堂前失利赤手空拳一物無茫茫宇宙歸何際擲下火炬云透過者重關從登佛祖位。

東寺爲何宜人安靈

頓捨塵囂入淨土潛神莫限春秋數直隨緣分樂淸閒洵有天龍常擁護。

爲暉峯法師舉火

師秉火炬云勤修梵行熟究諸經柔和有分忍辱無瞋者便是爾一生事業離此之外別有所長生死海中從放浪涅槃山上任優遊脫或未然丙丁童子特施方便去也攛下火炬云易報攺形從此日再來定越泛常流遂燒。

爲暉峯座主起龕

師至龕前擊香幾云一味守空山長年不出戶如斯學道流徐六擔板數要做大方家當從我囑付驀拈引導劃一劃云截斷聖凡情徑歸安養土遂起。

爲靜守禪徳入塔

舉靈器云傍花隨柳直至雲林撥艸瞻風苦尋住處卽今住處儼然畢竟作麼生措置遂送入塔云得進無憂寂滅城那堪再墮輪回數。

爲玄印舉火

師秉火炬云報恩數載淨業多年慵於動作樂於偸安一方玄印甘被塵瞞吾𨿽不敏善使光鮮遂以火炬打圓相雲從玆經煉過文彩自昭然遂下火。

爲普心禪人舉火

舉火炬云智體▆▆▆▆▆▆▆▆▆來無障礙生死何拘束旣如▆▆▆▆▆▆▆▆▆流處攛下火炬云大千沙界任逍遙烈焰堆頭憑出沒。

書問

復天培漢伯李幹三護法

洞山竹木屢被無知之徒斫伐昨承二檀越放大威光於一毫端上指出界墻璧立千仞頓使鼠竊之輩無自而入矣而天培與漢伯二大老親受靈山付囑現宰官身示金剛相卻除魔髏聞命錄呈統祈照察。

復子幹韓居士

承賜佳作五首首首珠玉擁衾展玩精光盈眸俄然爽快身心子美詩卻瘧鬼陳琳檄愈頭風故不紿也衲確信焉。

謝元吉李護法

尪贏病質未冷先寒綿衣見惠四體乘春料隆冬可度斷不委形於霜天雪月之下矣過感恩端徒銘五內人旋附札聊布底蘊。

復白嚴曹居士

蒙訊近況初獲安康糲飯充腸日消三頓俚言遣興時續一聯覺患身頗健料殘喘可延矣希毋系念荒函覆禱。

謝葵宇孫居士

霜花布地雪霞飄空正恁麼時避寒無計只得臥肖袁安烏薪偶賜冰室咸溫可謂仁同扇瞎方寸永懷合十上謝。

復天寵王護法

承命中書君與松處士伴衲於明窗淨幾之側足徵雅意第塗鴉手耳不能生雲霧於楮間走龍蛇於軸上謹領珍存以候臺下他時左顧賣弄風騷壯泉石之光輝矣。

與喬玉玖護法

巖松泣露日林水號寒時承臺下置衲於淸涼院裏飲甘水燒枯柴日對紅鑪夜眠暖炕誠爲得个安樂窠子自恨福緣淺薄幾被鐵山緇素刺簡召呼固辭不已只得應命而往走字告別容晤在春餘不瑣瑣。

復星燦張文學

杏花主者以一人之費供我多眾不肖曾參日用安能得度殘冬蒙足下念病衲於貧乏之際傾倉厚惠瓦竈從今又復三炊矣謝謝。

與先庚何居士

山僧自遠攜个死貓頭來剜雲掘霧窖在杏花峯下不欲蠅蟻嗅著腥臊焉知獵犬性靈優遊而至被伊奮力搲掏露出些須顏面惜乎此犬有心無膽未敢下口藏牙妥尾忍餓而歸玆者事不獲已遙擲向前教伊▆著卽便喪身失命不▆又生生餓殺居士勿得袖手旁觀應與作个方便。

復笠庵和尙

弟緣福徳匾憩質檀溪作个算沙呆子意在聽天安命而已時值循行數墨之倦掩卷案頭支頤榻上鼾眠未醒倏爾金聲一振呼回夢眼重開發函詳視可謂削旃檀而片片皆香截瓊枝而顆顆是玉矣不忍釋手旋附二律以塞來命仰冀信筆剪裁勿辭爲愛。

上楊太守書

頃聞太夫子遽厭凡塵忙歸天界知臺下苫次淒愴實難堪處樹欲靜而風不寧理固如然第神化者無緣再生爾仰祈節哀順變以慰先靈。

上阿王老藏大喇嘛書

適聞大法王本月廿二日八旬初度理合躬上岡陵之祝第恨世緣旁午病業綢繆不遑如願敬庀微物數種特遣惟眞記錄代申忱悃幸加采納臨楮無任瞻依眷懷之至。

歌疏

遣慵歌

像季慵流祝發廣袈裟叢裏竊安養遠離親兮近離黨虛消歲月在天壤軌不遵兮範不仿徒掛僧名上佛榜事來推兮供來享縱意恣情快活爽歠濕唇兮盥濕掌應時及節愧慚罔溽暑祈寒伴我居裝模作樣俾人仰春初夏末俶包囊北浪南遊隨妄想孰思常住儉和丰那怕閻羅考與杖者般落魄神捗趁歸荒莽從渠曠野間銜冤做魍魎

歸山歌

覺世態兮大可潛藏驗時情兮切宜隱沒囊詩書兮遠避癡頑荷杖笠兮忙趨崛嶭愛峭璧孤峯兮籠罩奇云喜崇崗峻嶺兮生長秀水聽水鳥音聲兮妙等伯牙之琴觀山川气象兮精殊摩詰之軸靑松上便掛由瓢碧岫間暫營亮屋近髙岸兮多樹右軍美槐傍矮籬兮廣裁彭令佳菊杜寒衾兮厚菇蒲克腸飯兮慣炊脫粟朝陽補衲兮對月看經遇景題詞兮逢溪濯足任自己快活消閒從他人議論卜度

懶僧歌

懶頭陀實實懶懶徧人間今古罕胡松須髮兮卒歲慵除垢膩衣裳兮終身怕浣道是俗兮長年住在叢林道是僧兮一點未向緇款凝塵滿案兮惟期風力摩揩芳艸盈墀兮單限霜威斬斷餓赴煙村兮專索餿飯殘羹飽歸蕭寺兮憑行放逸散誕毀謗紛紛兮從他妄論多端乾坤大大兮任我安閒沒幹懶頭陀眞个懶懶中意趣公然罕了無半事可干心縱教成佛咸推懶

瞌睡歌

匿迹埋蹤懶散僧自家幹个安閒計倩地作牀展腿眠假天爲被渾身翳六鑿僬僬兮輒便糊塗一靈湛湛兮俱消耗沴斗轉星移兮少選無乖寒來暑往兮剎那不戾齁鼾宛似迅雷轟倓侳猶如血物殪悲喜聲環耳罔聞妦貌繞睛忘睇今古許誰同陳摶頗半例追思此段好因緣確實其中脈絡細可憐霿怐徒貪愛全遮蔽荒疏了瞌睡神窩汩沒在利名汭縱遭佛祖臨難以慈航濟叮嚀上士與髙賢儻欲偸身學我爲當先盡把凡情劌

次大坰卿叔聘王公采芝歌韻贈六吉張先生

攜筇徐步入幽深松檜參天翠藹森祥雲靉叇依危壁瑞气繽紛鎖茂林紫芝明顯露秀麗本無侵驀地采耒安榻下四時瞻玩得瀟灑他人徧處苦搜尋日暮籃空倦手把啖靈聞說易身輕拔宅翺翔近太淸銀漢茫茫任往返羣仙笑樂是奇英服食了獲長生區區何更詢蓬瀛遵古訓卻庸情寧從分外彊營營頓悟迷眞逐妄訣枯腸洗淨偕冰雪三寶恆藏方寸間一一應機誰辧別每倩良琴代軟舌言詞句句符先哲齒祚遐昌矍鑠翁沙界彌彰道行風虛懷抱怯未能衝崇純厚朴效於童般若酒閒自酌縱橫屏帳開金雀﹝筵陳﹞珠貴無殊曲奏管弦音不錯鳥肝兔髓置瑤盤玉液瓊漿合並餐飛升指日跨靑鸞直透丹霄居廣寒塵世炎涼憑攺換憨憨醉飽蟠桃晏

五更轉

一更到痛與同曹報勇猛些莫待昏沈擾拔出太阿鋒閒情一並掃勤念佛念佛成佛道

二更時說語參禪兒著精彩勿使眼瞇眵祖關如覷破信步入玄微勤念佛念佛莫延遲

三更臨分付諸禪人莫瞌睡著意守心城妨危杜惡道家國自安寧勤念佛念佛證無生

四更裏特向諸人舉休縱意精神多打起透過那重關免落輪回地勤念佛念佛閻羅懼

五更子實對時流告緊加鞭那事須尋討浮生不久長轉眼童顏耄勤念佛念佛端宜早

募燈油引

古佛拈花不語羅漢開經不念諦觀咸默者無他只爲那點靈光不現若遇大福徳人出手敢保同聲贊嘆

重修洞山峴石禪院疏

海內名邦湖襄稱最襄中祖剎峴石居先神定老開荒肇建守初翁繼志中興嗣後宗師疊出代不乏人惜乎明末世亂緇眾逃亡山林厄於斧斤殿閣災於水火幸獲蒼巖古洞得無恙矣衲自今春杖笠遙來憩質其間欲期舊案重新頹綱復振希趨善者聞風而翕然冀欣施者揮金而不斁儻蒙垂允請注芳名

茶引

溽暑炎敲路客往來不易山髙水遠行人渴悶誠難所幸髙賢出手徳士輪貲使彼心頭火息腋下風生卽此便是大良緣莫更希求殊勝事喜施有限獲益無窮確非妄論請疾爲之

重修鐵佛院疏

鐵佛院規模狹窄未足觀瞻門連大道遐邇亦得知名北往南來求飯借安者甚眾惜乎香積空而饑餒莫濟丈室廢而雲水難停欲期舊案重新必假髙明樂助放出無私日月展開有象乾坤功不唐捐祉增曷旣

陸都閫白雲栽松賦

匡廬水中嶽松千古萬古有遺風水緣人備解松故我初通樹長蒼巖北神仙秀嶺東道徳元圭厚威靈至聖雄屏藩大士宅擁衛覺皇宮宇宙偕悠久陰陽並始終紅溝空白雲窈羣陶密密煙霞繞幾灣曲曲入微茫兩岸離離布艸蓼湫溢形模四外知寂寥境況諸方曉野衲疏慵遠世情將軍勇健開疆堡貴買他嵺儈與杉偏徵當處賢和老咨其工訊其道周旋蒔在仲春先灌漑克於向午早願共白足結良因想髏黃梅作止好亢旱丁夫勉力行枯榮賞罰定難掉三秋前二稔杪仰企叢林气象殊森森獨露丹霄表口碑詳措陸翁勛寄語閻浮緇素寶

藏閣賦

設金章之韞匱建玉軸之巢寮橫跨赤澗豎聳靑霄撥霧撩云兮根從地湧襟山帶河兮勢出林表重門洞啟兮匪異吳宮之雅麗六戶虛張兮寧殊宋殿之輝豪崇階修陛兮甚天祿峻極寬宏之偉倬吐月吞風兮逾石渠髙明廣博之間枵棟梁椽柱雕鏤萬般之奇形妙態兮輪扁工倕罔獲加諸巧技墻壁龕窗丹獲六法之遠淡近濃兮僧繇摩詰那堪助以神描雙塔巍巍兮比肩接踵而北峙太行岌岌兮俯首蹲身以南朝兼百川回合而爲外護並羣巒宛轉以作邊徼瑯函億捲兮次第從頭收貯祕典千箱兮頓將徹底包幧續蘭臺舊有之風兮捨斯樓而孰繼壯蕭寺重新之業兮離此閣以安昭欲顯勛庸於後代兮故▆腕而揮毫

齋榜

一缽雲遊實系先賢故套三餐坐享誠爲吾輩端由傾囊倒橐悉讓髙明豎嚼橫吞盡憑徳士謾謂不諳米價重須知暗償飯錢余勝事苟全佇看二輪並轉良緣旣畢信將萬福同歸

像贊

古佛瞌睡像﹝文華張居士請﹞

老比丘兜率降閻浮躲▆無奇策偸閒有異謀布囊橫腋放拐棒順身投箕踞雙眸合敧眠萬事休罔分朝與暮自在扯鼾齁

千手大悲像﹝六如禪人請﹞

手眼通身徒勞暗算蜈蚣蚰蜒那个缺欠不信看他宛轉行跋涉髙低往返便

三大士像﹝化緣禪人請﹞

三大老各乘一獸品坐盤桓合談何事以當化緣孤筇豎握如意橫拈瓶中甘露慵揮灑但倩靈禽鼓舌諓

文殊大士像﹝養吾林居士請﹞

其發

其須手持貝葉腳踏狻猊時人罔識我確知伊畢竟是誰聻本非賣弄風顚漢固是當初七佛師

魚藍觀音像﹝了然請﹞

濃妝妙相入塵寰只手親提个竹藍就裏金鱗非臭物無人著價好羞慚

布袋和尙像﹝會一請﹞

堪笑長汀个老禿一條布袋藏多物街頭市尾盡攤開不遇其人又收著

隻履西歸﹝再思何居士請﹞

九年面壁因緣垂隻履西歸妙用多將謂無人知去處嶺頭其柰宋云何

隻履西歸﹝天▆禪人請﹞

三年泛海來梁國一葦浮江過魏邦死後更生多捚怪橫挑只履奔西方

天童密祖翁像

萬發撐天直傲老一條白棒多奇巧善斷世人生死根能開衲子靈明竅佛祖現形兮無情可讓妖魔露迹兮有命難保噫天大惡名收不得知他怨頌何時了

破山老和尙像﹝了悟禪人請﹞

破壞律儀嚛酒呷肉逢場作戲打僧罵佛滿口自稱臨濟孫祖宗三代遭渠屈

天童林師翁像

秉殺活之威權用賞罰之痛棒遵行往聖風軌別卻今時榜樣插竿豎在通玄頂鋪面開於太白上天涯傑士悉欽崇海內英才俱仰望續焰燈分五十人各行法化收龍象阿翁福徳最難窮此界他方皆供養

風穴云和尙像

身材不過五尺志气塞破虛空竭力挽回佛日傾誠扶正宗風噫功髙一代無倫匹萬古嘉聲信莫窮

香嚴先和尙像﹝大曉長老請﹞

者位川老叟猛烈一條性毒惡一張口打人不怕死罵佛何愁各逆行順化兮聖智難明易斗移星兮神機莫究威風浩浩實驚羣千古英風冠宇宙

香嚴先和尙像﹝冰輪圓長老請﹞

握鷲嶺之神符行滹沱之正令天魔見迹兮消亡古佛聞風兮贊詠噫道化流通徧剎塵冰輪散彩恆相映

自贊﹝興福冰長老請﹞

狂情盡棄寙況難捐諸般谻務一味貪安髙明重愛鄙俗深嫌須知密行超時輩輔正摧邪別有權

香嚴先和尙像贊

者个川翁賦性豪雄聲馳海外化闡天中胸藏萬有而聖凡敬畏道邁羣倫而士庶欽崇起國師已潰之正案大臨濟欲遏之玄風噫子孫遞代承恩澤艸料憑將豢象龍

自贊﹝回岸禪師請﹞

老病癡僧沒甚才能張帆鼓桌願濟沈淪頻經險隘不易婆心噫擬欲移舟過別島一篙回岸得人撐

又﹝顯宗請﹞

生逢叔世幸落緇叢因緣有限伎倆無窮摧邪輔正易俗移風遭人厭惡遠遁山中與禽作伴共獸爲朋松關緊閉竹戶重封滄桑任更不動幽衷要知佳處惟是顯宗

禱嶽神

洗心滌慮禱神以由羣生業熾動天之酬深井泉竭小川水收半年不見騰雲之狀四野罔聞擊壤之謳老弱死於故里少壯逃於他丘敢望甘霖之賜於連朝仰希慧澤之均於徧地俾五穀得其丰登使萬邦樂其利濟頓首傾誠千冒聖帝早開大解脫之玄門作此難思議之妙事俯遜凡情不終日而雨當悉倏

祝當方龍王

神佑斯民必期無害玆者赤土暴於大方靑苗殞於日曬子艸量沒可收我人安有仰賴幸布慈云於長空急施甘澤於九界頓令歲獲小康普使人忘饑債下賜以時俯首謹待感應隨宜難諼重賽嘉興大藏經古宿尊禪師語錄

古宿尊禪師語錄卷五

住河東水月嗣法門人明圓編

雜偈

野眠

日午時登石上眠長天作被任齁鼾一回睡醒跏趺坐靜聽松風若管弦

功圃

每愛居山好樂閒及乎一住幾曾然開畦種菜剛才苗麋鹿重經要挾園

晏起

山前紅日髙三丈正是儂家熟睡時野鳥不容人自在飛來簾外鬧花枝

宿小孤山

千峯盡處湧微岑半入煙波半入云兩岸無船空寂寂仙宮但與月爲鄰

姑蘇夜發

野水輕帆送小舟眠霜臥月枕風流雙眸合卻時方好舵長呼云上虎丘

遠望廬山

片帆髙掛雨初晴五老橫披淡澹雲極目諦觀如畫軸禪林是處有煙生

休寧晚桌

綠水之流繞茂林月波細細湧飛金櫓聲松韻時相和隱幾何須再整琴

夜宿采石懷太白

一片白雲橫古渡江風遠送過瑤亭夜來明月隨波上疑是先生醉酒臨

示竹叟禪人

辛勤數載伴丹霞一別南詢去路賒參罷諸方還舊處鋤云種月是生涯

寄懷離指和尙

憶昔巾瓶侍閬州幾經毒手恨難休頻拈柏子因風上莫道無香過鼻頭

寄朝陽大徹友人

與君同甲又同鄕別後無聞在那方忽地鴻音輕漏泄飛聲星夜到朝陽

示秋月禪人結茆

計窮力極如何好刈把長茅住嶺邊夜聽松濤瞪夢眼得瞻秋月照危巒

春遊

上林花鳥鬧喧天定起尋芳自偶然冷笑春風狂甚我亂拋楡綫撒金錢

漁卽驚鶩

煙雨樓臺半啟窗漁卽蓑笠過沙矼曲腰把釣忙忙个驚散團圞鶩一雙

示體玄監院

庭前萬竹點微霜佛法分明爲舉揚直下若能親見徹方知徧界不曾藏

漁翁

一笠一蓑一小艖妻孥常伴在煙波金鱗釣得時憨睡孰慮來朝米不多

示慧生禪人

觀君气骨固非常宜力精勤辦所長興福有言無漏逗且藏牙爪慢開張

示定寧監院

楊岐執役輔慈明千古英風道尙存若是當家眞種艸何妨奮發繼芳聲

示瀛洲監院

靈根夙植道心濃入我門來須契宗善學楊岐成底事人非人等自尊從

示天徳禪人

學牧工髙信有餘亡羊終不慮他岐深知故嚼山藤處呼逐流云過小溪

示永徳禪人

脫卻塵中諸苦因飄然步入象龍羣玄關疊疊應通透莫負當年殊勝心

示默會侍者

執事巾瓶志不灰粗拳痛棒幾酬來有時覿面知端的任把虛空自剪裁

化磨

洞山日用無他計欲倩毛車轉法輪長者慨然施器具滿堂龍象卽沾恩

旅夜

微風細雨正三更四壁寒螿瑟瑟鳴獨對孤燈難假寐教人怎得罷孤吟

壽慧融禪徳

殑伽沙數配君期此外無籌算可宜笑指虛空方福徳髙歌一曲凍雲飛

家豹

毛虫之類許多般寢食同人得幾然有問何緣當若是詩書無恙賴渠

螢火

淸光每對明中滅赤焰常從暗裏生莫道世間無用處晉車學業固由成

爆竹

儀容裝點似堪親滿肚無明怕殺人忽遇丙丁輕觸犯一聲哮吼震乾坤

再歸仙陀

古寺離違月兩圓歸來人事著驚看獨憐岸菊情如舊漫散淸香入戶寒

初秋值寒

秋風秋雨動玄關半折南華仰臥看落葉滿階躬去掃且煨鑪火禦新寒

睡起

食後剛閒瞌睡來齁鼾一覺眼重開樵郎小大無知甚刀斧團團斫我柴

山庵停步

一缽孤囊暫息肩桃花開落徧溪邊幾株嫩柳何奇怪打雨敲風帶晚煙

示月輝禪人

个事分明要爾知精勤力任勿遲疑挑開碧落雲和霧露出當天一月輝

壽靡藏醫士

一囊滿貯阿伽陀專與羣生治病魔所願從今增上壽春秋無復讓誰多

示心光禪人

好醜境緣起自心光前絕後莫容霃這般去就恆無間才得髙風動客吟

云生文居士共敍

水雲驟合在東山共話頻年往復艱一夜曲衷難盡處愁於何日到鄕關

贈憲廷張護法

天覺金湯我法局勛名雷動不無聆嘉聲克紹誰堪任緇素爭傳老憲廷

云庵夜作

村驢夢初蘇一枕鄕思槪未逋萬里孤身誰太息長廊唃唃幾飛奴

示慧覺禪人

錦衣玉食妙年時老入緇叢志願丕欲與洞山全舊案不辭寒暑事先之

瀑布泉

懸崖赤壁噴飛泉引月穿雲下半天無限風光藏不著明明漏逗與人看

水簾洞

石室無門水作簾和風髙掛白雲間黃昏不用呼童捲自有娥眉月上懸

珍珠泉

冷泉源向石邊開日夜傾珠萬斛來寄語未臨寶所客此間得到莫空回

淸風嶺

莫謂雁門風最惡此間猶勝彼間嚴雄威利若吹毛劍微犯輕挨透膽寒

贈了塵禪師

舊店重開不記春孰愁寒暑病魔侵時燒榾柮烹風月一任人來滿肚撐

寄秀然禪人

寄語庵中个主人耕云種月占先春爭前奪早無他故免使饑寒事逼身

送見座主金州行化

興元緇白固純和向慕髙明導進他此去不辭施敏手人天胥慶待來歌

示明暗顧居士

愛爾眞誠學佛人洞山席下幾咨詢頻拈白棒當陽示領取無疑道始親

遠眺三山寺

孤帆曉掛綠蘆灣望斷波濤古岸邊一棒鐘聲雲散處許多樓閣倚蒼天

雜詠

示契中禪人

祖道陵夷日重光屬爾先化風淸上下法雨洗中邊佛事觀機設禪燈相器聯我宗時有賴喜見得人賢

寄友人藏朴

參商來許久屈指尙餘年路遠情何爾音疏意豈然君余𨿽各地星月本同天良晤期誰定龍舟競渡前

示紫巖禪人

歷驗空羣物眞誠气宇雄天衢堪上達雲路可深通逐日機𨿽備追風況且蒙呂梁從放浪髙舉待時衝

行腳

棄卻匡徒任逍遙世界中一身多快活兩袖足淸風法範當今別禪規不古同頹綱知莫挽甘分學愚蒙

別了性禪人

三冬頻話聚一旦動行思此際茗同啜他鄕路自之風帆呈別恨花鳥獻離詞楚普相關遠團圞在幾時

謝五龍和尙

旅亭耽寂寞支首聽鳴禽念甚騰空月情方倚障霧燈殘歸夢杳漏盡客愁深法駕來天外姑疏杖笠吟

別明教和尙

家計無緣此囊書下翠嶒溪山隨所好風月任爲朋匿迹消羣怪潛蹤信己能預卜嵩和岱支鐺事可恆

樓中懷友

傑閣通霄漢登臨覺有誰云塗金壁艷月抹玉攔貾野水檐前落雄峯檻外俾坐中忘管待不沒故人思

喜雨

聖澤滋寰宇羣靈慮始疏黍▆知必稔倉廩諒無虛道泰緇遊闊時淸士讀餘歡聲聞四野自此得閒居

登招寶次韻

東南無寸地淮山有石城潮來緇白怖汐退竈漁驚洞口多龍气巖邊足士名蜃樓幻出外乍見遠帆橫

春日訪太和溫封翁

荷榮荒郊外原歌數采桑運籌生計少懷友意思常﹝糸戢﹞柳黃鶯急穿花紫燕忙飄然忘路迥習習谷風香

春遊

日禦虛碧和風捲落霞澗鳴新泛水樹發舊藏芽巢鳥歌奇調懸猿獻異葩恍疑臨佛國薄暮厭歸家

登髙二首

日暖風和際摳衣躡翠微茁沙茅箭利破土萁拳肥搖擺藤猶醉歪斜石似饑錦城無是趣有意待來扉黃鳥多饒舌乘緣上碧峯花香添賞興艸色壯遊憧縱目諸氛斂舒身萬象恭暮歸何所似落日映靑松

夜過吳江

海月看將上孤帆勢莫畱板橋人馬寂山寺鼓鐘休不喚權停棹誰云且系舟猶嫌風力錯引水向東流

顯宗老禪過訪有感

不厭長途苦乘車赴法筵明符我舊願暗動彼新虔克拓禪綱墜能挰祖幟蹎神情勇健處固在諗翁先

示平寰王護法

懷藏志卓犖嘉運弗丁辰釣富端彌沒邀名故獨踆才寧甘自棄名卻葸人詢益老無他術孳孳與道鄰

病中有感

自經痿痺癥交態笑全疏動定從儔缺歌吟伴黨虛只餘風入戶但剩月臨除枯坐間籌度人情獲幾如

示巨賢侍者

欲習屠龍技千朝立限期宜懷出世想莫廢佐時思勤辦精奇作陰謀絕巧爲幸髙平漫術饒益有情疑

贈道源座主

羨君無畏口善析佛心宗法苑眞英俊禪林老象龍風雷注滿舌錦繡著盈胸軌範師玄慧人天自樂從

遊景明山

久懷名勝地合伴故來遊仰望峗峨極旋瞻境界優奇端思盡覽佳況欲全收山峻樵蹤寡林深鳥韻稠僧廬懸峭壁民社寄斜陬水出峯臍下云籠嶂腦頭嵐光映日轉穀气逐煙浮意篤貪安穩良緣竟莫周

山居雜律

單瓢只笠住深林收展隨宜度晚陰泉石消磨千種慮煙霞娛樂半生心甘從曠闊山中老免向恩榮浪裏沈坐斷世緣恬自快尋花聽鳥漫歌吟

當陽覷破上頭關倒弄顚拈悉是禪洞徹佛心無彼此了明祖意絕中邊云凝壁嶂舒眞印月照寒潭露本緣法法全彰人自昧風吹石臼更重宣

覷破浮生夢一場頻將身寄水雲鄕四蛇停篋人競弄二鼠侵藤我獨傷鑿石爲航癡備息蒸沙作飯惑全亡殘經對月看完後就便和衣臥竹牀

人爲財名甘受屈我因智短寄云豂喜同瑞獸潛頭角厭並癡禽惜羽翹菜圃有肥須數上粟田無莠亦三穮所言碌碌非圖富貴莫閒將歲月消

遁世全眞入亂峯故教名利絕來蹤盈眸野色天然別溢壑浮雲分外濃鳥語如弦聽不厭山形猶畫玩何窮黃精紫菜供廚足孰更持盂下嶺東

支那歷徧隱空林佳景誠堪悅病心四面奇峯安石畫一溪流水伯牙琴云關疊疊重圍護谷鳥喃喃數誦箴聲色縱橫消世慮怡然獨抱此幽情

自縛茅庵翠靄中羊腸苔徑絕人通慈風徧扇諸塵斂慧日髙懸萬象空白髮旣生無藥治朱顏苟變沒方紅普天匝地忙忙輩輸我煢然个散翁

相逢罕遇是同科故爾煢居在翠峨畏影逃形嗟憒甚揚湯息沸笑愚多能持慧劍誅家寇安用神鋒掃異魔我亦老來明此意知他流俗又如何

萬疊雲山護竹關恬然素守絕他攀許多榮辱閒中了無限貪瞋靜裏刪伎善屠龍歸術黨行能誇鶴入仙班我庵終不容其類一任將名與世傳

至道從來絕變更頭頭顯露甚分明凡情聖智同心設佛種魔根共性生大小峯巒舒妙相髙低流水弄玄韺癡迷眷屬咸求教痛棒粗拳吝不成

个事本來無靜鬧所緣痼癖好山焉猗猗翠竹連溪口淡淡彤雲覆嶽肩杌柴頭炊鼎▆破沙盆子掬流泉娘生襖褲時披著不落春風秋雨便

斗室棲遲在翠嶒云深未許客來尋蒼松遐邇迷幽徑野鳥晨昏弄好音白髮幾莖空世夢靑山溢目壯閒心那知更有貪婪輩趨利求名不解禁

年來活計钁頭邊棄故營新了世緣斸斷山腰栽紫芋鑿開地面種靑蓮幽棲巖畔麋爲友懶臥松前葉作氈笑彼人間多富貴無由得樂在林泉

眾山環抱一孤庵寂滅身心盡自然絕頂四時云幕罩險巖千仞棧梯懸是非不到羣情息物我忘分萬法捐莫謂杜多癡長老生平無事到人前

柴門亙古向南開一任魔來與佛來方便暫容呈本據等閒未許弄奇才不嫌煙搜潛深谷且喜狻猊臥上臺老病無他惟藥餌貴延殘喘化癡呆

吾儕久矣住巖阿不見籬邊盜筍婆苦口向人分皂百直言與世判淆訛茅簾罷捲妨風入艸榻重苫畏雨過密意分明俱漏逗客來猶更問如何

不學諸方樂世便單丁云窟到驢年三餐糲飯生緣足一个茅庵身計全志在耕煙非舊習情羈種月乃新顚疏慵誰復貪名聞潦倒無機更論禪

夏日寄聲遠鐘護法

橊火燒空炎晝長當窗南面納微涼有懷捲幕窺雲气無意攤書對月光三弄彩毫詞始備數磨香劑句初張安居幸獲鄰髙隱茗碗時攜話梓桑

懷電影同參

隱幾樓臺花木香村南村北鬧蠶桑懷仁對竹孤吟朗惗義臨風一調長昔日名山同拮據今時荒院獨奔忙晴川野水翻云浪不遏朝昏郁暮狂

夏日還蜀梓舟兄固畱有感

罷釣收綸返故鄕孤裝何幸遇同堂團圞磬徑他山債把臂詞消炎暑忙晉柏晚霞吞瑞質檀溪夜月煥文章乘緣夢破親親事孰更求湯瀉熱腸

同六安何護法登淩波山

張帆鼓桌謁淩波乘興披云意趣多萬頃風濤涵雪塢四維春色入煙蘿玄猿競集鳴髙樹白鷺爭馳戲淺沙疊足垂緡消世慮頻呼人謾舉歸歌

寄漢伯於護法

斗山名譽士農訇徳業彌彰蔭眾生禮樂傳家中外仰詩書課子智才宏朝昏竭力勤王事動止存心壯法城祖道垂秋吾不慮扶持柰有繼商英

中秋賞月

黃昏待月聚諸賓海角圓明个樣新且喜翠微光預照更憐碧澗影初陳詞壇易發驚羣句歌館能全樂眾因自是八方人共慶何堪天曉又西傾

登滄浪亭

瑤亭髙插翠微顚萬象森羅列檻前霧散長空舒玉冕雲開太嶽露金仙槐關古渡歸騎疾滄浪宏奫浴鷺旋對景賞心忘日暮尋詩琢句倚闌干

次李太史登接引閣韻

畫檻雕欄大覺宮珠簾繡幕動慈風讓君闊步瑤臺上惜彼憨眠火宅中玉級數登塵念盡瓊樓一敍宦情空東林以酒邀賢士我社惟詩款相公

冬夜共素懷友敍別

夜盡更深興未闌重添松火再盤桓瓶花凍合淸香減山月雲遮素影殘邂逅片時難盡意離違一度曷忘寒生涯各別徒惆悵厭把新詞拭眼看

次友客窗夜雨韻

千峯含色斂深云獨藉銀缸代晚昏壁嶂松音尢可聽芳池蛙韻不堪聞三思病眼憑誰刮幾度孤窮向孰分幸有同堂知識在檐前滴滴已先君

讀節孝傳贈三省柯居士

節孝聯芳井斗山口碑史冊自弘傳一門垂範楊千古兩代貽風譒萬年匪但皇都增瑞气兼於帝裏種奇緣郢城四海稱名最又得嘉聲越世便

別懷璞張護法

與君大好再盤桓無柰從前底事攀縱沒雄心恢祖道咸余壯志斸靑山曉雞初唱添愁緒曙色微分動楚顏幾度欲離離未得只因歸路透藍關

淨光乞偈修街

八達通衢圮坼時腳頭步步有參差晴幹礧硌車程澀陰雨泥濘客路遲莫道罕逢良匠手須知少扣徳人惟殷勤徧告諸檀護一任爭先布福基

問樵

忽聽林樵伐木柯胡歌村調出煙蘿𨿽知苦樂平均受孰曉春秋活亂過利斧但尋溪畔石求朋直入背陰披一聲嘯齒遙呼應藉問君柴夠也麼

寄祝玉玖喬護法

益壽延年那著子知君不待我重云佛門作護心無厭宦海優遊念罔聞每以琴書消歲月恆將詩酒樂淸平吮毫遠寄蟠桃句願入東都九老羣

哭破山老和尙

訃命函關血淚漣只緣恩過育身邊人神恫慕烹豯聖釋梵悲懷嗜禪滄海巨同師徳共虛空闊類我愁然追風無曁登兜率百拜香燒幻影前

禮天童密祖翁塔

遠躡溪山入四明殷勤九拜竭眞誠千峯瑞靄舒金帳廿里松杉鼓梵音景侵霞生香篆結淸關水出素懷傾長歌一調酬先徳萬象森羅暗裏驚

禮林師翁塔

爲慕原初過百城今朝喜獲拜華塋一鑪香上酬恩重三盞茶傾報徳深窣堵波間寒夜月狻猊座畔冷寅鍠聲光影裏淒然處流水滔滔赴海濱

悼黃龍法兄奇和尙

雁鴻分影不無怮淚灑山河雜雪瀌驚起有情時怲怲喚回含識刻憀憀禪庭懼折擎天柱苦海愁沈濟世舠擁局悲端權自化幸遺猶子繼聲髙

送飛白李護法北上

良驥追風赴盛京者回端的重皇情應知受秩非常品可信承恩故不輕助君萬里榮登讖樹我千山樂道旌疊足靜聞音律降莊嚴佛土一時新

贈方升張文學

頗知才學類滄瀛放膽擬窮幾萬程煙浪滔滔連碧漢云波浩浩接芳城欲求明月珠歸去故蕩幽楠槳快迎得得在懷時愛惜心碑咸自勒佳名

次韻贈天臺主人

般若流通海宇香頭頭獨露冷冰霜超凡骨格寧消飾越聖襟懷詎假妝舌上神鋒灰佛膽眉端寶劍裂魔腸大雄山裏憑跧迹孰使庸緇伴隱藏

次韻復奉先秦護法

忠心皎皎似銀蟬匪但舒光映法筵樵牧有聲歌徳政士民無曲詠恩偏異端息熾因風偃聖教流通賴力牽濟溺扶傾功行著金湯千古任弘傳

祝阿王老藏八旬初度

東皇晏起暮春天仙子承籌慶上賢法海餘波滋萬匯華壇淸韻攝諸緣憑翻梵語爲唐語任展眞權作世權北望雲山申素祝常懸化日照三千

次白玉張護法過訪元韻

雱云靉叇望中迷孰卜文光射嶺西題罷墨花香梵剎詠殘白雪樂僑棲不緣酒美成佳會爲羨風淸度小溪擬構艸庵依上黨晨昏堪就八叉攜

壽雲峯孟護法

掛冠解綬入林泉頤養天眞樂自然翠竹靑松貪久伴黃扉紫閣倦重旋灌花有節呼童稚對境無機外老禪了得閒中多意趣長生奚必在丹延

壽貴庵監院

須眉半類伯陽皤萬行完全智慧多大起伽藍光祖道弘開保社福檀那樓臺棋布天人仰戒徳風飆少老歌花甲願增無盡限從渠長住在娑婆

壽子厚張護法

忠孝家聲徳頌殷時逢放鶴更繁聞斗山望重冠天覺文武才髙壓子云保障四民增祉祚陶鎔萬化倍功勛我宗欲墜承風振應享遐齡沒盡春

贈允升禪徳

道徳嘉聲徧界鳴羣靈無不動欽誠龍盂展處飛騰歇虎錫搖時滯屈行濟世仙丹瘳眾苦刮膜金鎞瘥諸盲我嬰酷瘞煙霞疚幸直光風幾度淸

贈了緣書記

益老風光孰讓他夕昕常演妙伽陀機先有句凡情寡句下無私道味多榮辱匪干心上策利名罔系目前科滿腔浩气空今古法法誰輕意放過

關周雲中顯聖

主伴雲間顯聖容威風凜凜震寰中洗淸天地功勛著掃淨山河气宇洪義釋曹瞞眞徳士力扶漢室果英雄冥資佛國爲屏翰魔外無塵落梵宮

羊頭山﹝上有石羊一隻﹞

楊子鄰人不見蹤焉知渠上此孤峯春秋幾度無遺色寒暑頻經未攺容獨立一身當燕塞長舒兩角鎭秦墉自從蘇武收功後千載誰來更剪

壽漢淸張護法

大福徳人初度天紛紛仙侶降堂前圖陳白鶴雲中舞軸獻靑松壁上懸朱紫循行施禮貌兒孫次第設佳筵互歌一調饒君壽鶴老松枯莫盡年

壽靈壁禪徳

面對長空奏鶴南兩堂雲水競爭先食陳上味般般美果獻蟠桃粒粒鮮竺土羣賢歌古調蓬萊列士續佳聯期君壽算超然處迥出彌盧萬八千

贈弘道商文學

五典三墳一肚收才華端的世難求胸中气宇堯天闊筆底篇章泗水流有限龍門從獨步無邊宦海任優遊來年桂節登文陣更讓其誰奪首籌

賀君弼林護法

抱徳懷仁隱士家俄驚丹詔落煙霞寶坊喜見旌旗擁畫鼓欣聞曉夜撾云合翠峯迷鳥道天開紫气納靈車聖明此日求賢切一舉三遷故不差

次韻寄懷元亮髙護法

渴慕金湯刻甚年陳蕃榻下又髙懸恍疑詩酒羈行旆妄憾賓朋挽座船雲水幾時同湊合龍魚何日共翩遷頻將几案殷勤拶翹首西嶜望眼穿

閒吟七首

云根耨地三畝自種梅花與茶佛口蛇心固畏虎皮羊質堪嗟洞明物我原幻始覺聖凡路差解得其中意趣何妨老在煙霞

小屋自從一住悶然忘卻朝期朱顏爲病方減拙志因書乃遺大福憑他受用深山任我棲遲尋花聽鳥之外屈膝風前誦詩

本是一員懶漢空諸禮貌溫恂披緇已獲衰老說法怕搖舌唇飯罷忻舒腳睡臨淵厭展絲綸云關固閉幽隱了沒貪瞋念眞

浮名薄利捐卻分外何貪可前屋漏寧同露地糧空不至餐氈坐窺松上明月臥聽林間響泉但願生生若是誰思成佛成仙

人生夢幻因緣此理無煩再詮須髮俄然變白形軀倏爾雕殘良琴徐撥松下佳句漫敲水邊看罷山中景致歸來一榻髙眠

日把南華誦罷坐彈舊有焦桐數聲淸磬音息一曲村歌款窮明月忽生小沼白雲倏掛孤松藤牀脫膊鼾睡夜夢塵緣罕逢

乾坤任我周徧愛此山佳喜藏疏壁惟分野色矮墻孰禁花香松聲匪異琴響艸屋何殊畫堂眼裏森羅萬象洞然滿腹文章

五言古

復明法禪翁

雄才超七步道貌老如童崇山恣隱逸大塊任西東赤幟懸名剎烏藤振祖風魔蹤萬里絕法令五湖通塵畔英靈廣椎邊妙術空自慚羈化外罔獲而慈容

淨如禪人出關

三載學偸閒諸緣許自蠲宗乘頻體究祖意細鉆研憤志師長慶懷才繼道宣禪宮爲柱礎苦海作舟船功行休云足玄途謾語邅隨宜須攺轍別上鷲峯巓

寄月巖禪師

自昔參商後萍蹤寄楚西鄕關天地迥客路縱橫迷短髮因愁白孤筇爲法提身隨四眾養狂向一機刲篤愛何消滅翦詞詎假尪羸多病狀零落老巖窐歲月從支遣誰將外事卟

次雙塔雪峯禪徳原韻

暫斂琴書案乘暇赴社來輕敷憐客意聊展羨賢才華藻捐疲狀玄談挽逝咳頑機因力轉僻疚賴詩裁道行羣生仰仁慈四眾推智超雙塔聳情越萬山堆佛日當天揭禪關信手開眼中空彼此舌上足風雷拯溺端休論扶衰況莫猜頻頻希一諾得共造蓮臺

餞別玉淵曹護法

先生魏武后才徳髙爲首慧性十方空賢名四海有懷藏至聖心袖出巨靈手精忠貫古今豪气沖牛斗節孝等彌山淸廉同渭瀏富貴任牽纏煙霞念不朽盤桓謝往因瀟灑蠲塵垢劍掛赤松間詩吟白足右仕林厭久居法窟貪長蹂飽飫菩提羹醉酣般若酒珠璣噴艸廬意趣炙人口泉石競增光妖邪自斂醜屏藩注念多保障輸誠厚返旆上天衢綣情向拙叟信筆兩三篇殷勤千萬揉誓歸帝子鄕轉助持顚肘勒玟識遺風神龍願謹守

六通韓居士過訪喜作

朔風吹岸嶺鞍馬遙來冷暖日無遺色寒云有皓影尋幽意直切訊牧意何省不廢煙霞約寧忘忠信憬蒼松傲白雪翠竹垂靑穎鍼芥幸相投主賓緣並整挑燈話宿情撥火消更永出處厭殊方團圞喜共秉推窗咸拜月結好願頻請

上元日圖督撫護法偕諸當道文武勛貴臨庵著此奉贈

聖主推賢徳同來典並州帡幪知早布燈火覺今優生民前受困樵牧近忘愁四野欣堯日千邦樂舜秋壤歌彌海甸角韻絕邊樓斑白荷擔息饑寒瘦瘳恩波髙下給惠澤縱橫賙老衲巖棲廣靑衿塾學稠多因藩憲策總賴撫巡謀百辟皆從治羣靈共仰庥文華當更熾武略遂重修已復成康世仍光周召由飽諳三晉地徧喜甘棠畱

復周鼎範先生扇頭來韻

閒稽周鼎銘旨趣確髙深密密彰玄化孳孳露酌斟陶鎔萬象冶覆幬四民衾隱逸爲佳寶英才作美琳幹幹思黽勉切切當規箴忽地遺幽曲忙然續妙音風傳不二諦韻出沒弦琴細演浮沈訣弘開聖哲心節屆靑陽際貪聞白雪吟尋蹤登極閣覓迹度長林願謝孤淒▆憑施八法鍼塵中偕放浪世外各冠簪共造團圞局無如商與參

都閫陸護法臨庵飯僧因成奉贈

朝野稱忠義檀那並有之光風多利益軌範絕燐緇品物承春日羣生被澤時賢愚爭獻頌遐邇競投詩南極騰輝照北辰吐靄推金湯三寶著墻塹四民宜月漏封侯節云傳蔭襲期河山若帶礪名行不遷移運祚無休局勛庸有定基萬年屏翰鞏百代恩榮奇步武芳塵者綿綿繼陸螭

餞濟翁朱護法歸東魯

盛世喬才客長興瀚海瀾攜琴隨素鶴佩玉服峨冠裕民念切切報國行幹幹飄然歸舊治放浪臨淸灘一片廉明口善分甜與酸肥鮮厭滿幾齏萊喜盈盤固系翀霄物蓬叢詎可安扶搖機未息展翮志何闌夙慧堪髙爵天姿可上官停驂知不易發軔覺無難迎風張皂蓋冒雪列朱竿坦途車馬速賺我守孤寒

七言古

壤室新就有作

自穿一竅依平麓便作閻浮幻住屋免從村肆乞工貸罷向山林尋揀袱灰泥孰更另糊塗椽瓦何須再架覆甕牖荊扉覿面安地鑪土炕沿旁築眞誠境界異朝堂風不入兮雨不沐確然气象傲人天熱則涼兮冷則燠道者機宜頗稱情置身盡可深藏六此窯若問壽春秋請與太虛同定度

贈徹禪人

憶子當年入我窟大端气志眞難發殷勤曉夜不辭勞左右巾瓶焉敢忽願以切磋成器曰百般煆煉喜忻然鉗錘惡辣懼中闕咸言要到銷頑骨脫盡皮膚罕少存尙懇孳孳再刌劂諒有眞誠學佛心此心詎肯輕埋沒必期眼見越庸流續焰分燈命手掘孰卜師資道欠全盂囊輒順他癡訥金毛誤上野狐羣妥尾藏頭三五月遂惹腥臊四遠聞風前猶更賣馞蠅蟻尋臭唼其軀乃恨何緣遭揪窣遇苦翻思舊日巢奮勇旋歸深自汩捨妄從眞內蘊慚纖毫軌範誰倉卒彼旣知非此亦歡仍施艸料待重齕形容漸漸變如初肚裏徐徐蠲穢滑頓除習染樂天人明扶暗送出云崒去住隨宜化有情酬昔依依辛苦矻是故老朽勉就機烏藤七尺俾親捽逐電驅雷任舉揚兒孫疊代相緒紇緒紇綿綿勿暫停百劫千生定莫竭一番饒舌和根揭貴使知音知罔悖

次廷才範護法題紅溝法席原韻

狄梁村畔亂陵叉曲折紅溝莫盡涯一派東來迷野色幾灣西去達汾沙規模神授爲精舍景象天開作釋家鑿得髙原深井水養成圠圃數般花門連峭壁風難入戶傍孤巖月易斜繞砌縱栽彭令菊環庵猶種邵平瓜饑餐

金牛飯渴飲淸香趙老茶曉夜鯨音疏醉夢參差古洞帶煙霞霜生短髮禪機熾病著贏軀世念賒慚愧利名全不有空餘閒老蒔桑麻

次杜工部古柏行韻寄靈徹禪人

臥龍岡畔蒼蒼柏壯硬根莖似鐵石周旋巨度廿三圍上下長揆五百尺淸香飄四民忻翠影扶疏多士惜霜雕萬卉葉猶靑雪覆羣巒枝不白惟子天然气質同當年侍我梵王宮卓犖迥超千聖外軒昂雄戰十方空滄桑攺變無遺色寒暑遷流有操風孤髙獨賴陰陽力俊偉咸承造化功法門將圮要梁棟寄語山靈須愛重應時刌截去皮膚克日輸勤來遞送俾修月窟待英豪使架雲巢棲彩鳳區區勿謂彊徒勞自古大材宜大用

擬歸

錫憩紅溝許久閒時悄地思量山川大抵如舊松菊洵乎已荒獨厭孤筇寂寞徒嫌萬里蒼黃泉聲瀝瀝臨耳月色昌昌過堂百種狂心易滅溢腔怨恨難忘幾度冥搜暗測總歸妄礙貪妨自此收綸罷釣從他路遠天長兩袖淸風歸去甚諸滿載還鄕

憩質晉陽

妙齡跋涉徧西東老病方才愧不通掛錫九年依上苑懸囊一味理髙風攤書自恨雙眸眚聽曲徒嗟兩耳聾彭澤賦歸機瓦合梅山旋遁志雷同煨芋懶僧窮計就棲雲曠士隱情終勤專祖訓塡枵腹細討莊騷助道衷四境渾無遺供客殊邦常有索詩翁孤筇轉動妨顚僕毳衲炎涼蔽己躬七个蒲團曾坐破六根妄惑頓消融蓬門曉待辰光啟甕牖寒焚石火烘幻泡浮軀受用足免將家信寄飛鴻

﹝江南徽州府休寧縣信士陳徳

省同室程氏喜助刻語錄銀貳

兩祈保夫妻偕老子息繁昌如

意者﹞

古宿尊禪師語錄卷五終嘉興大藏經古宿尊禪師語錄

古宿尊禪師語錄卷六

嗣法門人明矌編

五言律

送眞輔唐元戎赴任

負勇幹城士威風此日添旌收雲霧斂令下虎狼潛品物因仁阜羣靈賴力瘞河山帶礪日偉績勒燕然

淨云社

紅溝古梵剎壯麗越塵寰石徑深雲裏瓊陶杪麓間四顧千峯衛頻瞻百衲閒欲覓眞仙境無煩過別山

次靑主傳先生悼肖柴髙居士原韻

龐老歸根意洞然達隱情彼能消物欲君善易昏明止作同鳩拙防非仿聖靈頻聞天籟響疑是梵音聲

悼子靖尹文學

賢人委化處不與世同模一曲辭諸友九泉笑獨䢐琴書空棄置妻子任號呼痛悼誠難已臨風彊自歈

祝淸涼老喇嘛八旬華誕

從經五頂後每憶活文殊華梵隨機演恩光應物敷筇鳴滯屈醒幟樹鬼神䢐四相公然遠人徒以壽誣

壽仁吾楊居士

譚禪知味客混俗了時情取捨機關巧施爲智力精塵緣羞妄造道路喜常平花甲期何限籌添海屋盈

悼卻波呂參軍

西楚從相識心交絕比鄰行山期伴隱汾水願同畇遽動升遐局俄興卻愛因飛旌無計挽卹悒若爲悛

植松

得木從幽谷栽來壯法城輕梢含艷翠嫩葉帶榮靑雅韻當風動天姿傲雪硜棟梁材可企節操固難更

蒔柳

靖節惟栽五餘偏植兩行春光憑漏泄瑞靄任敷揚脆質依髙砌輕絲掛矮墻尋常當送客得便折枝旁

贈靈知和尙﹝云居嗣﹞

云居主道徳機昧如何測舉措上醇風抑揚遵軌則善除生滅根能斷虛浮惑屈指繼髙明知君才智克

務農

農家何所樂樂處有奇緣耮土披星出耕畬帶月還煙蓑頻剃艸雨笠獨耘田微剩斯須空鋤頭作枕眠

漢江夜泊次林覺老韻

碧浪滔天湧歸權不言遲帆飽無窮力舟行莫定時雲山轉眼變城郭掉頭離未諳何處宿燈火亂魚磯

舟中話別月明禪丈

兩人離敍處對境動閒愁浪裏風聲急江千月色浮漁歌淸韻杳村火淡煙流彼此難違局更殘竟未收

上圓安禪徳

自離君左右錫置太行巓近覺形衰邁頻愁發鬢鮮五丁惟夢度三峽獨詩旋遣悶無奇術因書上榻前

送怡和尙北遊

聞說辦行裝愁縈百折腸人情交處好友道別時傷賦就悲盈楮歌來願滿堂北平緣分定莫惜惠瑤章

次玉淵曹護法過訪原韻

不負三生約偸閒入亂峯停驂依絕島徒幾面蒼松獲遂同條好因傳共飯鐘一言空彼此上下卻迷封

悼覺賢禪徳

髙賢初示寂四眾發悲呻形謝道猶在堂空風尙醇冥龕掩幻質寶鐸露歸神故現無常相因憐昧本人

悼月庵禪人

性等虛空界何曾屬死生去來無障礙隱顯有名聲道行千秋法言辭百代衡浮圖斂幻相六類苦悲煢

暮宿靈巖

暮臨古佛剎獲見景之餘野水縈朱壁香光映紫書月明松色翠風定竹聲疏丈室寒燈朗更殘獨照余

示省元李居士

無心遠宦海有志入禪宮世務從先斷宗乘取次窮渾忘驕富態洞徹聖明衷機辧過天覺燈傳記日通

示麟英史居士

紅溝經幾度此會始相親臘雪連宵賞新詩徹夜吟嶺梅將現瑞岸柳半含春預定同條好生生共法林

壽燦若李居士

有爲多合道福徳固巍然異口欽從朴羣靈重體先河山爭獻頌朱紫競開筵允以空城芥期君不老年

次張元公過訪原韻

不負靈山約乘與破暑來柴門瑞靄合古樹覺花開逸句光禪榻佳吟壯法臺金湯時有賴赤幟任髙栽

過壽寧寺

尋芳入古寺紺殿出雲林補衲僧容瘦拈花佛面黔攀藤猿繼下棲樹鳥頻吟幽況誠難解投閒思莫禁

送閒長老再歸西楚

萬里同爲客風塵共老人團圞方半夏結好似多春山水依前列歌吟瞥爾興曲中無限苦苦是最孤身

晏起

恬眠不覺曉何事可相關旭日窺髙枕浮雲度遠山松聲頻諈諉鳥語競鉤扳勉彊隨機變呼童汲水還

贈惟禪人

能光祖道客當下許誰人四海淸風布殊方慧澤均天龍咸仗望黑白自欽恂勿謂徒稱獎因才徳邁倫

贈玉山李道長

熟究先天理懷藏在己躬晨昏知進退刑徳識偏中兔髓精炮煉烏肝碎搗礱均同藥物餌專治病頑懵

春日次髙元老韻

東風帶暖日鳧鷖下汀洲新水侵危岸輕波蕩小舟春光嗟已往老況幸重畱逸曲依云島寥寥若共酬

其二

流落風塵久鄕音素不聞愁懷包萬有壯气掃諸紛擊缶吟春谷狂歌對夕昏溢腔難盡意未敢向人傾

悼魏母林氏

天生魏氏母倩節固難量馭下端從朴尊親道反常威嚴齊孟才志並姬姜倏爾歸眞際其誰不慘傷

康石翁北上

朝天意縱切猶帶故交情玄旆隨風入緇叢冒暑攖離歌花鳥吐別況水雲傾曲盡通宵月依依未忍行

山南古道

一條曲直路無間走風塵險巇勞車馬平夷暢客人東西通蜀魏南北度關津名利相干者從來不厭頻

晉源古柏

昂然撐碧漢倒影罩莓苔寒暑侵無恙風霜勁莫摧粗膚云翳合翠靄月華開柢畔源泉潔天龍擁衛來

訪鑑明老衲

大隱居廛士聞風遠叩閽玄談知可法素行識堪旌龜鶴偕長算河山並久齡詩歌咸妙麗盡在樂升平

秋懷

一陣

雨漁樵繼踵過寒螿沿磩鬧野雀徧山歌對月砧聲亂迎霜艸色皤愁生孤枕上消遣莫如何

偶成

七載住紅溝霜生短髮頭眼昏慵誦讀身老愛閒休任月來親近從云到淹畱送迎渾不理安享度春秋

植花木

緣有山林癖羣芳植念純枝枝擎曉露葉葉獻先春月映扶疏影風搖妙悄身看經時眼倦就此暢遊頻

大檀越圖冒雪枉顧勉成以贈

雪霰彌天日明公過艸堂門墻敷秀气泉石現殊光茶煮凝冰水詩傾艸率腸歸輿一笑轉展翰有風彰

杌立蒼鷹

枯椿堪措足斂翮便停休怪鳥驚潛谷妖狐懼守丘蹲身伺狡兔側耳聽鴟鶹影響微彰露空擎活不由

春日偕朋遊崛山

偕朋登崛佳況笑平分碧嶂含春色靑巒帶曉云幽情期自滿天語教誰聞世緣從此遠何更惹囂氛

洞居

土壑中空處長窯鑿岸邊淒淸離市井寂寞隔村煙閉戶安全拙開門閱綫天塵緣飛不到勝昔在林泉

螳螂

一丸糞彈子孕出黑虫兒見臭眉長展聞腥腳亂馳胸中多穢惡面上闕光輝好笑行藏處淸香淨不宜

駃騠

伯樂未知名追風力現成揚鞭逐日快攬轡踏雲輕海嶽嘶哮動煙霞蹀躞生衝危破敵故果敢占先行

贈寶三秦社長

菩提種自熟淸興異人天財色虺蛇論恩榮鳩毒涎常情寤寐遠祖道志心穿竊願偕龐老妻孥一並仙

示元雅禪人

克家知子可故不倦提撕莫厭鉗錘辣應慚道行危功加忘寢食行益勉修持拶透玄關日芳塵繼武隨

寄贈萬休和尙

萬事知休息含靈仰道丰嘉聲彌覆載美譽塞邊中濟北煙波斗南智化洪障回冥艸日術自讓君通

示道生副寺

從荷金帛任出納貴公平儉肖楊岐約廉猶寶壽淸三冬儲畜備一會怨嫌輕非爲貪圖得皆因有道生

寄贈應信劉元戎

虎帳關山遠徒聞政令香威權鄰頗牧縱奪異何良塞外風塵斂寰中歌詠昌無違鷲嶺囑屏翰倚天長

復素村張文學

時序從更攺心交自若然且歌今歲律謾論舊年天問道相尋古稽禪共了緣滿懷疑滯破花鳥話玄篇

英雄聚會處

常聞聚會處今始近其前古道西靈石雄關北冷泉雙騎懸斷岸一榻置幽岍品坐通機密飛龍不再眠

偕友再登通明閣

孤危撐碧漢四顧絕諸鄰戶外煙塵少窗中气象新問天從措足聽月任存身珍重同緣者登髙莫厭頻

次云鵬張護法原韻

弘才博達士屈指讓誰人報國輸奇策談眞遠幻身輕狂嫌濁富樂道喜淸貧宦海知無盡維舟上石峋

復太一禪徳

祖道垂秋日斯人尙典型心交頭共白意合眼中靑古木嗷鸚鵡蒼巖喧鶺鴒紛紛言論處互落在零丁

贈西河劉廣文

藝苑純誠客天然志量過崇儒宗中子佐釋繼維摩守約思原憲懷公體孟軻廣長舌尙巧話絕聖凡科

七言律

次紫溪張公遊晉祠原韻

靈祠古範屬天開冒雨乘車一玩來翠柏扶疏云外顯甘泉環繞案前洄仰瞻勝迹詩狂熾深入玄宮世慮衰擬就黃冠求半榻免將淸況復塵埃

次範陽張公過訪原韻

紅溝法道古今通名冠諸山海宇雄雲水駢臻消旅況象龍磅礡悟眞空幽龕夜月懸宗鏡覺苑寅鍠演化風幸一停驂共促膝遞相酬唱樂其中

送古交呂元戎再任南徵

蘆川放浪幾春秋飛檄頻招不自畱執銳英豪須虎豹披堅威武用貔貅先敷大義爲旗幟次建宏功顯智謀掃盡滇黔氛翳後定當優命著封侯

募結蓮社

欲轉東林舊有風必須曠士與奇雄心堅上品堪前陟志銳凡情可備窮淨土他時完勝槪閻浮此會益丰功易輸海眾難輕物敢保金仙展笑容

壽思修耆宿﹝善醫﹞

婆心一片覺無虧刮毒砭瘊分外奇化育羣靈方聖哲才成庶物並天時回生術妙人皆重卻癥功神我素掎瘱願須眉長不白籌盈海屋尙驕姿

畱怡和尙

淨業西峯落照殘故人辭我度邯鄲盂囊有興朝金闕杖履無心置艸壇薄霧輕迷楊柳陌澹雲深鎖杏花巒憑闌正慮春光減願一停車謝苦酸

送佩公張護法南行

喜見文明最老誠渾忘髙貴論交情今宵詩賦機鋒捷來日溪山逸興新月映行車莊夙駕神供妙筆注離情汾江甕嶺弦歌戚尙帶依依返顧聲

辛酉初度直凶荒

時逢初度業緣多白雪陽春彊自歌破悶格言從燕塞消愁淸況習東坡田廬勉就依汾水夢想全空赴岷峨一訣暗除諸幻事且偸閒老住娑婆

悼風穴雪和尙

善法堂前脫蹝之多般若恨向誰遺同條未罄三生約別款徒加四眾疑性海浪平歸桌疾行山雲﹝雨／暗﹞慰書遲焚檀對影深籌度祖道荒涼漸有時

募水陸會

無遮大會若開壇所集殊勛不易宣水陸諸眞咸供奉冥陽兩利悉周全繽紛香霧彌三界鏜鎝鯨音震九天就裏良緣誠罕遇幸加精進一回旋

除夕

殘臘經除舉世忙庵居老叟但如常不燒爆竹驅魈孽孰掛桃符禦祟殃栴動芳心舒美態柳含春色逞輕狂諦觀人物遷更處總被生成夙習妨

荒歲募粟

招提舊設在紅溝丰儉隨家計獨謀鄙習頓除根易盡饑瘡頻塞故難休土銼空負無煙悴瓦虛懷絕粒憂欲罷愁衷幹徳士福田早種必多收

壽澄光西堂

斗南山北有髙風素行精嚴固不同人以慈航方若士我將玄鑑類於公頭邊短髮均黧晰衣裏神珠間紫紅約摸春秋多少數河沙算至海門東

送蘊長老歸秦

驀地相逢興味長一天雸雨助羣芳橊花噴火依危岸野杏垂金過矮墻賦就分燈明上下詩成對月論存亡幢懸鳳嶺辭歸去臨濟宗風任主張

玉淵曹護法過訪原韻

驪駒踏凍入荒叢共了蘇文卸玉衷斗室淸燈光灝贛寒巖春气暖烘烘訝窮今古興衰事話盡煙涼錯亂風一榻安眠情未備鐘聲敲出日輪紅

暮春感懷

憑闌乍見百花萎對景空嗟幻化姿爲惜輕肥夭折態因憐衰病虺隤時寬心但續陶潛賦遺興徒賡杜甫詩慚愧春光能幾幾諸緣宜趁早旋辭

思鄕

每憶鄕邦越劍門夢遊生長舊亭園玄都殿閣隳隤盡白帝城隍艸樹蕃像毀宗祠空痛念荊埋古殿獨悲存滔滔逝水分情緒難罄充腸怨恨根

雪師子

素質端然絕妙奇張牙露爪踞丹墀妖邪畏避潛蹤遠獰惡驚逃諱影威鎭乾坤山海淨气吞云漢景星熹翔陽切恐含生驀卻雄豪令早施

募修藏經閣

頻瞻廢閣暗嗟憐寶藏𨿽存已半瘨斷碣爛全千古志虛堂斜架數枝椽摧殘老樹依云表圮圻髙垣墮澗邊欲啟法筵仍舊貫因祈檀度快當先

壬戌李秋別眾赴汾陽

萬井風塵葉落霜江千漁火鬧斜陽翩翩遠雁離沙漠喞喞山禽寄艸堂榻近寒時炊石火詩從別處罄孤囊臨機有句難爲密西度河汾路邈茫

送汝兆戴護法赴任西粵

升平時樂七年全多賴神君一善權花發河陽香滿地柳垂彭澤蔭當天淸風徒使依恆嶺明月空移掛粵巓但願上蒼憐晉土孤光仍著照汾川

贈大司空昆嶽楊公九旬初度

迹混塵寰九十年嘉聲彌布動人天功施佛國爲雄塹策獻皇廷重徳銓恩澤正堪遺後胤才華端可繼前賢願將補衮調羹手壯我宗風覺世顚

寄祝遴我髙護法壽

知君福徳等穹窿尙自殷勤進益功建寺安僧弘祖道設規課子重淳風口碑載義傳中外舌冊題仁布海嵩以此定期花甲數恆沙算盡欠雷同

同南明賈護法枉道遊綿山

驟然別舊攬歸鞭捨近從迂上古綿渴赴煙村忙問水倦投荒寺暫停驙懸梯棧道褰裳躡絕壁狐巖繼踵旋月窟幸同消世況燒燈靜夜埋前緣

偕南明賈護法綿山共榻次韻

云龕抵足共恬眠利祿無端可上前水韻松聲爭入戶月光山色競臨筵巖懸萬鐸鳴終夜殿徹孤燈映兩單寤寐笑同居佛地此生何更覓三禪

贈本悟書記

道者胸懷慧鏡淸明鑑無私可讓情怡然兀坐忘終日倏爾經行越限程布衲襤襂髙下重霜須髟鬄智愚驚譚禪有興當風立龍象夔夔露眼睛

悼靑主傅先生賢喬梓二首

年來紙價晉陽增蓋爲公家筆法徵名動九重曾應詔才冠一代已通稱頻聞喬梓升遐急徧睹賓朋助賻競我辱道交非淺鮮寧無痛淚灑龕燈

簪纓積代有家風父子疏狂不欲同酷好煙霞消歲月樂施慈惠福頑懵軒岐妙術胸中蘊李杜才華筆下通從此罷功歸淨土金仙應許道和融

夏日賞花

坐對南山納晚涼千葩秀麗現當陽﹝羽未﹞化蝶周旋覓頡頑幽禽絡繹將香气襲人人愛重嬌姿動客客思長殷勤寄語驚秋雁勿惹霜風過野塘

壽鳳山偉和尙八旬初度

花甲重新二十年化行山右免隨緣幢開鳳嶺聲名著剎豎龍泉穢惡蠲法雨徧滋榮艸木眞風彌布卻癡瘨勞生欲罷繁難責劫盡三祗後有天

送靑子蕭副使北上

白雲深處久偸藏孰度輕騎到榻傍放下文明眞晃耀撒開屏翰確髙昂對談夢幻灰機疾頻索宗乘願力芳此去朝天添厚爵淸光旋轉映門墻

圖閣下冒雪左顧賜韻勉成

旌旗隊隊出郊坰冒雪披霜到野亭山合凍雲迷上下僧懷愚魯慢賢靈坐中禮貌忘賓主言外風規壯典刑喜獲吉星臨是處堯天舜日又重親

復禹九範文學

桃李承春气象開達人風味逐中來毫端瑞彩衝銀漢簡上淸香壓老梅獨露三張微妙手頻施二陸邁奇才綠酬鷲嶺先天約莫厭云深到處臺

春日同天厚髙護法遊雙塔

春光承仗過伽藍攬轡歌謠敢並先馬逐和風蹄更疾人逢輕暖易施權桃腮半破淸香復柳眼微開妙趣旋雙塔斜陽移影轉相催返望白雲還

送亢宗兪都憲榮任槜李

俄聞車馬動行聲冠蓋如雲出晉城黔首競攀遮古道綺筵爭設翳長營憐離韻轉孤亭月惜別風搖萬里旌願去嘉和全偉績再來山右牧軍

鳴雞

自古嘉稱號徳禽人間子午定諸聲孟文假詠開關鍵孔聖將名諭武城一切癡頑因叫醒百般勞苦爲啼生如其寂默休張口困殺閻浮怠惰賓

夜蚊

堪嘆無情化有情懷藏惡習最難更長舒利觜思戕物突露雙睛喜背明唼血安知他受苦刺人寧識自傷生冤家合會時緣到償報捐軀事易成

羈猿

身羈縲紲不自由徒將雙手亂搔頭靑山夢斷三更月白晝愁幹一寸喉瘦影漸從棲畔現狂情頻向索邊休雲林歸去知無分枉把紛紛汩苦流

募修藏閣

法寶歸藏計欲全必須檀度一欣然良緣此會周爲首福果當來勝自先幹霄傑閣能成就動地勛名自遠傳頓使人天生慶快子孫貴顯世綿綿

薦僧可禪人

染緣頓棄了無干放曠逍遙許自然三界縱橫從出沒八方來去任周旋彼生此滅因由斷入聖超凡事理全法演上乘仍助薦光風有分適西幹

鼎玄朗虛二禪徳造藏還山喜贈

玄奘西遊二八霜瑯始負遠歸唐敢興志願依弘範樂任馳驅越太行溽暑炎歊甘領受祁寒凍徹笑承當忘身爲法勛勞在此後芬芳果自颺

登芳林寺

尋幽徑入亂雲賒杲日當天映紫霞峻嶺初登勞杖履小溪重度涉泥沙鳥啼芳樹饑思食人蹈孤巖渴慕茶一聲長嘯空谷露出樓臺老衲家

贈濮淸羅護法

從敷堡障隔風沙異口同音嘆所嘉五褲恩端鳴遠邇連城價重出煙霞彌天月映來公柏徧地春歸潘嶽花指日丹書當下降二千石任屬誰家

賞雪

六花吐瑞滿長空一色溪山絕異同細密無聲驚眾聽飄揚有分釋羣忡閉門免肖袁安臥踏凍翻尋孟浩風折得淸香梅上案髙歌來歲合時丰

示悟玄禪人

學佛心專縱不遺一經故敠行由虧須知舉錯繁難責勉進朝昏供給倭願透玄關休外涉欲明祖意莫他咨殷勤叩己功無間自有通方達道時

五言絕

復止庵原韻

連年多病障學業盡荒蕪迹寄深山裏從人笑我愚

靜夜聞鐘

鐺鯨音響恬眠瞌睡罔愧衾故不生五內確淸爽

村居四首

遠卻諸城市殷勤辦耒耜二三老耆年相共樂田裏欲覓老僧家無千山水處迢遙紅土溝就裏有蓬戶我本窮和尙寒來秪一衲飯蔬食飲水此外無他法淨業古招提髙明到者寡不因遠市廛無路通車馬

凶歲三首

三年兩不收囷鹿空虛了好笑我諸僧朝朝嫌飯少

接年遭大旱少壯皆逃竄眼見好親朋都將顏面換

窮愁臥不起人喚喫糠秕勉坐且加食溢腔甘且美

洞居二首﹝系六言﹞

旣將土洞爲屋孰更編荊作籬勝彼雕梁畫棟何愁日炙風吹

一間洞傍云隈貴客佳賓不來盡可藏頭自在無心分外安排

七言絕

壽懷信巨社長

老狀童顏陸地仙心師須達辦奇緣海山福壽應全具素祝何妨亦獻前

淸涼石

一方靈石架雲臺大士談玄幾度來此物應知非世寶從經劫火信無災

禱雨

旱魃爲殃徧界周嘉禾失望鬼神愁仰祈膏雨彌天下頓使蒸民鼓腹謳

聞鷓鴣

綠楊樹上鷓鴣鳥夜半髙聲啼到曉村野聞人睡不成家家海鬧鋤荒艸

示僧祖道

欲明祖道自鉆研鐵壁銀山須教穿透得頭頭俱不礙始堪對客話三玄

壽小泉王居士

紅塵淮裏事紛紛獨脫無依故讓君福壽自當增數倍鶴南飛韻亦須聞

聞花鳥

暖風吹綻杏花顏野雀飛來上下攀將謂隔墻人覺見忙忙共語過東灣

晝寢

茅屋低低傍小陬枕書髙臥笑封侯醒來獨步髙峯上細把煙霞趣自謳

示博容禪人

嘉言善行可遵依休肖時流弄滑機老實到頭神鬼重方知斯道確玄微

示宗閭陳居士

時丁像季世情顚惡禿孜孜好贈錢剩爾胸前有別調當風詠出謝愁緣

示隱陶禪人

昂昂气宇邁常倫惡辣鉗錘下轉身直肖瞎驢充大象踏翻山嶽碎爲塵

溫泉

山靈竭力備溫湯不限春秋輒變常浴淨眾生陳垢染方隨流水下東洋

荒年散眾

薦臻饑饉累山夫肚瘦腸空一物無海眾自當尋活計莫彊隨我待身殂

示明吾張居士

學道應須識自心自心識得萬靈欽始知混迹凡塵裏別有生機邁古今

題睡翁圖

六戶虛張不下簾琴書滿案畫堂前支頤榻上齁鼾睡口角長流酒肉涎

贈智光祖文學

舉世昏昏不可稽天將夫子覺癡迷含生頓使顚邪絕別展靈機向上提

晚炊

品字柴頭把銚煨一筐野菜帶根裁和云爛煮將饑塞坐聽蒼猿嘯月來

示本覺禪人

從來淨業幾秋霜猶欠將身入奧堂覿面玄關須早透莫空惆悵倚門墻

夜宿劉園

金穀名園類不疑就中花木萬般奇鳥啼雲散三更月且喜琴書伴靜時

方山聽笛

故山歸夢破雲林凜凜寒風碎客心髙枕石牀窺皓月亂來羌笛帶秋聲

暮抵綿山

攬轡尋幽問佛巖村翁遙指過云嵌到來坐聽鯨音響歷歷分明在碧巉

圖閣下冒雪左顧賜韻勉成

紛紛白雪徧長空車馬臨門信孰通山寺無緣堪作供敲冰旋煮獻檀翁

紫荊樹

當陽示現紫金身瑞靄淸香絕等倫百卉叢中憑賣俏赤條條地顯光新

廣勝寶塔

撐天拄地勢軒昂磨滅虛空气焰長古佛骨身藏就裏神龍呵衛顯諸光

永祚雙塔

兩莖玉柱插丹霄日月磨磋光影饒突露擎天剛气象滄桑從變勢猶矯

小圃雞冠

兩兩三三傍玉闌遞相翹首望云攢倏然風動輕搖拽奮勇交爭鬥不殘

植桃

買得夭桃數十根環庵栽向狄梁村玄都觀裏言千顆愧莫如他蒔滿園

募石炭

暖房熱炕好生涯不在無錢道者家但願髙明知此意爭先助我一牛車

堤行

和風衰艸滿堤隔水諸山擁翠嵐僧捨望來何處是紛紛黃葉隱孤庵

系舟山

當年洪水積滔天疏鑿功歸帝禹前不信系舟山尙在摩霄屹立勢巍然

贈柏舟禪徳

浮玉山前風浪髙柏舟橫架往來橋工程無間眞奇絕絡繹嘉聲並海潮

韓侯嶺

殊勛異績付東流名姓空遺置嶺頭廟貌縱令疏血食威風咸著貫華優

王維詩畫後

開元十九占魁名世有工髙詩畫聲風水晉陽稱最吉毓靈鐘秀奪天英

狄公祠

取日虞淵智勇均天知仁傑出常倫白雲飛處新家廟貴使蒼生識重臣

杵臼墓

繼世扶孤一片心古今能得幾同人只緣大義幹霄漢丘壠牛羊未敢循

程嬰祠

祝褲聞號智勇周藏眞示假塞凶流局終殞命酬知己正气悲風詠不休

子推廟

人世興衰兆有緣由乎眞僞兩機全從亡受賞多榮貴難置先生綿上田

行實

大淸康熙癸卯歲師住鄧州丹霞兩序大眾焚香入室請說生平履歷師固止之眾再三堅請師不得已乃云余非天生彌勒地湧釋迦本系西蜀成都人父姓胡母徐氏生於崇禎二年歲在己巳六月初一日自離乳哺不喜喧嘩常從靜處趺坐合掌念誦觀音名號閭閈父老聞見者無不驚異七歲入鄕校十二上頗知時務便欲出家因缺兄弟父母勉畱不得已權順親意後遭甲乙之變家屬盡亡於非命惟餘獲生遂自逃奔西山與充淵隱士同居數月見淵行藏越格智識超羣每每求教蒙淵開發入道之要𨿽值山荒三載落於流離顚沛之中時時體究不捨寸陰年十九禮唐安惟心靜主剃染卽受具戒一日下山緣幹被眞宗長老問云如何是爾本分事一時無語負愧還山放下行李便入室中問師如何是某本分事師云途中辛苦去歇歇來與爾說余出少選復近師前才欲開口師云且取炭添在鑪中著余卽取炭送入鑪中師云太多生余便抽兩橛置於舊處剛轉身師指傍凳示余云會麼余忽有省遂作禮云早知燈是火飯熟幾多時師云見甚麼道理便與麼亂統余云今後瞞不得我了師云我瞞爾且置如何是爾不自瞞處余云某甲饑渴在待去喫些茶飯來從頭舉似拂袖便出師乃頷之然𨿽如是猶未肯休次日俶裝徧參終南義讓淡竹惟宗諸大知識各有機緣難已備論大凡蜀中名山巨剎周遊一半將及一載有奇身體疲倦遂向溫江三聖結茅辛卯秋忽被同參電影兄相邀往成都俄聞離指和尙在保寧其時道途有礙互相裹糧拌命忘軀晝眠夜走過半月始抵閬州禮離指於觀音離見一一問余來緣余據實答離聞知深生痛惜遂畱依附一日命與同參諸兄作擔水偈余卽信筆書云緊挽繩頭慢汲泉和云帶月一肩擔勞形苦骨無他事貴要將來接遠賢遂對眾呈上離接得冷笑云非公境界余云阿誰無分離云三十年後許爾恁麼道余云莫將懸讖徒加我坐聽春雷啟蟄聲便喝離喚侍司云把鐘茶與者漢濕濕嘴余云大功不受小賞抽具便出又一日余自殿前順風掃地離舉手逆指云何不正掃余雲順水推舟少費力離云只解順水推舟未會逆風掌舵在余卽驀豎苕帚云請和尙穩坐中倉離云忽遇洪波浩渺白浪滔天爾又作麼生余以帚作搖櫓勢云有某甲在和尙不消憂慮離卽首肯後以衣拂沿流幾度授余余堅卻不受遂辭上朝天過五丁入漢中買舟下楚南詢所到諸方名宿處無一不以上賓相待各有機緣玆不重舉丙申秋復回東川親覲破山和尙於金城雙桂才入門破問余何處人余云成都破云今從何來余云漢南破云何故走者些曲折余云若不如是焉到者裏破云者裏是甚麼所在余云和尙爲甚自己忘卻破云未在別道一句看余卽向前問訊云千聖亦不識遂命入參堂己亥春復歸保寧同鐵符指月六奇諸兄結夏於東山時值本師還鄕祭祖聞其髙風弗獲面覲次年上廣元過通巴抵達郡禮本師於金鳳山天臺禪院師一見便問余上座發足何地余云北道師雲從何路來余云通巴師云關津時有阻焉得至其間余雲山川𨿽險礙雲月任往還師云一向親覲何人余便喝師云好好商量惡發作甚余云得人一牛還人一馬師云滑觜禪和如麻似粟余云切忌壓良爲賤師遂喝余亦喝師便打余復喝師放下拄杖噓一噓余掉臂歸客堂次早師出公案二十則示余余接得是日一一著語呈上甚恰師意遂以從上沿流並衣拂等物當堂付余辭不獲已勉彊領荷時年庚子三月十五也後同師回香嚴蒙命重修下堂義端祖剎事畢仍命監修上堂大殿功業將完余染病在身因而告假下山時值定慧禪人請住隨州觀子嶺無文聰祖道場路遠難行權寓鎭平菩提休冬適蒙張護法王山主有緣禪人惇請重開此剎者便是余半生不喞澑事一一從頭吐露了也汝等愼勿記持以爲笑具一眾欣喜禮拜而退乙丑春新舊兩序懷香入室請師繼說丹霞已後二十餘年所行事業師云病朽二十餘年之中運蹇時垂好惡因緣萬緒千端誠難記憶今眾勉令重言直得聊表未忘之事以應輿情幸勿見笑乃云朽自甲辰孟冬先師示寂便蒙宛陽當道文武簡命還山完全先師未了公案其時無計推脫卽將丹霞轉請世雄法弟於中繼席朽赴香嚴勉領院務待至新春便命頭首執事馳書黃龍三度懇請寄然法兄來繼師席是時寄兄惟以老病推辭因息是舉仍命二僧前赴天柱下書恭迎蜀叟法兄來荷院務蜀兄允從隨僧卽至其時兩堂龍象並及故舊諸僧俱不悅從朽向其中善言誘諭使彼互相欣然屈全个事逮至秋間香嚴一應修理事業並及先師靈塔工程悉皆告竣朽卽辭眾徑往終南幽深之處縛茆支鐺以完素願不料路過鄖西倏值玉玖喬鄕紳當陽把著不容前去鈍置淸涼權居三月仍行故套以應時宜次春解制卽應上津鐵山靈然之請赴彼放戒事畢遂上白河又遭四眾勉畱復開戒壇以順輿念事畢拽杖渡江過竹溪訪尋仁者靜書記於山莊小庵聚首未幾便蒙隱凡徐鄕紳請住桐溪蘭若及至其中日逐人事紛紜勞煩特勝舊病復舉猶彊應荷未幾之間因事散眾時有法安上座原系先師門下有徳弟子至心懇請暫向香臺峯上杜絕外緣恬然靜養將近兩月諸病消除幻形稍健一旦忽被興元天聖無相律主聞朽在彼親來相接感相髙情未便堅卻直得偕往逮到天聖人事紛紜仿佛桐溪恐蹈前轍卽入山中不語庵內遠遁幽棲歇念休心以保無病間居半載復還天聖暫停數日惟帶兩人買舟順流下楚徧遊匡廬名勝之處後度鄱陽抵南昌進西山徧訪諸剎故舊後過饒徽等處附載隨流遊吳適越登雲門上雪竇復轉天童拜禮祖塔住未幾偶動普陀之興遂到招寶其時海中國禁罔獲如意復返吳興市諸典籍附舶溯流重遊舊道待抵襄陽維舟長門之下方過三日猶欠卸載便值法輪主人大拙來請到彼休冬安禪放戒是時香嚴虛席許久內有南極知藏志參副寺煥然直歲前來三度懇請回山繼席卒不應許拂袖便行重下襄州檀溪相伴梓舟老弟同居數月一旦忽蒙內鄕仙陀了塵大徳幾度相邀因而赴彼入他圈繢勞苦多日自後了塵心腸漸攺海眾難居朽故不悅擊鼓散眾卽便拽杖徑往均陽觀音了性禪徳處權寓兩月嗣後復蒙檀溪梓老請下襄陽同居未幾天嶽大士率領兩城士庶僧俗並偕谷隱無擇大士請住洞山峴石禪院爾時賤軀𨿽病念系歷代祖庭詎肯輕棄遂領是任躬向其中無論晝夜不厭精勤志在恢復及至秋杪忽蒙河東太平大曉順公同彼縉紳季侯王公專人遠請卻不得已遂將洞山轉請五龍益和尙代爲住持朽乃置辦行儀來應太平云壽之請逮到云壽寺中便蒙季侯王公同眾懇畱病朽卽就云壽開堂以施法化次年因赴汾陽拜掃昭祖靈塔路過洪洞暮宿北橋忽遭士庶人等通知趙邑遠近緇素畱住靈巖禪院將周二載其中事體多端難已備論甲寅初秋因過土黨訪尋知己路經八佾聖泉時蒙主者潤寰師徒偕眾勉畱駐錫其間倏度數月又被髙平慧庵上座並與悠然法師請住佛掌禪院腳到佛掌卽隨眾念便結長期三載後應六名主人了愛之請赴彼安禪設戒諸緣旣畢仍歸佛掌戊午歲朽年五十願上五臺拜禮文殊並與合山大眾結个些小良緣以報父母生成之徳於萬分之一卽自二月起程路過太原暮投此間其時當代住持天澤潤公律師謝世一載有餘卽於是夕思修明空二上座並及合蘭老幼諸僧具禮設茶懇畱繼席病朽知其冤家路窄無方逃避因而勉彊應許後上五臺齋僧事畢仍歸此處便蒙思明二上座率領闔城士庶諸山師友同誠設齋恭請上堂承當院務旣承當已卽從是夏興工修理逮閱三載其中一應殿堂寮捨方丈土窯悉皆攺革增廣門巷園圃道路丹墀悉皆平墁弘開後值歲歉三載庵內時常食口不下數百隨緣共度毫不憂慮最所慮者其間大眾各各孤負己靈獨好時緣不求上進爲僧之道大有乖違豈不虛消信施仰愧龍天朽因厭處卽欲他行正猶豫間忽值河東鄕宦南明賈公臨庵左顧盤桓數日一旦論及常住闕藏之說便蒙賈公輸誠樂助三分之一嗣後朽因他故特下河東專申拜謝大司空宜之楊公於大雅堂內座間論其造藏之事楊公聞知亦皆輸誠布施並募四眾共結良緣因命鼎玄朗虛二禪徳前往江南印造還庵永遠俾眾取便披閱以進道業朽住此間焂經七載多般事業始獲完成簡點將來宛如一夢竊慮病朽二十餘年徒將有限身心勉作無窮幻化自西自東自南自北到處勞筋苦骨拖犁拽耙償人夙債之由卽今依舊從頭露布了也敢問諸人適才所言者些絡索且道是佛法耶是世法耶直下緇素分明可謂功歸有地脫或未然啼得血流無用處莫如緘口過殘春時眾默然禮拜而退。

山西平陽府洪洞縣信宦髙擢同室鄭氏

男以位素位捐資刻語錄一部先祝時和

國泰次祈物阜民安更冀家門迪吉祿位

崇遷增壽算於千齡湣覺花於九界厥子

及孫復進簪纓之列惟男斯女同延龜鶴

之秋凡有所求吉祥如意者

板存嘉興楞嚴寺般若堂附藏流通

康熙丙寅荷月吉旦

