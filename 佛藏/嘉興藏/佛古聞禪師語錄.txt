嘉興大藏經佛古聞禪師語錄

香林佛古禪師語錄序

古唐語錄者西蜀佛古禪師駐錫於婁之古唐開林說法其侍者從梵筵載筆而記者也佛所說經與菩薩造論僧祗戒律逾五千四百餘卷而其後乃分爲南北藏迦葉奉遺教傳二十四祖以逮達摩度江爲此土始祖而其後乃分爲南北宗又各立門庭而有五宗之別馬馱龍負皮紙空繁象顧獅顰狐嗥晝現此爛熳之花惜者所以指爲衰而盛午之明智士所以憂其昃也佛師來自梓州靈根宿植五歲入靑蓮寺已灰心作巢頂禪水火不能焦濡矣筇杖挑云未瓢插雪徧踏天下名山參訪燈幢嫡嗣所過香林寶塔輒見舍利放光脊中神透空裏靈飛於是通玄林和尙囑以眞諦然猶軟艸承趺自聞天語也又六年云屩偶過婁東婁人士瞻仰鶴姿莫不延脰觀之降情誘接聽其一言嚗然破人悶郁乃相與掃香林之靜苑布法席於香臺古唐近在婁西原田膴膴茅堂菌閣銜土初成佛師提唱宗風學侶雲集而衣荔飯松封泥運甋一任其眞甘苦同趣州人感之抖囊蠲佐未幾柳路漸入禪林桑津讓爲定水海岸古塘與竺天古徳交映千秋今覽其語錄擊碎虛空打翻窠窟從不思議中流出玉漿向大千法界重回寶炬無一語不爲人發意葉開心香者所謂丰干坐虎豆圖收蛇不過尋常舉動而雲門喫茶趙州喫粥便是無上風規今日古唐赤髭亦騎得象王獅子眞爲苦海船師者矣學人輩讀此等話不能解黏去縛且效釋迦嚼六年麻麥再向不死亭前指出香樓可也。

順治辛卯中秋婁東法弟胡周鼒拜題

佛古禪師語錄引

溯昔初祖折蘆五宗紹葉下至北山南嶽曹洞趙州應化現眞金鎞度世而一時宰官哲士又皆皈心夙業標勝禪宗信乎古徳機緣文人妙喜並合兩行用證千古西蜀佛古禪師來自婁水觀乎上京祖皇帝眷禮特優訪咨時及遂卓錫千佛蘭若爲四道唱宗古貌和風宏才妙覺單拈直指導達天人緇素同時連軌接坐莫不心契香城身依淨域乃以上堂淵旨傳示及余妙證微言心光迸現傾河注燭豁爾神開借此舌本淸涼示世以耳根圓頓堂頭一席地何遜如來第四時耶顧余不敏宿仰宗風師行將歸敢以三言仰質塵外牟尼座前師子心生鏡現相威眞空畢竟因緣以何了證文殊猛參畢力敷贊維摩默指一語不設漸頓增減以何合並我聞四字華嚴六百無量爲涯一念作本後先詳略以何分際惟師解粘釋縛隨口津梁灑出本地風光廣付當場杖缽是月是指爲風爲幡不敏敬以心香俟之矣師其髙座古唐爲下一轉語。

康熙壬寅春正月賜進士及第翰林院修撰徐元文科題

佛古禪師語錄目錄序文卷第一住太倉香林禪院語錄卷第二嘉興平湖曹溪禪院語錄燕都千佛禪院語錄燕京圓寧禪院語錄卷第三拈古頌古像贊偈佛事卷第四塔銘

目錄終

佛古禪師語錄卷第一

嗣法門人超質等編

住蘇州太倉香林禪院

師於順治庚寅仲春受婁江當道縉紳文學居士等請入院拈疏示眾云言鋒展演密意發明世出世間盡在這里諸公還見麼其或未然卻煩剖露宣畢師升座拈香雲者瓣香奉爲今上皇帝聖躬萬歲萬萬歲恭願福等虛空壽同劫石皇風振而海宴河淸聖日輝而天長地久次拈云者瓣香恭爲本寺護法宰官檀越伏願大功不宰柱石壯於皇家大善無名波瀾漲於法海復拈云者瓣香描不成畫不就昔從通玄峯頂拾來今向香林堂前拈出爇向鑪中專伸供養現住浙江嘉興府棲眞堂上林野奇老和尙用酬法乳之恩遂斂衣趺坐本公白椎云法筵龍象眾當觀第一義師云若論第一義諦未入門時已爲諸人華劈了也烏待搖唇鼓舌受其處分耶於中未諳此事者不妨致問僧問世尊不說說迦葉不聞聞不說不聞卽不問今朝意旨是如何師打云你且喫棒著進云者老漢通身是眼師云那里見得僧禮拜云謝和尙去也師云料掉沒交涉問祖道重興四眾雲集未審和尙將何法示人師豎拂云會麼進云恁麼則人人洞徹生死根源个个頓見本來面目師云見个甚麼道理便恁麼道進云今日當陽承指示大千無處不沾恩師云莫誑山僧好乃云本志深藏萬壑中那知鳥道絕行蹤囊絳海月方堪系又見鴻音格外通鴻音旣至躲避無門直得舒捲隨時方圓符契無分城市山林寧擇魔宮虎穴到這里且喜梅顏乍破柳眼方新鳥囀簧音人臻錦地矯目則瑞气騰空運足則韶光徧野頭頭彰祖印物物露家風喜樂淸夷歌謠盛化畢竟應時及節一句作麼生道驀豎拂云等閒識得東風面萬紫千紅總是春復舉世尊因地布發掩泥獻花於然燈燈見布發處遂指地云此處宜建梵剎時賢於長者持標插於指處云建梵剎已竟時諸天散花贊云庶子有大智矣師云賢於長者𨿽則見機而作爭柰落他陷阱眾中設有个漢於斯亦持標插云建梵剎已竟山僧也無華可散亦不贊嘆他何故不見道自作其因自受其果本公復白椎云諦觀法王法法王法如是。

浴佛日普門大士開先上堂黃面老瞿曇圓通觀自任慣饒三寸舌導利十法界苦海渡愚蒙娑婆援滯愛同途不同徹兩彩卻一賽年年惡水潑頭顱歷歷神珠遭點壞香林今欲雪冤仇且向人前齊捉敗且道以何爲驗遂撚香雲都盧這里一坑埋。

師過復古堂值祭酒馮楊二公操琴遂置弦請升座當機剖露只貴知音格外提持惟斯薦取若於弦中尋妙徽下覓奇不但錯過指鋒亦且辜他音韻所謂輕重疾徐宜接應撞猱行走怪支離會萬物爲己者其惟聖人乎不見黃龍心與夏公立劇談肇論論萬物爲自己情與無情共一體時有狗子臥香卓下龍拈壓尺擊狗子又擊香桌云狗子有情卽去香桌無情自住情與無情如何得成一體公無對龍云才涉思惟便成剩法何嘗會萬物爲自己哉師云黃龍心善乃鶴舞洞天客窗夜話爭柰罕遇子期夏公立𨿽解流水髙山雁落平沙惟欠指法精妍山僧亦有一曲要且不屬宮商角徵羽以指作撮弦勢云會麼設或未諳更聽一頌焚香調軫卻相彈不意溪山夜月還緊緩斷時空淅瀝須看指上血痕斑。

供天童林老和尙像上堂長松蓊郁壯麗淸關古柏重榮復隆海宇祖印玲瓏瀉活眼於缽盂峯畔舊潭淸水易潛鱗於太白山頭龍象交參人在衍慶到這里且喜人康物阜海宴河淸正眼提持罕遭此際驀揮拂子召云大眾曾過鐵蛇關麼我要問伊天童消息設或未過必須親到始得何故古殿疏鐘扣莫窮淸關長鎖斷雲蹤玲瓏巖畔多奇秀黃葉飄飄萬壑中。

上堂舉欽山禪師因僧問如何是和尙家風山云錦繡銀香囊風吹滿路香巖頭聞得令僧去云傳語十八子好好事潘郎師云綿密鍼綫還他欽老冷熱機關無過奯公檢點將來猶是霞帔半抹翠黛全遮未得山林境界設有問山僧如何是和尙家風向伊道時挑野菜和根煮旋斫生枝帶葉燒。

元旦上堂玄樞密運至道無私包括乾坤該羅萬有所謂元正啟祚萬象咸新人人瑞气盈眸个个春風滿面殊勝中最殊勝奇特中更奇特闊而無際窮不可及到這里三目非睹二聽不聞一道淸虛十方普覆且道是甚麼物便乃如是遂揮拂云一气不言含有象萬靈何處謝無私。

示眾舉三聖慧然禪師參徳山山云不用展炊巾者裏無殘羹餿飯然云賴遇無設有向甚處著山便打聖接住推向牀上山大笑聖哭蒼天出去師云一拶一捺略露風規一笑一哭郎當不少檢點將來未免傍觀者哂且道誰是傍觀者乃喝一喝下座。

上堂重提要妙雪上加霜再展機輪夢中說夢所謂眼若不昧諸夢自除心若不異萬法一如到這里頓空三際迥絕纖塵一片凝然十方坐斷山門於是起舞佛殿自此歡呼香鑪跳上天淨瓶抹過東海你等諸人還信得及麼設信不及不免重下注腳舉起拂云當臺一鑑明如日萬古晴空絕是非。

示眾問如何是奪人不奪境師云檐前黃鵲噪檻外白雲飛進云如何是奪境不奪人師雲閒攜竹杖過橋西進云如何是人境兩俱奪師便打進云如何是人境俱不奪師云兩岸松陰笛一聲乃舉五祖因端和尙垂語云古人道如鏡鑄像像成後光向什麼處去祖叉手進前擡頭顧視云也不爭多端大稱賞師云諸方尊宿盡爲白雲父子爭不足讓有餘殊不知端和尙也是乞兒見小利。

仲夏上堂問威音那畔動著不得因甚徳山見人便棒臨濟見人便喝師云也是無事生事進云恁麼則香林風化古祖道煥然新師云理長則就問薰風自南來殿閣生微涼其中親切旨請師爲舉揚師云且待秋來看進雲水歸大海波濤靜云到蒼梧气象新師云信你不及進云也要和尙疑著師云早已勘破乃雲巢知風穴知雨智鑑無痕靈源無底不是心不是佛月娟娟而萬水不沈非幡動非風動云靄靄而千峯自啟達摩西來不會禪至今露卻當門齒且節至理彰一句作麼生道柳陰拂地黃鸝囀水碧搖天白鷺飛。

正殿豎柱上堂檢點將來一物無偏於白地立規模功勛𨿽卽檀那事亙古令人邈畫圖良繇香林始辟梵宇初成禦甲海之名藍乾坤壯麗挹鷲峯之遠秀龍象交馳到者裏且喜紳衿合徳勛貴同心遠近輸金耆童布福𨿽曰異方便不出第一義且道如何是第一義驀豎拂云若向者裏倜儻分明便知毫端寶剎寸艸金軀一木參天千祥駢慶脫或未然不免更資一路去也復揮拂云但願春風齊著力一時吹入我門來。

上堂陽來復陰漸剝石筍抽條花開枯木祖師西來意東壁掛胡蘆。

上堂腳跟穩固廓大方而無外智眼洞明透聲色以無遺所謂參禪須透祖師關學道要令心路絕心路不絕祖關不透未免受他寒暑變遷生死籠罩不見僧問圓悟云生死交謝寒暑疊遷未審無位眞人還有寒暑也無悟云汗出如雨進雲分明在目前悟云莫向目前作窠窟進云爭柰卽今何悟云鈍置阿師師云圓悟老人可謂慈悲太過然有落艸之談致使者僧認奴作郎彼此不了山僧卽不然待問無位眞人還有寒暑也無向伊道寒時寒殺熱時熱殺設若擬議劈脊打出何故免教伊向寒暑裏摸索。

元旦檀越請上堂諸佛說不到祖師提不起本來眞面目無異聲色裏況復風淸柳墅香發梅梢春煙凝而水碧光浮瑞气生而村歌社舞松直棘曲鳧短鶴長覿面相呈更無隱晦且慶賞一句作麼生道上苑瓊開香馥鬱哲人先得一枝歸。

轉藏請上堂演出演入河沙妙義全彰對一倒一百千功徳成就所謂言言玉轉字字珠回頓漸雙融事理一致還會麼一句了然今古事大千無處不分明。

上堂透脫時毗耶窮眾士之辯受用處曼殊逞七佛之師耀古騰今騎聲蓋色所謂玉轉珠回機先路活風飛電激頂門眼空驀豎拂子云會麼檐聲不斷前旬雨電影還連後夜雷復舉韓文公問大顚和尙弟子公務事繁佛法省要處乞師一言大顚默然侍者敲禪牀三下顚云作什麼者云先以定動後以智拔文公忽然大悟師云大顚默然賊身已露侍者敲牀轉見不堪文公忽然悟去也是杓卜聽虛聲。

示眾舉盤山和尙道似地擎山不知山之孤峻如石含玉不知玉之無瑕若能如是是眞出家育王云若能如是捏目生花師云是眞出家捏目生花坐斷兩頭歸堂喫茶以杖橫肩云唵摩呢吽吒。

汪門唐氏圓經請上堂一句全該無量義一機通透萬重關若能洞徹機關外倒用橫拈不被瞞況復千光應現萬古一春燭吐優曇香騰兜陸以此樹福則福至如雲從以此益壽則壽同虛空界塵塵剎剎普現威權物物頭頭全彰正眼不見僧問投子云一大藏教還有奇特事也無子云演出大藏教又有古徳云演入大藏教師云二老宿𨿽則演出演入要且不知奇特事在且道如何是奇特事卓拄杖云幾度醉歸明月下笙歌引出畫堂前。

對靈小參生死不到處覿體晏然聖凡未兆時當央卓犖直得千古萬古只如今前佛後佛無別道放行也風淸野岸梅寒透而香浮把住也點水成冰雲蹤絕而岫麗淨裸裸依傍無門赤灑灑收攝不住到个裏聖不增凡不減去無憂來無喜一道平沈萬緣廓徹所以道澄潭月影靜夜鐘聲隨扣擊以無虧觸波瀾而不散檢點將來未是無生境界且如何是無生境界卓拄杖一下云不離當處常湛然覓卽知君不可見。

敕封弘覺禪師開戒海印延師爲羯磨眾請上堂珠澄碧海魚龍現捨那之身月上靑山艸木舒寶華之座頭頭顯梵网家風物物彰毗尼境界人天共轍生佛同源進修不假階梯圓成安有持犯於斯略回光相卽三事衲衣爲百福莊嚴頓令萬善云敷千祥駢集若要提持向上綱宗不涉時流舉措敢借我法伯和尙威光聊通一綫揮拂云撒手那邊千聖外回眸光射萬峯寒。

供三大士像請上堂三十二應隨念斯彰八十相好依作而感當其念之未起作之未興早已津濟四生梯航三有所謂應以宰官身得度者卽現宰官身而爲說法應以居士身得度者卽現居士身而爲說法乃至比丘比丘尼優婆塞優婆夷措躬蛤蜊遁迹寒明如示佛身等無有間何況湛上座一片辛勤塑成古佛昔飾無竭今供有地眾中設有个漢出來道香林門下把斷要津不通凡聖因甚又容供三大士聻山僧但向道曲爲今時驀拈拄杖卓一卓下座。

上堂聲色裏坐聲色裏臥冷地商量早成錯過不錯過堪笑楊岐三腳驢踏倒嵩山破竈墮。

晚參舉五祖演禪師示眾云四五百石麥二三千石稻好个休糧方耆婆不得妙師云五祖和尙大似富嫌千口少貧恨一身多爭似香林這里園無半莖菜廩無一粒米信手拈將來供養諸賢者阿呵呵眞快活夜半鐘聲敲未斷淸晨齊唱太平歌復舉鏡淸問僧近離甚處僧云三峯淸云夏在甚處僧云五峯淸云放你三十棒僧云過在什麼處淸云爲你出一叢林入一叢林師云出一叢林入一叢林無怪其然只是淸老棒頭至今無有落處。

示眾舉僧問巖頭三界兢起時如何頭云坐卻著僧云未審師意如何頭云移取廬山來向你道師云者老宿向須彌頂上撐舟大洋海底走馬𨿽則快便難逢不免和泥合水設有問山僧三界兢起時如何向伊道看腳下未審師意如何劈脊便棒且道與古人是同是別。

示眾舉南嶽讓禪師參六祖因緣師雲輕輕一句凝結八秋驀地知非翻成塗毒不假修證如桂月之髙輝染污不得似驪珠之朗耀只如諸佛之所護念且道護念个甚麼良久云露。

示眾大道只在目前要且目前難睹欲識大道眞體不離聲色言語驀豎拄杖云拄杖子聞恁麼舉不覺手舞足蹈走入諸人鼻孔裏默自念云有佛處不得住無佛處急走過你諸人還知麼設若不知且看興化見同參來才上法堂化便喝僧亦喝化又喝僧復喝化近前拈棒僧又喝化云你看這瞎漢猶作主在僧擬議化直打出法堂又僧問者僧有何相觸忤化云適來見他也有權也有實也有照也有用我將手向伊面前橫兩遭到這里去不得是這般瞎漢不打更待何時師云這老宿𨿽則欺胡瞞漢逞俊一時殊不知萬劫泥犁甘心領受何故可憐不遇攀花手狼藉枝頭多少香。

晚參舉仰山法堂坐次見僧從外來問訊了向東邊叉手立以目視山山乃垂下左足僧卻過西邊叉手立山垂下右足僧向中間叉手立山收足僧禮拜山曰老僧住此未曾打著一人拈棒便打僧騰空而去師云仰山𨿽則善應來機爭柰隨邪逐惡者僧縱然乘空而去要且當面受瞞還委悉麼誰家別館池塘裏一對鴛鴦畫不成。

晚參舉雲門云若說菩提眞如解脫是燒楓香供養你若說佛說祖是燒黃熟香供養你若說超佛越祖之談是燒餅香供養你皈依佛法僧下去師云雲門燒香供養要且不是好心香林卽不然設有如何若何便乃點茶濕嘴何故三生六十劫。

除夕示眾幾番湖海變滄桑始信吾家別有長煨芋尙無收俗涕烹牛詎爲塞僧腸龜毛拂處龍蛇化拄杖挑時日月忙亙古一樁奇特事令人言外自承當𨿽然也不得將斷貫索穿人鼻孔何故來年更有新條在惱後春風卒未休。

上堂大雪覆千山孤峯頂不白無人識得渠萬戶俱打徹舉拂子云者裏挨開綫道拶得身來許你諸人持論設若眼孔定動喉噎心知早是白雲萬里。

上堂風生古殿月轉回廊雲散峯靑水澄魚現說什麼三登九上短限長期直下知歸參學事畢豎拄杖云還知觀音菩薩將錢買糊餅放下手來卻是饅頭麼三生六十劫。

上堂橫按拂子云通身是徧身是木人裁兔角於貓頭接得伊識得伊石女剪龜毛於鱉背不是主賓三玄亦非君臣五位若作佛法商量笑殺三門土地。

上堂虛空包不住大地載不起古鑑辧媸妍良工列規矩末後句只者是我與雪峯同條生不與雪峯同條死且道如何是末後句喝一喝云善財拄杖子。

對靈小參槐國悠悠夢斷時靑燈黃卷閱何期髑髏識盡摩醯眼枯木龍吟一段奇驀卓拄杖云子堅陸君若向者裏領略得去本來面目觸處分明生死籠罩無繇榮辱幹他不得說甚麼兜率仙苑佛剎魔宮紛紛花雨嚴身襲襲香風襯足其來也如千葩競放錦麗霞彰其去也似鳥翔空天寬地闊還委悉麼蟄戶未驚新歲電梅腮已露舊時顏。

對靈小參夏木陰陰數烏啼庭蘭玉砌艸萋萋輕身旣入蓮華土明月依然照海西所謂聖凡不異石女明劫外之機去住無爲木人唱還鄕之曲七情网破瑩若澄潭五障緣空皎如白晝說什麼屍林契悟涇渡拋嬰直下知歸頓逾諸聖還知張淑人去處麼春光不到無根樹一度花敷一度榮。

授石璞質西堂衣拂上堂機先領略格外承當滅卻瞎驢邊流通正法眼佛佛授手罟四海之鯤鯨祖祖相傳掠千峯之煙菟大振光明幢便作師子吼且孤標一句作麼生道佇看血汗八駿駒何啻日馳三千里復說偈曰與師智等減師半智過於師始見雄非是香林殃及你從來正脈貴流通。

師誕日請上堂云生碧嶂水出髙原舒捲不假纖毫力點滴寧分淡與咸若作佛法商量蚯蚓鉆汝鼻孔不作佛法商量蝦蟆咬你心肝除卻兩途如何話會千江有水千江月萬里無雲萬里天。

上堂僧問龍生龍子鳳歸鳳巢龍鳳交參卽不問未審那个是英豪師曰髙著眼進云如是則意气愈添威獰更甚師曰也大難得僧禮拜師曰意气何在乃云格外拈來識者猶希覿面相呈更無隱諱文殊出女子定不得圖添佛祖冤仇徳山未會末後句貴作人天眼目若論臨濟家法太白風規香林未敢妄通消息何故智海無波通雀徑覺天有月照雲山。

上堂禪非意想道絕功勛香嚴擊翠竹以颺聲靈云見桃花而增彩頓除知解自釋羣疑鼓鮏羴於豬肉案頭引蒼蠅於破驢脊上風生錦地月印春波直下分明了無疑滯遂卓拄杖云者裏卻然理會得髙山平地總西方。

示眾明還日輪暗還黑月明暗何來眼開始得且道眼在什麼處以杖指云是明是暗。

開示若欲究明个事必須立堅固信具決定志剔去平昔所見所聞塵情意想差別知解淨盡無餘然後提个萬法歸一單看一歸何處行也如是坐也如是至於語默忙閒喜怒哀樂亦如是默默孜參綿綿密究直至參之無參究之無究驀地冷灰豆爆如披云見日如貧得寶如暗得燈如寐忽覺到恁麼時自成一片矣設若疑情未發恍惚未定散亂紛紛昏沈擾擾卽將前一歸何處左右攻擊前後鞭逼進之退之愈拶愈追忽然噴地一聲方知娘生鼻孔依舊大頭垂珍重舉眞淨文禪師與劉宜翁坐次翁乃指衲衣云喚作甚麼文云禪衣翁云如何是禪文抖擻云抖擻不下翁無對文掌云你伎倆如此要勘老僧那師云劉宜翁當時不合放過見彼抖擻好與劈面一笏非惟耀後光前且與孔門增益。嘉興大藏經佛古聞禪師語錄

佛古禪師語錄卷第二

嗣法門人超質等編

住嘉興平湖曹溪禪院

師於順治十四年三月二十四日受當湖宰官曁合邑縉紳孝廉文學居士等請入院至三門云浮幢剎覿體現成解脫門當陽直捷遂喝一喝便入。

彌勒貪愛破村方忘卻兜率院十字街頭等个人要且不是這个漢噫識你了也。

韋馱共住閻浮裏同扶正法輪降魔須著力感化要殷勤。

佛殿因禮得禮自倒自起佛之一字吾也不喜遂上香雲是何言歟便展拜。

當日檀越張仲缶趙行可陸珊瑞金峻升等請上堂拈疏示眾雲霞箋燦爛貝葉珠璣發揮上古宗猷贊佐今時法社文彩旣爾全彰不妨對眾展演宣疏畢師以杖指座云者曲錄木牀巍巍充塞虛空蕩蕩杳無涯際今朝直上尖頭屙出燻天臭气便升拈香雲此一瓣香根盤大地葉覆須彌爇向鑪中端爲祝延今上皇帝萬歲萬萬歲伏願皇圖齊北極睿算等南宸次拈云這一瓣香位列三旌之貴祿享萬鐘之尊恭爲在廷文武牧外公孤及本邑現任尊官伏願徳政逾先達仁風起後賢又拈云者一瓣香風標越格气槪天然恭爲本山檀護縉紳居士伏願華開袛樹果結儒林復拈香雲紅鑪烹就白棒煆成第二回

拈出供養天童堂上林野先師用酬法乳之恩上首白椎竟僧問曹源一脈五派攸分古佛升堂是何祥瑞師云蟻聚蜂騰無限意香煙旋結萬千層進云獅音吼破千山月法印光含萬派宗師云錯聽不少問昔日子胡狗兒上取人頭中取人心下取人足如何是子胡狗師打云好个差異畜生進云如何是上取人頭師云打殺久矣問諸佛出世爲一大事因緣今日曹溪端的爲个甚麼師云只爲你鼻孔未曾穿進云恁麼則天長日月輝今古大地笙歌處處新師云滿眼滿耳進云龜毛揮電影兔角攪空花是誰分上事師雲山僧拄杖長八尺復有數人同時豎拳咳嗽師云一齊收下乃云平田迥出觸目森然悠悠綠水環村靄靄靑雲起戶蘭庭更梵苑風巢雨穴無非般若道場膩水化曹源直澗橫塘盡是西來大意正當恁麼時又且如何驀拈拂子作釣勢云投公不廢任公餌直得錦鱗遇始休﹝謝詞不錄﹞。

復舉虎丘元淨禪師因僧問如何是到家一句淨云坐觀成敗僧云不與萬法爲侶者是甚麼人淨雲遠親不如近鄰師云元淨禪師答話大似捨近而就遠設有問山僧如何是到家一句向伊道自由自在待云不與萬法爲侶者是什麼人復云照顧眉毛卽今朝旆寵臨詞林畢集遐邇欣眉人天快意且道是遠親耶是近鄰耶復擲拂子云意气不從天地得英雄仍藉四方材。

陸珊瑞慶母八旬小參晴光入戶大地維新瑞艸撼海島之風靈萼綴瑤階之麗蘿圖燦爛劫石焜煌不假慶會風雲便適當人受用所謂靈椿翠映須彌老天地同根萬物宜珂月一壺隨分足芝蘭毓秀共爭奇驀卓拄杖云還知當人壽量麼千載鶴翔銀漢月萬年藤掛老松梢。

師誕日眾護法請上堂士問未出母胎度人已畢今日升座作麼生師云道曠無涯逢人不盡進云恁麼則庭前柏子千年古點綴靑山與白雲師云居士分上作麼生士喝師云好一喝未有主在士問世尊初生便會指天指地因甚雪山六年方睹明星而悟道師云慣穿時人鼻孔進雲輕輕躡足龍門過引得淸風動地來師云賺殺幾許英靈士拂袖歸眾師云計窮力竭乃云呱口未開早吐廣長之舌醯目才瞬全舒格外之機風汀月渚以翛然雨市煙村而自適珊珊玉樹慧焰彌天杲杲珠林淸光匝地所謂視乎冥冥聽乎無聲冥冥之中獨見曉無聲之中獨聞和到這里非凡非聖非佛非仙無我無人無榮無辱心同虛空界示等虛空法說什麼六八四十八九九八十一直饒寶掌千歲百念趙州要且構他一莖毛未得在畢竟作麼生是伊出身一句揮拂子云超方越格無倫匹剖古磨今更有誰。

祈嗣請上堂實相離形狀眞智絕名模直下無纖毫全彰奇特事所謂無名名之父無色色之母爲造化之根源作天地之太祖以是麟從天降瑞應衡門夢筆生花芝蘭結果大士道若人持誦大悲神咒於現在生中一切所求若不果遂者不得爲大悲心陀羅尼也與麼說話大似晴幹開水道無事設曹司簡點將來猶是曲爲今時且道孕信懷旋祈求皆應一句作麼生道從來積善多餘慶坐看熊羆協夢新。

裝供韋馱檀越陳公從朱奉田翁晉生請上堂分身百億未足爲多端坐虛堂豈常言靜況值楓林鬥麗霜菊爭妍瑩瑩月印寒江皎皎星騰碧漢三洲應化萬國橫身施籌略於摩利支天運伎倆於大千沙界神通易測密行難知爲佛祖之紀綱作人天之依怙且如全賓卽主全主卽賓一句作麼生道護法護人盈宇宙爲祥爲瑞滿乾坤。

金怡原孫茂恂等請上堂問梅發寒天點綴山家富貴鐘鳴野徑引牽衲子風騷爲復神通妙用爲復法爾如然師云到江吳地盡隔岸越山多進云恁麼則檀信虔誠沾恩有地師云梅發寒天鐘鳴野徑問龐道玄參馬祖豁開心地楊文翰遇廣慧頓斷疑情今日眾檀飯僧師以何法相爲師云貪他一粒米失卻半年糧進云恁麼則打面還他州土麥唱歌須是帝鄕人師云莫作如是見解乃云寒鑪發焰冷壁生輝莊嚴無位人流通正法眼布慈云灑甘露演教外之眞風示目前之受用其開也則三頭六臂其合也則毫髮不存覿體如如更無遮障諸人因甚到這里排身不進入作無門蓋緣見處不眞悟處不實以致零星家寶自昧衣珠而今要到脫離塵縛截斷疑根不免借黑漆拄杖指條通天活路令此各各歸家穩坐安穩自適驀卓拄杖云還會麼見義弗爲非勇士臨危不變始驚羣。

立監院上堂僧問賓主歷然卽不問當家種艸是如何師云一肩荷負進云恁麼則一人有賴萬象咸和師云誰不仰止進云石壓筍斜出崖懸花倒生師雲閒言語乃云浪鳴非獨掌支廈詎孤材花雨彌幽徑香雲布石臺驀豎拄杖云拄杖子聞恁麼道遂踴身前云百丈以前崖居穴處人人自律百丈以後髙堂廣廈人人自廢和尙旣爾退居自適因甚又攺梁換柱撤東葺西寧無虛費檀信脂膏乎山僧只向他道檀護信力堅隨機而導之於是拄杖子唯唯退身云旣崇大廈良非一木所能爲力振頹綱須藉羣賢而輔弼可謂人宜舊器宜新器新則無缺傷之患人舊則有練習之能可以揚法性之風幡可以竭楊岐之吁嘆洗淸塵世徽贊宗猷一任續鳧截鶴夷嶽盈壑頭頭皆妙用法法盡神通悅可眾心功施不浪且气聲同應主伴互彰一句作麼生道不得春風花不開花開須借春風力復舉趙州禪師問僧云曾到此間否僧云曾到州云喫茶去又問一僧云曾到此間麼僧云不曾到州云喫茶去院主問云到與不到因甚俱云喫茶去州喚院主主應諾州云喫茶去師云口甜如蜜心毒似砒一盞淸茶不揀髙低趙州老太狼藉可憐不遇天池客白唇生三五尺顧左右下座。

新春卜愛湖誕辰請上堂春回萬象法印森羅誾誾滿目煙光燦燦一天花雨所謂道遠乎哉觸事而眞聖遠乎哉體之卽神如是則風柯月渚並可傳心煙島雲林咸提妙旨探驪頷於寶所夕魄騰輝摘靈瑞於華間朝陽孕彩三艸二木悉賴滋芳四聖六凡全承其力悟之爲阿耨菩提散之爲天曼陀羅侯王得之爲天下貴善友契之爲如意寶以此筏苦海以此濟貧餒千齡稱慶三祝無虛百福宜祥五云有繼還委悉麼庭前柏樹自條然直透鴻蒙萬象先兜率宮中一晝夜遂屈指數云人間剛道四百年。

平湖邑侯朱鶴門塑大悲聖像開光請升座至體等虛空靈源常湛寂堅密以爲身入塵而自謐悲願徧婆娑示生何期畢得度現宰官天大將軍出折箸攪滄溟魚龍皆迪吉觸境有權衡臨機無固必萬象悉昭回千江月印一點開寶目光並耀如十日。

婁東黃夫人送法衣兼受戒請上堂衣珠朗映淸淨猶若冰霜智體鮮妍皎潔同於琉璃畦服徧覆心地全彰開火宅之靑蓮淨紅塵之白業磨不燐涅不錙金剛體報金剛壽修不無染不得薝卜花敷薝卜香共佛祖播眞風與含生恢本據惟斯福徳人作諸希有事所以道江月照松風吹永夜淸宵何所爲佛性戒珠心地印霧露雲霞體上衣到這里大似鋪花錦上愈見光新殊不知當人腳跟下本有袈裟地迥立天外逼塞虛空千聖侵欺不得萬靈景仰有分秪如受戒延齡一句作麼生道一絲才掛體萬徳自莊嚴。

住燕都千佛禪院

師於順治十七年冬上進天童林老和尙語錄憩錫隆安欣逢禦臨慰問天言藹切次後受大護法朝宰金之俊胡世安龔鼎孳馬紹曾嚴沆金漢鼎柯聳徐元文李仙根馮弘道韓詩金式玉曁眾居士等請就院結冬上堂拈香雲宴坐隆安七尺牀鍼頭一見意何長追思無計酬恩澤今古惟憑一瓣香爇向鑪中端爲世祖章皇帝昔乘佛願而禦金輪今釋金輪而歸佛位此一瓣香恭爲今上至尊至貴福壽軿臻曁滿朝王佐闔國軍民共樂升平次拈云者瓣香名不得狀不得惟我天童堂上林野先師始末咸知遂斂衣趺坐維那白椎竟問還丹一粒點鐵成金至理一言轉凡成聖的人來和尙作麼生接師云且居門外進云恁麼則金剛腳踏地剎竿頭頂天師云有甚奇特乃云古殿洞然玲瓏溢目風生烏樹香散庭幃列諸聖於其間羅萬靈於此際龍驤虎驟啟千佛之頹風疊嶂層巒拱九重之聖境沒弦琴調貴和知音無孔笛腔惟善節拍且道還有飲泉水知地胍者麼遂起身鞠躬云不因大量設蒲供怎得升堂祝聖圖卓拄杖下座。

彌陀聖誕萬行大徳領眾請上堂問慶誕設齋卽不問今日上堂事若何師云大家在這里進云如何是千佛境師雲門連城市車馬駢塡如何是千佛人師云幾度知君無覓處一朝相見抱慚惶如何是人中境師云靑山只解磨今古綠水何曾洗是非如何是境中人師云眉橫鼻直眼大舌長進云人境已蒙師指示向上一句更如何師云我若向你道恐你錯會去進云恁麼則全因燕地月盡見江南春師云莫將鶴唳誤作鶯啼問如何是男子身中入正定女子身中從定出師云風敲月戶三秋冷雨打茅堂六月寒乃云白雲萬頃捲寒光落照峯披鳥語狂幾度知君無覓處一朝相見抱慚惶所謂至鑑昭千古圓明絕後先剎塵諸佛土一一總如然是以撒手那邊歸路迷千嶂勞生閱百洲回頭這畔竹疏云補密梅老雪作花直得畫閣盈虛寶嚴而飾華輪香潔充滿其中微風行樹而雅韻斯彰眾鳥綸音而鴻名不墜天垂云縵地布黃金沈沈冷壁交輝直教寒冰而發焰皎皎珠光互映致令枯木以糝花潛行密運觸事皆眞括古該今應緣不謬還知身口意淸淨是名佛出世麼遂合掌云眾生有願來吾國豈免頻伸一臂長。

晚參問如何是向上一著千聖不傳意旨師云夜靜不勞重借月玉蟾常掛太虛空乃云向上一著千聖不傳信手拈來匝地普天把住也折角泥牛眠海底推不向前約不退後放行也無毛鷂子潑天飛羅籠不住呼喚不回且道放行爲人好把住爲人好男兒自有衝天志豈向他人行處行。

晚參冰凝蠟骨鵝護雪翎廓爾虛閒杳忘管帶拈卻炙脂帽子剖出無瑕方是玉脫卻鶻臭布衫畫成有足卽非蛇臨濟旣喫六十殺活棒因甚還思一頓蒿枝拂舉拄杖云者裏著得一隻眼則不妨移過去作未來移未來作現在其或未然有寒暑兮損君壽有鬼神兮妒君福。

冬至李淸宇誕辰請上堂五峯峭峙聳霄漢以尊榮一鏡虛涵納聲光而無際祖翁田地處處分明本有家珍時時顯露到這里直得五行倒置爻象變遷移凶星爲吉曜易短限作長齡舉必全眞動無遺照說什麼十五日以前瓊林添晚翠秋水漾空碧至寶祕形山往往人不識十五日以後西風寒鴉噪黃菊間霜白時節不相饒山河都漏泄正當十五日遂揮拂云祥麟天上呈瑞气滿閻浮事事本陶然一切皆具足且慶祝一句作麼生道惟憑一句無私語用祝華堂大有年。

人日劉母侯超鳳誕辰請升座問南山不艾菁蔥翠北嶠開敷爛熳霞謂復壽人多瑞色謂復應與善人家師云不記春秋多少歲松梢惟見鶴來棲進云若不乘鸞鳳焉知蓬島寬師云且喜領話問新年佛法卽不問劉母誕辰請贊揚師云地久天長進云恁麼則願將日月爲天眼掇轉乾坤作壽山師云滿口道著乃云云何得長壽金剛不壞身驀豎拂子云大眾如何是金剛不壞之身復一拂云莫不是能爲萬象主不逐四時凋麼莫不是起坐承他力寒溫亦共知麼莫不是呼之有聲觀之無形麼莫不是明逾日月量等虛空麼如斯圖度何異持蠡酌海用管窺天殊不知金剛正體在天同天在人同人應以佛身得度者卽現佛身應以菩薩身得度者卽現菩薩身應以居士身卽現居士身應以婦女身卽現婦女身𨿽則隨所應度而爲現身要且不屬陰陽造化餘閏更遷到者裏只得靑含柳眼玉襯梅腮晴光轉而桃苑生春淑气催而崗陵秀麗且道陽和初暢壽域彌新一句全該如何展演須彌頂上築金堤千輻輪紋越樣奇不記春秋多少歲松梢惟見鶴來棲。

六王府李夫人爲翁娥公請對靈小參問今月今朝正忌辰慘傷提起淚沾襟五婦絕倫伸孝意仗承三寶薦夫君三寶功勛卽不問國公鼻孔作麼生師雲雨洗千峯淡進云恁麼則參商兩地月共一輪師云春暖百花妍進云塵塵安養土處處妙蓮邦便禮拜師云爭柰闍黎未到來乃云圓明妙性不染纖塵諸緣和合有所離散所謂昔從佛苑示現王身今棄世緣而歸樂土𨿽在一切處不爲一切處所拘𨿽離一切時不爲一切時所攝猶是月涵眾派春在百花幽鳥語喬林殘紅隨遠水若是大丈夫漢向腳跟未動之際便乃坐斷毗盧髙超象帝尊而無上貴不可名又說什麼云去云來長空自在漚生漚滅濕性恆如直饒寂然不動智普應於諸國亦未是全體受用驀豎拂子云還見翁娥殿下向這里現本有身證無生果麼設能見徹娑婆擲去他方安養移來此土其或未然更爲指陳復揮拂子云名花不藉春風力便入蓮臺最上層。

六王府李夫人誕辰請升座靈葩香散鷓鴣天葉覆鴻蒙未召前落落風聲無限意都緣根蒂植多年所以道有物生天地無形本寂寥能爲萬象主不逐四時凋驀豎拂云這里透脫分毫則過現未來無量無數恆河沙世界於此界中有無量無數瓊樓玉殿花果林泉奇珍玩好繒褥鮮妍復有不可說不可說如意寶珠不可說不可說交光絲网不可說不可說微妙音樂不可說不可說醍醐上味隨處現前受用無盡說到此間設有英俊道者髙聲喝云此是世間福徳因緣未得超凡入聖之果直須洞徹父母未生已前本來面目是眞受用是名福田良久云是則也是似則未似何故不見道大福徳人修大福徳人受有因必有果一切皆成就擊拂下座。

孝子張梓爲考樂安請對靈小參大道只在目前要且目前難睹欲識大道眞體不離聲色言語只如張公安寢三七日內香燈互映日月交光鐘磬和鳴語言敷奏便是聲色言語覿體全彰卻喚什麼作大道驀豎拂子云者裏明得徹悟得透則風動幡飛盡顯靈明人泣鳥啼不離本際論甚秋容澹澹灝气沈沈直下洞然髙超物外還委悉麼若能委悉則官居一品未足謂公之榮爵享千鐘未足謂公之貴世事等浮雲賢哲如同夢其或未然更爲注腳擲下拂子云卸卻塵緣歸淨域花開端見本來身。

住圓寧禪寺語錄

師於康熙二年四月初四日受世禎秦操江鳳彩佟撫院鸞彩佟護法賦贇佟總戎等請住圓寧禪寺入院山門現成門戶不煩顧鑑腳跟踏著優曇燦爛拽杖便入。

佛殿菩提樹下香風動正覺山前花雨飛今日圓寧重覿面不由人見盡瞻依遂展拜。

是日上堂拈香祝聖云者一瓣香尊貴天然誰敢酬價爇向寶鑪端爲今上皇帝聖躬萬歲萬歲萬萬歲伏願淳風廣被入表無虞惠澤普施羣機有潤次拈云此一瓣香深培曠劫瑞應斯時奉爲在朝勛戚牧外尊官遠近檀越列剎耆宿曁今請主圖賴固山佟門眷屬惟冀淸聲澍於麟閣韶算臻於芥城復拈云者一瓣香活鱍通方團轉無閡自從撥艸瞻風以至入廛垂手第四回

供養天童堂上傳臨濟正宗第三十一世上林下野先師用酬法乳之恩遂趺坐問答畢乃云雷音初震聳聽人天慧日重升光新宇宙顯揚向上宗猷揭示曹溪的旨直使人人親見古佛彌陀方信安養在近貴令个个識取自己家珍始知寶所非遙論什麼撥灰見火過水逢渠萬象之中獨露北斗裏面藏身赤肉團上無位人都來與汝不相干且道升平共樂承誰恩力卓拄杖云普天匝地皆安枕盡向吾皇化育來復舉興化道我逢人則不出出則便爲人三聖道我逢人則出出則不爲人師云二老宿大似南山起雲北山下雨圓寧這里總莫管他出與不出爲人不爲人直截提持自然磕著何故聻白雲乍可來靑嶂明月難教下碧天。

嶽樂和碩安親王請師就慶丰廣嗣禪寺資薦世予嘛呢上堂問向上宗乘卽不問今朝薦召事如何師雲山髙雲气冷進云且道嘛呢世子卽今向甚處安身師云澗闊水聲幽進云親王設齋更有利益也無師云泥多佛大進云恁麼則七寶池邊聞法喜九蓮臺畔證無生師云不妨道著問無紋玉璽懸空印百雜場中獨占魁西來大意卽不問廣嗣消息事如何師云皇天無私惟徳是化進云秪如撾鼓升堂人天慶集又作麼生指示師豎拂子云會麼進云自從一箭收功後萬載千年樂太平師云誰不恁麼乃云西來的旨舒捲分明劫外風規見聞不昧已是河沙妙義斯彰百千功徳圓具欲待山野說个甚麼卽得到這里事不獲已只得鋪花錦上驀揮拂子云於中略回光相則鳳堂鼓響七處九會而共演眞乘梵苑鐘鳴四聖六凡而齊成佛道更令金枝再茂桂子重馨幼者壽而老者康爵彌增而福彌厚然𨿽如是還知嘛呢世子安身立命處麼復揮拂子云王室殷殷畱不住幡然直躡寶華宮。

超道請上堂問黃鳥紛紛繞樹頭梧桐葉落滿天秋圓寧消息卽不問今日延生事若酬師雲南山不艾靑蔥翠進云十月懷胎三年乳哺恩作麼生師云北嶠從敷爛熳霞進云恁麼則識得最親者方報罔極恩師雲山髙水長進云可謂牧童歸去橫牛背鐵笛斜吹賀太平師云多了這些風韻乃云蒼松古柏澹雲籠花笑鶯啼瑞气重皓首童顏相慶會不知誰識劫初翁驀豎拂子云這里且喜靑荷似鏡綠柳如絲六月息鵬遙九臯斂鶴翥折旋俯仰全承渠力運用施爲不從他得正當碧池添翠玉幹生輝節屆斯彰毫無隱諱還委悉麼菡萏未敷香馥鬱蟠桃早已結新枝。

千佛庵緇素請上堂魔宮虎穴足可安居土面灰頭道人常分所謂法無定相遇緣卽宗建立法幢隨處作主所以山僧住千佛時袛見千佛時境界門連城匝車馬紛紜黃沙迷過客若个是知音今住圓寧時惟見圓寧時境界燈幢聯寶堞鐘磬雜笙歌浩浩紅塵裏滿目盡他鄕𨿽然一動一靜事無兩般在此在彼理歸一致正恁麼時不與萬法爲侶者是甚麼人隨喝一喝云倏爾驚看兩鬢雪寒毛不覺豎渾身。

提督柯鐸請發引小參妙體由來不染塵了無生滅可相侵玉樓香燼窗生白無限淸光度碧岑若論楊氏孺人其來也鳳鳴天岸瑞映瑤階其去也花綻蓮漪香分玉砌識夢幻以非長覺菩提而克證所謂知幻卽離非幻不滅眞規旣爾顯露幻相安以久停乘此廣大風雲一任優遊自在秪如去來不以相動靜不以形臨岐一句又作麼生遂揮拂子云劫前大道無壅塞信步家鄕卽便歸。

端陽請上堂葵橊初綻蒲劍新抽袪邪魅於今時消毒害於此際桃符換彩艾虎張獰黍角餉孤忠龍舫兢湘水正眼看來怎似圓寧寺裏香饈丰盛六味調和羅列目前般般具足只要諸人粗餐細嚼知果識囚若能一念不生管教千殃頓息正當應時及節一句作麼生道髙標奪得靈山錦五瑞全彰百舌無。

對靈小參鏡花水月兩虛明起止因從自本根了卻幻緣無異夢何妨天際片雲橫所以道鏡裏形水中月昔本無生今何有滅榮辱不千聖凡路絕論甚井藤之易脆花萼以摧風破鏡絕重圓鼓盆而自悅直饒當處出生隨處滅盡淨裸裸全彰赤灑灑獨露變火宅作淸涼化愛纏爲解脫猶是聖智未圓墮空之謂遂卓拄杖云直下見得徹去不起一念卽證無生不動一步徧遊沙界還委悉麼復擲杖云玉樓人去蓮華上香滿長空月滿臺。

上方廣生等請上堂明炬燭昏衢津梁通險道若非過量才詎續無弦調況乃人間事所重惟財帛誰減口邊餐與人充饑膈今之廣禪子率眾剖珍儲來結無漏緣六度莫能及兼懇登曲錄乞法廣流傳我宗無語句安可恣妄談過現未來事毫髮無間然眼底旣分明終不被舌瞞捷徑有一詞奉白諸賢哲端的見根源拄杖爲爾說隨卓杖一下云上方月朗千峯白廣扇宗風宇宙生。

寶公首侄孫等請上堂至鏡當軒照波旬之窟穴靈鋒在握伐異見之稠林一句截流萬機不到況復徳山棒臨濟喝天龍豎指道吾舞笏華亭船子撐風月芭蕉拄杖驗龍蛇𨿽然發揮向上宗猷何異南山起雲而北山下雨驀豎如意顧眾云這里挨開綫道拶入身來捉敗黃面老子何用圓寧三寸說靑道黃寶公赤手提上挈下其或未然不免亡羊而泣路受惑染以悲絲急須努力莫教錯過且如賓主互用聲气相投作麼生道妙舞還須誇徧拍三臺仍是大家催復舉陸光祖問玉芝法聚雲東土一千七百善知識卽今向甚麼處去了聚指庭樹鳴蟬曰這里也有一个祖云聲響便是麼聚曰喚作聲響卽錯過去也師頌云相逢詰問去來由古樹蟬鳴幾度秋濁世塵埋猶不薦寧於指上解風流。

桂林李兵憲請小參仕路已經過翛然林下居庭前柏樹子茂發萬年枝以是金莖露獻玉柯風鳴非勁節之能齊詎大椿之可比蒼蒼色潤鬱鬱光新不涉陰陽寧關歲月舉起如意云還知這个落處麼若知則是聖是凡束之髙閣卽心卽佛颺於海底設若不知未免葛藤一上若論這漢子結根上國孕質三韓蘇民困於顚危活泉源於涸塞謙光載道廉影彌空翻思龐蘊之風頓返陶潛之旆恬然一室寂默爲功深入不二之淵研究純一之妙誠將染指必獲薪傳世出世間得未曾有且理事雙彰如何話會梅捨才方開雪眼桂林早已露秋容。

兵部何元英追嚴請上堂最上一乘千聖同源教外眞宗萬靈共具其柰識隨妄變境逐神移順逆差殊忘於返照所謂迷卽眾生悟則爲佛迷悟旣爾自持生佛豈從他得驀豎拂子云若向這里少許相應則法自本來佛仍舊物一念之間遊徧恆沙剎土一食之頃成就無量慧身竭愛河爲兜率化泥犁作香城普令九泉滯魄悉證無生歷劫含靈齊登彼岸且道存歿均益以何分析華臺有願迎仙侶磐石無痕繼永年。

晚參病瘥不假驢駝藥延齡何用九還丹山僧昔在天臺通玄祕授靈驗奇方善治盲聾喑啞貪嗔癡妄諸般邪魅疑難雜癥無論國王大臣僧尼道俗只消一服立刻痊愈如何是方聻單提一口气不來畢竟向什麼處安身立命直下服去自然見效不惟眾苦冰淸亦乃菩提克證倘若疑信不決舊疾仍作莫言不道。

康熙四年七月十六日正藍旗和碩額爾黑親王爲薦郡主烏琳珠請上堂一靈不昧八處翛然五障緣空離諸生滅所謂事亦然理亦然穢邦淨土一毫端名不得狀不得風動雷鳴俱漏泄非升沈之攸分豈聖凡之有別驀豎拂子云郡主向者裏領略得去不起一念成就不可說不可說無量慧身不動一步歷徧不可說不可說寶嚴佛國論什麼澄潭月皎靜夜鐘聲捨天徑以躡遐關轉男身而成正覺只如法筵大啟龍象畢集吹大法螺擊大法鼓登大法座演大法義一期佛事早已云周且道郡主居何國土擲下拂子云謾道瓊顏風雨嫉且看玉女證金仙。嘉興大藏經佛古聞禪師語錄

佛古禪師語錄卷第三

嗣法門人超質等編

拈古

徳山托缽。

師云者老漢𨿽則明修棧道暗度陳倉可惜罕逢作家當時見伊與麼使云不必非惟截斷葛藤亦且自有生涯。

報慈贊龍牙眞云日出連山月圓當戶不是無身不欲全露牙一日在帳中坐僧問不是無身不欲全露請師全露牙撥開帳云見麼僧云不見牙云不將眼來慈聞雲龍牙只道得一半。

龍牙全身獨露這僧覿面不逢當時撥開帳子好與和身推倒非但龍牙容身無地抑令報慈目瞪口呿。

昔有秀才問長沙某甲曾看千佛經百千諸佛但見其名未審居何國土長沙召秀才才應諾沙云黃鶴樓崔顥題後秀才還曾題否才云不曾題沙云得閒題取一篇好。

者則公案十个有五雙都向黃鶴樓上閒題一篇處鉆研殊不知長沙有頭無尾置人中路當時待伊應諾便云居何國土不惟親見諸佛管教七步成文。

霍山景通禪師因到仰山前乃翹一足云西天二十八祖亦如是唐土六祖亦如是和尙亦如是某甲亦如是仰山下禪牀打四藤條。

當時山僧若見亦與四藤條何故有意气時添意气不風流處也風流。

南院一日升堂云諸方只具啐啄同時眼不具啐啄同時用有僧問如何是啐啄同時用院云作家不啐啄啐啄同時失僧云此猶未是某甲問處院云你問處作麼生僧云失院乃打僧不肯。

南院列陣千里縱奪可觀者僧善能抗敵其力未充若是本分衲僧管取南院棒折。

楊岐甄叔禪師因禪月問如何是祖師西來意叔呈起素珠月罔措叔云會麼月云不會叔云某甲參見石頭月云見石頭得何意旨叔指庭前鹿云會麼月云不會叔云渠儂得自由。

楊岐老漢賣寶遇著瞎波斯置之勿論只是不合向者僧手裏呈款何故啼得血流無用處不如緘口過殘春。

明招謙上堂云風頭梢硬暖室商量才到暖室便見瞌睡以杖一時打散。

這老漢與麼提唱大似欲隱彌露𨿽然如是爭柰忙忙者匝地普天。

楊岐見石霜化主至問云徵行戰將假道經過札寨旣圓何不與楊岐艸戰主云昔時謬向途中覓今日親逢老作家岐云楊岐且輸小捷去也主便喝岐云亂做作甚麼主將坐具劃一劃岐云齋後鐘主便噓岐云只這个別更有在主無語岐云敗將不斬且喫茶去。

這僧將成九仞之山只欠一簣之土當時待云只者个別更有在好將坐具劈面便摵不惟光前絕後亦且自有出身。

睦州見僧便云現成公案放汝三十棒僧云某甲如是州曰山門頭金剛爲什麼舉拳僧云金剛尙乃如是州便打。

臨危不變眞大丈夫須還者僧始得若是現成公案驢年未會得在。

髙亭初參徳山隔江問訊山以手招之亭忽然開悟乃橫趨而去更不回顧後開法嗣徳山。

徳山招手髙亭悟去正是焦磚打著連底凍只如大慧云髙亭要嗣徳山猶與徳山隔江在且道是肯語不肯語。

石頭問長髭甚處來髭云嶺南來頭云大庾嶺頭一鋪功徳成就也未髭云成就久矣只欠點眼頭云莫要點麼髭云便請頭垂下一足髭便禮拜頭云子見甚麼道理便禮拜髭云如紅鑪上一點雪。

絲來綫去暗合明投二老分中足可觀光若是香林門下棒折未肯放過何故不見道棋逢敵手須爲美詩到重吟始見工。

南陽忠國師一日喚侍者者應諾如是三召三應國云將謂吾孤負你卻是你孤負吾。

國師三喚倒腹傾腸侍者三應毫無厭怠且道負吾負汝又作麼生珊瑚枕上兩行淚半是思君半恨君。

趙州一日見僧掃地遂問與麼掃還淨潔也無僧云轉掃轉多州云豈無撥塵者僧云誰是撥塵者州顧視云會麼僧云不會州云問取云居去僧後問云居如何是撥塵者居云者瞎漢。

二老宿可謂當斷不斷致使轉掃轉多山僧這里又且不然待云誰是撥塵者便接過掃帚痛與一頓爲甚如此不見道爲人須爲徹。

僧問幽溪大用現前不存軌則時如何溪起繞禪牀一匝而坐僧擬進語溪與一踏僧歸位溪云你與麼我卻不與麼你不與麼我卻與麼僧擬進語溪又與一踏雲三十年後吾道大行。

這老漢費盡腕頭气力要且踏這僧不著。

頌古

舉世尊初生一手指天一手指地周行七步目顧四方曰天上天下惟吾獨尊。

多生習气久懷藏迥出胞胎便舉揚一句閒言流世諦令人千古沸如湯。

舉世尊在靈山會上拈花示眾眾皆默然惟迦葉破顏微笑世尊曰吾有正法眼藏涅槃妙心實相無相微妙法門不立文字教外別傳付囑於你。

一九殃彈從大降遇著冤家定可傷四海五湖玄味客不知是酪是砒霜。

舉殃崛摩羅因持缽至一長者門其家婦人正值產難長者曰瞿曇弟子你爲至聖當有何法能免產難崛曰我乍入道未知此法待我回去問世尊及返白佛佛曰你速往言我從賢聖法來未曾殺生崛疾往告其婦聞之卽娩。

剛然持缽值新春野艸閒花覿面呈雨過雙猿啼谷口一聲疏又一聲親。

舉世尊一日升座大眾集定文殊白椎曰諦觀法王法法王法如是世尊下座。

曲錄未登已不堪臨場何必再三三縱然椎下支吾過列聖叢中若个甘。

舉世尊因五通仙人問世尊有六通我有五通如何是那一通佛召五通仙人仙人應諾佛曰那一通你問我。

分疏不下且從容你問我時那一通止濼困鱗休激浪棲蘆病羽謾搏風。

舉城東有一老母與佛同生不欲見佛每見佛來卽便回避𨿽然如此回顧東西總皆是佛遂以手掩面乃至十指掌總皆是佛。

回避無門事浩繁依稀掩面又遮謾機關用盡藏身術總把傍人作笑端。

舉無邊身菩薩將竹杖量世尊頂丈六了又丈六量到梵天不見世尊頂乃擲杖合掌說偈云虛空無有邊佛功徳亦然若有能量者窮劫不可盡。

竹杖量時也不妨手頭何似舌頭忙巍巍頂相無髙下豈向人前論短長。

舉世尊因調達謗佛生身入地獄遂令阿難問你在獄中安否曰我𨿽在地獄中如三禪天樂佛乂令問你還求出否曰我待世尊來便出阿難曰佛是三界導師豈有入地獄分調達曰佛旣無入地獄分我豈有出地獄分。

捺落三禪事不差生涯隨處可成家旣云出入無時節未免當風又撒沙。

舉世尊於涅槃會上以手摩胸告眾曰汝等善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子時百萬億眾悉皆契悟。

百樣千般作不了臨期原要弄精魂墮坑落塹知多少未許何人是報恩。

舉二祖初至少林參尋達摩立雪斷臂悲淚求法磨知是法器乃曰諸佛最初求道爲法忘形你今斷臂求亦可在祖曰諸佛法印可得聞乎磨曰諸佛法印不從人得祖曰我心未寧乞師安心磨曰將心來與你安祖曰覓心了不可得磨曰與你安心竟祖於此悟入。

萬物經霜猶斂衽紅梅偏向雪中開早知無法爲人說豈把娘生臂斷來。

舉六祖受法夜抵法性寺風颺剎竿聞二僧對論一云幡動一云風動往復未契祖曰不是風動幡動仁者心動耳後開法東山。

風捲殘云過海潮乾坤震動鬼神謠當時閉口能藏舌誰敢當前喚獦獠。

舉徳山一日飯遲托缽下堂時雪峯作飯頭見便云者老漢鐘未鳴鼓未響托缽向什麼處去山低頭歸方丈峯舉似巖頭頭曰大小徳山未會末後句山聞令侍者喚來問你不肯老僧那頭密啟其意山乃休去至明日升堂果與尋常不同頭至僧堂前撫掌笑曰且喜老漢會末後句𨿽然如是只得三年活山果三年而沒。

玉篴雙雙和夕陽調中誰別羽宮商縱然不入巫山徑也使愁人幾斷腸。

舉巖頭值沙汰於鄂渚湖邊作渡子兩岸各掛一板有人過渡打板一下頭乃舞棹迎之一日因一婆抱一孩兒來問曰呈橈舞棹卽不問且道婆手中兒甚處得來頭便打婆曰婆生七子六个不遇知音只者一个也不消得便拋向水中。

嬰兒驀擲浪花飛瞥起漁翁羅釣磯楊柳岸曉風依待船人立渡頭稀。

舉丹霞於慧林寺遇天寒取木佛燒火向院主訶曰何得燒我木佛霞以杖撥灰曰吾燒取舍利曰木佛何有舍利霞曰旣無舍利更請兩尊燒主自後眉須墮落。

客旅無繇破寂寥三尊請下火中燒眉須墮落方知佛恩大難酬一杖挑。

舉百丈侍馬祖遊山次見野鴨飛過祖曰是什麼丈曰野鴨子曰什麼處去也丈曰飛過去也祖扭丈鼻頭負痛失聲祖曰又道飛過去也丈於此契悟。

痛徹心酸眼淚流無端惹得一場羞只云野鴨方飛去不道擒來在鼻頭。

舉昔有一婆供養一庵主二十餘年嘗令二八女子送食一日令女子抱定云正當與麼時如何主曰枯木倚寒巖三冬無暖气女歸舉似婆婆曰我二十年只供養得个俗漢遂趁出燒卻庵。

纖長姬臂正交圍好把吹毛劈面揮性命若教當下絕茆庵豈作火雲飛。

舉陸亙大夫問南泉曰肇法師也甚奇怪解道天地同根萬物一體泉指庭前牡丹曰大夫時人見此一株花如夢相似。

杖影無端落荒艸夢中說夢南泉老栴檀林下雨新花香風八面倩誰掃。

南泉因兩堂爭貓兒泉見提起貓兒問曰道得卽救取貓兒道不得卽斬卻眾無對泉便斬之趙州從外歸泉舉前話州脫艸鞋戴頭上便出泉曰子若在救得貓兒。

提起貓兒驗眾流當場誰敢犯鋒頭艸鞋頂戴歸來晚致使兩堂一命酬。

舉臨濟禪師謂眾曰吾滅後不得滅卻吾正法眼藏三聖曰爭敢滅卻濟曰已後有人問你向他道甚麼聖便喝濟曰誰知吾正法眼藏向者瞎驢邊滅卻。

臨濟語話甚郎當引得傍觀笑幾場豪气一身都喪卻名存忤逆播諸方。

舉睦州見僧乃曰見成公案放你三十棒曰某甲如是州曰三門頭金剛爲什麼舉拳曰金剛尙乃如是州便打曰者掠虛漢。

走電奔雷劈面來銀山鐵壁盡衝開龍門自古風濤惡無限金鱗點額回。

舉法眼因僧惠超問如何是佛眼曰你是惠超僧於是悟入。

至寶塵埋久已哉忽聞提著便驚懷𨿽然獲得深藏物只恐朦朧錯認來。

舉石霜慈明禪師僧問如何是佛明曰水出髙原。

瀉出云根冷似秋瞪眸孰見古源頭澆田潑菜尋常事一滴聲消萬派流。

像贊

接引像

相好端嚴絕覆藏塵塵剎剎露乖張眾生有願來吾國豈免頻伸一臂長

阿師原不定西方處處逢渠處處彰垂臂誘他癡男女誰知道你熱心腸

魚籃大士

世云救苦法吾道不思議處處露乖角頭頭非躲避良哉觀音討甚巴鼻獲得金鱗休便休何須長走村坊市

結衣大士

散發輪珠無間說一領襤毿百个結人道千手放神光我云兩足空跋涉

關帝像

握偃月刀裂羣魔膽三界稱尊具什麼眼

天童本師林老和尙

川藞苴卒難測眼中無痕皮下有血掀翻臨濟家私捉敗密翁老賊五坐道場千江一月了無佛法與人傳要且無人敢辧別

又

目淸四海舌卷三乘人天蟻聚龍象蜂騰拄杖橫拈太白頂幾多甲羽化鶤鵬

自贊

自思自忖一無長禦駕親臨懶下牀莫謂道人心似鐵惡聲惟恐播諸方

又

四處開堂心慈口惡截生死流解聖凡縛耆年宿徳更加艾灼正令當行誰敢圖度

題渭溪周公像

蘆岸悠悠系小舟綸竿直餌待鱗投等閒月露秋江色只要溪翁豁兩眸

偈

贈月川法侄

潑天門戶仗君撐截斷諸方爛葛藤四海英靈來入罟直須揀選上傳燈

豈凡金相國於燕都鑿放生池中建念佛臺其形似舟顏曰大法船偈以贈之

怪哉髙埠駕慈舟爲載羣情過溺流帆影不隨風力轉櫓聲常瀉月明秋

與文威首座

鈯谷從教授子孫深藏幽谷了無痕傳芳不在匡徒眾接个英靈卒報恩

報國寺觀松

陰森盤結梵王宮歷雪經霜未攺容品藻謾雲天子重孤標疑許我同風

興誠寺龍爪槐

梵宇飛霜樹不秋新條吐月醒羣眸風前已露擎云手舒捲扶疏任自由

賀內府瑞齋馬公六旬

西峯爛熳飛紅雨北海扶搖綻碧桃幾度流觴閒醉月蓬萊隨處奪髙標

寄西臣胡給諫

昔將玉塵囑王臣要在今時用最親雪曲一聲驚碧落山林無處不陽春

和靈巖慈受禪師披雲臺頌

移茅剛畏不深山豈把潛形當等閒一幅伽黎無計綴至今風化白雲間

秋江薄暮火初紅釣叟懷鱗興未窮活計一生明月下教渠何處避霜風

搕都盧布袋頭般般拈出賣風流長街短巷人無數笑絕驢年卒未休

師將南旋眾信索偈迅筆示之

松筠惠我隱長灣傲雪淩霜不等閒恆笑詩人吟月下曾無奇想到香山

玉顏含笑曉風初馥鬱微微度艸廬何事洞庭輕漏泄令人遙遞嶺南書

瘦影橫窗月共扶翛然世外道情孤紅塵滚滚如煙霧紫白芳菲半點無

佛事

爲普濟天一禪師起龕娑羅雙樹白雲浮斗換星移海嶽愁蹤迹不妨隨處寄卻教萍水見無儔恭惟某生慚濁世剃染獅林運寶筏於當湖插莖茅於普濟風生宇宙韻響天人物我恬然極爲介潔石期月離碧浪影落云衢樵徑迷源漁舟失桌靈機旣爾遠徹幻迹何須久停乘此廣大風輪足可神通遊戲還委悉麼等閒飛起無毛鷂天上人間騰瑞气舉火爍破無生窠超出有情見直下赤條條淸風來八面闍維金色身舍利火中見見不見擲下火炬云萬里神光腦後生一枝優缽腳跟綻。

若木法師掩龕灰飛蘆管一陽生翼負靑天萬里程巴峽猿啼猶未歇悠悠故國得同人恭惟某徳周三際聲動五湖搖唇鼓舌而淨演眞機瞬目揚眉而指揮个事不意煙波失棹樵徑含光艸木萋然象龍悵望今則長空絕迹教海無文旣爾火浴無期便請云龕端坐遂以手掩龕云義虎迹藏無位次法幢髙豎有兒孫。

休庵法侄掩龕白玉寧非貴黃金豈是尊淸飆連夜吼驚走鐵昆侖惟我休公孤標越格气宇天然餐煙水於百城飽星霜於萬里眉藏山嶽掌握乾坤荷法祥之重擔艸木舒機紹船子之眞規魚龍知命正擬靑蓮吐艷碧藕添鮮豈期綠岸潛光荷風頓息今則云龕旣入火浴臨時放下全身莫大自在遂掩卻。

舉火飛猿動曦光菡萏開宿霧羨子志不羣獨跨大方步去來旣無轍生滅安有路足底自分明何須吾囑付擲火炬云靈根不假栽培力燁燁曇華透火開祖印哲法侄孫封龕四載巾瓶不暫離三呼三應絕遲疑而今旣唱還鄕曲明月淸風處處宜我某侍者深慚代變剃落香林過淨瓶於古佛之間酬犀牛於扇破之際風生大野韻響龍樓寒溫不異欣戚同然豈期靑峯云靉叇綠岸月朦朧瞥轉關頭風前獨步只如藏身處沒蹤迹沒蹤迹處莫藏身還委悉麼以手封龕云端入那伽三昧定任他門外逆風吹。

楚惟禪師炳苣三度金門事可傷區區寧謂路頭長因思織履酬甘旨冒暑衝寒未敢忘我楚公禪師研窮教觀密契宗乘履踐以時進退有節頗宜中流砥柱起剔昏迷不料天喪子躬椿萱失望正當春光斂艷就路還家一句如何話會攛下火炬云獨步丹霄乘快便木蘭花發露全身。

寂常老師掩龕囊錐穎脫玉鏡潛輝寶鐸聲沈靈鋒斂匣恭惟某榻依師子斷髮嚴身履泊旃檀披緇玩日堪隨法幢振耀慧海揚帆遂適寒溫耋齡將慶不意頓辭梵苑冥合蓮宮直躡毗盧略無回互所謂葉落歸根無影樹頭云片片香飄果熟不萌枝上月珊珊𨿽則淨穢有分且喜去來無礙正當藏蹤斂迹一句又作麼生道卓拄杖云大千沙界海中漚一切聖賢如電拂。

寂然禪師掩龕葉脫山根見云收天際橫峨眉舒一綫斜照五湖淸恭惟某越三峽而兢千峯飽林泉而嘯風月倏爾撥轉關捩寂寞藏身坐斷乾坤凝然不露且未埋玉樹先入云龕一句作麼生道以拄杖劃一劃云封。嘉興大藏經佛古聞禪師語錄

臨濟三十二世香林寺佛古聞禪師塔銘

自古禪林僧寶印法必擇明師而行道不承師蔭蓋非遇明眼作家豈得傳持不謬所以稱鵝王擇乳素非鴨類也果能隨處作主必然遇緣卽宗所以稱出羣獅子吼震天外也自求法不擇眞師而主院欲承父業則師家以名位籠人而學者以小才錄用弘道二字僅屬虛名法運於是乎寖衰矣求其慧命果得眞傳而道緣不求自至如我香林佛古禪師者今時豈易得哉師諱行聞號佛古西潼川張氏子家世好善母劉孺人尢有令徳明萬曆庚戌年六月二十二日午時師示生時有星者畱讖云庚戌造化四柱淸五星一木自天成玄峯月印婁江水五葉芬芳第一人人莫能測其意星者蓋異人也師幼時岐嶷卓犖出語驚人五歲忽腋下生毒肺腑皆見父母憂駭卜之謂當離俗乃送入靑蓮寺依印宗錫禪師出家七歲宗攜師謁峨嵋屢見普賢大士放光師問宗大士已過去云何得放光現瑞宗笑而不答於是疑情驟發常默自參究至崇禎庚午年二十有一抵金陵隨喜報恩復睹塔光交燦五色盈空驀觸前疑徹明大事是年遂於金陵古林受具足戒次歷禪林講肆咨益諸宗匠莫不嘆爲法中龍象也癸未夏通玄林野奇和尙出天臺寓盛澤師往參見值和尙上堂師便問出格雄才巧妙尖新不涉言詞請師速道和尙曰雨霾山色暗師曰恁麼則一眞獨露萬緣俱盡和尙曰如何是你萬緣俱盡處師曰且禮和尙一拜和尙曰伶俐衲僧一撥便轉師便喝和尙頷之是秋詣通玄省和尙卽命典客屢次入室投機疊呈拈頌多許可更加以妙密鉗錘師益傾心領受次年甲申季春遂承付囑繼遇兵燹之慘師服勤左右須臾不離復隨和尙住東塔棲眞兩剎竭力輔弼不辭勞苦六載如一日也順治庚寅偶過婁江憩海印諸檀越請住古唐師因憶幼時有月印婁江之讖遂往駐錫焉櫛風沐雨辛勤拮據感檀越王氏捨地漸成叢林提持勿懈學侶云臻由是宗風日振於東南矣餘同年友其章胡給諫敬信之願爲外護門人錄師第一會說法語付剞劂氏給諫序之謂師言句從不思議中流出無一語不爲人發意葉開心香者蓋師行眞實行說眞實法故遠近歸心人無間言云丙申浙西當湖邑侯朱公及諸紳士創曹溪禪院請師開法師鑑其誠而應之住三載堂構煥然規制漸備而婁江州牧白公復迎師歸古唐時遭饑饉締構維艱我世祖章皇帝究心宗乘問及林野奇和尙語錄師因賫入都門進呈禦覽上覽畢嘆曰本色說法眞古人家風也師暫憩隆安寺聖駕不時臨幸一日方丈山曉晢禪師陪上至禪室師跏趺禪定不起於座上注視之嘆曰貌古神淸遂問曉此僧向住何處曉對曰太倉州古唐香雲上曰香雲不如香林好遂賜今寺額焉未幾而龍馭上賓師受千佛院之請上堂祝聖云宴坐隆安七尺牀駕臨一見意何長追思無計酬恩澤今古惟憑一瓣香旣而結制圓寧開戒法興凡法幢建處皆風行艸偃自王公曁士庶無有不聞而敬仰見而悅服者也一日忽賦詩一章贈檀越賈義吾微示厭世之意時丙午年十一月二十一日也次日同門法曇禪師來訪作家相見各出手眼歡敍而別至二十三日子時呼侍者更衣端坐而逝世壽五十有七法臘三十有五行化二十餘載坐南北道場五處嗣法弟子自石璞超質至智中超沅等共十六人語錄三卷入藏行世諸弟子輩推質公繼席香林質公以本寺爲師最初弘法之地且久展化機四眾哀慕因迎龕南歸建窣堵波於寺之東岡其南北舟車之費皆義吾爲之經畫不負師最後贈詩之意也師爲人恬澹質朴立言制行無非本色風規予與師初邂逅於放生池上後往來日久契誼最深今予忝得記莂於弘覺老人與師稱法門雁行心期方遠而喪我良朋不得不愾焉永嘆也其受業弟子徳涵尙公述師行業頗詳請予撰塔上之銘予素敬師得法行道頭尾俱正堪爲末法之砥柱苦海之津梁者因爲志其大略而銘之曰。

臨濟一宗法道全備上接曹溪軼羣良驥楊岐龍驤虎丘虎視奕葉燈傳人傑世瑞天童出興獅象攸萃法印授受如水傳器卓哉林野尢推出類證道固難養徳匪易師善繼之造詣淵邃用志冥深抒懷朗粹一睹塔光洞徹奧閟栗棘蓬中揚鑣頓轡倒捋虎須爪牙銛利殫力股肱靡事弗治滹沱衣拂鄭重舉畀蓄養深厚超凡聖位五坐道場緣不思議自南而北教澤廣被禪定跏趺

聖駕忽至淵默雷聲西來祖意不起於座帝心嘉異貌古神淸稱嘆髙致惟玆古唐其弘法地寺額香林金口親賜克家繼席闡第一義肯堂肯構典型弗墜結集法言善述師事流通終古樹大法幟師志惟誠師行無僞千秋法脈賴有良嗣東海西川大圓鏡智生死去來三昧遊戲月印婁江式符讖記巍峨窣堵幻身是寄我作銘詞十紀一二百千萬偈元無半字。

康熙八年歲次己酉仲秋望日光祿大夫禮部尙書加一級前兵刑二部尙書都察院兩掌院事左都禦史乙未甲辰充殿試讀卷官戶刑二部左右侍郎翰林院提督四譯館太常寺少卿吏禮兵科都右給事中甲戌進士出身淮南法弟龔鼎孳頓首拜撰

