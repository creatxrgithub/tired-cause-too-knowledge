嘉興大藏經通天逸叟髙禪師語錄

通天逸叟髙禪師語錄目錄序一序二序三上堂小參機緣偈行狀

原書闕

通天逸叟禪師語錄卷一

住楞嚴法孫明徳等重梓

師至座前震威一喝便升拈香雲此瓣香爇向鑪中專爲祝延今上皇帝聖躬萬歲萬歲萬萬歲伏願堯日與佛日齊輝金輪共法輪並轉此瓣香奉爲請主護法紳士大檀伏願人人懸肘後靈符个个具頂正眼復懷中出香雲此瓣香覷不得捉不得覷著則腦門迸裂捉著則通身粉碎昔在金粟山中打失鼻孔後向禹門院裏全身放下今日不免對眾拈出爇向鑪中專伸供養四座道場龍池堂上傳臨濟正宗第三十一世萬如先老和尙用酬法乳斂衣敷坐上首白椎云法筵龍象眾當觀第一義師隨聲一喝云好个第一義被山僧一喝七花八裂眾中還有負命者麼試出來看問時至理彰个事如何師云拖犁拽杷進云只如生佛未興時一句又落在甚麼處師云舌頭不在口進云頹綱重整卽不問舊店新開時若何師云買賣現成進雲龍池宗旨且止如何是寶鏡當軒師云胡來胡現漢來漢現進云如何是祝聖開堂一句師雲南山下雨北山起雲進云恁麼則四眾沾恩去也師云理合如是乃云善知識出世莫不爲接物利生醒覺聾聵山僧今日只是斬釘截鐵將從上諸祖未了公案爲渠了卻𨿽然如是也是作死馬醫未免傾盡自己心笑破他人口靈利漢聞恁麼道便推倒禪牀喝散大眾略較些子設或遲疑不無之乎也者而去驀豎拂子云還見麼若向這里見得撾監官之鼓大地崩騰拗石鞏之箭生靈始盡說甚徳山臨濟棒喝齊施人境俱奪若也不會未免當面錯過大眾作麼生是通天爲人處自有一雙窮相手不曾低揖等閒人復舉臨濟住河北小院一日謂普化充符二上座曰我欲於此建立黃檗宗旨汝二人須成褫我大小臨濟𨿽則口吞佛祖爭柰騎虎頭收虎尾山僧亦欲於此建立龍池宗旨母煩重囑良久云但願皇風齊著力一時吹入我門來上首結椎云諦觀法王法法王法如是下座。

蓮峯和尙請上堂師云玄機獨唱迥絕名模法眼洞明流通正脈所以道千峯頂上嘯月吟風卻在十字街頭灰頭土面十字街頭灰頭土面卻在千峯頂上嘯月吟風於斯辧得出沒捲舒縱橫無礙說甚麼貼秤麻三斤打開乾矢橛直下如麟如鳳縱饒臨濟徳山到來也須目瞪口法今日蓮峯法侄惇請山僧舉揚个事未免略通一綫以拄杖卓一卓云有時卓向千峯頂劃斷山云不放髙。

師誕日諸護法請上堂僧問海屋添籌則不問十智同眞請師宣師云試葛藤看如何是一同一質師云大地一朝風進云如何是二同大事師云烏龜走上須彌頂進云如何是三總同參師云春來處處花進云如何是四同眞智師雲天自髙地自厚進云如何是五同徧普師雲有水皆含月進云如何是六同具足師云雲山滿目進云如何是七同得失師云寶鑑當軒進云如何是八同生殺師云鐵輪天子令進云如何是九同音吼師云普天共聞進云如何是十同得入師云普進云甚麼人同得入師云忘了自己進云與誰同音吼師云眼裏聞聲進云作麼生同生殺師云命根斷卻進云甚麼物同得失師云無形金彈子進云阿那个同具足師雲山自靑兮水自綠進云甚麼人同徧普師云無面目漢進云何人同眞智師云站定腳跟進云那个總同參師云粗竹篦進云是誰同大事師云破艸鞋進云何人同一質師云胡張三黑李四進云十智同眞蒙師指示秪如形名未兆已前一句和尙又作麼生道師云上座口在甚麼處僧便喝師云猶落第二句也僧禮拜師云果然乃云九峯頂上澗水潺潺萬壑巖中煙雲冪冪山僧幸住其間朝睹蒼松翠竹暮聽鳥語溪聲孤迥迥而趨向無門靜悄悄而難以比況盡道入佛入魔誰知非凡非聖山僧初度之辰蒙諸護法遠來慶祝惇請說法若以正眼觀來頭頭顯露物物現成無生可慶無法可說說長年得麼說心性得麼旣總不得且道還有自慶分也無遂揮拂子云一毫頭上翻身轉贏得孤峯臥白雲復舉本山正祖云今日向孤峯頂上駕只鐵船截斷天下人要津且道錦標子落在甚麼人手裏良久云向道是龍剛不信等閒奪得始驚人山僧也無鐵船可駕也無錦標子可奪單有一條拄杖但有來者驀頭便棒且道同耶異耶具眼者試辧取擲拄杖下座。

上堂問向上宗乘卽不問徳山托缽事如何師曰且過一邊進云口似血盆牙如剛劍爲甚被雪峯一拶便歸方丈師云你莫塗污他好進云徳山喚崖頭頭密啟其意正恁麼時此二老向甚麼處著倒師云疑殺天下人進云來日上堂果與尋常不同還是賣弄家私舉掃末後師云眼觀東南意在西北進雲巖頭拊掌笑曰且喜老漢會末後句也𨿽然會得亦秪三年活三年後果遷化莫是遭他受記麼師云你恁麼會又爭得乃云四七單傳祖二三向上宗遞代各分疆全機沒回互所以雪峯輥毬禾山打鼓祕魔擎又石鞏張弓這一隊老古錐今日被山僧總拽出山門外試問諸人是何宗旨卓拄杖一下復舉阿難問迦葉云世尊傳金襕袈裟外別傳何物迦葉召阿難難應諾葉云倒卻門前剎竿著師云一人推倒一人扶起固是子承父業未免遞相鈍置若問山僧世尊傳金襕袈裟外別傳何物但向他道祖翁田地無多子努力須憑兩弟兄。

師到雲門二勝和尙請上堂問我有沒弦琴久居在荒郊不是不會彈要遇知音了如何是沒弦琴師云伯牙遇子期不是閒相識進云作麼生彈師云陽春雪曲進云學人全肩擔荷去也師云切忌罔承當進云佛以一音演說眾生隨類得解今日和尙舉揚未審大眾悉得解否師云人人知老僧自通天來進云拈得一枝無孔笛吹來五月落梅花師云作麼生是無孔笛僧擬議師打云死伎漢乃云當陽一著獨露無私八面玲瓏十方軒豁明眼作證豈敢囊藏玆蒙雲門法兄推向人天眾前寶華座上吹大法螺擊大法鼓且道以何展演以拂子打圓相云還見麼擊禪牀云還聞麼卽此見聞非見聞無餘聲色可呈君个中若了全無事體用何妨分不分若向這里體悉得去可以婢視聲聞奴呼彌勒信腳踏翻生死海石船髙駕碧空中提持佛祖綱宗開鑿人天正眼秪如凡聖交參賓主歷然如何話會漫把一枝無孔笛等閒吹過木蘭灣。

師到南山二勝和尙請上堂師云繁陰古木蔚岧峣捧出梵宮突漢霄我旣到來垂顧鑑橫拈松麈話連朝眾中還有遞相激揚者麼問臨濟當時得大愚力得黃檗力師云一點水墨兩處成龍進云如何是金剛王寶劍師云照顧性命進云如何是踞地獅子師云腦裂也不知進云如何是探竿影艸師云捉敗了也進云如何是一喝不作一喝用師云別時來與你通个消息進云如何是和尙徹底爲人的一句師打云一棒一條痕問靈云見桃花悟道且道悟个甚麼師云踏著秤錘原是鐵進云玄沙道諦當甚諦當敢保老兄未徹在意旨如何師云雪上更加霜乃雲溪聲底突露眞常鳥語巖前弘宣妙義以至萬象森羅艸木昆虫色空明暗長短纖洪早與諸人泄機了也及乎山僧到來主賓互換水乳相投不可將常住物私作人情若要鳳凰山起舞天池水騰沸須是我南山法兄始得不見道知音不必頻頻舉達者須知暗裏驚。

二勝和尙進塔諸法侄請上堂問天地未生已前如何是靜師云赤腳波斯夜度關進云父母已生之後如何是動師云耳朵兩片皮進雲實際理地不受一塵因甚有去來之相師雲山花開亦徧幾處不成林進云妙體本來無處所正因那得有規模秪如二勝和尙數坐道場行正令衲僧無限被羅籠收綸罷釣歸深塢贏得名喧宇宙中如何是功完果滿一句師云少間與爾道進云恁麼則三汲浪平龍睡穩九天云靜鶴飛髙師云卻被道著僧禮拜乃云靈嚴寺裏古佛舒光雙塔檐前香花散彩直得鳳凰起舞於層霄法海汪洋於大地普門大士忍俊不禁在山僧拄杖頭上口喃喃道應以菩薩身得度者卽現菩薩身而爲說法應以比丘身得度者卽現比丘身而爲說法菩薩身已現比丘身已現且道說个什麼法卓拄杖云逼塞虛空無朕迹長年占斷白雲鄕復舉疏山匡仁禪師主僧爲造壽塔畢白山山云將多少錢與匠人僧云一切在和尙山云將一文錢與匠人將二文錢與匠人將三文錢與匠人向這里道得親切爲吾親造壽塔僧無語後舉似太嶺閒和尙閒雲汝回與和尙道若將三文錢與匠人和尙此生決定不得塔將二文錢與匠人和尙與匠人共出只手將一文錢與匠人帶累匠人眉須墮落僧回如教而說山望大嶺作禮而嘆曰將謂無人原來古佛放光射此𨿽然如是也是臘月蓮花間聞云我恁麼道早是龜毛長三尺師云此則公案數百年來無人直截判斷今日山僧舉揚試問大眾大嶺與麼道還契得疏山意也無若契得因甚道臘月蓮花若道不契作禮何爲爭似南山大眾爲我法兄造塔巍巍峨峨無縫無罅要入便入省得許多絡索山僧有一頌子謹爲頌出一文二文與三文倒腹傾腸說向君古佛放光畱不住直教射透死屍墳下座。

爲李在先居士請薦母林氏對靈小參根塵未斷倏然有生有死情識消忘隨處無拘無礙所以道處生死海驪珠獨耀於滄溟踞涅槃岸桂輪孤朗於碧天正恁麼時優婆夷林氏還知落處也無若知落處生本無生滅本無滅生滅去來本如來藏又何待山僧搖唇鼓舌始爲得哉然事無一向略敍數言以酬孝子之誠善來請法事稱揚不二門開古佛場一擊牢關俱粉碎低頭時自見阿娘靠拄杖下座。

爲林悟心居士請薦室廖氏對靈小參本體亙然了無生滅之因一念純眞管取十方自在蓋爲根塵未脫著境生情由情造業故被生死漂流以致輪回不息拈拄杖敲香幾云若向這里會得受薦已竟所謂無常生死與汝不相干涉若能如是解不用哭蒼穹正恁麼時超然一句作麼生道良久云等閒踏斷無生路九品花開劫外春復舉世尊因耆婆善別音響至冢間見數髑髏遂敲一髑髏云此生何道耆云此生人道世尊又敲一云此生何道耆云生天道世尊又別敲一云此生何道耆罔知生處師云大小耆婆被世尊當面熱瞞彼時通天若在待別敲云此生何道拂袖便行看世尊作何合煞玆者悟心居士請薦廖氏且道向何處安身立命舉拂子云還見麼復放下云切莫錯認好。

與澹崖原後堂

烏藤七尺辯龍蛇佛祖場中有作家父子不傳眞祕訣佳聲從此震中華

與華斯圓西堂

一滴傳來分五宗當陽一喝露全鋒老婆心切分明指撥轉池魚化作龍

機緣

問毛吞巨海芥納須彌爲是神通妙用爲是法雨如然師云且疑三十年僧云過在甚麼處師云敗闕了也。

問如何是諸佛出身處師云夜來新雨過石上漲新泉。

問如何是本來面目師指庭前柏樹云者个柏樹得與麼蒼翠又云會麼僧云不會師云問取不會的僧禮拜而去師喚僧僧回首師云嗄。

問如何是道師雲水涸露魚蹤進云如何是道中人師云無喜亦無嗔進云徑山國一禪師道山上有鯉魚海底有篷塵意作麼生師云無毛鷂子貼天飛。

問卽心卽佛則不問如何是非心非佛師云別時來向汝道。

問祖意教意是同是別師云一箭過新羅僧擬議師云劍去久矣。

問如何是遷義師云日從東上月向西沈僧云如何是不遷義師云換卻眼睛了也僧便去師云孟八郎漢又恁麼去也。

問取不得捨不得時如何師云但恁麼得進云卽今莫是麼師雲死水不藏龍僧拂袖而去師云淹殺了也。

問大徹底人師還接否師雲龍門無宿客僧擬議師云猶是鈍漢。

問和尙接待諸人秪如無面目漢作麼生接師云今日撞著露柱僧云蒼天蒼天師云更添冤苦在僧一喝師云蒼天蒼天。

問生死到來如何回避師云汝卽今是生是死僧茫然師云死活也不知。

問如何是事事無礙師雲運水搬柴。

問如何是知有的事師云五更雞報曉。

問古人道不是心不是佛不是物是个甚麼師云七縱八橫。

問如何是西來意師云滿目靑山。

問漆桶穿時如何師云露柱笑點頭。

問如何是二六時中事師云舉足下足屙屎送尿。

問臘月三十日到來時如何師云待露柱開花卽向汝道。

問如何是日用事師云恰值山僧頭癢進云向上還有事也無師連棒趁出。

問某甲做工夫乞師指示適板鳴師云喫飯去僧才行師喚僧僧回首師云錯。

問如何是無生第一義師云赤腳波斯夜度關。

問文殊是七佛之師因甚出女子定不得師云猿抱子歸靑嶂外僧云罔明是初地菩薩因甚卻出得師云鳥銜花落碧崖前僧無語師云會麼僧云不會師云且待別時來。

師號逸叟諱行髙閩興化仙遊陳氏子童年禮蓮山東林和尙剃染及壯參朝宗師林諸和尙示參萬法歸一公案不自滿假腰包跋踄參費隱和尙於金粟一夜聞鐘聲有省方知鼻端原來向下述偈云生前面目彊安排兩眼睜睜夢裏身打破乾坤無覓處心花頓發少林春隱頷之師別參萬如和尙於龍池秋水澄潭碧天皓月相涵於一光之內師於是爲龍池血胤矣囑法之後仍侍左右龍池返眞師始回閩養親於九座蟒巖之下莆之餘賡之銓部曁諸縉紳聞師之風而慕之率緇素聯名惇請住通天禪寺祝聖開堂。

師於康熙己酉年正月元日以衣拂偈語源流付囑原後堂三月初旬示微恙於十二日申時索湯沐浴趺坐拈筆書遺囑後堂繼席後事並辭眾偈曰五十四年了無一物末後翻身西方日出擲筆而逝閱世五十有四坐夏四十塔於蓮山之東麓在莆陽北門外寺名國歡語錄上下卷行世前因兵燹之後板失過半原以徧處覓訪僅得數頁不過謹述行略以傳耳。

門人超原謹識

