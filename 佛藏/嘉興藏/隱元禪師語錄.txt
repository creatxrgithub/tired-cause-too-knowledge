嘉興大藏經隱元禪師語錄

隱元禪師語錄序

不慧默仔細披閱隱元禪師三會開堂語錄出入始終黃檗山者什九應請福嚴龍泉者不過什一自前丁丑以迄後辛卯結制解制大開罏韝二十四番多在黃檗至如運水擔柴搬磚弄瓦建殿閱藏百堵俱興了中天老人四十年法席種種未了之事者亦多在黃檗具見所說行實中當年黃檗運禪師本產閩中而於福淸山名未著自斷際始著黃檗名又以其名名所住山迄費和尙乃興斷際以闡黃檗而隱禪師復爲丕承丕顯肯構肯堂一黃檗現出多多黃檗豈非世出世間一大奇特因緣乎又行實中所說初參密老人時幾經痛棒熱喝便已大徹源底早被五峯覷破更有火乂公案頌古首肯爲密老人出格看待者非一日矣乃究竟秉拂傳衣屬之費和尙不忝爲隱之座元正如玉泉曇懿久依佛果自謂不疑眾皆許可究爲妙喜榜告復來遠謁入室得印爲徑山弟子今之天童卽昔之佛果昔之徑山卽今之徑山翻舊棒痕提新正令又豈非世出世間一大奇特因緣乎直指門頭威音那畔能嘲風弄月展演神通揭地掀天全彰機用不受人天籠絡不被凡聖蓋纏如許浩浩落落吞吐八萬四千法界於一毫毛端使千秋黃檗動地放光非尋常循行數墨汗牛充棟者可方軌而並馳也辛卯冬一番末後句福善堂一番勾當話有偈云龜毛拂子重千斤掛在虛空待个人磕著無情眞鐵漢不妨拈起再尖新讀至此使人太息引領惝恍莫測眞如洶洶鯨濤層層蜃闕泥牛斗入云翼圖南逍遙乎無何有之鄕廣漠之野始終一潮音洞茶頭執事因緣始終一黃檗山自平石曹溪滴水因緣百川灌之不知何時去而不盈尾閭泄之不知何時來而不虛的的世出世間始終一大奇特不思議因緣在隱師分上不過一頓家常茶飯耳埽道人爲次原偈韻贊嘆一絕云慣運成風匠石斤天涯海角泣珠人杖頭挑取雙丸弄綫斷收場曲調新是爲序。

順治丙申仲春大士誕日

欽命國子監司業兼掌祭酒事前戊辰二甲進士工部郎中大理左寺副曹溪受法弟子紫霄飛仙裔孫道一居士福徵譚貞默梁生父槃談謹書

黃檗隱元禪師語

人有傑地有靈交重也亦交待也夫人知之重然後因緣著待然後時節顯時哉時哉跂足引領日幾幾於寂默灰冷之場幾何歲月而其人乃始一旦起乘之豈偶哉吾讀黃檗隱大師語錄而知人地與時之合之非易也斷際以前已有黃檗而名未著斷際著黃檗名又以其名名所居於是一黃檗現多黃檗而開堂說法非絳節之麓也嗣居聲實並茂者不乏又非斷際之傳歷千餘年今天童老人曁費大師父子接踵疊興斷際之道乃始大闡而隱大師繼之堂構再新黑白奔湊纘父祖之緒於斷際有光蓋絳節之麓山君樹神以及萬靈八部懸企久如始有今日殊勝耳地耶人耶時耶三者闕一卽勝亦不殊因緣會合在今日其致之豈自今日哉玆其語具在大都掃除知解直示根源如吹毛之劍點雪之鑪而又句意俱到如摩尼珠隨現五色自非牢關穩密途路坦平踞佛祖頂翻衲僧巴鼻者安有如是輝天鑑地活潑縱橫也嗚呼斷際以雄峯爲父以滹沱爲子故能掀揭宇宙久而益昌今大師父子祖孫媲美前哲而又同時闡化消息互通更不待重加尋繹始知胡亂後不曾少鹽醬也此豈獨一時一地爲希有哉屈指古今丁斯盛者蓋不數數源遠流長吾於斯錄一見決矣。

崇禎壬午夏仲晉昌唐世濟撰

隱元禪師語錄序

金粟費隱老人爲臨濟三十一傳起未墜之緒續方焰之輝十餘年來說法爲人純用本分鉗錘不落玄妙窠臼單傳直指之道乃大著於天下後之接武者𨿽未可限量然而承紹其宗擊揚開廓使單傳直指之道愈益彰顯於當世蓋亦難其人矣隱元禪師首入老人之室卽覿體承當全身擔荷掃去支離絕無依倚室中得人師爲翹楚矣玄生上人一日持師開堂語錄示余余受而讀之見其機用宏達言句光新騰踏當機掀翻義路總從正脈中發揚展拓所謂單傳直指之道愈益彰顯者當於師乎賴之豈有殊絕難繼之嘆哉玄生上人以余推重於師也遂囑余序余聞稱人之善者必本其父師之徳厚之至也矧余亦出老人之門忝師之昆季者乎故取玆義而述之使世之向斯道者知師爲老人之嫡子且識餘言之非佞也是爲序。

崇禎壬午季夏同門法弟山陰王谷稽首和南撰

隱元禪師全錄序

昔人有言智過於師方堪傳授初師在纏披緇脫素及乎行腳水綠山靑法戰諸方陣前錚錚戈甲死心先老棒下札札芥鍼橫行直撞百千人倒弄顚拈三十頌爾時白鷗火頭髮焰豈讓黃梅碓嘴生花予驚而嘆曰一枝聖箭九重城萬里神光半邊鼻蓋敬畏俱矣越七年先老所應黃檗卽師脫白處也相依山川弗辭襤縷滿地黃金渾不顧又拈白紙告靑天師智如此而且遲其授受直待費翁闡法向前領話打著昔時舊痛處於今猶恨棒頭輕可謂冤深徹骨而未也遲之又遲時節已至吐舌公案矢口拈提三寸舌伸安國劍千秋凜凜白如霜有不鳴一鳴驚人至是費翁榜示人天吾師折衝龍象啐啄機緣豈偶然哉向後養獅巖牙爪龍神送不竭之泉煆黃檗﹝卸﹣ㄗ﹢﹝共﹣八﹢冉﹞鑪曉鐘報自平之石俯仰二十年間金粟秉拂福嚴開山龍泉正令惟黃檗住久其應緣也無固無必其接物也有實有權有時驅耕奪食有時換斗移星有時矢鏃加尖有時瘡痕著艾有時拍浪覆舟有時颺風縱火有時敲空作響有時點鐵成金大要實嚗嚗棒打石人似拂蒿先老之骨髓兼得圓陀陀盤走玄珠如掣電費翁之機用雙彰承前啟後臨濟家風喝去棒來曹溪的派源遠流長良有以也香飄果熟亶其然乎偈曰。

砥柱狂瀾末劫中滹沱正脈已流通得來喫盡鹹酸苦用處掣顚雷電風幾度冰霜發慘白廿年鑪炭火鮮紅金湯子臂螳螂怒領袖師昆龍象雄

時壬辰小春月之吉菩薩戒弟子蔡聯璧拜序

隱元禪師語錄目次序卷第一住福建福州府福淸縣黃檗山萬福禪寺語錄卷第二福建福州府福淸縣黃檗山萬福禪寺語錄卷第三福建福州府福淸縣黃檗山萬福禪寺語錄卷第四福建福州府福淸縣黃檗山萬福禪寺語錄浙江嘉興府崇徳縣福嚴禪寺語錄卷第五福建福州府長樂縣龍泉禪寺語錄卷第六福建福州府福淸縣黃檗山萬福禪寺語錄卷第七福建福州府福淸縣黃檗山萬福禪寺語錄卷第八小參卷第九源流頌卷第十頌古拈古行實卷第十一入室機緣法語答垂語卷第十二啟書卷第十三詩偈卷第十四詩偈卷第十五詩偈卷第十六贊記雜著

隱元禪師語錄目次終

隱元禪師語錄卷第一

嗣法門人海寧編

住福建福州府福淸縣黃檗山萬福禪寺語錄

崇禎十年五月十四日侍禦林公同鄕紳林宗賑林朝龍文學林景臺林守穩林伯春林正立夏春暉龔士龍吳承啟林茂輝林士龍林鼎新林茂枝林廷棟等曁及僧俗請師住黃檗山萬福禪寺於十月初一日入院至。

山門雲從上已來閒門破戶一時八字打開了也且道關捩子在甚麼處喝一喝便入。

佛殿云巍巍堂堂坐斷十方正當與麼時好與三十拄杖何故不見道斫卻月中桂淸光應更多。

伽藍堂云城塹三寶卽不無重振家風如何著力舉香雲一番提起一番新。

祖師堂云西天四七眼橫鼻直東土二三寐語喃喃惑亂天下人無了時今日不肖兒孫活捉將來一鑪燒卻。

方丈云掩室杜口浪籍不少古今天下老和尙潑天潑地蝦跳不出斗琦上座到這里又作麼生驀拈拄杖畫一畫云破也破也擲下拄杖云放出一隊老古錐未證據者看看。

卽日眾請上堂師至座前拈侍禦心弘林公請啟云只者个爍破重關徹法源底逼得山僧無藏隱處今日不免對眾舉揚煩維那宣讀宣畢指法座云寶華王座流露眞宗我今更踏向上一著千聖俱立下風遂升告香雲者一瓣香爇向鑪中端爲祝延。

今上皇帝聖壽萬安伏願龍圖鞏固鳳歷長春齊壽考於芥子之城扇眞風於拂石之劫者一瓣香奉爲滿朝文武功勛曁及郡縣尊官伏願祿位髙遷徳風遠播者一瓣香奉爲本山大檀越並外護諸居士伏願同明般若之正因共證金剛之固體者一瓣香大眾會麼昔年在這里落節今日向這里拔本爇向鑪中專爲現住浙江溫州府永嘉縣法通禪寺傳曹溪正脈三十五世費隱容和尙用酬法乳之恩遂斂衣就座上首白椎云法筵龍象眾當觀第一義師云第一義諦三世諸佛無著眼處汝等諸人作麼生觀試出跳看僧禮拜師云敕點飛龍馬跛鱉出頭來問祗園繇來古法席至於今請問和尙還有亙古亙今底麼師云坐斷乾坤僧禮拜師便打問黃檗家風舊今朝令轉新如何是新令句師豎拂子云會麼僧喝師云再喝看僧又喝師便打問陽春初臨法席三開和尙卽今將甚麼示眾師拈拂子左一拂進云者个便是和尙爲人處麼師右一拂僧禮拜云謝和尙指示師云指示个甚麼僧一喝師云且喜沒干涉問言前薦得屈辱宗風句後承當埋沒家寶正當與麼時教學人向甚麼處摸索師云鐵牛橫古路進云不是特來呈舊面隨流一句事如何師擲拂子進云好女不著嫁時衣便轉身師便打乃云棒頭未點徧界全彰鼻孔下垂通身布露脫體承當得去直下頓超佛祖脫若未能山僧第二杓惡水潑汝諸人去也豎拂子云向者裏撥一綫道不妨輝天鑑地耀古騰今這邊那畔七通八達便能運大鉗錘施大機用摟碎佛祖頂掀翻衲僧巴鼻有時孤峯頂上獨立有時百艸頭邊跳在此非此於彼非彼一道平懷泯然無寄蕩蕩廓周沙界歷歷徧滿十虛正當與麼時共樂升平如何話會野老不知堯舜力冬冬打鼓祭江神復舉二祖阿難問迦葉云世尊傳金襕外復傳何物迦葉召阿難阿難應諾迦葉云倒卻門前剎竿著阿難有省師云迦葉盡力提攜只倒个門前剎竿且道阿難又悟甚麼山僧今日不用如何若何眾兄弟个个倒卻門前剎竿然放倒且易扶起猶難還有扶起者麼如無山僧自扶去也卓拄杖云扶起倒剎竿不用纖毫力依舊豎門前千古明歷歷卓拄杖下座。

立知事頭首上堂問如何是全提師豎拳云是全提半提僧喝師打云棒喝交馳卽不無如何是端的意僧又喝師直打出法堂乃雲實際理地不受一塵佛事門中不捨一法建法幢立宗旨直須徹骨弟兄互爲肘臂通方作者共相證明謀道終不謀食爲法必也忘軀一言相契千古不易如空合空似水投水本無異色豈有異名若能个个如是敢保事事成辦街坊塵中作主知客接引來賓典座善調眾口庫司出納分明監寺總柄綱律長老截鐵斬釘更有無位眞人領覽个甚麼會麼把手將他行不去惟人自肯乃方親下座。

開鑪結制上堂師云十方同聚會个个學無爲此是選佛場心空及第歸還有心空及第者麼請出相見僧才禮拜師云早知汝也問大鵬展翼天衢遠選佛選官應祖席今日及第場開還許我傳臚首唱也無師云點額蝦蟆進雲龍門九重慶遭點額去也師雲死水裏浸殺僧喝師便打問打板坐禪撾鼓上堂無非者个何謂萬古碧潭空界月再三撈捷始應知師云看腳下進云磕著撞著去也師云向甚麼處去僧噓一聲師擉退乃云新長老乍開鑪烈焰烜天孰敢摸擬欲進前身已喪那堪回首更躊躕艸鞋拄杖丟過一邊禪板蒲團錯用工夫拈卻西來大意放下東壁葫蘆掀翻是非窠臼坐斷報化佛顱無端打失娘生鼻天上人間不可摸正當與麼時還有爲人處也無剪碎白雲飛片片打翻明月落家家復云把住布袋口須彌丁倒走日午打三更面南看北斗更擬問如何白棒劈脊摟直下解翻身已落渠儂後且不落人後作麼生道驀豎拂云惟有這著子古今無蓋覆喝一喝下座。

上堂問語不是默亦非非語非默請道一句師云塞卻咽喉僧擬議師打云是語是默僧無語師便啐乃云今朝十一月初一个个鼻孔條直百千無量法門卓拄杖云總在者裏頓入會則信手拈來塡溝塞壑不會且搭在九郎田畔一任風吹日炙復舉水潦和尙問馬祖如何是西來大意祖一踏踏倒起來呵呵大笑云百千法門無量妙義總向一毫頭上識得根源去俊哉俊哉非但水潦如是乃至千賢萬聖都向此一毫頭上親證實悟方敢爲人覿面提持現前大眾還曾實證也無若有二六時中步步有分身之意著著有出身之路如無更有異方便助汝證入卓拄杖云會麼若非舉鼎拔山力千里烏騅不易騎下座。

冬至上堂問銀山鐵壁如何推倒師擉云推倒了也進云急浪灘頭如何跳過師打一棒進云百尺竿頭如何進步師云退去進云千峯頂上如何轉身師云汝試轉身看僧轉身師便打典座問出聲念佛不爲正念默念彌陀不爲正念如何爲正念師云破木杓僧禮拜師云還我木杓來僧無語師便打乃云欲識佛性義當觀時節因緣時節若至其理自彰且道卽今是甚麼時節莫是山僧地時節麼莫是一陽來復時節麼總與麼會未脫尋常見解不與麼會未免墮坑落塹不涉二邊中間挨將一句來許汝入黃檗門慶贊黃檗有分有麼有麼一僧云猛虎當路踞師云猶是門外漢復云聖名凡號總是虛聲殊相劣形無非幻色若論當人最初本命元辰一著子直須向父母未生以前陰陽未判之先一截截斷祖佛慶贊不及天人瞻仰無門求其生死名目無有時節因緣何處得來若知有者聞與麼道徹骨徹髓不知有者猶恐業識茫茫𨿽然官不容鍼何妨私通車馬驀呈拄杖云赤骨露堂堂洗淸天地一林霜有意气時添意气不風光處卻風光卓拄杖下座。

延生請上堂問龐公云大家團圞頭共說無生話如何是無生話師云放汝三十棒進云看破龐公了也師云看破在什麼處僧以手掩面云蒼天蒼天師打云放汝不過問如何是金剛不壞身師翹足云者个壞不壞乃云豁開正法眼四方八面洞明突出本來身天上人間獨露奇特處奇特弓弦走馬殊勝中殊勝錦上添花須是奇特人方明殊勝事須是殊勝事方顯奇特人正當此際以何爲驗以拂子擊香幾左邊云豈不是奇特人復擊香幾右邊云豈不是殊勝事若向个裏信得及作得主把得住放得開便與三世諸佛同一鼻孔出气與天地萬物同一根生與山河大地同一體現無二無二分無別無斷故如是則不求殊勝而殊勝自至不預津梁而津梁現前以此營福何福不臻以此延生何生不慶卽今因齋慶贊一句作麼生道峭壁崚嶒千古峻林巒蒼翠萬年春卓拄杖下座。

上堂問昔日藥山謂髙沙彌云大有人不受戒亦不作佛未審是甚麼人師拈拄杖左邊卓一卓進云只如沙彌具甚麼眼便道佛戒奚用師右邊卓一卓進云今日學人不恁麼道師云汝又作麼生進云正好持戒正好修行師打云我只要抹殺問如何是奪人不奪境師云野渡無人舟自橫進云如何是奪境不奪人師云踏斷長江月一輪進云如何是人境兩俱奪師放下拄杖進云如何是人境俱不奪師云得魚沽酒大家醉進云人境已蒙師指示人忘境寂是如何師云自家薦取乃云萬福堂前峯巒突兀九龍樹畔澗水潺湲天際日上月下林間云去云來乃至恆沙世界艸木叢林一一爲汝諸人印破面門了也諸禪徳還摸著鼻孔也未如摸著直下孤迥迥峭巍巍圓陀陀活潑潑如龍得水似虎靠山便能歸山河大地作自己散自己爲大地山河於一毫端現寶王剎坐微塵裏轉大法輪卽當人自證境界非假於他術且自證境界一句作麼生道撲落非他物縱橫不是塵喝一喝下座。

上堂問單刀直入不容擬議是如何師打云正要行此令僧喝師又打僧云象王行處絕狐蹤師直打退乃云昔是貧家子今爲象外人頭頭俱坐斷處處已通津黃檗涼心腑梅花入眼新聖凡無定相弄假卻成眞山僧今日無端在三家村裏撒屎撒尿了也子細簡點將來也是熟處難忘眾中有覺臭者不妨抓屎相潑向屎橛裏轉大法輪作大佛事令天下人知些气味豈不美哉如無又向孤峯頂上倒屙去也黃檗橫吹玉笛東林野老謳歌一段髙山流水路上行人柰何呵呵呵會也無座中若有江南客不向樽前唱鷓鴣下座。

臘八上堂問佛佛授受祖祖相承且道無形相人來又作麼生傳授師云喚他向前來進云某甲去也師云什麼處去進云他家自有通霄路師云腳跟下好與三十棒乃云釋迦老子午夜睹星悟云奇哉奇哉一切眾生俱有如來智慧徳相皆因妄想執著不能證得也是憐兒不覺丑未免話作兩截黃檗午夜豎剎竿大家在里許無有智慧徳相可證亦無有妄想執著可得且道與釋迦老子相去多少有具擇法眼者出來判斷看眾下語不契復云昔日世尊升忉利天爲母說法說甚麼法驀豎拂云也只是這个今日山僧不動本際爲諸父老談禪談甚麼禪也只是這个這个又是个什麼上士一決一切了中下多聞多不信若論个事正如八十翁翁入場屋眞誠不是小兒戲今日幸逢家里人說家裏話拈家中物示家中人喚作拂子則觸不喚作拂子則背不得無語不得有言不得下喝不得拂袖便行向个裏消息得恰好去許汝入黃檗門見黃檗人與黃檗同條合命共气連枝不然盡是門外之繞漢要見黃檗毫毛也大難大丈夫兒莫受人謾擬涉思惟遲八刻回頭轉腦白雲關喝一喝下座。

上堂問如何是賓中主師云歷歷有可據如何是主中賓師云攜杖探西鄰如何是賓中賓師云靑山之外起煙塵如何是主中主師拈拄杖僧禮拜師云賓主在那里去了僧喝師便打乃云諸方談禪說道黃檗苦口叮嚀不得如何若何自然海晏河淸切忌死水裏浸殺那堪浩渺處追尋且總不與麼畢竟作麼生曹溪波浪如相似無限平人被陸沈復舉古徳云汝有拄杖子我與汝拄杖子汝無拄杖子我奪卻汝拄杖子旣有拄杖子要他作甚麼旣無拄杖子又作麼生奪若端的得去一任丹霄獨步天下橫行然猶未也且聽山僧注腳若不同牀睡焉知被裏穿頌云沒來繇沒來繇白雲舒捲碧峯頭有意气時添意气不風流處卻風流卓拄杖下座。

春日上堂俊初居士問如何是春師云一枝突出粉墻頭進云如何是無影樹上一枝花師拈拄杖云是第幾枝士提坐具云恁麼則某甲提將去也師云少賣弄乃雲山堂兀坐無聊錯把虛空亂敲且喜孟春信到忽然瓦解冰消輥出一團和气放開兩岸逍遙踏翠佳人賣弄春色風流和尙不打自招大眾且道招个甚麼良久云渾身在里許三十年後敢保有人證據下座。

元旦上堂祝聖畢乃云佛祖家風舊人間歲月新擊碎蟠桃核露出舊時仁惟此一事實餘二則非眞所以道一處眞處處眞塵塵盡是本來人眞實說時聲不現覿面堂堂沒卻身且道覿面堂堂爲甚麼沒卻身有人道得山僧拄杖子兩手分付僧云秪爲分明極師云不親切自道去也能隨萬物變不逐四時新拈起也宇宙風光森羅顯煥放下也家國安怗河海晏淸不拈不放畢竟如何道泰不傳天子令時淸休唱太平歌下座。

解制上堂問雲水盡從今日去重樓傑閣鎖何人師云無毛鷂子潑天飛進云某甲卻不與麼道師云汝作麼生僧云瞎師便打乃云打破琉璃殼迸出鳳凰兒徧體彰文彩何天不可飛堪嘆赤尾梢淹人齏甕裏臨濟白拈賊至今思未已眾兄弟到來黃檗山中眉毛廝結鼻孔相拄還曾迸出一回也未如迸出羅籠不肯住呼喚不回頭七通八達東去西去縱橫無礙殺活自繇吾家種艸猶來別到處逢人驀面欺更須知有轉身一路始得如何是轉身一路汝行荒艸裏我又入深村下座。

開藏檀越請上堂師豎拂云三藏十二部一切修多羅總在這里流出且道這里從甚麼處流出脫若會去翻藏已竟。

皇恩祖徳一時酬畢若猶未然山僧向第二門頭展演去也大聖無名美流萬世大功不宰勛業湛然所以大人具大見大智得大用一言含萬有一句逗羣機廣羅法界以無遺細入微塵而靡間生民共沐恩光艸野均沾利樂浩浩蕩蕩民莫名焉玆逢吉日良晨慶雲繚繞有大檀那運普利心命山僧登臨此座開大寶藏敷演眞乘言言見諦句句朝宗杲日昭回山川顯煥中天祖丹心畢露葉相國洪護儼然了二十年前未了之公案翻五千餘卷爛熳之葛藤以酬祖徳用報皇恩且道正當此際如何著力等閒舒出娘生手撥轉如來正法輪下座。

重興黃檗送諸化士上堂雲龍樓寶閣半傾欹搖拽雲中能幾時特地掀翻重鼎建大家出手要撐持急著力莫遲疑事難方表丈夫兒拈來莖艸千金重不是苦心人不知呈拄杖云會麼蓋覆乾坤只這个頂天立地更繇誰下座。

淸明上堂問突出眼睛看滿目盡般若和尙上堂以何相爲師拈拄杖云會麼進云恁麼則控佛祖大機廓人天正眼師雲閒言語僧豎拳云將此報答和尙深恩去也師云不知羞乃雲杜宇喚聲聲歸家罷問程殘云消散盡突出數峯靑若向个裏定奪得去頭頭布露物物現成何待山僧開兩片皮掉三寸舌說靑道黃而後爲得哉然𨿽如是且卽今應時應節一句作麼生道荒艸堆邊明歷歷棺材頭哭有親兒下座。

佛誕日恬生林居士等爲縣主淩公祝贊請上堂問曇花自天降偉人此日生爲瑞爲祥卽不問如何是不卽不離師良久云會麼進云恁麼則當陽普露徧界全彰去也師云如何是當陽意僧頓足師打云亂髮作麼問九龍方吐水萬象盡聞香降誕右脇下求師大闡揚師云銀蟾初出海何處不分明乃云性海波澄光吞羣象桂輪孤朗影現娑婆經云應以宰官身得度者卽現宰官身而爲說法應以菩薩身得度者卽現菩薩身而爲說法玆乃。

文佛降生之日正是賢侯華誕之晨且道現甚麼身而爲說法遂豎拂子云會麼一點水墨兩處成龍五日一雨十日一風徳澤溢乎四海仁壽卓立千峯若論衲僧向上一著未離兜率猶較些子突出娘胎堪作甚麼那更一手指天一手指地口喃喃道个天上天下惟吾獨尊敗露不少怪道雲門一棒打殺餵狗子喫貴圖天下太平雲門𨿽握閫外威權未免渾身泥水到黃檗門下一點也用不著且黃檗尋常用个甚麼只有一雙窮相手未曾低揖等閒人復說偈云拋家散業已多年偶爾歸山業又牽秪恐龍樓煙鎖盡空餘一竅對靑天下座。

端午上堂問今日正是五月五聖人出世萬物睹信手拈來百艸頭甜者甜兮苦者苦甜苦卽不問如何是一莖艸師豎拄杖進云三世諸佛被這一莖瞎卻眼睛了也師云獨瞎汝不得僧拂坐具云楖栗橫擔不顧入直入千峯萬峯去師云不須門外畫蜘蛛乃云今朝五月端陽人間安樂節屆黃檗長老顢頇問著不打便罵惹得一隊閒神野鬼三頭六臂努目叱吒正當此時如何驅遣以拂子向空點云秪此一點徧行天下赤口白舌消除百怪千妖遁化擲拂子云於今擲向堂前一任諸人酬價解酬價拈來放去無縫罅倘未能不如收拾歸去來免落諸方成話杷下座。

解夏上堂師舉洞山解夏云夏末秋初兄弟家東去西去須向萬里無寸艸處去良久云秪如萬里無寸艸又作麼去師云蒼天蒼天石霜云出門便是艸師云蒼天蒼天明安道直得不出門亦是艸漫漫地師云蒼天蒼天諸兄弟古人與麼提持山僧與麼著語畢竟意旨如何倘若會去對眾吐露看吐露得出歷劫宗親當下超拔現前海眾卽時解脫山僧有个護身符子與汝東去西去脫若未然不得動著動著打折汝驢腰有僧便喝師云蒼天蒼天復云金風體露萬木凋殘行腳髙人急著眼看明月灘頭休著腳蘆花影裏出頭難諸兄弟畢竟向甚麼處去驀拈拄杖卓一卓云且把一聲歸去笛夜深吹過汨羅灣下座。

求懺悔請上堂師舉僧問雲門殺父殺母佛前懺悔殺佛殺祖向甚麼處懺悔門云露師云雲門道露日輪當午趁隊瞎驢不知其數脫有問山僧殺佛殺祖甚麼處求懺悔向他道收復云著甚來繇諸禪徳試定奪看若定奪得出身口意業瓦解冰消智慧徳相脫體圓明若定奪不得山僧一發抖擻屎腸與汝說破雲門解放黃檗能收一挨一拶徹骨風流擬議將來休休休休還有一句又作麼生待君時節至各各自昂頭下座。

結制上堂問九旬禁足三月護生未審護个甚麼生師云案山點頭向汝道進云護生須是殺殺盡始安居未審殺个甚麼生師打云殺汝一个進云恁麼則泥牛撞入海波斯沒處藏也師連棒打退問今日結制之期請問和尙離情絕見一句作麼生道師翹腳示之進云恁麼則石人舞掌笑呵呵去也師便打問和尙上堂鐘聲鼓響鐘鼓響後聲落何處師雲山僧耳聾乃豎拂子云三世諸佛歷代祖師天下老和尙都向山僧拂子頭上結制猶如寶网交羅互攝互入𨿽然如是更有一人呵呵大笑且道笑个甚麼若人拂袖便行敢保坐斷報化佛頭掀翻是非窠臼日消萬兩黃金不爲分外脫或躊躇未免作死馬醫十方髙人聚會正值聖制之日黃檗不循舊例貴在單刀直入磕碎露柱燈籠打翻銀山鐵壁安南塞北並收萬境千機頓息得到與麼田地速來方丈通个消息喝一喝云也是糊餅裏捏汁下座。

上堂問不落凡聖二邊不落有無諸數正當恁麼時獨脫一句作麼生道師云截斷舌頭進云恁麼則行行艸裏步步深村師云如何是步步深村僧一喝師云未夢見在乃云十五日以前山僧頂門在汝腳跟下十五日以後汝等諸人鼻孔在山僧輪掌中正當十五日人人面門光个个胡須赤風急幡呼嚕雨來檐滴歷汝有八兩還汝半觔汝有一丈還汝十尺且道總不與麼來時如何相見瞎子逢盲人兩兩不相識𨿽然如是好與伊三十楖栗何故打開頂門正眼迸出靑天白日下座。

冬至上堂問冬至一陽春已發石頭土塊盡翻身則且置冬未至春未發一句請和尙道師雲山僧亦不知僧一喝師云著忙作麼僧擬議師打云話頭也不識問和尙道一綫陽春曲繇來和者稀今日與和尙慶賀去也師雲山僧無喜亦無憂賀个甚麼僧禮拜云恁麼則普禮去也師云弄泥團漢乃云把住洪鈞驪龍頷下明月珠分文不值放開綫道糞埽堆頭破苕帚價倍千金不是壓良爲賤亦非補短截長若是吾家種艸便知這个來脈脫或弄泥團漢切莫接響承虛且道不把不放畢竟如何日南長至勘破張三李四有利無利不離行市以拄杖卓一卓云吾無隱乎爾下座。

僧純如請上堂問如何是佛師云圓陀陀如何是法師云活潑潑如何是僧師云任騰騰進云佛法僧蒙師指示如何是衲僧分上事師打云且道是甚麼事僧擬拜師又打乃云臘月一好消息雪襯梅花太浪籍大地渾成銀世界摩訶般若波羅蜜一亙晴空普賢賣俏千機頓現妙徳風騷黃面老子寶花臺上爛翻葛藤碧眼胡僧荊棘林中斬釘截鐵看來這一隊老凍儂胡言漢語惑亂天下人不爲不少且喜今日築遇寒風輥作一團不分皂白大眾還有爲他雪屈者麼眾無語師云識得純如眞境界分明一塊玉乾坤下座。

臘八上堂問年年此日臘月八盡說釋迦悟奇特奇特卽不問如何是星前的意師云早晨下雨進雲元來是這賊師云曾打濕眉毛也未僧一喝師云拖出曬朗去僧又喝師連棒打退乃云雪花堆裏密追尋滴水冰生未爲眞一刺明星雙眼脫大千無處可藏身若會得山僧頌的意旨便明釋迦老子睹星悟的時節旣明釋迦老子悟的時節便知自己上與三世諸佛共一鼻孔出气下與五道眾生同一體現遠與恆沙世界若凡若聖若僧若俗若男若女若艸若木大小纖洪盡是吾人放身命處所謂一處透脫百處千處該通一機洞明千機萬機圓轉如盤走珠如珠走盤圓陀陀活潑潑出沒舒捲無可不可還有不涉斯美者出來與黃檗相見僧云憐兒不覺醜師云假雞聲韻難謾我未肯饃糊放過關下座。

戒子請上堂問聲聲穿鼻孔句句映眉端今日被某甲看破去也師云看破个甚麼進云少林面壁眼橫鼻直師便打乃云眾生受佛戒卽入諸佛位位同大覺已諸大徳若信得及通身荷負覿面承當正好黃檗門下朝打三千暮打八百何故不合向大覺海裏汩沒無有出身之路大丈夫漢直須坐斷報化佛頭掀翻是非窠臼裂破衲僧巴鼻返轉本來面目天人贊頌不及魔外窺覷無門然後向一毫端上作大佛事廣度有情接佛慧命方稱丈夫之本懷諸大徳且道承誰恩力有如是殊勝有如是奇特莫怪從前多意气他家曾謁聖明君下座。

隱元禪師語錄卷第一終嘉興大藏經隱元禪師語錄

隱元禪師語錄卷第二

嗣法門人海珠編

福建福州府福淸縣黃檗山萬福禪寺語錄

元旦上堂祝聖畢師云掀翻舊歲窠臼突出無位眞人兩道眉毛剔起頭頭法法咸新鶯啼鳥語非他物柳綠花紅不是塵旣不是塵是个甚麼若人識得滿面風光一團和气脫或未然秪恐春寒料峭凍殺年少巴歌雪曲本非同調毗婆屍佛早畱心直至於今不得妙新年頭之事且止元旦祝聖一句作麼生道驀豎拂云全憑這點無私力仰祝皇圖億萬春下座。

春日上堂僧問如何是山中境師云靑山蓋白雲如何是境中人師云僧老白雲中進云人境且置向上一竅又作麼生師拈棒僧喝師便打乃云兩兩三三陌上行春云踏盡一天靑𨿽然各立風光處又較儂家半月程下座。

解制上堂師云打開閒門破戶放出一羣猛虎百艸頭邊跳个个超佛越祖若是烜赫兒孫便能猛虎口裏拔舌不妨好手倘鬼窟裏把住死蛇頭有甚用處更於驢前馬后認奴作郎這邊那畔捕風捉影以當平生者向黃檗門下打殺千千萬萬有甚麼過我此現前一眾盡是俊鷹快鷂必不作這般去就且道今日功成果滿各各分身向甚麼處去突出虛空搏妙翅踏翻滄海起遊龍下座。

上元上堂師雲天上月圓人間月半燈月交輝吾道一貫是以一燈傳百千燈燈燈不昧一月現無量月月月全彰一爲無量無量爲一小中現大大中現小於一毫端現寶王剎坐微塵裏轉大法輪仔細簡點將來猶是建化門中事於衲僧向上一著了無交涉所以道向上一路千聖不傳學者勞形如猿捉影山僧盡情告報脫若上根利智撒手歸家慶無不吉更若如何若何未免渾身泥水是事且置今日懺經祈福應時納祐一句作麼生道剔起心燈懸巨剎千門萬戶盡光輝下座。

浴佛上堂僧問未離兜率已降王宮卽不問如何是未出母胎度人已畢一句師云六耳不同謀進云與麼則度人已畢師便打乃云指天指地赤條條那更喃喃據款招怪不當初活打殺免教歲歲驀頭澆所以道釋迦不出世達摩不西來佛法徧天下談玄口不開如是則塵說剎說熾然說無間歇何待敲鐘擂鼓升堂入室立主立賓興問酬答而後爲說哉仔細簡點將來正是塗污諸人心田汝們還信得及麼如信得及聊許黃檗門下從容話會不然盡是噇酒糟漢有甚麼用處𨿽然如是且今日慶誕爲人一句作麼生道新出紅鑪金彈子簉破闍黎鐵面皮卓拄杖下座。

追薦請上堂僧問生從何來師打雲從這里來進云死從何去師打雲從這里去進云不生不死事如何師云速禮三拜進云云有出山勢水無投澗聲師云緊捎艸鞋僧禮拜師復打乃云今日蓋爲心空曾居士惇請山僧登臨此座舉揚个事以薦嚴慈若論个事當陽一句坐斷要津秪緣不薦喪卻家親所以無生死中妄計生死沒輪回處枉受輪回汩沒四生升沈三有如汲井輪無有休息我今爲汝點破直令父子交接兩得相見且作麼生說个點破的道理若見諸相非相卽見本有爺娘若見諸相是相卽見本有爺娘何故卽今天下太平各各衣錦還鄕諸上座還會麼現成茶飯伏惟尙饗下座。

薦親請上堂僧出禮拜師劈脊便打起問久坐潭邊如何釣竿不動師云適才答汝了也問百骸潰散卽不問一物長靈意若何師云正是死漢進云恁麼則超佛越祖去也師云非汝境界僧拂坐具師云蝦蟆跳乃豎拄杖云三藏十二部一切修多羅秪明得這个祖師西來單傳直指秪指得這个天下老和尙橫說豎說秪說得這个現前大眾朝禮暮參秪參得這个前街後巷驢鳴犬吠秪吠得這个萬壑千江水流風動秪動得這个放下拄杖云會麼三藏十二部一切修多羅明不得這个祖師西來單傳直指指不得這个天下老和尙橫說豎說說不得這个現前大眾朝禮暮參參不得這个前街後巷驢鳴犬吠吠不得這个萬壑千江水流風動動不得這个且道明得這个者是明不得這个者是向个裏覷得破見得徹便知當人自己著落處若知自己著落處便知柯氏父母著落處若知柯氏父母著落處便知三藏十二部著落處若知三藏十二部著落處便知祖師西來著落處若知祖師西來著落處便知天下老和尙著落處若知天下老和尙著落處便知現前大眾著落處若知現前大眾著落處便知驢鳴犬吠著落處若知驢鳴犬吠著落處便知水流風動著落處所謂無二無別非如非異圓陀陀活潑潑左之右之無可不可以此酬恩無恩不酬以此報徳何徳不報曩劫冤親一時解脫多生父母當處超拔諸禪徳會麼如未山僧重說一偈爲汝注破善來乞法薦爺娘撲面秋風徹骨涼會得途中受用處驢前馬后一齊彰下座。

師患瀉病艸庵僧解天固請上堂園頭問如何是本分事師云钁頭下進云除了钁頭下還有麼師便棒進云去了棒又如何師云還我钁頭來僧擬議師直打出乃云昨日固請升座逼得一肚齷齪夜間屙淨條腸今朝方始安樂旣安樂也不可再撒燻汝諸人鼻孔𨿽然事無一向聊敍數言以塞來命秋林蕭索秋谷寂寞秋月孤圓秋空寥廓風飄桂子正芬芳水漾蓮臺半零落迥脫見聞的左右逢源尙畱觀聽者舉措皆錯寶所不宜久居艸庵詎可棲泊離此二途畢竟作麼生擲下拄杖云急著眼休卜度萬里靑天飛一鶚下座。

潮州陳妙乘請上堂師云父母未生前腳跟紅綫尙纏綿父母已生後頭上靑灰三五斗等閒坐斷兩頭關突出剛剛八月九打鼓三通普請看萬福堂前誰知有諸上座會麼正當與麼時潮州海底翻籌黃檗山頭點首釋迦彌勒歸降文殊普賢拱手且道琦上座到者裏又作麼生愧無一法可當情聊拈楖栗祝君壽復云溫州有个陳婆子徧扣諸方明本據解道山花映水紅淡妝濃抹不相似我願妙乘陳佛子腳跟不動嘗如此一刀截斷老婆禪三世如來爲走使喝一喝云若不喝住幾被老婆禪去下座。

上堂師云覿面相呈了無餘事若也會去歷歷可據若也不會山僧謾汝諸人去也道本無言言多與道轉遠道非無言言所不能及耳所謂承言者喪滯語者迷脫或語言道斷心行處滅一回則二六時中動轉施爲顯發莫大威光全彰無作妙用便能敲空作響擊木無聲捩人鼻孔換人眼睛擒獅子爲泥狗弄死蛇作活龍若有與麼人正是吾家種艸山僧秪得退身三步何故出羣須是英靈漢敵勝還他獅子兒下座。

結制上堂師云畫地爲牢妙在腳跟穩實克期取證貴圖鼻孔通風鼻孔通風便知自家消息腳跟穩實不落他人窠臼諸大徳盡大地是腳跟鼻孔向甚麼處著盡大地是鼻孔腳跟向甚麼處著恐孤諸人不敢說破汝等也須著些精彩向个裏窺破毫芒買鐵得金一場富貴脫或莽鹵承當黃檗作驢楸始知苦在後卓拄杖下座。

上堂師豎拂子云釋迦老子來也在山僧拂子頭上道个止止不須說我法妙難思大眾信得及各各歸家穩坐無事不辦脫或未然山僧打葛藤絆汝諸人去也以拂子畫一畫云一二三四五突出一羣虎五四三二一回鸞無等匹一五二四三龍象兩交參三一五二四各各展巴鼻從上諸佛諸祖種種神通妙用一時漏逗了也且道承誰恩力有如是奇特良久云少年曾決龍蛇陣潦倒還聽稚子歌下座。

上堂師云禾黍不陽艷競栽桃李春返令力耕者半作賣花人黃檗冬行春令去也還有移時換節與黃檗爭輝者出來酬價看眾無對良久云可憐不遇攀花手浪籍枝頭多少香下座。

上堂師云大驚小怪達摩攜來東土承虛接響六祖提過嶺南將謂度人已竟多少師僧不甘爭如黃檗當土開泥平髙就下要提便提要放便放汝等諸人還甘否如甘終日忙忙那事無妨擔荷一任擔荷休歇一任休歇如未秪恐梆聲又入耳回頭轉腦百千番下座。

獅巖夏居士請上堂師云寒巖戲約幾經秋此日光臨信有繇嶽面回容山骨暖頂門迸出凍雲流諸上座胸中還覺熱麼如覺熱通身慶快東廊西捨暖烘烘溪北溪南隨分足如未再看明年三月裏馬蹄重踏滿山川脫有人出來道黃檗長老尋嘗壁立萬仞祖佛構不著今日春元到山渾身泥水卻似三家村裏流俗阿師相似道也不妨被汝道著要構黃檗腳跟太遠在何故岸頭卓立人無數誰解隨波逐浪遊下座。

求懺悔請上堂師云喫官酒臥官街當地死當地埋有甚麼罪過又來黃檗求懺悔然山僧舌頭短不能爲汝道煩勞拄杖子爲汝說破驀拈拄杖卓一卓云會麼拄杖子朝遊西域暮歸東土擉翻三十三天天王鼻孔卓破一十八獄獄主腳跟橫該豎抹絕廉纖北討南徵俱解脫向者裏委悉去業障報障頓消自冤他冤永息如未助汝一點神力去也擲下拄杖云徧尋罪性無何有試看紅鑪點雪飛下座。

上堂師云衲僧家舉一明三目機銖兩與麼不與麼卻又與麼一串穿過如是不如是仍舊如是和底掀翻果然者裏見得徹把得住放得開便有衲僧气分若終日推爺出戶牽牛八欄徒費精神無端無端更於將勤補拙以短就長者總未夢見衲僧汗臭气在如何得夢見衲僧汗臭气以拄杖嗅一嗅便擲下座。

臘八上堂師云入得吾門事事奇開單展缽不思議自從今日沾唇吻百劫千生飽不饑諸兄弟無嘗迅速時不待人未入門者急須入門已入門者急須出路門裏出身易身裏出門難難中有易易中有難難中易背手摸著自家底易中難從前知己沒相干且道不難不易一句作麼生道眼空四海渾無物一飽橫眠天地間下座。

上堂僧問上無片瓦下無卓錐意旨如何師云艸裏蝦蟆進云有意气時添意气不風流處也風流師云莫亂跳乃雲滴水滴凍實法難爲人全心全佛重言不當喫觀世音菩薩將錢買胡餅放下卻是饅頭好言語千古之下無人動著元字腳黃檗長老無錢沽酒喫盡日醉醺醺拈棒趁顚狗飛劍斬獰龍且道有爲人處也無良久云披胸露膽無人會鬼面神頭若个知下座。

元旦上堂舉香雲一念無私祝聖朝宮壼艸野盡逍遙莫言山谷風光少也有黃鶯下柳條諸上座聖已祝也時已應也更要山僧說个甚麼良久云眞个可憐生動著便飛去下座。

上元上堂師云一花現大地咸春一月明普天朗耀眉底風光十二峯頭齊拱秀腳跟穎脫三千剎海盡朝宗所謂動徧動震徧震湧徧湧吼徧吼南贍部洲走馬北瞿盧洲著跌乾闥婆王奏樂迦葉起舞不是神通妙用亦非法爾如然若能證悟一回便知者个消息山僧有一條拄杖子與汝護身免使東倒西歪如未諸人腳索盡在山僧手裏切不得動著動著則喪身失命下座。

上堂師雲山河大地是眼中塵動著翳卻眼睛山河大地是掌中珠棄之徹骨貧窮自少遲鈍今已老偶然記得兩行書豎拂子云且道是珠耶塵耶復按拂子云穿過了也休擬議莫思量這回拈起更風光正值洛陽三月裏鷓鴣啼處百花香下座。

佛誕上堂僧問世尊未出母胎度人已竟如何師云略較些子進云一番提起一番新師云漏逗不少乃云未離兜率已降王宮未出母胎度人已竟夜半日頭紅突出頭來天上天下惟我獨尊日午打三更若也薦得堪與佛祖爲師堪與人天爲師少涉遲疑盡是自救不了漢子所以臨濟大師云有一人論劫在途中不離家捨有一人離家捨不在途中那个合受人天供養諸上座山僧舉已舉了注已注破脫有撩起便行不惟透漏釋迦老子頂門亦乃穿過臨濟大師骨髓不然雲門大師來也莫怪性躁便打散歸方丈。

端午上堂師云胸中流出蓋天蓋地沒遮欄時節到來亙古亙今全體現諸上座且道卽今是甚麼時節正值五月五山僧打退鼓撞破勝負關踏翻諸佛祖下座。

彌陀會請上堂師云一念不生全體剖露坐立儼然不墮諸數於此薦得各各淸淨各各具足各各現成各各圓滿曷用山僧簸个驢唇東語西話成得甚麼邊事𨿽然如是權敍數言以慰來意無位眞人幹屎橛蓮臺古佛爛冬瓜和盤托出無人委回首躊躇眼倍花今日無端盡將西方此土殊相劣形束作一團拋向諸人面前了也汝等諸人還會麼良久云錯腳踏翻淨穢土縱橫何處不風光下座。

上堂師舉傅大士云有物先天地眼花作麼無形本寂寥舉拂云這个是甚麼能爲萬象主話作兩截不逐四時凋元來膽小若論山僧見處有物奚曾有無形卻有形要凋卽便凋要榮卽便榮山僧與麼道且與傅大士相去多少有具眼者試決擇看如一向矮子觀場隨人上下有甚了期是事姑置且今居士進山請法賓主相見一句作麼生道靑山不昧舊知己幾處云堆也出頭下座。

上堂僧問松風昨夜吼雷音黃葉凋落滿山林漏泄無限祖師意師旨如何分付人師云日暖向陽坐進云恁麼龍得水時添意气虎逢山色長威獰師雲天寒謾舉頭僧禮拜云謝師指示師便打乃云舌頭無骨言滿天下非口過腳跟有據踏徧諸方沒行蹤所謂善言言者言所不能言善迹迹者迹所不能迹迹所不能迹趁隊瞎驢何處尋覓言所不能言承虛接響徒勞側耳碧眼黃頭到者裏也須結舌汝等諸人作麼生會良久云無孔鐵錘當面擲艸鞋跳吼如雷下座。

結制上堂西堂無得問弘開鑪韝陶鑄聖凡格外玄機請師展演師云棒頭明如日進云一句了然超百億師云且謾念詩篇乃云廣啟解脫門人人赤灑灑弘開大鑪韝个个焰騰騰藥汞銀禪一煆便漏逗金剛種子百煉愈光輝向个裏構得一星兒不妨恢廓烜赫門風剿絕老胡種子成辦大丈夫之事業展演沒量人之境界成人成己自利利他靡所不備且今結制之晨還有當鑪不避火者請出相見堂便喝師云知君不是金牙作爭解彎弓射尉遲下座。

上堂師云玆因子長薛居士特特進山殷勤請法與眾兄弟結般若緣山僧不免枝上生枝蔓中引蔓爲汝諸人徹困去也今朝十月二十三黃檗繇來懶出庵出庵盡是兒孫事何必區區彊指南𨿽不出庵謾他一點不得何故盡大地人路頭都在黃檗手裏放開綫道一任七縱八橫若不放過不消一捏直得大地平沈釋迦老子飲气吞聲徳山臨濟目瞪口呿汝等諸人到這里又作麼生驀拈拄杖卓一卓云會麼千峯勢到嶽邊止萬派聲歸海上消下座。

上堂僧問兩个泥牛撞入海直至於今無消息如何是卽今消息師云風動塵起進云如何是賓中主師云猛虎當路踞進云如何是主中賓師云逢人眼轉靑進云如何是賓中賓師雲路貧愁殺人進云如何是主中主師云寶劍當頭截進云賓主相去幾何師云汝試斷看進云除此之外還有向上事也無師打云是向上向下僧禮拜師云義學沙門乃云言中啐啄貴副來機格外提持惟求知己諸兄弟結制已來十有餘日未曾見个響動恐埋自己靈光有辜參學之志山僧特特升座爲汝決擇莫有瞌睡虎護宅龍向髑髏裏掠些腥臊便乃取足以當平生者急須吐卻然後向黃檗拄杖下一一與汝按過始得如總未夢見山僧開个方便令汝證入豎拄杖云喚作拄杖子頭上安頭不喚作拄杖子離頭覓活畢竟喚作什麼卓拄杖云擉瞎眼睛光宇宙踏翻世界露全身下座。

披剃佛子請上堂師雲家住東林最小村偶除須髮作沙門一聲哮吼乾坤震惡毒流行遺子孫毒旣流行一任獅子象王吒沙奮迅驢兒馬子踢踏縱橫跛鱉盲龜東湧西沒夜叉羅剎努目揚眉正當此際鬧熱門庭不無觀聽切不可向个裏屙屎放尿酌水獻花塗污沒面目和尙喝一喝云自屎不覺臭下座。

冬至上堂僧問凜凜霜風徹骨寒神頭鬼面轉顢頇陽升陰伏渾閒事試問吾師一句看師卓拄杖云會麼進云這又是平嘗的別斬新條作麼生師打云又嫌少問仲冬嚴寒灰心土面枝頭漏泄陽春一綫且道如何是陽春一綫師云靑雲捧足下進云恁麼則穿過諸人鼻孔了也師云面皮厚多少僧喝師便打乃云久沈死水得人憎掇轉乾坤醒未曾時節到來難忍俊放開一綫任騰騰正當與麼時山河大地艸芥人畜各各舒暢物物含輝美則美矣善則甚善忽遇个沒面目漢子攔腮把拄云還我公驗來作麼生抵對他若對有據透綱金鱗衝碧漢回途石馬走紗籠脫或未能拽轉驢唇歸舊塢明年此際復重伸下座。

上堂師云尋梅踏雪徹骨風騷航海觀光撩天俊俏秪如山門前一片閒田地爲甚麼踏不著禪牀角一面大圓鏡爲甚麼覷不見設或覷見明如杲日闊若虛空胡來胡現漢來漢現便知禪牀角覷的正是山門前踏的山門前踏的正是禪牀角覷的這頭踏著那頭髚那邊動著這邊搖劈破三玄作兩邊倒腹爲君注破了𨿽然如是切不可向山門前著腳禪牀角躲跟何故平地上死人無數鬼窟裏陷人不少大眾會麼分明月在梅花上看到梅花又不同下座。

上堂新剃度僧問昨日嚴家居士今朝黃檗弟子普現百億化身頭頭皆合本據普現化身卽不問頭頭本據是如何師云新出牛兒不怕虎進云某甲卻不恁麼師云汝作麼生師云據本去也師云切莫假虎威乃云隆冬嚴寒滴水滴凍脫體無依者冰淩上走馬羅纏綿裏的暖閣中藏身冷冰冰時七花八裂暖烘烘處百匝千重等是一般時節爲甚麼受用各各不同諸上座且道此兩種人還有優劣也無良久云戶底門頭俱踢脫寒冰鑪炭各稱尊卓拄杖下座。

臘八上堂云今朝釋迦老子悟道之晨又值諸人圓戒之期有梅軒柯居士直入勝會虔備淸供請山僧升座舉揚殊勝佛事發明殊勝因緣圓滿殊勝功徳直令人人圓明智慧徳相而後已若論殊勝佛事居士未出大田城舉揚了也已涉仙遊境舉揚了也再進玉融界舉揚了也山門頭舉揚了也方丈前舉揚了也至於殷勤啟請鐘鼓喧轟龍象濟濟主賓互換一一舉揚了也更要山僧舉个甚麼諸大徳會麼本來殊勝風光事拄杖挑來个个圓下座。

戒子請上堂師云捨偏就圓回小向大入方廣之妙門證普賢之境界頭頭洞明事事無礙通身徧身靡在不在似地普擎如天普蓋十字街頭打開布袋撈捷眾生還菩薩債霜花落盡兩眉春贏得腥風歸滿載果到與麼時黃檗項上有百二十斤鐵枷望汝諸人替代不須久立珍重下座。

上堂師云三十年來尋劍客勞而無功幾番落葉又抽枝甚麼處出來自從一見桃花後眼中著屑直至於今更不疑更參三十年諦當甚諦當泥裏有刺敢保老兄未徹在玄沙徹也未靈云寰中獨步怎柰落在玄沙手裏玄沙𨿽有格外威權未免落在黃檗手裏且道黃檗落在甚麼人手裏喝一喝云一聲哮吼虛空碎攪亂三千海嶽昏下座。

元旦上堂祝聖畢西堂無得問元正啟祚歲序更新村歌社舞共樂升平升平則不問歲序更新事如何師云祥雲繞寶座進云恁麼則九九八十一還歸有道君師云紫气貫山門乃云無邊剎境頒王令率土生民祝聖恩一塢臥云猶未醒斬新日月耀乾坤此中有權有實有照有用能縱能奪能殺能活若也一一明得堪入黃檗之室不妨各垂只手共扶法幢獨露丹心以酬至徳人情佛事兩得周足濟物資恩一時畢備若也未明再垂方便令汝證入擲下拂子云會麼倏垂新雨露彌漫舊山川下座。

解制上堂西堂無得問閱藏三年滿禪期百日終个中事則不問如何是第一玄師云鼻孔尙遼天如何是第二玄師云動著去半邊如何是第三玄師云舉似闍黎不值錢如何是第一要師云拄杖無孔竅如何是第二要師云踏著兩頭髚如何是第三要師云毗婆屍佛早畱心直至而今不得妙三玄三要蒙指示末後一著請師證據師云急須禮拜乃云結制已來九十日中間把住咽喉不許諸人出气直欲發明人人腳跟下一段大事上與三世諸佛同一鼻孔不隔毫芒今日打開布袋放行一路任汝諸人東跳西跳下與六道眾生驢腳馬腳無二無別大眾且道放行者是把住者是若也緇素得明。

皇恩已報祖徳已酬公案已完葛藤已斷不妨隨處建立法幢發明宗旨接引後昆同證佛道如未前途更有鹽鐵判官把汝咽喉牛頭馬面捋汝面孔汝作麼生抵敵他良久喝一喝云百雜碎復云此一期佛事有煩諸上人佐助徹頭徹尾全始全終今日各各分手山僧豈吝一言爲助希冀禪人各各采聽个个師僧擺錫遊行藏豈可混常流臨機不用頻頻舉自有春風起杖頭下座。

師至南安縣羅山棲隱寺亙信法弟請上堂僧問賓主相見卽不問且道羅山一句作麼生師云目富千峯翠僧喝師云再喝看僧連兩喝師云亂喝作麼僧拂具歸位問離黃檗到羅山一句作麼生道師打云截斷兩頭進云恁麼則龍得水時添意气師云未在僧喝師云腳跟下好與三十棒乃云不耐折腰應世問輕風扶我上羅山髙髙峯頂平如掌同气連枝盡破顏諸禪人還信得及麼正當此際靈山一會儼然未散鳳巢片席特地重光个个壁立萬仞人人展翅摩霄且道黃檗直入个裏主賓相見合談何事諸人會麼作家不啐啄啐啄同時失大用不揚眉揚眉正眼瞎到底還他丫髻好柳花不插滿頭春下座。

居士龔天目請上堂僧問應以此身得度者卽現此身而爲說法今日居士到來且作麼生相見師云靑雲生閫外進云雲月𨿽同怎柰溪山各異師云瑞气現眉端僧禮拜師云還我雲月溪山來僧喝師云未見得乃云掛月峯前步影未當風騷象王嶠裏尋牙不爲好漢直須穿過覲母林踏斷梯云橋吸漧螺池水推倒雞籠山然後獅子峯頭坐臥亦得懶云阿里打輥亦得觀流亭畔吟詠亦得靈應潭邊隱顯亦得五峯塔下望空啟告亦得龍泉井底撈捷魚蝦亦得所謂得底人與麼也得不與麼也得與麼不與麼總得現前大眾還有得的不妨出眾共相證明如無黃檗羅山共出只手重新舉揚去也豎拄杖云會麼一片白雲收谷口幾多鳳鳥盡歸巢下座。

龍池巖僧請上堂云法無定相遇緣卽宗心不住著觸處皆通心法雙忘事事圓融豎拂子云且道是法耶心耶穿過諸人鼻孔透漏三藏玄文有甚麼定相秪如諸善人遠離龍池驀過同安直上羅山步步踏實地處處沒蹤迹全身與麼來全身與麼去有甚麼住著旣無住著又無定相與釋迦老子天下老和尙相去多少會麼踏破艸鞋赤腳走撞頭磕額露全容下座。

師到報親寺請上堂師云田不耕書不讀一字入胸多損福本無金玉累兒孫豈有溪山懸半幅試問閻浮未醒人誰能於此大開目若也與麼薦去直下坐斷天下人舌頭苟若未能山僧別開隻眼與汝說夢田可耕書可讀永言配命自多福時來滿眼是文章信手縱橫千百幅大似龍蛇競海山人天一見驚心目適才不與麼於今卻與麼且道與麼者是不與麼者是會麼午夜疏鐘催客夢金雞橋上有人行下座。

隱元禪師語錄卷第二終嘉興大藏經隱元禪師語錄

隱元禪師語錄卷第三

嗣法門人明光編

福建福州府福淸縣黃檗山萬福禪寺語錄

上堂僧問今日和尙親到圭峯如何是圭峯境師云四野靑黃進云如何是境中人師云兩兩三三舊路行進云人境且置向上一竅又作麼生師云腦後掛金錘僧一喝便拜師云再喝看僧無語師云莫弄虛乃云諸方今日結夏安居平等性智黃檗不循舊例隨處作浪興波等是釋迦兒孫爲甚麼各各施設不同不見道世人住處我不住世人行處我不行不是與人難共住大都緇素要分明若向這里構著毫芒出得諸方保社亦乃抓著山僧癢處如未權立數條與眾兄弟共相履踐第一不得孤峯獨宿第二不得平地穩坐第三不得拖人落水第四不得腳踏兩船第五不得虛空中釘橛第六不得鬼窟裏作活不墮六種圈繢便是超羣種艸可謂獅子兒眾隨後三歲便能大哮吼若是野幹逐法王百年妖怪休開口下座。

求懺悔請上堂僧問如何是觸目菩提師雲山花開似錦進云畢竟作麼生是縱橫無礙處師云滿地是殘紅僧禮拜師云花在甚麼處僧無語師便打問覓心懺罪了不可得和尙集眾升堂福慧作麼生道師云燈籠懸露柱進云恁麼月到天心白波歸海上淸師云少逢穿耳客乃云十五日已前片雲捧九日十五日已後一水瀉千江正當十五日薰風自南來殿閣生微涼古佛舌頭短衲僧鼻孔長若向个裏瞥地邁古超今耀後光先業障報障瓦解冰消自冤他冤豁然永息且道承誰功能如是靈驗夢裏明明有六趣覺後空空無大千下座。

師到延福寺請上堂僧問不問九日山頂人如何是金雞橋上客師云去去來來進云恁麼滿溪流水洪師云未在更道看僧喝師云秪得一橛問今日堂開延福龍象雲集且道西來祖意如何示人師雲門前大案山進云恁麼則頭頭顯露物物全彰師打云更須一棒乃云昨日在圭峯寺裏有一則夢話未圓今到延福不可別作生涯不妨與眾兄弟圓卻免使三十年後向山僧頭上安頭沒田耕沒書讀也無業累也無福倦時倒臥仰蒼蒼突出虛空一大幅黃頭碧眼無摩娑魔外人天休側目有時井底風雷鳴倏爾山頭九日曝雨蒙蒙花簇簇道存奚用黃金屋寥寥四壁沒周遮天上人間惟我獨且道山僧與麼道還圓得夢話也未喝一喝下座。

過泉州平山寺主人請上堂僧問春日融融瑞气濃滿懷佳興上平峯人天四眾殷勤請不吝慈悲闡正宗如何是正宗底意師打云棒頭有眼明如日進云還有向上事也無師云要識眞金火裏看進雲松風昨夜連聲吼吹落桃花滿院紅師雲閒言語問天地同根萬物一體如何是同根一體師豎拄杖云總被拄杖吞卻了也進云離卻同根一體事如何師云汝須速拜僧禮拜師云自倒還自起乃云大機不器圓應無方總三界以爲家羅四生爲一子有時髙髙峯頂立平之有餘有時深深海底行觀之不足在天非天在人非人在聖非聖在凡非凡能天能人能凡能聖非天人凡聖之所能哉今日狹路相逢卻被平山主人一拶直得無言可說無理可伸豎拂云秪得流露這些大眾還會麼若會不妨途中受用如未山僧與汝點破平山一座彌今古八面威風總不幹下座。

佛誕上堂師云釋迦老子才出娘胎便雲天上天下惟吾獨尊汝等諸人三十五十發白齒黃不明獨尊之旨忝其苗裔得無愧乎諸禪人會麼釋迦老子卽今在汝諸人面門出入同一眼見同一耳聞同一心覺同一智知所謂天下無二道古今沒兩人若能如是會萬物自平沈且道雲門一棒打殺餵狗子喫又作麼生一僧便出師云好手手中誇好手紅蓮心裏中紅蓮下座。

結制上堂師云遼空橫劍戟誑唬蒼天平地畫牢關明瞞赤子說玄說要污己心田行棒行喝損人鼻孔長期短制系驢橛怪語異言爛葛藤驀地打開寶藏掀翻滯貨到這里總用不著且道今日開期結制以何法爲人良久云洗淸天地渾無物一曲陽春隔塢聞下座。

上堂云祥雲圍繞處日午正三更會得个中意金烏徹夜明正當與麼時君臣合道賓主同途岸上蹄踏蹄水中嘴對嘴兩角無欄棬縱橫沒欠虧以此壽人壽不可量以此福人福滿恆沙山僧與麼舉揚大似官馬相駁惡水廝澆未免旁觀者哂大眾哂則不無秪如麗寰上人推一座羅山以壽黃檗且道合當何物以爲酬謝試問諸人代一轉語看僧便喝又僧云一人有慶又云一家有事百家忙師云各得一半良久豎拂子云會麼相知不用多杯酒一盞淸茶也醉人下座。

上堂問天上天下惟我獨尊卽不問目顧四方周行七步請師說破師云流露半邊鼻孔進云相逢盡說相知話誰人心與佛心同師云切忌再昂藏問地一聲則不問未出母胎時如何師云壁立萬仞進云出胎後如何師云七花八裂進云一段靈光亙古今通身不掛一莖紗師打云截作兩段僧擬議師云和擔擔去乃云祖師西來秪求一个不惑的接佛慧命現前大眾還有不惑的麼請出與黃檗拄杖子相見僧云早已七花八裂去也師云一釣便上更有麼如無山僧打艸去也萬福堂前一池風月五雲峯畔半幅溪山拈弄一任拈弄擎展一任擎展然不得作境會亦不得作心知畢竟作麼生會若是猛利獅子一咬便斷更不周繇者也脫或如何若何鷂子過新羅山僧三十年前錯爲境會三十年後誤作心知正當今日描也描不成畫也畫不就秪可自怡悅那堪持贈君未審現前大眾分上又作麼生良久云不須更誦南山語展向堂前仔細看下座。

師誕上堂師云五十年來半夕之頃東拋西擲百無所成錯腳踏翻泥水萬別千差坦平倦則橫眠竹榻夢回一枕溪聲毛頭逗漏些子迸出滿座文星爍破魔外肝膽光輝佛祖門庭正當此際慶快平生則不無秪如人天共本凡聖同元一句作麼生道心地不生閒艸木滿林荊棘放蓮花下座。

顯密戒子請上堂云善射者箭不虛發善言者語無偏枯箭不虛發箭箭中的語無偏枯句句歸宗所謂言行相顧乃稱君子福慧圓明名之曰佛若能心心如是念念如是塵塵如是法法如是便與佛祖不別奚用三祗煉心百劫煉性而後爲得哉玆顯密禪人親餘數年總領殿事今將告成窺其行門無忝古人惜乎慧眼未圓不能洞徹今古未免借餘光明爍破諸人面門去也驀豎拂云不喚拂子喚作甚麼若識得這一毫頭便能用得一毫頭用得一毫頭便能拈卻一毫頭拈卻一毫頭則不被一毫頭所礙如是祝君親則天長地久如是壽師友則海闊天髙放下拂子云卽今又向甚處去也能顯能密能仁子當收當放在當人下座。

上堂云古人道佛之一字吾不喜聞大似洗淸寰宇潔己賣俏要且無人著價仔細看來元是膽小莫道佛之一宇乃至山字水字艸字木字牛字馬字雞字犬字日日聞時時聞有甚麼過大小祖師今日被不肖分身碎剮懸在三家村裏萬木梢頭賤賣了也還有買者進前商量看西堂云不值半文錢師云多半太過堂便喝師云少分不及不如山僧自買去也東家賣貴西家賣賤八兩猶來半斤千賒不如一現下座。

冬至上堂云格外家風別寰中气象奇橫拈鐵楖栗直下一貫之諸人還會麼時節到來葉葉枝枝皆挺秀因緣出現頭頭法法露全彰秪這拄杖子自古至今未曾增一些子未曾減一些子穿過千佛鼻孔透漏萬物根源則不無秪如不涉陰陽寒暑不落凡聖窠臼又作麼生良久云今日懶倦不能向汝道且待明朝下座。

上堂云聞聲悟道見色明心觀世音菩薩將錢買胡餅放下卻是饅頭正抓著山僧癢處未審諸人分上又作麼生眾無語師云千說不如一見千言不如一悟見悟透徹當下了然言說多端展轉逗漏所以道在悟而不在言言多與道轉遠且道卽今見者是誰悟者是誰言者是誰說者是誰秪如不言不說不見不悟者又是誰良久云若不聽流水還應過別山下座。

佛成道日上堂云云收午夜星燦長天坐斷今古一會儼然悟明眾生俱皆徳相洞達父母未生根元情與無情俱成正覺法及非法咸證眞嘗釋迦老子若不棄萬乘之尊榮受六年之饑凍焉有這一段風光耶𨿽然悟則不無爭柰落第二門頭若論第一門頭三世諸佛口掛壁上歷代祖師鉆刺不入且道作麼生判斷去時有僧便出堂師云卽今休去便休去若覓了時無了時下座。

薦師請上堂云智明自不惑能守師道存義斷情忘處是名眞報恩秪此一偈有權有實有頓有漸事上也合理上也合若也會得報恩已竟薦拔已竟脫或未然再潑惡水污瀆恆公面門去也然公生平操履端若泰山潔如冰雪扇起仁慈之風挽回淳朴之道轉請三代知識而不倦輔弼千古叢林以無虞其徳也重其願也深其心也大其利也普若非夙植徳本安能如是耶且道葉落歸根來時無口又作麼生僧云鐵蛇橫古路師云紅輪出沒元依舊無限靑山空對愁下座。

元旦上堂云王言如絲其出如綸等閒拈一毫頭家隆國泰信口道一句子艸偃風行人間天上共沐恩光此界他方均鋾至化是以在天天中之聖在人人中之尊在物物中之貴在法法中之王且道在衲僧分上成得甚麼豎拂子云會麼爲瑞爲祥彌法界如雲如雨覆三千下座。

解制上堂師雲山谷家風𨿽節儉禪林禮樂恣優遊放開綫道通霄漢把住源頭不放流此乃是山僧尋嘗用的未審諸禪人分上又作麼生若也會得推不出戶拽不入門人人腳跟下自有一段風光可樂決不向他家齏甕裏淹殺如未須向這里決擇切忌東去西去遊遊漾漾如水流破布處處掛著敢保驢年未有自繇獨脫分客冬諸禪人不遠千里而來相從今日解開眉毛處處分身山僧聊伸一言奉送惟冀禪人各各諦聽胸畱一法水難消珍重闍黎莫亂描空手而來空手去橫行直撞赤條條下座。

爲永安無所曇域三耆舊入塔上堂云三身藏一處直下明明有可據一處現三身鼎立何曾隔一塵三卽一兮一卽三主伴重重爲指南拈卻三兮去卻一上下四維無等匹若人於此悟端倪摩訶般若波羅蜜山僧與麼舉揚還薦得三位耆舊也無若也薦得毗盧頂上橫行癩狗腳下翻身凡聖收他不得人天豈可名模是爲超生越死自繇自在入淨入染無可不可如未山僧掇轉耆舊半邊鼻孔汝等諸人急須著眼驀豎拂子云且道是三是一僧便喝師云半是思君半恨君下座。

師至福廬請上堂問諸佛出世爲一大事因緣和尙出世爲著甚麼師云目富千峯翠進云如何是奪人不奪境師云擉瞎眼睛光宇宙進云如何是奪境不奪人師云踏翻世界露全身進云如何是人境兩俱奪師云燒卻花街三百里無限風流一旦灰進云如何是人境俱不奪師云且喜今朝天色暖山南山北樂髙歌僧禮拜師云人境向上何不再問僧擬進師云且退乃云一入天門事事奇瓊樓玉殿映靈芝玲瓏怪石云鉆急窈窕懸崖客上遲念念歸根無別法頭頭普露阿誰知自從識得娘生面豈肯隨人向外馳諸禪徳旣不向外馳秪如山僧離黃檗入福廬訪靈巖遊西山於中林巒間錯人境交參一一歷徧無不了然且道是向外馳不是向外馳若道是向外馳本來無一物安有可觀之相若道不是向外馳心包太虛空無有能包之者到這里有个淆訛處請問諸人定奪看如定奪得許汝觀山玩水不爲分外定奪不得盡是向外之繞未免山靈所笑眾無語師云難難踏斷千峯歸去也白雲仍舊占靑山下座。

結制上堂問等閒瞎卻娘生眼萬里云關一睹通今朝結制開鑪冶還有加功處也無師打云迸出一輪紅進云當陽踢破灰烈焰翻身慶贊法中王師云再道看進云黃檗花開香徧界不動巍巍自久長師雲閒言語乃云今朝地大開鑪韝凡來聖來千差一致苟明一致則江上君子林間野人白牯貍奴泥豬癩狗一一圓明一一具足不費鉗錘便與從上老古錐無別無異爲甚如此秪爲識得一萬事畢歷代聖賢從此出等閒拋在糞堆頭信手拈來無不吉𨿽然如是秪明其一不明其二殊不知一有多種二無兩般苟執一太浪籍百怪千妖從此入急須當道打桃符吾奉老君如令敕諸上座且道適才爲人好卽今爲人好良久云偶爾艸頭垂雨露倏然山頂起風雷下座。

上堂問諸祖門庭卽不問如何是臨濟家風師打云一棒一條痕進云如何是一喝金剛王寶劍師云斬斷闍黎進云如何是一喝踞地獅子師云逼塞乾坤進云如何是一喝不作一喝用師云一任疑著進云如何是一喝探竿影艸師云知汝是行腳僧進云四喝已蒙師指示向上宗乘事若何師云放汝三十棒乃云未舉先知省得許多鹽醬頻敲不會徒勞一片熱心那許興問酬答驢事未去馬事到來眼睛被人換了舌頭被人翻卻猶自不知諸禪人佛法無多子久長難得人經行及坐臥嘗在於其中更無第二人亦無第二法爲甚麼不會大千沙界海中漚一切聖賢如電拂先知个甚麼衲僧行履霜天皎月獨露丹心雪嶺孤松全彰妙體正眼看來猶滯半途且道如何是歸家一句良久云眞不會時無不會果先知處有何知下座。

上堂師云都緣幻化虛生滅誰諳靈明亙古今點破霜花成慧果一輪杲日正天心正當恁麼時若凡若聖若僧若俗若淨若染都盧是个淸淨大圓覺相於中覓其業性如芥子許了不可得苟能於此覷破懺悔已竟是爲赫日消冰紅鑪點雪罪花永謝福徳圓融有時瓊樓玉殿裏安身有時瑞艸靈苗上著腳在彼在此無不自繇於國於家莫非慶快然則慶快一任慶快受用不妨受用且道卽今懺罪延生一句作麼生道靑山髙古長蒼翠慧性圓明燭太虛下座。

上堂云玆因純如禪人爲鼓思王檀越請山僧升座舉揚佛事用作追修薦拔之功以酬四事供養之徳若論佛事禪人未舉念時舉揚了也薦拔了也若信得及知恩有地其或未然不免放一綫道應个時節去也豎拂子云陽升陰降不離者个風光死去生來不離者个面目天地以此爲根本萬物以此爲發生佛祖以此流傳慧命衲僧以此卓立乾坤過往先亡以此超升蓮界現存眷屬以此福蔭兒孫乃至四生六道殊相劣形莫不以此安身立命𨿽然如是秪舉得一半那一半又作麼生放下拂子云一念回機八萬塵勞頓息剎那省覺無量妙義全彰非全彰莫顯頓息之力非頓息安知全彰之旨須知全彰處正是頓息時候頓息時候正是全彰處所元無二致豈有兩般如是則鼓思居士昔日生未嘗生卽今死未嘗死生未嘗生日午正三更死未嘗死夜半日頭紅若能如是會端坐碧蓮中此乃是薦拔話略且道應時超脫一句作麼生道良久拍禪牀云會麼直指覺靈歸去路天回地轉兩眉春下座。

上堂師舉古徳云夫參學者一人所在也須到半人所在也須到無人所在也須到未免探頭太過勞而無功大似貪觀天上月失卻掌中橈黃檗則不然一人所在也不到半人所在也不到無人所在也不到不是黃檗不占地步其柰盡乾坤大地一切有情無情都在黃檗一毛孔中流出無勞再勘汝等諸人還信得及麼未出茅廬天下定南徵北討太忙生下座。

上堂師云玆者東金寺妙藏耆舊爲乃母陳氏請山僧升座說法用作報恩薦拔之功若論薦拔父母未生已前薦拔已竟那更山僧東語西話用作薦拔未免明眼者笑𨿽然如是又記得昔日那吒太子析肉還母析骨還父然後現本身運大神力爲父母說法大眾骨肉旣析身口也無現个甚麼又將甚麼說法於此薦得罔極之恩可報劬勞之徳已酬如或未然山僧爲伊點破令他子母兩得相見骨肉依舊團圓乃豎拂子云會麼急薦取莫咨嗟回光處處是娘家一毛頭上翻身轉一一毛頭渾不差卓拄杖下座。

上堂師云知解禪深坑可畏鬼窟道險隘莫行顢頇說誤人休聽擔板漢扁小勿從乃至消釋玄要配合經書種種俱是魔外生涯汝等諸人好心出家正因行腳切不可隨邪逐惡趁入者个羣隊甘爲魔黨種族永劫沈淪甚可哀哉殊不知到者裏無道可道無禪可學搬柴運石磊磊落落東去西去無適無莫會則直下慶快不會切忌卜度大眾會麼尋嘗一味幹蘿卜疑殺閻浮幾萬人下座。

上堂問指天指地卽不問雪嶺修行意若何師云凍殺闍黎進云恁麼則忽睹明星去也師云莫眼花僧便喝師云熱碗鳴聲乃云黃閣重綸不住甘爲雪嶺埋頭忽然眼中著屑敗闕當作風流好諸大徳山僧舉揚了也還有見不平的請出爲者老子雪屈如無山僧重新批判去夜半睹星悟則不無正眼看來元是自家滯貨有甚麼奇特惜乎山僧不與同時若與同時好與三十大棒令者老子口也無開處顧視大眾云會麼舉頭天外看誰是報恩人下座。

戒子請上堂師云善來佛子大戒已圓竭力弘持是爲菩薩切不可有名而無實多華而不果以了故事於戒何益乎須知菩薩之智明如杲日無幽不燭菩薩之心厚如大地靡所不載菩薩之行髙如泰山八方景仰菩薩之願深如滄海百川普納菩薩之戒淨如滿月內外明徹菩薩之威嚴如冰雪表裏凝淨菩薩之相潤如春膏無物不被菩薩之性量等虛空包羅萬象無理不周無事不備無機不利無法不圓苟能如是信解如是行持如是證入如是擴充直下便與文殊普賢把手共行毗盧遮那同堂合座眞爲大丈夫能事已畢眞爲最上乘之種艸也更有一事一發與諸人說破豎拂子云昨日忘卻的今朝豎起時且道是戒耶非戒耶還假修證也無還曾污染也無會麼等閒拈出金剛眼个个毗盧頂上行下座。

追薦請上堂師云十五日已前眉開一綫天十五日已後鼻孔漸漏逗正當十五日前後俱屏息迸出一輪紅洗面摸著鼻𨿽然能太近要且人難識施爲動靜總現成堪笑茫茫向外覓正當與麼時是汝諸人安身立命處是汝諸人喪身失命處若也會得殺活全彰存亡兩益歷劫冤親一坦平多生父母俱超畢山僧與麼道還薦得劉氏慈嚴也未昨夜霜風徹骨寒枝頭逗漏眞消息下座。

大佛開光上堂師云淸淨妙法身能作大佛事口放百千光攝化善男女感彼曾心空金帶雙手與能捨其難捨眞爲轉物主涵淸同性善復充如來使錦上又添花紫磨重金鏤萬福相莊嚴大家在里許大家旣在里許則自作自受自莊自嚴不著佛法僧求不圖人天勝報如是莊嚴是名無相莊嚴如是作者是名無作妙用山僧與麼舉揚也是因功慶賞卽事稱人功不浪施福歸有地秪如今日開佛知見點佛慧眼又作麼生道以拂子向空點一點云會麼苟明者个天眞佛動轉施爲嘗放光下座。

歲旦上堂云尊崇大道兵气漸消克己歸仁干戈永息恩光臨於泉石徳澤布於塵寰人人同樂明聖之天个个共享太平之福所以道一念無爲十方坐斷一人有慶兆民賴之而我林下野人如何報答老來莽鹵無思算托出乾坤一斬新下座。

解制上堂師云腳下閒雲盡天開十二峯頭頭現瑞彩面面展春容聽法頑山石投機活水龍興波不作浪在處振綱宗若有與麼人則佛祖命脈堪傳人天福田有賴如無山僧入泥入水撈捷魚蝦去也黃檗尋嘗把住漆桶水泄不通直饒徳山臨濟當前不許咳嗽一聲今日打破牢關放開綫道任汝諸人跳大似三个驢兒殿上行一羣水牯漫山走渾身流露沒遮藏觸著个个如雷吼若也直下承當秪明半邊鼻孔總未見得切不可動著動著未免犯人苗稼損人田地磕著沒面目老漢仍舊驀鼻將來朝打八百暮打三千縱有萬倍酬償亦不放伊何故這里重犯卽不可諸人還會麼一不作二不休鼻頭繩斷始風流可憐無限癡男子盡日騎牛不識牛下座。

佛誕上堂一僧拂具便出師云少賣弄問未出母胎度人畢卽今突出待何人師云通身是徧身是乃云未離兜率已降王宮未出母胎度人已畢向這里薦得便與山僧拄杖子共條合命同气連枝有時喚作丈六金身也得有時喚作一條拄杖也得所謂無二無二分無別無斷故如是壽聖人天長地久如是澤咸生恆沙普被其或未然向毗藍園裏右脇降生九龍吐水沐金軀千葉寶蓮捧雙足目顧四方周行七步指天指地雲天上天下惟吾獨尊處薦得已落第二門了也正眼看來秪做得拄杖子通事舍人所以雲門老漢一棒打殺餵狗子喫貴圖天下太平雲門𨿽握肘後靈箭大似賊過後張弓未免勞而無功仔細簡點將來也秪是拄杖子的先鋒乃至西天東土天下老和尙年年此日各各賣弄這一著子以爲報恩殊不知養子不及父家門一世衰縱有奇言妙語也秪是拄杖子切腳更有三家村裏流俗阿師不知好惡被這个節目使得七顚八倒至於彌勒下生也無有休歇帶累釋迦老子不爲不少山僧今日與麼告報現前大眾同音贊揚且道當得慶誕也未扶得拄杖子也未大眾會麼轟轟雷雨靑山下又與靑山隔一溪下座。

薦嚴請上堂孝子問劬勞未報痛難追養送𨿽勤屬有爲格外報恩猶未薦且將魂帛就鉗錘如何是親蒙煆煉師云脫下孝帛向汝道進云恁麼則息息相通無向背去來生死不差移還有格外事也無師云卽今是甚麼進云某甲擔荷去也師便打乃云時當自恣節屆中元僅有程氏昆仲特特進山修齋以資冥福請法而薦先嚴入至善之堂伸大孝之道如是報恩盡善盡美更要山僧開兩片皮當得甚麼𨿽然事無一向聊敍數言以慰來意之誠家珍久祕在形山驀爾相逢不等閒閃爍電光輝宇內縱橫劍气現眉間心存向背雲開合道契眞如日往還一缽和羅天外供口門噇破未嘗關諸禪人口門旣破未免鼓粥飯气與大眾共相咬嚼所謂一牛打欄眾牛喫艸張三欠債李四還錢意在言外妙乎機先觸著毫釐萬法俱全悟者頭頭解脫迷之處處牽纏以此追遠塞乎天地以此資冥三途一致以此自度念念如意以此度人無往不利山僧與麼舉薦大似落水拖人還有岸頭出手共相扶持者麼僧拂坐具云騰騰信步超空去鼻孔依然搭上唇師云蓮葉貯水遂卓拄杖云全憑者个木上座幽顯親疏一貫之下座。

薦慈請上堂師云人生重大本報徳乃稱賢不追本來處子道亦徒然萬類人最貴百行孝爲先罔極恩難雪反覆不成眠直入檗山裏匍匐老僧前乞法薦慈氏孝念塞乎天止止不須說我法妙難言轉請木上座殷勤爲汝宣卓立窮三際橫該徧大千渾身正法眼一擊徹根源放去頭頭現挑來个个圓頓悟根源者覿體坐金蓮不惟慈已薦恆沙母度完山僧超拔已竟未知諸人助薦何如維那云惹得悲風動地生師云棺材頭哭有親兒下座。

隱元禪師語錄卷第三終嘉興大藏經隱元禪師語錄

隱元禪師語錄卷第四

嗣法門人如沛編

福州府福淸縣黃檗山萬福禪寺語錄

結制上堂云諸方結制無繩自縛黃檗開鑪有屈丈夫殊不知人人赤灑灑个个峭巍巍盡大地是个沙門一隻眼紅鑪向甚處安盡大地是个紅鑪沙門向甚處著向這里覷破毫芒銀山鐵壁靠倒千門萬戶齊開了無長短髙下那有生死去來少涉遲疑火星落眼裏無數金鍼撥不開一物礙胸中烜天烈焰煆難化難化故生死岸頭終不得力不開也尋嘗任運未免饃糊衲僧家急須著眼切不可一日過一日一月過一月一期過一期一年過一年嗚呼老矣是誰之愆閻老師不是汝爹娘牛頭阿旁不是汝弟兄飯錢設若少負鐵棒便臨汝身那時莫怪黃檗不爲汝說是事姑置且今開鑪徹骨爲人作麼生道冷時添把火熱時便撲滅不是黃檗特地無端要汝諸人皮下有血下座。

慶誕請上堂問娘胎透脫一輪圓个中消息不用傳今日彊臨登寶座如何特地落言詮師打云不得出頭進云恁麼則地一聲普聞去也師云如何是地一聲消息進云和尙甚麼不著眼師便打又一僧拂坐具便行師云遲鈍殺人僧一喝師云好一喝欠主在僧無語師便喝乃云眠牛水艸足不計幾春秋報道娘生日翻身向上頭十二峯頭增瑞彩水晶宮里正添籌鎭海驪珠光燦爛更嫌何處不風流山僧今日因齋慶贊大似錦上鋪花若論父母未生前一著諸人不後我亦非先大家聚首古皇前無影樹邊赤灑灑沒陰陽地永綿綿打翻浮世間日月萬古長空一大年山僧慶贊了也未審諸人異口同音一句作麼生道良久云一片徳風流巖谷祖山疊翠更稜層下座。

上堂云靈鷲枝花放出千紅萬紫曹溪滴水流傳四海五湖無限鱗龍隨波作浪幾多俊俏摘葉尋枝正當此時掀翻世界鬧熱門庭則不無只如香飄气散雲盡水漧且道蝦蟆遊蜂向甚麼處鉆簇於此倜儻分明不辜親見黃檗一面亦不昧行腳衲僧隻眼如未切不可打在無事甲裏空喪天日汝等諸人還知黃檗苦口爲人麼偶來花下探明月不覺東風過院西下座。

師誕上堂師云法身充宇宙慧命等虛空念別溪山異心圓法界同兩眸懸日月一棒定蛇龍者麼祝余壽禹門正脈通諸人還會麼黃檗尋常如鐵橛子相似要且斧劈不開箭射不入今朝偶逢彌陀禪者獻一香齋打濕唇皮全身慶快不覺示現徧滿虛空有時怒吼震動泉石有時踴躍顯煥山川且道這个阿師有甚麼長處堪受人天慶贊我笑靑山髙突兀靑山嫌我瘦稜層下座。

冬至上堂問祖意西來卽不問冬至消息是何如師雲山山現瑞彩進云恁麼則鷓鴣啼處百花新師打云句句斷人腸乃云陰陽未判之先逴得便行略較些子寒暑疊遷之後彊作主宰有甚用處脫有與麼人堪與佛祖爲師如無山僧向人天界中放開綫道應个時節去也羣陰剝盡法法歸根無欠剩一陽來復頭頭仍舊風光足南升北降東湧西沒本自現成何勞鉆簇豁開戶牖海闊天髙迥脫見聞山靑水綠黃檗無端分身徧野明眼衲僧合笑合哭諸禪人且道笑个甚麼哭个甚麼僧便喝師云解笑不解哭良久云繇來一段陽春曲今古誰人和得齊下座。

彌陀會請上堂問六國進寶王還納否師云是甚麼寶僧無語師云死回回進云請師著眼師云不值半文錢居士問天上一輪月大地盡光明法王行徧處覓迹影無蹤未審和尙如何師雲月落後與汝相見士便行乃云玆者瑟江善信圓滿彌陀勝會請山僧升座舉揚个事以助預修西資之津梁若論西資津梁人人腳跟下七寶具足取之不竭用故無窮乃豎拂子云諸人還見麼敲香幾云還聞麼若也見得彌陀時時出現若也聞得觀音念念全彰水鳥雲林共譚般若風柯月渚俱演摩訶極樂一會儼然未散所謂一處眞處處眞頭頭盡是本來人一處假處處假法法無非之乎者等閒坐斷兩頭關千手大悲難描寫山僧與麼道還資助得彌陀勝會也無良久云踏翻淨穢東西土个个蓮花捧足行下座。

羅山亙和尙至上堂師云進以禮退以樂暖日和風響殿閣出則弟入則孝靑山綠水慶雲罩兩相扣擊破砂盆千古長空浩浩鬧若將耳聽終難會眼處聞聲無不到汝等諸人各各有眼必也堪聞且道羅山黃檗兩口無一舌撞頭磕額所談何事夜半大陽輝宇宙天明黑漆布乾坤下座。

戒子請上堂師云善來佛子戒源淸願大行深利有情如月處空臨萬國一人舉首一輪明諸人還會麼只者心地戒法人人本具个个圓成本來淸淨本自具足在聖未嘗增一毫毛在凡未嘗減一毫毛故我雪山老人夜半睹星悟云一切眾生皆有如來智慧徳相只因妄想執著未能證得𨿽然與麼道悟則不無似乎話作兩橛殊不知離妄想執著別無智慧徳相離智慧徳相別無妄想執著水漲船髙泥多佛大一明一切明一見一切見一悟一切悟一入一切入苟能如是會萬古無倫匹不惟戒體圓兼復生死息山僧今日眞實告報還有信得及麼良久云一副肝腸懸瀑布通身手眼露梅梢下座。

元旦上堂云玉曆初頒物物新金鑪靄靄起香塵山僧信手重挑剔用祝明朝第一人乃豎拂云諸人還知麼秪此一毫天淸地寧山髙水平如雷猛如日明爍破千邦羣邪之肝膽獨耀吾皇一統之乾坤山僧與麼舉揚還祝得君親也未良久云現前卓立如麻葦刻骨知恩有幾人下座。

解制上堂問雲水盡從今日解一句作麼生道師云眉毛八字開進云盡大地是个圓覺期未審和尙今日解作甚麼師云爲闍黎不薦進云不解不結還許學人毗盧頂上行麼師云腳跟下好與三十棒進云恁麼則艸鞋獰似虎拄杖活如龍師云知恩方解報恩乃云玆者瑟江翁居士奉母林氏之命特特入山修懺設齋請轉法輪以慰慈親奉佛之誠用固金剛不壞之體蓋林氏稟佛遺訓過午十載漸積淨財供佛及僧𨿽處塵勞之中不爲塵勞所轉而能卓立其間正所謂應以婦女身得度者卽現婦女身而爲說法了也還要山僧說个甚麼𨿽然如是今值元宵請福之日又是衲僧解制之辰偶占一偈以壯行腳之美伏惟靜聽且喜良宵徹夜天燈燈相續接先賢聊拈楖栗窮三際略展眉稜爍大千本地風光添瑞彩故園生意轉新鮮豁開戶牖溪山碧若个闍黎不悄然偈已說了若也會得大制已解大疑已釋大悟已開大事已畢東去西去無往不吉然則吉慶不妨吉慶悄然一任悄然脫有人問如何是父母未生前本來面目汝等諸人將何抵對眾俱喝師云陌頭一陣春風起動著威音那半邊下座。

師到城山庵請上堂師云杖藜在處是生涯撥盡春云絕點瑕獨露城山天漢表萬村圍繞法王家豁開淨眼看塵世滿目靑黃不是他諸禪人會麼旣不是他是个甚麼若也薦得左之右之古之今之受用無涯不妨法隨法行法幢隨處建立道繇人悟道風普被恆沙普被恆沙則不無且道直截爲人一句作麼生道僧喝師云獅子吼時芳艸綠象王行處落花紅下座。

師到鎭海寺請上堂雲乘槎渡海爲求格外知音策杖登山惟訪通方作者遇知音聲價益重逢作者大道愈彰道彰普天普地滿眼滿耳通身徧身無處囊藏聲重於國於家若長若幼聞名睹相悉皆皈依故能道滿天下名垂百世皆繇知音作者遞相舉揚而然也今日山僧海已渡也山已登也且道誰是知音誰是作者諸人還會麼沒鼻眠牛橫海島不須繩索再勾牽下座。

上堂云學無前後達者爲先道絕彼此明之爲貴學未至於達所學奚益道未至於明其道罔然罔然則業識茫茫無本可據奚益則被物所轉誠難解脫諸人還知麼只如父母未生已前一著子又作麼生達死了燒了之後一著子又作麼生明苟能直下坐斷兩頭歷落生死不能籠罩去住豈可遷移所謂處生死流驪珠獨耀於滄海踞涅槃岸桂輪孤朗於碧天山僧今日偶到西院北山諸善人虔請升座不覺逗漏如此還有明眼衲僧共相證明者麼如無山僧自證去也踏著南山動北山洞明大事剎那間善人不昧山僧旨收拾春風自去還下座。

師到茶林寺請上堂云

春風二月天特來此處訪髙賢一聲雷破三更夢个个心開五葉蓮殊勝偏逢殊勝事希奇果感希奇緣滿城羅列金仙子向道西方豈不然諸人還知麼山僧今日所舉不是因齋慶贊亦非順水推舟乃從自己無差別胸中流出與諸人共證平等性智汝等還信得及否若信自己及便信得他人若信得他人及不惟信得滿城盡是金仙乃至山河大地艸介人畜無非恆沙諸佛之數所以道是法平等無有髙下此便是釋迦老子三千年前從胸中流出蓋覆諸人了也脫有人出來道黃檗如是提持看風使舵順水推船則不無只如陸地行舟山頭起浪施佛祖之爪牙露衲僧之巴鼻又未許在山僧道也知汝是隻眼衲僧何故我卽與麼汝卽不與麼汝卽不與麼我又卻與麼大家扶起破沙盆托出人前分外好是事姑置玆者山僧偶到茶林通城大徳檀信虔誠之至且道有何祥瑞感格如此良久云杖藜到處皆淸淨家國閭閻盡太平下座。

師到福善堂上堂云這个所在乃是中天老人出身之處山僧今日入祖之門升祖之堂杲日當空心花朗耀看破老人赤心片片脫體全彰諸人還見麼豎拂子云老人卽今在山僧拂子頭上放光動地堅固一城福善之基圓滿人人菩提之果山僧聊舉毫端動著老人六十年前之本懷始終一貫首尾無異所謂一念普觀無量劫無去無來亦無住如是了知三世事超諸方便成十力於此薦得便能撐天拄地作大獅吼普度有情到於一切智地不惟老人之願已足誠乃黃檗大事堪托如未山僧抖搜屎腸一任諸人怪笑老人自離福堂入黃檗到東嶽印峯荊田處處建立梵剎惟黃檗出入四十餘年戀戀不捨者爲重法席故也至於行年六十有五叩闕請藏已圖不朽磨歷風霜八有餘載𨿽則身故行願湛然不無當初焉有今日山僧特特尋覓老人出處仍設牌位不忘其本普願大眾年年此日爇炷名香燻破老人鼻孔圓明自己心田便是黃檗徹骨兒孫然老人說不到處山僧今日說到老人行不到處山僧今日行到老人拈不出的山僧今日拈出老人用不著的山僧今日用著更有種種未了之事山僧一一爲其了卻山僧亦有未了之事請問大眾如何爲我了卻眾無語師云啼得血流無用處不如緘口過殘春復說偈云龜毛拂子重千斤掛在虛空待个人磕著無情眞鐵漢不妨拈起更尖新下座。

師到護國寺請上堂乃舉昔有僧問古徳云深山裏還有佛法也無徳云有如何是深山裏佛法徳云石頭大的大小的小師云𨿽然與麼答話不失住山之本分要且令人向大小裏摶量脫有人問山僧路途中還有佛法也無山僧道有如何是路途中佛法山僧道覿面春風彌八表峯前怪石更稜層諸人還知麼觸事而眞體之卽神就路還家在處相親以此資身心時時康泰以此護家國年年太平然身心家國亦非他物若無鐵漢通身荷扶其間則佛法世法那到如今大眾且道通身荷扶一句作麼生道幾片水雲來護國又飛杖錫到東金下座。

師到東金寺請上堂師云爲訪相知徧處尋天風送我上東金到來坐斷千差路不負殷勤一片心諸人還知麼只這處所乃是四公應眞涅槃之處汝等諸人曾到這里也未如未到必須到著免被岐路所惑如到者急須尋个出路不宜坐久成勞所謂百尺竿頭坐的人𨿽然得入未爲眞百尺竿頭須進步十方世界現全身若也進步一著髙髙峯頂橫眠深深海底優遊百艸頭邊賣弄塵沙界內打輥無可不可無得不得只如山僧前日離黃檗寓城山過西院遊萬安訪護國上東金到處之繞一徧要且來無來迹住無住相去無去所不妨如是來如是住如是去我爲法王於法自在我爲法王於法無礙且道明日又向甚麼處去靑山踏徧誰知己收拾春風歸去來下座。

辭眾上堂師云八載住持受苦艱呵風罵雨不安閒今朝帶水拖泥去十二峯頭展笑顏大眾且道笑个甚麼波裏橫行波裏睡幸然不沒小江間下座。

師到芙蓉亙法弟請上堂云黃檗枝枝秀芙蓉朵朵新𨿽然舊面目一見一番新諸人如此會得各各歸家穩坐脫或未能山僧一一爲汝說破發明底人可大可小能方能圓重法忘軀損己利物捨我芙蓉法弟者誰歟山野丁丑歲開法於黃檗法弟特來佐助仍令其徒董領院事迄今𨿽未告成其功十有八九玆者山野有天童掃塔之行特造丈室恭請主席荷蒙許可則祖席必也重重光輝魔外自然漸漸隱伏所謂一來一往掀翻臨濟家風一語一默開豁人天眼目可謂盡善盡美全始全終汝等諸人於此會得黃檗芙蓉在汝腳跟下如未莫怪黃檗芙蓉謾汝了也幾片水雲彌宇宙兩輪日月耀乾坤下座。

金粟首座寮秉拂上堂蔡居士問當陽秉拂隆紹徽猷如何是克家句師云腦後一輪紅進云恁麼則金粟一燈照天照地去也師云不勞重贊嘆問到來不見渠塘險惟有薰風叩座涼宗乘事且置鍼芥相投是如何師云一合相不可得進云百匝千重鋪錦繡祗園花噴襲衣香師云打開滿地紅乃云赤骨條條絕所依生平莽鹵不思惟一椎打殺人無數路上茫茫若个知倘有赤心弟兄聞與麼道攔腮扯下亂椎一頓以報不報之恩共助無爲之化如無未免重新漏逗一任諸方怪笑琦上座昔年向者裏打失眼睛帶累十方虛空山河大地情與無情悉皆消殞不惟踏著佛祖正脈要且人天瞻仰無門末後無端卻被堂頭老漢一拶拶開面門十方虛空山河大地情與無情仍舊儼然所謂開眼也合著閉眼也合著滿座薰風來殿閣語亦是默亦是頭頭撞著自家底渾身無處可遮藏敗露家風從此始今日秉拂上座八字打開滿盤托出未審還愜諸兄本懷也無沒來繇沒來繇念年與佛結冤仇一毫端上翻身轉九十九峯齊點頭下座。

秉拂上堂問世尊未出世祖師未西來何人演唱宗風師云略較些子進云恁麼則山川艸木無非佛法鶯啼鵲噪盡是祖意師云卻不喞澑乃云吳江江上云未起時金粟峯頭雨已下了均沾沙界普被大千直令个个眉端堆雨露人人舌上起風雷盡道今年春水足春花好人人俱得護身寶預收蠶豆疊如山狼籍座前渾不掃顆顆大似夜明珠信手拈來無不可飽食橫臥碧峯頭者段風光何處討多口文殊贊奚窮令人嘗憶維摩老好大哥法說了還信麼脫有性燥衲僧驀面喝云將謂秉拂上座有奪食驅耕之手超羣逸翮之談及乎說來好似三家村裏唱吧歌相似有甚麼妙處𨿽然被汝道著要且覓秉拂上座妙處未夢見在殊不知多虛不如少實多言不如守中任君弄到帝王家也是一場幹打哄還有一段吧歌一發舉似髙明塞外胡笳十八拍城頭鼓角兩三聲等閒聞到傷心處莫若村歌樂太平下座。

住嘉興府崇徳縣福嚴禪寺語錄

崇禎甲申年邑侯解學周同鄕紳等請師於十月十七日入院至山門云無門是解脫之門從上佛祖盡向者裏而入且道琦上座到者裏又作麼生剔脫有無關捩子腳跟在處便爲家。

大殿基雲天爲蓋地爲載一道坦然平四方無塞礙此便是萬福莊嚴之基釋迦老子畢竟在甚麼處喝一喝云低聲低聲至。

方丈云據此丈室千眼莫識全提正令雷轟電掣一棒按下惡虎獰龍兩片打開靑天白日。

當日眾請上堂師至座前拈疏云只者便是邑侯解公筆尖頭上放大光明爍破諸人面門了也若也覺得个个眉端增瑞彩人人腳底盡風光如未煩表白宣過好事也要大家知宣疏畢師指法座云向上一著千聖不傳我今一踏透頂透底汝等諸人急須髙著眼始得便升座拈香雲者一瓣香爇向鑪中端爲祝延。

今上皇帝聖壽萬歲萬萬歲恭願帝徳圓明爍破千邦皈一統皇風浩蕩徧充萬物各全彰次拈香雲者一瓣香奉爲滿朝文武郡縣尊官伏願以徳以威家國閭閻皆有賴如雲如雨山林艸野盡沾恩者一瓣香奉爲本山大檀越並現前請主諸居士等伏願福海長流永作皇家柱石壽山增翠長爲佛法金湯復拈香雲者一瓣香明如日黑如漆冤有頭債有主第二次拈出爇向鑪中專爲現住海鹽縣金粟山廣慧禪寺傳曹溪正脈第三十五世費隱容大和尙用酬法乳之恩遂斂衣就座僧問前賢古剎久荒涼師錫已至放毫光錫至放光則不問如何是普利羣生一句師云杲日正當空進云恁麼則無一生可利師打云汝腳跟下作麼生進云舌頭點地便禮拜師劈脊一棒乃云莖艸未拈建剎已竟片言弗措法說熾然且道正當恁麼時誰是說者誰是聽者誰是建者誰是住者於此一一辯明便見靈山一會儼然未散福嚴古剎特地重光人人卓立乾坤更不周繇者也設或未然山僧簸个驢唇與汝諸人夢中說夢去也一向與麼去法堂前艸深一丈一向與麼來淨地上塵堆三尺一向與麼住日炙風吹沒了期一向總不與麼業識茫茫無本據所謂法無定相遇緣卽宗事無一向貴在人弘直須向百艸頭邊插得只腳一微塵裏著得隻眼腳頭腳底撥開綫道有時踢踏奔蛇走虺有時怒號驟雨旋風有時顧鑑嘗光赫奕有時嚏唾珠玉滿盤法法頭頭合轍塵塵剎剎全彰與麼也得不與麼也得與麼不與麼總得大人做處不尋嘗語默行藏莫可量錯腳踏翻這片地團圞瓦礫盡生光𨿽然如是舉揚也是衲僧家嘗茶飯且道今日開堂福國祐民一句作麼生道日日門開崇聖徳時時渡口迎天恩復雲山僧素志本欲長棲巖谷以遂平生秪因夏間特來省覲金粟老人豈料傍觀覷破驢頭馬嘴驀鼻將來在此荒艸場中打輥一番不知日後如何結局還有勞形苦骨臥艸眠霜者請出與山僧鼻孔相拄眾無語良久云喜有靑天嘗蓋覆更叨雨露濕全身下座。

結制上堂師云撥艸瞻風爲求知己轟雷掣電顯發大機一棒趁不回頭便是超羣種艸百煉了無變色眞成剛骨衲僧其住也端若泰山巨靈撼而不動其去也速如川流良驥追之莫及妙契寰中意超物外於此於彼無在不在會中脫有其人福嚴拄杖可賴如無山僧聊向冰淩上畫个牢關與徹骨漢子共相履踐以拂子打圓相云不得向者裏屙屎放尿亦不得離卻者裏別尋方便不得向者裏齁鼾寱語驚羣動眾亦不得飲气吞聲默照邪思不得潔白地上賣弄風月亦不得暗裏藏身埋沒己靈不得東卜西卜承虛接響亦不得障蔽人天眼目紊亂佛祖綱宗不得論量他家杓柄長短亦不得私販屋裏楊州出得數種圈繢便是灑脫眞人𨿽然如是好與三十拄杖出不得也好與三十拄杖且道新福嚴還有爲人處也無良久云全提殺活吹毛照佛祖聞風也膽寒下座。

元旦上堂師雲天無私蓋地無私載山無私藏海無私納風雷無私發雨露無私潤以無私祝一人天長地久以無私應萬物艸偃風行十方慕道四海歸仁凡有血气莫不尊親而我格外衲僧如何嵩祝豎拂子云捧出無私新日月大明千古耀乾坤下座。

祝壽請上堂云玆者本仁呂居士請山僧升於此座舉揚向上一著以慶不惑之誕若論向上一著千聖不傳歷代祖師描亦不成畫亦不就叫山僧如何舉揚設若舉得未免落二落三了也然又不可無言聊說伽陀以遂誠意伏惟大眾各各靜聽壽山歲歲靑語水年年綠返照本來人法身備萬福滿堂春爛熳徧野花簇簇幻化𨿽非眞悟爲家裏物大開胸臆包虛空細入盆中一粒粟百千諸佛現毫端各爲人天開眼目同音共說妙伽陀盡謂仁人壽堪祝更願擴充大道心一念徧禮無量佛生生不離婆伽婆世世嘗爲法眷屬我亦分身徧剎塵塵塵已受供養足仁者信受而奉行自然響應如空谷偈已說了誕已慶也還有不惑者請出共相證明一僧拂袖而出師云大好不惑良久云春風來小院何處不光輝下座。

解制上堂師云本自解脫阿誰縛汝本自淸淨何物染汝本自圓明昧汝不得本自具足缺少甚麼是汝諸人自家底物爲甚麼不會解結同源縛脫無二苟明無二何往不利山僧九十日前向者裏畫个牢關直至今日無人跳出猶恐遲鈍汝等不如畫破一任十字縱橫以拂子畫一畫云破也破也一僧便出師云放出汝等如龍如虎如獅如象吒吒吵吵轟轟烈烈舉頭撞倒須彌動足踏翻大地揚眉爍破虛空開口吸盡西江直饒佛祖當前一棒按下如是悟明如是作略如是痛快堪爲瞎驢種艸不辜親見福嚴一面且今日功圓果滿各各分證則不無只如覿面收功一句作麼生道內外中間俱踢脫大千沙界露全身復雲山僧去歲才入崇徳程氏已獻最初之供今日一期佛事周隆仍備最後香齋可爲全始全終盡善盡美且道臨行轉身一句又作麼生道泠泠語水催瓶缽

薰風起杖藜下座。

師到建寧淨慈庵龍友陳居士誕日請上堂僧問萬象之中獨露身三玄戈甲振叢林三通金鼓四眾集凡聖齊禮法王身如何是法王身速道速道師云金剛不壞僧禮拜師云速道速道僧擬議師便啐乃云一葉翩翩下建州陳君此日正添籌修齋普供金仙子瑞气盈門八百秋諸人還會麼山僧今日借路經過未免因齋慶贊若有就路還家覿體歸元者便知山僧拄杖子本命元辰落處若知拄杖子本命元辰落處便知山河大地艸介龍畜本命元辰落處若知山河大地艸介龍畜本命元辰落處便知今朝齋主陳君本命元辰落處所謂天地同根萬物一體如無山僧一發與汝諸人說破驀拈拄杖卓一卓云會麼一聲雷覺三春夢仁壽蒼蒼莫可量下座。

師到神光寺請上堂云返照妙峯誰與齊三千剎海露端倪何緣吹到神光裏惹得薰風一杖藜諸人還知麼若也知得別峯與汝諸人相見了也不妨滿目凝祥一團和气淨佛國土成佛子住靈山一會儼然未散如未山僧爲汝諸人落艸去也神光不昧萬古徽猷入此門來不存軌則若順若逆若佛若魔物物圓淨處處分輝所謂天得此而髙明地得此而悠久山林得此而峻秀河海得此而競流日月得此而朗耀風雷得此而猛烈禽魚得此而飛潛艸木得此而敷實志士得此榮宗顯祖衲僧得此耀後光先悟之者直下神通妙用不同小小迷之者竟日業識茫茫無有休息迷悟且置只如光未發時無佛無眾生無天地等物汝等諸人作麼生會良久云拽轉驢唇歸去也了無話柄落人間下座。

師到天寧寺請上堂云金剛寶劍截斷生死根源生鐵蒺藜摟空無明窠臼無明窠臼旣空盡大地是廣大解脫之門生死根源旣斷普世間是金剛不壞之體證其體入斯門便能入地不動塵入水不動波入火不動焰入風不動搖通身是地地不礙地通身是水水不濕水通身是火火不燒火通身是風風不飄風到者裏須徹證一番便知這个三昧所謂說到不如見到見到不如行到行到不如證到證到不如用到五者俱到如龍得水如虎靠山如獅子吼百獸潛藏如迅雷發羣靈咸覺山僧如是舉揚未審諸人還覺麼非但我今獨達了恆沙諸佛體皆同玆者山僧偶到榕城天寧耆舊虔請升座且道賓主互換人境交羅一句作麼生道良久云胸淸一帶長流水目富三山萬古春下座。

薦嚴請上堂問未升座已前覺靈度畢升座之後更作麼生師云未問已前答汝了也進云幾不問過師拈棒僧轉身云一句了然超百億師云何須門外說三車乃云玆者伯登何居士請山僧舉揚个事以薦令尊若論薦拔居士未動念時一坐坐斷冤親坦平我人一致了無生死之相寧有去來之路不惟一世二親已薦至於無量劫來尊尊親親俱已薦矣何須遠涉榕城直入檗山要山僧開兩片皮說東道西以爲薦拔大似隔靴抓癢有甚親切𨿽然如是不可有負孝念之誠聊敍數言爲慰伏惟諦聽百年如夢誰知身世本來空一念圓明照徹死生無二路逍遙如出岫之云赤灑似騰空之日周法界以無遺歷古今而不昧雲歸只在靑山裏日落依然不離天以此用薦何居士一超直入如來前山僧與麼舉揚還當得薦拔也無良久云無限風光駒過隙枝頭黃鳥爲誰啼下座。

隱元禪師語錄卷第四終嘉興大藏經隱元禪師語錄

隱元禪師語錄卷第五

嗣法門人性樂編

住福州府長樂縣龍泉寺語錄

弘光元年大贊國馬公大虞卿劉公同春元林正升陳天錫陳光震文學李光祖曁僧印虛等請師於三月念二日進院至山門云大智門開七通八達一任諸人去來且道進門一句作麼生道門內有君子門外君子至便入。

伽藍堂云聰明正直一寺之主輔弼千古叢林不負靈山之語琦上座到這里如何佐助舉香雲耀後光前在此舉。

祖師堂云西天祖師聽事不眞東土師僧承虛接響拈香雲不如此片塞卻諸祖鼻孔免教流毒殃及兒孫。

佛殿云佛之一字吾不喜聞今日到來覿面全彰如何回避舉香雲通身在里許通身不在里許。

方丈云據此座行此令坐斷天下人舌頭截卻衲僧家性命一任百怪千妖直下一椎便正便起。

卽日齋主君迪林居士請上堂師至座前拈請啟云此乃是大檀越胸中流出蓋天蓋地於中言言錦繡句句珠璣諸人會得便休如未也須對眾宣讀宣畢坐斷一任四眾卜度遂升座祝。

指法座云寶華王座髙而無上廣莫可測我今當頭聖拈香雲此一瓣香爇向鑪中專爲。

當今皇帝聖壽無疆恭願聖徳巍巍崇深海嶽八紘之內咸歸至化六合之外俱享淳風次拈香雲此一瓣香奉爲本府本縣尊官並大檀越外護等伏願如金之堅如湯之沸家國禪林有賴福祿壽算無窮復拈香雲此一瓣香從自信中第三次拈出奉爲現住浙江嘉興府海鹽縣金粟山廣慧禪寺傳曹溪正脈三十五世費隱容大和尙用酬法乳之恩斂衣就座上首白椎云法筵龍象眾當觀第一義﹝問繁不錄﹞乃云若論个事山僧未到龍泉時汝等撒手便行省得許多鹽醬至於山門前一見便休未免減師半徳乃至鐘鼓喧轟主賓濟濟興問酬答彼此逗漏有何交涉倘於三處見徹當人能事已畢山僧更不周繇者也如未爲汝通个消息把住牢關三千諸佛莫窺傍通綫道百萬人天景仰景仰時壁立萬仞覿體全彰莫窺處綿綿密密了無縫罅於此於彼何虧何欠在暗在明奚減奚增苟能直下頓悟生死二關透徹便知前百丈本來面目無兩樣後百丈腳跟下事豈異相亙古亙今沒兩人頓超人間與天上山僧與麼告報諸人還信麼如信得及便是大用之機亦見大機之用正在山僧手裏驅耕奪食斬釘截鐵展托西來大意掀翻百丈家風揭開吾祖當年事放出龍泉四海流下座。

亙法弟請上堂云出入同門作者機利生濟物在臨時一聲哮吼乾坤震沙界何人不展眉諸人還知麼黃檗山頭起雲龍泉寺裏下雨龍泉寺裏掣電黃檗山中起雷打濕彼此半邊眉毛帶累諸人拖泥帶水豎拂子云諸人還覺也無一點水墨兩處成龍五日一雨十日一風頭角猶來不異鼻孔自古通同看破門頭戶底事大家共用利無窮下座。

佛誕上堂僧問未離兜率已降王宮未出母胎度人已畢和尙卽今在人天座上合談何事師云已答汝了也進云忽逢偃祖來時如何師便打僧禮拜云渾身肝膽全大用千古英靈作指南師云多華不如少實乃云麟不吠守鳳不司晨獅子遊行不求伴侶象王顧盻野狐潛蹤汝看我釋迦老子才出娘胎便雲天上天下惟吾獨尊眼空四海傍若無人等閒豎一機蓋覆三千大千現前眾等各各具有金剛眼睛人人本有生鐵骨頭智慧徳相與佛無二慈悲喜捨與佛無二妙用神通與佛無二菩提涅槃與佛無二爲甚麼不肯承當設若脫體承當直下便與釋迦老子無二無別只如雲門一棒打殺餵狗子喫貴圖天下太平又作麼生到這里要見釋迦老子則易要見雲門則難要知釋迦老子麼豎拂子云穿過鼻孔了也要見雲門麼擉瞎眼睛了也要見釋迦雲門則易要見琦上座則難且道琦上座有甚麼長處僧云將此身心奉塵剎是則名爲報佛恩師云未在僧喝師云錯腳踏翻龍泉水直教大地湧波濤卓拄杖下座。

結夏上堂僧問百丈家風舊今朝令轉新如何是新令句師云圍繞千山石進云恁麼亙古亙今去也師云獨我瘦崚層僧喝師打云不得放過乃云眉毛廝結祖山中特地雲開幾萬重磕破本來舊痛處成羣踢踏起騷風諸人會麼山僧今日口門不關吐膽傾腸爲汝了也若也會得反掌還拳摸捋虎須不爲分外如未山僧重新落艸今朝諸方結夏以大圓覺爲我伽藍安居平等性智有三種人根器狹劣不能入得一種死了活不得執持死話頭水浸鵝卵石千年沒爛期一種活了死不得雜毒當家珍只將閒學解埋沒祖師心一種死不得活不得年久月深骨董袋裏算將去那堪持論更有一種死得活得如日處空光明烜赫死後再蘇欺君不得子細看來也是星中揀月爭如山僧這里結夏海眾無多不得如何若何要行便行要住便住要坐便坐要臥便臥稍若遲疑杖臨汝身大似把棒趁牛入欄𨿽然大小差別不妨个个蹄踏相似所謂執法修行如牛拽磨以言取則展轉失﹝廠﹫﹝ㄠ﹣ㄙ﹢人﹞撥著便轉雷轟電捲聊舉便知神駿千里這一隊吒吒吵吵﹝毯﹣炎﹢畏﹞﹝毯﹣炎﹢畏﹞

都來這里好與三十大棒且道是賞伊罰伊良久云三尺龍泉光透膽輝天鑑地照無私下座。

光嚴寺請上堂僧問如何是龍泉境師雲山山盡白雲如何是境中人師云老僧獨踞孤峯頂進云人境俱蒙師指示向上宗乘事如何師云腦後見腮僧禮拜師云人境在甚麼處去僧拂坐具師便啐乃云虛空廣大本無礙物之心滄海汪洋豈有障流之意何況佛祖心包太虛量周沙界者乎吾人不明此事倏然晦昧根境兩立無掛礙中自成掛礙沒遮障處自生遮障致令滿目塵埃通身葛藤輥到彌勒下生無有出頭之分故祖師西來直指人心見性成佛脫有斬釘截鐵漢子聞與麼道直下回光一照百了千當更有何物爲障爲礙者哉所謂自見者明自聞者聰自知者智自覺者慧然則見無所見聞無所聞知無所知覺無所覺無見無所不見無聞無所不聞無知無所不知無覺無所不覺圓陀陀赤灑灑空蕩蕩沒可把大千沙界海中漚一切聖賢如電拂玆者悟庵耆舊請升此座不覺逗漏如此未免識者所哂且道哂个甚麼無端笑哭家風振千古令人作話傳下座。

端午上堂師云時節到來難忍俊因緣出現自相親山前鼉鼓連天震動著威音那畔人諸人還會麼若也會得時時淸泰日日康安何用艾旗招福蒲劍驅災所謂鯤鵬變化海嶽夷平衲子知歸虛空粉碎左之右之惟我有之右之左之惟我好之時屈則屈反求多福時伸則伸應之卽神山僧與麼舉揚還應得這个時節也未良久云空爭勝負無休歇撥轉船頭第一贏下座。

上堂僧問閻浮界內獨坐大雄之峯選佛場中髙掛毗盧之印師還識否師云小官多念律僧擬議師云敗將不斬進云某甲親到龍泉師云如何是龍泉境進云十二峯師云眼花不少乃云升堂入室重振捲席之風正按傍敲再蘇還拳之旨苟悟佛法無多一切都來剩語所謂佛說一切法爲度一切心若無一切心何用一切法山僧今日八字打開和盤托出倘有明眼衲僧直下覷破了無餘蘊則見色不爲色迷聞聲不爲聲惑觸物不爲物轉觀身不爲身累根境歷落縱橫無礙不妨卓筆峯頭描寫天眞眠牛背上橫吹玉笛釣龍井底直鉤虯兒馬鞭石上浩歌太平獅子峯頭顧鑑顰呻仙冠頂上頭上安頭蓮花心裏端坐貴品峯前卓立盤桃石上咬嚼無味之味云梯影裏賣弄險崖之句遊戲神通展演三昧闊法海之波瀾增祖燈之熾焰無可不可無得不得如未切不可妄談般若紊亂綱宗有寒暑兮促君壽有鬼神兮妒君福山僧今日徹骨相爲還有信得及者麼不爲亂統無根惑始信龍泉正脈通下座。

上堂師云拄地撐天妙在純剛骨格煉凡煉聖貴乎惡辣鉗錘觸著佛祖爪牙通身慶快摸著衲僧巴鼻知恩有地跛鱉盲龜得意爲電爲雷尿牀鬼子翻身如霖如雨所謂投機一句轉凡成聖還丹一粒點鐵成金且道如何是投機一句僧云有意气時添意气不風流處也風流師云未在僧擬議師喝云無賓主句輕拈出萬派千江盡逆流下座。

上堂僧問能種無根樹任挑海底燈如何是無根樹意旨師云太歲頭上不得動土進云恁麼則挑得海底燈去也師云禍事禍事乃云玆者系遠祖百丈老人脫白之處然老人久侍江西馬大師自一喝三日耳聾之後韜隱洪州百丈山中不旬日海眾云臻遂構禪林立淸規分兩序明賞罰井井有條事事可法廣羅天下之龍象直欲个个成佛作祖而後已可謂烜赫光明道弘徳備源遠流長者矣山僧今日踏著老人本來田地豈可囊藏被蓋默默無言有負老人未免借老人一段威光爍破汝等面門去也豎拂子云還見麼老人在拂子頭上驚天動地復敲拂子云還聞麼老人在拂子頭上哮吼如雷旣見又聞如何不會只爲汝等尋常看作兩截反被聲色蓋卻不得出頭苟能置之一處無事不辦便能迥脫見聞頓超聲色左逢右遇無所不得大眾且道得又得个甚麼踏著這邊動那邊閒行數武接先賢看來只可自怡悅舉似諸人不值錢下座。

上堂云十个五雙錯認本有爺娘五雙十个不知飯是米做竟日茫茫成羣作隊撞入五蘊山中弄些鬼家活計戕賊慧命劫掠家寶我今有个方便不妨將錯就錯喝一喝云會麼驀頭一喝雲開迸出紅輪杲杲良哉觀音大士全身輥入荒艸東西南北無他信手拈來恰好自玆世界坦平憎愛是非一掃分明哥哥之妻元來卻是嫂嫂大家拍手呵呵快活幾乎絕倒靈山一會儼然何曾離著爾我人人得座披衣莫負龍泉長老山僧舉已舉了汝等諸人還信麼早知燈是火飯熟已多時下座。

上堂師云玆者鄭居士設齋請升此座舉揚佛法以表財法二施等無差別若論佛法大有只是牙痛未免唱个村歌濫充時聽山靑靑石鱗鱗磊落蒼黃絕點塵得意急須頻放過恐耽淨處又迷津薰風動火雲蒸鬧熱門頭露半身倏爾凝眸天地外灼然誰是个中人歌已唱也不妨無耳知音無舌解和更須透過荊棘林斫倒旃檀樹那畔不立這邊勿住圓陀陀沒可把赤灑灑無回互開口不得處道著言言見諦擡腳不起處行得步步歸宗倘有與麼人請出與龍泉相見眾喝師云可是大雄眞正脈一槌擊碎萬重關下座。

上堂師云智鑑圓明照破本來無一物心珠澄徹大千剎境現其中如天寶网重重無盡似月臨川處處全彰無中現有有中現無眉稜掛劍肘後懸符截斷千差萬別直指當下迷途令汝腳跟盡淨更不受人糊塗山僧與麼舉揚因齋慶贊則不無只如心不是佛智不是道劍去久矣汝方刻舟又作麼生到這里十影神駒追之莫及汝等諸人如何摸索良久云無端竟日敲風雨落得淸光滿載歸下座。

上堂師云劈開金鎖玄關突出三頭六臂推倒銀山鐵壁全彰無位眞人有時揚眉光風霽月有時努目電掣雷轟知他聖耶凡耶佛耶魔耶要且凡聖佛魔收他不得有何生死去來而可名模吾人於此薦得參學事畢其或未然山僧矢上加尖去也昔有南泉歸宗麻谷三人同禮南陽國師至中途泉畫一圓相云道得便去師云放出猶危也是蕭何制律宗於圓相中坐師云坐斷天下人路頭卽不無要出南泉窠臼猶未得谷向前作女人拜師云奴見婢殷勤未免傍觀者哂泉云恁麼則不去也師云收來太緩不妨救得一半這三个老古錐各展神通賣弄伎倆將謂摸捋國師面門未夢見在殊不知前不構村後不疊店天似一畝之地三蛇九鼠殘挫南陽苗稼不少山僧路見不平一棒串卻撩向東洋海底致令南陽苗稼重新百榖丰登人人樂明聖之天个个享太平之福山僧如是判斷還有過人處也無良久云劍爲不平離寶匣藥因療病出金瓶下座。

甫宇洪居士請上堂師云當陽拶著便歸宗烈焰星飛徧界紅動轉施爲光燦爛何妨身在火鑪中諸人還會麼三世諸佛在火焰中轉大法輪歷代祖師在火焰中露个巴鼻天下老和尙在火焰中弄些爪牙現前大眾在火焰中開隻眼睛乃至四生六道在火焰中安身立命所謂寒則普天寒熱則普天熱通身無向背萬緣俱休歇山僧一向閉門打睡懶向光影門頭開眼說夢疑誤來學玆因萬安諸居士不遠二百里破夏而來請轉法輪與諸兄弟結般若緣用固自己金剛種子未免露一片熱心未知諸人還信得及麼苟明日用事無別始信蓮花火裏開還有別行一路請出與龍泉相見僧便出師云又恁麼去也生平懶散無繩墨肯與諸人共路行下座。

解制上堂師云空林落葉一天秋衲子初開布袋頭昔日來時幹嚗嚗今朝去也赤條條芒鞋剔起三千界竹杖橫挑八萬洲惟有山翁忘去住也無歡喜也無愁諸人還會麼玆逢解夏之晨又遇新秋之景風淸气爽海闊雲收水天一色物我同流悟之者東去西去各各自繇迷之者撞頭磕額還不知羞所謂盡大地是淸涼解脫之場盡大地無非無明障礙之所句中有出身之路路中有陷人之句只如猛虎前踞羣賊後追兩傍深坑萬丈汝等進前退後未免喪身失命不進不退也是立地死漢若透得此關可稱無事衲僧如未不惟有屈己靈亦乃信施難消還有不顧危亡者請出跳看僧喝師云未是猛漢良久云坐斷千差無向背虎頭虎尾一齊收下座。

結冬上堂慧門西堂問就地開鑪妙在密契只如上上機底人以何相接師云無孔鐵錘進云恁麼則平出去也師云夜深打殺街頭鼠堂喝師雲路上行人若个知堂云和尙證明師不理也懶書記問一槌打就八面生輝似鐵牛機羅籠不住敢問和尙今日作麼生結師云未舉槌時答汝了也進云恁麼則亙古亙今活卓卓大千無處可遮攔師云錦上謾添花記轉身歸位師乃云荒艸場中展演埋沒好漢良多潔白地上提攜塗污淨人不少竟日禪道貼在額頭未免善因而招惡果一向撇在無事甲裏往往事從無事而生殊不知向上一路千聖不傳當陽一機智者知希末後一句佛難指注脫有伶俐漢子直下瞥去猶遲八刻那更成羣作隊撞頭磕額如瞎驢挨磨相似挨到驢年曷有盡期不是山僧壓良爲賤都緣汝等未瞥且作死馬而醫只如古人道置之一處無事不辦又云去卻一上下四維無等匹又云一有多種二無兩般者三轉語其中有一轉語有權有實有照有用有玄有要有殺有活苟能一一緇素無差不惟入得龍泉保社亦乃刺破古人舌頭一任直撞橫行天下人無柰汝何如未不得艸艸匆匆直須行不知行住不知住坐不知坐臥不知臥忽然虛空粉碎大地平沈迸出一星兒速來方丈通个消息是事姑置且道今日開鑪徹骨爲人一句作麼生道堂一喝師云霜花錯落成三昧天地爲鑪鑄一狂下座。

上堂師云年年爲我慶生辰惟有今朝意轉親好事衲僧陳妙供通方作者賦陽春巖前錯落空花異格外掀翻貝葉新自是本來舊面目者回掇出更天眞諸人會麼山僧今日自己慶贊終不借地栽花虛妝好漢但只隨家丰儉拈出不妨恰好汝等諸人欲申其祝也須識得當人本命元辰而後慶誕功不浪施不然盡日喃喃有何所補豎拂子云還知本命元辰麼秪這些兒上與三世諸佛慧命無二下與一切眾生本元無別無二無別圓明烜赫於圓明烜赫之中覓其諸佛眾生之相了不可得乃至山河大地艸介龍畜死生壽夭種種諸相亦不可得旣都不可得汝等祝个甚麼還會麼不可得中者麼得惟證乃知難可測靑山仍舊白雲中隱隱隆隆無異色下座。

師誕上堂書記問恭遇師初誕時逢小至天時逢小至萬物回生吾師初誕有何祥瑞師云千年無影樹進云恁麼則坐斷報化佛頭人人自慶去也師云今時沒底靴進云因齋慶贊禮自常然應時納祐又且如何師云好事不如無進云巨壑滄溟連底凍臥龍頭角待春雷師打云是賞汝是罰汝記喝師云再喝看記禮退師便喝乃云法身壽量等虛空證得虛空又不同坐斷有無全體現人天環繞在其中於此薦得慶贊已竟其或未然山僧放一綫光明一任人天取裁世人所祝無非多福多壽多男子至矣盡矣而我格外衲僧要且不然縱有文章山斗偈頌懸河龜鶴滿庭芝蘭盈室珍饈百味列於前玉帛千箱擁於後以祝其壽非吾所願也然吾所願者父母未生前一句子所受用者卽今當陽一句子所藏身者末後一句子若能一一悟明一一透脫以獻其前則吾願已足當知其人可以卓立可以撐持可以續佛光明必也無疑否則山僧自祝去也佛祖眞命脈一箭破三關者麼祝余壽千秋不攺顏下座。

上堂問承師有言向上一路千聖不傳如何是向上一路師云腦後看進云如何是當陽一機師便打進云如何是末後一句師云速退速退進云恁麼則勘破了也師云勘破个甚麼僧喝師打云不得放過乃云若論个事奇特眞个奇特平常太煞平常若向平常處看卻又奇特若向奇特處看反更平常日用事無別千聖莫能窺秪許老胡會不許老胡知玆乃一座當軒萬靈景仰林巒拱翠艸木呈祥是奇特是平常若道平常昔日無恁麼事若道奇特元是舊山川仍舊本來人到者裏須是異目種艸一咬百雜碎奇特平常撩向雲霄之外然後進得龍泉門入得龍泉室見得龍泉人贊嘆龍泉也得罵詈龍泉也得顯奇顯特也得說平說常也得何故爲伊識得龍泉家法透過從上門戶或抑或揚或毀或譽無可不可只如今朝慈聖庵主惇請升座覿面提攜一句作麼生道一滴龍泉淸四海千山圍繞法中王下座。

上堂一僧問訊便出師云卻不喞澑問當年一棒血淋淋痛處未消每自珍今欲承師傳正法有何言句囑吾人師云渠儂得自繇進云恁麼手握龍泉當戶踞從教來者喪身魂師云列在下風僧喝師云蝦蟆叫問拈起橫徧虛空放下一塵不立只如未拈未放時一著在甚麼處師豎拄杖云是拈起放下僧擬進語師便打云話頭也不識僧云恁麼則任運騰騰無掛礙大千沙界露全身師雲山僧卻不恁麼乃云个裏明明絕點埃臨機渾不假安排茫茫宇宙人無數誰肯回光照本來諸人會麼本來一著佛祖不傳自肯承當著著可據覷破本來眼睛光前耀後摸著本來巴鼻貫古通今動著本來舌頭雷轟電捲抓著本來癢處慶快通身踏著本來田地處處全彰只如古人道無眼耳鼻舌身意無色聲香味觸法你等諸人又向甚麼處撈摸到者裏十个五雙盡打退鼓殊不知無撈摸處卻堪撈摸沒柰何時正好柰何忽然迸出些子始知佛法無多迷去百千萬劫悟來秪一剎那坐斷百丈巖前險崖之句掀翻四海無風匝匝之波毛孔含藏無量世界眉稜倒掛萬億山河可凡可聖能佛能魔呵呵呵會也麼碧眼老胡收不盡至今狼籍滿娑婆且道狼籍个甚麼豎拂子云凍骨活埋霜雪裏陡然突出一枝香下座。

上堂問輕身窮鳥道重法到龍泉透网金鱗現請師向上傳師云我這里一滴也無進云莫欺新婦子曾透老婆禪師云不是苦心人不知問如何是奪人不奪境師云活捉逆鱗淸四海進云如何是奪境不奪人師云掃除煙氛得英靈進云如何是人境兩俱奪師雲天翻地覆無何有進云如何是人境俱不奪師云一樹花開萬國春進云人境已蒙師指示覿面相呈作麼生師驀頭一棒進云一棒分賓主吐露太分明師云秪爲分明極反令所得遲乃云昔日浪走山川偶然逗到漳浦倏忽春去秋來剛剛一十有五如今老大無知添得一肚莽鹵擡頭撞破虛空開口並吞佛祖慈悲全沒些些惡毒過於猛虎慣解奪食驅耕令人無依無怙龍象一見忻歡跛鱉心惶目努掃開萬里閒雲迸出紅輪正午返觀一念未生大地了無寸土離相離名離去來超凡超聖超今古个樣沒面目阿師覲他禮他有何補𨿽然如是胸中不妨一點長處且道如何是他長處相見又無事不來還憶君下座。

上堂問龍泉一滴味異眾流畢竟是甚麼味師云千差俱不涉進云源長涓滴滴永流不斷根師云萬派總歸源進云萬古碧潭空界月再三撈捷始應知師打云還我一滴來進云精修則錯放逸全乖師喝云且漫興波作浪乃云無位眞人赤肉團百千佛祖現毫端圓明廣大靑蓮目瑞應興悲幾萬般豎拂子云喚作拂子合喫三十棒不喚作拂子合喫三十棒直饒下喝豎拳拂袖便行總合喫棒在如何免得山僧手中棒於此薦得便與千手千眼大悲同體同用無二無別設若些須連骨粘皮處處廉纖不了所作所爲擔雪塡井吹綱欲滿縱經塵劫無有是處惟許異目超宗自然頭頭獨脫無依如獅子遊戲不求伴侶如壯士展臂不假他力如野鶴衝霄縱橫無礙還有異目種艸請出與龍泉相見西堂云瞎師云竟日波濤轟海宇了無一滴到龍泉下座。

上堂問開鑪才月半誰肯自欺問法打遭三不無奴使但是恁麼人和尙還接麼師云是甚麼人進云秪如豁開戶牖大座當軒又作麼生與他相見師云大家出只手共扶破砂盆進云鶴飛千尺雪龍起一潭水師云半是思君半恨君乃云一念知非八萬人天景仰二時返照三千剎海朝宗動靜同源去來合轍直接龍泉正脈斷無惡水澆人親承百丈家風必也規繩可法傳無傳之妙旨報莫報之弘恩頗有其人斯道堪賴不惟權衡佛祖且亦陶鑄英靈如大火聚近之燎卻面門如太阿鋒擬之喪身失命且道承誰之力有如是猛烈僧喝師云一句臨機全殺活普天匝地起眞風下座。

上堂師云善來个个學無學那怕嘴頭壁上閣不去荒村趁野狐甘爲者裏自摸索諸方商略鬧哄哄爭及斯堂風寂寞可謂身貧道不貧閉門愁見天花落翻身踢脫黃龍關驢腳馬腳齊伸縮大家拍手笑呵呵現成公案休卜度逗到山窮水盡時忽然突出祥麟角豎起拂子云會麼只如庵主請升此座且道覿面受用一句作麼生道呼童喚婢眞三昧動轉施爲珠走盤下座。

臘八請上堂師云埋頭雪嶺成何事六載區區徹骨涼偶觸本來眞面目通身星斗煥文章諸人會麼此際正是釋迦成道之日又逢衲僧圓戒之時三業冰淸六根迥脫一念圓明十方普照如寶鏡當臺胡來胡現漢來漢現大心菩薩護念戒珠亦復如是虛空有盡菩薩之願無窮虛空可量菩薩之行莫測虛空可壞菩薩度生之念無休所以眾生貪心無有邊際菩薩戒法亦無有邊際眾生嗔心無有邊際菩薩禪定亦無有邊際眾生癡心無有邊際菩薩智慧亦無有邊際眾生有八萬四千無明煩惱種種諸塵勞門無有邊際菩薩亦有八萬四千觀照般若種種諸解脫門無有邊際只此無邊際之心卽是菩薩金剛不壞之寶戒亦是眾生淸淨本源之佛性過去菩薩所證證此現在菩薩所修修此未來菩薩所學學此以此信受以此奉行便是現在肉身菩薩切不可言行相乖有名無實有負丈夫之志且道還有不假修證不涉迷悟者麼眾下語不契師云老僧自道去也將來供在丹崖上赫赫千秋作範模下座。

元旦上堂云四海狼煙盡金輪气象新鴻蒙垂玉露靉叇起香塵上苑初頒律普天盡放春吉人臨斯地萬古福吾閩諸人還會麼正當此際祥光赫奕瑞气氤氳異口同音共祝。

當今聖壽萬歲丹心誠意同延本府睿算千秋恭願淳風浩蕩於娑婆至徳汪洋於震旦千邦歸正萬國來朝人人懷雨露之恩个个樂無爲之化而我林下衲僧又且如何豎拂子云全憑一滴曹溪水爲雨爲霖潤國心。

解制上堂云眞正衲僧气宇如王一怒橫屍萬里一喜大地回春一口吸盡西江一喝三日耳聾一人發眞歸元十方虛空悉皆消殞一腳踏翻水潦百千無量妙義全彰看這一隊老古錐吒吒吵吵轟轟烈烈有賓有主有權有實能殺能活能解能結其結也水泄不通鍼札不入千聖萬賢窺覷無門其解也一團和气滿面春風東西南北十字縱橫四五百條花柳巷二三千處管弦樓盡是諸人放身命處諸人會麼龍象蹴踏非驢所堪大人行處莫可思議踢脫關捩豁開兩眉騎聲蓋色不掛寸絲塵中作主四眾來依杖挑日月▆▆繞天上人間不我欺還有相隨來者麼書記雲從教花柳放且作太平人非日西堂云牢關擊碎奔雲水八萬門開也太奇慧門西堂拂袖便行師云相隨卽不無畢竟向甚麼處去珍重龍泉泉上水你歸滄海我歸山下座。

隱元禪師語錄卷第五終嘉興大藏經隱元禪師語錄

隱元禪師語錄卷第六

嗣法門人性圭編

福州府福淸縣黃檗山萬福禪寺語錄

佛誕上堂師云聖迹未萌那畔這邊渾一體娘胎已出人間天上獨稱尊百福莊嚴淸淨身四緣和合黃金相開萬字於胸前躡千輪於足下杲日輝煌慶雲繚繞天垂寶蓋地湧金蓮九龍吐水浴金軀八萬人天嘗擁護殊勝眞个殊勝奇特果然奇特正眼看來又涉功勛未超聖量若論格外衲僧佛之一字尙不喜聞何況如許祥瑞耶這个公案自古迄今舉揚者甚多錯判者不少惟有雲門大師行格外令貴圖天下太平殊不知也是掉棒打月勞而無功惜乎山僧不與同時若與同時不用如何若何待者老子指天指地時秪云放下著又道天上天下惟吾獨尊秪云低聲低聲敢保者老子神和气爽海晏河淸豈不綽綽然有餘裕哉山僧與麼舉揚還得慶誕也未良久云一堂圍繞申三祝殿閣薰風起鳳苞下座。

結夏上堂西堂良也問黃檗開期慣用本分鉗錘秪如逢著超宗異目底人如何施設師云虎頭帶角出荒艸進云恁麼則期牙本是舊知音流水髙山不用弦師云隱隱峯頭露一班進云今日林府設齋不比尋嘗茶飯因齋慶贊一句作麼生道師打云是尋嘗不是尋嘗進云直下分明師云秪爲分明極乃云陷獸機關妙乎毒手活人眼目所貴藏鋒鋒藏忽然入眼重重障翳淨盡消除手毒偶觸其機一切生靈俱在坎內然世間小小技術亦有神妙不測之功以利天下何況佛祖鉗錘宗門牙爪一棒一喝一錐一拶一語一默一動一靜之下轉凡成聖者乎故我臨濟見僧入門便喝徳山見僧入門便棒又云夫參學者不避喪身失命我在黃檗處三度問佛法的的大意三蒙痛棒如蒿枝拂相似而今再思一頓無人下手僧云某甲下手濟度棒與僧僧擬接濟便打看這老漢機用如返風回火奔流度刃毒中之毒鋒上加鋒牙上生牙角上生角殺活自繇亙赫千古苟承其宗須明厥旨豈可呴呴之仁硜硜之徳詹詹之言屑屑之行混雜其間以玷從上綱宗也玆乃結夏之期眾等請升此座欲山僧舉揚正法眼藏於淸淨大圓覺中一一點出正知正見與諸人共知未審諸人還委悉麼掃卻腥臊千萬里惟餘正脈永流通下座。

追薦請上堂師云超生越死證涅槃須具金剛眼目治國齊家振法席全憑生鐵身心有殺人不睫眼手段方許立地成佛有立地成佛漢子便有殺人不睫眼手段會中頗有如是作略不妨各各撐天拄地不惟四料揀三玄要直下了然乃至千重鎖萬重關卽時透脫灑灑落落縱橫無礙烈烈轟轟與奪自繇幔天綱子羅籠此人不得匝地鋒芒錐札个漢猶難爲伊識破生死去來猶如夢幻了知菩提涅槃等若空花以此續正焰之光燈燈不昧以此作將來之眼法法無差以此薦已往之靈步步蓮界以此資現前大眾福利無窮山僧舉薦已竟未審大眾助哀又且如何眾無語師云脫落皮膚一切空隨時應節自歸宗天壺水滿春光媚兩岸花開片片紅下座。

祝壽請上堂問夏日乍晴芳艸綠片雲斂盡百花香玉融多少奇男子特地請師爲舉揚請問如何是舉揚一句師雲雨後山山翠進云如何是本地風光師雲天開日日新進云如何是截斷眾流師驀頭一棒僧便喝師又打僧又喝師復打云這一喝落在甚麼處僧無語師云落處也不知乃云法身匪相周沙界以無遺慧性圓明亙古今而不昧三賢十聖繇斯出現九有四生借此根源頓悟毫端千祥俱集聊插只腳百福駢臻不離有爲而證無爲了明世諦以見眞諦所謂治生一切產業皆與實相不相違背苟如是則道不虛行功無浪施𨿽然又是吾人日用尋嘗法身邊事若論法身向上一著千聖無啟口處故山僧一向終不撒泥撒沙以玷淨人眼目玆因夏居士特特進山供佛齋僧請轉法輪爲祝令堂鄭氏耋壽遂開綫道以爲福海壽山之砥柱惟冀諸人淨心諦聽養不足以報父母聖人以徳報之徳不足以達父母聖人以道達之惟道達之報恩酬徳至矣盡矣且道如何是道又作麼生達豎拂子云妙神明超生死貫古今一賢愚以此福其親滄海焉可量以此壽其親巧歷莫能算山僧祝延已竟未審諸人贊嘆如何一座壽山千古翠佛燈長照萬斯年下座。

解夏上堂西堂良也問聖制九旬今日滿頂門突出一輪秋如何是一輪秋師便打進云好个一輪秋若是某甲不與麼師云打破鳳雛卵一任潑天飛進云與麼則驚天動地去也師云切忌撞破虛空堂禮拜師云又在殼裏乃云眉毛折散各周遊雜踏東西幾百洲緊捎芒鞋玄路滑橫挑竹杖海天秋大雄莫制無韁馬好手難招不系舟八角磨盤空裏轉額頭磕破自方休還有磕破額頭者麼如無不得動著且看山僧細抹將來九十日前所結結今朝所解的今朝所解解九十日前所結的了知解結同源縛脫無二更須立在無解無結之處然後不妨堪爲能解能結之者苟如是縱目所觀信手所指無非直指之道所謂直心是道場直說是妙法直行是妙行直證是妙果開門便見山開胸便見膽是法住法位世間相嘗住何曾有个解結來設若於中一毫委曲不惟不成直指之道則五十種陰魔各得其便內則竟日作祟外則引鬼入市從死至生從生至死戕賊慧命無時休息玆乃解制之晨聊借眾聖之力不妨打破門戶趁出一隊閒神野鬼直令於中空蕩蕩靜悄悄寂而知虛而靈一堂風冷淡千古意分明此山僧所舉系堂奧邊事只如諸禪人東去西去途中受用一句又作麼生道侍者豎拳云和尙識麼師笑云偶爾途中輕錯腳杖頭浪捲白蘋風下座。

結制上堂師云髙懸缽袋囊藏萬象森羅放下藤條收拾靑山綠水密移一步徧界無蹤掇轉雙睛渾身是眼全彰那畔風光返照本來面目主賓一致物我相忘正好彈格外之斷弦韻髙和寡運到頭之霜月晦而益明玄中至玄妙上最妙苟若會得直下便是何用克期取證脫或未能再三撈捷方有少分相應山僧昔日開大鑪韝煆凡煉聖直欲个个得大機之用成生擒活捉之功以光從上來事不料法久成獘轉增遲鈍玆者起期不用如何若何但要諸人退步密移移到無可移處輕輕一踏便到祖翁穩密田地不惟當人大事已畢乃至從上門頭戶底了了分明所謂不取其華但食其實且道如何是汝諸人實處僧云千古風流不讓人師雲開單展缽渾無事觸著毫端吼似雷下座。

師誕上堂師云方才地是嬰兒睫得眼來兩鬢絲五十六春如一夢幸然不昧未生時且道娘未生時還有气質形名也無還有壽夭窮通也無還有榮枯得失也無還有人我是非也無還有玄妙解會也無還有向上向下也無還有生死去來也無旣一切都無豈有壽量而可慶哉汝等團圞圍繞如雲捧月祝个甚麼𨿽然如是山僧且掇出面門露个巴鼻不妨與人天共慶驀豎拂子云會麼釋迦老子生也山河大地生也琦上座生也所謂心生種種法生汝等見義不落人後好花須插頭前慶贊黃檗也得毀罵黃檗也得慶贊也得一分功徳毀罵也得一分功徳慶贊也沒量罪過毀罵也沒量罪過且道如何得折中去眾無語師云功徳天黑暗女有智主人二俱不受是事且止今日應時慶誕一句作麼生道良久云環繞溪山千古翠親承雨露萬年春下座。

冬至上堂師云這邊不許長立那畔豈可久居放出陽春一段頭頭法法咸舒東湧西沒無欠無餘一任風吹日炙何妨電掣雷驅有時若隱若顯知他是智是愚有時或順或逆縱橫奚束奚拘有馬騎馬無馬騎驢秪如驢馬俱無時騎个甚麼且喜閩南春信早梅花國裏樂無虞下座。

臘八上堂師云星前瞥脫較些兒忽睹明星悟已遲老倒瞇眼著屑令人錯認兩莖眉諸人還知麼山僧今日向釋迦老子頂上展演爪牙於諸人眉睫間掀翻窠臼諸人還覺悟也無如覺悟自有一條活路可行不妨無佛處稱尊無證處取證無法處說法無住處著腳著著有出身之處如未覺悟山僧別開一路與諸人共行勿住聖兮勿住凡急須轉向上頭關於心無事空行月於事無心竟日閒幾片殘云穿破衲一溪綠水鎖靑山者回掃盡枝頭雪若个闍黎不解顏山僧與麼舉揚與睹明星相去多少僧云一彩兩賽師云衲僧自有超方眼肯向如來行處行。

上堂師云靈源浩渺彌漫四海五湖智鑑圓明光吞人間天上眾聖以之爲恩宅羣生借此爲福基而我格外衲僧收放自如剔起眉毛一亙晴空全體現揭開腦蓋通身星斗煥文章融山河爲自己亦得轉自己入山河亦得發雷轟之令亦得奮掣電之機亦得苟能於電光影裏構得星兒參學已畢堪受人天奉供可作將來眼目陶凡陶聖不居其功爲匠爲師豈借他力果有其人黃檗千斤擔子可托如無山僧向三家村裏因齋慶贊去也玆乃瑟江翁居士奉母李氏慈命特特入山齋僧供佛請轉法輪可謂財法二施等無差別福慧雙修自他普利自他普利則不無只如收因結果一句作麼生道良久云菩提子結三冬雪優缽花開臘月紅踏徧天涯無覓處豎拂云元來只在此山中下座。

元旦上堂師云金輪影動徧界流輝玉闕令行大千艸偃个个祥光赫奕人人瑞气騰空鹹承鴻庇之恩俱享泰來之福惟有無位眞人坐斷古今不逐秋去春來豈落新規舊套有時紫羅帳裏翻身有時芳艸叢中著腳居塵勞不爲塵勞污染處空界不爲空界牢籠任緣放曠隨處逍遙活潑潑自天然何須十萬在腰纏直至於今赤灑灑借婆衫子拜婆年髙著眼掣風顚新婦騎驢阿家牽臨濟家聲盡逗漏不知若个眼皮穿新年頭已到且道無位眞人卽今在甚麼處舉拂子云還見麼托出兩輪新日月擴充千古舊乾坤下座。

入塔請上堂師云欲報重恩一句了然超百億未明大本分身碎骨也難酬還知大本麼能爲萬象主不逐四時凋沒陰陽地閒之繞無影樹下共逍遙𨿽然深固幽遠無人能到要且聞名不如見面還知重恩麼地一聲全體現圓明亙赫廓周沙酬恩報徳承渠力信手拈來錦上花𨿽則徧體風光通身流露未免見面不如聞名玆者眾慈百骸潰散四大分張無聲無臭離見離聞月落前溪云收天外一段靈空誰覆誰載於此見得薦慈已竟脫或未能山僧旁通去也卓拄杖云會麼一棒打開無縫塔羣靈共證法王家下座。

解制上堂師云拆散眉毛放去星分彌法界打通鼻孔收來共住一毫端苟能翻轉毫端旨去去來來不自謾然則去無去處去去實不去來無來方來來斷不來不來相而來踏徧天涯無足迹不去相而去縱橫海內絕行蹤所謂盡大地是沙門一隻眼見見無差盡大地是沙門一隻腳行行不二行旣不二始終不離於當念見旣無差自他不隔於毫端祖祖佛佛於毫端上轉大法輪現前海眾於毫端上行住坐臥一切含靈於毫端上頭出頭沒只爲太近不自覺知倘能直下覷破毫端家捨途中俱踢脫腳頭腳底盡風光如未山僧重新指點去也拈拄杖云个个杖頭挑日月何須特地送風雷下座。

追修請上堂師云追修植福無多訣只貴當人正眼開覷破死生無二路存亡均益不須猜若也於玆見得可爲萬世之津梁堪作將來之妙果所謂一念知歸四恩總報剎那得本三有齊資七寶池八徳水日日淸涼百福相萬壽山年年疊翠不退菩薩呼奴喚婢展神通脫灑眞人運水搬柴顯妙用惟有山翁沒伎倆長年髙臥檗山中醒來赤腳翻泥水踏斷東西百萬程諸禪者急惺惺莫教錯路得人驚一失人身千萬劫攺頭換面卻難尋獨許至人登福地去來步步證無生玆乃信女何氏精修妙供普獻金仙一念虔誠萬靈共享只如應時納祐一句作麼生道僧云一彩兩賽師雲樓閣門開春爛熳四山卓立舊家風下座。

追薦慈嚴請上堂師云欲報劬勞須究本源本源盡處法法同根吾人頓悟个中旨是則名爲眞報恩諸人還知同根意旨麼無撈摸處正好撈摸無著眼處不妨著眼千聖萬賢到者裏無可指目惟許自知較一半是以心空及第頓超天上人間性淨圓明爍破銀山鐵壁內障外障一切障當下冰消自冤他冤曩劫冤卽時解脫一空一切空一淨一切淨一圓一切圓一明一切明於淨空圓明之中求其冤親得喪生死去來了不可得都盧是个大覺圓滿菩提之相已往覺靈所證證此現前大眾所修修此山僧與麼舉揚存亡俱利則不無只如隨緣赴感一句作麼生道良久云云收碧落淨如洗月印千江處處圓下座。

一文程居士爲薦乃兄請上堂居士問一靈離形體求法證無生願和尙慈悲開示證無生意旨師云腳下無私皆淨土進云如此則先靈承恩力薦也師云頂門誰不戴靑天乃云死死生生幾萬遭這回豈可更蹉跎等閒掇轉本來面頓悟無生一剎那諸人還會麼一心不生萬法無咎一念無爲世界坦然非聲非色昭昭於羣象之先離見離聞炯炯於諸塵之表天地以之爲根萬物以之爲母聖賢以之爲宗生靈以之爲祖至於徳山棒臨濟喝雪峯毬玄沙虎祕魔杈禾山鼓趙州茶雲門餅這一隊白拈賊竊得些子無生到處爲祥爲瑞爲災爲害到這里不消琦上座咳嗽一聲一齊收下舉似訥夫覺靈之前伏惟尙饗未審訥夫還竊得些子也未泥牛耕破三更月木馬嘶回萬劫春下座。

水陸普度請上堂師云器界根身繇賢愚而得喪人天鬼畜隨福業以升沈福不自福感眾善而致福業非他業惹六塵以成業殊不知業性本空未了因須還夙債福緣匪固恣情享盡禍臨身以至敗國亡家喪身失命皆繇慧眼未開不能覷破生死根源反被福業之所流轉至於劫劫生生互相殺害如影隨形無時捨離誠可憐憫所謂身爲眾苦之本不其然乎故老子云吾有大患莫若有身如其無身何患之有我佛看破此身如幻如夢如影如響乃成佛身故云佛身充滿於法界普現一切羣生前祖師亦雲幻化空身卽法身法身覺了無一物本源自性天眞佛苟明天眞之佛刀劈不開火燒不著水打不濕風吹不動豈福業得喪之能移哉如其未明藉此中元節屆衲僧自恣之辰啟建華嚴勝會闡揚無上眞宗冤親普度水陸齊資八難三途共證一眞之法界四生九有同登不二之玄門一超直入永無退失山僧與麼舉揚還普度得冤親也未良久云殷勤珍重無家子得到無家正好歸下座。

圓滿普度上堂師云一處圓處處圓頭頭法法盡歸根眾生度盡天將曉不覺金烏出海門諸人還知麼這段光明輝天鑑地耀古騰今人人具足个个圓明秪爲不覺自迷自惑如夢如幻於夢幻之中作種種業受種種報四生六道輪回不息山僧玆者未免作夢中佛事度脫未醒眾生而後已故將東嶽作淸淨佛土以龍江爲七寶蓮池殘城瓦礫坦然一如幽魂滯魄咸登覺地所謂一念不生全體剖露片言合道萬機頓副苟能於此信得及去則佛祖命脈人天眼目衲僧巴鼻生靈根源一串穿過盡淨無餘不妨動著夢中癢處忽然醒來呵呵大笑且道笑个甚麼眼開不作夢中事大地覺靈盡往生下座。

師誕上堂師云業識茫茫徧大千阿誰肯究未生前支離潦倒無思算踢脫古今一大年諸人還知麼山僧今日一踏透頂透底耀後光前若也會得便知法性與虛空同體法眼與日月並明法身與五嶽齊秀法脈與四海共流與現前大眾共條合命與艸木叢林同气連枝樓至如來不後毗婆屍佛不前老彭非壽殤子非夭千塗共轍一道坦然如是祝壽壽不可量如是植福福無有涯𨿽然亦是因齋慶贊落艸之譚只如眉毛插漢鼻孔遼天眼空四海手握大千且道者个漢子還受人祝贊也無眾無語師云托出古錐到處賣無人著價自羞慚下座。

耆舊閒公壽誕請上堂師云耳順心通事理無礙一念未萌頓超三界直證本來無量壽團團圍繞觀自在設若於此薦得亙赫千秋其或未然何妨海屋又添籌若夫眞正衲僧以法爲身同乾坤而久固智慧爲命等碧落以長存寬平爲福若滄海之莫測仁厚爲壽猶泰山之難比淨潔爲行處濁世而不渾素貧爲樂逢淸時以自安以法界量爲量九有莫非我有以等慈心爲心四生盡是吾生發之以風雷滋之以雨露照之以日月成之以霜雪庶物物各遂其生物物自成其實以此自壽以此壽人寧不髙深博厚悠久無疆者矣此乃藉眾威徳同申慶贊已竟只如玆者九龍現瑞萬福迎祥覿體祝延一句作麼生道雲收霧捲靑山外一个閒人天地間下座。

師誕上堂師云兀坐山堂萬慮休慶雲何事繞峯頭莫非爲獻華封祝可是又添海屋籌固有元辰非色見本來壽量豈聲求請看覿體無依者一段孤明不計秋諸人還知麼以此自壽以此壽人事上也合理上也合一言契悟萬古同春半句投機千祥畢集湛若無礙之虛空淨如圓明之寶月無一物而不照無一法而不含𨿽有含照之量而不居含照之功如是壽言言滿天下天下重之如珠玉如是言壽壽及後世後世仰之如山鬥艸木知榮生靈重本智慧徳相具足言壽並傳無疆非龜鶴椿松之可比豈芥城劫石而能量哉玆蒙諸禪徳爲山僧祝延山僧特升此座爲諸人舉揚遞相扣擊頗有鏗鏘所謂知音彈與知音聽不是知音莫與彈知音且止只如卽今應時上壽一句作麼生道僧雲天長地久師云再道看僧云地久天長師云未在自道去也瘦骨長年撐宇宙一枝聊放滿林春下座。

結制上堂西堂中柱問銅頭鐵額滿山中大韝鑪開匝地紅煆得渾淪金彈子一槌便就出良工未審向上還有事麼師云腦後看進云只如超方異目的又作麼生師云觸處圓阤阤進云恁麼則謝師去也便禮拜師云無汝立腳處堂便歸位乃云一句三玄關寨彌天急著眼一玄三要重重綿密不通風臨濟老漢九百餘年坐籌帷幄之中決勝千里之外豈料今日不肖兒孫就窩打劫捉敗老人貶向無爲國裏現獲玄要眞贓撒在百艸頭上一任餵驢餵馬且喜者一片地空蕩蕩赤灑灑正好結个無諍保社大開不二之門凡來聖來渾爲一體順行逆行了無二致所謂理能伏豹誠可動物一火焚千差之物象一水收萬疊之波瀾一心含無量之妙義一理貫百千之法門種種法門種種妙義種種物象豎拂子云盡被這一毫頭收卻了也汝等打艸鞋行腳走徧四天下到這里也須著个精采且道這一毫頭從甚麼處得來苟知來處可謂瞎驢之種艸堪起黃檗之宗風其或未然不得艸艸匆匆直須二六時中行住坐臥東卜西卜忽然磕破額頭山僧爲汝證據來處姑置且道卽今者一毫又向甚麼處安著顧侍者云且懸方丈裏明日示他人下座。

上堂問一椎打就卽不問火焰裏橫身事如何師便打進云設使超佛越祖的來又作麼生師云大家出只手進云若然者卽十二峯巒齊點頭師云汝行荒艸裏我又入深村僧歸位師乃云杲日光中通身無隱象月華影裏徧界不曾藏顯而不露隱而彌彰十智同眞珊瑚枝枝撐著月一玄三要重重流出洞中春智眼圓明者七穿八穴偸心不死的覿面關山所謂浮詞萬卷不如至理一言腐藥千箱怎及還丹一粒還丹一粒點鐵成金至理一言轉凡成聖只如現前人人具足物物全彰又作麼生轉撇開凡聖虛名目信手拈來不是塵下座。

上堂師云舉國無間者有誰獨不忙山房一夜夢塵劫幾滄桑缽底乾坤大杖頭日月長豁開正法眼物物已全彰諸人會麼物物旣已全彰則三途八難九有四生總在个裏無一塵而不具足佛事無一法而不圓滿正宗得現前之三昧成觸目之菩提非小非大能入小大不被小大之所畱礙無相無名可成名相不爲名相之所牢籠毛吞無邊剎海芥納萬億須彌不是神通妙用亦非法爾如然只是當人自證境界不假於他術現前大眾還有自證者麼良久云聲前一句圓音美物外三山片月輝下座。

戒子請上堂云佛子受佛戒卽入諸佛位新學行佛言是名眞菩薩能行而不能言法門之體能言而不能行法門之用能行能言法門大寶不能行不能言法門廢器奚足道哉然菩薩之心大包無外細入非內靈明洞徹亙古亙今圓通周匝無欠無餘行徧天涯無足迹方知步步普賢智周法界各風光始信頭頭文殊推倒十方無邊表都盧一座大毗盧諸大菩薩只在毗盧面門上放光動地三世諸佛歷代祖師盡在八萬毛孔裏作大佛事山僧昔年亦在毛端上得入濫廁其中所謂家里人方知家裏事今日未免外揚家醜獲罪彌天可有傍不甘的出來爲毗盧出气山僧只得退身千里如無又向毗盧頂上倒屙去也然則向上一著敢保千聖證不到諸大菩薩行不到歷代祖師說不到天下老和尙夢不到且道阿那个行得到良久云自是不歸歸便得五湖煙景有誰爭卓拄杖下座。

薦亡請上堂云生如是死如是生死死生無諱忌來無相去無相來去去來沒兩樣苟能直下了無疑頓超人間與天上諸人還會麼溪山各異雲月是同陰陽𨿽隔道契則通所謂一處通處處通塵塵剎剎盡歸宗夾路桃花風雨後馬蹄何處避殘紅吾人於此薦得如雲從龍其或未然山僧向世諦中應赴門頭去也然庵主生富貴之室不爲富貴之所牢籠處女流之中不被女流之所汩沒而能廣作佛事大開檀門在潮僧俗悉被其蔭方外禪衲倍增敬奉爲法忘名舍利就義罄其所有盡供佛僧可謂廣大解脫無礙之眞心正是菩提薩埵之正路人天大乘之通衢五十餘年行而愈篤至於末後告寂預備淨財托請山僧舉揚个事以助末後一著且道如何是末後一著喝一喝云黃檗山頭轟霹靂潮陽海底忽生蓮下座。

師到永慶寺念宗請上堂問法無定相遇緣卽宗如何是奪人不奪境師卓拄杖云會麼進云如何是奪境不奪人師云何處不稱尊進云如何是人境兩俱奪師云人亡馬喪家何在進云如何是人境俱不奪師云四山錦繡可人觀進云人境已蒙師指示今日上堂一句作麼生道師云腦後掛金錘乃云殘云斂盡一天淸衲子紛紛活路行喜有空王添老興差風送我上坡亭諸人會麼玆有大心檀那擲千金以嚴福地向上師僧拈莖艸而建梵宮龍象交參卻逢此際人天皈敬正值斯時成始成終自然如法盡善盡美必也可期山僧偶到此間忽聞向上人不妨突出向上巴鼻豁開頂眼睛東坡山頂捲舒峻峭之機怪石巖前調弄險崖之句圓通門啟大放寶光四面亭開收羅萬象淸溪一帶蘇公儼然祗樹千章長者如面信手拈來以酬檀徳從胸流出蓋覆諸方山僧聊敍如斯未知諸人還見麼良久雲云水盡投永慶裏宗風大振自斯晨下座。

師到龍華寺主玉軫等請上堂問雙塔淩空齊鷲嶺一溪流水接曹源如何是龍華境師云千山圍繞法王家進云如何是境中人師云獨立乾坤待个人進云謝和尙答話師云在甚麼處去僧喝師打云放汝不過乃云隋朝古剎普天之下無雙仙邑寶幢惟獨此間永久十年前已聞不若今朝一見千里外瞻仰怎如到者方知大哉不可思議妙矣難盡舉揚若也回機一念自然法法全彰玆者寺主殷勤啟請感格十方衲子一時湊合龍華會裏且道覿面提持一句作麼生道一溪環繞龍蛇動雙塔髙懸佛祖燈下座。

師到南林寺主人一先無依等請上堂問黃檗峯頭起雷金剛頂上掣電傾湫倒嶽卽且置頭角已成請和尙照顧師云看腳下進云願師只作東君主莫被風吹別調中師云半是思君半恨君進云大眾證明學人禮謝去也師云放汝三十棒乃雲山僧今日登髙髙之頂突出遼天巴鼻髙談向上眞宗以接峻峭之機而資奇特之者三賢十聖俱立下風五眼六通且居門外惟許遼天峻峭進前話會有麼有麼如無山僧按下雲頭普示去也秋气爽秋風淸老倒匡徒向上行行到水窮山盡處頭頭法法了然明旣了也一切皆了白牯貍奴無欠少至此靑天白日下男兒若个不分曉旣明也一切皆明个个闍黎具眼睛直上南林峯頂望剛剛日午正三更如其未了未明須返照急惺惺法法盡從腳下生頓悟本來無一物鐵壁銀山盡坦平所以道髙髙處平之有餘低低處觀之不足髙低勿論秪如竿頭進步一句作麼生道淩空駕險度天馬返擲還他獅子兒下座。

師到髙田院主人玉玄若石等請上堂問出吉祥峯入仙溪境出入卽不問如何是獅子遊行句師打云好事不如無進云恁麼則牙爪才開山嶽動千妖百怪攺容顏師云自知較一半乃云一花現瑞老金仙五葉芬芳徧大千幾度秋風吹不墮至今又現在髙田豎拂子云諸人會麼且道與釋迦老子拈的是同是別若道是同法無同相若道是別豈有兩般若向个裏舒一隻眼伸一隻手一並擒下終身受用永劫不忘其或不然未免枝上生枝蔓中引蔓去也山僧自離黃檗已到莆境首入永慶之堂鋪舒長春之錦以壽無位眞人次入龍華會中展演大機之用以慰大乘作者又登金剛之頂賣弄險崖之句以接峻峭之機玆到髙田院裏平長敷演以安本分衲僧幸蒙主人盡心誠意感應道交龍象濟濟雲水依依祥雲圍繞獅子顰呻在此場中踢踏一番庶見者聞者俱得解脫之因悟者入者咸證無爲之果所謂衲僧家孤迥迥處也須著到坦平平處也須著到靜悄悄處也須著到鬧哄哄處也須著到只如無佛國土沒神通羅漢如何著到塵說剎說熾然說虛空點首已多時拈來一味尋常艸環繞山山盡展眉下座。

師到報恩堂僧澄遠同孝廉陳遂捷等請上堂問仙溪添秀气蜚嶺壯威光和尙入報恩之室登報恩之座如何是報恩句師云徹骨徹髓進云向上還有事也無師打云是向上向下進云今日親見和尙了也師又打云未知向上事在乃云適意優遊已了十年話柄閒眠頃刻頓忘五百春秋倏爾翻身大開夢眼團圞圍繞盡是金仙所謂道山不在髙有仙則名水不在深有龍則靈僧不在眾惟道爲尊人不在多以徳爲鄰道徳之所在忘年事之匪過也道徳之所不在捨身衛之何益乎山僧𨿽然莽鹵撞入仙鄕惟處煙霞之頂不爲煙霞之所羅籠遨遊山水之中不爲山水之所畱礙步步踏實地處處無蹤迹荷蒙諸山禪侶追隨參請念有餘日眷戀不捨山僧所愧徳薄道微無有一法與人惟要諸人自徹自悟而後已如徹悟也剎剎塵塵無非固有之神通心心念念盡是現前之妙用如未徹悟正值深秋萬竅怒號百物齊鳴未免亂汝耳根晝明夜暗赤白靑黃障汝眼睛興忘得喪生老病死壞汝四大業識茫茫生住異滅移汝心田見聞覺知旣昧欲證圓通之境詎可得乎山僧到這里挑剔令汝證入豎拂子云還見麼擊拂子云還聞麼旣見又聞如何不覺不知秪此見聞非見聞別無聲色可呈君个中若了元無事體用何妨分不分玆者報恩檀信請升此座不覺逗漏如此未免識者所哂秪如眞實報恩酬徳一句作麼生道人人得本自還源一法回機萬法全圍繞山山齊點首貍奴白牯盡知恩下座。

師到天壺巖主人一空同徒良志等請上堂問黃檗峯頭峻天壺八面靑棒喝家風卽不問格外逢人事若何師云好與三十棒進云謝師指示師云指示个甚麼進云祥雲含瑞艸大地盡生光師舉棒云特地斬癡頑乃云一心空闊人間天上難量一念圓明此界他方皎潔證金剛之固體放本有之常光有時孤峯頂上橫眠八風吹而不動有時十字街頭打輥四相遷而不移可聖可凡無拘無束能眞能俗自繇自在得到與麼田地便是吾家種艸其或未然誠恐生滅念移萬有之中頭出頭沒甚可怖畏山僧前日妄動一念到處逗漏至今未得休歇只得自狀其過自揚其非與眾兄弟遞相證明互爲警策一念起歷徧名藍登九鯉等閒一座果天然覽盡溪山風物美一念有百怪千妖俱出醜老僧不采意無窮鐵額銅頭盡點首一念眞覿面無非淸淨身幾次拈來惟恰好這回提起又重新一念無天風扶我上天壺相逢盡是舊相識鐵壁銀山不負吾山僧到這里十方坐斷眼空四海挑出壺中日月掇轉格外乾坤孤迥迥峭巍巍天上人間更有誰且道轉身一句作麼生道一僧拂坐具師云掇轉杖藜歸去也密移一步看飛龍下座。

隱元禪師語錄卷第六終嘉興大藏經隱元禪師語錄

隱元禪師語錄卷第七

嗣法門人行砥編

福州府福淸縣黃檗山萬福禪寺語錄

元旦上堂師云乾坤再造佛祖重興陶鎔徳重雨露恩深林泉倍慶艸木增榮新日月循環世界三千舊家風羅列峯巒十二長舌溪聲演不傳之妙旨淨身山色裏無位之眞人且喜道泰時淸常從面門出入眉懸瑞彩觸處圓明頂放祥光全彰秀麗嚴凍解於寒潭鱗龍踴躍春波裏輕煙開於古路凡聖交參法苑中一團和气萬劫同春恭祝聖人無量壽村歌社舞樂升平山僧聊祝如是未審諸人同音贊頌又且如何良久云但願皇風成一片不知何處是封疆下座。

元宵上堂師云剔起心燈照徹世間無別法揭開慧月頓明那畔本來人幸值天回泰運喜逢節屆良辰燈月交輝主賓同慶共登萬福之堂門門現瑞彩重闡單傳之道葉葉永流芳紫气氤氳坐臥長春國裏祥光燦爛優遊不夜天中千古燈王如來一會儼然未散正當此際植福延壽福無有涯壽不可量所謂一粒光明種拈來種福田靈根開般若結果徧三千山僧慶贊已竟汝等各各嘴頭打濕未審眉端還覺光彩也無如覺自能輝天鑑地其或未然何妨再三挑剔豎拂子云還見麼撥著當陽一綫道門頭戶底盡風光下座。

解制上堂問選佛場今朝揭曉人天眼大轉法輪透网金鱗甚處作鉤師云動地驚天祗一毫進云忽然傾湫倒嶽時如何師云上鉤來也進云和尙門庭廣大學人這里擎拳卽是合掌卽是師云隨汝顚倒僧拜云向來罔費推移力此際中流自在行師云腦後還須一槌乃云盡日騎牛不識牛坐馳萬里覓無休誰知牛在形山上嘯月團云不計秋若也直下見得馳求永息省得許多途程動轉施爲盡是自家田地終不犯人苗稼汝等自結制以來行住坐臥折旋俯仰屙屎放尿拈匙舉筋何曾離得寸步至於今日拆散眉毛打開布袋畫斷牢關劈破保社東去西去又何曾少得些子腳下有據自然十字縱橫頂門眼開必也七通八達處處綠楊堪系馬家家有路透長安無一艸不含香潔無一花不帶春容無一水不招日月無一山不堆白雲剎剎塵塵心心念念盡是家珍爲甚麼不肯承當山僧今日大開一路急須薦取良久云把手將他行不去惟人自肯乃方親下座。

師到南禪寺請上堂問諸佛世尊爲一大事因緣出現於世三千七百祖師也爲一大事因緣出現於世和尙今日爲甚出現於世師豎拂子云爲闍黎不薦進云如何是大事因緣師云道過了也進云謝和尙答話師云謾到河頭誇綠水雲收一帶好靑山進云男兒自有衝天志不向他人行處行師云腳跟下好與三十棒乃云玆者碧池定隱二上人同正覺庵主請轉法輪以曉未悟若論轉法輪上人二六時中動轉施爲不假他力轉卻了也多少親切要山僧轉个甚麼其次上人時時發廣大心行菩薩行雲水來依禽魚有賴令此方人人俱成長者之髙風水鳥雲林處處共演摩訶之妙旨爲汝諸人轉卻了也更要山僧轉个甚麼𨿽然如是聊敍一偈以遂來意踏得未生一著先何妨寄錫在南禪霏霏法雨春三月兩道眉毛濕半邊諸人還知麼且道那半邊爲甚麼打不濕爲復是法雨不均爲復是眉毛有異吾人於此倜儻分明便抓著山僧癢處正好在此水月場中空花界內拈兔角杖敲出虛空骨髓以龜毛拂點破佛祖心腸有時對一說倒一說還我宗門有妙訣有時獅子吼野幹鳴要汝諸人具眼睛具眼衲僧不受瞞尋常劍气現眉間無根亂統俱藏隱突出單傳第一班無根亂統且置且道如何是單傳第一班卓拄杖云會麼千峯勢倒嶽邊止萬派聲歸海上消下座。

南禪寺請上堂問淸淨本然云何忽生山河大地師云無端突出進云瓦解春霜去便禮拜師打云淸淨本然云何忽生大地僧無語問此心不在內不在外不在中間在何處師云速退速退僧云如何是心師打云在內在外在中間僧無語師又打僧禮拜云應無所住師云未夢見在乃云心佛眾生三無差別賢愚不肖本無同異無端不覺瞥起一念生人我見起貪嗔癡繇貪嗔癡作種種業流浪四生輪回三界從迷至迷無有休息僅有碧池上座體佛祖之教興慈悲之心以生靈之命爲命以禽魚之樂爲樂鳩諸善信放生爲事仍斂淨財卜築義冢收諸骷髏藏於一處庶無霜月暴露之事亦無悲風淒雨之懷春秋祭掃猶己之親更請山僧說法度脫彼魂而後已余聞髑髏前神光萬里微塵裏法界三千佛佛祖祖坐微塵裏轉大法輪度脫眾生山僧今日在髑髏上演大般若令四生九有脫諸塵累頓超淸淨之域所謂一心不生萬法無咎一念回機便同本得迷一念悟一念反覆迷悟如掣電一聲地震乾坤幽顯靈聰俱已薦此乃是山僧獨拔超薦之旨且道見義而爲一句作麼生道良久雲長天雨散雲收後明月何曾離碧池下座。

師誕日結制上堂西堂問紅鑪煉出擎天骨則不問祖印還須過量人事若何師云殺活縱橫無掛礙進云恁麼則縱橫乾坤照用臨時去也師打云是照是用堂喝師云再喝看堂云驚羣須是英靈漢敵勝還他獅子兒師云賊過後張弓乃雲天地爲鑪一火鑄成生鐵漢須彌作壽孤光返照本來人離言離說超羣象無慮無思絕點塵不是渠儂賣靜潔都緣默契自天眞諸人還會麼山僧竟日敲空作響要覓知音指葉爲金惟憐赤子全副熱腸懸橐籥半開冷眼對晴陰這回揭盡迷雲夢獨露寒潭一片心這里有个受用處有个敗闕處若也簡點得出慶贊有分其或未然山僧自己簡責免使將來怪笑然則生鐵漢子最初不合打在紅鑪中入首惹得通身紅爛又向寒潭裏出身凍得七花八裂𨿽然冷暖自知怎柰寒溫之气未除要與須彌同壽滄海共福詎可得乎福壽𨿽則有虧道徳必也未備那堪受人慶贊正好攔腮扯下爛槌一頓益見黃檗門下有个燥辣衲僧總與麼饃糊而去大似冷水浸冬瓜大家相淈有甚麼淸頭慶贊且止今日開期爲人一句作麼生道維那云黃檗連根苦師云烈焰光中開隻眼舉頭誰是熱心人下座。

諸居士爲師祝壽請上堂維那問踏盡洞山無寸艸卻還黃檗種靑松還有爲人分也無師云瑞艸千年秀進云恁麼則功不浪施去也師云千差一掌擎進云知音說與知音聽師云又被風吹別調中那轉身師便打問學人單刀直進又是雪上加霜和尙拈椎豎拂難免一番親切作麼生是親切句師云一刀兩段僧拂具云看破了也師云太平本是將軍定僧歸位師云不許將軍見太平乃云眉毛插漢鼻遼空佛祖都來立下風獨踞巖頭忘歲月不知身在白雲中究竟本無壽者相人天何處祝華封諸人會麼無所壽處而壽是謂仁壽空諸身時爲身乃名法身仁壽法身體之卽神八風吹而不動四相豈可遷移格外眞風浩蕩寰中靈气藹然不萌枝上聯芳秀無影樹頭萬劫春團圞圍繞金仙子共祝蓮花國里人諸人還信得及麼如信得及便是金剛種艸其或未然山僧再垂方便爲汝點出豎拂子云會麼急薦取莫狐疑這漢繇來不自欺掇轉面門開兩眼千山萬水繞須彌下座。

上堂師云揀魔辧異還他正眼圓明打雨敲風突出天心朗耀昭昭乎一念未萌之先晃晃焉全該羣動之後心眼通達洞徹十虛如印印空如印印泥如印印水頭頭無差印印不異無差故八萬塵勞盡是菩提之路不異也三千剎海無非解脫之場舉一步步步全彰行一言言言見諦所謂言而信不若不言而信令而行不若不令而行不令而行推之以誠不言而信鎭之以靜一心圓極收放自如放行則瓦礫生輝把住則黃金失色且道如今放行卽是把住卽是維那云切忌打雨敲風師云單提楖栗橫三界打統乾坤共一家下座。

上堂師云撐持世界還須生鐵身心建立法幢全在金剛眼目眼目烜赫圓明身心骨力俱備舉一事事事周隆應一機機機活潑百煉了無異色千磨愈見光輝卓立塵勞之中永爲今古標格縱橫宇宙之內長作人天模範可隱可顯能剛能柔皆因眼目圓明骨力俱備之驗是以天無骨力不能成其髙明地無骨力不能終其博厚山無骨力將恐崩裂海無骨力將恐枯竭人無骨力難以自立物無骨力不成品器乃至一艸一木一塵一剎若無骨力維持則當下消殞盡淨無餘而況撐持世界建立法幢無有骨力而能成立者乎所謂貧莫貧於無見識賤莫賤於無骨力骨力旣無日常東倒西歪隨業升沈遠墮四生六道近遭八難三途必也無疑矣我此會中个个英靈決不墜在此數且道如水無筋骨能負萬斛舟虛空無堅質能含一切物又作麼生消釋山僧到這里目瞪口呿無言可說無理可伸未知眾等如何融會維那雲橫身當宇宙徧界沒遮欄師云有無夢幻俱拋卻始信空生大覺中下座。

立慧門首座秉拂上堂師云種春風鋤明月一钁生涯烹綠水飽靑松半瓢活計處閒居而獨樂臨廣眾以渾然可藏可行無固無必法王座畔曾翻掣電之機獅子巖前慣弄險崖之句隨時丰儉信手拈來了曩劫之塵緣圓一心之妙果未出幽谷已全捉象之威旣充法筵須展遼天之志禪林得其表帥吾道借以增輝爲綱爲領井井有條利己利人言言合轍可作人天眼目堪提佛祖綱宗如燈傳燈燈燈不昧似鏡對鏡鏡鏡圓明照用臨時展托胸中日月主賓際會捲舒格外乾坤龍象蹴踏非驢所堪苟稱其職道不虛行山僧聊啟如斯未審眾慈轉請助揚何如諸人會麼兩輪互照經天地一座巍然亙古今下座。

保嗣請上堂士問生滅不斷多生恐怖向甚麼處安身師豎拄杖云會麼士禮拜師雲家山增秀气密室轉風光乃云善來佛子自皈依深信靈苗長淨泥萬福堂前甘露灑開花結子正當時諸人會麼玆者曾居士請轉法輪以固金剛種子用資般若靈苗若論般若靈苗金剛種子人人本具个个不無反求諸己靡所不備所謂萬物皆備於我惟我能生萬物惟冀善人時時返照念念回光忽若心花頓發便與太虛同體日月並明能爲萬象之主不逐四時凋零而後潤之雨露長以和風照之慧日覆以慈云庶物物各得增長人人福慧圓明優缽花開一片菩提子結三千苟能如是耀後光前必也無疑只如應時納祐一段話略又作麼生道也大奇也大奇生來傲骨迥南枝微風隱隱遞香信百萬人天一貫之惟有老僧無巴鼻撐天拄地兩莖眉下座。

臘八上堂師云棄卻王宮入雪山仙丰道骨自幽閒六年已了千生夢忽悟明星出世間諸人還會麼看這老子富有四海貴爲人君象馬七珍國城妻子靡所不備忽覺無常一旦棄如敝屣直入雪山修行六載功圓果滿睹星悟道便云奇哉奇哉一切眾生具有如來智慧徳相皆因妄想執著不能證得嗣後說法四十九年談經三百餘會道滿天下教流萬世傳其道奉其教如麻似粟至於普天之下在在處處若僧若俗若男若女若長若幼咸知此日是這老子成道之日奉之如大神敬之如君父設若當時受萬乘之尊榮貪五欲之快樂安有今日風光之事耶所謂大人具大見大智慕大事成大志滿大願直欲个个成佛而後已吾人旣有智慧徳相與佛無二喜怒哀樂與佛無二慈悲喜捨與佛無二菩提涅槃與佛無二行住坐臥與佛無二豈可不學而修之力而行之不至老子田地是自暴自棄也汝諸人試返照看當體淸淨當體圓明當體具足與這老子相去多少不但我今獨達了恆沙諸佛體皆同脫有憤气衲僧出來道將謂黃檗多少奇特今日與麼說話大似座主奴相似未免傍觀者哂山僧亦不著忙亦不气急徐徐向他道此時淸平世界不許攙行奪市敢保這僧心平气和瓦解冰消未知諸人意下如何還會麼一處平處處平無勞日午打三更自從頓悟明星後引得兒孫一路行下座。

上堂師云那畔風光世莫聞本無一物可呈君喚回午夢數聲鳥題破靑山幾片雲擬作心知還逗漏若將境會更紛紜兩途弗涉超情謂地覆天翻永不渾諸人若到這个地位則生死去來於中無動興亡得喪不幹其懷亙古虛圓淨潔一腔洞徹靈明鐵圍不能匿其輝穹蒼不能覆其體萬象不能隱其眞塵勞不能易其性圓陀陀活潑潑如珠在盤不撥自轉如鳥遊空所向無礙心境緣他不得豈虛名幻相而能籠絡者哉只如善人離榕城上黃檗步步踏實地處處沒蹤迹全身與麼來全身與麼去又何曾掛礙把手將他行不去惟人自肯乃方親且道玆者相見與龍泉相見相去幾何良久云面面峯巒爭拱翠滿頭白雪愈風光下座。

薦慈請上堂問養育劬勞則不問薦親一句作麼生道師云了無一物獻尊堂進云恁麼則與林道婆相見去也師云未是報恩者僧禮拜師便打問正睡之中無夢無想主在甚麼處師舉拂云不是闍黎不拈出僧禮拜起師云八十翁翁入場屋眞誠不是小兒戲乃云玆者良照禪人請山僧舉揚个事以薦慈親林氏然林氏秉佛遺教三十餘年淨修梵行又能成子出家慈風布於閭閻而子辭親學道廿有餘載戒潔圓明一心無別亦能諭母之道奉母以法庶母臨終吉祥而逝孝行塞乎天地不待薦拔必也往生更要山僧舉揚爲薦成得甚麼邊事𨿽然如是聊舉數言以慰孝念之誠伏惟諦聽死盡偸心徹見人生之大本昭回正念頓明孝道之深恩欲酬至徳貴在還源圖報劬勞急須返照構得源頭無異處曩劫冤親一坦平了知照體自功圓多生恩愛俱解脫如是資身艸屋石牀常快樂如是薦親天堂佛國恣優遊山僧舉揚已竟且道還薦得林氏也未良久云一片慈雲歸巖谷滿林荊棘放蓮花下座。

元旦上堂師云金輪影動煥然宇宙重光玉闕令行倏爾山川並秀鶯鳴谷口大暢玄風梅放南枝聊舒素志摸著衲僧巴鼻一番提起一番新揭開佛祖爪牙幾度拈來幾度覺三千剎海繞須彌十二峯巒捧殿閣潦潦倒倒磊磊落落匡徒共祝升平同證大圓滿覺山僧與麼舉揚還當得新年頭佛法也無諸人會麼偶爾枝頭開隻眼始知傲骨占春先下座。

解制上堂師云拆散眉毛十字縱橫無掛礙大開眼目三千剎海盡風光單提楖栗活潑如龍緊捎艸鞋威獰若虎踏著最初行履處一道坦平返觀那畔本來人渾身慶快幸值元宵美景喜逢賜福良辰燈月交輝柳花間錯凡聖同遊不夜之衢人天共樂長春之苑極樂一會儼然未散而我格外衲僧眉毛解散保社打開東去西去則不無切忌靑天下躲跟不許暗地裏著腳且道離此二途畢竟向甚麼處去一僧便出師云明暗兩途俱踢脫橫挑日月繞須彌下座。

結夏上堂西堂虛白問烹金琢玉作者鉗錘煆聖煉凡尋常妙用只如超宗越格漢子作麼生相爲師云一隻眼睛明似日進云恁麼則各出手眼去也師云半邊鼻孔吼如雷堂喝師云再喝看進云請和尙別道將來師便喝問結卻袋口收拾羣牛常住田地教阿誰耕師一棒云會麼進云恁麼則拽脫鼻頭拖泥帶水去也師云腳跟下好與三十棒進云今朝風月愈光新師云不知痛癢漢進云不勞更加鞭師云放過一著乃云黃檗大開選佛場成羣踢踏不尋常觸翻鼻孔遼云漢惹得天花滿院香諸人還覺也未如覺則言外知歸句中有響五蘊六根卽時解脫三身四智覿體圓明自然啐啄同時必也縱橫合轍或發大機之用鐵額魂消或顯大用之機貍奴膽喪如天普蓋似地普擎浩浩蕩蕩不可得而名言烈烈轟轟豈能追其影迹妙入斯門成佛匪離於當念若失其旨修因尢滯於多途途多踏艸不死念當直下成功是以悟迷遲速日劫相倍矣玆者休夏安居之晨衲僧聚會之際且道從何門而入以進佛祖之堂豎杖云一條拄杖眾人扶閣在虛空有若無幾度滄桑渾不攺翻然卓立在吾廬吾人於此見得徹作得主信手拈來活潑如龍有時撐天拄地有時殺活縱橫有時度馬度驢有時一棒不作一棒用山僧與麼舉揚垂應機宜則不無只如這一條拄杖從甚麼處得來維那云放下好西堂豎拳云見麼師云沒來繇沒來繇自舉自揚自放收威音那畔挑風月直至於今賣不休下座。

端午上堂云今朝五月端陽个事如何舉揚各各密移一步便到佛祖家鄕脫若於此薦得可稱無事道人其或未然山僧露些爪牙與諸人共知豎拂子云會麼虛之以中包羅萬有不宰其功致之以誠博載羣生不矜其能故道大於虛空不與虛空而爭道徳廣於法界不與法界而爭徳言徧於天下不與天下而爭言行周於四海不與四海而爭行是以善道者無方善徳者無形善言者不華善行者無迹故能道徳言行廣大周徧於天下者豈非至虛誠善無爭之驗歟玆者端陽節屆四海五湖徒爭勝負業識茫茫無有休息欲其世界安樂無事詎可得乎且道卽今以何法力挽回業識坐享升平還會麼照見本來無一物有何夢事可爲爭吾人各具如斯眼世界身心盡坦平下座。

費和尙誕日上堂師云檗岫千年翠寒潭徹底淸舉頭天外看大地坦然平諸人會麼山僧自入師室一空如掃𨿽然無物可獻尊前信手拈來不妨恰好萬般施設總虛花惟有此心長可保玆乃本師壽誕之晨僅有惟永禪人修齋獻供請轉法輪可謂一槌兩當倍增福田若論沒面目衲僧天龍恭敬不以爲喜日嘗孤迥迥峭巍巍逍遙於廣漠之野優遊於萬仞之巓嘲風弄月展演神通覆雨翻雲全彰妙用𨿽居人天界內不爲人天之所羅籠示現凡聖場中不爲凡聖之所畱礙一段天眞孤明烜赫千古萬古永爲標格山僧今日借花獻佛且道還當得祝壽章句也無良久云推出峯巒聊作供空王笑納萬斯年下座。

結制上堂師云髙提慧燈破千年之暗室重振鑪韝顯百煉之純剛得入三昧火裏頓消業識茫茫返照便登覺岸翻身卽是家鄕一點靈然透徹百千世界風光乾坤老我滿頭雪天上人間沒處藏若也於此見得可與半面之交其或未然山僧再添柴炭重新煆煉去也具足聖人法聖人不會具足凡夫法凡夫不知凡夫若知卽同聖人聖人若會卽同凡夫凡夫聖人各各具足喚作聖人也得喚作凡夫也得然則凡不自凡因聖以名凡聖不自聖對凡而說聖聖名凡號卽是虛聲殊相劣形無非幻色幻色虛聲豈有定名一總平懷法法成辦只如沒面目眞人三頭六臂漢子一齊俱到又作麼生煆他向者裏道一句看一僧云一錘百雜碎又僧雲團團原不費鉗錘師卓拄杖云百怪千妖都一串紅鑪點雪大家看下座。

師誕日允寧陳居士請上堂師云異气騰空必有其人應世瑞光映座果然好友臨筵洞壑倍增勝麗林巒愈見輝煌碧落現彩霞之慶綠陰呈翠錦之祥萬福堂中人天圍繞如雲捧日紫微峯畔猿鳥獻花若供金仙三千年蟠桃一會五九度正果全彰瘦骨稜稜處處撐天拄地貧眸炯炯時時耀古騰今滄桑攺變覿體純眞宇宙渾淪一心不昧有時自贊自揚自擡三十三天之頂不以爲髙有時自貶自駁自抑一十八獄之中不以爲卑磊磊落落任彼呼馬呼牛顚顚狂狂知他是凡是聖前劫波生而不生後劫波滅而不滅不滅不生金石流而弗渝不生不滅刀兵動以無傷大哉堅固元辰廣博悠久無疆要且無人證據不妨自己舉揚山僧聊舉如是未知諸人唱和如何試道看眾俱答已師云只得一半山僧自圓去也一念淨超億萬秋何勞海屋又添籌天翁贈我兩眉雪惹得人間祝未休下座。

冬至上堂師雲天地無全功誰是全功者聖人無全能誰是全能者廣包天地人惟有虛空也空生大覺中全能難描寫循環眉睫間消長腳跟下一气含萬靈片心無可把錯過百千生不知身是假忙忙無所歸笑殺王大姐問予事如何白棒驀頭打鮮血濺梵天渾身赤灑灑予愧莫可藏混入大般若喜逢一陽生豎拂云聊申些素雅山僧應時應節了也若也會得便知陰消陽長去處不妨東湧西沒南升北降生死去來無可不可其或未然石筍再抽條碓嘴又生花曲垂來宜去也天能蓋而不能載地能載而不能蓋是天地無全功也聖人能教人爲善不能使人而必善是聖人無全能也若夫攺天命奪神功參化育補元气惟全人者能之如有其人吾將師之以教吾之全能也吾將天下人師之以教天下人之全能也如無不若自全其全自能其能豎拄杖云豎窮三際按拄杖雲橫徧十方理無不周事無不備法無不圓機無不被所謂萬物皆備於我惟我能生萬物惟我能長萬物惟我能壞萬物惟我能滅萬物生長壞滅皆備於我豈全功全能不備於我耶然則能無所能法法頭頭無減增全無所全塵塵剎剎自成完我無所我放去收來盡恰好功無所功本來無始亦無終橫該豎抹無往不全山僧今日所舉不惟與釋迦老子出气一番亦與東土聖賢出气一番亦與天地萬物森羅萬象出气一番是以全功無棄物全能無棄人舉頭天外看孰是不全人功能消長且置且道佛祖向上一著陰陽未判已先之事作麼批判良久云一榻橫眠三界外翻身磕破太虛空下座。

性溫請上堂師云人人本自天眞佛動轉施爲覺未曾當念圓明超法界卽心頓悟繼傳燈花開香國分千葉子結蓮臺上九層一會儼然眞極樂當軒大座貴先登諸人還見麼西天東土搏作一塊彌陀釋迦都盧一座諸上善人俱會一處所謂天下無二道古今沒兩人無二道天地同根矣沒兩人萬物一體矣同根一體淸淨如洗一體同根惟吾獨尊團團圍繞金仙子若个師僧解報恩玆者披剃佛子請升此座爲作證明夫出家者是大丈夫之事非將相之所能爲須秉金剛王寶劍無明煩惱執著妄想一斷一切皆斷生死大事直下須明一明一切皆明舉揚正法用報佛恩崇修大道以酬師徳事上也周密接下也溫和臨事也決斷見利也爭讓慈悲喜捨戒潔謙恭揚人之美成人之徳難行而行難忍而忍愼終如始弗忘斯道以成出家之志則不辜今日之囑也只如卽今披剃直下證明一句作麼生道金刀一展塵勞盡般若靈明亙古今下座。

上堂師云這漢繇來不自欺逢人卓朔兩莖眉如今老大無思算坐斷人間十二時十二時旣斷今古一日矣死生一致矣事理一貫矣物我一如矣然則一非一上下四維無等匹老胡殿上對梁王口不開風道不識後代兒孫不丈夫承虛接響太浪籍或狂或狷或饃糊愈掃愈多愈不息旣然不息聊舉幾則因緣以定今古眼目馬簸箕一口吸盡西江水滿腹魚龍𨿽吞得西江不能吐出西江久則作怪無疑跛足雲門北斗裏藏身客星犯帝座欲隱彌露大似靈龜曳尾自取喪身之兆王老師誑嚇兩堂斬卻貓兒痛快不妨痛快𨿽有殺人之刀而無活人之劍一切死人活不得諗老戴个艸鞋略露鋒芒只救得一半七百甲子老趙州年古成精使得十二時辰混亂天經誑惑人事得罪於天無所禱也山僧今日將四个老古錐據款批判曉諭禪林倘有傍不甘的進前道黃檗坐斷十二時辰聻殊不知正是復太古之眞風補未生之元气其理也備其利也溥只宜密契不許卜度而今總掛萬福堂前一任諸方貶駁若無勘驗龍蛇眼難以承當佛祖機下座。

上堂師云心聰卽得三摩地烏用山僧再舉揚南日雲開沙界朗普天恩大卻難量量天須是沒量人一毫頭上契天眞南辰北斗俱翻卻始證本來淨法身所謂淨法界身本無出沒大悲願力示現受生生卽無生滅卽無滅無滅無生任運騰騰無生無滅去來皎潔覿體現前孤明歷歷污染他不得蓋覆他不得移換他不得收拾他不得如驪珠獨耀於滄海似桂輪孤朗於碧天悟之者可作人天眼目堪傳佛祖眞燈如未山僧重新挑剔令汝各各法眼圓明海國善人有賓有主有禮有樂山林老衲無事無爲無黨無偏信手拈來頭頭恰好等閒放去法法全彰會則山海渾然一體不然覿面又隔千江然則山是山海是海處處風光溢目主是主賓是賓人人卓立軒昂萬福堂前龍象濟濟五雲峯畔雲水茫茫通身無影像徧界不曾藏卽心卽佛卽物萬古碧潭空界月非心非佛非物掃淸天地一林霜不是心不是佛不是物喜得定南鍼子在任他車轉亦何妨還見定南鍼麼豎一指云勘破這些關捩子一毫頭上定乾坤下座。

上堂師云一葉親承肯隨曲澗長流水萬金易卻難捨孤山幾片雲云伴孤山添秀气水行曲澗愈增狂苟能入流忘所所入旣忘動靜二相了然不生見色明心心境圓融無住心光豁然獨露非獨露莫顯不生之相非不生難明獨露之心獨露之心卽是眞心不生之相無非實相實相眞心亙古亙今金石流而弗渝劫火燒以長存西來直指惟指此心東土相傳惟傳此相眾生迷此心故輪回不息智者悟此心故卽時解脫所謂只此心心心是佛十方世界最靈物於中徹悟盡無餘妙用神通從此出玆者孤山心光禪者請升此座不覺逗漏心法如此若論祖佛頂上一著子千聖無啟口處山僧亦不敢露个元字腳何故眞金自有眞金價終不和沙賣與人下座。

上堂師云大地悠悠古到今人情道義兩浮沈亂離顚沛渾如舊不負當年儒佛心諸人還知儒佛心麼悟則事同一家不悟則萬別千差衲僧貴在眼正君子妙於固窮若非顚沛焉知固窮之眞實苟不亂離爭見正眼之圓明一處圓明處處圓明無有不圓明之者一處眞切處處眞切無有不眞切之者一人發眞歸源十方世界悉皆消殞一日克己復禮則天下莫不歸仁豈非圓明眞切之證驗歟看這釋迦老子捨王宮直入雪山六載饑寒其心何等眞切夜半睹星悟道便云奇哉奇哉一切眾生具有如來智慧徳相眼目何等圓明不合道个皆因妄想執著不能證得未得一切圓明受駁奚辭那更亂扯葛藤四十九年蔓延娑婆世界無人截斷至於今日無有休息惜乎山僧不與同時若與同時待者老子道个奇哉輕輕向他道本是自家滯貨何奇之有敢保這老子心平气和穩坐山堂鎭之以中不言而信不令而行豈不綽綽然有餘裕哉益見煆賢煉聖之功超師越佛之作成仁成徳之美無爲無事之樂不亦盡善盡美也歟玆者吳居士特特入山請法且道如何話會𨿽是昔時舊面目這回相見愈相親愧無一物堪爲供推出雲山待故人下座。

戒子請上堂師云萬行莊嚴素法身心心不昧本來人自他普利功圓滿直證毗盧一性眞諸人會麼於此薦得當下妙用非同小小如未山僧再垂方便擴充菩薩之心令證菩提之果菩薩非菩薩是名菩薩故園搖落不堪聞雪後枝頭春又發凡夫非凡夫是名凡夫踏徧天涯無覓處歸來依舊在吾廬聖名凡號俱拈卻天上人間不可模所謂名不得狀不得不可得中這麼得苟能密契个中旨廣大神通焉可測便能豎一毫光徧十方興一言教流四海舉一步行徧塵沙拈一物全彰大地心心圓明念念圓明頭頭圓明法法圓明如珠在盤不撥自轉水銀墮地大小皆圓其戒香也普燻法界其戒光也明如日月其戒相也周匝娑婆其戒徳也重如山嶽如是信解如是奉持如是護念如是證悟同入毗盧性海共登般若玄門玆者菩薩圓滿之期各各知恩有地且道報本酬恩一句作麼生將此身心奉塵剎是則名爲報佛恩下座。

上堂師雲天寒人寒滴水滴凍梅雪爭妍花落風送穿過今時眼睛逗漏威音鼻孔玉葉中藏神渾身香潔冰淩上走馬大地心寒一身潔一切身俱潔一處寒一切處皆寒徧界花開方寸裏普天冰結玉毫頭不是一番寒徹骨怎得梅花撲鼻香諸人會麼山僧今日打个淨潔毬子展些寒冰三昧以酬龍華禪信還有徹骨徹髓漢子共相證明者麼良久云喜得冽風堅傲骨不隨霜月落前溪下座。

元旦上堂師云尊道重賢坐致一人無量壽興言布徳立回萬派盡朝宗兵气化爲和气冽風轉作東風冰河凍解大地咸春人人享泰來之福物物含生意之恩妙哉乾元功無浪施不言而信不令而行不怒而威不爲而成蕩蕩巍巍名不可得綿綿密密體之卽神諸人還會麼豁開戶牖乾坤廓剔起眉稜一斬新下座。

解制上堂師云解散眉毛通身是眼打翻鼻孔大地咸春人人歌太平之福个个樂無爲之天舉足步步如意擡眸法法圓成處處綠楊堪系馬家家有路透長安橫挑日月間之繞天上人間莫可藏聊剔心燈懸巨剎孤光一道照扶桑諸人還見麼玆者人天納慶之晨釋子分燈之際略敍數言以壯行程人情佛事兩得周足只如沒面目漢子羅籠不肯住呼喚不回頭且道如何奉送驀直去自惺惺回頭轉腦得人擒麈尾風馳九萬里棒頭迸出玉麒麟下座。

立鳳山也懶首座秉拂上堂師云碧落無瑕嘗喜金輪出現靑林有色果然丹鳳來儀五彩文明足徵足法九苞徳備堪證堪憑昔時妙契乎機先今日奇逢於意外師資道重一回相見一回親賓主气和一度閒談一度切要明親切事還他親切人欲顯遼天機須是遼天漢料揀言言不異敲推句句無差見與師齊恰好平分半座智超眾外何妨出手全提使普天之下共八斯門令沙界之中同登此室地靈人傑可起捲席之風道泰時淸堪闡無多之旨龍驤雲起虎嘯風生名位相稱堪任其勞一舉山山齊點首千江萬派盡朝宗下座。

結制知浴良迪覺融領普賢普恩設齋請上堂師云重開鑪韝振風規烈焰亙天孰敢窺縱有銅頭鐵額漢也須腦後著鉗錘可有與麼人正好朝打三千暮打八百愈煆愈見光輝愈煉愈加烜赫使正法眼藏當下圓明令涅槃妙心卽時淨潔無妄想執著之病無偏小所知之愚圓陀陀活潑潑赤灑灑峭巍巍天上人間更有誰與奪縱橫無掛礙捲舒照用自臨時得到與麼田地參學事畢如未山僧舉个現成公案以慰來機昔日臨濟升座兩堂首座一齊下喝僧問兩堂下喝還有賓主也無濟云賓主歷然諸人還會麼兩虎之下獸難容蹄兩刃之間人難容足苟能於此插得只腳可爲瞎驢種艸堪接黃檗宗枝其或未然山僧自插自斷去也者三个老古錐各各好與三十大棒趁向他方世界之外敢保此處而今而後海晏河淸無有蛟龍爲殃爲祟然則黃檗今日升座兩堂首座俱不下喝且道還有賓主也無會麼寂然不動感而遂通無賓主句輕拈出磕著心空及第歸下座。

岱山學公爲師慶誕請上堂師云人人俱有摩天志誰肯活埋淺艸中觸著現成鐵楖栗自然兩翼起淸風諸人還會麼良馬見鞭影而行鳳皇聞韶音而至一念還源疊疊祖山增秀色剎那返本溫溫丈室愈風光得到者个田地不染一塵塵塵具足豁開格外眼睛圓明如鏡鏡鏡全彰萬別千差難逃至鑑千差萬別總歸一致一亦無有脫體風流三世諸佛列代祖師盡向者裏出入出於機入於機出入分明不自欺來無相去無相來去去來無兩樣吾人日用常如斯世出世間爲標榜玆者岱山學公不遠千里而來特申慶誕可謂知源得本恩歸有地山僧所愧無法爲酬只將現成絡索推出以塞來命且道還恰當也無眼底溪山千古翠胸中流出四時春下座。

師六旬誕日鰲江諸居士請上堂雲滴水福滄海點塵壽泰山豁開正法眼萬古剎那間於此薦得今昔同時我人一致壽天窮通奚憂奚樂榮枯得失自在自繇是以金石流而不渝劫火燒以長存不然未免與世浮沈隨時消長了也花甲重周十二峯巒增拱翠元辰初度無邊剎海競添籌大座當軒人天環繞一靈境內凡聖交參祝延無位眞人須是大心長者羅漢掛紅霞通身富貴紫微現瑞彩特地風光梅噴先春承九淵之徳澤松濤晚景起萬福之嘉聲鶴永歲龜長年蟠桃結果壽三千山也峻石也堅潭澄竹秀自天然一念無生無量壽圓明皎潔威音前𨿽然未放揚州鶴也勝腰纏十萬錢山僧今日臉皮放下碓嘴開花自贊自祝自不覺羞未審諸人同聲相應又且如何首座云有意气時添意气不風光處卻風光師云滿座文星臨影瘦一林紫气間龐眉下座。

立木庵首座秉拂上堂師云火焰裏迸出些兒烜赫千秋見者眼瞎聞者耳聾觸著則喪身失命非文非字非佛非心將空塞空以毒攻毒從胸中流出不妨蓋天蓋地可作人天眼目堪起佛祖綱宗所謂見與師齊減師半徳智過於師方堪傳授然則授無所受受受無窮傳無所傳傳傳不已人人俱有出世之心个个不無超師之智也須毛羽丰爪牙備頭角成風雲至要行便行要起便起聊興一念周沙界奚啻鵬搏九萬里見與師齊且置智超於師一句作麼生道老僧舌短不能說問取堂中首座瑫下座。

元旦祝聖上堂師雲山前瑞气靄村村想是人間春到門玉闕令行周法界金輪影現耀乾坤坐靈得意承天澤艸木含輝仰聖恩瘦骨𨿽埋深雪裏也伸幾點壽皇尊山僧祝聖已竟且道新年頭佛法如何年新月新日又新拈來原不惹纖塵山童亦解新新意一炮如雷醒夢人如醒也聲色堆頭開隻眼大千何處不通津其或未然花紅柳綠鶯聲美卻被風吹別調中下座。

解制上堂師云一花開五葉葉葉永流芳點火傳千燈燈燈常燦爛眉毛解散徧野禎祥鼻孔通風渾身慶快八萬四千法門不離當念無邊剎境妙用只在毫端於一毫端上翻身百億毫端出現於一念光中打徹百億念中圓明非自非他隱顯莫測卽心卽佛與奪自繇解結本自同源聚散了無蹤迹苟能於此把得住放得開作得主撲得滅山僧兩手分付一任東去西去敢保著著有據其或未然不得動著腳跟紅綫如未斷鐵壁銀山在眼前未徹且止只如今日保社打開超脫衲僧如何奉送杖頭杲日開禪徑麈尾春風壯客程下座。

惟欽禪人領眾居士設齋請上堂師云一脈淸談古到今幾回煙鎖冷沈吟於今掃卻淨如洗獨露寒潭一片心還知寒潭片心麼靈明洞澈萬古徽猷眞淨圓通千秋亙赫祖佛證此成菩提之妙果菩薩修此嚴萬行之正因人天明此積十善之福基凡愚昧此作三途之苦本今日幸逢沒面目琦上座一棒串過撩向九霄之外直令現前空蕩蕩赤灑灑圓陀陀活潑潑名不得狀不得吾人於此徹悟掣得便行堪立千峯之頂呵佛罵祖也得抑揚宗教也得褒貶人天也得持提生靈也得爲伊識得向上一著殺活縱橫與奪無礙順行逆行無可不可其或不然切不得動著直須向自己腳跟下返照看是甚麼忽若磕著山僧棒頭不妨爲汝證據是事姑置且道今朝齋主虔誠請法覿體應酬一句作麼生道杖頭點出金剛眼引得人天一路行下座。

隱元禪師語錄卷第七終嘉興大藏經隱元禪師語錄

隱元禪師語錄卷第八

嗣法門人行瑫編

小參

小參學道如鉆火逢煙未可休直待金星現歸家始到頭古人與麼道鈍置殺人黃檗門下貴在一火鑄就一槌便當有麼有麼出來與汝證明一僧拂袖而出師云又恁麼去也乃云大道秪在目前要且目前難睹卓拄杖云磕著者个端倪驀然跳如虎三界生靈只手提攜十方剎海一口吞吐徹骨貧窮普天豪富抖搜無有半分文隨手使錢如糞土等閒撥轉上頭關發機直用千鈞弩擲下拄杖云會則慶快平生不會切忌鹵莽一僧指拄杖師云逐塊不少。

因事小參國淸才子貴家富小兒驕善惡無源惟人自招跛鱉藻文彰水面獰龍戲浪潑天潮一刀截斷千江口萬派聲歸海上消如何是萬派聲歸海上消道得許汝東湧西湧脫或未然不得動著動著打折汝驢腰有僧便喝師拈棒直打退歸方丈。

小參云盡十方世界是个猛火喚作火燒殺汝們不喚作火冷殺汝們汝們作麼生定奪若定奪得去金烹大冶雪點紅鑪三十年後不得辜負吾定奪不得剔起眉毛著个精彩九十日中間動轉施爲三世諸佛歷代祖師在汝諸人腳跟下經過莫怪空疏驀豎拂子云爲甚麼又在山僧手裏還會麼赤體條條無蓋覆拈來放去更繇誰喝一喝便轉身。

小參舉臨濟云一人論劫在途中不離家捨一人離家捨不在途中那个合受人天供養師云今日狹路相逢總被黃檗拄杖子吞卻了也正當與麼時山僧性命在汝諸人手裏賴汝不知汝等諸人性命在山僧手裏拈拄杖打散復召大眾眾回首師云是甚麼便轉身。

小參問凡有言句皆無實義乞師指示師豎拄杖僧無語師云鈍漢乃云現成公案突出難辧會與不會不隔條綫向上提持轟雷掣電擬涉思惟刻舟求劍顧左右便轉身。

除夜小參北禪烹白牛分歲手忙腳亂黃檗閣拄杖過年藏頭露尾久參上士聞與麼道掉臂而去後學初機未免躊躇還有入此保社者出來道道看眾無語復云祖師西來教外別傳不立文字直指人心見性成佛曹溪云說个直指早迂曲了也且說个直指早已迂曲何況語言文字機境解會者哉仔細看來到這里總用不著所以山僧單單拈一條楖栗但有來者便與一錐直令七穿八穴徹骨徹髓抱恨終身知恩有日今夜看來這一條棒不得動著動著卽禍生。

縣主淩公請小參師舉臨濟大師云有時一喝如金剛王寶劍有時一喝如踞地獅子有時一喝如探竿影艸有時一喝不作一喝用喝一喝云是金剛王寶劍是踞地獅子是探竿影艸是一喝不作一喝用大眾試判斷看若判斷得山僧拄杖子當堂分付擬議尋思劍去久矣那更形於問答涉於語言彼此置鈍無有了期所以山僧尋常向諸人眉睫上輪刀走馬汝等諸人須向山僧腳跟下斬釘截鐵兩不相傷各無防礙得到與麼田地正好孤峯頂上罵月呵風十字街頭拖泥帶水或順或逆或抑或揚激發个事接引後昆堪報不報之恩共助無爲之化且今日山僧與淩公覿面相呈各出手眼一句作麼生道玉融風雅千年紹黃檗山輝一點奇復喝云漏逗不少。

下壩築成小參此數時有煩諸上人搬泥拽石神通妙用不同小小這邊著實那邊穩當兼乃中孚無有一毫滲漏自然水到渠成廣收森羅萬象直截狂派橫流不但灌漑生民亦乃度驢度馬今日功完果滿大家一齊放下末後一著賴有石將軍無能窺縫罅。

師誕日小參云生生死死死生生六道循環夢未醒今日根塵俱歷落剛剛日午打三更諸上座若會得日午打三更意旨便知山僧本命元辰落處亦知釋迦老子本命元辰落處亦知古今天下老和尙本命元辰落處亦知現前諸上座本命元辰落處所謂無二無二分無別無斷故如是山僧慶贊諸上座亦得諸上座慶贊山僧亦得互爲主賓遞相舉揚爲天人之標榜作將來之眼目豈不盡善盡美者哉且今互相慶贊一句作麼生道金粟花開黃檗果不馨香處也馨香歸方丈。

師爲徹志禪人小參云徹志禪人去歲參見禮拜起山僧攔胸把住云道道志擬對山僧便推出下午呈偈山僧接住復伸手云還有麼志擬對山僧直打出次日復呈趙州勘二庵主頌數次徵詰至末後一頌頗愜山僧意復徵云今頌得二庵主又未明那一个志豎拳山僧云又在者裏著腳志云看破和尙了也山僧云看破个甚麼志云看破和尙能殺能活能縱能奪山僧云莫謗山僧好便推出今冬復來親覲未幾染病沈重山僧亦病未曾勘問早間將終請首座亙公至單前請問見他答話有著落處所以臨末稍頭有一毫受用預知時至果到午時坐化若是業識茫茫者到此時節七手八腳捶胸扼腕不徹何暇及此山僧不敢昧他見處特特對眾舉揚諸兄弟且道徹志禪人遷化後畢竟向甚麼處去木人對月明如鏡鐵馬嘶風吼似雷歸方丈。

除夜小參問臘月三十日到來如何回避師云秪得腳忙手亂乃云斫盡靑山沒可把飄飄脫灑明窗下年窮歲盡不知春笑殺東村王大姐此四句中有一句子坐斷乾坤有一句子賣弄風月有一句子今古條鐵有一句子祖佛莫窺若人一一明得敢保萬福堂前暗合孫吳於此不明未免葛藤窠裏之乎也者諸禪徳看看逗到臘月三十夜來山僧到這里秪徳手忙腳亂汝等諸人又且如何僧云爆竹聲聲除舊歲明朝盡是太平春師云丹鳳撩空去烏龜摸壁行遂顧大眾云再道看眾擬對師直打散歸室。

小參僧問如何是學人入頭處師打一拂子進云如何是出頭處師擲拂子進云恁麼則日應萬機得自繇去也師云退身三步進云應用蒙師指如何是向上一路師云合取兩片皮乃云十月十有五把住戴角虎𨿽不動毫端通身徧界露舉拂子云會麼此時若不究根源莫待他生冤佛祖。

端午小參此時此日正端陽小院微風徹骨涼惟有汨羅江上客一番提起一悲傷山僧今日無端將佛法世法盡情漏逗了也動弦別曲不妨千載知音胡喝亂道驢頭不對馬嘴正如三家村裏臭老婆斗廝罵相似有甚麼交涉是事且止動弦別曲一句作麼生道良久云愁人莫向愁人說說向愁人愁斷腸。

小參僧問未出方丈作麼生師云略較些子進云出後作麼生師云特地一場愁僧擬議師便打乃云心隨萬境轉轉處實能幽隨流認得性無喜亦無憂齋堂前狗子太殺伶俐聞板聲便覺頭痛汝等諸人到這里爲甚麼不肯承當縱有承當也是个擔板漢作麼生道得完全去顧視大眾云若將耳聽終難會眼裏聞聲方始親。

師誕日小參僧問今日誕生如何施禮師云一點座中圓行者問如何是禪宗正脈師云壁立萬仞進云如何是淨土彌陀師云拖泥帶水者擬議師便打乃豎拂云四十八年前秪如是四十八年後亦如是正當四十八年亦如是旣都如是覓生處不可得覓死處不可得覓不生不死處不可得覓亦生亦死處不可得旣都不可得諸上座向何處慶誕於此明得天下老和尙無柰汝何若也見處饃糊關津逗漏照用不分主賓莫辧鋪文章爲故事以佛法當人情正是閻老子面前喫鐵棒的張本山僧不得不說破且今諸上座爲山僧慶誕山僧特特小參酬謝是文章耶故事耶佛法耶人情耶良久云會麼花中簇錦繇來妙錦上鋪花色更奇。

上梁小參云托出脊梁橫法界大開眼目耀乾坤都盧一座空王殿八萬四千解脫門正當與麼時撐持者撐持蓋覆者蓋覆且道阿那个作得其中主良久云兒孫卓立如麻粟沒量大人獨个尊喝一喝轉身晚參云今宵八月十五晚參無勞打鼓時節因緣到來自然月圓當戶正當與麼時你也一分受用我也一分受用你也一分光彩我也一分光彩你也沒量罪過我也沒量罪過若也緇素分明黃檗平分半座有麼有麼眾默然師云竹影掃階塵不動月穿潭底水無痕。

師誕日小參僧問結制半个月未審水牯牛作麼生師打云不得犯人苗稼乃雲歸元性無二方便有多門性旣無二則山僧與諸上座無差諸上座與山僧無別無差無別渾然一體同行同住同坐同臥同喫同屙爲甚麼問著十个有五雙都云不會蓋爲諸上座未曾踏著本地風光未曾悟得本命元辰心境兩立彼此間隔無同異中熾然成異所以愈看愈疏轉求轉遠若能退步一踏回光一照覓其同相了不可得而況異耶到這里佛祖捕覷無門天人贊頌奚及諸上座又向何處慶誕西堂云一人有慶萬民樂業師云庭前生瑞艸好事不如無便歸方丈。

春日小參僧問臘月年老今朝靑春如何是春師雲峯巒俱挺秀進云某甲騎春牛遊戲去也師云腳下又沾泥乃云春風來竹戶春鳥語南枝一段眞消息明明不我欺此乃山僧分上事汝等諸人分上又作麼生若也薦得日日風光時時明媚左之右之無往不利少涉遲疑山河大地礙汝眼睛雲騰霧起塞汝鼻孔春來秋去移汝腳跟生住異滅壞汝心源年久月深不覺不知頭白齒黃三家村裏流俗阿師算將去誠爲可惜且今竭力挽回一句作麼生道就路還家春正鬧得便宜處且便宜歸方丈。

師至曹山偶言此乃曹山禪席山僧借路經過豈可撒泥撒沙埋沒此一片淨地耶昨因覺予禪人接至國歡其主人有忽略之意山僧遂行至中途卻遇一隊沒面目漢攔胸擒至曹山阿里亂搦一上卽今又作麼生開交顧視大眾云還有相救者麼眾無語復云自跳去也千重百匝渾閒事一道升平處處安便行。

至檀度庵居士請小參僧問大徹底人因甚命根不斷師云靑山依舊白雲中進云才到檀度一枝蠟燭滿臺紅如何是滿臺紅意旨師云切莫眼花進云謝和尙指示師打云指示个什麼僧喝師打問如何是撥塵見佛師打云見麼進云問和尙幾時成佛師又打進云爲甚麼不肯承當師打云怎怪得老僧乃云春風浩蕩和气藹然世路崎嶇茫茫弗覺林下野人披襟獨得獨得則不無秪如過去心不可得未來心不可得現在心不可得又作麼生莫是得無所得而得麼直饒與麼會未免一句合頭語萬劫系驢橛若不與麼會業識茫茫無本可據作麼生道得恰好去良久云裸形國內誇服飾想君太煞不知時復雲閒亭二月艸萋萋夾路桃花浪馬蹄磕著棒頭一著子通身紅爛血淋漓。

師到報親寺請小參云偶入圭峯古道場渾身落艸細商量相知不用物多品一盞松花滿口香諸禪人會麼知此一味百味具足明此一物萬物靈然以此報親親無不報以此酬徳徳無不酬悟之者歷劫受用不盡迷之者多生抵債無休諸禪人光陰易過時不待人何不趁此色身彊健打到徹頭徹尾不被天下老和尙舌頭瞞去如未也須各各咬嚼看是甚麼味僧便喝師云未在試道看僧又喝師云三喝後如何僧云太多生師云三餐茶飯尋嘗事不是飽參人不知。

師誕日小參云薄福住村院寒風疾如箭四壁沒遮攔雪珠撲滿面凍得諸人徹骨徹髓驅馳衲子如雷如電个樣沒面目長老正好拽下爛捶一頓以慶所願那更備辦如許果物以爲祝延致令山僧展轉福薄福旣薄也壽將安寄汝等諸人未能脫卻尋嘗故套又不能如吾所願直須向自己本命元辰上究竟看還有生相也無還有死相也無還有不生不死相也無還有亦生亦死相也無旣覓四相了不可得有何壽相而可祝哉大丈夫須具如是眼目看破世間艸屋瓊樓奚優奚劣糞衣珍服何貴何賤一種平懷法法成現壽夭窮通不隔條綫祖師西來傳此慧命以壽後世東土衲僧承此源流普利無窮且道福嚴接个甚麼堪受人天慶贊良久云陡亂人間花甲子都盧千古一長年。

冬至小參云羣陰剝盡一陽來一綫光明任剪裁惟有山翁多鹵莽無陰陽地獨徘徊大眾會麼三世諸佛歷代祖師天下老和尙盡在一綫光明裏作大佛事現前大眾一切生靈亦在里許安身立命且道山僧爲甚麼不在里許不是與人難共住大都緇素要分明。

除夕小參云閻老師殿上開个飯鋪直至臘月三十夜來鬼也沒得上門到好消息諸人還會麼家有白澤之圖必無如是妖怪到者裏靜悄悄綿密密空蕩蕩赤灑灑也無人也無佛也無新也無舊也無得也無失也無來也無去大悲千眼窺覷無門三頭六臂撈摸不著𨿽然如是不得住久住久成勞恐墮無爲寂滅之海急須轉向這邊應个時節始得且道如何是這邊時節一聲爆吼虛空裂磕碎閻羅鼻半邊。

上元小參云得休休處且休休何事竟年向外求各各回光返照看誰家堂上沒燈毬諸人還會麼時逢泰運節屆元宵燈月交輝人天共慶觸著毫端大事已竟山僧今日向諸人固有之中撥出一道常光不妨輝天鑑地耀古騰今於中一一世界一一宮殿一一眾生各各六門放大寶光射入此間正如寶网交光重重無盡驀地看來也是眼中金屑只如彼此光未發時無佛無眾生無見無聞無覺無知汝等諸人將什麼與福嚴相見一僧云大家在者裏師云坐斷兩條明暗路不風光處卻風光便歸方丈。

師到延平象山庵眾居士請小參雲劍水靜龍睡穩象山秀鳳來棲阿誰卓立萬峯頂徧體分明沒點泥正當此際賓主圓融我人一致門內有君子門外君子至闡揚佛祖家風逗漏衲僧巴鼻且道如何是衲僧巴鼻僧一喝便出師云目富千峯翠胸淸一帶流林日升請對靈小參云愼終追遠已盡孝子之心超生脫死方休道人之念念休則佛道彌隆心盡則孝行圓滿是以感格十方海眾一時雲集成就不可思議之事苟非菩薩願力所致孰能爲之蓋公生平喜怒哀樂無動於中慈悲喜捨博施於外四鄰足法萬姓沾恩享壽八十有四齋戒五十餘年今值泰運之時和气藹然正念而逝必超淸淨之域奚用贅言爲薦然則羅漢有出陰之迷菩薩有隔羅之惑猶恐微瑕所玷謹申一偈聊助末後一段光明伏惟諦聽茫茫業識杳無涯悟者渾成智慧花照破本來無一物翻身便是法王家敲靈幾云會麼向這里入。

訥夫程居士爲乃郎徳哥作滿月請小參云有智不揀年髙無智徒勞百歲你看釋迦老子才出娘胎便雲天上天下惟吾獨尊玆者徳哥滿月父母同其皈依三寶大明國裏能有幾人殊不知智慧徳相本來具足慈悲喜捨元自現成一念返照與佛無二所謂佛者覺也法者正也僧者淨也一體三寶圓明如鏡如是皈依龍天欽敬十方諸佛默然許可現前大眾歡喜印證聽吾摩頂受記乃摩頂云慧根少小豈尋常得我安名名自揚不負山僧親囑付名成爲我作金湯。

臘月十五日小參云十五日已前猛虎踞山邊十五日已後毒蛇橫谷口正當十五日八面那乂當陽立汝若進前退後未免喪身失命若也不進不退正是立地死漢作麼生免得那乂手中棒乃云通身在里許通身不在里許便歸方丈。

孝子程一文請對靈小參云人生如夢幻百歲若須臾夢破幻無寄圓明一太虛曾氏孺人還曾夢破一回也未若也夢破直下便是淸淨解脫之場了無生死迷悟之隔如未山僧重說伽陀爲汝點破令汝所向無不自繇自在自性元無半點玼隨緣染淨叵思惟雲開云合山長在漚滅漚生海不移點破業花成慧果撥開夢眼露全機善人頓悟个中意金閣銀樓任所之。

除夕小參云去年此際帶累汝等冷冰冰地滴水滴凍今年逗到龍泉瓦解冰消一滴也無不獨閻老師摸索不著乃至三世諸佛窺覷無門胸中了無滯物正好過此殘年你等終日作詩作偈不幹不淨擬還閻老師飯錢未夢見在殊不知正是閻老師殿前喫棒的張本一字入公門九牛拖不出知之一字眾禍之門知之一字眾妙之門直饒不知不覺竟日嘴盧都地亦是眾禍之根亦是眾妙之元倘能剔脫兩重關捩不妨捶鑼打鼓過年不爲分外何故有佛處不得住無佛處急走過始信閩南天色暖季來季去總風光。

常太禪人請小參師云三日不談口生荊棘三日不相見莫作等閒看今日山僧被上座逼个小參如老鼠入牛角相似直得鉆研不出不如舉个古人因緣與眾兄弟商略臨濟大師云赤肉團上有一無位眞人常從汝等面門出入未證據者看看師雲家醜外揚未免旁觀者哂時有僧問如何是無位眞人師云逐塊不少濟下禪牀擒住云道道師云割雞焉用牛刀僧擬議師云死貓頭有甚用處濟托開云無位眞人是个甚麼幹屎橛師云自首者原其罪𨿽然蓋覆將來要且遺臭萬年致令無位眞人至今無出頭分山僧今日與伊出气一番赤肉團上有一無位眞人在汝諸人腳跟下壁立萬仞已證據未證據總放一邊直饒臨濟徳山當前敢保目瞪口呿難難難阿誰敢動一毫端易易易舉足踏著自家底且道不難不易又作麼生且聽山僧頌出二月江南春正肥黃鶯樹上弄機系行人歸去好歸去莫待靑山啼子規歸方丈。

性派爲乃師潔公請小參師云一心淨潔大地絕纖塵一味尋常普天無二道淨潔乃成佛之正因尋嘗系爲人之本色以至忘奇特泯好惡一賢愚等物我淨法界證眞空莫非尋嘗淨潔之功歟所謂萬般施設不如嘗又不驚人又久長如常卻似秋風好無意涼人人自涼吾人於此會得洗淸天地一林霜其或未然不妨石筍暗抽條然我潔公耆舊中年脫白晚歲入禪其爲性也疏懶其爲徳也不形其爲行也平正其爲言也不華博覽內外典籍而不倦閒評今古人物以無差於我法中頗有見處惜乎老矣誠難取用脫若再來吾當遲汝果到告寂之時預乞山僧數言以證平生之見聞故聊陳梗槪與眾共知此便是耆舊尋常受用處只如不落尋嘗淨潔又作麼生道苟能獨步威音外好向門前應馬牛。

耆舊默公六旬請小參云耳順心通得自繇隨髙就下混同流等閒坐斷娘生日巖桂紛紛傳九秋諸人還知麼巖桂旣也長舌山僧豈可容默不妨露个巴鼻與眾兄弟共相慶贊豎拂子云會麼百年三萬六千朝反覆元來是者个若也會得慶贊周足其或未然且聽下文注腳然我耆舊默公臘髙徳重六十年來喜怒不形𨿽未行腳撞頭磕額無非不請之友咳唾掉臂盡是無緣之慈𨿽未盡師友之道抑亦不無師友之力也操持戒行圓明皎潔眞不愧爲僧也請轉三代法輪以資二親冥福是不忘其大本也發洪誓願廣度有情是不捨法界眾生也聞者遷善攺過動則風行艸偃是有補於皇道也所謂出家是大丈夫事非將相之所能爲耆舊與之不其然乎山僧與麼舉揚大似負布鼓而過雷門汝等諸人電光影裏同音贊助又且如何良久云五云堆裏申三祝突出壽山萬古春。

師到資福寺良守禪人請小參云敲空作響喚回業識茫茫指葉爲金流露婆心片片識法乃能尊法知恩方解報恩然則法無定相作麼生識恩無形迹又如何知苟能於此明得堪起臨濟之綱宗可接曹溪之正脈如未直須離有無之心爲心心心不異超斷常之見爲見見見無差無差故髙處髙平低處低平不異也大則大圓小則小圓事事無礙法法全彰大似月映澄江非心應物物常現風淸大野無意涼人人自涼有時在家捨不離途中有時在途中不離家捨玆者請升此座且道是家捨是途中一座巍然千古振門開四面好靑山。

僧惟實爲薦乃尊門頭良大請小參乃雲門開八字對南山竟日呆呆望子還及至子還君已往始知恩愛不相關恩愛旣不相關要山僧薦拔作麼諸人會麼父子上山各自努力行到水窮山盡處敢保爹來也不識𨿽然不識謾他一點不得何故爲伊竟日門頭戶底打掃的淨潔覷捕的分明凡來聖來請升最上之級賢到愚到引入不二之門廣納大方迎送有禮開閉以時灑掃合節能事已畢撒手歸去所謂山門頭打掃淨潔便知水窮處消息水窮處分明便知山門頭景況天光下臨地徳上載天地位否地天乃泰上下交輝圓明無礙良大良大果證得者个地位則生死去來自繇自在其或未然山僧再垂方便以全其美震聲喝一喝云會麼白日靑天霹靂聲貍奴產下玉麒麟一毛頭上翻身轉四海恩波盡坦平便轉身。

冬至小參僧問日用中那个是我主人公師打云禮拜著僧禮拜云謝師答話師云隨語生解漢乃云一气氤氳萬靈景仰句下無私言中有響小人道消君子道長報道陽春那畔來風光已占梅梢上正當與麼時好與三十大棒何故不合已隨羣陰而去又逐一陽而來催得天下人頭白齒黃眼睛落地業識茫茫無本可據若是英气衲僧孤迥迥峭巍巍不與萬法爲侶不共諸塵作對陰陽未判之先一坐坐斷敢保碧眼黃頭無處摸索徳山臨濟棒喝不入天下老和尙展盡神通用盡伎倆只在門外之繞乃至人天奉供無門猿鳥獻花無路綿綿密密不通風正是五家所共宗放開綫道兒孫事葉葉枝枝分淡濃豎拂子云諸人會麼惟有這條眞正脈流傳萬古永無窮師回獅巖遼天居首座慧門沛公同眾請小參師云無端卓錫傍仙家惹得渾身是紫霞就石尋源窮鳥道滿巖繚繞散天花禎祥旣現靈气所鐘石竹林間眞棲美境靑松巖下別一洞天雙溪水繞龍蛇動萬點峯朝佛祖關自得於中無限妙趣頻來个裏愈見風光十五年前點鐵成金重樓傑閣一時幻出十五年後敲邪打正驢兒馬子四面云臻逼得山僧口閣壁上鼻孔遼天眼空四海舌覆大千隻得無言可對無理可伸如何得个轉身句子以赴來機吾人於此道得一句相應便是返擲獅子其或未然山僧按下雲頭俯觀濁世去也誰知赤心片片活埋萬頃煙波業識茫茫生陷無邊苦海且道有何法力出脫苦海破除煙波以至淸淨之域而登解脫之場喝一喝云出也出也破也破也還信得及麼舌捲迅雷醒客夢杖挑杲日曉愚蒙道是賓耶還作主何妨下榻待諸公。

除夕小參云竟日說禪說道作詩作偈逞盡伎倆展盡神通逗到臘月三十日來一字也用不著大事爲汝不得小事自己支當各各回光返照看了無一物送殘年山童放爆驚山鬼彈破娘生鼻半邊鼻頭旣破不成面門𨿽然如是不妨因事長智上與三世諸佛同一鼻孔出气下與六道眾生共一鼻孔通風年來年去淨如洗動著毫端礙碧空。

師到資福寺請小參云良守禪侄禁足未滿千日聞予南遊卽開禁出山迎接歸寺略其小節而全大體仍請山僧小參以慰大眾余𨿽朽拙豈可吝其法施而卻至誠耶聊敍數言伏惟淨眾各各諦聽一钁生涯翻盡本來淸淨地半瓢活計頻添無量福田家耕云鋤月功不浪施帶水拖泥福歸有地令方來龍象个个飽齁使諸上善人俱來資福所謂種田博飯尋常事不是飽參人不知是事姑置只如斬釘截鐵漢子驅耕奪食手段到來如何施設豎拂子云會麼覿面揚鞭千里震鐵牛驚跳出欄圈。

葉善祜居士薦考請小參師雲天上神仙府人間宰相家路頭看得破來去總無差苟無差也便知因緣和合而生生卽無生因緣離別而滅滅卽無滅無生無滅見本來是則名爲觀自在故能居富貴之中不爲富貴之所羅籠臨生死之際不爲生死之所障礙塵塵剎剎展演三昧在在處處遊戲神通百花叢裏葉不沾身千佛場中儼然一數了卻世緣還菩薩債愛情盡處道心現當念超登九品蓮山僧與麼舉揚還當得薦拔也未紫薇頂上靈根艸不借春風花亦開。

隱元禪師語錄卷第八終嘉興大藏經隱元禪師語錄

隱元禪師語錄卷第九

嗣法門人性願編

源流頌

第一世南嶽讓禪師詣曹溪參六祖祖問甚處來師曰嵩山來祖曰什麼物恁麼來師無語遂經八載忽然有省乃白祖曰某甲有个會處祖曰作麼生會師曰說似一物卽不中祖曰還假修證否師曰修證卽不無染污卽不得祖曰秪此不染污是諸佛之所護念汝旣如是吾亦如是頌云。

打翻八載舊公案掇出當人腦後腮赤骨律絕安排耀古騰今正眼開。

第二世馬祖一禪師在衡嶽常習坐禪讓和尙知是法器來問曰坐禪圖作什麼師曰圖作佛讓乃取一磚於庵前石上磨師曰磨作什麼讓曰磨作鏡師曰磨磚豈得成鏡讓曰磨磚旣不成鏡坐禪豈得作佛師曰如何卽是讓曰如牛駕車車若不行打車卽是打牛卽是師無對讓示偈曰心地含諸種遇澤悉皆萌三昧華無相何壞復何成師蒙開悟心意豁然頌云。

病處下鉤痛處錐車牛打動轉風規轟轟踏殺人無數得力還他腦後槌。

第三世百丈海禪師參馬祖侍行次見一羣野鴨飛過祖曰是什麼師曰野鴨子祖曰甚處去師曰飛過去也祖遂扭師鼻負痛失聲祖曰又道飛過去也師於言下有省次日祖升堂眾才集師出卷卻席祖便下座師隨至方丈祖曰我適來未曾說話汝爲甚便捲卻席師曰昨日被和尙搊得鼻頭痛祖曰汝昨日向甚處畱心師曰今日鼻頭又不痛也祖曰汝深明昨日事頌云。

距爪鋒鋩不異常面門一掣便超方從玆日用家風振哭笑拈提鼻孔昂。

第四世黃檗運禪師參馬祖值祖遷化時百丈廬於塔傍師乃請問祖平日得力句丈舉再參因緣言老僧昔被馬大師一喝直得三日耳聾師聞舉不覺吐舌百丈目子已後莫承嗣馬祖去麼師曰不然今日因師舉得見馬祖大機之用然且不識馬祖若嗣馬祖已後喪我兒孫丈曰如是如是見與師齊減師半徳見過於師方堪傳受子甚有超師之見一日丈問甚處來師曰大雄山下采菌子來丈曰還見大虫麼師作虎聲丈拈斧作斫勢師打丈一摑丈吟吟而笑遂歸上堂曰大雄山下有一大虫汝等諸人也須好看百丈老人今日親遭一口頌云。

一喝耳聾脫體彰舌頭拖出斷人腸超師機用臨時活勝敵威獰露爪長。

第五世臨濟玄禪師在黃檗會中時陸州爲首座勉令問黃檗如何是佛法的的大意檗便打如是三問三度被打遂辭檗參大愚愚問甚處來師曰黃檗愚曰黃檗有何言句師遂舉前話復云不知某甲有過無過愚曰黃檗恁麼老婆爲汝徹困猶覓過在師於言下大悟云元來黃檗佛法無多子愚搊住曰者尿牀鬼子適來道有過無過如今又道佛法無多子汝見个什麼道理速道速道師於愚肋下築三拳愚拓開曰汝師黃檗非干我事師回黃檗舉前話檗曰大愚老漢饒舌待來痛與一頓師曰說甚待來卽今便打隨後一掌檗曰者風顚漢來者裏捋虎須師便喝檗曰侍者引者風顚漢參堂去頌云。

六十山藤敲不惺一言撥動始知歸還拳便掌風顚掣坐斷乾坤獨震威。

第六世興化獎禪師初爲臨濟侍者後在三聖會裏嘗曰我向南方行腳一遭拄杖頭不曾撥著一个會佛法底人聖聞得問曰汝具个什麼眼便恁麼道師便喝聖曰須是汝始得後又到大覺爲院主一日覺曰聞汝道向南方行腳一遭拄杖頭不曾撥著一个會佛法底人汝憑个什麼道理與麼道師喝覺便打師又喝覺又打來日從法堂過覺召院主我直下疑汝昨日者兩喝師復喝覺又打師再喝覺又打師曰某甲於三聖師兄處學得个賓主句總被師兄折倒了也願與某甲个安樂法門覺曰者瞎漢來者裏納敗闕脫下衲衣痛與一頓師於言下薦得臨濟先師於黃檗處喫痛棒底道理開堂日拈香雲此炷香本爲三聖師兄三聖於我太孤本爲大覺師兄大覺於我太賒不如供養臨濟先師頌云。

主賓棒喝滑如流折倒供招卻害羞棒下頓明親的旨一香拈出有來繇。

第七世南院顒禪師上堂云赤肉團上壁立千仞時有僧問赤肉團上壁立千仞豈不是和尙道師曰是僧便掀倒禪牀師曰汝看這瞎驢亂作僧擬議師便打趁頌云。

千仞壁立赤肉團直透毗盧頂上關掀倒禪牀誇好手雷轟擬議隔千山。

第八世風穴沼禪師參南院院問南方一棒作麼商量師曰作奇特商量師卻問和尙此間一棒作麼商量院拈拄杖曰棒下無生忍臨機不見師師於言下大徹玄旨李使君守郢州請師上堂云祖師心印狀似鐵牛之機去卽印住住卽印破只如不去不住印卽是不印卽是時盧陂長老出問某甲有鐵牛之機請師不搭印師曰慣釣鯨鯢澄巨浸卻嗟蛙步泥沙陂佇思師喝曰長老何不進語陂擬議師打一拂子曰還記得話頭麼試舉看陂擬開口師又打一拂子牧主曰信知佛法與王法一般師曰見何道理牧主曰當斷不斷反招其亂師便下座頌云。

大徹無生棒下翻師資道合赤團圞單提一个鐵牛印百怪千妖沒處鉆。

第九世首山念禪師晚居風穴會中穴勉擔荷大法師曰願聞其要穴遂上堂舉世尊以靑蓮目顧視大眾乃曰正當恁麼時且道說个什麼若道不說而說又是埋沒先聖且道說个什麼師乃拂袖下去穴擲拄杖歸方丈侍僧問曰念法華因甚不只對和尙穴曰念法華會也次日與眞園頭同上問訊穴曰作麼生是世尊不說說眞曰鵓鳩樹頭鳴穴曰汝作許多癡福作麼何不體究言句又問師師曰動容揚古路不墮悄然機穴謂眞曰何不看念法華下語頌云。

撥動秋波擲釣鉤不貪香餌自昂頭闡揚古路動容旨煙雨堆中豁兩眸。

第十世汾陽昭禪師歷參知識七十一員後到首山問百丈捲席意旨如何山曰龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈捷始應知有問曰見何道理便爾自肯師曰正是我放身命處師頌三玄三要曰三玄三要事難分得意忘言道易親一句明明該萬象重陽九日菊花新頌云。

磨裙擦褲入無門體露象王脫見聞一句了然超百億放身命處獨爲尊。

第十一世石霜圓禪師謁汾陽經二年未許入室每見必詬罵一日訴曰自至法席不蒙指示念歲月飄忽己事未明有失出家之利語未卒汾叱曰是惡知識敢裨販我怒舉杖逐之師擬伸救汾掩其口乃大悟曰是知臨濟道出嘗情師後室中插劍一口以艸鞋一雙水一盆置在劍邊每見人入室卽曰看看有至劍邊擬議者師曰險喪身失命了也便喝出頌云。

惡辣鉗錘作者機一番風雨一驚疑平嘗有理無伸處掩口冰消始得知。

第十二世楊岐會禪師參慈明總院事每咨參明曰庫司事繁且去他日又問明曰監院異時兒孫徧天下在何用忙爲一日明出師偵之小徑搊住曰者老漢今日須與我說不說打汝去明曰知是般事便休語未卒師大悟一日明上堂師問幽鳥語喃喃辭云入亂峯時如何明曰我行荒艸裏汝又入深村師曰官不容鍼更借一問明便喝師曰好喝明又喝師亦喝明連喝兩喝師禮拜明曰此事是个人方能擔荷師拂袖便行頌云。

挺出孤標橫夾道行人个个避荒艸忽然破綻起春風狼籍枝頭何處掃。

第十三世白雲端禪師參揚岐岐問受業師爲誰師曰茶陵郁和尙岐曰聞伊過橋遭顚有省作偈甚奇能記否師誦偈岐笑而趨起師愕然通夕不寐黎明咨詢之岐曰汝見昨日打驅儺者麼師曰見岐曰汝一籌不及渠師復駭曰意旨如何岐曰渠愛人笑汝怕人笑師大悟頌云。

殺活鋒鋩笑裏刀愕然通夕豎寒毛一籌提省娘生面特地春風瞥我曹。

第十四世五祖演禪師參白雲遂問南泉摩尼珠話云叱之師領悟獻投機偈曰山前一片閒田地乂手叮嚀問祖翁幾度賣來還自買爲憐松竹引淸風雲特印可令掌磨事未幾云語曰有數禪客自廬山來皆有悟入處教伊說亦說得有來繇舉因緣問伊亦明得教伊下語亦下得只是未在師遂疑私自計曰旣悟了明得說得如何卻未在參究累日忽然省悟從前寶惜一時放下走見白雲云爲手舞足蹈師後曰吾因玆出得一身白汗便明得下載淸風頌云。

半鉤明月人皆見下載淸風若个知拋卻從前無價寶通身慶快笑怡怡。

第十五世圓悟勤禪師爲五祖侍者一日部使詣祖問道祖曰提刑少年曾讀小艷詩否有兩句頗相近頻呼小玉元無事只要檀郎認得聲部使應喏喏祖曰且仔細師侍立次問曰提刑會否師曰他只認得聲師曰只要檀郎認得聲他旣認得聲爲甚卻不是祖曰如何是祖師西來意庭前柏樹子聻師忽有省遽出見雞飛上欄幹鼓翅而鳴乃曰此豈不是聲遂呈偈曰金鴨香銷錦繡幃笙歌叢裏醉扶歸少年一段風流事只許佳人獨自知祖徧謂山中耆宿曰我侍者參得禪也頌云。

金雞鼓唱玉欄幹蓋色騎聲正眼端者段風流親看破從今不被瞎驢瞞。

第十六世虎丘隆禪師謁圓悟悟問見見之時見非是見見猶離見見不能及舉拳云還見麼師曰見悟曰頭上安頭師聞脫然契證悟叱曰見个甚麼道理師曰竹密不妨流水過悟肯之有問曰隆藏主柔易若此何能爲哉悟曰瞌睡虎耳頌云。

脫然契證密施爲卓破乾坤不露錐夜靜虛堂人睡穩無勞明月再來窺。

第十七世應庵華禪師見虎丘侍行半載頓明大事丘忌日師拈香雲平生沒興撞著者無意智老和尙做盡伎倆湊泊不得從此卸卻干戈隨分著衣喫飯二十年來坐曲錄木懸羊頭賣狗肉知他有甚憑據𨿽然一年一度燒香日千古令人恨轉深頌云。

無意智人不近情卸杻脫枷天下平嘗憶前村煙塢裏年年此日亂啼鶯。

第十八世密庵傑禪師參應庵一日庵問如何是正法眼師遽答曰破沙盆庵頷之未幾辭白省覲庵以偈送曰大徹投機句當陽廓頂門相從今四載徵詰洞無痕𨿽未付缽袋气宇吞乾坤卻把正法眼喚作破沙盆此行將省覲切忌便躲跟吾有末後句待歸要汝遵頌云。

七花八裂破沙盆擲出當陽惟獨尊力拔山兮將不去分明千古累兒孫。

第十九世破庵先禪師參密庵庵住靈隱師分座有道者請益曰胡孫子捉不住願垂開示師曰用捉作麼如風吹水自然成文頌云。

胡孫跳尾連顚放去頭頭契本然倒腹爲君注破了現成公案莫鉤牽。

第二十世無準範禪師初謁育王佛照照問何處人師曰劍州照曰帶得劍來麼師隨聲便喝照笑曰者烏頭子也亂作後至靈隱破庵居第一座同遊石筍庵有道者請益胡孫子話師於侍傍大悟後開法一香供破庵頌云。

竹竿打水魚頭痛不犯鉤錐豈腌甕擺尾搖頭破浪遊翻身自有風雷送。

第二十一世雪巖欽禪師在無準會下每遇入室舉主人公便可跳舉衲僧巴鼻佛祖爪牙更無下口處此病礙在胸中十年後到浙東天育兩山偶佛殿前行忽然擡眸見一株古柏觸著向來所得境界和底一時颺下礙膺之物朴然而散始見徑山老人立地處正好三十拄杖頌云。

爪牙巴鼻礙胸中十載區區煙雨籠觸著參天柏樹子豁然迸出一輪紅。

第二十二世髙峯妙禪師謁雪巖才問訊被打出後凡入門巖便問誰與汝拖者死屍來隨卽打出後因睹五祖眞贊忽然打破疑情一日巖問日間浩浩時作得主麼師曰作得主巖曰睡夢中作得主麼師曰作得主巖曰正睡著時無夢無想無見無聞主在什麼處師無對遂奮志入龍須越五載偶同宿友推枕墮地作聲廓然大徹自謂如在网羅中跳出元來只是舊時人不攺舊時行履處自此安邦定國天下太平一念無爲十方坐斷頌云。

無想主翁覓不得翻來覆去被他惑一聲枕子廓雙眸跳出元來是者賊。

第二十三世中峯本禪師因觀流泉有省詣髙峯求證峯打趁出旣而民間訛傳官選童男女師問忽有人來問和尙討童男女時如何峯曰我但度竹篦子與他師於言下洞然徹去底源峯書眞贊付師曰我相不思議佛祖莫能視獨許不肖兒見得半邊鼻頌云。

拈个竹篦度與他忽然彈破半邊牙生成出格風流子打統乾坤作一家。

第二十四世千巖長禪師見中峯峯問日用如何師曰念佛峯曰佛今何在師擬議峯厲聲斥之師求示法要峯授以狗子無佛性話三年因往望亭聞雀聲有省峯復斥之師憤然夜半忽鼠翻食貓器墮地有聲忽然開悟覺身躍起數丈如蟬蛻污濁之中浮游玄間天地一時淸朗復往質峯峯問趙州何故云無師曰鼠食貓飯峯曰未也師曰飯器破矣峯曰破後如何師曰築碎方甓峯乃微笑頌云。

偸心死在器掀翻突出虛空珠走盤千聖當前迷出處全無蹤迹與人看。

第二十五世萬峯蔚禪師謁千巖巖便問將什麼與老僧相見師豎拳云者裏與和尙相見巖曰死了燒了向何處安身立命師曰漚生漚滅水還在風息波平月映潭巖問不是心不是佛不是物是个什麼師以坐具打一圓相乂手而立一日普請斫松師拈圓石作獻珠狀曰請師酬價巖曰不值半文錢師曰瞎巖曰我也瞎汝也瞎師曰瞎瞎巖命師充第一座一日巖上堂舉無風荷葉動必定有魚行師震威一喝拂袖便行巖示偈曰鬱鬱黃花滿目秋白雲端坐碧峯頭無賓主句輕拈出一喝千江水逆流頌云。

態作獻珠謀酬價分文不值主賓周等閒坐斷孤峯頂一喝轟天海嶽收。

第二十六世寶藏持禪師久依萬峯峯付師偈曰大愚肋下痛還拳三要三玄絕正偏臨濟窟中獅子子燈燈續焰古今傳頌云。

三玄三要旨端的痛還拳料揀無差異燈燈終不昏。

第二十七世東明旵禪師因睹松有省見寶藏具陳悟因藏斥之遂親炙座下一日藏問心不是佛智不是道汝云何會師向前問訊乂手而立藏呵曰汝在此許多時還作者个見解師乃發憤至第二日驀然徹法源底遂呈偈曰一拳打破太虛空百億須彌不露蹤借問个中誰是主扶桑湧出一輪紅頌云。

驀然徹底始知安海嶽晴空盡打翻世界平沈無可據孤光閃爍露倪端。

第二十八世海舟慈禪師初於萬峯機下有省遂廬於洞庭山後一僧呵其見解師卽棄庵詣東明一日明問曾見人否師曰見萬峯明曰萬峯卽今在什麼處師罔然明曰恁麼則何曾見萬峯師歸寮三晝夜寢食俱忘偶香燈繩斷墮地廓然大悟詣關前呈悟繇明曰老闍黎承嗣萬峯去師曰和尙爲我打徹豈得承嗣萬峯明遂出關升座曰瞿曇有意向誰傳迦葉無端開笑顏到此豈容七佛長文殊面赤也茫然今朝好笑東明事千古令人費唾涎幸得海公忘我我濟宗一脈續綿綿擲拄杖云千斤擔子方全付玄要如今拄杖談以拂子擊三擊下座頌云。

痛領萬峯白棒痕洞庭搖拽小乾坤無端一陣業風起浪拍孤舟過海門。

第二十九世寶峯瑄禪師因海舟造塔院斧傷足有省乃充火頭一日負柴舟見曰將荊棘去作甚麼師曰是柴舟呵呵大笑師罔然舟曰是柴將去燒卻師遂起疑曰和尙畢竟是个什麼道理故爾問我是夕刻意參究不覺被火燎去眉毛面如刀割以鏡照之豁然大悟作偈呈舟舟便打師奪拄杖曰者條六尺竿幾年不用今日又要重拈舟大笑師又呈偈曰棒頭著處血痕斑笑裏藏刀仔細看不是英靈眞漢子死人喫棒舞喃喃舟曰卽此偈語可紹吾宗頌云。

虎頭關上掛鉗錘莫道人驚鬼亦悲更拽鑪湯業鏡後如何存得兩莖眉。

第三十世天奇瑞禪師參寶峯峯問甚處來師曰北京曰別有去處麼師曰隨方瀟灑曰曾到四川否師口到曰四川境界與此間如何師曰江山𨿽異風月一般寶豎拳曰還有這个麼師曰無曰因甚卻無師曰非我境界曰如何是汝境界師曰諸佛不能識誰敢彊安名曰汝豈不是著空師曰終不向鬼窟裏作活計曰西天九十六種外道汝是第一師拂袖便行寶乃付偈曰濟山棒喝如輕觸殺活從玆手眼親聖解凡情俱坐斷曇花猶放一枝新頌云。

打破著空窟掀開六一儔縱橫瀟灑去脫體自昂頭。

第三十一世絕學聰禪師依天奇奇問苦樂皆心因何外取師曰只爲不了曰是非皆事因何妄承師曰錯認定盤星曰迷悟皆人因何不懂師曰早知燈是火豈向四方求奇乃付偈曰道者心同慈嫗心爭教赤子困羣陰輔成架海金梁子佛缺方知補浩任師後居龍泉寺有僧問如何是本來面目師曰石香亭僧云便恁麼去時如何師曰喪卻了也僧問今朝孟夏八日天下叢林皆慶如來降誕之辰未審如來何處降生師於幾上畫个圓相頌云。

南海波斯鼻孔焦眼空不被舌頭搖渾身赤骨條條露險徑相逢接斷橋。

第三十二世笑巖寶禪師參絕學便問十聖三賢已全聖智如何道不明斯旨學厲聲曰十聖三賢爾已知如何是斯旨速道師下語不契一日洗菜次偶一莖菜墮水逐水圓轉捉不著忽有省遂攜籃歸學見便問是什麼師曰一籃菜學曰何不別道一句師曰請和尙別問來後與學圍鑪次學曰人人有个本來父母子之父母今在何處師曰一火焚之學曰恁麼則子無父母耶師曰有卽有佛眼覷不見學曰子還見麼師曰某亦不見學曰爲什麼不見師曰若見則非眞父母遂呈偈曰本來眞父母歷劫不曾離起坐承他力寒溫亦共知相逢不相見相見不相識爲問今何在分明舉似師學深肯之頌云。

中流勘破較些些那更拈提舉似爺覿面風光猶自可到頭霜月落誰家。

第三十三世幻有傳禪師聞燈花爆聲有省直造北方參笑巖求證巖曰汝將從前得力處一一說來師具實答語中間巖驀趯出鞋曰向者裏道一句看遂把師話端一齊打斷師通夕不寐明晨佇立檐下巖見喚師師回顧巖翹一足作修羅障日月勢師當下脫然一日巖入堂曰我者拄杖要與人有要底麼首座曰某甲要巖曰汝要作麼座曰要他鏟斷天下人舌根巖以杖架肩曰楖栗橫擔不顧人直入千峯萬峯去師躍然下禪牀曰恁麼須分付某甲往前迎取巖笑曰汝當久久執持一番始可打艸去也乃贈一笠曰以此覆之無露圭角頌云。

中途按劍截機關喚得回頭省舊顏八字打開兩手付一肩擔荷入千山。

第三十四世密雲悟禪師因挑柴過一山灣見一堆柴突露面前忽有省遂依幻有和尙脫白請益幻幻曰汝若到者田地便放身倒臥嗣後惟加罵詈師慚悶交感一日城歸過桐棺山頂忽覺情與無情煥然等現正所謂大地平沈底境界時幻遷北京乃往覲幻問汝有新會處麼師曰一人有慶萬民樂業幻曰汝又作麼生師曰某甲得得來省覲和尙幻曰念子遠來放汝三十棒師抽身便出一日幻問忽有人問汝如何只對師驀豎拳幻曰老僧不曉得者是什麼意思師曰莫道和尙不曉得三世諸佛也不曉得又一日幻舉拂問諸方還有者个麼師震威一喝幻曰好一喝師連喝兩喝歸位幻囑師扶佛法師呈偈曰若據某甲扶佛法任他○○○○○都來總與三十棒莫道分明爲賞罰頌云。

進步竿頭海嶽翻有無情現一倪端豎拳兩喝出堂去凜凜霜風徹膽寒。

第三十五世費隱容禪師初參壽昌博山及雲門皆不能了手有偈見志曰吾年二十五气海吞佛祖不過古人關豈踏今時路後聞密雲和尙過越寓吼山遂謁便問覿面相提事若何云以番菩提珠便打師曰錯云又打師便喝云秪管打師秪管喝至第七打頭顱幾裂所有伎倆知見一切冰釋直下似塊鈍鐵一日云問薰風自南來殿閣生微涼汝作麼生會師曰水向石邊流出冷風從花裏過來香雲曰離了此又作麼生師曰放和尙三十棒云曰除卻棒又作麼生師便喝云曰喝後聻師曰更要重說偈言云便休去頌云。

大用大機狹路逢頂門劈裂見全功生平伎倆冰消盡迸出一團徧界紅。

隱元禪師語錄卷第九終嘉興大藏經隱元禪師語錄

隱元禪師語錄卷第十

嗣法門人如一編

頌古

世尊拈花。

花中有刺笑裏藏刀機鋒相觸鬼哭神號莫謂人天皆罔措流傳耳口轉腥臊。

世尊涅槃。

出醜摸胸態憐兒不覺生臨行伸兩腳踏卻斷嘗坑。

傅大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是俗耶士以手指衲衣。

道冠儒履佛袈裟問的分明指不差華屋三間畱不住拖泥帶水入皇家。

女子出定。

三五成羣夜聚曉散出入非嘗陷人塗炭水天一色兮玉笛橫吹煙迷兩岸兮長吁短嘆。

懶融百鳥不銜花。

一片花飛減卻春馨香浪籍更愁人東君去也枝頭靜蛺蝶遊蜂何處尋。

馬祖不安院主問和尙近日尊位如何祖曰日面佛月面佛。

日面佛爍破臉皮渾是骨月面佛一箭淸光射入屋此時花柳正芬芳不遇攀郎生受屈。

淸源因僧問如何是佛法大意師曰廬陵米作麼價。

有貨不愁人無錢生驚怕作麼價作麼價人人鼻孔下頭大。

首山拈竹篦示眾曰汝諸人若喚作竹篦則觸不喚作竹篦則背汝諸人且道喚作甚麼速道速道。

竹篦未舉已相通觸背兩頭太朦朧分付石人休打艸鐵蛇不在此山中。

天臺蓮花峯庵主示寂日拈拄杖示眾曰古人到這里爲甚麼不肯住眾無對師乃曰爲他途路不得力復曰畢竟如何以杖橫肩曰楖栗橫擔不顧人直入千峯萬峯去言畢而逝。

拈來擔去太分明餓眼如何見得淸風捲殘雲山色瘦蓮花頂上有人行。

婆子燒庵。

正當與麼露堂堂不是吾人孰敢當二十年前家醜事一時焚卻播諸方。

子湖看狗。

子湖惡狗鎭當門佛祖都來一口吞拼得一條窮性命不妨報答畜生恩。

夾山參船子。

一帶淸江泛小舟漁郎拋釣未曾休一橈點破金鱗眼湧出洪波四海流。

趙州因尼問如何是密密意師以手掏之尼曰和尙猶有這个在。

密密意如何說隨手輕輕便掏著不意尼師情未瞥擬將窗下又敲月。

趙州與文遠論義曰鬥劣不鬥勝勝者輸果子遠曰請和尙立義師曰我是一頭驢遠曰我是驢胃師曰我是驢糞遠曰我是糞中虫師曰你在彼中作麼遠曰我在彼中過夏師曰把將果子來。

潦倒教兒退步彊蹇驢糞裏卸刀槍𨿽然得勝歸來日千古腥臊不可嘗。

趙州因僧問萬法歸一一歸何處師曰老僧在靑州作一領布衫重七斤。

法法從來不自忙家人無故喊郎當知音可意歸何處細雨窗前淚兩行。

趙州到一庵主處問有麼有麼主豎起拳頭師曰水淺不是泊船處便行又到一庵主處問有麼有麼主亦豎起拳頭師曰能縱能奪能殺能活便作禮。

一葉輕舟兩岸流放來收去自悠悠蟠龍不愛雙門餌任汝滄浪下月鉤。

趙州因僧問狗子還有佛性也無師曰無。

出門遇莽鹵斷絕去來路欲舉足怕韓盧咄枝頭弄千嬌一任春風舞。

俱胝豎指。

俱胝得一指頭禪下拄地兮上拄天莽鹵衲僧無忌諱撐撐拄拄到驢年。

徳山托缽。

托出托入時人罔措密啟分明同坑一土會也未會無孔錘等閒打殺人無數。

洞山初秋。

送君疋馬出皇都踏徧荒郊寸艸無欲過大同關子外也須肘後有靈符。

香嚴擊竹。

恍惚依稀二十秋舌頭浪湧迅如流偶然擊碎南山竹萬古弦歌一韻收。

南泉云馬祖說卽心卽佛王老師不恁麼說不是心不是佛不是物。

不是心兮不是佛明明披露黃金骨一陣西風那畔來幾多愁鳥啼幽谷。

南泉斬貓。

持起明明無覆藏謾他一隊啞郎當不因新婦戴鞋子誰識婆婆兩腳長。

三頓棒。

佛法的的意如何三頓爲他徹也麼直至大愚輕泄後惡風流布滿江河。

靈云見桃花悟道偈云三十年來尋劍客幾回落葉又抽枝自從一見桃花後直至而今更不疑玄沙云諦當甚諦當敢保老兄未徹在。

三十年前讀者也而今方解道周之桃邊擉瞎靈云眼花下行人那得知。

佛果舉僧問雲門如何是諸佛出身處門云東山水上行天寧卽不然薰風自南來殿閣生微涼。

薰風才動頂門開白玉階前長綠苔路上行人俱滑殺弓弦走馬卻歸來。

薰風南來寒毛卓豎擬涉思惟無本可據。

黃龍室中嘗問僧曰人人盡有生緣上座生緣在何處正當問答復伸手曰我手何似佛手僧擬答卻復垂腳曰我腳何似驢腳三十餘年示此三問學者莫有契其旨叢林目之爲黃龍三關。

我手何似佛手這个阿誰沒有翻轉本來面目笑渠又不知醜。

我腳何似驢腳何必人前伸縮未過黃龍關子不妨被他礙卻。

人人有个生緣鐵壁銀山眼前拶出虛空骨髓當下別有靑天。

雪峯因三聖問透綱金鱗以何爲食師曰待汝出綱來向汝道聖曰一千五百人善知識話頭也不識師曰老僧住持事繁。

崚層山勢來髙古隱隱溪聲流轉長寄語金鱗休擺尾誰家池內沒鴛鴦。

鹽官一日喚侍者曰將犀牛扇子夾者曰破也師曰扇子旣破還我犀牛兒來者無對。

犀牛扇旣破頭角已全彰不解牽將去默地淚亡羊。

中邑獼猴。

老狐出語忒輕欺返被狌狌換卻眉不是艸堂春夢醒那知窗外月髙低。

魯祖尋常見僧來便面壁南泉聞曰我尋嘗向師僧道向佛未出世時會取尙不得一个半个他恁麼驢年去。

狼忙面壁展轉不堪收得塞北未寧安南也是憐兒不覺丑靑天白日黑漫漫。

潙山見尼劉鐵磨來師曰老牸牛汝來也磨曰來日臺山大會齋和尙還去麼師乃放身作臥勢磨便出去。

馬肥筋骨壯牛瘦肚皮寬明日臺山會追風一往還。

雲門因僧問樹凋葉落時如何師曰體露金風。

體露金風大地秋樹凋葉落滿山頭雲門扶起中心樹直至於今系馬牛。

雲門因僧問不起一念還有過也無師曰須彌山。

一念不起須彌山煙波塞斷去來難若人再問韶陽旨推倒須彌向汝談。

雲門示眾曰古佛與露柱相交是第幾機僧無語師曰你問我與你道僧遂問師曰一條絳三十文曰如何是一條絳三十文師曰打與自代前語雲南山起雲北山下雨。

相交露柱是何機鐵馬檐前對汝嘶可惜雲門空撒网寒山那有鷓鴣啼。

本師舉趙州會中新到僧求指示州云喫粥了也未僧云喫粥了也州云洗缽盂去僧繇是悟入後來古徳拈云往往多少人都作洗缽盂會去今日試問諸人如何是不作洗缽盂會底意旨。

老不知羞鼓粥飯气粥罷洗盂一時便利咦那堪雪上加霜展轉有甚巴鼻。

髙沙彌住庵一日雨中來看藥山山曰汝來也師曰是山曰可煞濕師曰不打這鼓笛雲巖曰皮也無打甚麼鼓道吾曰鼓也無打甚麼皮師曰今日大好一場曲調。

一片舌頭髙低普應不犯宮商拍拍是令雁塔楚天髙云收海嶽靜數聲欸乃離長江斷送渾家窮性命來也煞濕帶水拖泥不打鼓笛靴裏動指無鼓無皮響冬冬未審知音能幾幾。

玄沙因僧禮拜師曰因我得禮汝。

漁郎俊俏駕扁舟放去滔天拍浪遊月落江寒魚不餌鉤頭一綫冷啾啾。

臨濟將示寂謂眾曰吾滅後不得滅卻吾正法眼藏三聖出曰爭敢滅卻和尙正法眼藏師曰已後有人問汝向他道甚麼聖便喝師曰誰知吾正法眼藏向瞎驢邊滅卻。

瞎驢占當道白賊慣夜行滅卻正法眼日午打三更。

臨濟上堂僧出師便喝僧亦喝便禮拜師便打又僧來師便舉起拂子僧禮拜師便打又有僧來師舉起拂子僧不顧師便打又僧參師舉起拂子僧云謝和尙指示師亦打。

定亂一劍安邦一言十方坐斷六國並吞而今四海狼煙息若个男兒解報恩。

橫按莫邪孤光凜烈鐵額銅頭兩段三節倚艸附木皮下無血冷地看來徒勞心熱。

睦州示眾云忽然忽然大覺拈云不然不然。

忽然不然拄地撐天寰中天子貴塞外將軍嚴四夷八表分王化萬民共祝聖明天。

忽然忽然天回地轉不然不然春霜尢嚴且喜而今春色暖江南江北鷓鴣天。

荊棘林中下腳易。

水不濕水火不燒火觸著磕著分明一夥。

池州甘贄行者一日入南泉設齋時黃檗爲首座行者請施財座曰財法二施等無差別甘曰恁麼道爭消得某甲嚫便將出去須臾復入曰請施財座曰財法二施等無差別甘乃行嚫。

通商坐賈當行家聲價繇來定不差豈比泛常走水客紛紛擬議亂如麻。

興化因僧問四方八面來時如何師云打中間底僧便禮拜師云昨日赴个村齋中途遇一陣卒風暴雨卻向古廟裏躲得過。

傾湫倒嶽勢難支吾一聲霹靂雨點全無夜半漁舟穿浪去堪嗟鈍鳥又棲蘆。

首山上堂云第一句道得石裏迸出第二句道得挨拶將來第三句道得自救不了歸堂。

一句分明言不當二三流出太忙忙聲前落落圓音美口似懸河難舉揚。

昔有古徳一日不赴堂侍者請赴堂徳曰我今日莊上喫油餈飽者曰和尙不曾出入徳曰汝去問莊主者方出門忽見莊主歸謝和尙到莊喫油餈。

腳跟未動便超方自喫油餈自舉揚不是莊師親證據幾乎人道錯商量。

趙州柏樹子。

老倒龍鐘不害羞卻將柏樹當宗猷儂家自有眞金闕肯聽人歌十二樓。

興化見同參。

骨董久成精逢人卽變人髙堂懸白澤無處可藏身。

趙州因僧問如何是趙州州曰東門西門南門北門。

東西南北七通八達誰識趙州途路滑老年不惜兩莖眉十字街頭活潑潑。

五祖演和尙曰譬如水牯牛過窗欞頭角四蹄都過了因甚尾巴過不得。

門裏出身繇來易身裏出門眞个難打破大唐無覓處浮生穿鑿沒相干。

潤州鶴林玄素禪師有僧敲門師云誰僧云是僧師云莫道是僧佛來也不著僧云爲甚麼不著師云無棲泊處。

秦不管漢不收斷頭船子下楊州有意气時添意气不風流處也風流。

百丈再參馬祖侍立次祖視禪牀角拂子師曰卽此用離此用祖曰汝向後開兩片皮將何爲人師取拂子豎起祖曰卽此用離此用師掛拂子於舊處祖震聲一喝師直得三日耳聾。

一聲塗毒聞皆喪徧地骷髏無處藏三寸舌伸安國劍千秋凜凜白如霜。

瑞巖禪師問巖頭如何是本嘗理頭曰動也師曰動時如何頭曰不是本嘗理師良久頭曰肯卽未脫根塵不肯卽永沈生死師遂領悟。

借問本嘗理瑞巖沈海底踏著巖頭路足下風雲起。

芭蕉禪師示眾云汝有拄杖子我與汝拄杖子汝無拄杖子我奪卻汝拄杖子。

天生俊俏豈尋嘗手執芭蕉兩面颺水月簾前冰骨女不沾風气也淸涼。

大徹底人本脫生死因甚命根不斷。

斷頭船子掣顚風那肯沙灣泊短篷拍浪隨波髙萬丈河淸海晏定寰中。

佛祖公案秪是一个道理因甚有明與不明。

現成公案莫鉤錐好肉剜瘡豈可爲明得頭頭皆合轍不明亦不費鉗錘。

大修行人當遵佛行因甚不守毗尼。

老來始覺藝方精肯與諸人共路行出入不知天早晚腳跟在處獨圓明。

杲日當空無所不照因甚被片雲遮卻。

一片浮雲點太淸瞎驢當道弄蹄行𨿽然踢踏人無數猶較儂家半月程。

人人有个影子寸步不離因甚踏不著。

盡日騎牛不識牛捕風捉影幾時休溪山踏徧歸家日元是尋嘗這一頭。

盡大地是个火坑得何三昧不被燒卻。

大地都盧是火坑皮膚脫落焰騰騰生靈器界俱焚盡試問髙峯出未曾。

經題﹝嘹﹣口﹞﹣﹝日／小﹞﹣大﹢八﹞字。

莽鹵錯傳來顢頇添指注炭籠作頭巾明眼人笑汝自從胡亂後不聽奴郎使。

覷驢覷井。

跛驢臨古井應物話尖新撥轉驢唇嘴無端惱殺人。

甘贄一日入南泉設粥仍請南泉念誦泉乃白椎曰請大眾爲貍奴白牯念摩訶般若波羅蜜甘拂袖便出泉粥後問典座行者在甚麼處座曰當時便去也泉便打破鍋子。

河頭賣水語喃喃借債酬渠軟放憨一滴汞銀流水走千金狼籍更何堪。

應無所住而生其心。

單槍疋馬走風塵柳色煙花敢近身羌笛一聲獠膽喪霜輪現處更愁人。

調達瞿曇因緣。

一片骨肉兩處分張聲迹彌布地獄天堂占人田地豈是好心閨門已玷無勞外揚休擬議謾商量不聽樓頭啼鳥語幾乎錯過這春光。

拈古

舉世尊一日升座大眾集定文殊白椎云諦觀法王法法王法如是世尊便下座。

拈云世尊升座慚惶殺人文殊白椎不識好惡更云諦觀法王法法王法如是好與三十拄杖何故隨邪逐惡令人仿效不已。

舉世尊因乾闥婆王獻樂其時山河大地盡作琴聲迦葉起舞王問迦葉豈不是阿羅漢諸漏已盡何更有餘習佛曰實無餘習莫謗法也王又撫琴三徧迦葉亦三度作舞王曰迦葉作舞豈不是佛曰實不曾作舞王曰世尊何得妄語佛曰不妄語汝撫琴山河大地木石盡作琴聲豈不是王曰是佛曰迦葉亦復如是所以實不曾作舞王乃信受。

拈云乾闥婆王奏樂迦葉起舞同坑無異土疑有餘習以己方人瞿曇打許多葛藤王乃信受鈍置不少若是山僧待他問迦葉豈不是阿羅漢何更有餘習不用之乎也者亦乃起舞不惟以楔出楔抑令乾闥婆展轉疑殺必也知恩有日。

舉城東老姥與佛同生而不欲見佛每見佛來卽便回避𨿽然如此回顧東西總皆是佛遂以手掩面於十指掌中亦總是佛。

拈云老姥不欲見佛風平浪靜而佛每來乃至東西總皆是佛水漲船髙瞿曇節文且置且道老姥風騷在甚麼處若不同牀睡焉知被底穿。

舉南院上堂云赤肉團上壁立千仞僧問赤肉團上壁立千仞豈不是和尙語師曰是僧便掀倒禪牀師曰這瞎驢亂作僧擬議師便打。

拈雲南院門庭孤峻這僧步驟亦奇後來不合龍頭蛇尾被他點罰气悶殺人待他道瞎驢亂作時劈面便掌管教壁立千仞一時推倒做个徹頭徹尾的衲僧豈不俊哉。

舉南嶽芭蕉谷泉禪師與慈明遇一毒龍湫捉明衣同浴明掣肘而去師解衣跳入霹靂隨至腥風吹雨明蹲艸中須臾晴霽師引頸出波間曰。

拈雲谷泉井底蝦蟆年久月深成精作怪與毒龍何異大小慈明掣肘而去𨿽然不被他惑未免在艸中蹲不出頭若是山僧待引頸時一棒打殺免使腥風作浪魔魅人家男女。

舉丹霞慧林寺遇天大寒取木佛燒火向院主訶曰何得燒我木佛師以杖撥灰曰吾燒取舍利主曰木佛何有舍利師曰旣無舍利更取兩尊燒院主自後眉須墮落。

拈云丹霞迸出星火非但帶累院主直得徧大地人眉須墮落何故寒則普天寒熱則普天熱把火照照看丹霞眉須還在否莫謂天然無事好也須護惜兩莖眉。

舉二僧論風動幡動六祖云非風動非幡動仁者心動。

拈云六祖恁麼道也是靈龜負圖。

舉往日有老宿一夏不爲師僧說話有僧自嘆云我秪恁麼空過一夏不望和尙說佛法得聞正因兩字也得老宿聞云闍黎莫速若論正因一字也無恁麼道了扣齒云適來無端恁麼道鄰壁有老宿聞云好一釜羹被兩夥鼠糞污卻雪竇拈云誰家鍋釜無一兩顆。

拈云老宿急索其非劍去久矣必也有負來機鄰房𨿽則言中有響秪是隔壁帳雪竇匡救前人固是好心其柰臭不堪聞且道作麼生得疏通去乃髙聲喚侍者云快將鍬子來寄與雪竇和尙。

舉寶公令人傳語思大和尙何不下山教化眾生目視云漢作什麼思大云三世諸佛被我一口吞盡何處更有眾生可度。

拈云蚌鷸相持俱落漁人之手。

舉趙州問一婆子甚麼處去曰偸趙州筍去師曰忽遇趙州又作麼生婆便與一掌師休去。

拈云老婆鼠入彊出慣得其便趙州老邁力弱不能和贓捉敗受屈奚辭若是快連手段待婆掌時便云賊賊伊若定動驀面掀倒敢保偸心頓息特地從良。

舉馬祖示眾云汝等諸人各信自心是佛此心卽是佛心達摩南天竺國來至中華傳上乘一心之法令汝等開悟有僧問云和尙爲甚麼說卽心卽佛祖曰爲止小兒啼僧曰啼止後如何祖曰非心非佛僧曰除此一種人來如何指示祖曰向伊道不是物曰忽遇其中人來時如何祖曰且教伊體會大道。

拈云卽心卽佛頭上安頭非心非佛無繩自縛不是心不是佛不是物泥裏洗土塊山僧恁麼道意旨如何良久云土曠人稀相逢者少。

舉馬祖與百丈西堂南泉玩月次祖曰正與麼時如何丈曰正好修行堂曰正好供養泉拂袖便行祖曰經入藏禪歸海惟有普願獨超物外。

拈云二三子嘲弄風月自減聲價良多馬老師亂札印子塗污良人不少新黃檗有八十大棒要打這四个漢子聊與明月淸風增些光彩不致成羣作隊各說異端脫有漢子出來道黃檗棒合誰喫也許汝是个具眼。

舉靈云見桃花悟道偈云三十年來尋劍客幾回落葉又抽枝自從一見桃花後直至而今更不疑玄沙云諦當甚諦當敢保老兄未徹在。

拈云靈云眼中添眼備老眉上栽眉仔細看來成甚麼面孔。

行實

辛卯年十一月初四日師六旬初度首座慧門沛公木庵瑫公西堂虛白願公卽非一公都監寺常熙公耆舊默公曁職事同外護林文若位中月樵諸居士等請師說行實以曉大眾師云歷年已久一切俱忘俟誕後稍靜說出與眾共知玆逢三十夜來未免吐露醜陋一番師俗諱曾昺號子房本縣靈得裏東林林氏季子也父在田母龔氏六歲父客於湘未歸自是家產日耗難以攻讀至九歲入學十歲冬廢學矣遂漸學耕樵爲業每靜夜與二三友坐臥松下仰觀天河運轉星月流輝誰系誰主纏度不忒心甚駭焉然此理非仙佛難明才有慕佛之念意𨿽未決志在塵表無心於世故三五年來所作所爲頗多顚沛年二十母與長兄欲定聘自思男兒在世不知父之遊蹤誠爲不孝奚亟於娶遂告母兄志在面父後娶母不奪其志乃許可越明年春將聘金爲路用直往豫章抵南京面母舅泉宇勸諭回家云汝東林人焉知天之廣大人如塵沙則此都城無處尋覓而況天下者乎汝若不回恐添母慮孝亦安在師不聽卽別至寧波舟山見族叔叔亦勸回又別至紹興各縣經歷一載囊已空矣只隨香船至南海朝觀音一到見佛地莊嚴人境殊勝一時凡念冰釋遂發心持齋投潮音洞主出家願爲佛子一心奉佛以報四恩領茶頭執事日供萬眾無有難色洞主喜甚嘆云此佛子眞菩薩之使也又明年禮茶山祗園老僧爲師二月十九航海歸閩省母母面以爲自天降下喜不自勝諭母奉齋皈佛越明年母歸寂請黃檗諸師禮懺薦母會鑑源師於印林寺源知師有出家南海之志方便引示因緣時節已至卽是道場何必固執於南海耶師云恐檗山近俗有所嫌疑源謂人俗心不俗可矣遂求源師到山落髮則無阻礙源諾是年庚申二月十九雉染有嘲者云東林也有佛耶師云聞說佛性徧周法界豈外東林耶嘲者嘆妙師卽發願云此處落髮若不精修佛行以壞法門生陷泥犁故領化主執事本縣莆中募徧是冬往海口塔寺聽經辛酉春領簿往京募化欲完此道場至杭適京中有警緣暫止往紹興顯聖寺聽涅槃經時聞本師費和尙之名惜未曾會晤六月時仁師京回抵杭有書招相見談及京中多事其緣事已盡捐矣乃問仁師依經解義三世佛冤離經一字如同魔說如何消釋仁云三十年後向汝道師卽私忿意爲欺人太甚難道這兩句經有甚麼難會而待三十年耶便不同彼回山徧處參尋今日思之仁師此句大得力矣當時若依經解說一篇則被摩捋回山安有今日之事乎所以靠將不如激將飄然徧歷名剎第有一徳可稱者亦依同住壬戌鸚窩頂聽法華冬在夾石碧雲寺聽楞嚴見講席混濫與慈然友論及經中實乃徑路直示人要行則到家矣不行聽到驢年亦無益正如說食終不能飽聞天臺通玄有一密雲和尙系臨濟下尊宿可往參謁若相契依住以了生死大事不然向山頂修行去慈云妙同往張王廟次上秦駐山積善庵景西主人問路中還曾見有好人麼師云試指个不好的出來看看西默然師云不見道仁見爲之仁又問七處徵心畢竟心在甚麼處師云請坐將茶來西又默然師云下文還長付在來日西畱過夏正談及參天臺事忽聞老和尙來應金粟喜不自勝私謂符我所願買舟同到金粟參見和尙問學人初入禪門未知做工夫求和尙開示和尙云我這里無有工夫可做要行便行要坐便坐要臥便臥師云蚊子多臥不得時如何和尙云一巴掌師拜退置疑不決七晝夜經行坐臥無有間斷至第七日下午老和尙在康祖堂前過師擡頭一見有省便拜云某甲會得和尙掌中意和尙云道看師便喝和尙云再道看師又喝和尙云三喝四喝後如何師云今歲鹽貴如米和尙雲走開不得礙人路頭師禮拜退日常自作主宰活潑潑地亦不請問亦無疑情至丙寅冬五峯爲西堂師豎拳云識得這个天下太平識得這个天下爭競如何決斷峯云這个從甚麼處得來師便喝峯云那里學得來師又喝峯便打師再喝峯又打師喝兩喝峯又兩打眾謂老隱今日敗闕師云非汝境界繇是坐不得臥不得气噴噴地平目而行千人之中不見有一人不見有身行至次早課誦維那鳴磬一聲忽覺身在此立課畢仍舊而行眾謂老隱著藥了直至第三日上午忽窗外一陣風吹入寒毛卓豎通身白汗大徹源底便知三世諸佛歷代祖師天下老和尙情與無情盡在一毫頭了了分明無二無別不可舉似於人自證乃知心中甚喜逢人卽笑人謂老隱被魔所著師云非汝所知但記得經云若作聖證卽入羣魔遂無喜色尋常如舊淑知師知師所得謂五峯云此子徹也乃呼進寮云汝有悟處試道看師云道卽不難只恐驚羣動眾峯云但說何妨師打觔斗而出峯云眞獅子兒善能哮吼後卽出堂領火頭一日老和尙與眾論敬鬼神而遠之眾答已師亦在門外立和尙云汝進來說看師進前豎火乂云離不得這老賊近不得這老賊老和尙打云汝作賊會那師卽拂乂出云賊賊丁卯夏淑知與眾兄弟云今夏在此不得空過己分事自家了卻古人一切差別因緣恐有錯訛大家結个頌古社三日一次一炷香爲則期畢呈上老人看看或取捨是非了然明白亦不孤同住一夏矣眾曰可一期頌三十則因緣呈上老和尙卽點二十七則時金粟一眾嘆服才知有隱元庚午春黃檗本寺請老和尙至山師同回寺乃三月十八日老和尙云汝乃本處人可領簿南行募化師卽領命至漳南見東裏王居士云請老和尙到山之意七月間又到潮州艸庵月餘師衣衫襤縷主人疑非黃檗緣事不就占二偈爲別艸鞋踏破已多年半似風流半似顚滿地黃金渾不顧又拈白紙告靑天其二試將冷眼向南看世道紛紛化道難三十年來無取捨相逢盡是鐵心肝卽回至漳聞老和尙有答東裏公書云八月初一歸浙師遂空手歸山益見山中淒楚不堪言乃云檗山蒼翠疊層層難掩孤貧一个僧堪笑化工又未瞥春來秋去太忙生辛未春龔夔友夏象晉同石居士請住獅子巖癸酉冬山中請馬峯費和尙主席命師爲西堂師辭不得乃就職和尙上堂師卽問打著昔時舊痛處於今猶恨棒頭輕請師末頭一頓師打云舊瘡瘢上著艾進云恁麼則徹骨徹髓去也師曰如何是汝徹底意進云時淸休唱太平歌和尙曰祗引得一半師卽禮謝一日諸禪人頌百丈再參馬祖一喝三日耳聾黃檗聞之不覺吐舌因緣師目之總未妥在亦頌云一聲塗毒聞皆喪徧野髑髏沒處藏三寸舌伸安國劍千秋凜凜白如霜呈上和尙卽圈出帖在法堂示眾升座云吾有一枝拂子是從上用不盡的顧師云汝作麼生奉持師喝云放下著和尙云再道看師喝便出到方丈和尙下座進方丈師禮拜云適才觸忤和尙和尙舉拂云汝且將去行持師接著便打一拂和尙云將爲報恩那師又打一拂便歸寮甲戌仲春辭和尙回獅巖隱靜一日泉竭慮無水難以居眾在庵前大石上仰觀南畔巖壁之下懸松翠茂必有水焉攀藤刪棘而上果如其言就壁筧泉砌路得石巖間稍平處堪以寓目靜坐片時謂龔居士曰此處可結團瓢士曰和尙曰可某爲之不難是秋重陽之日起基冬畢工移錫居之丙子夏本山耆舊同鰲江檀信奉侍禦林公書請繼黃檗法席師慮徳薄言微不宜應世力卻之眾等虔請再四似不能免姑許焉巖下有側石如舟遊客以不平爲嘆師云時節若至自然平矣一夜在石中坐持大悲咒三徧默祝龍天此去黃檗吾道大行爲山增色此石可平爲徵默坐注香歸室次早黎明徒良哉報云奇哉石已自平師云不必說吾祝已徵乃名爲自平石說銘爲記曰匪石弗平我心不誠心旣誠矣其石自平旣平且誠吾道大行以此靈驗刊石爲銘又一夕夢一老人長眉皓首荷甑負囊而入師云老老大大負累若此不亦勞乎彼卽放下出書幅單條並所負之物見贈而去醒謂玄生侍者說者云斯乃吉夢必有見徵月終果法通專使送大衣源流兼書一封以表法信丁丑仲冬至山開堂拈香以酬法乳越明年開龍藏三閱春秋以答賜藏之恩庚辰正月八日建大殿閱四載山門寮捨頗備甲申春往金粟省覲本師和尙五月至天童掃老和尙塔孟冬應崇徳福嚴寺請乙酉春閩中通政還初馬公請住長樂龍泉寺丙戌春玉融鄕紳並本山耆舊接回黃檗迄今又歷六載虛度世間六十春秋冒廁空門三十法臘主持黃檗一十五載示眾語錄十六卷又錄二冊雲濤集一冊並行於世然福薄逢斯亂境祗將身心衛護祖席幸龍天佛祖之靈法門如故庶不辜檀信之請聊答皇恩祖徳之萬一云爾偈曰六十年來夢裏行夢中說夢可憐生不知若个惺惺者一笑千差盡坦平。

隱元禪師語錄卷第十終嘉興大藏經隱元禪師語錄

隱元禪師語錄卷第十一

嗣法門人眞橋編

入室

僧進師云正法眼藏瞎驢邊滅卻且道祖祖相傳傳个甚麼僧豎拳師云還有者个在僧喝師打出石解進師云石女解巴歌是何曲調僧云和尙拄杖子師云我拄杖子幹汝什麼事僧豎拳師云不是知音莫與彈僧進師豎拳云者个是主是賓僧喝師云那里得者消息來僧無語師打出蘊良進師云蘊卽不良良卽不蘊離卻二途道一句來僧擬議師便打云漆桶不快西印進師云祖師心印狀似鐵牛之機去卽印住住卽印破不去不住汝作麼生印僧云本來面目師便打出僧進師伸左腳僧就師腳一踢師復伸右腳僧云兩重公案師連打兩棒趁出良鏡進師云打破鏡來與汝相見僧擬議師云汝不會打破我與汝打破連棒打退良照進師云無頭無尾無背無面汝作麼生照僧豎拳師云豎拳卽不無意旨如何僧又豎拳師便打天木進師卓拄杖云者个木上座撐天拄地如龍若虎觸著喪身失命不觸著也喪身失命如何躲避得過僧云擉破眼睛師打云躲避不過那僧云轉見不堪師云汝不堪我不堪僧云一狀領過師連棒打出僧進師云離鉤三寸道一句來僧擬議師云死蝦蟆打出白生居士進師云父母未生黑白未分汝向甚麼處安身立命士云大地作蒲團師打云打破了也汝又作麼生僧進師喝云是賓是主僧擬議師打僧喝師云汝再喝看僧又喝師復打云落人圈繢裏僧出心盤進師云日出心光耀盤在什麼處僧豎拳云和盤托出師云恁麼則兩樣僧一喝師便打出僧進師云臨濟入門便喝徳山入門便棒是什麼意旨僧拂坐具師打云未夢見在僧喝師云喝後又作麼生僧無語師便打出僧進師云鑊湯鑪炭汝作麼翻身僧豎拳云向者裏翻身師云者裏什麼所在僧一喝師便打僧云翻身去也師云喪身失命也不知雪樵進師云大地山河一片雪汝向什麼處樵僧喝師云好一喝僧又喝師連棒打出觀明進師云明暗不到處汝作麼生觀僧豎拳師云死了燒了又作麼生豎僧無語師打云死也死也僧進師云那个拖死屍這里來僧云無話說師打云拖出死漢去僧進師搊住云道道僧喝師推開僧又喝師云汝再喝看僧又喝師打云叫汝喝一千喝汝也喝一千喝僧又喝師又打云布袋裏老鴉慧文進師云一字不著畫文從什麼處來僧無語師打云元字腳也不識侍者進師云終日侍奉山僧且道山僧腳跟在什麼處者豎拳師云錯認定盤星者一喝師便打者連喝兩喝師云我直下疑汝這兩喝者云和尙猶嫌少在師打云未是我侍者僧進師云死了燒了在什麼處安身立命僧云死了燒了才向和尙道師打云卽今作麼生僧禮拜師云試道看僧擬進前師直打出僧進師云我也不得用棒汝也不得下喝應時應節道一句來僧云與和尙三十棒師云過在什麼處僧云落處也不知師打云上來與汝道僧云好馬不食回頭艸師趁出云不知時節漢道照進師雲路逢道伴交肩過一生參學事畢汝作麼生僧雲月在上方諸品靜師雲月未上時如何僧喝師打云不是我同倫源生進師云曹溪一滴也無源從什麼處生僧云眉毛在眼上師打云亂湧作麼了悟進師云悟則不無爭柰落第二門頭第一門頭道一句來僧云知本無生師打云落七落八了也俊初居士進師云一喝分賓主照用一時行汝試分看士一喝師打云秪得一橛士擬議師連棒打出。

有僧告假師云告假作麼僧云聽經去師云不濟事我前說汝是門外漢座主奴見解果然果然眞正衲僧气宇如王不與萬法爲侶不與諸緣作對純剛打就生鐵鑄成方堪入作向葛藤窩裏之繞敢保驢年出頭來昔周金剛挑一擔靑龍鈔到龍潭門下一字也用不著遂置法堂前以火焚之云窮諸玄辯若一毫置於太虛竭世機樞似一滴投於巨壑汝今又鉆葛藤窩裏去顚倒之甚汝眞要聽經我亦會說幾句經云但有言說都無實義且道如何是實義僧禮拜云請和尙說師云前是山門後是法堂東是官廳西是廚房會麼僧禮拜師云且去我倦要睡少間僧復進云某甲不去了便問有問有答賓主歷然無問無答請和尙道師雲歸堂去僧便行師云但解恁麼去不解恁麼來。

問答機緣

僧問某甲十二時中業識茫茫無本可據教學人如何作主師豎拳云會麼僧云不會師便打進云打後如何師又打云速退速退僧擬議師復打出。

僧問某甲初進堂不會作工夫求和尙開示師豎拳僧罔措師云笨漢出去次早呈頌云赤精精光禿禿擬將一物便成絡索師目訖擲下云者个不是絡索僧禮拜師云還我光禿禿來僧擬對師便打趁。

僧求開示師豎拳云會麼僧云不會師便掌僧禮拜師云下坡不走快便難逢。

僧問九旬禁足三月護生如何是護生底意師翹足僧罔措師便掌僧禮拜師卽推倒。

僧問禾山打鼓卽不問聲未絕師云合取兩片皮進云趙州茶盞意如何師云猶有許多絡索僧擬議師拈棒進云除卻棒喝還有爲人處也無師云速退速退進云退在什麼處師打云話頭也不識。

師浴畢圊頭獻湯竟豎拳云喚作拳則觸不喚作拳則背正當與麼時如何摸索師云漱漱口了向汝道僧禮拜師便踏倒。

師同侍者無念非日坐次念舉寶覺向夏倚判官情與無情共一體話師提起念珠云者个是一體不是一體念云和尙何不向未舉手時會取師便掌念禮拜歸位復問非日汝道是一體兩體日云和尙自道取師亦打日云謾某甲不得師云一體兩體日擬議師便啐良久云總道不得山僧自道去也便轉身。

庫頭問諸佛未轉法輪佛法那里住持師云護惜庫中寶僧頓足師云未在進云顯出天然師云還未在如何是庫中寶僧豎拳云會麼師云我王庫內無如是刀。

師問僧甚處來僧云鼓山來師云不見響僧無語師云不是鼓山來。

僧問如何是山中語師云野鳥傳古韻進云如何是山中人師卓然而立進云恁麼則壁立千仞去也師便打。

齋後居士問和尙山中濟饑民弟子特來求食師云汝還不知飽那士禮謝師打云還要與汝一頓。

一僧求做艸鞋師云盡大地是沙門一隻腳汝作麼生做僧無語師便打。

惠安僧送布師舉布云這个那里得來僧云惠安師云爲甚麼在我手裏僧罔措師擲下云要這个作甚麼。

僧參師問甚處來云漳州南山來師雲南山有一條鱉鼻蛇汝摸得著麼僧無語師云汝不是南山來。

僧參師問那里來僧雲泉州來師雲泉州近日公令已嚴汝作麼生跳得出僧云一拳打出師云作麼生打僧頓足師便啐。

師問僧甚處來云金粟來師云金粟快活爲甚麼不住卻來黃檗討苦喫云特特來見和尙師云者裏有甚麼見處僧無語少頃問如何是學人本分事師打云是本分不是本分僧擬議師便轉身。

縣主淩公問與萬法爲侶政自難如何得不與萬法爲侶師震聲一喝云會麼進云未了師云還要第二杓惡水麼公無語少頃問云畢竟如何是不與萬法爲侶師云百花叢裏過一葉不沾身次夜茶次問昨日請教大師自見慚愧師云慚愧者誰進云親到黃檗來師云明日向甚麼處去公擬議師云來得去不得進云話頭明明爲甚鉤不起師云放下來公應喏喏又問百丈野狐話不落是不昧是師雲山僧不打者兩片皮進云不會師云江南江北問王老一狐疑了一狐疑進云爲甚麼又墮野狐身師云汝卽今是什麼身公無語師雲山僧今夜亦墮異類中去也便作虎聲轉身歸方丈。

衡廷林居士同諸善友參捧新紫菜云此菜久藏在家今奉和尙嘗新師雲從那里得來士云自己得來師雲山僧亦不受士云不受時如何師云誰家屋裏無一兩莖。

僧問如何是步步入深村師云通身無影像進云如何是行行歸艸裏師云徧界不曾藏復示頌云通身無影像徧界不曾藏全提殺活句今古利鋒鋩。

堯峯僧參問弟子隨聞師父十五年秪念阿彌陀佛實不知此事乞師方便師云念佛者是誰不念佛者亦是誰速道速道僧擬議師連棒打出僧復進佇立師雲山僧今日失利便歸方丈掩卻門。

雲門僧同居士參見師雲從雲門來的麼僧云是師云雷轟電掣一句作麼生道僧無語師搖拂子云不是雲門來的次日居士禮謝云弟子今日回雲門去師云雷轟電掣句道得也未士云不會師云不是雲門客徒勞弄爪牙。

有護乩居士謝雨入山見師云嘗聞仙人會作詩仙書云佛何用詩師雲天上無空腹神仙山僧今日與仙聯一首遊戲異日載志亦是勝事仙云請和尙先師云仙翁冒雨入山家士囑仙云和尙機速請答仙停乩罔措師震聲一喝云擬議停機白雲萬里本是木作成靈從何來聖從何起莫瞞山僧好乃自聯云仙翁冒雨入山家何事當機縮爪牙不獨渾身泥水濕片心攪擾亂如麻令侍者度與仙仙齋後和云仙翁冒雨入山家爲喫趙州一碗茶莫怪無言爲擬議春霖洗落滿山花師云好个春霖洗落滿山花秪是遲了些復次韻云浮囊擊碎了無家竟日貪杯酒當茶出賣風雲誇好手爭如舌上吐蓮花。

僧冒雨參師云靑天白日不來拖泥帶水來作麼僧禮拜云領教師云是甚麼道理僧無語師喝云腳跟未穩在。

僧送糕問某甲生死不明求師開示師拋糕云會麼僧擬議師便打僧拾起糕師云逐塊不少。

僧問和尙道生從這里來死從這里去未審死了燒了向甚麼處去師云死了燒了向汝道進云卽今作麼生師雲歸堂去僧禮拜便行師云隨語生解漢。

師問僧從那里來僧云支提靜室中來師豎拂云靜室中還有這个也無僧云無師云人人本具爲甚麼道無僧云特來這里求師雲從人求者不是家珍。

僧問某甲無始來習气重求和尙除師云拈習气來與汝除僧佇立師云跂死禪和便打。

師問僧甚處來僧雲天湖來師雲天湖水滿也未進云未師云許多時滂沱爲甚麼不滿僧罔措師打云與汝一勺。

僧問狗子還有佛性也無師云不得亂吠。

僧呈贊佛偈師云佛要汝贊作麼僧無語師云美玉無瑕雕文喪徳。

僧問法華經云惟此一事實餘二則非眞如何是一師豎拳云是一是二進云一二蒙師指向上還有事也無師云進前來向汝道僧擬議師云立地死漢。

僧參師問白雲橫谷口遊人何處來僧無語師云將謂是个鷂子元來卻是斑鳩。

僧問無星稱稱諸方師上鉤麼師云放下著進云上鉤來也師連棒打出。

僧問金不博金意旨如何師云那个男兒不丈夫僧禮拜云謝師答話師一踏僧起雲兩重公案師云闍黎還有事在。

東湖僧參師云東湖幹也未僧云湖幹師云湖乾龍在甚麼處僧無語師云不會興雲布雨出去。

師問大眾云打破虛空大地平沈向何處安身立命西堂云和尙試道看師云莫扳扯山僧好堂打師一下云這里也不可放過師亦打之。

二僧參師一僧問云頓入無爲海已登般若舟時如何師云截斷兩頭進云誰知遠煙浪別有好商量師云浪裏浸殺進云不入洪波裏爭見弄潮人師拈如意便打僧喝師云再喝看僧又喝師云叫汝喝一百喝你也喝一百喝僧云一毫吞巨海露出珊瑚枝師云拄杖子不在笤帚柄自領三十僧復喝師云熱碗鳴聲遂顧傍僧云你又作麼生僧無語師云一得一失僧問一拳打破虛空時如何師云待汝打破來向你道僧云打破了也師云還我虛空碎來僧一啐師云未夢見在次日又問大地全彰是甚麼人受用師云自來還自去進云去後如何師云磕破全彰。

僧問一念未生前如何指示師云挑欄去進云此又是今時事師云你作今時會那僧無語師打云這里甚麼所在許汝說古說今僧罔措師又打。

居士問二六時中如何行持師云向外求者不是家寶士擬議師云動轉施爲者誰不動轉施爲者誰士禮拜師云苟能看破兩重關沙界橫行無不可。

僧參師云那里來僧云曹山來師雲貴處那里僧云浙江舊歲同萬如和尙來師云爲甚麼同來不同往僧云吳家畱供養師云貪他一粒米失卻半年糧僧擬議師云萬如和尙卽今在甚麼處僧雲龍池師云蹉過也不知。

三僧參師云甚處人僧雲沙縣師云銀浦城金沙縣還將得金來麼僧擬議師便踏雲與汝一塊僧云呈了也望和尙收師云這个當不得僧禮退次日呈頌師目竟云者个看過汝兩位作麼生僧云某甲初進步特來求和尙開示師云禮拜著二僧便作禮師云隨人起倒不爲好漢傍僧云不隨起倒時如何師云不值半文錢又問黃檗有十二峯是否師云老僧眼不花進云如何是紫微峯師便掌僧無語師顧傍僧云紫微峯推倒了也羅漢峯立兩傍作麼僧無語傍僧云如何是羅漢峯師云不露頂僧云看破老禿奴師掌顧傍僧云這一掌應當汝喫僧無語又云求和尙示个端的師云待老僧端的了向汝道。

二僧參師問住何處一僧云彌陀巖師云彌陀不禮禮我何爲僧無語旁僧向前禮問云某甲初登黃檗山未識黃檗面請和尙正體相見師云未到黃檗山好與三十棒進云恁麼則擒下了也師云未是作者僧一喝師云那里學得來。

僧問生死不明求和尙指示師云待我明來向汝道僧禮拜師云明了禮拜不明禮拜僧又禮拜師云明者是誰不明者又是誰僧無語師云且去明了來。

僧問如何是佛師云屎坑虫子僧云如何是法師云莫亂沸僧云如何是僧師便掌僧喝師云那里得這消息來僧無語師便打。

師與甫宇洪居士談論次士云六雪和尙乃文字禪打發人不得某豎拳云三千諸佛向某甲這里乞命彼無答向後云汝膽向大師云汝的性命還在山僧手裏士豎拳師云果然果然士禮謝師云汝只吞得三千諸佛不能吐得三千諸佛士復說偈求證偈曰空手把空拳黑白分不分丈夫具隻眼東海一口吞師云吞得吐不得師復爲著語空手把空拳師云放下著黑白分不分師云一點從甚麼處得來丈夫具隻眼師云切忌開眼作夢東海一口吞師云照顧舌頭好。

僧問兩龍爭珠誰是得者師云不得不得僧禮拜便行師云得得僧擬議師云且道得者是不得者是僧無語師便打。

僧問法筵之中人人頭頂天个个腳踏地是阿誰境界師云進前來進云獅子窟中無異獸象王行處絕狐蹤遂一喝師云野幹鳴進云不攺舊時行履處故人千里也同風師云放汝三十棒進云有意气時添意气不風流處也風流師云不知痛癢漢僧禮拜云謝和尙答話師云莫謗山僧好。

問昔日趙州逢人都叫喫茶去某甲今日逢人都叫喫飯去和尙還肯他麼師打云更添一杯僧禮拜云謝和尙答話師云相知不用多杯酒一盞淸茶也醉人。

僧問如何是奪人不奪境師云眼底無人一色新如何是奪境不奪人師雲家無四壁不知貧如何是人境兩俱奪師云踏翻世界無蹤迹如何是人境俱不奪師云出門俱是看花人進云今朝值遇揮斤手遊刃忘牛世所希師云未知人境在。

海壇林道婆問求和尙開示生死路頭師豎拂云生亦如是死亦如是生死去來如是如是婆禮謝師復以偈示之八十婆婆問路頭眞誠不是等閒流點開一隻金剛眼爍破東西百萬洲。

信女蘇氏受戒呈偈云戒法深持意最長鋪云裁錦散天香象王頂上全威振獅子林中獨顯揚茂盛五宗光宇宙圓通一脈繼眞常脫流震旦輝日月普利人天作道場師云此偈從甚麼處流出答雲從心中流出師云心在甚麼處答云方寸裏師便喝答云謝師棒喝師云莫作棒喝會復呈偈云自從門裏出身觀那管前三與後三今乞明師施棒喝疑團擊碎出重關師云出得出不得答云出得師云直饒出得也好與三十棒且道過在甚麼處女無語。

僧求開示師豎拳云喚作拳則觸不喚作拳則背汝畢竟喚作什麼僧無語師便掌僧又云求和尙个話頭師又掌云不許汝頭上安頭。

法語

專使送法衣至師舉示眾云大庾嶺頭提不起爲甚。

麼在山僧手裏大眾會麼秪這些兒非長非短無欠無餘如天普蓋似地普擎不從蔥嶺傳來亦非無因突出正當與麼時如何頂戴奉持脫體承當無向背通身紅爛血淋淋遂披。

爲守勤龔居士薦嚴

余不會禪亦不識字豎拂子云惟這一著撐天拄地且道這一著甚麼處得來若知來處當下直截生死根源永證金剛固體於固體上覓其生死去來了不可得所謂生也這个未曾生滅也這个未曾滅旣無生滅去來一道淸淨浩然大均祖佛所證證此菩薩所修修此眾生所迷迷此吾人所悟悟此以此修福何福不臻以此懺罪何罪不滅且獨拔薦嚴一句作麼生道復豎拂云不須他處覓祗此是蓮胎。

示三尼

三人同道直截淆訛到卽不點點卽不到徐行踏斷水流聲大地山河渾是我去來不掛一絲毫也須黃檗門下親勘過勘過底意作麼生師姑元是女人做復云來從舊路來去從舊路去步步絕行蹤歷歷有本據更擬問如何秤錘上著鋸三千里外逢人但與麼舉。

淸漳淨塵上人求薦乃師樵雲公

余初出家時便聞公名欲渴見而未能一日公過碧芝巖道經黃檗觀公徳澤潤如春膏誠不虛平昔所慕也別後余行腳徧參經歷二十餘年及庚午回閩復面公於芝山精舍然間有議公未具佛祖爪牙豈堪爲人師範殊不知有一行過人一徳可嘉者亦足爲濁世之標準近聞歸寂石室令人嗟嘆不已遂寄瓣香以表昔年之好其徒淨塵令臺則上人不遠五百里而來乞求法語爲助薦愧余學淺心粗寧敢放言污瀆先輩面門耶因見上人虔虔懇懇似不得免聊敍數言以塞來命夫薦師之道不須別求別求終不得力直須向自己腳跟下一刀兩段百了千當不獨上人師祖已薦乃至盡恆沙際一切師僧父母有情無情俱已薦矣何故悟則事同一家不悟則萬別千差上人果不外餘言異日得到與麼時始信吾不汝欺也。

後堂默公入室禮拜起號泣漣然余曰奚爲也公云父母欲進葬乞和尙法語爲薦拔余曰生事死葬人子之道畢矣何乃號泣若是然我教貴乎心喪略其哭泣欲泯愛惡而直趨淸淨之域以此顯親報徳不亦大且至乎公曰先母啟手足時未及一面偶思至此不覺而慟伏惟和尙慈悲體悉余曰誠哉孝之不可掩也如此遂援筆爲助形生大本重丘山未報劬勞暗淚潸忽悟萬靈共一體雙親頓證剎那間。

西堂恆公求法語爲薦令先考季熙居士母林氏余乃粗行沙門尋嘗幹爆爆地過日曷有片言隻字塗污於人也遂力辭而不能已搜盡枯腸仍無可說偶記童蒙時數句援引爲助或當否冀公裁之立身行道揚名於後世以顯父母孝之終也然公立身有年中外頗聞而父母寧不超拔曷用余之贅言而後爲薦耶旣拔又薦大似賊過後張弓縱有飛騎之捷金牙之作徒費其力詎補於事乎公益請不退復占一偈孜孜乞法薦宗親當得閻浮半个人擉破娘生雙鼻孔大千沙界露全身。

良守禪人媾精舍於資福舊址接待方來二十餘年其心不倦誠不昧疇昔之本願也余辛巳春南遊道經於此請余齋仍索法語爲徵然路途中豈可與人說佛法但敍其平生爲人之梗槪與夫往來者共識之大言弗華至朴無文頭頭可據事事有君導人之善兮多生資福固守良心兮永劫不渾。

顯密禪人求偈壽母七旬餘念其孝行可嘉遂占數言爲助乞法壽其親其親等法相法存親亦存其壽莫能量我法如春霖資生物物長大哉余道婆聞法預皈向教子謁泉石泉石聲愈響推兒禮檗山檗山淸且亮七寶滿虛空不如法供養子孝母更賢無物堪比況眞个古來稀法門之榜樣。

維那學公父龍泉母嚴氏同余母龔氏共葬於熨斗山臥云庵之傍其塔曰報恩時皇明歲在辛巳庚申日也復捐衣資計田粒以爲春秋掃塔之需仍備香信乞法音用作追薦之功余謂父母旣得其所人子之念已息念旣頓息十方坐斷恩波坦平我人一致都盧是个淸淨大解脫場於中求其能薦所薦之者了不可得況筆舌文言而能情狀其萬一者乎所謂忘機則佛道隆分別則魔軍熾願公一息永息更不再息一證永證更不再證苟能如是不惟當人父母已薦至於無量劫來尊尊親親莫不俱已薦矣偈曰捧母金軀入翠微紅鑪煆過愈光輝百千龍象咸瞻仰星月依依常繞圍。

示公奎丘居士

修齋祈嗣直接來源乞法至誠以壽後世可爲奕葉相承源源無間者矣然則嫡嗣弗從他得眞法豈可外求當求諸己靡所不備是以聖賢正脈以法嗣法法法奚窮以心傳心心心不昧不昧故光前耀後奚窮故貫古通今悟之者成賢成聖迷之者爲凡爲愚吾人豈可捨此嫡嗣眞法而不求向外馳逐虛幻變滅之法非端人正士之所願也偈曰善人重法嗣爺娘一念反求處處彰偶值九秋空外響正傳巖桂一天香。

信童國錡乞壽乃尊甫宇洪居士七帙

兒孫縱橫天下非吾所願也玉帛塞滿虛空非吾所寶也福壽盈齊海嶽非吾所祝也然吾所願所祝及寶者惟善與道而已玆有萬安甫宇洪居士八歲長素飯僧五十餘年行之益恭其善可知今值古稀之誕奉道愈篤長而且久寧不超於天下虛空海嶽者歟吾人豈可咸默於巖谷不述人之善與道耶偈曰瑤池臘月正開蓮奕葉芬芳徧大千一榻風光殊勝處滿堂圍繞盡金仙。

示九龍寺良箴諸禪人

世間一切事物無一眞實惟有當人腳跟下一著子明如杲日闊若虛空不屬成壞了無眞假不增不減無去無來明之者喚作本源佛性照世明珠暗之者返爲業識茫茫未免物欲所累從生至死從死至生無繇得脫誠可憫也有志衲僧正好在此茫茫之中著得隻眼且看忙者是誰略有少閒又看閒者是誰無分晝夜匪間閒忙轉追轉究忽於不知不覺處迸出星兒不妨輝天鑑地則腳跟下大事已竟非惟但能轉物卽同如來亦乃事事法法轉歸自己矣而後忙時也得閒時也得不忙不間也得亦忙亦間也得呵佛罵祖也得喚佛祖來洗腳也得爲伊踏著佛祖上頭關捩千聖萬賢盡在下風所謂終日忙忙那事無妨豈昧我耶否則日久月深便打在流俗阿師隊中去吾末如之何也已矣。

示陳道人

念不淨不往極樂心不染不來娑婆娑婆極樂只在當人心念淨染之間矣是以其心淨故法界淸淨水鳥雲林共演摩訶之音其心染故世間混濁彼此山髙舉措無非生死之路愚人不醒從迷至迷萬劫千生無繇脫離智者返照一切世間五欲猶如夢幻念念圓明卽時解脫於圓明解脫之中求其染淨之相了不可得豈有娑婆極樂彼此往來之隔乎所謂不見一法卽如來是則名爲觀自在苟能覷破盡無餘日用應緣胡掛礙以此資無漏之福田事事如意以此淨金剛之固體生生不壞以此爲般若之種智念念圓明以此證菩提之妙果時時現前法王大寶不期自至極樂一會當念儼然所求皆遂無願不從豈惟轉女成男而已哉勉之勉之。

信士儒萃儒薦拔乃尊公進丘居士

日常圓覺大伽藍動靜於中莫放憨忽悟惺惺寂寂者人間天上總司南吾人於此信得及一念圓明亙赫千古於中覓一點罪性如芥子許了不可得亦覓福性如芥子許了不可得所謂淸淨圓滿中不容他𨿽然如是謾他一點不得誠爲寶鏡當臺物來斯鑑吾佛證此名爲圓覺正覺大覺菩薩爲等覺二乘人爲覺者凡夫不覺便爲塵勞所汩百千萬劫不得自繇誠可憫也善人苟奉餘言念念覺照覿體圓明便與諸佛菩薩有何異乎以此薦宗親卽超蓮界以此福子孫必也綿綿書不云乎反求多福豈外斯語偈曰山色陰晴日正長蓮池花敷卻芬芳等閒殿角微風起一段馨名播四方。

答髙峯垂語

大徹底人本脫生死因甚命根不斷。

答靑山依舊白雲中

佛祖公案秪是一个道理因甚有明與不明。

答分身兩處看

大修行人當遵佛行因甚不守毗尼。

答惟吾獨尊

杲日當空無所不照因甚被片雲遮卻。

答拈得鼻孔失卻眼睛

人人有个影子寸步不離因甚踏不著。

答騎牛覓牛

盡大地是个火坑得何三昧不被燒卻。

答髙峯出來也未

隱元禪師語錄卷第十一終嘉興大藏經隱元禪師語錄

隱元禪師語錄卷第十二

嗣法門人廣徹編

啟

請本師和尙啟

伏以獅王弗吼祖佛困於稿灰野千亂鳴生靈陷乎鬼窟客路猶然悲愴婆心寧不怔營恭聞和尙法戰諸方翻卻千年骨董機投密室贏得一味平嘗毿破袈娑搭著通身是眼現成鐵楖栗拈來活潑如龍何妨帶水拖泥隨處撐天拄地某等翹勤永日佇想終朝所冀神足云騰卽擁娘生處所慈容滿月嘗放本地風光爍破迷途咸成正覺玉融城畔奇峯怪石也生輝黃檗山中翠竹名花增錦繡一會儼然不勝慶幸之至。

請鳳巢亙信法弟啟

建立師宗貴乎莫逆心腹掀翻祖道妙在徹骨弟兄爪牙早已完全肝膽繇來共赤家里人敍家裏事个中信向个中傳恭惟法弟徳涵海嶽道契塵寰一脈長懸隱隱淸彈霜夜月雙巒並秀重重流露洞中春忝法愛以來迎仰仁慈而許可因緣出現正值斯時賓主圓融莫非此際僧眾瞻風已久士紳渴化良多更冀速展鳳巢得意眉端增瑞彩卽登獅座儼然錦上再添花某等停候白椎親聆哮吼慶快平生之願滿足曠劫之心庶浪子知歸山靈幸甚謹啟。

復儀部閔公請啟﹝諱及申﹞

伏以接聖賢之命脈滴滴歸源剖佛祖之心肝刀刀見血懿徳汪洋乎震旦美名浩蕩於娑婆恭惟臺下天湖毓秀霅水鐘靈舌卷千江活捉鱗龍於掌上眉堆五嶽生擒虎兕於盤中殺活兼行恩威並濟放去大千共用收來毛孔獨藏調玉燭以壯皇圖黎民重慶扇金湯而嚴福地瓦礫增輝召有佳言搭我半鉤晴夜月酬無妙句涼人一味好秋風謹復。

復侍禦曹公請啟﹝諱谷﹞

伏以水秀人文展托胸中之日月調髙韻雅捲舒格外之乾坤慣用鱗龍爪牙驀鉤獅象巴鼻恭惟臺臺徳被林泉聲揚海宇踞維摩之丈室恢長者之髙風十笏居中廣容寶座一莖艸上常現瓊樓與夫金粟如來同門出入並敷向上之眞宗黃面老漢把手共行互唱非嘗之妙旨某所愧樗才詎堪應世旣承鼎召曷敢固辭喜逢瑞气映寒巖通身慶快惹得天花擁毳衲覿體風光謹復。

復崇徳縣邑侯解公請啟﹝諱學問﹞

伏以主賓互唱成萬古之規繩儒佛並擔作千秋之榜樣杲日長懸乎丈室文星正照於禪房恭惟臺下現大人相應宰官身徳澤寰中艸木昆虫皆有賴恩臨格外林巒獅象悉無虞某愧乏拔世之才慚虧對機之用謹承教召敢不欣從藉劍气以演揚仗龍光而揮霍試擲半瓢嚴福地可畱一帶鎭山門謹復。

復銓部錢公請啟﹝諱元愨﹞

伏以徳被禪門同祖山而永秀名標僧籍共法海以長流峻哉弗可思惟渾矣奚容湊泊恭惟臺下明朝柱石聖世金湯齊平家國匪輕荷負佛儒尢重湖天一色兮滿眼文章上下圓融兮通身錦繡用微軀爲法器醜態難看以長舌作溪聲佳音可聽驀直鉤來鈍置何如放去逍遙老念方休千鍼衲破臥芳艸狂心未歇半醒眸開望紫雲。

復方伯顧公請啟﹝諱玄鏡﹞

伏以沒量大人能提沒量之綱紀髙明英哲爰契髙明之腹心不昧靈山付囑永護少室單傳恭惟臺下目富三車胸羅四庫宗風當崇尙之日豈無鐵漢維持法運正興隆之時賴有弘才克輔吐珠璣以慰玄徒指黃葉而憐赤子幽谷繇斯普耀禪林藉此增輝某竊念徳微曷歸四海之龍象重辱臺命敢冒十方之聖賢所貴覿面提攜迅雷不及掩耳當機顯發掣電那堪佇思亂艸場中彊作主迎恩渡口待何人謹復。

復通政馬公請啟﹝諱思理﹞

伏以至道忘詮妙在主賓唱和大形靡相不妨凡聖交參捲席之風尙存築拳之教可振法隨緣起道在人扶恭惟臺臺閣下聖朝砥柱佛剎金湯爲世津梁普濟生民之厲揭摶空麟鳳徧興寰宇之禎祥爰及眾緣下垂鼎命某生平拙訥寧無愧乎羊唇法任弘恢奚可懸於蚊頸機鋒遲鈍渾埋萬卉頭邊舌相原長籟響一聲天外接佳章而气爽覽玄誨以神淸叨承寵召之榮曷不繭蹤而應伏望臺星正照同明百丈之虛堂徳譽遠揚共布龍泉之紀範敬裁寸答仰謝不宣。

與亙信法弟啟

半邊鼻孔何妨到處昂藏兩道眉毛妙在逢人卓朔其去也路途坦平其住也牢關穩密內無可守外無可覓靡倚靡靠活潑自繇惟个中人知个中事若向外之繞曷能窺其恍惚哉玆和尙退席法道寥寥眾議請弟掩關丈室俾祖道疊疊增輝法音泠泠盈耳所謂金聲玉振無異此也惟冀鼻孔下垂來學可規庶幽巖不令寡聞曷勝慶幸之至。

復長崎諸居士啟

伏以欽尙三寶大心長者之能頓超一門明眼維摩可入下榻而延素士虛堂以待貧僧從古已然於今爲烈恭惟大檀樾列位老居士徳盛扶桑名聞震旦崇賢亦收管蒯訪道不遠艫舳禱法雨一天之中志存蘇困招玄風萬里而外利用啟蒙愧某葛拙無能不堪生光寶剎陶陰有限只可守訥寒巖忽領霞箋滋深霧汗十二峯公案未了勉自棲遲三千則葛藤還多藉誰砍斷無論溪邊虎嘯恐虛勝友之車且聽潭裏龍吟亦戀老人之缽弘道誠莫分彼此審勢自不無後先況值紛紛灰劫之時正須汲汲撐持之日天緣非偶仰眺鴻飛地會有期俯慚玖報伏祈老居士深砥自求之福曲宥方命之愆蓋至徳之交繾綣不在形合無言之教髙深可以意通悟乎此則黃檗山頭有情共瞻日月靑波海上何地不聽風雷棒喝聲遙山川气達將見徳及黎民自此始矣保我子孫豈有旣哉臨楮飲冰竊希鑑亮謹復。

書問

與檗山諸禪徳

智者重法以忘情愚人溺愛而叛道此賢愚不肖之別法門隆替之驗也今兄等情關旣破愛根已拔一眾淸淨無二無別弟應兄呼道聚法樂教外之風規可振黃檗之龜鑑猶存余復何言前所議者畱一二行童差使亦未爲善必盡去之乃可此行如八十翁翁入場屋眞誠不是小兒戲不然則無益於事矣。

復海澄文長曾居士﹝諱紹燈﹞

玄珠禪人賫居士手教並信物領謝領謝山野𨿽未面晤已知居士從正信中來乃能立志期悟直至古人田地不敢一念退屈比按牛頭喫艸者實云泥懸隔矣又求直截開示山野秪得口掛壁上然居士未開口前合喫三十棒山野與麼道早已鈍置不少那更委曲開示展轉牽絆曷有了期且道未開口前過在甚麼處合喫三十棒所冀著實體究無間閒忙忽於不知不覺處磕著山僧棒頭敢保生死心七花八裂本來面目獨露堂堂至於迎賓待客呼奴喚婢法法頭頭塵塵剎剎無非本地風光更於何物而可蒙昧者哉得到與麼時節速來通消息。

又

此濁世中若無一二霜丰道骨卓立其間則不成化道矣今居士獨踞漳南直須向未屙已前壁立萬仞猶較些子那更撒屎撒尿炙地薰天有甚交涉且如居士卽今未晤山僧如是篤信如是親涉且道是何景象是何面目向个裏見得徹覷得破則山僧早已在居士腳跟下七花八裂又何曾當面蹉過耶大凡个事參須實參悟須實悟苟或依稀恍惚未免鄕關萬里來教云生死二字頗似勘明秪恐不是玉是玉也太奇然生死二字果若勘破則干戈永息天下太平正是歸家穩坐時節到與麼田地覓身心世界了不可得而況毀譽利害及眾生酣夢者乎經云一人發眞歸源十方虛空悉皆消殞良有以也而云生死勘明且戰且守恐錯會耳何故且戰且守乃功勛未忘天下未寧正是路途邊事未是到家時節而云生死勘明豈不錯會者歟惟冀居士再加參詳毋忘初志忽若地一聲桶底脫去非但七百里如面亙古亙今山僧與居士未嘗斯須間隔也如何如何。

又

去秋山中一晤𨿽未勘明个事目擊而道存焉然試期在邇恐亂文思故放行一路矣春間又承來論謂世人六塵系絆無有休息不能離幻卽覺爲嘆者誠知門下婆心太熱耳蓋盡大地是个解脫門把手拽不入誰爲能絆誰爲所絆若見六塵系絆於人則自己腳跟早已絆倒曷能塵中作主剖露全體耶不見道六塵不惡還同正覺又不見佛之一字吾不喜聞試問門下此二轉語如何理會得恰好去倘著得一句相應黃檗不妨爲汝證據如仍守舊窩誠恐依他作解障自悟門矣。

復鼓思王居士

所尊者道所重者法法道之所在捨身衛之非過也法道之所不在忘名事之奚益焉然今正值禪林秋晚之時破法沙門謬解宗徒靡所不至若非正眼決之恐被邪師所惑衛之事之有何補於法道乎是以我宗貴在眼正眼若果正日嘗行操則無顚蹶之患入佛堂奧必也可期矣故僧問古徳如何是正法眼徳云破沙盆且道是甚麼意旨所冀居士弗捨晝夜孜孜參究畢竟是甚麼道理脫若地一聲便知山野棒頭落處而頂王之珠甚深微妙之法不待問人了了自明之矣囑囑。

又

祖師西來直指現成公案本無一法系縛於人寧有隻字片言可削哉蓋披剃乃大丈夫之事非將相之所能爲豈是省應接而後已然此法門正要當人自省自鞭自悟不妨門下道著苟能自省自悟自鞭直下便與祖師不別而其塵緣不期了脫而自了脫求其聖名了不可得而況凡胎俗骨耶門下果能一刀兩段則黃檗早已八字打開一任四面而入也蒙賜信物領謝不盡更冀秋試便道一晤爲幸。

與鏡汭淩居士﹝任東甌司理﹞

山堂夜話月初涼何處飄來一院香莫是東甌塵外客催人落艸暗商量咦一念妄動百計無何造道緇素豈不愼歟蓋爲居士昔日一問不帶枝葉屢屢觸人鼻孔不覺漏逗如此然山僧當時答處直截根源未審居士畱心否徹證否如徹證也便能掀翻窠臼摸將虎須則不被天下野狐津沫所瞞也不妨二六時中心心獨尊念念獨尊頭頭獨尊法法獨尊塵塵獨尊剎剎獨尊更有何物可爲伴侶者哉然後獨踞公堂應機接物大用現前不存軌則一語一默一錐一拶決千古之猶豫斷未了之公案敲枷打鎖起死回生爲黎民福成差別智正是沒量大人境界非凡小可知也果到與麼田地不虛黃檗山中一面矣捨此別作生涯棄本逐末則直指之道莫辯耳何故吾宗貴在單刀直入切忌多途雜毒途多踏艸不死毒雜必也難療惟冀髙明裁決爲快。

答齊甫楊居士

昨因寺僧啟請乃一時黃葉止啼之譚曷有實法系綴於人乎不意三家村裏有人窺破抑不能擒下法座爛槌一頓共報不報之恩反加唱和重埋圭峯寺裏一段風光也所賜偈語不無順暢秪恐不是玉是玉也太奇然無味之味塞卻人口無香之香擉破人鼻苟無掛礙思量要進便進何必探頭縮腳呵呵。

答天目龔居士

承諭謂口訥舌鈍無能證明不知過在甚麼處云云者夫學道不怕口訥舌鈍秪恐生死心不切卻被事境限雜不能歸一耳苟欲明此一段生死大事不須速求請益說破爲快然說底是山野境界與居士全沒交涉惟冀仍向無說無聞是一是二處起疑不妨好个消息何故古云大疑大悟小疑小悟不疑不悟但與麼疑去不分南北不辧東西不計歲月不間閒忙忽然不覺不知打破疑團大事已畢突出三頭六臂堪笑黃面瞿曇四十九年無端說夢三千七百祖師亂扯葛藤不獨一義二義明破乃至百千無量妙義熱碗鳴聲矣便知終日口喃喃未曾說一字竟年口訥訥剎說熾然說果到此時不剖心疑自己決矣不施痛棒夢已破矣何如。

復密因上人

來教謂山野未出世蚤獲親面者秪恐妄通消息耳且道山野未出世時眉毛長多少口門闊若干所冀一一答來若如法不惟摸著山野面門亦且早已喫棒了也曷言不到如未切不可亂撒許多不幹不淨塗污山野面門敢保喫棒無有了日在其偈頌一一按過於中不無所見第欠師家淘汰未免語脈不淸之患徒費苦心秪益自勞矣所謂黃河水自源頭濁良有以也固知上人有衝浪之志拋出直鉤相爲若不認其非掉頭不顧一任漂墮羅剎國中面赤面紅頭出頭沒則無柰其何矣。

又

此偈頌其中得失相半不能一一點破細味之大似瞎老婆咬虱子相似著與不著湊造化耳大凡要入這个門戶直須將平日惡知惡覺腐爛臭葛藤盡拋在東洋海底然後赤身挨入荊棘林中打輥一番直至通身紅爛七花八裂無一絲頭牽掛豁然突出頭來才有立腳處才有說話分不然盡被亂統漢子算將去縱有千言萬語曷補於道乎囑囑。

又

旣雲山野未出世一體相面則出世後必不一體相面若與麼卜度反成兩截曷能會萬物爲一體之旨耶然學道貴在眞參實悟切忌依他作解恐臘月三十日到來總用不著苟悟的人自有一條活路可行決不在出世未出世時躲跟一體不一體處著腳矣。

復惺一莊居士

目來札前後錯亂相違不勝枚舉故知居士在艸裏打輥過日無怪其亂統也然山野承當个事出沒施爲自有時節當然非門外人之可測度若作佛法世諦較量則自墮塵网曷有出頭之分又云稍休棒頭勿加痛棒漧淨化人以體佛氏之大慈益見可笑不惟不知佛氏之大慈抑且未曾夢見棒頭事在古云喚作棒入地獄如箭射不喚作棒人地獄如箭射且道喚作甚麼如道得相應正好朝打三千暮打八百曷言稍休如未切不可輕擬棒頭自招謗法之咎山野縱有拄杖亦不打這無血气的漢子何故恐染拄杖耳蓋頌古一事乃古人大徹之後別出手眼之繞說禪以啟未悟非是承虛接響取竊相似語言擬欲瞞人秪自瞞矣若夫祝壽章句名公文人爲之非山野事也何云小子要求老母壽章伏爲秉筆代題知禮乎不知禮也呵呵。

復丁官徐居士

前蒙光顧煥然餘輝未已復承信物何異錦上添花不惟山野致謝弗盡抑亦令人贊誦無窮也來教謂眞佛出世放光苦海尢懷賞而不置者然放光一事不可獨推在山野分上秪如居士二六時中動轉施爲折旋俯仰是个甚麼若能回光一照則與眞佛放光動地有何差別與天下老和尙又何曾隔一絲毫未審居士信得及否如信得及不妨塵中作主濟物資生莫非廣大之佛事庶不虛閻浮界上走一遭也。

復鹽官子谷蔡居士

遠承過舉詎不從命然琦勉荷老人重擔更以殿事所累渾身毛羽脫落惟餘一付赤骨而已苟若搏風遠揚則中途未免不無天閼之患故再四躊躕未卽前也俟舊羽稍復不妨一鼓直造大方作个弗請之友以滿洪護之弘願未可知也謹復。

復不凋池居士﹝字直夫﹞

來教謂末劫眾生無明濃厚卽入此門盡是識神搬弄求其絕後再蘇千無一二誠如所論婆心𨿽切而義未妥何故一切眾生無明濃厚障蔽心目難入此門盡被識神搬弄無時休息故古徳呵爲門外漢也苟入此門如賊入空屋失卻偸心所謂了了見無一物亦無人亦無佛大千沙界海中漚一切聖賢如電拂此便是入門樣子也又云今歲不上公車非是辭榮髙尙實觀世味如嚼蠟據山野見處觀世味如嚼蠟正好上公車登大任儒佛並治家國晏然不惟人主坐致太平抑亦靈山付囑猶在矣更承妙象嘉刻並選禪髓見惠何以克當然山野住持事繁未暇覽閱第目髓之一字似未妙也蓋髓字系初祖將示寂門人侍側祖曰時將至矣汝等盍各言其所得諸子各呈所得祖一一印訖惟慧可大師卽禮三拜依位而立祖曰汝得吾髓今門下不錄機語以古人方便義路爲禪髓而謂普被三根者實未能全被也土根聞之未免掉臂而去終不咬人言句中根自有生涯亦不隨語生解下根聞之若存若忘不無葛藤所絆如是則何普被之有哉殊不知宗門下貴在覿面提持抽釘拔楔解粘去縛直令个个獨露本來面目而後已曷有實法系綴於人乎故我臨濟老人三度問佛法的的大意而黃檗三施痛棒至大愚處點破乃云元來佛法無多子此便是瞥悟禪髓之樣子不獨此老如是乃至有祖以來莫不繇此爲至要餘者盡是皮毛何足尙哉偶因門下一片熱腸不覺噶呾如此諒直夫必受直言故不敢紆曲以污直腸彼此尙直則直指之道可通不然總被識神搬弄至於驢年無有休歇矣謹復。

與羅山法弟

法道之盛莫若斯時法道之亂莫若斯時然盛故亂亂故削弱理之必然時之必至矣兄所恨力微不能立救此獘爲愧惟冀吾弟早豎法幢人天皈正不被此輩之所扇惑以報先佛莫大之弘恩生靈幸甚余不盡述。

復刑部沈公請﹝諱戩榖﹞

來教謂久企法履未獲面覿深用歉然豈世外之人想望而不之見也貧道雲臺下誠欲企見世外之人直須返觀能企者是誰所企者何物忽若覷破未萌之先一著則世內世外了無二致不惟洞徹貧道面門至於乃佛乃祖若聖若賢本來面目盡被勘破又何歉之有哉蓋福嚴古剎一帶荒涼而基迹恢廓非大檀越長者孰能爲之偶承臺召荊蓁瓦礫忽然增輝方來云衲莫不慶快何獨語水福嚴之幸誠天下禪林之大幸也某所愧徳微曷勝其任第鼎命莫違未免出醜一場諒大方海涵必不以我爲誚也然道人家風動若行雲靜如止水隨緣去住斷無固必之念更冀春容灑落之時語水泠然之際覿面相逢契闊於形名之外開胸見膽彷徨乎無有之鄕永脫世縻頓超物表益見逸格之談歷歷可據豈世間濃淡空華而能蒙昧者哉肅此奉復照亮不宣。

復天水禪師

接來教盛贊不佞何以克當然不佞生平愚鹵一無所能第以退讓爲主而人皆以古風鑑賞遞相傳向濫充時聽耳自揣其微非眞讓也非好古也誠無用之人不得不如是也蓋此法亂之秋愧無摧邪扶正之作而正法眼藏不幾乎隱滅矣幸足下有當仁不讓之鋒直指正統之論爲後學規繩人天皈正則祖佛中興莫非斯際然則統上綱宗則可自統其末則未可也逆耳之言冀髙明酌之何如。

復起南張居士

偶接來教乃知爲法之誠一誦棒喝便發慈恧之心大似見鞭影而行較其深錐痛拶而不回頭者何啻日劫相倍矣蓋棒喝是亂世之英雄法門之猛將所謂有時一棒掀天揭地有時一棒斬釘截鐵有時一棒賞罰分明有時一棒如蒿枝拂相似若能一一辧明了無差忒便知山野棒頭落處則不被假雞聲韻所惑眞爲世出世間大丈夫也如未切不可饃糊影響喚鐘作甕疑誤將來奚益於法門乎專此奉復。

答心盤禪人

來書謂親近山野彌切甚羨甚羨第恐言彌切而心誠未彌切也苟眞彌切一念萬年終無攺易見知識如見生冤家相似卽要與他倒斷一番而後已豈肯放過或此或彼忽是忽非自無一定之見略有少分相應未免雜毒入心理障日固似難救療不自覺知又謂瞿曇成道之旦卽山野周行之旦瞿曇開眼之日卽山野地之日𨿽然融古今一賢愚則不無正眼照之塗污瞿曇扯累山野不爲不少矣蓋衲僧家所秉金剛王寶劍一切凡聖當前裂爲千段豈可扯如許絡索以糊他人耶縱有睹星之見正是金屑入眼那堪爲貴倘如是信得及者以見衲僧爪牙超宗異目亙赫千古詎狐羣種族而能近傍者矣。

復莆田陳孝廉得先書﹝諱遂捷﹞

香潭一晤迄今風雅尙存忽接佳音道範儼然重煥蓋斯濁劫乃有其人提持个事則從上來源不至寂寥矣靈山付囑猶在毗耶不二之門必也可振矣若論當人向上一著未面山野已前一坐坐斷百了千當覓其一物了不可得而贓賊取捨偸心無地可寄所謂佛之一字吾不喜聞況▆外影響之事乎來諭捧讀山野語錄喜獲大寶嘆未曾有柰偸心易起賊媒難除云云恐未獲眞大寶如得則取之不盡用而無窮何得何失更欲求山野法力追贓乎若有贓賊可追累及東鄰西捨無疑而主人翁必不安穩又云但未知穩坐家中若个可以起手到異日又如何撒手恐未曾穩坐家中苟眞穩坐家中萬事已畢縱有百千萬億神通三昧皆是門外夢幻影響何足道哉如求起手撒手正是路途邊事未是穩坐家中時節欲山野一示方法只得覓起手處不可得覓撒手處不可得不可得處遮麼得惟證乃知焉可測更若如何若何好與三十大棒另日知山野棒頭落處再來通个消息。

復長崎禪人書

蒙召本當從命柰山僧老矣弗獲遠應是所歉也但最尊者道至貴惟王非王無以重其道非道無以祝其王故靈山佛法付囑國王大臣良有以也彼此各土語言禮節佛法人情恐不貫通而見責於方外則進退兩難矣昔達摩初祖觀震旦有大乘根器航海而來作不請之友遊梁涉魏機緣不契面壁九載使非斷臂一接今寧有佛法烜赫中國繩繩不斷乎然其中亦有毀之譽之忌之妒之者可見行道難於學道而護法不易請法也倘因緣出現於此則龍天相焉王臣重焉有召則應開化一方卽未敢望達摩之來震旦要非圖聲名利養而已也夫懸一祖燈於扶桑朗耀百千萬劫福國庇民無窮無盡誠非細事他日載之史曰某朝請某和尙開禪宗之始可謂君聖臣賢並傳萬古則庶幾不負靈山付囑矣上人其亦商確之乎老僧全錄又錄雲濤集意者其亦已上進乎所惠盛儀等物悉拜登謝謝。

復本仁呂居士

前蒙見召福嚴一期回山迄今十閱春秋無日不懷念也想因緣出處隨之以時天亦不能定其去住況人能固必乎別後株守寒巖世界攘攘難以忍言想眾生業重所致縱有法力無如柰何第存佛心以俟之良矣回山乃知三錄已竣福嚴末後一段光輝非居士孰能爲之昔人半偈撐持千古禪剎余愧遠矣以空言罪責於余余亦奚辭遠惠香供謝謝弗盡偈曰十年夢幻幾凋零惟子頻招見道情想到迎恩渡口處從教語水愈泠泠。

復覲周徐孝廉

接來教並佳刻見惠何以克當夫贈人以言較百朋之錫奚啻霄壤矣老居士從三代法社中出立言理致自然圓淨活潑無可擬議且經徑山老人點定金粟批評山野豈能贊一詞哉總之金湯之所當爲何可擬議但今時法道淩夷眾生盡在大夢之中竟日搖撼不醒聞醒世錄將出慶快不已望亟梓流通以開羣蒙卽成大覺世界否則大地生靈曷有醒日而山僧說夢亦無已時偈曰十年倏忽鬢垂絲嶺外云堆古道迷懶更擡眸分好醜碧潭千載冷雙眉。

復子谷蔡老居士

山野愧添法門濫廁宗黨未免蹇驢趁隊之誚累及外護不爲不少蓋全錄一時示眾應緣影響耳非千古定式也良矣禪人好事刊行於外揚家之醜大似鴉臭當風觸著寧無掩鼻所幸老居士大出手眼奪回李公帽仍戴張公頭上見者無不絕倒𨿽然如是秪護得黃檗半邊面門那半邊莫道居士摸不著普天下人到黃檗敢保無處措手偈曰祖道匡扶仗作家洞明法眼驗龍蛇羨君不負靈山囑枯木巖前盡放花。

隱元禪師語錄卷第十二終嘉興大藏經隱元禪師語錄

隱元禪師語錄卷第十三

嗣法門人弘宣編

詩偈

金粟解制

禪關透脫絕纖塵剔起眉毛一斬新瓦屋冰消長夜夢梅花凍解小園春人情恰好難分離道眼初開別假眞喝散白雲千萬里縱橫何處不相親

訪靑雲巖關主不遇

踏破靑雲路幾層出頭始見嶺南能途中迷悟千般客物外逍遙一个僧叩罷禪關空寂寂衝開鳥道任騰騰卻來巖下問童子白牯峯頭飽未曾

宿潮州艸庵

巍巍梵剎迥西郊四面風淸震我潮野老日嘗波挈挈貧兒到處赤條條溪山有意流今古雲月無私伴寂寥聞道嶺南光景好不辭千里路迢迢

寄中臺林檀越

君在天邊看落霞誰憐淸冷野僧家彤雲密布千秋月白雪飄零幾點花龍藏久封無法說山田典盡沒生涯有人借問西來意獨飲趙州一夜茶

回山有感

密雲散處各歸津獨露尋嘗本色人鑑水一條拖白練靑巒十二迥天眞細嘗黃檗連根苦冷看梅花徹骨貧無柰東君輕漏泄紛紛踏碎故園春

次林秀才韻

白雲隱隱出山阿點綴峯巒接气豪幽谷風淸探客少墨池水濺化龍多文成五彩騰黃閣悟徹三空洞碧波自是歸家生意別莫嫌破衲異紅羅

狂風

堪笑空王性太粗門庭吹倒喚誰扶數聲怒號漫天黑一片光明特地無掃盡人家舊骨董掀翻面壁細工夫偶然觸著毫端處始信眞風不負吾

挽印初禪友﹝歸寂金陵﹞

透脫閩關膽气粗翩翩一葦渡江湖舒開碧眼千峯秀撥盡淸波徹底無撒手晏然同我國翻身獨露帝王都偶聞塞北悲風起若个枝頭不夜呼

挽龍吟卓居士

嘗憶淸光映竹扉那知擲杖化龍飛沒弦琴下知音少有眼棒頭痛者稀煙浪靑山愁夜月花含玉露泣朝暉如君撒手安閒去誰肯拖云伴翠微

復社友

微微月色窺窗寒漸入虛堂照膽肝格外知音能有幾个中消息若爲彈橫眠一榻淸風起壁立千尋玉露團杖策不妨崖險處孤標挺出再來看

和潔道人韻

碧落云穿月徑斜分明逗漏野僧家忘機頂上歸巢鳴宴坐巖前散落花美玉無勞塗彩飾眞金終不混泥沙自從所盡靑山後長臥孤峯懶結跏

其二

單提楖栗祖風髙動地驚天秪一毫赤骨條條橫海宇丹心片片奉塵勞嶺南春暖嚴新令塞北秋淸擁舊袍撥轉上頭關捩子通身手眼也難逃

巖中偶成

芒鞋踏破腳尖新獨占人間第一貧有法求時非得力無錐卓處卻相親懸崖石怪空流翠峭壁松幽不惹塵堪嘆茫茫煙浪裏活埋多少丈夫眞

贈恆默二兄進關

一聲哮吼震千山兩个泥牛斗入關跛鱉盲龜傍努目人天龍象正開顏不萌枝上聯芳秀無影堂中竟日閒气息盡時消息盡不堪攀處卻堪攀

次士禮林居士

卓立千峯別洞天剪云綴衲度殘年猿修野供丹崖上鳥獻名花古樹前玉女攢眉賣俊俏石徒點首弄機權悠悠行到山窮處一念回光萬法全

佛誕日贈居士林恬生

突出蓮胎亙古今曇花門外雨沈沈洗淸曩劫娘生垢獨露渾身紫磨金照世眼睛奔電掣撩天鼻孔吼雷音堪憐稚子隨髙下潦倒傍觀忍不禁

執中林居士求偈薦室

大道本無男女相歸根豈有去來身紅鑪菡菡因該果鐵樹菩提果具因半偈未宣超法界一言聊舉等冤親了知這个眞消息便是蓮花國里人

似月樵林居士

大道洪荒莫可量如何一葦漾江傍山云搖曳招僧隱天籟怒號罵客狂三塔魂銷愁砥柱雙池水涸待金湯知君不負靑山約把手共行入帝鄕

挽曇域耆舊

我拖泥水汝歸眞錯落曇花滿眼塵萬壑號呼皆失色諸天垂淚更愁人玉融緇素捧金骨黃檗溪山淨法身踏盡寒煙芳艸路腳跟打濕自相親

挽中臺林緣首

娑婆業識正茫茫若个如君衛法王徳掛空門聲愈重名垂濁世骨還香卻堪洗耳南軒踞何事翻身北斗藏不見臺星臨澗石靑山墜淚暗淒涼

化齋糧

瞎驢成隊气昂藏踢踏雲深古道場艸料打翻唇嘴燥芒繩拽脫鼻頭涼素懷擊節待明月赤膽挑燈叩大方磕著遼天沒量漢驀然踴躍自傾倉

月樵林居士求薦母

化母垂機事事章世緣酬盡各分張莫愁堂北菱花冷且喜庭前桂子香恩愛斷時情始徧根塵落處體全彰淨持半偈助哀已一道靈明徹上方

除夜示眾

老來懶得向人前獨對齋頭一綫天不宰白牛分晚歲聊吟拙偈慰髙賢山童放炮驚山鬼祖裔舒光耀祖先半榻煙霞隨分足了無塵夢隔殘年

丙戌年回山作

一別寒巖閱兩春五湖佳景眼中塵佛恩奚啻丘山重世事渾無半點眞雪鬢難忘親敕賜靑山豈昧舊時人故園松竹依然在待得余歸翠又新

遊龍峯示碧居禪人

道人居處碧崔嵬環繞山山錦繡堆巖畔有誰懸日月樹頭無舌捲風雷閒尋白鹿洞天隱笑指梅花萬戶開不獨杖藜具隻眼昔賢曾向此中來

暮春禱雨

春殘花柳悴村村杲日魂銷暗淚痕八萬塵勞渾世界滿空烈焰逼乾坤生靈注想風雷令艸木仰沾雨露恩老矣無聊默啟告可回天意卽傾盆

答江居士

百年寓世若鷗浮逐隊隨羣一夢遊須悟樂邦超覺岸勿沈苦海浪虛舟山晴吞吐半輪月劍怒縱橫萬國秋福業茫茫彌宇宙幾人拔萃出峯頭

挽守心禪人

人生福業浪悠悠肯放身心古岸頭憶子不還頻下淚思君久假愈添愁徒勞黃檗聯燈照孤負澄潭片月勾聞道而今自點首歸來正值九天秋

寄懷禪友

一入滄溟起碧波衝開巨浪震山河半空霹靂摶云去萬里扶遙帶雨過想有金鉤難作釣愧無玉网可爲羅這回不戀蒼龍窟冷落長江一曲歌

贈別蒼霞法弟省覲本師

助揚師道始稱賢愧我無能敢近前一杖薰風推法駕半瓢英气壓華筵初心喜得同時用不意當仁獨占先老倒活埋靑嶂裏爭如挑月照吳天

陳無庵居士入山求薦母孝節莊孺人偈

舉念入山叩法王慈容夢喜獨全彰密移英气歸名剎靜起貞風到上方雪裏孤標偏帶月峯頭峻峭愈增光佛心孝節原同本千古圓明不可忘

修造四眾塔

檗山一片閒田地四眾同皈正覺場究竟已生根本大諭親以道孝源長細觀个裏眞爲貴拶入其中骨也香無縫稜稜千古震人天圍繞豈尋常

示靑山道人

不假修持淸淨身者回拈起愈天眞來來去去無差路死死生生沒兩人白刃豈能挨鐵骨靑山終不惹紅塵等閒趺坐離情謂突出杖頭萬劫春

薦葉子暄居士﹝值入山禮千佛懺﹞

知君行履絕纖塵遊戲凡間念六春千葉花開千佛現一靈機發一天眞浮漚影裏寧爲貴夢幻場中奚足珍撒手晏然歸去也瓊樓仙子共相親

壽幹庵陳居士六十

共入蟠桃會上游瑤池仙子正添籌梅爭雪月迎初度松引煙霞慶大周耳順圓通諸色相心融萬古一春秋道人不昧同根旨舌捲長江祝未休

贈允寧陳居士放生會

堪憐飛躍不惺惺業累到來許暫停迷受刀砧還口腹悟衝頭角起江城家從善積門風舊國以仁昭世道平放得一條生活路娑婆後代廣人行

樹下宿

寄迹濃陰裏蕭然若故居輕煙籠古朴澹月照寒軀知恥愧無得安身樂有餘忙忙塵世內幾个臥林墟

元旦

元旦風光霽凝眸景物新咸資和气力共樂本天眞雲散千林曉花飛一片春忙忙王化裏盡是个中人

掃祝發師塔

滄桑易變更人命豈長保愧我歸何遲嗟師去太早晚山愁白雲朝露泣芳艸不睹師音容聊將空塔掃

詠筍

嚗烈無明地尖新刺殺人生來無蓋覆出處不沾塵气宇衝霄漢丰姿壓四鄰徘徊明月下愈看愈精神

巖中自敍

山瘦骨稜層跏趺一老僧眉堆三尺雪身護萬年藤風月謾畱戀陰晴豈愛憎胸流毫髮鑑遠溯自南能

辟團瓢小徑

赤手破天荒別開一徑長步髙行磊落心放語顚狂石瘦蒼苔滑巖虛異艸香隔林啼鳥處句句斷人腸

化千斤銅鐘

黃檗鑄洪鐘虛懸釋梵宮千鈞樂信施萬古醒迷蒙器大奚愁晚韻髙誰與同娑婆眞教體盡在此聲中

位中林居士求薦母

吁嗟元化母胡乃離羣機堪作生靈主不爲物所移來時無朕兆去亦若奚之一段眞風在令人大可思

化齋糧

頑徒三五百幹爆一條腸開口吞余國虛心斂大方問禪都不會噇飽過時光可有同風者吹來到福唐

又

檗山老瞎駒多產跛羣驢鼻孔遼云漢尾巴橫四衢平田嫩萎艸雜踏盡無餘試問諸賢者如何活得渠

溫陵弘靜秦居士乞偈壽親

洛陽靜佛子乞偈壽尊親足下三枝秀眉端兩道春大功淸宇宙至道樂天眞忘卻重勛事是名自在人

仲春訪羅山亙信法弟

爲覓同風事更髙亦可親擡眸千嶂翠移步兩眉春偶拾自家寶忽逢格外人徳丰淡且美道朴素而眞最喜山多骨兼懷水有鱗剎那探實際萬古作通津

別羅山法弟

偶欲辭巖谷山山起白雲繞圍情太密靉叇意何熅攜手忘歸思諭懷動遠聞閻浮𨿽一气知我莫非君

懷羅山法弟

弟兄千里外注想目悠悠法愛如山重道情若水周夢中頻作夢愁上更添愁南北互相憶恐驚盡白頭

示爾退林居士

巖前何處客攜杖扣禪關出沒煙波裏行藏宇宙間二毛光映雪一座儼如山借問西來意春溪水正潺

丙戌孟冬苦雨有感

十月苦霪雨行人盡帶愁野花淚失色胡馬正風流何日開云漢幾時現鬥牛號天回正令血气自知羞

示滋石禪人

心移滋石轉﹐念別隔云泥﹐蛙鼓催鉼缽﹐薰風起杖藜。使禪奚所往﹐之子若爲棲﹐就路還家句﹐泠泠水一溪。

題遼天居

爲訪舊交石﹐頻來覺路玄﹐半瓢懸峭壁﹐一榻寄遼天。脫灑風煙外﹐逍遙帝象先﹐不知誰夢醒﹐得到此山巓。

過石門寺

石門無鎖鑰﹐早晚倩云封﹐客到迷幽徑﹐僧歸覺梵鐘。長歌消白日﹐一嘯點靑峯﹐可有知音者﹐共談格外宗。

寓西石巖

人幽山气淑﹐樹密鳥多吟﹐瘦骨撐天地﹐貧眸徹古今。機投雲水合﹐道契聖賢臨﹐苟不扣西石﹐焉知有此音。

人日喜晴應君迪林居士齋

人旦天開霽﹐攜筇扣大方﹐和風生意气﹐杲日發心光。道重文章國﹐名揚詩禮鄕﹐片雲臨谷外﹐傳茗正流芳。

詠瓶梅

素懷依丈室﹐冷艷逼窗綃﹐忽吐先春信﹐又逢片月招。烈風堅傲骨﹐英气迥孤標﹐畱得寒芳在﹐冰壺豈寂寥。

示五云侍者

五云明示者﹐爲法不辭艱﹐早晚承言重﹐順違對色難。攜瓶之浙水﹐扶杖轉閩關﹐末後無私句﹐迢迢自去還。

海口鎭作水陸普度

眾生惑業重﹐劍戟惟相侵﹐四大旣分散﹐三途各自沈。諦觀迷子苦﹐普度本來心﹐仁者苟相與﹐共成功徳林。

又

余見三災苦﹐輒興悲湣心﹐攪河爲酥酪﹐變地作黃金。普濟饑虛者﹐共登解脫林﹐一彈三昧曲﹐若个不知音。

挽棲雲耆舊

一片雲歸去﹐山愁露骨風﹐愧無神妙力﹐可挽舊時翁。月落潭心冷﹐燈收世眼蒙﹐茫茫海不渡﹐忍坐白蓮中。

寄妙法化主

大哉眞妙法﹐一念萬斯年﹐已就黃金相﹐須成功徳田。靈苗元有種﹐般若豈無緣﹐果滿歸來日﹐檗山又儼然。

玄樞玉樞宋居士乞偈壽親

不讀萬卷書﹐焉知言不朽﹐壽親乞伽陀﹐言壽同悠久。兼體大悲心﹐生靈俱點首﹐善哉長者風﹐今古亦希有。

詠橋梅

傲骨耐霜久﹐靈根托石間﹐半舒含夜月﹐微笑點空山。冷淡誰爲侶﹐孤貞孰與班﹐恩蒙橋畔水﹐日夜詠潺潺。

中秋夜詠

閒雲乍斂盡﹐滿目一輪秋﹐有塵代天語﹐無帷遮面羞。寒心懸碧漢﹐素影落淸幽﹐乘得圓機轉﹐風光處處周。

壁蘭

一片淨如練﹐何緣間淡濃﹐幽花開夢筆﹐秀葉發英鋒。不借乾坤力﹐肯沾脂粉容﹐黃由親手眼﹐未必繼其宗。

回獅巖遼天居

獨坐遼天上﹐風雲足下屯﹐胸開萬岫供﹐目斂百花村。有譜篆巖穴﹐無書縣國門﹐棒頭直指處﹐若个不知恩。

題上田院西閣

偶上西來閣﹐盤桓頃刻間﹐相看一片月﹐談笑四時山。心靜塵無寄﹐眼空色自還﹐遨遊仙境內﹐惟有此禪關。

示越宗禪人

直指西來意﹐分明無別宗﹐鳥語添長舌﹐花飛減瘦容。逍遙幻化裏﹐脫灑隙光中﹐觸著毫端旨﹐縱橫路路通。

次李居士韻

密啟西來意﹐拈花惟笑迎﹐廣彈格外事﹐共證法無生。水到看龍躍﹐林成聽鳳鳴﹐坡公儼然在﹐一帶抱幽情。

示徽州學庵程居士

學庵程居士﹐乞偈壯道祉﹐愧無元字腳﹐胡敢污君紙。再四卻未能﹐愈求而不已﹐打開娘生肚﹐拈出鳥可指。願君自揣摩﹐反求道在邇﹐君𨿽未出家﹐亦不在家裏。徧探老古錐﹐有甚毛骨髓﹐小心嘗翼翼﹐大道直如矢。今欲歸去來﹐去來奚所止﹐竹杖起秋風﹐芒鞋生兩耳﹐踏斷水流聲﹐我卻不如你。

示長樂念佛優婆夷

主持教外宗﹐對機如掣電﹐向來懶說心﹐豈可開方便。爲你不當機﹐偶然通一綫﹐佛成自己佛﹐念亦非他念。步步同佛行﹐情迷而弗見﹐返照覺花開﹐花開自佛現。六門放毫光﹐光交空王殿﹐七寶樹成行﹐黃金地一片。極樂古如來﹐當人直下薦﹐我演妙伽陀﹐如金剛寶劍。永護修道人﹐千秋無攺變。

示尊九陳居士

善哉淨信士﹐結屋勝精藍﹐一榻空諸有﹐森羅海印含。水雲喜借宿﹐車馬樂停驂﹐座對龍峯秀﹐路通湖嶺南。狂心歇自肯﹐大道悟來探﹐隱幾惟尊九﹐連枝當添三訂余燈市景﹐赴汝歲華曇﹐不二門開也﹐文殊默笑談。

示蠢余禪人

旣蠢而有餘﹐誰解求吾書﹐解求不謂蠢﹐名實兩奚居。吾書離色相﹐兼復一賢愚﹐觸處皆全彰﹐不觸自如如。湛然猶止水﹐含物若空虛﹐動則風雷吼﹐獨立撐其廬。問著驀頭棒﹐惡覺淨消除﹐豁開正法眼﹐倒騎跛瞎驢。毫端現塵剎﹐雜踏天馬駒﹐假名終無益﹐眞蠢豈負余。

示道原庵主

念佛者是誰﹐不念亦是誰﹐細看有無念﹐明明兩不虧。愚人不肯信﹐所作與心違﹐甘墮愛欲网﹐𨿽活亦奚爲。一旦眼光落﹐未免閻羅槌﹐智者猛提此﹐如劍常自揮。返照無一物﹐無物正堪歸﹐蓮花香馥馥﹐金殿等巍巍。是名眞佛子﹐處處放光輝。

示良範禪人

學道無他術﹐貴乎志定一﹐一定萬慮空﹐所履皆眞實。閒忙動靜間﹐个事何曾失﹐智者不狐疑﹐通人無固必。轉究轉幽深﹐愈追愈綿密﹐驀地豁然開﹐如燈破暗室。了了自分明﹐豈肯向外質﹐生死等空花﹐參尋事已畢。

示鷺門林居士

鷺門林居士﹐遠乞余開示﹐余演三昧門﹐難塞君兩耳。君𨿽一片誠﹐莫若求諸己﹐返追求的人﹐念念從何起。起處不可得﹐求亦奚所止﹐霜花入鬢邊﹐煦日和心裏。冷暖只自知﹐問人決可爾﹐爾心忽悄然﹐我法亦如是。心法俱圓融﹐無別亦無二﹐踏徧恆河沙﹐不離自家底。以此而奉持﹐乃吾眞妙旨。

良智禪人乞偈薦親師乃其宗支似難卻筆因敍數言

智者動孝思﹐乞言薦父母﹐愧無筆舌長﹐敢弄班門斧。願君自返求﹐念念無雲阻﹐豁然智眼開﹐東軒日正午。徹見本來人﹐俱超諸佛祖﹐何況己爺娘﹐而不得其所。三千界一如﹐舉足皆淨土﹐水鳥演摩訶﹐雲林談空苦。我說智伽陀﹐淨光亙萬古。

無上侍者乞偈壽母

大哉造化母﹐養育利羣機﹐雨露及其節﹐風雷發以時。成功而不宰﹐澤物頗相宜﹐出萃超諸象﹐乾坤不爾欺。洪恩無答處﹐乞法壽頤期﹐一喜七旬徳﹐一懼兩鬢絲。割愛學佛道﹐胡爲動所思﹐榮生滋大本﹐嚴閣愼初基。徹悟根本者﹐是名無上兒。

挽夔友龔居士

人生夢幻中﹐百歲若長夕﹐一念失回光﹐茫茫奚所適。大哉古聖師﹐垂語醒迷客﹐吾道一貫之﹐千古爲標格。余𨿽無所聞﹐別傳有妙策﹐援入不二門﹐同處遼天宅。一榻空諸有﹐六窗俱吐白﹐心靜月孤圓﹐眼靑宇宙碧。知命喜幽居﹐節身善養嗇﹐共樂幾春秋﹐頗稱爲莫逆。無端起業風﹐世緣廝逼迫﹐君返玉融城﹐余歸古黃檗。形影兩相弔﹐其心胡間隔﹐大隱混市廛﹐小隱憩泉石。而汝忽歸眞﹐令人長哽嗌﹐不幸生不辰﹐獨立有何益。願君亟再來﹐勿忘獅巖迹。

示燦宇吳居士

燦宇吳居士﹐乞偈潤心田﹐本來無一字﹐胡爲有長篇。但願心光燦﹐法法已周圓﹐心光燦一身﹐一身體胖然。心光燦一家﹐一家福綿綿﹐心光燦一國﹐一國悉皆賢。心光燦宇宙﹐宇宙盡堯天﹐名實苟相稱﹐龐公可並肩。

壽能監寺六旬

茫茫宇宙間﹐誰識形山寶﹐能者志於斯﹐身心淨盡掃。才登耳順年﹐積行等蓬島﹐日耀自玲瓏﹐云籠翠愈好。香風長紫芝﹐甘露潤靈艸﹐舉世好新奇﹐獨余贊古道。胸中無俗物﹐滿眼是嘉藻﹐莊嚴素法身﹐惟玆可長保。

遊光巖寺

一片芬芳地﹐羣峯密護遮﹐元爲長者榻﹐返作法王家。況復有耆宿﹐眉堆白雪花﹐素飲菩提水﹐頻斟趙老茶。助道林間鳥﹐活機艸裏蛇﹐客問西來意﹐巖光映彩霞。

示憐初柯居士

此世俱成幻﹐返觀念念香﹐有身皆有苦﹐無受卽無殃。兒女花前影﹐夫妻暗內傷﹐本來非老少﹐究竟誰興亡。識得个中旨﹐眞兒徧十方

佛師萬象先乞偈薦母

生佛出象先﹐生佛入象先﹐胡必外求薦﹐外求弗值錢。恆沙諸佛母﹐分明在汝邊﹐一念回光照﹐俱登九品蓮。會得同根旨﹐子母正團圓。

訥夫程居士請題父行略

濁世尙虛名﹐誰能踐實道﹐虛名一旦灰﹐寧免閻羅考。實踐常湛然﹐千秋明杲杲﹐不惟燭四鄰﹐誠乃護身寶。我讀程氏傳﹐虛名淨盡掃﹐動輒合古今﹐愈讀聲愈好。事佛無間然﹐訓子有嘉藻﹐懿行布閭閻﹐徳風彌海島。大哉程氏心﹐胡不預聞早﹐虛空有盡時﹐此心長可保。

宿盤谷

招隱尋山水﹐論交近石松﹐石松堅且秀﹐山水淡而濃。況復有幽谷﹐不鑿自玲瓏﹐靜坐一剎那﹐千古動微風。灰頭巖穴士﹐若个繼其蹤﹐得意在拳石﹐何必問髙峯。

示性溫庵主

天眞自性佛﹐不假其雕琢﹐法法已完成﹐頭頭俱卓朔。行藏宇宙間﹐圓明無拘束﹐如珠之在盤﹐如玉之在璞。能現一切物﹐如何塵所縛﹐貴在密提撕﹐妙乎嘗自覺。溫溫如是珍﹐靈彩映山嶽

寂仁禪人求偈壽乃師常淸六旬

天得一淸﹐地得一厚﹐物得一全﹐人得一壽﹐乞偈祝師。永垂不朽﹐孝格於天﹐誰不點首﹐惟淸自潔﹐惟嘗自守。孤朗碧空﹐仁繼其後﹐徳壘萬石﹐光超三有﹐耳順心通。廣博悠久﹐忍俊不禁﹐聊擊其缶。

古鏡禪人乞偈壽乃師未雕五旬

古鏡重光﹐圓照無餘﹐未雕之徳﹐本自如如﹐乞吾字腳。以壽其師至璞匪玷詎可剖諸半百風光旣已去不來共上白牛車

贈大悲院主復初

大悲千手眼﹐願力護僧伽﹐拈艸建弘剎﹐聚金成佛爺。水雲樂借宿﹐龍象喜交加﹐竹瘦尙髙節﹐松陰多歲華。徳馨仙子國﹐道契野人家﹐日用隨丰儉﹐時間自結跏。功圓行滿處﹐佛果位還他﹐偶值秋光好﹐山山現彩霞。六旬幸得遇﹐一別又天涯﹐𨿽然千里外﹐嘗憶此杯茶。君豈無懸想﹐相扶上寶車。

挽林文若居士

一室無何有﹐胸開只見山﹐怕聞名利鬧﹐喜共水雲間。法護十餘載﹐徳馨滿世間﹐逢斯混亂劫﹐不忍在塵寰。撒手長歸去﹐萬夫莫可扳﹐頓超寂滅樂﹐嶽面攺愁顏。想到舊遊處﹐淒淒空自還﹐羨公多桂裔﹐何必淚潸潸。

壽海山常熙耆舊七旬

惟仁以爲壽﹐其壽焉可考﹐惟道以爲心﹐其心明杲杲。惟徳以爲言﹐其言徧海島﹐今有古稀人﹐全備斯三寶。炯炯照人間﹐人問誠罕討﹐惟我聊知君﹐所以傾懷抱。行也若閒雲﹐去來無不可﹐住也肖孤峯﹐點塵飛不到。坐也若盤松﹐蒼蒼永長保﹐臥也如石牛﹐不犯東西艸。以此壽徳人﹐頓超於彭老﹐反覆搜枯腸﹐難盡描其好。喜有溪長舌﹐贖音更嘉藻﹐吾願常如斯﹐虛空首點早。嘉興大藏經隱元禪師語錄

隱元禪師語錄卷第十四

嗣法門人性杲編

詩偈

金粟辭老和尙歸閩

水底有天藏世界﹐潭中無物映山河﹐金鱗破浪翻身去﹐敢借風雷意若何。

客堂自警

幾度經霜鬢已斑﹐千金難鑄舊時顏﹐於今放下娘生面﹐八極風來總不攀。

和儕字韻

楖栗橫擔是我儕﹐逢人活捉一坑埋﹐中途刺破娘生腳﹐脫卻陳年破艸鞋。

寄某禪師

麥池水漲亂啼蛙﹐半掩柴門憶作家﹐才得同風一口信﹐吹來千里問毗耶。

南行募化

試將冷眼向南看﹐世道紛紛化道難﹐三十年來無取捨﹐相逢盡是鐵心肝。

艸鞋踏破已多年﹐半似風流半似顚﹐滿地黃金渾不顧﹐又拈白紙告靑天。

贈芝山樵雲公

白雲縹緲水潺潺﹐樵古風髙得自閒﹐借問老來端的意﹐又提玉斧斫芝山。

宿南坑

養純白牯恣南坑﹐不犯東西艸一莖﹐蹄角分明今已露﹐春疇水漲任縱橫。

秋懷

眉毛掛劍起秋風﹐葉落人間處處同﹐惟有客情多冷淡﹐幾番動足白雲中。

其二

山堂風冷夕陽斜﹐翻憶當年幾作家﹐金粟峯頭拋錦繡﹐於今不掛一莖紗。

回山見法席寂寞有感

法堂寂寞艸萋萋﹐凍鳥悲風徹夜啼﹐潦倒兒孫不得力﹐橫挑拄杖入峯西。

其二

檗山蒼翠疊層層﹐難掩孤貧一个僧﹐堪笑化工又未瞥﹐春來秋去太忙生。

壽圓初耆舊

杖藜撥動春風起﹐紅白花飛千萬里﹐返照初心一點圓﹐人間天上壽無比。

住獅子庵

結个茅庵石竹西﹐喝天棒月走云霓﹐猶憐路半未歸客﹐拂拂春風浪馬蹄。

贈天童禪師化木

散木橫斜滿路頭﹐久無匠作不勝愁﹐經今喜得班門斧﹐堪起天童百尺樓。

其二

千水千山得得來﹐化門權設爲誰開﹐福城也有奇男子﹐若个堪雕作棟材。

偶成

坐斷孤峯點滴無﹐金鍼綿密費工夫﹐放開一綫春風起﹐个个山頭啼鷓鴣。

又

孤峯頂上吟風月﹐十字街頭帶水泥﹐兩處都來三十棒﹐大家休得討便宜。

巖中除夕示徒

黃檗今宵烹白牛﹐分皮分骨鬧啾啾﹐古錐閣壁成何用﹐撲滅燈花打睡休。

其二

層巖疊雪浪梅花﹐冷落門風佛祖家﹐年去年來渾不管﹐條條徹骨作生涯。

其三

寒巖除夕冷颼颼﹐莫謂爺貧累汝愁﹐得意梅花三五點﹐淸香瘦骨傲王侯。

巖梅

淸幽異種迥諸方﹐爲護重巖屢傲霜﹐不獨點塵飛不到﹐卻能險處露鋒芒。

溪梅

稜稜瘦骨薄煙籠﹐盡日溪頭賣曉風﹐偏向雪中開隻眼﹐冷看荊棘斗英雄。

藏閣梅

素枝突出映靑山﹐一望僧郎咫尺間﹐偶吐淸香吞殿閣﹐嬌羞猶恐動龍顏。

次鴛湖師韻

寒光出匣普天知﹐爍破峯前句險巇﹐不入紅鑪親煆過﹐那能斷得眾生疑。

其二

無聊竟日把須捫﹐兀兀如癡踞小軒﹐抓著當年舊痛處﹐分明千古一條痕。

偶成

霜風撲面冷啾啾﹐凍殺闍黎卻自繇﹐枯骨風生彌法界﹐普天冰結一毫頭。

示徒

瘦骨傍巖老愈剛﹐寒毛卓豎徹諸方﹐是吾種艸知丰儉﹐杓柄無勞較短長。

寄諸禪徳

棒頭未點迅風馳﹐正法流通在此時﹐寄語諸方賢衲者﹐腳跟速薦莫教遲。

其二

一道靈符破兩關﹐丹心片片不相瞞﹐大家翻轉來時面﹐荊棘林中輥一團。

重陽同諸禪人登寶峯

九日逶迆鳥道玄﹐提攜諸子上峯巓﹐凝眸一覽乾坤廓﹐足下千山劇可憐。

送子春兄出家

沙場百戰不知休﹐輸與空山枕石頭﹐直指金鞭歸去也﹐碧池水湛一輪秋。

其二

破塵出俗自逍遙﹐格外生涯秪半瓢﹐莫謂秋淸聲太切﹐枯枝再放又同條。

挽叔派初

十年試劍忽歸津﹐故國風光半是塵﹐不聽樓頭啼鳥語﹐東林又減一枝春。

遊無患溪

花正開兮鳥又啼﹐興來攜杖探淸溪﹐紫雲洞口多仙子﹐卻笑山翁帶水泥。

黃檗十二峯。

寶峯

無價奇珍疊滿山﹐流輝千古濟人間﹐試拈曰棒當頭指﹐大地貧兒盡解顏。

屏嶂

屏巒羅列展家風﹐面面花開間白紅﹐卻有水雲多意气﹐每來點綴翠微中。

紫薇

一支秀接紫薇宮﹐徧體文章積翠絨﹐尊貴繇來堪作主﹐千山朝拱碧雲籠。

獅子

殘云斂盡露全身﹐气宇昂昂孰敢親﹐獨踞威風千里外﹐未曾哮吼也驚人。

香鑪

卓立渾成一柄長﹐千年冷焰豈尋嘗﹐無端落在渠儂手﹐撥著些兒徧界香。

佛座

天爲寶蓋地爲蓮﹐一座巍巍永不遷﹐日耀玲瓏金相好﹐靈山黃老尙依然。

羅漢

煙收嶽面貌崚嶒﹐兀兀如癡百不能﹐木落秋淸貧徹骨﹐陡然富貴彩雲凝。

缽盂

碧岫云囊半掩濃﹐儼然寶缽托虛空﹐一聲霹靂轟天地﹐缽底掀翻幾臥龍。

天柱

奇哉一脈露機先﹐刺破渾淪獨峭然﹐不爲羣巒爭秀气﹐生成骨格要撐天。

五云

那邊欲露眞消息﹐个裏分明要舉揚﹐倏忽峯頭懸五彩﹐林巒澗壑盡生光。

報雨

傾湫倒嶽事尋嘗﹐何獨峯愁如夢鄕﹐一滴未曾沾大地﹐片雲拖出舌頭長。

吉祥

氤氳瑞气結浮圖﹐一道祥光削處孤﹐特地山川俱顯煥﹐看來好事不如無。

羅山十四景。

掛月峯

誰磨誰拭誰安排﹐突出云囊絕點埃﹐莫謂老僧無面目﹐故將明鏡掛髙臺。

象王嶠

巍巍大象踴羅山﹐願力弘深莫可攀﹐回顧落花紅片片﹐天垂瓔珞彩雲漫。

覲母林

自來大本得根深﹐奕葉扶疏太有陰﹐立地欲招天下母﹐等閒共入聖賢林。

梯云橋

淩空駕險度天馬﹐屴崱煙鋪接狻猊﹐雪鬢老僧臨此際﹐儼然古佛上云梯。

大螺池

螺因池育卒能成﹐池爲得螺卻有聲﹐聊借一吹山海震﹐大千何處不聞名。

雞籠山

羅籠今古無休歇﹐蓋覆生靈意倍親﹐禽鳥不來山寂寂﹐未知終日罩何人。

獅子峯

鐵額銅頭性質剛﹐繇來气岸自昂藏﹐爪牙布露羣狐絕﹐獨踞羅峯衛法王。

懶云阿

懶云竟日臥巖阿﹐未醒滄桑變幾何﹐我欲問君借半榻﹐不知有意肯頭陀。

觀流亭

漠漠空亭煙雨迷﹐沒弦聲咽冷淒淒﹐源頭徹見無餘物﹐千古流名水一溪

靈應潭

大開一口吞星月﹐倏爾風雲吐滿山﹐自那郡賢扣擊後﹐竟年徳澤布人間。

五峯塔

浮圖菱角太多生﹐暴客頻過礙眼睛﹐一腳踢翻千萬里﹐惟餘片地坦然平。

龍泉井

曹溪一脈隱龍泉﹐今古探人不計宣﹐構著源頭涓滴水﹐爲霖爲雨徧山川。

白雲洞

閒尋洞裏眞消息﹐萬古長年沒曉昏﹐怪殺白雲迷谷口﹐幾多仙子入無門。

鳳巢林

羅岫峯髙誰與齊﹐參天古木接云霓﹐氤氳紫气貫巢頂﹐不是鳳凰不敢棲。

淸明寓羅山

嶺南春暖鷓鴣天﹐潦倒匡徒謁祖先﹐時節到來休錯過﹐故隨王老掛金錢。

開元雙桂堂

雙桂堂前映晚霞﹐春風吸盡露香葩﹐些些气味難藏掩﹐飄入溫陵百萬家。

答楊齊甫居士

大地都盧是戲場﹐神頭鬼面暗商量﹐腳跟綫斷多浪籍﹐屈指幾人識臭香。

一念回光正覺場﹐阿誰於此審思量﹐根塵迥脫無多子﹐信手拈來滿院香。

示李道人超眞

面皮翻轉便超眞﹐切莫頻頻舉似人﹐歷劫珍藏無價寶﹐等閒提掇露全身。

邑侯請禱雨以偈答之

抱病寒巖待晚年﹐賢侯何事驀勾牽﹐頭陀非是人間物﹐移向人間不值錢。

化齋僧田

五百頭陀不會禪﹐饑來喫飯倦來眠﹐偶開兩片無他事﹐秪要諸人種福田。

營金粟大和尙壽塔

含冤未雪久成胎﹐活捉空王特地埋﹐不是渠儂誇好手﹐都緣幫惡劈頭來。

示弘靜秦居士

本無一法與人參﹐何事區區彊指南﹐空手而來空手去﹐前三三又後三三。

壽中臺林檀越七帙

生成俠骨截稜稜﹐七十年來履漢冰﹐今日華堂歌醉罷﹐又揮劍气逼寒僧。

九牧堂前戲彩班﹐祇林間气現鰲山﹐黃金布地無何有﹐畱得聲名滿世間。

因事似縣主淩公

颯颯江風徹夜呼﹐捫心靡愧是良圖﹐寒潭皎月空撈捷﹐到底分明一物無。

祖庭秋晚命懸絲﹐千載黃河淸片時﹐摸著瞿曇眞面目﹐急須護惜莫遲疑。

猖狂燥辣掣風顚﹐陡散空花落滿天﹐水月光中撈得住﹐稱來可值半文錢。

護藏僧徒困役迷﹐龍樓蕭索野狐啼﹐檀那若負瞿曇囑﹐何處靑山不可棲。

又似外護諸居士

一江風冷一林霜﹐猿鶴移家深處藏﹐雪鬢老僧無定力﹐每依危閣喊郎當。

萬里迢迢降玉音﹐每開黃卷細沈吟﹐吾儕曳曳隨情轉﹐千古何人簡帝心。

元明唐宋幾千秋﹐若个名賢不紀遊﹐玉管飛珠奔洞壑﹐淋漓感慨濺龍湫。

江風四起震龍樓﹐煙鎖靑山一帶愁﹐幸遇諸公各出手﹐皇恩祖徳一時酬。

豎中天師祖塔院

功成喜得念初堅﹐骨露孤峯獨峭然﹐忤逆兒孫親蓋覆﹐一輪杲日正中天。

示化米禪人

獅子峯頭脫體彰口開天半吞諸方个中更有奇特處負米登山爲舉揚

爲顯鏡寺懷云禪人薦母

山堂寂寂爲何爲白澤髙懸孰敢窺雪鬢老婆臨顯鏡也須護惜兩莖眉

一句當天百萬門門門各顯大圓鏡上人个裏悟端倪不出山阿度母竟

潛子龔居士求薦室

折散同林各自飛虛玄大道不虧危昨宵凍解枝頭淚忽忽薰風向後隨

示化茶禪人

禪余睡起眼瞇麻笑倒叢林老作家仔細思量無別法醒人秪是一杯茶

爲茂升禪人化圊頭

脫體堂堂露本眞一番蕩滌一番新直饒个个眉毛濕滿目相看徹骨人

示募田禪人

輸田供給幾憨僧一飽橫眠百不能夢拽鼻端勾鎖脫滿巖跳任騰騰

送無念侍者住獅子巖

禪關無鎖亂雲堆子去當門只手推面面銀山兼鐵壁急須撞破出頭來

訪雪庵勤舊

雪屋龐眉格外流牽云就榻思休休而今不作三春夢笑看諸峯亂點頭

我愛深居探上流深居憐我不歸休偶來小憩南軒下隱隱峯巒競出頭

未一石居士求薦子

子歸就父父無知正是功圓果滿時識得無知知去處大千沙界是吾兒

送無念之楚

護念祖庭幾幾秋豁開眼目楚云流杖藜未舉已先到麟角鳳毛一並收

踏斷洞庭煙水彌皇風一轉便歸期若耽萬頃瀟湘樂恐那靑山啼子規

示眾

大事未明謾打哄立身不正腳跟虛無嘗腦後頻催請試問何人替得渠

薦應升石居士

昧己偸生生猶死朝聞夕死死還生踏翻生死兩條路劍樹刀山一坦平

示蓮胎張居士

蓮胎佛子沒時宜逼得山僧口似碑無字可揮心惡發驀頭一擲血淋漓

示解天禪人

丈夫个个是男兒惟子無能且牧卑聊得一莖生艸喫溪南溪北得便宜

次二水張先生

旣曰勞生於此世丈夫豈可自偸安滄江水濁魚龍混獨坐石磯把釣竿

示香公鄭太澍

盡日拈香是阿誰一鑪香罷更思追半邊鼻孔如穿破直下分明沒欠虧

翻藏經

四十九年打葛藤看來眞个可憐生今朝出手同翻卻始信共途不共行

閱天童判語

挑燈細閱天童判忤逆聞雷不膽寒潦倒爲憐三尺子竟年筆舌未曾幹

燈夜

燈華燈市人人賞春水春山若个憐沒興老僧歸洞壑匡徒挑剔己心田

示非日侍者

看破福城光侍者追予蹤迹十餘秋今朝始信無尋處大似蚊虫錐鐵牛

子谷蔡居士請住金粟師爲殿事所系不能應請有僧勸駕諸方仰慕姑應一期聊慰眾念師不踐其言遂占二偈答之

一滴腥臊落五湖鱗龍蝦蟹競歡呼莫教擉破巨鰲鼻吸盡滄溟徹底無

成羣踢踏滿娑婆驀鼻將來意气多貴耳聞風千里外撩鉤搭索柰他何

化羅漢

十八髙人竟日閒神通遊戲百千般攔腮把住黃金縷結果收因方寸間

戒點燈

家裏無油莫點燈偸光眞个可憐生山翁自有安貧策教子徐徐摸壁行

爲友石石居士普度

才萌一念鬼神知何況心心普度時圓得夢中眞佛事見聞誰不發菩提

卽事有懷

黃檗繇來徹骨貧了無一法累諸人任從亂統如麻粟更不重添眼裏塵

次無價趙居士醉歸吟

黃檗棒頭云底事曹山酒價若爲沽苟明佛法無多子捉敗渡江五葉蘆

孤峯坐斷繞玄徒澗底潛流徹夜呼掃卻堂前淨地月謾將卮酒案頭鋪

般若臺

般若離言豈可名無勞斤斧坦然平偶來臺上欲宣說恐動諸山不敢聲

別西山耆舊

來時微雨布人間去後威風壯老顏凍骨路途多浪籍暗催枝信到西山

示良然禪人

塵勞迥脫了無家信步縱橫渾不差踏斷中途得力句一溪流水詠梅花

祈雨

我司法道汝司龍澤物資生心緒同春盡物枯民欲死如何髙臥水晶宮

示迥提禪人

迥提鼻孔自遼天何必孜孜拾我涎會得獅兒返擲句攔腮把住一粗拳

爲薦九昌乃母林氏

本來一著迷千古幻寄百年夢五更特地翻身歸去也回看塵世可憐生

因事似外護幹庵陳公

占盡靑山用盡機靑山斷送幾男兒一言鼎重垂千古十二峯頭又展眉

九重紫气降煙霞豈料荊榛兩岸遮破衲欲隨雲水去皇恩一點寄誰家

十二峯巒拱帝命百千龍象祝君恩可憐漉漉村江口竟日興波撼海門

凡間物理亂如麻濁世幾能驗正邪大抵人情難恰好消歸自己較些些

示僧智印

可憐老大不知羞出語饃糊僭上流病入膏肓無藥治茫茫空走萬山頭

示良矣禪人省母

春風捲衲撼閩天憶母恩深孰共憐喜有杖藜知此意相扶歸去不加鞭

贈雁湖葉居士任廉州太守﹝諱益蓀﹞

玉融金馬躍南天庾嶺春回大地妍滿目風光花爛熳可吹一片到巖前

贈總戎徐居士﹝諱永泰﹞

萬品名花向日新馬蹄在處起香塵請君試把吹毛照出將入禪有幾人

除夕示眾

逗到年窮一物無大家相對嘴盧都山前山後如雷吼動地驚天不負吾

示牧牛禪者

都盧嘴鼻一頭牛自喫自眠自放收月白風淸水艸足不辜塵世好春秋

示淸流爾兼禪人

半幅家山憶未休那堪辭我上淸流若能踏斷來時路萬壑煙霞一步收

示妙乘陳道人

大事未明毛骨寒那堪終日黑漫漫苟能覷破形山寶動轉施爲珠走盤

贈萬石山常淸禪人

萬石稜層疊半空不須穿鑿自玲瓏幾多雲水間之繞錯過山前一梵宮

贈貴吾鄭居士

一葉微茫泛海天乘風拍浪接初禪羨君心地嘗平穩放去收來獨悄然

眠牛山

骨格天然也太奇誰人敢觸石牛機橫身一臥三千劫地覆天翻總不知

偶還故里

無端特地要還鄕不怕人言自主張舊路弗行荒艸塞本源嘗探水流長

志宏林居士乞壽乃尊五旬

半百已前是爾爺更餘半百還僧家世出世間全俱美又添尊佛在恆沙

復史仙四絕

一機未動是何旨竟日茫茫勿等閒个裏不分泥水路謾傳消息到人間

凡夫識浪大如山誰諳機先一道閒百尺瓊樓猶不住肯將墨迹玷人間

坐斷乾坤第一機威音那畔孰髙低香飄花落蝶飛去試問木人知不知

通身手眼露全機任是神仙也皺眉口未開時三十棒百千里外絕狐疑

說法臺

百尺瓊臺湧翠微孤光閃爍古今希莫非爲說三生夢卓立千山聽指揮

貴品峯

避名全節隱峯巓自古珍書稱上賢百尺巖頭君獨步生成品格也天然

寓如是庵

如是人來如是庵不知庵裏若爲參寥寥四壁淨如洗獨對松梅共笑談

過連江淨云庵

探盡江山獨曉分江山盡處許誰聞懸崖險句謾提掇一钁孤風起淨云

祈雨

心苗枯稿叩靈山感應道交豈等閒構著龍泉一滴水傾湫倒嶽剎那間

示恆春王醫士

瞿曇曾爲大醫王一藏五千惡毒方末後單傳𨿽妙決當人無病不須嘗

示亨吾張居士

回天消息寄南枝徹骨風騷若个知觸破娘生雙鼻孔大亨吾道在臨時

示良範禪人省親

以道慰親親自知心花初放在蓮池愛情盡處道情現滿眼毫光斷不疑

示心谷林居士

大隱廛中驗作家盤桓雲水是生涯道心一點空如谷萬類歡呼應不差

隱元禪師語錄卷第十四嘉興大藏經隱元禪師語錄

隱元禪師語錄卷第十五

詩偈

福嚴寺化齋糧

破寺寥寥一物無驢兒踢踏屎腸枯驀頭磕著知音者出手相將盡力扶

殘臘賦白雲歸

偶離寒巖一歲餘閒房盡付白雲居寄言珍重銜花鳥莫動牀頭古篆書

其二

白雲候我不歸山朝暮窗前影復還我慰白雲今且去明年春半接衰顏

其三

我是巖中一老僧入廛疏曠卻難能閒雲扶我同歸去古路𨿽髙亦可登

其四

楖栗橫擔歸去來冷云深處好生埋聊擎一缽千山供舌捲蓮花頂上開

聞山中有事似外護諸居士

一杖橫挑在處閒如何獨戀舊靑山不愁雲水無依怙恐那煙波沒聖顏

舟中偶成

獨泛輕舟接上流機峯相觸滿灘頭一溪碧映春三月浸殺虛空得自繇

掃塔哭天童老和尙

摸著瘡痕恨祖翁恨教徹骨動悲風這場冤屈向誰說淚灑靑山片片紅

過小白嶺遇凶逆有感

掃塔旋歸小嶺巓羣凶猖獗撼靑天渾身割截無遺恨太白雲侵最可憐

雞冠花

出萃簪纓報早秋雄雄卓立戰風頭一團英气天然別泣露虫疑顫未休

中秋寓西林禪院

銀河皎潔映秋深玉露香飄寄此心不昧當年行腳處霜輪又轉向西林

示賣油僧﹝冒稱得法﹞

裨販天童稱上流面皮厚也不知羞福城如許英靈漢肯聽油僧賣嘴頭

時僧誇文章爲勝義故示之

可憐一等雕虫僧模寫虛空夢未曾流俗不明正法眼之乎也者當宗乘

折江梅

瘦影橫江春事奇鱗龍如許戀香枝陌頭盡是仙阤客折得孤標寄向誰

掃瑞天祖塔

稽首瑞天燦祖塋兒孫踢踏滿榕城今朝不肖重拈舉杲日昭回萬古明

壽道山印天耆舊

贊道山兮罵道山舌頭無骨自忙閒眉毛剔起三千劫惟見道山不攺顏

覺予禪人乞偈重興顯鏡寺

素聞聖迹在湄洲老倒頭陀欲避休顯鏡重光含萬象善人有願共來修

示達禪人

本色衲僧鐵脊梁巍然一座獨全彰三千剎海毫端現徧界氤氳優缽香

示南山禪徳

幾回打艸自忙閒惹得霜花入鬢斑踏徧乾坤無覓處誰知鱉鼻在南山

化香燈田

慧燈照徹塵沙界福報莊嚴億萬生寄語閻浮諸善信可來佛地種光明

修普同塔

翠竹林間無縫塔百千舍利現其中大悲同體𨿽非別殊勝莊嚴在爾躬

募香燈田

山前一片閒田地幾欲思歸舊主人聊借玉毫光出現滿堂佛日又重新

示以干楊居士回潮

杖頭殺活剪春風兩岸花驚半斂紅莫遣落英隨水去恐教浪濺動蛇龍

又

腳跟在處是家鄕何事區區獨自忙空手而來空手去幸無半點污君腸

隔墻梅

渾身鐵骨迥牢關如許偸心空自還霜露恩深難盡昧聊伸幾點播塵寰

示超塵善人

日用騰騰沒點塵不須穿鑿也天眞現成活計如相委便是蓮花國里人

示王性徳優婆夷

世事漚華奚足憑百年如夢總非眞祖師門下無多語秪要回光照本人

龍江修水陸普度夜懷五首

誰迷方寸混天經百萬華居一斬平故國英賢何處去惟餘孤月照空城

其二

睫得眼來春復秋海門浪吼更添愁兩城人物今何在一片悲風起髑髏

其三

眾生未徹本來源業識茫茫永夜昏一自惡風輕捲後撞頭磕額出無門

其四

劈面一刀酬債畢皮囊脫落寄誰家愧無道力資君福聊借金風剪業花

其五

頭陀磊落出煙霞各展神通豈有涯不涉人間幻夢事單提佛子盡歸家

爲雪臺曾居士薦母

赤體條條歸去來了無一物惹塵埃到頭眞个婆心切又放光明照雪臺

中天祖開光偶占

憶想恩深向上關擡眸忽見紫雲還千秋隱隱靑峯裏一點光明照世間

禪人送黃菊戲占三絕

卻子多年影亦灰何緣今日有花開金文浪籍閒房裏擬是陶公遠寄來

其二

幽骨偏爲霜月期淡情初放使君知不圖紅粉沽名譽秪恐人間錯此時

其三

肅肅天威妒艷芳羣英落節暗淒涼羨君隱隱東籬下聊寫淸幽對法王

戊子中元夜夢遊龍潭有道者進謁謂和尙能詩此潭獨無何也余頷之乃占一絕授之而去醒來囑侍者錄以紀夢遊之勝

峭壁何勞動素琴空巖無耳孰知音不來以踐蒼龍信恐負寒潭一片心

復位中居士

素飲談言可解紛亂離師友那堪聞空巖喜得無餘物一塵淸風洗白雲

次十龍鄭居士韻

采隱深山日上遲夢云何事困男兒含羞不忍看塵世引壁偸光照兩眉

募萬安福善堂中天始祖香燈

水有源兮山有宗溯源返本見全功人人卓立中天下誰不挑燈照祖翁

示汀洲妙融禪人

闍黎好个沒來繇要我閒言遮面羞自有春風生足下飄然一葦上汀洲

送無得首座住萬安

云孕澄潭幾曉昏養成頭角始驚羣掀翻白浪三千尺噴出驪珠照海門

送良冶西堂住旗山

忽然一擊破三關信步崚嶒气象閒掣得勝旗峯頂豎龍蛇影裏走千山

送也懶西堂住髙峯

自入林中孰共班完全毛羽拍空還一飛直上髙峯頂五彩文明照世間

示連江縣維祥張居士

三月連江春正肥半舒柳眼笑黃鸝喚回如許未歸客腳底風光映四維

示聯壁丘居士

善人卻有大因緣自種靈苗般若田喜得髙峯甘露灑開花結子正當年

寄示良者禪人化糧

西江吸盡沒生涯口閣虛空待晚霞豈料山山竟日雨眉毛打濕眼添花

其二

單提一缽過千家平等心求豈有涯莫謂爹貧累子苦通身淨潔混泥沙

其三

徧尋無物塞饑瘡个个盧都對法王可有神通來獻供免教破篾束枯腸

示碓房行者

腳跟有據休勞讓碓嘴生花勿計功一踏須教直到底不孤墜石祖家風

示化圊頭僧

生佛原無半點塵秪因不覺惹通身這回滌盡無明垢又見本來淸淨人

示化禪帳僧

及第心空卻悄然那知蚊子外錐鍼生成徹骨無遮護任爾全功布幔天

次無價趙居士遊石門韻

愛客長年不掩關石牀寂寞待云還寒心一片澄潭月徹底分明照萬山

其二

潦倒年來懶戲毬無言竟日思休休相知一滴曹溪水買茗無錢罵趙州

其三

荷佛擔儒宇宙中半舒肝膽對晴空密移寸步驚山鬼撼醒雲頭一钁翁

示良守禪人禁步

放下身心萬事休不移寸步徧皇洲人情佛法從教爛剩得虛空印鐵牛

募漆大殿柱

渾身是膽要撐天皮外揩磨任大賢一且豁然光宇內分明不愧法王前

示古木禪人

古木巖前一兀禪謾將聖箭攪三玄恐教錯入名言裏笑破虛空口半邊

示化紙禪人

玄沙慣用三張紙黃檗頻添億萬言法眼分明徧大地請君收拾在雲箋

示行童性派

老倒無聊自放憨雷轟電掣當司南山童會得機前句緊捎芒鞋上竹庵

別士荃林居士

云懶寒巖送客遲怪聞萬籟占先機殷勤細囑峯頭月早向鰲江候紫微

送玄生西堂

竟日敲推一字無者回相見又盧都𨿽然个事離情謂翻轉舌來解罵吾

山居間詠

幾莖白髮玷靑山一念回機萬境閒坐久那知天地老行雲流水不相關

示雪立禪人

檗岫云堆古到今迷蒙影裏自沈吟遲畱天界半輪月水照寒潭一片心

格外風光世莫論五云深處獨稱尊杖頭卓出遼天水洗盡靑山萬點痕

寄懷姚居士

閒坐巖房彈古今局開南戶冀知音靑山突兀應流水流水還曾照此心

滿目風光總是塵幾能个裏返畱神源頭一點明如鏡何事茫茫混海濱

道中吟

狂吟數里野人家杖撥秋風入路賒四句伽陀誦未已行行不覺到龍華

仰天巖

萬石林中獅子子仰天長嘯一聲孤眼空不辧龍蛇影那管人間有與無

龍華寺

古剎巍巍迥碧空竟年搖曳白雲中不知若个風顚漢能續前朝蓋代功

又

莫謂僧閒到處遊杖藜興發滿林秋娑婆原是祖田地直撞橫眠得自繇

文榕

歷盡風霜不攺顏千秋蒼翠蔭人間𨿽然老大非材用曾占鰲頭第一班

南林寺

信宿南林誰與齊林成果有鳳來棲道人亦愛秋山好到處風光一杖藜

登金剛頂

金剛頂上結跏時瘦骨稜稜徹四維定久不知誰是我憑風吹動兩莖眉

贈若石禪人住山

住山一钁舊生涯荷月鋤云帶晚霞翻去覆來能恰好何妨撒手在懸崖

遊九鯉湖二首

瀲灩湖光映碧天千山撼影動珠聯間移竹杖深機語逗漏雷轟句占先

又

遊罷名潭夢醒時言歸猶恨翼飛遲無勞喜雨紛紛送恐濕老僧兩道眉

贈天壺巖朗玄山主

磨歷風霜幾劫春一番徹骨一番新偶來挑出壺中月惟照巖頭舊主人

畱題南山

鳳宿蒼梧气象閒金仙現處別人間到來始見家風舊獨占閩南第一山

贈獅巖慧門首座

僧風紊亂祖庭衰何事藏牙萬石堆趁出峯頭獅子子遼天哮吼一聲雷

贈斂石木庵首座

渾淪祖道不勝哀推出撐天拄地來云斂也知山有骨石頭迸裂頂門開

贈後堂心盤公

白雲影裏路崔嵬步步風髙獨往回接得檗山拄杖子險崖敲出句如雷

贈廣超堂主

祖師心印人人具也要經天緯地才撐拄石門須鐵漢虛空撲碎眼弘開

示太鏡禪人

念念圓明淨似鏡了無一物滯眞性上人返照於其中直下超凡而入聖

嘆鳳山也懶首座

悶來窗底嘆離騷眾角何殊鳳一毛不忍唾餘混細壑通身手眼出洪濤

示龍峯巖正可禪人

求法闍黎沒曉分誰知孟浪不成文莫教惹著無明發打破龍峯幾甕云

贈明祥褚居士

劬勞恩大最難酬一股刳來孝道周不獨慈風彌宇宙縱教千古振徽猷

小溪十詠

老來偶得天休兀兀百無所求此去石門不遠笑看一帶狂流

適意直下便休豈更區區外求倘來黃金百鎰爭如一枕溪流

怖頭狂走無休狂歇夫復奚求巖靜鳥啼花落天空雲散水流

不是世間濁漢亦非格外名流寓目好山好水任他呼馬呼牛

數寶終非己益算沙徒自勞求偶憩小溪一夢頓忘五百春秋

濃淡扶疏蓋頂潺湲濯足淸流無垢淨光發現並吞萬億神洲

選石溪邊坐臥招云嶺上優遊物外一團景況誠難訴與髙流

蠅利無勞競取蝸名奚足貪求巢父聞聲洗耳淵明一賦歸休

幽鳥喚予出洞懶云移我歸休一念機忘物化聲光萬古同流

曩是東林俗子今爲黃檗比丘名相旣無定準不如盡付東流

燈夜

處處空懸明月家家門掛燈毬暗地千思百想豁然一見便休

化鐘樓

尋个格外知音共振禪林禮樂忽然嘉聲遠揚妙在髙掛一著

示良矣禪人求刻語錄

正眼瞎驢滅卻旁觀何處尋蹤自覺夢中說夢任君褒貶流通

示尼日照

苟能直下心灰坐斷生死去來冷地一聲爆響千門萬戶齊開

山房十詠

木落山容冷淡江淸瘦影橫斜幾葉漁舟到岸一天明月蘆花

浮世百年一夢皮囊脫寄誰家喚醒茫茫業識進前且喫杯茶

剎那放下無事久煉身心罔然捉月狂猿澗底吞霞狡兔云邊

老來百事無知兀坐竟年似癡山鬼尋嘗作怪擡遊南北東西

年深霜露果熟春到柳花自妍白牯眼睛脫落貍奴鼻孔撩天

買山羞澀無錢退步髙於進前錯腳踏翻泥水團圞蓋覆靑天

渾淪白石含玉輕薄紅英逐流年少妖嬌賣俏老來無處藏羞

一葦東西南北半瓢四海五湖踏破乾坤幾片歸來仍舊盧都

慧命等於碧落法身充滿閻浮聊借須彌一榻豁開日月雙眸

威音王佛非先樓至如來不後一槌擊殺三千免使將來漏逗

龍峯六詠似裏劉諸居士

修逕妙於進步植松久已成陰山谷陡然富貴日來滿地篩金

三寶巖前晏坐千峯列供其前有求未免業累無事卽是神仙

旣知伯業如夢胡不深山活埋巖靜閒雲借榻窗開明月自來

佛祖聖賢骨格繇來不與人同六載埋頭雪嶺九秋冷坐龍峯

迷卽尋枝摘葉悟來直截根元睡起淸茶一盞何須問酒花村

足下煙波萬頃峯頭杲日麗天何必淸流洗耳是非不到巖前

小溪又詠

僧居山水之中不知山水之樂與流俗何異乎嘗憶戊子夏與座元學公避暑於寺之西澗其澄淸可以鑑須眉而陰翳可以涼肺腑選石十餘枚坐臥其間傳茗畱題槪世之樂莫若此日予𨿽不敏已占十絕以紀人境嘉會之勝聊答溪聲長舌之韻也是夏同諸禪客復遊斯處然此時髙岸深谷無不變換幸此山川仍然如故莫非神物呵護不沒嘉會之勝予實忍俊不禁仍占十詠與夫靈籟泉音並傳於世盡知予之肝膽無一刻忘斯山水也歟是爲序。

一枕倦云幾片夢回鳥噪山堂攜杖尋流洗耳溪陰肝膽俱涼

水淨眉須可鑑心空身世皆忘坐臥一溪環繞不知幾變滄桑

偶爾尋幽適意追參雲水茫茫猿鳥也知樂趣銜花各獻溪傍

處靜爭如養徳避名不若韜光盡道溪山可隱誰知天下無藏

去年此際遊詠今日重新舉揚山色人情仍舊自然吹水成章

構著源頭一滴始知正脈流長黃檗尋嘗苦口舌翻四海汪洋

量大自然納垢徳全必也包荒云倦愛予癖懶天號豈責吟狂

送客一溪流水接人幾片閒雲去住無拘無束何妨分而不分

苟不親師擇友焉知目擊道存一種平懷無寄炎涼何處躲跟

洞口呵云作迹峯頭棒月成痕不若橫眠一榻任他地黑天昏

贈允超陳居士

淸話可消舊業涼茶聊解炎情一麈風流五馬半勾月轉雙旌

普惠寺

明月到窗可愛疏鐘入耳堪聽貪看龍華普惠西方夢亦難成

香潭八詠

偶借維摩片榻始知一味潭香翠竹迎風起舞野花冷笑僧狂

小閣風髙格外蓮池水淺魚藏覿面祖山點首源流一帶溪光

秋色畱人爽快秋風吹我還鄕野老家居何處杖藜太殺倉忙

一杖撐持法界半瓢聊掛書房仙邑好山好水收拾一袋囊藏

秋月秋花可愛秋風秋水成章仙訣還丹九轉佛書一卷淸涼

畱別愧無妙句贈題想有佳章人情佛法周備杯茶徧界生香

一葦曾隨水轉老僧也逐云忙喜看潭香仙苑儼然佛國金湯

夢與仙人有約澄潭正好流觴神契臨時可踐道交千古難忘

題龜山四首

若了無了可了神龜再現禎祥自有遼天漢子直來一擔承當

昨日天壺寄錫今朝杯渡龜洋靈气宛然猶在四山包裹神藏

翠屏羅列千古綠樹云過幾行突出空中樓閣奇觀永劫難忘

非佛非仙非道如癡如夢如狂到處一條白棒翻人百副心腸

金粟偶成

密雲埋古寺疏雨灑孤松刺破紗窗眼南來一綫風

訪鄰虛禪友

赤手叩鄰虛依稀月有餘歸來翻舊案浪籍滿牀書

示非日侍者

一點光非日區區瞥未曾剎那不返照辜負碧巖僧

重興大殿

跨海非嘗木撐天必大材東君如有意吹入我門來

示福泉我登柯居士

來時無一物去時空索索築著老僧拳有無俱是錯

化豆

黑豆未生芽珍藏長者家若然拈得出彈破老僧牙

秋夜

葉落山容淡天空劍气浮闃然無所謂移月上髙樓

遊龍鳳寺

滿園多柱石盡是宋賢豪苟不探龍窟焉知有鳳毛

遊鳳凰寺

昔日已來儀今鳴天下知祖山如有色看取鳳凰兒

開放生池

開池爲月宮兼復放魚龍異日生頭角方成長者功

化階級

爲憐亂走漢權化作階梯接著上頭路大家離水泥

登師巖

短髮歸來白靑山間一塵誰知巖下客元是昔時人

詠梅

素性天然潔臨霜志愈貞破顏微冷笑十里淨無塵

警醉客

丈夫時獨醒豈肯昧天眞不飲江村酒焉知醉夢人

其二

骨瘦披殘月心狂服素眞玉融如許闊若个是全人

其三

斫盡千山竹難描性地眞試問江心月還曾照本人

其四

談空身世渺弄假卻成眞怪殺趙州老杯茶能醉人

其五

道幻元非幻云眞豈是眞寒山一片月處處解愁人

其六

迷卽頭頭錯悟來法法眞無端烹大冶擬鑄一狂人

化齋糧

識法能尊法知賢必養賢飯个無心者是名眞福田

遊福廬示彬廷薛居士

怪石逢奇手靈山待至人不因勤拂拭那得此天眞

示燦我施居士

一室虛生白六門盡放光勿迷此片地在處法中王

示省言禪人

正法奚容語無求卽省言城山一片月印破未生前

示允武翁居士

稜層幾片石卓立瑟江邊水擊如雷吼龍魚不敢前

示靜宇林居士

念念非他念心心不昧渠豁然天地靜獨露一區區

示與頭建宸周居士

嶼頭淸信士爲法到巖隈愧我無言說推云放月來

示十夫陳居士

聖賢眞命脈佛祖鐵心肝覷破非他物任君到處彈

示隆聰陳居士

聽法法塵礙返聞聞性聰惺惺無一物受用在其中

示玉樞宋居士

茶林山上月惟照宋時人得到三秋後風光分外新

示性剛楊道人

父母未生時本非男女相但能如是持與佛無兩樣

遊海山三十六湖

富貴千山石文章十里湖移筇扣水國震動老龍都

馬峯院

直入馬峯院爲尋天馬駒六門俱撞破處處得逢渠

江郎石

奇哉三片石亙古撐天地一喝白雲開巍然壯客志

題畫鵲

獨立花枝上爲誰口放開懸崖幽竹影疑是故人來

詠茶

醒迷須雀舌試茗貴龍泉个个開心眼趙州話始圓

示未徹禪者

口蘊寒巖石眉堆秀閣塵其如未徹漢疑殺幾多人

其二

虛空何太窄芥子若爲寬者段陽春曲請君試一彈

其三

不聞空外響那有此天眞錯入桃源裏如何更問津

詠雞冠花

英气擎云漢戎威震綠蘿聞風俱偃艸何必動干戈

示連江諸居士

老大口生澀問禪一字無薰風來殿角吹得屎腸枯

其二

借問連江裏蓮花開也無時時甘露灑勿令葉焦枯

其三

橊花檻外紅盡是眼中血蕩子不歸家愁腸向誰說

其四

五月過連江香風來幾行花嬌蓮子現得意在滄浪

其五

老景無何用轉經眼倍花鄰房多意气日日贈杯茶

其六

君是誰家子來探百丈禪當機覿面疾何用更加鞭

次無價趙居士韻

一枕無爲牀屈伸常自在無端鼾似雷毒龍翻皮袋

其二

有徳反無徳知非卻不非寒巖貧徹骨云贈半肩衣

其三

四大非我身三界非吾處拾得一文錢憨憨入酒肆

示幼峯何居士

出醜千般石藏身十里松老來忘管帶處處落行蹤

參禪偈五首

參禪無時節以悟期爲徹生死百千翻一刀便見血參禪超生死驀直當陽去勘破本來人渾身生鐵鑄參禪不得力病在死偏執癩馬系枯樁驢年得艸喫參禪貴直截切忌邪師惑一字入胸中千生救不得參禪有莽鹵卻似紙糊虎踞坐得人驚一吹骨便露

示自敏禪人之大灣

子去大灣裏莫言我會禪銅頭與鐵額若个不天然

移榻鐘樓次韻

推窗招伴月移榻就吟松咳唾寒潭震龍翻動曉鐘

其二

半句落天峯文章百里松偸閒輸世界贏得一聲鐘

其三

髙坐對雄峯狂吟萬壑松不平多少事融在此聲鐘

募鋪路

世路崎嶇久行人愁念長一心平大道千古爲津梁

觀音堂

掛錫痕猶在重來舊處尋卻酬大士願不負十年心

李園

李園相借問十里是龍華苟不暫畱息焉知道者家

題孤山

偶到孤山上淨無半點塵檀心一片月照徹本來人

化谷

能捨黃金粟廣齋無量僧蓮臺百寶座福大者先登

普惠寺

小園堪寓目千里冀知音杖撥秋風裏幾人醒此心

行住坐臥

山中行步步截稜稜踏著來時路髙低一坦平

山中住歷歷有可據一念萬斯年腳跟生鐵鑄

山中坐突出眼眶大天上及人間原來秪這个

山中臥數片閒雲裹地雷轟天千生大夢破

拄杖子

無孔無竅卓立孤標登山涉水處處逍遙擉破瞎驢雙鼻孔撐天拄地赤條條

應黃檗請臨行示徒

本色住山莫務外求把柄在手殺活自繇片地不生閒艸木再三翻覆始知休

本色住山个个無學渾渾沌沌磊磊落落智愚不肖本天眞切忌方來亂穿鑿

本色住山壁立雲間上無可仰下無可攀自肯懸崖撒手去頭頭湧出自家顏

本色住山元無雕琢運水搬柴隨緣飲啄撞倒銀山鐵壁時半邊鈯子才堪托

慈聖庵尼傳貞乞偈爲乃師覺源入塔﹝其師省中請佛回庵合什三拜卽歸寂﹞

自覺本源無一物頭頭流露天眞佛進前三拜便翻身滿院淸風香欻欻咄如何慈聖不撐持無縫塔中間突屹

憶獅巖

喝溪山棒雲月峭峻峯頭得自悅而今輥入稠林中啞喫黃連向誰說

野幹鳴獅子吼驚起須彌丁倒走思量舊處實難忘夜夜面南看北斗

詠梅

品格非凡類素懷多意气凝寒鏈子貞凍骨傲君志吐露雪霜中藏身煙雨裏﹝請續後語﹞

送止止禪人參方

行非行止非止截斷中途無所倚丈夫意气自軒昂豈肯淹人齏甕裏

行便行止便止江南江北春風起打破乾坤沒處尋擡頭撞著自家底

他人行汝須止衲僧隻眼疾如矢眉間劍气鑠鋒鋩喝散白雲千萬里

香鑪

圓陀陀兮萬古常寂气昂昂兮虛空逼塞吞五嶽之名香踏三教之遺迹動著一綫穿過驢鼻

爲寂朗禪人募戒衣

君子愼獨沙門淨戒一念受持終身頂戴入聖賢林超生死海成人之美功徳莫大

示行祉行祥二道人

父母未生已前非男非女等相勿捨晝夜間忙細看是甚模樣忽然地一聲頓超人間天上

示通證優婆夷

念佛者眾識佛者鮮苟能識佛念念佛現回光便見古彌陀口吐蓮花千萬片善女人薦不薦西方並此土不隔一條綫

化鹽

馬老師三十年浪籍不少新黃檗波挈挈一味無有若也淹殺衝浪金鱗敢借大家出手

示覺隱禪人

行住坐臥誰隱誰覺隱耶覺耶無適無莫驀面霜風寒毛卓朔擡頭撞著自家底始信六塵元不惡

化齋

舊長老仍歸來空張嘴又打開江山吸盡無餘物夢想人天競獻齋

示化茶僧

禪和子口吧吧夢寐裏要喫茶驀頭撞著趙州老把住當胸不放他不放他且置畢竟要个甚麼

示化豆僧

顆顆如意粒粒圓成和盤托出慶快生平潦倒衲僧自來莽鹵要些黑豆換人眼睛

示化齋僧

渴飲五湖饑吞羣象偶到龍泉口閣壁上試問具眼檀那以何物供得者个和尙

示化薯僧

舌捲西江水筆耕無漏田聊供諸釋子一飽不知天吾願常如此人心不似前感斯荒亂歲筆舌復何言蒼天蒼天豈困余禪鎭州大蘿卜可以接納玄侶我邑紫玉薯不可以奉獻金仙

示白田鄭居士

父生母養天覆地載人道居中孝節惟大順逆無違知恩有在返照片心酬二親回機一念超三界善人步步行吾言世出世間無窒礙

示鑑先禪人

鑑得未生一念眞了無生死相追尋自來佛祖原同調个个心空投芥鍼若覓老僧元字腳恐教黑白業來侵鑑禪者自沈吟杖底風光好酌斟

示心悟禪人

心悟烏用求欲求心未悟看破悟迷人元來無兩个直饒鐵脊梁也須棒點過自家腳底有新鮮切忌販賣人滯貨

示野麟上人

從人求者不是家寶胸中流出無價之珍花開未盡春先老若个堂前惜寸陰

朗生禪人乞偈重修寒山室

佛祖導善龍天相吉果孰檀門花開夢筆拂拂薰風那畔來一齊吹入寒山室嘉興大藏經隱元禪師語錄

隱元禪師語錄卷第十六

贊

開山正幹禪師

含曹溪毒入黃檗林渾身是苦遺累至今煙幕幕雨沈沈千古何人解此心

希運禪師

脫白斯地緣生福唐機投百丈舌露鋒芒在在標名黃檗也是熟處難忘杜撰接人六十棒流傳惡辣徧諸方

懶安禪師

識得牛兒驀札歸欄不犯苗稼眞个懶安突出閩城二十載占人田地太無端

鴻休禪師

不爽宿債端坐靑松頭臨白刃如斬春風咦七粒瑩然揮不破至今洞壑猶玲瓏

月輪禪師

踏破艸鞋不識和尙師子顰呻猿猴伎倆撈捷再三歸去來月輪不在秋江上

大休禪師

興隆家國妙在休心雲龍際會輥芥投鍼莖艸不拈兮建剎已竟一葉未落兮滿地黃金

中天師祖

把茆廢址屢受訶煎六十有五匍匐帝前請經鎭剎行業湛然龍樓顯煥卓立中天全彰祖道耀後光先

天童密師翁

岸眉卓朔雪鬢髼松單提楖栗如虎若龍截斷諸方要道掀翻黃檗家風殃及兒孫不了徧尋到處無蹤近日有人報道公然坐在天童

本師費和尙

舌起浪堆眉掛鉗錘結佛祖仇爲生靈災觸著喪身失命擬之怒吼如雷當年錯禮三拜至今懊悔未灰

接引彌陀﹝淸亮禪人請﹞

接引眾生護惜家寶利己利人無可不可九有四生如風偃艸一聲逗漏徧大千更立个中要甚麼

題迎薰薛居士小像

云鶴戾天鹿鳴其側杲杲紅輪蒼蒼古柏卓立个中了然自得片石函經表素心堪爲濁世之標格

題母龔氏眞

立身行道顯君親得力回機一念眞打破大千還故國是名出格報恩人

自贊﹝潛子龔居士請﹞

踞坐獅子眇視云漢百獸潛藏是非冰泮靡佛靡仙奚毀奚贊寒巖鑿破鼻撩天迸出腥臊沒涯岸

自贊﹝茶頭妙彰禪人請﹞

這漢生平性好嗜茶描彼供養勾賊破家漫燒柏子燻渠鼻急剪松蘿煮瀑花細看面目無相似惟有趙州頗類他

題無所耆舊

道無所道學無所學生死去來孤云野鶴了無話柄落人間一段淸風動萬壑

題鑑源落髮師眞

堂堂佛國幾落江村餐風眠雪乞候重綸紫气騰騰兮全彰至徳赤心片片兮徹見師恩爛翻玉軸酬難盡一滴曹溪洗淚痕

達摩祖師﹝宗月禪人請﹞

者老古錐坐此奚爲魏梁不識胡漢難窺末後無端云直指幾多錯認兩莖眉噫流傳亂統如麻葦屈辱先宗過在誰

觀音﹝立像﹞

救世婆心切居塵不染塵返觀常自在獨立待何人

普賢

願大如山行深如海獨跨象王自繇自在分身剎塵還菩薩債藤條半節豎乾坤一卷眞經誰頂戴

童子拜觀音

不是心不是佛巖頭獨坐是何物小兒一見便傾身老子胡爲而不屈咄有智不在年髙無知安能作佛

宮繡達摩

九年面壁太殺無端宮壺艸野莫不心寒鍼頭挑出西來意一任諸人冷眼看

蓮池大師

西方美人東土教主能淨能染堪彼堪此片念提持九有一心含裏十虛誠苦海之津梁乃濁世之明珠且道是誰雲棲大師

天童老和尙

半領袈裟蓋覆六座巨剎一條楖栗殺活天上人間眉卓朔舌潺湲大明國裏若爲班三千龍象常圍繞今古聞風俱破顏

柴立法弟﹝怕一禪人請﹞

這漢藞藞苴苴慣隨義虎出入九年把住牢關一旦錯吞棘栗乘時直上金峯撞倒老人丈室几案壓倒當行伎倆從玆頓息飄然楖栗橫擔便向西庵卓立𨿽則與餘同門分明兩不相識撒手打碎虛空至今無人辧的要辧的惟許宗支窺半鼻咄

月光禪徳

俊哉阿師惜乎不遇棒頭未點撒手歸去彼此不識奚毀奚譽毀也譽也虛空添注月映錢塘三十二秋影落西湖光歸何處試問嫡骨兒孫急須著一轉語

景西禪友

這个阿師口苦心甜韜光斂迹有徳無年同余參禮金粟撞破鼻孔半邊入廛垂手落人之後脫體翻身占人之先咦忘卻十五春秋一見面目儼然

自贊

獨跨獅兒坐斷兩岸非自非他奚毀奚贊被人描著不爲好漢咄杖頭一段風光點著通身燦爛

題鏡源師叔﹝請藏賜紫﹞

皎如日明如鏡承天恩奉帝命輝煌千古禪林百萬人天皈敬愧余筆舌贊奚及喜有淸溪日夜詠

普賢

這个老漢口苦心甜獨跨大象雜踏三千行行不二法法功圓菩提樹下福蔭人天返觀日用事無別剎剎塵塵見普賢

達摩

迢迢幾萬里不識對梁王孤負西來意折蘆暗渡江若非逗漏安心法爭得於今五葉香

釋迦

彩霞影現碧落成痕脫空指注重疊云屯贊奚加美毀亦無門眞空妙相眼中屑秪把杖藜一並吞

琪園唐居士乞題乃尊存憶居士行樂

蒼松之下云抱幽石晏坐於中悠然自適瑞气淩霄芝蘭盈膝斷無他伎誰堪倫匹玉軸未分兮三才鼎立素弦弗彈兮風淸八極虛空有盡仁壽奚敵太湖三萬六千頃浩浩狂瀾贊莫及

題起龍遊居士像﹝五云侍者請﹞

這个書翁獨倚靑松五十餘載鈍置儒宗冷地抓著癢處迥然不與人同且喜腳跟云五彩臨行一拂起淸風

題覺一耆舊像

尋常覺得一萬事俱已畢獨踞小柴牀誰堪與倫匹云是保福主人驀被見窒謂非保福主人錯過面覿若个於玆了然端的咄耳順心通秪自知虛空注破又何必

乙酉年菊月十有八日龍峯碧居禪人乞偈壽乃師悟庵禪徳然余粗行沙門不足大方之鑑但莫逆於心相忘於言外可也偈曰

貌蒼蒼徳洋洋福兮壽兮莫可量萬行莊嚴淸淨身人間天上盡欽仰從心近耳順余風行艸偃動吾廬塵塵剎剎呈三昧共演伽陀祝悟師我亦分身在其中一言千古定綱宗揭露光嚴眞實相直與恆沙體俱同

題龍峯三賢祠捲後﹝碧居禪人請﹞

巖巖師座赫赫靈聰半簾明月一拂淸風回四海之狂瀾斂千山之秀容三寶內祕寧居厥徳二賢外翼不宰其功應物如響導民以中溫溫鬱鬱隱隱隆隆打翻固必兮門門不二坐斷涯岸兮法法圓通誰是其人劉氏朱翁

密聲禪人求題乃師一雨像

者个阿師有些倔僵誰爲師承拈條拄杖想在金粟天童學得這个模樣請余爲贊愈添不像且喜預畱末後句茫茫一雨秋江上

題士深翁居士行樂

仁智繇來樂水山水山久矣待君閒紅顏白髮人無數誰肯淸彈片石間

自贊﹝玄生西堂請﹞

心明眼正行端言格爲天下師作萬世則隱隱隆隆喧喧赫赫值彼玄生減其半徳順行逆行人天莫測毀耶贊耶其儀不忒圓明一座無私千古儼然黃檗

自贊﹝虛白西堂請﹞

這个僵漢有何伎倆人來問著一頓拄杖令人負屈無伸自彰惡名莫量描彼展掛愈添醜狀異目超宗漢子肯事者个模樣咦聊許虛心脫白者舒捲人間與天上

題龍華寺心月耆宿像贊

人間天上如一夢宅豁開夢眼不被夢惑弗出門庭物豈能賊推開戶牖風淸月白了無一法累兒孫秪守龍華待彌勒

無依禪人求贊二親圖

父天母地生物不測恩大難酬懇予贊徳能返本源孝道乃克存耶亡耶超證俱得有子如斯人天可則金剛頂上足安身萬壑千巖皆仰側

題貞烈吳氏贊

苟生渾濁世百歲亦如何天鑄玉貞骨千秋詎可磨凡緣酬已畢想必在天曹一段冰魂歸去也惟畱正气徧娑婆

題潔公耆舊像

大徳弗形眞行匪節土面灰頭六十三秋撒手臨行一段淸潔囊藏滿腹珍珠至今無人甄別要甄別惟許親兒自打徹

題碧居禪人乃堂小影

母在不遠遊遊必有其方婆有力量子能扶法中王法行孝亦至𨿽遠亦何妨大地一念中而況在扶桑孝名馳四海婆道已全彰誠爲眞佛母不負僧中郎

碧居禪人求贊母

坤徳惟厚載物無疆節行益堅履冰如常獨占乾坤正气密藏金玉餘光七十年來中孚至善百千劫外嘉音愈揚可爲生佛之母堪作天女之王大哉楊氏濁世津梁

自贊﹝首座慧門請﹞

者个老漢妄想達旦奪饑食驅耕牛徒誇好手棒靑天摟明月虛妝好傼誑談般若十五春秋惹得百萬人天毀贊狹路逢著返擲獅兒敢保此身無處藏攛

又﹝首座木庵請﹞

者个老人看破幻化空身拈條楖栗直指本有天眞會萬物爲自己分自己爲剎塵臨事有主知幾如神是吾種艸能珍重一度擡眸一度新

又﹝西堂卽非請﹞

者个老朽本分不守自像自贊自不知醜究竟胸中一無所有空餘兩莖眉毛被人描著不妨好手一任展在萬仞峯頭日炙風吹天長地久

又﹝維那無依請﹞

這个阿師素好閒居無端乘一獅子被人擬作文殊六十年來無拘無束百千劫外自在自如酷愛黃檗果然熟處難忘密契白雲夢亦同其捲舒把住獅兒漫哮吼恐教驚裂老太虛

又﹝後堂心盤請﹞

這个老賊不分皂白入門一頓拄杖佛來開口不得若非前代徳山便是後身黃檗會得棒頭永劫而弗忘可爲千古法門之標格

又﹝堂主廣超請﹞

滿目春風一肚古庚喝馬驅牛少喜多爭普天之下那有這个村僧虛堂展掛眞可憐生惟有頂門一點妙處信手摸著毫端堪繼佛祖之眞燈咄

又

這个尊叔好松梅竹一旦林成有鳳來宿靜悄悄兮▆亦不成气昂昂兮威而不屈六十年來半似風顚剎那變幻難以名目滿臉鋒芒逼殺人忽起雲濤震山谷

又﹝書記繼之請﹞

者个老子有何可據呵風棒月遊戲神通喝馬驅牛以爲佛事滿頭白雪愈見風光一點潭心龍蛇會聚麈尾橫拈更奚爲兀然坐斷主中主

記

中天祖福善堂香燈碑記

蓋聞混沌旣判淸濁肇分三才鼎立萬類森然稟其淸者不昧乎源復證圓明之性則成賢成聖成祖成佛直造未判之先稟其濁者溺情忘返汩其本具之心則爲凡爲愚爲貪爲不肖遂至於靡所不爲於戲法育難酬詎可忘本甘沈於萬有之中不自覺悟哉余每懷先人苦心不能繼述其事而成厥志近有萬安甫宇洪居士特造丈室請爲福善堂立香燈碑記余念祖之有功山門而利及後世者溥𨿽不能言又烏得無二也祖諱正圓號中天惠安陳氏子幼失恃怙稍長業於船生嘉靖壬寅歲卒萬曆庚戌夏世壽六十有九法臘七七之冬性忠良喜利物重法輕身見義勇爲素奉三官一日泛萬安海中忽覺其業已非乃有出世之志先夜合城善信咸夢海中浮物恍如人狀次早同到海隅果符其夢祖時正棄舟投波中捧經跏趺水上善信駭然操舟得之以爲眞人示現迎回構堂以居名曰福善越數載往省禮大庵爲祝發師受庵付囑采隱黃檗廢址已而山民侵淩祖堅忍力禦之歷年旣久勢難抵支因思名山祖庭非龍藏莫克鎭於是叩闕請經年已耳順星霜八載歷苦萬狀未遂其志示疾而逝師鑑源師叔鏡源繼之六載命乃下差內監王公賫到山相國葉文忠公爲檀越主藏閣法堂煥然一新十有五載侵淩潛蹤山門肅靜𨿽得洪護之力抑亦吾祖冥勛之所致也迨二師歸寂相國登遐外侮復熾遂請天童密雲和尙主之本師費和尙繼焉余復接席艸創略備甲申春萬安善信接至福善謁祖出身之處仍請升座舉揚始末與眾共知祀祖位於堂右爲滿一城福善之弘願誠人人知源報本之道也余默有香燈之舉而洪居士亦有續焰之萌不謀而合戊子季冬造余乞偈爲徵卽說偈曰水有源兮山有宗溯源返本見全功人人卓立中天下誰不挑燈照祖翁一時各捐貲財同諸善信樂成其事己丑冬復建中天堂於東首以表吾祖始震之位尊祖徳也所斂勝緣置園十一畝於髙墓等處更餘五十五金存黃檗買田每歲給谷一千斤永爲香燈之需儼然杲日獨耀聯輝續焰烜赫無窮矣是爲記。

報恩塔記

余母龔氏原葬於家山祖園之中偶有堪輿謂此墳右肩犯文曲之病恐不利二房長枝越明年果如其言始信風水之驗而卜地葬親詎可忽也繇是懷愧不已莫之能解一日諸耆舊入室謂佛母地旣不吉宜乎遷葬奚慮其弗克然某等各有慈嚴未歸於土萬望和尙許可共附其傍則歿存兩安是某等之大幸也余曰善哉遂斂衣資三十餘金以充常住乃同葬於熨斗山松庵之左其塔曰報恩時歲在辛巳季夏庚申日也復置田七畝在莫厝洋以爲遞年春秋祭掃之需聊申追薦報本之道外附一壙系比丘尼海瀙優婆夷隆菽等捐金壘成預圖百年藏眞之計以表諸上善人俱會一處所謂天地同根萬物一體豈昧斯舉耶偈曰形生大本重丘山未報劬勞暗淚潸忽悟萬靈共一體雙親頓證剎那間。

雜著

山誌引

勢拔穹窿屹然永固形盤大地覿體全眞是以奇巖幽谷雲水居焉廣穴巨川龍象宅焉乃至達觀上士每於山色溪聲脫落見聞與林巒澗壑渾爲一體名實並稱千古而不磨也故集是編略示檗山勝槪庶後之君子策杖尋源履踐前轍而不迷蹊徑者則山靈默有所望矣。

寺引

毗耶丈室一榻風光捨衛講堂四面通達至於我土琳宮紺殿表表可望者皆因人而致之匪徒構其虛席間𨿽隆替不一中興每自有待焉是以帝徳旌崇民心歸仰寶殿龍樓一時顯煥祖庭僧捨八字打開慕道緇素莫不繇斯門而入也。

僧引

傳云人能弘道非道弘人誠哉是言也凡主持家國決擇艸野惟人爲貴而況擔荷佛祖丕振宗風之人乎玆山劈自正幹炳於希運聲徹九重道揚四海山以人重人以山靈互相並傳而不磨其餘弄泥團漢藞藞苴苴磊磊落落總被老僧筆尖頭上放大光明爍破面門了也。

法引

一法若有毗盧墮在凡夫萬法若無普賢失其境界若也救毗盧而不墮全普賢以無失可謂善說法者矣然則剔脫有無關捩掀開凡聖名言塵說剎說熾然說何待西天東土諸老古錐拈槌豎拂指東話西搖唇鼓舌說靑道黃爲祥爲瑞爲殃爲害以爲法式者哉這里還著得毗盧麼請下个注腳。

齋單引

夢回眠底拈來物我囫圇翻轉舌頭爛嚼虛空粉碎究竟施無所施施弗均歟推窮受無能受受莫大焉物我同盤兮萬金易費施受角立兮滴水難消。

又

突出超方眼何妨百鳥銜花放下鐵臉皮一任天人奉供所以人人鼻孔昂藏个个嘴頭打濕直至飽齁齁去不辜檀信之恩脫若肚皮脹穿飯錢一時酬畢。

又

滅卻正法眼截斷老婆禪元無一粒米寧蓄半文錢誰施誰受孰貪孰慳寬著肚皮噇飽橫眠若不與麼蒼天蒼天。

伽藍殿燈油引

本山伽藍護殿之側願力弘深神功叵測以此光明少他不得每月計油三斤爲則破暗之道貴乎明徳續焰聯燈冥勛日克。

爲龍鳳寺募緣引

長至前二日獅巖夏居士請余遊龍鳳徧覽勝槪多是宋室名賢之墨迹則前朝法道隆盛寺宇壯麗抑可知矣今乃寥寥無聞莫非吾徒不能張其道以光祖庭而破屋敗椽搖拽雲中怪雨淒風悲鳴天外又何疑焉玆有良智禪人志圖恢復乞餘數言爲徵倘有鳳舞龍翔一肩荷負梵剎煥然勝於前朝亦未可知也偈曰宋室人何在美名流至今招提淹艸莽風雨尙悲吟智者欲恢復檀那卽布金因緣會遇時千古一同心。

爲資福寺募齋僧田引

資福去黃檗念余裏禪學道流莫不於斯暫息瓢囊而後直上檗山則無望崖退席之懼矣大似化城權攝疲眾抑令人人俱登於寶所也玆有良守禪人結茅多載感化善信一時樂成精舍蓋云衲去來紛紛者愈眾而其家風靡靡愈儉難炊無米飯以給方來願募無漏田永供禪徳特造余室乞偈取信余𨿽不能言又安得而無言也偈曰不是渠農愛嗇慳本無一物待髙賢吾人若要途中飽信手揮來資福田。

爲岱山募齋僧田引

黃檗與岱山相去六百餘里溪山𨿽隔而道契猶面也云衲屢屢稱岱山主人無諸城府不立門戶賢愚一致賓主兩忘廣納四來大包荒穢誠爲人天之福田堪作雲水之歸處一日持疏乞余說偈警諸同志共成勝事以爲永久齋僧無漏之良田餘思吾閩大心僧伽捨禪人者誰歟乃歡喜踴躍而爲說偈獨羨岱山好養賢囊空豈肯讓人先滿懷托出渾無物撮土爲金成福田。

戊子季夏望日師與客會於拱橋忽然天際流輝五彩文明謂客曰此慶雲也斯日嘉會示現瑞气之兆另日必有禎祥之應遂歌而志之歌曰

陰陽調和兮瑞物生師資契會兮學業成中外一如兮禪林振主賓唱和兮大道行慶雲爛熳兮瑞气之所鐘佛日長懸兮吾皇之徳明。

能得監院乞規文以警僧眾

教外別傳肇自迦葉禪門規制始於百丈故我土自唐及宋以至於明凡有禪林者莫不遵而行之然行之至者禮義存名位正法道尊付囑弗妄而禪林振矣行之未至規繩不備師資混濫不肖者操其權賢者退其位私念一萌公事盡廢以致中外不睦禪林繇此而削弱也苟忽而弗行則無恥之徒分房列戶靡所不爲縱有百千共聚如惡乂聚成外道法奚益於祖庭乎蓋黃檗系列祖之席先人不惜身命叩▆闕請藏爲重此席故感得天童金粟二老人闡揚大法醒覺羣迷重光祖道余愧不肖住持八載同諸衲子恢復鼎建艱辛萬狀不知有身不知有名屢受無根之謗亦爲此法席故也若夫正見衲僧須擇正言行正事不爲邪魅所惑則祖法存焉祖法存禪林興祖法亡禪林廢所謂寧可無人不可無法也玆者。

聖制在邇本山耆舊同諸執事等須擇吉日起期定執事以存聖制一一依規而行倘有違者耆舊與執事公議擯罰庶不愧同住一會亦不辜先人創制之本懷也乙酉年十月十一日寓龍泉丈室書

之。

臣農卽事篇後序

余讀臣農卽事篇乃知百艸頭邊泣露吟風淋漓感慨撼動天地鬼神擊起赤膽忠心至於林巒艸野莫不咸皆號呼長太息者矣於戲有國有家有禪林者苟無這段骨气者付肝腸而能成立其事又鳥可得乎然則臣農老翁並荷儒佛有年今已遁於桑梓每與村農野牧撫掌髙歌拍拍是令而其語言磊落逸性顚狂有時喝馬驅牛有時棒風呵月言人之所未言行人之所未行知他凡耶聖耶儒耶佛耶耕耶釣耶試問髙明緇素著一轉語。

重刻禪林寶訓序

此書盛行於江北大著於吳中而閩粵師僧十有八九莫之見聞欲其禪林之振法道之隆詎可得乎予昔行腳金粟時目之如獲至寶懷之有年𨿽不能力行抑亦不敢須臾忽也然是集始自明教老人終於懶庵大師於中三百篇皆從諸老眞心中流出而其語言光明正大直截簡切眞爲萬世師法然其會甚易而行之誠難也貴乎剪花取實急救像季之流獘摧邪扶正恢復上古之眞宗澆漓之風旣息渾朴之道已全而口耳傳流之獘悖逆無根之說曷繇而興余每欲刊行與眾共之所愧囊空弗克其事今玄生禪人鳩諸同志剞劂流通大有補於閩粵倘遇血气衲僧磕著一言半句將來蓋天蓋地奚愁乎禪林之不振法道之不隆非惟子之願已足亦不辜從上諸老口門放大寶光照耀天下禪林之本懷也。

癸巳仲秋弟子性宗募刻黃檗全錄一十七卷

板藏嘉興楞嚴經房流通

隱元禪師語錄卷第十六終

