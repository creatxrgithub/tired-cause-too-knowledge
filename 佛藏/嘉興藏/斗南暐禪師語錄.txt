嘉興大藏經斗南暐禪師語錄

斗南暐禪師語錄序

斗南暐禪師語錄卷之上

侍者普潤記錄

住溫州接待禪寺

康熙三十五年丙子五月初五日師受溫郡縉紳周公長茂等公請入院。

山門解脫門開周圍天壁龍象交參如何委悉卓拄杖雲從斯入者永無退失。

彌勒天上無彌勒地下無彌勒驀然相撞著元來是者賊顧左右云賊賊心不負人面無慚色。

韋馱感應三洲隨方顯迹內外障消全仗渠力若有非爲曲不藏直。

佛殿洞山言端雲門語的今日新長老當陽重舉出展坐具作禮三拜。

伽藍廣大道場盡是木頭土塊法門者般寥落你也不生慚愧直須賓主同心方顯靈山一會。

祖師西天東土一隊禿奴神光性燥達摩心粗插香雲以此驗今時正宗赤手扶。

據室卓拄杖云據此室行此令橫按莫邪髙懸寶鏡佛祖魔軍側耳諦聽復卓一卓云咄當日眾護法請上堂拈疏云識得一萬事畢一毫端上通消息者消息也要維那重宣出宣疏畢指法座云寶華王座作麼升步直下無私向上一路拈香祝聖畢次拈香雲此瓣香惠眾萌芽嵩巖增長不受護國深培卻承靈隱滋養業風吹到普陀頓教徧界芬芳今日信手拈來爇向鑪中專伸供養現住普陀鎭海堂上傳臨濟正宗第二十八世上別下庵統老和尙用酬法乳之恩斂衣就座宗要和尙白槌云法筵龍象眾當觀第一義師云杲日當空光明赫奕朗耀祖燈宗風振起花雨繽紛普天匝地隨處稱尊有權有實主賓照用殺活臨時豎拄杖云所以木上座有時在孤峯頂上合水和泥不背一人有時在鬧市街頭靑眉白眼不向一人敲空作響擊木無聲全體作用點鐵成金非涉神通玄妙卻緣公案現成惟願大家出手扶起破裂沙盆召眾云還有出手者麼更聽一頌珠懸鎭海乾坤靜斗拱星辰朗太虛本地風光輝宇宙一輪紅日繞須彌結槌云諦觀法王法法王法如是師下座。

元旦上堂問昨日今朝卽不問新年一句請師宣師云爆竹一聲催臘去梅花幾點送春來進云不新不舊一句又作麼生師云能爲萬象主不逐四時凋進云新年舊歲蒙師指如何是父母未生前本來面目師云拈起驢頭尾上安進云恁麼則眉橫鼻直去也師云切莫錯認問如何是第一義師云未禮拜前向汝道了進云禮拜後如何師云有棒不打你僧禮拜乃揮拂子云一念萬年萬年一念綿綿密密打成一片憑他說前論後換舊添新戴新帽著新衣髙拱手深作揖拜張三謝李四列錦鋪花擎拳舞掌觀燈玩月色色隨緣設若未能切須看个話頭如銀山鐵壁左不得右不得如嚼鐵饅頭吞不得吐不得如夜入暗室進不得退不得忽然時節到來鴉鳴鵲噪爆竹一聲自然推門落臼如杲日麗天無所不照者才是眞新年也頭頭受用物物現成然𨿽如是且道新年到來舊歲從甚處去拈拄杖過左手雲從者裏去新春從甚處來拈拄杖過右手雲從者裏來正恁麼時不來不去不新不舊一句又作麼生心包太虛懷藏日月。

上堂寒梅帶雪池塘外綠柳拖金曲水邊簫管聲中發妙旨煙霞堆裏絕言詮卓拄杖云露柱燈籠開口笑本無新舊落人間。

法雨老和尙書到上堂舉書云只者个千里傳來蒙師眷注文不加點肘後符露八字打開無盡倉庫接待者裏𨿽是藏無粒米云廚餐餐充足龍蛇混雜凡聖同居不能弘揚祖道豈把法門塗污遙念吾師深恩恆把衣珠衛護正當恁麼時日用無私一句又作麼生路遙知馬力日久見人心。

恆月文光兩上座領眾信朝海歸請上堂問卓錫九山間覺路法壇大啟梵王宮有一个全體作用不涉程途的到來如何接待師卓拄杖云白棒赤條條進云臨濟三玄更請曲垂方便師云聽爾葛藤進云如何是第一玄師云呈橈薄海浪滔天如何是第二玄師云杖敲潭底月嬋娟如何是第三玄師云離岸橫撐無底船如何是第一要師云梵音洞口羊腸道如何是第二要師云栴檀林裏金獅哮如何是第三要師云眼底聞聲向上竅進云玄要齊拈無个事九天云淨鶴飛髙師云又恁麼去也乃揮拂子云勝地名山一毫端出萬派朝宗鎭海獨步梵音現相磐陀趺坐佛國天然栴檀馥鬱說法圓通因緣會遇四眾臨筵切忌錯過復拂一拂云正當恁麼時在家捨不離途中在途中不離家捨一句作麼生千里特來呈舊面相逢相見笑呵呵擲拂子下座。

退院上堂拈拄杖云昨日今朝事不同江心船便好開篷一雙窮相持竿手到處垂綸秪釣龍曳杖便行住無錫慈云禪寺。

康熙三十九年庚辰七月十二日師受邑侯李公護法闔邑縉紳黎媚鄒公勗如楊公等公請曁方丈老人慈命入院。

三門要津把斷棲泊無從豁開戶牖聊通一綫卓拄杖便入。

佛殿惟吾獨尊往者不可諫未說一字來者猶可追幹蠱雲門較些子人情分上且施爲展具作禮。

伽藍沙盤成破杓柄短長叢林巨細惟君承當插香雲爇此一瓣無餘事只圖重起熱心腸。

祖師終朝都盧著嘴成得甚麼邊事從今放開兩道眉方始有些生气。

方丈拈一放一拿三道三此是本師老人打鳳羅龍的所在暐上座子承父業且作麼生展演卓拄杖云男兒自有衝霄志不向如來行處行是日請上堂拈疏云七縱八橫明明歷歷文彩齊張開權顯實若還未辧端由卻聽當陽表白指法座云須彌山獅子座欲登便登要坐卽坐擬議思量當面錯過顧視左右云如何是不錯過的喝一喝遂升拈香祝聖畢次拈香雲此瓣香芳蒂靈根冰淸玉潔威音那畔了無枝葉法雨堂中常爲此切第二回

拈出爇向鑪中專申供養前領髙峯現住普陀永壽聖因徑山及當山堂上六坐道場傳臨濟正宗第二十八世本師上別下庵統老和尙用酬法乳之恩斂衣就座弘慧大師白槌云法筵龍象眾當觀第一義師以拂子拂一拂云道本無言因言顯道眾中若有顯道者不妨出來相見本悟大師問蛟龍喜得風雲際頃刻升騰上九霄如何是升騰一句師云麗珠光燦爛蟾桂影婆娑進云分身宇宙行慈化垂手塵寰剔慧燈此是方丈老人尋常作略今日新和尙分中如何施設師云一株玉樹綻新花滿眼看來無異色進云聖天子頒臨宸翰老和尙命授法幢吾兄如何擔荷師云願同化日光天下力振宗風徧大千進云可謂掀翻海嶽行新令不須鼓動口唇皮師云借光始得乃云行無慮住無憂東甌卓錫過明州繽紛法雨吾師化禦賜慈云逸興優墻壁生光新意气輝煌殿閣舊春秋堯天舜日今猶昔滿路歌謠樂未休羣生且道承誰力人我雙忘理事周鯤鯨得水成龍去萬類沽恩得自由拈拄杖卓一卓云雙徑髙峯齊喝彩不風流處也風流再白槌師下座。

開鑪西堂慧通大師領許氏夫人請上堂問爲國開堂卽不問說戒安禪事若何師云錦上鋪花又一重問山不在髙有仙則名水不在深有龍則靈如何是慈云境師云萬歲臺前光燦爛進云如何是境中人師云鬧市街頭髙著眼進云人境已蒙師指示向上還有事也無師云向下會取乃卓拄杖云鉗錘在握鑪韝風髙頑銅鈍鐵觸著鎔銷三賢十聖腦裂頭焦更加一頓法器堅牢躍冶莫邪出匣吹毛殺佛殺祖斬盡狐妖縱橫自在任運逍遙要見便見覿體相遭思量擬議地遠天遙復卓一卓云會麼若還不會更爲頌出西堂爲眾婆心切許氏齋僧插髻髙親得一回白汗出黃金萬兩一時消。

說戒浙江撫軍張大護法請上堂師以拂子打圓相云形同法同天同地同聖同凡同僧同俗同山河大地一切皆同大眾還信得及麼若信不及與你葛藤一上靈光獨耀迥脫根塵體露眞常心性無染大地眾生各有一段光明輝天鑑地耀古騰今不變不遷無向無昔修證不無染污不得雲收雨霽杲日當空𨿽然猶是體上相應更須單刀直入大用現前胡來胡現漢來漢現且道如何是卽今的大用蘇州有常州有無錫城畔惠澗東流萬法爲侶吸盡西江擎茶洗缽通身靈妙觸目文殊三昧滿耳圓通面門慈云境界超羣優波離置在甚麼處今日大檀設齋少頃持缽應供。

說戒琇如大師請上堂問法雨宗風卽不問目前一句是如何師云王令已行天下徧將軍塞外絕煙塵進云卽今設供飯僧有何祥瑞師云財法二施問雪覆千山卽不問五家宗旨請師宣師云五家無宗旨僧擬問師便打僧喝師連棒打退乃云應供波離說向伊披衣展缽莫遲疑若能覿體承當去三世如來把手攜復舉世尊一日敕阿難食時將至汝當入城持缽阿難應諾世尊曰汝旣持缽須依過去七佛儀式阿難便問如何是七佛儀式世尊召阿難阿難應諾世尊曰持缽去師云世尊持缽慈云展缽且道是同是別今日琇大師設齋大眾食時切忌向鼻孔裏入卓拄杖下座。

佛成道洪滋大徳請上堂卓拄杖云釋迦老子苦行生疲睹星悟道偸心未死指東話西不識羞恥堪笑雲門痛處加錐復卓一卓。

上堂豎拂子云只者个三世諸佛說不著歷代祖師說不著天下老和尙說不著拂一拂雲山僧卽今說著了也眾中還有信得及者麼擊禪牀下座。

小參

小參問向威音前道則觸向威音後道則背如何是不觸不背的句師云覓火和煙得擔泉帶月歸進云眉毛分八字鼻孔向下垂如何是超格的句師云難得到者地位進云一堂風冷淡千古意分明師云且喜領話問丹霞燒木佛意旨如何師云親見丹霞始得進云院主因甚眉須墮落師云多少人向者裏疑著進云鴛鴦繡出從君看不把金鍼度與人師云逢人切莫錯舉進云文殊是七佛之師因甚出女子定不得師云相識滿天下知心能幾人進云罔明是初地菩薩因甚出得女子定師云莫謗他好僧打○相云還出得者个麼師云敗闕不少問如何是眞實境師云昨日雨今日晴進云如何是虛妄境師云未開口前早已錯進云其如寶珠池終日開口紫霞峯未守點頭師云明眼人難瞞乃云照用雙行殺活並舉大開鑪韝點鐵成金饒他踢倒紫霞峯吸漧寶珠池向紅鑪裏著腳烈焰中安身到者裏只教上天無路入地無門緩緩地將渠腦後一捏然後東西自辧南北自分便覺胸包天地見出古今者些且置圓期一句究作麼生喝一喝云犀因玩月紋生角象被雷驚花入牙。

小參殘冬方去春色初來法王號▆▆用安排堪笑東君多漏泄雪凝東嶺露梅腮。

解七小參豎竹篦云金能克木木能生火信手拈來烹佛烹祖照用同時不背不觸召眾云背觸且置七期告圓一句又作麼生眾舉首旋風打散。

元旦小參年年正月初一个个眉橫鼻直橫按拄杖云若向者裏見得一一何勞拈出。

除夕小參臘月三十年窮歲畢野鬼閒神自生荊棘十聖三賢魂飛膽裂彌勒釋迦倚墻靠壁卓拄杖云只得木上座心不負人面無慚色且道分歲一句又作麼生良久云玉燭銀燈光燦爛來朝齊賀太平年上元文光上座請爲雪友禪宿對靈小參雪老闍黎出處甚奇西域靈山移來者裏妙用無窮不可思議忽爾知歸方寸不離特拈一偈覿面提持偈曰昔年苦行赤條條獨立孤標萬象超言下頓圓無漏智輝輝燈月甚逍遙。

小參雲門餅趙州茶粗中有細渴時飲饑時餐大用現前若涉擬議面裏有沙。

秉拂

大士誕日受囑秉拂莫謂龍天推出漫言果熟香飄昔在萬八峯前獨薦今向普陀崖畔承當只因符到奉行故爾當機不避啐啄同時乾坤震應正令全提佛祖家風今值大士聖誕四眾云臻諸兄推舉暐上座提唱向上宗乘若論者一著子豈可輕易因堂頭和尙嚴命不敢辜負人天眾前豈肯囊藏正當恁麼時直得與諸兄露个消息去也舉拂子云諸佛諸祖自此授受從劫至劫無有得失還見麼擊拂子云大庾嶺頭提不起而今徧界不曾藏。

機緣

師參靈隱因僧問碩和尙十方同聚會个个學無爲如何是無爲法靈便打僧云旣是無爲法因甚麼顯大機大用靈云你道大機大用是有爲法麼僧無語靈置一甕於方丈前命眾各作拈頌投入甕中如有出格見解者卽付缽袋眾投畢首座問靈云者一甕未知有幾个好的靈云半个也無座云和尙看過了麼靈云隔甕子看過了靈問師云你道隔甕子作麼生看師打靈一掌云用甕子作麼靈呵呵笑云是汝始得師拂袖便出。

師參護國夢和尙呈頌次夢云生從何來師云新生月照天國云死從何去師雲路在腳頭邊國云生來死去是同是別師云苦瓜連根苦甜瓜徹蒂甜國打云苦瓜連根苦甜瓜徹蒂甜師云明眼宗師因甚隨人起倒。

師到雪竇弘遠和尙問甚處來師雲天臺來竇云護國國淸安否師云太平萬年竇云石橋因甚麼作兩橛師云和尙何得掩耳偸鈴竇云你還不知麼師云豈敢妄通消息竇云如何是眞消息師低頭喫茶竇云盞子撲落地碟子成七片又作麼生師云東西十萬南北八千。

師在雪竇爲茶頭一日雪竇上堂師出問撥塵見佛事如何竇云你是个死貓兒師云獅子兒也不識竇云試哮吼看師云只恐驚殺野狐貍竇拈棒師便喝竇歸方丈召師至問云適來者一段公案你還記得麼師作聽勢竇打一掌云是賞你是罰你師云老老大大伎倆如此竇云燒茶去師近前扭竇須竇云你又腳荒手亂作麼師云冷竈裏一把熱竈裏一把竇云東摸西摸有甚了期師云鑊湯無冷處。

師回惠眾剃度法師問諸方爲子說甚麼師云請法師珍重口門法師云曾到潙山麼師云到法師雲水牯牛事作麼生師云和泥合水拖犁拽杷法師云我問子水牯牛子便道拖犁拽杷問汝如何是佛作麼生道師向露柱作女人拜云珍重法師罔措師拍掌而去。

師到澄心洪明和尙豎竹篦問喚作竹篦則觸不喚作竹篦則背畢竟喚作什麼師云顚倒不少洪便打師奪竹篦云速道速道洪良久師打地云放過則不可。

師參法雨老人雨問雲從甚處來師云金陵來雨雲曾到報恩麼師云曾到雨雲報恩塔放光也未師云換卻天下人眼睛雨豎拳云還換得者个麼師云正眼難瞞雨雲如何是正眼師指旁僧云者瞎驢雨便打師便喝雨又打師禮拜。

師在法雨板首寮打七次法雨老人遣侍者送竹篦三塊者云內有一塊是和尙的師問雨適才侍司道內有一塊是和尙的未審是那一塊雨雲第四塊是師豎竹篦云者一塊聻雨雲總任里許師遂打云恁麼則借婆衫子拜婆年。

師與天柱和尙同入堂柱云好一堂師僧沒个大徹大悟的師云瞎漢那个不是大徹大悟的柱云瞎漢那个是大徹大悟的師召眾云者兩瞎還有親疏也無眾無語師代云一對跎子相逢著世上於今沒直人。

法雨老人入堂垂問無夢無想主人公在甚麼處眾無對師就地臥作鼾聲雨雲好瞌睡師云者老漢話頭也不識師問法雨如何是祖師西來意雨雲一株老梅樹兩个大丫叉師云只得其體不得其用雨雲汝作麼生師舉足便行雨雲意旨如何師云多時不洗臭气燻人。

師問僧如何是本來面目僧云喫茶師云昨日道喫茶今日又道喫茶僧無對師代云怎柰明日何。

法雨問師山僧心痛子還醫得麼師云和尙是無心道人從甚處痛來雨驟步歸方丈師云者老漢被我一問直得口啞旁僧云莫謗和尙好師打僧一掌僧云爲甚麼打某甲師云寄與堂頭和尙僧云何故師云切忌裝模作樣。

法雨從徑山歸集眾出迎次師問眾古徳云有一人在途中不離家捨有一人在家捨不離途中因甚麼又要鳴鐘擂鼓迎接和尙眾下語不契師代云怎柰老漢披毛戴角何。

師問僧你在那一寮僧雲藏樓上師云當何職事僧云香燈師云香燈事作麼生僧云滿室香雲人定後半窗明月夜來遲師云本分事聻僧云鐘板分明師便打。

師問沙彌甚處來彌雲松云庵來師云誰叫你來彌云自己來師云誰是你自己彌云我聻師云我是阿誰彌云法成師云未有名字以前喚作甚麼沙彌無對師喝出。

師遊山次見巖上有慧濟禪院四字問僧云慧濟在甚麼處僧云前去半里師指巖云者裏是甚麼所在僧無對師云只因太近有童子云只因太遠師云過在甚麼處童雲路徑太多師云你的路頭在甚麼處童以棍子畫地云在者裏師雲從此入者不得忘卻童云不忘卻師云秪恐不是玉是玉也大奇。

僧問獅子窟中無異獸因甚麼野豬兔鹿成羣師雲家無滯貨不富僧禮拜師云會麼僧擬議師托開云野豬兒。

師入堂僧問無夢無想主人公在什麼處師云甕裏何曾走卻鱉僧云秪如夢想到又作麼生師云惺惺著僧拂袖便行師云你見个甚麼道理僧便喝師云切忌妄承當。

東甌蔣總戎問師云得業何處師云普陀蔣云普陀是別庵和尙麼師云是蔣云甚處人師云西蜀蔣云多少眾師云或千餘或十百蔣云因甚如此師云法無定相蔣云師是何處人師雲臺山蔣云數聞有金身羅漢因甚麼杳無消息師云護法何得貴耳賤目蔣云某實不識師云果然。

僧問和尙諭僧直夜行不打燈者下簽忽遇个雙目不見的人作麼生若不下簽又違和尙令若下簽他又是个光明畢竟如何卽是師云一朝權在手便把令來行。

僧問毛吞巨海因甚麼大樹被水沖去師云若不賣俏怎得風流。

僧問芥納須彌因甚麼皇上賜琉璃瓦數十萬蓋菩薩頂不徧師云法門廣大。

僧問法雨寺居大洋海中爲甚麼無水喫師云阿誰欠少。

僧問海上橫行底人腳跟下因甚麼漧巴巴地師雲月穿潭底水無痕。

僧問名山受天下人供養閻羅老子索飯錢或將金銀錢寶頭目髓腦等物與他他一切不要畢竟將甚麼與他師云數本敲窗花有意幾竿對客竹無心僧擬議師云切莫向鬼窟裏作活計。

僧問馬見便嘶驢見便撲永壽橋上石獅子鎭日相對因甚麼不怒師云同道者方知。

僧問如何是祖師西來意師云冬瓜藤上結葫蘆進云葫蘆有多少子師豎拳云一个進云恁麼正欠參在師云還我話頭來僧罔措師便打。

拈

大事未明如喪考妣大事已明如喪考妣

明與不明普化搖鈴哀與不哀裂石迸灰無有一人著緊好似擔雪塡井若道恁麼便是總是依樣畫餅大眾盡力道不出底句還有人道得麼試出道看其或未然畱與諸方檢點。

靑林挑柴

若作出坡會狼籍不少若作道理會弄巧成拙當時若遇暐上座一到便罵者野狐精以己方人待他才開口一棒打殺何故聻車不橫推理無曲斷。

國師三喚侍者

國師三喚如虫禦木侍者三應偶爾成文只如國師道將謂吾孤負汝誰知汝孤負吾意作麼生鯨吞海水盡露出珊瑚枝。

南泉住庵

南泉𨿽是見機而作未免隨人起倒者僧𨿽善飽食安眠猶是夢裏做夢。嘉興大藏經斗南暐禪師語錄

斗南暐禪師語錄卷之中

侍者法權記錄

頌古

世尊初生。

無事出頭不識羞周行七步逞風流雲門一棒驚天地直至如今痛未休。

睹明星悟道。

天下獨尊話已行言顚語倒可憐生雪山重睹明星後失卻當年眼裏睛。

拈花。

逢場作戲有來因做處分明見處親迦葉欣然開正眼一番提起一番新。

殃崛救產。

殃崛救產快如風報語傳言不廢功謾說瞿曇行方便出窠玉兔本然空。

無夢無想如何是大用現前。

夢想俱無體用全團團明月水中天鴛鴦獨立蘆花岸孤雁雙飛繞翠煙。

新婦騎驢阿家牽。

騎驢新婦阿家牽行到山窮水盡邊南北東西無去處等閒摸者竹筋鞭。

末後句。

湘之南潭之北波瀾聲浩浩漁父休思索溪西雞齊啼屋北鹿獨宿。

鹽官一日喚侍者將犀牛扇子來者云破也官云扇子旣破還我犀牛兒來。

扇子隨身不計年問來酬去絕言詮時人莫謂無蹤迹淺角新蹄現大千。

雲棲蓮池大師因王侍郎問夜來牀頭老鼠喞喞說盡一部華嚴經蓮云貓兒突出時如何王無語蓮代雲走卻法師畱下講案。

鼷鼠三更轉法輪烏圓跳遁深村豁開露柱通身眼徧界難藏吼一聲。

師姑元是女人作。

師姑元是女人做三世如來覷不破夜夜朝朝抱佛眠風流卻向阿誰說。

婆子燒庵。

老婆一片熱心腸放火燒庵別有長枯木寒巖光燦爛者僧逐出姓名揚。

前有刀兵後有猛虎左有水右有火如何是出身一路。

天堂驀直去地獄要親臨十方俱坐斷不辧是非門。

趙州問僧曾到此間麼曰到州云喫茶去又問一僧曾到此間麼云不曾到州云喫茶去院主問曰爲甚麼到也云喫茶不曾到也云喫茶州召院主主應諾州云喫茶去。

本色宗師一味禪不曾曾到盡悲憐和盤托出無人喫狼籍馨香滿大千。

舉古徳云昨夜好風僧云昨夜好風徳云吹折門前一株松僧云吹折門前一株松又見一僧云昨夜好風僧云甚麼風徳云吹折門前一株松僧云甚麼松。

怒气沖天動地雷順風吹了逆風吹團團荷葉憑空舞浴浪紅菱尖似錐。

五臺山祕魔巖和尙常持一木杈每見僧來禮拜卽杈卻頸曰那个魔魅教汝出家那个魔魅教汝行腳道得也杈下死道不得也杈下死速道速道學徒鮮有對者一日霍山通和尙訪師才見不禮拜便攛入懷裏師拊通背三下通起拍手曰師兄三千里外賺我來便回。

五臺臺上老魔軍終▆持杈問別人魔子魔孫魔眷屬相逢相見芥投鍼。

大慈寰中禪師上堂雲山僧不解答話秪能識病時有僧出師便歸方丈。

毒藥醍醐作者知銅頭鐵額不無疑機先若具超方眼覿面親呈已是遲。

古人云萬法從心生諸緣惟性曉本無迷悟人只要今日了旣無迷悟了个甚麼。

兔角杖挑潭底月龜毛拂系嶺頭風一時拋向滄溟外撒手回途不見功。

趙州臥雪。

弄假成眞博古今何須陸地別升沈從來末後無言說一字搜空萬劫心。

百丈野狐。

前身後現幾人知昧落淆訛已鈍機墮脫從來無此事今朝更舉惹人疑。

大顚擯首座。

海漧龍現爪時至湧金波春王行正令乾坤玉浪鋪。

又

扶他未出葛藤時撥轉乾坤向上機喜遇春風三月裏鷓鴣啼在百花枝。

百丈開田。

驚天動地除荊棘擲地金聲又一堆王令已行天下徧中原共亨太平時。

射虎。

將軍射石虎弄巧傳今古錯認定盤星枉費千鈞弩頂門著一箭何必多辛苦。

南泉斬貓。

信手拈來全殺活當機無語命難饒𨿽然不解翻騰去戴履回頭亦是髙。

靈云見桃花。

桃花灼灼報君知縱使無疑早已遲堪笑靈云無意志等閒失卻眼中珠。

牛過窗欞。

一踏黌門開鐵牛過欞來頭頭無掛礙拍拍舞三臺。

懸崖撒手。

懸崖撒手便承當拄杖成龍豈覆藏更有衝天千尺浪禹門風急甚猖狂。

百尺竿頭重進步。

百尺竿頭重進步一條驀直長安路到家不必詢途程喫飯穿衣仍舊故。

興化擯維那。

驅耕奪食有來由占斷雲山萬壑秋鞭起鐵牛犁皓月个中恩大實難酬。

百丈再參。

驀然一喝天迸地裂裝聾作啞應時及節。

徳山托缽。

明頭出兮暗頭回惹得兒孫笑臉開父子驀然齊看破燈籠露柱吼如雷。

龍潭吹燈。

紙燈滅處口難開曠劫無明當下灰明暗色空無隔礙一條白棒舞三臺。

黃龍三關。

我手何似佛手不辧粗細好醜隨緣接物利生驚起象龍哮吼。

我腳何似驢腳不被毗尼纏縛舉步踏殺眾生瞎漢不妨疑著。

人人有个生緣縱橫自在安然日用光明歷歷饑時喫飯倦眠。

萬法歸一。

五百東來五百西一枝髙出眾枝低自從猿鶴歸來後野鳥山雞不敢啼。

一歸何處。

萬法明明說向伊霜風凜凜水生皮團團紅日當空照隔岸漁翁坐釣磯。

雲林和尙小參云一人辦道忙殺伽藍雲林八百禪和因甚日日絕糧還是伽藍不靈還是人不辦道。

幾百禪和住此山阿誰不透祖師關莫道伽藍不靈驗日日絕糧頓頓餐。

又舉大事未明如喪考妣大事已明如喪考妣因甚不見有一人哀戚者。

昨夜三更月到窗曉來雪上又加霜明明一片淸平地何事將軍急著慌。

又舉靑林和尙凡僧參見先擔柴三轉方乃入堂還是教伊出坡還是別有方便。

不是擔柴不是禪法王法令驗愚賢人天榜樣明今古看破靑林直甚錢。

大隨庵側有龜僧問一切眾生皮裹骨者个眾生骨裹皮師拈艸鞋覆龜背上僧無語。

骨生肉外外生皮六合乾坤陸地移一隻艸鞋輕覆卻靑天白日黑迷迷。

髙峯垂問六則。

大徹底人本脫生死因甚命根不斷。

大徹不大徹焰裏寒冰結凍殺天下人通身冷似鐵。

佛祖公案本是一个道理因甚明與不明。

明與不明羅什吞鍼志公啖鴿少遇知音。

大修行人當遵佛行因甚不守毗尼。

佛行毗尼本自遵現成艸料滿乾坤雲門胡餅如天大不構師僧一口吞。

杲日當空無所不照因甚被片雲遮卻。

杲日當空無不照白雲一片呈巧妙乘風布雨等尋常本體太淸仍皎皎。

曹山三墮。

走徧天涯海角頭背駝星月望江遊歸來踏斷曹溪路超出人間第一流。

喫油餈。

喫些油餈飽天明不覺曉說向侍者知莊主添煩惱。

臨濟三頓。

棒下叮嚀閃電機梧桐風埽鳳離棲大愚一拶翻身轉當下還拳捋虎須。

庭前柏樹子。

祖師柏子應時機惹得兒孫說是非脫殼靈龜不費力可憐鈍鳥逆風飛。

萬緣放下。

吹毛舉起命如絲斬斷塵勞用幾時大事未明須急急萬緣放下莫遲遲。

徹底掀翻是與非三山四海總忘機萬緣放下無尋處石女溪邊把手歸。

才入靈山選佛場萬緣放下卽家鄕默然忘卻來時路不是愁人也斷腸。

肇法師雲天地與我同根萬物與一體。

虛虛實實任君猜根葉何曾有一枚意气不從天外得金烏夜半照蒼苔。

維摩經三十二菩薩各說不二法門文殊云我於一切法無言無說無示無識離諸問答是爲菩薩入不二法門殊又問維摩摩默然殊嘆曰乃至無有語言文字是眞入不二法門時與此眾中五千菩薩皆入不二法門得無生忍。

法門無二何勞講此處無金三十兩不是維摩行正令瞎驢成隊觜瘋癢。

巖頭撐船。

江心獨立露堂堂廣渡羣迷上鐵航舞掉呈橈稱好手老婆不是假顚狂。

曹山因僧問雪覆千山爲甚孤峯不白師曰須知有異中異曰如何是異中異師曰不墮眾山色。

雪覆千山水滿溪孤峯初夜月峨眉淸虛鳥道潛蹤迹那畔風光幾个知。

栽松次同參問大地無寸土松向甚麼處栽答云髙著眼。

磐陀石上栽松樹不假陽春歲歲奇大地原來無寸土卽今何處著闍黎。

觀音菩薩將錢買胡餅放下手卻是个饅頭。

胡餅饅頭袖裏蒸慣將黑豆換珠珍相看會是瑤臺夜斜掩重門誰識眞。

法眼益和尙因僧問聲色二字如何透得師召大眾曰諸上座且道者僧還透得也未若會得者僧問處透聲色也不難。

聲色殷勤問主人南山驟雨北山云等閒識得東風面萬紫千紅總是春。

疏山匡仁禪師問大潙有句無句如藤倚樹樹倒藤枯句歸何處潙放下泥盤呵呵大笑師曰某甲三千里來特爲此事何得相弄潙曰向後獨眼龍爲子點破後舉前話問明招招曰卻使潙山笑轉新師於言下大悟。

樹倒藤枯問若何泥盤放下絕淆訛獨龍點破其中旨始覺從前錯路多。

臨濟凡見僧入門便喝。

驟雨空中霹靂聲亂雲堆裏木人驚紅光閃爍隨收去電後風輕海嶽淸。

百丈因僧問如何是奇特事丈云獨坐大雄峯僧便禮拜丈便打。

象王獨坐大雄峯擬犯吹毛更不容獅子窟中無異獸千妖百怪盡潛蹤。

臨濟上堂次兩堂首座相見同時下喝僧問師還有賓主也無師曰賓主歷然師召眾曰要會臨濟賓主句問取中二首座。

兩个泥牛气不和傾腸倒腹吼山坡宗師湣物分緇素臨濟綱宗有幾多。

潙山示眾曰老僧百年後向山下作一頭水牯牛左脇書五字曰潙山僧某甲此時喚作潙山僧又是水牯牛喚作水牯牛又是潙山僧喚作甚麼卽得仰山出禮拜而退。

堪笑潙山老牯牛爭名奪利在閻浮彊中自有彊中手一拜當陽萬事休。

五祖弘忍大師前身在靳州西山栽松遇四祖告曰吾欲傳法與汝汝已年邁汝若再來吾尙遲汝師諾遂往周氏家女托生因拋濁港中神物護持至七歲爲童子四祖一日往黃梅縣逢一小兒骨相奇秀乃問曰子何姓曰姓卽奇非常姓祖曰是何姓曰是佛性祖曰汝無性耶曰性空故祖默識其法器卽俾侍左右後令出家付衣法居黃梅東山。

鈍鳥移巢脫殼龜閻浮賣弄幾多回捨身受法傳心印莫是遭他授記來。

徳山小參示眾曰今夜不答話問話者三十棒時有僧出禮拜師便打曰某甲話也未問和尙因甚麼打某師曰汝是甚麼處人曰新羅人師曰未跨船舷好與三十棒。

卽言說兮離言說祖印髙懸揮巨闕觸著輕輕裂腦門至今徧地流紅血。

徳山凡見僧入門便棒。

入門便棒煙塵埽蕩日午三更星稀月朗。

東寺問仰山甚處人山曰廣南人師曰我聞廣南有鎭海明珠是否曰是師曰此珠如何曰白月卽隱黑月卽現師曰將得來否曰將得來師曰何不呈似老僧曰某甲昨到潙山被索此珠直得無言可對無理可伸師曰眞獅子兒善能哮吼。

明珠鎭海自承當白月收藏黑月光無言可對全體露獅兒哮吼不尋常。

僧問如何是曹源一滴。

眞源一滴本無多狼籍溪聲掛薜蘿識得千江非二月碧潭皎皎浸山河。

世尊因五通仙人問云佛有六通我有五通如何是那一通世尊召仙人仙人應諾世尊白那一通你問我。

問佛仙人那一通倒插楊柳順插松紅桃片片如紅雨狼籍馨香在夢中。

善財采藥。

野艸閒花徧界靑當陽拈出法非輕膏肓有病來醫者殺活臨時不順情。

僧問玄沙如何是淸淨法身沙曰膿滴滴的。

滴滴通身是爛膿鹽瓶出水又生虫銅壺漏永何時歇淸淨還歸大海中。

洞山麻三斤。

指麻隨問說三斤分付行家直幾文酬價不成無處賣爭長道短亂紛紛。

臨濟後居大名府興化寺東堂咸通八年丁亥四月十日將示滅說傳法偈曰沿流不止問如何眞照無邊說似他離相離名人不稟吹毛用了急須磨復謂眾曰吾滅後不得滅卻吾正法眼藏三聖出曰怎敢滅卻和尙正法眼藏師曰已後有人問你向他道甚麼聖便喝師曰誰知吾正法眼藏向者瞎驢邊滅卻。

父子叮嚀嘆別離瞎驢滅卻絕狐疑玄關倒鎖人難見九曲珠通暗裏移。

趙州勘二庵主。

動地驚天事稀奇呼神喚鬼惹人悲千邦萬國吾王化斬將封侯陷虎機。

靑原因僧問如何是佛法大意原云廬陵米作麼價。

僧問靑原原問僧廬陵米價作麼生太平天子寰中敕塞外將軍絕信音。

喚作竹篦子則觸不喚作竹篦子則皆畢竟喚作甚麼。

觸則難容背則非誰人道得兩無疑知音不必頻頻舉八面風生大展眉。

六祖風幡。

風幡爭鬥奪輸贏自有傍人抱不平意气不從心外得碧潭才動水生紋。

臨濟訪平田於路見一嫂使牛師問嫂平田路向什麼處去嫂將牛打云者畜生諸處走到者裏不知路師曰我問平田路向甚麼處去嫂云者畜生養來五載尙使不得師云欲觀前人先觀所使便有抽釘拔楔之意。

鬱鬱靑靑問路頭閒花野艸惹人愁麒麟喚作生無底轉語輕酬駕嬴牛。

趙州因僧問萬法歸一一歸何處師曰老僧在靑州作得一領布衫重七斤。

衫子當陽示七斤拈來萬法更鮮新和泥合水無人識洗到驢年也不淸。

趙州因僧問某甲乍入叢林乞師指示師曰喫粥了也未曰喫粥了也師曰洗缽盂去僧忽然省悟。

志气沖天乍入山一言透過上頭關缽盂蕩出虛空界本地風光自往還。

有雪竇化主省宗問興教坦諸佛未出世人人遼天出世後爲甚麼杳無消息教云雞足峯前風悄然宗曰未在更道教云大雪滿長安宗曰誰人知此意令吾憶南泉拂袖歸眾更不禮拜教云新興教今日失利便歸方丈令人請宗至室教云適來錯抵一轉語人天眾前何不禮拜蓋覆卻宗曰大丈夫膝下有黃金怎肯禮拜無眼長老教云我別有語在宗乃理前語至朱在更道處教曰我有三十棒寄打雪竇宗便禮拜。

兩刃交鋒斷不饒鋒前電後逞英豪三十烏藤相寄處殺人更有活人刀。

梁王問達摩如何是聖諦第一義。

廓然無聖眞消息一句了然超百億莫謂梁玉不丈夫釋迦彌勒難相識。

云蓋僧化瓦。

瓦蓋雲遮不教多霖霖法雨滿山河重重殿閣金風露布地金磚選佛窠。

趙州看臺山婆子。

顯赫宗風老趙州叢林萬古立宗猷臺山覷破狼煙息何必兒孫動地愁。

舉圓照本禪師問義天僧曰華嚴經三身佛報身說耶化身說耶法身說耶義曰法身說師曰徧周沙界當時聽眾何如蹲立義茫然無對。

花果同時豈偶然紅鑪韝裏結紅蓮根源充滿乾坤外一句迥超萬象前。

潙山摘茶。

龍吟霧起別機親虎嘯風生亙古今玉轉珠回呈體用絲來綫去暗抽身。

香巖上樹。

好把根源認得眞羚羊掛角已相親虎頭樹下回言問只得欣欣笑一聲。

口咬枯枝不踏攀如何透得祖師關知音說與知音聽不是知音莫與談。

聲色外一句。

柳綠桃紅黃鳥啼雲收雨霽照寰熙當陽覿面都拈了孟八郎君知不知。

忠國師勘驗大耳三藏。

大耳通身本現前國師平地起狼煙南北東西盡敵處个中誰識太平年。

雪峯因三聖問透网金鱗以何爲食師曰待汝出网來向汝道聖曰一千五百善知識話頭也不識師曰老僧住持事繁。

白浪滔天艇自開絲綸輕舉上鉤來金鱗透网衝天起得意漁翁轉釣臺。

雪峯鰲山成道。

心頭未穩話頭親舉似師兄當面嗔兩次三番都鏟卻從今流出自家珍。

疏山壽塔。

使盡三文無價珍一番拈出一番新放光古佛重注腳墮落眉須絕點塵。

尋牛。

深山曠野用心多鳥道行行事若何緊俏艸鞋勤進步擡眸又見白雲過。

見迹。

枯木巖前路百條獨行無語意何超倏爾長空雲散盡畱得參天角影髙。

見牛。

獨立巖前一聲萬機消盡不容情崢嶸頭角分明露任是丹靑畫不成。

得牛。

荒丘驀地忽相逢信手牽來不放松跳狂心還不歇一回入手且從容。

牧牛。

連朝隨看不相離芳艸巖中適性宜滿目林泉憑受用饑餐渴飲復何疑。

騎牛。

溪邊石立覺堪騎短笛頻吹綠艸時燕語聲從天外落直身髙跨樂無私。

忘牛。

全體淸閒不冗求從今坐斷碧峯頭靑山綠水依然在寂寞無形不用收。

雙忘。

徹底掀翻是與非三山四海共忘機干戈不動常安樂謾說當年小室惟。

還源。

虎伏巖隈魚躍淵寒梅帶雪弄輕煙而今春色從天降堪笑當年孟浩然。

垂手。

總教田地不荒蕪且將蜜棗換葫蘆垂手應憐門外漢半鉤新月落江湖。

南陽忠國師因化緣將畢乃辭唐代宗帝曰師滅度後弟子將何所托師曰告檀越造取一所無縫塔曰就師請取塔樣師良久曰會麼曰不會師曰貧道去後有侍者應眞卻知此事師遷化後帝詔應眞問此意如何眞述偈湘之南潭之北中有黃金充一國無影樹下合同船琉璃殿上無知識。

化緣旣畢又貪嗔欲化君王無價珍塔樣撐天無縫罅總教立地作黃金。

斗南暐禪師語錄卷之中終嘉興大藏經斗南暐禪師語錄

斗南暐禪師語錄卷之下

侍者法權記錄

偈

眼耳鼻舌身意﹝六首﹞

晝夜交輝朗太虛明如日月照無私瞎驢滅卻年前事宇宙茫茫幾个知

四維上下悉皆聞一擊忘知喪膽魂霹靂聲中消息盡從斯塞斷是非門

面門獨露一孤峯玉洞無私兩道通臭去香來瞞不得但將矢橛振宗風

銅唇鐵舌解談空徧覆三千不記功七七九年無一字至今狼籍海龍宮

煙霞洞裏陪雞犬荊棘林中作主人長臥白雲間作夢驢胎馬腹億分身

癩馬枯椿事莫期瞻之前後播槍旗太平本是將軍定倒弄橫拈任意騎

四威儀

山中行花鳥無心自作吟相識知音天下少三生石上舊時人

山中住掛角羚羊無影樹白日木雞醒醒啼金烏下兔追風去

山中坐慈湣利名人兩个但把紅塵早脫身莫嫌老衲袈裟破

山中臥流水溪邊幾夢過石洞艸深常入定翻身忘卻來時路

題石女夫人

此女從來不嫁君如何喚作石夫人梳妝月鏡星簾下赤體穿衣掛白雲

題淡和尙

者个和尙千了百當佛法世法雙收雙放筆走龍蛇眞个人天榜樣

室中禮懺有感

謾說微塵劫數多生前培植苦娑婆要知末後眞消息彼岸何曾隔海波

采柏子

開花結子正初冬采落銀花露雪容粉骨碎身輸敵手從教光奪日頭紅

老僧崖

圓顱方服僧儀全何代遊來住此巓一念不生渾是定逢人不解口談禪

誦經

胸襟流出舌尖頭得意忘言不外求四十九年無一字瞿曇有口也難酬

示僧

但遇明師是勝緣何須特地遠追攀但能直下翻身去煩惱菩提一體圓

看花

一園紅白應時開風拂淸香撲鼻來幾度倚欄頻玩處月明簾影共徘徊

勸母念佛

子欲歸家有一言菩提不退好心田但能識破多生夢佛母從登上品蓮

考工

一粒金丸永不離今朝舉起更無疑幾回鑪內翻筋斗者个何曾有是非

示沙彌

沙彌來請法與他一耳摑若向掌上會天長並地闊

月下偶成

終日羣居別有天隨緣任運自安然个中消息誰能識明月當空不露言

夜聞板聲

空谷傳聲響似雷更深更下一楗椎虛堂寂靜無人到獨許天心皓月來

飛來峯

生成體段巧玲瓏特地飛來顯妙容頂上蓮花藏日月周圍千佛繞靈峯

參雲林和尙

水漲船髙風又來揚帆架櫓出天臺梢公力勇船頭硬撞倒雲林老古錐

步玉開師原韻

碧玉初開漫露蹤粗雕細琢欲成功本來妙體如明得規矩方圓任變通

打碎鐘子

拶碎虛空一聲當陽拔出眼中釘通身白汗靑天雨杲日重消火裏冰

示透宗還豫章

學道先須透此宗叮嚀此去悟心空忽然吸盡西江水長舌原來在口中

除夕

東村王老夜燒錢現出紅鑪火裏蓮歷劫坦然無變色大家齊唱太平年

拄杖

祕密深藏萬八峯龍天推出振宗風拈來插向滄溟外掃盡妖狐信不通

爆竹

親遭毒手幾多回輕易人前口不開時節到來全體用迸山倒嶽發寒灰

贈聞旨道兄

洞徹無生倒命根一聞千悟是奇入從今更不疑他物滿腹絲綸別有文

贈樹文道兄

鐘山分袂各東西落葉殘紅恨別離腸斷三更心粉碎不知何日又逢師

樹文兄畱別

錫共鐘山寺相談百日期與君分袂去回首意難離

茶鐘墮地不碎

擲地金聲喫一驚一番提起一番新當陽撲出無人識固有天然不壞身

和樹文兄原韻

紫金城畔紫金峯過出人間事不同靈鷲儼然無二處今朝重振舊家風

贈香谷師

佛法無多識者稀奔南走北枉呈機直饒熟讀三千卷蕩子歸家失路迷

化木魚偈

金光爍爍口微開觸著轟轟動地雷一遇知音出只手大家齊唱法王來

贈微笑軒行實賢弟

微笑軒中一作家金襕傳後隱光華他時格外尋知己拈起靈山不老花

贈妙有關主法師

向上圓關不外通經行坐臥任從容時將一滴曹溪水徧灑天臺萬八峯

化齋

初秋夏末到東甌接待無糧不自由雲水都來要飯喫我今權作老金牛

別飛泉法師

作偈吟詩話舊交奇言妙句意何超揮毫寫出當年事竹榻篷窗共一宵

其二

此際重逢話夙緣溪邊分袂水涓涓九秋暫別他山去萬里瞻風望月圓

贈愚若兄掩關

大海潮聲日夜喧阿兄求靜隱松源寂然不動無邊際佛祖難窺第一關

爲新大徳開淡齋

畱情淡處律精嚴淸白甘泉湧舌尖嚼碎莖齏明底事諸方五味不須參

贈玉輪朱居士誦經

佛法無多說向君持經展捲過平生有時地一聲去三世如來把手行

贈朱居士遊山

太平何事賴人修突兀名區任意遊南北東西無阻礙回途須用自甘休

贈奉先顧居士

世事人情懶去親閒房靜坐樂天眞四恩總報無多子宇宙茫茫見一人

贈孟入陳居士參禪

道義相交不倦談西來祖意好追參要知向上超玄路剔起眉毛腦後看

步注居士原韻

玉堂光燦透玄微霹靂聲中不動衣堪笑時人猶不覺誰知目下自生機

示分唇海沙彌

彌勒口開有甚奇不如者个小沙彌逢人懶說西來意笑破口門兩片皮

搬磚偶成

拋磚引玉上虛堂凜凜威風不可當萬象森羅齊舉手一家有事百家忙

水筧

萬法囊藏在腹中吞而復吐養蛟龍光吞日月乾坤大一派曹源正脈通

遊虎丘口占

虎丘山上白雲家客到濃煎谷雨茶頑石心空能點首時人徒看眼前花

燈下偶成

黃金出汁苦心知費盡鉗錘照用時古佛燃燈光世界至今者點不曾移

石柱峯

拄地撐天玉柱峯龍門倒插半空中淸溪落落衝潮去隔岸騷人信未通

登月臺觀瀑

瀑布翻空何處來驚天動地吼如雷遠觀一片銀山壁近視珍珠灑月臺

坐禪

磨襠擦褲幾多年喪盡身心不會禪再上蒲團間作夢何須特地起狼煙

舟中阻風作以慰眾

扁舟蕩漾泊琳宮暫爾蒼天鼓逆風自是觀音舒法力管教巽女轉神通一尋柔櫓浮滄海三道輕帆掛碧空千步銀沙親玉趾金仙洞裏見慈容

贈道原法師

道在中原不變遷包含萬象利人天喜君廣有超方作妙諭微言滿大千

搬瓦

握土成金上法堂獅兒齊立幾何行爭先頭角翻空舞古殿重增舊日光

慕得然道兄善書畫偶成

作略君家得自然筆尖才動化三千丹靑點破澄潭月鐵硯磨開長夜天

佛事

地藏開光

九華峯頂現金身何似莊嚴色相新者裏一毫能著眼放光無處不稱尊。

彌勒安位

理法界不動纖塵事法界縱橫自在理事無礙法界重重殿閣崢嶸處處應身化現布袋打開珠回玉轉信手拈來點鐵成金三賢十聖情與無情從地湧出不令而行以拂子打○相云過現未來總不曾離卻者裏又不曾住卻者裏大眾且道畢竟在甚麼處擊香幾云相逢拍掌呵呵笑天上人間得自由。

韋馱安位

喝一喝云虛空震動大地輝騰法不孤起令不虛行頂天立地護國安民威靈顯赫古剎重興正當恁麼時一句作麼生殿閣崢嶸新气象金湯衛護舊家風。

募天王殿進關

未遊華藏界先入蝸牛角佛眼覷不破千聖難模索者个大愚人無參亦無學忽起佛法見將錯與就錯等个人兒來梵剎興工作卽今事若何放下舊蒲團髙掛缽囊著。

掛梆板

師拈槌云鴻鳴輕擊天呼地應金牛喫飯來趙州洗缽去施者受者果因不昧眾中若有彌勒肚皮維摩手段可使斗金日費饑餐飽睡設若五觀未明者裏切須仔細擊梆板云咦。

出關

閉戶無求活埋此處眨眼三年須臾便過乞我一文功成徳聚施者受者必獲如意且道以何爲驗驀指櫃云此處無金三十兩。

剃度師示寂拈香

化身應世惟我本師方外域中化導靡窮某蒙剃度拔濟恩崇思悟別傳於焉西東只期大樹長作帡幪詎料涅槃覿面難逢𨿽無生滅寧不愴傷音容永隔舍利流光山髙水深夕瞻朝望謹具杯茗匍匐登堂師其來格鑑此瓣香。

爲母疾割股焚香

肉隨刀轉血瀉泉流拆肉還母恩大難酬信手拈來旃檀一片熱向鑪中諸佛證鑑然𨿽如是全身現出尋常事忉利天宮去復回。

復然頂

祈母患愈燒身燒臂直下忘軀頂著地。

爲火頭僧舉火

昔日燒火今被火燒烈焰光中任運逍遙且道功圓行滿事作麼生髙聲云放下著。

入塔

威音那畔任意縱橫大開門戶全身直入下靈骨云欲識安身立命處會取當陽霹靂聲鳴指一下。

爲松崖禪人舉火

重陽九月裏金風徧界吹未曉登髙去天明拂袖歸泥牛吼水面海底火星飛無根松樹砍將來置向紅鑪燒死灰。

爲無礙禪人舉火

透過金剛圈吞卻栗棘蓬通身顯妙用踏破太虛空擲下火炬云日輪不覺沈西去隨身幹木徹天紅。

爲雪松沙彌入塔

冬至月中日風夜風沙飛石走吹倒雪松且道葉落歸根事作麼生近水樓臺先得月向陽花木早逢春。

爲園頭一念舉火

昔年空手把鋤頭今日步行騎水牛撒手到家情念盡更無一物可存畱𨿽然如是且道卽今事作麼生攛火炬云識得衣中寶翻身迸火星。

爲梵音洞佛子捨身舉火

淸淨法身求善因圓滿報身招惡果百億化身現虛空粉骨碎身超佛祖舉火炬云還見觀音大士麼劫火洞然毫末盡頂門突露一輪紅。

爲蓮彰禪師起龕

鐵壁銀山萬丈深上天無路地無門從斯透過玄關去天空海闊任縱橫。

舉火

昨夜一陣毗嵐風吹倒門前一株松直至樹倒藤枯後更有蓮花火裏紅以火炬打○相云還見麼剔起眉毛腦後看。

入塔

舉靈骨云只者个不在內不在外不在中間且道在甚麼處良久云直下分明說向伊朔風凜凜雨聲微蓮洋浪湧金沙岸斗轉星移月映溪正當恁麼時藏蹤隱迹又作麼生卽今放下黃金骨切莫分身兩處看。

爲靈隱禪人起龕

出入分明不爾欺个中何更有狐疑但能覷見來時路踏過毗盧任所之。

舉火

閃爍靈光透上頭卽今毫髮不容畱眼睛突出虛空笑焰裏翻身輥火毬。

入塔

鳴指一下云空谷傳聲乾坤震應靈光隱隱卻是如來眞性卽今粉骨碎身且向甚處立命者裏欲住便住當定卽定塞破牢關聽吾號令復鳴一下。

爲石元禪人起龕

古人休去歇去冷啾啾去一條白練去古廟香鑪去一念萬年去者漢畢竟向甚麼處去顧視左右云大家送出去。

舉火

一向階前灑埽獻花供水忽爾露布踏翻切忌見神見鬼舉火炬云烈焰光中薦取本蹤。

入塔

風和日暖桃紅李白趁此水漲船髙休待潮落石出正恁麼時樂業成家承誰恩力咄船到橋門自然直便下骨。

爲雲水僧起龕

遊徧天涯孤峯獨宿踏倒須彌山忘卻來時路舉數珠云若向者裏見得無來無去無迷無悟其或未然雨後苔靑急須走過。

舉火

舉火炬云咄咄水朝東星拱北桃自紅柳自綠魚化龍筍成竹泥牛撞入海山前鹿獨宿急薦主人翁燒卻娘生屋。

爲患毒僧入塔

淸淨本然異類之質臭气沖天爛膿滴滴撞著無情漢子拋向紅鑪蒸炙鎔作一袋眞金果然好个消息趁此戶牖大開透過銅墻鐵壁。

爲雪如禪人入塔

咄哉雪如吾今問渠本來何面目將甚作眞如舉骨襯云言下知端的放下便安居。

爲李氏道人舉火

幻寄東甌六十餘秋離鄕別井昨寓明州大士親見到岸忘舟下火雲者段光明無間斷滿船空戴月明歸。

爲性空上座入塔

赤日當空照大千性空空盡體超然悠悠莫論途中事且入浮屠仔細看。

爲無礙禪人入塔

咄禪不須參教不須看百年三萬六千朝返覆元來是者漢舉靈骨云還會麼擲地金聲有眼者見正恁麼時符到令行又作麼生夾路桃花風雨後馬蹄何處避殘紅。

爲道林上座起龕

者个師僧常演妙音撒手歸家撩起便行向上一路又作麼生喝一喝云驀直去。

爲徹凡禪師起龕

死中得活活中死去涅槃堂前豈容久住符到奉行路在甚處以手指云這里去。

爲戒全禪師封龕

門門非別門戶戶還自戶識得个中人大虫原是虎不須露爪牙虛空加封鎖。

起龕

指龕雲從來寸步不曾離此日當陽說向伊昨夜禪那無影樹秋風颯颯落寒枝時至歸根畱不住鐵牛無腳逐雲飛擊龕雲起。

舉火

戒全全戒定綱宗振起禪那正脈通長嘯一聲消息盡得處何須更費工昔年換个破燈盞擲下鑪中徹底紅大地秋光都漏泄落霞孤鶩聽西東遂下火。

爲火頭道士起龕

方外得得來聚會學無爲才到選佛場瞥然卽便歸心空何處去及第更由誰喝一喝云看腳下。

舉火

今朝六月七道人著气急杲日正當空大千紅焰逼流出汞中金工夫多狼籍阿呵呵識不識薰風自南來爲汝通消息遂下火。

爲秋月禪人起龕

來時頭戴中秋月慧鑑胸藏不夜天海外欲行無異路最初一步更爲先。

舉火

生在金陵死在者裏倒斷命根無嗔無喜迥脫根塵投大火聚烈焰光中切須薦取。

斗南暐禪師語錄卷之下終

