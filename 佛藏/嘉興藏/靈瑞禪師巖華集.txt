嘉興大藏經靈瑞禪師巖華集

靈瑞禪師巖花集敍

臨濟之道迥出嘗情諸佛妙理非關文字若但向筆峯墨海間浮沈上下豈止湮沒法身卽名身句身亦胥淪喪首稜嚴經中佛語阿難汝等若以緣心聽法此法亦緣如來無礙境界若用有思惟心領攬如人以手撮摩虛空秪益疲勞終無得也況我祖師門下言如雷火搓之而一點隨遊事比蟾輝唱之而孤輪不墜直須以心中眼觀身外相觀之又觀乃辧眞僞徒以名位楷模形言區別豈眞具擇法眼善知知識者哉讀靈瑞大師語足可隳情城裂見网龍種飛騰原出牝牡驪黃之外若執常經以相皮毛是知駑駘而不識騏驥未可與語鞭風策電之機也師少警敏具大根性得記靈巖開法妙湛其上堂錄已板行於世玆集蓋居靈瑞日與從上諸老眉毛廝結激揚酬對代別徵拈匯聚成編命名巖華取雪竇顯和尙畣諸佛本源語也眾生迷其源法身流轉五道若病眼之見空花諸佛窮其源惑業皆成智光同淨水之含寶月達摩骨髓神光臂血打下曹溪混成滴水至滹沱其源益浚其流益長嚙云噬空滔天沃日譬諸百川至海臻極孰能窺其涯涘曷可辧其端倪除是金翅鳥王力量擘開洪浪直取龍吞餘皆望洋難與語大若僅缽盂鐼子盛貯少許充然止足謂我得也得也自是器量有限又爭怪得不聞古人有言汝若一悟便了只將自己所見亞在胸臆動卽傷鋒犯手出世爲人不得且道病在於何只爲大法未明從上綱宗未透𨿽有衲僧巴鼻未具金剛眼睛安能辧驗龍蛇決擇倒正我靈瑞大師口門濤湧舌底瀾翻有時將全海攝入一滴盡乾坤乾爆爆棒打石人秪貴實論有時將一滴散成全海亙古今屙漉漉不圖入水要見長人果然出海自髙請看甚生標格因他家曾向一手指天一手指地識得源頭起處所以把住放行不離掌握今人未達其源只管隨波逐浪那知總持一見不再見猶在擊石火閃電光裏立生涯末山路口接灌溪也是山門外荒艸堆頭行活計無著油餈邊啖咂至今綴齒粘牙智通浴室裏商量反覺添塵益垢爭如此老一切不爲應用臨時得大自在磨礱理窟搜抉玄根樹尼部之紀綱剔禪宗之骨髓如爇牛頭之香如探驪頷之寶如食甘露之味如采靈瑞之華眞可謂出格全提窮源妙指且道憑个甚麼到此地位大圓舌頭不在口裏聊借古人一片與你說破滔滔心地中流出低處低平髙處髙坎止流行皆未是終歸大海作波濤。

歲在重光赤奮塗月佛成道日大圓居士張有譽書於靈巖之無垢室

靈瑞禪師巖華集卷第一

學人振澄等記

諸佛一大事因緣智不能知識莫能識如人飲水冷暖自知總欲說向人直無開口處古徳應物垂慈乃有主賓言論正眼觀來終是空中鳥迹昔坐夏洞庭晝長無事取從上機語翻覆溫研輒有神會拈提頌述不敢自謾歲月浸久遂繁紙墨學者請付諸梓未有名也因憶雪竇顯和尙居翠峯日畣諸佛本源有雨滴巖華之語取以名集曰巖華集亦不忘原本之意也請政大方願垂教焉靈瑞住山符道者題。

示眾顧左右云今日與諸人同參一員眞善知識卓拄杖云各各聽取教詔眾無語自代云敢爲流通又云敢爲流通須有一句到你山僧不曾說著个字已後有人問你作麼生舉代云一如和尙所教又云向下文長。

示眾是法非思量分別之所能解不得道半滿偏圓是甚麼法代云欲舉恐驚大眾又云還見壁麼或云達摩大師一覷九年全無佛法身心而今要見他何用代云也是又云已後不合恁麼問。

示眾拈起拂子云祖師鼻孔一串穿卻總捏在山僧手裏且教他甚處出气代云和尙慈悲太煞又云費力有時云和尙慈悲太煞也是爲他閒事長無明如今休得也未代云布袋裏錐子又云三年同一春。

示眾春力不到處枯樹亦開花月色不來時虛室明如晝是則反嘗合道不是則守轍循途作麼生代云一堵墻百堵調又云有理總無雪處又云有理總無雪處冷暖秪可自知車不橫推一句作何判斷代云近日是何世界又云全不顧前後又云全不顧前後忽有人請和尙入火坑如何祗對代云能有幾个又云得。

示眾善財別後誰相訪樓閣門開竟日閒卽今法堂前艸深多少代云洎埋沒汝又云不埋沒汝又作得个甚麼代云階下漢或云請師接上階還肯別垂方便否代云爭合小覷你又雲門頭戶口底不要。

示眾日前道門頭戶口底不要則固是穩坐家堂▆因甚也擡腳不起代云無气力又云喫粥喫飯了一切不爲此人將來得何果報代云有一處安著又云塡溝塞壑又云塡溝塞壑也道橫身育物無處不到普賢毛孔境界還曾夢見也未代云上中下又云幾踏破艸鞋。

示眾虛空裏書个卍字也不算塗污伊舜若多神因甚跳代云又添一畫又云只這一畫人人不知起處欲就伊借一問還得麼代云洎合不識勢。

示眾是法平等無有髙下幡竿頭指天露柱腳踏地莫與實相相違背麼代云噫又云事不孤起有時云事不孤起鴟吻咬破佛殿脊著甚來繇代云胔或云雲門大師入露柱裏去也你道做甚勾當代云瞌睡又云醒也未。

示眾垂絲千尺意在深潭離鉤三寸蝦蟆也不曾遇个以拄杖作釣勢云還有衝浪錦鱗麼代云日勢稍晚又云來也來也。

示眾辧龍蛇眼陷虎凶機總是衲僧尋嘗用底出格一句作麼商量代云札又云著甚來繇又云著甚來繇知你不肯分外分內底何不直截代云更事多矣又云何必或云何必不必相去多少代云俱又云念四。

示眾法身般若解脫三段不同爲汝盡情拈卻了也有解問者出來代云尙未參堂又云事非艸艸或云事非艸艸一眾咸知審細徳山逢僧便棒臨濟逢僧便喝兩个茆廣漢成得个甚麼道理代云洎不問過又云也有人說到這里。

示眾山鬼把住麒麟兒海神捧出珊瑚枝他總不知尊貴爲甚衲僧拈一莖艸便作丈六金身用代云莫生下劣想又云不生下劣想寶幾珍禦將得來也未代云恐生驚異。

示眾望天不見天覷地不見地此人具眼麼代云更有一人何不問又云有一人不許安名著字我欲喚伊向前作何教詔代云直得徧地無行路又云旣然徧地無行路爭得到這里代云待你跳了與你注解。

示眾憍陳如不守本分騎佛殿出山門去也拈拄杖云若據本分合喫三十諸人還肯相救也無代云別更許某甲說道理麼又云和尙分取一半又云和尙分取一半山僧有過也不惜人撿責口是禍門且道在阿誰分上著代云不才謹退又代但吐舌。

示眾一舉不再說作麼生會代但掩耳而出又云撲碎驪龍明月珠敲出鳳皇五色髓古人費力不少就地拈一塊土拋向門外因甚又道粗心代云事不獲已又云也是又云禍不入愼家之門秪如淨名毗耶杜詞卻遭文殊贊嘆空生巖中晏坐又被天帝散花你道有回避處無回避處代云近日世界不好又云笑煞。

示眾盡乾坤是个解脫門把手拽不入底是英雄丈夫漢許他別行一路你卽今通身在里許還跳得出麼代云惱亂春風又云總不消也又云總不消也喫粥喫飯免得口麼代云計不出此又云鼻孔裏祗對我知汝用處解換機開口不在舌頭上一句因甚十个有五雙咽喉塞斷代云一日便頭白。

示眾撞著道伴交肩過參學事畢達者同歸一路行理無異致不涉是非句子甚麼人道得代云不惜眉毛者又云若不是我有時云若不是我拈拄杖云往往被這个帶累代云幾合个中會又云不向个中會作麼生會代云始較些子又云歇得也。

示眾佛法徧在一切處庵內人爲甚不知庵外事代云賺誤諸方又云合取口。

示眾今日也恁麼明日也恁麼苦哉佛陀忽然不恁麼救取一半不得教壞人家男女完全道一句來代云某甲惜口又云已後莫怪山僧。

示眾諸佛列祖你道還有不爲人說底法麼代云某甲見不及此又云收。

示眾道人行處如火消冰腳跟下一坐具地甚處得來代云有人問著山僧不諱又云可憑可據又云可憑可據秪好閉門作活孤峯艸裏跳得出許伊垂手塵勞代云行之卽易言之轉難又云第一莫輕這上座。

示眾十方無壁落四面亦無門主人公從何出入代云不可別行一路又云洎合个中會又云不向个中會許有出身路不涉難易脫體道將來代云前是山門後是佛殿又云這漆桶。

示眾東家杓柄長西家杓柄短總莫管他閒事且道門前溪水有多少深代云如汝所問又云和尙流也又云和尙流也喫粥飯了不妨我東行西行總是你守株待兔驢年夢見活祖師西來意代云和尙誠言又云話墮也。

示眾覓火和煙得擔泉帶月歸貧兒暴富一眾盡知隨分納些些底十八上作何活計代云教壞人家男女不是好事又云忘前失後又云忘前失後山僧一向有些適才未跨禪堂一句你還記得未代云西天令嚴又云不用低頭。

示眾昨日栽茄子今朝種冬瓜钁頭邊那一句作麼生道代云根生也又云與我提起看或云提起放下總不在別人手裏諸方盡有具眼衲僧因甚卒摸索不著代云寐語作麼又云曾問幾人。

示眾雲門餅趙州茶盡是人家喫過的殘渣剩滓未審客來將何祗待代雲從來不分外又云某甲住山日淺或云釅茶三五盞意在钁頭邊你若不會憑个甚麼便敢住山代云彼此老大又云徒勞刻畫。

示眾一日打眠三五度也消不得許多閒夢中忽有人索取飯錢如何對畣代云他後生天不得辜孤老僧又云苦屈之辭不妨難吐或云如今共你葛藤也已後不得辜負我有人問著作麼生與他諦當代云恰值某甲不在又云賊是小人。

示眾量材補職上古規繩無眼耳鼻舌身意的作何勾當代云別說道理向伊又云總繇和尙或云別說道理向伊總繇和尙忽若撞个繩墨上立工夫底還差得一綫麼代云秪恐和尙不肯又云飽叢林。

示眾寒山燒火拾得搬柴𨿽然各逞伎倆折腳鐺子未曾分付著人有好使令的喚一个來代云事非艸艸又云辧卻多少人一日雲長者長法身短者短法身不必勘辧汝從面前過我早識得也若見諸相非相作麼生辧代云築著磕著又云和尙離侍者早晚也。

示眾我要蓋一座空王殿未審作得个甚麼向當代云大有人不識勢又云計較未成或云世界與麼廣闊南北東西盡繇得你向這里相度作麼代云魯般門下又云何啻今日。

示眾佛法秪在日用處舉心動念便不是了也門前石敢當你道還曾會麼代云洎與和尙作笑話又云全不顧前後又云全不顧前後底許他著磕著代云謾別入卽得有時云東壁打西壁作麼相救代云薄處先穿又云著甚死急或云不可袖手旁觀如何是見義勇爲底句代云你總不消行腳又云今日擒下一員艸賊。

示眾大家團圞頭共說無生話俗气也不除某甲有口掛在壁上用一手作的還構得麼代云還容某甲說道理也無又云與露柱相去多少又云與露柱相去多少何不拈燈籠來照取代云猶隔一綫在又云難分彼此一日云舉不顧卽差誤擬思量何劫悟雲門大師道了也你猶向這里眨眼作麼代云以己妨人又云苦哉佛陀。

示眾衲僧家從少至老踏徧無數山川如何是正行履處代云不曾錯一步又云總由得我或云總有撩天鼻孔亦被山僧穿卻上來下去還覺礙塞麼代云人無遠慮又云平地上不可更起骨堆。

示眾若爲人輕賤是人先世罪業達摩大師爲甚在你腳底代云謗斯經故又云阿誰罪過或云達摩大師在你腳底則且置帝釋與修羅在中庭裏相撲見麼代云三日後不得唱衣又云喫許多辛苦作麼或云得路便行底畢是誰家之子代云不得名又云東西南北。

示眾千般言萬般諭只要教君早回去秪如戶破家亡子歸何所代云當下便心息又云別人道不得又云別人道不得你試自道看代云我與上座有甚冤仇有時云來機卽易再舉還難代云倒一說又云倒一說有甚利益代云石人眼赤又云提綱有路。

示眾過去心不可得現在心不可得未來心不可得二祖安底是那个心代云上座已後莫受人謾又云全提不起又云提不起底是心不是心代云細看前話又云此問何來或云目前坦然定要栽荊插棘作麼代云是伊不肯住又云合取狗口。

示眾眼見色耳聞聲鼻嗅香舌嘗味六根俱有用處秪如眉毛堪作甚麼代雲從來疑著又云一切不如又云一切不如何不與伊拈向腦後代云未可容易又云動卽禍生有時云去卻一拈得七是多少打算不來更有三十在代云和尙慣用此機又云衲子難謾。

示眾各各不相知各各不相借盞子撲落地碟子成七片如何會通代云對眾問將來又云寔是古今罕聞或云陳蒲鞋周金剛赫赫底魔魅人家男女如今年代深遠不知向甚處去也有尋得伊腳蹤底與靈瑞通个消息代云舌是斬身之斧又云塡溝塞壑。

示眾一大藏教是个注腳本文上親切一句還記得麼代云賺殺多少人又云爭好添一字一日云一切智智淸淨貪嗔癡慢疑甚處得來代云更上一層樓又云正覓起處不得或云法者心光明是忽然打破漆桶或者也有一隙之明代云洎合錯會和尙意又云不得春風花不開。

示眾蝦蟆飛上梵天蚯蚓驀過東海奇特無過此也尋嘗一句對眾道看代云吾不如汝又云如此又云如此許你會忽若不如此又作麼商量代云靑天白日又云兩重公案或云辧得親疏底人爲甚麼卻被親疏不肯代云有甚屎臭气又云抑己而已。

示眾口秪堪喫飯闔國咸知借鼻孔出气因甚卻無人會代云年深月久又云上座見得甚親或云無神通菩薩因甚蹤迹難尋代云近來粗心轉盛又云伎倆已盡或云十方薄伽梵爲甚麼秪有一路涅槃門代云十進九退又云甚處去來。

示眾禪之與道拈向一邊佛之與祖放過一著諸人分上合作麼生代云口秪堪喫飯又云爭敢埋沒伊或云人人具眼逢訪道人對卽是不對卽是代云收取額頭上汗又云取別人口又爭得有時云盡乾坤不出一剎那今時人向甚處辧明代云全靠山僧不得又云計較未成。

示眾陽春二三月萬物盡生芽未審道芽增長也無代云日頭出來看又云眾眼難謾或云同气連枝爲甚麼根莖有異代云惱亂春風或云無形本寂寥如何卻說有物先天地代云謝三娘不識一字又云露柱卻會。

示眾一花開五葉結果自然成當時是誰下手栽就代云退後者有功又云艸裏漢又云艸裏漢亂叫喚盡令提綱爲甚麼不塞時人口代云往往如斯又云近日世界不好或云體本無瑕坐施良藥底大段勞而無功代云莫要茶喫麼又云救取一半。

示眾南頭買貴北頭賣賤平出一句作麼生道代云烏不前兔不後又云豈可分外或云汝不分外舊日艸庵無一物如今卻有盈餘何緣致得代云幾个是知音又云別無伎倆一日云達者同遊一路行汝何不行代云某甲合伴不著又拈拄杖云這上座相隨來也如何是你途路中得力句代云和尙離侍者多少時也又云大路不行艸裏走。

示眾從天降下底霜雪雨露從地湧出底稻麻竹葦中間是甚麼物代云不得向這里問又云有甚麼諱處有時云明知生是不生之理爲甚麼卻被生死之所流代云此意幽深又云更置一問來又云更置一問我也不辭你因甚鼻孔裏祗對我代云不是某甲幾被和尙惑亂又云莫塗污人好。

示眾是法住法位因甚左手書右字代云秪恐闍黎不問又云何得貴耳賤目又雲貴耳賤目是你分中事迥超諸聖一機還曾撥得著也未代云好事不如無又云禍不入愼家之門又云禍不入愼家之門須菩提晏坐無言因甚至今埋沒在雨花堆裏代云堪笑堪悲又云成人者少。

示眾參學人一人所在亦須到半人所在亦須到因甚他人行處我不行代云放過一著又云今日遭人揀點或云語是誑默是謗語默向上有事在如何是語默向上事代云抱取貓兒來或云一點不來白雲萬里世尊因甚三七思惟代云不可爲他斟酌也。

示眾開口則失閉口卽喪舌頭一向爲甚秪在口裏代云眞實之言又云莫謾大眾或云眞實之言我不謾汝一切諸法文彩已彰且道今朝風作何色代云久已無人問到這里又雲谷谷孤或云不得指東話西平實處道將一句來代云某甲自小不妄語又云有甚謾昧闍黎。

示眾佛法兩字加增之辭廉纖之說本文一段便請直捷代云提起看又云不可更添一字有時云祖師心印篆作何文代云更無別樣又云有甚碑記或云諸佛本源深之多少代云你且問到這里一日云人搬柴柴搬人代云突出難辧又云幾成話柄。

示眾世法裏面迷卻多少人佛法裏面醉卻多少人秪如不迷不醉是甚麼人代云忘卻名字又雲從來疑著一日云春至百花開秋來還落葉闍黎本生父母甲子多少代云莫向歷子上看或云陳爛歷日拈置一邊威音王已前是甚麼年號代云甲巳之年丙作首或云若是金毛師子子三千里外見淆訛靈利衲僧爲甚麼明前不明後代雲從來疑著又云心不負人或云道人行處如火銷冰因甚著磕著代云近來粗心轉盛。

示眾假使百千劫所作業不忘因緣會遇時果報還自受因甚丹霞燒木佛卻教院主墮須眉代云舌是斬身之斧又云悔不愼當初又云汝道不可有兩个因甚大迦葉見世尊拈花便破顏微笑須菩提聞世尊說法卽涕淚悲泣代云堪笑堪悲又云一狀領過或云一个鼻頭兩孔出气這里還分得優劣也無代云用盡自己心又云用盡自己心九九終歸八十一不落數量一句甚麼人道得代云如是如是又云某甲參堂去。

示眾父母所生眼悉見三千界且道須彌南畔是甚麼人居止代云莫謗山僧在這里又云不可有兩个或云萬瓦淸霜一窗紅日三世諸佛骨髓六代祖師眼睛總拋向上座面前了也个中有肯路無肯路代云直得寒毛卓豎又云轉近轉疏有時云生機一路千聖各不相借諸人腳下破艸鞋何不乘時颺卻代云悔不愼當初又云商量看又云商量一任商量切不可粘牙綴齒代云本分衲子近來絕少又云確。

示眾明鏡當臺胡來胡現漢來漢現忽遇明鏡來時如何代云猶是光影邊事又云還見儂家麼或云一翳在眼空花亂墜靈瑞今日撒沙向諸人眼裏且道圖个甚麼代云做出便見又云自古自今又云自古自今秪有這个榜樣靈利道者點著便知天下老和尙喫許多辛苦作麼代云重處偏墜又云事不獲已又云事不獲已誠哉是言也且道黑豆裏揞得幾个祖師代云獨許闍黎又云洎與和尙答話。

示眾古人云有一句子百味具足鹹是鹹味淡是淡味不鹹不淡是嘗味秪這舌頭一點也謾他不得如何是百味具足底句代云匙挑不上又云到口方知又云到口方知拈起拄杖云這樣大底喫得多少代云某甲入眾日淺。

示眾路逢劍客須呈劍不是詩人不獻詩某甲自小元字腳也不曾識个奇言妙句總不消拈出吹毛劍略借一看代云退後退後又云今日造次有時云木人把板雲中拍石女含笙井底吹不落宮商是何曲調代云秋風吹不盡又云細而詳之。

示眾云爲無爲益無益卽今休去便休去欲覓了時無了時拈拄杖畫一畫云盡大地一時冰消瓦解諸人別作得个甚麼代云倒退三千又云倒退三千𨿽是見幾而作若解踏步向前我也不惜兩手分付代云且信一半又云作家宗師。

示眾一不得問二不得休第三度來且在門外立皮下有血底那甘屈首塵中設不顧危亡排闥直入此人如何代雲山僧打退鼓又云國有憲章或云依稀擔荷莽鹵承當若到諸方總也屈得指倒臨濟門下如何處分代云喫粥喫飯時少伊一碗不得又云闍黎眼光不放闊。

示眾迷之與悟總是兩頭語中間突出一句莫被當門齒礙麼代云成何道理又云遺笑諸方或雲開口解笑底不妨賞伊大膽七棒對十三你但領取一半代云人心難滿又云人心難滿爲甚喚你作佛便心生無限歡喜代云豈可自甘屈抑又云以己妨人。

示眾拈一放一這邊那邊如衣敗絮行荊棘林中要望脫灑自由吽吽且道具何三昧便得百花叢裏過一葉不沾身代云衣穿骨露又云明月照見夜行人有時雲從上老古錐一味口甜心苦若向金不博金處勘得破是伊更敢開口也無代云腦後猶欠一椎又云胡餅裏討甚汁。

示眾臨濟正法眼滅向瞎驢邊乃拈起拂子云你道這一枝爭樣流傳得到今日代云幾人問到這里又云餘人爭得聞或云餘人不聞一人合聞且道是那一人代云侍者點茶來又雲長年不出戶一日云這里還有祖師麼喚來一時生按過代云有甚麼限又云令不重行或云粉骨碎身未足酬一句了然超百億山僧一向劈腹剜心眾中還有知恩報恩者麼代云幸是某甲又云敢爲流通。

靈瑞禪師巖華集卷第一﹝終﹞嘉興大藏經靈瑞禪師巖華集

靈瑞禪師巖華集卷第二

侍者振鴻等記

師一日渡湖舟中垂二十問同行未及畣復自代語

一云洞庭湖水巨浪千尋不假舟航如何得濟代云途路中有此一問又云渡來渡來。

一云看風使帆尋嘗手腳忽遇旋嵐偃嶽東去西去代云我也驚又云坐卻著。

一云太湖三萬六千頃月在波心說向誰代云不顧旁觀者又云何必。

一云落霞與孤鶩齊飛秋水共長天一色是甚麼人境界代雲山僧惜口又云這里不是你住處。

一云夜靜水寒魚不食滿船空載月明歸未免勞而無功一釣須連十二鰲的具何眼目代云不別又云猶有一絲在。

一云釣竿斫盡重栽竹不計功程得便休因甚放生卻用釣來魚代云是伊不護惜又云理卽如是。

一云謝三郎長年出沒煙波何緣只看絲綸上不見蘆花對蓼紅代云業在其中又云意況不到。

一云不因柳毅傳書信何緣得到洞庭湖旣到這里因甚秪見波濤湧不見海龍宮代云退後一步又云賺殺人。

一云七十二峯个个隨波逐浪東山西嶺兩兩截斷眾流如何是函蓋乾坤句代云目前是甚麼又云一合相不可得。

一云縱然一夜風吹去秪在蘆花淺水邊月黑風狂因甚便手忙腳亂代云境界甚危又云爭敢謾汝。

一云渡河須用筏到岸不須舟臨上灘時爲甚麼更要把纜代云須到如此又云也是。

一云魚以水爲命打入网子裏了因甚猶自跳代云通身不柰何又云別無伎倆。

一云自是不歸歸便得五湖煙景有誰爭有恁麼事無恁麼事代雲山僧無二語又云能有幾个。

一云江湖無閡人之心因甚時人過不得代云此問甚當又云自古自今。

一云不貪香餌味可謂碧潭龍離鉤三寸道一句看代云圖个甚麼又云恐非來意。

一云未跨船舷早與三十而今通身在內合喫多少代云上座自道看又云笑殺衲僧。

一云萬古碧潭空界月再三撈捷始應知知是般事便休費許多老力作麼代云也要伊自肯又云譬如閒。

一云蝦蟆飛上梵天蚯蚓驀過東海畜生也使神通衲僧到這里因甚一點伎倆也做不得代云不欲驚眾又云退己讓人。

一云河裏失錢河裏捷是不惜性命底所爲忽有人請和尙下水且道圖个什麼代云如汝所問又云只當兒戲。

一云三兩月來天不雨洞庭湖水依舊滿滿地未審什麼劫中曾欠少代云年代深遠又云卻謾露柱不得。

師持缽歸復設十問一云衲僧家尊貴天然禦飯也須吐卻如今東也隨分納些些西也隨分納些些成得个甚麼道理代云缽盂無底又云快便難逢。

一云白面五釐一升靑菜三文一束街頭市上無不口口相應問著廬陵米價十个有五雙不能酬對病在甚處代云爭之不足又云且聽諸方。

一云貪他一粒失卻半年嚲根阿師齋他有甚利益當門一齒下下咬著底合受人天供養否代云檀越愛把不定又云鼓角動也。

一云盡大地撮來如粟米粒大黑漆缽盂裏這夥總是一气呵成底祖師近在口皮邊何故匙挑不上代云將謂是衲僧又云放過一著。

一云圓陀陀光爍爍拈起則水泄不漏放下則囊括十虛古來洗缽盂話卽不問你飯是米做一句作麼生道代雲山僧愛問不愛畣又云只當尋嘗。

一云眞如解脫菩提涅槃總是人家喫過底殘羹剩飯雲門餅趙州茶也是衲僧棄下底齷齪唾餘汝若傾將來如以穢食置於淨器如今要得充足用个甚麼代云一拶便骨出又云某甲行腳不逢人。

一云三年不喫飯目前無饑人祖翁田地從此一時荒卻也則不惡靈苗瑞艸和根拔滿眼從教荊棘生還覺多事麼代云心不負人又云鉤在不疑之地。

一云利刀有蜜不須舐蠱毒之家水莫嘗你若沾著牙關便見徧身紅爛秪如吞吐得乾坤底憑甚麼全無忌諱代云令我攢眉又云空尙不可得。

一云千粒萬粒盡從這一粒生秪這一粒從甚處生識得來處萬兩黃金也合消不然他後有人索飯錢乃搖手云不可怨著山僧代云諾諾又云爲合如是不合如是。

一云於食等者諸法亦等諸法等者於食亦等如來者卽諸法如義因甚道供養百千諸佛不如供養一無心道人代云甚麼處著此一問又云汝作吾弟子不得。

室中垂問

達摩不遊梁土喚甚麼作祖釋迦不降皇宮指甚麼作佛目前大道坦然爲甚麼不行腳底諸緣蕩盡爲甚麼不住主賓須互換爲甚麼老僧不是闍黎闍黎不是老僧機用要臨時爲甚麼曹洞秪說君臣雲門多談事理天不能蓋地不能載爲甚麼跳這里不出莫見乎隱莫顯乎微爲甚麼覷那邊不見鑪韝之所因甚多鈍鐵良醫之門何故足病人。

師到靈巖省覲和尙問云聞說道者見世尊初生像有个會處試呈似老僧師遂收坐具云明破卽不堪和尙云他後有人問靈巖佛法如何說向伊師云爭敢觸忤和尙尙便喝師雲實謂今古罕聞和尙云賺了也師一喝便出。

一日偕數同參入室和尙云近日諸方浩浩地商量托缽公案道者又作麼生師云一口吞盡和尙云吞得下吐不出直是禍事師云和尙大好心行和尙云甚處見得師云替他古人擔憂尙笑云老僧罪過師云某甲有一半。

和尙一日又問鴦崛救產難因緣作麼生會師云爭敢妄通消息尙云你做他鴦崛弟子不得師云和尙愛取別人口裏語和尙云你道他家生下底兒子是男是女師云面目現在和尙云好个面目現在師云某甲今日帶累鴦崛和尙云救不得也師作禮云幸是某甲。

雨後和尙問天晴日出雨落地濕是甚麼意旨師云大眾眼在和尙云忽若無眼耳鼻舌底又作麼生師云一點也謾他不得尙云非非相天卽今幾人退位師云和尙不問某甲不畣和尙云道道師云賺殺旁觀。

師在戒壇隨喜和尙問如何是孝順至道之法師云某甲終不敢違背和尙云是眞語是實語師云謾和尙不得和尙云更有第三番羯磨在師應喏喏。

到方丈和尙問釋迦傳心於中印彌阤演教於西方還有優劣也無師云一狀領過和尙云領後如何師一喝便出。

一日辭和尙下山和尙云前日公案還記得麼師云某甲只解瞻前不解顧後和尙云何緣得到與麼田地師云深領和尙一問和尙云原來忘卻師云口是禍門。

到靈巖首座寮碓庵大師問東山西嶺靑明什麼邊事師云盡大地人瞻仰有分庵云與麼則不離當處也師云踏破艸鞋。

碓庵大師一日又問久雨不晴時如何師云上穿下澑庵云須知有回避處師云賺殺衲僧。

碓庵大師過庵坐定問云如何是道者家風師云夜坐連云石春栽帶雨松庵云莫作境話會師云直饒不作境話會亦未敢相許庵云豈不勞而無功師云第一座前爭敢造次庵云知得也師云蒼天蒼天。

師一日舉古人頌云問著曾經劈面來衲僧不會莫鍼錐叢林逐隊爭胡餅飽得身心更有誰隨畫一圓相顧學人云拈取去學佇視師云有口原來不解吞師禮佛次學人問乾矢橛麻三斤殿裏底意旨如何師隨展坐具云侍者與我記取這一轉學無語師卽便作禮云迦葉師兄應當委悉。

一日溪邊行次見捕魚者顧同行雲等閒垂一釣容易上鉤來且道是魚是鱉同行雲某甲不貪香餌師雲死水裏浸殺有甚麼用處。

學人問古人云禪客相逢秪彈指此心能有幾人知如何是此心師彈指一下學云不會師云能有幾人知。

一僧問一舉四十九是什麼物師云東山下左邊底僧云吽吽師云我一向小覷你僧擬議師劈面掌云吽吽特捨兒擔枷過狀。

學人問三門與自己是同是別師云待你入得門來向你道學近前叉手師云這廝全不知進退便打。

僧問東家點燈爲甚麼西家猶自覓油師云當時不曾置得僧云與麼則一切臨時也師云黑夜裏索許多冷飯作麼僧擬開口師喝云不知饑飽漢出去。

學人問如何是祖師西來意師云竹柏聲相寒學云原來太近師云大有人向這里住學云師還出得否師云訝郎當漢又恁麼去也。

學人問如何是金剛王劍師云逢佛殺佛逢祖殺祖僧云如何是踞地師子師云推不向前約不退後僧云如何是探竿影艸師云未開口已前識得你了也僧云如何是一喝不作一喝用師云佛法外另置一問來。

學人問如何是佛師云速禮三拜學云如何是法師云放過阿誰學云如何是僧師雲天下橫行學云如何是衲衣下事師云一拶便骨出學云如何是祖師心印師云不可與你个模子去也。

師一日命童子鏟艸適一道者過庵問云祖意明明百艸頭何得一時鏟卻師拈一株艸抖擻云在甚麼處道者佇思師劈面擲云這个所在那許你生根。

一婆子問弟子逐日念經還當得參禪否師云耳且不是目婆云乞師指示修行正路師云幸是無事定要个護身符子作麼。

學人問世尊拈花意旨如何師云將勤補拙學云迦葉微笑又作麼生師云偶爾成文。

師一日因庭前牡丹盛開顧宗道者雲南泉謂時人見此一株花如夢相似且道意在甚麼處宗下數語師皆不允乃自代云爭似春風處處閒宗云牡丹花下睡貓兒又作麼生師以箸敲碗云花花喫飯來。

一居士自負會禪到庵云近日諸方知識甚多師云曾見幾人士云領眾匡徒比屋皆是師云不獨穿卻鼻孔又兼換卻眼睛士無語師云好好畱取口。

學人問牛頭未見四祖爲甚麼百鳥銜花師云戶外一峯秀學云見後爲甚麼不銜花師云階前眾壑深學人問南泉斬貓意旨如何師云卸卻業身來與汝諦當學云趙州頭戴艸鞋而出又作麼生師云也是逐惡隨邪。

學人問金雞未鳴時如何師云行人眼未開學云鳴後如何師云往來須仔細學云蓮花未出水時如何師云文彩已全彰學雲出水後如何師云不勞重繪色學云魚遊陸地時如何師云十進九退學云卻下碧潭時如何師云七縱八橫學云諸佛未出世時如何師云阿誰無分學云出世後如何師云惟我獨尊師領眾到翠峯指雪竇石刻像云這老漢一向口吧吧地今日拶教上壁去也眾不能答請師代語師云入石三分。

師同眾玩月次一老媼云秪是一个月因甚有圓有缺師云秪是一个月。

宗道者問法身還解說法否師云我被你一問直得口啞宗云某甲今日亦推出个枕子還喚作劍刃上事得麼師云道者也不得自傷己命。

師一日拈杖云這个不從天臺得不從南嶽得還有知得來處底麼宣道者云上來下去全得渠力師云未出嘗情超道者云某甲尋思去師云何不目前驗取宣云師意如何師云年深月久忘卻了也。

靈巖和尙住東山日問僧雲天下熙熙皆爲利來天下攘攘皆爲利往東山這里云深路僻狼虎縱橫尿牀鬼子三回五度來就我覓甚麼碗代云若不上來焉知端的若不登髙望焉知宇宙寬衲僧家旣得到這里一个个俯視諸方目朝云漢且道自己眼光有多少闊代云教人指點堪作甚麼鎭日長廊捲風葉葉縣風規滿牀盡灑雪珍珠楊岐行徑地租錢且放過諸人钁頭邊一句與我提起看代云難爲識者。

住國淸日問僧文殊堂裏一萬菩薩方廣寺裏五百聲聞天臺山髙八萬四千丈你道頂上著得幾人代云不入眾數衲僧家本分行腳到處總不敢犯人苗稼因甚將石梁橋一踏兩段代云和尙年尊不問華頂峯前客不問平田莊里人未過關嶺一機教什麼人舉代雲气急殺人國淸寺裏掃地底掃地燒火底燒火文殊普賢總不空過丰幹跨虎出松門成何道理代云非我同流智者大師親見靈山一會儼然未散金屑𨿽貴落眼成塵山僧今日將山河大地一時翻轉了也諸人見个甚麼代云喪我兒孫一隊衲僧來一隊衲僧去父母所生眼一點也謾他不得因甚新昌石佛大有人不曾見代云某甲得路便行。

僧問靈巖嘗在於其中經行及坐臥釋迦老子至今出這里不得腳下兒孫如何使他到處稱尊去巖云且待明日來代云不可停囚長智寧說阿羅漢有三毒不說如來有二種語衲僧家一句是一句因甚才與麼便不與麼巖云卽今代云這老漢著甚死急才有所重便成窠臼石鞏一向彎弓禾山只是打鼓還免得過也無巖云舊日事不必提起代云爭敢諱卻。

靈巖問僧透网金鱗以何爲食僧云東山下左邊底巖云東山下左邊底是鹹味是淡味僧無對代雲實謂古今罕聞萬里不掛片雲時如何僧云我不向這里住巖云向甚麼處住僧無對代云某甲腳跟至今不點地穩坐家堂因甚主人不識僧云謾他露柱不得巖云謾他露柱不得明日是天晴是下雨僧無對代云和尙是善知識眼光爍破四天下自己眉毛落盡因甚不見僧云畱與後人貶剝巖云昔日妙徳空生尙自贊嘆不及而今何故許人貶剝僧無對代云堪笑堪悲。

天寧垂語云一不得有二不得無有之與無尖斗量不盡淨潔打疊一句作麼生道代云尖斗量不盡晝見日夜見星將甚麼見代云眼鬧市裏天子百艸頭老僧爲甚麼不領代云放待冷來看空劫中甚麼人作主代云闍黎有一半事存函蓋合理應箭鋒拄天寧畣話也置將一問來代云恐和尙不肯三界惟心萬法惟識你尋嘗見露柱喚作甚麼代云要道也不難太陽溢目萬里不掛片雲拈卻靑天喫棒合下得个甚麼語代云商量看日可冷月可熱眾魔不能壞眞說如何是眞說代云脫空妄語昨日晴幹鵲鳴今日雨鵓鳩語趙壁本無瑕相如誑秦主隨時及節一句作麼生道代云好事不如無直得無一法可當情猶未是衲僧行履處作麼生是衲僧行履處代云一切現成爲無爲益無益梯航九有津濟四生未必善因而招惡果甚麼處著得此人代云沒處去赤肉團上壁立千仞還有商量分也無代云令我攢眉擾擾匆匆晨雞暮鐘你道那一人在三界內三界外代雲杜撰長老江東西河南北到處行腳也曾聽尊宿話來且道那一句最親切代云敢爲流通若一毫凡聖情念未盡不免入驢胎馬腹裏去則固是設使一毫頭凡聖情念淨盡爲什甚麼亦未免入驢胎馬腹裏去代云事不獲已。

世尊因見文殊在門外立乃云文殊文殊何不入門來文殊云我不見一法在門外何以教我入門代云小心袛候著。

迦葉尊者一日踏泥次有一沙彌見乃問尊者何得自爲祖云我若不爲誰爲我爲代云某甲慮不及此賓頭盧尊者因阿育王問承聞尊者親見佛來是不尊者以手策起眉毛良久云會麼王云不會者云阿耨達池龍王曾請佛齋吾是時亦預其數代云昔日供養何似今日。

無著與文殊茶次殊拈起玻璃盞雲南方還有這个麼著云無殊云尋嘗將甚麼喫茶著無語代云不因此問洎合忘卻。

漢國有一庵主遇王出遊人報云大王來請起主云非但王來佛來亦不起王宣問佛豈不是汝師主云是帝云弟子見師因什麼不起主無語代云不可以小妨大。

武帝問達摩如何是聖諦第一義磨云廓然無聖帝云對朕者誰磨云不識代云洎不問過。

寂大師進三界圖帝問朕居何界寂無語代云何處不稱尊。

王太傅迎木佛至明招乃問忽遇丹霞來時如何招提起佛云也要分付著人代云恐絫和尙眉須墮落韓侍郎與肇論主茶次乃問聞座主講得肇論是否主云不敢韓云有物不遷義是否主云是韓乃撲破盞云這个是甚麼義主無對代打露柱一下云分明記取。

洪州大寧眾陳狀請第二座住持宋令公云何不請第一座眾無對代云此番不可以戒臘推。

裴相國參石霜霜奪笏問云在一人手裏爲圭在公手裏爲笏在老僧手裏喚作甚麼國無對代云放過一著。

湖南護國僧抄化次官人問旣是護國唐家三百年社稷何在代云何得當面蓋覆。

洞山行腳次見一官人云我要注三祖信心銘得否山云只如才有是非紛然失心作麼生注代云臨文不諱。

陳操尙書齋僧次乃自行食僧方展手書卻縮手僧無對書云果然代云喫飯時莫打之繞。

有施主婦人入院行眾僧隨年錢僧云聖僧前著一分婦人曰聖僧年多少無對代云不虧不欠。

十一祖問十二祖云汝非諸佛十二祖云諸佛亦非代云似卽似是卽未是。

潙山云老僧百年後向下檀越家作一頭水牯牛脇下書潙山僧某甲當恁麼時喚作潙山僧又是水牯牛喚作水牯牛又是潙山僧且如何則是代云豈可別栽頭角。

臺州六通院僧欲渡船有人問旣是六通爲甚麼假船無對代云已後不可釘椿搖櫓。

僧參潙山山作起勢僧云請莫起山云我未曾坐僧云某未曾拜山云何得無禮代云彼此沒便宜。

聖僧像被屋漏滴有人問旣是聖僧爲甚麼有漏代云爲著阿誰。

仰山問僧名甚麼僧云靈通仰云便請入露柱代云圖个甚麼。

睦州見僧來參便喝云上座如何偸嘗住果子僧云某甲方到因甚麼道偸果子州云爭柰贓物見在代云還我核子來。

雲門問僧近離甚處云新羅門云將甚麼過海云艸賊大敗門云你爲甚麼在我手裏僧云恰是代云吽吽。

雪峯問僧甚麼處來僧云覆船峯云生死海未渡因甚麼覆卻船代云若不入水怎見長人。

偃臺感山主到圓通院相看第一座問曰圓通無路山主爭得到來無對代云不意上座問到這里。

有僧持缽到長者家偶爲犬傷長者指袈裟曰龍披一縷金翅不吞大師全披法服爲甚卻被狗咬代云識甚好惡。

有人見死魚浮水上問僧魚豈不是以水爲命曰是曰爲甚麼卻向水中死無對代云命根斷也未。

雪峯在洞山搬柴次乃對山拋下云重山云重多少峯云盡大地人提不起山云因甚麼得到此代云不是某甲幾見葛藤徧界。

有僧與童子上經了令持經著函內童子曰某甲念底著向那里代云用包裹作麼。

有僧到曹溪守衣缽僧提起衣曰此是大庾嶺頭提不起底曰爲甚麼在上座手裏無對代云脫賺諸方何止今日。

雪峯問僧甚麼處來僧云疏山峯曰我以前到時是事不足而今足也未僧云足峯云粥足飯足代云當不止此。

云居令侍者送褲與庵主主云我自有娘生褲者回舉似居居再令去問娘未生時著甚麼主無對代云和尙用心良苦。

僧問龍牙如何是祖師西來意牙云待石龜解語卽向汝道僧云石龜解語也牙云向汝道什麼僧無對代云說卽不辭恐無人聽。

趙州見投子教化乃問莫是投子否投子云茶鹽錢布施將來州休去代云缽盂裏著得多少。

玄沙問僧近離甚處僧云瑞巖沙云近日有何言句僧云嘗喚主人公云惺惺著他後莫受人謾沙云一等弄精魂就中也奇怪上座何不且住僧云已遷化沙云只今喚得應麼僧無對代云有甚气息。

明招在法云一時插火從食堂前過有僧云這个是眾僧的盜向甚麼處去招乃轉火插云上座分上有多少僧無對招云這一隊漢今夜總須凍死代云誰知冷灰裏有粒豆爆。

雲門問僧近離甚處僧云江西門云江西一隊老宿寐語住也未僧网措代云諾惺惺著。

劉鐵磨到潙山山云老牸牛汝來也磨云來日臺山有齋和尙還去否山放身作臥勢代云這老漢敗也宋太宗幸相國寺問看經僧曰是甚麼經曰仁王經曰旣是寡人經因甚卻在卿手裏無對雪竇代云皇天無親惟徳是輔別云敢不奉持幸開寶塔問僧卿是甚人曰塔主曰朕之塔因甚卿作主無對雪竇代云闔國咸知別云謝陛下降尊就卑僧朝宗問甚處來曰廬山臥云庵曰朕聞臥云深處不朝天因甚到此無對雪竇代云難逃至化別云丹心可鑑僧入對次奏曰陛下還記得麼曰甚處相見來曰靈山一別直至如今曰以何爲驗無對雪竇代云貧道得得而來別云今日喜近龍顏京寺回祿藏經毀僧乞宣賜召問昔日摩騰不燒如今爲甚卻燒無對雪竇代云陛下不忘付囑別云何幸臣僧預聞般若宗嘗夢神人報曰請陛下發菩提心因早朝宣問左右街菩提心作麼生發無對雪竇代雲實謂今古罕聞別云不離陛下所問。

有道流在佛殿前背坐僧曰道士莫背佛道流曰大徳本教中道佛身充滿於法界向甚麼處坐得僧無對法眼代云識得汝別云你恁麼問早背卻也又有一行者隨法師入佛殿行者向佛而唾法師曰行者少去就何以唾佛行者曰將無佛處來與某甲唾法師無對仰山代法師云但唾行者又云行者若有語卽向伊道還我無行者處來別仰山語云洎合小覷你別行者有語處云非吾弟子。

泗州塔頭侍者及時鎖門有人問旣是三界大師爲甚麼被弟子鎖侍者無對法眼代云弟子鎖大師鎖別云你且門外立。

江南相馮延巳與數僧遊鐘山至一人泉問一人泉許多人爭得足一僧對曰不教欠少別雲從來不曾有人恁麼問。

官人問僧名甚麼曰無揀官人曰忽然將一碗沙與上座又作麼生曰謝官人供養別云喚甚麼作沙。

鷂子趁鴿子飛向佛殿欄幹上鸇有人問僧一切眾生在佛影中嘗安嘗樂鴿子見佛爲甚麼卻鸇無對法燈代云怕佛別云怕。

先淨照禪師問楞嚴大師經中道若能轉物卽同如來若被物轉卽名凡夫秪如升元閣作麼生轉嚴無對汾陽代云彼此老大別云破也墮也。

僧問投子定慧等學明見佛性此理如何投子雲打水用桶舀粥用杓別云莫妄想。

法眼一日以手指簾有二僧齊去捲簾法眼云一得一失別云這个那个信無兩般。

崇壽問僧泉眼不通被沙礙道眼不通被甚麼礙僧云眼礙別云今日更添一翳。

保福在疾問僧我與你相識年深有何名方妙藥相救僧云甚有人說和尙不解忌口別云和尙若肯某甲不吝。

替髙麗國來錢塘刻觀音聖像及舁上船竟不能動因請入明州開元寺供養後有設問無剎不現身聖像爲甚麼不去髙麗國長慶稜代云現身𨿽普睹相生偏別云个中無路。

有人問僧點甚麼燈僧曰長明燈曰甚麼時點曰去年點曰長明何在無對長慶稜代云若不如此知公不受人謾別云可惜一盞燈。

麻谷持錫到國師處振錫而立國師云汝旣如是何用見吾谷又振錫一下別云三十年後自有人舉。

南泉遷化陸亙大夫到院主云大夫何不哭大夫云道得卽哭長慶代云合笑不合哭別云苦哉佛陀。

僧問法燈百骸俱潰散一物鎭長靈未審百骸一物相去多少燈云百骸一物一物百骸別云若要商量與汝商量。

有西天聲鳴三藏到王大王處王令玄沙驗過玄沙以銅火箸擊鐵火鑪問三藏雲是甚麼聲云銅鐵聲沙云大王莫受外國人謾別云多少淆訛。

國師問座主講甚麼經云金剛經國師云最初是甚麼字座主云如是國師云是甚麼別云做得座主也妙濟於僧前書一字問云是甚麼僧云不識濟云滿口道著別云達摩來也。

石頭問讓大師不慕諸聖不重己靈時如何讓云子問太髙生何不向下問將來別云艸鞋錢教阿誰還。

僧問玄沙盡十方世界是一顆明珠學人爲甚麼不會沙云用會作麼別云喫得棒也未。

巖頭雪峯欽山三人坐次洞山點茶來欽山閉眼洞云甚麼處去來欽山云入定來洞云定本無門從何而入老宿代云大有人恁麼會別云和尙恁麼問爭免得諸方口。

有僧入冥見地藏菩薩地藏問是你平生修何業僧曰念法華經曰止止不須說我法妙難思爲是說不說無對歸宗柔代云此回歸去敢請流通別云今日聞所未聞。

靈瑞禪師巖華集卷第二﹝終﹞嘉興大藏經靈瑞禪師巖華集

靈瑞禪師巖華集卷第三

侍者振淸等錄

靈巖退翁和尙住祥符日垂問學者五宗門風頌語

臨濟宗

問目前無闍黎那个是賓。

白雲一片隔層巒分付來人仔細看腳下不知行路險漫資捷徑出長安

問此間無老僧那个是主。

本無諱處見還難誰並當軒立問端古鏡一朝重撲破轉身休覓夜光寒

問惟此一事實餘二則非眞何者是權。

皓魄當空照絕私休將病眼更窺池若從指節量分寸辜負靈山李老師

問但以假名字引導於眾生何者是實。

閒將蜜果換葫蘆暮四朝三慰眾狙解下灰囊原是飯從前心想一時枯

問不許夜行剛把火以何爲照。

月落潭空鑑者稀略通一綫爲輸機誰能返顧來時路馬載驢駝盡入微

問直須當道與人看以何爲用。

展手風前出眾岐如山如嶽絕毫釐直饒翻轉娘生面未是他家烜赫兒

雲門宗

問旣曰函蓋乾坤因甚庵內人不知庵外事。

堯天舜日樂雍熙身在其中總不知鑿井耕田事成辦未聞野老解攢眉

問旣曰目機銖兩因甚放過一著落在第二。

不犯鋒鋩正令行從來善敵厭談兵無中有路超終始火聚刀山也出情

問旣曰不涉萬緣因甚從苗辧地因語識人。

機善漚和解截流辧人端在一毫頭祖師骨髓難收拾撒出靑靑百艸頭

潙仰宗

問父慈子孝因甚不上令下從反用劍刃上事。

隨順還貽禍滅門劍鋒有路合酬恩干戈玉帛齊拋卻木枕斜推誑下根

問見角知牛因甚脇下添得五字五年分疏不下。

蹄角撐空復印泥暗藏聲價少人知是渠鼻孔難牽挽肉眼從旁只相皮

問見煙知火因甚夜深撥得些子至今燈焰不續。

寒鑪深撥焰花紅燎盡雙眉捲卻蹤鐵額銅頭難湊泊誰能打鳳更羅龍

曹洞宗

問莫行心處路因甚猶有一人從正中來。

心徑苔生舉步慵肯因閒寂滯髙蹤蒼龍不向澄潭臥飛劈靑霄雷雨從

問不掛本來衣因甚娘生褲至今脫不下。

赤體堂堂不掛絲己靈偏重太平癡直須更淬莫邪利削盡娘生舊面皮

問何須正恁麼因甚道直須恁麼始契如如。

應物呈形井覷驢私緣蕩盡我如渠休貪勛業標麟閣名字宜從左脇書

問切忌未生時因甚雲巖洞山向不生不滅處相見。

楚天藏盡月輪孤漢地星垂列壯圖誰向春風怨楊柳從來客路是歸途

法眼宗

問三界惟心因甚要言前定旨。

不種梧桐免鳳棲機先鵬翥力難齊茫茫匝地無餘土一色平沈始半提

問萬法惟識何必向句裏明宗。

春艸叢邊脫兔遙守株空嘆鬢絲焦憑君略展張麟手八萬四千非鳳毛

問一切現成你道撥萬象不撥萬象。

嶺雲澹濘澗奔忙屋角花枝自短長飯飽山僧閒弄箸苦無佛法得商量

靈巖上堂云佛法不是小事夫說法者須是六種成就第一安立成就﹝師注眞妄同源形名未垂﹞第二目前成就﹝師注塵塵有路不滯偏方﹞第三自己成就﹝師注蕩盡諸緣照體獨立﹞第四智智成就﹝師注捲舒絕待照用齊行﹞第五本末成就﹝師注正位方彰大功無問﹞第六平等成就﹝師注混然忘迹凡聖迥超﹞六種圓具法法歸宗一種有虧言言昧旨上根利智自然一六互收淺學初機切忌循途守轍卓拄杖﹝師注自古自今可憑可據﹞下座。

靈巖上堂云夫臨機轉握共有八門定亂致平難拘一法或奇正之縱橫或陰陽之紛錯九天九地一死一生擒賊擒王射人射馬所以決勝要在臨時神符貴於轉換門門有路步步通塗過量英雄不煩指點自能排身直入其或不然靈巖爲汝打開八門拈起拄杖云第一剎那該攝門﹝師注逼塞虛空古今無間﹞第二主賓成立門﹝師注同風敲唱識者還稀﹞第三當機生法門﹝師注妙應臨時全忘啐啄﹞第四予奪自在門﹝師注縱擒錯互不落尋嘗﹞第五輸機善用門﹝師注換象抽爻突出難辧﹞第六全提正令門﹝師注鋒輪並運殺活齊施﹞第七諸根普攝門﹝師注殊道同歸不資餘力﹞第八太平無象門﹝師注化機絕朕尊貴無方﹞卓拄杖云這是那一門眾网措遂下座旋風打散歸方丈﹝師注從前汗馬無人識只要重論蓋代功﹞。

藏雲室十二種日旋三昧﹝師注並敍﹞

金圈拋出三藏絕詮玉誥頒來十方洞鑑不行意路言如雷火當天打破情關道比蟾光出海願諸達士共契斯宗玄符謹志。

生佛未形如何通信﹝師云塞卻鼻孔﹞﹝○﹫心﹞條然素潔試請安名﹝師云拄卻舌頭﹞﹝○﹫智﹞心識不到別有生機﹝師云突出難辧﹞﹝○﹫卍﹞迥脫根塵方堪贊嘆﹝師云豈涉繁詞﹞旁通一綫許汝商量﹝師云知音者誰﹞﹝○﹫云﹞乍捲乍舒開遮自在﹝師云動還翳目﹞﹝○﹫山﹞萬仞壁立湊泊還難﹝師云个中無路﹞﹝○﹫人﹞有二岐路不可不知﹝師云孰辧奴郎﹞﹝○﹫木﹞應物隨機熾然無間﹝師云此意須明﹞囡和合諸塵不入眾數﹝師云幾成獨立﹞﹝○﹫尾﹞披毛戴角佛眼難窺﹝師云不妨奇特﹞十字縱橫一眞不立﹝師云可知禮也﹞。

佛祖眞贊

釋迦文佛贊

未離兜率降皇宮未出母胎度人畢眞實之言可上碑淺慧凡沈信不及獨許韶陽得一橛知他皮下原無血刻畫深求面目全分明弄巧翻成拙

無量壽佛贊

無字眞經只有一句近在口邊可憑可據飯後堂前閒行兩轉阿彌陀佛去此不遠華池寶网水月山云纖塵不立親見法身

文殊大士贊

我眞文殊無是文殊若有是者則二文殊要識文殊秪這便是但恁麼去金毛師子

普賢大士贊

心聞洞十方生於大因力靜中起一念當處是徧吉六牙白象縱全威等閒踏破精靈窟

彌勒大士贊

天上無彌勒髙髙處觀之不足地下無彌勒低低處平之有餘紅塵鬧市裏車闐馬隘靑山白雲裏竹密松疏要見彌勒大士出門處處逢渠

觀音大士贊

菩薩眾生母眾生菩薩兒從來劈不破起倒鎭相隨苦厄憑依仗慈悲普護持請觀垂手處甘露滴楊枝

十二面觀音像贊

拶破面門行活路僧繇妙筆終難措蓮華國土久拋離欲歸忘卻來時路

寶陀巖大士贊

大士不坐寶陀巖癡人空向濤聲拜但得居塵不染塵是卽名爲觀自在

絨繡觀音贊

謾道素縑描未就隨緣赴感見深慈一鍼鋒上全身露脫體風流不掛絲

魚籃觀音贊

護生全用殺生心透网金鱗掌上擎一遇知音便分付肯同死貨定行情

送子觀音贊

菩薩無緣具大慈偏能嚼飯餵嬰兒靑靑一片波心月只許巖前鸚鵡知

觀音文殊普賢三大士同軸贊

從聞思修具悲智願品字莊嚴毫端湧現𨿽然有捲有舒要且無背無面見不見倒騎牛兮入佛殿

普門大士贊﹝二首﹞

鐘作鐘鳴鼓作鼓響大士悟門淸機歷掌一雙紫燕語簾前兩个黃鶯啼柳上

會得聲前旨圓通路坦平頭頭瞻妙相彩墨畫難成

布袋和尙

十字街頭等个人分明擔閣殺閒身打開布袋不知惜傾盡夜光明月新

達摩面壁像

這漢通身莽鹵不信口能招禍致令後代兒孫鬼窟長年打坐

折蘆渡江像

得饒人處且饒人莫笑梁皇手段輕這漢自知無禮節不煩趕逐便抽身

初祖

赤腳渡流沙東來路便差一身華擘盡何啻落門牙

二祖

夜雪寒凝骨朝霞血染空得師一臂力萬古振玄宗

三祖

換卻舊皮毛通身越樣驕大書信心銘憎愛一時消

四祖

從本無人縛何更求解脫直下自知歸擺手行空闊

五祖

碌碌種新松忙忙翻舊面若欲問生緣今朝不著便

六祖

腳未踏黃梅街頭行短販識得負薪人卸下千斤擔

南嶽

何物恁麼來金雞一粒粟取捨兩俱忘牛車轉轆轆

馬祖

卽心卽佛難非佛非心易踏殺天下人腳跟不著地

百丈

扭得鼻頭歪無端入禍胎面門分哭笑布鼓當春雷

黃檗

吐舌全機用橫身弄爪牙寰中曾獨步言下定龍蛇

臨濟

賺無位眞人滅正法眼藏罪犯不容誅且喫三頓棒

興化

滿握撒眞珠無人識得渠全提木拐子行說任偏頗

南院

作家不啐啄一棒絕商量直下滅胡種哀聲滿大唐

風穴

慣用鐵牛機髙提祖師印不得小釋迦誰續懸絲命

首山

放下法華經拈起竹篦子到老只隨流楚王城畔水

汾陽

气宇大如王肝腸狠如賊破滅臨濟宗眾不滿三十

慈明

弄西河師子擒臨濟大龍干戈齊偃息談笑起眞宗

楊岐

栗蓬作麼吞金圈如何透放出三腳驢作大師子吼

白雲

天下好宗師白雲年齒少脫體逞風流何嘗怕人笑

五祖

翻盡祖翁田捏成鐵酸餡信口打脫空雪曲巴音亂

圓悟

香篆銷金鴨午雞啼玉欄從來心裏事不許一人諳

虎丘

見見原非見太虛飛閃電睡虎忽翻身雄風生八面

應庵

坐斷金輪峯狐兔銷聲迹大哉甘露門古今嘆莫及

密庵

提起破沙盆光明觸處生不煩除搕古路坦然平

破庵

倒拈七尺藤爲人作撇脫堪笑刻舟人特地成途轍

無準

終日弄胡孫鼓破胡孫走從此恣眠餐伎倆空雙手

雪巖

觸破精靈窟殿前一株柏不識歲寒心等閒看黛色

髙峯

捉敗主人公故鄕歸信通泗州逢大聖不攺舊行蹤

中峯

來索童男女度與竹篦子無情化有情笑殺自家底

千巖

鵲噪豈知音鼠竊終難飽築碎嘗住磚至今償不了

萬峯

諸法從本來嘗自寂滅相勘破老南泉明珠呈掌上

寶藏

底事存玄要無心絕正偏萬峯接手句春雨落梅天

東明

心亦不是佛智亦不是道打破太虛空一時多靠倒

海舟

龜背刮霜毛兔頭截銀角片月落寒潭至今無摸索

寶峯

西天有外道東土無衲僧江山共雲月一一是師承

天奇

碌碌走天涯春風幾度花飽嘗途路苦猛省便還家

無聞

胡馬向風嘶心空及第時華山髙突兀無路得攀躋

笑巖

千古獨馨香只是一莖菜縮身柳巷中別有通人愛

龍池

爆破碧琉璃衝霄有路歸禹門風浪險霹靂是生機

天童

白棒據當門劃斷聖凡路春滿化龍池金鱗獲無數

三峯

折竹響成雷落梅寒似雪名髙百世師心雄萬人傑

靈巖

大冶烹佛祖正令行吳越聲價壓諸方人境兩俱奪

達摩大師贊

廓然無聖个是阿誰擬心卽錯莫亂鍼錐齒不關風道法印匪從人得目如流電見支那盡好胡揮插腳梁皇殿上受他當面安排自覺風頭不順轉身冷面蒼崖骨髓一時齊潑撒更畱只履誑癡呆

臨濟大師贊

逢佛殺佛逢祖殺祖奮金剛劍撾塗毒鼓面門陡喪無位眞人腳板踏折向上一路斬新別立乾坤依舊單行莽鹵餓鬼界裏放火奪漿地獄道中敲枷打鎖養成大隊瞎驢畱下一隻睡虎至今遺害方來不免叫冤叫苦惡名流布滿塵寰誰信今朝殃及我

雲門大師贊

一拶腳便折一問頭便低到處隨波逐浪嘗時指東話西拋幹屎橛燻天觸地牽轢鉆透骨穿皮刮餿茶祭鬼謗露柱生兒忙叱僧堂反顧閒將佛殿倒騎一味脫空捏怪全無展事投機待得香林果熟早見靈樹花飛休誇气宇如王大滅祖欺宗定是伊

雪竇明覺顯禪師贊

面目儼然漫道往者不可問風規壁立孰云來者猶可追大韶陽門戶別北塔鉤錐魚龍盡陷佛祖平欺禪子訝中眉垂太湖三萬六千頃月在波心說向誰

徑山大慧杲禪師贊

開虛空口掉霹靂舌快便如風語語見血鍼砭膏肓掀翻途轍嫌圓悟忒殺禪多怪湛堂半邊鼻缺三尺竹篦攪叢林衲子至今無雪屈

三峯漢月藏和尙贊

乘願再來超羣獨立起臨濟欲墜之綱宗得汾陽不傳之巴鼻攙旗奪鼓萬象心驚換卦抽爻森羅骨栗埽蕩者固是英雄建立者乃眞豪傑遂使五燈寒焰復燦當時何啻大樹淸陰重榮此日者哉

靈巖退翁老和尙贊

不用臨濟喝不行徳山棒掃除從上葛藤蕩盡諸方伎倆歡喜時截南山之竹爲筆莫寫其慈心惱怒時磨東海之波作墨難描其惡狀知他是聖是凡任汝爲龍爲象列下說法六成就杜撰長老未免眉攢演出臨機八要門過量英雄也須膽喪不居眞際密施佛祖權衡不涉眾緣懸起人天榜樣道眼圓明底猶難睹其頂機心濃厚者豈易窺其背項不敢贊何敢毀不可親僅可望夫是之謂十坐大道場中興濟北宗底退翁老和尙

董庵尼祇園禪師贊

孤迥迥十方無壁峭巍巍四面無門拈弄一條白棒何妨到處稱尊截鐵斬釘乃宗師本分平髙就下非識者疇論是亦所謂金粟之子天童之孫也耶

天臺尼自覺禪師贊

華頂風髙石橋水冷師住其間足不越閫垂三十年大作佛事月燭慧燈星排道樹不學小乘法有愛憎街頭示滅徧界分身我未識師夙聞令範曷志瞻依聊爲述贊

妙湛尼寶持總禪師贊

不居煩惱窟不坐解脫坑外不求諸聖內不負己靈似香象渡河能超兔迹如金翅擘海直取龍吞精嚴自肯勇敢誰倫佩靈山正印總無著孤軍掃蕩煙雲淸宇宙木人同享太平春

伏獅尼義恭珂禪師贊

靈利直是靈利撇脫果然撇脫東山水上勘破諸佛出身生緣略同伏師室中點定衲僧正眼立地迥別鶯啼燕語迦葉不聞聞艸長花繁世尊不說說嫌他窮伎倆細切嶺頭云討甚閒工夫薄披潭底月別別從前知己反爲仇此日憑誰表淸絕

寒山尼元明老師壽像贊

一片寒山沈巨浸吾師隱處茆庵靜從來淸亦畏人知方寸中潛修戒定其處已也安必慮危其與人也久而能敬是眞無愧古人而可垂裕後進者也

靈瑞尼宗遠老師壽像贊

念佛念法信己信人圓修福慧等視冤親要觀音傾心斗樣與摩耶交臂稱鄰識得無依佛母自然慧命長新

自題

白紙一幅黑筆幾叉亦非男亦非女貌從何得不是神不是鬼變个甚麼無語則口邊堆醭有見則眼裏添花間笑灌溪多莽鹵錯呼臨濟作爺爺

口快如風性急如火罔辧親疏那知人我鋒稜上用不停機電光中兆分其五休誇一棒成龍謾說三玄陷虎豈不聞玄沙有言兮大丈夫先天爲心祖

兔角杖挑明月龜毛繩系淸風不是神通妙用阿誰敢問渠儂

白石磊磊靑松落落勘破形骸深藏頭角笑他流水空忙聽彼浮雲自薄固知耕也餒在其中孰信回也不攺其樂

洞庭山髙不露頂太湖水深不濕腳下載淸風付與誰祖師心印齊拋卻

覿面兩無言臨機一著先金鍼穿白月石火迸靑天笑倒惟心佛掀翻得肉禪近來貧更甚有問只空拳

靈瑞禪師巖華集卷第三﹝終﹞嘉興大藏經靈瑞禪師巖華集

靈瑞禪師巖華集卷第四

學人振渶等錄

春日懷古

門外春將半桃花帶雨紅靈云猶未瞥笑殺嶺頭風﹝靈云﹞

門外春將半修篁長嫩枝淸風時擊著若个解忘知﹝香巖﹞

門外春將半全心似死灰好花無剩影百鳥未曾來﹝牛頭﹞

門外春將半懸絲釣淥波金鱗卒難遇明月自髙歌﹝船子﹞

門外春將半茶芽滿焙香近無人嗅著趙老謾顚狂﹝趙州﹞

門外春將半幽林采藥行一莖全殺活妙徳彊惺惺﹝文殊﹞

門外春將半漁舟別浦多數聲款乃裏淹殺備頭阤﹝玄沙﹞

門外春將半孤峯艸漸長善財無覓處煙水正茫茫﹝善財﹞

門外春將半窗前野鹿行今朝不著便一箭付三平﹝石鞏﹞

門外春將半黃鸝口更多觀音秪這是遊子意如何﹝普門﹞

披雲臺頌﹝和宋慈受深禪師原韻﹞

三間茆屋傍雲山云自髙飛山自閒門外石頭行路滑無人得到翠微間

枯木花開劫外春破顏得旨更何人翻然直入千峯去惆悵孤云野鶴身

蕭蕭竹色滿軒淸月到方池分外明收拾耳門將眼聽忽然捉敗枕頭聲

百鳥不來花自紅今年窮勝去年窮一從不食空王俸坐斷他家下載風

今古英雄互戰攻電光石火不相容爭知物外金仙子萬象森羅一體中

虛堂晏坐看峯頭萬派無聲水逆流斷臂安心太多事不如日用信緣休

花香鳥語別峯前妙徳空生何處邊解得虛空無相貌隨他器量自方圓

吾欲休時無可休穿衣喫飯信悠悠好言謹白參玄客莫待他年怨白頭

身作舟航據要津皮膚脫盡露全眞多年滯貨無人顧杓水澆開面目新

倒握烏藤膽气粗此間無口說工夫都來一棒從分辧透得龍門豈是魚

再和前韻

一簣功成萬仞山面皮翻轉莫偸閒英雄頭白只彈指幾个名髙佛祖間

肩橫楖栗愛穿雲踏破芒鞋不遇人堪笑空生貪晏坐雨花堆裏喪全身

大鵬出海便飛騰下視塵寰雙眼明直取龍吞甚標格啾啾虫鳥汝猶聲

烈焰花飛雪片紅廓然無聖好能窮可憐闔國無人識揚子江心一葦風

彼自無瘡勿用攻分皮分髓累衰容那知三拜相傳印不在金襕一襲中

薦取老僧百艸頭明明賺殺好禪流天寒霜雪和根倒丈六金身笑未休

坐臥遊行太古前蒼茫一望絕中邊問心求法無人到月在淸波獨自圓

綠樹成陰春已休晝長山捨事悠悠茶芽離焙忽穿鼻筍角帶泥爭出頭

年來活計付兒孫澹泊身心慣率眞一曲東山行水上雲門聲調越光新

爪牙觸著莫嫌粗臨敵依違不丈夫及盡凡心無別解放生原是釣來魚

蜜蜂頌﹝和宋天封佛慈禪師原韻﹞

勘徧諸方得意時競將同調喚來歸無餘聲色呈君也花藥欄邊自在飛

逢人便札繞天涯苦屈無從一叩衙莫怪巡官偏杜撰鍼鋒要驗當行家

工夫及盡蜜成時萬別千差永棄離金网縵縵猶是難漫云無事卽寬脾

同門出入各風光爲眾忙如爲己忙不立一塵家國盛從前勛業悔承當

不貪寶惜戀枯桐个个臨機善變通堪笑眼中添翳者忙忙空裏覓花紅

爆竹頌﹝和靈巖僧首師原韻﹞

怪得名喧宇宙中慣將一喝振玄風果知響逐聲來也不必窮年費苦工

收放同時放較危要通一綫驀頭錐奮然爆著虛空碎閃電光中霹靂追

金圈拋出自音王盡有其人瞌睡忙誰是見煙須辧火色聲頭上立承當

大小隨緣任去畱正當轟烈得心休買來輸與他人放本色金錢肯浪酬

嚇人嚇鬼有多方拍手呵呵笑一場勘破恁般關捩子裝聾作啞又何妨

折梅供佛

玉顏鐵骨老冰霜眾壑無人獨自芳折得寒香隨手至眞堪供養法中王

自贈

住山歲月總不記但見四山靑又黃博飯栽田爭如我說禪浩浩讓諸方

閒遊古寺

古廟香鑪冷不禁落花芳艸伴啼鶯象王鼻孔無尋處迦葉低頭問世尊

翠竹蒼松夾路生得閒領鶴自經行夕陽西下水東去獨立不聞人語聲

秋日舟中偶拈

秋老芙容濯露鮮謝家人不在漁船閒將新月垂秋水釣得金鱗卽便還

還山渡湖

舞棹呈橈泛水雲鷺鶿飛入蓼花汀天然一色難分別孤負身心百不靈

萬頃湖光接遠空片帆搖曳破秋風漁歌一曲無人會蘆葉紛紛對蓼紅

亂雲堆里數峯髙曳履經行不憚勞記得去年當此際石牀趺坐聽松濤

歸山自嘲

妙峯孤頂無行路到者全心當下灰堪笑白雲無定止被風吹去又吹來

和劭監院師四偈

嬴得楊岐第一籌更無間事著胸頭人間甲子都忘卻片葉落知天下秋

嬴得楊岐第一籌妙峯孤頂日悠悠善財無處尋蹤迹煙水茫茫向外求

嬴得楊岐第一籌門椎拍板賣風流宮商角徵非音韻萬象森羅盡點頭

嬴得楊岐第一籌無端打入水牯牛斜陽芳艸忘拘束始信渠儂得自由

月夜間行

門外峯巒列翠鬟昏鴉隊隊帶聲還微風吹落浮雲片月色如銀萬境閒

秋江如練浸長天萬籟無聲月正圓好景不須他處覓淸光只在指頭邊

靈光獨耀迥無鄰大地山河絕點塵若謂南泉超物外馬師賺殺幾多人

夢中曾說悟圓通剔起雙眉月正濃長嘯一聲驚宇宙有誰同上最髙峯

芒鞋竹杖破蒼苔瀟灑胸襟向月開萬里無雲天一色好山如畫疊成堆

小池

小池秋冷碧涵空夜靜遊魚未見蹤死水不堪藏妙用波興一滴是眞龍

因雨示眾

點點不落別處今古衲僧罔措大士慣用眼聽許伊有个入路𨿽然有个入路要且未有出身但莫循聲流轉何妨只用耳根

雨滋庭艸村鬧池蛙藉萬象以常談省山僧之爲說

苦雨連朝春艸滋更添蛙鼓鬧平池人來不下禪牀接免得渾身帶水泥

秋風

柳葉蕭條梧葉殘秋風一夜滿長安沒弦琴苦知音寡流水髙山不用彈

卽景偶拈

洞庭髙卓壓羣峯宇宙寥寥上下空風月一湖平似掌玉盤捧出碧芙容

湖光湛湛月如銀一片心花露印文勘破威音聲色外任他飛躍自紛紜

冬日舟行

雪覆蘆花欲暮天一江風色正堪憐螭文萬派難區別重鼓蘭橈泛鐵船

雪

蓋覆乾坤同一色不知將底辧羣機忽然枯木春風轉徧界瓊葩燦玉枝

雪夜示眾

吞卻山河不是塵太平時代自由身一華五葉香何極漫道庭無立雪人

除夜小參

歲盡年窮會也麼道人丰儉秪隨家北禪苦把耕牛宰奪角爭蹄亂若麻

歲盡年窮會也麼團圞同喫趙州茶几多臨渴重穿井伎倆𨿽髙也大差

歲盡年窮會也麼現成公案絕周遮當機若有仙阤客拈起靈山舊日花

歲盡年窮會也麼身心歇處卽歸家堪憐不猒馳求者途路之繞枉怨嗟

歲朝示眾

鐘聲披起郁多羅借得婆衫卻拜婆賓主歷然同一室今朝昨日不爭多

鐘聲披起郁多羅沈水煙騰卍字鑪三世如來同鼻孔等閒一一盡穿過

鐘聲披起郁多羅貧到無錐意气多佛祖位卑畱不得聲光嬴得徧娑婆

鐘聲披起郁多羅也學諸方念佛阤莫把遙天支遁鶴等閒喚作右軍鵝

梅

獨立冰霜外長愁風雨中素心曾不攺秪合對蒼松

探梅

山前一片白雲橫七十峯頭次第登看到色空香不住故宜相對坐禪僧

數點梅花冷結愁芒鞋踏徧小溪幽野人不辧香來處風起山中雪滿頭

映水梅

一枝冷艷占春先瘦影橫斜墮水邊桃李只誇顏色好淸香難及藐姑仙

庭前牡丹

庭前花發牡丹紅指出分明似夢中一段色香誰辧取秪堪惆悵倚東風

蘭

風灑幽蘭日影長淸心不語見慈祥知君獨抱馨香徳空谷無人也自芳

數珠偈

信手拈來顆顆圓觀音彌勒聽敷宣驀朝掐斷繩頭也始覺從前一串穿

誦法華經有感

楊花摘得焰鑪紅宇宙掀翻兩眼空放去白牛無影像且攜羊鹿慰兒童

王夫人制彩絨牡丹甚精示以二偈

金鍼玉綫奪天工葉葉花花總不同識得根源歸自己全從掌握起春風

春隨刀剪奪天工深綠叢中一點紅莫謂芳菲都不艷色香盡處是眞空

絨荷花示正平

不染淤泥不帶空卻從指爪露眞容法王何必輕拈出解笑方堪繼祖風

頌古徳語

風作何色雨從何來不消彈指樓閣門開自有一雙窮相手未曾容易舞三臺

雨從何來風作何色人定花香水落石出此時若不究根源眞待當來問彌勒

風起拈示禪者

簸土揚塵山嶽搖不畱蹤迹示全超大鵬養就圖南翼借爾須臾萬里遙

排云鼓浪正飛揚禦世無心應萬方玉殿深深畱不住松聲澗響共回翔

示禪者

拈出紅鑪焰裏毛玄關燒盡樹髙標等閒跳上虛空背萬象平驚膽气毫

示月禪人

赤手擒來潭底月淸光落落照坤維世人有眼還同瞎須是深云道者知

示澄道者

虛堂冷坐對杉松玉柱峯髙翠滴濃有口秪堪長掛壁免教華雨墮寒空

可仁道者住庵示之

小小茆庵含法界善財何必向南參拈香擇火眞三昧瞥爾情生便不堪

慧安禪徳請開示畱贈

偶來江上一停舟謝汝殷勤爲款畱莫怪山僧無指示見人問訊卽低頭

示亮道者

茫茫三界原無法道者如何更覓心山徑寒風凋敗葉艸鞋步步踏黃金

示采禪人

艸鞋踏徧法身中不立孤危道絕功昨夜雲門提正令樹頭葉葉露金風

秋月示雲林道人二偈

拈出威音心裏月照開生佛未分前渠儂面目知何似籬落霜髙菊正鮮

歇得身心勿外求縱橫十字絕周由饒伊別有縵天网透過牢關也合休

示蓮生大徳

心直無虛是道場面門瞋喜絕囊藏意根若使重遮護長劫迢迢滯異鄕

贈諭中禪師

胸襟磊落气安閒曾踏他家向上關萬象森羅齊喝彩淸風嬴得徧塵寰

山居雜偈

白雲夜半正明靑山天曉不露但秪閒坐困眠管甚有過無過

云過松濤瀉碧雨餘柳帶垂靑好景無人顧著飛來獨許幽禽

水月頌

山僧口裏無舌解道虛空是橛可憐伎死禪和秪管水中撈月

示閨人參禪

玉女夜拋梭織錦於西捨制就未生圖淸光冷相射

圓修道者有省示之

心是根兮法是塵兩頭拈卻未爲眞忽然一捏百雜碎始信昔人非昔人

勉無聞道者

生來腳底無羈絆雲月溪山到處看今日缽盂添个柄新鮮不似舊時安

示智徹道人課佛

念佛終期念自心莫將知見妄疏親但能淨穢雙忘卻敢保花臺決定生

示照道者

佛祖牢關一擊開百千三昧總嬴來逢人若肯呈牙爪敵勝驚羣不可陪

示隨侍諸子

湖上島橫靑玉案雲中塔鎖白銀幢威音一幅全生面不爲羣機有覆藏

讀龐居士語錄

靈照人貧智短龐公年老心孤蕩盡家私無賴百艸頭邊亂屙

閱子韶無著機緣

無著餈邊綴腳子韶蛙口翻身兩个一般病痛知他誰淺誰深

山居卽事

松花香飯剛个飽荷葉碎衣勞再拴斗大茆庵傍溪住不知是馬是驢年

春日

筍蕨春肥香到齒竹梧晝靜冷侵衣長安冠蓋日相索爭及山家無是非

別洞庭舊隱

自攜瓢笠下云岑彼此無言意甚深分付洞庭峯頂月淸光畱取照同心

送禪者

道人思欲南遊好將拄杖牢收出門莫貪快便蒼苔路滑如油

無題三首

不食空王俸塵塵得自由𨿽無三昧力一飽便知休

會卽恁麼來不會恁麼去金圈與栗蓬是甚閒家具

喝散一溪云喚回千嶂月萬象各呈形誰能更饒舌

靈瑞禪師巖華集卷第四﹝終﹞嘉興大藏經靈瑞禪師巖華集

靈瑞禪師巖華集卷第五

學人嶽嶙等錄

呈靈巖老和尙

徳山放下系驢橛臨濟除卻熱碗鳴兩个一雙無伎倆不知將底付兒孫

酬張宮保大圓居士﹝來偈附﹞

丰幹老人慣饒舌﹝師著語云有些子﹞獨許寒山得一橛﹝甚處得這消息來﹞誰家玉女夜穿梭﹝莫辧來蹤﹞織就一花成五葉﹝更事多矣﹞截住臨濟熱碗鳴﹝天下人無出气分﹞拗折徳山系驢橛﹝費力不少﹞婆子翻來勘趙州﹝賺殺旁觀﹞多少男兒齊叫屈﹝古今扶不起﹞和尙閱後偈﹝道什麼﹞侍者從旁笑曰居士忒殺倒卻剎竿﹝枉喫許多粥飯﹞便恁麼住將謂大圓止見錐頭利不見鑿頭方﹝別有長處何妨拈出﹞復下一轉語﹝惜取口喫飯﹞靈巖將底付兒孫﹝只恐跳不出﹞依舊碗鳴還系橛﹝果然﹞靈照休來勘阿爺﹝苦屈之辭不妨難吐﹞翠峯山前牛你赤﹝可知也﹞靈照婆子童髦分﹝少者由他少老者出他老﹞臺山寒山烏兔判﹝素非鴨類﹞三个拈來一串穿﹝阿誰下手﹞且道女身轉不轉﹝居士用心良苦﹞末後句畱與阿師自道﹝三十年後有人舉在﹞。

阿難倒卻剎竿迦葉扶持不起靈巖方便爲人分付大圓居士

閉口已露鋒鋩開口何勞再勘只爲多个襆頭長老翻成俗漢

尙書離文字求庵主非男女相請問行腳髙流且道恁的模樣

老師猶少機關侍者那知端的分明舉似諸方要驗不欺之力

羞見總持得肉恥同懷讓分眉直得一塵不染方名眞正男兒

你道是神是鬼渠言非聖非凡居士智過鶖子許伊勘得寒山

述志

佛祖之道淵且微淺深悟入隨羣機後人碌碌昧此意持刀追逐爭傳衣阿誰能達禪河底蠡測管窺欺爾汝縱然奪得舊袈裟心印雕鐫不相似莫怪今朝太穿鑿當初已見源頭濁瞿曇偶爾自拈花迦葉無端便輕薄東土西天兩脫空敲骨取髓情難容慣傷物義絕回互驅雷策電難尋蹤山僧秪个莫妄想要與古今呈榜樣善財童子向南參歷盡門庭無背向百千三昧空納空了無隻字塡心胸渾如金翅劈溟渤恣情快口皆神龍塵說剎說熾然說何必丰幹重饒舌把茆自立好生涯鐵鑄飯鐺一腳折

寄李老夫人

祖師西來喚牛作馬上大人前可知禮也

一大藏教秪說這个但形文彩卽屬染污

全佛卽心全心卽佛兩旣一般刀不自割

雪峯輥毬禾山打鼓喪盡家私超佛越祖

不屬艱難亦非容易塞卻鼻孔甚處出气

鳧脛自短鶴頸自長並卻唇吻許汝商量

長天秋水孤鶩落霞趙州不會且坐喫茶

露濯花鮮風搖葉落本自天然何煩雕琢

離念境界本無得失才擬分疏家親是賊

文字性離非無文字逢著知音分明舉似

巨宗道者有省偈贈

道人家有底說日用中活潑潑飯充饑茶止渴本現成無祕訣閃電機霹靂舌擬弄巧翻成拙戲拈筆閒不徹太虛空齊點抹字非文眼當活驀相逢施一喝漆桶子連底脫出常情探虎穴握權衡看縱奪識得伊超祖佛

寶持兄開法南詢寄之

運水搬柴事偶諧隨家丰儉絕安排缽盂添柄新翻樣直得虛空笑滿腮

門庭建立太無端慚愧頭阤倒剎竿互換機輪看仔細作家今日笑阿難

示靈捷道者

一壑松風庵小小七十二峯靑未了畏寒懶剃髮髼松溪深杓柄長多少

示自賢道者

欲知諸佛出身處看取東山水上行一夜虛空開口笑好將肝膽爲人傾

寄董庵主人

岸艸隨溪綠村花映日紅不須頻對面千里自同風

示迅機道者

迢迢歷劫秪如今須信凡心卽佛心莫鎖自家無盡藏苦拈黃葉當眞金

示堅如道者

淸風匝地骨毛寒莫把瞿曇作佛看處處綠楊堪系馬家家有路透長安

示明原道人二偈

祖師來自普通年良馬何曾離得鞭但盡凡情無別解饑餐渴飲且隨緣

踏倒雄峯向上機去來語默絕思惟大千捏聚無多子積嶽堆山在一微

墮鏡

撲碎古菱花風流出當家若言曾得悟美玉又添瑕

寄自可道人

荷擔此道貴英靈列聖叢中作典型意气不從他處得華山一劈破層靑

寄淨云道者

垂手機先六不收電光影裏豁雙眸塵塵拈出金剛印文彩縱橫接上流

靈峙和尙五十壽頌

麒麟不爲祥鳳凰不爲瑞靈山師子王天然具尊貴一聲哮吼遠近聞狐兔潛蹤頭腦碎爪牙用出更驚羣殺活全提無向背堂前翠蔭十分圓吹澈香風今徧界同條生也共敷榮百萬人天永依賴

月夜偶示

指破靑天月何人著眼看翻疑月是指今古黑漫漫

閱參同契

執事原是迷契理亦非悟咄哉老石頭開口便話墮

悼伏獅義恭禪師﹝舊與師同參﹞

家山揖別向南詢負笈擔簦秪兩人君就獅林稱導首我從鴛水獲閒身云泥異勢將誰怨冰雪盈懷各自珍今日素帷陳茗奠白頭雙淚更傷神

栽松道者

短钁鋤煙冷長鍬帶雨寒靑松當路種不礙往來看

山中書壁

有个靑松樹都來不記時昂霄長獨立那怕雪霜欺

壽勝力居士

花甲黃金三百六顚倒循環無斷續拈出威音古月輪照見未生前面目眼耳鼻舌彊安排智慧徳相同具足描不成兮畫不成多福門前一叢竹

病起贈朗仲居士﹝士善岐黃﹞

莖艸拈來殺活全溫辛甘苦各從權君家善用知通變藥病相投遂霍然

眾生病已入膏肓大士重投對治方不學維摩能忌口如何肺腑得淸涼

贈趙封初居士

悅道翻身騎霹靂雷門布鼓盡銷聲一琴一鶴風規別𨿽在人間出世情

讀書自足忘名利賣藥方能識苦甘泡影百年知是幻花開葉落也須參

塵中不染古君子林下自髙閒道人倦卽投牀饑便食從來雕僞不如眞

龐公未了婚姻事陶令偏多兒女纏獨有南村趙居士比他二老更超然

披云和尙養母偈

平地掀翻生死津艸鞋如虎更精神諸方飽勘慵擡眼擔荷懸絲在爾身

啐啄同時子母全大機之用更超然隨人腳轉陳尊宿織履何如自種田

賣心斷臂有眞規熱血寒鋩苦爲誰今日更無人重法累他古佛墮須眉

靈山諸弟競成名說法神通各自撐誰識天花零亂處巖中宴坐有空生

散宅破家如趙老些些隨納勝南泉再來有願支臨濟出便爲人然不然

念佛偈示徒

鷲嶺一枝花世尊爲拈掇迦葉曾破顏祖祖傳心訣苟非大力人往往成途轍佛滅二千年根器日衰拙五百與三百龍蛇常混雜人我恣貪瞋个事無交涉入室反操戈結黨爭衣缽釋迦好弟子皮下皆有血宜速攺門庭同念西方佛一卷彌阤經金口親宣說令諸念佛人三界橫超越晝夜常惺惺不共塵勞合念念卽自心心心非別物念與念俱亡淨穢應時脫覿體是彌阤何煩更饒舌我記如是人直下齊了徹眾苦不能侵逍遙長快活

偶示

松風自奏無弦曲水月長懸不夜燈眼裏耳裏絕瀟灑天上人間只一僧

頌石頭語

太平日月無形像不在乾坤有鳳麟但得皇風成一片碌磚拋出也光生

荷花

風掠晴荷水閣涼淤泥不染夜生香全身如坐車輪大不必西行覲法王

休夏東山

白雲影裏種空花捩轉風頭景色賒堪笑間身無著處卻來煙島臥寒沙

貧富

富貴猶嫌千口貧窮轉恨一身畫鼓當軒試擊驚翻舜若多神

山房桂花盛開

秋風一夜到山房金粟花開月滿廊鼻孔撩天亦穿卻不知誰个解聞香

拾墜松

山險無行路誰人到此中夜來風色緊拗折數株松

十二時歌

夜半子夢裏紛紛不知止踏破東山西嶺靑翻身原在被窩裏

雞鳴丑日用頭頭自諧偶那邊水洗面皮光這里啜茶濕卻口

平旦寅萬象之中獨露身佛祖到來難著力惟人自肯乃方親

日出卯珊瑚樹林色杲杲不須別處覓瞿曇丈六金身一莖艸

食時辰別甑炊香玉粒新喫粥了洗缽盂去便道宗師指示人

禺中已莫向太虛分彼此風中鈴鐸善宣揚歷歷分明無一字

日南午愛閒不打禾山鼓無事上山走一遭倦來又上蒲團坐

日昳未十二部經可知禮稽首南無上大人試問何爲丘乙己

晡時申會得依然猶隔津自怪修行不得力順成歡喜逆成瞋

日入酉一彎月掛窗前柳吹火柴生滿竈煙頭上靑灰三五斗

黃昏戍老鼠便來偸白蜜牀頭打絮到三更連累山僧不得息

人定亥芥子吸漧香水海衣內摩尼忽放光露柱燈籠齊喝采

行路難﹝臨江仙﹞

貴賤形骸隨業轉世人顚倒堪悲初生便有死追隨才分你我相骨肉已參差

未入娘胎何處也好教猛省深思剎那不住苦淒其炎炎三界內跳出是男兒﹝生苦﹞

記得少年多意气轉頭萬事皆空雞皮鶴髮漸成翁眼昏常帶霧齒漏不關風

老健春寒秋後熱謾誇心尙孩童急須學佛悟眞宗遷延如有待日暮怨途窮﹝老苦﹞

石火電光能幾幾終朝美酒肥羊莫言災退遇良方兒孫𨿽得力痛苦自支當

病後始知身是累健時多爲人忙爭名奪利走風霜生平無片善前路黑茫茫﹝病苦﹞

百年信是無根蒂心驚陌上飛塵全憑一气作天鈞不知渾似夢卻認夢爲眞

呼吸不來長逝矣休論我富他貧田園妻子與家珍萬般將莫去惟有業隨身﹝死苦﹞

寄照道人

一朝夢醒豁雙眸塵网重重不敢畱絕勝轉龍成佛女更無寶惜掛胸頭

自列孤明照獨存心燈焰續廓重昏他年振祖風規別不負今朝在法門

寄閒道人

爲師爲法莫辭勞同道相將立志髙養就垂天云樣翮培風一舉上雲霄

成就他人卽自成好看大士利生情法門覺樹榮日天下同稱好弟兄

遣懷

塵蹤長揖臥煙蘿卻笑諸方露布多心井旣幹無識浪任他平地起風波

送子觀音

墨塵點剎徧分身萬種花開一樣春識得觀音眞實相掌中拋下玉麒麟

病中作

眼前身是夢中身電影燈光起滅頻誰向千年桃核裏重新來覓舊時仁

山居

一捨三楹翠岫圍離離橘柚晚香飛石牀昨夜生秋夢似向松門跨虎歸

有感

禪到今朝不耐看神頭鬼面幾何般憑君轉日回瀾手扶起靈山舊剎竿

蜂起禪門日已非魔風滚滚盡緇衣不如插腳蓮華會一任諸方笑鈍機

傷穎正

剛剛教得可憐生拋卻皮囊別路行喚不轉頭徒悵望窗前畱下讀殘經

示勝禪者

要爲佛祖好兒孫須是知恩解報恩生鐵心肝無攺變常施法雨潤三根

示云禪

菩提心是佛根芽法雨滋培力轉加不逐境風凋落盡香飄果熟記無差

落花

朝來風捲昨開花零落紅香起怨嗟艷色寧知不常好卻從魂夢立生涯

示原道人

芳艸叢邊指路頭教伊驀直漫凝眸憧憧湖海知音寡匝地淸風付趙州

商量石﹝鉛山有石並立其狀如人偶語故云﹞

壁立峯前老白雲此無言說彼無聞如何卻受商量號脫體孤危錯過君

儼然二老共談心流水髙山是賞音不落人間凡異調自能越古更超今

全無竅穴卻玲瓏不費神丁斧鑿工偶爾閒名掛羣口豈因呵佛占孤峯

曾無一字到人憎笑殺春風長葛藤天下舌頭都截斷教伊解語是山僧

个个因君眼倍靑一雙無口解談經是渠向上人難會惟有虛空側耳聽

無心撞著轉身難磊落相依表歲寒須信欲言言莫及話頭不舉自團圞

幾度逢春不變心順憑花笑與鶯吟全無滲漏超三墮嶺上木人休自矜

不逐閒雲老泛浮肯同枯木倚寒丘無情有性人難信只合渠儂自點頭

才涉商量便不堪未言先諭石頭諳𨿽無一字眾山響何必嘮叨彊指南

天荒地老兩相成謾道能言不解行舉世知音隨舌轉幾人曾聽到無聲

靈瑞禪師巖華集卷第五﹝終﹞

