嘉興大藏經博山粟如瀚禪師語錄

粟如大師像

自贊

踞坐博嶺四十餘年大壽昌先宗傳達摩不傳咦傳不傳虛空釘橛矢上加尖咄咄。

嗣法門人傳鵬敬述

粟如瀚禪師語錄序

神宗末年吾宗之在天下太白石傘而外於西汪則惟博山焉博山法道嚴整門庭孤峻學者非出類拔萃流罕有能登其門者以故能登之者皆系出偉人如瀛山誾公檀度密公輩卽在古亦所難得今其兒孫徧天下鳳嶺一席代不乏人古云源之淸遠者流必長此其是也粟如瀚禪師出雪澗奉公之門奉公與瀛山誾公爲昆季皆老博山室中眞子其鉗錘妙密嚴整孤峻之風世能熟煉故所出克紹箕裘者比比也而禪師尢能於頭角中傑出一斑吾石傘一枝𨿽不敢少讓然亦不敢不讓己酉元宵前三日承乏博山以來所有爲眾拈提語若干門人錄梓成帙索序於余余𨿽不敏以私淑之至又安敢以不文辭於是書數語簡端聊以志景仰萬一若其照用殺活主賓縱奪與夫說法自在之妙接物變幻之巧具眼者請以全帙觀則得之也然則博山一枝法道益有所寄重其在是乎。

時歲次庚戌中夏之吉錢塘白巖淨符書於待慶堂

粟老和上語錄後序

古徳云打破大唐國裏覓个禪師不可得由斯言之師以禪名耶抑禪以師名耶此其故吾於先師粟老和上其人得之矣先師以尊人會夏鼎已遷有殷革命之際忠憤卒官遂繼志身隱披緇林泉髙風勁節人擬夷齊至於匡徒住院固其夷然所不屑者蓋先師之志以禪逸也非欲以禪師之名躋於前而標於後也及澗大父年耄郡侯易庵髙公曁四眾堅請不得已繼席博山應期瀛山髙泉焉爰有三會錄梓行於世世皆仰爲破熱淸涼散照夜光明幢久矣惜卷帙浩繁人多艱於負挾遐方異地𨿽聞先師之名睹先師之錄者少今於先師法錄中擇其的的提持本分只著子者匯爲六卷梓而送附嘉興楞嚴寺流行使未睹者得而睹之亦俾後之學者或於一言半句之下得脫略窠臼動徹本地風光是之謂能自得師也卽謂師以禪名也可謂禪以師名也可謂斯錄爲禪師也亦無不可是爲序。

時康熙五十一年歲次壬辰夷則月自恣日住博山門人傳鵬焚香拜手撰

粟如瀚禪師語錄總目捲之首序文﹝二則﹞第一卷

住博山能仁寺語錄上堂一第二卷

住博山能仁寺語錄上堂二住髙泉語錄上堂小參示眾住瀛山語錄上堂小參第三卷

再住博山語錄上堂三第四卷

住博山語錄小參第五卷

住博山語錄示眾一再住博山語錄示眾二秉拂入室機緣第六卷

拈頌佛事佛祖贊自贊詩偈行狀塔銘塔記

目次畢

粟如瀚禪師語錄卷之一

嗣法門人傳鵬編

住信州博山能仁寺上堂一

師於康熙己酉正月十二日受信州郡伯易庵髙公曁現任諸大護法並七邑紳衿諸大檀越及同門云怡玄三大師本寺兩序諸山耆舊請開堂。

受請上堂舉如意云一家有事百家忙師命頻催難躲藏矧乃郡侯重抑逼無何勉彊爲登堂秪如登堂作个甚麼擊如意云佇看碧天雲气靜一輪明月印千江。

佛殿麻三斤幹屎橛是什麼展具云今朝蓋覆將來免教重重漏泄。

韋馱衛法安僧摧邪輔正外道天魔以具打○相云咸遵此令咄。

伽藍有者片地賴君守護此地未生當何所務伽藍神須照顧。

祖師你扶頭我把尾擡搦交加瞞神嚇鬼。

據室偏不附物正豈立玄機輪轉處及盡纖直饒佛祖到來總教一頓粗拳。

拈疏當道檀護七邑紳衿法門昆季諸山勤舊毛錐未動已前早爲諸人說大義竟諸人還信麼脫或遲疑仰勞維那重宣。

指座欲仰彌髙欲鉆彌堅信步踏著地轉天旋遂升拈香此一瓣香知恩有自荷照無私奉爲國王萬壽宰輔簪纓郡邑當道紳衿檀護永作民生依怙常爲濟世甘霖。

此一瓣香荊榛叢裏日聞虎嘯龍吟瓦礫場中髙聳瓊樓玉殿不是先聲露布秪貴酌水知源爇向鑪中供養傳曹洞正宗二十七世重興博山異祖和尙此一瓣香旣非自然不由造作昔年嗅著歸云室一旦衝開面壁軒端申供養前住瀛山髙泉卽此堂上本師澗和尙用酬法乳斂衣就座怡西堂白椎竟出問第一義諦卽不問利生接物事如何師云春雲橫海上金翅攪龍門進云聖人出世萬物欣睹和尙出世人天欽仰未審相去多少師云島嶼分諸國星河共一天進云洞上綱宗掀轉處博山法道復重新師云還須共出只手進禮退玄西堂問諸葛昔年稱隱者茆廬堅請出山來𨿽然出處有時因甚前收後放師雲松花若也沾春力根在深巖也著開進云老人六年抑逼和尙堅執不從今日一諾而就爲復前收後放爲復出處有時師云誰人知此意令我憶鐘期進云木人嶺上輕開口石女溪邊笑點頭且道是節拍非節拍師云打面還他洲土麥唱歌須是帝鄕人進云恁麼則一曲無弦琴惟師彈得妙師云妙舞自應誇徧拍三臺元要大家摧進作禮問從上宗乘卽且置四轉功位事如何師云我坐你立進云如何是轉功就位師雲無水不朝東如何是轉位就功師云云自帝鄕出如何是功位齊彰師云梅花雪裏香如何是功位齊隱師云日落山水靜進云功位已蒙剖露全提一句更請垂慈師便打問攢花簇錦不用拈提五位功勛請師揭示師云黃葉休遮眼靑雲自有陰進云如何是向師云萬派皆歸海如何是奉師云葵花向日傾如何是功師云髙枕石頭眠如何是共功師云石火迸靑天如何是功功師云寒盡不知年進云曹洞門庭蒙指示別展槍旗作麼生師云禮拜直須頭點地問爲眾開堂人共仰臨濟家風事若何師便打進云如何是奪人不奪境師云昔人已乘白雲去此地空餘黃鶴棲如何是奪境不奪人師云日暮鄕關何處是煙波江上使人愁如何是人境兩俱奪師云吳宮花艸埋幽徑晉代衣冠作古丘如何是人境俱不奪師云新丰市裏行人度小苑城邊獵馬回進云人境荷師指示獅子出窟時如何師云眾獸近不得進云如何是獅子窟師云不見野狐蹤如何是獅子吼師云裂破你腦門如何是獅子兒師云你試顰呻看僧遲疑師便打乃揮拂子云大眾三臺鐵鋸舞弄多載趁起泥牛耕翻大海天神河伯喜共證明露柱燈籠特來撞彩直得萬派朝宗靈鷲甲鰲騰靉驀豎拂子云看看爭如通玄峯端拱自在且道符到奉行一句又作麼生玉璽才彰文萬邦齊卸鎧復舉僧問曹山佛未出世時如何山曰曹山不如曰出世後如何山曰不如曹山師云曹山老漢與麼答話大似情存向背見處偏枯新博山又且不然今日或有問佛未出世時如何向道眉橫眼上出世後如何舌在口中山僧恁麼答話且道與曹山相去多少具眼者試辧看怡西堂再白椎師下座。

元宵上堂問年年正月十五處處兢賞元燈未審和尙者裏是何家風師豎拂云見麼進云如何是人人本具个个不無底句師云闍黎腳跟未點地在進云隨家丰儉元平等獘服華房各任眞師云喚甚麼作隨家丰儉僧一喝師便打乃云金烏急玉兔速人世韶華如轉軸元旦才過又上元衲僧拄杖休狂逐且作麼得不狂逐去譬如今夜月皎潔無遮礙又若元宵燈光本非分外一一出天然風流不俟丐才起玩著心霧靄浮雲昧以拂子打○相云者个還昧得麼比擬空教業識茫歷劫圓明絕覆蓋。

上堂秧已長茶已老久雨忽然晴農夫愁頓掃大眾農夫固是衲僧如何曉看白頭東畔出商量作務鬧浩浩。

西堂怡大師請上堂問設齋申請卽不問五位王子望垂慈師云貪觀天上月失卻手中橈如何是誕生王子師云須信深宮隱不出如何是朝生王子師云縱髙爭柰有天何如何是末生王子﹝師云幾番﹞嗔喜少人知如何是化生王子師云萬國歌謠賀太平如何是內生王子師云除卻須彌不是山師詰僧云你底王子聻僧無語師云下坡不走快便難逢便打乃云行年不惑一無成搔首忽驚白髮生拋玉引磚勤法請因風帆便話生平懸想南詢結伴宛在目前法社相將匡扶誰同出手皮膚脫落貞實幸存霜雪飄颻益堅松操正恁麼時且如何是龍吟霧起虎嘯風生一句妙舞自應誇徧拍三臺元是大家摧復舉大愚芝示眾云三世諸佛不知有黧奴白牯卻知有語訖師云大愚老漢東扯西拽話作兩橛博山要問伊黧奴白牯向者裏放光動地且道者裏是甚麼所﹝在莫瞞人好﹞。

西堂玄大師請上堂玄出問南辰合掌北斗和南俱已祝竟如何是和南自受用三昧師云常持經卷倚松立笑問客從何處來進云塵點虛空窮壽量直透威音更那邊師云匝地紅輪秀海底不栽花進云報母說法於忉利慶生修懺於堂中且道是同是別師云昔日梅溪餘子介今朝瀛博粟山僧進云畢竟意旨如何師云一个鼻孔兩處出气進云恁麼則昔日世尊今朝和尙師云莫塗污人好乃云奯公難其兄存公難其弟昔年遺範至今存此日流風相媲美兄呼弟應自尋常舉世蒙蒙聾瞶起擡眸節彼鰲山巓卓絕典型時仰止出胸襟蓋天地尖新音韻出靑霄陽春白雪知幾幾一回舉起一回新誰知此道而在邇𨿽然因齋慶贊又作麼生十四是四十何勞重屈指。

合山大眾請上堂問世尊未出母胎度人已畢和尙未出方丈說法已竟又要升堂作麼師云爭怪得山僧進云正當和尙華誕一句又作麼生師云斬新日月年年長不老乾坤歲歲同進云春風浩浩慧日輝輝共祝無疆之壽如何是無疆之壽師云腳跟下看取進云喬松萬古秀仙鶴笑春秋師不顧問師登寶座人天敬仰正偏五位望師指示師云靈龜無卦兆空殼不勞鉆進云如何是正中偏師云枯木花開色更鮮如何是偏中正師云反手書空字不成如何是正中來師云泥龍出海亦奇哉如何是兼中至師云相逢話盡平生志如何是兼中到師云寒鴉不向深林噪進云正偏五位蒙師指向上宗乘事如何師云小心勤侍老和尙莫教我師暗生嗔僧﹝亂退﹞師乃雲山僧四旬母難大眾請舉宗乘言前薦得落在今時句下承當迷頭認影教山僧向諸人面前說个甚麼旣不容推委只得勉彊相從衲僧家延一日爲一劫非異促一劫爲一日何奇竿木隨身正好逢場作戲莫邪在手何妨殺活同時因齋慶贊應時納吉卽且置圓成本具不落數量畢竟是个甚麼卓拄杖云打鼓犒勞三軍黃金且和沙賣。

瀛山兩序請上堂玄西堂問少年曾訣龍蛇陣老大還同稚子歌未審道合君臣是何曲調師云藥因救病出金瓶何妨打瓦復鉆龜進云如何是君師云須信乾坤只一人如何是臣師云兩班濟濟立朝門如何是君視臣師云聖哲文明鑑眾情如何是臣向君師云一片丹心常捧日如何是君臣道合師云謳歌萬國樂升平進云秪如東勝神洲打鼓西牛貨洲上堂意作麼生師云常年不出博嶠瀛席三載住持進云恁麼通玄騰瑞色二老盡橫趨師云有勞法重代爲伸請乃雲南瞻部洲說法聲震西瞿耶尼長年不出博嶠瀛席久稱住持玆瀛山兩序爲山僧四旬特來慶祝木土座驀出眾云某等年來𨿽則勤勞無非成就自己福荃今日欣逢師壽爲眾乞請法施余喜不勝聊爲解頤揮拂子云云出岫日已闌二老亭前眉對攢塵埋法座難堪眼地湧花宮進步跚猙獰牙爪稱獅子破院風光興未寒𨿽然山僧有生且從慶祝無生又作麼生衣裏明珠光燦爛羅浮原在廣之南。

諸法屬制法被爲師慶誕請上堂問蒼松翠竹韻似琴聲齊祝南山未審流庚多少師云文殊算不淸進云𨿽然者裏無伸獻權把須彌祝壽山師云喚甚麼作須彌進雲層巒添瑞色萬卉解生花師云莫錯認進云祖翁規鑑今日猶存師云再來不值半文錢問世尊降誕九龍吐水沐金軀和尙生辰四眾云趨共瞻禮且道是同是別師云屋角梅開徧溪畔柳揚眉進云鑪煙飄渺騰華座爲祝吾師不老春作麼生是不老春師云手執夜明符幾个知天曉進云和尙甲子人所共知拈袈裟角云未審者个春秋幾何師云一字不著畫進云和尙春秋與者个春秋相去多少師云你已算了乃豎如意召眾云雲從龍風從虎聖人作而萬物睹凡事出自天然管取超佛越祖設或造作安排流入今時隊伍作麼是超佛越祖底句放如意云眞如若守自性也是釘椿搖櫓。

結制上堂塵世尙珠玉我視若塵土出世尙佛祖我眼兼懶睹不是逞我人亦非彊作主衲僧合如斯誰出不由戶胡爲諸仁者參禪結社火結社火何似鼠糞投鼎釜遂以手連招云快須歸去來免受伶俜苦喝一喝。

解制上堂春水漾虛碧春山疊亂靑幾多未歸客夢裏說惺惺惺不惺蜘蛛結网打蜻蜓不惺惺堪笑烏梅咬鐵釘鶯語枝頭聲瑣碎當機不薦任浮萍前途忽過把關漢切忌無言意自扃。

上堂師以拄杖作搖擄勢云急著力莫遨遊恰如此日鬥龍舟勇猛進前先到岸因循退縮便隨流𨿽然得失渾閒事落節歸來滿面羞大眾秪如不居兩岸不住中流還識機宜也無喝一喝云幾度黑風吹大海未曾聞道釣舟傾。

中秋上堂師雲水落石出山髙月小大道弦直切忌之繞眾中還有識得者麼僧問一葉落天下秋一塵起大地收請問和尙是何意旨師云金風吹碧漢是誰共知音進云夜來一陣狂雲起未審秋光在何處師云未離悔底千峯黑才到中天萬國明進云端的風光不讓人師云且禮拜著乃云秋風吹落葉秋露濕衣巾當此銀蟾夜誰憐未歸人未歸人楚復秦兩鬢蕭蕭成底事一回淒切一回嗔雲山飄渺萬千隔客路因循日痛呻自己伏藏原穩密何須向外苦追尋𨿽然未歸底人且止秪如已歸底人如何話會以拂子打○相云一輪明月映天心四海生靈荷照臨何必西風撼丹桂碧霄重送九秋音。

結制義天監院請上堂故鄕相去廿余裏往事回思二十年蕩盡家園無一物空拳聊對眾人前還有麼還有麼問逆流洞水滔天起倒插靑荊徧地生今日和尙行正令如何施設定君臣師云只爲愚騃啼不止遂將黃葉作金錢進云五位君臣卽不問如何是正中偏師雲月落霜滿天如何是偏中正師云云覆通玄頂如何是正中來師云鐵鋸舞三臺如何是兼中至師云花街任遊戲如何是兼中到師云到家不問道進云五位正偏蒙師指向上宗乘事若何師云地下輥輯轆問鳴鍵升座凡聖交參畢竟所爲何事師云爲汝不了進云个个眉毛橫眼上今朝打七復奚爲師云采得百花成蜜後爲誰辛苦爲誰甜進云嶺上木人才啟口溪邊石女展雙眉師雲閒言語進云和尙聻師云放汝三十棒乃云虛空按下雲頭不許南北東西拶得一回白汗試看誰悟誰迷諸昆仲當此之際亙天烈焰蚊蚋難泊峻灘急水魚龍罕棲直須通身無影像舉步絕行蹤始得物我不二夷險一齊其或未然饒彼赤眼銅睛瞻仰有分擎頭戴角望風莫躋大眾且道作麼生得通身無影舉步絕蹤去喝一喝云任大也須從地起縱髙爭柰有天兮復舉大愚示眾云豎窮三際橫徧十方拈起也帝釋心驚放下也地神膽顫不拈不放喚作甚麼自云蝦蟆師云大愚示眾美則美矣惜乎錯安名字博山又且不然秪如不拈不放喚作甚麼寧可截舌不犯國諱。

臘八印可禪人同眾新戒請上堂玄西堂問母胎才出稱尊大六載雪山復若何師云不因嶺上寒梅放爭見春光處處同進云旣是春光處處同因甚又道但以妄想執著而不證得師云春色無髙下花枝有短長進云秪如遠來乞戒復從求法未審還有法說也無師云一輪明月映天心四海生靈荷照臨玄顧視左右云恁麼則和尙說法已竟新戒各宜薦取師云猶喜西風撼丹桂碧霄重送九秋音乃云乞具遠來甚善哉殷勤請法爲登臺須知夜睹明星事說向燈籠笑破腮且道笑个甚麼拍案云奼女已歸霄漢去呆卽猶自立空階復舉瑯玡因僧問拈椎豎拂卽不問瞬目揚眉事若何玡云趙州親見南泉來僧云學人未曉玡云今冬多雨雪貧家怎柰何師云瑯玡血心片片惜乎不遇其人山僧當時若見道今冬多雨雪貧家怎柰何便進云請問瑯玡是貧是富聻。

上堂一年將盡夜萬里未歸人沈思生惆悵傾淚濕衣巾山水何曾阻人心自隔津欲歸歸便得曷用苦勞神謾勞神幾度木蘭舟上望不知原是此花身。

元旦上堂問一元資始萬物皆新且道佛法還有新舊也無師云虛空掛彩色大地盡歡呼進云木人占吉兆夜半露龜爻未審是什麼人證據師云燈籠說去露柱傳來進云秪如天地未形四時不立龜爻向甚麼處看取師云牧童遙指杏花村不萌枝上春色曉進云妙體本來無處著通身那更有蹤由師云一眾瞻之仰之問元正啟祚萬物咸新秪如通玄峯未審作何顏色師云黃葉落時風骨露春來依舊石斕斑進云恁麼則嫩桂蕃昌大抵枝頭春色好師云一枝聖箭曾向龍池穿出半角靈山還從鷲嶺來麼進云棋逢敵手難藏拙琴遇知音正好彈師云力幹山河同帶礪傍分帝化奏膚功進云非師不舉師云股肱良哉問春風拂拂徧天涯異艸靈枝盡發芽記得劫前橫鐵樹至今幾度覺開花且道鐵樹花開還涉春秋也無師云識得枝頭意在處樂笙歌進云觸來馥鬱香騰座爲慶吾師新歲華還是慶歲華是還是慶和尙是師云萬仞崖頭書壽字進云恁麼一曲陽春從此得當機舉出向人誇師云千峯勢到嶽邊止萬派還歸海上消乃云適來歡喜地菩薩揚聲叫云萬物咸新元正啟祚木馬嘶風泥牛吐霧佛法日新家風顯露一機頓發千機兢赴君臣道合正偏回互某等趨亦趨步亦步予喜云但得事事如舉不用山僧囑付正恁麼時忽有个傍不甘底漢出來道華王座上宜爲人天解粘去縛何得世諦流布山僧向云不見道等閒識得東風面萬紫千紅總是春。

結制立僧上堂元首座問黃葉紛紛明祖意安禪結制復奚爲師云頻呼小玉元無事秪要檀郎認得聲進云時聽焦桐彈此曲座中幾个解知音師云我已無端落荒艸直須相累入深村進云休將瑣瑣人間事換我悠悠林下閒師云祖翁舊閣閒田地料理須憑弟贊兄進云恁麼則妙印手提煙塞靜傍分帝命爲傳持師云虛空點首大地和南座禮退師乃拈拄杖云大眾心旣眞行本直橫拈倒弄幾人識先師曾用十餘年我亦全憑者个力探竿影艸驗正邪逆順場中堪作式西堂手眼自圓明拔楔抽釘兼妙密龜毛結网三千丈把住放行看縱抑諸昆仲放行則且止把住一句作麼生卓拄杖云黃河凍合鎖纖流法身露出難藏匿。

臘八藏明禪徳請上堂玄大師問任從三尺雪白不到孤峯未審孤峯憑个甚麼不被雪霜師云能爲萬象主不逐四時凋進云瞿曇早得師親指免受雪山六載寒師云不到烏江畔知他未肯休進云寒山忘卻來時道拾得相將攜手歸師雲家住深山更覓山眼開何處著羞慚進云灼然灼然師云屈原若不逢漁父千古誰人論獨醒玄禮退﹝師乃﹞拂拂子云正覺峯頭爛葛藤山僧今日要斬絕那个男兒不丈夫瞿曇何用彊分別引得禪流向外尋艸鞋踏破不肯歇現前一眾許多人習以成風困途轍眾中莫有爲黃面出气者麼試出來分雪卓拄杖云縱然分雪得行須防平地著跌喝一喝。

元旦三木監院請上堂玄座元問白雪已鋪銀世界杲日當空事若何師雲山河呈舊面艸木獻新容進云萬疊靑山如洗出誰是居塵不染人師云綠楊芳艸岸何處不稱尊進云一點陽春塵剎裏直教四海樂無爲師云世祖成功三十六雲臺何似釣臺髙進禮拜歸眾問六花飛瑞預兆丰年野老謳歌各安舊業舊業且置如何是新正一句師云日月光天徳山河壯林居進云戶外𨿽添遲日景窗前猶點舊年燈師云新舊卽不問喚甚麼作燈進云知音不用頻頻舉達者分明暗裏驚師云誠獅子兒一撥便轉乃雲雨雪以時人物安然春光匝地三千大千忘機山鳥樂此林泉隨時應節共慶新年大眾還識得山鳥慶新年麼以手鼓翅作白鷴鳴云一唱已開千戶曉幾人解覺五更先。

結制冬監院請上堂座元玄大師問一向川搖嶽擊而今海晏河淸再整鑪錘憑誰恩力師云意气不從天地得行藏豈爲勢時摧進云靈苗瑞艸和根拔未審此間作麼生師云不許夜行投明須到進云果然文彩全彰處三十年後祖燈新師云如何是祖燈新一句進云泥牛吼處天關轉木馬嘶時地軸搖師雲輕輕躡足龍門過惹得淸風動地來進雲起動和尙師云請公尊重乃云勢異時難在所然山中監院請安禪槍林火聚忘燒割鐵壁銀山誌愈堅擊如意云向者裏薦去休言佛祖謾說愚賢脫或沈吟以夜爲日失食忘眠秤錘捏出黃金汁頑石深鉆自見煙一朝驀地相逢處新婦騎驢阿家牽。

澗老和尙八旬誕日上堂乃揮拂子云白髮人今轉翠阿盂峯猶自碧嵯峨謾隨世諦生欣戚正法難扶可柰何道曠無涯休指注瞠開兩眼哭還歌吾師壽量非言說莫將幻影論生滅披蓑垂釣有多般照盡潭空誰辯別花甲云添二十年灼然癡守舊途轍恁麼喚先師今日八旬大誕得麼良久云老鶴𨿽移松頂巢風吹不動天邊月。

元旦召監院請上堂玄座元問歲華昨已結韶景又重新畢竟承誰恩力師云手執夜明符幾个知天曉進云知者如何師云玉蘊荊山媚珠騰大海光進云若然人人抱璧个个懷珠師云璧卽且置珠試呈看進云一丸當面擲大地著眼看師云好語忽將來進云咦師云禹力不到處水聲流向西座禮退師乃揮拂子云求名者趨朝求利者入市百藝與九流皆從今日起惟有林下人不逐外物使優遊泉石間任運樂行止事來隨撥置事去仍復爾如斯舉似還有佛法也無有則頭上安頭無則撥波求水去此二途若爲定當擊拂子云嶺梅枝上鵲聲新五湖四海春王裏。

結制上堂問妙體本來無位次石霜王子意如何師云休拈古調單於曲不落宮啇試舉看進云如何是誕生師云呱聲未絕稱尊貴如何是朝生師云汾陽終始列臣班如何是末生師雲白水源來承漢祚如何是化生師云大唐基業賴秦王如何是內生師云拱默威嚴孰敢量進云師踞猊牀當指何生師云不離當處常寂然指卽知君不可見進云若然今日結制翻成虛設師云幾度扣門招不出將身直入裏頭看進顧左右云灼然婆心徹困大眾須知師云知底事作麼生進云陋巷不騎金色馬回途卻著破襤衫師云咦問昨夜寒風起今朝匝地霜風霜卽且置此事請啇量師云寒鴉銜月叫回雁怯霜棲進云金風吹玉管那个是知音師雲流水髙山無限意笑看得得覓鐘期進云一種沒弦琴惟師彈得妙師云塗污不少乃云黃葉落三冬迫千山萬木顏非昔主人何事別家鄕甘作五湖羈旅客云冉冉依誰宅累我枯腸多感惜覓天掘地幾經遭鞭牛打車成虛役窠臼踏翻消息無方知一向枉搜索曲曲垂慈若何指陳此日規模歲歲同忘餐廢寢屢晨夕。

解制上堂以如意打○相云撥出雲中月四海白如晝水寒魚不餌釣者豈疏漏解网釋結是何气象呂尙從今倦下鉤成湯自此停冬狩。

上堂人人頂門上輝大寶光个个腳跟下縱橫十字因甚問著本命元辰十人有五雙擬議山僧恁麼拈提也是一場特地。

除日上堂此際迎新送舊年東村王老夜燒錢山僧不免依條例飯後長伸兩腳眠如斯舉似還有爲人處也無自是一般淸意味如何對境復茫然。

元旦上堂問靑山呈舊面黃鳥弄新聲還當得新年佛法也無師云機絲不掛梭頭事文彩縱橫意自殊進雲天無私蓋地無私載又作麼生師云一气不言含有象萬靈何處謝洪恩進云紅日髙懸映寶欄一年好景大家看師云你喚甚麼作紅日進云切憶洞上之言師云夜深須識把鍼人乃雲天得一以淸地得一以寧聖人得一天下和平衲僧得一事事現成拄杖子得一任運騰騰古徳恁麼提持博山要且不然二繇一有一亦莫守拈三門來佛殿裏將太虛藏北斗三世諸佛瞠睛有分歷代祖師望風稽首不是神通妙用亦非三三當九借婆衫子拜婆年風流餘韻還知否。

端節上堂耿耿衷腸赴汨羅千秋熱血冷江波江波冷向君王問爲問君王會也麼三閭大夫孤忠可掬未免激濁揚淸坐守一色若知瞿曇心不妄取過去法亦不貪著未來事不與現在有所住又何用齋志泉源屈沈死水且如何得應時適宜去三年逢一閏五月兩端陽。

中秋上堂不是心不是佛不是物畢竟是甚麼不是心不是佛不是物白雲乍可來靑嶂明月難教下碧天。

結制上堂我患腸瘋才歇諸人心病復起帶累疲獘不堪晨昏一番料理作麼生料理不許鑿壁偸光撥波求水。

解制上堂汝步渠亦步汝趨渠亦趨欲覓渠起處直路翻成迂何況向外求愚人益自愚然則迥超途轍又作麼生銷兵放馬后鼓腹樂何如。

開山異和尙百歲上堂問百年三萬六千朝反覆元來是者漢未審者漢還有反覆也無師云暫時自肯絕追尋歷劫何曾異今日進云且道異祖今日畢竟是生耶死耶師云識得目前無異路何妨陰壽與陽年進云若然臘月蓮花隨手獻不知誰是破顏人師云莫是上座麼進擬議師喝問盡道祖翁今日生卽今祖翁在甚處師云一度風雨一度寒進云如何是和尙爲人句師云寒盡春來暖气寬進云如何是過去世師雲是水皆含月如何是現在世師云無山不帶云如何是未來世師云泣露千般艸進云三世已蒙師指超佛越祖若何師云三十棒乃揮拂云因今念往事千古眞厥軌往事驗今時堪悲不堪視吾祖撾毒鼓曾貫金陵耳法幢聳西江震旦絕倫比我生法運移私心實仰止靈鷲峯前拆卻本博嶠花開在碓嘴誰道馨香六載余枝榦亭亭望標起株株隨分掃落黃大壽逢時愧疏禮諸昆仲當自委法身壽量等太虛謾謂今朝百歲已𨿽然不喚作百歲茫茫匝地普天人人撥波求水若喚作百歲盡向空中覓鳥迹蹉過目前秪者是畢竟如何大抵還他肌骨好不須對鏡畫娥眉。

上堂驚看日月跳雙丸欲覓安居無處安荊棘林中下腳易泥途有刺避還難心擬進步仍跚咄三界蜃樓何足羨休把歸期屈指端。

元旦上堂問梅花呈笑面楊柳展歡眉祖意分明甚如何應此時師云堂前客拜年進云新舊交參又作麼生師云杲日麗中天進云口吞佛祖眼蓋乾坤師豎拂子云你還吞得者个麼進云達者須知暗裏驚師云伶俐衲僧問閫外威權良有準不傷風化自升平升平气象請和尙指出師云六龍乘雲禦九天進云年來喜得新消息師云你還識不傷風化者麼進云能爲萬象主不逐四時凋師云玉帛朝回望帝鄕鳥孫歸去謾稱王問爆竹一聲催臘桃符萬戶迎春未審衲僧家作个甚麼師雲門前喜有長松柏時聽子規來上啼進雲松柏歲寒操不易子規幾度去還來師云作麼生見得僧一喝師云又恁麼去乃云屋後梅開徧堂前客拜年韶光歲復歲須委遷不遷諸昆仲喚甚麼作不遷莫是天地位萬物育麼莫是四時行百物生麼莫是長安徵戰我國晏然麼是則固是然猶未然畢竟喚什麼作不遷年來喜得新消息六龍乘雲禦九天。

元宵上堂堂前室裏燈照燭尙輝煌天上水中月淸光不如常更憐歌舞地猿叫斷人腸故國已荒虛支身惟口糧巢居旣弗可穴處復難藏辟穀已無術休糧幸有方如何是休糧方但能飯向無心碗自有人提折腳鐺喝一喝。

粟如瀚禪師語錄卷一終嘉興大藏經博山粟如瀚禪師語錄

粟如瀚禪師語錄卷之二

嗣法門人傳鵬編

住信州博山能仁寺上堂二

誕日上堂四十五年前過去事已過去了四十五年後未來事誠然未來正當現在變幻紛紜刻刻不住何者卽是拈起拄杖云騰騰任運無今古豈肯釘椿去搖櫓有時虛堂兀坐似愚若魯有時赤手入廛張弓架弩羚羊掛角絕形蹤丹鳳翀霄因風舞一卉開時蜂競采苗枯花謝誰依怙卓拄杖云皓月當窗淸夢回此道今人棄如土。

因事上堂小兒曹小兒曹隨時異素操恍若秋前樹葉落聲蕭颾松間箕踞者睹此亦疲勞還有卓立不羣者麼脫盡皮膚貞實在白雲去後見山髙。

上堂博山有一訣尋常未輕說今日特拈出諸人試分別擊如意云風不待月而涼火不待日而熱。

結制上堂閉門瞌睡接向上機從苗辯地爲憐中下博山恁麼接上機耶憐中下耶驀擊如意云秪此風墮葉喚作止啼錢。

上堂海神喜欲移天柱大地紛紛相耳語碧眼胡僧笑點伊始知一向鑿空舉我昔曾從此處來張拳奮臂亦同侶妄情消絕意緒狂心頓歇肯自許夜明簾外聽朝君古鏡臺前息煙炬照用機輪事事忘安容更道振戈旅𨿽然一向鑿空胡僧伎倆可施此念未興指點甚麼咦鼠糞休教投鼎釜﹝因耿藩請師易服從戎故云﹞。

上堂尊貴重重古殿封時聞閫外奏旋功野僧未識承誰力睡覺窗前日已紅今非昔復匆匆熨斗煎茶銚不同拈起簸箕別處春相逢謾話朝堂事更嫌身在此山中。

元旦上堂座元大師問不落窠臼卽且置斬新條令意如何師雲山河無阻礙春光觸處周進云莫是皇風一片封疆不守麼師云依稀相似仿佛不同進云端的一句又作麼生師云寒山與拾得笑插嶺頭梅進云與麼野老門前不話朝堂之事師云朝堂之事不妨道看進云是漢是秦俱不識五更但聽上方鐘師云剎竿頭上風車子問第一義首座大師一椎打就卽今拈香祝聖請和尙道師雲雨過溪光澹雲開嶽色新進云庭前瑞气祥雲靄屋後梅花鬥雪開師雲家鄕咫尺路非遙貪尋風景隔雲霄乃云案山呈舊面幽鳥弄新聲毛頭星不現良人罷遠徵文殊普賢無端起佛見法見被山僧痛棒趁出眾中還有不甘者麼眾不出師云鼓腹樂升平。

結制上堂結繩政簡且約指天交質費穿鑿言多去道日轉遠守默忘緣成造作才有絲頭便蓋覆迥絕無依始寬廓旣然博山因甚循條攀例添人粘縛咄不得春風花不開花開還藉風吹落。

上堂蕨長千峯已豎拳夷齊何事尙憂煎春風穆穆翻成妒羞對商山話舊緣如何是舊緣說向人前黑了天。

上堂桃李鬥芳菲嗟我憂盈抱時運日推遷少壯亦已老多爲人事愁誰覺身枯稿嗟哉復嗟哉堪悲不堪道諸昆仲旣堪悲爲什不堪道不識大哥妻原來是嫂嫂。

上堂成住壞空不從他得喜怒哀樂復更由誰對境能忘取捨何妨建立隨時設或情存向背全身沒陷淤泥超透一路還識得麼蝦蟆蚯蚓過東海無毛鷂子撲天飛。

上堂云荊棘叢中翻身聲色頭邊坐臥且道什麼人境界座元大師出云良哉觀世音全身入荒艸師云我行荒艸裏汝又入深村進云因誰致得師亦云因誰致得進云佛祖位中畱不住行於異類且徘徊師云浩浩紅塵裏灼然見故人進云咦師亦咦乃雲天上鳥水中魚緣境相忘飲啄徐徐橫衝直撞渾無礙飛騰游泳樂何如以拂子打○相云還見麼不撥自轉盤走珠無私獨運若蟾蜍。

中秋上堂秋露旣白秋葉抽黃離羣孤雁哀怨淒涼時節仍舊人事非常如何是仍常事云外天飛鏡巖前桂吐香。

元旦上堂忽雷震僧問時節若至其理自彰時節未至因甚雷動中天師云大用現前不存軌則進云爲復是冬行春令爲復是妙用神通師云但看棚頭弄傀儡抽牽全是裏頭人進云萬邦歌有道四海樂無爲師云如何是無爲景象進云鼓腹不知堯舜力村歌社舞樂升平師云好語忽將來問殷殷雷震雨汪洋个中消息請師揚師雲溪邊嫩竹迎風舞嶺上老梅斗雨開進云且道是當風指竹法爾如然師云相見人人笑臉開進云翀霄定是鳳凰兒師云你試翀霄看進云請師髙著眼師云鈍鳥不離窠乃雲天本髙地本深雷忽震烈風行雲作雨澍萬類育成祖意西來誰更外尋旣不外尋何者卽是卓拄杖云一點陽春塵剎徧拈來大地盡黃金復卓一卓。

上堂定盤星誰不睹歷歷分明不覆藏無端特地尋泥土鉤頭意試吞吐收綸擲釣事何常淸波不犯超今古還會麼夜半正明天曉不露。

上堂眾鳥翺翔繞樹啼憑欄望彼欲何棲去年巢寄南山下今歲巢空北向迷世外逍遙隨分好靑蘿爭得與云齊喝一喝雲路逢死蛇莫打殺無底籃兒盛將歸﹝民失居所避亂無策故云﹞。

心空選上座入塔上堂歇記室問聞道心空法亦空請師升座復奚爲師云玉露垂靑艸金風動白蘋進云恁麼則空禪人久旱逢甘雨他鄕遇故知師云相看滿船歌白雪不知霜露入秋衣進云不因夜來雁誰憐去路人師云白雪作麼生和進云請師聽師云誰是節拍人進云某甲禮拜去也問旣知心本是空未審來選甚麼師云誰識是當人進云二邊渾莫立中道不須安師云鯨吞海水盡露出珊瑚枝進雲家家有路透長安師雲路在甚處進云看腳下師云錯乃云人人本有醒醒靈靈个个圓成靈靈醒醒不從已叩徒向外求著妙著玄大似望風捕影覓生覓死何如掘地討天撞入涅槃城未許心空及第弗住無生國須知孝滿曹山子順母慈𨿽稱奉重珠藏玉韞貴在掀翻是什麼人分上事塵中有佛呼來選身裏無家向此宗喝一喝。

上堂拈起拄杖云還見麼認著依然還不是卓拄杖云還聞麼若將耳聽終難會橫按拄杖云是甚麼混則知處類之不齊擲下拄杖云畢竟是个什麼海神知貴不知價畱與人間光照夜。

上堂博山機亦何奇昔時雷厲風行壁立險巇年來平田淺艸與世推移驀豎拄杖云謾道生來無定力逆風吹又順風吹。

立義天西堂上堂化外來賓河淸海晏南窗坦腹髙臥羲皇盡知時淸物泰節候忽若楊子江吞卻鄱陽湖報恩塔撞倒東西梁是甚麼節候良久云問取義天西堂。

元座元受請引座上堂歇記室問舉一不得舉二放過一著落在第二意旨如何師云香柑林老已經霜拈出憑君仔細嘗進雲南枝向暖北枝寒莫是春風有兩般師云如何是兩般底事進雲近水樓臺先得月向陽花木易爲春師云一气不言含有象進云波裏𨿽彰明月印入山推出宿云來師云賴汝竭力乃云舊令𨿽是全彰新條又將拈出承虛接響便來問性問心撥艸瞻風更從覓佛覓祖獅子座上指北呼南象王室中揚眉瞬日額間掛劍機用顯殺活同時肘後懸符文彩示縱橫自在花開嶠翠卽且止敲唱雙行意若何卓杖雲澗水源從洵水出宿云日照博山靑復舉三聖道我逢人卽出出卽不爲人興化道我逢人卽不出出卽便爲人師云二老生涯各立則固善若用出處爲人曲折不少博山今日恁麼是爲人耶不爲人耶喝一喝云平生肝膽向人傾相逢謾道不相識。

鼓山爲霖老和尙命一脈老宿掃祖塔請上堂問鳳嶺嵯峨卽不問屴崱峯髙勢若何師云葉落風骨露進云常因送客處憶得別家時師雲家中事作麼生進云五九盡逢春師云錯問迷之與悟相去幾何師云鼻頭在眼下進云迷悟堆裏橫身得失叢中逞俊又作麼生師云榮辱偏隨騎馬人進云有意气時添意气不風流處也風流師云如何是你風流處進雲山尖月一彎物外任安閒師云未是你安閒處僧一喝師云怎得安閒乃云久疑頓釋灑落何如遠客歸家慶快難比脈禪徳見師翁屴崱峯頭已露當家種子永季祖爲法叔雷鳴石鼓藉其再世楊岐旣妙轉功回途策杖掃黃博嶺請法山僧憶龍牙道一切名山到因腳辛苦年深與襪著而今老大不能行手裏把个破木杓白雲端雲龍牙老人可謂熟處難忘師雲龍牙長行思住果然熟處難忘豈免白雲揀點脈禪徳長住思行了忘擔荷博山爲彼依實供通辛苦年深著黑裘幾翻欣厭幾翻休而今脫體無拘束一切名山信步遊遊則且從秪恐爲法叔未許久假。

退院上堂義西堂問劫火洞然大千俱壞和尙得何三昧博山宛然如故師云要識眞金火裏看杖頭有眼明如日進雲從前汗馬無人識今日方稱蓋代功師云春燕雛成移舊壘午雞啼罷啄陰階進云功成不住𨿽堪羨退己讓人益見奇師云屈原若不逢漁父千古誰人論獨醒進雲南巒一陣薰風起推出山中久宿雪師云推出後如何進云大家扶起破砂盆師云有是哉歇後堂問撒手端然坐白雲深處閒遷有爲人也無師云深林人不知明月來相照進云鐵牛不喫欄邊艸靈雀豈棲無影林師云夜半穿雲去天明戴帽歸進云若然綠楊芳艸岸何處不稱尊師云一任瞻仰問開基創業前王事端拱持盈後帝心如何是端拱持盈底事師云四海浪平龍睡穩進云恁麼劍戟盡爲農器用師云九天云靜鶴飛髙進云大家齊聽太平音師云你試聽聽進云鶯棲燕市笙歌鬧月白風淸四野歡師云聽得一半乃云鯨波靜狼煙息髙崗鳴鳳振云翼鴟鴞踞地仰天嗤翺翔欲展翅無力不如歸者不如歸自是不歸歸便得還見麼春燕雛成移舊壘午雞啼罷啄陰階。

永丰邑侯齊邑鎭陳曁紳衿等爲師造像落成玄和尙請上堂驀然突出峯頭笑他乾坤倒走激揚本地風光累我現前諸友還見否瞻之在前忽然在後。

住信州髙泉語錄

師甲辰四月八日在宿云受信州上永紳衿及當山勤舊請住髙泉寺於廿一日入院。

上堂僧問衝開碧落松千尺截斷紅塵水一溪時如何師云一九當面擲大地著眼看進云石鼓才聞天地震木馬嘶風出漢秦又作麼生師雲天左旋地右轉進云恁麼則髙泉一滴眞甘露灑作山河大地春師云引不著乃云慵說道懶談禪按下雲頭住葛仙四眾無端頻逼促又攜瓢笠到髙泉剎竿重豎全賴英賢要紹壽昌祖風直須努力耕田耕田固是還識得扶犁者麼卓杖云紫霞澗中飛片雪龍資寺裏浪滔天。

端節上堂玉几峯前白字碑文獨露龜泉井畔靑松當道全彰若向者裏領略何妨斗舟插蒲如或未委三玄池映峯頭月太極窩名四海傳。

小參我知你知你見我見心佛眾生何曾隔綫不惜莖眉重爲方便擲拄杖雲海神不貴夜明珠滿把撮來擲人面。

小參千倉盈萬箱益收藏宜及時活計貴精術叮嚀學道流个事須委悉荏苒度朝昏苦在三十日个事現成委悉甚麼雨打風吹艸裏埋問著依然云不識。

小參一翻雨一翻風仲春猶寒白雪彌空詢老農卜歲丰謂言九九將盡犁鋤正好施功天道一從人見西成勤墮不同莫朦朧打著南邊動北邊東山燒火西山紅𨿽然西成在勤墮頓悟又如何東卜與西卜迢迢隔萬峯。

示眾叮嚀莫逐情牽迷悟自分愚賢惺惺主人牢記空花世事虛緣如實證如實傳佛祖不值半文錢秪此莫是到家行履麼咦潑油救火殊堪笑雪上加霜更可憐。

住信州瀛山語錄

師丁未正月二十一日受玉山諸當道合邑鄕紳文學檀護曁本山勤舊監院執事啟請主瀛山至二月十五入院迨庚戌又二月一日始開堂。

受請舉如意云如意有時壁立萬仞有時平髙就下有時八字打開有時渾無縫罅應機示現又作麼生看風用帆傾湫倒瀉。

三門遇緣卽應不憚羊腸信步直入何用商量。

佛殿不是心不是佛不是物是个甚麼咄咄咄。

韋馱任卽赴賴擁護護甚麼露。

伽藍不以時艱有辜面命爲翰爲屏乃恭乃敬。

祖師一堂商量舊題目癡人錯向東西卜作麼生得不錯去六六依然三十六。

雪和尙像前風來松說偈人去雪猶關雀角聲生處鶴驚知幾般今朝得展座相對笑開顏。

據室錯然則吉不可犯忤拔楔抽釘英靈失措喝云拋出栗棘蓬試看誰吞吐。

指座露堂堂絕覆藏脫未委雪加霜遂升。

拈香祝聖畢次拈香雲此一瓣香供養開山法伯雪關和尙復拈香雲此瓣香曾向博山拈出今到歸云室裏何妨錦上添花供養傳洞上二十八世博瀛普寧堂上本師澗和尙用酬法乳斂衣就座云岫大師白槌畢玄大師問赴感隨機無方不應逆風把柁意作麼生師云雪後始知松柏操事難方見丈夫心進云世尊不起樹王而升忉利和尙未離博嶠早住瀛山且道相去多少師云夜半石人無影像縱橫須辧往來源進云恁麼則砂盆扶起法鼓重鳴師云來朝更有新條任惱亂春風卒未休進云佇聽雷音師云請公尊重問實篆煙騰籠嶽頂禹門三汲浪滔天个中消息卽不問耀古騰今事若何師云金錘影動寶劍光寒進云恁麼則寂寂無音去也師云碓嘴使開花進云泥牛吼出扶桑國木馬嘶歸浪苑洲師云念得好聽乃云邑侯昔日請登臺三載住持口懶開語默都盧存此道春蘭秋菊不須猜大眾如何是此道莫是轉功就位轉位就功麼莫是觀機利鈍收放有時麼莫是普應多方大功不守麼莫是因該果海果徹因源麼且喜總沒交涉畢竟如何是此道驀揮拂子云當年面上重安鼻腦後今朝更畫眉初學久參應辧別當機殺活謾稱奇云大師結槌師下座。

當晚小參雪峯道望州亭與汝相見了也鳥石嶺與汝相見了也僧堂前與汝相見了也旣一一相見又用說个甚麼復舉慈明示眾云一切聖賢皆以無爲法而有差別前是案山後是主山喚甚麼作無爲法良久云向下文長付在來日山僧又且不然一切聖賢皆以差別法而證無爲上是天下是地又喚甚麼作差別法白日靑天切忌說夢。

請云大師主瀛山席引座上堂問錯節盤根嘗不避大功不宰事如何師云春燕雛成辭舊壘九臯鳴後過龍池進云雞足兄呼弟應甲鰲弟應兄呼未審還有分別也無師云欄桿𨿽共倚山色不同觀進云如是則瀛博謙光諸方迥異師云虛空掛彩有眼皆見進云陽春雪曲淸音遠二老亭前笑展眉師云鐘期旣遇奏流水以何慚乃云鐘聲才罷鼓聲催收放臨時亦壯哉坐見白雲歸遠岫不須造作與安排大眾還知山僧做處麼瀛山仔任三載周全特請云岫息我勞肩不獨推同門光前烈抑亦定繼席起後賢破院聲光自玆遠播陽春白雪廣爲流傳喝云且道者一喝是遠播是流傳少待新和尙爲汝敷宣。

元宵小參眾生盲昧所親秪調合覺背塵誰知覺亦非眞空勞役役心神畢竟那个是親以如意打○相雲光輝萬古常如舊不似人間一夜新。

端午小參山蒼蒼水涓涓遙憶懷沙人可憐不鬥龍舟情已慘龍舟斗處忠魂牽舞棹者復何然藏身謾道無蹤迹夜叉曰把珊瑚鞭沒蹤迹處莫藏身蚯蚓蝦蟆上梵天正當此時瀛山奚爲角黍菖蒲聊應節不將閒事掛心田。

中秋小參瀛山門下無法可說每逢中秋團圞賞月驚看地轉天旋雲蒸霧結可憐挈挈波波東倒西跌刀山劍樹皮穿骨裂鑊湯鑪炭灌銅飲鐵此時得暫回光鼎沸場中頓歇旣無法說道底甚麼太虛空中切忌釘橛。

粟如瀚禪師語錄卷二終嘉興大藏經博山粟如瀚禪師語錄

粟如瀚禪師語錄卷之三

嗣法門人傳鵬編

再住信州博山能仁寺上堂三

師於康熙丙寅年十二月二十四日剖監院曁兩序合山大眾啟請再主祖席。

上堂問昔年讓位推賢今朝復主祖席時如何師云靑山不約常當戶流水無心自入池進云復布東君令花開上苑春師云試瞠眼看進云舊辭連韻唱遠▆送靑來師云嗄乃鼓掌作雞鳴云午雞啼罷啄陰階復唱千門曙色開金果秪因猿摘去玉花還待鳳銜來擊如意云不惜通身混泥水坐看鐵鋸舞三臺。

上堂問壽山疊翠羣瞻仰不落千支請舉看師云類之不齊混則知處進云綠竹不因風起舞紅桃爭得笑春風師云紅桃試呈看僧作呈勢師云分明月在梅梢上尋到梅梢月已遲乃云若效杜口毗耶有負來意或乃隨邪逐惡未免眉毛打失畢竟如何以拂打○相云虛空彩繪壽山突出背看分明正觀難識明如滲兮暗如日千眼大悲辧莫及𨿽然筆端未形壽山在甚麼處喝云傲古淩今無等匹。

靈鷲義和尙請上堂問一人有慶海眾云臻如何是一人之慶師雲水上卓紅旗進云如何是海眾云臻師云瞻之仰之進云恁麼雷音吼出天花落法雨傾時大地春師云錯乃揮拂云至理無言何用饒舌三拜歸位親切親切喝一喝。

安兩序上堂云雲從龍風從虎博山拄杖誰與伍等閒卓出人前也是泥上加土擲杖下座。

元旦上堂師良久噴嚏一聲云識得麼年是新年日是新日騰騰任運無固無必復噴嚏一聲云大吉。

上堂巍巍不動尊足不離地走覿面弗仙陀面南看北斗識得麼瞬目落二三何用重開口問不動尊因甚足離地走。師云。切忌形影覓。僧擬議。師云。迢迢與我疏。

上堂云。腳跟如釘。脊梁似鐵。正說邪說。胡說亂說。相席打令看孔著楔脫。或觸境生心。隨時起滅。喝云。道火何曾燒著舌。

重建澗老和尙塔院峻工上堂問太虛。請問如何點綴。師云。矢上加尖。進云。恁麼則一翻拈出一翻新。師云。你試拈出看。進云。虛空掛彩。有眼皆見。師云。瞻仰有分。乃云。椽折梁傾。觸目眉結一旦重新家風自別塔影光搖徹太虛。老僧試爲重點綴。何點綴開基籌畫日經營。坐對奇峯今復別。

上堂問。催耕日夜鳴。懶人睡不醒睡醒時如何。師云。喫粥喫飯。進云。和尙如何行履。師云。喫飯喫粥。進云。謝師指示。師云。杓卜聽虛聲。乃云。幻軀匪堅。長庚曉月。夏長秋收。時時漏渫。目前岐路。如蒙昧開眼。未免墮途轍秪如無明實性卽佛性。幻化空身卽法身又如何。雲霞萬里收。明月光皎潔。

除夕上堂問。一年將盡夜。萬里未歸人。師云。歸家時如何。進云。不因嶺上梅花放。春色焉知萬戶同。如何是同的事。師云。冷暖應自知。乃云。殘臘將盡多見尖儀白髮頭陀歡笑展眉胸懷非別人世忘思千聖不慕己靈重誰倦來卽睡。任喚癡癡。

元宵上堂問。堂前燈且止。雲裏月何在。師云剔起眉毛向上看。進云。阿誰得見。師云。切忌天上覓。僧擬議。師打。云。擬思隔萬山。乃云。堂前燈。雲裏月。个事明明漏渫。更問如何紅鑪覓雪。

上堂問。如何得隨緣任運去。師云。相逢且喫茶。進云。莫便是安身立命處麼。師云。淨地卻迷人。乃云。著玄妙。誠顚倒。菩提涅槃是什麼。眞如佛性不堪道一回。舉起一回新幾度。拈來幾度埽。畢竟如何。佛祖等視若浮雲。任運隨緣非所好。

上堂問。幻合幻離是个甚麼。師云。撲落非他物。縱橫不是塵。進云。恁麼幾般云色出峯頂一樣泉聲落澗中。師云。莫將支遁鶴誤作右軍鵝。乃云。來何來。去何去。昧卻主人公。徧地覓本據。忽聽子規啼。慚惶無避處。是甚麼物恁麼來兮恁麼去。

上堂問。橫吞世界倒跨須彌的人未審還稱到家也無。師云。有爲終不貴。乃云。秀才忙忙赴考。衲僧時時打掃。掃聖掃凡掃。虛空才著些兒便顚倒八角磨盤空裏走。莫守寒巖異靑艸。

上堂殷嗟麥秀周悼黍離興歌寫怨淒以其悲顧瞻松柏勁榦挺枝新蒲細柳顏色時移警心觸目。耿耿於玆。雨露之思中懷悵而𨿽然視三界如夢幻。目興廢若漚花的人又且如何。咄。逆之則嗔。順之則喜。

元宵上堂。燈是燈。月是月。三歲孩兒解甄別。燈非燈。月非月。鐵額銅頭盡結舌。燈月交輝如何說說夜半正明天曉不露。

上堂秪者是錯認珍思量分別建立乖眞。直饒點卽便到不向外尋也。是杓卜聽虛聲開眼著埃塵。𨿽然法隨法行法幢隨處建立。未審建立何法。咦。倒腹傾腸如未委。君向瀟湘我向秦。

上堂。屋後數株老梅山前一派煙霞家風淸貧如洗囊無一物堪誇更問西來祖意。不敢掜目生花。

上堂。說無著無說有著有。競趨兩頭茫然失守。有不著有無不著無。脫體無依光獨露。趙州東壁掛葫蘆。問。水漲前溪。鳥啼林樹。春際物類如然。未審衲僧做處如何。師云。趁起泥牛耕隴上。笑看兒童捉柳絮。進云。只圖海嶽求知己。休論人世與浮沈。師云。謾借他人力。叩己得安閒。僧作禮云。誠哉師言。師云。逢人切忌錯舉。

上堂。舉僧問趙州如何是道。州云墻外的。師云。墻外底不是道。動步卽錯休外討。百城煙水日茫茫。看來已是自顚倒。相逢誰非地行仙。何處不是蓬萊島。報諸人。謾學杓卜聽虛聲。須信衣珠光皎皎。

上堂。初伏天。十分熱。夾背汗流。扇搖不歇。佛法也大有。牙痛弗能說。

上堂。問。無爲無事人因什猶是金鎖難。師云。靑天也須喫棒。進云。坐著白雲時如何。師云。絕點純靑階下人。密移一步看飛龍。乃云。不信本來具足。常年東卜西卜。秪圖入海算沙。未肯回光返矚。須知密在汝邊。無勞徧叩名宿。山僧恁麼告報。也是瑕生白玉。

上堂。問。騎牛覓牛卽不問。騎牛到家時如何。師云。長伸兩腳眠。進云。出頭天外看誰是者般人。師云。海底紅輪秀。石上不栽花。乃云。祖席支撐四十年。搪風抵雨老猶堅。而今擬就閒閒地。拓出圓明照大千。且道圓明卽今什麼處覓。卽知君不可見不離當處常寂然。

上堂。今朝十月十五。處處撒沙撒土。耳聞喝以雷轟。眼見張弓架弩。須知不盡如然。弗入他家隊五。飽餐伸腳打眠。熟睡憨憨到午。有問向上宗乘。謾將鼠糞投釜。問。自從少室分燈後。各展宗猷振祖風。當年饑餐渴飲的人。祖風又作麼生振。師云。更嫌何處不風流。

上堂。說眞說妄說妙說玄。鏡花水月。春云曉煙。須彌太虛。歷無變遷。但能無欲無依。迥超格量如然。咄。𨿽然比擬恰好。也是矢上加尖。

上堂。布被冷。何時節。千山萬山落紅葉。佛祖於我如浮雲。那記人間閒歲月。無端逼向法堂前。令人轉憶維摩詰。不覺通身冷汗流。白醭口生無可說。

粟如瀚禪師語錄卷三終嘉興大藏經博山粟如瀚禪師語錄

粟如瀚禪師語錄卷之四

嗣法門人傳鵬編

住信州博山能仁寺小參一

當晚小參雨落地濕。雲開月出。个事圓成。胡不委悉。眾中還有委悉者麼。問。昔日達法禪師於毫端上現寶王剎。今朝和尙於微塵裏轉大法輪。秪如法輪作麼生轉。師云。是鐺皆鐵鑄。進云。鐵鋸舞三臺。又作麼生。師云。日食三餐。夜眠一宿。進云。當軒毒鼓師親擊。遐邇皆聞振祖風。師云。不勞贊嘆。乃云。今朝正月十二。當道檀信光賁曲盝牀上阿師語言不須禁忌。何故治生與產業皆歸第一義。

小參問。端陽佳節卽不問。利生接物事如何。師云。臨淵無限傷心事。安得黃金鑄屈原。進云。才過四月節。不覺便端陽。未審佛法相去多少。師云。野老不知堯。舜力冬冬打鼓祭江神。進云。寒則苦寒。熱則酷熱。是什麼人境界。師云。且禮拜著。問。兩个泥牛斗入海。直至於今無消息。未審屈原大夫卽今在什麼處。師云。階前綠暗紅稀擬議翻成途轍。進云。恁麼則藏身處沒蹤迹。沒蹤迹處莫藏身。師云。緊捎艸鞋。僧喝。師云。好追靑霄鳳。莫學野啼雞。乃云。鬥龍舟巧施設木童唱巴歌。石女和白雪。問。渠何因緣報道端陽節。舉世競紛華。博山風景別不貼桃符神俗例盡蠲絕有。問。祖師禪到此都消滅擊拂子云。旣知此日是端陽。何用叨叨更饒舌。

小參安夏結冬。諸方舊制惟有博山十分次第庫司打點燈油。行者整單掃地。公案見成。何處不是。直饒直下承當。未免落在第二。何況努目睜睛。思惟擬議。克期取證。以悟爲期。似者等不喞澑漢。引得虛空笑破唇皮。眾中還有不拘制限者麼。出羣須是英靈漢。敵勝還他獅子兒。

小參。細雨止。白雪飛。黃葉堆堆。黍稷離離。昨夜烏龜變作鱉。水神撫掌笑嘻嘻。咦。秪恐不是玉。是玉也大奇。

小參。刺骨寒威風凜冽。嘉州大象凍出血。山門掩面不堪觀。廚庫見之驚吐舌。莫吐舌。不得寒風花怎泄。

小參。舉竹篦。云。若向這里會得。痾屎放尿無非神通妙用。若不會。直饒四禪八定也是業識。茫茫諸禪者。須宜各各剔起眉毛。向無可著力處著力。無可用心處用心。忽然地一聲。方知釵鐶𨿽異。金體則一。瓶盤𨿽殊。土質不二。聖凡𨿽差。者个本同。且如何是者个。擊竹篦云吽吽。

小參。休休休。幾个金鱗上直鉤。歇歇歇。拶得虛空頭腦裂。任他指鹿爲馬。證龜作鱉。堪笑厚面老迦葉。火裏蓮花鬥雪開。倒搓龜毛縛娑竭。

小參。擎拳豎指破艸鞋。良久默然鬼活計。若是超宗越格郎。爭肯爲人食殘涕。遂擲下拄杖歸方丈。

小參。光晃晃。明歷歷。人人眼在面門。田▆又道不識。秪爲分明甚。翻令信不及。

小參。佛殿笑嘻嘻。尊者皺雙眉。爲甚如此裸形國內誇服飾想君太煞不知時。

小參。日日錐。夜夜考。落花滿地誰能掃。三腳蝦蟆逞神通。翻身跳過東海島。驚起龍王努眼睛。覿面逢渠要速道。𨿽是維那有入頭。痛棒熱喝非艸艸。何故。直下承當猶是鈍。況復回頭而轉腦。

小參。七日彈指過。念之淚欲潸。因憐雲水客。晝夜不得閒。大道直如弦。行人自爲艱。我言如不信。一任走千山。秪如信後又作麼生。陋巷不騎金色馬。回途卻著破襤衫。

小參。愁愁。个事不明兩淚流。喜喜。忽然撞著自家底。歇歇。等閒拔卻眼中屑。南北東西任去來。蘇秦休掉三寸舌。

小參。秋菊開。黃葉落。祖意甚分明。當人胡不覺。特地一場愁。無繩而自縛。休自縛。麒麟只有一隻角。

小參。今日不說法語。只有一句記取。且道是那一句。現公案不須舉。

小參。向來把斷關津。今夜放開一綫。顧左右云。座中且喜盡顏回。胡云望道而未見。

小參。數載向外求。逢此倍生愁。今朝驀覷破。隱隱覺慚羞。且道識羞後又作麼生。何妨頭上更安頭。

小參。持戒但束身。非身無所束。且道喚甚麼作身。聻眾中還有道得者麼。如無。山僧爲諸人下个注腳。上玉永丰。不離湖東。彊分疆界。對面千峯。

遣義天一庵二禪入廣募刻異祖全錄小參。昆山美玉久埋土。麗水精金何處所。要得光輝目下生。還須有力人提取。且道誰是有力人。豎拂子云。欲理舊詞連韻唱。三千里外逢人舉。

端陽小參。歲歲說。眞實說。假借說。出格向上說。舉古明今說。千說萬說。不出這个時節。且道是甚麼時節。五月五。處處熱。

中秋小參。皎潔永輪徹夜懸。笙歌處處樂欣然。貪觀天上殊堪笑。比擬寒山亦可嫌。打○相云。覿面淸光如不薦。依然猶自落前川。

小參。屈指算七過半。咬定牙關。切莫把玩。驀喝云。且道者一喝是把玩非把玩。眾遲疑。以杖趁散大眾。歸方丈。

除夜小參。才見百花開。又看雪子落。一年煩悶過。轉念舊極樂。五湖參學人。對此須應覺。覺覺鐵秤槌硬。確確烏龜殼空。索索榮枯得失不相關。夢裏生緣徒把捉。卽今如何窗前。𨿽點舊年燈。城上將吹新歲角。

小參。才賀新年。又二月一。迅速時光。誠若箭急。一犁風雨出山前幾人解道腳不濕嗄。

上元起七小參。百花開天地秋歌舞場中眉忽愁。上是天。下是地。此語不入時流意。東作西。南作北。晝三夜三尋軌則。僧堂燈火正髙輝。無端特地生迷惑。

小參。天上無彌勒。地下無彌勒。彌勒畢竟在甚麼處。擲杖云。直下來也急著眼覷。

小參。明明祖師禪。岸柳舞輕煙。當機如蹉過。紙裏復麻纏。

小參。米價撩天索。尋思經幾回。休糧方本有。人苦不知裁。歸去來。歸去來。兔角謾將眼裏栽。作麼得迥絕依倚。喝云雷鳴驚蟄。日暖花開。

小參。白刃橫空秋气寒。積屍徧野目心酸。捨生取義誠難事。難事而今已泛觀。不見永嘉道。了了見。無一物。大千沙界海中漚。一切聖賢如電拂。伶俐漢一歷耳根。更不隨羣逐隊。何故。他人住處我不住。他人行處我不行。不是與人難共聚。大都緇素要分明。

小參。諸佛未出世。白璧自光輝。達摩從西來。黃金遭埋土。伶俐者更不周由者也。遲鈍漢一向撥迷求悟。山僧如是拈提。是伶俐是遲鈍。逢人但。恁麼舉。

小參。个裏久不平。人苦不知覺。以故犯霜鋒。積骨如山嶽。道路長荊蓁。狐貍穿屋角。觸目心生悲。豈忍求歡樂。愁苦慘傷置一邊。平與不平誰把握。唐虞揖讓見謳歌。秦漢旌旗動帷幄。

小參。舉步涉危機。回途日遲遲。可憐一雙足。長年帶水泥。諸禪徳。豺虎羣中自在。是非海裏橫身底聻。同門出入不相識。一回見面一回疑。

元宵小參。舊公案。重判斷。擲下拄杖云。斷謾道。元宵正月半。

小參。志非不髙。謀非不深。放過一著。枉用搜尋。不放過底如何覿面相呈。誠爲費力。隔山相見。未是知音割稻完小參。風吹不入。雨打不濕。𨿽然各各本有也。要及時收拾。喚什麼作本有底。捫槌拍板絕商量。谷滿倉兮米滿箱。但見四維成一片。更於何處覓封疆病起小參。一聲地。誰與我來。瞥然翻身。誰與我去。卸卻者皮囊。畢竟何憑據。休多慮。前旣不來今不去。笑看三臺舞鐵鋸。

小參。珠產淵。玉生璞。賴彼先知覺後覺。到處相逢摸象流。明珠美玉誰取琢。惡鄭聲亂雅樂。淸者淸兮濁者濁。冷眼冷耳耐看聽。擬掃淸濁諸齷齪。拈拄杖云。者一點還掃得去麼。野火燒不盡。春風吹又生。

小參。著法被法縛。著佛被佛礙。一切總不著。撞入無爲袋。以拂打相云。八角磨盤空裏走。宛轉縱橫絕向背。

小參。拈拄杖云。雲從龍。風從虎。此語由來貫今古。不是山僧欲彊排。聖人作而萬物睹。睹底是甚麼。擲下拄杖。

小參。愛憎取捨。由識情轉。隨其所轉。輪回豈免。枉作枉受。緣遇明顯。智者厭離。愚人自繭。見旣差殊。懸隔匪鮮。何以轉得情識去。有風恣渺茫。無風弄淸淺險。

小參。玉轉珠回星電逐。春風和气盈幽谷。花簇簇。錦簇簇。紆懷頓覺醒心目。往事於今三十年。一聲長嘯快憂獨。如何是往事。切忌東卜西卜。

小參。識得一萬事畢。其然豈其然乎。博山三十年前奴郎不辯。一物不幹懷。百事不爲念。三十年後。緇素分明。人情稍不周。於念慮是非不旋踵而至因什如此到江吳地。盡隔岸越山多其然豈其然乎。

小參。一念未生。凡聖歷然。說向人不得。舉似人不得。夜半烏雞頭戴雪。東土西天作軌則。吽。急急如律令。

小參。驀地驚殘夢。枕畔語諵諵。已識從前錯。休更說二三。出門相見無他事。秪將此語播東南。

小參。古徳道。若人識得心。大地無寸土。博山不恁麼。若人識得心。何地不是土。

再住博山能仁寺小參二

小參。揮拂子云。宗非宗。教非教。欲蓋彌彰。點卽不到。寶印當風絕商量。三寸舌頭胡亂掃。曲曲垂慈作麼。喝云。十成好个金剛鉆本。自天然。非作造。

元宵小參。棲鳳嶺頭。一帶峯巒秀異。浴龍池上。幾多花鳥爭春。燈月交輝。掩映層巖流壑。人境不奪。何妨幻有幻無。坐斷千差。頓使正偏不立。同風萬里。暗驚節序推遷。還見得麼。才方正月初一。又是十五元宵。

除夕小參。鳳嶺風規秪聽緣。隨家丰儉度殘年。叮嚀珍重歸堂去。一任鼾呼髙枕眠。

小參。牡丹吐。十分嬈。陣陣香風破寂寥。驀地回頭親觸著。聖見凡情當下消。

起七小參。不許扶籬摸壁。秪貴懸巖撒手。一朝絕後再蘇。始信三三是九。喝云。蝦跳何曾出斗。

考工小參。逐次挨排按過。个个耳聞目睹。惟有堂頭未徹。其餘超佛越祖。堂頭因什未徹。秪爲向人撒沙撒土。

解制小參。柳舒綠桃破腮臺與嶽任去來。前途忽遇黑面。應須低首思裁。咦。何得平地骨堆。

出隊小參。問。牛過窗欞四蹄尾巴俱過後如何。師云。綠楊芳艸岸。何處不稱尊。進云。恁麼則東觸西觸。師云。正好牽犁抴耙。進云。未審鼻頭繩索何在。師云。者畜生。乃云。直不藏曲。曲不藏直。曲直旣分。大地咸識。曲直未形。阿誰隱匿打鼓。普請看急急如令敕。

小參。弓影杯中。心疑是蛇。求醫覓藥。胸次如麻。蓋爲所見不眞。枉向人前咨嗟。且如何得息疑去。再坐盤中弓落盞。饑時喫飯渴飲茶。

小參。師以如意打○相云。臥石眠云三十年。不將一物置心田。而今往事重拈出。笑破枯椿觜半邊。且那里是可笑處。咄。說向人前黑了天。

師請玄和尙繼席後。因人心向背復爲首眾小參。亭亭百尺樹結根。東山谷枝榦若常。材剛健異眾木畫。棟非所願甘自住。云屋歲久皮膚禿。蒼蒼殊可掬爲愛。新梅噴雪香因玆。盤翠在髙崗。而今又憶梅。孤冷就下平。鋪風與霜。且圖个什麼。咦。切忌錯商量。問。退己讓人屈曲垂帶時如何。師云。屈曲垂帶退己讓人。進云。端的意旨試請道出。師云。陋巷不騎金色馬。回途卻著破襤衫。進云。恁麼看風用帆事無一向。師云。借他拍板與門槌。我且逢場而作戲。進云。月船不犯東西岸。始信篙人用意良。師云。雪後松柏操仔細好生看。

除夕小參。隨緣隨分野僧家。此際如何度歲華。兩岸梅花開未了。通紅瓦竈煮春茶。正恁麼時。還有佛法也無。一滴沾唇消傀儡。人前何用更拋沙。

因事小參。問。棄本逐末未審是何懷抱。師云。貪他一粒米。失卻半年糧。進云。喚甚麼作一粒米。師云。擬心卽錯。動念卽乖。乃云。老漢生平性燥。不會巧言。一味直道。翻思愛推屋烏緘口。一任顚倒。相逢但喚喫茶。逆耳拂心盡掃。掃則固是拈示。奚爲秪圖蛇驚。不惜打艸。

小參。饑餐渴飲。起坐困眠。聖凡一致。愚智皆然。三登九上。徒涉山川。一撥便轉。未脫纖。更或沈思。蒼天蒼天。

小參。舉玄沙坐次。見地上一點白。指問侍者曰。見麼。者曰。見。如是三問者三對。沙曰。你也見。我也見。因甚道不會。師云。玄沙坐久成勞。眼裏空花亂墜。自迷迷人。侍者枉遭魘魅。設遇英俊衲僧。待指白雲。見麼。向道。和尙眼花。作麼看者老漢又作何伎倆。𨿽然。還有爲玄沙雪屈者麼。試出道看。良久。云。幾度叩門招不出。將身直入裏頭看。

對靈小參。揮拂云。滄桑經幾變。銅駝臥艸中。淒其舊閥閱。蘭掛影淡濃。風木徒餘韻。蒸嘗誰與供。漚花非把捉。聊以代天功。要識代天功麼。禹力才施處。水聲流向東。驀一喝。

小參。春馥鬱。夏繁華。零落秋風冬斂葩。更愛門前平植梅。不嫌冷淡亦敷花。

粟如瀚禪師語錄卷四終嘉興大藏經博山粟如瀚禪師語錄

粟如瀚禪師語錄卷之五

嗣法門人傳鵬編

住信州博山能仁寺示眾一

示眾。農夫耘田作壩。衲子安居度夏。一一天眞明妙。咄哉。知音者寡。且道誰是知音者。卓拄杖云。露柱燈籠。泥牛木馬。

誦戒示眾。池中蓮亦俊哉。生長污泥裏。潔白異眾材。且不畏風雨。挺然出水來。我懷時有素相見樂傾杯胡爲人不如展轉受塵埃。眾中還有潔白異卉不受塵埃者麼。莫教佛殿脊。笑破一雙腮。

示眾。禾鐮才放下。覓甚殘涕唾。不惜腳皮穿。甘心忍饑餓。參徧百十城。日用還蹉過。不蹉過是甚麼。穿衣。喫飯。閒坐。困臥。咄。

示眾。日漸短。夜漸長。千林落黃葉。巖桂獨飄香。不會吾無隱。轉轉錯商量。大眾作麼得不錯去。塵中𨿽有隱身術。爭似全身入帝鄕。擲下拄杖。

示眾。師拍案云。二由一有。一亦莫守。春艸芊芊。乾坤倒走。順逆不拘。數目不落又作麼生。猴愁摟搜頭狗走抖擻口。

示眾。懸肘後符豎頂門眼驅耕奪食意句俱鏟卓杖云鏟鏟因時制宜謾學擔板。

示眾。我今眞實說。大眾應諦信。良久。云。數日口痛。

二月十五示眾。師云。春日遲遲。鳥鳴嘻嘻。瞻彼返哺。動我悲思。親葬咫尺。欲奠何羈。翹首東山。涕淚盈池。食人食兮憂人憂。不遑移念於他之大眾。古人云。父母非我親。誰是最親者。喝云。花開碧岫山妝面。月印寒潭水畫眉。

示眾。舉古云。無病卽是安。無愁卽是樂。若起安樂心。只恐愁病作。師云。古人𨿽得安樂法門。究竟不知愁病起處。博山敢問病是誰病。愁是誰愁。安是誰安。樂是誰樂。但能一念回光。卽脫二乘羈縛。大眾。脫縛後又作麼生。良久。云。切忌平居無病服藥。

示眾。驅耕夫之牛。奪饑人之食。此是博山尋常做▆。臨機互換又作麼生。喝云。依稀似曲才堪聽。又被風吹別調中。

因事示眾。情念勝道念。臨終被業牽。道念勝情念。臨終能轉業。作麼生得道勝情去。卓杖雲。水不待月而涼。火不待日而熱。

示眾。今朝六月十五。暑日炎炎似火。熱則普天普地。那容東避西躲。正恁麼時病僧如何。鑊湯鑪炭慣安身。從來無可無不可。

示眾。參天謀。入地巧。明眼衲僧直笑倒。靈苗瑞艸和根枯。禾熟不臨田裏討。足蹈大方。身棲物表。煩惱海中爲雨露。取捨行藏得恰好。時難勢異又且如何。鐵牛不怕獅子吼。何妨萬物常圍繞。

示眾。行同行。住同住。行住不相離花開無影樹嗄。

刻祖錄成示眾。祖翁田地及時耕。言說法身日已行。打鼓當陽普請看。喜聞玉振興金聲聾者如何。卓杖云。覿面擊開無盡藏。更嫌何處不分明。

示眾。四十才過雪滿頭。自斟自酌自含羞。晨昏競業成何事。究竟幾時得了休休休接物利生沙壓油。不風流處也風流。

示眾。罕見百年人。何勞千歲憂。縱然計較成辛苦。爲誰畱。黃菊謾誇霜後色。白雲紅葉滿荒丘。

示眾。石壓筍斜。出源淸流。自長涇渭。混其瀾由。玆嘆濫觴。不爲物轉。道是阿誰通玄峯。頂石幾度見滄桑。

示眾。冬寒夏熱。涼生暑滅。身世浮脆。妄情靡竭。咄。成佛作祖是眞是妄。

示眾。个事𨿽非急求。要且弗宜緩赴。長年糞裏藏身。蹉過金烏玉兔。卓拄杖云。觸目不會道。運足焉知路。

示眾。師垂問。自是不歸歸便得。五湖煙景有誰爭。因甚家鄕咫尺欲歸尢難座元大師云。年來家蕩盡。免作屋中愚。一僧云。動步卽錯。師代云。險。乃云。菊殘黃葉落。四望俱寥廓。咄咄。老瞿曇虛空徒描摸何描摸正覺山頭一場迷。四十九年費穿鑿。博山恁麼告報任他諸方貶剝。

示眾。商勤求財。士勤求祿。農勤求谷。衲僧勤求个甚麼。切忌妄想。

示眾。有田不耘。有屋不住。渾身脫落。兢兢是懼。渾身旣脫落。更懼个甚麼。背觸俱非。如大火聚。

示眾。古人云。佛法大有。秪是牙痛。博山今日卽不然。佛法全無。秪知舌痛。

示眾。苦樂逆順。逆順苦樂。適遘此時操守自若。是非失心憑誰寄托。切忌道著。

示眾。懷人久未歸。一夕忽相晤。秉燭敍寒暄。曠情俱剖露。惟有黃泉客。冥冥誠難步。去路日已遠。懊惱向誰訴。悲喜不干試道道看。狂風暴雨時。明月光如故。

示眾。垛招箭急須薦嘉州大像。身陷泥犁。陜府鐵牛。曲曲旋轉。秋空黃葉日紛紛。宇宙寥寥何所見。豎如意云。鐵樹花開冰河發焰。

元夜示眾。梧庵監院啟請開示。試問兩序執事齊集麼。參頭云。齊集。各寮雜職俱到麼。參頭云。俱到。一眾度歲華。何敢更拋沙。旣爲風頭稍硬。維那當云謝茶。

示眾云。个裏亂蓬蓬。誰識主人公。叮嚀恐損徳。咄咄怪書空。墻壁瓦礫放大光明。黃鐘大冶土面塵蒙喚那﹝个是﹞主人公。任從滄海變。終不與君通。

示眾。師垂問。大鵬展翅蓋十洲。籬邊之物空啾啾。且道啾啾意在於何。一僧云。籬邊之物空啾啾。一僧云。妄想。一僧云。特地一場愁。乃喝一喝。云。雷鳴大地。聾者不聞。月照中天。盲人莫睹莫睹則黑白何分。不聞則重輕豈辧。所以出言吐气笑殺傍觀摸壁扶籬。焉知大道遇斯痼疾誰是醫王。顧視左右云。那个不是。

再住博山能仁寺示眾二

元旦示眾。舊歲去。新歲來。山門依舊向南開。相呼相賀成何事。惹得燈籠笑破腮。笑什麼。新年本是舊年人。不煩造作與安排。

示眾。扇不輟。暑炎炎。超超物外。日見優煎。鑊湯鑪炭。安身是誰。解使如然。咄。是誰解使如然。

示眾。側聽蜾嬴囑。頻呼類我形。一朝形相似。鼓翼去不停。先覺警冥語。當時念醒醒。幻離與幻合。等視若浮萍。醒醒的人日用應緣何事。良久云。晝見日兮夜見星。

示眾。樹將稠而鳥集。池旣成而月臨。塵中誠能作主。化外自然來賓。心王才逐物轉。閫內日見呻吟。且作麼得不被物轉去。沒柄鋤頭振祖道。坐看枯木鬥芳春。

安卞玉監院示眾。玉在山而木常潤。珠在淵而崖不枯。英俊叢林。傑出聲光。盈益五湖。龍吟霧起。虎嘯風生。是何气象。咦。秪奉一人天地貴從教百職自陳敷。

示眾。日夜追考。明眼笑倒。皮下有血。倒斷宜早。且▆考又考个甚麼。識得飯是米做。也要打破你腦。

示眾。諸方時時說禪。博山日日司菜。更問祖意西來。鋤頭斸破土塊。金剛與土地揩背。笑殺明州布袋。

示眾。舉米胡令僧問。仰山云。今時人還假悟也無。仰云。悟卽不無。怎柰落在第二頭。米深肯之。師云。米胡探竿。在手驗盡。聖凡優劣。仰山向上提持。佛祖齊立。下風接拍。酬唱足堪。膾炙人口。撿點將來。未免二俱有失。何故道泰不傳天子令時淸休唱太平歌。

示眾。絕百非。離四句。坐斷兩頭中不住。大悲手眼見難尋。鶖子叉手覓本據。等閒覷破出現成。始悔從前向外娶。還識現成者麼。流水無心自入池。白雲投戶還飛去。

示眾。三登投子水底覓魚蹤。九上洞山空中尋鳥迹。直饒玄沙知痛便歸去。爭如當時不出門。未審不出門的人有甚長處。拂拂云。饑餐渴飲無餘事。日上欄桿方啟扉。

示眾。老凍儂慣脫空。喚南作北。問甕答鐘。謾言顢頇佛性玉石朦朧。須知一片老婆心。東山燒火西山紅。

示眾。如是如是。龍眠死水。不是不是。覿面千里。堪笑流支三藏打落達摩板齒。何故人人本自然。何必分皮髓。

摘桕因事示眾憐爾愚鼓唇皮牧樵議國儲。恐非爾所宜。立功與立嫡。權衡有司持。譬若收烏桕摘子。先尋枝指揮由發縱成功藉眾爲千捶復百拶。大地發光輝。愚蠢兒謾癡癡往來生死道。積骨如須彌。不肯暫回省。安有出頭期。秪如死生不二。物我一如。又作麼生權衡。咦。任大也須從地起。縱髙爭得與天齊。

示眾。坡務將畢力宜參禪。虛空扭合密密綿綿。洗面一朝摸著鼻始知掘地去尋天。

示眾。畏寒時欲夏。苦熱復思冬。妄想能消滅。安身處處同。雲棲師翁揭示人情絲毫無差。若論本分。提持未免打作兩橛。畏寒欲夏苦熱思冬的是个甚麼妄想。倏生能消妄想又是个什麼。貼肉汗衫能脫卻何妨寒熱逞風流。

示眾。黃金之黃。白玉之白。識取慧光。超方越格。𨿽然黃白未彰。是个甚麼。莫向曾參問。曾晢從來孝子諱爺名。

示眾。秪者物。也大奇。軟似金剛硬似泥。同門出入不相識。動轉施爲復何知。知混則知。處類弗齊。

起七示眾。安禪刻日取證。不許絲毫走作。直得晝三夜三。昏沈妄想脫落。驀然地一聲。始知從前大錯錯。更嫌何處不風流。特地無繩而自縛。

送剖座元省親示眾。煙水百城去日長。腳跟綫斷憶生娘。此行歸省無他囑。策杖應須達本鄕。編蒲志慕陳尊宿。向裏推爺繼石霜。金鎖玄關畱不住。迥超向背好商量。咦。月船不犯東西岸。始信篙人用意良。

中秋示眾。月月處處光輝明。皎潔更深。謾教黑雲生。萬象森羅煙霞結。煙霞結時月在甚麼處。良久。云。聻安兩序示眾。量才補職憑誰之力。驀地相逢應須辦的。咄。識不識。超超物外自悠然。指揮猶勝金輪敕。

示眾。冬已暮。日遲遲。老猿枝上啼祖翁。舊田地畢竟付與誰。咦。抵雨搪風者。諸方試品題。

首座寮秉拂

除夕秉拂問。多子塔前分座後。博山今日更希奇。希奇一句作麼生。道。師云燈花預報明朝喜。爆竹先傳來歲新。進云。丰儉隨家卽不問。烹牛度歲意如何。師云。你還知滋味麼。進云。茶逢故舊頻添盞。琴遇知音調轉淸。師云。獅子窟中果無異獸。問。世尊升座默然。師今升座更說甚麼。師云。側耳。側耳進云。如何是最初句。師云。燈光晃耀。進云。如何是爲人句。師便喝。進云。末後一句更請垂慈。師云。看腳下。進云。謝師指示。師便打。乃云。師命頻頻下薜蘿。不容靜處薩婆訶。相逢狹路難回避。逼向人前唱哩囉。若論个事不涉言詮。安容造作。直饒釋迦掩室摩竭。淨名杜口毗耶。正眼觀來。翻成多事。更乃說心說性。豈不辜負己靈。旣然如是。更說个甚麼。玆蒙和尙慈命。只得借常住茶。果打个口鼓小盡二十九乾坤顚倒走大盡三十日。烏龜鉆破壁。若委悉髙掛缽囊。參學事畢。不委悉觸塗成滯。展轉荊棘。眾中還有委悉者麼。爆竹聲中一歲除。明朝又是正月一。

元旦秉拂。形迹未露。獵犬難尋。頭角旣彰。不可放過。還有不放過者麼。問。趙州茶雲門餅卽不問。如何是正中偏。師云。千年古井發祥煙。如何是偏中正。師云。白髮老僧常入定。如何是正中來。師云。脫殼烏龜上天臺。如何是兼中至。師云。兩刃交鋒休擬議。如何是兼中到。師云。半夜靑衫不用皂。進云。秪如燈籠露柱。對談何事。師云。燈籠露柱分明說。何必叨叨再舉揚。乃云。四海狼煙息。老將眞自在。左轉並右旋。縱橫總無礙。歸馬華山陽。懶更著衣鎧。擊拂子云。年來瑞气徧乾坤。四時八節不相悖。

秉拂。月照千峯白。燈燃萬戶明。分明祗者是。擬議涉途程。還有不涉途程者麼。問。如何是從上來事。師云。燈月交輝處。憑君仔細看。進云。不入驚人浪。難逢稱意魚。師云。莫是稱意魚麼。進云。析旃檀片片皆香。截瓊枝寸寸是玉。師云。爆竹喧天地。聾人爭得聞。乃云。香燈廣羅列。茶果亦周備。今歲新年頭。事事實堪記。龍池逞神通。鳳嶺演大義。引得楊岐驢三腳。忙忙地走到畫堂前開口無顧忌。且道喚什麼作大義。以如意打○相云。若向者裏薦得。此夜紅塵堆裏。社舞村歌。林下水邊。逢場作戲。一一示本來面目。頭頭彰根本妙智。脫或未然。相逢不飲空歸去。洞口桃花也笑人。

入室機緣

師問僧。不識主人公。到處隨客走。識得後如何。僧云。穿衣喫飯。師云。你是識得底人未識底人。僧云。某甲不敢向和尙眼裏撒砂。師云。柰者粒何。僧禮拜。師棒出。次一僧云。閒持經卷倚松立。笑問客從何處來。師云。我卽不然。僧云。和尙作麼生。師云。到處隨客走。

問。僧種樹不培根。枝枯葉先落。學道不務本者如何。僧云。堪爲後學典型。畱待別時供養。師云。因甚更待別時。僧云。爭柰誦戒何。師打。云。是務本。是供養。僧云。早知和尙心行。師云。當識痛棒。

問僧。今生過去種未來。今日修作麼生修。僧云。擬心卽錯。師云。恁麼則絕修去也。僧云。染污卽不得。師云。修證卽不無。聻僧擬議。師便棒。次一僧云。日食三餐。夜眠一宿。師打。云。懶漢。僧無語。師云。去。次一僧云。和尙不得教壞人家男女。師云。你爲甚教壞人家男女。僧云。因和尙致得。師云。不得推惡離己。

問。僧數日拖蔗煎糖。己躬下事如何體當。僧云。拖蔗煎糖。師云。承誰恩力。僧云。某甲是洞下兒孫。師云。莫是大唐天子及冥王麼。僧云。寧可截舌。不犯國諱。師云。塵中𨿽有隱身術。爭似全身入帝鄕。僧打傍僧一坐具云。因誰致得。師云。誰因致得。

問僧。難難難。是遣情難。情畢竟作麼生遣。僧云。識得不爲冤。師云。未識時如何。僧云。急須揮劍。師云。上座犬似識者。僧掩耳出。師云。未動腳跟早喫三十拄杖問僧。念地獄苦。發菩提心。菩提心作麼生發。僧云。念地獄苦。師云。視地獄如四禪天樂底人。你還念他否。僧云。喫茶去。師云。寒山逢拾得。拍手笑呵呵。僧云。嗄。師云。咦。侍者云。白璧本無瑕。雕文恐喪徳。師云。白璧呈看。者和南。師云。瑕生也。

問僧。縱遇鋒刀常坦坦。假饒毒藥也閒閒。以何操履得到此地。僧云。胡來胡現。漢來漢現。師云。胡漢不來現个甚麼。僧云。家無白澤之圖。也無如是妖怪。師云。因何致得。僧云。是非不到釣魚處。榮辱偏隨騎馬人。師云。灼然。

問僧。世尊三七思惟。究竟是何心行。僧云。憐兒不覺醜。師云。覺得山僧醜麼。僧云。爲眾竭力。禍出私門。師云。相識滿天下。同心能幾人。僧作吐勢。師云。城門失火。殃及池魚。

問僧。實心能不攺。方見松柏操。喚甚麼作實心。僧云。春至百花開。秋來黃葉落。師云。因甚被時候轉卻。僧云。坐卻白雲宗不妙。師打。云。杖頭有眼明如日。僧擬進語。師云。轉卻了也。

問僧。你還識羞麼。僧云。滿面塵埃。師云。昨夜底。今早底。僧一喝。師云。歇馳行路你因甚喫驚。僧轉身一匝。師云。是甚麼人境界。僧云。是甚麼人境界。師云。莫是傳麟境界。僧復喝。師云。除卻喝。親切道看。僧云。知音不在頻頻舉。師云。達者須知暗裏驚。僧云。驚个甚麼。師云。禮拜著。

問僧。事出主意。協和眾心。作麼生見得眾心協和處。僧云。天上有星皆拱北。師云。世間何事聻。僧云。一夜落花雨。滿城流水香。師打。云。應喫者一棒。

剖座元一日秉佛後入室問訊。師曰。秉佛事作麼生。師云。靈機默運乾坤轉。寶鏡髙懸星斗寒。師云。那邊事聻元曰月堂照處朝君父直扣堯階不借功。師曰。未在。更道。元扯侍僧云。你爲甚不抵對和上。者擬議。元打侍一掌。云。這一掌合是堂頭老漢喫。師云。不柰船何打破斛斗。元復掌侍云。切忌多嘴。便出。

粟如瀚禪師語錄卷五終嘉興大藏經博山粟如瀚禪師語錄

粟如瀚禪師語錄卷之六

嗣法門人傳鵬編

拈頌

達摩因武帝問。如何是聖諦第一義。祖曰。廓然無聖。帝曰。對朕者誰。祖曰。不識。

拈曰。武帝爭之不足。達摩讓之有餘。端的在什麼處。不識不識。

頌曰。西天𨿽盛化。東土卻伶俜。擬欲張牙爪。誰知屈帝庭。

司空璨信心銘曰。六塵不惡。還同正覺。

拈曰。喚什麼作六塵。喚什麼作正覺。但見皇風成一片。更於何處覓封疆。

頌曰。六塵不惡。眾生諾諾。還同正覺。翻成穿鑿。休穿鑿。弄斧班門總是錯。

黃梅信。一日路逢一小兒骨相奇秀。異乎常童。信問曰。子何姓。曰。姓卽有。不是常姓。信曰。是何姓。曰。是佛姓。信曰。汝無姓耶。曰。姓空故無。祖默識其法器。

拈曰。路逢達道人。不將語默接。四祖叨叨問姓。眼在什麼處。

頌曰。言行不相應。灼然此佛子。𨿽爲再來人。未必偸心死。

曹溪能。寓法性寺。因風颺剎幡。有二僧對論。一曰幡動。一曰風動。持論不決。能乃曰。不是風動。不是幡動。仁者心動。

拈曰。大小祖師。錯下名言。博山則不然。不是風動。不是幡動。不是心動。有問畢竟如何。動也動也。

頌曰。驀地忽拈來。風幡論已遲。只恐不是玉。是玉也大奇。

靑原思令石頭遷馳書與南嶽讓。且囑曰。回時吾有个鈯斧子與汝住山因緣。

拈曰。久要不忘平生之言。思祖固得之矣。言在飛龍之前。行在跛鱉之後。石頭豈能免乎。𨿽然。垂下足處還當得鈯斧子麼。切忌驢鞍橋作阿爺下頷。

頌曰。貪他一粒米。失卻半年糧。要覓住山斧。還須自主張。

石頭遷因藥山問三乘十二分教。惟儼粗知常聞南方直指人心見性成佛實未明了。因緣。

拈曰。藥山一樣設問。石頭馬祖一樣應答。因什石頭言下不會。馬祖句下省去。噫。石壓筍斜出。巖懸花倒生。

頌曰。一是一切是。一非一切非。恁麼不恁麼。兩兩豈相違。

藥山儼久不升座。院主白曰。大眾久思法誨。請和尙說法。因緣。

拈曰。古今品評盡謂藥山升座。壁立萬仞。及至院主一拶。忘前失後。殊不知古佛無家風。對揚遭貶剝。何待院主問時始見龍頭蛇尾。博山恁麼判斷。還遭人檢點麼。自首者免罪。

頌曰。靡不有其初。鮮能有其終。藥山與院主。對坐隔千峯。

洞山價因僧問。寒暑到來如何回避。山曰。何不向無寒暑處去。曰。如何是無寒暑處。山曰。寒時寒殺闍黎。熱時熱殺闍黎。

拈曰。事存函蓋合。理應箭鋒拄。洞山可稱作家秪如寒暑不相干。未審是甚麼人行履。彼旣丈夫我亦爾。不應自輕而退屈。

頌曰。名顯聲彌隱。身逃迹愈彰。洞山寒暑句。切忌錯商量。

梁山觀上堂。因眞園頭出問。家賊難防時如何。山曰。識得不爲冤。因緣。

拈曰。梁山酬機千古號稱白璧怎柰二十代後有个。博山不肯點頭。當時待問家賊難防時如何。若道得兩个賊字。不獨令眞公當下脫卻鶻臭。布衫亦免自己袈裟打濕。

頌曰。不假槍旗力。問誰知此恩。同門常出入。識得不爲冤。

太陽玄上堂。夜半烏雞抱鵠卵。天明起來生老鸛鶴毛。鷹嘴。鷺鷥身。卻共烏鴉爲侶伴。髙入煙霄。低飛柳岸。向晚歸來仔細看。依稀卻似雲中雁。

拈曰。太陽恁麼拈示。足微老婆徹困。卻是遭人笑怪。旣類之不齊。混則知處。又用許多描摸作麼。

頌曰。夫子不識字。達摩不會禪。太陽徒比擬。紙裏復麻纏。

投子靑因僧問師。唱誰家曲。宗風嗣阿誰子。曰。威音前一箭射透兩重山。因緣。

拈曰。射透兩重山。投子好只箭。且道喚甚麼作箭。逢人不得錯舉。

頌曰。欲知荊玉異。須透威音前。人事𨿽云別。歲寒心愈堅。

芙蓉楷在投子作典座。子曰。廚務勾當不易。蓉曰。不敢。因緣。

拈曰。博山敢問芙蓉。爲人自肯乃方親。因甚要和尙放他閒去。若然。秪恐忙殺。

頌曰。受祿無功漢。自應趁出山。謂憐惜勤苦。且放爾閒閒。

長蘆了禪師上堂。處處覓不得。秪有一處不覓自得。且道是那一處。良久。云。賊身已露。

拈曰。處處不覓自得。秪有一處覓卽不得。且道是那一處。已露賊身。放過不可。

頌曰。一處不須覓。銀山與鐵壁。直饒親透過。端的非端的。

普照辧因大明寶問。離四句絕百非。請師直指西來意。照曰。昨日有人恁麼問。因緣。

拈曰。靑州用處打著南邊動北邊。大明可惜不知痛癢。直饒汗流夾背。究竟已遲八刻。

頌曰。明修暗已度。何必重吞吐。離卻百非外。應須自反顧。

王山體示眾。旣有尊貴之位。須明尊貴底人。須知尊貴底人不處尊貴之位。方明尊貴不落階級。

拈曰。我有三十棒要打太原爲什麼不合。推人落在階級。

頌曰。得到家山後。黃金當土用。未明尊貴人。難免多珍重。

雪巖滿初參普照。照曰。兄弟年少。正宜力參。老僧當年念念以佛法爲事。巖避席進曰。和尙而今如何。照曰。如生冤家相似。巖曰。若不得此語。幾乎枉行千里。照下禪牀握巖手曰。作家那。

拈曰。普照善能相頭賣帽。看風用帆。秪是膽小。當時待雪巖曰。而今又如何。不妨再道个。念念以佛法爲事。豈不令者漢一生疑殺。

頌曰。看風便用帆。收放不離手。賺殺滿禪和。隨羣千里走。

萬松秀示眾。機輪轉處。智眼猶迷。寶鏡開時。纖塵不度。開。拳不落地。應物善知時。兩刃相逢時如何。回互。

拈曰。激揚曹洞。心髓發明正偏回互。報恩固稱好手。還有遭人檢點處也無。鴛鴦枕上雙行淚。半是思君半恨君。

頌曰。孝子諱爺名。從來出至情。擬心欲回互。明鏡已痕生。

雪庭裕因僧問。如何是祖師西來意。庭曰。待乳峯點頭卽向汝道。

拈曰雪庭恁麼答話若論西來意猶隔乳峯在。

頌曰乳峯點首處萬派悉朝宗石上春煙起幽禽噪古松。

靈隱泰上堂塵劫來事只在於今河沙妙徳總在心源試教伊覿面相呈便不解當風拈出且道過在甚麼處卓拄杖曰秪爲分明極翻令所得遲。

拈曰靈隱河邊賣水日下挑燈博山當陽捉敗要伊喫棒得麼官不容鍼私通車馬。

頌曰托出鎭海珠光輝徹晝夜分明覿面呈是誰能著價。

寶應遇因僧問如何是西來的的大意應曰風送泉聲來幾畔月移花影到窗前。

拈曰西來的意本自分明寶應不合將泉聲花影籠罩一上且道作麼生免得待虛空撲落卽向汝道。

頌曰祖意談風月鉆龜復打瓦字經三寫後鳥焉已成馬。

少室俱空斌僧問如何是空劫已前底事空曰烏龜向火。

拈曰烏龜向火還有向者裏見得者麼顧視左右云啼得血流無處用不如緘口過殘春。

頌曰空劫已前事還宜話別峯烏龜向火坐爭免露塵蹤。

月舟載掩關因閱萬松拈提古宿機緣若面墻者久之忽有省乃曰曹洞宗風有織錦回文之功非鍼綫細密盤旋回互不觸當頭者不能與伊作主也旣而翻然出關參無方從公乃大了徹從撫而印之。

拈曰回文織錦原不借他人之力翻然參從豈別有所得耶脫或未信幾度關中招不出將身且向外頭看。

頌曰不識把鍼人要伊作主宰𨿽然得大徹猶似隔滄海。

廩山忠祖參宗鏡問曰古人道見性成佛作麼生得見性成佛鏡曰性如舌在口裏要見作麼佛是幹屎橛要成作麼師無語鏡口汝但看佛如何是幹屎橛師由是服勤二載深有悟入一日辭歸鏡付以偈曰宗鏡門下一株松不知歷夏與經冬人間未許閒相識長年占斷白雲封白雲封日正紅一株迸出笑春風後歸隱廩山人無知者一日因壽昌經與人論金剛義甚快師聞之笑曰宗眼不明非爲究竟昌大驚便問如何是宗眼師拂衣而起於是四眾響風履盈戶外。

拈曰廩山遠祖本是个淨白衲僧無端撞入宗鏡被他惡水重潑抱痛歸隱遇著祖翁問个宗眼便乃拂衣而起直得屎橛臭气徧界難藏𨿽然卽今還有聞共气息者麼遂掩鼻云惡。

頌曰性如舌在口佛似一橛屎所以問宗眼拂衣而便起。

壽昌經祖問僧趙州道臺山婆我爲汝勘破了也畢竟勘破在什麼處僧曰和尙今日敗闕了也昌曰老僧一生也不柰何好教你知若實會舉似來看僧擬進語昌打一棒云者掠虛漢。

拈曰壽昌老漢𨿽具陷虎機只是難瞞識者者僧平地喫交直是堪憐當時待伊說个老僧一生也不柰何卽向他道恁麼那直教者老漢有棒也拈不出。

頌曰勘破在何處驗僧憑甚據機輪忽轉時擬議棒難恕。

博山來祖因壽昌以玄則禪師答僧問龍吟霧起虎嘯風生話命頌師頌云殺活爭雄各有奇饃糊肉眼曷能知吐光不遂時流意依舊春風逐馬啼。

拈曰殺人須用活人刀活人須用殺人劍還有知得師翁用處者麼殺活爭雄各有奇饃糊肉眼曷能知𨿽然師翁無此語莫謗師翁好。

頌曰虎嘯風生話行人自易難不隨時流意應知羨博山。

雪澗奉本師上堂水之湄山之麓是處是桃花是處是修竹紅者紅兮綠者綠一般性質出天然直者直兮曲者曲知歸謾謂許靈云善用休誇只多福究竟其中委宛情總是畫蛇重添足不添足六六誰云三十六拈頭作尾尾爲頭饑來喫飯困來宿咄。

拈曰拈紅作綠指直作曲此是老漢尋常茶飯還有識他當機殺活處麼靈云多福被他推落萬丈深坑博山不忍坐觀要爲古人出气敢問老漢平地坑人又作麼生。

頌曰桃花與修竹總是一般春舊閣閒田地拈來越樣新。

二商人舁豬

頌曰。

探竿原爲驗來由你旣心無我亦休直下若然親識得不風流處也風流

徳山托缽

頌曰。

賊無種相鼓弄笑巖頭漧打哄

雲門法身兩般病兩般光

頌曰。

病是誰病光是誰光雲門老子不勝郎當

佛事

圓覺大士開光今佛放光明天然非雕琢助揚實相義炯炯鑑五濁諸昆仲要識今佛放光麼以筆點光云難免雕琢。

重裝伽藍閒光相將法社爲屏翰必有鄰兮徳不孤坐看一堂新气象慧光赫赫振規模。

雲棲太祖忌日拈香太翁一自歸安養踞位稱師滿大千風雨滔滔濁浪惡眾生沈溺望誰憐酸心難禁臨筵淚焉得翁來再鼓鞭。

壽昌太祖忌日拈香一钁鋤開先博山蒼松翠柏共攢攢太翁忌奠聊呈獻象任驢乘力豈殫遂作女人拜云下裏巴歌從節拍自來雪曲和人難。

峯頂老和尙忌日拈香五雲月照鵝湖峯梵网應知撒向東突出髙標豎博嶺南山燒火北山紅遂豎拳云歲歲堂前陳供奠幸緣今日恰相逢。

掃開山異祖和上塔市尾街頭是寶林忍看古佛亦盈盈師翁堂奧始終密誰效諸方造次行今日塔前陳供養蓋由師命逼頻頻𨿽然畢竟門庭作麼生克紹拈袈裟角云萬方龍象袈裟下百億山河拄杖生開山老和尙誕辰拈香大唐誰說無禪師過水逢渠應自知九十六年今日事黑頭產得白頭兒大眾如何是今日事粗香一炷茶三盞祈我師翁來格之。

開山和尙百歲吾祖有大願豈住涅槃城玆逢百歲日淚雨灑盈盈再整頹綱句聊藉此香呈早醒彼長夜頓回天地心。

雪關和尙誕辰拈香六載關中時刻鞭牧一朝出山東觸西觸不肯門庭首克紹大地至今歌雪曲正恁麼時且道如何是八十五年前底事良久雲谷﹝呱谷呱﹞。

古航和尙忌辰拈香曾輥雪峯毬復擊博山鼓壁立視諸方不將一語吐去世𨿽云十五秋淩霜勁節範今古。

浪和尙忌辰拈香宗門柱石眾生梯航弘法是任普應多方緣天樓畔相期後切切於衷弗暫忘今日一回特舉及殷勤聊熱此鑪香。

爲澗老和尙掛眞荷擔大法二十餘年盤根錯節松操益堅起法門頹綱激後進英賢且道是甚麼人行履展眞云看看夜半烏雞頭戴雪此語從教天下傳爲澗老和尙起龕入塔師歸密室法屬雲集大眾瞻仰取足後悔弗及悔弗及水上東山行不住三个木人相對泣。

澗老和尙誕辰拈香披衣踞坐法堂前風景依稀似去年側耳不聞師謦咳低頭難禁淚潸然蒼天苦苦蒼天卻悔當年錯仔扃忘軀出眾怡師老師今已矣復何宣蒼天苦哭蒼天鬱鬱旃檀鑪內爇空疏祈恕不成筵。

澗老和尙誕日塔成合尖期完窣堵慶師生今值師生窣堵成獨是不堪瞻仰處峯前惟見曉猿驚噫無澗老和尙二周舞風老鶴忘歸棲巢滿白雲樹滿枝綠暗階前經兩度空懷健翮望天涯正恁麼時先師還受供也未謾道來時已無口香煙起處見端倪。

澗老人三周九夏雪飛還記否摧殘大樹已三年陰涼回首知何處路上行人苦怨天慰諸人謾含冤孝滿曹山稱酒顚。

送鼎湖棲壑和尙入法會堂雙桂移栽嶺外山天香陣陣布人間寶林風送歸根旨大樹堂中會祖班。

送嗣部黃元公入法會堂師捧神主云恭惟海岸居士道眼圓明行藏卓絕貞忠貫日儒釋作則入先祖閫奧心髓相符探諸方門庭對機鮮忒續燈錄上星光燦燦餘輝博嶠堂中也少此位不得遂安位。

送中天剡和尙木主入法會堂跳出葛藤進博山天中歸去接愚頑風刀解體都忘顧剩有間名宇宙間遂拈起木主云且道今日事如何浩浩宇宙舊題目父兄聚首共盤桓。

修普同塔起工拈香爾安我安彼此喜歡日炙風吹豈忍坐看卓拄杖云今日特爲重整頓眉毛剔起好生觀喝一喝。

普同塔完工拈香舊公案已結斷團圞無縫罅打鼓普請看以坐具打○相云看看凡聖都盧在此中靈光一道騰霄漢。

葬叔奠茶

停寄荒園四十年滄桑眼底幾更遷堪嗟身後寒猶寂一脈誰能斷復連世事自來如曉露髙懷豈爲幻情牽不將俗套重相告聊敬杯茶一陌錢。

蘆田和尙訃至去秋接得西江信祖誕相期來問訊拄杖如何不順情雁王蘆裏先驚陣要識不順情處麼未許節上生枝流水行雲謾趁。

宗瑞曇書記火歷年蔗墨書空畢竟以何爲宗焰裏優曇呈瑞一枝迸笑春風。

奇生端上座火法社正期著力何事匆匆便去快須撇轉頭來聽我爲君指注擲炬云西方極樂𨿽殊未許禪人長踞。

無名氏火姓不得名不得喚你作甚麼霜颯颯雨蕭蕭老年行腳興猶髙破衲幪頭歸去也西方國土任逍遙。

體一火頭火挈挈跛跛經年燒火拋下柴頭帖帖妥妥山僧無物酬君勞聊贈紅蓮花一朵。

一亨淨頭火昔浴我水今酬汝火得牛還馬無可不可。

正根禪人火舉火炬云不昧天眞根培正因十四年來矢志日新作麼生是日新的事幾番招手不思歸俗捨常言非我親。

拈來莖禪人火莖艸拈來覿體全彰還家就路不用商量。

程內人起柩斜陽入屋角倦鳥返幽棲就位在今日相攜歸故溪揮鋤云放汝出頭地毋淹此水泥。

舉火門裏出身易身裏出門難嫁衣能脫卻隨處是家山且道娘未生時脫个甚麼得到家山後風光仔細看。

復初眞禪人火初年析薪老復擔荷斧彌柯消須識者个下火雲諾。

永崖大師起龕初春秉拂一眾欣然忽聞別偈令我憂煎人道汝頭正尾正我道汝孝行未全那里是未全處以手拽龕云新婦騎驢阿家牽。

照已知藏火歷年執事叢林羨汝難行能行照破目前萬緣己躬事作麼生識得燈原是火何妨幻影變更。

慧通上座火慧日髙懸在處皆通月落猿啼對面千峯堅上座還識明暗不隔底麼叮嚀損君徳無言終有功。

冰劍禪人火呼喚不回頭安然驀直去擲火苣云指點風光見本眞冰山劍樹等閒具。

雙輪都管火一不成只兩不成雙機輪轉處黑豆生光。

印雪監院起龕要識毗盧印子請看艸鞋蹋雪而今將逐符行特來爲汝一說卓拄杖雲起。

迥如耆宿起龕識得一萬事畢住岸卻迷人以手引龕云翻身在此日。

徳容禪人火大地鼎沸汝何免苦惟徳乃容攜歸樂土睹赤手空拳恁麼行彌陀記取是慈父。

慈蔭知賓火進前思退後退後復思前一朝火性發燒盡者纏綿栽松道者機緣熟再來慈蔭覆三千。

玄和尙封龕逆行順行東拄西撐虛空撲落滿目云生咄。

起龕羅龍打鳳於今八年適當此際何以爲宣咦約則退後抴則向前。

入祖堂新婦騎驢阿家牽難禁臨風兩淚漣含哀相送入家會芳名千古並先賢。

靈鷲義和尙起龕耳食訃音眼淚盆傾失我良徒哭不成聲遂雲起還期莫戀安養早回伴我餘生。

舉火恭惟靈鷲義長老建梵剎於荊棘叢中遠近仰止耕風雨於光相洞邊緇素欽風今朝果滿功成如何折合下火雲磨盤八角走空中象王驚起火中吼素鶴禪師靈骨入塔紫雲巖畔紫雲封巖主了忘一色功雲散巖空流水杳通玄猶自覓遺蹤還見鶴禪師遺蹤麼入骨云翺翔霄漢出銀籠。

影庵櫪禪人火覷破浮光幻影庵居何以會計下火雲觸目西方現前猜徘擬議塵蔽。

繼宗博書記火繼先宗胡弗然下火雲應須然換卻皮囊重會面不妨再喫老僧拳。

佛祖贊

巖頭觀音贊

頭無寶冠身無瓔珞似厭塵圓有偏孤卓我思大士心不然箕踞而下視兮悲眾生之癡縛臨崖於萬仞兮看誰向此棲泊無語聲如雷身心等寥廓稽首贊嘆莫能窮徒向虛空亂描摸

澗老和尙眞贊

居恆克己出曰利生隨緣去住爲法權衡曰緇曰素無不傾誠道場四座電掣雷轟此皆人人耳目所共故敢露布先聲至於臨機殺活拔楔抽釘又豈不肖弘瀚所能定評咦

玄祚和尙贊

瞻彼丰神如山嵯峨酬機說法海水騰波輔予首眾春日融和住持八載百折不磨孝友持躬人共羨謙恭下士譽言多掉臂臨行普請句至今大地共吟哦剖雲長老影贊

不懼勢易時艱赤心荷擔祖席九載起廢扶傾不用腕頭气力鍛凡煉聖稱敏手海納山容咸景式此由秉多生志願得果熟香飄於今日

自贊

義天仁維那請

祝發佯狂四海名傳𨿽登曲盝實出偶然咦雪操冰腸眾委悉空拳鬥富使人嫌

水崖響書記請

二十年前倔彊難羈二十年後與世推移牛兮馬兮任人呼佛手驢腳應時施

剖云鵬長老請

踞坐博嶺四十餘年大壽昌先宗傳達摩不傳咦傳不傳虛空釘橛矢上加尖

岐超祖監院請

一杖欲撐天地雙眸炯炯古今事難灼然不避立志儼若剛金誰云迢迢物外分明盛世頑民喚作博瀛住持秪恐眼裏無筋

卞玉璋監院請

是眞非相是相非眞耳提面命時刻親承一回拈出堪爲證明

慈引導後堂請

者醜形絕儔侶慈孫索贊不辭與語檢點平生無過人應世任緣獨自許

一庵達知藏請

不畏風雨挺出眾前我懷有素相對相憐謾相憐惡態從教天下傳

宿云空靑監院請

碧雲嵯峨磊落山阿葛洪去後神仙少爾我來時佛祖多兩眼對兩眼諸人還會麼﹝與玄大師同軸﹞

瀛山召監院請

立志事難弗避躬行敬恕謙讓學儒未遂便逃禪博瀛名稱粟和尙似者等不喞澑漢秪好塞壑塡溝那堪寫出歸云堂裏供養

徳心元悅眾請

弗作牛後寧爲雞口一向囊藏被褲此日出乖露丑丑醜使得時辰顚倒走

慈蔭蒼維那請

眼空佛祖隨機收放起坐同時難寫行狀畢竟是何模樣有時讓而不任有時任而不讓大地致今多怨望

道庵禪人請

七尺之軀堂堂可羨踞坐儼然阿誰不見更寫丹靑雲遮日面

詩偈

和鵝湖大師一衲遮身十首

一衲遮身百事荒任呼牛馬也無妨可憐逐妄迷眞者不信閻浮卽樂邦識得娘生眞面目何愁向外著空忙更能坐斷兩頭後烈火光中飛雪霜

一衲遮身百事新猶然還是舊時身自從家國傾亡後但覺容顏不復嗔奪食驅耕渾底事利生接物枉勞神而今休問長安道堪笑紛紛辧假眞

一衲遮身百事間淸風明月可盤桓對賓何復逞機用招友惟知恣笑談三藏偏圓如拭紙二乘滯寂怕狂瀾玄珠一自髙懸後瞬目揚眉若唾殘

一衲遮身百事浮金鍼玉綫自相投悟來洗面重安鼻那對菱花更怖頭色未分人盡望虛名已掃迹無畱回思昔日憨和尙不著歡兮不著愁

一衲遮身百事休大洋海底任遨遊渾忘歲月居山計不說玄機謝客謀慈父因憐窮子苦浮生多爲別人愁鋤頭放下方堪睡蹄角何勞辧馬牛

一衲遮身百事無單丁猶自勝千夫髙僧壁上人皆問小塔尖新誰索圖靈鷲峯前流毒乳黃梅林裏逐眞盧但能事上通無事鐵笛橫吹泛五湖

一衲遮身百事飄冰淩劍刃悉逍遙玄機妙語家風淺白雪陽春曲調髙手段謾誇超碧漢神謀更有出靑霄年來學就千般懶砂米慵將一水淘

一衲遮身百事勾不求如意更何愁門前有路從人過囊裏無錢任賊偸樹影飄搖如侶伴蟬聲斷續若歌謳興來搔首江頭望觸處生涯逐水浮

一衲遮身百事完營營逐逐也閒閒入廛垂手非容易大用繁興未是難海水掀翻衣不濕月堂步出夜將闌笑看宴坐無言者花雨紛紛落滿巖

一衲遮身百事忘拈來莖艸放毫光地鑪深撥三冬暖羽扇輕招六月涼售價不須居鬧市求眞何必外皮囊曾聞晦老瞞山谷覿面惟言巖桂香

建昌卽事

滿目亂煙何日停建橋徒有太平名鄰州符節不相信當道風光見舊情解纜無妨南北岸張帆一任東西行沿江已絕魚龍躍相對惟聞過客驚

宿寶坊寺

停棹登輿過寶坊入門鐘鼓韻瑯瑯規模廣大思先制景物幽閒在僻疆霧密每招玄豹隱林疏已退野狐藏龐眉老叟情偏愜向我長言到夜央

禮廩山太祖塔

廩山何嵯峨今古絕攀仰節彼小山松盤根於此上經冬歷夏時爲世作標榜𨿽謂髙難儔寶方在其掌松花春到來徧地見繁廣我亦愧枝條登臨動遐想禮壽昌老祖塔

太翁守拙臥田園徧地而今盡子孫壯歲披緇人擅美老年拽耙行難論衝風冒雨家常事枵腹驅耕古範存跋涉溪山呈片紙敢云堂上用酬恩

夜泊撫州

▆泊撫橋下驚濤欲潑天不惟愁過客猶且禁行船衣薄蓬偏漏心煩夜不眠誰知出世者也費度關錢雨中望龜峯

煙雨霏霏灑碧空龜峯獨不露巃嵷同行見我頻相問笑指煙雲翠靄中

訪友不遇

張帆忽憶舊同遊故爾江邊暫系舟扣戶不知何處去聊將紙筆記因由

過益王墳

碣石猶然冷墓田靑靑芳艸塞瑩邊銅駝已僕不堪語聊對姑山問舊緣

弔壽昌竺和尙

烽火祖庭畱瓦礫八年傑閣聳云端睹玆難禁酸心淚回憶歸云塔影寒

淸湖午夜

雨餘山色十分靑一片斜暉伴我行叮囑舟人輕鼓棹莫教娑竭夢魂驚

弔屈原﹝二首﹞

已遇波濤險深知林下安屈平何所事偏自入狂狷

問我同舟知屈子否屈子不知是誰之咎

泊龍井

江水潺潺白日間閒狂風忽作宿此龍灣

寄云大師

先師曾囑入歸云珍重懷香未敢焚偶向座中輕一撥甲鰲峯頂起氤氳

懷怡大師

懸思此際亦逍遙池畔經行日幾遭遊罷歸來無一事呼童研墨寫芭蕉

雨夜憶玄大師

此夜臨筵憶弟居遙知瓢笠掛鄕廬未逢南國歸來雁那得平安一紙書

中秋示烈生禪師

每逢八月喜中秋今夜胡爲興轉愁嶺上白雲散欲盡悶來誰共語髙樓

示義天仁禪人

豹眼睜睜冷看人雲藏霧隱幾經春等閒縱步出林去哮吼一聲天地瞋

示牧庵念禪人

瓶缽先隨六載矣卽今丈室仍驅使三呼三喚諾聲連負汝負吾謾啟齒

示定慧誥禪人

花落任風掃田耕趁雨栽徘徊休待暮縱步返林隈示諾然召禪人

門前三徑曲橋下一溪幽博嶺與瀛岫風光任所遊示印雪冬禪人

爾父當年曾囑托抽釘拔楔解粘縛拏雲攫霧技千般薦福曾酬一字莫莫莫麒麟只有一隻角

示歇馳觀禪人

昔年隨父入招提終日鼾鼾惱竹篦落地金錢驚睡起思親淚雨漲前溪

示冰崖響禪人

虎視牛行誰識得人前慣作白拈賊縱橫妙用在臨時直使虛空都逼塞

示一庵達禪人

撥艸瞻風何倜儻當仁猶善識收放博山機契祖燈新餵馬餵驢眞可尙

示剖云鵬長老

聖箭靈源穿出阿誰直下支當橫拈倒用羨子坐看日射諸方

示立夫傑維那

一向浮沈不拘凡聖傑出人前吾道有慶

示岐超祖監院

楊岐疇昔輔慈明一段風光播宇寰監院博嶠今卸事千鈞祖任復期擔

示▆▆▆禪座

月照寒潭淸徹底神龍不肯守其中今朝勘驗機緣在此去隨方建我宗

示▆▆▆上座

諸方徧歷幾經年今日機投信有緣特把壽昌沒柄钁囑君隨處利人天

臨終自說封龕

塵說剎說熾然說袋口結卻深藏舌遂封云𨿽然不語聲如雷若將耳聽頭腦裂

起龕

轉功就位轉位就功金鎖玄關齊裂斷羣象蹴踏趁遊龍要識龍麼奮迅風雷驚宇宙潛藏煙霧擁千峯掛像

描不成畫不就遂展像云眼橫鼻直一場漏逼咦

封塔

步月橋睹池水出處行藏秪這是不許龍眠百尺潭推爺還宜直向裏咦坐看冰河發焰花生碓嘴嗄

博山粟如瀚禪師行狀

師諱弘瀚字粟如勺庵其別號也世居江西廣永丰邑東之梅溪明鳳陽司理忠貞余公子昆季三師出仲焉自幼天資穎異補弟子員年十六以尊人受知唐邸得召見賜蔭襲不受讓兄復賜克惇孝友寵額仍授兵部職從戎立效定鼎後終不攺尊人忠貞之志矢心忠孝二十一齡棄而爲僧師事博山雪澗奉祖示以船子藏身公案默究之後隨祖住瀛山一夕聞鬼嘯頓契破竈墮因緣質見祖祖曰侍者將糞箕來師掩鼻卽出自是應機無礙一日因聞澗祖示眾云近來瀛山佛法變了或問有夢有想主人公我便擲下竹篦無夢無想主人公我便豎起竹篦處復致疑於胸年二十四值母逝盡孝治喪哀毀骨立及後往參靈隱禮公禮詰云世尊拈花意旨如何師云無風起浪禮云迦葉微笑又作麼生師云忍俊不禁禮云拈花微笑畢竟事如何師云好似雪上加霜禮云大眾看看此是諸方付法之流在我靈隱猶未放過遂安面壁軒打七至第六日晨正睡間僯單忽以手拍師雲水來了洗面去始頓釋礙膺入見禮禮云作什麼師云和上已下煙波餌曾有金鱗上釣無禮曰上座聻師曰美食不中飽人餐禮曰你得个什麼消息師展兩手禮云莫艸艸師掩耳而出禮復索頌本參師卽於禮座援筆頌曰睡中主無舌童兒笑語語霜餘葉落村原間慚愧人前多錯舉禮閱頌曰且喜上座喫棒有分解七後從受具次年辭禮歸葬母禮堅畱不獲乃勉曰上座年當富彊宜自砥礪他日歸嗣博山勿淹他家齏甕師拜別歸瀛山省澗祖祖見遽問此時下路佛法浩浩因甚歸覲老僧師曰相逢且喫茶祖曰且莫開此大口師曰和上更請一杯▆宗寶和尙掃塔博山師晉謁因問從上葛藤卽不問如何是第一義賓曰上座未離瀛山早已與你道了師云卽今請師重宣寶曰你作麼生道師云人人山外路路路透長安寶曰你那里學來的師喝云不妨疑著寶云也不消得師拂袖便出是冬浪杖人主博山席澗祖命師持書候杖人值博山常住失牛杖人。

晚參旁僧推師出師問博山旣有把關在因甚常住失卻牛杖人云是誰之過師一喝杖亦喝師云恁麼則覿面全提猶費力隔山相見始知音杖云打折你驢腰師云轉爲流通去也杖人見師風骨俊捷機辧無礙延師入方丈謂曰汝師年邁穎學遠隱汝當爲吾首眾他日繼住此席庶不負吾南來爲先博山求人之念師以侍祖年老辭遂持復書歸瀛適綠林四起師偕同志數友結茆於玉之淨名接澗祖避亂未幾淨名亦遭兵燹冬澗祖受請住髙泉丙申春杖人以博山舊住相背決意退去復勒師至命烈生和上各執事扶師立住向師作禮云吾千里來住博山實爲求先博山座下賢能繼此法席今公機辯雄捷可稱吾家聖箭起先博山法道捨公其誰當聽吾言幸無固執師以澗祖在固辭不允杖人始從師言請澗祖再住博山祖視篆後立師首眾眾皆折伏內外肅然結冬祖命師代座師辭免解七後禁足關中歲餘戊戌夏師乞假同玄叔隱靜宿云己亥冬歸省祖祖復以博山院事命師肩堅辭不獲乃勸出書延耕庵和上明年庚子春祖命師與玄叔持公啟接耕庵於介岡耕庵訂澗祖七旬誕後來山秋復偕玄叔走弔杖人於南都攝山晤竺庵和上出接耕庵書稿陳竺竺勸云賢弟當繼主博山席何事推讓師以愼重法門對辛丑修大殿祖塔澗祖誕後復遣人持書速耕庵主博山耕庵復書苦辭引身遠去師乃集眾議爲澗祖建壽塔於蓮花峯下壬寅祖命師同玄叔募修雪關和上窣堵癸卯集刻澗祖錄甲辰受上永檀護請應住髙泉乙巳冬澗祖病篤召師歸集眾囑繼博山住持師傾淚拜受衣拂越月澗祖病愈師仍將衣拂送入方丈丙午祖命師作源流拈頌付梓丁未春玉邑郭中尊及當道紳紟文學瀛眾請主瀛山席師念雪伯祖創建澗祖繼興之地遂應請住持夏隨澗祖掃塔壽昌戊申冬澗祖偶微疾命師代座說戒始從祖命受印囑也次年己酉春信郡伯易庵髙公聯合郡宰官七邑紳紟同門法屬本山勤舊諸山碩徳公請師開堂博山於是修葺殿庭建澗祖塔塔院百廢悉舉門庭煥然一新時異太祖座下嗣法門人各皆旺化惟雪關伯祖法道寥寥鮮繼起者師嘗致己嘆焉乃退瀛山之席推云岫巒公衍關伯祖法脈師座下時英材濟濟或勸師立己嗣師云吾不欲以祖庭視爲己業越年辛亥編刻異太祖法錄二部費五伯金一送附藏一存山流通曩永邑遭金籓變亂人民死傷萬計枯骸徧地師啟邑侯夏收葬之師盡孝終身爲父忠貞公立墓道建敕葬牌坊重砌墳塋鐫刻文集或譏師善知識香資不宜俗用師答云爾豈不見昔佛世尊父淨梵王薨躬率弟子負棺殮葬乎又教中載佛言父母有正信者當全奉衣缽資供養吾先君先慈精忠勁節餘爲佛奴傭工之資以供父母似可無愧甲寅變亂僞將汪文生啟耿藩欲師易服從戊耿命僞道金傳諭至山師毅然鳴鼓示眾有照用機輪事事忘安容更道振戈旅之句卻耿藩書略云瀚不時之人偸生方外休心息念已三十年有蒙注存彊以攘臂豈仁人君子所爲哉若爲著袈裟壞法門則𨿽節節支解決不肯也前於汪某致言卽以一字絕之今護法誤聽其啟苟必來相勸勉則一缽五湖何所芛寓博山堂堂祖席一任令將軍輩絕其鑪煙鞠爲茂艸而已矣夫復何言耿接書知不可彊乃止亂中有勸師遠遁者師云無事而居有事而去吾不爲也嘗誓以身殉寺以寺殉祖日見兵騎往來盈千累百惟以慈心善口靡不攝服信州士民依山避難不下數萬皆得保全實師力也及治平郡伯易庵髙公見師卻耿藩書大爲贊服曰此眞節義丈夫不惟有光佛門抑且名垂千古諭邑侯齊雕像爲千秋供待修郡誌則登之己未師避席與弟玄祚裕叔當道固畱弗克庚申眾弟子爲師建壽塔於東峯之上永邑侯遜夫郁公與師莫逆交後補任峽江送金爲師置香燈田供塔院丙寅玄叔八滅七眾復請師再住博山十年間裝飾殿中兩廡圓覺聖像移構澗祖塔院山中房舍靈木淸湖等莊壞者悉舉新之乙亥冬師躬至縣白當道檀護命鵬繼博山席退逸獅子堂丙戌二月十九示微恙侍者進藥餌師笑云老僧非病會當行矣至廿四師坐於中堂命侍僧呼鵬輩至師示眾云死生誠夢幻聚散云去畱燈籠語露柱諾諾頻點頭卽今事如何八角磨盤空裏走更嫌何處不風流復手書封龕起龕掛幀入塔諸偈付鵬依時宣讀至廿七日申刻師端坐鵬輩再請開示師復說偈云生平爽直快絕七十七年漏泄如今撒手便行大冶鑪飛片雪偈畢斂目而逝師生於明崇禎庚午年二月初三日巳時世壽七十七僧臘五十四說法三坐道場有三會錄行世塔全身於東峯之陽其嗣法弟子靈鷲仁冰崖響夢筆觀博山鵬石庵祉如愚恩起範智鳳林傑迥超英▆▆▆▆▆▆二蘇軾等共剃度納戒弟子不可勝計師睿智天縱願力夙乘棄軒冕於茂齡置身心於空寂徹佛祖淵源爲人天眼目忠孝出之天性慈愛本乎自然平常極其謹持臨事勇往不怯自奉儉約濟人急難傾囊不吝目人平等無分親疏貴賤溫顏軟語禮敬如一主持叢席正己率人或犯規矩罰而不恕故開堂說法三十年坐道場三座湖海仰爲準繩接引方來啟迪禪衲正顏厲己不假色笑開發正見光明顯露如靑天白日人人自以詞臻奧不復悲絲泣岐所以諸方稱師踞位出師座下者莫不佩服其徳至於入室呈機投解則如銅山鐵壁莫可攀緣末年退逸甘苦同眾或弟子另設飲食供奉嘗叱退之此師之生平大旣自至其道之精微又非筆墨可形容竊嘗聞老衲昔徳曰據曲盝木稱善知識今天下滔滔皆是若粟和尙之血心視身體如鴻毛護祖庭如眼目言行相應縱橫機辯異目超宗字內誠指不多屈者嗚呼先師傳先世法道撐祖席門庭五十餘年勞心焦思不致先聲殞越還使祖道重光可謂超逸絕塵無愧爲異祖家孫宗門聖箭者也。

時康熙四十有五年五月上浣之吉不肖嗣法繼住山門人傳鵬敬焚香百拜謹狀。

靑原三十三世博山第六代住持粟如瀚大師塔銘並序

博山一席自南唐韶國師開創以來爲天下選佛勝場繼而子瓊無隱悟本諸老前後媲美振耀一時頻登法座瑯瑯有聲中遭毀廢敗瓦頹垣不振者久矣迨明無異和尙佩壽昌法印乘願重興揮麈據席音吼如潮來集者數千人余冏卿大成徐魏國公弘基劉太史若宰冠履相錯皆頂禮師事之二傳而雪澗老人提唱海內曹溪一燈未艾也三代粟如大師以忠孝願力翻然向般若路中屏棄一切假經聲佛號以銷磨其壯心浩气滄洲劫火之思豈苟然哉今秋予同參戎劉公孝思上饒令劉公思沛入山尋謁尊宿時秋光欲滿山翠撲人滿院樨香勃勃欲效黃山谷問無隱大義於晦堂故事旣而周行塔藏本山住持剖云禪師爲乞銘出其帙乃粟如大師狀也按狀師諱弘瀚永丰人明鳳陽司理忠貞余公祚徵次子也母施誥封恭人天資穎異幼補弟子員年十六以尊人受知唐邸得召見賜蔭襲不受讓兄後賜克惇孝友寵額仍授職從戎奉敕祭葬乃矢志忠孝棄靑雲事白業年二十一事博山澗參船子藏身公案後隨澗住瀛山一夕聞鬼嘯頓契破竈墮因緣質見澗澗曰侍者將糞箕來師掩鼻卽出自此應機無礙丁母憂後往參靈隱禮公安面壁軒打七至六日晨正睡間僯單忽以手拍師雲水來了去洗面始頓釋礙膺入見禮云和上已下煙波餌還有金鱗上釣無禮云上座聻師云美食不中飽人餐禮索頌本參師卽於禮座援筆頌曰睡中主無舌童兒笑語語霜餘葉落村原間慚愧人前多錯舉禮驚異畱師爲第一座次年辭歸葬母省澗老人千瀛山時浪杖人主席博山師爲澗持書上杖人見師風骨俊捷機辯無礙目爲法門聖箭欲以博山席遜師師卒以奉澗澗視篆立師首眾內外翕伏甲辰應住髙泉丁未受玉令郭請主瀛山戊申冬澗病篤始承印囑己酉春受郡伯髙請乃開堂於博山焉次年匯刻無異和尙廣錄附藏流通甲寅耿逆變欲師易服從戎僞將汪文生僞道金傳諭至山師作書卻之甚堅然尊禮賢者素善接人𨿽干戈擾攘而凶人醜類亦不忍犯至博山祖席不致絕其鑪煙鞠爲茂艸且信之士民依山避難者以萬計悉得保全皆師力也事平郡伯髙公紀其事擬登信乘因遷升未果乃諭永令齊雕師像供塔院師主法席三座前後住博山凡廿有一年云嗚呼師之弘毅之槪津津猶在倘非大乘法器世所難拘易靑衿而緇之安得不爲國之光邦之彥不則屈於威武蹈一時之赫奕奮人天之號令加諸於刁鬥之間則今日照世眞燈未必不爲燐燐野火也然則推師之爲忠於佛較乃父之爲忠於國又何歉乎紀師生則明崇禎庚午二月初三巳時世壽七十七僧臘五十四歿則今康熙四十五年丙戌二月二十七申時也臨期顧命宛同鶴樹終譚自說辭世封龕起龕封塔等語已刻行世玆不復贅嗣法門人傳鵬傳傑等奉全身塔於東峯之陽師所莁也予從剖公請而爲之銘曰。

峨峨博嶠

鬱鬱祖庭

賢人哲匠

連袂而升

象哮獅吼

霞蔚云蒸

惟師再起

瑯瑯有聲

溯源先世

國彥邦楨

臣死君辱

子報父生

夙乘願力

超出塵情

爲儒環堵

爲釋幹城

拳拳報本

照世眞燈

忠國忠佛

匪曰岐程

初入靈隱

頓悟圓明

拈槌豎拂

髙踞博瀛

慈風俠骨

祖席長膺

蓮開瑞瓣

花雨香城

身支冠逆

履險如平

山搖海沸

風靜水澄

閒名謝卻

東峯斂形

石藏屹屹

如岡如陵

銘以系之

存順歿寧

奉政大夫同知廣信府事新升中憲大夫廣東惠州府知府武淸法弟趙璘頓首拜撰。

靑原三十三世博山第六代住持粟如瀚禪師道行塔院記

宗風不墜待其人而後傳非法傳之難實傳人之▆故有傳人而後有傳法一燈相續綿延不熄自非夙因不昧秉性堅貞安能恢拓祖庭振興來學以暢厥宗旨哉余所交粟如大師洵世所希覯者師諱弘瀚字粟如別號勺庵世居江右廣永丰之梅溪父余公爲明鳳陽司理著節忠貞母施封恭人昆季三師其仲也生而天資穎異弱齡入邑庠以尊人受知唐邸賜蔭襲義讓乃兄爰賜以克惇孝友旌額仍授以職定鼎後年方廿一卽棄儒從釋北面博山雪澗和尙示以船子藏身公案繼隨澗住瀛山一夕聞鬼嘯頓悟破竈墮因緣廿四歲值母喪盡力致哀往參靈隱禮公大徹法源歸瀛省澗時浪杖人主博山澗命持書往候見師機辯雄捷再四殷畱以繼博山法席緣以澗在固辭遜澗及澗再住博山立師首眾內外翕伏繼爲澗公刻語錄建壽塔甲辰應住髙泉亦澗公住地也乙巳冬澗公病篤召師歸受衣拂病間仍歸之丁未春玉邑郭侯偕紳衿延住瀛山戊申冬始從澗公命歸受印囑開堂博山於是重葺殿庭曁澗公塔院門庭一新百廢具舉陸續淸理靈木淸湖等莊義推云岫巒公住瀛山以衍師伯雪關法脈或有勸望己嗣者師云吾不欲私祖庭爲己業也又不惜重貲編刻其祖異公法錄昔永邑遭金變骸骨山積師啟邑侯殮瘞之爲父忠貞公立墓道坊表鐫刻文集一如世尊之率僧徒葬其親淨梵王全奉衣缽資以供其父母師亦猶行古之道也甲寅亂魏將汪啟耿藩欲師易服從戎師以書堅卻之耿知其難彊而止嘗誓以身殉寺保全依山避難數萬人事平郡伯髙公稱爲節義丈夫待編志傳之千古所以法派繁衍而博山鵬師尢嗣法之特出者也己未師隨避席推法弟弘裕字玄祚時當道固畱弗克丙寅玄祚圓寂七眾仍延師住博山立鵬師首座十年間復修殿中兩廡圓覺聖像山中房舍壞者悉葺新之乙亥冬師白當道檀護命鵬師繼博山席師退逸獅子堂憶師自親澗公以來閒出參訪歸根祖庭開堂說法三十餘年坐三道場紀載三會錄中湖海奉爲楷模於戲吾閱世之所稱善知識者亦不乏求其能如我師之棄儒入道報恩生成孝友辭讓利演羣生不避艱險堅貞自守始終不易呵護一山嗣廣燈傳者蓋戛戛乎難之法門龍象捨師其誰余守信州與師往還久而彌篤別才兩載詎師於今年丙戌二月廿七圓寂距其庚午生年世壽七十有七先數日師預示掛幀入塔諸偈臨訣撒手便行誠如偈云大冶煙飛片雪也何解脫至此法嗣鵬等先爲師建壽藏於東峯永邑侯郁公遜夫舊與師最契補任峽江猶賫金爲師置香燈田供塔院今鵬師恐其歷久而煙沒不彰以余與師素莫逆而深悉其生平不遠千餘里持書至金陵請爲之記余不敏爲質言其實俾世之覽者亦可以想見師之爲人聞風而興感矣。

時康熙四十五年歲次丙戌孟秋月上浣之吉敕封中憲大夫原知廣信府事燕山法弟張國禎頓首拜撰

嗣祖住博山法孫一導率監院光和等刻

粟老和上法錄六卷送藏流通伏願宗風永

扇法道昌隆行海與願海齊深道山共壽

山並固時甲午桂月上浣之吉題

粟如瀚禪師語錄卷之六終

