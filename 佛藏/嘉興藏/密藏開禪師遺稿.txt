嘉興大藏經密藏開禪師遺稿

密藏開禪師遺編序

法界乃法界人自心共成之法界原不限人於聖凡同異人不以法界爲心不以法界爲事則彼人自異於法界非法界拒彼人也人能以法界爲心能成法界之事則法界是此人自能爲主亦非此人別主心外之法界也予初讀普賢行願品於諸供養中以法供養爲最乃至常隨佛學毗盧遮那如來從初發心精進不退以不可說身命而爲布施剝皮爲紙析骨爲筆刺血爲墨書寫經典積如須彌爲重法故以至與十方法界同證菩提猶念念不捨予乃大驚曰此正以法界爲身以法慧爲命而爲十方法界之主中主者也因發願作植聖艸中有刻經著述章皆以法爲續佛慧命後讀徑山刻方冊藏緣起諸公極稱達觀大師與密藏開公能創發此大事且引昔有老尼以刻藏之緣自斷其臂誓開此板至沒身未完其徒小尼善繼師志亦斷臂而終其事予又訝曰此二尼豈海藏龍女能轉身爲大丈夫而成無垢界正覺乃今復有達密二師資而乘遮那如來夙願成此法藏之始終果海者乎此予所謂有能以法界爲心法界爲事者又誰於心外能同異之哉更有最異而可疑者密公旣從達師創刻藏因緣於五臺又議遷此板於雙徑楞嚴事將成而隱去郤不能如彼尼子以終其前志而更遺憂於其師者何哉蓋天下美事造物不與人全密公知此舉將成不若讓功與同門者並力爲之使此板有終又或藉此自退以幾諫達大師處亢於無悔此非泰伯與夷齊以忠孝爲仁讓者何能若是乎今秋予倚杖臯亭門人樞子遊雙徑值王祉叔居士談及往事因囑按指上人持其先祖密大師親書發願刻藏文卷及其遺編屬予爲敍及讀之乃知密公眞不出予意之所逆也願文中以萬曆壬午於紹興見古寺殘碑載勝國時會稽郡大藏板凡七副因感泣刻板之在一郡者且爾其流通天下者當何如哉況我明僅南北兩板法道陵夷莫此爲甚遂願畢此生身命募刻方冊板廣作流通尋入槜李得覲達觀老師兼晤馮開之諸公業已先發是願卽共訂盟從事予於此乃見二師眞夙願再來不謀而合也至閱遺編𨿽是爲刻藏因緣與妙峯憨山諸大尊宿及陸五臺馮開之諸大老書札其中多自敍參學及就事隨機激揚啟發非忠君愛國之微卽本分生死之事或拈提向上機關或指點今時利害刀刀見血殺活有神誰謂此公非了手人非登壇士其語非說法拈頌爲不可視如今時雜出之語錄乎因果不昧乃今六十年後有腳下兒孫如按指者搜出此卷編能使我輩贊成以公後世不獨大藏因緣愈見達大師能不惜身命爲法界主盟及諸名公之願力有光而此如來藏性種子更當燻發此五分法身也予方在長干命門人松影麟子與諸護法共修大藏梵冊板又得此證盟今日之願與有法界爲心者益不設自懈而成此主中主之大事云。

戊戌秋日浪杖人道盛題於崇光之雙桂閣

密藏禪師遺稿序

密藏開禪師遺稿法孫按指上人所收輯也藏師英偉雄駿千仞璧立爲紫柏尊者上首法筵海眾所至云湧定中知本師將有王難刺血上書一夕隱去師資閟現羣龍無首諸天鬼神猶不能測知而況於凡心凡眼乎遺稿多所與羣公書問諈諉勸勉以扶正法刻大藏爲責任其爲人仕者教忠顯者教退亢者教隱競者教恬根器濡弱者醒之以月愛情塵軟暖者觸之以冷云筆舌聰明自負宗眼者必剿其扳援搜其負墮俾命根刳斷而後已智眼分明慈心諄復熱血痛淚至今淩出於紙墨之上以方袍世外之人省邊略憂國計當貢場款塞之日抱靖康左衽之虞人謂其杈衣遠遁蓋已懸鏡今日非偶然也國朝自楚石泐潭已後師弦絕響崛起爲紫柏海印二大師而藏師爲紫柏之嫡子龍樹言那伽或言龍或言象水行中龍力大陸行中象力大此三人者豈非龍象乎難陀跋陀二龍王護持正法修羅將戰二龍王身繞須彌山動云布以尾打水大海浪冠須彌忉利天始知修羅欲戰而嚴攻伐古來尊宿大師現身出世蹴踏天下自然有如此气象其不然者則螣蛇爾蜥蜴爾種性旣劣威神無幾顧亦欲噓雲歙霧激海水而冠須彌焉可誣哉藏師此文皆叢殘不經意之作方諸二老如流星之奔彴芒焰驟作有聲曳其後而殷殷於天漢之間其它皆蚌珠爝火流照咫尺誰得而並之二百年來豪傑間作法運通塞文不在玆或者猶欲以余分閏位竊竊然議其統系佛言譬如窮人妄號帝王自取誅滅孔子曰小人不知天命而不畏也可不懼哉往在武林與天界覺浪和尙明燈夜談相對嘆息其爲藏師稿序亦出少分而浪老又順世去矣撫捲摩娑泫然流涕者久之。

上章困惇之歲辜月長至後二日海印弟子虞山錢謙益謹敍

密藏禪師遺稿序

眾生證佛原以光明若度世非眞則無生亦妄佛於歷劫後種種世界之事無所不知而善知識於數千里外數十年後之事未有能一語中之者𨿽終日談空說妙求豪傑不退菩提心不可得也予生平未嘗究心內典而先君遊於紫柏尊者之門以密藏禪師爲畏友每言尊者門墻髙峻而師穎悟絕人於書無所不讀先得長生久視之道自謂當世莫之與京初見尊者對坐引古今論性命尊者不答至三晝夜尊者知其機鋒已盡始語之曰吾以汝爲奇男子乃含沸矢噴人耶師大驚悟伏地叩頭流汗透體從此追隨杖履幾二十年師立志刻書板大藏流傳於世而尊者與馮太史輩已有同心萬曆丙戌師弟同入京師▆慈聖皇太后知有刻藏之舉欲發帑金命刻尊者謂宜令率土沾恩師願以一身任事遂撰文廣募隨立規條始於五臺之淸涼後移於雙徑之寂照師多方拮據親自較仇一時遺書諸名公大率爲此尊者再入京師將了圓中自在之偈師知必及於禍遂刺血上書遁去尊者覽書墮淚曰吾尙有一副鉗錘斯人去無所用之矣師不欲以文章自見故多散失且無刻本今師之五世法孫按指上人欲竟師刻藏之志攜師遺稿來自徑山索序言於予將付之梓予捧誦之不覺掩卷嘆曰嗟乎以命世之才逃入禪林無怪乎世事之莫辦也予不知佛法不敢彊作禪語但能言吾所明不言吾所疑吾所明者未必是佛菩薩吾所疑者的是地獄餓鬼畜生則有一語普告緇素藏師當日談世事痛哭流涕如老成憂國每及陸沈愚者以爲狂言卽智者亦以爲過慮至今其言已孚於卜筮談佛法亦痛哭流涕如佛祖慈悲蓮生舌上不特大眾歡喜贊嘆得未曾有卽紫柏尊者尙視之若摩尼珠若獅子吼豈其了生死反不能如燈取影耶。

金壇後學於元凱題於雲林之墨光亭

密藏禪師遺稿序

丈室之內牀書連屋桐蔭拂階予顧樂之欣與影謀於時秋也幽煙冥緬空林綿蒙素月照閒庭芙蓉映衰柳爲誦秋水伊人之句童子舁籬菊數本置几案間因燒燭看壁間影窗影靜影傲影竹月遙答影類禪機明妙渾脫瀏漓致足悟也夫俗世常戀予素勿歡顧獨耽本業偃息萬卷中比又涉禪鉆義義格捨義義牽鐵牛背虱苦無入處乃心獨好之謂有情水泮空境秋澄眾生總是佛身大地罔非淨土也夫古徳舒拳貴空能所眞如弘覺務活慧根是以靑蓮諭法重開劫外之花寶月麗空一洗區中之霧使道體淺薄徒墮聲聞牙沈口腥陳因相續庭檜何香西來何意此燈不傳久矣至若徳契勝蘭聲追安遠探鷲峯之祕旨襲龍樹之芳猷意珠其性月同明戒香與覺花齊馥固已機鋒如箭抑且義學如淵則予於密藏禪師有深慕焉乃時遷世遠法語沈湮厥五世孫按指穎公欲紹刻藏之願搜構遺編竟得於耆舊之手而手澤箋疏復出之荒院之間𨿽禪師之慧覺長存乎亦穎公之善述也予友丹山吳山人爲穎公倡以壽之梓索弁於予予讀之見其或矢願於度生或銳志於弘法或踵會元而直入或精彼岸而誕登或慷慨於家國天下之間或預識夫成敗興亡之際其克肩鴻鉅露之於重刻方冊大藏及興復楞嚴禪寺乃終蕭然絕塵蟬蛻世羈之外何也要知海水非音斗蛇非字池艸奚關詩句江峯寧涉禪心然解者得之則陋彼槿榮珍斯天性故祖家欲燒故紙文家欲空萬卷軫𨿽殊道則一也所以涼云杳壑津寄惟深瑯函寶疊總成活句讀是編抑深予秋水伊人之思矣霜气肅林月光透紙予將參密師於蕭疏菊影間密師其許我否。

戊戌季秋止庵居士王祺題於溪上之松浮舫

刻大藏願文

手卷存之徑山另錄此筴畱吳江周季華居士處俟藏事告成附刻藏緣起後願力深廣定有繼起肩荷者無慮其不克終也道開謹書爲左券本師和尙同開之仲淳兩居士證明

﹝密祖願文刻於戊戌冬諸大士願文並券語辛丑五月壽光法姓從吳自周安石居上處得來亦時節因緣珠還合浦之意因全刻於▆時辛丑重九契穎▆述▆﹞

凡世間創一物建一事垂一語立一言必精誠兼到故垂久而不沒卽沒之而後有以慕思精感者必獲焉按指公幼爲沙彌時忽得密藏大師墨迹刻藏願文如親授受而悲喜珍重後二十年又得同時諸明公同日發願文今知密大師以書帙龍藏流通天下後世𨿽功不與焉而不知彼時垂一語一言皆精誠般若之流出今五世孫按公又得輯而梓之衍得而觀之能無慨系數語以志緣偶云爾。

鏡花頭陀中衍謹書於古梅蘭若

刻大藏願文

道開旣剃染卽知作佛子當報佛恩蚤夜矢心顧不知報佛恩事當何出萬曆壬午從補怛天臺詣武林於紹興道中忽見古寺殘碑載勝國時會稽郡大藏板凡七副因感泣思惟板刻之在一郡者且爾其卷軸流通在天下者當何如哉乃我明僅南北兩板法道陵夷莫此爲甚遂願畢此生身命募刻方冊板廣作流通尋入槜李得侍達觀老師兼晤馮開之居士輩則老師曁諸居士業已先發是願卽共訂盟從事遑遑三載莫得其緒丙戌春走長安籌之傅金沙居士輩反覆思究審知善建事者必先植本本植則枝榦卉葉自然叢成乃定以善信十人歲各捐貲爲唱緣又一人則各勸三人爲助緣蓋分之旣易爲施易爲勸而合之則其貲甚裕又其功爲有繼至於捐助之廣勸發之多不可思議格量固自有諸佛威光臨之諸善信願力持之照創事之初則不得不以是爲定則也居士等因一一發心且各疏其願盟之諸佛並歸道開以爲他日經成之券道開藉十大士深心弘願得畢竟是事以報佛恩卽碎頭目髓腦作栴檀香充徧法界以供十大士猶爲未盡願與十大士共証之。

萬曆丁亥春正月望比丘道開焚香謹書

刻大藏願文

密藏大師唱化國中刻全藏以廣流通此東土一大因緣也靑原人曾乾亨一聞發歡喜心深惟下劣自聞佛乘以來日用四威儀中恍然別是一世界每誦內典一句一偈便覺靈根滋長矧此全藏如大雲雨克徧大地叢林卉木靡不沾潤欲報佛恩捨此流通奚先哉乃矢心自服官以至歸山俸貲隨分捐助轉相化導效此涓埃無始以來漏業消殞速徹無生及四恩三有微塵眾生同此願力同滅罪垢同悟菩提飲一滴慧水卽泛妙莊嚴海出萬劫沈輪立證毗盧法身十方虛空尙有量我此宏誓永無邊。

弟子曾乾亨百拜謹書

刻大藏願文

宅自小年每每眾聲宣揚佛號則悲淚不能自止後讀大阿彌陀經於吳縣齋中方及半而痛哭流涕襟袖沾濕亦自信夙緣非偶佛恩難報但未知所以報耳及讀楞嚴有云將此深心奉塵剎是則名爲報佛恩乃知欲大報佛恩莫若廣揚佛教卽自今生今世以至萬劫千生虛空有盡我報無窮是以聞密藏上人流通大藏之議而欣然樂爲謀始且約諸名徳共爲助緣在官則有俸可捐去官亦隨力爲施更復轉相勸化資益無方惟願諸佛菩薩共作證盟旗場起處工用咸來法鼓鳴時眾聲寧寂放大光明於無量世界布大利益於無量眾生人身有生老病死善念常存世界有成住壞空正法恆在宅願將頭目髓腦發膚爪齒一一碎爲微塵隨風飄揚分向各各世界各各眾生前贊此功徳便使此一一微塵身代一切微塵地獄諸苦有大歡喜矣宅有兒爾庚甫八歲似有種性者甚惟達觀老師及藏兄所憐今以身師事達觀老師而以兒事藏兄助緣隨化父子共之云。

弟子傅光宅薰沐和南謹書

刻大藏願文

我佛菩薩視眾生沈沒苦流不啻身受其苦欲拯之覺岸乃竭其慈力因病授藥巧譬曲諭殷勤反覆誘掖眾生故有是一大藏稷自髫歲則喜讀其言今年已四十顧根器凡狹菩提涅槃尙在遙遠然歷諸患苦患苦恬謐歷諸險阻險阻坦夷仰荷慈力深遠難量旋視九界眾生其患苦險阻如稷者過於稷者殆不可勝計念是而不贊佛弘化則眞斷佛種性之忍人慈值密藏師兄欲梓方冊全藏以廣流通欣然契心遂尾諸淨侶長跽佛前而說誓曰願畢我形壽力荷此法藏苟可效我力靡所不自竭念昔佛菩薩以此法藏故剝皮以爲紙析骨以爲筆書寫此經卷積如須彌山今此眞丹國陟釐瑩於玉無事以我皮充此法藏用使我皮可用剝所不敢辭域有蒙氏筆無事析我骨使我骨可用析所不敢辭我今𨿽食貧檀貲當勉具歷仕及歸農隨緣力爲辦不直此一生願盡未來際常以此法藏普度諸眾生。

那羅延窟學人瞿汝稷盥沐槃談書

刻大藏願文

文獻混風塵久且根器鈍劣無能窺大道頃歲從達觀大師密藏禪師稍聞緒論始知佛恩最大欲報無繇中夜思之可勝慚赧會藏師兄倡刻全藏諸同志捐貲助之間以語文獻文獻竊惟古之開士或以半偈捨身只語析骨文獻悲夫哉乃敢遜於前茅而令大教流通法霖普被所以上報四恩下讖種種罪業孰逾於此遂欣然願豫斯盟籍斯願力或得早證菩提不致沈淪永劫云爾。

丁亥春正月榖旦學人唐文獻

刻大藏願文

往在吳中聞達觀密藏兩大師欲刊大藏因緣私竊喜之恨不旦夕就不自意復從傅金沙諸君子畢是願也歲丁亥上元密藏師約赴龍華道場各發願言成就是事鳳儀稽首向佛而說願言曰。

山河大地本淸淨云何世尊出世間四十九年所說法胡爲在在咸欽仰良由眾生夙業重非此莫能成解脫試觀末世諸苦楚何者不由貪嗔癡使得一聞半句偈豈不回心證所有柰何經義久寂寥縱能持誦不自解儻使大藏徧十方十方應有發心者開今旣已作是念我等寧無贊嘆心願輸生平俸所得積日累年證斯果更爲廣約諸同好隨所布施報佛恩惟願諸神咸擁護務俾佛法廣流傳凡我同盟諸君子生生世世爲眷屬三世諸佛作證盟當知所願必成就。

南嶽居士曾鳳儀薰沐拜手書

刻大藏願文

佛弟子琰少事血气去書學劍適志﹝丰／﹝衣﹣〦﹢一﹞馬凡所爲泥犁種子事心快稱勝自與友人繆仲淳氏周叔宗氏遊委曲導引痛恨前非及壬午籍仲淳侍達觀老師得爲佛弟子乃翻然一洗舊習始知千生罪業半偈能銷生死大事彈指可畢自非諸佛眾生苦惱無有了期因知佛恩當報顧思報佛深恩莫若闡揚佛化廣利羣生銜之已久未會其緣比以世澤來自都門濫竊冠裳虛糜廩祿國恩日重慚愧日深適吾法兄密藏募刻大藏爲書冊揚法利生莫過於此遂發願捐歲俸唱斯勝緣此經成日願盡大地眾生見者聞者一言半句觸著磕著頓徹圓明直取無上菩提惟此功徳琰籍之報佛恩報國恩銷罪業又或朝市不久畱當如歲俸與大藏終始願王不動諸佛證盟。

萬曆丁亥正月望日佛弟子徐琰和南謹書

刻大藏願文

玉立始生徵母氏夢知先世從僧伽來旣壯獲承事達觀老師稱弟子始歸成法道十方三世佛事願一肩荷之摩頂至踵致之法王凡有一涓滴一毛髮可以報佛恩奉揚師訓者卽蹈鑊湯鑪炭令此身碎爲微塵立歡喜奮決蓋虛空可隕此願不可移也萬曆癸未緣父母少所訓習詩書濫廁科名承乏郎署服官以來虛糜廩祿無有尺樹寸效仰酬國恩早夜慚懼會吾法兄密藏募刻大藏遂發願捐每歲俸貲爲唱緣卽去官亦捐資如俸以終始其事諦知建不世之勛庸不如爲國家廣一滴菩提水且立旣暫作王臣便當作王臣中佛事此功徳願我聖明發菩提心大揚慈化停毒蒼生又願此經刻成盡大地有情見者聞者豁開智眼永息苦輪徹證無生等躋覺位又願此經於佛法滅後放大光明照耀一切願王不動諸佛證盟。

萬曆丁亥正月望日佛弟子於玉立和南謹書

刻大藏願文

惟明世染堅凝智種涼薄向惟有志翰墨及壯尙不曉身心性命爲何物釋典爲何書萬曆甲申夏友人繆仲淳氏自眞州招余過義興之善捲得侍達觀師稱弟子始知窺向然終以障蔽深重每展捲卽昏沈瞌睡先是明將發義興夢入大伽藍見鑄巨鐘火光蔽天日以語師師謂此法音吼擊法炬光明之兆今諸名卿開士欲別梓藏典廣流通爾其或有緣於此藏中弘明集實文字般若前茅宜先就梓啟世聾瞶爾亦可籍是蕩滌情染髮榮慧種明遂從事如師命丙戌冬刻就緒以他務入燕都會藏兄盟諸大士唱舉斯事明遂願與盟或自力或籍他力願歲捐百金與斯舉相終始儻賴諸佛菩薩冥加得溢於盟要之外尢至願也惟此願王徧入塵剎卽劫窮一切法藏殞滅盡而我輩此刻如金剛牟尼不毀不變於一切有情摧諸邪見照諸昏暗滿足諸伶俜困苦直至彌勒下生遞續不乏惟三世佛陀證知我願。

萬曆丁亥四月六日弟子吳惟明稽首和南

刻藏發願文﹝袁了凡居士親書手卷眞迹現存古梅庵比丘契穎摹梓﹞

我聞如是釋迦牟尼佛從周昭王甲寅年四月初八白降生至周定王癸酉年二月十五日入涅槃正法住世五百年始於周定王甲戌年終於周貞定王癸巳年像法住世一千年始貞定王甲午年終梁元帝癸酉末法住世一萬年始於甲戌至大明嘉靖癸巳歷九百七十年弟子袁黃於臘月十一日建生後去九千三十年癸丑滿一萬年月光菩薩出此方說法度眾生滿五十二年入涅槃首楞嚴經般舟三昧經先滅不現余經次第滅無量壽經後百年滅至大惡世南嶽思大禪師發願誓求神丹大藥得長壽五通修習禪定次求六神通具足一切法門成無上道度諸眾生持令經教永永不滅修習苦行具足佛道功徳面見彌勒佛我今亦發願先求神丹大藥誓造全部藏經書板普徧流通永世不滅稽首歸命十方諸佛稽首歸命十二部經稽首歸命諸大菩薩四十二地諸賢聖僧稽首歸命一切緣覺聲聞學無學眾又復稽首釋梵四王天龍八部冥空善神護法大將袁黃自惟無始以來迷失眞性福緣淺薄上不得值釋迦出世下不得蒙正法像法諸祖師提撕了性用是沈淪六道枉受輪回今幸生末法人道中誠心懺悔破戒障道重罪勤修種種善道睹諸眾生現溺苦海不願生天獨受樂趣睹諸眾生昏迷顚倒不願聲聞緣覺自超三界睹諸眾生未成佛不願先取泥洹但願諸佛憐我賢聖助我卽賜神丹或逢仙艸證五通仙果住五濁惡世救度眾生將此深心永奉塵剎面見月光菩薩助揚聖教復同南嶽思大禪師齊見彌勒親蒙授記所刻藏經時將廢壞卽出修補力持大法永不息滅又願得六神通智慧頓開辯才無量一切法門靡不精達世間眾藝髙擅古今使外道闡提垂首折伏又願祿位偕崇才徳並茂凡所施爲皆有實際播種希稷河渠效禹敷教同契制作侔姬旦刪述齊孔丘種種勛烈萬世永賴馮籍寵靈護持正法禁塞邪途闡明正教使朝廷設科取士皆由釋典眾生從髫年受學卽聞佛誨所刻藏經人人樂檢世世勤持法布無窮不可思議非貪年壽非慕名聞非耽富貴利達爲護法故不辭塵世特假勛名作如來之金湯護正法於無盡懇求滿願日誦佛母準提咒惟願準提菩薩摩訶薩慈悲攝授自於萬曆癸酉余偕幻余禪師習靜於武塘塔院時髦勝友昕夕扣門注往束縛於世儒之說頻興疑難予謂眾言淆亂折諸聖佛教入中國時堯舜周孔已沒聖人不作孰與折衷傅奕韓愈之徒挾其勝心騁其淺見而妄訾之宋儒遂祖之而布之訓詁令後世學者爲童蒙時輒已入其說而蔽其正見未嘗測其廣大之境卽已疑其虛無未嘗窺其堅固之門卽已疑其寂滅間有一二豪傑能卓然自信者則皆誦其書而知其言者也因與幻余私議謂釋迦𨿽往法藏猶存特以梵筴重大流傳未廣誠得易以書板梓而行之使處處流通人人誦習孰邪孰正人自能辯之而正法將大振矣逾十年癸未達觀大師寄迹於汾湖之敝廬余復與商確謂利益甚大又明年甲申遇密藏師兄於嘉禾之楞巖相與籌畫頗有次第卽命余艸募緣父而請益於吾師五臺先生厥後具區洞觀健參宇泰諸兄弟相竭力謀之事遂大集余則株守渠陽不得與奔走己丑秋幻余挾捲至官舍索余願父書於首此事倘諧此願不虛發矣。

弟子袁黃百拜謹書

幻余大師發願文

古梅庵法孫契穎▆手摹梓

法本自惟根器下劣識習昏柔幸賴宿緣得爲佛子更蒙達觀和尙獎掖再奮泥途始知有三藐菩提所當修證萬曆癸酉自金陵參雲谷和尙歸錫武塘遂構禪室於本所受業蘭若中朝夕禪誦時項東源袁了凡兩居士日過我爲法喜遊不以庸譾多諸啟迪智慈方便再世淨名𨿽象服攸殊金蘭雅契一日了凡居士與本矢言欲將梵典翻爲方冊俾家傳人誦拔邪見稠林歸薩婆若海柰何弘願𨿽發而實行不加法本竟滯寂山林居士亦羈迷世綱光陰駒邁良可惜哉歲丙戌豫章密藏開兄乃持是願乞檀燕都蓋念未來眾生沈沒苦海預布津梁其志若願視法本倍增宏遠允哉月光思大之用心乎一見語及心光照合時達觀和尙掛錫燕都遂囑同事以謝初心法本銜命歸淸涼開兄寓燕都盟諸居士各發願以襄盛舉繼幸卜吉淸涼而無邊老宿且捨庵建期筮事矣顧遊行海必假願王爲之前驅而法本從事於玆已二年所乃未嘗傾誠三寶以吐寸衷今盥手焚香一心五體投地皈命盡虛空徧法界十方三世佛陀耶達摩耶僧伽耶千華臺上百寶光中本師釋迦牟尼佛大智文殊師利菩薩大行普賢菩薩十方三世一切權實護法諸菩薩而說偈言。

粵稽微妙典觸處恆熾然本非十二部及言語文字由有不覺者覺者出現世乘慈智悲願轉一切法輪令諸有情者開示與悟入念玆劫末時法海漸以涸法本不自揣願揚其波瀾於未來世中潤一切枯稿螳螂竭股力以拒轍康莊自身及與命咸所不顧惜假使務日繁勝入刀槍林我以法藏故似飲甘露味假使魔爲賊由玆加害我我以法藏故終不生退心假有別三昧疾得證菩提我以法藏故寧沈滯塵劫假生樂寂心而欣處獨靜卽嚴焦芽戒奉此以周旋假我形壽短此生不了辦再出爲男子當畢竟是事願以流通力洞解三乘法在處爲開演覺悟諸含識願以此因緣現世作醫王病者聞見我頓令苦消滅願無盡眾生悉蒙我化導無一不成佛我方證菩提惟此大願王念念不捨離記憶及受持盡諸未來際。

萬曆己丑冬十月二十四日比丘法本稽首書

念云勤上人接管寂照刻場緣起實紀

刻藏大緣實始於藏公稟本師之旨以續佛祖慧命者也不圖藏公匿迹遠引幻予師代總其事無何亦復遷化後之權玆役者相繼疊遷軌則不一𨿽云因果無差終於事功有誤本師念藏公與幻予師勤勞在昔而其法嗣勤上人夙稟忠實志存法門特作偈表信付囑南來專理刻場諸務上人不遠數百里訪予金沙就予商確規繩予以此緣經始之日竊嘗與聞迨遷南之舉予復有言贊成誼不敢默乃偕上人曁諸法侶定約允刻場向來檀施資財自萬曆二十八年已前事經數載人歷存亡交單固存勢難淸理乃今定於二十九年勤上人接管爲始每歲四方檀信一應所施刻場錢糧施主隨施多寡一一手登此卷刻完之日計共施貲若干玆已刻字若干報命施主年終累算查銷歲以爲常設有臾代便立交單並支銷細數一一交明庶事體畫一收放淸楚人心服而遠近向風矣未必非叢林之一助也卷名實紀者蓋取眞實不虛果因不昧之義云。

萬曆辛丑二月朔覺休居士繆希雍手題

刻大藏願文

財法二施俱圓爲檀度第一無如刻藏世世信心者於有爲功徳亦能捐施而獨於此惜錙銖如愛頭目何哉業重故緣薄也始藏公與餘言宰官與緣者四十人人百金以爲主而其它輔之不十年可完余亦踴躍翹企無何四十人者漸與時迕存歾半而登朝食祿者無一焉獨吾金壇兩緣不絕如綫自戊子迄今十三年矣而於全藏不能以半則豈獨業重緣薄造物者亦若靳之默丈夫要自辟宇宙何可爲造物所囿爲業緣所縛宜各發勇猛心捨慳貪心種莫大之因爲龍華前茅不然浩浩長劫有法時無幾何時是出苦日耶念及於此骨竦毛豎不孝𨿽貪願歲捐十金至藏完而止衣食可缺此不可缺當更始之時感仲淳之言走筆志之因以勗同志者同日。

念西居士王肯堂書

己亥菊秋新安世徳後裔孫萬里錄刻

密藏禪師定制校訛書法

北南舊三藏校對之時一章一句一字一畫及提頭行款但有差殊無論彼此是非一槪標出北藏之上並注艸本。

北藏是南舊非則捨南舊而從北。

假如般若波羅蜜多心經波北作波南作坡或舊作沒但從波而已卷末校訛款下則不必書。

南舊藏是北藏非則從南舊攺正。

假如觀自在菩薩自南舊俱作自北作目竟攺從自卷末校訛款下宜書﹝幾葉幾行﹞自﹝誤作目從南攺正﹞。

三藏文𨿽同而義俱錯則出己意於校訛款下。

假如行深般若波羅蜜多時深三藏俱作探據文通義當作深則卷末校訛款下宜書﹝幾葉幾行﹞探﹝當作深﹞有少疑未決則書﹝幾葉幾行﹞探﹝疑當作深﹞其文義竟莫可曉則書﹝幾葉幾行﹞探﹝疑有誤﹞。

三藏文異而義俱錯則互存而更出己意於校訛款下。

假如照見五蘊皆空五北作互南作王或舊作醜據文通義當作五則卷末校訛款下宜書﹝幾葉幾行﹞互﹝南作王舊作醜疑當作五﹞或文義莫可參擬則書﹝幾葉幾行﹞互﹝南作王舊作醜疑有誤﹞。

三藏文𨿽異而義俱通則互存之。

假如度一切苦厄一切北作一切南舊作無量文義俱通則卷末校訛款下宜書﹝幾葉幾行﹞一切﹝南舊作無量﹞或南作無量舊作諸則書﹝幾葉幾行﹞一切﹝南作無量舊作諸﹞。

此字送去周季華居士但凡送經與人校義卽宜依此謄一幅與之更須與講說明白若止對字止須以檢經會約與之一本不必與此樂子晉居士誓願與貧納淸校經藏凡有經欲校義付刻可共商之。

丙戌二月初五日藏筆

密藏開禪師遺稿卷上

苕上後學弟子王祺校閱

紫柏第六世孫契穎壽梓

上慈聖皇太后

恭惟聖母老娘娘夙培福種久植慧因今現摩耶之身權作人天之眼傾心三寶憫念羣生建塔造寺施藏齋僧凡有功勛靡不畢備山僧兀坐寒巖獲沾慈惠不勝贊頌豈盡酬揚玆以山林所藏觀音大士一軸乃鄣郡丁云鵬所畫古今絕筆丹靑上乘誠希有之珍也又羅漢膏一瓶乃方山所出唐李長者造華嚴合論於此山二虎引路天女侍瓶今其山所有香艸煎膏服之甚有靈應此乃舊年所蓄尢可貴也又新刻藏經起信論疏一部一冊筆削記一部五冊續原教論一部一冊謹進上慈覽儻有一言半偈開般若之門植菩提之種則不惟山僧藉以報三寶之恩而刻經檀信亦功不唐捐矣謹奏以聞。

募刻大藏文

眾生非佛法則冥迷長夜流浪三塗而佛法非流通則玄言靡宣妙義將隱故眾生非佛法不能自度佛法非眾生不能自弘凡爲佛之弟子必切度生旣有願於度生必事弘法法之所被見者聞者皆植般若之緣觸者攖者盡對菩提之果如來正徧知由荷法而成惡道那落迦由遠法而入苦流無涘非法不濟覺苑無階非法不臻世出世之福以法而成就爲無爲之業以法而解脫人有弘焉者如羲和禦日四海必被其光明娑竭爲霖諸方悉承其潤澤所以臚傅句語能空琰魔之獄蟻邑灌瀝爰升提婆之宮況復瑯函羅七千之富寶疊具三藏之文哉鎔冶三賢埏埴十聖拯溺三界導迷九類莫不由玆矣是以羣聖幽贊列代咸推屬我熙朝尢尊勝典太祖髙皇帝旣刻全藏於金陵太宗文皇帝復鏤善梓於北平蓋聖人弘法之願惟期於普故大藏行世之刻不厭於再也後浙之武林仰承徳風更造方冊歷歲旣久其刻遂湮今宇內所行惟南北兩藏北藏旣在法宮請施非易南藏𨿽行諸郡印造猶艱僻壤幽巖何以取辦苾芻蒲塞每自興嗟開等濫被田衣稍窺海墨嘗以宋刻校玆二藏魯魚之訛互有潦鶴之舛遞彰因思法云以徧覆爲功寶筏以畢渡爲徳教有多門道惟一致時𨿽異代聖無兩心觀文皇再刻大藏之心卽如來悉度眾生之願也今我聖天子凡大藏未收疏論皆收梓於藏中印施於海內豈不欲家握摩尼之珠人入栴檀之林羣生歸善四海蒙休哉顧武林之刻旣以久而毀則更梓之謀逮於今爲急請以三藏並校參之英賢正其訛謬仍易梵帙以從方冊所費旣約其行必普是體紫宸之仁心而續如來之慧命也昔之人有以半偈而捨身有以四句而析骨遐討於幾萬里之外不辭流沙熱風冥搜於數十年之遙無憚狻猊虎豹誠不忍永劫之沈昏故寧勞於一世深湣諸有之交喪故甘瘁其四體耳今唱化𨿽勤無流沙熱風之擾剛彊難化非虎豹狻猊之倫捐橐易於捨身而所得不止於半偈鋟梓殊於析骨而所傳有逾於四句集彼眾檀成玆全藏俾日城廣燭雷音遠流不亦善歟一時居士若大司空五臺陸公光祖少司寇雨亭陳公瓚太史具區馮公夢禎等皆聞而悅之力贊開等負笈九州乞金七眾辟無上之因田布希有之聖種云。

刻大藏願文﹝親書手卷徑山古梅庵珍藏﹞

道開旣剃染卽知作佛子當報佛恩蚤夜矢心顧不知報佛恩事當何出萬曆壬午從補怛天臺詣武林於紹興道中忽見古寺殘碑載勝國時會稽郡大藏板凡七副因感泣思惟板刻之在一郡者且爾其卷軸流通在天下者當何如哉乃我明僅南北兩板法道陵夷莫此爲甚遂願畢此生身命募刻方冊板廣作流通尋入槜李得侍達觀老師兼晤馮開之居士輩則老師曁諸居士業已先發是願卽共訂盟從事遑遑三載莫得其緒丙戌春走長安籌之傅金沙居士輩反覆思究審知善建事者必先植本本植則枝榦卉葉自然叢成乃定以善信十人歲各捐貲爲唱緣又一人則各勸三人爲助緣蓋分之旣易爲施易爲勸而合之則其資甚裕又其功爲有繼至於捐助之廣勸發之多不可思議格量固自有諸佛威光臨之諸善信願力持之照創事之初則不得不以是爲定則也居士等因一一發心且各疏其願盟之諸佛並歸道開以爲他日經成之券道開藉十大士深心弘願得畢竟是事以報佛恩卽碎頭目髓腦作栴檀香充徧法界以供十大士猶爲未盡願與十大士共証之。

刺血書經願文﹝親筆血書現存徑山古某庵馮祭酒夢禎血書一通文同﹞

眞實願王佛比丘弟子道開謹瀝血投誠於十方常住三寶本師釋迦護法韋馱天龍等眾及楞嚴寺護伽藍神道開爲求無上菩提同居士馮夢禎發心倡因刺血書寫大藏聖教夢禎書大小乘經律論各一卷道開書唐譯華嚴經一部普願見者聞者各各如是發心書寫一卷多卷一部多部乃至一字一句滿足大藏永充供養不許出山仗此眞實願力韋馱尊天護持神力自今日至彌勒下生一函一卷一句一字不令散失中間若有起心盜竊及作障惱者韋馱尊天現大威力碎其腦爲微塵一切國王一切宰官一切大力鬼神下至四生六道一切含血眾生觸我願風無不踴躍歡喜同心護持如自眼目如自心髓若遇佛法有難國土眾生有難我此寶藏卽時放光現瑞轉禍爲祥一切眾生睹此希奇轉轉贊嘆傳布十方俱發阿耨多羅三藐三菩提心如我願不眞始勤終怠退失一切眾生善根亦願諸佛諸天降罪於我生遭惡疾死墮泥犁以爲欺誑三寶之戒。

明萬曆乙酉元日比丘弟子道開謹疏

和尙眞可證盟

與憨山老師

開至不肖根最下劣習最濃重而拘縛方隘之疾尢在膏肓本師居恆慮開終非道器每加錐札呵斥而開亦良自痛苦且柰之何昨與老師遇數日間見師於諸事法一一揮霍自在而又委悉精明眞有百花叢裏過一葉不沾裳气象令人私心歸仰反覆思惟是果從何處得來沿途奮激觀念忽爾神染習移一切緣務亦稍覺寬松活潑始知此事不從外來向來只因有我以有我故自將一段門面遮蔽在前不得自在如靠墻壁翻筋斗相似前後隔閡今賴身光照爍破我幽暗如暖气花開春風凍解信知不借功勛又不在蒲團紙墨上討尋而在自心一轉移頃也向疑善財於諸善知識一參見之際不越剎那卽證入無量三昧無數解脫門何其神速若此今固知其猶鏡中現像空中答響耳邇來本師謂開有少分如師气度且囑無忘師恩徳若恩若怨狗馬不昧卽無此囑能忘之乎開自今以往儻有寸進願將此深心奉塵剎以報老師也八月初十日離卽墨十五日宿濟南眞空師處二十二日至都城本師居西關地藏數日卽避紛潭柘不肖寓龍華勾當求文事業龍華老師處業已如所付囑密啟其意彼且轉致末那公柰此公疾未痊可尙未得白之阿賴耶第幸末那公肯畱意少分其可其否一得阿賴耶眞實口風當再報師無盡燈意佛像至城卽圖寫款式尺寸備語龍華老師謂不爾則勝事無成不肖謂此事尙可舒徐數月無艸急以傷大體也龍華老師後亦深以爲然此必得師命乃可舉行有便乞示下檢經會約並校艸格板新求文字俱俟十月初顓人問候附去自然師大林師大義師曁堂內外諸耆宿乞叱名致聲巨嚴師居雜華庵否張君輔業舉已屬言於比部令誨之比部亦承荷得今冬至長安斯妙耳天節師一見覺其人誠篤有志其向徳風久矣近且有閱藏之念故奔海上師其納之那羅延窟修完否費資幾何乞詢以示余統此再布不悉九月十八日。

與妙峯老師

春間一得接足瞻顏遂蒙老師不棄末學直吐肝膽不隔絲毫信法道有緣而不肖開𨿽粉骨未足酬老師恩徳萬一矣蓋事之成否固未可必而老師深心弘願荷擔如來則已於一參禮之頃徹見底源不肖開每對諸佛菩薩像前及諸法侶無論緇素未嘗不贊揚稱頌而諸法侶亦多望風顒顒思欲得一承指誨也老師歸山想共孤云幽石野艸巖花譚笑無生與山相忘寧計人間世有朝夕想念如子憶母者耶不肖開四月一日至都城五月廿一日旋南發詣彭城復東登牢山與憨老師晤言旬日八月廿一歸長安掛搭龍華荷龍華老師甚相知愛第刻經之事尙無毫髮頭緒不知此段機緣畢竟何如耳蚤夜營懷痛肝裂膽願老師於所相知前垂一語策發之是望本師寓潭柘時念老師冬盡春初或得西遊再承言音笑貌於茂林丰艸間也不盡種種欲言。

與陸五臺少宰

別門下忽焉五月世間情念固知不作然現宰官身行菩薩道斯則貧衲所引領而深有望於門下者蓋門下平日處心積慮未嘗不欲荷擔斯道潤澤眾生信知門下在朝廷一日則朝廷一日之福在天下一日則天下一日之倚其於處已率物之際當無容貧衲致喙矣乃近得邸報屢見臺省銓曹交相排論𨿽臺臣數攻張氏並其黨與欲無嚼類有類於擊死蟒者所爲至欲比之趙文華等窮凶極惡姦邪之人似亦爲過人言嘖嘖殆有厥由兼聞北來傳言謂此疏艸筆自門下相距千里未識果否門下意豈不以江陵之惡其罰已極治之不休仁者不忍又豈不以言事者多少年不經事之人徒嘵嘵以傷國家終始大臣之義此門下所以憤激而不平也貧衲竊有說焉夫三代以還極治之朝未嘗不由言路通達諫官得職亂亡之朝未嘗不由言路壅塞諫官失職今縱其人未必皆賢其言未必皆當亦當優容嘉納以作其久屈之气此誠以天下爲重張氏爲輕寧卹其他況其言類多抗實恐千載而下必有公道在且休休有容乃居尊之體謙卑自牧虛懷平气以率庶僚大臣以之不宜有所偏僻於其間激成乖隔以損平明之化矧一涉意气𨿽正亦過此心之靈物我同體我感旣已不中彼應自然不和且平矣是又可獨咎言事者之失耶宰執九卿與諫官各樹其黨互相抵牾尢二百年來所未有事聞之甚可驚愕此隙一開禍寧有極爲今日計急宜委曲調停大臣則少引咎歸己而諫官之外補者當召則召還之事猶可及止不然則將貽後憂做成老來敗闕遺下百世話杷矣以分言之顧山林人豈宜妄及廟堂之事然不外世法而成覺道對宰官機說宰官法且恃知愛又有不得不千里露肝腸者惟當局者詳察之。

上本師和尙

八月朔自金山北渡九月中旬至山幻予兄以買秋事追之燕都已越兩月矣叢林事宜年來悉從寬惠人情玩弛近者稍加約束人情卽難之大都久獘不可頓除信然也幻予兄謁寶坻今回山得少物卽用爲買秋之費矣寶坻亦旣發願歲施一分南來禪眾慧空兄已入寂場開至眞定聞其訃深爲傷痛校藏堂中正伊人是賴而天固奪之信人力無如天何而老師之言有以也海音以下八人今俱在堂校對華嚴合論寫刻者相繼從事飲食衣服俱亦安適然人情不難於暫難於久未知畢竟何狀叢林規法自不能人人悅之況創始之初得失自是常事惟先其大綱俟久而自定耳老師在南開實念念懸系不安蓋俗捨不比祗桓而侍從之眾又鮮深心正見誠恐老師少有動念卽於眾生福田不無虧損卽老師圓智深慈自多方便而開實於此不能忘念耳今冬幻予兄已往眞保諸處覓求梨板來春始得歸山開於來春擬入都城一弔龍華老方丈並一晤諸居士以廣刻經緣事傅居士竟相左於濟寧道中凡百俱未及與語渠侄云傳有江南之後想必得參見老師矣馮開之雅有入山興但伯俊先期而北恐開之興不能孤起惟老師錫音北振時不吝一投手令得附驥千里可也曇生甚傾心妙徳其才略亦足以有爲誠維妙徳之楨幹幻予兄邇以讒感稍疑貳之卽開之言亦不信謂開有偏比於曇生也此誠幻予兄之不聰致過而曇生於此亦不無少動其念來見老師幸有以慰示之曇生病在量不足成功欲速而遇事太察善走者必蹄嚙此亦難以求全矧渠能諦信老師或終當有進益之地耳大行一到山便歸平陽起文尙未及山蘆芽至人送藏雞足九月二十三日自慈壽長髮矣臺山諸叢林無異宿昔惟舊路嶺檀那殷勝師子窩雪峯能乞緣燕宗明年安一百二十單修習大都近世俗接待門頭所爲空印上座業旣相安從事無復他議矣法門垂秋髙明者希覯柰何柰何開輩識習昏庸若非日就提警亦易於流浪惟老師俯念蚤賁林泉與曼殊大士交光攝受則豈惟開之幸。

復陸五臺大司空

數日坐病蒲褥多諸夢想深自悲切生死未了忽接來教欲閉關百日誓將累劫無明一交打徹令人無任驚悚合掌贊嘆方今聰明緇素號稱參學類將生滅心向佛祖機緣言境中會得些意思又或靜坐默參反觀自照得少光景便謂入頭便自神僵鬼怪邪气觸人便口中活轆轆地某經旨長某經旨短某因緣是某因緣非某祖師徹某祖師未徹又或緘口培灌意圖老成受用不知此輩如魑幻附身自迷正倒又如數他寶自無半錢分又如偸飯鬼終不得飽忽然猛虎踞項飛劍臨頭或藕絲愛牽鼎沸熱惱及與一切夢寐境界竟成兩橛覺得來時翻成三个如是卽一期生死未知下落況千生萬劫大事因緣諺云種麻端的不生禾經云金旣出礦不復重礦未有生滅心及反觀默照會得的佛法而可以了生死證眞常未有佛法旣有入頭悟而復出頭迷者不觀香嚴擊竹靈云見桃夾山之於船子臨濟之於大愚皆金出礦種禾得禾樣子也又今參學功夫大都謂持某則因緣恁麼參恁麼起疑如此說來正如按牛頭喫水又如無愁彊哭是又不得種禾法則終不得禾今有人於此云我念佛念某佛我看經看某經我修觀法修某觀法都無不可第云我欲參禪參何禪好禪作麼生參作麼生起疑告之者曰參某因緣好恁麼參恁麼起疑不得向意根卜度不得向舉處承當不得放無事甲裏是大可笑蓋孝子之於親也一聞其命終渾身是躄踴渾身是哭泣豈復問人如何躄踴如何哭泣是好渴牛之於水也一望而奔豈復左右顧盻生死未明人渾身是參疑觸處皆話頭豈復問人參何因緣如何參如何疑是好豈復有卜度承當種種等過患可防看來只是生死心不切世相情重逢人問著不了決處便將聰明知解蓋去不知痛癢不自面熱耳聾亦無惡辣師資饃糊度日若肯辦一个眞實要了生死心日夜痛苦決定一見古人一言半句不了決處或被人輕輕敲著便向意根圖摸或信口信手亂統不合古人符轍自然知愧自然渾身不放如服一丸毒藥入肚昏悶之極亦不自知是毒非毒不死不已此與臨濟三年不解一問佛法才開口便含一肚毒气死向大愚何異哉貧衲深思近來參學牛毛了悟兔角其過在此玆荷慈召相與百日如古人爆地粉碎一場實深懷至願柰禁足有期不敢出格取誑諸佛菩薩及現在大眾謹布區區願一掃世緣將要了生死心無剎那間斷蚤暮悲哀自然舉得髙跌得碎百日定不空負也貧衲昏迷全資指燭是望是望。

與龍泉兩堂上中下座諸師

昔潙仰父子有南山刈茅之語而天童頌之曰是須記取南山語鏤骨銘肌共報恩恭泰聽圭峯演華嚴疏鈔斷臂以酬法乳今諸師於龍泉法席三載而皇皇焉以仰答爲心誠所謂知恩圖報者矣𨿽寂子泰公復作豈多讓耶矧玆末劫重生輕法沿習成風而諸師乃能爾爾是又貧世之寶後夜之燈也殊愧巖阿長物野朴疏陋無能爲諸師表暴萬一聊呵凍捉筆以塞諸師之命嘉平月十二日漏下且二鼓門外雪深數尺矣。

復空印法師

詩曰率土之濱莫非王臣而或者固執謂舜爲天子瞽瞍亦北面而朝之釋之者曰周餘黎民靡有孑遺是誠周民靡有孑遺乎哉善說詩者不以文害辭不以辭害意可也肇師物不遷論以愚意觀之大都直以法法不相到法法住本位爲宗其引般若等經論及昔有今無不滅不來之說廣借曲譬蓋不出此竊觀吾師所駁固以昔有今無爲斷常遷滅之見是則是矣恐亦未免瞽瞍北面而朝周民無孑遺之過也故曰人之所謂去我則言其住人之所謂住我則言其去又曰正言似反誰當信者良亦自苦矣且如來說法亦有偏圓大小之殊故鹿苑﹝雞園﹞演唱局迹因緣般若敷陳蕩除有執因病發藥初無定方豈得逐言逐句而盡以華嚴法華圓頓之旨繩之駁中常住不遷二義一性空二眞實愚謂肇師不遷正屬眞實義卽其引用性空等文爲證似皆借意非其本宗若不爾者則肇師何人而顧反背支離一至此耶不肖素於教乘未嘗深究比來忙冗卽駁艸亦未暇細尋容再搜研以請印法正心論序簡略艸率誠無當乎作者當爲歸趙俟其來山再作商理因明判宗破相及以中道實相釋正理殊爲謬局誠有如師所云第菩薩智証之言似無大過惟泥執則成過耳何也苟非眞現眞比何能眞立眞破以開示諸有問者圭峯謂達摩禪爲六度之一誠未夢見達摩面孔在來教云云雅愜鄙意天臺判華嚴別圓先哲業已論之玆復奚贅若夫初住入聖增無明爲四十二分法身品數亦如之又以四十二字配四十二位等乃至謂染惡卽是緣了二因爲眾生本有等誠不知其有何的據無容彊辧第性惡之說竊謂不然蓋性不可言善不可言惡不可言無善無惡不可言亦善亦惡若言善惡則諸佛眾生皆有自性當無庸修證矣若言無善無惡則十界染淨從何處來謂從緣起必眞如隨緣故不爾則心外有法矣是故性善性惡性善惡混性無善無不善皆見网中語非我師大沙門說也永嘉集解容校訂棗柏論竟細讀一過然後請教昏擾中艸復不盡欲言。

與沈恆川居士

夫一念不覺永劫沈淪於永劫中萬死千生得生人道如滚芥投鍼盲龜值木不已難乎得生人道矣而又聰明饒裕爲尢難得聰明饒裕矣而又知近事三寶尢難之難者也居士輩具此三難善根非淺然自今以往所貴善自保護務斂華歸實去巧反拙實實發心實實放下諦觀三界其猶火宅萬有無異空華胡爲乎於火宅空華中競安競榮依稀歲月鬢已二毛及今不圖後將何恃脫報緣謝去求此身卽不可得況聰明饒裕又況聞三寶名而近事之乎一報五千劫出頭寔難勉力撐持惟在今日居士輩其勉之刻藏緣事初未嘗有望於嘉興乃梅村居士並居士輩竭力唱和幸亦就緒然支那眾生以財爲命欲其修習檀度最爲逆情卽已定未定之緣亦當方便隨順無以此法苦剉人情儻因此而退失善根增長謗詈則尢所得小所失大過將誰諉也惟居士輩善爲調燮不爾則無上勝緣翻成法道荊棘豈區區舉事之心乎王佛子南回無以爲訊聊艸八行直心道場逆耳奚卹東源先生今歲於二令郎習業想能終始其事計此時尙在同居故不別啟乞爲致聲二令郎亦須責其習尙惇朴以介福壽彼功名則身外物也得失何有於我哉。

與王宇泰董玄宰兩居士

經云發心畢竟二不別惟是二心先心難此不惟出世法爲然卽世法亦爾故志學而後從心知止而後得止是因心果覺毫不僭差未有表影曲直相爲乖角者合而言之亦未有世道少或背馳而於出世法門名爲得入者兩居士厚賴三尊冥力及以諸緣所資致身淸要則果終遠大似有可期然因地發心實在今日乃有三事爲兩居士言之一無徼惠於人卽人有以惠徼我者吾寧冰檗自持無或輕徇一介取與惟道義是從不然則他日未有不隨緣欺假以君國殉人償所得者苟或緣不我假心不欲欺則他生他劫當必攺頭換面以身償之矣何也有其投之靡不責報剛欲難乎兩全我物展哉一喪諺云貪他一粒米失卻半年糧可不懼夫二一切飲食服乘子女僕從乃至器用田宅色色仍舊無學流俗輒自張皇卽惡食縕袍恬以自處蓋國典養廉惟此時爲甚菲捨此卽上下交際乃至賦役供輸有辜科贖皆有典則存焉毫非我有脫爲越取皆屬盜因不肖恆謂當今之世有志徳業者非三十年不攺窮措家風不可矧澹泊廉靜足養身心亦志道者所不去也三一切寵辱得喪毀譽是非乃至名位利祿諸有種子由今以迄歸老絕無粘帶一粒半粒投之八識田中令其發榮條達喪我嘉苗蓋吾本有靈種淨妙虛明了無一物良由一念瞥起遂致轉現相因六用交錯如蝸牛兩角蜀路千岐令諸有情奔逐無歸伶俜孤露可哀之甚夫千生億劫幸得此人身而又聰慧超倫與聞阿耨多羅三藐三菩提名教誠所謂盲龜值木滚芥投鍼安可一旦失其所有事永嘉云心與空相應則贊譏毀譽何憂何喜身與空相應則刀割香塗何苦何樂依報與空相應則施與劫奪何得何失心與空不空相應則愛見都忘慈悲普救身與空不空相應則內同枯木外現威儀依報與空不空相應則永絕貪求貲財給濟心與空不空非空非不空相應則實相初明開佛知見身與空不空非空非不空相應則一塵入正受諸塵三昧起依報與空不空非空非不空相應則香臺寶閣嚴土化生如是法門幸兩居士於車塵馬迹中常令現前無或間斷儻得一念相應卽千古吻合𨿽身處長安吾國晏然景星慶雲行布虛空令人可仰而不可卽又如淤滓中牟尼寶珠光明獨耀又如火中蓮華色愈妍麗如是眞不愧親見作家紹隆眞種稟受如來家業也旣爾卽從事世間功業亦何異甕外運甕幻人出幻無煩力作勤勞如其不然吾知未免身入甕中且爲幻轉矣之三者信皆兩居士素所明了第恐當局之迷故爲喋喋又且千里長途托始跬步苟發軔訛謬駟馬莫追矧敗轅佚駕於前途者歷歷有之故又不設自外知己而靳此因心中一言也兩居士其勉之。

與都門檀越

嘉興楞嚴寺宋長水璇法師疏楞嚴經處也師疏經時天雨花慶雲合事聞於朝賜額楞嚴寺入我明爲三吳名剎嘉靖間佛殿災遂爲豪右力侵其基而別業之易蘭若爲燕樂之場化禪誦爲歌舞之地有識者慨焉已而按院王公下議巡道轉行府縣歸復之一時人心稱快今聖母慈聖皇太后遣近臣禦馬監太監陳公賫送藏典詣彼兼經營殿宇有事焚修爲今上及皇長孫祈福壽誠一時勝舉也撫按守巡及郡邑長不可不借重其尊銜立石而天津至滸墅河道關津諸使君不可不疏其阻滯藉其衛護且五臺新刻經板皆在臨淸登舟而臨淸鈔關尢不可不通白之也儻於其中有可下一轉語作佛事者幸隨緣成就之無吝焉念六日早發不及面別謹俟徽音。

又

貧道竊謂五臺爲畿輔右臂所恃以林木爲藩屏其中多設名藍大剎是又以三寶爲城塹不獨稱勝境也無柰久爲姦商大猾擅爲利藪每每赤手砍伐圖獲鉅萬之利而寺院盡爲牛圈僧徒皆爲奴隸且各處流民潛住在山以砍樹爲生計以開墾爲窠巢木假抽印爲重地藉納糧爲名斧斤行於前一火縱於後往往利歸民家禍貽僧寺邊防由是而壞僧寺由是而廢此從來之害所不能解者萬曆六年間曾經胡雁平揭帖髙撫臺題請爲邊防重計設禁甚嚴山林漸茂未幾又以墾荒之例開此釁端其害入骨萬曆十七年本山都綱司具申按院蒙批道轉行府縣查勘已經回申本道未蒙轉詳昨因陸太宰遊山適呂撫臺親歷其地目視其事遂毅然爲邊防長計作名山護法此蓋文殊有靈所以冥資大權發如是心耳極爲慶幸愚謂臺山復興藩屏復固在此一舉但行繁峙縣查議只緣據目前將本山師子窩鳳林寺等處二三山僧坐砍伐開墾擬遣招詳特蒙寬其旣往槪行釋放兼給告示禁約亦云念事非一朝罪非一人以前罪端姑免究治此深見撫臺護法至意旣而該縣重前申究誠未洞察姦商巨蠱政欲借此爲口實因而﹝乘風﹞夤緣駕禍於僧以此爲影身艸耳愚謂若必罪其山僧而實中其姦計今後卽有禁治而又罪歸於僧利歸於民此則愈禁而愈不能禁矣蓋僧人修造百不過一而商民伐木賣板﹝開墾十居八九今獨禁僧而置商民於度外誠所謂放飯流歠而問無齒決也其害在彼不在此爲今之鎖鎖不﹞能盡述但乞查萬曆六年前院題請事例九年免糧案卷及十七年都綱司申文則洞見毫微然須姑免山僧之罪嚴禁附近姦商之家不許砍伐斷夤緣之路收開墾之令免徵糧之役嚴令有司防範僧徒守護此後一木不許出山尺地不許開墾此則一斷永斷邊防不待整而自固僧寺不待保而自安此所謂灸膏肓之病而正得其窾竅耳但此情不能上達誠恐有負呂撫臺此番盛心願借重鼎言一轉致之惟此不獨爲名山功徳而實爲國家長城萬世之利也伏惟慈鑑幸甚。

與桂峯師

震旦佛法獨痿癖於齊魯間賴老師深慈久念潛回而默起之而﹝雪﹣雨﹞／月﹞殳﹞／心﹞老師忽復贊助神功大完元气信又可支百年喘息矣此非乘大願輪秉大慧炬受靈山記莂而來者安能有此不肖開生也不辰何幸有東海之遊又何幸而親炙﹝雪﹣雨﹞／月﹞殳﹞／心﹞師光明之盛若此也固自慶更爲齊魯含識慶且也躬承老師種種攝受種種言音種種笑貌令人別來旬月常恍惚在光儀左右𨿽夢寐有然古人道靈山一會儼然未散信夫校藏之期﹝雪﹣雨﹞／月﹞殳﹞／心﹞師之意全賴老師主張此實報佛恩徳第一公幹也願畱神萬分余俟十月顓人問候再布不悉。

與稚庵師

牢山之遊厚賴賢師徒殷勤款接更藉杖履追陪以故盡諸幽勝靡不賞識信乎五百商眾得登寶所實化城導師之功不可誣也關王廟爲牢山化城賢師徒爲遊牢山者導師其功徳利益甚非眇小惟深大願堅勇不退或權或實或低或昂互相鼓激務俾震旦有情盡睹海印光明不獨爲區區齊魯作大津梁斯完吾願耳於賢師徒有厚望焉余不悉。

與東禪月亭老師

開二月去槜李時老師杖履在天臺未得一瞻禮稱辭爲歉開入都城佛事人情頗皆順適第爲時不久但可植因未委結果當在何日爾老師今在東禪四大調和少病少惱一切境緣隨順否老師年未及六旬而形容憔悴似過之此皆佛法上畱神苦多更日過慮田園衣食之資無人料理致令老師獨疲於精力也不肖開願老師自今以往凡期席可卻者漸卻之凡田園瑣瑣緣務可休息者漸休息之俾法幢多樹於世一日則眾生多受一日之賜且老師數十年以法乳餔養末學而末學中竟無一二蚤晚侍奉巾瓶並仰體耕鋤之慮其過安在蓋由老師平日卽錙銖勺合之微不能信托於人故耳然以此之故人多疑謗人多怨望人多竊掠我知老師臨命終時未及眼光落地以前且無塵渧爲老師所有詩曰殷鑑不遠在夏后之世老師其法舟月溪二老是鑑乎言及於此淚瀝肝腸不肖開情知老師左右無以此言進誠以江南數十年法道全賴老師力挽回瀾寧忍復以此聲施身後此不肖開區區狗馬之念所以欲隱忍而不能也苟此念毫有未眞或他有所囑及屬輕狂好事甘墮拔舌泥犁諸佛菩薩且爲我證知矣老師其謂我何哉楞嚴時風波願老師時垂照燭梅村居士實老師貼體金湯願開心相與終受其益更願於一切法大都圓活一分免他日掛衣之累也人行促艸艸統惟慈亮十月二十日。

與平廓師

春盡入都城會我本師至自牛山而妙峯老師且未去蘆芽並在京諸耆宿咸得歡晤一時賢士大夫尢顒顒向風本師刻經因緣𨿽未見華苞果實而般若種子則已廣布緇素八識田中矣無何而繆仲淳忽有母氏之變時未出都門已哀殞幾盡不忍其哭死道傍因以法藥扶之至彭城始別去旋自彭城取道莒父卽墨東遊牢盛訪﹝雪﹣雨﹞／月﹞殳﹞／心﹞山老師牢盛故爲釋氏道場載華嚴疏鈔元丘長春力廢之其山水妙絕寰宇而﹝雪﹣雨﹞／月﹞殳﹞／心﹞老師尢越量大人因相與馮陵島嶼撫掬滄溟恣質已疑商評法道瞬息之間竟移旬月而亦不自知山水病狂復沈湎之久也八月盡歸錫燕都今冬或無他往來春復有淸涼蘆芽秦晉之遊大都以刻藏復楞嚴二事因緣出現於世第不知畢竟有幾利根獲蒙授記耳老師錫今何在四大調和及少病惱否奉訊𨿽疏而此身此心常恍惚在光儀左右想老師亦必時鑑區區狗馬之念於杖麈間也千里𨿽遙此心不隔不肖固自諒且諒老師楞嚴時有外障願老師不吝慈光恆垂照燭不肖知此道場終不落落山中經閣想已落成見如居士近來何狀蓋今人要了生死須是大破常格要了生死人相處須是大破世間門面常情苟以情順情如玉磨玉交相掩護擔閣前程他劫他生築頭磕腦未免愧心愧色也老師以爲何如心弦居士途中一偶因追逐風塵彼此忙促未及少致溫款至今爲歉幸老師爲我叱意人行促艸艸不盡欲言。

與幻居師

別來道業何似居山中旣無俗染營心又有松風竹月助行則他日相晤當必有大可刮目者在也不委山中向來四事之供仲淳亦頗用心否儻有闕乏須遣人告之蓋彼俗事爲繁或不無忘念耳本師冬在妙徳幾百日日惟一食食且糠餅小米粥而精力猶王神意甚適信至人日用直下便是不間絲毫有非情粘識滯者所可思議也不盡。

與仰崖座主

菩提達摩以鷲嶺一花東來震旦六傳而爲曹溪曹溪嫡嗣則有南嶽讓靑原思靑原再傳則石頭遷也讓遷二祖皆出世衡之南嶽今五宗子孫皆其所出子孫徧天下而委祖宗之地於寂寥艸莽漠然若罔聞者其忘本之罪當何如哉以故老師特繪二祖道影將送歸福嚴石頭以示天下知祖宗所在其用心亦良苦矣竊念今上聖母年來所造金襕僧伽黎以供十方師僧不下千百孰若發心嚴造二襲隨二祖道影永克供養卽以此爲皇孫祈福壽其所得不旣多乎二祖像今幻余師請去京都寫傳並裱軸吾師當詣茶庵一瞻禮之或卽請進內庭一瞻禮以啟發其信心亦可也師不遠有南嶽之行此衣此像卽欽命座下賫送亦可又聞南嶽已有大藏或卽隨藏賫送亦可但行時必得不肖一經理之斯盡善耳此舉實報佛祖深恩惟座下畱心無忽造衣當不比尋常須得龍錦作無上莊嚴可也大藏必須藏之方廣寺此事向與妙峯師言之矣今未卜何如座下並須著意此時都城莫非爲一己一寺圖者獨座下實心實行尙可與言故不惜瑣瑣惟爲法是囑。

與汪伯玉居士

竊惟居士棲神法道聲振一世貧衲未剃染時已知黃山白嶽下有現居士身作師子吼者矣第恨東西路岐無緣覿面眷懷有道惟遲後期邇者貧衲業有微志欲翻刻大藏廣爲流通因緣會合時節似偶然贊襄緣起端屬名賢念居士爲當代宰官耆宿可無片言敍述以系此方之望耶弇山老人與居士以道業文章相許可爲世宗匠今弇山屬意玆舉獨有深心合集居士便成雙璧居士乘宿願輪挺生明盛於佛事門不捨一法矧事可報佛恩續慧命意者居士當更不惜苦心也世外人惟一誠相向不敢作尋常虛語以瀆尊聽統祈慈原幸甚。

與汪仲淹居士

楞嚴目擊雅識道存違離已來時復馳注頃以刻經因緣自五臺反三吳始知居士抱病經年益增懷念不知居士於病苦中能以正智照了不爲所轉否古徳云太末虫處處能泊不能泊於火焰之上當知一切病染何異太末虫而正智則猶夫火焰居士聞燻力久般若緣深當必默然丈室無容致喙然重以叔宗行又無能終默勒布區區亦不自揣量者也惟格外亮之。

與王弇州居士

側聞居士棲心玄遠冥與道會貧道𨿽山林野人亦知傾注比因緣會合得奉周旋和風慶雲儼然仁者自非宿植徳本何以有此願益燻修作護吾宗開發同事令出情之法頹而復振玆非居士最勝因地歟外承居士許撰刻藏緣起顧念居士久向此宗博通教旨又勝論雄文匠心獨妙方今海內學士大夫以文章名世而復畱神法道者惟居士與新都汪公爲赤幟耳今居士已自慨然獨不得司馬公片言爲此舉前旄尙屬闕典貧道不久還淸涼且不欲以山野幹王公惟居士念之歲序已更願道念與日俱新勿使毗耶獨擅往迹是所望於居士也不宣。

與周鳴宇居士

左右襟期曠遠神明朗然𨿽日垂紳朝堂時復潛思物表故於割絕塵氛之人亦自雅有冥契迨憲節東建貧衲正兀坐龍華無由以法水潤屬車之塵辱致拳拳徒懷髙操貧衲比欲再刻大藏播之震旦爲緣旣普沾潤亦周當代名公咸有敍述豈以門下辭吐珠玉照耀一世顧獨無贊嘆之語耶以故願托雄文舒光四表俾般若以之流通慧業由是成就其於利澤不亦偉哉願門下深心圖之國學弟子吳惟明與貧道爲法喜遊其人上士大雅之赤幟吾宗之白眉聞其將過淮東敬屬致一辭以通精誠惟門下晉而與之當見芝蘭之在側也奉去刻藏緣起一冊。

與馮開之居士

別來兩易寒暑信光陰易度人命無常不委足下邇者作何面目夫三界種子不越瞋愛二芽然荊棘法身戕滅慧命則愛纏視瞋毒其功能輕重大小又不啻百倍故古徳於愛見有以腦後箭諭之者蓋覿面者易見腦後者難知易見者可回難知者必犯也靑山白雲足發幽想聲色貨利多滋俗情不佞謂居士於城市山林當分時而處若也沈湎市井久卻林泉無乃不可乎幻居兄飛錫南還意在雙徑雙徑去武林密邇足下儻能以肩輿時相過從則松風竹月之下罏香碗茗之間可以滌煩襟而袪俗慮澄性宇而湛心田也矧楞嚴纂注方待參評惟足下圖之刻經期場南北終始業已言之仲淳雙徑之圖似不可緩足下與仲淳其密畱意焉務使彼輩歡欣樂成事乃可久且於化風無損也不盡。

與松谷老師

久違良導益涉狂途深嗟歲月之飄流無柰菩提之遙遠是誠有孤如來之遺訓知識之指南也匪獨佛憐良亦自苦近聞老師法席森嚴學流整束此不惟模範端則器易以成實抑風气靡而時不可徇非老師之仰承先覺俯念後來寶鐸堅鳴金鎞曲施霈霜露於陽和之後使萬寶告成投參苓於姜桂之餘俾四病皆起何以有此哉開也執侍末由翹勤有素偶因風便聊附訊言俟入都門載參杖麈以承謦欬兼吐私懷寶舫及空古淵三子者心地平夷志行醇篤今夏在山對仇大藏亦頗用心玆詣都城期探講肆儻其可教惟進而與之亦見慈悲拯拔之念也不悉。

復曾舜徵居士

來諭謂夢者夢知夢者未始夢此未免將夢者與知夢者判爲兩个過在心外有法法外有心又云當其夢時孰爲不夢者此未免將夢與不夢分爲兩橛過在撥冰覓水捨器求金離此二途脫將夢者與知夢者夢者與不夢者融通互攝非一非二有如永嘉所謂實性卽佛性空身卽法身亦未免認賊爲子喚奴作郎審旣爾畢竟作麼生話會居士若向這里不眨眼佇思定奪得出如在大火聚中將夯得一莖眉毛來則暫許居士作个同參𨿽然如此亦只是教乘極則禪門下若向上事未夢見在蓋能同條生不能同條死也其或未然切須猛著精彩極力覷破要知此事不比尋常非是筆舌聰明境界須是一番寒徹一番覿面始得居士其自勘之。

與於中甫居士

本師居北園機緣非偶此實眾生福田損益攸關不肖系念於此未嘗少輟所貴足下時在左右無令疏失斯爲得耳不肖以九月上旬至山叢林規範漸就調停南來之眾皆已入堂校對華嚴合論寫刻者亦相繼從事矣合論訛舛頗多卽南方新刻八卷其校訂出馮先生樂子晉手然亦弗就妥今山中寫刻俱善有非南方諸刻所可及若全藏得如是終始誠至願也宇泰及足下兩緣皆當刻意完全與曇生來賀氏緣事只須足下作字並不肖書封去取來就金壇發付可也如必欲曇生親往亦無不可但曇生親往須仲淳與俱乃善惟足下與仲淳計之仲淳精神疲頓已極陽地陰地皆當隨緣卽使得地而不有其軀亦世出世兩失之矣仲淳內子止可移就認卿同住若買妾則可依介伯更須一相知親屬同之可也介伯心直而粗恐亦不能照灼姦佞須仲淳與足下▆補其不足更得潤甫畱心爲當荊南產業在賢昆▆圖之盡無不可若仲淳則不可多營田宅以孱弱微軀形影相弔朝莫不保但得子息以謝先人便當作長林丰艸間物寧復鼠竊狗偸以營營世网乎以有限精神奔馳非分事業誠非計之得也若果雄習未盡則宇內不爭之功若名若利不少豈區區事此此不肖所以踽踽涼涼惟正是守卽爲法門事亦不敢他有所圖以自雜耳來諭東土之事意者卽仲淳所言常熟邊海耕種商賈之業乎若爾決不可爲蓋諸君皆非終於世路而文卿亦不足以主張此事捨文卿則更無人矣已之已之今而後一切世事但在收斂無爲開闊況仲淳尢不宜涉此也祝祝文卿止是少有苟安气象亦無苛責之過翻成有損無益此文卿亦不自知足下以爲何如劉戶部吳尙卿俱明春入京圖晤文卿信當以太僕告歸亦俟來春與之語本師在關中上下飲食須是調適廚竈必在內乃能妥本師出開後方可作貴溪之行事有大小愼無倒置陸臺老聞有志求見本師不肖謂尙非時節因緣此須仲淳及足下維持之但使其系念不忘可耳列祖畫像隨緣多寡無彊人以不堪善捲祖堂之舉亦宜從容季倫明年必得與足下同朝夕乃可足下須出情量以成就之傅居士南行必參見老師馮先生頗有意淸涼第傅居士先期北返恐緣不能孤起仲淳須方便成就之不肖同眾由淸源步行入山精神俱彊王至今無病患幸無念仲冬十三日釋某和南中甫足下仲淳潤甫均此不另啟天池期場東禪義倉仲淳俱當畱念護持之。

與繆仲淳居士

曇生歸山得手書已備悉南中事體然要之一切境緣本無好醜亦無違順良由吾人不能照燭徒以情識承當故觸處坎坷隨緣荊棘愛媒怨賊劫戮家珍此誠學人所當蚤夜痛心以自克責消殞而況敢復於坎坷荊棘之上因成待續增培灌漑以賫法身慧命耶且足下生平染習感激獨多苟非善自和平則來報豈辭瞋類幻人夢事陽焰空華智者於斯詎生實解卽世故縈縈交情擾擾但得親賫就土孺東已弔孰若暫作淸涼遊以遠塵樊況靑山白雲足生幽想髙人逸士可滌煩襟儻遂斯行誠計之得又且淸涼一遊竊恐足下終未可免時節因緣亦在今日過此似難舉策矣惟足下圖之刻經期場南北終始業已獨爲足下言之雙徑之圖於今似未可緩玆幻居兄南還當送其掛錫彼所潛爲啟發然後足下與開之先生因之往反以便宜取事俾彼輩無所猜忌傾心樂成斯爲得也惟足下與開之先生密畱意焉。

與太原王龍池居士

蘭軒居士輩淩冰雪履巉巖以詣妙徳而神气狀貌乃衝容可掬是固曼室慈光有其攝之而居士襟宇飄廓蓋亦可見第其頂門一眼徹底瞢然愧自力不彊金鎞莫展經云應以宰官身得度者現宰官身而爲說法是所願望於龍池老人也老人其念之刻藏貲戊子年所寄惟東白止付一兩餘皆符合此必東白一時空乏貸用不以相告耳惟居士稽核之蓋出世因果錙銖塵渧未容混淆故也。

與傅伯俊侍禦

自入山來冰雪萬叢髙賢四座相與趺坐普光明殿共方山長者入無相無願三昧深譚四無礙法界法門乃不覺一念瞥起轉現相依夢與居士聯舟夜泊其地儼震澤之胥口忽有匈者三人詣居士彊有所需居士叱之遂虜居士及內君似子載而去蓋綠林豪客現匈者身也不佞聞驚推蓬居士得脫賊匍匐水涯不佞援之登舟蓬跣袒裸殊惡狀然神气則衝然粹然不變也因相與慰言把手遠矚風濤灝渺不瞬睫間而賊艇已相距十里而遙殆不可追矣覺而胸中若有所觸者久之乃自念此何祥哉動我心王若此次日果有僧來自四明爲報維摩臥疾於毗耶誠爲機感之相通有如符合者諗諸左右旣不堪詣彼問訊復何吝妙徳一言居士志山水懷名勝亦旣有年一旦俶裝前途卽遭困折不審於此何以爲情夫心境二邊不過得失逆順兩種得之得孰與失之得之爲至順之順孰與逆之順之爲大故曰貧賤豪戚庸玉汝於成信矣夫失且逆所以造吾至得將吾大順也然此猶在人天路上行履得失逆順圈圚裏蹲坐苟出此圈圚超此路徑又奚至大之足言況也獵者不避虎兕漁者不擇波濤淸修之士不厭煙霞泉石癖在勢利者不恥寒酸局蹐婢膝奴顏壯士不辭馬革裹屍貞女不讓朱顏瘞土豈懷道徳者而顧以境緣夷險二其心哉吾知居士久已掉臂此關然法侶妄情不能自遣故復作此剩語居士其照之本師掛錫金沙想得參侍開之仲淳中甫叔宗諸居士必獲周旋凡所接納及所遊履所得益當無吝一一示我以慰遠懷華嚴合論校刻頗精捲尾顯名意旨不委於尊堂內君嗣子及先亡有欲及之者並乞示下以便後刻北上當在何時淸涼之遊得果所欲否曾與開之輩有所期約否令似當嚴督其課業無或惰之斫大木調良驥非姑卹俗情所能爾也居士其念之。

又與馮開之居士

苕溪別袂返楞嚴未幾卽詣金沙躬侍本師旬月始北發九月至山山中事宜粗爲條析南來之眾俱入堂校對華嚴合論寫刻頗精不亞弘明諸書大藏終始盡得如斯誠所願也合論卽吳江新刻八卷亦甚潦艸訛落至若去經存論亦有未妥蓋志寧合論時已失長者故物而慧研刪釐合論則又失之以故子晉筆削大都於長者血脈無從聯續而志寧慧研私增科判亦未敢輕削是不惟無補長者反增重其迷誤不若存舊猶間有得失可指議也本師寓金沙久之居士曾往參謁否夫末法眾生易於懈退非善知識無由策進學人知見易於淆訛非善知識無由揀辯故曰水中乳惟鵝王能擇之又曰大唐國不是無弟子只是無師有師矣而又慢於請決則報緣一謝束手長往業海茫茫出頭無期伊誰之過也身世匪堅光陰迅疾惟居士勉力自彊古人三日刮目吾輩三年之別各猶故吾則𦇤褓中兒不可久違慈母信矣傅伯俊久遲居士同了淸涼之願昨過聊城聞已南遊此時想曲盡江南諸勝兼得本師爲之指南所謂捷足者先之伯俊之謂矣仲淳精神疲極良可哀憫儻其親已葬孺東已弔居士當攜之同入淸涼少事將息可也。

與松江康孟修居士

蚤秋去吳門詣金沙侍本師旬月始北發九月至山山中事宜一一條析南來之眾俱已入堂校對華嚴合論寫刻者亦相繼從事寫刻頗精不下弘明諸刻大藏終始盡得如斯斯愜鄙願耳茸城檀貲想已合集乞付沈認卿氏轉發來山山中自後遣力蚤暮蓋無定期江南緣事則惟各所主盟者不違時失候收付認卿氏已耳施者姓名除銀封內塡注須更以別紙開揭緘附可也身世匪堅光陰迅疾願諸居士各努力焉參須實參悟須實悟無爲光景門頭擔閣自己喚甚麼作光景古徳云若人識得心大地無寸土果識得心則大地無寸土其或未然則不惟世間種種得失榮辱愛憎取捨名爲光景卽寂靜山林逍遙物外乃至菩提涅槃及有法過於菩提涅槃皆光景也𨿽然水中乳惟鵝王擇之光景中心惟善知識辧之諸居士旣遊身於功名聲色之外豈一無所以圖決擇可也此啟孟儒仲醇孟修中復四居士足下他相識均此致意。

與吳江周仲大沈及庵吳孚泉三居士

江城言別隨詣金壇侍本師旬月始北發九月至山叢林事宜一一條析南來之眾皆已入堂校對華嚴合論寫刻者亦相繼從事矣江城所刻八卷近入校對其訛舛視東禪本尢甚山中新刻幸得多本校讎過或差少然校書如掃葉自古難之第寫刻頗工致不下弘明諸書大藏終始果得如斯誠至願也江城檀貲想已雲集乞付認卿季華檢發來山自後每歲所供惟在三大士不違時失候收付認卿季華兩居士以候山中人遲蚤詣彼索之山中遣役或遲或蚤蓋無定期也汪仲淹寄我佛像手掐俱在叔宗處乞並發訒卿付來小白毫筆隨緣惠我二三十枝。

與吳康虞居士

計不才去金沙不久足下輩且相繼至恨未能少遲一話別並悉種種爲怏刻工始末叔宗處寄言何魚鴻杳然也邇接手札已備悉其事徽人勤儉雅稱山居信有如足下所云捨徽人則江西福建亦庶幾其近之吳人信未可獨任第此時寫刻所尙皆弘明集家法非吳人則𨿽各有所長而獨短於此矧拳刀筆法尢於板字不宜近有歙工吳應芝者來山以言乎帖意軟字無或居其右獨此則視眾工瞠乎其後遠途跋涉進退爲難良自苦矣黃守言者其手筆絕倫固於墨譜見之第恐其於板字亦非素習山間此時選擇頗精不亞弘明少有差池難乎情庇此事未可遙度惟足下以實告之令其自作行止儻支給路費令之入山卽莫可進退非策也北方定價字每百工食銀四分彼輩誠能攺拳刀刻板字固所願耳南羽所繪經首佛像須覓此人鏤刻乃善刻已可寄楞嚴屬首座忠庵師尋便轉致歸山卜居義興頗有法侶相親近世出世法俱便宜宜從之足下以孱弱之軀道業世業兩無頭緒南羽亦流浪無歸智者觀之深爲二居士憐卹人生朝露住世幾何卽於幻夢中造幻夢亦當隨分隨緣時防時檢不可剎那無出身路在也。

與瞿元立居士

慧空師於校對場中方藉其爲眾表率而天固奪之不才至寧晉聞其訃深致感傷蓋悲人命之無常而悼叢林之失賴也山中道場頗闃靜南來之眾業已結期校對華嚴合論寫刻者亦相繼從事寫刻頗精美大藏終始盡得如斯斯所願耳別來面目何似果仍舊時抑新有所攺換日用畢竟作何消遣不才每念足下精神疲劣色命尪羸而復驅馳世路儻大事未明遂致淹沒以負生平良亦可哀此足下亦曾自念及之否且足下習气𨿽似孤冷其實多情兼之勝解紛紜本光粘滯古人所謂事障易遣理障難除其足下之謂夫不才年來南北奔馳事椿碌碌𨿽於己分上志有所用然念多作輟猶然故吾言及於玆不覺汗顙呵凍不盡欲言。

與賀知機伯仲

古徳云太末虫處處能泊不能泊於火焰之上眾生心處處能緣不能緣於般若之上何也般若如大火聚有其緣之則能令本光孤燦習漏隕亡器宇含宏襟懷髙卓恢諧萬有甄毓羣靈江漢秋陽不足爲諭故曰天上天下惟吾獨尊般若有如是功能信非夙植徳本緣之豈易易乎哉惟居士伯仲芝蘭孕秀金玉含章萃美一堂於世諦亦燁乎可觀矣乃知三界火宅萬匯空華能於此畱神而求出離不佞耳聞且久目擊已存謂居士伯仲不於一佛二佛三四五佛而種善根不可也第此之一事不難於發心而難於究竟不難於一時而難於永劫不難於安常處順而難於造次顚沛誠欲易此三難必也晨夕起居之際左右屏幾之間不捨般若言詮半部使其機感合燻優遊自得有得卽請印決於大知識門墻揀其眞僞如是卽古徳所謂不能緣者我能之矣矧於三難乎何有惟居士伯仲勉之刻經貲費乞卽集之中甫轉發無羈去後曇生師以武冑出家心眞行實亦發心相與從事刻藏因緣者也南方緣事悉以屬之居士伯仲所施或竟付渠亦可其施者姓名須一一揭示。

與徐孺東尙寶

燕山別面忽焉三易寒暑𨿽形聲邈絕乃心神向往矧聞性天順適臺履安和兼之臥穩東山心勤淨域實爲慶慰無量焉夫聖賢豪傑之生斯世也不偶其出處亦不偶生也以時其出處亦以時故歷山莘野之耕富春渭水之釣檻車之囚首陽之餓皆不能爲時能不失時已耳其旣也訟獄歸阿衡任飛熊載伏龍出乃至一匡底績者有之終身羊裘餓死者有之皆不能爲時能不失時已耳斯時也矰繳上機网罟下張卽飛千仞走叢薄懼猶不免況兩絆其足而求致千里哉昔人有言靜漠恬淡所以養性和愉虛無所以養徳外不滑內則性得其宜性不動和則徳安其位養生以經世抱徳以終年惟先生以之乃若出世第一義諦尢自有時節因緣貧道諦觀先生其於佛法時節似宜更遲之歲載爲先生今日計但當以數息靜慮法門澄斂昏掉念頭以楞嚴圓覺兩經燻灌般若種子久之動止昏明靈根漸茂則於千生億劫久睽頭面當必有正眼覷破時節在耳此又出世豪雄實貧道所深有望於先生者也臨江盧晉明居士名大壯爲李見羅先生上足性宇開朗心地瑩潔兼之聲律身度眞後學楷模聞幼令郎年可入小學就外傅當得此君爲之依歸第其家貧而孝恐不能捨親作遠遊先生力能移其家致之左右則豈惟令郎蒙養攸賴卽先生他日林泉燕寂亦法侶得人矣先生其圖之刻藏道場業已卜吉五臺山檀越亦旣捨內而就外緣約四十分期訂十年今盟集亦庶幾十有五六第念世運乖和三災兆祥不知終作何狀此𨿽系之眾生福業輕重然今日宰官居士曾面承靈山付囑而出現者寧能忘情於此乎哉於先生是望於先生是望。

與顧襟宇少參

明公以粹美之資布寬卹之政使境內之事百廢聿修時貧衲正掛錫福城所幸機气冥召遂令千載名藍墜而復舉向非明公願輪有在何以得此嗣後貧衲曳杖北遊謂當與明公會於長安至則憲節已詣江州矣徒有悵惘日惟與瞿元立曾於健於中甫三居士爲法喜遊宴寂之暇時復同元立輩商確刻藏緣事始定長緣四十分分歲百金自一人以至多人惟信心堅久者許與之近過江南因遊貴邑貴邑檀信不請而集輒舉二分余乃知向傳常熟多善人信不虛矣榮轉東還必遇無辱想無辱亦必能道其詳寺僧念明公爲功徳主乞貧衲一言迎於道左時方炎熱願明公以法水灑潤意地令常得淸涼爲法道光此野人之祝也惟明公少畱意焉。

復王元美居士

是月十九日拜領刻大藏敍捧誦之餘鏗然金玉非夙具深心其何以有此且寄汪司馬公翰札不獨丐其以穎光三昧作大佛事而兼屬以檀波羅蜜爲助緣又非具大悲心者何以有此耶貧道每自慚徳▆微鮮願力綿脆顧欲負九鼎圖適千里誠莫知所終乃今幸賴諸明公光嚴照策或可恃不至顚蹶而▆寶所也方遠歸淸涼無暇作新都行輿議周叔宗代往叔宗與貧道獨形骸異耳兼藉寵靈意者司馬公當亦無吝乎此也。

楞嚴問答機緣

師在楞嚴問康居士黧奴白牯是恁麼受用居士曰但一味平懷不管他黧奴白牯師云恁麼則居士當憎愛關頭作麼生平懷居士無語師云丈夫家出言吐气須有來由無自欺誑須有鍼綫且莫作繡鴛鴦會去也。

與王龍池方伯﹝已下四編己亥年酉月望從忍可師伯處得來﹞

徳音睽絕奄忽兩載心光相燭猶夫一日地藏這塊石在心內心外話未委此時得其安放否惟此一實餘二非眞古徳云參須實參悟須實悟才落思惟便成剩法每念話言之難再益傷歲月之云遷千知百解盡屬偸心鋸窮木斷斯爲了義願居士圖之刻藏因緣歲集檀越四十分分百金期十年終事江南善信頗發肯心而北地則罕有應之者以故緣尙闕如楞嚴圓覺維摩經各一部僧寶傳一部緣起一冊附充法供蓋眾生以法爲命法緣涼薄慧命希微世流日深覺途愈遠苟非頓了寧捨薰漸此又知解之門固知居士未甘點首然破裘百衲足備嚴冬要亦未容輕擲也何如何如。

與徐文卿居士

大疏嚴挺可畏而▆旨意云云國是可知使賈生在今日當不止痛哭流涕已也足下此去差所決當稱疾得請便以此官堅臥東山無復走迹長安斯爲勝策成就世俗之功名蔭資且有定局上縻國恩下損家業疲精力以浪光陰豈丈夫所爲況自己千生萬劫頭面了無下落尢當切骨痛心親依師友蚤莫提撕以求迸徹寧復有此閒長工夫共馬蹄逐逐浮沈塵浪中耶倘以不肖之言爲然則就差卽遷轉內不過府部屬官外不過郡州正佐皆未若今職閒散無諸統屬如未肯心則歸江南以區區此意決之仲淳中甫然後具請亦可也吾知兩居士當必爲我點首刻經因緣大都北方緣差勝期場十有八九定在北方擬刻成則移就南方以流通之計得四十人爲緣首每人歲助百金與刻工相終始燕趙齊魯大約有二十人江南如金壇之於丹陽之賀吳江松江諸處擬求十人外十人則求之徽州蒲州二處夏間必走江南訂集因緣秋冬歸北以起期場光陰迅疾敢復怠緩松江必以足下與康孟修爲緣首聚貲卽自今年始足下此去其圖之唐元徵當在松江列中渠每年量力或十金二十金足下行時亦當與訂定令其歲有額助以入龍華而松江會中亦歲爲其登數吳江必以周仲大爲緣首而沈及庵顧元玉周季華則左右之足下過江城亦當預爲白意趙居士凡百輒通內甚損光明諸公舉動決當謹愼刻藏因緣未必就賴渠力足下亦不必過爲委曲此意亟宜致之曾司馬恐僧輩無遠見謀近利不知護惜傷其體面昨聞有佛像等物遺諸公此甚不雅而一如師竟不爲制止何也可恨可恨大都諸公於此輩非有不肖在爲之持衡方便絕不應往來交際弘明集南方每部價銀八錢北方加三二錢此康虞書至云云蓋此書價至一兩不可復上矣孝甫旣不肯發足下竟爲帶銀托康虞印之每部亦只可定價一兩印則必須全部初議七本頭以當時刻未完工故也三千部之命今不必拘泥若孝甫允從一兩一部盡其所有爲成之餘銀帶付康虞印補可也袁微之請藏事必經不肖手乃可都城光棍非足下所能料治愼無爲左右人所中昔馮開之所請旣有有司爲之督促而開之於此且甚諳煉然其中包藏重沓破爛不可勝數昨年不肖才爲補完今足下若爲舉事必不完美令我受托不終況余銀皆不肖用費無復存之龍華者此事必不肖至京乃能勾當足下當己之借用銀竟送付龍華可也潘匠所制鐵缽甚佳足下當謀之孟修再爲不肖制一件大小樣式悉得如本師者斯善矣內君近來無病否保郎何狀凍筆不及余。

與傅侍禦

別至淸涼於其最幽深處丈室杜口謝緣卽妙峯憨山二師舊棲隱地雪覆千嶂人迹絕至出戶便穴冰雪爲竇僅一山童充巾瓶侍者甚古拙不解他事日相與煨榾柮煮燕麥以款饑寒此外則燒柏子跏趺靜慮時證入空無相無願三昧遺身心忘旦暮足快生平兼之發長寸許貌枯羸若病狀獨精神則淸王可掬想雪山老比丘當年光景殆亦不過如是間從三昧起念諸法侶馬蹄逐逐風塵欲剎那際入此三昧一相覿面受用少分豈可驟得惟門下其庶幾身𨿽入廛而心恆過我不離當處徧踏峯巒此又不動一念遠相鑑知足下爲我點首否五臺因緣向云云甚艸率不足據昨歸山備采之深幸本山都綱司額有申文撫按司道事例省平地起風波動世驚疑又幸撫按司道卽批申告示皆超情破格尢便踵行因擇其切要四事私爲屬艸先請命繼且出以示該司令其具申儻其如所云云批發則千載名山之幸豈惟現前聖凡大眾萬口頌恩卽曼殊老師亦當於金色界中合掌加額題請云云非時世不敢望第借以速有司奉行耳立碑最爲切要卽題請亦一時故事立碑則千年標幟也其戒淫一節初意欲重懲二三以警什伯已復念之晴空霹靂則其人必推原所自今僧司旣申劾有司而批詞末復末復則彼此當有鷸蚌相持之勢此時乘而利之乘此以淸外障乘彼以蕩內魔兩無姑惜兩有顯對各心死無憾此又在漁人運用之妙耳雁門兵臬大有吏才墾荒蓄賑皆其政也幸善導之令作名山護五臺令亦篤實忠謹幸提獎之其遊山一節業旣有批申之舉則未可如向所云云恣其遊覽以壞世相兼重煩有司而致其猜疑但登遊五頂及菩薩頂顯通圓照塔院三五大伽藍斯已若髙僧則槪不可請謁因緣皆有日在也聞慈壽主人爲塔院住持有所請求慈壽非髙明塔院最愚俗或未免以一己之私累足下之公當察之無輕聽妙峯老師居蘆芽當得善巧放一光以照臨之近奉敕賜大藏有敕諭及禦制序相府贊文因此爲其立石可乎或更別有方便在也蘆芽爲邊山亦不可過情犯世忌來物議刻經期場向已十八九決策靈巖昨歸淸涼有僧告以此地信名勝第與黃巢故址比鄰其遺風流俗猶有存者迄今四山多豪客竊發業於鹵劫不以爲怪𨿽有司莫可柰何不獨四山卽靈巖禿民大多其種族謂此山凡行人欲入泥水試堅利化驍頑則可藉欲舉緣事集檀越則不可此僧曾居彼三年且老成練達其言有足信者因作思惟此期場非眇小所有一切因緣大小美惡始終彼此惟諸佛如來悉知悉見終非隔礙凡愚所能測識趨避至元旦遂以淸涼雙徑牢盛靈巖四名山求鬮於釋迦如來文殊徧吉兩大士及諸護法善神以決狐疑乃三舉三得淸涼今則有不得不遵如來敕命矣淸涼山水渾厚盤旋足下一入遊觀當亦肯心自許此去聊城道僅倍靈巖亦不甚遠法門最近肉骨亦惟足下足下當不以東西而異視之顯通寺爲淸涼首唱其風水亦甲諸剎唐觀國師造華嚴疏鈔卽其地其規模猶唐之舊欲舉事當就此但禮聞來學不聞往教此時山門甚凋謝得門下垂一語囑都綱住持云此山門恁麼陵替何不請髙僧爲興隆之間或又問達觀老師父密藏師曾到此否則此輩當自有來學之心矣不著色相無盡藏妙用不屬穎君不肖二月盡出足過蘆芽一訪妙師復由燕都牢盛走江南唱諸法侶結集因緣期秋冬歸山流光幾何敢復念緩計此時門下科場事畢或復命或請告當亦聚首聞太原有王龍泉方伯蒲州有山陰宗藩皆久馳法道刻經因緣門下能爲先通否晉中善信有可以宰官身得度者並乞畱念。

與某

往客隆興辱不鄙日三四過謁皇皇道途其不知者以爲奔走直指艷豪貴其知者以爲偉哉陳生乃迫迫一鄙賤衲僧爾爾時鄙人竊覘足下不倦勞不武俗不羞眾議而中外恬然遂爲勒之心印至今尙文彩熠熠炫露也昔魏公子無忌執轡侯生侯生益驕公子益下觀望益眾公子益恭謹稱訾者沓臨而侯生公子益相安不爲意以故公子卒賴侯生竊符椎晉鄙以解圍邯鄲而聲震諸侯稱雄四君而鄙人於四君亦竊獨豪美公子鄙人非夷門侯生而能爲足下方外侯生不獨鄙人天下之爲侯生者不少也願足下於此一段气分極力擴充擴充之盡又且日以信陵因緣默自薰發久之必能掀翻大事徹悟無生與淨名龐蘊把臂菩提解脫場作豪雄丈夫卽於世法爲上爲下亦自剛毅軒烈有須眉气象彼晉唐風流宋儒理學皆區區臭腐非所望於足下向示今秋欲肄業燕都北城龍華寺方丈有月淸上人雅能敬慕賢人君子必能爲足下得善所愼無借居內宦莊園一與此輩從事卽無能進修己業矣祝祝月淸乃祖瑞庵老師爲都城緇林中孤松老柏足下當禮重之餘不悉﹝卷終﹞。

與眞實居士﹝已下七編辛丑年正月虞山錢牧翁發來刻入﹞

世路崎嶇人情冷暖自古記之而今日之長安尢非昔比奚忍見聞足下宦情輕重厚薄已不待今日印知縱鳥投魚樂應無極第法道秋涼非有力莫能匡護此又爲佛子者不能不爲足下動心世道危險憸宵得以傾戕善類此又豪俠知己不能不爲足下含聲憤恨憤恨也大事未明臭汗未出古尊宿機緣語句纖毫未透誠今日所當急切用心不爾則足下之可憐又不在一生之得失短長而在千生萬劫之沈淪苦楚卽具一知半解一場熱病盡付徒然竟何實義來諭謂病在雜用心此標也非本也本在生死心不切耳生死心若切縱驅之雜用其孰能之師友遠離互失鞭策彼此病同念同但以法門種種無能粉骨析骸博一定奪云分萍散無時是已柰何柰何老師每屈指法門根器並長松明月之下念及江南法侶獨注情足下居多卽近日世諦因緣亦有足下千生萬劫不能酬其徳念者苟非眞實奮猛各自努力相負實多老師二月間往淸涼夏畢之峨嵋不肖不遠亦且往淸涼俟老師行時或隨其杖錫西遊秦晉乃返或竟歸燕都或密走江南江北定刻經場所此皆至淸涼始決之刻經因緣肯苟就無勞旦夕卽大舉就不難第不肖意不欲居北又兼此時緣有所當諱避者卽失一時之近利存法門之大體吾寧也此其大槪亦旣與仲淳籌之且詳傅金沙居士大有信心深念春間集諸法侶矢志捐俸爲唱緣此因甚正不肖近計欲法此求四十人每人或自力或藉他力歲出百金每歲可得四千金不十年足竟是事而三吳及燕晉齊魯亦可覓四十人歲有退失卽歲覓增補之常令不減此數此計行而應避之緣及僧家分募之緣可竟謝之而法門終無他慮矣此意足下與仲淳熟計之以爲何如仲淳實我輩生死肉骨其居憂也哀傷決重惟足下時親密之寬慰之務全其必死之生數千里外懸懸寸赤他無所屬矣廬山徹空老師爲江南大善知識其徒心悟者不遠萬里奔逐爲求塔銘老師謂此段光明必從足下筆端流出始能照耀匡廬永久健齋居士與不肖等僉以爲然遂令悟上人往返牢盛求行實南往健齋居士業已通其懇懇不肖所徼惠足下者有速成而已蓋黃龍潭近有慈聖皇太后新頒大藏且至悟上人急欲得此文先往更理治接藏事宜耳足下蚤就艸一日則不肖多受惠一分祝祝悟上人爲健齋居士舊交其候足下於武林幸一安其包笠天臺萬年寺亦有賜藏乃龍華明因二主人賫往二師實都城名徳敢希寵一顧禮之並命一便庇其關渡之擾補藏附往屬歸之楞嚴矣止欠一函並闕捲繼圖之金山楞嚴賴力護感荷可勝言緣起緒言各一冊諸公願文謄錄者一紙附去緒言得翻刻江南爲妙樂子晉近狀何如二令郎善訓誨之。

又

數日太勞身體恐欲作疾柰何二上人其力亦頗能立塔此段因緣決當今日了之不爾儻足下他日有正冗或遺亡則咎將誰歸此貧衲終不忍默默於足下者聞足下事繁卽生厭惱此甚不可何也一厭惱卽自苦身心從上參學人不能於事外得心從上修行人不能於事外證果古徳有言但於事上通無事見色聞聲不用聾又云日用事無別惟吾自偶諧臨事儻自己正分光明不到或瞥起處不能隨處冰消雪渙卽當以此頌言轉念少助自己苟於事爲關頭不得自在恐自今日窮未來際無有無事時處承教不忍貧衲爲求見足下者作傳置邇來果瑣瑣足下誠自慚愧第來者尙不止此所報者知系足下必不可已事要之實貧衲受累視足下增倍耳願足下耐煩將佛門事與俗家事等視之卽無難也非貧衲非足下不進此言願足下聽之鳳老回書決當作過此老極尙淸虛懶於人事足下簡末之言無異以水灌水且啟其慢僧之失非天子不能賞罰人非智眼太淸不能揀辧僧行得失今足下以此言簡鳳老得無與之而不得其人則僭耶從此貧衲決當體諒足下繁劇足下亦當諒貧衲不得已而非有他腸也有暇過坐半日何如。

又

本師度夏滁陽因夢中見貧衲病狀使慈航回視有書致門下附上備訊其接納諸公曲折若湯海若鄒南臯丁勺源皆信向老師之極南臯至滁陽尙追趨之焦從吾亦信之篤獨勺源根鈍且世間情重𨿽信愛不能趣入雅自恨之深耳南臯前與門下書聞其筆底甚多雌黃豈豪傑丈夫而有背面耶其書願卽檢來一看旋送上兵諫之諍南臯亦甚護持楞嚴近來搬運石料日日震喊兵尊處似不可緩其通苟事敗救之晚矣早晚尙期入城委悉滁陽事體因上人去平湖儻轉槜李貧衲當款理之第緣事無善策以應王老先之念柰何柰何此貧衲與足下所共苦者古尊宿語錄開卷不覺神情奮武莫自禁躍如態狀眞奇貨也畱此校對完方可送去。

又

仲淳攜足下手書至展讀不覺哽結末世有情大多誑曲成習求眞心直心自急急人者絕少足下赤心片片甚足爍我中懷故爲動念貧衲此行蓋爲事有不可思慮所測識者且光陰箭疾恐到老猶然話杷無實究竟不得不急大都事在南方斯爲定議第足下亦當早晚切切心願共期成辦地事烏陵萬萬無議赤山太陰星但無甚縈結之土地卻眞正開穴若得淡白之土上少有沙穴中亦無卽可厝耳無太爲榮辱所惑空延歲月至祝至祝聞子晉病楚貧衲寒竦毛骨幸足下善調護之蓋貧衲法門一左臂也。

又

彭城別去仲淳旋奉老師東走牢山謁憨山師共計法門大事驅涉道途旬月乃至而憨山師先期入都城令人悵恨幸我輩願力頗堅眞恰於出山之日而彼杖錫至矣相見不移頃盡傾肝膽此師气宇軒豪心地光朗且具正知正見而熱肚腸又蒸蒸可掬眞世間奇男子出世壯丈夫足下昔日舉揚實未盡之校藏之事已訂計牢山近有欽賜北藏南藏未有玆就印造凡裝潢買紙俱願足下維持之紙張得如善捲斯美或得了虛師指麾一二尢美足下其圖之新刻經書憨師一一願見並畱意牢山山水稱絕震旦不可不與仲淳圖共登賞此山故爲佛氏道場元丘長春刻意毀之今銅鐵佛羅漢像首堆之巖畔殊可寒念儻此山復興則齊魯眾生寥寥數百不耳佛名者盡入大光明中矣何幸如之。

又

居士爲兒女婚嫁所迫仲淳居士恆切切念之但道人行事一切處只得隨家丰儉不獨婚嫁夫人諒吾與否亦自聽之不爾則我本有靈光未免受其蔽塞瓶寶法主化去意者又貧衲夢中五齒之一乎人命無常良可驚惕建塔天臺居士主張誠是塔銘須就實而作毋徇人情季居士中軍非謂居士有意禍之第恐不知誤爲人所中故蚤達之耳老師解夏或有雙徑天目之遊居士當掃緣以追隨杖錫老師如大海水我輩多近一日多受一日之潤惟居士念之。

又

刻藏因緣科臣有言幸宗伯題覆無恙此以世眼觀之似屬魔嬈以道眼觀之實所以增法海之潤助天鼓之音也今且聞者益眾而受浸潤者益廣矣矧未事之先已逆睹有此玆何尢焉足下之補實出輿情而臺翁特從中從臾之其未來節次業已有成議或不至久稽外職惟﹝足下﹞無守舊見濡滯林泉丈夫出處當自有時節因緣不以人情暌合世境依違而作進退足下今日固當出之時此實世外人以便眼從中諦察卽足下亦弗自知若徒以見私揣量於人情世境上決擇依違非道人之護念也昔古徳有爲知己舉住持弗應後自往索之知己詰其終始所以異曰偶欲之耳此眞孤光獨露照世法幢所謂師子無伴大象不拘者也惟足下以之臺老護法心眞切其知足下尢非羣情所可及當更無以一時人情而作親疏想祝祝知己之言肝膈寸寸幸直下當之。

﹝終﹞嘉興大藏經密藏開禪師遺稿

密藏開禪師遺稿卷下

苕上後學弟子王祺校閱

紫柏第六世孫契穎壽梓

上本師和尙

夏秋以來法音靈響杳爾無聞兀坐寒巖時切縣注興勤歸山備悉起居兼知應供金壇且於十月望筮期書經良用爲慰蓋時當末季按劍者多夜光難授玻璃器鮮師乳艱投矧左右之間內外侍護兩無其人卽老師智應無方自能羣機圓攝而開也一念管窺之見於此終不能旦莫釋去耳卽如開守空林所與不過緇流衲輩若但恁麼去則鮮不歡欣踴躍而來若不恁麼去則未有不攢眉蹙頞而往佛少魔多子希賊眾智遺識合比比皆然每念及玆涕淚中隕𨿽己之貢髙我慢褊急庸常種種染習濃厚不能眞心雅量以納四來誠當自懺自損若欲婆情婦態盡悅眾心自揣非菩提薩埵有不能也至於刻藏公案亦但鞠躬盡瘁死而後已成敗利鈍悉付因緣豈能逆睹苟當緩急危難之際每想及老師潭柘塔院法門爲重刻經次之刻經但隨緣法門不可壞之語良足以爲軌持矣臺山鐵鋪村已攺作新民店蓋有司欲自庇因而庇及僧民此固曼殊大士慈力冥加或未可知第其中究竟終有不可必者在也向欲詣都城一則以鐵鋪未寧一則以刻工未調故爾遲遲此去臘底或可行耳卽今▆寇洮州住札兩月餘擄掠日甚欽差大臣袖手求和而不可得及上疏則又自以爲石畫奇謀有非李郭韓範諸名公所可及也者朝廷弱甚則曰威嚴▆情驕甚則曰依附上下欺蔽其何所底極乎近且遼薊松蟠又報警矣國家事勢日削日孤而內外臣工交相頌美一有鍼砭輒生忌諱恐不釀成靖康之禍不已也以此觀之凡我釋子大都宜休隱林泉鑪香碗水冥爲祝釐國士筵中豈其所宜是故𨿽入都門亦或未容久畱矣山中期場終始未卜何狀每當朔望稱禮曼殊祈禱老師杖履來山作我眼目然終未有以搖動老師心王此豈非開之念力有未眞耶良自痛恨良自痛恨曇生師行顓此問訊若開也誠駑駘負重圖適千里蹶誠多惟老師時放慈光哀憐照策之握筆悲淚不盡欲言。

與徐海觀居士

大師前以四大推身爲問與圓覺四大分離今者妄身當在何處是同是別又以四蘊推心爲問與達摩將心來與汝安是同是別海觀直截會得到不別而同必須盡情吐卻抖擻精神另道一句來看更冰水之諭與兩个三个之說於智識上極要體貼親切瑩徹毋作戲辭泛論不然則纖毫翳滯便爲見處乖離便爲生死窠窟古云毫釐有差天地懸隔邇來士大夫政爲聰明所累或於耳目根頭少有入處便自執認將去便自安穩將去甚非生死分中眞實究竟者況像末魔眷尢隆有云我今四大身中能見能聞者卽我自性四大有壞自性不壞不知此政四蘊之心認賊爲子有云空此四大並此見聞現今寂然不動者卽我自性不知此政根本無明喚奴作郎目不自見月不自照云翳黯然徒勞向空中揣摩身中指舉若云翳旣除眼自見眼月自照月無有是處何以故絕盡凡情別無聖解若作聖解卽受羣邪如此畢竟喚甚麼作自性海觀試自道看海觀念生死事大便請今日黜其紛飛浮習辦我眞實肯心向揮毫染翰時與他日爲上爲下時崖柴將去如鍼磁相翕不暫放捨討取个淸白下落斯不枉大丈夫出世一番如欲先了世緣然後向生死上究竟亦希存此爲他時軫藥之一助海觀於佛祖言句上研味旣久而貧衲以婆心太切撮拾余涎剩唾贅疊如斯亦何異陳藜羹於珍羞之側獻野褐於文繡之前也笑笑。

與曹林師兄

昔黃龍南公住歸宗時以寺災逮獄見訊獄者必盡得其情而後已情弗盡弗已也情逾多則刑逾倍之矣不獨此卽黃檗之於臨濟睦州之於雲門船子之於夾山汾陽之於石霜亦率多爾爾蓋弗爾其何以斬截情關煆煉凡聖乎開不肖每於老和尙鉗錘之下輒欲盡情放下覿體承當如臨濟從大愚歸黃檗相似俾老和尙無處下手足報其恩柰何習气濃厚偸情滋多正眨眼定動遂已違時失候甘受沈埋辜負恩徳由是因循待續愈出愈奇致令法令日繁情獘日生違背旣久則反恩爲怨者有之狐疑鬼猜者有之欲進欲退者有之開不肖正當恁麼時則庶幾能猛急掀翻自怨自艾知恩感泣此念𨿽如一發千鈞則他日終賴以報恩有在也昨於賀氏舟中別師兄睹其言辭志槪大都退屈居多不委師兄平素嘵嘵豪气千丈今何爲若此果以了大事更別有法門在耶抑甘心以此未了因緣自累塵劫耶抑謂藥汞銀未堪眞火欲自飛去也善知識家風從來變幻靡測所貴學人無以情識當之以情識當之則何異卻步求前愈行愈背卽弟居妙徳可謂深心極力調持然上下百餘人求其能以心相照者鮮矣況善知識作略豈愚昧情執所能龜灼哉願吾兄於百尺竿頭正是放身捨命時節無向此寸尺肉團上剎那光景中妄自卜度甘沈永劫也祝祝性曉旣從兄剃落亦非小緣弟每念其識慮旣非髙朗修習又無把捉或不無情順智逆順進逆退之病惟吾兄亦當以此紙示之令其時庸佩服脫當進退兩難之際則自有出身之路也閒情種種盡屬枝末不悉。

與曙天師弟

大都修行不得力只爲不識心古徳云若人識得心大地無寸土近來相見吾弟似覺煩惱轉多習气不減煩惱卽心所煩惱卽境境不自境因心故境心不自心因境故心心境相因各無自性智者了達猶若交蘆謂煩惱及煩惱境爲實有而被其所轉者眾生之見也煩惱及境俱非實有則盡十方三世更有何法足當吾情故曰大地無寸土夫盡大地皆土而曰無寸土何也若盡大地有寸土則心外便有煩惱可得又圓覺經云隨順覺性吾弟今後觸境逢緣少有纖毫憎愛情生卽當以此四字口念心想入其三昧入已卽隨順覺性便不隨順愛憎無明矣何以故全體覺性更覓愛憎無明了不可得故覺性如虛空了無隔礙有諸隔礙諸境自礙虛空無隔礙故覺性如牟尼寶珠淸淨瑩徹了無色相有諸靑黃境自影現摩尼非靑黃故此又古人所謂以諸譬諭而能悟入者也吾弟其勉之。

與李次公居士

善知識難事蓋其變幻若雷龍鬼神不可測其瞋喜其蘊藉若須彌娑竭不可測其髙深其拄杖拂子若虛空摩尼不可測其方圓橫直苟英才利器不須彈指謦欬便奪其符命掉臂入關直搗其閫奧承其家業綜衡而受用之其或未然使非朝燻夕陶月漸歲染惡能管窺其萬一而不以驢鞍橋認作阿爺下頷也故龐公之於石頭馬祖蘇長公之於參寥張無垢之於妙喜皆盡命稟決沒世咨參豈漫然哉且也世諦父子必以滴血入骨取驗矧欲作法王子祈紹佛種而可冒濫依稀得之今次公之於本師朝親暮攜十寒一暴又安怪夫理不透徹事不相應也惟次公自審之曇生師行速燈下艸艸以復不盡欲言。

又與曙天師弟

華嚴經跋時在心曲無柰叢林上下皆欲調持刻經修營皆自總理乃無暇刻一及於此卽有少間又或經行林壑兀坐蒲團以恣昏散以故厚負吾弟之懇良自愧焉計此去都城途中甚爲閒適當爲吾弟勾當之卽覓便寄之而南儻大經業就裝潢但於第八十卷

尾多存白箋數紙可也楞嚴聞頗安適甚用爲慰忠庵師老成果決凡百議論規誨吾弟與法空須稟從之無相人我以取物議興照來寺須與之言金壇檀施若已取足惟除南京支付外其餘悉付曇生師買辦貨物來山興照只取畱五兩買辦糧食安置其母外取二兩作盤費來山或領朱仰峯工作來山亦可金壇若未支取完足其餘聽曇生取之可也別面如昨律候載遷一失此身便屬來世升沈未卜苦樂無期六時之中須知自辦若一切緣事無甚攀攬貪他一粒米失卻半年糧況汝元非涉緣之人猛省猛省。

與忠庵師

聞楞嚴叢林近頗安適二時鹽醬亦自不少此蓋吾師眞心實行所感良用爲慰不肖居山叢林上下百責萃身自朝至暮略無暇刻兼之經典款則一一經心工匠胡亂一一調制所幸得於萬火叢中煆煉身心所有無量劫來自由自在自髙自慢自局自狹種種惡習因之消去萬一耳古徳云金由火煉心由境煉信矣夫幻庵賁庵二兄旣寓嘉興或至楞嚴至則但當掛搭堂中以十方客禮待之當時有事楞嚴曾於老和尙前盟言胸中初無一指甲土昨塔先師靈骨於楞嚴𨿽屬權宜而老師尙譴責不貸況吾同師兄弟身有寸土其能免於諸佛如來諸大知識之罰乎惟師憐念於我不以情識假借執實行之楞嚴百事惟此爲重諒二兄亦有以照亮我也梅村居士老成練達凡百事請過商確云濱明卿翌文季玉諸居士俱不及一一致書均乞道意東園先生子山長者儻至楞嚴並乞致聲堂內外諸師無遑一一稱名問訊統惟吾師普及一言余瑣瑣不悉。

與沈及庵吳孚泉周仲大周季華四居士

興勤歸山常熟庚寅二緣松江己丑一緣丹陽庚寅一緣俱已如各細單檢到第訒卿補償松江緣內一封三十兩成色甚爲低下此則訒卿家人之過也江南諸緣訒卿旣已來北想諸居士中無有能隨方總理之者若待送至反成擔閣姑令俱付曇生師親收業且屬曇生師一一身往理會之矣儻其中有不能速集者則屬之送季華處俟陸續令人取之曇生師歸山時季華須索其欠單以便作書不時令人督促江城庚寅年分貲想已合集幸開細數付曇生師己丑年檀越姓氏已刻完者俱印刷以往其未完者不過數卷繼此完報蓋始事之初刻工來遲兼之曇生師以腳力之便又發之太速故不能盡如所願耳徐文卿庚寅年分儻訒卿已有區分則季華當於金澤索付曇生師如訒卿未有所祝卽俟不才取之都城已耳許水利王房仲二緣原在十數之外儻其無自肯心不必彊之以難蓋佛事門中凡有所建立一惟時節因緣時節因緣若及則能令人增長菩提心時節因緣未及則能令人退失菩提心令人退失菩提心伊誰之咎矧江南歲計仍凶而欲令諸長者居士修舉檀度誠爲大難安忍彊之乎九蓮居士寄我觀音像謹拜受幸爲我謝之康孟修索書盂蘭盆經亦呵凍塞責江城諸長者居士不能一一致書惟此一音普申問訊新刻楚石諸典各以一部歸之江城作法供養惟照納之。

與朱濟川樂子晉二居士

妙徳在淸涼最幽深處淸涼爲震旦大菩提場刻藏因緣卜吉於玆信非人力南北雲集僧伽百餘或團圞坐冰雪堆中安般希微兀若枯木或勇健向昏散場內身心踴躍气奪三軍或架榾柮燒品字則本光盎然或持簽軸剔蠹魚則義天廓爾兼之二三知己東語西話提唱無生瓊樹琪葩萬壑千林宣揚玄妙斯時若更得子晉把筆題詩濟川敲冰煮茗信當今絕勝人世希逢由是卻觀長安車塵馬迹中人腰背寒酸眉眼髙下傴僂踧踖孤露伶俜卽欲聞斯勝事不啻盲龜值木滚芥投鍼何況得見且身親證入耶兩居士幻寓燕都甚非有堅固利名爲之轡靮發心特易到岸非遙詎終能恝然於此而無意也。

復董玄宰太史鏡諭辧

明鏡當臺胡來胡現漢來漢現佛來佛現祖來祖現天人修羅及以鬼畜隨所來現無毫髮爽明鏡初未嘗自云我是鏡我將明照物物像何狀亦未嘗自云我不知我是鏡不知我是明照物非明照物亦不知物像何狀卽傍觀者曰此鏡此鏡之明此明中之像何狀此鏡外之物何狀亦是剩語蓋人能著語媸妍過去久矣貧衲謂非鏡明將安寄非明鏡安能當臺照物又謂鏡能照物物能照鏡若物不能照鏡則鏡亦不能照物又謂鏡不能照物物不能照鏡若鏡能照物謂銅能照耶明能照耶謂銅能照則一切銅器何不照物謂明能照此明爲生於銅爲生磨琢爲從外來謂生於銅一切銅器何不生明爲生磨琢磨琢木石何不生明爲從外來來從何所鏡之壞也明復何去若物能照鏡則盡大地皆物則皆照皆照則皆應名鏡安得物物異名又物物皆照則諸世界豈成安立古人有問兩鏡相對時如何云打破鏡來與汝相見請玄宰不眨眼佇思信口答話吻合古人符契然後可論鏡諭之說若剎那擬議話會再急性三十年參去尙不得一半那討閒工夫論長論短爭是爭非𨿽然自法自犯絡索一上來教謂鏡猶性也鏡中之像卽緣慮也鏡外之物卽六塵也諸佛猶如空鏡凡夫猶如對像之鏡或曰豈聖人心不能應物如鏡必不照物乎玄宰又謂鏡𨿽不照物自具能照之用若照一物卽有所不照但空鏡則無所不照或曰物在鏡外而鏡不照是聖人拒物而不應乎玄宰又謂聖人之鏡決非照物凡夫之鏡除卻色像卽是明鏡或曰像由外物豈畱鏡中鏡不受塵何妨照物玄宰又謂聖人有世流布想而無著想如一空鏡秪照於空世流布想者照空也著想者照塵也貧衲看兩家問答如三家村小兒戲陳安望其輪刀見血大決雌雄又如鄕丞亭長之聽獄也安望其鞠盡偸心據案結款而民服無辭耶蓋諸佛之鏡大圓明淨者也聲聞乃至菩薩之鏡自昏以至明自小以近大者也凡夫之鏡昏而小者也盡十方三世猶一幅畫諸佛之鏡量與齊等普展則普現分展則分現靑黃紅紫種種形像毫無所遺第對鏡眾生不能眼同佛鏡次第看去就自眼量謂佛鏡照一物卽有不照耳方畫之展色像之現也鏡之明猶故也及畫之收色像之亡也鏡之明猶故也聲聞乃至菩薩則有照有不照卽照不無昏明大小之不齊然其旣復之明則亦不因照與不照而有加損也凡夫則自隘其量塵翳其明於諸色像顚倒媸妍照靑爲黃照紅爲紫隨其所現妄生分別是知大圓明鏡性也鏡大圓明照一切物現一切像而無所畱礙無所動搖無所增損性之用也諸佛乃至一切眾生皆證圓覺者此也翳鏡之塵緣慮也鏡外之物五陰六入乃至四諦十二因緣等也鏡中之像在諸佛菩薩則色色形形莊嚴妙境在凡夫則昏迷妄執畫彩三途故欲鏡之明不必與外物作仇仇去翳塵而已欲眾生之佛不必與外境作仇仇去緣慮而已故曰絕盡凡情別無聖解玄宰以鏡諭性則可謂像卽緣慮則不可謂佛鏡具能照之用則可謂秪具能照之用決不照物則不可謂大圓鏡智照無所照則可謂照一物卽有所不照則不可謂逐物逐照非佛鏡則可謂空鏡照空爲佛鏡則不可謂除卻緣心卽是眞心則可謂除卻色像卽是明鏡則不可蓋惟其照物故名明鏡自覺覺他故名爲佛非照物鏡將安用非照眾生佛何得名故經曰照五蘊空又曰照十八界十二因緣四諦等空故曰照空非秪照空故曰照空又謂世流布想者照空也著想者照塵也尢爲背戾蓋世流布想者照一切物也無著想者不畱礙也又謂夢中事可令覺者應乎豈不以聖人之鏡決不照眾生在迷之物不知有等幻術以藥鑄鏡能照諸鏡不照之相如照幽鬼及人腑臟及隔壁隔宿之事又如羅漢飛空透礙乃至十八神變非隔礙凡夫所識覺人能見彼睡人夢中種種物相則又如來如幻藥鏡無礙神通非諸常鏡常人可比擬思議其萬一也故曰惟佛與佛乃能究盡當無以未至之見不齊之諭苦爲法障若必用覺夢諭當就一人分上以覺諭佛夢諭眾生豈有旣覺人而不了夢中事若不了夢猶在夢中決非覺者玄宰比來論議得無於緣起無生及背觸俱非話頭中契領有未的當耶或契領時不無預先將生滅心眼眨眨地擬向承當故所契仍落鬼家窠窟耶玄宰又謂於古尊宿種種言句確然無疑恐所舉中妙明體盡知傷觸句決然未曉一句未曉多句卽曉恐亦未眞現世士林中切切以己事畱心者不少然貧衲所往來惟玄宰爲鸞鳳願於此七八分所在再加急鞭快櫓一上不到古人田地不休是望是望賤體已平復深勞遠念並謝。

與孫仲來王宇靖於中甫三居士

善知識難事佛法難聞始吾於斯語也視若尋常俗諺弗以爲然逮觀我釋迦如來乍離兜率始降王宮目顧四方周行七步遂曰天上天下惟吾獨尊當是時也賞音者誰逮及雲門猶然謗詈載睹明星自稱悟道雙垂兩象演唱雜華諸大聲聞盡皆聾啞下此而臨濟之於黃檗猶以打行慈明之於汾陽且作罵會則信夫難事難聞之語不我欺哉近知本師應供金壇書寫經典此誠難事難聞之秋惟諸居士各各努力前驅以圖報恩弗爾則未有不聾啞未有不謗詈未有不作打罵會耳𨿽然要且夢見雲門臨濟慈明鼻孔向上麼勉之勉之刻經檀貲己丑年分俱已檢到第以刻工來遲未盡登木玆以已完者先馳往其未完者陸續完報蓋創始之初事難卒備而曇生師南發又未可遲遲故爾繼此以往或可歲淸一歲不至如是堆塌耳庚寅年分昨已遣王道至金壇想已支應儻有未全其餘卽付曇生師亦可但金陵眾工之物須一一付足王道以勾當其事檀越姓氏亦須一一明白揭示諸檀越不及一一具訊惟此一音普作供養惟三大士轉致之。

與徐孟孺康孟修陸中復三居士

佛事門中大都有所建立一惟時節因緣不可違失江南歲計仍凶而欲長者居士於其中修舉檀度不已難乎所貴二三居士深心調攝俾各願王無或動搖斯爲至行蓋吾人於無量劫來發一念菩提心是何異優缽羅華一現苟爲急之而使其暴損緩之而使其退墮皆非善爲調攝善觀時節因緣者也惟二三居士厚畱意焉己丑年分一十二人所施俱已如數檢到其有定緣未付者幸更集之並庚寅繞緣俱發曇生師歸山儻未能旦暮速就且令他往約其再至領發又不爾則孟修居士親爲送至周季華可也己丑檀越姓氏以貲施入山未旬日盡未登木楚石語錄寶訓水懺因明論禪門口訣諸新刻𨿽非雲間檀施亦各以一部奉之隨喜作法供養令普生法喜惟照收之顧仲修居士欲獨刻一部旣屬最初發心自不得不從之矣孟修屬書盂蘭盆經呵凍染捲殊爲艸率且山林人於書法原不通曉第取其未動筆以前一點爲老堂作冥資福利已耳諸檀越不能一一致書惟此一音普申問訊。

與公錫居士

別歸淸涼至阜平聞本師和尙飛錫彭城將西去蘆芽遂迎之淸涼今尙掛錫淸涼不遠隨侍和尙杖錫結夏淸涼矣刻經因緣部札實爲根本於大宗伯果得所請否此事不委此時可一言之李宗伯老師以成此勝緣否時節因緣或不可失況祠部文札俱已現成李老師肯一言以及祠部或無難事惟足下共文卿居士圖之李老師並祠部或更得文卿求臺翁勸發之亦可也張公事體究竟何狀幸一一示之。

與幻居師兄

師兄別去長途安否此時掛錫何所向所云云須祕密和緩無彊人以不欲蓋我法中凡有所建立當觀時節因緣時節因緣及盡則諸佛菩薩自然哀憐天龍善神自然呵護弗爾卽醫得眼前瘡未免剜卻心頭肉矣以此較彼得失奚啻徑庭哉統惟師兄善自調策時光迅速人命無常法道荒涼願共勉力。

與傅伯俊居士

人生夢幻百年瞬息進退行藏可無定謨不肖𨿽處巖穴中每從定起未嘗不於廟堂諸相知一照燭也大都縉紳人旣與聞出世法在五十以前則當鞠躬盡瘁以報君上以展生平以了世緣在五十以後則當解組林泉以順性眞以求出世此則所當截然判斷無復優遊虛度當進則務適偸安當退則畔援欣羨事與年違兩無成立非丈夫也周詩有言殷鑑不遠在夏后之世以今觀於立朝諸老白首龐眉足趑趄而口囁嚅尙復羈縻不捨此豈非在昔偸安務適者哉不佞謂足下今日正匪躬報主時也何得以閒情野性久曠忠貞惟足下圖之。

與汪仲淹居士

月五日得接長公所撰刻大藏序手捧誦之鏗然金玉眞可謂匠心獨妙舌相廣長者矣念貧衲以末法窮兒妄意荷擔長者家業誠何異負九鼎圖適千里識者鮮不難之然肯心自許莫之或禁今厚賴諸賢豪長者光嚴照策儻不至敗轅佚駕以終厥事則他日頂爇栴檀用答檀護恩寧過分哉惟諸仁者更屬意焉不日發淸涼卒且未能詣丈室問疾可否夫疾不從四大生以地水火風各無我故亦不從四蘊生以受想行識亦各無我故四大無我四蘊無我膚之不存毛將安寄信斯疾也來無所從去無所至則謂居士實有如是病者眚目空花也願居士於十二時中入此三昧以自受用宋繡佛像並紫檀手掐俟叔宗將至當爲居士瞻禮持念不忘。

與曾舜徵居士

經云發心畢竟二不別惟是二心初心難蓋因地不眞果招迂曲因心靡獲果覺無階卽有事修持盡名癡行故曰但貴子眼正不貴子踐履又雲門大師雲光不透脫有兩般病一切處不明面前有物是一透得一切法空隱隱地似有个物相似亦是光不透脫又法身亦有兩般病得到法身爲法執不忘己見猶存墮在法身邊是一直饒透得放過卽不可子細點檢將來有甚麼气息亦是病向觀居士見處大都在雲門四種病中蹲坐出入別來面目不委復作何狀爲復仍舊爲有新得幸將此語自診自候務在眼得其正斯向一切處行履自無墮坑落塹之患矣信庵老師得參謁於吳門云不久將入燕都家老師由峨眉反南嶽掛錫未久卽發金陵其畱心南嶽甚惓切且有結庵之願也尊翁老先生及晉明居士皆未及面蓋以老師行速故耳呵凍不盡。

與馮開之居士

別來如昨律候載遷信人命無常浮生能幾吾輩於法門中自稱雄傑而復優遊退墮無異尋常虛浪沈埋甘爲塗炭生無所建立死無所指歸誠何以仰追先哲取信後昆而免嘵嘵拔舌之苦乎且眾生從無量劫來能一念發菩提心奚啻優缽羅華一現此而損失後得何期鑪炭鑊湯蛆虫蚊蠓剎那萬狀寧復終窮言及於玆涕淚中隕願共居士勉之刻藏因緣𨿽已就緒然期場南北未卜終始此方撰述校讎端屬名賢幸無忘念新刻楚石語錄諸典各一部遠充法供幻居兄掛錫徑山否護持之責捨足下其誰並乞畱意。

與賀知機伯仲

先覺有言一句染神咸資彼岸彼岸到梵語波羅密釋之者曰涅槃果覺也夫吾人自春䢐秋從幼至壯所聞所見乃至所攖且觸者奚啻一句而猶然此岸何耶則未有以染神故也蓋眾生自一念悖覺以來色心諸法皆以八識三分爲其根種因緣故根境相偶善惡諸緣必假前五招來六識分別末那傳送以持種於含藏之中使非含藏持種則今日云爲明日且遺忘之盡矣矧老壯而猶記憶童稚之事耶故吾人於含藏識中顧所以染種何如耳染之以五常五戒則具足人相染之以十善禪定則生天染之以好勝猜忌則居修羅染之以四諦法則成聲聞染之以十二因緣則證緣覺染之以四誓六度則修菩薩行染之以一乘寂滅三徳圓明之道則取涅槃乃若染之以殺貪淫則報畜生染之以慳偸狹劣則墮餓鬼染之以五逆十惡則投地獄是所染殊塗而升沈異轍染之義亦大矣可不懼夫學人誠能於日用之間與嘉言令訓晨夕相對仁師賢友晨夕相親則一言半指自足以動我心王心王旣動則含藏識中染種自摧染種旣摧淨種自茂淨種旣茂則凡菩提緣感一有染觸則自能萌檗發榮枝榦條達華果圓成而於涅槃果覺也何有反是則未有不淨種摧滅穢種滋彊外緣所燻惟彊自合如是而欲免夫三塗六道之果也得乎賢伯仲旣於身心性命中少知回頭轉腦幸於善惡燻染之機貴知所以決擇去取可也人生轉燭世相空華一失此身便屬後有惟賢伯仲勉之庚寅年分刻經檀貲已一一檢到行且旦莫登木矣第己丑年分貲物𨿽至而無細單不知孰爲多少檀越姓氏未便入梓有便幸詳示之。

與大司空陸五臺

門下四大調和不想諸天龍當爲護法者護無庸鄙念第生死事早莫難期門下於世間法亦庶幾矣願速作歸計共靑山白雲參究一會免得臨命終時手忙腳亂此實丈夫家千生萬劫未了一最大因緣莫只擬議卜度過了平生古人有言若非徹證卽解會入微但可鬧熱眼前一場魔病及一段憎愛境緣現前便爾忘卻省得起來受傷多矣況生死關如急水灘頭才眨眼佇思便喪身失命何以故擬議解會屬生滅心故生滅因豈能證不生滅果門下素馮陵法道中貧衲亦嘵嘵坐此願同門下大死一番不然恐累法門不淺貧衲前歲惟恐門下不出非他爲眾生故今惟恐門下不歸非他爲門下故爲門下亦所以爲眾生門下以爲何如。

與張梅村居士

別來曾不一瞬時序忽已疊更人生幾何光陰迅疾想居士信根深厚慧焰髙朗晨夕之間端能以出世爲懷固無事山僧之喋喋也己丑年刻經檀施俱已檢到第以刻工來遲未盡登木玆將刻過姓名先呈覽閱其未完者陸續完報蓋筮創之初事難卒備而曇生師南發又未可遲遲故有是事繼此以往自當歲完一歲或可不至如是堆塌耳庚寅年分未審集否如其已集乞卽檢付曇生師仍須一一揭示姓名以便入梓明卿居士曁諸檀越俱不能一一具訊統惟致聲楚石語錄皆嘉興之刻水懺寶訓諸典𨿽非嘉興所刻並以奉覽助法喜也傳諸檀越一過目已卽存之楞嚴可乎楞嚴近作何狀惟時過護持之了空師居山頗順適無庸尊念。

與陸五臺大司寇

前所云云昨聞滇南警報且踵至此意者造物爲不辜之人導之生路乎夫緬人今日所以圖報孟養者不過欲雪殺大朗長逐散奪之恥然孟養昔日聽蠻莫之說明同蠻莫卻緬以歸款天朝者誰則尸之觀緬人今日之報仇則邊臣昔日之奏功可知觀孟養今日之喪地則邊臣昔日之拓地可知且蠻莫迆西歸緬已久而款貢則自丙戌丁亥始此果誰之力也其功奇其禍亦奇其忠大其罪亦大實李兵憲之謂矣是𨿽信而見疑忠而受戮自古有之卽兵憲亦或能以此自安第緬人仇視蠻莫迆西自丙戌至今亦旣數載而今日始爲興兵掠地謀者豈不以昔日撫聯蠻莫迆西而討我者李兵憲乎今且系之獄中矣寧復有應援蠻莫迆西而爲兵憲之續者耶卽有之抑豈能盡如兵憲之奇謀石畫耶緬人素姦穎詭察計必出此此一舉也信不惟唇亡迆西而蠻莫諸司且齒寒矣審旣爾則國家邊疆之患又豈獨北而緬蠻之咆哮猖突又豈出

下哉識者謂爲國家今日西南之計信莫如仍以李兵憲帶罪立功則其輕車熟路展布無難且也使過尢君人之盛徳而所以上培聖徳下拯沈怨其時節因緣惟在今日捨此則無復可圖矣然此非大司馬眞心實力以主持於其中而宰執九工爲之上下左右極力方便以贊成之不可也惟門下以無緣之慈施不報之恩深心成就則不獨軍國解西南之急而山林野人亦藉以酬水土之恩矣幸畱意焉幸畱意焉。

答嶽石帆居士時石帆以時事上疏候旨長安門以八行報不佞有云偶逐有爲元非住相業且將臭皮囊俟廷杖云云

法無有爲無爲亦無有相無相但眾生不了目前見法遂有如是等藥病之言脫能脫體玲瓏眼光爍破四天下則大火聚中可能將夯得一莖眉毛出麼如是卽大用繁興了無一物刀山劍樹坦爾平夷故淸素謂兜率悅公子但堪入佛不堪入魔今入魔時節因緣也願足下努力因明解敍離六根空五蘊亦良由足下此時第一觀門須時時覿面。

與黃貞父居士

別後未審令師因緣竟作何歸結此中縣切可言司寇公旣轉銓曹其於卹審事已得究竟不於此則公案果終始實心相的當否彭生冤纏抑亦果遂解脫否幸一一裁示令師爲一代人豪而罹此咎此豈善惡因果所宜有哉然先徳有言欲知先世因今生受者是欲知後世果今生作者是世固有善人君子而獲困窮頑夫憸人而享利達而遂謂善惡爽報因果非實而不知通之以三世之說則因果截然無毫髮爽而趨善避惡當益自力肯以現世之困窮利達之爽厥報也而動念哉𨿽君子修身固非求報菩薩利世初非有爲然標影曲直亦自不泯通乎此然後君子之歷困窮利達也始能無入不得隨寓皆安太虛浮雲空無朕迹不然寧免礙膺之物哉令師髙明信此爲剩語然敗鼓之皮良醫不讓故及之。

與文卿居士

向歸淸涼至王快接老師法旨知其北來遂逆至淸源乃老師杖錫尙在彭城復至彭城不謂老師又南去淮揚矣不肖恐山中有故蹤迹太遼絕無能援應遂卻歸淸源彌陀寺候之計旬日當必隨奉老師入山度夏或賫送老師所書法華楞嚴西去蘆芽未可知也老師書經之願蓋三十年矣曾於武塘瓶山關室中一語及不肖今老師得完所願且作圓滿道場江南僧俗皆得幸沾法潤獨不肖未得效涓滴與法緣誠自恨夙業障重根莖薄劣耳慈航師兄爲老師所遣不知其入都城所營何事聞其掛錫順城門外千佛庵中足下當請至衙齋齋之並訊其事儻彼業已完所事上山須畱之候得種種回書並向所托足下事體及今書中所事一一附報不肖向禮部復疏不委都察院曾行五城並在撫按否儻五城有告示乞抄以寄我再刻經札付此時或可舉行當請王公錫商之或求臺老一言以致宗伯祠部或但公錫懇之李棠軒宗伯時節因緣不可失況文札祠部俱已現成而祠部令兄且轉銓屬則臺老一言及之易易耳足下其圖之此爲一則切要公案無忽無忽張梅村居士老成練達向同臺老商議請來長安且將爲五臺之遊也今臺老轉銓部則此約孤矣梅村公想寓臺老衙中足下須請過齋中一敍更須時時往反以請教義倉之事此公卽東禪義倉主人也龍華慈壽碧雲諸名藍大剎須更得足下陪之一遊禮可乎樂子晉南行否諸記文皆就艸否淨因龍泉二記曾達之臺老否如其忙冗姑且遲遲臺老於卹審之事已究竟否李見羅公畢竟得與蒙欽卹否諸百幸一一裁寄慈航兄以報我札付事上官若舉行亦須令人請錢先生一面令其見祠祭司僧道科寫札須要全云申文及後要云右札付妙徳庵某人準此無札付都綱司此得錢先生圖之足矣。

與盧晉明居士

形聲暌絕忽焉三載心光昭緝猶夫一日居士學術有源坐忘無怠想於道也其庶幾乎不委何時得覿面恣陳共質水乳徐孺東先生爲吾都賢豪長者有幼郎年可出就外傅苦無可爲之因親貧道重以法道知己敢爲告之居士孺東先生之於郎君蓋不獨以兩聯四比望其勢耀家聲已耳居士不輕幼學慨然就之行且爲孔釋兩門植一嘉種是未可知矧孺東先生人品學術亦吾輩所當同心斷金以白首者也惟居士念之儻遠遊未便卽挈家以赴尢孺東先生至願也。

與瑯玡空不空居士

貧衲暫寓槜李楞嚴偶松陵方幼輿自五茸康孟修家過我攜居士所批史纂左編及拈頌佛祖偈語在篋因發視之不謂斯世旣無釋迦馬祖而有淨名龐蘊者出是眞所謂豪傑之士無文王猶興也羨羨第云欲刻此流布竊爲居士不可蓋居士才吞一口毒气入肚手舞足蹈命尙未盡安可卽纂墓志碑銘又如世嬰孩語尙未正安得記之左史古人道潛行密用如愚若魯又云相續也大難今居士𨿽具此見解尙不無可商略處在又且二六時中果能相續否於塵境中果無異醒時受用否忽然猛虎踞頂飛劍臨頭果不眨眼定動否卽能如是去佛尙遙其或未然且自保任古人有言參學不可不急性出世不可不持重大都先徳出處必不違時節因緣有以哉大師臨別示偈附上願過一目潛行密用道階梯才露聰明早自欺醒處未能違現行夢中安得不昏迷。

與吳康虞居士

海內仍凶而臺山數年獨兆丰慶始創道場良爲一助且厚賴文殊菩薩慈光照攝叢林海眾亦頗安居未審居士年來蹤迹何在治生產業何如己躬下事少分親切否人身難得中國難生善知識難事事善知識苟非驅情刳識未有不作打罵會者惟脫體當前赤心片片則自足以擔荷承受諦觀足下似以夙因信根少具而又聰穎優閒第於野朴眞醇則獨居其劣惟足下損其所重益其所輕熟其所無生其所有則於事善知識何有豈曰事之云乎行且與之同一鼻孔出气同一眼睛觀色同一舌根談論非分外也而況復於種種贊嘆怒罵廣作分別而問有過無過耶惟居士勉之。

與威縣尹默齋居士

水月交光鍼石相引機感以之此不惟世間萬有卽欲成就阿耨多羅三藐三菩提法亦未有不由機感資燻而然者近以陳明府舊識策杖貴邑因不欲以納縷奔謁薦紳長者類世之要求者所爲且累明府以故親稟靈山付屬爲法金湯如居士者槪亦未得覿面一傾雅抱此誠機感之未通者也乃鳴川上人入山報言居士業已於刻藏因緣雅有深心是又格外相薦有不履機感蹊徑在者古人傾蓋擊目千載之下艷口不窮今迹未接而神已交所謂叔世古道良一見之居士乎塵途汩擾火宅彌漫靑山白雲足生幽想不委居士亦曾策念杖履煙霞共幽人逸士汲泉煮茗坐石談玄以暢生平否也泥塗逸翮火宅芙蕖此又貧道所深有願望於居士惟居士念之楞嚴圓覺維摩三法寶附供淸玩。

與曲陽鮑明府

惟門下妙稟休明繽纕蘭芷負豪傑之才蒞紏紛之會平明之頌業已於道路口碑載之而不佞開猥以刻藏之舉投錫巖阿升沈異轍竟末由一挹荊州丰采然春風施暢徳潤宣流卽幽壑枯殘亦蒙沾拂且知向榮生色矣古徳謂本光昭緝固不在形聲暌卽間而傾蓋擊目猶爲滯礙有旨哉其言之乎乃先得此心之同然者也康虞尺一乃春間走力江南時附至者沈滯魚鴻不無罪戾第以山林廊廟卒無便郵而康虞寄言不佞亦且有無妨蚤莫投之之語也謹馳上兼勒此以請疏慢之失。

與包澹然居士

別來如昨時序忽已逾周信世相空華人生能幾想門下信根深厚慧力堅彊晨夕之間端能以出世爲懷固非世夢塵樊所能昏系者也刻藏之舉建期五臺幸賴諸佛菩薩慈光照攝及諸長者居士願力護持𨿽海內仍凶而五臺左右疊見丰稔第恐貧衲福徳綿微行業輕鮮不足以戴斯恩眷耳此貧衲蚤莫是懼門下有福人肯時垂一念以策及林泉否乎刻工數十輩日事鋟梓嘉興己丑檀貲其登木者十八九業已刷樣賫送覽矣楞嚴道場近作何狀蓋必軒節常臨則諸天魔自無其便以故靈山付囑厥有攸存惟門下念之曇生師行附此並候起居不悉瑣瑣。

與盧思齋總戎

貧衲方外人當無情見然每憶念門下握手別時淒然顏色至今尙不忘肉骨愛我門下文武丈夫今古豪傑而當路中竟無知己者海濱數載寥寥可裂肝膽貧衲於縉紳先生相知者𨿽嘗嘖嘖口吻舉揚門下操履及所以眞慈愛物亦竟無有以報我者世道若此不重可太息耶𨿽然位髙者身危外重者內輕貧衲又爲門下有慶幸者在也古徳有言旣做世間第一等人又當做出世間第一等人門下起布衣爵位若是聲譽若是子女玉帛若是蓋所願亦足矣而生死事正當究念不然恐他日不能挾爵位聲譽子女玉帛敵無常業也門下髙識素念及此敢吐心膽儻能於急流中勇退又豈不傑然出世大丈夫哉是望。

與包瑞溪學憲

連日冗迫無暇一走領教誨聞門下近日受侮羣小乃固欲與之校白貧衲竊謂大都事不惟其迹惟其心不求在人求在我使在我者果昭然無愧此中則彼之來也浮雲太虛而我之受也太虛浮雲太虛安與浮雲質顯晦哉使在我者果有所委曲於其間則以方便心行方便事而是侮也固我所甘心焉者夫復何校一校則成吾過矣且堪忍界內末法世中正少陵長賤挾貴弱制彊時也苟非願力大士入類隨流幾何不行荊棘而坐鍼氈諦審思惟但當勇雄奮迅捩轉鼻孔早急回頭脫此熱惱趣彼淸涼又安可與此瑣瑣輩校是非論長短而造業中業也門下年登半百世味甜苦亦旣備嘗啐地掀翻惟在今日門下多交遊恐未有以此逆情語告者貧衲托愛諒口欲含而復吐惟重負門下愛諒是懼儻出格垂采則不負之功實門下之賜矣。

覲西如師索書六不齋自責語敍

不佞以刻藏因緣幻寓五臺之妙徳庵己丑春覲西如師至自武林幻予本兄畱之度夏師以故習善岐黃術旣掛搭遂以藥王之心運普賢之行尊卑一視疏戚等觀於諸疾病親爲調煮見呻吟楚痛者恨不以身識代受卽寒暑蚤莫急遽頻繁無倦色無惰情蓋誠意在藥先慈流物表以故有不投投之必應而沈痾者且十起八九故𨿽工商傭賃輩少有違和亦靡不引領而呼瞻顏而泣𨿽孩提父母大旱云霓未足爲諭也庚寅秋將飛錫南還乃索六不齋自責語爲別不佞因謂之曰藥不必參苓芪術適病者良此不佞榮衛俱虛膏肓積痼法身潦倒慧命希微故爾金石寒溫甘辛燥濕合劑而用意者其未必有當乎吾師且也吾師妙稟休明元辰獨王大彊精進實腹虛心或亦無事乎此也𨿽然五大封區四蘊宅處忽焉念起六道顚迷瞥爾情生萬劫瞑眩違時失候夫孰無之今以不佞診視吾師大都識慮殷勤意言周悉隨方觸處悅可人情所謂一鄕皆好之者非耶吾懼夫外密者中離人全者天喪辟之表實裏必虛肉肥脈必病也吾師其知所以自藥乎哉師曰聞命矣非仁者其孰能藥我至此此誠所謂急治其標敢復諱忌第恐標差而根本隨之則六不齋所以代爲眾生發藥者尢未可緩也幸仁者無厚吝焉不佞無復辭遂走筆如左。

與陳代州居士

本山都綱歷任未久其爲人亦頗廉謹近聞有訟之開府者業已批發該縣誠所謂雀無角而穿屋鼠無牙而穿墉不委門下肯過聽不佞垂一語以救援之否諸君子素能出長技以傾危上之人脫當事者不察墮其術中則此咥噬之凶將不止於都綱一人已耳惟門下念之察之。

復稽將軍

伏惟門下自專閫以來貧道以株坐寒巖蠹剔龍藏以故未得詣轅門而請益望軒節以論心歉也何如眷言孔棘向投木李聊獻野私反辱嘉蔬靡殊天味展也缽羅之實允焉香積之需謹用登嘉未敢稱謝普濟橋碑記義弗可辭容禪悅之暇捉筆以塞尊命不旣。

復罕峯道者貽蘋果

此果惟長安豪貴家有之龍門去妙徳更在山之深處何從得此物來正所謂仁義盡從貧處斷世情偏向有錢家徹空師十九日歸故廬吾師當一至以送其行亦佛事人情兩宜曲盡幸無以跋涉爲勞。

與馮把總

惟門下文武天畀忠勇性成乃天王聖明特爲推轂俾門下得以專制一方攄籌九鄙且也方今▆騎馮陵於西壤山鬼跳梁於巖阿吾知門下斯行是不惟大展生平長驅直搗使▆▆寒心羣小褫魄上國安堵中原無恙足以仰答分閫之恩而佛菩薩千百年▆勝道場亦且賴之若泰山磐石而開也厚受海內諸薦紳長者之托株守寒巖校鐫龍藏尢藉以躬逢節鉞之盛親炙山斗之光矣何幸如之不日飛錫燕山取道龍泉端擬拜瞻顏範面請教益不盡欲言。

與於中甫潤甫伯仲

善知識難遇亦難承事故曰遇善知識如盲龜值木滚芥投鍼事善知識則凡百剉千磨益精益利或呵或罵卽以全身擔荷猶恐力有不及況生心分別耶苟但將吾美匡吾惡潤吾情習非善知識也不肖每於老師熱呵痛棒之際類皆當面錯過及後思量徒增愧汗古徳云出家乃大丈夫事非將相所能爲豈欺我哉山間寫刻人幾﹝五十﹞輩歲得二千金支費檀力未充誠爲促迫卽欲刪去以當所入然筮事之初聞風而至且皆不遠數千里褁糧跋涉不得不優容嘉納以招徠之也足下出處此去作何狀近來邊鄙頗多事大都馬市之開病逮膏肓卽岐黃復起久必難療蓋元精旣竭無復可支此有識者不待今日而龜卜之矣仲淳親喪旣入土孺東旣弔大當休息一番世緣子似皆有宿因非可彊勉所貴男子丈夫正宜於此看得破無量劫來一段光明初無得失冤親照天耀地法爾熾然無因一粒米損卻半年糧也近得渠寄札觀之大都襟懷惡惱法友眷屬宜相援拯無坐視之潤甫比來道念何如時藝亦多精進否丈夫家於世出世法中安身立命皆當圖其遠者大者須是勁挺孤露令人可仰而不可親始得彼庸庸步屈無足蹈襲耳叢林百務勞身積幾經書困志正當昏擾而興照告行艸艸不知所云。

與嘉禾諸文學

僧道開白衲暗劣望越北轅苦爲諸大方所羈碌碌玆土者越歲崖岸遼絕不得奉諸先生教邇聞諸先生以本寺池塘有閡貴學及縣治連名數十位具揭在縣夫池開自嘉靖辛酉壬戌間於寺無與萬曆七年崔太尊斷案可稽貴郡老少貴賤一一可指示衲一手不能掩其耳目也自壬戌甲子以來邑大夫喬遷者相望諸賢掇巍科取上第者相望視昔蓋較隆焉謂隆於昔而獨損於今必不然矣說者謂此池系貴學乾方過脈旣爾則此池之東從駱家橋稍西而北鑿斷數十丈於學尢近比本寺池塘又甚捨其近且甚者而察察於方丈之陂塘是貴教所謂放飯流歠而問無齒決也衲𨿽鄙而本師設教且專利濟何敢背祖教以毒諸先生諸先生縱大壑當必爲吾法護有如佛所付囑而先有礙諸先生是自礙也嗟嗟衲土偶人也雨則歸之土耳諸先生俱良玉抱不世才值此淸霽時且將涵養幽潛完滿福徳圖不世業而顧肯造此臃腫事耶衲亦竊諒非諸先生意而爲媒孽者所中也謹此獻白惟煌照是幸。

與馮開之居士﹝已下一十八編己亥年酉月望從忍可師伯處得來﹞

大乘止觀序海瀛居士想屬筆矣足下入苕當領之付梓人氏脫有萬一未妥更當共討論之務使海瀛居士筆頭上光明足以燻照未來將必有一人兩人焉於此光明中發大信心入此止觀門然後斯文爲不徒作不爾則徒文非我教所貴矣成惟識論三月間可完刻亦不可無序昨文卿中甫寄貧衲尺一甚言武林虞徳園居士欲與貧衲一見不知貧衲與居士從曠劫來初無間隔亦無背面可得乃今欲面者形骸耳旣是法脈中人必有覿面時節敢乞足下代爲合掌求其先撰論序以作後日相見香儀聞居士刻意西方此亦堪作往生助行居士文名徧寰宇況法門著作諒其不怠張星嶽居士頗有助緣刻經意足下當乘其熱念如包瑞老故事爲定奪之逐年捐貲旣不苦而積以十年則功勛且多矣舟次艸艸余圖便再悉。

與項東源居士

常憶貧衲與先生始晤時以至今日儼一夢頃是光陰迅疾電火奚諭由今日以至此生命終乃至窮劫窮劫盡未來際大約爾爾貧衲固爲習使隨順無明忙忙虛度應無出息不知先生於此光陰如何過去若生平未曾有个入頭有些下落於目前眨眼頃剎那際不動絲毫曾無蹉過卽諸佛諸祖五千卷七百則皆是剩語何有貧衲喋喋若目前是非憎愛紛然熾然乃至靜鬧閒忙非昏卽掉子果無明相續生滅曾無間斷則臨命終時決難解脫今生不了來生又不知是橫是豎一墮卽千劫萬劫能不自傷貧衲肆筆至此不覺悲哽信知此事終難自期還須自勘先生年幾半百而一切窮通得喪想看破已久獨己分上脫無下落則他生後劫未免如蠅沾唾依舊汩沒向此窠窟裏有在惟先生自勉向自松城返棹取道平湖故未得晤言令郎昨於周氏園中一面觀其气質學問大都退墮多矣柰何貧衲此行於檀越槪不敢奉別亦不敢告期故於先生亦恝然矣惟亮之。

與張大心居士

世有釋迦馬祖卽有維摩龐蘊者出今震旦道脈獨痿癖於齊魯間而桂師憨師起而振之居士乃不惜頭目髓腦深心肯願爲之佐理此豈於一佛二佛三四五佛而種善根者耶願居士厚自奉重無自負也那羅延窟想已修完貲費幾許當以示我令郎業舉事已屬言於比部令誨之渠已荷諾但貧衲行止靡定而令郎得早至長安受貧衲覿面安置爲尢妥耳巨巖師居雜華庵否棲禪窟團瓢幸畱意余繼此圖布不悉。

與王龍池方伯

頃者兩居士兩比丘良夜幽談眞濁世奇事迄今想象猶淸光泠然洗人心目也古徳有言靈山一會儼然未散信矣此非山僧之耽戀光景蓋欲一翻提起一翻新令話頭不忘耳不日飛錫臨安擬投骸雙徑天目間江河渺邈會晤何期社稷老成惟爲國珍重食時五觀附上。

又

憶昔白下淸夜促膝長談私謂毗耶不二以來固不多見豈非夙緣所追耶別後以投迹淸涼音問寥闊今春辱使者之命遠至寒山且承毳衣之惠是時貧道以刻經因緣牽遊人間竟虛法愛之深旣而聞之令人慚愧無已貧道自念山林朽物何敢荷長者之勤如此感謝無量玆新刻經成者數種謹各具一部計若於冊奉塵慧目願機務之餘試一披覽倘或有當於心可以藉慈云而大施甘澤庶幾徼惠蒼生非小也來都門已旬月未敢以山野混髙明玆當飛錫艸率無狀惟以道鑑諒幸甚。

與傳伯俊居士

都城大寺房號之供凡得有力檀越略爲噓拂槪獲蠲除龍華有房號三間敢乞作一轉語於北城直指使者以無緣之慈施不費之惠則視布金買樹其功徳更十倍矣直指曾遊賞龍華有其言之想亦歡喜無吝足下卽因緣不熟難乎親授其記當不惜三轉法輪可也。

與徐太僕

近致書山中知門下銓衡明允人情向服斯不獨門下之幸實法道之幸也山林人良用爲慰矣王方老之起非有爲國之忠見賢之明超常之識者不能也乃聞其有引年之疏家老師深爲籌之使其此一出也老成見用君國利賴卽法門亦有補焉則出之可也如其但當以髙節危行風勵末世則不出亦可也持兩可而猶豫久之遂焚香禱於文殊大士前決其可否乃鬮得出字如是則菩薩智光洞燭於將來者信非常情所可測識而家老師舉之門下門下舉之朝廷亦必有不可思議者在也惟門下不吝八行速其早出斯無負於今日且其精力彊王不減少壯者時節因緣有不可失幸畱神焉雁平道知門下已屬意矣卜人之事家老師以大方便轉爲攝化之方一鄕之人羣然歸向卽有司薄示懲警亦心服焉政所謂先以定動後以智拔者也願爲道珍重相晤在卽不盡所懷。

與王龍池方伯

陸太宰倉卒登山時山僧亦從涿鹿石經山追至是以未得走一介爲報旣與太宰議遣力請會於山中太宰復以老病不任寒不能久淹終止讀來諭悵然自失此作異世緣之語直令人毛骨凜然蓋光陰輪疾身世靡常緣合緣離固皆幻夢苟非陰宇廓徹常光現前遂於此幻夢漫不爲之驚心豈有佛性者哉太宰去山亦悵悵謂過此會晤何期三復久焉不能自釋也刻經期以北地緣簿而費倍遷歸於南山僧自陪太宰出山畱京師累月今且奉經板南下亦竟不及振錫晉陽爲曹溪一宿之緣其爲念當何如耶四方騷動天步多艱秦晉燕趙尢爲近輔門下謂此際欲削髮入山付理亂於不聞免如釜魚幕燕豈可得也其有見之言哉江南信多佳山水而兩浙尢甚門下肯以扁舟自渡北略震澤東觀補陀南望天臺雁宕西極雙徑天目訪嚴陵之舊勝探寒拾之幽奇則視與繩今日淸涼之得也豈不十倍哉門下少與繩陸太宰十餘歲或不難於此吾知江南緇素忻然爲門下掃石烹云者又非淸涼地主可同年語也門下其信之否嗣君宰房山上方石經皆蒞其治內而受其金湯之賜京師諸薦紳長者亦多以此賢嗣君然賢之者未必皆樞要不知亦可藉此爲嗣君之地乎否也傳曰徳不望報公不徼私嗣君亦務其徳職其公而已何有於此然山僧於門下有道義私雅故及之經板業已刻十之二皆未得就裝潢呈覽以山中得紙之難故也此去江南則繭楮所自出當爲門下圖之淸涼近多魔障幸門下不忘付囑善自護持他無所屬望矣。

與曾舜徵居士

山西呂撫臺於初夏巡閱五臺山見林木砍伐之甚赫然斯怒下令繁峙縣查將師子窩鳳林寺等處擬遣師子窩坐砍伐營造鳳林寺等處坐砍伐開墾招詳蒙批槪行免釋蓋謂已往姑不究也兼給告示禁約中亦云念事非一朝罪非一人以前罪端姑免究治是此老禁令𨿽嚴而存心則恕柰何邇者繁峙復爲左右近習所中申請重究而撫臺復批雁平道何再虛心研審招解行東路管糧通判白轉行繁峙縣遂仍前擬招申通府通府擬抄招呈道矣夫五臺砍伐之禁實不肖素心然撫臺業已赦除旣往而羣狡獨欲藉此以傾陷師子鳳林二三名藍是小人道長君子道消法門興廢實此關焉惟門下向撫臺或雁平道作一轉語以斡旋之仍原旣往但禁將來斯不墮小人計綱中矣倘於二公素非識荊卽求之他相知可也妙徳與師子鳳林唇齒叢林故不得不汲汲且五臺砍伐之害在各寺修造有限而商民販賣板木無窮今獨禁僧而置商民於度外誠所謂放飯流歠而問無齒決也此又羣狡神通廣大情蔽深扃而院之所未察者也儻屬筆當更以此爲首辭事在然眉幸卽畱念。

與王宇泰居士

本師書經之願蓋三十年矣昔掩關武塘之瓶山曾一語及意他日從事不肖當左右匡弼以承厥志不謂昨冬於貴邑於氏園亭畢是願而江南緇素咸得周旋奔走以奉勝緣獨不肖羈縻北方未得將滴水點墨之命則宿業深重現行乖違所致也其有負本師不旣多乎經旣成特命果淸師兄賫送蘆芽藏之鐵塔中今詣都城鑄造銅函足下當速往平賊門外茶庵中瞻禮之相知者或拉之同往以廣其孝思以拓本師錫類之願可也本師已飛錫鎭州不日欲登覺山繼此或可入淸涼矣足下與中甫迷繩爲蛇依他徧計一念瞥起萬念紛紜遂於一光中互相背觸如眼妒眼如指疾指是豈惟出世法中無如是事卽世法中一非賢人君子之用心矧兩足下同師而有是行徑直欲使盡大地人謗佛法無靈驗謗僧無家法如是謗三寶之罪誠恐兩足下且爲大地人受之則豈獨兩足下互相蛇蠍已哉昨在龍華業已洞悉足下之情似少見及乎此而顧有念釋之中甫此誠無間鑊湯中一滴淸涼蓋誠能動物先人格言一念眞精六種震動吾知中甫當必悟繩非蛇了依他徧計而圓成固有但在足下貴精誠以待倘其才有一念回光便須迎機一接令不至更相離合斯得之矣惟足下勉之長安風景易以溺人身世匪堅一靈扃閉使非此生少有回頭轉腦處則冥迷長夜馳逐三途寧有旣耶艸艸不盡瑣瑣。

跋某卷

死生患難於人亦大矣不知覺範得何三昧而能於鞭笞束縛中飲食談笑縱橫自在又不知彊仲得何三昧而能於眾情唾聞諱見之時獨繭足三千里而毫無避忌授持此卷者當自得之若向本序中摸索盡是指蹤畫餅。

與傳侍禦

貴治小西天有石經山乃北齊慧思尊者及隋靜琬尊者刻經於石藏之此山山因以名焉山之東西峪各有寺寺皆名云居故有東西云居之稱史乘載之詳矣邇來僧無正見魔有巧圖東云居乃攺名觀音西云居乃攺名天寶頃登此山詢得斯事良爲錯愕豈有千餘年所寺額一無所稟承而輒擅攺之乎然姑念攺之人旣䢐化而繼之者又愚昧無知事難究而情可原特爲攺書仍舊額敢徼寵門下並藉尊銜同爲立石旣徵且尊則斯善也殆信從之者眾矣兩寺更祈各給告示一紙以飭僧行以禁邪教庶魔佛分而邪正辧斯不獨金湯佛道實陰翊王化之一機也惟門下念之。

與房山王明府

惟門下妙稟休明繽纕蘭芷惠風披渥▆人意消野人𨿽未識荊然幸於尊公拓方外之雅數載論心意言攸愜故於門下心光昭緝識地趣承亦且數載信矣夫道合神交千載符契固不在形迹疏比間也野人枯坐五臺久逃塵俗邇者偶同二三薦紳中貴奉本師達觀尊者來探小西天上方諸勝睹小西天石經山雷音洞地面殘缺因布金令住持修補之忽於地中得石函函面有大隋大業年間字刻中藏佛舍利三粒靈骨附焉中貴歸奏▆慈聖皇太后旋遣中使迎入供養本師謂此舍利乃名山奇瑞也特命不佞偕往密爲完壁計玆同使臣過貴治敢勒八行報左右儻不以世俗爲障一至瞻禮他日報之尊公亦足以見不佞以法供養之念矣且我佛於金河顧命大般涅槃火浴得舍利八萬有奇其流傳震旦者十有九粒此其三也自隋迄今千有餘歲而靈光特耀豈非門下仁心善政和風甘雨有以感之耶不爾非百川澄湛月不現也矧石經山爲國家大福地北齊慧思尊者刻藏於石以壽佛慧命隋靜琬繼之至元慧月終焉歷歲久如初未嘗蒞兵燹之厄此固神物呵衛而要之宰是邦者亦多受靈山付囑而來其檀護之功不可誣也然則今日爲名山作金湯爲國家祈福澤寧不於門下有厚望哉艸率具陳不盡欲吐。

與某

足下豪爽揮斤於渚詩酒文章風流富貴一切世味亦旣備嘗卽蕭韓石範盡是鏡像空花海漚陽焰瞬息不存徒增結業人間樂促地獄苦長願足下圖之此亦信知鼓瑟齊門然終不敢捨瑟而從人所好也至若惡業有十而口居其四足下大都犯之繼此猶當重戒傅大士何時西去去後有音耗相聞否足下業已移家至聊城否晤言有期呵凍不旣所欲。

與傳侍禦

正月十五日附書於中甫致門下廿一日接中甫八行雲十一日已出都門凡不肖與門下往來音問皆屬曾司馬爲之轉移書至都城想曾司馬當爲致之矣中甫使至兼以門下兩尺牘見示始知門下疏已及都門甚爲歡喜大丈夫旣不能展其所學爲斯世斯民免饑溺出水火則笑談山水揮斤煙霞以遂其髙亦人生樂事況垂老之親所當奉歡菽水窮劫之我所當究竟頭面而可不於此時決去就乎第聞竟告休致則恐又拂人情而來物議此何時也功名富貴不啻若蛾燈蠶繭寧喪其軀無寧捨離安有禦史而告休致者小年不及大年亦無怪其然疏艸及▆旨意皆未得入目不委云何但據不肖妄意揣度此時舉動大都非陳情則稱疾斯合世調之二者而稱疾爲尢順也門下其裁之五臺因緣他盡可緩獨申文一節必得批行立石斯爲至要全美卽門下歸速不及立石而有按院批申立案該道府州縣亦足以爲後日張本也近者告開墾升糧者紛紛爲害甚切肌骨過此則蔓難圖矣張兵臬甚仁慈敏慧第其有屯荒蓄賑之令而下官多奉行太過亦難可辧察苟有以通其情及示以禁山不可槪開僧地旣有額免不應爲豪民所中而輒升其糧則此公必豁然大悟而名山受福多矣儻有司有所紏劾於僧或貪或淫有實迹可據者亦應盡法不必姑惜治吏胥商民以護名山治穢惡僧人以服有司斯法公情允人無得而議矣華嚴合論之刻門下旣有歸志宜暫停止吳甘二老皆非歸信法門一時人情彊勉終非美事我教以自發肯心爲殊勝善緣無彊況門下今日行事尢宜愼約世態雲雨自古然矣萬一二老有心念及則當報以此書刻於五臺聚貲於曾司馬而貯之龍華蓋不肖此去住迹京都時少事非可委之他人故未可刻之都城至云委之地方官則尢萬無是理二老若不念及只合捨此而圖大事蓋此緣當日獨爲二老唱故也聞憨師有書致門下料必及五臺蘆芽師去山已久恐有所籌慮或未必時宜凡百當以不肖所云爲準彼不足馮也況妙憨二師皆注念塔院寺而不知此時塔院大非昔比護之恐反損光明耳近知老師過冬蘆芽或不無所囑累亦當觀其時節因緣以爲行止蓋老師佛祖肚腸而眾生巧於投抵且左右無明眼護惜凡百在門下主張必期世出世法兩無傷損若虧其一必喪其兩一時之情不必盡徇我輩於老師處當大家愛護縱一時少有違拂而要之到結角處終自光明透露矣不肖二月盡出足三月猶往來五臺蘆芽兩山間尙可蹤迹門下儻以此時東歸當於便地相期一晤過此則不肖由燕都牢盛復過東昌一敍乃去江南亦可也又不然則自江南歸錫五臺取道東昌一晤亦可也大都門下行期必於何時以不肖愚慮似惟早一日爲得矣聞官舍無內典謹以圓覺經起信論永嘉集宗門武庫成道記各一冊附往幸於宗門武庫永嘉集二書更宜多著精彩古人有一生坐臥經藉邊未嘗得一字一義受用偶因謫竄海島於破寺蓊齏堆頭拾得半部楞嚴遂得大受用證入首楞嚴三昧因著論辟之富家兒終日靠米囤而不得餐享米味何以故飽雜味故窮漢得升合便事炊煮恣情享納飽齁齁地去也門下此時正窮乏饑餓中米至須趁時恣意一飽望望。

又

卽日曾司馬使者報言不肖正月十五日寄門下書業已托甘直指轉上不肖甚危之此書得從承差人附往卽無慮儻官封發鋪而門下又不投文此必類收憲司且將投之新院矣書中所云五臺因緣甚絡索兼有申艸在內脫投之新院柰何不肖已趣使都城訊其事圖止之復顓人白之門下乞畱意查之凡甘關院公文至得盡收拆乃可不然則狼藉不少矣大都中甫出都門便有如許淆訛也五臺事節正月廿四日寄書𨿽復云及卽不詳矣正月十五日書並重錄申艸呈上幸委悉之他餘皆在緩急間獨申文一節僧司業已候之門墻萬一可行乞批發以了彼我一番心願而名山有幸萬萬不可幸垂一語微示去役令其歸山去役依不肖最久頗伶俐能領會也從甘使者寄書儻已達彼岸幸慰我報音。

代張中貴作戒文

弟子張進自思根器下劣習染卑庸𨿽得人身而宮闈是近𨿽生中國而佛法緣疏是以境日侵而染逾深性日迷而情益熾驕奢縱恣弱懦愚癡不知苦之將長自謂樂之無極萬曆丁亥春幸得瞻禮達觀尊者於明因寺片言開示卽戒葷酒甫及三年一朝破毀業重障深魔彊正弱今幸尊者飛錫潭柘山重復警策惶愧無地痛淚悲泣因自思惟五戒不持人天路絕縱不能全受敢不分持是以發心重戒酒肉誓盡今生決無毀犯又思殺生乃飲酒食肉根本本之不除枝葉寧瘁是以發心戒殺生靈誓盡今生永無故犯惟此二戒實蒙尊者哀憐提拔實亦自發肯心命根可斷此戒不毀惟願釋迦如來觀世音菩薩並韋馱天將護戒善神潭柘山一切護法靈聰加被於我護念於我使我戒力如須彌山王永無搖動弟子張進不勝哀懇惟願證盟。

重修稽古寺記

完邑西北去治二十里而遙爲陳候村村有寺建自唐開元間始名寄骨迄我明景泰中檀越靳君馬君再三舉廢墜易名稽古而世俗則亦有仍村名而以陳候呼者然義各有攸據碑幢舊志載之詳矣寺近復頹蠹蘭宇僧伽一時爲之消索而中巖居師受業其地乃矢力事修葺天王伽藍祖師三殿業告成功已復集緇素檀物詣京師印造大藏六百七十八函事聞▆聖天子特賜敕護持之玆且從事佛殿兼創閣以庇法藏會余由燕山入淸涼取道謁師師因屬一言徼惠檀越余曰檀之義大矣哉雜華經載初地菩薩修檀度證入二地其曰菩薩以種種所有乃至頭目髓腦國城眷屬不見有施者受者及所施物是名三輪空寂名修檀波羅密由是觀之則金剛經所稱七寶滿三千大千世界持用布施不如受持金剛經四句偈等所得福徳多殆與此意互相發明何也必能受持金剛經四句偈等而後謂之三輪空必能修三輪空檀而後謂之善受持金剛經四句偈等蓋金剛經非揀布施揀住相布施也住相布施卽七寶滿三千大千世界非雜華輪空檀其得福之寡也固宜不住相布施卽布施非布施是名布施斯雜華義也此一舉也吾知吾師行將導完之善信由斯檀度了知一切行度乃至盡十方三世萬有諸法悉皆令入薩婆若海而大莊嚴之豈獨爲一區區稽古云乎哉完之善信固自各各具有如來智慧福相者又奚俟夫餘言。

與眞實居士﹝已下八編辛丑年正月虞山錢牧翁發來刻入﹞

金山道場向非靜圓師幾復艸莽矣磨涅始見堅白霜雪始信松筠足下當更護持之顯親鄰巨室必得柔和戒徳者居之此地始爲三寶有不然以苕人之刁彊彊孰勝之以苕人之吹求疵孰掩之不惟失其道場辱及僧類卽足下護法之名亦從此掃地矣大都作事宜公不得私所好江南之廣豈遽無僧願足下語之靜師期無相負。

又

光陰轉眼己分上事可有多少下落否日用可覺日有光明否學途中日有進益無謂未得一跌粉碎遂甘心醉夢過了現前光陰也仲淳可得共朝夕否世出世法幸相與有成子晉病恙何如便當報我靜圓師在金山有無緩急乞畱念。

又

潤州鶴林寺爲玄素禪師道場有蓮池竹院皆爲人所侵陸太宰力復之有田亦爲千兵人家所有前丹徒令馬君斷歸寺近千兵假以軍衛具告屯院批髙二府反斷與侵者而僧亦復具告江院批張明府冬底不肖在當湖乞太宰書與張明府明府業已領略不謂張君近復有更調消息漫不視事敢乞足下一言以促之使其完結此事新令爲汶上人或未必有益於僧卽難爲通情耳髙二府儻素相識並乞一言以弁其偏執之情如不相知乞發數字懇工部崔君一書乃妙崔君與髙至親故也太宰前與張書中亦云同足下作鶴林檀越其中委悉須細訊之鶴林寺僧有得之矣。

與某

汪陳兩居士每以舌相抵牾然舌心使也余甚不樂兩居士有此鄙人兩以善言私相攝規又以惡口警折之然終不能革其流習亦曾示之傅直指直指爲兩君掩惡直指旣宦遊此一段因緣足下當默致調燮必使和美適人口頰乃可此但與足下道也覽旣屬之火光三昧。

與某

別至淸涼於最幽深處禁足禁語冰雪封埋人鳥絕迹移步卽當穴冰雪爲竇日煨榾柮煮燕麥或焚柏子瞑目跏趺時忽身世都遺證入三昧甚之忘失旦莫者十恆八九間遙念諸君子輪蹄逐逐風塵𨿽欲於此三昧中受用剎那光景輒不易得矣。

與陸太宰

切惟名山藏幽合抱爭秀髙士嘉遁寒穴流和邇來五峯競禿萬木空聞釋子逋逃徵糧荒瘠於是輒申蟣虱之痛剖狗馬之情敢乞曲賜弘慈委成眾妙片言之下轉凍爲春枯杌重榮亡僧知返俾又金地庶使文殊不乏靈花之圃均提仍備慧水之儔云外來賓林間得主張相國振頹風於趙宋陸太宰啟法運於明朝一舉玄謨千秋芳響此而不計余則奚圖且地鄰紫塞

跳梁林木崢嶸風鳴葉吼賊以爲兵仗巖藪榦舞枝搖訝認戈矛旣進施退是以苻堅敗績艸木皆爲晉兵豈八公之神巧驚勍敵哉實乃茂林助險絕壑資危故也山野本方外之曹與世澹然無接尙慮及此況明公原國家宰輔先朝老成此而弗憂信非丹悃山野不揣暗短無狀獻言伏惟赦其狂狷憫其爲法俯察微誠不勝感激之至。

跋持準提陀羅尼福用解

客有疑持準提陀羅尼福聚神用無徵者瞿元立氏乃爲之解蓋有法爾報合之辧以夫人昧法爾則滯福用而狂求昧報合則撥福用而妄作而不知自佛以至眾生自佛界以至眾生界孰非此陀羅尼爲之總持又孰非此陀羅尼爲之出生故受持者知法爾則心佛眾生三無差別而謦欬彈指風動水流皆已具足福用孰謂其無徵知報合則心佛眾生森然萬狀而報之勝劣實持之純駁爲之殆無毫爽孰謂其無徵知法爾報合則不移跬步徧歷道場知報合法爾則萬徳炳巖了無一法又孰謂其無徵也嗟乎是解出則凡欲由一切陀羅尼門趣無上等覺者信猶執指南適殊方而無泣岐不獨一準提陀羅尼爾已萬曆丙戌春餘杖錫至燕都元立氏持是解質余余讀之躍然肯首明年秋元立氏捐俸梓成佛心要集於龍華方丈戊子春告成工會余復至自淸涼遂從臾之附刻以嘉惠末學誠有因是解而信受此陀羅尼直截相應了無疑礙則豈惟元立氏所解殿公所集卽釋迦所說乃至一切若顯若密皆長語矣五臺山古師子窩釋道開跋。

明優婆夷薛氏塔銘

此優婆夷薛氏塔也是塔之建亦旣平地起骨堆而余復銘之又何異缽盂安柄𨿽然無柰呼馬呼牛未免將錯就錯銘曰。

天目之山有靈物焉東奔入海波湧云駢苕霅兩軍善能柔敵直截剛彊頹然兀立聳若圍城人因以名有庵淸涼儲釋之英有女丈夫跏趺示寂遺命五子龕之禪室鑊湯甘露火宅靑蓮香風周匝燻拂人天吳山師子千年絕響此日其誰顰呻相望寒潭空影幽谷希聲斯塔斯庵其永勿崩

示寂先師楞嚴寺住持了然和尙行狀

先師法諱能弘字了然一字休休嘉興縣王店鎭欣氏子父某母某氏以嘉靖癸卯十月十日舉先師年十三四卽不樂處俗裏有庵爲杭州靈隱寺下院有僧居之先師見輒喜數往焉尋乞身父母詣庵披剃二十人講席習經論以資弗逮人殫心竭思功視人恆有倍由是講業日精學輩就質疑義者日益眾先師亦誨人徹旦夕無倦隆慶辛未夏月溪座主赴金陵天界寺講期先師爲副講值歲凶饘粥不能繼乃倡眾日乞食都城夜則尋討經義天暑弱軀遂困憊成疾忽自嘆曰文字語言終非了義因謁棲霞雲谷和尙參趙州無字話間有所發明輒疑不自肯然教乘則日益精徹每至叢林提一經一論爲四眾開演直截明快有非尋常講者所能及雲谷和尙晚年歸錫武塘大云寺先師居首座寮身心勞悴病益進由是始決策終老泉石間矣萬曆戊寅掩關武林髙亭山壬午移關於嘉興之東塔癸未不肖以達觀老師命有事楞嚴亦駐錫東塔一日達觀老師至茶話及徳山托缽因緣先師未暢達觀老師以偈進之曰托缽因緣不甚難耳邊密啟卽幽關先師疑益甚乙酉楞嚴復郡邑大夫議檄先師住持請於按院範公兵道曹公咸報可先師彊起應命居無何復掩關東靜室丙戌春不肖遊燕京明年冬登臺山禁足龍翻石期百日甫越月一夕夢落五齒吐掌上血迹宛然越日先師書至諄諄誨言無以己見爲通方塵勞爲妙用且自通其所得於托缽因緣者並致書達觀老師請印決時達觀老師飛錫蘆芽蘆芽距五臺五百里卒無便郵可寄不肖仰據先師所見遂先報書蓋當仁不敢讓也又明年八月不肖自五臺南來至聊城見吳康虞居士寄曹林師兄尺一附言楞嚴了然關主已於四月二十一日化去嗚呼痛哉先師傾心教海而不受其沈溺乃於大事因緣方期此生取辦柰何天遽奪之使其抱志以沒嗚呼痛哉先是萬曆辛巳秋不肖自髙亭披剃已從先師結冬大雪偶達觀老師過大云才一瞻禮而不肖平生惡知見悉於其眉睫間消鑠殆盡自是不肖日親稟達觀老師而先師輒私喜謂不肖曰達觀師眞善知識若得親事之誠幸矣柰何我以疾病暫阻咨參然不肖每自達觀老師所來必備訊所聞而後已是先師於達觀老師迹𨿽友而心實師之故臨終呼達觀師其垂光攝受我乎如是者三四時達觀老師結夏靈巖一夕夢二幢離崩一倒於南一倒於北次日不肖遂以五臺山無邊老師並先師訃告蓋無邊於是年閏六月化時亦以不獲盡曲折於達觀老師爲懷噫諸老宿一念感通千里靡間眞有如水月相爲映射者獨恨不肖於先師旣缺巾瓶侍奉於平時而臨沒又不及請一言爲終身佩披剃之恩其何爲報今同法兄仁慶等謹奉靈骨塔於楞嚴方丈後因摭其生平大略具狀仁者乞垂一語勒之貞石爲末世叢林光幸無恪焉不肖不勝哀懇之至。

﹝終﹞

密藏禪師遺稿後跋

我紫柏尊者有徒七人焉一密藏祖二幻予祖三寒灰祖四幻居祖五澹居祖六洞聞祖七慈音祖其擔荷翻刻大藏經者惟密祖與幻予祖也恢復化城中興刻藏者乃澹祖也幻居寒灰二祖者贊襄刻藏者也洞祖不預焉慈祖無聞也密祖有徒焉乃念云翁也念翁纘祖父之志續刻未刻之經司掌經坊吳江開建禪林接待往來雲水二時茶飯精嚴天下禪流稱頌此眞誠實行菩薩人也念翁有徒焉今我香庵叔也香叔生平無喜怒色無世情態具慈忍心體佛祖意持蓮華經數千餘部寒暑不歇老病堅持此是靈山會中曾受佛記弟子者也香叔有徒焉乃明一兄也明兄蚤厭世途長臥而逝明兄有徒焉今吾按指穎侄是也維其傑出緇倫注心道法慨祖宗之公案未完收輯密祖遺言廣布擔願了完全藏不謂第六世而有斯人願來繩繩而無盡我本樵采之人愧無文字可贈但直敍其枝分源派而已以示將來法屬咸知刻藏相承之脈若一微塵內流出大千經卷半滿科中現起無位眞人則在讀是書者當機領略云爾。

順治己亥季春望日紫柏五世法嗣解印敬述

遺稿始末略言

契穎嘗讀古傳記授受中間未有冥通如密祖之與穎之緣奇也穎年十六幸嗣祖派知祖矢刻書冊藏板流通而功未竣飄然往矣惜其遺稿諸篇湮沒無傳心甚悲之丁丑歲杪謁巾石師座側見祖親書誓刻大藏願文一手卷固請至再乃得歸焉然亦僅得其一聞遺稿向爲介生翁祕笥中後介翁卓錫淩霄歲戊寅往謁之叩示跪讀具見吾祖之矢願宏深裨益大法豈細也哉穎因固請珍祕不與許穎祝發後力能勝此斯不虛所授求之不獲鬱鬱而歸庚辛兩歲薦饑介翁拽筇去矣後聞奄謝吳門故物散佚耿懷彌切壬辰冬走虞山與澄如法兄促膝論心情甚歡洽語及遺稿不復再睹爲悵澄曰無憂介嘗授我今以授爾可乎穎之驚喜出自意外拜受而歸噫是非祖願神護何以隱而復現俾穎旣得其一復得其一也又得牙篆一方乃祖諱章也亦名手所鐫捧持祕重時癸巳中秋日也若楞嚴寺規約並禪堂規制俱出祖心裁制復從徹微老宿處得之斯眞祖靈有屬大願欲成故種種法言萃於一時每於無意中作有意之合於難得間啟必得之緣不知造物與之歟抑精誠合之歟固不憚炎霜將所得文言敬壽諸梓以廣其傳惟諸髙賢覽是刻者知穎之志願之誠特符祖意之神護不沒也。

時順治戊戌菊月望日五世孫契穎謹識

楞嚴寺規制敍

密藏大師鴻飛冥冥已七十夏星白矣法門有想望其風采者不知無位眞人出沒於何剎海忽今秋徑山璉珠庵五世孫按指穎上人於故老處得其祖之法門遺編復於老僧處得其祖之楞嚴規制因丹山居士屬餘一言以刻行之先旣序其遺編玆應序其規制庶使此希世神奇以成拱壁天下後世共得親見大師生面惇教育於春風化日中凜鍵錘於迅雷激電下法乳之施不廣遠乎或曰此規但於楞嚴尙未可盡行而何足以曲盡諸方之叢社乎余笑曰此一曲之見也此規又何必楞嚴之能行不能行推此大法爲公之關捩子於種種堂規凡例卽參於百丈淸規與尊正規鑑中又何加損之有哉凡有叢林無叢林但是單丁住山曠蕩行腳有此一冊隨身自律便足以律眾於人天也此豈法門之小補哉乃爲之序云。

戊戌季秋望日臬亭浪杖人道盛題

密藏禪師定制楞嚴寺規約

五世孫契穎較梓

楞嚴寺建自宋嘉祐間爲浙西名剎禪講髙流多駐錫焉入國朝尢與精嚴諸名藍比肩稱盛迄嘉靖辛酉廢爲巨室別業萬曆己卯郡守金溪黃公以寺居郡治之幹邑治之艮寺廢則乾艮頹陷乃力請於按院淄川王公兵道無錫張公議復之越四載癸未復有規取其地者郡守龔公嘉興顧侯秀水陳侯堅持不可遂復上之按院範公兵道曹公而鄕達大司空五臺陸公學憲瑞溪包公鄕進士袁公坤儀太史馮公開之相與捐貲協力始得盡歸故地此豈非伽藍神之默護而一時宰官居士乘運挺生共興佛事哉大司空以殿宇工繁未易卒舉因買施廳堂房屋六十餘間先造方丈禪堂屬道開督理工役道開不自揣勉承諸公之命始事於甲申秋七月迄今年春二月禪堂齋廚等室告成方且有事方丈太史謂禪堂旣創粗可安僧宜緩方丈而急佛殿夏四月遂命僧乞施郡中甫三月隱隱有響應之機矣會秀水陳侯不祿乃不逞輩藉以興讒中止工役此寔道開徳臘淺薄願力輕微所致不然何能舉二十餘年之廢墮而遂成功於一旦也道開罪戾誠無以自解敬謝檀越乞食他方殿宇大功俟諸來哲然叢林新設庶事艸創非有成規曷能垂遠今定立寺規十條錄成一樣十四本方丈禪堂並十二庵各付一本後之居斯地者願共遵守無作虛文。

分授基地

古藂林百千萬指羣居共學法固不得自私粒米滴水況有分居析爨如俗諦者哉慨自世降風微法衰道蠹有不居伽藍而恣惰神祠鬼墓旗布星羅以蠶食檀信者矣有𨿽居伽藍而割井離煙孳畜烹宰有甚於俗民者矣有𨿽居禪室而務多藏厚積畜子養孫無異於酒肉僧者矣嗟乎狂瀾倒海撮土其何以回之碎膽裂肝彊順流習今將本寺基地公私分作一十五分正對城隍廟一分作佛殿天王殿三門雨花閣及東西兩廊基共闊一十六丈深三十四丈殿正東而北一分作方丈及金湯別室般若堂基般若堂藏郡守龔公所書金剛經石刻及各經板共闊十四丈深二十五丈殿正西而北一分作禪堂休夏堂及庫司廚司齋堂旦過堂基共闊十四丈深二十五丈已上皆公所也殿東南方丈前一分作一庵基名妙覺殿西南禪堂前一分作一庵基名等覺各闊十四丈深九丈禪堂西爲街街西共地九畝零南界寺墻西北俱至城腳街均分作四庵自東而西第一名法云庵第二名善慧庵南北各闊十二弓第三名不動庵南北闊二十二弓第四名遠行庵南北闊二十四弓有奇佛殿禪堂後濱北共地十三畝東北俱界寺墻西至城腳街均分作六庵自東而西第一名現前庵第二名難勝庵第三名焰慧庵第四名發光庵南俱闊十一弓三尺北十一弓一尺五寸第五名離垢庵南闊十一弓四尺北十一弓二尺第六名歡喜庵南十二弓北十一弓三尺而池西岸地一帶屬之已上皆私室也其法云善慧庵後池南弦上地一帶及禪堂後焰慧發光庵前地一帶俱屬禪堂作菜園亦公所也查方丈禪堂及十二庵亡僧俱無葵骨地合將現前或難勝庵基動支禪堂錢糧照叢林舊規造普同塔一座塔院三間聽禪堂撥僧守之其內隙地悉禪堂種菜辦糧各庵不得規取寸尺首僧雜役亦應除免不得攀累此𨿽私亦公也再照十二庵基內有未造者禪堂暫管辦糧俟有戒徳髙流會議與之愼毋徇私比之匪人尢不得借與俗諦中人豎一椽一瓦以啟他釁違此言者永劫沈墮。

均派糧差

觀夫南北叢林中方丈禪堂必有徳者居之未有納糧當差者今本寺佛殿方丈禪堂及十二庵共基地四十一畝一分五釐四毫議除方丈禪堂外止應十二庵照依精嚴故事無論本庵地之多寡均派糧差每庵三畝四分五釐各自辦納但永不得分戶及將地畝割寄俗戶以貽後患違者眾當協力救正甚則告官懲處不得隱忍其遇造冊及糧裏幫貼使用亦十二庵均派儻有大徳地主矜憐曲護得蠲免佛殿方丈禪堂公占如他名剎尢幸事也餘日望之。

朔望祝延

我釋子不耕而食不織而衣粒米寸絲恩有所自苟非大事究竟如之何其坐受之故祝延一事實報恩重務也每月朔望應照各大剎上殿稱祝方丈禪堂僧畢集十二庵各以首僧一人至違者罰香十束油十斤供佛二次罰銀一兩作修造之費二次則會眾擯出其庵另請僧居之所有祝延香燭並眾僧淸茶一杯十二庵逐月輪供今佛殿未造暫在禪堂祈祝各庵免至。

官府支應

昔法道盛時龍象傑出王臣每敬禮之恐後今也糧差正供外追呼徵索下同胥吏此豈盡王臣之過哉實我輩不修梵行自入卑賤致之也凡迎接祈禱一應雜役本寺諒亦不免除塔院系禪堂管理辦糧雜役應免外議十一庵輪年或輪月充首僧支理今庵居未經造完已造者先盡輪充永不得干涉方丈禪堂。

方丈住持

奧稽我釋迦如來之住持五印土也四十九年三百餘會邈乎不可尙己嗣是達摩東來住持震旦九年熊耳五葉芬芳智者之天臺觀師之淸涼繼嗣亦各有人庶幾皆無忝住持之義於是叢林之興在禪曰方丈在講曰法堂住持者在禪曰堂頭在講曰座主曰上堂曰升座此又禪講說法之所由分也考之六朝唐宋盛時逮我太祖成祖以至弘正間凡住持者皆有司致敬惇請相與表裏匡扶化道嘉隆以來各寺類以本山酒肉僧輪充住持且指實行禪者本色道人及諸方參遊衲子爲野和尙嗟乎爲佛子者寧甘心若所爲家和尙哉昔也惇請而至今則牒札而驅昔也捧喝上堂今則杯酒入院昔也利生升座今則自利赴期又何怪乎有司之驅使而奴隸之也本寺方丈之攝𨿽不能回波溯流上法古昔亦當少匡時獘冀振玄風凡請住持必咨訪他山名徳瓢笠髙流或能以正知正見開悟一切或能精持靜念鎭攝一切或能堅持淨戒風礪一切無論齒臘髙下皆議請之訪議旣定禪堂首座維那並本堂主僧﹝卽監寺﹞各庵首僧隨力辦具香信兼求金湯書刺擇日請迎至日禪堂設齋禮送入院如地遠者止令禪堂主僧當年首僧賫具眾僧名柬及金湯書刺往迎不得赴官給帖不得設齋慶賀住持亦不得設齋款眾如無名徳堪以應請不妨闕席愼無以師子虫魚貫輪充自食身肉入院之後每月朔望先晚禪堂設茶千栴檀林首座監寺等執香詣方丈恭請茶話茶畢或隨意舉唱或參決心疑或咨請經旨或商略常住事務各庵首僧必至其餘有志參請者聽住持如欲退院禪堂上中下座及本堂主僧各庵首僧再四懇畱不可然後於禪堂備齋禮送出院首座有爲眾所推仰及前院舉代亦堪補席蓋古有其事也方丈立住持題名碑一座使後之人得指而賢否之此昭勸戒其住持闕席方丈堂捨聽禪堂撥僧守之不許各庵令僧安居以致侵沒常住。

茶參坐次

自昔禪林參堂入室惟立受而已初無坐禮況敢與主法者抗使道法不尊今設茶坐次惟住持一人正坐於上餘皆列坐兩旁自北而南先本堂上中下座次各庵首僧本堂監寺知賓化主又次各庵散眾及本堂典座等一切行人卽本堂四首座有耆宿與住持年相若道相似或曾同參共學於此亦當折節贊揚故一佛出世十方諸佛同集道場先輩祖師亦類多隱顯上下互相鼓激無他念也其或未至無學地位更當虛心參學毋自慢髙儻缺住持則第一座舉揚參請坐次則堂中四首座上位各庵首僧本堂監寺知賓下位余盡兩旁序坐。

叢林賞罰

佛律視刑書其詳密不啻萬倍故俗諦中人干冒國憲無或深怪如僧行少虧卽不逾時徧人口耳是僧家犯佛律爲王章所不科議者最多故持佛律以整肅僧輩實住持之職也本寺凡各庵有事當白當年首僧轉白禪堂首座赴住持聽理如禪堂有事則首座知會首僧赴住持聽理住持缺則首座代理首座並缺則當年首僧鳴板集禪堂監寺等及各庵首僧共赴方丈議處若事情重大卽住持首座不缺亦當集眾共議方丈設立二簿注記合寺僧功過有不服公議者連名具呈僧綱司轉聞官府懲治。

禪堂規則

古叢林有明眼者主其席又有第一座贊其化由是諸方參學龍象雲奔霧湧相聚一堂拼命鉗錘不至發明己事不已充其心卽死於凍餓吾寧焉何法道衰而叢林敝祖意微而僧行虧主法者惟利養是圖而號稱粥飯主者亦往往據禪堂爲壠斷借長連曲錄木牀爲利媒依期論價賈集庸材以爲奇貨而鑄鬻之期畢則競少爭多作散場公案嗚呼此可爲痛哭流涕長太息者也捨是則能持福緣供接往來者爲大善知識矣初不知叢林之設爲何事又或一瓢一衲萬水千山與先聖賢遺迹作仇仇償路債者爲參方之士矣初不知古人三到九上與八十猶行腳者爲何事又或有因營修寺院建立講經諷經坐禪念佛期場自謂得方便募化之道殊不知解說爲闡明法要讀誦爲借燻鈍根參禪爲究明心地念佛爲求生淨土若營修則自有本分善緣顧可因瑣瑣有爲功徳而倒行逆施若此也今本寺禪堂永宜痛戒前非務在延請正知正見戒徳精嚴者爲第一座實心實行勤勞爲眾者爲主僧每年立二長期四月初一日結夏至八月終解期十月初一日結冬至明年二月終解期蓋古惟坐夏今兼結冬者以近來叢林習便故也舊規上期不過百二十日今百五十日者以近來眞參實學每苦根鈍期速功廢半途故也歲闕三月九月者以其時便宜浣葺冬夏衣服故也堂中當遵古法立牀歷簿一扇每三月初一日九月初一日出付書記無論他方此界但能眞實甘淡泊爲生死者卽與登簿進堂期內除疾病外決不許起單及告假暫出其修持之法或參禪或念佛或持經咒或習教觀各從其便惟四時止靜二時課佛或課經則眾共之苟有不謀道而謀食不務實而務名冒進此堂卽宜擯出卽堂內艸深一丈應無所徇其禁戒言笑戲爭等項聽第一座隨期立規便宜賞罰堂中飲食惟隨庫司丰儉而致隆殺不應爲利養故諂曲求施門庫司蓄有冬夏衣布於立夏前三日合堂內外均給散之禪堂一應銀錢米貯庫司主僧惟董理提調不得擅自私蓄凡主僧不守禪規或徇私謀爲及容畱不肖僧眾許眾白第一座以理勸戒不攺則知會首僧共白方丈更宜擯出不得互相姑息致墜叢林。

各庵規則

僧俗之分不徒以其迹蓋有實存焉乃今住寺分房豈獨盡亡其實抑且並去其迹所存惟剃染而已本寺分居十二所不曰房而曰庵宜取名十地二覺者屬望之意實深且重所願各庵悉照禪堂規約精進修持冀挽頹習不爾亦當無虧戒律無毀規儀不缺二時課程自辦一生事業庶無忝居名藍爲佛子至若栽蔥種韭蠶桑孳畜尢本寺昔日傾廢之因切宜重戒。

常住修造

修寺建塔世疇不以有爲功徳稱之然亦顧主修者何如人耳若爲自求人天福報稱之曰有爲固宜苟念一切眾生慳貪執重藉此而銷亡其執習又念一切眾生處大火宅中熱惱無告藉此令得寄滴水於佛海作他劫淸涼之源又念時當末季像教漸微藉此而扶十二於千百令未來諸眾生見一剎聞一剎入一塔廟一瞻禮一指顧一低頭皆成佛道如是而可謂之有爲乎哉故在凡夫則終日靜坐徒增我習在菩薩則一止一作無非妙用柰何今之修造者不惟鮮普賢願行而求報人天者且寡矣故佛亭旗鼓歌舞街衢者有之廣求書刺徧叩豪門者有之入一郡邑至一聚落多方探訪專求善施者有之舍是則或建講經坐禪之期或開念佛誦經之會千奇萬怪簧鼓檀那倒行逆施毀佛規式要之盡非修造本分行門也今本寺置立緣簿四副每副四冊自一分至九分爲一冊自一錢至九錢爲一冊自一兩至九兩爲一冊自十兩以上爲一冊內將一副存本寺收支櫃上立二櫃主掌之有來寺隨喜者隨緣乞施將三副擇請眞實戒行僧分布城邑隨緣乞施無貧富無貴賤無多寡必施而後已有慳結者當爲三懇化之無倦卽農樵負販發心喜捨少至一錢一縷一粒亦當生恭敬尊重心以受之蓋貧人一錢與百千萬貫等也如是募緣其得𨿽寡而緣則溥其時𨿽久而功則堅所收之銀惟貯櫃中不得入方丈禪堂及各庵櫃上別立收支二簿凡收支銀兩櫃主會同禪堂監寺及管工僧三面眼同稱兌登注明白除木石磚瓦灰釘工匠外分毫不得他費亦不得彼此支借以昧因果自沈苦趣其殿宇式樣基址界分俱有定規無擅更易方丈禪堂並各庵不得私自取用寸木片瓦及私役匠作做造家火如有此等管工僧白眾罰銀一兩公用仍罰賠所費工料叮寧告戒之後有故犯者伽藍神其殛之。

皇明萬曆乙酉冬十一月望日沙門道開識

﹝本寺

欽蒙

慈聖宣文明肅皇太后

賜畫像觀音大士一軸紫衣一襲每年十一月十九

日恭遇

皇太后聖節及

今上聖節冬節年節住持當遵奉

南京禮部札付及

本府帖文內事理陳像披衣祝

賀尋常務要珍藏保護不許披展玩褻如住持闕則

禪堂首座代披行禮首座並缺則監寺代披行禮

凡住持首座監寺重換須交收明白至囑

時

皇明萬曆己丑五月朔旦道開續筆﹞

密藏禪師楞嚴寺禪堂規約

徑山五世孫契穎較梓

昔如來應世作大醫王救療眾生良非一味故四十九年惓惓善誘而防非止惡律部獨詳焉迨夫世降風微僧行譾劣由是百丈大師大不獲已曲施俯徇建立淸規此又貫髙田光之用心也然其周折進退經曲威儀猶有足觀宋程伯子有言三代禮樂在是矣何今也日趨日下愈流愈遠比丘家率以詩文字畫鑪香杯茗相髙習成逸豫燕安背馳本教而世之所以貴方外交者亦惟此輩而已如是而欲其持佛律奉祖規爲七眾瞻依得乎興言及此誠可痛悲略示堂規幸相持守。近世修行類曰參禪念佛然參禪念佛非有定時定處一日之間自子至亥皆參禪念佛時也靜鬧閒忙皆參禪念佛處也故潙山典座雪峯飯頭黃梅腰石力春白雲身親磨職皆莫不洞徹心宗作後模範凡我同居起居食息俯仰周旋愼毋虛度光陰各顧本參本念先徳云一息不在如同死人勉哉。二時功課乃叢林舊規一聞報鐘內外盡合隨堂禮誦違者罰跪香一炷惟廚庫各畱看守一人及茶頭應免有疾及有公務者亦免。叢林飯食粒米滴水義重同餐除打板過堂外有私自飲食及私與者各罰跪香一炷惟客至並有常住公事先出後歸及戒過午食者病者不論。酒戒律中甚嚴凡號稱比丘佛子若飲酒者跪香一炷再犯擯出有病服藥及工雇人不論。叢林之建爲眾參學之地非曰美觀亦非戲謔鬧哄場也凡有間談雜論者跪香一炷嬉笑及攀肩搭背損失威儀者跪香二炷再犯罰油一斤三犯擯出其罵詈諍斗者無論是非各跪香二炷罰油一斤再犯擯出。戒赴請念經夫佛說一切法本欲眾生聞而思思而修修而證若讀若誦亦不過使劣根人出口入耳文熟義解乃今藉以博身口受用甚至杜撰偈贊歌舞悅人且用角技矜能恬不爲恥豈不大悖佛祖意哉卽如瑜伽一教彼固自有儀軌眞言初未嘗令人念何經亦未嘗令禪者爲之古有撥僧應供齋畢轉經亦不過因齋轉經非因經賈利也獘至於今誠可痛憫凡居此堂者決不許赴俗誦經以圖利養違者罰油十斤。戒接待女眾夫婦女入寺禮佛固其善心然民風不古謗讟易興而我教往往受斯玷累不可不戒今縱不能嚴拒其來亦當漸爲杜絕之計凡我同居不許以一茶一飯款延婦女及接言談違者卽時擯出。禪堂內外各不許私收徒弟及披剃違者師徒俱擯倘有在家善人及在寺行人欲請法名者監寺爲白首座命之。禪堂內外非爲常住公務不許私出違者每一宿罰跪香一炷五日以上者擯其有公務及省師省親訊友者須白首座允可立限水牌方出違限者每一日罰跪香一炷十日以上者擯。近時海內叢林衰落大都皆以住持不得其人而禪堂內外又賓主太相懸絕在堂內者意不過曰藉衣食以資燻修己耳叢林得失漠不介懷故一飲一食百謝千酬宛然恩出主僧受之分外在堂外者則賴此以便私圖聲價旣售利養旣歸鮮不畜子養孫親疏爾我其究也不至盡逐髙賢不已情深業重伽藍神且厭薄之而叢林之廢可日待不知檀那滴水慘劇洋銅而叢林內外實關一體譬之一夫身心不可岐而二焉者也且今所稱主僧及俗呼當家蓋古監寺職耳首座監寺相與表裏冀贊住持以弘化道分自有差詎容倒置本寺倘缺住持則堂內外事無大小必監寺白首座裁之庶幾其猶心臂指之相使而得免夫內輕外重借公營私之獘乎。禪堂立牀歷執事二簿凡欲入堂及領執事者必白首座訊其名號鄕族及無忤逆逃叛緣事在官等由然後錄艸簿登水牌令之安單就職閱旬月察其人果心無外慕與眾和同然後入堂者登牀歷簿領執事者登執事簿有不白首座徇私擅畱者罰跪香一炷所畱人擯去其由堂外執事入堂及堂內出就外職者不必登艸簿水牌。禪堂立記過簿一扇凡僧行有過每日晚課畢堂內聽維那糾舉堂外聽監寺糾舉俱首座酌量輕重論罰罰畢登注記過簿臨罰抗辯不服者加罰香一炷再不服者擯。堂外執事除犯淸規立擯外凡無過欲起單者須半月前預白請人替職如滿半月卽無人交替聽從起單。禪堂立交割題名簿一扇佛像經書器物簿二扇凡交割家務須舊管者或點茶或備齋請住持及堂內外各庵首僧切近檀越眼同將常住佛像經書器物照簿逐一查點交收明白然後題交者收者名於交割簿方丈以下皆書名花押證盟如有缺少須責賠償蓋常住物寧有增無寧有損也倘下手無正職收領聽住持或首座命僧署管署管人亦須題名交割簿常住物不可令一日失守其佛像經書器物簿二扇一存欽賜匣內以立根本一存首座寮以時稽查如有檀越增施佛像經書及賢能主僧新置器物卽須添記二簿以聽交割。禪堂立經書器物暫時出入簿一扇凡有公事取本堂常住物出外應用及借他寺院物來堂應用卽旦夕亦宜登簿以便日逐查銷蓋人命無常呼吸代謝前後失告罪業誰歸其欽賜匣內物尢必首座面眾親手檢查出入不許他人私自啟閉匣上鎖匙須收庫司至祝至祝。禪堂立亡僧抄札簿一扇凡堂內外有僧亡化首座卽時集眾抄札登簿所有衣缽除量與看病行人外盡須估唱爲買棺木及點茶或備齋請眾誦經稱佛津送茶毗以資冥薦如無衣缽者須常住量力津送亦須記其名號鄕族及化時年月日時此叢林重規不可忽也。禪堂𨿽戒應付誦經倘有檀越就詣本堂禮誦則無可辭之理堂內合輪次撥僧以應如所應撥之僧於檀越所欲誦之經稍不閒熟聽首座另撥卽抵下次應撥之數也又或檀越意有專指則亦委曲從之其經資無論多寡悉照常規合堂內外三等均分不得私收入己違者罰油五斤。禪堂錢糧𨿽貯庫司而收支簿則堂內書記掌之凡檀那粒米寸絲必入堂白眾登記庫司日逐支用銀錢須錄水牌每日晚課畢送書記謄入簿內半月算結一通卽暫時賒借亦須白堂登賒借收支簿以便查銷。

皇明萬曆己丑仲夏朔道開謹白

明吳江接待寺監寺前徑山寂照庵司藏念云勤公塔銘﹝並序﹞

維我達觀大師遺讖有怪來雙徑爲雙樹貝葉如雲日自屯之句故闍維而建窣堵波則歸骨於鵬摶峯方冊以行修多羅則貯板於寂照庵蓋一遵先訓云而大師生緣實在吳江吳江之接待寺尢其所常駐錫地念云勤公於大師爲法孫於雙徑經房吳江接眾皆嘗爲主者葬處在徑山黃沙灘左余於兩處皆忝稱外護不能無片言以志其方墳乃序而銘之公諱興勤念云者其字也俗姓張氏河南之禹州人少失怙恃十六卽入淸涼山勤行苦行幻余本公見而器之曲爲成就旣一再往還京師得事密藏開師命今名爲弟子然猶未爲剃染開師乃大師之得法上首諸法門弘護事皆親承付囑一力擔荷大師欲易梵筴爲方筴以流通大藏開本二公實爲領袖時方設刻場於五臺取施貲於吳越金錢出納之在南方者余友周季華氏司之而賫持道路者惟公一人蓋爲開師所托重如此又以其間隨大師徧謁諸大名山公充前驅先至後息汲泉掃室以息大師之道從其勞瘁亦倍於他人開師隱遁公於大師前落禮別尋師繩橋鳥道無險不經終南峨嵋匡廬衡嶽無幽不歷迄不得師消息蓋行逾萬里期越三年而始返就大師於潭柘俾充都管裨益爲多公長身偉貌熱腸直口事所當言卽大師室中眾皆屏息者亦陳白無所畏讓旣以北地苦寒遷五臺經板於雙徑立爲定法山之寂照主收藏禾之楞嚴主流行推公領其事余友周子介氏與共爲經紀事事咸理吾邑接待寺地處南北之衝雲水來遊肩摩踵接無邊海公主此禪院願王深廣道行髙嚴十方粥飯主人稱爲第一萬曆庚戌海公遷化難乎其繼邑諸檀越我沈周兩氏爲之倡余家僉憲憲副兩兄輩特禮致公以據其席公缽無異飯篋無餘衲一心爲眾千指稟仰叢林之盛視昔有加邑諸宰官若前趙中丞周冏卿及今呂李兩司馬孫方伯始吳侍禦沈儀部輩無不終信向之檀施所積凡置常稔田三頃計每日可以一畝之餘粒供眾歲所求者惟果蔬薪炭雜需公亦時或以施資假貸於往來善信取息佐其缺乏或以好利諷之公毅然曰吾不爾者齋廚諸費何來固知公不避殖貨之嫌者正其飯僧深切處也又增置養老堂以居退休則與其法友念光通公協力成之公往執侍大師左右嘗令熟讀永嘉集等未來接待時曾當寒熱交作中夢作諸經頌其頌法華一首云悟佛三乘坐信車利生道行辧龍蛇如獐獨跳蕉芽種蓮葉波心不染沙醒以告人聞者異之及領堂事寒宵暑夜課誦必以身先迄老不怠有關常住細務畢親夙有威望見者自皆畏而服之暮年屢病屢起終不肯以衰憊自佚崇禎戊辰十月二日遂爾長逝世壽七十有一法臘三十有五公素不畜徒晚見一僧朴誠他日可奉香火爲命名隆徑而字以香庵立爲己嗣黃沙灘有山四十畝售自天然房者俾作塔院恆產今來乞銘者卽隆徑是也公歿旣從茶毗庚午歸葬山中而碑碣尙虛余從子君善常寄迹禪寮稔公行履爲詳余得撮其梗槪作爲銘詩銘曰。

紫柏垂芳奕葉有光勤公挺出厥貌堂堂心奉塵剎气作金湯飯出香廚經藏寶坊淵神篤護歿而不忘孫枝祖蔭趾頂相望敢告山靈環護是鄕彌天法雨永作津梁

皇明崇禎六年歲次癸酉中秋之吉

弟子隆徑立石

賜進士第通奉大夫巡撫山東提督軍務兼理河道營田都察院右副都禦史前山東等處承宣布政司左布政加正二品服俸

沈珣撰

賜進士出身文林郎四川道監察禦史欽差提督省直援遼餉務前奉命巡按陜西兼攝三鎭地方

吳煥書丹

賜進士第中奉大夫浙江等處承宣布政使司右布政使

孫枝芳篆額

附刻徑山請書

徑山興聖寺天下選佛場始而國一欽把牛鼻繩逮於佛日杲作師子吼信爲麟鳳飛遊之苑允矣龍象蹴踏之區旣去聖遠而邪法興遂當人藏而正宗墜豈期法堂前艸深一丈安得寶座上舌覆大千﹝昭﹞等幸忝僧倫深慚勝剎思以身而徇道特爲法而求人然重提佛祖已墜之綱宜得慧行絕倫之士顧日月照臨而眚盲莫睹雷霆震烈而聾聵無聞爰自辛卯之歲二月望日本寺方舉千人佛會畢舉洪鐘有師自方外趨來登堂禮佛略徘徊乎祖塔遂振錫而遄徵﹝昭﹞等目珠光而自失瞻寶月而踟躇念一去之何追憺中心以忽若乃告幻居界師師驚曰此尊者也日之雲暮相與追於雙溪執炬以行剝啄窮於列戶天與之逢果得其處時且丙夜境方在瞑夢綠袍之拜跪覺緇衣以皈依尊者問先古之遺蹤索誌書之全帙星言夙駕扳仰無由明發告辭犬馬中結忽念本山伽藍衣綠者眾乃驚神靈爲法擁衛有歸搜彼誌書用將以獻尊者辱賜徑山之歌重浚放生之沼增我山之光鑑啟列祖之緒端﹝昭﹞等非人知恩知徳當今之世捨此其誰八十人中載來果是幻居界師曉諭﹝昭﹞曰尊者道在天下迹徧四方道合則千里命駕義乖而一飯拂衣迅雷不測其機用神龍難窺其躍潛或有銜仰終年不獲半面蓋是門風之峻絕非存情者之可疏親耳吾爲子計尊者上足二人幻予本禪師密藏開禪師並親承棒喝久侍巾瓶尊者法道庶幾在玆一則春風和气大眾瞻依一則枯雪嚴霜魔眷銷伏眞如左右手不分兄弟身旣而見之大江以南士大夫之好法者咸舉芳名淨比丘之飽參者盡揚道譽於是界師爲紹諸名公勸言﹝昭﹞等躬卽五臺山妙徳庵稽首二師座下將以不腆用致我詞恭惟幻余本禪師密藏開禪師悟有生鴆毒乘出世舟航號稱飽參寔宗門之爪牙卓有實行蓋法窟之頭角平生刻苦於道諸方咸服其誠誓將把手牽一切人同入涅槃場豈得掉臂向五臺山獨居淸涼地秋月行空非厭污而匿照春雷震物將隨地而發聲況三千樓閣𨿽墟而十萬松杉未老山花野艸微風動搖猶堪永日暮鼓晨鐘淸規隱映未錯用心謂於棒頭喝下可見彼八十一人勿言寺老僧殘曾安我千百七眾紺目金容期重臨於鳥道慈雲法雨且忽湧於龍宮斯𨿽諸祖莊嚴此山之宿願待人而行實尊者賜歌浚沼之公案得師以了感因緣之殊勝知諸佛之冥加爰徧盟於諸檀特專祈於法座螻蟻微誠冀慈嚴之易動巖龕久寂睹佛日之重輝幸賜哀憐均垂允諾謹疏。

萬曆壬辰正月元日

徑山興聖寺弟子圓昭圓輝

海舟古曇

性正如升

如昪如旻

淨霖眞月

圓曉圓奎等同稽首頂禮

尊者與藏大師書

大都法化之柄所以抑揚聖凡之椎輪也苟非見地髙古脫略窠臼不動思惟神情開朗者誰敢妄襲之哉邇來庸鄙設與言此未有不縮首駭而唾舌者也苟不立志則臭虫勿若矣予又何言哉徑山諸僧遠來不易須委曲成就凡一應事體當與幻予幻居議之可通者但憑汝決之無煩老漢介意至囑開郎目之。

