嘉興大藏經文穆念禪師語錄

文穆念禪師語錄序

三教之理一也三教之理一而釋氏之旨更無不一一者何曰直指人心立地成佛而已自五燈分焰人各一師其最著者則有曹洞有臨濟若似乎舉至一之旨而以不一者異之也夫佛法則烏容異也殊途而同歸也譬之千支萬派而朝宗則惟向若也亦因乎學者資力所近而與爲提撕與爲鍼砭焉豈有他哉今滹沱一脈幾半天下曹源一滴不絕如綫說者疑有盛衰之別余以爲祖燈相續論眞贗不論多寡也苟得一人而使佛祖法門如日月之經天如江河之行地則此一人功業當盛滿無算雙林文師豈其人耶師夙秉慧根爲曹洞嫡傳爲岐山血嗣自剃染之初鋒穎已露於我法難思之句而喟然生疑於法王全露之言而豁然頓悟其一疑一悟間誰得窺其底蘊哉師顧不自滿假參學益力時以前人付囑不克負荷爲兢兢渡衡湘適吳越凡諸選佛名場不憚風瓢雨笠乃杖錫所經人多皈仰在丹霞則祖庭克復在雙林則祇樹重暉蓋根之茂者其實遂膏之沃者其光灼道固有不可遏抑者耶然窺師之道以實踐爲本而語言文字其末也故每有論說直欲付諸丙丁而門人不可謂守先待後非言曷明質疑問難非言曷剖因並出丹霞雙林所錄而登之棗梨且彊余爲玄晏焉顧余儒者何知而以序師哉然我自用我法以今觀其法語鉗錘棒喝悉具婆心指月拈花無非妙諦非卽吾儒之所謂無隱乎其諸頌拈檃括命中語皆破的批卻導窾目無全牛非卽吾儒之所謂知言乎其息影三十韻則辧才無礙晉塵可奪遊行理窟宋腐不畱非中峯石屋之流亞乎循是以序師其足以盡師乎其不足以盡師乎或以余爲阿所好或不以余爲阿所好姑置勿較要之四海之大百世之久自有具正法眼者在。

康熙乙卯陽月谷旦賜進士第吏部觀政古申法弟劉楫頓首拜撰

文穆念禪師語錄目次序第一卷

住信陽州法幢山雙林禪寺語第二卷

住鄧州丹霞山仙霞禪寺語第三卷

再住信陽法幢山雙林禪寺語第四卷

住汝州伏牛山雲巖禪寺語機緣第五卷

頌古行實

文穆念禪師語錄卷第一

嗣法門人眞慧等編次

住信陽州法幢山雙林禪寺語錄

康熙壬寅九月廿有三日入院闔郡檀越各剎耆宿及請主淸之鄧公等恭請本寺開堂。

拈疏從上諸聖祕固深藏曾未輕泄今以當筵華擘殆盡還會麼設或未會再煩上首宣過宣疏畢。

法座以拄杖指云髙而無上廣莫可量人人有志上頭行更不作禮須彌王遂升座拈香祝聖畢次懷中取香拈出云此一瓣香千聖莫測魔外罔知始從撥艸瞻風直至親蒙記莂旣爾穎露弗敢被蓋囊藏今日事不獲已對眾拈出爇向鑪中供養。

本師現住湖廣衡州府岐山仁瑞堂上傳達摩正宗曹洞第三十世上懶下放太老和尙用酬法乳之恩遂斂衣就座維那白椎云法筵龍象眾當觀第一義師隨聲便喝復召眾云大眾第一義諦適才被山僧一喝百雜碎了也倘有傍不甘的出眾相見﹝問答畢﹞乃云建立獅幢故是時節有待整理竿絲全憑手眼精明弘開正法眼藏揭示不二心宗著著超今邁古頭頭絕類離羣恆沙妙義以敷揚百千三昧而顯現可謂如理如事無作無爲捲舒不落功勛去來了無變異然𨿽如是祝聖開堂一句又作麼生昨向鬧市頭邊過到處文明賀聖朝﹝敍謝竟﹞復舉投子大同禪師因僧問如何是一大事因緣子曰尹司空請山僧開堂師云往往謂投子得撲實之道殊不知海龍王宮裏無凡物是故是雙林不恁麼今日有問如何是一大事因緣祇向道金輪不隱的徧界絕紅塵喝一喝結椎曰諦觀法王法法王法如是下座。

安兩序上堂舉天童長翁淨禪師謝新舊兩序上堂開無間地獄現閻羅大王聚夜叉一部列牛頭兩行與其進者劍樹上猛火進用與其退者刀山裏寒冰退藏且道理會甚事叵耐飯飽弄箸判斷屎急尿牀其或未然花柳春風入戲場師云具逸羣三昧提向上宗風天童不無以及檢點將來未免大驚小怪不若雙林種田博飯一味尋常法席𨿽以初開更無如是奇特承諸禪徳不辭聚首寒溫共展化儀爲人天標幟作將來龜鑑法門之幸豈小補哉遂擊拂子云韜略兩全多意气安南塞北一齊收下座。

上堂劫初的旨未舉以前先露布就中宏範立鍼枯骨作龍吟歷歷宣揚而有據明明揭示以無私若也會得不獨奉塵奉剎指經天地亦可與竺乾旦國分憂增色𨿽然如是卓拄杖云數盡落霞對明月撥開松影露靑天。

上堂卽心卽佛釘椿搖櫓非心非佛畫蛇添足不是心不是佛不是物喝一喝云要識眞祥麟祇有一隻角參。

上堂法無定相遇緣卽宗所以拄杖拈起也豎窮三際含裏十虛放下也萬機休罷退藏於密三世諸佛歷代祖師到這里不敢正視你輩黃瓜茄子那里得知。

上堂舉普化禪師居常入市振鐸曰明頭來明頭打暗頭來暗頭打四方八面來旋風打虛空來連架打一日臨濟令僧捉住曰總不恁麼來時如何化拓開曰來日大悲院裏有齋僧回舉似臨濟濟曰我從來疑著這漢師云普化三昧臨濟不知臨濟若知不致暗箭相待臨濟三昧普化不知普化若知肯躲跟於大悲院裏雙林恁麼批判二老三昧要且不知雙林若知何處見有普化臨濟又曰普化个漢掣風掣顚將謂有多少奇特被人輕輕一拶馬腳便恁露出。

上堂徳山入門便棒崖州萬里臨濟入門便喝萬里崖州雙林總不恁麼你等如何納款良久雲水中擇乳須是鵝王。

元旦上堂僧問爆竹騰聲震惺已萌春色新桃布彩豁開未朕幽玄漏泄眞機卽不問如何是新年頭佛法師雲家家門前火把子進云鏡淸道有意旨如何師云庭前石作舞進云明教道無又作麼生師云虛空笑點頭進云雙林卽今是有佛法耶是無佛法耶師云你試卜度看僧擬進語師打雲龍頭蛇尾漢乃云臘盡春回片片晴霞凝上界懸桃爆竹重重錦縫豁當陽堤柳舒眸窺破東王正令巖梅發笑漏泄劫外眞機塵塵三昧以全彰處處祥光而奪目然𨿽如是且正恁麼時君臣道合海晏河淸一句又作麼生遂揮拂子云金輪盤轉山河固寶印當空社稷寧。

上堂舉六僧參黃檗五僧作禮一僧提起坐具作一圓相檗曰吾聞有一獵犬甚惡﹝云云﹞師云用烏豆子換人眼睛黃檗手段有之然這僧棒則喫要且不甘何謂是伊陣後興師當斷不斷雙林若在待他擬開口時一喝便行非但截斷黃檗舌頭亦不致今時人向聲色邊逐塊。

上堂舉漸源仲興禪師因寶蓋約侄來訪源乃捲篦在方丈內坐蓋一見乃下卻簾便歸客位源令侍者傳語曰長老遠涉不易猶隔津在蓋遂擒住侍者與一掌者曰有堂頭和尙在莫打某甲蓋曰爲有堂頭老漢所以打你者回舉似源源曰猶隔津在師云一人慣展縱橫不犯之機一人善行偏正回互之理主賓抑揚各得其宜祇是不無檢點何則不見道猶隔津在。

上堂若論此事向未舉念以前會去早已落二落三揚眉瞬目處參詳白雲萬里那更堪磨唇捋胔弄業識癡團有甚屎臭气山僧一向把定繩頭豈容走作要且今日是个解制之期未免放開一綫現前大眾還有具超方眼撩起便行的麼出來拄杖子爲你證據。

晚參舉昭覺仲慶禪師上堂良久曰喫鹽添得渴便下座僧便問喫鹽添得渴時如何仲曰吠影狗子無屎喫師云全提正令眼目人天昭覺故善其機祇不合鏤冰作玉指鹿爲馬致令這僧有吠影之惜𨿽然若是个漢待他道喫鹽添得渴便乃掀倒禪牀昭覺縱有八背三頭管教措手無及。

晚參舉天寧壽禪師上堂驢事未了馬事到來忙忙大地誰是放懷呵呵呵歸去來無根樹子淸風起不待春回花自開師云導之以徳齊之以禮津津指頰流芳千古天寧於斯可謂得之矣祇是檢點不無所惜何故伯牙縱有髙山調不得知音也是閒。

上堂摩尼珠人不識如來藏裏親收得乃拈拄杖顧眾云這个是雙林拄杖子那个是摩尼珠復卓一下云這个是摩尼珠那个是雙林拄杖子若向這里檢點得出北俱盧洲喫粥喫飯若檢點不出長連牀上喫粥喫飯。

上堂舉寶峯闡提惟照禪師上堂太陽門下妙唱彌髙明月堂前知音蓋寡不免舟橫江渚棹舉淸波唱慶堯年和淸平樂如斯告報普請承當擬議之間白雲萬里師云琢烹金石淘鑄聖凡故是作家眼目若論宗乘向上眞个白雲萬里何也持籌畫策臣寮事至化無爲貴轉功下座。

天中節上堂僧問法鼓大震四眾駢闐天中佳節卽不問如何是轉功就位師云芳艸渡頭尋不見月華影裏見還明進云如何是轉位就功師云寶閣淩空金鐸響怪松崎險鶴聲髙進云如何是功位齊施師云鴛鴦繡出從君看不把金鍼度與人進云如何是功位齊隱師云寶殿無人空侍立不種梧桐免鳳來進云恁麼則雙收雙放全生殺爲雨爲霖徧大千師云知音不在頻頻舉達者須知暗裏驚僧禮拜乃云書符撚訣乃太平之姦賊采藥驅疫實亂世之英雄欲除赤口白舌自有這道眞言寧藉老聃律令況無間神野鬼祇可尋常粥飯汾陽酒肉奚爲以拂子劃一劃云若向這里摩挲兩眼洞豁幽微許你天上天下磅礡古今競龍舟於逆浪奪錦標於機先駕險衝波任意瀟灑遂顧左右云莫有這般人麼如或未然各自歸堂試檢點看。

上堂人將語試金將火試驀拈拄杖云且道這个又將甚麼試良久云不是苦心人不知。

示眾舉龍牙居遁禪師一日在帳中坐僧問不是無人不欲全露請師全露牙撥開帳曰還見麼曰不見牙曰不將眼來師云一等直撻根源就中龍牙猶較些子𨿽然還委伊道不將眼來的意旨麼髑髏無喜識枯木有花開。

上堂更以異方便助顯第一義喝一喝云釋迦老子面皮猶少黃黑在何謂近日王令森嚴那許得錢私佃。

上堂舉雪峯一日普請自負一束藤路逢一僧峯便拋下僧擬取峯便蹋倒歸舉似長生曰我今日蹋這僧快生曰和尙替這僧入涅槃堂始得峯便休去雪竇曰長生大似東家人死西家人助哀也好與一蹋白雲白雪峯外面贏得五百家中失卻一貫師云雪峯打艸意在驚蛇長生𨿽見義勇爲未免一釣便上雪竇檢點故是分明吐舌要且祇得一半還知白雲端的處麼靑山祇解摩今古流水何曾洗是非。

上堂道遠乎哉觸事而眞聖遠乎哉體之卽神乃豎拂子云不是心不是佛不是物懷州牛喫禾益州馬腹脹大盡三十日小盡二十九又作麼生喝一喝云莫瞌睡好。

結制上堂問鑪韝弘開烹凡育聖設遇無面目漢如何烹育師云立地教死進云恁麼則龍袖拂開全體現象王行處絕狐蹤師云切忌詐明頭乃舉法昌遇禪師上堂法昌今日開鑪行腳僧無一个惟有十八髙人緘口圍鑪打坐不是規矩嚴難免見諸人話墮直饒口似秤錘未免燈籠勘破不知道絕功勛妄自修因證果喝曰但能一念回光頓脫三乘羈鎖師云這老孟八得恁麼啀啀喍喍你怕佛法爛卻那惜哉惜哉大眾彼住世時宗風彌布祖焰熾然尙乃狼藉若是何況今時也雙林眾𨿽不多且喜悉皆朴實堂規家法定來有年今值啟法之元不惜唇吻再爲道破散香便行靜香便坐板鳴喫飯梆響出坡折旋俯仰亦任施爲只是不許緘口圍鑪見神見鬼妄爲蛇足何故山僧這里祇貴要人參冷冰冰底禪。

至節上堂羣陰剝盡書雲篆生於魯國一陽復生弱綫紋添於漢宮𨿽然節令無私祇要時人薦取所以洞山展辣手掇果棹於此日移花兼蝶至石霜施婆心揭榜文於堂前買石得云饒這一隊漢𨿽則君臣道合緯地經天若是雙林各與三十拄杖何故拈拄杖云雙林門下令不虛行。

上堂舉嶽麓海禪師因僧問進前三步時如何麓曰撞頭磕額曰退後三步時如何麓曰墮坑落塹曰不進不退時如何麓曰立地死漢師云投之以木桃報之以瓊瑤理故然矣祇是不合嚴冷太殺雙林卽不然進前三步時如何混不得退後三步時如何類不齊不進不退時如何兒孫得力室內不知。

解制上堂十五日已前水向石邊流出冷十五日已後風從花裏過來香正當十五日土曠人稀相逢者少个事超越無量無邊香水海不可思議境界佛祖到這里也須目瞪口呿然𨿽如是豎拂子云石筍抽條枝葉茂冰河發焰亙天紅下座。

上堂舉大愚守芝禪師問侍者曰問訊了一邊立地是甚麼道理曰不會愚曰過這邊立侍便過愚曰無端無端師云撥著便轉侍者不妨伶俐檢點大愚眞个無端何故不合老老大大教壞人家男女。

上堂靑山疊疊綠水潺潺和風析不萌之枝幽鳥獻無生之果夜明簾外帶雪烏雞堪報曉古鑑光中無毛鷂子已衝霄當斯之時言詮不到意路難知直饒現目連鶖子之神通祇得渺然一望然則檢點將來我王庫裏無如是刀。

晚參舉大慈寰中禪師上堂山僧不解答話祇能識病時有僧出慈便歸方丈師云大慈可謂識病只是藥頭未驗致令這僧一場業地。

上堂太陽溢目萬里不掛片雲從教四序推遷个裏殊無盈晦然𨿽如是且古佛與露柱交參新羅共占波斗額又作麼生乃喝一喝云切忌鉆龜打瓦。

示眾語是謗默是誑語默向上有事在不得動著動著三十棒。

晚參舉殃崛摩羅尊者持缽至一長者家其家婦人正值產難﹝云云﹞師云批判古今不無囫圇而直捷者罕以及狗尾續貂又何妨檢點長者家醜外揚殃崛被人驅使據令而行各與三十拄杖瞿曇乃三界至尊不合隨人起倒亦好與三十拄杖幸喜婦人當下分娩救得一半還會麼花明閨合知春秀月落無勞報曉雞。

上堂若人識得心大地無寸土無門常湛然捲舒日南午不輥雪峯毬不打禾山鼓相聚喫莖齏唱个下山虎擲拄杖云黃閣簾垂功照忘粼粼鐵鋸三臺舞。

上堂適才潙山水牯惡發觸殺臨濟瞎驢驚起雲門扇子跳上兜率陀天打破彌勒世尊寶華王座汝等諸人還信得及麼揮拂子云相逢欲說渾家事又被風吹別調中。

上堂舉寶峯示聰藏主法語五則其第五曰有情故情滲漏有見故見滲漏有語故語滲漏設得見無情無語無拽住便問他你是何人師云善言言者言所不能言其爲言也善迹迹者迹所不能迹其爲迹也寶峯恁麼可謂言迹殆盡要且不盡其爲言迹也祇不合拽住已彰言迹又烏得其爲不滲漏乎。

上堂大用現前不存規則指東作西呼南爲北洞山麻三斤雲門幹屎橛露柱與燈籠驀地笑不徹大眾且道笑个甚麼遂拈拄杖云若是陶淵明攢眉便歸去。

上堂佛爲一大事因緣出現於世欲令一切眾生開示悟入佛之知見大小世尊祇解瞻前不解顧後若論大事因緣人人本有豈獨佛乎昆石禪徳於壬寅秋惇請山僧於斯遁迹豈非大事因緣今復領此一方緇素入山飯僧復迎山野升於斯座豈非大事因緣眾禪徳不遠千里來扣雙林克究精研於己躬下事豈非大事因緣乃至諸沙彌卽今登壇受具入比丘數豈非大事因緣作麼生是開示悟入佛之知見良久豎拂子云還委悉麼急須今生疾打徹莫教沈劫受災殃。

上堂舉玉泉承皓禪師示眾晷運推移布褌赫赤莫怪不洗無來換替薦福璨曰薦福當時若見卽向道少賣弄師云責人之心責己恕己之心恕人斯可不負其爲衲僧薦福恁麼道大似以己防人謂不負可乎𨿽然賣弄玉泉故是檢點怪伊不得何也未到赤骨律不免話貧窮。

上堂穆穆雍雍妙協通萬年松下撞金鐘超然一色無遺隱不坐同風落大功然𨿽如是且朕兆不立心法雙忘一句又作麼生良久云泥牛吼破澄潭月木馬嘶幹四海云。

上堂大道只在目前要且目前難睹欲識大道眞體不離聲色言語以拄杖擊香幾云這豈不是聲復呈起雲這豈不是色大眾祇如聲色未立時大道眞體落在甚麼處若能見得徹處便見松靑竹翠鳥語鶯啼歷歷分明渾無間隔其或未然擲拂子云打鼓普請看。

晚參舉徳山宣鑑禪師因臨濟侍立次山曰今日困濟曰這老漢寱語作麼山便打濟便掀倒禪牀山休去師云二尊宿抑揚故是胸藏韜略气吞佛祖檢點將來要且各失一隻眼。

立冬上堂朔風送韻黑帝起舞古幹悉昂頭霜花開池浦物物體全彰誰識个中主卓拄杖云若是當年李將軍定解藍田射石虎。

晚參舉曹山慧霞禪師因僧侍立山曰道者可殺熱曰是山曰祇如熱向甚麼處回避曰向鑊湯鑪炭裏回避山曰鑊湯鑪炭裏作麼生回避曰眾苦不能到師云曹山擲釣意在鯨鰲這僧祇管貪餌不顧身危𨿽時候比各有方柰回避之處未是何故那邊不住空王殿怎肯耘苗向日輪。

上堂佛法要妙非智所測祖道幽玄豈同情解遂豎拂子云喚作拂子則觸不喚作拂子則背這里薦得一任南天臺北五臺盞子撲落地碟子成七塊其或未然有寒暑兮促君壽有鬼神兮妒君福。

上堂驅耕夫牛奪饑人食未爲作略踢翻大海摑倒須彌亦是小家若到雙林門下正好朝打三千暮打八百且道利害在甚麼處遂卓拄杖喝一喝下座。

上堂少室單傳衲僧巴鼻漢語胡言光風霽日到雙林門下猶未是直捷向上在大眾且作麼是直捷向上一句良久云塡溝塞壑無人會雨過夜塘秋水深下座。

上堂舉一不得舉二鐵壁銀山皆粉碎放過一著落在第二赤手空拳祇這是陜府鐵牛喫大棒嘉州大象淚如雨淚如雨爲君舉歷歷分明須薦取喝一喝復舉女子出定因緣師云本是一片皇風無乃分疆列界以致今日又怎得不爲剖析文殊出不得掬水月在手棄諸出得弄花香滿衣女子云在嶺頭閒不徹瞿曇水流澗下忒忙生祇如雙林恁麼批判還有互相證據者麼遂擊拂子云打面還他洲土麥唱歌須是帝鄕人。

上堂舉巖頭全奯禪師值沙汰於鄂洲渚邊撐渡兩岸各掛一板有過渡者擊板一下巖曰阿誰或曰要過那邊去巖乃舞棹迎之一日有婆抱兒乃問呈橈舞棹卽不問且道婆手中兒甚處得來巖便打婆曰婆生七子六个不遇知音只這一个也不消得便拋向水中師云大小巖頭被个婆子輕輕摟搜一上又云古今尊宿盡謂嚴頭只這个也不消得處何不更與一棒是則是祇不可循途守轍豈巖頭弗具斯眼也須知別有个道理在若是雙林見他道只這个也不消得但呵呵大笑婆子果有通方眼目必當別作个解會以及子母一如管教不恁狼藉。

因事久未升座眾職事請小參無端逼上華王座教我如何爲指南不是雙林無法說古風蕭索痛難言大眾且道因甚致得遂擲拄杖云亦任大家看。

晚參舉世尊因耆婆善別音響至一冢間見五髑髏乃敲一髑髏問耆婆此生何處曰此生人道又敲一髑髏問此生何處曰此生天道又別敲一髑髏問此生何處耆婆罔知生處師云世尊耆婆一挨一拶一呼一諾可謂至善何及末後一敲而措無所知大似邯鄲學唐步𨿽然到這里莫道耆婆直饒瞿曇也須退身三捨且道利害在甚麼處以手加額云貓。

上堂舉報恩行秀禪師示眾去則畱住住則遣去不住不去渠無國土何處逢渠在在處處且道是甚麼物得恁麼奇特師舉畢良久乃云夜來枕得桐華月無限淸光只自怡下座。

晚參天上無彌勒地下無彌勒上下旣無且道彌勒在甚麼處顧左右擲拄杖云道得的拏取去。

上堂不披毛不戴角異類回途事若何靑州恁麼抑揚可謂頭角岌岌蹤迹諸方久獲只是未見回途之妙雙林不顧危亡今日爲伊端的遂起身云叱叱便下座。

晚參舉欽山與道士論義士立義曰粗言及細語皆歸第一義欽曰道士是佛家奴士曰太粗生欽曰第一義何在士無語師云欽山恁麼論也則是亂世英雄若約衲僧門下喫棒亦未相許何故不見道寧可有智人前取首不可無智人前得勝。

受丹霞請退院上堂舉水庵禪師辭淨慈曰六年灑掃皇都寺瓦礫翻成釋梵宮今日功成歸去也杖頭八面起淸風師雲水庵和尙恁麼道非但孤風凜然亦且頭正尾正誠爲千古龜鑑𨿽然雙林亦有一偈不是攖鋒敵勝爲要應个時節乃云選佛場開已七春匡衡曾未憚艱辛𨿽今別把風帆掛無愧蒼天無愧人下座。

文穆念禪師語錄卷第一﹝終﹞嘉興大藏經文穆念禪師語錄

文穆念禪師語錄卷第二

嗣法門人眞慧等編次

住鄧州丹霞山仙霞禪寺語錄

康熙戊申八月朔一日入院闔郡檀信各剎耆宿恭請本寺開堂。

法座以拄杖指云此曲盝木天然大師一千年前向這里親行斯令開鑿人天且道新丹霞今日到此如何展演遂畫一畫云截斷千差繼祖風一超直入如來頂遂升座拈香祝聖畢次拈香雲此一瓣香揮今抹古匝地普天爇向鑪中供養本山第一代天然大師復懷中取香拈出云此一瓣香可憑可據亙古亙今嗅之則鼻辣心翻逆之則皮穿骨挫爇向鑪中第二回

供養岐山仁瑞堂上本師上懶下放老和尙用酬法乳之恩遂斂衣就座維那白椎竟師喝一喝云直饒向未舉椎以前薦得劍去久矣其或尙畱觀聽出眾相見﹝問答畢﹞乃云當陽揭示電掣雷轟眼目定動別峯相見遂豎拂子云喚作拂子則觸不喚作拂子則背這里構得略成管見所以微笑拈花三拜得髓開往繼來欺胡顢漢菩提無樹亙古徧界芬芳洞水逆流至今滔天白浪猶是建立一切掃蕩一切把住一切放行一切倒跨玄沙之虎生擒雪嶺之蛇如斯奇特孰不丈夫諸禪徳那个臺無月誰家竈弗煙自貴荷擔誠難委綰山僧遠承諸祖慈蔭重開選佛道場循規蹈矩借路還家且道正令當行一句又作麼生良久云不用插莖煩帝釋大家扶起舊家風﹝敍謝竟﹞復舉法燈泰欽禪師開堂山僧本欲居山藏拙養病過時柰緣先師有未了底公案出來與他了卻時有僧出問如何是先師未了底公案燈便打曰祖禰不了殃及兒孫曰過在甚麼處燈曰過在我殃及你師云玉壺春色碧洞悠珍也則法燈揭示殆盡然則尺短寸長又詎免敲磕丹霞則不然老人現座道場鳳毛麟趾躋躋蹌蹌而公案無有不了者旣爾人天眾前何須今日這場特地不見道放過卽不可喝一喝結椎云諦觀法王法法王法如是下座。

掃開山天然大師塔坐斷千差十方洞豁密移一步文彩縱橫是以選官選佛芳聲恢弘於震旦鏟艸掩耳風流賣弄於人前禦寒則木佛移燒過訪而神機莫測如斯辣狀眞个作家不肖遠孫某今來繼席聊呈薄供特具瓣香恭對塔前揭示祖師蘊底始現前大眾瞻仰獲益遂上香顧眾云還見祖師麼玲瓏八面渾無隔永作閻浮照夜光。

上堂僧問正令全提十方坐斷宗乘舉唱三際該通直捷一句請師垂範師便喝進云若不上來申此問誰能得識少林機師又喝僧禮拜乃云寶鏡髙懸頓豁金剛正眼玄機舉唱恢彰不二宗猷頭頭揭示玉轉珠回法法弘通輝天鑑地理事旣以洞明正偏了無回互然𨿽如是且朕兆未分一句又如何道良久云石女呼回霜夜夢木人坐斷六門機。

上堂僧問法幢肇啟祖窟重隆四眾臨筵請師直指師云獅子堂前輥繡毬進云如何是賓師云目前無山僧進云如何是主師云此間無闍黎進云寶主今已蒙師指卽今一句乞重宣師打云旣無山僧寧容闍黎乃云有句無句个裏無回互如藤倚樹眞機有捲舒樹倒藤枯多少人向這里目瞪口呿且道淆訛在甚麼處良久云要知香餌味須是碧潭龍。

上堂祖師心印教外別傳理性本自周圓機用何常隱諱只因情存向背泣路多岐失衣內明珠受伶俜辛苦幸逢場開選佛法究淵源旣到寶山愼勿空手喝一喝。

上堂僧問禾山打鼓頓碎千差羈网象骨輥毬立灰萬有疑團吾師獨步丹霄今日將何指示師云鳶飛戾天魚躍於淵進云最初句已見越格超宗末後句要且大眾願聞師云君子之道費而隱進云恁麼則一點水墨兩處成龍去也師云識取鉤頭意莫認定盤星僧擬議師便打乃云禾山打鼓聲和響順象骨輥毬越格超宗碎羈网以千差而魚躍鳶飛灰疑團於萬有而脫骨換胎誠能如是則世出世間所有皆吾家故物可以道有句也得道無句也得道最初句也得道末後句也得豈謂水墨一點而成龍兩處如其未委不惟不識鉤頭之意亦且翳屑翻空則君子之道費而隱又怎能瞥地。

晚參僧問如何是仰之彌髙師云烏龜下水深藏六進云如何是鉆之彌堅師云斃鼠貓兒口向天僧禮拜師云瞻之在前聻僧起雲忽焉在後時如何師便棒乃舉靑州希辧禪師垂問祖師道見處不從眼見聞處不從耳聞靈云香嚴正眼在甚麼處師云祖師祇具一隻眼丹霞道見處必是眼見聞處必是耳聞靈云香嚴亦不出此見聞只不是正眼且道如何是正眼識取靑州和尙。

上堂僧問本源未委必無水乳之分正眼若明始有玉石之辧舉揚宗旨須是作家汾陽十質同眞一一請師指示師雲海月初升天地耀玄珠出蚌萬家明進云聲色不到語路不詮如何是一同一質師云西望瑤池降王母東來紫气滿函關進云疑心卽錯動念卽乖如何是二同大事師云抖擻多年穿破衲襤衫一半逐雲飛進云獅子遊行不假伴侶如何是三總同參師云霜林影動獰龍起玉塵風生角虎飛進云金錘影動寶劍光寒如何是四同眞質師云明明見色非干色歷歷聞聲不是聲進云截斷眾流不通凡聖如何是五同徧普師云階前瓦礫翻筋斗碧沼泥鰍上剎竿進云匝地波濤晴空霹靂如何是六同具足師云苕帚糞箕咸瞬目石頭土塊盡揚眉進云人人本具个个不無如何是七同得失師云霸王已向烏江去豎起金雞賀太平進云不展戈矛大開武庫如何是八同生殺師云大地萌芽猶未出滿林枯葉已遭風進云淸風颯颯綠水潺潺如何是九同音吼師云石女拋梭聲戛戛木人打鼓韻冬冬進云把斷要津佛祖罔極如何是十同得入師云一句曲含千古韻萬重云靄月輪孤進云木童拊掌石女揚眉與甚麼人同得入師云鶯囀上林花滿地客遊三月艸侵天進雲松簧歷歷蛙鼓冬冬與誰同音吼師云殿角風鈴聲落落山頭瀑布響潺潺進云干戈擬息良弓先藏作麼生同生殺師云印鑄印銷漢髙將統屬無由祇自傷進云波隨月照影逐日移何物同得失師雲路逢死蛇莫打殺無底籃子盛將歸進云朝聞鼓響暮聽鐘聲那个同具足師云虎嘯風生滄浪活龍吟霧起碧波騰進云翹天日落把土成金何物同徧普師雲散關正望三泉路電影還逢後夜雷進雲赤水求珠孫臏打瓦何人同眞質師云看取棚頭弄傀儡抽牽全藉裏頭人進云泥豬跳癩狗橫身孰與總同參師云功徳天兮黑暗女擎拳合掌共歸依進雲橫身物外獨步今時那个同大事師云丰干行怪常騎虎拾得無知只牧牛進云初三十一中九下七何物同一質師云昕夕蜉蝣營演若春秋蟪蛄夢莊周進云祇如汾陽末後一喝還復神通妙用還是法爾如然師云爛葛藤頭啼鴆鳥赤斑蛇口吐醍醐進云作家宗師天然猶在師云莫把是非來辧我浮生穿鑿不相關僧禮拜乃云暗裏抽橫骨明中坐舌頭汾陽端的旨急薦莫綢繆喝一喝下座。

中秋晚參舉盤山示眾心月孤圓光吞萬象光非照境境亦非存光境俱忘復是何物師喝一喝云是何言歟洞山曰光境未忘復是何物師喝一喝云是何言歟遂顧眾云大眾丹霞恁麼舉揚應時及節則不無且道爲人在甚麼處復喝一喝云是何言歟。

晚參舉報恩林泉從倫禪師因僧問法眼道我二十年只作境話會旣不作境話會合作麼生會泉曰猿抱子歸靑嶂裏鳥銜花落碧巖前師云大眾這般答話還是作境話會耶是不作境話會耶若作境話會法眼不合恁麼道不作境話會報恩不合恁麼答且道淆訛在甚麼處具眼者試辧看。

上堂僧問寶鑑弘開凡聖集不昧宗乘請舉揚師雲水底金烏天上日眼中瞳子面前人進云如何是類墮師云金背黃牛眠綠艸銀蹄黑犬吠靑天進云如何是隨墮師云彌勒每逢花巷裏酒仙常臥妓樓前進云如何是尊貴墮師云艸店深宮無影迹出入慵聽靜鞭聲乃雲天無私蓋地無私載抗古摩今捲舒自在墻壁瓦礫放光明萬象森羅增瑞彩田地穩密的似虎靠山機絲不掛的獨超物外遂卓拄杖云不與萬法爲侶卽是無諍三昧下座。

晚參舉玄沙師備禪師示眾世尊道吾有正法眼藏付囑摩訶迦葉猶如話月曹溪豎拂子還如指月時鼓山出曰月聻沙曰這个阿師就我覓月山不肯卻歸眾曰道我就他覓月師云玄沙鼓山恁麼道一人具隻眼。

上堂舉乾峯和尙因雲門問請師答話峯曰到老僧也未曰恁麼則文偃在遲也峯曰恁麼那恁麼那曰將謂候白更有候黑師云當機覿面提覿面當機捷二老也則明辧端倪捲舒互換誠不愧其爲賓主之道何謂始終功不異志士盡心歡。

上堂舉香嚴上樹因緣雪竇曰樹上道卽易樹下道卽難老僧上樹去也致將一問來鼓山曰香嚴大似蕭何制律師云香嚴上樹犀因玩月紋生角虎頭出問象被雷驚花入牙雪竇𨿽則依科判教且喜涇渭有分只是鼓山檢點未免何謂誣人之罪以罪加之喝一喝下座。

上堂舉潙山祐禪師因僧問如何是百丈眞潙下禪牀叉手立問如何是和尙眞潙卻上禪牀坐師云通身無隱相歷歷塵中混迹徧界絕遮藏明明舌拄上齶會得如揭麗日於中天不會如潑黑墨於夜半。

晚參舉證道歌江月照松風吹永夜淸霄何所爲佛性戒珠心地印霧露雲霞體上衣大慧曰這个阿師好與三十棒且道過在甚麼處不合偸常住物入衣缽下師云永嘉罪不重科檢點將來大慧合喫三十棒何故不見道來說是非者便是是非人。

上堂僧問如何是平常無生句師云石長無根艸山藏不動云進云如何是玄妙無私句師云黃閣苔封古沈潭夜月明進云如何是體明無盡句師云古洞云常砌金刀翦不開乃云夜明簾外視聽難通古鑑光中纖塵不立借功施設轉位傍提不觸尊諱是名知有良久云金鳳不棲無影樹峯巒才動海雲遮擲拂子下座。

爲剃髮師復公訃音至設位小參古曲無聲獅弦別調靈光卓越萬象潛輝穿開碧落灼然不涉程途撲碎菱花个裏渾忘朕迹所以不肖徒於三千里外見此淆訛忍俊不禁當陽剖露遂上香顧眾云還見我老師的的面目麼功忘位轉琴堂冷月隱香銷古殿寒。

佛涅槃上堂鐘樓上念贊牀腳下種菜是眞精進是名眞法供養如來喝一喝。

解制上堂僧問動弦別曲則不問五位功勛乞舉揚如何是向師雲長安風月千門曉進云如何是奉師云葵心傾去錦云襄進云如何是功師云玉鞭金馬閒終日進云如何是共功師云兜率無根下戴鰲進云如何是功功師云無毛鐵鷂鉆天飛進云謝師指示師云錯認胡笳作楚琴乃云有佛處不得住優缽花開無影樹無佛處急走過陽春白雪誰能和卻憶潙山水牯牛當陽推倒劉鐵磨卓拄杖云這段風流說向君切忌逢人成話墮。

上堂舉子湖利蹤禪師於門下立牌曰子湖有一隻狗上取人頭中取人心下取人足擬議卽喪身失命臨濟會下有二僧來參方揭簾湖便喝曰看狗僧回首湖便歸方丈師云子湖機故迅捷也則拙因巧成這僧回顧行腳眼何在當時伊道看狗一喝便行非但截斷子湖伎倆抑且自有出身之路。

晚參舉羅山道閒禪師在禾山送同行矩長老出門次山把拄杖向面前一攛矩無對山曰石牛攔古路一馬勿雙鉤師云矩公無對其語如雷羅山𨿽善驗人端的怎柰浪激千尋面龍王不顧還知石牛欄古路一馬勿雙鉤麼識取鉤頭意莫認定盤星。

上堂僧問歷盡覺場始得家邦穩貼不經明匠未免手眼生疏今幸猊座髙登大眾佇聞法要師云金雞初唱佳林曉隱隱行人過雪山進云如何是惜功明位師云靑宮未出前星耀萬國咸知少海風進云如何是借位明功師雲山河大地全皇化始信將軍帶甲歸進云如何是不借借師云夜半寒潭淸若鏡一聲髙樹野猿啼進云如何是全超不借借師云石虎叫時山谷響木人吼處鐵牛驚僧禮拜乃云機絲不掛文彩輝騰於八表隨流得旨妙用響應於萬方頭頭以空合空歷歷蓋聲蓋色不是神通遊戲亦非法爾如然𨿽然如是拈拄杖云靈苗瑞艸和根拔滿地從教荊棘生卓拄杖下座。

浴佛上堂未離兜率降皇城才出通身是禍根引得兒孫鼓粥气一年一度惡湯淋乃豎拂子云釋迦老子來也降生於山僧拂子頭上指天指地目顧周行說黃道白欺胡顢漢是以跛腳阿師忍俊不禁道我當時若見一棒打殺貴圖天下太平善哉這棒打得透頂透底縱始瞿曇八面威風只得飲气吞聲遂揮拂子顧眾云還有知恩報恩的麼莫怪渠儂多意气他家曾蹋上頭關。

上堂舉萬松因僧問向道莫去歸來背父如何得不背父去松曰切忌回頭師云轉身就父退位朝君猶是奴兒婢子邊事然則壺天日月空劫離微萬松提撕故是殆盡只不無其責何謂不見道但形文彩卽屬染污。

上堂神鋒卓越寶鑑光寒予奪開遮正偏回互劫外眞風活脫就中厥旨無私明明百艸頭明明祖師意果能智照洞豁自合機前契悟遂拈拄杖顧眾云還委悉麼髑髏無喜識枯木有龍吟卓拄杖下座。

除夕小參迅速光陰彈指已周一載未明大事應須克究勿怠若乃情窮理極更要進步竿頭打翻漆桶始其慶快亦不致今日惶惑昔僧問石門年窮歲盡時如何門曰東村王老夜燒錢若據答處詞丰理備句活機圓神通妙用則不無難免這僧逐境飄流今日有問丹霞年窮歲盡時如何只對道依舊從頭起然𨿽如是擊拂子云惱亂春風卒未休來年更有新條在下座。

舉介衡慧維那立僧上堂張羅布网意在丹山鸑鷟擲釣垂綸祇求海底鯤鯨幾年空立江山今日異苗始獲旣爾果熟香飄不敢拗直作曲特對人天眾前兩手分付遂顧左右云且道分付後又作麼生逆流一滴乾坤潤鈯斧鋒藏徧界聞擊拂子下座。

至節小參靈機覿露妙道虛玄造化無私榮枯各異所謂有物先天地秤錘捏出汁無形本寂寥石人仰面眺能爲萬象主拂子不離手不逐四時凋三冬枯木秀九夏雪花飄若向這里洞明正好搖鈴振鐸嘯月吟風管甚君子道長小人道消其或未然須知云外孤峯頂別有靈枝帶露寒。

示眾舉志公垂語曰終身拈香擇火不知身是道場玄沙曰終日拈香擇火不知眞个道場師云一人頭上是天一人腳下是地𨿽則天地同根要且覆載不一丹霞道終日拈香擇火珍重拈香擇火。

上堂當鑪不避火迸當言不避截舌南山虎咬大虫虛空頭迸鮮血黃河水出昆侖碓胔花開五葉卓拄杖云要識眞金火裏看棒頭有眼明如日。

上堂師驀召大眾眾舉首師云是甚麼良久云不可雪上更加霜便下座。

除夕上堂一句無私十方匪隔隨流演妙作戲逢場點胸點筋故是嘉聲克肖稱揚稱擲未可龜鑑來玆只貴一毛頭識得根源自然風行艸偃那管杓大碗粗𨿽然當恁麼時應時納祐一句又作麼生良久云發從今夜白新向五更來下座。

晚參舉普化禪師見馬步使出喝道化亦喝道作相撲勢馬步使令人打五棒化曰似卽似是卽未是師云普化相撲似乎卞和獻玉步使五棒且喜賞罰分明祇如道似卽似是卽未是又作麼生若是孔門眞弟子自然知道化三千。

上堂僧問大施門開海闊聖凡同聚會法輪大轉人天緇白盡皈依則且置如何是君師云萬機無隱諱進云如何是臣師云眉底帶重輪進云如何是君視臣師雲天共白雲曉進云如何是臣向君師雲水和明月流進云如何是君臣道合師云金殿臥淸風進云自從分派曹溪後洞水逆流徧大千師云知是般事便休乃舉萬松因僧問諸佛不出世爲甚麼卻向皇宮生松曰靑山常舉足師云渾金璞玉窮理盡微苟非那邊徹證斯鋒誠難而攖還委靑山常舉足的意旨麼兒孫得力室內不知。

示眾舉藥山惟儼禪師久未升座院主白曰大眾久思法誨請和尙說法山令打鐘眾集山升座良久便下座歸方丈院主隨後曰和尙適來許爲大眾說法何得不垂一言山曰經有經師論有論師怎怪得老僧師云單旗突兀院主不無其略惜乎予奪未善致令羊亡岐路藥山故是權衡在握擎縱任施祇不合繁辭太殺若是丹霞待他問何得不垂一言只對道將謂別有那他擬動唇吻攔腮便摑𨿽然當時下得這副手腳不惟令伊直下知歸向後必當別有生涯。

上堂自地登髙易從空放下難若能玄會得北斗面南看喝一喝下座。

說戒上堂承言須會宗勿自立規矩遂揮拂子云盧捨那吐廣長舌普利羣機無間歇四棄八棄徹底宣五篇七聚從頭決無文心印永流傳聖道鎡基大建立斷妄證眞爲敷揚摩訶般若波羅蜜山僧見他恁麼道亦是缽盂安柄遂震威一喝尊者見此一喝祇得無言可對無理可申便向虛空中打个筋斗走向諸人鼻孔裏去也還見麼若也見得一任天堂地獄虎穴魔宮劍樹刀山頭頭樂事其或未然莫道此間山勢險前途更有最髙峯下座。

受雙林復請退院上堂古徳道去去實不去途中好善爲來來實不來路上莫虧危大小古徳元來小膽子我爲法王於法自在要去便去要來便來善爲虧危總不見有𨿽然事無一向每憶老人法席省覲未遑者皆因祖庭心事未妥恐失諸方緇素所望是以統眾入山撫慰時機江頭掛帆諒以春間無恙不意昆石禪徳璽足千里持諸護法簡入山請山僧復住雙林引起葛藤如許一時把攔不住可憐生依舊刺腦又入膠盆去也遂以拄杖架肩雲頭頂笠腰肩包淸風明月杖頭拋下座。

文穆念禪師語錄卷第二﹝終﹞嘉興大藏經文穆念禪師語錄

文穆念禪師語錄卷第三

嗣法門人眞慧等編次

再住信陽法幢山雙林禪寺語錄

康熙庚戌二月十五日入院諸檀護及本山大眾恭請上堂拈香祝聖畢乃云白雲出岫朱頂翔空去來本無間然動靜寧分彼此符命旣苦相追業緣應難掣肘旣然事到如斯只得颺下笠子脫卻艸鞋重扇鑪韝再理鉗錘爲汝斯人徹骨徹體是故是以拄杖畫一畫云舊店新開則不無且道主顧在甚麼處良久云可來白雲裏教汝紫芝歌。

上堂僧問十二時中作何行業卽免生死師云近前來與你注解僧擬進語師打云無將鶴唳當作鶯啼乃舉興化因僧問四方八面來時如何化曰打中間底僧便禮拜化曰我昨日赴个村齋中途遇一陣卒風暴雨卻向古廟裏躲避得過師雲流水髙山伯牙故善其操然風雅離微非子期又孰能發其聲價雙林固無過人之眼且有利人之心今日有問四方八面來時如何只對道山僧打退鼓他擬眼目定動劈脊便棒何則黃金自有黃金價終不和沙賣與人。

請追嚴小參鳶飛戾天魚躍於淵恁麼論量美則美矣未是極則若論个事天不能蓋地不能載日月莫並其輝千聖難同其轍十方剎海無所不周蠕動蜎飛無所不具能爲萬象之主能作諸佛之師梯航津濟行布圓融豈獨上下之察哉𨿽然祇如古徳道實際理地不受一塵今世門頭不捨一法不受一塵卽且置敢問現前大眾不捨底是那一法這里菽麥得出非但知此位尊靈安身立命處便知諸佛諸祖乃聖乃賢安身立命處乃知自己本命元辰落處無不了了還委悉麼彌陀非外得徧界是西方擊拂子下座。

晚參舉盤山寶積禪師上堂向上一路千聖不傳學者勞形如猿捉影慈明曰向上一路千聖不然師云二老提唱如小兒啖李只向赤邊啖雙林道向上一路停囚長智。

上堂三登九上祇原這里未穩八十行腳直以心未悄然欲得超凡入聖急須緊把繩頭莫顧危亡得失一念萬年个事自然成辦雙林𨿽恁麼道也是抱橋柱澡浴作死馬醫是汝諸人如何委悉良久云啼得血流無用處不如緘口過殘春。

上堂舉仙天禪師因僧參擬禮拜仙曰野狐兒見甚麼了便禮拜曰老禿奴見甚麼了便恁麼問仙曰苦哉苦哉仙天今日忘前失後曰要且得時終不補失仙曰爭不如此曰誰甘仙呵呵大笑曰遠之遠矣僧四顧便出師云仙天恁麼施設𨿽無生擒活捉之機且喜收放自在這僧縱解掣電光中轉身未免傷鋒犯手雙林今日黨理不黨親檢點仙天老人合喫拄杖何故不見道多處添些子。

上堂法不孤起仗境方生乃豎拄杖召眾云大眾且道這个是法耶是境耶若檢點得出共你七十三八十四其或未然別峯相見卓拄杖下座。

上堂舉雪峯問僧甚處來曰近離浙中峯曰船來陸來曰二途俱不涉﹝云云﹞師云此案古今提唱故多覓个不錯會者不啻水中擇乳然這僧將謂雪峯屈辱殊不知卻被同行換卻鼻孔此事且置還委這僧中夜焚香禮拜的意旨麼看來盡是人面虎能有幾个聖賢心。

上堂舉韶山寰普禪師白頭因參山問莫是多口白頭因麼因曰不敢山曰有多少口因曰通身是山曰尋常向甚麼處屙因曰向韶山口裏屙山曰有韶山口卽得無韶山口向甚麼處屙因無語山便打師云截得別人腳跟失卻自己鼻孔又云因白頭气宇如王爲甚麼拶著便冰消瓦解𨿽然韶山耀武揚威故是當仁不讓檢點將來也只贏得一屙。

上堂舉云居佛印了元禪師入室次蘇子瞻適至印曰此間無坐榻學士來此作麼瞻曰暫借和尙四大爲坐印曰山僧有一問學士道得卽請坐道不得當輸玉帶瞻欣然曰便請印曰四大本空五蘊非有學士向甚麼處坐瞻無對遂解下玉帶師云捨己從人云居也則是婆心太殺祇不合按圖索驥非但蘇公落節風前兼且自己打失鼻孔。

晚參舉保寧勇禪師上堂若說佛法供養大眾未免眉須墮落若說世法供養大眾入地獄如箭射去此二途且道保寧今日當說甚麼三寸舌頭無處用一雙空手不成拳師云玉本無瑕雕文喪徳雙林卽不然說佛法也得說世法也得不見道世諦語言資生業等皆與實相不相違背𨿽然去此二途又作麼生翻憶長髭見石頭解道紅鑪一點雪下座。

上堂知幻卽離離幻卽覺大乘小乘錢索井索無影林中鳥不驚空裏磨盤生八角若人於此識根源勝似然燈親囑托復舉百丈入就禪師因僧問如何是佛丈曰葉落秋林曰學人不會丈曰徧地殘紅師云百丈祖翁太殺直捷怎柰這僧當面錯過當時若雙林在會但云春去夏來常相似髙山流水自如今喝一喝下座。

示眾舉金剛經曰若見諸相非相卽見如來法眼別曰若見諸相非相卽不見如來天童覺曰世尊說如來禪法眼說祖師禪會得甚奇特不會也相許師云買帽相頭世尊言中有響因齋慶贊法眼句底無私如來禪祖師禪天童可謂善別若論向上一著並皆喫棒何謂不見道好手手中呈好手。

說戒上堂無情劍插眉端裏奪命符懸肘後頭髮大機時顯大用虎頭虎尾一齊收𨿽然如是且不動鋒鋩坐致太平一句又作麼生域中日月縱橫掛一亙晴空萬古輝復舉髙峯海底泥牛語師云妙老祇解步步登髙不解從空放下雙林卽不然饑喫飯渴飲泉寒向火倦打眠內有一句有權有實有照有用檢點得出不惟三聚周隆亦與髙氏沙彌把手共行黃面瞿曇同一鼻其或未然少間登壇志心諦聽。

晚參見見之時見非是見見猶離見見不能及大小瞿曇抓頭不知癢處。

至節晚參灰飛律管陽初復天子南郊大有年云物交章饒瑞气聲光浩浩慶堯天。

上堂舉金峯從志禪師因僧問訊次乃把住曰輒不得向人道我有一則因緣舉似你僧作聽勢峯與一掌僧曰爲甚麼打某甲峯曰我要話行師云得之於心伊蘭作栴檀之香失之於旨甘露成蒺藜之園切磋琢磨這僧也則其善何其鉤索別牽便乃龍頭蛇尾惜乎好則因緣以致翻成特地𨿽然金峯檢點不得無過這一掌須是自喫始得何故旣稱飽飫叢林不合有年無徳。

晚參天童云外岫禪師一日問眾曰天童今日大死去也汝輩作麼生救無印證出曰請和尙喫飯岫曰天童今日大死去也汝不要相救證曰寱語作麼岫曰天童今日大死去也阿誰與我同行證曰和尙先行大證後隨岫呵呵大笑遂示寂師雲天童慣向虛空裏剜窟寵若非證老見義勇爲怎得功歸至化然父爲子隱子爲父隱故是檢點將來也是屋裏泛楊州會麼聽取一頌和尙先去大證隨後呵呵大笑更復何究夜靜煙銷兮玉柳含輝更闌雲霽兮梅神巧裒冰壺影裏晶簾開迸出金烏明夜後。

上堂僧問靑蘿夤緣直上寒松之頂白雲澹濘出沒太虛之中爲是神通爲復妙用師云兩重公案進云截流之機故是源遠有據只如至孝無達敢問如何奉重師雲輕煙籠皎月薄霧鎖寒巖僧禮拜乃舉巖頭因僧問浩浩塵中如何辧主頭曰銅鑼裏滿盛油師云雲巖卽不然今日有問浩浩塵中如何辧主只對道燻風自南來殿角生微涼下座。

晚參舉天寧希辧禪師垂問色見聲求俱是妄問君那个是如來師云一日打眠三五度也消不得許多閒是則是大似平地坑人。

上堂恁麼恁麼古墓毒蛇頭戴角不恁麼不恁麼銅鑼裏滿盛油若是摩霄俊鵠自合乘翔止濼困魚不勞激浪。

浴佛上堂柳緣桃紅赤體彰儂歌歷歷爲誰忙悉達面目周沙界珍重諸人仔細看。

晚參舉馬祖道一禪師因僧問離四句絕百非請師直指西來意祖曰我今日勞倦﹝云云﹞師云馬師父子𨿽善暗藏春色明露秋光要且總被這僧一狀領過爲座主我期小參窮諸玄辧若一毫置於太虛竭世樞機卓拄杖云到底不離於這里其或尙畱觀聽何妨再爲指南依時演教十二類生咸證果律儀精專三千里放淨光明創大廈而廣結人緣修聖像而倍增福慧翻身藏於無縫而鬼神莫測到這里將謂珍之重之誰知今日被山僧徹底掀翻和贓捉敗大眾還見期公行履處麼陋巷不騎金色馬回途卻著破襤衫。

上堂善能分別諸法相於第一義而不動遂喝一喝雲山靑水緣鳥語花香歷歷分明更無回互這里薦得維摩大士在你腳下脫或未然擲拂子云此去西天路迢迢十萬餘。

臘八上堂昔世尊正覺山前觀明星於此日便云奇哉一切眾生俱有如來智慧徳相但以妄想執著而不證得大眾瞿曇與麼道大似開眼說夢汝等諸人還惺覺麼不見道有時拈一莖艸作丈六金身有時將丈六金身作一莖艸𨿽然雙林如是告報也是貧兒嚼冷飯喝一喝下座。

上堂丹霞燒木佛院主墮眉須一字入公門九牛拽不出喝一喝。

除夕上堂雙林別無所長又無除舊供養權借古人鼻孔拈向樽前一任飽吞樂飲趙州茶雲門餅曹山酒禾山鼓𨿽是上古遺局未免應个時節眾中莫有知音的麼拈拂子云囉囉招囉囉搖囉囉送莫怪荒疏伏惟珍重。

晚參舉丹霞天然禪師因過慧林寺值凝寒乃取木佛燒火向院主呵曰何得燒我木佛霞以杖撥灰曰吾燒取舍利院曰木佛何有舍利霞曰旣無舍利更請兩尊來燒院主自後眉須墮落投子靑曰不會作客勞煩主人師云趁風使帆丹霞慣得及便因事長智院主未免郎當投子故是評品端的畢竟具何三昧良久云爲伊同睡深知被底穿。

至節上堂拈拂子畫○相云不是大圓鏡亦非精靈窟任他劫火洞然到此了無滲漏訝錯了也今日是冬至佳節羣陰剝盡之時葭管灰飛爲識陽回宇宙蓂莢榮枯祇緣晦朔依時乾坤變態無私日月循環匪異是故是只如羣陰欲去未去一陽欲來未來正當恁麼時合作麼生道庭前凍竹翻新浪溪畔寒梅吐冷煙復舉徑山散木禪師因巡漕云浦蘇公問鴛鴦繡出從君看不把金鍼度與人如何是金鍼山曰我在京師走一遭不曾遇著一人公擬進語山曰金鍼失也師云徑山祖翁好沒道理蘇公問的金鍼何得拈个無孔鐵錘示之𨿽然別寶須是碧眼胡不遇其人眞个苦天劍大師遠離楚國過訪雙林不惜衣珍爲眾請法苟非其人曷能爲哉大眾旣遇其人還識金鍼麼顧左右雲山僧不惜唇皮爲汝諸人道破劍公是徑山祖翁第四世孫。

晚參舉道吾因趙州過訪吾著豹皮褌把吉撩棒在三門前等候才見州來便髙聲唱喏而立州曰小心祇候著吾又唱喏一聲而去師云道吾因文攻義趙州就窩行劫雙林據令而行各與烏藤三十何故鷸蚌相持俱落漁人之手。

上堂蹋破飯牀不是尋常供養打開布袋祇原別示佳珍明明聲色全彰歷歷見聞不昧大展光明幢永鎭無爲地三世諸佛斫額一切眾生倚憑乃豎拂子云還端的麼萬籟有心聞不得孤巖無耳卻知音。

上堂舉曹山本寂禪師一日聞鐘聲乃曰啊啊

僧問和尙作甚麼山曰打著我心僧無語徑山琇曰賊不打自招淸化嶾曰沒量大人卻向聲色裏鼓弄人家男女師云曹山捏鼻偸香這僧白日著賊徑山恁麼道也是普州人祇有淸化猶較些子何謂大功𨿽是前賢事肝膽何妨此日傾。

晚參舉百丈野狐因緣師云不落因果開眼也著不昧因果合眼也著𨿽然款段無私檢點太殺漏逗你等還知漏逗處麼直饒緇素分明未出野狐圈繢。

上堂舉白雲子祥禪師問僧不壞假名而談實相你作麼生會僧指椅子曰這个是椅子祥以手撥椅曰與我將鞋袋來僧無對祥曰這虛頭漢雲門偃聞曰須是他始得師云蜀桐秦鏡气質匪常鑑影發聲初無二致惜乎曲髙和寡致使風吹別調要得條理始終雲門未免其責何故不合將下裏巴歌指作陽春白雪。

臘八上堂僧問盧行者負舂功髙蓋代丹霞老燒佛千古流芳未審雙林如何施設師云看取令行時僧擬進語師便打僧問法筵大啟主伴交參正令當行卽不問洞宗落脈時如何師雲中書堂內事不許外人知進云如何是正中偏師云滿頭白髮離巖谷半夜穿雲入市廛進云如何是偏中正師云數片白雲籠古寺一條緣水繞靑山進云如何是正中來師云手指空時天地轉回途石馬出紗籠進云如何是兼中至師云風吹柳絮毛毬走雨打梨花蛺蝶飛進云如何是兼中到師云半夜黑漆屏風上寫出盧同月蝕詩進云恁麼則申伯宗風從此振神州佳气又亨通師云伽陀不必從頭念知是般事卽便休乃云處處叢林臘月八焚香稽首慶悉達雙林不守舊循途免落世間成話把旣不守舊循途又何須這場特地不見道有條攀條無條攀例便下座。

老和尙六旬初度命上堂師升座拈香畢乃云今晨乃吾方丈老人耳順之期不肖念於三千里外入山省覲復承嚴命令兩序諸兄請升斯座大似逼石女生兒驅生蛇入竹旣不獲已祇得藉斯山景聊夫塞乎其白遂揮拂子云柱峯卓立秀獨拔乎五嶽銀燭煒煌光迥耀夫三湘曼殊窈窕於云端仙趺全彰於巖畔滔滔花澗吐廣長之妙舌條條古木示淸淨之法身欲窺堂奧幽玄須透向上關戾直須打疊淨潔始堪股肱宗猷誠能如是則不披萊衣而師顏已悅不獻函圖而壽算無疆不肖𨿽恁麼舉揚猶是中原俗气還有共相慶祝底麼道價盡輸天下響虛裏惟許小師知擊拂子下座。

臘八上堂雪山夜半睹明星冷地欺顢一切人我若當時見恁道一鋤掘斷葛藤根岐山老人可謂和身放倒還有扶得起的麼將此身心奉塵剎是則名爲眞報恩。

解制小參三月安居九旬禁足鍋眼大小杓柄短長大眾咸知今聖制告圓艸鞋錢各自打點飯米錢須要算還常住諸昆仲出一叢林入一保社大須審細不可忽略放過若不休去歇去徒摩客路之塵大限臨頭悔之晚矣山僧一冬𨿽未晚參其如觸境逢緣未嘗不爲激勵每見汝等開口諸緣放下嘲著是非熾然蓋因生死心不切能所念未忘所以病入膏肓不惟良醫拱手假使釋迦復起達摩再來亦未免限此牛迹故洞山問僧云世間何物最苦僧云地獄最苦山云不然衣綫下大事不明是爲最苦洞山和尙可謂吐膽傾心柰何直下無人領略幾成虛設若論衣綫下事苟非親履實踐一回如蓮花開如大夢覺縱饒學通三藏才富五車有電光之舌波濤之辧祇成得个知解口滑之流生死岸頭依然黑漫漫地欲得生死穎脫也須剔起眉毛著些精彩始得邇來創叢林亦不稽古祇圖熱鬧爲勝嗟乎豈不聞首山道冠四海稽其座下眾不滿於三十遇祖初住法昌名震寰宇上堂曾聞命一力士撾鼓藥山未遇時曾統六人於牛圈其後道行英賢疊出故雲門法眼曹洞悉出其源惜乎二宗流通未幾而止獨吾宗鼎峙支那者符初祖嫩桂之讖也後有訛誤謂此二宗出自馬祖吾雲門祖翁曾有普說爲誅心孛理之徒指出二支五派立宗來源嗣後徑山嚴統僞書一出諸方咸皆發豎故有摘欺說辟謬說指迷說救蛾說熄邪辧明宗正訛曹溪眼宗門獘洗五燈正論溯源問平心論五燈先南嶽說及公揭公檄等書恥其非自乙未年正月十八日於杭州碧蓮館會諸當道宰官毀嚴統僞版後天下咸知此是魔事𨿽今山鬼炫技於無人之處吾又復何辧哉沼和尙記讖仰山再來痛法脈恐絕故七載單丁於風穴濟北之道重新始其然也法門重任莫過擇人必致形正影端方堪雕琢始其祖道有賴豈可依樣葫蘆稱人天眼目耶諸昆仲非是罔談彼短靡恃己長蓋謂古風墮地寧忍懼謗而不言哉昔仲尼道流諸國況遭陳蔡之厄取仇於桓魋招毀於叔孫尙爾不合於人山僧安可苟免於今日𨿽道義節儉未似愛惡皆一揆也此个門頭戶底大非容易撐持若不具正法眼識邪正驗濁淸怎敢提挈綱宗激厲後學消檀越信施受人天禮拜這些境界惟證乃知非福報因緣之所論也若非浹背汗流直饒福盈四海眾闐支那臨結梢頭只落得一場幹打哄依舊業識茫茫無本可據𨿽然這一絡索適才不過偶爾成文若是个伶俐漢望剎竿而走見鞭影而行山僧不妨瞻之仰之其或未然祇知事逐眼前過不覺老從頭上來珍重。

示眾兼謝兩序茶愛無偏黨理長卽就光明燦爛今古恆然說心說性埋沒己靈論禪論道誑諕閭閻縱使鼻頭邊觸著布毛下翻身未爲伶俐那堪向實際理地用心佛事門中駐念旣不如是何妨合取兩片皮省煩許多气力𨿽然正恁麼時淸光燭梵座瑞气繞精藍卽不問只如古徳道庵內人不知庵外事是何意旨這里緇素得出不但受他諸公今宵供養直饒萬兩黃金也合消得脫或未然莫道喫果品白水也防噎。

文穆念禪師語錄卷第三﹝終﹞嘉興大藏經文穆念禪師語錄

文穆念禪師語錄卷第四

嗣法門人眞慧等編次

住汝州伏牛山雲巖禪寺語錄

康熙壬子十月望五日入院嵩魯兩邑緇素及闔山耆舊恭請當寺開堂。

法座以拄杖指云此座髙廣壁立萬仞說甚威音這廝个裏總教乞命何謂一耀當先諸凶隱伏遂升座拈香祝聖畢次懷中取香拈出云此一瓣香烈如猛焰擬之則燎卻面門疾若迅雷觸之則死不旋踵昔年親攖斯毒直得八面玲瓏爇向鑪中第三回

供養仁瑞堂上本師上懶下放老和尙用酬法乳之恩遂斂衣就座維那白椎云法筵龍象眾當觀第一義師喝一喝云一句截流萬機侵息點滴不滲作麼生觀還有解觀的麼出眾相見﹝問答畢﹞乃云法無異味道絕古今獅弦調於此日玄旨統於未朕冰壺簾外湛湛光輝日月無影枝頭璨璨香透塵寰萬法演靈源而不昧一眞合法界以無窮是以宛轉虛玄互融互攝非情識之所到豈言論之可及然𨿽如是且功位雙彰理事如如一句又作麼生遂卓拄杖云覿露現前超格外通身尊貴透威音﹝敍謝竟﹞復舉當山第一代曇晟禪師因藥山謂曰與我喚沙彌來巖曰和尙喚他作甚麼山曰我有个折腳鐺子要伊提上挈下巖曰與麼則與和尙出只手去也山便休師云歇力夤緣功至謝而位轉左右知序誠奉重以無違克紹箕裘故是源遠有據開拓家風又當別道何謂但將飯向無心碗自有人提折卻鐺結椎云諦觀法王法法王法如是下座。

上堂法無異法聲色全該道無別道明暗互攝若也會得不獨徧塵徧剎而指顧稱尊亦可以法式幽關而彌論萬有然𨿽如是且不涉夤緣一句又作麼生昨夜犀因穿海過通身一片水淋淋。

上堂山僧住持兩月未曾拈動這个今旣承命升堂不如布施大眾喝一喝下座。

上堂舉夾山因僧問撥塵見佛時如何山曰直須揮劍若不揮劍漁父棲巢僧後問石霞撥塵見佛時如何石曰渠無國土甚處逢渠僧回舉似山山上堂舉了乃曰門庭施設不如老僧入理深譚猶較石霜百步師云一人放風前箭砧杵敲殘深夜月一人轉劫外機玉兔挨開碧海門雲巖卽不然夾路桃花風雨後馬蹄何處蹋殘紅。

佛涅槃上堂个黃面老子打了一生脫空臨末梢頭更示雙趺於金棺可謂巧盡拙出笑殺傍觀𨿽然不因紫陌花開早怎得黃鸝下翠微。

上堂舉太陽警玄禪師上堂夜半烏雞抱鵠卵天明起來生老鸛鶴毛鷹胔鷺鷥身卻共烏鴉爲侶伴髙入煙霄低飛柳岸向晚歸來仔細看依稀卻似雲中雁師云鏗金戛玉位轉功回明暗互攝迥無依倚洞上玄風恁麼提挈可謂殆盡何則就中大旨渾忘忌內紹天權迥出倫。

祈雨上堂昨夜深沙神惡發將東海赤梢驀頭一棒直得北郁單越雷電烜赫南贍部洲雨傾滂沱舜若多鼻孔浸得七花八裂忉利諸天忍俊不禁揚聲大叫道土曠人稀相逢者少。

至節上堂僧問一陽來復日長一綫未審佛法長多少師打雲長多少僧作禮云恁麼則聞所未聞也師復打云識甚好惡乃云陰極陽回一綫添五云書物正堪妍劫前玄範渾無礙盡在當人日用間喝一喝。

元旦上堂日可冷月可熱眾魔不能壞眞說作麼生是眞說恭惟兩序首領及合山大眾各个啟居萬福便下座。

上堂舉同安常察禪師問僧甚處來曰五臺安曰還見文殊麼僧展兩手安曰展手頗多文殊誰睹曰气急殺人安曰不睹雲中雁焉知沙塞寒曰遠趨丈室乞師一言安曰孫臏門下徒話鉆龜曰名不浪得安曰喫茶去僧便珍重安曰𨿽得一場榮刖卻一雙足師云這僧施展如趙子龍戰乎長阪縱橫了無懼色幸同安有背水之計縱伊具神機妙算又怎能逃其乎掩襲哉𨿽然倒行逆施各有所長優劣也須檢點何謂不見道版拍相催難縮手當風妙協貴知音。

上堂大道無方眞機匪隔明投暗合殺活縱橫捲舒了無變異行藏信其自由不是神通亦非法爾然𨿽如是猶涉途程須知向上更有一著在喝一喝。

晚參舉趙州示眾金佛不度鑪木佛不度火泥佛不度水眞佛屋裏坐師云趙州和尙只有一个齒不然怎肯恁麼道還委悉麼須知遠煙裏別有好商量喝一喝復爲頌云錦城春曉畫圖伸舞袖翩翩笑語頻曲罷涼州神繾綣暗香浮動月黃昏。

上堂喝一喝云威音以前樓至以後於其中間所有無不揭示殆盡更向山僧索个甚麼遂下座以拄杖一時打散歸方丈。

上堂才過八月旦又是中秋節謹白參玄人光陰莫虛涉莫虛涉須甄別到頭云定覓山歸世間有水皆涵月喝一喝。

上堂僧問千年公案今日重新不問玄機請宣直指師云玉燭搖紅彩金鑪噴紫煙如何是誕生王子師雲彩霞籠玉像玎璫出禁門如何是朝生王子師云乾符合至化聲價重連城如何是末生王子師云六街容奉重眞智任靖藩如何是化生王子師云令布乾坤靜威揚四海欽如何是內生王子師云六宮深隱處凝然詎敢窺僧禮拜乃云象王顧獅子吼底事分明直爲剖玄關金鎖洞然開無位眞人笑拍手笑拍手驚起街頭石敢當撞落南星貫北斗喝一喝下座。

示眾舉魯祖云禪師尋常見僧來便面壁南泉聞曰我尋常與師僧道向佛未出世時會取尙不得一个半个他漝麼驢年去師云魯祖面壁贓陷平人南泉恁麼道不是好心𨿽然縱奪堪誇以及正眼看來總是白地上弄精魂有甚麼交涉。

上堂僧問人天普集緇素歸心祖庭中興卽不問雲門三句事如何師云銀山鐵壁重重美萬里無私著眼看進云如何是函蓋乾坤句師云颯颯西風開曉露輝輝杲日麗中天進云如何是截斷眾流句師雲橫按莫邪全正令太平寰宇斬癡頑進云如何是隨波逐浪句師云靑山雨過添新翠菡萏風生發異香僧禮拜乃云今佛放光明助發實相義狗舐熱油鐺牛皮鞔露柱兜率無根下戴鰲蓬萊三島神仙寓淸風月下守株人涼兔漸遙春艸綠下座。

臘八上堂雪山午夜星燦斗懸黃面瞿曇被眼熱顢還有不被顢者麼遂仰視作睹星勢云參。

上堂僧問拈花契旨故是嘉聲克肖面壁投誠灼然悟非尋常育聖淘凡人共委洞水逆流請舉揚師云燭曉玉人初破夢夜寒靑女未登機進云夜半正明天曉不露如何是正位一色師云靑山常舉足白日不移輪進云銀碗盛雪明月藏鷺如何是大功一色師云碧海銀魚躍蘆花白鳥棲進云續鳧截鶴夷嶽盈壑如何是今時一色師雲月落潭無影云生山有衣進云恁麼則曹溪意旨惟師得洞上綱宗獨我聞師云假雞聲叫難顢我未肯饃糊放過關便打僧問寶座巍峨人天普集則且置如何是見滲漏師云石筍逢春長進云如何是情滲漏師云霜花向日開進云如何是語滲漏師云兩口無一舌僧禮拜乃云鐵牛之機當陽展示金剛圈子直下拋來不是奪市攙行爲要諸人壁立遂拈拄杖卓一卓云不是心不是佛不是物畢竟如何理會良久云赤心片片知人少覿面堆堆睹者稀下座。

晚參開口有時非開口有時粗言及細語驢鳴犬吠獲圓通八面那吒利於此人從塞北來卻得江南信報得來年蠶麥熟羅侯羅兒與一文下座。

上堂僧問如何是賓中主師云白日不移輪進云如何是主中賓師云靑山常舉足進云如何是賓中賓師云掘地覓靑天進云如何是主中主師云木人手解舞僧禮拜乃云久默斯要滿口冰霜迷逢達摩墮坑落塹不是山僧平地骨堆橫生異見祇爲立地要人構去乃豎拂子云還有構得的麼試玉須經火求珠不離泥。

上堂舉三聖上堂我逢人卽不出出卽不爲人便下座興化曰我卽不然逢人卽不出出卽便爲人師云髙髙處觀之不足低低處平之有餘分疆列界二老故善其機若論扶豎臨濟綱宗則未可何謂不見道塵中𨿽有隱身術怎似全身入帝鄕下座。

浴佛上堂周行指顧稱尊也則郎當忒殺將謂福及五天詎意禍延塵剎遂卓拄杖云眼熱傍觀忍未禁千古萬古啊喇喇。

上堂舉長翁淨禪師奉敕升天童捧敕黃示眾曰雲開九天呈起曰看彩鳳銜出且道如何委悉急急如律令敕師云古今洞然纖塵不隔要識天童面目現在見麼急須著眼看仙人莫看仙人手中扇復頌云泥封出自九重城覿面無私直示君試看天童峯頂月一輪髙放海天分。

機緣

師問僧不觸不背畢竟喚作甚麼僧便喝師云好喝僧又喝師云東家杓柄長西家杓柄短盞子撲落地碟子成七片又作麼生僧擬議師打出。

僧參師云未向雙林發足時好與三十痛棒僧云過在甚麼處師便打僧擬議師直打退。

師問僧內不放出外不放入正恁麼時以何爲界僧便喝師云好好問你惡發作麼僧擬議師喝出。

師問書記百丈圓相實中有虛玄沙白紙虛中有實祇如不落虛實的事你如何記記云金烏西墜玉兔東升師云恁麼則落虛實去也記禮拜師打雲龍頭蛇尾漢。

師問僧未打七時如何僧云平如鏡面師云正打七時如何僧云峻若險巖師云打七後時如何僧便喝師云與麼則你會也僧作禮云謝師證盟師便打。

僧問把住是如何師云佛祖罔極進云放行是如何師雲水秀山靑進云如何是放行中把住師云芳叢無艷色進云如何是把住中放行師云艸枯鷹眼疾進云恁麼則楖栗橫肩不顧人直入千峯萬峯去師云看腳下。

僧問如何是如來禪師云離文字相進云如何是祖師禪師云覓文字相了不可得。

師遊山值一枯樹顧眾問云春回大地秀因甚枯樹不生花眾下語不契師自代云無汝用工處。

僧問如何是見滲漏師云木魚山上走鐵鷂水中浮如何是情滲漏師云石人衫子破大地無人補如何是語滲漏師云電從眼角露雷向舌尖轟。

僧問古鏡未磨時如何師云乾坤無異色進云磨後如何師云乾坤無異色。

僧問如何是奇特句師云龜毛拂子長數尺進云如何是無私句師云鵲噪鴉鳴報吉凶進云如何是微妙句師云漏渴沈沈驚夢破曉來不覺日初升。

僧問不依此岸不著彼岸不住中流且道在甚麼處師云今日好天晴。

僧問如何是一老一不老師云桃花朱顏澹楊柳翠色深。

僧問女子出定意旨如何師云偶爾成文進云文殊是七佛之師爲甚出女子定不得師云莫謗他好進云棄諸爲甚出得師云莫謗他好進云出與不出且置如何是定師云手之舞之足之蹈之。

僧問旣是善知識爲甚麼呼佛罵祖師云鴛鴦枕上兩行淚半是思君半恨君又一僧亦如前問師云怎怪得。

僧問黃卷赤軸卽不問衲僧分上時如何師雲龍袖拂開全體現象王行處絕狐蹤進云荊棘林中卽不問出身一句時如何師雲散發夷猶忘管帶太平無事酒顚人進云出身一句蒙師指萬里無雲時如何師云雕弓已掛狼煙息一片皇風四百州。

僧問如何是入門句師云鞠躬如也如何是門裏句師云兩眼對兩眼如何是當門句師云血濺梵天如何是出門句師云靑山無異路如何是門外句師云眼橫鼻直。

僧問如何是第一玄師云昨夜擊金鐘告報天下聞如何是第二玄師云大眾齊合掌香煙滿乾坤如何是第三玄師云鬻薪樵子貴衣錦道人輕如何是第一要師云鐵狗吠斜陽幻人拍手笑如何是第二要師云驚起巖前虎一步一跳如何是第三要師云楊修見幻婦一目便知妙。

師落堂一僧悟空問父母未生前誰是我本來面目師指火僧云恁麼則識取去也師云拶空搔口而去婆子問無夢無想時未審主人公在甚麼處師云牡丹花下睡貓兒婆便喝師云這是有夢有想的如何是無夢無想的主人公婆禮拜師云不信道。

僧問如何是雙林境師云千峯繞剎羣林秀一水當墀萬象懸進云如何是境中人師云擡梁扛柱少客易運瓦搬磚老者難。

僧問魚以水爲命因甚麼又向水裏死師云業在其中進云一切眾生皆明孝道因甚麼梟鳥食母師云業在其中進云塗毒鼓一擊聞者皆喪因甚麼制者不死師云業在其中。

僧問不思善不思惡且道思个甚麼師云不思善不思惡。

僧問寶劍未出匣時如何師云險進云出匣後如何師云險。

僧問家親作祟如何處置師雲山河不礙淸霄路妙用縱橫處處通又一僧如前問師云放下著。

師落堂鄧居士出師攔胸搊住云正當恁麼時那个是你主人公速道速道士向師脇下一拳師遂托開云不是不是士云是師便打士擬議師直打退。

師問寮元大眾入室問著無言汝試代彼道一句看元云昨朝雪鋪大地今晨日照當空師云這是大眾的你的聻元作禮云總在這里師便打。

師落堂才坐僧問一念未生前時如何師云好个消息僧擬議師云去勿羈山僧坐僧云請師指示師云將謂別有那僧便拜師云會麼僧一喝師云未有主在僧無對良久僧請師代遂問如何是喝中主師云寧可斷舌不犯國諱。

僧問大悲千手眼那个是正眼師云杲日當午照。

僧問斧子忌短钁頭忌長畢竟住山用个甚麼師云不借東君力常開優缽花。

僧問如何是頭師云金輪不隱的徧界絕紅塵進云如何是尾師云玉女夜拋梭織錦於西捨進云有頭無尾時如何師云未得忘功用依稀屬正偏進云有尾無頭時如何師云全無一滴水浪激似銀山進雲頭尾相稱時如何師云殷勤無米飯堂前莫問親。

僧問虎生七子那一个無尾巴師云無人識得渠。

僧問如何是丹霞境師云鳥道難逢進云如何是境中人師云無孔鐵錘當面擲進云如何是人中主師便打進云如何是主中事師云還知棒頭落處麼僧禮拜師打云落處也不知。

僧問權衡祖道卽不問如何是尊貴的事師云乞兒破布袋進云明月堂無影木白雲深處露全枝師云盡力推爺向裏頭。

文穆念禪師語錄卷第四﹝終﹞嘉興大藏經文穆念禪師語錄

文穆念禪師語錄卷第五

嗣法門人眞慧等編次

頌古

釋迦牟尼世尊初降生時一手指天一手指地周行七步目顧四方曰天上天下惟吾獨尊。

天風吹律下閻浮落地光吞百億洲曠古風回春色穆靄然幽暗一輪收。

世尊因外道問不問有言不問無言世尊良久外道嘆曰世尊大慈大悲開我迷雲令我得入遂作禮而去阿難乃白世尊曰外道見何道理稱嘆而去世尊曰如世良馬見鞭影而行。

白雲蒼狗擬何憑夏雪金霜信有甄轉過石林寒艷燦輪輪菌菌愈精神。

世尊於涅槃會上以手摩胸告眾曰汝等善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子時百萬億眾悉皆契悟。

髙山仰止聳無及界破靑山白練飛日落光捨千古秀洞回春色滿皇畿。

六祖慧能大師旣受囑矣寓南海法性寺廊廡間暮夜因風颺剎幡有二僧對論一曰風動一曰幡動祖曰不是風動不是幡動仁者心動。

大嚼屠門𨿽快意那知捏破傍人鼻直饒鳧鶴續來淸也是將笳指作篴。

南陽慧忠國師因肅宗帝問如何是十身調禦忠乃起立曰會麼帝曰不會忠曰與老僧過淨瓶來。

佳人春戲出庭闌澹掃蛾眉笑語歡雙手拓開簾翡翠秋千月下任人看。

城東有一老姥與佛同生不欲見佛每見佛來卽便回避一時四顧東西總皆是佛遂以手掩面而十指掌中亦皆是佛。

夜臺鬼判議紛紛非是無因苦逼淩十八重中無限法算來都是汝心生。

有婆子供養一庵主二十年常令二八女子給侍一日令女子抱定曰正恁麼時如何主曰枯木倚寒巖三冬無暖气女子舉似婆婆曰二十年祇供養得个俗漢遂遣出燒卻庵。

逢耕問津遇薦設菹表裏一如鍼鋒不透。

靑原行思禪師令石頭馳書南嶽且囑曰回時吾有个鈯斧子與汝住山頭到南嶽未呈書便問不暮諸聖不重己靈時如何嶽曰子問太髙生何不向下問頭曰寧可永劫受沈淪不從諸聖求解脫便歸原曰子返何速書信達否頭曰信亦不通書亦不達去日蒙和尙許个鈯斧子卽今便請原垂下一足頭便禮拜。

金鍼暗繡鴛鴦合玉綫斜挑錦縫重滿幅素縑描未易偉然舒捲不施功。

藥山因道吾雲巖侍立次乃指案山上枯榮二樹間枯者是榮者是吾曰榮者是山曰灼然一切處光明燦爛去巖曰枯者是山曰灼然一切處放教枯澹去時髙沙彌外至山曰枯者是榮者是髙曰枯者從他枯榮者從他榮山顧道吾雲巖曰不是不是。

文宴筵開試鳳麟樽前賦各質彬彬虫文鳥篆班爲賞不道於中更有因。

貓兒。

老梅風割吐銀葩香泄幽窗凍日斜占得春光回百谷幾多桃李暗吁嗟。

南嶽西園曇藏禪師一日自燒浴僧曰何不使沙彌童行園乃撫掌三下。

畫樓消息何人曉鸞鏡臺前春色繁就裏花容𨿽可適玉人相看尙慚顏。

馬祖道一禪師不安院主問和尙近日尊候何如祖曰日面佛月面佛。

久理深閨懶下帷春情無柰語聲低奴奴不是多愁態對鏡飾顏惡見伊。

雲巖曇晟禪師因道吾問大悲千手眼那个是正眼巖曰如人夜間背手摸枕子吾曰我會也巖曰作麼生會吾曰徧身是手眼巖曰道也太殺道祇道得八成吾曰師兄作麼生巖曰通身是手眼。

案前銀燭搖紅影檻外喬松展化機奼女驚回霜夜夢倒騎鐵馬趁雲飛。

投子大同禪師因僧問和尙住此山有何境界子曰丫角女子白頭絲。

碧巖深處響寒蛩丹桂凝霜濕翠容佩玉嫦娥歌舞後畫堂月落彩雲籠。

徳山宣鑑禪師晚參今夜不答話問話者三十棒時有僧出禮拜山便打僧曰某甲話也未問和尙因甚便打山曰你是甚處人僧曰新羅人山曰未跨船舷好與三十棒。

靈峯驀爲展神用詎能量非獨妖氛掃此中更有長。

洞山良價禪師解夏上堂初秋夏末兄弟東去西去直須向萬里無寸艸處去良久曰祇如萬里無寸艸處作麼生去顧左右曰欲知此事直須枯木上生花方與他合。

鳳舞庭梧金鴨襲龍吟碧沼錦云攢回途復妙尊嚴甚夜月流輝古殿寒。

洞山因僧問寒暑到來如何回避山曰何不向無寒暑處去僧曰如何是無寒暑處山曰寒時寒殺闍黎熱時熱殺闍黎。

太古琴彈世絕聽五音不犯妙殊深仙陀祕術誠難迹別館時聞漏已沈。

洞山曰末法時代人多幹慧若要辧驗眞僞有三種滲漏一曰見滲漏機不離位墮在毒海二曰情滲漏滯在向背見處偏枯三曰語滲漏究妙失宗機昧始終濁智流轉。

洞開劫運渺難符照盡功忘尙墮諸類旣莫齊猶卓爾銀籠鶴出井梧舒。

仰山慧寂禪師因僧問如何是祖師意山於空作﹝○﹫佛﹞相示之僧無語。

上有千尺桐下有千尺井風吹井上桐零落井中影。

九峯道虔禪師因僧問如何是頭峯曰開眼不覺曉曰如何是尾峯曰不坐萬年牀曰有頭無尾時如何峯曰終是不貴曰有尾無頭時如何峯曰𨿽飽無力曰直得頭尾相稱時如何峯曰兒孫得力室內不知。

迢迢劫外復何期枯木回春妙轉機五馬不嘶偏正合苔生玉殿月含輝。

巖頭全奯禪師示眾吾教意猶如塗毒鼓擊一聲遠近聞者皆喪時有小嚴上座出問如何是塗毒鼓巖以兩手按膝亞身云韓信臨朝底嚴無語。

庭松巖桂影婆娑叫月玄猿出薜蘿山色溪光𨿽未隔就中謾道不淆訛。

曹山本寂禪師因僧問子歸就父爲甚麼父全不顧山曰理合如是曰父子之恩何在山曰始成父子之恩曰如何是父子之恩山曰刀斧斫不開。

霜凝古木倚寒鴉疏影橫斜隔亮紗翡翠簾垂紅日隱玉樓香散碧雲遮。

云居道膺禪師常令侍者送褲與一住庵道者道者曰自有娘生褲竟不受居再令侍者問娘未生時穿个甚麼道者無語後遷化得舍利有持以示居居曰直饒燒得八斛四斗不如當時下得一轉語。

幾憐洗耳溪頭客牛飲猶嫌水污之今幸史標靑白潁輿情尙未獲全宜。

云居因僧問如何是諸佛師居偈曰這田厙奴僧禮拜居曰你作麼生會僧曰這老和尙居曰元來不會僧作舞出去居曰沿臺槃乞兒。

碧戶深閨鎖翠微玲瓏珠樹曉煙垂春回臺榭遊絲綴花下相逢笑展眉。

雪峯義存禪師上堂南山有條鱉鼻蛇汝等諸人切須好看長慶出曰今日堂中大有人喪身失命雲門以拄杖攛向峯前作怕勢有僧舉似玄沙沙曰須是稜兄始得然𨿽如是我卽不然僧曰和尙作麼生沙曰用南山作麼。

赤斑驀地炯雙眸彩蝁紋虺悉擺頭毒气紛紛平爲吐俾今往古禍無休。

興化謂克賓維那曰汝不久爲倡導之師賓曰不入這保社化曰會了不入不會不入賓曰總不與麼化便打曰克賓維那法戰不勝罰錢五貫設饡飯一堂次日化自白槌曰克賓維那法戰不勝不得喫飯卽便出院。

石火光中施妙術黑風景裏露全斑東牀坦腹殊無恙志士傍觀盡解顏。

雲門文偃禪師曰光不透脫有兩般病一切處不明面前有物是一透得一切法空隱隱地似有个物相似亦是光不透脫又法身亦有兩般病得到法身法執不忘己見猶存坐在法身邊是一直饒透得法身去放過卽不可仔細檢點將來有甚麼气息亦是病。

玉笛頻將靜夜吹劫初弘範治無遺相思夢斷珊瑚枕鳥道虛明苔滿墀。

太原孚上座掌雪峯浴室一日玄沙上問訊峯曰此間有个老鼠子今在浴室裏沙曰待與和尙勘過遂到浴室值孚打水沙曰相看上座孚曰已相見了沙曰甚麼劫中曾相見孚曰瞌睡作麼沙卻入方丈白峯曰已勘破了峯曰作麼生勘伊沙舉前話峯曰汝著賊也。

坐斷空蒙無異色劈開兩儀見幽玄源分河洛飛龍馬爲得先天趣味妍。

鵝湖智孚禪師一日不赴堂侍者請赴堂湖曰老僧今日在莊上喫油餈飽侍者曰和尙不曾出入湖曰汝不信去問莊主侍者方出門忽見莊主且謂曰謝和尙到莊喫餈。

照乘自古人間罕暗裏相投鮮不驚擬覷猛然剛轉首梅花月過已三更。

曹山慧霞禪師因僧問佛未出世時如何霞曰曹山不如僧曰出世後如何霞曰不如曹山。

井梧靜夜宿丹禽古寺云封未見形化外風光何所適碧天秋月映寒汀。

梁山緣觀禪師因僧問如何是日用事山曰碧玉點破琉璃色滿目紅塵不見沙。

幾入蓬壺室端居玳瑁牀靑宮位不減外紹怎能量。

谷隱聰禪師因達觀問如何是夜半正明天曉不露隱曰牡丹花下睡貓兒。

沈沈午夜靄淸暉鑾陛簾垂隱聖儀斗轉未央虞管靜寥寥方外詎能窺。

天童宏智正覺禪師因僧問如何是向去的人童曰白雲投壑盡靑嶂倚空髙曰如何是卻來的人童曰滿頭白髮離巖谷夜半穿雲入市廛曰如何是不來不去的人童曰石女喚回三界夢木人坐斷六門機。

霜天淸碧湛如藍古渡舟橫鳥道寒點水蘆花翻野岸素波影漾月團圞。

石霜慈明禪師室中常插劍一口旁置水一盆艸鞋一緉凡見僧參遽曰看劍稍涉擬議便喝出。

精金出礦眞堪美釵釧瓶盤等一體春色暗藏謾較量秋光明露幾能委。

投子義淸禪師上堂洪波浩渺白浪滔天鎭海明珠在誰收掌良久卓拄杖云百雜碎。

超然物化出云衢明月淸風洞十虛腦後見腮人莫問通身竅妙必無虞。

楊岐方禪師問石霜幽鳥語喃喃辭云入亂峯﹝云云﹞。

淸秋雁陣布長空浪裏金鱗活路通幽穆靄然霄漢外琵琶聲調意無窮。

法昌遇禪師因英勝二首座到山相訪英曰和尙尋常愛點檢諸方今日因甚麼卻來古廟裏作活計昌曰打艸祇要驚蛇﹝云云﹞。

機輪展握等虛空韜略於中有不同石內左慈呼遁甲席中龍膽駭曹公。

長蘆眞歇淸了禪師示眾處處覓不得祇有一處不覓自得且道是那一處良久云賊身已露。

素質丹唇宮樣妍常將羅袖拂人前半窺半避沈吟處易水悲歌祇自憐。

天慶息庵義讓禪師因僧問無功之功還有偏正否慶曰偏正歷然曰如何是無功的偏正慶曰石牛慣吐三春霧靈鳥不棲無影林。

露冷香沈春正寒云眠石室蘚痕斑烏雞靜夜啼殘雪月影蛾眉面看。

報恩從倫禪師示眾若論此事如丹鳳衝霄不畱朕迹直得星攢碧落月浸丹墀翡翠簾垂燭香人靜當此之際那容喘息寧許窺窬密室不通風玄關難措足𨿽然要不出一點靈犀明宇宙那分東土與西幹。

橘中之樂果何窮黑白分明顯現中棋局未終乘折角云攢古岫月沈空。

西山柏子院邃谷禪師因僧問頭頭無系絆處處不染著是个甚麼山曰我也不知曰爲甚麼不知山曰不知不知。

白日光中橫碧樹彩雲影裏露仙姿賞心千載樓頭客幾度憑闌語似癡。

金牛和尙每日作飯供眾﹝云云﹞。

潦倒情懷別眾儔逢人慣好賣風流長波縱得東流意到底還歸那一漚。

岐山因僧參山瞑目坐僧拜起側立山不顧僧喝山謂行者曰適才少管待這漢惡發僧擬開口山抽身入方丈。

白拈可謂機難測決勝悠然帷幄中堪笑婁羅才打令鋒鋩頓挫骨毛容。

岐山見僧喚前曰他日不得辜負我僧停思山曰去僧去山復喚前曰他日不得辜負我僧禮拜曰怎敢辜負和尙山曰辜負辜負僧罔措山曰去僧才行山復喚前曰他日不得辜負我。

重重指注原無他只要渠儂直下荷叵耐頑皮眞癩肉油鹽特費老師多。

烏石靈觀禪師尋常惟扃戶人罕得見雪峯一日伺便扣門石開門峯驀胸搊住曰是凡是聖石唾曰這野狐精便推出閉卻門峯曰也祇要識老兄。

珠走盤兮盤走珠宛旋凸宕見精粗額堂妙有摩醯竅四海佳聲樂自知。

百丈入就禪師因僧問如何是暗中明丈曰白雲籠月色曰如何是明中暗丈曰翠竹舞淸風曰明暗雙雙卽不問卽今覿面時如何丈一喝僧禮拜。

四面簾垂碧玉璣重重深苑鎖春肥仙姬月下徐回首丹頂雲巢忽覺飛。

百丈因桃花開指謂眾曰靈云見桃花悟道諸人見桃花爲甚麼不悟道眾答不契一僧曰和尙見桃花未審如何丈曰山僧不解眼花僧曰怎柰卽今何丈作咳勢雲山僧有病出去。

碧天淸迥湛無塵冶艷中芬秀絕倫漏泄馨香人弗委辜他靑帝意沈吟。

百丈因僧問如何是衲衣下事丈曰橫鍼豎綫。

劈開金殿鎖放出玉壺春朕兆殊無似菱花窈絕倫。

大珠慧海禪師因僧問如何是佛珠曰淸談對面非佛而誰眾茫然。

春浴錦圖開流鶯啼弗徹賞芳多少人幾个知時節。

丹霞子淳禪師上堂乾坤之內宇宙之間中有一寶祕在形山肇法師恁麼道祇解指蹤話迹且不能拈示於人丹霞今日擘開宇宙打破形山爲諸人拈出具眼者辧取以拄杖卓一下曰還見麼鷺鷥立雪非同色明月蘆花不似他。

砧杵夜敲淸暑色胡笳邊起動秋聲含芳桂解凝雲結透出馨香一點淸。

此寶從來人罕識光前耀後一時通八花毬上紅旗插尊貴還輸老凍儂。

眞州長蘆眞歇淸了禪師一日登缽盂峯豁然契悟徑歸侍立霞掌曰將謂知有師欣然拜之後住臯寧崇光上堂我於先師一掌下伎倆俱盡覓開口處不得如今還有恁麼快活不徹底漢麼若無銜鐵負鞍各自著便。

拈曰還知眞歇老人麼昔年那里落節今日這里拔本。

驀爾孤峯輕觸著石頭土塊盡揚眉分明莫謂成狼藉覿面拈來要汝知。

明州天童宗玨禪師上堂劫前運步世外橫身妙契不可以意到眞證不可以言傳直得虛靜斂氛白雲向寒巖而斷靈光破暗明月隨夜船而來正恁麼時作麼生履踐偏正不曾離本位縱橫那涉語因緣。

澄潭月印天開眼萬象無私影現中一步密移玄路寂不萌枝長玉芙蓉。

明州雪竇足庵智鑑禪師上堂世尊有密語迦葉不覆藏一夜落花雨滿城流水香。

赤水神珠絕點塵一回拈起一回新花開鐵樹淸香噴午夜虛空笑展唇。

衡陽岐山仁瑞寺懶放智大禪師上堂橫按拄杖云過去諸佛一時按過未來諸佛齊列下風正當恁麼時放過卽不可以拄杖一時趁散。

芍藥花開蝴蝶舞蒼梧葉放子規啼虹霆轉盼精神爽逸興無聊禁不羈。

獨脫無私老凍儂全提殺活聖凡中光鋩赫赫衝牛斗疑犯鋒兮命不容。

五位正偏。

正中偏脫甲石龜上釣船夜半篙人垂手處蘭橈撥破玉壺天。

偏中正當臺捧出軒轅鏡乾坤密密廣無邊法法頭頭皆正令。

正中來木童倚杖上瑤臺婆羅月裏連根拔九曲黃河絕點埃。

兼中至貍奴白牯恣遊戲頭頭妙用具方圓一曲虞弦明理事。

兼中到虛空撲落絕玄妙嘶風木馬火中旋折角泥牛水底叫。

五家宗旨。

金烏子夜徹天輝鳳閣絲綸曉靜垂劫外鴻蒙忘影像簪花石女不妝眉﹝曹洞﹞。

風生鱉鼻變飛龍浪湧浮雲出岫雄點著不來成顧鑑亂流明滅夕陽中﹝雲門﹞。

箭鋒時拄體圓彰龍鬥雲橫艸樹香碧落蟾花恢藻鑑松風一曲舊來長﹝法眼﹞。

父子機頭理事全泥牛耕破劫壺天玄同語默超功用月皎星澄上下圓﹝潙仰﹞。

喝下全機驗主賓吹毛透匣逼空鄰瞎驢蹋破三玄路獨坐雄風萬古春﹝臨濟﹞。

行實

康熙四年冬旦日晚參畢騎龍天劍大師設茶領兩序及闔山大眾懷香入室請師說行腳師固辭曰余未嘗雲水用說奚爲眾請再三師不得已曰余有一問答得愜意卽說祇如鴻蒙未判已前還有行腳事也無眾不語天大師曰知是般事便休余曰旣知恁麼道何得更要重說偈言劍曰一番提起一翻新師良久乃曰餘生緣南楚祁陽蔣氏之季子父諱春龍母李氏產於明懷宗癸酉年六月廿三日巳時幼未攻書壽將一紀雙親見背起手足時余不昧夙因兼丁劫難遂以出家事跽白先君聽許嗣後長兄擇送本邑紫雲庵復之師處是甲申歲臘月八日剃髮埋首天泉已經數載大淸世祖癸巳春民心稍安余遂辭師行腳遊歷講肆至甲午始入岐山結制是冬圓具蒙和尙直提開導授一話頭寅夕參扣了無所知解制後復聽教於三浯講至止止不須說我法妙難思余不覺喟然嘆曰此難思法豈語言文字能測度也𨿽在講席作息未嘗不以己事參究爲急務期畢意欲他行時四方未寧兼同參所邀復入岐山結冬三日後起通宵七餘入室求開示尙曰參禪別無開示祇要離心意識參出凡聖路學七畢又聞鄰單穎脫余愈加勇猛戒期後和尙領眾出坡一僧問山河及大地全露法王身目前山河大地歷歷明明如何是法王身和尙答露余傍聞頓惺解制日方丈命余典客執勞服役三載無間一日和尙於客寮外厲聲曰知客余應諾尙曰你因甚麼把生身父母限在鐵圍山內余曰和尙向甚麼處見得尙曰贓證現在餘震威一喝尙曰好喝余又喝尙亦喝余復喝尙曰再喝一喝看余便作禮曰今日觸忤和尙尙休去一夕普茶和尙先入齋堂職事迎請覓和尙不得尙應聲曰在這里大眾坐次尙曰山僧行處諸人不知有時現梵王帝釋身有時現菩薩羅剎身有時現國王宰官長者居士等身大眾祇如一切身且道山僧在那一身聻那曰徧界不曾藏尙曰山僧被維那一語粉骨碎身去也次日餘外歸鏡我舉前話問余曰維那何不道賊身己露鏡曰這是代答的兄又作麼生余曰東土波斯鼻頭大便休在傍曰東土波斯鼻頭大某甲不會何不爲某甲道破余曰任從滄海變終不爲君通便曰莫不是金鍼玉綫麼余曰蒼天蒼天便曰鼻孔被人扭捏去也余曰蒼天蒼天是時純覺爲侍者問婆子燒庵意旨如何余曰好手手中呈好手覺曰庵主過在甚麼處余曰不有子期術難識伯牙心比時將此問答呈進方丈和尙復徵曰婆子燒庵且道婆子是庵主是余曰相逢盡是揚家醜幾个休心息是非和尙頷之一日便休問如何是父少而子老余曰靑山覆白雲時在師側酬酢甚多不能記述戊戌歲臘月初一日蒙和尙上堂授一拄杖呆也遁云同日而囑次第佛成道日始授源流並鑪偈曰拄杖子付吾兒法門寥落賴撐持龍天推爾拈將出倒用橫揮任展施𨿽受師付然大方猶未久歷是以庚子春辭老人復遊江浙諸祖門庭壬寅秋意欲耕樵伏牛道過信陽晤悟休上座昆石禪徳領郡城居士淸之鄧公寬吾唐公緒之劉公請余雙林遁迹不覺四載丑拙日增難以枚舉今承天大師與眾上座之請祇得從頭漏逗若是大根利智者豈費許多周折正所謂不喞澑中更不喞澑諸公勿蹈其轍是所禱也師於康熙丁巳歲十一月初十日離丹霞至十七日到雙林染恙至十二月十三日卯時召眾入方丈囑托後事畢舉拳問眾眾答問畢復說偈曰吾年四十五世緣今已休露柱開口笑燈籠解點頭偈畢合掌瞑目而逝至次年嗣法門人眞慧同兩序建塔於本寺東隅。

文穆念禪師語錄卷第五﹝終﹞

監院莊瑀監刻

﹝信士鄧淸之同緣蘇氏尹氏男鄧莊嚴次男鄧

國瑞及合家眷等發心重梓

本師和尙語錄普願見者聞者同明般若共續

心燈﹞

康熙二十三年仲冬吉旦

江南上元縣梓人戴明之刻

