嘉興大藏經秀野林禪師語錄

重刻西來和尙語錄序

丹霞禪師劈木佛燒取舍利院主呵之須眉脫落秀大和尙語錄先於辛丑年刻成行世祝融峯頭回風爇焰光燭四天下大地六種震動板中舍利隨風雨下學徒湣後來聾瞽不聞不見復於山邊水邊竹林池沼邊明光殿邊茆屋艸茇邊百艸枝頭邊糞壤土堆邊拾取一二復成十卷刻成付使者問序於予余焚香頂禮命使者於庭曰當日祝融老人業已和盤托出今日又煩木上座一一宣揚使者曰也須居士證明請爲木上座點出雙晴普施後來學者余曰使者大家照顧眉毛好分付毛頭記室不得矢上更加尖從此法雨周沙劫。

時康熙戊午正月上元之吉武昌太守筠庵居士劉余霖沐手拜題

西來秀野林禪師語錄序

往歲登百丈山與秀大師晤言一室殊深景仰辛丑之二月師錄旣脫艸隨過峴南惠然臨貺而以序言見屬余自愧佛頭著糞矣𨿽然有說焉茫茫宇宙三聖鼎分要之闡明心性而止試觀達摩初入東國不立文字直指人心見性成佛明乎赤子知能卽聖神功化亦曰娘生面亦曰不壞身亦曰眞如法藏斂之則一掬散之則三車十二部千七百則公案古今諸尊宿語錄一切文字禪浩若滄海返而扣之自本自根處絲毫無增減也人若於此認得眞站得定磨煉得潔潔白白顯現本來面目何妙弗臻哉古徳云說得一丈不及行得一尺大師信根深厚道力淸堅自童山參請以還益加燻習濟宗一脈與老黃龍覿面印可是故著爲法語字字從心性中出頭頭自體驗上來掃盡葛藤打穿漆桶授者非啞謎受者非盲拳嘲風弄月之間極得意忘言之妙方今門庭四出壇坫叢開提唱若西來者指不多屈矣錄中奧旨賴有鉅公大手筆徹底掀翻何難使日星之在天江河之行地卽欲向此外贅隻字亦奚以爲余不文不得已而揚聲止響尾之續不猶愈於頂之屙乎但所願世之覽者不言而躬行因權以化實舌尖無骨當觀言句之總持眉稜有筋請具戲遊之三昧庶幾哉不負師意並有鑑於余衷也夫謹序。

大淸順治辛丑孟秋楚臨沮珂雪居士方叔壯芑田甫和南拜題

秀野林禪師語錄目錄首卷序文﹝二道﹞卷第一上堂小參示眾普說卷第二法語拈頌機緣書復像贊聯芳法派卷第三住襄陽府黃龍禪寺語錄上堂小參法語偈雜著佛事壽塔法語行繇

秀野林禪師語錄卷一

嗣法門人最正等編

住湖廣安陸府西來禪寺語錄

順治丁酉歲六月二十九日師受眾護法紳衿檀越居士曁諸山耆舊本寺監院請住西來禪寺於十月十五日進院卽日眾護法請開堂師至座前拈啟示眾云文采全彰廓落煥然迥沒摸索現前一眾英靈共有常光顯露大眾還委悉麼如或未會仰煩維那宣過宣畢指法座云坐斷路頭魔狐潛蹤達摩不識威王沈吟大眾還識路頭麼試看新長老放一綫道遂升拈香雲者瓣香根盤空劫葉覆今時信手拈來爇向寶鑪端爲祝延今上皇帝聖躬萬歲萬歲萬萬歲恭願道愈三皇仁風齊北極稱尊徳冠五帝睿算等南山永固次拈云者瓣香布則金聲玉振合則條理始終奉爲滿朝文武闔國公卿天下列位尊官伏願祿位髙登永佐君王施仁政法幢弘護長勷列祖振宗風復拈云者瓣香顯示當陽直截現成奉爲護法紳衿居士列剎髙賢本山耆徳伏願豁開頂門正眼洞徹一貫圓機又拈云者瓣香深藏大機廓顯大用今對人天眾前拈出爇向鑪中專伸供養現住襄陽府百丈山黃龍堂上傳臨濟正宗第三十三世本師奇然智大和尙用酬法乳攝衣就座上首白椎云法筵龍象眾當觀第一義師云當觀第一義露刃霜鋒利掣電羅影蹤萬里更萬里還有獨露者麼僧問四相皆空三心未有是个甚麼師雲頭頭獨露進云意旨如何師云處處全彰進云恁麼學人禮拜和尙去也師云好與三十拄杖問和尙未登寶華王座甘露已潤羣生時如何師雲開豁人天眼渾忘舊面皮進云謂是山靈有待謂是法爾如然師云顯大機大用進云恁麼西來法道從今振枯木重開劫外華師云瞻之仰之驀拈拄杖云神光一道烜赫十方妙體無形炳然萬象寒風颯颯淸機歷歷霜華巧呈堂堂覿面所以道用時便用心無定動隨處作主遇緣卽宗無倚無依自繇自在祇如今日開堂祝聖一句作麼生道皇風蕩蕩被寰宇兆姓歌歡逾萬春復舉古徳道夫爲善知識須是驅耕夫牛奪饑人食驅耕夫牛令苗稼滋盛奪饑人食令永絕饑虛大眾古徳竊得些子活計气宇如王擒縱自由這樣說話諸方舉者甚多聞者如風過耳殊不知古徳一期方便與伊摧魔破執旣驅其牛奪其食爲甚麼卻苗稼滋盛永絕饑虛喝一喝云驅其牛耶奪其食耶還有緇素得出底麼試出來呈醜拙看如無禍不單行福不重受上首復結椎云諦觀法王法法王法如是卓拄杖下座﹝謝辭不錄﹞。

立職事上堂眾兄弟旣到者裏掛搭都是三條椽下客宜從履踐自了心休二六時中事在精勤行存潔白忘憎愛絕是非只腳立定冰淩上度九曲劍刃上拾全身恁麼謂之極則呵呵正是錯認驢鞍橋作阿爺下頷且從容莫疑猜西來與現前兄弟行也如是坐也如是个个衣下本來現成搬柴運水執爨負舂烹茶挈瓶拋籌拈杓營繕屋廬事持齋饌采擇菜果支收出內糊窗拭器掃地裝香街坊打化賓客送迎主伴交參乃佛祖始終正行自成一家規繩事事圓融塵塵方便叢林隨事立名因名顯分輕重得所優劣無差規矩以之而立法幢因玆而興山僧只管牽枝引蔓萬種施爲拿空塞空以毒攻毒只如展佛祖現成家風布叢林斬新條令又作麼生髑髏前暗行賞罰電光裏明驗主賓喝一喝下座。

次日結制請上堂西來結制雲水濟集把住咽喉甚處出气非是山僧壓良只爲諸人不薦汝諸人薦麼若薦得各各淸淨寶鑪不假莖柴塊炭晝夜熾然無回避處無間隔處所以諸佛證知空明廓徹得大自在興大作用故云如我按指海印發光眾生昧之逐妄受生業識忙忙無本可據所以世尊道汝暫舉心塵勞先起現前緇素貴賤男女自肯回光悟同本得有本得底麼出來道看僧問和尙今日結制十方衲子聚會以眾爲心心不可得和尙還有个甚麼師云打艸正要驚蛇進云莫塗糊人好師云你刺腦入膠盆作麼便打問年年月月十五日和尙因甚又認著十月十五日師打云伊看是十五日不是十五日聻僧禮拜師云儱侗不少復云秋末冬初九旬玆始事不獲已放一綫道拈拄杖云會麼若也未會山僧更爲諸人顯露去也拽拄杖下座。

安陸戎府大誕請上堂通達本法心無法無非法悟了同未悟無心亦無法古徳恁麼道旣是無心又無法卻喚甚麼作本法本法又作麼生通達諸人大須細意者个常露現前自由自在未曾有一法解蓋得伊未曾有一法解等得伊轉轆轆底蓋色蓋聲周流無滯不與萬法爲鄰一切法蓋伊不得所以古徳云目前無法意在目前不是目前法非耳目之所到諸人委悉也無若未委悉不免爲諸人注破心不妄取過去法斯名爲智不貪未來事斯名爲慧不於現在有所住斯名爲定如是了達三世悉空寂此智此慧此定一一無邊際所以當陽一著非異非如非見非說非無非有非佛非法昭同杲日廣若太虛昔日黃面老子於此示生修行於此悟道成佛全不由他悉承渠力卽如今千聖頂上掫出了也遂舉拂子云還見麼若是大人具大見大智得大用舉一明三底瞞他一點不得何故當人日用現成今日山僧以此廣大無邊際心說此廣大無邊際法奉爲安陸戎府筠庵劉大護法髙登祿位慧性宏開亨富貴多子孫永作皇家柱石恆爲佛法金湯祇如卽今依時及節一句作麼生道麗景重重彰瑞气壽山髙到大椿年下座。

佛誕黃奎芳陳尙徳二善士率合鎭檀越請上堂眹兆才彰成露布呱聲未絕便橫行指天指地提持處只要人人正眼明赤骨師兒開巨口通身現出大人形是則固是今日人天俱集爲佛慶誕一句作麼生道今朝處處澆香水東土西天共贊誠。

戎府劉護法▆僧請上堂考鐘伐鼓獨震宏音滿堂龍象廓開胸襟親遭香積妙供灼然六味徹心不曾咬著粒米个个飽足歡欣然𨿽如是諸人還聞毛孔香麼若聞廣慧心酬大信施興祚國祝聖皇猷復頌云毗耶城裏老維摩不二門頭鮮客過一个無言寧有礙頂醯眼耀山河下座。

伽藍殿上梁慈云化主請上堂良辰髙豎伽藍堂輸我禪林道播揚衲子豁開正法眼自然瀟灑絕諸望檀那家業永興盛施主門闌恆吉祥福慧莊嚴二種備獅牀千古振宗綱巨梁跨地衝霄碧宛似蛟龍奮翼翔佳致斯山文兆出相傳猶演濟燈長喝一喝。

宜城縣萬壽寺瑞林寂空見明禪徳請上堂山僧二十餘年行腳今日偶開鋪面蓋爲眾竭力大有不著便汝諸人平地討喫交過歸阿誰然𨿽如是事無一向驀拈拄杖卓一下云兔角杖龜毛拂通身無影覿體離詮道人安用今古昭然那有三玄三要也無五位君臣顧視左右云總來滯貨不出門。

上堂个个英靈猛烈漢本來面目沒覆藏盡大地人無兩樣何𨿽好肉上剜瘡復舉六祖大師云汝等諸人自心是佛更莫狐疑外無一法而能建立皆是本心生萬種法故經云心生種種法生心滅種種法滅若欲成就種智須達一相一行三昧六祖恁麼吐露山僧恁麼舉揚驀拈拄杖云昭昭然宇宙充塞無相可睹晃晃焉色空混融無迹可尋上乃天下乃地中間水陸空行此是佛殿僧堂三門廚庫僧是僧俗是俗敢問諸人畢竟如何是一相一行三昧卓拄杖下座。

忠宇葉居士撝金建新方丈請師入室從上諸聖當代羣英總踞此室卽今山僧又作麼生遂據座云恢彰佛祖家風克紹全提正令如何是正令全提句喝一喝便起。

自學止幻禪徳請上堂的的大意沒量施彰對無儔侶脫體堂堂昔臨濟大師上堂云赤肉團上有一無位眞人常在汝等面門出入未證據者看看此老宿與麼施陳驀拈拄杖卓一下云信手布施諸公了也復舉起召眾云者是山僧拄杖且道布施在甚麼處若向者裏辯得出略較些子如辯不出未免困於途轍只如不歷程途一句作麼生道一气不言含有象萬靈何處謝無私下座。

黃龍命人送信衣到上堂師拈香上首白椎畢僧問黃龍意旨轉至西來意旨且置請師敷揚師舉拂云會麼進云不會師云放一綫道乃云摩竭正令少室眞規風吹不入水泄不通西來已平地喫交了也賴有不二門頭放開一綫撝拂子云人人威光閃爍各各不欠絲毫𨿽然如是更有向上一竅三世諸佛莫能宣揚歷代祖師提掇不起且道是个甚麼物得與麼奇怪復揮拂子云諸人見麼若見得徹非特吾老人恩歸有地直下人人不落第二見不惟不落第二見抑乃各各知恩報恩只如今日應時及節一句作麼生道自笑衣穿赤骨露一肩授手被金襕斂衣下座。

上堂忠宇葉居士善女余氏捐淨財修設香齋仍乞山僧升於此座爲眾顯揚臨濟宗猷提持向上一路所願色身安泰入道無難遂召眾云且喚甚麼作臨濟宗猷宗猷又如何顯揚喚甚麼作向上一路一路復如何提持拈拄杖橫按云指縱萬別千差獨脫一字全無到者裏大師面目現在河北風規猶古所以迸開赤肉團用白拈賊奮奔雷喝捋猛虎須大機大用電激星馳於時脫羅籠自此出窠臼乃至衝天意气格外提持都教个个契機人人悟同卽此赤肉團全威烜赫大用風旋臨濟宗猷宛然見透頂透底露乾坤喝一喝。

上堂濟濟人天駢驟集相呈覿面沒多般揮拂云金錘影動寒光焰直下分明著耳觀喝一喝下座。

懷江周居士請上堂不是心不是佛不是物是个甚麼脫或未委與諸人通个消息舉拂云於此脫落豁開金剛正眼普照大千世界一毛頭上安身一一毛頭顯現一一毛頭旣爾一一包融無礙人人徧普風光各各乾坤逼塞能爲萬象中主法法頭頭自在下座。

臘八上堂舉世尊臘八睹明星時忽云奇哉一切眾生具有如來智慧徳相但以妄想執著不能證得師云若論山僧見處月娟娟萬水不能沈風冷冷六窗自能啟老瞿曇垛生招箭認賊爲子然𨿽如是知恩者少負恩者多遂豎拂子云大眾還見世尊立地處麼若見得許具隻眼玉轉珠回機路活風飛雷厲頂眼空若不見許具隻眼珊瑚枝枝撐著月扶桑夜夜日頭紅如或未委更聽一頌六年孤坐雪山翁一睹明星眼豁空百億分身無覓處是凡是聖悉潛蹤下座。

歲朝上堂拈香祝聖畢乃云今日正月初一大眾明明薦取遂舉拂云會麼良久劃一劃云識得一事事畢一卽一切一切卽一一舒一卷大都委悉艸木叢林皆現妙相大地山河盡轉法輪道泰時淸歌歡滿處旣非世諦流布抑且納節應時正當恁麼時一句作麼生道澹蕩春風育萬物巍然海印照三千撝拂下座。

解制上堂僧問布袋解開天地闊腳下無私任往還般若門開卽不問如何是一條白練去師云衲捲髙云千嶂碧進云劃斷靑山未足酬如何是一念萬年去師云目前不許停機回互不讓當前進云芒鞋筋斷通消息枯木華開劫外春師云明明全正令梅花香更妍問封侯豈是尋常調肘後斜懸奪命符擒縱殺活無能敵三玄五位一齊周今日請師不接師云一片白雲不露醜進云萬里共長天三山瞻霽色師云點就乾坤面進云金剛寶劍截斷玄機正眼摩醯光吞佛祖師云頂門隻眼亞雙進云放行光蔽五天捏住風馳萬里師豎拂云且道這个放行把住進云大眾證明學人禮拜師云是放行是把住問通天徹地卽不問拈一放一事如何師揮拂雲輕搖禿塵霞滿面進云只如到家無別路又作麼生師云自道去進云獅子窟中獅子旃檀林內旃檀師云須珍重始得乃拈拄杖云本有天眞妙絕凡聖結卻卓然解開無剩萬別千差頭頭自應明明一句沒囊藏坐斷毗盧遊大徑卓拄杖下座。

合鎭眾檀信撝金燻禮千佛懺圓滿請上堂師拈香竟乃云街坊檀信道心濃懺滿功圓福莫窮千佛光中空罪相重重瑞色嘯春風驀豎拂云還識千佛麼儻能未舉先知山僧直得下座安敢無事生事設或未然鼓舌搖唇去也佛者神通至妙蔭天人大器道者隱顯叵測育萬物爲語其語盡性命捨惡趨善去僞歸眞所以道一佛不二千佛奚別如處處水現在在月無去無來不生不滅若人皈敬者功利無邊感應符節如風行空中霫雨潤羣卉歲丰時和士民安怗普天下刑措兵寢十方界兆斯王國𨿽然如是還有誠爾心盡爾性窮物理極天命底麼到這里若非干玄機無際窮實相源底不能趣入還有趣入者麼有則出來與伊證據苟或未然山僧與汝道破揮拂子云五色祥麟步天岸十影神駒立海涯下座。

佛誕興安州君然孟居士請上堂舉釋迦初生一手指天一手指地周行七步目顧四方雲天上天下惟吾獨尊師云世尊只知進前不能顧後拈拄杖卓一下云雲門大師來也道我當時若見一棒打殺與狗子喫貴圖天下太平老雲門恁麼道美則美矣善則未善你諸人作麼生甄別若甄別得放行好把定好放行掛獘顯妙把定深密奚宣更或躊躇山僧不免爲諸人道破將此深心奉塵剎是則名爲報佛恩下座。

結夏上堂人生易老壽命幾何生死現前將何支準所以道若不安禪靜慮到者裏總忙然召眾云莫慌莫慌了生脫死有甚麼難只在自己頓然撒手今日山僧不免擊開關鍵諸人於中三月安居一念不促誠堪賀喜狂妄心息苦惱熱止獲勝淸涼證寂滅理𨿽然如是个个衲僧跳不出落在綣繢裏諸禪徳莫比擬且向西來九十日討个活路休將玄妙掛唇齒端午上堂舉佛眼和尙云今日端午世間人釘桃符書門閫使萬邪不窺其戶百鬼不入其門世間人又使鍼燒炙采藥登山使萬病不幹其體疫癘不入其身大眾先徳恁麼葛藤何不向膏肓穴上下一鍼我恁麼道且作死馬醫還會麼你諸人若不來山僧無可說得你旣上來不免向你好肉上剜瘡你還知痛癢麼知得可謂如飲醍醐渴心永寂其或未然乃拈拄杖喝一喝云有甚掩處𨿽然如是於此門中未出見聞以爲戲論遂失聲叫云阿阿

你諸人剜卻一塊肉爲甚麼西來長老受痛豈不見先徳道懷州牛喫禾益州馬腹脹天下覓醫人炙豬左膊上忽有个漢出來道和尙又苦作麼卽向伊道無智人前莫說打伊頭破腦裂卓拄杖下座。

師誕日上堂豎拂召眾云於此會得無生示有生無身現有身卽知四大五蘊自受用境界蕩然過現未來三際平等如是從上佛祖覓得的捷徑路頭教人身心一如身外無餘處壁立千仞所以道諸法不自生亦不從他生不共不無因是故說無生無生之理佛祖同源眾生亦爾如是山僧生不生旣生不生且道今日作麼生折合以拂子作▆相云兩个五伯文元來是一貫擲拂下座。

西密禪徳請上堂拈拄杖卓一卓云一葉落普天秋一塵起大地收片雲鼓太虛羣雁鳴匝地西風頓冷野水漸寒明明顯露歷歷全彰復呈拄杖云有眼者總見卓一下云有耳者悉聞旣見旣聞且道佛法在甚麼處擲下云築著額頭磕著鼻。

解夏上堂九夏已過初秋方新百期制滿衲子自恣个个頂門眼開人人隨處見成便恁麼承當得去不妨一杖淸風一瓢明月橫行天外闊步大方苟或眼目未淸路頭未熟不免明眼相逢難爲透脫直饒通方達者眼光爍破四天下猶在半途且不涉途程一句作麼生道撒手到家人不識更無一物獻尊前。

中秋上堂水中捉月正好修行朱砂畫月正好供養移舟趁月南泉拂袖便行掉棒打月仰山與長沙一蹋直饒這幾个老凍濃一時遊玩各露風光檢點將來盡是猢猻伎倆賣弄光影殊不知吹糠著米翻成特地𨿽然不因一事不長一智今日被山僧把條斷貫娘生鼻孔一齊穿卻擲向他方世界碧霄及爾翳絕陳年佩玦廓淸而今揭露一輪新鮮光彩輝天鑑地耀古騰今直得桂魄增輝驪珠添耀遂豎拂子云大眾看看照境俱不立誰分上下池昔年鷲嶺徒勞話會當日曹溪枉用指陳千差萬別等恢恢四聖六凡一晃晃豈待娥眉若綫而後方明中不容他彌滿淸淨設或眼目定動更聽一偈皎潔蟾蜍無晝夜十分明耀向人舒堂堂密密何曾間一道寒光爍太虛結制小陂湖廣濟寺澄源禪徳請上堂僧問昨夜霜風皎更淸今朝杲日照分明獅威遠布狐蹤絕臨濟宗風耀古今濟上宗乘卽不問弘開鑪韝事如何師云烈焰堆頭透體涼進云恁麼水到瀟湘異樣淸月朗天心絕點塵師云蒼蒼庭柏郁霜淩問拈起橫徧十方放下了沒蹤迹只如不拈不放一著落在甚麼處師良久云會麼進云不會師云汝道不會是會了不會是果然不會進云不會不會師云儱侗禪和便打僧一喝師復打乃云十方同聚會三月一結制鑪韝大鉗錘佛祖急回避將長年念死話頭無繩自縛底禪和妄生測度認賊爲子底衲僧驅來燉燉烈焰中煆得伊个个皮穿骨露然後蘇醒轉來卽猛省得從前一片方圓田地不妨道盡大地無寸土到恁麼時節脫體轉身空裏步方知法法是通衢於時若有个作家漢子出來云和尙旣爲臨濟兒孫必明臨濟堂奧大機大用旣明堂奧大機大用因甚麼今朝結制只說門庭邊事山僧要問伊向甚麼處見臨濟堂奧門限脫或未知更爲重說偈言三載西來唱祖機一條拄杖振全威貍奴白牯腦俱裂衲子通身喫得歸遂下座旋棒打散大眾歸方丈。

臘八上堂祖師門下更無等者世出世間了無別法若未得拌命一下不免被萬境惑妄立凡聖等障故我釋迦世尊於雪山六載臘月八日忽睹明星頓破空劫無明卽云奇哉一切眾生具有如來智慧徳相可謂个个成佛久矣柰何今人不踐正徑多入邪途被無明瞞昧過了一生𨿽然如是切忌承當且看釋迦世尊有甚玄妙超人處後輩謬解謂佛有成道檢點將來不無拖泥帶水正眼觀之都是閒名假字其後祇捨諸處四十九年說法度生旣雪嶺睹星明得大地眾生一時成佛了又以誰作眾生受度於此曉了可名無爲道人𨿽然猶恐有超凡入聖出格道理在未能脫略諸人將多生气力並在一處極力直造到父母未生前故家田地方稱本懷方契玄旨如是佛恩君恩親恩師恩一時頓報正與麼時報無能報亦無所報者山僧恁麼告報未免明眼者哂今日不避檢責只要諸人自信得及良久云佛法無你會處喝一喝下座。

戊戌冬方伯聚五王護法同眾檀越於小陂湖廣濟寺豎佛殿上梁請上堂僧問古徳道卓錐地也無和尙今日向甚麼處說法師云斬新豎方外乾坤縱橫掛域中日月進云野老已知堯舜力好把瑤琴徹底彈師云誰是知音者進云東風吹閫外庭際報新梅師云直饒玄會得也是眼中塵僧噓一聲作禮師云雪上加霜乃卓拄杖云擊大法鼓吹大法贏登大法壇演大法義廣濟乃智者大師舊隱今日山僧暫借升陟良以深愧志素非才明眼人前提持祖令此法印不從人得若正令提綱佛祖蹤泯放過一著聖凡交集所以道斯事不可有心求不可無心得不可語言造不可寂默通蕩蕩目前森羅頓現昭昭日用彼此無分非文字相絕見聞緣直下截斷眾流不畱眹迹是日人天集會法以遇時略建化門中普示大眾顧左右云諸公見麼若恁麼承當能入一乘閫域蹈向上玄關坐微塵裏轉大法輪於一毛端現寶王剎玆者澄源禪徳於此統理大檀越揮金鼎新大寶殿一木支大廈之室一柱回千江之流於時只要紳衿眾善莫忘靈山記莂永作佛法金湯正眼圓明重光祖印諸公還見此間公輸子麼以拂子招眾雲起遂上梁。

臘八上堂十方普照坐斷乾坤大地絕塵誰人舉目昔日釋迦聖王正覺山中折本睹明星開正眼也是徐六擔版若眞正道流豈捨長從短西來門下還有具眼衲僧麼驀豎拂子云我法妙難量非思議分別能解若擬分別卜度卽落眾生境界只如不思量分別又是个甚麼良久擲拂子下座。

立春上堂僧問雲散家家月春來處處華春魁獨占卽不問牛過窗欞事如何師云五九盡時春體露千林亂吐象先華進云一身頭角都過了因甚麼尾巴過不得師展手云只爲在山僧手裏僧一喝師便打僧作禮歸位問死了燒了風吹灰散向何處安身立命師云十方世界覓無蹤僧禮拜師打云元來在者裏乃云正逢五九今朝盡溢目風光鼓劫外寒谷春回嶺梅爭馤所以時節到來因緣合會那堪意下摶量不用心中模楷堤楊金眼醒野水鴨綠濊光彩廓淸兩曜明春風影裏乾坤大卓拄杖下座。

小參

師受宗旨歸院小參拈起源流示眾云會麼曹溪旨臨濟宗黃龍法總在里許且道以何憑據乃展兩手云我見燈明佛本光瑞如此眾作禮師歸方丈。

小參舉拂云大眾看看諸法蕩然奚拘奚絆汝於是中自生易難心源大統彌亙十方上上機人自然曉了不見南泉和尙道如斯癡鈍世且還稀歷歷分明有無不是只欠个丈夫志气致織妄枉受疲苦汝欲得易會麼從曠大劫來無伊呈伎倆處無伊擬解會處無个聖人凡夫出現汝前無句善言惡語到汝分上何以故覓善善無形覓惡惡非相旣本無我喚甚麼爲善爲惡立那个乃聖乃凡諸公信得及麼還保任得麼有甚麼回避處恰如日中避影還避得麼還隱諱得麼今之古之今古同時佛法玄旨惟契證知勿兢小緣礙於大事汝不見教中道惟此一事實餘二則非眞吾今爲汝保任斯事終不虛也敢問諸人如何是不虛的事還會麼各歸衣缽下看。

小參大凡參學人須具自家眼識得自己心心眼明了腳跟點地將心相示方可諦當若認奴作郎把揚眉瞬目一語一默印與人爲心要者此實未了吾今與諸人分曉說出各各聽受但除一切妄想現量思惟舉止卽眞汝心此心與靜慮塵境攀緣計度全無交涉卽心是佛不假修證何以故應用隨照覓用處了不可得乃是本心善自護持。

結制小參開第二門三月結制於此髙掛缽囊放下袱子都教洞明劫外風光徹見本來面目山僧與麼道正是陷人坑塹埋沒仁者何故不見道覿面分付尙涉廉纖直下承當猶存情識所以道道人行處如火消冰箭旣離弦無反回勢那有許多之繞直得盡乾坤大地無纖毫過患尢是轉句不見一色始爲半提更須知有全提時節若欲做个透頂透底脫灑的漢子𨿽是恁麼一回可以往復三界獨步十方驀拈拄杖云便如西來拄杖子跳上三十三天著帝釋鼻孔東海鯉魚打一棒雨似盆傾若也恁麼峭峭巍巍活活卓卓運用通身手眼不落見聞知覺包括天地籠絡古今舉必全眞縱橫歷落撒手懸崖便是到家消息直是西來要問伊如何是到家消息脫或未委更副一頌東西南北沒邊疆徧覆三千舌廣長轉地回天聲落落騰今耀古歷蒼蒼兩輪日月通霄漢八極風雲透座涼過得祖師關鍵客不妨於此徜徉彰。

至節小參羣陰剝盡大心無依一气潛回大化無迹洞山掇退果桌大巧無作魯公臺上書云大任無力慈明揭榜僧堂萬法全彰漢女宮中測日一毫不露今日秀上座將世法佛法打成一片喚眾生作諸佛體亦何殊喚諸佛作眾生理未曾失冷地裏忽有个漢出來道眾生自眾生諸佛自諸佛何得混濫聖凡令他釋迦彌勒受屈只向他道你等諸人無始妄流轉莫不由此執定性凡夫聖所呵千手大悲推不出然領會在人不在法何也法無必固須是恁麼人便說恁麼話祇如古徳道向上一路千聖不傳頂一機萬靈罔測意作麼生諸人還自擔荷得麼若未擔荷山僧更爲傍通一綫以拂子空中劃一劃云汝諸人還見空中寫兩行梵字麼若見何名虛空若不見當面蹉過所以道一動一靜未曾有纖毫異相更無絲髮許作見聞心識解會諸仁這里見得便見得昔日五祖演和尙示眾云將四大海水爲一枚硯須彌山作一管筆有人向虛空中寫得祖師西來意五字太平下座大展具禮拜爲師若寫不得佛法無靈驗有麼有麼便下座還知演祖落處麼若知卽知西來落處亦知萬木凋殘處常住不遷義亦知諸佛寂滅性都在眾生心行中祇如眾生心行中心心煩惱念念無明作麼生識得諸佛寂滅性祇如暑往寒來陰退陽生又作麼生明得常住不遷義果於其中明辯得分曉說甚麼動靜去來豈妨湛寂拈拂子擊禪牀乃擲下云便如秀上座拂子相似拈不自拈依義而拈擊不自擊依義而擊擲不自擲依義而擲諦觀此義峭巍巍活卓卓橫亙十方豎窮三際拈時非拈擊時非擊擲時非擲如是了知洞然無礙報知音瞥不瞥泥牛吼處天關轉木馬嘶時地軸回晷運推遷日綫長且道佛法長多少良久云九九八十一喝一喝。

除夕小參卽今臘月三十晚若是明眼髙流不在鉆龜打瓦若是棒頭取證喝下承當者千里萬里若論斯事直下無私輝騰今古不離當處那涉舊歲新年吐新納故直得萬機休罷一念融會說甚麼此際正在舊歲欲去未去之時新年欲來未來之候說甚麼世間富貴貧窮戶戶不同說甚麼憂愁喜樂家家各別然𨿽如是若是道業荒蕪未透祖關者只知事逐眼前過不覺老從頭上來時光易邁歲月虛消入息𨿽存出息不保今夜直須剔起眉毛仔細看不可作尋常放過而今緇素濟濟面面相覷且道祇圖个甚麼良久呵呵大笑云兄弟們若尙畱觀聽山僧未免相席打之繞西來者裏聚千聖於同堂不受纖塵會十方於一室那隔寸步超佛祖於一時至簡至易鎔今古於一刻最妙最神𨿽然隨家丰儉不可將無作有也要應个時節拈拄杖云諸兄弟若信得去不妨省力可謂十世古今始終不離於當念無邊剎境自他不隔於毫端赤灑灑全露淨裸裸無遺可以使十二時不特使十二時亦乃逆推甲子便能反年頭作歲尾當日午打三更延一念爲三祇不長促三祇爲一念不短到此田地莫道閻羅大王那里算飯錢縱饒釋迦聖主何處摸巴鼻還會麼謬加穿鑿傍觀笑收起葛藤任貶剝拽拄杖歸方丈。

立宗上人領江右周祥卿彭秀卿嚴文盛三善士請小參僧問龐居士一家悟道悟个甚麼師便打僧擬進語師以杖擉退問法王座上饒紅舌拽動諸人鼻孔徹獅子吼獸腦裂各各具眼看親切聲未絕師云且道節目卽今落在甚麼處進云謝師指示師打云喫棒有分問三世諸佛從此出歷代祖師從此入未審出入事如何師云朝到西天暮歸東土有僧出師不顧乃云萬法歸一不撥一塵一歸何處不立一境秤錘上拶出汁枯骨裏敲出髓無些子藉慣賣弄觜臨濟用金剛王望影猶難徳山遣木上座追蹤莫及所以道黃面漢四十九年有手只好拿空白拈賊千七百个有口惟堪掛壁只爲大地眾生太不惺惺所以舌頭瀾翻平地波起手裏指東畫西口中說黃道靑一著全提纖毫不露趙州柏樹子無根虛空有骨雲門幹屎橛臭气潑天難聞狗子無佛性一點心如黑漆父母未生前面目夜夜天上星亂灑不是心不是佛不是物眼睛難見耳難聽麻三斤提頭拽不起放下卒難收金剛圈至小難跳一跳跳過桌棘蓬有刺難吞一吞吞下鐵缽盛貓飯一頓忘累饑西來村叟昔曾效顰也作這般伎倆不是等閒誑嚇平生所參得底直要涅槃堂裏用且道作麼生是這般伎倆咦恁麼一回方知道世間死不得的活人以活法死之世間活不得底死漢以死法活之吾不欺也遂擊拂子云還會麼良久云知音者少這些子要在直下承當負之而趨千聖羅籠不住十方呼喚不回有恁麼衲僧才可到此烹佛煉祖之場紅鑪大冶之內一一與你拔楔抽釘解黏去縛做个脫灑丈夫其或未透脫一路從上披枷帶鎖擎頭戴角老古錐折本消息九旬日內使現前眾兄弟打辦精神不可左商右量東覷西覷擔閣時光應是從前學解凡聖疑情一時掃卻向一念未起之先猛然省得渾身擔荷豈不慶快平生若是半疑半信取捨未忘究竟柰何伊不得縱有一个半个相似做得去翻去依他樣子簸弄識塵不肯全身信入今日眾居士撝金遠詣當山設齋山僧因齋慶贊多方委示便是沒羞恥有甚落魄𨿽然也與作軌格參。

重陽小參僧問如何是奪人不奪境師云徧界露形容昂藏絕眹迹進云如何是奪境不奪人師云寂歷無蓋藏直教眼睛枯進云如何是人境兩俱奪師云行不出戶坐不當堂進云如何是人境俱不奪師云驪珠閃爍光射衣裓進云謝師答話師云無毛鐵鷂過新羅乃云才過中秋又逢重陽炎涼倏攺時節不饒心不是佛風生大野智不是道菊綻庭前華曾無媚人之心風豈有振人之意夫出家兒具大知見心不附物所以道眞實明達能與諸佛同徹寂照忘知虛含萬象如今無一處不是汝無一處不分明無一處不露現若非到者个田地爭免諸般滲漏何所謂心違境逆情暢物舒若有个兄弟向者裏揭開夢眼獨露當前便見十方無壁落四面亦無門露裸裸赤灑灑沒可把逍逍遙遙騰騰運運也只成得个了事道人若到衲僧門下千聖立下風誰敢出頭道且道衲僧據个甚麼道理便乃如是良久喝一喝云千手拽不住。

爲武昌太守劉公護法筠庵居士對靈小參拈香雲以此妙香特薦尊靈現宰官身勤勞王事學博才優沛徳施仁金湯法苑濟宗鳳麟滿衙芝蘭孕秀靄著聲名唱傳惟公以之萬民仰戴正宜榮耀百年富貴何期終不惑四齡蹋翻生死路端坐涅槃城覺功名幻識富貴空千倉萬頃世上資糧積玉堆金兒孫活計幸佛慈悲垂手接引極樂淨邦瞻彌陀妙相率陀內院參慈氏眞容三千銀世界任意逍遙十二玉樓臺隨心自在𨿽然如是此由化門未是到家且作麼生道到家句聻佛國天堂休措足腳跟一步卽眞宗安陸府城太音庵印文耆宿集各剎耆徳結普同塔社弟子慈筏繼焰月幢穎石月修同眾禪徳恭送得戒本師一眞法主靈骨到普門寺入塔請對龕小參佛教未易墜五十二春秋以來作教中龍爪劃五天云影爲法中義虎吞三藏雄文垂手入廛接物利生開講肆弘毗尼孰不稱奇嘆美非惟今少於古亦稀可謂千秋傑士一代法主也佛教失所望五十二春秋而雲歸來耶去耶果離合非智眼而莫睹祖意教意果同異獨神心而了知當時恁麼來未曾來如今恁麼去未曾去公於眞常不動之際而又安得有生乎死乎然則如是公必以我說爲然也且道一公本來面目在何處還委悉麼直是世界生佛未形未具已前眉目十分顯露還有人於此識得去堪與大師把手同行不於意地中度量設或未然山僧不免將錯就錯隨例顚倒遂以杖指龕云若道這个是則有兩个了也若道這个不是則又蹉過了也畢竟如何不蹉過沒兩个面目本來無向背明明徧界不曾藏薦忠宇葉居士法名照意對靈小參世間最苦惟生死是个縵天底网子盡大地裏賢愚人被伊籠罩莫可逃獨有大丈夫漢直下翻身透脫忠宇葉公生緣本地自幼好善長素念佛山僧往歲乙未據淨土丈室公捐檀財仍誘眾姓建百二十日禪期弘揚大法傳授毗尼公遂爾圓具丁酉歲山僧遷丰鎭西來祖剎公不惜身命出己財傾心護持十有五載山門不幸歾此股肱眷戀相關不勝涕泗今則報緣謝盡長揖人間然旣告寂夫復何云𨿽然還明得金剛正體麼汝等諸人向甚麼處相見若也見得塵塵爾剎剎爾突出無位眞人發明現成面目直得上不見天下不見地中不見聖人凡夫萬象森羅內不見眼耳鼻舌身意外不見色聲香味觸法說甚洞達承當設使三世諸佛歷代列祖各各个裏不資一毫所以道正體獨露萬象無所覆敢問諸人忠宇葉公卽今在甚麼處還委悉麼正體無生無住處如如處處是全身以拄杖卓一卓。

薦葉門善女余氏法名常照對靈小參師舉拂云此一機天不能蓋地不能載遊四生不能絯歷生死不能礙風雨不能隤水火不能壞佛祖覷之無路鬼神度之難猜淨裸裸赤灑灑寸絲不掛所以道目前無法森羅萬象眼中塵脫體無依無影樹頭消息斷截斷聖凡情解剿除惡見稠林世出世頭無向背人間天上絕羅籠如斯見得覓聖凡亦不可得迷悟亦不可得生死亦不可得去來亦不可得旣是去來生死迷悟聖凡了不可得者所在無邊剎境自他不隔於毫端十世古今始終不離於當念示一毫端現大千沙界擲大千沙界於一毫端大中現小小中現大翻濁處爲淨域易短壽作長年生死爲遊戲三界作旅亭從來徹古今一一非分外今日山僧於靈柩前復舉拂云無非舉揚此一機追悼余氏老孺人直下諦明此一機以見昔日生本非生全體恁麼來今日死本非死全體恁麼去且道伊歸何處夢斷人間幻化機神遊天上眞常地。

示眾

示眾今朝七月一北斗面南看大智得大用大人具大見髙髙無上深無際文彩已彰錦簇攢揮拂云大眾看看聻復舉三聖云我逢人卽出出卽不爲人興化云我逢人卽不出出卽便爲人師云兩个漢間出並列提持一人髙提祖印獨耀寰中一人大啟洪鑪烹凡煆聖各出只手發明臨濟正法眼藏好則好未免二俱失利殊不知臨濟一宗掃土而盡且道利害在什麼處具眼者辯取還委悉麼擲拂子云金鏃慣調曾百戰鐵鞭多力恨無仇。

因雪示眾長空酣戰玉龍陣潑地潑天呈似人一色渾然銀世界个中何處不超倫。

示眾佛祖出興於世無法與人只要一切眾生自見本性本性自見則知一切法卽自心性成就法身不由他得所以從上佛祖不令人泥著文字只求休歇者何祇教伊明自心見自性至於徳山入門便棒臨濟入門便喝已探頭太過何更立言語且如諸公坐立儼然歷歷聽法無形段底一著子還薦得麼若也薦得與佛祖把手共行如或未薦自是渠儂甘爲下劣今旣至寶山不可空手而還還委悉麼須是獲寶者便好向伊道禍不單行福不重受。

楊紫雲寧開之率眾善士請示眾此个色身四大假攢聊憑一气呼吸無賴二六時中妄逐聲色彊安名姓不思年華長短旦夕安危命若殘燈期約不定從昔至今生死海中頭出頭沒甘受淪溺不求出離是故至聖悲心不已出現於世罔倦長舌譬諭言辭種種方便說法開示辭宏如海湧波騰理貫似珠回玉轉欲令眾生悟佛知見豈徒然哉惡業沈迷者難遭善根深厚的易值今日眾居士知身是幻奉戒持齋從教攝心有進禮念無虧攝心有進功成就禮念無虧徳漸優功就徳優水澄珠現此際愼勿作容易宜生難遇想山僧斯說未圓更爲葛藤一上眞如界內本絕凡聖之蹤平等場中原無迷悟之迹更討甚麼地水火風六根六塵色聲味觸生死去來都盧是个眞實正體了無異相个裏還有人當處解脫直捷承當底麼若承當得迥絕知見更無覆藏如今活鱍鱍淨裸裸孤迥迥峭巍巍廉纖不涉一切截斷當恁麼時裂轉上頭關捩子眼聲耳色不思議設或躊躇抖擻精神期早悟莫教辜負兩莖眉。

普說

普說舉古徳云衲僧是通變道人若遇鑊湯鑪炭諸般厄難又如何免得若是免不得何名通變道人作麼生是透脫諸般厄難底句師云諸禪徳鑊湯無冷處眾苦不能到措意者則差若人鑑辯透脫得許伊出得陰界莫有透脫者試對眾道看山僧爲你證據抑且不辜負古人若透不得決欲臘月三十日四大分散時要得這著有下落無有是處到此諸人自不本分以有所得心求無所得法與麼又爭得云何是有所得心靈利聰明心思意想度量計較底是云何是無所得心度量計較不到心思意想不及靈利聰明無處安著底是个裏皎然如白日靑天不動不變無增無減當人應緣日用處物物頭頭明顯取之舍之蕩蕩無礙如水上葫蘆拘他不得豈不見釋迦世尊在法華會上盡力只道个是法非思量分別之所能解此是釋迦老子開方便顯實相之包括也志公和尙云內外追尋覓總無境上施爲渾大有昔雪峯存禪師亦爲此事不明三登投子九到洞山尙機緣不契後參徳山鑑禪師造室中問從上宗風以何法示人徳山云我宗無語句亦無一法與人後又問從上宗乘中事學人還有分也無徳山拈拄杖打云道甚麼雪峯於時撞破漆桶諸禪徳以此諦觀計較心思靈利聰明此个門中一點也用不著所以云般若如大火聚近之則燎卻面門擬思躊躇便落意識者裏惟證者方知若未證者直須證取方名眞正出家兒若心不正心外取證是名出家外道不堪爲種艸永嘉大師云損法財滅功徳莫不由此心意識是故心意識乃障道業亦使人七顚八倒盡在外邊走爲諸不善則還源達本不逐其末但得本其末自至眾禪徳旣有窮究此道之心誠欲立堅固志挺身勇猛直前不至大休大歇大解脫處誓不退墮驀然向心思意解計較不及處見徹父母未生面孔卽是伊脫生死放身命處也久立珍重。

秀野林禪師語錄卷一﹝終﹞

﹝皈依弟子

皈依女弟子

嚴貴鳳

安門寧實恆

敖子華

張門鄭實勝

楊實茂

李門張實曉

安實泰

尼弟子實相

助緣耆徳

實眞

穎石

實能

法弟子

最正

最悟

戒弟子

海月﹞

同捐貲敬刻

秀野和尙語錄卷第一用廣流通

伏願人人豁開正法眼各各悟證無生地者

康熙二十三年中秋日謹識﹝槜李吳知先敬書禾郡曹文雄繡梓﹞嘉興大藏經秀野林禪師語錄

秀野林禪師語錄卷第二

嗣法門人最正等編

法語

答武昌太守筠庵劉護法

大居士智種夙深顧門今大現宰官身樞機密任當不啻一佛二佛三四五佛爲授記也因緣時至此事驀地相應今徳民化物之際不落思議斯無作妙庸莫可比況古謂千聖不傳參尋不到聰慧非及亦是山野數十年前分疏不下處此面目絕無形容那有朝聞夕死之說合下旣錯愛故不避斧鉞忉怛葛藤如許。

答護法天與蔣居士﹝公求出塵未允﹞

師舉古李都尉謁谷隱問出家事隱以崔趙公問徑山公案答之公於言下大悟作偈曰學道須是鐵漢著手心頭便判直趣無上菩提一切是非莫管觀公如是語話非辭親割愛剃髮染衣而明出世之機謂古來如龐襄翁楊文公皆於塵勞富貴之中而不被富貴塵勞之所籠罩親見自己本命元辰豈不直截痛快乎居士天資粹美夙承弘願作塵勞中主不爲世网所羈棄宦向道解徹金繩慷慨行禪惟期實證此正所謂出格漢子大丈夫所爲耳果向者裏薦得直教功滿三祇位超諸聖設或尙畱觀聽愼勿外求此貧道喫緊向居士道眞眞欲了生死必須看个無字話頭時時參究刻刻提撕者無字古徳目爲金剛寶劍又謂斷命刀子又謂不是有無之無亦非眞無之無參時惟不以聰利之資自作窠臼莫於語言道理虛妄情識一切經書文字古人差別機緣上穿鑿支持殊不知只這穿鑿支持底念頭正是生死根株若不斬斷生死根株必不能倒斷旣不倒斷何所圖哉待倒斷時乞示一倒斷消息來山野再進言耳祈自珍重。

示夢齋潘居士

先聖只爲這件事涉水登山參訪知識十年二十年未得余習淨盡逐日挨拶只待噴地折嚗地斷生死利害才柰何我不得近來求个鐵石心腸漢子撩起便行竟不可得縱有無過聰明領略認得个光影及乎問著本分事不是說些義理便玩出許多機關古徳云不透此關難出生死公向此門中著腳實實爲生死出於至誠非泛泛者可比也方今之時不爲功名所羈祿位所絆知進退者能有幾人惟公抽身出金門撒手玉堂外可謂名遂身退古之大賢明哲亦不過如是也山野固知慕道心切設以本分事相告本分事者卽當人本命元辰之落處也欲明此事謹勿外求只將一个如何是我本來面目話頭孜孜屹屹頓在目前不可須臾放過若落意解不惟不發正悟未免於話頭上彊生節目前不云乎噴地折嚗地斷生死利害才柰何我不得公平生全力在於性命命根不斷是非鋒起豈不聞乎我此昭昭靈靈乃自生後入此殼漏子被現前種種業力驅使如今六道四生莫不依此爲憑仗以當主人公世間奇文妙辯乃是依他發出的支節且道他是何面孔此時如不諦當分曉而無始習气未得剿絕於一切應緣處則不相應矣學道人眞如大火聚一切大小名相俱不依倚直教空蕩蕩驀忽衝開頂隻眼照破五蘊山頭才覺一生所習都成剩事當此時節佛眼覷不見便恁麼承當得眞出窟獅子也。

示泰徵汪文學

今昔士人博覽羣書以資識性而返記持古人言句納於胸中當作事業資談柄爲極則蓋以不知聖人闡教之意吾佛有云如人數他寶自無半錢分然聰明靈利人易入而難保任入處不深而力單弱古徳所謂靈利聰明人才聞善知識說著个事便眼目定動早將心意識領解了也似此非他咎自作障礙永無有悟底時節旣學此道十二時中當淨意根下曠劫已來客塵煩惱虛僞習染單單提个無義味話頭如昔有僧問雲門和尙如何是佛門云幹屎橛蘊在胸中遇物應緣處不得令絲毫走作不容意地下卜度思量不要別求解會者裏若無決定志半疑半信則無脫落日卽沒交涉古徳云學道如鉆火逢煙切莫休直待金星現燒然始到頭旣到頭斯無作妙用之心所向自蔑滯礙矣昨因居士得得來室中欲明此个大事山僧不覺忉怛如許葛藤然𨿽如是此言發光明種子之助也請思之。

古越梅仙沈居士請法語求法名遂名之曰實滿號之曰圓照乃云自家一片靈明妙心覿體如大日輪常自圓滿升於虛空徧照十方更無障礙嗟乎眾生各各莫能正照祇爲迷雲彌固何謂迷雲種種分別妄想貪嗔癡愛底是若能深自悟入迷雲自消麗天廓爾無所不照所以瞿曇云我於阿耨菩提實無所得若有所得然燈佛則不與我授記實無所得是名阿耨菩提卽靈明妙心卽第一義在諸佛位中不增處眾生分上不減無古無今無人無我且今時緇素例皆著一切聲色爲窠臼何不心同虛空若同虛空有少分相應縱橫無礙蕩然淸淨若只迷頭認影將个見聞覺知爲自己受用昭昭靈靈七顚八倒奚有解脫之期得契妙心之體果能自不生情舉必全眞喚甚麼作境洞然無間矣如是則妙心與見聞覺知會同見聞覺知與妙心交徹居迷則妙心是見聞覺知惟悟則見聞覺知是妙心迷悟俱遣得失雙融妙不立而妙存心不形而心合矣復偈贈曰卓爾圓常心妙靈風流不減悟明星名髙寂寞存僧史勝會逍遙入祖庭。

陸安州參府李門徐氏夫人請法語心外別無佛法可求一切佛法是自心具足人人本具何分僧俗个个圓成奚論男女任他五目不能睹其形四辯莫能談其狀且道端的在甚麼處良久以筆書○相云居士於此薦得則契自心至體無可見無可聞無可知無可覺乃至無可獲棄凡有所爲悉是虛妄顚倒旣不可以見聞知覺則現前何以趣入而驗之个事甚非小緣然如是廣大眞實法性只在己躬腳跟下且不曾移易毫髮許蓋其迷昧隨妄流轉由是拽之不回挽之不住其間肯於不回不住處瞥然遠離一切見聞知覺能離所離一齊罄靜當念休歇而靈覺心體依然露現於見聞知覺之間故從上古徳默契而神會自然眾緣無掛矣所以道不用纖毫修學心一顆圓明光皎潔如擬別求劍去久矣復舉昔者鄭十三娘保福與甘長老相看才坐定福便問承聞十三娘參見潙山是否曰是福曰潙山遷化向甚麼處去鄭起身偏牀而立甘曰閒時說禪口似懸河何不道取鄭曰鼓這兩片皮堪作甚麼甘曰不鼓這兩片皮又堪作甚麼鄭曰合取狗口鄭十三娘年十二歲時隨師姑到大潙才禮拜起潙便問這个師姑甚麼處住姑雲南臺江邊住潙便喝出又問背後老婆甚處住十三娘放身近前又手立潙再問娘云早个呈似和尙了也潙云去娘才下到法堂師姑云十三娘尋常道我會禪口似利劍今日被大師問著總無語娘云苦哉苦哉作這个眼目也道我行腳脫取衲衣來與十三娘著娘後又舉似羅山祇如十三娘參見潙山恁麼祇對還得平穩也無羅云不得無過娘云過在甚麼處羅叱之娘云錦上添花比一投機緣一並錄上令見賢思齊以知遠代有此女中知識與佛祖同一鼻孔出气居士𨿽則未至他古人田地要且亦不欠少𨿽在內合深閨時時善心發現刻刻向道眞誠而篤信宗門志尢髙尙矣只如山僧恁麼說話則與自心相應否設或懷疑自心未曾悟明只消將个四大分散時向何處安身立命話頭置之於懷日用默默自參參時總不要作修行想亦不可作一切想才作是想便被籠絡了無纖毫憎愛之習滯於膺中直以所參話頭久之純熟一旦忽然洞明此時情境空能所泯則見自心全體獨露隨處自在極樂國土無越此也玆因居士徵餘言而爲警更請法名爲一派遂書數語並實慧之贈他日親到古人立地處把臂同行果不負餘言則慧性通解矣而說偈曰語默昭然不覆藏頭頭顯露獨堂皇經行坐臥無差別總是心王大道場。

示智覃首座

超卓穎悟之士矻矻意於此道要以宗正眼照破義路透出心性不拘限量徑截大解脫大休歇場此段乃諸佛歷祖所證金剛正體直指妙心此詎存知解墮機括單見淺聞者所可測度是故古之大達之士不圖淺近志欲直徹綿密穩當等閒千人萬人羅籠不住直趣向上大解脫大休大歇之場若有一毫聖解不盡卽是我見未忘故吾佛於雪山六年支離皆沒交涉忽睹明星露出面皮久默斯要三百餘會初不明破但隨機引接俟時節到來下梢結角於鷲嶺拈華會中百萬英傑惟飲光頭陀一鉤便上謂之教外別傳之旨若諳形容更無類者卽空劫前已漏逗了也是故從上覷破漢不免漏泄分付將錯就錯西來大意喧示四海流通徧界自此遞立門戶五家七宗𨿽然如是從來大達之士不喫此等茶飯且如何諦當須知六合外別有好商量所以道密授此印是第二重公案至於本色衲子未舉先知未言先契尙少知落著如與迦文老人金色道者碧眼老胡共一坐具地方垂手殺人活人始無窠臼然後不虛印可也還委悉麼不見尊宿云神仙祕訣父子不傳。

示梁山鑑西堂

承當斯事必英傑漢道業內克才器宏遠活卓卓地使千聖摸索不著所以云紹隆佛種非爲小事諦審先宗是何標格惟過量大解脫人始善弘荷保祕從上師資相聚切磋琢磨集學植徳勵行修身十年二十年鏟去枝葉直見根蒂得意之後埋光鏟彩造次不凡或山居或行化一味信緣不生諸見有大志貴守節絕事人情不巡細檢平生無矯飾不爲事物所遷足以道徳節義教化叢林拳拳奉行垂範後世所以先聖之遺規至今由未泯矣是故人能弘道非道弘人今旣作其兒孫具金剛正眼流通大法務報佛恩𨿽然切忌希名苟利乃宜追復古風玆吾之深祝也。

示立宗彌宗法海三禪者

時承遠涉不棄荒剎知公道念愈堅菩提心切尋求師友實爲生死壞衲淸苦誰人肯作今旣除髡滿昔所願若非大力量漢誠難至此冷淡門庭今日山僧不免叮嚀一番日用間當違其現業除其助因不倚聰明將岐路爲究竟莫向聰慧气魄上著力只要退步知非乃悟與未悟所共遊徑己事不明切莫便休我此門中無你分曉處但盡凡情別無聖解何謂凡情遇逆卽怒遇順則喜憎之則離愛之卽著是則稱譽非則謗毀及取捨善惡分別種種者是果到聖凡情盡迷悟識消又何惜餘光也耶若未徹窮底根終非到家時節惟自珍重。

拈頌

舉釋迦牟尼世尊初降生一手指天一手指地周行七步目顧四方雲天上天下惟吾獨尊後雲門云我當時若見一棒打殺與狗子喫貴圖天下太平師拈云世尊才生能手舞足蹈稱尊天上人間須則气宇如王爭柰瞻前不能顧後雲門須有殺人刀而無活人劍若據山僧直是好笑且道笑个什麼笑賊過後張弓。

脫體堂堂出門指天指地自稱尊當時莫怪韶陽老只爲垛生招箭痕。

舉僧問九峯虔云承聞和尙有言諸聖間出祇是傳語人是否師曰是曰世尊一手指天一手指地雲天上天下惟吾獨尊和尙爲甚麼卻喚作傳語人師曰祇爲一手指天一手指地所以喚作傳語人師拈云九峯善能利刃上舐蜜不覺舌頭血滴者僧慣會蠱毒中嘗水未得衣錦還鄕當時我若在會見他師僧與麼道各與三十拄杖不惟師僧伎倆全消亦免後人傳言送語。

淨圓妙體絕埃塵佛祖猶然總未親一貫初無來與去瞿曇甘做不良人。

舉世尊初於臘月八日明星出時忽云奇哉一切眾生具有如來智慧徳相但以妄想執著不能證得師拈云瞿曇輕金輪位隈藏艸座𨿽則因禍致福也是金彈換泥丸何也瞿曇只看絲綸上不見蘋白對蓼紅。

黃面瞿曇見未圓分明打失一雙眼白雲繚繞雪山在不免被人道擔板。

舉世尊一日升座大眾才集定師拈云一例受欺謾文殊白椎云諦觀法王法法王法如是拈云艸裏漢世尊便下座拈云雪上加霜𨿽則覿面提撕也是一場敗闕。

百萬人天兢大雄風行雲集已其中翻身獅子絕蹤迹何必文殊椎下通。

舉世尊一日敕阿難食時將至汝入城持缽難應諾曰汝旣持缽當依過去七佛儀式難遂問如何是七佛儀式佛召阿難難應諾佛曰持缽去師拈云世尊在阿難圈繢裏還有人出得麼要見七佛儀式天地懸隔。

從前佛式沒邊表各各男兒不欠少未解懸崖雙手拋無非到此打之繞。

舉文殊師利令善財童子采藥云是藥者采將來善財徧采無不是藥卻來白雲無不是者殊云是藥者采將來善財拈一枝艸度與殊殊接得示眾云此藥能殺人亦能活人師拈云文殊善財莖艸上定綱宗掌握中全殺活須則用處天然也是重添眼裏華西來要與二老把手共行遂拈拄杖云若道得一任褒貶如道不得藥病相治。

善財拈與文殊用殺活手中任奪縱歷劫明明絕覆藏憐兒不覺重賣弄。

舉西天初祖摩訶迦葉尊者見世尊在靈山會上拈起一枝華以靑蓮目普示大眾百萬聖賢悉皆罔措惟迦葉破顏微笑世尊乃曰吾有正法眼藏涅槃妙心實相無相微妙解脫法門付囑於汝汝當護持流通無令斷絕師拈云黃面漢四十九年葛藤不了臨末梢頭落節白眉翁可憐有理不解自伸換卻一隻眼百萬聖賢略較些子。

世尊拈起華來示漏泄幽香遞噴鼻百萬聖賢眼豁開飲光微笑欠瞥地。

舉迦葉因阿難問世尊傳金襕外別傳何物迦葉召阿難難應諾迦葉曰倒卻門前剎竿著師拈云迦葉以彊淩弱則且置如何道得一句語免他道倒卻門前剎竿著良久云縱然不坐空王殿爭柰千峯夜色寒。

翡翠麒麟羽角奇兄呼弟應自相宜傾湫倒嶽還知否此土西天眞白眉。

舉昔有古徳一日不赴堂侍者請赴堂徳曰我今日在莊上喫油餈飽者曰和尙不曾出入徳曰汝去問莊主者方出門忽見莊主歸謝和尙到莊喫油餈師拈云古徳出入不動步喫餈不動口𨿽則作用天然能有幾人知而今撿點將來也是家醜外揚還知莊主侍者殷勤處麼一條拄杖兩人扶。

莊上喫油餈果曾而今多少昧相應非非是是請俱出茶飯隨時待列朋。

舉徳山一日飯遲先托缽下堂時雪峯作飯頭見便云這老漢鐘未鳴鼓未響拓缽向什麼處去師便歸方丈峯舉似巖頭頭曰大小徳山未會末後句師聞令侍者喚來聞汝不肯老僧那頭密啟其意師乃休去至明日升堂果與尋常不同頭至僧堂前撫掌大笑曰且喜老漢會末後句𨿽然如是只得三年師果三年而歿師拈云徳山父子經天緯地險布槍旗仔細檢點將來做處沒交涉可恨兵行詭道佛口蛇心當時若是秀上座見便云莫瞞人好非惟他父子討巴鼻不著亦免賺後昆向末後句疑殺只如徳山三年遷化符契巖頭之斷意作麼生口喃喃伎倆只如此白拈火裏討便宜。

六韜三略徒誇得文武齊施覺費力擬向當陽指似來門前早是生荊棘。

舉文殊師利在靈山會上諸佛集處見一女子近佛坐入於三昧文殊白佛云何此女得近佛坐佛云汝但覺此女令從三昧起汝自問之文殊繞女子三匝鳴指一下乃至拓上梵天盡其神力而不能出佛云假使百千文殊亦出此女定不得下方過四十二恆沙國土有罔明菩薩能出此女定須臾罔明至佛所佛敕出此女定罔明卽於女子前鳴指一下女子於是從定而出師拈云文殊罔明弄巧機關難經識者看破瞿曇敲唱翻古調女子接拍換新腔𨿽然梵曲湖腔卻也被傍觀者哂。

朱絲一奏五音分只是不堪識者聞徒把機關重漏泄瞿曇女子眼無筋。

舉殃崛摩羅旣出家爲沙門因持缽入城至一長者家值其婦產難子母未分長者云瞿曇弟子汝爲至聖當有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分娩子母平安師拈雲長者一問不免將錯就錯殃崛弗委只得送語傳言瞿曇恁麼通消息脫賺時人沒了期。

長者發言已是遲摩羅自昧轉頭時從來聖法無生殺惟把空詞誑小兒。

舉南院上堂赤肉團上壁立千仞僧問赤肉團上壁立千仞豈不是和尙與麼道師曰是僧便掀倒禪牀師曰這瞎驢亂作僧擬議師便打師拈云叢林中浩浩商量盡道南院是作家鑪韝本分鉗錘有甚交涉𨿽然若非這僧敢捋虎須殊不知被這僧一拶直至如今扶不起且道那里是扶不起處還有扶得起衲僧麼有則出來替這僧合喫西來一頓棒何故殺人刀活人劍具擇法眼者試定當看。

壁立千仞分略韜面皮露出沒纖毫未言先契自然愨萬里晴空飛鶚髙。

舉風穴上堂云若立一塵家國興盛野老顰蹙師拈云法堂前艸深一丈不立一塵家國喪亡野老安怗拈云錦上鋪華於此明得闍黎無分全是老僧拈云窮漢受罪畢於此不明老僧卽是闍黎拈云將錯就錯闍黎與老僧亦能悟卻天下人亦能迷卻天下人拈云純如也皦如也要識闍黎麼左邊拍一拍云這里卽是拈云這里卽難那里卽易要識老僧麼右邊拍一拍云這里卽是拈云那里卽易這里卽難且看雙放雙收喝一喝拍禪牀一下。

威行閫外雄基立俱仰淸光萬里熠傾國風流大勝朝男兒那个不天襲。

舉襄州龐居士一日曰難難十石油麻樹上攤婆應聲曰易易百艸頭邊祖師意靈昭曰也不難也不易饑來喫飯困來睡師拈云龐老賣弄口觜婆子應聲應色惟有靈昭猶較些子𨿽然如是更有一著在忽有人問西來是那一著只對他道饑來喫飯困來眠具擇法眼試請辧看。

喃喃口子太綿密切切爲人話語實說向世間無事君而今便好猛參悉。

四料揀。

奪人不奪境雲月溪山靜沙界一毫端目前無異影。

奪境不奪人廓然絕點塵未移方寸步賞盡洛陽春。

人境兩俱奪聖凡情盡脫不畱佛與祖六合密回拔。

人境俱不奪調機順物情雲林宣妙法句句悉無生。

三玄三要。

第一玄該今該古逾天寬無陰陽地無根樹重疊華開空劫前。

第二玄飲光展笑擬華前無端平地起模樣漏泄家風不本然。

第三玄紛紛衲子蹀蹁躚忙忙走殺天眞佛腳下水泥奚日幹。

第一要夜半金烏空裏耀華新枯樹劫初春萬紫千朱同个竅。

第二要不犯毫芒格外造縱展無私妙化機行行恰恰鳥同道。

第三要臨機活卓巍然峭乾坤之內振雄威敵勝驚羣彰淨妙。

黃龍三關。

我手佛手並伸當陽曉示於人衲僧直下明得日用絕無比倫。

我腳驢腳兼行髙低步步分明直登無相峯頂此道迢迢坦平。

人人盡有生緣全體徘徊現前認著依然不是四威儀裏勾牽。

山中四儀。

山中行極目風光春似瀛日麗喬林華正發玄機深入道逾精。

山中住隨用現成自具足漏艸屋頭法界寬兩丸日月依檐路。

山中坐空性現前陰境破四壁寥寥廓太虛六窗迥絕無纖過。

山中臥睡到碧天日午過不用安排自古今渾然一段天眞个。

總頌。

窅窅深藏懶道流超然迥出世羣儔經行坐臥躬如是惟我獨尊法法頭。

十二時頌。

半夜子千門崇枕臥方美尊卑貴賤各相依未熟黃梁夢不已。

雞鳴醜髙扣鯨音徹大有喚醒連宵夢里人由來教伊悟元首。

平旦寅天光隱隱淨無塵眼空佛祖親疏絕白棒一條血渥淋。

日出卯更無一法外邊討縱橫期用目前底左右拈來如意寶。

食時辰好好修事法眼眞大響一缽和羅飯調諧味塞口多人。

禺中已个事那堪重舉似芥納須彌不易容是非得失何相倚。

日南午亙古亙今萬象主剎剎塵塵堅密身盡虛空界一輪普。

日昳未昏魔不散要瞑睡朝來猶得榻髙眠兩眼豁開打个嚏。

晡時申可湣古今妄認眞急急疊生路上走衣中有寶自甘貧。

日入酉萬巧施爲呈拙醜不怕羞慚擘面門圓機錯落星飛走。

黃昏戌羊裘樵子盡歸屋豪賓倚席醉貪觴多少漁翁江上宿。

人定亥夜深出靜啟巖隗今宵更覺月增明六合茫茫尙危殆。

牧牛頌

尋牛

全牛切忌外頭尋莫謂渠儂入艸深只在自家猛省處不消回首更沈吟

見迹

任他騰踏迹無多正體堂堂見也麼鳥道玄途收不得誰知直下獨非他

見牛

隨伊露面恣哮聲通體完全不飾靑謾莫迷頭認影子元來气象自生成

得牛

此處而今親獲渠天然之性安容除免教緇俗勿疑著畜熟牛兒焉定居

牧牛

只在尋常處放身胸中從不立纖塵日來水艸怡然足何待揚鞭照管人

騎牛到家

露地寧眠已迄家目空天地渾無霞直饒佛祖難依近免事抵頭犯爪牙

忘牛存人

覿面盈眸只見山牛兒無處獨安閒大千沙界沒知己一个暇人天地間

人牛俱忘

人牛直下忘來空妙密家風本地通無相光中全體現不存機境振綱宗

返本還源

妙源絕待本非功聲色無依孰瞽聾一一見聞元不礙現成公案顯靑紅

入廛垂手

龍驤虎驟交馳來擬議攔胸毒掌腮作者機籌拋格外潑天門戶任從開

機緣

安陸戎府尊筠庵劉居士迎師入衙內茶畢問如何是自己本來面目師舉番菩提珠云會麼士云久曉本來面目不假外得師云恁麼居士親見本來面目何須貧道更起模畫樣士云如何保任護持師復舉番菩提珠云明明無覆藏歷歷生光彩士豁然頓契問一段眞風見也麼元元化母理機梭織成古錦含春象無柰東君漏泄何世尊在甚麼處漏泄師云念言語漢進云是个甚麼師云錯進云如何是不錯聲未絕師便喝。

問弟子參父母未生前本來面目聲未絕師便打僧禮拜師云也是平地喫交僧喝師趁出。

師喫茶次問行者看的甚麼話頭者云竹篦子師舉茶杯云喚作茶杯則觸不喚作茶杯則背汝喚作甚麼者一喝師云喝卽任喝這里不許思量卜度直下道道看者擬議師以茶潑之。

問如何是賓中賓師云用處鹵莽進云如何是賓中主師云舉目無親進云如何是主中賓師云迷頭認影進云如何是主中主師云凝眸據座進云賓主已蒙師指示如何是向上事師便打進云打卽任打畢竟如何是向上事師復打頌云。

賓中賓終朝不識自家珍忙忙宇宙猶如醉傍戶倚門空蹙顰。

賓中主半合半開惟自露捲起簾來沒可觀解區端坐無回顧。

主中賓回光返照見疏親長安大道迢迢直暗去明來不露身。

主中主凝眸據座鎭寰宇全威赫赫非常尊皝皝淸光惟自睹。

問通身是口那个是和尙說法口師云吐卻著進云請和尙親切道一句師云合取好僧禮拜師云自倒自起。

僧參乞話頭師舉拳云會麼僧擬思師云拳頭也不識僧仍擬思師掌云鈍漢者裏會得好。

問香怎麼遣師雲龍遊滄海舒捲無方進云禪怎麼參師云鶴唳靑霄誰委蹤迹僧擬議師雲淸水白米任你食將甚麼還飯錢僧禮拜師云一鉤便上。

問古徳繞禪牀三匝是何意旨師舉杖示之進云周身是个泥團如何得破師打云一棒打破進云破後如何師復打云同坑無異土僧擬進語師直打出。

問如何是遣一炷香坐一炷香師云雲散不動天本然皎如蟾進云不會師云八面無拘束撒手徧大千。

問學人衣長不合體欲攺短些和尙還許麼師云許道許爲甚麼古徳云千丈法身披著不短丈六報體搭起不長偏汝著便長聻僧擬議師連掌云切莫動著若動著打折汝驢腰。

問古人道諸佛不出世祖師未西來佛法徧天下談玄口不開旣是佛法徧天下爲甚麼談玄口不開師云野雲疊疊萬山靑進云諸佛已出世祖師旣西來支分派列五葉聯輝浩浩談玄宗旨建立爲甚麼翻成途轍師云自是無人有路行進云卽今虔誠請問未審有何開示令學人不墮途轍師云冷門萬丈豎橫開顧險防危喪性命進云近來狐宗放肆正眼寂寥五家宗旨久矣無聞還許學人一一舉問麼師云銀山只是銀山鐵壁只是鐵壁進云如何是臨濟宗師云言中喝下劃斷羣狐進云如何是雲門宗師雲藏身北斗格外縱橫進云如何是曹洞宗師云不落有無隨機應物進云如何是潙仰宗師云離云玉鑑潭無影進云如何是法眼宗師云頂門隻眼照乾坤進云如何是最初句師云無人解得齊進云如何是卽今句師云揚聲止響進云如何是末後句師云再犯不容進云謝師答話師打云放過不可。

問承古有言開口也打不開口也打爲復懸巖撒手爲復覿面全提師云直下無私化本來自驚羣進云恁麼則處處綠楊堪系馬家家門首透長安師云無私春色千林茂平出山頭白浪翻進云兩途俱不涉一劍倚天寒師云札僧擬進語師以杖擉退入室。

居士問和尙案前豎根拄杖作甚麼師云今日不打你士云學人來參不問話的怎曉得他機頓機漸師云一口兩舌士云昨日雪中到府一僧問世尊未離兜率已降皇宮未出母胎度人已畢不知此理如何師云端然衣錦自還鄕士擬進語師云還記得話頭麼士云不記得師云元來元來。

中秋師指月云喚作月則觸不喚作月則背畢竟喚作甚麼一僧出云寶鑑當臺現羣象師云現後聻進雲光非照境師云放你三十棒進云和尙意又作麼生師云金烏莫望玉兔難居。

問濟上門庭三句如何是第一句師云靈鑑印開日月無光進云如何是第二句師云釋迦彌勒尙自忙然進云如何是第三句師云貍奴白牯脫體風流進云三句謝蒙師指示如何是四照用師云倜儻天然竅坐斷祖師關進云如何是先照後用師云推過釋迦按下彌勒進云如何是先用後照師云腦後一錘縱奪自在進云如何是照用同時師云齒牙敲磕搖舌鼓唇進云如何是照用不同時師云子丑寅卯申酉戌亥進云如何是收攝句師連棒趁出。

問學人頂門眼開聲未絕師云汝向頂門眼開處道一句看進云大地無寸土師云旣大地無寸土汝卽今何處安身進云蝸牛角上三千界師云盡十方世界都是山僧个方丈蝸牛角在甚麼處僧一喝師云亂叫喚便打出。

居士問弟子蒙眉嶽大師開示得歸正念今特來禮覲和尙求直言一句師便打士云弟子參不是心不是佛不是物師和聲打云是个甚麼士以扇敲桌師云不得虛頭畢竟是个甚麼士擬議師復打云但恁麼提持得好。

一僧入室將禮拜師云作甚麼進云昨夜得个消息特來陳白和尙師把住云速道速道僧擬進語師拓開云是甚麼消息何不呈似山僧僧仍擬進語師云夢也未夢見在直打出。

問百尺竿頭更進步四面懸崖直撒手師云照顧腳下僧趨前與師腿上一拳師云是甚麼旨僧惘然師直打出喚云禪人僧回首師雲山僧罪過。

梁山鑑西堂問生法師道涅而不生槃而不滅不生不滅故曰涅槃跋陀禪師道一微空故眾微空眾微空故一微空一微空中無眾微眾微空中無一微一老之意那个道著涅槃妙心師云總未夢見在進云盡佛法不過一理因甚和尙二俱不肯師云只見落花隨流水不知流出洞中春進云學人當面師云上座莫錯認好進雲松華若也沾春力根在深巖也著開師云未是時節在進云也瞞他不得便禮拜。

書復

謝安陸戎府尊筠庵劉居士﹝諱余霖法諱實超號遠公﹞

昨辱過上府得睹慈顏又聆大論於法務語語眞切𨿽未及覯中心欽仰矣日同諸禪徒飽味香齋厚嚫敬謝敬謝復得縱觀園亭竹石之勝獲重振於塵鞅之外非大護法厚徳向道何以臻此歸寺時常憶淸教感佩不忘大居士豎精進幢研佛法味日用應酬親猛提撕鏟去所知尢自所望蓋金湯明良會合之時卽苾芻泉石依憑之日忻慰之情有不期然而然也謹專學人實見賫啟陳謝伏惟臺慈照察。

附來書

郡齋簡慢蒙和尙慈悲垂手火宅渥以淸涼便是厚幸何煩致謝賜教當時時警策不負大徳告示一張附來掩俗入耳目爾豈足當護法耶附覆不宣。

附爲尊嚴六帙請啟

伏以一音演暢甘露徧於河沙三藏圓通法雨周於塵剎當時說無所說四十九年曾無一字至今傳無所傳百千萬載剩有千函恭惟西來大和尙振衣鷲嶺洗缽曹源常驅耕夫之牛有時而帶水拖泥旣奪饑人之食不妨亦牽犁拉耙慈航普濟悲願弘加竊念﹝霖﹞質本顓愚性非慧敏服官千里不勝岵屺之思倚閭九年未遑顧復之報玆值家嚴初度六帙恭請大慈弘大法之寶輪微塵眾生獲妙智擊大法之雷鼓百千世界盡聲聞躋大地於春臺登閻浮於壽域伏願飛錫遄臨祥光賁於白雪云幢至止瑞靄溢於陽春弟子﹝霖﹞臨啟無任翹誠之至。

復江南揚州府通州天與蔣居士

伏蒙臺下弘護正法眷顧山野非從靈山一會又安能如是親且切乎何日忘之前祇領厚幣敬謝不一自客冬荒剎奇遇別後倏忽半載矣然襄樊與敝寺不二百里所仰音徽何其不易邪思欲寄一札不知尊寓何館莫便可通徒自郁懷而已入夏來思愈甚不意溽暑反承命黃沈二位賢公遠頒翰教兼惠葛衣齋儀枵腹苾芻所仰維摩神力香積於剎那際各各飽食足矣布謝布謝玆以寸楮遙訊待涼風屆節萬山秋色專候道駕晤會之緣有時也不宜。

附來書

恭惟和尙道證上乘法流三界誠苦海之慈航通衢之巨燭也去冬有緣得睹慈光實三生有幸耳因解纜急未獲深聆禪範殊爲悵愧然傾葵之切二六寧有間哉弟子碌碌半百皆成夢境常思功名轉盼成灰生死臨時難措若不預求指迷何時得登彼岸耶故不揣樗質待俗冗畢同潘捨親躬詣寶剎皈依和尙門下將從前事一一懺悔得爲佛家弟子足矣玆於五月初一日在樊城啟建千佛百期道場至八月終方可告竣今十九日恭遇觀音大士聖誕虔備香蠟二事齋儀拾兩葛衣一件特著學生子黃文裔先賫奉上俟九月初旬可以掛帆前來得侍杖側也臨楮曷勝神馳統惟慈鑑。

附請啟

切以一物非有始得妙理眾物纖毫無障乃能徧覆三千一言出而爲萬法之宗一事行而作奕世之範自非願力宏深安足拯拔羣溺惟我本師秀野大和尙慧眼髙懸大乘在握信手拈來頭頭是道由心演教法法皆眞豈非濟世之慈航破暗之巨燭耶弟子﹝時參﹞等常念石火韶光蜉蝣幻迹不藉指南之車罔出沈迷之路今生慶會洪鐘敢不駑力請扣謹卜本月十二日恭迓髙升蓮座普震徽音合盲者復明回光而返照俾愚者頓悟撥霧而見天同證本性之阿彌咸登無邊之彼岸若天若人佇望頑石點頭或僧或俗爭覷天華紛墜誠所謂萬劫難逢千生鮮遇者也伏願棒喝處羣魔蕩滅開示後眾性靈通旣切景仰之殷慕無棄苾芻之皈依謹啟。

簡天與蔣居士﹝諱時泰法名實寵道號智威﹞

神交千里覿面一回是个中人談个中事莫非黃面老子兒孫豈方其袍圓其顱者爲拘矣如頂一著非般若夙燻信根成熟莫能趨向幸保任之津梁末法﹝某﹞啟西來竹院多賴金湯念別日久遐思起居諒多納吉耳每念住持之縛已當暮年求作閒人殆不可得徒寤寐轉側而已恆憶與老居士聚首促膝白雲淸風頭頭自在而未果何日前承光隆法席拜登大貺伏蒙捐俸垂囑大佛殿及初祖殿五楹重飭鼎建如命煥然一新也蒙潘老居士一番維持楚中郢地漢江之秀妙耀西來祖印之光千古標格教化典型玆因潘居士辭衲冒暑往顧臺駕謹托寸楮遙爲問訊用展心素惟冀原亮。

上黃龍和尙

﹝林﹞夏月參禮親蒙法乳忝荷付囑紹繼一燈當朝夕問盡之誠無柰掛搭西來乏侍左右近聞眾弟子結意爲和尙建塔躬失作務恃海量洪深一一宥之謹專監院照璇代伸禮足並賫折儀若干靑蚨若干涼薄不堪僅以匠作一食費用余容面稟懇啟照亮。

又

﹝林﹞自去春拜別株守荒剎幾欲走百丈禮足因今冬結制未敢遠行特著首座最﹝正﹞代伸禮覲俟春王端始大衍之辰親臨座前再領慈訓臨楮切切翹企不勝惶恐之至。

附大洪山萬壽禪寺來書

老尊宿曇秀凝資崧精挺質學追往哲懋玄要賓主之風法利羣蒙超良知格物之業聾俗驚奇晦蒙咸睹玆者敝禪室經兵燹之餘云賢已無駐蹕之所幸而叨沐余庥聲光復彰予意從上諸老安忍其滅沒而無傳耶客歲末侄矢志願闡禪期料天之福祚鼻庭自有名賢下顧接手教不棄葑菲恢復數老家風大開聖諦奧旨振作而維新之則洪山亦煥然可睹矣聊獻不腆乞惟幸宥恭望蓮臺刻期辱臨荒山匪第末法佩仰靈老亦誦徳歌功不淺矣謹修尺素曷勝海含臨楮可任注瞻謹啟。

復大洪山萬壽允書

頃接芝眉虛髙忽寄令靈府中平得一番淸況矣但季世淳風輝生寒谷有此弘宗之念實世希有之聞讀翰教相呼貧道欲卻之有方尊命應之又增汗顏二者較之寧汗顏而不方命也謹此奉復。

謝復惕若楊老居士作緣簿文

老居士妙文未可加點蒙不惜筆鑯西來瓊樓玉殿已鼎建垂之不朽貧衲刻於肺腑感佩寧有涯乎專此復謝。

附香嚴蜀叟法叔老和尙

聞公住黃龍予不勝其喜法兄和尙之道場不致寂寞矣拙緣薄人數年來奔馳兼客歲天旱秋收全無故舉止多艱今遣侍僧持微物齋敬以爲一賀願賢侄和尙久久繼振不惟黃龍常住得人亦襄城由沾法化囑囑。

復蜀叟法叔老和尙

小院禮別慈顏迄今十有七載第山水迢遙無縮地術失候親炙幸海量洪深不以怠緩加罪亦釋然矣自先師辭世經今七年﹝小侄﹞不憶黃龍習山主及城南檀越居士靈芝監院今年三月十六日召勉繼席再三再四推脫不得祇可守塔而已荷惠齋金種種盛禮旣上賜下一一拜登容日匍匐面領尊諭臨楮翹企不勝悚然復上。

附山右古宿法叔和尙書

西來一別迄今相近十有九年第恨僻處山右令師故後二載方知罔獲親臨一奠𨿽則遙空設供聊表寸誠大都骨肉分離之痛卒難可愈自聞老侄繼席黃龍頗得半瘥香嚴一枝法脈從玆永遠彌布震旦國中矣。

復古宿法叔老和尙

自荒剎拜別倏忽廿載矣以山水迢遙未獲往候法駕近得寄札拜讀慈示愧心如搗罪誠莫宥幸和尙開天髙地厚之恩以赦之也甲寅仲春三日先師辭世冷落至今七年先師室中蒙記莂者五十餘人近日只存二十五六人七載寒暄速如飛電樓頭花萼睹影情枯原上鶺鴒采音腸斷同气連枝無撫今追昔之感﹝侄﹞便欲深棲巖竇隱遁過時不憶習山主城南眾檀越召勉濫叨繼席若謂香嚴法脈則有幾位法叔老和尙在﹝侄﹞祇可守先師塔而已矣叨荷遠頒法章過譽誠難克當恨衰齡不能腰石事春然未常不神馳左右也想和尙自湣﹝侄﹞有眾之累不加叱責臨楮無任戰汗悚懼之至謹此復上。

像贊

觀音贊

舉世眾生眼觀耳聞惟此菩薩眼聞耳觀心洞十方空互彰六處用人人能作如是觀永脫世間生死際

又﹝京山張居士請﹞

稽首大悲瑞像智光無礙常放譬如日月行空穢潔燦然照上士女得瞻聖容一心敬禮供養若能斂念持名必悟圓通性藏我作贊詞贊之人天莫不宗望

初祖

渠儂搖振梁魏少室斟皮酌髓更說甚安心法脫空乃大謾訿眼深鼻大眉橫彰露許醜舉止秀野一見俏贊甜瓜甜苦瓠苦虛堂張掛人皆識个是西來祖之始

天童密雲悟祖

巍巍妙體宴坐曲錄法湛冰壺靈臺絕矚中興濟宗曠代紹續四眾懷風策杖參棒頭換卻多人目咄

千首觀音菩薩﹝並序﹞

大士隨類現形展化權於娑婆界中上同諸佛慈心下合眾生悲仰以圓通三昧而爲佛事有越宗徳上人者發大心率檀財聚爲千佛菩薩像旣像鏤畢眉目可睹毛髮微露冠纓衣褶靡不分曉印施隨處與人供養欲使普修善業同登妙果若見若聞莫不稱異彼上人悟斯菩薩身發明而獲性常住如是功徳聚微妙難可測所成就法界眾生各各同圓智慧海我亦作此如是觀於是歡喜而贊之。

徹軀千佛示閻浮度盡眾生願未休世出世間開慧眼慣從苦海泛慈舟汪洋浩瀚濤收息穩泛舶津九有流堪嘆娑婆眞五濁激揚蔑計挽何由悲心宛覆如天大諸上善人還信不顯發圓通第一義鴉鳴鵲喿鬧喧頭昭然無隱徧塵剎甘露憑傾沙界周覿面相看勿擬議洗淸凡骨共渠遊

諸方

分枝列派義何宣共闡宗猷豈小緣祖令全提明妙用隨機變現體中玄遺蹤斷際難依望掩勝潛奇回灑然再焰眞燈寒嶠月重光先覺碧潭煙引攜諸子出三有排斥眾魔超四禪碓觜瓊華知逝水巖頭石筍聽飛泉剎那心合僧祇後過量智圓古佛前玳瑁盂傳親嫡嗣苾芻香馥鬱金田

戊戌春至香嚴覲禮宕山師翁有感

尋源驀地到香嚴正值桃花放更鮮我祖中興大法主門庭施設唱三玄

祝本師奇老和尙五旬

有山咸拱嶽是水盡朝東世代攸宗陪卓然百丈崧鉗錘全殺活振起濟家風權衡玄要訣饒益君臣丰滂沛羣生潤慈云徧界克嵩呼祝五紀緇素聚千叢擊香嚴毒鼓聞著悉頭恫邁古金獅子超今海內雄法王壽者相一喝迅穹窿

黃龍智本師和尙﹝覺知上座請﹞

道大門庭壁立人無能攀徳重聆風契心莫知其數不假鉗錘渣滓淨盡嘉聲徧界个阿誰百丈奇然老古錐

自贊﹝智覃首座請﹞

曾遭天童密祖痛打令我頓然棒底翻身直下情根意識無作無功透得黃龍關瞎卻頂門眼脫脫灑灑絕縱絕迹如鑑受象光非雜壞雜壞蠲便醜妍一齊分付正智覃唵叭彌囉哩吽吽蘇嚕

梁山鑑西堂請

者眞癡呆漢拈一條白棒彼此殊弗分碎衲僧窠窟恁麼底爲人阿誰能信受到斯肯承當許親見渠儂咄个老瞎驢付與梁山

淨極澄西堂請

我相非矩則描出尢幻式其不幻式者如何加贊得眉毛罅裏劍光縱橫廬陵米價齊等窿亟觸著慣揮白棒頭痛癢要伊自己識莫便是林秀野爲人處麼賊賊阿呵呵甚奇特漢水淸兮可以恆映月之形明崆山秀兮可以常掛眞之容色更假丹朱寫徒勞費胸臆不假丹朱何所彰問取西堂澄淨極

法海淸典座請

這藞苴頻模楷有丰姿無精彩謂會禪古人公案要待驢年謂知道本地風光不明白在無分曉處露佛祖爪牙有來由時飽鬼神饑餵從來伎倆只如斯一字如何加贊乃人生相識貴知音水入水兮淸法海

見若朝西堂請

這川巴子有時本分接人笑面當慈悲示無作相行無緣慈有時酷虐淵深苦心含惡毒擊塗毒鼓誅佛誅祖人情沒秋毫無狀有千萬性气剛決得人憎瞋恚發時渾不管只這著子振家風百世見者白拈賊見若西堂知不知牙爪猙獰力不欺

空印極侍者請

這漢一生來不識好與惡空空眼界不分皂與白空印之手形道環之虛盈空印侍者虛堂張供三十年後靑天激電白日見星爲人活計無伎倆眞實天童五世孫

聯芳

智覃正首座﹝湖廣安陸人﹞

佛祖道元爾以悟山僧今日親分付巍然蒞眾振洪規塞斷通天魔子路

武昌府太守筠庵劉居士﹝盛京順天府宛平籍﹞

文經武緯振皇風道合君臣佐國忠格外行權公定法大雄正續濟綱宗仲尼日月腰間帶佛祖靈符手內筇弘護覺場猶不倦鷲峯曾囑托流通

本巳上西堂﹝四川碧山人﹞

个是西來傑出人識髙見遠古爲鄰驚羣伏眾綱宗振衲子趍風濟濟臻

梁山鑑西堂﹝四川夔州人﹞

七穿八穴之心印千緒百頭之妙門不徇人情資作者大機大用獨爲尊

智威寵蔣居士﹝江南通州籍﹞

▆然已得熊峯髓信手打開無盡藏且喜功深悟亦深世間世出獨爲上

智弘潘居士﹝江南通州籍副號朴友﹞

出羣英俊越諸方虎驟龍驤莫敢當把斷玄關施正令西來祖印更增光

敏慧悟侍者﹝四川酆都人﹞

不語須知未遇人西來驗辧扣機親濟宗正脈憑分付四海垂鉤釣錦鱗

覺知受書記﹝四川人﹞

獲記西來敷化心玄宗妙達廓雄襟龍驤虎驟頻降伏從此聲光振道林

淨極澄西堂﹝貴州思南人﹞

得爾法幢相與扶掃除學解刮肌膚爲人直截機如電福慧雙彰入祖圖

梅叟卓書記﹝秦中寧下人﹞

全提向上惡鉗錘尙古風規振此時正法今堪付囑汝叢林榜樣立雄基

法海淸侍者﹝湖廣人﹞

潙山作用了無疑惟爾上人自主持全放全收意亦克具摩醯眼那能窺心安如海量空廓互換機鋒敏捷奇喜有巨鯨來突浪好拈竿綫續斯時

見若朝西堂﹝湖廣人﹞

離相離名絕眾塵一回拈出一回新輝天鑑地邁今古濟上綱宗爾盛振力在此時作用處老僧分付莫因循豁開向上之機括垂手廛中接引人

能極見監院﹝湖廣人﹞

洞明正眼徹根元透脫根元獨自尊肘後斜懸三要印恢宏祖道耀乾坤

景隆洪書記﹝湖廣人﹞

七尺一條白蒺棒人天今古爲模樣熊峯直令爾親行是聖是凡難近傍

法泰弘都寺﹝四川人﹞

心心相印本同源此際汝能接上根萬行莊嚴福慧備定應四海象龍奔

印肅信知藏﹝湖廣人﹞

珍重吾徒入此門西來十載契心源如如自住大▆覺聲巨灼然宇宙喧

本權性維那﹝湖廣人﹞

不畱朕迹走機輻略露爪牙向近難一道淸光輝宇宙八荒四海任盤桓

景齊照書記﹝湖廣人﹞

西來法道好扶持掣電之機在蒞時一等令行超格外與奪縱擒任設施

寶嚴果上人﹝四川人﹞

西來中毒已多年不二門開選俊賢濟上綱宗親授手雄雄老衲據中堅

與如愚平上人﹝江南人﹞

堂堂臨濟下兒孫重按輕提廓頂門此日迎恩開法席四方龍象云奔屯

蓋臣周居士﹝漢陽籍﹞

及第曾經法戰場權衡在手任低昂西來肘後毗盧印付與晴川英俊郎

竹叟智上人﹝四川人﹞

迦葉破顏來鷲嶺徳山焚鈔嗣龍潭撒開金鎖傳心印傑出叢林作指南

佛幻心上人﹝湖廣人﹞

堅侍江南刻錄歸心如杲日晝揚輝相期不憚頻頻舉脫體雲霞霧露衣何用老僧多指注當機無順亦無違西來與柄吹毛利有待他年恣設施

能睿興上人﹝湖廣人﹞

雄峯扭鼻絕思惟豁豁全提更有誰瞥轉當頭那一著逢人專勸念阿彌

尼覺妍慧

赫赫靈光奕古今輝天鑑地勢難禁相承授受親分付佛祖傳持只此心

尼法云相

心鑑圓明燭大千頭頭法法自光前百思不斷憶能祖好續末山道脈綿

法派

明最尙宗乘怕然續濟燈光含福慧普法印振南能

至節示三問

一陽始生衲子風流徹體如何是徹體風流句

萬物滋產總來一眼蓋盡作麼生是一眼蓋盡句

包含育養合配乾坤个裏如何是不涉陰陽句

秀野林禪師語錄卷第二﹝終﹞

﹝槜李吳知先敬書禾郡曹文雄繡梓﹞嘉興大藏經秀野林禪師語錄

秀野林禪師語錄卷第三

嗣法門人最正等編

繼席襄州黃龍禪寺語錄

康熙庚申歲二月二十三日師於安陸府丰樂鎭西來禪寺受襄陽府列紳士山主眾檀護曁各剎耆舊同門昆季本寺監院請於三月十六日進院。

三門廣大法門一道直截信知家里人自然無內外拽杖便進。

佛殿法身無爲不墮諸數直下會得應緣卽現呈坐具云大眾莫言不見乃展拜。

韋馱殿感應三洲剎那徧阿僧祇行彈指圓寥寥坐斷魔軍表弘護法門不計年。

先師像前平生沒本據妄談般若罪無涯端的有來由項上鐵枷先擔取黑豆換人眼睛爭怪得者老漢追憶老凍濃心肝懸樹頭胸中更有一般毒不肖兒孫孰敢觸遂拈香作禮。

方丈拈拄杖云新黃龍相席打令看風使帆不惜帶水拖泥一任諸方笑怪以拄杖卓一卓喝一喝便起卽日眾護法居士等請上堂師至座前拈啟示眾云此謂之無見頂王三昧甚深微妙法藏言言見諦句句朝宗諸公應須不作文字解不生紙筆見如此符合文彩全彰還知端的麼如或未委試聽維那宣讀宣畢以拄杖指座云看看者寶華王座欄楯階陛天繒妙寶香光云网殊勝莊嚴一一皆由諸公多生修行集聚善根所共成就如是功徳今日於一念間齊顯露了也還見麼遂升拈香雲者瓣香至尊至貴名超優曇華爲蓋爲云葉覆大千界虔爇寶鑪端爲祝延今上皇帝聖躬萬歲萬歲萬萬歲欽願福基等乾坤永固國運與兩曜增輝八荒歌堯天之化育四海樂舜日之丰腴復拈云者瓣香補衮仁主鹽梅聖化爇向鑪中奉爲滿朝文武闔國公卿道府縣各衙現任列位尊官伏願常居祿位永作金湯次拈云者瓣香足見僧賴護法以顯護法賴僧以鳴今日滿諸護法勇衛協贊嘉謨爇向鑪中奉爲闔郡紳士在筵檀護列剎髙賢同門昆季本山兩序監院等伏願緇俗同明正法眼見聞鹹發最勝心又拈云者瓣香已在西來拈出多年今日人天普集不免從頭說破廿載行腳蹋破芒鞋江南江北受盡風霜曾經數員知識提攜實乃緇素難明一朝天童會裏幾遭密祖毒棒當下知歸自吳越抵荊南撞入百丈山中禮見不近人情老和尙摧折一上痛恨難忘昔年親到者裏印可今日相承繼主此席玆對人天眾前拈出爇向鑪中供養前住卽此山傳臨濟正宗第三十三世先師奇大和尙用酬法乳斂衣就座智覃門人白椎云法筵龍象眾當觀第一義師云未白椎之先則無當觀之義任他五目不能睹四辯莫能通直饒薦得落七落八且第一義還有知落處底麼出眾與新長老相見智覃門人問玄風大震獨巍然拄杖撩天接上賢髙豎法幢天地動靈山密旨請師宣師云正法眼藏無古今般若眞燈照天地進云今辰眾大護法一會儼然恭請和尙上堂說法且道作麼生相爲師云相逢自有知音客何必淸風動五天進雲龍象駿奔咸鶴望普施一語利人天師云雷轟電掣風行艸偃進云一句迥然開祖冑千秋法運喜重新師云也知恁麼贊嘆進雲從此黃龍光不夜人人徹證續傳燈師云勒回河北千年運直接曹溪萬派春進云西來大意越今古百丈宗風徧大千師云好事不如無乃云疊巘峯巒毓秀泉淸溪壑源長淩霄殿閣巍曠龜鑑人天道場祕密寶藏八字打開具種智者頓然妙達一段祖父田園界畦四至分曉只要親到一回便見百丈弘規所以道隨處作主遇緣卽宗法隨法行法幢隨處建立展臨濟三玄戈甲會曹洞五位君臣敲唱雙行殺活自在拈一莖艸穿衲僧鼻孔布縵天网打衝浪錦鱗拈拄杖一劃云新長老一時掃蕩何故幸逢堯舜世自合樂無爲復舉阿難問迦葉世尊傳金襕袈裟外別傳何法迦葉召阿難阿難應諾迦葉云倒卻門前剎竿著後來汾陽昭拈云不問那知五祖戒云露翠巖芝云千年無影樹今時沒底靴師云掀翻海嶽求知己爲報時流莫浪猜且道與三大老相去多少如此涇渭得便會得阿難問迦葉答之意亦乃爍迦羅心靈然不昧摩醯正眼光照無窮所謂眞機普應大用全提還會麼莫怪從前多意气他家曾蹋上頭關結槌云諦觀法王法法王法如是下座﹝謝辭不錄﹞。

當晚小參塵劫來事只在目前緇素濟濟燈燭煒煌百丈山從地而起插劍峯崒立層霄是襄州勝境黃龍道場殿堂虛敝煙雲蔽虧正法眼藏頭頭顯出妙明心印處處全彰須知靈利衲僧未舉早能委悉何煩黃面瞿曇出現於世寧用缺齒老胡航海西來諸方尊宿分宗列派各立門庭具驅耕奪食之機摧邪顯正之用正眼觀來總不消得我此門中別無奇特只貴明自心見自性聞聲見色色色仍舊穿衣喫飯日用尋常不必望求勝妙以爲自得豈不見古徳云欲識佛祖心須向眾生心行中識取欲識常住不凋性須向萬物遷更處薦得多少明白多少現成今人不能洞明蓋是自生知解礙卻本來一段光明山僧今夜始入此門初相聚首竟不肯說心說性說妙說玄恐增諸仁知解只將現成一句子覿面拈出令个个自悟自證自家境界且作麼生是現成一句子以拂子擊禪牀三下。

二月二十三日師受襄州眾護法居士請住百丈山黃龍禪寺於西來禪寺上堂拈帖示眾云兩度三回推不脫今日依前把不住不是人情之故亦非時節因緣因甚撞頭磕額豈意因緣會遇只如今日動靜不以心去來不以象諸仁還知麼黃龍虛法席使者至再三思昔得法時二紀有餘年豈謂蒞晚景檀護重相關開函讀來簡叮嚀見楮端符子旣已至不問路行難方撾集眾鼓龍象咸欣歡先師未了底應時起波瀾敢問諸仁如何是先師未了底待至黃龍方與諸人道破下座。

佛誕際明習居士請上堂僧問一降皇宮卽不問未出母胎度人已畢時如何師云已降未出俱鈍滯躲根禪客切須參進云因甚又睹明星悟道師云明眼人難謾進云十方同聚會个个學無爲如何是學無爲師云相識還如不相識進云此是選佛場心空及第歸如何是心空及第歸師云行不出戶坐不當堂乃雲天上天下行履自由慈湣四生示現閻浮故我釋迦老人降皇宮出母胎便會指天指地周行七步目顧四方雲天上天下惟吾獨尊如此何等慶快若非得大自在安能如是然𨿽逞俊不免傍觀者不肯所以後來雲門大師道我當時若見一棒打殺與狗子喫貴圖天下太平也怪雲門不得何故祇爲亂眾生太甚今日正當此際山僧乍主法席玆者際明習居士揮金辦齋供佛及僧城南一境居士各捐淨財延仗本堂禪侶諷經禮懺慶佛聖誕山僧升座無法可說聊申一偈以應時節乃展拂子云年年春色滿毗藍堪笑瞿曇入鬧籃才出母胎揚醜拙便開大口脫空談韶陽痛恨要捶殺棒下分明絕指南絕指南至今一个未相諳試問諸人諳不諳如諳卓爾渾然無向背西天佛是老瞿曇下座。

開鑪結制上堂斯時法鼓才鳴大家一齊散去可謂超出古今更擬撒土拋沙不免起模畫樣諸禪徳旣到黃龍相從參禪發明生死大事須依山僧行履他後決不相賺个个都要屏息萬緣一心向道追復黃面老子百丈已前所行頭陀之行是謂家風此之苦行頭陀教乘備載請自校看𨿽然今人難齊古人且請其中行得一半庶使得沾頭陀苦行之少分耳不可類此時學者總不問著甘爲無慚愧人大法驢年會得只如黃面老子當時饑則統眾持缽入城乞食歸則各處巖穴之間其後匾檐山和尙惟食橡栗度日趙州諗和尙三十年不開口問人不雜用心芙蓉楷禪師不發疏簿不邀化主惟受澹泊又有丹霞然禪師一生只个布衲此諸尊宿俱是行頭陀行家風所以各各魁壘秀出於當時而歷千古之下爲世出世間之所尊諸禪徳若憑此苦行行持久之不移不易到者裏更須知有轉身喝一喝云百丈巖前輕撒手大千沙界露全身復舉雪峯示眾云三世諸佛向火焰裏轉大法輪雲門云火焰爲三世諸佛說法三世諸佛立地聽師云雪峯𨿽則畫蛇添足未免水寒於冰雲門固爾直截指陳也是承虛接響黃龍今日結制開鑪亦不鑿壞常住地亦不過費常住炭只教寒時休嫌寂寞冷處卻要溫和若能如是體貼不惟免撥灰弄火亦且無佛見法見以拂子畫﹝○﹫│﹞◎○相下座。

上堂寒則普天匝地寒熱則普天匝地熱𨿽則寒暑淩奪妙體本無生滅是以彤雲冪冪朔風凜凜當此之際蠢動含靈森羅萬象乾坤肅靜庶物蕭然於時衲子放下腰包脫卻芒鞋同居百丈不拘堂內堂外不容學佛學祖但以十二時中行住坐臥著衣喫飯運水搬柴磨面輾米迎來送往主伴交參無功用行隨緣自在人人本有莫大威光如龍得水似虎靠山黃龍門下旣不容學佛學祖也不圍鑪添炭直教个个寒徹骨髓因甚如此冷灰爆出黃金豆卻勝諸方熱哄禪。

因事上堂二十餘年玩馬騎今辰卻被驢兒撲一撲撲倒地無人攙得起卓拄杖云幸賴拄杖子著力撐住不然直跌倒金剛輪際尙無歇腳處在此時若逢白牯便須倒退三千里若見貍奴更須別路讓他還拄杖子道長老長老平日硬糾糾地生按佛祖今日如何者般委蛇呵呵大笑云拄杖子你卻不知先人法幢退己讓人也是大丈夫事。

上堂自客歲孟冬曁望之期十方雲集內外雍容同結制開鑪共向無煙火冷灰裏豆爆世界無處簸曲指數將來看看九十日然𨿽愼初護末原始要終首尾一如全無罅縫不參禪道佛法大家共樂無爲同諸人住一冬山僧縱有一言半句盡是家常惱人說話來朝罷鑪諸人或東去西去他時異日莫道黃龍不爲人好。

佛成道日在北楊居士請上堂昔日釋迦世尊睹星悟道今日西來覿面指出明星令諸人一時悟入遂拈拄杖呈起雲拄杖不是明星佛殿不是明星山門廚庫不是明星露柱燈籠不是明星森羅萬象不是明星卉水叢林不是明星祇如釋迦夜睹明星悟道與現前諸人見山僧拄杖是同是別於此悟得直得坐斷聖凡窠臼上無攀仰下絕己躬淨裸裸赤灑灑無依無倚無得無失可謂男兒自有衝天志不向如來行處行卓拄杖下座。

師繼席黃龍以西來授智覃首座紹席上堂祖脈悠遠法海汪洋是眞正種艸可續其後裔大力量人能泛波瀾若論曹源巨浪包含深廣若鯤若鯨若蛟若龍無不從中躍出然不躍則已一躍九萬里程扶搖直上扶豎佛祖正宗還他過量人能持過量事過量人已見過量事行則同行坐則同坐灼爾西來的意自然上古風規旣是權柄在手便合與人雪屈且道應時及節底句子作麼生舉聻滅卻老胡種族扶起千古叢林喝一喝。

佛誕糾首善士何燦然安士俊周文黌李文魁楊大祥關明臯夏實禛魯國輔等請上堂拈香祝聖竟僧問佛身無差別充滿於法界充滿法界卽不問佛誕法語請師宣師豎拂子云攢簇不得底進雲天人羣生類皆沾此法力師云昔日世尊漏逗今日山僧饒舌進云將此深心奉塵剎是則名爲報佛恩師云一言已出駟馬難追乃展拂子云玉塵髙揮爲舉揚分明佛面露堂堂今朝對眾難收拾眼上依前雙簇長諸人於此薦得則見今日吾佛立地處設或未委更爲指陳故我釋迦老子啟基創業開方便門原爲一大事因緣出現於世湣三界火宅焚傷悲四類欲流永鶩遂爾離兜率降迦維淨梵國王爲其父摩耶夫人爲其母以玆證眞常妙體運無作神通慈濟無方度諸含識正所謂淨法界身本無出沒大悲願力示現受生正法眼藏涅槃妙心實相無相微妙大法直截吐露分付了也釋迦老子本命元辰亦乃諸人本來面目覿體無私縱橫自適且不負眾善士年年打破慳囊運出家珍詣西來禪林禮梁皇寶懺慶至尊牟尼所謂一念欣喜心能滅河沙罪果報福徳因生生無棄背人天法界中諸佛同歡會還委悉麼明心須讓英靈漢成佛還他過量人復舉世尊初生一手指天一手指地周行七步目顧四方雲天上天下惟吾獨尊後雲門出來道我當時若見一棒打殺與狗子喫貴圖天下太平師云世尊可謂龍袖拂開全體現雲門眞乃象王行處絕狐蹤𨿽然如是一隊漢遞相脫空二俱不了還有撿點得出底麼如無山僧不免別咎休去也還知落處麼世尊不解覆藏惹得雲門眼熱祇如今日應時慶祝一句作麼生道九龍灌沐自招得難洗今朝一面羞卓拄杖下座。

開之寧居士建千佛懺請升座根原悟徹見全修祖意明明百艸頭隨處施爲能脫略入流終不肯隨流舉世尊問波斯匿王云汝以何相觀佛王云觀身實相觀佛亦然觀佛亦然觀法亦然法界眾生界根根塵塵一切淸淨師召眾云欲識佛大寂滅相諸人但盡攀緣於此薦得一切心卽佛心一切相卽佛相一切法卽佛法一切語卽佛語心也相也法也語也且道一也二也同也別也不見道二由一有一亦莫守一心不生萬法無咎蓋山僧往歲甲午卓錫普門丙申遷住西來而開之居士兩處饋供綿遠不絕壬寅。

佛成道日夫婦同到西來求受菩薩大戒越今辛酉廿有六載抑此信心堅固夙有善種今冬特延禪侶就家燻禮梁皇法懺仍請山僧升座舉揚般若且般若如何舉揚不免倩拄杖子爲諸公通个消息遂拈拄杖卓一卓云孜孜竭力道心濃懺法功能豈易窮今日親蒙千佛記信知男女體元同祇如善人家庭營齋禮懺祈福延生聻復呈拄杖云揭示盡兮又何說壽嶽髙兮福更洪下座。

徳明劉居士六帙禮懺請上堂冉冉流光速季冬將歲暮朔風臨古幹共唱無生曲句句非別詞單談本面目還識本面目麼於此薦得坐臥經行任所之雙親罔極已酬足亦知自家壽量等虛空不落人間花甲數是以特至西來辦供禮千佛法懺仍請山僧上堂爲眾舉揚此事旣然如是豈可囊藏乃豎拂子云看看个裏會得釋迦不先彌勒不後迥超那畔獨脫今時無分凡聖奚論人天祇如用益福齡超出壽量一句作麼生道不萌枝上春秋古無影林中日月長下座。

儀眞縣芮門汪氏實瑛請升座乃云斯一段大事不分男女只貴痛切信得及底向未舉已前一肩擔荷若是思量了無交涉豈不見趙州諗禪師問南泉和尙云如何是道泉云平常心是道州云還假趣向也無泉云擬向卽乖州云不擬爭知是道泉云道不屬知不屬不知知是妄覺不知是無記若直達不疑之道如太虛空廓然蕩豁詎可彊是非耶古徳將心一時吐露了也以拄杖呈起雲見麼有眼同見擊香幾云聞麼有耳同聞旣同見同聞無儻無偏所謂無邊剎境自他不隔於毫端十世古今始終不離於當念行住坐臥自然虛而靈寂而妙三世十方空蕩蕩無佛無祖無眾生山僧與居士恁麼道也是無風波浪生。

除夕是年三月復往吳郡槜李掛錫資勝禪林刊錄畢旋至漢鎭大悲禪院訪白雲老宿恰值歲杪承道愛堅畱過歲設齋請小參山野推脫不得不免應个時節揮拂子云不是心不是佛不是物是个甚麼良久云千聖仰之莫及萬靈覷窺無門威音王前淨裸裸赤灑灑威音王后風凜凜峭巍巍臨濟喝下承當了沒交涉徳山棒頭取證且過一邊直饒總不恁麼終非俊敏所以道我若眞正舉揚法堂前直得艸深一丈事不獲已向諸禪徳道盡大地是个解脫門盡大地是个光明藏盡大地是个金剛眼若作恁麼會悉唎悉唎不作恁麼會蘇盧蘇盧恁麼不恁麼總拈卻悉唎蘇盧蘇盧悉唎截斷三路葛藤放下舊年曆日管取百城春暖四海浪息還委悉麼一歲今宵盡來朝正月一。

中秋晚參巖桂飄香梧桐葉落體露金風應時及節明明百艸頭物物西來意直下一見一切見一聞一切聞一了一切了一證一切證方知心外無法法外無心心外無法正如中秋一月溥現一切水法外無心一切水月二月攝今者月天上人年登半百虔辦香華燈燭珍饈妙供仗延禪徳燻禮千佛寶懺仍設嚫齋普供大眾公願已滿壽福無盡且應時及節髙低溥印一句作麼生道夜靜江涵千顆玉淸光遙散萬龕燈。

結冬制晚參鬧

處有鬧

處的佛法靜悄悄處有靜悄悄處的佛法若是鬧

處依舊靜悄悄少有些子气息若是靜悄悄處依然鬧

底可謂太殺辜恩若向這里擔當得去不遣悟迷親證無餘所以道萬法是心光諸緣惟性曉本無迷悟人只要今時了敢問諸人如何是了底一著子卓拄杖云千山勢到嶽邊止萬派聲歸海上消。

爲心海月海玄機剃度小參揮拂子云一二三四四三二一全體脫塵埃自心莫放逸能爲大丈夫頂眼明如日火裏發靑蓮山岡出白璧佛祖盡欣歡怨魔悉悚栗好記取勿忘失復揮拂子云若向這里親薦得從今不是等閒人。

除夕時窮日窮月窮年窮三十六旬窮過了東村王老夜燒錢西來並無一物應个時節豎起拄杖云祇者个無窮無盡歷劫經年經月經日經時隨分應用總不涉蔓相牽遂靠拄杖云歷劫得來赤骨立乃展手云拍雙空手接新年。

法語

爲楊門髙氏法名實潔老孺人對靈法語撝拂子雲山僧對靈吐露全無一字聊且應時及節只得暫爲指注且作麼生指注自己一點靈明之性覿體與三世諸佛平等從來無去無來無生無死眞光廓然洞照萬象髙氏孺人六十八年前全體恁麼來金雞抱子離靑嶂彩鳳銜花下碧霄六十八年後全體恁麼去水底泥牛銜月走雲中木馬逐風嘶髙老孺人還委悉麼此是西方安樂國從來本性卽彌陀。

越宗禪人辦齋供眾請法語古人道理障難除情塵易遣殊不知盡十方世界空索索地求一法可當前了不可得有甚麼理障可除情塵可遣𨿽然言中有響舌裏藏鋒切忌佛殿上廊廡下撞著露柱復舉法眼和尙偈云見山不是山見水何曾別山河及大地總是一輪月法眼恁麼道西來則不然見山是山見水是水到處走來不似家裏。

偈

壽武昌太守筠庵劉護法大誕﹝諱余霖法名實超號遠公﹞

不負靈峯曾記莂如今握手樂無生仁風溥扇楚山淨雅徳弘傳天下聲邇對南嶟稱壽酒遐瞻北闕感恩榮欣膺軒冕當淸代莫惜賢勞答聖明

贈江南通州天與蔣護法﹝諱時泰法名實寵號智威﹞

天命寰區榮耀遷髙居顯宦政聲傳名山古宿曾親覲疏爵潔修果益堅道契神交能一默緒言過辱爽談禪臨行粗箑引新句護法深心甚藹然

贈江南通州夢齋潘居士﹝諱銳法名實宣號智弘﹞

時人不識但聞名渠是江南丹鳳鳴捷出搢紳捐富貴頓開心地證無生深抽禪髓廓宗眼著揭修途保障城泉石光輝承願力灼然髙照亙天明

癸卯除夕作奉居智黨元戎

歲交溢座笑言雷喬木嚶鳴暖色回短燭紅光今夕意觚稜白釂古人該華懸近圃春堪摘髙榭護蘭風正開應節市廛喧爆竹賢良俊傑奮雄才

居智黨居士命贈鐘祥縣星賓程邑侯

頌聲徳望崇千仞政化仁風定一方惠遠民懷眞父母蒼生今古頭甘棠

示明宇張居士

松梢微月夜初懸皎皎淸光寥廓然大抵人生難共會獲團圓處且團圓

寄泰徵汪文學

一翳在眥華亂墜相逢狹路難回避天然佛性事誰明日用纖毫不費力

次酬襄州芑田方居士韻

野衲何人愧不禪道存顏巷意幽玄乘因王化垂千古且把新詩樂性鉛

丁巳春會稽圓照沈居士前以佳章見貺余愧不敏敢不敬裁俚言以和兼五旬之祝

微樽並祝南山齊日暖風和奇卉萋物物拈來信可達胸中無悟亦無迷

示文盛嚴居士

心光虛映絕偏圓物物頭頭本寂然鳥迹空中無倚靠幾行鴻雁落霜天

示郡山敖居士

合眼開眸重露布雙明一句無差互於中切莫更騰疑法法頭頭絕去住

壬戌春漢陽藎臣周護法至方丈索偈遂贈之

威音那畔个消息顯露明明在卽今儒釋傳持敷正化雅爲符合卻堪任

贈江南儀眞汪護法君耀居士

居士身而佛祖心雙彰兩相護叢林信由福慧多生種受囑靈山箴古今

贈羽聖芮居士

紹來曠劫好家門自得吾眞萬累諼一个閒人天地內般般繼嗣有兒孫

祝穎石上座六旬

威音那畔菩提種傑出須彌勢獨聳眾曜潛暉杲日懸緇素濟祝大椿年大椿年劫矸不能比勁堅

贈罕拙上座浙歸

南方參徧罷行腳心眼圓明觸處廓寸步寧虧達本源灼然放出翀霄鶴

示純然禪人

物我同源佛祖機古今不易絕依俙堂皇迥迥坐聲色惟爾純乎獨振威

宜城怕源鄭居士受戒求偈

分明非戒亦非心平地不栽荊棘林法解勿存塵自盡妄情暫動業還深四禪畢竟無成壞十世何嘗有古今遏下威光再爲說杜康臺子是知音

贈智覃首座

金毛獅子解翻身驚倒閻浮主地神彈壓叢林新气象不施一喝主賓分

贈指凡法侄

道人胸次機輪活腦後常輝萬里光空劫已前一段事先賢猶待替宣揚

祝法海西堂五帙

燻風感萬物雨露發新條瑞應端陽節願乘華柳朝無瑕仁實玉有美佛能超天命蕤賓月相呈景趣髙

示敏慧悟書記

躍出威音無措足門庭超絕聖凡路世間世出越羣儔卓卓巍巍全面目

祝月天都監五帙

丹桂飄香正此辰月華生彩現全身拓來山色可行樂捩轉秋光妙入神撥境只因心未了忘緣常與道相親難將甲子匹空狀今古何曾有二人

贈密宗監院

監院多年爲法門一毛頭上立乾坤直心忠膽眾魔畏白牯貍奴嘆善哉

示智宗維那

誰問宗通與說通懷奇大有古人風金槌颺下無諸佛正合全肩荷此宗

示聯宗書記

參禪宜早愼斯時錯過光陰懊悔遲當下洞明佛祖心堂堂出格丈夫兒

示尼覺妍禪人

覺齊佛祖太巍巍妍淨智圓逞妙機聖解凡情俱泯釋頭頭自合契玄微

示尼心海禪人

諸佛難窮淺與深古今錯喚是滄溟無形無相無名字列祖傳持只此心

示尼月海禪人

蟾蜍飛浴渤澥中乾坤一个水晶宮直教光境俱忘卻親到末山見始終

贈嘉禾云衢趙居士

浩浩彌陀不斷聲令人聞徹耳根淸跏趺坐落松間月祖意明明一道行

秋熱偶拈寄嘉禾斌政吳居士

西林南畝正生禾已過伏天熱更多執扇烹茶消睡悶炎烝應待雨滂沱

祝在北楊居士八帙

妙心常住脫根塵鶴算年花豈足臻惟此一機超那畔頭頭顯露劫前春

示開之寧居士

無位眞人面目全見聞知覺照虛然若能解唱龐家曲个事明明蓋代傳

示鳳鳴安居士

拶破機先那一關是非情盡不爲難瞿曇四十九年囑阿彌陀佛坐舌端

示慧明安居士

無喜無嗔面目足只緣善性根深固翹勤披奉郁多羅日日行持自愛護

示元法劉居士

寒月夜深兩不雙光吞宇宙印千江古今無个解稱賞整歲長然上矮窗

示篤揚楊居士

俯仰周旋皆祖意笑譚怒罵理非常須然應用無多子也要當人自發揚

示尼月音禪人

卽心卽佛難描畫非佛非心聖不傳了取平常心是道饑時喫飯困來眠

示尼慈慧禪人

妙心純粹絕修爲日用頭頭自主持活脫一機無限意咄哉好繼末山尼

贈南召迎恩慧聞都監

迎恩何處不名聞獅子林中無獸羣天地絕言能善慧上人素志可同云

贈慧明監寺

參禪課佛要精勤便是出塵離苦津一念純眞萬慮息頓超直下見當人

贈慧光副寺

單刀直入莫因循斬卻目前機境垠坐致太平無个事任君在處擬相親

示心銘副寺

秋風秋雨起雲堆獨坐寒窗心似灰祖席寥寥爲誰囑望渠日作棟梁材

示密印知客

頭頭融會本通達放去收來在汝邊此際期渠成法器嘉聲傳遞百千年

贈自修禪徳

絕學本來超對待無爲何用更商量自能坐斷聲前路髙揭輝騰腦後光

贈雙泉李居士

是偈才拈分萬象不同摩竭掩重門無生自證無生理正眼豁開見本根

示睿宗法徒

能所淨盡空廓曠揭開自己光明藏膺中瓊睿活神機超佛越祖大力量

示覺宗法徒

豈比尋常世俗情師資緣會信非輕遵依佛祖毗尼戒覺樹華開道果成

示淨意知客

一毫端上識根源靈鷲拈華今古尊迦葉破顏失正眼兒孫喚作破沙盆

示空印侍者

西來中毒不參禪苦侍巾瓶已有年信腳蹋翻華藏海寥寥坐斷言思讂

示玄機書記

歷代傳持只此心洞然無古亦無今拈華微笑靈山記烈焰分芳繼祖燈

示懋蕃侍者

靈山拈華露消息百萬人天明不得一笑開顏精識精嘉聲重振白眉力

示越宗禪人

弘機深密難窺測只在尋常日用中見色聞聲仍舊去自然越格亦超宗

示義宗監院

參禪該古亦該今密密窮之似海深體露十虛圓滿色奇華秀麗艷春林

示耀宗禪人

東風拂拂乾坤橐處處園林華亂萼樓子情忘一曲中靈云疑破逞家擴

示成然禪人

春云片片自飛髙舉目遙看徹碧霄千古淸風彌浩浩天然竭世虛閒包

示空微禪人

參禪求勝不相應勝乃修羅魔子心聲色叢中如薦得獨超物外个知音

示心宗副寺

卽心卽佛絕纖埃卓爾無依擘不開惟此一機自受用閒忙動靜獨徘徊

示卓宗營辦

坐斷自家眞淨土釋迦老子亦非佛南無稽首麻三斤缺齒老胡不是祖不是祖半夜日輪正卓午

示玄庵禪人

知身是幻若浮漚世諦從教直下休以戒攝心期早悟寰中獨步更無儔

示佛隱侍者

六根不動絕前塵彼我無差本自眞豈用安名與立號十方世界法王身

示彥宗禪人

不欺之力用非常一句南無百念忘動靜閒忙端的旨阿彌陀佛放毫光

示尼乘蓮禪人

塵勞頓脫入空門皤髮剃除出世尊坐臥經行時念佛雙親罔極盡酬恩

示淸奇禪人

波波終日爲誰忙識得忙底道益昌始信當人一段事心期遠大貴怕長

侍陳琳侍者

報云扇破索犀牛潦倒鹽官非善謀言下當機吞佛祖越山吳水不空遊不空遊牙爪深藏輕不露通身隱遁一峯頭

示古龍禪人

疊妙重玄豈易窮只須晝夜痛施功一朝覷見本來面能繼法泰道脈隆

示慈容禪人

西來消息與誰通幡動竿頭不是風能所量忘知見泯扶桑夜半日輪紅

示怕照侍者

自心是佛少承當剎剎塵塵放寶光見得分明眞古佛寒來向火熱乘涼

示道妍侍者

卻將消息與渠通擊碎玄關那一重直截更無些蓋覆同中有異異中同

示淳朴禪人

今日親承古佛衣个中須薦祖師機沒弦琴上宮商別不在陽春和者稀

示慧融禪人

誰謂拈華是別傳西來敢道總非禪吾宗直指無知解楊柳絲絲盡帶煙

示月光禪人

饑食渴飯困來眠日用頭頭自顯然半夜陽烏出海閜也非佛法也非禪

示淨慧禪人

本然淸淨慧弘明植竹薅云了幻情好个爲人消息子朝朝林下樂生平

示道勤禪人

念到心空佛亦忘更無餘事可思量東風陣陣催花柳紅日暉暉照竹房

示謐愷侍者

禪須必參道須學不是現成非造作儻順語言解未忘胸中何得超羣略直下衝開萬仞崖頭頭拶入毗盧閣始知物物全彰頭頭獨脫法法不融而自融事事不擴而自擴汝今無求我無語列祖傳來此心个此心个南山起雲雨北山瞥向人前恣卓塋

示法平禪人

馬廏牛欄正覺場更於何處覓西方潦倒誑人剛指注明明好肉上剜瘡

示法幢禪人

原夢度茶無指趣一聲啼鳥入云端仰山別有超羣處不被潙山苦熱謾

示玉明黃佛子

善法堂前一片地莫教荒卻變桑田耕翻便把靈苗種子實香飄播在先

示美之王佛子

善人行善終身美有問誰爲樂善旨一念平懷自坦然菩提解脫心無比

示克生劉佛子

時中一句彌陀佛當下能消歷劫愆念到心空佛亦寂何如浮世獨渠賢

示余佛子

兩目昏華光不夜耳根圓聽發鬅鬠腳跟點地步眞實也與從前較不增

雜著

齋榜

襄州百丈山黃龍禪寺閎恢佛祖門庭具備叢林禮樂管取聖凡同聚出乎爾返乎爾宗風徧布於諸方從教福慧雙修行亦禪坐亦禪功果頓超於十地晨朝搏香積齋日午打龍宮供大開門戶誰管船來陸來髙豎法幢任他風動幡動俾衲子悟禪悅法喜之機祈施主衍富壽康寧之福廣慧心而酬信施興國祚以祝皇圖。

戒殺放生念佛文

靈蠢萬殊所感之身有貴有賤有富有貧福業雜糅捨此趣彼曠劫迨今歷試諸難正如轆轤圓旋不息流轉六道三途繇是觀之莫不由疇昔自作也凡人生天地間孰不承父母遺體然曰身體發膚受之父母至於蜎飛蠕動異類含生鹹稟陰陽气以生成且世間人則曰天生以養人遂充其口腹於是燔炙烹炰以爲快事殊不知世間至重者生命最慘者殺傷螻蟻蟣虱尙爾避死貪生此等之卑皆因惡業所獘受此微劣之軀惜哉肆其吞噬之謀若此能推己畏死之心而及物安肯其吞噬如是之切邪眾生迷昧何乃罠於山罭於淵百計多方搜羅掩取使其魂飛膽落母子離散羽毛鱗甲均同佛性形異貌別痛癢相關或囚籠檻如居囹圄或逼刀砧快鋒剮一頤指百命俱傾諧舉唇羣孳絕滅季世殘忍已甚殺蕃多倚我彊欺彼弱啖他肉補己身友戚親朋同牽六趣夫妻子女共結輪回冤親聚首黑白難分永劫流連作者自受此則理恐非宜其心安忍人必將思過去已作之因則現生定受已作之果所以由今以驗昔因往以知來由今以驗昔則知定業之不化因往以知來則知定果而莫逃作如是因受如是果因果分明昭乎耳目焉不矍然起懼未來生死冥然無涯乎惜哉俗習深滋距劫怪世歲節春秋以之祀祖母難誕辰饔飧以之燕賓晨暮飯脯葷腸自爲恣飽不思三途惡報悠長果因明然不爽能令生生互相賊害冤對相仇如形影相似不可移易也殺生之禍莫此爲甚不可不恐怖哉嗟乎數十年來乖氛續興兵凶臶更刀劍臨身回避無地羣寇之殛現見屍橫徧野白骨盈岡咸斯殺業釁爲之致也繇是昦天垂矜先聖行睿釋网著於成湯天子埋骨興於文王聖人壽禪師慈風未泯贖鱗虫而得度蓮大師悲心由在鑿窪池被物蠢以全生孫眞人遺寵猶存救龍子而傳方沙彌易短命爲長年一活蟻也書生攺卑名爲上第一放龜也孔愉微職而封侯毛寶臨危而脫難酒匠拯已溺之蠅死形而復穌廚婢捨將烹之鱉痼疾而痊愈俾居水族者遊潛泳沫處林澤者跳躍飛翔獲驗全生之樂自得性中之天放生之效事非無徵施皆有報昭然如此普願仁人隨所見物卹念生靈物我一體發慈悲心共相勸勉開解脫門好生植福捐己之財行方便事予具言至此諒同志者目擊於心或恩周多命而莫積陰功多福聚於今生若惠及一虫而利益寧鮮餘慶逮於他世苟能慈心接物更加稱念佛名彌陀古佛當體輝彰惟斯念佛法門超脫業障苦海均資九有拔利四生當知揭顯戒殺放生念佛功徳最勝者也請各直下承當。

回蜀省親傳

前佛應化不誕虛空然有父母宗屬生氏令人歷傳可考蓋吾人之有親猶水之有源木之有根所從來者也吾宗之著止周宣王之代支分派別散之六合抑從來亦遼矣又何知焉所審髙祖曾祖居蜀成都資縣吾祖所生惟先君先君生二人余其次也而先君治生最專愼教兒極嚴謹餘七歲始入館至十齡時遇佘酋叛亂一日父諭之曰殺戮之刑何以相遠予卽求出塵先君吾母卽命出家及攝衣從師剃落未逮一載先君以吾母囑長兄事之亦從佛剃髮如是空門者逾十二年哀哀先君不幸先朝癸酉以疾而終先君生於萬曆二十一年癸巳十月初五日歿於崇禎六年三月十二日也余選日茶毗建塔於富順縣瓦宅鋪九龍寺之南山﹝舊額五龍廟明季時鄕紳諱麟號瀛仙周老先生攺爲九能寺﹞守塔一載參學心切奮志南詢自離故鄕三十有五祀未始不欲南還塔隴修法爲父之冥贊會其世之亂猶未果念嗚呼余何能述先君聊記大槪用以想見其音容耳吾母成我之道未酬自於懷之育之不計其劬勞之恩吾母事先君以先君不治家捐愛出塵吾長兄年幼吾母持家拮據勞苦余兒童出家又何知哉自今思之先君吾母之徳實同天無際海無涯𨿽釋子割愛而形生大本孰可忘之吾母𨿽則有兄奉養而不能躬行定省之事執兼且道力弗充莫克致父母宗親於安養之上品仰觀大覺世尊成道之初說法於靈鷲山中父皇成道於當時又說法於忉利天宮聖母直下證無生忍聖人可謂與人道大合也慕諸勝軌目犍連運神力破嶽府之深扃拔母罪而直出泥犁黃檗隔江投火母獲生天感聞其謝子之聲於云旆之端倪睦州師編蒲呼母母亦悟道恭行以籃輿負母至於竟老六祖始鬻薪以養其母將登黃梅從師患無以爲母贍殆欲爲傭以取資及得法南還而其母已歾慨不得以道見之東震法幢賴獦獠漢健身揚名至今存焉遂寺其家以善之終亦歸於此也故葉落歸根能祖道人也詎測量其異徳猶示人而遺其本也然而諸名徳不忘其親於聖人之意得之矣且二十餘年鄕邑嬰於大亂未知吾母若存若歿先父塔廬得不爲其剽難猝暴乎瞻之望之漣然泣下今年會事益有所感是可以省吾親安吾親遂旋裏之舉故著是說發明吾佛列祖大孝之密意奧理耳時大淸康熙六年丁未仲秋十二日歸覲生事死祭孝斯在矣。

掛鐘板師呈板云鉗錘佛祖號令人天今日懸堂前通身無向背於此薦得金鐘恆說無生法玉板常鳴劫外音遂擊板云若將耳聽終難會眼處聞聲方始親。

掛火板觀音入理門衲子莫蹉跎擊板云分明舉似絕淆訛逐色尋聲已錯過。

開梆形聲未先曠默以何準簨橫崇臺善存而殊應舉椎云椎下無私聲前不讓隨擊梆云直下洪音施正令衲僧莫不共徜徉。

安監齋手中鉞斧護身符凜凜威風見也無化供察齋忙不徹叢林擁衛助香廚。

佛事

爲天童密雲悟老和尙忌日設供拈香指幀云堂堂覿面覿面堂堂於一毛端智徧法界爲甚麼古徳道覿面相逢堂堂不見舉坐具召眾云還知西來落處麼昔曾親喫棒至今痛不已然𨿽如是一段苦屈不得不說破良久以香爇鑪雲天童佛法無多面目分明見麼遂率眾展拜。

香嚴宕山遠師翁訃音至掛幀云先師翁慈容窺覷有繇遽聞遷化吁嗟涕淋法門不幸痛傷莫量翁昔繼濟宗銘今示眞歸告且喜自始至末從初到終一期事畢眞善知識西來忝爲法孫誠謂靑出於藍今日不免設一分供點一杯茶爇一瓣香燻禰鼻孔召眾云還見香嚴老古錐麼復指幀云虔修薄供惟翁鑑三片旃檀三度燻遂燒香上供展拜。

香嚴遠師翁周忌拈香雲親翁三番覿面難睹離翁一載難睹覿面今朝狹路相逢難爲回避誠欲撮土爲香不免傍觀者哂舉起香雲大眾若道是香也觸了非香也背了畢竟如何咦便燒。

暮春宕師翁諱日拈香雲昔年今日生幸值春深山色織昔年今日滅雨泣山花紅似火生滅去來卓然超絕時節分明面目現成良久云常憶江南三月裏鷓鴣啼處百華香。

丁未秋回川爲先君在天定公掃塔云河山閱歷數千里無縫塔前覓父容誰曉先君眞面目兒孫顯露日用中遂插香上供作禮。

爲佛會庵懸鐘洪鑪韝內越翻身偉器成來世所珍鳴鐘三下云音震乾坤惠號令喚回多少夢迷人。

黃龍奇然智先老和尙訃音至掛幀舉哀云百丈峯前古法幢全提唱道久非常抽身鬧裏獨歸去海涸山崩五內傷𨿽然如是正似昔年大庾嶺頭笑卻成哭今日西來門下哭卻成笑何也豈不聞古宿有云喫泉水貴地脈且要正眼流通宗風不墜可謂於時法幢摧而未摧法梁折而未折法河幹而未幹法眼滅而未滅諸人若能如是會奚用哭蒼天祇如通信一句又如何道祖月淩空圓勝智何山松柏不靑靑遂拈香作禮九拜。

先老和尙一周上供指幀云此是黃龍堂上先師奇老和尙一生孤硬不近人情底面目不肖明林昔遭鈍置今日故無三轉語諸人薦麼設或躊躇再爲注腳舉僧問巴陵鑑禪師云如何是提婆宗陵云銀碗裏盛雪如何是吹毛劍云珊瑚枝枝撐著月祖意教意是同是別云雞寒上樹鴨寒下水後雲門聞云老僧百年後只將此三轉語供養老僧足矣遂驀顧左石云卽今素拙兒一語也無且作麼生報答作女人拜乃上香上供作禮。

先老和尙諱日上供拈香雲東君行正令及節徧閻浮梅辟花燦爛馨香子實稠者是老漢鼻孔分明覿面昂藏卽今還有知老凍濃本命元辰底麼良久云兒孫已普傳天下壽量無窮不計秋遂插香率眾禮拜。

先老和尙三周對塔上供百丈山頭擒虎兕漢江波上釣鯨鰲口吞佛祖絕同類眼蓋乾坤獨據髙前年二月初三那伽定今歲三周慧辧豪驀豎拂子召眾云看看先師從定而起在拂子上放紫金光說微妙法頓令人天親獲記莂還見麼還聞麼於此見得聞得慧日髙懸法云彌布个裏玄要掀翻主賓不立淨裸裸無內外孤卓卓亙古今所以徹骨徹髓血脈貫通透頂透底乾坤獨露綿綿不漏器器相傳不肖秀上座親爲諸仁點出作將來眼拈起香雲有來由無巴壁沒興相逢黃龍寺拾得底無頭無尾無眼耳鼻舌身意復舉起香雲若是一片旃檀香嗅著全無香气今日外揚家醜明人不作暗事便燒。

爲一眞大師起龕有佛處不肯住覺華拂拂面門開無佛處徑走過踏碎雲山俱腳底自不夜行天明已到遂拽杖引之。

入塔拓起骨云盡十方世界是个金剛正體是个無縫塔門到者裏出亦無礙入亦無礙遂進骨云無縫塔中開正眼普門千古鎭常存。

安陸太音庵法孫普徳普續請爲印文師祖起龕心地坦然性光皎潔又安得有去來徑之可分有生死相之可別然則如此理絕千差事無一向且道起龕一句又作麼生這條鼻直通霄路輕然移步往西方下火師至龕前把炬云平生機用今朝盡辭世茶毗正此時劫火洞然凜凜發通身觸著光煒熙攛火炬云欲問印公安樂土西方端坐寶蓮池。

入塔火滅煙消會見稀無生面目沒倚依頓辭人世隱形外脫體巍然對落暉恭惟老耆宿印公覺靈七十六年前始於郢地生生而無生相七十六年後終於郢城去去而無去迹正所謂無始來生死交謝而靡移亙古今寒暑疊遷而不易今旣非去昔亦豈來迥超三際獨脫今時所以住閻浮七十六年實性孤髙胸懷安靜現前兒孫蟄蟄法眷繩繩續焰聯綿分枝列派今日化緣已畢頓歸安養祇如應時應節作麼生是退藏於密遂下襯云烈焰堆中煆過無縫塔裏安身。

香嚴師翁塔前上供拈香雲燈傳臨濟不容擬議掀翻窠臼直截爲人六坐道場慣用圓機且道黃龍法孫明林今日到這里向甚處相見師翁聻遂作○相云一塔巍然千古秀日月長明不夜燈禮拜退。

安陸北關外白衣庵穎石轉石昆石衡石禪徳請悼先師潤慈徳公上座對靈云點點荷錢池畔綠枝枝橊火檻邊紅當陽薦得眞消息直往西方剎土中恭惟潤公覺靈棄常郡旺族入瞿曇氏門出處非凡安身得地始於太音教院肆志法義然後住持北關外白衣庵三十餘載使殿閣鼎新山門壯觀佛像嚴飾器具周全可謂光前耀後正好應緣行化何期彼岸先登復祭云嗚呼公之爲人兮識見髙明公之處世兮胸懷特達公之齒徳兮尊乎髙上公之戒珠兮淨爾無塵公之法眷兮派衍賡後眞一世之偉仁兮後昆之良範詎料忽唱滅兮令人淚出痛腸嗚呼岸柳依依兮亭花簇簇卽境明心兮了無回互吾今告公眞言兮確實還鄕這邊那邊兮形諱聲揚勒文致祭兮介師盛徳香茗薄奠兮揭徒寸心生死幻化兮寂滅爲樂靈其不昧兮倏爾來歆。

起龕公滅亦速合徹玄微體絕依倚徐行獨步然𨿽如是且起龕一句作麼生道程途俱不歷頃刻到西方以杖擊龕引之而行。

入塔無來無去千古音容常在不生不滅本來面目恆存下龕云坐斷涅槃城端踞無縫塔代代子孫賢栴檀樹無雜。

爲古蘭和尙塔前設供佛祖出世應緣行化度生事畢返本還源法兄古蘭和尙生緣西川與吾同門道眼洞明靈機廓徹前年繼先師法席正欲髙踞猊座播揚宗教豈謂化緣已竟辭眾說偈而逝今日法弟紹席別無所敬香焚三炷茗斟一甌略伸道義格鑑微情遂插香拜。

悼南召迎恩映昧和尙轉無上法輪於鹿鳴爲人曾不憚敷揚如日當午罄無側影提毗盧正印於迎恩揭翻佛祖開玄路如風吹水自然成紋鎔凡鍛聖只在剎那出死超生如同遊戲大眾還知喜法弟用處麼縱橫手面與人別榜樣堪畱後世看。

法徒尙景尙溥爲故恩師淨極故伯立宗二公三周誦經禮懺上供請悼二公萬事已都忘兩曜升沈一任忙落落襟懷絕塵慮了無心念往西方惟法子淨極澄公者戒撿冰淸不惜身命爲法重故攻苦淸淡刺血書經而能明佛心宗備行法門中事以法徒立宗道公者與淨公一日剃髮同期具圓二公行解兼全豈非有行乎然廿余載之間晝夜奔馳出入孜孜不懈使西來法幢煥然一新山門壯麗眞一世英傑後學良範正宜執持院事何期一旦傾逝嗚呼人之生兮聚首同住人之死兮各行異路嘆萬法無常嗟色身匪固臨行說偈相辭撒手翩翩獨步俄驚三周之期設供誦經薦度悟自性彌陀達惟心淨土溪聲舌相處處全彰山色身形頭頭顯露祭薄奠之珍饈想二公之來赴。

爲後堂太初敏禪徳起龕日暖風和爽气新密移一步正斯辰而今撒手歸何處直往西方罷問程。

下火我心傷痛太初公誠實胸懷無有二毗尼嚴淨若珠珍出處爲人而得地上座生緣蜀夔髙梁古氏之子幼年剃髮靈機敏達慧性開通然後晚景出蜀慨爾西來圓具十二年間處身不憚勤勞輔弼山野意气髙賢檀那敬徳衲子稱名正好佐助叢林何期一旦傾逝浮生七十三世緣今已謝到這里須信道涅槃無二路方便有多門越過生死關絲毫無間隔乃舉火炬云敏後堂會不會當機宜悟眞消息便是逍遙物外人攛火炬云欲識到家安穩處紅鑪焰上露全身。

爲靜虛禪徳設供雪消庭畔凍河大地陽回暖气多欲識眞靈歸去處一輪明月蘸淸波恭惟圓寂靜虛海公覺靈性質孤髙胸懷坦蕩足下幸得剃髮上首智覃公者現紹臨濟正宗分枝列派可謂法眷繩繩兒孫蟄蟄禪徳旣住人世已滿且喜妙契無生所以吾佛道諸行無常是生滅法生滅滅已寂滅爲樂若也恁麼薦得本來面目分明在春水春山顯舊形今日仙茗一甌香一片聊伸道義眷微情起龕云深二月聚西峯可惜光陰日不同試看山前桃李樹此時猶自醉東風驀拈拄杖指龕云且道者上座向何方所蟭螟穩跨昆侖背撞倒須彌壓碎空。

下火七十七年間一心渾落魄課佛持戒堅示疾而告寂證得金剛不壞身便歸如來大圓覺攛火炬云紅鑪焰焰雪花飛一點靈光徧寥廓。

爲立宗知客起龕出生出死得大自在且如何是出生出死得大自在一著子良久以杖引云擺手毗盧頂上行便是當人好消息。

下火未悟客塵煩惱熾盛旣明一眞廓然淸淨豎火炬云須看死柴頭活焰揚眞令直教皮袋從此盡畱得莖毛翠拂天。

爲元宗禪人起龕應知諸法如幻生死猶若雷電來去自住圓通直往西方無間。

下火五十三年前生生幻五十三年後死死幻生死根株今已坐斷皮囊付與丙丁童灼灼光明輝八面爲福宗緣知殿起龕且喜達惟心彌陀遠降迎接引歸佛國臺畔禮慈尊。

下火陣陣朔風送福宗信是超然樂無窮直須火裏翻身去獨步毗盧頂上頭。

爲佛隱貴侍者起龕以杖擊龕云佛隱山河體性空休分南北與西東今朝躍出生死路萬派千峯總一同。

下火拈炬豎起雲不變金剛體明明在目前隨緣須透脫獨露莫貪觀此去再來吞佛祖巾瓶左右得逢原且道末後全提句又作麼生攛火炬云來去杳杳絕形迹烈焰鑪中片雪寒。

入塔學無前後達者爲先生居人世一十九年西來出家圓具參禪志念眞堅吞栗棘蓬透金剛圈臨終念佛擦手安然拓襯入塔云孤峯頂上埋金骨淨土花開一朵蓮。

壽塔

丁巳季春廿四日爲師造壽塔功畢集眾上塔頂請示眾師至塔前云春風浩浩林木長新無縫浮圖巍然卓立拈拄杖指塔云大眾此是現住西來傳臨濟正宗第三十四代秀野明林末後全身竁窆之所今日不顧面皮厚不識羞恥親拈自弄自揚家醜與諸公重下注腳良久云玆者廣濟澄源主人荊南罕拙上座及我嗣法門人合山諸公列剎髙徳眾居士等不忘靈山之囑直指湘南潭北大家信手拈來頓成一座寶塔可謂超出古人一頭地矣莫言忠國畱此樣祇是古今浪相傳所以截斷大庾支離覷破疏山漏逗故知鷲嶺當年事今日分明不用猜無縫層層於一致當陽卓立泯功該斯事且置祇如理圓事畢轉功就位一句作麼生道金鍼雙鎖全心印永鎭陂湖億萬年。

行繇

順治庚子冬兩序曁合山眾職事等各各懷香人方丈啟述行腳師曰有何行腳可說若說行腳家醜外揚你等是無事生事專露山僧醜拙也眾懇乞不已師曰然說便說了汝等不得記取一字予西蜀成都資縣人也父姓周諱朝富母饒氏世族錦衣於萬曆四十二年甲寅七月初九日辰時生始離𦇤褓辛酉佘酋叛亂予𨿽兒童知敬佛乘一日父諭之雲天下無平均故有攻戰之亂殺戮之刑由此生死驚懼何以相遠予聆父訓銘刻於心爾時求出家父母聽許卽命之富順縣九龍寺禮星天師爲徒越明年母長兄事之父隨出家予蒙父師教誨十有二年崇禎六年癸酉春父師前後遷化予自計曰昨日的今朝不見了早晨的晚些不見了整日應酬人事有何利益卽趨傅家庵印心老宿處印問曰聞汝父師俱喪是否予涕泣曰是印曰生死事大無常迅速曰弟子身墮三寶數心未出家丐師一言指个出生死路印曰汝曾讀法華經麼曰讀過曰經中道佛子住此地則是佛受用汝作麼生會曰經行及坐臥常在於其中印曰此語且非汝本懷汝試父母未生前道一句看予被一問茫然無曉印曰山僧萬曆年間在兩浙參見尊宿蒙他指个歇處不似爾等未出境而淸機密旨擬欲覯邪曰再乞開示卽徧參去印曰汝但持佛子住此地則是佛受用句偈只是持時不得將心領略分別解會惟貴猛著精彩直下持去他日自有尊宿與你點破予禮曰謝師激勵終身不敢忘卻每日參究怏怏然似物塞膺一日忽值一禪客到寺掛搭譚及天童密雲老和尙玄墓漢月和尙孤峻門庭實深相爲機鋒敏捷鮮敢當者予曰旣鮮敢當者禪師曾參見否時禪客舉拳云喚作拳則觸不喚作拳則背你喚作甚麼予罔措被訶曰何不徧歷諸方去予年二十隨吼石親教師南遊癸酉冬發足甲戌春抵南京吼師單丁參玄墓予寓金陵講席四載戊寅春腰包下姑蘇謁玄墓漢老和尙尙一見便問是何省人曰四川漢舉竹篦云喚作竹篦則觸不喚作竹篦則背汝喚作甚麼予挺身而立漢曰西川蠻子亂做予禮拜起漢理前語問之予珍重出詣知客寮詢吼師下落忽一師從禪堂出說吼石兄在此住兩載去年秋往杭州西天目山住靜予得信卽過浙到徑山參雪嶠師太一見禮拜了便問十方世界中一切人師子阿那个是師子頭雪曰設有你向甚處見他曰放過一著雪便打曰艸艸打著个拂袖便出登天目山禮髙峯中峯斷崖三祖塔畢到吼師靜室吼曰汝三年離我歷諸方見老宿所得的一一通來看予叉雪便打曰這漢從來沒縫罅吼曰汝別我三年實無得處予曰疑則別問卽服勤三个月一日吼舉竹篦云觸不得背不得汝喚作甚麼予不能答被痛打一頓予參究兩晝夜目不交睫至第三日吼驀搊住云速道速道予被一拶通身汗流卽口占一偈毫端開豁好精神落落舉揚處最親气宇堂堂無向背等閒放出百千眞吼曰汝將謂大事了明未在更親切道一句看予又曰剎剎塵塵超背觸由來行履不虛躅交羅溢目心眼飛妙相圓明元具足時品中靜主在傍豎拳云贓在者裏賊在甚麼處被予劈面掌云贓賊俱獲捉敗了也吼休去予𨿽有个入處尙懷猶豫未得脫落是秋辭吼師參天童悟祖至人事了問除卻棒喝語言和尙將何指示學人童便打一掌予曰學人自招得童曰汝道自招得招得个甚麼予便禮拜童腳與一蹋予不覺通身汗流更得一番慶快次年己卯四月八圓具秋到金粟參費隱老和尙問如何是覿面相呈一著費便打予一喝費復打予曰瞎棒瞎棒費連打數棒云瞎棒元來有人喫在予曰柰遇某甲檐荷得舞坐具出冬結制貼悅眾單時玄密智光二師作維那柴立師爲連單一日隨眾入室侍立次費拈拂子云老僧這柄拂子與人祇有一問問諸人諸人若答得便分付古徳道舉一不得舉二放過一著落在第二且一如何舉時孤煙師下語云六六三十六費詬罵一頓復云還有道得底麼出眾道看予出伸禮了依位而立費顧云汝道也太煞道祇道得一半予曰一半與和尙道費拈棒予珍重出辛巳秋予仍參天童遇彌勒佛像成眾請開光童至座前以拄杖指云大眾者老漢已開平等眼光普視諸人了也諸人還識普視的意麼若識得便知古人道彌勒眞彌勒化身千百億時時示時人時人自不識若不識老僧爲諸人一時點出遂以拄杖打散予被一頓痛棒全身放下剔脫猶豫遂呈一偈荷師頓棒太多焉打破從來一肚禪卻見自家眞面目渾然更不別求玄童接入袖復伸手云將偈來與你看證予曰謝和尙證偈竟作禮出壬午春解制予出山回川養親至荊州地方行李罄失到巴東荊南大亂予避進建始縣永安寺刺血寫法華梵网二經經畢起身上川遇張寇入川大亂止施州衛冬瓜溪荷桂亭陳居士創庵畱予住靜六載己丑春復下江南過遠安聞奇然本師於南漳雲臺山住靜直造謁之蒙畱過夏予將昔日所做工夫天童金粟機緣一一陳白師曰何不再參諸方去予豎一指師曰弄虛頭作麼予將茶一潑師便休一日師以偈示之天童角虎到湖東得意忘言步步通任他十方塗毒客都來盡喪爪牙中予和曰含虛包括絕西東向上玄微豁徹通縱有大方英俊衲到來盡伏爪牙中師覽畢曰有半根拄杖子分予云是何言歟是年冬忽聞破山老和尙出川詣天童埽塔予有參侍之念辭師到安陸訪信破未曾離川予遂遊東山華嚴古硐靜安上座畱住癸巳四月八日請爲眾弘戒予堅辭不已應之遂六處放戒甲午住普門結冬制延抱一講主弘楞嚴經百日禪期丁酉歲聞本師住襄州黃龍予六月二十九往禮師出迎之曰這幾年聞公在安陸荊州大興佛事予默然而退接進師遂撾鼓上堂集眾云百丈山前親行此令本來無說除人之病卓杖云一擊塗毒鼓玄沙遇猛虎橫吞海底月吸盡賓與主握偈拂與之云大唐國裏無人奇然可知之也兩手拿盡虛空分付秀野禪者予接云當人突出腦後眼睛腦後眼睛今瞎了依前祇是舊時人請師不接師震威一喝予曰大眾證明便禮拜予不意因緣至此乃卓錫焉上來是予二十餘年奔南走北請益尊宿不喞澑事漏逗不堪今因諸公勤求不已出盡百醜諸公們愼勿效繇各各直下承當有甚麼隔礙時寒久立珍重眾作禮踴躍而退。

秀野林禪師語錄卷之三﹝終﹞

﹝法子最澄

戒子如心

最淸

寂聖

最見

照慧

性弘

玄庵

實信

實恪

實性

照元

實照

修成

海洪

性恩

法徒實道

法孫尙能

實和

尙瑩

徳極

尙溥

徳會

際升

實炯

徳洪

實瓊

實果﹞

同捐資敬刻

秀野林和尙語錄卷一之三用廣流傳

伏願人人透脫生死關薦取衣中無價寶者

康熙二十三年歲次甲子中秋日謹識

板藏禾郡楞嚴寺

嘉興﹝吳知先敬書▆張舒瞻繡梓﹞

