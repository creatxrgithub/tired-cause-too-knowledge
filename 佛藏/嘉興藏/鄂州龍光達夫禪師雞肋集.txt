嘉興大藏經鄂州龍光達夫禪師雞肋集

鄂州龍光達夫禪師雞肋集

侍者道氾道衝等錄

據室妙喜室中竹篦已落窠臼道吾堂前水劍早涉塗程直饒坐斷千差不通凡聖也未免是擊鼓宣令龍光者裏要且不然飯罷濃煎茶喫了池邊坐石數遊魚。

小參說心說性塗堊虛空舉古舉今葛藤滿地雲門椎殺世尊華亭覆卻舟子自陷陷人雪峯輥出繡毬明州放下布袋賺人人賺接來拋卻和聲便打相習成風豎拂敲椎揚眉瞚目時流公幹大眾畢竟如何始能相應良久云多言數窮不如守中。

值雪小參瓊鋪宇宙玉砌乾坤處處呈普賢境界頭頭露捨那全身情與無情一寒徹骨他方此界水凍冰生正恁麼時千山鳥飛絕萬徑人蹤滅孤舟蓑笠翁獨釣寒江雪遂以杖作垂釣勢云眾中莫有不顧危亡底麼眾無對乃云過也過也便下座。

小參有句無句葛藤蔓延始作俑者其無後乎如藤倚樹扶籬靠壁有甚了期爭柰亭亭玉立者少樹倒藤枯一去不再來千古空相憶美則美矣要且不是女放身命處句歸何處筠袁虔吉頭上插筆四千里賣布單猶是小且若非獨眼龍望空啟告潙山笑口至今猶合不得還知龍光落處麼左右顧視云到卽不點。

小參時人謂我忒鬖我笑時人不自慚舉足趑趄言囁嚅爭似佯狂一味憨長老自益州發足欲致海嶽於杖底不期一陣黑風吹入愛网因思古人法幢隨處建立是以卓杖於父母之國柰何邪見之流妄生議論縱有佛祖陳規亦莫足憑所謂匹夫不可奪志也於今更相迥別風冒葛衣將佛法世法拈放一邊與兩友三朋尋芳拈韻頭出頭沒於十字街頭絕迹絕蹤於千峯頂上恁麼行徑且道還有祖師意也無凝眸顧眾雲中人未分於存亡下士撫掌而弗顧扶先大人朱文貞先生柩歸祖塋堂祭畢乃云四十四年言不及遺畱今日待兒孫塗中受用如何委旌旐搖搖舞石門驀指柩云此是黃面老人槨示雙趺底消息今日先大人爲女諸人指出了也還領略得麼遂扶柩上道。

小參松直棘曲鶴白烏玄道是指物傳心何異認賊爲子弗謂指物傳心未免棄明投暗直饒不涉二塗總是滯殼迷封更擬色見聲求轉見落七落八且道如何卽得山蟬帶響穿疏戶野蔓連靑入破窗。

羯磨舉楞嚴經云若有一人發眞歸元十方虛空悉皆消隕今日諸大徳興大乘心來者保社滌琉璃瓶盛師子乳可謂發眞歸元矣祇如十方虛空作麼生消隕眾無對乃云碎也碎也復云喚甚麼作虛空。

教杖舉稠禪師云本自不求名掩耳偸鈴望空啟告下載淸風付與誰剛被名求我驢事未了馬事又來何時剿絕早落時人第二機巖前解二虎吽曾向幾人言艸裏漢還要棒喫麼障卻第三果不打自招露尾藏頭何似生𨿽是震靈丸握女掌中爭柰塗毒鼓置女頂上設有个不顧危亡底向稠禪師頂上一擊稠禪師與諸仁者不必言龍光長老聻乃振錫一下云蘇嚕蘇嚕。

小參至道無難惟嫌柬擇但莫憎愛洞然明白古人恁麼正所謂鎔盆瓶釵釧爲一金攪醍醐酥酪成一味傾向南閻浮洲貍奴白羖喫得飽齁齁地不管東南西北長連牀上放憨大睡不爲分外且問你還覺寒毛卓豎麼。

小參毗盧閣上烏鵲演不二之門昆海波中鳧唱一乘之旨動也濤掀浪湧靜也萬匯闃然一一直指眞常各各心空及第故我見前眾友六時動止中規行腳髙流晨夕參辭有度豈容攃沙土以瞇目坌塵埃而污體者哉爭柰先聖有則公案欲共商量是以不避訶斥特相借問驀顧左右云當斷不斷反招其亂卽且止風穴便下座意作麼生遂展兩手云嗄。

小參庭前柏子覿體全彰壁上眞儀分明呈似乃至林間松韻澗底魚行間云來去好鳥和鳴一一爲諸人發明向上因甚不肯直下相承還會麼有時自發鐘磬響落日更見漁樵人。

小參舉丹霞燒木佛竟乃云丹霞和尙向熱焰中頭出頭沒不負天然之號爭柰院主皮下無血若是龍光門下待渠云吾燒取舍利便推渠入火中庶幾救他木佛免致累及須眉且道丹霞還甘麼。

小參佛道玄邈貴在研窮倘有盜西池果之能不必買鉆核之李有閱市肆書之慧不必投束脩之羊苟或未能且從四海覓知己謾視天涯若比鄰。

小參舉雪峯在徳山作飯頭一日飯遲山擎缽下法堂峯曬飯巾次見山乃云鐘未鳴鼓未響托缽那里去著問教他口啞去堂奧中虎豹山便歸方丈赤眼撞著火柴頭一場懡峯舉似巖頭刺腦入膠盆頭日大小徳山未會末後句在矢上加鐵情知你▆▆此機山聞令侍者喚頭去問女不肯老僧那句賊▆家頭密啟其意赤土畫簸箕山乃休又恁麼去也隨邪逐惡有甚麼限明日升堂果與尋常不同著賊了也賺殺一船人頭至僧堂前拊掌大笑曰且喜山頭老漢會末後句了滿口含霜他後天下人不柰伊何是甚麼心行𨿽然也只得三年活日鑿一竅七日而渾沌死復拈云徳山拈一條棒斷衲子命根雪峯鼓兩片皮爲一時宗匠不期被奯公一橈打入水中至今出頭不得遂召大眾云莫有救得二老者麼僧擬對師云非公境界曳拄杖便起。

佛誕小參未離兜率已降皇宮未出母胎度人已竟那堪指天指地七步周行天王捧足子夜逾城雪山麻麥刺眼明星談空談有說性說心拈花露旨衣缽繩繩總是龜毛栽眼裏平地掘深坑。

小參舉僧問智門蓮華未出水時如何門云蓮華出水後如何門云荷葉者老漢自攜瓶去酤村酒卻著衫來作主人就路歸家還他智門老子若是出格超羣未在設有問龍光蓮華未出水時如何向道依稀越國出水後如何向道仿佛揚州且道還有優劣也無良久云幽州猶自可最苦是江南。

過大凹哨甘露庵主僧默契請小參佛法在世間不離世間覺若離世間覺龜毛求兔肉所以犀牛灘畔雪映川霞關索嶺前層巒聳翠盡是爲諸人發上上機演第一義因甚漆桶不快卻來者裏觜角邊覓長老欲待不言孤女諸人來意待言時畢竟言个甚麼古人云重言不當喫遂髙聲云佛法在世間不離世間覺若離世間覺龜毛求兔角還會麼花間聞鳥語隔水聽樵歌。

小參有句無句穿卻鼻孔如藤倚樹換卻眼睛樹倒藤枯截卻女舌句歸何處啞卻女口恁麼也是困魚止瀝頓鳥棲蘆。

過雲巖寺小參雲巖古寺白雲封異艸靈花環幾重試看山門騎佛殿百千釋梵盡相從。

小參舉盤山和尙云云乃云普化老子不用繪彩將盤山邈得毫釐不差若是今時未免澹莊濃抹致令眉目乖違要見普化邈底眞麼以杖畫一畫雲南山粲白石爛中有鯉魚長尺半。

住夾山興龍禪院。

三門從上諸聖莫不由此而入見前緇素亦莫不由此而入爭柰同塗各轍新長老到此不妨爲眾竭力以杖畫一畫云切忌蹋著。

佛殿東山水上行西河火裏坐麻三斤殿裏底各自稱尊貴圖天下太平一並抹卻只須燒香一炷大展三禮也免得諸方檢責。

據室入如來室坐無畏牀全提正令殺活齊彰波旬遁迹祖道重光內外一致百氏同堂吾不知誰之子過頭拄杖倚桄榔神光璀璨舞袖郎當閒餘惟隱幾適意步長廊者事且置只如髙揖釋迦不拜彌勒底到來又且如何管待驀豎拄杖云白棒連腮劈脊摟頓教能所兩俱忘。

結竈小參上一下二中三後四磚瓦泥土丰饒匠作諸人次第也不管你甲不開倉子不問卜自然底法喜禪悅具足百味文殊來寒山拾得齊來且抵候著諸橫去焦頭爛額隨去何敢違背金牛飯桶雪峯盆看來是甚閒家具。

小參問如何是夾山境師云曉日嵐煙光映室蒼松烏柏影搖窗如何是境中人師云芒鞋蹋綻靈泉路破衲披殘梁子風乃云芒鞋蹋綻靈泉路破衲披殘梁子風此境此時誰道得好將消息報興龍。

茶話趙州一味失錢招罪盧同七碗徐六擔版者裏迥然不同客來便與擎鐘切忌打翻茶銚落得一場大笑𨿽然是你還見捧壚神麼喝一喝云莫眼花。

佛成道日小參朔風凓冽審水沍凝杲日當空霜融凍解於斯薦得許你親見釋迦老人脫或未然切莫虛度有限日子。

小參今朝臘月念四盡力不能一字推出秦鏡當軒千聖了無措置無措置合如是放開一綫聊與通气大眾且莫問破沙盆正法眼柏樹子西來意普請一念回光卻妄除紛泯智各於自己面門識取眞人無位驀豎拄杖云還識無位眞人麼拋下拄杖云直下來也。

小參舉趙州一日與文遠侍者論義斗劣不關勝勝者輸胡餅遠云請和尙立義州云我是一頭驢遠云某是驢胃州云我是驢糞遠云我是糞中虫州云女在彼中作甚麼遠云某在彼中過夏州云把將胡餅來師云文遠只因彼中過夏以致落節今時若是興龍長老侍渠云女在彼中作甚麼便云某甲合得胡餅也只教者老漢目瞪口呿。

普請摘茶梆聲剝剝罷朝參槲笠竹籃累女擔放去收來須努力莫教錯過五十三。

小參卓杖一下云大眾於此見得透徹便知三世諸佛說法如響一切有爲悉皆如幻其或未然省得一時貪瞋減卻無限熱惱習得一回止觀則得如許淸涼莫只取快過日閻羅大王不似山僧珍重。

佛誕日小參興龍庵裏不似諸方持將一勺惡水驀頭澆灌只是尋常居止早晨起來洗了面著了衣大展坐具拜了三拜不惟壓倒諸方卽校之老雲門猶加惡辣且道利害在甚麼處具眼衲僧試檢點看。

普請橫肩竹擔緊峭艸鞋各个努力向前切忌中塗退蹜如斯行去敢保直截到家放下通身慶快若只挨前拶後左右顧瞻日暮塗窮百千狼狽長老一期方便指出利害兩端諸人直下承當勿致臨時疑悔𨿽然負去擔來畢竟承誰恩力良久眾無對師曳拄杖便行。

除夕小參爆竹響東臯家家人語豪衲僧欣有賴煮茗樂唐堯露地不須宰夜錢奚用燒何爲分歲也以手斫額云描者事且置只如年盡月盡日盡時盡山僧伎倆盡未審諸人業識還盡麼忽有个靈利漢子走出眾來道和尙某甲者裏不慕諸聖不重己靈終歲嗒焉更喚甚麼作業識山僧緩緩向道恁麼那許你喫得興龍痛棒。

山門落成小參斬新門徑烜赫家風其啟也百億須彌盧香水海大地眾生推入里許綽綽有餘其閉也阿僧祇諸佛菩薩神通羅漢默過一邊茫茫無措燈籠佛殿目瞪口呿道吾趙州吞聲削迹不啟不閉一庭藹如佛日重光萬象怡然祖風浩蕩主山前案山後賴遇其人橫成嶺側成峯一任施設從教英才入彀麟鳳來儀只須當頭一拶斷卻命根終不和水合泥缽盂安柄𨿽然如是還曾望見興龍門限麼若也望見正好痛與三十若也不見亦好痛與三十莫道分明爲賞罰要假兒孫腳下行。

小參舉雪竇上堂云語漸也返常合道且任諸人點頭論頓也不畱朕迹衲僧又奚爲啟口以拄杖畫一畫云上無衝天之計下無入地之謀蔡州千个萬个打破只在須臾乃云大小雪竇肉有千斤智無銖兩正眼看來也是泥裏洗土塊。

元旦小參昨宵守歲未眠神思稍倦時來人事暫暇隱幾而臥夢與諸人出方恰才跨出三門只見吉神羅列博帶峨冠各持如意諸珍香花服食拋向女等隨意取足復作軟語云住山不易我等朝夕相隨諸有所需吾當供給不令乏少諸人聞已心歡志滿自謂感應道交山僧祇若不聞俄而諸方惡曜雲集而至藍面赤須兵執不一怒目睜睛厲聲唾罵女等虛消信食久切我心況復終日是非平生人我貪微利不顧深坑動瞋心無分尊貴忽彼忽此說福說祥若非受囑靈山決不輕輕放過速爲悛革猶許解釋倘仍膠固烏容禳禱諸人聞已肉舞神飛首搖心悸山僧亦若不聞驀值惡曜隊中走出一人挺身向余曰長老胡若不聞乎山僧笑而謂曰嘻非女能測也請略言之吾學金仙之徒不從事於務不就利不違害不喜求不緣道𨿽受形骸於寖假不以好惡傷其心卽佛祖未敢移易纖毫豈若輩所能煽惑哉眾神滿面慚惶默然隱去山僧所見是實是女諸人還曾觀聽麼良久眾無對師云癡人前不合說夢。

立春小參開歲已五日今始賀新春新舊有同異何以契吾眞請君著意判勿爲時序淪若言離新舊其如春事臻若言卽新舊殘冬業已竣去此二塗外敢保未出塵道得十分稱也被老胡瞋若還默不語有孤今日因禪客聞斯舉眼舌頭伸平昔學得底今朝膠口唇如斯拙技倆安能與道親各各自散去莫與我爲倫野幹只合東西跳何如師子解顰呻。

辭院荊棘叢林荊棘圍繞山僧措足猶難何以救其顚倒世尊七能三不能法華云離癡眷屬某何如人而能直行翦討不若策杖而行何處更有煩惱無煩惱日杲杲虎頭帶角出荒艸咄。

姑蘇省三際老人歸小參解卻艸鞋自有祖師洗腳髙揮麈尾從教千聖揚眉直如大地春風絕勝長空杲日一庭和靄四眾咸安不必者也之乎自然剿除凡聖且道因甚麼有恁般丰采自從舞得三臺後拍拍如今總是歌。

小參舉僧問法華彌壑和尙云舊歲昨宵盡新歲今日來如何是新歲一句師云龜毛栽眼裏華云相逢頻拜揖師云撞斷眉毛進云新舊相交時如何師云笑中打个筋斗華云大家在者裏師云口含霜气交噎僧以手打圓相云祇如者个還涉新舊也無師云畫蛇添足華云擲向一邊師云今日不著便僧擬議師云弄泥團漢華便打師云也是勞而無功驀召大眾云還知龍光爲人處麼眾無語師云也是勞而無功便下座。

參同和尙命園中小參乃云參同和尙得種花三昧故於無陰陽地上播植諸種以金罌盛甘露而灑之握臨濟鋤以栽之遂至攢簇爛熳羅列如雲牡丹花下臥貓兒普請急須著眼時人見此一株花如夢相似南泉眼底無筋成就一切智法門證至一切處回向善財略較些子山桃開放靈云失去眼睛巖桂香生魯直穿卻鼻孔佛手能擎空界木筆解判虛空柏樹子華藥闌再起東院雲門雨擊竹風輥毬抹過香嚴雪老金鳳開敷五色冬靑寒暑一如海棠有多種之名而西府尢佳芙蓉有諸般之號獨九品爲最決明除惱萱艸忘憂梧葉落已知秋蓂莢生而識朔石橊如大火聚觸著則燎卻面門荷葉似古鏡縣睹之則照出肝膽繽紛座上不須天帝持來堆疊階前亦任百鳥銜去大夫松丈人石千重百匝菩薩面夜叉頭七縱八橫幽蘭巖瑞露全機籬菊寒梅彰殺活千紅萬紫接應不遺日往月來受用不盡若非參同和尙妙用無窮誰能開種種方便門而導利哉還會麼若也會得一把柳絲收不住和煙搭在玉闌干其或未然明年更有新條在惱亂春風卒未休。

九日小參舉陳參政去非問大潙智禪師云寂然不動時如何智曰千聖不能覓其蹤又問感而遂通又作麼生智曰萬化不能覆其體公欣然以謂聞所未聞作小詩呈智以見意云自得安心法悠然不賦詩忽逢重九日無柰菊花枝你看者俗漢向大潙一言之下便解翻身作活可謂傑出一時爭柰能所未忘情存取捨龍光不敏亦有四句空空何所得適意輒吟詩好日不相負黃華插一枝大眾且道還服得參政公口麼。

小參舉船子云千尺絲綸直下垂一波才動萬波隨夜靜水寒魚不食滿船空載月明歸雪竇云者漢勞而無功忽若雲門道一句合頭語萬劫系驢橛又作麼生免此過良久云莫謂水寒魚不食如今釣得滿船歸古南云釣得底也是困鱗雪竇情存取捨要見船子大遠在遂云千尺絲綸直下垂老婆心切一波才動萬波隨總在者裏夜靜水寒魚不食離鉤三寸滿船空載月明歸少賣弄師云雪竇空口誇張古南赤拳鬥富俱未作家乃云千尺絲綸直下垂著甚死急一波才動萬波隨亦任亦任夜靜水寒魚不食尊貴生滿船空載月明歸脫體風流龍光恁麼道且意在於何良久云白雲黃鶴兩悠悠。

機緣

圍鑪次士問如何是西來大意師拈起火炭云祇者个家家竈裏少不得。

問大千沙界海中漚一切眾生如電拂意旨如何師云分明記取。

問山河及大地一法之所印印卽不問如何是一法師云彈指堪悲舜若多。

問如何是西來意師云晨夕看山川事事悉如昔。

問如何是賓中賓師云闍黎暫到如何是賓中主師云且與典茶如何是主中賓師云一任髙鑑如何是主中主師云禮拜了退。

問如何是紫金境師雲沙湖水漾琉璃色崇善風傳菡萏香如何是境中人師云脫冒露頂屠蘇裏吟風嘯月碧巖前進云設遇客來如何管待師云旋煮淸泉巖桂下相和半偈老松邊。

問如何是佛身無爲不墮諸數師云萬物歸焉而不爲主。

問如何是賓中賓師云三千里外遇知音如何是賓中主師云拔劍南窗時起舞如何是主中賓師云冠山曉色玉嶙峋如何是主中主師雲閒看兒童弄花鼓。

問如何是第一玄師云明破卽不堪如何是第二玄師云棒後更罰錢如何是第三玄師云闍黎甘不甘如何是第一要師云云破月來淸光普照如何是第二要師云馬驟車馳長安大道如何是第三要師云換手椎胸望空啟告僧云三玄三要蒙師指向上宗乘事若何師云換卻女頭轉卻女腦。

參同園中垂問

一華一佛國一葉一釋迦卽今眾卉開敷且道誰爲大覺。

芍藥花開菩薩面棕櫚葉散夜叉頭不煩大眾羅漢松修何功徳乃獲如斯受記。

開徧紅梅又碧桃賴渠信腳陽春老少年當肅殺之秋愈加艷麗畢竟承誰恩力。

凡樹先花後實庭前無花果因甚不花而實。

古云一夜雨滂澎打倒葡萄棚乃至依舊可憐生參同一夏以來幾遭狂驟而葡萄棚安泰如常且道憑个甚麼。

拘羅石橊以國名素毬木筆以形似小桃紅因甚花開五色。

懶狗冢產牡丹雊鵒舌生菡萏因果中𨿽推極則衲僧分上合作麼生。

石橊如大火聚觸著則燎卻面門荷葉似古鏡縣睹者則照出肝膽靈利衲僧如何回避。

大夫松丈人石頭頭露布佛手柑羅漢竹處處指南只如歸根得旨一句作麼生道。

垂問一切眾生俱有如來智慧徳相因甚鳥飛空裏不知空是家鄕魚游水中不識水爲性命眾下語不契代云眾生顚倒迷己逐物。

頌古

世尊初生。

手足未舉猶較些子及乎開口白雲萬里引得跛腳阿師將謂推倒扶起從斯惑亂大地人白日靑天眼見鬼。

白象禦神諸天衛擁光射十虛波旬惴恐指天指地非同兒戲權實雙彰理事一致。

拈花微笑。

無言不仇無徳不報一往觀來大虫紙冒百萬人天眼答癡無風匝匝波千道。

四十九年金剛鑄就及至將來一場漏逗胡爲破顏禍出私門祖禰不了殃及兒孫。

產難因緣。

信腳陽春積雪自泮不料今時據款結案。

女子出定。

噫者女娘不著快井中汲水河邊賣大雄老子何叨叨七佛祖師成帶芥累彼罔明來下方彈指廉纖似掜怪休掜怪齊捉敗和塵颺下大洋東一任風吹與日曬。

教中道未離兜率已降皇宮﹝云云﹞。

雨餘芳艸香風起遊絲動幽禽四五聲說破春眠夢。

武帝問達摩如何是聖諦第一義﹝云云﹞。

廓然一語虛空逼塞不識分明鋒鋩迥特帝耳虧聰老師去國徒勞佇思較失論得下載淸風付與誰端然三拜而卽。

世尊不說說。

世尊不說說迦葉不聞聞夜來何處火燒出古人墳。

四賓主。

賓中賓肝膽向誰傾四海無知己落得一身輕。

賓中主臨江桌雙櫓行行急度來遲遲定風雨。

主中賓策杖過東鄰街頭新豎子目瞋亡國人。

主中主示機倩鸚鵡白眼看木人良哉超亙古。

卽心卽佛非心非佛不是心不是佛不是物。

卽心卽佛殿裏底鎭州萊菔廬陵米喫粥了也洗缽盂爾小生兮可知禮。

非心非佛齊颺下帝釋庭前放詔赦金羈寶馬珊瑚鞭海神知貴不知價。

不是心佛不是物南泉口裏舌無骨論黃數黑誑眾生毒似幽州短尾蠍。

僧問道吾如何是深深處吾下禪牀作女人拜云謝子遠來無可祇待。

有美人兮築室東方一見傾蓋兮罄我衷腸食我以食兮飲我以觴贈我以劍兮遺我錦囊富貴兮歸故鄕恩徳兮莫可忘。

四威儀。

行兩袖舞輕塵瀟灑甚應是葛天民。

住不假王臣護尊貴生消受無窮趣。

坐鼓吹雜淸課妙圓通是甚閒羅娑。

臥繒縠疊牀座寶篆消月上重暝破。

盤山云吾百年後還有人貌得吾眞不﹝云云﹞。

家聲赫奕彌樞要箕裘之子能克肖靈山一會儼猶存世尊拈華迦葉笑。

插鍬井。

平地戈矛當場法戰鬼沒神出天旋地轉偃旗息戈功歸玄竟玄竟不納以名斯井。

普明禪師牧牛圖頌和韻。

普明老子默時哮逐臭尋聲事轉遙盡國土人爭摹擬搬他渣滓污心苗未牧。

渠無鼻孔如何穿師象同遊不假鞭滿地落紅爲蹄襯彩雲若蓋引風牽初調。

從不顚狂趁路馳朝云夜月每相隨咬人師子何神武逐塊韓盧徒自疲受制。

超軼池陽那一頭骨愈剛健體愈柔優遊圓覺伽藍裏去住從來無滯畱回首。

不在梅邊卽柳邊從容體度自天然取之左右俱神用赤手恆將萬象牽馴伏。

從他煩惱與眞如我自閒閒孰可拘佛界魔宮花劈了空縣明月照無餘無礙。

嘯傲堯封禹甸中春回上國艸茸茸大圓鏡裏頻垂手探盡妍媸與澹濃任運。

總在光天佛日中智愚賢不肖攸同夜來一枕藤蘿月照徹關山東復東相忘。

白雲爭似道人間道人髙臥白雲間朝來云去作霖雨雨歇空山云掩關獨照。

佛魔斬盡不畱蹤擲向虛空空界空空外優曇香馥鬱須彌南畔影叢叢雙泯。

十智同眞。

妙協兼帶絕敢訛好事其如汾老何面目分明重注腳嬰兒求食教哆啝。

代語

古南牧雲和尙常問僧諸行無常色身還有不壞者麼眞如絕相法身還有老少也無。

代云諸行無常眞如絕相。

又因解夏問僧寒往則暑來暑往則寒來不遷法在甚麼處。

代云幾被者老漢頓置。

又問衲僧家者邊經冬那邊過夏到處行腳如何是行腳眼。

代云隨行蹋斷流水聲。

又云古人道釋迦彌勒猶是他奴他是阿誰不用別作伎倆道一句來。

代云作麼作麼。

又問律中以手指比丘犯波逸提當時流支三藏打落達摩大師當門齒該獲何罪。

代云和尙大似忤逆聞雷。

又云論中大圓鏡智性淸淨卽今山河大地在鏡內在鏡外。

代云普。

又云一人發眞歸元十方虛空悉皆消隕此間是禪庭古今悟道莫計因甚太白峯巍然猶在。

代云不得攃土瞇人眼。

又雲泉眼不通被沙礙西澗沙石上下堆塞因甚淸關橋水晝夜常流。

代云者老漢猶未瞥地。

又雲水滴𨿽微漸盈大器許多時兩水萬工池爲甚不滿。

代云其如他不涉盈虛。

開聖老人一夜召海云云來我有个話頭分付云近前聖云三門因甚與佛殿相對云無語。

代云將謂將謂元來元來。

費隱客和尙常問僧雲水旣無筋因甚長流不斷。

代云老和尙不失爲曹溪一脈又云。

又問佛祖公案猶空中紙鷂向何處收取綫索。

代云樞機在手任抽牽又云札。

又云鵬摶峯與晏坐峯相交且道說个甚麼。

代云知音不用頻頻舉又云露。

又云風扇大野畢竟作何形色。

代云而獨不見調調之刁刁乎又云噓。

又云望江亭上垂機誰是知音。

代云虛空笑點頭又云嗄。

臥龍拙和尙問僧女住甚處僧云白雲寺龍云白雲也有事僧無對。

代云願爲霖雨濟蒼生。

又問僧山河及大地全露法王身隨以手指地云者是甚麼僧無對。

代云今日親見和尙。

又過烏鴉山問主僧山名甚麼僧云烏鴉龍云爲甚不飛去僧無對。

代云若飛去則無今日也。

太傅煎茶代茶鑪下是甚麼云咄莫眼花代旣是捧鑪神爲甚麼翻卻茶銚云也要大家知委代拂袖便去云猶自彊作主張代江外打野榸云相唾饒你潑水代非人得其便云自來不作野狐見解。

鹽官洪衍和尙住東林常問僧雲從門入者不是家珍旣到東林如何免得扣他門戶。

代云也要看過。

又云鹽官犀牛扇子縱使逼拶將來因甚頭角不全。

代云因人而示。

又云是法平等無有髙下祇如占鰲塔聳蟹峯山低如何道得平等去。

代雲從來不眼花。

又云祖師道本來無一物因甚臨濟有三玄戈甲曹洞有五位君臣。

代云劍爲不平離寶匣藥因救病出金瓶。

又云日日是好日因甚麼昨日晴今日雨。

代云更嫌何處不風流。

又云淩空寶戟徧地刀槍行腳髙流向甚麼處回避。

代喝一喝雲華劈了也。

雜偈

丁未禮虎丘隆祖塔有感

餘生澆漓世慨念唐宋年官家契奧旨朝野奉金仙虎丘王支那四海走英賢何如今日裏春艸自芊芊

送禦木還蜀

相依甘苦十餘年笠杖而今返蜀川春曉峨嵋啼佛見七衣珍重禮金仙

梵僧乞緣引

迦毗羅僧師十號南閻有路身親到名山勝槪放足行而今又蹋三吳道梵語唐言了不同匈餘幾字與之通袈裟年久皆零落囊囊彼來成罄空金錢刀布隨施與福徳智慧由斯舉與者受者自知恩野老何能措一言

示眾

祗解栽松種竹管他學佛參禪臨濟當年鐵柄如今卻在手邊

艸閣蒲團舒足糯羹白粥充腸此是龍光活計從他宇宙滄桑

竹檻松楹石室道人此際何爲汲水烹茶隨分萬有了不能羈

不解談空說有終朝惟臥髙丘任是三賢十聖到頭輸我一籌

長安昨日人來話及米賤鹽貴問我兩堂雲水蹋著稱錘也未

睍睆流鶯百囀蓮池漏寂籌稀淸磬一聲出定綸竿持向鵠磯

示聖聰

至理不涉言詮擬落唇吻便錯是故可師三禮超彼一時義學

示聖泰

淨穢本乎方寸何須著相馳求若也不明至道徒勞歷劫燻修

示聖章

過去數聲好鳥飛來一片行雲祇宜逍遙逆旅不煩更討竺墳

示聖模

劈箭橋頭送客松陰微露殘霞重詢虎溪舊話無端驚起棲鴉

示聖言

切忌釘椿搖櫓須如月映千江直得一塵不受隨處可建法幢

示聖力

錦繡陸沈衰艸玉簫聲斷啼烏睹此興亡消息何事不學浮圖

示聖聲

枝上鳴鶯語燕澗邊紅蓼白蘋覿面相呈个事何勞四海參詢

示聖慈

女年八歲脫白一時呼女善財好向聲前言下識取自性如來

示子踐

審子根器端莊嘉令審子性情純和雅淨互當猛勇扣最上禪千般海寶如意爲先旣得其本深蓄厚養探盡玄微慧燈自朗破幽暗室光濟老門朝夕徯女善踐吾言

示紹鐙

維子紹鐙天資敏捷猶善思惟善不善業善不善業二者冰消偉哉丈夫與與逍遙與與逍遙誰能縛系應物隨宜女性本慧女性本慧女志頗弘薪盡遺光維子紹鐙

示務本

道在己躬欲求則遠不卽不離故日務本臨濟料揀以楔出楔坐斷十方超賢軼哲知安則榮知足則富隨分棲息如雲在岫特書一言與子爲壽擬女徹頭作師子吼

弔智修尼

楓花明滅遠山村水淨長空月一痕報女潛心安養客好乘淸興到家園

示江佛道

問我入道之理謂言妨非止惡晨昏莫教放逸久爾自然道合

示龔安然

昨朝雪霰彌漫今日晴空皎潔此中妙理能詮入聖超凡要訣

慧日居士

靈山一別到而今地老天荒魚雁沈傾蓋相談續舊約優曇拈出報知心

次韻祝參同和尙四十

芭蕉植檻下雨過每談禪露湛三庚次菊開九日先照心拂古卷負命釣深淵佛旨年來唱法言徧大千松風吹夜月萬象解逃禪辭竭三賢奧機融十聖先兩回上嶽頂一吸罄曹淵大用不存軌室籌何計千三大阿僧祇研窮五味禪利生悲作首攝眾信爲先機用峯巒峻法談河海淵不須鴿振羽壽量等千千

藻鑑池﹝觀音山八景﹞

源從阿耨達池來瑩徹淸涼絕點埃流出川原資渴乏能令飲者百情灰

龍鼻泉

點滴能教萬慮除悠然淸韻自如如漫言鼻底無多子蘇爾焦枯應有餘

虎伏巖

凜凜英風八表傳一聲長嘯震山川年來斂迹空巖下亦任滄桑幾變遷

將軍石

曾經百戰下重城敵國聞風心膽驚不屑淩煙題妙字相依雲水話三生

眾香園

靈異芬芳承露繁澹紅淺綠列屏垣絪縕陣陣隨風去逢蝶如雲過遠村

煙雨臺

層臺淸況類蓬壺剩水殘山入畫圖薄暮登臨望遠海空蒙無際玉蟾孤

翡翠溪

溪流環繞薜蘿村新漲一灣碧玉溫老嫗浣紗砧杵急雙雙驚起宿花魂

回峯塔

浮屠嶽立勢淩霄玉燦金輝眾色饒隱隱淸光含日月羣峯回首五雲飄

巉巖隱豹﹝眞峯八景﹞

霧鎖云封古翠巖陶陶髙臥傍松杉錦文已變猶深隱浪笑奔趨跛足毚

三疊龍湫

潺湲流出最髙岑萬頃雪濤聒耳鳴曉夜奔湍無少倦遐荒千載響斯名

櫓唱云阿

蒼蒼雲樹鎖層巒泉石香生桂影寒樵擔時聆橫谷口咿唔韻出許多般

山禽啼曉

山寺淸幽道者居晨鐘夕梵自威儀蓮池漏盡窗微白眾鳥嚶嚶啼向斯

古柏參天

本植形名未兆前气淩霄漢味森然庸愚匠石應難顧贏得材名渾兩全

紫雲斂瑞

洞門陰靄景淸幽繞砌輕紅艷欲流如蓋紫雲恆覆護靑猿玄鶴每邀遊

缽盂慧水

玄鑑當年辟此山神龍潛伏此山間而今飛錫知何處應量遺泉慧蠢頑

淨土梵音

彌陀原不在西方此是如來古道場禽語水聲雜萬籟協和淸梵韻悠揚

示黃季拙居士

徵衫拂盡洛陽塵每對花前倒一尊細聽百虫翕廣樂纖纖新月掛蘿門

戊午蒲月設茶具於道旁偶答客問以簡周子壽諸公

祝融司令猛如虎在道行人怯步武口渴心焦汗若雨吾徒不忍視其苦何能開此方便戶庶使趨走獲安堵有大檀那來淨宇一聞斯舉生敬憮頃將茶具設云塢炎蒸悉化無煩土過客解顏罷噢咻頓覺淸涼生肺腑口作歌兮手起舞聲聲祝頌惠風普人天福利莫能愈而其一切眾生母否則何以悅人溥咄哉丈夫休莽鹵惡之與好緣自主吾亦於女何能撫女但情忘人與甫無司耳目司天府倘佯任運絕去取个中了了非佛祖心月孤圓照亙古我願如斯而其努

書劉大全居士捲後

至道衝淵恍焉惚焉近傍者誰劉子大全自少及長由壯至老不二其心尊崇三寶拈慈作威鋤彊衛善祇樹功臣人天垣塹我作偈言非譽非毀札之唼之虛空出髓

弔吳昆璧

村村古木叫寒鴉綠綺聲消散晚霞珍重縣巖攃手句成仙成佛總空花

妙峯庵示劉徳章

妙峯特立水之湄童子南詢此最宜若問徳云端的旨一灣淸泚漾漪漪

子云以賦得重陽九日菊花開見示卽韻別之

年來飯罷喜髙眠眼底從教時序遷臨濟汾陽無立地誰將丹雘塗虛玄

書曇花西公六相義頌後

三年閉戶遊華藏半步何曾動腳跟盡底傾來六相義等閒一讀斷人魂

次蹋莎行韻示念生

金仙弘誓九蓮隨意公據分明一紙不勞讀誦貝葉經祇一句彌陀到底隨茶隨飯隨言隨語終不令人憔悴只待果熟散天香三聖持金臺接你

示生生

諸佛法門不立知見緣眾生性曰頓曰漸如谷傳音似月映水能達斯旨是名佛子

示衛生學琴

給侍之餘學鼓琴美乾闥婆是前身山河大地聲偕翕金色頭陀舞袖新

示憫生

趨向佛門已有年腳跟下事未翛然山僧一个安閒法待女歇時爲女宣

示濟生

庭前古柏傲嚴霜葉嚲葳蕤色轉蒼學道肝腸同此操猶嫌何處不靈光

示曉生

業識茫茫不自覺貪瞋癡愛苦纏縛一朝捩轉鼻頭繩絕妄除紛泯惡作

示被生

厭俗出塵信有緣千磨百折志愈堅於今已得從初念愼勿消閒放紙鳶

鋤月取字

門前一片舊田園霧鎖云封荒艸沒而今矢志欲掀翻也應鋤落中宵月

題扇頭畫

此善吉樹蔭覆天下此解空老光吞雨社卽俗卽眞儒也道也亦任諸人鉆龜打瓦

挽雙柏主人

葵橊交艷乳鶯啼裊裊輕煙破篆畦伏几乍驚凶信至頓令心體痛如卦

一靈眞性歸何處佛祖天魔亦罔知坐斷十方沒縫罅來時無口去無眉

答子云宗人雪中見示

何事今冬不雨雪偶而一見忽而絕寒梅冷地笑盈腮天曉依然雙眼白

正宜紅鑪片雪管他五葉一花縱是普賢妙境何如黑豆未芽

答萬兩蒼求菩薩相

欲求希有相須向靜中尋一念不生處自然觀世音

宿龍池示僧

塵緣頓盡此居山心與白雲共逸間問我西來無別指門前溪水正潺湲

我來恰值三日雨雨後看山蒼翠渾晚霽月明山水靜露香雲幾坐松根

童子求偈

龍池池畔萬松龕童子躬身訊指南蹋得故鄕田地穩何須向外五十三

示虛白

彿發染衣學佛理寂然審察自通明更須凡聖無依止觸處惟看虛白生

春日示眾

花前乍見春酒送街頭又聞簫鼓哄世人刻意愛喧闐獨許老僧互拈弄有時鬧浩卻無聲萬匯凝然天地淸有時寂默具震吼海湧波翻山嶽傾試問諸人曉未曉天王宴樂蘇倫惱舉頭鷂子過新羅你若不知莫艸艸

續古

春色惱人眠不得溪山一夜聞啼鳺月沒咸池意轉殷聲聲叫道君當徹何事男兒不徹頭山悠悠更水悠悠郊原賞玩猶未已又曳紅裙上小樓半啟朱唇歌白紵笑狎吳人作吳語仙仙舞罷拂新莊兕觥滿掬葡萄醑渾忘幻質匪眞常百歲依稀天曉霜秦皇漢武英雄甚長夜淒淒臥北邙故我皇皇未敢息曉夜精誠叩十力羣機顯見被眾生普令趨向無生國夫豈爲春色惱人眠不得

惜別篇畱贈雪目開士

負金之色蒼蒼瀟湘之勢茫茫知己之欲分袂兮此心怏怏憶昔與君之識面也泮宮舊址再執手而談心兮樵隱山房朝遊林麓莫話云堂奇文共賞勝友相將輕泰山如一羽視權貴若秋暘且寓情於雲山煙水任漂泊乎鬼國天方牙犀疊架圖書盈席命蒼頭汲飛巖之瀑布攜稚子采斷壑之奇石須臾移小座於南軒之下酌春茗於柴窯之白盤堆異品鑪爇龍液旣飫醇美更展名冊因神遊兮太古乃心契兮玄賾狂呼搦管揮灑悅懌亦任塗鴉之滿紙從渠傍視者啞喀擲筆就坐髙歌自娛蹉跎起舞俯首嗟吁嘆交情之輕薄慨世道之崎嶇翻雲覆雨兮歲寒知松柏之後凋暮楚朝秦兮貴賤見友道之良膜今余東歸三楚公滯一隅西風別墅衰柳長塗雲山縹緲悲南北愁向春風聽鷓鴣

頻伽臨

有鳥有鳥曰頻伽棲眞安養絕紛嘩形如兩童雙臂又不生胎卵生蕅花舉身淸淨玉無瑕漆瞳朱唇駁翠砂羽毛鮮潔傲雲霞井冠沓蘗尾髭髿行止端詳影不斜口中恆演妙蓮華聞者咸種菩提芽偶來荊楚憩城闍都人一見口呀呀手有网罟不敢拏且復拳拳誠敬加或云載以七香車或欲覆以云錦紗我聞斯語生吁嗟爾輩胡爲相誕誇此鳥歷劫恆河沙金仙示迹化倒裏如世靑蓮時見邪誰能下筆走龍蛇雅思珠玉記其嘉千秋萬歲傳無涯

贊

明仁孝皇后夢感佛說第一希有大功徳經

善哉大士度眾生等於諸佛慈悲力種種善巧方便門佛剎微塵莫可諭我以少分功徳云如月千江之普見眾生若能俱信力皆令得入最上乘故我聖後誓弘深歷劫燻習無上道感彼大士爲攝受夢中示見諸莊嚴寶池闌楯及行樹種種眾寶之所成園林花果眾鳥等一一悉演妙法音池上復有妙寶坊無量珍寶而間飾過此坊已涉虹橋天繒幡蓋爲前導諸天采女奏天樂音出微妙難思議佛子於此心淸淨得入普聞諸三昧更復精進趨前道升陟宮殿樓閣中合掌胡跪大士前頭面接足恭敬禮爾時大士眉間光普照無邊諸世界無邊世界諸菩薩悉舒金手摩其頂佛子旣得摩頂已心安如海無所畏菩薩復告佛子言此是如來說法處經恆河沙俱胝劫眾生無有能到者惟契諸佛微妙旨乃得登此菩提場后妃徳稟至善因當來應獲親授記爲伊臨難而接引出示希有功徳經六年持誦無闕遺消弭眾災成佛道末世眾生鮮福徳歷劫不聞是經名佛子將爲天下母覺性圓明當付授隨以甘露灌其頂令其身心得淸涼須臾命誦功徳經三復了然心開解忽爾空中發霹靂聖後乃從夢中還身心驚嘆未曾有焚香敬禮無上尊憶持夢中所授經信手書之無遺漏於是屏絕諸嗜欲專心持誦不廢忘此後禍難及福位一一皆如前所說因知佛力不思議寧敢自祕障眾生願同志者趨菩提直取泥洹如彈指我以夙生微願力亦獲睹此勝因緣以蟭螟舌贊太空不忖愚劣舒誠敬願我得入如來藏願獲無礙大辧才稽首再拜光世音及我大明仁孝後持此廣大甘露門爲拔眾生出五濁

育王寺禮釋迦文佛設利

稽首釋尊寶嚴設利光射十虛色融萬類維相非一根器隨之靑黃赩紺佛魔祖獅我以片言普申回向恆沙如來無邊華藏眾生顚倒覿面相違汩沒死生何時雲歸

文殊菩薩出山像

毗邪城裏叨怛客浪迹天南與天北爲導眾生來火宅隨寬窄樞機綿密人難測空界天魔罷戈革烏藤手內輕扶策座下師兒雙眼白無標格个中消息幾人得

觀音大士﹝介山婁居士請﹞

楞嚴會上選圓通第一安養世界次補處爲先特來支那遊戲乘悲願之筏船介山居士頂戴不失其去就是之謂火宅蓮二時禮誦不輟是之謂鬧中禪但夙夜匪懈其合道也自然要知心佛眾生三無差別又烏論經世忘世與夫出世之孰妙而孰玄者焉

四尊者

手內何持維應量器龍兮歸來華藏遊戲山君純矣奚用杖爲擲之虛空赤手提撕智劍髙揮佛魔齊埽淨盡無餘宴然永保師兒在掌牙叉潛焉有時哮吼聲震三千

泛海觀音

雲鬟雙嚲卽俗眞染淨不生披白帢苦海滔滔浪拍天端然禦此靑蓮葉

十八應眞大士﹝並序﹞

乙丑春王月山人徐琮者以龍尾小研磨程君房法墨凝神逸想運手於心作十八尊者於宣城連綿上風度凝遠神觀靖深纖細工巧不可言狀余瞻視移時而衝莫岑寂超然物外與偕遊乎古初矣幾欲申筆供養而爲贊辭不果日月逡巡三易寒暑今辰值觀音大士誕嚴設慶筵已而假寐北窗見諸尊者坐立儼然其憨腮皤腹者謂余曰向許爲贊而忘邪余作圓相呈之卽拋卻者曰也不得一句言訖余便喝旣寤發笥展相拜手稽首援筆而成之𨿽識陋語鄙不足以盡乎千萬分功徳之一第抒其誠敬耳冀諸尊者慈閔而不叱焉時戊辰歲之二月十九日也贊曰。

龐眉荷蒲怡然前驅力士肩囊步武踟躕天王輔翼軒渠邁往長嘯峯頭虛空答響

法無定容若惺而寂塔有全身何所不適咄哉兩童是誰教爾與奪同時吹贏掩耳

襟帶飄揚光影淸絕如雲之間如日之晰俯視蠻奴弄此猊獸雪峯仰山無出其右

一大藏教者裏出入躬自荷擔卓爾而立波斯誇富尊者離欲龍兮歸來無肆爾毒

愛此纖月扶筇耽玩兩間一如衣珠交燦千山瑩然萬緣寂爾何以能之我心若水

於菟爲禦鬼伯馳從五道𨿽殊一能致用師心衝容湛如古井玩好盈筐矧同泡影

犀軸如許童子負之自持其一將以遺誰稚蠻道傍匍匐悲仰師何遲遲弄云石上

月下寶書定中空相日光明幢日如來藏山童捧鑪大地震動燻陸不然照顧鼻孔

頂相旋贏如龍出蟄系以明珠覆以槲笠鳳目修髯秀眉椹口轉大法輪跋枳在手

萬象環繞虛空爲蓋舌覆大千演說無閡一乘之道別傳之旨擬向卽乖不煩重舉

梵帙默展電走雷奔犀顱銳指丰體師蹲山魈誠懇小師宣示一念不生卽離苦趣

華茵席地行雲止谷引指標空飛光烜目主伴俱三卽一而二兩鬼僵立天王側侍

天童開山義興禪師

有晉永康哲人降誕犀顱虎眸神光璀璨誅茅東谷天童給薪嘉名肇立亙古惟眞厥後英靈相繼而起丕振宗猷克家之子千三百載眾生是依我拜稽首空影搖輝

應庵華祖塔

何人神巧建此浮圖天人禮敬龍鬼欽孚我趨天童得叨瞻禮以願爲舌躬虔咨啟西南叢席惟魔與鶹鶹屬魔子尢爲可羞冀師降神羣氛一埽復我古風徽猷永保

密庵傑祖

驟爾更名親宣十號乞兒席袋風疾雨暴抽機穎脫佛祖吞聲天王屢敕用覺斯氓道振寰區三升大剎麈尾棒頭全彰生殺始而鳥巨終焉天童了無涓滴萬古雄風

密雲悟祖塔

森森雲樹活活流泉浮圖中湧祖師在焉一室粲然光同千日濟北髙風惟師是匹僧龍禪髓出自其門湖海英彥電走雷奔吾生也晚未親教敕忽爾見前三拜而卽

報恩浮老和尙

法幢特建至化宣敷太白峯鼓千尋之寒浪▆湖村示五色之神珠走雲水於寰中沛然莫之能禦也歸龍象於語下猗與其惟至誠乎故乃道行天下名重三吳金聲玉振雪老冰枯蘊上也多生何幸得班乎湧泉老人之下而禮此鳳目犀普之妙範玄模哉

湧泉老人

十載黔南訶佛罵祖半生▆▆打兩敲風挺寶峯之骨而丰東山之肉縣昭覺之口而秀臥龍之瞳慈顏藹藹聲光熊熊絕聖棄智泯慧黜聰那更左搓電光爲弦反張螮蝀爲弓而弋此丹霄之威鳳與夫空外之冥鴻也邪

參同寬夫和尙受生

受生鄂州剃染金齒浪滄江遞剝家私毗盧室消鎔至理拓出古菱花於當軒橫抽太阿鋒於就裏乃佛乃祖驀過一邊若聖若凡伏屍萬里破魔軍眾底先鋒傳正法眼底宗子更莫問如之若何卽此是寬和尙生平之行履也

慣看白鷗浴水不按牛頭喫艸身奉天竺先生形類寒山古老嘻笑怒罵盡是祖意西來鋤灌栽植無非別傳之道三同居博得世外淸名一平生多是爲人煩惱冰雪肝腸淵衝懷抱足可並中天白月之皓皓

兜率不燐堅禪師

據臨濟室拈徳山棒演理有多途涉事無一向智邪愚邪使其當下知歸佛兮魔兮令不旋踵而喪相嵩山則名播古梁州覲長松而聲馳荊楚上爛艸薦答如何是佛三千年老胡絕望腹笥便便已承大父之褒金剛道種不失五福之量故余欲贊嘆而且弗能誰敢興一言以爲訕謗諦當諦當气宇巍然象季模遐荒浩浩摹斯狀

賀卿云三教合軸

浪笑雙林大士黃冠朱履袈裟鄂渚卿云道者無端添足畫蛇

蕅灣張長人居士﹝士嗣云外和尙﹞

气若霜稜眼如湫碧凡聖齊驅纖塵不立漱石枕流聊焉自適咦是其仲尼之徒而瞿曇之裔也與知之者以爲滅臨濟之宗不知者以爲入神鼎之室

智弘大徳

臞而淸渾而貞下筆亦可成詩絕不掛騷人之名操縱可爲標幟而不襲誇毗裨販之行更可喜末後略無沾滯豈同夫今時之拍盲且有子若孫足能克紹則公之死也猶生噫直須展向云堂深處使後之剃染者爲鑑而爲衡矣夫

羨云居士

髿髿短▆拂星霜藜杖閒扶適莽蒼到處溪山堪著眼啞然一笑和天光

澹石上人

斷瞋妄情割愚癡愛和气可以致祥趨進何如恬退石公持此不廢忘便獲行深觀自在觀自在是之謂無礙大悲心陀羅尼底眞三昧

朗融上人

眉間寶劍腦後神珠抹卻諸方東瓜印子撲碎自己安柄缽盂胸懷脫略而終日兀兀若愚處干戈擾攘而奉師養志生死不渝燕山古梵摹紫塗朱𨿽步履夫闤闠矧與世各轍而同塗臨行句震寰區翛然長往誠可爲後學規模兒孫濟濟鳳雛龍駒皆能繼起正覺家聲者也公其放心於寂光定裏面三聖於西土蓮邦矣乎

自贊

不著伽黎而加冠巾俯視踞地之師子而誘以顰呻魔外摧伏也太阿如雪妍媸絕影也寶鏡無塵心空若中天之月气和如浩蕩之春焦桐聲裏演無生之曲髯座後明卽俗而眞寶書不展示以解空文字怡然晏坐見乎卓犖風神七十葉瞿曇遠裔三百祀世主親臣是之謂龍光道者而中和老人也歟

十畫九不肖袖卻僧繇手只此較些些笑破虛空口不須髙展在云堂恐引禪流競頭走競頭走休回首看取座下師兒吼

者漢三度滇南四番吳越塗路馳驅不以爲勞一坐鄂州二十餘載足不逾閫不以爲逸處人天廣眾中不憚煩於陋巷獨居時不厭寂少時從事筆墨老來愛弄弦索五六童子飲啜笑言二三老叟泳遊追逐有時遺興坐花間膝上橫琴歌一曲

長年逸老閒房坐花醉月樂陶陶地受用者煙雲泉石一段眞風鶯燕松篁兩部鼓吹消去了世上浮名卻也是生平快事北窗髙臥起獨抱焦桐花下長吟時飽飫空翠一任他禪客狐疑諸方猜忌驀札相逢知是誰薀上其名也達夫其字

雜著﹝志記

傳論行狀書

▆說

詞﹞

參同居志

參同居者乃禪師寬翁和光同塵之所居也師名薀宏字寬夫明太祖九世孫以國難偕餘外出直抵行在𨿽仰荷宸眷而志慕出塵欲資西聖之道以報君親遂祝發於金華山寺禮野竹慧禪師爲師參侍五年及盡玄要眾所推服以先大人文貞先生八尺來封辭歸故里其第宅田園悉爲人有而稍不顧問惟以歸葬靈骨求銘請傳搜刻遺編爲事事竣營葺園捨而休老焉先是其地僅荒階數武萑葦兩榮自師掛席不幾年則奐然藹然爲省中淨居特秀矣其居自忠孝門入轉面北行過云止再過華光越十數步卽其居也三門向東雉堞平橫焉入門西行蒼翠夾道竹與梧也極西有巨槐聳焉由槐陰而北過鑑衢繞砌山樊淸芬可掬復東行梅花一帶古奧橫斜枝虯香藹宛如姑蘇之鄧尉然梅下有井曰云幢每隆冬酷寒時雲气上蒸若幢故也沿井而北東西兩行琪樹參立中道夷坦道之東曰赤松日剡溪紅桂日冬靑曰榹桃曰朱柑曰香櫞曰鶴林杜鵑曰翠柏道之西曰辛夷曰紫荊曰橙紅曰玉蘭曰素毬曰石橊曰垂絲海棠曰七寶山茶去山茶一隙則編竹爲籬覆以迎春翠幹千條黃花繁衍遊人到此則襟帶皆金色矣橫趨數武至桂香殿基陛廣袤聳漢連云碧瓦朱薨光吞日月中設七曲文昌像威嚴赫奕爲學儒者景仰且示其迹異而道同也側轉而入爲韋將軍祠左右兩檐皆秋海棠莖髙數尺葉大如扇表翠裏紅百千其狀無一同者花自大暑後盛開參差的皪瑩如瑪瑙時發幽香動人逸思越丹墀陟崇階則毗盧殿矣其殿塗金飾玉靑瑣綠疏寶帶垂虹風甌叫月中奉遮那如來以文殊普賢佐之前奉西方三聖緣末流不諳大道不信自心乃示以直截普令念佛生樂邦故也其寮捨精嚴明窗淨兒門徒學侶禪誦之餘則染翰吟哦彈琴讀史甚至耽習工技亦不之禁蓋示其治生產業皆與實相不相違背也殿之西甕門以外則香積廚法喜禪悅具足百味潙山雪老恍若在焉廚以北則槽廠執事躋蹡俾蹋其碓者踐六祖芳規轉其磨者識演師家法抑亦參同汲引之方便也廚以南曰葡萄棚縱橫丈餘延靑躲翠篩月梳風其種有二皆西涼人所供一色紫若瓊玉然一色白如水晶狀藟藟垂垂交光相映棚西者曰文杏曰環桃桃之北曰靑華棗各十餘株四月采杏五月收桃八月剝棗可薦齋缽棗之前卽短垣垣以外卽方塘鳧鷖鸂鷘游泳於此葡萄後有小橋曰西度前亦有橋曰繩武過繩武橋南橫列黃梅六七皆磬口蠟丸璀璨豁目黃梅之南曰來禽又南曰棕欄又南曰木瓜又南曰冰桃是桃七月始熟其文如冰裂其脆如縹葉梨其香如頻婆果其味如石蜜誠爲嘉果中之尢者桃之東曰舜華並舜華而叢立者曰天竺天竺之東曰金枝李又東曰枇杷又東曰頻婆果又東曰芳梨南向於頻果芳梨之兩間者曰翠屏翠屏之前磊石爲臺上置淺盆晶瑩如玉中植金雀數十髙一二寸其槎丫蒼古各抱參天摩云架壑淩巖之勢擬之王摩詰輞川之漆園稱媲美焉臺西之地及樹隙之間矮墻之下間以雜花而秉質賦性各不相類有枝榦綿長而倚附者曰木香曰黃粉團曰十姊妹曰銀紅月季曰寶相曰茶靡蔓生而牽沿者曰紫藤曰錦帶曰素馨曰蘡薁曰忍冬曰牽牛曰鐵綫蓮曰金絲荷續根而生者曰山丹曰百合曰石竹曰剪秋羅曰慶佛蘭曰翠云曰鴛鴦菊曰長春曰蜀葵曰地湧金蓮曰芭蕉曰芙蓉曰宜男曰金鐙曰旋復子種而生者曰罌栗曰鳳仙曰漢宮秋曰雞冠曰秋葵曰夜落金錢曰蘇蓼曰決明曰天仙子他如雪蘭紫蕙吐秀抽英月桂瑞香搖芬曳馥則超軼雜花之上矣桂香殿之南曰牡丹亭曰芍藥闌牡丹則有蓮香白舞靑猊玉樓春芍藥則有金帶圍禦衣黃寶莊成曉天霞菩薩面春夏之交爛熳若云鮮潔若玉誠花中之富貴者也兼以羅漢松拱把而上纓絡柏垂蔭而下如龍鳳之飛翔繒縠之籠罩眾卉敷榮四時煙藹芳淑雅播洞開心目明教大師雲遊人醉不去幽鳥語無時殆爲此中寫照▆且也冠山爲案汝水爲帷招黃鶴望白雲又焉往而不自得邪鑑衢以南極目相望悉爲蔬畦藥圃亦植卉水其間若菊若蓮若櫻桃若椒若拘那若金絲桃若薝卜若茉莉分儔而列於怪石之前瑯玕之外碧沼之中使吸風飲露沐雨宿雲各得其宜古云養花如養賢不其然乎師年近七十猶躬爲翦鋤灌漑無倦凡有咨請則應以全機或撼樹或舉鋤或築地或拋瓦礫或放下桔橰或掀翻灌器稍有遲疑卽震聲喝出總之大用見前不存軌則豈裨販者流而能窺其門限哉居之北鄰曰壽蓮又北曰定慧又北曰曇華自云止抵曇華未逾百步而精舍有六較石門之一牛鳴地兩禪林不亦倍增其勝與。

潭州準提庵故大師昱公行業記

己巳之二月一日迪功郎七玉楊公以鶴磯大師行實屬余爲記余初固辭旣而思之昔余之先子文貞先生及先妣周安人入楚會通誌賴楊公贊勷之力也欲圖一言相報而未能今旣以勝事見托則何可辭乎且大師與余友善余又深知其操履是亦不可辭也謹按其行實而論次之大師諱徳昱字季靈號曰鶴磯楚江夏之民籍姓楊氏家世業儒生之夕其母氏夢神人擲寶笈於懷旣寤大師生矣兒時不好玩弄而寡言笑人多異之七歲就外傳天資敏妙誦過卽解嘗應童子試未進乃嘆曰虛名何益乎身心遂不復治舉子業每探討聖賢典籍深契古人以親老弟幼教讀裏中圖薄俸以養一日偶過山庵聞誦心經起疑每課余卽靜坐觀心𨿽客至喧呼而寂若不聞久之乃大叫曰者回識得女也人皆莫測父病大師日侍湯藥且跪白其父曰認定本來面目其疾自可遺矣及父終飲食不進者數日號哭之聲震動閭裏及葬廬守三年恆持誦心經爲資冥福歲戊子值按指和尙住夾山之興龍大師往參焉一見服膺卽求剃落指命請於其母母然之遂祝發是年納戒復去庵一捨築其室以奉母大師旣蒙指和尙開發則晝夜精勤稍有相應一日殿上經行忽觸香鑪有省急往白指指曰畢竟作麼生大師曰香鑪是銅鑄底指曰放女三十棒大師聞已則從前礙膺豁然冰釋於是抽機迅捷一眾咸服﹝其機緣備載指和尙錄中﹞然大師賦性閒曠不事夤緣語多規人人皆敬畏能屬文下筆千言格力優贍尢精於詩善艸書法一時尊宿大儒咸奇之爭與之遊其往來贈答登臨寄托輯而成帙及母喪哀慟逾於前嘗語人曰生我者母也成我者母也今失所天矣不復睹矣免喪之日決意遠引盡將吳水越山精藍名剎收置足底矣旣而倦遊仍返江夏緇素舊識共相稱慶得未曾有大師亦樂聚湖山品題今古每有議論則是是非非合乎先聖之法較今之以人爲取捨者誠霄壤矣壬戌秋忽動衡湘嶽麓之念眾堅畱不可遂浩然往焉至潭州會其同學之弟曰弘一者延寓準提庵歸之者如市大師以眞實爲人不引枝蔓而獲其益者良多矣癸亥之元日乃謂弘一曰諸佛爲一大事故出見於世其來也必有因其去也必有緣吾亦然耳遂以五月之壬子期焉眾不諭旨弘一切記之由是愈加策勵不倦言辭至五月之九日謂其弘一日余初以衡湘嶽麓之山水奇秀冀一遊耳及至此則淹畱未果女可買舟盡其遊覽時弘一以壬子之期至率眾力止之遂寢其行明日以縕袍紙被及書籍筆墨諸物悉散大眾又明日晨起盥漱畢升座告眾曰吾其行矣眾請畱偈大師勉之曰勿事虛聲幸爲實踐言已卽坐終遠近風聞觀者如堵畱三日其形貌完潔如昔歸塔之日送者不可數計大師生明天啟之丙寅年閏六月十五日子時終於康熙癸亥年五月十一日辰時世壽五十八僧臘三十六塔於潭州黃道門外亦弘一之營爲也弘一卓識明智能守其先範者也嗚呼世所謂經大傳遠者孝與善耳若大師之奉親可謂純孝也大師之臨眾可謂誠善也卒可傳矣況又預定其期於半載之前是於吾大聖人之道明且至矣𨿽古髙名僧未過也惜乎不死江夏而死潭州豈潭州之人信感如是邪抑亦江夏之風不若彼地之淳也邪余固疑之並記之。

開聖老人傳論

蓋聞益州乃七佛之區峨嵋實普賢化境釋尊苦行證道雪山迦葉傳衣入定雞足是知因地育人緣人彰地僧龍義虎恆產其間達士髙流每生於是傳正法眼藏者始而寶峯五祖繼而昭覺臥龍五宗之哲胤挺生三學之沙門傑出以其地淳俗朴務實忘名故我湧泉老人亦示見受生於玆國也老人諱完壁字磚鏡號曰山暉夔州新寧人本姓侯母徐氏生有異兆十月卽不食乳一日隨父遊嵩呼伽藍便懷出塵之志後因寇陷其城無藉者誣父從寇有司系父於獄老人鬻身而贖之及還金歸裏卽求出家禮石蒲大士爲師是日鐘鼓自鳴人爭稱奇先有胡憲卿者夢趙大州躬謁指月次往探之乃老人脫白於此爾卿以其事白月月私擬爲符瑞命充行者因於張沒量語下知歸復於請益時火鑪頭了徹後因南泉公案復起疑情頓忘寢食立誓取悟策勵朝夕忽於拙和尙因雪上堂語中渙然冰泮由是機辧縱橫一眾虔服是年納戒職司衣缽至閱法華則獲三昧中王論圓通則入楞嚴大定及悟一切事究竟堅固之旨故緇素稱爲天縱之才萬峯贈以磚鏡之字寇圍廣福孑爾奉師民免塗毒寇能反正佛法大闡兵眾知皈𨿽拙和尙徳化之功實老人輔贊之力及拙終金城煢然盡事藏靈櫬於胡氏精藍奉齒骨而朝夕敬禮編錄法言﹝哀集拙和尙語曰棲靈錄始刻聖恩再翻報本今附藏流通矣﹞勤行道業旣脫營絆往覲萬峯畱信衣而無難肝腸似雪冒白刃而不渝气宇如王笑抑渠魁攺顏加敬復羈五載方脫凶殘跋涉間關直抵平越紳士向慕道風惇請開法而同門嫉之謂信衣失據遂走萬峯請衣釋疑豈峯一時偏惑以致怫然東下始謁弘覺再造古南值報恩賢老人平素知名一見契合命掌記室嘗令秉拂髙賢宿徳難詰紛紜老人入室操戈從容就對大洽人心髙縣祖印時楊總戎塗大參等迎歸峨大展鑪錘護國萬壽之慈風智愚同扇聖恩長松之化雨慧蠢均沾豺狐聲消師音獨響王公大人企慕玄徳皆躬臨參禮傾珍供養黔南殊俗之地頃遭會集天人大開選佛之場廣敷師子之座華鯨時吼畫鼉疾轟幡蓋翔空香雲蔽日禪流濟濟而咨請法演一乘國士源源而問酬理融三教誠達摩之來嵩少大鑑之於曹溪自建置以來未有如今日之休美也越數年西蜀道平心懷父老爰俶裝涉險再上夔州寂無人煙空增悲戚泣之以血記之以詩悵返長松復遊吳越所經之地輒請開鑪所過之坊咸畱宣化始而雙塔終而湧泉九坐名藍念年倡道儒林莫不嘆服緇侶恆被宏慈鄕人野老詠仁澤於無窮竈婦販夫歌惠風於不朽若非輕生重道彊識洽聞操比松筠志淩金石則曷能臻此哉且示疾之日進止如常歸眞之時言笑自若龕畱寢室每覺異香遠近人言非敢誇誕昔生公說法頑石點頭四祖還山井泉湧沸在泉石之無識尙能顯闡眞如況薀上親侍多年耳提面命寧緘默無言而取譏泉石也邪是以不揣庸劣輒申斯傳以備采拾庶知西聖之道代不乏人而人天寶炬常垂光於後世者矣贊曰。

大哉益州降靈之區地淳人朴水錦山嵞始生馬祖虎視龍趨蹋殺天下讖應言符維我老人亦生是域純孝宏慈博聞洽識法社規模叢林埏埴學富五乘功侔十力時值國難寇賊蜂起獨奉其師身冒弓矢百折不渝顚危頻履徳化渠魁咸聆諈委儒林先達恆生敬畏椹服黃冠窘詞詟气道出平常禪祛五味玄辧淸機波騰海沸報齡旣盡歸眞西極日月失光山川掩色上𨿽愚庸寧甘緘默願擬剎塵親承教敕。

古雍觀音山大慈禪院故和尙本源明公行狀

師諱照明字本源西蜀忠州王氏子母夫人黃生而穎異不類常童幼習治世聖人之書粗明其理每以中庸持身不樂仕進年二十七念身世無常疾如電影因絕去茹葷乞受歸戒至三十九披剃於本州之棲霞寺勤策道業日有定課尢頂禮觀音聖號值蜀亂遊黔南湄甕之間𨿽流離四方行業猶不少輟歲辛卯愚公老人道王一時居平越之龍門遂往參焉得具足戒精覽梵网諸部已越彼時眾矣閱五年嘗教誡於黃甕諸剎兼進教外玄宗之理去而謁黔蜀宗匠及盡奧旨而禪律兩源深入無際曁仍歸長松見愚老人老人知其所造因付偈曰髙藍山閣夜郎村雲水時來扣石門接得道人眞律虎此宗惟許汝重言遂辭還湄水晦迹韜光獨居行道嘗有贊贊愚老人曰稽首吾師滿月身相內天外人衷和表暢手中龜毛椅邊藜杖天魔魂消佛祖膽喪眾生快睹大光明藏和尙旣得眞智故出言類皆如此旣而古雍道俗慕尙道風堅請出世樹長松宗旨尙欣然出主觀音山大慈梵剎於是法會盛集願學律者過半矣今秋示微恙集眾說偈曰四大本不生四大本不死如如自金剛萬劫無終始堂堂大路頭去來如彈指化緣旣已盡縱橫自在是偈畢端坐而逝時癸卯年之九月初十日也會其監院解公以余深知和尙出處托余爲狀餘思時當象季而裨販之徒眾矣如尙之行道勤懇操守淸約𨿽悟拈華之旨而終以毗尼誨人則可謂深達佛祖救獘之權變矣其狀余何敢辭因述其始末以俟諸修僧史者之捃拾也謹狀。

先大人文貞先生行狀

大人諱華圉字仲叔號淮仙明楚昭王七世孫王父輔國中尉諱英照王母淑人周氏生三子三女長華霾次卽大人次華女長適謝次適劉次適許皆楚著姓王母初娠大人時多異兆及生相度不凡王父以爲光大吾門微是其誰與六歲就外傅大人卽以大學二字問師此何等學也師固疑之十四歲四書六籍頗通曉百氏之學亦間常取覽以故人以爲有淮南之風王父命試大人從容對曰夫試者取仕之塗也聞古之取仕以行其道今之取仕以利其身若夫棄道取利非大學之本我將取道以慰大人試則我不樂爲也況天潢一派何藉是以榮身顯親哉王父加嘆不已二十歲始畱心新建之學故常取其書讀之及見周程之集朱陸之書三月不釋手一日對友人小酌曰我初不知新建從何入手今日方知渠從宋儒格則中來因是溯源而上自荀孟至周孔又覺從洞庭放舟溟渤矣故大人立身涉世孝友恭誠無不仿諸賢所爲且性嗜詩書子史及佛老二氏未三十歲三教之學澈見淵源猶恨尙混糟粕不能得精醇也維時四方名人墨士莫不聿來具集如竟陵兩先生公安三先生並仕於楚土者皆交於大人大人又聞長姑夫謝又玄先生言禪理可副吾儒遂又交於禪宗諸師如問石字水天如諸禪師皆以莫逆稱間或論道淵微無不言簡理精卽諸師亦圖常撫案稱快矣大人尢喜著述如當日傳者曰匯書曰祖紀曰宋元詩選曰自嬉集曰達心齋艸曰秉簡齋艸曰梅湖集曰桃溪集惜其版毀賊火世不多見而有識者莫不痛焉大人平生所學末後著爲一書曰聖學寶鑑蓋自先王經籍以來至於昭代其間或論聖賢或發揚忠姦凡五十萬言書成以示賀對揚先生先生嘆曰可與卓吾子藏書相表裏柰何天不永其傳亦隨赤火蕩盡使小子空得其名不得習讀於苫廬中也大人娶周安人卽外祖周方霖先生長女徳性幽閒治家有道奉姑臨下以賢孝稱生六子三女今所存者鋐釷及九妹而已餘皆不壽初先妣以早年所生不存屢勸大人取妾大人諭之曰汝非無出是我福薄不能載也兒女遲早信乎天定烏用妾爲實大人淸淨無欲之學備見於此矣至丁卯果生鋐庚午生騏不壽壬申生正內許字賀對揚先生胥劉志公長子甲戌生釷丙子生騕不壽己卯生裏今字漢陽諸生汪紹遠遠字石筠亦吾門宅相也大人有僕名祚以嫁女去荊州乞假一月大人曰汝年老無子其所恃者女耳旣遠字別土則汝失望矣當全汝天倫此後不須服役於吾也因出原契付之祚叩謝悲泣戀戀數日始去此又大人遇下之徳他人或所不逮與一夜童僕於後園獲一人正喧鬧不已大人起而視之童僕以爲賊大人佯曰是人中酒誤入園中何須怪也復慰其人曰汝勿懼吾當全汝因命置閒房次早贈以錢物使之去大人無聖學之功能如是邪癸未三月偶夢遊異迹見石壁遺韻雲飛泉如白鶴隱見度平林暗壁流花瓣漁郎何處尋隨告親友曰時危矣去之可也親友疑信相半大人仰天嘆曰迷人如此矣卽攜老僕數人匿桃溪置田畝而學耕侶漁樵而占韻逍遙自若動靜罔規未兩月城爲獻賊所陷黑白被戮殆不可言狀先妣偕媳及許字劉氏之女一時死難此鋐釷終天莫雪之恨也惟大人有先知之明安然履吉於是易名陶範公字蠡仲別號五湖長人莫之測大人豈不能盡室而行邪蓋國家近三百年太平之象烏知有異常一變先妣不行是先妣之見不及大人遠矣鋐釷賴祖宗之靈大人之徳幸免而得生還見大人於桃溪之上誠邀天之庇也大人悲喜之容幾見於顏面嗚呼實終古未有之禍也越二年李逆潰兵肆掠原野震驚大人整容顯鋐釷而囑曰今日之事不可輕忽吾兒愼諸倘能矢志精修方名報吾恩徳繼禋祀者汝妹也記之言畢長嘯而逝大人生於壬寅四月五日申時卒於乙酉閏六月三日卯時享年四十有四謚文貞先生柩停桃溪八斗山二十二年今乃於丙午十二月望日扶柩歸葬於長樂村靈▆祖塋之側嗚呼鋐釷不幸生遭季世流離兵戈𨿽▆衣冠於滇土然未能少展忱痛總之間關修阻且▆故也大人前有遺命不敢相違因祝發永昌郡之山寺惟恨不能曲盡先佛之道有負大人多矣幸不隨狗馬塡溝壑中二十餘年又得東歸故國扶柩祔於祖塋則泣血之怨或可少抽於萬一也但鋐釷連年奔走筆墨未閒敢以蟭螟之舌而贊太空使先大人不朽邪不過聊述其見聞者以俟諸大君子手筆表而出之以慰貞魂庶不負先大人苦志聖學則感佩亦非止鋐釷終身矣先大人寧不瞑目哉不孝出家男薀上泣血稽顙謹狀。

書不聞道人卷首

吾友聞公蜀國英才金川世裔垂發時與吾爲莫逆交潛心墳典苦志空宗祖道禪源深有所契每勸余究二楞奧旨余以事冗故不果志後因風塵不偶公從軍緬甸余畱永昌此己亥事也於是四年中外隔越魚鴻絕往自期會無由矣壬寅夏餘自迆西來會城公亦隨師旋中土邂逅慈云公具僧相矣悲欣交並感再世之奇逢促膝談心述歷年之涉獵亦世之希有事也旣而公任嵩山監院接納四來輔弼叢林不忝楊岐余因封先大人柩東歸故國自此又數年惟有臨風對月徒興故人之思耳不意公之爲人直戇不事諂諛以致慍於羣小遂一杖東行時弘覺主人慕其才品專人往聘再辭不能因充第一座而又多方贊護眞不啻妙喜之於湛堂余旣以福海老人命奉列祖眞儀來滇始知公爲人妒屢欲與雪之公拒辭曰天地間人事物理固難齊也方今君子道消小人道長若與之物議是自喪其徳故余嘗有詩贈之其略曰甘苦一朝叢席下死生百折鑪錘邊其槪見矣今年春公主弘覺席聞余東歸乃作詩送余曰君言歸去我生愁恨不相將朝夕遊雲云又足見眷戀之眞摯也余來曲靖會故人堅畱休夏未幾公又飄然卸弘覺而來相與屏絕一切惟作遊戲三昧或歌詠自若或言笑無忌或酣臥街頭觀市廛紛擾若此眞時流之所難測然非於佛魔場取捨兩忘而孰能及此哉試觀公之根器公之肺肝公之行履俱超然物表迥脫塵埃龍光可謂善知人者也然公又豈假餘言而彰之邪蓋序其二十年交遊之深情與夫眾耳目之所共見聞者耳至於蹈佛祖之閫域行羅睺之密行盡人物之性情又非筆墨所能罄書矣。

書明教和尙仁孝章語示哲禪

秋霖初霽晏坐鶉齋砌蛩啾喞無休籬菊淒然有慨緩急搗西鄰之砧韻斷續來遠岫之白雲當此寧無風木餘恨之悲乎於是披衣曳履散步空庭擬將此語問天祇徒增人喟嘆憑闌惆悵俯首深思孰能一言爲我慰哉旣而復從几案寄意管城錄先徳之名言申胸中之鄙積示我禪人爾其勉者嗚呼吾之字不足道也先徳之名言鮮可得而聞也。

書劉千里居士入道因緣後

鑪韝精工天資稟異故鍼芥相投水乳相合至於發大機顯大用誠末世之光明幢也豈獨刮目於平陽大雄哉。

書徐侶蒼冊首

徐侶蒼蘄之著姓者受業於吾友舒子小康漸鴻兩君端人之徒也沖齡明敏性孝弟能持中不苟就取深究老氏之道尢嫻孫子黃石之學蓋計然子房流亞與今日能善其身他日則兼善天下矣若中鋒鐵筆金石奐采墨沈煙雲綃縠儲秀是借以養親資身者耳豈侶蒼之學之志哉故直書之以告夫諸同好者。

尊者贊跋

余旣贊尊者像已欲匈善書者書之思未竟而愚如楊居士至余默訝曰豈事之濟與乃出贊質之士讀已欣爲握管而煙流云邑光怪陸離其古奧者如鐘鼎奇峭者如岡巒圓轉若明珠走盤新艷似芙蓉出水飄揚綽約宛若仙子淩虛莊重端嚴直如寶王說法甚矣哉較之黃愼軒蔣美若當並駕焉若董玄宰固宜遜之耳何則董柔媚而偏鋒也嗚呼善人非親而善人同之餘欲舉其勝事而楊子克成之蓋其俯自相應也敬願鬼神呵護使是冊常歷人間以至慈氏下生則龍華之勝緣又自今日始矣故跋之以爲後日驗。

壽說示嵩山副寺

世之稱壽惟鶴算龜齡長生不老而已然長生不老與夫鶴算龜齡猶是有盡之壽惟是忠孝誠信言爲百世師行爲天下法則千秋萬世名垂不朽始可謂之壽矣然則何能與之相應邪有家國者自有成規姑置勿論至若出家者首則弘道次則輔弼又次則悲湣一切三者如鼎之足缺一不可然亦不離乎忠孝誠信也蓋弘道者必也精研奧典深究離微然後出世爲人廣佛法化內外以致接納無虛辧賢愚明賞罰臨眾妙密不倦言辭求衲子於老參之中置不肖於三千里外門庭昌大叢林遠久得不稱爲壽與輔弼者師資道合則盡其心力事上也忠誠順敬不事阿諛薦賢去佞不避斧鋮倘一言之匿愛與一事之偏執則委曲挽回庶無缺限使下也寬容和悅聲色不持勸賞黜陟怨親不擇行之不軌言之不當則再三慰諭使感而服之眾心悅豫名播諸方後世則之得不稱爲壽與悲湣一切者敬老憐幼矜孤卹寡乃至一切血气之屬凡有楚痛當展轉救護令脫苦難力行之外更勸人行久之則慈風永扇三有沾濡得不稱爲壽與禪人住此有年矣始奉藥石繼充衣缽今爲嵩山副寺凡所動止不失其儀疏通上下井井有條若之名似可附輔弼之側矣玆因初度故書此與之但如前所說若亦有可行者有不可行者有能爲者有不能爲者不能爲者當竭力爲之不能行者當努力行之誠千古不磨之壽也豈世之謂鶴算龜齡與夫長生不老而可比倫哉若其勉諸。

字說

攝者總持也節者符信也又攝者兼也佐也節者操也制也大凡學者能操制自能總持能兼佐自能與諸賢聖而合符信也而乃今知之乎吾期汝總持諸佛妙門毗贊法化淸操偉制以待時節因緣建法幢而導利眾生而其勉之可也聖節當字攝生。

志量汪洋曰度兩相扶合而不差曰符度者法也則也符者輔信也驗證也若欲與諸聖合而不差必具汪洋志量而以輔信爲本倘到不疑之地吾爲汝驗之証之或可爲後昆法則矣聖符宜字度生。

汝名寂念念不必寂克之攝之無不中則所謂不怕念起惟恐覺遲欲得念念中則莫若愼之於未萌苟能愼之於未萌則二六時中自然淸淨自無雜念紛擾矣老子云治之於未亂而當力行之。

遁乃退己讓人隱名避世雪乃純一不染能淨紛穢大凡能退讓則性純謹能隱避則紛穢淨此老氏之不爭吾佛之慈忍也梅禪問字於余因以遁雪字之取其慈讓純淨而返聞妙香於自性之義耳禪人勉乎哉。

湧泉老人哀詞﹝並序﹞

戊辰四月之丁巳日維素禪人自姑蘇持湧泉老人訃至讀已舉身投地迷悶半晌欲哭則近乎俗態欲不哭忍見其法海舟沈人天眼滅寧無哀戚乎爰設供掛眞作詞而哀之詞曰。

慧日沈兮法流竭佛火光寒兮人天震詟金容掩彩兮趨入泥洹浸假不仁兮奪我寶筏憶昔初覲長松兮得侍巾瓶再省壽寧福海兮解衣磅礡睹其至化無方兮如春在花神機莫測兮若湯沃雪復三際之精藍兮魔怨摧頹分天童之法座兮佛祖敬悅授七百年之神器兮起欲墜之綱宗唱十三會之法言兮樹中興之丰碣嗚呼十六載兮魚雁稀三千里兮音容隔一朝訃至兮哭不成聲寸心如焚兮淚眼流血鬼神無知兮殲我哲人七眾失依兮五內崩裂謹炷香於鑪兮冀老人其來再拜瞻法眞兮惟敬躅芳則佛事。

體性張公下火溫良儉讓孝友恭誠惇厚道於朱紫叢中抱純朴於金玉隊裏立身以徳教子多方此公之修身齊家誠可謂千古法則也矣一朝卸世少長皆傷斯時香薪堆積如何助他火光三昧擲下火苣云烈焰光中趨步入永證金剛不壞身。

爲碧水老僧封龕生本不生滅亦非滅幻盡覺圓火風消歇離相離名維恍維惚葉落歸根濟己捨筏佛性業緣鏡花水月咨爾亡僧永保勿忽。

起龕碧水老僧樊氏子出家本爲超生死八十八載掉頭過依舊不離生死裏𨿽然有个不涉生死的碧水汝等諸人還知麼若也不知且請大眾著力。

下火識得去從何處便知來向那方翛然來去無系一朵白蓮火中。

爲按指和尙起骨大樹云摧哲人云亡此道寥寥胡爲不傷者位尊師自降生成道以至接物利生最初末後令望淸徽玆不具述卽今靈骨歸山如何是轉身一句遂以杖招雲歸去來歸去來南山當面勢崔嵬贏得四時風景別淸風滿袖月盈懷。

入塔支撐法社賴髙賢豈料髙賢倏棄捐幸有一夔能纘緒揭開千日照中天恭惟按翁和尙誕生西楚托質星沙髫齔時敬禮浮屠及成童樂聞至理事母以孝稱矢心不婚宦破家散產於有明崇禎之年蹴象蹋師於西峯師吼之室淨桶邊解衣時明洞山過水逢渠孤崖處一機下契髙峯舊時行履前後際斷能所頓忘三居精舍佛祖吞聲一旦丘林煙霞樂志此按和尙生平之行略也報緣旣盡攃手歸眞故我鶴磯大士於闍維後集三會法語剞劂流通誠千古恆明之慧燈也繼而泛湖湘躡霜露告諸檀那又得越塵弘一贊勷其事解生孫公子英陳公及諸護法施財施地建此方墳抑又百世不磨之光明幢也庶按和尙端居此地坐斷十方天人敬仰卽不無且如何是佛祖標幟一句驀指塔云會麼層落落影團團千古萬古與人看。

爲朱汝南居士起棺霜▆摵摵向林楓搖落枝頭萬點紅此境分明親薦得不勞彈指碎虛空汝南居士生居帝冑潛心道徳之鄕長歷兵戈立身忠孝之域家國破亡之後遁迹湖山得失拋卻以來惟道自樂年來學富身貧廛居大隱𨿽疾病相侵呻吟伏枕總歸定業了不關懷及啟手足之時絕無沾滯翛然長往此三十餘年學禪訪道之效驗也如今幡蓋排空親朋載道畢竟如何是受用一句良久云蹋得故鄕田地穩頭頭物物露全機。

龍光禪師雞肋集終

﹝板存嘉興府楞嚴寺經房﹞

