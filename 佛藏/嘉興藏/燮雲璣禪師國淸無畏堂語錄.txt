嘉興大藏經燮雲璣禪師國淸無畏堂語錄

燮雲璣禪師語錄序

始覺合本之謂佛明佛心宗之謂祖五印土不聞有禪師名也震旦慧可傳達摩正印唐朝追贈爲大祖禪師嗣後或錫號帝庭或受記密室禪師之名始著至黃檗時匡徒領眾者星列而檗之示眾乃曰大唐國裏無禪師蓋禪師之名未易稱若斯也明興三百年禪宗不絕如綫至天童而臨濟一燈載振至萬峯而黃檗宗旨重興至國淸和尙而天童萬峯之道始集其成大行吳越間座元燮雲璣公密受印記閉關國淸無畏堂中終其身未嘗出世入寂之日天下無論識與不識靡不咨嗟嘆息聞其遺行曰此服糞掃躬頭陀之飲光也見其遺言曰此悟玄旨支臨濟之風穴也翕然稱之曰璣禪師無異詞云予不及見師然從和尙遊最久得聞師生平甚悉師根性初不甚利然心虛志篤於古人一語過不去處忘寢食恆數月必徹盡底蘊乃止侍萬峯老人三年有省記之曰可以出世不妨忘世後依和尙祥符臺山間凡十四年深入閫奧自謂無一言一字不自和尙韝中來末後眼明機迅遂與和尙箭鋒相拄所謂得汝說須是吾舉得汝舉須是吾說佛祖祕要無逃掌握者𨿽靜處一室中無刻不以尊師爲眾爲念每聞鐘鼓聲知和尙登座說法亟焚香搭衣禮拜拱立俟眾散始敢就坐事關叢林大體必熟思審處預白和尙曰法應如是和尙一舉動一話言於自心有未合者必婉言相質曰應如是否所言皆遠合古轍近赴來機以是事無小大和尙必就關相商多所補益嘗上書云古人平生如大火聚後世尙有流入詩文者除直提向上外筆舌似宜潛神而養懶拙和尙深然其言特爲上堂風勵學者其視大眾痾癢如在己身必爲悉心區畫聞人過蹴然不寧曉夜思維以盡忠告有未諭者必曰此吾誠未至也誠至者金石爲之開況人乎或勸以出世爲人則曰有志未逮願陶鎔气質保固根本光大心志世世承事善知識陸沈眾中足矣戊子八月示疾請和尙入關禮辭偈別有明日欲歸之語且問古有子夜入寂者否和尙曰不見世尊中夜泊然乎因次第請同參訣別各贈以偈翼日爲十七日神气湛定如常中夜吉祥而逝嗟嗟如師可謂行解相應去來自在者矣藉令擔荷大法興起羣英慈明楊岐何難再見乃韜光一室名可聞而面不可見令諸方徒深嘆仰悲夫嘗見末法禪流離師太早爲人太急徒作一場逗漏末路收拾不來師旣大徹猶溫研積稔遠追雲門啐啄同時上符潙仰可使天下後世聞風興起有眞宗無濫宗有絕學無淺學𨿽以師百世可也豈必到處聚一千五百眾兒孫徧地然後可追古徳哉和尙梓其遺編公之千古有目共見無俟予言特摭師生平大略列之編首俾世知師之法今傳後與古人並稱蓋不僅在玆編也。

法弟江上張有譽謹題

燮雲璣禪師國淸無畏堂語錄

書記玄杲錄

示語

拈起拄杖云秪這个兩儀未兆父母未生枝葉扶疏庇蔭萬有父母旣生之後皮膚脫落盡惟有一眞實扶危持顚各各全承渠力直不藏曲取之左右逢其原以是臨濟一時三頓坐斷天下人舌頭洞山過水睹影折合還歸炭裏坐法眼於天地同根處敲空作響潙山向烈焰中拈出春令冬行雲門化爲龍吞卻乾坤大地蓮花不肯住直入千峯萬峯所以過去諸佛也恁麼未來諸佛也恁麼現在諸佛也恁麼無何情生智隔想變體殊於直截根源上摘葉尋枝愛憎取捨致使臨深履薄一點也用不著璣上座今日移風易俗將從上葛藤一齊截斷擲向當陽貴須著眼驀卓一下。

和尙命爲三大士起座昔日迦毗羅國獨自稱尊今夜東山堂上置身無地文殊普賢極力匡扶未免一齊趁出非敢不近人情祗欲掃蹤滅迹以拄杖指云賊賊四智三身是何物乃顧左右云交互爭輝大家著力。

一人有慶兆民賴之金屑𨿽貴入眼成塵所以從門得入者喪身失命胸襟流出者塞壑塡溝那堪於轢鉆下好肉剜瘡雪峯堂中枷上著杻猶自不識好惡向南山起雲北山下雨拽取占波國與新羅斗額大似拋卻甜桃樹緣山摘醋梨致令後代兒孫逐浪隨波烏焉成馬今問大眾璣上座恁麼告報未審還有爲人處也無良久云咦。

艸鞋踏破始歸家家業飄零活計賒拈起庭前柏樹子掀翻門外白牛車空中釘橛石上栽花玉本無瑕卻有瑕。

昔年一室且頻掃而今隨例肆顚倒夢中騎得二輪歸天明一老一不老以時放還家忘卻來時道觸目非所親全身入荒艸。

眼光打失鼻孔撩天向上一路坐斷機先信手拈來口上著西歸只履影翩翩百億分身無覓處回頭竇八布衫穿。

昔向雲間覓道場今於火宅見空王門槌拍板宮商別鐵馬冰車律呂長屋裏靑山著不得夜深趁出明月堂。

落葉乘風墜聲光無向背何事尊堂名孝子莫知諱試問山中人作麼生回避。

三版一聲鐘有耳還如聾目前無著處落在亂雲中百鳥銜花無處獻天人送供尋不見嬋娟終夜夢難成水中覿露本來面珍重漁人漫撈捷釣竿斫盡重栽竹。

驀地回光前後際斷三心不可得踏翻生死岸通身赤骨律何從出白汗欲覓同心人出頭天外看狹路忽相逢主賓頻互換把手放還家腳底風雲亂。

踏著秤錘硬似鐵眼裏耳裏齊漏泄回頭大地無寸土運钁揮斤莫莽鹵。

毒藥醍醐一道行同條生也不知名而今塗毒鼓聲發寶所掀翻下化城。

西來大意直如矢誰道庭前柏樹子多少英靈向外求騎牛覓牛不知止一番提起一番新殺人活人聲色裏千古同心有趙州彼此當門秪一齒。

本自不曾迷今日何曾悟直道在目前行須左右步遇著過量人披襟體不露水窮山盡處捩轉娘生褲心識不到處突出戴角虎伎倆自尋嘗兒童心欲狂典守不得辭其過雷轟電掣破竈墮逢人漫道悟無生寶所何如幻化城。

庭前柏樹子白日睡如死咄哉老趙州兩手扶不起扶得起無依倚玄沙拗折俱胝指。

靑州衫子重豈止七斤萬法歸一要且不在這里人人道趙州老不以筋骨爲能我道渠後生可畏寄語諸方欲得寒暑不侵直須投身里許。

仰山推出枕子用劍刃上事髙峯枕子落地遠客還故鄕渠儂枕子不推不落萬象森羅曉夜驚愕咦從門入者非家珍眼裏無筋一世貧。

量才補職伏惟尙饗金剛與泥神揩癢𨿽然舉止郎當就中亦有奇想夜來一擦骨出七情六欲五臟六腑覆底覆仰底仰。

日日是好日喪時光藤林荒晨朝拖犁晚間拽耙平地上死人無數三斤麻一疋布鐘聲咬破七條抱取貓兒來頭上著枷腳下著杻昨日有人從天臺來卻往徑山去過得荊棘林是好手叵耐後人屋裏販揚州更道个紅旗閃爍只知貪程太速不顧泥水通身璣上座𨿽是臨濟兒孫肯惜旁通一綫乃搖手云今日不著便。

昨夜長安三尺雪萬壑千巖歸路絕石人撫子語喃喃兩口分明無一舌忘卻山情與水情換手捶胸痛不徹可憐生底時節倒腹傾腸向誰說。

補衲次拈起破布云升天底事直須颺卻十成底事對眾拋卻擲地作金聲不得顧著你這何似生底猶自存圭露角明朝主人公鼻孔下垂三通鼓響時將謂有人與你酬價。

多生不徳廿年墮落王家一旦知非雪夜逃歸鳳嶺赤幡引導四眾心地圓成祝發證心三際無明頓斷南屏夜話看破大樹家風天壽呈機鈍置三峯古佛四年執役拋撒無數家珍五月分燈收拾七人狼籍出世忘世聖恩記莂終天大膽小心靈鷲稱揚特地晝夜百八令莖葦無欲無依合掌漫哆俾夫椒破家散宅直得釋迦痛恨彌勒攢眉天上人間置身無地此皆這上座因果昭彰總不幹他人之事𨿽然跌倒還須自手撐乃顧左右云大眾且道如何是自撐底事擲下拄杖云將此深心奉塵剎是則名爲報佛恩先聖家風以大慈悲爲室諸法空爲座慚愧之上服柔和忍辱衣法喜禪悅食解脫味爲漿後來老去知非瞥然拈起一枝花將四十九年狼籍一時收攝當時百萬人天無不眼光打失而鼻孔眉毛究不知落在甚麼處起居飲食者是阿誰惟有飲光看破敗闕不覺失笑然智過於師方堪傳授智與師齊減師半徳一自倒卻門前剎竿西天四七東土二三以大圓覺爲伽藍身心安居平等性智直是十方無壁落四面亦無門俾三有七趣經行坐臥嘗在其中無何馬駒突出拄杖子化爲龍吞卻乾坤大地若凡若聖一齊散宅破家語云窮則變變則通應無所住而生其心將他從上來一片無陰陽地各各分疆列界隨手插標或於一莖艸上現瓊樓玉殿或於萬有心地示寶所化城或以大千沙界作繩牀或以五性三乘爲逆旅平地起骨堆虛空剜窟寵無所不有於是乎習以成風藏身露影東西南北門相對無限輪錘擊不開以致猿抱子歸靑嶂裏鳥銜花落碧巖前更有一輩呈身自鬻者屋裏販揚州於門窗墻壁上偏書心字亦有於門窗墻壁上卽物書名復有道一切處字義炳然何必不必殊不知目前無異艸格外有乾坤從門入者不是家珍所以道我若一向舉揚宗教法堂裏須艸深一丈若夫益州布揚州絹靑州衫子重七斤不過衲僧門下揭示西來大意耳後人不能乾父之蠱競將竹鍼麻綫截長補短甚至作貼體衣去一墮五一生脫不下師匠將錯就錯多處添些子則喜形容色移風易俗少處減些子則怨入骨髓冀其脫體無依裁云補衲者可多得乎至於五味饡秤錘蘸雪喫冬瓜亦不過住山人隨家丰儉爽心快口耳今人不知舌頭無骨未得一飽忘百饑先於苦辣鹹酸上著倒喫卻金牛飯不知廬陵米作麼價變生作熟因誰致得雲門餅趙州茶匙缽下狼籍不少又擬薄批潭底月細切嶺頭云和木札羹作來日一頓腳跟不點地便去莊上喫油餈才經問著又道有甚饆饠子快下將來等閒提起洗缽盂話異口同音曰是甚麼碗脫丘元旦啟祚萬物咸新三三兩兩猶向地鑪邊烹白牛分歲主人公眼光爍破四天下乃喟然嘆曰養其大者爲大人養其小者爲小人虎兕出於柙龜玉毀於櫝中是誰之過與萬化從新自今日始乃以蜜果換苦葫蘆醍醐毒藥一道而行嗟乎饑者甘食渴者甘飲吞得下者斂眉叫苦吐不出者怨天尢人栗棘蓬粗餐易飽細嚼難饑鎭州蘿卜就地拈來無問生熟驀地札著衣缽下事便依他作解道明日大悲院裏有齋曰同伴者阿誰乃點胸點肋曰鄭州梨靑州棗萬物無過出處好昨夜無端炙茄餅不知費卻多少油鹽寒山忍俊不禁拈起茄串問曰喚這个作甚麼幾多朝到西天暮歸東土以飲食衣服爲佛事底菩薩打破香積世界了不知來處寒拾乃相顧曰休休人莫不飲食也鮮能知味也啼得血流無用處不如緘口度殘春雨淋淋地捩轉艸鞋鼻孔不顧石頭路滑直向他山覷破壁一人傳虛千人傳寔盡道是文殊普賢化身若是我同流化身因甚俗气不除病僧恁麼道如同病者相憐未免云將此深心奉塵剎固其分也但能不觸當今諱也勝前朝斷舌才。

二年來鐘鼓寥寂法堂裏說甚艸深一丈幾多六根互用者忍俊不禁成三十二應夜來皎月重圓頓使雙澗五峯悉蒙光化僧堂裏𨿽則礙塞人不少而七塔子不妨伶俐適聞好古之士道我法中情無取捨何似木上座移紅旗閃爍之風行心死後誅之令俾失錢遭罪者無怨無訴按劍相待者無下手處獨彼萬工池神色不異而水上玩浮漚病僧午夢初回乃謂曰那家屋裏沒幾个閒漢想沒量大人定不謂璣同病相憐未審惜陰如金者作何判斷。

乞食還山垂語

楖栗橫肩不顧人直入千峯萬峯去因甚撥著便轉行到水窮處坐看雲起時黃河三千年一度淸逝者如斯不捨晝夜達其源者因甚莫知所止。

扶風而出帶月而還路遠夜長知他腳下云深幾許斯時也萬戶俱閉金鴨香消從前知己夢斷邯鄲未審不共戴天者如何相見。

一缽千家飯孤身萬里遊靑目睹人少問路白雲頭今朝一飽忘百饑承誰恩力。

南北東西歸去來夜深同看千巖雪渠無眼耳鼻舌身意作麼生看。

撒手到家人不識更無一物獻尊堂可憐生頭角零離禦飯亦吐尊堂久默斯要不以筋骨爲能今朝觸目傷心作何調攝。

昨從鳥道來轉入玄路去智門踏破艸鞋赤腳走玄沙逾嶺碎卻指頭血濺梵天平地上死人無數國有憲章未審罪歸何所。

三日不相見莫作等閒看去家千百日古路艸芊芊所以道未有嘗行而不住者未有嘗住而不行者其行也和光同塵片雲橫谷口迷卻幾人源其住也破家散宅父母非我親誰是最親者旣然家破宅散且道飲食起居在甚麼處。

父母非我親誰是最親者因甚東家人死西家助哀路逢達道人不將語默對悠悠兩會心淸風動天地君子千里同風正與麼時山中人兩口無一舌作何秪對。

自離左右乾坤寥廓不識所從終日十字街頭化飯喫了古廟裏閉門髙臥一日打眠三五度也消不得許多閒閒不過時於赤肉團上伐鼓烈焰堆頭白椎盡大地撮來如粟米粒大拋向面前漆桶不會四大部洲忍俊不禁各還本位東弗於逮過水睹影打失布袋西瞿耶尼倒腹傾腸北郁單越打破大唐國覓起處不得南贍部洲相呼相喚雲歸去好珍重後園驢喫艸𨿽然人無遠慮必有近憂其柰笑破土地鼻孔昨來重九之期村歌社舞無處作賽望空啟告云何緣得到與麼地秪恐山中人目斷雲山不惜艸鞋一爲舉似俊鷹快鷂一任分髓分皮苟或眼目定動莫怪璣上座不近人情好。

父母未生洞見百骸五內形名未兆達乎此界他方日照天臨因甚隔山人唱鷓鴣詞錯認胡笳十八拍春風如刀春雨如膏生殺互作律令不饒昨日百花芳妍今日滿地殘紅任他梅魁多士柳逞風流葉脫香飄一場狼籍要終原始斯皆我老胡不喞澑一枝才動百枝撼搖遂有漢語胡言一花開五葉結果自然成令一隊無巴鼻漢於花果上別香別味形影參差璣上座今日不管他栴檀栗棘碩果薝卜一時投向烈焰中匪圖輝天鑑地秪欲粉骨碎身東山門下還有入水不溺入火不燒者出來添膏續焰。

向上一路凡聖共由不得踏著踏著則艸木成兵壁立千仞人天罔措不得住著住著則髑髏前見鬼百尺竿頭進步旋轉乾坤不得動著動著則雷電交馳急水上打毬子萬派朝宗不得覷著覷著則千波競起旣然一切不得則三界無安猶如火宅因甚又道嘗在於其中經行及坐臥。

識不能識智不能知覿面當機瞬目千里空生無說而說醍醐上味爲世所珍遇斯等人翻成毒藥釋梵絕聽而聽口欲談而辭喪心欲緣而慮亡羣生萬有於非男女中幻作男女宴息經行光吞萬象智如鶖子竭其神力覓男女相了不可得亡何一塵翳天空花亂墜於淸淨地上瞥爾情生四相紛紜昧而不覺勞他三十二大士徇物忘己共入不二法門淨名移風易俗一時靠倒門墻中外迥如去來無間曼殊室利見小欲速把火晝行遂使隨地稱尊者坐不垂堂廓然無聖昨來南越百城逐隊隨行把手拽不出東山門下還有東湧西沒底麼有則出來與木上座相見。

人從西土來不得淮南信卻道大唐國裏風雨順時百物純淑早禾晚禾結子成仁王瓜茄子寬腸大肚四民浩浩不識不知東山門下言無味食無味無味之談塞斷人口璣上座從夢自在中聞之不覺點胸點肋曰東鄰西捨煤炭姜椒何愁沒處發落及至此中而溪谷俱盈矣因思棄也則出處艱辛存也無處安著不審海納山容者能多處添些子否。

淸明在躬志气如神以空聚想入於聚落所見色聲香味交互爭輝觸著則橫按莫邪伏屍萬里根塵界法覿露風規直出威音迥超言象等閒以應量器洞蕩相呈無問男女貴賤舉必全眞或隨緣赴感或掉頭不顧或喜或怒或慈或威或香積滿盛或廬陵手授惟一目等觀而無異也數聲淸磬震動多少閒人一片袈裟解脫百朝黼黻重門固閉庭宇洞開橫出直入呼喚不回逢長汀子布袋解開遇維摩詰識法者懼要之千岐萬派出沒無時佛國魔宮起倒自我教中道見聞隨喜克證無生因甚施者不名福田供者墮三惡道。

嘗因送客處憶得別家時思我貍奴白牯近日面孔何似大兄小弟曾照顧伊新婦騎驢阿家牽鬧市裏徳山牌作麼生過家富小兒驕河裏失錢河裏捷太險生栗棘蓬鐵糝餡有人供養我沒量大人雲門餅趙州茶倒屙無及祖父從來不出門閒田地上松風田庫奴不知狼籍我多少家無小廝不成君子蓑衣篛笠天晴時甚人曬斷頭船子下揚州洪浪巨濤裏看風使帆阿誰識得李三黑一生只賣炭𨿽然污我淸白家聲泠地裏全承渠力年來失錢遭罪也須大家著隻眼法堂艸深丈許我總不憂秪憂太陽溢目萬里不掛片雲靑天也須喫棒時有目者不見忽然南山起雲北山下雨溪深杓柄長如何去取三伏毒熱井底冰生鑊湯鑪炭裏安居底阿師還曾念我赤骨律寒毛卓豎俯仰乾坤無可告語有懷如許不審立業成家者作何料理。

貧無卓錐動容揚古路富有四海徧界不能藏旣藏不得則從日炙風吹隨波逐浪或截流而渡夾岸鳴榔或深入不毛千江釣雪布帆明月贏得夢貼蘆花起倒黑甜忘卻故鄕水艸無位眞人行一步過無量恆沙世界未出渠儂毛孔舒一光蔽百千日月朗耀不得其門而入璣上座今日將其門洞啟直令渠全身出現普使羣生萬有眼見耳聞舌嘗鼻嗅身觸意思縱饒六根不具八識不全者一點也背渠不得東山門下繇來火烈風嚴間不容髮而今覿面提持如何回避若也避得莫謂天臺路險巇羊腸更在靑霄上若避不得相見易爲好共住難爲情。

家貧猶自可路貧愁殺人水不洗水金不博金江南塞北月泠風髙東魯西秦山深水闊四衢道上磚片片皆硬開口告人難大千沙界艸莖莖是藥把手將不去寒暑疊遷解忌口者一牛飲水五馬不嘶不解忌口者求生不得求死不得未審我無上醫王如何救療。

昔日世尊於涅槃會上普告眾曰吾有正法眼藏涅槃妙心付囑摩訶迦葉若論正法眼藏人人取之不竭用之無窮大千世界無絲毫許障隔涅槃妙心圓明淸淨應物現形放之則彌漫八極捲之則匿迹韜光在聖不增處凡不減因甚又道付囑摩訶迦葉。

車不橫推理無曲斷𨿽則法爾如然其柰弦急則促文殊普賢各各翻轉面皮主人公二俱不受情與無情異口同音曰官不容鍼私通車馬觀音大士從聞思修入三摩地曰某甲罪過長汀子於十字街頭呵呵大笑曰口秪堪喫飯是則固是忽有人拈起一粒問云這个從甚處得來又作麼生。

好雨點點不落在別處無問情與無情靡不承其恩力其如根器匪一弗克含藏流而爲泉爲澗爲沼爲池爲江漢爲河海蹄涔溝澮無不有之彼彼自深自滿洋溢波濤莫知源之所自爰有一人截流而渡指目彼岸此岸異派中流旣而舟航競作往復無時蕩蕩乎兩岸不住中流不停出此沒彼放浪煙霞多少水邊渴死漢尋聲逐色望風而歸日就月將罔知攸措逮我馬師崛起一口吸盡西江頓使萬派千溪一時幹竭若魔若佛三界無安日面月面揭示天宇撫沒弦琴羣音絕響百丈三日耳聾踞大雄峯眾峯偃伏黃檗遙空吐舌璣上座今日不是無風起浪秪要諸人飲水知源我當時若見這兩个漢耳聾舌吐一齊以利刃截去教渠五音不別五味不分者也之乎無啟口處旣然二根不具未審賓主相見時如何酬酢具眼耳者試請辧看。

父子上山各自努力忽然懸崖撒手時又作麼生。

古人道開卻路達摩來也某甲曾爲浪子偏憐客直下八字打開三道寶階十方通貫若凡若聖一任直道而行但不得瞻依回顧若爾依回則塵境紛紜岐路滿目百醜千奇不一而足𨿽然若是過量人以塵境爲走使蹊徑爲要道奇形異狀爲幻化莊嚴自我作祖無往而不得焉所以道毫釐有差天地懸隔若無舉鼎拔山力千里烏騅不易騎這个且置未審達摩卽今在甚麼處。

去時無鼻孔來時無口𨿽則面目可憎終不出乖露醜旣不出乖露醜因甚是處被人趁出。

口古徳云他人住處我不住他人行處我不行不是與人難共住大都緇素要分明璣上座今日人貧智短他人住處我亦住他人行處我亦行不是隨流認得性大都入水見長人東山門下還有不避金翅底神龍出來拿雲攫霧。

三賢尙未明斯旨十聖那能達此宗因甚路上行人口似碑。

魚行水濁鳥飛毛落案頭邊肉塊塊是精底若無柳毅傳書信何緣得到洞庭湖驢頭沒馬頭回不許夜行投明須到你若無心我便休常啼菩薩賣卻心肝去學般若隨行入市要且價值難酬十字街頭石敢當不分貴賤應物舒光光中演說陀羅尼曰初三十一中九下七金陵道婆駟不及舌撒餅長街觀音大士將錢買得放下手元來卻是饅頭任渠通身是口喫了直須吐卻此是璣上座一期行腳於闤闠中耳聞目擊底分明舉似大方𨿽則以官路作人情所謂禮輕義重若也洞鑑微情一任饑餐渴飲橫眠倒臥若也情不附物此去長安八千里。

寓未嘉日新寺萬峯和尙忌辰六十三年前醍醐毒藥一道而行六十三年後鵝王擇乳素非鴨類年年此日諸方知恩報徳者各各錦上添花璣侍者從來無恩可知亦無徳可報適於十字街頭乞得一盂飯不免隨氀也應个時節呈飯云昔日普化兩度趯翻今朝璣侍者一回拈出臨濟生平驅耕奪食到此亦吐舌而休未審我沒量大人作何吞吐良久云也知無下口處炷香雲這一瓣香不貴你森森大樹蔭覆人天只念你東掖夫椒苦辣難近提起坐具云旣近不得這个又從甚處得來換手捶胸云蒼天蒼天。

舉古

舉僧問南泉父母未生時鼻孔在什麼處泉云父母旣生時鼻孔在什麼處師云人人鼻孔伸手摸著說甚已生未生以手指面云認著依然還不是。

舉南泉巡堂次牽一頭牛入堂首座以手拊牛背一下泉便休去趙州以艸二束放在首座前師云牽牛巡堂者露頭露角及時水艸者皮骨零離祗如首座拊牛背南泉便休去又作麼生一對無孔鐵錘就中一个七花八裂。

舉龐居士賣漉籬下橋喫撲靈照見亦去爺邊倒士曰你作甚麼照曰見爺倒某甲相扶士曰賴是無人見師云龐公一口吸盡西江水無端於平地上喫交靈照竭力相扶轉見墮坑落塹顧左右云莫謂無人見。

舉須菩提說法帝釋雨花須菩提乃問云此華從天得耶從地得耶從人得耶帝釋皆云弗也須菩提雲從何得耶帝釋舉手須菩提云如是如是雲門云帝釋舉手處作麼生與你四大五蘊釋迦老子是同是別師云大小空生無大人相當時才見帝釋舉手便云破也破也墮也墮也直饒雲門通身手眼看他向甚麼處著倒。

舉夾山善會禪師常遣一小師遊歷禪肆殊無趣向及聞山道譽振遠乃回省覲云和尙有如是奇特事何不早向某甲說山曰汝蒸飯時吾爲汝著火汝行益時吾則展缽什麼處是孤負汝小師因而悟入師云應病與藥不無他夾山其如黃連太多小師𨿽得一回汗出叫苦有日在。

舉俱胝和尙凡學者參問惟舉一指後玄沙云我當時若見拗折指頭長慶雲美食不中飽人餐瑯玡覺頌云俱胝一指報君知朝生鷂子搏天飛若無舉鼎拔山力千里烏騅不易騎雪竇顯頌云對揚深愛老俱胝宇宙空來更有誰曾向滄溟下浮木夜濤相共接盲龜師云俱胝舉指只知其一不知其二玄沙要拗折肘不外曲長慶固善因齋慶贊滿口吐不盡瑯玡𨿽有定亂之能且無出身之路雪竇嘔盡心血轉見千里萬里今日有人問著劈脊便棒若知痛癢者性命俱在渠手裏。

舉南嶽谷泉和尙訪慈明慈明問曰白雲橫谷口道人何處來泉左右顧曰夜來何處火燒出古人墳慈明訶曰未在更道泉作虎聲明以坐具摵之泉接住推明置禪牀上明卻作虎聲泉大笑曰我見七十餘員善知識今日始遇作家師云雲從龍風從虎但見風雷不分彼此璣上座今日按下雲頭爲諸人入泥入水擲拄杖云我行荒艸裏汝又入深村。

舉世尊因文殊起佛見法見被世尊威神攝向二鐵圍山師云我當時若在亦將世尊攝向二鐵圍山一任諸方道我不識好惡。

舉殃崛摩羅因持缽至一長者門其家婦人正值產難長者曰瞿曇弟子汝爲至聖當有何法能免產難﹝酖毒砒霜﹞殃崛曰我乍入道未知此法待我回問世尊卻來相報﹝放去較危收來太速﹞及返具事白佛佛告殃崛汝速去報言我從賢聖法來未曾殺生﹝干戈競起﹞殃崛持佛語疾往告之其婦得聞當時分娩﹝特地一場愁﹞師雲長者只知吟風弄月不覺家醜自揚殃崛𨿽是功歸王化大煞伐善施勞卓拄杖云且道世尊道什麼。

舉舍利弗問須菩提夢中說六波羅蜜與覺時是同是別須菩提云此意幽深吾不能說會中有彌勒大士汝往彼問雪竇顯云當時若不放過隨後與一札誰名彌勒誰是彌勒者便見冰消瓦解師云一盲引眾盲相牽入火坑。

舉投子大同禪師在京赴檀越齋檀越將一盤艸來子拳兩手安頭上檀越便將齋來後有僧問和尙在京投齋意旨如何子曰觀世音菩薩師云得人一牛還人一馬𨿽然皮骨一般要且頭角各異諸人還識投子麼也是艸裏漢。

舉昔有一婆子臨齋入趙州堂云這一堂師僧總是婆婆生得秪有大底孩兒五逆不孝趙州才顧視婆便出去師云婆子施盡六韜三略至今四海未寧趙州運籌帷幄之中決勝千里之外乃喝一喝云聲色之於以化民末也。

舉盤山寶積禪師將順世告眾曰有人邈得吾眞不眾將所寫眞呈皆不契山意普化出曰某甲邈得山曰何不呈似老僧化乃打筋斗而出山曰這漢向後掣風狂去在山乃奄化師云這漢生平似地擎山如石含玉臨末稍頭自矢不覺臭致令普化於潔淨地上亂屙𨿽然也須大家知些气息。

舉般若多羅尊者因東印度國王請齋次王乃問諸人盡轉經尊者爲甚不轉者云貧道出息不隨眾緣入息不居蘊界嘗轉如是經百千萬億捲非但一卷兩卷汾陽昭云卻勞尊者心力師云若人信受奉行定入鑊湯鑪炭汾陽道卻勞尊者心力是何言歟。

舉仰山慧寂禪師因有官人相訪乃問官居何位曰推官山豎起拂子曰還推得這个麼官人無對時三聖在涅槃堂將息山令侍者去請下語聖曰但道和尙今日有事又令侍者問未審有甚麼事聖曰載犯不容師云仰山因風吹火全不顧自己眉毛三聖雷雨別施益見彌天烈焰諸人還覺頂門熱麼。

舉仰山一日指雪獅子云還有過此色者麼雲門云當時便與推倒雪竇云只解推倒不能扶起師云這兩个漢一起一倒要且不知獅子來處乃卓拄杖云甚處去也。

舉三角總印禪師僧問如何是三寶印云禾麥豆曰學人不會印云大眾欣然奉行師雲天寒日短兩人一碗。

舉馬祖一日問百丈甚麼處來丈曰山後來祖曰逢著一人麼丈曰不逢著祖曰爲甚麼不逢著丈曰若逢著則舉似和尙祖曰甚處得這消息來丈曰某甲罪過祖曰卻是老僧罪過師云一人不曾逢著話盡山淸水情甚處得這消息來兩口無一舌父父子子通身在罪過裏究竟不知來處喝一喝云逢人不得錯舉。

舉趙州和尙行腳見二庵主一人作丫角童州問訊二人殊不顧﹝看破了也﹞來日早晨丫角童將一鐺飯來放地上分作三分﹝熟處難忘﹞庵主將席子近前坐丫角童亦將席子近前相對坐亦不喚州﹝從前汗馬無人識祗要重論蓋代功﹞州乃亦將席子近前坐﹝將錯就錯﹞丫角童目顧於州﹝少賣弄﹞庵主云莫云侵早起更有夜行人﹝過得荊棘林是好手﹞州云何不教詔這行者﹝殺人可恕情理難容﹞庵主云他是人家男女﹝明破卽不堪﹞州云洎合放過﹝險﹞丫角童便起顧視庵主曰多口作麼從此入山不見﹝阿誰恁麼道﹞乃云終日喫飯粒米未曾咬著入山更不再出面目轉覺可憎擊禪牀云還見趙州麼。

舉池州稽山章禪師在投子作柴頭投子一日送茶與章乃云森羅萬象總在里許章遂潑卻云森羅萬象在什麼處子云可惜一碗茶師云好一碗茶不合互添鹽醬卓拄杖云如今還有知滋味者麼正好將來餵驢餵馬。

舉寒山因趙州到天臺行次見牛迹山乃問上座還識牛麼州云不識山指牛迹云此是五百羅漢遊山州云旣是羅漢爲甚麼作牛去山云蒼天蒼天州呵呵大笑山云笑作甚麼州云蒼天蒼天山云這小廝兒宛有大人之作師云五百羅漢向異類中頭出頭沒拂迹迹生寒山子於蒼天中更添冤苦旁觀者哂趙州𨿽有大人之作究竟還同小兒璣上座恁麼道意在於何喝一喝。

舉天臺丰幹禪師因寒山子問古鏡未磨時如何照燭干云冰壺無影像猿猴探水月山云此是不照燭也更請道干云萬徳不將來教我道什麼寒山拾得俱作禮而退師云古鏡未磨時十方法界接影連輝說甚冰壺水月古鏡已磨時三世諸佛韜光匿迹那許萬徳將來諸人要識寒山子麼打破鏡來與汝相見。

舉天臺智者大師在南嶽誦法華經至藥王品云是眞精進是名眞法供養如來於是悟法華三昧獲旋陀羅尼見靈山一會儼然未散師云旋陀羅三昧人人本自具足終日於此三昧中承事恆沙諸佛度脫無量眾生覓其承事度脫之相了不可得更說甚麼獲之與見璣上座今日要問大眾旣是人人具足旋陀羅尼三昧眾生及佛又從甚處得來乃呵呵大笑云當初秪道茅長短燒了元來地不平。

舉天臺拾得一日掃地次寺主問汝名拾得因丰幹拾得汝歸汝畢竟名个甚麼姓个甚麼拾得放下掃帚又手而立主再問拾得拈起掃帚掃地而去寒山椎胸云蒼天蒼天拾得卻問汝作甚麼山云豈不見道東家人死西家助哀二人乃作舞笑哭而出師云兩个漢道个姓名猶自忘前失後更說甚東家人死西家助哀直饒他換手椎胸也是韓信臨朝底。

舉寒山預知潙山來國淸受戒遂與拾得往松門接潙山才到二人從路兩邊透出作大虫吼三聲潙山屹然無對寒山云自從靈山一別迄至於今還相記麼潙山無對拾得拈起拄杖云老兄喚者个作什麼潙山又無對寒山云休休不用問他自從別後已曾三生作國王來總忘卻也師云頹然尊貴不無他三朝天子若論拄杖子則眼見如盲口說如啞寒山拾得親從靈山來秪呈得个大虫伎倆諸人早晚開單展缽也須照顧渠好。

舉僧問南泉父母未生時鼻孔在什麼處泉云父母旣生時鼻孔在什麼處師云父母未生鼻孔觸著磕著父母已生鼻孔千里萬里旣是千里萬里且道終日向甚處出气。

舉南泉巡堂次牽一頭牛入堂首座以手拊牛背一下泉便休去趙州以艸二束放在首座前師云大千沙界煙艸淒淒不合堂奧中傷苗犯稼俾諸坐不垂堂者入艸出艸兩手將不盡拊背一下捩轉鼻頭𨿽欲勿用山川其捨諸。

舉龐居士賣漉籬下橋喫撲靈照見亦去爺邊倒上曰你作甚麼照曰見爺倒某甲相扶士曰賴是無人見師曰生本不生死本不死十目所視十手所指一个破砂盆兩人共扶起卓拄杖云笑殺土地。

舉東山儲和尙示眾云昔有僧問欽山如何是和尙家風山云錦繡銀香囊風吹滿路香巖頭聞得令僧去云傳語十八子好好事潘郎儲云欽山秪圖賣弄風流不顧魂消夢斷巖頭𨿽然憲章國法爭柰罪不重科今日或有人問東山如何是和尙家風但向道明知君不至更上小樓頭顧左右云且道山僧恁麼告報意在甚麼處良久擊竹篦一下云頻呼小玉元無事秪要檀郎認得聲師云欽山巖頭可謂難兄難弟不合將祖父赫奕家聲一時變爲風花雪月𨿽則落落可觀未免令見聞者心搖目眩東山老漢只知應物現形竟忘入泥入水璣上座不惜眉毛分明道破乃頌云。

同條生也行藏別騎聲蓋色何殊絕折得花枝當酒籌和雨和煙弄風月點卽不到大巧若拙驀拈拄杖云殘紅滿地無人掃盡是行人眼中血

答同參

阿難尊者一日問迦葉曰師兄世尊傳金縷袈裟外別傳个甚麼迦葉召阿難阿難應諾迦葉曰倒卻門前剎竿著乃頌云。

門前剎竿阿誰起倒弟應兄呼舌大口小無數聲光藏不得霜前雪後隨風掃借問從上白拈而今竊得多少

賓頭盧尊者赴阿育王宮大會王行香次作禮問曰承聞尊者親見佛來是不者以手策起眉毛曰會麼王曰不會者曰阿耨達池龍王請佛齋吾是時亦預其數乃頌云。

白浪堆頭下一橈九良不在洛陽橋千紅萬紫傷春別楊柳迎風舞細腰

又頌

咄還曾見佛也未策起眉毛艮其背三十二相印文彰東土西天點畫碎字經三寫烏焉成馬眼見如盲口說如啞者也之乎調不同風從虎兮雲從龍

趙州和尙一日因僧辭行州曰甚處去曰諸方學佛法去州豎起拂子云有佛處不得住無佛處急走過三千里外逢人不得錯舉曰與麼則不去也州曰摘楊花摘楊花乃頌云

不畫娥眉不點唇朝雲暮雨示全身風流只在擡眸下莫向雨雲深處尋

大慧禪師偈曰眞人十八界元空三十一人同姓呂分散遊山各占山三十一人又同處乃答云

一塵才起蔽晴空奮怒那吒撲帝鐘聲徧大千無覓處眉毛廝結焰鑪中

答禪者楚王城畔汝水東流頌

楚王城畔水東流倒嶽傾湫徧九州家國一時淹沒盡不知誰个樂春秋

楚王城畔水東流一滴曾將四海收分付煙波船上客不須重下釣鰲鉤

答禪者秦時轢鉆頌

秦時轢鉆八面無邊畔擬議犯鋒鋩顧佇隔天漢莫回頭直下判天上月圓人間月半咦休錯看以拄杖頓地云險

鳥道

去去天涯任所之莫將霞岫作云夜深月落千江泠最苦蘆花雪覆時

玄路

空劫迢迢絕去還腳頭腳底鼓波瀾百城煙水渾閒事斗轉星移君自看

展手

廓矣無爲法帝堯徳音不必八音調萬邦垂拱平章事更有何人佩寶弨

和東山元叟牛偈

捉得山云當白牛等閒騎出古皇州無端又入荒苔裏踏碎寒潭滿地秋

題髑髏圖

个是誰家兒全身委荒艸面目太憎生色聲何處討五內悉洞然萬有任潦倒曾經歲月長那知天地老回面看寒月皎雪上加霜倩誰掃

答友湘﹝有敍﹞

友湘居士昔與餘同師先萬峯得隨事解脫三昧曁和尙主夫椒復日親罏韝和尙以韜光故肥遁東山友湘不遠千里攀蘿直入相見無一言及人世孜孜以乃事叩居士有四郎皆孝弟能文章且復甘糲如飴落落聲光宛爾龐家風味今秋季郎榮祉始七齡忽染疾於百苦中猶能慰父母作別諸兄懇父誦般若經誦畢復乞持觀音名號卽隨聲而逝其母若兄哭之慟友湘請和尙法語歸示存歿尋源及派以至於余愧余智謝曼殊不能重說偈言闡至人微密謹以本色住山語用塞來命惟得意忘言不以巴歌方雪曲可也。

大哉生死場行行解脫路折旋俯仰間華雨漫空澍不用獅子吼不作象王顧百千三昧門一時齊露布金剛般若性萬有如如具懸崖撒手時何必重分付不從有相生肯向無生住父母非我親乾坤一大寓南詢五十三大地無寸土進步非近遙迷隔山河固毋坐涅槃城毋滯白牛輅乘禦以風雷捲舒莫回互

寺中因重塑伽藍處士以元身悉解散和尙至乃問左右云伽藍聻答云一合相不可得復頌曰

大功不宰大音希聲兩儀程範萬有幹城匪土匪木如玉如金天曉不露夜半正明風不必疾日不必新干戈競作坐致太平粉骨碎身人不識攺頭換面太憎生圖書出黃河淸漏泄羲皇夢裏春

和尙一晚與眾話次適裁衣者作禮和尙問云袖頭打領腋下抽腰則不問如何是鍼鋒上事成衣者不能答代云今日長安大有人喪身失命頌曰

袖頭打領腋下抽腰不藉尺子豈用剪刀鍼鋒上事起鳳騰蛟入水不溺入火不燒淩跨佛祖睥睨唐堯雲行雨施萬國來朝長安人失命一箭落雙雕

雁山道中懷和尙

若个臨風一著先杖邊還憶老南泉一回飲水一回噎泠暖深深只自憐

萬峯藏和尙忌日

何處曾聞折竹聲棒頭喝下示無生滹沱源本溯流竭有祖風規獨力行直道馳驅多忤世徽音孤操若爲賡風前賴有克家子調別宮商集大成

昔年此日告寂時無聲三昧幾人知今朝一字關重辟顧鑑從教析髓皮玄要主賓渾莫問生前死後路多岐翻思斷臂安心事恩大難將頭腦施

以時拈出阿師眞看得分明猶隔津心月孤圓頂後相靈光獨耀劫前春八風起處全身現一句當天羣象賓珍重參玄無上士莫將家崇作家親

今朝七月二十二萬峯重演第一義不得覷著眼何歸擬欲聽時聲不在十手所指秪者是點著便轉休擬議搏風捕影可憐生旋乾轉坤露肘臂看破文采未彰時普化振鐸入闤闠

昔人去時是今日情與無情眼光失雲愁霧慘艸木枯堪悲二五不成十眞人無位何所依大音希聲誰取則室中幸有瞎驢在濟北家聲曾不墜跨竈不必金剛圈本分艸料時吐出昨夜臨風鳴一聲四聖六凡齊失位

禪如大海師量然一滴打盡法千古言下知歸大音寂滿眼黃金如糞土三年漫道眉毛結千載誰撾塗毒鼓道不孤起徳有鄰閒把虛空闕處補

和尙阻錫吳門志懷

三千里外鼻相拄翻轉面皮毒如虎乘風不必肆予奪揖讓無失主中主玄路相逢達道人雨雲交作風雷生雲收雨散復天日歸家同步不同行起居不在深巖谷知識追尋徒往復不二門開家室現四壁蕭然如我屋開口語言一無味沈思諦觀如不會情忘言外旨難忘何時復得沾霧霈

懷隨侍諸兄

何處西風起吹亂白雲間思遠心無住情忘夢越山泠眼同看月憂深淚獨刪霜飛驚木葉水落澗潺湲回首夜色倦多是路間關

乙酉秋松關夜坐因念故鄕伯仲口占短偈聊致遠懷

同聲別調時幾何夢裏惺惺事憂喜丹丘海陵天一方水濕地堅無彼此逝者如斯莫可追素位而行猶可止劫火洞然空不燒陵谷變遷義不徙嘯月耕云活計賒從來大道平如砥行行莫訝乾坤窄伯陽元是柱下史

睡起

故國家山問白雲無陰陽地孰耕耘幾回夢裏論情思話到傷心不忍聞

關中

心空境自靜何事入云關爲愛黑甜好不惜白頭閒風前鑑定水絕處問愚山秋聲今夕作春色幾時還爾聽風雷動我抱石頭頑

丁亥春日

夢回歸路滑倚杖復逡巡地僻疑非世巖寒遲見春只知身是幻那識法爲親家室今何在他山有故人

和尙遠惠直裰呈謝

昔普化將示滅乃入市謂人曰乞我一个直裰人或與披襖或布裘皆不受振鐸而去臨濟令人送與一棺化笑曰臨濟廝兒饒舌便受之璣木龕已就時至卽行並不振鐸亦不緣化日日是好日三界十方無有不是放身命處不自擎棺而殼漏子終不怕爛卻何煩和尙於千里外遺我直裰因書短偈以見意非敢云志古也。

國淸濟北家風別普化璣僧鼻孔同莫訝渠儂貧徹骨秪緣活計雨雲中

慶喜風規素所欽命承還復自沈吟茹荼飲水慚源本誰道能銷升斗金

憂道憂貧兩不禁沒弦琴上有知音惡衣惡食敢云恥忘法忘人愧影衾

靑州衫子人人具何事臨機費剪裁莫謂秋來不堪著云移風動自徘徊

與奪繇來濟上風星馳電掣許誰同一珍在眼千光蔽漫道重論蓋代功

食楊梅兼致明靜二兄﹝有敍﹞

久處深山凡薦新之品俱莫能得閒有之絕非人間物也偶別峯檀者供楊梅見之愴然因憶淸素先師寂後久不食之語復念明靜兩兄乍離故山以時思之不無悲感由是續偈以識千古如一日也。

先師寂後久不食觸情舉目空相憶苦辣甘酸只自知小子敢曰懷刑徳老去翻思濟北言欲求一頓何可得別峯忽見不思議眉毛剔起眼光黑拈一放一非好手破有破空何得失儂家兄弟嚼著不齒邊畢竟承誰力趙州昔日見南泉秪道鎭州出蘿卜

謝華嚴禮主﹝有敍﹞

連年兵荒相仍不得其死者不可勝紀和尙痛心疾首已非朝夕嘗言諸供養中法供養最諸波羅蜜中無相施爲最欲罄衣缽之貲作普利法施途次未遑丁亥夏始獲還山孟秋朔將酬前志爰有智悲大士二十四人曲體至意暫憩參承轉雜華修多羅二八寅夕以中元自恣日告完演揚瑜伽法事司事者以己孝思及人之父母乃索璣先亡名設位薦祀璣聞之潸然悲感嗚咽而言曰和尙甫自發心三有七趣蒙益無量矣何待今日於紙墨上方沾法施乎且大眾父母原有方廣之位余父母生承和尙無上之教今日必隨眾同得解脫毋煩特地然大眾安位周旋亦見事亡如存之意璣一關相限吾不與祭如不祭也因占短偈以謝。

嘗聞直心是道場有大經卷一塵內彈指破塵出經卷偏圓半滿離文字森羅萬象熾然說晝夜百八不思議天人羣生悉蒙益離心意識觀光義經行宴坐莫安排無位之位絕向背親親仁民君子心一珍在眼千光蔽同塵和光任捲舒漫云理極忘情謂

萬峯藏和尙忌日燒香頌

一聲地風雷起大地山河悉仰止出頭天外覓知音三段不同入泥水從前知己反爲仇擲劍揮空截眾流魚龍驚悸星斗寒相將撥火覓浮漚浮漚生滅曾無定打破虛空申一問何緣得到與麼地歸家教子發其憤丙丁離壬家風別意不在言忙吐舌儂家廓矣事無爲此義幽深不能說

暴書

經史非吾事聖賢吾所師開卷見風骨竟日亡寒饑𨿽未獲朝夕時或一思維思之不能已魂夢相箴規覺來觀動靜容止知爲誰今朝對天日艸木生光輝乃知千古下莫能掩神羲如何讀誦者規規挹言辭男兒百骸具五體職髙卑苟不政作止肝肺復何爲作止人各異心地詎險夷未能齊得失形影相參差翻思悠悠日觸目興感悲賴有至人近況復文獻齊吾道如未喪光復應在玆

偶偈

明月連車載淸風平斗量價直渾莫問只要同肝腸肝腸誰不同他山米有虫等閒輕嚼著痛絕亂雲峯江漢從君吐珍重齊變魯寄語李將軍浣盆何似虎

因風吹火

國淸門下是法平等無有髙下著頌時因甚尙有袖手旁觀者旣曰大家在者裏粥飯頭得力似不宜放過璣黨理不黨親想同病者或不深訝病中不能隨分納些子因風吹火書二偈用博和尙雨窗一笑。

初三十六人中雄熨斗煎茶銚不同氏族姓名齊露布賺他寒拾舞春風

昆弟十一人四兄采蓮去夜深不見歸怒把虛空茹笊籬木杓盡彷徨井索錢索欲斷腸教外別傳無處著丰幹何地覓行藏

諸法寂滅相不可以言宣說个直提向上已是拖泥帶水了也那堪隨波逐浪於水上插紅旗邪第以水不洗水金不博金若不一口吸盡西江而魚龍鯨鯤以至螄螺蚌蛤那知通身都在水裏從上先徳得這一滴子便能隨地興波俾三有七趣十目所視十手所指而瞠目不見底飲者不從口入等閒平地捷魚蝦海若龍神亦不敢正眼覷著是以滹沱一脈流長傳遠者以其有源本也然𨿽如是曹溪波浪如相似無限行人被陸沈故我和尙𨿽承其派而直揭其源從上珍惜一齊掃盡同門出入起倒相隨者三十年覓住處了不可得勢不獲已垂一言半句如以神珠投於濁水濁水不得不淸也𨿽淸波無透路一切聖凡生物無不睹影生慚璣以抱病關中不得時聆法誨每獲一言一字喜不自勝必和之以沙石塵土非敢以蠡測海玷亂淸規欲使濯纓濯足者知所取也𨿽於造物者得潛神化而孺子之歌成故事矣因系之以偈

放出波羅提木叉臨風打鼓弄琵琶謾言古曲無音韻珍重門前鱉鼻蛇

幾度風前獨掌鳴生緣佛手寂無聲而今驢腳疲筋力臥看東山水上行

地頌

一塵起大千收載華嶽而不重振河海而不浮示平等以化育道廣博以踐蹂淨穢無染夷險自由居卑處厚穹蒼是儔

水頌

逝者如斯隨歲月流濯纓濯足自取之尢無涯至澤匪器莫酬平髙就下玩彼浮漚

火頌

乘風出帶雨息事有必行之威國有不犯之敕處闇室而愈輝臨歲寒而增色爍功徳林成法喜食育徳含光不資餘力

風頌

總造化功布陽春徳出沒捲舒騎聲蓋色摧花柳容成艸木實飄蕩乾坤纖塵不立

偶偈

君子不器宗廟以器簠簋瑚璉各事其事至矣上天無爲而治雨露以滋霜雪以被嗟爾匪材莫之所制俯仰乾坤巖谷是寄

家在萬山中人行百花裏我惜未開時彼愧無知己無何風雨作紛紛逐流水水流去不還花落何所止寄語老瞿曇珍重拈花旨

石門

迥出千峯外淩風曉夜開何事無人到空餘云去來

琴溪

顧鑑寒心骨源從何處生根淸塵自遠不必事佳聲

水磨

誰別宮商調臨風作梵音一心同木石沒齒示無生

水碓

徇器投機事盤空踞地時居深流自遠任運在無私

戊子春日

山中無歷聽花開昨夜巖梅帶雪回爲問東風何地發長安曾謁主人來

問燈

熱中何所發隨地破無明日下猶慚徳風前絕謂情孤輝不自許寂照若同聲千古付短夢子其待長庚

燈答

日月麗天宇明徳八極周亡何罹薄蝕家國魑魅遊昏衢不忍見終夜惟百憂翻然忘孤潔分身事膏油所慮賦性烈未能隨世流何時天日復與子歸林丘

屋漏

野人何徳自天祐劍刃上事俱濕透入泥入水思古人打風打雨忘昏晝枕簟恥我澹知遇乘流幾欲飛騰去牀頭賴有舊浣盆依依寤寐蒙霜露夢回眼底月三更映物舒光絕謂情不知天地爲何物但見銀河星斗橫目前何地不堪耕遊子毋勞甓作鐺擘浪魚龍休滯水萬方此日企升平

無路山

戊子夏五和尙命諸兄登無路山某以力不從心願有待也復承慈訓愛之能無勞乎乃憤然勉曰父命呼惟而不諾敢不自愛乎卽理杖笠馮風而上孤危險滑欲罷不能非過來人難爲告語气息未定忽怪鳥異獸騰飛而至毒惡之狀無以爲諭諦視思維𨿽情想有異非三毒盛者不墮是類乃嚴整威儀一以慈心攝諭久之毒惡潛消馴若室家雞犬麾之卽去招之卽來物無異心者不能爲害嗟乎嘗觀和尙之慈誠所謂生知安行者時復恐其傷慈也某未懷跂及或抑日月至焉而已矣臨風思之益深慚汗復前行至一嶄巖巖口有一小逕款步而入絲竹逆耳蘭麝襲人有若秦楚宮室幻化之境不可勝紀俄頃陰雲下發燐火上騰寒毛卓豎不必夢中石女某亦不施本分艸料略振陽明之气而風境索然逶迆前行直躋絕頂四顧滄桑人物彌切風濤之感正仰止間山靈出迎幽懷雅意溢於形神之表其晦育之气正未可以涯際也某亦不惜眉毛或隨機啟發焉因知勞謙不深者何以事髙尙忍力不厚者難爲樂歲寒乃若調禦異類攝化魔外具智悲者皆可爲也時杖履告倦思以寢息回顧一空處卽我起居室也方山曰無邊剎境自他不隔於毫端十世古今始終不移於當念直影響邊事耳。

誰道此山無路行杖頭鳥道艸不生十方通貫云交互男耕女桑髙下平十八解上家聲舊背觸俱非活計新一舉四十九化境左來右去風泠泠更有一回堪笑處李陵元是漢朝臣

何處無知子來此無路山多見冒險者十徵九不還終年冰雪積一道虎蛇環獅猊踞地吼猿鳥傲天頑魔乘風化物鬼逐影承顏易爲禦險惡何以攝陰姦更有孤危處智力莫能攀苟非達起伏殞命須臾間固爲泡幻質應思亭育艱行矣勿多慮夢破境元閒秉爾直心劍斬取無上關

仰承髙厚擅煙霞秋事松風春事花開鑿昔年慚禹力通方此日聽浮槎鶴歸夜破唐虞夢云出時畱巢許家牧子幾回迷去處臨風徙倚暗吁嗟

祗在見聞間登臨不等閒情生玄路斷本達天眞還但有風堪系而無門可關夜來何處火燒得石斑斕夢中雲月任閒忙雨過猶憐雪上霜百艸頭邊開隻眼風前步步不尋常

無勞事典墳非色見聲聞曉起牛兒放行行入亂雲此山外何物我生莫之適少小大依怙忘年覷破壁頑癡何所爲食飽弄云石云石性幽閒因之久莫逆時或一咀味雲淡石多骨猿鳥學我爲舌大口門窄

問無路山

咄哉沒意智孤髙何所爲泉石終年味煙霞那日離羣動尙開化一身徒委蛇匠師獲材質堂廟可支特艸木時剪伐而後發生機如何要津斷斤斧莫能施

無路山答

奕世恥浮名禍嬰泉石癖家無升斗糧座滿煙霞客智識久離別語默非干舌身貧艸木同任重馳驅拙多因質魯頑豈謂事孤絕寄言有力人隨方任開辟

看云

病中神思倦怠瞌睡太無厭生食後與云物爲伍周旋款曲意不盡言第觀其去畱無礙之際气若輕浮應物和光之中意多髙尙口占短偈以勗此蓋一時未能忘情之語工拙總未暇計。

山居朋舊遠惟子日相親去住勿多念始終惟一心宜堅深邁志無挹髙尙名市朝休踐迹鸞鶴可俱行夷險道爲任饑寒未是貧靜觀元化理多從絕處生行藏匪思議出處自天眞孤蹤欲相襲乘風緩半程

題丰乾居

乘虎何方去風髙艸木閒耳中雙澗水眼底幾重山饒舌有多許松門尙未關

最後語

師三日前焚香書偈請和尙禮辭以次訣別至期泊然而逝。

禮辭和尙

憶昔得見時時在風塵裏慧劍笑談施斷盡生佛理回首宇宙寬行行覓知己相從十四年如印印空水空水有文章瞠目不見底點晝無定法觸處旋嵐起明朝欲歸去意不在桑梓拜手話別離無一言舉似

別穹窿老師

三年已前曾露布而今更不重指注穹窿日冷石梁危杖頭腳底無回互

得戒諸阿闍黎

三心已盡羯磨日一字難忘教授時證得淨空成底事艸鞋夢裏白雲遲

印明師

七年法愛異尋常一句傾心未敢忘斯道不分年長少惟君直下析神光

同門諸昆弟

末後一句凡聖罔通說到行到仿佛不同今朝如說而行去知己無勞憾曉風

明兄

臨岐把手與誰同調別塤篪笑語中心眼聲光不足惜知音遐邇自同風

元兄

得生一里地而無時與俱同師十四載相對語默愚時或承辭句謙愛益慚吁想於钁頭下个事未荒蕪我行勿多念其念師法孤

示看病者

此中無人到到者莫能住自來幾日間寒毛曾卓豎不惜無舌口不辭無臂手觸著與磕著痛癢今何有

遺家兄弟

一聲地本無生三際踏翻何日死無端石虎夜嘶風驚殺寒鴉八九子

臨濟萬峯國淸三大師共幀贊

三人行必有我師焉一點不來敗闕處莫言放過黃檗會裏何棒打不回折竹聲中乃痛徹骨髓千古一日同心處不必符節箭鋒相直他家自有兒孫臨風伐塗毒鼓六凡四聖不死者幾希矣吹毛用了急須磨無乃區區乎嘻誰家漆桶不快勞他玄要主賓。

天童悟和尙眞贊

禹門躍出拈得口兮失卻鼻爲雲爲雨不惜眉毛驅雷掣電气吞宇宙俾海內獅猊麟象升堂入室而自我作祖若固有之正惟弟子不能學也芒鞋杖笠不事人情破家散宅絕處逢生坐致太白峯百廢並舉萬化從新聖凡生物悉入鑪韝中斯皆師之緒餘耳未足云述至於予奪照用而喜怒不嘗父子主賓而同途異轍具眼者不妨疑著。

昔年普化邈得師眞一回拈出一回新天童門下棒下傳神龍象蹴踏夢裏惺惺同牀各夢者夢破後神今何在開眼尿牀者枕子落拂迹迹生漫言達本忘情尊貴還渠上大人大而化之之謂聖聖而不可知之之謂神觸著磕著如塗毒鼓聲書曰王言如絲其出如綸荷斯道者須知後世有董狐之僧。

萬峯藏和尙眞贊﹝二﹞

何地特出斯人俾造物者辟易人人道渠攀躋無路殊不知未語前開口見膽屈體伸志狼籍幾許眉光道大難容天下操戈相待孤輝心月影現千江魚龍顧影生彷徨今朝月隱千江黑舟人漁子空悲憶僧繇智竭盡難成萬有徒分百億身。

正令當行靑天也須喫棒點著便轉把住風雷供狀放去雲峯千萬重拈來只在毫端上殷勤分付黑撈波無人處斫額相望。

國淸儲和尙眞贊﹝兩序請﹞

斯何人兮或現全身或示半身撓之不濁澄之不淸無乃一點水墨兩處成龍乎移風易俗繪事後素乎何望之而冷光寒骨卽之如坐春風中遠之乃寤寐未懷近之如登千仞峯嘻我知之矣兒孫得力室內閒閒更說甚棒頭有眼言中有響淸而容物乎。

又﹝祥符監院請﹞

看到父母未生前有似一人第眼中無骨仰視五內而胸中無物嘻笑怒罵皆成文章開口落筆如愚若訥遺身爲物出入於無何有之鄕以法爲命直造乎不可知之地一見更不再見中心藏之晝夜豈止一百八咦如標月指若復見月了知所標畢竟非月。

又﹝能仁監院請﹞

驀札相逢已見全身出現鼻頭捩轉浩然之气若爲保調直饒呼爲雷吸爲雨襲襲淸風動寰宇我要問渠五蘊十八界生處道得生處分明一舉四十九侍者尙宜朝夕。

又﹝通州大悲院請﹞

袖手看云風髙絕鄰三千里外有个知音還鄕一曲調別宮商明日大悲院裏有齋普化昔年露布叩關擊節者惜取眉毛。

又﹝峻明淵寺請半身﹞

出頭天外固有同人第兩口一無舌腳跟下事吾無間然矣然雲月是同溪山各異而步武者其爲誰乎昔楊岐領石霜之旨乃道徧天下普化邈寶積眞而風化千古傳曰舜何人也予何人也有爲者亦若是。

又﹝化士請﹞

籍沒柱下史捉敗西來子睹史陀天夢白椎簸箕口門斷一齒四體不禁松濤怒起裂破馬師圓相塗污玄沙白紙老大無依東復西食飽聽閒人說鬼。

曰傳佛祖心印何元字腳也無驀地被人札著隨風者也之乎達摩當年不識絕倒東壁葫蘆穎生直不藏曲漫云莫我知也夫。

自贊

三十年前五欲八風裏頭出頭沒略較些子第不知自己是阿誰三十年後銀山鐵壁處觸著磕著太郎當生又不知佛祖爲何物知他向甚處打失鼻孔時時於虛空中點胸點肋謂伊富也則一室蕭然通身赤骨律地謂伊貧也而隨地稱尊白手揮金如土難矣哉飽食終日無所用心直是病入膏肓攢簇不得無上醫王作死馬醫猶自髙臥北窗掉頭不顧嗟乎父母惟其疾之憂吾不知將何以自解。

銘缽

持空而出危滿而回心華碩果惟爾培哉

銘衣

裁制有從捲舒自我坐臥經行履冰蹈火

銘具

踏毗盧頂以心地平大千沙界起自一塵

銘錫

品利物類以剛以柔出彼智頂與塵勞儔

銘幾

立身不屈持滿不溢足下無私升堂入室

銘竹

節操其風空洞其內粉骨碎身淸白不墜

銘筆

彼恃其鋒爾秉其直龍兮蛇兮是誰取則

銘履

玄路鳥道實踐躬行一失其步艸木成兵

雜偈﹝八首﹞

自入東山門不識西山路行行求比鄰手足莫之措

山近秋來早居深日照遲孰雲天地別端的我如斯

昨日紅塵中今朝白雲裏紅塵與白雲紛紛何所起

家在白雲裏不見靑雲客昨夜鶴歸來報道寒泉碧

我有靑州衫威音那時作爲舞春風多秋來不堪著

此生何所有病懶日爲儔靑州衫子破歲晚莫之修

涉彼曹溪源濯彼曹溪水寄語曹溪人莫向曹溪止

生身貧病裏復履饑荒年可憐禪悅味零落艸鞋邊

雪中法喜

己卯春和尙還裏修摩耶忉利故事某時得預隨侍之列舟次七樹村風雨疾作桌不能前因憩於古廟中四壁蕭瑟惟艸龕朽榻而已寢時和尙據榻余輩就龕古白儀伯兩兄先我而處焉亡何狂雪倍作兩兄聲容斂寂呼之不應撼之不移余訝曰入寂滅定耶入無聲三昧耶厭離形器就無生耶果爾當如法火化兩兄曰火則任火出則不出余卽事生如死珍重而火之舉畢有讓餘者曰學道人固不以生死動心然從上先徳莫不以生死爲極則事作俑無後儒亦譏之子斯之作殆無過歟余唯唯否否衲僧家旣達本地風光觀一切聖凡無一不於如幻三昧中起居食息出生入死今兩兄於如幻三昧中瞌睡未醒余以如幻之法冷處著火正欲明吾子之如幻三昧耳嘗讀古僧史見死心新和尙謝院事退居靖安琚公席下日相與禪悅爲樂琚一日命死心侍者惠方述文以祭之死心危坐一榻神觀自若緇素環侍而其文光明璀燦字字發揮乃事後羅湖云死心生平呵佛罵祖气蓋諸方叢林目爲新孟八及退藏於密則自處固不輕矣而於師弟之間乃爲兒戲事又烏可以常情測度哉余𨿽不敏亦未敢多讓曰子能自火乎余謹拜命而自火之恐持名記相者復於名上著到名亦火之逐影之流又於影上著到影亦火之袛如身心名影一時火卻且道這个又從甚處得來具眼者試請辧看。

爲古兄下火

混沌未分冰淸玉潔乾坤有象面目可憎三承印記於瑞光十棒知歸於椒嶺師兄旣然滿口含霜小弟敢不陽春白雪擲火炬云一聲羌笛離亭晚君向瀟湘我向秦。

爲儀兄下火

呈起火炬云咄惺惺著恁麼也不得不恁麼也不得恁麼不恁麼總不得以火炬打圓相云不是潙山小釋迦何如臨濟白拈賊擲下火炬云可憐不足惜。

自火

四大無我五蘊本空根塵器界如幻泡影三身四智從甚處出生生旣無生滅云何滅曠劫至今於無生滅中關空鎖夢今朝夢破空亡直得盡十方界烈焰彌天三世諸佛不惜眉毛於中頭出頭沒乃舉火炬云畢竟這个在十方界內十方界外若在十方界內則火不自燒在十方界外則火外無火投火炬云滿口道不盡分身兩處看。

火名

二人同心其利斷金一箭墮地天下黯黑同生也冰淩上行劍刃上走同死也東家作驢西家作馬袛如同生不同死時又作麼生擲下火炬云霜天月落夜將半誰共澄潭照影寒。

火影

呈起火炬云見麼描也描不成畫也畫不就以火炬作此﹝※﹣﹝鬯﹣匕﹞﹣凶﹞﹢○﹞云相隨來也惟我用光行者生而敏捷不局一隅無論六道三塗隨身化道不拘山川艸木應物現形或我起而他倒或他立而我坐有時小中現大則鬼面神頭有時大中現小則旁通一綫有時入泥入水覿面相呈有時戴月乘風透關越渡靑天白日處全身出現黑風暴雨時佛祖難窺𨿽然照用齊行未免依他作解今朝人法雙忘轉見無明忒煞便恁麼去恐成斷絕畢竟作麼生擲下火炬云不許夜行投明須到。

因事十六問﹝有敍﹞

香嚴庵主不知承誰家法一向隱形露體以嘗住物歸衣缽下凡立業成家者無不望風避地日積月累𨿽不能四海一家而腳跟下已饒餘地居無何而客作者致賊來家香積之資一時盜去同人欲追捕乃慰曰出乎爾者反乎爾者也復何憾焉病僧聞之書十六問以博笑如大海不讓細流幸一一答我俾志於道者因指見月不致認賊作子是所願望。

嘗聞禍不入謹家之門主人藏室深固幽遠客作賤人如何得見。

衲僧家如一團火焰相似等閒觸著便燒一切聖凡生物無个趨泊處賊子作麼生入。

三千里外見淆訛猶是接引之辭同門出入者因甚端倪莫辧。

古徳道暫時不在如同死人因甚經行宴息嘗在其中者衣缽下物賊偸不覺。

又道識得不爲冤六賊起處寤寐昭然因甚養命之源都被斷卻。

聲和響順形直影端主人公心言俱直曠劫至今中間永無諸委曲相因甚客作者勾賊破家。

賊不打貧兒家赤骨律地衲僧因甚著賊。

方以類聚物以羣分步步踏佛階梯者因甚家親作祟。

窮子捨父逃逝不顧家寶六賊詐現親附斷道抄掠溯流窮源何緣得到與麼地。

眞正學道人三世諸佛覓起處了不可得穿窬之徒向甚處著眼。

驅耕夫之牛奪饑人之食乃衲僧家尋常步履因甚食到口邊被人奪卻。

靈鋒在握殺活臨時見之不取思之千里普州人夜半放烏雞因甚當面蹉過。

瑞巖香嚴所居密邇惺惺石上滿口含霜主人公聲聲應諾他時後日則且置卽今因甚受人謾。

近有五六賊子時時逐境乘風盜人家寶亦能露體隱形應機接物病僧若據令而行一个个教渠口掛壁上如今不識好惡者多且自坐觀成敗香嚴旣有不欺之力因甚當斷不斷。

家無小使不成君子奴兒婢子畢竟少不得往往致賊來家則情理難容若不翻轉面皮如何得家國安寧去。

十八界賊出沒無時去後來先者鑊湯無冷處有國有家者眉毛鼻孔不足惜艸鞋拄杖邊不得艸艸。

復口占二偈

客是何人主是誰尿牀開眼足堪悲香嚴略自較些子逐出家親使賊兒

病叟自言解忌口問端十六從何有東君化母若知音萬象森羅須倒走

請負舂充磨疏

伏以曹溪派衍淵淵於無住而生東山道振步步從石頭路滑百丈衍大義而開田不作不食雪峯擇法眼於菜葉亙古亙今歷觀從上先徳未有不從眾藝門而一飽忘百饑不事事而流長傳遠者𨿽至尊在日未免馬麥終朝金粟載來猶然請飯香積信乎法輪未轉食輪先轉矣惟我和尙竭四體之勤秉單傳之令不插標建剎寶所隨身不運钁揮斤平田徧野粟棘蓬深味飽餐不容口入鐵酸餡橫拈倒把下手無從大矣哉一雨普滋柰之何根苗有異某等旣不克振家聲奚復坐觀成敗有五人焉同心協力捨其揖讓追盧老之風忘爾勞謙理演師之調毋煩擊三下碓嘴生花敢辭旋一匝通身汗出寶惜放下謹披下載淸風葉落歸根敬啟來時無口敢冀和尙垂山海之容鑑芻蕘之懇或作金牛飯普濟十方或爲雲門餅和盤托出俾人間天上無饑餒之憂佛國魔宮誦飽餐之徳若夫施者不名福田供者墮三惡道離淸淨法不到彼岸隨業受報復何辭焉。

古頌選小序

癸未春王以沈酣病廢扶風曳杖循乞人間聖制時因館於東甌之日新寺寺近城隍而靑山在目流水繞戶古木蔽日幽鳥近人宛爾山林風味主者亦雅澹且多經傳長夏無事杖履蕭然瞌睡之餘日讀古僧史一二則以爲茗碗藥罏其機緣偈頌多有未睹聞者每開卷無問佛祖魔外酖毒醍醐凡爽心快口能醉人能醒人能奪人目光能墮人意解者輒爲點額無何西風落木萬戶搗衣霜雪零離破衲不禁夜冷因思山中水牯牛地罏邊頭角何似復顧臂長袂短何以展水艸之私用命管摭點額者若干則用作還山時異鄕物色嘻金屑𨿽貴落眼成翳知我罪我我何辭焉惟隻眼具者不於水中見月則盆盎池沼覿面全提林野城寰孤輝洞耀何必窮四海水周大千界而後爲得也𨿽然若遇卒風暴雨時更宜珍重腳下。

讀松門軼艸

嘗聞古之爲人臣子者袛知有君父不知有己身夙興夜寐惟慮君父之徳教不章化被不廣得一善則拳拳服膺喜而不昧聞一過則曉夜憂惶以思幾諫見志不從又敬不違勞而不怨𨿽至殺身去國惟念己之忠誠未盡不能格君心之非曾不以過咎歸之君父也其耿耿之衷不求聞達於人自千古不滅蓋人之經常爲易處變爲難是以大虞之事父母柳寧之經邦國孔孟之中心悅而誠服者以其處變之不異也使於盛明之世國有聖君良佐家有賢父兄𨿽中下之士皆可勉之爲忠孝以經嘗之易也故曰歲寒然後知松柏之後凋也時難乃見君子之用心也乙酉夏四月和尙以父命出山途驚國變其間蹈白刃冒霜雪艱危險阻無入而不自得者不可勝紀若乃皇皇焉以君國爲憂道法爲任視天下如一家觀萬有如一體以致身命之所不惜孝義之所惓惓者自有呵護者冥識豈小子所能述哉歲二周旋錫還山相對於邑不能成語欷歔慨息仍以君國道法爲言無一言及他事次日侍者堅公以松門軼艸及白華諸頌見示病不能閱旬日後扶病展讀卷未終口而悲感交切嗟乎爲人子弟者不能分憂任事拾遺補過以顯父師之徳𨿽生猶罔生也然道人行藏形同幻出心如太虛舌頭不出口而言滿天下腳跟不點地而身徧十方何得失毀譽之髙下乎第使後之學者見勺水而知有全潮亦吾輩存心之一端也抑亦萬行中攝化之一事也不惟使流蕩忘返者知有源本亦使惟我獨尊者有所矜式如其人人說取所行行取所說何慮吾道之不光大乎某以抱病關中不預隨侍之列因書卽事之梗槪爾。

書問

和尙出山上書﹝共十一則自乙酉出山錢塘絕渡皆間道上者﹞

璣合十百拜方丈和尙足下自杖履出山陰雨逾月而境風飄忽聞問千殊山中人瞻云望日寢食彷徨和尙業在其中無入而不自得然不借艸鞋者得無苦其沾濡乎卽日大地如炙法身尢宜珍重𨿽曰孝名爲戒四大無我意者涉險登危亦非所以慰二大人之至意也承和尙之蔭臺中二麥皆稔二禾亦見有秋璣無日不病飲食無日不進饅頭子不以筋骨爲能亦自消得去此別後差足慰和尙垂念者言不達意伏惟以時珍育無任依切﹝乙酉夏寄玄墓﹞。

伏承慈蔭山中一眾如宜袛以不識起居何似昕夕拳拳某上人者視身如幻以孝爲先作意已非一日義不可止特申禮覲璣等亦以上人舉止誠愼戒行俱優再拜而送璣耽於自守錫行有失隨侍每至云生風動不啻焚如然夢中憂喜生滅何從以醒眼觀足發一笑惟和尙爲法爲生順時珍攝﹝冬寄祥符﹞。

伏枕違慈俯仰已三百日陽焰陰霾曉夕百變杳不得法音某回恍如夢寐禮審起居伏讀法語及聞尊大人棄世感傷萬狀欲罷不能和尙爲親出山未得一見終天之痛豈止一人嗟乎人各有父幸無以一人之父哀毀過禮而不顧萬有之父仰冀垂慈勉爲保愛隨侍諸兄此行計有大進益處深山窮谷中冷坐億劫不如冰淩劍刃上履踐一朝語云不遇槃根錯節何以別利器璣同業別報不預斯會有生闕陷事也何時復見慈顏一叩諸侍兄艸鞋邊事﹝丙戌春寄通州﹞。

正月中某行曾有書附冀慰和尙哀戚於萬一又以道途修阻未果上達遂使中心之藏郁而不展自後計日計程企望瓶錫柰何波闊煙深聞問不一山中一眾曉夜憂惶不安坐臥某至知悲力周應而佳健始解憂惑仍知尊大人柩已如法安厝此固未足舒和尙孝誠然於無佛處稱尊者亦自開化不少矣未密修摩耶忉利故事大慈聖母能厭於懷耶轉身一句世尊昔日通身是口九旬始得瞥地和尙寧無過之又聞因行掉臂江淮四眾受益良深𨿽屬因緣時節誠知和尙湣於不得已也及某回備述途中風境究不知和尙及諸侍兄安居何所暑中寢膳何似言外之旨深究力行者緇素中復得幾人瞻往視來甚切懷慮今者西風落木四海知秋伏冀以時飛錫璣仲春初夏間舊病時作眠食俱損似不能待覲慈顏矣五月至今隱而不發或有遲遲之意乎總之泡幻之質而時會若此逆順縱橫一聽風雲之便和尙幸無致慈念惟冀痛念從上慧命若時珍攝以副羣生之望是所切禱﹝丙戌春同寄﹞。

承手命知牯牛水艸如常蹄角不異小牛兒夢裏惺惺喜而不寐所遺憂者猶隔津也如雲靠倒扶起遇賤卽貴遇貴卽賤死中有活活中有死如人飲水冷暖自知同鼻孔者不多得孔子有言可與共學未可與適道可與適道未可與立可與立未可與權今人學立適道風恬浪靜時尙多倚門傍戶所以適權處變非執一不通則隨風上下矣蓋爲不識鉤頭輕重故疑權之不定也故曰陽春白雪和者應希矧巴歌競作之時而引商刻羽雜以流徵同聲者固宜寡矣老牧翁𨿽云一向沒頭腦然曳耙牽犁畢竟索頭在阿誰手裏溪西溪東何往而非牧地但得口邊新新無住足下步步無私析髓分皮亦不足惜若夫隨分納些些所謂醍醐毒藥一道而行殺人活人間不容髮司牧者極宜珍愼大家相聚喫莖齏何日得遂萬一將錯就錯亂雲堆裏買菜作齏縱饒生處生生不已熟處匙挑不上似不宜於今日衰病之質打瞌睡尙自忘前失後第一義第二念何暇計也是以和尙出山二載南鴻北雁觸目驚心無量感懷曾不得以一言書識徒自提嬰撫赤以圖載覲慈顏獲一笑也承示雪舟法語及諸侍兄遠懷之作讀之益深感愧何同風千里而溫涼之不同耶寸中百結何以自解諸兄之愛其誠於中形於外者𨿽言不盡意三十年後寒冰發焰或可酬也至於默而識之一言不發者隱衷之愛沒齒亦不能報也語雲遠思以觀其忠近使以觀其敬久而愈敬者未免道恁麼說話三段不同甚非子弟上尊長者況和尙乎𨿽然家富小兒驕不妨借婆帔子拜婆年等閒絕倒旁觀亦不是分外時寒起居伏惟珍重﹝秋寄靈巖﹞。

璣稽首言道人家出處原無固必惟義所在是以風穴單丁法昌爲木羅漢說法髙風道法與嘗隨千二百眾諸祖並傳後世故禹稷當平世三過不入孔子賢之顏子當亂世居陋巷一簞一瓢不攺其樂孔子賢之孟子曰禹稷顏回同道又曰易地則皆然璣嘗沈思諦觀方今法運向季人根繇之時會若此學道人若行若藏必先定其遠者大者權其近者小者遠大者有定𨿽日月薄蝕風雨飄搖形影或有參差枝葉或有零落其中心樹子則愈堅密矣蓋藏深養厚故也如遠大者無定𨿽枝葉扶疏形影上下一朝風雨霜雪未有能挺然秀立者矣蓋以根本不深固也故曰天之生物必因其材而篤焉故栽者培之傾者覆之今之學道者無不欲栽培養育而欲速之心未忘則與揠苗者近矣所以從上有道之士根本旣堅固藏養旣深厚然後舒其遠大之志無問世途夷險孜孜以弘法爲任𨿽時緣不稔土地無緣三十年求一舉話者不可得加之有司嫌責以非意擾之以至篆面鞭背殞身沒命其弘法之心愈自光大更有一種道人頭角已完固气血已充足爪牙已獰利鱗甲已璀燦風雷已震動乃不顧雨雲於無陰陽地上刀耕火種𨿽居不蔽風日衣不蔽四體飲冰茹荼超然自得𨿽王侯推轂天子恭迎以至天人送供百鳥銜花惟示以本分艸料若身若心了不起顧但於钁頭邊得一个半个六根不具八識不全者以售己志𨿽至苗而不秀秀而不實沒世不見知而不悔此二種道人皆以法命爲重色身名譽爲輕者璣𨿽蒙和尙薰陶化育先一種璣固不敢學也後一種志慕而不能學也若夫陶融气質保固根本光大心志乃願世世生生承事知識陸沈眾中切磋琢磨也入關已來百事病廢懶癖日增江山悠邈會晤難期因某行特書硜硜以復。

璣夙修未逮廿餘年汩沒風塵𨿽出家之志久畜而求全之心未忘幸遇和尙一言開發得出火宅得見至人得聞至道又以福薄緣慳至人早逝悲哀感痛忽忽忘生志將守片石以仇遺命以畢餘生和尙嘗深嘉勉無何境風飄忽致違最後微言寸中百裂無所適從意將於舉目無親處自耕自牧作自了計承和尙痛念一本俯爲收攝璣亦葉落歸根願爲執巾荷钁以報髙厚於萬一復蒙雨露無私霜雪有加使璣體露金風不與蒲蘆同委柰何樗朽之質不堪雕琢有孤郢匠斧斤語云報生以死報賜以力蓋所生不過色身所賜不過世物而報者乃致以死力而況生我法身育我慧命者乎且璣自幼多病失事詩書今日一言一字無不從和尙罏韝中來傳曰君之視臣如手足則臣視君如腹心和尙視璣猶子今一息尙存何敢自棄自外而不盡其慺慺故前二紙曲陳固陋竊惟和尙去祥符入天臺以至俯從眾請去能仁主國淸其心志願力可與日月爭光難爲世人一二言似去歲以師恩親命枉志出山不意陵谷變遷並汾信絕故和尙勉應諸剎之請𨿽千眾圍繞萬指皈依知和尙湣於不得已也皆非本志至於不受奉重捨其尊貴於冰淩劍刃上逆行順行決意入山甘饑寒枯淡此誠和尙志願也前見與濯師書辭靈鷲之請所論極長不日監院印師出山面請定奪如理事無礙人我有益義無不可如眾中有發大心者誓捐軀命之殼任事勤勞𨿽風雨霜雪不攺節操使和尙不識不知巍然方丈亦無不可如徇其一時誠懇屈其終身志願勞心勞力役己役人或宜斟酌嘗思人生於世無論智愚賢不肖未有不事勤苦憂勞而能成立者出家兒旣割愛辭親趣向上一路縱有饑寒勤勞時勢掣肘皆爲進道育徳之門戶復思學道人舉止言行求於己者不宜看難看難則依回姑息不能登髙臨深任於人者不宜看易看易如事出意外難以原始要終然求於己者不得猶可修爲奮發任於人者不終則失彼仰望或有久事溫飽安逸者欲從入山乞和尙暫脫珍禦略爲開諭萬一和尙以印師半生勤苦五載拳拳辭受之間尢宜愼審璣十餘年承事和尙凡遇移花接木曾不敢以一言損益蓋以不諳人情世故不達機權照用也今以幻泡之質生滅無常以蠡測海私憂過計先哲有言大人者言不必信行不必果惟義所在誠如義之所在亦不必以璣言爲輕重也更有啟者當今之世峣峣者易缺皦皦者易污開口落筆遠志髙風似不宜露毋使冷眼熱中者聞之寒毛卓豎璣嘗有言時會若此口秪堪喫飯身秪堪鼾睡如年歲不登無米羹纓絡粥亦是祖宗傳家之法若夫鼾睡但得胸中無事心血有餘亦不關於歲之丰儉也狂惑之言伏惟亮采。

傳曰君子動而世爲天下道行而世爲天下法言而世爲天下則遠之則有望近之則不厭甚矣大人語默動靜之不易也璣嘗思時會若此道人家除直提向上外筆舌似宜潛神而養懶拙如萬不得已當借貍奴面孔略行點畫𨿽具貍奴面孔而風韻固超邁亦宜少落人間從上先徳平生如大火聚後代尙有流入詩文藝學者若放一綫道合水和泥欲爲之後者滴水滴凍不綦難乎𨿽曰嬉笑怒罵原不在空處第恐無上醍醐遇斯等人翻成毒藥伏惟和尙以時珍重佛事閱歲嘗新應酬無有竟已和尙旣入山之志不移乞早歸爲第一義隨侍諸師亦宜勤誠而多閒靜曉事而如愚訥斯爲美善方今同心者不多得熱中者或有之不得不愼也𨿽鼻孔端正苟以勤誠曉事自居一眾側目以待深爲不便人情如水能載舟亦能覆舟𨿽云於心無愧水脈來風極宜諳辧大都出家兒誠能步步踏佛階梯念念如救頭然所聞逆耳之言如飲醍醐甘露縱有爍金之毀不求銷而自銷矣初不在周至人事先意問訊而求全也然和尙自有至鑑何煩璣之慺慺顧諸師之素愛璣不啻手足璣𨿽木石無心亦不敢以病廢自外凡入山者無不言其承順揖讓第以欣戚相關又不能不察言觀色於意言之外也無徳空言統祈慈照﹝已上三書丙戌冬寄婁東﹞。

某上人西上迎錫影侍者問和尙前有字達否璣沈默久之不能答有間復問璣曰三藏十二部一切修多羅以致教外別傳無文空印縱饒點畫不遺何異運水以貢河伯云無心以出岫鳥倦飛而知還腳跟下事直不藏曲躬行實踐者復得幾人是所憂也何敢言也法運向衰人根日劣從上慧命如絲惟冀珍育法身以副天人之望言意𨿽切比日亦成泛嘗若夫山門廚庫寤寐未懷雙澗五峯滴水滴凍總教目斷雲山非璣所欲言也影惟然曰辭達而已矣何以文爲請書此以見不言之意卽日璣載頓首。

卽日孟春猶寒伏惟尊候萬福隨侍淸眾卽寓安隱否法無定相遇緣卽宗自是衲僧家尋常步履然遇抽爻遜位則幾多人疑著直饒洞視無間者未免道木上座兩口無一舌日月麗天入山猶嫌淺近煙氛載道逢場豈易馳驅此語已徧天下何必重說偈言第恐著靴冰上立者畏石頭路滑禦飯亦吐者吞鐵糝餡難主人公就下平髙暫爲姑息計果能持書不到家風行雷動已屬功勛邊事若乃紅旗閃爍時點著便轉豈止道路善爲去此二途乞舜若多代一轉語以解杞人憂惑。

去歲兩承侍師發藥俱領到久病得良藥開慰何可言似每至萬籟俱寂塵境未形時咀嚼一片宛轉而不能下咽也切惟寒灰難以發焰枯木不復生花朝夕兢兢恐終孤化育𨿽曰罏韝之所多鈍鐵良醫之門足病人撫今追昔其如自赧何國淸門下固然言無味食無味而無相靈丹直是一生服不盡幻泡之質毋勞和尙致慈念也﹝已上三書丁亥春寄祥符﹞。

和尙還山上書

病中不解忌口而口秪堪喫飯聞堂中起精進七伏聽好音不啻寒餒之冀衣食復聞力參者書偈呈解殊爲助喜乃扶病命穎依樣畫貓兒以作藥石𨿽不識其靑黃赤白想亦不外大虫面孔第腕病無力不知鼻孔眉毛可能仿佛如依稀相似俟秋成時安向太倉頭俾典守者不事封藏而白拈之徒亦知忌避雀兒鼠子不言而諭矣若夫全身半面隱骨明儀鐵窗欞中尾巴過不得一毛頭上兩手扶不起用發造物者一笑。

貍奴十六面目太憎生方欲益其伴侶以時調伏不圖鐘聲咬破七條當事者抱取來搏風捕影地一聲非過量人前想不易發卽今大地如炙不知養來堂上耶睡於花下耶放於無何之鄕耶食時投以木札羹耶鐵糝餡耶栗棘蓬耶雲門餅金牛飯自非所好𨿽渠向異類中行心甚念之終不以舉止可憐生而捨置也今旣屬侍者典守似不宜放過如閒不過者欲寫去醒瞌睡須連敍言方有源本否則疑殺天下人。

本來無位次不用彊安排百千年前已有人恁麼納敗闕然遇量才補職應物現形於無分位中似有分位眞所謂可與智者道難爲世人言也日者葛藤𨿽於瞌睡中憑空而起至於絕處逢生緣懸崖而直上窮源返本臨斷岸而截流蔽日干云了不知止無何造物者無所取材以風刀截斷於冷處著火今旣器量有定根莖枝葉不復再生矣如諸師閱過乞命護關者持來欲拈頭綴尾以成一段俟和尙入關時載爲請益如過愛者欲寫去且命緩緩病中脾胃俱鈍惟俟諸師新鮮果子喫如和尙嘗過先發幾枚來以潤齒牙。

達摩西來不立文字語言如許葛藤又因誰致得𨿽然事不一向鵝王擇乳素非鴨類如奔流度刃烈焰過風若無這般手眼腳跟太險在此固老人尋常步履第不知三千里外唱拍相隨洞示無間者可多得乎先聖道修多羅教如標月指若復見月了知所標畢竟非月又道識取綱宗本無實法苟拘文守法不能見月忘指縱饒如水傳器涓滴不遺喪我兒孫有日在所以道師子教兒迷子法才與麼便不與麼過得荊棘林是好手咦縱教過得荊棘林若到國淸門下且款款著因甚如此這里不是汝住處。

昔徐子嘗問於孟子仲尼亟稱於水曰水哉水哉何取於水也曰原泉混混不捨晝夜盈科而後進放乎四海有本者如是是之取爾苟爲無本七八月之間雨集溝澮皆盈其涸也可立而待也故聲聞過情君子恥之病中間不過偶憶得嘗三復之日聞和尙悼什兄偈云至學無嘗師萬有皆可法以至但得心無住神化日維新之句反觀孟氏之言不翅霄壤矣今讀斯錄一見而悲感交至載讀而情理難容讀之三四如登華嶽望滄溟𨿽不能窺髙深之萬一然身與云俱六根七大飄然欲飛舉矣第不知死蛇解弄也活耶有本者如是耶應物現形無入而不自得耶如依文解義則法如逝水而孟氏之言近之矣如略露風規法如龍云造化莫測神化日新之言思過半矣如平髙就下法如水火善用者萬有悉從生濟玩弄之身命以致斃亡則學無嘗師萬有可法之言乃醍醐毒藥一道行耳噫識法者寧不懼乎適有胥靡之徒登髙不懼乃玩風弄火於虛空中雪上加霜𨿽然賞伊大膽第恐坐不垂堂者見之得無足心酸澀木上座於哭不得處有一笑也﹝已上二則因讀國淸語錄﹞。

昨午風頭稍硬影侍者飯飽弄箸不覺寒毛卓豎趙州茶不知暴殄幾許出身白汗直是未在夜來和身放倒於冰河烈焰中頭出頭沒曉起覓寒熱相了不可得秪覺言無味食無味耳一朝兩度洗缽盂金牛飯粒米不曾嚼著漫言美食不中飽人食也適午夢初回見一人徽徽皇皇心凜秋霜頭髼松耳卓朔開口見膽而腳跟不點地頗似和尙但五眼中有一眼太冷得非昨夜風頭稍硬之謂乎﹝病中見和尙半身像﹞。

誰將成風之手寫出三身四智謂是國淸謂非國淸未足影侍者一笑贊之毀之空谷傳聲點畫未下聲求色見者或有之矣文質旣形迷眞逐影者吾斯之未能信卓錐之地旣無而以十方佛國爲家得無傷其廉乎一字不出口乃言滿天下無乃饒舌乎不向鬧裏出頭偏於冷處著火不類厭喧求靜乎乃若肚皮太寬眼孔太窄誠能損少益多亦不爲分外如舉止乖言語直恐非木上座風化天下後世之程範也走筆至此而報慈猶隔津在向下文長付待來日面陳也﹝因讀和尙自題像贊﹞。

數日來渴欲新鮮果子喫了不見回報如根本深固者今年雨水調均化育者以時裁制何夏秋之交尙有摘葉尋枝之勞乎將非昨日枝頭形似熟今朝盤內視還生耶然品類非一遲早不同病中亦不必求其甘美𨿽酸澀苦辣者齒頰邊更覺開爽嗟乎日月逝矣歲不我與國淸門下不怕甕中走卻鱉其如老去者企望乎。

夜半潑墨染皂衣乃侍者尋常行敢不盡心力而爲之曉來覿面相呈點卽不到處上大人指顧間八九子已寒毛卓豎何必翻轉面皮扯丘乙己三十年陳爛葛藤令渠置身無地爾小生𨿽可知禮也七十士未免因誰致得如欲坐斷天下人舌頭沒齒無怨言化三千起居伏惟珍重。

無量劫來於玄路鳥道上不知費卻多少艸鞋何其四稜蹋地時猶惜浣盆邊漿粉值乎然𨿽意不在言其如一字入公門九牛拽不出冷地裏觸著磕著直是慚惶殺人從來當局者迷袖手旁觀者是什麼心行。

璣日來粥飯頭𨿽少得力而四大五蘊以至十八界八萬四千作止三昧了無起色𨿽曰某甲秪管看然事有死而不能已者昨承慈愛甫論法門叢席僧寶大綱無何觀音入理門開而前後際斷何日室中獼猴晏息六窗獼猴欲與相見時乞和尙辰前午後抽身入關以結未了之案如小食後气刻俱促恐不罄所論如獼猴睡熟時分付行者投以本分艸料幸勿作中邑故態取笑識者。

昔璣乞食人間瞌睡之暇嘗從聾瞽者問夢中聲色彼亦無事乃樂與璣言也時有啞者家火發倉皇求救於人愁慘萬狀而眾莫能諭余曉之曰是家有焚溺之患君其援之於是啞者踴躍合掌而逝或曰師何法修得解若語余曰昨聞聾瞽者言夢中聲色而得解也或者憮然曰某謂師得心於啞者不謂了意於聾瞽又嘗以缽中果食發諸小兒意外悲喜或投之川原於魚鳥趣翔鬥爭之際鑑其慈義廉退又嘗與張子日未夜坐曰余性多睡明晨有事欲早起子能午夜先覺而覺我乎如餘夢入華胥未能應子之呼當就廚中笊籬三稱其名余卽覺矣張子曰諾及時甫叩門璣卽應聲曰余久矣醒子醒也未張子愕然而退璣笑曰張子誠信士也惜乎夢未醒耳璣適以夢中之語聞和尙承侍者默而識之或可於疲倦時一爲捧腹未便與他人言也熟處難忘之誚璣固未辭恐日夜不曾眠者無夢說夢耳。

與國淸司事諸公

法運固季矣而人根由之所賴至人有在文獻具存吾輩一息尙存宜鞠躬盡力死而後已至於成敗久近一委之造物者法門廣大無所不容同人中或有心志不一者當興平等慈隨力攝化幸勿以違順毀譽生欣厭也然言之固易爲之實難事難然後見君子也三門所恃砥柱一眾同心無復慮也袛以僧不拜俗一事經律已言之詳矣昨聞因事偶一爲之因思漸不可長方今法門衰替魔外充斥縱橫逆有加庶聖制無違先宗不辱如徇時隨俗𨿽獲苟免難爲識者語云一失步無所措臨事極宜愼審然平地坦途步履亦不艸艸至於有事被執或至公庭又當別論狂惑之言伏惟諒采。

書尺往還極是惱亂人瞌睡若是个眞正懶殘才見个元字腳便與他百雜碎其或意不在言來機亦赴宜開口見膽無舌頭路與人趣泊斯爲美善𨿽曰自我作祖亦須取法從上所謂取法者得意忘言也非尋章摘句守繩墨也亦非絕口不言古人字句也貴如靈丹一粒點鐵成金耳是以馬師圓相玄沙白紙爲千古風規𨿽巖頭輩移風易俗亦不過曰傳語十八子好好事潘郎及孟春猶寒伏惟起居珍重而已逮宋元尊宿近代諸師事不獲已就下平髙屈體申志𨿽至長篇累牘入水入泥而腳下艸鞋寸步不失初未嘗言世諦及世情也然世諦世情道人家固不言及一有近似則遺誚大方嘗見山穀道人評李白書問有云譬如生來富貴之人𨿽醉中夢中作無義語終不作寒乞聲此言𨿽近亦可諭遠而況辭榮割愛爲法王後裔者乎又況親承知識陶冶萬物者乎傳曰君子一言以爲知一言以爲不知言不可不愼也承示書稿不得面言艸此作報想一體同觀者或不訝其惡醉彊酒也。

衲僧家以法爲親舉止言行固不艸艸然筆札往還亦宜珍愼如必不得已當居敬言簡別資一路開口落筆貴乎言近指遠有餘不盡𨿽至寒暄慰問亦須和而不流淡而不厭情不附物可也古徳有言出語直教燒不著暫時不在便不堪矣幸體悉書稿完上嘗聞繪事家傳神所貴點眼蓋以四體頭面爲一身之規模眼爲五臟之神宇夫規模易寫而神宇難傳然他人之神卽我之神苟自不凝神欲傳他人之神得乎如心與神會𨿽上至千古下至千古萬有之神無時不聽命於左右矣至於筆墨點畫不過示影像耳神烏足盡哉不特繪事如然卽百工技藝如不得其神化𨿽曲盡規法秪可與世同波𨿽然亦非於規法之外別求神化貴於百尺竿頭進步耳如學道之士不究佛祖言外之旨孜孜於語言名相之間殆百工繪事之不若矣。

塵勞中人一皈三寶能持一戒淸淨卽有五戒神衛護一切不善鬼神不能近其捨宅出家兒步步踏佛階梯念念如救頭然父母非我親誰是最親者所以道大丈夫秉慧劍般若鋒兮金剛焰非但空摧外道心早曾落卻天魔膽至於衲僧門下無相而形無心而應十二時辰喚去呼來五蘊八風橫出直入三世諸佛尙覓起處不得何聖凡之有哉世人不知自己本命元辰落處終日背覺合塵迷己逐物八識田中四生六道出沒無時曾不驚異才見風行艸動便云是鬼是神甚至一人傳虛千人傳實學道人卽不能機先坐斷又不能截斷眾流況復逐浪隨波追風捕影病中聞之不覺失笑古徳道山鬼伎倆有窮老僧不見不聞無盡已是敗闕不少若謂無事聽閒人說鬼此話有兩負門識取鉤頭意莫認定盤星扶病勉書惟有鼻孔者體悉。

鄰山有亡僧遷化彼一眾咸言鬼物夜出呻吟動作見聞者比比而某某更以夢寐之語附會之驚疑傳說俾認四大爲自身者藤蛇莫辧余聞之忍俊不禁扶病書此告之由是議者知非不惟了藤非蛇並藤亦絕迹矣嗟乎心生則種種法生心滅則種種法滅學道人幸毋以平易而忽之也。

嘗讀古僧史見從上先徳有平生怡悅不知有慍怒者有賦性多怒殊無喜色者有終身不見喜慍者𨿽曰同途不同轍余於最後者志取多矣傳曰或安而行之或利而行之或勉彊而行之及其成功一也璣根性陋劣𨿽承諸知識亭育開化勉力行持而於古人步履莫能踐其萬一玆復衰病相扶然亦未敢寬恕每閱經傳有愧於心者未嘗不置捲思齊感憤終日嘗自矢曰如璣好古之心不甚委曲願捨此報身得生善族於母胎中卽聞無上之教𦇤褓中卽見佛僧知識甫開元气未散卽遇明師畏友莫若今生老大知有俾郢人置斧斤而太息是以聞人之過不翅已有無問長幼必曉夜思維以盡忠告使人之過也余不一體同觀而緘默之如己有過冀其作不請之友而教諭之不綦難乎昔楚熊渠夜行見寢石以爲伏虎關弓射之沒金鏃羽下視知其石也射之矢摧無迹漢世復有李廣爲右北平太守射虎得石亦如之劉向曰誠之至也而金石爲之開況人乎夫唱而不和動而不隨中必有不全者也夫不降席而匡天下者求之己也嘗見今之學道者妄以螢火等彼日光終日逐境乘風肆意喜怒有規之者則曰非君境界說空行有不一而足嗟乎牛乳白驢乳亦白差之毫釐謬以千里臘月三十到來風刀解體六根四大一合相不可得你這作喜怒愛憎者向甚處安著從你硬差排彊作主宰終是識邊事驀地前後際斷心智路絕如子夜獨行罔知歸向眞正學道人以譏謗毀辱逆順境風以至饑寒病困爲陶育鑪韝何苦樂喜怒之有乎視身如幻視人如己視死如歸視生如寓何得失欣厭乎先聖道知幻卽離不作方便離幻卽覺亦無漸次志於道者自能齊得失一毀譽然遇飄風塊雨意外之變喜怒之心未能淨盡艸鞋邊更宜珍重。

與穹窿大師

璣風塵子也且復頑懦無似吾師不棄遺循循然於意言之外鼓舞激揚使璣得事知識得具僧儀得見佛祖光明得近多多明師賢友得延殘喘以至今日世間之恩無逾天地父母吾師恩徳豈可以天地父母爲諭哉蓋覆幬生育固自罔極求其裂世网爲大雄之裔者𨿽天駿神駒匪遇至人終沈槽櫪矧駑劣如璣者耶且璣昔侍萬峯風雨霜雪不時而作吾師以成風之手潛移默植於不知不覺之間使璣原始要終不甚狼籍銘心刻腑又何敢以天地父母爲諭哉用是晨夕兢兢於艸鞋邊磨光刮垢吾師臘逾趙州安國璣無論異類人倫得親鞭策乃至身爲牀座寧期一生兩生自成別以來百事病廢深山塵市冷暖自知竟無可爲左右舉似今𨿽泉石畱人一榻蕭然以疾而臥殼漏子委之火光三昧久矣杖笠芒鞋原自不離左右風動云行更何所云第不得把手臨風袛聆謦欬伏冀以時珍攝慰我遠悰腕病不備不莊統祈原宥。

復辯庵師兄

曩於萬峯得瞻道範中心藏之十年矣前在東山獲親不請之益喜出意表不期病困多艱聚首甫七月而成別亦復千有餘日矣時一念及徒增慨息何徳人之難見而易別耶入關已來百事病廢陵谷變遷師友曠隔觸情舉目無不興感曾不得以一言書識兩承翰什益深悲感凡入山者無不言肫肫之愛𨿽慈亮原我於禮法之外而惓惓之懷於深相忘中有一種不能忘者自亦不能解和尙入山始悉動靜殊慰懷仰自和尙歸日聞法言胸次頗開豁第久病之質日就衰頹夏秋間幾成不起比來粥飯頭𨿽少得力而神思精气蔑如也然泡幻之物生滅無常幸勿致念惟冀珍育法身以副後昆之望是所禱也。

與毅兄

玄沙白紙已成千古葛藤馬師圓相又作時人窠窟欲效維摩杜口柰何熟處難忘更若別資一路未免拖泥帶水這師旣肯覿面相呈小弟敢不旁通一綫但得牯牛水艸尋常不戀故鄕田地是所望也若夫和尙起居叢林景況總在這師滿口含霜至於弟之行徑愁人莫向愁人說說起愁來愁殺人。

與質兄

古人閉關禁足大有深意存焉後人不諳深旨動輒爲之多致中道坎坷變幻百出耳聞目擊者屈指已幾幾矣吾兄志效古人出自天性且於祥符鑪韝數數入火轉轉明淨今以潛匿故深入重關原非可與若輩同日而語璣復何於太虛中加點綴耶譬諸父兄遠出素達山川夷險爲子弟者臨行囑曰途路善爲此璣之心也且璣與兄在俗爲同鄕在僧爲同澤在祥符爲手足在法門爲骨肉當此臨行遠別寧忍自甘菲薄同彼外人袖手旁觀而默默乎凡人才欲閉關便當以無量劫來乃至盡未來際一切凡聖等心一時坐斷室中惟置一牀一幾經行坐臥但願空諸所有愼勿實諸所無終日說取行不得底行取說不得底以此調攝則心廣體胖四大安和以此學問則細入無間大絕方所以此思維則念念截流新新無住以此應機則風馳電捲左右逢原以此立言則珠回玉轉光耀後先以此行施則隨願皆滿三輪空寂以此持戒則磨而不燐涅而不緇以此臨變則視身如幻觀辱如飴擴而推之六度萬行無往而不自得矣靈源曰道人保養如人病須服藥藥之靈驗易見要須忌口乃可不然服藥何益生死是大病佛祖言教是良藥染污心是雜毒不能忌之生死之病無時而損也所謂染污者卽愛憎取捨得失等心是也若有纖毫未盡則不知不覺被目前境風所奪日久月深迷而不返道力不能勝業力千岐萬派從此而起矣其害有不可勝言者是以契經曰若忘失菩提心修種種行皆成魔業又曰若起精進心是妄非精進但能心不妄精進無有涯以上絡索皆途程邊事若夫向上一路近來王令稍嚴不許攙行奪市。

與明兄

病中不能作字無字則意不能達伏枕揮毫竟不知從甚處起若夫石梁險巇華頂孤危海門波濤浩蕩瑞巖石上惺惺到者自知何必預搔待癢寒溫間闊問訊起居又非病僧之所以示親愛也因念古人凡遇顚危之後必有大進益處吾兄昔年死中得活鑪錘正自不小想得力處亦自不少矣年來袛聞翰墨淋漓不許夜行投明須到之語目斷雲山究不得一見何愼密之若是也毋乃不易言耶古徳云莫謂楊岐山勢險前頭更有最髙峯時爲吾兄誦之璣也泡幻之軀不俟終日同源之切饑渴何如風便冀以好音慰我秪恐艸鞋無恙雁轉東山鷂子過新羅久矣幸珍育。

與靜兄

昨夕手筆至甫出浴未及盥手整衣卽令護關者拭幾展讀蓋恃其親愛也讀未竟而悲感交至出家兒固不事情識然義之所在殊難爲懷矣璣福薄緣慳見先老人最晚服勤未久慈光別照其間不孝罪狀固陋憂思未便一二言述恐益吾兄及明兄悲感嗟乎終天之痛於玆十三年矣璣之艸鞋邊不甚狼籍者悉和尙無爲之化不言之教也去夏聞兩兄入山喜出意外𨿽一關相限而期望之懷不翅寒餒之冀衣食每與和尙言及兩兄父母未生前事未嘗不哽咽而止乃吾兄不恥下問欲弟別施方便一言指南弟何敢自取疏外固爲遜辭蓋此个大事臣不能獻之於君子不能供事於父昆弟友朋難爲告語貴於離心意識自證自肯耳故巖頭雲從門入者不是家珍須一一從自己胸襟流出自能蓋天蓋地今之學道者往往作故事看過昔道吾離藥山見南泉泉問闍黎名甚麼吾云宗智泉曰智不到處作麼生宗吾曰切忌道著泉曰灼然道著卽頭角生三日後吾與雲巖在後架把鍼泉見乃問智頭陀前日道智不到處切忌道著道著卽頭角生合作麼生行履吾便抽身入僧堂泉便歸方丈吾又來把鍼雲巖曰師弟何不袛對和尙吾曰你不妨靈利巖不薦卻問泉智頭陀爲甚不袛對和尙泉曰他卻是異類中行巖曰如何是異類中行泉曰不見道智不到處切忌道著道著卽頭角生直須向異類中行巖亦不會吾乃與巖歸藥山巖舉前話問山山曰子作麼生會巖無對山乃大笑巖復問如何是異類中行山曰吾今日困倦且待別時來巖曰某甲特爲此事歸來山曰且去巖便出吾在方丈聞巖不薦不覺咬得指頭血出卻下來問巖師兄去問和尙那因緣作麼生巖曰和尙不與某甲說吾便低頭弟固不敢上擬古人然十指咬來个个有血又非獨兩兄爲然也至於疾首痛心或有過於古人者多矣意不盡言艸此作報不識吾兄以爲何如。

與隨侍諸兄

頃憶木上座去寒山餘二十日矣起居眠食知諸兄善於時節不復問訊第未審踏破多許艸鞋已破者置於何地多見任重致遠者隨路狼籍致循途之流依他作解而妄意馳逐如艸鞋未破者不煩著意然到家矣計亦解脫卽日仲夏猶寒赤體蕭蕭若爲行履非惟出門是艸及平地上死人無數卽堂室之下時有意外風雨矧十八界賊出沒無時乎乃若腳跟不點地而業在其中隱顯申屈或有出身路惟九旬禁足者得無忍俊不禁乎想意不在言而來機亦赴也。

復人華居士

應身示疾聞之已久第以妙徳未出鐵圍左右無可使者止有一人踏破艸鞋不得其門而入𨿽於侍者邊得个入路及乎問著病源滿口吐不盡致我居士辧才神力置之罔聞前報手命又以弦急聲促未舒所懷來教謂赤心片片何能酬居士之萬一哉涪翁集𨿽有妙音而無妙指終不能發矧十指如椎置之髙閣者乎力不從心有辜至意十自詠彼時閱過卽歸方丈若夫見他劉先生則可左右則不可謹復。

畱別家兄弟

不孝未能忘情禮法顚躓出山原擬於先慈柩前默坐幾七用展一念之私卽拂衣而去不謂又爲情理所拘致諸兄弟寔殫厥心𨿽於至尊前曲盡誠懇何足報罔極之萬一淸夜思之秪益傷殘涕泗而已復承以金相贈住靜此手足美意世情難事也在不孝一自出家卽不希族屬之物更以此語勉諸同輩嗣後所施衣物仍受不卻者蓋使老母無寒暑之思於福田中得沾利益𨿽曲體先聖至意誠非初願也今者以璣不徳先慈速就無生旣賴諸兄弟承喪祭之任璣一盂一衲何天不可飛何地不可埋肯以無累之軀受此有累之物乎幸吾兄弟諒之玆已領入山之費餘者乞作無相福以資二人往生則歿存獲益多矣不及面言書此爲別。

山深路阻杳不得故鄕信卽有聞問而關中人恍如隔世每至霜飛露隕不啻焚如去秋得大兄手筆始悉舉家安泰今夏和尙還山甚言兄弟禮事之誠並得兩弟書不勝欣慰所寄藥資鞋物俱領到又聞四弟已皈戒此積年企望而不敢言者蓋欲其自肯也今旣如是舉止言行尢宜愼重語云行百里者半九十里言晚節末路之難也弟其勉之大都人生於世喫得一分虧卽有一分受用究竟所損極少受益最多世事無窮人生有幾時會若此各宜知時知止置恆產數畝課子耕讀爲第一義更宜粗衣淡食保固元气俾祖宗家聲不替後昆知有詩禮庶此生不虛耳璣懶癖無似於家國法門原無足重輕不圖滄桑忽變曉夜憂傷不惟祖宗承三百年太平之徳卽我四十年大檀越一旦變故𨿽木石寧不悲感近和尙歸聞我以至言至論隱衷之憂固未能冰釋而胸次已開豁多矣第久病之質日就衰頹然泡幻之物生滅已聽其自如吾兄弟幸勿多念惟冀珍育起居以壽先人遺體更冀深體手足二字日新愛敬是所切祝。

