嘉興大藏經晦嶽旭禪師語錄

序

初祖西來不立語言文字以語言文字求向上一著便非西來大意矣自五宗衍派不能終於無言遂或匯之爲傳燈專之爲語錄名異實同然鉗錘轟辣宗風猶未少降也沿及今日生初祖千餘年後不知千餘年來未開之面目妄襲是非毀譽之迹搖唇鼓舌標榜宗門其淆訛何所窮極今讀我師晦翁語錄與初祖西來大意燈燈相印洵宗門之證諦人天之法幢也師自梵參學長而弘法遠近若京口之甘露聖果與槜李之金明楞嚴三塔眞如諸剎皆其鍛煉聖凡處其間一上堂一小參機鋒銛銳勘辧明確無假借無回互古臨濟周金剛莫之過矣然且刻苦內行終夜趺坐正如無量主夜之神照十方於不絕嘉炎少搜佛乘長而浮沈無悟因證地可著見於文字及歸田而獲叩師座下聆宗語之提唱如饑者之得食合掌歡欣莫可名狀昔黃檗以三頓毒捧大啟濟宗今師拈提宗要烹煆一時龍象其一片婆心詎可埋沒用是登之剞劂照耀昏衢則師之語言文字卽師之機權殺奪也然而師之眞面目究不在是敬述之以爲序。

時康熙癸未花朝嗣法門人徐嘉炎拜撰

晦嶽禪師語錄序

晦嶽旭禪師語錄卷第一

侍者全琳記錄

住嘉興府金明禪寺語錄

康熙癸亥十月初三日進院。

據室此是介師翁開大鑪韝運大鉗錘生煆佛祖活烹龍象之所三十年獨坐單提不動本際魔軍自息新金明旣爲他兒孫敢道跨竈騎鑪拈拄杖一卓曰任是銅頭鐵額到來也須按過僧問和尙入院之初有何垂示師曰佛祖點額云斬新條令又如何師曰喝起靑天三十棒云秪如銅頭鐵額漢到來如何勘驗師便打僧一喝師直打出又僧出師亦打僧才開口師曰驢前馬后漢直棒打出。

卽日上堂諸佛慧命列祖心宗覿面提持一肩擔荷撾毒鼓於機前振鴻鈞於未兆顯出衲僧巴鼻豁開向上重關此猶是古人行履未是越格超宗大眾會麼驀拈拄杖卓一卓曰者裏會得臨濟三玄洞山五位是甚麼閒家具若欲克復嘉猷挽回末運直須一踏鴻門開兩扇雍雍佳气樂寰區。

當晚小參跨竈騎鑪方稱作者就中取則有辱先宗若是獅子兒奮踞地威縱有牙如劍樹口似血盆到者裏不罄身而逃則望崖而退具恁般作略方可全提向上直指眞宗捩轉乾坤掀翻海嶽始見皇風成一片更於何處覓封疆。

示眾僧問學人初參請師指个徑路師曰此去杭州二百二曰不問者个路師曰水陸不增多乃曰者著子本自現成是你無始習气耽著不捨日深日厚轉增顚倒致使流浪迷途若是血性漢懸崖撒手一撲到底待蘇醒來睜開眼另是一般境界有恁麼人麼良久云啼得血流無用處不如緘口過殘春。

示眾連朝風雨漫漫聲聲郭外杜鵑陶朱靜悄無事有時把釣龍潭拈拂子作釣勢云誰識絲綸上淸香意自殊。

端節示眾今朝五月五日輪大如斗照破五須彌舜若顚倒走驚起桃符神撞破帝釋口拈拄杖作舞雲山僧拄杖子忍俊不禁隨例打筋斗喝一喝曰住住不可莽鹵。

示眾十五日已前煙迷古渡十五日已後月映淸溪正當十五日靑松棲白鶴碧沼綻紅蓮寒山子知不知世情看冷暖人面逐髙低。

七夕示眾今夜七月七家家收巧喫金風來樹杪淸涼生兩腋拈拂子召眾曰看看夏末便是秋初已證者宜須保護未悟者猛著精彩時節旣到其理自彰且作麼生是自彰的理一片蠡湖波底月巧云穿作花蝴蝶等閒雲淨碧天寬四海五湖光皎潔。

往建寧府普明寺途中除歲示眾大盡三十日小盡二十九東村王老化紙錢衲僧鞋破赤腳走無位眞人面門斑踏殺南山白額虎大地山河乞命萬象森羅叫苦大眾還識無位眞人麼急須努力向前行自有東君隨步武。

到泉州府崇福寺請上堂爲訪知音涉閩巓相逢喜气動崇山波濤萬丈從天瀉流出分明蠡水源拈杖召眾曰有者道寸步不移觀大千界如視諸掌有者道不越戶閫天下知識一時相見檢點將來多虛不如少實山僧披寒暑涉山川親到崇福與我希覺法兄髙談不啻絕倒今日客聽主裁借令行權與諸人花劈去也卓杖一下曰眞寂湛圓常光獨露潔如滄海之珠朗似碧天之月旣髙且堅鉆仰莫及者裏會得顯大機發大用豎放橫拈無不自在所以道似地擎山而不知孤峻如石含玉而不知無瑕且弟兄相見的事又作麼生以杖畫﹝○﹫║﹞相曰攜手同堂云底事無邊淸韻動山河。

到建寧柘浦龍珍寺覺圓法兄端節請上堂拈拄杖曰拄杖子跳上三十三天撞著娑竭龍王撲在金剛際下顚落帝釋花冠毗沙門王報道恰是人間端節日天津橋上有此奇特未審諸人還見拄杖子落處麼山中有客見眞虎塵內何人識臥龍。

出隊歸示眾住院理破垣出隊頂破笠計較總一般人生何攺易暑去寒來春復秋光陰打算如瞬息且道無位眞人還有攺易麼拈拄杖卓一卓曰者裏會得一生參學事畢。

示眾金明𨿽處城市實足山林意況蠡水似鏡雉堞如山篆竹漪然風搖千竿翠色靑楡掩映鳥翻萬樹金錢每對花晨月夜優遊絕勝人間諸人旣到者裏彼此切莫相瞞一朝一夕一月一年直到大休大歇無事不辦。

示眾三十餘年住子胡二時粥飯气力粗每日上山三兩轉問汝諸人會也無子胡只住个院子如此勞筋動骨太煞周遮山僧則不然自住金明四五年是非穿鑿不相干饑則食倦則眠從來不會老婆禪。

示眾識得拄杖子行腳事畢汾陽與麼道大似推人落井若向拄杖子上作活錯過不少驀拈杖召眾曰還識得麼到江吳地盡隔岸越山多。

示眾若論此事實無下口處金明只得向第二門與諸人扭捏看驀搖手云莫莫。

示眾三塔塘之東五龍橋之北有个漁翁發白齒黑泛一葉扁舟絲綸在握有時隨放隨收一任魚龍跳躍拈拄杖作釣勢云不是金鱗枉上鉤。

示眾剛坐下便云早是錯了也便入方丈一僧入問和尙一言未發便道錯了未審和尙錯大眾錯師曰你若識得者兩錯粉骨碎身僧曰謝師證明師曰錯錯錯。

立秋示眾有則現成公案諸人總知只恐錯會良久擲下拂子云一葉落天下秋。

因事示眾法社垂秋人不跟道古佛地總爲販賣賭賻之所說法處盡成葷酒淫污之場或有一个半个少奉戒行便乃不合時宜金明不是檢點諸方只要諸人知此利害倘操道心深自不蹈他故轍諸仁者莫事門庭熱鬧打哄過日直須田地穩密莫被情塵惑動朝夕精勤惟道是務莫到臨末梢頭做手腳不辦他時悔之晚矣莫言不道。

示眾舉汾陽十智同眞問答徑山杲曰汾陽末後若無个面目現在一場敗缺𨿽然如是喪我兒孫喝一喝師曰徑山多處添少處減汾陽只爲末後有个面目所以一場敗缺金明不惜唇齒爲汝翻轉面皮卓拄杖下座。

示眾舉寶應昭云寶應門風險入者喪全身作麼生是出身一句若道不得三十年後石源云曰寶應自救不了師曰石門道寶應自救不了是有出身路麼諸人會取三十年後的。

示眾舉雲門欽上堂良久曰好个話頭若到諸方不得錯舉便下座師曰雲門舉揚个事如九轉丹砂諸方不錯舉者能有幾人。

示眾舉興陽鐸僧問佛界與眾生界相去多少興曰道不得曰眞个那興曰有些子師曰興陽有殺人刀無活人劍。

示眾舉僧問靈泉如何是和尙活計泉曰一物也無曰未審日用何物泉便喝僧作禮泉便打師曰者則公案大有人不肯靈泉金明要斷不平可惜拄杖子不在手。

示眾舉雲峯悅因僧問如何是心地法門峯曰不從人得曰不從人得時如何峯曰此去衡陽不遠師曰雲峯道心地法門不從人得畢竟從甚麼處得。

示眾舉白雲端因僧問一喝分賓主照用一齊行去此二途請師別道云便喝僧曰從來疑著和尙云便打僧曰作家宗師云曰也不消得僧禮拜師曰白雲全提正令者僧向猛虎口中分肉毒龍頷下探珠金明只可坐觀成敗。

示眾舉黃龍心與夏倚公立談肇論至黃龍曰何常會萬物爲自己及瑞巖拈畢師曰黃龍力能揮張毒手不知格外提持夏公途路短販且喜親到寶山瑞巖𨿽是扶弱濟危怎出得公立問頭然𨿽如是還我無情意來何故從前汗馬無人識只要重論蓋代功。

示眾舉黃龍心云粗言及細語皆歸第一義你者隊尿牀鬼子三生六十劫也未夢見第一義在師曰黃龍提持第一義如髙祖入關中。

示眾舉如翁申因僧問如何是佛法大意翁曰周歲孩兒打花鼓曰阿誰證明翁曰古廟香鑪也不會便打石源云曰如翁太煞傷慈廣福卽不然有問如何是佛法大意向他道八十翁翁入場屋師曰如翁正眼有在未審者僧還會古廟香鑪麼大眾只如石門道八十翁翁入場屋意在如何欲窮千里目更上一層樓。

示眾僧問如何是金明境師曰佛閣髙蠡湖深曰如何是境中人師曰我有時用拄杖有時不用拄杖曰人境蒙指示向上事如何師曰待汝踢倒醉李亭道也不遲乃曰範蠡湖頭秋色髙水光徹底火雲燒薴蘿村畔霞生樹繡出鴛鴦一所橋風颯颯水潦潦無限幽懷思轉饒坐久聲沈新月上光輝皎皎透雲霄中秋示眾舉百丈西堂南泉侍馬祖玩月因緣師曰馬師父子一回相見可謂金聲玉振千古之下聲光猶在檢點將來大似寒儒詐富烏藤有分何故若無超方作怎得到今朝。

示眾舉拗牛祖因僧參祖橫按拄杖曰入門卽錯不入亦錯僧無對祖便打又僧參祖如前問僧曰合取狗口祖拈棒曰令合是汝行權借一半便打師曰入門卽錯不入亦錯小乘錢貫大乘井索。

重九示眾今日重陽節淵明酒興狂采菊東籬下語笑發幽香山僧不會先賢意三嗅寒香立晚陽。

示眾舉髙峯上堂豎拂云到者裏進前一步也不得退後一步也不得總不恁麼也不得畢竟如何不得不得師曰髙峯用盡九牛之力只是轉身不得金明與古人抖筋抖骨不爲分外豎拂子召眾曰金明者裏進前一步也得退後一步也得總不恁麼亦得畢竟如何得得。

龍興和尙忌日拈香一自巾瓶後倏焉十四秋始知墮馬腹更不問來由今日重相見又添多少愁華峯與碧雲八載意綢繆大眾如何是相見底事拈香雲者个還當得麼燒香雲長憶江南三月裏杜鵑啼血染枝頭。

示眾金明與諸人道破只是不得錯會達摩祖師直指人心見性成佛賺殺一船人。

李蛟門居士領眾紳士設齋請升座師拈香雲此瓣香端爲今上皇帝祝延聖躬萬歲伏願四海來賓萬民樂業此瓣香奉爲本府廳邑諸位尊官伏願壽山挺秀福海洪深此瓣香奉爲闔郡紳紟現前請主本寺諸宿伏願同悟眞乘共明般若此瓣香奉爲本寺開山歷代尊宿伏願不違本誓擁護法幢此瓣香奉爲本寺堂上開法第一代師翁介老和尙伏願不捨寶筏渡盡迷淪次於懷中拈出云此瓣香不須多劫栽培豈藉陰陽造就幾番親遭毒手十五年來幾欲藏拙愈隱彌彰今日遇个不識竅的大似宿債難逃被他徹底掀翻直得藏身無處熱向鑪中供養前住廬山東林次住浠川華桂末住新安龍興傳臨濟正宗第三十二代山鐸先師大和尙不惟酬報法乳且要諸人共知斂衣就座石源和尙白椎云法筵龍象眾當觀第一義師曰我本無心有所希求今此法王大寶自然而至大眾要識寶麼請出相見僧問世尊才生便雲天上天下惟吾獨尊如何是獨尊的事師曰山僧今日升座僧云恁麼則人人本具个个不無師曰上座又作麼生僧禮拜師曰未可全信乃曰若論此事據實而言卒無定準迥超聲色絕離見知語默難通動靜不涉所以唱道須明語內無玄玄在語內句中無意意在句中正眼豁開洞然明白才落思惟十萬八千固知法本無邊淵源莫測智海洪深浩蕩無際欲趨向以無門卽回旋而絕迹從上佛祖盡在無趨向處顯現當人故有時壁立萬仞攀仰不及有時隨機赴感一任觀瞻到个裏實無一法可取亦無一法可捨與麼承當一彈指頃成就無邊佛事建立無量法門理事頓超眞機獨露淨裸裸赤灑灑渾沒巴鼻至若曲爲時機將半个栗棘蓬咒底攪翻拈出千鈞生藥頭人天揭示且道路逢劍客還是詩遇髙人良久云眞淨界中才一念閻浮已過七千年復舉世尊初生及雲門話畢師曰雲門气宇如王怎柰陣後興兵旭上座不妨寬著肚皮忍得一時之气淸福自然勝過與人何故八千人散煙塵盡四海歌謠賀太平石源和尙結椎云諦觀法王法法王法如是師下座。

晚參上堂虛玄大道體全彰物物頭頭盡顯揚海月湖天空闊處珊珊翠竹倚斜陽千門萬戶重重透理事雙融絕較量諸仁者謾揣詳祖翁一片閒田地兒孫永劫受餘殃拈拂子畫﹝○﹫﹑﹞相云到者裏也須汗流浹背始得。

示眾舉雲門道平地上死人無數出得荊棘林是好手有僧云恁麼則堂中第一座有長處門云蘇嚕蘇嚕東山演祖云太平卽不然平地上个个丈夫荊棘林裏坐得的是好手何故復云格金明又不然平地上活潑潑荊棘林中灑落落未是好手以杖劃一劃云者裏透得過方堪共語。

示眾九月池荷盡西風入骨寒東籬無限意霜冷怯衣單三兩个衲子優遊鴛水邊漁艇驚鶴起翔集去翩翩若問歸來日那邊休夏者裏過年良久云蒼天蒼天。

普請搬瓦次師拈起一片瓦示眾曰一大藏教只說者个時有僧亦拈瓦云一大藏教不說者个師曰說與不說只消一文錢僧曰半文亦不值師曰山僧今日折本也僧微笑師歸示眾曰雲門普請搬柴金明普請搬瓦不說一大藏教只要諸人放得下眾中有放得下者麼眾無語師拈拄杖一時打退歸方丈。

示眾舉南泉云文殊普賢昨夜三更起佛見法見各與二十棒貶向二鐵圍山金明則不然有起佛見法見明窗淨幾安頓珍饈供養何故此一時彼一時。

示眾舉南泉云王老師自小養一頭水牯牛擬向溪東牧不免食他國王水艸擬向溪西牧不免食他國王水艸不如隨分納些些總不見得師曰南泉恁麼道猶未瞥地在金明也有一頭水牯牛放著手一任自西自東朝朝一曲田家樂五字拈來調不同。

示眾唇吻中眉毛下與諸人露个消息良久曰天气尙冷便下座。

除歲小參釋迦出世爲一大事因緣故所以不吝慈悲巧設多方拈拂子劃一劃云只要諸人就裏討个下落別無岐路可趨眾中有會就裏落處麼如無金明與你分析去也揮拂云一段光明無剩少赫然照燭古乾坤。

元旦上堂新年頭行新令大地山河一齊聽命以百千須彌入一毫端於毫端內現百千三昧拈起拄杖云拄杖子還入也未擊香幾云年年是好年日日是好日大家納新祥金明獨失利。

示眾舉僧問南泉卽心是佛又不得非心非佛又不得師意如何泉曰大徳且信卽心是佛便了更說甚麼得與不得師曰南泉答者僧話疑殺多少人汝等夢眼若開道非心非佛也是道卽心卽佛也是如若狐疑且去僧堂前寮捨內看畢竟承誰恩力。

示眾猛虎當門坐諸人得何三昧得入。

示眾春風蕩蕩春日融融鳥鳴幽谷花綻崇隆大眾且道是法爾是神通者裏通一綫吾師不在廟廊。▆

示眾十五日已前風十五日已後雨正當十五日呼風卽風呼雨卽雨。

示眾逆風行船須憑篙人眼力衲僧入煆要假師家鉗錘鉗錘不妙不能除其多劫沈滯眼力不精不能諳其長驅水脈如是全賓全主有照有用若不爾者如紅鑪上著雪便一齊烏了安有解脫時節。

示眾來也不入此門去也不出此門來去旣無蹤迹可尋那畔者邊安有語話會所以道大機大用不存軌則如電光石火擬議之間卽錯過了也。

示眾以拂子畫○相云若向者裏道得不落五陰試道看。

示眾今朝三月三大地山河驀出關萬象森羅開正眼桃紅李白柳垂煙祖意西來明的的眞如般若體虛玄恁麼解悟去須知頭上有靑天。

示眾巧說千般不如直道春風和細雨全非佛祖妙諸禪行履處常防生靑艸。

示眾舉無準範最初請益堯老宿坐禪之法堯曰禪是何物坐的是誰準晝夜體究一日於廁提前話有省師曰雪竇大似純剛打就一期火迸星飛老宿質庫典牛未免淸平渡水。

示眾舉仰山穆因僧問如何是正聞曰不從耳入曰作麼生曰還聞麼師曰長江滚白練逆水放木鵝耳裏眼裏任人作活只是不許妄通消息喝一喝。

示眾舉大隨眞僧問和尙百年後法付何人曰露柱火鑪曰還受也無曰火鑪露柱師曰深入不犯風行艸偃大隨百年後果有法付乎問取露柱火鑪。

示眾舉馬祖因水潦參禮拜起欲伸問祖一踏踏倒潦忽大悟起來大笑曰也大奇也大奇百千三昧無量妙義只在一毫頭上識得根源去師曰只是个語語向上一路驢年去也未夢見。

示眾舉黃檗參百丈至丈曰如是如是見與師齊減師半徳見過於師方堪傳受子甚有超師之見師曰百丈敗缺不少那里是他見過處。

示眾舉大慈中上堂曰山僧不解答話祗能識病時有僧出慈便歸方丈師曰大慈弄巧成拙自相鈍置金明也識病三般不醫。

示眾舉月溪澄一錫徧參最後至道林呈所見無際不諾溪以際抑出不遜語辭際際知是法器遂負囊送至山門忽指黃犬曰者畜生爲甚有業識無佛性溪於言下大悟師曰者个道理如太阿劍不敢犯鋒如塗毒鼓聞著卽喪信非偶然月溪一向气宇如王大方獨步豈出道林縵天网子不得𨿽然道林若無匣內龍泉鼓聲湊巧又安得月溪點首下髙臺。

示眾舉寶芳進因與同學會文睹芍藥花有省從坦然披剃誨以柏樹子話參徧諸方自謂無出格鉗錘一晚在天界佛殿經行聞燈花爆如雷震尋謁大岡便問如何是西來密密意夷峯下禪牀擒住曰西來無意你道此間是甚麼意芳無對如是寢食俱忘一日登廁聞鄰僧敲籌作聲忽大悟師曰夷峯鉗錘嚴密門墻固不通風非天目老人亦不能破家蕩產大眾還有知此消息者麼良久卓拄杖下座。

示眾舉無趣空上堂集眾趣良久喝一喝曰禍出私門便歸方丈師曰不遇江南客徒自唱鷓鴣。

晚參上堂舉臨濟四喝師曰臨濟大師將謂有多少奇特致令後代兒孫咬住矢橛以爲大休大歇的田地正眼看來大似羊質虎皮饒你喝得金明上三十三天撲下十八風輪蘇醒起來向你道好喝只是未在何故一片白雲橫驛路時人幾个不迷蹤。

晚參但與麼去不負來機知汝疾在膏肓十無一生山僧不避諸方檢點猶作死馬醫復云過。

示眾湖光瀲灩柳色靑幽農歌雜還漁唱歡忻艛船奏郭外之笙簫音聞聒地畫樓擁閨閣之佳人朱紫溢目鳥語鶯歌云行風驟一一爲諸人發向上機開正法眼者裏會得釋迦不前彌勒不後設使不薦一任打瓦鉆龜。

晚參連旬五月黃梅雨山衲口中生醭白爛卻西來鼻祖心餈團日久化爲鱉東山碓觜忽開花生鐵秤錘撚出汁大眾且道那事又如何擲下拂子起身視之曰嗄臨濟無位眞人變作雲門矢橛大笑歸方丈。

示眾舉古湛衝結茅徑山集無趣語及見趣趣曰曾做什麼來湛曰買得一段田收得元本契請和尙僉押趣展閱曰者是我的你的聻湛曰莫搶奪行市趣擲下集本湛便出師頌曰龍門久駐飛騰勢才便風雷趁晚潮驚起泥牛穿碧海轉身一拶直衝霄。

示眾舉無趣空問古湛曰徹骨徹髓道一句三玄三要絕遮護此二句中我欲取一句爲法你道取那一句好湛曰和尙適來道那一句趣瞋目叱曰汝恁麼無記性湛曰秪爲和尙徹骨徹髓趣笑曰不然爲子一人卽得爭柰大眾何湛曰取卽不辭恐辜負先代喪我後人趣曰如是如是師曰無幻大似一顆走盤珠愈琢愈輝趣祖驗得號段分明也是勾賊破家。

示眾舉南明廣因僧問四大分張眼光落地甚處安身立命山曰東家作驢西家作馬師曰好風流只恐者僧不識何故孤月照臨山嶽靜幾多人向此中休。

示眾舉香嚴端上堂僧問如何是直截根源嚴擲下拄杖歸方丈師曰香嚴腳下有紅絲綫被者僧一拶方始瞥地。

示眾舉仰山住東平日潙山令僧送書並鏡至山上堂提起示眾曰且道潙山鏡東平鏡若道是東平鏡又是潙山送來若道是潙山鏡又在東平手裏道得卽畱取道不得卽撲破去也眾無語山撲破下座師曰馬師送醬百丈打破醬甕潙山送鏡東平撲破鏡子祖孫接踵頂門只具一隻眼。

示眾舉南明廣志慕禪學恨宗風不著徧遊講肆復歸掩關看無字話始覺物理一致古湛就關扣問便有師資之契啟關謁古湛於車溪未幾卽入古湛舊隱之白雲禁足三載徑山繼峯老宿請湛開法明每聞示誨必垂淚刻究一日偶拾片紙有觀方知彼去去者不至方之句有省呈湛湛印可卽舉明首眾尋付以從上源流法偈明前後服勤八載日益玄奧師頌曰禹貢上承堯舜徳盛明猶見漢唐心此時不必問端拱帝業持盈已到今。

示眾舉鴛湖用祖欠安介庵師翁侍次湖命茶問曰汝字覺先喚甚麼作先庵曰且喜今日得自在湖曰如何是覺後庵曰請和尙尊重湖曰你還分得先後麼庵良久湖便喝庵曰只管喫茶湖曰如何是喫茶底事庵曰柿棗腐幹都在者裏湖曰意作麼生庵曰一口吞盡湖曰是甚滋味庵曰甜者甜咸者咸湖曰未在更道庵禮拜曰謝茶湖深肯師曰大丈夫當鑪不避火迸臨場豈諱截舌機旭是普明四世孫敢言未在若是新金明待他道一口吞盡驀豎竹篦曰者个聻普明若出得者只手老漢吞了底也須吐出。

示眾舉永福照因僧問如何彭州境曰人馬合雜僧作拽弓勢福拈棒僧擬議福便打師曰者僧甚有穿楊之巧爭柰臨陣弦斷何。

示眾舉圓通秀云少林九年冷坐剛被神光覷破如今玉石難分秪得麻纏紙裹者一个那一个更一个若是明眼人何須重說破金明不免節上生枝達摩九年孤坐末梢無端失卻而今學語之流盡喫他人涎唾者一个那一个更一个但說別人短長不識自家好惡。

示眾舉白雲端云古人畱下一言半句未透時撞著鐵壁相似忽然覷透方知自己原是鐵壁如今作麼生透復云鐵壁鐵壁師曰白雲只知鐵壁且不知古人意旨。

示眾髙而無上廣不可及淵深莫測細包太虛形名不立孰把心通堂堂大度無多子喚作物兮卽不中。

示眾舉昭覺勤云迥無依倚超宗越格非佛非心壁立萬仞桑樹上著箭柳樹上出汁師曰迥無依倚寸步難移非佛非心挨拶不入桑樹上著箭柳樹上出汁兩彩一賽秪如壁立萬仞一句又作麼生驀撫香桌云消得龍王多少風。

示眾舉方山寶拈杖問秋江曰舉一不得舉二放過一著落在第二江近前奪杖擲地曰大眾證明巖深肯師曰瑞巖陣布龍蛇未免鉤賊破家秋江𨿽有臨場之策且無定亂之謀若要河淸海晏且看休兵奏凱。

示眾我手何似佛手拈起笊籬便作糞帚我腳何似驢腳踏斷石橋不識略彴人人有个生緣八角磨盤空裏旋相逢兩手垂過膝短髮髼松已蓋肩忽逢捕風捉影的一聲漁笛渡前川。

示眾舉則中度有道流問承教中有言劍爲不平離寶匣是否曰是曰弟子有不平事請和尙借劍還得麼曰得道流作接劍勢中便喝道流曰我素常疑著者老漢中曰作麼生道亦喝中曰好喝再喝看道掩耳便出石源云曰我識得你是道流師別曰我幾乎喚你作道流。

示眾舉天界古拙俊上堂云魚躍於淵不能躍於階級之上太末虫到處能緣不能緣於火焰之上衲僧家超佛越祖腰包天地鼻孔一缺不能補滿良久云又怎怪得師曰寐語作麼。

示眾舉東林無際悟初縛庵研究無倦四指大書亦不顧只是拍忙做鈍工夫一日因啟發參八峯無念松隱輩及見白雲云舉萬法歸一問林答云乃喝出一晚經行廊下云見遂扭住曰大眾快將火來老僧擒下个賊林曰是家內人云以手掩林口曰如何是家內事速道速道林如此有省師曰東林胸藏甲冑气噴鬥牛及到白雲會下不但斂旗停鼓亦且喪身失命。

示眾處暑秋分白露節朝寒暮冷午時熱禪客相逢不展顏秋風陣陣落梧葉森羅萬象漸紅黃此景此時誰會得一日缽盂兩度開飽飯殊慚兩鬢雪。

示眾翠竹搖風觀音入理深談黃花滿徑毗盧示現慈容雁過長空遠岫飛無心之云幾片鶴棲喬木層巖瀉有意之水數聲於此會得山河大地不是別物碧沼冥冷豈屬外來。

示眾憑虛閣下古龍潭深淺誰能把杖探縷縷絲垂千尺外時人多作釣臺看。

示眾相逢無背面到處絕周遮明眼人前見得透葫蘆原是帝瓶差。

晚參三拳打不落一腳踢不起半邊卻囫圇無物堪比擬。

晚參釋迦不在前彌勒不在後正當恁麼時諸人命根卻在旭上座手裏眞正衲僧祖父田園踏得穩更愁何處不封疆。

晚參盡十方世界純淸絕點未是衲僧極則不見一法猶是淆訛若是丈夫兒何妨性燥。

示眾舉方山寶云撐鐵船過海底人爲甚麼向鍼孔裏叫屈師頌曰差卻毫釐便失宗浮雲宿霧鎖重重落花庭際無人掃卻怨春閨盡日慵。

示眾至道無難惟嫌揀擇鼓聲鐘聲簫管聲誰云一法之所印日光月光閃電光何曾一色可比量不識楊岐三腳驢烏龜驀地過扶桑。

示眾舉斷橋倫祖初見谷源於瑞嚴聞麻三斤話有疑一日於云居見山堂偶閱楞嚴至蚊虫螻蟻無有言說而能辦事處頓省厥旨曰趙州柏樹子話可煞直截師曰蠱毒之家水勸君切莫嘗沾一滴定喪亡。

示眾舉天目寶芳和尙上堂曰箭鋒相拄徒勞話會啐啄同時全憑作者啐啄同時卽且置如何是箭鋒相拄底事野翁出眾禮拜起便喝目亦喝翁又喝兩喝歸眾目卓拄杖下座師頌曰雷聲才震雨彌漫个裏誰將正眼看生鐵昆侖剛抹過澄潭驚起老龍蟠。

示眾舉鴛湖用祖問密雲禪師曰恢擴法道開示人天秪如有一人不受化下者畢竟如何攝授師頌曰仰手云兮覆手雨電光石火豈能追聲前有路無人薦獨自淒淒下釣磯。

示眾舉本師山鐸和尙上堂曰卽心卽佛野老家淳非心非佛刀槍徧地不是心不是佛不是物竿頭絲綫從君弄不犯淸波意自殊但恁麼會馬祖鼻孔不消一捏自然徹骨徹髓還有恁麼會底麼有僧才出山連棒打退師頌曰奇策籌謀各謹機風前歌唄動離微七千人散煙沈後江北江南盡帶悲。

示眾舉趙州狗子話師頌曰狗子佛性無蘆花滿渡頭漁翁隨處釣不必著羊裘狗子佛性有花街柳巷口報與癡禪人出入休莽鹵。

示眾舉石頭遷和尙曰吾之法門先佛傳受不論禪定精進惟達佛之知見卽心卽佛湛然圓滿凡聖同齊應用無方離心意識三界六道惟自心現水月鏡像豈有生滅師頌曰老到心同稚子歌引人胸次自成魔衡南一望秋雲裏蠻鳥關關唱哩囉。

示眾舉僧參伏牛無礙鑑鑑喝曰看劍曰幸是某甲若是別人一場禍事鑑曰那个是別人試指出看僧掀倒禪牀鑑曰幸是老僧若是別人打折你驢腰師曰若要名壓諸方須是臨濟徳山若是斬釘截鐵讓他普願歸宗權衡佛祖提挈綱宗須是恁麼人方堪紹繼伏牛老漢是則也是怎柰放去太險收來太奢若到金明不特進退無門要且喫棒有分。

示眾舉智中國師因楚山訪中呈悟繇山曰如何是無字意中曰出匣吹毛劍寒光射鬥牛山曰趙州因甚道無中曰波斯嚼冰雪不覺齒牙寒山曰拈過有無如何湊泊中曰夜深誰把手同共禦街行山曰向上還有奇特事也無中曰秋夜家家月春深處處花一雙淸白眼何處撒塵沙山曰善哉師曰楚山節節驗過智中胸藏甲兵愈出愈奇可謂作家戰將秪如出匣吹毛還有端的得者麼。

示眾舉車溪無幻祖示疾僧問和尙百年後向甚麼處去溪曰千株松下角彎彎百艸頭邊亂跳師曰火後一莖毛。

晚參十方世界一毛頭迥出當陽絕異流時人有眼雙瞳瞽劈面鉤錐不識羞不識羞沒來由貓兒尾上系花毬。

晚參大道無難易至理絕言詮池上機梭聲相似正偏不落自綿綿。

晚參若要展演濟北宗風鼓揚楊岐正脈不須掀天揭地只消一捏鼻頭自然汗出。

示眾舉僧參峻中嶸中拈拄杖曰是那个魔王使得汝七顚八倒帶水拖泥作麼僧便喝中便打僧曰看破了也抽身便出又僧參中如前問僧擬議中打出又僧參中亦如前問僧曰气急殺人中亦打出一日光澤惠參亦如前問惠曰老老大大著甚死急中擲下拄杖便歸方丈師曰峻中懷藏北鬥眼蓋南辰傍若無人正眼觀來也是弄巧成拙。

示眾舉夾山定山同行語次定曰生死中無佛卽無生死夾曰生死中有佛卽不迷生死互相不肯同見天梅夾問未審二人見處那个較親梅曰一親一疏夾曰那个親梅曰且去明日來夾明日復問梅曰親者不問問者不親夾住後曰當時失一雙眼師頌曰樹頭樹底覓殘紅一片西飛一片東始自武陵人去後喃喃幽鳥罵春風。

示眾舉六祖因靑原問當何所務卽不落階級祖曰汝曾作甚麼來曰聖諦亦不爲曰落何階級曰聖諦尙不爲何階級之有祖器之師頌曰金鼎龍蟠煙篆靄劫前露出垢衣身堂堂不坐琉璃殿豈惜東宮百寶珍。

示眾心本是佛道不用修何更騎驢覓驢心不是佛智不是道擬議白雲萬里者裏會得物我同觀倘或不爾徒勞話會邑宰沈克齋問智不到處作麼生師喚沈公沈應諾師曰頭角露也。

邑宰屠尹和薦男素申請對靈小參師揮拂子云身從無相中受生猶如幻出諸形像幻人心識本來無罪福皆空無所住心識旣無罪福悉空且喚甚麼作無相驀豎拂子云鯨吞海水盡露出珊瑚枝。

李蛟門又恂二居士薦兄上臨請升座夫誠明之道克己復禮不可一日違仁故聖門之徒多在者裏借路徑過立至善之所猛地回覷但一覺來則知非幻非虛而罪花凋謝福果恆新鎭常一物無聲無臭驀豎拂子云會此一物細入微塵而無內大包天地而無外仰之彌髙鉆之彌堅瞻之在前忽然在後旣瞻仰不得且上臨李公卽今在甚麼處良久揮拂子云玉樓曾賦就恰好贈新篇。

普說貓有歃血之功虎有起尸之徳善知識一言半句實有起死回生之力翻窠倒臼之施若無如是作用卽是弄泥團底漢昔南明祖掩關興善有持禪關策進書至祖展閱於無字話上凝然撲之不散捏之不聚欲罷不能覺得此身徧滿堂宇盡乾坤世界總是一个無字行住坐臥穿衣喫飯總是一个無字至如寒來暑往鵲噪鴉鳴亦皆是一个無字間有賓朋候問槪不與焉車溪沖和尙聞有眞實志親到關前勘驗祖將從前工夫一一舉似溪應聲跌足曰悔我來遲向後縱欲到此不易得也蓋師資一言相契全身許可及祖啟關往謁服勤八載大眾你看者个道理畢竟有何區分淆訛在甚麼處前車溪扣關相見聞其語則應聲跌足已肯可矣何機竅相投而在八年之後此非細事乃敢艸艸在師家須盡鉗錘以陶鑄學者重重洗拭使其立錐無地直使索索然不存一毫微見若有一毫佛法系於胸中卽是生死根株所謂師嚴而道尊在學者要假鑪韝鉗錘惡辣如迅電疾雷轉眼不得無處吐气恁麼也不得不恁麼也不得恁麼不恁麼總不得直下如大火聚近前不得到與麼時忽被師家頂門一鍼始解地一聲通身汗下向所疑者如日消冰似湯沃雪才到大休大歇田地然後拈一機則千機萬機寢削舉一句則千句萬句朝宗放去收來隨機生殺古人到者裏尙封鏡封醬腳下兒孫以致脫穎而出又普明用和尙參究此事首親南祖次謁車溪得最上工夫後侍南祖一十三載不離左右一日在徑山禪堂閱思益梵天經注有省卽呈無生偈曰鐵壁銀山誰敢摧賊身驀地拶將來相看原是舊相識當下慚惶笑臉開又曰歷劫多年窮苦事風光畱得到今朝笙歌車馬門如市內院依然鎖寂寥南祖閱之痛加訶叱何也恐普明得少爲足站住腳跟故痛處加艾頂門示鍼俾知臨濟一宗道出常情及至師資緣熟特舉獨腳偈普明於言下頓契微旨披閱蘊奧點首下淚則知恩大難酬假呈偈曰南祖就與冬瓜印子安得有此境界諸禪徳你看古人爲此事親近師家十餘年朝參暮請刻刻提撕無論師家學人扭作一團如冤家對頭相似開交不得必要討个分明如是久久磨煉自然水到渠成心花頓現頭頭合轍法法圓通掉臂欬唾無非大用現前𨿽然要是其人一等倚艸附木不但受此鉗錘才學依樣葫蘆黑殼本上攢措幾句說話就求付囑其餘涅槃心差別智一千个五百雙不會過在師家總因道眼不明而自誤誤人師家道眼果明鉗錘不凡此輩如藥汞銀入煆則流矣況大法乎今諸方希徒門庭熱鬧只要多散幾柄拂子以致宗風掃地汝等旣到金明不問晚學初機參要眞參證要實證看話頭卽如限糧刻敵古徳云暫時不在如同死人且道暫時不在的是个甚麼者裏一拶粉碎撩起便行若是咬定矢橛不能轉換他日鐵蛇鉆你鼻孔有分在莫言不道。

受三塔景徳寺請退院上堂卓拄杖云法無一定隨機而化道本無方遇緣卽宗旣無心於去來何有相於彼此昭明同於杲日放曠等乎虛空或行或住或城或郭若也事理不拘情見超越無可不可復卓杖曰三尺龍泉光照膽萬人叢裏奪髙標拽杖便行。嘉興大藏經晦嶽旭禪師語錄

晦嶽旭禪師語錄卷第二

侍者全琳記錄

住三塔龍淵海會景徳禪寺語錄

康熙己巳十月十六日入院。

山門古人道無量神通百千三昧皆從此出山僧卽不然河沙諸佛百萬人天皆從此入以何爲驗喝一喝。

彌勒坦腹當軒笑等阿誰我若不來阿誰識你。

韋馱爾秉靈山記莂我受檀那公請肝膽莫相違主賓須正令。

佛殿洞山麻三斤雲門幹屎橛檢點將來著甚死急二手齊拈香雲一炷黃檀一炷紫柏合掌云冤屈冤屈。

伽藍祠法社幹城叢林蠱幹神威肅肅赤心片片新長老𨿽則宿債難逃也要你共出只手何故汗馬無人識重論蓋代功。

祖師堂者一隊漢口不關風鼻孔又缺世間多少癡男女無端受你誑嚇山僧今日不幸也打入者邪魔窟宅。

千華臺具三十二相現百千手眼徧剎徧塵無在不在卽今相見一句作麼生道禮拜云聞性圓通周法界全賓全主絕遮欄。

踞室橫按拄杖云踞毗耶室行摩竭令橫按莫邪衲僧乞命倘有个不怕死的單刀直入如何接待以杖一卓云若是猛虎能插翅金剛圈子透還難。

當日學憲錢容山明經李蛟門曁眾紳衿設齋請上堂師拈疏示眾云字字珠回玉轉擲地金聲言言見諦超宗耀天光彩靈山付囑總在里許若欲四眾普聞卻請表白敷宣宣畢師指法座云向毗盧頂上行个个誇能逞伎來刀山劍樹裏坐孰敢橫身直入恁麼會得半句猶閒更或躊躇山僧謾諸人去也便升座拈香雲此一瓣香動也雲興雨作靜也海晏河淸爇向鑪中端爲祝延今上皇帝聖躬萬歲伏願聖明超日月睿算等乾坤八表升平萬邦歸化此一瓣香願力弘深功髙百代奉爲滿朝文武本省本府本邑諸位尊官伏願祿位髙遷壽基鞏固此一瓣香受靈山之付囑持寶印以摧邪奉爲現前請主合郡紳士伏願扶法社於末運力挽頹風悟般若之正因妙明眞智此一瓣香道根深植本誓不違奉爲諸山知識本寺耆舊伏願共遵如來教敕同明列祖心宗此一瓣香通天作用跨海神機飯雲水於干戈隊裏建法幢於荊棘叢中供養本寺中興先法伯主峯大和尙伏願世世爲招提標格在在闡教外眞宗不忘弘誓擁護法幢於懷中拈出香雲大眾還知落處麼惡過塗毒烈勝砒鴆十八年前龍興會裏被个沒意智的輕輕一拶瓦解冰消本擬塡溝塞壑事不獲已將錯就錯第二回

拈出供養先師山鐸和尙斂衣就座亙思維那白椎畢師曰架千鈞弩殺活全彰提正法眼魔佛俱喪不用如何若何莫有共相激揚者麼紫淵問範蠡湖頭才啟网又向龍淵把釣竿時如何師曰不是金鱗枉上鉤曰一句無私超彼此還將何法報君恩師曰天髙羣象正海闊百川潮曰今日車蓋臨筵緇素雲集未審有何法施師曰無一法與人曰恁麼則禮謝去也師曰放汝三十棒問云淨月明風行艸偃力挽頹風普利四眾如何是普利的句師曰杲日麗天淸風匝地曰魚龍總藉弘波力萬象同瞻慧日光師曰贊嘆有分問七載金明施法化今朝景徳振綱宗未審同耶別耶師曰分身兩處看曰與麼則龍行雲起虎嘯風生師曰何處不稱尊云有意气時添意气不風流處也風流師曰且禮拜著乃曰眞機獨露大用現前滿目淸輝古今通徹盡十方世界是眞實人總無邊香水海是解脫道只在當人猛省可以得大自在故釋迦老子以此出世度生達摩大師以此直指人心見性成佛天下知識以此解黏去縛秪今車蓋臨筵羣賢畢集請山僧舉揚个事爭敢囊藏被蓋其有諸佛說不到處諸祖提不起處今日一齊揭露拈拄杖召眾曰見麼卓一卓曰聞麼若也聞見分明撥開向上一竅千聖齊立下風故曰我爲法王於法自在且入院升座一句又作麼生秪將補衮調羹手撥轉如來正法輪復舉達摩見梁王因緣畢師曰達摩來東土將一丸毒藥要斷人命根若非武帝見機幾被所中諸人喫茶喫飯切須檢點驀以杖召眾眾舉首師曰中也復頌曰玉兔懷胎下紫微人間不識便稱奇等閒躍過蒼龍窟動地腥風徹四維維那復白椎師下座。

當晚小參曹溪門下法久獘生理事偏執是非顚倒畫蛇必添足畫虎定成狗以虛爲實言行舛謬謗毗尼是小乘辟禪定爲魔樣法門至此漸見傾危今山僧入院之初與諸兄弟少集片時略呈鄙陋不得妄生穿鑿別尋知解直須永絕淆訛萬機寢削恁麼會去如龍得水似虎靠山猶較些子召眾云雪後始知松柏操事難方見丈夫心。

請兩序上堂立宗綱輔法社要假其人吹無孔笛彈沒弦琴全憑作者三塔者裏斑斑龍象濟濟麟鷟𨿽則量才補職務在進退有儀奮那吒八臂現大悲千手賊來須打客來須顧則祖席重光法門有賴拍禪牀云若要祖燈眞不墜大家扶起破沙盆。

開鐘板拈槌示眾云施佛祖鉗錘作人天號令波旬聞之膽喪象王聽以顰呻且衲僧分上如何取則驀擊板云一擊髑髏成粉碎逼塞乾坤沒古今。

肅眾小參光陰瞬息人生幾何轉眼便是來生直下萬勿錯過衲僧家出一叢林入一保社本爲尋師擇友了明大事若圖飽食暖衣何處不可諸人旣不嫌此間淡薄又不厭山僧鄙陋在此同居務要戒行精嚴律身辦道毋習外緣打哄過日虛棄時光一朝四大敗壞神識無主你平生所作業因一時現前萬苦逼身無處可避到與麼時悔無所及。

除夕小參今夕是除歲一年事已畢東村張大化紙錢西捨廖胡吹觱栗諸方槌鑼擊鼓談玄說妙有的道一年將盡夜萬里未歸人有的道太盡三十日小盡二十九有的道烹露地白牛與諸人分歲有的道爆竹一聲送臘梅花幾點迎春龍淵者裏無春可迎無臘可送也不烹露地白牛也不說大盡小盡也無萬里未歸客也不打鼓談玄妙止有三件事與諸人說破一喫茶不得濕舌頭二喫果不得動牙齒三猜拳不得撒手呼盧恁麼會不妨奴呼釋迦婢喚彌勒若不會三十日來有个漢與你打算在。

晚參心不是佛造作卽乖智不是道用修還錯從上佛祖說心性判古今大似白晝挑燈龍淵者裏不是盡法無民蓋爲諸人千里尋師不遇明眼終成廢器入我門的直須吐盡野狐涎脫卻骨臭衫換骨洗腸始得若不爾者閻羅大王不怕多知多解。

小參眾才禮拜師曰又要畫蛇添足作麼便歸方丈佛涅槃日上堂三塔淩雲勢逼靑霄回雁迹千華聳漢髙標競麗出龍淵桃花陌上槜李枝香飛白雪鴛湖堤邊細柳梢葉吐黃金如來紫磨金色身獨露堂堂無隱覆阿難悲泣波旬歡喜出格丈夫別有襟懷景徳當時若在波旬與阿難釋迦老子各與三十拄杖何故不合以生滅之見而欺侮後人𨿽然景徳恁麼道亦合喫三十拄杖眾中還有下得手底麼良久云最喜無心花裏鳥閒來終日盡情啼。

上堂鵲噪枝頭魚行水底片片雲生徼外行行鷺起沙汀鴛鴦湖裏款乃數聲白薴村邊徵帆幾葉田家麥熟登場鄰婦蠶眠摘繭寒山拾得無端起佛見法見貶向二鐵圍山莫有相救者麼卓杖云常恨春歸無覓處不知轉入此中來。

上堂森羅萬象日夜浩浩地廣談般若三世佛祖一齊立地聽諸人信得沒麼信得沒與佛祖同參否則是汝自生障隔山僧無計可施秪得袖手旁觀。

小參舉潙山問僧汝會甚麼曰會卜山拈起拂子云者个六十四卦那卦收僧無語山曰適來大壯今是明夷師曰三百八十四爻合爲六十四卦看來爻象分明明夷變作大壯文王周公孔子一齊占卜不上不入河圖洛書豈用蓍錢疊象。

小參舉六祖因僧問黃梅意旨甚麼人得祖云會佛法人得云和尙還得麼祖云不得云和尙爲甚麼不得祖云我不會佛法妙喜云還見祖師麼若也不見徑山與你指出芭蕉蕉芭有葉無又忽然一陣狂風起恰似東京大相國寺裏三十六院東廊下壁角頭土和尙破袈裟畢竟如何歸堂喫茶師曰徑山與麼道佳作仁可知禮也諸人會麼龍淵更爲你注腳庭前一古柏淸明遭雷折枝葉盡塗地中心紅似血路行人望之虛空釘个橛夜來月上三更時影入螺窗墨漆黑怎似棒打靑天蛟龍出穴。

小參舉僧問長沙南泉遷化向甚麼處去沙云東家作驢西家作馬僧云未審意旨如何沙云要騎便騎要下便下妙喜云今日或有人問圓悟老人遷化向甚麼處去卽向他道入阿鼻大地獄去未審意旨如何飲洋銅汁吞熱鐵丸或問還救得也無雲救不得爲甚麼救不得是者老漢家常茶飯師曰忤逆兒孫須是長沙妙喜酬恩報徳曲盡禮儀可謂深達水源木本之道龍淵則不然今日或有問山鐸老人遷化向甚麼處去向他道不是靈鷲峯頂便是兜率陀天未審意旨如何說法猶如釋迦慈悲仿佛彌勒或問還來世間化度否云一航普濟羣生類天上人間未肯休大眾且道長沙妙喜抑底是山僧贊底是者裏分疏得出天堂地獄一任橫行佛界魔宮遊戲自在東林和尙忌日拈香者个和尙生平無狀一味虎行狼心到處惹人怨謗龍淵曾遭一踏至今忿忿難忘驀拈袈裟角云常看遊子衣中綫幾番提起惱人腸。

示眾舉斷橋和尙臨終集眾入室作書辭諸山及魏國公公饋藥不受又遣人問曰和尙生在天臺因甚死在淨慈橋曰日出東方夜落西書偈而化師曰淨慈恁麼答話未免俗官看破。

示眾舉方山和尙凡有僧入室卽豎拂子曰是甚麼僧擬議直打出二十年少有契其機者大石云曰秪如師僧家識得拂子又作麼生良久彈指一下師曰識得拂子買艸鞋行腳。

金明介師翁忌日拈香踞獅窟哮吼吒沙壁立萬仞開天封光明灼大迥脫羅籠天下金明一時咸仰玆九月二十三日小孫旭又如何卽是插香奠茶云三奠龍淵水一爇紫檀香三塔齊稽首千華靄翠長。

達摩大師忌上香觀震旦有大乘气象無端栽棘刺航海來東土牽枝引蔓長直指人心見性成佛殃禍及平民者老漢畜心不善招得五番中毒正所謂有心害人而被人害自料不能敵脫只履而西歸卻遇宋云捉敗龍淵不是發宣人短特要諸人勿蹈他故轍何也寧爲亂世英雄莫做太平姦賊。

上堂僧出叉手立師曰是誰使汝顚倒僧低頭視師曰者老漢項上鐵枷也不知師便下座。

上堂三塔者裏孤髙淸冽目視雲霄有時道有也纖塵不立有時道無也萬象崢嶸有時道不有而有也似一滴含夫巨壑有時道有而不有也如須彌納於芥孔恁麼會得略較些子。

結制上堂僧舉僧問趙州狗子還有佛性也無州云無此意如何師曰爛泥裏有刺曰蠢動含靈皆有佛性因甚狗子卻無師曰黃河三千年一度淸曰趙州道爲伊有業識在聻師曰須向他語脈裏討曰又僧問狗子還有佛性也無州云有又作麼生師曰鯨吞海水盡露出珊瑚枝曰旣有因甚入者皮袋裏師曰汝還識狗子麼曰趙州道知而故犯聻師曰合眼跳黃河僧作禮曰幸逢師指示從今更不疑師曰如何是你不疑處曰有無俱不立師曰猶在趙州綣繢裏僧便喝師曰更添一重問釋迦出世爲一大事因緣和尙出世所爲何事師曰鞭龜上竹竿僧一喝師便棒僧又喝師直打退乃曰一句當陽覿面提全賓全主顯眞機雙收雙放無先後逸格超宗當下施者裏薦得權實雙行照用無礙一切臨時不滯方所有時舉一明三有時三中顯一有時有語中無語有時無語中有語所以云大凡演唱宗乘一句中須具三元門一元中須具三要路諸兄弟且作麼生會卓杖云軟如生鐵硬如綿三眼摩醯覷不全離名離相無終始那許時流辯正偏。

小參舉趙州因僧問如何是祖師西來意州曰庭前柏樹子曰和尙莫將境示人州曰我不將境示人曰如何是祖師西來意州曰庭前柏樹子師曰庭前柏樹子个个逞唇觜不向枝上覓便尋枯椿底三生六十劫正如春夢裏堪笑老趙州平地風波起令彼陸沈客盡作摸壁鬼。

臨淸大悲寺妙雲法叔和尙請上堂機旭來景徳人事了獨坐千華臺畔思惟如是事三百六十日欲覓起處了不可得今日法叔和尙命我於不可得中現身與諸人說此祕密法門然未出方丈已與諸人道破了也諸人未出僧堂已薦取了也倘有不會我乘法叔威神向第二義門謾你諸人去拈拂子一揮云剪四瀆之水裁五嶽之云雕荊山之玉研赤水之珠將洞山麻三斤縛住以祕魔杈叉放三塔尖頭把鹽官扇子扇著雲門乾矢橛娑竭龍宮火發燒殺赤縣八萬四千家驚起無數風神火神水神地神共力相助調鼎和羹悉成醍醐上味景徳款款的向三塔灣兜裹拈來攤向諸人面前船來陸來一任橫咬豎嚼構得的永除饑瘡之患放曠自由構不得的急須構取免致作賤人若是出格道流另行款待以拂子召眾云還會麼設不會山僧面目現在若有个不受人瞞的我試問你秪如普化道來日大悲院裏有齋日道天臺山羅漢幾个不赴請眾無對師指露柱曰賴有者漢證明。

龍興和尙忌拈香年年九月十五頓覺大地震動插香雲記得碧雲山裏曾遭踏背脊如今又不痛顧視左右云還知者老漢利害處麼以手掩鼻云吽吽。

佛成道日上堂拈杖云只者个本自無迷悟從何立非聲非色何見何聞釋迦老子誑惑不少於二千七百年前捏出一个卦文賺卻無數英雄東卜西卜到今日𨿽則爻象分明直是有凶無吉何也熒惑臨宮殃禍重重驀卓拄杖云幸有水徳星化解然則如是且道釋迦老子當時見的星在那一爻上看乃扣齒三下云千靈萬靈不順人情。

掛歷代祖幀拈香者隊老古錐頭頭相似面面相親將達摩一宗以訛傳訛如盲摸象各說異端致令後代兒孫依模畫樣漸見烏焉成馬龍淵恁麼道且以何爲證良久云曾記王二郎二十年前親在他屋裏西北角落頭過來喝一喝便燒香。

除夕小參景徳今夜分歲無可管待諸人若烹北禪牛太煞傷慈若燒法昌火浪費常住若炊黍米飯恐鄰僧興嘆若唱村田樂有犯毗尼且如何卽是者裏著得一隻眼慶快平生得大自在又云常住三百六十畝僧田出帳收租納稅了到臘月三十日倉庫無顆粒之餘拍雙空手送殘年山僧與麼道只得一半且那一半在什處卓杖一下云來朝更有新條在惱亂春風卒未休。

元旦上堂卓拄杖云新年頭行新令萬象森羅齊乞命釋迦彌勒暗吞聲文殊普賢偸眼聽惟我龍淵一眾必恭而必敬驀豎拄杖云拄杖子跳上三十三天向東海龍王鼻孔裏翻身透過七金山走徧四天下仍歸本處向諸人道將謂紫微攝政卻是太歲臨宮卓一卓。

立春上堂東皇施正令寒巖枯木花柳岸垂金綫汀洲湧碧沙煦日融融兮鋪大地之錦繡和風蕩蕩兮燦徧界之文章飄緲白雲縱觀寫出飛禽迹優遊漁唱等閒驚起臥龍吟有情公子逐野馬於長途無心道人駕白牛於寶所寒山子寒山子惺惺寂寂寂寂惺惺相攜把手訴衷腸底事分明絕比量不知春色無髙下返怪花枝有短長。

解制上堂盡十方是个大圓覺海無內無外何解何結結也在里許解也在里許山僧一向孤迥迥灑落落來者不用錐去者不用鉤一任朝捷魚蜆暮宿古廟醉李亭畔看梅花吐白雪之香煙雨樓前聽桂桌泛碧波之浪南天臺北五臺從教眠云步月東蓬萊西太華何妨玩水觀山𨿽然如是布袋頭依舊在山僧手裏驀喚侍者者應諾師曰看腳鑪裏有火麼遂起身云盡道季冬極冷不覺孟春猶寒。

燈節晚參十五日已前雪覆千山十五日已後雲散長空正當十五日月到天心風來水面與麼時直得石女雲中髙拍板木人海底細吹笙燈籠跨鶴繞南斗露柱騎牛舞北辰不是神通妙用亦非法爾如然我見燈明佛本光瑞如此。

佛涅槃上堂生無來處死無去處釋迦老子向甚麼處去莫教休去歇去麼斷絕往來麼杳無消息麼龍淵今日直得口掛壁上又怎怪得諸人驀豎拄杖曰釋迦老子來也諸人還見麼擲下云丈六金身紫磨色年年記取是今日。

天臺護國夢颿和尙至上堂大道虛曠絕彼絕此聖智圓通無內無外天地難況其遠日月莫方其明了無形相之可窺何有古今之能間恁麼時將五位入三玄內拈人境來賓主上亦不剩一絲亦不減一毫上下並四維無有偏正回互然則如是有一句子不從迷悟得不向聖凡求且道在甚麼處設使周遮卻請護國和尙與你道破。

李廣植廣桓昆玉薦嚴明經眞寄居士請小參生爲死之因死爲生之果因果甚分明去來無拘縛眞寄道翁幼探洙泗之道晚明少室之宗气度超然胸懷灑落欽聞徳音徧布鴻略超倫叢林賴以匡扶法門藉以振興忽云老宿相邀不期半路抽身莫是龍華曾有約內院同敲太古音麼震聲一喝雲月恆庭際月皎皎滿目光輝意儼然﹝居士自謂攖寧和尙相邀預定日期請諸山知識至捨念佛說偈而逝﹞。

雨霽示眾雨歇天晴日出風來水面紋生陌上桃花露出靈云面目圃後翠竹張開多福舌根梨花飛白雪細點苔階鋪蜀錦楡莢吐金錢撒入螺窗噴海珠驛路兒童摘楊花而搓玉彈湖邊漁叟垂香餌以釣金鱗頭頭顯佛祖眞宗處處彰普賢境界山僧拄杖忍俊不禁向靑雲裏打个筋斗卻來與諸人露个消息卓一下云六宇陰霾都掃卻頂門迸出一輪紅。

端節上堂今朝五月五陌上鶯啼柳蠶眠剝繭時桑柘露拳肘村巷樂升平歡歌載道路東捨趙三娘獨飲雄黃酒醉倒謝大叔赤腳騎艾虎等閒穿市過咬殺雲門普赤口白舌神忙忙鉆入土撞著地行鬼一擊忘前後拊掌云阿呵呵文殊與普賢拍拍成妙舞。

示眾舉法眼問永明云隔壁聞釵釧聲卽名破戒現見金銀合雜朱紫駢闐是破戒是不破戒明云好个入路師曰若有个入路薰風自南來殿閣生微涼若無个入路花須連夜發莫待曉風吹卓拄杖曰直饒恁麼會堪作甚麼頌曰隔壁聞釵釧卽名爲破戒好一个入路於法觀自在。

上堂月生一萬象森羅眼睜赤月生二昆侖躍上扶桑樹月生三蝦蟆吞卻水中天拈拂子豎起雲還有與龍淵拂子相見者麼良久云見之不取思之千里遂擲下。

示眾舉南泉問黃檗黃金爲世界白銀爲壁落是什麼人居處檗云是聖人居處泉云更有一人居何國土檗叉手而立泉云道不得何不問王老師檗卻問更有一人居何國土泉云可惜許師曰一人向虛空裏鑿窟寵一人看錮鏴著生鐵二俱總成戲劇山僧若作黃檗待問更有一人居何國土劈面便掌直饒南泉有滔天手眼也無摸索處頌曰黃金世界白銀妝古殿苔封坐未央更有一人何國住時流切忌錯商量。

上堂夏日熱夏日長薰風戶外來兩腋生微涼郭公鳴遠浦姑惡憩南塘蛙聲數數勝鼓吹夏虫喞喞別宮商禪和子細思量眼中見色耳裏聞響切不得昧卻他古佛心王。

錢涵六居士薦室姚氏請小參一點靈明徹古今涅槃生死等埃塵者回親識娘生面徧界淸風動地生豎拂子云者裏會得生本不生滅本不滅生滅一如眞幻不二且姚安人卽今在甚處安身立命咦一超直入菩提岸此土蓮邦任往還。

上堂今朝八月一湛湛秋光寂鴻雁北地來長空露遺迹萬木漸蕭疏五湖漾虛碧砧聲到耳邊般若波羅密。

示眾景徳門墻八字開朝朝云鶴去還來鴛鴦湖畔煙雨樓臺行到水回路曲處幾人含笑幾人悲。

中秋晚參舉馬祖玩月因緣﹝頌曰﹞等閒無事下階遊兩盞三杯興不休各把衷情都訴盡至今淸怨滿山丘因事示眾舉永嘉大師雲從他謗任他非把火燒天徒自疲我聞恰似飲甘露銷鎔頓入不思議觀惡言是功徳此則成吾善知識不因訕謗起冤親何表無生慈忍力師曰永嘉大師恁麼道理上卽得若是事上且緩緩著景徳卽不然知事少時煩惱少識人多處是非多。

師翁介老和尙忌日上堂慈威普振於閩越浩气擴克乎大千踏碎佛祖頂打開聖凡羈鎖豎正法眼邪魔無處藏身截斷淆訛眞機流通徧界殃累兒孫不了禍及叢林何休以杖召眾要見師翁面目麼卓一下云秋風吹繡水落葉滿長安。

小參僧問祖意教意是同是別師曰驛西桃花紅塘南李花白曰和尙將境示人那師曰汝向甚處見山僧僧擬開口師打曰下坡不走快便難逢問如何是佛師曰仰面烏龜抱水遊曰如何保任師曰臘月蓮花火裏開僧便喝師便打問師唱誰家曲宗風嗣阿誰師曰乘興攜筇登絕頂五云足底起龍吟曰恁麼則龍興嫡子蠡水眞孫師曰刳心剖腹人難會細剪春風徧界吹曰萬古碧潭月撈捷始因知師曰如何是你知的事曰看腳下師曰放汝三十棒乃舉臨濟垂問有一人論劫在途中不離家捨有一人離家捨不在途中阿那个合受人天供養師曰落霞與孤鶩齊飛秋水共長天一色。

初祖忌拈香少林面壁九年不會唐言蔥嶺獨自西歸泥齊腳背一語何之慚愧無地可笑神光不惜好手換他空棺只履賺卻後代兒孫一个个蹄踏蹄嘴對觜。

結制上堂僧問文殊爲七佛之師因甚出女子定不得師曰方木不逗圓孔曰下方罔明菩薩爲甚卻出得師曰大似遠客還家曰如何是定師曰鐵橛釘虛空曰只如世尊爲二大士與麼教敕還是赤心爲人還是把定封疆師曰汝道山僧今日還是爲眾結制爲汝答話曰總在里許師打曰儱侗不少乃曰包天地而無外入微塵而無內無內無外聖凡一源百億須彌世界細抹爲塵於一塵量湧出無邊香水國土拈杖一卓曰百千三昧無量法門總在者裏恁麼會去結在解處解在結中莫有不從結解而來的麼以拄杖作釣勢曰不是金鱗枉上鉤復舉女子出定因緣師曰是定不是定井底鐵蛇照古鏡出得出不得三人證龜成个鱉古今多少被熱瞞三十烏藤猶未歇因甚如此仔細檢點一一出女子定不得還有出得女子定的麼喝一喝。

小參舉世尊見文殊在門外立乃曰文殊何不入門來殊曰我不見一法在門外何以教我入門師曰者則公案自古迄今無人判得蓋因情未盡耳過去已過去未來尙未來正當龍淵主持此事諸人不得造次我有六十棒要打不平何故世尊不揀己過尋察他非不合有門內門外見好與二十棒文殊不遵約束進退無禮不合生有法無法見好與二十棒還有二十棒山僧自領大眾且道過在甚麼處試指出看。

小參僧問如何是佛法大意師曰京口白菘味最佳曰某志誠請問和尙莫戲論師曰不戲論曰如何是佛法大意師曰金陵旱芹白更美曰此非戲論耶師曰大眾證明僧佇思師打曰好惡也不識乃舉天親菩薩從彌勒內院而下無著問經稱人間四百年彼天爲一晝夜彌勒於一時中成就五百億天子證無生法忍未審說甚麼法天親曰只說者个法師曰彌勒說的決不是天親傳的天親傳的決不是彌勒說的若道只說者个法直饒彌勒下生自救不了豈能成就五百億天子證無生法忍耶天親若果從彌勒內院而下待無著恁麼問劈脊便棒免致後來許多尊宿向者个法裏錯會。

羅又先文學薦考廣文子先空諸大士請對靈小參揮拂子云朔風凜冽逼人寒萬樹千林紅葉潸徧界黃沙成血淚仙人無足出云端恭惟子翁空諸大士學綜古今實鴻儒之領袖心通內外誠後進之良規見介師翁於敬畏獲心印於蠡湖惟道惟徳乃格乃馨豎拂子召眾曰看看在山僧拂子上放光動地光中說道來也恁麼去也恁麼恁麼中有不恁麼杲日當空月正圓鐵船海上快如梭諸人還會麼揮拂子曰出頭人世外坐斷五須彌一派天香遠瓊瑤吐紫芝。

小參舉世尊將諸聖往第六天說大集經敕他方此土人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集旣集已各發弘誓擁護正法惟一魔王謂世尊曰瞿曇我待一切眾生成佛盡眾生界空無有眾生名字我乃發菩提心薦福懷云臨危不變眞大丈夫諸仁者作麼生著得一轉語與黃面老子出气尋常神通妙用智慧辯才到此總用不著盡大地人無不愛佛到者裏何者是佛何者是魔還有辯得出的麼良久云欲識魔麼開眼見明欲識佛麼合眼見暗魔之與佛以拄杖一時穿卻鼻孔師曰天衣老人錯下名言者魔王若是个臨危不變大丈夫卽不隨熱鐵輪而來也況復云我待一切眾生成佛盡眾生界空無有眾生名字我乃發菩提心恁麼道早是把髻投衙據款納降了也何須更著一轉語與黃面老子出气況世尊初云一切眾生具有如來智慧徳相豈一魔王之不具哉且道魔之與佛還有辯得出的麼良久曰白鷺下田千點雪黃鸝上樹一枝花。

臘八上堂雪山六載苦難挨忽睹明星雙眼開依前不見自家鼻錯認牛頷作馬腮遞代兒孫渾不識且道不識个甚麼年年有个臘月八誰人能展兩莖眉除歲小參一歲盡今宵團圞相共語世事不幹懷道人合如此有一物圓陀陀光爍爍拽之不來推之不去恰似洞庭山上一座石敲之聽以無聲撥之睹而無質不屬陰陽造化亦非天地生成日暴風吹曾無攺易還有識得者麼倘或不知山僧爲諸人指出乃拈果示眾曰呀原來是枚果子。

元旦上堂僧問如何是新年頭佛法師曰爆竹連天響鼓聲動地鳴曰恁麼會還當得麼師曰誰家簫管裏淸韻透雲霄曰新年佛法蒙師指祝聖一句請師宣師曰日月光天徳山河壯帝居問如何是龍淵境師曰三塔卓當門千花擁殿後曰如何是境中人師曰眉毛生眼上須邊耳搭腮曰如何是日用行履處師曰不善承迎世上人等閒無事招人怪曰如何是和尙爲人處師曰棒打石人頭

論實事曰學人上來乞師一接師曰汝是行腳僧麼僧便喝師曰腳跟未點地在僧無對師打曰何不再喝乃曰三百六十日今朝最第一石塔拜倒露柱燈籠騎卻殿脊廚庫僧堂山門鐘樓藏閣齊聲慶賀新歲驀拈拄杖畫○相云日重光月重輪海不揚波中有聖人。

啟千佛懺期上堂僧問一花百億國一國一釋迦秪如三千諸佛未審居何國土師豎拂子曰在山僧拂子頭上曰未審說何法要師擊拂子三下曰爲什學人不聞師曰因有執故曰學人離卻法執請師別道師曰未明三八九難話歲寒心乃曰過去諸如來斯門已超出月落天空碧潭無影現在諸菩薩今各入圓明貪他一粒米失卻半年糧未來修學人當依如是法堂堂大道透長安何用當途栽荊棘豎起拂子曰三世諸佛向拂子頭上闡說無量妙義百千法門天上人間各證無生法忍亦各坐本世界廣宣妙法隨類度生諸人還信得及麼擲下拂子曰向下文長燈節示眾舉修山主云具足凡夫法凡夫不知具足聖人法聖人不會聖人若會卽是凡夫凡夫若知卽是聖人此語具一理二義若人辧得不妨於佛法中有个入處若辯不得莫道不疑師曰修山主恁麼道理上也著事上也著可惜落在凡聖坑裏出頭不得龍淵不與麼具足凡夫法凡夫卽知具足聖人法聖人卽會聖人若會不是凡夫凡夫若知不是聖人此語亦具一理二義直饒辧得於衲僧門下正好疑著若辯不得卻有个入處大眾山僧恁麼道與古人同耶別耶檢點得出與你一緉鞋。

上堂舉徳山挾復子到潙山上法堂從東過西錯從西過東錯潙山默坐不顧錯徳山云無無便下去錯復云也不得艸艸遂具威儀見潙山提起坐具云和尙錯潙山擬取拂子錯徳山便喝錯當時背法堂著艸鞋便去錯潙山至晚問首座適來新到在甚麼處貧兒思舊債首座云當時背卻法堂著艸鞋便去恁麼那潙云還識此子麼已後向孤峯頂上蟠結艸庵呵佛罵祖去在面赤不如語直又曰作家相見縱奪可觀旌旗閃爍鋒芒各露二老有个不知處至今無人舉著且道什麼處是二老不知處若檢辧得出便會得龍淵者八錯若會得者八錯便會得已後向孤峯頂上蟠結艸庵呵佛罵祖的道理有麼良久曰你往西秦我之東魯。

小參舉眞歇了云處處覓不得有一處不覓自得良久云賊身已露徑山無幻祖云處處覓不得且道何處不是有一處不覓自得人無下賤下賤自生良久云甚處去也賊身已露還我贓來眞歇和尙只解閉門作活未知奪角衝關且道如何是奪角衝關的句卓拄杖云挑沙入水師曰眞歇和尙道則太煞道只道得八成山僧則不然處處不覓自得有一處覓不得良久云無贓不問罪無幻老人道眞歇和尙祗解閉門作活未知奪角衝關殊不知他一鏃破三關不費腕頭力只如挑沙入水你諸人向甚麼處會卓拄杖一下歸方丈。

小參舉雲門問值歲什處來歲云刈茅來門云刈得幾个祖師云三百个門云朝打三千暮打八百東家杓柄長西家杓柄短又作麼生歲無語門便打妙喜云直歲無語自有三百个祖師證明雲門令𨿽行要且棒頭無眼楚石云大小雲門卻被直歲勘破師曰打人還要親兄弟敵國須還父子兵大慧祖孫抑壓雲門扶持直歲看來不是好心何處是三百个祖師證明處那里是直歲勘破處直歲無語合喫雲門棒什麼處是棒頭無眼處𨿽然面赤不如語直雲門不合道東家杓柄長西家杓柄短當與麼時問他三百个祖師在甚麼處自然瓦解冰消殊不知用盡自己心笑破他人口。

上堂舉馬祖於書中作一○相師曰向虛空裏鑿窟寵道人送到徑山老不識羞徑山發緘於圓相中一點卻封回看孔著楔忠國師聞云欽師猶被馬師惑大小國師好惡不識殊不知馬師未畫圓相時已被欽師惑了也雪竇云徑山被惑且置若將呈似國師別作个甚麼伎倆免被惑去師曰也是爲他閒事長無明有老宿云當時坐卻便休師曰鄭州出曹門又有云但與畫破師曰夜半放烏雞雪竇云若與麼只是不識羞師曰何不早恁麼道竇云敢問天下老師各具金剛眼睛廣作神通變化還免得麼師曰未敢相許又曰雪竇見處也要諸人共知只者馬師當時畫出早是自惑了也師曰救取一半大眾與麼批判且道者幾个阿師還甘麼龍淵見處𨿽不與雪竇老漢同一鼻孔出气也要諸人共知良久云我也沒量罪過便下座。

晚參良久云大眾到也未有對云俱到師曰那一人到也未眾無對師曰不幹山僧事。

上堂舉女子入定公案畢師曰者則公案自古迄今拈提者多錯會者不少文殊至諸佛集處值諸佛各還本土惟見一女子入定世尊命文殊出文殊卻出女子定不得世尊曰下方有罔明菩薩出得須臾罔明至彈指一下卻出女子定檢點將來無甚奇特𨿽然如是當時若有个漢深深裏掘个坑子將者一隊古錐一齊埋卻免致後代兒孫向出得出不得處作活計龍淵恁麼批判且道意在如何拈拄杖卓一下曰水向石邊流出冷風從花裏過來香。嘉興大藏經晦嶽旭禪師語錄

晦嶽旭禪師語錄卷第三

侍者全琳記錄

住鎭江府北固山甘露寺海門禪院語錄

康熙甲戌歲三月二十五日入院。

山門華藏樓閣門八字盡打開卓杖一下天人羣生類皆從者裏入。

彌勒天上無彌勒地下無彌勒只者个是阿誰咄。

韋馱你有金剛寶杵我有黑漆拄杖大家共出只手特地起模畫樣。

佛前還見麼面如滿月胸湧卍字天上人間供養承事便拜。

伽藍赫赫濯靈爍爍厥明只此伽藍是汝身心。

祖師西天四七東土二三以訛傳訛遞相鈍置檢點將來多虛少實山僧今日到來與你和盤托出。

踞室拈拄杖曰摩竭陀國未是全提少室峯前猶在半途說心說性座主見解壁立萬仞徐六擔板出格髙流也須看過了打何故甘露門下。

當日正紅旗章京李公設齋請上堂師拈疏云只者个親從靈山記莂今日落在山僧手裏魔外以之掃蕩正宗以之流通若要一眾共知試聽表白披宣宣畢師指法座曰從上佛祖瞻仰有分天下知識望崖而退新甘露平地升髙且看撒沙撒土拽杖便升拈香雲此瓣香蘊盤古開天地正气協唐虞運堯舜眞心端爲祝延大淸界主聖躬萬歲伏願鼎祚等山河睿算同天地八荒咸稟威靈四海均資化育此瓣香徳兼稷契才並伊周奉爲滿朝勛貴本省文武及鎭海大將軍八旗總戎並巡憲道臺本府府主兩廳縣主各衙諸位尊官伏願謨猷遠大勛業綿長永爲朝廷柱礎佛法城池此瓣香磨不燐涅不淄虛而靈寂而妙奉爲闔郡紳衿諸山知識本寺耆舊等伏願明般若眞宗悟菩提妙果此瓣香名狀不得品類不齊供養本寺開法第一代先法叔逾祖和尙伏願不違本誓降迹娑婆爲像法之津梁作來學之龜鑑復於懷中拈出曰此瓣香遇貴則賤逢賤則貴盡大地無人著價第三回

拈出炙地薰天供養傳臨濟正宗第三十二世山鐸先師大和尙斂衣就座壽堂大師白椎畢師曰第一義諦未出三江口早已道破旣到者裏落二落三若有向山僧未發足以前薦得的試請道看紫淵西堂問世尊九會說法度盡眾生和尙三座道場有何垂示師豎拂子曰見麼曰恁麼則曜古騰今去也師曰君子可入曰現前緇白請和尙榮鎭玆山未審有何福利師曰九天騰瑞气萬國盡歡聲曰千峯齊拱秀萬派盡潮宗師曰贊嘆不及問三要三玄卽不問升堂祝聖事如何師曰天長地久曰大眾沾恩去也師曰上座作麼生僧便喝師曰白雲萬里問甘露重興師登寶座有何瑞應師曰人天普會萬匯崢嶸曰薰風自南來殿閣生微涼師曰如今是什麼時節僧擬議師曰且退後著朱松門居士問起蟄春雷卽且置杲日當空事若何師曰大地總光輝曰曇華方現瑞甘露此重興師曰雲從龍風從虎士以杖上指師曰髙不足士以杖卓地師曰低有餘乃顧眾曰還有問話者麼良久曰佛祖眞機語默難通正法眼藏情忘謂絕恁麼會古佛同參不恁麼會新甘露另行拋撒以拂子打○相云會麼在天成像在地成形在日月照臨在雨露潤澤在山嶽鎭靜在江河流注在佛祖救度一切捨妄歸眞在聖天子垂拱致治萬國來賓在王臣佐宰奉一人而撫兆民在現前緇素各崇本業以樂升平且道在衲僧分上又作麼生揮拂子云劈開華嶽連天秀放出黃河倒海聲復舉三聖道逢人卽出出則不爲人興化道逢人卽不出出則便爲人師曰一人肩挑日月擲乾坤於象外一人背負須彌運日月於懷中且道爲人不出的是出則不爲人的是檢點將來好各與二十棒何爲如此山僧今日新到甘露正令當行結椎畢師下座。

當晚小參百川異流同歸大海千差萬別總入眞宗窮三際亙十方理事圓融性相平等一切法不生一切法不滅一切法不有一切法不無山河大地明暗色空情與無情塵說剎說自古迄今窮說不盡新甘露亦如是說諸兄弟還如是聞麼良久云直截根源佛所印摘葉尋枝我不能復舉法燈和尙云本欲深藏巖竇養病過時柰緣法眼老人有未了公案出來爲他了卻時有僧問如何是未了公案燈打曰祖禰不了殃及兒孫曰過在甚處燈曰過在我殃及你師曰法燈握佛祖正印佩肘後靈符如壯士展臂不借他力山僧亦本欲深棲巖穴養病過時柰緣東林老人有未了公案出來爲他了卻設有問如何是未了公案向道兔角觸翻潭底月龜毛縛殺玉麒麟更問過在什麼處救得寶林頭缺卻少林齒。

安兩序上堂要津把斷水泄不通正令全提千差坐斷到恁麼地佛與眾生何處有也若有一法可當情是大過患古人事不獲已向建化門中立个賓主句新甘露有條攀條無條攀例走使文殊普賢驅馳釋迦彌勒做牛的就要拖犁拽耙做馬的就要銜鐵負鞍爲人原始要終無不成辦驀卓杖曰但願大家齊著力直教扶起舊剎竿。

上堂僧問向上宗乘卽不問祖意西來事若何師曰朝霞不出市暮霞行千里曰佛法大意又作麼生師曰云無心而出岫鳥倦飛而知還曰佛意祖意相去多少師曰白鶴下田千點雪黃鸝上樹一枝花曰萬古碧潭月撈捷始應知便禮拜師曰汝見何道理卻恁麼曰和尙也須照顧師拈棒僧一喝歸眾師曰三十棒且待別時乃曰毫釐有差天地懸隔一番風過樹頭鳴誤聽潮聲江岸潑且道如何得恰好去蕩蕩皇風成一片更於何處覓封疆。

結夏上堂盡大千界一結結定釋迦彌勒無出气處進一步磕破腦門退一步錯折脊梁海門今日放開一綫直教人人得活出身有路出格髙流不在語下還有麼九十日內參得透踏徧塵寰不露蹤。

上堂鳥鳴深谷發種種妙音貿易長街開重重寶所卓杖一下曰且道是什麼功徳良久可惜許。

上堂呵佛罵祖納海吞空也是衲僧家尋常茶飯參學髙人須是向鑊湯鑪炭裏建大法幢作大佛事和光同塵處識得自己家珍卓杖一下曰直饒與麼堪作何用。

上堂一張兔角弓三隻龜毛箭射透五須彌裂破那吒面咄。

小參入院一月有六日二時粥飯難周給肚皮緊束日偏長卻憶潙山拾橡栗幸緣有道可相親愼勿因饑而退屈隨分東西度歲華自古聖賢亦如是阿呵呵我禪已說了諸人怎生會若不會甘露索性與你道破早膳萵苣湯午齋麥糊粥。

上堂掘泥尋土實堪嗟甘露披金爲撥沙个裏若明端的旨始知不異舊生涯卓拄杖下座。

端節上堂今朝五月五天帝臨凡土撞著五毒神奉勸三杯酒醉倒八金剛笑破那吒口文殊驀頭痛觀音連叫苦甘露拄杖子向淩雲亭上轟地打个霹靂百舌赤口一齊都沒有好衲僧還知否世事總無他從來怯敏手。

上堂踞菩薩乘修寂滅行行不言之教施不肅之令你行荒艸裏我又入深村拍禪牀云金雞啼破人間夢更聽寒猿恨轉深。

解夏小參四月十五日結跛鱉盲龜吞蒺藜七月十五日解蝦蟆蚯蚓過東海蠟人驗得骨頭紅戒珠撥動呈光彩更有一機似鐵牛從來不入者羣隊拈杖曰聻自古自今無誰拘系復舉無準和尙曰一夏已滿無事不辦遂府缽盂邛州磁碗師曰甘露不然一夏已滿是事不辦井索欠長衫袖嫌短。

上堂犬吠山前鴉鳴殿後廚庫僧堂足蹈手舞無位眞人隨例抖擻拔出眼中楔抽卻腦後釘一任自怡自悅自拈自弄堪笑文殊普賢起佛見法見被世尊貶向二鐵圍山不知自後更敢也無。

晚參山僧不會禪無說亦無法有口掛東壁那更恣忉怛有般野狐精蠻涎亂潑撒臭穢不堪聞惡毒沁人骨盧扁不能醫佛祖慚愧殺山僧只管看且道看甚麼阿呵呵看你癡狂幾時歇。

中秋晚參北固山前鳳凰池畔有一句子光吞碧漢迥超十虛之上千聖莫睹其末洞照金剛際下十地罔測其顚皓魄映乎千江眞音徹乎八極涼飆蕩漾而不散森羅錯綜以無虧剎剎塵塵無彼無此震聲一喝此夜一輪滿淸光何處無。

九日上堂九月九黃菊綻東籬陶淵明好酒不辭杯花裏蜜蜂飛翻身惹著衣頂門一札驚覺起何處尋伊忙收葛巾歸去來路逢落帽客無言各自知。

龍興和尙忌拈香當年冤結處今日轉增深一回飲水一回噎以袖掩面曰蒼天蒼天𨿽則思君卻是恨君。

達摩初祖忌拈香者个漢太偏僻梁王問是誰親口道不識獨自淒淒入魏邦算計不來卻面壁神光三拜喪盡伎倆只履空棺弄巧成拙赤腳到蔥嶺究竟瞞不得年年此日惹得張二胡李三媽哭不得笑不得妝香雲曉來一陣霜風徧灑階前紅葉。

結制上堂問如何是學人本來面目師曰山僧不曾蓋覆汝曰眞誠請益和尙師曰雨過山容淡風來竹韻淸如何是道師曰闊三尺長無極如何是道中人師曰有馬騎馬無馬步行乃曰如來祕密藏蚯蚓飛過滄海祖師正法眼蝦蟆跳上梵天玄門要路照用齊施妙協兼帶君臣道合駕鐵船於海上全藉無手石人翻玉浪於銀霄回看有角碧兔豎拄杖曰者裏見得徹有賓主全殺活挾正偏通回互然𨿽如是猶滯兩重關若是樞機格外掀倒禪牀喝散大眾略較些子。

上堂海底夜叉神三步五步行撞著赤烏龜看是破沙盆喝一喝。

冬至小參羣陰剝盡淩雲亭上云五色一陽來復觀日峯頭日漸長掩軍石突出釋迦眼睛秋月潭全彰祖師鼻孔驀拈杖曰海門拄杖子騰身虛空作大獅子吼音且道說个甚麼乃置杖合掌云伏惟大眾應時納佑慶無不宜。

臘八上堂雪山苦行六年可憐骨綻皮穿擡頭忽見明星瞎卻一雙眼睛已是不能合煞更把泥沙亂撒至今惱亂不休兒孫殃禍難收驀豎拂子曰看看誰知二千七百年前慚愧殺不了底椿子竟是康熙三十三年北固山甘露寺裏推不去拽不來底狠石拍禪牀一下。

小參跨鰲門內一隊漆桶無端輥入鬧籃裏把階前上馬臺一摑直得十字街頭石敢當咬牙切齒痛教徹何以見得寒山拾得丰幹三人證龜成鱉。

上堂雲門一曲髙臘月二十五無人和得齊打破禾山鼓。

上堂龍象蹴踏非驢所堪三山疊翠揚子波翻淸風一陣來明月正當天。

除夜小參到此十一个月叢林百凡肘挈獨有無位眞人依舊眉髙眼闊等閒出入不羈踏碎毗盧頂骨打著帝釋鼻梁忽底達摩齒缺雲門扇子吞聲一吸滄溟水竭露出龐老腳跟截斷馬師鐵舌淩雲亭子叫冤北固山頭痛裂五聖巖跳上天秋月潭咆吼入澤鳳皇池九霄縈回跨鰲門一直超出海門拄杖騰身一擊渾教打徹臨風獨露劫前機歲盡年窮誰會得海神不識夜明珠等閒彈落天邊月驚起南辰北斗藏放出當年乾矢橛恁麼會快便難逢不恁麼會莫怪饒舌復曰出家兒拋撇鄕井離棄父母志在洞徹心源紹佛慧命不惟報答親恩歷世冤親悉皆解脫若是名字出家素餐檀食經戒不能受持禪道不能參悟甚爾傷風敗教污辱宗社非止辜負親恩於佛法中返增罪罹到臘月三十日脫卻臭皮囊生前所作業因一時俱現百苦臨身悔不可及古人云牢獄未是苦地獄未是苦袈裟下失脫人身實是苦也誠諦之言切宜受持忽有个漢掀倒禪牀把甘露長老驀口摑大丈夫不妨俏俊𨿽然如是甘露也要驗過始得。

元旦上堂拈杖曰元旦拈棒通下徹上豎放橫收舉直措枉東敲西撥陰陽消長佛祖都來乞命衲僧難爲倜儻豎杖曰杈杈椏椏有甚伎倆擲下曰恰似个插翅猛虎戴角毒蟒。

初三日晚參月生一無角鐵牛眠少室月生二戴冠碧兔海門住月生三五花貓子面門斑機前薦得猶滯程途句下精通崖州萬里總不與麼狂病必僵者裏有著得隻眼的麼拈杖曰木上座別資一路去也卓一下曰放開也於一微塵內現百億浮幢王剎普會人天於空劫之先捏聚也將大千世界入一毫端上總攝生佛於盡未來際之後且道正與麼時如何卽是又一卓曰焦山山裏寺金山寺裏山超然北固淩雲出到者方知路巇險復舉白雲端祖曰此事有人擔得起價值大千世界有人擔不起不值半分錢且道大千世界底是不值半分錢底是知恩方解報恩師曰者个說話數百年來曾無一人拈掇甘露今日不諱諸方檢點舉似大眾有人擔得起匾檐無蠟兩頭失塌價值大千世界買賣不成各物現在有人擔不得放待冷來看不值半分錢軟似鐵硬如綿且道大千世界底是不值半分錢底是兩重公案知恩方解報恩且緩緩著山僧恁麼批判莫有不甘底麼良久鶴有九臯方舉翼馬無千里謾追風頌曰蓬萊仙子五云深興來忽起塵寰心手拈造化作一劇世上瓦礫皆黃金。

元宵晚參燈光燦爛月色朦朧鐵鎖星橋開不禁火樹銀花徹夜紅寒梅暗遞香何處乾坤春滿自東風春色裏暗香中無數萬億燈燈燈遞互通光映大千土交羅梵网宮拈拄杖一卓曰總不出者个時節阿呵呵堪笑老瞿曇口吧吧四十九年說不到。

小參觀音洞上五聖巖玲瓏頭角尾顚天北固山前試劍石瞞頇鼻孔撐云出愚者見之謂之愚智者見之謂之智樂水樂山獘難頓除本分衲僧何眞何俗涅槃上堂李花吐玉柳綫拖金總是如來淸淨寶目千山聳翠百川競流無非釋迦紫磨金身魔外起舞阿難悲泣亦如寂滅現前今日則有明日則無怎似世諦流布且道正法眼藏祕密眞心在甚麼處喝一喝曰癡人前不得說夢。

小參示一機則千峯掩彩逗一句則萬派停機左之右之無不賓服故曰大丈夫秉慧劍般若鋒兮金剛焰非但能摧外道心早曾落卻天魔膽大眾且道大丈夫是阿誰咄。

上堂卓杖曰三世諸佛亦如是說歷代祖師亦如是說臨濟徳山亦如是說金明亦如是說龍興亦如是說甘露今日亦如是說大眾且道說个什麼試檢點看。

祈晴上堂春夏雨漫漫檐前水滴滴連旬云不開日夜風呼吸濕透祖師心浸爛虛空鼻十竈九無煙一炊三日喫怨言若雷轟冤聲如浪激喝一喝頂豁開天正眼海門東畔日頭出。

雨霽上堂雲開天際稜稜碧雨歇地維簇簇新田園在處歌聲滑百卉千芳喜气生祖師心印當軒露無位眞人出入欣拈杖卓曰樵漁歌舜日農賈祝堯天結夏小參以大圓覺爲我伽藍安居身心平等性智上而諸佛聖賢下而羣靈蠕動不敢輒越戶限乃卓杖曰且向者裏安居復舉斷橋和尙曰聖制中有一訣上三星下半月付諸人須辧別九十日參教徹參不徹飲底是洋銅吞底是熱鐵師曰斷橋老人用盡自己心笑破他人口欲大地人个个灑落落底殊不知盡墮深坑直至而今無出身處甘露卽不然聖制中無一訣上不著三星下不安半月無物付諸人何須更辧別九十日安詳優遊閒不徹徹不徹飲底是齏湯吞底是淮麥大眾且道瑞巖甘露爲同爲別𨿽然更有一件緊要不可不與道破全藉知事勿辭勞兩度缽盂要打濕。

晚參舉雲門道平地上死人無數過得荊棘林是好手時有僧出云恁麼則堂中第一座有長處也門曰蘇嚕蘇嚕師曰跛腳阿師只圖口便不顧落節旣是死人誰過荊棘林旣是荊棘林用過作麼若無者僧道第一座有長處此話安能到今日直饒道个蘇嚕蘇嚕也是事不獲已五祖演曰平地上个个丈夫荊棘林裏坐得始是好手旣是丈夫豈向荊棘林裏坐若坐荊棘林決非好手檢點將來不異同坑土海門則不然平地上死人髑髏裏開卻活人眼睛活人眼睛開向死人髑髏上荊棘林裏坐得過得不妨好手海門恁麼道千古之下貴要雲門五祖兩得相見只不相知大眾旣得相見何不相知淆訛在什處更聽一頌腳蹬猛火手拏煙十人聞說九心寒鏟地一人剛覷得直教腮迸髑髏幹。

端節上堂月屆蕤賓日臨端節鼓擊鼉皮鐘打生鐵家無日澤圖妖怪無蹤迹不求如意吉祥那有赤口百舌秀才枉造無鬼論東山謾作谷孤說善財不去采藥文殊那用殺活以杖作書符勢云只此一道靈符海門今日實貼江北江南急急如律令敕。

晚參九尾火龍蟠海底三頭五爪踏紅蓮六宮寂靜人難見惹著輕輕禍到門此四句中有一句全主賓無照用有一句有照用沒主賓有一句賓主照用俱有有一句賓主照用俱無檢點得出與釋迦老子把手共行復舉南明廣祖示眾以拂子﹑曰徑山最初只爲有此一著遂爾站定腳跟一挨一拶愈究愈遠忽一日不究而究不窮而窮不究不窮不覺頓空伎倆猛地回覷又畫一曰原來只是者个才知者个復畫○云便是者个諸昆仲且道者个作麼生理會者裏著得一隻眼方許到家師曰南明老漢將三百六十骨節八萬四千毛孔抖得傘捏得聚放去收來如入無人之境精奧莫能比並及到气盡力窮折合不得可憐生只到得者裏海門則不然以拂子﹑曰海門最初秪爲無此一著所以站定腳跟不須挨拶不用窮究直得無伎倆可空猛地回覷又畫一曰原來不是者个才知不是者个復畫○云便知不是者个大眾秪如不是者个還有理會處麼者裏具得一隻眼方許行腳諸昆仲海門恁麼道與徑山爲同爲異直饒會得先後無差見他徑山則易要見海門則難。

上堂舉天衣懷示眾云百骸俱潰散一物鎭長靈百骸潰散皆歸土一物長靈什處安南堂靜曰一物長靈什處安長空雲散碧天寬蓮宮佛剎花無數眨起眉毛子細觀師曰南堂止能入佛不能入魔甘露且不如是一物長靈什處安劈破虛空作兩邊伸腳踏翻東海舉手擢破西天三千與大千依舊黑漫漫眨起眉毛子細觀爍爍通紅鐵一團喝一喝。

上堂舉法舟濟參吉庵授無字一日偶行廊下聞磬聲豁然卽見庵庵笑曰子捉賊也舟曰賊已收下請驗贓庵曰贓聻舟振坐具曰狼藉庵曰者掠虛頭漢狼藉个甚麼舟一喝歸眾師曰法舟聞磬聲便悟去卽今鐘鼓鍧鍠一眾該聞還有悟底麼。

上堂舉碧峯瑛參洞庭見湖光瀲灩有省謂同舟曰佛性天眞不生不滅佛性卽自性自性卽佛性有無不計獨露眞如師曰大小碧峯病眼見空花錯認驢鞍橋作阿爺下頷當時我若作同舟見他恁麼道便一橈打落水者裏若翻得身轉自然頭正尾正作个灑落衲僧大眾還如是會麼驀卓杖曰佛性自性痺寒雜癥眞如天眞魍魎妖精不滅不生太上老君有無不計羅候入命。

曬藏小參剖一微塵出大經卷大眾剖那一塵出何等經若辧得出常轉如是經百千萬億捲若辧不出直須向赫日之下一一從頭轉過始得。

檀越看藏經請上堂舉僧問五祖一大藏教是切腳未審切那个字祖曰缽羅娘曰學人只問一字爲甚答許多祖曰七字八字師曰者僧恁麼問煞有來由可惟不知自己落處五祖被他一問頓見海立山飛甘露且不然有問一大藏教未審切那个字但向道必郎能更問爲甚答許多臧精鉆作邦崩斑剝且道與古人相去多少於斯會得一大藏教不消一句道盡更聽頌出問處言端答更神西天東土總難明十分春色江南岸杜宇聲中百舌聲。

中夏小參前四十五日已過去烏龜撞著須彌柱後四十五日尙未來好看鐵鋸舞三臺正當四十五日捕得老鼠打破油甕寒山拾得笑呵呵老丰幹換手椎胸爲甚如此相識滿天下知心能幾人𨿽然只如有眼無耳朵六月火邊坐且道是个甚麼大眾者裏道一句看良久乃頌曰浮木孔中一點血大開眼了誰識得輕輕焠著焰拍天迸折虛空背脊骨波斯痛倒海南洲幽江石人咬斷舌阿呵呵眞奇特大冶紅鑪結寒冰恰值閻浮剛六月。

示眾舉斷橋祖參無準和尙於雪竇準以狗子因何有業識令下語凡三十轉不契橋曰可無方便準舉眞淨頌曰言有業識在誰云意不深海枯終見底人死不知心橋竦然良久忽聞板聲通身汗下於是大悟師曰雪竇通身泥水憐兒不覺醜國淸浹背汗流平地喫交拈杖擊香幾曰還有向者裏悟底麼良久曰且信一半。

立秋上堂昨夜西風至梧葉忽驚秋天髙雲气淡海闊水空浮趙州不會禪剛剛道个無可羨老楊岐解弄三腳驢喝一喝看破了也復舉斷橋和尙曰徳山低頭夾山點頭俱胝豎起手指頭玄沙築破腳指頭拈杖曰都來不出山僧拄杖頭何以見得卓一下曰一葉落天下秋師曰教忠恁麼提持要顯拄杖子殺活猶未得在何故不見道你有拄杖子我奪卻你拄杖子頌曰雁字排云寫碧空金飆忽陣剪梧桐商音一奏驚天地萬里風髙綠樹紅。

上堂舉白雲度祖因何太守參云舉端祖謂五祖曰有數禪客自廬山來皆有悟入教伊下語亦下得說亦說得有來由舉因緣問伊亦明得秪是未在旣有悟入因甚未在何微笑云曰五祖道因玆出一身白汗便明得下載淸風你作麼生何拂袖便行雲曰居士且子細何更不回首師曰盡謂太守向白雲舉處明得五祖下載淸風底道理要且緩緩旣於此明得因甚一言不措若於此不明白雲爲甚肯他此實難辧甘露今日要與判斷明白乃拈杖一卓曰白雲與太守下載淸風有拂袖歸去來萬象齊擡首。

登淩雲亭示眾淩雲聳翠逼諸天萬里山河在眼前話盡當年成敗事獨余江上兩峯全。

晚參莫將冷水浸冬瓜空坐難教枯木花撥轉上頭關捩子寶劍髙揮絕生死豎起脊梁眨上眉覷破佛祖第一機倘或依稀消歲月此心沒世終難決。

解夏因事小參一夏九十日倏忽如彈指本期一眾心空安居同結聖制總是畫餅徒勞阿誰實爲生死煩惱日日翻新規約條條故紙屢經不如意事只得消歸自己諸兄弟須薦取欲長一智須經一事。

出隊歸上堂凜凜朔風寒徹骨巖梅樹樹結瓊葩無情不爽韶光約人事何如四月花幸緣貧衲子有味道恆嘉諸禪徳莫嗟呀柰過殘冬霜雪苦春來喜气足天涯大眾還知道味麼良久卓杖一下。

康熙三十四年乙亥十二月二十八日欽賜禦書金剛經到山上堂拈香曰此一瓣香秉金剛之智焰具般若之慧光鑑地輝天含靈均沾化育騰今亙古人天共沐恩波仰祝睿算以無涯欽願皇圖而永固垂簾致治四海樂無虞端拱無爲八荒歌有道乃偈曰特賜金經降此山人天歡祝禦亭前金光照曜三千界玉疊文明萬古傳帝道遐昌敷海嶽佛燈洞燭滿林泉陽春徧布冰霜解恩澤宗門不計年。

除歲小參三百六十日盡七十二候已足昆侖騎象入藕孔蟭螟跨鶴衝天瀆直得地神惡發驚起玉兔金烏於一剎那遊徧四天下恰值毗沙門天王來察人間善惡當頭一喝喝住正是海門除夕之時召大眾只如毗沙門天王察何人善惡與麼會得家堂穩坐不與麼會切忌錯過卓杖一下但得雪消去自然春到來。

元旦立春上堂元旦之日恰逢春斗柄移回晷運新拄杖抽條含碧蕊花開碓觜結林檎可謂時節至理自彰大眾時節至矣理自彰矣且道還是賀新春還是迎新歲擊拂子云但得皇風成一片更於何處覓封疆復舉僧問雲門如何是諸佛出身處門曰東山水上行師曰忘能所超情謂迥絕藩籬不無雲門老漢甘露者裏則不然如何是諸佛出身處冬到寒食一百五五九盡日又逢春。

燈節上堂十五日已前暗裏抽明魄漸圓十五日已後明中抽暗體還舊正當十五日上下明暗互相交光徹八維無滲漏娑婆國土中男女並緇素各見本地風光各得遊戲神通甘露者裏無油不點燈文殊普賢相見不相識唵蘇嚕蘇嚕唎

唎。

上堂海門無妙訣缽盂兩度濕達摩不會禪九年只面壁二祖妄說安心致令後人狐疑不決檢點將來打刀須是邠州鐵。

佛涅槃日上堂四十九年無一字二月十五露雙趺二千餘年成話杷甜瓜藤結苦葫蘆。

小參北固山頭霧靄海門洞口云攢幾多歸鳥迷巢無數行人失路英靈衲子踏步向前有麼有麼良久曰然旣如此尙宜諦聽揮拂云鳳凰池畔梨花白雪香甘露溪邊柳色黃金嫩淩雲亭上玉蘭笑日揚子江心活碧滔天漁歌遠浦風送好音來席上雁過長空月遺鴻影落丹墀森羅萬象大地山河在在現廣長舌相時時演向上眞機塵說剎說熾然說無間歇恁麼會洞山麻三斤雲門乾矢橛七斤衫庭前柏一捏粉碎若未過銀山關猶是瓜洲客勸君風便早登程莫到臨時悔不及揮拂子下座。

淸明上堂雲山疊疊翠屏開綠暗紅稀誰剪裁風日晴和春爛熳死人冢上活人哀荊棘林白骨堆化一陌紙錢叫幾聲蒼天仔細思量不勝悲慘奉勸貪花賞玩客閒來好把自心捫。

小參問牛頭未見四祖時如何師曰靑山靑白雲白見後如何師曰朝朝淸風夜夜明月見與未見時如何師曰喬松巢白鶴綠樹囀黃鸝乃顧眾曰諸昆仲苦逼山僧有何所需世尊四十九年說法一字不有達摩九年面壁一事無成若謂有佛法可商量誑惑人不少便起身歸方丈。

上堂問如何是甘露境師曰鳳凰池上朝演武多景樓中日論文如何是境中人師曰嘗挑野菜連根煮時把香芻帶月鋤乃曰談家洲畔上下漁人歌夜月京峴山邊往來樵子舞春風花飛綠野鳥弄芳叢池塘靑艸裏蛙鳴聒聒巖巒峻峭處鶴唳噰噰北固山頭一聲鐘驚起金烏出海東霞光滿大地徧界一輪紅以拂子敲禪牀豎起曰有斯見卽非斯見無人逢處卻相逢。

上堂問如何是法身師曰須彌頂上擊金鐘如何是報身師曰波斯喫鐵面皮紅如何是化身師曰海底耍秋千撞倒帝釋宮三身中那身說法師曰金雞啄破琉璃殼石人眼裏禦飛龍乃曰江風吹水怯春寒山樹花飛點翠斑無數行人歸未得夜深淸怨不成眠法堂庭際無誰掃試把菱花對面看莫待時光零落盡縱教多力不能攀諸仁者急須參披風抹月𨿽爲樂只恐閻家索飯錢。

晚參問如何是祖師西來意師曰山僧見四十八員知識從不聞者个說話僧佇思師以杖約退曰且向東邊討又僧問前話師曰一夜催花雨千溪流水香曰前言何在師曰你適來問甚麼僧亦佇思師打曰卻是那个上座相識問如何是在窟獅子師曰爪牙莫犯如何是出窟獅子師曰百獸潛蹤曰哮吼時如何師曰聾人不聞曰未審甚麼人得聞師曰金剛腳下泥鬼子僧喝師曰山僧遭你一喝僧無對師便打乃曰新婦騎驢阿家牽羞面百醜杖林山下竹筋鞭打豬打狗乾矢橛臭不堪聞麻三斤搓不上手倒跨楊岐三腳驢三百五百程腳不離地走拈杖攛下曰描也描不成畫也畫不就各請歸堂坐等守。

上堂卓杖曰可怪當年作事錯三錢娶个黑老婆𨿽得同牀只獨宿忽朝生子面如珂此个事甚淆訛今日算來藏不得當陽舉出笑人多諸昆仲柰如何直須識取東風面豎起杖曰認著依前不是他。

上堂問靑州布衫重七斤意旨如何師曰石人用盡機梭巧木女裁成臥月茵曰一歸何處又作麼生師曰風回江漾碧鶯囀柳舒靑乃曰和風扇野幽蘭發深谷之香煦日騰輝碧桃吐層巒之蕊院內幽篁生角堤邊楊柳攄眉在在本地風光處處當人受用大眾會麼喝一喝。

上堂問一口气不來向何處安身立命師曰泥豬浴白日癩狗尿靑天曰請和尙分明指示師曰一步頭點三五步尾顚七問破戒比丘因什不入地獄師曰軍民總屬吾王化驛路坦平任去來淸淨行者爲甚不入涅槃師曰官休不用排戈戟暫共農桑炙野芹如何是和尙家風師曰等閒拾礫和云擲時摘天羅帶露烹問如何是祖師西來意師曰當門齒缺如何是最上一乘師曰金鉤浮水面如何是格外玄談師曰烏龜拜露柱蝦蟆撐鐵船莫是和尙見處麼師曰一夏九十日今朝剛十五謝師答話師曰逢人但恁麼舉盡日不逢人又作麼生師打曰杜撰長老乃曰問若瓶瀉答似懸河若當宗乘全沒交涉直須問不知來處答不知去處略較些子檢點將來向上更有事在卓杖下座。

結夏上堂問如何是凡情師曰達摩眼睛碧如何是聖智師曰夜叉鼻孔長有勞和尙指示師曰昨夜天臺山向露柱眉睫上橫衝直撞汝還見麼僧茫然師打曰凡情聖解在甚麼處問有句無句如藤倚樹時如何師曰月擁蒼松喬碧漢只如樹倒藤枯句歸何處師曰風捲斜陽宇宙寒潙山呵呵大笑又作麼生師曰追風馬子絕形蹤乃曰卽心卽佛金烏急玉兔速非心非佛牛無兩角蛇有四足不是心不是佛不是物就地彈死雀遼天捉俊鶻伶俐漢望剎竿拂袖便去怎肯向死水裏沒頭浸殺諸方叢林從四月十五日至七月十五日禁足安居西天守護蠟人海門者裏總不恁麼只要諸人喫飯穿衣屙屎放尿如平常一般頭上是天腳下是地更有何事大眾且道諸方底是海門底是卓杖曰殿角薰風一陣來不覺淸涼生兩腋。

晚參結夏已十日个个眉橫鼻直要會祖意佛心好看門前上馬石叵耐兩个金剛把土地一擦立見骨出。

晚參寂寂惺惺是惺惺寂寂非寂寂中惺惺著惺惺中寂寂離打開佛祖關楗截斷衲僧命根嶽頂松暖根育秀而光生琥珀海底石潤月娠輝而魄吐珊瑚總是當人受用何須更覓白雲倘或顧眷踟躕海門今日和盤托出喝一喝。

上堂問如何是佛法大意師曰北固山搖頭五聖巖擺尾如何是佛身師曰淩雲亭子勢參天如何是法身師曰揚子江水流入海佛身法身同耶別耶師曰山深藏猛虎水峻隱蛟龍向上一路又作麼生師曰蟭螟睫上卓紅旗此猶是衲僧轉處畢竟如何是向上事師劈頭棒曰裂破頂門問牛過窗欞頭角四蹄都過了因甚尾巴過不得師曰蛟龍騰碧漢猶憶舊池深僧禮拜師便打乃曰無弦曲韻出靑霄氈拍板響遏行雲不知那个是知音以杖作吹笛勢云誰知音好聽山前姑惡聲。

端節上堂今日天中佳節海門直無可說莧煎豆腐血紅艾煮菖蒲墨黑鐘馗見之眼挺小鬼嗅之腦裂若作佛法解會定入犁耕拔舌。

喜雨小參云興大野雨洗長空萬民歡娛百卉增榮一句普天何私何公卓杖曰還識者一句麼良久平田艸淺翻珠浪陂池水滿鼓靑蛙。

晚參問功徳天黑暗女有智主人二俱不受時如何師曰正好與山僧洗腳過在甚處師曰過在汝如何是和尙家風師曰海門浪急魚難渡北固風髙鶴謾棲不立見聞緣請師道一句師曰主山髙案山低乃曰千尺絲垂一葉舟衝風破浪幾春秋老漁無限深深意不得金鱗不肯休以杖作釣勢云還有解吞香餌者麼良久擲杖曰連朝沒興歸巖宿且待天明別下鉤。

上堂問如何是甘露境師曰月鎖淩雲亭漾碧風彈試劍石生紋如何是境中人師曰饑餐渴飲無歡怒呼馬呼牛任毀譽人境已蒙指家風事若何師曰一日缽盂兩度濕客來無物點蒿湯僧禮拜師曰逢人莫錯舉乃曰才過五月五便是六月六日月隙過駒世事風捲燭且喜無位眞人常在面門出入有時乘便上淩雲依舊山靑水綠。

祈雨上堂萬里炎蒸六月天四方禾黍碧生煙老農有力耕無地水牯髙眠枯澤田民多怨而莫適官少計而忘安齊聲打鼓告靑天滿我所願且道願个甚麼拈拄杖曰試看木上座奮身上天興雲布雨去也連卓三下。

得雨上堂問此雨天降也龍降也師卓杖曰何不問者个上座僧擬議師打曰者裏薦取乃卓杖曰拄杖子跳上三十三天築著帝釋鼻孔東海鯉魚打一棒雨似傾盆又一卓曰三千與大千咸沾此恩澤有僧出問未審此雨從甚處來師曰不忝闍黎者一問僧擬議師曰又添一重云便打。

晚參潑碧翠於萬山捲銀濤於大澤霞云駁海上之蜃樓驟雨洗長途之野馬鳳皇池畔蛙鼓長鳴走馬澗邊齊女時噪塵塵露般若眞宗在在顯涅槃妙旨良久揮拂子曰萬里煙消新月上滿懷淸興樂羲軒正黃旗孫繩武居士誕辰請上堂大道虛玄靈機活脫融古今於當念會沙界於目前所以云神與境會事得理融一切法不生一切法不滅識得个中意日午打三更與麼則明同杲日寬若太虛可以報父母深恩可以酬天地厚徳可以作現生福壽可以種當來勝因如斯作略還他出格丈夫且道出格丈夫壽量多少揮拂子眞淨界中才一念閻浮已有八千春立秋小參承乏海門江上山深慚薄徳紹先賢祖風掃地丁斯日聖澤彌天不盡年額上明珠光不借懷中寶鑑照無偏金飆忽到蒼梧上一葉橫階秋滿天喝一喝。

七夕小參織女拋梭出巧云牛郎涉漢渡天津人間盡著巧來喫喫著通身白汗生。

因風折樹上堂象王回顧獅子哮吼黑漆昆侖赤腳走石燕飛商羊舞一陣狂飆沙飛石舞驀然間樹拔山頭屋傾殿後大眾且道者風從甚處來底拈起杖曰何曾離卻手。

中秋小參天上月正圓人間秋將半落葉舞金風歸雁徵霄漢丹桂透幽香冰蟾暗裏見在在顯眞機諸人急須薦薦不薦寒山拾得笑嬉嬉愧煞丰幹暗打算撫掌大笑且道笑甚麼只有長汀子從來無人見。

上堂舉盤山云心月孤圓光吞萬象光非照境境亦非存光境俱忘復是何物師曰盤山老前言不復後語致令多少尊宿向光境上打疊不下海門不敢囊藏爲你諸人頌出夜明簾內冰壺潤玉液光浮浸碧波木馬衝開銀世界金獅難教臥靑莎。

上堂露柱皮鞔鼓燈籠心作槌打著連天響畚斗笑皺眉虛空側耳聽白雲假不知石敢當揚聲大叫舜若多驚呀稱奇大眾還知麼八月十八海潮上風淸日杲暑涼齊。

九日小參九日東籬黃菊綻瞿曇眼睛自放光諸禪者裏如堪話何妨立地見汾陽甘露拄杖子逞大威神跳上三十三天歷徧十萬億土打个折合恰恰遇著臨濟大師攜手歸來共與商量大眾且道商量什麼事卓杖一下。

上堂三千七百則公案山僧從未舉著昨日因首座問第一句不免一齊提起今日特特舉似大眾且道作麼生舉便下座。

因夢感上堂我原無我物本非物亦非心亦非佛倒跨楊岐三腳驢天上天下一任出沒以杖召眾曰且道是个甚麼卓一卓曰三十年後。

示眾諸佛世界淸淨如空皆無所有諸禪徳後面是主山前面是案山還空得麼良久曰只者个柰何不得豈況他哉便歸室。

上堂海門一著不可描邈佛祖元同卓杖一下云千錯萬錯。

達摩初祖忌日拈香來也齒缺當門去也肩挑只履恁麼是事不全看來無物堪比話杷相傳至今天下莫不其毀海門恨切難消燒香雲一鑪牛糞火特特燒薰你。

上堂千斤谷響壓倒須彌山王萬片空花蓋卻浮幢剎海舜若多盡力擡不起波波挈挈落在深溪大梵天王統領無數諸天覓个起處不得且道過在甚處乃顧眾曰三十年後有也未可料。嘉興大藏經晦嶽旭禪師語錄

晦嶽旭禪師語錄卷第四

侍者全琳記錄

住鎭江府甘露禪寺語錄

結制上堂建法幢立宗旨一句中全殺全活一喝中有主有賓與麼施設怎似排優之具山僧一向饑則食渴則飲寒來圍鑪熱來搖扇𨿽三主名藍與諸人同一餐寢同一舉止不敢絲毫造作些須賣弄大眾你看五聖巖前掩軍石因甚刀劈不開多景樓前觀音洞因甚日曬不著喝一喝曰幾乎錯下注腳。

請兩序上堂恢弘法社扶豎綱宗須是安貼家邦互爲賓主如鳥二翼如車兩輪輪翼旣備左右逢源所以云孤掌不浪鳴兩掌鳴聒聒諸兄弟幹辦叢林流通正脈務要舉措得宜始可光揚佛日仰祝皇圖且如何是據令一句喝一喝云獅子吼時芳艸綠象王回顧落花紅。

上堂問師唱誰家曲宗風嗣阿誰師曰天臺橋下源淸遠廬嶽池邊荷蕊香與麼則東林嫡子斷橋正宗也師曰拈起一枝無孔笛吹出靑霄孰不聞只如患聾人還聞麼師曰汝適來聞鐘鼓聲麼曰聞師曰汝非患聾人僧擬議師便打乃曰馬祖一喝黃檗吐舌風不待月而涼火不待日而熱三頓痛棒老婆心切翻轉面皮雷奔電掣便於此承當春風增瞌睡滯貨不了東拋西擲惹得後代兒孫咬定屎橛鴉臭當風不解羞賣弄人前自謂奇特有个緊要話頭不妨向你直說他日四大分張時閻羅大王打你鬼骨。

上堂問和尙三處說法得力句子分付阿誰師曰歲寒然後知松柏只如和尙已分又且如何師曰不是知音徒側耳僧喝師打退乃曰三世諸佛不知有雨過夜塘深風來庭柏吼黧奴白牯卻知有金烏穿市過玉兔沿街走拾得語寒山世人癡不惺顚狂外邊走以杖一卓曰住住。

出隊白眾上堂深山巖谷中佛法有時向紅塵鬧市裏展演紅塵鬧市裏佛法有時向深山巖谷中收攝收攝處千聖罔知展演時十方通徹仰遵七佛儀軌普請各出只手舉起破沙盆廣種檀那福要知三輪體中一一愼生過咎拽杖便出。

出隊歸晚參每朝迎日出持缽化檀那倒廩傾箱少關門扃戶多總因自福薄莫怪世人呵向晚撥塵歸拍板盡情哦三吹無孔笛一曲九回歌囉囉哩哩哩囉消災障菩薩增福壽如來莎婆訶復舉五祖演和尙曰出隊半个月眼不見鼻孔失卻祖師禪拾得个骨董且向甚處著一分奉釋迦牟尼佛一分奉多寶佛塔師曰五祖老人持缽也不會拋卻自家寶藏拾取他人骨董致令後代兒孫把西來祖意作骨董商量可憐生教壞人家多少男女甘露乃二十四世孫要且不恁麼出隊剛八日四大甚安貼一出一入一動一靜從不較得較失何也絲垂千尺浮定有無之意月落天空了無去住之心遂合掌曰多寶佛塔釋迦牟尼伏惟大眾各歸本位。

示眾舉僧問趙州萬法歸一一歸何處州曰我在靑州做領布衫重七斤師曰我見四十八員知識商量者多不錯會者無幾殊不知老趙州把心肝五臟拋向者僧面前歷唐宋元明以來光明烜赫照天照地輕輕撥動愈見精彩眾中還有向趙州未開口前會底麼良久曰若無甘露自道去也便歸室。

上堂達摩面壁二祖安心天髙地厚自古自今拈杖一卓曰眞金應無變廢鐵還打釘。

肅眾晚參近時學道卒不能得个入路皆因妄緣前程影事耽著我人蒙昧眞心不自覺知縱有一二禪者往往多是學語之流依通作解若要个壁立萬仞不倚一物底如吹牛毛求金鍼何處有也諸兄弟須猛省莫只事身衣口食空過一生黑面大王不順人情各請自看。

除夕小參天左旋地右轉歲盡年窮山髙水遠金烏飛玉兔走陰退陽回知時識候在途中的不離家捨蟻行磨盤無間歇在家捨的不離途中月掛澄潭蕩漾風那一个合受人天供養陜府鐵牛吞卻嘉州大象與麼見得徹不妨出門騎石虎坐地販揚州捷錦鱗於須彌頂上羅彩鳳於大海波心促長年入一剎那延頃刻作百千萬歲出此沒彼縱橫自在且除夕一句又作麼生道東村王老化紙錢鬼面神頭側足立打鼓椎鑼徹五更張公喫酒李公醉。

元旦上堂元正啟祚山河鞏固萬物咸新帝道遐昌應時納祐佛日增輝罄無不宜法輪常轉孟春猶寒事得理全伏惟大眾起居萬福齊聲唱个村田樂女呆郎笑不休燒香曰北固山前賀歲新山河大地祝皇淸石人舞袖穿雲出枯木吟龍貫紫宸。

晚參有恁麼見立恁麼事有恁麼事成恁麼見若無恁麼見事無處所若無恁麼事見從何立二種都無文殊普賢枉用分疏一塵才涉木馬泥牛奔騰莫拒者裏明得正好喫甘露三十棒若明不得亦好喫甘露三十棒大眾且如何免得過驀卓杖曰鳳皇池畔試劍石地髙飛打破南嶽神頂門北嶽大仙背痛三日泰山娘娘覓醫蓬萊向華山湧泉穴上一鍼直得嵩山破竈墮金山焦山連聲稱快北固山唱道蘇嚕蘇嚕唎

唎良久云甘露昨日大年朝無可款待諸人柰因叢林淡薄禮數荒疏伏惟大眾莫怪相慢珍重。

肅眾晚參貪嗔癡愛是諸佛解脫之根源常樂我淨乃眾生輪回之樞軸無明煩惱海流出一眞法界菩提涅槃場造就三途業因故曰煩惱卽菩提菩提卽煩惱名異而體同也諸人還會麼自空劫來有條大路平坦無際三宮六院十二樓臺星布羅列開扃十八戶牖二十五條花柳巷八萬四千歌舞門官馬雜沓任遊觀直至路窮卽便休於此會得貪嗔癡愛也得常樂我淨也得煩惱作菩提也得涅槃作無明也得如不會大苦逼身時閻老面似鐵巧計任千般絲毫用不得大眾莫道甘露不相爲好。

人日上堂問如何是佛師曰打水魚頭痛穿林宿鳥驚如何是法師曰黃昏不擊鼓日午打三更如何是僧師曰昨燒除歲紙今見嶺頭春問人爲萬物最靈如何是最靈底事師曰千古萬古塞壑塡溝曰人天眾前乞師明示師曰昨朝半陰半晴今日全明全暗曰謝和尙答話師曰今日七明朝八僧擬議師曰不用思索五日後立春乃曰靈源活潑無固無必精光閃爍鑑地輝天能陶鑄乎太極能造化乎兩儀能運轉乎日月能養育乎羣迷能發生乎萬物能推移乎四序那畔不住者邊不立不在中間應用不息不可以色見不可以聲聞不可以思議得不可以語默通不可以算數計不可以品類從不可以形而名不可以智而知非明暗有無非去住生滅不近不遠不疏不親生前殺後超越悟迷一愚智而非塞非通齊短長而無爲無作動則徧界難藏靜則毫芒莫睹放開也包括萬象而有餘收攝也內一微塵而無迹先帝後帝今上皇帝左右逢源全憑渠力吾不知誰之子故曰萬物之最靈百姓日用而不知報諸人須委悉今朝康熙三十六年正月初七。

立春上堂五九盡日又逢春萬國雍熙賀太平鞭起泥牛耕帶雨祖翁田地盡黃金黃金長白玉生千年荒石版直教總翻身幹屎橛猛地抽芽麻三斤騰空發榮更有一件奇特事盡情告報與諸人昨夜石敢當與上馬臺相打相扭直到天明試看他兩个通身流白汗恰似春雨淋卓杖下座。

解制上堂春風才動凍解冰消布袋打開水陸通途韶光明媚江南江北任優遊春色芬芳山左山右恣嬉戲腳頭腳底步步古佛道場眼色耳聲在在祖師鼻孔結也盡香水世界無一塵而入內解也總妙喜國土無一法而出外正恁麼時還有道得底麼若道不得有人問著切不得說從甘露去復曰選佛場開期已周心空及第各無謀神珠頂露九天月萬法圓常得自由。

燈節晚參妙有三點燈從來共一盞恰如今夜月流水下圓半皎潔洞十虛無分明與暗个个本來具足用之無不成現莫怪甘露無油不點是汝執妄塵埋不見若也見月卽燈燈卽月若不見燈自燈月自月鐵甕城中普請好看若是買賣不成兩物現在。

佛涅槃日上堂古今天地日月古今人畜山河那里是眾生底生死何處是如來底涅槃與麼會諸佛不出世亦無有涅槃不與麼會今日則有明日則無且如何卽得卓杖曰石罅靑抽今歲艸山根梅發去年香。

又三月十五日立夏上堂十五日已前池塘蛙鼓鬧春風李白桃紅十五日已後阡陌兒童歌夏日麥黃筍綠正當十五日閏餘恰逢三月半夏來春去兩平分大眾且道春從何去夏自何來者裏會得於一毫端上現出無邊剎土十世古今不離當念之頃若或不爾有寒暑兮促君壽有鬼神兮妒君福。

示眾春云時逐曉風開桃花落盡綠成堆煦日融融成爛熳耳聲眼色活如來法身獨露無遮覆不識皆由心自迷諸仁者不須猜八剎嵬峨排鐵甕三山鼎列一江洄。

維揚歸上堂出山剛十日人事咸周訖謹報參玄者竟沒皮寬樹昨過瓜洲市見一奇特事諸人若也相委他後決不受人瞞且道是什麼事十字街頭一鋪艸鞋有人配買一隻定要大錢三文若買一雙兩文卽與。

佛誕上堂舉世尊初生至雲門話畢師曰雲門只知貪程不顧失腳𨿽則話行天下殊不知自己性命落在瞿曇手裏求生不得生求死不得死諸人還知麼斷橋和尙曰瞿曇出來做者一解自謂前無去人後無來者那知千載之下有个跛腳阿師不肯放過𨿽然卞和之璧不因函秦安得天下知有連城之價師曰者老漢只知錐頭利不見鑿頭方錯下名言瞿曇因知前有去人後有來者所以出來作者一解令天下後世知其所向明其所自跛腳阿師不識好惡上他門戶淩遲先聖枉招禍累殃及後代𨿽然也須救取雲門頌曰紫府靈娥睡初起口喫云漿噴玉蕊驀然發笑成電光不料陰陽噓頰齒又怪底韶陽老不仁佯言白晝钁黃金賺他無數利名客个个攜鋤掘枯井。

結夏小參護生須是殺傷慈之甚殺盡始安居難瞞自己會得个中意是甚破艸鞋鐵船水上浮撥火覓浮漚山僧恁麼批判你還恁麼會麼復曰甘露今日結夏之初無以相待有三件事務要遵行第一從玆以往和同眾僧第二行住坐臥安居平等第三須做个灑落衲僧不得向鬼窟裏作活計三事旣具猢孫子一任樹上樹下何故如風吹水自然成紋復舉五祖曰今日結夏無可管顧諸人未免作一家宴囉囉招囉囉搖囉囉送莫訝空疏伏惟珍重師曰老東山只明得个下載淸風便乃差珍異寶滿庫盈箱於一切時處取之不盡用之不竭若到海門直須丟去他方世界斷橋和尙曰冷淡中設肴饌寂寞裏動管弦須是鄧師伯始得只是猶帶些寒酸气味在老淨慈是他直下兒孫敢道未在殊不知鄧師伯咬破一个鐵餕餡一生百味具足熱鬧中曾不添些子寂寞裏亦不減些子什麼處是寒酸气海門遠孫要翻案去也亦未免作一家宴以復東山老祖遂擡手云如招如搖兮如送休訝兮伏惟現前菩薩子摩訶般若波羅密。

五月旦上堂今朝五月一小麥登場大麥正喫雨過田園潑綠風回楡柳拖翠明明古佛心歷歷祖師意放出潙山水牯牛溪西溪東一任成羣作隊條條路不禁人行爭柰腳不踏實地若於直下徹根源歷劫何曾異今日。

端節上堂五月初五天中令節寶鑑照當軒百怪盡消滅魔佛一齊來腦門直迸裂不用善財手中藥全殺全活不用秀才紙上論神濟鬼沒且道得何三昧有此妙訣卓杖一下雲天臺閭丘見寒山卻怪丰幹解饒舌。

上堂北固山背手把虛空五聖巖側足上靑天鳳皇池邀明月皎春秋樓臥北山髙甘露者裏目視云漢迥絕攀躋然於一切時一出一入一食一寢不敢慢你諸人要會麼靜悄渾然無一事乘閒坐石看金焦江流浩渺八千里到此方知出處髙。

六月朔喜雨示眾前年六月一黑漆昆侖奴著靴空裏立去年六月一蝦蟆吞卻兔烏雞啼東壁今年六月一一夜雨傾盆虛空盡打濕甘霖澤田園父老心歡極獨有零丁子浪蕩無拘系愛涼殿角候薰風貪眠隨地等瞌睡且衲僧分上又如何阿呵呵只知事逐眼前過不覺老從頭上來。

七月一日上堂玉階已砌梧桐葉秋色平鋪萬象妍花發雞冠誰薦得令人常憶老東山諸仁者急須參莫學華山陳處士覺來依舊臥人間。

七夕示眾今朝七月七銀蟾天頂立照見宮中刺繡人手撚花鍼綫穿鼻穿得著底滿面光輝穿不著底不得巧喫甘露者裏無論穿著不穿著大小知事人各得一杯淸茶喫。

解夏上堂結夏九十日一眾心如鐵圓伊三隻眼倒掛金鉤黑笑倒無位眞人出入面門不得一毛頭上露鋒芒金剛腦後火飛熱燒殺虛空仙土地痛教徹大眾甘露恁麼道且道是解是結於此若不徹根源放待當來問彌勒。

八月朔示眾秋光澄湛露出古佛心肝木葉蕭疏揭開祖師腦蓋山寺涼生竹庭花香逼松達摩眼睛通上徹下衲僧鼻孔七穴八穿只如境寂心融阿誰能和良久曰欲知除老病惟有學無生。

付補石天西堂並後堂書記知藏上堂黃閣垂簾幾罷尋求於三山江上子歸就父好看返擲於五聖巖前回顧也大地崢嶸哮吼也靑天震裂左右顧視云甘露者裏有一隊漢巍巍堂堂不落諸方綣繢輝輝煌煌秪教恁麼而來早還拳於大愚肋下何須黃檗棒折曾翻身於虛空背上那堪紅雪腰齊正所謂見過於師方堪傳受正法眼藏好向瞎驢邊滅卻乃擲下拂子。

中秋晚參秋風淸秋月明落葉聚還散寒鴉棲復驚良時美景賞樂天眞靈山話曹溪指牽甜瓜藤摘苦瓜子好修行好供養一个糊餅攤作兩樣爭如一踏踏倒小釋迦無地著渾身直下个大虫特地爪牙新大眾還見麼喝一喝。

因事小參昨夜山僧坐久見試劍石把揚子江一口吸盡金焦二山勃然怒甚來北固山責曰我與你久駐京口各不相礙何尊使擾害我耶與你誓不兩立北固從容曰二兄勿怒然我一向坦無髙下寧有損他益己之心哉賤僕無狀我亦罔知此蓋二兄不勤守護有此患也兄若妄作吾安懼乎如是三山扭打七日不分勝負銀山象山勸解不下一齊見甘露甘露謂曰汝等從無始來位分鼎立卽潤城賴以保障當今聖主亦曾駕臨何其妄動況歷朝屢有髙僧說法其間當煩惱斷除我人摧折如斯則有違佛制盍自思之又謂試劍石曰小子無知侮慢長者好與三十拄杖忽聞淩雲亭畔一聲鐘諸山一時不見大眾若道是夢其事井然若道非夢廓爾都無者裏分疏得與你白銀二兩。

重九小參九九從來八十一數足翻成三百七三三如九不成單算數譬諭所不及汾陽曾道事難分東坡怪殺西風急阿呵呵且道笑个甚麼孟嘉帽落在龍山淵明拾來漉酒喫海門今日對斯佳辰也不可空過曾記得侍東林先師時學得个五祖家宴方諒知味者少不免新置肴饌令各个飽齁齁去惟大眾不厭久立仍於祖翁地上砌嵩山竈支南泉鍋取廬陵米炊金牛飯將愚庵栗糕白雲餺飥和作一具少著馬祖鹽醬滿斟趙州茶名曰甘露九日宴亦名雜毒饌托向北固山頭普請諸人天啜終日大眾且道是甚麼滋味良久云忌口忌口。

初祖忌日上堂我本求心不求佛了知三界空無物不如端坐靜觀心只此心心心是佛師曰達摩大師只到得者裏僧問如何是祖師西來意師曰面上塵埃腳下泥水。

龍興和尙忌日拈香十五日已前月落烏啼霜滿天十五日已後樹剪金風全體露正當十五日露柱吹笙藏北斗燈籠拍板入南辰恁麼時節莫錯商量廿六年前今日先師方始瞥地海門𨿽紹余風悔殺妄承家業咦仔細思量起漸覺恨根長。

上堂才過重陽便是小春庭畔日遺鴻影嶺頭松暖云根家家火鑪生耳个个滿面埃塵打算光陰易度敲磕大事難明但不知誰之子象帝之先又不知孰爲玄﹝乳﹣孚﹢牛﹞是不死谷神還會麼火燒狗尾豬頭焦水澆蒺藜長蔓菁。

出隊上堂一缽千家飯欽遵我佛制當行平等慈七佛之儀式短巷長街窮通富貴密密綿綿但莫檢▆拈杖召眾曰要會七佛儀式麼卓杖曰但莫增愛洞然明白。

瓜洲托缽回示眾扁舟前月渡瓜洲持缽沿門都乞徧多緣執事不辭勞歸來白米三五石彌勒看了不柰何金剛挑來剛一擔只因山僧無法說彼中緇素空相見呵呵須知甘露个長老不解逢人開兩片。

冬節結制上堂贍部眞舟國江南古潤州北固山甘露寺海門禪院比丘機旭今於大淸丁丑歲黃鐘至節統領現前知識安居身心同結聖制三月之中悉聽木上座主裁第一喫飯不得嚼粒米第二穿衣不得掛寸絲第三說話不得鼓唇掉舌第四行路不得換步移身第五不得向鬼窟裏作活計第六要出息不涉眾緣入息不住陰界第七須目前無闍黎此間無老僧第八要住佛境界中不離魔境界入魔境界不出佛境界第九於眞如佛性內識取煩惱濁心於生死苦海中直踏般若覺岸第十要天魔入作無路佛祖覷捕無門以上十事一一不得違越若明此中的旨不離者个時節且如何是者个時節以拄杖畫相曰冬到寒食一百五五九盡日又逢春。

說戒付衣上堂拈袈裟示眾曰只者个二千七百年前靈山會上不曾增一絲二千七百年後甘露寺裏不曾減一縷不減不增則形無可形名無可名名無可名故曰戒形無可形故曰衣衣者依也戒者法也依此法而住依此法而修依此法而悟依此法而證於此會得止作持犯悉成一个大光明藏於此不會亦出此大光明藏不得山僧今日於大光明藏中與諸人指出大徳直須向此大光明藏中透頂透底自然頭正尾正。

說比丘戒上堂五戒精嚴五分法身之基具三業淸淨三身妙智之體圓體旣圓而基已具則心苗長養慧花開敷恁麼薦得結就菩提聖果具足般若實相不妨髙揖釋迦低視彌勒三百五十條戒條條故紙八萬四千法門門門虛設還有恁麼人麼良久曰一自髙沙彌去後寒山道上罕人行。

說菩薩戒上堂過去諸如來斯門已超出禾山解打鼓道吾善舞笏未來修學人當依如是法昆侖遊滄海舜若走閻浮現在諸菩薩今各入圓明北固山點朱淩雲亭喝彩拈如意豎起曰看看者是波羅提木叉相貌汝等當尊敬孝順過去諸佛亦如是未來諸佛亦如是現在諸佛亦如是諸大徳還如是會麼▆禪牀曰心光爍爍超方表戒地圓明徹古今。

上堂一年四序未終便是臘月十五黃河徹底結寒冰庭前松柏靑還舊甘露者裏不似諸方東熱鬧西熱鬧說心性談玄妙一向冷愀愀的密不通風滴水滴凍者裏著得隻眼百尺竿頭進步卻易平白地上轉身猶難何故千年沒底靴髙價有誰酬。

退院赴嘉禾請緇素堅畱再住海門立春日上堂玄中一點無私出匝地普天盡轉恩若艸若木皆含秀庭梅先放一枝春海底珊瑚吐瓊葩而娠兔巖前枯木綻玉蕊以吟龍有識無識均資化育敗瓦頹磚頓生光彩且道有何證據拈杖卓一卓拄地曰試看甘露拄杖子等閒逼得也生根。

蠟月十八雪中見月示眾月吐天心雪鋪地面月雪交光乾坤一片南北無際東西無岸甘露寺裏七寶塔怎如秦時轆鉆烏鴉飛上佛殿脊恰似兩人扛塊炭飛去也見不見等閒衝破碧琉璃誰能把手天外看。

示眾臘月二十五天帝臨凡土頭戴須彌山腳不離地走撞倒趙州關札碎雲門普痛殺石敢當生臺叫冤苦菩薩子還知否世上幾多名利客到頭仍秪空雙手。

元旦上堂卓杖曰三十六宮從頭數宮宮獅子大哮吼七十二个兩邊排个个象王頻回顧回顧處銀花燦爛哮吼時野犴潛蹤直得陽和气轉而天垂祥瑞陰含毓秀而地發靈葩自天子以至庶人今日皆添一歲只如有个不屬陰陽底漢且道還添得麼良久千年石女夜懷胎百歲木童唱春早又卓一下。

元日晚參鏡淸道新年頭佛法有有不自有沿河看插柳智門道新年頭佛法無無不自無空裏貼桃符二老漢不合向有無裏作活好各與二十棒海門如此批判亦合喫二十棒怎柰無人下手莫有下得手底麼良久山僧今日失利頌曰森森松檜擁南山風遞寒云伴曉煙兩个黃鸝鳴翠柳一行白鷺上靑天初三晚參初一年金剛土地都忙倒人人共祝帝堯天初二年春風吹徹乾坤暖江郭梅香柳吐煙初三年四海浪平龍睡穩半輪月掛碧天彎三二一夜半金烏唱東壁一二三日午冰蟾浴露盤恁麼會得一卽三三卽一不恁麼會三卽一一卽三總不恁麼三自三一自一喝一喝曰海底石暖靈芝秀迸出珊瑚月滿枝。

人日上堂乾坤之內宇宙之間中有一寶祕在形山大小祖師𨿽有安邦定國之能要且無出身之路秪如山未形時寶向什處祕者裏翻得身吐得气後代兒孫不致有此寂寥海門則不然乾坤之內宇宙之間有物最靈包括大千頌曰一二三四五六七日月星辰北斗立波斯笑倒海門前到處春風趁不及。

解制上堂十月十五日結泅水烏龜似火熱逼得露柱生犢兒夜行踏碎天邊月正月十五日解大地山河通不礙梅花細逐木蘭香春風滿面恣瀟灑與麼則千古不異而今不與麼則對面風塵萬里總不與麼喝一喝曰拳倒伍員關踢翻揚子水若作佛法商量飄墮羅剎國裏。

燈節小參今夜元宵令節鑼鼓聲聲不歇白寥寥淸的的天上一月髙明人間千燈洞徹獅子文殊騎歸象王普賢趁出善財合掌觀音前等閒笑倒老彌勒乃合掌曰我見燈明佛本光瑞如此。

聞雷示眾雷鞭一掣森羅之眼頓開律令初回萬靈之耳忽卓香車到處蟄戶難扃甘澤降時艸木萌動雁北徵而鷹化爲鳩去鳥至而倉庚掉舌且道衲僧分上又作麼生良久曰若將耳聽終難會眼處聞聲方始知。

送妙雲法叔北上歸上堂三月四日渡江爲送大悲和尙盤桓不覺路遙相別廣陵濤上回至中途忽遇陣卒風暴雨且不似興化老漢向古廟裏躲過未免別行一路怎柰土曠人稀相逢者少今日歸來一一從頭舉似要與大眾共知還知麼去日天晴春風滿面及至歸來兩腳泥爛。

示眾今朝三月望艸木及時放春山翠靄橫春江水搖漾幽谷好鳥鳴奇花開碧嶂乾矢橛朵朵花開瞿曇面柏樹子點點香透達摩心無位眞人且道是何形狀良久曰匙挑不上。

上堂自春䢐夏天雨連綿大麥小麥咸謂傷殘滹沱一滴漑灌山川衲僧鼻孔浸爛半邊且道那半邊在甚麼處誰能共把手北固嶺頭看。

祈晴上堂久雨逢庚攺又雨皇天何苦結深冤西來祖意如泥爛黃梅佛法不勝穿其餘乾矢橛麻三斤靑州布衫拈起也水滴滴底放下也捏不成團乃合掌曰但願云師西南髮卷盡陰霾日麗天。

四月八日上堂釋迦老子悲願弘深二千七百年前四月八日於淨飯王宮示現受生指天指地自誇豪富惹得後代兒孫心憤憤口悱悱有要一棒打殺與狗子喫底有將惡水驀頭澆底毀呰罵辱有不可勝言者皆是者老漢七十九年中連禍結仇不守常分之過也甘露今日且不似者般阿師上門上戶淩蔑先宗直下寬卻肚皮解開懷抱也不行棒也不潑水也不毀罵淨拭寶幾燒眾名香大展三拜大眾且道棒打底是水潑底是毀罵底是供養底是試檢辧看更聽一偈指分上下獨稱尊此話年年此日行棒打水澆冤不已怎如甘露紫檀薰。

浙中歸上堂初夏南遊到浙西山花似錦麥秀兩岐秋盡買舟旋北固紅葉翻飛菊綻東籬暑往寒來駒過隙惜分惜寸莫相違莫相違切要知幾多人事潑波隨惟有山前試劍石把手相牽拽不歸拽不歸誰似伊館驛河西劉大伯見人拱手白雙眉。

龍興和尙忌眾法眷設齋請上堂東林之白蓮復開聞見甚夥華峯之旻徳再世阿誰證明半邊栗棘篷捩轉天關並地軸一枝無孔笛等閒吹去又吹來碧雲浪裏此日收綸罷釣黃泉路上今朝寶劍橫抽直得石火莫能追佛眼覷不見黃荊山畔白水流長天馬峯頭紅輪倒卓玆因諸法屬爲先師設忌更請旭上座揭露先師生面𨿽則因齋慶贊誠謂飲水知源驀豎拄杖曰先師來也諸人還見麼乃擲下曰眾法眷各請出只手扶起者木上座。

十月朔晚參月生一海門索莫添岑寂去住衲僧千指余米麥倉中無儲積三餐一缽淡黃齏逐日風雲多際會午夜定中忽展眸冰輪皎潔銀鋪地月爲燈云作衣抖擻精神新活計燒一瓣紫檀香喫幾杯天津水忽憶著老楊岐破屋裏亂撒珍珠致令後代兒孫冤冤訴不已且道訴个甚麼復云參。

師誕日結制正黃旗孫繩武居士領眾設齋請上堂上首白椎畢師喝曰要津把斷凡聖路絕放開一綫便請商量西堂鶴山問鐘鼓交參人天普集佛法大意請師直指師曰驗在目前如何是大海無魚師曰泥牛吼破千江月如何是大地無艸師曰木馬嘶開萬壑風如何是大富無糧師曰收來兔角長三尺如何是大悟無道師曰放去龜毛丈二長大海無魚因甚興波作浪師曰切忌濕卻老僧袈裟大地無艸因甚黑漫漫地師曰明眼人前三尺暗大富無糧因甚貧人不富師曰人歸大國乃知足大悟無道因甚呵佛罵祖師曰水到瀟湘始覺平髙峯四句已蒙指示眾檀請法有何祥應師曰一亙晴空萬里長如斯則均沾利益去也師曰知卽得不萌枝上花初放無影樹頭果自成師曰也要闍黎共委悉後堂古仙問長廊下也喝後架上也喝且置不論如何是一喝如金剛王寶劍師曰屍橫萬里慈悲何在師曰殺盡始安如何是一喝如踞地獅子師曰野犴腦裂秪如龍生金鳳子衝破碧琉璃時如何師曰好个鳳皇兒如何是一喝如探竿影艸師曰驗盡方來早辧來機師曰且喜站定腳跟如何是一喝不作一喝用師曰瓦解冰消眾檀飯僧請法獲福幾何師曰三輪體空福利何有善知識始得師曰惡知識亦得書記二輪問天地同根萬物一體如何是同根一體底事師曰天上天下施主設齋有何功徳師曰泥多定佛大恁麼則一人有慶兆民賴之師曰正如杲日當空一句無私旨緇素盡沾恩師曰汝還知恩麼輪禮拜問昔日世尊降生今朝和尙華誕還是同耶別耶師曰北風寒昨夜紅日暖今朝一輪杲日當天照曲錄牀前瑞气髙師曰有勞贊嘆江上漁翁歌夜月風動蘆花暗點頭師曰不是知音莫浪傳侍者西一問三千賢聖八萬大士敲磚打瓦盡道和尙今日誕辰說法各各掬水獻花還肯攝授也無師曰有法可說如來不許生心受食淨名早呵我見燈明佛本光瑞如此師曰瞻仰有分見之不取思之千里師曰見底何人思是阿誰得意气時添意气不風流處也風流便禮拜師曰看腳下維那問昨夜南宮結瑞彩今朝北極慶生辰則且置徳山托缽意旨如何師曰打艸要驚蛇雪峯道鐘未鳴鼓未響者老漢托缽向甚麼處去又作麼生師曰六月賣松風無人能著價徳山因甚低頭歸方丈師曰放待冷來看雪峯舉似巖頭頭云徳山未會末後句在又且如何師曰一語傷人六月寒徳山喚巖頭云你不肯老僧那頭密啟其意如何是密啟底意師曰爛泥裏著刺徳山爲甚便休師曰理因事定徳山次日上堂果與尋常不同那里是他不同處師曰眼見耳聞巖頭至法堂前撫掌大笑云且喜老漢會末後句如何是末後句師曰蟬泣盡秋風𨿽然如是也只得三年活因甚被他受記師曰山僧今日也怪上座不得僧一喝師曰好一喝一種沒弦琴惟師彈得妙師曰罕遇知音者樊君寵居士問十五日已前優曇徧界十五日已後香滿乾坤正當十五日師登寶座如何是獨尊一句師曰金烏聳碧漢玉兔下瑤階乃曰今朝十月半海門燒獸炭鑪中冷焰生逼得衲僧汗凡夫被色礙二乘執空見菩薩空色無晴空生閃電火焰轉法輪諸佛已親薦萬象及森羅於中光顯現但能徹根源死生超異變若也不相委春來再打算復舉世尊才生因緣畢乃曰若謂釋迦示現受生曠大劫來實不曾生若謂有所涅槃二千七百年來實不曾死所以云生以不生生爲生義死以不死死爲死義不恁麼會卻被他瞞卻更聽頌出毗藍園裏空花結果六趣三途起殃作禍指天指地白肉生疔天上人間冤如水火殺活也手親眼親行藏也麻纏紙裹後代兒孫兮計較日多增千花競麗兮共羨雲門跛。

受大覺寺請臨行上堂我來甘露寺四載有八月忽忽若飄蓬檀那俱相得自在樂忘緣幽閒意無慝爰想舊交遊策杖抵西浙不意大覺院遣使致書帖今又接來翰不可虛塞責手把七尺藤赴个好時節去住本無心行藏何乖僻惟冀我同流一齊共著力市廛欲攜錦鱗歸而今暫別海門月。嘉興大藏經晦嶽旭禪師語錄

晦嶽旭禪師語錄卷第五

記室全本記錄

住京口大覺禪寺語錄

康熙戊寅歲十月二十三日入院。

山門師拈拄杖左邊一卓曰左通鐵甕右邊一卓曰右達毗陵中間一卓曰八字門開全提正令佛國魔宮一齊打正。

伽藍千古伽藍一朝長老我無你不來你無我不妙一片赤心髙低共照。

韋馱示童眞妙相作法社千城惟天勇健除邪輔正佛前佛之一字吾不喜聞今朝相見條令斬新拈香雲入水見長人。

祖堂釋迦不說迦葉不聞所悟何心達摩不識曹溪不會所傳何法一隊馬額驢腮怎似證龜成鱉。

踞室掣開無須鎖未是衲僧本分吸盡西江水亦非當家種艸殺佛殺祖罵雨呵風途路短販毒龍頭上截角猛虎項下解鈴痛與拄杖何故有大功者必重賞。

當日韓檀越設齋請上堂師至座前接帖云者个催命符子四月在浙中見得便覺頭痛六越月來差排不下今日無計可施只得將錯就錯𨿽然且聽維那敷宣宣畢師曰人生半百霜添鬢幾住叢林心已休不省何緣來大覺拖泥帶水上髙樓拽杖便升拈香雲此瓣香蘊盤古大化之始冠百王至治之功價重須彌恩溥沙界端爲祝延今上皇帝聖躬萬歲萬萬歲欽願聖明超日月睿算等天地此瓣香奉爲鎭海將軍三路巡憲郡邑文武諸大尊官伏願善政日新恩承雨露嘉聲載道詔聽鹽梅此瓣香奉爲合府紳衿士庶本寺請主街鄰伏願膺朝廷簡命作生民父母子孫奕葉福壽綿延此瓣香奉爲諸剎知識本山耆舊伏願明大法眼超出二乘小見具正知解不餐野狐涎唾同欽般若共扶正宗乃於懷中拈出云此炷香威音王佛覷不見歷代祖師價難酬廿七年前碧雲深處得來近十六載浙西吳東三主名剎用不了底今朝鐵甕城南虎踞山畔第四回

拈出供養初住廬山東林末住碧雲龍興先師山鐸大和尙從教炙地薰天斂衣就座維那白椎畢師曰一微塵裏普現大千國土當頭坐斷天下衲僧乞命出格髙流如何卽得西堂鶴山問門庭施設英靈入格外深談作者知如何是賓師曰滿面塵埃气象新曰獅王吼出無生旨座上香飄劫外春如何是主師曰气噴風雷超彼此曰處處綠楊堪系馬家家有路透長安如何是賓中賓師曰手攜竹杖問途程曰把斷要津無背向不同凡聖絕商量如何是主中主師曰倚天長劍逼人寒曰賓主已蒙指示今日和尙離甘露赴大覺有何施設師曰有眼者見有耳者聞曰頭頭皆顯現無處不稱尊如何是普利人天句師曰當空懸杲日曰陽春歌古調幾个是知音師曰少逢穿耳多遇刻舟曰豁開戶牖當軒者誰師震聲一喝山曰恁麼則地靈人傑於玆日大覺門風振古今師曰也要闍黎出只手問孤明歷歷卽不問未出方丈事如何師曰佛祖枉測曰文殊七佛之師因甚出女子定不得師曰天空月皎碧底光寒曰罔明初地菩薩爲何出得師曰龍吟霧起虎嘯風生曰出與不出且置如何是定師曰山嶽鎭靜而常動江河競注而不流曰恁麼則祝融峯頂香風拂大覺山前花雨飛師曰大好贊詠古仙後堂問東土大乘根器河北具眼廝兒列祖綱宗請師一展師曰放開捏聚隨豎拄杖曰須憑者个曰重逢嘉運再睹中興如何是中興底事師曰黃河三千年淸一度曰萬斯年泉石生輝千五百住持仰賴師曰逢人但恁麼舉曰和尙今日新來大覺未審以何法驗人師曰袖裏金錘當面擲曰莫是和尙爲人處麼師曰須彌頂上望天亭曰好風來席上香飄劫外春師曰贊美之辭不厭多書記二輪問觀音菩薩買糊餅放下手來是饅頭雙手呈坐具云且道是饅頭是糊餅師曰你且唼汁看曰喚作饅頭則觸不喚作饅頭則背畢竟喚作甚麼師曰塞北雲橫野江南雨鎖津曰目前好景人皆仰水到瀟湘分外淸師曰換卻時人雙眼睛西一侍者問車馬門前聲雜沓山川環拱翠屏開如何是大覺境師曰京峴鐵甕排東北鶴峯虎皂擁西南曰釋迦不在前彌勒不在後如何是境中人師曰眉毛罅裏驅雷電手握云泥不露蹤曰向上一路千聖不傳如何是人境相融一句師曰龍向洞中銜雨出鳥從花裏帶香飛曰庭前松柏千年秀海上洪波萬古滔師曰源遠淵深知音有幾曰離名離相請師別通消息師曰非非想天砍額望無人能薦斷雙眉曰向上一路蒙師指爪牙全露意如何師曰狐狼遠避野犴潛蹤曰大覺山前懸杲日滹沱正派此眞傳師曰瞻仰有分乃曰諸佛祕密藏團團無縫隙祖師心地印狀似鐵牛機金鍼札不入鶻眼覷無門任有旋乾轉坤之作推山塞海之能到者裏猶是掉棒打月所以云向上一路千聖不傳學者勞形如猿捉影又曰汝欲求之得無累乎及其厭之又成大患古人恁麼道蓋是不得已也山僧不惜口過向第二義門放開一綫共汝商量昔我大覺世尊在正覺山前睹星悟道盡大地一切眾生蠢動含靈各證淸淨法身萬象森羅齊放光明地搖六震今日新大覺赴現前檀護之請入院升座祝聖之初天靑日朗大地騰輝還有悟證者麼有則靈山一會儼然未散堪報不報之恩共助無爲之化正恁麼時且扶豎宗乘建立法幢一句又作麼生良久曰拈起一枝無孔笛等閒吹出萬年歡復舉西天國王問波羅提尊者曰吾欲作佛不知何者是佛者曰見性是佛王曰師見性否者曰我見佛性王曰性在何處者曰性在作用王曰是何作用我今不見者曰今現作用王自不見王曰於我有否者曰王若作用無有不是王若不用體亦難見王曰若作用時幾處出現者曰若作用時出現有八王曰八處佛性當爲我說者曰在胎爲身處世名人在眼曰見在耳曰聞在鼻辧香在舌談論在手執捉在足運奔徧現俱該沙界收攝在一微塵識者知是佛性不識喚作精魂王聞其語卽便大悟大慧和尙曰敢問法筵大眾且道西天國王悟得佛性耶悟得精魂耶若在八處悟得只是精魂若離八處喚甚麼作佛性師曰尊者被國王一拶只得七花八裂眉毛眼睛一齊落下西天國王受尊者熱瞞將無始以來生死根本認作佛性檢點將來二俱不了大小妙喜與麼批判不免打作兩橛山僧不是貶斥古人只要大家共知妙喜當時自謂大悟一十八徧小悟不知其數若悟處有大有小非精魂而何若離卻大小悟在甚處者裏下得一語親切便知西天國王悟底落處大眾於斯會得無邊剎境自他不隔於毫端十世古今始終不離於當念於斯不會新大覺與你道破以拂子揮一揮云白鶴下田千點雪黃鸝上樹一枝花維那結椎師下座。

晚參黑蟻腮邊鯤激三千頃之浪蟭螟眼裏鵬摶九萬里之云石人駕無底鐵船棹洪波於虛空背上昆侖騎戴冠碧兔逐野馬於大海波中一一天眞一一明妙衲僧家動輒口吞佛祖眼蓋乾坤還恁麼會麼於斯見得徹瓦解冰消倘或佇顧停思前途大有雪霜在。

托缽示眾三十年來住子胡二時粥飯气力粗無事下山行一轉借問諸人會也無子胡恁麼道無地著心情一番提起處特地一沈吟檢點將來碩有淒淸大覺則不然初住大覺月未足每朝一飯兩餐粥普請街坊行一轉莫教踏著往來路。

大禮節上堂六陰剝盡一陽生江北江南萬卉新鴻鶴山頭云五色龍樓共祝聖明君。

除歲小參年窮歲盡霜寒風凜歲盡年窮云淨天空直令拾得寒山滅迹掃蹤無本可據驀拈拄杖云向大覺拄杖子上髙聲道三十日到了也汝等還道得一句恰好麼如無大覺拄杖子不免世諦流布卓一下曰椎鑼打鼓迎新歲設饌開樽送舊年復舉徑山南明和尙云前年年鼻孔無半邊去年年兩眼不能全今年年三十精骨獻靑天我禪已說了諸人作麼參師曰大小南明到臘月三十日做手腳不辦鼻孔眼睛不在面皮上三百六十骨節節節露出可憐生折合不得大覺則不然前年年水浸烏龜腳踏天去年年熨斗著油猛火煎今年年三腳黑牛仰面看本無佛法可說諸人甚處加參更若不會聽取一頌無地卓錐猶自可無錐可卓實堪憐蝸牛角上誇豪富海舶洋商任往還。

元旦上堂歲朝物物總皆新馬面牛頭賀大平兩个金剛齊拱手莫教埋沒祖師心還丹一顆髙低徧溪谷巖巒盡是金。

新春上堂寒气漸消春乍到鐵樹風前自放花鞭起泥牛耕大地破沙盆種三斤麻三斤麻搓條繩子縛煙霞須彌倒掛海門外盤石顚頭綻玉葩驀豎拄杖云大覺拄杖子當地忽抽芽。

二月旦示眾春到廿五朝閻浮二月一塞北與江南寒梅開石壁風和蘭蕙香雲暖筍新出樓閣門大開寥寥望無極者裏直下了得一管教平生萬事畢大眾且道如何是一土地騎牛月下行金剛著靴水上立。

祈晴值雪示眾九盡三朝雨家家食白米雨後一場雪熟豆又熟麥今朝正值百花生樹樹瓊葩開教徹陽春一曲少人和令人惆悵幾時歇好大眾莫憂結且待天晴紅日出。

涅槃日上堂梨花吐白雪之香柳綫垂黃金之色皆是如來淸淨寂滅之相鴻鶴峯巖巒峭峻撐云出揚子江浩渺洪波動地流無非紫磨金色之身佛眞妙體猶若虛空亙古今而無一絲可增徧十方而無一毫可滅今日則有明日則無切莫錯會若謂我佛有所涅槃總是諸人執著取相虛妄不實大眾要會取好。

丹徒鎭海潮寺監院徧吼上座懺罪設齋請上堂百千法門同歸方寸河沙妙徳總在心源然心源湛寂廓爾圓常絕慮絕思無取無捨愚者不知妄自系縛迷心取相隨想受生壅積成病淨名經云若不隨聲色動念不逐相貌生解自然無事去又曰逐物爲邪卻物爲上大凡出家學道先要把妄想滅盡妄想旣滅雜念不起一切時一切處是非好惡都莫思量契心平等湛然了了如是則知心無相知心不壞知心無取捨知心無去住知心不可得知心無心卽是佛心亦名解脫法身亦名般若智體亦名菩提妙道與麼見得徹無佛可求無道可學無福徳可聚無罪業可除所以祖師云一切法有有不自有自心計作有一切法無無不自無自心計作無若人自見己之法王卽得解脫法王者卽自己眞心也此个眞心不屬陰陽造化世間一切境界籠罩不得系級不得又何魔何病而可染著哉山僧與麼告報固是不得已若實際裏地本無一法可說徧吼上座於此座下亦無一法可聞旣無說無聞本來空寂旣本來空寂且道將甚麼物懺悔又將甚麼物求解脫拈杖一卓曰還會麼一念不生全體露碧天云淨月輪髙石女腰邊裁兔角虛空背上刮龜毛。

示眾十五日已前連旬雨滴石頭穿十五日已後桃紅映日滿春路正當十五日牧童柳岸橫牛背短笛無腔信口吹狼藉許多西祖意不知誰解攜將歸攜將歸攤向街前人不識和煙搭上玉欄西。

徧吼上座求懺請上堂夫修道之士捨離於一切大凡世間非世間法語言文字非語言文字法音聲色相非音聲色相一一不得生染著念起愛樂心作執持想空而不空無而不無曠然廓然蕩蕩無際於斯會得無罪不懺無福不生只如罪滅福生如何受用良久云淸風陣陣來何處吹得碧桃朵朵開。

天壽聖節上堂乘本願以示生踞金輪而禦極髙懸寶鑑措萬國以陶鈞密運靈樞攝大千而布政今日恭逢天壽聖誕龜龍鱗鳳一時現瑞賢愚貴賤其慶嘉辰秪如仰祝堯齡一句作麼生道驀豎拄杖曰蟠桃今日花初放泰嶽松生萬歲枝。

示眾今朝四月一處處花狼藉紫燕語梁嬌黃鶯歌柳碧薰風自南來衲僧得消息且道是甚麼消息晝長人倦時忽被蠟蚤咬背手摸得著開手不見了。

佛誕日上堂今朝四月八我佛降生日九龍沐眞軀金蓮承寶足分手指天地運行周七步舉目顧四方大作獅子吼後來雲門道我當時若見一棒打殺與狗子喫貴圖天下太平師曰雲門大師可謂牙根插天舌頭覆地殊不知事因叮囑起展轉見淆訛頌曰可怪雲門老賊精一杯鴆酒卻傷身而今流毒天涯徧馬額驢腮也逞能。

普震上座懺罪請上堂心生則種種法生心滅則種種法滅心逐法爲邪法從心爲正故曰心若不異萬法一如如如之體了了常知若也妄生穿鑿迷倒之盛若也一念不生十方坐斷恁麼薦得一切罪福皆如夢幻還薦得麼揮拂子云眞玉泥中異黃金不博沙復舉三祖爲居士時問二祖曰弟子身纏風恙請師懺罪師曰刺腦入膠盆二祖曰將罪來與汝懺師曰撩鉤撻索三祖良久云覓罪性了不可得師曰家貧猶自可路貧愁殺人二祖曰與汝懺罪竟宜依佛法僧住師曰昔日少林落節今朝者裏拔本三祖曰今見和尙已知是僧未審何名佛法師曰隨邪逐惡二祖曰是心是佛是心是法法佛無二僧寶亦然師曰熟睡饒寱語三祖曰今日始知罪性不在內不在外不在中間如其心焉佛法無二師曰秤錘落井二祖器之師曰大似證龜作鱉山僧當日若在見者兩个漢恁麼道好與縛作一團深掘一坑埋卻何故免使後人向覓罪覓心了不可得處作活計大眾還與麼會麼更聽頌出覓無罪性懺無方云淨天空月轉廊冰壺擊碎潭無影太液池翻琥珀漿。

眾請甘露結制上堂結爲解之因解爲結之果解結互相承果因元不錯前年北固夏有結有解去年夏嘉禾無解無結今年三處度夏甘露將期六載若爲結卻山僧卽欲退隱巖竇恐不能爲諸人解卻若不結就諸人一夏空過且道結卽是不結卽是良久曰結與不結總在山僧解與不解悉聽首座。

正黃旗髙日升薦考請對靈小參眞性心地藏本無向背虛假不實體妄有去來舍身與受身認影迷途出生而入死虛受輪轉只者个靈靈不昧了了常知直如秋月臨空淸光徧界正恁麼時如何是得運髙公脫死超生的句揮拂子云眞常淸淨界逍遙何處蹤。

住勝果禪寺語錄

康熙戊寅歲十二月二十日入院。

山門師以杖一畫曰前排鐵甕後擁鴻鶴大啟重門天髙地闊拽杖入云步步踏開彌勒樓閣。

彌勒十字街頭等个人今朝者裏剛逢著大開口了笑呵呵天上人間無兩个。

韋馱最後樓至佛此處現全身曾受靈山記黨理莫黨親。

佛前昔日靈山今朝勝果一會儼然是个甚麼。

據室釋迦掩室特地淆訛淨名杜口鬼家活計少林斷臂安心好不丈夫黃梅夜半傳衣殃累不已行棒行喝抱贓叫屈奪食軀耕狐假虎威開金鎖撞玉鐘也是當門栽棘恁麼漢入我門來頂門更下一錐須知新勝果過犯彌天。

當日眾紳士請上堂拈香祝聖畢復拈云此瓣香不可聞不可說自不丈夫落他綣繢到如今悔之不及第五回

拈出供養先龍興薰天炙地直教他鼻孔缺腦門裂便就座問答不錄乃曰大人具大機收來放去掣電驅雷大智得大用殺活臨時七擒八縱早離大覺足尖迸出玄中要今到勝果棒頭點出境中人吼獅子音野狐腦裂撾塗毒鼓魔外魂銷直得枯木龍吟幽巖虎嘯鴨腳樹頭懸寶月全彰古佛家風運漕河畔掛云幢揭示祖師心印船來底陸來底總教飽餐南去底北去底一任取足且道神通妙用還是法爾如然卓杖一下曰絲綸在手隨收放好看金鱗上直鉤復舉南泉和尙初住院知事頭首請歸方丈僧問師歸丈室將何指示於人泉曰昨夜三更失卻牛天明起來失卻火師曰南泉秪解信口道家私總被他人看破了也山僧要且不爾也無牛可失亦不失卻火或問師歸丈室將何指示於人向他道兵隨印轉將逐符行。

當晚小參舉文殊大士三處度夏一月長者家一月魔宮一月淫妨末後歸世尊會裏解制迦葉欲白椎擯出乃見百千萬億文殊世尊曰你擬擯那个文殊迦葉盡其神力椎不能舉圓悟和尙曰可惜放過當日待世尊與麼道便好一椎看他如何合煞師曰也是賊過後張弓山僧數載住甘露今夏在浙中博庵十月住大覺臘月來勝果且道與文殊三處度夏同耶別耶若謂同相去二千七百餘年文殊自文殊山僧自山僧若云別山僧今年曆住三處似不較異大眾者裏道得一句恰好管教步步踏著祖翁田地不妨隨處建立法幢任緣化導更聽頌出閬苑蓬瀛備昔遊歸來仍醉管弦樓傍觀有理難伸雪柳巷花街得自由。

元旦上堂昨日大覺送舊歲今朝勝果接新年送去迎來無彼此幾家愁也幾家歡豎起拄杖曰只者木上座今年三處度歲人事總要周備山前土地忙倒走殺三千羯帝直得磨笄山軒渠大笑驚起下方城郭拜倒在地勝果夜夢不祥以杖作書字勢云書門大吉。

元宵上堂一燈正明內外洞徹千燈互照徧界光騰輝兮煌兮覺悟猶迷皎兮潔兮似是還非觀之則光明廓達握之則儀表希微無明生也馬走千山而不輟煩惱息也猿停捉影之驅馳三世諸佛歷代祖師總在燈光裏行住坐臥無量劫來賞玩不已勝果今日當斯雪晴月冷之際又怎敢被蓋囊藏拈拂子畫﹝○﹫∴﹞相云還見麼瑩瑩洞括無偏正世上何人看得親正黃旗拖沙哈哈番李良棟護法並甘露各房耆舊及新河眾居士請住珠林寶閣辭眾上堂冰稜上走馬劍刃上翻身涉奇行險全無憑據晴空裏閃電白日下挑燈聰智之士目擊心非與麼顚蹶豈謂良謀今幸叢林得人深遂養拙之志更聽一偈五住名藍十八春六年京口頗艱辛匡宗有愧輸前哲處世無才懶乞鄰老我幻軀霜刺鬢慚荒道業病魔身幸從卑願棲巖竇飲霧餐松鶴鹿親。

師退靜甘露珠林寶閣徧吼上座求懺開示請升座眞心無相罪福何由造作至道無形生死本無建立恁麼會得罪業不懺而自除死生不離而自了昔世尊會下有五百比丘得四禪定具五神通未得法忍各各自見往昔殺父害母及諸重罪於自心中各各懷疑於甚深法不能證入於是文殊承佛神力手執利劍持逼如來世尊謂文殊曰住住不應作逆勿得害吾吾必被害爲善被害文殊師利從本以來無有我人於自心內見有我人自心起時吾必被害卽名爲害於是五百比丘自見本心如夢如幻如夢幻中見無我人乃至能生所生父母於是異口同聲贊嘆曰文殊大智師深達法源底自手握利劍持逼如來身如劍佛亦爾一相無有二無相無所生是中云何殺師曰世尊被文殊持劍相逼直得三百六十骨節八萬四千毛孔一齊拋下若非五百比丘見義勇爲假饒文殊有拔山之能怎見掃蹤滅迹檢點將來好各與三十拄杖僧問玆蒙和尙懺悔開示罪業向甚麼處去師曰阿鼻大地獄曰恁麼是懺悔耶師曰猛火著油煎傍有僧曰和尙爲汝得與麼徹師打曰者就是多觜夜叉曰和尙也須防著好師曰近前來向你道僧近前師驀面唾。嘉興大藏經晦嶽旭禪師語錄

晦嶽旭禪師語錄卷第六

記室全本記錄

復住金明禪寺語錄

康熙己卯歲九月二十日入院。

山門師卓杖曰我此法門函蓋乾坤湖天海月洞徹無垠人天出入自古自今拽杖便入。

彌勒天上不有地下亦無今朝者裏覿面相逢。

韋馱師拈杖曰你有寶杵建新我有拄杖革故扶起者个破沙盆須是大家出只手。

佛殿過去已過去未來尙未來現在坐道場未審是阿誰仰視云二千七百年來事端的今朝不識伊。

千佛閣一佛出世千佛贊揚千佛說法那个是主拈香禮拜。

範相國祠相國是地主山僧是寺主若要叢林振興賴有置富奇書。

觀音殿圓通自在有感必應令斬新條必恭必敬。

伽藍堂有則公案未曾了卻今日又來特共商量且如何是商量底公案秪揖云你知我知。

祖師堂面壁九年成鈍置安心一法太饃糊遞代相傳無一事兒孫多是少良謀。

據室臨濟喫黃檗三頓棒似拂蒿枝抱贓叫屈百丈再參馬祖一喝三日耳聾含血噴人檢點將來猶是鈍漢鑊湯鑪炭裏藏身刀山劍樹上走馬底必死之癥若是出格丈夫另有生涯卓杖一下云殺人須用殺人刀活人定有活人劍。

是日眾檀護設齋請上堂師至法座前拈請啟曰三回推不脫蠡水又觀光赴个好時節道誼出尋常恁麼會坐斷天下人舌頭不恁麼會卻請對眾剖露韞石大師宣啟畢師曰事旣如是理宜進前那堪退後若要起模畫樣難免帶水拖泥便升座拈香雲此瓣香蕩蕩乎至神至聖巍巍乎至貴至尊明同日月恩重山河奉爲祝延皇帝聖躬萬歲伏願壽等恆沙福同須彌此瓣香夙承佛記示作王臣恭爲本省文武郡邑僚采諸大尊官伏願位安磐石福同大川此瓣香根蟠毗耶枝敷魯國恭爲闔郡紳衿士庶現前請主諸大護法伏願壽山髙聳福海洪深長爲法社池城永作國家梁棟此瓣香奉爲諸山知識本寺耆舊伏願不違佛敕而共證眞常悟自本心而同遊法海此瓣香奉爲本寺開山和尙歷代住持諸大禪師伏願不違本誓運慈航而普渡迷情乘大願力示方便而廣導羣有此瓣香波旬畏避人天欽仰供養本寺堂上開法第一代先師翁介老和尙伏願生生世世闡佛祖之心宗剎剎塵塵作人天之師表乃於懷中拈出云此香名不得狀不得三世諸佛不識歷代祖師不傳天下老和尙不會曾於碧雲深處得來今朝第六回

拈出供養筠庵先師山鐸大和尙用酬法乳斂衣就座學山大師白椎畢師震威一喝曰獅子哮吼聲動天地野犴潛蹤狐羣絕迹全機大用誰是作者韞石問昔日世尊說法天雨四花今朝和尙升座有何祥瑞師曰天曉霞光鋪大地日午云興法雨新曰恁麼則人人皆瞻仰个个盡蒙恩師曰知恩有分曰祖席重光卽不問正法眼藏若爲宣師豎拂子曰髙著眼看曰靈山一會今日儼然師曰自古自今問鴛湖流水秋光老插漢蒼松翠色濃今日眾檀請和尙復住祖席設齋請法有何福利師曰端坐受供養施主常安樂曰諸方參學無一法可棄無一法可取生死作麼生透師曰你喚甚麼作生死曰久聞明眼宗師今日覿面不虛師曰闍黎莫分外師左右顧曰還有問話者麼良久乃曰深慚薄徳愧先宗去住隨緣任業風宿債難逃犁耙苦鐵船又駕到天封山僧離金明十有一載適承眾檀不忘靈山付囑深念祖席荒落翰牘遠頒命升此座怎柰人天眾前實無一法可說今日事不獲已依舊湖天空闊海月髙明陶朱裏殿閣參天範蠡湖雉堞橫岸金光明殿捨那慈尊與文殊普賢觀音勢至山河大地水鳥樹林同此一音演出摩訶般若無上妙法於無量世界建立無量法門廣作無邊佛事令大地無量眾生並現前緇素各各明自本心見自本性坐菩提場成最正覺亦各同聲宣說無上妙法以此功徳上祝聖壽無疆天下太平萬民樂業且道承誰恩力喝一喝曰蕩蕩堯仁敷化日雍雍舜徳享熙年結椎下座。

當晚小參天封室幽奧難窺古龍潭淵深莫測若是吐出野狐涎脫卻鶻臭衫的入我門來心境俱泯莫存知解還有向者裏著得一隻眼底麼良久云諸兄弟此个事大非容易若有一法能過者卽爲剩法拈拂子揮一揮云是甚麼乾矢橛更有一偈大洋海底摶飛鳥須彌頂上捉遊魚蟭螟睫上驅雷電點水沖開碧落圖復舉僧問介師翁按倚天長劍奮踞地獅威學人上來請師一接翁便喝僧曰者是方便門頭句如何是正令全提句翁又喝僧擬進語翁便打師曰者僧有攙槍奪鼓之勇惜無揮戈駐日之能介老人𨿽則正令全提怎柰不能與者僧抽釘拔楔新金明則不然或問學人上來請師一接劈脊便棒如何是正令全提句脫下衲衣更與一頓者僧自然百了千當眾中還有另出手眼者麼良久鶴有九臯方翥翼馬無千里謾追風。

新鞔法鼓小參鹽官以虛空做得須彌槌底只是者个王老師不打底只是者个金明不用裁割虛空移動須彌務要打著者个直得聲聞於天大地震動故使滿面光輝斬新气象拈拄杖作敲鼓勢云還聞者个麼轟轟聲不已裂裂九天聞。

晚參趙州道今夜答話去也徳山道今夜不答話一个有縱奪無殺活一个有殺活無縱奪且道那一个有殺活那一个有縱奪若有超宗異目底試出來分疏看有僧出禮拜師以杖抵住曰問話且置一邊有則緊要的事我共你平實商量僧曰是甚麼事請和尙舉師曰我若答上座話卻違他徳山老人我若不答上座話辜負趙州古佛且道答卽是不答卽是僧茫然失色師曰上座莫著忙我共你商量底還他趙州我不答你話便是不違徳山你且歸位著別請一位商量二僧競出師曰似者般漢有甚麼限遂起身歸方丈。

師誕日陳門戴全福設齋請上堂性天朗耀三際洞明而神智廓通覺海汪洋八表弘開而慧機普應達死生於不二阿僧祗劫秪在而今會凡聖於一源無邊剎土不離當處並乾坤而永大同日月以長明一道靈光萬古顯現世出世間自在自由所以道似地擎山不知山之孤峻如石含玉不知玉之無瑕在聖不增處凡不減恁麼會得十方世界總全身百千法門皆自己舉一步踏碎毗盧頂門示一機揭開釋迦腦蓋直如當空杲日匝地淸風明明絕覆藏歷歷無回互豎拂子云還識者个麼良久云𨿽知造化通元會不覺霜花兩鬢生復舉世尊初生話畢師曰釋迦老子逞一時口快料天下無可敵者實謂耀古騰今檢點將來不免通身劍戟後來雲門云我當時若見一棒打殺與狗子喫貴圖天下太平者一棒𨿽則知恩報恩怎似鶻立當風不免傍觀捧鼻金明則不然我當時若見便向道瞿曇老師且莫作怪大眾且道與雲門一棒還有同異否良久三十年後。

大禮節上堂羣陰剝盡一擊軒邊竹三莖兩莖﹝利﹣禾﹢佘﹞五莖四莖曲一陽來復天封室畔梅一枯對一榮含紅又含綠皓布褌不洗定是無來替換老慈明揭榜放盡癡憨且道者兩个漢意在甚處九九八十一從頭數今日寒食一百五岸柳翻新碧驀豎拄杖曰金明拄杖忽地報道衲僧家有个好消息且道是甚麼消息卓杖一下曰參。

示眾十五日以前鐵橛釘虛空十五日以後特石吐紅蓮正當十五日僧堂裏一隊漢禪不會參教不會聽彊要把缽盂安个柄仔細思量人情都如此何獨苦沈吟阿呵呵缺瓦能支漏廢鐵堪打釘。

王繼望薦父荊門公請對靈小參豎拂子曰妙道幽玄本無生滅之相眞心湛寂了無去住之機故曰生本無生死亦無死夫生者寄也死者歸也荊門王公素討死生之學臨行略無畱礙是深達寄歸之徵也與麼則死生皆一遊戲場耳今日山僧又作麼生卽得喝一喝曰凜凜神風超物表西方此土任遨遊。

蔣鳴竹居士爲母請對靈小參大道不分男女相眞心妄執死生機圓明一點超情謂穢土蓮邦任所之以拂子擊香幾云蔣母王君還會麼於斯會得生死無拘罪福無門又擊一下云等閒步步靑蓮界腦後圓光奕世明。

臘八上堂黃面老子初生下時可謂气槪超羣千古之下無不嗟嘆奇哉及到雪山錯盡銳气至臘八夜半被个明星換卻眼睛納盡敗缺致令後世兒孫一代不如一代仔細檢點看者老漢大似迅雷不及掩耳乃合掌顧眾云低聲低聲。

示眾臘月二十五海底泥牛吼驀跳上須彌虛空遭一口痛徹帝釋心迸破雲門普打落達摩門牙一缺至今難補。

除夕小參一年今夜結交頭百煉精金未可休範蠡湖邊風韻古舊桃拔卻換新符前街後弄槌鑼打鼓張公醉倒恰是李公喫酒陶朱裏畔槜李亭忍俊不禁翻身躍在拄杖頭村歌社舞露柱燈籠揚聲喝彩大家一曲蓮花樂市心裏石敢當府署內點將臺遞相歡呼且道呼个甚麼二十四坊地神河神艸木樹林神勾芒社令神一齊報道大淸國土內來歲定丰收復舉徑山南明祖云前年年鼻孔沒半邊去年年兩眼不能全今年年三十精骨獻靑天我禪已說了諸人作麼參師曰徑山老人把一身筋骨抖得傘傘的全無半點气息致令天下人聽之以無聲聞之而不臭檢點將來大似貧恨一身多金明則不然前年年北固山頭朔雪寒去年年大覺門前車馬喧今年年蠡湖風景別人間我本無禪可說諸人不必用參。

元旦上堂元正啟祚萬物咸新拄杖頭花開五葉拂子梢萬卉叢生海底泥牛吼皓月雲中鐵馬鬥芳春三千大千喜气森森以杖作書字勢云歲朝舉筆萬事通亨。

人日示眾萬物最靈宣哲維人千古法令萬世權衡知微知幾有君有臣爲天下法而天地莫與之爭爲百世師而日月莫晦其明且道是甚麼物有恁麼通徹良久自古聖賢猶不識造次凡流豈可明。

元宵上堂才賀新年便慶燈節恰逢驚蟄雷鳴昨日昨日聞雷今夜見燈燈中無雷響雷中無燈色聞見各分明古今無差忒與麼見得透畢竟是何物拈杖召眾云髙著眼看夜叉頭上火炎炎舜若面門紅爍爍蠡湖潭底臥龍驚等閒吞卻天邊月﹝是夜無月﹞。

佛涅槃日上堂老釋迦太狼藉四十九年弄巧成拙雙林樹下納盡敗缺風落桃紅千載淚碧嶂猿啼腸九折个中誰是丈夫兒波旬嫉姤今方歇。

大士誕日上堂驀卓拄杖曰觀世音菩薩以大悲願力來拄杖子上示現受生具三十二相八十種好四無量心六波羅密從肉髻中湧百寶光光中演說無礙大陀羅尼法盡大地眾生觸斯光明得大安隱聞斯妙法證無生忍只如現前緇素還見此光聞此法麼若也聞見不昧且道觀世音菩薩在甚麼處者裏會得諸佛常現前亦不負諸人慶祝之誠於斯不會山僧有个方便令汝各各親睹大士慈容去又卓杖一下豎起曰還會麼眾無對師曰啼得血流無用處不如緘口過殘春。

淸明小參柳堤桃岸歡歌共喚踏靑羅綺拖嫩綠兩杯三杯醉舞春風向晚歸荒冢棘墓悲號各訴冤苦紙錢分野色五聲六聲哭到斜陽淚滿襟看他喜的喜忘人世哭的哭到傷心時人不識死生身幾把柔腸都拆碎殊不知人世囂囂總是个如幻三昧良久還會麼去年新冢生靑艸來歲今人何處蹤。

上堂春日和融翠靄芳叢春風澹蕩碧虛搖漾野浦翻歸鶴之云桃花躍錦鱗之浪處處寶所頭頭華藏睹一塵而見百千諸佛聞一聲而證無量妙心與麼則啟口道著動步踏著大眾秪如道著踏著是个甚麼驀以杖靠壁云拄杖忽然靠卻壁恰值今朝三月一。

晚參範蠡湖頭一輪月萬里無雲光皎潔門外幾多癡鈍流相將把手拽不入忽拽入撞倒佛殿裏露柱走徧天涯無處覓阿呵呵歷劫何曾異今日。

示眾最初一句未可商量末後一句始到牢關者裏見得徹拈頭作尾也得拈尾作頭也得放去收來以拂子畫○相云總不出者个格子若是向上一路未許觀光要識向上一路麼揮拂子云舉手劈開鴻蒙竅無人相共話威音。

佛誕上堂年年四月八惡水驀頭潑仔細思量來是甚乾矢橛可怪雲門棒千古聲匼匝致令老瞿曇滿面慚愧煞大千國土中一身無處著以拂子畫相驀擊一下云。

示眾山僧從來不儲積粥飯二時叵周給倦來收足上繩牀堪笑時人向外覓直饒不外覓落花滿地綠苔斑臨風獨立望何極。

上堂夜半忽伸一腳踏折虛空左角忽驚須彌睡起背手剛然摸著驀地撲作兩邊累他帝釋天不能折合及至天明看來恰是江西廬山太乙峯頭兩片頑石大眾切忌錯會卻。

端節示眾金明端午節米粽爍然無從來沒怪異不用貼神符鹽齏煮紅搜白水點菖蒲雲門餅三个趙州茶一甌勝喫汾陽肉如飲曹山酒各个逞顚狂足蹈並手舞輥出雪峯毬打動禾山鼓伸手拳倒煙雨樓蹉腳踢翻鴛鴦湖阿呵呵不風流處也風流。

示眾十五日已前空手把鋤頭十五日已後步行騎水牛正當十五日人從橋上過橋流水不流翻思傅大士眉毛生腦後鼻孔拄天長虛空石版厚諸人欲識个般事切忌舌頭不在口。

曬經上堂佛以一音演說法眾生隨類各得解只此經卷一皆佛說諸人轉誦各盡心力還有得解底麼若不解佛言隨類各得解若謂有差別佛以一音演說法豈虛語哉大眾心同虛空界是法無內外視等虛空法何處不通達若不如是赫日裏不妨再轉一徧。

中秋小參無缺不成圓無圓不顯缺石人木女對髙談兩口喃喃無一舌非暗不顯明非明不顯暗鴛鴦飛入蓼化洲交頸同眠只獨宿無暗無明非圓非缺水晶簾內桂飄香生鐵犁頭芝吐檗當暗中有明明中有暗玉兔金烏翻碧漢當缺裏有圓圓裏有缺須彌山掛連環玦以拂子召眾云還見麼一輪皎潔暗分秋此夜淸光照不極。

九日小參重陽佳節半陰晴東籬漉酒有淵明孟嘉帽不龍山落徧插茱萸少一人且道今日少那一人莫是常在家捨不離途中之人麼莫是常在途中不離家捨之人麼莫是萬里未歸之人麼眾中還有識此人的麼若識得不妨憑虛共覽勝莫待黃昏煙雨迷。

上堂今朝十月初一火鑪開向半壁破席權補疏窗爛泥且塡墻隙𨿽無品字柴頭柰有一堆黃葉不話賓主有無只要大家暖熱要會佛法大義三世諸佛立地聽火焰爲三世諸佛說。

結制上堂舉楊岐和尙示眾云薄福住楊岐年來气力疏寒風凋敗葉猶喜故人歸囉囉哩拈起死柴頭且向無煙火楊岐恁麼道𨿽則本分大煞寒酸金明忝爲遠孫且不如是薄福住蠡湖家貧百不周無肴不款客無炭不燒鑪斂足蒲團穩坐直待春暖寒收阿呵呵一任滄桑幾變新叵柰山僧都不會。

除歲小參晷運推移鐵蛇咬住金龍尾陽回陰轉泥牛趁起白額虎陶朱裏畔梅花破雪吐寒香範蠡湖頭柏子含煙騰瑞气放開也三十六宮宮宮龍吟霧起拈來也千七百則則則虎嘯風生卽心卽佛日往月來仍舊河淸海晏非心非佛天髙地厚依然水綠山靑不是心不是佛不是物大盡三十日小盡二十九舊歲今朝去新年明日來休卜度謾疑猜人歸大國方知富水到瀟湘一樣淸復舉僧問古徳年窮歲盡時如何古徳云東村王老夜燒錢師曰古徳恁麼道𨿽則句中有意其柰意中無句有問金明年窮歲盡時如何向道石女夜生兒若有人出來道老漢恁麼道𨿽則意中有句其柰句中無意金明燒一炷香點三杯茶與他分歲還有恁麼人麼良久雲山僧更爲你頌出年窮歲盡時石女夜生兒須髮白髼松五眼貫天地頭長三尺六腰寬廿四圍三朝年八十身掛紫羅衣不食人間乳飡霞吐紫芝敲空鳥兔走破壁起風雷。

元旦上堂元正啟祚冰河發焰萬物咸新枯木龍吟應時納佑溫故知新慶無不宜見義勇爲卓杖一下曰元正啟祚物華新此土西天奉一人抱徳懷仁宣大化和風蕩蕩舊乾坤。

燈節上堂只者一點燈本自現成不假造作凡有血气者莫不具足蓋因無始習染昧卻靈光致令腳跟下黑漆漆底若能於此一點中透徹得自然光明爍大鑑地輝天直得百千萬億燈皆從此一燈出召眾云且道者一燈從甚麼處出良久曰威音王佛早畱心直至而今未得妙復舉應庵和尙元宵示眾云有一句子到你啞卻我口無一句子到你瞎卻你眼三文錢娶个黑老婆頭不梳面不洗知他是凡是聖拍禪牀云不入驚人浪難逢稱意魚師曰諸人要見者老漢肝腸麼聽取頌出五花貓子赤須胡頭尾低垂腹似舟獨坐華堂人不識慚惶滿面不知羞三更月下海湧金鉤看來何似渡江蘆。

普請上堂禪禪破菜籃道道無文鈔佛佛是何物心心火裏冰大似豬頭狗尾馬額驢唇丁一確二亙古亙今咄縮頭去金明今日又栽桑又種竹那有間工擎杈舞笏。

小參今朝二月一梨花未開梅花狼藉疊疊河山靑漾碧岸柳垂金桃蕊生赤古龍潭錦鱗躍浪天封室獅兒返擲卓拄杖云滿天和气樂升平春色融融充八極。

小參十五日已前艸木萌動十五日已後桃李芬芳正當十五日大海波平龍睡穩九天云靜鶴飛髙且道是表彰時序是定旨明宗具眼者試辧看復舉古徳雲松柏千年靑不入時人意牡丹一日紅滿城公子醉只者个話可以明近代之時俗亦能窮太古之標格若是祖師門下直是未在且祖師門下又作麼生和風繡出錦山川芳序中春恰二月。

淸明小參昨日冬來一百五今朝二月二十七村村菜麥自靑黃處處桃李開狼藉死人冢上翻活眼活人眼裏骷髏泣死生互換似轆轤日月流遷如梭急召眾云好時光莫虛棄但恐大限臨頭一時回避不及阿阿

八十翁翁輥繡毬眞誠不是小兒戲今日金明也有一事不免告報諸人前年舊歲已淸糧今日重徵如火逼。

三月朔小參月生一陶朱靜悄增岑寂倉庫曾無三日糧春風陣陣滿空室不知塵世事多般那問山前麥熟未拄筇杖門首立海月湖天虛漾碧袖卻一雙窮相手等閒見人懶秪揖不是癡狂我慢亦非孤髙尊貴山僧從來柳下惠。

付蘊空徹源二知藏上堂靈山拈一枝花迦葉破顏微笑少林九年面壁神光斷臂安心黃梅夜半傳衣其道南矣東山室中一語吾宗滅卻檢點將來者一隊漢遞相鈍置祖師門下貴要燈燈相續心心相印所以云震旦𨿽闊無別路要假兒孫腳下行金明者裏有條攀條無條攀例蘊徹二上座久依叢林識見諦當山僧有个佛祖傳不到的今對人天眾前兩手分付乃拈法卷云然則如是卽此用離此用蘊徹接捲珍重作禮三拜歸位立師曰眞師子兒善師子吼便下座。

立夏小參三春已去甚處去山花落盡綠盈樹九夏初來何處來日移檐影讓南階四澤之水兮漸落而石出五嶽之云兮驟起而峯奇時光疊邁人事變遷日諸月居今古不易且如何說得个不易底道理卓杖一下云一一目前機明明祖師意薰風拂面來坐久偏多睡寒山子惺惺未又卓一下云世情看冷暖人面逐髙低。

結夏上堂卓拄杖云金明布袋頭結下諸人缽袋子解下且向三根椽下諸緣一齊放下不得七上八下看取腳下直須討个落下若於是法平等無有髙下且以何爲據乾矢橛麻三斤拋去五龍橋下蠟人雪鵝安在赤肉團下又卓杖一下云若欲事事了辦千古之下莫如當下。

沈天易天士昆玉爲母夏氏請對靈升座一切妄緣皆由心造心境若空妄從何有幻妄寂滅眞性圓明故曰但離妄緣卽如如佛豎拂子云看看沈母夏孺人在拂子頭上現無去無來不生不滅之相具大丈夫身直踏毗盧頂而說偈曰坐斷十方去住關海山雲散碧天寬蓮宮佛剎花無數眨上眉毛仔細觀且如十方坐斷又觀个甚麼喝一喝。

慧如尼領劉門齊氏王氏祈嗣請上堂徹源知藏問鑪煙才起大眾云臻祖意西來請師直指師豎拂云者裏薦取曰恁麼則一眾共領的旨師曰又被風吹別調中曰五龍橋下波浪拍天淵源何自師曰一點不相瞞曰範蠡湖水激三千里天封室足跨十方界且道是阿誰境界師曰且喜大眾證明曰施主設齋請法有何祥瑞師曰當空杲日照無偏曰恁麼則超羣異目不假修持師曰未是衲僧極則天位書記問有物先天地無形本寂寥能爲萬象主不逐四時凋未審此四句中還有爲人處也無師曰具眼者薦取曰只如善信飯僧請法所求何事師曰披肝露膽曰得意气時添意气不風流處也風流師曰喜從天降巨章記錄問法鼓一撾龍象聚十方世界悉遙聞如何是悉聞的句師曰普天普地曰因齋慶贊卽不問向上宗乘請師指示師曰無毛鷂子逼天飛曰向上宗乘蒙指示天地未分事若何師曰你向已分時道句看章便喝師曰者一喝落在什處曰禮拜和尙蘊空知藏問昔日靈山記莂今朝一會儼然古佛家風卽不問五家宗旨請師宣師曰逐一問來曰拈卻棒除卻喝如何是臨濟宗師曰赤手殺人曰杲日當空照徧地湧波濤如何是潙仰宗師曰坦無左右曰諸聖未生空劫外正偏不落有無中如何是曹洞宗師曰鳳舞丹霄曰放曠不耕那畔地拈來全不費工夫如何是雲門宗師曰紅日卓波心曰上天無路入地無門如何是法眼宗師曰箭鋒相拄曰月落潭無影云生山著衣五家宗旨蒙師指因齋慶贊是如何師曰種麻得麻種豆得豆曰求男女得男女求官位得官位且道承誰恩力師豎拂曰髙著眼曰一句無私語超然亙古今師曰大好贊嘆乃曰結夏數日已諸人事若爲色色皆成現豈用更顰眉一出一入一動一靜折旋俯仰任運施爲皆是諸人尋常受用駕鐵船於海上走磨盤於空中亦是諸人尋常受用剎竿顚頭滚滔天白浪大洋海底揚撲面紅塵亦是諸人尋常受用出格的打破羅籠踢翻窠臼盡無邊須彌盧盡無邊香水海是个大圓覺伽藍那用禁足安居若是倚艸附木的白雲萬里今日善信要山僧祈嗣若喚作祈嗣又爲諸人舉揚个事若道舉揚个事又爲善信祈嗣且如何得相應去揮拂子云黃鵠卵生丹鳳子金獅胎產玉麒麟。

端節上堂今朝端午佳節朱砂畫符火熱帝釋宮中雷崩毗沙門裏電掣拈拄杖一卓云瘟五毒盡消除那更有赤口白舌以杖一畫云寶劍一揮千里血中秋小參三四月來未曾向諸人東語西話不覺口邊生醭齒上生毛今日有个奇特因緣直欲舉似切不得作景話會拈拂子畫○相云還見麼只者个人人本具个个不無直如秋夜月朗照天照地森羅萬象不能逃其鑑察古往今來不能易其光彩諸人還恁麼會麼良久令人長憶老南泉直下超然絕彼此喝一喝。

重陽示眾東籬黃菊恰新開祖意明明只麼該幾个衲僧知落處茱萸也好著茶杯時節莫將空過了金明隨例上髙臺以杖召眾云會麼碧梧半剪今春葉金菊全開舊歲香。

除歲晚參拈拄杖兩手托起曰大眾看看中印土傳一隻牛頭角四蹄尾巴周耕翻大地無蹤迹放去收來任喚呼髙步彌盧頂上踏碎虛空髑髏深行大洋海底吞卻珊瑚明月兩眼空三界一气透威音震旦安眠少室嶺南渴飲曹溪潙山名書於脇下南泉隨分納些須臨濟使之出入在面門白雲放之東觸與西觸狀似南院之機去住印破閒行東山水上透過窗欞北禪爲諸人分歲白身露地淨慈養南山圈中往來湖上車溪水湧滔天普明頌聲徧界仔細檢點个隊老古錐總被者一頭牛牽得七顚八倒可憐生受人多少鞭撻受人多少言語常在動用中只是難把捉或行或住或坐或臥視之不見其形聽之不聞其聲今直除夕拽來範蠡湖頭淸宵之下燈燭之際孤迥迥地不爲別事直要我此一眾識得者頭牛的面目若識得者牛的面目不妨朝騎龍淵去暮跨五山歸便與從上佛祖同一鼻孔出气大眾且道者牛底面目在甚麼處良久卓杖一下云要識雙林傅大士騎卻水牛仍步行復舉開先暹和尙因僧問年窮歲盡時如何暹云依舊孟春猶寒師曰老開先可謂知天地之元運達陰陽之變化怎柰向寒暑裏作活倘有問金明年窮歲盡時如何但向道天地之气大呂陰消又當太簇應律。

元旦上堂拈香雲金明臣僧機旭奉祝吾皇萬壽無疆闔郡文武法海金湯天下軍民百福千祥本寺檀那福祿爾康沙門釋子廓悟眞常職事行人徳能莫忘驀拈拄杖曰且道拄杖子又作麼生豎起雲拄地撐天器欲難量卓一下云摧邪輔正聲振四方。

元旦晚參鏡淸道新年頭佛法有坐看梅花開笑口智門道新年頭佛法無倒騎鐵馬上髙樓道有也不增一絲道無也不減一籌有無俱失利春色滿皇都張公喫酒李公醉不風流處也風流。

初三日晚參月生一足踏扶桑望莫極月生二鴛鴦獨宿瑤池內月生三水晶簾內玉鉤懸卓杖一下曰祖翁田地家風古天子乾坤气象鮮。

端節示眾五月五日端陽節不釘桃符不捏訣白澤之圖家本無更於何處尋妖孽鐘馗不用貼堂前角黍全無滋味別滋味別是何物達摩當門兩齒缺薰風拂拂自南來摩訶般若波羅密復云文殊令善財采藥善財度艸與文殊捉得虛空藏玉匣文殊接得云此藥亦能殺人亦能活人細抹昆侖入紙瓶恁麼會得包括萬有總攝十虛十世古今不離當念不恁麼會文殊自文殊善財自善財金明與麼道不幹闍黎事要見文殊善財麼雲中仙子歌聲麗玉女樓頭拍板齊。

慧如禪人領齊門楊善人設齋請上堂勺渤問三尺白拂點開大地眼睛七尺烏藤敲碎虛空骨髓如何是因齊慶贊的句師曰山門撫掌入佛殿露柱喝彩跨燈籠曰龍女獻珠卽證菩提齋主請法得个甚麼師曰魚行水濁鳥飛毛落曰學人則不然師曰你試亂統看勺曰兩彩一賽師曰饒你道得一半乃曰慧如去歲領劉娘娘請法求嗣已涉周遮今日領齊婆婆求嗣請法適因事繁無法可說事不獲已道个種麻必得麻種豆必得豆恁麼會得千眞萬實𨿽然只如現前大眾殷勤上來不免更爲饒舌卓拄杖云塞北江南一帶翠屏渾似畫殿閣憑虛幾處崔嵬恍洞天山河大地光相交羅一印當天了無畔岸諸兄弟要會麼又卓杖曰要識當人眞面目師姑定是女人做。

受眞如寺請退院上堂天地與我同根何彼何此萬物與我一體無去無來去卽印住去去元非去住卽印破住住本無住無住無去則物我一如彼此不二故曰動若行雲止猶谷神偈曰金明復住又三年慚愧無能報祖先策杖城南湖畔寺匡宗須讓後來賢。嘉興大藏經晦嶽旭禪師語錄

晦嶽旭禪師語錄卷第七

記室全本記錄

住嘉興府眞如禪寺語錄

康熙壬午師受大宗伯杜臻閣學徐嘉炎太史朱彜尊銓部袁定遠明經朱建子並本寺各房耆舊公請於七月初三日入院山門眞如實際到者方知法法圓融無內無外旣無內外豈用周遮拽拄杖便入。

彌勒彈指一下雲樓閣門開大笑盈腮重重華藏面面如來。

護法關公忠良報國眞誠衛法一片赤心千古斯人功勛蓋代今日重論。

佛殿二千七百年前你不知我二千七百年後我不知你今朝覿面相逢如何卽是便展具禮拜。

伽藍祠聰明正直惟徳是輔顯正除邪責任賴汝。

祖師堂直指單傳嶽頂波翻以心印心海底塵生二三四七成羣作隊天下橫行爲殃爲崇悔煞當年落伊深計。

據室卓杖一下云者是臨濟喫三頓痛棒向髙安灘上還拳歸來倒捋虎須底所在而今莫有恁麼衲僧麼良久云設有也只是个驢漢。

當日徐瑜斯徐華隱二位老護法設齋請上堂師至法堂拈疏云者是靈山會上付囑的今日山僧親從老護法手中得來甚生光彩若要大眾共知且聽表白敷宣宣畢師指法座曰旣到者裏難容推卻平地升髙將錯就錯便升座拈香雲此瓣香端爲祝延大淸世主今上皇帝萬歲萬萬歲伏願化協廣被乎邊表睿知明超乎日月此瓣香奉爲滿朝文武本省本府嘉秀兩邑諸大尊官伏願壽基永固祿位髙增此瓣香奉爲請主闔郡紳衿士庶諸大護法本寺各房諸位禪宿伏願遞代簪纓箕裘奕葉以因趣果悟佛眞宗此瓣香供養本寺開山祖師歷代住持伏願不違本誓擁護法幢乃於懷中拈出云此瓣香三十一年六住破院波波挈挈一無所成今第七回

拈出供養初住廬山東林末住碧雲龍興傳臨濟正宗第三十二世先師山鐸大和尙不惟報徳酬恩且要燻天炙地斂衣就坐西堂帝靑白椎畢師曰第一義諦猶獅王哮吼虛空震裂異類潛蹤野狐絕迹莫有共相激揚者麼試出道看雲巖書記問梧桐葉落催錦字以飄來邑露寒飛值塞鴻之初至正恁麼時虎驟龍驤如何折合師曰目前無闍黎此間無老僧云如何是斬新條令一句師曰撥轉乾坤猶非好手云如何是爲人親切處師便喝云者一喝還有賓主也無師曰你試分疏看云大家在者裏師曰上座在什麼處云拂袖歸位師曰放過一著巨章書記問未離陶朱裏畔已入眞如寶所如何是不涉程途句師曰水行不動波陸行不動塵云一句無私超彼此還將何法報君恩師曰堯風永扇舜日長明云如何是眞如境師曰鴛鴦湖畔浮屠迥放鶴洲前略彴平云如何是眞如人師曰橫按吹毛佛魔乞命云如何是眞如體師豎起拂子云如何是眞如用師揮拂子云如何是眞如法身師曰周沙界而無內溥乾坤而無外云眞如已蒙師指示向上還有事也無師曰寶塔尖頭擊靜鐘云恁麼則金風吹黃葉秋色滿人間師曰換卻時人雙眼睛問當空懸杲日徧界盡光輝和尙昨日金明今日眞如且道相去多少師曰不隔纖塵云還有把手共行者麼師曰獅子遊行不假伴侶雲家內人須知家裏事如何是家裏事師曰幾多人向个中迷雲到家消息子畢竟許誰知師曰昔年老達摩當門缺兩齒云萬里云收天界淨海心無浪月輪輝師曰觀瞻有分乃曰總山河大地不出眞如境界普乾坤國土只在寶塔顚頭進一步重重彌勒樓閣華藏莊嚴退一步處處普賢妙境毗盧法界塵塵爾剎剎爾一一天眞一一明妙現前大眾於玆會得皇恩佛恩父母師長恩一時報盡只如今日眾護法請山僧入院升座祝聖一句又作麼生卓杖一下云蕩蕩皇風成一片大家共樂舜堯年敍謝不錄復舉裴相國到洪州開元寺見壁間畫像問院主曰此是甚麼像主曰髙僧眞儀裴曰眞儀可觀髙僧何在主無對裴曰此間有禪僧麼適黃檗和尙至院主曰適來一僧似是禪師裴召至問眞儀可觀髙僧何在黃檗髙聲曰裴休裴應諾檗曰髙僧何在裴於此大悟師曰相國偶逢沽酒店三杯兩盞破愁顏黃檗絲綸浮綠水引得鯨鰲上直鉤現前長者恁麼會得便與相國同一鼻孔出气當年黃檗不前今日眞如不後倘或佇顧停思劈開華嶽連天秀放出黃河倒海聲西堂結椎師下座。

當晚小參千差坐斷凡聖情忘迥脫根塵眞機獨露與麼會半句猶多不與麼會莫怪饒舌拈拄杖一卓曰者片田地人人具足空劫以前平坦坦地假使三災劫壞大地成塵湛寂凝然猶之眞如古剎未有秀州之始此地不少一塵及至裴相國捨宅爲寺殿塔巍峨此地不多一塵故東山老祖曰山前一片閒田地叉手叮嚀問祖翁幾度賣來還自買爲憐松竹引淸風者裏見得徹正好勤力耕耘加護營衛息滅貪嗔癡莊嚴戒定慧則七情不能擾六賊不能害在在寶所觸處光輝只如得大受用一句又作麼生卓杖一下云四海浪平龍睡穩九天云淨鶴飛髙。

上堂諸佛出世皆爲眾生不了自心橫計多能妄執前程影事作種種業因殊不知但有心分別作解就是虛妄猶如夢中虛假不實故經云縱此心者喪人善事制之一處無事不辦易云寂然不動感而遂通又禮云人生而靜天之性也感於物動性之欲也𨿽於生死分上未爲究竟依而行之久習淳致始終不異自到大休大歇田地方知三教聖人言不苟立今時學道夢眼未開不達心源見网難脫若敲冰取火如緣木求魚修行三大劫終是落空亡大眾切須猛省好。

中秋街坊點塔燈小參長空碧帳一輪月常樂浮屠百二燈燈光燦爛月色洞明燈照月月照燈燈月交輝乾坤晃耀水底星連上下長空月映東西現前緇素之所共見眼光爍破虛空汝等還知麼良久云更聽一偈風飄丹桂香淸遠露滴蒼梧葉落輕寶塔鐘聲來耳畔黑牛海底暗生驚。

重陽示眾乍住眞如一無有堪堪度到九月九東籬黃菊報新開令人翻憶陶五柳興來效俗也登髙直上浮屠最髙所極目山河萬象攢出頭天外誰把手徧插茱萸少一人三玄三要難分剖𨿽然一句羨汾陽拈得鼻孔失卻口臨濟老白拈賊身藏沒所一盞淸茶醉殺人个般滋味君知否。

龍興和尙忌拈香拈香雲只此一瓣香一年燒一度相逢每每悔當初相見幸如不相識不知爲什成冤恨含恩含怨到今日何也曲不藏直。

十月十五日上堂諸方此日年年結眞如門下絕安排周法界而無內普乾坤而無外菩薩乘不居寂滅行何修行住坐臥自在自由超方上士猶爲分外未到家者仔細觀瞻臨濟大師道有一無位眞人常在面門出入眞如今日爲諸人下个注腳乃拈杖召眾眾回顧師曰者就是你無量劫來刀割不斷斧劈不破底生死冤家切不得錯認便起身入室。

小參到荊山必得其玉入藍田必得其珠舉网者必得其魚善射者必得其鹿是人之欲無有不遂其志耳衲僧家參禪學道還有實解實證者麼良久眾無對師曰諸兄弟莫錯用工夫不見道汝欲求之得無累乎及其厭之又成大患斯言至矣珍重。

佛成道日上堂雪嶺六年苦云淨天如洗明星當午現奇哉嘆不已卓拄杖一下曰老瞿曇好不識羞便謂一切眾生皆因妄執而不能證自己智慧徳相𨿽則易開終始口爍然難盡歲寒心。

除歲小參年年此日結交頭人人此日結交日結交日到來諸人作麼生於斯透得最初句末後句不消一句道盡洞山君臣臨濟玄要皆是門庭施設趙州茶雲門餅禾山鼓雪峯毬乾矢橛麻三斤北禪露地牛法昌榾柮火是甚閒家具若透不得臘月三十日閻羅王打算飯錢如何抵敵語言文字世智辯聰還抵敵得麼奇才妙用百工技巧還抵敵得麼平生所作事業功能還抵敵得麼要且總沒交涉大眾如人飲水冷暖自知若要無事直須向自己命根上一刀兩段方有少分相應莫到臨末稍頭道我不爲你說好古人道三途地獄未是苦鑊湯熱鐵未是苦刀山劍樹未是苦袈裟下失卻人身實爲苦哉大眾不是說過便了年窮歲盡地冷天寒且歸暖室商量。

元旦上堂元正啟祚三十六宮宮宮光彩萬物維新七十二樓樓樓顯煥應時納佑龍吟霧起虎嘯風生慶無不宜葉秀無根艸花綻不萌枝恭惟頭首大眾萬福金剛圈一任拋擲栗棘蓬一任吞吐廓開正眼法令斬新大地山河七通八達然則如是今晨乃康熙四十二年三百六十日之初眞如有四種大願也要一眾該知起身合掌云一願皇帝萬歲二願臣統千秋三願天下太平四願萬民樂業便下座。

元宵上堂眞如者裏孤風峭峻迥出尋常不效諸方從十月十五日結結又結个甚麼至正月十五日解解又解个什麼須知眞如實際無解無結無悟無迷諸人還理會得麼良久云莫將閒學解埋沒自家心。

佛涅槃日上堂湖光瀲灩艸色靑幽岸柳垂金碧桃吐玉無非紫磨金色之身驀豎拂子曰大眾者是釋迦老子金色身汝等瞻仰取足莫令後悔還恁麼會麼良久放下拂子曰眞如今日無計可施乃合掌曰南無釋迦牟尼伏惟尙饗。

聖壽上堂堯風澹蕩蟠桃璨玉葉之花舜日雍熙大椿毓金枝之秀斗樞電繞百億山河咸歸至化麟鳳祥開三千世界共仰聖謨大哉乾元兮髙而無上煥乎化日兮明以舒長眞如今日四眾云擁恰似靈山一會考鐘伐鼓熱瓣紫檀共祝聖算地久天長。

多雲和尙訃至上堂去秋八月西風暴烈多雲吹散法幢頓折黃梅道上後進何依佛法海中津梁忽歇以袖掩口云哀哀三千里外熱淚灑襟懷。

佛誕日上堂舉世尊初生因緣畢師頌曰未離兜率天先已降閻浮乾坤誇獨步千古仰風流又舉雲門話頌曰堪羨雲門跛認的老瞿曇一棒血淋淋深恨落二三。

結夏小參禪禪三腳蝦蟆上梵天道道五爪烏龜戴鐵帽心心玉兔懷胎臥紫宸佛佛泥牛踏碎蒼龍窟眞如今日盡情爲諸人拈出了也任你東拋西擲放去收來橫咬豎嚼驀地裏把捉得拈弄得我也不免爲你打入犁耕拔舌。

祈雨上堂上天久不窪甘霖河竭田枯煙焰生載道怨嗟聲不已殷勤只願雨滂漰五方龍神千靈萬靈甘霖速降體天裕民以拄杖點空曰打破虛空旱魃消形油然云作沛然雨傾。

上堂舉夷峯寧祖參月溪澄禪師見僧請益溪曰佛法不是鮮魚怕爛卻那卽趁出峯豁然頓悟師頌曰偶遊仙苑競春臺滿地鋪花掃未開一陣香風雲外至千林曉色瀉金杯。

解夏小參西來者一缺九十日期無人參得徹攤向鴛鴦湖西彩雲橋北日炙風吹見不得聞不得怎似雲門乾矢橛衲僧家東也話西也說三千里外倘逢人切忌莫錯說。

得雨示眾拈拄杖云拄杖子跳上三十三天築著帝釋鼻孔東海鯉魚打一棒雨似盆傾然則如是且道此雨從天得耶從人得耶卓杖一下云三艸二木皆蒙潤萬里歌謠樂太平。

十月十五日上堂不與千聖同途不與萬法爲侶超出古皇前何處求解脫但饑則喫飯困則打眠應物應機了了常明又說什麼解結又說什麼生死要且無佛法可會無妄想可除無禪可參無道可學大眾只如不涉功勛一句作麼生道卓杖一下虛消白晝渾閒事謾將佛法錯商量。

臘八說菩薩戒上堂舉世尊在正覺山前夜睹明星大悟乃曰奇哉一切眾生俱有如來智慧徳相但以妄想執著而不能證得大眾釋迦老子悟得的便是光明金剛寶戒亦名心地法門亦名本源佛性亦名不壞寶體亦名華光三昧於斯理會得法法頭頭是汝等淸淨寶戒是汝等本源自性波羅提木叉故曰眾生受佛戒卽入諸佛位位同大覺已眞是諸佛子拈拄杖卓一下諸仁者妙善戒法灌汝身心還如是薦取麼又一卓云生佛一源無二路皆緣執相有多門。

除歲立春小參拈杖一卓曰天旋地幹轉篷根臘盡春回物象新舊閣田園荒隴北何人把手日耕耘諸兄弟急惺惺三十六旬已過了莫待渴來方掘井和盤托出大家看看盡還須猛自省驀豎拄杖云看看拄杖夜半忽抽條五葉花開千蕊饒九天瑞气騰寰宇萬國含香噴紫霄卓杖一下曰伏惟執事大眾尊候萬福。

歲旦上堂大地山河放般若之光艸木叢林展祖師巴鼻鴛鴦湖底火星飛仁王塔上波濤湧直得泥牛哮吼木馬奔騰笑倒古觀堂前土地喜殺常樂門邊獅子彩雲橋頭石敢當手之舞之足之蹈之髙聲云今是甚麼時節有此奇特乃拈拄杖云眞如木上座出來道今朝是四十三年第一日上帝臨凡諸神慶賀一切有情欣贊希有有此奇特大眾且道是眞如說的還是諸人見的卓杖一下曰只此見聞非見聞無餘聲色可呈君和風淑气春光好大地歌謠賀太平。

燈節小參天上月皎潔不露人間燈光輝奪目打鼓普請看兩眼阿轆轆極力細推詳面前無一物復云切忌眼裏著沙﹝是夜無月﹞。

達摩初祖忌拈香少室九年已成話墮熊耳空棺醜遺魏國那更蔥嶺遇宋云認定胡僧門齒缺累及後代不關風呵佛罵祖不肯歇笑你的辱你的仔細思量來是你自招得。

上堂三界一切法皆不離於心於心無可得一切法何有大眾從上佛祖只教斷離妄緣莫存知解天下知識亦云休去歇去免役心田眞如者裏無禪可參無道可學也只要你盡情放下平坦坦地魔佛入作無門罪福不能染著起居無執動靜一如自得大受用大安樂田地若是未得悄然泥於句下稱色力康健急忙打疊莫待臨時珍重。

佛誕上堂提起拂子云者是如來淨法身百寶莊嚴功徳聚以手作掬水澆勢云九龍吐水浴金軀光明照耀無邊世須彌山頂瑞气騰九天之上娑竭龍宮寶珠散沙界之中塵塵煥彩處處光明情與無情各證如來法身復提起雲者裏有證得如來法身的麼證與不證一總爲你浴過以拂子擊禪牀一下。

端節示眾前年五月五土宿當堂跨猛虎大鬼拍小鬼舞夜半鐘馗失卻鬥去年五月五善財拾藥連根苦𨿽然殺活貴臨時看來只在文殊手今年五月五金木水火土推尋不落五行中三腳瞎驢顚倒走撞著天臺老丰幹一物不將來無處可下手失腳一跌落在深溪扼得來恰是一具無須鎖五通仙人以神力托至梵天用盡機關巧施神鑰欲開不能眾中莫有開得者麼擊拂子云等閒一掣掣得開三个老婆相對坐。

中秋靈山話月曹溪指月寒山比月南泉玩月盤山孤月普明半月以拂子畫○相云都來不出眞如者个月何以見得乃擊拂子云此夜一輪滿淸光何處無。

先龍興忌日拈香三十三年前九月十五日是我先龍興飲洋銅吞熱鐵打入驢胎馬腹去也今日眞如一眾還有救得他出的麼良久云卽饒救得堪作何用乃燒香拜云也須禮你三拜。

上堂紅葉飄零體露金風雁離紫塞迹遺長空霞光彩鋪大地漁舟蕩漾西東眞如盡日渾無事看罷歸來說苦空不解逢迎成懶癖自來嘗羨信天翁。

除歲小參有物先天地無形本寂寥能爲萬象主不逐四時凋傅大師道𨿽十成不免遭人檢點旣云寂寥無形天地之先有何物又云不逐四時凋誰爲萬象之主殊不知天無私蓋地無私載春生夏長秋收冬藏元運循環終而復始眞如不烹露地牛不燒榾柮火不蒸黃栗糕不炊黍米飯有一偈酬傅大士兼與諸人分歲有物天地始化育諸羣品丕極自泰來任運無窮已恁麼道不免遭人檢點諸人還檢點得出麼若道山僧的是有違傅大士若道傅大士的是辜負山僧若道二俱是儱侗眞如瞞頇佛性若道俱不是失卻衲僧眼目檢點得出日消萬兩不爲分外檢點不出到臘月三十日將何祗對黑面大王諸人試檢點看良久揮拂子一气不言含有象萬靈何處謝無私。

元旦上堂昨日舊年尾爆竹聲聲洪音灌耳今日新年頭梅花點點香風撲鼻鴛鴦湖畔冰消凍解常樂門前臘盡春回三艸二木噴蕊萌芽萬象森羅光騰瑞湧邦國以之升樂宗風由之振興恭惟頭首大眾千祥雲集百福咸增。

韋天開光師拈杖曰十世童眞體此日現天身末後樓至佛靈山授記眞願力周沙土神威徧界尊擁護伽籃地三寶是身心威神叵測弘誓難思輔正摧邪無在不在眞如今日起模畫樣不免頓新光彩以杖點韋天像額云點開正眼洞照十方擁護眞如威鎭八荒﹝梓人開木後示夢於施主有擁護眞如四字見於木身指尖遂迎於眞如供奉﹞。

燈節小參皓月湧長空春風吹八極萬象與森羅咸共生歡喜一一爲諸人發向上機演第一義無位眞人出赤肉團上提玉庫刀跨飛龍馬走徧四部洲與月光燈藏二菩薩在太末虫眼裏作無量莊嚴演無量妙義成就無量佛事一一天眞一一明妙於此時中摩訶大迦葉手之舞之足之蹈之山河大地一齊作舞曹溪道上風動幡幡動風南山虎擺尾搖頭潙山牛東觸西觸禾山打鼓雪峯輥毬石鞏張弓道吾舞笏驀喝云被眞如一喝喝住各依次第定大眾若不恁麼鬧啾啾底有什麼了期便起身入室。

示眾三界輪回皆由一心因癡有愛流轉無極妄執前程異計紛紜從生至生從劫至劫無有住時若能回光返照達本自心從無量劫來湛然空寂只此个空寂之量大包天地細入微塵靜諦則了了現前擬向則在在無見不住內外中間取不得捨不得處處覓不得有一處不覓自得大眾還如是會麼上而諸佛聖賢下而六道眾生無不承此示現受生故曰人人本具个个不無所以臨濟大師不得已道个赤肉團上有一無位眞人常在汝等面門出入汝等切須好看乃拈拄杖卓一下曰直饒恁麼會也是糊餅裏咂汁。

示眾經云知一切法卽心自性則成就慧身不由他悟大眾要知一切境界卽是汝之心量若於境界上了達自心一切處一切時心境重重互照雙融便是眞如不二法門故祖師道不二皆同無不包融十方智者皆入此宗恁麼會得盡十方世界無纖毫過患剎剎塵塵無毫髮增減無毫髮滲漏一一皆從我胸中流出又有何佛可成何眾生可度何道可學何禪可參然則如是須是恁麼人方堪共語近時師僧家多是偏執學教者棄本外求專記名言參禪者亡機內觀枯耽空寂各滯一隅何時得恰好去以拂子召眾曰諸兄弟稱而今色力康健急忙打疊得漧漧淨淨不被諸境牽纏不被法塵拘縛始有少分相應古人云心中悟無窮之境境上了難思之心心境雙融智照斯在乃擊拂子曰頓破無明生死盡菩提般若總皆非。

小參舉雪竇顯爲道日損偈曰三分光陰早二過靈臺一點不揩磨區區逐日貪生去喚不回頭怎柰何師曰雪竇慈悲之故刳腹剜心若是祖師關捩何曾夢見然則恁麼怎柰相逢者少眞如且不然三世諸佛口掛壁過現未來絕消息睡到日午始翻身夜醉樓頭人不識。

佛誕示眾舉世尊初生及雲門話畢復舉斷橋和尙曰老胡出來做者一解自謂前無去人後無來者那知千載之下有个跛腳阿師不肯放過𨿽然如是卞和之璧不因函秦安得天下知有連城之價師曰瞿曇起模畫樣雲門看孔著楔斷橋老漢恁麼道也是隨邪逐惡若據眞如見處好各與二十棒眾中還有辧得出者麼若辧得出許他具衲僧眼目良久云直饒辧得出者裏喫棒有分。

中秋小參眞如者裏八表洞開廣寒宮殿十虛通徹影映千江光吞萬象一法平等前後際斷大眾於斯見得透淸光圓湛貫古通今於斯不爾切須猛地構取。

臘八小參舉世尊睹星話畢師曰釋迦老子夢眼見空花熟睡饒寱語謂一切眾生以妄想執著而不證得又謂螻蟻蚊蚋無有言說而能辦事前言不復後語不柰六年坐苦詐道睹星大悟豈六年中無一夜有明星而獨現於此夜耶正所謂敢保玄沙道的眾中莫有爲釋迦老子雪屈者麼乃拈杖召眾曰眞如不是毀剝先聖只要諸人識得自己落處還有麼卓杖一下。

主佛開光拈拄杖卓一卓曰佛身充滿於法界無去無來亦無住恁麼則普乾坤世界總是一个法身諸人還見麼以杖指佛像曰昔日雲門要打殺今朝眞如特扶起且道打的是扶的是者裏分辧得出施主修佛已竟若分辧不出且聽木上座主裁左邊一點雲光通三際右邊一點云爍破十虛天人羣生類稽首無上尊山河及大地全露法王身便展拜。

除歲茶話住玆三載余平素絕追攀叢林百不足七事甚教難租稅納官了廚庫總枵然今夜值分歲茶果謾周全幸有一家宴東山五祖傳一曲囉囉哩更歌哩囉連囉囉送莫妄傳哩囉連共交歡歡歡乃拍掌云拍雙大空手明日接新年。

元旦上堂拈杖曰昨宵已謂今朝接今日新年來較徹爆竹傾天響似雷迸斷虛空脊梁骨常樂塔中四大天王次第推策順看則二十三眼逆數則一十一節總道今年熟蠶麥惟有羅睺羅獨欠那一訣要會麼以杖畫﹝○﹫∴﹞相雲天得之以淸地得之以寧人間得之共享太平。

補石長老至上堂拈拂子豎起雲卽此用離此用拈來放下阿誰敢動喝一喝云靑天霹靂三日耳聾無端恁麼舉喪盡平生冤冤相報幾時淸以拂子擊香幾三下云甜瓜甜徹蒂苦瓠苦連根。

佛涅槃日小參舉世尊於涅槃會上以手磨胸告眾膏肓之疾不能療治汝等善觀吾紫磨金色之身瞻仰取足勿令後悔寱語狂言轉見不堪若謂吾滅度非吾弟子若謂吾不滅度亦非吾弟子求生不得求死不得時百萬億眾悉皆契悟墮在毒海無有出頭時節恁麼時若有个頭正尾正底衲僧向世尊左耳邊吹一吹云老瞿曇休捏怪他自慚惶無地不死也未可料亦令百萬之眾免致信邪倒見。

退院小參二十四載七住破院九會玄徒逢善不喜遇惡無瞋

無固無必

毿毿非假非眞佛來魔來莫我與爭只因宿業緣深以致四大乖違玆則退靜於白薴村邊故乃特辭是眞如祖剎愧無力以補叢林賴吾徒以匡宗社若欲眞風不墜直須棒下無生且道光前裕後一句又作麼生喝一喝拽杖便行。嘉興大藏經晦嶽旭禪師語錄

晦嶽旭禪師語錄卷第八

拈古

記室全本記錄

睦州問僧近離甚處曰河北睦曰曾到趙州麼曰近離彼睦曰有何言句示徒僧舉喫茶話睦曰慚愧又問趙州意作麼生曰只是一期方便睦曰苦哉趙州被你一杓屎潑了也便打後雪竇云者僧克由叵耐將一杓屎潑他二員古佛妙喜云雪竇只知一杓屎潑他趙睦二州殊不知者僧末上被趙州將一杓潑了卻到睦州又遭一杓只是不知气息若知气息甚麼處有二員古佛楚石云者僧不會喫茶意旨不知潑屎气息帶累好人墮屎坑中合喫多少拄杖雪竇妙喜一時放過也須替他入涅槃堂始得。

喫茶話慚愧是方便苦哉無端一杓屎卻惹時人怪雪竇潑一杓污他兩員古佛妙喜潑兩杓者僧性命難存檢點將來者一隊阿師都落在屎坑裏起身不得累他楚石替入涅槃堂至今冤冤相報冷眼看他們何時得恰好。

世尊從忉利天下時四眾八部俱往空界奉迎有蓮花色比丘尼作念我是尼身必居大僧後見於是用神力變作轉輪聖王千子圍繞最初見佛旣見世尊呵曰汝何得越大僧見吾𨿽見吾色身且不見吾法身須菩提巖中晏坐卻見吾法身。

釋迦老子漏逗不少被蓮花色比丘尼一覷只得分身兩處直至而今開了合不得𨿽則如是要見世尊法身則易要見須菩提晏坐處則難。

世尊在第六天說大集經敕他方此土人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集旣集無有不順佛敕各發誓擁護惟一魔王謂世尊曰瞿曇我待一切眾成佛盡無有眾生名字我乃發菩提心天衣懷云臨危不變眞大丈夫諸人作麼生著得一轉語與黃面老子出气尋常神通妙用智慧辯才都使不著盡大地人無不愛佛到者裏何者是佛何者是魔還有辯得麼良久欲得識魔麼開眼見明欲得識佛麼合眼見暗魔之與佛以杖卓云一時穿卻鼻孔妙喜雲天衣老人恁麼批判直是奇特怎柰話作兩橛若向何者是佛何者是魔處休去不妨使人疑著卻雲開眼見明合眼見暗郎當不少又云魔之與佛拄杖子一時穿卻鼻孔雪上加霜妙喜卻爲黃面老子代一轉語待者魔王與麼道只向道幾乎錯喚你作▆王此語有兩負門若人檢點得出許你具衲僧眼。

二老門庭施設批判古今則不無若是具衲僧眼要且未在天衣向開眼合眼處辧佛辧魔是爲魔佛所障末後道拄杖一時穿卻鼻孔連你在里許妙喜道幾乎喚你作魔王是卽魔非魔之見則佛見亦如是亦不能出此綣繢不免喫金明手裏棒在我當時若在見人天鬼神集會時便好掀倒禪牀喝散大眾使他兩不相見更有何事𨿽然只者魔王恁麼道不可將伊作不順論始較些子諸禪徳要見天衣妙喜則易要見魔之與佛且緩緩。

文殊一日起佛見法見被世尊威神攝向二鐵圍山。

佛見法見卽且置世尊甚麼處見文殊起處甚麼處是文殊受世尊貶處試分析看演祖云曼殊室利不審今後更敢也無也是矮子觀場隨人起倒若是正令全提自然別展旗槍。

世尊因五百比丘各見重罪懷疑文殊握劍持逼如來因緣。

五百比丘好不丈夫若是个漢待世尊被文殊持劍相逼時各悟本心已便默然而立束手傍觀看他世尊與文殊如何合煞。

世尊因外道問不問有言無言因緣。

盡大地人總謂世尊慈悲之故捨己從人殊不知墻塹不勤卻被外道覷破阿難連忙驚覺箭去久矣若是金明待外道與麼問向道汝旣不問有言無言所問何事直教他立地疑殺莫有向世尊良久處會的麼打折你腰何故寧可生身入地獄不將佛法作人情。

維摩居士示疾因三十二菩薩各說不二法門至文殊問云何是仁者所說不二法門維摩默然文殊贊曰是菩薩眞入不二法門。

文殊善語不善默維摩善默不善語若道默的是文殊稱贊皆爲剩語若道贊的是維摩一默狼藉不堪若論不二法門二大士且住門外何故文殊當時猶少機關在待維摩示疾向他左耳邊啐一啐他必知羞退去則不煩三十二菩薩勞神動力亦免自己落人便宜。

殃崛救產。

者則公案叢林浩浩商量大似隔山打彈不知落在樹上樹下又不知打著物麼展轉淆訛金明不惜口過直爲諸人判斷分明長者因事發問殃崛果然不知瞿曇眞實告報其婦得聞當時分娩𨿽然只如殃崛任勞往返長者何以酬謝乘興偶逢沽酒店三杯兩盞破愁顏且道生下的是男是女時有僧出云師打一竹篦云也不得孤負殃崛尊者。

圓覺經云居一切時不起妄念於諸妄心亦不息滅住妄想境不加了知於無了知不辧眞實。

將無邊剎土爲身心以十方虛空作眼目汪洋大度自在自由須是黃面老子但不合取常住物就自己用大眾會麼差之毫釐失之千里。

楞嚴經云若以能推的是汝心則認賊爲子龍濟別云若能推的不是汝心則認賊爲子。

瞿曇龍濟好各與三十棒何故能推的是心不是心一任卜度認賊爲子放過不可。

楞嚴經云一人發眞歸元十方虛空悉皆消殞五祖演曰一人發眞歸元十方虛空觸著磕著昭覺勤曰一人發眞歸元十方虛空錦上添花。

金明則不然一人發眞歸元十方虛空裂開捏聚。

楞嚴經云汝但棄其生滅守於眞常常光現前根塵識心自然廓落。

瞿曇瞿曇我識得你你向常光現前處站定腳跟若是衲僧門下敢道未在。

涅槃經云諸行無常是生滅法生滅滅已寂滅爲樂興善廣曰可惜者黃面漢話作兩橛。

生滅寂滅話作兩橛露柱懷胎蝦蟆吞月。

文殊菩薩令善財童子采藥財於地上拈一莖艸度與文殊殊接得示眾云此藥亦能殺人亦能活人天童華曰大小文殊被善財換卻眼睛。

善財隨聲逐色文殊以勢欺人天童與麼道也是李向赤邊咬殊不知﹝善財﹞被文殊穿卻鼻孔以手作拽鼻勢云至今索頭猶未肯放在。

波羅提尊者示異見王曰在胎爲身處世爲人在眼曰見在耳曰聞在鼻辧香在舌談論在手執捉在足運奔徧現俱該法界收攝在一微塵識者知是佛性不識喚作精魂王聞感悟。

波羅提𨿽是一等弄精魂也甚奇怪諸方尊宿總在佛性上著到檢點將來正是一夥弄精魂漢金明則不然佛性精魂一任卜度只如徧現俱該法界收攝在一微塵且道是什麼物事識則許你八處出現不識則一處也不得動著。

城東老姥與佛同生不欲見佛每見佛來卽便回避如此回顧東西總皆是佛遂以手掩面十指中亦皆是佛雪竇云諸上座他𨿽是个老婆宛有丈夫之作旣知回避稍難不免吞聲忍气如今不欲見佛卽許你切忌以手掩面何故明眼底覷著將謂雪竇門下教你學老婆禪。

大小雪竇眞眞一个老婆禪須喫景徳手裏棒始得老姥每見佛來卽便回避回避不及則以手掩面風騷俏俊渾是个婦女態度丈夫之作何在豈不聞動靜體泰終是貞節掩面藏身未足論也若果有丈夫之气卽見亦無見又回避个甚麼明眼者試辧看。

須菩提尊者巖中晏坐諸天雨花贊嘆者云空中雨花贊嘆復是何人云何贊嘆曰我是梵天敬重尊者善說般若者曰我於般若未曾說一字汝云何贊嘆曰如是尊者無說我乃無聞無說無聞是眞說般若。

須菩提頭白齒黃把捉不住被梵天覷破直得藏身無地解空何在我於般若未曾說一字轉見不堪當時待梵天云如是尊者無說我乃無聞無說無聞是眞說般若劈頭一棒云錯會不少看他梵天自後更敢也無。

慈明圓禪師問眞點胸如何是佛法大意曰無雲生嶺上有月落波心明曰頭白齒黃作者个見解眞卻問如何是佛法大意明曰無雲生嶺上有月落波心眞於此大悟。

慈明借劍殺人好手難藏眞公言下悟去不妨諦當若是佛法大意敢保玄沙道的。

天目寶芳進禪師上堂云截瓊枝寸寸是寶窮祕藏點點是金自出洞來據虎頭把虎尾千个萬个只知陣後說兵書若是龍門躍過底天目有三十拄杖自領出去。

扶豎臨濟正宗揭露楊岐嫡旨須是天目老人然則如是也是艸裏輥龍淵則不爾截瓊枝點點熱鐵窮祕藏滴滴洋銅自出洞來天不知地不管一个个飲啄自如那用設陣談兵若是龍門躍過底龍淵有拄杖子靠置一壁何故當恁麼時說恁麼話。

大岡月溪澄禪師勘眾曰爲甚鐵牛眠少室寶芳進頌曰髙名不借金玉宣同子與懷寶遊諸國其賴安仁君子風。

寶芳𨿽有安邦定國之能要會鐵牛眠少室且緩緩。

天目進禪師因僧參目問你道山僧眉毛落了幾莖僧曰總不見得目曰參學髙流眼在什處曰乾坤大地全在里許目乃喝出。

天目老漢幸只遇著者僧若是別人一場禍事。

太虛圓禪師示眾曰如未了悟須向蒲團上坐十年二十年三十年看个父母未生前面目。

者个說話好不知時而今師僧家動輒超佛越祖踏毗盧頂上行那有間工夫向蒲團上冷坐二三十年龍淵每有知識來參問他父母未生前面目一个个眉毛直豎眼睛突出及至出門了便是某剎堂頭要用坐二三十年作麼。

異巖登禪師因僧問學人參尋知識或令提綱話頭或令疑个話頭同也別也巖曰才舉話頭當下便疑豈有二理一念提起疑情卽現覆去翻來精研推究工深力極自得了悟雲棲宏曰此數語最爲精當今人頗有滯此二端而不決者蓋未曾實做工夫故也。

異巖曲順人情故有落艸之談仔細看來猶少衲僧作略當者僧問時劈脊便棒若皮下有血自然冰消瓦解亦免雲棲謂今人滯此二端而不決龍淵路見不平要問他什麼處是做工夫處者裏道得一句恰好喫棒有分。

天成無聞愷禪師凡僧參成拈拂子問是什麼僧擬對成便打默庵同古溪參默庵先奪拂子然後方問成乃撫掌大笑歸方丈。

天成拈柄拂子如龍得水似虎靠山自謂無人敵得一朝被默庵奪卻直似項羽到烏江𨿽然默庵奪得拂子要且未會天成意在。

天寧法舟濟禪師因五臺陸公問畫前原有易否舟曰若無將什麼畫曰畫後如何曰原無一畫曰現有六十四卦何得言無曰居士莫著文字好曰請師離文字發一爻看舟召陸公公應諾舟曰者一爻從何處起公點首。

畫前畫後鐵蛇橫路原有原無猛虎當途離文字發一爻看須彌頂上翻白浪大洋海底捲紅塵者一爻從何處起低頭望河深北斗入箕尾自天子以至庶人拈拂子畫一畫曰何曾離卻者裏。

齊安白虎寺妙中玄禪師因僧問最初威音王末後樓至佛未審參見何人中豎拄杖曰會麼僧擬議中便打。

者僧生遭痛棒自取淩辱妙中恁麼酬對要且不識威音樓至參見何人景徳今日不妨爲諸人指出拈拄杖豎起曰會麼眾無對乃左右顧視打散入丈室。

天池玉芝聚禪師因陸五臺問東土千七百善知識卽今在什處去了芝指庭樹鳴蟬曰者裏也有一个曰聲響是耶曰喚作聲響卽錯過也金明進曰玉芝與麼爲人不獨貴官看破亦將千七百知識埋在庭樹下至今起身不得若問新天池向道棒如雨點喝似雷奔陸公𨿽是文章貴客知我﹝衲僧﹞別有長處東林在曰二老扶豎个賓主句塞海塡山奔龍走象總出陸公問頭不得東林則不然待問卽今在甚處髙聲喚云陸公公應諾向道公若閒暇與老僧同遊徑山一回公若透聲透色便識席帽下原是舊時人。

建門庭立宗旨須讓者三个老漢若具衲僧手眼要還旭上座玉芝向聲響裏作活錯過陸公金明施逞棒喝說食終不飽東林要陸公同遊徑山太煞遇遮俱不能令陸公決然無疑景徳則不然待與麼問時劈脊便棒陸公者裏透脫不獨知古人去處亦且自有出身之路莫有知落處者麼欲得全機知殺活須知肘後有靈符。

敬畏無趣空禪師因無幻補帳次趣掃地至問曰做什麼幻曰補帳趣曰誰帳要汝補幻曰和尙得恁麼惱亂人趣便打幻作掃地勢趣持帚而去。

大小敬畏掃地也不了徑山作掃地勢奴見婢殷勤𨿽然只如敬畏持帚而去且道意在什麼處。

車溪無幻衝禪師僧問如何是提婆宗曰一字不著畫曰不問者个曰圓相不著圈二祖石源云曰要會一字不著畫圓相不著圈麼直須到退三千里。

石兄恁麼道還恰徑山意麼海門卽不然要會一字不著畫圓相不著圈直在三千里外說甚到退。

車溪衝禪師僧問和尙百年後向甚麼處去溪曰千株松下角彎彎百艸頭邊亂跳能仁在曰車溪恁般答話知天下後世千燈萬焰當從其足下出者僧若有逼殺首座虔問殺闍黎價底手段待車溪才擬對便掩耳而出且要老漢立地脫去。

龍興老人不識好惡謂車溪恁麼道知天下後世千燈萬焰當從其足下出殊不知恁麼道直令天下後世千燈萬焰當從其足下滅卻又曰者僧若有問殺闍黎價逼殺首座虔底手段待車溪擬對便掩耳而出要老漢立地脫去直饒不恁麼老漢已死去十分矣。

徑山南明廣禪師在龍居首座寮僧問已到車溪更不爲人時如何明曰樓上春風時欲歇誰能攬鏡看愁眉僧擬議明喝出。

南明老人道則太煞道只道得八成不能令者僧直下知歸末後一喝救取一半者僧𨿽有耳抑未必全聞。

普明用禪師𨿽荷大法終不自肯後因閱羅湖野錄至白雲提省五祖處始得脫然。

普明向者裏脫然無礙且道與從前不自肯的是同是別於斯簡辧得出不妨擔荷大法。

斷橋倫禪師因方山入室呈解橋一見便曰子捉賊也山禮拜曰賊已收下請師驗贓橋舉萬法歸一話山答橋不諾齋後普請山手忘所舉橋拈莧根示之曰是甚麼山乃大悟。

國淸拈莧根意在言外瑞巖便悟去喚鐘作甕看來二俱不了驀拈杖曰者个便是國淸手裏莧菜根紅爍爍底一眾共見還有悟底麼良久眾無對乃曰三十年後。

福林白雲度禪師晚侍無見問西來密意未審如何見曰待娑羅峯點頭卽向汝道云以手搖拽擬答見便喝云曰娑羅峯頂白浪滔天花開芒種後葉落立秋前見曰我家無殘羹剩飯也云曰此非殘羹剩飯而何見頷之云禮拜。

無見老漢有回天關轉地軸之能將謂無人措泊不知墻塹不堅引賊入室白雲𨿽拔關而入自矜謀略過人爭柰出天臺网子不得要作臨濟兒孫猶未得在且道什處是他不得處須彌頂上洪波湧大海中心烈焰騰。

天界古拙俊禪師請益白雲從上宗旨云上堂曰世尊拈花平地骨堆迦葉微笑忍俊不禁二俱翻成特地古拙豁然大悟以手搖曰止止云擲拂子下座拙隨入方丈云詰之曰你適來見个甚麼乃爾拙曰若有可見則孤負和尙也云深肯。

古拙胸藏明珠遇智者以增光白雲龍樓髙起是其人乃可入若古拙向个裏悟去早是孤負白雲了也甘露恁麼道你諸人且如何會取。

東林無際悟禪師訪淸菩薩示無字話遂縛竹爲庵研礪不懈四指大畫帖亦不顧只是拍盲做鈍工夫西江悟首座指參天界客無念過松隱咸稱賞其志及見白雲舉萬法歸一際答云喝出一晚經行廊下云擒住曰大眾快將火來老僧擒下个賊際曰是家里人云乃掩其口曰如何是﹝家內﹞事速道速道際如是大悟。

白雲用盡機謀費煞腕頭力小徑短人豈大丈夫爲耶千古之下不免遭人簡點東林被擒賊身難脫連忙道是家內人及至問著家內事有口不能分。

白雲無間度禪師謂東林無際曰八峯汝師也母宜滯此際返八峯古拙曰還我照用來曰若有照用卽成障礙拙曰者廝著空佛也救不得曰有無俱寂滅空佛悉皆非拙謂侍者曰者僧有福徳相拈拄杖靠椅坐命際供說行腳際乃直敍拙曰你且去不知你者樣工夫。

一人肘後懸符難瞞識者一人頂突摩醯墮他綣繢𨿽然兩得相見仍不相知且什處是他相見不相知處喝一喝曰據虎頭兮把虎尾一喝之下全賓主。

東林蠶骨悟禪師楚山參至晚復召詰曰汝平昔發明處次第說來山以實對林曰還我無字意來曰者僧問處偏多事趙老何曾涉所思信口一言都吐露翻成特地使人疑林曰如何是你不疑處曰靑山綠水燕語鶯啼歷歷分明更疑何事林曰未在更道曰頭頂虛空腳踏實地林曰未在再道山禮拜林曰如是如是。

師資會晤如虫禦木奪鼓搶旗所向無敵還有明辧端倪者麼曹溪波浪如相似無限平人被陸沈。

大岡月溪澄禪師最後至道林參無際呈所見林不諾溪以林彊抑出不遜語辭林林知是法器乃負囊送至山門忽指黃犬曰者畜生爲什有業識無佛性溪於言下大悟。

無旋乾轉坤之作不能陶鑄英流非經天緯地之才何以干蠱鴻烈無際老漢如排長蛇大陣一鼓而全軍就得月溪胸藏百萬甲兵一戰而勇再戰而敗棄陣而歸心膽俱喪還見二老用處麼若是伶俐漢孰爲相鈍置。

大岡夷峯寧禪師上堂舉臨濟慈明三句畢乃曰慈明只解潑油救燃不解藥裏去病大岡卽不然第一句薦得山門頭與你商量第二句薦得僧堂前與你商量第三句薦得寮捨裏與你商量大岡𨿽恁麼舉諸人須向一念未舉以前會得略較些子。

大岡𨿽能提振綱宗只向門外之繞不善坐地拔關致令天下後世執病爲藥甘露則不爾第一句薦得毛頭星現恰當門第二句薦得爛泥裏和棘刺第三句薦得焦磚打著連底凍恁麼會眉在眼上腳在肚下不恁麼會面南看北斗日午打三更。

趙州諗禪師僧問如何是不錯的路州曰明心見性是不錯底路密庵傑云趙州眼觀東南意在西北大似狐貍戀窟有甚快活處有問徑山如何是不錯底路只向道家家有路透長安。

趙州只知貪程不顧通身泥水若是不錯的路轉生迂曲密庵老人與麼逼抑太過直令趙州無轉身處若雲家家有路透長安又何曾出他狐貍窟在海門卽不然或問如何是不錯的路劈脊便棒者僧直下得入也未可料。

瑞巖方山寶禪師參無準於徑山盡得旨要一日忽疑四方八面來話請益準曰老僧不能爲汝說汝但自看山再四請益準終不說及順寂遺偈示山曰來時空索索去也赤條條更要問端的天臺有石楡山稟命參斷橋於國淸罄其機用橋皆不諾請益至十一度一晚危坐忽睹燈光洞明豁然大悟。

徑山猶大將登壇不肯輕敵前人然則如是未盡善也當時待他請益直與痛棒再四請益棒折不休教他瑞巖去死十分倘能據行此令吾宗豈若是哉諸兄弟要見徑山立地處麼蜜裏有砒霜。

徑山南明廣禪師因檀越入山飯僧知客行嚫維那唱云板首三分執事二分散眾一分明問侍僧你是幾分僧無語明召知客曰何不與他僧亦無語明顧視大眾維那問訊出堂。

將頭不猛累及三軍。

大岡夷峯寧禪師上堂曰一句子不作一句子會天無四壁萬里云消佛祖攢眉人天膽喪累我釋迦頭白齒黑若作一句子會誤他千聖萬賢頭出頭沒戴角披毛眼裏沙耳裏水驀卓杖曰權且放過。

夷峯恁麼道大似富嫌千口少貧恨一身多。

蠶骨明悟禪師問古庭堅曰子別我在甚處曰佛祖行不到處曰還許人來否曰坦然無礙天目進頌曰水邊林下舊生涯土凳柴牀意味佳歸興忽然動昨夜謾將客思寄煙霞。

東林善得養子之緣爭柰憐兒不覺醜古庭故有應對之節不無驕奢之態檢點將來一人理上偏枯一人事上偏枯且如何得恰好去天目恁麼道大似平分風月渾無左右要會二老落處只恐未在。

徳山托缽因緣。

徳山逞一時英俊如臨大敵𨿽明中落節實暗裏藏刀雪峯不辧端倪亦似个初生老虎見物直撞將去巖頭從中跳出鼓惑兩間埋兵調斗檢點將來徳山父子兄弟同室操戈自揚家醜智者所不爲也諸方盡謂若不如是安得今日不同昨日殊不知因他如是故不能得到今日大覺恁麼判斷也要諸人疑著且道末後句又如何會國淸寺裏兩頭阤鋪个破席日裏睡。

婆子燒庵因緣。

大覺扶弱不扶彊論實不論虛要斷者公案有者道婆子通身眼徹體風流者僧不識料掉沒交涉有者道者僧老實太過不諳來機不恰婆子意料掉沒交涉有者道婆子暗度春色者僧冷竈無煙總未摸著他二人鼻孔山僧不惜口過也要諸方檢點婆子通身是病不堪療治者僧壁立萬仞坐斷千差要會麼枯木倚寒巖三冬無暖气到者个田地也大難𨿽然被个婆子逐怎柰無人識得伊。

