嘉興大藏經鶴林天樹植禪師語錄

鶴林天樹植和尙語錄序

余幼事舉業於正心誠意之外凡老莊百氏之書心弗好也聞浮屠見性成佛之說竊常疑之及壯而遊宦四方間有以尊宿語言文字進者每於披閱但增悶憊未常不掩卷靜坐忽於言外得之始知教外別傳不立文字老胡婆心嘔盡矣向之所疑釋然瓦解方信三教一源良不我欺歟時蒙今上聖恩自外官擢遷部職值四海升平共樂無爲之治故政事多暇時過京之廣濟寺從吾鄕天孚祐大師爲法喜遊眞不讓東坡之於佛印也識其行事務貴眞履實踐不尙虛誇咸有古徳之風審其法系乃古南牧雲門和尙之孫鶴林天樹植和尙之嗣也天童密祖之下海內咸稱二牧而弘覺忞祖己受知於世祖章皇帝其聲烜赫不煩述也惟牧雲門祖則一舠煙水深自韜晦門庭璧立見者望崖有是祖必有是嗣哉諦觀今之法門日濫眞可痛哭流涕不有一二老成典型其間佛法將成掃地矣天孚祐公之先與余之大父皆爲邦家柱石之臣至今簪纓勿贊余與祐公實世誼而兼法誼者也出其師天樹和尙語錄以示將付諸剞劂丐余文以弁其首一披讀之其機語迅利如諸閃電以楔出楔不畱朕迹橫說豎說無非般若余門外漢耳自愧管窺文從何作然而義不容辭因敍其生平梗槪謹爲之敍云。

時康熙己巳歲桂月中憲大夫知徽州府事關尢弟子朱廷梅拜撰

鶴林植和尙語錄序

曾經大嚼過屠門愧我初終好弟昆花木禪房蕭寺古竹林淸磬甕城尊此戊申秋鶴林牧老人過夾山時作也老人自述林臯法兄與余上溯龍池又同破山堯峯法脈共事洞開和尙有年玆乃死生暌隔法運陵夷寧無慟乎則知先輩鄭秀同門之誼木本水源之切槪見於斯矣辛亥冬老人示寐遺命天樹植兄繼主鶴林爲第二世焉卽曰升座乃舉寶壽初開堂三聖推出一僧云云新長老若作寶壽見三生恁麼道劈脊再與一棒鎭州一城人眼今日果被我瞎卻可謂一鳴驚人是以起濟上經宗況其說法無蔓辭平淡而機峻無元字腳存於冒次者皆由牧老人源淸而流遠本艷而芳馨豈是今時剪繪無根𨿽炫耀逼眞曷能仿佛眞花之萬一哉惜乎良弓始張以絕弦驥▆方展而中輟頓令湖海共依以▆祖庭煙冷何法道之厄於哲人而反庇魑魅爭影使別傳的首長夜昏昏何時而復旦耶丙寅春餘乏任夾山因過錫林瞻禮法兄堵波而作挽章曰蘇公竹在晴疑兩周子蓮枯艸偃風謾謂同條生死別登樓猶憶杜鵑紅蓋余與植兄亦猶二老人之同關乎法脈故不無餘憾焉玆所幸者其嗣天孚祐公開法都中遠專法孫睡林抵潤來杭問序於余不辭無陋以弁其首云。

己巳菊月前住夾山法弟行珍謹撰於十八澗之松巓閣

鶴林天樹植禪師語錄

嗣法門人湛祐編

山門雨過雲開靑天白日大解脫門信足而入。

佛殿釋迦已過去彌勒猶未來正當恁麼時禮拜阿誰展具云看新長老自倒自起。

伽藍襄陽米公在鶴林寺作護法自宋至今非一日矣新長老入門便請相見插香雲不是諂他要知千古名公總出不得者裏。

密祖影堂一條白棒住天童赤手重興濟北宗後代兒孫眞面目杜鵑樓下見師翁。

據室此是我先老和尙烹金琢玉打鳳羅龍之處今日植上座到來又如何施設卓拄杖云彊中更有彊中手。

上堂師至法座前拈疏云毫端未動文彩已彰更要委悉請煩宣過宣畢捧法衣云這頂金襕袈裟先師付來三載而今捧出當陽搭著通身光彩便披指法座云寶華王座髙廣無上逼到這里當仁不讓遂升拈香祝聖畢次拈香雲此一瓣香奉爲本寺開山玄素禪師歷代住持尊宿燈燈相照世世永傳次拈云此一瓣香奉爲傳雙徑峯前紫柏尊者一脈破山堂上始開禪宗雪柏老人直下第五代先邁庵大師以報剃度之恩正拈香雲此一瓣香數載辛勤一朝便得將謂破龍澗上接著一顆明珠原來是枚泥彈瞞不得天下人爇向鑪中供養卽此堂上傳臨濟正宗第三十一世牧雲先老和尙用酬法乳遂斂衣就座白椎畢師云第一義莫擬議若擬議落第二義還有覷得者麼出來與他證據問竹院逢僧處庭前柏子靑一燈相繼續古殿忽重興如何是古殿重興句師云黃鶴山頭翠插天進云格外人來將何相接師拈棒云朝三千暮八百進云過在甚處師打云不可放過進云雲散家家月春來樹樹花師云錯打了你問半千里外來京口相送師登古道場江海朝宗山岌嶪紛紛龍象聚同堂如何是最初祝聖一句師雲天長地久進云秪如昨夜雨漫漫地今朝杲日麗天還有祥瑞也無師云有進云如何是祥瑞底事師雲雨後是晴天進云恁麼則濟北燈光重剔起古南法脈遠流長師云打濕闍黎一隻腳乃云欲識佛性義當觀時節因緣時節若至其理自彰且道卽今是甚麼時節作麼生是自彰之理豎起拂子云若向這里會得凡聖同途古今一轍鶴林寺裏打鼓破山堂上說法破山堂上打鼓鶴林寺裏說法楊子大江直接曹溪正脈髙林初日輝聯太白一燈𨿽然是馬素門庭也要子承父業子承父業且止卽今開堂祝聖一句作麼生道良久雲天髙羣象正海闊百川朝復舉寶壽開堂三聖推出一僧寶壽便打三聖云與麼爲人瞎卻鎭州一城人眼去在寶壽擲下拄杖便歸方丈師云二尊宿𨿽則有賓有主頭正尾正檢點將來未爲剿絕山僧若作寶壽見三聖恁麼道再與劈脊一棒鎭州一城人眼果然被寶壽瞎卻卓拄杖下座。

開鐘板鶴林堂裏鐘板開封新行舊令海納山容遂擊一下云響得不同。

上堂僧問如何是賓中賓師云識得你是金山來的進云如何是賓中主師云送客忽思家進云如何是主中賓師雲閒看嶺頭云進云如何是主中主師云當堂正坐進云賓主蒙師示向上事如何師云向上不如放下僧拂坐具云得風流處更風流師云大眾笑你乃云今日承鄰近諸公設齋供眾命山僧升於此座舉揚般若山僧自入院以來應酬人事帶水拖泥穿城入市兼爲天雨連旬常住少柴缺米終日論量鍋眼大小杓柄短長佛法一總忘卻了也記得前日偶乘个沒底船兒打焦山腳下過急流中撩得一枝無孔鐵笛信口吹了一曲曲中人不見江上數峯靑而今不免更吹一曲供養大眾遂拈拂子作吹笛勢引聲云囉哩囉哩囉囉哩驀擊香案云住住眼前總是知音者好曲吹來不用多。

復舉黃檗在南泉會下爲首座一日捧缽向南泉位上坐泉入見雲長老甚年行道檗云威音王已前泉云猶是王老師兒孫下去檗遂過第二位師云這个公案叢林中商量道黃檗有陷虎之機南泉有殺虎之用殊不知此二老彼此不著便何故彊中更有彊中手大眾聽取一頌玉兔沈巖下金烏出海濱誰知侵早起猶有夜行人。

佛成道日上堂僧問洞下君臣卽不問三玄三要事如何師云逐一問將來進云如何是第一玄師云日出海東邊如何是第二玄師雲月落下西巖如何是第三玄師雲頭上是靑天如何是第一要師云蝦蟆蚯蚓火中跳如何是第二要師云金烏夜半當空曜如何是第三要師云鐵鞭打著泥牛叫進云玄要已蒙師指示向上宗乘事若何師便打僧便喝師云再喝一喝看進云不隨和尙腳跟轉師云何不禮拜了退僧便禮拜了退師云好个不隨人腳跟轉乃云日不待火而熱月不待風而涼佛不待悟而成道不待修而證夫如是則天是天地是地山是山水是水僧是僧俗是俗長者長法身短者短法身無有一絲毫移易是法住法位世間相常住人人常光現前个个本來是佛爲甚麼三千五百年前有个不喞澑漢釋迦老子棄輪王位直往雪山苦行六年忽於夜半睹明星豁然大悟嘆言奇哉奇哉一切眾生具有如來智慧徳相但以妄想執著而不能證得大似乞兒暴富大驚小怪山僧今日更爲諸仁頌出六年苦行雪山巓忽睹明星現碧天自己眼睛才打失一盲又把眾盲牽。

復舉昔日福臻禪師云福臻懶說禪無事日髙眠有問祖師意連連擉兩拳師云大小福臻藏頭露尾人來問著便連擉拳又道不曾說禪山僧則不然鶴林常說禪早起夜還眠有問西來意赤手對空拳。

中秋上堂僧問靈山話月曹溪指月馬祖玩月如何是眞月師豎拳云見麼僧擬議師便打乃云靈山話月曹溪指月馬祖玩月這三个老漢縛作一束送在東洋海裏沒頭浸卻始得何故爲他只說得影子邊事總未見眞月在且道如何是眞月此夜一輪滿淸光何處無復云今夜正當玩月之際參府張公送新燈籠供佛不妨再拈一二則古話應个時節昔日寒山大士云我心似秋月碧潭光皎潔無物堪比倫教我如何說又有古徳云我心似燈籠點火內外紅有物堪比倫明朝日出東師云也是徐六擔板各見一邊各與三十拄杖山僧見處也要諸人共知我心非月亦非燈道有言無總葛藤打一圓相云含裹十虛常妙淨亙今亙古任騰騰卓拄杖下座。

上堂僧問教中道無法可說今日談居士請和尙升座以何法示人師云錦上鋪花乃云今日齋僧又啟經重重好事一齊行椎鐘擊鼓升斯座爲要山僧作證明驀豎拄杖云看看釋迦老子來也同諸大弟子長老須菩提及諸阿羅漢等在山僧拄杖頭上放光現瑞異口同音稱揚贊嘆云善哉善哉善男子善女人汝等發此阿耨多羅三藐三菩提心不於一佛二佛三四五佛而種善根曾於無量百千萬億佛所種諸善根甚爲希有甚爲難得卓拄杖云夜眠侵早起又有早行人山僧所欲說者已被說了不必山僧▆說偈言𨿽然不妨因齋慶贊錦上鋪花且道卽今▆海山居士曁闔屬等捐貲齋僧諷經畢竟得何利益福如海廣壽如山同證金剛般若智下座。

上堂僧問數百年前荒祖席一朝卉木頓生光綱宗重整卽不問舊店新開事若何師云鐘磬響千峯進云與麼則天髙羣象正海闊百川朝師云不妨道著僧喝師云這一喝落在甚麼處僧無語師笑乃云一九二九伸不出手五九六九沿河插柳且道手旣不出柳作麼生插請眾兄弟出來道一句看眾默然師雲山僧日來住持事繁無暇與你們商量个事頃承髻公法侄入山作齋因齋慶贊欲說幾句無意味話以結般若緣搜索胸中空洞洞地了無一元字腳可說說到這里優波離尊者出來道長老你旣說戒又要說禪麼山僧向他道不妨一串穿卻驀豎起拂子云大眾且道這个是禪耶是戒耶若曰會去不參禪而本性圓明不受戒而梵行淸白如未委悉如來於禁戒半月半月說復舉灌溪問末山云如何是末山主山云非男女相溪云何不變去山云不是神不是鬼變个甚麼試聽頌出如何是末山主非男女非神鬼若个當陽識得伊髻中明珠堪授與卓拄杖下座。

上堂僧問向上宗乘卽不問如何是開經一句師云如是我聞進云一時佛在捨衛國師云落二落三去也居士問弟子有一問師雲山僧有一答士云和尙今日上堂已落第二義也師云你那里見得士挹傍僧云請出來道一句看師云不得扳扯別人士云他旣道不得弟子禮拜去也師云敗將不斬乃云如來寶藏元無盡才得圓經又啟經夫唱婦隨培善果福基命位永康寧𨿽然向文彩未彰已前薦得不必如是我聞早已信受奉行其或未然向下文長付在來日復舉徳山禪師擔金剛疏鈔出蜀至禮州逢一賣餅婆買點心喫婆問禪師所擔何書山云金剛疏鈔婆云金剛經道過去心不可得現在心不可得未來心不可得未審你買點心點那个心徳山被婆子一問直得舌似扁擔山僧今日要與徳山出气待這婆子恁麼問但向他道我只要買餅喫無暇與你分疏使這婆子知衲僧別有長處遂頌云過現未來心三皆不可得夜來殘雪消靑山髙突兀。

上堂一藏又一藏法寶無盡藏眞空空不空默契如來藏今日是海山老居士延僧誦金剛般若經第二藏告圓修懺回向請山僧升座舉揚般若教中云無法可說是名說法且道般若又作麼生說山僧只得曲順機宜畫蛇添足去也遂拂子畫一畫雲山欲斷時靑更接水將窮處綠無涯。

臘月朔日談門李氏六十生辰請上堂師云適才山僧在方丈裏坐驀然有个大漢走來道長老我簇新做一首偈在此可容呈似否山僧道願聞伊云今朝臘月初一天晴紅日東出光明照地照天成就新戒大徳山僧見他說得好再請說兩句他道要再說兩句也不難第一須要齋我第二莫要笑我我是長耳定光要想大餈粑喫山僧以偈答云今日臘月初一雪消靑山露出有大施主到來作大無漏功徳衲僧川云赴擁个个多有齋喫說偈未已又有一个來道你兩个偈𨿽說得好祝壽一句尙未道著在山僧云請道取這一句彼云豈不聞萬年松在祝融峯大眾道得諦當麼更須與他一分復舉昔有一秀才見長沙和尙看經問和尙看甚麼經沙云千佛名經才云未審千佛居何國土沙云黃鶴樓崔灝題詩後秀才也須題取一篇好師云試聽頌出黃鶴樓前幾度春漢陽一望水粼粼自從崔灝題詩後一度吟來一度新下座。

上堂師云今朝四月十五鶴林擊動法鼓摩笄嶺忽爾點頭黃鶴峯欣然起舞蘇公院裏好鳥啼一聲兩聲周子池邊野花開三朵四朵眞如妙體般若圓音無蓋無藏亙今亙古報諸人休莽鹵說甚趙州無雲門普若能直下知歸立地頓超佛祖曳杖下座。

上堂靉叇慈云合復開中天慧日麗香臺世尊明夜方成道施主今朝先設齋如是則預徵其祥矣彼旣丈夫我亦爾豈可獨讓釋迦老子一人悟道成佛只如今日王太夫人入山捐貲作齋供養與昔日法華會上龍女奉獻寶珠直往南方無垢世界成佛無二無別旣無二無別則應心生大歡喜自知當作佛還有一个字爲甚不說這一个字要王太夫人自己承當復舉昔日王常侍訪臨濟大師問云這一堂僧還看經否濟云不看經還習禪否濟云不習禪侍云旣不看經又不習禪畢竟作甚麼濟云總教他成佛去侍云金屑𨿽貴落眼成翳師云常侍臨濟二俱作家二俱未了爭似今日王護法入山見一堂亦不問看經習禪彼旣無問山僧亦無答𨿽然無問無答彼此默然相契且道相契一句作麼生知心不在千杯酒一盞淸茶也醉人。

上堂問答畢師云雪滿千山寒松獨秀祖意西來分明泄漏向者裏一回取證便能穩坐家堂天然尊貴天然長壽吾宗無語句亦無一法示人只有換人眼睛幾枚烏豆伶俐漢直下一槌便就个中且喜有其人萬別千差俱徹透復舉妙喜嘗在室中問妙總云古人不出方丈爲甚莊上喫油餈妙總云和尙放某甲過方敢通消息妙喜云我放你過你試道看妙總云某甲亦放和尙過妙喜云其柰油餈何妙總一喝便出去是時妙喜座下有一千七百眾靡不稱賞師云妙喜老漢也是當斷不斷若是山僧問伊古徳不出方丈爲甚莊上喫油餈待伊云和尙放過某甲方敢通消息便與劈脊一棒何故放過卽不可更聽一頌放過不放過面目分明露其柰油餈何一喝叢林播。

上堂問答畢師云一人傳虛萬人傳實盡道二千五百年前有一个釋迦老子於昨夜睹明星悟道靡不各各生歡喜心生渴仰心生恭敬心旣生如是心已皆曰我等亦欲作佛各乘願力隨類攝化或應以佛身菩薩身辟支佛阿羅漢聲聞緣覺等身得度者卽皆現之而爲說法如是則現前大眾無一非現身說法者也若也承當得去今人古佛原非異一會靈山不用參其或未然莫更屈著他釋迦老子喝一喝下座。

開罏上堂師云楊子江心截斷眾流金山晃耀鶴林寺裏大開罏韝紅焰輝煌若是俊鷹快鷂不勞呼喚而自解飛騰設或鈍鐵頑銅須假煆煉而方成法器今則驅潙山牯牛策楊岐驢子一總攝入欄中不許犯人苗稼不許絲毫動作動作則三十棒要得平平帖帖馴馴熟熟直待冰河發焰石筍抽條始可放伊出去平田淺艸大方闊步騰騰任運任運騰騰且道卽今九旬爲伊始選佛場開點鐵成金一句又作麼生卓拄杖云棒頭有眼明如日要識眞金火裏看。

上堂師云結制三日堂中打七剔起眉毛个个著力華山善信聞來集供獻伊蒲飯炊香積法雷大震法鼓大擊人天眾前特爲表出且道表出个甚麼佛法無多久長難得復舉僧問趙州萬法歸一一歸何處州云我在靑州做領布衫重七斤師云趙州老漢有年無徳無端拋者領極重布衫累人穿不上脫不下今日有人問山僧一歸何處向他道踏破艸鞋赤腳走下座。

上堂問拈起也龍吟虎嘯放行也月白風淸如何是定乾坤的句師云斬釘截鐵進云摩笄山下安宮殿萬象森羅繞法筵是何人境界師云瞻之仰之問四壁蒼松棲老鶴一溪碧水繞靑山如何是寺前境師云霸王臺對祖師岡進云合殿香飄凝寶蓋滿庭霜葉似天花如何是寺中境師云好看一勺寄奴泉進云袈裟僧古偈盂缽養生龍如何是人中意師云喜時開笑口愁處蹙眉頭進云假如人境意俱忘和尙作麼生相接師便打進云旣然人境意俱忘未審過在甚麼處師復打進云且道現前大眾今日得何三昧師云有口解喫飯進云恁麼則言下了然歸及第大家撫掌笑乾坤去也師噓一聲乃云鶴林長老多嗔少喜不是愁柴便是愁米正愁悶間忽有个人來報道莫愁悶且從容艸玄閣上子云公數日已前曾有約今朝一定到山中齋也有嚫也有每人一个大饅首不特山僧生歡喜彌勒如來開笑口肚皮喫得飽膨脝面對南山看北斗復舉歸宗禪師因僧問如何是佛宗云卽汝便是僧云如何保任宗云一翳在眼空花亂墜師雲歸宗恁麼答話也是就釘打鐵這僧𨿽解承當爭柰腳底未穩山僧則不然若有問如何是佛向他道拄杖子如何保任良久云扶過斷橋水伴歸明月村下座。

小參

早參師云今朝冬至一陽生石筍抽條賀太平惟有山僧拄杖子不屬陰陽不變更遂拈起拄杖云爲甚昨日拄杖子走出山門外四大部洲繞一匝方回莫道四大部洲繞一匝饒他繞徧無邊剎土總離我這里不得卓拄杖下座。

早參師雲山僧今早拈香禮佛祝聖拜年已畢金山塔爲筆楊子江爲墨太虛爲紙大書四句偈且道那四句偈歲朝把筆百事大吉天下太平萬民樂業。

早參師云諸方過冬鬧浩浩鶴林過冬靜悄悄池邊鴨子凍匾嘴斗裏蝦兒都不跳跳一跳三十棒要不要何故聻勤底卻被懶底笑今朝節屆書云灰飛葭管還有不屬陰陽消長者麼出來道道時有僧作禮云請和尙證明師云證明个甚麼僧擬議師便打乃雲山僧若也道出極是現成極是巧妙且道是那一句驀拈拄杖指云濂溪祠向米家墳摩笄山對張王廟。

中秋早參師云大眾昨夜可曾看見月華麼以兩手作圓月樣云始初這樣大以兩手又放開些云漸漸這樣大乃大拓開兩手旋風繞云後來這樣大這樣大無邊無際普天匝地明察秋毫不容擬議咦可惜好个境界那時諸人總在睡夢中影也不知呵呵大笑歸方丈。

早參師云昨日舊歲今朝新年祝延皇帝聖壽萬年普天之下慶賀丰年若老若少身添一年若僧若俗大家拜年且道拜年相見一句作麼生春風滿面人情喜必定今年勝去年。

晚參師云禪須參个實頭禪不在腳尖語句邊若是有人親撞著馬師碑在寺門前還有撞著者麼若撞著自應頭破腦裂血流滿地若道撞不著終日出出入入爲甚當面蹉過。

晚參山僧嘗見人說醫星落在鎭江所以名醫甚多四方來就醫者亦不少山僧恰似个三家村裏窮醫生外面𨿽掛了藥牌店裏並沒有參苓菧木郁金牛黃等貴重藥艸只有幾枚芭豆不管疑難雜病乃至佛法禪道病憎凡慕聖病耽迷著悟病沈空滯有病猒喧求靜病莽蕩豁達病昏沈散亂病水浸石頭病鬼窟裏作活計病久入膏肓不治病禪和子八萬里千微細極微細種種毛病總與他一枚巴豆喫下忽然將肚腸裏宿物盡情打落一些气息也無旣平復後不得補益太早順時保重切宜忌口何故自恃無病猶帶病根在。

冬至晚參師舉僧問古徳云如何是冬來意答曰京師出大黃是何意旨大家道道看一僧喝一僧云踏破艸鞋赤腳走一僧作舞一居士雲開口見膽一僧聳身作放炮聲師擒住云旣放了靜更炮爲甚巡人犯夜僧擬議師直打退乃頌云僧問冬來意京師出天黃嶺頭風色暖漏泄早梅香。

除歲晚參師云冬窮歲盡時如何秪剩一雙窮相手信手拈來用不窮家常活計般般有眾兄弟還知否也有底歸家穩坐也有底途中奔走途中家捨不相離蝦跳何曾出得斗爆竹如雷震耳聾百獸潛藏獅子吼分明漏泄祖師機笑破東村阿婆口且道卽今一句畢竟又作麼生大盡三十夜小盡二十九。

落堂師問新到興化僧天下水都是向東流爲甚興化水向西流僧云翻轉面皮師云翻轉後又如何僧喝師云再喝看進云猶嫌少在師打云翻轉你看進云是何心行師雲山僧罪過復示一偈云人間有水盡朝東惟有昭陽水不同識得源頭無彼此翻然拽轉逆流中。

示眾

除夕示眾師云今夜是臘月三十夜了記得古人有除夕詩云一年將盡夜萬里未歸人這兩句詩無論僧俗凡在客中飄泊者讀之靡不感嘆何謂也一年三百六十日今夜是个盡頭徹底時節豈不是一年將盡夜人人知道的而萬里未歸人莫要限定萬里或有出外在百里幾百里千里幾千里乃至萬里幾萬里未曾到家皆謂之未歸人到今夜來未免總要思量家鄕親緣眷屬不獨貧窮的風餐兩宿囊無半文流離困苦要思量家鄕假饒富貴的做官做到極品尊榮無比今夜也要思量家鄕經商的貿易稱意獲了千倍萬倍利息今夜亦更要思量家鄕何故只爲情緣濃厚熟處難忘而我禪和子且又不然辭親割愛圓頂方袍離鄕背井萬水千山撥艸瞻風尋師擇友惟道是求以法爲親異姓同居莫非眷屬南州北縣總是家鄕無年可盡無家可歸十世古今始終不離於當念無邊剎境自他不隔於毫端日日是好日年年是好年誰分舊歲新歲處處可安居那計故鄕異鄕逍遙放曠去住自由如此方謂之到家了事漢也如心地未穩道眼未明空喪光陰虛消信施但知事逐眼前過不覺老從頭上來而今臘月三十夜閻羅老子與你們打算飯錢將何抵償曠劫長在途中何時方得到家簡點平日我慢山髙無明海闊與道相違離家轉遠名之爲可憐憫者𨿽然有个方便不妨就路還家立地受用若也會去自是不歸歸便得五湖煙景有誰爭其或未然來年更有新條在惱亂春風卒未休。

上元夜示眾師舉古徳走馬燈偈雲團團遊去又來遊無个明人指路頭除卻心中三昧火刀槍人馬一齊休山僧亦有一偈茫茫火宅競貪遊長夜輪回迷路頭一隊皮中無血漢隨人腳轉幾時休此事貴在自己立定腳跟作得主宰所謂卽今休去便休去若覓了時終未了你若不肯休歇回光返照只管向外馳求轉走轉遠轉急轉遲蹉卻路頭了也如何得不蹉路頭去早知燈是火飯熟已多時。

端陽示眾師云五月五日是端陽俗人爭喫雄黃酒今年不見鬥龍船江上𨿽無山上有江上旣沒得龍船山上又那里得來驀豎起拳云才把些些頭角露興雲布雨徧乾坤。

病起示眾山僧今年四十五一場病來沒處躲寒熱交攻不肯休金剛也把眼睛努一聲咳嗽響如雷通身汗下渾似雨黃面瞿曇曾有言眞个有身必有苦幸而山僧有个安閒法且道有个什麼安閒法死了任塡溝壑去健來且把杖黎閒。

結制夜示眾師云鶴林空空常住今冬忽然結制又無知浴承當事事不能次第瓢笠遠近而來十方共相會聚大家勇猛直前要與佛祖出气禪須參个徹頭莫等時流兒戲自己胸中流出方能蓋天蓋地眾兄弟須仔細夜來黑地經行切忌撞著露柱。

示眾師云休休休得風流處且風流歇歇歇甕裏何嘗走卻鱉休不得歇不得知汝胸中各疑惑莫疑惑兩个五十是一百咄。

落堂開示師云萬古碧潭空界月再三撈捷始應知如何是知的事眾答不契師云知之一字眾禍之門不如不知好遂旋風打散歸方丈。

二七落堂示眾師云一七飯錢猶自可二七飯錢不易還設問現前諸衲子幾人能透祖師關大眾韭露易晞風燈易滅人命無常難保呼吸若老若少作速火急而今不了後悔無及未得入頭者須尋个入頭處已得入頭者須尋个出頭處然而正眼觀來只貴直下了然那里有甚出入旣無出入爲甚又有祖師關乃豎起竹篦驀擲下云兩岸猿聲啼不歇扁舟已過萬重山。

入堂示眾師以拄杖作搖櫓勢復作唱歌聲雲月落烏啼霜滿天江楓漁火對愁眠鎭江城外鶴林寺夜半鐘聲到客船乃髙聲連喚云客船到來大家來買些東西過年一僧云某甲不買師云你又出來作麼僧禮拜師便打一僧云某甲無者閒家具師云何不上前來做个主顧一僧云和尙開什麼店師打云貨也不識卓拄杖云黃金自有黃金價終不和沙賣與人。

舒城歸示眾師雲山僧自重陽日出門一路涉水登山衝風冒雨遇幾般奇特事過采石磯見李白騎鯨捉月到淸泉寺聞魯肅閉戶讀書浮山遠投子靑互相迎送華蓋峯春秋嶺疊作主賓從舒城轉到一深山中叢林可觀人煙冷落正嗟嘆間忽走出个憨布袋來呵呵大笑云鶴林長老何緣到此山僧道特來相尋你布袋裏多年積聚許多骨底骨董分些我回去供養如何他便一把捏緊布袋口再也不肯放下山僧道看你肚皮𨿽大胸襟太窄我不過來試試你何必著忙兩下遂別山僧憶著大眾撥轉船頭歸心如箭適才到塔上禮拜未了先老和尙便問汝帶甚東西回來供養我植上座道受盡辛勤徒往返了無一物獻吾師大眾老和尙旣沒得供養諸人都莫妄想。

示眾師云虱多不癢債多不愁山僧向來衣單淡泊有幾件替換底俱已典在鋪裏買柴供眾了秪剩一件鶻臭衫無漿水錢洗浣行者輩往往見而驚曰和尙穿底衣服這樣虱多如何穿得山僧渾然不覺所謂虱多不癢鶴林常住一無所有值此荒歲難以支持東也欠債西也欠債今日來催明日來討山僧始初顧惜體面生怕出乖露醜逗到計窮力極回避不及處索性覿體擔當冤頭債主彼此和做一家竟成相忘所謂債多不愁只是有人問如何是祖師西來意卻抓著山僧癢處便與他劈脊一棒他卻不知痛癢又動著山僧愁處且道愁个什麼不覺日又夜爭教人少年。

示眾師云蚊子叮人毒如蠍惱得山僧睡不徹無端夜半發無明卻把牀頭扇打折大眾夜來蚊子甚多還有叮不著者麼若道叮不著直似頑銅鈍鐵若道叮著爲甚皮下無血。

誕日示眾師雲山僧昨日入城街上見一人面帶菜色口裏唱云肚饑勞勞心裏嘈瓜州糴米鎭江淘楊子江裏挑淸水五州山上斫柴燒山僧叱云你這呆漢現前一路店鋪上饅頭卷子燒餅油餈乃至金剛臍弔桶底何所不有只消兩三文錢隨分買些喫當下就飽何故捨近求遠當面錯過夫參學人亦如是須參活句莫參死句這漢從前所執者死句山僧所示者活句他若肚饑要到瓜州糴起米來轉回到鎭江淘起來重到楊子江中挑起淸水來又到五州山斫起柴來恁麼費許多气力累累堆堆煮起飯來只恐飯不能煮成人先餓死了又如病人服藥須用活方莫用板方若執定板方不能醫病反受其害要察其脈理審其病由以活方治之加滅補瀉各得其宜起死回生卽刻見效今時學者直截指示他他卻不信喜走遠路試舉其一餘皆如是設有人問如何是諸佛出身處劈脊與他一棒他卻不解直下承當或向他道東山水上行或云西河火裏坐又不能言外薦取句中透脫不是錯認定盤星定是總作奇特想如這呆漢一般食在口邊不解嘆只管東尋西覓不肯休歇所謂卽今休去便休去欲覓了時無了時今晚倘有人問如何是諸佛出身處但向他道山僧今年四十六便歸方丈。

元旦普茶次師云當日先和尙嘗示人云凡說法無有定時無有定處無有定時則早亦可說晚亦可說坐亦可說立亦可說無有定處則法堂上亦可說僧堂前亦可說丈室中亦可說齋堂裏亦可說一切時一切處皆可說貴要應時及節說得恰好山僧今夜向齋堂裏說法去也只是沒得恰好的句供養眾兄弟良久指燈云今年燈似去年紅。

一日師拈黑豆一顆問眾云古人道善財參徧處黑豆未生芽且道這个從何而來眾下語皆不契師叱云好一隊靑頭白臉禪師總被一粒烏豆換卻眼睛。

示眾端午日有以紙制假蜈蚣呈似山僧遂戲粘壁上凡來見者靡不驚疑怖畏曰壁上一條蜈蚣及審視久之知是假底諸念便息夫蜈蚣一小虫耳假者尙能使人驚疑怖畏若是更可怪者卽親手制作之人驀忽見之亦生驚疑怖畏自視久之不覺大笑所以道畫師畫地獄醜狀百千般放筆從頭看特地骨毛寒嗚呼心生則種種法生心滅則種種法滅是知驚疑怖畏眞假生滅在人不在物也玄沙遇虎子湖看狗之類莫就他物上作解會應須向自己分上看取始得𨿽然切不得動著動著則喪身失命。

頌古

世尊初生。

娘胎才出口吧吧傍若無人莫漫誇潦倒雲門椎不殺至今天下事如麻。

世尊未離兜率。

未離兜率降王宮未出母胎度人畢分明口款已供通驗得眞贓莫擒賊。

迦葉倒剎竿。

難兄難弟愁復喜倒卻剎竿沒道理殃害兒孫無了期七縱八橫扶不起。

淸淨行者不入涅槃。

呂洞賓失卻寶劍張果老踏碎葫蘆兩人夾路相逢著平地登仙興不孤。

善財采藥。

隨手拈來艸一莖等閒殺活任縱橫藥頭秪爲太靈驗醫得蒼生病轉深。

傅大士講經。

大士揮案一下梁王失卻眼睛未曾如是我聞早已信受奉行。

女子出定。

甜瓜徹蒂甜苦瓠連根苦文殊與罔明活陷在深土。

六祖風幡。

不是風幡仁者心動大小祖師開眼說夢个中端的少知音落花流水間相送。

國師塔樣。

國師塔樣不假造作突出虛空一任描摸。

馬祖一喝百丈三日耳聾黃檗聞之不覺吐舌。

迅雷一擊大雄峯直得髑髏俱粉碎電掣靑天舌吐遲拜相白衣何足貴。

南泉與歸宗麻谷同去參南陽國師泉先於路上畫一圓相曰道得卽去宗於圓相中坐谷作女人拜泉曰與麼則不去也宗曰是什麼心行泉乃相喚曰不去禮國師。

王老師慣捏怪引得同行坐底坐拜底拜妝出許多醜態咄莫道中途信已通親見國師猶遠在。

南泉示眾曰王老師賣身去也阿誰要買一僧出云某甲買師云不作貴不作賤汝作麼生買僧無對。

散盡敵國家資難將滯貨脫掉不作貴賤誰酬斗奪卻無人要。

南泉斬貓。

兩堂爭貓直下一刀心肝剖出不剩皮毛。

趙州頭戴艸鞋。

父業子承艸鞋頂戴救得貓兒賊身俱敗。

盤山將順世告眾曰有人描得吾眞否眾將所寫眞呈不契普化出曰某甲描得師曰何不呈似老僧化乃打筋斗而出師曰這漢向後掣風顚去在。

師欲歸眞卻問眞由他妙手向前陳風顚普化傳相似畫虎成貍笑殺人。

盤山示眾曰似地擎山不知山之孤峻如石含玉不知玉之無瑕若如此者是名出家。

地擎山而忘峻石含玉而忘瑕竹裏鶯聲春日雲中犬吠仙家。

夾山參船子。

不知笑裏有戈矛一釣金鱗便上鉤夾岸桃花風雨後滿船紅淚映江流。

三角示眾曰凡說法須用應時應節時有僧問四黃四赤時如何師曰三月杖頭挑曰爲甚麼滿肚皮貯气師曰爭柰一條繩何曰如何得出气去師曰直待皮穿。

拋擲何曾動腳尖鼓將閒气掣風顚縱然紮得繩頭緊未待皮穿輥上天。

良遂曰諸人知處良遂總知良遂知處諸人不知。

右軍去後墨池渾智永曾將鐵褁門莫向人前誇大口知之一字禍之根。

鹽官犀牛扇。

扇破犀牛何處尋未開口已角猙獰世間無限丹靑手一片傷心畫不成。

瑞巖主人公。

自呼自應弄精魂大煞嘵嘵費舌根死後惺惺復誰應盤陀石長碧苔痕。

玄沙白紙。

父子迢迢各一天寸心難倩筆頭傳白紙能通千里信至今此話錯流傳。

風穴因僧問如何是淸淨法身穴云金沙灘上馬郎婦。

金沙灘上誰家女便肯將身嫁馬郎可柰臨期違所願洞房臭卻粉皮囊。

藥山謂髙沙彌云見說長安甚鬧髙曰吾國晏然。

長安市上何其鬧吾國從來自晏然柳巷花街四五百管弦樓閣二三千。

佛事

古南先老和尙周忌上供

金棺掩耀後彈指已周年鼻孔全窺見依然沒半邊盡謂今日是我老和尙入滅之辰且不知我老和尙現在說法顧左右云且道說个什麼遂插香雲分明記取。

三周設供

吾師示寂已三年日日袈裟禮塔前劫火洞然毫未盡洪波白浪任滔天巴陵三轉語妙祖只一句乃至吾密翁一句也無今日不肖爲先師又說个甚麼可柰兒郎貧徹骨聊陳一盞寄奴泉旣是貧徹骨寄奴泉復何來借婆衫子拜婆年。

送先老和尙舍利入塔

好所無縫塔送入眞舍利旣是無縫又作麼生入舉起舍利云眾兄弟急著眼覷永鎭祖師崗光明照天地。

秀峯岫云和尙計音至上供

太白山中早得名古南會下惟兄長中興秀峯廢祖庭法雨均施人天仰繼遷雲巖破山法席瞌睡虎聲諸方震響弟也愧非乎小廝風顚兄乃實同乎睦州推獎天各一方時深馳想擬一過吳門談心抵掌詎料遽爾藏蹤千聖莫知所往情關手足可勝悲怏聊獻以京口三山之疊翠長江萬頃之滄浪陳列座前用申供養大眾還知我秀峯法兄平生受用不盡處麼孤云出岫本無心月落依然在天上。

爲受業師十周設供

過橋遭攧山河破擦背光生浴室中父子古今同一遇不堪千載泣西風我老師一生整刷祖庭肯堂肯構開化一方承先啟後可見而知之者至於廣願弘慈密功深行小子弗能舉其萬一大眾卽今還見吾老師末後面目麼澗畔龍吟千嶂舞林間鶴唳九天聞。

爲慧朗師起龕

東方旣白日出卯山林處處聞啼鳥北斗藏身沒處尋一道神光常皎皎那伽定入忘昏曉門戶豁開絕邊表密移一步看飛龍莫把虛空踏破了喝一喝便起。

舉火

把住時密不通風佛眼難覷放行時著天匝地迥絕遮攔且正恁麼時把住卽是放行卽是擲火炬云劫火洞然毫未盡當陽脫體露金風。

爲收供勤修禪徳火

勤修勤修生緣徽州中歲棄俗最老實頭多年收供願力未周積勞成病今日難畱攛下火炬雲山僧助汝一把火脫體風光得自由。

爲汝風杲和尙火

入廛垂手接人來應化隨方莫可猜火焰堆頭親說法通身活眼洞然開玆者獻歲三日汝老法兄到我山中相見次便云衰軀不久欲謝世緣換房子住至期借重爲我打个圓相下一把火預爲申請惟乞慈諾植上座道新年頭何故說末後句汝兄道實非戲言更有所托如朽骨火後當鍛成灰颺之江流餵之魚鱉切勿埋土建塔使占十方常住地此語早曾囑之張魯庵護法幸同畱意無違我願可也詎料別來未幾果如前言嗚呼老法兄之道眼明徹機用超卓諸方共所推重至若逆行方便不畱朕迹孰能測其端倪驀豎火炬云小弟今日不免依教奉行去也遂打一圓相云請看一具黃金骨百煉光明愈轉新。

除夕爲野生上座火

六十三年似消雪人命無常在呼吸臘月三十正此時鐵額銅頭避不及旣避不及卽今向何處安身立命攛火炬云野火燒不盡春風吹又生。

了義禪人火

生來死去不隔纖塵若了此義觸處皆眞卽今爲汝了此眞實義去也沙村白雪仍含凍江縣紅梅已放春投炬。

正知禪徳起龕

正恁麼時知个甚麼卓拄杖云看腳下。

舉火

未得安閒法難辭八苦煎無常風火逼時刻不相延正知禪徳生前爲眾打供頗有道念且問汝平日在鎭江城裏出出入入自己腳跟下一片田地還曾踏著也未若也踏著五條街上門門透千歲橋邊路路通倘或未然烈焰亙天無避處急須照顧兩莖眉遂投炬。

佛起法屬起龕

金沙名家子早把塵煙割披緇二十年俗气猶未脫不肯念南無只喜教子曰生死到頭來掘井難濟渴若能得其本自然不愁末且道如何是本以杖擊龕云佛種從緣起。

舉火

五蘊山頭世界寬四方八面絕遮攔欲知立命安身處烈焰光中著眼看。

大司馬科公命代作先老和尙祭文

恭惟鶴林堂上本師牧雲老和尙舍利窣多波之前曰於戲惟師道徳廣被法界七座寶坊說法自在起太白燈接滹沱脈正令全提最爲烜赫一條白棒打鳳羅龍風行艸偃宇內欽崇晚年謝事行藏莫測佳山水間隨意自適研窮經論指示後學祖意教意一貫穿卻法門不幸遽沈巨楫四眾失怙人天悲泣磨笄峯頭十方坐斷千載馬師相爲侶伴三山秀拔長江接天蓮池竹院師其在焉塔石忽送泉湧靈龕全身復現湖海具瞻火後舍利八表燦然弟子企慕非一日矣山川修阻望風遙禮覲諸法嗣卽如覲師仰承慈蔭曷能忘之敬爇瓣香神馳塔右督師南來未遑躬叩以法爲親死生不隔遙展寸私伏祈鑑格。

行實

潤州鶴林天樹植禪師蘇之常熟劉氏子母張氏夢日輪東升誕師時崇禎壬申臘月十四日也未期歲左臂患癱父母危之有老僧過門摩其頂曰此子根器不凡他時必當爲一代祖師紹隆佛種何慮其命短乎因命名曰劉祖自幼天資穎悟甫九齡見庭前出小松一株塾師云此松不屬栽乃飛子墮地而生名曰飛來松也師卽詠飛來松詩曰本具靈根不用栽飛來端不墮塵埃毫芒便有參天勢他日堪爲梁棟材里人傳誦異之未幾父喪家貧遂廢學年十五決志白母投本邑破山邁庵徳禪師出家十九剃染一日師侍徳登山見鑿井者師問曰髙山頂上水從何來徳曰試把你頭頂上錐个洞看有血出否師領旨一日擇菜次又遇一老宿激發深信有此事遂密密叩已而參辛卯秋禮牧雲門和尙於惟實居師問如何是父母未生前本來面目門云今日汝且隨我往頂山寺回來與汝說門回師跪而啟曰如今求老和尙爲某甲說門驀豎起拳曰這樣大栗子汝喫得幾个師忽有省遂起立曰美食不中飽人餐門曰只恐不是玉是玉也大奇師曰何奇之有門頷之丙申冬師往堯峯費隱容和尙處受具戒後參石奇云和尙於南廣屢次問話被云打出一日師挑土次云以杖攔路曰道一句放汝過去師踢開杖便行雲驟步扯什擔曰不許亂統親切道一句來放汝師云和尙自己不出坡更要擔閣別人云放手而笑一日輪師磨麥次師竟定而不動同磨僧推師手曰何不大家著力師推磨向前忽然大徹信口成偈曰千椎百拶枉勞神一撥輕輕便轉身粉碎虛空撲落地依然杷柄屬當人進呈云云接偈置向背後問云還有麼便與一掌云攔胸擒住曰汝見甚麼道理敢打老僧師云這是甚麼所在說道理云拓開曰放汝三十棒師云請和尙自領拂袖便出至晚云落堂舉師偈當眾稱賞師掩耳而出師又參福巖容平陽忞皆有機契合具見別章師歷諸方惟事古南門和尙爲久門遂作手書招還愛重彌切一日門問眾曰臨濟在黃檗手裏喫棒爲甚向大愚肋下還拳師曰是非只爲多開口門曰三頓棒到你身上又如何師云恩大難酬門休去康熙己酉春命師掌記室於古南偶患寒癥幾絕門語師云汝病勢已重宜急打點師曰生也好死也好何用著急門云生又不生死又不死時如何師云有勞和尙掛念門曰汝甚得病中受用幸加保重病起門題自眞付師有澗中泥彈重拈出喚作明珠付後人之句並跋囑語辛亥冬門將示寂復以法衣授師繼席鶴林師提綱舉要揀魔辧異具擇法眼律身節儉同眾作息有古徳風平日言句或勿存稿參徒輩私錄十之一請付梓師不久復示偈曰大於經卷無人看誰理山僧亂葛藤爾又何勞徒費力自知長處一無能其謙謹若此十四年天孚祐書記受師付囑拜辭還京師示曰玆當法門秋晚汝歸燕臺切須韜晦善自保重勿辜負師家本念況山僧年來多病不久住世凡我學道人惟以生死爲大不可系念去畱著人我相或水邊林下且去隨緣自了當體先佛之言爲極則也十九年冬十月上浣師遂示寂荼毗後門人建塔於杜鵑樓之東塢焉噫師九歲能詩文語言動靜罔不中節至其參悟後機鋒迅利當仁不讓各傳寰宇道播海內然則向者摩頂之老僧豈虛語哉。

極樂社法侄祖杲頓首拜撰

塔銘

鶴林天樹植禪師塔銘師諱行植字天樹蘇之常熟劉氏子母張氏誕師於崇禎壬申臘月十四日將生之夕夢日輪東升及期歲左臂患癱有老僧過之摩其頂曰此祖位中人也病不足憂耳父卽命名曰劉祖未幾果平復三四歲最穎異七歲就塾一日塾師指庭前小松曰此樹因飛子墮地而生今呼飛來松小子能詠之乎師卽應聲曰本具靈根不用栽飛來還自出塵埃毫芒便有參天勢他日堪爲梁棟材里人傳頌異之年九歲值父喪家貧廢學至十五求出家白母再四投本邑破山邁庵徳禪師十九始落髮嘗侍徳登山見鑿井者師問曰髙山頂上水從何來徳曰設把你頭頂上錐个洞看有血出否師稍諭其意又隨眾擇菜次聞一老宿激發參禪方知有向上一等事辛卯秋禮牧雲門和尙於惟實居師問如何是本來面目門曰今汝且隨往頂山寺回當與汝說及回師跪而啟曰求和尙可爲某甲說矣門驀豎起拳曰這樣大栗子汝能喫得幾个師忽有省遂起立曰美食不中飽人餐門曰只恐不是玉是玉也大奇師云何奇之有門頷之丙申冬師往堯峯費隱容和尙處求受具戒後參石奇云和尙於南廣屢次問話被云打出一日師挑土次云以杖攔路曰道一句放汝過師踢起杖便行雲驟步扯住擔曰不許亂統親切道一句來師曰和尙自己不出坡更要擔閣別人云放手而笑一日輪師磨麥次師竟立住不推同磨僧推師手曰何不大家著力師忽曳磨廓然大悟信口成偈曰千椎百拶枉勞神一撥輕輕便轉身粉碎虛空撲落地依然把柄屬當人進呈方丈云接偈置向背後復問曰還有否師便與一掌云攔胸摛住曰汝見什麼道理敢打老僧師云者是甚麼所在說道理云拓開云放汝三十棒師云請和尙自領拂袖便出至晚云落堂舉師偈對眾稱賞師掩耳而出後參福巖容平陽忞語皆契合二大老皆器重焉師諸方徧參惟福巖平陽南廣與古南門和上爲心服四師之間又獨依門和尙爲最久或違左右門卽作手書招之人皆謂古南座下𨿽多人惟師一人特蒙其愛重也一日門問眾云臨濟在黃檗手裏喫棒爲甚向大愚肋下還拳師出眾曰是非只爲多開口門云三頓棒到你身上又如何師云恩大難酬門休去康熙己酉春師在古南掌記室忽患寒癥幾絕門語師曰汝病勢已重宜急打點師云生也好死也好何用著急門云生又不生死又不死時如何師云有勞和尙掛念門曰得病中受用乃爾耶病起門自題眞像有澗中泥彈重拈出喚作明珠付後人之句並出囑語以付師辛亥冬門示寂復授師法衣繼鶴林法席屢遭歉歲同眾薄粥度時作息與俱不謀利養以行道自任無倦怠丈室內不蓄可貴物有輒易米供眾一飽大江南北聞風趨從座下參徒俱眞朴老成之士每升堂說法要不拘早晚出語直捷聽者易領會無論久參初學一見師粘縛爲之盡解皆得師垂一言半句之力也有記錄其平日所說法語者師悉戒勿存乃示偈曰大千經卷無人看誰理山僧亂葛藤由是座下英才益眾師嚴力淘鑄不妄許可惟囑天孚祐書記一人祐氏族燕山卽投京師廣濟寺剃染十四年遠向師名因南渡金山下竟投鶴林師畱侍月日知是法器遂付授衣拂且云當玆佛法凋殘之日山僧之後賴爾一人汝歸燕切宜善自韜晦毋輕欲出頭徒炫虛名辜負師家本念況山僧年來多病在世不能久汝但水邊林下隨緣養道當體先佛之言爲極則也因示喝曰佛祖根源最值捷機先薦得便爲親法門擔子令分付他日弘揚廣濟人十九年冬十月上浣師示微疾安然趺坐而逝緇素哀慕奉茶毗建塔於本山杜鵑樓之東塢焉嗚呼師之才不第見於機辧縱橫而詩文甚富也師之徳不第形於恭儉誠篤而慈忍兼施也余也家世海昌嘗遊學江南熟聞師之道風久矣而恨未親炙今戊辰春計偕來京與四明偉載和尙爲方外交最厚嘗聞偉公嘆息法門前輩落落無幾存後起者多不能建如鶴林吾宗典型也而惜乎住世不久法席至今虛焉適遇其門人天孚祐公集師鶴林語錄將付梓藏板於吾浙之楞嚴寺思乞余爲文銘其塔並歸鶴林立石願垂伊師於不朽余因偉公與孚公伯仲也師偉公之父行也余與偉公交不以門外視余夫復何辭乃據狀直述其生平梗槪如此使千百世下知禪宗一代名宿洵不能埋沒云爾遂爲銘銘曰。

濟河一樹大哉覆陰根蟠太白至今森森爰發厥枝維十有二亭亭古南舒葉獨異繼植而芳鶴林蒼蒼鶴聲在天以翺以翔鐵甕作鐘金山作杵動化作龍沛興時雨暢矣本懷身名弗埋歸歟歸歟空遺只鞋白玉在石黃金在土光明所及燕越吳楚杜鵑僂東花開自紅廊然無聖誰識其中

賜進士出身翰林院庶吉士海昌弟子查升拜撰

癸丑召對太學生候補詹事府錄事平江弟子許國賓拜書

北京廣濟寺嗣法門人湛祐立石

