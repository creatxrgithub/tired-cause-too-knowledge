嘉興大藏經百愚禪師語錄

百愚斯禪師說法之圖

師諱淨斯號百愚南陽桐柏谷氏子生萬曆庚戌廿一脫白明年圓具參瑞白雪老人聞鐘聲大悟記莂時年已四八矣後五載開法疁之昭慶壬寅主善權升維揚之善慶乙巳中秋盡散衣缽越旬二日上堂辭眾翌晨書偈擲筆而逝頂暖徹日夜壽元七八臘終五七嗣法四十有二遺命塔造善權茶毗獲大小舍利不可勝數鎖子靈骨五色斕斑齒牙目睛全如故辛亥建塔寺東北萬松嶺後坤艮向銘爲方學士拱幹所撰乙卯築禮庵守護塔左八坐名藍九會說法語錄廿卷梓送楞嚴隨藏流通。

門人智操拜記

百愚斯禪師語錄序

一千七百則之先有公案否前此矣前此則何以一千七百則獨傳發端焉耳發端則有廣之者矣諸家語錄是也語錄者語言文字之屬也前此舉語言文字而掃之矣以爲佛法之障也繼此可得而掃之否曰存之則語言文字爲佛法之障掃之則佛法又爲語言文字之障矣然而掃與存果何居則貴乎其人焉爾其人存則其政舉語言文字皆神奇也其人亡則其政熄語言文字皆臭腐也以臭腐之語而出於佛祖之口則佛祖之矣以神奇之句而出於野狐之口則野狐之矣吾故曰貴乎其人也然而其人則難言之矣求其人於佛法之季則益難之矣吾則以仰百愚大師足以當之大師開悟最早操履至醇譬之帷燈匣劍其光鍔以韜斂爲奇及其苦心爲人而寶珠肆應全體大用有不可得而掩者其嗣存焉睿公以語錄見示余曰吾將求大師之人則大師之語言文字舉此矣夫大師之人諸方所共仰或以爲泰山喬嶽或以爲威鳳祥麟或以爲光風霽月或以爲烈日秋霜而要其感人以誠遇物以恕律己以孤峻處事以平等不離眞實者近是經云惟此一眞實餘二則非眞以大師之實求大師之人以云傳也以大師之人存大師之語言文字以云救也。

山陰雲隱弟子祁熊佳頓首拜題

百愚斯禪師語錄序

禪師俗姓谷氏河南南陽桐柏縣人自出世後以向上鉗錘學者凡八主道場始暢於昭慶圓寂於善慶建塔於善權善權者吾邑溪山最勝處歷代祖師仙靈窟宅也先是邑中蔣晦齋先生以宰官爲釋氏護法念玆山自洊更兵燹來榛莽之所叢生獾豕之所嗥嘯法席非得人不可於是不徇名不懾勢特迎師主是山師至則攘幽剔薉復故拓新寺大治繼師者卽師法嗣寒松公公神明警秀威音肅然其語錄詩文亦久爲世重師沒後寒公手輯其語錄爲二十餘卷藏寺中寒公嘗爲餘言師爲人淸衝簡劭是支道林竺法深一流人及讀龍眠先生所爲師塔銘條分縷柝寒公之言益信旣又讀師語錄龍駒蹙蹋天馬脫羈時而說法熾然時而拈花微笑竊嘆自一花五葉以還靑原南嶽而下提唱兼行然未有颯爽森張單提直入如禪師之踸踸者也則吾於寒公之言益大信噫吾見今之執拂而踞上座者矣其上者剽竊古徳傳燈單文隻字支離撏扯嚼蠟捕風輒揚揚然詡於人曰我某宗嫡傳也是與王謝家不慧子弟專以門閱上人者何異甚或牽綴權勢憑借貴遊攫人之田廬而魚肉之猶曰我爲祖塔司糞除也五宗嚴支派也識與不識無不從而嘔噦之聞禪師之風亦庶幾自愧矣余涉秋行國山道中憩善權寺門松巷屈指疇昔則禪師旣寂晦齋繼歾卽寒公亦席不暇暖他徙問其寺則已爲豪有力者主之矣驚飆所及林無靜柯俯仰之間能無慨然於中乎因至師塔下汲澗水一盂而飲之風霜刻轢泉香而石瘦則猶能想見師之爲人。

荊溪法弟子陳維崧頓首謹拜撰

百愚斯禪師語錄目次像傳序文第一卷

住嘉定古昭慶禪寺語錄第二卷

住雲間靑龍隆福寺語錄第三卷

住湖州弁山龍華寺語錄第四卷

住湖州弁山龍華寺語錄第五卷

載住靑龍隆福禪寺語錄第六卷

載住靑龍隆福禪寺語錄第七卷

住越州大能仁禪寺語錄第八卷

住越州雲門顯聖寺語錄第九卷

住越州雲門顯聖寺語錄第十卷

住杭州臯亭佛日寺語錄第十一卷

住宜興國山善權寺語錄第十二卷

住維揚江都善慶院語錄第十三卷

示眾小參第十四卷

晚參第十五卷

普說拈古第十六卷

頌古第十七卷

源流頌經旨頌第十八卷

機緣問答垂問垂代法語題贊第十九卷

書複雜著第二十卷

佛事塔銘蔓堂集附﹝四卷六十四葉﹞

百愚斯禪師語錄卷第一

住國山善權寺嗣法門人智操住靑龍隆福寺嗣法門人智湛編次

住蘇州嘉定昭慶寺語錄

順治丙戌冬在雲間靑龍隆福寺受請入院。

三門者个大解脫門今爲諸人八字打開了也且作麼生入喝一喝獅子窟中無異獸象王行處絕狐蹤彌勒殿盡道當來下生緣何卻在者裏便好奪卻布袋趁出山門顧左右云今且放過一著遂禮三拜。

方丈玄關把斷搜空罔象之珠寶鏡髙懸照破野狐之膽直饒釋迦維摩到來也要按過何故卓拄杖云假雞聲韻難瞞我未肯饃糊放過關。

開堂拈疏字字鐵酸餡句句木札羹還委悉麼其或未委仰煩宣過。

法座此是寶華王座未審須彌登王在甚麼處且看斯上座指模畫樣去也升座拈香此一瓣香明如舜日曠若堯天祝延聖躬萬歲萬歲萬萬歲伏願金輪永鎭玉燭常調壽逾百億須彌化洽大千沙界此一瓣香經天緯地貫古通今奉爲滿朝文武闔國公卿府縣尊官遠近檀護惟冀永作生民怙恃恆爲佛法金湯此一瓣香非正非偏非玄非要穿卻諸佛鼻孔換卻衲僧眼睛供養前住越州雲門顯聖堂上傳曹洞正宗二十八世瑞白雪大和尙用酬法乳之恩就座維那白椎云法筵龍象眾當觀第一義師云若論者个第一義黃面瞿曇插觜無分碧眼胡僧退身有地縱饒徳山有棒只堪打豬打狗臨濟有口只好喝驢喝馬𨿽然威音那畔休話如何曲爲今時繇人施設舉拂子云者裏會去不妨竿木隨身逢場作戲饑餐無米飯渴飲不濕羹打秋千於猛虎頷下翻筋鬥於毒蛇口中磅礡虛空紛紜宇宙橫抽寶劍截諸見之稠林妙協弘通翦異端之穿鑿世諦道諦隨處周圓佛恩皇恩一時酬足正眼看來未是衲僧行履處且作麼生是衲僧行履處隱身不必須巖谷闤闠堆堆睹者稀維那結椎云諦觀法王法法王法如是下座。

元旦上堂柳眼垂靑窺破江心紅日冷梅腮發笑驚回塔畔曉風髙冰河發焰以騰輝枯木生花而散彩遷喬黃鳥弄格外之眞機出谷白雲呈現前之妙用煙光溢目淑气盈空可謂應時納佑慶無不宜正恁麼時父子團圞君臣會合又且如何良久云干戈偃處狼煙息萬里歌謠賀太平。

至南翔白鶴寺請上堂世尊拈花老不識羞迦葉微笑承虛接響致使後代兒孫向曲錄牀上指東話西正法眼藏未曾有一人動著山僧路見不平傍爲鏟削卓拄杖云正法眼藏被昭慶百雜碎了也一時化作無量無邊淸淨摩尼寶珠凡在會者不論僧俗男女貧富貴賤賢愚老幼一齊布施直下咸知此珠在凡不減在聖不增人人具足个个圓成濟人施物應用無虧敢問諸人卽今珠在甚麼處喝一喝云罔象到時光燦爛離婁行處浪滔天問接物利生卽不問如何是第一句師云當空杲日人皆見如何是第二句師云白雲片片過前川如何是第三句師云鴛鴦飛過洞庭湖進云日麗風和鶯語細天空雲淡水聲淸師云休來者裏念篇章。

上堂昨夜三更澍大雨今朝覿面爲相舉依依柳色吐黃金片片梅花流玉乳大地羣萌盡獲恩森羅萬象皆歡舞莫沈吟急薦取若能於此絕狐疑直下翻身超佛祖。

上堂喝一喝云大眾還識者金剛寶劍麼擬則傷鋒犯手觸則喪身失命三世諸佛不敢正眼覷著歷代祖師那容佇足傍觀若是个漢信手拈來纖毫不犯直下劃開情塵見网當陽擊碎金鎖玄關予奪縱橫殺活自在隨處作主遇緣卽宗正好挽祖風於末運捧佛日於天心世出世間一大丈夫然猶是建化門中事且不落功勛一句作麼生道手指空時天地轉回途石馬出紗籠。

結制上堂十五日已前卒風暴雨十五日已後朗月晴空所以道把住則黃金失色放行則瓦礫生光放行把住卽不問汝諸人正當十五日又且如何話會○於此洞徹不妨做个灑灑落落衲僧去否則且向三條椽下七尺單前髙掛缽囊壁立萬仞內脫身心外遺世界一念萬年萬年一念不以程途爲限直須以悟爲期誠能如是上不負於諸聖下不辜於己靈然後於祖師門下扶豎宗乘接待往來未爲分外𨿽然若到昭慶門前打拆腳脛何故不見道淸光照眼似迷家明白轉身還墮位。

說戒上堂祖印髙懸凡聖絕迹樓閣門開別峯相見若是恁麼事須是者般人昔法眼問永明潛云古人道隔壁聞釵釧聲卽名破戒現睹金銀合雜朱紫駢闐且道是破戒不是破戒潛云好个入處眼云子向後有五百毳徒爲王侯所重在乃云卽今香花羅列鐘鼓交參海眾云臻人天普集眾中有得个入處者不妨攢眉便去掩耳卽行花街柳巷任意逍遙歌管樓臺隨緣放曠擲大千於界外納劫火於腹中若到者个田地名眞持戒苟或遲疑應須諦聽。

弁山先老和尙忌日上堂維那未白椎已前先師向諸人眉毛尖上轉大根本法輪說甚深修多羅使未信者信未解者解未安者安未悟者悟未得涅槃者得涅槃一音演唱隨類各解所謂一切智智淸淨無二無二分無別無斷故然後又向諸人眉毛尖上復入寂光三昧大眾見麼縱饒見得更有末後句子未曾道在昭慶今日要與諸人道破去也良久云寧可截舌不犯國諱。

上堂雲門餅趙州茶打發閒神野鬼祕魔叉石鞏箭驚駭泥豬癩狗五位三玄是甚破艸鞋六義圓相是甚系驢橛正眼看來總是一場笑具昭慶曾無一法與人無禪道可參無佛法可學亦不教你明心見性亦不教你超佛越祖只要饑來喫飯困來打眠熱時乘涼寒時向火者裏會得人人鼻孔撩天設或未然个个腳跟點地。

誕日上堂舉韓文公參大顚因緣乃云大顚老漢𨿽有撥亂之謀且無定安之策有問昭慶春秋多少但道庚戌生的待他曰不會更道今年三十八當時大顚若下得者兩語不惟免得首座受屈亦不教者俗漢看破山僧如此舉揚與古人是同是別良久云靑山只解磨今古流水何曾洗是非。

解制上堂雨霽雲收處處靑山呈舊面涼生暑退紛紛黃葉墜新機秋水澄玻璃之色銀蟾吐寶鏡之輝物物全彰頭頭獨露會得前是結制不會今又解制其結也魚躍鳶飛星馳電捲疾焰過風奔流度刃臨濟徳山到來只得吞聲飲气其解也龍吟霧起虎嘯風生凡聖交參人天普會情與無情同圓種智𨿽然有結有解猶是今世門頭事只如無解無結又作麼生疁城壘壘超今古練水滔滔絕去來問百二十期今已解臨筵望日事如何師雲海闊從魚躍進云一輪撲落須彌倒透出虛空甚麼人師雲天空任鳥飛進云圓缺缺圓空界月再三吞吐始應知師云只恐不是玉進云得力須忘飽休糧更不饑師云是玉也大奇。

至靑浦縣眾縉紳請上堂秋風拂拂送輕舟昨泛靑溪浪裏遊撒个漫天無縫网魚龍蝦蟹一齊收顧左右云還有翀霄彩鳳透网金鱗麼有則今日功不浪施無則不免撥轉船頭別行一路去也拈拄杖云只如教中道若能轉物卽同如來者个拄杖是物作麼生轉得同如來去者个是如來作麼生轉得同物去如能轉得不妨於拄杖頭上現百億須彌百億日月百億四天下百億釋迦若轉不得卓拄杖云城市不堪畱錫久恐驚鶯囀畫樓前問世尊分衛化導眾生和尙入城化个甚麼師云蘆花兩岸雪進云還有承當得的麼師雲江水一天秋進云當空紅日照昆侖師云莫向言中覓須從句外求一僧才禮拜師云好生問話僧一喝師便打僧又喝師亦打僧豎起拳雲長安大道向者裏去也師云教休不肯休進云悄然黃葉落不獨一天秋師又打云直待雨淋頭。

至上海縣龍華寺請上堂黃浦波浪浴日滔天窣堵檐牙拏雲攫霧轉輪殿覿面全提藏經樓橫空獨露會得者一任轉天關捩地軸施一機地震山搖行一令神驚鬼懼非惟報佛恩徳亦不辜負方丈主人打鳳羅龍一片婆心忽有人曰和尙者般說話亦是擔水河頭賣昭慶向他道不因漁父引怎得見波濤問十五已前缺了圓十五已後圓了缺正當十五是圓是缺師云一任鉆龜打瓦進云萬吉碧潭空撈捷未曾驚覺莫能知師云且喜沒交涉問正偏回互卽不問賓主交參事若何師云昨日雨今日風進云如是則寒山逢拾得鼓掌笑欣欣師云也不辜負闍黎。

至周浦鎭永定寺請上堂永定寺中考鐘伐鼓周浦市上賣狗懸羊歌管樓臺總是衲僧境界花街柳巷無非慈氏家風盤山睹割肉而明心樓子聞唱歌而悟道普化搖鈴鐸全提向上機關善慧販魚羹直指當陽妙用所以人能弘道非道弘人到者裏誰分城市山林那管魔宮佛國任運逍遙隨緣放曠舒捲不落功勛去來了無變易𨿽然如是須知更有轉身一路始得還知轉身一路麼良久云知音不用頻頻舉達者須知暗裏驚問大行普賢超格外凝然苦行事如何師云古井含新月進雲樹凋葉落金風露衲破衣穿作麼生師云殘枝帶晚霞進云髼頭林下爲閒客跣足人間作野僧師云再道一句看進云石人頭上插金花師云相隨來也。

結制上堂拈拄杖云把住六門關撥開大火聚聖凡無處逃佛祖豈能避直得大地平沈千差路絕海水逆流須彌倒卓鶻眼龍睛不敢覷著銅頭鐵額那容近前正恁麼時便乃點鐵成金轉凡爲聖變娑婆爲極樂翻荊棘爲栴檀驢乳牛乳盡爲無上醍醐有情無情共證不二眞覺个个如獅子兒哮吼一聲驚天動地縱饒到此正好喫棒復卓一卓云權威黑帝令尢切那許東風弄柳狂問一雨均施三根普潤如何是類墮師云何處不稱尊如何是隨墮師云步步不沾塵如何是尊貴墮師云覿面無相識進云恁麼則迥迥雪山千古秀滔滔洞水萬年流師云三墮外更道一句看僧禮拜師便打。

冬至上堂天得一以淸地得一以寧神得一以靈君王得一以治天下拈拄杖云只如木上座能殺能活能縱能奪或時現大充滿法界或時現小在一微塵縱橫自在變化無拘且道他得个甚麼卻能如是千尋海底泥牛舞萬仞峯頭玉鳳鳴問琉璃界外不知蹤娑婆國內無名姓且道此人具甚麼手眼師云步步冰花結進云還許他參學也無師云言言徹骨寒進云仲冬嚴寒伏惟和尙珍重師云放你三十棒。

上堂第一義爲君決面赤不如語直巧言不如實說秤錘軟似綿團燈心硬似鐵橛石女歌木童拍萬象森羅笑不歇彌勒惺惺總不知釋迦依然猶未瞥洞山五位那能該臨濟三玄收不得若信得及師恩親恩一時酬畢如信不及雨過曉風淸月明秋水白。

上堂凜凜朔風徧界寒千林葉落水成斑透肌徹骨誰能委惟有梅花笑破顏明舉似莫瞞盰剔起眉毛仔細看豎拂子云大眾見麼凍雞啼處家園曉隱隱行人過雪山。

佛成道日上堂世尊臘八於正覺山前夜睹明星悟道喟然嘆曰奇哉一切眾生具有如來智慧徳相但以妄想執著而不證得喝一喝云是何言歟大小世尊眼空四海傍若無人者等說話只好欺壓流俗誑惑愚人二千年後難免簡點只如離兜率降王宮豈不是妄想執著耶入胎降生大驚小怪指天指地豈不是妄想執著耶棄金輪之位捨萬乘之國豈不是妄想執著耶詣雪山餐麻麥睹星悟道豈不是妄想執著耶乃至說頓說漸說偏說圓說空說有靈山會上拈一枝花謂之教外別傳豈不是妄想執著耶正眼看來何異好肉挖瘡總不如昭慶肚饑喫飯身冷加衣任運騰騰灑灑落落亦無明星可睹亦無禪道可悟復何妄想執著之有哉山僧如是告報大眾直下無疑不妨與釋迦老子同證同悟同時成道更或擬議滄江波動因風起瓦竈無薪火不然。

祈嗣請上堂乾坤之內宇宙之間中有一寶祕在形山卓拄杖云形山粉碎了也若能見得世出世間靡有過於此者輪王得之以禦天下龍女獻之而獲授記以此懺罪無罪不滅以此祈福無福不臻隨心所欲無不具足天人羣生類皆承此恩力更有承紹家業又如何道庭前玉樹花開早世世芬芳亙古今。

薦嚴慈請上堂豎拂云只者个圓陀陀光爍爍淨裸裸赤灑灑虛空包不住大地載不起無去無來冥通三際亙古亙今體徧十方二聽莫聞其響五目安睹其容不可得而親不可得而疏舉心卽錯動念卽乖還有承當領略者麼若能如是處生死流若驪珠獨耀於滄海踞涅槃岸似桂輪孤朗於碧天三代祖禰以此而超生累世親緣仗此而度脫可懺不懺之咎以報不報之恩苟非其人未免重說偈言遂合掌云惟願無限勝良因回向法界眞實際一念無私證無生直入如來不退地八徳池中任遨遊九蓮臺上恣嬉戲如此了知三世法於諸如來無有異無去無來亙古今不生不滅無淪墜一塵普現一切剎一切剎在一塵內種種方便度眾生盡未來際作佛事過去菩薩如是學現在菩薩得授記未來菩薩亦復然共證如來平等智回向法界諸有情是則名爲不思議問如何是正中偏師云臘月藕花鮮如何是偏中正師云殘云籠古徑如何是正中來師云泥猿嘯月臺如何是兼中至師云鍼來與綫去如何是兼中到師云虛空開口笑僧禮拜師便打。

上堂仰之彌髙鉆之彌堅瞻之在前忽焉在後昭慶如是舉揚大眾作麼商量謂是佛法卻是顏子道底謂是儒書又在山僧口裏說出於此分析明白不妨奇特有者便謂儒教不殊於禪教世法無異於佛法天地一指萬物一馬凡聖一體三界一心彼此一致恁麼解會料掉沒交涉若是大丈夫直下截斷葛藤掀翻情識孤迥迥露堂堂髙超三界獨步大方無可不可無在不在不動等覺而建立諸法還有恁麼人麼山僧不妨下个注腳仰之彌髙不隔纖毫大鵬展翅廓爾衝霄鉆之彌堅亙古如然白雲片片皓月娟娟瞻之在前迥脫言詮揚眉瞬目如隔天淵忽焉在後忒煞漏逗臘月梅花馨香依舊。

元旦上堂翡翠簾前九夏霜花滿地琉璃殿上三更旭日盈門木雞啼而千林曉玉犬吠而萬戶春藏香象於不萌艸裏盛活蛇於無底籃中燕尾船兒日越淸風羊頭車子夜推明月不容那畔寧落今時所以道靈苗瑞艸野父愁耘露地白牛道人懶牧太平豈有象何妨麟集鳳翔造化本無私一任龍吟虎嘯正恁麼時且道承誰恩力野老不知黃屋貴六街慵聽靜鞭聲。

至弁山蕃光和尙請上堂云封弁嶽人天景仰無門月照華林龍象參尋有路花石澗恆演長舌之音彌勒峯獨現大人之相塵塵祖意盈眸剎剎眞風覿面豎拂子云大眾者裏會得一任胸藏武庫肘佩靈符渾融正偏疊爲賓主驗龍蛇於杖頭分玉石於言下掀翻日月別立乾坤十地聞之魂驚三賢見之膽戰不是神通妙用亦非法爾如然𨿽則如是若在衲僧分中未爲奇特須知我洞山門下別有尊貴一路始得作麼生是尊貴一路良久云不須此外尋堂奧諸向華林問主人問昨日設供報師恩今朝說法利羣生說法利生則且置報恩一句請師宣師云靑龍岡上云靄靄進云和尙設供先老人還來受供也無師云象王峯畔霧騰騰進云與麼則和尙未離昭慶先老人早已受供了也師云切忌妄通消息。

上堂舉實性大師因芙蓉訓禪師至上堂以右手拈拄杖倚左邊良久曰此事若非芙蓉師兄也大難委悉便下座乃雲實大師𨿽則人情佛法一時周備檢點將來大似向福建人前賣荔枝未免傍觀者哂。

至玉峯請上堂玉峯突兀獨露萬象之中寶塔玲瓏勢出層霄之外彌勒閣無殊兜率曇華亭迥異人間梵宇參差影沈碧水松杉錯落韻奏笙簧處處車馬駢闐時時朱紫合雜云封雉堞偏正何分月照閭閻主賓莫辧於斯會得無邊剎海自他不隔於毫端於斯不會十世古今始終不離於當念舉拂子云分明月在梅花上看到梅花早已遲。

至雲間貝多庵請上堂只者第一義以太虛爲紙大地爲硯九峯爲毫三泖爲墨直教宋石門趙文度董玄宰陳眉公竭其心力殫其精巧寫到彌勒下生以至盡未來際不能加一毫於其間須知語言文字之所未及世智辧聰之所未窮故曰口欲譚而辭喪心欲緣而慮亡貴在言前領荷格外翻身四五百條花柳巷正好調心二三千處管弦樓一任放浪乃吾人之固有非性分之彊爲不然明朝五月端陽節看取龍舟奪錦標。

誕日上堂年年此日此日年年見有流動物無變遷天外白雲兮乍來乍去江心明月兮或缺或圓松自直棘自曲鵠自白烏自黑彌勒釋迦誰後誰先豎拂子云只者个三世諸佛不敢譚著歷代祖師不敢覷著迎之不見其首隨之不見其後大眾會麼一種風流人不識新婦騎驢阿家牽。

上堂今朝六月十九普門大士垂手盡謂降伏羣魔也是拏棒喚狗昭慶卻不然拈拄杖云不見道見怪不怪其怪自壞。

上堂牀頭蟋蟀舉古驗今檻外芭蕉敲風弄月所以道眞機無隱大道全該不待睹影逢渠妙見無情說法𨿽然還有究竟者麼秋色滿園人不薦哀哀孤雁又南飛。

上堂疁城磊落磨今古練水瀠洄絕往還薦得目前無別法迥然直透祖師關。

至化城庵請上堂化城𨿽設策進駑駘寶所非遙翻騰龍象到者裏言方便而了無方便立程途而迥絕程途直欲人人同登毗盧樓閣其人如來覺場果是知有的人時時奉重畢竟如何是奉重的事夜半庭前紅日冷不萌花下舞春風。

至婁塘西資庵請上堂法無定相道絕方隅赴感隨機由人施設大眾還委悉麼落木蕭蕭練水寒扁舟隨處且垂竿楊柳岸蓼花灘得盤桓處且盤桓等閒唱个漁家樂鉤盡滄浪月一灣。

薦亡請上堂欲識無生旨分明在目前芙蓉含露笑楓葉醉霜眠剎剎光明藏頭頭極樂天不須向外覓喝一喝云擬議隔三千。

至獅子林請上堂郁密獅林深可藏橫溪一室儼如航梳風細柳千條碧灑雪殘梅幾片香東閣觀潮知水信西林坐月覺天涼卽心卽佛誰相委▆▆波中蕩夕陽。

上堂舉歸宗因僧問如何是佛宗曰欲向汝道恐汝不信僧曰和尙重言焉敢不信宗曰卽汝便是僧曰如何保任宗曰一翳在目空花亂墜乃云赤眼歸宗𨿽則機辧縱橫捲舒自在仔細較量猶涉唇吻當時若問昭慶如何是佛卽向他道你是抱贓叫屈漢再問如何保任和聲便打非惟使者僧別有機關亦不教他閨閣中作活計大眾畢竟歸宗道的是昭慶道的是儻若躊躇君向瀟湘我向秦。

薦亡請上堂滿林秋色正芬芳帶醉芙蓉笑夕陽識得嚴親眞面目分明格外好風光好風光端的別彌陀不在安養國旣不在安養國卽今在甚麼處畫○雲長空雲散家家月。

上堂佛法本來無可說何須特地更饒舌今朝恰遇小陽春也要山僧應時節擊拂云大眾者是甚麼時節香嚴擊竹也不離者時節靈云見桃花也不離者時節洞山睹影也不離者時節玄沙指也不離者時節乃至見色明心聞聲悟道觸著磕著一念相應心華發現總不離者時節只如不落因緣時節又作麼生擊拂云不離當處常湛然覓卽知君不可見。

至蘆庵請上堂法離見聞覺知若求見聞覺知是見聞覺知非求法也直饒過去古佛猶不免抱橋柱洗腳山僧則不然豎拂云大眾看看只者个不落見聞覺知迥超情識意想三世諸佛歷代祖師以及一切眾生莫不承此恩光作諸佛事大眾還見麼見與不見拈過一邊只如昨夜陜府鐵牛與嘉州大象廝撲嚇得無邊身菩薩走向三千里外躲入藕絲孔中且道是个甚麼意旨良久云識法者懼。

至廣福鎭請上堂紛紛細雨偏麗乳酪於長空冽冽霜風密布寒夙於大地水流云與共演不二之法門猿啼鶴唳競談一乘之妙旨到者里人人是佛个个是祖本來現成阿誰無分又那管城市山林鄕村野店正好拖泥帶水隨處爲人𨿽然當知我衲僧家有超佛越祖一大奇特事在如何是奇特事顧左右云因甚鍼眼魚吞卻占波國。

至江灣保寧寺請上堂古殿崔嵬昔日之眞風不墜層樓突兀今時之气象彌新路接云衢而車馬絡繹門連江浦而歌棹頻聞左之右之無殊妙莊嚴海舉足下足何異菩提覺場到者里正好全身擔荷竭力提持轉自己歸山河大地將山河大地轉歸自己自己與山河大地無別無二大眾還委悉麼知音不必輕彈指千里同風始是奇復舉昔世尊一日因食時命阿難入城持缽復云當依七佛儀式阿難云如何是七佛儀式世尊遂喚阿難阿難卽應諾世尊云持缽去乃云大小瞿曇也是無風起浪慶喜尊者無端被人點破面門正眼看來二俱狼籍山僧與他據款結案揮拂子雲輕舠篛笠曉風寒深淺何妨便下竿一曲滄浪人不薦且隨白鷺過江灣。

至南翔彌陀殿請上堂當陽一句迥絕遮攔格外眞機了無背向到者裏通身是口談之不及渾身是眼見之不到所以釋迦掩室於摩竭淨名杜口於毗耶須菩提無說而顯道釋梵王絕聽而散花若是个超羣拔萃漢不妨掩耳卽行有甚麼事有麼有麼若無更向葛藤裏薦取舉昔王荊公謂同僚曰我得雪峯和尙一句子直至而今爲宰相同僚請益公豎起拳云者个是甚麼同僚罔測乃云荊公之器小哉若論者一句子輝天鑑地括古囊今諸佛得之而成正覺菩薩得之而行六度聲聞得之而證四諦君得之而爲堯舜禹湯臣得之而爲臯陶伊尹父得之而慈子得之而孝朋友得之而信世出世間之事無有不從者一句而得豈止爲宰相而已大眾且道畢竟是那一句子顧左右云寧可截舌不犯國諱。

至淸風庵上堂卓拄杖云只者个有眼不可睹睹之如盲有耳不可聞聞之如聾乃至不可嗅不可談不可觸不可思從本已來離言說相離名字相離心緣相離非有相非無相非非無相非非有相非有無俱相非一相非異相非一異俱相可謂言語道斷心行處滅𨿽然只如泥牛銜月木馬嘶風露柱罵燈籠山門騎佛殿且道是甚麼人境界復卓拄杖云孤舟棹出婁江月下載淸風付與誰。

至茜涇福林庵上堂薰風至而殿閣涼生柳陰濃而池塘綠暗茜水舒諸佛之長舌福林彰衲僧之巴鼻明明獨露卓卓全該迥絕言詮安容穿鑿直得生佛一體愚智一如無髙無下無古無今正好於祖師門下各出只手扶豎正教共挽頹風光我法幢且道誰是其人若眞獅子兒哮吼也驚羣。

重九上堂蕭蕭落木逐風飛鴻雁銜蘆塞外歸借問而今何節屆東籬黃菊逗新機大眾若道今是重陽不免隨境逐物若道不是重陽亦是違時失候直須坐斷兩途出人一頭地始得不隨時變不逐境遷處富貴而不爲樂居患難而不爲憂坐臥聲色差排古今於一切法而得自在然後可以爲明爲導爲綱爲領於此門中共出只手建大法幢互興佛事豈不謂世出世間第一勝事於中還有其人麼大風吹落石人帽拾得寒山笑不休。

﹝安樂院智安備資敬刻

百老和尙語錄第一卷

﹞

百愚斯禪師語錄卷第一嘉興大藏經百愚禪師語錄

百愚斯禪師語錄卷第二

住國山善權寺嗣法門人智操住靑龍隆福寺嗣法門人智湛編次

住雲間靑龍隆福寺語錄

順治戊子春在古昭慶寺受請入院。

上堂拈疏云大眾見麼字字達摩眼珠言言孔聖心髓一時抖擻了也其或未見更須諦聽指法座云者个所在髙而無上廣而無際且道如何攀躋卓拄杖云等閒蹋著無回互鐵額聞風也皺眉登座拈香祝聖畢此一瓣香一味毒气薰成鉗錘煆就次第二回

供養浙江紹興延慶堂上傳曹洞正宗第二十八世瑞白雪大和尙用酬法乳之恩就座白椎竟師云潑天門戶迥絕遮攔个段風光阿誰不具縱饒通身是眼覷之不見渾身是口說之不及到此須是有力大人一肩擔荷所以現前檀護夙植徳本久種善根嚴飾浮屠恢復梵宇更請山僧舉揚个事開鑿人天眼目闡揚佛祖門庭若非乘大願力現身再來決不能也山僧不敢瞞盰只得兩手分付且道分付个甚麼普願大家齊著力辟開古路任縱橫問靑龍古剎中興洞上宗風廣播如何是向師雲海潮湧百川如何是奉師云殷勤千里來如何是功師云杏芳紅不艷如何是共功師云玉花金蝶兩翻飛如何是功功師云泥牛石虎同相吼進云五位功勛蒙指示利生一句又如何師云一片菜花黃似金進云杲日當空照恩光何處無師云切莫亂卜度居士問昔日性空今朝和尙是一是二師云仙人臺畔水長流如何是祖師關師云眉毛上薦取如何是透關底事師云待你到者个時節著。

誕日上堂靠拄杖良久云者裏會得可煞現成儻或踟躕勿怪靑龍指鹿爲馬卓拄杖云還知者木上座落處麼直饒妙徳空生不敢談著黃頭碧眼不敢覷著覷著眼睛瞎談著口皮穿何故數量拘他不得春秋攝他不得因果收他不得生死迷他不得是非聖凡名他不得靑黃赤白描邈他不得不可以智知不可以識識三際平等一道淸虛本自不生亦無寂滅若承當理會得始知天地與我同根萬物與我一體長於上古而不爲老在於九困而不爲下彭祖非壽殤子非夭法界非大微塵非小且道他有甚長處便能如是莫怪從前多意气他家曾蹋上頭關問法王出世天花應瑞大聖示現麟鳳降生如何是誕生王子師云禁苑無相識如何是朝生王子師雲從容步玉堂如何是末生王子師云舌上起風雷如何是化生王子師云一箭破天山如何是內生王子師云金殿不知尊進云王子已蒙師指示今逢誕日事如何師雲南山竹北地木進云恁麼則不同於諸聖師云靑者靑兮綠者綠進云恩從上古法演彌綸師云認著依然還不是僧喝師打云休要弄虛頭。

上堂昨夜靑龍塔怒發與升仙臺廝撲不覺撞破東海娑伽老龍腦殼忍痛不禁只得揚聲大叫山僧喚來各與六十拄杖於是天明各各住於本位儻或不見不聞莫怪搕堆頭更添搕召眾云靑龍家法異諸方到者方知別有長折腳繩牀麻布帳短檐茅屋土垣墻霜花滿地如銀砌丹葉盈溪似錦裝一一爲君頻舉似逢人切忌亂商量。

結制上堂靑龍今日以天地爲鑪韝須彌作鉗錘扇三昧火燒二乘炭不論是佛是祖是凡是聖森羅萬象螻蟻蠛蠓人我是非貪嗔癡愛無始住地無明一並拈向大鑪韝中只教內不放出外不放入東西不辧南北不分識不能識智不能知煉成一塊打作一團直待虛空粉碎大地平沈冰河發焰枯木糝花方是个好消息𨿽然猶未是到家時節如何是到家曉節鯨吞海水盡露出珊瑚枝。

求嗣請上堂一陽初動萬物含萌岸柳依依漸放黃金之幹汀梅鬱鬱久懷白玉之胎者裏會得頭頭獨露法法圓成覿體無私無勞別覓可以撫育羣生提攜萬有紹隆佛祖弘基克振人天勝業𨿽然人天勝業如何承當舉如意云堂前露柱夜懷胎生下孩兒頗俊哉未解語言先作賦一超直取狀元來。

上堂見色明心聞聲悟道觀音菩薩將錢買糊餅放下手元來卻是饅頭縱饒雲門與麼道未免打作兩橛靑龍者裏心不用明道不須悟饅頭亦不用買今日居士設齋現成油煎豆腐白麵點心只要諸人喫得飽齁齁地挑水底挑水淨菜底淨菜運土掘地底運土掘地搬磚弄瓦底搬磚弄瓦一動一靜一欠一伸折旋俯仰任意施爲不敢與諸人添个元字腳何故聻本自無瘡勿傷之也。

上堂霜花散彩煦日舒光萬木影寒千山體露佛祖眞機覿面衲僧巴鼻儼然本無蓋覆奚有囊藏到此須是過量大人出格漢子始得信心堅若須彌行願深如滄海八風撼之不動羣魔攪之不渾猶如寶劍精金愈淬愈銳愈煉愈新如來禪祖師禪隨處圓成今時事那畔事當時了辦且如何是山格事雪後始知松柏操事難方見丈夫心。

上堂仲尼曰吾道一以貫之老聃云抱一而爲天下式瞿曇道惟此一事實餘二則非眞大眾者三个老漢與麼道且道是三耶是一耶若道是一卻又分門列戶若謂是三柰何同道是一到者裏作麼生會拈拄杖云仲尼老聃瞿曇總被山僧拄杖子穿卻鼻孔了也且道拄杖子憑何節目卻能如是卓一卓云磊磊落落煒煒煌煌豎窮三際橫徧十方神通叵測妙用難量才涉擬議打出腦漿僧才出師云獅子咬人韓盧逐塊便下座。

上堂陣陣朔風揭戶開紛紛凍雨打窗破滿堂禪客暗嗟吁衲破蒙頭牀上坐牀上坐休錯過金毛獅子解翻身癩狗泥豬艸裏臥莫有金毛獅子出來抖擻爪牙看問牛頭未見四祖爲甚百鳥銜花師云時來易借金千兩見後因甚不銜花師云運退難賒酒半壺進云千峯勢到嶽邊止萬派聲歸海上消師云切忌隨語生解。

上堂本無奇特亦無巧妙古之乾坤卽今之乾坤古之日月卽今之日月古之山河卽今之山河古之人物卽今之人物乃至松直棘曲鶴白鴉烏風動塵起雲騰鳥飛塵塵爾剎剎爾莫不全彰者个消息所謂道遠乎哉觸事而眞聖遠乎哉體之卽神舉拂子云縱饒會處分明見處淸楚猶是如來禪若是祖師禪未夢見在且道祖師禪又作麼生江上泥牛頻鼓舞雲間石虎正咆哮問如何是正位一色師云午夜黑漫漫如何是大功一色師云白牛露地眠如何是今時一色師云眉毛八字分。

元旦上堂天大地大道大王亦大年新月新日新時亦新如是可作三十六旬之始七十二候之初拈拄杖云者个無大無小無新無舊無始無終歷萬古而不磨超百劫而怕新放之則彌六合卷之則退藏於密三世諸佛得之說法利生歷代祖師得之傳佛心印天下老和尙得之全提正令今日正在山僧手裏堪作何用點開日月爲天眼指出須彌作壽山。

上堂雷鼓初鳴徹羣生之蒙聵珠璣徧撒催萬卉之萌芽柳垂綠野橋邊風鼓通波塘上祖師意處處全彰古佛機塵塵獨露大眾正恁麼時如何承當靑龍塔畔泥牛舞白鶴江中木馬嘶。

解制上堂舉拂云只者个無塵不具無剎不彰巍巍乎總法界以爲體蕩蕩乎等太虛而爲量本無生佛之名豈有自他之相無修無證絕是絕非者裏會得說甚長期短期結制解制一任諸人緊捎艸鞋橫擔楖栗或向孤峯頂上嘯月眠云或向十字街頭呵佛罵祖有時恁麼電捲星馳山崩海竭有時不恁麼龍吟虎嘯玉轉珠回卻恁麼中不恁麼拈頭作尾拏兩道三不恁麼中卻恁麼冰河發焰枯木生花恁麼不恁麼且置祇如夜明簾外轉身一句作麼生道有道得相應者出來道看一僧才出師便下座。

上堂乍雨乍晴三二月桃花欲放柳含煙現前佛法如能委始信壺中別有天揮拂云若也會得不求神通而神通自至不求妙用而妙用現前可以酬罔極之深恩可以增無邊之壽考百千三昧恆沙解脫無量妙義總在里許自利利他無不具足復舉拂云大眾還見麼云外九峯靑更靑。

誕前一日請上堂舉拂子云虛空包不住大地載不起直透威音那畔橫超象帝之先迥絕言論不拘數量大眾明日是者龜毛拂子四帙初度眾請山僧爲他祝壽到者裏將過去壽現前壽未來壽拈向一邊畢竟與他祝个甚麼壽若能道得不妨延一剎那爲無量阿僧祇劫促無量阿僧祇劫爲一剎那乃至無量爲一一爲無量小中現大大中現小含容國土吐納十虛𨿽然且道鴻蒙未判世界未成者一著子落在甚麼處水晶簾動微風起滿架薔薇一院香。

吳淞總戎沈淸介請上堂橫拄杖云若要承當此事須是殺人不眨眼底漢子始得威威凜凜卓卓犖犖向劍刃上走馬虛空裏行船拏雲攫霧挾山蹈海逢佛殺佛逢祖殺祖兩頭把斷不通凡聖正恁麼時風行艸偃海晏河淸釋迦不前彌勒不後便好同生同殺同放同收可謂不犯鋒鋩坐致太平卓拄杖云還有其人麼當年嘗憶李將軍萬里天邊射一鶚。

上堂一番起一番倒休怪重重打之繞現前公案有誰知祇要諸人當下了且道作麼生了喝一喝云也是按牛頭喫艸。

結制上堂震法雷擊法鼓牢關把定誰能睹撮來大地作紅鑪直要活烹佛與祖卓拄杖云還有臨危不變者麼僧才出師打云速道速道僧喝師又打進云粉骨碎身實難酬師云拖出去乃雲山僧適來明明向汝道尙且不會那堪蓋覆將來若是个漢才見靑龍塔尖掉臂而去猶較些子何必蹋步向前刺腦人膠盆又有般漢聞山僧恁麼道便向白鶴江頭死堆堆的坐著那見靑龍者裏浮圖錯落紺宇玲瓏九峯拱翠三泖環碧綠野橋畔常露格外風光杏花村中別有一般春色雕欄璇璣堂奧之事大眾要會堂奧中事麼梅花𨿽有先春意且待寒崖臘後看。

云板至上堂若論此事如半臞禪徳募鑄云板相似務要匠手精敏模範端正向大冶鑪中化其渣滓鎔其鈍頑煆煉得漧漧淨淨一點夾雜也無一火鑄成方爲大器懸於靑龍香積梁上使見者聳觀聞者駭異大地俱震二聽莫分直教人人證耳根圓通个个獲現前三昧且如何是現前三昧作擊板勢云善哉三下板知識盡來參旣善知時節何勞我再三。

上堂心外無法而法可明法外無心而心可通可通可明心法全宗全其宗而法法皆宗全其心而心心無心心旣無心直造其源喝一喝云古人者般見解正是夜半放烏雞有甚交涉靑龍者裏無心教你明無法教你通有个沒皮惡辣拄杖子大有逕庭不近人情你欲行奇體妙卽截斷行奇體妙的腳跟你欲逐气尋香卽穿卻逐气尋香的鼻孔更與一切人解其黏去其縛直教各各做个灑灑落落的閒道人去且道拄杖子有何長處撐門拄戶全憑渠力。

上堂山僧連日疲憊非但佛法气力也無一星𨿽然猶記得馬大師一日不安院主問和尙尊候如何曰日面佛月面佛師云馬師病裏竭力提持全身爲人叵耐不遇知音當時待他與麼道但云也知大師善病管教那賣簸箕漢滿面慚惶無地容身儻有僧曰靑龍者般說話也是同病相憐祇向他道金烏急玉兔速擬思一箭過天竺咄咄咄三十年來弄馬騎等閒那怕驢兒撲。

愛愚宗居士八旬請上堂有物先天地是个甚麼物無形本寂寥畫○云者个聻能爲萬象主溢目昭然那个是主不逐四時凋因甚春至花開秋回葉落古人者樣說話好似杭州人撐船卓拄杖云靑龍只有者个攀躋莫及鉆仰彌堅放之周徧法界斂之在一毫端夫子不識達摩茫然說甚鐘離洞賓鬼谷神仙畢竟如何從來不假壺公術袖裏乾坤別有天。

上堂潺潺流水時奏素琴於耳根矗矗靑螺常懸古畫於天際片雲共野鶴以投巢明月隨輕舟而到岸離披竹影頻篩十畝之金燦爛霜花徧布千林之彩正恁麼時若作佛法商量卻是山僧孤負闍黎若作尋常境會則是闍黎孤負山僧一總不與麼又如何委悉良久云禮云禮云玉帛云乎哉樂云樂云鐘鼓云乎哉問世尊拈花飲光微笑未審笑个甚麼師云靑酒紅人面進云和尙不惜慈悲還許轉一語麼師云有甚長處進云犬吠三更枝上月烏啼夜半嶺頭春師云不是者个消息。

至日上堂以拄杖畫﹝○﹫一﹞陰退陽生◎否極泰現○窮則通﹝○﹫一﹞通則變﹝○﹫│﹞聊爲諸人通一綫且道是那一綫擲拄杖云薦便下座。

上堂今朝十五日有个好消息覿面爲宣揚大家共委悉卓拄杖云適來蝦蟆背大象蚯蚓拽須彌從諸人鼻孔裏過因甚不知喝一喝云若知打破你頭。

飯僧請上堂經中道供養百千諸佛不如供養一个無心道人靑龍者裏供養百千無心道人不如供養一个了事衲僧且道無心道人與了事衲僧優劣在甚麼處檢點得出任你一時應盡四天下供養不爲分外其或未委勿怪饒舌三冬天气暖如春溢目風光越樣新寄語遊人休外覓隴頭梅月正精神。

上堂卓拄杖云拄杖子化作轉輪聖王七寶隨身千子圍繞一時遊徧三千大千世界然後還復本形依舊是个拄杖子若喚他作拄杖子又是轉輪聖王若喚他作轉輪聖王卻又是拄杖子諸禪徳果然分析得出許你變大地作黃金攪長河爲酥酪移古易今轉凡成聖有甚麼難如無大家喫个飽鼓腹樂其中搬磚與弄瓦各自顯神通。

上堂萬法是心光諸緣惟性曉本無迷悟人祇要今日了了不了直須識取衣中寶畢竟將甚麼喚作衣中寶昨日蟭螟虫在蚊子眼睫上作窠然後向十字街頭揚聲大叫云土廣人稀相逢者少。

報本請上堂神光不昧亙古微猷蕩蕩乎爲萬物之帡幪巍巍乎作羣生之怙恃不落三賢階級豈容諸聖安排豎拂子云以此龜毛拂恆轉無上輪普徧微塵剎一一剎亦然能以一音說隨類各得▆俱▆無上覺迥超三乘法昊天罔極恩是恩無不報冤親悉平等存亡蒙利益同遊華藏界共入薩婆若。

上堂今有三件奇特事第一昨夜泥牛產犢木馬生駒第二靑龍塔善談實相升仙臺親爲證明第三堂前露柱不覺手舞足蹈云也大奇也大奇財法二施不思議是男是女盡成佛大地山河笑展眉大眾還信者三件奇特事麼若信不及且待當來問彌勒。

上堂舉洞山云近時人多幹慧若要明辧眞僞有三種滲漏一曰見滲漏二曰情滲漏三曰語滲漏喝一喝云大眾若喚作一喝正是機不離位墮在毒海卽見滲漏也若不喚作一喝正是智常向背見處偏枯卽情滲漏也若總不恁麼正是體妙失宗機昧始終卽語滲漏也復喝一喝云且道者一喝還是見滲漏耶情滲漏耶語滲漏耶若明辧得出洞山只在闍黎腳跟下若明辧不出闍黎卻在洞山腳跟下舉手云洞山與闍黎總在山僧者裏不消一捏直得粉碎問當陽一喝卽且止三種滲漏請師宣師云逐一問將來如何是見滲漏師云去時不蹋來時路滿目靑山絕點埃如何是情滲漏師云千年松下無人到掛角羺羊不可尋如何是語滲漏師云夜半石人無影像縱橫那辧往來機進云手執夜明符幾个知天曉師云如何是不涉滲漏一句進云滿目靑山絕點埃師打云也是旋蒸熱賣漢。

薦親請上堂盡大地是个解脫門盡大地是个光明藏盡大地是个莊嚴海盡大地是个蓮花國於此會得非但今生父母縱是多生父母累劫冤親以及艸木叢林情與無情都在其中可謂四恩總報三有均資𨿽然更有不涉迷悟迥超凡聖又作麼生泥牛耕破無生國木馬衝開劫外天。

圓滿華嚴經請上堂若人欲識佛境界當淨其意如虛空遠離妄想及諸取令心所向皆無礙拈拄杖云適來拄杖子於阿蘭若法菩提場成最正覺現千丈盧捨那佛放阿僧祇佛剎微塵數光明具阿僧祇佛剎微塵數莊嚴出阿僧祇佛剎微塵數樓閣統阿僧祇佛剎微塵數菩薩說阿僧祇佛剎微塵數教海有阿僧祇佛剎微塵數眾生皆入毗盧境界大眾若見得聞得始知咳唾掉臂折旋俯仰時時與盧捨那如來磕頭撞額步步不離華藏莊嚴世界海可謂世界無盡主伴重重圓融行布因果交徹乃至成相壞相同相異相總相別相理法界事法界理事無礙法界事事無礙法界都在者拄杖頭上所以道剎塵心念可數知大海中水可飲盡虛空可量風可系無能盡說佛功徳復卓拄杖云大眾者是拄杖子且道盧捨那如來卽今在甚麼處抴杖下座。

上堂月皎霜淸鶴夢癡一溪寒碧鎖煙絲分明都是拈花旨兩手而今付阿誰須領略莫狐疑朔風劈面急如箭喝一喝云穿過髑髏幾个知。

臘八解制上堂黃龍有三關靑龍只一關拈拂子畫一於此透得許諸人與釋迦老子同行同坐同修同證同成正覺任你烈烈轟轟吒吒沙沙鍼鋒上走馬芥子內藏山然者些伎倆到衲僧門下大似糞艸堆頭一敝屣耳須知更有向上一著子在且道是那一著揮拂云殷勤爲解丁香結放出枝頭自在春。

誕日請上堂慚愧今朝母難日多年祖道無成立街頭拾得一明珠接物利生用不訖無隱匿天上人間稱第一。

上堂雨過垂楊淡鎖煙流水夕陽邊生涯丰儉且隨緣饑餐與倦眠佛懶做說甚仙風光滿目前鐵笛橫吹云外天明月下晴川。

上堂俯仰折旋不離菩提覺場語默施爲總是般若妙用翠竹恆露法身黃花全彰祖意絡緯籬邊夜織無絲之絹蟾蜍天際常轉不退之輪石女挑蜀錦不藉功勛木童唱吳歌渾超音律非見聞之可到豈意解之能通天然尊貴迥出常情大眾還會麼禮之用和爲貴先王之道斯爲美。

至獅子林請上堂目前無法意在目前不是目前法非耳目之所到夾山大似拈一放一怎如靑龍渡練州涉羅溪昨在臥石庵中今到獅子林裏沿途而來只見白雲澹濘秋水澄渟蘆花與明月交輝丹楓共落霞爭錦木樨香透山谷鼻孔芙蓉笑破迦葉容顏若是个漢正好騎聲蓋色罩古籠今傾湫倒嶽雨施雲興直下似个獅子兒吒沙哮吼一聲野獸潛迹飛禽亂墜正恁麼時直饒佛祖不敢近傍更有何物而能當情且道誰是其人畫○昨夜三更月到窗。

至萬善庵請上堂向上一著千聖茫然貴乎當人眼疾手快掠得便行乃可斥雷逐電撼蕩乾坤驅耕夫之牛奪饑人之食始稱丈夫意气若是畏刀避箭之流成得个甚麼事遂召眾云還會麼只要人人腳跟點地个个鼻孔撩天壁立萬仞气宇如王孰不丈夫何必自生退屈若論山僧者般說話也好與三十棒何故大似與蛇添足。

至月浦淨信寺請上堂明明百艸頭明明祖師意豎拂子云於此見得無邊華藏世界無邊浮幢王剎無邊莊嚴無邊佛土總向拂子頭上一時顯現不勞旋踵而徧歷無量世界不須彈指而圓成無量法門不拈一花而莊嚴無量佛土不動一塵而教化無量眾生是以終日行而無所行終朝作而無所作到者般田地方知淨信寺始也殿閣玲瓏金碧燦爛如是觀之未足爲盛今也瓦礫盈虛荒榛觸目如是觀之未足爲衰何故良由者片田地無始以來無盛無衰無增無減一切人於其中間行住坐臥折旋俯仰咳唾屈伸只是未曾有人蹋著在大眾畢竟將甚麼喚作者片田地雨過疁城山色瞑潮回月浦浪花新。

上堂古人道一切聲是佛聲一切形是佛形適來驢鳴馬嘶水流風動且道是佛聲形耶非佛聲形耶縱饒見得聞得則不免隨境飄流若也不見不聞亦不免被形聲埋卻若是个丈夫兒直下透過正好竿木隨身逢場作戲紛紜萬象磐礡大千將彼妙喜世界掇置於此娑婆世界其妙喜世界中一切眾生不覺不知不驚不怖將此娑婆世界掇置於彼妙喜世界其娑婆世界中一切眾生亦不覺不知不驚不怖不是神通所使豈因法爾如然正眼觀來此猶是塵垢秕糠雕虫末技須知更有迥超功勛一著子在顧左右云駕鐵船泛峻嶺倒騎佛殿穿市井波中玉兔嚼寒冰舜若多神毛骨冷。

上堂佛身充滿於法界笑煞明州憨布袋普現一切羣生前張顚騎馬似乘船隨緣赴感靡不周夕陽西去水東流而恆處此菩提座南海波斯鼻孔大若到者个境界自然七通八達千了百當藏身炭裏混迹塵中或於佛國魔宮撒沙播土或於市井巷陌打鳳羅龍大眾且道此人具何手眼翻著袈裟離寶所倒攜拄杖出長安。

觀察趙公請上堂空澄水碧淡函煙風捲蘆花眼雪天露滴芙蓉秋夢醒數聲漁笛過長川山僧自來衝風冒雨擲釣拋鉤欲圖幾个赤尾曝腮以了不了之舊案柰何蝦蟹也無一个只得收絲罷釣別行一路拈拄杖云大眾看看適來者水上座化作無邊身菩薩於一無邊身復化百千萬億無邊身一一無邊身各有無量無邊眷屬圍繞放無量光明現無邊神通呈無邊妙用深入無邊三昧成就無邊解脫復令無量無邊國土眾生乃至山河大地艸木叢林有情無情各各獲無生法忍證金剛不壞之身且道卽今無邊身菩薩在甚麼處卓拄杖云在天非髙在地非厚居目前而非今處塵劫而非舊迥超威音之前那落釋迦之後離形離相無聲無臭惱煞那顧虎頭李龍眠王摩詰吳道子直至而今畫不就。

趙夫人請上堂經中雲開方便門示眞實相方便門開也作麼生說个眞實相底道理畫○於斯會得無三界可出無羣生可度無涅槃可證無解脫可悟人與非人性相平等然猶是二乘之見羊鹿等機頂門具眼者直須掀翻化城踢倒寶所截斷威音古佛腳脛拈卻釋迦老子舌頭入廛垂手隨類現身隨類現身卽不問汝且如何是轉功就位底事揮拂云畫堂翠竹搖風處鳳產麒麟天外來。

薦亡請上堂曉雨飄飄鶯囀乍開千樹錦和風拂拂漁歌遠徹五湖煙無一物不闡遮那之相無一名不布如來之號會得者通身受用不會者覿體全眞舉拂云會麼蹋翻九品無髙下盡是蓮花國里人。

上堂若論此事譬如杲日當空有眼皆見亦如轟雷震地有耳悉聞而盲者不見非日光之愆聾者不聞非雷聲之咎見與不見難逃日光之外聞與不聞都在雷聲之中所謂百姓日用而不知者此也儻有个漢出來道今日開導緇素普利人天恁麼說話達摩一宗掃地而盡山僧向他道闍黎若信得及撒手便行歸家穩坐如信不及更有一偈應須諦聽憶得三月三又逢九月九籬邊黃菊兮半合半開隴頭白雲兮乍無乍有雨過九峯兮山色如藍風生三泖兮濤聲如吼良久云翻憶陶淵明攢眉便回首。

上堂上無佛道可成下無眾生可度在天堂不爲樂在地獄不爲苦日月不能譬其明江海無以諭其深輝天鑑地耀古騰今本自圓成不假造作者裏會去無聖無凡無僧無俗無貴無賤人與非人同入平等無礙法門只如無礙法門作麼生入自是不歸歸便得五湖煙景有誰爭復舉張拙秀才參石霜霜問何姓曰姓張名拙霜云覓巧尙不可得拙自何來才豁然大悟述偈曰光明寂照徧河沙凡聖含靈共我家一念不生全體現六根才動被雲遮斷除妄想重增病趨向眞如亦是邪隨順世緣無掛礙涅槃生死等空花乃云此偈可謂調髙和寡千載無人酬唱山僧不與他鬥富要與他鬥貧也有一偈舉似大眾有願逢人不撒沙隨緣到處是吾家饑來托缽入廛市寒去裁云補衲遮截斷玄途無異轍擊空寶鑑隱羣邪聖凡總是沒交涉石上閒栽菡萏花。

﹝徳賢法孫恭備資敬刻

百老和尙語錄第二卷

﹞

百愚斯禪師語錄卷第二嘉興大藏經百愚禪師語錄

百愚斯禪師語錄卷第三

住國山善權寺嗣法門人智操住靑龍隆福寺嗣法門人智湛編次

住湖州弁山龍華寺語錄

順治己丑秋在靑龍隆福寺受請入院。

三門門墻岸岸關鎖重重當陽一路誰敢通風以拄杖畫一畫云坐斷十方猶點額密移一步看飛龍。

佛殿黃閣簾啟紫羅帳開正恁麼時如何相見撒手歸來無一物借婆衫子拜婆年遂禮三拜。

祖堂先覺後覺以心印心祖彌不了殃及兒孫如何是不了的事團圞共坐忘尊貴遞代相傳無盡燈。

方丈先老人在此大開鑪韝密運鉗錘敲骨打髓烹煆佛祖抽釘拔楔陶鑄聖凡於是家聲遠播慧命永繼不肖到來又如何施設卓拄杖云看取令行時。

上堂拈疏云見麼魔外以之肅淸正法以之久住其或未見仰煩宣出指法座云坐斷毗盧頂不稟釋迦文且如何行履拈拄杖云竿木隨身逢場作戲去也遂升座拈香雲此一瓣香包羅今古充塞乾坤祝延聖躬堯日與佛日增輝金輪共法輪常轉此一瓣香爲云爲蓋爲翰爲屏專爲文武尊官護法居士同證現前般若共明向上眞宗此一瓣香味似伊蘭惡如鳩毒賤則分文不值貴則傾國難酬今第三回

供養前住弁山白雀本寺開山傳曹洞正宗第二十八世瑞白雪大和尙用酬法乳之恩就座鏡大師白椎竟乃云靑松夾道全彰本地風光翠竹搖空獨露當入境界象王峯鼻孔撩天獅子崖爪牙踞地向者裏會得說甚向上向下第一第二一任驅雷掣電棒月呵云貶斥釋迦彌勒指揮文殊普賢或時塵中混迹或時炭裏藏身坐徹威音那畔澄澄滿目煙光默照空劫已前湛湛一壺風月自然皇風浩蕩佛日騰輝踹拱無爲垂衣自治髙低嶽瀆共轉根本法輪鱗甲羽毛同現色身三昧𨿽然只如開堂祝聖一句作麼生道月籠丹桂遠星拱北辰髙結椎下座。

薦師請上堂靑蘿夤緣直上寒松之頂白雲淡濘出沒太虛之中萬法本閒惟人自鬧大眾旣爾萬法本閒只如太虛上人去世一周甚處安身立命者裏曾得無凡無聖無來無去從佛界而入魔界轉薉邦而入淨邦了生死於不相干之地明佛祖於覷不破之機無徳不酬無恩不報更有超羣越格如何舉似夢破玉人天乍曉芙蓉江上笑秋風。

上堂今朝九月九端的從頭剖桂蕊暗飄香菊花笑破口萬象悉騰歡森羅咸稽首玉鳳嶺頭鳴泥牛浪裏走擬欲問如何翻身藏北斗。

上堂秋風冷落葉寒江上漁翁把釣竿金鱗不現空垂餌且唱別腔菩薩蠻昔有尼問趙州如何是密密意州於腕上一捏尼云和尙猶有者个在州云卻是你有者个在乃云趙州古佛不免被者尼僧勘破尼𨿽具眼又被趙州將个屎彈子換卻檢點將來二俱龍頭蛇尾總不如東明庵主到山也不問密密意也不作者个會特爲設齋供眾卻有些好處且道好在甚麼處大家喫得彭脝飽運水搬柴絕是非。

至樂平寺請上堂拈香雲此一瓣香同生弁嶽共產苕溪金錘擊之無痕玉斧劈之不破供養圓寂樂平堂上淑安法兄大和尙伏願甘露垂滋於大地弘音再震於羣蒙就座白椎竟乃云談道談禪大似白日說夢論偏論正亦是開眼尿牀勿容展事投機那許承言滯句所以弁山到者裏不敢加个元字腳何故屋裏人只好說屋裏事不可向外打野榸去也大眾且道如何是屋裏事良久云夜明簾外家風古寶鏡堂前瑞气新。

結制上堂掀翻彌勒樓三際平等折卻威音殿一道淸虛了無那畔今時誰立凡名聖號盡大地是个解脫門徧虛空是个光明藏經行掉臂不離其中謦咳屈伸總在里許說个三月安居九旬禁足大似無繩自縛若也未到恁麼田地不如歇卻驢腳合取狗口拗折拄杖放下蒲團且向弁山堂中三七日內大死一番然後蘇醒過來始知不汝欺也若是詐明頭掠虛漢今日決不放過莫有格外英靈不入者个保社者麼出來木上座爲汝證據問髙懸缽袋宴坐華林如何是眞機獨露師云彌勒峯髙千萬丈進云爲甚星分溪澗白露灑竹松明師云獅巖哮吼驚天地進云只爲權衡密運佛祖罔窺作麼生是正令當行句師云石女胸中拔楔進云一言包括乾坤外佛祖齊教立下風師云木人眼裏抽筋。

上堂今朝仲冬初一現前好个消息漫空凍雨霏霏徧野松煙幕幕突出無翼蟭螟撞倒千層鐵壁嚇得帝釋宮中日月無光惹得空生巖畔天花狼藉大眾且道是甚麼人境界出來試說看問濟下宗風師已露洞上眞機又若何師云雪裏梅花徧界香進云恁麼則洞宗密旨當陽舉古路還家得意多師云大虫看水磨進云看破龍華親切句始知彌勒更幽深師云夜半放烏雞又僧問師云且住大凡問答譬如舞劍相似劍劍之下須有出身之路若無出身之路畢竟喪於劍下若是具眼作家句句之中須有超脫之機如無超脫之機決定死於句中所以道機不離位墮在毒海情存背向見有偏枯到者裏直須機絕廉纖語無滲漏自然金聲玉振電捲星馳示一機千峯落色吐一語萬派朝宗可爲佛祖爪牙人天標幟克紹眞乘提持向上大眾還會向上事麼卓拄杖云佛祖未生空劫外正偏不落有無機。

上堂諸佛心內眾生新新作佛眾生心中諸佛念念證眞豎拂云昨夜無舌人廝罵無手人交拳劈面一揮把舜若多神鼻孔打落半邊彌勒峯呵呵大笑且道笑个甚麼座中亦有江南客休向樽前唱鷓鴣。

上堂舉拂云龜毛上座爲諸人說了也何必弁山沸唇鼓舌說黃論黑堪作甚麼是以風柯月渚咸提妙旨煙島雲林共演眞常墻壁瓦礫悉皆發機蚯蚓蝦蟆猶可助道塵說剎說熾然說無間歇若也未委更聽伽陀今朝有信士特請爲敷宣山僧舌頭短惟憑拂子力出廣長舌相徧覆三千界轉無上法輪說甚深般若普令見聞者悉發菩提心人人知本有个个悟眞常艸木及昆虫無不獲利益欲說斯因緣窮劫莫能盡喝一喝云若無者一喝幾乎葛藤徧地。

元旦上堂旭日初晴雲霞散彩曉風乍暖梅柳生輝直得野老謳歌樵人舞蹈寶珠池畔臣退位以朝君花石澗邊子轉身而就父蜎飛蠕動咸承化育之恩卉木叢林均賴帡幪之徳一入有慶兆民賴之且道是那一人昨從鬧市頭邊過處處文明賀聖朝。

上堂至道無難惟嫌揀擇但莫憎愛洞然明白堯舜令人聞之而皆喜桀紂令人聞之而皆怒此揀擇也釋迦布發掩泥而供然燈調達推山驅象而害瞿曇此憎愛也如何得不揀擇不憎愛去今吳興潘居士飯僧攢菜每人一碗嚫錢每人一分可謂財法二施等無差別旣無差別於中還有揀擇憎愛也無更聽一偈梅萼嫩柳芽長昨夜東風度短墻叵耐枝頭老百舌聲聲漏泄好春光打噴嚏云今日有人說我。

上堂舉拂云者一句子甚是爽快甚是直捷儻或回頭轉腦莫怪弁山牽枝引蔓去也舉仰山夢入兜率內院居第二座眾請第二座說法山自白椎云摩訶衍法離四句絕百非諦聽諦聽昨夜山僧亦作一夢夢見阿耨達池龍王請我赴齋齋畢復問威音王的父名甚麼者个問頭甚是奇特山僧不敢孤負他遂震威一喝龍王作禮而退忽然覺來只見徧地好雪大眾且道山僧夢的與仰山夢的是同是別。

解制上堂橫按杖云恁麼時象王攢眉獅子結舌黃頭碧眼兀堆堆膽懾魂驚靠杖云恁麼時盲龜踴躍跛鱉騰歡貍奴白牯一个个放光動地正謂把住也在我放行也在我放行把住且置山門外正中亭子要與諸人索九十日飯錢若酬對得一任虎穴龍宮橫行直撞如酬對不得弁山爲你別通一路卓拄杖云牢關擊碎坦然平祖道何曾涉戰爭風月擔頭新活計不妨城市玩花燈擲拄杖云看腳下。

上堂天命之謂性淸淨法身也率性之謂道圓滿報身也修道之謂教千百億化身也乃云妙喜者般說話大似截鶴續鳧夷山盈壑簡點將來猶未盡善弁山又不然揮拂云風娜娜兮柳展修眉雨蒙蒙兮花開笑口常把瑤琴月下彈子期不是我眞友。

上堂弁山無作造一味信口道曾不論正偏那復話玄要毀之而不瞋譽之而不笑倦則放身眠興來唱个調生平肯爲人好心無好報舉拂云大眾者个喚作甚麼果是楊修見幼婦方能一覽便知妙。

刺史姚公請上堂大象隱於無形故不見而見大音匿於希聲故不聞而聞拈拄杖云者个是形象作麼生見卓拄杖云者个是音聲作麼生聞縱饒騎聲蓋色括古囊今猶是光影門頭事直須捩轉機關別通消息復髙聲云大眾看看拄杖子化作無量壽如來具無量相好統領無量眷屬充滿無量國土宣說無量法門教化無量眾生一時同得阿耨多羅三藐三菩提喝一喝云且道無量壽如來又向甚處去也今日護法請山僧及大眾齋。

保病上堂連日雨何多今朝晴且霽風回柳岸兮綠綫輕飛春入桃源兮紅霞亂墜黃鳥緡蠻兮山色空蒙白雲縹緲兮溪光艷麗寄語遊人歸去來莫教狼藉祖師意旣曰狼藉祖師意在何處拈香雲揭諦揭諦波羅揭諦普願災障悉消除現前施主增福慧。

比丘尼優婆夷請上堂澄江淸淺時白鷺和煙島良哉觀世音全身入荒艸豎拂云觀世音菩薩出荒艸來也應以比丘尼身得度者卽現比丘尼身而爲說法應以優婆夷身得度者卽現優婆夷身而爲說法揮拂云觀世音菩薩又入荒艸去也來去且置只如觀音大士有三十二應普利羣機今日獨現兩身者何也拊案雲近水樓臺先得月向陽花木易逢春。

佛川克歸和尙請上堂喜鵲檐前噪知有好吉兆特地啟雙扉佛川法侄到頭角勢稜稜英風聲浩浩殷勤請敷宣教我如何道胡亂說些兒任憑明眼笑大眾且道笑个甚麼咄好似大虫戴紙帽。

東禪憨石和尙請上堂判義分科座主見解拈椎豎拂衲子常情花言巧語乞丐生涯掩室杜口鬼家活計𨿽則國有憲章叵耐家無常禮今是東禪法侄特請弁山爲眾說法大似逼石女生兒教雄鷄下蛋不免杜撰一偈聊塞眾聽無孔笛中吹折柳離腔曲裏落梅花个般音韻阿誰曉體態風流出當家。

祈壽請上堂目前無法意在目前不是目前法非耳目之所到今天气晴明鳥聲和暢羣芳鬥麗萬卉爭奇是目前法不是目前法道是目前法埋沒夾山道不是目前法孤負弁山如體悉得出管教變頑石作眞金轉關煞爲吉曜不祈福而百福駢臻不迎祥而千祥並集自然響和聲順老懷少安更有子承父業作麼生道水向石邊流出冷風從花衷過來香。

上堂踢翻琉璃瓶阿誰寶惜擊碎珊瑚樹徧地光生撒珍珠於紫羅帳裏砌瑪瑙於碧玉階前不守功勛渾忘尊貴所以道夜明簾外快便翻身荊棘林中那容住足直須作而無作爲而無爲世法佛法並做一團者邊那邊混融一致豎拂云正與麼時且道是阿誰分上事玉兔月中生彩鳳金雞架上產祥麟。

圓攝五七請上堂諸佛諸祖遞代出興授受相承○也只爲者个天下老凍儂興慈運悲接物利生○也只爲者个山僧今於人天眾前花擘一上○也只爲者个以及我圓攝徧公全身放下不動聲色入寂光三昧唱無腔曲調○也只爲者个若是眼內有筋皮下有血的兩頭截斷中間不立左之右之頭頭合轍生也死也處處逢緣萬機普赴而不撓其神千難殊對而不幹其慮此猶是階級邊事作麼生得不落階級去鐵牛撞倒無生國透出虛空外面行。

淸明上堂古云盡大地是个解脫門旣是解脫門或佛或祖或凡或聖或士農工商總是一家旣是一家經行坐臥喫飯穿衣迎賓待客總在里許旣在里許豈有緇素之分旣無緇素之分正好挺身竭力各出手眼撐持門戶大眾門在何處畫一畫云年年最喜春三月嫩綠新紅看不徹只知社舞與村歌那管堯仁與舜徳昨日煙分寒食時今朝雨灑淸明節知不知瞥不瞥血淚染成紅杜鵑紙灰飛作白蝴蝶。

送法衣請上堂提起袈裟角云者个不是大庾嶺頭得的亦非雞足山中捧的顧左右云還知來處麼放下袈裟角云玉尺量就金剪裁成明明結角難尋密密鍼鋒不露展則包羅法界蓋覆乾坤百千萬億人天咸皆稽首收則須彌倒卓日月潛輝九十六種外道悉不知名只如不收不展又如何復提起袈裟角云寶印當空妙重重錦縫開。

上堂桃紅李白山靑水綠總是遮那境界樵歌牧唱燕語鶯啼無非眞實圓通處處堆山積嶽時時塞壑塡溝會得者途中受用不會者世諦流布諸公儻更遲疑弁山更有奇特句子達摩不會仲尼罔聞今日入天眾前一齊布施未審有甚奇特以衣袖掩口云且待明日來今朝牙齒痛。

上堂舉拂云者个不從天降不屬地生不因人與若是个▆▆▆▆底舉起便知拈起便曉南贍部洲打鼓北俱盧洲上堂東勝神洲持缽西牛賀洲應供須彌頂上打眠金剛際下洗腳二聽莫聞五目安睹土山焦金石流而不熱疾雷破山風震海而不驚諸禪徳畢竟者个拂子修何功徳獲何三昧有如是機變如是神通拂一拂云容顏甚奇妙光明照十方。

保童男請上堂梅子生香新篁解籜燕正呢喃薰風滿閣弁山與麼舉揚還有爲人處麼若有道是那一句若無治世語言資生業等皆於實相不相違背如檢點不出山僧曾記得个希有句子切須諦聽白馬紫金鞍騎出萬人看問道誰家子讀書人做官。

佛誕日上堂卓拄杖云黃面瞿曇向山僧拄杖頭上降生放大光明照十方界地湧金蓮自然捧足作獅子吼聲天上天下惟吾獨尊山僧向他道住住少賣弄卽今我龍華寺裏現前緇素壁立萬仞气宇如王以及鱗甲羽毛艸木纖芥莫不皆具者段光明彌綸宇宙烜赫古今無始無終無有欠少黃面瞿曇聞如是說只得滿面慚惶藏竄無地喝一喝云且道黃面瞿曇向甚麼處去也擲拄杖下座。

結夏上堂結夏安居叢林舊制護生禁足古佛恆規勿容動念生心那許靜沈死水縱是釋迦彌勒只好打扇焚香文殊普賢也須負薪掃地不是壓良爲賤本來法爾如然且道華林主人還有事作也無堪對暮雲歸未合遠山無限碧層層問把住乾坤失色放行海晏河淸正與麼時還是放行還是把住師云石筍曉抽千丈碧進云只如兩頭不立中間不住又向甚處行藏師云泥牛夜產一雙寅進云恁麼則夜半涼風梳竹戶天明曉日麗中堂師云且莫錯舉似。

至雲門顯聖掃塔請上堂若論第一義如石傘峯相似可仰而不可攀亦如鑑湖水可見而不可測三世諸佛歷代祖師直得口掛壁上豎拂拈椎詎可得哉今眾勤舊再三屈逼升座弁山不免與兔安唇去也豎拂云釋迦得之說法四十九年末後拈花迦葉微笑喚作正法眼藏達摩得之至我東土分皮分髓喚作無上心印靑原得之喚作廬陵米價雲巖得之喚作寶鏡三昧洞山得之權設五位普利三根我雲門師翁得之廣播少室之風中興洞山之旨以至先師瑞老和尙得之十處說法九坐道場丕振佛祖眞風揭示人天正眼今朝正委在斯上座手裏又作麼生提持揮拂云擊碎須彌揮界外掀翻大海納毫端。

上堂舉百丈惟政禪師一日謂眾曰爾等爲我開田我爲爾等說大義眾開田了卻請說大義丈展兩手示之白雲端曰百丈說大義只止於此當初再參馬祖的向甚麼處去也若言更有未免與蛇畫足師云幾乎錯舉又云作麼生見得百丈老人立地處師雲路上說話艸裏有人乃良久云客來無茶點蒿湯當禮儀師云只恐遭人檢點天童華云白雲要見百丈再參馬祖的麼直是好笑笑須三十年師云果然果然又云作麼生見得百丈老人立地處也與笑三十年師云慣得其便又云客來無茶點蒿湯當禮儀也與笑三十年三笑而九十年師云說甚麼九十年直至而今笑未休且道還是笑白雲批判未當爲復別有道理諸人若檢點得出山僧拄杖子兩手分付苟或未然幾度醉歸明月夜歌聲引出畫堂前師云明眼宗師天然猶在乃云白雲端公大似字經三寫烏焉成馬天童華老正是其父攘羊而子証之仔細較量將來總是家醜外揚未免傍觀者哂弁山則不然白雲要見百丈再參馬祖的麼搖手云低聲低聲又云作麼生見得百丈老人立地處搖手云低聲低聲客來無茶點蒿湯當禮儀搖手云低聲低聲大眾會麼弁山搖手與古人笑的且道是同是別若檢點得出與你二兩粉檢點不出也與你二兩粉一總不恁麼也與你二兩粉因甚如此而今宇宙淸如鏡等閒莫把路爲仇。

上堂舉匡化禪師因僧問如何是佛法大意曰貧兒抱子渡恩愛逐波流乃云古人吐一言半句如金剛屑栗棘蓬嚼之則口破吞之則喉碎只要機前領略言外知歸那許逐境飄流隨語生解似者僧與麼問匡化與麼答者裏端的得出不惟親見匡化亦不辜負山僧若也遲疑更爲點破貧兒抱子爲君酬一句當陽截眾流若向句中求解會白雲萬里望崖州。

解制上堂江楓亂落淸秋老體露金風涼月皎滿堂衲子促行裝頂笠腰包過別島者山又望那山髙路債區區何日了若是金毛獅子兒焉肯隨羣入荒艸快翻身舒牙爪一聲哮吼震乾坤野乾狐狼蹤迹杳喝一喝云還有不隨羣逐隊者出來道看問昨日車馬橫行爲甚今朝水泄不通師云生鐵鑄成金毛吼進云忽然捩轉天關掀翻地軸又作麼生師云泥牛變作玉波斯進雲气吞宇宙非臣種敵勝還他獅子兒師云謾謂靑山行欲盡面前更有一重關。

上堂一念普觀無量劫無去無來亦無住卓拄杖云三千大千世界一時震動所謂動徧動等徧動起徧起等徧起湧徧湧等徧湧震徧震等徧震吼徧吼等徧吼擊徧擊等徧擊乃至娑婆世界一切山陵溪澗溝壑坑坎堆阜瓦礫荊棘悉皆變作金銀琉璃硨磲瑪瑙黃金布地金繩界道水鳥樹林皆演無生蠢動含靈入不退地大眾正恁麼時且道是誰行履卓一卓云許多境界何來去萬里天邊一雁飛。

上堂山僧連日傷風咳嗽抖摟得肚裏要个元字腳也無今是抱拙設齋俵嚫兼請爲眾說法弁山到者裏直得措手不及𨿽然如是也有少許大眾願聞麼良久咳嗽云沒气力下座。

結制送法衣請上堂劫前關捩五眼難窺格外眞機六通那曉任使板齒生毛莫教眼睛覷著覷著則空花亂墜言之則語路參差縱饒智過鶖子辯逾滿慈有超佛越祖之機具掀天揭地之用未至正中亭好與三十棒更到華林園堪作甚麼𨿽然山僧今日只得將死馬醫豎拂云會麼大鑪韝中須親煉始識眞金價不同舉阿難問迦葉尊者云世尊傳金襕袈裟外復傳何物尊者召阿難阿難應諾尊者云倒卻門前剎竿著乃云迦葉尊者𨿽則隨機應變看來猶未盡善有問弁山世尊傳金襕袈裟外復傳何物向道者件僧伽黎是湖城盧居士供養山僧的大眾且道者一語是扶起剎竿耶是倒卻剎竿耶具眼者辯看問虛空懸彩平地興波奇特相逢如何開導師云呆日正當空進云陷虎之機須毒手活人眼目貴藏鋒如何是藏鋒句師云白雲籠弁嶽進云花石軒中意靈枝劫外春師云紫气帶朝昏進云謝和尙答話師云此地無金三十兩進云和尙也須放過一著師打云放過卽不可。

上堂今有三種好事天气晴明家家刈禾登場堂中七滿个个眉橫鼻直碧如禪人設供大眾有齋喫第一薦得位超諸聖第二薦得福備恆沙第三薦得拖犁拽杷且道利害在甚麼處荷盡已無擎雨蓋菊殘猶有傲霜枝。

上堂事存函蓋合理應箭鋒拄承言須會宗勿自立規矩卓拄杖云拄杖子化作賓頭盧尊者一時應徧四天下供然後結跏趺坐而說偈言昨日晴兮今日陰殷勤舉似莫沈吟修篁雨洗竿竿玉落葉風吹片片金月映碧苕諸佛印云籠蒼弁祖師心機前一句誰能委彌勒峯髙亙古今弁山震威一喝云也是閒言語尊者被喝走向諸人鼻孔裏去也若能見得行腳事畢儻或未然各自歸單摸取鼻孔看。

圓顱受戒請上堂金刀舉起削盡無明之艸緇服披時便登解脫之門本來離相離名到此孰修孰證直得五眼頓開一心朗徹彈指頃點鐵成金剎那間轉凡爲聖所以道浩浩塵中體一如縱橫交互印毗盧全波是水波非水全水成波水自殊大眾還信得及麼顧左右喝一喝云莫教壞人家男女。

上堂香閣沈沈冷繡幃佳人倚戶淚沾衣堪憐異國伶俜子歲暮如何不見歸歸不歸眞懊惱庭前殘雪日輪消室內紅塵教誰掃。

冬至值雪上堂羣陰剝盡一陽復生弱綫工添於繡紋密室灰飛於律管柳眼舒而冰河發焰梅萼笑而枯木回春直得物物含新人人納泰千家樓閣气騰珂貝之輝萬疊林巒光燦瓊瑤之色普賢境界塞壑盈渠少室眞機普天匝地召眾云惟有華林拄杖子風光不藉四時催。

化主至上堂舉黃龍南禪師上堂云世間有五種不易第一化者不易第二施者不易第三變生爲熟者不易第四端坐受供者不易且道第五種不易是甚麼人聻便下座乃云弁山不似黃龍小膽子今日要與諸人覿面拈出顧左右云且道第五種不易是甚麼人聻良久云舌短三寸觜長二尺。

臘八上堂舉世尊曰我初成正覺時普見身中一切眾生成正覺喝云者般說話大似拽人落水癩兒牽伴狼籍不少以致後代兒孫个个依艸附木當時若遇殺人不眨眼的漢子管教者老瞿曇瓦解冰消何故茫茫宇宙人無數那个男兒不丈夫。

祈晴上堂凍雨霏霏連夜墜千峯霧鎖波濤沸廬陵米價勢撩天投子油錢騰踴貴聖僧堂內皺雙眉默坐無言常噓气休噓气弁山有个解愁方說與諸人仔細記揮拂云撥出雲中日一輪依然宇宙光風霽。

上堂舉拂云在天成像在地成形在日月爲晦爲朔在四時爲寒爲暑今在弁山手裏成个甚麼五位君臣耶三要賓主耶三句關鍵耶六義圓相耶者裏剖析得出不妨背負須彌胸納滄海劍樹刀山喝使摧鑊湯鑪炭吹教滅若能如是始稱衲僧意气還有麼良久云且莫鉆龜打瓦。

上堂侵早分明剖露而今特又重宣莫怪婆婆觜碎多因媳婦耳頑大眾還識弁山眞實爲人處麼卓拄杖下座。

元旦上堂昨日舊年尾家家換郁壘弄獅子裝小鬼不用世尊拈花笑破許多人觜今朝新歲頭各各賣風流擲骰子蹴气毬一一眞常獨露何須斷臂別求祇如拈卻頭尾不涉新舊又作麼生話會舉拂云皇圖鞏固帝道遐昌佛日增輝法輪常轉伏惟大眾各各萬福不勞久立。

湖州府楊都督請上堂震威一喝云大眾會麼果能會得正法眼藏涅槃妙心以及五家門庭百千公案無不了了正好明展龍韜暗藏虎略劍戟叢中髙提祖印弓矢弦上妙運靈機直得釋迦彌勒倒退三千波旬魔黨伏屍萬里正恁麼時撥亂爲治移俗易風使皇風與祖風而並扇俾佛日共舜日以常明且道向上還有事也無復喝一喝云回途復妙持金印正令曾無一字傳。

解制上堂今朝正月十五大施門開無阻人人眼蓋乾坤个个气吞佛祖肩頭拄杖如龍腳下艸鞋似虎𨿽然只如古人道有佛處不得住無佛處急走過三千里外逢人不得錯舉作麼生商量若商量不出且看者木上座爲諸人展演去也拈拄杖一齊打散。

﹝淸淨庵徳隆備資敬刻

百老和尙語錄第三卷

﹞嘉興大藏經百愚禪師語錄

百愚斯禪師語錄卷第四

住國山善權寺嗣法門人智操住靑龍隆福寺嗣法門人智湛編次

住湖州弁山龍華寺語錄

開山瑞和尙十周上堂○先師來也普爲現前大眾示此滿月輪相令入無礙解脫法門爲慳貪眾生說檀波羅蜜爲犯戒眾生說毗黎耶波羅蜜爲瞋恚眾生說羼提波羅蜜爲懈怠眾生說精進波羅蜜爲散亂眾生說禪定波羅蜜爲愚癡眾生說智慧波羅蜜爲著邪解者說正見爲狂妄者說修證爲執語句者掃除語句爲謬認棒喝者呵斥棒喝或有格外人來不立根機直提向上使瞽者明聾者聽跛者行凡者聖悉究竟於一切智地大眾果能見得聞得則知先師𨿽去世十周而未曾去今日來而未曾來淨法界身本無出沒大悲願力示現受生眾中還有知恩報恩者麼良久云鏤骨銘肌未足酬。

上堂承言者喪滯句者迷還有不承言滯句者出來試道看問善信設齋請師升座有何利益師云孟春猶寒進云一言透出靑霄外石牛掉尾說無生師云泥裏洗土塊乃雲春雨瀟騷峯添嫩翠春風遊漾柳夾新煙花石含長春之色寶珠燦不夜之光鳥奏無生竹鳴般若歷歷見聞不昧明明聲色難該大眾正恁麼時且道是阿誰分上事○分明一樣窗前月才到梅花便不同。

上堂弁嶽峯頭浪滔天太湖波底大火發烏鴉變作白鷺鷥醯雞吞卻黃毛獺碓觜笑咍咍秤錘鬧聒聒嚇得湖州城裏十字街頭石敢當手之舞之足之蹈之云阿喇喇阿喇喇便下座。

埭溪石缽大師請上堂目擊道存猶爲鈍置指掌意諭已涉廉纖去此二途還有相見者麼問師登猊座法戰當陽敵勝驚羣請師舉唱師雲雨過靑山翠花開流水香進云庭前柏樹枝枝秀續葉聯芳事若何師雲水晶甕裏浸波斯進云覷破慈顏歸故里兩株丹桂永昌昌師雲閒言語乃云空裏掛擂錘眉端懸寶劍其把斷也海嶽昏迷其放開也春光燦爛敲唱雙行主賓互換擬思鷂子過新羅禪客徒勞著眼看卓拄杖下座。

上堂昔盤山道向上一路千聖不傳慈明道向上一路千聖不然乃云二尊宿大似假借豪門虛彰聲勢若是向上一路依舊拈掇不出弁山今日要與諸人覿面拈出擲下拄杖云看看便下座。

佛川克歸和尙請上堂野山光射弁山頭花石回春香气浮可笑昔年宣老語至今平地兩條溝大眾今是佛川法侄率眾光臨兼請說法到者裏說甚麼卽得豎拂云靑艸渡頭開正眼紫羅帳裏合知音。

上堂雲山崱屴處處展畫圖於眉端溪澗潺湲時時奏簫韶於耳畔野花發頭陀之笑幽禽泄少室之機亙古亙今彌綸不墜徹頭徹尾迥絕遮攔諸禪徳還會麼自古春風無厚薄貧家桃李也成陰。

東禪憨石和尙請上堂舉蛤溪相見洛浦浦問曰自從梨溪別後今得幾載溪曰和尙猶記得昔時事浦曰見說道者總忘卻年月也溪曰和尙住持事繁且容仔細浦曰打則打會禪漢溪曰某甲消得浦曰道者住山事繁乃云二老可謂有賓有主有放有收檢點將來總是互揚家醜弁山今日將條龜毛索子縛作一團拋向山門外寶珠池浸殺了也還有相救者麼如無且請東禪法侄爲伊解交。

上堂弁山一句子端的要人委香鑪一張口桌子四隻腿搖手云低聲低聲因甚如此若在明眼人前管教笑破驢觜。

上堂一番晴一番雨連日重重爲伊舉莫教億劫受伶俜剔起雙眉急薦取急薦取燕子喃喃梁上語大眾昔歸宗會下一僧夜半忽大叫云我悟也我悟也一眾駭然天明歸宗上堂云喚昨夜大悟的僧出來僧出宗云你昨夜見个甚麼道理便云大悟僧曰尼姑元是女人做宗休去乃雲歸宗老漢𨿽有封侯之功而無奪符之作者僧大似貧兒得餿飯論量將來俱是鳳頭雞尾弁山若見者僧與麼道痛與三十拄杖趕出山門何故重賞之下必有勇夫。

悉檀大師請上堂柴林一隻箭久隱同安院無敢攖其鋒狐狼聞膽戰昨日親到來也須仔細看諸禪徳見麼顧左右雲遠則隔三千近之在覿面。

龍泉玄素大師請上堂舉拂子云無偏無正無主無賓門外剎竿一任踢倒扶起匣中寶劍何妨豎弄橫拈葉續花聯於不萌枝上鳳舞鸞翔於無影林中不涉功勛得大自在大眾且道是甚麼人良久云手握金鞭問歸客夜深誰共禦階行。

道林鏡愚大師請上堂春滿華林月滿溪子規枝上向人啼新丰一曲誰同調幸喜今朝和得齊作撫琴勢云不是知音徒側耳悲風流水夕陽西。

資福伴我和尙請上堂寶珠池外像駕遙臨花石軒中風雲際會直得枯桐發響怪石騰輝聞所未聞睹所未睹會得公案圓成若也躊躇不妨舉似昔道吾禪師遷化後石霜爲住持一日漸源持鍬上法堂從東過西從西過東霜云作甚麼源云覓先師靈骨霜云洪波浩渺白浪滔天覓甚麼先師靈骨源云正好著力霜云者裏鍼札不入著什麼力源持鍬肩上便出乃云石霜漸源可謂同條共貫收放臨時仔細看來猶未剿絕要得剿絕麼先師靈骨謾勞尋溢目煙光亙古今堪笑持鍬徒著力何如撫掌共披襟。

上堂拈拄杖左卓云者裏會得山僧性命在諸人手裏右卓云者裏會得諸人性命在山僧手裏橫按膝云截斷眾流不通凡聖又如何話會以拄杖指雲山門騎佛殿燈籠拽露柱從諸人面前過還見麼儻或未見且聽山僧自歌去也雲淡風輕近午天傍花隨柳過前川時人不識予心樂維那才出師云將謂偸閒學少年。

上堂夜明簾外木馬嘶風古鏡臺前泥牛吼月穿開碧落不涉途程蹋碎澄潭那畱朕迹思量莫測情識安通果能委悉百千法門同歸方寸河沙妙徳總在心源永息馳求復有何事𨿽然祇如轉功就位又如何歸家月冷琴聲靜畫閣騰騰寶篆斜問古鏡臺前卽不問泥牛吼月時如何師云豪家偏覺貴進云還有奇特事也無師云黃屋不知尊進云新羅國裏打鼓南贍部洲說法未審甚麼人境界師云非闍黎境界僧一喝師便打。

上堂溢目好風光不須更別討檻外鳥關關峯頭云緲緲諸禪徳曉不曉人皆愛月夜眠遲我獨惜花春起早拈拄杖云會得也與三十拄杖不會得也與三十拄杖何故不見道負恩者多知恩者少。

佛誕日祈嗣請上堂金雞生彩鳳玉兔產麒麟透出威音外風光徧界新豎拂云悉達太子來也於斯見得未離兜率已降皇宮於斯不見未出母胎度人已畢見與不見且拈放一邊祇如露柱懷胎燈籠發笑明个甚麼事好大哥三个孩兒抱花鼓莫來攔我毬門路擲拂子下座。

披剃請上堂天何言哉四時行焉百物生焉良久云昨夜太湖波底火發燎卻帝釋天主眉毛嚇得陜府鐵牛走向新羅國裏去也果能見得不越戶庭而出家事畢喝一喝云大似趙婆酤酢。

上堂舉拂云大眾者拂子也甚奇怪適來妙用神通大作佛事現觀音三十二應說維摩不二法門然後還復本形卻被山僧按下了也如信不及更有一偈不妨諦聽松陵有信士登山請說法山僧口門窄拂子爲叨呾萬象森羅側耳聽寒山拾得活笑殺惟有彌勒暗點頭云恰恰恰胡餅無汁不勞呷。

上堂拈拄杖云云騰致雨露結爲霜用之則行舍之則藏大眾只如不捨不用又如何卓一卓云石女歌殘明月冷木童笑指野雲忙。

至湖州永丰庵請上堂江城二月柳煙新幽鳥枝頭笑語頻好个圓通門大啟知音不必更叮嚀到者裏不許思量那容計較若是頂門眼開腳下綫斷自然翻身北斗轉步南辰眉毛掛劍銀漢乘槎處處興無緣之慈時時作不請之友奇特中現大奇特殊勝裏爲大殊勝直教佛祖無處摸索凡情豈能測度𨿽然更有一人常在途中不離家捨不離家捨常在途中且道誰是其人顧左右喝一喝下座。

至晟溪利濟寺請上堂大道懸曠體絕修證性海湛寂不立纖塵那畔承當守株待兔言前領荷緣木求魚直須掀翻鳥道迥絕階梯截斷要津不通凡聖正謂別人行處我不行別人住處我不住到與麼田地一任奪猛虎食抉驪龍珠黑暗獄中敲枷打鎖餓鬼隊裏放火傾漿正眼看來總非分外眾中還有其人麼晟溪浪暖春雷動無限魚龍透禹門。

至烏鎭法眼庵請上堂大眾還會第一義麼適來雲松大師爲諸人一椎粉碎了也具眼作家向者裏一見不須再見一聞勿勞再聞不惟大家幸甚亦免遞相鈍置儻或猶豫有个補闕眞言爲眾拈出木童拍手忙歌舞石女徘徊笑不休正眼看來成底事無端屋裏販揚州。

至密印寺上堂門迎緣水翻性海之波瀾閣聳靑霄朗義天之气象性空鐵笛響過白雲髙峯泥牛夜銜明月果能言外知歸何勞分明剖析𨿽然也要據款結案豎拂云夾路桃花風雨後馬蹄何處避殘紅。

至雨新庵請上堂初興蘭若地花雨滿新林屋後幽禽語門前流水音頭頭正法眼物物涅槃心端的如親薦風光貫古今。

至喜宥寺請上堂昔日世尊在楞嚴會上語阿難言晦昧爲空空晦暗中結暗爲色色雜妄想想相爲身聚緣內搖趨外奔逸昏擾擾相以爲心性一迷爲心決定惑爲色身之內不知色身外洎山河虛空大地咸是妙明眞心中物喝一喝云大小世尊好似扶鴨上壁牽驢過橋不惟傍觀掩鼻亦乃徒廢精神今徹上人請揚佛法如何施展豎拂云黃金自有黃金價終不和沙賣與人。

立監院上堂股肱社稷惟憑赤膽忠心黼黻叢林務要銅頭鐵額能如是也直得風行艸偃玉轉珠回賓主交參君臣會合肅肅雍雍熙熙穆穆自然陰陽燮而鼎鼐調祖道興而宗風振若是恁麼事方得恁麼人若是恁麼人方得恁麼事豎拂云見麼三腳驢兒今又出華林園裏弄蹄行。

結夏上堂今朝四月半千差都一貫坐斷主人公不落第二見果能脫體無依何須蠟人爲驗縱有个口似血盆牙如劍樹用若轟雷機猶掣電的到者裏華林主人腳汗气還未夢見在且道淆訛在甚麼處良久云且待秋風起爲伊通一綫。

上堂鷲嶺拈花淨地撒沙少室面壁忒煞狼藉負石春碓失錢遭罪磨磚作鏡平地掘井廬陵米價一場話杷雪峯輥毬附贅懸疣道吾舞笏刻鶴類鵠洞山五位白璧增颣臨濟三玄掘地覓天從頭檢點將來都該喫山僧手中棒忽有長老出眾髙聲曰和尙者般爲人也不得無過山僧向他道行人更在靑山外問動則徧界生光寂則乾坤失色除此二途如何是尊貴一路師云幽鳥林端語好風池上來進云當堂懶坐桐陰翠階下慵行艸色深師云舉目猶錯過進云錯師云擡頭萬八千。

誕日上堂若是父母未生已前以至那畔更那畔一著子縱是云興百問瓶瀉千酬到者裏祇教目瞪口啞分疏不下除非是格外英靈開得隻眼一覷覷透從本以來無凡無聖無修無證參天地育萬物體包法界數越河沙從古迄今靈然不昧豎拂云祇如者个又作麼生慶贊火中開菡萏香不藉薰風。

立監院上堂拈拄杖云綱紀以此而振祖道以此而彰直得上下交參內外和睦揚岐燈盞重明於室內性空鐵笛再響於雲間觸目荒榛化作千重寶樹徧地瓦礫翻爲百尺瓊樓不是神通所使亦非法爾如然到者裏畢竟如何承當卓一卓雲從前汗馬無人識只要重論蓋代功。

上堂一念無爲千差坐斷大地平沈魔佛一貫流水滔滔白雲片片無去無來非遷非變本無老幼奚雲貴賤肚饑加餐熱時打扇一種平懷覿體成現如斯告報決不相賺喝一喝云任從俊鶻突靑霄莫學渴鹿奔陽焰。

結制送法衣請上堂舉衣云金鍼密密錦縫層層映日月之光華奪山川之秀麗大眾見麼昔日嶺頭提不起今朝檀越送將來搭衣升座白椎竟乃云封卻拄杖頭牢結布袋口宇宙不通風山河顚倒走千眼大悲祇好傍觀八臂那吒安敢措手縱是陜府鐵牛嘉州石象也祇得魄散魂飛毛骨抖擻眾中還有不在里許者麼卓拄杖云蝦跳不出斗。

上堂經中道或有世界以光明爲佛事或有世界以音聲爲佛事或有世界以莊嚴爲佛事或有世界以飲食爲佛事或有世界以衣服臥具爲佛事且道弁山者裏以何爲佛事揮拂雲山上松門前竹靑者靑兮綠者綠昨宵驀地起狂風七長八短各彎曲咄明眼衲僧莫輕忽。

冬至上堂云凝大野明暗奚分雪覆層巒正偏莫辯當此時也直得地凍天寒鱗潛羽隱行人絕迹於道路漁翁罷釣於江幹𨿽然也不得一向滴水滴凍冷冰冰地去今日放開一綫只教寒谷陽回冷灰發焰全彰佛性妙義不落時節因緣正恁麼時是甚麼人受用仰勞大眾同到殿前普禮三拜。

本空禪徳請上堂一心本空萬物奚有不有而有是爲妙有不空而空是爲眞空豎拂云諸昆仲且道者个是有耶是空耶若謂之有不同有見常見之有若謂之空不共邪見斷見之空若謂之不有不空此又殊矯亂相違之說若謂之亦有亦空而迥異顚倒戲論之謗到者裏縱饒四句齊驅百非並遣此猶是知解宗徒若到弁山門下正好喫棒眾中還有道得出類拔萃的句麼喝一喝云靑林有雀安知鵠碧海非鯤不化鵬。

薦親請上堂有情之本依智海以爲源含識之流總法身而爲體揮拂云昨夜三更凍得南泉水牯牛變作雲巖獅子驀地哮吼一聲直得地獄天堂魔宮佛國一時瓦解冰消了也正恁麼時向甚處著眼一輪明月家家有九品蓮花處處開。

上堂峯巒秀麗鶴不停機靈木迢然鳳無依倚正恁麼時如何湊泊眾中莫有湊泊者麼問法戰當陽卽不問安邦定國事如何師便打進云恁麼則一人有慶个个沾恩去也師云日下孤燈切忌失照進云今朝若不蒙師指焉知化外有春風師云更須喫棒始得乃云一拶一挨一揚一播諸佛頂寬波斯鼻孔大分明不覆藏軒眉猶錯過不錯過左轉右轉隨後來子湖要打劉鐵磨。

徳丰披剃請上堂白衣脫卻換緇衣一念無爲入聖時自利利他絕等匹是名出世丈夫兒果能如是便乃了生脫死超佛越祖轉塵勞以成正覺化熱惱而作淸涼以及四恩三有無不酬畢𨿽然又古人道出家乃大丈夫事非將相之所能爲且道出家有何奇特良久云萬古碧潭空界日再三撈捷始應知。

臘八上堂釋迦老子於臘月八日夜睹明星而悟道拈拄杖雲山僧拄杖子昨夜亦睹明星而見道不料釋迦老子於二千年後幸獲同參忽有衲僧出眾髙聲云釋迦老子三祇果滿六度行圓所謂天上天下惟我獨尊且道拄杖子有甚長處敢與釋迦老子認爲同參山僧但向他道你要見拄杖子長處麼等閒拈出無回互千聖齊教立下風。

上堂臘盡春回萬里湖山呈舊面雪消日暖幾村梅柳泄眞機明明聲色難該歷歷見聞不昧果能會得可以同塵異類遊刃萬機隨緣瀟灑放浪無拘𨿽然更有格外一關又作麼生透揮拂云夜半金烏穿海底天明玉兔上松梢。

元旦上堂自有佛祖以來其說法者鼓▆舌海口之談縱云興瓶瀉之辯橫說豎說而不勝枚舉惟有新年頭佛法未曾有人說著山僧今日直得倒腹傾腸徹底掀翻總教諸人直下構去揮拂云勝日尋芳泗水濱無邊光景一時新等閒識得東風面萬紫千紅總是春顧左右云一任諸人貶剝。

元宵解制上堂柳陌花街該徹威音那畔星橋燈市全明迦葉門頭拈拄杖云今日揭卻封皮打開欄圈放出水牯牛一任溪東溪西橫攜木上座從教江南江北或嘯傲於沒陰樹下或徘徊於無影峯頭舉足下足莫非玄路左之右之無殊鳥道是則是又古云淸光照眼似迷家明白轉身還墮位且道利害在甚麼處卓拄杖云莫守寒巖異艸靑問結制已前則不問今朝解制事如何師云艸鞋暗咬腳進云人人猶角虎个个若飛龍師云拄杖慣磨肩進云弁嶽一枝光燦爛直教千古永流芳師云劍峽放木鵝。

上堂圓同太虛明若杲日金剛無以諭其固劫石無以譬其堅寂兮寥兮周行而不殆獨立而不攺迥超象外恆露機先大眾會麼今日是東明庵主七帙之辰請山野爲眾敷揚第一義只如第一義作麼生敷揚擲拂子云堂前拋出大家看。

密聞禪師請上堂春風何太惡吹坼百花萼幽蕙吐新芳夭桃紅灼灼喜气動眉梢華林不寂寞報爾諸禪人於中須領略急領略莫把右軍鵝認作支遁鶴大眾會麼今是密聞法侄不憚跋涉遠抵弁峯爲眾請法若道有法可說埋沒先聖若道無法可說孤負諸昆畢竟如何道得恰好去○看取梅山山上月剡▆常照萬家春。

薦親上堂佛眞法身猶若虛空應物現形如水中月拈拄杖雲山河國土明暗色空適被拄杖子攪作一團混成一塊無淨薉可分無凡聖可辯正恁麼時總教鱗甲羽毛醯雞蠛蠓艸木叢林沙磧瓦礫一个个放大光明作大佛事獲大自在證大解脫以此盡孝無孝不盡以此酬恩無恩不酬𨿽則如是大眾還見顧君先慈行藏處麼卓一卓云花開碧岫山裝面月印寒潭水畫眉。

啟建大悲懺期上堂相逢不拈出舉意便知有且道知有个甚麼試說看問徳山棒臨濟喝總是門庭施設祇如棒喝不到處和尙如何垂示師云分明看取進云一片湖光封素練珊瑚撐破滄江月師云臘月扇子乃舉拂云大眾見麼觀音大士來也從聞思修入三摩地超越世出世間十方圓明獲二殊勝三十二應十四無畏於中或現一首三首五首七首九首十一首乃至一百八首千首萬首八萬四千爍迦羅首二臂四臂六臂八臂十二臂十四十六十八二十至二十四臂乃至一百八臂千臂萬臂八萬四千母陀羅臂二目三目四目九目乃至一百八目千目萬目八萬四千淸淨寶目現一一形誦一一咒其形其咒能以無畏施諸眾生大眾若見大士來處則知先兄久和尙去處若知久和尙去處亦知丁公蒼舒姚公大雅落處若知他二人落處便知三界九有十二類生莫不一一皆具如幻聞薰聞修金剛三昧共入無礙圓滿大陀羅尼門大眾還信得及麼如信不及觀音大士入隱身三昧去也喝一喝下座。

上堂肇論云夫至人空洞無象而萬物無非我造會萬物以爲自己者其惟聖人乎弁山不然有時恁麼將一莖艸作丈六金身用有時不恁麼將丈六金身作一莖艸用豎拂云大眾者是一莖艸丈六金身在甚麼處門外碧桃千樹錦分明畫出武陵溪。

披剃請上堂剃卻無明艸體掛福田衣彈指離塵俗瞥然入聖基本自絕修證那復涉階梯頭頭怕不昧念念莫相虧明珠含蚌腹菡萏生淤泥世間於出世有爲及無爲拈來俱截斷撒手了無依然此猶是衣綫下事更有向上一機大眾要會向上一機麼由來佛法無多子松柏經霜始見奇。

久默和尙十周請上堂五臺山上云蒸飯佛殿階前狗尿天剎竿頭上煎錘子三个猢猻夜簸錢者裏著得隻眼不惟覷透古人落處亦知我先兄出世六年獨踞猊牀髙懸寶鏡舒長舌瀉懸河而未曾說著一字示寂十載不動唇吻匪現威儀坐斷十方不畱朕迹而未曾離一字非但十載爲然乃至過去現在未來無量劫亦如是去來坐立常演斯事而無懈倦所謂說時默默時說直欲人人披迦葉上行之衣个个坐如來法空之座同登彌勒之閣共入普賢之境正恁麼時直得功成而不處名遂而身退及盡今時寧居那畔呼回石女打秋千於牡丹花下喚轉木童歌雪曲於明月堂前且道知恩報恩者是甚麼人華林園裏爲靈瑞破暗室中第一燈。

上堂運斤去堊徒誇技能煉石補天轉見縫罅若是英烈丈夫直須向劫前轉步那畔搖頭一任吐霧騰雲興波作浪其道有也纖塵不立其道無也萬象縱橫是以毗目仙人執善財童子手時善財自見其身往十方十佛剎微塵數世界中到十佛剎微塵數諸佛所見彼佛剎及其眾會諸佛相好種種莊嚴或經百千億劫或經不可說不可說佛剎微塵數劫時彼仙人放善財手卽時善財自見其身還在本處果到者般田地不展眉睫而洞察秋毫不假音聲而談超四辯𨿽然若到弁山猶在正中亭外未見華林堂奧在要見華林堂奧麼隔墻花影動疑是玉人來。

佛誕日徳麒披剃請上堂今朝四月八咄哉小悉達才出娘肚皮便爾口叨呾豎拂云雲門老漢來也嚇得黃面瞿曇戰戰競競躲身不及走向諸人眼睛裏大眾若摸索得他著不除須髮而出家事畢不搭袈裟而尸羅圓滿儻或機思遲鈍山僧與諸人摸索看以兩手掩面良久放手云貓。

上堂釋迦老子云我於三七日思惟如是事諸上座進堂已三七日且道釋迦老子思惟甚麼事者裏緇素得出可謂峻峭可謂英特若緇素不出前面是山門後頭是佛殿身冷卽加衣肚饑便喫飯不用細思量胡爲更打算自家咬著舌尖頭大事方知已了辧見不見嘉州石象喫生薑陜府鐵牛出白汗參。

上堂壠上木童吹觱築閨中石女繡花冠韓盧咬殺子湖狗舜若多神笑破顏此四句偈有一句是正中偏有一句是偏中正有一句是正偏兼帶有一句是正偏不立余卽不問汝諸人且道那一句是正偏不立者裏倜儻分明三七日內亦不虛棄許上座頂門具眼可謂選佛場中一狀元也有麼有麼一僧便出師云禹門浪急難棲泊幾許魚龍點額歸。

上堂欲識當陽句分明覿面提白雲隨出沒流水任髙低鐵馬追風遠泥猿傍月啼目前如薦得無物可堪齊𨿽然此正是閨閣中鍼綫工夫須知有大丈夫出格之事還知大丈夫出格之事麼喝一喝云向者裏薦取。

長興世珍魏封翁爲子公錫會試聞捷音至請上堂祖師門下不涉功勛選佛場中髙標聖境髙標聖境且置只如心空及第者是甚麼人試出說看問龍驤雨驟虎嘯風生正與麼時請師接待師云扶搖浪激三千丈進云幽鳥一聲朝雨霽猿啼髙樹晚風淸師云看取鵬騰萬里云進云且喜今朝有慶師云有賴證明乃云離匣寶劍紫气騰霄出袖金錘寒光炫目其把住也風雲變色其放行也宇宙回春所以道大機必得大用生大人必具大智到者里正好入廛垂手隨類現身經緯天地紛紜古今發一機而頓落羣峯露一境而橫吞萬派可作三寶之屏翰爲大川之舟楫大眾只如出類拔萃一句又作麼生卓拄杖云桃花已透三層浪月桂還攀第一枝。

弁山退院上堂卓拄杖云有時雷鍧電激雲行雨施但知進而忘其退有時月霽空澄風恬浪靜但知退而忘其進是以機貴回互妙在轉功不得一向死堆堆的住在者裏𨿽不住在者裏亦未曾離卻者裏從上諸聖不敢獨居此位昔曹山辭洞山洞問汝向甚處去曰不變易處去洞曰不變易處豈有去也曰去亦不變易所謂舒捲不落功勛去來了無背向此是洞山父子行藏處只如今日退院一句又如何卓拄杖云紫燕鶵成辭舊壘午雞啼罷啄陰階。

﹝無塵貞道人捐資敬刻

百老和尙語錄第四卷

﹞

百愚斯禪師語錄卷第四嘉興大藏經百愚禪師語錄

百愚斯禪師語錄卷第五

住國山善權寺嗣法門人智操住靑龍隆福寺嗣法門人智湛編次

載住靑龍隆福禪寺語錄

順治壬辰夏在弁山龍華寺受請上堂曹家女子愛風流惹得東鄰西捨求悔不當初不嫁好一場未了一場羞豎拂云者是曹家女且道他丈夫是甚麼人良久云自古上賢猶不識造次凡流豈可明。

結制上堂拈香白椎竟乃云運鉗錘開鑪韝把定牢關無內外虛空擊出髓常流大地山河成一塊好大哥且休怪直饒鐵額與銅頭擬議不來百雜碎眾中還有不假鉗錘者麼問法筵龍象眾當觀第一義如何是第一義師便打進云棒下分身原不隔剎塵隨處共悠悠師云且過一邊乃云靑龍今日正是棒打石人頭嚗嚗論實事也不與你論人境說賓主也不與你分正偏明滲漏只要卒地折爆地斷息凡情離聖解懸崖撒手自肯承當絕後再蘇欺君不得到者田地一任烹佛祖作羹湯拈鴆毒爲乳酪殺活無礙擒縱自由豈不暢快生平𨿽然直饒及盡今時三世諸佛口掛壁上更有一人猶不肯在大眾還識此人麼喝一喝下座。

舉寒松操首座立僧上堂舉一不得舉二放過一著落在第二盤山老漢忒煞勞攘拈拄杖云靑龍則不然舉也在我放也在我不舉不放也在我所謂我爲法王於法自在到者境界一任符懸肘後劍掛眉間爲綱爲紀爲準爲繩與一切人分憂解難舉直錯枉爲法門之梁梀作僧眾之鹽梅眼目人天鉗錘佛祖且道誰是其人卓拄杖云雪後始知松柏操事難方見丈夫心。

上堂浹旬陰雨飛今日晴方好倚楹負暄霜寒枝上頻啼鳥錦霞似散未散楊柳欲靑不靑野水涵天表春信梅花知此情復誰曉趙老茶雲門餅靑州棗信手拈來滋味非關舌上討堪憐逐气尋香客蹉跎好光陰笑煞西鄰王大嫂良哉觀世音全身入荒艸。

上堂心月孤圓光吞萬象光非照境境亦非存光境俱忘復是何物盤山老漢恰似囫圇吞个棗靑龍今日不免翻案去也拈拄杖云拄杖子昨夜惡發踴於虛空現十八變卽時將百億須彌盧百億日月宮百億四天下攪作一塊混作一團於其中間了無生佛之名復有何物可得正恁麼時諸昆仲向甚處回避若回避不及各人照顧自己缽盂好。

鐘道人誕日請上堂野老家風興不孤茅檐竹徑曉霜鋪等閒懶話朝堂事醉裏何妨笑語粗仙慵做佛奚圖得喪胸中一物無彭祖奇年髙八百怎如壁上掛葫蘆。

上堂舉水潦和尙問馬祖曰如何是西來的的大意被祖攔胸一蹋豁然有悟遂起大笑云也大奇也大奇無量法門百千妙義總向一毫頭上識得根源去也豎拂云者是一毫頭上大眾還識麼喝一喝云猛虎不餐幾上肉紅鑪豈煉囊中錐。

岫云披剃請上堂卓拄杖云者个在天而天在人而人在僧而僧在俗而俗復卓一下云在天而非天在人而非人在僧而非僧在俗而非俗若果如是不窺戶牖而徧見天下不越庭際而出家事畢然猶未是極則事如何是極則事金剛寶劍驀頭揮識斷紅塵透祖機應物還如雲出岫金烏夜半燦光輝。

重建大殿上堂虛空結彩平地興雲拈須彌於蝸牛角上掇世界於醯雞眼中是何三昧所致具眼者辧看寒松首座問梁升寶殿彩結虛空鼎新句子如何酬唱師云匝地紅輪照進云匝地紅輪正是升梁畢竟何爲鼎新師云虛空紫气騰進云與麼則蝸牛角上堆山嶽醯雞眼裏納須彌師云一任贊嘆進云是何言歟師便休去乃云玄黃未判偏正未分早已有者大寶王剎非狹非廣無成無壞本自莊嚴不假造作過去諸佛於此中間究竟圓滿入般涅槃未來諸佛於此中間成等正覺遞相出興現在諸佛於此中間舒廣長舌轉大法輪東西列祖於此中間互相授受提持正印天下老凍儂於此中間建宗立旨豎大法幢後來性空禪師於此中間別展家風泛木盆於浩渺吹鐵笛於雲間迨宋及今六百餘年音容猶在山僧數載以來於此中間開疆辟土架木鋤云𨿽不敢媲美先哲聊爾追步後賢只要大眾親證親悟到大寶王剎若是有力大人於此繼往開來起墜興廢搬磚弄瓦各顯神通運水挑泥無非佛事一任豎者爲柱橫者爲梁巨者爲棟細者爲椽一多無礙小大相容檐牙參差繞挹九峯之翠榱角錯落橫吞三泖之汶龍江旋繞鶴渚瀠洄說甚人間兜率洞府仙宮只教徧大地是圓覺伽藍盡虛空是普光明殿五湖衲子杖笠云奔十方檀那輪蹄輻輳人人悟般若眞宗各各助無爲之化且道如何是古路重揚一句皇風浩蕩乾坤闊佛日增輝宇宙新。

上堂昨夜雨何來乒乓打窗紙驚開柳眼靑滴破梅花觜濕卻舜若眉法身冷如水天曉開門看浪花橋畔起若是恁麼人拈頭便知尾還有恁麼人麼昔甘贄行者至南泉設齋時黃檗爲首座行者請黃檗散嚫檗云財法二施等無差別者云若恁麼如何消得遂將去少頃復請黃檗散嚫檗云財法二施等無差別者便散嚫乃云黃檗大似停囚長智行者亦是貧兒賣富𨿽然二俱作家檢點將來不無滲漏若是靑龍作黃檗待行者請施財信手拈來劈面便擲行者𨿽通身是眼管教措手不及。

薦親請上堂知幻卽離不作方便離幻卽覺亦無漸次此是黃面老子將差珍異寶一時撒向諸人面前了也設或機思遲鈍勿怪重宣偈言卓拄杖云惟有者个力超出一切法不落於無漏安屬於有爲遠離三乘道迥超聖凡位罔極劬勞恩一念皆酬畢有情與無情普令登彼岸喝一喝云者些絡索從甚處得來不因梅放早怎見隔年春。

上堂雁過長空影沈寒水雁無遺蹤之心水無畱影之意古人與麼道也是鬼窟裏作活計靑龍從來不會捏怪顧左右云昨夜三更文殊與普賢相毆一人云根本智內勿容纖塵一人云萬行門中不捨一法遞相爭論不已卻被山僧拄杖子聽見云你者一對擔板漢來者裏驚羣動眾卽便趁出了也大眾曾夢見者消息麼爲人不作虧心事半夜敲門不喫驚。

西源禪徳七帙請上堂騎駿馬驟髙樓萬里銀河輥玉毬百歲翁翁著五彩不風流處也風流惟有衲僧家不教而能不言而諭說甚天地同根萬物一體壺中日月袖裏乾坤正好與無量壽如來眉毛廝結把臂偕行作个同參○無量壽如來於中出現大眾看看揮拂云黃鶴樓前鸚鵡洲。

元旦上堂一年好景今爲最莫當等閒空自棄梅嫩雪香月影肥云晴日暖鶯聲細白頭婆子把花簪丫角老兒騎竹戲眾兄弟會也未不會但看東村王大伯燒錢稽首祝堯天一曲升平徧大地。

上堂今日是元宵佳節正值燈明如來出現於世一燈然百千燈燈燈相續焰焰無窮盡未來際無有休息直得天花繚繞繒彩繽紛江村煙火光騰紫陌城市笙歌響徹雲衢水流般若之音鳥弄無生之曲拈拄杖云諸昆仲還見燈明如來麼若也未見拄杖子聊作个通事舍人云縹緲碧崔嵬滿目風光絕點埃柳放三千金世界梅開十二玉樓臺。

解制上堂石門險巇鐵關牢舉目重重萬仞髙無角鐵牛衝得破毗盧海內鼓波濤乃云泐潬英老可謂門風峻峭住處孤危仔細較量只會把住不解放行總不如靑龍者裏前無險巇之鐵關後無壁立之萬仞惟有茅檐竹椽紙幔繩牀門開八字路徑坦平來者任來去者任去東者自東西者自西任運騰騰了無羈絆於此薦得行腳事畢顧左右云眾兄弟今日因甚向平地喫交拈拄杖一時打散。

上堂道也者不可須臾離也可離非道也揮拂雲龍江浪暖鶴渚春奢柳飄金縷梅吐紅霞流水光中犬吠明月白雲影裏鳥銜落花於斯會得日消黃金萬兩若也踟躕切忌飯裏有砂。

觀音聖誕上堂豎拂云今日觀音大士於此拂子頭上誕生者裏著得隻眼正好興無緣之慈起同體之悲和泥合水散影分形處處爲明爲道時時爲瑞爲祥淨法界身本無出沒大悲願力示現受生○只如大士有三十二應且道者个是那一應春到上林多意气庭前玉樹長新枝。

上堂三月春光富貴天子規叫煞有誰憐好花無限成狼藉片片隨流過碧川一法若有毗盧墮於凡夫萬法若無普賢失其境界豎拂云者个有不得無不得親不得疏不得揮拂云不如一齊劃斷葛藤直使僧俗男女山河大地明暗色空總教成佛去正與麼時阿誰證明東園公夏黃公綺裏季角裏先生。

祈嗣請上堂舉僧問投子云初生孩子還具六識也無投雲急水灘頭打毬子僧不薦又問趙州急水灘頭打毬子意旨如何州云念念不停流乃云一人有雕冰鏤玉之巧一人具鑿影析塵之能𨿽則各遑妙手互相激揚怎柰鷸蚌相持漁翁得利如問靑龍初生孩子還具六識也無但道好个消息者裏見得一任參天地育萬物紹宗祧承祖業可謂室內眞子不同門外遊人有麼揮拂云春未去夏又回參差綠影漸成堆庭前不種梧桐樹也有丸苞天外來。

上堂山僧昔日得一句子至今受用不盡幾欲拈出只是罕遇其人捲而懷之二十餘年大眾且道是那一句子良久云金生麗水玉出昆岡。

元旦上堂天無私蓋地無私載日月任流遷春風無向背有者道衲僧家一味饑餐渴飲目視雲霄倦則向折腳繩牀曲肱打眠總饒乾坤覆墜而不驚洪波滔天而非覺說甚月之大小年之新舊看來猶是徐六擔板那知靑龍者裏有三種好事一則元旦祝延聖壽二則大眾各各萬福三則同脇禪徳年屆古稀更有一種好事大眾還知麼逢人但與麼舉。

結制送法被請上堂華簇簇錦簇簇描不成兮畫不足驀地展開覆大千燦然五彩耀人目拈拄杖云還有不被蓋覆者麼出來道看問昔日世尊拈花示眾今日和尙將何指南師云當空杲日照人寒進云殿閣風生來法席一灣溪水繞靑龍師雲閒言語乃云今日靑龍不圖諸人髙標勝境別豎慧幢但能一念無爲萬機寢削坐斷報化佛頭不落聖凡等見若如是也一任橫身那畔獨步丹霄捏扁虛空搓圓世界掀翻滄海喝碎白雲不爲分外苟非其人饒是生成釋迦長就彌勒稍有遲疑管教髑髏粉碎何故當軒秦鏡分明甚野幹無繇匿本形。

禮千佛懺上堂昔有一秀才看千佛名經問長沙云經中只見諸佛名號未審諸佛居何國土沙云黃鶴樓崔顥題詩後還有人題也未才云未曾沙云秀才若暇題取一篇好乃雲長沙諸方號爲岑大虫被者措大一問不免指東扯西推出一座黃鶴樓來唐塞靑龍則不然豎拂云千佛國土在拂子頭上小大相容一多無礙主伴重重作大佛事了也放下拂子復召眾云且道諸佛國土又向何處去也龜毛直透三千界瑞靄朱門十二樓。

上堂具足凡夫法凡夫不知具足聖人法聖人不會聖人若會卽同凡夫凡夫若知卽是聖人大眾要識凡夫法麼拍右膝云者裏薦取要識聖人法麼拍左膝云者裏薦取者裏且置只如凡之與聖相去幾何良久云桃花紅李花白年年何曾有異色舉似諸人尙不知問取東村王大伯尋常肝膽向人傾惱亂春風猶未歇。

上堂第一義好生觀倚天長劍逼人寒卓拄杖云髑髏擊碎阿誰曉南贍部洲北郁單便下座。

上堂气稜層光突兀異中來也是何物豎拂子云覿面施爲不見形擊香幾云分明打破精靈窟豹披霧而變文龍乘雷而換骨莫輕忽咄拋拂云衝霄須看撩天鶻。

上堂麥浪千層碧菜花一片金可憐枝上鳥啼破祖師心將甚麼喚作祖師心莫是鷲嶺拈花少室面壁喚作祖師心麼莫是黃梅付衣曹溪豎拂喚作祖師心麼莫是升堂入室鳴鼓白椎喚作祖師心麼乃至雨落地濕日出天晴星馳電捲魚躍鳶飛水流風動鴉鳴鵲噪喚作祖師心麼若與麼會大似向驢鞍橋上覓阿爺下頷破木杓邊認祖宗腦蓋料掉沒交涉旣都不是畢竟如何卓拄杖云塡溝塞壑無人會石爛松枯幾个知。

上堂金佛不度鑪木佛不度火泥佛不度水惟有眞佛屋裏坐趙州老漢與麼說話大似將心肝五臟兩手捧出只要人親見叵耐漆桶不快反成狼藉靑龍今日要與他拾遺補缺去也金佛不度鑪十八女兒滿面胡木佛不度火金毛獅子紙包裏泥佛不度水笙歌滿載瀟湘裏惟有眞佛屋裏坐喝一喝云堪笑牽牛去拽磨。

上堂靑艸池塘蛙鳴夜月芳園花榭鳥喚香風白鶴江頭東漁歌而西牧唱靑龍寺裏晨擊鼓而暮敲鐘昨夜驀地裏風吹動寶塔上鈴鐸兒冬冬丁丁丁丁冬冬直到大天曉驚出東方一輪紅大眾且道是何意旨以拂擊香幾云此方眞教體淸淨在音聞。

上堂龐公道難難十擔油麻樹上攤龐婆云易易下得牀來腳著地靈昭云也不難也不易百艸頭邊祖師意當時山僧若在喚來各與三十拄杖何也大小龐公只解屋裏販揚州祖師意猶未夢見在諸昆仲畢竟如何是祖師意喝一喝云曹溪波浪如相似無限平人被陸沈。

佛誕上堂○大眾看看今日釋迦老子特爲諸人示滿月輪說佛性義卽時大地震動天雨寶花直得廁坑頭漧矢橛現大人之相糞堆上破艸鞋作獅子吼聲塵塵獨露剎剎斯彰人與非人性相平等未離兜率已降皇宮未出母胎度人已畢又豈待毗嵐園裏無憂樹下指天指地復畫○○云誰把玉環敲兩段半沈滄海半浮空。

上堂靑龍家風澹薄接待不似諸方差脫老椽破屋摧殘折腳柴牀个个胸襟廓落人人鼻孔昂藏一味種田博飯有甚佛法商量旣不商量只如楊岐三腳驢子跳上三十三天善法堂裏打个轉身將帝釋頭上寶華冠一踢粉碎且道是个甚麼道理擊拂子云大風吹倒梧桐樹自有傍人話短長。

上堂今朝四月十五一言迥出今古昨夜犬吠韓盧天曉大虫趁虎驚起露柱搖頭嚇得燈籠作舞會得者掉臂卽行不會者更聽重舉下座。

解制上堂泥牛拽斷黃金索彩鳳衝開碧玉關蝴蝶撲翻花底月波斯倒捲水晶簾此四句有一句接上根人有一句接中根人有一句接下根人有一句格外提持不立根器諸禪徳且道那是格外提持不立根器的句若檢點得出一任七縱八橫東拋西擲活吞佛祖倒卓乾坤向萬里無寸艸處去亦得靑黯黯處去亦得三處度夏亦得一處安居亦得誰敢正眼覷著覷著則瞎卻渠眼若也未到者般出地刀尖有蜜君休舔蠱毒之家水莫嘗。

誕日上堂舉法眼因僧問云承教有言從無住本建立一切法如何是無住本眼云形興未質名起無名雪竇拈拄杖云拄杖是形名雙舉形卽無形名卽無名有等無見識瞎漢只認得个無形段無名姓的便爲極則不惟孤負法眼抑且違背古人乃云法眼教人向無形名上薦取有形名底雪竇教人向有形名上領略無形名的二老好似杭州人撐船靑龍卽不然豎拂云者个是名不可呼者个是形不可睹不立階級迥超今古慣向毒蛇腮邊揩癢偏去太歲頭上掘土惹得共工氏怒發將頭觸碎不周山女媧氏煉五色石以補大眾會麼五九元來四十五。

上堂秋雨彌漫灑醍醐於大地丹楓錯落布錦繡於千江芙蓉呈笑面月桂吐眞機步步無非寶藏頭頭總是家珍怎柰懷寶迷邦不解轉身就父若是具眼豪傑全身擔荷覿體承當所謂我本無心有所希求今此寶藏自然而至正好駕無底船撒漫天网釣吞舟之巨鰲打衝霄之彩鳳𨿽然更有一人在千人萬人之中不背一人不向一人且道此人具何面目卓拄杖雲長憶明州憨布袋逢人乞我一文錢。

結制上堂卓拄杖云靑龍者裏無法可說無禪可參無金剛圈教諸人透無栗棘蓬教諸人吞無玄要賓主句教諸人會一味要你搜空業識鎔盡偸心向威音那畔更那畔打个無底筋斗卻來者裏方堪湊泊眉毛罅裏藏海水拄杖頭上著須彌總不分外苟或未然饒有暴虎馮河之勇驅山塞海之能運斤成風煉石補天具百千神通無量妙用若到靑龍一點也用不著且道靑龍有甚麼過人處擲拄杖云慣將折箸攪禹門只要魚龍知性命。

漚和侍者爲業師周忌請上堂道遠乎哉觸事而眞聖遠乎哉體之卽神豎拂云者裏見得盡法界是金剛正體徧虛空是自己光明生本無生彩鳳那棲寒木滅亦無滅蛟龍安臥深淵來無所來猶孤月耀乎滄海去無所去若浮雲散乎太虛所謂生滅去來本如來藏𨿽然只如從素凝公去世一周畢竟向甚處行履以拂子指空中雪云一片與兩片俄然無不徧九峯玉鏤成三泖銀砌岸白鶴隱無形烏藤正出現楊柳眼裏文殊大士賣風光梅花影中普賢菩薩逞神變塞壑塡溝無不是普天匝地休分辧休分辧急須薦莫待明朝紅日升依然露出本來面大眾如何是本來面喝一喝下座。

上堂一九二九三四九相逢盡道難出手夜深玉兔嚼寒冰凍得金烏藏北斗寒山拾得笑欣欣露柱燈籠忙點首豎拂云髙著眼見也否白雲天外變蒼狗復舉末山尼因灌溪問如何是末山尼曰不露頂溪云如何是末山主尼云非男女相溪喝云何不變去尼云不是神不是鬼變个甚麼乃云灌溪竿木隨身末山符懸肘後𨿽則賓主互換各露風規猶不免山僧拂子將他二人鼻孔一時穿卻且道者个拂子有甚奇特衝開碧落松千尺截斷紅塵水一溪。

臘八上堂風寒月冷鳥驚棲雪裏梅花香滿溪夢破玉人消息斷鄰家▆夜一聲雞昔世尊在雪山六年苦行於臘月八夜睹明星悟道惹得个个撐眉努目承虛接響靑龍與他掀翻窠臼免得後來兒孫去鬼窟裏作活計直教一切人向諸佛見不到處見行不到處行說不到處說豎拂云者是諸佛見不到的還見得麼擊拂云者是諸佛行不到的還行得麼揮拂云者是諸佛說不到的還說得麼良久云始作翕如也從之純如也皦如也繹如也擲拂云以成。

上堂缽裏飯桶裏水好个塵塵三昧徳山歌禾山鼓亦非小小神通破艸鞋放光動地乾矢橛耀古騰今論正論偏何異掉棒打月說玄說要好似掘地覓天所以道通人猶寡局士偏多縱饒迦葉門前掉臂威音那畔搖頭以佛祖作冤家將魔王爲眷屬亦未是衲僧活計且如何是衲僧活計以拂召眾云了了了與君指出形山寶玄玄玄打破乾坤別有天殷勤舉似參玄客剔起雙眉千嶂隔豎拂云隔不隔眼中童子慣吹簫井底蝦蟆吞卻月良久云瞥。

元旦湖州府尊張公請上堂律入靑陽寅回斗柄正顓瑣禪位之初幸勾芒交印之始人人腦後豁開錦繡乾坤个个眉尖迸出斬新气象木馬蹋翻波底月不假時節因緣泥牛耕轉壠頭春說甚佛性妙義正恁麼時直得寶印髙懸金鞭遠震國運與佛運齊興皇風共祖風並扇𨿽然只如垂衣端拱一句又作麼生村歌社舞人皆委舜徳堯仁孰可知。

監院獨朗五旬請上堂楊岐三腳驢子昨夜跳上妙喜世界將不動智如來嚇了一驚卻被張果老倒跨回來欲赴西王母瑤池大會行至趙州橋不覺打个顚蹶連果老仙人一齊掀翻在地然後掉轉尾直走到靑龍寺裏山僧不免將他收下了也𨿽然隨髙就下出入得力只有些習气未除大眾且道畢竟如何除得吸漧滄海紅輪現獨朗乾坤耀太虛。

解制日求嗣請上堂左卓拄杖云十五日已前天寒地凍水冷艸枯飛鳥息影於深林遊魚潛蹤於大壑直饒三世諸佛歷代祖師也不得動著右卓拄杖云十五日已後東風解凍萬卉萌芽梅花孕白玉之胎蘭房協熊羆之兆於一毛頭現百億毛頭獅子亦不爲分外正當十五又作麼生湊泊連卓拄杖云打開趙州關拈卻雲門普拍手唱陽春倒跨丰幹虎或西秦或東魯天上人間無所阻呵呵呵休莽鹵歸家得力是兒孫祖父從來不出戶。

誕日上堂潦倒行年四十九罪深如海膽如斗何須更覺昔年非鞭起須彌顚倒走寒山拾得笑呵呵釋迦彌勒忙搖手諸昆仲知也否不知問取當年老趙州逢人便道蘇州有常州有大眾且道有个甚麼不是白拈便是翦綹。

至法界寺請上堂月華孕彩全彰滿目風光桂蕊噴香別是一般气象歷祖之眞機宛爾衲僧之巴鼻分明不落言詮迥超數量諸佛從此而出生羣靈從此而養育爲天地之根作萬物之本豎拂云者个又向甚麼處得來不假壺公術誰知別有天。

上堂今朝三月十六一句明明叮囑不須向外馳求浩浩春光滿目一溪流水鳴琴兩岸垂楊乍緣不羨靈云見桃謾誇香嚴擊竹若能一念無爲猶勝百倍天福天福終是不常無爲畢竟成佛河沙妙徳周圓百千三昧具足以拂作圓相云且道是那一三昧復放開拂云大千沙界海中漚一切聖賢如電拂。

上堂大眾今是崇明縣眾檀越得得而來懇升此座舉揚佛法若是佛法孔子不敢措辭瞿曇默然有分𨿽然事無一向不免別通消息豎拂云看看昨宵露柱與燈籠廝撲不覺撞倒山門外石幢子嚇得升仙臺上王可交躲向天臺去也大眾見麼三級浪髙魚化龍癡人猶戽夜塘水。

誕日上堂拈拄杖云者个木上座通身無面目到處撒風顚超然離背觸不居偏正位不受人天福放去徧剎塵收來在一粟數量莫能該春秋安可局象帝不知名空王作眷屬卓拄杖云戴角披毛混眾流夜深不向蘆灣宿。

結制友松居士請上堂此事不是說了便休須親證親悟親到者田地始得今選佛場開雲水畢聚務要人人收攝心猿牢拴意馬剿絕凡情除卻聖解更要痛出一身白汗始知不欺汝也苟或未能饒你眼飛閃電舌捲風雷揮霍成云咳唾如雨毛孔藏百千香海胸中有萬億機籌乃至身上出火身下出水現十八變具無量神通若到靑龍者裏向你道个未在何也些些伎倆休開口行到須彌始見髙。

冬至上堂一生二二生三三生萬物畫一畫云者是一若辧得出則知个个腳下有一片無陰陽地寒暑不能到造化不能移折旋俯仰欬唾屈伸掉臂經行常在其中諸人還曾蹋著也無喝一喝云寒槁園林看變態春風吹動律筒灰。

元旦上堂凍日初開萬里溪山呈舊面曉云乍起一腔風月展新機化母施無作之功東君行不言之令當此時也直得珠簾倒捲而六戶靈通寶鏡髙懸而萬象不昧江河淮濟時時激濁揚淸日月星辰處處聯珠合璧又豈待河出圖洛出書甘露降鳳來儀然後爲祥瑞者哉𨿽然在衲僧分上將何酬答攜筇獨立千峯外願把南山祝帝堯。

上堂舉昔趙州因僧問學人乍入叢林乞師指示州曰喫粥了也未僧云喫粥了州曰洗缽去其僧有省乃云大眾會麼喫粥了洗缽去一飽能忘千載慮至今大地沒饑人笑看兒童捉柳絮。

解制上堂敲開金鎖絕囊藏拄杖腰包各自忙謾謂長安風月好腳頭煙水正茫茫靑龍今日解制別無佛法可說只有三件事分付諸人第一淨地上不得著腳第二熱鬧處切忌稱尊第三古廟裏休去掛搭若透得此三件事過不妨眼空四海背負須彌一任天下橫行召眾云有麼喚來好與三十拄杖。

﹝無相修道人備資敬刻

百老和尙語錄第五卷

﹞

百愚斯禪師語錄卷第五嘉興大藏經百愚禪師語錄

百愚斯禪師語錄卷第六

住國山善權寺嗣法門人智操住靑龍隆福寺嗣法門人智湛編次

載住靑龍隆福禪寺語錄

己亥夏師五帙初度樹法幢處咸思法乳各爭迎錫預祝大年師念靑龍始誅茅地先期允請從雲門歸。

結制上堂擊碎塗毒鼓猶是莽鹵狂見掀翻向上關依然鈍置煞人眾中有不犯鋒鋩而坐進此道者麼問歲歲元宵布袋解開今朝十五繩頭把住還是舊店新開爲復別展家風師云金剛際下翻筋斗進云世尊未出母胎度人已畢和尙年當知命說法五會還有優劣也無師云閻浮提畔笑呵呵進云昔日世尊今朝和尙師云他不入者隊裏進云誕生本是無修證歷劫能爲主法王師云更須翻身北斗藏乃云佛法不是細事無際天雲濤難容吞舟之魚有九萬里風乃負垂天之翼更須識休咎知進退方有說話分所謂一處明千處萬處一時明一機透千機萬機一時透邇來有般兄弟將衣綫下事置之髙閣只管問賓主問玄要饒你智超鶖子辧逾滿慈問到彌勒下生至樓至佛時有甚交涉不見藥山云十成的事也須颺卻擲地作金聲不得回頭顧著閨閣中物捨不得終成滲漏若要此事相應直須敲開識鎖截斷情關拈卻衲僧巴鼻搜空佛祖窠臼淨裸裸赤灑灑無可把一任包含萬有吞吐十虛不是神通亦非法爾大眾會麼設或猶豫更饒葛藤一上鑪韝弘開鉗錘密設八面牢關六門杜塞不管你鐵額銅頭釋迦彌勒到者裏缽囊也要髙懸拄杖直須拗折剿除聖見凡情頓教心行處滅大地俄爾平沈虛空忽然迸裂更待那地一聲惡始知甕裏原來不走鱉。

弁山玄素和尙至引座竹影掃苔徑幽禽傍柳啼香風來滿閣畢竟有蹺蹊召眾云今是弁山和尙金錫遙臨華幢遠降直得雲霞散彩泉石騰輝毗盧樓閣不勞彈指而開慈氏家風勿容斂念而證儻或漆桶不快更爲打鼓普請看卓拄杖云妙舞還應誇徧拍三臺須是大家催。

誕期寒松首座請上堂舉太原孚問鼓山晏曰父母未生前鼻孔在甚麼處晏曰卽今生也在甚麼處孚不肯遂云你問我答晏云父母未生前鼻孔在甚麼處孚以手中扇子搖兩搖乃云若據父母未生前鼻孔非但孚上座晏國師不知落處直饒八臂那吒千眼大悲也摸索他不著豎拂子云大眾且道者个還是已生耶還是未生耶設或狐疑不妨別通一綫靑溪春入水溶溶柳吐金兮花吐容更有一般髙著眼三更煦日上寒松下座。

江西虔州谷山和尙至引座卓拄杖云適來靑龍踴躍白鶴翺翔艸木叢林咸皆作舞山河大地俱爲琴聲說甚伯雪見孔子寒山逢拾得正好全賓卽主全主卽賓明暗交參敲唱雙舉𨿽然更有佛祖不能明鬼神不能測格外全提一著子在大眾少選請金峯和尙爲眾說破。

請上堂昨夜雨何急和風撼竹籬法身睡不著混沌濕雙眉幻人忙拊掌彌勒笑嘻嘻大眾且道彌勒笑个甚麼等閒莫負東君意歲歲花開卻爲誰。

大休靜主請上堂古云行年五十方知四十九年之非屈指云靑龍今當半百尋常但只寒則圍鑪熱則搖扇或時綠野橋邊招云弄柳或時靑溪岸畔嘯月吟風挈挈波波恁麼過日並不知老之將至又誰覺今是而昨非直饒過去古佛猶是我兒孫在且道山僧有何長處而今世事多華藻且染髭須學後生。

請上堂無法可說是名說法九峯浪飛三泖火發嚇得靑龍拄杖子走向忉利天宮將憍屍迦驀面一摑惟有那明州憨布袋撫掌大笑云快活不煞快活不煞大眾且道他快活个甚麼梵志當年反著襪。

弁山元潔和尙至引座月照荒林云封古殿足音罕至鳥道猶迷只緣土曠人稀所以相逢者少而今有般兄弟家只認得前是山門後是佛殿右是客堂左是廚庫碗子大小杓柄短長便爲了事正是醯雞井蛙見解惟我弁山和尙胸函寶鏡肘佩靈符有鍼砭佛祖膏肓之妙術具剔刮人天翳膜之金鎞幸爾象駕遙臨光我泉石更冀大眾殷勤啟請甚勿錯過何也法王法力超羣生能以法財施一切。

聖源禪徳請上堂至聖無知眞源莫測以其莫測非情識之可通以其無知豈言思之所及故曰是法非思量分別之所能解拈拄杖云者个年多少若道是五十則觸若道非五十則背離卻背觸甄別得出三際平等一道淸虛迥超機先不墮諸數畢竟因何所致卓拄杖云離相離名毋必毋固行則同行住則同住或度水穿雲或撐門拄戶顧左右云一生參學事無成殷勤抱得栴檀樹。

維新請上堂今朝正月廿六紛紛好景盈目不須更問如何試看新紅嫩綠若據父母未生前一著子從本以來無成無壞無修無證長短方圓形容他不得靑黃赤白塗污他不得可謂萬物之祖諸佛之師大眾還會麼會與不會且置只如因齋慶贊一句作麼生道卓拄杖云菩薩子喫飯來。

巨浪靜主請上堂豎拂云黑白未分此个先有世界未成此个已具劫火互天而不壞旋嵐偃嶽而常寧迥超釋迦之先不落彌勒之後大眾只如者个還涉春秋數量也無放蕩天涯五十年而今剩得一雙拳半空雲裏興樓閣萬仞峯頭泛鐵船戴角披毛混異類和泥合水且同躔愧薄福又無緣慈悲多是惹冤愆風流獨羨曹家女愛捉楊花不是顚。

請上堂久雨不晴春風作亂楊柳寒而腰傴梅花瘦而魄散毗盧頂渾打濕衲僧鼻孔都浸瀾竈裏柴也無倉中米又斷普賢菩薩帶水拖泥文殊大士默然嗟怨今日檀越設齋何似雪裏送炭堂中聖僧喜之不勝山野只得合掌贊嘆贊嘆且置未審今辰齋主得福幾何碧眼胡僧也不知畱得明朝重打算。

請上堂煙光明媚鳥弄笙簧景物殊佳花鋪錦繡九峯露長春之色三泖騰無盡之波不是人間气象迥超格外家風﹝※﹣﹝鬯﹣匕﹞﹣凶﹞﹢○﹞惟有者个虛空無以包其體須彌無以並其髙居於上古而不爲老在於九淵而不爲下正當此際諸昆仲又作麼生慶贊堪笑老彭壽八百值甚龐公破箍籬。

請上堂佛法原無多子分明只在目前數點靑山畫裏懸一溪寒碧淸淺堪笑安心斷臂何如掘地尋天怪殺枝頭老杜鵑啼落殘紅滿院。

朗如不緇請上堂古徳謂老僧二十年前有老婆心二十年後無老婆心僧問爲何二十年前有老婆心曰問凡答凡問聖答聖爲何二十年後無老婆心曰問凡不答凡問聖不答聖乃云靑龍道二十五年前無老婆心二十五年後有老婆心或問爲何二十五年前無老婆心但云逢佛殺佛逢祖殺祖二十五年後爲何有老婆心但云提攜赤子撫獎嬰兒大眾只如山僧年當五十且道有老婆心卽是無老婆心卽是良久云今當年五十前後一時休不打禾山鼓安輥雪峯毬任瀟灑且優遊鐵馬倒騎入鳳樓有意气時添意气喝一喝云不風流處且風流。

玄符知客請上堂昔物自在昔不從今以至昔今物自在今不從昔以至今豎拂云且道者个是昔物耶今物耶謂是昔物現在靑龍手中眾目所睹決非昔物謂是今物本自圓成非新造作決非今物除此兩途向甚麼處著眼縱饒倜儻分明正是猢猻喫子若到祖師門下又不啻萬里望鄕關揮拂云適來者个跳上非非想天撞落舜若多神鼻孔惹得驢唇先生忍俊不禁揚聲大叫云痛哉快哉諸禪徳且道是个甚麼意旨良久云今日大眾喫飯不得嚼著一粒米。

北冥西堂請上堂釋迦老子道我實成佛已來甚大久遠壽命無量阿僧祇劫常住不滅以拂左擊云恁麼也不得不恁麼也不得恁麼不恁麼總不得又道如來以是方便教化眾生以拂右擊云恁麼也得不恁麼也得恁麼不恁麼總得復畫一畫云恁麼不恁麼且拈向一邊舉拂子云大眾還知者个生緣出處麼北冥有魚其名曰鯤鯤之大不知其幾千里也化而爲鳥其名爲鵬鵬之背不知其幾千里也怒而飛其翼若垂天之云是鳥也海運則將徒於南冥南冥者天池也喝一喝云今日爲諸人錯下注腳。

請上堂烏飛兔走急如箭彈指春光二月半燕來燕去卻爲誰花開花落眞堪羨眞堪羨薦不薦只須珍重好兒郎陌上紅塵正撲面○眞如佛性菩提涅槃三賢十地及諸佛阿耨多羅三藐三菩提法皆從此中出大眾見麼喝一喝便下座。

徳成剃髮請上堂金刀動處塵緣斷緇服才披入聖時一念頓超無量劫何勞修證立階梯。

道心徳馨請上堂有道靑龍今年是五旬名爲之謗有道靑龍今年非五旬名爲之誑縱饒不涉是非兩關到來更須喫棒何故如是敲斷兔頭角一雙刮來龜背毛千丈。

請上堂山僧連日搜索得肚腸裏漧漧淨淨要个元字腳也無記得現成公案勿怪唐突昔僧問少室俱空斌祖云如何是空劫已前自己斌云烏龜向火大眾只者一轉語是明空劫已前事是明今時事古人一句子如金剛屑栗棘蓬你才擬議塞斷你咽喉還有轉身吐气者麼烏龜向火甚希奇也是虛空彊畫眉怎似山窗無事客春來閒聽鷓鴣啼。

請上堂拈拄杖云不可以眼見眼見如盲卓拄杖云不可以耳聞耳聞若聾乃至不可嗅不可談不可觸不可思虛空不能包其形大地莫能載其質有人提掇得起靑龍今日兩手分付脫或眼目定動試看幻直爲曲去也楊岐驢子三隻腳蹋折趙州石略露柱堂前喫一驚惡昨夜三更一个白烏鴉天曉起來生得一雙黑老鶴顧左右云會卽便會切忌卜度。

請上堂神光不昧萬古徽猷入此門來莫存知解旣不存知解還有道得入門句子麼問耀地光天卽不問逸格風規請舉揚師云三泖風回波蕩漾九峯雲散碧嵯峨進云有一人髙厚不能覆載未審此人還有壽也無師云泥牛耕月渾忘倦木馬遊春俊不羈進雲開天別展拏云手指出須彌第一山師云非公境界乃云十世古今始終不離於當念無邊剎海自他不隔於毫端說甚五十而知天命拈拄杖云大眾且道此个上座甲子有多少良久云百年三萬六千朝翻覆元來是者漢。

鹵庵知藏請上堂連日出隊未暇升座與諸昆仲說些佛法玆乃鹵庵知藏不遠千里而來特爲山僧上壽兼請爲眾舉揚父母未生前一句子今日到者襄只得一彩兩賽去也卓拄杖云萬緣叢中紅一點動人春色不須多。

請上堂欲識佛性義當觀時節因緣大眾且道是甚麼時節擊香案云昔日瞿曇一手指天一手指地正是者時節西幹二十八代遞相授受傳佛心印亦是者時節天下老凍儂建宗立旨接物利生也是者時節今日靑浦眾居士特請升座說法山野無法可說大眾無法可聞現前一眾若僧若俗若老若少鼻孔相觸眉毛廝結各各皆獲寶覺眞心亦不出者个時節時節且置將甚麼喚作佛性義一番風又一番雨隔樹人家啼杜宇滿地殘紅蹋作泥還有續得末後句者麼顧左右云可惜許。

巨霖書記請上堂秋老江澄楊柳衰更殘月瘦影蕭索又只見風吹荷葉破似袈裟籬邊黃菊露冷香落一對鷺鷥曉入蘆花倏爾變成烏老鶴活疑煞黃面瞿曇雲門轢好兄弟快領略莫向言中去咬嚼巨霖書記河南來送我一緉鞋一雙襪蘄州簞金壇葛爲請從頭安注腳豎拂云諸禪徳且道是甚麼注腳擲拂云好一似鸞鳳衝霄羺羊掛角。

請上堂南泉道王老師自小養得一頭水牯牛擬向溪東牧不免食他國王水艸擬向溪西牧亦不免食他國王水艸而今隨分納些些總不見得乃云王老師𨿽則收放隨宜和光混俗較量將來猶是時人功幹山僧自幼養得一隻犬夜則防賊晝則守門不假呼喚出入自由直至而今變作一个金毛獅子等閒﹝髟／吒﹞沙哮吼一聲飛禽亂墜羣狐腦裂大眾且道與王老師相去幾何喝一喝云行人更在靑山外。

杲目靜主請上堂有物先天地無形本寂寥能爲萬象主不逐四時凋豎拂云者是萬象主見得徹去則知天下莫大乎秋毫之末而泰山爲小莫壽乎殤子而彭祖爲夭天地與我並生萬物與我爲一正如杲日當空醯目亞豎無遮無障非縱非橫佛祖猶不敢正眼覷著﹝○﹫﹝○／﹝○○﹞只如生佛未有二儀未分已前還有者消息也無良久云百姓日用而不知。

請上堂舉龐居士問馬祖曰不昧本來人請師髙著眼祖直下覷士曰一種沒弦琴惟師彈得妙祖直上覷士便禮拜祖歸方丈士隨後曰適來弄巧成拙乃云一人偸天換日一人鏤雪雕冰𨿽則各呈好手大似羅公照鏡昨日居士到來只是捐資設供他也不問本來人今時人靑龍亦沒甚閒工夫上覷下覷且道還有佛法也無石女三更吹玉管木童天曉弄琵琶一般音韻從來別六月江城放雪花。

監院請上堂金烏急玉兔速牛頭出馬頭沒卓拄杖云獨有者个在國而國治在家而家齊楊岐得之而燈明千古寶壽得之而姜辣萬年用捨有時退藏合度以至世出世間皆由此而成立今是監院謝職兼爲山僧慶誕祇如一舉兩全又作麼生且喜移花兼蝶至那知買石得云饒。

請上堂履淵履眞二禪徳特與山僧慶半百寶掌不是我同流彌勒亦非吾眷屬尋常兀兀復癡癡逐日波波並挈挈阿呵呵瞥未瞥好笑當年老趙州逢人慣指庭前柏。

請上堂是法住法位世間相常住拈拄杖云昨夜三更靑龍塔與升仙臺論義一曰生而無生是無生義一曰無生而生是無生義如是翻覆爭論不已山僧喚來向他道兩个負門漢說道理卽得若是無生義都未夢見在各與二十烏藤不覺天曉靑龍塔依舊是靑龍塔升仙臺依舊是升仙臺汝等還知者个消息麼如不知卻是懷州牛喫禾益州馬腹脹。

眾請上堂生死交謝寒暑疊遷有物流動人之常情豎拂云惟有者个不被生死所變不受寒暑所侵旋嵐偃嶽而常靜江河競注而不流野馬飄鼓而不動日月歷天而不周過去未來現在無量劫亦如是乃至不可數不可算不可稱不可量百千萬億那由他劫亦如是復舉拂云世出世間還有超過此物者麼松風吹江月照閒來唱个無腔調驚起灘邊白鷺鷥刷然飛過煙霞嶴阿呵呵也好笑擊香案云毗婆屍佛早畱心直至而今不得妙。

解制上堂今朝三月十五集眾撞鐘擂鼓欄圈一時打開放出潙山水牯不讓雪峯鱉鼻說甚長沙老虎一任河北河南何妨西秦東魯𨿽然又古人道此事如牛過窗欞頭角四蹄俱過了惟有尾巴過不得眾中還有過得者麼如無山僧有个眞言極靈乃卓拄杖云急急如律令便下座。

上堂諸法不自生亦不從他生不共不無因是故說無生豎拂云惟有者个亦能自生則不同有見常見之增益亦能他生而迥超無見斷見之相違亦能共生宛殊非有非無之矯亂亦無因生遠離亦有亦無之戲論乃至不可以識識不可以智知言語道斷心行處滅大眾到者裏又作麼生委悉揮拂云暗中樹影誰能見水底魚蹤我慣尋。

剃髮請上堂經中道一人發眞歸原十方虛空悉皆消殞大眾只如目前山河大地森羅萬象樓臺殿閣鳥獸人物又從甚麼處得來若向頂門開得隻眼可謂不凡戒而梵行具足不剃髮而出家事畢因甚如此不見道朗州山灃州水四海五湖王化裏。

結制上堂卓拄杖云者裏構得一任掉臂而行說甚開鑪結制入室升堂所以靑龍門下一向淡薄素無佛法與人啄啖只教你休去歇去一念純眞去澄淸絕點去直待冰河發焰枯木糝花始與此事合苟不如斯縱饒辧似懸河智若流水功滿僧祇之數位越調禦之尊正好喚來喫棒且道利害在甚麼處鹽梅本是生知得金榜何勞顯至勛。

上堂若欲求佛卽心是佛若欲求道無心是道古人者樣說話甚是迂闊拈拄杖云看看拄杖子化作百千萬億無邊身菩薩一時雲集於蝸牛角上異口同音而作是言彼旣丈夫我亦爾匆得自輕而退屈喝一喝云適來一喝嚇得無邊身菩薩走向緣野橋邊柳眼裏去也若也見得來年更有新條在苟或未然惱亂春風卒未休。

彌陀佛開光請上堂今佛放光明助發實相義卽不問汝諸人且道佛放甚麼光良久云靑色靑光黃色黃光赤色赤光白色白光玻璃色光瑪瑙色光琥珀色光珍珠色光紫磨金色光摩尼寶色光一切寶莊嚴具色光復有無量光明而爲眷屬一一光中各有諸佛如來出興於世轉大法輪現大神變示教利喜一切眾生○大眾見麼惟有者个非靑非黃非赤非白非種種色若也薦得不惟今日裝佛檀越獲無量福乃至人人皆獲無量神通無量妙用無量辧才無量解脫無量三昧無量最上莊嚴其或佇思停機復以拂子空中點一點云紺目豁開千日並光明燦爛徧河沙。

釋迦佛開光請上堂百寶光中功徳聚妙蓮臺上紫金容重重映徹恆無盡萬象森羅影現中豎拂云適來妙普性空禪師於拂子頭上一時出現顯神通吹鐵笛一切天龍八部人與非人凡聞其聲者靡不畢集異口同音而作是言善哉善哉果爾見得一莖艸可作丈六金身苟或未信請問華亭船子和尙。

藥師佛開光請上堂昔長髭到石頭頭問甚處來曰嶺南來頭云大庾嶺頭一鋪功徳成就否曰成就久矣只欠點眼頭云子莫要點眼麼曰便請頭卽垂一足髭便作禮乃云石頭長髭父子二人只會點眼不解放光今辰靑龍亦不垂足更不別有指點祇欲指出人人頂門上一尊古佛三身四智五眼六通三十二相八十種好以及無量恆沙功徳常在六根門頭輝天鑑地豎拂云見麼容顏甚奇妙光明照十方。

上堂元正啟祚大簇告辰人物呈祥風雲集慶恭逢天子稱至極之尊大臣頌無疆之壽直得龍吟虎嘯麟趾鸞翔肅肅雍雍熙熙穆穆含靈抱識共沐恩波履地載天均叨至化𨿽然且道衲僧門下將何報答搘筇獨立千峯外更把南山祝帝堯。

解制上堂煙籠綠樹月映晴霞風送客船而到岸鳥喚遊子以歸家千峯吐翠百卉萌芽有佛處不得住鐵錘無孔被虫蛀無佛處急走過澄潭那許蒼龍臥三千里外逢人不得錯舉一陣風兮一陣雨與麼則不去也勿勞鉆龜並打瓦摘楊花摘楊花喝一喝云休向風前亂撒沙。

上堂卽心卽佛賣刀買犢非心非佛宋人獻璞不是心不是佛不是物鳧頸短鶴頸長蚯蚓曲阿呵呵會也麼丰幹騎虎唱巴歌雲門因僧問如何是塵塵三昧門云缽裏飯桶裏水乃云者跛腳阿師尋常气宇如王眼蓋諸方被者僧一拶只得缽裏桶裏狼藉不少當時問靑龍如何是塵塵三昧但道缽裏飯桶裏水猶較些子忽有禪客云和尙恁麼答卻與古人相同了也山僧分付典座與他一雙大饅頭。

結制上堂鐘鳴鼓響凡聖交參艸偃風行人天際會直得靑龍現瑞三泖騰萬頃之波瀾白鶴呈祥九峯擁千層之秀色數百年眞風再振彈指頃古路重揚而今有般杜撰長老只解道長期四个月短期九十日麥裏定有面麻裏豈無油鳥倦飛而知還云無心而出岫者等說話大似赤土塗牛奶他日喫閻老子鐵棒有分在畢竟如何免得良久云只待子規啼夜後桃花浪裏看飛龍。

圓攝忌日請上堂敲開金鎖放還劫外春風劈碎牢關拈出寰中日月珠回玉轉不涉偏圓聲順響和隨緣自在此是圓攝長老親到境界所以三年前不來相而來三年後不見相而見不見相而見羺羊掛角於松梢不來相而來彩鳳翺翔於碧漢南辰跨步何妨借位明功北斗藏身豈礙轉功就位只如功位不立又如何常憶江南三月裏鷓鴣啼處百花香。

上堂適來問文殊爲七佛之師因甚出女子定不得靑山影裏如藍潑罔明乃初地菩薩爲甚出得女子定寶塔髙吟撼曉風大眾靑龍還是答他文殊出定耶罔明出定耶檢點得出用備河沙機超調禦可以髙懸寶鏡肘佩靈符敲唱雙行殺活自在於一塵中互興無邊之佛事於一念頃圓證無量之法門法隨法行法幢隨處建立顧左右云有麼巨靈擡手無多子劈破華山千萬重。

上堂淨智妙圓體自空寂如是功徳不與世求召眾曰適來綠野橋邊柳眼裏走出一位驢唇仙人手舞足蹈云也大奇也大奇財法二施不思議庭前柏子解成佛萬象森羅展笑眉驢唇仙人且置只如柏樹子成佛大眾還見麼儻或未見少選持缽入齋堂切忌露柱磕著鼻孔珍重。

元旦上堂鳳歷初頒蟄戶乍啟珍珠簾外揭開滿目煙光寶鏡堂前別露一腔風月不屬陰陽造化迥超時節因緣大眾頃來毆儺神一時遊徧一四天下南閻浮提然後踴身虛空髙聲叫云卽今海晏河淸民康物阜正熙穆承平之際亦丰稔大有之年野老▆得欣然鼓腹而歌曰風雨時蠶麥熟倉廩盈兮衣▆足帝力於我何有哉冬冬打鼓還神福會麼經有經師論有論師若是佛法不幹山僧事。

解制上堂機輪轉處智眼猶迷大用現前那存軌則所以道衲僧行處如火消冰箭旣離弦無返回勢有時髙髙山頂行卻在深深海底立在深深海底立卻向髙髙山頂行佛祖覓之無蹤鬼神覷之不破正恁麼時靑黯黯處樵子不借路以還家綿密密時機婦罷金梭而夜織香銷萬閣月照琴堂駕寶筏於銀河東西不犯泛玉艇於陸地明暗何分又古人云荊棘林中下腳易夜明簾外轉身難且道利害在甚麼處擊拂云出門三里路別是一家風。

薦亡上堂孤明湛寂互古眞常靈然不昧覿體全彰一念相契卽此蓮邦五障八難如雪沃湯金繩界道寶樹芬芳珍禽演法天樂鏗鏘逍遙快樂母子情忘金鍼不露巧繡鴛鴦言語道斷不可思量○曹氏亡者汝還會麼夜靜梅梢明月冷風吹影動亂飄香。

上堂柳爆黃金梅飛白玉前溪冰解時時奏管弦之音碧嶂雲開處處懸水墨之畫淸風談般若翠竹弄眞如所謂塵說剎說熾然說無間歇新年頭佛法也如是舊年頭佛法也如是會得者逢緣得妙不會者隨境飄流莫有不隨境飄流者麼數僧競出拈拄杖云慣釣鯨鯢沈巨浸卻嗟蛙步輾泥沙。

薦親請上堂心性無染本自圓成但離妄緣卽如如佛者裏若也委悉古今一致凡聖同源虛空無以爲其量日月無以並其明其來也來無來相其去也去無去相其生也而無生相其滅也而無滅相始知生滅去來如水中月空裏花了無形迹可得說甚天上人間只教盡虛空徧大地是一个大寂光土八徳池中隨緣放曠九蓮臺畔任意逍遙𨿽然只如迥脫根塵不畱觀聽且道陸氏雙親又向甚麼處行履鳥啼花笑曾無間步步恆遊華藏天。

退院兼謝兩序上堂動若行雲止若谷神隨機赴感靡所不周到者境界不妨竿木隨身逢場作戲來如月映千江去若風鼓萬竅旣無心於彼此豈系情於動靜所以山僧忝住靑龍𨿽經多載叵耐出入不常始念鐵笛音絕勝迹蓁埋欲圖恢復自愧涼徳於中多賴兩序交爲肘臂互作主賓共相戮力而成勝舉𨿽然未備聊爾粗觀幸今叢林有托大眾有依山僧鄙願至此畢矣今更有个末後句子直得對眾分付去去來來十六年葛藤今喜斷無牽靑山許我堪藏拙放棹隨流過碧川。

﹝圓通庵徳龍徳云備資敬刻

百老和尙語錄第六卷

﹞

百愚斯禪師語錄卷第六嘉興大藏經百愚禪師語錄

百愚斯禪師語錄卷第七

住國山善權寺嗣法門人智操住靑龍隆福寺嗣法門人智湛編次

住越州大能仁禪寺語錄

順治壬辰秋在靑龍隆福寺受請入院。

三門彌勒樓閣彈指方開大解脫門互古如斯顧左右雲霧湧霞蒸無窒礙龍驤鳳翥一時來。

佛殿碧玉階前黃金殿上覿面相逢當仁不讓喝一喝作禮三拜。

伽藍內護外護互相佐助更有一言聊爲露布若要佛法興隆四事先須完具。

祖師西乾一花震旦現瑞惹得兒孫鼓粥飯气畢竟以何爲驗爇香雲揭諦揭諦波羅揭諦。

方丈據斯室也權衡佛祖陶誘人天行斯令也活捉獰龍生擒虎兕直饒分金鋀於言下辧邪正於棒頭較量將來猶是尋常事且如何是格外提持橫按拄杖雲天下衲僧跳不出。

開堂拈疏云大眾見麼五車莫能載三藏安可收百千三昧無量妙義總向者一毫頭上漏泄了也。

法座者个所在三世諸佛不敢正坐歷代祖師只可傍居且道是甚麼人行履處喝一喝便升座拈香祝聖畢懷中出香雲此一瓣香類不齊混不得嗅著則鼻穿觸之則腦裂第五回

供養本府蕺山戒珠堂上瑞白雪老和尙用酬法乳之恩就座白椎竟師云架養由箭垂任氏鉤中則穿楊破的得則修鯨巨鰲拈拄杖云新能仁無此間家具惟有木上座要與諸人相見問弁嶽峯移秦望前鐵輪一綫碧雲牽未審兩峯相見說甚麼師云鑑湖波底火雲飛進云萬仞峯前句不與白雲齊師云你道甚麼進云一言迥出靑霄外直得昆侖顚倒走師打云情知不是弄潮人乃雲峨峨寶殿八面玲瓏晃晃珠簾千光掩映鐘聲徹閭閻之夢佛火騰斗牛之墟頭頭共闡宗乘物物全彰祖令門風廣大迥絕遮攔苟能直下承當正好全身擔荷鬧市叢中不礙安禪嵯峨峯頂何妨鼓桌拈莖艸湧出瓊樓玉殿施滴水化作乳酪醍醐直教螻蟻醯雞共現遮那之妙相艸木纖芥同轉不退之法輪速證無爲敷揚聖化良久云會麼掀翻妙解求知己撥轉機關見太平復舉僧問投子如何是諸佛出世一大事因緣投云今日尹司空請老僧開堂乃云諸方號投子有逸羣之辯被者僧一拶直得七花八裂了也今日有問能仁如何是諸佛出世一大事因緣但道石女三更挑蜀錦木童日午剔金燈大眾且道與古人是同是別結椎下座。

結制上堂秦望峯撐天拄地淸涼塔摩古蕩今白雲並而莫齊明月照而無影不落功勛渾超向背說甚身心安居平等性智便可髙揖釋迦不拜彌勒一任長連牀上舒腳橫眠作个灑灑落落閒道人去儻或半信半疑能仁別開一副新鑪韛只教諸人按下雲頭通身煆煉一番始得何故不見道世念一毫鎔不盡功名捷徑在煙霞。

啟建水陸道場請上堂震法雷擊法鼓布慈云兮灑甘露龍象蹴蹋潤無邊三乘五性皆惺悟卓拄杖云法雷已震法鼓已擊諸人還徹也未果能徹去華藏界中不妨遊戲毗盧頂上一任縱橫拈一花而供養無量如來施一塵而包含無量世界作空華之佛事興水月之道場於一毫端現寶王剎坐微塵裏轉大法輪普令在會男女緇素諸天魔梵水陸空行毛羣羽族共悟眞常同臻覺岸靈山一會今日猶在𨿽然惟有能仁拄杖子不在里許因甚如此卓一卓云他家自有通霄路。

上堂藏舟於壑藏山於澤乃至藏天下於天下卓拄杖云適來拄杖子變作娑竭大龍一時攪動三千大千世界上至有頂下及水際其中所有山河國土諸佛眾生一口吞盡了也諸禪徳還覺也未若也不覺不知不如歸堂去莫被雨打濕眉毛好。

水陸道場圓滿上堂實際理地不立纖塵功徳林中那捨一法那捨一法處而千機俱寢不立纖塵時而六度齊彰苟能如是朝往西天暮歸東土終日行而無所行喝碎虛空踢翻大海終日作而無所作以法界爲伽藍盡虛空作寶所宏開大施之門共建無遮之會擇火拈香總在里許獻花酌水不離其中步步無非妙用頭頭獨露神通攝剎海於毫端融聖凡於一念直得河沙含識共悟無生法界有情同圓種智𨿽然只如功徳圓滿佛事周隆又如何道金雞抱子歸霄漢玉兔懷胎入紫微。

至顯聖請上堂王令稍嚴誰敢犯禁祖師門下密不通風適承方丈和尙慈命固不獲辭暫爲諸兄聊露一綫有激揚者不妨請出問逢彊卽弱遇柔卽剛未是好手忽遇作家不犯鋒鋩又作麼生師云你像似个作家進云知心有幾人師云又恁麼去進云若不藍田射石虎幾乎誤殺李將軍師云看老和尙分上乃云栴檀林裏郁密森森獅子窟中爪牙凜凜耶水千尋而莫測鑪峯萬仞而奚攀不惟門風髙峻抑且殊特非常躑躅影響不勞向前異目超宗方堪承紹若如是也一任橫拈寶劍倒握金錘縱橫逆順鬼神莫知其蹤瀟灑風流佛祖罔測其源可以作尊中之尊主中之主發一言而千峯落色露一機而萬派朝宗四眾聞之魂飛諸方見之膽喪正恁麼時如何委悉揮拂云但能不觸當今諱也勝前朝斷舌才。

至蜀阜啟明和尙請上堂垂浸月鉤慣釣鯨鯢張恢天网羅籠鳳鷟琢磨良玉煆煉精金曲成萬物而不爲其巧化溢天地而不伐其功更與一切人挫其銳解其紛虛而往實而歸此是蜀阜和尙土苴緒餘能仁到來作何去就所謂代大匠斫者希有不傷手矣拈拄杖云幸有个木上座在且道木上座說个甚麼卽得卓一卓云不會作客難爲主人。

冬至上堂密室灰飛寒江解凍岸柳回靑隴梅破夢此是小往大來否極泰興陰陽消長自然之理惟有衲僧家見處不然鵠不自白烏不自黑松不自直棘不自曲熱則各自熱寒則各自寒昨夜冷灰裏一粒豆爆驚得堂中聖僧浹背汗流鼻孔裏飛出个蠮螉子鼓翼徘徊似我似我然後變作个衝天俊鷂飛過新羅國去了也爾等孟八郎還見麼此言如不信更請問庖羲。

顯聖三老和尙至引座卓拄杖云大眾還知者消息麼今日地搖六震天雨四花所謂曼陀羅華摩訶曼陀羅華曼殊沙華摩訶曼殊沙華復有樓閣云寶蓋云幢幡云帝靑雲光明云大光明云卽時無量國土爲一國土無量光明爲一光明無量莊嚴爲一莊嚴如寶絲网交光相羅直得蕺山亭踴躍歡喜不覺跳上兜率內院撞著彌勒菩薩鼻孔彌勒問曰仁者有何因緣而來至此蕺山亭答曰今日是顯聖老和尙枉顧能仁非獨人天獲慶亦乃緇素沾恩彌勒合掌曰善哉善哉大眾如信不及卽今老人現在方丈特爲請出說西來大意。

蜀阜啟明和尙至引座倒捋猛虎須謾誇好手活截驪龍角猶乃傷鋒指石爲玉亦涉功能驅佛使魔不名奇特須知別有尊貴一路始得而今兄弟家將一个幹蘿卜頭禪以爲奇貨逢人賣弄到處矜誇此乃病在膏肓不堪醫治非但山僧無如之何縱饒盧醫扁鵲只得拱手而退今日幸有蜀阜法兄不吝玉趾光降蓬門卻是諸人莫大造化何也藥逢善見方爲妙病遇耆婆始是奇。

臘八上堂經中道身口意淸淨名爲佛出世三業不淸淨名爲佛滅度能仁道身口意淸淨名爲佛滅度三業不淸淨名爲佛出世且道經中道的是能仁道的是者裏分析得出可與釋迦老子同行同住同坐同臥同成正覺分析不出莫怪能仁換卻諸人眼睛大眾風冽冽霧漫漫隆冬滴水便成團凍得烏龜爬上壁變爲白鶴舞林端忽逢鐵拐李倒跨入長安▆曲滄浪猶未罷不知已過汨羅灣喝一喝下座。

上堂梅開臘盡寒穀气暖化主進山廚庫生色此乃叢林第一幸事也又經中道供養汝者不名福田生心受施墮三惡道眾兄弟畢竟作麼生合煞揮拂云令人堪憶老金牛飯桶堂前舞不休急著眼謾回頭錦鱗釣盡不須鉤顧左右擊拂子云收。

立都寺監院上堂世出世間惟有力者擔荷爲眾爲己乃過量人承當所以泰山不讓土壤故能成其人滄海不擇細流故能就其深只要挺身向前那堪逡巡退後向無措足處正好行履於無下手處不妨提持說甚楊岐燈盞寶壽生薑便乃同豎法幢共揚祖道翻蒺藜爲甘露之園化伊蘭作栴檀之樹因甚如此兩人共一心黃土也成金。

上堂昨夜枕子上作得一偈不惟尖新抑且絕妙山僧不敢祕藏今日拈出要使一切人見者聞者成佛無疑揮拂云一个烏梅似本形蜘蛛結网打蜻蜓蜻蜓摘了兩片翼卻笑烏梅咬鐵釘儻有个漢出眾云者是前三十年街頭巷尾兒童口裏掉下的何得寶華座上拈來唐塞能仁道咄飯袋子句到重吟始見工問如來禪與祖師禪是同是別師云今日天气寒凍得龜成鱉進云雲門寺裏無剩言和尙今日說甚麼師云你見山僧說甚麼僧一喝師便打。

元旦上堂左佛云雲從龍右拂云風從虎舉拂云聖人作而萬物睹於此見得夜明簾垂君臣穆穆紫羅帳合賓主雍雍四海樂無虞人人安羲皇之枕八方欣有道處處聞擊壤之歌直得物阜民丰雨暘時若石女吹笙木童作舞正恁麼時且道功歸何所剎塵心念可數知大海中水可飲盡虛空可量風可系無能盡說佛功徳問拈椎豎拂盡落今時格外眞機請師直指師云越王城畔越山多進云秦望峯前禽弄舌臥龍山上石低頭師云你那里得者个消息來進云綠柳機生齊著眼紅桃微笑盡開容師打云拄杖今日也要發市。

祈嗣請上堂舉拂云大哉拂子萬物資始乃統天揮拂云取不得捨不得不可得中只麼得諸禪徳還委悉麼懷中至寶從來不迷掌上明珠今古猶在堪作人天之苗裔亦爲佛祖之胚胎自是箕裘遠紹瓜瓞綿延堂前露柱拊掌大笑又是个甚麼消息咦昨夜梅花貪結子令人錯恨五更風。

解制上堂未有常行而不住卓拄杖云不得動著動著則埋根千丈未有常住而不行卓拄杖云不得住著住著卽當處生苗橫按拄杖云你要去又去不得你要住又住不得諸禪徳正恁麼時且如何商量於中縱有个轉得身吐得气喚不轉呼不回的能仁更要問你錢塘江洪波浩渺白浪滔天不假舟楫你作麼生過若也過得一任進虎跑入雲棲隨喜靈隱遊玩徑山不妨自由自在如過不得腳跟下大有淆訛在莫言不道復卓拄杖一下問九旬期滿聖制圓成布袋開口笑放去事如何師云腳跟下紅綫斷也未進云收來事如何師云舌頭上十字穿也未進云齊收齊放事如何師打云正好喫棒進云碧潭處處浮明月綠樹山山翠影濃師云也是弄影漢問如何是轉功就位師云白雲片片入幽谷如何是轉位就功師云幽谷白雲片片飛如何是功位齊彰師云幽谷與白雲從來無背向如何是功位齊隱師云雲飛幽谷靜徒勞著眼看進雲家家露出元宵月木童拍掌笑呵呵師云放汝三十棒。

上堂山僧自能仁至靑龍一往不覺三个月餘未曾與眾兄弟商量个事𨿽然山僧前到靑龍時能仁不少一人靑龍亦不多一人山僧昨到能仁靑龍亦不少一人能仁亦不多一人所謂法無動轉法無定相者裏著得一隻眼一任言滿天下無口過行徧天下無轍迹豈有彼此之念往來之情眾兄弟且道山僧卽今還在靑龍耶還在能仁耶月舟不犯東西岸須信篙人用意良。

誕日請上堂今朝五月廿一恰值能仁生日拈拄杖云惟有者个得力行則同行立則同立世界殞而獨存滄海枯而不息有時恁麼皎月晴空有時不恁麼靑天霹靂妙用無拘神通罔測召眾云只如者个甲子有多少復卓拄杖云透出威音不假修風光徧界有何極。

上堂昔黃龍道老僧今夏向黃龍潭內下三百六十个鉤不曾遇著一个錦鱗紅尾可惜黃龍勞而無功能仁今夏亦向八百里鑑湖之上撒个漫天网子祥麟鸞鷟無所不有豈但錦麟紅尾而已諸昆仲且道用鉤的是用网的是豎拂云且喜秋風雲外至蟾宮桂子帶香飄寒松上座問黃龍擲釣於澄潭水底和尙張网於鑑湖波上忽遇透网金鱗如何相待師云三更紅日朗進云多載垂鉤知老手因齋慶贊事如何師云照破漆燈籠進云日篩竹影山添翠風過崖花香滿林師云蟬聲不在綠楊裏分付行人仔細聽進云一句迥超千聖外松蘿不與月輪齊師云也是葛藤裏翻觔斗松一喝師下座。

結制上堂聞聲悟道何異臺盤乞兒見色明心大似尿牀鬼子若是傑出丈夫不受囊藏被蓋便乃掀翻世界別立乾坤擊塗毒鼓於毗盧頂上舞太阿劍於摩醯眼中直饒徳山臨濟聞風則倒退三千其餘之流安足話會諸禪徳還承當得麼能仁今日結制莫怪拄杖令嚴珍重問弘開鑪韝烏藤點鐵成金選佛場開白拂轉凡爲聖此是和尙本分鉗錘如何是直指向上一路師云拔楔抽釘猶不信洗腸換骨始方知進云一句明明該萬象出羣消息幾人知師云闍黎還知麼進云若不透龍門焉知滄海闊師打云向者裏透過始得。

上堂失其旨也徒修因於曠劫得其門也等諸佛於一朝卓拄杖云者裏構去無得無失無修無證直教蜣螂蛆虫同現三十二相沙磧荊棘共放百千毫光是凡是聖一體無差情與無情混融不二正恁麼時又不妨一拳拳倒黃鶴樓一踢踢翻鸚鵡洲有意气時增意气不風流處也風流𨿽然腳跟下好與三十棒何故只知雲月是同那識溪山各異二僧競出一僧問二龍爭珠誰是得者師打云一箭落雙雕進云恩大難酬師云沒交涉。

上堂拈拄杖云金錘影動寶鏡光寒急須薦取勿勞眼看諸公果能會去說甚目擊道存指掌意諭便乃聲色堆頭妙運神機熱鬧場中大興佛事處處爲雨爲霖時時作舟作楫不離世間而常作出世間事不捨有爲而常行無爲法正謂非常之事必有非常之人非常之人必有非常之功且如何是非常之人卓一卓云禹門浪急非爲急秦望峯髙始是髙。

冬至上堂黑帝權威黃鐘气轉君子道長小人道消當此際也夜明簾外澄澄滿目煙光寶鏡堂前湛湛一壺風月玉犬吠而枯漧花開木雞啼而冰河焰發未審諸人腳下有輝天鑑地耀古騰今莫大之事且道還假因緣時節也無能爲萬象主不逐四時凋。

上堂風蕭蕭兮紅日淡山寂寂兮冷云堆天欲雪而不雪梅似開而未開可憐羈旅客愁聽夜猿哀相逢若得淵明士攜手長吟歸去來。

上堂患聾者不可與之論琴瑟鐘鼓之音患盲者不可與之道黼黻文章之美拈拄杖云見麼復卓一卓云聞麼若見若聞又被聲色轉卻不見不聞復與聾盲何異到者裏作麼生折合大眾照顧缽盂。

徳琪誕日請上堂說時默默時說大施門開無壅塞永嘉大師只會發蹤示迹不解當面拈出能仁今日別舒手眼要使一切人脫體受用卓拄杖云大施門開也大眾看看盡虛空徧大地均是个心源寶藏一一天眞一一現成於其中間流出一切眞如妙性菩提涅槃三昧解脫本自具足不假修證且道因何所致是處是彌勒無門無善財。

上堂豎拂云者个非色不可以眼見眼見如盲擊拂云者个非聲不可以耳聞耳聞如聾者裏轉得一機施得一境說甚位越三賢功超十地只教蚯蚓蝦蟆墻壁瓦礫放大光明作大佛事毗盧妙相轉不退法輪人與非人性相平等情與無情一體無殊若乃沈吟不免重宣此義喝一喝云美食不中飽人餐。

上堂非心非佛亦非物掉棒靑天去打月不居內外與中間漆桶爭來也是閒是風動是幡動啞子向人慣說夢對一說倒一說波斯夜半嚼生鐵靈雲叟洞山翁至今猶在半途中怎如野老渾無事睡起階前掃落紅諸仁者只如能仁與麼道畢竟意在於何二十四番花信息一回雨過一回風。

上堂向上一路千聖不傳學者勞形如猿捉影古人者等說話正是赤土塗牛奶若論向上一路如天普蓋似地普擎塵塵剎剎無處不周說甚傳與不傳顧左右云適來能仁大似將枚荔枝連殼剝了置於諸人一心只是不解吞卻眾中還有解吞者麼良久喝一喝雲气急殺人。

上堂夫談眞則逆俗順俗則違眞違眞故迷性而莫返逆俗故言淡而無味豎拂云諸昆弟此是眞耶是俗耶是眞俗不二耶者裏洞徹無疑翛然絕慮一任你東湧西沒南湧北沒中湧邊沒移斗換星傾山瀉海鞭叱雷電羅籠古今所謂在天而能天在人而能人在鬼神而能鬼神此非天人鬼神之所能爲然此猶是世諦流布衲僧分上又作麼生金毛跳入野狐羣嚇得大虫戴紙帽。

至周浦永定寺上堂一葉翩躚過浦東金鉤直欲釣獰龍可憐未遇拏云手且趁潮頭快轉蓬。

華嚴經圓滿請上堂豎拂云若也會去免得遞相鈍置設或疑而不決縱以須彌聚筆大海量墨虛空爲紙盡未來際書此法門一品一義一句一字猶不得其少分何況沸唇搖舌拈椎豎拂而能盡哉𨿽然以要言之無邊剎海無邊世界無邊諸佛國土無邊樓閣莊嚴無邊寶樹寶网交徹互映行布圓融重重主伴理事無礙豎拂云總不出於者个畢竟如何領會桃花紅李花白紅白枝枝不著色可恨年年老子規無端啼落三更月。

上堂人人有尊天眞古佛不勞修證迥絕染污常在六根門頭放光動地你才擬議卻不是了也拈拄杖雲山僧者般說話其中有兩負門簡點得出山僧喫棒與闍黎無干簡點不出闍黎喫棒與山僧無干且道淆訛在甚麼處卓拄杖云洗耳溪邊不飲牛。

半臞禪徳薦親請上堂舉九祖伏馱密多雲父母非我親誰是最親者諸佛非我道誰是最道者八祖答曰汝言與心親父母非可比汝行與道合諸佛心卽是外求有相佛與汝不相似欲識汝本心非合亦非離遂與落發出家乃云大小祖師只會說是說非論心論佛若是生身父母總未夢見在大眾要見生身父母麼豎拂云看看只者个迥脫親疏渾忘彼此無去無來不生不滅上與三世諸佛共一慈力下與六道眾生同一悲仰不動步而徧歷剎塵不揚眉而圓證菩提非但今生父母乃至塵沙劫來舍身受身無量父母罔極之恩一時酬畢𨿽然只如亡者又在何所虛空擊碎不成團丹桂香風飄月殿。

至菁山庵眾請上堂能仁日昨棹經苕溪借路徑過不期遇著一班善友彊迫升座更教山僧說个甚麼卽得若欲說心心本淸淨離諸染污若欲說性性自妙明迥絕對待若欲說佛一切眾生各各圓滿無所欠缺本來是佛若欲說祖惟我祖師門下不立階級不涉修證一念相應名之曰祖乃至山河大地日月星辰樓臺殿閣花木鳥獸蠕蠢之物一吸一呼一動一靜無非提持向上共助諸人發機豈待淸白地上撒沙撒土污薉諸人心田如此告報普請悟入以拂擊香案云但識琴中趣何須弦上聲。

上堂衲僧家須於言外知歸勿向句中穿鑿直下如鸞鳳衝霄不畱朕迹大鵬擘海惟取龍吞若乃思而知慮而解正是意下丹靑鬼家活計須知別有生機一路始得拈拄杖云看看便下座。

上堂舉世尊一日升座眾才集定文殊白椎云諦觀法王法法王法如是世尊便下座乃云一人掩鼻偸香一人與賊過梯檢點將來忒煞漏逗當時待世尊正據座時拂袖便行不惟自己有出身之路直教黃面老子坐得骨臀上胝生未有下座分在何故賊無腳無處摸更聽一頌八十婆婆鬢抹油巧搽紅粉賣風流可憐一陣催花雨滿而漸惶下翠樓。

上堂舉昔城東老母與佛同生不欲見佛佛至其家母卽避之佛遂放光東西南北總皆是佛母以手掩面僕地十指罅裏亦皆是佛乃云世尊大似向裸形國裏誇其服飾者个老母𨿽有些丈夫意气叵耐猶少機關在當時直須點一把火向伊面上照一照云你是佛麼管教黃面瞿曇羞煞有分拈拄杖云還有爲世尊出气者麼馬無千里謾追風。

薦亡請上堂一句截流萬機寢削不容朕迹那涉功勛直得盡虛空徧法界都盧是一个金剛體與三世諸佛無二無別且道那个是泰寧上座本來面目石女三更吹玉管曉來滿地落梅花。

上堂舉世尊因普眼菩薩欲見普賢不能得見乃至三度入定徧觀三千大千世界亦不能得見而來白佛佛云汝但於靜三昧中起一念卽見普賢普眼才起一念便見普賢乃云普眼似掌心裏覓指瞿曇去鼻孔裏安牙正眼觀來只好一笑眾中有欲見普賢者亦不勞汝三度入定亦不教汝起一念覿露堂堂要見便見拈拄杖云普賢菩薩在者拄杖頭上乘六牙白象放光動地擲拄杖云見之不取思之千里。

上堂天晴日出雨下地濕秋來葉落春至花開饑則食渴則飲倦則眠覺則起山中石頭大的大小的小棚上瓠子曲的曲直的直大盡三十日小盡二十九問著未有不知未有不會只如山門騎佛殿泥人罵金剛峯頭浪滚海底火發燎卻越州東廓門外姓張的老李一觜胡須畢竟是个甚麼道理良久合掌云上來祝贊功徳無限良因和南聖眾勿勞久立。

上堂第一義覿面酬祖意明明百艸頭堪笑龐婆無伎倆木梳倒插賣風流。

上堂舉迦葉尊者蹋泥次有沙彌問尊者何得自爲者曰我若不爲誰爲我爲乃云可惜沙彌不濟事若是喫生米的見尊者與麼道便好和身捺在泥裏非惟免得尊者說道理亦不使後人鉆龜打瓦。

上堂○誠能會去直教三世諸佛歷代祖師以及天下老凍儂到者裏不消一捏粉碎苟或未然不免放開一綫別露个消息揮拂云雲淡淡浪悠悠滄江萬里一輕舟等閒撒个漫天网還有不在里許者麼一僧才出師云收便下座。

上堂以拄杖靠右肩云者裏薦得釋迦老子只在諸人腳跟下諸人若動則絆煞釋迦復靠左肩云者裏薦得諸人卻在釋迦老子腳跟下釋迦若動則絆煞諸人橫按膝云者邊那邊二俱拈過釋迦諸人鎔作一團正恁麼時如何委悉顧眾云適來子湖狗咬殺玄沙老虎鱉鼻蛇吞卻潙山牯牛嚇得那主山神主風神主晝夜神主宮殿神通身毛豎浹背汗流你者些噇酒糟漢還知者消息麼劍去久矣爾方刻舟。

上堂舉大顚禪師因韓文公問和尙春秋多少因緣乃云諸方或曰首座不合答是是乃十成死語逐塊語所以擯出或曰首座亦是作家大顚令不單行要借首座鼻孔出气恁麼見解何異羣盲摸象有甚諦當處大眾旣都不是畢竟淆訛在甚麼處卓拄杖云不因盡法無民怎得山河一統。

上堂覺卽冰生動則影現不動不覺猶是病鳥棲蘆困魚止濼總饒劃斷千差別行一路更要問你雲門扇子跳上三十三天觸著帝釋鼻孔東海鯉魚打一棒雨似盆傾是何道理檢點得出今日眾檀設供許你隨例赴齋檢點不出且看金剛與泥人揩背。

解制值雪上堂拈拄杖云虛空包不住大地莫能收還有人提掇得麼若也如是一任隨流得妙左右逢源予奪縱橫殺活自在其把住也乾坤失色日月潛輝人天絕參尋之路其放行也枯木回春冰河發焰魚龍得游泳之方正恁麼時還是放行好把住好卓一卓云雪漫漫風

滿眼滿耳莫輕忽杳然萬里絕狐蹤正是獅兒爭出窟咄。

﹝▆▆▆徳照禪徳輝張燈榮備資敬刻

百老和尙語錄第七卷

﹞

百愚斯禪師語錄卷第七嘉興大藏經百愚禪師語錄

百愚斯禪師語錄卷第八

住國山善權寺嗣法門人智操住靑龍隆福寺嗣法門人智湛編次

住越州雲門顯聖寺語錄

順治丙申春在靑龍隆福寺受請上堂曉風律管動飛灰鵲噪南枝玉破腮正好寒鑪煨榾拙使符無柰苦頻催眾兄弟此是顯聖法兄率眾檀護屢請山僧承乏祖庭看來恰似將一百二十斤銅枷鐵鎖不管人擔得起擔不起勉彊安在頸項上正是假饒百千劫所作業不忘因緣會遇時果報還自受敢問眾兄弟去則荒卻破院不去有孤顯聖畢竟如何前溪浪接後溪浪越嶺雲聯秦嶺雲。

三門峯巒峻麗澗水潺湲飛鳥難度遊魚莫棲到此如何進步蹋著故鄕田地穩方知祖父舊門庭。

佛殿巍巍堂堂輝輝煌煌且置今日韶陽到來作麼生回避良久云不癡不聾作不得阿家翁。

方丈菱花互照金鎖雙敲生擒銅頭鐵額活捉狂象獰龍縱饒你是釋迦示現毗耶再來到者裏也要與他頂門一錐卓拄杖云放過卽不可。

開堂拈疏云不是黃卷赤軸亦非鳥篆虫文三藏十二部一切修多羅皆從此中流出儻或未見且請宣看指法座云此座髙廣獨許有神通者可登顧左右云且看新雲門爲諸人顯神通去也升座拈香雲此一瓣香凡有血气者莫不尊親端爲祝延今上皇帝睿智天縱壽域無疆此一瓣香專爲滿朝文武護法檀那天轂齊推法輪並轉勿忘鷲峯之囑示現壞佉之身此一瓣香數年以來東拋西擲到處狼藉六回供養天臺護國堂上傳曹洞正宗二十八世瑞白雪老和尙用酬法乳之恩就坐淸化惟和尙白椎竟乃云只者第一義亙古以來未曾有一人動著今日被我法兄一椎粉碎直得徧天徧地滿眼滿耳無處不是設或踟躕一任請問問龍吟霧起虎嘯風生賓主相逢作麼酬唱師雲龍吟霧起虎嘯風生進云舊堂頭退院新和尙到來又如何施設師云看取令行時進雲雨過山添色風來水皺紋師云且過一邊乃云適來疏中道諸佛爲一大事因緣故出現於世大眾還知大事因緣麼昔世尊在靈山會上拈花示眾金色頭陀破顏微笑世尊將正法眼藏涅槃妙心付囑與彼自是之後展轉相傳二十八祖菩提達摩泛海而來面壁少林始逢二祖神光斷臂安心五傳而至曹溪六祖祖得靑原思南嶽讓思下有曹洞雲門法眼讓下有潙仰臨濟自爾一花燦爛五葉芬芳千燈互照萬派競流立君臣明正偏透過三種滲漏超越五位功勛設賓設主奪境奪人或全主全賓全賓全主或主賓互換賓主雙泯九十七種圓相一十九門施設羅籠八表英靈搜盡十方衲子三句可辧一鏃遼空紅旗閃爍而智眼猶迷白日看山而作者難構眼聽溪聲耳觀山色不落有無之機迥超情識之見乃至種種展演種種門庭種種三昧究竟將來總不過爲此一大事因緣而已若能明得復有何事管教艸木纖芥皆作獅子吼聲鱗甲羽毛齊現毗盧妙相無一門而非法門無一事而非佛事只如今日祝聖開堂又作麼生揮拂雲山河明聖徳日月壯皇圖復舉湛師翁一日升座弁山先師問石傘峯頭卽不問萬竹林中事若何翁曰三莖四莖曲曰只如石傘峯頭是同是別翁曰三莖四莖曲七莖八莖斜曰還有向上事也無翁曰有曰如何是向上事翁曰七莖八莖斜三莖四莖曲曰向上佛法蒙指示正偏不落有無機翁曰如何是不落正偏一句先師禮拜歸眾乃云一人善射百步穿楊之箭一人能透九曲蟻穴之珠可謂有偏正有回互宛轉虛靈妙協兼到然於洞上宗風大可觀光正眼看來怯似屋裏販揚州當時斯上座若在好與震聲一喝因甚如此不見道獅兒哮吼祖父俱喪淸化和尙結椎師下座。

曹山浹水和尙至引座山著翠水騰波南枝梅放鳥爭歌香風何處頻來戶知有崢嶸象駕過眾兄弟若也委悉則時時坐參彌勒處處撞著釋迦可謂不出戶庭而行腳事畢又豈待負笈擔簦梯山航海廣見知識檢點將來也是殘羹餿飯若要新鮮奇特更須鳴鐘伐鼓請我曹山和尙始得。

元旦上堂鳥語初調山光明媚昨日送殘年今朝迎新歲好兄弟會也未張三喫酒李四醉惟有衲僧則不然倦眠竹榻渴飲瓠瓢那管他春回臘盡陽和雪消或向萬竹林中間行掉臂或去石傘峯頂歌詠靑霄說甚葛天氏之民歟無懷氏之民歟得逍遙處且逍遙爲什麼聻國淸才子貴家富小兒嬌。

至淸化惟岑和尙請上堂若論祖師門下事動步喫交揚眉錯過豎拂云諸公各各擎頭戴角俱是宿學飽參必也委悉正好截天根塞尾閭析鄰虛搏宇宙互爲賓主不落正偏重整數百年已墜之頹綱再新十餘世老古錐之舊案直教一艸一木咸成寶閣花宮一毛一塵盡現瓊樓玉殿此猶是堂頭和尙塵垢彌勒秕糠釋迦之末技耳或有人出來道將謂雲門多少奇特卻似遼人進豕濫竿齊門山僧云也不妨也不妨昨來覓火和煙得今又擔泉帶月歸。

至曹山浹水和尙請上堂蹋斷羊腸百折路撥開鳥道萬重煙摳衣爲訪同門友到此方知別有天所以古云入海不到底不知滄溟之淺深登山不到頂不知宇宙之寬廣而今皆是貴耳賤目徒有登峯造極之名及乎發心動步才至肇家橋便生到家想十个有五雙望崖而退那見者裏門風峻峭住處孤危石壁玲瓏松筠錯落不是人間气象迥殊兜率家風直得荷玉峯突兀於層霄曹源水彌漫於大地饒你會得个通玄峯頂不是人間心外無法滿目靑山此正是半山腰裏活計須知萬仞峯頭別有生機始得且道如何是萬仞峯頭事喝一喝達者方知暗裏驚。

道林山鏡愚和尙至引座春風度耶溪煙浪飛晴雨蘭芽爭吐香梅萼流紅乳鳥啼有客來林木悉歡舞好个目前機目前不可睹諸昆仲不但你會得一機一境一知一見以爲奇特饒你具撼乾坤之作略吞佛祖之神通正是系驢橛子陳年葛藤絆殺生平有甚用處今幸道林和尙光降荒山必也不吝慈悲別震洪音說希有法惟祈大眾殷勤伸請愼勿錯過。

監院請上堂法離髙下由人施設事無大小貴乎擔當況我衲僧門下爲而無爲作而無作更有擊碎須彌的鉗錘聯補虛空的鍼綫不種一莖菜接待往來不蓄一粒米聚集龍象雲門一味饑餐渴飲晏起早眠目送斜陽坐聽流水或倚松檻而笑指煙霞或眄庭柯而閒吟風月並不知米價之貴賤廚庫之有無且道憑个甚麼節目顧左右云問取新監院。

至道林鏡愚和尙請上堂敲唱雙舉沒弦琴上覓知音賓主交參無影枝頭看春色若是奔逸絕塵何必揮鞭見影與麼會得則知道林和尙翦薉鋤荒開天辟地別露家風斬新气象轉法輪於微塵現寶剎於毫端和泥合水破格爲人儻滯見聞勿怪勞攘山岌崿路窈窕虎嘯月澗飛濤片片白雲足下飄道林險峻人難到到此方知髙更髙顧左右云看腳下。

至弁山玄素和尙請上堂箭鋒相拄徒勞話會啐啄同時惟憑作者還有啐啄同時底麼請出相見問昨朝海晏可靑今日山搖嶽震未審明甚麼邊事師云人前懶去撒珠璣進云玉笥山畔風光好彌勒峯頭气象新師云更道始得僧喝師云放汝三十棒乃雲華石軒中意不落有無之機靈枝劫外春迥超羣象之表非情識所到豈言論可通適來主人道握佛祖機權具衲僧正眼運籌帷幄決勝千里於此薦得正好道合君臣燈傳今古胸懸寶鏡肘佩靈符握百尺龜毛縛不肖之魔子拈千尋兔角趁古冢之精靈奠安法門坐振祖域若以正眼觀來雲門也須喫棒因甚如此孫臏門前不合賣卜。

結夏上堂朱夏已臨祝融司柄淸陰錯落枇杷墜葉底之金翠影婆娑石橊噴墻頭之火惟我雲門者裏景致頗異生涯自新或山前搬石屋後澹雲或冒雨耕田披蓑耨艸頭頭合轍處處逢渠勿容逐色尋聲那許沈空滯寂縱饒七佛祖師到此也要教他挑糞潑地何故鄕村四月間人少老幼安排學種瓜。

弁山玄素和尙至引座也大奇也大奇無情說法不思議大眾適才鐵壁生光花宮發艷明月向寒崖而照薰風隨畫舫而來且道是甚麼人境界舉法華舉到瑯玡覺處因緣乃云你看他一賓一主一擡一搦發明臨濟家風則不無怎柰都來是个小家子禪何似弁山到來雲門旣不問他船來陸來他亦不道在河下步下但只喚侍者汲耶溪水烹鑪峯茶一味促膝抵掌談笑寒暄而已且道還是世諦流匝別有佛法良久云須知煙浪裏更有好商量。

寶壽梵則和尙至引座八月秋風何處來紛紛紅紫滿庭堆冰壺簾外遙相照桂影流金掃不開且道是何奇特饒你未兆先知未明先曉胸中蘊百千妙策舌端湧萬斛珠璣又不翅以管窺天以蠡測海未免見笑大方須知有佛祖之所未證古今之所罕聞一著子在畢竟是那一著子卓拄杖云須臾別有新條令打鼓報君君自看。

監院請上堂舉臨濟問監院云甚麼處去來曰州中糶米來濟以拄杖畫一畫云還糶得者个麼院喝濟便打次見典座舉前話座曰監院不會和尙意濟云你作麼生座禮拜濟亦打者小廝兒將謂有多少奇特不免鼻孔落在兩个驢漢手裏雲門今日不打者破鼓笛且道如何施設揮拂云靜坐山窗聽水流笑看船子下揚州月滿載桂正秋萬里江天飛白鷗。

震南侍者請上堂菊殘荷盡影蕭條且喜今逢十月朝犬吠寒巖云覓洞猿啼老樹鶴歸巢風淡淡葉飄飄江邊漁父持竿立何處樓頭弄玉簫顧左右云大眾會麼昨日有人從江西來忽得个淮南信且道甚麼信無角鐵牛眠少室黃梅石女夜生兒喝一喝云也是妄通消息。

開鑪上堂砂鍋裏活煮佛吞鐵鏊上生煎祖啖眼空宇宙情絕聖凡且道是甚麼人作略試說看問結制開鑪叢林舊案不落今時請師垂示師云鑑湖水急舟難渡進云也是矢上加尖師云秦望峯髙鳥畏飛乃云雲門今日開鑪不襲諸方舊套將禪道佛法系綴諸人只要你淨裸裸赤灑灑向猛焰裏藏身劍刃上進步果爾絕後再蘇自然欺汝不得正謂得者不輕微明者不賤用識者不咨嗟解者不厭惡到者地位始有問話分不見適來僧問不落今時請師垂示雲門云鑑湖水急舟難渡曰也是矢上加尖雲門又云秦望峯髙鳥畏飛眾兄弟者裏緇素分曉不妨同生同殺同收同放施一機塞斷千聖咽喉露一境換卻衲僧眼睛總非分外若據諸方似者等漢必向明窗下安排待爲上賓惟有雲門者里正好喚來與山僧洗腳何故未曾向你紫羅帳裏撒珍珠在。

寒松首座請上堂驢事猶未去馬事忽到來大抵業緣重重重撥不開諸禪徳今是寒松首座自靑龍來屈逼雲門爲眾敷揚所謂家里人只好說家常話不可向外打之繞去也且如何是家常話由來父子不相傳切忌逢人更說破。

上堂今日天气晴明景物舒暢且喜堂中七滿水牯牛个个水足艸足安然無虞更有檀信辦齋大眾受供拈拄杖云適來惹得堂中憍陳如尊者忍俊不禁走向玉笥峯頭不覺揚聲拊掌云越州好越州好佳山佳水看不了野老咸歌大有年家家穀米滿栲栳山僧道浙中淸水白米飯許你喫若是佛法未夢見在尊者直得滿面慚惶走入諸入袈裟角裏去也大眾還見也未如不見且請歸堂抖擻看。

上堂釋迦掩室於摩竭寶八布衫淨名杜口於毗耶布袋裏錐子須菩提唱無說而顯道掩鼻偸香釋梵天絕視聽而散花矮子看戲者些轢鉆有甚用處總不如雲門者裏秦峯萬仞鑑水千尋飛鳥不度別有尊貴一著在諸昆仲要知尊貴一著麼苔封玉殿珠簾隔不種梧桐免鳳來。

鼓山永和尙訃至上堂拈訃云此是永覺和尙一生用不盡的今日徹底露布了也者老漢文武兼才宗說兩備架晏師之聖箭不露鋒鋩續壽昌之心燈迥超今古橫抽寶劍魔魅潛蹤髙照菱華野狐喪膽由是芳聲騰乎八閩道價重於諸方俄而轉步南辰蹋翻北斗何期末後一段光明不覺三千里外射入玉笥峯頭大眾會麼法苑柱傾禪河檣倒弱喪了無歸長夜何日曉眞堪哀亦懊惱大事分明須趁早不用區區向外尋喝一喝云大家照顧衣中賓。

元旦上堂第一義且置新年佛法有人道得雲門拄杖子兩手分付去也問當陽顯露物物全彰如何是應時及節句師云爆竹驚山鬼進云東風知此意艸木泄天機師云菱花照野狐僧喝師便打問殘臘已盡春回首萬匯滋榮事若何師雲雨歇千江靜進云恁麼則物物盡沾恩師云風回萬籟號乃拈拄杖雲天得之髙地得之厚日月得之以常明江海得之以不竭君得之爲堯舜臣得之爲臯陶巍巍乎蕩蕩乎不可得而名焉者裏構去自然上無攀仰下絕己躬坐斷報化佛頭不落去來現在可以易今換古旋乾乾坤豈待麥秀雙岐禾登九穗鳳凰來儀麒麟出現然後爲祥爲瑞𨿽然只今升座祝聖又作麼生卓一卓云皇風一片無髙下萬里山河錦繡中。

解制上堂春風似剪春雨如膏柳眼初開耶溪浪▆梅腮乍笑越嶺香飛化母獻無作之工東君行不言之令列祖眞機宛爾衲僧活計現成正當此時直得芒鞋得志徐行蹋斷流水聲拄杖爭雄縱觀寫出飛禽迹說甚南天臺北五臺有佛處無佛處一任你推到須彌塡卻大海倒去顚來橫行直撞誰柰渠何又古人道末後一句始到牢關把斷要津不通凡聖諸人作麼生轉身吐气山僧別有一个方便逢人不得錯舉拈拄杖一時打散。

元宵上堂今日好个時節特爲諸人饒舌星橋與火樹聯輝寶炬與燈毬映徹家家簫鼓頓催處處笙歌相接觀音菩薩大啟圓通迦葉尊者舞不歇知不知瞥不瞥不是門庭圖鬧熱○大眾看看惟有者个非明非暗無古無今修羅不能障其光八風不能動其體寂歷孤圓包含萬象諸人又作麼生賞鑑去年云掩中秋月今歲元宵雨打燈。

求嗣請上堂梅花初結子幽蕙孕香胎是處靈苗秀金刀翦不開舉曹山因僧問子歸就父因甚父全不顧山云理合如是僧云父子之恩何在山云始成父子之恩僧云如何是父子之恩山云刀斧劈不開可惜曹山放過者僧若到雲門正好喫棒果是父子之恩曠大劫來未曾違背說甚顧與不顧大眾於此委悉自然頭頭奉重念念無虧道合君臣機投父子克紹人天聖種相承佛祖徽猷所謂兒孫得力室內不知且道室內是麼人多栽無影竹晝夜引淸風。

上堂春山疊亂靑春水漾虛碧寥寥宇宙間獨立望何極雪竇老人恁麼道也是將常住果子私作人情未免傍觀者哂雲門今日有件好事曾不相瞞惟要大家共委揮拂云雲間有信到江南千里持來幾个諳獨喜梅花知此意且道是甚麼意喝一喝云參。

次賢法師木主入先覺堂請上堂法不孤起仗境方生卓拄杖云適來三千大千世界十八相一時震動所謂動徧動等徧動起徧起等徧起踴徧踴等徧踴震偏震等徧震吼徧吼等徧吼擊徧擊等徧擊乃至山河大地艸木昆虫一一放大光明現大神變證大三昧若也見得聞得則知次法主時時爲諸人說摩訶衍法離四句絕百非生而無生滅而無滅來如羺羊掛角去似鸞鳳衝霄又古人道懷州牛喫禾益州馬腹脹天下覓醫人炙豬左膊上畢竟是何教所攝卓一卓云堪憶當年陸大夫只合笑兮不合哭。

金仙蕃光和尙訃音至上堂云漠漠雨淒淒鳥獸哀鳴艸帶悲可恨春風何太惡忽吹明月落前溪大眾且道金仙和尙果去世耶果不去世耶若謂去世又經中道涅槃生死猶如作夢旣爾是夢安可爲實若謂不去世卽今金仙和尙甚處行履者裏端的一回則見此方化畢他土緣興在在分形時時垂手去來坐立常演斯事而無懈倦又安有生滅去來之相若未端的更須諦聽以拂擊案云哀哉哀哉已矣已矣兄在吳山我居越水𨿽則同條生卻不同條死休思量急須委分付行人仔細聽鷓鴣啼出深花裏。

蘭溪文峯樵之和尙至引座雨濯崔嵬碧風搖菡萏香分明無限意何必待商量諸昆仲還委悉麼山僧尋常恰如个蚱蜢子相似等閒捏著便有點子汁水若不捏著要一星也無又安有禪道佛法掛人唇齒若乃指顧風雲舌翻雷電蘊駭眾驚羣之作略懷滔天浴日之波瀾山僧直得退身三捨袖手旁觀今日幸有文峯和尙在仰勞大眾請試說看。

結制上堂雲門今日開鑪家法由來迥異任是鐵額銅頭也須一擊粉碎眾中有不假鉗錘者出來驗看問單明偏正卽爲儱侗執著玄要又成瞞盰去此二途如何折合師云句裏掀翻鉤鎖意腳頭不被葛藤纏進云慈云普覆三千界法雨均沾萬億洲師云識取鉤頭意莫認定盤星乃拈拄杖云果能會去一任磅礡虛空齏粉萬象鍼鋒頭上走馬輥毬萬仞崖前揮戈舞劍三百六十骨節節節現無邊妙身八萬四千毛孔孔孔湧無盡剎海若也疑而不信信而不決山僧與你敲其骨剔其髓洗其腸滌其胃只教露柱開花燈籠結子正恁麼時地一聲始知成佛其來久矣𨿽然若到雲門猶是階下漢如何得不落階級卓一卓云欲透禹門三級浪更聽平地一聲雷。

冰石禪師爲母入塔請上堂欲超生死路須透祖師關眾中莫有透關者麼出來相見問那吒太子析肉還母析骨還父意旨如何師云紅日照粉墻進云然後現本身運神通爲父母說个甚麼法師云淸霜橫谷口僧禮拜師打云切忌向者裏轉卻乃云大功不宰至道忘言善法堂前不談仁義選佛場內那論孝道今是冰石法侄送母入塔兼請說法以嚴報土大眾若說身體發膚不敢毀傷此世間之孝若說修寂滅證眞常升忉利入泥犁而說法救親此出世間之孝須知更有超過世出世間一著子如何是超過世出世間一著子揮拂云聊憑龜毛拂舒此長舌相於一微塵裏廣演摩訶衍不常復不斷不有亦不無四句與百非一切皆俱遣善哉正心尼而證如是法持戒如皎月其行似嚴霜廣行利益事不作福徳想撒手任縱橫往來不變易抹過上頭關方名大解脫作麼生是上頭關揮拂云喚起無舌人問取天邊月。

履元幹禪師入塔請上堂妙用縱橫不拘逆順靈機廓落那滯偏圓○大眾若也見得則知我履元法侄不動威儀而入諸正受不假聲色而現大神通橫身於三界之外獨步於萬象之先鞭起泥牛耕破鑑湖月色趁回木馬衝開越嶺煙霞或此土爲瑞爲霖或他方爲明爲導來也類中混迹去也炭裏藏身然此猶是勛勞邊事作麼生是全超不借擊拂云佛祖位中畱不住夜深怎肯宿蘆花。

顧護法誕日請上堂若人識得心大地無寸土滿耳不可聞滿目不可睹若更問如何不妨從頭舉昔趙州因僧問柏樹子還有佛性否州云有曰旣有佛性未審幾時成佛州云待虛空落地曰虛空幾時落地州云待柏樹子成佛師豎拂云大眾還見柏樹子成佛麼一時普令十方國土山河大地其中所有樓臺殿閣園林池沼花木鳥獸一一放大光明現大神通舒廣長舌說無量壽佛法門無量眾生得金剛不壞三昧大眾只如柏樹子成佛是阿誰授記復揮拂雲山之髙海之闊珊瑚枝枝撐著月堂前露柱笑燈籠南極老人喫一摑阿呵呵眞妙絕彭祖奇壽八百春有話不向妻兒說。

至周浦善慶庵請上堂翦翦西風黃葉天霜舠驚起鷺鷥眠生涯拙且隨緣月明滿載泛溪煙所以道森羅萬象古佛家風碧落靑霄道人活計到者裏旣不分廛市山林又那管城隍聚落頭頭法法總是自己光明剎剎塵塵無非當人妙用於斯薦得正好隨緣作主遇處卽宗扇祖風於末運舒化日於中天四眾瞻依人天有慶雲門如此告報還有共相委悉者麼喝一喝雲長安風月貫今古那个男兒摸壁行。

上堂若論此事大不容易到此也須是个人始得不然縱使勞瞎眼睛坐斷脊梁遊徧百城參徧知識枉受伶俜終無所獲昔世尊在靈山會上拈花示眾惟有飲光破顏微笑當時可謂無人蓋人天百萬常聞世尊有法可說有佛可成有生可度把作實法會殊不知世尊驀地裏將个驢屎彈子換卻眼睛然而小根劣解詎可得哉豎拂云大眾會麼世尊拈花山僧豎拂且道是同是別若謂是同諸人何不悟去若謂是別別在甚處者裏分析得出參學事畢設或未然更有一偈九十春光今欲暮殷勤努力莫虛度風和日暖曬花天柳綠鶯啼醉客處一段眞機絕覆藏滿前好景分明露參禪人急須悟擬去千尋不可攀肯來兩手相分付且道分付个甚麼遂喝一喝下座。

薦亡請上堂秋林黃葉戰寒聲隔壠疏鐘扣月明驚破玉人霜夜夢不勞彈指證無生。

上堂第一義會也未無孔鐵錘百雜碎堆山積嶽不須尋塞壑塡溝值甚屁靈山拈花少室斷臂直至而今成特地與蛇添足不知慚白璧無瑕徒點類當臺覿面爲君拋擲拂云咄莫學韓盧去逐塊。

至日上堂書云節屆亞歲忻逢正四方納泰之初亦萬匯昭蘇之始岸柳揚眉而待臘壠梅含笑以迎春此時此景慶無不宜到者裏還受用得著麼邇來有般孟八郎便道衲僧家但知身冷加衣肚饑持缽倦向長連牀上伸腳打睡健去積玉橋邊掉臂經行又那管晷運推遷寒暑代謝陰陽之消長否泰之去來所謂衲被幪頭萬事休復有何事諸昆仲莫錯會好者个說話正是那古廟裏香鑪蹄涔中死水有甚用處須知人人腳跟下別有一條生機活路始得喝一喝云也是趙婆沽酢。

薦夫請上堂量等虛空界示同虛空法證得虛空時無是無非法豎拂云惟有者个量包虛空體周法界修證不能該是非不能到者裏見得便見敬仁潘君從本以來無生無滅無迷無悟直下與三世諸佛同一心性同一見聞同一住處同一天眞說甚蓮邦薉土盡大地總是當人本來面目設或沈吟莫怪山僧塗糊一上白雲去復還且喜靑山依舊夜靜煙消柳寒曉晴雪霽梅瘦冰壺影浸水晶簾巧丹靑描不就可憐無限風光復揮拂云聊憑者些兒盡情漏逗震聲一喝云是何言歟便下座。

上堂舉昔淨居無相尼一日上堂卓拄杖曰觀音入普賢出文殊穿靴水上立擡眸鷂子過新羅石火電光追不入乃云者般說話大似只會抱不哭的孩子若是向上提持衲僧巴鼻總欠悟在雲門則不然豎拂云看看觀音普賢文殊都被者个穿卻鼻孔了也大眾且道拂子有何神通具何三昧便爾如是擊拂云戴角披毛混異類慣同佛祖結冤家問如何是正中偏師云啞子喫黃連如何是偏中正師云猿猴佩古鏡如何是正中來師云鑪中菡萏開如何是兼中至師云風月兩相契如何是兼中到師云石虎戴紙帽進云五位已蒙師指出向上宗乘示阿誰師卓拄杖云向者裏會取進云自從舞得三臺後拍拍元來總是歌師云只恐不是玉。

上堂釋迦老子道若能轉物卽同如來殿後是玉笥峯門前是芙蓉岸作麼生轉以拂擊案云風獵獵兮冷雲天鳥啾啾兮寒林薄梅欲開兮猶未開雪欲落兮不肯落寄語遊人及早歸家山勿使空蕭索。

解制上堂今朝臘月八特地爲叨呾不用睹明星更有好機筈卓拄杖云獨有者个上座楞楞層層藞藞苴苴不與佛祖同儔安容萬法爲侶拈起也地坼天崩山搖海沸象王失截流之勢放下也雲收霧斂月皎風淸野幹縱奮迅之威諸昆仲今日放下卽是拈越卽是以拄杖畫一畫云劃開鑑水漫天网看取衝霄俊鶻飛。

﹝栴檀庵徳▆▆孫備資敬刻

百老和尙語錄第八卷

﹞

百愚斯禪師語錄卷第八嘉興大藏經百愚禪師語錄

百愚斯禪師語錄卷第九

住國山善權寺嗣法門人智操住靑龍隆福寺嗣法門人智湛編次

住越州雲門顯聖寺語錄

己亥四月從靑龍回預祝師壽啟大悲期請上堂一言迥脫獨拔今時才涉思惟白雲萬里還有不動唇吻道得相應句者麼豎拂云且看觀世音菩薩向者一毫端上現百千手眼放百千光明於光明中宣說大悲心陀羅尼神妙章句卽時三千大千世界忽然震動皆變金色一切艸木叢林化作寶云寶樹寶幢寶衣寶樓閣寶宮殿並一切種種寶莊嚴具無邊天花紛紛而下無邊妙樂自然而鳴大眾正恁麼時見聞不昧則與觀世音菩薩同一慈力同一悲仰同一神通同一莊嚴同一國土同一壽量亦令無量無邊眾生各各成就各各圓滿各各證入耳根第一圓通各各皆獲無礙大陀羅尼門大眾旣能委悉只如觀世音菩薩將錢買胡餅放下手來依然卻是饅頭畢竟明甚麼邊事良久云今日雲門寺裏有齋。

請上堂秦峯落落其髙峻也而非古非今鑑水洋洋其浩渺也而無涯無際芙蓉岸橫關萬派積玉橋截斷千岐翠竹篩滿地之金珍禽奏諸天之樂不是目前境界亦非格外風光塵點劫以難窮河沙數而莫盡可謂尊貴中之尊貴非常中之非常且道是阿誰受用處紫羅帳合天初曉翡翠簾垂月未央。

存焉首座請上堂大通智勝佛十劫坐道場佛法不現前不得成佛道拈拄杖云看看者木上座不假修證不歷劫數於彈指頃便成正覺南無拄杖如來應供正徧知明行足善逝世間解無上士調禦丈夫天人師佛世尊諸仁者果爾見得可以齊彭殤可以變古今說甚蹋徧支那四百州的老比丘直饒無量壽佛到來也要他與山僧攜瓶挈杖始得何故雲門者裏斗劣不鬥勝。

請上堂若據父母未生前一著子三世諸佛直教口掛壁上何故過去已過去未來猶未至現在亦不住如是三際推窮了無處所旣無處所則無生滅來去旣無生滅來去則無迷悟聖凡旣無迷悟聖凡則知盡虛空是自己徧法界是自己光明縱說未離兜率已降皇宮未出母胎度人已畢是甚破艸鞋擊香案云大眾會麼獅弦不屬鸞膠續落落徽音亙古今。

請上堂日升月墜春䢐夏往處處山花爛熳森森綠蔭扶疏此是目前消息山僧更有一句子未出母胎時早已向諸人道過了也大眾畢竟是那一句檢點得出雲門拂子兩手分付檢點不出亦兩手分付何故我不敢輕於汝等汝等皆當作佛。

自明永修請上堂舉趙州因僧問曰和尙何姓州云常州有曰甲子多少州曰蘇州有乃云人謂趙州古佛再來得應機三昧被者僧一問直得礙口怕羞東扯西拽一上今日有問雲門何姓向他道谷甲子多少向他道五十當時若下得者兩轉語不惟此話大行抑且截斷天下人舌頭去在顧左右云劉伶問到誰家好此處莫嫌酒價髙。

資福伴我和尙請上堂鑪峯卓朔耶水競流森羅萬象咸皆騰舞艸木叢林悉作獅子吼聲正恁麼時直饒你如慶喜見阿閦佛國一見更不再見此是抱橋柱洗腳坐井觀天漢你那里得知有寰中日月化外乾坤所以道不經郢手終成廢器今幸夾山和尙到來爾等諸人各各生難遭想起恭敬心一齊啟請必爲諸人轉大法輪。

不淄如璞二禪徳請上堂拈拄杖云大眾見麼迥超造化那步功勛不萌枝上生成無影林中突出或敲風打雨或拄地撐天穿卻三世諸佛鼻孔直教盡大地人出气不得正與麼時且道還有爲人處也無卓一卓云未分黑白誰能委疑煞當年老達摩。

柴也後堂震南監院請上堂波翻陽焰鏡中塵擾擾浮光五十春閒倚闌干頻發笑少年半作白頭入。

紫谷參頭請上堂昔孔子道十五而志於學三十而立四十而不惑五十而知天命雲門卻不然十五而志於○三十而﹝○﹫﹑﹞四十而不﹝○﹫﹝ㄙ／二﹞五十而知﹝○﹫卅﹞諸昆仲會得則事同一家不會則理有千差會不會且置只如未地已前一句又作麼生良久云威音王未曉彌勒豈惺惺。

萬壽爲則和尙請上堂運斤成風惟憑巧匠輪扁得手更有其人衲僧家欬唾成雨揮霍如雲懸靈符於肘後掛寶劍於眉間縱橫不犯應用無傷正眼觀來亦是波斯喫胡椒若不陟遠登髙安能見廣識大而今有般少叢林略有所得便以爲足何異寶燕石而爲玉認魚目以爲珠明眼人前徒增其醜不見道直教及盡今時去三世諸佛口掛壁上更有一人呵呵大笑在大眾且道利害在甚麼處顧左右云少選萬壽和尙爲諸人道破。

漚和侍者請上堂若論此事如天普蓋似地普擎晃晃焉透出思議之表巍巍乎迥超象帝之先岡陵不足以爲固江漢不足以爲深鶴齡不足以爲算海籌不足以爲多所謂不可量不可稱不可思不可說乃至言語道斷心行處滅直教釋迦彌勒頂戴有分妙徳空生贊嘆不及因甚得與麼尊貴喝一喝云自從舞得三臺後拍拍元來總是歌。

半壑上座請上堂無法可說是名說法釋迦老子一生撒謊摩醯首羅將帝釋天驀面一摑舜若多滿頭血流嚇得山門倒跨佛殿一時走過八百里鑑湖驚起堂前露柱拍手大笑云快煞快煞正恁麼時還是因齋慶贊爲復別有機關南無朱頂王菩薩。

玄溟監收請上堂昔年拽杖走諸方蹋破芒鞋恨路長贏得浮生剛半百倚樓閒笑白雲忙大眾適來雲門與麼道還有爲人處也無拈卻珊瑚枝上月壺中別有一禪天。

請上堂黃花翠竹古佛家風綠水白雲道人活計會得觸目現成不會對面千里昔楞嚴會上世尊向波斯匿王道汝此肉身卽同金剛常住不朽大眾還會者說話麼直須打个返觀看看卽今山河大地世界眾生一切諸有爲相皆是代謝之法有生有滅終歸敗壞乃至此身念念遷變新新不住如幻如夢如影如響自從無量劫來舍身受身積骨如毗富羅山所飲母乳如四大海水所經父母如恆河沙數故曰我生生無不從之受生作麼生說个不朽的道理者裏瞥地去不被釋迦老子舌頭熱瞞可謂一切地水是我先身一切火風是我本體說个八千歲爲春八千歲爲秋正是蟪蛄朝菌猶未知祖師門下事在且道祖師門下復有何事揮拂云狂歌散發渾無忌好飲曹山酒不醉擊碎瑤琴抱月眠自有淸風動天地好大哥會也未八十翁翁輥繡毬眞誠不是小兒戲。

子庵西堂請上堂舉夾山因僧問撥塵見佛時如何山曰直須揮劍若不揮劍漁父棲巢僧又問石霜霜云渠無國土何處逢渠夾山聞得上堂謂眾曰門庭施設不如老僧入理深談猶較石霜百步此二大老𨿽則各出手眼共展風規不免分疆列界雲門者裏一味隨家丰儉任運過日米多則飯米少則羹健卽曳杖閒步倦則和衣打眠說甚天荒地老石爛松枯又那管甲子之周流歲月之遷變衲被幪頭萬事休此時山僧都不會大眾者般說話還是門庭施設耶入理深談耶緇素得出不惟行腳事畢亦乃親見古人脫或未然今日設齋直須努力飽餐珍重。

太史魯公請上堂偏不坐偏天曉白雲籠嶽頂正不居正不萌枝上玉鸞飛妙協兼帶薰風影裏芰荷香偏正俱隱月明夜半墜澄潭所謂虛玄大道無著眞宗最玄最妙最尊最貴更有一人不居尊貴不墮偏正又作麼生昔陸亙大夫謂南泉曰肇法師也甚奇怪解道天地與我同根萬物與我一體南泉指庭前牡丹花曰時人見此一株花如夢相似乃云陸亙大夫與王老師盡力提持也只道得一半且如何是那底之金翠影婆娑石橊噴墻頭之火惟我雲門者裏景致頗異生涯自新或山前搬石屋後擔云或冒雨耕田披蓑耨艸頭頭合轍處處逢渠勿容逐色尋聲那許沈空滯寂縱饒七佛祖師到此也要教他挑糞潑地何故鄕村四月間人少老幼安排學種瓜。

弁山玄素和尙至引座也大奇也大奇無情說法不思議大眾適才鐵壁生光花宮發艷明月向寒崖而照薰風隨畫舫而來且道是甚麼人境界舉法華舉到瑯玡覺處因緣乃云你看他一寶一主一擡一搦發明臨濟家風則不無怎柰都來是个小家子禪何似弁山到來雲門旣不問他船來陸來他亦不道在河下步下但只喚侍者汲耶溪水烹鑪峯茶一味促膝抵掌談笑寒暄而已且道還是世諦流布別有佛法良久云須知煙浪裏更有好商量。

寶壽梵則和尙至引座八月秋風何處來紛紛紅紫滿庭堆冰壺簾外遙相照桂影流金掃不開且道是何奇特饒你未兆先知未明先曉胸中蘊百千妙策舌踹湧萬斛珠璣又不翅以管窺天以蠡測海未免見笑大方須知有佛祖之所未證古今之所罕聞一著子在畢竟是那一著子卓拄杖云須臾別有新條山道的與雲門道的還有優劣也無揮拂云少年一段風流事那許旁人話短長。

請上堂橊花吐焰出髙墻籜解薰風夏日長此景此時誰會得莫教孤負好兒郎玆乃四月八日巨霖映明二禪徳設供且道還是爲山僧祝壽耶爲釋迦慶生耶若道爲山僧祝壽則違背釋迦老子若道爲釋迦慶生又違背山僧若道總不恁麼則又違背來意畢竟如何恰好去以拂子擊香案云跨鶴上揚州。

弁山元潔和尙請上堂玉笥峯頭風雲雜沓芙蓉岸畔麟角崢嶸象馭臨而山川增秀芳舟至而艸木皆馨所以道優曇缽花千生罕遇大善知識萬劫難逢此非小綠當生慶幸大眾還委悉麼顧左右云弁山和尙來也大眾好看。

請上堂黃面瞿曇在母腹中作諸佛事文殊師利在母腹中現十大吉祥迦葉在母腹中便見識藏皆空善財在母腹中便見無量寶藏悉皆充滿惟有山僧昔在母腹中了無一法可得只有一句子於玆已五十年矣未曾說似與人今日正值母難之辰一時拈出布施大眾去卓拄杖云諦聽諦聽。

五月廿一師誕日兩序請上堂牛頭馬面到成行小鬼夜叉排立徧濟濟打鼓弄琵琶都與閻王來慶誕阿呵呵眞堪羨一種風流出當家者場曲調少人見且道是甚曲調喝一喝云也是貓兒洗面便下座。

結夏上堂根塵不礙物我一如鍼眼魚吸漧大海水蚊虻子吞卻須彌盧若是个漢到者裏便好髙枕越嶺臥看天外之白雲濯足鑑湖笑弄波中之明月花街柳巷一任調心酒肆淫房何妨入定又那管你三處度夏一處安居苟非其人拈拄杖云惟有者个無面目漢九十日內與你打算飯錢在毫有欠缺敲折你那骨拐莫言不道。

嘯云和尙木主入祖堂古風大師請上堂白雲渺渺隨舒捲而無拘流水涓涓任縱橫而不礙豎拂云嘯云和尙向此一毫端上現大人相演第一義使未見者見未聞者聞未信者信未證者證此是十年前未了最後之佛事雲門今日爲他據款結案大眾者裏見得徹其來也枯木開花人天共仰其去也芳叢不艷佛祖罔窺只如不去不來又作麼生仰勞大眾裏同安位下座至祖堂云階級不立偏正何分團圞共坐迥絕言論遞代相傳無底缽花開偏界起香塵。

至秀水資聖寺爲則和尙請上堂門連城市殿接云衢時時龍象駢臻日日輪蹄輻輳鐘鼓沈而管弦互答梵唄歇而款乃頻催鴛湖浪平夜浸一天之星斗煙雨樓髙曉際萬里之風雲不是目前境亦非目前意非耳目之所到饒你見得徹窺得透依然是資聖門外境界猶未夢見堂奧中事在諸昆仲要知堂奧中事麼更須請問方丈和尙。

上堂瞿曇面黃達摩齒缺至道無難惟嫌揀擇一雙石虎鬥風前兩个泥猿弄水月了知法法自圓通試看指南喚作北拈拄杖云昨宵夜半寒山子不見了手中笤帚卻埋怨拾得拾得搖手云低聲低聲適值曹山和尙到在者▆切忌多說大眾還知者个消息麼卓拄杖云也是普州人送賊。

金仙蕃光和尙木主入祖堂請上堂葉落知秋木雞啼出云邊月花開界起土犬吠穿水底天掃除那畔今時豈許傍參回互大眾還見我金仙和尙特爲諸人向無身中現身於無法處說法來如華糝枯木去似鶴出銀籠處處興水月道場塵塵作空花佛事暗度金鍼繡出鴛鴦成對對密穿玉綫挑來錦縫自重重折卻珠簾渾忘尊貴掀翻寶殿那居大功正恁麼時直得名遂而身退業罷而勛泯大眾旣是金仙和尙爲甚卻向雲門出現片月影分千澗水孤松聲任四時風。

上堂石傘峯頭好風景且道是甚麼風景雲門寺裏無剩言爲甚終日口喃喃的者裏薦得不惟一餐消得萬兩黃金亦可一時受盡四天人供養其或猶豫勿怪瘡瘢上重加艾爝揮拂云十月逢春是小陽壠頭梅月逗風光分明無限眞消息更有个末後句還有人道得麼若道不得旦待山僧自道看良久云多日不曾上堂亦忘記了也便下座。

薦親請上堂大方無外含裏十虛至道忘言圓融三際豎拂云只者个過去也不可得現在也不可得未來也不可得恁麼會去與天地合其徳日月合其明四時合其次序鬼神合其吉凶塵塵獨露剎剎全彰爲雲爲雨爲瑞爲祥處處爲羣生之先導在在作幻海之舟航𨿽然未審石梁陶公張氏夫人只今得何受用良久云雙手撥開云外路倒騎箕尾出閻浮。

結制上堂拈花發笑杓卜聽虛睹影逢渠追風捕響雲門者裏未至望仙橋好與三十棒利害在甚麼處試辧看問大開鑪韛佛祖攢眉四眾臨筵如何相爲師云拶得泥牛吼鞭回木馬嘶進云目前有路通霄漢腳下無私任往還師云淸波無透路進云玉笥峯跳入藕絲孔裏還假煆煉也無師云重疊關山路乃云今朝十月半要津都把斷密室不通風大地成一片陜府鐵牛生癰疽嘉州石象遭塗炭空生妙徳杜口忘言彌勒釋迦長吁短嘆獨有山門前大肚漢呵呵大笑且道他笑个甚麼咄好似秦時轢鉆。

三祖破暗和尙訃至上堂洞山設齋鄰兒不覺醜隱峯到化癭上塗胭脂大梅聞鼯鼠聲索隱行怪普化乞木直裰惑世誣民正眼看來一場笑具總不如破和尙踞曲錄一十五年了無變異坐道場一十三處不犯功勛及至臨末梢頭道一句子不妨驚天動地絕後光先大眾且道是那一句不見道明月一團天柱外摩空老鶴出銀籠。

上堂撲落非他物縱橫不是塵山河及大地全露法王身有般漢便道明暗色空山河世界艸木叢林人物鳥獸靑靑翠竹鬱鬱黃花皆認爲妙明眞性自己法身正是依艸附木魍魎魑魅見解有甚交涉旣不恁麼畢竟如何拈拄杖云適來拄杖子東方入定西方起西方入定東方起南方入定北方起北方入定南方起於法塵中入正定從意起定心不亂說意無生無有起性空寂滅無所作譬如幻師知幻法能現種種無量事須臾示作日月歲城邑丰饒大安樂住住只如今日眾檀設齋將甚酬謝財法二施等無差別檀波羅蜜具足圓滿。

請上堂南贍部洲持缽北郁單越應供千峯頂上打眠大洋海底濯足若識此人管教有漏而成無漏凡心而爲聖心攺禾莖爲粟柄易短壽作長年所以道性海不可思議法海不可思議智海不可思議福海不可思議解脫海不可思議三昧海不可思議色相海不可思議道湯海不可思議乃至算數譬諭亦不可思議𨿽然此猶是依報莊嚴邊事作麼生迥超一句揮拂云龜毛影裏風光異兔角杖頭日月長。

天界覺浪和尙訃至上堂舉訃示眾云者老漢生平以三寸舌縱橫舒捲凡聖佛祖宣尼達摩諸子百家總被他簧鼓一上天下人不柰伊何於是名喧宇宙道播寰區可謂出世一大事因緣至此畢矣到此只得和身放倒唱个還鄕曲子去也復舉訃云大眾還見此老涅槃後相麼山空夜冷沈霜月大海波狂傾法船珍重諸人急薦取莫教捶手哭蒼天。

端實禪師木主入祖堂請上堂夜冷霜鐘動曉天木人舞袖出庭前轉身蹋碎波心月直透威音那畔邊惟端和尙一向孤鯁卓犖不羣具陷虎之機有批鱗之手七年已前𨿽佛祖近傍不得七年已後縱人天景仰無門來則鳳舞丹霄去則龍歸大海只如不涉去來迥超觀聽又向甚麼處著眼撒手無依全體現夜來仍舊宿蘆花安位云先覺堂中本無位次大圓鏡裏那有正偏且道者位甚處安置眞珠簾外排班早道合君臣意气新。

冬至上堂卓拄杖云者裏構取去始知陰陽𨿽有遷變天心原無攺移寒則普天匝地寒熱則普天匝地熱在諸佛分上不添一絲在眾生分上不減一綫𨿽然在衲僧分上又作麼生卓一卓云不隨老木同寒瘠且逐春風入燒瘢。

淸一禪師木主入祖堂請上堂梅山一片月天際照人寒我今重拈出○分明仔細看大眾還見我淸一法侄麼山僧昔住能仁時綱維內外眼目人天敲唱雙行獨角泥牛耕白月正偏互舉九苞金鳳舞丹霄作大眾之鹽梅乃吾家之良驥也今到者裏不假聲色非現威儀夜明簾外速退位以朝君寶鏡堂前暗轉身而就父轉身退位且置到家樂業又作麼生金鞭擊碎珊瑚月一段風光分外奇。

彌陀誕日上堂動容揚古路不墮悄然機卓拄杖雲天雨四華地搖六震彌陀如來今日向山僧拄杖頭上降生卽以娑婆薉土一時變作西方極樂世界七重羅网八功徳水處處盈滿迦陵頻伽皆演妙法正恁麼時大眾還見麼鈍置殺人。

寶壽梵則和尙請上堂日月出矣而爝火不息不亦難乎時雨降矣而猶浸灌不亦勞乎卓拄杖云諸昆弟還委悉麼昨寶壽和尙金錫枉顧象馭遙臨直待耶水迂洄傘峯蹈舞枯蕉流韻於寰中頑石騰輝於象表山河大地雲林殿閣艸木纖芥情與無情異口同音而作唱言善哉善哉知識難遇佛法難逢饒你者裏委悉得去猶是滲漏邊事明眼人前只好取笑須知我洞山門下別有不墮尊貴一路在且道如何是不墮尊貴一路欲窮千里目更上一層樓。

至東山自若和尙請上堂適來堂頭和尙將鎭海明珠傾出幾栲栳了也使一切人瞻顧不暇更教雲門說个甚麼卽得所謂波斯國裏安敢斗寶今借主人威光也有少許聊爲塞責諸公還願見麼擲拂子云一任明眼人檢點。

南峯來云和尙至引座道曠無涯逢人不盡福城南詢五十三位知識一生果辦汾陽曆參七十餘員尊宿大事方休豈似今人才見一兩个杜拗阿師便道我見作家以爲參學事畢若是者般行徑非敢望你髙豎法幢直使達摩一宗掃地不料雲門寺裏也有幾个奊奊

頑皮禪和正墮此病山僧不柰渠何幸借作家鑪韛格外鉗錘煆煉一番然後使其行佛祖之所未行說佛祖之所未說見人之所罕見聞人之所罕聞豈不慶快生平大眾畢竟如何是罕見罕聞的事良久云諦聽南峯和尙爲眾說法。

至景山庵請上堂峯巒磊磊白雲罩而常存澗水涓涓淸風拂而無損迥超劫外獨拔今時正恁麼時是阿誰分上事昔九峯因僧問深山險崖中還有佛法也無峯云有僧云如何是深山險崖中的佛法峯云石頭大的大小的小乃云九峯老漢𨿽則善赴來機要且不會格外提持當時若問雲門深山險崖中還有佛法也無只向他曰無待他道因甚麼無但云罕遇其人且道九峯答的是雲門答的是堪憐春去人難挽流水落花各自忙。

至雙林鎭靈瑞庵請上堂今朝二月十九觀音大士出醜香煙堆裏誕生靈瑞庵中垂手普現三十二應度盡四生九有諸禪徳會麼柳媚花嬌無非自在家風燕語鶯啼總是圓通境界虎穴魔宮奚礙隨緣而化物山林市井不妨卽處以利生誠能如是不蓄一粒米不種一莖菜十字街頭接待往來與一切人拈卻炙脂帽子脫卻鶻臭布衫總教伊做个灑灑落落衲僧去始稱丈夫意气諸禪徳要識丈夫意气麼一劈華山分兩路萬年流水不知春。

上堂舉龐居士偈云日用事無別惟吾自偶諧頭頭非取捨處處勿張乖朱紫誰爲號丘山絕點埃神通及妙用運水與搬柴大眾檢點將來龐老正好喫棒何也若論神通妙用生佛同倫賢愚共稟阿誰不具良繇迷悟兩途趣向有異是以頭出頭沒輪轉三界無有休息如能一念無爲千差坐斷掀翻生死窟擊碎利名關自然體露堂堂不假莊嚴一段風光本來具足始與龐老眉毛廝結並烈爭輝不爲分外豎拂云且道者个還是神通耶妙用耶無邊落木蕭蕭下不盡長江滚滚來。

薦亡請上堂心隨萬境轉轉處實能幽隨流認得性無喜亦無憂豎拂云只者个是境那个是性誠能薦得方可任性逍遙隨緣放曠脫或未然不免重說偈言心境本來無皆因妄緣有妄緣如空花起滅時不停花滅空本淨眞性亦復爾達得眞性空罪福無所住鑊湯淸涼地刀山蓮花聚淨薉二俱亡東西無隔礙此是眞實說不須生疑慮頭頭總安養步步蹋金蓮撒手登彼岸是爲究竟地𨿽然但有言說都無實義畢竟如何是實義遂擊案云珍重。

靑龍兩序迎師歸請上堂理無二致事有多端口上月下云冷天寒夜光投人以劍待卞和獻璞而形殘只知瓠子曲孰料冬瓜彎難復易易復難難易分明君自看且道如何得不落難易以拂子搭肩云收拾絲綸歸舊隱龍江深處再垂竿。

萬仞和尙木主入祖堂請上堂湖北江南萬里長天一色楚山秦嶺千家明月同輝會得今古無殊不會霄壤懸隔大眾還知我萬仞和尙昔於五位山前失腳七星橋畔喫交翻身拾得一顆夜明珠忍俊不禁走到紫荊峯頭賣弄一上將謂無人酬價幸爾付囑有在直得撒手玄途別行一路萬人挽不住千聖喚不回忒煞逕庭不近人情豎拂云今在雲門拂子頭上別舒手眼大展全機要使聞名見相者悉獲無生法忍然後入於普莊嚴王自在三昧大眾還見也無撒手到家人不識一輪明月上花梢。

至杭州長明寺請上堂家家蕭鼓大啟圓通之門處處燈毬全彰毗盧之境無非發明向上提揭眞宗豈待斷臂安心拈花微笑熱鬧市裏妙顯神通應時及節又作麼生輕輕撥出雲中月萬古長明不夜天。

佛成道日上堂世尊於臘月八日被个明星打失了一隻眼睛至今二千餘年累及後代兒孫依艸附木摸壁扶籬未有了期在雲門有个海外仙方世所罕聞今日直得捨手傳名要使現前一會豁開頂門正眼放出淸淨寶光照天照地去也○大眾見麼負恩者多知恩者少。

元旦上堂淑气盈空禎祥溢目龍吟虎嘯君聖臣賢野老以之謳歌樵人以之舞蹈蕩蕩乎堯風與慈風並扇巍巍乎舜日與佛日長明總教盡大地人皆添一歲拈拄杖云只如者个還有增添也無劈開華嶽連天秀放出乾坤爛熳春。

解制上堂今朝正月初九特地打開袋口放出雲門獅兒一任到處哮吼喝一喝云狐狼野幹盡潛蹤嚇得山河顚倒走。

退院兼謝兩序職事上堂卓拄杖云若也委悉一任隨處作主遇緣卽宗旣無心於去來安畱情於彼此理絕百非事無一向山僧忝居雲門自慚疏拙祖席無補多承兩序兄弟戮力劻勷佐助法化可謂搏虎還須父子淘金全憑眾手只如今日事又作麼生話會咄咄咄休休休枷鎖三年今始丟鐵笛橫吹云外去不風流處也風流。

﹝問津庵徳超備資敬刻

百老和尙語錄第九卷

﹞

百愚斯禪師語錄卷第九嘉興大藏經百愚禪師語錄

百愚斯禪師語錄卷第十

住國山善權寺嗣法門人智操住靑龍隆福寺嗣法門人智湛編次

住臯亭山佛日禪寺語錄

順治庚子春就資福寺受請上堂耶溪解纜到苕溪又被使符半路追大抵業緣償未盡不妨隨處且拖犁拈啟云此是武林吳興諸護法不忘靈山付囑惟念佛日荒涼叢林乏主特請山僧主持玆席竊惟徳微福鮮無所堪任正是狹路相逢誠難回避如何免得者場鈍置將此身心奉塵剎是則名爲報佛恩。

三門八字打開了無回互水赴云奔龍驤虎驟喝一喝云普願春風齊著力一時吹入我門來。

觀音殿溪聲山色處處圓通白牯黧奴時時自在今日相逢又作麼生大家共了慈悲債。

佛殿若謂是佛如牛無角若道非佛如馬有角欲得不落是非權且將錯就錯遂展具三拜。

伽藍威靈顯赫殊特森嚴爲一寺之權衡作眾僧之保障如何見得不聞道惱亂說法者頭破作七分。

祖師一人傳虛萬人傳實東土西天忒煞狼藉以何爲驗拈香雲唵嚩日囉斛。

方丈從上先徳在此豎法幢建宗旨列五位君臣分三種滲漏論賓主立玄要拈一字破三關勘驗天下學者正眼看來總是閒家具且道佛日有甚長處卓拄杖云任是鐵額銅頭不消一擊粉碎。

開堂拈疏云字字花攢錦布行行玉轉珠回展開則光明燦爛拈來則文彩縱橫其或停思且聽宣讀。

法座者个所在髙莫見其頂廣莫測其際還有不假階梯能履踐者麼便升座拈香雲此一瓣香祝嚴。

金輪衍禦皇圖固如劫石玉燭常調睿算等於芥城此一瓣香專爲滿朝文武闔郡檀那壽基永固祿位髙增此一瓣香不假栽培寧滋雨露今當第七回

拈出供養前住江西南雲山傳曹洞正宗第二十八世瑞白雪老和尙用酬法乳之恩就座資福伴我和尙白椎竟乃云者第一義包含萬象容納百川五目無睹二聽莫聞適來被我法兄一椎直得七花八裂了也眾中還有親見親聞者麼出來道看問烹佛煉祖舊時作略生擒活捉總屬尋常未審今日如何施設師雲綠水靑山增意气進云斬新條令卽不無格外提持作麼生師云花開鳥語轉光輝進云迷雲掃蕩乾坤靜佛日重新萬古明師云不爲分外乃云一言獨脫千聖攢眉迥超那畔寧落今時亦如春回大地月映千江無一物不沾其恩無一人不蒙其照直得窪池波湧石鼓喧闐黃鶴衝霄別開一天气象白龍攫浪際會四海風雲萬派朝宗千山奔拱祖意全彰靈機獨露皇圖丕振佛日增輝已圓未圓之公案堪報不報之深恩𨿽然作麼生委悉卓拄杖云雕弓已掛狼煙息萬里歌謠賀太平結椎下座。

結夏上堂殘春已去孟夏俄臨麥黃蠶老綠暗紅稀透聲透色迥絕囊藏徹古徹今了無蓋覆如此境界阿誰無分若說身心安居平等性智正是好肉剜瘡無風起浪果是个漢不妨閉門打睡接上上機豈爲分外大眾還識此人麼日午打三更面南看北斗。

薦亡請上堂凍雲靄靄獨露眞常幽鳥喃喃恆談般若柳眼裏突出無位眞人梅腮邊迸開本來面目無一物不闡遮那之相無一名不播如來之號於斯薦得冤親普利幽顯均資情與無情同成正覺豎拂云大眾見麼急須著眼看仙人莫看仙人手中扇。

上堂柳煙綠杏雨紅新來燕子罵春風春風聞得忽生惱吹落殘花滿院東端的休嫌狼借甚頭頭盡是主人公主人公見不見鷺鷥飛入碧波心抖擻一團銀繡綫豎拂云看看下座。

祈齡請上堂舉拂云只者个離背離觸絕是絕非壽等太虛量周沙界蕩蕩乎赴羣機而不倦巍巍乎包萬有而不遺鶴算無以齊其齡海籌安可較其數苟能契神於卽物斯不遠而可知矣復揮拂云大眾會麼謾道壺中多日月須知劫外有乾坤。

上堂當陽一句無遮機用超然自異不羨目連神通誰誇鶖子智慧劈破臨濟三玄混融洞山五位燈籠速證法身露柱頓獲三昧今朝覿面拈出直要諸人瞥地大眾畢竟是那一句喝一喝下座。

上堂舉文殊師利問庵提遮女曰明知生爲不生性因甚又被生死之所流轉答曰其力未充乃云者般說話大似泥裏洗土塊有甚分曉論量將來都好喫棒如何得不落生死三月春光爛熳天滿山紅紫亂如煙分明好个無生句不信從教問杜鵑。

上堂第一義兮說似汝不須舌上覓言語大丈夫兒惟自許急看取落花滿眼飛紅雨數聲鐵笛隔江渚韻出靑霄絕律呂知音那待重相舉且歸與月上三更聽杜宇。

上堂祖師西來不立文字直指人心見性成佛古人與麼道大似宋客獻璞遼人進豕殊不知佛祖未出世已前好不資一毫醜不資一毫無男無女無眞無俗人人壁立萬仞个个常光現前孰不爲雄雄大丈夫佛日與麼舉揚未審諸人作麼生會拈拄杖云若作佛法會打折汝驢腰。

上堂頂門一竅八面玲瓏格外風光阿誰欠少日月不能掩其輝虛空無以包其體歷劫孤明昭然不昧是以善財童子一生取辦娑竭龍女直下成佛迥超修証之功了無聖凡之隔然此猶是尋常事如何出格一句霜風吹破梅花夢驚起魚龍躍海門。

上堂摩竭掩室雉雞藏山毗耶杜詞篰籃貯蟹空生宴坐趁狗跳墻少林面壁洋瀾左蠡拈拄杖云當時木上座若見管教者夥龍鐘老兒無地容身因甚如此不見道滿頭白髮幹時政誰道商山四皓髙。

上堂今是眾信請佛日向者曲錄牀上對眾饒舌山僧不敢節外生枝惟自受用三昧諸聖未悟古今罕聞直得人天眾前兩手分付去也穿衣身不寒喫飯肚中飽一覺到天明不知跳蚤咬諸禪徳曉不曉顧左右云笑殺東村王大嫂。

上堂若人欲識佛境界當淨其意如虛空遠離妄想及諸取令心所向皆無礙諸禪徳還委悉麼天之髙地之厚山之靑水之綠日升月墜魚躍鳶飛雲生嶺頭花發巖畔塵塵爾剎剎爾莫不各居本位只如拈卻目前些子將甚麼喚作佛境界太湖三萬六千頃月在波心幾个知紫谷參頭才出師云如何是庭前柏樹子進云趙州當時錯下名言師云你又作麼生進云竹蝦蟆也解吸蒼蠅師下座。

鐵山上座請上堂末後一句始到牢關拈拄杖云奯上座一生不肯徳山老漢跛足師直欲打殺黃面瞿曇到者裏且道利害在甚麼若檢點得出一任你欺聖瞞凡呵佛罵祖有甚麼難顧左右云有麼有麼果是金毛獅子子三千里外見淆訛。

上堂問枯木龍吟事更奇巖前花發許誰窺請師別轉超方手拈起靈山第一枝師雲雨落階前滑行人盡喫交進云疊疊巫山峯聳翠法筵龍象盡英靈師云籜解新篁龍蛻骨云籠怪石虎生威進云恁麼則眉底神光吞日月當人隨處可稱尊師打云也須喫棒乃云大凡問答如鉤如鉗如環如鎖相續不斷所謂語帶玄而無路舌頭談而不談若能如是方可激揚法化承紹眞宗共報佛恩有何不可苟非其人不免重說偈言將此般若殊勝勛回施檀度獲圓滿施者受者三輪空而亦不作空輪想一念頓悟超諸聖直入如來妙境界如來境界不思議我今爲汝說少分法界虛空皆有盡我此法施無有涯一切有情及無情同證如來無礙智喝一喝云說到驢年去。

上堂夫求法者離見聞覺知若行見聞覺知是則見聞覺知非求法也豎拂云只者个思惟分別所不能到見聞覺知所不能及正恁麼時又如何薦取揮拂云薰風昨夜過林隈吹落殘紅撩亂堆畫閣無人香篆冷倚欄石女淚盈腮眞堪笑亦可哀莫怪春歸情太薄庭前芍藥爲誰開。

上堂昨夜蜉蝣虫吞卻黃鶴峯走向蚊子眼睫上橫身髙眠鼓腹而歌曰種麻得麻種豆得豆齋僧布施兮因果無漏遂顧眾云爾等黃瓜茄子還曾夢見者个消息也未復喝一喝下座。

上堂是法住法位世間相常住天自髙地自厚桃自紅李自白山自靑水自綠鳧脛𨿽短不用續續之則悲鶴脛𨿽長不必斷斷之則憂長者長法身短者短法身且道是何意旨最喜春來多富貴鶯啼花笑滿林間。

薦父母師長請上堂豎拳召眾云菩提涅槃眞如佛性總在里許良久云菩提涅槃眞如佛性被佛日一捏粉碎撒向太虛之中一時變作山河國土日月星辰艸木叢林正恁麼時你欲喚作菩提涅槃又是山河國土你欲喚作山河國土又是菩提涅槃者裏著得隻眼不須析肉還母析骨還父管教劬勞之恩披剃之徳頃爾酬畢豎拂云只者个不從天降不從地生且道還有報恩分也無粉骨碎身未足酬一句了然超百億。

解制上堂卓拄杖云佛日今朝拆空棧道斬斷牢關總教諸人腳下無私去灑灑落落去閩川湖地去天臺南嶽去𨿽則如是儻或走到關津隘口處有人討公驗索勘合果能抵對分明一任髙超物外獨步寰中脫或未然更有个護身符子普施諸人復卓拄杖云急急如律令。

上堂塞北不聞萬斛舟江南那見千人帳臨濟覿面喝如雷徳嶠入門劈脊棒悟來佛法了無殊擬去依然成兩樣君不見杏花雨打碎紅霞柳絮風吹飛雪片祖意都云不可傳堪笑而今稀爛賤撲頭撲面滿天涯喝一喝云此時不薦何時薦。

至慧心庵上堂蘭若初興斬新气象金田乍辟格外風光麥浪翩翩簾卷千層之秀色香煙緲緲窗函萬頃之白雲樵歌罷而牧歌揚頭頭圓通境界杏花開而桃花謝處處毗盧現身所謂知一切法卽心自性成就慧身不由他悟大眾只如截斷聖凡掀翻迷悟又作麼生黃鶯織就春園錦文彩縱橫不假梭。

至無極庵請上堂旦起遲夜眠早朝市怎如村落好茅艸屋裏蒸飯香珍珠絮裹阿誰曉蛙鼓池塘兩部喧落花亂砌紅瑪瑙一任他滄海桑田幾變更又那管瓊樓佛國與仙島興來唱个插田歌倦來和蓑便放倒阿呵呵休外討曩劫於今用不了郁單千歲有何奇笑殺長汀布袋老。

上堂豎拂云四月江城花事稀賞心浪子竟忘歸佳人有語憑誰訴獨倚闌干對落暉。

佛誕日上堂無影枝頭花亂開丹霄玉鳳正徘徊分明好个眞消息笑破金剛腦後腮今日釋迦老子向諸人眉毛罅裏降生九龍吐水金盆浴軀放大光明現大神變轉大法輪擊大法鼓吹大法螺演大法義有求佛道者爲說最上一乘有求菩薩乘者爲說六度萬行有求緣覺乘者爲說十二因緣有求聲聞乘者爲說苦集滅道四諦之法有求人天福報者爲說五戒十善種種言辭種種方便普令無量無邊無數眾生證不退地以致現前緇素若見若聞悉成佛道眾中或有个漢曰怎柰金屑𨿽貴落眼成塵山僧道適來拂子跳上三十三天觸著帝釋鼻孔東海鯉魚打一棒雨似盆傾孟八郎你還夢見麼揮拂云黃鶴樓中吹玉笛江城五月落梅花。

上堂揮拂云五月薰風江上多平田時聽插秧歌緣云漠漠和煙捲白鳥飛飛穿柳過夜半木童吹玉管天明石女織金梭諸禪徳會也麼喝一喝云擡眸鷂子過新羅。

上堂今日仲冬十五特地升堂擊鼓檀那爲請敷宣直得傾腸倒腑釋迦不產於西幹夫子豈生於東魯蚊虫昨夜撼倒須彌蟻子天明掀翻海宇好大哥休莽鹵苟能个裏識端倪任伊倒跨丰幹虎。

上堂無影堂前珠簾倒捲不萌枝上玉鳳爭飛石女謳歌而響遏行雲木童把盞而倒傾明月公輸無以施其巧師曠無以辧其音能爲萬化之源安逐四時之變說甚善財一生果圓龍女八歲成佛以及無量解脫無量妙用無量功徳無量三昧不假外求本自具足殊勝中之殊勝尊貴中之尊貴𨿽然如何是不墮尊貴一句花瓶擊碎無依倚曙色三更滿翠蘿。

上堂步空尋鳥迹撥火覓浮漚著靴立水上騎馬驟髙樓非是生平多意气男兒誰不願封侯適來者般說話是第一義第二義是如來禪祖師禪試簡點看喝一喝云淸風月下守株人涼兔漸遙芳艸綠。

上堂日暖風和春山窈窕水流花放鳥語尖新於此會得一一現成一一明妙一一天眞一一自在所以紫陌遊人提最上之機金色頭陀無容身之地到者裏若是伶俐衲僧拂衣便行更覓甚麼碗𨿽然只如昨夜露柱傷風燈籠欬嗽忽爾驚起東海鯉魚吞卻南山老虎且道者个還是涅槃心耶差別智耶孟春猶寒各自珍重。

上堂只个心心心是佛十方世界最靈物卓拄杖云看看拄杖子化作个大力阿修羅王踴身虛空現十八變吸漧四大海踢倒五須彌嚇得釋迦老子躲向諸人腳跟下大家各自摸索看若也摸索得著不妨轉凡成聖移古易今世出世間莫不由此建立以拄杖畫一畫云適來許多葛藤向甚麼處去也且喜山中春信早梅花影裏鳥聲香。

上堂柳媚花嬌大闡微笑之妙旨鳩呼鶯喚弘揚壁觀之家風亙古彌今普天匝地直得人人口似血盆个个牙如利劍气吞日月眼蓋乾坤不捨塵勞而成正覺不離煩惱而證菩提常居有爲而作無爲法恆在世間而行出世事所謂彼旣丈夫我亦爾何得髙推先聖而自生退屈不見昔日涅槃會上廣額屠兒放下刀云我是千佛一數看他何等撇脫何等慶快𨿽然當時佛日若在也好與他三十烏藤且道利害在甚麼處卓拄杖云不見道大功不宰。

上堂九十春光今已半雙眉剔起分明薦連宵風雨似盆傾喝一喝云莫使殘紅落滿院。

上堂豎拂云今日釋迦老子向龜毛頭上放眉間白毫相光照東方萬八千國土靡不周徧然後入無量義定說無量義法大眾果如是見如是聞不待開示悟入而本來是佛始知諸佛出世爲一大事因緣至此畢矣苟或依稀仿佛山僧更爲開方便門示眞實相拂一拂云字經三寫烏焉成馬。

禳災請上堂今朝三月初七無限春光狼藉桃花著雨紅嬌柳綫和煙翠滴燕子銜泥砌巢蜂蝶尋香釀蜜但能莫外馳求分明好个消息大眾且道是个什麼消息施主災除福壽增摩訶般若波羅蜜。

至弁山值元潔和尙華誕請上堂當陽一句迥絕古今向上一機了無朕兆直透層霄之外髙超萬象之先正恁麼時是方丈法兄五旬之期人天際會龍象交馳諸位知識或縱無礙辯才轉無上法輪而爲壽者或以須彌滄海而爲壽者或以日月光恆沙數而爲壽者佛日到此如遊華藏海登眾寶山左顧右盼應接不暇又作甚麼卽得拈拄杖云幸賴者个木上座作得一偈舉似大眾須彌髙兮有崩頹日月明兮有圓缺滄海深兮有枯竭惟有虛空之壽兮吾不得而知焉喝一喝云也是擔水河頭賣。

上堂紅漸稀綠將暗枝頭梅子大如彈春䢐夏往幾時休珍重遊人仔細看豎拂云惟有者个觸不得背不得疏親不得放之穿卻非非想天底鼻孔收之換了摩醯首羅眼睛諸人若構取得可出釋迦老子一頭地還有麼良久雲從門入者不是家珍。

上堂大哉眞源生物資始統法界以無遺等太虛而爲量自古自今無成無壞悟之者當處解脫迷之者永劫沈淪一切眾生背覺合塵迷己逐物匐匍三界之中伶俜四生之內頭出頭沒無有休息若是有血性漢子才聞此語卽便掀翻世网擊碎情關橫身宇宙獨步大方然猶是我衲僧家糟粕之餘且道衲僧家別有甚奇特煙村四月正梅黃雨過溪橋流水香野老家風眞可羨逢人慵去話羲皇。

至周浦請上堂佛法一事正如阿耨達池之水不擇地而流一切江河湖海溪澗溝壑無不充滿無不具足於其中間黿鼉蛟龍鯤鵬蝦蟹各各適其游泳承其變化魚躍鳶飛星馳電捲明暗代謝寒暑疊遷總是當人一段光明之所顯現故云森羅及萬象一法之所印於此一念回光直下瞥地便與過現未來三世諸佛同一國土同一莊嚴同一體性同一受用無少無剩無二無別有何彼此之殊若是特達丈夫才聞此說便去溪邊洗耳三日何故怎如野客忘情謂毀桀譽堯總不幹。

上堂舉夾山見船子後再住京口僧問如何是法身山曰法身無相如何是法眼山曰法眼無瑕僧舉似道吾吾曰者漢此回方徹乃云夾山答話前來也恁麼道後頭也恁麼道爲甚道吾前頭失笑後卻滿口肯他畢竟節目在甚麼處豎拂子云尋常一樣窗前月才有梅花喝一喝云不得者一喝幾乎道个便不同去也。

至寶山請上堂昔圓悟住天寧上堂舉僧問雲門如何是諸佛出身處門曰東山水上行悟雲天寧則不然有問如何是諸佛出身處但道薰風自南來殿閣生微涼時大慧在座豁然有悟大眾卽今薰風撲面殿閣涼生物物法身獨露頭頭妙用全彰於斯會得正如登寶山入巨海金銀琉璃硨磲瑪瑙珍珠摩尼靡所不有可謂取之不窮用之不竭祇如露柱懷胎燈籠發笑還是諸佛出身處爲復別有道理楊柳低垂輕著水荷花撩亂暗飛香。

上堂白雲冉冉任舒捲以無拘緣水滔滔隨往還而不礙無偏無正圓裹十虛離卽離非渾融三際是以張子韶因蛙聲卽了明大事趙獻公聞雷震則洞徹心源又豈待豎拂拈椎升堂入室所以佛日不敢向兔頭栽角龜背拔毛記得水潦和尙問馬祖曰如何是西來大意被祖攔胸一蹋水潦豁然有省遂呵呵大笑曰無量法門百千妙義只向一毫頭上識得根源去也大眾且道喚甚麼作一毫頭拈拄杖云者裏見得則知三世諸佛成等正覺轉大法輪不離者一毫頭西天四七東土二三遞相授受傳此祕密法門亦不離者一毫頭天下諸大知識建法幢立宗旨一切時中折旋俯仰掉臂咳唾舉措云爲總不離者一毫頭故云十世古今始終不離於當念無邊剎海自他不隔於毫端𨿽然只如拈卻者一毫端大眾畢竟如何行履良久雲飛帆一葉浪中行不動綸竿只釣鯨得意濃時須早返綠楊深處聽流鶯。

至靑浦優曇庵請上堂大人具大智大機發大用拈拄杖左卓云者是大智右卓云者是大機若也委悉如獅子遊行不假伴侶壯士展臂不借他力不捨一法不取一法𨿽行有爲而不棄無爲𨿽在世諦而不離道諦在在垂手處處現身亦可爲祥爲瑞爲雨爲霖爲舟爲楫現優曇於陸地建寶剎於毫端如是神通如是三昧無量劫來本自具足不假外求外求而得終非得也大眾還信得及麼揮拂云秋老江城玉兔肥木樨香裏露天機夜深石女憑欄望叵耐遊人不肯歸。

上堂律轉陽回岸柳舒顏而待臘星移物換壠梅含笑以迎新騰騰格外風光蕩蕩目前境界拈拄杖云者个木上座統法界以爲軀總太虛而爲量不屬陰陽造化迥超過去來今無爲無漏無聖無凡非算數之能窮豈名言而可述然猶未是他長處且道更有甚麼奇特卓拄杖云閻浮樹畔笑呵呵覿面還曾見也麼一句分明該萬象妙髙峯頂碧嵯峨。

上堂陽春有腳徧敷大地之光輝造化無私丕顯當陽之妙用此時此際何自何他直得豁開人人腦後乾坤突出个个斬新日月花開不萌枝上鳳舞無影林中蠢動含靈悉蒙潤澤艸木纖芥皆獲沾濡故云欲識佛性義當觀時節因緣時節若至其理自彰大眾卽今時節至也且道佛性義在甚麼處木馬嘶開波底月泥牛耕斷壠頭煙。

上堂正法眼藏塞壑塡溝涅槃妙心堆山積嶽左之右之觸著磕著有等坐在飯籮邊只管忍饑立在大海中無端叫渴怎怪得他斷臂安心推門折腳阿呵呵又好笑不見黃面瞿曇拖泥帶水也道我昔於然燈佛所實無一法可得而獲授記仔細看來何異續鳧截鶴大眾作麼生折合一聲長嘯出人間月明雲散江天闊。

酬願請上堂今是元宵佳節過去然燈古佛在一毫端上出現一時充滿虛空周徧法界山林市井村營聚落都城國邑花街柳陌頭頭物物無塵不彰無剎不露現大神變放大光明無去無來無古無今盡未來際亦復如是設或遲疑更有一言龐老笊籬淸平木杓潘閬倒騎驢王喬愛跨鶴鐵笛橫吹宇宙寬三更紅日上闌干。

上堂春色盈眸禽聲聒耳嫩綠爭奇新紅斗紫雲片片而漸飛泉涓涓而流始換卻靈云眼笑破飲光觜文殊境界宛爾現成觀音圓通不勞彈指大眾還會麼喝一喝白雲萬里。

上堂豎拂云檀越殷勤請舉揚全憑○个薦萱堂良久云超然頓入毗盧海坐斷蓮臺九品香下座。

至嘉定縣昭慶寺請上堂好雨盆傾劈面來無雲半地起風雷忽然驚碎虛空膽彌勒呵呵笑破腮笑破腮兮見不見剔起眉毛看轉變木雞啼徹水中天天曉山門騎佛殿所以道法不孤起仗境方生道不虛行遇緣卽建山僧昨到練川本欲借路經過不期冤家路窄撞著一班無情居士要與山僧打算舊帳到者裏無計可施直得將个拂子向面前橫兩橫一時支吾過了也大眾且道佛日欠个甚麼帳良久云分明一段風流事謾把親疏較短長。

上堂鳥語和春景媚昨夜風吹花滿地等閒莫被燕銜飛明明都是祖師意祖師意絕易難寄語遊人仔細看泥牛觸折珊瑚樹玉鼠掀翻瑪瑙盤大眾還委悉麼舉拂云參。

上堂十方佛土中惟有一乘法無二亦無三除佛方便說召眾云鷲嶺拈花也是方便少室面壁也是方便雪峯輥毬也是方便道吾舞笏也是方便拈椎豎拂棒喝交馳一動一靜無非方便諸昆仲畢竟將甚麼喚作一乘法喝一喝云不須停囚長智。

上堂鱉鼻蛇子湖狗看來總是揚家醜何似佛日不恁麼等閒惟愛曹山酒醉裏縱橫不是狂敲風打雨膽如斗好大哥會也否一微塵裏顯神通百億毛頭獅子吼喝一喝下座。

維新六表請上堂○如天普蓋○似地普擎○量同太虛﹝○﹫﹑﹞體包萬象無古無今不遷不變假使有人將三千大千世界磨以爲墨過東方千國上乃下一點復過東方千國土又下一點如是展轉盡地種墨猶不得其邊際豈況大椿冥靈而能較其數量𨿽然只如不涉春秋又如何揮拂云靈苗不假東風力石筍抽條劫外新。

上堂道可道非常道荷葉團團團似鏡名可名非常名菱角尖尖尖似錐無名天地之始風吹柳絮毛毬走有名萬物之母雨打梨花蛺蝶飛諸禪徳誠能委悉一任以瓦礫作黃金將砒霜爲甘露掇百億須彌於芥孔拈一微塵包含無邊剎海予奪縱橫隨緣自在可謂不假外求萬物皆備於我矣會麼有相福田終成壞齋僧功徳不思議眼不住色眼布施耳不著聲耳檀度鼻舌身意亦復然一一不住名無漏見聞覺知眞解脫色香味觸皆三昧施受不住三輪空恆河沙劫算不盡𨿽然只如有个無眼耳鼻舌身意的人來又作麼生擲拂子下座。

上堂經中道佛子如來以一切譬諭說種種事無有譬諭能諭此法何故心智路絕不思議故古木陰中系短蓬杖藜扶我過橋東沾衣欲濕杏花雨吹面不寒楊柳風適來佛日與麼舉若作詩會也與二十拄杖若作佛法會也與二十拄杖縱饒你不作詩會亦不作佛法會也與二十拄杖因甚如此不見道任是深山最深處也應無地避徵徭。

﹝大悲庵徳曇備資敬刻

百老和尙語錄第十卷

﹞

百愚斯禪師語錄卷第十嘉興大藏經百愚禪師語錄

百愚斯禪師語錄卷第十一

住國山善權寺嗣法門人智操住京兆薦福寺嗣法門人智覺編次

住宜興國山善權禪寺語錄

順治庚子秋在佛日寺受請上堂拈疏雲山僧腳跟一向佛祖搖撼不動今日爲甚被者个轉卻喝一喝云大人境界普賢知升座一葉落天下秋一塵起大地收白髮翁翁著繡履不妨隨處賣風流眾中還有共相委悉者麼問剎剎分身本無來去卽今升座又作麼生師云明月影分千澗水進云與麼則雲從龍風從虎去也師云孤松聲任四時風進云善權示現隨機叩處處元來是一家師云不爲分外乃云有時不擇地而安佛界魔界渾融一團有時檢所在而住者邊那邊本無二致能如是正好壁立萬仞坐斷千差忘物我絕能所泯是非息迷悟權開五位善接三根翻身鳥道撒手玄途驟鐵馬於云端了無變異放烏雞於雪裏不涉功勛頭頭廓示人天正眼在在闡揚佛祖眞宗大眾且道是甚麼人行履卓拄杖云蝸牛角上三千界雲月溪山總一家。

壬寅春入院三門蒼煙匝地古木參天靑山列錦屏而互拱綠水分玉帶以重圍且作麼生道个跨門句子卓拄杖云千年古徑今重辟龍象憧憧任往來。

佛殿凡名聖號總是虛聲劣相殊形皆爲幻色只如拈卻聲色又向甚處見瞿曇面目以坐具搭肩作女人拜云顚倒顚新婦騎驢阿家牽。

伽藍神靈顯赫气宇威嚴掌一寺之權衡爲眾僧之捍衛何以見得護惜常住物猶如眼中珠。

祖師震旦西乾成羣作隊派列枝分葉聯花綴拈香雲者个還是酬恩耶雪屈耶鴛鴦枕上兩行淚。

方丈摩竭掩室罅縫披離毗耶杜詞漏逗不少擎杈舞笏已是好肉剜瘡架箭張弓不免傷鋒犯手善權一總不恁麼且道有甚奇特○當軒寶鏡無回互照徹佛魔心膽寒。

開堂拈疏字挾風霜篇聯月露非文言之所及豈耳目之能窮驅逐魔外波旬闡揚正法眼藏苟或停思更聽宣讀指法座向上一路千聖不傳眾中還有把手同行者麼莫怪山僧獨自稱尊去也升座拈香雲此一瓣香不假功勛天然尊貴祝延聖躬明諭日月徳合乾坤此一瓣香調和鼎鼐燮理陰陽專爲闔朝文武府縣檀那永爲風後力牧恆作稷契夔臯世諦道諦以周圓國恩佛恩而並報此一瓣香產於中原長在江右不受雨露滋培寧容鉗錘煆煉今八回拈出供養前住江西崆峒山子仙堂上瑞白雪老和尙用酬法乳之恩就座白椎竟師云盡大地是个第一義徧虛空是个正法眼若具如是眼方觀如是義眾中還有具如是眼者麼問髙提祖印古剎重輝時至理彰卽且止弘揚法化事如何師云▆蛟膽壯宜忘水進云羣芳鬥麗百鳥爭歌還是神通耶法爾耶師云逐鹿心狂不見山進云人天仰賴荊水騰波共相踴躍去也師云與闍黎無涉問如何是善權境師云數堆怪石如蹲虎一徑蒼松似老龍如何是境中人師云短髮婆娑人不識手拈拄杖示全提進云釋迦未現西幹達摩未來東震向上還有佛法也無師便打進云有意气時添意气不風流處也風流師云更要喫棒在乃云殿閣玲瓏峯巒磊落墀中偃柏形猶投壑之神蛟柱上雷書勢若衝霄之彩鳳幾片白雲橫洞口夜半正明一輪皓月照峯頭天曉不露塵塵剎剎全彰列祖眞機蕩蕩巍巍總是當人境界我本無心有所希求今此寶藏自然而至直得皇風浩蕩祖運昌隆抱識含靈齊現大人之妙相依艸附木共轉不退之法輪𨿽然只如祝聖開堂又作麼生五湖四海歸王化萬億斯年賀聖朝復舉善權法智禪師上堂云明月髙懸未照前雪眉人倚玉闌干夜深雨過風雷息客散雲樓酒碗幹智祖可謂理事兼帶妙協宏通非獨光前耀後亦乃唱髙和寡數百年來幸獲觀光新善權也有一偈不敢關富競奢但要據款結案一句迥超空劫前三更曙色滿闌干回途木馬追風急折角泥牛飲海漧下座。

佛誕日上堂滿堂燈燭影輝煌花雨繽紛徧界香珍重諸人髙著眼莫教錯過好風光大眾還委悉麼若是特達英靈出羣豪傑如慶喜見阿閦佛一見不勞再見直得个个眼蓋乾坤人人口吞佛祖壁立萬仞气宇如王一切戒門定門慧門三昧福徳門解脫妙義門百千萬億陀羅尼門一時現前無不具足無不現成不假外求本來是佛故曰彼旣丈夫我亦爾又豈待毗嵐園中無憂樹下周行目顧指天指地爲哉大眾還有承當者麼止止不須說我法妙難思。

貫慈大師請上堂野寺連云接斷橋滿牀風雨冷蕭蕭不須縮頸頻嗟怨幸有人來破寂寥而今有般兄弟家才見山僧與麼道不將佛法商量便作世諦流布到者裏須是家里人方諳得个中事且道那是家里人看取佛川獅子子不須哮吼也驚羣。

汝總戎薦祖考請上堂一句無私千差截斷大用現前隨處自在誠能如是一任翻身北斗轉步南辰掛寶劍於眉端懸靈符於肘後發一令而撼蕩乾坤施一機而奠安家國非神通所致豈法爾如然卓拄杖云者裏薦得古之天地卽今之天地古之日月卽今之日月古之人物卽今之人物無始無終無成無壞無迷無悟亙古今以常存歷塵劫而不朽盡虛空界都盧是个大莊嚴海說甚化熱惱作淸涼轉泥犁爲淨域直得三代祖考累世宗親而獲超生俱登極果乃至諸天魔梵水陸空行凡有血气者悉悟無生永不退轉大眾見麼喝一喝云一葉落天下秋一塵起大地收擊碎虛空無內外倒騎箕尾出閻浮。

薦亡請上堂諸佛未出世亦無有涅槃祖師不西來佛法徧天下水鳥樹林咸提妙旨月柯風渚皆演眞常向此瞥地自然眼蓋乾坤气吞萬象無生死可斷無輪回可出三際平等浩然大均所謂彈指圓成八萬門剎那滅卻三祇劫且道徳裕禪人去世一周向甚麼處覓他蹤迹滿目飛塵無影相黃金世界桂花秋問如何是正位一色師云歷劫鳥棲無影樹如何是大功一色師云雪花影裏鷺鷥飛如何是今時一色師云玉帶橋邊水自流進云人人意气沖霄漢个个威光射鬥牛師打云更要喫棒。

結制上堂善權今日開鑪不將佛法掛人齒牙惟有者个木上座大有逕庭不近人情大眾切須好看問越格超羣卽不問今日開鑪事若何師云劈碎銅頭擊破鐵額進云或有描不成畫不就的來如何相爲師云腳下好與三十棒進云一種沒弦琴惟師彈得妙師云波斯讀梵書問衝開碧落松千尺截斷紅塵水一溪未審承誰恩力師云一句無私語令人毛骨寒進云今日親見作家師云倭國文章乃雲山僧始自三吳次之兩浙迨今七處住持十有六載也曾撒布网於漫天羅龍打鳳也曾垂月鉤於巨浸撈蟹捷蝦欲圖一个半个續佛慧命柰何風移俗易法久獘生今日只得機行別路令斬新條不勞肯綮克日取證卓拄杖云者裏薦得直教功滿三祇位超諸聖化蒺藜爲甘露變伊蘭作栴檀共整數百載已頹之古剎亦圓三千年不了之舊案然此猶是衲僧門下雕虫末技須知更有把斷牢關一句子在大眾還知者一句子麼顧眾云待玉帶山點頭卻向你道。

上堂風吹細雨似飛塵十月山城見早春隴上梅花開笑口少林心印付何人禪家者流正如俊鷹搏兔獅子咬人入水不動波入林不動艸蝸牛角上開辟乾坤藕絲孔中倒藏山嶽呵佛罵祖斥電鞭雷總非分外因甚到此停思佇機返生鈍置蓋因情生智隔想變體殊心心如念水之龜處處似奔焰之鹿所以百姓日用而不知者此也豎拂云大眾知麼二三子以我爲隱乎吾無隱乎爾喝一喝云是何言歟。

上堂積之者厚其量也寬培之者深其力也大若然者可以乘萬里之長風破千尋之巨浪驅役鬼神撼蕩乾坤乃理之當然亦性分之固有況衲僧家口似血盆牙如利劍頂門具眼肘後有符驗凡聖於機先辧龍蛇於格外大眾你道是誰行履喝一喝下座。

上堂用之則行舍之則藏惟我與爾有是夫昨夜蚯蚓穿過香水海螻蟻拽倒須彌盧直得天地覆墜日月潛輝三千大千世界悉皆震動正恁麼時眾兄弟還覺腦門痛也未若也不覺少選入堂謝居士齋。

冬至上堂陽極則陰生陰盡則陽復一生二二生三三生萬物豎拂云只者个晷運所不能移否泰所不能至無寒無暑無古無今拈來則冰沍云凝裂膚墮指處處閉龍蛇之戶放開則律轉灰飛風和日暖人人見天地之心只如不拈不放未審承誰恩力揮拂云九天閶闔開宮殿萬國衣冠拜冕旒。

靑龍寒松操長老請上堂髙超物外還他出格英靈蔭覆寰中須是淩霄巨木到者裏一任用險崖句施陷虎機列君臣明滲漏分玉石驗龍蛇說甚見過於師智邁於古正好佩諸佛不凋之心印續列祖無盡之慧燈不見雲門直欲打殺瞿曇巖頭一生不肯徳嶠且道誰是知恩者自有靑龍長老在。

上堂縱滅一切見聞覺知內守幽閒猶爲法塵分別影事乃云將謂瞿曇多少奇特猶作者个見解善權則不然古洞巉岏蒼松靉叇疊嶂如屏湍流映帶鐘韻共鳥韻爭先雪花與梅花並賽紙窗破而淸風頻來茅屋穿而明月常會無始無終何掛何礙不起一念修學心無相光中常自在。

杲目靜主請上堂霜寒月苦正隆冬擁毳蒲團睡正濃日上三竿驚犬吠云廚午後打齋鐘世尊三昧迦葉不知迦葉三昧阿難不知阿難三昧商那阿修不知山僧三昧諸人不知所以法法不相到各各不相知旣不相知因甚大眾聽板聲齊赴齊堂聞鐘響俱集佛殿通方達士一任掩鼻而笑孟浪之流不免重費鹽醬今是杲目靜主爲眾請法山僧只得別展家風聊通一綫顧左右云大眾看看擲拂子下座。

紫峯大師請上堂今是臘月初八乃世尊成道之時○諸昆仲且道者个與明星是同是別若分析得出與世尊同一修證同一莊嚴同一受用同一三昧功流萬世而不磨名垂千古而常在豈不慶幸設或狐疑更添絡索一上衍慶室中一寶鏡雲埋霧鎖紫峯頭等閒突出無人識夜靜寒光射鬥牛。

楊狀元洎眾縉紳就寂光庵請上堂風蟬咽咽弘開不二法門綠樹森森全彰第一義諦見聞不昧今古歷然於斯會得一任掩耳攢眉若也未會只得聊通一綫○大眾見麼只者个五車莫能載三藏不可收仲尼默而識之瞿曇茫然無措果能透徹直下無疑始知盡大地是个寂光殿徧法界是个菩提場語默施爲不離其中折旋俯仰常在里許其出也雲行雨施救生民於水火其入也風淸月霽潛剎海於毫芒指麾佛祖羅籠古今總不分外古云非常之事必有非常之人若是非常之人則建非常之功此猶是建立門庭邊事祇如人境不涉功業俱泯又作麼生夜半玉人巧畫眉慣從鏡裏摘花枝堪憐無限眞消息喝一喝云覿面相呈付阿誰。

至弁山元潔和尙請上堂森圍翠繞煙水重重虎踞龍蟠風雲匝匝千燈以此而發焰萬派以此而分流尊貴殊常嘉聲遠布若是慷慨丈夫英靈豪傑勿勞移步躊躕正好全身擔荷同紹廣大門風共行潑天活路所以方丈和尙在此脫珍著獘激濁揚淸經天緯地爍古淩今正恁麼時如何委悉神駒那待揮鞭影千里追風喚不回。

上堂雨澌澌兮風淡淡鳥寂寂兮云片片曼殊室利跨獅子向藕絲孔裏藏身普賢菩薩騎象王從楊柳眼中出現好大哥見不見堪笑當年老睦州逢人慣道轢鉆。

上堂豎拂云者是諸佛列祖無量劫來生生世世受用不盡的果能見得兩手分付設或遲疑不妨重宣揮拂云惟此龜毛拂眞實不思議亙古亦亙今不常復不斷壽命等虛空福慧如大海具恆沙三昧解脫亦復爾譬諭與言辭窮劫說不盡大眾會麼春到園林花似錦世間無物不沾恩。

至寶積寺升座春風浩蕩萬卉爭奇岸柳蕭騷羣芳鬥麗流水奏伯牙之琴靑山開摩詰之畫時時敷第一義物物發向上機正恁麼時若更說心說性論妙論玄卽俗明眞卽心是佛早與通人達士了無交涉還有其人麼幽禽啼罷斜陽外一桌隨流過霅溪。

元旦上堂節屆孟春時維元旦淑气彌空天花撩亂彈指頓成琪樹瑤臺瞬目盡是瓊樓玉殿文殊師利巧賣風流普賢菩薩大逞神變若作新年頭佛法會也好作舊年頭佛法會也好若一總不恁麼會也好因甚如此不知何處是封疆但願皇風成一片。

解制上堂豎拂云舉不顧卽差互擬恩量何劫悟眾中有不思量者麼問把住海晏河淸放行龍吟霧起今日把住是放行是師云梅花嶺上頻含笑楊柳溪邊未展眉進云有佛處不得住無佛處急走過又如何師云須知更有春寒甚珍重行人漫解衣進雲水流東海去云定覓山歸師云錯認定盤星乃拈拄杖左卓云者裏薦得常在途中不離家捨右卓云者裏薦得常在家捨不離途中畫一畫云掀翻鳥道截斷玄途迥超階級不立功勛向此轉得身吐得气一任穿虎穴碎魔宮拔天根塞尾閭花柳巷不妨遊戲神通管弦樓正好大作佛事若從善權門下過拄杖不在手笤帚柄好與三十且道淆訛在甚麼處山僧未曾向你紫羅帳裏撒珍珠在。

送化士上堂今朝二月十六嫩碧嬌紅眩目聲聲▆鳥遷喬片片白雲出谷卓拄杖云衲僧家不妨擎頭戴角攫霧拏雲帶水拖泥入廛垂手孤峯頂上密張网羅十字街頭打開布袋化滴水作長河拈莖艸爲玉殿豈不爲奇特中之奇特希有中之希有祇如山僧不出戶庭又作麼生商量卓一卓云明窗淨幾閒終日坐倚春風聽鳥歌。

總營請上堂卓拄杖云者著子正如軍中密令鬼神莫測人天罔聞須是披三玄甲冑布五位旗槍的手段正好發大機施大用建大業立大功衝鋒拔幟克敵破圍列土分茅安邦定國者邊那邊了無二致祖意教意融作一團世出世間莫不由此而建立且道誰是其人佛祖位中畱不住倒騎鐵馬出長安。

誕日天華存焉睿長老請上堂虛空無變異日月自流遷惟有山中客疏慵不記年拈拄杖云此事離婁無以睹其形師曠無以辧其響君不能授之與臣父不能傳之與子釋迦不得而先彌勒不得而後不墮諸數迥絕名言𨿽然只如趙州道常州有蘇州有是个甚麼道理昔日磻溪垂釣叟須知意不在深淵。

至法界庵上堂春回夏入荷葉浮水面之靑錢綠暗紅稀楊花舞空中之白雪燕語雕梁善譚實相風生殿閣獨露法身到者裏勿論魔宮佛國那分城市山林正好帶水拖泥入廛垂手或向孤峯頂上棒月敲云或於十字街頭羅龍打鳳所謂恁麼也得不恁麼也得恁麼不恁麼總得又古人道鬧市叢中識取天子百艸頭上薦取老僧鬧市叢中則且置還識百艸頭上老僧麼擊拂子下座。

上堂神光不昧萬古徽猷入此門來莫存知解喝一喝云適來一喝不覺虛空粉碎大地平沈釋迦彌勒叫苦連聲臨濟徳山逃竄無地大眾還見麼聞麼若道不見不聞當面錯過若見若聞又向甚處蹲立喝一喝云泥牛走入新羅國達者須知暗裏驚。

上堂頂有異峯云冉冉源無別派水泠泠遊山未到山窮處終被靑山礙眼睛古人恁麼道務使一切人向萬仞崖前撒手百尺竿頭進步若不如斯盡是把纜放舟抱橋柱洗腳漢有甚用處須知祖師門下妙在轉機機不離位墮在毒海故曹山曰學道先須識自宗莫將眞際雜頑空妙明體盡知傷觸大在逢緣不借中出語直教燒不著潛行須與古人同無身有事超岐路無事無身落始終到者般地位能所渾忘情識莫及掀翻佛國擊碎魔宮猛虎口中敲牙驪龍頭上截角拈拄杖云眾中還有其人麼如無山僧不免倒行此令去也拈拄杖一時打散。

上堂舉初祖達摩一日命門人曰時節至矣爾等盍各言其所得最後慧可大師禮三拜依位而立祖曰汝得吾髓遂付衣薦福懷曰祖師與麼說話無計較中卻成計較無途轍中翻成途轍當時教伊蹋著徳山臨濟門免見九年冷坐被人喚作壁觀胡僧直饒如是也未免殃及兒孫善權道曾受雪霜苦楊花落也驚太陽玄曰祇如更有一人出來道又得个甚麼自曰不得不得又曰意況不到善權道大似把髻投衙翠巖芝曰二祖被他當面饃糊說甚得髓皮也未曾摸著因甚麼卻紹祖位善權道多少人疑著五祖演曰當時若見他四人與麼說好與三十棒𨿽然白雲也合喫二十九棒畱一棒與你諸人喫其間若有个知痛癢的不惟不辜先聖亦乃得見白雲儻或未然堂裏喫粥喫飯也須爛嚼多見囫圇吞卻善權道也是以己方人正眼看來薦福太陽翠巖五祖總是些氀無意智漢一味虛張聲勢渾無个咬豬狗的手腳何故祖師西來貴乎教外別傳不立文字直指人心見性成佛若恁麼說話何處有祖師來當時善權若見他與麼道也不用棒也不用喝直將條龜毛索子把他五人縛作一團輕輕拋向東西氿裏萎魚萎鱉都不爲分外亦免後來說皮說髓顧左右云大眾還知善權用處麼以手拍香凡云珊瑚枕上兩行淚半是思君半恨君。

上堂大道只在目前流水落花滿川要且目前難睹南山大虫咬虎欲識大道眞體雲散長空如洗不離聲色言語逢人切忌錯舉若乃停思白雲萬里大眾今是琴川禹舟陸居士不憚跋涉入山設供結般若緣冀無漏果般若緣且置將甚麼喚作無漏果龐公箍籬淸平木杓一齊拈來喝一喝云勿勞卜度。

上堂大功不宰至化無爲迥超名言渾絕對待百艸頭邊全彰無位眞人萬象光中獨露本來面目不問本來面目還識無位眞人麼豎拂云看看適來龜毛上座化作阿修羅王足蹋海底身髙須彌撼蕩乾坤捫摩日月統無量眷屬與帝釋天共戰不覺敗衄而退走向諸人鼻孔裏去也正恁麼時若摸索得著始知檐聲不斷前宵雨摸索不著電影還連後夜雷。

上堂半陰半晴不寒不熱文殊普賢無地容身彌勒釋迦亡鋒結舌拈拄杖云只如雲門放洞山三頓痛棒臨濟喫黃檗六十烏藤且道是同是別春風吹落碧桃花滿地殘紅滿地血。

道林和尙訃至上堂佛眞法身猶若虛空應物現形如水中月者裏見得始知鏡愚和尙三十年前開辟道峯闡揚弁嶽於一微塵現寶王剎不見有一毫生相三十年後不假聲色不動威儀入三摩地示大涅槃不見有一毫滅相旣無生滅安有去來且道他卽今在甚麼處煩惱海中爲雨露無明山上作云雷。

蔣太史請上堂宣尼不識字可知禮也達摩不會禪猶較些子豎拂云大眾者个如何薦取莫是第一義諦麼莫是向上提持麼莫是言發非聲色前不物麼莫是直指人心見性成佛麼與麼商量安知我祖師門下事在果是通方達士格外英靈正好掉臂而去柝大地作鄰虛而鄰虛不爲細將滴水化滄海而滄海不爲寬極大同小不見邊表極小同大渾忘境界無古無今無成無壞盡虛空界都盧是个淸淨廣大伽藍昔年三李丞相共出手眼今日諸大護法重整家風龍吟霧起虎嘯風生千載一時世尊在靈山會上將佛法付囑國王大臣有力檀那共相護持正當今日又如何全憑格外經綸手撥轉如來正法輪。

上堂風飄飄雨瀟瀟梅吐馨香柳弄條隔岸數聲吹牧笛恰逢黃鳥正遷喬卓拄杖下座。

祈雨上堂若論此事正如杲日當空轟雷震地無一人而不睹無一人而不聞豎拂云者个迥超聲色不落見聞如何話會良久云綠暗紅稀四月天池塘荷葉放靑錢不知山雨來何處滚滚珠璣萬顆圓。

薦親請上堂鳥語風聲總是慈音妙旨深紅淺綠無非極樂家風步步則勢至隨身頭頭則觀音撞額直得罪山瓦解業海冰消轉薉邦而爲淨域化熱惱而作淸涼息輪回絕生死了去來窮古今盡大地是个平等無礙解脫法門豈有自他之相男女之形𨿽然且道徳宏優婆夷在甚麼處春眠不覺曉處處聞啼鳥面目甚分明顧眾云不必打之繞。

薦慈請上堂今朝三月初九端的與君細剖菜麥半靑半黃溪煙乍無乍有聲聲幽鳥啼花陣陣狂風弄柳分明觸目西方何必彌陀垂手豎拂云一毫端湧玉樓臺艸木盡成獅子吼喝一喝下座。

保童男請上堂三月暮春天遊人看不了風來樹有聲雨過山轉好池畔燕泥香水面花飛繞一一盡天眞何須向外討若是个有本領的一任你括古囊今騎聲蓋色正如春回大地無一物不獲其濡月朗中天無一人不蒙其照有求皆遂無願不從○只如者重關還有人透得過者麼試看荊溪千古月亂雲擎出國山髙。

上堂滿園桑柘綠含煙蘭若新開傍水邊雨後蛙喧芳艸岸月明漁唱落花天教外旨鼻祖禪看破從來值甚錢神駒何待揮鞭影千里追風去不還。

上堂北牖涼生夏月天閒來移榻且髙眠紅石橊開花似火綠荷葉放影如煙好消息有誰憐夢破玉人時乍起月隨流水過前川。

結制上堂衲僧家須向格外翻身機先運步呼喚不回羅籠不住等閒不飛飛則衝天等閒不鳴鳴則驚人豈可守一知一解會一機一境以當平生直須行佛祖之所未行說佛祖之所未說證佛祖之所未證發佛祖之所未發若也如是方入得善權鑪韝受得善權鉗錘苟或未然饒具六臂三頭千變萬化揮霍成云咳吐如雨看來猶是金州路上客巨道淆訛在甚麼處未經大海休誇水行到須彌始見髙。

上梁蔣豸史請上堂開疆展土全憑大力維持興廢起墜必藉金湯作略行一令而魔外驚心發一言而波旬落膽所以大人必有大智大機必有大用若也目擊道存正好建立法幢玉轉珠回鸞翔鳳舞化伊蘭爲栴檀之樹變蒺藜作甘露之園千餘年古剎重光數百載宗風再振不是神通亦非法爾然此猶是建立門庭邊事須知有向上一著大眾要見向上一著麼揮拂云扶起剎竿憑眾力國山气象喜重新。

上堂至道無難惟嫌揀擇智不如愚巧不若拙慈悲佛家冤鄕願徳之賊達摩老野狐釋迦乾矢橛善權不覆藏此是眞實說者裏薦去直教現前一會曰緇曰素曰耆曰艾見者聞者贊者毀者波旬闡提一時成佛而無遺孑且道以何爲驗飲大海了無殊味到須彌皆同一色。

上堂連朝頭痛腦熱肚腸幾欲斷絕气力全沒些兒那有佛法可說拈拄杖云幸有木上座卻乃體悉善權行則同行坐則同坐入水不動波入林不動艸萬機普赴而不亂其神千難殊對而不勞其慮撐門拄戶全得渠力大眾還信得及麼如信不及擲拄杖云向者裏辧取。

至日上堂燒瘢靑溪解凍五云書物陽初動說甚麼刺繡工添一綫長試看那窗前明月梅花弄不萌枝上曉啼鶯無影林中飛彩鳳好大哥休打哄此情不與尋常共眾兄弟正恁麼時還有佛性義也無擊香案云癡人面前不得說夢。

上堂一九與二九相逢不出手朔風徹骨寒凍殺紫胡狗碧眼黃頭猶未惺黧奴白牯卻知有阿呵呵會也否喝一喝云賣鞋婆子赤腳走。

解制上堂向上一著佛祖罔窺末後牢關人天莫測非情識所到豈言思可通其捏聚也電捲星馳山崩海沸直得釋迦掩室於摩竭淨名杜詞於毗耶其展演也雨霽雲收風恬浪靜一任定光招手於金地智者點頭於江陵可謂把住也在我放行也在我大眾只如二俱不涉又作麼生云漠漠浪悠悠大家跨▆上揚州他年八月金風起再到荊溪下釣鉤。

﹝茹珍徳坤儀鳳孫氏陳氏行▆衍常敬刻

百老和尙語錄第十一卷

﹞

百愚斯禪師語錄卷第十一嘉興大藏經百愚禪師語錄

百愚斯禪師語錄卷第十二

住國山善權寺嗣法門人智操住京兆薦福寺嗣法門人智覺編次

住維揚江都善慶禪院語錄

康熙癸卯夏在國山善權寺受請上堂拈疏云靈鷲峯前親承面命雙林樹下最後遺言三千年事盡在里許於此會得千里同風升座百尺之竿豈因纖鱗以垂餌千鈞之弩不爲鼷鼠而發機眾中莫有衝霄負漢不受羅籠者麼問世尊說法四十九年演教三百餘會未審意在於何師云跨蛟鞭紫電騎虎唱巴歌進云和尙七坐道場又受維揚之請與世尊是同是別師云白雲騰碧漢赤日正流金進云靈山付囑今猶在萬古金湯一片心師云相隨來也拈拄杖云惟有者个獨脫無依獲大自在爲法身主作毗盧師或鍼鋒頭上韜光斂彩或摩醯眼中揚塵播土行無所行住無所住盡虛空是浮幢王剎徧法界是圓覺伽藍無彼無此何去何來正好定綱紀齊物我建法幢立宗旨未爲分外只如泗州大聖向揚州出現畢竟是何意旨八十婆婆花滿鬢不風流處也風流。

三門門門一切境回互不回互喝一喝云獅子顰呻象王獨步。

韋馱童眞示迹樓至現身顯威靈而護持正法擎寶杵而掃蕩魔氛今來無別事不必更叮嚀。

伽藍內護是我外護是你竈裏要柴倉裏要米大家出手共殷勤折腳鐺兒同扶起。

佛殿報化非眞佛亦非說法者且道者位是眞不是眞展坐具云兩彩一賽。

方丈盡法界是維摩丈室徧大地是曲錄木牀說甚當門按劍水碗投鍼正好閉門打睡接上上機且道新善慶憑何節目擲拄杖云穿卻天下衲僧鼻孔。

開堂拈疏在天成像在地成形珠玉不足諭其珍錦繡無以奪其麗世出世間莫不由此而建立苟或遲疑試聽宣讀。

法座者裏要登便登說甚麼借座燈王卓拄杖云我爲法王於法自在升座拈香雲此一瓣香端爲祝延金輪衍禦睿算等於彌盧鳳歷常新皇圖固於磐石此一瓣香乃文乃武維屏維翰滿朝勛貴遠近檀那同明第一義諦共入不二法門此一瓣香不從蔥嶺帶來亦非少室傳得今第九會拈出專申供養前住洪都百丈山聖壽寺堂上傳曹洞正宗第二十八世瑞白雪老和尙用酬法乳之恩就座白椎竟乃云者第一義山僧未離善權寺未渡楊子江早已狼藉了也莫有目擊道存告往知來者麼通个消息看問四眾云臻卽不問斬新條令事如何師云匝地紅輪秀滿空瑞气來進云泗州大聖爲甚麼在揚州出現師云無孔鐵錘當面擲進云與麼則是處是慈氏無門無善財師云金剛寶劍逼人寒進云慈云普覆三千界法雨均沾萬國中師便打乃云此个廣大門戶威徳自在騰今耀古阿誰無分貴乎直下承當全身擔荷不見世尊在靈山會上覿面分付廣令流布勿使斷絕自後祖祖授受以及三千年來花分五葉派列千岐月燭慧燈星排道樹可謂盛矣邇來去聖時遙魔彊法弱善慶到此事不獲已只得脫珍禦服著敝垢衣入廛垂手帶水拖泥欲覓一个半个上報佛恩下化眾生務使正法流通正恁麼時如何慶祝日月兩輪明聖徳山河百億壯皇圖復舉法燈禪師雲山僧本欲潛棲巖壑養拙過時無柰淸涼老人有件不了公案今日出來特爲了卻時有僧問未審有甚麼不了燈便打曰過在甚麼處燈云過在我殃及汝乃云法燈老漢𨿽則胸藏武庫肘佩靈符擒縱自由猶欠剿絕山僧素志亦爾本欲棲影荊溪埋頭度時無柰先師亦有个不了公案今赴維揚特爲了卻儻問有甚麼不了但道死貓頭無人著價曰過在甚麼處更云罕逢作者大眾且道善慶的是古人的是卓拄杖云慈舟不桌淸波上劍峽徒勞放木鵝下座。

立兩序上堂建宗旨豎法幢還他作者整叢林齊規矩須是其人故曰人能弘道非道弘人昔靑原首眾於曹溪克賓綱維於興化寶壽之生薑至今猶辣楊岐之燈盞千載常明淨瓶踢倒輸他潙山篾箍爆斷慶快悅老從上先徳莫不皆然所以道你若立時我便坐我若坐時你須立互爲肘臂疊爲主賓正恁麼時正好使無手人打禾山鼓無舌人唱徳山歌拈拄杖云大眾且道者个無面目漢教他作个甚麼顧左右云自有廊幕在。

元旦上堂星移物換律轉陽回琉璃殿前天曉不露翡翠簾外夜半正明當此時也朝野協和賢能在位垂衣自治端拱無爲四海謳擊壤之歌萬民樂羲皇之世大眾今是元旦佛法如何舉揚擊香案云梅萼初開柳綫長翩翩蝴蝶競尋香東君有意誰能委問取遊心白面郎。

上堂舉丹霞淳禪師上堂寶月流輝澄潭布影水無蘸月之意月無分照之心水月兩忘方可稱斷所以道升天事直須颺卻十成事直須去卻擲地金聲不須回顧若能如是始解向異類中行諸人還委悉麼良久曰常行不舉人間步戴角披毛入水泥師頌云鷹觜魚腮丈六身花街紫陌共遊春掀翻宇宙不驚塵疑殺黃頭碧眼人。

上堂山河大地常演圓音萬象森羅恆談實相拈拄杖云者是甚麼相卓一卓云者是甚麼音於此見得聞得則知觀音大士常在諸人耳朵裏文殊菩薩常在諸人眼睛裏二六時中出出入入放大光明現大神變作諸佛事從無量劫來未曾間斷大眾還委悉麼一道靈光曾不昧千差萬別盡圓融。

結制上堂習定坐禪大似按圖索馬息妄求眞正是依樣畫貓行棒行喝乃盜跖之黨余說妙說玄實張儀之流亞若在明眼人前總成笑具惟有善慶總不如是莫有超宗異目者出來相見問向上關捩卽不問開鑪結制事如何師云渾吞蒺藜猶閒事倒握吹毛不露鋒進云劈開華嶽連天秀放出黃河徹底淸師云直教棒下成龍去莫學韓盧逐塊來進云雲散靑天出山髙眾岫歸師打云更須喫棒乃云據實而論問也沒交涉答也沒交涉何故禪道不可以語言通聖智不可以有心知眞諦不可以存我會至功不可以營事求故曰凡有所得非眞得也善慶今日結制亦不要你學佛學法但要你終日喫飯不嚼一粒米終日穿衣不掛一縷絲懸崖撒手絕後再蘇一念回機便同本得車馬叢裏廣顯神通金紫行中大作佛事納須彌於芥孔拈世界於毫端無是無不是無非無不非得亦無所得失亦無所失果到者个田地方許喫山僧手中熱棒大眾還委悉麼卓拄杖云莫言春日行冬令只要心空及第歸。

上堂舉天童玨禪師上堂劫前運步世外橫身妙契不可以意到眞證不可以言傳直得虛靜斂氛白雲向寒巖而斷靈光破暗明月隨夜船而來正恁麼時如何履踐偏正不曾離本位縱橫那涉語因緣師頌云指石爲玉點鐵成金拙人自逸智者勞心流水長舌淸風素琴塵剎無間非去來今。

上堂日暖曉鶯啼蝶迷芳艸岸桃花李花撩亂開此景眞堪羨流光急似梭瞬息春將半遊子天涯何不歸柳眉愁欲斷經中道治世語言資生產業皆於實相不相違背只如今日居士設齋饅頭每人兩个嚫錢每入一分且道於實相還有差別也無喝一喝云劍去久矣。

平山堂道弘禪師請上堂世間所貴者卞氏之璧隋侯之珠金山喚作驢尿馬糞出世間所貴者眞如解脫菩提涅槃金山喚作沸碗鳴古人與麼道𨿽則剔膜刮翳拔楔抽釘大似捨重從輕以貴爲賤不免見處偏枯善慶則不然揮拂云前面是山門後頭是佛殿寒則圍鑪熱則揮扇不用六臂三頭豈羨千化萬變坐斷主人公不落第二見大眾作麼生是第一見幽鳥一聲兩聲落花七片八片。

大士誕日上堂今朝二月十九試問諸人見否普門大士生辰閻浮界內垂手或時簸土揚塵或時攀花弄柳堂堂覿面絕遮攔擬議金毛變作狗遂舉手曰觀世音菩薩將錢買胡餅放下手曰原來祇是饅頭畢竟是何意旨顧眾云勒玉轡上彩樓赤紅毬打紫紅毬堪笑當年馬郎婦惱亂春風卒未休問一眞界內元無凡聖之名實際地中寧有去來之迹觀音大士今日降生還是神通耶法爾耶師云夜半木童吹鐵笛進云廣陵濤映千山月楊子橋連兩岸云師雲天明石女弄絲桐進云黃鳥一聲云外出園林艸木盡知春師云依稀似曲才堪聽又被風吹別調中。

大士誕日載上堂髙超名相妙體全彰迥出古今眞機獨露握驪珠而鑑物物物流輝擲寶劍以揮空空空絕迹正恁麼時且道是阿誰境界拈拄杖云早晨觀音降誕今又大士現身從聞思修入三摩地獲二殊勝十四無畏興無緣之慈起同體之悲應以佛身得度者卽現佛身而爲說法應以菩薩身得度者卽現菩薩身而爲說法有求皆應無願不從然此猶是大士現身邊事且道說底是甚麼法卓拄杖云勿勞別覓圓通旨只在鴉鳴鵲噪間。

獨園玄素和尙訃至上堂心同虛空界示等虛空法證得虛空時無是無非法拈訃云此是玄素和尙照天照地末後一段光明不意今日射至維揚欲使未安者安未解者解未悟者悟未證者證說甚娑羅樹下槨示雙趺熊耳峯前棺遺只履直教捲舒不涉纖塵來去了無變異旣無變異還知獨園和尙爲人處麼泰山頹兮梁木摧哲人萎兮眞風墜已矣乎已矣乎子規啼落月三更淚染山花血滿地。

上堂舉天童淨禪師參雪竇看柏樹子話有省呈偈曰西來祖意庭前柏鼻孔寥寥對眼睛落地枯枝才跳松蘿亮鬲笑掀騰雪頷之屢遷名剎後奉敕升天童捧敕黃示眾曰雲開九天呈起時看彩鳳銜出且如何委悉急急如律令敕師云滄溟窟中挨身而入驪龍頷下抉珠而歸其光耀也遠射乎牛斗其聲價也丕震乎帝畿及盡今時兮玉鳳髙翥拈卻那畔兮冰壺夜輝玲瓏巖峻摩霄漢春色十洲花正肥。

方學士請上堂大丈夫秉慧劍金剛鋒兮般若焰非但空摧外道心早曾落卻天魔膽卓拄杖云者裏全身擔荷一任秕糠佛祖陶鑄人天家國以之奠安魔氛以之肅靜視富貴如浮雲棄功名如敝屣豈不謂世出世間一大丈夫且道孰是其人不見崔趙公問徑山欽曰弟子欲出家得否曰出家乃大丈夫事非將相之所能爲趙公於言下有省大眾趙公與麼問欽師與麼答因甚便有省一語喚醒鸚鵡夢九天奪得鳳雛歸問如何是奪人不奪境師云文峯塔上紫霞生如何是奪境不奪人師雲門外了無車馬迹如何是人境兩俱奪師云收得安南並塞北如何是人境俱不奪師云電光影裏翻身去裂石聲中撒手歸進云千溪萬派總歸滄海去也師云禮拜了退。

供木中現天然大士像上堂燕語鶯啼總是圓通境界水流月運無非自在家風於此會得一任入廛垂手合水和泥處處興無緣之慈時時作不請之友或現身於魚肆街裏或示形於蛤蜊類中像顯木間若摩尼映乎五色龕成殿上如皓魄散於長川豎拂云觀音大士向者裏出現大眾見麼拂一拂云分明月在梅花上看到梅花早已遲。

善權眾職事迎師回山請上堂國山頂上云楊子江心月雲月本無殊千里何曾隔隔不隔波斯夜半嚼生鐵山僧住善權時只見蒼松錯落怪石稜層流水奏叔夜之琴靑山展王維之畫曉隨芳艸去晚逐落花回此是山林境界今在善慶時惟見門連車馬路接云衢窈窕佳人處處淸歌妙舞風流公子時時走馬試劍人語喧闐朱紫合雜此是城市境界城市本非山林山林亦非城市作麼生說个不隔的道理者裏緇素得出以一佛世界爲千佛世界千佛世界爲萬億諸佛世界萬億諸佛世界總爲一佛世界了無彼此之殊安有去來之念不是神通亦非法爾大眾會麼須知煙浪裏別有好商量。

居士誕日請上堂寶鏡髙懸未照前畫堂石女打秋千超然直透威音外樓閣門開別一天豎拂云大眾見麼先天地莫知其始後天地莫知其終爲萬化之源作羣靈之祖日月得之而常明江海得之而不竭山嶽得之而永固松柏得之而常春以及無量世界無量三昧無量解脫無量妙用莫不一一盡向此中流出乃至盡未來際受用不盡故曰大總持海也直饒大椿之壽老彭之年又烏足並語只如居士壽誕山僧如何慶贊揮拂云欲知龐老無生句父子𨿽親不可傳。

解制上堂有一人能說而不能行有一人能行而不能說有一人說亦說得行亦行得有一人說亦說不得行亦行不得且道此四種人那一種人卻有長處若識得此人一任腰包頂笠北往南來拄杖芒鞋橫行直撞鬧市叢中簸土揚塵萬仞崖前吟風嘯月𨿽然只如楊子江洪波浩渺白浪滔天正當此時不假舟楫作麼生過若也過得不孤負在善慶結制來若過不得切忌打濕袈裟角。

上堂夏日苦天長閉門晝打睡無言接上機有語終非契曉雨隔江來薰風撲面至何勞更舉鞭千里羨良驥豎拂云體包虛空量周沙界華嶽不足爲其儔滄溟無以爲其諭威音不知其所始釋迦不知其所終迥超名言不墮諸數故曰吾不知誰之子象帝之先大眾且道是阿誰境界顧眾云閻浮樹下呵呵笑地老天荒總不知。

誕日請上堂山僧今年五十有五發欲白而齒半頹面已皺而目漸昏可謂老矣幸有个道伴在拈拄杖云行則同行坐則同坐憂則同憂樂則同樂或時敲云棒月打艸驚蛇或時扶過斷橋水不墮悄然機伴歸明月村動容揚古路徘徊乎廣漠之野嘯傲乎何有之鄕相視而笑莫逆於心且道此人還落春秋數量也無卓一卓云好大哥會也麼風流不在著衣多自從舞得三臺後拍拍原來總是歌。

請上堂香雲靉叇紫气氤氳鐘鼓交參人天際會山河大地悉共騰歡艸木叢林咸皆作舞大眾且道是个甚麼祥瑞舉拂云看看適來大覺仙人毗目仙人長眉仙人忍辱仙人無量無邊諸仙人眾或騰雲駕霧而來者或跨鶴乘鸞而至者有獻冰桃雪藕者或奏步虛之詞有供金丹火棗者或詠南飛之曲種種形相種種神變種種處所各各不同一時集於蟭螟眉睫之上善慶拂子忍俊不禁向前問曰諸位大仙有何因緣而來至此眾仙答曰今維揚許仲容眉壽八旬闡揚佛事廣作利益我等特來共爲慶壽拂子曰汝欲慶過去壽耶慶現在壽耶慶未來壽耶過去不可思議今已過去未來不可思議尙且未至現在不可思議而無住相三壽之中汝欲慶那一壽於是眾仙遞相顧視不能加答被拂子一喝各各騰空而去還有答得此一語者麼拂一拂云欲知劫外眞消息夜半金烏海上紅。

結制上堂善慶今日以乾坤爲橐籥須彌作鉗錘是佛是祖或凡或聖銀汞銅鐵瓶盤釵釧總教打成一塊鎔作一團然後方名寶器堪作勝用還有躍冶精金不受煆煉者麼問大開鑪韛煆煉佛祖嘉州石像陜府鐵牛如何相爲師打云棒頭有眼須親薦進云犀因玩月紋生角象被雷驚花入牙師云句裏無私不用尋乃云機輪轉處智眼猶迷寶鏡髙懸狐蹤遠匿直饒問若云興酬似瓶瀉揮霍如雨咳唾成珠到者裏總沒交涉三世諸佛有口只堪掛壁靈利漢子未過九龍橋未睹文峯塔便恁麼掣肘而去早已喫善慶痛棒了也且道利害在甚麼處若是金毛獅子子三千里外透重關。

夾山惟岑和尙訃至上堂金飆拂檻淸秋月轉霜輪玉露侵簾銀漢星垂斗柄旣不居於尊貴安能住於大功且道是誰境界拈訃云大眾看看此是惟岑和尙於數十年來七座道場六會說法最後一著莫大光明遠照邗關普覆虛空山河國土日月星辰樓臺殿閣花木池沼人物鳥獸以至情與無情莫不承此光明作大佛事顯妙神通悟無生忍獲不退地究竟至於一切薩婆若海正恁麼時還有知恩報恩者麼擊香案云昨有人從越地來忽聞夾嶺玉山頹人天無限失依怙惹得空生淚滿腮。

上堂舉潙山問仰山云妙淨明心作麼生會仰曰山河大地日月星辰潙曰汝只得其事仰曰適來和尙問甚麼潙曰妙淨明心仰曰喚作事得麼潙曰如是如是乃云弦歌相和節拍相隨須讓他潙仰父子若是妙淨明心直饒圓古佛小釋迦三生六十劫也未夢見在𨿽然要會妙淨明心也不難良久云看看適來山門騎佛殿走向妙喜世界將不動智如來驀頭一撞直得鼻孔去了半邊舜若多神忍痛不禁揚聲大叫云苦哉屈哉大眾還驚覺也未咄莫瞌睡好。

上堂眉端掛劍血濺梵天句裏藏鋒气貫斗牛敲唱雙行明暗並舉吹無孔笛響遏行雲撫沒弦琴韻和流水於此會得一任同放同收同生同殺糟粕西幹四七陶鑄東土二三作佛祖向上之爪牙爲人天現前之眼目眾中還有其人麼卓拄杖下座。

臘八上堂法筵龍象眾貓兒喫彩鳳當觀第一義猢猻騎鱉背縱饒與麼承當也是鬼家活計可憐黃面老子於臘月八日被个明星換了一雙眼睛帶累後代兒孫个个扶籬摸壁善慶今日要與他開卻一隻眼使一切人光明徧天徧地以手撥眉云貓。

上堂寒雲水面乍斂乍舒凍日峯頭半紅半紫普賢橫跨象王文殊倒騎獅子良哉觀世音走入荒艸裏大眾見麼昔日法華會上有娑竭龍女年始八歲梵行具足有一寶珠價值三千大千世界一時獻佛佛便納受忽然之間變成男子坐寶蓮華往南方無垢世界成等正覺黃面瞿曇也是乞兒見小利可惜放過當時若到善慶腳跟下好與一頓熱棒何故金鱗不得風雷送怎透龍門萬丈髙。

上堂三界無法何處求心四大本空佛依何住盤山老漢大似見處偏枯怎如善慶者裏一味本分生涯隨緣粥飯或時對賓酬醋或時曳杖徘徊風敲翠竹而韻入笙簧日照幽溪而寒光瀲灩岸柳爆黃金之色梅花吐白玉之香正恁麼時喚甚作三界將誰爲四大何物是心何者是佛徳山有棒只堪燒火臨濟有口正好掛壁善慶恁麼道還有爲人處也無喝一喝云也是牽牛拽磨。

上堂地凍天寒艸枯冰綠一段風光塞耳盈目不用卽物明心亦非見性成佛班超投筆而覓封侯夷齊首陽以辭周粟眞不掩僞直不藏曲且道守淸髙者是立功業者是卓拄杖云我爲法王於法自在。

上堂隴梅初綻柳含靑个段風光畫不成夢破玉人霜月冷橫吹蘆管度江城昔舍利弗問天女曰你何不轉女身女曰我從十二年來求女相了不可得當何所轉卽時天女以神通力變舍利弗爲天女相天女自化作舍利弗而問曰舍利弗何不轉女身舍利弗以天女相答曰我今不知何爲變爲女身大眾會麼若是據令而行舍利弗與天女正好一棒打殺拋向邗江波底免得後人作野狐精見解何故男兒志气沖牛斗誰不雄雄大丈夫。

上堂霜花徧野呈格外之眞機旭日騰輝露威音之消息無塵不透無剎不彰祖意勿勞別覓佛法只在目前諸昆仲髙者是天厚者是地靑者是山綠者是水森羅萬象明暗色空艸芥人畜蜎飛蠕動畢竟那个是目前的佛法拈拄杖云看看拄杖子化作無位眞人倒騎楊岐三腳驢子一時遊徧三千大千世界以及無量諸佛國土走向康山絕頂髙聲唱言所謂布施者必獲其利益若爲樂布施後必得安樂然後還復本形依舊是个拄杖子卓一卓云且道無位眞人又向甚處去也曲終人不見江上數峯靑。

上堂臘已殘歲雲暮天寒月冷猿啼樹寄言遊子早歸家莫使白頭人倚戶儻有个長老出眾髙聲云將謂者老漢有多少奇特今日到者裏只解說老婆禪但向他道善慶住持事繁。

上堂舉石頭希遷禪師示眾云語言動用卽沒交涉藥山出眾云非語言動用亦沒交涉頭云我者裏鍼札不入山云我者裏石上栽花乃云諸昆仲還知此二大老恁般說話麼祇如一人道鍼札不入一人道石上栽花且道是語言動用非語言動用若道是語言動用落在石頭圈繢裏若道非語言動用落在藥山圈繢裏直饒二俱不涉又落在善慶圈繢裏畢竟如何不落此圈繢去畫一畫云劈開華嶽連天秀放出黃河徹底淸。

佛成道日上堂從來夜夜明星現惟有瞿曇見不同今日與君重指出豎拂云金烏飛過海門東。

雲松和尙訃至上堂撲碎鰲山兩手髙攀百丈月吸漧苕水一身橫臥半間云自爾滅聖欺凡擒龍捉象續五燈之慧焰焰焰無窮溯列祖之本源源源不盡澤施旣普功莫大焉何期寶鏡潛輝珠簾倒捲倦津梁於此界灑甘露於他方大眾還見圓通和尙最後爲人處麼金鞭擊碎珊瑚月散作光明照大千。

元旦上堂佳節逢元旦金鑪爇瓣香雲霞凝瑞彩花鳥獻文章舜日輝三界堯風扇八方吾皇何以報願祝壽無疆適來香已拈罷聖已祝畢惟有新年頭佛法未向諸人道在大眾將甚麼喚作新年頭佛法試說看問鳳歷遙頒曉風乍暖今日升座如何爲人師雲長江流不盡明月去還來進云萬物咸新又作麼生師云柳搖殘臘去梅放早春回進雲溪頭楊柳拖煙翠洞口梅花帶雪香師云且莫隨境漂流拈拄杖云善慶拄杖不怒而威不言而信不令而行無爲而治化滿天下而不居其功刻雕眾象而不爲其巧迥超佛性妙義不落時節因緣且道他有甚奇特大用縱橫無軌則一回拈弄一回新。

上堂教中道若以色見我以音聲求我是人行邪道不能見如來拈拄杖云者个非聲非色果能見得蛾蛘蟻子本無欠少沙磧瓦礫放光動地阿誰非佛阿誰非祖不妨撒手歸家端然穩坐等閒不歸歸便得五湖煙景有誰爭是則是爲何流支三藏打落達摩大師當門牙齒且道過在甚麼處鞏縣茶瓶。

上堂粗言及細語皆歸第一義昨夜無手人行拳無舌人相罵且道是第幾義檢點得出今分半座與你檢點不出莫怪山僧獨占去也呵呵呵囉囉哩北山雨落南山霧起略彴不是趙州橋明月淸風安可比喝一喝云白雲萬里。

解制上堂九十日期今已滿從前警策一時休崢嶸頭角無回互放出潙山水牯牛大眾還見麼爭柰鼻頭繩索猶在善慶手中教你往東不敢往西教你往西不敢往東欲去去不得欲住住不得殺活臨時收放在我只如不落收放又作麼生擊香案云一聲羌笛離亭晚君向瀟湘我向秦。

乙巳八月廿七辭眾上堂人之生死皆有分定實風燭曉霜不過待時而已老僧開堂二十餘年素無長物可蓄𨿽有香資卽入常住應用人所共知惟餘書籍衣履等物中秋鳴鼓集眾皆已散去凡我門人爭無遺物者非吾弟子老僧去後不得披麻帶孝悲慟號泣有類世俗塔造善權毋議他處前有書接靑龍寒松堂頭來老僧不過廿七八今正是時還有末後激揚者麼問理彰時至今姑置末後一機作麼生師云且待明朝來盡情向汝道天寧和尙問師爲海內一人天下衲僧歸仰還當久住世間師雲起動掛念福緣和尙問和尙開堂多年兒孫得力可以放得下師云道人家來去自由有甚放不下曰不妨再來奉看師云只好別峯相會問古人預知時至師又如何師云年年是好年日日是好日問某欲住山求師一偈師云只要拏得钁頭柄牢僧喝師云除卻喝更道看僧無語師打云钁頭柄拏不牢在卓拄杖下座。

廿八黎明師索筆大書偈云生年五十復零六大事因緣今已足釣罷金鱗歸去休漁翁不向蘆灣宿擲筆而逝﹝石刻親筆現存禮庵靑龍﹞。

﹝心奧心護法智心榮心和心朵心易宗祥

湛秀萬善樂然大念李文芳備資敬刻

百老和尙語錄第十二卷

﹞

百愚斯禪師語錄卷第十二嘉興大藏經百愚禪師語錄

百愚斯禪師語錄卷第十三

住國山善權寺嗣法門人智操住京兆薦福寺嗣法門人智覺編次

示眾

住嘉定古昭慶寺示眾春光已去夏初臨綠暗紅稀匝地陰夜雨滴開頑石眼幽禽啼破落花心頭頭獨露眞三昧處處恆談不二音若擬个中玄會得依然猶是隔千岑大眾旣是會得爲甚麼猶隔千岑莫有跳出重關者麼出來試道看。

示眾雲門餅趙州茶覿面拈來驗作家若是飽參禪和子須知別有好生涯生涯別有誰徹問取中天一輪月燈籠拍手笑呵呵露柱低頭哭未歇燈籠笑且置未審露柱哭个甚麼眾無語師云蒼天蒼天。

戒期示眾乍雨乍晴麥正秋薰風暗度柳梢頭許多好景無人會空使殘紅滿地愁不須愁急擡眸看取靑山水上浮拈尺云見麼非來非去非今卽戒卽定卽慧磨而不燐涅而不淄百千法門無量妙用總在里許直饒說个止持作犯輕重開遮三千威儀八萬細行亦是升髙步遠之方便如何是不假方便迥超階級撫尺云蹋破鐵鞋無覓處得來全不費工夫。

住靑龍隆福寺示眾昔云居云爾等直饒學得佛邊事早是錯用心了也何況從朝至夕妄想紛飛雜念攪擾無明煩惱人我是非近來有等見人之貢髙不知自己之貢髙見人之長短不知自己之長短蓋謂明於責人昧於責己若是眞正衲子自識好惡眼不被色惑耳不被聲誘鼻不爲香塞舌不被味瞞身不被觸惱意不被法亂百花叢裏過一葉不沾身上古爲道之士廢寢忘餐不惜身命釋迦捨全身而求半偈神光斷一臂以乞安心浮山遠天衣懷不以撒灰潑水而動其離師之念如上俱載方冊玆不繁引今時行腳若遇惡辣鉗錘本分宗師便云難爲人事與我無緣不如他去或撞儱侗長老菽麥不分雌雄不辧卽謂有些子慈悲方便打哄過日虛消信施如此參學有何利益不見玄沙道縱似澄潭月影靜夜鐘聲隨扣擊以無虧觸波瀾而不散猶是生死岸頭事到此必須忘名利無人我大死一番始於个事稍有相應分不然皆是錯用心如何得不錯用心良久云不起一念修學心無相光中常自在。

示眾若論此事直饒萬里無片雲靑天也須喫棒不容低眉側耳安用進前退後靑龍不得已聊露一綫如能構得一任入廛垂手接物利生不然直須坐斷兩頭中間放下掀翻世网打徹情關在天堂不爲樂處地獄不爲苦𨿽在世間而常行出世問事行出世間事而不離世間教化眾生而無一眾生可化𨿽則淨佛國土而無一國土可淨然後吹劫火吸風輪一爲無量無量爲一於一微塵包裹十虛正眼看來大似隔靴搔癢猶未親得受用在大眾如何是親得受用的事良久云井底螺螄吞大象。

住弁山龍華寺示眾夫道絕方所非趣向之所能到禪離視聽非耳目之所能及晃晃焉迥出思議之表歷歷然永超是非之端直饒荊軻聶政莫能施其勇烏獲孟賁不能加其力苟能直下承當始知本來是佛是以洞山睹水影而悟徹太原孚聞鼓聲而了明靈云見桃香嚴擊竹莫不於六根門頭了此一段大事然此大事不拘賢愚不肖蠢動含靈無所欠少若是个決烈漢子只教一念無爲千差坐斷不須結制而一期圓滿勿勞斂念而萬行具足其或未然以今日爲始發大精進奮大勇猛不顧危亡不計年月以悟爲期儻或一旦豁然始知本來現成可以報父母養育之恩可以酬師長提攜之徳豈不慶快平生若也遲疑山僧曾記雲門師翁有一偈今晚拈出舉似諸兄挺起脊梁生鐵鑄放下面皮莫回顧猶如香象脫金鎖若不如是何劫悟。

示眾九層之臺起於壘土千里之行在於初步今晚是結制之初不拘堂內堂外務要个个起大精進發大勇猛憤大信力立大勢願痛念生死徹法源底直至於不疑之地而後已或在諸方學得尖新語句巧妙知見乃至賓主玄要句偏正回互句有句無句是句非句死句活句一百八句盡情收來束作一團拋向太湖波底更莫回顧打掃得胸中漧漧淨淨虛虛廓廓然後提起个木參話頭如秉吹毛寶劍相似佛來也揮魔來也揮只教心心無間念念無虧纖塵不立前後際斷此是放身命處此是罷參處尢不可認著一機一境一拳一喝以當平生須知有古人無量差別因緣無邊差別門庭一一透過始得所以釋迦老子從無量劫來難行能行難忍能忍乃至三千大千世界無有芥子許不是舍身命處是以福足慧足故云兩足尊也大眾如是行到如是見到則不負梯山航海尋師擇友一片苦心堪報不報之恩共助無爲之化珍重。

示眾古人道祖師西來只是要覓一个不受惑的人者般說話早已剖腹剜心傾腸倒肺只要諸人當面會取不須他求何也你欲求佛求祖則被佛祖所惑窮玄體妙則被玄妙所惑至於菩薩被六度萬行所惑緣覺聲聞被十二因緣四諦所惑天人阿修羅被福報瞋恚所惑地獄三途被苦惱業障所惑所謂貪他一粒米失卻半年糧是也有等人才聞與麼道卽便經也不看佛也不禮行也不行福也不作話頭也不參一味死堆堆地謂之一切不著若恁麼縱是佛祖也惑亂不動我殊不知不是者个道理早已錯會了也大眾畢竟如何是不受惑的人良久云相逢目說三分話未可全拋一片心。

至天醫禪院請示眾昔年曾向此中過今日重逢話更多欲識目前端的意數株古柏掛煙蘿大眾還會麼果是頂門具眼腦後見腮的自然未舉先知未言已曉儻是个

瞇瞇懵懵懂懂的只得從頭注破此天醫蘭若山僧昔年曾到紺宇巍峨僧眾濟濟誠爲湖城一梵剎也自兵燹之後云廚傾頹淸眾寥落𨿽則廢之有時實乃興之在人古云爲眾如爲己身彼此事辦情念若同道念成佛久矣爲己者貪圖口腹滋養四大爲子孫計是也爲眾者綱維內外黼黻叢林接待往來招賢納眾是也情念者日營於聲色貨利時逐於妻財子祿不知厭足孳孳於念是也道念者痛念生死回心向道悲佛法之難期惜光陰之迅速紹隆正宗續佛慧命是也大眾若將爲己反於爲眾之切情念移於道念之中如是則無事不辦無願不遂何患法門之不興道業之不成豎拂云只如者个還是情念耶道念耶劍爲不平離寶匣藥因救病出金瓶。

示眾十方世界諸眾生念念皆證善逝果彼旣丈夫我亦爾何得自輕而退屈此事人人本具个个不無良由一切眾生隨境飄流迷己逐物所以聞不出聲見不越色處處牽纏時時掛礙又如春蠶作繭自縈自縛秋蛾赴火自燒自爛皆是自生輕賤自生退屈若是夙有靈骨一聞此說直下擺脫塵勞掀翻世网一念無爲十方坐斷孤迥迥峭巍巍淨裸裸赤灑灑隨處逍遙任運放曠富不爲樂貧不爲憂貴不爲榮賤不爲辱人我是非不能動其心好惡長短不爲奪其志達則兼濟天下不達則獨善其身彼旣丈夫我亦爾何差別之有𨿽然猶是途路中事大眾還知到家受用處麼霜月雲開千戶曉木樨風送滿城香。

示眾舉洞山云堪嘆今時學道流千千萬萬認門頭恰似入京朝帝主祇到潼關卽便休古人與麼道大似胸納須彌眼空四海但知有己不知有人弁山也有四句不惟與洞山相見亦要與諸人出气堪羨滿堂學道流英雄怎肯認門頭玄途鳥道俱掀卻北斗藏身笑不休喝一喝云還有不甘者麼問格外提持卽不問如何是堂奧中事師云言前無的旨句後絕追尋進云旣是鴛鴦繡出從君看因甚不把金鍼度與人師云當陽未得機先手恐向人前亂舉揚僧一喝師直打出。

除夕示眾昔北禪烹露地白牛唱村田樂與眾分歲弁山亦無露地白牛可烹亦無村田樂可唱今晚聊請幾位無情上座爲諸人發明現前一著子大眾會麼龍岡蜿蜒奔騰起伏有時斂爪藏牙拏雲攫霧獅崖磊落气勢稜層風生則哮吼驚人日出則繡毬輥地寶珠池澄澄湛湛觸目生輝夜浸滿天之星斗朝映花裏之樓臺離婁莫能窺罔象安可得花石澗玲玲瓏瓏涵光燦麗波翻爛熳之春魚戲萍藻之影王維徒羨其巧僧繇莫加其工牧唱樵歌於天井嶺上鳥啼花發於嘯月臺邊象王峯斂鼻髙眠彌勒峯披襟默坐松竹風敲時戛笙簧之韻雲霞曉散空懸錦繡之圖物物闡明向上頭頭揭示全提於斯會得一任痛飲曹山酒饑餐雲門餅可謂無來無去無故無新自昔至今未曾動著𨿽不曾動著又不妨應个時節大眾且道是甚麼時節燭燦金花鑪篆煙團圞共話興忘眠今宵莫當尋常過彈指韶光又一年。

住大能仁寺入院當晚示眾學道先須有悟由還如爭鬥快龍舟𨿽然舊閣閒田地一度贏來方始休諸禪徳只如者片田地自從威音那畔以至今日本自圓成了無欠缺蓋緣此事不明爭人競我說是論非妄立疆界不惟荒了田園亦乃失卻祖券能仁今晚要與諸人拆去藩籬不畱墻塹都盧共爲一个大圓覺伽藍使一切人經行坐臥喫飯穿衣迎賓待客周旋動容總在里許了無爾我之迹安有彼此之情如大能仁相似昔年失人廢爲俗捨今日得人頃作叢林所謂消長有數克復在人誠能如是非獨自己道業成辦且不負徳公長者無量老宿一番捐金之誠肯綮之力諸禪徳且道如何是安家立業一句相交若似初相識到老終無怨恨心珍重。

住雲門顯聖寺收稻畢示眾者一著子正如種稻相似若也種子夾雜人力怠惰耕種不深風雨不時兼之操三歇五一暴十寒非惟焦芽敗種亦乃荒卻祖父田園正所謂空守荒田望有收若是成家立業漢子先要種子眞實工力勤健耕也宜深種也以時鼓之以雷霆潤之以風雨除其荒薉耘其稊稗然而未有苗而不秀秀而不實者矣是以今日收獲到家不惟大眾饘粥有繼倉廩生色可謂工不浪施昔百丈展兩手而說大義仰山插鍬而人數分明地藏道任他諸方商量浩浩地不如我者裏種田博飯喫大眾只如種田博飯喫還有爲人處也無良久云不是飽參人不知。

住善權寺起偃柏示眾積代塵埋久今朝特地開理彰時節至臘盡喜春回其偃也雷轟電擊雲行雨施蓋揭當陽之妙用其起也誅茅辟土舞钁揮鍬盡顯格外之眞機如是則昔日因地而倒亦未曾倒今日因地而起亦未曾起可謂無倒無起無動無靜非故非新非變非遷佛祖以之而退位鬼神以之而潛蹤萬化隨施百無禁忌大眾且道憑个甚麼以钁頭鋤地三下云千年偃柏今朝起萬古徽猷絕覆藏。

小參

住嘉定昭慶寺周護法薦室請小參金風乍起玉露初垂黃葉飄而眞機露白雲散而面目彰性若虛空不生不滅體似金剛無變無異本自圓成不假莊嚴所以道一念回光卽同本得豈待獻珠而成佛聞懺以生天直得渾忘尊貴紅輪那墜於澄潭不守功勛金鳳安棲於靈木𨿽然如何是超凡入聖一句擊拂云閨閣掀翻絕滲漏金蓮隨處任徘徊。

洞庭山席啟兆薦考請小參身從無相中受生猶如幻出諸形像幻人心識本來無罪福皆空無所住豎拂云今日過去古佛特爲太僕少卿亞中大夫寧侯席公現大神變放大光明轉大法輪作大佛事卽將娑婆世界山林溪澗溝壑瓦礫荊棘坑坎堆阜便利不淨一時變爲金銀琉璃硨磲瑪瑙珊瑚琥珀金繩界道金沙布地七寶行樹八功徳水寶网交羅天樂自響鸚鵡舍利迦陵頻伽白鶴孔雀情與無情一時共演無生法忍何謂無生法忍不見一法生相不見一法滅相不見一法去來相不見空相有相煩惱相無明相諸佛相眾生相菩提涅槃相三際平等一道情虛正恁麼時直得盡虛空徧法界都盧是个當人正體自己光明於中所有無量香水海無量華藏界無量佛剎無量樓閣無量莊嚴無量寶聚無量眷屬總在一毛孔中一切毛孔亦復如是所謂十世古今始終不離於當念無邊剎海自他不隔於毫端然後回觀三萬六千頃之浩渺七十二峯頭之巍峨又不啻艸頭一滴毛端一塵於其廣狹髙低烏得較量豈不爲奇特中奇特殊勝中殊勝𨿽然須知更有轉身一路始得揮拂云斫卻月中桂淸光轉更多。

住靑龍隆福寺小參佛法祇在日用處在迎賓待客處在喫茶喫飯處在語言動問處所作所爲處你才舉心動念又不是了也古人恁麼慈悲與你分明說破你若於二六時中不起一念自然常光現前無一絲毫遮障無一絲毫蓋覆盡大地無一處不是佛法豈待山僧鼓兩片皮方名說法卽今目前靑松奏瑟修竹鳴弦嫩柳抽絲梅花吐玉門外羣峯露淸淨之法身屋後流水舒廣長之舌相以及樵歌牧唱燕語鶯啼風柯月渚墻壁瓦礫情與無情共轉法輪可謂塵說剎說熾然說無間歇者裏一念瞥地正好休去歇去放身命去有何禪道可學工夫可做佛可成但只隨緣放曠任性自適復有何事𨿽然正眼看來猶是那寒蟬抱枯木的活計直須頭頭上了物物上通只喚作了事的人終不喚作尊貴尊貴一路自別是以曹山立三種墮一曰類墮二曰隨墮三曰尊貴墮何謂類墮了卻那邊還來者裏行履𨿽作畜生行不行畜生事故曰類墮頌云負鞍銜鐵久亡疲拖水何妨又帶泥正恁麼時原不昧靑黃滿目卻云誰何爲隨墮了道人於一切時中超情離見騎聲蓋色不滯一隅故曰隨墮頌云闤闠堆頭好避秦笙歌叢裏且安身了知聲色非聲色聲色從來不礙人何謂尊貴墮不居正位寧守大功取正命爲食故曰尊貴墮頌云等閒慵坐黃金殿那復低垂翡翠簾六國徧遊人不識夜深倒著破藍衫三墮且置卽今曹山卻在甚麼處顧左右云看看擲拂子歸方丈。

吳太史建道場請小參鐘鼓交參大啟圓通之戶香雲繚繞豁開華藏之門左之右之全歸寶所舉足下足無非覺場圓音落落而無窮妙境重重而不盡於斯會得不妨掉臂卽行若也未然試看缽盂安柄○大眾看看過去無量諸佛現在無量諸佛未來無量諸佛盡於此中一時出現復有無量聲聞羅漢諸大菩薩而爲眷屬爾時諸佛各各坐寶蓮花放大光明作大佛事出廣長舌相徧覆三千大千世界異口同音而作是言善男子諦聽今是吳護法發希有心作大佛事冤親普利幽顯均資所獲功徳不可思議智慧不可思議莊嚴不可思議眷屬不可思議利益不可思議復有如是不可思議因緣特來至此而作證明說是語已於彈指頃還歸本土大眾還見麼還聞麼旣見旣聞現前有何祥瑞揮拂云千指回環繞法筵眞風覿面不勞宣桂開地布黃金粟蘆擁江飛白雪天五彩祥麟來日下千年銀鶴舞庭前今朝喜遇淸秋節歌舞樓臺月正圓。

住弁山龍華寺小參六門把定絕追攀畫夜鑪錘煉聖凡縱向个中能透得○須知更有者重關結制不覺七日眾中有透關者麼誠能來歷淸楚公驗分明一任掉臂而行若是雞鳴狗盜妄通消息不免罪犯邏人之手今日弁山不惜眉毛爲眾協力直得八字打開總教已過關者未過關者一齊縱橫去也大眾且道關在甚麼處拈拄杖一時打散。

至平政院請小參本是弁山山里人暫爲寶筏堂中客淸風明月兩悠悠城市山林總不隔隔不隔擬議重添眼裏屑豎拂云諸仁者者裏徹去正好入廛垂手接物利生𨿽在十字街頭不離於孤峯頂上𨿽在孤峯頂上不離於十字街頭只如截斷兩頭中間不立又如何話會須知遠煙浪別有好商量。

住大能仁寺除夕小參去歲華林辭舊臘今宵越國送殘年現前佛法如親薦日月何曾有變遷所以古人道深山險崖有深山險崖中佛法紅塵鬧市有紅塵鬧市裏佛法向住弁山時只見碧嶠云生寒潭月印魚游水面穿花石而徘徊猿嘯松梢戲紫藤而跳躑芒鞋拖幽蕙之香袈裟染煙嵐之色曉隨芳艸去晚逐落花回野鳥關關善談實相流泉咽咽恆演眞常渾忘歲月並不知有人問世今住能仁時只見越城壘壘樓閣層層鐘鼓雜管弦之聲燈火連車馬之道錦衣公子鳴鑾佩玉於花街紅粉佳人妙舞淸歌於畫館酒樓上不礙明心肉案頭何妨見道所謂浩浩紅塵裏頭頭是故人大眾且道深山險崖中佛法與鬧市紅塵裏佛法還有差別也無若道有動靜未忘若道無菽麥不分於此薦得今晚一任諸人打禾山鼓輥雪峯毬唱新丰曲弄雲巖師子亦不虛度一年山僧分付典座細切淸風薄明月爛煮泥牛活剝玉兔滿盤托出與諸人分歲還有其人麼若也未然但知事逐眼前過不覺老從頭上來。

居士誕日請小參鑑水澄渟涵萬象而靡滲越山峻峙歷塵劫而不磨髙超有頂之天迥出威音之外巍巍乎蕩蕩乎不可得而思議焉大眾委悉麼今是居士華誕叵耐能仁淡薄無物爲壽權借須彌爲舌虛空爲口宣說維摩不二法門卽時十方世界山河國土艸木叢林有情無情異口同音贊言善哉善哉希有希有大眾何謂希有上大人丘乙己化三千七十士爾小生八九子擊拂云佳作仁可知禮也。

小參眉間掛劍須是其人肘後懸符還他作者苟能如是鈯斧子正好磨礱折腳鐺信手提挈雞足分燈乃萬人之榜樣景純夜夢實千載之嘉猷綱紀以此而明規繩以此而整可以和融內外燮理陰陽共鑑人天眼目同闡佛祖風規又古云若立一塵家國興盛不立一塵家國喪亡且道立者是不立者是從前汗馬無人識只要重論蓋代功。

住雲門顯聖寺入院當晚小參大廈之材非一丘之木千金之裘非一狐之腋錦繡之美非一縷所成簫韶之樂非一音能和到者里正好同其心協其力黼黻叢林綱維大眾彼此無殊動靜一致扇祖風於界外耀佛日於天心詎不爲法社之股肱宗門之良弼者哉更有慧命永繼一句又如何道惟祈此際同舒力共挈當年折腳鐺。

小參蜾贏負螟蛉而爲子蜘蛛网蜻蜓以充食貓貍慣愛捉鼠鸚鵡生就能言雞以報曉犬以司夜至於蠢蠢肖翹不教而能悉具無師自然之智惟有衲僧家隔山見煙便知是火隔墻見角便知是牛及乎問著衣綫下事十个有五雙目瞪口啞且道病在於何只爲情關深閉識鎖難開時時似念水之龜處處若奔焰之鹿如來說爲可憐憫者此也到此只須腦後開隻眼一覷覷破始知世界未有之先諸佛未出之際達摩未來之時早有者个消息大眾畢竟是个甚麼消息驀豎拂云只者是。

住臯亭山佛日寺當晚小參爲眾如爲己身彼此事辦道念若同情念成佛久矣古人者般說話正是棒打石人頭嚗嚗論實事諸兄弟固肯將爲己切於爲眾道念易於情念管教禪不待參而自悟道不待修而自成可以轉凡成聖點鐵爲金何患法門不振祖道不揚然此猶是衲僧尋常活計須知衣綫下別有事在如何是衣綫下事佛法無多子久長難得人復舉同安丕禪師因僧問如何是和尙家風丕云金雞抱子歸霄漢玉兔懷胎入紫微忽遇客來將何祗待丕云金果早朝猿摘去玉花晚後鳳銜來乃云同安丕祖大似轉輪聖王百寶隨身千子圍繞忒煞賣富今有問如何是新佛日家風山田脫粟飯野菜澹黃齏再問客來將何祗待喫則從君喫不喫任東西眾兄弟且道富貴家風好淸儉家風好竿頭絲綫從君弄不犯淸波意自殊。

住國山善權寺當晚小參山前一片閒田地叉手叮嚀問祖翁幾度賣來還自買爲憐松竹引淸風大眾者片田地從本以來無古無今無成無壞了無疆界之分亦無彼此之辧良由一切眾生迷己逐物背覺合塵無明之艸隨識浪而滋生般若之苗逐境風而凋悴是以三世諸佛歷代祖師以及天下老古錐興慈運悲建宗立旨種種方便種種施設用盡許多婆心無非發明者片田地而已若要構取者片田。

須共出手眼戮力精勤渾忘人我泯絕是非內不見有根塵意想外不見有大地山河孜孜矻矻年深月久地一聲始知者片田地本來現成不從人得𨿽然也要收得祖翁原本契書始得大眾將甚喚作原本契書路遙知馬力日久見人心。

小參眾兄弟連日發憤打七欲明生死大事不覺瞬息之間七日已竟今且同你衣綫下還曾相應麼腳跟下還曾穩當麼涅槃心差別智還曾明得麼一切佛祖言句還曾不疑麼一切逆順境界還曾過得麼人我是非生死去來利衰毀譽稱譏苦樂還曾不動心麼乃至於一切時中舉措施爲還曾寤寐一如動靜不二麼直饒你到者般田地此名塵勞暫息少得輕安未是到家活計所以經中道縱滅一切見聞覺知內守幽閒猶爲法塵分別影事何況人我山髙是非海深雌黃交戰於胸中妄念紛飛於意地直須絕名利忘人我大死一番方堪湊泊不見黃面老子棄金輪之寶位捨萬乘之尊榮入雪山修苦行六年睹星始成正覺神光參初祖於少林夜跪雪中利刀斷臂遂獲印可浮山遠不以撒灰潑水而動念五祖演不以毀辱詆訾乃二其心從上先徳爲法忘軀十折九剉其道念愈固千錘百煉其光彩彌新可謂人天模範今古標榜豈似而今才入叢林戴髙檐帽穿厚底鞋擊絲絳曳長裙以房舍穩便爲安逸飲食次第爲快活到處作模作樣便道我是禪師被人頂門一錘不覺直下粉碎此乃是磁器禪琉璃禪有甚用處是爲眞可憐湣者如此修行正是蒸沙作飯縱經塵劫終不能得現前兄弟欲要急切相應愼勿效顰此輩只須按下雲頭痛著精彩勿論年月以悟爲期況我善權山水頗佳風景不俗古洞幽深長松偃蓋喜淸韻之悠揚珍禽弄舌樂佳味之恬淡幽蕙生香頭頭則迦葉門風步步則文殊智地實爲初機之方便亦乃助道之因緣山僧者般說話正是嚼飯萎嬰兒明眼人前不免一笑到者裏直須壁立萬仞截斷千差上無攀仰下絕己躬八風吹不動羣魔攪不渾鞭起泥牛回途復妙喚醒石女轉位施功大用現前不存軌則以塵勞爲伴侶將魔外作眷屬是非海裏髙建法幢人我山頭弘揚祖道所謂我爲法王於法自在大眾還委悉麼良久云孟春猶寒各自歸堂。

住維揚善慶禪院當晚小參寒梅破玉放開劫外春風岸柳舒金漏泄當人境界會得者理無二致不會者事有千差諸昆仲於此會得可以總法界爲一家促塵劫爲一念直得無我無人何彼何此盡虛空都盧是个圓覺大伽藍無量法門以之而透脫百千三昧以之而現前恆沙解脫以之而無礙到恁麼時正好向我祖師門下共出只手煮無米飯炊不濕羹接待十方往來然後與他拈卻炙脂帽子脫卻鶻臭布衫使一切人作个灑灑落落的衲僧如是功徳豈不博哉然此猶是功行邊事須知更有佛祖不傳向上一著子始得諸昆仲要知向上一著子麼良久云佛法無多子久長難得人。

薦師請小參古云生則畢竟生死則實不死旣云不死未審盤谷去世半月大眾還知他的落處麼果能知得方許你說一切諸佛皆如幻化一切國土皆猶影響一切眾生亦是假名一切涅槃悉如昨夢到者田地不離煩惱而證菩提不斷塵勞而成正覺不出魔界而入佛界不離薉邦而卽淨邦驢胎馬腹皆爲道場柳巷花街任作佛事所謂諸佛眾生皆爲剩語有何生死去來之相塵勞煩惱之纏今因自警請法薦師適來善慶如是說大眾如是聽坐立儼然見聞不昧畢竟盤谷得何受用喝一喝云撒手無依千聖外銀河影裏泛慈航。

﹝吳士林谷澤孫耀龍心泰行眞行滿行雄

慶妙寂定彬雅備資敬刻

百老和尙語錄第十三卷

﹞

百愚斯禪師語錄卷第十三嘉興大藏經百愚禪師語錄

百愚斯禪師語錄卷第十四

住國山善權寺嗣法門人智操住京兆薦福寺嗣法門人智覺編次

晚參

晚參舉世尊才生一手指天一手指地周行七步目顧四方雲天上天下惟吾獨尊雲門道當時若見一棒打殺與狗子喫貴圖天下太平乃云黃面瞿曇逞气吞六合之雄跛腳阿師施博浪一椎之勇二者可謂人傑矣論量將來未是太平風運諸公要見太平風運麼卓拄杖云一箭落雙雕。

晚參舉世尊拈花因緣白雲端曰迦葉善觀風雲別气色𨿽然如是還覺頂門重麼師云同道方知黃龍心曰直下穿過髑髏換卻眼睛臨危不在悚人向甚處見釋迦老子師云也是世情偏向有錢家僧問雲峯世尊拈花意旨如何曰一言旣出駟馬難追迦葉微笑又作麼生曰口似禍門師云孟八郎漢又恁麼去也者夥老漢總是隨人起倒未有了期靑龍若見世尊拈花時劈手奪卻拋向地下以腳蹋兩蹋不獨迦葉一人破顏微笑管教百萬人天一齊拊掌大笑豈不快哉還有爲世尊作主者麼靑龍今晚失利。

晚參舉靑原思和尙問六祖曰當何所務卽不落階級祖曰汝曾作甚麼來思曰聖諦亦不爲祖曰落何階級思曰聖諦尙不爲何階級之有祖曰如是如是善自護持遂付偈曰心地含諸種普雨悉皆萌頓悟花情已菩提果自成乃云大眾還知我靑原老祖麼悟不由師慧乃天縱一到曹溪便蒙付囑可謂龍吟霧驟虎嘯風生翼乎猶鴻毛遇於順風沛乎似巨魚縱於大壑此是君聖臣賢師資道合千載一時也詎可視爲等閒靑龍昔年行腳曾見一頌貶靑原爲情存兩頭兼有臥龍滯死水之譬不審此老何所爲而作也請試論之靑原旣不落階級復何情存之有聖諦尙不爲又安肯臥龍滯死水然後爲翻身者哉蒼天蒼天大似以管窺天用蠡測海多見其不知量也山僧亦有一頌不惟與靑原雪屈亦要諸人共委了無聖諦落何階突出威音類莫該夜半月明千嶂外韓盧空吠影徘徊。

晚參舉藥山和尙示眾云我有一句子待特牛生兒卽向你道一僧出云特牛生兒也只是和尙不道山云侍者點燈來其僧抽身入眾乃云藥山恁般爲人恰似將隋珠彈雀者僧抽身入眾正是著錦衣夜行𨿽則二俱作家不免遞相鈍置當時待者僧道了卽云我識得汝也饒他縱有隱身三昧也直得藏竄無地靑龍若作者僧待藥山道侍者點燈來卽便推倒禪牀更與一喝藥山𨿽是通身手眼不免一場气悶豈不光前耀後拈拄杖云靑龍者裏還有此僧麼一僧拋出坐具師云不是弄潮人休入洪波裏。

晚參舉雲巖禪師因藥山問聞汝會弄獅子是否巖云是山云弄得幾出巖云某甲弄得六出山云老僧也會弄巖云和尙弄得幾出山云弄得一出巖云一卽六六卽一泐潭準云藥山雲巖鈍置殺人兩父子弄个獅子也弄不出當時準上座只消自弄拽得來拈頭作尾拈尾作頭轉兩个金睛攫幾鉤鐵爪吼一聲直教百里內猛獸潛蹤滿虛空飛禽亂墜準上座未弄獅子諸人髙著眼先做定場擲拄杖云个中消息子能有幾人知乃云者个獅子非但雲巖藥山兩父子弄不出就是泐潭老人手忙腳亂用盡許多伎倆只好唬神唬鬼總是一場虛捏怪幾曾弄得个獅子出來靑龍今晚不惜勞倦亦弄个獅子只要諸人親見一回或時顰呻驚天動地或時返擲教兒迷子或時奮迅傾湫倒嶽如是變化如是威獰分付大眾切忌害怕遂以拄杖橫肩云看看一時打散。

晚參舉昔洞山問僧汝名甚麼僧云某甲山曰那个是你主人翁僧曰見祗對次山曰苦哉苦哉今時人例皆如此只認得个驢前馬后的當爲自己乃是佛法平沈之兆也賓中主尙未明如何辧得主中主僧問如何是主中主山曰闍黎自道取僧曰某甲道的直是賓中主請和尙道主中主山曰與麼道卽易相續也大難乃云洞山老漢慈悲之故有落艸之談與者僧葛藤一上看來忒煞老婆者僧若問靑龍如何是主中主便與三十拄杖趁出山門不惟使者僧別有生機活路亦不教他認著驢前馬后的諸仁者且道靑龍道的是洞山道的是劍去久矣無勞刻舟。

晚參舉云居膺禪師示眾如人將三貫錢買得一隻獵犬相似只解尋那个有蹤迹的有气息的忽遇羺羊掛角莫道蹤迹气息也無僧問羺羊掛角時如何居云六六三十六掛角後時如何居云六六三十六又云會麼曰不會居云不見道無蹤迹僧後舉似趙州州云云居師兄猶在僧問羺羊掛角時如何州云九九八十一掛角後如何州云九九八十一乃云六六三十六碧眼胡僧數不足九九八十一胡餅裏向唼甚汁云居師趙州老羺羊掛角何處討阿呵呵了不了一曲陽春猶未終落花滿地無人掃。

晚參舉臨濟謂眾曰老僧於黃檗先師處三度問佛法三度被打如蒿枝拂相似而今更思一頓誰爲下手時有僧曰某甲下手濟度棒僧擬接濟便打乃云者僧也解向饑鷹爪下奪食猛虎口裏爭餐但惜有勇而無謀卻被臨濟倒行此令靑龍若見臨濟道而今更思一頓誰爲下手卽向他道者漢猶不識痛癢在拂袖便行縱使臨濟有韜略之能經緯之才三玄甲備七事隨身也直得一場懡拈拄杖云眾中還有爲臨濟出气的麼卓拄杖云且放過一著。

晚參舉興化禪師因僧問云四方八面來時如何化云打中間的僧便禮拜化云昨日老僧赴个村齋半途遇陣卒風暴雨卻向古廟裏躲得過天童華云眾中商量道古廟裏躲得過是空劫已前自己又道是他安身立命處殊不知腰纏十萬貫騎鶴上揚州乃雲天童與麼說話大似靴裏動指不顧傍觀者哂若要做他興化兒孫太遠在靑龍若見恁麼道便與拆卻古廟看他興化向甚麼處躲跟拈拄杖云興化老漢來也大眾見麼擲拄杖云退後退後。

晚參舉臺山路上有一婆子凡有僧來問臺山路向甚麼處去婆云驀直去僧才行婆云好个師僧又恁麼去也其僧舉似趙州州云待我爲汝勘過遂去問臺山路向甚麼處去婆云驀直去州才行婆云好个師僧又恁麼去也州歸院謂眾曰老僧爲汝勘破者婆子了也乃云有道婆不具眼僧來也恁麼道趙州來也恁麼道所以被趙州勘破了也有道趙州老老大大不合作者个去就卽被婆子勘破有道趙州與婆子同一鼻孔出气直是弄鬼眼睛有甚勘破處苦哉苦哉恁麼會正是矮子看戲羣盲摸象非但深屈古人抑且埋沒自己靑龍不惜眉毛分明判斷婆子也好與三十拄杖趙州也好與三十拄杖何故聻國霸孫吳謀略展才髙屈賈是非生。

晚參舉雲門曰見色明心聞聲悟道作麼生是見色明心聞聲悟道舉手曰觀世音菩薩將錢買胡餅放下手曰元來卻是饅頭大慧拈拄杖云者个是色卓拄杖云者个是聲諸人總見總聞且道那个是明的心那个是悟的道喝一喝云貪他一粒米失卻半年糧乃云可笑大慧一向開大口說大話慣好貶剝諸方見解也只如此靑龍要向毒蛇口裏敲牙驪龍頭上截角拈拄杖云者个不是色卓一卓云者个不是聲諸人作麼生見作麼生聞若見若聞拄杖穿卻你髑髏換卻你眼睛若不見不聞明的心悟的道又向甚處去也如緇素不出靑龍別有个方便分明記取是大神咒是大明咒是無上咒是無等等咒能除一切苦眞實不虛復喝一喝。

晚參舉洞山與泰首座喫果子次山云有一物黑似漆上拄天下拄地常在動用中動用中收不得未審過在甚麼處泰曰過在動用中山令侍者掇退果桌瑯玡覺曰若非洞山老人不能明辧於此𨿽然洞山猶欠一著在師云識法者懼潙山哲曰者果子非但首座不得喫縱是盡大地人來不敢正眼覷著師云灼然云蓋本曰洞山只有打破虛空的鉗錘而無補綴的鍼綫當時待首座道過在動用中但道請首座喫果子首座若是个衲僧喫了也須吐卻師云扶鴨上壁圓悟勤曰宗師家正令當行十方坐斷具定乾坤句辧龍蛇眼不妨難趁若是英靈解捋虎須的待他道過在甚麼處卽便拈起果子云和尙者个喚作甚麼他若擬議劈面便擲何故有意气時添意气不風流處也風流師云兒時做處老知羞乃云洞山者枚果子酬價甚多競啖不少只是罕遇其人直饒瑯玡潙山云蓋圓悟四大老恁麼道都只好做他臨濟兒孫若要想洞山老人果子喫也大難在何故不見道出門三里路別是一家風。

晚參舉鏡淸禪師問靈云曰行腳事大乞師指南云曰浙中米作麼價淸曰若不是某甲洎作米價會乃云可惜放過靑龍若在好與三十拄杖諸上座且道者三十拄杖還該鏡淸分上喫還該靈云分上喫若分析得出可謂不動步而行腳事畢如分析不出者三十拄杖上座領出山門外自喫始得何故卓拄杖云靑龍門下令不虛行。

晚參舉天平從漪禪師因到西院居常自言非但會佛法覓个舉話的人也難得院知一日遙見遂召雲從漪平乃舉首院云錯平才行三兩步院又云錯平近前院云適來者兩錯是西院錯是上座錯平云是某甲錯院云錯錯西院又云且在者裏過夏與上座商量者兩錯平卽辭去住後謂眾曰我當初行腳時被業風吹到西院思明長老處連下兩錯更畱我過夏商量我不道當時錯發足向南方去早知錯了也乃云靑龍今晚也要與諸人商量者兩錯若商量得出送你一緉艸鞋一任天下橫行如商量不出切莫鉆龜打瓦有般拍盲莽鹵漢才聞與麼道便云有甚麼難西院召時平卽舉首豈不是一錯平無對又行三兩步豈不是一錯前一錯後一錯豈不是兩錯靑龍道正是赤土塗牛奶果舉首行步是錯你只合瞑目裹足閉戶而坐終不可見天日矣非但天平錯乃至盡大地人無有不錯者若恁麼會有甚交涉大眾旣不如是且道畢竟如何會得西院者兩錯聻喝一喝云若是金毛獅子子三千里外見淆訛。

晚參舉保福問長慶雲盤山道光境俱忘復是何物洞山道光境未忘復是何物據此二老總未剿絕如何得剿絕去慶良久福云情知你向鬼窟裏作活計慶雲你又作麼生福云兩手扶犁水過膝乃云盤山洞山猶未剿絕祗如保福長慶與麼道還剿絕也未如未剿絕靑龍爲伊剿絕去兩手扶犁水過膝通身不覺帶黃泥怎如無事貪眠客曉聽春禽傍柳啼。

晚參舉守廓侍者因值華嚴和尙上堂因緣乃雲華嚴卻似光武臨戰不懼大敵守廓亦如李靖父子久慣行兵可謂一主一賓彼此作家但不解同生同死全鋒敵勝以致二俱露布未足觀光若是靑龍待他禮拜時便云舊日艸本不勞相呈他更擬議喚職事拽出縱饒守廓機如掣電喝似奔雷也只得瓦解冰消一點用他不著就中或有个出眾云他是臨濟兒孫本分與麼作用但向他道非惟臨濟兒孫縱是達摩老子到來也無他插觜處直須向門外立始得何故拈拄杖云不睹皇居壯焉知天子尊。

晚參舉歸宗和尙因僧辭宗云甚麼處去僧云諸方學五味禪去宗云我者裏只有一味禪僧云如何是和尙一味禪宗便打僧云會也會也宗云道道看僧擬議宗又打黃檗運云馬大師出八十四員善知識个个口裏水漉漉地惟有歸宗猶較些子師云黃檗當時失卻一隻眼雪竇顯云以彊欺弱有甚麼難我者裏也有一味禪何不學去但向伊道收待伊拈起有般沒眼漢只管喫吽吽雪竇門下誰敢師云再犯不容昭覺勤云若非黃檗深辧端倪幾乎勞而無功師云也是錯下名言薦福先雲歸宗幸是好一味禪無端傷鹽傷酢卻成五味了也師云何止五味百味也有拈拄杖云黃檗雪竇昭覺薦福一並檢點將來大似矮子看戲且拈放一邊靑龍若見赤眼老漢好與三十拄杖何故一顆老鼠屎壞卻滿鍋羹。

晚參舉汾陽因北地苦寒罷晚參一夕有梵僧持錫謂曰會中有六大士成道柰何不說法卽騰空而去汾陽次日升座云胡僧金錫光爲法到汾陽六人成大器勸請爲敷揚六人者卽慈明瑯玡大愚芝等是也靑龍昨夜亦有土地神稽首謂曰承和尙連日晚參爲眾說法𨿽則誨人無倦怎柰聽者生懈令人返招慢法之愆言訖不見大眾且道說卽是不說卽是不說違上古法式欲說恐令人招愆畢竟作麼生商量良久云心不負人面無慚色。

晚參舉髙沙彌出庵值雨藥山見云子來也沙彌云是山云可煞濕沙彌云不打者破鼓笛雲巖云鼓也無打甚麼皮道吾云皮也無打甚麼鼓山云今日一場好曲調乃云者夥懵懂漢只解賣鹽不顧看秤當時雲門若在只向他道大好不打破鼓笛更說甚麼好曲調管教者棚傀儡一時收場不及。

晚參舉洞山因僧問寒暑到來向甚麼處回避山云何不向無寒暑處去曰甚麼處是無寒暑處山云寒時寒煞闍黎熱時熱煞闍黎乃云善行者行徧天下無轍迹善言者言滿天下無口過衲僧家貴乎言外知歸勿向句中取則有般抱橋柱洗腳漢曰者僧問寒暑到來向甚麼處回避此是正中偏洞山云何不向無寒暑處去此是偏中正曰甚麼處是無寒暑處山云寒時寒煞闍黎熱時熱煞闍黎此是偏正回互妙協兼帶者般商量討甚好洞山早已佛法掃地所謂欲得不招無間業莫謗如來正法輪𨿽然洞山者樣答話惹人易生情見轉多穿鑿山僧𨿽是他兒孫終不作者般去就如有問寒暑到來向甚麼處回避但云何不向無寒暑處去曰甚麼處是無寒暑處向他道寒時寒煞闍黎熱時熱煞闍黎大眾且道山僧道的與洞山道的是同是別具眼者檢點得出方知春色無髙下檢點不出莫怪花枝有短長。

晚參舉三平義忠禪師一日升座有道士從東過西又一僧從西過東平曰道士卻有見處師僧未在道士作禮云謝師接引平便打僧作禮云乞師指示平亦打復謂眾曰者兩个公案還有人斷得麼如是三問眾無對平曰旣無人斷得老僧自斷去也擲拄杖歸方丈乃云三平老漢收放臨時予奪自在可謂作家宗師叵耐棒頭無眼被者兩个尿牀鬼子看破末後一場懡猶欠剿絕雲門今晚與他據款結案亦使識法者懼拈拄杖云者个公案還有人斷得麼如無雲門自斷去也以拄杖一時打散。

晚參舉白水本仁禪師我尋常不欲向聲前句後鼓弄人家男女何故且聲不是聲色不是色時有僧問如何是聲不是聲仁曰喚作色得麼曰如何是色不是色仁曰喚作聲得麼僧作禮仁曰且道是爲汝說答汝話辧得出有个入處雪竇顯云本仁也甚奇怪要且貪觀天上旣非聲前句後作麼生入乃云斬蛟者忘其水逐鹿者不見山怎怪得雪竇檢點雲門尋常不欲向聲前句後鼓弄人家男女儻有問如何是聲不是聲當頭一喝如何是色不是色劈脊便棒或云和尙莫向聲色裏惑亂人家男女好雲門直得禮他三拜何故末法時代求个伶俐衲僧也難得還有麼顧左右云仲冬嚴寒不勞久立。

晚參舉趙州問婆子向甚麼處去婆曰偸趙州筍去州曰忽遇趙州你作麼生婆打州兩掌州便休去乃云者則公案有道雞不與狗鬥男不與女鬥趙州見他是个婦人家所以放過又有道者个婆子機鋒迅捷手腳惡辣趙州不敢惹他故爾休去者般商量總是流俗見解要稱衲僧太遠在諸仁者除此二途如何委悉阿呵呵見也麼低頭休處有淆訛切忌人前誇好手陷虎機關知未否可惜渾身被陸沈還有相救者麼蝦跳不出斗。

晚參舉龐居士因辭藥山山命十禪客送至門首士指空中雪云好雪片片不落別處有全禪客云不落別處落在甚麼處士打一掌全云居士也不得艸艸士云恁麼稱禪客閻家老子未放你在全云居士又作麼生士又打一掌云眼見如盲口說似啞乃云錦上添花人之常情雪裏送炭世之罕聞山僧要向冷竈裏著把火何則盡謂全禪客是个孟八郎不濟事被他龐居士折挫一上殊不知龐老兒卻被全禪客生陷入雪坑裏至今無出頭處拈拄杖云眾中還有不甘者麼顧左右云雲門者裏誰敢。

晚參舉雪峯因僧問古澗寒泉時如何峯云瞪目不見底曰飲者如何峯云不從口入僧舉似趙州州云不從口入莫從鼻孔裏入僧問古澗寒泉時如何州云苦曰飲者如何州云死雪峯聞得遙空禮拜云趙州古佛出世雪峯從此不答話乃云雪峯舌拄梵天趙州眉毛拖地𨿽則二員古佛出世殊不知鼻孔都落在者僧手裏大眾且道利害在甚麼處三山半落靑天外二水中分白鷺洲。

晚參舉睦州和尙一日喚僧云大徳僧回首州云擔板漢雪竇顯云睦州只具一隻眼何故者僧喚旣回首因甚卻成擔板漢黃龍心云雪竇亦只具一隻眼者僧喚旣回首因甚不成擔板漢乃云雪竇只解瞻前不能顧後黃龍明於責人暗於責己各見一邊正是擔板漢今晚或云雲門與麼道也是擔板漢雲門卻禮他三拜且道是賞伊罰伊具眼者試辧看良久喝一喝云擔板漢。

晚參舉芭蕉慧淸禪師示眾曰你有拄杖子我與你拄杖子你無拄杖子我奪卻你拄杖子潙山哲云你有拄杖子我奪卻你拄杖子你無拄杖子我與你拄杖子乃云大眾會麼一人貴買賤賣一人賤買貴賣𨿽則貴賤不同爭柰二俱失利雲門卽不然你有拄杖子我也不奪你拄杖子你無拄杖子我也不與你拄杖子何故卓拄杖云黃金自有黃金價終不和沙賣與人。

因事晚參舉蒙山道明禪師因趁盧行者至大庾嶺頭師云初生犢兒不怕虎者將衣缽置之石上云衣缽表信可力爭耶任君將去師云未必心頭似口頭明舉如山不動踟躕悚栗作禮云某爲法來非爲衣也願求行者開示師云也是好肉上剜瘡祖云不思善不思惡正恁麼時那个是明上座本來面目師云驀頭一杓尿糞潑了也明當下大悟徧體汗流涕泣禮拜云上來密語密意外更別有旨乎師云猶嫌少在祖云我與汝說者非密也汝但返觀密在汝邊師云雪上加霜明云向在黃梅實未了今蒙開示如人飲水冷暖自知今行者卽某甲師也師云知恩始是報恩人祖云汝旣如是與汝同師黃梅善自護持師云癩兒牽伴乃云寒暑陰陽吉凶悔吝實天地變化自然之气數君臣父子兄弟朋友夫婦乃世間綱常不易之名分陰陽悖則天地否塞上下亂則國家喪亡故孔子曰必也正名乎是知上下尊卑不可紊亂者明矣如阿難乃佛堂弟出家以佛爲師未聞有昆弟之稱羅睺羅以舍利弗爲和尙未始有同參之說昔人有父名石父亡而終身不履石避父諱故蒙山道明禪師初名慧明因六祖開示當下發明大事遂易道明亦避六祖同派也出世聖賢尙不違世間之理又況其餘者乎近有杜撰長老嗣其法秉其拂不肯攺名與本師同派夫師者人之模範也上下不分尊卑無別靦然踞曲錄稱善知識吾不知何以爲善知識也若是之輩不足掛齒亦恐初學遞相效顰誤賺後來取笑諸方是事且置只如六祖與麼開示蒙山恁麼悟去悟則不無畢竟那是本來面目山僧不惜唇吻露个消息揮拂雲蕉芭蕉芭有葉無了忽然一陣狂風起卻似東京城相國寺三十六院東廊下壁角頭王長老破袈裟還會麼且去喫茶。

晚參舉三聖道我逢人卽出出則不爲人興化道我逢人卽不出出則便爲人眞淨云看者兩个漢竊得臨濟些子活計各自分疆列界气翀牛斗明眼衲僧直得好笑且道笑甚麼若也知得一任七顚八倒儻或未然且向三聖興化葛藤裏咬嚼乃云眞淨恁般說話也是不柰船何打破戽斗雲門卽不然遂豎拂子云看看適來被者个龜毛上座一時穿卻三聖興化鼻孔了也教伊出也由我教伊不出也由我畢竟憑何節目揮拂子云一語喚回鸚鵡夢九霄奪得鳳兒歸。

晚參舉百丈因普請鋤地次有僧才舉鋤頭聞鼓聲有省作舞大笑而歸丈曰俊哉此是觀音入理之門歸院問僧你適來見甚麼道理便與麼僧曰某甲肚饑聞鼓聲喫飯來乃拈拄杖云雲門若見劈脊痛與一頓趁出山門不惟使者僧黃金生色亦見汗馬功髙者裏莫有聞鼓聲悟道的出來試說看卓一卓云欲釣鯨鯢澄巨浸嗟無蛙步輾泥沙。

晚參舉南泉因東西兩堂爭貓兒泉提起貓曰道得卽救取貓兒道不得卽斬卻也眾無語泉斬之至晚趙州從外歸泉舉前話州脫艸履頂頭上而出泉曰子若在救得貓兒乃雲入水不懼蛟龍漁父之勇也入山不避虎兕獵人之勇也衲僧家須有拆佛殿毀魔宮的手段始較些子者則公案諸方浩浩商量道南泉斬貓是大用現前趙州戴艸履是見義勇爲兩堂無語謂之不喞澑漢者般說話正是田庫奴客作兒的見解要稱衲僧三生六十劫未夢見在何故卻不知王老師恁麼爲人大似亂世英雄諗古佛亦是助桀行虐惟有兩堂髙賢卻有些上古淳風深爲可羨大眾雲門者樣批判還是拔富憐貧耶爲復抑彊扶弱耶漢家自有制度。

晚參舉趙州到云居居云老老大大也不覓个住處州云甚處是某甲住處居云前面有个古寺基州云恁麼則和尙自住始得州又到茱萸萸亦云老老大大也不覓个住處州云甚處是某甲住處萸云老老大大住處也不識州云三十年弄馬騎今日被驢子撲乃云大眾那里是趙州被驢子撲處還是前面被撲後面被撲檢點得出不惟勘破趙州亦許親見云居茱萸二大老不然且聽葛藤一上三老同乘沒底船中途驀地遇風顚扯的扯牽的牽牽牽扯扯到天曉喝一喝云依舊蘆花淺水邊。

晚參舉仰山因潙山問云大地眾生業識茫茫無本可據子作麼生知他有之與無仰云某甲有个驗處時有僧從面前過仰召云闍黎僧回首仰云和尙者个便是業識茫茫無本可據潙云寂子正是獅子一滴乳迸散十斛驢乳乃云潙仰家風惟貴父子投機節拍相應苟非具窟中牙爪閫外機權卒難構他語脈若以雲門看來潙仰父子猶不知向者僧面前各失卻一隻眼了也大眾還見獅子一滴乳迸散十斛驢乳麼拈拄杖一時打散。

晚參舉洞山因僧問三身中那一身說法山云吾常於此切僧問曹山洞山道吾常於此切意旨如何曰要頭截取去僧問雪峯峯拈拄杖劈口打曰我也曾到洞山來乃云三个老漢𨿽同鼻孔出气大似夜半放烏雞有甚分曉善慶爲諸人分明道破吾常於此切螺螄吞卻天邊月要頭截取去繡出鴛鴦鍼不露我也曾到洞山來藕絲牽轉象王回說也說了注也注了畢竟三身中是那一身說法但能不觸當今諱也勝前朝斷舌才。

晚參舉香嚴上堂因僧問不慕諸聖不重己靈因緣乃云諸方多作得失理論那知古人機輪互換鼓吹並行如虎有角同生同死如龍無角雙放雙收勝則全勝負則全負龍象蹴蹋非驢所堪𨿽然如是爲甚疏山倒屙三十年還是被他授記爲復如虫禦木欲得不招無間業莫謗如來正法輪。

晚參舉趙州問新到曾到此間麼曰曾到曰喫茶去又問一僧曾到此間麼曰不曾到曰喫茶去院主問爲甚曾到也喫茶去不曾到也喫茶去州喚院主主應諾曰喫茶去趙州通身爲人早被院主看破山僧則不然曾到此間也不許喫茶不曾到此間也不許喫茶或問和尙爲甚曾到也不許喫茶不曾到也不許喫茶但云去年云掩中秋月今歲元宵雨打燈。

﹝海珠寂明性慧心章祖域定元等心徳洪

行誠行研行志備資敬刻

百老和尙語錄第十四卷

﹞

百愚斯禪師語錄卷第十四嘉興大藏經百愚禪師語錄

百愚斯禪師語錄卷第十五

住國山善權寺嗣法門人智操住京兆薦福寺嗣法門人智覺編次

普說

告香普說具大機者不拘於髙下施大用者不囿於軌則自結制以來不覺三七大機大用卽不問你諸人只如卽今一句作麼生道僧才出師便打僧喝師又打進云恩大難酬師云不是弄潮人進云不得壓良爲賤師云還向潮中死乃云問在答處答在問處如連環不斷語脈相通方稱善問不然縱問似云興答如瓶瀉有何交涉不見道饒君學得千經論一句臨機下口難儻信之不及待山僧引幾个古錐作標榜昔周金剛未出蜀時何等气槪聞南方禪席大盛气頗不平擔靑龍疏鈔出蜀至灃陽路上向婆子買餅點心婆指擔曰甚麼文字曰靑龍疏鈔婆曰注何經曰金剛經婆曰我有一問你若答得施與點心若答不得且別處去經云過去心不可得現在心不可得未來心不可得未審上座點那个心師無語婆指往龍潭至法堂曰久向龍潭及乎到來潭又不見龍又不見覃引身曰子親到龍潭師無語遂棲止一日侍潭抵夜潭曰更深何不下去師珍重便出卻回曰外面黑潭點紙燈度與師師擬接潭復吹滅師大悟將疏鈔堆法堂前舉火炬曰窮諸玄辧若一毫置於太虛竭世樞機似一滴投於巨壑遂焚之辭去山僧聊爲頌出气宇雄雄老徳山婆婆一拶便焦漧不因吸盡龍潭水怎見波濤徧界寬此是第一个樣子也亮座主因參馬祖祖問講甚麼經曰心經祖云將甚麼講曰將心講祖云心如工伎兒意如和伎者六識爲伴侶怎解講得經曰心旣講不得莫是虛空講得麼祖云卻是虛空講得座出將下階祖召座主座回首祖雲從生至死只是者个座有省隱西山終身不出亦爲頌出瞥然一喚便回頭惹得虛空笑不休云捲西山明月上章江千古水長流此是第二个樣子也又太原孚上座初在揚州光孝寺講涅槃經有禪者阻雪因往聽講至三因佛性三徳法身廣談法身妙理者失笑孚講罷請者喫茶白曰某甲素志狹劣依文解義適蒙見笑且望賜教者曰實笑座主不識法身孚曰如此解說何處不是者曰請座主更說一徧孚曰法身之理猶若太虛豎窮三際橫徧十方彌綸八極包括二義隨緣赴感靡不周徧者曰不道座主說得不是只是說得法身量邊事實未識法身在孚曰禪徳當爲我說者曰座主還信麼孚曰焉敢不信者曰座主輟講旬日室內端然靜慮收心攝念善惡諸緣一時放卻孚如所教從初夜至五鼓聞鼓角聲忽然契悟便去扣門者曰阿誰孚曰某甲者咄曰教汝傳持大教代佛說法夜來爲甚麼醉酒臥街孚曰某甲自來講經將生身父母鼻孔扭捏從今已去更不敢如是者曰且去來日相見孚罷講徧歷諸方後嗣雪峯亦有一頌鼓角頻催一夢回從前知解便成灰不緣明月來窗外那得梅花雪裏開此是第三个樣子也洛浦禪師久爲臨濟侍者濟常稱美云臨濟門下一隻箭誰敢當鋒浦一日辭濟濟問什麼處去浦雲南方去濟以拄杖畫一畫云過得者个便去浦乃喝濟便打浦作禮濟明日上堂云好一條赤梢鯉魚搖頭擺尾向南方去不知向誰家齏甕裏淹殺浦遊歷罷直抵夾山頂卓庵經年山乃知修書令僧馳到浦接得便坐卻再展手索僧無對浦打雲歸去舉似和尙僧回舉似夾山山云者僧開書三日內必來若不開書斯人救不得也果三日後至見山不禮拜當面又手而立山云雞棲鳳巢非其同類出去浦問云自遠趨風請師一接山云目前無闍黎此間無老僧浦便喝山云住住且莫艸艸匆匆雲月是同溪山各別截斷天下人舌頭則不無怎教無舌人解語浦佇思山便打浦從此服膺亦有一頌當年洛浦稱聖箭來到夾山折一半解語還須無舌人忽驚玉鳳翀霄漢此是第四个樣子也大眾此乃略言不及枚舉要做祖師門下兒孫必須親到徳山亮座主太原孚洛浦諸大老者般田地始稱道眼圓明行解超然不被邪師所惑自成一家種艸不然終成杜撰向葛藤窠裏過日子見人說長便謂之長見人說短便謂之短隨人起倒全無主張必是離師太早未盡其妙山僧曾見大慧普說中曰有一種將臨濟三玄雲門三句逐句解說以傳燈廣燈祖師言句各分門類不見汾陽曰三玄三要事難分得意忘言道易親一句明明該萬象重陽九日菊花新此老明明爲你指出臨濟骨髓卻來逐句注解謂三玄三要事難分是總頌得意忘言道易親是體中玄函蓋乾坤句一句明明該萬象是句中玄截斷眾流句重陽九日菊花新是玄中玄隨波逐浪句此乃前輩中負大名望者猶且杜撰如是其餘不足言也莫道你負大名望具大辯才有大智慧便是達摩出來作者般去就正好捉來活埋免得教壞人家男女一盲引眾盲問著三要卽注解不得便將徳山托缽巖頭末後句南泉斬貓百丈野狐歸宗斬蛇大隋燒畬趙州勘婆子勘庵主睦州擔板陳操尙書勘僧玄沙敢保老兄未徹在洞山道卽太煞只道得八成達摩隻履西歸如此之類皆謂之末後句便引洛浦云末後一句始到牢關把斷要津不通凡聖任從天下樂欣欣我獨不肯謂之我爲法王於法自在任你學者逞盡神通呈盡伎倆我只一向把住不許你謂之牢關直待立僧住院密室口耳傳授如斯之類自毀正因返行魔說又有一種道南泉斬貓百丈野狐歸宗斬蛇大隋燒畬趙州勘婆子勘庵主之類謂之建立門庭本無恁麼事貴要羅籠學者更有一種以偏正回互爲宗旨如洞山與云居過水次洞山問水深多少云不濕山云粗人云居卻問水深多少云不幹謂水諱濕而當頭道濕不能回互謂之粗人云居卻云不濕是觸諱而不能回互洞山道不幹乃有語中無語何謂有語不濕是何謂無語不幹是不幹乃是濕是活語能回互不觸諱故也又以黑白圈兒作五位形相以全黑圈兒爲威音那畔父母未生空劫已前混沌未分事謂之正位以二分黑一分白圈兒爲正中偏卻來白處說黑底不得犯著黑字卽觸諱矣又謂曹山有言正位者卽空界也一向無物偏位者卽色界也內有種種諸雜萬象兼中至者捨事入理正中來者背理就事兼帶者卽冥應眾緣不隨諸有非染非淨無正無偏故云虛玄妙道無著眞宗從上先徳推此一位最妙最玄須是審詳辯明當體又說五位三字成句偏正上下回互而不犯中中卽正位也說理說事教有明文教外單傳直指之道果如是否若果如是討甚好曹山耶又引浮山作太陽眞贊曰黑狗爛銀蹄自注云此語正位中有偏位黑狗是正位爛銀蹄是偏位白象昆侖騎自注云此語偏位中有正位於斯二無礙自注云此語不墮有無二邊所以洞山云不落有無誰敢和木馬火中嘶自注云妙挾然𨿽妙挾而虛玄唱道也似者般說話須教你燒頂煉臂發誓願不得妄傳然後分付亦謂之末後句師舉了遂彈指云好掩彩底禪若是皮下有點血底還肯喫者茶飯麼以上種種辟判皆是大慧槪而言之不但說臨濟有此之獘卽曹洞雲門亦復不免痛斥當時注解三玄穿鑿五位之病故極力挽回恐愈流愈下而不可救也大慧運斤成風左之右之總不傷鋒犯手可謂千古宗匠誰敢議論昨見一冊將大慧示眾普說有貶駁注解雲門三句臨濟三玄以及洞山五位黑處說白白處說黑更有燒頂煉臂不得妄授與人邪謬等語不知何等禿丁遂將雲門臨濟說話盡情刪去單單獨存洞宗五位注解配合一篇謂洞上宗旨有如此之義解有如此之穿鑿用心如此誠乃含血噴天先污其口不見大慧說了便云古人意只如此乎若果如此何處討好曹山耶大凡古人言句前後照應首尾相聯始成一家說話今將首尾刪去獨畱中間一節誣蔑先賢鼓惑後學若子若孫不知其過每每大本刻出不顧取笑大方所謂家醜自揚是也夫爲善知識者惟要眼目精明見地圓活出一言發一句如盤中走珠使人遏捺不住摸索不著又如經中道資生產業治世語言皆與實相不相違背到此須是白拈手段方可爲人山僧昔見列子篇中有云齊之國氏大富宋之向氏大貧自宋之齊請其術國氏告之曰吾善爲盜始吾爲盜也一年而給二年而足三年大穰自此以往施及州閭向氏大喜諭其爲盜之言未諭其爲盜之道遂逾垣鑿室手之所及無不探也未及時以贓獲罪沒其先居之財向氏以爲國氏之謬己也往而怨之國氏曰若爲盜若何向氏言其狀國氏曰嘻夫爲盜之道至此乎吾與若言矣吾聞天有時地有利吾盜天地之時利雲雨之滂潤山澤之產育遂生吾禾植吾稼築吾垣建吾捨吾陸盜禽獸水盜魚鱉土木未稼禽獸魚鱉乃天之所生非人之所有故吾盜天而無殃夫金玉珍寶谷帛財貨皆人之所聚非天之所與故若盜之獲罪孰怨哉向氏以爲國氏之重罔己也過東郭先生問焉先生曰若一身庸非盜乎若盜陰陽之和以成若生載若形況外物而非盜乎誠然天地之不相離也認而有之大惑也國氏之盜公道也故無殃若之盜私心也故獲罪有公私亦盜也無公私亦盜也公公私私乃天地之徳知天地之徳孰爲盜耶孰爲不盜耶斯意𨿽淺可以諭深此言𨿽細可以諭大國氏之盜可謂肘後有符慣會白拈手段是也向氏之盜正謂豁達空撥因果莽莽蕩蕩招殃禍是也東郭先生可謂是賊識賊是也昔紫胡一夜擒住一僧曰捉得賊也捉得賊也僧曰不是某甲紫胡曰是卽是只是你不肯承當或曰旣爲善知識當使人忘情識死偸心提佛祖向上之令拈人天格外之機烏得教人做賊遂拊掌三下云捉楊花捉楊花个樣風流羨作家十字街頭廖胡子教得孩兒會罵爺。

普說登山須到頂入海須到底登山不到頂不見字宙之寬廣入海不到底不知滄溟之淵深結制已經三七試問諸人於中工夫果能到頂到底可謂功不浪施不妨饑餐渴飲早起晏眠隨緣放曠任意逍遙若也未到者般田地正好於此發大精進奮大勇猛立大誓願以悟爲期不可因循放過經云壯色不停猶如奔馬人命無常速於川流豈可視爲等閒所以古人四十年打成一片二十年不雜用心三登投子九上洞山然後發明大事所謂佛法無多子久長難得人豈似今人才入叢林卽便妝大老把生死一著子置於度外話頭不審來由工夫不知深淺到處作詩作偈徵古代古別古頌古擬小參示眾大似百舌學禽語全無自己聲殊可憐憫古人道毫釐系念三途業因瞥爾情生萬劫羈鎖凡名聖號總是虛聲劣相殊形皆爲幻色汝欲求之得無累乎急須截斷情關掀翻識窟大死一番始堪湊拍故云懸崖撒手自肯承當絕後再蘇欺伊不得又云凡聖情盡體露眞常理事不二卽如如佛諸公還信得及擔當得麼在凡不減一毫在聖不加一毫亙古彌今明明不昧而不透脫者病在於何蓋緣二六時中隨境飄流迷己逐物𨿽終日行而不自覺不自覺者乃無始住地無明也何謂無明華嚴經云不了第一義諦故曰無明無明包裹謂之胎生煩惱纏繞謂之卵生愛水浸潤謂之濕生欻起妄想謂之化生卽此一念無明具足十二類生是以汩沒三界輪轉四生頭出頭沒亦如陽焰翻波無有了期若是英烈漢一聞此語卽便坐斷兩頭中間不立赤灑灑淨裸裸向威音那畔更那畔打个筋斗卻來者裏行履又不可認著一機一境一棒一喝以當平生活計到者裏直要參須實參悟須實悟說得到行得到見得到用得到方與道人分中有少許相應𨿽然更須向深山窮谷中盤結艸庵折腳鐺裏煮飯喫過三二十年財寶不爲念名利不幹懷君王命而不來諸侯請而不赴若也說在飛龍之前行在跛鱉之後縱是文殊金毛獅子被你騎得普賢六牙象王被你跨來頂上放萬道金光足下蹋千葉寶蓮正眼看來總是尋聲逐色光影邊事與我衲僧門下了無交涉須知別有生計迥出常流千聖喚不回萬人挽不轉堂堂自在獨步大方花柳巷正好調心管弦樓何妨掉臂𨿽然更有一人不肯在大眾且道不肯的甚麼人良久云不勞久立珍重。

普說譬如暗室中無燈不可見佛法無人說𨿽慧莫能了山僧連日傍敲正打或慈或威或喜或怒要且不爲別事只欲諸人端的得一回汗出於一莖艸上現瓊樓玉殿若未端的得一回汗出總有玉殿瓊樓被一莖艸覆卻前日發憤打七要明个事至今七日已過還知端的也未果能端的自然淨裸裸絕承當赤灑灑沒可把別有生機活路總不蹋人舊轍喫他殘唾古人逴得些子如虎附嵎似龍得水卽能興波作浪東湧西沒便爲人抽釘拔楔解黏去縛遇處卽宗隨緣建旨只教枯木回春冰河發焰攀鏡裏之空花撈波中之明月聲色叢裏妙運神機是非場中大作佛事不動纖塵那畱朕迹驅木馬髙驟於雲霄鞭泥牛深耕於海月密度金鍼夜挑蜀錦暗穿玉綫巧繡鴛鴦暗去明來鋒鋩不露剿凡絕聖棄智忘功蠲除那畔塵中混迹不落今時炭裏藏身於一語具三玄門於一玄門具三要有權有實有照有用或現全身或露半形或乘獅子或乘象王或全賓卽主或卽主全賓或全賓全主或全主全賓殺活縱橫收放自在拈三句機鋒弄一字關鍵銅心鐵膽猶且亡魂碧眼黃頭那知來處父慈子孝聲順響和或向空中書字或向脇下安名九十七種圓相驗盡天下衲僧一十九門施設搜徧寰中英俊鏟聲削迹屏識離情或論三界惟心萬法惟識耳觀山色眼聽水聲所謂種種音聲相貌種種變化神通種種佛事種種建立百千三昧無量妙義總不出者些子如上所舉皆是古人興慈運悲接物利生之方便土苴緒餘耳若是眞實相爲處山僧今晚未曾吐著一字大眾要會眞實相爲處麼良久云霜寒月冷各須珍重。

普說三七光陰彈指過衲衣下事更如何直饒到得無心處須識無心事轉多大眾旣到無心因甚麼事轉多莫是涅槃心易曉差別智難明麼莫是道曠無涯逢人不盡麼莫是法因頓悟事次第除麼莫是修證卽不無染污卽不得麼若與麼商量盡是義學知解有甚共語處眾中有出類拔萃者出來說看問今朝廿一三七已畢特請吾師通个消息師云剔起眉毛猶錯過進云善慶堂前金鳳舞九龍橋畔絕知音師云擬思一箭髑髏穿進云蹋翻滄海波心月獨露乾坤任所之師打云腳下紅綫未斷在乃云披褐服毳者不可與論紬帛之麗密茹藿含糗者不可與道太牢之滋味止艸庵者不知有寶所行小徑者不知有大道此是朝菌蟪蛄之類殊不知我衲僧門下見處不然故徳山云我者裏無祖無佛達摩是老臊胡釋迦是乾矢橛文殊普賢是擔屎漢等覺妙覺是破執凡夫三乘十二分教是鬼神簿拭瘡紙四果三賢十地初心是守古冢的鬼自救不了惟此一著子言思路絕心行處滅識不能識智不能知親無可親疏無可疏是無可是非無可非修無可修證無可證迷無可迷悟無可悟經塵劫而不磨歷萬古而不朽到與麼地三世諸佛不敢正眼覷著覷著則瞎卻渠眼故靈山拈花飲光微笑亦是一犬吠虛眾猱啀實西幹四七東土二三總是杓卜聽聲承虛接響天下老凍儂盡是將錯就錯以訛傳訛其柰去聖時遙愈流愈下縱使佛祖再出莫之能挽更有妄認正偏君臣滲漏功勛爲洞上堂奧者有認玄要賓主料簡四喝爲臨濟宗旨者有認韶陽三句顧鑑一字爲雲門要妙者有認三界惟心萬法惟識華嚴六相義爲法眼祕訣者有認一十九門施設九十七種圓相爲潙仰密傳者有認種種門庭種種言辭種種方便以爲向上提持者此是認指爲月棄本逐末總屬世諦流布非惟五宗斷滅達摩一枝佛法早已掃地有般杜撰長老或結一期打一七卽便大書於丈室某已悟道某得見識某堪付法設齋辦供以求印證或法語小參作頌作偈喚作操履佛法以此羅籠學者簧鼓天下嗟嗟佛法果如是乎非造地獄業因卽爲魔家眷屬我佛法中實無是事山僧自到維揚不敢妄生節目一味本分艸料不教你參禪悟道不教你成佛作祖。但教你﹐削人我﹐去是非﹐息塵勞﹐脫生死﹐打掃得胸中漧漧淨淨﹐無有纖毫渣滓﹐無有纖毫知見﹐作个灑灑落落無依道人。然後舉措施爲﹐咳唾掉臂﹐無非祖師西來意。苟能如是﹐復有何事﹖所以﹐古人道﹐明明無悟法﹐悟法卻迷人。到者裏﹐說个悟字﹐不惟自欺﹐亦乃欺人。儻有長老出眾髙聲云。我悟也。我悟也。山僧更要問。你身如椰子大。捫頂至踵。毫毛孔竅。一一推尋。看你悟的佛法向甚麼處安著。是何形狀。試拈出看。若拈不出。更有三十拄杖親領。出門外自打始得。何故。卓拄杖云。選佛若無如是眼。假饒千載亦奚爲。

拈古

舉鹿門自覺禪師示眾曰「盡大地是學人一卷經﹐盡乾坤是學人一隻眼。以者个眼讀如是經﹐千萬億劫常無間斷。」報恩秀曰「看讀不易。」

師云「盡大地是一卷經﹐向甚麼處著眼﹖盡乾坤是一隻眼﹐向甚麼處著經﹖旣都不然﹐且道鹿門意在於何﹖報恩曰『看讀不易』﹐此語是褒耶﹖是貶耶﹖鵝王擇乳﹐素非鴨類。」

舉靑州希辧禪師嘗垂百問勘驗學者﹐一曰「聲前薦得﹐落在今時﹔句後承當﹐迷頭認影。作麼生是空劫已前自己﹖」

師云「古人垂一言半句﹐如湛盧莫耶相似。凝則傷鋒犯手﹐觸則喪身失命﹐安有你卜度分﹖有班楞爭鬼認著个驢前馬后漢爲空劫已前自己﹐所謂可憐湣者。畢竟如何是空劫已前自己﹖」良久云「寧可截舌﹐不犯國諱。」

舉雪竇智鑑禪師兒時母與洗手瘍﹐問曰「是什麼﹖」雪云「我手是佛手。」後依眞歇於長蘆天童首眾。又遁象山﹐深夜百怪俱作﹐乃大悟。後上堂﹕「世尊有密語﹐迦葉不覆藏。一夜落花雨﹐滿城流水香。」

師云「金翅生來勢不羣﹐乍飛便解取龍吞。搖地軸﹐拔天根﹐直至而今海嶽昏。」

舉天童岫禪師上堂﹕「鬧市紅塵裏﹐有鬧市紅塵裏佛法﹔深山巖崖中﹐有深山巖崖中佛法。山僧昨日出城﹐鬧市紅塵裏佛法一時忘卻了也。行到二十里松云﹐便見深山巖崖中佛法。大眾﹐如何是深山巖崖中佛法﹖白雲淡濘﹐出沒太虛之中﹔靑蘿夤緣﹐直上寒松之頂。」

師云「云外老漢大似將祖翁田地彊自分疆立界。我者裏也無鬧市紅塵佛法﹐也無深山巖崖佛法﹐只有个荒村破院﹐衲子數百﹐隨家丰儉﹐隨緣飲啄而已。有人道著佛法二字﹐三十拄杖打折驢腰。且道其中還有爲人處也無﹖」

舉天童淨禪師六坐道場未言稟承﹐眾由是請﹐童曰「我待涅槃堂裏拈出。」果臨終拈香雲「如淨行腳四十餘年﹐首到乳峯﹐失腳墮於陷阱。此香今不免拈出﹐鈍置我住雪竇足庵大和尙。」

師云「長翁者般說話﹐還是出陷阱的語﹐未出陷阱的語﹖若出得﹐怎肯恁麼道﹖若出不得﹐怎解恁麼道﹖具眼者試辧看。」

舉雪竇證禪師入云外室﹐云曰「天童今日大死去也﹐你作麼生救﹖」雪曰「請和尙喫飯。」云曰「天童今日大死去也﹐你不要相救。」雪曰「救他作麼﹖」云曰「天童今日大死去也﹐阿誰與我詞行﹖」雪曰「和尙先行﹐某甲隨後。」云呵呵大笑。

師云「大死去也﹐作麼生救﹖『和尙先行﹐某甲隨後』。呵呵大笑有誰知﹐一段春光彌宇宙。」

舉大明寶禪師示眾﹕「若論此事﹐如人作鍼綫﹐幸然鍼鍼相似。忽見人來﹐不覺失卻鍼﹐只見綫。者邊尋也不見﹐那邊尋也不見﹐卻自云﹕『近處尙不見﹐遠處那里得來﹖』多時尋不得﹐心煩不好昏悶打睡﹐拽衣就枕。方就枕時﹐驀然一札﹐曰﹕『元來只在者裏。』」

師云「者个譬諭說得無不了了﹐柰何皮下無血者多﹖當時雲門若在﹐但只撫掌大笑。且道笑个甚麼﹖參﹗」

舉雪巖滿禪師初參普照寶﹐照曰「兄弟年俊﹐正宜叩參。老僧當年念念常以佛法爲事。」雪避席﹐進曰「和尙而今如何也﹖」照曰「如生冤家相似。」雪曰「若不得此語﹐幾乎枉行千里。」照下禪牀握雪手曰「作家那。」

師云「一人以老賣老﹐一人妝聾作啞。及至後來﹐大似皮匠失火﹐二俱露出楥頭。且道甚麼處是楥頭﹖若檢點得出﹐許你參學事畢。」

舉報恩秀禪師問僧﹕「洞山道﹕『龍吟枯木﹐異響難聞。』如何是異響﹖」僧曰「不會。」恩曰「善解龍吟。」

師云「只如者僧﹐若是作家﹐爲甚麼卻不會﹖若是个孟八郎﹐爲甚麼報恩道『善解龍吟』﹖如甄別不出﹐莫道不疑好。」

舉報恩倫禪師﹐僧問﹕「法眼道﹕『我二十年只作境會。』旣不作境會﹐合作麼生會﹖」曰「猿抱子歸靑嶂裏﹐鳥銜花落碧巖前。」

師云「倫禪師只會就窩打兔﹐不解仰箭射雕。當時若問雲門『旣不作境話會﹐合作麼生會』﹐亦向他道『猿抱子歸靑嶂裏﹐鳥銜花落碧巖前』。且道與古人是同是別﹖」

舉王山體禪師示眾曰「旣有尊貴之位﹐須明尊貴底人﹔旣知尊貴底人﹐不處尊貴之位﹐方明尊貴。」

師云「總饒明得尊貴﹐猶未是尊貴。作麼生是尊貴﹖」良久云「要頭﹐割取去。」

舉雪巖滿禪師因僧問髙郵定和尙﹕「透网金鱗﹐以何爲食﹖」定曰「乾矢橛。」雪聞之曰「謝供養。」

師云「此二老與麼答話還有優劣也無﹖若云無﹐不啻天地懸殊。若云有﹐差別在甚麼處﹖雲門不惜眉毛﹐爲諸人點破。咄﹗尿牀鬼子﹐待別時來。」

舉雪庭裕禪師因僧問﹕「如何是祖師西來意﹖」雪曰「待乳峯點頭卽向汝道。」

師云「此个乳峯﹐不獨塞卻者僧咽喉﹐亦乃塞卻天下衲僧的咽喉﹐至今無出气。雲門要與諸人出气去也。」遂喝一喝。

舉靈隱文泰禪師上堂﹕「塵劫來事﹐只在於今﹔河沙妙徳﹐總在心源。試教伊覿面相呈﹐便不解當風拈出。且道過在甚麼處﹖」卓拄杖曰「只爲分明極﹐翻令所得遲。」

師云「若論此事﹐普天匝地﹐塞壑塡溝。說甚麼有過無過﹖靈隱老漢大似倚勢欺人。當時雲門若見他恁麼道﹐點一把火向他面上照一照﹐看他作麼生折合﹖」

舉還源遇禪師因僧問﹕「如何是西來的的大意﹖」還曰「風送泉聲來枕畔﹐月移花影到窗前。」

師云「者則公案見則易見﹐會卽難會。何也﹖若道是西來意﹐又是目前境﹔若謂是目前境﹐又答西來意。果向者裏剖析分曉﹐雲門與伊个缽袋子。」

舉香嚴文才禪師因僧問﹕「如何是理法界﹖」嚴曰「虛空撲落地﹐粉碎不成文。」曰「如何是事法界﹖」嚴曰「到來家蕩盡﹐免作屋中愚。」曰「如何是事理無礙法界﹖」嚴曰「三冬枯木秀﹐九夏雪花飛。」曰「如何是事事無礙法界﹖」嚴曰「淸風伴明月﹐野老笑相親。」

師云「香嚴者般說話還是單明法界道理耶﹐還是別有向上提持耶﹖若是單明法界﹐與座主何異﹖果別有向上﹐亦是節外生枝。去此二途﹐作麼生商量﹖直饒商量得出﹐更買艸鞋行腳﹐三十年始得。」

舉疑然了攺禪師上堂﹕「莫向言中取則﹐直須句外明宗。若能如是會﹐徹古徹今﹐自由自在。知麼﹖」

師云「者等說話﹐大似扶鴨上壁﹐牽驢過橋﹐不顧傍觀者哂。𨿽然﹐也是爲憐三尺子﹐不惜兩莖眉。」

舉俱空斌禪師因僧問﹕「如何是空劫已前底事﹖」空曰「烏龜向火。」

師云「宗師家等閒吐露一言半句﹐如大火聚﹐使人觸不得﹐背不得。只要你直下翻身﹐當陽瞥地﹐豈有他哉﹖只者一句子大難委悉。有者道﹐是答空劫已前底事﹔有者道﹐此是格外提持。若恁麼會﹐總是屙屎見解﹐有甚交涉﹖畢竟如何﹖腦後見腮﹐莫與往來。」

舉慈舟念禪師參幻休﹐休問﹕「甚處來﹖」慈曰「北方來。」休曰「北方道法與此方何如﹖」慈曰「水分千派﹐流出一源。」

師云「焦磚打著連底凍。」

舉湛然澄禪師參慈舟﹐舟問﹕「止風塗向靑山近﹐越王城畔滄海遙時如何﹖」湛曰「月穿滄海破﹐波斯不展眉。」

師云「言有宗﹐事有君﹐宛轉偏圓﹐虛玄不犯﹐須讓他二大老始得。若是覿面向上一路﹐猶隔山海在。𨿽然﹐只如雲門與麼道﹐別有甚長處﹖百醜千拙﹐跛跛挈挈。」

﹝徳玄寂▆行悟續个明才明朗明判

李花秀李馥備資敬刻

百老和尙語錄第十五卷

﹞

百愚斯禪師語錄卷第十五嘉興大藏經百愚禪師語錄

百愚斯禪師語錄卷第十六

住國山善權寺嗣法門人智操住京兆薦福寺嗣法門人智覺編次

頌古

世尊初生。

出窟金毛威可驚﹐眼空四海太孤生。那知更有彊中手﹐十字街頭報不平。

升座。

洞啟重門坐正軒﹐無弦琴弄月明前。依稀似曲才堪聽﹐又被風吹別調間。

拈花。

枷鎖多年苦逼身﹐臨行欲把累兒孫。當時爭似默然好﹐一笑輕輕禍到門。

女子出定。

春暖陽和景色肥﹐江城花放柳垂堤。家家梁上呢喃語﹐處處林中杜宇啼。

殃崛救產。

覿面相逢覿面呈﹐何勞往返問來音﹖一錘敲落天邊月﹐萬古碧潭徹底澄。

洞山掇果桌。

夜深門外倒垂簾﹐一句聊將驗正偏。謾謂蘆灣停桌穩﹐回途妙展萬機圓。

徳山托缽。

才展沒弦琴﹐風吹別調音。子期如不遇﹐誰識伯牙心﹖咦﹗昨夜梅開深雪裏﹐天明尋殺幾多人﹖

船子得夾山。

家園蕩盡貧如洗﹐活計惟憑落照裏。一曲滄浪聊﹐自喜韻無比。遙驚兩岸蘆花起﹐忽有長鯨來啖餌。蘭橈直下偸心死﹐蹋翻船子重相委。休擬議﹗夜深皓月澄江水。

雲門因僧罷經論來參因緣。

不惜渾身入虎穴﹐腮邊只欲將須捋。擬思回首隔云泥﹐謾道恰似初生月。初生月﹐曲彎彎﹐一重金鎖兩重關。腦後雙瞳何得失﹐寒光直射鬥牛間。

云居舜如武昌行乞。

公子驕人意气多﹐作家開口見淆訛。釘鉸曾喫子湖棒﹐陷虎牢關幾透過。幾透過﹐曉不曉﹐令人特憶洞山老。爲兒不惜兩行眉﹐堪笑而今更有誰。

丹霞訪龐居士見靈照洗菜次。

提起籃兮放下籃﹐看來也是販私鹽。𨿽然博得他人利﹐家裏難防老白拈。

法華舉到瑯玡。

雲從龍﹐風從虎﹔北山晴﹐南山雨。放行也皓魄騰空﹐擒住也須彌倒拄。明暗交參﹐敲唱雙舉。無限魚蝦努眼睛﹐扶搖萬里播寰宇。

云居膺令侍者送褲與道者。

赤心片片爲誰酬﹐劍峽徒勞去放舟。千古惟餘遺恨在﹐馮唐至老未封侯。

南泉斬貓。

提起貓兒驗兩堂﹐个中那許費商量。吹毛直下狼煙息﹐一段春風滿大唐。

趙州戴艸鞋。

獨羨雄雄老作家﹐艸鞋頭戴逞風奢。看來也是揚家醜﹐擾得叢林亂似麻。

勘破婆子。

趙州老﹐趙州老﹐勘破歸來休艸艸。世事而今更不然﹐未曾開口人先曉。

大顚擯首座。

莫謂禪家太不容﹐个中端的爲誰通﹖不因出院明綱紀﹐路上行人口似風。

國師擯侍者。

佛眼無窺猶易可﹐龍生鳳養實難饒。當時若不行斯令﹐那識南陽手段髙﹖

興化擯維那。

當陽一句驗來機﹐霧驟云騰觸處威。驀地捧頭轟霹靂﹐金鱗衝破碧天飛。

玄沙三種病。

盲聾喑啞病多般﹐莫教玄沙被熱瞞。若是金毛獅子子﹐三千里外透重關。

百丈再參。

一喝當陽徹鬥牛﹐電光影裏陣云收。頂門迸出摩醯眼﹐爍破乾坤水倒流。

打破醬缸。

江城五夜角聲早﹐韻遞東風穿戶曉。帳內佳人睡正濃﹐和雲流水過峯島。

一僧哭上法堂。

電光影裏問端倪﹐句內藏鋒意更奇。堪笑當年摩竭令﹐幾多喪盡目前機。

僧問寶月禪師﹕「師唱誰家曲﹐宗風嗣阿誰﹖」寶云「窣堵那吒掌上擎。」

个裏從來別有腔﹐不幹六律與宮商。眞風澹蕩超今古﹐一任東君到處揚。

百丈維古禪師上堂﹐眾才集定﹐丈云「多虛不如少實。」卓拄杖一下﹐便下座。

多虛不如少實﹐那堪捏目生花﹖卓杖卽便下座﹐早已淨地撒沙。咦﹗當時若有龍門客﹐推倒禪牀笑轉奢。

僧問百丈超禪師﹕「某今辭去﹐有問和尙說甚麼法﹐向他道甚麼﹖」丈云「大雄峯頂上﹐虎生獅子兒。」

一句虎生獅子兒﹐迥然透出有無機。三冬枯木花偏秀﹐六月寒梅香滿衣。

百丈中靖肅禪師有塔存焉無機緣語錄。

巍巍獨占大雄山﹐拂拂淸風八面寒。流水熾然無間說﹐曾無一字落人間。

百丈開田說大義。

開出普請向君說﹐大義明明都漏泄。雄峯老﹐太周折﹐展開兩手重饒舌。休饒舌﹐饑餐渴飲倦時歇。

麻三斤。

鑿頭方﹐錐頭利﹐於中切忌求玄會。啖龍妙翅快騰空﹐逐彈蜣螂不離地。溪聲和﹐鳥語碎。至今千載憶南泉﹐未識何人知此意﹖

丹霞燒木佛。

拈來木佛向鑪煨﹐一段眞機覿面揮。院主殷勤重舉似﹐莫教辜負兩行眉。

婆子燒庵。

舉意來時已不投﹐枯樁那許系魚舟﹖轟雷拶破澄潭月﹐無限風光徹底流。

慈明問顯英﹕「上座近離甚處﹖」曰「金鑾。」

硬似綿團﹐軟猶鐵橛。曲之不彎﹐撓之豈折﹖虛玄不犯兮龍得水而興波﹐左右逢源兮虎插翼而出穴。笑作悲﹐巧成拙。話盡雲山無限情﹐依然露出珊瑚月。

長慶拽僧。

半蓑煙雨曉風寒﹐淺水何勞下釣竿﹖捉得盲龜空作餌﹐翻然笑入蓼花灘。

龍牙參翠微臨濟。

撥艸入龍宮﹐瞻風探虎穴。放行也電捲星馳﹐把住也山崩海竭。多少行人被陸沈﹐至今幾个眼無屑﹖

麻谷持錫。

是不是﹐太郎當﹐切忌人前話短長。若肯回頭言外薦﹐始知倒腹與傾腸。眞堪笑﹐又可傷。鴛鴦枕上夢初覺﹐空惹相思淚兩行。

五位正偏。

正中偏﹐無目山人夜入廛。杖頭有眼明如日﹐照破三千及大千。

偏中正﹐豎弄橫拈佛祖令。任運隨緣總不殊﹐渾然常在那伽定。

正中來﹐昆侖騎象到天臺。總然不涉途程限﹐火內優曇五色開。

兼中至﹐龍吟虎嘯看威勢。大用堂堂意自殊﹐電光石火絕回避。

兼中到﹐个裏休分白與皂。一隊泥龜下洞庭﹐杳然今古絕音耗。

五位功勛。

碧水沈沈一色秋﹐蘆灣深處泛輕舟。篙師不住煙波興﹐猶向洶洶浪裏遊。﹝向﹞。

心心殷重絕離微﹐念念無私豈背違﹖長樂宮前更漏永﹐夜明簾外曉霜飛。﹝奉﹞。

呆郎閒撫沒弦琴﹐不落宮商調更新。架上木雞夜抱卵﹐天明生下玉麒麟。﹝功﹞。

金鍼玉綫意幽玄﹐用去拈來理事全。兩岸蘆花翻野色﹐一雙白鷺戲晴川。﹝共功﹞。

擊碎重關海嶽沈﹐今時劫外總非眞。長安路絕鴻音斷﹐莫向虛空覓四垠。﹝功功﹞。

五位王子。

生成睿智更殊倫﹐瞬目開顏語出綸。𨿽是天然身至貴﹐須知更有一人尊。﹝誕生﹞。

經綸腹內世難裁﹐豈類當年覆禦杯﹖更有一雙調鼎手﹐從來不假舊鹽梅。﹝朝生﹞。

陋巷蓬門志愈勤﹐五車覽盡語驚羣。不因窗下多年苦﹐爭得鵬摶六合云﹖﹝末生﹞。

威權閫外任施爲﹐鐵額聞風也皺眉。不動干戈沙界靜﹐就中密令許誰知﹖﹝化生﹞。

久隱深宮不出門﹐等閒那肯混常倫﹖欲知个裏行藏處﹐夜靜長廊掛月痕。﹝內生﹞。

翠竹風敲弄晚弦﹐巉巖瀑布浪掀天。个中不必重饒舌﹐落落圓音剎海宣。﹝妙唱不幹舌﹞。

死蛇艸裏暗當途﹐試問禪人見也無﹖觸著依然鮏气發﹐直教驀地喪全軀。﹝死蛇驚出艸﹞。

沈沈秋色暗疏林﹐日暮寒江萬籟沈。夜半一聲石虎嘯﹐驚回潭底水龍吟。﹝解鍼枯骨吟﹞。

鐵牛橫臥气豪雄﹐覿面堂堂不見蹤。佛祖位中寧肯住﹐至今到處舞西風。﹝鐵鋸舞三臺﹞。

三滲漏。

二月新林花正芳﹐扁舟活計水雲鄕。夜深不向蘆灣宿﹐別有平湖照眼光。﹝見﹞。

碧岫峯頭借問人﹐白雲巖下笑抽身。相逢莫怪無知己﹐只爲而今家更貧。﹝情﹞。

獨角泥牛夜出海﹐木童背上跨將回。一聲鐵笛和云冷﹐吹散江城五月梅。﹝語﹞。

三墮﹝類隨

尊貴﹞。

明月峯頭臥﹐淸溪岸上游。𨿽然蹄角共﹐不與眾同流。四五笙歌巷﹐二三花柳街。縱橫歷徧處﹐曾不帶纖埃。金殿莓苔古﹐玉墀秋艸盈。煙霞隨玩賞﹐到處不知名。

三種獅子。

未出窟時勢已昂﹐等閒牙爪不輕張。驀然觸著無回互﹐大地生靈盡受殃。

出窟金猊迥異羣﹐縱橫無處不爲尊。一聲哮吼虛空外﹐鐵怪銅精頓墮魂。

欲出未出太奇哉﹐不動聲音震九垓。那畔今時無覓處﹐直教千聖也疑猜。

四轉位。

月鉤云餌泛煙波﹐釣罷滄浪返碧蘿。風景寂寥剛夜半﹐星移斗柄掛銀河。﹝轉功﹞。

脫下珍衣著敝衫﹐更深密步出長安。多年忘卻來時道﹐幾見春風度柳寒。﹝轉位﹞。

權實縱橫一道施﹐明來暗去絕參差。白雲影裏靑山動﹐綠水光中碧漢移。﹝齊施﹞。

生佛才云眼內塵﹐勿勞開口較疏親。藤枯樹倒無依倚﹐掛角羺羊沒處尋。﹝俱隱﹞。

三句。

秋風昨夜過園林﹐吹綻黃花色似金。石女天明輕摘去﹐惹他蝴蝶暗飛尋。﹝平常無生﹞。

蘭房化母展家風﹐機杼頻投施巧工。織就空花五色錦﹐絲毫渾不墮靑紅。﹝玄妙無私﹞。

當臺寶鑑絕纖瑕﹐歷歷分明驗正邪。萬象森羅交互現﹐騰今耀古迥無差。﹝體妙無盡﹞。

三種功勛。

無影堂空鳥道沈﹐寒巖荒艸不知春。就中那屬陰陽管﹐萬籟寥寥沒古今。﹝正位一色﹞。

夜深玉鼠臥銀盤﹐鶴立冰輪照影寒。兩岸蘆花風翦碎﹐江天萬里雪漫漫。﹝大功一色﹞。

物物全彰最上機﹐低眉早已涉離微。風搖紅杏嬌堪挹﹐露滴蒼梧翠欲飛。﹝今時一色﹞。

四料揀。

禁院春深景愈榮﹐新紅嫩綠舞輕盈。个中不是尋常處﹐動著些兒禍便生。﹝奪人﹞。

謾道江南景物鮮﹐於今猶是孟春天。遊人郊外閒尋徧﹐那有新紅到眼邊。﹝奪境﹞。

七星橫按气豪殊﹐孰敢當風問有無﹖一劈渾教華嶽碎﹐人亡馬喪血淋途。﹝俱奪﹞。

賓主相逢意更深﹐髙山流水共知音。忘機話盡樓頭月﹐君向瀟湘我向秦。﹝俱不奪﹞。

四賓主。

終朝孑孑走煙塵﹐江北江南徧問津。蹋破芒鞋雙腳露﹐何須向外苦因循﹖﹝賓中賓﹞。

橫拈拄杖任逍遙﹐十字街頭立錦標。相見勿勞開狗口﹐思量打折你驢腰。﹝賓中主﹞。

通身手眼通身用﹐格外提持辧作家。若是藍田射虎客﹐相逢且喫趙州茶。﹝主中賓﹞。

獨坐巍峨眼界空﹐全提正令振寰中。其間那論凡和聖﹐到此齊教立下風。﹝主中主﹞。

四喝。

一喝金剛寶劍﹐騰騰光徹霄漢。个中誰敢當頭﹐觸著通身血濺。

一喝金毛踞地﹐威獰迥絕回避。多年古怪潛蹤﹐萬里江湖倒沸。

一喝探竿影艸﹐勿用張良計巧。若欲揚眉動睛﹐教伊性命難保。

一喝不作喝用﹐從來千聖難共。燈籠夜半傷風﹐露柱天明腦痛。

三玄要。

第一玄﹐有無俱盡蠲﹐黃面都盧觜﹐維摩總默然。

第二玄﹐機鋒似電旋﹐才涉思惟處﹐迢然萬八千。

第三玄﹐臘盡又新年﹐黃鶯枝上叫﹐處處百花鮮。

第一要﹐勿論玄與奧﹐虛空被陸沈﹐日月失光耀。

第二要﹐棒喝俱齊到﹐一點不來時﹐髑髏徧地爆。

第三要﹐長風鼓萬竅﹐妙應總無私﹐何曾有作造﹖

黃龍三關。

我手何似佛手﹐試問君能識否﹖拈來當下無情﹐到處慣打瘋狗。

我腳何似驢腳﹐東西南北寥廓。縱饒千手大悲﹐至今那曾摸著﹖

人人有个生緣﹐山僧怎敢瞞盰﹖欲問攔腮便掌﹐不會更與三拳。

仰山一十九門施設。

鑪韝宏開手段髙﹐鉗錘不動火星拋。直饒生就金剛體﹐也要重新煆一遭。﹝垂示三昧﹞。

龍吟虎嘯震山川﹐風攪長空浪拍天。大用縱橫無軌則﹐忽驚蝦蟹入深淵。﹝問答互換﹞。

夜深移履下瑤階﹐暗把絲桐操一回。韻出靑霄非律呂﹐應教師曠也疑猜。﹝性起無作﹞。

竿木相將下碧層﹐百花叢裏任縱橫。轉身蹋破澄潭月﹐一片秋光萬派明。﹝緣起無礙﹞。

拈來覿面絕思惟﹐用去如飛孰可追﹖蚊蚋腹中藏劫火﹐蟭螟眼裏著須彌。﹝明機普互﹞。

霧鎖靑山路不通﹐个中別是一家風。象王蹴蹋誰能委﹐狐兔才聞遠匿蹤。﹝暗合賓主﹞。

沒孔鐵錘直下拋﹐髑髏喜識盡幹消。花開鐵樹常春色﹐翠葉無風影自搖。﹝三生不隔﹞。

一莖舉起現全身﹐大地純彰劫外春。擬剔眉毛猶蹉過﹐白雲萬里謾因循。﹝卽約明眞﹞。

吹毛用處莫容情﹐佛國魔宮一道平。撒手歸來風月靜﹐木童夜半奏新聲。﹝用了生緣﹞。

灰頭短髮破鬖﹐聲色堆中任往還。猶憶當年蜆子老﹐神前推出酒臺盤。﹝就生顯法﹞。

鑊湯鑪炭正交加﹐劍樹刀山亂似麻。識得其中眞快樂﹐不妨隨處逞風奢。﹝冥府生緣﹞。

千般施設總非親﹐只要當人達本眞。寶所掀翻須轉步﹐莫教海底起蓬塵。﹝三境順眞﹞。

借爾聊將展化門﹐權披敝垢混同倫。面皮翻轉無情謂﹐直教渾家斷命根。﹝隨機識生﹞。

一滴曹源徧九垓﹐光含生佛體全該。眾流截斷無多子﹐萬派都歸者裏來。﹝印海收生﹞。

機關捩轉別端倪﹐暗裏抽筋若个知﹖非但天魔聞膽落﹐直饒佛祖也攢眉。﹝密用靈機﹞。

啐啄之風作者機﹐電光石火爍難追。任從舉鼎拔山力﹐擬議將來失卻威。﹝啐啄同時﹞。

左手拈錐右手鉤﹐鉤錐在手用難酬。收來放去全無礙﹐放去收來總自由。﹝隨時收放﹞。

一條楖栗活如龍﹐頭角崢嶸气象雄。舒捲聖凡渾莫測﹐至今變化更無窮。﹝捲舒無任﹞。

十九門懸帝网重﹐塵塵剎剎影圓融。欲知仰嶠眞消息﹐開合全歸掌握中。﹝一多自在﹞。

法華經序品第一。

赤腳波斯入大唐﹐妝憨賣俏逞顚狂。堪憐慈氏徒遭惑﹐冷笑文殊暗著忙。天雨四花成底事﹐地搖六震太郎當。爾時若有仙陀客﹐打破傀儡作散場。

方便品第二。

潦倒瞿曇興不孤﹐春光別貯一金壺。空花且莫爭濃淡﹐兔角徒勞較有無。知覺圓明尢缺半﹐見聞悟徹總名污。何如野衲渾忘慮﹐靜坐山窗聽鷓鴣。

譬諭品第三。

曲垂巧諭委相陳﹐祇要當機薦處眞。步步白牛休外覓﹐頭頭寶藏盡家珍。聖凡垢淨機方契﹐父子情忘意始親。擊碎絲桐別轉調﹐一腔風月劫前春。

信解品第四。

承言早已涉離微﹐何必重重話是非。回首明珠元不失﹐轉身他國自相違。春風撲破桃花面﹐夜雨傾翻荷葉衣。縱與个中全會得﹐須知更有祖師機。

藥艸諭品第五。

本分鉗錘覿面施﹐管教當下絕狐疑。隔江便去猶爲鈍﹐掩耳先行已是遲。二木分時眸著屑﹐三根論處路多岐。那堪更欲資談柄﹐笑殺東村王老兒。

授記品第六。

祖翁田地舊皇都﹐且莫從人向外圖。空劫國名何處起﹐威音佛號是誰呼﹖溪山在在𨿽云異﹐雲月家家豈有殊﹖寧可無鞋赤腳走﹐丈夫怎肯受糊塗。

化城諭品第七。

墨劫分明只目今﹐擬思量處隔遙岑。化城歷過須前進﹐寶所掀翻更別尋。石女能擎無底缽﹐木童慣弄沒弦琴。長安𨿽好君休戀﹐物外風淸月滿林。

五百弟子受記品第八。

渠無國土謾相呈﹐記莂由來亦妄名。衣裏明珠誰不有﹐臺邊古鏡自分明。花拈鷲嶺淆訛出﹐法到曹溪攪擾生。趁入潙山水牯隊﹐拖犁拽杷任縱橫。

授學無學人記品第九。

慶喜殷勤請舉揚﹐世尊覿面不囊藏。一瓢惡水驀頭潑﹐兩眼空花徧界狂。鼓浪金鱗多變化﹐輾沙跛鱉亂承當。白衣拜相奚爲貴﹐野老門前歌未央。

法師品第十。

滯貨多年不值錢﹐無端亂撒向人前。偈時那待臨穿井﹐觸著方知便是泉。雨過幽林山翠濕﹐風翻野岸浪花鮮。縱饒會得分明去﹐猶隔迢迢萬八千。

見寶塔品第十一。

從空湧出太奇哉﹐端的惟憑一指開。移土他方情未已﹐還身此界體全該。星衡那許容毫髮﹐藻鑑分明絕點埃。正眼看來成底事﹐堪憐平地起孤堆。

提婆達多品第十二。

大用無拘體絕倫﹐於中切忌妄疏親。驢胎馬腹隨遊戲﹐地獄天堂好寄身。十聖聞時猶喪膽﹐二乘見處亦傷神。機關撥轉憑誰手﹐疑殺閻浮幾許人﹖

持品第十三。

如來慧命任非輕﹐俯就機宜與麼行。劣相殊形皆幻色﹐鼠肝虫臂總虛名。罽賓已受揮鋒讖﹐嵩嶽親聆裂石聲。爲法求人能有幾﹐況玆叔世難多生﹖

安樂行品第十四。

證道非難弘道難﹐道弘無恙可爲安。堅持四法環中照﹐始獲一珠頂上看。柳巷花街隨步舞﹐樓臺歌館且盤桓。飛塵滿目何曾染﹐笑傲春風入燒瘢。

從地湧出品第十五。

從門入者豈家珍﹐爭似胸中流出親﹖眾愈恆沙超數量﹐座克法界絕言論。波心明月誰能捉﹐鏡裏金烏謾可陳。叵耐東君輕漏泄﹐曉風吹綻滿園春。

如來壽量品第十六。

倒腹傾腸忍不禁﹐堪憐忒煞老婆心。虛空漫把分邊際﹐大海徒勞較淺深。夜半木雞啼月冷﹐天明石犬吠花陰。舌頭坐斷忘言路﹐一片冰壺自古今。

分別功徳品第十七。

別露生涯展化門﹐暫相投處敍寒溫。磻溪直釣心非餌﹐任氏垂竿意在鯤。兩岸蘆花天正曉﹐一江明月碧無痕。滄浪歌罷歸來晚﹐梳雨斜風度遠村。

隨喜功徳品第十八。

堪哂叨叨阿逸多﹐瞿曇答處亦須訶。擬將一字畱心地﹐惟恐千生作障魔。月滿眞如搖岸柳﹐風翻般若響庭柯。虛空無耳時常聽﹐功徳於今較幾何。

法師功徳品第十九。

解義依經卽佛冤﹐離經亦復是魔言。如能一念知端的﹐始徹六根見本源。芥納須彌層岌岌﹐毛吞巨海浪翻翻。葛藤截斷千差隱﹐折角泥牛出故園。

常不輕菩薩品第二十。

喫水何須用捺牛﹐惟人曰肯乃方休。珍呈楚國遭刑憲﹐珠獻隋庭按劍投。拋卻雲門乾矢橛﹐枯來洞老死貓頭。縱饒碧眼難分辧﹐千古令人價莫酬。

如來神力品第二十一。

騰騰運用本如然﹐觸處靈通不假宣。个个腳跟皆點地﹐人人鼻孔自撩天。云凝大野忘回互﹐雪覆層巒絕正偏。今日分明重指注﹐相逢且莫亂流傳。

囑累品第二十二。

求人落艸話匆匆﹐盡把家私徹底空。就父轉身方是孝﹐輔君退位始爲忠。夜明簾外音回早﹐古鏡堂前路別通。累及兒孫何日了﹐波濤徧界鼓春風。

藥王菩薩本事品第二十三。

宿王大士啟前因﹐只欲時人悟本眞。喜見焚身煙未息﹐神光斷臂血尢新。曉風度水頻敲戶﹐夜雨穿雲遠叩津。舉目無非求道者﹐不知誰是報恩人。

妙音菩薩品第二十四。

遊徧山髙與水深﹐相逢彈指幾知心。煙明花笑眞三昧﹐犬吠驢號不二音。意外擬將生一念﹐目前早已隔千岑。分明日用頭頭事﹐多少隨流被境沈。

觀世音菩薩普門品第二十五。

普門境界妙難窮﹐觸處逢源那滯功。三十二形隨類現﹐百千億相任機通。無心恰似春回谷﹐有意還如月印空。正與麼時堪喫棒﹐由來个裏不同風。

陀羅尼品第二十六。

咨詢爲眾廣傳持﹐拋出陳年一古錐。觸著應須頭腦裂﹐覷時只教眼睛眵。釋迦挈挈尢難會﹐彌勒惺惺怎得知﹖可惜韓盧逐塊者﹐至今尙自苦奔馳。

妙莊嚴王本事品第二十七。

鬼面神頭見未耶﹐妙嚴睹影眼生花。念興自是分妍醜﹐機泯誰能驗正邪﹖轉步南辰空掛劍﹐藏身北斗謾浮槎。知音不在頻頻舉﹐千古風流出當家。

普賢菩薩勸發品第二十八。

最後因緣仗普賢﹐還憑密護果方圓。一心不動羣魔隱﹐四法才持萬慮蠲。步步目前乘白象﹐行行舌上吐靑蓮。欲知向上通霄路﹐拋卻筌蹄意始玄。

總頌。

並來武庫盡銷鎔﹐陣後何勞更犯鋒﹖海嶽趯翻休覓迹﹐聖凡抹殺謾畱蹤。夜深古殿銀缸滅﹐秋老荒階玉露濃。萬籟沈沈誰辧的﹐一輪皓月照孤峯。

﹝徳溥張應宿張龍程良徳敬刻

百老和尙語錄第十六卷

﹞

百愚斯禪師語錄卷第十六嘉興大藏經百愚禪師語錄

百愚斯禪師語錄卷第十七

住國山善權寺嗣法門人智操住京兆薦福寺嗣法門人智覺編次

源流頌

第一祖菩提達摩大師至金陵﹐武帝問曰「如何是聖諦第一義﹖」祖曰「廓然無聖。」曰「對朕者誰﹖」祖曰「不識。」帝不契。遂渡江至少林。一日﹐命諸門人曰「汝等各言所得。」最後慧可禮三拜﹐依位而立。曰「汝得我髓。」

廓然無聖箭鋒機﹐不契徒勞入禁幃。拂袖江頭乘葦去﹐蹋翻明月亂流輝。風凜冽﹐雪紛飛﹐禪林從此始多非。謾云皮髓都分盡﹐剩有芒鞋遮面歸。

第二祖慧可大師參初祖﹐立雪斷臂﹐悲淚求法。祖曰「諸佛最初求道﹐爲法忘形。汝今斷臂我前﹐求亦可在﹐易名慧可。」師曰「諸佛法印﹐可得聞乎﹖」曰「諸佛法印﹐非從人得。」師曰「我心未寧﹐乞師與安。」曰「將心來與汝安。」師曰「覓心了不可得。」曰「與汝安心竟。」

梅枝孕玉少林春﹐立雪空階太苦辛。佛法若從斷臂得﹐西天東土沒全人。

第三祖鑑智僧璨大師以居士參二祖﹐曰「弟子身纏風恙﹐請和尙懺罪。」曰「將罪來與汝懺。」士良久曰「覓罪了不可得。」曰「與汝懺罪竟﹐宜依佛法僧。」士曰「今見和尙﹐已知是僧。何名佛﹑法﹖」曰「是心是佛﹐是心是法﹐法﹑佛無二﹐僧寶亦然。」士曰「今日始知罪性不在內﹑外﹑中間。如其心然﹐佛法無二也。」卽爲剃髮。

丹砂九轉﹐璇璣一撥。食牛之气﹐自爾天生。迦陵之音﹐迥然蘊殼。頓空罪性兮霜月沈空﹐至道無難兮薰風解籜。莫莫莫﹐須斟酌﹐謾將風恙累兒孫﹐病差何假驢馱藥﹖

第四祖大醫道信大師沙彌時﹐年十四﹐禮三祖曰「願和尙慈悲﹐乞與解脫法門。」曰「誰縛汝﹖」師曰「無人縛。」曰「何更求解脫乎﹖」師言下大悟﹐服勞九載﹐屢試玄微。

臘盡寒初散﹐春來雪自融。霧深知變豹﹐浪暖看飛龍。月落江眉暗﹐雨添花淚紅。玉關人去後﹐千古動悲風。

第五祖大滿弘忍大師兒時造四祖﹐祖曰「汝何姓﹖」師曰「姓卽有﹐非常姓。」曰「是何姓﹖」師曰「是佛性。」曰「汝無姓耶﹖」師曰「性空故無。」祖識是法器。

河出圖﹐洛出書。丹山之鳳﹐蚌腹之珠。其翺翔也縱橫而莫遏﹐其圓潤也宛轉而無拘。黃梅老﹐黃梅老﹐栽得靑松惹煩惱。至今六月尙餘寒﹐千古萬古月皎皎。

第六祖大鑑慧能大師參五祖﹐問﹕「汝從何來﹖」師曰「嶺南。」曰「欲須何事﹖」師曰「惟求作佛。」曰「嶺南人無佛性﹐若爲得佛﹖」師曰「人卽有南北﹐佛性豈然﹖」祖異之﹐乃曰「著槽廠去。」師遂服勞於杵臼間。因祖索偈﹐欲付衣法﹐師和偈曰「菩提本無樹﹐明鏡亦非臺。本來無一物﹐何處惹塵埃﹖」祖呼入室﹐密授心宗衣缽﹐令渡江。

相逢狹路難避﹐腦後一錘見腮。落落玄關頓斷﹐重重金鎖雙開。霜寒鶴唳﹐露冷猿哀。傳衣夜半成何事﹐南北紛紛起禍胎。

第七祖靑原行思大師參六祖﹐問﹕「當何所務﹐不落階級﹖」曰「汝曾作什麼來﹖」師曰「聖諦亦不爲。」曰「落何階級﹖」師曰「聖諦尙不爲﹐何階級之有﹖」祖深器之﹐卽令首眾。

跣足披蓑度別岑﹐相逢切忌話威音。掀翻麟閣勛勞泯﹐擊碎菱花影像沈。靄靄寒云籠嶽頂﹐團團皓月蕩波心。金牛不喫凡間艸﹐曉入滄溟無處尋。

第八祖南嶽石頭希遷大師參靑原﹐原問曰「子何方來﹖」師曰「曹溪。」曰「將得甚麼來﹖」師曰「未到曹溪亦不失。」曰「若恁麼用﹐去曹溪作甚麼﹖」師曰「若不到曹溪﹐爭知不失﹖」師又曰「曹溪大師還識和尙否﹖」曰「女今識我否﹖」師曰「識又爭能識得﹖」曰「眾角𨿽多﹐一麟足矣。」

入門一句辧疏親﹐識寶還他碧眼人。眾角𨿽多何足貴﹐彩雲端裏產麒麟。

第九祖藥山惟儼大師參石頭﹐問﹕「直指人心﹐見性成佛﹐伏望指示。」曰「恁麼也不得﹐不恁麼也不得﹐恁麼不恁麼總不得。子作麼生會﹖」師罔措。復至馬祖﹐仍伸前問﹐於揚眉瞬目處契悟﹐便禮拜。曰「你見甚麼道理便禮拜﹖」師曰「某甲在石頭處如蚊子上鐵牛。」曰「汝旣如是﹐善自護持。」後返石頭﹐頭曰「言語動用沒交涉。」師曰「非言語動用亦沒交涉。」曰「我者裏鍼札不入。」師曰「我者裏石上栽花。」頭然之。

南海瞎波斯﹐撞入羅剎鬼國﹐把家珍盡傾。鼻孔剛剛捨得﹐午夜特牛生个兒﹐五彩黃金額。看他蹋斷滄溟﹐撐出那珊瑚枝上月。

第十祖雲巖曇晟大師參藥山﹐山問﹕「甚處來﹖」師曰「百丈。」曰「百丈有何言句﹖」師舉百味具足話。曰「咸則鹹味﹐淡則淡味﹐不鹹不淡是常味。作麼生是百味具足﹖」師無對。又問﹕「更說甚麼法﹖」師曰「有時道﹐三句外省去﹐六句內會取。」曰「三千里外﹐且喜沒交涉。」又問﹕「更說甚麼法﹖」師曰「有時上堂﹐大眾立定﹐以拄杖一時趁散﹐復召曰﹕『大眾』﹐眾回首﹐丈曰﹕『是什麼﹖』」曰「何不早恁麼道﹖今日因子﹐得見海兄。」師於言下頓省。

凍鎖幽人眠雪屋﹐金鞭擊碎蒼龍窟。爻象動而悔吝生﹐鳥篆成而鬼神哭。續鸞膠﹐截鰲足﹐環樞妙轉無拘束。獅子教兒迷子方﹐六卽一兮一卽六。

第十一祖洞山良價大師參雲巖問「無情說法」有省﹐乃曰「也大奇﹐也大奇﹗無情說法不思議。若將耳聽終難會﹐眼裏聞聲始得知。」後因過水睹影大悟﹐有偈曰「切忌從他覓﹐迢迢與我疏。我今獨自往﹐處處得逢渠。渠今正是我﹐我今不是渠。應須恁麼會﹐方得契如如。」

睹影逢渠不是渠﹐到家何必雁傳書﹖曉風吹破梅花夢﹐香霧輕沾粉蝶須。月上珠簾剛夜半﹐天明玉漏催更箭。當軒秦鏡絕狐蹤﹐禁殿無人誰敢犯﹖

第十二祖云居道膺大師參洞山﹐山問﹕「甚處來﹖」師曰「翠微。」曰「翠微有何言句﹖」師曰「微供羅漢﹐某問﹕『供養羅漢還來否﹖』曰﹕『每日你噇个甚麼﹖』」曰「實有此語否﹖」師曰「有。」曰「不虛參見作家來。」山又曰「吾聞思大和尙生倭國作王﹐是否﹖」師曰「若是﹐思大和尙佛亦不作。」山然之。

險處連推不倒﹐直須出手相扶。一枝別露春色﹐風月猶殊帝都。

第十三祖鳳棲同安道丕大師﹐僧問﹕「如何是和尙家風﹖」師曰「金雞抱子歸霄漢﹐玉兔懷胎入紫微。」曰「忽遇客來﹐將何祗待﹖」師曰「金果早朝猿摘去﹐玉花晚後鳳銜來。」

徹底打開寶藏﹐傾來滿地奇珍。就中那復擇疏親﹖博施逢人不吝。家風凜凜﹐無比尊貴﹐堂堂絕倫。凡流切莫妄評論﹐此个門墻萬仞。

第十四祖鳳棲同安志大師參先同安﹐將示寂﹐上堂曰「多子塔前宗子秀﹐五老峯前事若何﹖」如是三舉﹐眾無對﹐師曰「夜明簾外排班立﹐萬里歌謠道太平。」安曰「須是者驢漢始得。」

老不休心更可嗟﹐教兒汲汲做人家。恁麼舉﹐太周遮﹐遺來枯井塡難滿﹐日後方知怨恨爺。

第十五祖梁山緣觀大師上堂曰「垂絲千尺﹐意在深潭。一句橫空﹐白雲自異。孤舟獨棹﹐不犯淸波。海上橫行﹐罕逢明鑑。」僧問﹕「師唱誰家曲﹐宗風嗣阿誰﹖」師曰「龍生龍子﹐鳳生鳳兒。」

蘆花碎翦補羊裘﹐鶴影悠悠﹐云影悠悠。七里灘邊獨放舟﹐深也拋鉤﹐淺也拋鉤。盲龜釣盡始方休﹐雨又將收﹐風又將收。水天虛碧看飛鷗﹐月滿枝頭﹐霜滿枝頭。

第十六祖太陽警玄大師參梁山﹐問﹕「如何是無相道場﹖」山指觀音像曰「者是吳處士畫底。」師擬進語﹐山急索曰「者是有相底﹐如何是無相底﹖」師遂有省﹐便禮拜。曰「何不道取一句﹖」師曰「道卽不辭﹐恐上紙筆。」曰「此語上碑去在。」師獻偈曰「我昔初機學道迷﹐萬水千山覓見知。明今辧古終難會﹐直說無心轉更疑。蒙師點出秦時鏡﹐照見父母未生時。如今覺了何所得﹖夜放烏雞帶雪飛。」山謂﹕「洞上之宗可倚。」一時聲價借甚。

有相無相﹐重加鹽醬。鏡愈磨而痕生﹐工多巧而璞喪。擬尋思﹐莫輕放﹐到此還須喫痛棒。且道利害在甚麼處﹖咄﹗不用擔枷過狀。

第十七祖投子義靑大師﹐僧問﹕「師唱誰家曲﹐宗風嗣阿誰﹖」師曰「威音前一箭射透兩重山。」曰「如何是相傳底事﹖」師曰「全因淮地月﹐得照郢陽春。」曰「恁麼則入水見長人也。」師曰「祇知荊玉異﹐那辧楚王心﹖」僧禮拜﹐師隨以拂子擊香幾一下。

重關覿面勢崔巍﹐一蹋鴻門兩扇開。香象截流無阻隔﹐鯤鵬展翼任徘徊。任徘徊﹐看變態﹐等閒直透威音外。桐溪從此顯家聲﹐一夜春風敷萬卉。

第十八祖芙蓉道楷大師謁投子﹐問﹕「佛祖言教如家常茶飯﹐離此之外別有爲人處麼﹖」曰「汝道寰中天子敕﹐還假堯舜禹湯也無﹖」師欲進語﹐子以拂摵師口曰「汝發意來早有三十棒也。」師大悟﹐再拜便行。曰「且來闍黎。」師不顧。曰「汝到不疑之地耶﹖」師掩耳而出。

家寶不須外尋﹐衣珠豈向他索﹖𨿽然掩耳便行﹐面目被人換卻。面目換來見也無﹐一條楖栗兩相扶。只解扶兮不解倒﹐可憐父子入荒艸。

第十九祖鹿門自覺大師參芙蓉﹐問﹕「胡家曲子不墮﹐五音韻出靑霄。請師吹唱。」曰「木雞啼夜半﹐鐵鳳叫天明。」師曰「恁麼則一句曲含千古韻﹐滿堂雲水盡知音。」曰「無舌童兒能解和。」師曰「作家宗師﹐人天眼目。」曰「禁取兩片皮。」師從此悟入﹐遂承印記。

綠暗園林春欲暮﹐長安煙景仍如故。五陵公子問歸路﹐遙指顧花開何事。風偏妒泣血﹐子規啼不住。窮愁無限向誰訴﹐回首家山月滿戶。急轉步﹐度水休教濕卻褲。

第二十祖靑州希辧大師參鹿門﹐得言外旨﹐出住中都萬壽﹐嘗設百問﹐曰「聲前薦得﹐落在今時﹔句後承當﹐迷頭認影。作麼生是空劫已前自己﹖」又曰「有口贊不盡﹐無言心自明。是則裂破虛空﹐不是則鬼家活計。上入端的處﹐道將一句來。」

劍按當門﹐鍼投水碗。象骨輥毬﹐紫湖看犬。直饒費盡精神﹐也是徐六擔板。擔板流﹐沒來由﹐卻把眞金喚作鋀。令人翻憶靑州老﹐恩大難將雨露酬。

第二十一祖大明寶大師參靑州﹐問﹕「離四句﹐絕百非﹐請師直指西來意﹖」曰「昨日有人問﹐打出去也。」師曰「今日又如何﹖」曰「你恁麼不識痛癢。」師禮拜。曰「可惜許棒折也。」師直得汗下。後上堂﹕「輪王寶藏如赤窮底人﹐酒店腰帶如大富底事。掉轉身來撞著沒面目漢﹐要拳便拳﹐要踢便踢。誰知我洞上家風別有擒虎頭﹑收虎尾底宗旨。會麼﹖玉犬徹夜行﹐不知天已曉。」

芙蓉影落澄江水﹐冷笑刻舟子底事。披霜曉夜行﹐浪蕩天涯﹐興盡狂心死。死後重蘇卻爲誰﹖新月澹蛾眉﹐醉臥花陰渾不管。好飲無錢﹐酒債何時滿﹖

第二十二祖王山體大師侍大明於生臺﹐見雀拾食﹐乃拍手﹐雀飛去。明撫師背﹐師驚顧。曰「若是雀子﹐我孤負你﹔不是雀子﹐你孤負我。」師罔措。曰「幸是可憐生﹐互相孤負去。」師豁然。後上堂﹕「還有衝流度刃者麼﹖」僧從東過西﹑從西過東。師曰「未得一場榮﹐先刖兩脛足。」曰「也知和尙慣用此機。」師曰「罪不重科。」僧擬議﹐師便打。

我負你﹐你負我﹐麻纏不住紙重裹。狻猊爭肯被羅籠﹐迸斷黃金無縫鎖。白日昏兮霧漫漫﹐浮雲散兮山朵朵。一聲哮吼隕空花﹐柳魅山魈沒處躲。

第二十三祖雪巖滿大師初參普照﹐照曰「兄弟年俊﹐正宜叩參。我當年念念以佛法爲事。」師避席﹐進曰「和尙而今如何也﹖」曰「如生冤家相似。」師曰「若不得此語﹐幾乎枉行千里。」照下禪牀握師手曰「作家那。」後造王山﹐山舉洞山睹影因緣﹐師疑之﹐閱頌至「折合終歸炭裏坐」大悟﹐曰「今日方知病卽藥也。」呈山﹐山曰「料掉沒交涉。」師曰「和尙此回瞞我不得。」

胸積經綸﹐舌藏利劍﹐不露鋒鋩﹐埋兵索戰。好作家﹐猶未善﹐平地可憐親被陷。翻得身來是幾時﹐花開二月春將半。也大奇﹐也大奇﹐男兒志在靑雲上﹐投筆封侯更有誰﹖

第二十四祖萬松行秀大師參勝默有省﹐復看玄沙未徹語﹐請益雪巖﹐巖曰「待你頭生角﹑腳手生爪牙﹐然後討棒喫。」師偶見雞飛鳴﹐大悟﹐曰「今日不惟捉敗沙老虎﹐亦乃捉敗岑大虫也。」曰「不怕我笑你那。」

忽聞架上一聲雞﹐蝶夢驚回月墜西。謾道山河歸至徳﹐首陽千古話夷齊。

第二十五祖雪庭福裕大師參萬松﹐松問﹕「何處得个消息來﹖」師曰「老老大大﹐向學人納敗闕。」曰「老僧過在何處﹖」師曰「學人且禮拜﹐暫爲和尙蓋覆卻。」松大喜﹐遂印可。後問僧﹕「面壁石有人看見達摩影者麼﹖」曰「今日幸遇和尙。」師曰「拄杖子今日幸遇上座﹐乞供養他一頓。」遂打三棒。曰「恩大難酬。」師擲下杖曰「脹殺懷州牛。」

恁麼來﹐看變動﹐謾張兔网去羅鳳。偏圓回互兩無傷﹐捩轉機關全妙用。杜禪流﹐休賣弄﹐縱時擒﹐擒時縱﹐棒頭有眼須珍重。懷州脹殺一條牛﹐嚇得蝦蟆跳入甕。

第二十六祖靈隱文泰大師參雪庭。庭曰「當機一句﹐試拈出看﹖」師擬開口﹐曰「家產被人籍沒了也﹐還在者裏叫屈﹖」師撫掌曰「誰柰我何﹖」曰「者風顚漢。」後上堂﹕「塵劫來事﹐只在於今。河沙妙徳﹐總在心源。試教伊覿面相呈﹐便不解當風拈出。且道過在何處﹖」卓拄杖曰「只爲分明極﹐翻令所得遲。」

腦後張弓﹐就地彈雀。放去收回﹐死蛇弄活。活來毒气便傷人﹐說甚南山鱉鼻惡﹖老蒼天﹐老蒼天﹐白頭婆子搽脂粉﹐卻向人前賣少年。

第二十七祖還源福遇大師參靈隱﹐聞舉「切忌從他覓﹐迢迢與我疏」語﹐卽領悟﹐曰「今日捉敗老賊也。」隱喝出。後僧問﹕「如何是祖師西來意﹖」師曰「風送泉聲來枕畔﹐月移花影到窗前。」

得意謾將說向人﹐畫龍點眼未爲眞。揭開翡翠簾初曉﹐拂卻鸞臺鏡上塵。風送泉聲休逐響﹐月移花影別家春。重重指出何勞問﹐少室庭前雙桂新。

第二十八祖香嚴文才大師讀證道歌﹐至「幻化空身」契悟﹐乃謁源求證﹐源曰「祇如道『君不見』﹐是指阿誰﹖」師曰「覿面親呈﹐更無回互。」曰「墮坑落塹漢﹐作恁麼語。」師曰「和尙作麼生﹖」曰「汝口聻﹖」師曰「勘破了也。」源休去。

老鼠偸油打破燈﹐鄰家日午罵三更。可憐笑殺人無數﹐月裏嫦娥夢不成。勘破了﹐且低聲﹐鷺鷥腳上螞蝗釘。

第二十九祖萬安子巖大師初參息庵有省﹐復參香嚴﹐呈解﹐嚴曰「子不聞蠱毒之家水莫嘗否﹖」師曰「也須吞得去﹑吐得出﹐始是肚皮。」曰「蒼天中更添冤苦。」師曰「謝和尙印可。」曰「未在。」復閱《寶鏡三昧》﹐大豁疑礙。後上堂﹕「我不學諸方﹐說禪浩浩地﹐魔魅人家男女。」僧問﹕「達摩面壁時如何﹖」師曰「正是浩浩禍胎。」曰「如何得剿絕去﹖」師曰「倒槎芒繩縛鬼子﹐須是其人。」

獨眼獰龍﹐夜生角虎。反掌爲云﹐覆掌爲雨。焚劫之火﹐不礙吸噓。蠱毒之水﹐何妨吞吐﹖鶴翥翼而難畱﹐箭離弦而莫阻。橐籥乾坤﹐紛紜宇宙。撲碎虛空萬象沈﹐離婁有目還如瞽。

第三十祖凝然了攺大師參萬安﹐安曰「路逢死蛇莫打殺﹐無底籃子盛將歸。此是洞上宗旨﹐若是莽鹵禪和﹐如何透得﹖」師曰「莫是背觸不得底麼﹖」曰「笑破山僧口。」師罔措。曰「你在鬼窟裏討甚麼碗﹖」師愈不安。一日﹐嚴上堂曰「一言迥脫﹐獨拔當時。」師當下釋然。

一言迥脫﹐掀翻鬼窟。獨拔當時﹐放出俊鶻。阿喇喇﹐阿喇喇﹐五乳峯頭路更滑。寄語遊人仔細行﹐謾將竿木彊支撐。

第三十一祖俱空契斌大師參凝然﹐然曰「達摩未來﹐你作麼生參﹖」師疑之。偶睹秦封槐有省﹐回侍次﹐身甚戰栗﹐然曰「契斌參得禪也﹐何驚疑之有﹖」師豁然省曰「某今日到此﹐如在紅鑪中拾得一片冰相似。」然頷之。

咄哉﹗沒智老翁白日靑天見鬼。達摩未必東來﹐神光何曾得髓﹖爛泥有刺須防﹐卞璧無暇休指。紅鑪焰裏拾冰﹐敲落舜若多齒。

第三十二祖定國可從大師參俱空﹐空曰「曾參何人來﹖」師曰「少室山前風悄然。」曰「因甚一華開五葉﹖」師曰「沒孔鐵錘百雜碎。」曰「掠虛作麼﹖」師曰「天下人只解掠實﹐無一人掠虛。」曰「不打自招。」師曰「慣用底不妨勘破。」

家富小兒嬌﹐亂把珠璣滿地拋。闌干斜倚﹐憑誰語﹐兩岸芙蕖﹐露滴晚香飄。任公釣錦鰲﹐釣得錦鰲透碧霄。翻憶西湖﹐月下弄笙簫﹐柳鎖長堤十二橋。

第三十三祖月舟文載大師掩關﹐閱《萬松機緣》有省﹐嘆曰「洞上宗風大播天下﹐有織錦回文之功。非鍼綫細密﹐盤旋回互﹐不觸當頭者﹐不能與伊作主也。」旣而幡然出關﹐參無方從公﹐發明己見﹐撫而印之。

春雨山花燦錦﹐秋風落葉飛金。夜靜幽人得意﹐猿啼旅客傷心。等閒若不登髙望﹐爭見東流海漾深﹖

第三十四祖宗鏡宗書大師聞月舟法席之盛﹐入室請益﹐密踐八載﹐蒙付囑。後少室請師﹐師慨曰「先師化後三十餘年﹐洞上宗風迨乎湮沒。」遂主之﹐臨終索筆書偈曰「宗鏡宗鏡﹐心法成行。卽日圓覺﹐鏡破宗正。」

招手悟猶鈍﹐那堪八載周﹖無唇不是兔﹐有角亦非牛。春信梅花曉﹐琴聲月下悠。華亭誰更委﹐翻卻釣魚舟。

第三十五祖西京幻休常潤大師參宗鏡﹐問﹕「鏡中現像時如何﹖」曰「何不打破﹖」師曰「其柰鏡像何﹖」曰「鏡像安在﹖」師有省。一日﹐舉「我今不是渠」﹐詰之曰「旣不是渠﹐畢竟是何人﹖」師曰「若要識此人﹐有个眞消息。無相滿虛空﹐有形沒蹤迹。曾爲佛祖師﹐常作乾坤則。龜毛拂子淸風生﹐兔角杖頭明月出。」鏡復徵之﹐師曰「彩鳳翻飛身自在﹐鐵牛奔吼意常閒。」曰「善哉。」

水潺潺﹐山疊疊﹐蹭蹬天涯老劍客。江北江南徧問津﹐芒鞋蹋綻路頭絕。風吹柳絮走毛毬﹐雨打梨花飛蛺蝶。乳酪醍醐味不殊﹐瓶盤釵釧金非別。休休休﹐直一橛﹐轉盼家山云外月。他家父子好機關﹐說甚臨濟白拈賊。

第三十六祖大覺方念大師參幻休﹐休問﹕「甚處來﹖」師曰「北方。」曰「北方道法與此方何如﹖」師曰「水分千派﹐流出一源。」一日﹐遊初祖面壁處契悟﹐乃曰「五乳峯前﹐好个消息。大小石頭﹐塊塊著地。」詣室呈休﹐休囑曰「無上涅槃心﹐佛祖相傳付。吾今授受時﹐云淨峯頭露。」

乳峯險巇人難到﹐到者應須膽也銷。紫電光中鳴布鼓﹐桃花浪裏看騰蛟。頭角昂而機用別風雲際而意气豪。遞相承授兮水向源濁﹐體佛祖心兮霜妒花嬌。眾生末法眞堪嘆﹐艸木皆兵何處逃﹖

第三十七祖雲門圓澄大師掩關﹐看乾峯「舉一不得舉二」話﹐發明﹐詣雲棲﹐棲舉「海底泥牛」﹐師推出傍僧﹐曰「大眾證明。」後參大覺﹐覺曰「止風塗向靑山近﹐越王城畔滄海遙時如何﹖」師曰「月穿滄海破﹐波斯不展眉。」復呈偈﹐覺曰「語句綿密﹐不落始終﹐眞當家種艸。向後開兩片皮﹐截斷天下人舌頭有分在。」

一錘奮力碎重關﹐直透雷門萬仞山。江練靜﹐暮雲間﹐奪得靈符肘後還。轉步乾坤外﹐橫身宇宙間。忘依倚﹐絕躋攀﹐洞簾倒捲水潺湲﹐誕生王子天然貴﹐金闕春風扣玉環。

第三十八祖百丈明雪大師參雲門﹐門舉斬貓話﹐師於言下知有﹐將蒲團拋出門﹐曰「一語下徐州﹐會從橋上過。」曰「溪水潺潺﹐汝等道看。」師曰「敲空有響﹐擊木無聲。」門頷之。閱六日﹐聞鐘聲大悟。九坐道場﹐臨終說偈﹕「來也無一物﹐去也無一物。欲知端的意﹐百丈花梢月。」

五色書徵﹐九苞應瑞。迥脫樊籠﹐不墮圈繢。蒲團拋出﹐駿蹄空羣。擊木相酬﹐靈禽折翨。忽聞鐘聲﹐世界殞而生佛平沈﹔廓落身心﹐朕兆泯而虛空粉碎。楊老師﹐眞奇異﹐令人千古仰髙蹤﹐百丈花梢風月霽。

經旨頌

楞嚴經七處徵心。

徵心七處徧推求﹐堪笑騎牛更覓牛。回首西山殘照近﹐一聲雁叫又淸秋。

若見是物﹐則汝亦可見吾之見﹐乃至自然非物﹑云何非汝。

浮雲散盡碧天開﹐一片冰輪耀禦階。花下相逢須急轉﹐莫教衣袖惹塵埃。

見見之時﹐見非是見﹔見猶離見﹐見不能及。

休誇投筆戎軒貴﹐謾謂采薇義士髙。怎似幽人忘寵辱﹐鬖隨處混漁樵。

二十五圓通。

奇哉諸聖說圓通﹐不覺和身墮艸中。陰處三科撈井月﹐火風七大捕魚蹤。秋深菊蕊噴香遠﹐春暮桃花鬥色濃。剖破藩籬元一統﹐誰分南北與西東﹖

五十五位菩提路。

重重單復立階差﹐畫足從來不是蛇。行滿三祇湯裏雪﹐功成剎海眼中沙。通衢處處乘車馬﹐古岸灣灣渡艇槎。掉臂經行皆祖意﹐胡爲特地費周遮﹖

涅槃經生生。

拂地春風至﹐山花徧野開。遊人興不盡﹐又上一崔巍。

不生生。

龜毛牽玉象﹐兔角趁麒麟。嚇得虛空走﹐須彌也起瞋。

生不生。

喫飯不開口﹐穿衣沒寸絲。閻浮都蹋徧﹐兩足未曾移。

不生不生。

踢翻香水海﹐拈卻蕊光幢。萬籟悉沈寂﹐聖凡兩俱忘。

佛牙頌。

偉哉婆伽梵﹐果極名調禦。曩劫積殊勛﹐萬徳體圓具。法身本無爲﹐而不墮諸數。無形示有形﹐無住顯常住。處潔以非淨﹐居染而不污。大小阿毗曇﹐一切文身句。頻伽微妙音﹐悉從齒端注。不可以耳聞﹐不可以目睹。耳目不可近﹐近之大火聚。愚昧自疑惑﹐闡提見嫉妒。我祖獲斯瑞﹐千載罕一遇。永爲福徳城﹐廣辟人天路。我今作斯頌﹐大海一滴助。並冀垂不朽﹐盡未來如故。

浮山十六題。

堂前不掛夜明簾﹐花下閒閒懶去眠。散發齊眉誰作伴﹐泥牛鞭起曉耕煙。﹝識自宗﹞。

句中有響辧來機﹐迥脫玄關絕是非。上苑春回鶯語巧﹐落花流水自依依。﹝死中活﹞。

春園遊罷且休誇﹐煙景依稀未是家。玉笛一聲何處去﹐紛紛天際落梅花。﹝活中死﹞。

夜靜銀河泛鐵船﹐蘭橈撥破玉壺天。驚回石女鴛鴦夢﹐倒跨金鸞入廣寒。﹝不落生死﹞。

兔老冰盤夜倍明﹐幾家砧杵動秋聲。殷勤寄語嬋娟子﹐莫負乘槎萬里情。﹝背捨﹞。

歷代簪纓與麼來﹐何妨落魄混塵埃﹖薰風到處幽階靜﹐帶笑葵花向日開。﹝不背捨﹞。

當陽突出迅如風﹐鐵壁銅墻一貫通。夜半髑髏頻發笑﹐驟驚木馬出紗籠。﹝活人劍﹞。

髙軒毒鼓謾勞撾﹐觸著應須盡喪家。聖解凡情齊掃蕩﹐老胡依舊度流沙。﹝殺人刀﹞。

不將奇特向人施﹐遮莫行藏只自知。夜靜一簾明月上﹐微風吹動影離離。﹝平常﹞。

莫道垂慈語帶柔﹐異中來也爲誰酬﹖不從脇下安名字﹐笑殺潙山水牯牛。﹝利道拔生﹞。

金錘覿面向君拋﹐道火何曾口被燒﹖不會逢人休錯舉﹐春來依舊鳥聲嬌。﹝言無過失﹞。

歷然藻鑑用無偏﹐透脫離微始得玄。秋水長天誰辧別﹐鷺鷥飛出荻蘆邊。﹝透脫﹞。

翀霄鸞鳳縈金鎖﹐掛角羺羊猶滯蹤。子夜木人剛轉側﹐碧潭云外看飛龍。﹝透脫不透脫﹞。

輥毬舞笏幾多般﹐妙闡當年教外傳。熊耳眞機千古秀﹐松聲皓月永娟娟。﹝稱揚﹞。

一句明明蓋古今﹐超聲越色卒難尋。云封絕頂誰能到﹐回首斜陽煙水深。﹝降句﹞。

捲舒殺活不同倫﹐大用何曾涉點塵﹖蝸角尖頭藏宇宙﹐螺螄眼裏定乾坤。﹝方入圓﹞。

瑞老和尙住百丈。一日﹐垂問﹕「佛殿檐前爲何墮落一花﹖」師云「詩向梅中得﹐琴從月下彈。」頌﹕「詩向梅中得﹐琴從月下彈。明明頻舉似﹐切忌妄生端。古澗潺潺兮歌詠新韻﹐和風蕩蕩兮花開笑顏。」

問﹕「野狐旣脫皮毛﹐因甚虛名千古不昧﹖」師云「敲空有響﹐擊木無聲。」頌﹕「敲空有響﹐擊木無聲。雨過山翠﹐云收日晴。石筍抽條兮長春艷艷﹐冰河發焰兮互古騰騰。」

問﹕「冬閒日色爲何寒冷﹖」師云「大雄峯髙。」頌﹕「大雄峯髙﹐覿面全拋。擬議開眼﹐已犯吹毛。不犯吹毛﹐意句迥超。木童腔外歌舞﹐石女雲中品簫。」

﹝大悲庵行慧備資敬刻

百老和尙語錄第十七卷

﹞

百愚斯禪師語錄卷第十七嘉興大藏經百愚禪師語錄

百愚斯禪師語錄卷第十八

住國山善權寺嗣法門人智操住京兆薦福寺嗣法門人智覺編次

機緣

僧問﹕「拜卽是﹐不拜卽是﹖」師云「顚倒作麼﹖」僧曰「金翅劈開滄海去﹐靑山低首笑相迎。」師云「腳跟下好與三十棒。」曰「作家宗師。」師云「不勞贊嘆。」僧禮拜﹐師復云「從何處來﹖」曰「西天目。」師云「曾見髙峯大師麼﹖」曰「和尙大似不曾到天目。」師云「莫亂統。」曰「和尙一向在那里﹖」師云「要向你說﹐上座不曾到。」曰「同是家里人﹐何消與麼﹖」師云「三千里外。」曰「爭柰腳頭腳底﹖」師云「腳底尙不知﹐說甚麼腳頭﹖」

問﹕「如何是無位眞人﹖」師云「兩瓶好花紅似錦。」曰「家賊難防時如何﹖」師云「卽今賊在甚麼處﹖」僧擬議﹐師云「捉敗了也。」曰「說甚麼﹖」師云「你耳聾﹐我亦耳聵。」

僧參﹐師云「號甚麼﹖」曰「牧牛。」師云「牛在甚麼處﹖」僧禮拜﹐師云「牛旣如是﹐你作麼生牧﹖」僧拂袖一下﹐師云「猶跳在。」曰「師作麼生牧﹖」師云「穿卻你鼻孔。」

眾善信設齋次﹐師云「今日多謝厚意。」曰「上門買賣好做。」師云「爭柰居士折本﹖」曰「食到口邊被人奪卻。」師云「何處得者消息來﹖」曰「和尙請齋。」師云「果然被山僧奪卻。」士無語﹐師大笑。

居士參﹐師云「你一向做甚麼工夫﹖」曰「持準提咒。」師云「曾見準提菩薩麼﹖」曰「曾見。」師云「是何面目﹖」士擬議﹐師打一數珠﹐云「準提菩薩過去久矣。」

僧問﹕「覿面相逢作麼生道﹖」師云「只恐你錯會。」曰「門門一切境﹐回互不回互﹖如何回互﹖」師撫桌子云「不得喚作桌子。」曰「如何不回互﹖」師云「者个是桌子。」曰「學人卽不然。」師云「你又作麼生﹖」曰「出戶不偏行﹐各赴兩頭機。」師云「莫亂統。」

僧請益﹐師問﹕「如何是你本來面目﹖」曰「胡來胡現﹐漢來漢現。」師云「胡漢不來時如何﹖」曰「照天照地。」師云「打破鏡時作麼生﹖」曰「海闊從魚躍﹐天髙任鳥飛。」師云「更有漫天网子在。」僧擬議﹐師掌云「又向鬼窟裏作活計。」

居士問﹕「曹洞﹑臨濟還有別也無﹖」師云「虛空無背面。」曰「者是無別也﹖」師云「靑嶂有髙低。」曰「者是有別也﹖」師云「那里是別﹖」曰「有髙低。」師云「仁者自生分別。」

師命寒松首座落堂考﹐工畢﹐上方丈問訊﹐師云「今日堂中幾人悟道﹖」曰「若不是某﹐幾錯祗對和尙。」師云「座元大似不曾落堂。」曰「將謂無人證明。」師云「旣然落堂﹐因甚容他聖僧瞌睡﹖」曰「且喜今日放參。」師爲擊節。

僧問﹕「涅槃心易曉﹐差別智難明。如何是涅槃心﹖」師云「檐前雨滴滴。」曰「差別智又作麼生﹖」師云「秋色滿庭芳。」曰「恁麼則言言見諦﹐句句朝宗。」師云「莫錯會好。」

問﹕「初祖對梁武帝云『廓然無聖』﹐因甚雲門祖庭寺名『顯聖』﹖」師云「君子諭於義﹐小人諭於利。」

師問獨立維那﹕「月到中秋分外明﹐因甚被片雲遮卻﹖還是隱顯不同﹖爲復別有長處﹖」曰「待月落後與和尙相見。」

僧送茶至﹐師云「是甚麼茶﹖」曰「太白峯茶。」師云「太白峯險峻﹐如何到得﹖」僧無對﹐師云「不是太白峯茶。」

師畫此▆問﹕「北冥西堂不是圓相﹐亦非月輪。去此二途﹐試道一語看。」曰「帝釋宮中放赦書。」師云「未在﹐更道。」曰「王令已行天下徧﹐身榮何用更封侯﹖」

師問時一侍者﹕「山僧連日有病﹐大眾俱來看。有一人不來﹐且道爲甚不來﹖」曰「東宮𨿽至嫡﹐不面聖堯顏。」

僧問﹕「如何是靑龍境﹖」師云「寶塔衝霄漢。」「如何是境中人﹖」師云「金鎞指月看。」曰「人境不立﹐何處相見﹖」師云「當面錯過。」曰「芳艸渡頭尋不見﹐夜深依舊宿蘆花。」師云「那里學來的﹖」僧禮拜﹐師便打。

廠峯入方丈﹐師云「那个是你本來面目﹖」曰「和尙還見學人麼﹖」師云「何曾會在﹖」曰「從來不迷。」師云「旣不迷﹐到弁山做甚麼﹖」曰「不到爭知不迷﹖」

震南參問﹕「作何方便﹐得本分相應去﹖」師搊住云「速道﹐速道。」南愕然﹐師便托開。

靈機參﹐師問﹕「甚處來﹖」曰「河北。」師云「少林主人爲誰﹖」曰「涵宇和尙。」師云「如何知是涵宇﹖」曰「一點瞞他不得。」師云「背後的是甚麼﹖」機作禮﹐師云「大好瞞他不得。」

印白參﹐師云「今日事如何﹖」曰「天不能蓋﹐地不能載。」師云「你在甚麼處﹖」白喝﹐師云「再道。」曰「不敢妄生節目。」

九一居士參﹐師舉大顚擯首座話詰之﹐曰「好事不如無。」師云「與麼大顚亦多事﹖」曰「和尙著甚死急﹖」師云「當日首座會不會﹖」曰「不妨舉似諸方。」師云「有人舉數珠問你又作麼生﹖」士拂袖出﹐師云「放汝三十棒。」

福建居士問﹕「七佛已前是何人說法﹖」師云「居士莫打鄕談。」曰「七佛已後又是何人說法﹖」師云「山僧只會官話。」

劍機尼入室﹐師云「一歸何處﹖」曰「金不博金﹐水不洗水。」師云「南泉斬貓﹐趙州頂履﹐又作麼生﹖」曰「故鄕蹋斷來時路。」師云「麻三斤聻﹖」曰「白日無閒人。」

問答

問﹕「幹爲蓋﹐坤爲軸﹐將甚喚作關捩子﹖」

答﹕「拄杖在山僧手裏。」

問﹕「鄕村四月閒人少﹐因甚容得水牯牛橫眠四野﹖」

答﹕「農家不管興亡事﹐一任和云占洞庭。」

問﹕「翀天俊鶻﹐爲何撞入网中﹖」

答﹕「怪得阿誰﹖」

問﹕「一个雷聲天下響﹐古路邊石獅子爲甚不聞﹖」

答﹕「不受驚嚇。」

問﹕「血滴滴地是何意旨﹖」

答﹕「照顧眉毛。」

問﹕「如何是子覺母殼﹖」

答﹕「錯過了也。」

問﹕「九峯不肯首座意在於何﹖」

答﹕「雪屋夢猶寒。」

問﹕「孤峯獨宿未是衲僧活計﹐那是衲僧活計﹖」

答﹕「眼裏童人吹玉笛。」

問﹕「兩手扶犁水過膝﹐明什麼邊事﹖」

答﹕「知恩者少。」

問﹕「心花發現﹐爲何腳下不明﹖」

答﹕「但恁麼舉。」

問﹕「法身充滿沙界﹐因甚無字關透不過﹖」

答﹕「一箭射雙雕。」

問﹕「威音王那畔更那畔如何透過法身﹖」

答﹕「波斯水上翻筋斗。」

問﹕「洞山睹水影悟个甚麼﹖」

答﹕「鄕談不一般。」

問﹕「從賢聖中來﹐不曾殺生﹐是何意旨﹖」

答﹕「云消山谷冷。」

問﹕「旣是放生池﹐爲何淹死人﹖」

答﹕「路不拾遺﹐君子稱美。」

問﹕「一切眾生本無生滅﹐因甚又放生﹖」

答﹕「拋磚引玉。」

問﹕「一切眾生本來是佛﹐且道復禮何佛﹖」

答﹕「天上天下﹐惟我獨尊。」

問﹕「旣是咸井涇﹐因甚麼靜室中喫淡水﹖」

答﹕「莫被舌頭瞞。」

問﹕「佛未出世﹐祖不西來﹐者著子阿誰傳授﹖」

答﹕「春至鳥聲碎。」

問﹕「洞山君臣﹐臨濟賓主﹐是同是別﹖」

答﹕「疁城古練川。」

「如何是賓中主﹖」

答﹕「茅屋安金吻。」

「如何是主中賓﹖」

答﹕「拄杖半肩橫。」

「如何是賓中賓﹖」

答﹕「滿面是埃塵。」

「如何是主中主﹖」

答﹕「佛祖莫能窺。」

「如何是賓主相見的事﹖」

答﹕「當面休錯過。」

問﹕「賓主相見有何奇特﹖」

答﹕「六耳不同謀。」

問﹕「賓主相去幾何﹖」

答﹕「兩眼對兩眼。」

「如何是體﹖」

答﹕「虛空吞皓魄。」

「如何是用﹖」

答﹕「蝦蟆飛上天。」

「如何是體用俱到﹖」

答﹕「淸風拂明月。」

「如何是體用俱不到﹖」

答﹕「抱贓叫蒼天。」

問﹕「師是洞山嫡裔﹐洞山祖師今在何處﹖」

答﹕「徧界不曾藏。」

問﹕「蓮花出水﹐根從何來﹖」

答﹕「好个消息。」

問﹕「朝朝同佛起﹐夜夜抱佛眠﹐爲何佛又不見﹖」

答﹕「只爲太近。」

問﹕「一燈普照﹐因甚殿後不亮﹖」

答﹕「自生障礙。」

問﹕「鼙鼓震驚﹐四方俱動。未審法地動不動﹖」

答﹕「木馬遊春俊不羈。」

問﹕「龍華大士化身千億﹐師今補處能化幾身﹖」

答﹕「雲月𨿽無異﹐溪山不一般。」

問﹕「袈裟角裏無藏風地﹐風從何有﹖」

答﹕「好个問頭。」

問﹕「諸供養中﹐法供養最。今無法﹑無供養﹐作麼爲最﹖」

答﹕「謝子殷勤。」

問﹕「華林古木﹐陽春競發。敢問枯木開花也無﹖」

答﹕「堪憐幾許尋香客﹐穿卻鼻頭總不知。」

垂問

問﹕「有一人讀盡五車書﹐胸中無一元字。有一人不見書木﹐博盡古今。有一人讀盡五車書﹐博盡古今。有一人不讀五車書﹐亦不博古今。此四人中且道那一人作得人天師﹖」

問﹕「月到中秋分外明﹐因甚被片雲遮卻﹖還是隱顯不同﹖爲復別有長處﹖」

問﹕「弁山頂上爲何白不住﹖」

問﹕「洞山門下永絕滲漏﹐爲何花石澗內流水滔滔﹖」

問﹕「菊花九月開﹐因甚華林園裏卻無﹖」

問﹕「霧鎖千峯﹐爲甚行人不斷﹖」

問﹕「畫此﹝○﹫丁﹞云不是圓相﹐亦非月輪。去此二途﹐試道一語看。」

問﹕「洞山云﹕『靑山白雲父﹐白雲靑山兒。白雲終日倚﹐靑山總不知。』旣是父子﹐爲甚不知﹖」

問﹕「烏鴉生个白鷺鷥﹐且道是何祥瑞﹖」

問﹕「善權古剎﹐歷代名藍。法堂前爲何艸漫漫地﹖」

問﹕「輪藏殿與鐘樓每日斗額﹐且道他爲个甚麼﹖」

問﹕「徳山入門便棒﹐臨濟入門便喝。且道山僧總不與麼﹐還有爲人處也無﹖」

垂代

問﹕「聖僧打瞌睡﹐因甚麼不巡他香﹖」師代云「官不容鍼﹐私通車馬。」

問﹕「適來經行﹐何緣故蹋殺个祖師﹖」師代云「何不道某甲罪過﹖」又云「賴和尙證明。」

問﹕「在眼曰見﹐在耳曰聞﹐在鼻曰嗅﹐在舌譚論。祇如在眉毛喚作甚麼﹖」師代云「天子不刈茅。」

問﹕「衲僧家气吞佛祖﹐眼蓋乾坤。胡爲乎透一字關不過﹖」頌﹕「气吞佛祖未爲雄﹐末後牢關不易通。腳底若教紅綫斷﹐倒騎石馬出紗籠。」

問﹕「髙揖釋迦﹑不拜彌勒的人爲甚麼朝打三千﹑暮打八百﹖」頌﹕「不羨首陽淸餓士﹐謾誇渭水老垂綸。髙名勛業雙忘處﹐始是太平無事人。」

問﹕「山靑水綠﹐桃紅李白。若道是色﹐瞎卻渠眼。若道不是色﹐又被活埋。且道如何得透脫二途去﹖」頌﹕「朱紫滿堂豈是色﹐管弦徹耳亦非聲。試看橋畔酣眠客﹐寵辱無心兩不驚。」

問﹕「疑團未破﹐腳跟下浮逼逼地。疑團已破﹐爲何腳跟下亦浮逼逼地﹖」頌﹕「三月年年啼子規﹐聲聲泣血染花枝。窮途無限傷心事﹐不是愁人也淚垂。」

法語

示景純張居士

昔慈明禪師好訶罵﹐諸方指爲邪說。大慧老人好貶剝﹐叢林名爲禪病。以此觀之﹐古今皆然。邇來﹐參禪者如麻似粟﹐眞得見地者曾幾何人﹖要而言之﹐有認耳目爲禪﹐到處側耳揚眉﹑搖頭點額﹔有認手足爲禪﹐遇人豎指擎拳﹑點胸頓足﹔有認意識爲禪﹐一味窮玄索妙﹑博古論今﹔有認狂妄爲禪﹐飲酒食肉﹐自稱爲逆行菩薩﹔有認儱侗爲禪﹐盲枷瞎棒﹑亂訶亂說﹐便爲格外提持。如此者非邪病而何﹖皆由不肯親近名宿﹑妄自尊大故耳。今足下欲明此事﹐須將平日所學所見盡情放下﹐把个本參掛在眉尖﹐如一柄金剛寶劍﹐更有何物敢攖其鋒﹖有時地一聲﹐元來只是者个﹗猶如啞子得夢﹐只可自知。到者个田地﹐一任橫行豎行﹐無非佛事﹔弄子抱孫﹐總是尋常。所謂大家團圞頭﹐共說無生話是也。否則﹐急就作家鑪韝﹐受向上鉗錘﹐庶免墮如上諸病耳。勉旃﹐勉旃。

示蘊空知客

昔年相見不相識﹐今日相識不相見。練川一路平如砥﹐腳頭腳尾光顯現。掀翻底蘊絕囊藏﹐喝碎虛空始成片。回頭笑看楚山云﹐轉步還蹋吳嶺霰。關外更有一重關﹐且莫歸家便住院。不信但問無舌人﹐洛浦當年曾親薦。昭慶無物可贈君﹐臨行聊爲通一綫。春風拂破碧桃腮﹐曉日揭開靑嶂面。

示闇然禪人

秋風瑟瑟浮雲薄﹐秋雨蒙蒙木葉脫。靑山骨瘦溪毛長﹐江天一色澄寥廓。堪憐一片祖師心﹐萬古凝然成寂寞。禪流於此識端倪﹐何必擔囊費驢腳﹖吳山楚水兩悠悠﹐湖北江南翠如削。若是金毛獅子兒﹐安肯隨流混眾角。一聲哮吼隱狐羣﹐乾坤粉碎空花落。勿怪靑龍把舌饒﹐就中幾个能斟酌。三更迸出一輪紅﹐珊瑚枝上光閃爍。

示默符書記

機前有語未爲奇﹐默契安知向上機﹖語默兩途俱坐斷﹐靈符肘後示全提。

示悟如闍黎

悟本由心勿外求﹐如來藏裏已全周。打開方識無窮盡﹐信意施爲用不休。

示大休禪人

大休須到大休時﹐到得休時正好爲。任意爲來無一事﹐三更紅日上梅枝。

示錢君求醫士

醫到末年老愈精﹐拈來莖艸盡回生。須知更有超方術﹐一念無爲聖可成。

示古言知藏

一藏原來是故紙﹐五千餘軸總閒言。知君徹底掀翻也﹐撒手歸家月滿軒。

示子庵書記

一字難將海墨書﹐个中那許涉躊躇﹖分明祇在毫端上﹐滿目煙光徹太虛。

示杲目禪人

杲日三更當戶照﹐徹開亞目頂門寬。今時那畔俱拈卻﹐鐵馬嘶風鳥道還。

送獨立書記之楚

禪客飄然歸楚鄕﹐淸風兩岸送行裝。一曲新丰宜鄭重﹐由來此曲異宮商。今古知音能有幾﹐洞庭月在波心裏。耐得秋霜果自馨﹐爭看聲價撩天起。金錘袖裏復誰知﹐等閒擊出虛空髓。弁山華發少林春﹐千載曹源流不止。蹋徧煙巒何處好﹐回雁峯前消息早。覓得佳山勿自棲﹐他時待我來投老。

題贊

釋迦佛

惟我大雄﹐一切究竟。包括太虛﹐遠離修證。一塵不動﹐普接羣機。徧界全彰﹐恆然在定。妙相不可以色求﹐洪音不可以耳聽。至矣哉﹗凡有覺知者﹐莫不稽首皈命。

雪山像

皇宮棄卻亦何呆﹐六載饑寒骨似柴。个事而今誰不會﹐逢人謾道睹星來。

觀音大士﹝四首﹞

婆娑其發﹐袒露其襟。默然獨坐﹐聲似雷音。咦﹗欲識洛伽眞面目﹐端的休從紙上尋。

一毫端上妙相現﹐一切毫端靡不徧。恍如秋月著珊瑚﹐枝枝撐出慈悲面。僧繇𨿽巧畫難成﹐慈禪筆底顯神變。神變縱橫不滯功﹐如幻三昧體皆同。見聞獲益無空過﹐風號松吼啟圓通。

袒裼露胸﹐潦倒叵耐。跣足垂眉﹐似甚體態﹖道是過去正法明﹐卻云現前觀自在。咄﹗認著依然不是渠﹐黃鶯啼出柳陰外。

坐對銀瓶一味閒﹐秋空皓月露慈顏。圓音落落超今古﹐祇在鴉鳴鵲噪閒。

木理觀音﹝有序﹞

辛丑歲﹐江南造戰艦禦海﹐工師解木﹐忽得木理作大士像者﹐眉髮精細﹐衣袂飄舉﹐𨿽吳道子得意筆未能過之﹐亦奇事也。一送如臯﹐一供善慶禪院﹐因作贊以志不朽。

月之在水﹐火之傳薪。不去不來﹐非幻非眞。頭頭物物﹐剎剎塵塵。捨亦弗得﹐取愈勞神。無取無捨﹐何疏何親﹖大士亦爾﹐如是現身。有感斯應﹐靡福不臻。

魚籃觀音﹝二首﹞

巧扮風流何太奇﹐魚籃默自手中提。而今不比當時事﹐索價撩天賣與誰﹖

慈風滿面兮若春輝﹐玲瓏通身兮悉瓔珞。足躡白雲兮影重重﹐籃提赬尾兮活鱍鱍。只爲其人罕遇﹐到今滯貨難脫。莫莫莫﹐須斟酌。從來者个不尋常﹐六月何曾怕爛卻﹖

普賢大士

酬機妙辧似瓴懸﹐潦倒無端號普賢。舒捲猶憑吾掌握﹐象王鼻孔謾撩天。

達摩

蹋翻波底明月﹐坐斷嶺頭白雲。堪笑者場漏逗﹐彊將皮骨空分。將謂許多奇特事﹐至今千載賺兒孫。

寒山拾得

者對髼頭﹐似甚模樣。攜帚搭肩﹐縱情放蕩。有時向國淸寺裏混迹和光﹐有時在寒山嶺頭揚歌作唱。直饒你文殊普賢﹐到者里正好喫棒。

羅漢﹝四首﹞

者夥老禿奴﹐看來甚古怪。做出許多般﹐賣盡家醜態。愛靜而離喧﹐惟知貪自在。當時趁入牯牛羣﹐免得丹靑還筆債。

个些尊慈大衲﹐渾然沒點來由。到處逢場作戲﹐見人慣弄虛頭。或捐笠而直渡﹐或擲杖而截流。降龍兮欺神瞞鬼﹐伏虎兮誑惑愚儔。若到昭慶門下﹐竹篦打破髑髏。何故﹖騰雲駕霧不如你﹐說法還須老比丘。

擁衲蒲團只默默﹐無心翻貝葉。滿腮須髮紺螺旋﹐秋浸雙眸﹐萬頃碧波天。仿佛空生巖下坐﹐卻又似達摩覿面﹐分明別。不別不別﹐殷勤問取天邊月。

老大無端﹐不自尊重。交臂摩肩﹐聚頭說夢。幙天席地而橫眠﹐跨海駕虹而應供。徳動鬼神兮有何奇﹐道伏龍虎兮徒打哄。不如一念回機﹐徹見本來妙用。且道如何是妙用﹖咄﹗好與三十老烏藤﹐免教人前更賣弄。

觀音經塔

層層彰自在﹐字字露圓通。爲了慈悲債﹐分身徧剎中。

金剛經塔

團團任描邈﹐落落絕追攀。欲識金剛體﹐祇在一毫端。

梵网經﹝有序﹞

予寒松首座於率眾之暇敷楮援毫﹐書成《梵网經》四卷﹐冀廣流通﹐使見聞讀誦者皆證如來心地法門。故作一偈聊爲贊助。

毫端別露玉壺春﹐寫出瑯無價珍。一葉一莖交互現﹐一華一佛遞相鄰。百千世界猶珠网﹐萬億光明徧剎塵。句下揭開心地藏﹐盡虛空是舍那身。

雲門湛老和尙

大啟雲門﹐中疏洞水。挽回旣倒之狂瀾﹐重整將頹之綱紀。機如掣電兮龍睛鶻眼猶迷﹐辯似懸河兮墅潦牛涔莫比。髙揮寶劍兮掃空魔迹狐蹤﹐橫拋月鉤兮釣盡爆腮赤尾。師翁師翁﹐我知之矣。天下人不柰你何﹐故號之曰「湛鐵觜」。

弁山瑞老和尙﹝五首﹞

頂垂鶴髮﹐目奪秋江。溫同煦日﹐凜若嚴霜。施金錍兮刮人天之翳膜﹐舒毒手兮抉佛祖之膏肓。分一燈於石傘﹐闡五位於龍岡。名聞異域﹐聲震遐方。有人欲問是何叟﹐九坐道場大法王。

坐穿鐵壁顯家風﹐九辟天荒老凍儂。拈出花梢一片月﹐等閒壓倒大雄峯。

稽首吾師﹐人天標格。滄溟爲口﹐霹靂爲舌。坐斷十方﹐孰能可測﹖喚回石虎嘯春風﹐鞭起泥牛耕海月。

髙撐石傘﹐坐大雄峯。翻天轉地﹐捉象屠龍。呵斥邪說﹐扶樹綱宗。是誰作略﹐號楊木公。

若道是先師﹐如井覷驢。若道非先師﹐如驢覷井。是非並拈卻﹐截鶴續鳧脛。旣都不是﹐畢竟向何處見先師聻﹖分明覿面更無私﹐切莫迷頭猶認影。

蓮池大師

貌古稜層﹐熾然無語。性相兼通﹐權實並舉。才涉思惟﹐未敢相許。且道是誰﹖蓮宗教主。

聞谷大師

動若行雲﹐止若谷神。勿勞耳聽﹐祇須眼聞。咦﹗禹門浪裏翻身轉﹐髙剔蓮燈慧焰新。

茂林和尙﹝得戒師﹞

金襕獨擁倚藤牀﹐不倦毗尼爲舉揚。他日願爲蓮社主﹐共攜諸子上慈航。

三昧律師

碧水澄渟絕點塵﹐風光滿貯玉壺新。阿師面目分明在﹐謾道優波最後身。

道明律師

坐倚屏風﹐家聲獨占。幹蠱先猷﹐毗尼城塹。願力彌勒﹐慈誨無倦。潔若冰壺﹐淨似江練。一缽云仍﹐澤流溥徧。

若庵律師

長松之下﹐頹然一老。戒若冰淸﹐行猶月皎。七軸蓮經﹐一默而了。且道是誰﹖問取文表。﹝文表請﹞

見月律師

絳衣斜搭半橫身﹐髙豎光幢啟後塵。道繼南山知有在﹐千華臺上再來人。

洞山孤崖和尙

目紺眉修﹐神丰貌冷。巍巍乎峭壁之淩虛﹐凜凜然孤松之秀挺。鋤明月而調繼新丰﹐辟白雲而剎興洞嶺。玄關丕闡兮濟濟龍象交參﹐藻鑑髙懸兮歷歷聖凡絕影。春雨桃花泛錦溪﹐秋風梧葉飄金井。

衍慶石鼓和尙

貌臞似鵠﹐目湛如秋。奇偉逸羣﹐妙辧罕酬。絕攀緣兮惟道自樂﹐嗜恬澹兮以徳爲侔。指雲月而傳心兮機無不被﹐借松風而演法兮澤及何休﹖吾兄乎﹐吾兄乎﹐是之謂懶殘﹑大梅﹑船子﹑鐵篴之流也歟﹖

金仙蕃光和尙

咄哉﹗老兄气宇豪邁﹐結佛祖冤﹐放慈悲債。橫拈麈尾驗龍蛇﹐默倚烏藤震聾聵。分明覿面更無他﹐金仙堂上第一代。

大休法侄

象田出廏迥常途﹐此是吾家天馬駒。更向曹溪波浪裏﹐蹋翻明月滿珊瑚。

道珍闍黎

叢林柱石羨耆年﹐一片身心似鐵堅。贏得滿頭垂白髮﹐性天云靜月初圓。

半壑上座

眼界澄渟﹐胸襟廓落。以徳爲鄰﹐於世無縛。一味瀟然﹐生平行樂。流水潺潺﹐白雲漠漠。此之爲誰﹖號曰半壑。

廓凡耆徳

艸褥褐衣﹐惟尙儉素。秉雲棲尸羅﹐飲眞寂甘露。聞《金剛》以出塵﹐閱《圓覺》而契悟。了無異念﹐兼利於自他﹔不滯一邊﹐並修於禪土。誠緇門之表儀﹐尙髙世之風度。思其人也維敬維欽﹐見斯容兮如偈如慕。

自題

偶爾相逢渠是我﹐渠今是我我非渠。婆娑凜若寒松操﹐傲雪淩霜气自如。﹝寒松操首座請﹞

爾貌不揚﹐作事且大。滅少室之眞宗﹐破優波之淨戒。剔骨刮髓兮罪犯彌天﹐鑄聖銷凡兮惡盈法界。三年居弁峯﹐百世招譏怪。噫﹗惟有一點爲人心﹐縱使僧繇難邈畫。﹝弁山常住請﹞

我相眞个醜﹐誰能描得渠﹖縱有十分像﹐何如井覷驢﹖咦﹗山而曉來憑雨洗﹐柳絲春暖倩風梳。﹝九芝侍者請﹞

生平無福住雲門﹐多結冤家少結恩。直欲人人窮徹骨﹐惡名那怕徧乾坤。

有眼不解觀色﹐有耳不會聞聲。𨿽則如聾如瞶﹐卻又似聰似明。咄哉斯漢眞奇怪﹐惱殺丹靑畫不成。

僻性生成不自由﹐尋常多爲別人愁。些須活計眞堪笑﹐無底船兒載月遊。﹝載月禪人請﹞

若道是我﹐返成兩个。若謂非我﹐依然話墮。拈卻是非﹐二俱有過。畢竟是誰﹖雪壓梅花肥﹐風吹明月破。

斯人面目畫難全﹐縱有十分也枉然。怎似渾圇活打殺﹐免教污卻一張箋。﹝天髻禪徳請﹞

潦倒疏狂不自禁﹐白雲流水共談心。生平面目難描畫﹐認著依然又隔岑。

蕭疏人笑爾樗形﹐巧設施爲總不能。對客慚無三寸舌﹐酬機惟有一條藤。俗不俗﹐僧不僧﹐个樣如何續祖燈﹖折箸慣將攪大海﹐北冥浪激看飛鵬。﹝北冥西堂請﹞

者个褦襶子﹐從來沒正經。衲僧眼裏著楔﹐佛魔腦後抽釘。或謂是凡﹐睹之叵測﹔或云是聖﹐呼之不靈﹐不若以火燒卻。咦﹗且莫孤負丹靑。﹝靈枝知客請﹞

个樣矮頭陀﹐看來眞好笑。毗尼渾不持﹐佛法安通竅﹖供養他圖个甚麼﹖死蝦蟆捏出尿。﹝大休靜主請﹞

者漢生來骨董﹐佛祖見也毛聳。獨許紫谷參頭﹐描得半邊鼻孔。﹝紫谷參頭請﹞

僧不僧兮俗不俗﹐婆娑短髮齊眉目。盡情滅卻洞山宗﹐疑殺諸方老賊禿。﹝韞之知藏請﹞

者漢無端﹐忒煞奇特。座敷靑蓮﹐身裹緋疊。若謂是震旦之僧﹐卻又似西番之客。翻覆細看來﹐我也識你不得。呵呵呵﹐咄咄咄﹐不如付與子西堂﹐一任逢人去花擘。﹝子庵西堂請﹞

壘垂鼻孔﹐擁聳昂肩。福薄如紙﹐心髙似天。其爲人也落落魄魄﹐其作事也癡癡顚顚。喚回石女兮暗穿玉綫﹐策起泥牛兮曉耕秋煙。欲知个漢行藏處﹐端的還須問雪田。﹝雪田禪人請﹞

凡百莽鹵﹐眞杜拗禪。截兔角而爲杖﹐搓龜毛而作鞭。戒徳了無毫髮﹐罪過髙似華巓。時聞書記不嫌醜﹐描得形容壁上懸。﹝時聞書記請﹞

壘壘堆堆﹐骨骨董董。奪罔象之珠﹐絕老胡之種。拶得秤錘汗流﹐逼教石女毛聳。且道是阿誰﹖此乃南陽谷老師的面孔。﹝杲目靜主請﹞

打雨敲風﹐多瞋少喜。虛空畫眉﹐缽盂安耳。咄﹗似者般杜拗阿師誰不識你﹖

鬖鬖﹐瀟瀟灑灑。或時走電驅雷﹐或時妝聾作啞。祇將个粗棒熱拳﹐便喚做慈悲喜捨。恁麼爲人﹐報恩者寡。欲知渠是誰﹖端的問柴也。﹝柴也後堂請﹞

髼髼松松﹐落落魄魄。幼少叢林﹐長復失學。教無舌人解唱兮響遏風雲﹐使無手者行拳兮掀翻海嶽。愛截麒麟之角兮扶弱抑彊﹐慣拔鸞鳳之毛兮解黏去縛。似者般漢﹐只好打煞活埋﹐又那堪焚香描邈﹖莫﹐莫﹗且畱與雲水方來持將去﹐一任他江南塞北天下人貶剝。

﹝白雪智吟備資敬刻

百老和尙語錄第十八卷

﹞

百愚斯禪師語錄卷第十八嘉興大藏經百愚禪師語錄

百愚斯禪師語錄卷第十九

住國山善權寺嗣法門人智操住京兆薦福寺嗣法門人智覺編次

書復

復汝允肅總戎

前接芳函﹐「有一念未絕﹐到處紏纏云云」﹐何其智哉﹖嗟乎﹗世出世間實不越此一念。不識此一念﹐未免被功名聲色之所蠱惑。達此一念﹐則功名聲色皆如夢幻不實。旣知不實﹐則萬機普赴而不撓其神﹐眾音交響而不亂其聽﹐五色互眩而不混其觀。所謂隨順世緣無掛礙﹐涅槃生死等空花是也。誠能如是﹐何紏纏之有哉﹖

復趙完之禦史

屢見佳作﹐言髙意深。若是本分一著子﹐實未夢見在。昔佛印與東坡書云「子瞻胸中有萬卷書﹐筆下無一點塵。柰何腳跟下事黑漫漫地﹖」今觀足下﹐何以異此﹖亟將平日所習學的束作一團﹐拋向吳淞江裏﹐如棄敝屣﹐更莫回顧﹐單單看个本命元辰落處。儻一旦豁然﹐則又吾法門一龐老也。

復方坦庵學士

禪不在於坐化超脫﹐若以坐化超脫爲禪﹐非禪也﹔道不在於畱形住世﹐若以畱形住世爲道﹐非道也。昔九峯不肯首座﹐黃龍痛叱純陽﹐良有深意﹐豈止坐化超脫﹑畱形住世而已哉﹖愚見如是﹐髙明詳之。

與楊靜山太史

聞居士有慷慨志﹐眞火宅中蓮花也。不見昔崔趙公問欽國師曰「弟子欲出家得否﹖」曰「出家乃大丈夫事﹐非將相之所能爲。」公於是有省。者裏著得隻眼﹐看他是何道理﹖儻或豁然覷破﹐非惟親見國師﹐亦與趙公把臂共行。脫或未然﹐更有偈作个注腳﹕修行豈必著緇衣﹖惟要明心透祖機。昔日龐公曾戴發﹐傳燈千載許同歸。

與靑龍兩序

山僧自甲申蒙眾檀逗畱掛瓢﹐迨今十有五年矣。𨿽不能廣辟大剎﹑光耀法門﹐然而遠近檀護已知歸向三寶﹐此第一勝事。次﹐則大殿𨿽未竣﹐亦稍可觀。其三﹐寒座元爲人眞率梗直﹑見識超卓﹐可作二代主人﹐代山僧說法也。縱佛祖出世﹐不過化人向善﹐紹續慧命。今也信心已熟﹐叢林得人﹐可謂能事畢矣。昨山僧曾受佛日之請﹐不可腳踏兩船﹐遺笑諸方。冀兩序送首座入方丈﹐如渠不允﹐須善調理﹐方丈不可一日無主。至囑﹐至囑。

與靑溪眾檀護

山僧出雲門﹐本欲抵靑龍與諸公笑談一上﹐不期虎林檀護邀住佛日﹐直得應允。今隆福盡付寒座元掌管﹐祈送入方丈。𨿽佛祖出世﹐不過爲法求人。山僧旣有首座﹐靑龍一派始不斷絕﹐亦見護法之心始終不異矣。

與靑龍寒松操長老

初七接來書云﹐收成略勝去歲﹐國稅納已過半。復閱新刻語錄﹐山僧不禁蹈舞﹐居然一佛出世矣﹗兼之靑龍一片荒地﹐曩承遠近檀護及前執事人一腔血汗所成﹐幸爾大眾有依﹐叢林有托﹐山僧縱老死丘壑﹐復何憾焉﹖吾子旣踞座披衣﹐爲一方知識﹐必也匡時挽獘﹐體從上佛祖之淳風﹐以眾心爲心﹐以眾耳爲耳﹐以眾目爲目。夫以眾心爲心者﹐其量普而無物不容﹔眾耳爲耳者其﹐聽聰而好惡之聲無不辯﹔眾目爲目者﹐其明遠而秋毫之末可察。是以﹐大海不擇細流﹐泰山不讓土壤。世出世間﹐其理一也。凡接待衲子﹐惟以本分鉗錘﹐使彼透脫生死。機無大小﹐施之以平等法門。叢林之興可卜﹐佛祖慧命可繼。爲知識者﹐能事畢矣。

又

自維揚返荊溪﹐半年以來﹐身如破車﹑腳似飛蓬﹐曾無片晷之暇﹐柰何﹗柰何﹗昨見來書云﹕歲有丰色﹐眾有和聲﹐國稅﹑叢林亦有內托﹑外護﹐山僧不勝慶慰﹐乃子福徳所致﹐亦叢林厚幸﹐復何他慮焉﹖至於進退之節﹑分憂之勞﹐此太早計生。然靑龍一坐具地﹐已曾兩度鳴鼓上堂﹐人天眾前分付與子﹐並無年月期限之說﹐亦非衙署傳捨之所﹐何乃妄生許多葛藤﹖山僧獨慮普同塔及重興隆福碑﹐賴子協力爲我圖成。待山僧死後﹐不用作供﹐亦不必下語。以此二事酬恩足矣﹗外和偈曰﹕聞說昔人曾有言﹐養兒多爲啟家門。須知不奉原非輔﹐古道無如慧命存。

又

前六月與子書中甚是明白﹐毫無隱匿﹐何故徒勞跋涉﹐枉廢人力﹖子旣擔當佛祖重任﹐升座說法開示後來﹐可謂人天師範矣﹗夫爲人天師範者﹐人莫行而行之﹐人莫忍而忍之﹐人難能而能之﹐惟慧命爲念﹐弘道是懷﹐以至功流百世﹐名垂不朽。雪後始知松柏操﹐此之謂歟。今靑龍𨿽不大備﹐足蔽風雨﹔遠近檀護皆知向佛﹐亦可化度﹔地僻景幽﹐盡可行道。欲捨此而他往﹐我不知子是何意也﹖不及盡言﹐惟子勉之。

又

靑龍一剎﹐悉屬檀護脂膏所爲﹐與山僧何預焉﹖況山僧於人天眾前兩次委付與你﹐無不知者﹐故爾放浪煙霞﹐息影巖壑﹐以待殘喘而已。且維揚﹑荊溪二處﹐葛藤尙未剖斷﹐何暇復顧慮於靑龍哉﹖今而後﹐更以瑣末事煩亂山僧者﹐作不孝論。至囑至囑。

與靑龍眾護法

竊惟邇來佛法澆薄﹐無甚今日﹗每見拖筇曳裾﹑苞苴投刺﹑交結權勢﹐靡所不至﹗惟圖門庭熱鬧﹐不顧取笑﹐傍觀滔滔皆是。若欲匡時援溺﹑易風移俗﹑求其一二者﹐又烏可得﹖興念及此﹐未嘗不疾首蹙額者也。近有人從靑龍來﹐謂新方丈杜門不出﹑一味髙尙﹐弗憂門庭冷落﹑法堂艸深﹐較之諸方新出世者﹐可謂劣矣。山野謂﹐果如是﹐則古風稍挽﹑涇渭可分﹐何患叢林不興﹑祖道不振﹖古云「作家自有通人愛」﹐是也。𨿽新方丈不諳時務﹐抑且尙在老誠﹐比前之拖筇曳裾者﹐不可槪而目之。未審何日枉駕邗關﹖懸榻以待。

與汝允肅總戎

別後瞬息四月矣﹐光陰逼人若是。竊惟今時不爲功名祿位所絆﹑知進退者﹐能有幾人﹖惟足下。抽身於金紫叢中﹐撒手於麒麟閣外﹐可謂名成身退﹐古來明哲何以過是﹖山野前見足下國事紛紜﹐頗似忘情吾道﹐邇來知有精進心﹐故以本分事相告。欲明此事﹐愼勿外求﹐只將一个本來面目話頭孜孜矻矻﹐頓在目前﹐不可須臾放過。正如疇昔統領百萬雄兵援抱對壘﹐必以勝敵爲主﹐稍有一毫畏縮﹐則爲敗將矣。誠能勇猛無懈﹐於不知不覺處豁然﹐地一聲﹐徹見自家本來面目﹐始知不動干戈而恆沙國土一時歸降。所云克己復禮﹑天下歸仁是也。勉旃。

與大休禪人

掩關一事﹐上古未聞。後因居曲錄木者苦於應酬﹐故設一關﹐絕攀緣﹐免迎送。是以﹐遠公不過虎溪﹐汾陽不逾閫閾﹐非孟八郎淘汰知見漁獵學問之所爲也。今人往往不達其意﹐輒爲效顰﹐封鎖一室﹐端坐其中﹐見地無所決擇﹐道力無因進益﹐雌黃莫辧﹐菽麥不分﹐但有幾个齋公道婆送供禮拜﹐便生歡喜。此乃虛消信施﹐何益之有﹖果欲琢磨知見﹐勿得離師左右﹐殷殷懇懇﹐朝咨暮問﹐得臻堂奧﹐始成一家兒孫。不然﹐縱有所得﹐終成杜撰﹐決非法門種艸也。思之﹐審之。

復吳淞沈鎭臺

來論云「在帆影馬蹄中做工夫﹐當如何下手﹖」貧衲已酬之。上堂語中「向刀刃上走馬﹐虛空裏行船」﹐若從者裏具得隻眼﹐一任橫拈倒弄﹐無處不是本地風光。如或未然﹐且向十二時中﹐無論忙閒﹑動靜﹐「我者本命元辰﹐畢竟落在甚處﹖」至於工夫成片﹐忽然撞破本來消息﹐自有一段眞受用處也。謹復。

辭太平庵監院

去歲臘底﹐不敢固卻眾命﹐暫領春制﹐今欲一擔交出。竊惟螳臂﹐大難承命統。祈上座與眾檀護再議﹐須延道全徳備﹑有力者主之。非獨寶剎中興﹐亦可作婁江萬世之津梁矣。原諒是荷。

復越州眾護法

衲近辭弁峯﹐歸憩隆福﹐志圖釣明月於龍江﹐攬淸風於鶴渚﹐一味守拙過活﹐何期鼎翰遙頒﹐招主能仁﹖開函捧讀﹐詞意殷殷﹐非乘夙願來者﹐何能若是﹖只得暫領一期﹐聊應眾誠。若據本分一著﹐卽貴境奇巒佳水﹑修竹茂林早已漏泄了也﹗豈待貧衲饒舌﹐然後爲說法哉﹖

雜著

一花現瑞賦﹝有序﹞

甲午夏偶閱《傳燈》﹐凡於中有關乎統系者﹐輒撮其機緣語句﹐筆而綜之。始於釋迦拈花﹐卒至弁山瑞老人﹐故題曰「一花現瑞」。𨿽文采不足﹐而吾家歷代淵源灼如親炙矣。

嘉稱眼藏﹐極號妙心。橫目前而莫睹﹐處劫外而恆今。無修無證﹐任去來而弗變﹔非愚非智﹐隨運用而不禁。自爾﹐目眴靑蓮﹐頤開金色。權小覿面而生疑﹐人天對揚而罔測。竺幹四七授受而法記西東﹐震旦二三相承而道望南北。於是曹水分流﹐靑原拔萃。紫荊茂而參天﹐米價騰而徧地。書信不通﹐鈯斧密記。石頭路滑﹐竿木而隨身莫支﹔藥嶠風髙﹐特牛而生子迥異。奩開寶鑑﹐活弄金毛。吼時則山嶽俱震﹐照處則狐魅難逃。故知五位權分﹐語脈渾無滲漏﹔一音大闡﹐宮商不犯纖毫。詢名探語﹐問水盤桓。明月湖畔拋筌而夜擒玉兔﹐鳳棲嶺頭撒网而日打金鸞。多子塔前機契同安之志﹐白鹿松古浪驚益水之寒。遂乃秦鏡重懸﹐太陽洞照。烏雞帶雪而髙飛﹐石馬回途而復妙。靑鷹托夢而先徵﹐皮履手書而遠紹。焰裏芙蓉﹐湖心燦爛。了無寵辱之驚﹐復何榮枯之變﹖鐵鳳叫而天欲明﹐木雞啼而夜將半。希辯云興﹐百問瓶瀉。電光影裏而煆煉玄徒﹐裂石聲中而鉗錘作者。欲驗阿魏之眞﹐細勘黃金之假。寶明續焰﹐奕世流芳。古鏡臺前﹐萬象臨而互照﹔寒梅雪裏﹐千枝並而交輝。超宗異目兮堪爲種艸﹐齊眉共躅兮切忌承當。雪巖凜冽﹐邃洞嶙峋。拈初秋艸﹐賽臘月之菡萏﹔奪乾矢橛﹐餌透网之金鱗。寒宵正昶﹐日午移輪。一株向榮﹐萬卉增秀。垂呂望之鉤兮釣盡江湖﹐展成湯之网兮搜空宇宙。綸音降而霧湧霞蒸﹐聖駕臨而龍驤虎驟。是以﹐少室一枝﹐乳峯千古。聲聞紫垣﹐名動海宇。語不帶玄﹐汀鷺而飛回荻花﹔機須轉位﹐漁歌而驚起沙渚。其寂也恆靈﹐其動也安泰。當面拈出﹐纖毫不涉。覿體相呈﹐妙協兼帶。返本還源﹐遇緣無礙。風送泉聲而夜來枕邊﹐月移花影而曉到窗外。大巧若拙﹐玄羹不膾。作禹門之砥柱﹐爲嵩嶽之鑪韛。炎日與霜花亂飛﹐淸風共明月常在。髙懸藻鏡﹐廓徹心源。力田給眾﹐披蓑自耘。腸斷秋風而擊柝﹐目窺夜月而消魂。或嵩陽鐘秀﹐金店茂族。松庭鍼契而芥投﹐少室香飄而果熟。撒手威音﹐流澤周蜀。或睹秦槐而得旨﹐或覽《傳燈》而明妙﹐或載月舟而入廛﹐或朗宗鏡而普耀。復有爲佛祖師﹐作乾坤則。龜毛拂而涼飆生﹐兔角杖而明月出。彩鳳翺翔﹐鐵牛奔咋。更乃大覺興慈﹐淸涼示現。窮性相而知非﹐究緣生而了幻。驅木偶﹐提化外之機﹔遣石女﹐弄無鍼之綫。雲門大啟﹐石傘髙撐。駕航舌倒﹐懸瓴而宗說兼到﹔舒岸眉開﹐河目而權實並行。喑復語﹐瞽重明﹔病得瘥﹐聵者聽。仁慈煦蔚﹐徳沛云礽。靈鷲之眞風因玆再扇﹐新丰之古調賴是重賡。幸而桐溪產瑞﹐弁嶽增輝。列君臣而野幹碎膽﹐論偏正而罔象失威。九坐道場兮輪蹄輻輳﹐十處說法兮雷電紛飛。變荊榛而俄成寶所﹐化瓦礫而頃作珠璣。所以﹐二千餘年﹐六十五世﹔葉葉聯芳﹐花花並蒂。虛空爛而彌新﹐天地朽而不墜。偉哉﹗不可言思。確乎﹗盡未來際。

募造佛像疏

夫法身無爲﹐不墮諸數﹐豈云三十二相﹐然後爲佛﹖盍緣眾生迷於聲色﹐汩於輪回﹔外逐妄境﹐內惑眞性。自無量劫來﹐人人有尊天眞古佛﹐久被塵埋故。我世尊爲三界師﹐作四生父﹐興慈運悲﹐拯焚援溺﹐向無身中現身﹐無法處說法。正如春風甘雨﹐萬卉得之無不發生。故曰「物無虛應﹐應必有由。」玆某上座發心募造香像﹐請歸嵩山﹐欲使人禮其相而契無相之法身﹐瞻其形而獲無形之妙用﹐不假修證﹐始知本來是佛。如斯福徳﹐烏可爲諭。請諸大檀幸勿錯過。

募禮大悲懺

原夫悲心溥運﹐慈力廣周。拯羣迷而登彼岸﹐緣起無緣﹔攜弱喪而達方舟﹐化超大化。塵塵獨映﹐若涼月影散千溪﹔剎剎斯彰﹐猶摩尼光騰五色。實菩提最上之經﹐乃圓通第一之門。玆啟敝寺欲建普門道場﹐頂禮大悲懺法。謹告大檀﹐遞結殊勛。一香一華﹐總是莊嚴自家之佛土﹔一幡一盍﹐無非顯露本地之風光。聲聲則古佛現身﹐念念則大悲出世。期滿三七之限﹐果克僧祇之功。以及法界有情﹐共遊薩婆若海。普令河沙含識﹐同入陀羅尼門。

化知浴

安禪結制﹐列聖規繩。選佛開鑪﹐後賢模範。徹證惟憑於自肯﹐助道須賴於檀門。玆啟大能仁寺﹐晉時古剎﹐近代名藍﹐乃人天際會之場﹐實龍象交參之地。克復日淺﹐故爾一室屢空﹐啟構工繁﹐盍緣四事莫辦。於是﹐某禪徳發爲眾心﹐肩知浴職﹐登門踵戶而徧叩知音﹐冒雨衝風而懇祈長者。惟冀掀翻無盡藏﹐同結良緣﹔運出自家珍﹐共成勝舉。了明大事﹐只消一个衲僧﹔忽悟水因﹐豈羨十六開士﹖無垢之家風再振﹐古靈之公案重新。功徳難思﹐筆舌莫罄矣。

環翠庵募修造

苕溪之南﹐去治二十里﹐雲林藻岸﹐煙水浮空。俯而臨之﹐若萬頃玻璃。昔人所稱冰壺鮫室﹐寧是過乎﹖中有庵﹐名「環翠」﹐椽不盈三十根﹐地不過一丸許﹐盍是允賢上座所建﹐經營再歲﹐未獲落成。予過其處﹐乞一言爲引﹐予曰「圖難於其易﹐圖大於其細。會必有如顧虎頭之金粟﹐引四方投錢爭施者矣。豈待予以因果福利爲嘵嘵哉﹖」

募建靜室小引

古吳興﹐舊稱爲山水窟﹐而棲賢南山塢尢爲最佳。古澗潺湲﹐奇峯嵂崒﹔瑯玕百畝﹐煙霞滿阿﹐誠爲髙人卓錫地。然久蔽榛萃﹐識者頗稀。玆世奇禪徳﹐來自鼓山﹐艸鞋半天下而欲棲心於此﹐可謂名山待人﹐信不誣矣﹗昨過弁峯﹐爲述其勝﹐因乞餘言﹐爲縛茅計﹐予謂﹕「旣有其地﹐必有其人﹔旣有其人﹐必有檀越。於一莖艸上現出玉殿琳宮﹐況十笏茅齋﹖何慮不指日而成就哉﹖」

化知殿

夫眞淨界內不假纖塵﹐莊嚴海中奚棄一法﹖是以﹐大聖因地﹐布發掩泥而爲供養﹐焚身煉臂而作光明。盍功不浪施﹐良有以也。玆某禪徳爲眾發心﹐職任知殿﹐謹募香燭幡華種種供具。𨿽曰衲子﹐行門必賴檀那克就。打開帑鑰﹐從教个个毛孔齊現金色如來﹔速破慳封﹐直使人人頂門放出然燈古佛。如此奇緣﹐甚於搶寶。利益無量﹐請著芳名。

化知浴

若耶溪畔﹐久號禪林﹔玉笥峯前﹐代稱法窟。頭角以之而蹴蹋﹐雲濤以之而奔流。所以﹐鑄聖鎔凡﹐必然開鑪設浴。惟冀大家樂助﹐何憂獨力難成﹖拈起玄沙荔枝﹐觸破衲僧鼻孔﹔掇來洞山果子﹐塞卻禪者咽喉。寶壽姜﹐滋味惡辣﹔雲門餅﹐式樣新鮮。若也塵不染塵﹐揩背則重逢古佛﹔水不洗水﹐脫衣則入水見長人。特啟髙明﹐速道一語。

化禪帳

枯木堂前﹐家聲自異﹔長連牀上﹐活計偏殊。紙帳梅花﹐霜風揉而易碎﹔鶉衣荷衲﹐煙雨妒而難禁。窮禪和一囊徹底﹐破落戶寸縷無存。𨿽則麈尾頻揮﹐怎柰豹腳尢甚﹖聊藉管城子之饒舌﹐全仗毗耶老之神通。直使文彩縱橫而機絲不犯﹐任從寒炎代謝而密室誰知﹖夜半輕垂﹐寂寂深潛渾不露﹔天明捲起﹐堂堂現出本來人。此非小緣﹐幸望慷慨。

化施茶

紫雲堆裏﹐味得春先﹔兔毫盞中﹐香浮北苑。昏魔聞之而遠退﹐熱惱觸之而淸涼。信手傾來﹐曷用望梅止渴﹔滿盤托出﹐不須鑿井求源。廣開甘露之門﹐普濟塵勞之眾。仰冀大檀﹐成此勝舉。

化齋僧田

聖賢家券﹐若个無名﹖佛祖田園﹐阿誰少分﹖威音那畔﹐何自何他﹖今世門頭﹐立疆立界。欲得現成受用﹐須憑本分生涯。百丈始興﹐展兩手而敷揚大義﹔仰山再起﹐插一鍬而遠播宗風。苟非其人﹐於此中依然蹉過﹔若是个漢﹐到者裏自肯承當。

化修大殿

隆福禪寺﹐乃性空妙普禪師樂道之地也﹐羣流帶繞﹐九峯奔拱﹐龍蟠鶴翔﹐風景超然﹐創始於唐﹐再興於宋﹐距今千有餘齡。風雨淋漓﹐荒蓁霾翳﹐紺宇梵像﹐久已隳頹。予自戊子春退謝昭慶﹐歸憩靑龍﹐意圖結茅﹐作容膝計。不期方來﹐彌眾皆是爲道納子﹐竊慮安禪無所。好事者請營殿宇﹐恢廓云廚﹐予曰「昔楊岐不事丰屋﹐務要人道眼明白﹐腳跟穩當﹐何暇修爲﹖吾不欲幹人﹐且止僉。」曰「不然。楊岐𨿽有『乍住屋壁疏』之句﹐非無棲身掛囊之所。柰靑龍上無片瓦﹐下無卓錐﹐胡以敷具集眾﹖今幸熙世之時﹐正檀那植福之際。如願鼎新﹐一旦輪奐﹐俾法輪再轉於末運﹐佛日重耀於中天﹐利益莫大﹗」予曰「汝旣爾爾﹐吾復何言﹖」因乞數語爲引。謹敍顚末﹐告諸長者。

化知浴

法輪轉處﹐惟憑龍象以交參﹔鑪韛開時﹐一任風雲而際會。𨿽則三常不足﹐要須回事堪周。是故﹐耆婆施方﹐只欲人通身慶快﹔無垢設浴﹐令者漢徹體宣明。悅老炭﹐趙老茶﹐孰知端的﹖鄭州梨﹐靑州棗﹐自有來由。一香一花﹐總是个中妙用﹔一塵一芥﹐無非格外神通。打開昔日之慳囊共爲佛事﹐運出自己家寶同結奇緣。覿面相呈﹐幸無錯過。

化重建隆福寺木料

竊聞賢於插艸﹐建梵剎於當時﹔須達布金﹐樹法幢於頃爾。𨿽曰興衰有數﹐要且克復由人。玆者靑龍隆福古寺﹐實爲積代選佛之場﹐亦爲歷朝祝釐之地。浮屠聳峙﹐層閣崔巍。簾控九峯﹐靑遠挹雲間秀色﹔座聯三泖﹐碧時聆月下漁歌。海眾髙流﹐或因聲而入道﹔騷人俠士﹐抑撫景以抽思。第緣目邁月徵﹐觸目殿臺圮坼。遂乃星移物換﹐滿堂風雨飄搖。苔蘚侵而門封蛛网﹐煙塵妒而像壘燕泥。梵音竟日寂寥﹐祖意論年狼藉。檀越聞者﹐無不寒心﹔苾芻見之﹐安能袖手﹖於是特持短疏﹐躡峻嶺而鳩材﹔徧告諸公﹐乘危波而化木。長者梁﹐矮者柱﹐惟憑繩墨施工﹔鉅爲棟﹐細爲椽﹐一任斧斤運用。異時功備﹐共瞻華藏之殊﹔他日果圓﹐齊睹祗桓之勝。福徳利益﹐諒必熟聞。依正莊嚴﹐奚敢重舉﹖

化造安閒堂並藥石

古立叢林﹐爲老病﹐設尊耆年而憐疾苦也。彼少壯者﹐一缽千家﹐孤云萬里﹐奚足爲慮﹖惟玆摧殘朽質﹐舉目無親﹐尪羸病軀﹐方外誰顧﹖第今諸方所重﹐無非英雋茂齡。其老病人﹐罕預其數。每觀是輩﹐不勝太息。𨿽萌斯願﹐未遂其志。今某發念﹐欲募僧捨藥餌﹐俾老者安﹐病者瘥﹐各辦於道﹐故曰「安閒堂」也。惟冀上體釋迦看病之囑﹐遠追先王養老之仁。如斯勝利﹐曷可道哉﹖

化大殿

古佛堂﹐塵塵透露﹔空王殿﹐物物全彰。𨿽云「本自圓成」﹐奚礙隨緣建立﹖有爲必藉無爲而顯﹐道諦惟憑世諦而周。肯來直下承當﹐自是一肩擔荷。豎瓊樓於莖艸﹐均瞻个裏慈尊﹔現寶剎於毫端﹐共步人間兜率。可謂自他俱利﹐福慧兩嚴。

化麥

深耕淺種﹐久蒙雨露之滋﹔朝耨夕鋤﹐屢受風霜之苦。玆乃時至﹐登場始獲功成就廩。雲門胡餅﹐全憑个裏得來﹔觀音饅首﹐惟向此中拈出。隨緣隨分﹐勿拘指撮非量﹔奚少奚多﹐那論驢馱車載﹖欲冀無漏因果﹐快植第一福田。

化修月塘寺偈

有漏卽無漏﹐有相名實相。萬行六度先﹐檀波最第一。憶昔插標者﹐布金復有誰﹖羨玆不昧人﹐千古成希覯。施者無所施﹐受者亦復爾。施受二俱空﹐空亦不住空。但能果如是﹐究竟號堅固。世界虛空盡﹐無住功不朽。

化結制齋

選佛場開﹐雲水畢集。楗槌欲鳴﹐惟憑檀力。大家堪笑老金牛﹐飯桶堂前舞不及。

化禪帳

剎古荒涼久﹐禪房艸色深。席穿敷藹具﹐幔破臥松陰。吹面風難避﹐嚙膚蚋易侵。長連牀上事﹐今特報知音。

化大殿

古殿摧頹艸木封﹐鰲椽鴛瓦半飛空。惟祈四眾同舒手﹐扶起當年舊祖風。

化裝佛

丹霞鑪內曾燒卻﹐靈瑞庵中欲復新。若是仙陀言外委﹐一莖艸上現金身。

化米

弁山深處古龍華﹐鉗聖錘凡爲活計。𨿽然四事且隨緣﹐缽盂難免濕兩次。廬陵端的復誰曉﹐舉似檀那勿外討。慳囊打破始方親﹐粒粒盡成無價寶。

化茶

入門一句有誰諳﹐不似諸方亂指南。到口始知滋味別﹐趙州公案勿勞參。

化姜

生成辣性類難儔﹐端的由來出漢州。喫著通身流白汗﹐功成不讓死貓頭。

化蘿卜

趙州曾道鎭州有﹐借問檀那會也否﹖钁底翻身活鱍機﹐拈來塞破虛空口。

化衣單

昔年堪笑老疏山﹐千里迢迢賣布單。後代兒孫貧徹骨﹐冬來無物可遮寒。

化碗

陶家輪上功成﹐大冶鑪中行滿。文殊覿面相呈﹐善權豈可省簡﹖知音不必沈吟﹐咦﹐且道是甚麼碗﹖

化知浴

一番澡垢一番新﹐脫體無依不染塵。告與知音言外薦﹐何須入水見長人﹖

化禮大悲懺

法筵珠网影玲瓏﹐勝會奇緣不易逢。一禮一瞻鎔宿業﹐一聲一號悟圓通。云幢靄靄騰香霧﹐花雨紛紛散曉風。以及見聞隨喜者﹐河沙福利算難窮。

齋單引

無底缽﹐無手人能擎﹔無米飯﹐無口人能喫。易牙莫辯﹐純陀罔知。直得人人沾天廚之供﹐个个飽法喜之味。不須向外馳求﹐惟憑此中拈出。畢竟是何意旨﹖金牛道底。

職事單引

夫叢林之創﹐盍爲接物利生設也。從上諸祖﹐莫不隱勝現劣﹐用攝同事。或負舂挨磨而傳心﹐或執爨樵薪而得旨。戮力匡勷﹐互揚法化。如是﹐則弄瓦搬磚﹐步步登文殊之智地﹔擔柴運水﹐頭頭入普賢之行門。福慧二嚴﹐自他俱利。作龜鑑於斯時﹐垂準繩於後世﹐庶叢林永永不朁矣。

退弁山囑托兩序略規

國家之有法度﹐叢林之有淸規﹐所以警無良一眾心也。無法度﹐何以治民﹖無淸規﹐難以肅眾。是二者不可一日而缺也。山僧前允檀護請﹐主華林迄今三年﹐慚無寸補﹐宜退玆位﹐以選有徳者尸之。然主人𨿽有新舊之殊規繩豈以進退而弛凡大小執事不得乘山僧退院妄生釁端擅自行事儻有過犯著知眾鳴鼓公議量其輕重而與罰如姦頑梗法不服卽行燒衣擯出庶使淸規不亂大眾安心待新堂頭入院後卽將常住帳目文契交割分明山場田地界至踏勘淸楚以便後人照管或欲他往須預前三日告別然後起行各盡乃職以答佛恩若不遵行非佛弟子。

﹝源朗道昌然貴

寂秀從徳備資敬刻

百老和尙語錄第十九卷

﹞

百愚斯禪師語錄卷第十九嘉興大藏經百愚禪師語錄

百愚斯禪師語錄卷第二十

住國山善權寺嗣法門人智操住京兆薦福寺嗣法門人智覺編次

佛事

掛鐘板佛祖家風迥出權衡之外人天號令全憑掌握之中有時動地震山搖有時靜海晏河淸只如不動不靜如何施設擊鐘板云恆爲選佛場中主个个心空及第歸。

掛鐘板叢林矩矱列聖規模狂象以之而牢籠獰龍以之而關鎖一動一靜佛祖莫知一放一收人天罔測今掛隆福堂中又作麼生一擊當陽全正令十方聞處悟圓通。

埽雲門湛祖塔昔年未睹師翁面今日歸來無可酬自恨一身貧徹骨聊將矢橛當珍饈是以二十年前祖禰不了殃及兒孫二十年後兒孫不了殃及祖禰到者裏悲歡莫辧恩怨難分只得撮土爲香以笑作哭且道師翁今日還來受供也無陋巷不騎金色馬回途卻著破藍衫。

埽雲門湛祖塔松竹森森煙雲疊疊山色亦非淸淨身溪聲不是廣長舌旣然離卻聲色大眾又向甚麼處見先師翁面貌拈香雲一片栴檀海底焚金雞啄碎珊瑚月。

埽弁山瑞老和尙塔臨風回憶昔年事幾度親遭喪膽魂絕後蘇來空懊惱恩冤數載未曾分今日此舉且道是雪冤耶報恩耶良久云珊瑚枕上兩行淚半是思君半恨君。

開山瑞老和尙忌日環目雲山無非先師面孔穿林溪澗總是老婆心腸去世九載而爲人愈切不覺至今而觸處難忘大眾且道難忘个甚麼拈香雲不敢逢人輕舉似年年此日一鑪香。

埽久默和尙塔昔年相識不相見今日相見不相識六年心事有誰知無縫塔前露消息且道是甚麼消息滿山松柏影蒼蒼盡是吾兄親手植。

久默和尙十周而瘦豈無茶飯致鬢霜還有法門愁古風行得些兒去不愜時人意也休大眾此是先兄久和尙十年前爲人的面目脫或未見更爲指出拈香雲芍藥花開菩薩面棕櫚葉長夜叉頭。

埽龍山和尙塔稜層石塔蘚苔肥夜雨和煙度翠微欲識龍山眞面目落花流水兩依依。

衍慶石鼓和尙訃至忽爾黑風翻海岸吹折華林一枝榦人天失怙痛無依叵耐中流砥柱斷珍重諸人緊著鞭光陰莫把等閒玩瞥然地一聲時大事分明須了辦薦不薦剔起眉毛仔細看大眾還知衍慶和尙落處麼兩岸蘆花展舊容一湖秋水澄新練。

疏庵和尙木主入祖堂雲散銀河靜秋髙玉露多一輪淮地月光透鑑河波惟疏庵和尙法門砥柱祖苑光幢始喫跌於萬竹林中披褐懷玉匿迹同塵或舒光發焰叱電驅雷後結果於七峯寺裏桂子飄香於雪谷玉兔藏影於冰盤𨿽然只如轉功就位又作麼生公孫父子團圞坐共笑優曇徧地開。

次賢法主封龕松濤落落夜寒而木馬嘶風山色沈沈天曉而泥牛耕月捲舒不落朕兆來去那覓行蹤惟次賢法主講肆義虎法苑神駒落拓無羈掀翻良遂翁之鼻孔瀟疏自適拈卻太原孚之鼓聲方期慧日長懸何意慈音遽寂所謂樹髙千丈葉落歸根今而後大眾又向甚處相見竹依依云靄靄落花流水曾無礙獨坐長吟修雅歌夜深明月來窗外入塔細而無內大而無外撥之不開搏不成塊皎月無以諭其明冰霜難以同其類此是法主半世淸操磨而不燐一具黃金骨到此也不得寶惜直須盡情放下始得入骨云無影林中隨放曠夜深長嘯月明前。

蘭山葦渡大師訃至前月曾將今月期我來不意君先往𨿽云來往任翛然特地令人生渴仰休渴仰絕思想一團明月上花梢明暗雙雙誰共賞葦渡大師來也大眾見麼以手捶胸云蒼天蒼天嗚呼尙饗。

深山嘯云和尙訃至指靈位云此是我嘯云和尙把斷要津不通凡聖最後爲人一著子今日當陽露布了也儻不見不知再與注破智燈沈法棟折人天哀慕波旬悅如來慧命若懸絲只要諸人親了徹徹未徹春林夜夜子規啼淚染山花徧地血。

金仙蕃光和尙訃至祖庭秋晚雁影空沈末運澆漓花梢月沒苦海茫茫兮孰作濟川之舟長夜冥冥兮若爲光明之燭獅虫交互而相食野幹晝行而躑躅實法門之不祥乃蒼生之薄福猗歟哀哉君何遽逝誰息我黥誰補我劓山川爲之攺容艸木爲之流涕幸有肖子克紹箕裘頭角森森而拔萃羽翼濟濟而絕儔夫旣如是吾復何憂聊設蘋藻以代珍饈大眾且道伊還肯納受也未石湖三月鶯花市滿載笙歌逐水流木主安位日出連山天曉陰晦月圓當戶夜半正明祇如不居正偏迥超明暗的人來如何安置佛祖位中畱不住紫羅帳裏且盤桓。

淸一徹禪師封龕霧鎖千峯暗天空斗柄垂三更月落後霜冷雁聲悲惟我淸一法侄一生鯁潔半世髙韜惟期匿迹藏形不欲舒光耀彩遠追杉庵之遺烈實有煨芋之餘香目視雲霄佛祖推之不出因行掉臂人天挽之難回越山增淒慘之色耶水添哽咽之聲𨿽然更有末梢爲人一句又作麼生夜半曦輪當戶照珠簾倒掛影玲瓏入塔影疊疊兮非昔非今碧重重兮無成無壞星月繞兮經千古而彌新煙霞生兮歷百劫而常在此是我徹侄最後爲人處今日全身獨露大眾見麼掩塔云梅梢月上恰三更嶺外風生號萬籟。

道和穆禪師設供云寒山蹙額凍斷溪聲咽夜靜老猿啼令人添慘切兄弟們瞥未瞥正是魔彊法弱時參天玉筍風吹折惟我道和法侄乃龍塘遠兄之子遠兄一世殷勤半生克苦纂諸祖未纂之鴻庥續五燈未續之烈焰嗟乎時澆世濁無柰玉石遭焚幸穆侄涉危冒險爲法忘軀越梁魏走少林以繼其志可謂父纘子述眞克家肖子法苑功臣不期月明簾外半途抽身古鏡臺前別行一路大眾還知我穆侄去處麼金鳳不棲無影樹紅輪怎肯墜澄潭。

西凡禪師木主安位楚天空闊月光輝鑑水澄渟鳥不飛截斷千差無異路回途木馬蹋雲歸此是西凡覺侄屢經鑪韛久受鉗錘金粟擊碎疑團靈峯拽脫鼻孔自爾解作活計別立生涯擲釣鉤於黃梅山上收因果於孝宣寺中正如片月行空來去渾無凝滯春秋在樹往還那覓形蹤到此已忘彼此不立正偏又如何安置遞代相傳無底缽不萌枝上玉花開。

履元幹禪師火華頂風髙鶴夢驚遠峯木落曉霜淸石鯨吸盡滄溟水突出靑天天外行此是我干侄始受心印於護國屢登猊座於洞庭眉帶七十二峯靑纖塵不染襟藏三萬六千頃滴水無遺誠法門之赤幟爲祖域之長城何乃驀地回途而別行一路遽然撒手而直入千峯龍象難畱人天莫挽直使雲山蹙額艸木失顏木童因爾興悲石女以之殞涕然猶未是他長處大眾要見他長處麼兔角挑開大火聚層層烈焰現優曇入塔不居正也不居偏凡聖和融觸處圓別有風光彌宇宙三更那借夜明簾。

靈澤維那火栽樹望成陰養兒爲待老我今尙未衰子去因何早哀哀哀復誰曉艸木含悲生懊惱撒手急須歸去來克賓公案要渠了入塔赤灑灑淨裸裸提起也宛轉玲瓏放下也連環鉤鎖有時包裏虛空有時虛空包裏無在不在無可不可澤維那澤維那更深不借夜明簾照徹山河千萬朵。

眞參火二月煙凝柳乍肥鶯啼花笑弄眞機此時處處風光媚正好飄然撒手歸撒手到家須自委分明不必更擬議掀翻薉土與蓮邦閒看靑山浮綠水入塔迥絕中邊了無廣狹一而恆殊混而不雜勿勞更覓眞參須知心外無法提骨云且道者个喚作甚麼入骨云札。

圓攝知客火將謂我孤汝卻是汝負我若得不孤負還須者把火咄曉風吹散白雲天露出靑山千萬朵九嶷火梅香日冷無非觸目菩提霜落烏啼盡是當人境界只饒脫體承當全身擔荷猶欠一著在且道是那一著火光三昧須親證透出威音那畔行入塔九嶷公眞撇脫去住翛然離把捉多年行腳累芒鞋今日藏身於弁嶽休動著萬古長空云漠漠。

眴目火我有一機瞬目視伊若還不薦更爲重提咄直須照顧兩莖眉入塔九蓮臺畔不許安身五濁界中那容措足正恁麼時忽遇一陣卒風暴雨眴目你向甚處回避若回避不及山僧有个方便入骨云者裏恰好。

徹先禪徳火打徹牢關了無先後更有者重○還須親透擲炬雲天外白雲任去來松梢明月只仍舊。

玉笥火涅槃生死鏡中花劣相殊形空裏電坐斷千差絕去來東西無路且休戀玉禪人急須薦我今爲汝通一綫个裏翻身看是誰金毛百億毫端現。

瞿宗火生死若浮漚涅槃亦夢幻漚夢總非眞二俱不可戀宗禪人看轉變回途木馬不須鞭蕩蕩無依鳥道玄。

天壁火風飄飄雨浙浙帶水拖泥送天壁丙丁童子顯神通擲炬云八臂那吒追莫及。

雪林火一靈妙體絕追尋塵不染兮物不侵歷劫分明常自在迥然坐斷去來今只者是謾沈吟看取紅鑪飛片雪金烏子夜照髙林。

圓通火生則畢竟生死則實不死透過兩重關始知無彼此無彼此休擬議目前無物不圓通焰裏優曇結玉蕊。

舉火盡知禪徳別有機籌善知時節去住自由𨿽然祇如末後一句你作麼生會擲炬云不肯隨人度舊歲翻身極樂逞風流。

舉火正念正念且喜了辦在日挈挈波波去時快快便便靜處急須走過鬧處亦莫畱戀祇如靜鬧兩忘又作麼生擲炬云大火聚中看轉變。

徳一火斫盡靑山額縛云肩上還驀然撒手處功業兩俱全只如功忘業罷復歸何所烈焰光中辭舊歲金蓮臺上度新年。

慈中火全身與麼來白雲流水任徘徊全身與麼去明月淸風常顯露去來渾不涉關津滿目煙光絕點塵燒卻無明皮袋子巖頭花發劫前春。

舉火嵩野嵩野言行非假汝惠我个黃庭我贈汝个火把且道者火把有甚麼用處赫赫無情劈面來風光徧界任瀟灑。

值牲融哲火緊把繩頭不犯他人苗稼牢牽鼻孔從教隨分納些溪東溪西往還自在山前山後水艸無拘其放也淸風四蹄其收也明月兩角日久不覺變作个孤迥迥的露地白牛趁亦不去融哲禪客可謂眞牧牛矣只如今日繩頭斷鼻孔穿你又牧个甚麼﹝○﹫火﹞者裏直須親透過百千剎海一毛吞。

預修火蹋徧江湖走破鞋始朝南嶽又天臺袈裟碎把煙雲補拄杖橫挑日月回截斷溪聲頻嘯傲踢翻鳥道絕塵埃正眼看來猶是程途邊事只如不涉程途又作麼生數聲鐵笛秋江外黃葉西風撩亂堆。

隱明火風瑟瑟艸蕭蕭萬木秋聲葉亂飄與汝脫卻娘生褲得逍遙處好逍遙最初句卽不問你如何是末後一著擲炬云燒。

從慧火楚山歷盡到江南爲問福城五十三勝熱婆羅親指示現成句子不須參瑞雪渾成銀世界紅鑪焰裏綻優曇。

舉火盤谷盤谷聽我叮囑三千里外而來來者阿誰一剎那間而去去者何物了知無去無來豈礙任出任沒今時那畔本自逍遙薉土蓮邦有何拘束𨿽然祇如凡聖兩忘東西俱泯你又向甚處安身擲炬雲雨洗蓼花兩岸紅月澄秋水一江綠。

如意入塔落葉黃秋水綠盡是當人舊面目亙古亙今絕覆藏勿勞向外更馳逐如禪人你還識得者舊面目麼髑髏裏面好風光夜靜龍吟海底水。

難勝入塔勢嵯峨離向背無限輪錘擊不碎難勝尼會不會皓月輕搖綠水寒白雲飛去靑山在。

正心入塔四面絕壁落中間亦無門日月照不到別是一干坤正心尼你道是个甚麼乾坤了知心外元無法滿目靑山不是塵。

心蓮耆徳入塔門門一切境雪壓靑松冷回互不回互云綻峯頭露回而更相涉螺螄吞皓月不爾依位住金雞啼玉樹𨿽然只如者个又向甚麼處著入骨云無縫塔中頻嘯傲不萌枝上辧春秋。

完心玉宗入塔本自完全了無欠缺硬似綿團軟似生鐵嵐風吹不搖劫火焚不熱非修証之可成豈心識之所測二禪客我今爲汝重饒舌入骨云不須此外覓根源流水松風無畏說。

入塔廣莫廣莫羨爾撇脫打徹牢關掀翻海嶽聖見凡情一時拋卻須識其中更有一著你道是那一著入骨云寒暑莫能侵瀟然任灑落。

圓覺尼入塔毗嵐𨿽惡撼之而莫搖劫火𨿽熱燒之而不著不與凡聖同居超然古今獨脫莫狐疑須領略我今爲汝都拋卻擲骨雲湖水澄瑩似鏡明秋空萬里大圓覺。

智康尼入塔風吹不入雨灑不濕亙古今而長存歷塵劫而獨立智康尼須委悉入骨云凍開碧澗響潺潺霧鎖巉巖層岌岌。

日輪入塔者个上座生平操履與人不同煉成一塊並作一團堅似金剛而不壞瑩若白玉而無瑕仔細看來猶有些渣滓在山僧今日爲汝一齊颺卻始獲个安樂法門入骨云珍重珍重。

靈鑑入塔其來也萬象莫能逃其影其去也一塵無以畱其質用而虛寂而照眞可謂靈鑑者也只如拈卻照用不涉離微又作麼生鑑提骨云只者个一點瞞他不得。

入塔寂光土裏了無聖凡之殊無縫塔中奚有男女之別可謂身外無餘身心一如成禮你還知身心一如麼入骨云春園繡徧花如錦不假金鍼玉綫功。

松濤入塔通身脫盡沒絲毫豈著娘生舊布袍坐斷煙霞無背面從今休戀楚山髙坐斷後又如何雙耳曉開觀碧漢兩眸夜靜聽松濤。

六亡僧入塔鹿野苑中五比丘而證眞常龍華會裏六禪人而入寂滅入寂滅者無殊眞常之道證眞常者奚異寂滅之理祇饒眞寂不立人法銷鎔猶有者个在且道者个作麼安置入骨云無縫塔中間歲月團圞聚首話無生。

源朴入塔萬派窮而流自還源千差泯而理應返朴踢翻化城方堪進步拈轉寶所始可忘功只如前後截斷中間不立源朴你又向甚麼處安身擲骨云薰風影裏春初去流水聲中月乍還。

入塔金風颯颯玉露飄飄雲散千峯气象髙無縫塔好逍遙夜半木人剛轉側玄關金鎖手慵敲。

入塔透出光明藏迥絕纖塵打開解脫門莫畱朕迹不可以色見安可以聲求秋風吹斷浮雲夢放出靑山萬朵蓮。

入塔其生也不因三緣和合而成其滅也不爲四大離散而壞本無來去安有內外煆之愈精煉之成塊念禪人會不會入骨云碧苕波底月團團蒼弁峯頭云靄靄。

入塔泥牛穿海底石虎嘯風前涅槃與生死二俱莫畱連个中會得安身法石上頻開上品蓮。

彌綸聖圓入塔彌滿淸淨綸貫十虛聖凡兩忘圓融不二出入不居於陰界動靜那涉於眾緣旣然如是爲何又落在山僧手裏類之弗齊混則知處。

入塔煉得通身絕瑕玲瓏了無比況𨿽然脫盡根塵看來猶未穩當法乳禪徳還知穩當處麼入骨云無影林中任放曠。

入塔幻影滅兮五障銷浮雲散兮一眞露無男女之別任去來泯聖凡之號何迷悟徳倫優婆夷聽我親分付無陰陽地不同春火內優曇香徧布。

入塔春雨蒙蒙山色麗春風蕩蕩鳥聲碎就中端的絕囊藏勿用別尋安養地。

寶成入塔由來至寶甚分明任運頭頭總現成徹底掀翻無盡藏從今放下一身輕急薦取更叮嚀不須向外覓無生若耶溪畔春風早細聽黃鸝織柳聲。

慧曇入塔藏身處無蹤迹千眼大悲不可覓無蹤迹處莫藏身脫韁木馬正遊春曇禪徳薦也無更聽重重唱鷓鴣昨宵玉女笛三弄吹落梅花滿鑑湖。

水生尼入塔靈木異凡叢生自本條直幼小脫塵埃兼秉聞慧力知幻與離幻非二亦非一覷破有漏身撒手歸蓮宅迥然了無依惟有此眞實入骨云秋風落葉天大地黃金國。

入塔寂寥非內寬闊非外劫火洞然者个不壞舉骨云信之信之你道者个是壞的是不壞的入骨雲從玆放下萬緣空無相光中常自在。

密音入塔白雲自異流水自深桂輪如鏡松風似琴觸目無非般若經耳總是密音截斷千差兮了無背向渾融一致兮不落古今且如何是不落古今一句無影林中間歲月泥猿夜半嘯孤岑。

黃見山居士入塔見山是山見水是水處處相逢無不是你只如山崩水竭你又見个甚麼入骨雲山頂蓮開十丈蕊。

嚴土禪徳入塔四大本空白雲飛而靑山露五蘊非有秋風起而梧葉飄脫盡廉纖迥絕染污非情識之可到豈根境之能容嚴土禪徳只如者个你又作麼生湊泊入骨云萬派聲歸海上消。

一光入塔一道常光了無向背內脫根塵外遺世界在凡而凡不知在聖而聖不會个中別有一般春石上蓮開香復媚。

慧勤隱明入塔慧勤公隱禪徳來不同途去共一轍白雲巖下且莫貪眠流水聲中聽演妙訣且道是甚麼妙訣無言童子爲爾說。

入塔徧明徧明爲爾相呈勿勞修證本自圓成孤孤卓卓疊疊層層無背無面非色非聲舉骨云且道者个喚作甚麼乾坤就裏別水底剔金燈。

映虛法眞入塔旭日流金風光匝地霜花爆蕊妙用全彰於斯會得蚊蚋蹋翻四大海若也不會蟭螟觸倒五須彌會與不會拈向一邊映虛法眞二禪徳畢竟是何意旨入骨云放下著。

入塔卓午金星懸越嶺三更紅日落耶溪个般境界天然異描不成兮畫不齊慈容禪徳你還識者个境界麼入骨雲流水光中石犬吠落霞影裏木雞啼。

入塔云生不離山漚滅還同水生滅本無蹤皆從妄念起識得妄元空究竟歸者裏起元禪徳你道者裏是甚麼所在入骨云枯木裏龍吟。

萬如入塔離背離觸非實非虛隨方自在任性無拘煩惱與菩提不二生死與涅槃奚殊急領略莫躊躕從此萬緣俱放下管教徹體自如如。

入塔千差截斷撒手於紅鑪焰中一念無私藏身於寂寞界裏絕見離聞超然獨露彌今亙古卓爾全彰道融你還知者裏受用麼花開花落渾閒事云去云來只在山。

徳元入塔雨過艸生香月明山更悄此處好安身何須向外討徳元會麼寒暑莫能侵八風吹不倒。

入塔曉霧濕梨花春風吹柳絮會得目前機卽此安身處自誠你還識安身處麼入骨云試看大千俱壞時巍然只个常堅固。

百愚斯大禪師塔志銘﹝銘碑髙六裁尺闊三尺分二十六行每行六十四字﹞

盍聞拈花枝葉派演兒孫豎艸因緣光彌震旦天每欲耀一代知覺於光明必生一人焉主持慧燈敷施靈焰自大鑑照徹天下而後五宗並峙法席於海內𨿽盛衰不同歷唐宋同斯文於未墜我百愚大師乃洞上嫡傳正宗主也師法諱淨斯別號百愚姓谷氏生於河南南陽之桐柏幼見繪畫佛像輒下拜母夫人常曰是殆一比丘乎十歲聞鄰家哭問哭何事曰哭死師云人孰無死我亦有死將如何或曰學長生乃不死師遂有方外志矣十三業儒十九娶婦忽決志離家室題詩以謝其堂上飄然隨所之至鄧州東寺見老僧螺發有異相曰將往終南師隨之至道林寺老僧曰是子剃髮地矣師遂禮寺僧應宗具出家相老僧終不言姓名而別時爲庚午歲年二十一矣居寺中作務如常僧獨禮誦不倦然不知有向上事一日有僧自南方來問師在此何爲師云爲生死出家耳僧曰如此那能了生死南方有宗門一路急往尋之師遂勇決而行出山陟九華渡南海歷閩越辛未冬圓具報國寺習毗尼期年無所得聞弁山瑞白雪和尙宗風大振乃往白雀參之初見機詘▆痛自振勵又歷天童遊秣陵已而曰吾機緣終在弁山也時弁山隱崆峒相見問如何是未生前面目山便棒師云除卻棒又作麼生山曰日落西山近師禮謝一日上方丈未開口便棒行數步喚米頭師回首山曰是甚麼師遂豁然有省一日聞山激勵乃糾伴打七第三日聞報鐘聲師遂將疑滯盡入琉璃矣山知之乃問曰如何是你主人公師云有眼不見有耳不聞山曰只恁麼便是耶師云正要和尙疑著山笑歸室隨充執事越兩年爲歲庚辰山應建安王百丈之請問佛殿檐前爲何墮落一花師云詩向梅中得琴從月下彈野狐旣脫皮毛因甚虛名千古不昧師云敲空有響擊木無聲冬間日色爲何寒冷師云大雄峯髙山曰此子有大人之作辛巳三月喚入室付杖拂源流師時年三十二迨山化去守龕後乃掩關楊湖甲申住靑龍隆福寺丙戌住嘉定昭慶寺己丑住弁山龍華寺壬辰住越州大能仁寺丙申住雲門顯聖寺庚子住臯亭佛日寺壬寅住國山善權寺癸卯住維揚善慶庵海內卓錫知識如麻粟誰乏因緣師則卓然恬然不事攀援每主法席必士大夫惇禮再拜而始應每至一剎大眾戀如慈母凡所至地數千衲子而糗糧自充師名振珠林人望之如山斗憶其人當魁梧崖岸髙自標榜嚴霜絕巘不示人攀躋路師則和藹必委曲慰所懷來到喝斷眾流時又復一絲不漏宗師之刻苦以誨人者惟師獨也余觀操公稱師出世二十餘年提唱宗風機辧縱橫深拶鉗錘無問飽參顯貴周金剛秀鐵面之孤風也傳捨殿堂翛然一衲不驚榮辱利養芙蓉楷黃龍心之芳規也隨機說法適興揮毫不落語言神思洪覺範明教嵩之妙用也法幢所賁卽成寶坊辦眞實心行眞實行悟眞實道說眞實法化眞實眾一動一靜無事而非眞實法門大矣哉一切眾生中之平等寂滅光明幢也操公師之嫡嗣其言足徵師嘗謂予曰萬物有萬物之性順其性性乃歸萬物有萬物之情印其情情乃愜夫宗門本孤髙而師特出之以坦易洞上門庭本綿密而師又出之以奇特所謂無性不歸無情不得也師忽於乙巳八月遣僧報予曰和尙將別盡散衣缽越數日上堂辭眾翌晨書偈擲筆而逝頂暖徹日夜有漁翁不向蘆灣宿之句爲其別刻以傳師生萬曆庚戌五月廿一寅時終康熙乙巳八月廿八卯時世壽五十六僧臘三十五語錄廿卷詩集四卷得法四十二人其上首寒松操北冥湛紫谷覺圓攝徧鹵庵鼎等適侍師而襄大事操作狀屬予以志師遺命塔善權是冬歸厝澗左眾延操公繼其席請茶毗獲舍利不可勝數鎖子靈骨五色斕斑齒牙目睛全如故建塔寺東北萬松嶺後坤山艮向乃爲銘銘曰。

曹溪一滴酌古流今一花衍蒂大樹垂陰靈毓嵩髙篤生英傑攀璨提能吞川喝月不著槽廠未斷芒鞋披荊蒙棘踏破川崖忽遇弁山根甜瓜熟入室三更如蜂得蜜出林猛虎摩空俊雕百獸率避片雲共飄卓錫白椎膺荷大事一口西江如如了義海邊龍象石上楩栴盡歸陶冶曲受雕刊得髓得骨如雨如雲鱗依羽附鳳起虯興晚節廣陵得末後句去來日月寺卽不住茶毗舍利燦若珠繁不淄不燐萬古長存是善權峯卽星宿海上摩斗垣心驚目駭大機大智全體全用無位眞人塔歸無縫

前進士出身通議大夫詹事府協理府事少詹事兼翰林院侍讀學士加一級龍眠法弟子方拱幹頓首拜撰

﹝報國寺普達備資敬刻

百老和尙語錄第二十卷

﹞

百愚斯禪師語錄卷第二十

百愚禪師蔓堂集卷一

桐城方拱幹選

歌

懷梅擬古四首

雨過兮窗暗溪漠漠兮煙淡淡煙濃兮春歸庾嶺遙兮雁斷雪飛兮魂亂

漏滴兮夢寒水溶溶兮月團團月落兮鵲鶩憶和靖兮夜闌詩成兮燈殘

林空兮香窅人寂寂兮霜皎皎霜冷兮鐘沈問消息兮誰曉南枝兮啼鳥

簾動兮月上風戛戛兮波蕩蕩波澄兮天空獨搔首兮惆悵芳心兮無恙

送柴也歸閩

昨從浙江來今又入嶺去千里何迢遙索我歸山句閩海多奇峯飛猿常嘯樹道人活計新自有天然趣君不見他人行處我不行他人住處我不住又不見昔年潦倒隱山翁燒卻芊庵入深處風吹日炙荔枝紅一段馨香任遠布

庚子春廠峯堂主邀余過瞿曇庵踏月抵初▆而至

落日銜山半昏黃抱筇躞蹀復趨蹌十里松花撲衣香飛濤滚滚下澗旁行盡溪聲到艸堂月上層巒影微茫中有廠子憩瓢囊四壁瀟然書滿牀綴荷飡霞歲月忘婆娑短髮歌徜徉鏗金戛玉弄修篁坐辟乾坤天一方輪蹄安得至巖房石上苔蹤多虎狼偶來二月柳初狂春風相約牽我裳等閒笑裏聲何長驚散冥鴻返故鄕詩成潦艸揮數行落花流水各自忙

久慕上洋王氏梅園辛丑仲春日麗風和景舒物暢偕諸子泛小舟遂獲盤桓信宿以償夙願

柳綫娜娜谷風微紫陌行人踏朝晞隔樹煙迷鶯語嫩晴江霞翻錦浪肥小舟行慣諳水脈曉期尋梅問釣磯望中千家屋曬月郊外百頃雪沾衣夢入羅浮春窈窕香驚蝴蝶影紛飛相呼相喚二三子共坐臨流竟忘歸王家池上天欲無桂亭蘭榭疑洞府仙葩異卉百千般鐵榦虯枝互撐拄俄訝臥龍攫浪起轉盼白鳳翔空舞乍似玉人月下依稀臞鶴棲玄圃伯美費盡腕頭力只可看兮不可譜我今來扣花主人幾度問花花不語一片冰心說向誰對客半吞復半吐循環不倦徙闌桿樓頭笛罷佩珊珊羞煞幾多妖冶態肯同桃李話歲寒君不見孤山翁冷澹生涯趣不同放鶴亭邊春常在千古萬古仰其風又不見灞橋客尋香凍斷蹇驢脊皎皎淸光遠塵氛秋月蘆花難並迹東君爲我一何好十里橫鋪粉瑪瑙徘徊別是一壺天不羨十洲與瓊島回首總成醯雞夢寄語遊人須珍重

送紫谷後堂之五臺紫霞谷

多年煙水詢堂奧越國燕京無不到撈得耶溪月一鉤而今欲返臺山道臺山道上春更奢擔月囊云客如麻自古新丰和者寡無腔笛裏落梅花謾說髙山與流水不屬尋常律呂家臨行贈爾鈯斧子此去闕蓁住紫霞紫霞谷深多靈迹昔有尊宿號紫柏壁上猶存翰墨痕畱與後人作標格君不見洞源一派舊來長滔滔不斷入淸涼千溪萬壑阻莫住彌漫大地滋羣芳又不見臺山勝境名第一寶樹珍禽人不識石上徧開金芙蕖欲見無緣空相憶爲我致意文殊叟跨下靑獅無恙否何時騎得到雲間試向風前一哮吼

歌剪絨白輥馬

昔日曾觀子昂畫畫中騏驥妙入神曠然令人動▆想此畫世間稱奇珍有客惠我剪絨馬斯馬古今罕見者極精殫巧不可言雙眸炯炯寒光灑鼓鬣揚蹄塵不起追風躡電未爲比王良善禦技已窮伯樂顧之徒驚喜玉骨爭肯著雪埋神駒不產渥窪裏久辭徵戰汗勞勛懶嘶淸風臥香幾雕鞍已卸利名韁豈貪芝艸戀瓊漿雄心歇處忘踢嚙逸塵何足誇乘黃得意謾將詰牝牡麟趾龍媒詎尋常畫馬奚如絨馬好霜毛凜凜生輝煌支公有言良可信我今亦復愛神駿若教當今天子知詔購千金價不吝分付圍人緊相從等閒莫放出紗籠只恐秋深明月夜走入蘆花不見蹤

送靈谷之五臺﹝有序﹞

靈谷昔自五臺來歷參久發大誓願飯僧十萬八千誦法華千部燃二指作回向今欲五臺余嘉其行而作歌送之。

曉霽天開鴻初度春風吹起花無數極目煙波正茫茫堪憐誰問福城路有客矍鑠老不頹赤腳踏水下五臺看徧江南梅似雪袈裟曾不著點埃不著點埃眞瀟灑翻笑無端甘行者十萬八千無漏因勝似餵牛與餵馬道人行履未足誇肯逐兒童捉楊花披襟坐月間活計胡跪焚香誦三車諸法本來寂滅相黃鶯枝上語偏賒瑯瑯句滿七千軸豈似循行學算沙君不見藥王當年焚兩臂爲法捐軀志何銳精進之中精進幢供養之中供養最又不見塗膏代燭把指燃燃燈因地修忍仙光明耿耿長不夜千古萬古火中蓮而今欲返淸涼去得來索我臨行句金剛窟前有一言均提覿面曾指注前三後三意若何舌頭捩轉說向他文殊不居金色界千峯雲散碧嵯峨

五言古詩

蓮沼

靈沼鑿何年經始先人手鬱鬱無凡卉芙蕖依岸柳風回香濕衣露墜珠交走性賦廉且貞根潛悠復久試問看花人幾能心似否若教心似花證聖何難有珍域卽目前胡爲列品九徘徊堪獨賞莫問濂溪▆

冷窗吟

子月正隆寒況兼苦霜雪松巢鶴共語日中烏足折野客吟不成品字煨榾柮翻思持節人冷齒和氈嚙衡門有髙士僵臥身不層更憐忘軀者安心將臂截銳志不可磨千載風凜冽此道今何遐堪悲不堪說

登弁峯頂

偶登蒼弁巓紆目千里外天地一胸襟長江飄素帶謦欬發淸風萬壑鳴幽籟浮雲倏變更令人增感慨

曉望

曙色蕩簾▆珍禽鳴鼓翮畏寒臥起遲披襟聊斫額云斂望鄕關煙樹千重隔宇宙半微茫霜風正蕭索勞生苦何煩誰能解自適堪羨海鷗間嘗狎無事客

夜坐覽坡仙集得黠字

夜寂漏聲稀風雨驟然聒打我窗紙穿倒弄簾鉤戛篆銷幌影寒雁叫羽橫刷偶讀蘇子▆忽笑靈鼠黠人爲物最靈奚焉弗覺察良由情斷牽古今不可拔智愚無靈凡天地恣管轄

春宵遣懷

夜寒不成眠振衣聊復起搔首弄殘燈微風生竹裏誰招月來窗勾引梅放蕊梅月兩交輝萬籟靜沈水有客萬緣空身心亦如洗歌罷獨徘徊此情難共委▆寥宇宙間長嘯聲不已

送谷山和尙返古虔

梧陰滴翠濃菱芡香波竅正好恣髙譚奚爲動還棹月滿十八灘迢遞三千里愧斯守株人無能附驥尾各懷天一涯悠夢托流水祖燈多嶺南古虔復振起千載澤羣蒙章貢流不已他日抱筇經遙尋詠鶺鴿空拳作人事相見莫掩扃

哭曹山啟元大師

去年八月裏排闥樛園中談心笑明月啜茗話秋風杖黎踏歌去辟云構梵宮此宮還未竣別我何匆匆吳山落暮色鑑水正微茫砥柱中流斷疇乃作慈航泉石爭哽咽猿鳥競哀傷我哭天垂淚萬里傾滂沛不是思慕情亦非手足義痛哉末世時眞風將恐墜

丙申夏月重晤任運法兄承惠墨酬酢月餘遂欲別復訂雲門之約

憶昔聚雄峯瞬息十六載彼此兩鬢絲相笑復相駭挑燈話忘眠鄕譚喜未攺遙惠以客卿滿室飛光彩筆底生雲煙金箋結蓓蕾縷縷郁陶思

南薰解聽雨坐茅堂烹泉沸玉蟹大賈貴深藏鴻鵠志髙愷千里一帆輕別我去瀟灑莫負會稽盟垂虹釣東海

秋夜

水煙縈荇絲微涼生素髮露滴桂花根簾捲玲瓏月瓦鐺然桂枝香霧靄林樾銀河構羽橋乘槎興莫閼虫泣懷宋玉秋聲葉底發逝者嘆如斯好景成倏忽

宿梅園

秋色爛如春幽香乍可掬深塢有梅園煙霞生竹屋紅日半崦嵫白雲畱我宿麻餈飽不饑柴牀夢易熟流水亦堪琴靑山好遊目何日偸餘閒再享茗香福

過竹香居兼贈巨浪主人

百畝水雲鄕窈窕抱幽獨沙暖鳧雁多林明生海旭有客愛隱淪數椽聊自足板橋通流水半梅兼半竹春回香滿室風搖疑戛玉落花自成詩好鳥賡相續曾聞到者稀我來極遊目籬菊解笑人秋風倒牽服信宿幾逗畱爲唱新丰曲曲罷復長嘯萬里江天綠

鵲營巢

羨爾珍禽靈擇木托髙志拮據自營爲聊作目前計春深帶雛飛曷有眷巢意曾聞北海鵬背負垂天翅崩騰六合云變化形無寄矧玆達道人無悶而遁世造物莫能拘胸襟羅天地嗟彼戀窟蛇彈丸不可棄勞生亦復爾寧免桎梏累

觀海

薄暮臨髙臺憑虛一登跳千里何茫茫滄溟正浩浩白浪如山頹火雲波底照魚龍影紛飛乾坤忽顚倒還疑起鶤鵬天風吼萬竅令我骨毛寒倏爾動懷抱人生良可悲興廢總幻泡欲寫莫能言徘徊發長嘯

再過吳淞寓普賢庵

買棹遠尋鐘一庵負城郭綠水自縈回白雲抱樹腳佛燈映海霞茶熟驚野鶴我來正淸秋諸景未寂寞芙蓉撩亂開紅葉剛乍脫屈指十餘霜顧盼猶如昨相逢盡少年相識半凋落隙駒誠難挽世事浮雲薄詩成將寄誰明月可常托

月浦野步

漠漠天涯外悠悠東海瀆晴煙浮蜃閣芳樹靄紅塵依岸暫維舟極目曠無垠林雞啼午後村犬吠花津涼飆刺短袖細露濕靑巾片雲孤野鶴萬里一間身野老鄕談異解笑語未眞江山幾攺變流水不知春惟有浦上月千秋獨照人

挑柴途中口號

山家何所事生涯寄野樵帶葉斫靑幹擔雲歸路遙緩步下危嶺橫肩過小橋悠哉忘帝力忽聽南山▆

其二

一曲聲未已夕陽澹流水亂石響松濤寒花爆霜蕊憶昔爛柯人一去不知春令我增懷抱千古共誰論

湧金亭看秋色

郊外雨初晴風煙斂亭際我來試策遊秋色勝春媚野棠數里紅長江一錦庇石壁流丹霞亂山疊▆▆黃花暗窺人蝶翅挾香膩竹根迸細泉鷺鶿傍午▆行吟過澗東葉響驚犬吠不羨米家圖別在一天地

偶修善權佛殿月臺適有謗者瑞魯毛居士贈以詩依韻酬之

慨玆黍離離鼷鼠晝行蔓佛燈久塵霾芳規去年這莖艸昔人標布金長者願於義苟無私當仁何必遜經始號靈臺千古曰成憲幸爾有知音立言發髙論稱譽亦非榮詆訾胡爲困何以報瓊瑤自慚多委頓月下細披之助我窮愁健

山中苦雨

一秋九十日兩月苦淋漓滴穿頑石眼愁斷案山眉老農咸在望收藏賴此時髙低田盡沒禾黍刈何期新餉無可辦舊賦更難支有客朝炊玉瓦鐺爨瓊枝常懷杞人憂寒花爲我悲憑虛天外看城郭浸玻璃

夜讀弘秀集

有唐三百年人文盛且優騷壇推李杜緇林擅齊休上人五十二雪曲遞唱酬戛金爭播玉截錦綴貂裘雄有拔山力勢能障海流逮玆千餘載冷然韻不攺片片析瓊枝字字成珠壘詠之以忘憂▆目生光彩光彩耀古今幾得古人心夜深屋梁月獨▆▆寒▆擁衾復長嘆霜花盈衣襟

五月二十一是余初度諸子各以詩偈爲壽予亦不禁鄙懷遂依韻和之

搔首雪花飛驚看寒碧映晴巒入畫圖風鐸向天詠荷動水烝煙江澄鷗泛鏡孰能爲解嘲笑傲生平慶

其二

菡萏笑風狂憑欄光掩映晚霞織錦天幽籟雅歌詠萍迹浪生愁蒲姿霜落鏡空慚馬齒增魚鳥爲喧▆

其三

蕉窗傍小池瀲灩遞搖映籜粉欲成團翠雛擬學詠廚空愁見賓發短羞窺鏡一紀又虛添自敲詩自慶

遊八公洞

行入深深處幽曠隱逸多松老前人句▆▆▆▆歌看花敲竹戶坐石挽藤蘿山泉分古韻春色亂庭▆欲歸歸未得愛此風月窩

行泊河橋

行行一百里日暮到河橋舟艤河橋畔遙聞吹洞簫簫罷人何處落花隨水去偶逢白鷺鶿與我同心緒心緒有何憑東風颺柳絮絮飛二月天細雨亂如煙最是不堪聽聲聲啼杜鵑

蔓堂集卷第一﹝終﹞

百愚斯禪師蔓堂集卷第二

嗣法門人智朴編

桐城方拱漧蘇庵閱

七言古詩

靈松

輪囷古幹凝寒翠气蓋森森雄拔類錯落虯枝摩太靑髼松偃仰空塵世弄月嘲風不自禁淩霜傲物得人畏夜深疑是奏瑤琴影動雲濤頻亂墜掛冠久謝大夫名身退非慮小人忌我亦逃禪何有鄕與君共話歲寒志羣芳雪後始知慚獨立無能奪其萃飽飫煙霞老益堅挺然亙古撐天地

遊洞巖

摳衣扶策躡奇蹤執炬攀危探仙窟稜層匍匐笑老猿委蛇崱屴頻顚蹶石罅玲瓏奪神工萬竅騰輝嵌寶月晨風

散天香玉液瓊漿流不竭靈葩不卸自長春彩雲靉叇籠林樾幽深處處架虹橋壺天別自開宮闕藤蘿倒掛挽鰲須蒼蘚輪囷披紺髮徘徊躑躅興何勝偶出洞門笑不歇渾身帶露濕淋漓回首看山眼突兀

遊五泄

削出嵯峨奇更奇驚看號叫走馮夷銀河誰將忽決斷飄颻千尺倒懸眉耐天孫剪爲五玉練飛飛隨風舞激湍觸石濺銀濤萬斛珠璣噴如雨靈湫莫測通蛟宮掣電轟雷震聾瞽攀藤更上一重巓足下日輪剛欲午七十二峯看不厭峯峯爭吐靑蓮瓣昔有開山靈默翁驅神役鬼壘天塹愧我來時何太遲不得追隨空眷戀徜徉月下竟忘歸催歸回首雲煙變逶迆十里出靑口倚杖溪邊笑拍手此景非獨人間稀只應天上亦希有

題墨蘭

揮霍淋漓輕煤掃圖成幽蕙看轉好影落銀箋淡復濃纖葉橫斜和煙裊不藉春風花自開花開不逐春風老無人靜裏暗浮香肯與羣芳鬥花藻錦心獨抱樂天眞徳不孤兮石爲鄰堪羨气味同君子徹盡風霜不染塵

登國山覽東吳封禪碑

一步一歇臨髙頂靑天漸近毛髮冷驚看疊嶂不知重笑指白雲千萬頃勞生擾擾隙中塵浮世茫茫眼裏靑孫家封禪載殊祥天璽龍圖讖其永吳國花宮安在哉空負流泉作悲哽皇天無親不可期曾聞在徳不在鼎塞海城何太癡今古英雄幾个醒回首忽聽下方鐘斷送斜陽過西嶺春風暗裏醉遊人拄杖歸來深酩酊

詠菊

乞得鄰家一盆菊扶向齋頭伴幽獨幸爾客到不憂貧丰姿爽气淸人目靜看翩翩蛺蝶飛寒香馥馥襲輕衣對風解笑不解語喜占秋光弄素輝錯落蓓蕾籠煙紫參差露蕊傾珠璣不與春葩爭艷麗欲同白石老松扉此花一開眾花歇自古號爲霜中傑試問相知更有誰脈脈無言憶靖節

遊張公洞

聞說張公洞最好秉燭特來尋幽窅云梯險巇路百盤下臨蛟宮萬丈島仙蹤怪迹不知名鬼工神斧弄奇巧瓊漿倒瀉灌芝田丹竈無煙生碧艸細聽珍禽雜管弦轉盼靈葩砌瑪瑙欣逢八月木犀天香風不斷頻繚繞徘徊花藏界裏遊頓使塵襟除熱惱誰知此地非人間我欲誅茅來送老

送庵▆石二禪人還義山

秋風蕭索暮山紫楚云吳樹幾千里禪客南詢不憚勞遠涉荊溪扣玄旨潦倒從來一字無那有佛法掛人齒生平多被業風吹越國揚州無定止說妙談玄愧不能一片身心付流水君今別去返衡陽湖天煙浪正茫茫路途艸鞋須珍重拈卻語句勘諸方惟有義山眞可羨鉗錘惡辣多機變與我最是好弟兄廿載相識不相見到彼若復問行藏莫謂善權住破院

月夜同古樵鹵庵諸子登潤州雙峯頂

夜靜霜風摵疏竹歡遊何必羨金穀買屐尋幽兼秉燭相呼相喚共躑躅云磴紆回起復僕攀蘿捫壁繞山腹欲窮絕頂豁雙目劃然一嘯驚林麓湧出銀▆似推谷萬里煙光浮白玉仰觀星斗亦堪掬細聽波底龍吟曲更向峯頭覓華屋屋中主人淳且朴烹茗同盤餐黃獨詩成句裏山鬼哭試問焦公今在不空餘丹井臥麋鹿人生何苦不知足富貴總歸棋一局歸去來兮更漏促聊借松頂鶴巢宿

過與可沈居士舊隱

滿架詩書一艸堂紫藤百尺▆魚梁春禽門外噪斜陽我來不見梅源主泉石惟餘翰墨香

望雨﹝辛丑歲大旱故有此作﹞

五月六月天不雨老圃老農咸叫苦每年播種在黃悔此際禾莖未插上深溪陡然成淺溪小暑酷來勝大暑桔橰遠近盡停聲怪底商羊胡不舞空裏一片烏雲來勃然隱隱動轟雷轉盼好似雨將至倏爾又被風吹開今日挨過看明早依舊晴空如帚掃溝壑絕涓流林木皆枯槁再經三日五日不降霖管教老幼蒼生無可保安得烏藤長百丈搗穿銀河徹底放浸殺旱魃不較多好看平田三尺浪

五言律詩

賦得樹影中流見

誰把圖橫展。還疑筆走煙。無根枝倒出。有葉影分先。雲散丹靑地。魚游水墨天。羣流𨿽鎖斷。不礙往來船。

詠法界寺銀杏樹

气郁淩霄漢。婆娑接地陰。夜棲禪月皎。日引怪禽吟。九夏果含玉。三秋葉落金。渾忘年代遠。一柱砥叢林。

野望

孤煙林外迥。野色望中收。影綠梅初熟。云黃麥欲秋。閒心隨鶴止。逸興寄波流。得句誰同賞。斜陽滿樹頭。

夏夜

愛涼開竹牖。孤坐對南薰。雉堞月初上。嗣階影乍分。徘徊螢散彩。搖映水梭紋。野思沈虛籟。鐘聲逐斷雲。

寄漢融朱居士

聞君曾兩顧。愧未啟荊扉。無壁安題鳳。有亭堪寄衣。道交千里契。念異寸心違。勿謂不相值。月明樹樹輝。

煮茶

坐倦猶思茗。分薪向小鐺。初看疑霧起。更聽若蛩鳴。味戰昏魔遠。香撩詩興淸。趙州無限意。珍重向人傾。

詠螢

丹鳥名傳久。冷然體自輕。浮沈隨處度。隱顯順時行。伴讀欣幽室。全生遠禁城。夜來蒲上宿。疑是七星橫。

病起

自愧身縈癖。春光已半過。試行憑杖力。見客怯言多。夢暇常同鶴。形臞懶盼柯。幸期得小健。聊作一吟哦。

元旦登山

探奇聊仗策。攀磴躡危巓。怪石云千簇。晴湖鏡一圓。村閒聽好鳥。凍斷看飛泉。小憩崖臺上。春風軟似綿。

梅徑

傍水春何好。南枝蕊競肥。色分鶴背冷。影碎蝶魂飛。看月疑堆雪。穿風亂點衣。聊因送客處。門外踏香歸。

夏日遊鐵壁居

撥云尋鳥道。危磴碧蘿攀。逸韻仙橋古。香風樵徑還。鑑湖分海口。石壁接天關。絕頂舒長嘯。乾坤一掌間。

除夕前一日

臘盡驚梅放。香風暗動簾。半生方外客。一歲夢中添。積雪烹新茗。裁云補舊縑。何時完筆債。免惹野鷗嫌。

詠秋蟬

素志多髙尙。淸吟足一枝。外形欣自得。忘味樂天倪。露薄傷時變。風微寄遠思。秋來無限意。堪惜幾人知。

重陽日訪龍潛玄素法兄途中作

爲尋白社友。迢遞入深阿。佳節途中賞。幽情客裏多。菊香烝野徑。雁影蘸江波。髙隱知何處。夕陽淸磬過。

偕行秋色裏

沓嶂含蒼翠。尋幽竹徑斜。霜花侵短鬢。丹葉落晴霞。問雁情何闊。穿雲興更奢。笑談明月裏。石上且烹茶。

雨窗卽事

柿酣秋漸老。小硯足生涯。蕉響來山雨。風狂集暮鴉。人情隨所適。世事亦何嗟。落葉催砧急。禦寒且續麻。

歲暮遣懷

年盡事何盡。得休且便休。新詩寄故友。往迹付東流。日曬荷衣暖。雪香艸閣幽。瀟然忘蝶夢。酌茗笑莊周。

夏日訪丹溟法兄

爲訪金襕友。飛帆兩度遊。新荷香亂渚。疏竹影侵樓。客久憐多病。年髙喜白頭。此心誰共曉。攜手肅芳洲。

重過練川昭慶寺

疁城煙景好。帶雨遠揚舲。岸柳因誰綠。庭蘭爲我馨。榻余昔日夢。鏡異舊時形。耐薰風急。催丹不肯停。

暮冬卽事

雪霽園林好。幽情歲底奢。洗鐺頻煮月。畱客共飡霞。凍解溪腸咽。煙凝谷口遮。老藤閒不住。隔水探梅花。

詠雪

擁毳獨聞鐘。參差倒壓松。山髙形易老。梅瘦蕊偏重。少室今猶冽。程門久不逢。偶疑人世變。樓外失千峯。

秋日過化山訪位中法兄

煙寒秋欲老。山亂影猶迷。淸磬雲門寺。晨歌耶水溪。昔年懷勝隱。今日見眞棲。話久情忘處。髙軒桂月低。

隆福寺

流霞磨殿角。額古見遺蹤。辟徑通三泖。開門對九峯。月移鶴夢穩。花襯馬蹄重。千載名藍地。雲間夜半鐘。

升仙臺﹝王可交成仙處﹞

榭老余荒砌。至今思可交。水流空有月。鶴去獨遺巢。丹竈和煙冷。棋盤任雨敲。蓬萊知在邇。秋色滿蘆幻。

酒缶山﹝昔韓世忠勞軍處。通鑑云。世忠後軍屯靑龍。卽此也。﹞

積壘成髙阜。年深事可傷。殘虹沈劍气。夜雨蕩壺漿。勛業埋荒艸。雄心寄北邙。何時開醉眼。共笑白雲忙。

白鶴江

岸樹聯沙觜。霜翎影蘸波。時聞淸唳遠。乍見片雲過。細雨侵紅蓼。白萍照綠莎。子喬乘去後。幽夢逐漁歌。

會龍庵

云深開白社。遠水遞重圍。玉齒經聲朗。金龕佛火微。禽閒頻入定。月上不關扉。夜夜羣龍聚。聞鐘帶雨歸。

獅子橋

煙鎖關津斷。金猊隔岸通。風生聞夜吼。艸偃見毛丰。荻白溪眉老。霞酬水面紅。久忘狐兔迹。險處架長虹。

戒衣亭

昔日曾分付。誰將掛此亭。條衣流水樣。色染遠山靑。錦綻煙生藹。光飛夜聚螢。寄言雞足老。莫使亂飄零。

除夕

打掃階前雪。畱詩且補窗。年增空自惜。齒缺不成雙。剪燭畱金蕊。烹泉瀉玉缸。坐深因送臘。鈴語落吳江。

初夏懷谷山和尙

章江分棹處。十載愧離居。春去難畱夢。雁回猶見書。參差煙樹杳。迢遞水雲疏。一榻髙懸久。何時過我廬。

酬朱漢融居士

晴煙籠鶴渚。一棹夕陽回。梅老香涵雪。春深花戀臺。月依流水活。山傍畫圖開。莫訝幽齋冷。乘閒且再來。

槜李道中

殘暉籠遠樹。錦纜系春風。波響魚吞影。花驚鳥啄紅。人家楡柳隔。鄕國夢魂通。煙雨樓何處。蒼茫在望中。

過水月庵贈竺賓

薄暮投香剎。苔深一杖通。橋橫明月▆。廚傍落花紅。滌缽魚心悅。敲詩鳥定空。主人情不已。連日對春風。

雨後登玉峯彌勒閣

雨餘山色好。牽袂躡雲梯。嘯裏江天隱。望中樓閣低。花頻畱客坐。鳥獨向風啼。兜率疑何近。蒼蒼煙樹迷。

閔浦曉望

曙色分茅店。人家近渡頭。煙描云外樹。雪點浪中鷗。短笛催鄕夢。飛絲系客愁。徘徊搔首望。隔岸喚漁舟。

宿亭林寶云寺雪朗上人房

雨過亭林暮。偶來借榻眠。窗寒花弄月。池靜露生蓮。坐久因情洽。談深識王賢。忽聞流水外。鐘打五更天。

花承蓮座

列岫自天削。芙渠瓣瓣開。涼風生碧沼。丹葉點金臺。影亂流云度。香飛驟雨來。雙趺聊一坐。身世遠塵埃。

秀屏春樹

雲開飛翠羽。怪石淡煙籠。春藹鋪鮮錦。巖花著嫩紅。四時風雨易。一色古今同。眼飽渾忘倦。猶疑在畫中。

秋夜客中間詠

海棠眠正穩。振策獨吟時。風定螢喧竹。水香花落池。幽情孤嶼遠。客夢片雲知。此際眞堪惜。冰壺滿貯詩。

嘲梅

二月春將半。南枝尙未開。朦朧因霧褁。冷淡怯風催。瘦影搖簾幕。香魂落茗杯。欲言猶不吐。試問待誰來。

送象先返楚

客路春山杳。新靑陌上看。疏鐘敲暮雨。好月下晴灘。柳放龍江暗。霜驚云夢殘。歸帆千里外。珍重曉風寒。

南橋明行寺阻雨

問宿南橋寺。寺門捲浪頭。無人爲下榻。識我是飛鷗。夜冷花貪睡。煙深柳帶愁。情知風雨挽。不肯放行舟。

舟中限韻

西風吹夢急。作客不吾嫌。柿葉飛紅鳥。霜花糝白鹽。鐘沈吳嶺外。雁度楚云尖。堪惜秋將莫。吟成獨燃髯。

雨窗夜坐

一榻和云冷。坐深篆縷斜。山空多夜雨。樹老獨棲鴉。貧病胡爲慮。世情亦可嗟。秋風知我意。吹夢過天涯。

過長靑嶺

十里長靑嶺。迢迢到紫郎。竹橋霜易滑。茅屋艸生香。路細因苔合。林深悅鳥藏。幽棲知在邇。小犬吠斜陽。

指石峯

險巇絕行迹。疇將一指伸。劃開江眼碧。點出嶺頭春。幾見梅花笑。數番楊柳新。何年舒到此。惟待問津人。

棋墅

年深柯已爛。細雨艸生悲。世事空流水。人情一局棋。月晴螢火瘦。秋爽石毛披。此著誰先得。白雲獨自知。

琵琶洲

地靈多復巧。芳渚類琵琶。逸韻含千古。流商別一家。春風吹不斷。幽瀨奏無涯。不作關山恨。東風艸自花。

乍霽

曉開天放眼。試策踏新晞。粉蝶探花徑。羣鷗縞衣。犬聲隨客往。云影逐帆歸。堪惜春將半。尋詩問釣磯。

遊大山庵

路狹難容足。徘徊只見山。攀巢驚鶴唳。嘯月倚松關。鐘向云端發。客從天外還。倦來眠石上。夢不到人間。

寶月庵坐雨

一室更初漏。燈殘客思沈。涼風生短髮。細雨濕孤襟。雁過滄江杳。虫悲落葉深。幾家人不寐。城外擊寒砧。

托缽

昔年分衛事。雞足繼芳塵。檀度千門廣。生涯一缽新。除貪爲正命。趣味但支身。從上眞儀式。惜哉愧古人。

拾棉花

荒村生計拙。農事待秋看。徧壠敷瓊蕊。壓枝盡雪團。和云逐日撿。帶露向風攤。好似兜羅物。隆冬不怕寒。

羅漢夜泊

市散人煙寂。移舟傍石磯。夜沈漁火斷。霜冷雁聲稀。旅客吟殘月。寒砧搗素衣。古疁臨海近。夢帶晚潮歸。

▆中夜雨

寒雨西風夜。孤襟自擁舟。鐘沈黃葉寺。浪捲白蘋洲。世事貧中斷。家山夢裏遊。謾言爲客易。霜色忽驚秋。

月浦夜發

渡口潮初漲。一篙逆上流。轉灣驚睡鴞。移浪動飛鷗。村遠人煙斷。風髙畫角悠。更知前路好。蘆月滿江洲。

看云

一片來何處。行藏頗自閒。有心隨野鶴。無意出靑山。練曳溪邊度。影分洞口還。偶然檀杖立。疑在畫圖間。

登玉峯

雪霽山何好。徘徊一杖通。錦帆流水外。淸磬隔城東。華雨迷幽徑。笙歌逐晚風。我來頻眺望。春色滿吳中。

登龍池山

路細沈蒼藹。逡巡半入峯。煙林幽澗隔。野寺白雲封。谷暗疑飛雨。池澄起臥龍。歸樵遙指處。金碧影重重。

秋日山行

隔津頻問路。穿石度危橋。落葉秋風戰。殘花細雨飄。踏歌尋谷口。策蹇下山腰。行盡白雲處。相逢半是樵。

割稻

畚插勤秋望。登場見獲功。翻云和碧倒。刈浪帶煙空。余粒滋肥蟹。閒田下晚鴻。羨玆農事畢。擊壤詠年丰。

冬日曉發

歲暮徵途遠。江煙曉似烝。殷勤望北固。指點說毗陵。楊柳含春思。梅花笑老僧。謾言爲客苦。此際興何勝。

遊平山堂﹝卽煬帝建宮處﹞

昔日繁華地。今來倍慘傷。艸余昏夜雨。碑剩斷文章。老兔棲荒冢。寒鴉噪夕陽。瓊臺何處是。千古說雷塘。

其二

肩輿盤曲磴。爲訊上林春。粉黛悲流水。笙歌逐遠塵。江山仍似舊。風月幾番新。駐蹕當年事。黃鸝苦訴人。

蔓堂集卷第二﹝終﹞

百愚斯禪師蔓堂集卷第三

嗣法門人智朴編

桐城方拱漧蘇庵閱

七言律詩

冬日村居卽事用古韻

暫隱萍蹤傍小溪。愛暄捫虱倚楹西。出籠謾謂如銀鶴。養气誰能似木雞。雪壓蒼松形愈健。風敲野籟韻徭齊。梅花爲報春消息。惹得寒林鵲亂啼。

其二

凍雲橫鎖玉盈溪。風抱鐘聲過壠西。沙渚霜驚濃睡雁。竹籬午過亂鳴雞。懸瓢自昔懷巢父。食粟於今愧叔齊。居僻不知年欲盡。惟聞深樹老猿啼。

其三

煙消石冷影潛溪。煮茗敲冰響度西。梅放詩成千朵月。香殘定起一聲雞。謾誇北秀談玄諭。堪笑南華論物齊。愛日裁云聊補衲。傍檐花鳥盡情啼。

其四

黃葉紛紛堆滿溪。尋梅誤入石橋西。牧童牛背歌殘照。婆子村頭罵攘雞。寒逼泉聲琴欲斷。雲開山色畫雞齊。誰云冬日無佳景。玉樹山家鳥競啼。

幽居

爲卜山居伴夕昏。喜無塵事可相分。開池掘出半輪月。種石招來幾片雲。雨滴茅堂聲細細。煙籠竹徑影紛紛。虛懷獨坐忘諸慮。雞犬時從嶺外聞。

畱別居士

夜深月滿畫樓南。共話維摩茗半酣。世出世間𨿽有二。教傳教外本無三。遺衣亭畔思韓愈。畱帶山門憶子瞻。幾度盤桓應未盡。別峯相見再相談。

雨後散步

瀑云初散淡煙凝。遙望山山似潑靑。乍到▆人驚犬吠。重來飛棹惹鷗憎。菜花雨剪金盈地。麥浪風翻碧亂汀。乘興偶探新漲水。老藤引過石橋亭。

寓法界寺

煙樹蒼茫擁翠臺。溪光搖映絕塵埃。門連岫色和云度。風送鐘聲帶雨催。古額髙懸新梵宇。斷碑橫臥舊荒苔。偶因攜杖閒遊此。底事天花動地來。

述懷

野寺荒煙綴碧蘿。鬖古貌一頭陀。道窮已絕羚羊迹。夢破空餘蝴蝶過。茶熟風來淸筆債。燈殘月下遺詩魔。幽人謾謂忘機好。誰識忘機事更多。

春霧

萬象朦朧看不淸。依稀蘿月未分明。似雲似雨漫空布。如榖如綿徧界橫。梅塢香飛無覓處。板橋人過只聞聲。拭眸復上髙臺望。倏忽乾坤幾變更。

九日值雨

半風半雨妒重陽。坐起無聊興自狂。擬去囊萸羞混俗。試將探菊詣何方。聲沈寒水鴻初度。金糝蒼苔葉乍黃。爛煮浮漚誰共賞。倚樓笑指野雲忙。

遺懷

疏竹風敲寐不成。披襟偶坐到鐘聲。窮情半向閒中遣。好景多因句裏傾。雨著梨花香欲滴。煙寒芳艸夢初驚。子規爲惜春光媚。叫落江樓月幾更。

初秋卽景

涼生古殿動新秋。楓葉成丹落案頭。萬慮澄瑩猶湛水。一身放浪寄虛舟。層層蘿月分詩興。片片江云曳練流。無事細聽蟬競噪。疏風遠遞暗香浮。

秋夜同浹水大師話別

水際涼生萬戶秋。髙樓香茗話同遊。江邊落葉驚鳧夢。天外飛鴻送客舟。月色初分今夜興。云情尢向別峯投。靑溪亦有畱君意。兩岸芙蓉帶露浮。

賦得漠漠水田飛白鷺

綠野沺沺斂素文。遙連浦樹浪初分。煙迷髙翥疑逃隱。雨霽空翻識舊羣。影影波心云黯黯。行行天際雪紛紛。數聲短笛滄浪外。亂逐斜風度晚昏。

春日送拙庵朴侍者之徐州省親

數年林下扣禪扉。暫別邗溝一拂衣。謾把金盆爲母壽。惟將蒲履事親稀。黃樓春暖多佳景。泗水花飛滿釣磯。記取臨行曾有語。薰風江上望帆歸。

舟中限韻

兩岸蒹葭雪擁江。喜畱秋色入蓬窗。溪邊菊綻金千朵。天外鴻飛影幾雙。有意騷人頻得句。無心野籟自成腔。停橈回首雲間望。落落風幡繞法幢。

夏日得談字

折腳藤牀一艸龕。四維無壁任風探。棹沈朱水懷船子。牛去兩關憶老聃。裊裊蟬聲吟細柳。翩翩云影洗晴潭。新丰有曲誰同調。獨與靑松作笑談。

詠珠簾水

潺湲白浪瀉層巓。化作珠璣幾許年。璨璨光搖煙縷織。離離影亂月鉤牽。珠絲雨度千條結。蛟淚風翻萬斛圓。帝釋宮中尋不見。誰將倒掛碧巖前。

閱百丈石澗和尙偃艸遺稿有感

昔年揮手別松門。此話而今疇與論。師表髙懸容似舊。歌云室鎖語猶溫。雁行半落驚霜曉。花萼才敷逐雨魂。遺艸那堪重讀處。猿啼月冷正黃昏。

次一惟姚居士重遊怪石塢韻

殘霞碎踏滿溪流。兩度徘徊未盡幽。野鳥隨筇啼不住。巖花傍水笑相畱。塵封蓮漏何人聽。曉霽華林有客遊。莫訝云廚多冷淡。一杯春茗解新愁。

秋詠

溪風閣外雨花香。計拙無聊且學狂。憶得梅梢曾摘月。笑看鏡裏又逢霜。曉天虛碧於詩淡。野徑秋聲入夜長。瘦影自憐爲客久。五湖夢老水雲鄕。

其二

芙蓉秋水夢魂香。午後茶酣笑語狂。短笛樓臺頻弄月。隔林砧杵亂敲霜。云消怪見山形瘦。漏永愁添客思長。放浪一身天地外。蕭蕭蘆荻冷家鄕。

其三

秋老林泉水气香。興來難禁艸鞋狂。澄澄皓月平分練。落落丹楓碎剪霜。夢繞天涯懷莫定。鴻歸塞外信何長。乾坤輸我疏慵甚。髙枕秦峯望海鄕。

其四

鳩聲隔雨喚風香。一味生涯老愈狂。叢菊滿園驚蝶夢。蒹葭兩岸墮瓊霜。波心月畫蛾眉細。天際云排鳥陣長。楖栗幾時尋舊壑。臨風一曲唱還鄕。

其五

氛斂秋山桂魄香。亂雲堆畔放歌狂。錦江釣盡三更月。曉徑樵歸滿擔霜。樹老不知形影健。風髙惟覺嘯聲長。扁舟物外忘拘系。萬里煙波萬里鄕。

其六

屋角風吹橘柚香。曉來鶴避茗煙狂。寺鐘云外敲殘雨。村犬籬門吠落霜。柳按三眠棲鷺冷。花分九曲引杯長。間情一片秋山月。獨照空林寂莫鄕。

其七

幽階蝸蝕蘚痕香。竹老龍鐘似我狂。寒瀑千尋飛白練。野棠數里下紅霜。窗昏無月吟詩苦。肩瘦耽風帶髮長。秋色滿庭今古畫。歸鴉雨後亂投鄕。

其八

殘花和露釀秋香。贏得風流物外狂。滿架詩書憑餵蠹。多年琴劍任堆霜。風光影散鑪峯裊。野岸潮回鏡水長。江海浮沈何足計。玉壺別有一江鄕。

古寺春回

蘿壁金燈慰寂寥。婆娑老檜話前朝。細看佛頂靑猶濕。俄訝僧眉雪未消。檻外煙濃春入柳。溪邊梅破玉浮橋。曉來獨對東風立。飛鳥爭銜香亂飄。

浮圖秋月

淨掃銀河淡抹煙。波晴塔影入溪眠。層層星斗平分彩。面面蟾光各樣天。鈴語風吹沈樹杪。桂香露冷落階前。夜深不倦徘徊興。萬籟蕭騷奏管弦。

竹院晚涼

寒碧陰森抱小樓。袒襟更羨北窗幽。綠云冉冉畫猶夕。水气霏霏夏似秋。幾樹新蟬音入律。半簾斜月影垂釣。邇來活計惟髙枕。夢逐白雲天外遊。

平田煙雨

一帶蒼茫望裏昏。隔林不見舊芳村。人家渾著輕紗掩。聚樹惟餘澹墨痕。杳杳農歌浮水面。依依鷗夢隱云根。堪憐側笠垂綸處。撩亂鳩聲喚雨魂。

橋畔僧歸

雨霽金鶯傍客啼。柳灣直隔小橋西。桃花流出紅鋪岸。白鷺飛來雪▆漫。斜掛片雲穿聚落。半肩明月問招提。相逢已識來方遠。衣帶煙霞足帶泥。

松林雪霽

簾捲春風乍曉時。誰遺素練綴髙枝。梅花香滴寒初散。蝴蝶魂飄睡正癡。瀑斷崖頭飛片玉。綠開波眼漾新詩。負暄背坐茆檐外。藤泛銀濤影亂垂。

靜夜聞鐘

煙涵寺冷漏初沈。一榻憨眠夢不禁。抱月狂猿棲老樹。銜蘆徵雁過遙岑。希聲陣陣窗前度。餘響悠悠枕畔侵。坐起乍聆剛夜半。霜鐘風送出雲林。

龍江夕照

白蘋荷渚亂秋煙。孤艇斜依落照邊。楓醉江頭波織錦。鴻排天外影揮箋。參差雲樹眉端迥。遠近溪山畫裏懸。沙上遙看人競渡。幾株暮柳響風蟬。

水塢樵風

夏木陰深雨欲飛。滑滑碧澗曳斜暉。風寒六月松琴細。花落三春蘚逕肥。采藥仙人乘月往。負薪樵子踏歌歸。偶來策杖因逃暑。驚起煙霞亂撲衣。

遊西湖

崔嵬一榭繞潺湲。四顧憑欄面面山。雨霽湖光分素練。煙濃荷渚度飛鷴。斷橋簫鼓花邊出。夕照漁歌月下還。萬頃玻璃浮碧漢。偶疑身世隔人間。

秋日偶成

颯颯涼風撲面生。出門乍喜葛衣輕。木樨香爆金鈿砌。匾豆花開月滿棚。雲散吳山舒老眼。雨餘練水挹孤城。憑髙爲問飛鴻信。萬樹秋煙一抹平。

秋日泛湖

菱荇參差碧浪橫。滿蓬秋色不勝情。紛紛濃淡霜中樹。隱隱髙低云外城。荷葉影枯香欲褪。芙蓉霜冷夢初驚。殷勤借問沙鷗路。午後招提磬幾聲。

中秋後二日舟次卽景

秋老蘆花雪半蔫。尋詩先乞買舟錢。晴晴淡淡湖中畫。斂斂飛飛水上煙。皓魄初殘輝尙滿。梧桐乍落影猶圓。今宵不減前宵興。野色波光共一天。

次寒松首座淸明值雨韻

杏煙濃淡雨絲紅。愛妒淸明楊柳風。野墓春銷芳艸合。北邙云鎖夢魂空。鶯啼紫陌行人外。棹出靑村流水中。撫景傷心多此際。飛花無限逐西東。

春日同靜公拙庵諸子遊平山堂

日暖芳林鵲構巢。買舟城外泛西郊。濃分鴨綠浮江面。淡著鵝黃濕柳梢。隔水聞鐘知有寺。尋春畱客愧無肴。老來莫禁閒遊興。卻偝東風爲解嘲。

和寒松首座詠斷端硯韻

貞玟耿介壓羣豪。志久隳形羨雅操。損益無心堪拭劍。琢磨不燐任揮毫。文驅神鬼憑伊力。字走龍蛇仗爾曹。勿謂吾今成過譽。端溪聲價舊來髙。

雨中遣興

云涵野寺客來稀。靜對瓶花發笑機。生意半隨秋意老。鐘聲常逐雨聲飛。傍檐寒鵲窺禪叟。貼岸丹楓醉釣磯。數里平橋煙鎖斷。茫茫蓑笠未曾歸。

焦山晚眺

瘞鶴巖前獨倚筇。斜暉浪掩錦重重。人吹鐵甕城頭笛。僧打金山寺裏鐘。萬里鄕關歸夢遠。千家樓閣瞑煙封。臨風弔古多惆悵。只有沙鷗睡正濃。

紅葉

樵逕云酣夾雨浮。望中燒眼晚棠秋。無心不作尋香蝶。有興偏能狎野鷗。零落枝頭詩片片。空餘堤畔夢悠悠。堪憐幾許丹靑意。惱亂西風舞未休。

初夏遊婁東王氏園

竹逕藤橋傍小津。偶偕短杖訊芳神。池塘倒浸山林影。亭閣平分閬苑春。簇簇玲瓏爭怪麗。層層點綴▆奇新。循環徧倚欄桿立。鳥慣銜花不避人

望海

海國誰分西與東。潮回天地見鴻蒙。千層駭浪飛奔馬。萬派驚湍怒吼風。霧斂蜃樓連碧漢。曉開陸市雜蛟宮。謾誇浩渺無涯際。收拾還歸一目中。

題市隱圖

大隱何勞遠世塵。不妨在處且陶眞。橫拖嫩綠池邊柳。亂吐嬌紅洞口春。客夢半隨殘局破。歌聲乍入曉風新。目前識得皆行樂。爭肯桃源去問津。

再遊鐵壁居﹝有序﹞

鐵壁居者。乃吾先師瑞老人之所構也。以其層巒環抱。疊▆嶙峋。獨有北面一峯最髙。峭峙如屏。色猶潑黛。故以鐵壁名之。亦爲豺豹虎狼出入之藪。苟非有道者不堪憩焉。惟吾老人禪棲三載。然後拂衣而往。於是緇素髙其徳。響其風。遐邇彰名。迨今不朽。庚寅歲。余渡錢塘掃祖塔。遂登頂造廬。披襟遠眺。令人忘返。故有鑑湖分海口。石壁接天關之句。及今丁酉春。余承乏雲門。一日偕諸子復躡其巓。不▆椽頹屋老。幾榻塵埋。惜哉。自吾老人去後。鮮有能繼其踵者。因爾愴然有感。聊爲志此。

崚石磴影重重。撥艸來尋舊虎蹤。壁上有詩餘淡墨。池邊無鶴冷靑松。落花爭向藤牀臥。老蔓頻將瓦鼎封。誰道慈音今已寂。夜深幽籟撼羣峯。

不流泉﹝有序﹞

寺門巽首有泉。無名。不知出自何時。其味甘溫鮮澤。其色紺碧若玻璃。然久供庖廚。人皆樂之。羅酷暑大旱嘗溶溶焉。或淫雨彌月亦湛▆焉。一日余攜筇徘徊其間。謂侍者曰。夫水之爲物也。盈則蕩之。窪則泄之。是泉亦有和而不流。滿而不溢之謂。玆以不流爲名。豈不爲山門一佳致也耶。因忘固陋。聊以拙句志之。並作後來髙人騷士引玉云爾。

何年鑿出一潺湲。倒浸星河碧漢顏。澹濘忻同君子志。澄渟靜比道人間。惟畱好月常相伴。肯逐落花去不還。香積頻供同沆瀣。至今無復到人間。

其二

一泬幽深鑑者稀。參差萍藻蕩晴暉。香浮綠綻殘花墮。影亂漚空斷雁飛。燦燦霞光凝浩气。澄澄夜魄活天機。惟期野衲淸詩興。懶與人間洗是非。

宿五泄寺有感

日暮秋林杖倦行。爲尋古寺入山城。池中不睹危樓影。沈畔惟餘落瀑聲。隱隱孤燈光欲墮。依依宿鳥夢頻驚。堪憐祖意無人問。隔嶺霜鐘扣月明。

秋艸吟

瘦影離披老砌傍。夜深簾外撲螢光。逢秋何事形偏瘁。泣露緣誰色漸黃。細雨淒淒蛩韻切。西風獵獵馬蹄狂。傷心只爲時多變。一雁聲中萬里霜。

其二

水淺莎橫野渡傍。時逢搖落慨流光。曉風碎剪溪毛冷。夜雨頻驚石面黃。旅客天涯羈夢遠。王孫陌上罷歌狂。無情也解同人老。慚愧衰容滿鏡霜。

遊東山

白雲影綻碧重重。不倦崎嶇問曉鐘。洞古薔薇香气杳。局殘棋墅蘚苔封。三江月冷梁朝寺。萬壑龍吟晉代松。攜茗東西頻眺望。山山色染紫芙蓉。

夜坐遠明上人房

小閣髙懸落澗傍。夜深寒翠滴幽篁。澹雲水墨詩中畫。素壁梅花夢裏香。殿古鐘沈聲遠▆。林空月瘦影微茫。寥寥此際憑誰語。萬里江天一雁行。

己亥元旦豎方丈

選得年新時也新。重開白石辟荒榛。雕梁橫架風煙麗。彩棟髙懸海國春。三泖月澄天鏡朗。九峯雪霽曉云屯。謾云十笏難容膝。百億金毛現一塵。

遊古吳興何山廢寺有感

爲訪招提步落梅。亂雲深處幾徘徊。殘碑蝸蝕埋荒冢。斷礎塵封臥綠苔。風冷忍聞臞鶴唳。月沈不禁夜猿哀。堪憐祖道寥寥甚。底事無人問劫灰。

登霞霧山禮石屋祖師塔

逡巡幾度挽枯藤。直到巉巖最上層。野鳥隨筇常僼客。山花笑我作遊僧。搖搖白練飛泉下。簇簇靑巒宿霧烝。窣堵深藏風韻古。千年蘿月一龕燈。

同元潔和尙遊怪石塢分韻得山字

踏斷羊腸路幾彎。偶來乘興共躋攀。流泉暗寫琴中調。怪石驚看畫裏山。日暖蜂衙香襲襲。春晴花市鳥關關。不須更問桃源勝。笑指松云學我閒。

十僧詠

山僧

一自誅茆居亂峯。钁頭活計意偏濃。頻刪梅圃堪畱月。細補荷衣可禦冬。路僻曾無馬車迹。苔深惟見虎狼蹤。客來休問年多少。石老松枯欲化龍。

禪僧

始從言外契三玄。不憚跏趺坐一氈。鍼碗投時明底事。風幡話處許誰傳。秋深霧斂禪河淨。霜冷鴻歸心月圓。只个蒲團忘晝夜。法堂一任艸芊芊。

講僧

舌翻教海浪涓涓。如意揮空代佛宣。一字初分開半滿。五時巧設定偏圓。香雲緲緲飛繒彩。花雨紛紛繞法筵。欲止兒啼黃葉好。謾將黃葉作金錢。

詩僧

一度敲推一度新。重吟句裏喜驚人。練成錦繡猶多富。淸似冰霜不染塵。雨歇風前頻眺望。曙晴花下獨逡巡。生涯最苦雕虫技。日日尋芳去問春。

老僧

霜眉皓首褐氍毿。世事榮枯總不諳。齒缺多風羞見客。眼花無力懶開函。愛眠每起三竿日。怕冷時煨一艸龕。自憶當年行腳事。萬機休罷不須談。

病僧

袈裟羸弱不勝支。學佛心灰說向誰。枕伏藤牀彊自起。手攜藥銚未嘗離。堪嗟病骨如梅瘦。▆▆▆形▆鶴癡。妄念銷鎔無一點。獨余明月照淸池。

孤僧

自入幽岑只一丁。鐺兒腳折苦支撐。襟開宇宙憑瀟灑。目視雲霄任逕庭。淸夢不隨流水去。閒情惟與野鷗盟。獨憐形影常相弔。坐起無聊嘯月明。

遊僧

不辭寒暑涉江濱。篛笠芒鞋緊著身。踏碎峨眉千丈雪。帶來少室一枝春。衣穿半是風煙妒。藤老多緣瘴霧頻。路債多年還得否。相逢滿面盡埃塵。

貧僧

四壁寥寥只自知。窮無窮處始爲奇。甑中愧乏聚蠅糝。囊底久空系曦絲。拾翠充枵遭兩逐。裁云補衲被風吹。分明說向人難信。舉世貧來更有誰。

懶僧

形骸疏散不堪論。對客無心敍語溫。涕墜從人言是懶。發長任爾笑非髡。愛看涼月猶眠石。慵撥寒鑪只負暄。寂寞渾忘身世老。那知剝啄到蓬門。

初春

曉起衝寒試步行。喜逢喬木乍遷鶯。人情冷淡殊前輩。世態驕奢讓後生。古驛春晴衰艸活。遠村風暖落梅輕。徘徊更躡煙堆望。萬里雲霞海面橫。

秋日病中遣懷

病來偸得片時閒。伏枕窗前把句刪。萬事無心慚白業。多年有夢在靑山。影沈野渚鴻初度。聲亂寒蕉雨乍還。閉戶不知秋已老。芙蓉笑我鬢毛斑。

詠舟室

臨溪一閣影空浮。似艇髙懸不著流。柳細煙寒低蘸水。雪枯荻瘦淡涵秋。無邊風月詩中老。幾許乾坤夢裏遊。試問主人聊借我。閒來海上狎輕鷗。

其二

數椽倒浸一溪橫。仿佛蘭舟浪不驚。兩霽帆收云影亂。風回纜系柳絲輕。每懷鄂渚千年韻。誰羨銀河萬里情。近日生涯隨分足。月鉤天外釣長鯨。

春日漫興

二月三月春風狂。桃花李花爭出墻。萍喧遊鱗擲浪急。雨過紫燕銜泥忙。閒荷小鋤耘細艸。獨披短褐理修篁。堪憐世事今非昔。日暮煙波望渺茫。

春日登雲間大觀樓

春風無恙鳥啼花。花裏登樓興更奢。浩浩歌鐘沈野籟。層層梅柳隔人家。數堆螺髻靑撩亂。百里虹橋影倒斜。遙望潮回知海近。城頭落日奏胡笳。

再過古疁化城庵

去年我來八月天。今又舟泊重陽前。乍出乍沒江邊石。半晴半陰隴上煙。楓落紅霞詩片片。菊開黃蝶影翩翩。此回且喜生涯好。滿載秋風過練川。

賦得隨意嶺頭云

澹澹和風過翠岑。遙看時復弄晴陰。忽南忽北情無倦。頻去頻來意不禁。曉逐輕帆歸遠岫。晚隨淸磬度長林。等閒懶上丹靑譜。蹤迹惟容野鶴尋。

善權洞

亂雲深貯玉壺天。勝境方知不浪傳。石乳潛通流鳳髓。靈根倒拄透龍困。玲瓏翠寶明兼暗。窈窕丹梯斷復連。到此頓忘塵世界。相逢且莫說三禪。

詠善權寺有感

離墨山髙壓眾峯。紅霞碧樹繞重重。六朝香火千年寺。十里亭橋一逕松。水接靈源分洞脈。燈傳慧焰續南宗。看來此地今猶昔。夜半慚聞架上鐘。

新秋

西風昨夜入簾鉤。一葉俄驚海國秋。雨過幾家人弄笛。月明千里客登樓。池荷露滴香初散。院竹涼生暑漸收。落日亭邊倚杖立。漁歌唱出蓼花洲。

中秋賞月

湖天一色滿樓西。極目淸輝杖可攜。簫管聲從云外斷。星河影向盞中低。漫嗟秋艸經時變。已識人情轉眼迷。好景不妨連夜賞。莫教明月落前溪。

閒步

秋林落葉滿天涯。撩亂浮雲陣陣鴉。楊柳暗傷流水外。芙蓉醉倚夕陽斜。一團風月恣吟興。萬疊煙巒入望賒。時序易驚衰鬢攺。蕭蕭野岸老蒹葭。

九日登離墨峯頂

重陽抱病彊登髙。身入層雲興亦豪。彈指江山歸幻夢。堪嗟名利逐波濤。白鷗蕩漾狎仙客。黃菊離披類我曹。欲把新詩畱石上。恐驚野籟晚蕭騷。

其二

風晴沙白裊秋煙。攜茗憑髙共笑巓。病眼懶看浮世態。孤筇惟愛老山川。樵歌互答長林外。雁影橫分夕照邊。望裏鄕關何處是。丹楓搖落滿江天。

詠醉松

錯節盤根擅八區。飽酣霜雪鼓虯須。乾坤獨立聲光冷。今古渾忘气槪殊。夜靜有情招鶴唳。曉來無力著風扶。渠儂不食官家俸。月掛峯頭傾玉壺。

春日詠雪

看似無情卻有情。飛來片片使人驚。暗侵柳色寒猶甚。低壓梅花夢不成。枕上吟殘詩五字。窗前疑是月三更。興酣慣與東風戰。盡把溪山一抹平。

登樓

竹裏樓臺取次通。遙看孤鶴下晴空。短歌隱隱畫溪外。淸磬聲聲煙寺中。千里風塵隨處異。百年人事與今同。欄桿倚罷斜陽盡。撩亂荷花水面風。

芟艸次拙庵朴侍者韻

門逕荒涼客屐疏。殷勤還自細刪鋤。目前荊棘知無剩。簾外風光盡有餘。晴曬落霞堪作供。夜畱明月且看書。漫言道者多分別。蘭蕙薰蕕不共居。

遊金山

誰向江心豎一拳。稜層怪勢欲擎天。繩牀借坐東坡話。玉帶曾輸佛印禪。瓜渚煙寒迷楚樹。甕城浪急泊吳船。今朝始獲登臨興。收拾峯巒畫裏懸。

五言排律

暮秋積雨

山深寒更苦。屋老畫常昏。況復秋多雨。仍兼首戴盆。棲禽愁不寐。籬菊暗消魂。罕見僧尋句。惟聞犬吠門。

曉風生遠浦。落木下孤村。鶴避茶煙濕。衣添水墨痕。沈沈淸夢斷。漠漠野雲奔。螢火搖簾暮。遊魚弄沼渾。

聊荷補毳衲。拾翠才饔飧。蝸蝕繩牀腳。蘚侵犢鼻禪。問天何日霽。啟戶望朝瞰。有客來相弔。無人細共論。

詠維揚善慶禪院

四水縈金界。九龍護座雄。欄楯珙樹繞。亭閣篆煙籠。鴛瓦翻繒彩。鰲椽締錦虹。飛花隨客至。遠翠隔簾通。

磬寂僧方定。林幽鳥喚風。漁歌和梵響。佛火射潮紅。蛟室胡爲麗。蜃樓未足崇。廣陵眞勝地。千古一琳宮。

蔓堂集卷第三﹝終﹞

百愚斯禪師蔓堂集卷第四

嗣法門人智朴編

桐城方拱漧蘇庵閱

五言絕句

壽聖寺

云壑招提古。迥然气象寬。燈明千嶂外。鐘徹九天寒。

大雄峯

一峯髙且奇。突出羣巒上。機峻鶴難棲。古今絕比況。

靈景亭

景勝空塵遠。亭髙野況多。落花遙襯步。龍象日頻過。

七星橋

北斗接云根。橫溪慣鎖月。惟憐迷渡人。古岸通津闕。

石筍

不假雷聲震。詎蒙雨露新。卓然峯頂外。占斷劫前春。

缽盂峯

崒嵂團團秀。宛如應量看。淸風時作饌。堪笑幾人餐。

蓮花峯

白雲擎雨蓋。靑岫仰蓮心。不藉薰風力。芬芳逾古今。

鳳凰窩

修竹搖輕尾。山花壯九苞。天然殊異類。那許雉同巢。

蟠龍石

久謂蟠龍隱。幾回空羨聞。想是爲霖去。惟餘石上云。

丫髻峯

雙髻巫云綰。髼松意懶梳。任從風雨妒。亙古黛如初。

木人墓

一片閒田地。耕來不記秋。欲知翁隱處。花雨滿荒丘。

秋日偶占

日寒艸影枯。溪淺石頭露。獨立何寥寥。猿啼云外樹。

雨中偶成

犢角曉擎泥。雨絲密織柳。東風來問禪。笑破梅花口。

其二

霧壓茅堂矮。風推竹徑斜。野浦新添浪。漁翁捕落花。

其三

石夢傍雲飛。松濤和月捲。老因詩漸狂。花爲風偸剪。

春寒

山貧賒霧著。藤老倩風扶。勿怪梅花晚。多因春信孤。

冬夜

夜寒燈欲語。硯冷筆收花。隱幾虛生白。推窗月半斜。

春日漫興

閒吟竹徑邊。一杖春風裏。倦卽枕淸流。從來不洗耳。

老人池

碧沼何人開。謂言白髮叟。欲知白髮人。蓮生十丈藕。

棋磐石

云根猶斧平。棋布星交磋。輸贏總一般。古今誰看破。

一岸居

▆帶翠眉橫。雙流寒碧繞。中有酣眠人。不知天地老。

虞姬廟

夜聞楚歌聲。一劍寒千古。遺祠耶水濱。猿啼霜月苦。

▆雞石

無情化有情。日淡朱冠瘦。不解五更啼。卻向風前▆。

三茅庵

花落曉風香。松髙鶴夢冷。遊人仔細看。不是人間景。

曉起

山深鳥喚人。曙色盈花朵。起構佛前燈。鄰家來乞火。

六言絕句

秋吟

一帶淸流曳練。滿庭秋色成堆。鑪頭火▆茶熟。門外犬迎客來。

七言絕句

冬日偶成

榾柮頻燒焰正紅。畏寒忘打五更鐘。曉來雪霽登樓望。突出雲間數朵峯。

其二

剪剪朔風透破襦。匡牀獨坐暗嗟吁。去冬鑪內撥星火。誰識今冬鑪也無。

槎溪道中

爲踏新靑一杖藜。春風送我泛槎溪。昔年仙子迹何在。綠樹參差鳥亂啼。

巢燕

幾度銜泥去復還。巢成蘭若彩楣間。似知野衲慵開口。獨自喃喃語不閒。

其二

不向華堂舊處飛。營來新壘傍禪屏。時宣實相知音少。欲逐秋風帶子歸。

舟中漫興

春江雨霽水初平。蘭棹依稀鏡裏行。謾謂途中知己少。桃花兩岸笑相迎。

偶成

煙雨空蒙柳綫低。隔林遙聽子規啼。春光無限誰能委。兩岸殘紅踏作泥。

夏日鹿城夜泊

輕舠日暮泊江煙。斜枕孤城對月眠。蘋末風生驚客夢。雞聲茆屋五更天。

秋日偶吟

短策驚飛葉底香。疏風野壑散淸涼。云消乍怪山撐眼。帶醉芙蓉笑夕陽。

候潮口占

水涸江邊沙觜露。潮回渡口浪花浮。雙雙白鷺晴飛雪。片片黃雲麥正秋。

再過永生庵雨中偶作

屐齒蒼苔舊日痕。隔林煙雨半黃昏。重來五月薰風裏。梅子生香竹有孫。

登洞庭峯頂

撥雲天外笑長風。落日秋髙浪捲空。七十二峯浮足下。乾坤宛在渺茫中。

舟中值雪

紛紛春色鬥風狂。落似梅花淡不香。淸興滿船吟未了。半隨流水下瀟湘。

春日卽景

磬聲遠度雲間寺。月色橫鋪溪上橋。滿樹梅花和雪眼。翩翩蝴蝶冷魂飄。

妒花風

二月春風半是狂。嬌紅妒落滿池塘。杜鵑啼出聲聲血。燕子銜來口口香。

柳堤新水漲

夜雨平林過院西。忽聽茆捨亂鳴雞。無端滚水桃花浪。打破人家楊柳堤。

秋日雜詠

客去偸閒聊鼓腹。過橋頻喚杖爲僕。丹楓黃葉亂堆詩。明月滄江寒浸目。

夜泊

斷橋野寺晚炊煙。暫系孤舟枕月眠。夢裏溪聲疑作雨。霜鐘敲斷五更天。

浪港

水際無風柳不寒。荻花影動皺波瀾。細看疑是米家畫。月冷漁翁垂釣竿。

白鶴山

松老煙霞石亦斑。巢余鶴夢伴雲間。不知羽化歸何處。瘦影凝人月下還。

石帆山

岧峣望裏郁蒙叢。一片飛帆掛碧空。自古不隨風力轉。日斜影落鑑湖中。

耶溪夜棹

樵風夜冷起鷗眠。籟寂仙橋水漾煙。幸遇多情溪上月。同舟直話到門前。

問溪山寺

一重山又一重溪。山色溪聲望轉迷。行盡溪山還問路。溪山深處是招提。

秋夜

水面風微夜漏遲。艸堂人正坐禪時。疏鐘數點聲飄寺。瘦月一鉤影浸池。

其二

黃昏風雨鬧牀頭。搖落梧桐片片秋。何處胡笳哀更切。長江千里浪生愁。

鹵庵鼎首座一日別余之吳。興行未數里。值雨。因爾懷之。偶占一絕

西風吹雨過苕溪。之子途中半帶泥。今夜芒鞋何處宿。黃花歷亂艸淒淒。

靑溪道上

野橋茆店向溪開。黃葉西風撩亂堆。三泖鐘聲隨棹去。九峯月色逐人來。

山居五十詠

十得荊溪老國山。茆堂剩有兩三間。髙懸楖栗堪藏拙。更羨春風爲掩關。

百畝雲林間放曠。一溪風月淡優遊。謾云佛法無人會。花鳥殷勤共唱酬。

亂雲堆裏構禪棲。狹路無因著馬蹄。富貴易消花上露。乾坤不盡甕中齏。

松花十里晚風香。信步攜筇看夕陽。徑僻苔深無客到。峯頭惟覺嘯聲長。

靑林雨過亂啼鳩。倚杖懸崖看瀑流。得失總歸蕉鹿夢。是誰更與赤松遊。

山城好景亂如麻。洞口人歸蜂放衙。夜雨細牽書帶艸。曉風吹綻繡毬花。

半園春筍半園蔬。帶雨披蓑漫漫鋤。今日不爲明日計。得閒且看古人書。

流水光中人面綠。杏花叢裏犬聲紅。山家一種天眞趣。不羨丹靑筆墨工。

選佛選官成底事。是凡是聖總虛名。夜來枕上畱新夢。春到窗前聽曉鶯。

世上誰無塵事累。山中獨有道人間。瞥然覷破閻浮夢。鏡裏空花不用攀。

竹筧引來巖下水。藤筐摘得嶺頭春。飯餘石上披襟坐。鷗鳥相將話主賓。

春歸煙樹濃如墨。夏入巖房冷似冰。沙上白鷗千點雪。室中明月一溪燈。

荔枝一架繞薔薇。晝掩禪關扣者稀。閱罷瑯函焚柏子。雲間老鶴覓巢歸。

一林煙火隔橋東。雨過蒼苔砌落紅。巖下有僧敲月戶。人間無客賣松風。

荷衣碎補幾經秋。布幔繩牀月一鉤。夜雨驚翻蝴蝶夢。卻令人笑老莊周。

一聲兩聲花外鳥。三片四片嶺頭云。最是幽人親切句。石池新水漾斜昏。

一泓嫩碧浸垂楊。薝卜花開滿院香。世焰燎人眞可畏。幾能回首覓淸涼。

雨掛層巒接斷虹。佇看人在錦屏中。沈沈月醉酴醾影。細細香飄菡萏風。

當門好竹百千个。近水垂楊三四株。路遠紅塵飛不到。碧天長嘯玉輪孤。

糲食休嫌滋味淡。苔茵獨臥夢魂涼。懶殘不解煨香芋。惹得丹書下艸堂。

祖庭秋晚事如麻。細钁荒田好種瓜。胸次了無名利念。何妨錮疾老煙霞。

寺門明月橋邊過。洞口閒雲雨後還。活計些須隨分足。從來無夢到人間。

性僻不宜廛市住。機忘卻與野鶴同。秋深簾掛千山雨。夜靜松號萬壑風。

數點靑山畫裏橫。松弦落落寫幽情。勿教黃葉隨流去。恐有人來問姓名。

靑燈素壁道人家。水接山根竹徑斜。睡起劃然長發笑。夕陽影里數歸鴉。

束腰不用三條篾。遮眼全憑一卷經。煙抹溪頭殘臘紫。雨餘雲外亂峯靑。

展開紙被云千片。放下蒲團月一輪。獨坐渾忘塵世外。老天許我做閒人。

空庭滴瀝寒蕉雨。白晝氤氳古鼎煙。幽鳥不來常寂寂。數聲短笛夕陽天。

依依影動風生竹。澹澹光搖月上簾。松菊而今誰作主。翻然令我憶陶潛。

半壑半丘聊自適。一囊一笠可資身。孤燈夜雨添新韻。黃葉秋風來故人。

雨歇竹梢風裊裊。綠開水面月溶溶。分明好个西來意。漏泄林間幾點鐘。

盡把喧囂細掃除。年來自喜樂貧居。不須筆硯添文彩。雁影空翻貝葉書。

一室寥寥對亂峯。閒吟臺畔步從容。孤云有意常畱石。野鶴無家只戀松。

風回谷口驚云臥。鹿過溪頭見水渾。鑪內香消人在定。疏鐘斜月半黃昏。

桂老煙寒香細細。山空雁過影雙雙。偶然濯足滄浪裏。天外人歌白雪腔。

葛藤截斷入深林。蹤迹安容野鹿尋。芳艸落花遊子興。白雲流水老禪心。

布袍半染煙霞色。艸履遙沾石徑霜。端的不勞頻借問。幾株疏柳淡斜陽。

寺古松髙孤鶴唳。月明山悄一僧行。云深鳥道無尋處。踏斷一溪流水聲。

石齒粼粼寒漱玉。竹簾寂寂影篩金。客來休問拈花事。萬古冰壺一片心。

荷淡煙消枕簟涼。雨餘簾外海棠香。閒情漠漠同江練。一帶秋聲入夢長。

一念未鎔終是礙。萬機休罷始相應。打開日月籠中鳥。笑指乾坤水上萍。

十笏茆齋百結衣。胡麻脫粟好充饑。芒鞋幸爾多彊健。日日登山看落暉。

壠頭雪霽梅方瘦。水畔煙濃柳正肥。此景目前誰共賞。莫教孤負祖師機。

夜靜溪光侵戶白。雲開山色上眉靑。明明盡把家私露。分付禪流謾扣扃。

傍石依松好縛茆。萬緣一筆盡勾銷。夜寒鐘打雙溪寺。天曉人過獨木橋。

壠上耕雲開白石。雨中移竹補靑山。誰能到此忘喧寂。萬境無心勝閉關。

雞鶴而今孰辧羣。從他人世自紛紜。開窗獨對幽岑坐。日暮鐘聲嶺外聞。

樹里人家樹外山。斷橋野寺隔溪灣。深深更有深深處。獨許閒雲自往還。

尋得把茅聊蓋頂。何妨斗室且容身。孤巒夜寂那伽定。枯木花開別苑春。

碎剪殘霞補舊蓑。金鱗釣罷意無他。善權洞古堪投老。弄月嘲風臥薜蘿。

居士蔚小莊法名智欽

同妻法名智恭捐刻

蔓堂集卷第四﹝終﹞

