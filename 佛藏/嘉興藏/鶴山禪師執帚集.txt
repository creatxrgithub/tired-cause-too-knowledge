嘉興大藏經鶴山禪師執帚集

鶴山禪師執帚集卷上

記室徳敷錄

五言古

溪堂書懷十八首

學之𨿽有志﹐踐之終不能。所貴存乎勇﹐一往似不勝。躡雲馳而上﹐戴石履春冰。屈伸肯與較﹐宗風庶秪承。

愼勿交以利﹐利盡而交棄。愼勿交以權﹐權傾而交毀。蝸角與蠅頭﹐爭奪猶兒戲。泉石拓奇懷﹐世焰終難致。綠驥望天嘶﹐逸羣非無自。

世以智爲榮﹐道以愚爲貴。譬彼嬰兒時﹐六識忘情謂。揚之亦不欣﹐抑之亦不畏。試之天地間﹐文經而武緯。

松柏經隆冬﹐不凋亦不變。非若桃李花﹐秪識春風面。大道本無華﹐愚者自驚炫。擇術而不精﹐懵懂何繇遣﹖

鴻鵠已翺翔﹐羅者視藪澤。悲哉舉世人﹐但去尋陳迹。我有尺素書﹐書中皆肝膈。請君讀汝墳﹐魚勞而尾赤。

古人惜光陰﹐無暇去剪爪。今人胡不思﹐老大空悲惱。馳逐聲利中﹐悠悠何足道﹖石室與牛欄﹐端不在溫飽。

我生何所爲﹐畢志在巖壑。捫虱取公卿﹐笑談赴鼎鑊。不難帝者師﹐豈易飽藜藿。莫輕天下士﹐斯言固鑿鑿。

麟龍豈爲瑞﹖艸木光林丘。能貴而能賤﹐至人總不繇。大海勺杯水﹐泰山撼蜉蝣。勿學浮沈子﹐秪將恩怨酬。

能不矜乎能﹐位不矜乎位。如實而極談﹐酬彼上人意。緬思昔所行﹐庶幾勿自愧。斯言相勉旃﹐志者毋自棄。

地擇知所處﹐人擇知所與。往往天地間﹐此意疇相許。大雅棄黃鐘﹐風人譏相鼠。對面而睽心﹐奚在山川阻﹖

辭拙不必愚﹐言甘不必智。巷尾炫新奇﹐庸禪方孔熾。相率竟成風﹐法苑日凋獘。登髙望遠人﹐泫然而流涕。

世路方迫促﹐長揖謝風塵。所聞不合道﹐偃蹇終其身。賣法以漁利﹐羣聾安足論﹖慧命在躬者﹐感慨向誰陳﹖

維昔泉大道﹐孑身而住山。得預六人數﹐髙風未易攀。古人浩浩去﹐憂心日夜嘆。楖栗層巖外﹐開眸一笑看。

隘者驚以異﹐淺者顧以忌。毋爲懦丈夫﹐一鼓而作气。獨鶴翔霜天﹐伯樂空北冀。此道久湮沈﹐肝腸墜於地。

師求良弟子﹐弟子求良師。法源多利獘﹐風气日下之。男兒立天壤﹐豈肯安其卑﹖古人𨿽已遠﹐綱宗不在玆。

名不稱其實﹐行不侔乎心。滔滔天下是﹐感慨亦良深。禪綱已板蕩﹐宗旨盡埋沈。五燈老不作﹐渺矣絕知音。

睦州退古寺﹐慈明還故鄕。養親以全孝﹐燈史何煌煌。悲余幼失恃﹐讀此眞痛腸。曠世而相感﹐中夜獨傍徨。

江上之淸風﹐山間之明月。今昔無異同﹐用之終不竭。長嘯落人間﹐兩峯髙突兀。騏驥困鹽車﹐冰霜驗老骨。

贈拈華和尙

大雅欣有托﹐髙懷曠古今。一聆陽春奏﹐俯仰多淸音。微云停逸響﹐素風澹塵襟。遐思誠不遠﹐爲君一鼓琴。鼓琴曲未終﹐整衣更沈吟。本無登髙唱﹐何繇達貞心﹖聲價在一顧﹐駑馬亦駸駸。執義固終始﹐庶幾明所欽。

壽中斌爲先生

吳中有髙士﹐結廬遠城邑。綠蘿凝戶靄﹐白露沾衣濕。放情丘壑間﹐四皓時爲揖。偕老喜齊眉﹐丹井相往汲。花甲同一周﹐鹿門眞莫及。閥閱舊家風﹐紫泥來天日。

念齊先生七秩

川嶽鐘名世﹐臺垣列鉅賢。學探回泗水﹐望重屬林泉。憶自鵬摶海﹐旋看鳳傅天。文章千古上﹐經術二京前。丹陛淸斑邃﹐銀燈內渥偏。星回三殿履﹐月照五湖船。春色凝香雪﹐秋光帶薜煙。玉簫花外度﹐瑤艸座中搴。辭爵尊綺裏﹐還山結輞川。靑鸞銜蕊笈﹐白鶴舞華軒。共羨生申日﹐欣逢洛社年。朱顏姿矍鑠﹐蒼鬢步翩躚。閶闔雲霞麗﹐蓬萊宮闕鮮。彩衣誇玉筍﹐逸藻邁靑蓮。羣壑瞻春旭﹐髙山仰斗躔。王臣膺付囑﹐艸野致微虔。化日岡陵祝﹐和風卉木妍。佇徵調鼎鼐﹐霖雨徧垓埏。

振衣千仞岡贈漢云煉師

丹梯接云表﹐桂樹淩蒼煙。杖策一躋攀﹐幽渺入天淵。珠樹鳴翠羽﹐石磴澑紅泉。云日相映覆﹐藤蘿自纏綿。仰視逼云漢﹐俯瞰媚淸漣。放懷寄長嘯﹐下應澧陽邊。喜晤山中人﹐道話可忘年。倘悟無生理﹐何必問羣仙﹖

登穹窿仙觀

落日下崇巓﹐輕煙出遠林。紅霞澹餘暉﹐蒼松蔽淸陰。籃輿瞰平川﹐振策登髙岑。歸鳥飛鳴急﹐哀蛩客思侵。言從二三子﹐翺翔匪自今。曠懷發長嘯﹐疇昔棄華簪。春風采薇蕨﹐秋日賦登臨。盤旋丹闕下﹐徜徉碧水潯。涼飆自南來﹐慷慨披我襟。相攜香玉案﹐共聆羣仙音。冷冷天樂奏﹐相持金石心。

忍公法侄四十適逢歲晏拈此以贈

隆冬寒气肅﹐朝起喜融和。層巖積前雪﹐晨曦照林阿。閒身如孤鶴﹐髙致未應磨。握手發淸嘯﹐回飆捲薜蘿。歲晏百物變﹐松色郁嵯峨。槎丫幾樹梅﹐新蕊動寒柯。愧我疏狂甚﹐惟君意气多。空門無骨肉﹐肝膽豈淆訛﹖談笑集竹林﹐感慨鬢毛皤。

新秋同諸子夜談

劇雨滌煩襟﹐涼飆生秋壑。商气動林端﹐星河漸寥廓。重子繾綣情﹐雄談忘寂寞。風泉激淪漪﹐月淡梧桐落。讀古繹奇蹤﹐不妨自我作。安得命世人﹐肝膽共相托﹖

秋日送體仁書記丐雲間

子行暑正殘﹐涼風引情緒。扁舟渡三湖﹐重尋舊遊處。孤月傍村途﹐潮聲聽來去。瞑色生微煙﹐波光浮遠樹。我屋望非遙﹐綸竿始相遇。憐余夙昔心﹐禪債何時住﹖食至思上方﹐聲聞眞習气。吾鄕多眞人﹐不妨寄斯語。

送宗瀾侍者丐裏

謀食豈禪者﹐爲眾敢辭勞﹖出門尙餘暑﹐新月掛輕舠。世風𨿽有異﹐吾儕貴淸髙。開疆諸輔佐﹐豈必盡英豪﹖遭時固不易﹐祖域競揚鑣。平生舊遊地﹐蹤迹久相拋。古道如可作﹐金牛笑爾曹。

謝張內翰文一先生齋

躡屐餐松屑﹐焚香拂雨痕。才華稱哲匠﹐世徳早承恩。時引靑絲騎﹐常從金馬門。蟾蜍宮硯潤﹐翡翠禦箋繁。揮灑空文藻﹐忠勤錫鳳鵷。歲星霄漢遠﹐卿月鯉庭溫。舊澤依堯衮﹐新榮洽舜樽。靑禽傳靉叇﹐紫桂佇昆侖。香積何能頌﹐虛慚對玉昆。

詠南墅書莊並引

書莊爲明經荀萃馬公別業也。丁丑冬﹐乞食江城苟老齋。余於此己卯秋徵詩入山﹐因賦一首並以志謝。

江城攜杖笠﹐松屑飽書莊。早見雲霞气﹐遙分蘭蕙香。交期𨿽歷落﹐興致獨飛揚。絳帳還推馬﹐蘭亭何必王﹖髙文傳繡虎﹐雅調發淸商。醉裏翻書帙﹐閒來拂劍鋩。家聲垂奕世﹐對策動明光。後晤知非遠﹐重登君子堂。

舊廬述懷

結屋愛村溪﹐地僻罕人到。遠樹生微煙﹐涼風驚晚噪。晨起柴門開﹐苔花應不掃。蒼然一笠寒﹐雲霞寄嘯傲。住玆十餘年﹐任彼冷與燠。閭井日已荒﹐知交日已耗。婆娑水石間﹐曲淡誰能好﹖芙蕖香紛披﹐深篁厲淸操。感慨百年內﹐虛名何足道﹖

挽一上人

鄧尉山水窟﹐髙棲多佳士。悠悠塵外蹤﹐冥冥孤鴻志。結屋掩深云﹐松風不入市。憶昔南詢時﹐探梅常到此。回思四十年﹐耆舊存無幾。昨來訪故交﹐開襟對知己。相看眉宇間﹐淸言析淨理。方期慰遠心﹐古道不復起。楖栗入千峯﹐感嘆何容己﹖

題吳伯倫捲冊

晚近道愈衰﹐世風更偸薄。華宗出會稽﹐一見知誠朴。孝友性所惇﹐古處淡而漠。且深濟世懷﹐苦口近良藥。於人絕妄求﹐於己重然諾。捲舒足貽謀﹐俯仰靡愧怍。善養器必完﹐何須畏盤錯。命達豈由天﹖造化同自握。君非塵勞儔﹐天地縱寥廓。玉樹燦庭前﹐光芒爍海嶽。

七言古

潘嗣安道社六秩

安仁之胤天下士﹐手握金鞭隱廛市。呼童種柏掩柴門﹐名髙東海達西秦。興酣日月詩千首﹐嘯傲乾坤酒一尊。春江花月風塵外﹐紫气盈盈凝瑞靄。修竹千竿抱艸堂﹐淩雲百尺松欹蓋。問年甲子正初周﹐煙霞生處卽浮丘。蓬萊淸淺殊非昔﹐我欲攜筇問十洲。

行路難之一

汲水須探驪珠淵﹐采山須入虎子穴。百折崎嶇莫可移﹐人世坦途何足說﹖濟北禪風海嶽秋﹐挽彊壯士立封侯。西河師子一哮吼﹐野犴聞之盡驚走。君不見﹐靈龜曳尾畏中途﹐甘向卑流伏泥溲﹖

五言律

乙亥夏吳山道中

灘頭放艇後﹐野色對蒼然。曲岸沼流出﹐孤颿帶雨懸。催頹憐此日﹐登眺記當年。蓑笠胡爲者﹐歌聲入暮煙。

進艇

雨歇乘流便﹐平川日已昏。一天新夏木﹐萬鳥亂晴雲。梅杏墻隅出﹐煙波望裏分。舟人還喜甚﹖夾岸棹歌聞。

從靈巖至華山兩坐合流精舍二首

奇雲起天半﹐萬仞漸容瞻。不覺松風好﹐那憂夏日炎﹖茆堂巢燕燕﹐蓮沼戲鶼鶼。誰向淸流看﹐孤楊獨系簾。

籃輿辭鳥道﹐仍向合流還。犬吠深林外﹐風來兩袖間。蟬鳴淸谷口﹐松影罩溪灣。無限羈棲意﹐風塵未易攀。

贈五云主人

泉石還如故﹐重來鬢已霜。相看原舊識﹐把手話滄桑。紅葉空樵徑﹐黃花伴竹牀。信知居穴好﹐冷熱總相忘。

錫山道中

一棹江城外﹐秋風黃葉天。漁燈明晚市﹐霜雁叫長川。乞食空王制﹐施輪長者緣。摩娑應量器﹐破浪憶當年。

與寂然禪宿話別

分衛來沙上﹐杖藜破海天。滄桑談舊誼﹐江月照髙禪。落葉堆荒逕﹐寒鴉起夕煙。明朝憐別後﹐道韻企前賢。

和宋中丞綿津先生春日入山看梅六首

萬樹繞溪南﹐淸香帶雪含。春風畱晚釣﹐花日映晴嵐。野鳥舊相識﹐幽人誰解探﹖登臨興未盡﹐謝傳可無慚。

霸迹今猶在﹐風吹鐘梵沈。椒蘭楚子佩﹐山水伯牙琴。輕暖花間入﹐蒼云鳥道深。隴頭曾有意﹐重慰故人心。

吳山如畫裏﹐一望舊關河。雁度春光遠﹐溪流花影多。忽聞吟郢曲﹐不覺引巴歌。盤折層巖上﹐曾經翠輦過。

曲路蟠靑嶂﹐風回身染香。穿枝花上月﹐瀹茗水邊房。久切鹽梅望﹐還瞻近日光。摩娑慚老眼﹐萬頃浴漁洋。

鄧尉山前月﹐潯陽宅畔花。幽香翻蛺蝶﹐疏影出槎丫。爲愛林泉趣﹐應憐市井嘩。吾生何所事﹐長伴有名葩。

晴雪照千山﹐春風薄靄間。鳴禽馴牧豎﹐吠犬識村蠻。裊裊穿林入﹐依依帶月還。懷人舊有夢﹐時憶廣平顏。

春暮雨餘溪上

春盡瀟疏雨﹐禪關夜臥寒。名花葩漸落﹐遊客興猶看。風嘯松濤急﹐雲深水勢寬。朝來溪水上﹐獨坐嗅芳蘭。

喜武康天然禪契到山

不因存故舊﹐那得到吳關。魚雁從寥落﹐芒鞋獨往還。吟嘗增白髮﹐夢每繞靑山。回首對溪路﹐何年再復攀﹖

登萬峯臺二首

蠟屐登山去﹐蒲帆釣浪來。石臺無客到﹐花徑爲誰開﹖野鶴巢松頂﹐殘碑臥綠苔。上方淸梵處﹐把手共徘徊。

空翠層巖上﹐攜筇此後過。地偏遊屐少﹐風競落花多。梵宇沈鐘磬﹐袈裟掛薜蘿。虎溪相笑後﹐回首隔前坡。

雪韻兄入山話舊二首

尙憶追隨日﹐蹉跎又十年。溪山故無恙﹐雲樹自依然。楊柳春風夜﹐菊花秋雁天。懷君殊未已﹐相對可忘言。

自昔稱知己﹐於今四十年。君歸婁水上﹐我向釣灘邊。共入汾州室﹐誰髙淸素禪﹖遙憐帶水隔﹐重問剡溪船。

重陽前一日遊五云洞二首

去歲曾攜杖﹐重來訪五云。泉聲流曲徑﹐秋色澹斜昏。白雁衝寒過﹐黃花帶雨分。登臨共淸賞﹐此地絕塵氛。

葉落西風急﹐寒花憶舊年。早知冰雪質﹐肯逐艷陽天﹖冷色凝秋黛﹐幽香引碧泉。孤雲歸石窟﹐虎迹至今傳。

乞食江陰宿朝陽山房

來宿朝陽院﹐還同海岸行。髙賢談白法﹐矮榻憶華亭。日落江天遠﹐風寒艸舍淸。烹泉相對坐﹐剪燭慰平生。

沙上登巫山有感

曾聞西蜀地﹐此亦有巫山。遠浪兼天湧﹐平沙候雁還。漁颿催夕照﹐江月出煙鬟。登眺能無感﹖慚叨乞士間。

除夕次拈華和尙韻

剩有今宵在﹐不須更問吾。曾烹雙髻雪﹐又嚼萬峯茶。地穴何容缺﹐盤蔬或可無。云堂飯罷後﹐疏影上跏趺。

丁丑元旦

羣峯迎旭日﹐歲序又更星。往復今非古﹐循環甲與丁。世情多軟暖﹐佳句獨空靈。遙憶拈華外﹐春風萬壑靑。

賦得小雨暗人日次靈巖和尙韻二首

湖天臘未盡﹐梅蕊占先春。細雨逢今日﹐空山剩故人。慚無蒲宰粟﹐愧絕嶺南薪。那得安錐地﹐長年一味貧。

深山絕塵事﹐微雨報將春。冷淡終違俗﹐淸閒近古人。漫尋巖下菌﹐且拾澗邊薪。破衲裁云補﹐吾生未徹貧。

贈許元伯

幽懷澹如菊﹐雅意冷於水。鶴髮霜華染﹐松顏雪色凝。商家閒渭水﹐漢代老嚴陵。月旦憑誰定﹐峨眉天幾層﹖

送澗云上人歸裏

去住知無著﹐於君獨悵然。艱難長久日﹐容易別離年。庭樹蟬聲老﹐秋江月色娟。平生懷气誼﹐芒屩舊山川。

過鶚翁道社齋居

大隱傍南城﹐苔花不世情。著書消歲月﹐長揖謝公卿。誰入維摩室﹐人傳孺子名﹖南州重到後﹐衣毳覺香生。

過珍珠塢

禪扉面平曠﹐春藹麥疇深。艸樹催農事﹐禽虫領道心。幽潺縈磴曲﹐返景綴峯陰。玆地無鳴虎﹐精藍晚更尋。

寄東山海印和尙

法社推髙誼﹖殷勤獨有君。披襟同坐月﹐惜別共停雲。白髮驚時暮﹐靑燈悵夜分。還憐溪水上﹐無復著雄文。

壽徳圓禪宿

老宿家風在﹐髙蹤何處尋﹖翻經明月冷﹐攜杖白雲深。大隱堪城市﹐澄懷曠古今。千秋寶掌傳﹐庭柏正森森。

贈報恩實典謁

仰山曾典謁﹐雪竇踵芳塵。舊夢靑松老﹐殘霞毳衲新。薰風幾寂寂﹐苔逕石燐燐。在眾無圭角﹐前賢可擬倫﹖

分衛郡城夜坐聽雨

客館難成寐﹐披衣聽雨聲。暗泉流夜壑﹐殘燭響茶鐺。還憶當年事﹐偏傷此日情。曉來晴便好﹐一缽向街行。

贈居天錫

喜晤同庚友﹐霜髭笑兩翁。浮雲間自看﹐道念與誰同﹖槐樹黃鸝雨﹐桐花紫燕風。披襟談往事﹐桂影落庭中。

中秋喜晤陸臨潭道社

忽枉空山駕﹐秋崖飄桂香。絲綸新價重﹐桑梓舊情長。月好當佳夕﹐風淸自覺涼。九峯知有道﹐髙韻似柴桑。

中秋後一夕同徹公玩月

挾袱登山寺﹐從遊澹薄中。竹風吹衲冷﹐巖月照囊空。把臂談肝膈﹐看云憶雁鴻。孤懷殊仿佛﹐原是舊村翁。

絕糧遣懷二首

淸苦生平慣﹐饑寒甚往年。一絲宗鼎系﹐短鬢歲華遷。瘦骨藏山谷﹐虛名續祖編。秋花零落盡﹐古柏翠撐天。

忘貧始合道﹐刻勵益須堅。天與淸閒福﹐人多精進禪。莖齏畱古味﹐一缽信前緣。缺陷稱斯世﹐家風淸白傳。

贈郁良才老友

相看如舊識﹐把臂領髙談。老去同秋淡﹐心空似水含。禪機徵夙契﹐妙悟在眞參。卻笑攢眉客﹐何煩更指南﹖

哭南園臥公

死固尋常事﹐於君感獨深。滄桑誰共語﹐風雨孰同心﹖木葉辭秋壑﹐夕陽下翠岑。南園新構在﹐一望痛人琴。

依谷侍者以師命欲歸賦此畱之二首

歸去非長計﹐殷勤聽贈言。致身應祖苑﹐畢志向雞園。道以窮枯重﹐人因巖壑尊。平生有微尙﹐不覺爲君論。

暫寄煙城日﹐行看道自伸。緣知孤客意﹐且作未歸人。澹泊才能老﹐艱難味較眞。天涯相聚久﹐漫說故鄕親。

送尙弘侍者歸裏二首

此去當殘臘﹐霜天曉气侵。疏林無剩葉﹐哀雁有餘音。暮雨剡溪雪﹐懷人江上琴。不堪論往事﹐寂寞歲寒心。

歲暮多愁緒﹐兼之君欲行。笠瓢尋舊侶﹐篝火坐殘更。徒自穿芒屩﹐誰攜折腳鐺﹖明春香雪裏﹐還復問煙城。

七言律

寄三峯碩揆和尙

虞山遙睇屹雲中﹐湖海爭傳气象雄。道並汾州天下望﹐源分鷲嶺本支崇。獨畱砥柱回瀾任﹐重奏獅弦奕世功。何日得聯肝膽話﹐秋風萬里聽霜鴻。

次韻贈翠峯輪庵和尙二首

同源兄弟出天山﹐當世空羣孰敢攀﹖望重曾頒龍缽寵﹐辭歸髙臥毳袍閒。石屏嘯詠添圖畫﹐楖栗登臨點俗頑。自昔宗風推雪竇﹐孤標遙映惜衰顏。

雪竇髙風舊擅稱﹐法中肝膽托生平。嚶鳴道合眞師友﹐雁序情諧實弟兄。雲樹十年思贈句﹐煙波萬頃對班荊。翠峯此日聆揮麈﹐回想依依一棹橫。

次韻答靈巖字云和尙

破夏扶藤入祖庭﹐孤舟風雨渡煙汀。鰲山舊日曾聯袂﹐硯嶺今朝見典型。澗道飛泉思石榻﹐松林躡屩聽雷霆。千秋上下行相念﹐淸夢時時到碧扃。

次韻答瑞光三雨和尙

暮云春樹久徘徊﹐望裏湖山未易陪。小聚昔年憐別後﹐孤懷此日向君開。髙峯喜接家聲在﹐四瑞重看花雨來。猶幸同源肝膽外﹐廓淸法社藉眞才。

過華山訪自求和尙兼憶僧兄

松影參差鳥道盤﹐卻從初地共躋攀。那知林外當三伏﹐且看吳中第一山。萬仞峯巒環法座﹐九重宸翰映禪關。回思舊日聯牀句﹐流水潺湲想象間。

壽顧中丞伊在先生

盛朝徳望冠三臺﹐坐鎭西京憲府開。黃石祕書天上授﹐丹綸異數日邊來。風髙雒社瞻星彩﹐云擁蓬萊進壽杯。奕世聲光勛益遠﹐金湯法苑頌鹽梅。

秋感八首﹝乙亥秋作﹞

秋風短葛怯新寒﹐散步庭除彊自寬。心性毫無名利束﹐世情一任馬牛看。檐前點鼠欺人懶﹐湖上輕鷗狎我閒。修竹娟娟搖月影﹐山光如舊且盤桓。

一泓如鑑照離憂﹐芒屩重來已白頭。萬頃寒濤驚鶴夢﹐千山冷月伴蛩愁。金風披拂收殘暑﹐玉露凋傷下早秋。俯仰滿懷身世外﹐推窗又見火西流。

欲絕人羣勢未能﹐秋蛩喞喞咽靑燈。水雲垂釣難逢友﹐山寺聞鐘賴有僧。庭艸迷離花架月﹐石泉淸徹玉壺冰。知音千里仍同調﹐松柏淩霜耐久朋。

秋旻皎月助豪吟﹐夜靜山樓聽搗砧。徙倚孤云隨懶意﹐潺湲流水滌煩心。快看歸鳥舟難系﹐愁聽寒螿思不禁。一自髙崗登陟後﹐形容困憊到於今。

深秋短晷戀斜暉﹐讀罷禪燈心事違。露冷長空蟾皎皎﹐寒生絕塞雁飛飛。芙蓉江上秋光老﹐叢桂巖間香气微。無限參差遲暮景﹐寧甘養拙伴漁磯。

掃盡纖雲一碧天﹐蕭條村捨遠生煙。菇凋禹甸根方好﹐霜染楓林色更鮮。山削芙蓉嵐靄靄﹐澗流丹壑水涓涓。膏肓泉石誰同調﹐秪恐人間無此仙。

獨對空庭步小檐﹐心灰不復理牙箋。巉巖有夢憂天杞﹐堂陛無心畏虎鈐。晚景催頹風勢勇﹐秋宵沈寂月光纖。涼生紙帳陰虫切﹐燈盡蘭膏且再添。

涼飆天气已忘炎﹐幽壑重巖任意探。一片閒雲歸遠岫﹐半鉤明月印寒潭。木綿細細遮瓊樹﹐花雨森森護碧龕。陸地藏舟猶懼竊﹐我生早已絕癡貪。

壽醇還金內翰

霜淸木落雁聲稀﹐玉陛初辭正授衣。薊北殘砧明月夜﹐江南寒夢白雲闈。思君歸鷁西風捷﹐遠道輕裘夕照飛。更羨華堂三祝日﹐萬山艸色沐餘輝。

壽積善碧天和尙

千華湧出舊規模﹐宗教於今敢借扶。律虎聲名冠四世﹐戒幢烜赫振三吳。席敷艸座天人護﹐衣祕明珠劫石符。極目江城紅樹裏﹐徧空紫气集云鳧。

丙子春大中丞綿津先生貽贈鴻篇賦呈奉謝

層湖疊嶂拱如椽﹐白雪髙懸映薜煙。絳節重開天壽日﹐金湯曾記竺皇年。三川風雅推當代﹐八座嵩華啟後賢。萬樹寒香春漸近﹐好畱玉帶重林泉。

朱少尹送宋撫軍詩匾入山賦謝

久羨於公閥閱髙﹐金湯鄧尉舊曾叨。丹樓對日詩偏美﹐靑翰看山興轉豪。萬壑天香迎早雁﹐一颿夕照聽寒濤。慚余雅荷柴桑誼﹐別後停雲夢寐勞。

丙子元旦

梅柳參差歲事新﹐凍雲陰靄也宜人。檐花細落銀鐙晝﹐只葉香浮元日春。萬疊湖山驚入眼﹐十年霜鬢黯傷神。毿毳衲還能著﹐堪笑頭顱依舊塵。

歲朝立春

凍雪初晴煙景新﹐靑靑松柏滿芳茵。一天云物蒼龍麗﹐萬樹梅花古寺春。吳俗椒漿迎四始﹐家風柮火擁諸人。閒心漫憶當年事﹐何日重歸理釣綸﹖

壽秦封翁

歲星何事照人間﹖碩果風流未可攀。自昔楷模畱石室﹐至今文獻在龍山。釣璜夢發非熊舊﹐拜石書傳辟穀閒。爭道帝師黃髮在﹐梅花春水對朱顏。

繇七十二峯閣至石壁卽事

碧潯丹嶂迥崔嵬﹐危閣淩空勢自回。萬頃晴湖天外合﹐千林香雪望中開。風濤奔激連巖壑﹐煙樹參差接石臺。時憶舊遊淸絕處﹐白頭重到共徘徊。

宋刑部聲求法護奉使入山呈謝

晨趨玉陛舊黃扉﹐佇看皇華勒馬歸。吉甫功名常聖世﹐廣平風節振邦畿。文章遠致雞林貴﹐姓字還教金管揮。最是靑雲年正少﹐沙堤覲日映朝暉。

淸明日展先老人太母墓有感

楡火煙新春信中﹐波明花暗曉扉空。輕寒岸柳看搖碧﹐細雨溪桃聽落紅。燕語尋巢飛上下﹐紙錢拜冢逐西東。我來轉憶當年囑﹐護艸同悲痛晚風。

海印堂諸老宿邀看牡丹

春暮晴看芳景叢﹐與君相向興還同。泉烹花底紅霞裏﹐人在云深綠樹中。羣燕棲梁初入戶﹐雙鳩喚雨復呼風。一株記得南泉句﹐人世眞如逐轉蓬。

送昆州瑞雪上人

昆州萬里向南詢﹐煙水茫茫問舊林。芒屩出云蠻嶺闊﹐蒲帆落日碧雞沈。孤懷始覺乾坤小﹐遠道偏驚歲月深。記取故山金馬路﹐不應虛費半生心。

陳林岫先生爲令弟太史公入山結壇卽事

首夏淸和景色芳﹐壇開海印福星光。明霞東絢珊瑚出﹐旭日晴輝鸑鷟翔。煙裊湖山龍篆遠﹐鐘鳴霄漢鳳徽長。太丘風範家聲在﹐天語遙傳出玉堂。

贈董正度先生

彩筆淩霄海內傳﹐鹿門暫隱此翩翩。當年文焰推三策﹐此日才華接後賢。入夏黃鸝花外囀﹐隔湖靑嶂望中懸。神交喜得今聯袂﹐好結廬山話舊緣。

丙子夏送輪庵和尙補住靈巖

懸絲那復惜前驅﹐大鑑家風總不殊。玉麈舊揮原列戟﹐金襕遙映昔題輿。山前翠積宸光近﹐亭畔紅深法雨初。念到同源頻致問﹐從今不用覓江魚。

贈自安法師

講席曾開走萬村﹐天花時下雜苔痕。庭蘭日暖香生座﹐渚柳春深綠覆門。妙觀弘傳欣及聽﹐幽溪家學快重論。匡廬舊社還相訂﹐臺嶺髙風此日存。

送嚴敍和尙歸洪山

艸長庭前已丈深﹐薰風絕巘聽筇音。廿年兄弟衰還健﹖千里湖山遠獨尋。面目幾人存故舊﹐夕陽何處愜登臨﹖好因盛夏遲歸路﹐黃鶴樓頭足放吟。

贈李西有

招提鐘磬午陰移﹐放艇秋風香桂吹。松柏遠看山寺出﹐芙蓉遙映夕陽遲。羣賢詞賦滕王后﹐萬里襜帷吳苑時。聞道元和丰采舊﹐嘉聲曾聽鳳凰池。

壽寧邦圓實和尙

法門鐵脊幾人存﹐獨踞峯頭絕點塵。撥艸瞻風芒屩闊﹐眠云嘯月嶺猿親。黃花漸放重陽節﹐翠壑遙臨寶掌辰。一望千山秋色老﹐石牀花雨坐來頻。

丙子歲暮雜詠四首

慚負師門又一年﹐層湖疊嶂雨依然。荒巖安飽人心慰﹐故國風塵客夢懸。來去忘情酬露電﹐登臨無力信山川。深宵篝火淸寒甚﹐嘗記華亭雪夜船。

小橋斜日澹晴煙﹐坐聽松風忽入弦。梅瓣乍開香細細﹐溪光如畫響潺潺。千山杳靄寒孤夢﹐兩世淸華起後禪。誰道壯心銷未盡﹖一聲爆竹自年年。

蕭條山色不勝情﹐潦倒偏當歲又更。魚已離竿非餌及﹐馬因老憊向人鳴。崖邊冷暖梅先占﹐湖上煙波眼倍明。千載淸風髙釣艇﹐豈緣匡領藉微名。

歲月艱辛且放開﹐生平出處絕疑猜。羣公共有澄淸志﹐叢社何難梁棟材﹖山徑虯枝停暮靄﹐雲霄逸翮起香臺。慚余未到忘形累﹐曳杖窮幽興未頹。

壽大轉禪宿

道在天涯若比鄰﹐喜同一室倍相親。去畱爭識當年意﹐冷暖無如舊友眞。衣毳豈容迎俗客﹖竹筇聊復示迷津。知君亦自忘機久﹐獨立階前鳥雀馴。

壽維極老宿

一生髙潔衲如鶉﹐白髮垂垂七十春。憶別惜年峯泖隔﹐喜歸今日笑談親。胸中至性終難割﹐眼底浮雲何足論﹖香茗篝燈同夜坐﹐追思往事暗傷神。

壽本眞老宿

梅花香冷近黃昏﹐又見春風到寺門。舊日詩懷難再得﹐老年知己不多存。人從婁水煙波澹﹐夢入匡廬社火溫。毳衲未容輕易補﹐萬山飛翠點衣痕。

壽元靜耆宿

那有間情著此身﹐古稀彊飯見精神。勤心每到三更月﹐苦行尢難五十春。雪冷澄江誰問渡﹖梅深斷壑自爲鄰。贈君拈得寒山偈﹐白髮相看是故人。

春仲喜晤雲間王太史維士

筍輿重過萬峯岑﹐仰企淸光慰夙心。霖雨早從天下望﹐春風遙遞谷中音。漫欣此日人如故﹐快話當年意獨深。最是輞川門第近﹐蓮花舊社許追尋。

贈尢卓人先生

學海咸推碩望尊﹐鹿門髙臥重賢昆。社中耆舊宗雷在﹐世外催頹杖笠存。江月漸盈畱雪棹﹐梅花初放憶南村。湖山隔闊年如許﹐法道千秋喜共論。

春日宋大中丞入山看梅寒香細雨畱宿山齋賦呈二律

萬山香雪問如何﹐芳艸春江鷁首過。奕世文章蘇父子﹐舊時圖畫晉山河。冰姿相對宜風雅﹐道韻尋常戀薜蘿。祖剎年來叨眷注﹐湖光浩蕩盡恩波。

淸風髙致繼前賢﹐棨戟重畱一宿緣。自昔人文推鄴下﹐至今黼黻頌吳天。香圍虎座嵐光潤﹐花映宮袍獬色鮮。法苑金湯傳盛事﹐窮崖絕壑得安禪。

送學愚侍者歸宛陵省母

三月春風花柳妍﹐子行正及艷陽天。琴溪秀色諸峯外﹐香閣黃鸝深澗邊。千里擔囊歸路近﹐十年倚閭北堂懸。桃花潭上還山日﹐定有靑蓮好句傳。

過華山晤自求和尙不遇

石磴參差峯勢橫﹐山花繞逕振衣輕。行看鳥道金仙界﹐坐聽松林玉澗鳴。

禦筆遠淸光貝葉﹐宸衷遙眷想霓旌。經年曠別遲相晤﹐歸屐重攜冷翠行。

壽三峯碩揆和尙

生平好作驚人句﹐欲頌三峯半字無。海內宗風稱獨步﹐法門文獻實先驅。漫論肝膽心能古﹐竊比嵩華道不渝。一棹剡溪終未得﹐暮云江樹兩相俱。

贈芋香紺池和尙

法苑掄才並絕倫﹐讀君詩句更淸新。煙雲落筆元無敵﹐風雨論交托契眞。寒涕垂膺分芋火﹐髙賢走幣盡綸巾。回思白社皆塵土﹐投老吳山剩此身。

壽尢太史晦庵先生

山外茆堂松竹幽﹐素袍筇杖自優遊。羣賢擬續耆英會﹐函谷遙看紫气浮。溪上桃花秦日月﹐門前柳樹晉春秋。天書此日求名碩﹐渭水重徵第一流。

壽陸徳甫居士

渡世髙名七十春﹐平原舊望道方臻。祗園到處稱須達﹐岐伯重來並甫申。法社歲華如曉日﹐禪林勛業已貞玟。蓬萊淸淺殊非昔﹐龐老家聲踵後塵。

溽暑南音先生入山賦謝

髙巖消暑隔炎暉﹐洗缽烹茶塵事稀。晝靜珠宮香气遠﹐云深石磴梵聲微。當年摩詰貽松屑﹐此日淵明解葛衣。坐愛涼風生幾席﹐東山遊屐謾雲歸。

送谷泉侍者歸龍舒

秋色蒼蒼木葉稀﹐芒鞋緊悄去何依﹖師資契合惟餘夢﹐人世升沈嘆落暉。萬樹涼飆催短鬢﹐一庭新月近寒衣。龍舒遺迹君須記﹐他日相逢話釣磯。

過洞庭贈海印和尙

十年法社企丰標﹐篝火談衷慰寂寥。四瑞聲光畱海嶽﹐萬峯衲影隔雲濤。崚滑石淩靑嶂﹐浩渺澄湖映碧霄。折腳鐺邊髙臥穩﹐獅弦重奏聽非遙。

洞庭歸乞食長沙山下寄海公

行盡羣峯落照黃﹐扁舟斜系水茫茫。摩娑應量隨云影﹐撩亂田衣數雁行。藉艸不嫌松屑飯﹐重崖無隱桂花香。曾從摩詰談遺事﹐猿鶴猶知戀上方。

別東山海公

東山爭羨碧嶙峋﹐此日談衷感故人。萬頃銀濤乘八月﹐千林紅葉擬三春。交情共向燈前盡﹐世事驚看別後新。識得雙峯猿鶴意﹐怪余猶是舊時身。

畱別洞庭道侶

深秋天气日蕭蕭﹐滿谷惟聞香桂飄。不盡長湖波渺渺﹐數行歸雁影迢迢。已虛此夜山樓月﹐還憶當年谷水潮。無限離懷頻悵望﹐布颿風急下輕舠。

送靈巖輪庵和尙赴江北請

一棹秋風此送君﹐獅幢遙指戀斜昏。山中日月歸滄海﹐筆底峯巒擁碧雲。武庫縱橫看法將﹐神靈拱衛動星文。莫嫌把手輕離別﹐祖剎岧峣勒策勛。

丁丑歲除

暗香初動恰春回﹐雪鬢霜髭歲又催。無補師門空老大﹐獨嗟法道謾徘徊。黃齏薦盡平生味﹐紅蠟燒殘百念灰。惟有癡懷消未得﹐攜筇長嘯向荒臺。

寄友

梅花滿塢正芳辰﹐艸色山光觸處春。冰雪幾經存勁節﹐肝腸猶喜見丰神。人間往事供談笑﹐林下幽情契主賓。寄語當年西域客﹐芒鞋還記舊松筠﹖

送還西堂歸裏

憐余衰憊勸加餐﹐共對層巖歷歲寒。此日晨光云外度﹐故鄕春色雨中看。幸從祖窟推玄麈﹐未許華亭把釣竿。香雪滿山芒屩滑﹐一簾花影坐更殘。

壽雪香介本和尙

兩峯相對效嚶鳴﹐香雪林中歲載更。莖艸插成新院宇﹐巉崖髙臥舊茶鐺。手披河洛神偏旺﹐眼蓋乾坤夢自淸。松火一龕何日共﹖不須寶掌問平生。

壽楊滋生居士

關西夫子舊風流﹐閱歷冰霜六十秋。兩漢偉功光奕葉﹐異時文采繼前儔。誰能慷慨懷千古﹐肯信英雄老一丘﹖我欲攜舟來問字﹐碧桃花下話滄洲。

謝蓉湖集公法侄惠茶

模糊煙雨惜芳辰﹐慘綠愁紅總困人。世外身心憐易老﹐天涯消息遠難眞。荒蕪艸木終因懶﹐獘垢衣冠未是貧。最喜空山無一事﹐謾將茶譜日相親。

贈顧奕芬道社

詰問禪心鄧尉堂﹐山花開徧落空香。世家鼎鼐名誰並﹐學貫珠璣姓未忘。一樹松風塵夢遠﹐千堤桑柘鳥聲涼。催頹白髮知交外﹐佇看經綸事業長。

李司空萊翁入山賦贈

入座薰風花落天﹐尋幽豈肯讓前賢﹖山橫宿霧生新雨﹐日永空林似小年。攜屐重來參玉版﹐談詩應復見靑蓮。荷衣自笑忘情客﹐時對春陰聽杜鵑。

妙髙峯觀牡丹

嶺頭花信又春闌﹐偶得今朝放眼看。步障不施千葉艷﹐石臺斜倚幾枝殘。別峯相見談何易﹐古道如君誼更難。同學昔年俱老大﹐煙波一望萬山寒。

王太史維士入山賦贈

把臂眞堪慰所思﹐襟懷時切幾人知﹖湖天空闊非無翮﹐叢席艱危敢棄枝﹖梵唱淸吟畱謝屐﹐蒼嵐翠靄近仙姿。匡廬白社還如舊﹐東晉髙賢話未遲。

賀張兆先昆仲

聖世英才六翮成﹐洛陽裘馬任縱橫。九霄雷雨飛騰始﹐萬里風雲指顧生。曲到郢中眞寡和﹐文於鄴下有誰京﹖莫言芹水多名宿﹐早聽終軍已著聲。

天中前一日過尊勝讀爾維禪宿辭世偈奉挽一律

楖栗橫肩不可畱﹐家風蓮嶠夐誰儔﹖擬將僧史標新範﹐豈謂鈴聲返舊遊﹖竹樹沈沈朝露冷﹐葵橊闇闇午風收。生平髙致深余企﹐猶對諸賢可共求。

贈顧西翁先生

五月溫風吹綠蒲﹐江城一棹入蓬壺。長康世徳聲名重﹐少室禪機穎悟無。物望三吳誰比並﹐才華兩晉孰堪俱﹖心空及第髙今世﹐蔬水簞瓢亦可娛。

過周龍潛道兄齋居

躡屐來登觀月樓﹐綠蒲吹雨麥逢秋。云連髙閣臨風迥﹐水漲胥江入座流。蘭玉盈庭香气遠﹐煙巒滿案筆端收。濂溪家範推今古﹐更喜龐門可共求。

壽徳圓禪宿

春田積水長新秧﹐蒲葉葵花暗艸堂。江樹遠連千澗碧﹐寺門髙對萬山蒼。汾州愧我緣難熟﹐廬嶽思君道正長。躡屐重來追往事﹐剪蔬相共話滄桑。

立秋日贈鶴舫居士

久企吳中隱士名﹐髙廬遙望更亭亭。管寧避地冠仍皂﹐阮籍逢人眼乍靑。咫尺澗阿嗟蠖屈﹐曠悠湖上羨鴻冥。萬峯深處君家在﹐試聽秋聲到石屏。

新秋過雙城河亭

堂臨萬頃綠波平﹐坐愛河亭秋气淸。疊嶂遠浮雲外碧﹐層湖遙隔鳥邊明。香芬蘭室談心快﹐風落桐枝得句評。盡道髙門雙戟在﹐東山別墅古今情。

雪窗寄漁洋董書麟道社

雪深羣嶂入幽思﹐春到梅稍花尙遲。紙帳云寒尋舊夢﹐地鑪火暖賦新詩。相期結屋終非智﹐欲待移山老更癡。一室晤言應不遠﹐布袍藜杖笑霜髭。

壽潤芳闍黎

法社耆英有幾人﹐湖山間看樂天眞。迂疏似我長懷愧﹐雅望如君每絕倫。自笑燕巢多戀舊﹐抑知棋局又翻新。年華倒數方初度﹐松柏千秋好結鄰。

贈李世徳孝廉﹝北直巡撫諱光地之長君﹞

吳山越水共蒼蒼﹐裘馬風流出建章。染翰花齋懷捧日﹐彈琴山閣自焚香。褰帷到處聲光遠﹐攬轡從來雨露長。道气千秋誰比並﹖佇看騏驥步南邦。

三兩和尙招看牡丹賦謝

萬綠方稠君獨開﹐妙髙絕頂敢辭來。色分仙苑明霞合﹐香裊春庭細雨回。多載匡徒原是客﹐一株如夢未容猜。烹泉相對渾忘世﹐極目湖光落日催。

壽華山自求和尙

把臂相看又一年﹐雞鳴風雨思依然。淸華舊錫名山重﹐

禦筆新懸勝地偏。斑馬文章推世外﹐杲嵩道望許誰先﹖鶯花三月濃深谷﹐遙聽單提趙老禪。

初夏

天外奇云度曉風﹐池頭綠影日蒙蒙。蟬鳴初夏楊枝上﹐魚戲先窺蓮葉東。小艇乘流尋勝侶﹐南窗坐嘯倚孤桐。年來每到朱明節﹐蔥鬱遙看祗樹中。

壽淨聞和尙

朝來爽气滿湖山﹐竹嶼松扉半不關。香繞桂花添碩臘﹐星輝崖岫見淸顏。此心片月淩波瑩﹐老我孤云出世間。杖策相攜寶掌祝﹐掀眉笑看衲斑斕。

送慧日上人之武林

曾從選佛話平生﹐芒屩辭余此日行。芳景初臨千嶂迥﹐綠陰濃處一帆輕。江流東去思吳會﹐山色西來想越城。莫謂南詢多勝侶﹐隔林黃鳥寄幽情。

送張鈞庭先生視學滇南

昆州萬里楚江西﹐奉使談經動馬蹄。旌旆入云蠻嶺闊﹐桄榔夾路薊門低。秋淸絳帳披鴻寶﹐月皎仙祠問碧雞。倘遇頭陀憑寄語﹐

金輪重道好扶藜。

壽戴南枝先生

先生模楷重羣倫﹐矍鑠還看遠俗塵。古貌巋然存綺季﹐髙風久已托松筠。西山薇蕨原無恙﹐白社衣冠只自眞。顧我緇袍時慕義﹐一瓢長與道相親。

壽王維士太史

九峯叢桂月中香﹐紫气遙瞻到艸堂。世典絲綸聲價重﹐親膺付囑願輪長。輞川別墅花成綺﹐洛社耆英鶴舉觴。盛事非惟鄕黨艷﹐銖衣芥石算無疆。

謝朱敬巖居士

巖灘渭釣古肝腸﹐此日欣看晚節香。山骨髙寒爭返雁﹐水容淸淺近斜陽。廿年耆舊徒存憶﹐百里音書敢自忘﹖香粒滿船憑展缽﹐不須束篾擬休糧。

九日遊五云洞

扶藜盤折度層岡﹐極目羣峯黛色蒼。村谷人家堆落葉﹐菊花天气正重陽。滿山紅樹含晴靄﹐夾道靑松帶晚香。三十年前曾一到﹐此來應笑發全霜。

贈積翠問山和尙

巉巖積翠自髙寒﹐一衲蕭然迥絕攀。晦迹新添僧寶傳﹐孤標舊振吾宗壇。霜催晚菊花成錦﹐風急秋林葉漸丹。何日禪余分半榻﹐煙筇雪笠笑盤桓﹖

歲暮卽事四首

三載師門嘆式微﹐思歸日日問漁磯。漫言煙水禪心合﹐秪覺風塵出世非。矮榻曉鐘催夢斷﹐長天孤雁背人飛。九峯猿鶴知余早﹐好向西山采蕨薇。

寒蟬吸露尙云廉﹐羞向僧徒課米鹽。五月披裘心自冷﹐連朝束篾意還恬。鄰村夜警聽山柝﹐寮捨宵殘入酒簾。法道眼前難梗化﹐歸歟肯讓老夫潛﹖

數椽近在夕陽中﹐歸計依稀逐雁鴻。鐵山自吹千里月﹐紙衾不斷五更風。詩成放眼惟畱白﹐夢裏看花又落紅。到得庭前春雨過﹐一窗空翠上梧桐。

便爾言歸未可憐﹐故山云物總依然。飛飛乳燕依茅屋﹐點點眠鷗狎水田。舊友相還談夜月﹐新詩賦就醉茶煙。忽來鳥語聽泥滑﹐謖謖松風到枕邊。

詠庭松壽月公

孤松矯矯倚山堂﹐霜雪深埋歲月長。晴日濤聲來蘚坐﹐春風雲影拂匡牀。試看麈尾琳球樣﹐謾指龍鱗琥珀香。祖苑已成梁棟用﹐歲寒從此郁蒼蒼。

雪窗寄懷石湖馮竹溪先生

春山一望接平蕪﹐綠漲盈門憶石湖。茶熟香淸花气澹﹐雪深人遠月痕孤。誰尋古道嗟離索﹐尙賴耆英作楷模。何日重攜剡曲棹﹐嚶鳴谷口聽相呼。

壽秦丕仙先生

紫气遙瞻映澗阿﹐鹿門髙致外榮枯。大年始遇周花甲﹐嘉隱尢深寄薜蘿。輞水畫圖詩裏見﹐剡溪情與雪邊多。懸知松鶴和鳴處﹐翹首晴巒一嘯歌。

壽堯封過庵和尙

長松環列古堯封﹐髙陟籃輿殘雪中。螺立千峯開旭日﹐虯翻萬壑舞春風。汾州道望空今古﹐大鑑門庭盡象龍。浩劫未容窮壽量﹐回瀾砥柱紀丰功。

挽吳子淵先生

延陵贈余新詩卷﹐披讀未竟轉淒然。千載文章推季重﹐一生心事異時賢。春風入壑梅花放﹐夜雪髙吟鶴夢還。俯仰南皮俱往矣﹐杜鵑啼處亂蒼煙。

挽水月庵物則禪師

十年洙水結深盟﹐白石靑松遠世情。君向秋江畱雁影﹐我從春谷聽鶯鳴。寧知久別心如故﹐豈料髙搴淚欲傾。回首釣灘煙翠裏﹐冷然水月恰雙淸。

壽黃掌綸先生

信宿山樓意共傾﹐喜從華萼話髙情。赤松迹避人間世﹐黃石書傳天下名。懸矢蓬壺當節晦﹐開筵橊火報花明。綸扉舊席須臾至﹐更看藜輝滿鳳城。

過西山諸勝

尋幽攬勝萬峯西﹐宿霧衝湖信杖藜。曲澗風回紅欲舞﹐層巒云擁綠全低。山翁垂老談遺事﹐石壁重來識舊題。七十二峯天外斷﹐秪憐華表鶴歸棲。

恭紀聖駕南巡

宮柳初黃出禁闈﹐翠華南指六龍飛。山川淸道行仙仗﹐黎庶呼嵩識衮衣。瑞日照臨金剎麗﹐祥風披拂寶幢微。謳歌此日同堯舜﹐盡望宸遊覽徳輝。

夏日過舊廬謝同社齋

偶歸鄕國息村莊﹐熟處人情盡已荒。細摘艸蔬添缽滿﹐遠尋泉水煮茶香。湖流野渚靑蒲亂﹐雨潤沙田白豆長。曾讀輞川飯覆釜﹐至今松屑憶山房。

七言絕

西塢看梅

亂峯花擁雪茫茫﹐澗曲籬疏不斷香。誰道武陵人解事﹐只栽桃李賺漁郎。

萬頃寒香萬壑幽﹐微茫難辧白雲流。此花祗合呼巢許﹐莫誤吟魂作俗愁。

曉趁霏開出上方﹐無邊花气與花光。尋梅一樣偸閒屐﹐絲管從他好事忙。

擬尋茆屋向山椒﹐此後生涯谷口樵。慚愧梅花憐客去﹐帶香直過虎山橋。

菇溪舊居卽事

繞屋梅花映曲塘﹐晚風春月夜凝香。村深喜隔人間世﹐碧嶠丹崖是帝鄕。

似避風塵入翠微﹐瘦筇相倚聽鶯啼。一簾曉雨侵衣袂﹐楊柳靑靑罩碧溪。

漫說當年繼祖燈﹐冰霜端不昧平生。靑山笑我歸來晚﹐一片荒畬著意耕。

曲曲溪回老圃家﹐石橋春畫柳煙斜。田翁也解其中趣﹐放下肩鋤看落花。

同友人看梅遇雨

淺綠深紅慘淡天﹐催人細雨帶疏煙。杏花林裏追曩日﹐屈指春風三十年。

一片寒香繞寺門﹐迎風晴雪點衣痕。芒鞋未及前村去﹐遠眺漁颿似夕昏。

題荷花手卷

無限淸華透綠池﹐亭亭翠蓋動相思。偶攜葉笠來洙水﹐正值荷香暗度時。

題鄕老捲冊

梅花深處倚孤筇﹐翠壑蒼崖絕不同。欲向春風尋舊迹﹐萬山雪擁白頭翁。

靑鞋踏破白雲堆﹐爲愛梅花特到來。好境自然人世別﹐更於何處覓蓬萊﹖

揚城道中

月冷霜淸客路迷﹐芒鞋信步曉星稀。莫嫌遠道擎空缽﹐慚愧空生道力微。

題程君冊

關閩家聲舊日傳﹐幸於紙上識髙賢。柴桑風俗猶存古﹐書卷綸巾不記年。

岸幘欹傾短鬢稀﹐山童煮茗日相依。多情葉上蕭蕭雨﹐故國湖山夢未歸。

山右聖標上人貽余畫竹拈贈

瑯玕寫就雨餘香﹐半捲疏簾據竹牀。老去喜看風味在﹐未應吟嘯學蘇狂。

綠萼水仙圖

翠袖盈盈不受扶﹐蓬萊縹緲降麻姑。花中巢許堪相侶﹐雪虐風欺始見渠。嘉興大藏經鶴山禪師執帚集

鶴山禪師執帚集卷下

記室徳敷錄

序

吼崖和尙語錄序

和尙示寂之明年﹐門人上授等編其二會語錄﹐將流傳於世﹐請一言以冠其首。余告之曰﹐余烏能爲爾和尙作序哉。請再四﹐乃勉應之。序曰。夫列祖相傳之道﹐上下古今繩繩不絕者﹐宗旨也。宗旨不明﹐大法焉透淸淨心光認爲實法。三峯師翁以不世之資﹐抉滹沱之奧﹐奮捐七尺﹐血戰綱宗。開玄要於沸鼎之秋﹐驗英雄於透關之日。令生死魔軍不倒豎降旗﹐太平寰宇不癡頑斬盡者不止。豈特稱濟北功臣﹐直謂之滹沱復出可也。今去臨濟千有餘歲。大法旣衰﹐其間盜名字者不可勝數。若非腳下同符三聖興化﹐乘時而出翼扶法運﹐則何以俾逐鹿之徒狂機頓息。我先師聖恩老人﹐躬膺末命﹐中興祖山﹐三十五年大其獅吼。櫛風沐雨﹐蒞眾勤勞﹐卒爲宗門砥柱。克紹宏模﹐功勛蓋代﹐洵法門之盛事也。當是時﹐海內崇其道化﹐如汾州雙髻﹐儼然再來。嗟乎﹐先世之建立光明如此﹐而爲之後者不能繼武承勝﹐接其標流﹐豈不令披燈續史之賢瞻妙髙而詠嘆哉。吼和尙以分座宿將﹐起而嗣之二十餘年。不言之教﹐電激風馳。不令之機﹐山行水立。至若奪五宗之旗鼓﹐剖差別之門庭﹐開開闔闔﹐變變化化﹐如天之象緯﹐人之絲綸。𨿽本於家法﹐神而明之﹐皆不出吾和尙掌握中。所謂先後同揆﹐古今一轍﹐不其然乎。聞和尙在天目時﹐截甕爲鐺﹐燃膏代獨﹐苦參力究﹐方得了一大事因緣。旣而出世武林大覺禪寺。寺爲密庵傑祖開山之地。重披荊莽﹐提唱宗風。靈隱老和尙嘆爲猶子之賢﹐而遣使賫供﹐並爲增置寮捨。其亦有妙喜天童之遺風歟。嘗考之燈史﹐古來尊宿名重王侯者代不乏人﹐而修齡宿福未必能兼。和尙得五百餘甲子﹐去趙州之年不遠。其主祖山﹐恆滿萬指。福與齒俱隆。及其晚年﹐會聖駕南巡﹐駐蹕優崇。曠典近古未有。蓋其一生衝懷恬澹﹐耆艾康彊。儀式型祖宗之徳﹐激揚開後學之蒙故。一語一言﹐取法從上。讀是錄者﹐須向筆墨未形﹐齒縫未開會得﹐早落第二。若止以父母所生之眼尋行逐句﹐豈和尙說法之意哉。

萬峯同戒錄序

禪宗律學﹐佛祖慧命所在。方今法道下衰﹐人根卑弱。擔荷如來心印者可不並勵焉。昔世尊道成﹐說修多羅而宣戒法。戒之義大矣哉。蓋三世聖人﹐歷代賢哲﹐自此而出。三千威儀﹐八萬細行﹐自此而生。菩提涅槃﹐眞如解脫﹐繇斯而起。煩惱塵勞﹐無明惡業﹐繇斯而斷。然則斷無所斷﹐起無所起﹐生無所生﹐出無所出。如是精研﹐如是成就﹐於法於心﹐離諸染著。豈惟波離尊者﹐儼然如在。卽三峯師翁纘述弘戒﹐法儀流布末世﹐顯示如來光明之體。遐邇尊崇﹐無有窮盡矣。聖恩自先老人闡化之後﹐三十餘年﹐後先一轍。邇者華頂仁兄和尙繼主祖庭﹐三吳新學來玆求具。濟濟英賢﹐於斯爲盛。余行愧荒蕪﹐叨居末座。不圖禪律凋零﹐復獲睹其大觀。𨿽三壇木叉﹐不隨時升降。而和尙之循蹈矩矱﹐惟祖武是繩。至於提唱眞乘﹐使人重見滹沱祖令﹐其扶樹正法之功豈小補哉。將來大暢先猷﹐奔騰龍象﹐布靉叇之慈云﹐澍滂沱之法雨﹐徳風薰被﹐又何讓南山律虎而已哉。展此而得師法相承之據﹐並以知南詢煙水之蹤。一期同學﹐幸毋忽諸。是爲序。

又

靈山設教﹐有禪講律之諸門。先聖宏綱﹐在戒定慧之三學。然有律則禪講方嚴﹐得戒則定慧始固。斯乃今古同風﹐後先一轍者也。無柰法久獘生﹐以致波旬蕩檢。賴古心馨和尙乘木叉願輪﹐巨荒再辟復得三峯藏師翁。具金剛道力﹐戒法流傳。南山律學﹐郁然中興。今海內戒壇規範嚴整。所以眼目人天﹐津梁凡聖者﹐皆稟二老人之宏模廣化。𨿽謂聖師再出﹐誰曰不然。鄧尉自三世以來禪律並行。每歲四方英達不呼而至。余忝繼祖席﹐勉紹家規﹐深愧道業荒蕪﹐奚堪師表。敬遵祖父之矩矱﹐爲新學之梯航。現前一眾﹐得遘勝緣﹐可謂不費纖心﹐立成僧寶。應當生慶﹐出苦海之浮囊。兼用懷慚﹐勗比丘之實徳。具定慧以圓三學﹐登賢聖以報四恩。所以上翼王綱而下資世福﹐端在是矣。故先列二師七証之臘徳﹐次書四方同學之生緣。登斯錄者﹐不特秉承可考﹐並以徵異日師範人天﹐豈止志一時之盛事云。

翠峯和尙頌古序

今之荷拈華擔子者﹐不務行解﹐惟逞詞鋒﹐不明性源﹐徒守杯勺﹐所以不能上光列祖﹐下鑿後英。君子未嘗不深嘆息也。靈山一會﹐自擔雪老人潛輝以來﹐法雨滂沱﹐人天欣慰。字兄和尙從楚中歸﹐繼席玆山。三吳學士翕然響風﹐無不謂先靈巖儼然如在﹐而門人此公。花藥相隨﹐深入堂奧。是眞得見地諦。當者絕無些子軟暖習气。余愛之重之。適翠峯虛席﹐字兄命往住焉。丁丑秋餘乞食過洞庭﹐見溪流菜葉﹐知當世有如隱山而聲望並汾州者﹐卽吾海印和尙髙臥處也。遂同訪翠峯﹐抵掌快談﹐不減昔日金輪峯之舊話。乃出平日頌古曁示語一冊。快讀一過﹐實足醒目。因念雪竇去翠峯五百餘載﹐復得繼踵前猷。流風逸韻﹐今古宛然。一言一句﹐如擊石閃電列眼便過。應非卽言定旨滯句迷源可比。不惟覺悟塵勞﹐眞使從上宗乘法印﹐無異若是。通方作者何妨相共證明。

書問

復聖恩仁和尙

去春遠拜。隆儀準擬周甲之後理棹入山﹐一舒情愫。適值江水凍合﹐不獲。遂摳謝之願。攺歲以來﹐晴日甚少而冷熱不時﹐賤體無日不病。疏惰如此﹐罪何可言。其亮我恕我止有法兄耳。雲山睽隔﹐音問寥寥。緬懷知己﹐惟有跂予。昨接手諭﹐深荷注存。三復之餘﹐曷勝感駭。大槪叢林本來無事﹐皆因六羣構釁﹐以致幻出非常。終賴山川效靈﹐中流砥定。非但山門之幸﹐凡屬宗黨罔不相安。今爲祖父法席長久之祝﹐有和尙在﹐誹譽莫忌﹐憂勞可甘。灼然聖恩一柱﹐又爲海內衲子稱慶無涯矣。敬遣寓子﹐代申頂謝。首夏淸和﹐惟冀順時珍攝。臨穎神溯。

與徐鶚翁山主書

去夏晉謁崇軒﹐飫聆教範。匆匆旋棹﹐不及摳衣話別﹐此中至今耿歉也。雲山睽隔﹐奏記久疏。緬想髙風﹐惟深夢寐。邇來知臺履輕安﹐欣慰無量。某息影深村﹐栽田博飯﹐法門兩字絕不敢譚。四月二十﹐邊山中舊住忽持仁兄請札並鄰封名柬﹐言方丈於十二日退院出門。突如其來﹐聞之疑駭﹐諒諸大護法未必信其果。決在闔院大眾﹐亦不料其若此之速也。僉謂祖席不宜久虛。非但彊某不能﹐且更迫於就道。此情之所難堪者。因念諸兄俱往﹐止存某一人﹐實難推委。第祖庭任重﹐豈駑劣可能擔荷。臺護以須達大檀﹐金湯累世﹐不得不以眞情奉瀆﹐出於不已。向人孤鳴﹐忝在至誼﹐必爲某重憐之矣。玆擇刻下十三日﹐攜杖入院。令親金繆兩護法並諸老先生不敢徧致﹐晤時統祈鼎言代布鄙衷﹐足仞道誼。臨穎惶悚。

復靈巖字云和尙

某以駑鈍淺鮮之軀﹐豈堪負重致遠。矧久處湖濱﹐雪笠煙蓑﹐自分一竿投老。玆乃插足祖翁田地﹐老馬爲駒﹐自貽伊戚耳。前入院時﹐道經山下﹐風雨滿船﹐不及詣山頭一話衷闊。已承法兄和尙不鄙同源﹐公函遠辱。頃又隆貺下頒﹐兼開佳箑。謬蒙獎諭﹐讀之凜然﹐不知將來何以仰副法兄和尙之盛心耳。慚謝慚謝。花藥曁貴記室二公風雨入山﹐慢去爲歉。觀其言論丰采﹐爲法兄得人之慶。先此附復﹐候梅雨稍霽﹐躬詣丈室快聆麈教不盡。

復三峯碩揆和尙﹝附來札﹞

某自酉戌以來﹐一犁濱泖。同源兄弟﹐魚雁無聞亦已二十餘年矣。遙佩法兄和尙盛雅垂及﹐焦芽無時不心維而口頌。第以某之匪才﹐豈能濫膺祖席。然執帚之役﹐勢不容辭。幾欲懷辦香﹐躬炙函丈以申積年景仰﹐並瞻上祖﹐堂皇側聆獅弦獨奏。其如院事羈縻﹐私心莫展﹐言之不勝。赧然反承隆貺寵頒﹐安敢拜嘉一二。謹附貴職﹐完上尊錄。敬畱諷讀﹐快活法益。某與和尙久切神交﹐肝膽相照。自今而後﹐惟望法兄和尙錫以誨言﹐策其不逮﹐庶不致顚越。三復慈翰﹐秪覺汗慚浹背。兩公久闊﹐喜得把袂談心。又悉和尙法履康彊﹐道懷和暢。近復大作﹐繁興百般輪奐﹐補前人之未完﹐眞丰功蓋代﹐非筆舌所能贊也。先此布謝﹐未盡欲言﹐天气涼爽尙容躬候。臨穎神溯。

吾法兄和尙之補處聖恩一席也﹐天與人兩心相協﹐弟聞之合十稱慶﹐無任雀躍。徒以拮據土木﹐身爲眾縛﹐有失以時專賀。然神馳左右﹐則從五月十三以至今日﹐無時無刻不於方寸中打个轆轤轉也。此剎𨿽稱祖山﹐一椽一瓦皆從先法伯毛端現出。吾法兄爲剖老人嫡子﹐漢老人親孫﹐而又久潛鱗甲﹐今正一鳴生風雨之時。惟願不起於座﹐一住百年﹐佇見兒孫﹐徧滿大唐國。是吾黨之望﹐亦吾黨之幸也。維那旦方﹐是他日曾受靑目者﹐特令同侍僧時隱代爲九拜﹐匪敢云有以稱賀﹐聊一懺其疏闊云耳。諸惟以時珍攝。

致慕大中丞

夏間承乏祖山﹐得叨慈庇﹐再叩。崇階未獲一覲祥光﹐至今耿耿。當霜重風嚴之際﹐猶蒙大護法錫以上方香積﹐念存兩世﹐隆眷若此﹐能令人不時銘胸臆乎。冬前聞臺候違和。適行乞驥江﹐有失訊候。昨還山時﹐備悉杖履輕安﹐道懷髙暢﹐欣慰之私無以言諭。玆者維嶽降祥稀壽﹐平格自應躬祝岡陵﹐乃爲戒期所系。慚負恩知﹐何以自逭。敬遣監院代申九頓﹐率泐蕪箋﹐聊紓芹意。倘存細流﹐幸賜弘納。明春香雪林中顒望大護法惠臨山頭﹐俾得側聆教範。臨穎瞻注。

致三峯和尙﹝附來書﹞

吾法兄和尙道徳文章卓絕千古。以一身之去住﹐系法社之興衰。惟是三峯一席﹐爲天山老人發源之地。玆得獅弦接武﹐堂構聿新。云漢光華﹐驊驑騰踏。觀气象之崢嶸﹐益知大宗之有自矣。法門之慶﹐未可言宣。某自分庸譾﹐猥蒙髙誼﹐如接淸輝。顧承垂念同源﹐情篤雁序。然自執帚以來﹐觸目荊棘。讀昔人行路難﹐恐未有此艱險耳。所幸琴川密邇﹐時切溯洄。卒以碌碌塵襟﹐未遑專候﹐方且抱愧萬端。乃先辱瑤椷﹐遠頒珍貺。拜諷之餘﹐益深感悚。過蒙勉勵﹐遂欲策其駑鈍致之上廏。將來正慮不及長兄厚期﹐秪增惴惴耳。本擬躬叩山頭﹐側聆麈誨﹐因分衛郡中﹐未獲遂願。古侄向曾受知和尙﹐特囑同知客忍侄代申頂禮並懺疏怠之罪。菲物一二﹐略展塵毛﹐非敢云報章也。惟冀莞存﹐臨楮可勝馳戀。

範文正公作秀才時﹐便以天下爲己任。所謂爲己任者﹐行路難行路易﹐皆置之度外所不論也。語有之﹐不遇盤根錯節﹐無以別利器。今天下叢林何處不荊棘滿前﹐我輩之所恃以不畏者﹐亦曰法運興衰一付之﹐頭上天公作主宰而已矣。但不可無事生事﹐所行不顧所言﹐爲識者所恥笑﹐是第一義。每見諸方蔑視宗黨釣譽沽名﹐輕易濡筆形諸梨棗﹐甚至呵笑天下傳衣付法盡失榜樣。及乎自己攫攘鄰雞以當鸞鳳﹐視鼠竊狗偸之不若如此者﹐是爲可悲可涕也。吾法兄和尙素有長厚之名﹐今日補處祖庭出於龍天推出﹐非用伎倆而得也。鄧尉三世耆舊﹐皆有徳自愛者。多不比弟之初住靈隱而調所難調也。爲今之計﹐一以大公無我之心而攝受之。佇見天山師翁之道﹐復新南陽气象也。三峯土木之舉﹐出於勢不容己﹐故不揣菲薄而孟浪興工耳。靡不有初﹐鮮克有終﹐但不知告成一句在何月何日也。謬承齒及﹐可煞慚惶。吾兄初蒞祖山﹐百凡冗集。乃辱專使惠顧﹐且幣貺之三復。扇頭佳什﹐同心斷金之誼溢於言表。但譽過其實﹐所不敢當耳。謝謝。虞山鄧尉﹐朝呼夕應﹐會晤有期。諸惟順時保愛不備。

與念齋繆太史

曩者乞食郡城﹐晉謁崇階不獲一聆教範﹐耿歉何似。邇來秋飆气爽﹐伏審臺履安和﹐道懷髙暢﹐殊慶慰也。某以駑劣﹐勉住祖山。幸邀大護法鴻庇﹐凡百粗安。自分瓜期旣逾﹐固應立賢遜能。豈以遲鈍之翮﹐遭此從未經見之事。七月廿三之夕﹐毗嵐鼓發﹐室廬幾傾。秪就所親歷而目睹者﹐數十里內周崖林木十不存一﹐三門外幾百年覆蔭之大樹迸裂無遺。繞寺墻垣壓坍殆盡。世界之盛衰﹐梵宇之興廢﹐𨿽劫運使然﹐薄福如某而當之﹐良可慨嘆。昨專人到竹山一詢﹐大護法尊塋林巒如故﹐是皆福澤深厚之所致也。大護法祖庭世護﹐諒必關心﹐卽欲報聞﹐因河岸尙淹﹐芒鞋濡滯。玆特專忍公奉候起居。憑穎神溯。

與漢廣金侍衛﹝附復書﹞

曩者肅叩崇墀﹐飫聆教範。至今猶銘刻五內也。奉別後﹐詢知老護法綠野亭榭鄴園書簽﹐優遊靜養比於洛陽﹐慶慰之私無以言諭。某以駑劣﹐勉住祖山。自分瓜期已逾﹐固應立賢遠引。不謂遲鈍之翮﹐卒遘所未經見之變異。毗嵐怒號﹐山石崩裂。秪就目擊而身歷者﹐寺前後參天松柏爲名山之障蔽十不存一。慘淡之狀不可勝言。𨿽林木之劫數﹐薄福如某而當之﹐能無慨嘆。老護法祖庭世護﹐必切關心。特囑忍公報聞並訊臺履。傳聞郡中亦然﹐或未必如山中之甚耳。

烈風淫雨數百里內無不慘遭。奇變至先塋﹐合抱大木盡行顚拔。尢爲傷心﹐接手教知大剎被災更甚。此實气數使然﹐𨿽佛祖亦無可挽回﹐幸老和尙無用過爲戚戚也。第災異在天﹐補救在人。惟願老和尙弘大法力漸次整理﹐俾梵宇復興如舊。是則弟所深禱者耳。秋暑尙酷﹐弗獲躬候起居。容稍安﹐集當圖入山以悉種種。先此附復不旣。

與李司空

曩承隆賜下頒﹐摳衣躬謝。幸辱榮光之睞﹐彌增涼徳之慚。奉別以來﹐俄已秋飆薦爽﹐桂鏡方升。伏審臺履安和﹐道懷髙暢﹐頌吉甫補衮之章爲贊皇召拜之日﹐佛法金湯不待言矣。山中近遭大風拔木之厄﹐頓覺荒涼。聞郡中亦然。眞未經見之事也。山果幾種佐公子梨栗之需。且因暑熱﹐久遲遣問。想握印提戈之後﹐步趨漸壯。艸野之士無以仰答淸輝﹐惟有頂祝臺垣蜚聲麟鳳。況舊徳世勛﹐君家文饒何難再見。昨傳聖駕有南幸之說﹐縣父母有諭單到山。不知確否﹐萬祈指示。臨穎神溯。

復程林岫

花深碧嶂間獲覲祥光﹐渥聆髙論﹐鏤刻五衷。別後遂爾洞庭葉下矣。昨忍公還﹐拜讀手翰並悉杖履康豫﹐喜慰無量。當繼闍黎之示寂﹐適逗畱雲間﹐不及視其辭世。承老先生諄諄垂念﹐古道照人﹐眞銜感無盡也。拙語謬蒙獎譽﹐慚甚慚甚。札中所諭﹐敢不敬遵臺命。前月之夕烈風鼓蕩﹐繞寺喬松盡行顚拔。致使梵宇蒼涼﹐林巒失色。老先生靈鷲會中人﹐不知作何傷感也。專此奉復不盡。

致徐明府

琴堂雅化﹐仰沐淸輝。秪以山林野衲﹐不敢混謁崇墀。𨿽夙荷金湯﹐諒大護法能鑑其迹﹐疏心切也。昨貴役奉命到山﹐拜接臺諭﹐知聖駕不日幸臨。粉飾叢林﹐淸塵道路﹐不待嚴旨﹐固應體憲臺與郡縣各大護法之心。第前月廿三之夕﹐烈風淫雨不止。林木拔盡﹐墻垣悉遭坍隳。玆將半月安集未遑。兼之廚庫蕭然﹐一盂幾絕。方且救饑無策而欲效從前太平景象﹐恐非一朝一夕之所能也。伏祈鼎言轉詳各憲大護法從容補救。倘有不及處﹐幸念天數使然﹐冀寬其罪﹐足仞明徳無涯矣。

與郭蕙芝

夙仰道標﹐無繇瞻對。昨冬乞食江滸﹐登堂晉謁。遂下榻髙齋﹐飽餐香飯﹐並得一觀鳳毛麟角﹐足徵徳門世瑞﹐深慶吾家復有大年無垢輩出也。山中一眾感頌長者道誼不置。攺歲以來人事紛雜﹐未獲專謝並候新祉。雨雪頻仍﹐梅花信晚﹐萬壑淸香﹐殆天意欲俟杖履一遊耳。幸卽命駕。令親曁公郎不及一一徧致﹐均祈致懷。

復靈巖輪和尙

前相約北寺古公登巓奉謁。將放剡溪之棹﹐適風雪大作﹐興盡而返﹐至今猶怏怏也。古人謂住持事繁﹐法兄吟詠自適﹐度越尋常萬倍矣。捧讀佳制兼拜彜茗﹐心眼豁開塵襟頓滌﹐謝何可言。萬山香雪﹐恨不得與法兄把臂林中一談闊愫。稍俟空隙當面請教益也。艸泐不盡。

與三峯和尙﹝附來書﹞

惟我法兄和尙﹐濟北斗山江西宗主。凡在同源﹐無不承輝藉蔭﹐仰就維屏﹐況某尢受春風眷注者乎。玆者躬逢大慶﹐咫尺淸光﹐深爲踴躍。本擬一棹剡溪﹐思登祖室聽金石之聲﹐班岡陵之祝。不謂一春來應酬日混﹐撐持日艱。北望虞山﹐宛接几案。正如穎濱入都見黃河嵩華﹐而獨未得見韓太尉﹐比之某亦復如是。𨿽然淸涼一枝﹐漢祖血脈﹐和尙精神貫注﹐懋績丰功﹐山花澗水無刻不向峯頭湧現。某誠下劣﹐終不甘列於色見聲求﹐致煩長兄呵責也。敬遣職事遠賫鳧醬。自愧塵陪華嶽無益崇髙﹐露滴天池或同一味。瞻霞載祝﹐願道臘與淸涼齊年﹐住世同趙州俱永。庶滹沱波瀾﹐江流海注。異日卸卻擔子﹐緊捎芒鞋﹐得同文遠諸公與和尙賭胡餅爲法喜遊﹐眞快事耳。臨楮可勝瞻注之至。

伏自我法兄和尙補處聖恩﹐內外安和﹐徳風遐播。魯申公之言有曰﹐爲治不在多言﹐顧力行何如耳。吾徒之治叢林﹐獨不然乎。此弟所以每詢口碑﹐不勝向太湖北岸合十稱慶者也。方以不得一埽祖塔﹐向知己弟兄傾積年肝膈爲憾。而艸木之年反辱專使惠臨﹐稱詩致幣﹐有出謂情﹐旣慚且感何以自處。若乃天山老子肉身所在﹐正所望於不倦津梁﹐一坐百年。此圖報從上之第一著也。區區謙退與夫畏難畏苦致多起倒﹐皆非祖庭幸事。吾兄眞人﹐定當心味斯語。燈下目昏﹐不欲假手他人。艸率不恭﹐惟原而宥之不備。

復王僧士先生﹝附來書﹞

老先生曠達淸襟﹐與道爲近﹐方寸間時時念及。秪以湖山迥隔﹐致多疏闊。秋間徐素老來山﹐備詢臺履增勝﹐甚慰遠懷。墓上之文得先生手作﹐三世周詳﹐眞爲不朽。感徳之深﹐難以言諭。先嚴慈於十五日入土。𨿽因緣有在﹐得侍墓傍﹐終無補於風木之恨耳。極承垂念﹐故並及此。明歲先生杖國之年﹐當一棹江鄕首瞻華嶽﹐敬聆淸誨。杖履二事附家兄奉上。先生道髙松柏﹐造詣益深﹐豈常情所能稱祝哉。臘底嚴寒﹐惟冀順時珍愛。憑穎神切。

自飛錫入山﹐宗風大振。遠邇道俗﹐靡不瞻企。弟以老病不能修候﹐惟從賢昆處時聞徳音﹐不啻親侍座右也。玆以練川徐素書先生山行之便﹐附詢道履。素老髙懷遠度﹐世擅靑烏之學﹐神鑑特絕。尢耽禪悅﹐久切皈依。扶筇奉訪﹐一慰夙願。幸進而教之﹐晤對之下知必有宿契也。弟亦托其山間覓一菟裘﹐未知機緣若何﹐並望指示。前艸忠孝墓碑﹐賢昆曾達閱覽否。頹齡才盡﹐深愧不文﹐乞加斧正﹐使鄙人得附不朽﹐幸矣。統惟玄鑑﹐口授未悉。

與李司空﹝附復書﹞

龍旗北上﹐記巖桂香飄之初。適維縶洞庭﹐不及祖送﹐抱歉何似。大護法峻徳格天﹐丹忠翊日。行且晉躋揆席﹐霖徧方州﹐其爲深山野衲藉蔭何如。昨聞榮旆南旋﹐卽擬攜舟躬候節鉞。會山中禪期方啟﹐又恐大護法署中貴冗﹐未敢輕混。恃在照臨之下﹐當不以後至加責也。第跋涉數千里﹐上下勞頓﹐況澗道冰霜﹐獲知臺履安適﹐闔府淸寧﹐耿耿之私得以稍慰。先專監寺代叩崇墀﹐並致遠懷之念。來歲梅花必早﹐俟盛放時恭迎黼黻。肅泐不盡。

周道馳驅往返四閱月。每念老和尙超然物外﹐自愧風塵。昨甫旋署﹐未遑遣候法履。正用溯懷﹐乃承監院枉顧﹐翰貺先施﹐何以克受。然雅意勤惓﹐又不敢卻。勉爾拜登﹐以勒明徳。肅此先復謝忱。更俟暗香浮動﹐疏影橫斜﹐與老和尙把臂林泉﹐以滌塵俗萬斛也。臨楮神馳。

與郭蕙芝

舊冬復乞食澄江﹐道經珂裏﹐正值木落霜飛之候。未遑趨覲臺階並謝厚誼﹐此中至今耿歉也。獻歲知杖履康寧﹐徳門迪吉﹐欣喜無量。山中梅信不待﹐月輪光滿而花瓣香深矣。良辰好景當勿後時。望道駕來山﹐把手香雪林中﹐誠快事也。聖闍黎以耆年碩徳﹐模範木叉。玆暫歸庵﹐必過謁尊府。幸老護法速其同到山中。專此附候不一。

與吳炳文

去臘畱宿景琛﹐得晤髙賢。重蒙道愛﹐匆匆返棹不及一罄謝﹐私此中歉仄不安也。新春知起居增慶﹐足慰遠懷。聖公𨿽年逾古稀而彊健非常﹐山中耆宿屈指稱最。徳門世爲須達﹐其徒輩足能撐持。又叨護法幹城之固﹐眞可安心在山矣。玆暫還杖履﹐時附數行代候。梅花將盛﹐望玉趾到山作平原十日之談﹐何如。

與法華海和尙

去秋下榻東山﹐竊聆緒論。更叨深情厚誼﹐非骨肉之愛何以有此。別後嘗想髙懷幽韻﹐第恨限以帶水﹐無繇時時促膝﹐思之惘然。寒谷春回﹐梅花將放。渴欲奉邀杖履一覽香雪之勝﹐不意天色久陰﹐恐公無渡河之念。適令孫從拈華來﹐得悉新祉淸寧﹐道懷彌暢﹐欣慰之私無以言諭。𨿽山色湖光晨夕相對﹐終不若覿面傾倒之爲快耳。秋間還山﹐小詠錄呈﹐別幅請教。浪靜風恬時肯移一棹過我否。望之望之。

與陸魯詹居士

分袂以來春風兩度矣。每念先生髙懷古道﹐夢想爲勞。未卜何時復得把臂溪頭﹐一傾積愫也。去夏祖席旣虛﹐吳中緇素催迫入山。急遽就道﹐出於不得已而後行。玆及瓜期﹐未知卸擔何日。法門當此際﹐眞有百川東頹之勢。薄徳如某﹐旣不能障其狂瀾﹐又不能效泛泛之鳧與波上下﹐而徒竊燈傳之名﹐奚其可乎。先生畱心理學﹐志趣略同﹐故敢一吐胸襟﹐諒必有以教我也。適以便郵﹐附訊起居。扶風絳帳﹐想多樂也。湖濱三月花放鶯啼﹐遙盻停雲曷勝戀戀。

復李司空

巖壑秋深﹐蒹葭思切。忽云翰之來詢﹐正天香之始吐。籃輿入山﹐與山谷當年佳話亦復不遠。肅候淸輝﹐臨楮瞻切。

復南音張大尹﹝附來書﹞

嘗讀摩詰飯覆釜山僧詩﹐語語見道。不意叔世中繼輞川之風如先生者﹐深心厚誼﹐殆有過之。一眾罔不合指加額﹐仰祝徳門無疆之慶。第盛暑中漫﹐及臺從爲不安耳。近復乞食山村﹐未獲鼓雲間之棹。辱承瑤翰﹐深荷注存。適乏便郵﹐致稽裁答﹐尊札見諭﹐自當遵命。俟殿記撰成﹐訂諸先達﹐重修山誌﹐補入諸賢﹐眞不朽之事也。先生其畱意焉。

信宿山頭﹐快聆麈誨。備接老和尙慈光和靄﹐道气凝人﹐似可悠然忘暑﹐竟不知燭龍之爲虐也。欣快何如。臨岐已佩仁風之惠﹐復蒙貺及豚兒一門﹐叨厚感愧交並。敬謝敬謝。細閱山誌﹐前人編輯盡善﹐可無遺議。但續紀幸臨盛典﹐誠爲曠世之遇﹐所當急爲拜颺者也。至於殿工之早竣﹐實賴老和尙贊成盛心。擬附一記﹐垂諸久遠。因見前賢先有寺記一編﹐似不嫌其創也。未識朗鑑以爲然否。並此預懇﹐容當呈教。道駕何日還山﹐舟過胥江﹐尙圖面候近履。泥叩以悉。

與恪庭沈太史

山塘紅葉中輕舠夜別﹐忽忽兩易秋風矣。一笠荒村三年不見。問嘗入郡﹐知先生迹徧名山﹐徒切剡溪之興。昨掠旅兄同詣毗耶﹐快聆教範。適聞掩室﹐未敢輕扣崇軒。鼓枻煙汀徒增鬱結耳。玆遣小孫敬詢臺履﹐並吼和尙語錄拙序呈教。祈先生不棄微言﹐得賜斧削﹐感何如之。典謁忍公所懇行狀﹐不審能徹片晷爲一揮否。以先生金湯吾道﹐洞悉綱宗﹐捨而不請向誰請乎。若云以張楊比擬﹐眞唐突不淺。

與仁兄和尙

別時雨雪載塗﹐遂復陰陰夏木矣。春光如駛﹐馳念爲勞。前禪者來﹐獲悉杖履康彊﹐深慰懸切。嗣而監院至﹐挑燈相向﹐備述今春四遠輻輳﹐法輪食輪俱從不思議中流出﹐可不負法兄擔荷佛祖慧命之苦心也。梅花相約又成夢遊。江浙叢林負大聲望於祖苑者﹐不過一二所賴爲砥柱。今頹波日劇﹐外議風生﹐繇不思臨深履薄之戒﹐可不爲賢者惜之。弟僻處深村﹐栽田博飯﹐安敢曰從上先哲﹐有此髙致。因憶當年法兄結茆華頂﹐拾橡燃松﹐𨿽山木之趣不同﹐而所遇之境一也。春夏之交不時﹐抱病衰邁之狀不堪爲知己道。所最喜者﹐法兄福慧兼隆且精力之旺過弟百倍。玆據祖庭有爲之地﹐展其生平所蘊之心﹐不徒使叢席富殷﹐直可與先師吐气矣。寓子來山﹐敬泐數行代候。夏制將臨﹐惟冀順時珍攝。臨楮依依。

與佛華智鎧西堂

去臘峯頭承老侄惠顧﹐殷殷情文周摯﹐非骨肉之誼何以有此。流光如駛﹐轉盻綠陰。遙想山塘春雨中﹐依依楊柳助我來思﹐而良晤不易﹐殊爲惘然。梅花放時﹐每與二三知己相訂續香雪之勝﹐卒以緣慳不果。邇來知諸昆竭力爲眾﹐內外相安﹐更詢老侄操詣日進﹐夾輔叢林﹐尢見仰體令先和尙之深意也。寓子來吳﹐特令造候。杜注春秋左傳一部﹐奉置案頭。異日老侄柄法苑之斧鉞﹐未始不爲無益耳。諸惟自愛不盡。

與隆潤西堂

叢林之所重者在乎得人。如老侄之輔我法兄﹐眞不廢光彩矣。欣羨之私可勝言諭。春間滿擬一棹來山﹐竟以病魔糾纏不獲傾倒。想分座之餘﹐道候衝勝。敝相知張迪哲兄欲求俟齋先生大筆一幅﹐爲母夫人壽。其所懇者﹐皆海內髙人名士。俟翁星中之月﹐仰望而不可得者也。小札一緘特囑寓子來請。白雲與澗上咫尺﹐望爲指引。餘言不盡。

與鬥南李護法

久注祥光已非一日。昨者山頭得瞻臺範﹐兼佩髙情﹐銘刻之私無以言諭。先寶華和尙息影臺山四十餘年﹐足不出壑。客冬赴繼祖庭﹐三吳道俗無不以古佛稱之。又蒙臺下不忘付囑﹐極力護持﹐且受最後之托。此固往昔因緣﹐非今生之偶遇也。榻前之諾尢見盛心始終。完此一段大事﹐不獨某輩銜報不盡﹐卽先法兄在常寂亦感徳無窮也。準今月吉日起龕長行﹐恐水肅江寒不宜久滯﹐想護法亦同此意﹐故敢奉聞。臨楮翹切。

與日千吳髙士﹝附來札﹞

今海內名節之士如星中月﹐而獨朗然如故者﹐惟先生一人。憶曩在帶三先生齋頭一瞻顏色﹐迄今四十餘年。萍蹤吳越﹐遠寄笠瓢。維桑碩果﹐僅畱先生。不獲絆緉鞋一訪髙廬側聆﹐前言往行﹐懶拙如某眞爲大君子之所恥笑。然景仰風範﹐無時暫忘。所可慰者﹐從見公處每悉道況﹐霜松雪柏孤撐於云漢之表。世道頹波﹐我心砥柱﹐非先生疇足當之。先叔蘇門居士與先生知最深﹐歿且數年矣。先君又長謝人間。皆先生志同道合之友。某誼應修弟子之禮﹐時親杖履之下飫聞教誨﹐策其未逮。豈謂葦航之水不克展願﹐抱愧良深耳。玆以見公之便﹐肅勒數行附候﹐並迪哲兄一札﹐托致外先蘇門傳稿一冊呈教﹐祈先生賜以斧削。倘不見遺﹐乞題一語﹐取信後人。則先蘇門𨿽死猶生﹐感且不朽。

和尙道望髙邈﹐僕不得常聆緒論﹐每爲悵然。蘇門先生與僕同庚。僕昔贈句有﹐同齒庚申歲﹐寒愁亦不殊﹐適逢王气盡﹐詎恨爨煙虛。回想昔遊﹐聲容如昨﹐而永訣已逾一紀﹐不覺涕零。讀大傳﹐生气勃勃﹐字字實錄﹐定傳千古。附題一律﹐𨿽不足重輕﹐然不敢虛和尙之命。幸教正之。

與馮奕繡

別來八閱月矣。寤寐神馳﹐未敢謂各天睽隔也。殘暑旣消﹐秋香滿院。計此時社兄斫桂月中﹐看濤江上。昨至石湖﹐候尊大人先生﹐始知髙臥溪堂﹐承歡晨夕。曠達之懷﹐人所罕及。𨿽轉瞬三年﹐終未免爲志士惜之耳。兼聞染恙﹐不及一詣榻前把手談愫﹐何歉如之。兩郎君學業日進﹐深爲助喜。尊大人彊健如故﹐然久處一室﹐髙年人止覺寥寂。晚桂放時當一葉奉迎﹐作山水遊。先爲我申致玆便。艸泐不盡。

復彭伯升先生

三年以來﹐總爲山中之役。每秋入山﹐歲底而歸。今秋幸賤體多病﹐遂得稍安。懶拙渴欲一覲毗耶﹐側聆教益﹐並謝疏怠之罪。昨已買舟﹐復爲風雨所阻。薄暮承尊使來拜﹐接手翰並知老先生杖履康彊﹐闔府淸吉﹐深慰積懷。當天香雲外之候﹐切聆南宮好音﹐何意又遲遲珠玉也。承諭俟重陽前後﹐當詣髙齋﹐快飫道範。艸復。

寄輪庵和尙

憶辛未冬於鄧尉祖山獲聯雁序﹐深宵剪燭飫聆誨言。此時木落霜嚴﹐猶蒙法兄和尙念切同條﹐諄諄懇懇。古道若此﹐能不令人時銘胸臆乎。分袂後嗣聞象駕北遊﹐山川遙間不通聞問者﹐三載於玆矣。玉泉一席﹐海內欽風。想著述之餘﹐法履安和﹐道懷休暢。況老法兄以先聖之學﹐繼臨濟之傳﹐佛法文章共推當世。將來丰功大業昭映人天﹐又不止爲法門砥柱而已。夏間遠拜書扇﹐深荷慈注。捧讀尊詠﹐如接淸光。𨿽遠隔三千里外而此心未嘗不在西山雲月間也。某理迹深村﹐虛拋歲月。幸托垂蔭﹐耕钁粗安。第今歲江浙之間水旱相踵﹐耳目所聞見者﹐蕭索異常。桑梓故地﹐知老法兄亦在念想中也。冬底在報恩室中晤令嗣水公﹐細悉近況﹐慶慰良深。時水公有江楚之行﹐匆匆別去﹐未盡欲言。玆以敝護法孝廉沈聲垂公車都下﹐敬勒數行附候杖履。時下嚴寒﹐惟冀爲法珍攝不備。北望燕云﹐曷勝神往。

復胡霖生道社

自洙水別後﹐嗣聞臺車遊粵。南北相望﹐曠隔幾千里。屈指闊衷四更寒暑。春山二月﹐花笑鳥啼。觸物興懷﹐安得無天各一方之嘆。昨諸同社到山﹐接手翰始悉杖履言。旋道之云﹐遠悠悠我思﹐從此放懷矣。札中極承垂注﹐感愧無量。社翁以磊落不羈之才交遊滿天下﹐然紅塵浩壤中﹐決非柴桑中散一流人可得展其驥足。庶幾淸泉白石或堪懸道駕耳。至如鶴韻松姿﹐時時在目。必待筆尖相見﹐眞鈍置不少。寄懷拙句﹐錄似扇頭﹐請正。綠陰滿徑時﹐容當把臂溪上。附復不盡。

與石湖馮竹溪先生

違教以來歲星五易﹐此心何嘗一日不繞傳忠堂哉。惟是院事繁雜﹐兼之遠隔湖山﹐未遑專候。然先生善飯矍鑠之康彊﹐燕居寂寥之景況﹐無不從自信口邊訊悉其詳也。奕兄召賦玉樓﹐不惟先生抱西河之痛﹐世外知交尢深人琴之感。不得及時走石湖一哭﹐至今哀悼無已。某承乏鄧山在乙亥夏﹐玆年將四匝。福輕緣淺﹐無補師門。又值人窮歲瘠之秋﹐元气喪盡之日﹐艱難萬狀不堪爲先生道也。憶二十年前﹐風晨月夕時獲周旋於杖履之下。謝公梵院﹐白社重尋﹐曾幾何時。諸賢不可復問矣。思之惘然。某疏懶之性﹐豈堪久拘。當期與先生重締蓮花舊盟﹐再話桑楡晚景﹐固快事也。兩令孫學業想與年俱進。旣失其恃﹐又喪其怙﹐慘哉。春風多厲﹐惟冀珍攝。遙望三湖﹐曷勝悵結。

復輪和尙

淵明詩云﹐饑來驅我去﹐叩門拙言辭。荒秋乞食﹐設使巧於言辭﹐亦無足用。世道如此﹐能無慨嘆。前假館關中﹐法檀兼施﹐至今銘刻五衷。頃接尊翰﹐知池陽之行在卽。不獲祖送﹐殊深悵結。江水方寒﹐髙年遠涉﹐風晨月夕之下不宜過勞神思﹐亦攝養之一端耳。來教云﹐晤時在香雪紛披。瞻彼日月﹐悠悠我思。杖履登九華五溪諸勝後﹐開法之暇﹐賓鴻南來﹐幸勿惜片羽。相見甚遙﹐臨穎悶絕。

與華嚴聞後堂

華嚴頹久﹐得公整頓一番﹐卽先老人在寂光未嘗不手加額也。但經營勞苦﹐萬倍於前﹐刻刻爲公惜之。意謂肩佛祖之道﹐萬里騰驤始於初步。今華嚴﹐公之初步也。異日遠大之業﹐抑不從此而起乎。故又轉姑息之念而更深苦辣磨煉之。望惟在寬大其胸﹐堅勵其操。是所願也﹐公其勉之。

致董書麟

澄江持缽還山﹐無片刻得暇。兼以空山多雨雪﹐惟有跂望而已。道駕歸漁洋在幾時。松郡收成與此間略同﹐年饑不足未有甚於今歲之苦也。道翁閉戶深山﹐養髙埋迹。範文正之齏甕﹐碧綠靑黃﹐想足樂耳。異目肩天下之擔﹐不於此而待乎。山味幾種淸寒殊甚﹐敢以致幾席。幸揮之。同在七十二峯間﹐湖波隔絕﹐反不若洙水之易於把臂也。燈前欲歸故里﹐不審有家報寄否。晤期不遠﹐冗次艸率不盡。

復愚山禪師

荒歉洊臻又遭多故﹐艱難景況不堪爲知己道也。言別以來﹐歲序俄更。每誦自我不見於今三年之句﹐黯然神傷者久之。想座下悠然一室﹐方諸碌碌者奚啻霄壤耶。前接手翰﹐眷注之餘兼蒙慰勞。千鈞一鏤﹐未免懼心有負教言多矣。令徒在山﹐際此澹泊﹐殊爲慢及。然能奉賢師徒之家法﹐嘆羨嘆羨。期畢歸庵﹐先此道鄙。或於燈前一葉趨候﹐以圖良晤﹐未可知也。艸艸奉復﹐不盡欲言。

復霖公

把臂溪上﹐涼風徐來﹐況舊交相對﹐別有眞情耶。衝炎旋棹﹐轉瞬殘冬。雪積空山﹐蕭條萬狀。奇荒又經目見﹐歲事咄咄逼人。總之塵勞世界﹐毫無趣味。冬初日望道駕到山﹐作火鑪頭話。不意公必欲拘以人事﹐則終無進棹之期矣。昨於淸師手中接讀教墨﹐極承垂注﹐且知公堅於願心﹐以世態艱難不能遂念。然亦不必以此芥蒂耳。某瀟灑自由之人﹐不幸打入羣隊。一絲九鼎﹐日夕彷徨勞苦﹐所不敢辭。負重安能久遠。出得籠中復與諸公握手水邊林下﹐眞快事也。不知何日得遂我心。九月朔日送先老人尊像進影堂﹐效大陽故事。代囑三人。其一接嗣幻廬兄﹐因王維士太史曾有此言故也。囑語呈覽﹐故鄕諸相知聞之必爲點首。明春令其法嗣來掃塔﹐並候諸尊長也。淸老歸﹐附此奉復﹐諸不盡言。

復萊嵩李司空

盛使到山﹐拜讀翰教﹐始悉榮旌自歲朝歸府﹐想止嬴余哀﹐不憚雨雪之載途也。及詢臺候輕安﹐欣慰無量。承賜懺資﹐又費大護法之淸心﹐山僧安敢堅卻。敬畱飯僧再爲太夫人修冥福耳。先此鳴謝﹐卽當躬候崇墀﹐面頌萬福。

致夏無瑕孝廉

獻節後伏審臺履安和﹐闔府康吉﹐欣慰無量。舊冬兩承面諭﹐訂晤香雪林中。因春風尙厲﹐未敢相邀。日來梅花盛開﹐寒谷漸暖。正謝公遊屐之時﹐甘老完願之日也。特放小舟奉接﹐幸卽命駕入山。當專候於雨華橋畔。臨穎翹切。

與齋僧館胡楊諸護法

齋僧一席﹐諸位臺臺誠心大願﹐所聚多年經畫漸次成功。俾方來羣衲﹐得免饑渴之憂﹐又獲居停之樂。此段福緣眞垂不朽。但前此主持﹐某實未來山﹐不敢議及。止就近日交代之舉﹐山中毫不相聞。與者竟與﹐受者竟受﹐世法佛法均爲不通。且無一人證明﹐恐於因果兩字未必淸楚。將來必致散漫無稽。有辜前人創始﹐並負諸大護法一片熱衷。已後物議自然涉及﹐荒山某何可當。特專禪者代叩臺階﹐幸詳始末。出於至公﹐祈示臺柬。山中另擇主之。佛門幸甚。臨穎翹切。

與谷森禪座

去冬荒歉之餘﹐下榻尊庵。荷蒙賢昆厚誼﹐疊擾香積﹐抱愧之私無以言諭。攺歲以來﹐想新祉衝勝﹐慰甚。春山漸靑﹐春艸漸碧。別時承訂香雪之遊﹐良辰已屆。乞致淑老﹐望道駕同入山中﹐坐花下作十日畱。不盡。

啟

請天臺寶華月航和尙補住聖恩啟﹝代吳門諸護法﹞

伏以河北源流﹐遇大風而令行吳越。嶺南血脈至太白而道旺。萬峯考之禪史﹐代有其人。恭惟月公大和尙座下﹐法海神龍﹐宗門威鳳﹐首眾鄧山。止用睦州手段﹐拂衣臺嶺依然。徳嶠風規﹐佛祖定爲許可﹐諸山罔不仰遵。非負過量胸襟﹐焉具超方眼目。會吼公一代終期﹐雙林髙逝。四煞雄之家法﹐須待眞獅。三玄要之重關﹐打醒睡虎。顧玆祖席已虛﹐繼踵誰任必會先師的意﹐此座堪登。況同條共本已欣呼應﹐同心換象抽爻更喜後先一轍。某等久屬金湯﹐顒瞻玉麈。敢附東林之末﹐慚追天覺之蹤。合詞葵懇﹐佇候寶幢。伏冀劍掛眉端﹐雷轟舌上。樹河陽之旗幟﹐梵宇肅淸。奮雪夜之神機﹐禪關頓破。聿新祖席﹐重聽法雷﹐曷勝翹企之至。

請翠峯輪庵和尙補住靈巖啟

伏以馬駒踏殺天下﹐臨濟挺生天山。法戰寰中﹐靈巖傑出。系數之隆有待﹐非常之略難逢。恭惟輪翁法兄和尙座下﹐宗門宿望﹐名世應期。溯瓜瓞於廬陵﹐偏宜忠裔。指風幡於燕邸﹐不愧燈傳。玉泉膺特簡史冊﹐輝煌偕滹沱而並燦。法海矢澄淸家風﹐炳奕與衡嶽而爭奇。慨夫千百年大統綱宗﹐濫同巾幗。幾十世列祖正脈﹐寬泛門庭。法兄汾州再出﹐雪竇重來。機用雙提於拈頌﹐玄要特唱於主賓。云臥洞庭﹐風髙翠嶠。玆者硯山崇報禪寺爲吾老叔和尙道場。弟應兄呼﹐自必剎竿扶起。子承父業﹐豈容法席空虛。某忝竊同源﹐叨陪末座﹐用是敢布誠心﹐肅箋上懇﹐惟冀劍掛眉端﹐雷轟舌上。開人天之眼目﹐羣籟皆淸。秉正令之莫邪﹐野狐絕迹。弟某臨啟﹐不勝虔切之至。

請堯封過庵和尙補住靈巖啟

乾遇乎巽﹐令節方屆。天中斗轉乎箕﹐祖道重興日下。輝煌共仰﹐濡潤咸思。大音無久郁之機﹐至寶有畢呈之略。恭惟過翁法兄和尙﹐宗門獅象﹐法苑星雲。金縷親傳﹐奕葉紹靈山之業。寶云垂映﹐連枝齊大鑑之名。丕振先猷﹐弘揚家範。道價重諸方宗匠﹐立言推當代偉人。垂鉤釣海底獰龍﹐波瀾闊大。布网截雲中威鳳﹐絢彩繽紛。法運與景祚維新﹐禦翰共禪燈交燦。某忝竊同源﹐叨陪末座﹐素渴醍醐之想﹐久欽椎拂之風。典型斯在快聆毒鼓之音﹐祖席依然不攺名山之勝。伏望踞象王寶地﹐吼獅子威音﹐俾七十二朵巖巒風雷並厲﹐三萬餘頃波浪機用同施。幸蒙慈允﹐俯洽輿情。肅布悃誠﹐遙瞻猊旆﹐臨穎翹切瞻依之至。

記

先師璧和尙影堂記

堂之建也﹐始於康熙辛未臘月。越七年﹐己卯三月告成。數先師去世﹐寒暑閱三十﹐主法已四更。乃於是年菊月之朔﹐奉安遺像以慰式瞻。所謂因緣時節亦不易也。嗟乎﹐從上佛祖出世﹐或千百年一出。如優曇缽華﹐時一現耳。其出也﹐則必有法身大士同願同行﹐輔翼之﹐繼述之。故其道愈久而愈遠﹐愈光而愈大。昔世尊爲一大事因緣出現於世﹐說法四十九年﹐未曾說一字。最後於靈山會上拈花示眾﹐獨迦葉微笑。世尊云﹐我有正法眼藏﹐涅槃妙心﹐實相無相微妙法門付囑於汝。教外別傳﹐源始於此。遂稱迦葉爲西天第一祖。迦葉二十八傳菩提達摩。航海而來﹐傳佛心印。此土之人知有禪宗﹐乃稱達摩爲東土第一祖。達摩六傳至曹溪﹐並出南嶽讓﹐靑原思。自後派分五宗﹐因稱南嶽爲第一祖。南嶽五傳出臨濟。濟於滹沱小院建立綱宗﹐故又稱臨濟爲第一祖。臨濟二十一傳出萬峯。蔚開辟萬峯﹐故玆山稱萬峯爲第一祖。萬峯十傳至天童悟祖。悟出三峯藏翁﹐崛起三百年將墜之綱宗﹐重復鄧山已廢之法席。如日月麗天﹐雷霆震地。得其傳者十有三人。而其克紹鄧峯之祖席﹐應機說法﹐遐邇響慕三十五年如一日者﹐實惟先師璧和尙。師十二歲出家。十七歲剃染。二十二參學。二十四開悟。三十一得大徹。三十八而得受源流衣拂﹐卽開堂說法。至七十有二而示寂。又二年﹐塔全身於華嚴壇後。又二十八年﹐得入影堂。司空李公顏其額曰﹐眞獅。蓋取漢祖記先師之語。凡師精進之勇﹐悟入之深﹐機用之峻﹐操履之篤﹐誓願之弘﹐利濟之普﹐固非小子筆舌所能殫述。而其建立規繩﹐精詳周備。無一事不稟佛心﹐無一法不遵佛制。攝化人天﹐感悟興起﹐此﹝志﹞所以追敍生平之實﹐以告將來。俾人人瞻之仰之戀之慕之﹐於以見一代中興師法之不朽。嗚呼﹐劫石或有時盡也﹐先師道徳周行於天地之間﹐則無時盡也已矣。後之賢者﹐當思紹述先宗﹐繩其祖武。庶不辜眞獅之意。是爲記。

贊

徳全禪師道影

昔狷庵先生於東臯結同志緇白﹐修上生業。余與示獨老宿俱在社中。餘年最少。老宿徳臘雙髙﹐爲先▆敬重。迄今四十餘年。而其子若孫皆以道行自勵﹐遠近嘆慕。徳兄﹐其髙足也。爲人本色﹐有古徳風。乙亥春﹐梅花盛放。令孫萼公持兄道影索餘一言。觀此幅托迹髙致﹐其亦有遺世之心乎。回想舊遊﹐略同感慨。況余齒當殘照﹐不禁神傷。因綴以詩。茸城第一山﹐西來不可及。祖孫五十年﹐髙風猶壁立。道義固平生﹐門庭在眞實。賢徳如全兄﹐吾宗堪表率。勁操行胸懷﹐髙托西山迹。獨臨香雪中﹐千峯濃翠積。遂使塵壤間﹐洗盡多生習。

彥臨兄兩尊人遺影

余與彥臨兄交最久﹐得悉其尊大人公輔先生之懿行。頃從鄧山歸裏﹐展閱龔太夫人遺像﹐一種幽懷貞靜之風溢於紙端。母儀閫範﹐遐邇欽崇。若子若孫俱克遵家教﹐而衍千百世麟趾之慶﹐未嘗不從孺人徳性中培養也。將來名光彤史﹐封誥徳門﹐世外亦預有榮施矣。

公就畢居士遺影

幽懷淡於菊﹐雅意冷如冰。獨坐梧桐下﹐秋風香幾層。居士遊鄧尉之間﹐證晦堂之旨。木樨香裏﹐吾無隱乎。此圖之景而於涪翁不相上下。玆得觀瞻﹐因追憶二十年前丰姿神骨﹐絲毫靡間。𨿽宗雷世誼社火猶溫﹐撫今思昔能不慨然。偶以恆若兄之請﹐率書數語。俾見畢氏之髙風碩範云。

畢恆若母氏像贊

巖巖母範﹐出自虎頭。整整坤儀﹐隆於宗周。惟其徳重﹐所以無儔。珠藏川麗﹐玉蘊山休。環佩珊珊兮﹐仙娥帝女。霞冠爍爍兮﹐蓬島之流。眞歸蓮沼而影畱五濁﹐家風世業而遠布閻浮。

敏道人像贊

秉丈夫之操﹐具菩薩之心。半百年修普賢大行﹐一莖艸現丈六金身。末山道韻﹐妙總芳塵。龍盂虎錫﹐感動天神。故能破羣迷於昏夜﹐起律學於久湮。庶幾標表於斗諍堅固之僧倫。

先嚴孝節先生先慈兪孺人合贊

雙九云掩﹐長畱故國衣冠。萬木風號﹐罔報當年鞠育。自非百千億劫都從那邊修來﹐安得撥轉珠輪﹐頓見菩提果熟。乾坤定位而道必雙﹐凡聖難名而心相續。此中日月何代不明﹐此中綱常無遠不復。慈範足以啟後閫之賢﹐淸標眞堪踵髙賢之躅。冰心鐵骨﹐舉世莫知。月韻山情﹐晚年彌篤。最可恨者﹐旣不能畱陳睦州織屨供親﹐又不能效李淸湘持盆稱祝。惟有望嶺雲而興思﹐讀莪篇而痛哭。

張封翁麗甫先生像贊

負太公之奇略垂釣渭濱﹐藏用於天下者惟先生有之。抱綺園之髙風采芝商嶺﹐而能下漢髙之節者亦惟先生有之。是皆得畫前一著參化之機﹐故能處髙門而不居﹐棄人間而絕欲。黃石尋蹤﹐赤松辟榖。前身後身﹐恍然一局。翠壑丹崖是余所棲之谷﹐道人何年向此濯足。𨿽然晝錦堂開﹐天書滿屋﹐帶礪河山﹐復封齊國﹐吾恐先生逃之不得﹐豈能安此幅巾道服者耶。

周山泉先生曁陳孺人像贊

丰神肅穆﹐壺範淸淑。瞻舊國之衣冠﹐想當年之髙躅。穎水回輿﹐濂溪歸曲。乾坤定位而蘭玉盈庭﹐禪淨兼修而聯鑣佛國。綺閣香分﹐萱階艸綠。麟兮鳳兮﹐百祀相續。追慈容於法航﹐痛孝思於風水。更喜一門學道﹐不讓龐老之家風﹐兩世知交﹐足稱鄧山之法屬。敢綴蕪言﹐表章燈錄。

寧子遺影

夫最無窮者情也﹐最無根者命也。命若可待﹐何難拔風塵之骨﹐致塵剎之心﹐今不可得矣。因系以贊﹐來時無鼻﹐去時無口。𨿽則面目宛然﹐終不出乖露醜。翻身直上太虛空﹐依舊面南看北斗。

題跋

題歇心居所藏諸名公卿詩卷

天下有一可傳﹐𨿽死猶生。無一可傳﹐𨿽生猶死。是冊也﹐諸名公無一存於世矣﹐其詩其文豈與敗壞之軀同朽腐耶。萬峯當天山老人恢復之初﹐外護如申文定蔡忠襄輩。問道往來﹐詩文玉藻﹐固吳中第一勝事也。豈獨爲法苑光乎。當珍而惜之。

題看山圖

積雨初歇﹐水田晚晴。見公示其祖靈公看山橫捲。觀之嘆息彌日。古之得道者﹐往往泯迹深山﹐摩娑苔石。不似今人馳逐於聲色之場。靈公秀出東林﹐牽纏院事不能向千巖萬壑中﹐輒以肖形寓意其風流餘韻非俗眼所能窺也。昔遠公畫長江萬里圖﹐譏者謂其有用世之略。靈公此圖﹐豈無謂耶。

百鶴圖

瑯玡居士得此圖以奉母夫人壽也。以余觀之﹐虯松媚人﹐怪石迷徑。誠妙於筆﹐非俗工所能辦。當日淨風微﹐松影在地﹐試顧林間﹐百鶴有躍者﹐宿者﹐跂者﹐聳頸欲鳴者﹐欲啄食而呼羣者﹐振羽向人而驚不敢前者﹐有蹈而卻走者﹐所謂雪翎朱頂墨翅丹距﹐無不一一相肖而生意天然。況濯濯鶴鶴﹐在陰在野﹐或鳴於九臯﹐或飲於重淵﹐而百鶴欣聚之名始現。相經云﹐鶴壽二百六十歲則色純黑而常遊蓬萊三島之間。今以此壽而願母夫人與松鶴齊年﹐人子之心何其深且長也。因綴數語以表其微。尙云。

題簡庵師畫

參禪而得無功之功﹐學道而悟無用之用。於以觀圖畫﹐悉知其巧拙用意﹐造微入妙。然此豈可爲淺見寡聞者道哉。簡兄遊戲翰墨﹐聲名借甚。要之﹐不從意識中流出﹐所以超出尋常萬萬。

題松竹圖

蒼蒼者松﹐亭亭者竹。或宜髙山﹐或宜邃谷。看爾龍麟﹐樂爾鳳服﹐具壽者相﹐有君子目。結歲寒盟﹐維此爲淑。

景行錄題辭

幼讀雲棲老人崇行錄﹐慨然想慕其人。旣而腰包頂笠﹐徧歷諸老門庭。錘拂之下﹐日炙月親﹐總不離本分一著。然其間取捨不同﹐行藏各異。或有抱一事之奇﹐一行之美﹐尢深企重。至於燈錄所載不論﹐若近代尊宿卓然有過於古人行事而未及表揚者﹐後人之責也。心喪之後﹐移居泖上﹐钁頭之暇嘗閱宋元諸譜。蓋主張宗教之外﹐發言行事有關於世道人心而雄偉奇絕者﹐采錄成編﹐題曰﹐景行。嗚呼﹐法道下衰﹐宗風日遠﹐至人不得而見之矣﹐得見賢者斯可矣。今學者不走軟軟一路﹐根本上實實有悟處﹐兼之行履取法於古﹐自然圓滿精明﹐垂勵後世。詩曰﹐髙山仰止﹐景行行止。如此則斯編亦不爲無益矣。

