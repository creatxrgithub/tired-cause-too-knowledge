嘉興大藏經普門顯禪師語錄

佛無取於語言文字也彈指印心拈花悟法何語言之有獨是玄宗祕要虛無空寂卽具生知之哲尙莫窺其涯際而況頑根鈍質者養非木雞涉獵馳情者行同野狐甚矣禪定之難也苟非藉語言以警發其性靈則黑暗千重終從何處著腳此普門大師之錄所宜亟爲拓揭者也師乃鐵壁大師之苗裔接續吹萬老人之燈傳誠實精進了徹眞詮得未曾有且復弢光晦焰不以舌鋒求聞達誠有見於禪定之難未易以語言文字示人者但慮後學厭膏梁而啖糠秕捨精髓而飾皮毛故不憚婆心偶爾饒舌舉圓通彌淪景象悉從語言中逗漏些子惟望龍象眾於無言中求有言於有言處悟無言將問答棒喝權實照用渾成一片以各還其靈明不昧之本原是則師之宏願也𨿽計語錄無多然徑尺珊瑚可當連城白璧諒具擇法眼者當必有以辧之矣。

康熙戊子春王上元日古臨江賀勛燻沐敬識

諸山請啟

伏以梅熟枝頭顆顆金丸映佛面麥翻隴畔騰騰銀浪洽天心喜值聖誕良辰敬啟法筵再振治平繼述宜塤篪以協韻相和宗派悠長正薪火以頻然不燼恭惟普門大和尙裔本世冑緇著齠齡慧焰發桐山幾遭老人毒辣法源來字水曾經入室親承職理有年弗讓楊岐獨步儀淸細軌不減馬勝遺風眾等叨荷淨名期仰止而蹤前可進忝列同派冀登堂而提挈逾階燈傳有賴雨化無疆眾等無任踴躍歡忭之至謹啟。

普門顯禪師語錄卷上

書記性胤錄

康熙壬子四月佛誕忠南合郡縉紳士庶四眾等請師住振宗禪寺入院上堂拈啟云鳥篆虫文雲龍風虎裕後光前立賓立主如何是賓主混融一句試道看宣畢師以拄杖擊法座云祖有祖制佛有佛規山僧據令而行這里容你不得遂升座拈香祝聖畢次拈香雲此瓣香寶聖山中得來治平堂上拈出看來不直半文卻也恩同海嶽爇向鑪中供養臨濟正宗第二十六世慶忠鐵壁先師大和尙用酬法乳之恩斂衣就座上首白椎畢師豎拄杖云太阿堅吹毛利十聖三賢莫能避斫普賢脛斷文殊臂無容顧後瞻前那許沈言滯句有麼僧出便喝師便打僧復喝師復打僧歸眾師連打乃云迅雷風烈擎斧豎鉞虎驟龍驤應時及節喝一喝云還會麼玆乃郡侯劉公曁合郡縉紳士庶等不忘先師記莂之諄托付之重特迎山野住持治平繼玆院事卽此不獨光輝法門亦且因齋慶祝如何是慶祝的句浴佛日雨初晴人天皈仰景運升平黃鶯囀杜宇顰龍象集水雲臻髙懸鞀鐸普灑甘霖喝一喝云𨿽然舊閣閒田地一度贏來一度新。

臘八上堂道悟明星曲不藏直一恁前三後三何妨趙甲錢乙玉兔趁金烏推車又觸壁誰是出頭人爲汝咨端的有麼有麼眾無出乃云陽九陰六陰六陽九小往大來逆數順數無窮數看看數至一年零繞屋梅花開又萎復豎拄杖云惟有這个不屬變遷卓一卓云在在和泥合土旣是不屬變遷因甚和泥合土良久云一歲二春牛頭鼠尾。

佛誕啟華嚴會上堂九龍吐水天外來捧足金盤從地至日輪瑞應降皇宮承斯共建無生會如何是無生一句莫是指天指地大口開張得麼錯莫是摩竭提國三七思維沒處啟口得麼錯莫是不離菩提而揚七處九會說理說事權實雙行一音演唱得麼錯若會得這三錯始知釋迦老漢始從光耀土終至跋陀河於是二中間未曾說一字旣無一字且道這八十一卷又從甚處得來復舉東印土國王請西天二十七祖般若多羅齋齋畢王曰和尙何不轉經祖曰貧道出息不涉眾緣入息不居蘊界常轉如是經百千萬億捲豈止一卷兩卷師云祖師恁麼應答大似靈龜拽尾拂迹成痕殊不知旣云出入早已蘊在陰界涉在眾緣又何常離得泥水葛藤今日設有人問山僧還轉得經否但向道淸晨一缽粥齋後一杯茶長伸兩腳臥別有好生涯若云這長老恁麼道豈不違背經義但向道眞金自有眞金價終不和沙賣與人。

重陽解制上堂豎拂子云鑪韝新開四月頭三三兩兩無空缺不貴按豆遮晴惟喜證龜成鱉報諸人休間歇本來面目看時節且道是甚時節擲下拂子云金風催落葉黃花燦晚秋。

臘八上堂驀拈拄杖云還見麼昔時這日釋迦將無作有治平今日指有言空總屬烏焉成馬喚甕作鐘大似捏目生花無病著灸卽今座下莫有不被瞞頇者麼如無山僧自定當去也己酉年是月終梅鬥雪霜露濃千峯飛蛺蝶徧界瑞盈空開正眼兆年丰人人及第悟心空還識心空及第麼復以拄杖畫○云夜半明星當晝朗無端拈出又重新。

淨信表華嚴期會請上堂豎拄杖云倒騎鐵馬入昆侖景泰時亨家國興一日索訶開正眼卻教枯木盡同春人天普集選佛場開人人懷報佛報親之心个个享安國安邦之福地鑪煨榾柮濁酒慶春秋嘉谷阜丰雨暘時若看來色色現成卻也般般具足何須木上座重打葛藤更添注腳𨿽然如是功不唐捐不見華嚴會上智首菩薩問文殊師利云一切菩薩云何得無過失身語意業等事文殊末上答以善用其心則獲一切勝妙功徳卽如眾淨信於己酉夏開建百二十日華嚴道場結夏安期持齋奉戒玆又重建無遮勝會普集諸山耆徳超宗薦祖廣利人天仍請山僧舉揚般若得非善用其心耶心旣善用則各各成佛無疑成佛無疑則各各獲無量無邊殊勝功徳功徳獲矣亦不見其善用之心所成之佛無心無佛則理無礙事無礙理事無礙事事無礙觀法界於一塵之中以一塵徧法界之外塵塵爾念念爾法法爾無非普賢道場毗盧境界復豎拄杖云還見麼恆沙諸佛來也在山僧拄杖頭上普爲證盟放不思議光明照不思議法界說不思議法要度不思議眾生修不思議因成不思議果果因旣爾法界眾生亦復如是更喚什麼作不思議法要喝一喝云吼徧吼擊徧擊鐃鈸幡幢迎聖集不販旃檀航拗曲還作直貴買賤賣顚三倒四藕絲孔裏飛大鵬蟭螟眼中開夜市普請諸佛來臨共賑九幽十類都盧合掌贊揚盡道吉祥如意擲拄杖下座。

慶忠老人盡九四眾請升座拈香畢豎拂子喝一喝云楊岐三腳驢無端添只角觸碎昆侖山踏翻海底月而今解作獅子吼百獸聞之頭腦裂正恁麼時如何是全體大用喝一喝云此日恰逢九九宇宙乾坤作口森羅萬象齊來共揚慶忠家醜且那个是家醜聻憶昔先師寓白巖時山野同眾侍立次先師舉良久公案驗眾山野雲也是屋裏販楊州先師云汝等諸人莫道無事好山野雲和尙也是無端先師便掌山野便喝先師云異日不得辜負老僧山野作禮繼隨老人過髙梁寓五云堂山野病起一日呈偈云攺頭換面幾生來此日無端眼豁開吩付目前皮袋子從教馬腹與驢胎先師徵云那个是你豁開眼山野豎起拳頭先師云何不放下著山野便放下先師云又在甚麼處山野雲明日同大眾侍和尙金城齋先師云放你三十棒山野珍重而出後先師應向化侯譚公請住寶聖命山野監院一日入方丈先師豎起拳山野便喝先師云見什麼便喝山野雲無柰院事甚繁先師遂以偈囑曰寶聖叢中獅子兒十年院裏布全威於今奮迅機無畏吼向人天自有時自來絡索𨿽是往日葛藤莫道不相干涉玆乃先師盡九亦非山野露醜張乖卻與大眾應个時節以拄杖擊案云騎虎頭把虎尾鸑鷟麒麟龍孫鳳子治平堂上唱捲阿錦水金鱗燒赤尾布慈云灑甘雨這回特地斬新雙徑葛藤又理復喝一喝。

說戒上堂寒風吹廣漠嵩嶺雪齊腰消息梅先露節候不相饒無端著賺英靈來此開眼作夢竿頭進步則易平地打脫則難不薦袈裟裹艸鞋偏取探珠宜浪靜恁麼不恁麼非得亦非證驀豎拂子云還委悉麼優波離尊者來也。

上元節陳文學曁眾淨信建千佛道場請上堂直饒將虛空作口艸木微塵作舌說得大千粉碎佛祖結舌依然巴水向東流南辰朝北闕不見長沙岑和尙一日閱千佛名經時張拙相公問曰千佛名在這里未審千佛在甚麼處說法岑云黃鶴樓詩崔灝題過相公題也未拙云不曾岑曰得閒題一首好師云岑公捨近圖遠張拙當面熱瞞不惟累及崔公更要點污千佛𨿽然如是怎柰蟻從膻處聚蠅逐臭邊飛不因黃鶴韻鏗鏘那討千佛說法處卽如今日一會千佛名總在這里未審千佛又向甚處說法良久顧視左右云元宵佳節頻歌舞處處咸然無盡燈。

康熙乙卯仲冬朔日忠南眾淨信請師住桐柏山曇華禪院上堂拈香雲這瓣香咸寧萬國鎭靜八荒尊貴本自天然磬蔚不從地得或調玉燭或佐金湯爇向鑪中奉祝當今皇帝萬歲太子千秋文武宰官郡主檀越紳衿護法等伏願主聖臣良雨順風調宣至化民安物阜含哺鼓腹樂周年這瓣香無量劫前種就六度萬行栽培經劫火而不燒歷烽煙而不變爇向鑪中供養治平堂上圓寂先師慶忠鐵壁大和尙用酬法乳之恩伏願旃檀林枝枝郁秀柳溪月在在輝光維那白椎畢師云九夏三冬去卽來一陽初復法筵開天心旣見無容隱好把機關仔細裁喝一喝良久乃云非是無人酬酢因有庭竹當機不獨淸風髙節兼引鳴鳳來儀這里薦得始信無情說法最上玄機那堪綫去絲來百拈巧弄不見臨濟才入僧堂首座會得第一句世尊方據座外道贊謝而行此是師家本分提持平常心地至於入室操戈機鋒問答皆是接物利生之方未是宗乘極則如何是宗乘極則玆乃國運重新之際一境叨荷無虞眾淨信均感聖恩安期護眾保境祈丰特請山野舉揚法化山野不負肫懇只得因齋慶祝如何慶祝一句擲下拄杖云但願四方戎馬息普天率土賀升平結椎下座。

臘八日說戒上堂雪積髙山霜鋪平地明明百艸頭歷歷祖師意何勞繩自縛空負沙揀金黃面睹星悟道都云夢眼空花神光斷臂雪腰總是伎窮力極怎如桐山這里渴飲饑餐勤眠熱覺以日月兩輪爲衣珠以古往今來爲定限以艸木微塵爲偈咒以盡十方世界爲袈裟臥具亦任諸大徳入乎其中出乎其外不持而持不受而受說甚三千威儀八萬細行這里薦得始信髙沙彌不登戒壇其或未然待拄杖子再與通个消息卓一卓遂說戒。

解制上堂僧問若人欲識佛境界當淨其意如虛空虛空且置如何是佛境界師雲天髙地厚進云猶是聲色活計師便打乃云九九八十一看看今日畢向下事如何年年向此夕解開布袋口畜生驢馬走踏過上頭關徧地獅兒吼所以道盡大地是个禪牀盡大地是沙門一隻眼盡大地是个話頭盡大地是供養以如是人坐如是牀以如是人具如是眼以如是人參如是話頭以如是人受如是供養綿綿密密昂昂藏藏東湧西沒南湧北沒中湧邊沒髙堅前後仰瞻鉆忽不解而解不結而結如是而解如是而結十方薄伽梵一路涅槃門喝一喝云還會麼玆乃九十日禪期方畢眾淨信積悃旣中加功宜表到這里山野無可爲說但向道个福無量壽無量因無量果無量功勛無量記莂無量無量無量不可說不可說我等與眾生皆共成佛道卓一卓。

建千佛道場請升座師云出隊逢殘臘攜筇入遠村誰家伶利子相共話知音開明居士出畫一圓相師便喝士於圓相中一點師復喝士拂袖歸眾師云不是知音徒呈伎倆乃云此日逢法席千聖齊雲集消息是誰傳嶺梅香噴鼻莫昧好良因大家齊著力復豎掌云還見麼遂撫案云還聞麼若也共見共聞則此番功不浪施其或未然山僧不惜兩莖眉更與重下注腳昔廣額屠兒於世尊涅槃會上擲下屠刀便云我是千佛一數世尊便授記今辰乃玉幹黎善士建千佛道場賑幽布福看來卻與世尊涅槃一會不別是中若男若女乃僧乃俗各各所稟智慧刀惟恐不肯放下若肯放下則人人千佛个个屠兒舉足下足總皆增勝福田出有入無盡是屠兒應迹山僧恁麼舉似會中設有个旁不肯的出來道佛之一字吾不喜聞山僧只得無言可對如無還須把本宣科依儀作範他年優缽花開日果證同歸功徳林復喝一喝。

輝衢黎居士薦親禮千佛懺請升座僧問凡聖交參龍蛇混雜龍蛇混雜卽不問凡聖交參事若何師云這里那容說凡說聖僧便喝師便打問如何是淸淨法身師豎拄杖如何是圓滿報身師以拄杖畫圓相如何是三類化身師於圓相畫十字僧歸眾師乃云問三身答最親歷歷明明非佛非生人天交感千聖云臻摩頂授記滿願隨心而康而壽乃福乃榮這里猶有一句未道且道是那一句喝一喝云大好報本追親。

普說

初夏普說師云一年將過半今夜重打算陽極始陰生流光急如箭若肯究時節何須重判斷試問諸人還著忙也未不見古徳云三分光陰二已過靈臺一點不措磨歲月不知何處去喚不回頭爭柰何且道喚甚麼作靈臺一點莫是開眼合眼麼莫是晝明夜暗日往月來麼莫是鵲噪鴉鳴見聞知覺莫是春云夏來陽消陰長麼若於開眼合眼晝明夜暗日往月來處著亦是逐色違聲漢若於鵲噪鴉鳴見聞知覺處著亦是揚聲止響漢若於消長盈虛往來順逆處著亦是逐境隨流漢若執此果然喚不回頭捨此卻又當面錯過若是明眼漢如杲日當空明珠在握開眼也得合眼也得晝明夜暗也得日往月來也得鵲噪鴉鳴見聞知覺春去夏來秋去冬來總得辟如天地無不持載無不覆幬更說甚麼靈臺一點二分三分細則入於微塵廣則包於沙界無一物不具無一處不徧小徳川流大徳惇化到這里間不容髮倘如思前算後得失是非不惟錯過目前時節只饒從威音王已前展轉至樓至佛已後也不得這一點的受用試問大眾且道是那一點驀豎拂子云還委悉麼能爲萬象主不逐四時凋。

小參

小參豎拄杖云據此令行此道復擊案云當鋒者斬躲閃者亡莫有奪鼓攙旗者麼出來相見如無山僧爲你說个譬諭此事如百刃臨前計窮力極退不能進不得似漫天网羅銀山鐵壁觸不能背不能這里須是个超生死絕去來的漢方能從千層戈戟中驀直擁身出來說甚下客盜裘相如奪璧正令全提在在劫外陽春時時石人拱手若未到這田地不可虛度時光恐他日有人與你算飯錢莫言山野不道參谷雨節小參諺語雲谷雨有雨碓頭有米大眾拍掌呵呵農夫鼓腹忻喜山前百花爛熳開江村漁父歌聲美陳年佛法渾教爛都來餓殺飯羅裏大眾且道還有指示也無喚作一物卽不中落花依舊隨流水。

小參喝一喝云一聲荼毒鼓趁出桐山虎咬殺翠屏峯羊鳴山作舞驚起佛華會上五十三員知識四部地神三界天主一時回避不及卻來山僧拄杖頭上連聲叫苦無邊身忍俊不禁忙道个佛身充滿於法界普現一切羣生前隨緣赴感靡不周而恆處此菩提座致令山河大地萬象森羅有情無情等各各聞法解悟一時同證阿耨多羅三藐三菩提復喝一喝云參。

法語

多見做工夫每向蒲團浸殺死水裏藏身忽遇浪鼓滄溟雨風大作卻遏捺不住雙睜兩眼似無舵之舟隨風浪飄沈於東西南北何常得穩載不搖的工夫若是鐵艄公把得定作得主縱臨洪波浩渺之際便能輕輕拽轉舵來不覺霎時急流已過方稱越格丈夫湖海傑士若一向死守遼城何時得出頭天外。

悟一禪人知有此段大事得得入山一見便覶縷於他處記憶得的備陳山野山野知他誤入假銀城示以趙州無字令參須知這無字如大火聚無論山林樹木但有形質者觸著便燒燒到無可燒處灰飛煙滅人我俱空忽猛省來略與己事有少分相應旣得相應不可得少爲足若得少爲足便向中途退墮若中途退墮則不能到家若得到家方知佛云治生產業皆順正法若未如是徒記空言以資談柄於己何益禪人勉之。

諦觀象季學者多是炫虛名圖利養身在叢林心趨異域此法席未終彼妄念復起逐日朝東暮西奔南走北那有半點參學實落念頭正如做虛圈套人上街身無百錢卻去張鋪標名李鋪顯字其實囊底空虛腰間空乏又有一種學得口頭禪幾句設有人問他也扯艸湊籃答語作頌殊不知總屬虛頭更有一種身威儀而心挾雜不惟名利不除而且余習未盡到處誇經紀闡才能如此等類欲學菩提終莫能得旣欲力究此事先須立定腳跟將從前雜毒打屏淨盡單提本參話頭無論積年累月朝參暮參行參坐參到無可參處忽然翻轉面門運出自己家珍一任利人利物報佛報親有時轉山河大地歸自己有時轉自己歸山河大地南北東西人間天上言爲則行爲法光顯祖庭經紀後世始不負出家之志如一向冒名虛誑門外之繞不惟彌勒下生沒柰爾何直饒千佛出興亦無如之何也。

示鎭九文學﹝號唯唯﹞

欲究此事不須向外別求須從本領透出惟字始知金色破顏微笑阿難倒卻剎竿曾子守約顏子屢空乃至執中之旨精一之妙總不出這惟字只這惟字包四維廓上下在聖不增處凡不減不卽不離非縛非脫但恐不究惟字之旨趣於惟字下躲根不惟辜負古人亦乃錯過自己自己旣錯過則日用二六時中應機接物皆屬杳茫旣屬杳茫則無捉摸旣無捉摸則心無所歸旣無所歸如緊水葫蘆抽韁野馬擬欲追尋遠之遠也不見僧問古徳萬法歸一一歸何處徳云我在靑州作領布衫重七斤若萬法旣歸一貫豁然惟字旣明布衫不別到這里猶是借路還家假舟到岸的方便倘他日見得分明徹底透過只這惟字亦是注腳時因鎭九張居士歸京持冊請開示山野以唯唯號之不覺叨叨呾呾。

機緣

師住聚雲時縣尹湯公至問如何是三寶師豎指請鑑公云此是據實問師雲山野亦是據實答公復問令師與破山和尙俱皆用棒師云莫謗家師好公曰何以故師雲家師有時用有時不用公曰有等禪師常用如何師曰若常用則非也公曰令師旣不常用將何接物利生師云或乘獅子或駕象王逢彊卽弱遇柔則剛公曰此義幽深遂作辭而去。

僧問如何是法身師曰苦竹夾籬笆僧云法身如何透師云鉆進又鉆出。

僧參師令參不是心不是佛不是物僧呈頌云靑寥寥白滴滴左右逢源如杲日何須覿面更端的師徵云還端的也無僧擬議師便打。

僧問如何是金剛不壞身師以火箸插鑪心會麼僧沈吟師拔火箸便打。

僧問如何是十八女子不系裙師拈榾柮示之。

僧問盡大地是普門學人從甚處入師云汝適從甚處來僧云看經師云更覓入處那僧禮拜師便掌。

僧問如何是無位眞人師云張公喫酒李公醉。

僧問南泉斬貓趙州頂艸鞋出意作麼生師云九九盡後又逢春。

衡山和尙問佛身充滿於法界普現一切羣生前隨緣赴感靡不周而恆處此菩提座因甚一切眾生不見佛師云用見作麼。

僧問說的是法不說時還有佛法也無師云粉團花僧請益師書了字示之僧拂袖便出師云傷弓之鳥見曲木而髙飛。

師因托缽入城有僧問鐘未響鼓未鳴托缽向甚處去師云今日劉施主有齋。

僧問牛頭未見四祖因甚百鳥銜花師云後生可畏見後因甚不來師云非汝境界。

普門顯禪師語錄卷上終嘉興大藏經普門顯禪師語錄

普門顯禪師語錄卷下

書記性胤編

佛事

慶忠老人五九四眾設供請拈香雲才見金烏駕鐵船撲落虛空顚倒走山河大地作琴鳴特爲吾師應五九五九四十五馬腹驢胎今亙古這回掉臂去還來面目依然照下土還見麼依稀似是仿佛不同這里薦得許見師翁其或未然瞎驢滅卻正法眼滿地兒郎唱祖風旣云滅卻因甚又道唱祖風良久云鴛鴦繡出從君看不把金鍼度與人。

慶忠老人周年設供吾師六十年前提綱挈領六十年後慣妄脫空向人天眾前賣悄贏乖假示出生入死榜樣直是瞞某甲不得不肖兒郎今日也只得屈順人情將計就計燒一炷香點幾盞茶敍兩句寒溫略盡人子之念諸昆仲還知麼若向這里知得不謬作他兒孫其或未然大家作禮。

參府靖遠袁居士請爲王母對靈驀拈拄杖云見麼身從無相中受生猶如幻出諸形相幻人心識本來無幻出無根無實性卽如袁母太夫人從如幻受生以來營家治業懿徳受褒柔順內貞膺夫榮子復承圓通大士之願持佛母準提之素一夕知身是幻內寢告終可謂得大自在得大受用𨿽然如是猶屬泡影漚花未是太夫人本命元辰落處且道落在甚麼處復畫圓相云還見麼蠟炬滿堂明似鏡靈臺一點照無偏。

爲用禪人舉火偃月鑪大火聚禪人到此休回避鍛盡無明掃除根蒂勝熱坑中無向無背以火炬繞龕云還會麼吞卻金圈栗棘蓬出頭天外阿誰是。

慶忠老人忌辰拈香雲年年三百六十日日日聚頭晝夜十二時辰時時親執甘則同甘苦則同苦說甚寒暑疊遷違時失候柰有先徳儀規未免依期展布玆乃吾師忌辰有恆禪人設齋供養燈顯但將吾師龜毛拂兔角杖咬不破的鐵饅首無滋味的木楂羹呈在吾師座前諸昆仲還知這等供養麼若也知得是眞報恩共或未然須依舊列。

爲冰玉沙彌舉火生也玉潔冰淸滅也泥團土塊出脫一步別有生涯攛下火炬云還見麼赤光灼出金獅子巨焰堆中結聖胎。

爲鳴岐文學對靈戒愼恐懼守約安貧苦樂順逆素位而行此是相公生平踐履且道今日事作麼生彈指云會麼吾無隱乎爾。

爲近軒禪徳舉火菊花黃秋露碧木落水寒龜哥眼赤汝近軒須委悉功全行全心直口直念佛八十圖甲子六百一於今捨妄歸眞卻也敏速端的還知端的事麼擲火把云巨焰堆中飛鐵馬琉璃地上產狻猊。

慶忠老人忌辰有恆設供請拈香雲年年有恆歲歲性一有恆性一非離非卽不獨忠孝兼全更喜恆久不易如何是不易底一句以香插鑪云祈師慈悲伏惟尙饗。

爲明初禪徳起龕喝一喝云直截一句迥絕言詮向上路頭還須獨步若欲歸根得址也須親到一回設使顧後瞻前終是半途作活且到家一句如何指陳以拄杖指龕云楖栗橫擔休顧人直入千峯萬峯去。

舉火

執炬云萬仞巖巓撒手栗棘蓬裏轉身務須穩步毋得因循火把在手休要生嗔與君燒卻臭皮袋換取金剛不壞身。

入塔

指穴云離中虛入靈骨云坎中滿透體玲瓏如驢覷井女媧煉石補天至今猶塡不滿毋住此中勿離根本復掩卻蓋云休云密密不通風須知別有好光景還識別的光景麼復畫圓相云江頭雪積擁蘆花山寺臺髙明月迥。

贊偈

達摩眞贊

彎彎一枝蘆得得闡神妙二龍機不契九年恣朕兆呵呵若無神光僧懡一場笑

腳底水彌漫肩上披磨衲賣卜赤縣神洲面壁嵩山九夏哄得兒孫沒來由處處相逢便打罵惟有普門解報恩表畫題贈堂前掛咦好个短販經紀只是無人酬價

觀音贊

謂是觀音卻是普門普門觀音名非其名度生無際限弘願孰比倫試問題贊者噫看來非別人

聚雲師翁眞贊

滿面丰神遼天拄杖人天皈敬佛祖不讓胸藏萬卷書眼中空四相定慧圓明作則慈悲眞實是仗人天瞻禮謂是誰吹萬師翁大和尙

慶忠老人眞贊

右手執拂左手搭膝有照有用有權有實含默不言爲人克的咦穩坐影堂不記秋續焰燈燈永不息

題四景畫軸

馥馥芝蘭杳杳煙樹芍藥牡丹誰與爭富二雉忘機物我無懼試問紙墨未行時木樹艸花在何處

未讀花木紀難將夏景題但憑胸臆寫杜撰不成辭錦雞𨿽美無如白鷴素姿唏噓這軸長生畫點綴不萌枝

菊兮芷兮有山有鳥錦繡淸奇濃淡恰好胡公張設畫堂前只中觀兮不中討

獨有孤根首暢爭先淸姿淡泊傑出於蘭不同丹紫詎染胭脂四禽二宿一飛一潛若取不凋恆不謝須從這里看鮮妍

巡照警語

板聲初工夫問有無急須撿點免落迷途珍重禪人莫放逸拾取衣中珠

板聲隨倚枕合雙眉間情放下个裏須知珍重禪人莫放逸急早悟玄機

板聲響無夢亦無想墮枕髙峯沈迷自引珍重禪人莫放逸午夜明星朗

板聲催催爾何所爲燈沈香寂月影斜低珍重禪人莫放逸覺後始知歸

五更終板雜鐘聲重敲翻漆桶喚醒愚蒙珍重禪人莫放逸及第悟心空

示鎭九文學

昔別靈峯直至今投機一語慶忠門他年一貫通三氏名遂功成顯聚雲

示舌端上座

五十三參功行滿普賢大士來摩頂珍重舌端多口人在在度生立根本

示何居士再晤

一自江南晤別時每驚風鶴不如初幾回歷盡煙波險幹木隨身隱蔽廬偶過髙梁訪名宿撥艸瞻風渡橋木時逢山上老頭陀遙指前村是君處相見相歡意未休知是三生何所由一會靈山儼然在報君不必別參求聲色之中有標格淨名由玆頓超越恆持道法顯威儀不二門開階侵▆龐家父子有準憑金沈滄海永畱名機鋒迥絕傳今古去住翛然誰與倫个中卻有好消息忙裏閒裏須委悉紅塵堆裏輥出來三三兩兩稱饒益

示同參

方外多年語共遊何如此日寡朋儔蘭臭室中誰爲契孔懷之誼當何求憶昔人生空聚散誠如旅邸虛相念曉來分析各東西究竟覺時成夢幻君入林泉樂飲瓢我隨函丈話腥臊任重才疏惟勉彊幾美楊岐徳倍髙吾兄寧翅滄溟廣詎滯蟭蟟一枝想他年逸翮起翺翔大地山河平一掌

示睿珍上座

古佛堂前顯大機沈蹤隱迹至今時雲箋一幅權書示他方此界恁施爲

示單傳書記

直指由來是幾年權拈一語且畱篇他年底事知端的倒腹傾懷爲子傳

示中行名性心

旣入如來地驀直向中行見性明心後菩提果自成

詠蓮

舊院新標築沼臺無忘悲願結蓮胎馨香本自淤泥出綽約還從淨地來三笑虎溪方韻冷幾開茅舍把詩裁徜徉不攺觀河見自有芙蕖日日開

其二

絲藏藕竅葉團云顏色鮮妍夏日欣梳蕊輕風開玉片翻波野影織回文薩埵悟矣爭先睹醉客迷之自不聞澹泊淸香滋味別超然迥異出羣芬

其三

葉盛明珠蕊帶香根深蒂固自來長候遲漫把荷錢出熱至先將翠蓋張隨處爲人作益友依時植種待中王心空節勁誰堪比傑出波心映月光

其四

緩步觀花出院行團團荷葉漸成陰不奇馥鬱人多植爲羨鮮妍蝶不侵習習淸風生玉朵芄芄翠蓋靄波心幾回曾入淤泥裏錯節盤根不厭深

其五

靈根已種在池塘四面培栽壯晚涼菡萏新開僧俗冗祇園乍結水雲長遠公社裏妍如玉茂叔池中鮮更香不是彌陀曾有記肯來濁水共和光

辭老人復歸聚雲

破雨衝風一徑來荒園松菊幾經開惟聞野鳥啼庭樹不是天花墜雨臺嫩艸蔓延穿祖墓疏椽影漏照空垓慈恩弗計巾瓶日慚憩三冬滿願回

拙庵居士見訪次韻奉酬

幽居泉石遠金壇何事由來到美官芋熟久思鄴相轡果馨重展睦州盆修篁斫徑邀鴻鵠戛玉敲金引鳳鸞香社若能新此日談心秋夜不教寒

次寶善居士除夕

爲懷摩詰喜廛居雲水行蹤不定除盡有殘羹充野腹且無深任荷肩輿漏蓬疏壁隨風捲妙旨箜篌送歲餘莫謂寒霜斯夜盡迎新春雨水成渠

中秋無月

節臨叢集水雲臻燈燭連宵代月瑩江漢盡遲漁者釣樓臺空負亮公吟夜昏令彼秋砧隱漏黑惟聞蟋蟀鳴薦得當年拂袖旨超然物外有光明

賀侄檢選

壁水橋門掩映長延津已化破天荒科傳直手文章貴榮入成均姓氏香王樹光騰輝祖室金莖秀拔啟維桑芳姿綽約寧馨遠箕業於今賴爾揚

郡侯杜公次韻

偉政忠南澤益深琴堂瑞靄播淸聲辰移字水舒光蔚日射珠林映彩旌經史名標綿世胃山房菊綻待淵明閒中若肯臨車駕揮麈談心把賦陳

山居

年來無志破沙盆縛屋蟠龍伴野村幻住古今忘歲月一鼾天地老乾坤庭前翠柏依雲水檻外靑松繞寺門興適煙波懷釣叟幾人寧識隱溟鯤

山居﹝五言律﹞

林泉何所事趺坐結蘿衣神寂心珠燦云收皓月輝飲茗懷古宿修竹待賢棲禽鳥呼終日山花伴四時

其二

徐步登峯頂舒眸望遠山澹雲飄野壑曲水繞東川眼底乾坤小胸中宇宙寬無人偕我志獨自聽潺湲

其三

松竹恆增秀茅齋映日新推窗吟夜月倚案聽春禽芋熟懷檀度茶馨想故人軒車遲不見惆悵賦空亭

次張相公韻

鎭日焚香煮茗無人啟我壇經宵中忽接眉宇玉樹月皎風淸

乙卯春因郡侯劉公升任夔州歷感弘護兼別贈言次韻酬答

九夏住治平悉荷栽培力溪柳倍甘棠檀波重乳蜜有玉鎭金山無文空丈室握別感貽言依依正有日

遊白帝城口占

千丈墻圍布大羅由來蝸角苦爭多彎弓躍馬人何在惟有香山永不磨

示了明吳居士法名性己號自在

了明自身已入世元無礙他年解脫來與君說自在

示了凡夏居士法名性侶

了卻凡情入聖流三賢十聖共君儔塵情見网齊超脫百千三昧一時周

示祇園遊居士法名性地

結就祇園地優缽花自開願心周佛數覿體證如來

示龍華譚居士法名性一

直達菩提岸一性便無差浮幢時現瑞三會證龍華

示廿五遊居士法名空持

廿五方持素於今是幾年女嫁男婚後領取未生前

募衣偈

大庾嶺頭提不起南泉喚作破袈裟四七二三相授受黃梅室裏難迫湊遺來盧行作爭端衣缽由斯不復傳其如後代兒孫輩呼朋引類逐羣隊明文教我實斯先三學儀規豈違背啟我慈悲兩片皮信手信筆不成辭持告十方諸檀信失便宜是得便宜咦見聞隨喜悉發菩提

書問

復太守劉公﹝附來書﹞

十戴檀波一宗弘護當此道法衰微之際悉荷我公大力鼎新然治平禪林之有今日得非香山公不忘鳥窠記莂柳溪遺規安能有此惟願我公於政事之暇畱心堅實庶幾入世出世方得兩全昔馮給事有云公事之餘喜坐禪未嘗將腋到牀眠𨿽然現出宰官相長老之名四海傳又淸獻趙公云默坐公堂虛隱幾心緣不動湛如水一聲霹靂頂門開喚起從前自家底可見從上名公巨卿於公事之餘不忘本分一著公曆來著意治平畱心佛法不啻蘇文忠之解帶韓子之畱衣王沂公之舍宅施其財捐其粟塑其金像永其香燈豈非白文公不忘其舊復承悲願再來耶緇衣輩知恩有懷銜環未遂惟朝暮向黃面前頌視注候綸音晉爵仙任榮升尹喜堂前又得重瞻紫气。

昔老和尙以一見相投遂辟荊棘和尙復以半紙應命構結梵林此俗語所謂都是會中人也數年來𨿽未曾施捨資財然一片護持之心未嘗一刻稍懈正期共講禪機徐探妙理而滄桑變矣而離情生矣以何因緣墮此火宅分手之前屢承和尙瞻瞻戀戀方外之朋情反深於世間之交道某靜坐舟中回想景況使人不能不一低徊一嘆息也夔門之苦一時難述惟願和尙踐石上之言垂三顧之雅便航過我那時方話終夕矣。

復城守李公﹝附來書﹞

季春廿二日自尊衙作別舟次五林連日阻雨廿八日方抵夔門寤寐神思無刻不懷我公護持之徳然則桃投有自瓊謝未能致令此心怏悒本欲圖歸因夔門諸公挽畱休夏直得勉應其誠俟秋水小落買棹方歸五柳堂前淵明遠公又得重新一番話會。

初夏晤別倏忽新秋企慕之私莫能自逭且愧寒官恆以俗務掣肘弗獲少申供養屢荷垂注殷殷愧感交集今寶剎已得眾禪師協力肩任諸務就妥佇望轉棹俾發弟再得時聆禪教爲幸也臨穎佇切。

寄同鄕李公書

三十年破家散宅浪蕩天涯只做得个沒勾當人欲與家鄕父老阿翁作一出世了生脫死的榜樣其柰沒个知音爲之柰何客歲溯舟上游適值我公他出凡所到處滿目盡屬異鄕四顧彷徨一帶寒煙荒坰總屬眾生業感居士以爲何如倘念疇昔知交至情骨肉那玉治平一晤不獨蓬薜生輝便是再生良晤。

復楚省童眞和尙書

八經寒暑兩辱佳音昨接云章三番又至柰弟年來癖懶成性未及回音幾拂來意若非手足相關不幾以不情視之耶殊不知正是我弟兄親切處只這親切處國一馬師猶落下風思備雪峯猶剩白紙這里說甚福盈福虧苦樂安養四無量何據何憑鈍阿羅是眞是假遊戲神通非分外美食不中飽人餐旣能快活優遊誰是寂寥境界湖北之山兄無住足花冠萎墜弟等何干若云會聚之緣不須彈指蓋其中自有不隔者在也臨穎神馳依依不盡。

復南濱三一和尙

雷驚出蟄雨化從新桃花浪暖時南濱萬壽金毛哮吼須是恁麼人始解恁麼事賀賀玆以薄務縈身不及握椎座右共唱捲阿實深抱歉𨿽然一昌眾甫化母機梭蚤已逗漏於山前嶺後更看阿兄復從何處啟口。

復靜默上座

來札殷勤深感關切正謂水乳蘭蒞馨味自投知我者其誰歟今不能無說但當此時世隱處爲髙其柰欲隱彌露所以古人居山林隱朝市或出或處或語或默總皆方便機權若論个裏關頭最難透過果爾透得過客歲玉漧處境不曾逢今日夔門亦不曾別說甚舊歲新春悲歡離合鶴迹翩翻之語个中消息已露獅音海底之言無耳偏能得聞猿腸寸斷我知音鑪韝欲開君自得不須捨此覓彼直須密在汝邊不妨反覆二三莫作口頭讀過。

復睿珍單傳二座

年來虧二座導引勷厥勝事總欲智行兩全方是聖賢能事惟願二座日新其學以悟爲期行坐準於淸規動止合乎先徳休矜己長勿論彼短自有出頭時節古徳云不惜過秋霜徒教滋味長縱然生摘得終是不馨香惟二座勗之。

普門顯禪師語錄卷下終﹝附塔銘﹞

普門顯禪師塔銘

己酉經魁任忠州儒學學正幾江袁州鐸燻沐撰

釋之不類於儒者其立教宗旨崇虛蹈實迥然異也釋之有合於儒者其往繼來開薪傳燈續無弗同也考釋之達摩初祖以釋迦爲百世不遷之宗東土之傳則臨濟之派稱盛其間別戶分門禪代衣缽之詳釋氏子孫自能言之非吾所得悉卽非吾所能贅也﹝土頁﹞至忠南獲睹吹萬大師及鐵壁和尙語錄閎博奧衍機敏警拔賞者久之訝者久之以爲儒也而居然釋也以爲釋也而又有非儒不能及者未嘗不欲溯其源流於從遊者一時證道上人不啻數十輩而普門顯師其最著者師俗姓夏氏故涪陵右族與津邑之夏一本而分支於涪津涪兩派代各有顯者乃今普門師不以儒顯而以釋顯則自其命名之初其意固以遠矣且其顯也不惟自顯其大法並吹萬鐵壁二大師未墜之統緒亦藉以顯則是昔以儒顯者但焜耀於一時今之以釋顯者直昭垂乎奕祀其顯之久暫殆未可同年語也師諱燈顯號普門開堂者二一爲涪之回龍一爲忠之曇華年五十示寂回龍堂中蓋誠得首丘之仁者今涪忠兩地門人各崇塔以藏不朽之骨是又能以其師顯者果不負師命名之意已顯師乎顯師乎樂有師之弟而師之所師又不均賴師以顯乎惜辭世早語錄只一卷貽似刻行余未獲見其人亦尙未讀其語也其慈仁戒行度越等輩者涪忠從遊之士類能稱述之餘無容置喙也聊因其弟子之請略誌其譜系始末云銘曰。

不有以作之孰從而成之卓哉顯師吾不得而見之矣卜之以其師且卜之以其師之師善乎仲尼之論宓子賤也曰魯無君子者斯焉取斯𨿽然不有以述之亦孰從而聞之燈燈之相續者匪伊二三子其何以使來許之昭玆善乎子與之敍道統也曰若禹臯若伊萊若望散則見而知之若湯若文王若孔子則聞而知之後之作者其亦將徵信於斯。

胤

鈞

長

嗣法門人性法孫空廣曾孫法捐貲刊刻

在

鏡

海

