景教三威蒙度贊

景教三威蒙度贊

無上諸天深敬嘆

大地重念普安和

人元眞性蒙依止

三才慈父阿羅訶

一切善眾至誠禮

一切慧性稱贊歌

一切含眞盡歸仰

蒙聖慈光救離魔

難尋無及正眞常

慈父明子淨風王

於諸帝中爲師帝

於諸世尊爲法皇

常居妙明無畔界

光威盡察有界疆

自始無人嘗得見

復以色見不可相

惟獨絕凝淸淨徳

惟獨神威無等力

惟獨不轉儼然存

眾善根本復無極

我今一切念慈恩

嘆彼妙樂照此國

彌施訶普尊大聖子

廣度苦界救無億

常活命王慈喜羔

大普耽苦不辭勞

願捨羣生積重罪

善護眞性得無繇

聖子端任父右座

其座復超無﹝曰／﹝勿﹡斤﹞髙

大師願彼乞眾請

降筏使免火江漂

大師是我等慈父

大師是我等聖主

大師是我等法王

大師能爲普救度

大師慧力助諸﹝羸﹣口﹢﹝罩﹣卓﹞

諸目瞻仰不暫移

復與枯燋降甘露

所有蒙潤善根滋

大聖普尊彌施訶

我嘆慈父海藏慈

大聖謙及淨風性

淸凝法耳不思議

大秦景教三威蒙度贊一卷

尊經

敬禮妙身皇父阿羅訶應身皇子彌施訶證身盧訶寧俱沙

已上三身同歸一體

瑜罕難法王盧伽法王摩矩辭法王明泰法王牟世法王多惠法王景通法王寶路法王千眼法王那寧逸法王瑉艷法王摩薩吉思法王宜和吉思法王摩沒吉思法王岑穩僧法王二十四聖法王憲難耶法王賀薩耶法彌沙曳法王娑羅法王瞿盧法王報信法王

敬禮常明皇樂經宣元至本經志玄安樂經天寶藏經多惠聖王經阿思瞿利容經渾元經通眞經寶明經傳化經罄遺經原靈經述略經三際經徵詰經寧思經宣義經師利海經寶路法王經刪河律經藝利月思經寧耶﹝這﹣言﹢﹝手﹡頁﹞經儀則律經毗遏啟經三威贊經牟世法王經伊利耶經遏拂林經報信法王經彌施訶自在天地經四門經啟眞經摩薩吉斯經慈利波經烏沙那經

﹝謹案諸經目錄。大秦本教經都五百卅部。並是貝葉梵音。唐太宗皇帝貞觀九年。西域太徳僧阿羅本屆於中夏。並奏上本音。房玄齡魏徵宣譯奏言。後召本教大徳僧景淨。譯得已上卅部捲。余大數具在貝皮夾。猶未翻譯﹞。

