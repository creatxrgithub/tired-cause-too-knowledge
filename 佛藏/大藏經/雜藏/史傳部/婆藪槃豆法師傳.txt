婆藪槃豆法師傳

陳眞諦譯

婆藪槃豆法師傳

陳天竺三藏法師眞諦譯

婆藪槃豆法師者。北天竺富婁沙富羅國人也。富婁沙譯爲丈夫富羅譯爲土。毗搜紐天王世傳云。是帝釋弟帝釋遣其出閻浮提作王爲伏阿修羅。其生閻浮提爲婆藪提婆王之子有修羅。名因陀羅陀摩那。因陀羅是帝釋名。陀摩那譯爲伏。此阿修羅恆與帝釋鬥戰。謂能伏帝釋故有此名。毗伽羅論解阿修羅謂非善戲。卽應以此名譯之。諸天恆以善爲戲樂。其恆以惡爲戲樂故有此名。亦得名非天。此阿修羅有妹名波羅頗婆底﹝知履反﹞。波羅頗譯爲明。婆底譯爲妃。此女甚有形容。阿修羅欲害毗搜紐天。故將此妹誑之。以咒術力變閻浮提一處令陰暗。其自居闇處不令人見。令妹別住明處。語妹云若人欲得汝爲婦。可語云我兄有大力。若欲取我必與我兄相違。若能將我兄鬥戰乃可相許。毗搜紐天后於明處見此女。心大悅之。問云汝是何人。答云我阿修羅童女。天云諸阿修羅女由來皆適諸天。我旣無婦汝又無夫。今欲相取得見從不。女如其兄先言以答之。天云汝今惜我身故有此言。汝已愛我我豈相置。我有大力能與汝兄鬥戰。女遂許之卽爲夫妻。阿修羅後往明問毗搜紐天。汝云何輒取我妹爲婦。天答云若我非丈夫。取汝妹爲婦可致嫌責。我是丈夫無婦汝妹是童女無夫。我今取之正是其理何故見怪。阿修羅云汝有何能自稱丈夫。若是丈夫能將我鬥戰得勝當以妹適汝。天云汝若不信當共決之。卽各執仗互相斫刺。毗搜紐天是那羅延身斫刺所不能入。天斫阿修羅頭斷卽還復。手臂等餘身分悉爾。隨有斷處卽還復。從旦至晚斫刺不息。阿修羅無有死狀。天力稍盡轉就疲困。若至夜阿修羅力則更彊。明妃恐其夫不如。取郁波羅華擘爲兩片各擲一邊。明妃於其中行去而復來。天卽解其意捉阿修羅身擘爲兩片各擲一邊。天於其中得去而復來。阿修羅由此命斷。阿修羅先就仙人乞恩願令我身被斫刺卽便還復。仙人施其此恩故後時被斫刺而不失命。仙人欲令諸天殺之故不施其擘身還復之恩。故後時由此失命。毗搜紐天旣居此地顯丈夫能。因此立名稱丈夫國。此土有國師婆羅門姓憍屍迦。有三子同名婆藪槃豆。婆藪譯爲天。槃豆譯爲親。天竺立兒名有此體。𨿽同一名復立別名以顯之。第三子婆藪槃豆。於薩婆多部出家得阿羅漢果。別名比鄰持﹝定梨反﹞跋婆。比鄰持是其母名。紱婆譯爲子亦曰兒。此名通人畜如牛子亦名紱婆。但此土呼牛子爲犢長子。婆藪槃豆是菩薩根性人。亦於薩婆多部出家。後修定得離欲。思惟空義不能得入。欲自殺身。賓頭羅阿羅漢。在東毗提訶觀見此事從彼方來。爲說小乘空觀。如教觀之卽便得入。𨿽得小乘空觀意猶未安。謂理不應止爾因此乘神通。往兜率多天咨問彌勒菩薩。彌勒菩薩爲說大乘空觀。還閻浮提如說思惟。卽便得悟於思惟時地六種動旣得大乘空觀。因此爲名。名阿僧伽。阿僧伽譯爲無著。爾後數上兜率多天咨問彌勒大乘經義。彌勒廣爲解說隨有所得。還閻浮提。以己所聞爲餘人說。聞者多不生信。無著法師卽自發願。我今欲令眾生信解大乘。惟願大師下閻浮提解說大乘令諸眾生皆得信解。彌勒卽如其願於夜時下閻浮提。放大光明廣集有緣眾。於說法堂誦出十七地經。隨所誦出隨解其義。經四月夜解十七地經方竟。𨿽同於一堂聽法。惟無著法師得近彌勒菩薩。餘人但得遙聞夜共聽彌勒說法。晝時無著法師更爲餘人解釋彌勒所說。因此眾人聞信大乘彌勒菩薩教。無著法師修日光三摩提。如說修學卽得此定從得此定。後昔所未解悉能通達。有所見聞永憶不忘。佛昔所說華嚴等諸大乘經悉解義。彌勒於兜率多天。悉爲無著法師解說諸大乘經義。法師並悉通達皆能憶持。後於閻浮提造大乘經優波提捨。解釋佛所說一切大教。第二婆藪槃豆。亦於薩婆多部出家。博學多聞徧通墳籍。神才俊朗無可爲儔。戒行淸髙難以相匹。兄弟旣有別名故法師但稱婆藪槃豆。佛滅度後五百年中有阿羅漢。名迦旃延子。母姓迦旃延從母爲名。先於薩婆多部出家。本是天竺人後往罽賓國。罽賓在天竺之西北。與五百阿羅漢及五百菩薩。共撰集薩婆多部阿毗達摩。制爲八伽蘭他。卽此間云八幹度。伽蘭他譯爲結。亦曰節。謂義類各相結屬故云結。又攝義令不散故云結。義類各有分限故云節。亦稱此文爲發慧論以神通力及願力。廣宣告遠近。若先聞說阿毗達摩隨所得多少可悉送來。於是若天諸龍夜叉乃至阿迦尼師吒。諸天有先聞佛說阿毗達摩。若略若廣乃至一句一偈悉送與之。迦旃延子共諸阿羅漢及諸菩薩簡擇其義。若與修多羅毗那耶不相違背。卽便撰銘若相違背卽便棄捨。是所取文句隨義類相關。若明慧義則安置慧結中。若明定義則安置定結中。余類悉爾。八結合有五萬偈。造八結竟復欲造毗婆沙釋之。馬鳴菩薩是舍衛國婆枳多土人。通八分毗伽羅論。及四皮陀六論。解十八部。三藏文宗學府允儀所歸。迦旃延子遣人往捨衛國。請馬鳴爲表文句。馬鳴旣至罽賓。迦旃延子次第解釋八結。諸阿羅漢及諸菩薩。卽共研辯義意若定。馬鳴隨卽著文。經十二年造毗婆沙方竟。凡百萬偈。毗婆沙譯爲廣解。表述旣竟。迦旃延子卽刻石立表云。今去學此諸人不得出罽賓國。八結文句及毗婆沙文句亦悉不得出國。恐餘部及大乘污壞此正法。以立制事白王。王亦同此意。罽賓國四周有山如城。惟有一門出入。諸聖人以願力攝諸夜叉神令守門。若欲學此法者能來罽賓則不遮礙。諸聖人又以願力令五百夜叉神爲檀越。若學此法者資身之具無所短乏。阿緰闍國有一法師。名婆娑須拔陀羅。聰明大智聞卽能持。欲學八結毗婆沙義於余國弘通之。法師托迹爲狂癡人往罽賓國。恆在大集中聽法。而威儀乖失言笑舛異。有時於集中論毗婆沙義。乃問羅摩延傳眾人輕之聞不齒錄。於十二年中聽毗婆沙得數徧文義已熟。悉誦持在心欲還本土。去至門側諸夜叉神髙聲唱令。大阿毗達摩師今欲出國卽執將還於大集中。眾共檢問言語紕繆不相領解。眾咸謂爲狂人卽便放遣。法師後又出門諸神復唱令執還遂聞徹國王。王又令於大集中更檢問之眾重檢問亦如先。不相領解如此三反。去而復還至第四反。諸神𨿽送將還眾不復檢問。令諸夜叉放遣出國。法師旣達本土卽宣示。近遠咸使知聞云我已學得罽賓國毗婆沙文義具足。有能學者可急來取。於是四方雲集。法師年衰老恐出此法不竟。令諸學徒急疾取之隨出隨書遂得究竟。罽賓諸師後聞此法已傳流余土人各嗟嘆。至佛滅後九百年中有外道。名頻闍訶婆娑頻闍訶是山名。婆娑譯爲住。此外道住此山因以爲名。有龍王名毗梨沙迦那。住在頻闍訶山下池中。此龍王善解僧佉論。此外道知龍王有解欲就受學。龍王變身作仙人狀貌住葉屋中。外道往至龍王所述其欲學意。龍王卽許之。外道采華滿一大籃。頭戴華籃至龍王所。繞龍王一匝輒投一華以爲供養。投一華作一偈贊嘆龍王。隨聞隨破其所立偈義。卽取華擲外。其隨施所立偈義旣立還投所擲華。如此投一籃華盡。具破教諸偈。悉來就龍王。旣嘉其聰明卽爲解說僧佉論語外道云。汝得論竟愼勿攺易。龍王畏其勝己故。有此及其隨所得簡擇之有非次第。或文句不巧義意不如悉攺易之。龍王講論竟其著述亦罷。卽以所著述論呈龍王。龍王見其所制勝本。大起嗔妒語外道云。我先囑汝不得攺易。我論汝云何攺易。當令汝所著述不得宣行。外道答云師本囑我論竟後不得攺易不囑我於說論中不得攺易。我不違師教云何賜責。乞師施我恩我身未壞。願令此論不壞師卽許之。外道得此論後心髙佷慢。自謂其法最大無復過者。惟釋迦法盛行於世。眾生謂此法爲大。我須破之。卽入阿緰闍國以顯擊論義鼓云。我欲論義若我墮負當斬我頭。若彼墮負彼宜輸頭。國王馝柯羅摩阿祑多。譯爲正勒日。王知此事卽呼外道問之。外道曰王爲國主。於沙門婆羅門心無偏愛。若有所習行法宜試其是非。我今欲與釋迦弟子決判勝劣。須以頭爲誓。王卽聽許王遣人問國內諸法師。誰能當此外道。若有能當可與論義。於時摩﹝少／兔﹞羅他諸師。婆藪槃豆法師等。諸大法師悉往余國不在。摩﹝少／兔﹞羅他。譯爲心願。惟有婆藪槃豆法師。

佛陀蜜多羅法師在。佛陀蜜多羅。譯爲覺親。此法師本𨿽大解年已老邁。神情昧弱辯說羸微。法師云我法大將悉行在外。外道彊梁復不可縱。我今正應自當此事。法師卽報國王。王仍克日廣集大眾於論義堂。令外道與法師論義。外道問雲沙門爲欲立義爲欲破義。法師答云我如大海無所不容。汝如土塊入中便沒。隨汝意所樂。外道雲沙門可立義我當破汝。法師卽立無常義云。一切有爲法剎那剎那滅。何以故。後不見故以種種道理成就之是法師所說。外道一聞悉誦在口。外道次第以道理破之。令法師誦取誦不能得。令法師救之救不能得。法師卽墮負。外道云汝是婆羅門種我亦是婆羅門種不容殺。汝今須鞭汝背以顯我得勝。於是遂行其事。王以三洛沙金賞外道。外道取金布散國內施一切人。還頻闍訶山入石窟中。以咒術力召得夜叉神女名稠林。從此神女乞恩願令我死後身變成石。永不毀壞。神女卽許之。其自以石塞窟於中捨命身卽成石。所以有此願者其先從其師龍王乞恩。願我身未壞之前我所著僧佉論亦不壞滅。故此論於今猶在。婆藪槃豆後還聞如此事嘆恨憤結。不得值之。遣人往頻闍訶山覓此外道欲摧伏。其佷慢以雪辱師之恥。外道身已成石。天親彌復憤懣。卽造七十眞實論破外道所造僧佉論。首尾瓦解無一句得立。諸外道憂苦如害己命。𨿽不值彼師其悉檀旣壞枝末。無復所依。報仇雪恥於此爲訖。眾人咸聞慶悅。王以三洛沙金賞法師。法師分此金爲三分。於阿緰闍國起三寺。一比丘尼寺。二薩婆多部寺。三大乘寺。法師爾後更成立正法先學毗婆沙義已通。後爲眾人講毗婆沙義。一日講卽造一偈攝一日所說義。刻赤銅葉以書此偈。摽置醉象頭下擊鼓宣令。誰人能破此偈義能破者當出。如此次第造六百餘偈攝毗婆沙義。盡一一皆爾。遂無人能破卽是俱捨論偈也。偈訖後以五十斤金並此偈寄與罽賓諸毗婆沙師。彼見聞大歡喜謂我正法已廣弘宣。但偈語玄深不能盡解。又以五十斤金足前五十爲百斤金餉法師。乞法師爲作長行解此偈義。法師卽作長行解偈。立薩婆多義隨有僻處以經部義破之。名爲阿毗達摩俱捨論。論成後寄與罽賓諸師。彼見其所執義壞各生憂苦。正勒日王太子名婆羅帙底也。婆羅譯爲新。帙底也譯爲日。王本令太子就法師受戒。王妃出家亦爲法師弟子。太子後登王位母子同請畱法師住阿緰闍國受其供養。法師卽許之。新日王妹夫婆羅門名婆修羅多。是外道法師解毗伽羅論。天親造俱捨論。此外道以毗伽羅論義破法師所立文句。謂與毗伽羅論相違令法師救之。若不能救此論則壞。法師云我若不解毗伽羅論豈能解其深義。法師仍造論破毗伽羅論三十二品始末皆壞。於是失毗伽羅論。惟此論在。王以一洛沙金奉法師。王母以兩洛沙金奉法師。法師分此金爲三分。於丈夫國罽賓國阿緰闍國各起一寺。此外道慚忿欲伏法師。遣人往天竺請僧伽紱陀羅法師。來阿緰闍國造論破俱捨論。此法師至卽造兩論。一光三摩耶論有一萬偈。止述毗婆沙義。三摩耶譯爲義類。二隨實論有十二萬偈。救毗婆沙義破俱捨論。論成後呼天親更共面論決之。天親知其𨿽破不能壞俱捨義。不復將彼面共論決。法師云我今已老隨汝意所爲我昔造論破毗婆沙義。亦不將汝面共論決。汝今造論何須呼我有智之人。自當知其是非。法師旣徧通十八部義。妙解小乘執小乘。爲是不信大乘。謂摩訶衍非佛所說。阿僧伽法師旣見此弟聰明過人識解深廣該通內外。恐其造論破壞大乘。阿僧伽法師住在丈夫國。遣使往阿緰闍國報婆藪槃豆云。我今疾篤汝可急來。天親卽隨使還本國與兄相見咨問疾源。兄答云我今心有重病由汝而生。天親又問云何賜由。兄云汝不信大乘恆生毀謗。以此惡業必永淪惡道。我今愁苦命將不全。天親聞此驚懼卽請兄爲解說大乘。兄卽爲略說大乘要義。法師聰明殊有深淺。卽於此時悟知大乘理。應過小乘。於是就兄徧學大乘義。後如兄所解悉得通達解意卽明思惟。前後悉與理相應無有乖背。始驗小乘爲失大乘爲得。若無大乘則無三乘道果。昔旣毀謗大乘不生信樂。懼此罪業必入惡道。深自咎責欲悔先過。往至兄所陳其過迷今欲懺悔。先愆未知何方得免。云我昔由舌故生毀謗。今當割舌以謝此罪。兄云汝設割千舌亦不能滅此罪。汝若欲滅此罪當更爲方便。法師卽請兄說滅罪方便。兄云汝舌能善以毀謗大乘。汝若欲滅此罪當善以解說大乘。阿僧伽法師殂歿後。天親方造大乘論。解釋諸大乘經。華嚴涅槃法華般若維摩勝鬘等。諸大乘經論悉是法師所造。又造惟識論。釋攝大乘三寶性甘露門等諸大乘論。凡是法師所造。文義精妙有見聞者靡不信求。故天竺及余邊土學大小乘人。悉以法師所造爲學本。異部及外道論師聞法師名莫不畏伏。於阿緰闍國捨命年終八十。𨿽迹居凡地。理實難思議也。前來訖此記天親等兄弟此後記三藏闍梨從臺城出入東至廣州重譯大乘諸論並遷化後事傳於後代。

婆藪槃豆法師傳

