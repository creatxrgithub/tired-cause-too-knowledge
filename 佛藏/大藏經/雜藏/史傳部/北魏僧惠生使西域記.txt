北魏僧惠生使西域記

魏神龜元年十一月冬。大後遣崇立寺比邱惠生與惇煌人宋云。向西域取經。凡得百七十部。皆是大乘妙典。初發京師。西行四十日。至赤嶺。卽國之西疆也。山無艸木。有鳥鼠。同穴。又西行二十日。至吐谷渾國。又西行三千五百里。至鄯善城。又西行千六百里。至且末城。有呂光代胡時所作佛菩薩像。又西行千三百七十五里。至末城。又西行二十二里。至捍﹝序﹣予﹢林﹞／女﹞城。有於闐供佛之塔。其旁小塔數千。縣幡萬計。又西行八百七十八里。至於闐國。有國王所造覆盆浮圖一軀。有辟支佛靴。於今不爛。於闐境東西三千里。

神龜二年七月二十九日。入朱駒波國。人民山居。不立屠殺。食自死肉。風俗語言。與於闐同。文學與婆羅門同。其國疆界。可五日行徧。八月入渴盤陀國界。西行六百里。登蔥嶺山。復西行三日。至缽孟城。三日至毒龍池。爲昔盤陀王以婆羅門咒咒之。龍徙蔥嶺西。去此地二千餘里。自發蔥嶺步步漸髙。如此四日。乃至嶺。依約中下。實天半矣。渴盤陀國。正在山頂。自蔥嶺已西。水皆西流入西海。世人云。是天地之中。九月中旬。入缽和國。髙山深谷。險道如常。因山爲城。氈服窟居。人畜相依。風雪勁切。有大雪山。望若玉峯。

十月初旬入嚈噠國。居無城郭。隨逐水艸。不識文字。年無盈﹝門﹫壬﹞。周十二月爲一歲。受諸國貢獻。南至牒羅。北盡敕勒。東被於闐。西及波斯。四十餘國。皆來朝貢。最爲彊大。王帳周四十步。器用七寶。不信佛法。殺生血食。見魏使拜受詔書。去京師二萬餘里。十一月入波斯國。境土甚狹。七月行過。人居山谷。雪光耀日。十一月中旬入賒彌國。漸出蔥嶺。磽角危峻。人馬僅通。鐵鎖懸度。下不見底。十二月初旬入烏場國。北接蔥嶺。南連天竺。土气和暖。原田膴膴。民物殷阜。國王菜食長齋。晨夜禮佛。日中以後。始治國事。鐘聲徧界。異花供養。聞魏使來。膜拜受詔。國中有如來曬衣履石之處。其餘佛迹。所至炳然每一佛迹。輒有寺塔履之。比丘戒行淸苦。

至正光元年四月中旬入乾陀羅國。土地與烏場國相似。本名業波羅。爲嚈噠所滅。遂立敕勒爲王。國中人民。悉是婆羅門。爲嚈噠�典。而國王好殺。不信佛法。與罽賓爭境。連年戰鬥。師老民怨。坐受詔書。凶慢無禮。送使一寺。供給甚薄。西行至新頭大河。復西行十三日。至佛沙伏城。城郭端直。林泉茂盛。土饒珍寶。風俗淳善。名僧徳泉道行髙奇。石像莊嚴。通身金箔。有迦葉波佛迹。復西行一日。乘舟渡一深水。三百餘步。復西南行六十里。至乾陀羅城。有佛涅槃後二百年。國王迦尼迦所造雀離浮圖凡十二重。去地七百尺。基廣三百餘步。悉用文石爲陛。塔內佛事。千變萬化。金盤晃朗。寶鐸和鳴。西域浮圖。最爲第一。復西北行。渡一大水。至那迦邏國。有佛頂骨及佛手書梵字石塔銘。凡在烏場國二年。至正光二年還闕。

