大唐故大徳贈司空大辧正廣智不空三藏行狀

唐趙遷撰

大唐故大徳贈司空大辧正廣智不空三藏行狀

前試左領軍衛兵曹參軍輸林待詔臣趙遷

皇帝灌頂大師法號不空。以普賢行願。傳大菩提心金剛智印。奉佛教令。拔濟羣品。持大法寶。爲時而來。翼贊三朝。近三十載。大師本西良府。北天竺之波羅門族也。先門早逝。育於舅氏。便隨母姓。初母康氏之未娠也。有善相者言曰。爾後畢生菩提薩埵。言訖不見。大奇之。遂沐浴換衣。斷語持念。未經三日。坐而假寐。夢佛微笑。雙目光流。入母人頂。忽而驚寤。徧體流汗。因覺有身。香燈已後。夜室如晝。十二月而生。生而能言。風神出凡。精气殊眾。六波羅密。四無量心。宛若生知。非關師授。惟佛與佛。乃能究焉。昔者婆伽梵毗盧遮那。以金剛頂瑜伽祕密教王眞言法印。付屬金剛手菩薩。垂近千載。傳龍猛菩薩。數百年後。龍猛傳龍智阿遮梨耶。後數百年。龍智傳金剛智阿遮利耶。金剛智傳今之大師。𨿽源一流派分。蓋數十人而已。家嫡相繼。我師承其六焉。初大師隨外氏觀風大國。生年十歲。周遊巡歷武威太原。十三事大弘教。祖師道悉談章波羅門語論。輒背文而諷誦。克日而洞悟。祖師大奇。他日與授菩提心戒。引入金剛界大曼茶羅。驗之擲花。知有後矣。十五初落髮。二十進具戒。善一切有部律。曉諸國語。識異國書。先翻經常使譯語。對唐梵之輕重。酌文義之精華。討習聲論十二年功六月而畢。誦文殊願。一載之限。再夕而終。後於祖師處。哀祈瑜伽五部三密。求之三載。未遂夙心。爲法之故。欲歸天竺。是日宿於新丰逆旅。祖師此夜偶然而夢。京城諸寺佛菩薩像。悉皆東行。忽而驚悟。令疾命還。及聞回至。祖師大喜。我之法藏。盡將付汝。次於他晨。爲與傳授五部之法。灌頂護摩阿闍梨教。大日經悉地儀軌。諸佛頂部眾眞言行。一一傳持。皆盡其妙。後數年。祖師奉詔歸國。大師隨侍。至河南府。祖師示疾而終。是時開元二十九年仲秋矣。影塔旣成。以先奉先師遺言。令往師子國。至天實初。到南海郡。信舶未至。采訪劉巨鱗。三請大師。哀求灌頂。我師許之。權於法性寺。建立道場。因劉公也。四眾咸賴。度人億千。大師之未往也。入曼荼羅。對本尊像。金剛三密。以加持。念誦經行。未逾旬日。文殊師利現身。因誠大願不孤。夙心已遂。便率門人含光惠辯僧俗三七。杖錫登舟。采訪已下。舉州士庶大會。陳設杳花。徧於海浦。蠡梵栝於天涯。奉送大師。凡數百里。初至訶陵國界。遇大黑風。眾商惶怖。作本天法。榱之無效稽首膜拜。哀求大師。惠辯小師。亦隨慟叫。大師告曰。今吾有法。爾等勿憂。遂右執五智菩提心杵。左持般若佛母經。申作法加持。誦大隨求。才經一徧。惠辯亦怪之。風優海澄。師之力也。後又遇疾風。大鯨出海。噴浪若山。有甚前患。商人之輩。甘心輸命。大師哀湣。如舊念持。亦令惠辯。誦娑竭羅龍王經。未移時克。眾難俱弭。次達海口城。師子國王。遣使迎之。大師見王。王大悅。便請大師住宮。七日供養。每日常以眞金浴斛。滿貯香水。王爲大師。躬自澡浴。次及太子后妃輔相。如王禮大師。他日尋普賢阿闍梨等。奉獻金寶錦繡之屬。請開十八會金剛頂瑜伽法門毗盧遮那大悲胎藏。建立壇法。並許門人含光惠辯。同授五部灌頂。大師自爾。覺無常師。徧更討尋諸眞言教。並諸經論五百餘部。本三昧諸尊密印。儀形色像。壇法標幟。文義性相。無不盡源。他日王作調象戲。以示國人。登髙望之。無敢近目。大師密誦佛眼眞言。並結大印。住於慈定。當衢而立。狂象十餘。數步之內。頓倒忙走。舉國奇之。又遊五天。巡歷諸國。事迹數繁。闕而不記。天寶五載。還歸上京。進師子國王尸羅迷伽表。及金瓔珞。般若梵甲。諸寶白﹝疊﹡毛﹞等。奉敕令權住鴻臚寺。他日有詔。請大師入內。建立曼荼羅。爲玄宗皇帝。五部灌頂。是年移住淨影寺。是歲也終夏愆陽。帝請大師入內祈雨。制日時不得賒。雨不得暴。大師奏大孔雀明王經壇法。未盡三日。膏澤彌洽。皇帝大悅。自持寶箱。賜大師紫袈裟。帝爲披擐。並賜絹二百疋。後有大風卒起。敕令大師止風。大師請一銀瓶。作加持法。須臾風止。帝殊器重。後有池鵝。誤觸瓶倒。風擊如前。敕令再止。隨止隨效。帝倍加敬。恩命號爲智藏。八載恩旨。許歸本國。垂驛騎之五疋。到南海郡。後敕令且住。十二載。敕令赴河瀧節度禦史大夫哥舒翰所請。十三載。到武威。住開元寺。節度已下。至於一命。皆授灌頂。士庶之類。數千人眾。咸登道場。與僧弟子含光。授五部法。次與今之功徳使開府李元琮。授五部灌頂。並授金剛界大曼茶羅。是日也道場地大動。大師感而謂曰。此卽汝心之誠所致也。十五載夏。奉詔還京。住大興善寺。至徳中。鑾駕在靈武風翔。大師常密使人問道。奉表起居。又頻論克復之策。肅宗皇帝。亦頻密諜使者。到大師處。求祕密法。並定收京之日。果如所料。乾元中。帝請大師。於內建立道場。及護摩法。帝授轉輪王七寶灌頂。上元末。皇帝聖躬不康。請大師。以大隨求眞言。拂除七徧。聖躬萬福。帝特加殊禮。大師表請入山。李輔國敕令終南山智矩寺修功徳。念誦之夕。大樂薩埵。舒毫髮光。以相驗之。位鄰悉地。大師又曰。眾生未度。吾安自度之。遂已先聖登遐。今皇禦宇。渥恩日甚。錫賚便繁。今略述而已。仁王密嚴二經。皇帝特制經序。敕命頒行之日。慶雲大現。舉朝表賀。編之國史。永泰元年十一月一日。制授大師特進試鴻臚卿。號大廣智三藏。大歷三年。大師於興善寺立道場。賜瑞錦褥十二領。繡羅幡三十二口。價直千萬。又賜二七日入道場大眾齋糧。近侍大臣諸禁軍使。敕令入灌頂道場。道俗之流。別有五千餘眾。四年冬。大師奏。天下寺食堂中。特置文殊師利爲上座。恩制許之。須宣宇內。五年夏五月。詔請大師。往太原臺山修功徳。是歲也有彗出焉。法事告終。妖星自伏。季秋屆於京師。皇上以所乘師子。聽並禦鞍轡。遣中使出城迎大師。大師固辭。恩命不許。乃乘之入對。皇上大悅。並僧俗弟子。咸賜內殿齋飯。錫賚束帛甚厚。六年春玉二月。敕賜大師道場繡羅幡二十四口。繡縵天一。並繡額一。十月聖誕日。大師進前後所譯經。有敕宣示中外。編入一切經目籙。並僧俗弟子等。都賜物五百一十疋。七年春。敕賜絹一百疋。是歲春夏旱。有詔。請大師祈雨。中使李憲誠。奉宣恩旨。若三日內雨足。是和上功。非過三日關和尙事。大師受制。建立道場。一日已終。及依法祈請。亦不過限。大雨丰足。皇帝大悅。設千僧齋。並僧弟子衣七副。以報功也。冬大師奏。造文殊閣。聖上自爲閣主。貴妃韓王。華陽公主贊之。凡出正庫財。約三千萬數。特爲修崇。八年春。賜大師絹二百疋。充乳藥。五月奉敕。譯薩路荼王經一卷。賜絹二百二十疋。冬十二月十四日。上文殊閣梁。一切費用。皆是恩旨。別有錫賚。相望道路。九年春正月。賜彩六十疋。夏四月。賜絹三百疋。充衣缽。六月十一日。有詔。就加開府儀同三司。封肅國公。食邑三千戶。餘如故。累讓不許。諸弟子相次馳賀。大師不悅曰。聖眾儼如。舒手相慰。白月圓滿。吾之去時。柰何臨終。更竊名位。附令懇讓。大師自去。冬臘中夜。命弟子趙遷。持筆硯。吾欲略一涅槃荼毗儀軌。使爾後代。準此送終。遷稽首三請。伏乞慈悲。且久住世。大師笑而不許。自春及夏。停飧輟寢。宣揚妙法。誡勗門人。每語乃普賢行願出生無邊門經。勸令誦持。再三嘆息。其先受法者。偏使屬意觀菩提心本尊大印眞詮阿字。了法不生證大覺身。若指諸掌。慰誨勤勤悲喜交集。汝等於法。宜逾身命。是所聞者斯不易焉。吾思往日。涉險冒危。爲法委身。窮歷拜國。周遊往返。十餘萬里。爾等當思此意。速此修行。無殉利以辱身。勿爲名而喪道奉我臨終之誠。成爾書紳之勗。以大歷九年六月十五日午時。浴香水。換新服。端居正容。命艸辭表。北面瞻望。東首倚臥。住大印身定中便去。神𨿽往而容貌如舊。气將盡而色澤逾鮮。斯法力之加。豈死相而能壞。行年七十。僧臘五十。僧弟子惠朗。次承灌頂之位。余知法者。蓋數十人而已。聖上哀悼。輟朝三日。念師資之啟沃。觀遺迹而惻愴。絹三百匹布二百端。米麵四百石。油七石。柴十五車。炭三車。賜錢四十萬。又賜造塔錢二百餘萬。齋七供養。仍別支給。日日中使予慰存問。敕功徳使李元琮知喪事。初大師之將終。眾相先現。諸僧夢千仞寶幢。無故摧倒。文殊新閣。忽然崩壞。大振院宇。比至驚悟。聲猶在耳。金剛智杵飛空上。大興善寺後。池水盡枯涸。林竹生實。庭花變色。諸事異相。近數十條今略序之。餘皆不錄。昔者如來滅度。雙林攺白。文宣歿世。泗水逆流。𨿽古今之有殊。驗徵應之不異也。七月六日。就塔所。具荼毗之禮。隨喜者億千萬數。是日有詔。使髙品﹝利﹣禾﹢登﹞仙鶴就致祭。並贈司空謚曰大辧正廣智不空三藏和上。尊其徳也。荼毗火滅。於餘燼中。凡得舍利數百粒。八十粒進入內。又於頂骨中。有一粒。半隱半現。後有敕。令於大興善寺舊住院中。起舍利塔。特賜造塔錢萬餘貫。承後諸弟子在院者。聖恩愛及如大師在日。皇上據四海之圖籍。十有三年矣。所賜大師手詔數十首。皆聖人密旨。並卻進奉。遠自先朝。至今聖代。所有黑制卷軸盈篋。錫賚束帛。不知其數。累年系月。積若嶽。未嘗言貯畜。輒不謀於生計。今並不書。每在中禁。建立道場。頗積年歲。傳授法印。加持護摩。殄除災異。增益吉祥。祕密之事。大師未曾輒有宣爾。今並不列於行狀。諸類事迹。其徒寔繁。蓋存於別傳。付法弟子。輸誠國家。則在於遺書進奉。陳博情蓋題於辭表。大師自開元。至今大歷。翻譯經法。凡一百二十餘卷。諸佛示權。摧魔護國。非臣下堪聞者。緘在於天宮。普賢行門。菩提般若。是瑜伽修行者。須宣於人代。大師據灌頂師位。四十餘年。入壇弟子。授法門人。三朝宰臣。五京大徳。緇素士流。方牧嶽主。農商庶類。蓋億萬計。其登戒壇。二千弟子。一切有部。獨爲宗師。嗚呼大師。訓人之道。其徒不一。泯合二諦。適於眾因。先觀性以示方。非妄投而虛力。以大海之法寶。隨所受而適心。以雪山之妙藥。故應病而令服。是以有蘇悉地毗盧遮那金剛頂經諸眞言部。若戒定慧。頓漸半滿。大師之教也。如是大師。其存也三朝帝師。其歿也萬人哀痛。教法懸於日月。生死沾於雨露。二七僧人。常入天宮之會。三千門士。猶承聖上之恩。且佛教東來。向近二千載。傳勝法。沐光榮。實未有與大師同年而語者也。諸弟子等所痛。夜室光沈。釋門喪寶。天柱中折。濟舟忽覆。氾氾苦海。將何所依。淚盡繼血。心摧魄喪。小子遷執巾棒錫九載於玆。握筆持硯八年而已。叨居翻譯之次。竊承祕奧之躅。大師所有行化之由。會親稟受。平生之日。命令序述。在於侍奉。未暇修纂。況乃奉臨終遺言。固辭不獲。臨之气盡。悲淚難裁。乩諸故事。十無在一。謹狀。

應安三年二月一日以或本令寫之重以保壽院古本校點了權少僧都賢寶﹝生卅八﹞

延享四丁卯歲夷刻八修補畢

僧正賢賀﹝俗壽六十四﹞

