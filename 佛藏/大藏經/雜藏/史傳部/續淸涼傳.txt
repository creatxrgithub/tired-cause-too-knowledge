續淸涼傳

宋張商英述

重雕淸涼傳序

白馬東來。象教流行於中土。玄風始暢。或示禪寂以探宗。或專神化而素法。亦猶水行地中。枝分別派𨿽異。至於濟世利物之功。其歸未始不同。故。唐劉夢得。已爲佛法在九州間。隨其方而化。因名山以爲莊嚴國界。凡言神道示現者。必宗淸涼焉。按經言。文殊師利。宅東北淸涼山。與其眷屬。住持古佛之法。降大慈悲以接引羣生。或現眞容以來歸依。或發祥光以竦觀仰。千變萬化。隨感而應。有不可形容擬議者。何其異哉。昔有沙門慧祥與延一者。皆緇林助化之人。洎丞相張公天覺。皇華朱公少章。皆大臣護法之士。異世相望。同心贊翼。慮聖迹在遠。未彰芳塵。經久或熄。乃廣搜見聞。與目所親睹。編次成帙。慧祥。始爲淸涼傳二卷。延一。復爲廣傳三卷。張相國朱奉使。又爲續傳記。以附於後。其他超俗談玄之流。與夫髙人達士。作爲詩頌贊偈。附名傳末。星聯珠貫粲然。貝錦之文。流行於世。凡九州四海之內。𨿽未躬詣靈巖。目瞻聖迹。但覽捲披文。自然回思易慮。益堅向善之心。其外護之益。未易可述。偶回祿之構災。致龍文之俱燼。不有興者。聖功神化。歲久弗傳。東安趙統。以酒官視局臺山。慨然有感於心。卽白主僧。願捐橐金以助緣。僧正明淨。語其屬曰。玆事。念之日久。屬化宮之災。用力有先後。今因其請。盡出粟帛。以成其事。僦工鏤板。告成有日。趙因造門。屬余爲序以冠其首。明淨與前提點僧善誼。相繼以書爲請。僕嘗謂。道不在衣。傳衣可以授道。法不在文。披文因以悟法。僕旣嘉趙侯用意之善。而二髙僧。皆於淸涼。有大因緣者。知非販佛以眩眾。故爲之書。大定四年九月十七日。古丰姚孝錫序。

續淸涼傳卷上

朝奉郎權發遣河東路提點刑獄公事張商英述

商英。元祐丁卯二月。夢遊五臺山金剛窟。平生耳目所不接。想慮所不到。覺而異之。時爲開封府推官。�告同捨林邵材中。材中戲曰。天覺其帥並閭乎。後五月。商英。除河東提點刑獄公事。材中曰。前夢已驗。勉矣行焉。人生事事預定。何可逃也。八月至部。十一月。卽詣金剛窟。驗所見者。皆與夢合。會天寒。恐冰雪封途。一宿遂出山。明年戊辰夏。五臺縣有羣盜。未獲以職事督捕。盡室齋戒來遊。六月二十七日壬寅。至淸涼山。淸涼主僧曰。此去金閣寺三里。往歲。崔提舉。嘗於此見南臺金橋圓光。商英默念。崔何人哉。予何人哉。旣抵金閣。日將夕。山林漠然無寸靄。僧正省奇來謁。卽三門見之。坐未定。南臺之側。有白雲綿密。如敷白﹝疊﹡毛﹞省奇曰。此祥雲也。不易得。集眾僧禮誦。願早見光相。商英。易公裳。燃香再拜。一拜未起。已見金橋及金色相輪。輪內深紺靑色。商英。猶疑欲落日之射云成色。旣而暝黑。山前霞光。三道直起。則所疑茫然自失矣。癸卯。至眞容院。止於淸輝閣。北臺在左。東臺在前。直對龍山。下枕金界溪。北浴室之後。則文殊所化宅也。金界之上。則羅睺足迹堂也。知客辯曰。此處亦有聖燈。舊有浙僧請之。飛現欄桿之上。商英遂稽首敬禱。酉後。龍山見黃金寶階。戌初。北山有大火炬。辯言。聖燈也。瞻拜之。次又現一燈。良久。東臺龍山羅睺殿左右各現一燈。浴室之後。現大光二。如掣電。金界南溪上。現二燈。亥後。商英俯視溪上。持燈者。其形人也。因念曰。豈寺僧。遣人設一大炬。以見欺耶。是時。辯已寢。卽遣使王班借職秦願。排門詰問。辯答曰。山有虫虎。彼處無人行。亦無人居。商英疑不能決。又睹燈光。忽大忽小。忽赤忽白。忽黃忽碧。忽分忽合。照耀林木。卽默省曰。此三昧火也。俗謂之燈耳。乃跪啟曰。聖境殊勝。非我見聞。凡夫識界。有所限隔。若非人間燈者。願至我前。如是十請。溪上之燈。忽如紅日。浴海騰空而上。放大光明。漸至閣前其光收斂。如大靑喙銜圓火珠。商英徧體森颯。若沃冰雪。卽啟曰。疑心已斷。言已。復歸本處。光滿溪上。秦願等。自傍見之。如金色身曲屈而上。妻拏所見。又異。於是。有白領而紫袍者。螺髻而結跏趺者。仗劍者。戴角者。老僧曰。此金毛飛師子。及天龍八部也。良久。北山雲起。於白雲中。現大寶燈。云收之後。復現大白圓相。如明月輪。甲辰。至東臺。五色祥雲現。有白圓光。從地踴起。如車輪百旋。商英以偈贊曰。云貼西山日出東。一輪明相現雲中。修行莫道無撈摸。只恐修行落斷空。相次大風雲霧奔蒸。如欲傾崖裂壑。主臺僧曰。巡檢下兵。適持肉燒煮不可禁。願來日屏去。七月乙巳。謝巡檢兵甲。沈幣於北臺。晚休於中臺。大風不止。四山昏晦。辯等失色。臺側有古佛殿。商英令掃灑。攜家屬祈禮。所與俱者。辯臺主二人。指使蒼頭虞候二人。茶酒二人。北陟數步。中臺之頂。已有祥雲。五色紛郁。俄而西北隅開朗。布碧琉璃世界。現萬菩薩隊仗。寶樓寶殿。寶山寶林。寶幢寶蓋。寶臺寶座。天王羅漢。師子香象。森羅布護。不可名狀。又於眞容殿上。見紫芝寶蓋。曲柄悠揚。文殊師利菩薩騎師子。復有七八尊者。升降遊戲。左右俯仰。臺主戲曰。本臺行者。十九年。未嘗見一光一相。願假福力。呼而視之。旣呼行者。則從兵潛有隨至竊窺者矣。日漸暝。北臺山畔。有紅炬起。商英問秦願。此處。有何人燒火。願以問辯。辯以問臺主。臺主曰。彼頑崖巨石。且大風鼓山。何火可停。必聖燈也。瞻禮之次。又現金燈二。隔谷現銀燈一。如爛銀色。適會沿邊安撫郭宗顏。遣人馳柬來。商英指燈示之曰。汝見否。曰見。曰爲我謝安撫。方瞻禮聖燈。大風不可秉燭。未及答柬。於是。再拜敬請。願現我前。先西後東。一一如請。末後西下一燈。於紺碧輪中。放大光明而來。東西二燈。一時俱至。自北臺至中臺。十里指顧之間。在百步內。遠則光芒。近則收攝。猶如白玉琢大寶碗。內貯火珠。明潤一色。拜起之際。復歸本所。於時臺上之人。生希有想。殷勤再請。連珠復至。夜漏將分。寒凍徹骨。拜辭下山。東燈卽沒。二燈漸暗。商英曰。業已奉辭。瞻仰之心。何時暫釋。發是語已。於一紺輪中。三燈齊現。如東方心宿。紺輪之外。紅焰滿山。是夕。大風達丙午昏霾亦然。商英抗聲曰。昨夜中臺所見。殊勝如此。今日當往西臺。菩薩豈違我哉。行至香山。則慶雲已罩臺頂。沈幣已。所見如初。止無琉璃世界耳。遂遊玉華寺與壽寧寺。還眞容院。郭宗顏。及代州通判吳君稱。五臺知縣張之才。都巡檢使劉進。保甲司句當公事陣聿。各以職事來集。商英以所見告之。𨿽人人稱嘆不已。揆其聞而知之亦若。商英曰。卿之傳聞也。是夕淸輝。閣前再見金燈。如至之初。遣人白郭吳等五人。同觀浴室後之松上。忽現羣燈如連珠。諸君各叩額再拜。頃之。光隱眾散。羅睺殿側。現大白光。如流星。惟浴室後之松林。白气朦朧。過夜分乃息。丁未。郭吳按東寨。張之才還比。天色亦大昏霾。商英。與陣聿及興善監鎭曹諝。晚登梵仙山。曹諝曰。昨夕。聞金燈見。竊於公宇後見之。聿問曰。君所見處所安在。諝曰。在空中。聿叩頭曰。聖哉聖哉。聿自髙而視之。若在溪上。君自下而視。若在空中。商英。自以累日所求無不向應。因大言曰。爲二君請五色祥雲。卽起更衣。再拜默禱。俄而西南隅。天色鮮廓。慶雲絪縕。紫气盤繞。商英曰。紫气之下。必有聖賢。請二君虔肅。當見靈迹。良久。宮殿樓閣。諸菩薩眾。化現出沒。商英又啟言。願現隊仗。使二人者一見。言訖。歘然布列。二君但嗟嘆而已。旣暮欲去。眴視之際。失其所在。二君曰。聖哉聖哉。若假雲气而現者。當隱隱沈滅。豈遽然無蹤也哉。其夕。復止淸輝閣念言。翌日且出山。寶燈其爲我復現。抽扃啟扉。則金界南溪上。已見大炬浴室後二燈。東西相貫。起於松梢。合爲一燈。光明照耀。苒苒由東麓而南行。泊於林盡溪磧之上。放大白光。非雲非霧。良久。光中見兩寶燈。一燈南飛。與金界溪上四燈會集。而羅睺足迹殿。及龍山之側兩燈。一時同見。商英卽發願言。我若於過去世。是文殊師利眷屬者。願益見希奇之相。言訖。兩燈揮躍。交舞數四。商英睹是事已。發大誓願。期盡此形。學無邊佛法。所有邪淫殺生妄語倒見。及諸惡念。永滅不生。一念若差。願在在處處。菩薩鑑護。於是南北兩燈。黃光白焰。前昂後嚲。騰空至前。爾時中夜。各復本處。是日也。商英先至羅睺足迹殿。見其屋宇摧獘。念欲他日完之。其夜足迹殿所現燈。尢異。卽以錢三萬。付僧正奇修建。戊申。至佛光寺。主僧紹同曰。此解脫禪師道場也。碑與龕存。因閱碑中所載。解脫自解脫。文殊自文殊之語。喟然嘆曰。眞丈夫哉。以偈贊曰。聖凡路上絕纖痕。解脫文殊各自論。東土西天無著處。佛光山下一龕存。日已夕。寺前慶雲見。紫潤成蕊。問同曰。此寺。頗有靈迹否。何因何緣。現此瑞气。同曰。聞皇祐中嘗有聖燈。商英曰。審有之。必如我請。問其方。曰南嶺。昏夜敬請。嶺中果見銀燈一。嶺崦見金燈二。但比之眞容院所見。少差耳。己酉。至祕﹝序﹣予﹢林﹞／女﹞巖。未至之十里。自臺有白气一道。直貫巖頭。巖前見文殊騎師子。旣至巖。則天色晦昧。殊失所望。有代州圓果院僧繼哲。結廬於山之陽。閱大藏經。不下山三年矣。卽詣其廬。問以居山之久頗有見否。哲曰。三年前。巖上門開。有褐衣黃衣紫衣僧三人。倚門而立。久之復閉。又崖間有聖燈。哲聞而未之見也。哲乃曰。天色若此。豈貧道住庵無狀。致公空來空去乎。𨿽然願得一篇。以耀巖穴。遂拂壁寫一偈云。閱盡龍宮五百函。三年不下祕﹝序﹣予﹢林﹞／女﹞巖。須知別有安身處。脫卻如來鶻臭衫。寫偈已。出庵望見巖口。有金色祥雲。光彩奪目。菩薩乘靑毛師子。入於雲間。商英曰。今夕大有勝事。必不空來也。巖崖百仞。嵯峨壁立。率妻拏東向望崖。再拜敬請逡巡。兩金燈。現於赤崖間。呼主僧用而視之。夜漏初下。從兵未寢聞舉家歡呼。人人皆仰首見之。喧嘩盈庭。凡七現而隱。虔請累刻。崖面如漆。用曰。聖境獨爲公現。豈與吏卒共邪。幸少需之人定。用來白曰。左右睡矣。可再請也。商英更衣俯伏。虔於初請。忽於崖左。見等身白光菩薩。立於光中。如是三現。商英得未曾有。卽發大誓願如前。又唱言曰。我若於往昔。眞是菩薩中眷屬者。更乞現殊異之相。言訖。兩大金燈照耀崖石。商英又唱曰。若菩薩以像季之法。付囑商英護持者。願愈更示現。言訖。放兩道光。如閃電。一大金燈。耀於崖前。流至松杪。於是十等主僧。及其徒眾。確請曰。謹按華嚴經云。東北方有處。名淸涼山。從昔已來。諸菩薩眾。於中止住。現有菩薩。名文殊師利。與其眷屬諸菩薩眾一萬人俱。常爲說法。卽我山中眾聖遊止。不知過去幾千劫矣。自漢明帝後魏北齊隋唐。至於五代已前。歷朝興建。有侈無陋。我太宗皇帝。旣平劉氏。卽下有司。蠲放臺山寺院租稅。厥後四朝。亦罔不先志之承。比因邊倅議括曠土。故我聖境山林。爲土丘。所有開畬斬伐。發露龍神之窟宅。我等寺宇。十殘八九。僧眾乞丐。散之四方。則我師文殊之教。不久磨滅。今公於我師。有大因緣。見是希有之相。公當爲文若記。以傳信於天下。後世之人。以承菩薩所以付囑之意。商英曰。謹謝大眾。艱哉言乎。人之所以爲人者。目之於色。耳之於聲。鼻之於香。舌之於味。體之於觸。意之於法。不出是六者而已。今乃師之書曰。色而非色也。聲而非聲也。香而非香也。味而非味也。觸而非觸也。法而非法也。離絕乎世間。所謂見聞覺知。則終身周旋。不出乎人間世者。不以爲妖則怪矣。且吾止欲自信而已。安能信之天下及後世邪。已而郭宗顏。吳君稱。以書來言曰。假公之力。獲覯盛事。自昔傳聞。而未之見。今皆驗矣。宜有紀述。以信後人。商英三思曰。以聖語凡。以寂語喧。以妙語粗。以智語愚。以眞語妄。以通語塞。以明語暗。以洪語纖。以畛域不相知。分劑不相及。譬之阿修羅王。手撼須彌山。而螻蟻不能舉。一芥迦樓羅王。七日徧四天下。而蟭螟不能飛。尋丈商英非不願言。懼言之無益也。或曰。若嘗知唐之釋法照乎。大歷中。入化竹林寺。慮生疑謗。不敢妄傳。忽見一神僧曰。汝所見者。臺山境界。何不實記普示眾生。作大利益。今君欲避疑謗乎。行利益乎。傳百而信一。則傳千而信十。傳萬而信百矣。百人信之。一人行之。猶足以破邪宗扶正法。況百人能行之乎。商英曰。善哉諭乎。吾一語涉妄。百千億劫。淪於惡趣。謹書之。以附淸涼傳後。

又述淸涼山賦並詩。附之卷末云。

夫淸涼山者。大唐東北。燕趙西南。山名紫府。地號淸涼。乃菩薩修行之地。是龍神久住之鄕。冬觀五頂如銀。夏睹千峯似錦。寔文殊之窟宅。號眾聖之園林。鐘磬響碧嶂之間。樓臺鎖白雲之內。常人遊禮。解脫忘軀。禪客登臨。羣魔頓息。此乃不離聖境。有十二區之大寺。乃號百處之名藍。時逢春夏。亂花攢就極樂天宮。每遇秋冬。松影排成兜率內院。八池霧罩。九洞雲遮。瑞艸靈苗。惆悵吉祥。妙理難窮。文殊現老相之中。羅睺化嬰孩之內。間僧貧道。多藏五百龍王。病患殘疾。每隱十千菩薩。歌樓茶店。恆轉四諦法輪。酒肆屠沽。普現色身三昧。飛蠅蠓蠛。皆談解脫之門。走獸熊羆。盡演無生之法。今觀諸方。遊禮遐邇友朋若到淸涼境內。莫生容易之心。此乃識則不見。見則不識。龍蛇混雜。凡聖同居者矣。

東臺

迢迢雲水涉峯巒。漸覺天低宇宙寬。東北分明觀大海。西南咫尺望長安。圓光化現珠千顆。聳日初升火一團。風雨每從巖下起。那羅洞裏有龍蟠。

南臺

迢迢策杖上南臺。北望淸涼眼豁開。一片煙霞籠紫府。萬年松徑鎖蒼苔。人遊靈境涉溪去。我訪眞容踏頂來。前後三三知者少。衲僧到此甚徘徊。

西臺

寶臺髙峻足穹蒼。師子遺蹤八水傍。五色雲中遊上界。九重天外看西方。三時雨灑龍宮冷。一夜風飄月桂香。土石尙能消罪障。何勞菩薩放神光。

北臺

北臺髙峻碧崔嵬。多少遊人到便回。怕見目前生地獄。愁聞耳畔發風雷。七星每夜沾峯頂。六出長年積澗隈。若遇黑龍靈懆者。人間心念自然灰。

中臺

中臺岌岌最堪觀。四面林峯擁翠巒。萬壑松聲心地響。數條山色骨毛寒。重重燕水東南闊。漠漠黃沙西北寬。總信文殊歸向者。大家髙步白雲端。

總詩

五頂嵯峨接太虛。就中徧稱我師居。毒龍池畔云生懆。猛虎巖前客路疏。冰雪滿山銀點綴。香花徧地錦鋪舒。展開座具長三尺。方占山河五百餘。

題古並淨明塔律詩一首

月滿汾川寶鐸寒。誰來此地葬金棺。育王得道行空際。尊者飛光出指端。天上凝雲常覆定。人間劫火漫燒殘。三千世界無畱迹。聊向閻浮示涅槃。

續淸涼傳卷上

續淸涼傳卷下

傳旣成。遣人以錦囊盛一本。賫疏一通。以八月二十八日。至眞容院文殊前表明。疏文曰。近者。親詣臺山。獲瞻聖像。慈悲赴感。殊勝現前。慶雲紛郁於虛空。寶焰熒煌於巖谷。同僧祇之隊仗。不可說之聖賢。大風昏霾。愈彰瑞相。赤壁峭絕。更示眞身。商英。直以見聞。述成記傳。庶流通於沙界。或誘掖於信心。使知我淸涼寶山。眷屬萬人之常在。金色世界。天龍八部之同居。叩梵宇以贊明。冀導師之證察。僧正省奇。集僧眾八十餘人。讀疏訖。菩薩殿內。忽現金燈四十餘徧。商英。思有以歸奉者。卽自塑泥像。以十一月出按民兵。八日。賫像於菩薩前發願。其文曰。一切處金色世界。眞智所以無方。東北方淸涼寶山。幻緣所以有在。無方則一塵不立。有在則三界同瞻。我是以投體歸依。雨淚悲仰。伏念。商英昔在普光殿內。或於大覺城東。一念差殊。四生流浪。出沒於三千剎土。纏綿於十二根塵。以往善因。值今勝事。荷剎那之方便。開無始之光明。揣俗垢之已深。恐慢幢之猶在。托之土偶。明此願輪。三界空而我性亦空。孰眞孰妄。十方幻而我形亦幻。何異何同。伏願。菩薩。攝入悲宮。接歸智殿。起信足於妙峯山頂。資辯河於阿耨池中。誓終分段之身。更顯希奇之作。讀文訖。殿內現金燈三。其日大雪。雪止之後。五色祥雲徧空。其夕。淸輝閣前。羅睺殿左右。現銀燈十四。黃嵬嶺上。現大白光三。翌日。五色云自辰及申。盤繞不散。至夜雪作。商英祝曰。昨日銀燈。光焰微細。與六七月所見不侔。豈商英黑業所招。抑聖賢變化。亦有春夏秋冬之異。常聞。諸佛諸大菩薩身光。蔽映魔宮。猶如聚墨。若隨時小大。則一大藏教。乃是虛言。於是。閣前雪中。現向所見大金光三。商英卽踴躍拜辭曰。大雪現燈。非所求也。命開菩薩殿。取續書所見於後。旣開殿。愛慕不能自已。又祝曰。待罪本路。儻未罷去。明年五六月。乃可再來。頗更一瞻光相。滿願而去。良久。於閣前。再見大金光四。明年夏六月。以並亢旱。詣山祈求雨澤。因安奉羅睺菩薩聖像。乙巳平旦。至中天閣。東南林麓。忽變金色。有靑赤光直起。鮮明奪目。移時乃隱。日昳登淸涼山。有五色異气。爲菩薩騎師子之像。丙午。至眞容院。具威儀。迎所安羅睺像。比及寺門。而報者曰。殿中燈且現矣。旣謁菩薩。瞻仰之次。頂上寶蓋。忽爾明朗。主殿僧曰。此殿幡蓋無數。掩蔽稠密。而頂蓋最髙。隱莫能辧。今爛若此。未之有也。是夕。東臺洎羅睺殿左右。現十餘大金燈。往來上下。或移時。或移刻。或良久。丁未。詣菩薩前白言。華嚴經中。世尊八處放光表法。此光。若是法性本有無相之光。視之不見。則商英不疑。若是諸佛果徳圓滿之光。使人可見。則願爲示現。於是。頂上寶蓋。忽然通明。孔隙流光。迸射四出。已而襟領間。如意間。各放寶光。燁燁閃動。又於殿前。金蓮花葉。燈焰交輝。開合無數。是時。遠近僧俗。千數雲集。呼而視之。歡呼震動。繼以悲淚。各各嘆言。無始以來。罪戾深重。請從今日。攺往修來。戊申。詣中臺。日將暝。四山靑黯。忽有異气橫跨北臺。山如爛銀。刻劃長十丈。眾呼曰。銀橋現。商英曰。非也。此殆白銀階道。聖賢所遊躡者也。俄而現寶燈一。分而爲二。時有遊僧十數人。已歸臺屋止宿。呼而視之。眾僧叩頭念佛。商英曰。此處。當有三燈。各各諦觀。良久。三燈齊現。商英取續傳示之曰。吾去年所書。如東方心宿。豈妄語邪。己酉。太原僉判錢景山。及經略司管句機宜文字邵塤。來會於東臺。而商英已還眞容院。卽遣人招二君還。二君曰。適已於東臺。見圓光攝身光矣。但未見聖燈也。是夕。遂與二君。祈燈而觀焉。庚戌。宿佛光寺。祥雲異气。繽紛無數。辛亥。往祕﹝序﹣予﹢林﹞／女﹞巖。未至巖之三里。直光現。旣至巖。而盧捨那佛。面門放光。照耀滿殿。初夜。於層崖間。現大金燈五。壬子。出巖。於空中現金橋一。此橋。不依山谷。不依雲气。不假日光。亙空黃潤。如眞金色。鳴呼。當處出生。當處入滅。非大幻善巧方便。其孰能與於此哉。是行也。旣以旱祈雨。在山三禱三應。但須臾卽霽。癸丑。還至代州。大雨彌日。將槁之苗。變爲丰歲。商英。卽以其事奏聞。其略曰。臣近以本路亢旱。躬詣五臺山文殊像前。及五龍池。祈求雨澤晝夜所接靈光寶焰。殊形異相。赫奕顯耀。莫可名狀。是時。四方僧俗千餘人。同共瞻睹。歡呼之聲。震動山谷。已而時雨大降。彌覆數州。臣之始往。艸木萎悴。農夫愁嘆。及其歸也。木麻蕎菽。靑綠生動。村落謳歌。指俟大稔。此蓋朝延有道。眾聖垂佑。有司推行詔條。布之於名山異境。其應如響。勘會五臺山十寺。舊管四十二莊。太宗皇帝平晉之後。悉蠲租賦。以示崇奉。比因邊臣謾昧朝延。其地爲山荒。遂摽奪其良田。三百餘頃。招置弓箭手一百餘戶。因此逐寺。詞訟不息。僧徒分散。寺宇隳摧。臣累見狀。乞給還。終未蒙省察。臣竊以六合之外。蓋有不可致詰之事。彼化人者。豈規以土田得失。爲成與虧。但昔人施之爲福田。後人取之養鄕兵。於理疑若未安。欲乞下本路勘會。如臣所見所陳。別無不實。卽乞檢會。累奏早賜施行。𨿽然如是。彼大士。以十方三界。爲一毗盧遮那座體。而商英。區區以數百頃田浼之。其志趣狹劣。不亦悲乎。

附傳

續傳旣行。信而遊者。發於誠心。靡不感應。四年二月。本路都總管司走馬。承受公事劉友端。於羅睺殿前。雪中祈見金燈一。分而爲三。躍而上者一。五月末。轉運司句當公事傅君兪。於中臺。祈見圓光五。攝身光一。淸輝閣前。雨中飛金燈一。經略司準備差遣潘璟。於淸輝閣前松林中。祈見白光三道直起。萬菩薩隊仗羅列。金色師子。遊戲奮迅。金殿一圓光三。圓光中現佛頭。如地踴狀。一菩薩騎師子一。白衣觀音一。金橋三。銀燈一。而往來者八。金燈三。而明滅者十五。璟。自以三世奉羅漢。一生以醫術濟人。而未睹羅漢藥王相狀。默有所禱。行至金閣。空中現大金船一。上有羅漢數百。行者立者。禮拜者。又行至藏頭。見白雲西來。藥王菩薩。立於云端。心冠大袖。皂絳皂屨。凡璟之所見。獨多且異。不可具紀。六月末。僧溫約。自京來。施金襕袈裟。及賫內中香來。監鎭曹諝。晨至菩薩殿。啟香之際。殿前長明燈上。忽吐大金光。如車輪飛。照殿中。經略司句當公事李毅。侍其母親。及陽曲縣尉江沄之母王氏遊。祈見圓光攝身光直光金燈。毅以書來言曰。今日乃知續傳非虛也。資政殿學士知河南府李淸臣。聞之曰。文殊與釋迦文。異名一體。𨿽已爲古佛。其實壽蔽天地。示迹垂化。尙爾老婆心。龍圖閣學士本路經略安撫使曾布曰。布昔移帥廣東。遊廬山天池。登文殊臺。大風振林木昏霾。咫尺不辧道路。燈燭火炬俱滅。而下視莽蒼中。金燈四出。或遠或近。或大或小。或隱或現。會夜分疲寢。所見蓋有未盡者。然大風所不能摧。昏霾所不能掩。非大光明有無量神力不可思議。其孰能若是乎。顧言之難信。不敢紀以示人。及觀天覺續淸涼傳。則布之聞見。未足怪也。或謂商英曰。外道波旬。大力鬼神。山精木魅。皆能爲光爲怪。子何信之篤邪。答曰。爾所謂光怪。或道果垂成。見而試之。或正法將勝。出而障之。今吾與諸人。自視決然。未有以致光怪者。夫何疑哉。精進精進。損之又損。運木杓於粥鍋。乃吾曹之常分。

續淸涼傳下﹝終﹞

又述二頌﹝有序﹞

商英。及汾州西河宰李傑。同謁無業禪師塔。惜其摧腐。相與修完。旣而塔放光。又夢無業從容接引。覺而閱其語。見無業問馬祖西來心印。祖云。大徳。正鬧在。且去。無業去。祖喚云。大徳。無業回首。祖云。是什麼。商英因此。豁然省悟臺山所見。及作二頌曰。四入臺山禮吉祥。五云深處看熒煌。而今不打這鼓笛。爲報禪師莫放光。是什麼是什麼。羅睺殿前燈似火。不因馬祖喚回。洎被善財覷破。毗嵐風急九天髙。白鷺眼盲魚走過。

供備庫使同管句河東沿邊安撫司公事侍其瓘。元祐庚午。守祁陽時。提刑張公。行部過郡。以所續五臺淸涼傳記。出示於瓘。乃張公。前領憲河東日。紀五臺山文殊菩薩化現之事。殊勝奇異。寔耳所未聞。目所未睹。瓘閱之再三。恨未得其便。以瞻禮聖境。然渠渠惓惓之心。未忘於寤寐也。一夢髙塔前。數紫衣僧拜禮。傳呼菩薩出現。瓘亦從而瞻望。久之旣覺。則以謂精神思慮所致。默且記識。是歲五月。忽誤恩。就移副綏之任。偶僚友相告曰。夏暑長途可畏。白雲自澗底湧出直上。省奇曰。此祥雲也。映山如銀屏。壁立不動。須臾現圓光四。最後現攝身光一。環如大車輪。五色煥爛。無可擬比者。不假雲气。不假日光。現於盤石之上。相去目前。無數尺之地。自見己身背影於光相之內。移刻方散。僧眾咸相謂曰。現圓光於雲中。屢獲瞻禮。若盤石之上咫尺之間。從來未之見也。共睹者百餘眾。莫不叩頭作禮。起敬信心。贊嘆其至誠感應如此之異。少頃。雲散霧合。繼之微雨。遂與眾下臺。逼以之官。異日出山。瓘以自信之篤。不復語諸人。以瓘今日所睹光相。信乎昔日張公所見聖像殊勝。靈光寶焰。豈妄語哉。瓘遂作書。以告其事於張公。公答書云。先自得公書。欲遊臺山。出於至誠。必知有所見。始知古人無量劫修行。因果不味。豈可與聾俗道也。續傳後。可序述所見並詩。於後不以誇人。要與天下人生信心。此受佛記莂之意也。瓘故書之。於後覽之者。以予言是邪非邪。待信者而後信之。予言固無妄矣。

奉議郎守尙書刑部員外郎措置會計河東路財用錢蓋。一心歸命敬白。大慈大悲大聖文殊師利菩薩摩訶薩。伏念。蓋幸生人世。忻遇好時。得男子身。六根完具。偶緣世賞。獲齒仕途。愧無補於事助。徒自益於過惡。而況經無量劫。造罪等恆河沙。自非夙荷於覺慈。豈免永沈於異趣。用是久虔一念。願至五峯。澡雪其心。懺揚其咎。今者。幸緣將命。恭叩靈場。瞻萬徳之容儀。睹千種之光相。豈惟見所未嘗見。實亦聞所未嘗聞。退顧。冥頑眞爲容遇。旣伸慶懺謹。稽首拜手。而說偈言。稽首文殊師。昔爲七佛祖。嘗發大悲願。廣度諸有情。念彼東北方。是爲淸涼境。龍神五百俱。眷屬萬菩薩。設化於此土。示現無量光。聞者嘆希有。何況目所見。我於曩劫中。曾種種供養。今復得親近。瞻睹異於常。念無始劫來。有塵沙數罪。一獲光明相。釋然盡消滅。又念諸眾生。與我同體性。乘此勝妙力。離苦悉解脫。我今永歸依。敬禮發弘誓。願盡未來際。常居佛會中。一聞微妙音。卽證無上道。十方虛空界。一切諸有情。盡願同我心。速悟無生忍。建中靖國元年六月八日。拜贊。

遊臺錄。附之於右。云建中靖國元年。吳興錢蓋。將命河東。六月。自雁門趨定襄。三日。經臺山眞容院。時樂安任良弼太原王直方。偕行。是夕。禱於瑞應軒。有銀燈現北臺之西。次日。供養眞容及諸聖像己。午後。現菩薩大眞相。於白雲之端。乘從悉備。又睹金色世界。輝耀遠邇。是夕。復現金燈。大如盤盂。在軒前松林之杪。五日。先登東臺。申後。現五色祥雲。如寶陀羅山狀。徐現白直光三。其髙亙天。紅碧直光二。橫徹數里。圓光二。其一。如方出之日。又現金燈十餘。其一。如蠟炬。有光甚明。六日。遊北臺。至中臺。烈日無雲。未後懇禱。先現五色祥雲無數。其間。有七寶樹。及寶座芝艸之狀。前有人設拜者。冠帶皆具。已而白雲起於眞容院之上。及諸山間。遂東方現圓光。及金橋三。道平而欄桂皆足。橋之上。現菩薩隊仗。又於雲中間。現華嚴境界。金碧寶階。彩錯煥爛。並現踞地白金師子。耳目形儀如生。因祈光相附近。以表信心。遂於巖下現圓光。或大或小無數。徐合而爲一。凡三重五色八暈中。有菩薩乘師子像。又現圓直金光抵暮方罷。七日早。拜請攝身光相。卽現於中臺之西。凡六七。別現通身光二。及五色圓光五七十數。繼而彩雲起於谷口。直上徧覆西臺。久且不散。復於雲中。現金橋。及巖下現數大圓光。遇近眾人上。有焰光四出者。凡種種奇特。旣異於常。又累日晴霽無雨。合道場眾。歡喜踴躍。嘆未之聞見也。然。此姑紀其大槪。余纖悉未易敷述。先是朔日離雁門。方及中塗。已有五色直光。現於臺山之北。乃兆玆日靈迹。旣還眞容院。陳供飯僧。信禮敬謝而去。

題五臺眞容院

濮陽李師聖述

梵書五頂淸涼府。冬冰夏雪無炎暑。我來七月愁盡寒。何況蕭蕭秋作雨。信無殘暑亦無寒。回然天界精神聚。眞容古基鷲峯寺。髙山之麓雄今古。西方樓觀縹緲間。燦然金碧蓮花宇。懸崖峻嶺架大木。神物所持憑險阻。金璫垂空殿檐響。森森鐵鳳相交舞。憶昔文殊出大宅。金剛寶窟通西土。牽牛老人飲玉泉。二子一犬爲貧女。變化無方饒益情。如是西天七佛祖。重聞淸涼之境界。無窮陳迹書妙語。我有誠心頗出羣。瑞應神奇目親睹。須臾光相現咫尺。玉洞金燈明可數。松杉搖空山谷中。夜寂太陰隱龍虎。丹樓碧閣香案前。敬畏生心誰敢侮。從來昏述如夢回。前三後三愼莫取。我今不作前後想。香煙稽首淸涼主。崇寧三年七月二十九日。焚香拜贊。

臺山瑞應記

江東朱弁撰

諸佛菩薩與大阿羅漢。悲憫一切有情。常出光景以。導迷起信。攝服同異。凡山地勝所。示現境界。有趾斯至。有目斯都。以是因緣故。握符禦極宅中圖本者。往往布慈云。以覆之。揭慧日以烜之。霈法雨以濡之。而不忘囑累之重。如天臺五臺。比州郡別置僧官。使董正其徒。而莊嚴宮殿。蓋螺髻寶輪。威神所宅。不可不肅也。雁門史君折侯彥文。下車未逾時。以赤子弄兵澗谷。衣繡持斧。迹捕至臺下。與邑之令佐。奉香火。作禮於狻猊座前。五香之煙。徧滿空際﹝山﹡﹝〦／﹝坐﹣土﹢十﹞兮直上。倏然攺容。引人四顧。目不得瞬。無小無大。各有所見。爲五色云者七。爲白雲者六。爲黑雲者一。爲金橋者三。爲圓光者五。五色云有戴白雲爲冠。而其中有洞者。有如圓光者。有如日暈五色六七重者。有如孤石蒼黑圓而聳出者。有如仙。花之敷紛者。有如仙花而現菩薩像於其上者。白雲中。亦有菩薩瑞嚴相者。有奮迅如文殊所乘者。有天橋如龍之上飛者。有橫光靑紅黃綠而相間者。有如玉石爲佛冠者。黑雲中。有獨現師子者。金橋有如鯨鯢負天者。有如螮崠而中斷者。有重疊如魚鱗相次者。圓光有玉連環者。有現金网而光耀奪人目者。史君。圖其事而謂予曰。此吾與眾人所可見者也。若其他變態百工。所不能狀者。吾亦不能言也。子其爲我記之。予曰。曼殊室利。住此山中。誘接羣迷。示此方便。史君得其開示。豈無所因哉。昔世尊在捨衛國。舉身放光。其光金色。繞祇陀園。周徧七匝。照須達捨。猶如段云。亦作金色。須達者。佛之大檀越也。光明所燭。先至其捨。蓋以導迷起信。攝服同異也。山之上首僧明崇。嘗謂。我侯家。世奉佛。自髙曾來。尢於玆山。開大施門。則曼殊室利。今所示現。亦猶世尊之於須達也。可不記乎。予聞。無盡居士。在元祐中。嘗遊此山矣。作淸涼傳。神化變異。與身所親睹者。靡不具載。而味禪悅者。或有爲病。予謂。無盡。平生運佛菩薩慈。以濟世拯物。淸涼之述。所以化導未悟。亦爲眾人設耳。以是身心無適不可故。於時爲元首。則黎民所宗仰。於法爲外護。則釋子所依賴。史君能不墜世芬。以無盡之心爲心。用報曼殊室利所以開示之意。乃予素所期也。亦予之樂書也。始予欲爲史君記其事。而未果也。而油幕諸公宛轉道史君之懇。旣不可辭。又嘗見其上首曰明崇者言。當是時。我與僧正精惠大徳。麟府總制折可直。曁寺眾實從。史君所共睹也。玆事不誣。於是乎書。皇統辛酉六月辛巳日。

後序

紫府眞容院松溪老人文珫述

伏聞。大聖度生。應迹無方。所現之處。無非利益。𨿽不局於形教。使歸心有在。惟止一方。故。我文殊大士。妙踐眞覺。廓淨塵習。寂寥。於萬化之域。動用於一區之中。示居因位。果徹因源。不捨悲心。恆居紫府。三千界內。有淸涼之一名。萬億國中。無文殊之二號。淨居梵世。服道而傾心。花藏欲天。餐風而合掌。是以。統十千之眾聖。伏五百之毒龍。金燈夜燦。爃煌於碧嶂之前。瑞气曉迎。閃灼於翠峯之上。奇葩天墜。豈局之於春秋。明月泉生。寧分之於晦朔。自斯歷代王臣。敬禮。積著彌繁。傳照百燈。相繼不絕。胡可勝言。昔宋朝丞相無盡居士天覺。夢遊紫府。旣至無殊。見不思議之境界。睹無窮數之神光。具奏。帝聞重加修葺。莊產土田。倍加先帝。山門榮耀。緇侶汪洋。自此洪巖巨壑。峭壁荒溪。古之伽藍。無不周備。可謂名髙百代。道光千載。朝臣奉信。競趣寶方。續傳流通。至今無替。迄於逝金猶存松風。靈迹詩頌歌詞。淸涼等傳。十有餘本。近因兵革。屢遭火廢。墮蕩無遺。幸於河西僧法幢處。得淸涼傳一部。余鈔綠編集。校勘無差。訪諸有緣。刻板流行。本山僧義祥者。英俊博學。崇賢好古。湣余哀懇。罄自衣盂。並誘信士。命工鏤板。不日而成。祝余曰。山門老宿。知事多矣。序述來由。續之傳後。余先勸請。今旣工畢。事不獲已。聊述云耳。以此洪因。祝嚴皇帝萬歲。臣宰千秋。內宮天眷。福祿遐昌。助緣施主。增添壽算。法界有情。同登覺岸。

洪武廿七年。六月十有九日。余與四眾百十餘人。遊臺山禮文殊化境。所睹光相。聖燈千變萬態。靈異叵測。乃踴躍無量。喜不自勝。眞所謂曠劫塵勢。一時頓盡矣。遊覽之間。偶遇寶峯金禪者。亦淳厚人也。就於淸涼古剎。罄捨衣資。接納遊禮緇素。三載如初。四事之需。無所乏少。實法門中苦行興福僧也。余甚佳之。一日炷香作禮曰。此山。乃大聖所居。師幸特未瞻禮。可謂千載之難逢也。自古遊觀之士。率多王臣貴族。碩徳大儒。咸有詩偈。發揮聖迹。請師一言。贊詠聖境。及策發餘懷。不亦可乎。余曰。大聖境界。以虛空爲口。須彌爲舌。尙不能贊其萬分之一。況大聖不思議境界。智識豈能到乎。辭不獲已。遂書拙偈。以塞其請云。上人覲禮曼殊叟。親聞震地金毛吼。胸次狐疑悉蕩絕。日午面南看北斗。五峯森聳侵天長。俯視眾剎如鋪張。大地山河作金色。樹林池沼騰輝光。寶劍倚天寒。聖凡情盡掃。五百賢聖僧。當下離煩惱。靠倒釋迦老子。掀翻居士淨名。釋迦分疏不下。居士飲气吞聲。殺活縱擒出思議。逆行順化超常情。刀山與淫捨。常談四諦輪。耳根塞卻方眞聞。大智洞明非外得。屠沽負販皆玄門。道人擬欲重相見。翻身拶倒光明殿。頂門眼正沒嫌猜。佛頭佛頭全體現。從此徧遊諸佛剎於諸佛所聞妙法。一一三昧得總持。利他自利原無乏。崇善住山雁門野衲子庵性徹。洞然。書於。臺山淸涼石上。

古並崇善禪寺

常住記

釋慧祥淸涼傳。見宋史誌。廣傳續傳。則史誌。及諸家藏書志。俱不著錄。杭州何夢華﹝元錫﹞得之。示阮文達。文達。繕錄進呈。世乃知有此書第。

天府卷軸。旣非艸茅能窺。阮氏文選樓書。又毀於火。藏書家以不得見爲憾聞。此書原本。今藏歸安陸氏皕宋樓。武陵趙君伯藏﹝於密﹞爲居閒得借讀。紙脆殆不可觸。內佚廣傳中卷。﹝淸翊﹞恐其日就湮沒。方錄付梓。頗以佚捲爲憾。適錢塘丁氏正修堂藏有鈔本。則佚捲存焉。亟合梓之。甫成全璧。鈔本訛字頗多。然無可校正。姑仍其舊。憶咸豐同治閒。遊迹淹畱太原。距臺山僅數百里。塵鞅牽絆。竟未遊禮靈峯。今筋力日衰。息影東南。五頂雲山。無因投迹。香火緣慳。撫書慨嘆。光緒甲申十月。吳縣蔣淸翊字敬臣識。

四庫未收書目提要﹝儀徵坑氏揅經室外集﹞

古淸涼傳二卷。廣淸涼傳三卷。續淸涼傳二卷。

唐釋慧祥撰古淸涼傳。宋釋延一撰廣淸涼傳續淸涼傳。宋張商英朱弁所撰。廣續二編。藏書家。多未著錄。惟古淸涼傳。見宋史藝文志。凡方城名勝。及髙僧靈迹。莫不詳載。延一收捃故實。推廣祥傳。更記寺名勝迹。以及靈異藥物。其中多涉及儒家。且有六朝人文。如晉釋支遁文殊像贊序。又殷晉安郤濟川贊。並世所希見。而遁序。尢足補本集之所佚。若王勃釋迦如來成道記。釋迦佛賦。今四傑集。文苑英華。俱無之。是編或以爲金大定時。寺中藏版。末附補陀傳峨嵋贊。乃元人所集。明釋。又從而附綴之也。

案。是書原本。今在歸安陸氏皕宋樓。實洪武丙子。山西崇善寺所刊。末綴寺僧性徹募刊緣起雲。重刊釋迦賦。帝王崇教事迹。成道記。補陀傳。淸涼傳。合部印施。其王勃文二首。各自爲書。不在延一傳。又郤濟川。宋嘉祐時人。廣淸涼傳序。是其撰。亦非六朝人。此皆提要之誤。補陀傳。爲元盛熙明撰。熙明出處。具陶九成書史會要。提要亦未及考。性徹原刊。無峨嵋贊。天順壬午。五臺廣緣寺。重刊此書。始附綴之﹝錢塘丁氏正修堂。有鈔本。乃據天順本影寫者。行字悉同洪武本。惟版縫刊施錢人姓名爲異﹞今王勃釋迦佛賦。成道記。已刊入﹝淸翊﹞所注王子安集。二十卷內。崇教事迹。多佞佛語。峨眉贊尢鄙俚。槪削不刊。惟刊淸涼傳補陀傳云。光緒甲申十月。吳縣蔣淸翊字敬臣識。

