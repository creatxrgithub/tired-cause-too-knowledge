十二門論疏

隋吉藏撰

十二門論序疏

大業四年六月二十七日疏一時講語。此序理深事博。言約義周。略曉六條方乃可讀。一須深見論意。二精通法華。三妙識般若。四善鑑老莊。五博尋儒典。六巧制文章。余昔已著三論文玄正言。序是人制不我釋之。但師每講常讀此序。而淺識之流意多紛謬故略陳綱要以賜門人也。序爲六分。一標大宗。二釋題目。三敍造論意。四贊論功能。五贊論利益。六作者謙讓。

實相之折中下第一標大宗。折中者折物令齊。謂之折中。書云。片言可以折玉斯論明生死涅槃萬化之法卽是實相。故雲實相之折中也。所以作此語者凡有二意。一者欲秤嘆斯論。二者指斥餘人。餘人凡有四人。皆明實相並折而不中。一者世俗之道。皆是安家全國不淨之法。非實相之折中也。二者九十六術。欲明己道爲眞。並是虛妄非是實相。故折而不中。三者五百小乘論師。各執諸法相有決定相不信畢竟空法。亦是明實相而不折中。四者有所得大乘學人方廣之例。𨿽信畢竟空鈍根自害。如不善咒術不善捉毒蛇。爲空見所害。亦是折而不中。故指斥餘人也。今秤嘆龍樹此論明實相而是折中。故言實相之折中也。問云何爲實相。答睿師後釋之凡有十不。謂不內。不外。不人。不法。非緣。非觀。不實不虛。非得。非失。故名實相。道場之要軌者。實相謂所觀之境。道場卽能照之慧。非實相無以生實觀。非實觀無以照實相。𨿽境智宛然而實緣觀俱寂也。此之二句無理不該無言不攝。十二門與中論名部𨿽異。斥病顯道其義大同。實相卽是中道也。道場謂正觀也。宣之於口謂之論也。又實相卽實相波若。道場之照觀照般若。宣此二義謂文字般若也。又實相卽境界佛性。道場謂觀智及菩提果性。在觀旣明累無不寂。卽果果性。說四爲開非境非觀不智不斷卽中道正性也。故坐道場見佛性方得成佛。宜作此釋之。問何故明道場復云要軌。答中論法品云。得實相有三種。謂三乘人。涅槃云。見中道者有其四品。下智觀故得聲聞菩提。乃至上上智觀故得諸佛菩提。今欲簡彼二乘。二乘未窮實相之原。大士方盡其理。故偏言道場也。要軌者明實相之軌。凡有三論。一無畏之廣。二中論處中。三此論之略。在言𨿽略而爲入道場之要故也。有諸大乘論言廣難尋。斯論辭略顯詣。故云要也。睿師復明悟實相故則凡得二益。一六道回宗三乘攺轍。謂累無不盡。次整歸駕於道場畢趣心於佛地。謂徳無不圓卽其事也。又實相卽如如異名。謂如如境。道場卽如如智。斯二卽是二法身。宣此二種名爲應化。現金光明三身品。攝論實相卽法身。道場之照謂內應身。說斯二義謂外應身化。又實相卽本有涅槃。道場之照卽始有之義。並是無名相中假彊名相說。隨處立名。今示此論深博。故略敍眾義。又此論通釋大乘教。則無義不攝故修含一切也。問序者依何文作此說。答後云。大分深義所謂空也。卽是實相。通達是義具六波羅蜜無所障礙。謂之道場。

十二下第二釋題目三字卽三也。十二是一方大數治病通經。枝謂支別卽十二不同也。一科法也。更有餘義文疏已述。門者開通無滯之秤也。藉十二言教開實相之妙理。通行人之觀心也。余義文疏旣陳。論之者釋論也。窮其原者窮三乘之原也。原惟有一。昔權說有三。而封異者未尋其本故謂有三耳。若考而窮之惟一原也。故無量義云。從於一法生無量義。其一法者卽無相也。如是無相不相名爲實相。法華云。於一佛乘分別說三。涅槃云。是一味藥隨其流處有六種味乃至亦有三乘之味。皆是明一原也。盡其理者上令二乘徙轍。今令六道回宗。此論旣正釋一乘。令九道眾生同成佛也。問破三何故云窮原。洗六而云盡理。答原理名殊體一。從一原而有三流。三乘諸子未窮其源故謂三異。若從流以尋原則知原惟一。則便捨流以還原。六道旣其失道。故是乖理之義。所以須明盡理也。又窮其原斥聖惑也。盡其理破凡迷。卽令悟不凡不聖不生死不涅槃等也。又窮其原斥內迷也。盡其理破外執也。諸論義師未尋其本有五百部異。若窮原者知理惟一也。九十六術自謂得理。故異道紛然。若盡理者則眾異息矣。又窮其原破學大乘人成有所得執也。盡其理者斥學小乘之流也。以未盡理故有小耳。如其盡理理旣無二。何有大小耶。然本對異流故言一耳。若捨異而存一乃至五百皆是未窮其原未盡其理。宜深照斯意方見作序人心。若一理之不盡者上二句標兩門。今雙釋也。以不盡理故有六道。惑趣之乖。惑者迷也趣者理也。謂迷一道故成六道。一原之不窮則眾途扶疏者。眾謂多也途卽道。以不窮原故有三乘異道乃至五百部也。扶疏謂開廣增盛之義耳。殊致之迹者。殊者異也。致理也。迹謂足迹。卽三乘足迹而不泯寂。何猶得成佛耶。問何故作此釋論字耶。答若直釋者應云交言曰論。然今睿師釋三字三意明之。若釋十二取其數之大意而釋。謂此十二無病不除無教不顯。無理不申無觀不發。故一方數圓。故云十二也。次釋門訓名依字釋之。今釋論取論意及論功能以釋論。非訓名而釋。何以知之。文云。論之者欲以窮其原盡其理。故知就意及功能釋也。

殊致之不夷下第三敍造論大意也。又開三別。初辧造論緣由。二正明造論。三明造論利益。大士初建弘誓令九道眾生皆歸一極。今遂保著三乘封執六道。豈不憂哉。是以龍樹菩薩開出者之由路者。上是悲心今是悲事。又上是大悲內充。今方便外救。卽吐言作論也。有二。前總唱十二。次正言造論。今卽初也。出謂令六道出分段三乘離變易。同勉二種火宅所燒故云出也。出必有所因。故以十二門爲出者之由路。假斯路而出也。作十二門以正之者。前總標由路今敍由路事。六道三乘並皆失道。是故秤邪。蕩彼邪迷故作十二以正之。三乘六道並是邪路。今十二門是正路也。問云何令六道回宗。答有三畢竟空。如百論述之。一者六道本來寂滅。故畢竟無六。二者虛妄故無六謂六道。亦無六趣。如渴人見災內六處水流。實無六趣。三者諸佛菩薩隨六說六亦無六趣。如隨見水人說有六水。實無有六。以悟六本不生故六道回宗也。三乘徙轍者。二乘折法未悟本空。大士𨿽知本空照猶未盡。今此論顯畢竟空諸佛行處。令三乘人究竟了達故。門門之中皆秤畢竟空。智度論云。畢竟空是諸佛所行故也問云何爲開路塞路。答有二種塞。一六道舊迷。二學教封著。今除此兩梗敞十二之路。從一一路皆入實相也。正之以十二則有無兼暢事無不盡者。第二正明造論。凡有五轉十不。謂不內不外。不法不人。不緣不觀。不虛不眞。不得不失。其言巧其義深。其文約其理富。無病不破無教不申。無理不通無緣不益矣。今初破內病。病乃萬端有無爲本。又是障中道之根。又如來常依二諦說法。以不達因緣有無二諦故。成性有無二病。二諦旣無教不該。二諦之迷亦無迷不攝。又小乘多著有病。學大者多滯無病。又凡夫著有二乘滯空。又愛多者著有見多者著空。是以斯論破此二也。問但破有無亦申有無。答具二義。要先破有無方申有無。故下文云有二諦。卽其事也。又云。但解釋空申第一義也。通達空則通大乘。具足六度謂世諦也。問云何爲兼暢。答有三種義。一破有後破無故云兼。二申世諦復申第一義故云兼。三病無不破教無不申暢大士之懷。故云兼也。暢亦三。一有無病除爲暢。二者二諦教通爲暢。三暢佛菩薩心爲暢也。事盡於有無則亡功於造化者。上破內迷今斥外執。斯論正破於內。故先斥內傍破於外。故後除外。造化者莊周云。魍魎因影。影由形。形因造化。造化不知所因。今寄斥震旦莊周以破天竺外道。良由此土無別外道。又一言之內彼此雙盡。故斥此呵彼也。問此論何處破造化耶。答作者門破自在天。卽是其事。以自在天能造化萬化故名造化。問何故破自在卽。答有無是內迷之本。造化爲外執之根。故伐其本而柯條自壞也。問何故事盡有無則亡功造化。答破有無非但內病得除外造化亦壞。而秤亡功者惑者執自在天造化萬化故爲大功。令破除之自在不能造化。故云亡也。理極於虛位明法無我。喪我於二際者。破人令得人無我。前除內外兩法今次破內外二人。卽生人法二空。所以先破法後破人者論文爾也。故下文有爲無爲法空故。何況我耶。又前諸門多除法。至作者門方正破人。所以先法後人者。法本人末。法難人易。法內人外。外道計人內多執法。正破內傍破外故也。又若觀門次第則先明人空後辧法空。今就說門也。又小乘已知無人猶執有法故。不得回小入大。今欲令回小入大故。先破法後除人也。虛位者實相。眞如法位異名也。今明。有爲無爲法畢竟空。明理極在於此空。故云理極虛位也。內道外道二我皆除故喪我於二際。又前破有爲無爲法旣空。則有爲我無爲我亦空。故云喪我於二際。又卽陰離陰皆是二際。又我與我所名爲二際也。喪我在乎落筌者第三節

。上𨿽內外兩除人法俱破。但是破立猶未破破。但是緣盡觀猶未觀盡緣。今欲破立兩冥緣觀俱寂。故有此一對。問睿師取何文作此意。答後三時門正明破破。爾前明除立。故序斯意也。落筌者落是除亡之異名。故亦云亡筌除筌等也。夫欲除所破之我。必須亡能破之筌。若能破不亡則所破不盡。故云喪我在乎落筌也。网魚物爲筌。网﹝少／兔﹞物爲蹄。問何故以能破爲筌。答論主所以作十二門能破之言教者。爲欲破眾生我人等病耳。故以能破之教爲筌也。如得魚不用筌。病破卽除教也。筌亡存乎遺寄者。釋忘能破之所以也。能破之筌所以得除。要須遺其所寄。本寄能破之筌除所破之病。豈可存能寄耶。必須忘此能寄所破方淨耳。遺卽忘之異名。此用莊周要其會歸遺其所寄之言也。筌我兼忘始可幾乎實矣者。破立並忘緣觀俱寂者。始可近諸法實相。可幾卽近也。幾乎實矣則虛實兩冥者第四對。意上除能破所破之虛。今復泯非能破非所破之實也。得失無際者第五對。意惑者謂能破所破爲虛緣觀俱寂爲實。則二存爲失兩忘爲得。虛實之病除捨。得失之念尋生。故復泯之也。冥而無際者。上來敍龍樹五轉破病開道造論意。今第三明得益。得益有二。初明所離益。次明所得益。所離則累無不寂。所得則徳無不圓。累無不寂不可爲有。徳無不圓不可爲無。卽中道法身爲益大矣。問睿師依何文作贊。答下云。又能除大苦與大利事。故名爲大。卽得離文。離益中有二離。得益中有兩得。二離者。一離六道二離三乘。一一中皆用玄儒兩書語以顯佛法義。造次卽儒書語。兩玄謂老子語。忘造次於兩玄者論語云。造次弗如也。語默失度動止乖儀。故云造次。寄此明六道回宗也。兩玄者卽老子云。玄之又玄眾妙之門。借此語以目前五轉。始自內外兩除終竟得失無際謂重玄也。泯顚沛於一致三乘徙轍。謂聖人益也。一致者老子有得一之言。故言天得一以淸。地得一以寧。君王得一以治天下。又法華一道淸淨也。顚沛者亦出論語。卽儒書。猶是無三謂三。顚倒義耳。卽是三乘徒轍。整歸駕第二得益。前離中皆借外書語。今得中並用內教事。初明大乘果益。乘是寶乘直至。道場者證也。五乘卽至非是乘因至果。故云諸佛大人之所乘故。故名爲大。後句辧大乘因益。下論云。文殊彌勒等大士所乘。謂因益文也。

恢恢焉下第四嘆論功能。又二。初贊當時蒙利。次嘆後代得益。亦初是盛行天竺。次辧化流震旦。卽前後二時得益彼此兩處蒙利也。初又二。前嘆論主智諦。次明羣生得益。恢恢焉者借莊周解牛諭二智也。庖丁解牛不傷皮完。而全牛體解散牛體便空。故外篇云。庖丁十二年不見全牛。卽牛體空也。龍樹方便波若不壞假名。明一切法卽畢竟空也。如不傷皮割完也。二乘折法明空。卽傷皮割完也。而言虛刃者卽般若空慧觀一切法皆畢竟空也。又書中云。虛刃者刀遊牛空虛之間爲虛刃。卽實慧觀一切法空也。又虛動於刃似如割完傷皮。故名虛刃。無間謂虛無間之間也。恢恢者大也。故書云。天网恢恢疏而不漏。用此事者餘人見牛體實有。丁睹其空之義。其義甚大。故云恢恢也。問此嘆何物耶。答牛諭世諦牛空爲第一義。不傷牛而空。不壞假名而明實相。故具明二諦正明第一義。刃正諭般若實慧也。奏希聲於宇內者。借老子聽之不聞曰希聲也。卽是二諦教也。言滿大千實無所說。豈可有心而聽可得聞乎。故其說法者無說無示。其聽法者無聞無得也。像法決疑經云。如來從初得道夜乃至涅槃不說一句。豈非二夜常言無一字之可說哉。前明第一義今嘆世諦。前嘆實慧今美方便。故具二智二諦四義。此非但嘆龍樹智諦。通敍十方三世佛智諦如此也。天地上下爲宇。往古來今稱宙。謂大教彌布十方耳。濟弱喪於玄津者第二得益。初得益次離益。莊周云。少失鄕土名弱喪。喪失也。弱少也。卽六道與三乘皆是失中道本鄕之人也。別正取二乘爲弱喪。卽窮子是也。故云譬如童子幼稚無識捨父逃逝久住他國也。玄津卽是斯論。入此論之津歸中道本鄕也。出有無於域外明離益也。前歸中道爲得。今離有無爲離。又前令三乘得益。今六道回宗。亦前是外事。今是內事。玄儒等書無非有無。而言非有無者同盜牛之論也。老子云。域中有四大。謂天大。地大。道大。王大。今云域者是限域之域。謂有無爲眾見之根障道之本。與道相隔。故云域也。

遇哉下第二後代蒙利。亦是第五造論利益。就文又二。初敍遇法。次明蒙利。蒙利亦二。初明值教。次辧得益。值教亦四。一夷路坦。二幽關開。三震和鸞。四馳白牛。前外國旣四嘆。故此土亦復四也。睿師淨名經序云。自慧風東扇講肆流詠已來。格義迂而乖本六家偏而不卽。中百二論文未及此。又無通鑑誰與正之。前匠惙章遐慨思決言於彌勒者良在於此。前大宗明。四論未來玄義多謬。又於理猶疑。待見彌勒決耳。今論旣來決疑正理。深爲幸遇也。夷者平也。坦者坦蕩也。今開二乘等幽隱關故云幽關旣開。眞得震和鸞於北冥馳白牛以南迥。和鸞者卽天子之大駕。五露中鸞露。有鸞鳥吐於和音。又云。鸞者鈴。卽和鈴也。諭大乘也。莊周云。北冥有魚。今不用斯事耶。大品云。是般若從南方轉至北方。肇云。北天之運數其然也。卽釋後代幸遇之所由也。和鸞借外事。白牛引法華內事。又大乘有二。一總敍乘體。卽萬徳是也。故以和鸞爲諭。二別明乘宗。卽平等大慧。故諭之白牛。又前是大乘後明一乘。又上車今牛。上外事今內事。悟大覺於夢境第二蒙利。蒙利爲二。初明始益次明終利。二種生死長夜爲夢。悟此夢非夢。卽夢爲覺也。卽百化以安歸謂終益也。百化萬化猶萬物之異名耳。達此百化卽是實相。而實相是安穩道。故得還源反本秤爲安歸。又前明夢諭以明覺。今舉覺事以辧悟。文正爾也。夫如是者。上明得悟此敍無復余疑。如大陽旣出無復暗地。旣睹斯論疑滯永除焉。復者出莊周發語之辭也。耀靈者日也。方正也。玄者黑也。陸者處也地也。未晞者出毛詩。東方未晞也。未晞卽未明也。旣睹此論於大乘無復暗惑矣。

下作者自謙。可知也。如日正盛盲人謂之未明。斯論盛行愚人謂之未解。鄙則鄙惡。倍是倍戾。庶者望也。日用者書云。用日不知。今謂用日時日日有宜益。歲計謂一日二日乃至一歲二歲。計者是計歲耳。況才之美者。上是自謙今明推徳。景者敬也。

十二門論疏卷上

沙門釋吉藏撰

觀因緣門第一

有玄義已入大科。余未盡者五意釋之。一釋名門。二次第門。三根本門。四有無門。五同異門。

第一釋名門者論名有三。一者十二。二者門。三者論。問何故不多不小但明十二。答意乃無窮。略明五義。一者此之十二無理不通無累不寂。隨病設藥。一方事圓。故但明十二。二者𨿽復八萬法藏。略攝但有十二部經。今通釋十二部經故論亦十二。問何以知然。答十二部經但爲顯於一理。此十二門亦但爲通理。以通理故則識一切教。是故當知釋十二部經明於十二。三者眾生回流生死有十二因緣。此論亦觀十二因緣畢竟空寂。則十二緣河傾佛性河滿。故但明十二。問何以知此論明十二河傾佛性河滿。答涅槃經云。佛性者名第一義空。此論觀察因緣明甚深空義。故云大分深義所謂空也。若通達此義卽通達大乘。則良證也。問河有幾種。答略明其二。一者十二緣河。二佛性河。生死深曠回流不息。悉能漂沒六道眾生。故名爲河。佛性亦爾。深而無底曠而無邊。五十二位大乘賢聖皆在其中。故名爲河。但二河傾滿凡有四句。一者因緣河滿佛性河傾。二佛性河滿因緣河傾。三二河俱傾。四兩河俱滿。妄想若生正觀便滅。謂生死河滿佛性河傾。正觀若生顚倒則滅。謂生死河傾佛性河滿。本對邪心故稱正觀。邪想若息正亦不畱。故二河俱傾。爲眾生故示現生死方便涅槃。故二河俱滿。四句之中初對所破。余爲所申。四者十二是一數之極。如淨名經天女答身子云。吾止此室十有二年。求於女相竟不可得。龍樹亦爾。就十二門求生死戲論本來皆空。故但明十二。五者不應致問。若問是事則一切難生。但應忘指取月。寧復求詮多小。

次釋門然自有。經爲論門論爲經門。經爲論門者卽是經資於論。由稟佛經發生二智。然後造論故經爲論門。論爲經門者謂論申於經。以稟教生迷邪言覆教。破除邪言佛教申明。故論爲經門。問一切諸論悉是經門以不。答有所得大小諸論非但不能通經。翻爲翳障。故非經門。四依所作無所得論能通佛經。乃名爲門耳。問諸大乘論悉能通經。皆是經門。何故此論偏受門名。答諸大乘論悉明中道而中論受名。今亦然也。𨿽並通經而以能通受稱。但門具二義。一者開通無滯。二者遮閉眾非。故法華經云。惟有一門而復狹小。一門序其開通狹小明乎遮閉。以九十六術不能出苦。惟有一理可以超累。故云一門。又乘無有五。故稱爲一。虛通無礙所以稱門。在家起愛外道著見所不能入故稱狹也。斷常二見有所得菩薩。亦未得遊目之爲小。又不容人天機故狹。不受二乘機故小。又言語道斷故名爲狹。念想觀除稱之爲小。橫絕百非故名爲狹。豎超四句目之爲小。問今釋十二云何乃引法華。答斯論正解大乘。法華惟明一極。經論符會宜應引之。問爲用理爲門以教爲門。答具含二義。理爲門者凡有三義。一至理虛通當體稱門。二理能通生觀智。則境爲智門。三理能通教。則體爲用門。教稱爲門亦具三義。一者無礙之教當體虛通。故名爲門。二教能通理教爲理門。三因教發觀。則境爲智門。問悟理髮觀云何從教生耶。答慧有三種。聞慧則藉教而生。思修因理而發。是故教理俱發觀。問十二稱門爲是理門爲是教門。答有人言。用理爲門。今謂不然。後文云。當以十二門入於空義。理無十二云何名十二門。又旣稱。從十二門入於空義。云何從理更入理耶。又就能化之義從理出教。可以理爲教門。今正令所化悟入云何用理爲門。今所釋者。以教爲門凡有二義。一者教有十二名十二門。二者因教入理。故爲理門。問教具幾義能爲理門。答略明三義。一者破除迷倒。謂遮閉眾非。二能顯於正理。則開通無滯。三發生觀解。此之三義由事言教。是故稱門。問今言。觀因緣門因緣爲是門爲非門。因緣若是門。觀有果無果等亦是門。若爾云何破其有果無果。因緣若非門云何論云初是因緣門。答此十二門可具四義。一者所破義。如有果無果等。此是門之遮閉義。二者所申義。謂假名因緣。三者通理義。謂因緣無自性卽是寂滅故。以空因緣爲因緣空門。故論云。十二入於空義。四者由此空因緣顯於因緣空能通生二智。故因緣名門。問以空因緣爲因緣空門者。爲空因緣生二智。爲因緣空生二智。答由空因緣生實慧方便。悟因緣空生方便實慧。卽是二諦發生二智。二智是三世佛之父母。二諦爲祖父母。是故此論明眾聖之根本也。問前云十二種言教爲門。今復言因緣爲門。爲因緣與言教爲異不異。答由言教識因緣由因緣通實相。故離因緣無別教。離教無別因緣。亦不得卽因緣是教。亦非教卽是因緣。但得名因緣教教因緣耳。問今正以何爲門。答十二門論師但謂以教爲門。今檢論文具以因緣與教爲門。但要由因緣教方識教因緣然後悟入實相。是故二種合爲門。問此論辧門與淨名入不二法門有何異耶。答理無二轍。但約教不同略有三異。一者此論正以教爲門。淨名以理爲門。一道淸淨故稱不二。眞極可軌所以云。法至妙虛通。因之爲門。問何以知淨名用理爲門。答彼稱入不二法門。蓋是悟入理。故目理爲門。問旣以理爲門何由悟理。答藉不二之教通不二之理。故教爲理門。問若爾具以理教爲門。云何但言以理爲門。答義有傍正如前釋之。品題入不二法門。非是入不二之教。正是入不二之理。故理是正入。而非不由教復教爲理門。二者此論總以一極之教用教爲理門。則門無階級。彼淨名乃就淺深次第凡有三階。一者諸大士等寄言明不二之理。未辧不二之理無言。所謂淺也。二者文殊明不二之理無言。而由言於無言以爲次也。三者淨名鑑不二無言。而能無言於不二以爲極也。三者經明因緣二卽是不二。非破二明不二。論具二種。一者破有所得因緣。二者申假名正因緣義。故與經不同。所以然者。佛在世利根聞因緣二。卽悟二無二故不須破。末法鈍根學正因緣成邪因緣。要須破邪因緣。方得申正因緣故經論爲異。問破邪因緣是門不。答由破邪因緣得申正因緣。故破邪因緣是門家之門也。次明觀義。所言觀者正觀也。是照達之名。略有三義。一者檢有所得邪因緣不可得。故名觀因緣。此是所破義也。二者照達假名正因緣故名觀因緣。此明所申義。三者觀因緣無自性卽是實相故名觀。前二義卽是實慧方便。後一是方便實慧。故所觀卽二諦。能觀名二智。問此應是論因緣。云何名觀因緣耶。答觀辧於心。論宣於口。故稱論爲觀。此是吐論主觀心以示於物名觀也。又論主不欲直口言說諸法是空。若口說空者此是口爲說空行在有中今觀悟因緣空故言觀因緣耳。又此是正觀審諦了達因緣畢竟空。簡異邪見闡提撥於因果故言觀因緣也。

第三釋論。通而言之。佛及弟子有所作述並得稱經。亦俱名爲論。故地持云。佛大小乘經稱爲內論。以有所言說皆是論辧法實故皆名論也。又以盡言秤論。佛之所說窮法源底名爲眞論。付法藏雲。提婆菩薩造百偈故。百論文皆稱經本。智度論云。迦旃延子造發智經。外國稱修多羅。此間正翻爲綖綖能持物物則得成。以教詮理理方得顯。但綖語非便。故用此間至聖所說經字擬之。而有。湧泉顯示出生繩墨及以結鬘。此皆是經之義用非正相翻。今欲示師資不同故師說名經資言稱論。以師所說可則可常能顯至道故稱爲經。資之所作但論佛語更無異制。故稱爲論。問經論何異。答略明五種。一者佛多隨緣次第。論多隨義詮緒。二佛經散說。論則集之。三佛經廣明。論則略說。四佛經略說。論則廣之。五佛經直說。聞便得解。論則前破邪迷後申釋佛教。問云何名論。答直語秤說。交言曰論。但論有二種。一者盡言二者不盡言。如小乘論等。𨿽復破邪邪猶未窮。𨿽復顯正正猶未極。言旣有餘不能以盡言釋論。若隨分稱盡者義亦可然。至如方等諸論無邪不窮無正不顯。言旣暢盡故以盡言釋論。又小乘之論𨿽顯至理無言未知言則寂滅。故不得以盡言釋論。大乘之論非但妙顯無言。而卽言寂滅。故是盡言爲論。具此二種盡言故云盡言釋論。

次第門第二

問門有十二何故初辧因緣。答關中舊釋云。因緣者蓋是萬動之統號造極之所由。所由旣彰則虛宗可階。統號旣顯則起作易泯。是以作者標爲題首演而破之。演而破之非惟斷常斯寂。亦乃教無不通。敢是希宗對教無不兼通。通由此法所以爲門。然此釋言巧意深。難可加也。今更數義以顯成之。一者因緣義總爲佛法大宗。迷因緣一切皆迷。悟因緣則無法不悟。是以因緣在十二之初。自後諸門皆從因緣內而離出之。二者從因緣入於實相。其言易顯。是故初明因緣。又因緣具上四義。謂所破義。所申義。通理義。發觀義。破因緣病則無病不破。是破義周。問云何無病不破。答申因緣則破性義。復破因緣則破假義。破性名破世諦病。破因緣名破假病。一切病不出性假。故無病不破也。無教不申者。佛法正是因緣故無教不申。通理髮觀前已明之。如有無等門無所申義。故不在論初也。次觀有果無果門者。前品窮法於緣。緣無生果之能。縱今緣能生果。爲先有而生先無而生。爲亦有亦無而生。有不須生。無不可生。半有同有。半無同無。以此三關求果無生。因悟實相故以爲門。觀緣門者初門窮檢無生。次門縱求不得。惑者復謂。經辧四緣能生萬物不應都空。是故以略廣二關求果無從。故以爲門。又初門總明因緣空。次門別檢因不可得。次門別求緣義無蹤。觀相門者對教之徒𨿽聞。總別求果無蹤。復謂萬像各有相貌。是故今云。有爲無爲並皆無相。故以爲門。觀有相無相門者。前門明無通相。此門辧無別相。故以爲門。觀一異門者重開一異撿通別二相無蹤。故以爲門。有無門者重就有無求通相無蹤。故以爲門。觀性門者萬法有二。一相二性。上求相無蹤。今檢性不得。故以爲門。觀因果門者。自上八門破因不能生果。今此一門明無因不能生。故以爲門。觀作者門者。自上來九門檢無所作之法。今此一章求人無蹤。故以爲門。觀三時門者自上已來求人法無蹤。但破前因後果及因果一時未說前果後因。今明三時都無。故以爲門。觀生門者論首以來撿異法之生。今此一門撿卽法有生。異之與卽生義無蹤。爲令菩薩得無生忍。是故最後辧觀生門。此略示一途生起次第。至後當委述之。門𨿽十二不出三空。初有三門。求有法不得。名爲空門。次有六門。求相無蹤。謂無相門。後有三門。求起作無蹤。卽無作門。有人疑。不應用二空釋論。蓋是順人背論有此疑心。若諦尋文旨顯在論文。論云。大分深義所謂空也。此空是實相之異名。般若之別稱。又智度論云。涅槃城有三門。謂空無相無作。故遊三門入於涅槃。此論從十二門以入於空。空卽涅槃。中論云。諸法實相名爲涅槃。又般若云。諸法甚深者謂空無相無顚。今欲明甚深義故辧三門。問三空淺深不。答具二義。一無淺深。求一切有不得名爲空門。撿萬化相貌無蹤名爲無相門。求一切起作不得名無作門。是以十二門一一皆云。一切法空。二約緣淺深。求有不得名爲空門。或者乃不執有遂取空相。次求空相無蹤。名無相門。空門除有無相破無。此二泯竟猶有作意則觀猶未泯。故次泯於觀。則外內並﹝穴／俱﹞。緣觀俱寂。義乃圓備。

根本門第三

問萬行爲因乘。眾徳爲果乘。此論但明空義。云何釋大乘耶。答此論明於乘本。乘本若成乘義則立。言乘本者所謂諸法實相。契斯實相則發生般若。由般若故導成萬行。皆無所得能動能出。故名爲乘。又今明實相則具萬徳。對虛妄故名之爲實。用之爲身目爲法身。諸佛以此爲性稱爲佛性。遠離二邊名爲中道。照無不淨目爲般若。累無不寂稱爲涅槃。故但明實相卽萬義皆圓。問云何悟此實相。答以十二種門通於實相。令諸眾生從一一門得悟實相。又乘有三種。一乘因。二乘緣。三乘果。乘因者所謂實相。乘緣者卽是萬行。乘果者謂如來法身。問何故但明此三。答由實相故萬行成。萬行成故果徳立。要須辧三。問何處有此三文。答攝大乘論明。乘有三。一者性乘謂眞如。二隨乘卽萬行。三得乘謂佛果。此三猶一體。但約時故分三。卽是三種佛性義。性乘謂自性住佛性。隨乘謂引出佛性。修於萬行引出因中佛性。三果乘則果徳佛性。此三佛性釋涅槃經甚精。是故涅槃經。或時明佛性是果。或時明是因。或明佛性是空。此論正釋於空。則是釋根本佛性。故涅槃云。佛性者名爲一乘。今旣釋一乘卽釋佛性。問三論但明空義。正可釋於大品。云何解佛性一乘。答三論通申大小二教。則大乘之義悉在其中。豈不明一乘佛性。問何處有明一乘佛性文耶。答中論四諦品云。世尊知是法甚深微妙相非鈍根所及。是故不欲說。此卽法華之文。法華還序初成道時華嚴之事。明知華嚴法華顯在中論之內。又偈云。𨿽復勤精進修行菩提道。若先非佛性終不得成佛。長行釋云。如鐵無金性。𨿽復鍛煉終不得成金。卽佛性文也。觀如來品明法身絕四句超百非。與涅槃經金剛身品更無有異。卽法身文也。

有無門第四

龍樹自有三論。初造無畏論。十萬偈。次從無畏論撰其要義。五百偈。名爲中論。十二門有二釋。一云同中論。從無畏出。二云就中論內擇其精玄爲十二門。所以有此三部者。一者示說法有其三門。一廣說。二略說。三不廣不略處中說。二者眾生根性有上中下。是故說法有廣略中。三者廣略從情丰約異。悟不必廣配上根略據下品。問何以知此三部有前後耶。答龍樹傳及付法藏經並云。無畏十萬偈中論十二出在其中。十二旣指如中論說。則知在中論後也。問此二十六偈與中論云何同異。答初門二偈。前偈中論所說。似因緣品釋八不第二偈。次偈引七十論偈。第二門一偈。同中論別破四緣初偈。第三門三偈。初是結破四緣偈。次是立四緣偈。後舉非緣決破四緣偈。第四門十一偈。初偈中論所無。餘十偈全同三相品。第五門一偈。同六種品第三一偈。第六門一偈。第七門一偈。中論無。意同三相品聚散門破。第八門一偈。同中論行品第二偈。第九門一偈。中論無。意同釋八不初偈。第十門二偈。初同破苦品初偈。次偈同因緣品釋八不第二偈。第十一門一偈。中論無。采中論因果品十家中破三家意作之。第十二門一偈。同中論三相品三時門破。今總以三類明之。一者全用中論。二者引七十論。三二論所無。或同無畏論。

同異門第五

此論與中論同顯正道。俱息戲論至理不殊。就其文義略明十異。一者名有理教之異。二宗有二諦境智不同。三中論﹝雨／只﹞申大小。十二但顯大乘。此三玄義內以具論之。四申破有傍正異。中論正破傍申。此論正申傍破。所以然者。中論初牒八不。卽云略說八事總破一切法。故知以破爲正。此論命初云略解摩訶衍義。不稱爲破故以申義爲正。五辭有愛見之異。愛見者此是綱柔之名。比論觀行因循。文旨宛約名爲愛論。中論多杭拆內外。彈謝大小稱爲見論。故名愛見論異。六品有觀破異。中論多題破名。十二但稱爲觀。關中亦云。中論祛內以流滯十二門觀之精詣。所以有觀破不同者。一同上愛見。二者中論正破傍申。此論正申傍破。故有觀破不同也。七偈有合離異。中論合是因緣一品。此論離爲三門。八文有廣略異。九出有前後異。此二如前釋之。十有長行無長行異。

問云何正申傍破正破傍申。答不言此論正意申而傍破。亦不言中論正意破而傍申。但此論申於佛教邪執自破。中論若破邪執而佛教自申耳。

問此論長行誰之所作。答中論長行靑目所作。百論長行天親所制。有人言。十二門論偈是龍樹所造。長行還是靑目所注。而偈又有靑目所引如初門。七十論偈第三門二偈。作者門一偈令四偈。是後人所引。又釋。偈及長行皆龍樹自作。略引三證。一者中論五百偈其文旣廣。故有後人所注。百論亦然。此論止有二十六偈不成卷軸。又似中論。宜自釋之。二者靑目注中論云。龍樹菩薩爲是等故造此中論。而十二云。我湣此等欲令開悟。又云。是故我今解釋空。旣稱爲我。則知是龍樹自言。百論則修妒路別之。故知則子本爲異。而此論不爾。故知是龍樹自作。三者龍樹作論示有多體。作中論旣純是偈。作十二門長行間之。今明。此事難知。若必有明證云。長行是後人所作者不敢違之。

此論文裁一卷義有三章。初總序造論意。次別明十二門以爲論體。三總結論之旨歸。就初有五。一標略解大乘。二明造論利益。三釋得造論意。四正明造論解於大乘。五結所釋旨歸。初有五句。一標說曰。二明當說。三辧略解。四辧能解。五序所解。說曰者發論不同。中論初標八不序其所論。百論首敬三寶欲明請護。此論直標說曰。蓋是制作不同。適時而用。又標說曰者交言曰論直語名說。今簡異。文言故言說曰。所以直說者龍樹出世。其猶如佛。示無人敢問。故自標說曰。又示所解大乘甚深無人能問。故自標說曰。又示要略簡除外問故標說曰。今當者第二句明許說也。說之在後。今略標許義。故稱今當。略者第三明其略義。一對無畏之廣故以斯論爲略。二對中論之廣故以今文爲略。又無畏之廣正觀處中。今是略說。又於大乘有二分。一者有分。二者空分。今略釋空不釋於有。故名爲略。又示大乘甚深作者謙讓。故稱爲略。如金剛藏說十地義十地甚深。今但略說。又欲示廣𨿽八萬。所詮者一道今但論道。故稱爲略。又示略能攝廣顯廣略無二。故稱爲略。又示像末鈍根不堪多聞。是故略說。如智度論云。昆勒三百二十萬言。後世人意淺力小壽命短促。諸得道人略撰爲三十二萬言。解者第四次明解也。智度論釋無作品。明十門說般若。謂解釋開示分別法句淺易等。龍樹具用十門以釋大乘。今略標一解。所言解者。破一切迷申釋佛教。故稱爲解。摩訶衍者第五標所解。標所解者一簡異小乘論。如成實云。我欲正論三藏中實義。此但釋小乘。今簡異之故標大乘也。二簡通申大小乘論。今論獨申大乘。故偏標之也。問中論何故不標解大乘。答八不卽是大乘。故不須標大。又中論正申於大傍申於小。此論但申大乘不兼申小。故獨標大也。又中論初明能所義。此論初明所能義。能所者八不是所申。故名能所義。今明所能者略解之言此是能申之論。摩訶衍謂所申之經。又中論初標八不。是經資於論。今前明略解。謂論申於經也。又一切論有四。一者前深後淺。卽中論。初明大乘爲深。後辧小教爲淺。此明十方三世諸佛出世意有傍正。正爲大乘故興。傍爲小緣故出。中論申此意也。二者前淺後深。卽百論。前明捨罪後明捨福。前明生空後明法空。此示三世佛出世令物修行。自淺至深百論申此意也。三者始終俱深。卽十二門。此示三世佛爲諸菩薩顯說甚深之法。十二門申此意也。四初後俱淺。如小乘之論也。又釋大乘者三世佛出世意。本爲一大事因緣事不獲已。故說小。說小終爲明大。今欲申三世佛本意故偏釋大。又大是眞實小是方便。大是根本小是枝末。得本實卽得未權。故偏釋大。問下第二明略解利益。前之五句皆是總標。此下四章稱爲別釋。今前明略解之利。所以前明略解之利者。示菩薩造論以濟物爲懷故也。又造論多端。或爲顯他之短明己之長。或招引名利徒眾勢力。或自畏忘漏。是故造論。今悉不同之。但爲益物故明於利。又智度論云。菩薩得無生忍後更無餘事。惟成就眾生淨佛國土。龍樹詫迹海宮逮無生忍。惟欲弘道利人故前明於利。又大品云。菩薩爲於大事故起。大事者所謂救度一切眾生。今龍樹是行般若人。亦爲成大事。是故今明利益。又前明略解大乘。謂上弘大道。今辧下利眾生。菩薩運懷惟此二事。又華嚴云。金剛但從金性出不從余寶生。菩提心惟從大悲生不從余善生。故菩薩以大悲爲本。是故造論但爲益物。就文爲二。前問次答。此亦得是問。亦得是難。所言問者。如來說經已有大益。解釋大乘有何利耶。所言難者。佛三達照鑑五眼洞明。所應利者皆已利竟。余未利者已作。得利因緣今解大乘復有何利。又佛說經爲有利耶爲無利耶。若說經有利何用論耶。若說經無利何用經耶。答中有二。一明所申之經。二辧造論利益。所以前明所申之經者。一欲嘆所申之經甚深。卽顯能申之論第一。令物於論起信故前序佛經。二前明佛經者敍眾生所迷也。以佛經甚深利根能解。末世鈍根不能了悟。故前序所迷後序能迷。三欲引經爲例。如來說經旣有大利。我今造論寧無益耶。若答上難者。佛爲益利根人。是故說經。我爲益鈍根人。是故造論。佛爲與佛結緣之人。所以說經。我爲與我結緣之人。是故造論。事同阿難化於須跋。亦如羅云度城東老人。就序佛說經爲二。一明教二辧緣。緣是教緣。教是緣教。故教稱於緣緣稱於教。教稱於緣應病授藥。緣稱於教如法服行。故感應相應卽便悟道。初又三。初牒摩訶衍。二明能說之人。三辧所說之教。十方三世佛者明能說之人也。所以標多佛者恐一方化偏非盡理之說故標多佛也。又簡三藏教主但有三世佛說無十方佛說故標多佛也。又諸佛出世或說小乘或說大乘。畢竟而言無不說大。故標多佛也。如法華云。世尊法久後要當說眞實也。又簡論𨿽略卽是徧申十方三世諸佛教盡故標多佛也。又顯迷教卽是徧迷十方三世諸佛大教故標多佛也。甚深法藏者明所說之法也。橫絕百非豎超四句。故稱爲深。深中之深。故言甚也。又言語道斷心行處滅名爲甚深。又九道眾生不能測知。惟佛與佛乃能究盡。故名甚深。然於佛本嘗有深。但約眾生不知故言深耳。爲三乘六道模軌。故稱爲法。累無不寂徳無不圓。故稱爲藏。爲大功徳利根者說第二明教所被緣。久習五度名大功徳。早修般若是故利根。又習前三度名大功徳。修於後三稱爲利根。前明所說法大。今明所爲人大。又初能說人大。甚深法藏所說法大。今明受法人大。故云大功徳利根也。

末世眾生下第二明造論利益。又有三別。初明下利眾生。次明上弘大道。第三總結有斯二益。是故造論。就初又二。第一明眾生稟教起迷。第二明論主破迷作論。前有四句。末世者起迷時也。佛法滅分三時。一正法五百年。二像法一千年。三末法一萬年。今言末世者非是第三時也。但正法爲本故以像法爲末。末是微末之義。像是似末故是一義。若分像末亦得分三。眾生者第二明迷教之人。薄福鈍根第三明迷教所由。以不久修福慧故名薄福鈍根。又修有所得福慧亦是薄福鈍根。𨿽尋經文不能通了第四正明起迷。有四種眾生並皆失道。一在家起愛任運而失。二出家外道名自樹失。三小乘人失不知說小爲通於大。而執小拒大。四大乘人失學無所得大成有所得大。但就大乘中又有二失。一棄本尋末。二求本多謬也。又佛法有二。一小二大。此二種各有二種。一但二不但。所言但不但者凡有二種。一緣但不但。二教但不但。緣但不但者。佛教是因緣不但義。而稟佛因緣不但教故成有所得但也。二教但不但者。佛赴但不但緣說但不但二教也。問但不但出何文。答智度論云。二乘空名但空菩薩空名不但空。問大乘但不但云何。答大品云。爲新學人說生滅者如化不生不滅不如化。此則但生滅是化。故名但也。末世不識緣教但不但。故云𨿽尋經文不能通了也。我湣此等下第二作論申經。天魔爲愛火所燒。外道諸見所害。執小拒大謗法毀人造無間業。偏執大乘斷空撥無罪福。亦現在斷善後入無間。菩薩可哀湣也。欲令開悟者爲此鈍根人就大乘中略解十二事開悟。然眾生同菩薩不須造論。若眾生實異菩薩亦不須造論。正言同菩薩於緣成異。故造論也。大品云。眾生際卽是實際。菩薩不建立眾生於實際。以眾生不異實際。實際於眾生成眾生際。故菩薩建立眾生於實際。然眾生際旣非際。寧復有實際。故知未曾虛實也。又欲光闡如來無上大法下。第二明上弘大道。眾生迷教邪義覆於正經。今欲上報佛恩略明大意。今文約而易顯。久傳於遐代。故摩耶經云。龍樹菩薩燃正法炬滅邪見幢。什法師云。龍樹菩薩令如來大法三啟閻浮。龍樹傳云。智慧日已頹。斯人令再耀。世昏寢已久。斯人悟令覺。並是下湣上弘之意也。

是故略解摩訶衍義第三結造論意。問曰下第三釋成上略義。前問次答。問意云。摩訶衍文字章句尙不可數。況欲一一解釋其義。此乃翻成爲廣。何名略耶。智度論云。摩訶波若卽十萬偈。三百二十萬言。與四阿含等。其餘云經大云經諸經無量。如大海中寶。又云。諸天龍阿修羅問經千萬億偈。又於塡國龍樹傳云。華嚴大本有一四天下微塵品三千大千世界微塵偈。一部經文字尙不可數。況都集諸大乘經總名摩訶衍。云何可知。文尙不可知。況復欲釋其義。又此言亦得遮於造論。摩訶衍經文理已圓。何須更釋。如其更釋則佛經文理未圓。又眾生尋讀佛語尙不能徧。更復解釋何由可用。必欲令物學論則隱廢佛經。尋末棄本理所不應。諸意具如中論已說。答曰下明我亦不一一隨佛語而廣解。但就佛語中釋其精玄略解十二事耳。又佛經無量意在明道。我今但略釋道則眾教自通。又眾生迷𨿽萬端以障道爲本。今但破道迷則眾迷自破。又答上問者。正爲佛經無量難可尋究我今略釋令取悟爲易。又諸佛有廣略說法。我今依略而說。又諸佛攝廣爲略。我今釋略則便通廣。

問曰下第四釋成所解。卽是解前標章中摩訶衍義。又是解大乘之意也。前問次答。問意云。已知略解之意。今旣欲解釋。云何名摩訶衍耶。此總問大乘名義。答曰下爲二。一者正答。二者總結。正答爲二。一者略以六義釋大。二指經廣說。六義卽爲六答。今第一待二乘之小故名爲大。然諸佛所行之道實非大小。但對二乘小。是故名大。問大乘之大與涅槃大此有何異。答一往無異。問若爾涅槃云。不因小涅槃名大涅槃。今云何因小乘名大乘耶。答諸論師多雲。不因小涅槃名大涅槃。是絕待大。今文是對小乘明大乘。是相待大。今謂不爾。二文俱絕待大。亦俱是相待大。俱是絕待大者涅槃云。不因者此明非是體不自大待他方大。乃言。體自是大不因待他方名爲大。今大乘亦爾。故俱是絕待也。俱相待者。今待於小乘名之爲大。此非是體不自大待他名大。乃辧諸佛所行之道不可說其大小。但對二乘小彊稱爲大。問若爾涅槃體自是大則非是絕待。今對小之大翻是絕耶。答涅槃體是自大未絕大小之名。翻是相待大。今若云非大非小則大小雙絕。不知何以目之對於小乘彊稱爲大。此方是絕大也。問非大非小可是絕待。旣猶稱對小名大。云何是絕。答亦如所問。據其非大非小言窮慮絕。此是絕待。今非大非小猶稱爲大。此猶是待。問若爾一切大名皆是相待。云何舊云有二種大一相待大二絕待大耶。答舊語有義。若一往直言對小名大。此是相待。若非大非小大小雙絕。不知何以美之。彊稱云大此名絕待。蓋是對前相待故云絕待。若望一切名言未絕悉是待也。問若涅槃體是自大非絕待大者。此言應非究竟。答如前問也。低羅波夷實不食油彊名食油。涅槃亦爾無名相彊名相說。故一切名言皆是相待。若言究慮絕方是究竟。諸佛最大下第二義。從所至處受名。所至之處爲大能至之乘亦名爲大。諸佛大人下第三從能乘人受名。有人言乘體是因。從果受名故稱爲大。今明。蓋是以義判文生此謬耳。前句是因乘。從果受名。今是果乘。當體爲目。如法華云。佛自住大乘。如涅槃云。乘涅槃船。皆是果地之乘也。而文意所以名大者。果法從人受名。於九道中最大。大人所乘法故名大。又能滅除下第四就用明大。乘有二用。一者所除用。謂滅二生死苦及五住因。二能與用。謂涅槃因及大涅槃示果。故名爲大。又觀世音下第五從因中之人立名。故名爲大。然乘是諸佛至道未曾因果。亦非人法。故云是法不可示言辭相寂滅。爲眾生故彊稱。人法及與因果故。因人所乘故名爲因。果人所乘則名爲果。在法名法在人名人。故智度論云。若如法觀。佛般若及涅槃是三卽一相。其實無有異。故知人法更無二也。此中舉四菩薩者。前二他方後二此土。則總攝一切。又以此乘下第六就功用立名。明般若正觀能究源盡理照無不周故。稱盡法邊底。般若一度旣爾。一一諸度皆盡理究源。故名大也。旣得六義釋大。卽六義釋妙。初對二乘之粗名妙。次能至妙處名妙。三妙人所乘名妙。四妙用名妙。五因中妙人所乘名妙。六能窮盡諸法平等大慧。故名爲妙。釋法華有五種妙。亦得是五種大。一小前大。謂初成正覺菩提樹下。未趣鹿園說小故名小前大。二小中大。從趣鹿園說小乘。此中卽明佛乘謂小中大。三小後大。從說三藏竟次說大乘道。是小後大。四攝小大。從說法華會小歸大。五無小大。卽淨土中但有大名無有小稱。如香積佛土云。我土無二乘名。但有大菩薩眾也。此五大但約時約處明之。大判佛經一途而說也。妙亦有此五。復有絕待妙絕待大。如上釋。是爲六也。如般若中下第二指經廣說。上略明六義。余未盡者如經說之。又論主上𨿽自釋。恐物疑之今引經爲證。問一切諸經皆釋大乘。何故偏引般若。答趣引其一。又龍樹云。云經大云經十種大經。此摩訶衍於中最大。是故偏引。又般若正明實相。此論亦明實相義。旣相應是故偏引。問龍樹釋摩訶衍有多。勝。大。何故偏釋大耶。答略舉其一。餘二可知。又舉一卽攝餘二。故但釋於大。問一乘大乘此有何異。答具有一異。言其一者大體無二。故稱爲一。一乘包含故名爲大。故法華云。爲諸聲聞說大乘經名妙法蓮華。故知法華名爲大乘。言其異者大乘之名通於今昔。三乘教中亦有大乘。一乘教中亦有大乘。但三乘教中猶未明。惟有此大無有於小。是故大乘未得稱一。問三乘中大復爲得稱一義以不。答亦有斯義。如雲一乘二乘三乘。以佛乘爲一乘緣覺爲二乘聲聞爲三乘。作此論之亦得稱一。具出法華。問地持論中七義釋大。與今何異。答彼論就無階級中辧於階級。豎論大義。言七種者。一謂方等經菩薩藏。此是教大。所以前明教大者要根本由教然後方得發心修行。二發心大。謂發大道心。三解行大。至道種性解行純熟名解行大。四淨心大。初地菩薩得無生忍其心淸淨名淨心大。五眾具大。謂大福大智通爲佛道資糧名爲眾具大。六時大。謂三大僧祇劫修行。七果大。謂大菩提果。此七義中第七義而上諸佛大人所乘義同。余之五義與前五義大略相似。而初義與引般若經略同。以是因緣故名爲大第二總結。

大分深義所謂空也下。第五結所解旨歸。前𨿽唱解摩訶衍義。然摩訶衍有無量義。未知正釋何義。是故今出所解旨歸。故有此一章來也。就文爲四。一標空體。二明空用。三結解釋。四明解釋之方。所言大分者有人言。如大品大數五千分或增或減。故名大數。此非釋也。有人言。大乘中般若空爲一分。復以中道空理爲一分。以此二分合名大乘。今二分之中以般若空爲深義。故云大分深義所謂空也所以作此釋者。此是成實人義。謂般若空爲乘智。空理是乘境非乘智。故作此釋耳。論直言大分深義所謂空也不以空主於慧。故亦不同之。今所釋者。上以六義釋大乘。然此論但解於大不釋於小。今就大乘中更復簡之。所言大者卽上摩訶衍也。所言分者大乘具含萬徳。而用正觀爲乘主。正觀由實相而生。則實相爲本。正觀及萬行爲末。末卽是有。本卽是空。故大乘具含空有。今但釋空之一分故名大分。問約二諦是何諦耶。答二諦者大乘具含眞俗。故爲二分。今明空卽是第一義也。深義者前𨿽釋一分。或可爲末世鈍根釋淺近之分。是故次明深義於深義中有無量門。未知釋何深義。是故次云所謂空也。智度論釋深奧品云。深奧者空是其義。無生滅是其義。問是何等空耶。答一解云。是空三昧空。得此空觀故令諸法空。又解云。是外所緣法空。故名空三昧。前解是智空。後釋是境空。論主皆破之。離是二邊說於中道。謂諸法因緣生無有一定法故爲空。何以故。因緣生法無自性。無自性故卽畢竟空。畢竟空從本以來空。非佛作亦非餘人作。諸佛爲可度眾生說是畢竟空。是空相是一切法實體。故名爲深。詳論此意非境非智不觀不緣不因不果。百是不能是。百非不能非。非但是是不能是。非是亦不是。非但非非不能非。是非亦不能非。總而言之。橫絕萬法豎超四句。故名甚深也。問卽得以空爲第一義。第一義是甚深者有是世諦。世諦應是淺耶。答義正爾也。故中論四諦品云。世諦者一切諸法本性空。而世間謂有。於世人是實。故名諦。則知以凡夫所見有是淺聖人所知空爲深也。問自佛法西域而度誰前得此意耶。答睿師淨名序云。格義迂而背本。六家偏而不卽。安和上鑿荒途以開轍。標玄旨於性空。又云。以鑪冶之功驗之。惟性空之宗最得其實。其後影。肇。融。睿。皆遊其門。故肇公涅槃論云。聖人無數外無心於內。彼已寂滅。浩然大均乃曰涅槃。涅槃若此圖度絕失。以圖度不至名之爲空。影公中論序云。內外並﹝穴／俱﹞緣觀俱寂。豈容名數於其間哉。問何故云非名數耶。答二諦是數。眞俗境智等爲名。今以不可說二不二故云非數。絕眞俗等一切名故云非名。睿師此論序云。虛實兩﹝穴／俱﹞得失無際。四師語異意猶一也。問此空旣非因果境智。亦得有多名耶。答智度論云。是空有種種名。謂無相無作寂滅離相法性涅槃等。故法華云。皆是一相一味。所謂離相解脫相究竟涅槃常寂滅相終歸於空。卽法華名此空爲一乘涅槃。無量義云。無量義者從一法生。其一法謂無相也。如是無相不相無相。不相無相名爲實相。卽以空爲無量義處三昧。涅槃經以空釋成聖人義。以何義故名爲聖人。常觀諸法性空寂故。問此空若非因果境智。何得智度論雲實相生般若。卽實相爲境般若爲智。般若是果實相是因。答此是非因非果彊說因果。非境非智彊稱境智。故下論云。緣是一邊觀是一邊因是一邊乃至中是一邊偏是一邊。離是一邊名爲中道。卽其證也。若通達是義者。上釋空體今第二辧空用。若能解悟此空則生般若。般若生則導萬行運出生死。故云通達大乘六度皆備。此不二二分境智爲二。故說實相爲所通達。般若爲能通達。然實未曾能所亦非境智。問通達大乘與具足六度何異。答大乘據果六度爲因。以通達於空因果皆備。又故睿師序云。整歸駕於道場必畢趣心於佛地。正用今文意也。又通達大乘爲總具足六度爲別。是故我今但解釋空第三結解釋。有此利益須但釋之。解釋空者。下第四明解釋之方。此十二言教有四種功用。一能顯理以理爲門。二能發觀與觀爲門。三遮塞非道。如涅槃云。斷塞諸道。謂四句百非。四障閉邪觀。謂凡夫二乘有所得生心動念皆不得入也。

問云何言十二門入空耶。答明我今以十二事顯明於空令物悟入。初是因緣門論有三分。初分竟前。今是第二正明十二門入於空義。以爲論體。問中百二論並皆開之。此十二門爲開不開。答一師相承多不開之。凡有二義。一者此十二門因備婉轉始終相成故不須開。二者一一門皆無法不窮無言不盡。故諸門後皆云。有爲空故無爲亦空。有爲無爲尙空。何況我耶。此卽門門皆說諸法空故故不須開。今亦得雲開者凡有二義。一者此論旣秤但解釋空。宜就三空分之。初三門明於空門。次四門明於無相門。後五門明無作門。論文實有此意。二者此論旣明諸法實相。爲令眾生悟無生忍。宜就無生分之。可爲六雙。初十一門破異法生不得。最後一門求卽法生無從。卽法異法生不可得。則一切無生令眾生悟無生忍。此一雙也。就異法中又二。初十門明前因後果及因果一時生義無從。第十一門明前果後因亦不可得三時無生則生義盡矣。此第二雙也。初又二。九門明法無生。第十門明人無生。人法無生謂第三雙也。初又二。初八門求一切法相不可得。次一門撿諸法性義無從。卽內性外相一切空爲第四雙也。初又二。前三門求所相法無從。次四門撿能相不可得。則能相所相俱空第五雙也。前又二。初門總求因緣生不可得。次兩門別求因緣生。不可得謂總別一雙。此皆一途大格其不盡者至門門初當委述之。一一門爲三。初長行發起。二偈本正明門體。三總結。此三卽是標釋結也。長行發起如前釋之。

眾緣所生法第二正明門體。就文爲二。初偈次長行。此偈文約義包非是一意能盡。今略述之。一者就破病爲解釋。上半破外道義。外道執諸法有自性。如僧佉。五塵和合別有瓶體性。無塵爲一。師別有瓶法。與塵爲異。勒娑婆別有瓶法。與塵亦一亦異。若提子別卽瓶法。與塵非一非異。外瓶旣爾內總身亦然。今明瓶爲眾緣所成。卽無自性。若有自性不假眾緣。故上半破一切外道。令一切外道藉因緣知外瓶內身悉皆是空故。從因緣門以入空下半破內道義。內學之人乃不言眾緣和合別有實瓶。而有無性假瓶。是故今明若無有自性云何有是法。故亦無假瓶。令內學人從因緣門悟假瓶空。二者上半破薩婆多義。薩婆多雲。未來有自性法假緣卽生。如木有火性。假緣成於事火。是故破云。名有自性卽不假緣。今旣假緣卽無自性。令薩婆多從因緣門悟法性空。下半破成實。成實師云。𨿽無自性之法而世諦有於三假。是故今明若無自性則無有法。令悟此三假卽是四絕。三上半破犢子部義。犢子部云。四大和合有眼法。五陰和合有人法。今明眼從大生則無自性。人由陰有義亦同之。爲令犢子從因緣門悟無人法。下半破譬諭佛陀。旣無自性則無有法。不應別計有於假人。四者上半破假有體義。明由於微陰眾緣故有人柱。則人柱無有自性。自性卽是自體。旣無自性卽無自體。下半破假無自體義。無體故𨿽無自體而有假用。今明旣無自性卽無有人。令誰用耶。五者什師未至長安有三種義。一者心無義。二卽色義。三本無義。心無者。明心體是無而不無萬法。肇公評之云。此得在於神靜。而失在於物虛。今此一偈破心無義。明心及萬法皆眾緣生則無自性。若無自性則心境俱空。云何心空境不空耶。次卽色義云。明色無自性故言色空。而因緣假色此卽不空。肇師評云。此乃悟色不自色。未領色之非色。今偈破云。因緣生色卽無自性。若無自性卽是無色。云何言有無性色不可空耶。本無義者。未有諸法先有於空。空爲其本有爲其末。此偈破云。因緣生法性本自空。非是先空後方是有。故此一偈定佛法得失。故作十二以正之。六者此偈俱破內外空有二見。因緣所生法此破內外無見。外云。無黑白業無黑白報。故無能生所生。今明黑白果報從黑白業眾緣所生。云何言無耶。方廣云。有分無故諸分亦無。如柱無故微無人無故陰無。今明微陰因緣成於人柱。何得無耶。故上句破於無見。下三句破於有見。著有見者決定謂有人法。是故今明眾緣所生無有自性。若無自性而畢竟空。云何諸法決定有耶。

自上已來𨿽有六條略就破十家義以釋此文。今次爲不學問人但過去久習善根直令端坐觀察內外卽悟入空以釋之。眾緣者四支百體語其因也。所生法者七尺之身言其果也。是卽無自性者。以果從緣緣會而成。成由會者豈有體耶。若無有自性云何有是法者。法卽是果法也。旣無自性無身果。故藉頭足因緣卽悟此身空。故云觀身實相。觀佛亦然。內身旣爾外舍亦然。次直就理教釋者。今以空因緣是門爲能通。以因緣空爲理是所通。此卽從因緣所悟入不所。故前序云。當以十二門入於空義。然能旣不有所亦不無。如是五句皆不可得。此卽從因緣所悟入諸法實相。諸法實相心行斷言語滅亦名波若。故云般若波羅蜜實法不顚倒念想觀已除言語法亦滅。亦名佛性中道。故涅槃云。見緣起爲見法。見法卽見中道。見中道卽見佛亦見佛性。卽其事也。然只因緣所畢竟無蹤迹處所。勿令失因緣所。𨿽畢竟無而蹤迹因緣所宛然。故肇公云。欲言其有有非眞性。欲言其無事緣旣形。如此了悟卽發生二慧。因緣所宛然。而畢竟空卽方便實慧。𨿽畢竟空而因緣所宛然。卽實慧方便卽發生二慧。卽是境智義。取因緣所能通義故名爲門。取其能生義目之爲境。旣發生二慧則具足六度萬行。便名大乘。故大品云。見燃燈佛得無生則萬行具足。旣得無生二慧。故出斷常生滅。名出三界得薩般若。故前云。通達是義則通達大乘無障礙。

又就二空釋此偈。因緣所生法是則無自性。辧性空門破於性病。若無有自性云何有是法。明因緣空破於假病。一切諸病惟有性假。故今備破之。次一師約四重二諦釋之。初重因緣所生法爲俗諦。是師卽無自性爲眞諦。此以因緣空有爲世諦。因緣有空爲眞諦。亦是空因緣爲世諦。因緣空爲眞諦。今從空因緣入因緣空。因世諦悟第一義。他因緣空異空因緣。今只空因緣是因緣空。勿起二見也。次重因緣所生法此明若空若有皆是因緣。如因空故有因有故空。空由有成有由空成。故此空有並名世諦也。是卽無自性明。由空故有。有無自性。是卽非有。由有故空。空無自性。是則非空。非空非有名爲眞諦。令從空有二悟入非空有不二。卽以二爲不二門。第三重二不二皆是因緣。由不二故二。由二故不二。故二不二並是因緣名爲世諦。是則無自性者明。由不二有二。二無自性。是卽非二。由二有不二。無二無自性。故非不二非二不二名爲眞諦。故從二不二門入非二不二理。第四重二不二非二非不二並是因緣悉名世諦。因緣無自性則無二不二亦無非二不二。言斷慮窮乃名眞諦。諸意中以後門爲究竟。可適時而用之。

問云何適時而用。答師作此意爲對二病。一對成實師有是世諦空是眞諦。故明空有皆是世諦非有非空方是第一義。汝之眞俗皆是之俗耳。旣不得眞亦不成俗。今乃具足。爲對十地及攝論師有法界體用以中道爲體。空有爲用。空有爲二諦。非空有爲非安立諦故。今明此皆是我之第三重世諦耳。旣未得眞。何由有俗。又初重二諦爲凡夫。次重爲二乘。後二爲菩薩。又爲漸捨破眾生病故作此四重。又爲釋諸方等至種種異說。或云空爲眞有爲俗。或云空有皆是世諦。非空有第一義。之第二重意。又云不著不二法。以無一二故。卽第三重文。又云諦分別諸法時無有自性。假名說悉欲分別世諦義。菩薩因此初發心。一切諸法言語斷。無有自性如虛空。悉欲分別眞諦義。菩薩因此初發心。第四重文。今欲徧釋諸方等經異文故作此四重二諦。卽四重文理也。

問何故前就破義釋後就二諦釋耶。答要前須破諸病。然後始得申明二諦。以有所得障佛二諦故也。

問偈下句明云何有是法無何等法耶。答觀偈文正是明無果法。所以明無果法者。以一切有爲皆是果故。果法旣空則有爲皆空。又緣皆無性由緣故果。果無自性。由果故緣。緣無自性。皆無自性俱無果因。

眾緣生有二種下第二長行解釋又開五別。一總列內外緣果。二略破內外二法。三廣破外法無生。四廣破內法無生。五總結。初又二。一總列內外緣果。二別釋內外緣果。初又二。前列內外二果。內謂眾生數外謂非眾生數。欲明內外俱空故雙列二種也。眾緣亦有二種下第二列內外二緣。偈文前列眾緣後列所生。此是因果次第。今前果後因者。一就文逐近釋。以接果釋果。二果顯因昧故前果後因。三偈正明果空。欲顯此意故前果後因。外因緣者下第二別釋內外緣果卽成二別。釋外緣果爲二。初總標。如泥下次別釋。此下凡列五事。前三據緣成。後二約因生。此皆大判爲言耳。然泥生瓶亦是因生義者一考而言之。前一後二。是因生次兩是緣成。但瓶中不舉泥。故但是緣成耳。所以歷舉五事者。一爲根性不同受悟非一。如金師浣衣之子。又泥洹法寶入有多門。又欲歷法觀行故舉此五條。此一一中皆前明能生之緣後辧所生之果。卽是釋偈眾緣所生法。當知外緣等法下第三例餘外法。內因緣者第二釋內緣果亦三。初總標。謂諸無明下第二別釋內因果義。各各前因而後果第三總結因果。十二相望皆前因後果。三世論之二因五果三因二果。二分論之七支爲前分因果五支後分因果。如是內外下第二略破內外二果。自上已來總釋偈第一句。

今總釋偈第二句二諦分之。自上已來釋於世諦。今釋第一義諦。論主更不別破。直明若有自性不應假緣。旣假緣生則知無性。又論主直列外人因緣卽是破其自性。此是借眾緣以破性也。又此論正申傍破。直申佛假名因緣而有。所謂性義自壞。如外人若執性義則佛因緣義自壞。

若法自性無下第三廣破外緣生法。就文又三。一標三無二釋三無三例諸法。初標三無者。一自性無二他性無三共性無。所以標三無者。一欲明無自卽無他共。自於自是自於他是他。自他合論則名爲共。當知一自含於三種。以自無故三種卽無。二相待可解。三類例無。汝計自旣無。他共亦爾。問何故明此三無。答舉自無釋偈第二句。他共兩無釋於下半云何有是法。以外人𨿽聞無自。猶謂自他共有則非是無法。是故今明求自他無從卽無有法。何以故下第二釋三種無。文但解二。以共無別體故不釋之。初釋自無。借他破自。以因他故所以無自。若謂下第二次釋他無。就破他中又開二別。一者破果二者破因。初中又二。前就疏他門破。次就親他門破。疏他門破非所因之他。親他門破所因之他。非所因他他而不生。所因之他生而非他。破疏他中有四。一取外意二正破。三廣類余法。四總結非。今是初。文而祥。若謂者前借他破自。外便謂乃無自性因他而有。今取此意故云若謂。則牛以馬性有下第二正破。舉牛馬破內法他。據梨柰破外法他。一一中皆具四難。一者牛望牛爲牛。他望馬亦他。旣俱是他。應當俱生。二俱應不生。三馬不生牛牛生牛者。亦應馬生於牛。牛不生牛。四者馬不生牛牛生牛者。馬是牛。他牛非牛他。餘皆應爾。第二廣類而實不爾。第四總結非。若謂下第二次破親他。就文有三。一取外意二總非三釋非。外云不以他性故有者明他有二種。一相因他二不相因他。梨柰不相因他蒲席相因他。不相因他卽不相生相因之他。是故相生以通論主上四難也。是亦不然。第二總非。以後決前亦有四難。汝親疏俱他則俱生。二俱並不生。三親生疏不生亦應疏生親不生也。四者有生則有他非他。何以故下第三釋非。凡有二難。初明因蒲有席。卽是相因不名爲他。前得他失因。今得因失他。而言蒲席一體者。外謂蒲外別有自性之席而異於蒲。卽是假別有體家及犢子衛世三家之義。故今破云。汝未有蒲時卽無席。因有蒲是故有席。席攬蒲成蒲席一體。何名他耶。此是借一破異。非論主用總別一體因果一體以破外也。又蒲有卽席有蒲無則席無。豈不一耶。若汝不一應蒲有席無席有而蒲無。又如中論。若法所因出是法不異因。又汝旣言用蒲作席。豈不一耶。若不一則不作。若一則作。若謂蒲於席爲他者第二重取外意破之。汝必言蒲於席爲他不受蒲席一體者。若爾蒲於席旣是他。則不應言因蒲有席。前句得因非他。今得他非因。就親他中有此進退二破。又蒲亦無自性下自上已來破果。今第二次破因。亦是舉因以破於果。蒲從緣生則無自性。無自性則無蒲。以何爲席。毗曇明蒲微所成無別有蒲。不著此破。但有八微。今明八微猶如蒲也。故雜心云。乃至一極微塵亦從二因生。當知卽是無無性﹝二因者所作因共有因﹞無故空。成實明別有假蒲體用者正爲今文所破是故席不應以蒲爲體者。上破假別有體。今破假無分別體也。如人以五陰爲體。柱以四微爲體。故今明五蘊四微尙無自體。云何假爲體耶。余瓶蘇下第三類破余法。

內因緣生法下第四次別破內法。就文爲三。初舉內類外。二引論偈破。三長行解釋。一欲以內例外。旣三門求外無從。內亦如是。二明無外可待。是故無內。三以內類外。外旣妄計。內亦如是。四外大死身爲內。內大散壞爲外。外內不二。外無則內無也。所以就內外作觀者。無始不值諸佛菩薩。於內外起愛見。故回流生死。今龍樹還就內外令悟入道門。以論主得無生之悟。還如行而說令末世眾生如說而行。以見實相反生正觀煩惱便息。肇公云。道遠乎哉。體悟內外則是正道。故知未值善師以道爲非道。今值正論悟非道爲道。經云。菩薩未得菩提。菩提爲生死。得菩提生死爲菩提也。七十論者今所未詳。偈則爲三。初標。緣法實無生第二取外意。第三開二關破之。今是初。然十二因緣本自無生。故涅槃云。十二因緣不生不滅乃至不因不果。金光明云。無明體性本自不有。無所有故假名無明。問若十二因緣實無生者。下文不應破於無生云。生法不成故無生法不成。答今言實無生者。實無外人所見生。此是言其無生者明其無有生。非謂有無生。若有無生如下所破。又菩薩所行未曾生無生。深奧品云。佛問善吉。菩薩何處行。答云。菩薩無所行處。故知不行生無生。但對破凡夫二乘生滅故云無生耳。生旣去無生亦盡。如雹摧艸艸死則雹消。若謂爲有生者第二取外人意。凡夫外道二乘不信十二因緣本自無生。故五百部聞畢竟空如刀傷心。故牒外義也。下半第三開二關嘖之。又初句是奪破。今縱關以二門嘖之。又初句以大乘無生破凡夫二乘有生。是對緣假破。今以二門嘖之。是就緣假破。顯在長行。長行釋三門。卽三釋。二門如文。釋第三門又三。一牒偈本卽是定關。二解釋謂作難。三總結。初如文。若一心中有者第二作難。然成實明十二因緣必前後相生。毗曇具有二種。自有一剎那有十二。自有十二時具於十二。今此中總破二義。今前明。若一心中有是一剎那中有義。毗曇不以爲過。如四相一時並起心數一時共生。今明凡有三義。若一時俱有。惟是能生無有所生。如其俱無惟是所生無有能生。若一有一無則能所不並。云何得一時共生。又因果一時有者第二重破。旣名因果相生。必前因後果。云何一時。若一時如牛二角。非因果義。若眾心中有者破第二義。前分是無明也。前無明分共心滅已則斷滅。後行分與心俱。則無因。無因卽不得生。故言後分誰爲因。問云何名共心滅耶。答正是攝論明。煩惱業種子依阿梨耶識。阿梨耶識卽是心也。前煩惱與種子共梨耶滅。後五果誰爲因耶。若望成實開善義。煩惱與業附行陰成就來現在。𨿽來現在復有實法滅義。則行陰心滅。誰爲五果作因耶。滅法無所有何得爲因者。此兼取意破也。恐外人云。前分礙後故不得生。要須前分滅無後方得生。故次第緣名爲與處義卽其事也。故今破云。滅法無所有。無所有則無有因。云何爲因。十二因緣下第三總結。

是故眾緣皆空下第五總結齊法。就文別明三空。卽爲三別。一明有空。二辧人空。三明無爲空。問何故但明此三空。答此三空攝一切有爲無爲空。卽是法空。次是人空。故生法二空攝一切空也。問何故前辧法空。後明人空耶。答法爲人本。故前明本空後辧末空。又此論多破內學。內學多計於法小計於人。是故前明法空。又法空難得人空易得。今欲舉難況易。又觀行次第前人空後法空。今是說門。據深爲言。故前明法空後辧人空。法空中三句。一明緣空。二則果空。是故下總結。

緣果皆空。有爲法尙空下第二次明我空。問有爲無爲此並是法空。我是生空。何故不以法空爲一類而前說法空。次明我空後方明無爲空耶。答此論破小乘內學。內學人多計。人是有爲。是故破有爲法卽便破我。二者欲明一切諸我並因五陰有爲故。破於有爲卽便破我。文有三句。一舉法況我。二明本空故末空。三引經。今是初也。舉法況我者舉本況末以難況易。又以有況無。然法是有求尙無蹤。橫計之我云何有耶。因五陰下第二釋。上舉法況我前明相因而有。次辧二種俱無。相因有中前法次譬。若陰入界空下第二明二種俱無。前明法說無。次明譬說無。又法空故。我空者此明有爲之我。有爲旣空故我亦空。若無爲之我本因有爲。有爲旣空。我無所因。故我亦空。大品佛母品云。神常無常等十四句皆因五陰。涅槃云。是諸外道𨿽復說我。終不離於陰界入也。問犢子計。我非爲無爲。應不被破。答此文正破犢子。俱捨論破我品明犢子義。云犢子別有我體。故不卽陰。而因於陰故不離陰。如別有火體故不卽薪。而因於薪故不離薪。是故今破云。汝本因陰。是故有我。在陰旣無。何所因耶。又我不可說。若因於說說無故不可說卽無。若不因說何由有此不可說耶。又依中論涅槃品。若涅槃是有爲卽是有爲。我若是有亦是有爲。今亦爾。我若是有亦是有爲。如經說下第三引經。前𨿽破我而犢子不信。故引經証之問此引經與前何異。答前明我所空故我空。今引經以我空故我所空。互借破也。非如成實論以實過假以空過實也。今明。我之與法皆出妄情。但借妄止妄。故人法互釋彈。前借法妄破人妄。今借妄人止妄法。又若不破法則我心不淨。如灰炭猶在樹想還生。是故破法爲成淨我。破我亦爲成破法。是故今文互借破之。

如是有爲法空故下第三次破無爲法空。無爲有三種。今但破涅槃者。若依毗曇義涅槃是善。餘二無記。不足破之。依成實義三無爲一體。旣破涅槃餘二卽破。又大小乘人保著涅槃爲最究竟。余法不爾。故偏破之。此中破二種涅槃。一者破滅五陰名涅槃。二破無生名涅槃。初中又二。前就法破涅槃。次就人破涅槃。初中又二。第一總破。第二釋。破初句如文。何以故下第二釋破。此通大小乘義。小乘人滅分段五陰名小涅槃。大乘人滅二生死果五住惑因名大涅槃。今明。五陰本空。何所滅故名小涅槃。二死五住亦本非有。何所滅故名大涅槃。又我亦復空下第二舉我破涅槃。旣無能得之人。何有所得之法。又上破無所得法。今破無能得人。復次下第二破無生涅槃。有此文來凡有二義。一者上破滅五陰名涅槃多是小乘。大乘人明五陰本來無生名爲涅槃故。今破大乘義也。二者大小乘人聞論主上云五陰本來自空。便謂本來無生卽是涅槃。是故今次須破無生。就文爲二。初牒如文。若生法成者第二正破。文顯易知。是故有爲無爲下。門中第三總結三空釋涅槃義。問若如此文大小涅槃皆破。卽無涅槃。云何經云說二涅槃三涅槃四涅槃耶。答依論主云。此中破始得明涅槃耳。如此中明生死涅槃畢竟空。顯道未曾生死亦非涅槃。不知何以字之彊爲立名名爲涅槃。故涅槃經云。涅槃無名。彊爲立名名爲涅槃。如不食油彊名食油。問云何言無名耶。答無名者不可名涅槃不涅槃。彊爲作名名爲涅槃。諸大乘皆爾。故華嚴云。生死及涅槃二俱不可得。生死非雜亂。涅槃非寂靜也。問何故彊爲立名名涅槃耶。答爲對眾生生死故立涅槃名。問對何等生死立涅槃名。答對有五住惑業生滅此生名有餘滅。對有二生死果生滅此二死生名無餘滅。故立二也。金光明三身品立三涅槃。明法身究竟是無餘。對餘二身非究竟是有餘。法身不住生死滅生死之著。應化身不住涅槃滅涅槃之著。滅此二著名無住處涅槃。言四涅槃者三如上。第四本來淸淨卽是佛性本有名爲涅槃。四出攝論。

十二門論疏卷上之本

十二門論疏卷上之末

觀有果無果門第二

若於因緣得悟者則因緣是門。若不悟者因緣於其人卽非門。智度論釋三三昧門義正爾。如治病差者�是藥不差者於其非其藥。又於悟因緣因緣是門。不悟卽非門。當知此因緣未曾門非門。如涅槃迦葉作定相難。四無量應一二三不應有四。佛就無定相答。乃至或說道爲非道。非道爲道。今亦爾。或說門爲非門。非門爲門。不如他定有二諦理有教通之決定。是門迷者自非門耳。今次因緣明有果無果門者。上門有四。一無病不破。二無教不申。三無理不顯。四無利不獲。謂六道回宗三乘徙轍。整歸駕於道場畢趣心於佛地。故不須余門。則一一門皆具四義。但眾生惑病不同根性各異。自有從因緣門入。自有從有果無果門入。故有此門來也。二者就義次第。因緣門總就因緣求果不得。以悟入無生。故名爲門。今二品別就因緣求果無生。以之爲門。自總至別是觀門次第。三者前就因緣求果不可得。今此門更開三關以縱破之。若必言因緣能生果者不出此三。此三旣無。則畢竟無生。有縱奪不同故有此門來也。四者上直申假名正因緣生卽是無生故以之爲門。今破惑者執因緣中決定有果無果生不可得故以之爲門。故前門是申正因緣而邪義自壞。今正破邪迷而因緣自申。二門相對申破傍正不同故相次也。

問有無與因緣例不。答有例不例。言其例者病因緣假因緣病有無假有無此義例也。言不例者破病因緣申假因緣。破病有無不申假有無。所以然者。因緣因果未曾有無。而惑者計因緣中決定有無。此則但破不收。故因緣望有無有於二句。因緣亦破亦收。有無但破不收。故涅槃經云。若言因中定有果無果亦有亦無非有非無名謗佛法僧。又執有無四句爲愛人。系屬於魔。故知決定有無但破不收。今言觀有無門者。觀有無亦有亦無此三病畢竟不可得悟入實相。故名爲門。若見有無亦有亦無卽是三見。便塞實相故非門也。

問若爾破此三病以何爲門。答藉此破之言教能通實相。故名爲門。

問因緣亦以教爲門。今亦以教爲門有何異耶。答因緣門有二義。一者藉因緣之教悟入實相。二者藉教識因緣。因緣能通實相。故因緣是門。今但取破有無之教。則用破爲教門。不用有無爲門也。

問云何以破爲門。答立義者直明能生果不言緣中有果無果。論主開張此三窮於能生果故以破之言教名爲門。然因果宛然而畢竟淨。無縱迹處所眾生如此了悟不須論主破之。良由眾生不能如斯了悟。遂見有見無見亦有亦無。今就實相如此有無畢竟無縱。故名爲破。何時有此有無等諸見可破耶。又今破有見無見亦有亦無諸見旣息。故愛見息。愛見息故恩息。因息故生死果息。生死果息故涅槃亦息。竟無所息故生死去涅槃去。此去無所去豁然了悟。是故此破名之爲門。計因果有無有內道外道不同。然道不曾內外隨人行道自成。內耳外道計有無有其四句。僧佉因中有。世師因中無。勒沙婆亦有亦無。若提子非有非無。薩衛二世有。僧祇二世無。天親俱捨論雙異二家。亦有亦無。現在作因則未來有果。現在不作因卽未來無果。成實師立中道義。明有果理故非無無果事故非有。今具破此內外四句。

問中百二論亦破有無。與今何異。答百論兩品正破二外道有無。中論品品破內道有無。若望此門彼二論並是略破。今有三十餘門破於有無。故名廣破。又彼二論散破有無。今束破之。又彼二論寄余法破有無。如五陰三相等中亦破有無。今此門但就因果破。於有無門又爲三。一長行發起。二偈本破。三長行釋。

就偈爲二。三句總非。第四句呵嘖。又第四句亦名攝法。以三句求生無蹤。離此三外誰有生耶。又龍樹明照無生。敢九十六術言有生耶。五百論師言有生耶。

問此偈與前品兩偈何異。答前品初偈總明內外無生。次偈別明內法無生。但前偈直明果從緣生故無自性無自性故是卽無果。今偈重就因緣中嘖果。故云因緣中若前有果。若前無果亦有亦有亦無並不生果。是卽兩門始終並是破果。但上門舉緣破果。今回嘖果所以爲果。所以兩門並破果者。至第三門方乃破緣故也。又二門並破果。果通有爲。有爲旣無無爲亦無。故有爲無爲一切空。又二門求果無蹤。則知無緣。故借緣有破果有。借果無破緣有。

問何故破亦有亦無不破非有非無。答第四猶是第三。故不破第四。

問若爾第三猶是前二。亦應不破第三。答旣顯第三猶是前二。卽顯第四猶是第三。故須破第三也。

就長行爲二。第一前釋偈三句。第二次釋第四句。以齊萬法。就釋三句又二。初總唱三句不生。第二別釋三句不生。初如文。所以三句並不生者。若令三種生成卽無第一義諦。若無第一義諦亦無世諦。何以故下第二別釋三句不生。卽爲三別。就釋因中前有果不生。就破救論之問答凡有八番。第一牒有。第二破有。第三救。第四重破。第五重救。第六重破。第七重救。第八重破。卽成四立四破。故有八番。若就能破門論之凡有五門。初章就生不生門﹝有七破﹞第二據變不變門﹝有四破﹞第三就果粗細門﹝有四破﹞第四就嘖果不成門﹝有五破﹞第五嘖異果門﹝有四破﹞都有二十四門若因中先有果生者第一立也。是卽無窮第二破也。

就生不生門凡有七破。一俱生破。二俱不生破。三以同嘖異破。四將異並同破。五無異破。六無用破。七嘖用破。今略釋之。然後附文可見。俱生破者未生是有。旣其得生生已亦有。亦應更生。令已未俱生名俱生破。俱不生破者若已生是有。旣其不生未生是有亦應不生。名俱不生破。以同徵異破者旣同是有。云何有。一生一不生異故名以同徵異破。將異並同破者未生旣有。生已應無。將已未之異並有同義名將異並同破。無異破者有義旣同。則已未旣無異。無用破者縱果已有何用更生。嘖用破者異旣已有。應有可見之用。此七門因循次第而來。就俱生破又四。一標無窮。二顯無窮。三釋無窮。四結無窮。是卽無窮第一標無窮也。如果前未生下第二顯無窮。無窮有五種。如中論所說。今正就已生物明更生故名無窮。故名顯無窮也。問爲此是一物無窮生爲生無窮物。答是一物無窮生也。何以故下第三釋無窮。言因中常有故者已生之果不異彼未生。故是因中之常有也。從是有邊復應更生者有人言。有無二邊。汝今著有故言從是有邊。今謂不爾。已生之果謂之有邊。將欲作難。先牒外人有義邊也。問此就何義難也。答此就未生微其已生。未生亦有生已亦有。未生是有旣其得生。生已亦有亦應得生。故言從是有邊復應更生。又未生是有。旣在因內已生是有。亦在因內。所以作此難者恐外人云果在因中。是故得生。果在因外不復更生。是故今明。因外之有不異因內之有。故是因中常有。內有旣生。則外有亦生。又只因內之有生言。此則是生已更生。汝因內已是有竟復不應生。遂言生者當知卽是生已更生。若因內之有生已更生。則因外之有亦生已更生。如是一物無窮過生。是則無窮。下第四總結。

若謂下第二俱不生破。前是縱生門。令未生已生一切皆生。又生已更生有無窮生。今是奪生破。則未生已生一切不生。就文爲三。一取外意。二正破。三牒宗呵嘖。取外意者救無窮之過也。外云。因中果名未生。因外果名已生。未生可得有生。已生云何更生。故無無窮過也。是中無有生理第二正破。此將生已徵之未生。未生是有。生已亦有。生已是有旣其不生。未生是有亦應不生。已未二門畢竟無生。故云無有生理。是故前有下第三牒而呵之。

復次下第三以同嘖異破。又開二別。初牒外義。先第一將未徵已。未生是有旣其得生。生已亦有亦應得生。則二俱應生。第二將已徵未。生已是有未生亦有。生已是有旣其不生。未生是有亦應不生。故此二門理應俱生。俱應不生。今外人云。𨿽俱是有而未生者生生已不生。不應作俱生俱不生難也。是二俱有下第二破也。外人義自相違。以有是同而生未生異故。論主投其有同以徵。不應生不生異。所以然者。汝有義旣同。則應同生。不爾同應不生。若有是同而一生一不生無有是處。

復次下第四捉異並同破。提外人生未生異以徵果體不應始終有同。汝已未相違。亦應有無相違。未生旣有。生已則無也。又汝反世情言未生是有者。亦反世情已生便應是無。又此亦得是並。若必言生未生異亦應有無異也。已未相違故。是二作相亦亦應相違者。正作有無相違難也。二所作果體之相亦應相違。則未生之果旣其是有。已生之果卽應是無。問何故名作相。答果是起作相。故名作相。

復次下第五無異破。前正難次釋難。正難中前牒。世間未生是無生已是有。故言有與無相違。無與有相違也。若生已亦有下正難外也。汝若避前第四生已無難便當果體始終都有。是故今明。若生未生二俱有生者。生已未生有何異耶。又此亦得並。若生未生同是有者。亦應生未生同皆是已也。生未生俱已。若以未生爲未生已爲已。亦應已生爲未未生爲已。又若有未有已則有有有無。具四難也。釋難亦中二。初何以故正釋之。次傳破其無異。

復次下第六無用破。自上已來難並縱橫。今並停之直迥嘖其有義。汝旣已有何用更生。直作斯嘖辭理則窮無言可對。又夫論義之方有難有並有嘖。上已明並難。今次嘖也。此嘖僧佉及二世有義。若言有果理者亦作斯嘖。旣已有理。理已出空已入有竟。何須更出空更入有耶。若更出空入有卽墮更生。如是無窮。還墮前五破。故此一破與前進退相成也。

復次下第七嘖用破。更復縱之。若不攺有宗必言有者。汝因中有瓶。則具色香味觸。若爾則應可見。若不可見則應非有。又泥中有瓶則應爲六根作境能發六識用。亦應云若爾可聞等也。又若不能作境而言有者。石女兒等亦不能作境亦應有也。又不作境者而有。亦應作境者不有。

問曰下第三外人救義。上破僧佉及二世有部並有果理家義。今眾家共興此一救也。此一問據別而言正通第七嘖用破。因中𨿽有果以未變故不可見。不應聞有便謂可見。亦不應言不可見。故謂不有。未變者但有果性及理力等。未有事果相貌名爲未變。亦得備通七難。第一俱生難云。未生是有生已亦有。未生旣生。生已亦生。是則無窮者此事不然。我因中乃前有果而未變故。須變而生。已生之果已變故不須更生。何得言未生旣生生已亦生耶。通第二俱不生難者。前難云。已生是有旣其不生。未生是有亦應不生者此事不然。我已生之有此是已變故不須更生。未生之果此卽未變。是故得生。不應作俱不生難也。通第三以同嘖異難者。上難云。未生是有。已生亦有。旣同是有。而有一生一未生無有是處者不然。我未生未變故須變而生。已生已變故不須更生。𨿽同是有而得一生一不生也。通第四將異並同難者。上難云。旣有生未生異則有無亦異。未生旣是有。已生則應無者不然。我未生是未變之有。生已是已變之有。云何作一有一無難耶。通第五無異難者。上難云。生已亦有未生亦有。旣同是有。生未生便應無異者不然。我未生是未變之有。已生是已變之有。旣有變未變異。則生未生亦異。何得言無異。通第六無用難者。上難云。因中旣已有竟。何用更生者不然。未生未變。是故須變此卽有用。云何作無用難耶。通第七如前。答曰下第四破救。有此一救。內頻興四破。一徵相破。二嘖變在因中破。亦云。安變在因中破。三窮變在因外破。亦云抽變因破。四不定破。初難有三。第一牒。第二從以何相下正嘖相。此嘖其未變之前相貌也。言泥中瓶果旣未變故自體不可見者。必應假相知有。夫相有二。一者自相二者他相。自相是非眾生相。他相是眾生相。泥中俱無此二相。何以知有瓶耶。又俱無。二相俱則不可用二相證瓶。又俱無。二相俱應生二相。又泥出牛馬不應生瓶。若有生不生則有有有無。亦四難也。是故汝說下第三牒呵。復次下第二捉變在因內破。上嘖相今嘖體。亦三。一破二釋三結嘖。若變法卽是果者牒外義也。問外前云。因中有果而未變。則變與果異。今云何言變法卽是果耶。答論主欲開二關引敵定變同果。知其懸言卽也。所以然者。論主知其必不受變卽是果。便墮無果之難。故今且云。卽是也又欲徧破一切故具開二關應定云。汝變爲是果爲非果。若是果者因中有果。卽應有變。若有變卽可見。若變非果則因中無變。則應無果。今且開一關故偏云卽也。何以故下第二釋破。釋破有二。初明旣前有果卽是前有變。二明旣前有變則應可見。上何得言未變故不可見。略據可見耳。還復宗具七難。因中之果可見。已生之果亦可見。俱可見則俱生。是卽無窮。成第二難已生可見應旣不生未生可見亦不生。成第三難同可見。一生一不生無有是處。成第四難者。未生旣可見生已應不可見。成第五難者同是可見。生與未生有何異。成第六難未生已可見。何用更生。是故下第三結呵。若謂未變下第三捉變在因外破。亦三謂難釋結。難中二。初取外意。明本立因中有果而未變則變與果異。云何作卽難耶。是故云未變不名爲果也。言不名爲果者。若此變非是果。則果畢竟不可得者第二破也。因內無變後時又無。卽畢竟無果。乃免可見之嘖覆墮無果之過也。何以故下第二釋破。汝明因中無果則果不生。今因中先無變云何生變。故瓶等果下第三結破也。若謂變已是果者第四不定破。所以有此一破來者。重破其因外之果卽是變。因內果未變。此義是眾家統本宗故重破之。破亦三。前取外意。次作因中無果難。三結成不定難。今是初縱彼變在因外。又縱變法是果。具二縱也。則因中前無下第二破也。汝旣言變是果而在因外。則知因內無變果。故云因中前無。是卽不定下第三結成不定過。問云何不定。答若言因中有果性是因有果。因內無變爲無果。此之不定不名爲過。以數論及外道立義正爾。今就文明者汝本宗立因中有果。今復謂。變已是果。則知未變時因中無果。二言相違故言不定。

問曰下第五重救。立因中前有變以通上四難。問外先云。因中果未變。今云何回宗立有變耶。答不違宗也。前云未變者但有果性未變成事。故不可見。今言。有變者已有變性。若無變性則墮無果。故不相違。問何以知立變性耶。答外云有變。但八因緣不可知。故知有性耳。今先作外人二義。一立宗二防難。立宗者因中有變卽是因中有果。若因中無變便墮因中無果過也。次防難者引八緣也。難云。因中旣有變應當可見。若不可見則不應有。外通云。有二種不可知。一有不可知。二無不可知。有不可知如八緣。無不可知如﹝少／兔﹞角。汝不可聞有便謂可知。不可聞不可知便謂無也。次別通四難者。第一嘖相難云。若因中有果應有相。若無相便非有。答云。因中𨿽有以同八緣不可知。不應嘖求相也。第二難云。因中旣有變應可見。若不可見便應非有。答云。𨿽有但同八緣故不可見也。答第三難者。我變在因內。云何乃作變在因外難耶。通第四難者。因中先已有變。此卽定有。豈墮第四不定難耶。就文有三。一總標二義。二別釋二義。第三結成二義。以非論主。初文二義者。一明先有變以立義宗。二明不可得以防論主可見之嘖。合此二言通前四難。如向釋。凡物下第二文也。如是諸法下第三文也。

答曰下第六重破。就文爲二。第一奪破。明因內變果不同八緣。則著上未變之前可見之過。第二縱同第八。則始終常細。則墮生後不可得之失。初又二。前總明不同八緣。以不同八緣故還滯前四難。正墮可見之失也。次何以故下第二別釋不同八緣。文相可知。若瓶細故不可得者。第二縱同第八。則始終常細。亦二。初正難。次何以故下釋難。釋難云。未生常細不可見者生已亦細亦不可見也。生已未生俱定有者。此舉有定釋成細定。汝有義旣定不可攺有令無。細義亦定。不可轉細令粗。不可見義亦定。不應可見。

問曰下第七此重救。救上二難。未生時細。則同於八緣無不同之過。初細後轉成粗故由細成粗。豈可令始終常細。故免第二失。先細後粗數論等同有此義。問此立未生時細。與上第救未變故不可見。有何異耶。答前明未變都未有瓶之相貌。今言。細者已有相貌。但相貌微細故與上不同。

答曰下第八破。此一答中有十一難。一關正破粗細。初有二難。總破因中有果。初二難者第一作因中無果難。第二相違難。今是初。上明始細終亦細。今嘖本無粗果末亦應無。末遂生粗卽是本無今有。豈非因中無果耶。故進退成破。又反並。若無粗遂生粗者有細應不生細。又因中前無粗下第二作相違難。此中前雙牒有無。因中前無粗者牒其無粗。顯墮因中無果過也。又欲發成有粗之難也。若因中前有粗第二縱牒因中有粗。則免因中無果之過。不應言細故不可得者乃免無果之失。復墮遺言之過。今果是粗者此復作非果難之果是粗。汝言細故不可得是粗卽非果也。今果畢竟不應可得者。因內無粗因外之粗復非是果。竟何處有果耶。是故不以細故不可得者。牒外義總結呵之。

復次若因中先有果生者。若就粗細門分之。上來四難就粗細門破竟。今第四嘖因果不成。若就破救十一難論之。今是第三明因用廢。問何故作此二義目之。答上來並是問答接次。今此一章直就因中有果別生諸破。不同上來三章。是故具作二義目之。初難有二。前牒外義。是卽因因相壞者第二破也。初正破。次釋破。初正破云。若立因中有果者則因果俱壞。而重稱因因者蓋是發語之辭。又一因是外人所立之因。今牒彼立因故言因也。次汝所立因此因不成。故復言因也。果亦爾。問此破與上來破何異耶。答上但明因中不得有果未明因果俱壞。故與上異也。何以故下第二釋。偏釋因相壞。縷器非疊果因故者。此之二事正舉譬破之。若因壞果亦壞者。此乘無因之勢以明無果。何以故下傳釋因無故果亦無。

復次下第四明果相壞。又開三別。一正難。二釋難。三總結。言若不作不名果者。因中前有果則果非因所作。因不能作果故云不作不名果。何以故下第二釋難。明疊寄縷中住疊非縷果縷非疊因。若以奇住便是果者。果寄器住應是器果。此卽一切皆果。不爾一切非果。若言疊是縷果果非器果者。亦應果是器果而疊非縷果也。如是卽無因無果下第三總結。問此中但應嘖有云何亦嘖無耶。答上來破有略折稍欲入無。故逆呵元也。

復次下第五嘖標相。與前第四破中嘖相異者。前嘖體相今嘖標相。是故異也。今云因中有果而不可得者。序論主上來覓果體及果體相不可得也。應有相現者正嘖果標相也。如聞香知有華者列此五物皆有標相也。如是因中若先有果應有相現者正嘖果標相。令同上五物也。今果體亦不可得者序上來破體也。相亦不可得者序今求相不可得也。如是當知下總結因中無果也。問聞聲見鳥。聲是鳥標相。今見輪繩卽知有瓶。輪繩是瓶標相。何言瓶無標相。答二義不可。一者繩輪猶是瓶因。上已就因內求果無蹤。今不應更舉。二者聲爲鳥相。尋聲見鳥。繩爲瓶相尋繩不見瓶相。非例也。

復次下第六徧檢果。徧檢果者就若自若他若因若果一切處求果無蹤名徧檢果。凡有五句。初是因中無果。若因不作下明他因無果。若縷不作下明無因不得有果。若果無因亦無者乘無果勢破因也。是故下結非因中有果。

復次下第七有常過。從上徧檢果生。上明因不作非因不作復不得自然而作。而言有此果。是故此果名之爲常。文亦五句。初明果常。若果是常下第二句明一切皆常。若一切皆常下第三句明常無常俱無。是故常無常下第四呵嘖其俱無。是故不得言因中前有果下第五結非本宗。

復次下若就五種破門自上已來四門已竟。今是第五嘖異果。所以別開此門者。以上來皆是義勢相接。今更別開章破之。所以復是一門破也。此門亦有四破。一重過。二作爲果。三正二因。四二作壞。合前七爲十一也。今是初。若因中先有果生牒外義也。所以牒者凡有二義。一者義勢不接前。更別開破門故重牒也。二重牒因中前有果爲顯成有重果過。良由因中前有故成重果。所以重牒。卽果更與果異果作因者。正作重果破也。明縷中已有疊。疊是旣縷家果。旣已有疊卽應可著。著復是疊家之果故是重果。而言異果者著果異疊果。故名異果。而言果更與異果作因者。此縷旣有於疊。卽爲疊作因。此縷中之疊則堪著之。是故此疊復與著作因。故云果更與異果作因。問此與初章無窮過有何異耶。答上明已生果之更復應生。此是前後無窮。今就一時中而頓嘖之。今縷中有疊疊則堪著。疊復爲著作因。如母腸中有子此復應有子。如是七世皆在母腸中一時頓有。故與上爲異。破本有佛性義。汝言眾生中本有佛性。爲異眾生爲不異。若不異猶是眾生。眾生旣無常佛性亦爾。佛性旣常眾生亦爾。若眾生無常佛性常。亦應佛性無常眾生常。若有常無常則不應一也。若眾生與佛性異則已有佛。此佛已應放光動地。已應化眾生。所化眾生復本有佛性。亦應放光動地。如是無窮。若謂如地前有香者第二作爲果。作爲果者若縷中之疊未堪著。縷緣合始堪著者。此疊非縷中先有。緣合始有。爲緣所作非是本有。違本宗義。故名作爲果。又進退皆屈。若本有卽爲異果作因。若未有待緣作方有卽墮因中本無果。

就文爲三。一取外意。二正破。三結。非前有取意中前譬後法。所以取意者上以重果過外。外不受此難。明縷中𨿽有疊疊未堪著。故不得與著作因。如地𨿽前有香不以水灑此香未有發鼻識之用。縷中𨿽有疊緣若未會不能與著爲因。故無重果之過。是事不然下第二論主破。前總非。次何以故下釋非也。今云不然者不然其法。非是不然其譬。所以不然其法者。若假緣合方有則果成始有。非因中本有。故云不然也。何以故下第二釋不然也。前正釋次傳釋。正釋云。如汝所說可了時名果此是緣合時始名果也。瓶等物非果者明若緣合時始名果則瓶等本有應非果也。此是本始相對緣合方始名果。瓶本有應非果也。何以故下第二傳釋。可了是作瓶等前有非作者。可了是緣合始有。爲緣所作。瓶等本有非緣所作。是卽以作爲果者。依汝義緣合始有爲緣所作。此卽果也。則應云瓶等本有非緣所作應非是果。此卽乖汝本有之宗故。次結云因中有果是事不然。問何故作可了之言耶。答可了者猶是可生。但爲外人言地中有香因水故發則生因墮於了因。故作可了之言。又欲發下正二因破故作可了之言也。

復次了因下第三正二因。所以有此破來者。重爲釋成上香譬故來也。恐外人云如香本有果亦本有。非始造作方有。是故今明。若爾水是香之了因。非是生因。泥應瓶了因非是生因。此文與上進退成難。上得生因則失本有。今得本有則失生因。故有此文來也。言正二因者爲外人周正生了二因。則彼義自壞。了因二義。一但能顯物不能生物。二能兼了餘物。生因異此二義。一能生物。二但能生瓶。是故不同。何得言果本有耶。果若本有則生因成於了因。了因旣有多用。生因亦作多用也。

復次若因中先有果下第四明二作壞。因中旣其有果。則皆成已作。無復二作。若謂因中先無果下第二次破因中無果。所以破無者。前破執有家今破執無家。如僧佉衛世及二世有無。又猶是一人攺於有宗而執無義。又論主上借無破有。謂論主破有用無。是故執無。又破無爲成。破有以無見不息有執還生。是故破無令有心都淨。

文爲三別。一破二救三破救。今是初。應有第二頭生者四大中無一頭亦無二頭。旣生一頭亦應生二也。又無二不生二。無一亦應不生一。又無二而不生二。無一而生一者。亦應生二而不生一。又有生不生則有有不有。

問曰下第二救。救意云。四大是一頭因緣。故能生一頭。四大非二頭因緣。故不生二頭。以因緣不因緣故有生無生。無四難也。

答曰下第三破救凡有七破。一多因過。二多果咎。三俱無嘖。四生相壞。五同疑因。六三作廢。七懸構嘖。今第一多因過也。問此破與第一何異。答上捉一因以對二果。今捉一果以對二因。所以異也。如石中無瓶泥中亦無瓶。旣從泥亦應從石。泥是瓶因石亦是因。故名多因。然猶得重破上義。泥中無瓶是瓶緣者。亦無二頭應是二頭緣。無二頭非二頭緣者。無瓶亦非瓶緣。此則俱緣俱非緣俱生不生。又顚倒過。泥是瓶緣非二頭緣者亦應是二頭緣非是瓶緣。又若有緣非緣則有有不有。

復次下第二多果過。泥中無一果而生一果。無一切果應生一切果。故名多果過也。

若因中先無果下。第三俱無嘖。沙之與麻二俱無油。則俱不生。俱無則俱生。不爾沙生麻不生。顚倒過也。若麻生沙不生。則麻有而沙無也。

若謂曾見下。第四生相壞。先取外意。外人云。我曾見人取麻不取沙。是故麻生油沙不生。是故取麻不取沙。以曾見之言答四難。以上破不可用言通故。但取眼曾見救。是事不然下總非。何以故下釋非。問此與前第三俱無破何異。答上句以沙無類麻無。今縱有而生相不成。是故異也。生相不成如初門。油不自不他不共也。又汝引曾見救。我亦引曾破。汝生相不可得。又汝引曾見救。何不引曾聞救耶。汝已曾聞。初門求生相不成。今何故救耶。是故下結呵外人。

復次下第五同疑因。同疑因者因名生疑之所以。若了一事則萬途可明。何故近捨於今麻遠引曾見。今義旣惑。曾見亦謬。俱惑所以名同疑因。又我今非但破其現麻。一切三世所有麻悉皆破之。縱汝遠引曾見不出所破。汝已於此現麻生疑。𨿽引曾見亦懷疑耳。今麻昔麻同不能生。於同生疑。故名同疑。此卽指三世麻爲因。同疑此因名同疑因。又依文釋者。因中有果無果亦有亦無。此之三種名之爲因。汝今不解因中無果。與上不解因中有果及半有半無無異。同不了此三種。故名同疑因。文具有此三種意。問云何得破曾見耶。答外人舌不能通故引曾見爲證。但曾見之義符內外大小人情。此事難破故以三門嘖之者。但嘖其見麻生油故也。則汝爲曾見麻中有油。爲見其無。爲見半有半無生油耶。以此三門嘖眼見卽眼見便壞。所以然者無有人眼見。麻內有油故生。乳內有酪。童兒已有兒。食已有糞也。故知麻中無油眼無所見。半有同有。半無同無。故以三門嘖之。

復次下第六三作廢。就文爲四。一牒外義。諸因相不成下第二標因不成。何以故下釋因不成。所以因不成者夫物得生事在於因。因若前無卽造功無用。故云無作無成。作據其始成約其終。旣無成作之功。則無因也。如是作者不得有所作下。第四結無三作。作者名人。使作者名他人。作是現前作是果。因中若無果旣無此三事。

若謂因中前有果下第七懸構嘖。所以名懸構嘖者。論主懸構取外人意以難於內與外同過。故名懸構嘖。就文爲二。一者假作外難內。二明內通外難。外難內中凡有二難。一者難論主因中有果。二者難內同無三作。若謂因中先有果者。此第一反質。論主執有果也。所以謂內執有果者。以見內借有破無故謂內破無執有。是故云。若謂因中先有果。上破有中亦應有此難。但以後例前。舉一可知。又二世有無及僧佉衛世計因果不出有無。若破有必立無。若破無必立有。前見論主破有謂論主執無。今見論主破無必應立有。是故作此難。又一切破有二門。一內破外。二外破外。上來明內破外意今明外破外。所以內外並破外者。欲明因中有果畢竟不可得。畢竟是障道及壞因果義故也。破因中有果旣有內外二破。破因中無果亦有二破也。卽不應有作作者作法別異第二齊過難。我執因中無果旣無有三作。汝執因中有果亦無三作也。

是故汝說下第二論主通其二難。就文爲二。一總非。二別答。總非中有三。初句牒外無三作難也。因中無果下第二敍外難意。汝作此二難以難於我欲成汝因中無果者。故是牒外意也。

是亦不然下。第三論主非其破有立無也。

何以故下第二別答二難。前遂近答第二齊難。論主明。若我執有難無可受汝難。我不執有難無。云何受汝難耶。又我有無俱破。汝今破我有者乃助我破。非破我也。又有無並出汝謂情。今還難汝有汝自通之。非開我也。又汝不立有我亦不立有。汝今破有。此是虛說。竟不開二家。是故因中無果者呵外人立無也。所以呵立無者。外前質有爲欲成無在難旣非。則無義便壞。故呵無也。復次下答其初難。意同前難。但前據無三作。今明因中非前有果。亦不受因中先無果者。外見論主破有便謂執無故。復明不受於無也。

若謂因中先有果下。第三段次破亦有亦無。凡有二難。一相違破。二指前破。相違破者就因中一果體不得亦是有亦是無。以有無相害故不言因中有性。爲有無事爲無。此不名通。只問其性之有無爲相違耳。復次下第二縱是亦有亦無。同上二門所破。是故下前明因中有果無果等三句竟。此下第二釋偈第四句誰當有生者。並齊萬法卽爲二別。初結果空。有爲空故下第二結歸三空也。

十二門論疏卷上之末

十二門論疏卷中之本

釋吉藏撰

觀緣門第三

所以有此門來者凡有八義。一者因緣一門略破生義。第二門廣破生義。今此一門凡有二義。一者結上略廣無生。二者舉非緣決破生義。具此四義破生乃周。是故要須三門。問初上二門云何略廣。答初門長行與偈俱略。偈略者但明無自性門以破於生。長行略者以文略故。次門偈與長行二種俱廣。偈備開三門。長行卽有三十四門。故名爲廣。略廣求旣無蹤故。此門初雙結二義。上求已無若必謂有生者故舉非緣決之。所以須備四義。故有三門。二者因緣門總就因緣中求果無蹤。次門別就因中撿果不得。今門別就緣中求果無生。則要須備三門方具總別觀也。三者經有二說。一者但作因名不作緣名。如六因十因。二者但作緣名不作因名。如四緣十緣。三者因緣兩說。如十二因緣。眾生隨名著名隨相著相。故初品具破因緣。次品破其因義。今門次破其緣。要窮此三病義乃圓。是故有三門也。四者因緣義總。預是佛法無非因緣。從第二門至於生門。此是因緣中別義。以因緣義總故貫在論初。但因緣中別出因果義故有第二第三兩門。所以別相明因果義者。因果是眾義綱維立信根本。故諸佛菩薩敷經說論。但爲顯於因果。是故就總義中別明因果。所以有後二門。五者上有果無果門通破內外。今破四緣。正爲破內。六者上二門撿無所生果。今撿無能生緣。七者爲釋疑故來。初門略求生不得。次門廣撿生無蹤。或者云。若二門求生無蹤。何故佛說四緣生法。若四緣生諸法云何言畢竟無生。是故今明。佛所以說四緣生者。爲明無生故說四緣生。如爲令深識第一義故說世諦耳。汝聞四緣生不知無生。豈識生耶。旣不識佛意豈識佛語。又四緣生只是無生。汝計四緣生則無生四緣於汝成生。非是四緣義也。今言破四緣者。無汝所計四緣。何時無佛因緣無生四緣。又此是外道迷權實義。論主爲其開方便門示眞實相。佛說四緣爲表不四。不四爲實四是方便。汝但知權四爲實不知不四。旣不知不四亦不識四。故權實俱迷則無二智。今示不四四爲方便。四不四爲實令外人生二智。卽有自然無師智故得入佛知見得成佛。問論中何處有此意。答中論云。如諸佛所說眞實微妙法。於此無緣法。云何有緣緣。下釋云。佛隨凡夫分別故說。實法可信隨宜之言不可爲實也。又論主今欲攝用歸體卽明從體起用。攝用歸體者明四緣畢竟空。卽辧四不四義。旣知四不四卽明不四四。故是從體起用。三世佛惟有體用。故收入出生。故論主申此二條則一切義盡。問何故就四緣明收入出生耶。答四緣攝一切義盡故就此明之。問論文何處有此收入出生意耶。答觀性門中明有二諦。因世諦故有第一義。卽收入義。因第一義故有世諦。卽出生義也。外人聞四緣但住四不得收入。如窮子住立門外不肯入門。旣不知收入豈悟出生。如長者往就窮子辧出生義也。又此論正申一乘。如睿師序令六道回宗三乘攺迹。今明四緣生六道三乘。若有六道果三乘果必從四緣生。四緣是能生。今求四緣生不得則無復六道三乘因。終歸於空常寂滅相。卽整歸駕於道場畢趣心於佛地。八者上二門末結言一切法空。然四緣攝一切法。外人疑云。若一切法空佛何故說一切法爲四緣生耶。論破若是。經說應非。經說若是。論破應非。今請。論主會通經論是非。故今明。佛說空者明一切法畢竟空不言一切法自是有。畢竟空自是空。汝起空有二見。故謂經論相違。今論還申佛說一切法卽是畢竟空意。故經論相成不相違也。問破四緣與破有果無果何異。答有同有異。所言同者。上破外人橫計有無。今破橫計四緣。此二但破而不取。是故言同。所言異者有無但出謂情。故破而不取。四緣旣是佛教。則有收取之義。故與前異也。問此門爲從能破立名。爲以所破立名。答以所破立名。外人立有四緣。今以略廣二門求緣無蹤。從所破立名。故云觀緣門也。

就文亦三。初長行發起。第二偈正明門體。第三長行末總結齊法。

略廣眾緣法者第二明門體。凡三偈。開爲二章。前二偈正就四緣中求果無生。第二偈舉非緣決破也。又初二偈破四緣中求果無蹤。後偈就非緣中撿果不得。故一切法無生。初又二。第一偈正標章門。次長行與偈釋章門。初偈又二。上半正破。下半呵責。釋略廣備如中論。有人言。總爲因緣名之爲略。離爲四緣名之爲廣。故中論題觀因緣品而後破於四緣。卽是斯意。二者初門名之爲略。次門目之爲廣。今雙牒上略廣題示外人。上略廣二門就眾緣中求果無蹤。汝云何言果從四緣生。卽是用前二門破今因緣生義。三者第二門名之爲廣。此品撿之爲略。故名略廣。四者開中云。前門會因。推之曰略。此品列緣。推之曰廣。此意明從所破立名。前品直作因名而就因中推之。故名爲略。今品離爲四緣。推果無從。故名爲廣。五者直就此品自有廣略。因緣合推爲略。因緣別撿爲廣。下半呵責。可解。

瓶等下第二長行與偈解釋。就解釋爲二。第一略釋。第二廣釋。略中初釋上半。若於二門中下次釋下半。問曰下第二廣釋。亦二。第一釋上半。次釋下半。釋上半爲二。第一前釋初句中眾緣法三字。次釋略廣及第二句。所以不依偈次第釋者。欲明破立次第故前明於立。卽是所觀。次辧於破。卽是能觀。初又二。前問次答。外人所以作此問者。旣聞上略廣眾緣無生。未知破何物緣意。謂破外道緣不破佛法四緣。以內外未分是故致問。而意謂有內法四緣生果不被破。故致斯問。又作論之體假問發起於答。亦不須作余意。答曰四緣生諸法者第二答也。答意云。我上言略廣眾緣求生不得者。此是汝所計四緣耳。外道所計不足破也。就答爲二。初偈本次長行。初偈爲三。初句明四緣用。次句辧四緣體。下半列四緣名。問此偈與中論何故顚倒耶。答二論互舉一義。中論從名辧用後辧其體。此自末至本也。今前明其用。次辧其體。後列其名。從本至末也。長行但釋下半則兼釋上半。前牒下半四緣名。因緣者下釋四緣名。則釋上半四緣義。中論已出。余未盡者今略明之。四緣六因能生所生體無廣狹。而有六因者作物不同故也。四緣得名有三。增上從果受名。以果是增上爲增上作緣名增上緣。因緣當體立名。以攝五因爲緣故名因緣。餘二因果通稱。心心法是詮次之法。故名次第。爲次第作緣名次第緣。則從果立名。又云。用次第法爲緣。從因立名。論文用前釋。緣緣者初緣字是心。謂心體是能緣之法。萬法爲緣作緣名緣緣。從果立名。集師舊用。又解。一切法皆是所緣法。故名緣。此法能生心緣。故名緣緣。從境立名。論文用前。數論異者成論次第緣果。惟是心法。數通二聚。萬法境是緣。心又詫之復爲一緣。從緣立名謂緣緣也。成論過去業及習因依因。此二力彊。又從緣立名謂因緣也。六根生識勝於前境。亦從勝立名謂增上緣也。問四緣通三聚耶。答次第緣但是心。果通二聚謂滅盡定及無想定。定上四相遂定而來。𨿽與定俱不爲心所求。非次第緣果也。雜心四句釋之。一無間而次第。初念定也。二無間非次第。初念定上四相也。三次第非無間。第二念定也。四非次第復非無間。第二念定上四相也。二定旣非心法。乃是次第。不能開發後心故非緣也。後心果者故是定前心爲緣。無想天非心所要。但任運而來。前心𨿽滅彼非次第也。前心乃非次第緣。是無想天增上緣也。心盡得無餘涅槃亦爾。但前心非是涅槃增上緣。所以然者無爲是緣緣。不從四緣生也。次第緣最難解。有二十心不出四句。一非緣非次第。二亦緣亦次第。三緣而非次第。四次第而非緣。方便。生得。報生。威儀。此四心備四句。二煩惱心與工巧心此二心備三句。變化心惟備二句。無有一句也。現親心廣心章。問四緣幾通三性。答次第緣緣緣增上緣緣果並通三性。因緣中有五因。須簡別之。四緣並通漏無漏。而徧報二因但有漏。四緣中凡聖備有。但因緣有具不具。如五因中說。四緣中次第緣。緣果隔世。緣緣增上緣亦隔不隔。四緣中心法能作四緣。色及不相應能作三緣。無爲能作二緣。問法旣具從四緣生。何故不具從六因生。答緣門是疏。又是總相明義故得云具從四緣生。因門是親。又別相明義則分別染淨法。如煩惱是染法必不從報因生。如無記等是淨法必不從徧因生。故無有一法備從因緣中五因生。問攝五因爲緣名因緣者。亦攝三緣爲所作因何故不名緣因。答若言緣因卽濫恐謂四緣並爲因。故不言緣因。問若言因緣亦謂六因並爲因緣。答緣門是疏。可得爾也。因門是親。所以非類。問云何開所作因爲三緣。答取一切法別生心義爲緣緣。別取前後相生義爲次第緣。取不障義爲增上緣。增上緣與緣緣二果異者。緣緣果但心。增上緣果通三聚。又增上緣亂生果。緣緣生果不亂。如色是眼識緣緣一切法是意識緣緣。問幾義非次第緣。答有三種法。一無學最後心。二隔念心。三未來心。此三非次第緣。如雜心說也。文釋四緣卽四別。易知也。

如是四緣皆因中無果下。自上以來釋偈本眾緣法三字竟。今釋略廣求果不可得。又開二。前釋廣求不可得。次釋略求不可得。此中以因緣別推名之爲廣。因緣總推爲略。所以作略廣者。一爲根有利鈍。鈍者具須略廣方悟。利者開一便了也。又欲窮法邊底故備作二門。有人言。總五因爲一因緣。將因緣望餘三緣。若因緣有果應離餘三緣。三緣有果應離一因緣。今謂。谷是牙正因。地水人功是其外緣。若穀子中先有牙者。應離地水人功等緣而有。若地水等緣中有者應離谷因而有。又如眼識以過去行業爲因現在空明爲緣。亦作此破。若於緣及因下第二次釋略義。卽以總爲略。謂總就穀子之因地水之緣求果不得也。如是一一中下廣釋前偈下半呵責門。

若果緣中無下。自上以來就四緣中求果無生。今第二偈舉非緣決之。上半牒下半決。決有四意。一者緣非緣俱無則應俱生。二俱應不生。三非緣應生。緣不生。四非緣不生。而緣生者非緣可無。緣應有也。問此中以何爲非緣。答有三義。一者如泥是瓶緣乳非緣。二四緣爲緣。微塵世性名爲非緣。三責外四緣則成非緣。此三備得作前四難。望前三乘六道意者六道因無六道果而生六道。亦無三乘果應生三乘。三乘因中無三乘果而生三乘。亦無六道應生六道。而實不爾。故畢竟無三乘六道因果。故終當畢竟空盡成佛也。

長行雲緣果空故下。品第三舉三空以齊法也。

十二門論疏卷中之本

十二門論疏卷中之末

觀相門第四

所以有此門者有通別二義。通意有三。一者根性不同悟入各異。自有聞求四緣無四不悟聞撿三相無三而得道。故說三相門。二者欲通釋諸方等經。經中自有明四緣畢竟空。自有明三相畢竟空。佛世利根聞並皆得道。末世鈍根尋之未悟故論主曲釋也。三者經有歷法明空歷法觀行。論亦如是。故有此門來也。問今爲申三相爲破三相。答具有二義。原佛說三相者。無名相中爲眾生故彊名相說。此是無三說三。所以無三說三者。欲令眾生因三悟不三。問何故無三說三令因三悟不三。答無三說三破於常倒。旣爲三相所遷豈有常耶。因三悟不三息無常倒。言其無常者明其無有常。寧有於無常。八倒旣除則累無不寂。則顯眞實相。故非常無常便是法身。故徳無不圓。此是不三三。三不三之大意也。又無三說三令識佛智。說三悟不三謂如來智。任運現前爲自然智。不從師得爲無師智。三世十方諸佛有所施作常爲一事。故知說三爲開四智同歸一乘。說三旣爾。四緣及一切諸法亦應如是知。又十方三世諸佛爲一大事故出。如大品云。般若爲大事故起示是道非道。無三說三隨顚倒故說示非道。因三悟不三今示是道。又三世諸佛說法不出權實二門。無三說三是方便隨宜門。令因三悟不三此是眞實門。現中論破緣緣偈。佛滅後大小有所得人並不識此意。故論主申此意破外人謂三故三病也。問經具有三不三不三三。論何故但申三不三。答如上。不三三是權門。三不三爲實門。今論實道。又是諸佛本意。又旣識三不三卽申不三三。故下明二諦也。問經何處有不三三三不三文耶。答諸方等經徧有文。略引大品淨名。大品色無常。不可得故。色無常卽不三三。不可得謂三不三。具破八倒備開實相中道也。淨名不生不滅是無常義亦爾。

次別敍來意亦有三。一者若就無生義釋者。自上三門就四緣中求生不得。惑者復謂。若諸法畢竟無生。何因緣故經說三相能生諸法耶。今隨外所引故復破之。所以言隨外所引者。三相猶屬四緣中因緣門。上旣求四緣無蹤。卽無三相。但縱外言有。故就覓無從故有此門來也。二者上破四緣破別生法。今破三相破通生法。所以四緣是別生法者。如心法備從四緣生。色法從二緣生。非色非心開爲二分。無想滅盡二定從二緣生。自余不相應法從二緣生。故名別生法。三相通生法者。有爲三聚無不備從三相所生。今破三相名破通生法。以通別求生不得。故知畢竟無生。三者三空分之。自上以來明求果及緣不可得。名爲空門。此下四品撿相無從名無相門。稟教之流若於空門悟入則不須無相門。爲於空門不悟是故次說無相門也。又根性不同。自有樂從空門入。自有從無相門入。又見多者從空門入。愛見等者從無相門入。百論疏已具明之。問何以知此下四品明無相門。答文云。有爲及無爲二法俱無相。則知通破一切諸相。故知是無相門也。上三門破所相開爲總別。初門爲總二門爲別。今四門破相亦二。初門正破。後三門縱破。初門正破者明爲無爲一切相空。次門縱之更開二關往責。爲有爲無。若本有相則不須相。若本無相則無法可相。次門更復縱之。必言有相可相者一異求之應得。一異求旣無蹤。不應言有。第三門更復蹤有能相。就有無求之又不可得。故三門名爲縱破。又四門卽爲四意。初門破爲無爲。正破標相。次門破爲無爲體相。第三門就一異相雙破標體二相。第四門重責標相。又第一門破通相。第二門破別相。第三門合破通別二相。第四門重破通相。此門稱通相者。以三相通爲諸法作相故名通相。今此品求三相無蹤。故云觀相門。釋三相義具如中論。今更引婆沙誠文以解釋之。所以須取婆沙釋者。龍樹出世時正對其人。又余義多是人自造。不足可破也。婆沙色品問。生住老無常爲是色耶。爲是非色耶。答佛經中告諸比丘有三有爲相。人不解此義趣故種種解說。譬諭人云。三有爲相無有實體。所以者何。三有爲相是不相應行行陰所攝。不相應行行陰無有實體。爲正此義明三有爲相是實有法。則是實體無實體一雙也。又毗婆闍婆提云。此法是無爲。若法是有爲者其性羸劣。羸劣故不能生法住法滅法。無爲力故能令法生住滅也。又曇摩崛人云。二是有爲一是無爲。生住是有爲。不能滅法。滅相是無爲。故能滅法。爲正此二人明三相是有爲。此爲無爲第二對也。又有異部云。三相是相應法。又爲正如此說彼卽法沙門義。其人云。色法生住滅則是色體。乃至識亦如是。故今明。非是色法亦非心法。而通三性通學。無學。非學。非無學通見斷。修斷。不斷。但不通無爲。此三對。明卽法異法也。問三相爲一時前後。答佛但說三相有爲。譬諭者云。一剎那中無有三相。若一剎那中有三相者。則一法一時則生則老則無常。此有二過。一者三相便亂。二者共相違生生滅不得滅。滅滅生不得生。便有失用之過。是故三相前後而生。彼云。法初生時名生後時名無常。此二中間名老。婆沙破此義云。此不如實分別。若初者名生最後名無常。若作是說則一法無三相。是故今明一法具三相。問若一法有三相者。云何不一法一時而生則老卽無常耶。答大意明。體同時用前後。以體一時故無有自起之過。明有爲法不能自起相扶共起免自起過。生用之時未有住用。住用時生用已廢。故無上過也。問四相相貌云何。答世中生爲生相。生已而體滿足爲住。如初生之外爲生乃至果滿足稱住。住已漸衰。如外物萎黃等爲異。衰必謝滅。如外物死稱之爲滅。問三相爲是總相爲別相。答一解云。是別相。如色自有生住滅。乃至識亦如是。故三相是客相。法體是舊相。又解。三相是總相。以有爲法皆有此三故。是總相故諸法體是別相。又解。非總相亦非別相。以非自體故非別相。各有生住故非總相。問旣非總別相是何物法。答此是印誠。若有此印誠是有爲。若無此印誠非是有爲。如涅槃相非是涅槃體。評云。是總相也。問爲三相爲四相。答迦旃延舊云。生老住無常。後人言生住異滅。故有四相也。或說。三相不明住相。言三相者謂生老無常也。無常卽是滅相。問何故明此三相不明住相。答應說住相而不說住者是有餘之義耳。又今欲示有爲法。住相似無爲法故不說。又相若能令法歷世者則說是有爲。如生相移未來來現在。老與無常移現在行過去。住與彼法相著無捨離時。又分別法相時三相墮有爲部中。住相墮無爲部中。故不說住。問老相無常可得示有爲相。生相云何示有爲相。答生令諸行散甚於老與無常。若生不生諸行來現在者。則老無常不能散懷。以生生諸行來現在故。老令衰微無常能懷。如人在牢固之處有三怨家。一人於牢固之處挽出之。二人共斷其命。若一人不挽出則二人無由得斷其命。彼亦爾。問相與所相何異。答能相是所相過患。如病是人身過患。經論多但明生住滅三相。問生次於住。住次於滅。住滅中間立其異相者。生住中間何不立長相耶。答數師云。非無此相。何以知然。生漸向住必由長相。然說四相爲明過患令物生厭。長是人之所欣。情旣欣長翻復增惑。於物無益故沒而不說。問住亦是人之所貴。旣貴於住便增物惑。不應說住相也。答住鄰於異有引異之能。亦爲物所厭也。問生亦是人所貴不。答生是八苦名故物不貴。問無常與死何異。答婆沙云。命根斷一剎那此亦是死亦是無常。餘五陰散壞此是無常非死。又解。眾生數散壞名死。非眾生數散壞名無常。問爲前法變故爲異。爲前法滅言異。若滅故言異。異與滅相何別。若變異故名異。與外道變乳作酪何異。答諸行勢盛故云生。勢衰故言異。外道計乳變作酪薪變作灰不說勢衰故名異。問一切時常有老時何不一切時常有頭白。答頭白是色法。此是果報滓。後時方顯如酒滓酒盡方顯。故不一切時現。問頭白是色。老是何相。答非色非心也。問有爲法體是生故生。爲與生合故生。答體是生。但要由生相顯發。如闇中𨿽有瓶要須燈顯發不說燈生。彼亦如是。又解。與生相合故生。問此品何故云觀相門不云觀三相門。答此品非但破三相。通破爲無爲一切法相。是故但標觀相門。問觀相門與中論觀三相何異。答二義不同。一者就品名有通別。中論稱破三相其名則別。今直稱觀相。其名則通。所以直稱觀相者。明今品爲明無相門。明無一切相故名無相。又一切取相心不生故名無一切相也。二者中論廣破三相有爲。略破無爲。此品略破有爲廣破無爲。互顯也。問廣破何等無爲。答破二種無爲。一破三相是無爲有二門。如下列之。二破無爲法體有四門亦如後說。凡論無爲者不出相與體。破此二種一切無爲義窮。

此門亦三。第一長行發起。第二偈本正明門體。三最後長行總結齊法。初如文就偈本爲二。第一總破相第二別破相。總中又二。初偈總明爲無爲二法體俱無相。第二偈別明有爲法無相。初偈上半明爲無爲法體俱無相。下半明相無故法體亦無。問此偈爲正破法體正破相耶。答此偈文𨿽體相俱破而正明破相。所以然者。上三門已破法體故也。次長行但釋有爲法無相。所以不釋無爲法無相者。品末別廣破無爲法。是故今文竟第十一偈但破有爲家相。

就初長行爲三。一總標有爲不以相成。問曰下第二問有爲相。答曰下第三列有爲相。凡出四事。初一雙眾生類非眾生類。次一雙重眾生類非眾生類。所以明四法相者。一欲以體相顯標相。二欲以別相顯通相。

如是生住滅下此生起第二偈。亦三。一總開兩關定之。若直立三相卽二關定一。若破二部義卽二關定二。問曰下第二偏立相是有爲。所以偏立有爲者。婆沙評家正用三相是有爲法。此旣要義故偏立也。又諸部多立相是有爲。故偏立也。亦可略舉一耳。答曰下第三正破。

就偈爲二。上半牒有爲破有爲。下半牒無爲破無爲。此則是牒二部而破二部。薩婆多立有爲。而無窮之過。毗婆闍婆提立無爲。而有非相之失。又破有爲通破數論等一切諸部。破無爲別破毗婆闍婆提部。二關破通別兩執也。又此二門亦得但破一家。初正破有爲。恐回宗提無爲義故次破無爲。無爲亦爾。正破闍婆提無爲。恐其從轍執有爲義故破有爲。便二部進退無路庶情靡托。故具開二關破之。又外人但立三相。論主開爲無爲二門破之。則爲無爲是能破門。三相是所破也。又爲無爲通破大小乘內道外道一切諸相。故百論中。外道亦立三相。是知今文徧破一切也。破全同中論。如彼釋之。古來釋窮無窮莊嚴舊義云。生滅之法窮於剎那。剎那卽生滅無初中後分。第二靈味法師剎那有初中後分。而非無窮。第三開善云旣有三分。分復有分如是無窮。第四釋云。現在止有生住。以當滅故說滅。此四並是成論師所說也。數人云。一剎那有初中後三分。猶如一馬其頭已入門內身正跨於門其尾猶在門外。故一剎那有三分。此是申有窮義也。數人此義。一剎那時節極長。今此文具破窮無窮義。

長行爲二。初釋偈本次例破諸法。初又二。前釋上半。若生是無爲下釋下半凡有二難。初難云。若生是無爲云何與有爲作相。此是非相破。離生住滅誰能知是生者。若生是無爲卽生體無生住滅相。相體旣無誰能知法從相而生。此語法生也。又釋。生相若離三相卽體不可分別。何以知此是生耶。此就相破。文正爾。復次下者上縱離生住滅有此生。無能知者。今明若生無有生住滅則無此生也。所以然者。有爲是有可得分別爲三相。若是無爲則無三體之異。故不可分別有生住滅。生住滅空故下自以來。釋初偈有爲法無相故無有爲。今類破諸法。釋無爲無相故無無爲也。

問曰下第二別破三相。又開二別。初破展轉家義。次破不展轉義。所以破此二者。此二攝一切生盡則無生理現。又初是上座後是僧祇。此二是十八部本。亦爲五百部根。破本末傾也。又初是毗曇次是成實。又初是內次是外。又初是法說次譬說。又初別破生次寄譬通破明暗解惑也。問何故前破展轉後破不展轉。答展轉得救上二難。不展轉不得救故前破。又是諸部之初故初破。又是盛行天竺故初破之。又正是旃延本立。五百羅漢所許用義。又其人立法體外有非色非心三相是實有法。不信三相是假名。故自不信諸法無生。是病中最重故偏破之。又立三相是不相應法非佛口說。何以知之。羅什答遠法師問云。不相應行是旃延等說非佛所說。旣其橫造。故偏破之。問涅槃經親明生不自生賴生故生。云何云非佛說耶。答涅槃直言大小相生不云別有非色非心法。則知非佛所說。前問次答。就問中爲二。一牒論主難。今當說下。生起偈本通論主難。

偈上半立小生大。正明三相是有爲。下半明大生小通無窮難也。問其義明九法相扶共起。何故但云大小除自體生八法。答婆沙云。生最有力如母生子。母於子最有力。𨿽余女人相助不名余女人生子。佛陀人云。如書𨿽用紙筆等但人用最勝故名人書。彼亦如是。𨿽假余法共起但生受其名。問何故一剎那中。大生能生二法小生但生大生。答婆沙云。此無過如女人有生一子者有雙生者。問大生能生八法小生云何但生一法。答婆沙云。如豬犬有生一子者有生八子者。問生與生生宜是非色非心。云何名爲生耶。答法在未來能生彼法來現在。是功用名。故名生也。生生者亦是功用名。復有能所名。一生是能生一生是所生。能所合目故云生生。大生名能生小生名隨相者體實同時。但大生親生法體。義在於前。大生生小生。而方云小生生大生。義論後也。問法體本無生滅而假四相生耶。答法體本有生滅性。但假四相發動之耳。法體是有爲。旣具四相八相亦是有爲。亦各具四相。以九法各具四相則九法各是法體。法體具四相易知。大生具四相者。大生體有生性。但不能自生。須小生生故有生相。大住住大生大異異大生大滅滅大生。故具四也。大相具四一小三大。小相四具皆是大相。法體具四亦是大相也。偈文上半立小生生大。通無爲難。下半立大生生小。通無窮難。小生生大通無爲難者。大生不爲小生生可是無爲。今爲小生生故是有爲。問但爲小生生。云何有爲。答旣爲小生生。卽爲大住住大異異大滅滅。則大生具爲四相所遷故是有爲也。下半通無窮難者。小復從小卽是無窮。大還生小故非無窮。問大還生小。但爲大生生耶。答旣爲大生生。則爲大住住乃至大滅滅。故小具四相也。

答曰下爲二。初兩偈就前後破。次一偈就一時破。就前又二。初偈破其小生生大。提外上半卽以下半破之。第二偈破其大生生小。提外下半卽以上半破之。難意云。大小旣其從他生則不能生他。若能生他則不從他。惟此二義。若言從他復能生他第三義者無有此處。所以然者。能生從生二義相違。故能則不從從則不能故。無第三義也。

若謂生生生時此發起第二段一時門破。中論具二偈。今但有一偈。偈爲二。上半牒外義下半破之。牒中有二。初句牒小從大生。次句牒小能生大。而稱或者小生有重生之名。或可。能生大生。又是惑者所謂。故稱爲或。下半亦有兩義。生生猶未生者提其初句以小生從大生生。是故自體未生。何能生本生破第二句。旣從大生則未有自體。何能生大生。相生之義必無體須生有體能生。然今一時。有則俱有。無則俱無。若俱無則有所生而無能生。若俱有則有能生而無所生。亦惟此二義。無有一時之中有能生復有所生。又汝大小生二體若俱起則失二用。大體旣起何用小生。小體旣起何用大生。故得二體俱有則失二用。若二體俱未起須二用者。猶無二體用從何生。若言小能生大大體未起須小生之。此得一體一用而義都不成。大體未起惟生於小而言小生大耶。又小若生大必知未有於大。猶未有大誰生於小。猶無小體寧有小用。故諸義不成。

若謂是生生第二次破不展轉相生。就文爲二。一長行發起。二偈文正破。此發起與中論異者。中論直分兩家之異前立展轉相生。次立不展轉。今此論則顯攺宗立義。還是前展轉家攺宗立。又則中論明相與法體論自他。生相能自生。法體由相有。此正是成實者義。此論就相論自他。小生自生本生從他。二論不同者欲徧破一切體相自生生他義令盡也。又前二關並破云。小從大生故不能生大。若生大不從大生。次偈云。小生若已有體卽不從大生生。若從大生生卽小未有。何能生。是故今云。小不從大而能生大。卽是提論主破以爲立也。

偈本中爲二。一破譬說。二破法說。初爲四。第一總破燈不照闇。第二別破初燈不能照闇。第三縱二燈能破應徧破闇。第四偈奪破明照闇義。今是初。上半辧二處無所破闇。下半辧無能照明。此過有甚於前。前但得能失所得所失能。今則能所俱失故也。

問曰下生第二偈。此救。三論救燈中最爲精巧。上難云。二處無闇。外則提破爲立。所以無闇者由初燈力破故無耳。又良由暗滅故有明成。此則無闇有明。云何下半云無能照明耶。答中爲二。上半牒而非。下半正破。破意云。汝言初燈破闇令闇無者不然。初燈竟不到闇云何破闇。所以不到者汝義以明暗二法念念不住。前暗旣謝後闇應續。而明緣具足起在中間。故後暗住於未來。前暗久謝過去都無相到。云何破耶。初偈辧盛明不見細闇。後偈初明不見粗闇。此如斷惑法上上智慧斷下下惑。下下智慧斷上上惑。

復次下第三偈來者。前明二燈並不到闇破。恐外人云明闇是隔世法𨿽不相見而能懸破。是故今次破之。又論主借不到破到。今提破而立。上半牒下半破。破意云。若粗細二明不到近輕重二闇。能破近者亦不到遠。應能徧破一切遠闇。二俱應不破。三應破遠不破近。四有破不破有到不到。此偈名縱破者上二門奪其破義辧一切諸明悉不到闇悉不闇破。今縱其破義今一毫之明徧破天下闇也。

第四偈明闇相次稱奪破者。前第三重縱其破義。今辧天下之闇無有破明之理。則天下之明無有破闇之理故名奪破。亦有四難。一明闇俱不相見。明旣破闇闇亦破明。二俱不破見明遂不破明。明不見闇亦不破闇。三闇不明不見闇能破闇。闇不見明不破闇者。亦應闇不見明能破明。明不見闇不破闇。四有破不破卽有到不到。

如生能下自上以來第一破譬說竟。今第二破法說。云今當更說者。上破譬卽是破法竟。今復破者豈非重破。又上就見闇不見闇門破。今就已未二門更開異門。故云更說。偈開已未二門破其自生。自生是體生他是用。猶無有體安有用耶。故但破自。問爲自未生爲本已生。若自生本未有。未有是無。無何由生。若本已有是生何須更生。婆沙亦有此問爲已生生。若已生生則有轉還過。從未來來現在現在更往未來。若未生生則有本無今有過。彼文答二意。約本無事用卽未生生約本有體性則已生生。無二過也。將此論望彼二義還成二難。本無有事卽是本無今有。墮未生生本已有性墮已生生。偈及長行文並可解。是故生住滅下第三總結齊法。從品初第二偈至此長行。前釋品初偈明有爲法不以相成。今從此文竟品破無爲。釋品初偈無爲法不相成。又二。第一別以四句破無爲法。第二總結。今是初以有爲破無爲。有爲無故無爲則無。復次下前第一明有爲體無故無爲體亦無。今第二明無爲相無故無無爲。從初破生。上破云。無有爲故無無爲。外云。正由無有爲則是無爲。是故今破。無有爲則無有相。有何無爲耶。

若謂下第三破。從第二破生。有相故是有爲。良由無相故是無爲。是以論主開有無二門責覓無相不得。若因有相知無相則有相是無相家相。不名無有相。若以無相知無相。不可知無相。不可知故非是有無爲也。

若謂如眾衣第四破。從第三破生。汝以有無二門責無無相者不然。正不可知故卽是無相法。諭如眾衣有相故可知一衣無相。亦可知𨿽無相之可知而有無相可知。就文有三。初牒二總非三正破。初前牒譬說。次牒合譬。是事不然第二總非。何以故下第三正破。破有二。前破法說。明旣無有爲之相云何因相而知無相。又衣諭下第二次破譬說。是故有爲法皆空下。第二總結。以辧三空也。

十二門論疏卷中之末

十二門論疏卷下之本

觀有相無相門第五

問上門明有爲無爲二法俱無有相。此卽破一切法體相皆盡。又上破有爲相中有四門。破展轉義前後一時。破不展轉義到不到及已未門。此四能破門破有爲相盡。破無爲相亦有四門。一用有爲破無爲體門。二破無爲相門。三無相有無爲門。四無因待故無有無爲門。若爾能破所破一切相窮。何因緣故更說此門。答所相是眾病之根。上破𨿽窮今重以有無門更責有爲無爲相。汝必言有有爲無爲二種相者。此二法爲前有相後以相相之。爲前無相後將相相之。二門求不可得。云何言有爲無爲二種相耶。前門名爲正破。此門名縱有。故更撿之。二者上破通相。謂生住滅通相一切有爲法。今破別相。謂人瓶柱地各有於相。通別備窮相義方盡。又前破隱相。一剎那中有生住異滅。此事微隱難以取悟。今破顯相如瓶柱等。卽取悟爲易。故說此門。又前破標相。三相能標別法體。是於有爲今破體相。如熱爲火體相。撿標體二相俱無。諸相乃盡。以一切相盡則心無所取。故取相心斷。又心則是相。求一切相不可得故則無心相。無心相故無能取。此則於外無數於內無心。彼已寂滅名爲涅槃也。然相旣無。無相亦無。亦相無相非相無相亦無。故四境絕四心斷四言寂。則是實相法身佛性法界也。問有無爲是能破爲是所破。答具有二種。若直執有相則開有無二門責之故是能破。若執有無則有無是所破。問用何破破有無耶。答有二種。一借有破無借無破有。謂對緣假破。二就有求有無蹤。名就緣假破。

此門亦三。一生起。二門體。三總結齊法。

偈上半開二門以破於相。下半攝法。有相無相不相者有二義。一者如柱。前已有圓相不須更將圓相相之。二前已有相更以相相是則無窮。無相亦有二義。一者若無圓相則無柱體相。無所相。二者物若無相以相相之終自不著。柱是有爲。旣作二門責。無爲亦作二門責之。下半攝法者此二有故相有。二門無故相無。

長行釋上下半。卽二。釋上半有無門卽二。破有相中又二。一正破二結破。初又二。第一作相無用破。復次下第二重相破也。是故下第二總結。

無相中下破無相中相義。就文爲四。初總標無相中相不相。何法名無相下第二責不見無相法。如中論無有無相法。以有爲無爲各有相故有有爲無爲。若無相則無有爲無爲也。如象有雙牙下第三出無無相法。若離是相下第四結無無相法。

如是有相中者第二釋下半。

是故相無所相下第三總結齊法。又爲二。初別結無四法。次結三空。結無四法者。一明相無故可相無。二明相可相空故萬法空。三物空故則無物空。次明物無物空故有爲空。文處易知。有爲空故下結歸三空。

觀一異門第六

問上已破通別隱顯體標諸相竟。何故復有此門。答有二種義。一者外人不受上二門破明我自有相可相一義自有相可相異義。云何言無相可相耶。今破彼一異義故說此門。二者論主前二門破之𨿽窮。今蹤有之重開一異以破外也。問何故重開一異。答一異之破是諸破中顯。欲令觀心易悟故就一異破。二者一異是十四難本六十二見根。今欲窮其根本就一異門破。一異門破者通問。上二門標體兩相與所相爲一爲異。故名一異門破。然此一異非但破相可相。眞俗惑解人法萬義。但寄相可相一事以例諸法也。問此門爲從能破立名所破立名。答具二義。外直立相可相。論主開一異二門責之。則從能破立名。望下救義立於一異。今破彼一異。從所破立名。若一異是所破還用對就二假。如上明之。問何故不題觀相可相一異門直稱觀一異。答一爲存略。二欲徧觀一切法一異不可得故不別題相可相一異也。又上有相無相門從別立名。今從通受稱。互舉也。

品亦三。初長行發起。

偈爲二。上半牒相可相一異求之無蹤。下半結破明一異無故相可相。

長行爲四。一釋偈本。二救。三破救。四總結。釋偈本爲二。初正釋。次例破一切法。初又二。前釋上半。次釋下半。文處易知。

問曰下第二。又開三別。初總立義呵論主。第二別立義釋成己宗。三結成義宗呵論主。初二句前總立總呵。相可相常成此總立也。何故不成總呵也。汝說相可相下別牒論主一異。今當別說許答一異。凡物下第二章

別立義釋成己宗。又二。前別立三章。如識相下釋三章門。初章舉識受二法證相可相一。此二種是心法也。只分別是識相。只識能分別。故相可相一也。如佛說下次舉二事證相可相異。初舉涅槃相可相異。以愛爲能相。涅槃是所相。則舉果也。如信者下釋次信者相可相異。此舉因。以三事爲相。信爲可相。如正見下第三舉二事釋第三章

門。道具八事。正見爲道小分。此舉別法也。生住滅是有爲家小分故名小分是能相多分是所相。此舉總法。故此六事有於三雙。初心法一雙。次因果。後總別。是故下第三總結義宗以呵論主答曰下第三破救爲二。前別破三事。次總結破。別破三事卽三。破相可相一又三。第一明相可相一不應云因相知可相。此則是相相。如自觸指復次下第二明相可相一不應分別是相可相。然法體旣不可分別。亦無能分別智。第三明相因可相是果理不應一。汝說相異可相第二次破異。又三。一破二救三破救。初又二。第一破其所引二事。第二作無窮難。初破二事卽二。破初事中又開二別。初得異墮非相破。次得相墮不異破。初得異墮非相破者。若愛與涅槃異者而愛非涅槃相。故名得異墮非相破。又此是謬引佛經破。源佛正說滅愛爲涅槃體相。今乃謂所滅之愛爲涅槃相。故名謬引佛經破也。若說愛是涅槃相下第二得相墮無異破。若言滅愛是涅槃體相者此得體相義。而滅愛卽是涅槃不得言異。故名得相墮無異破。又汝說信者有三相破其第二事也。然水之與火理不相關可稱爲異。此三相由信而有。是因緣相成之法云何言異。若無信卽無三事者釋無異義。由信故有三。故三不得異信。又由信有三則信爲能相。三爲可相則相可相無定。汝云何言三定是能相信爲可相。又相可相異者。第二縱異作無窮破。可相異相而可相謂相者。相異可相相復謂相。又同百論。若以相可相成何故一而不二。問曰下第二救。上有三破。今但救第三。救意云。物用燈照如可相須相。燈能自照故相不須相。則無無窮過也。答曰下第三破救爲二。初指前無燈可引破。又自違前說下第二縱有燈違異宗破。汝上言相可相異。亦應有能照所照異。則墮二燈。今遂言燈自照。只是一照。相自能相。只是一相。卽違異義宗。又汝墮亦一亦異。燈爲能照。瓶是所照。則相可相異。燈能自照則墮相可相一。又汝說可相下破其第三。少分是相。余爲可相此義不定。或墮一中或墮異中。若正見與道一則墮一中。若正見與道異則墮異中。三相亦然。若如毗曇及毗婆闍婆提義相與體異。則墮異中。若卽法沙門成實等卽墮一中。一異旣除。此義亦破。

如是種種因緣下第四總結破。

是故相可相俱空下。大段第三總結一切法空。

觀有無門第七

有無是諸見之根障道之本。故大小經論無不破之。但有無有二種。一通明有無。二別就四相論有無。通明有無者種種不同。若就因中有果無果論有無。第二門已破今不論之。若就有見爲有空見爲無。後觀性門中自破。若就有爲無爲明有無者。觀性門中已說。故並不就此三條明有無也。今但約四相論有無。以生住爲有異滅爲無。二者三相論之。生住是有滅相是無。今欲重破四相故。合四相爲有無二義開共離二門責之。故云觀有無門。問與中論破有無品何異。答中論就法體明有無。今門但就四相論有無。又中論通明有無。今別明有無。問上三門已破相。與今何異。答初門明大小二相不能相生。又破生相不能自生及能生他。第二門明法體有相無相不能相法。第三門直責能相所相一異無蹤。今此門就能相中開共離二門撿不可得。故與上爲異。又初門破通相。次門破別相。第三門重破別相。今重破通相。以破通別相則一切相盡。取相心不生入無相門。問何故重破能相。答今正欲明爲無爲一切法空。四相是有爲之本次重破之。又異法辧生障無生偏重破。所以然者。卽法辧生但須破法而相自無。異法辧生有二種障。一計別有生。故障於無生。二執別有法體。復障無生故須重破也。問何故但三門破法體。而四門破相。答取相是諸煩惱根。如淨名云。貪欲爲身本。煩惱爲貪本。虛妄分別爲煩惱本。是故難除。所以須四門廣破。又空病著空不著於有。有病著有不空。而取相橫計萬法豎著四句。故此病難除。所以四門廣破。又有此門來者上三門破有相便言有無相者。無相復取無相相。是故今破此有明本不有今何時無。未曾有有相豈有無相相耶。問今乃破四相云。破此有無何耶。答寄四相徧破一切有無也。問四相是事有無可相違。今有相爲有無相爲無是理有無。云何相違。答誰論違不違。但今起有無見則須破之。又事有無卽事違。理有無卽理違理不違。理非有無。

有無門亦三。長行如前。如偈說者引經偈。恐不信論主破故引經也。

偈爲二。上半正破。下半釋破。正破爲二。初一時破。二前後破。有無者牒四相也。生住爲有異滅爲無。然四相體皆是有。但生住能令法有。異滅能令法無。故有無耳。有無一時無者。有無一時牒外義也。無者論主破也。一時則相害故皆無也。離無有亦無者前後破也。離無有者牒也。前有生住之有未有異滅之無。是故離無有有也。亦無者破也。旣離異滅卽生住之有。便不得起之故生住之有亦無也。此二句得破一家義。初破體同時。次破用前後。亦得破二家義。初破毗曇四相一時。次破譬諭四相前後。以一切有無不出前後一時。破此二卽破一切盡矣。下半偏釋初句一時義。又二。前句牒不相離。下句正破有。若不離於無無則常害有。故云有卽常應無。汝乃言有不能自起假無得起。我則見此無。翻害汝有。令永不得起也。而言常者彼明四相三世常俱。生住若在未來異滅亦在未來。生住若來現在異滅與之同來。過去亦爾。旣三世常俱。卽生住常爲異滅所害。故生住常無。亦異滅常爲生住所害。卽異滅亦是常無。今略舉顯邊耳。帖文正爾。今次料簡彼義。彼義云。體同時用前後。問若生相時有滅體未有滅用者。亦應待用滅方有。何煩預有耶。答彼云。有爲之法不起則已。起則俱起滅則俱滅。若待用方有則滅自起不假生相。旣不自起起必假生。𨿽未有用不得預有也。滅相用事生用則廢而體不謝待滅方謝。用𨿽前後生滅則俱。問滅相用事生用則廢。廢此生用用爲自廢滅相廢之耶。答住用旣興。得云住用廢生用也。問生廢稱滅滅由住相應云住相是滅相耶。答滅相正滅法體。今論廢者通相滅耳。非滅相滅。此義自成難解。生用廢卽無後生。云何言猶有生體至滅相起時方乃謝。若猶有生體云何生用廢。如火有熱用。熱用若廢火體則廢。若猶有火體則猶有熱用。若無熱用猶有火體涅槃經呵云。譬如愚人求無熱火。至此已來遂義難之。於理足屈。又問。有爲一剎那無前後。𨿽有四相同一剎那剎那無前後。四相之用豈得前後。若用有前後則成四剎那。彼答云。剎那乃一時。要從生至滿滿時方歸滅。𨿽不逕時不無滿未滿異。是故一剎那中有其四用。又問念念代謝若初未滿後方滿者。豈非延時長時耶。此終難解。又一剎那有四分。當有生用時後三分未有。若其終時前三分已謝。若爾者則非一剎那時。剎那無四時則無四用次第也。又依百論破之。若初分已有後三分。與初時共並則不名初中後分。若初中後分不得同時則一時中無有三分。故進退不可。又問四相是共有因。相生四用不並云何是共有因耶。答用𨿽不並相扶而有。豈非共有因耶。又問爲是滅用扶生非滅用扶生。彼答云。生有生彼之用。滅有扶生之力。此力非是滅用之力。是扶生力耳。此亦難解。若滅體未有滅用以何扶生力。若已有扶生力則應已有滅力。若已有滅力則害於生。不生得起。

長行爲四。一釋偈本以合離破之。二救。三破救。四總結。釋偈上下半卽二。釋上半復二。初釋偈第一句。正明有無不得一時。指中論說者。三相品。本際品。成壞品並破有無一時義。若謂下釋第二句離無有亦無。又爲四。初取外意。是事不然下總非。何以故下釋非。凡舉二事釋。一引前三相品明有法共生不應相離。次引阿毗曇明四相共起。婆沙提度並有此文。如相門說。是故下第四句總結。前明一時則爲大乘論破。故指中論。次明前後則違小乘宗。故引毗曇破。故前後一時大小無取。又前引他破。次害自宗。自他無取。若不離無常下釋下半。偈中但有不離。今長行欲對偈上半離不離故。今亦開離不離二關。初門就不離破。易見也。若離無常下就相離破。有旣離無。則異滅不扶生住。卽生住不得生也。此亦進退二失。不離則有常無之過。相離則有不起之失。釋上半取二文。釋下半就兩義。文義無取。亦得爲四。初破一時。次破前後。三重破一時。四重破前後。

問曰下第二救。就立中爲二。一立外宗二通內難。立外宗爲二。初總立次別立。總立中有生時乃已有無常者。此立體同時也。滅時乃發立用前後也。立此二義通前上下半四難。以體同時故無上半違宗之失。及無下半不起之過。以用前後故無上半相違之過。又無下半常無之失也。如是生住滅老得別釋彼義也。正釋用前後得常令四事成就。得是繩系此四相令不失。依毗曇舊義四相是逐法成就。無別得繩。而今此文云有得者。可以二義通之。一者以得得法而四相順來故云得四相耳。二者或可是別部義。今所未詳。是故下第二結難徧答四關。而略非常無之難。答曰下第三破救。凡三周破體同時用前後。初將用同體。體同時用亦同時。第二將體同用。用前後體亦前後。三縱體用而不相因卽無相扶之力。初又二。第一四門別破。二總結破。四門破爲三意。第一將生對滅有二破。第二以滅對住。第三以住對異。初門二破者。第一俱有破。第二俱無破。俱有破者。汝說無常是滅相與有共生牒彼義也。此中以生相爲有滅相爲無常也。生時有應壞下論主破也。旣生滅一時俱起。卽生用時便使有滅用。滅用時卽有生用。令其體俱用卽俱也。令用同體卽是借用破體也。復次下第二俱無破。明體用俱無。明當有生體時不應有滅體。滅體起時不應有生體。又次破其用俱。此是接前破。前明體俱用卽俱。今明用若俱便相害都無二相也。復次下第二舉住對滅。亦應作俱有俱無二難。今略作俱無難。老時無住下第三舉老對住。亦應作二難。今略明俱無。然婆沙有二種老法。一四相中老是異相。二有大期老法。成論破之云。旣有二種老法應有二生法。一四相中生。二大期生。而彼無大期生故此難不可答。是故汝說下。第二總結彼義明有錯亂過。所言錯亂者。以生時卽有滅滅卽有生故名錯亂。凡物生時無壞者。此泛明天下道理如此也。若爾則四相不俱也。又若避錯亂言生時無壞壞時無生。則墮四相不俱違宗之失。故云爾時非是無無常相耶。

如能識故名識下第二周破用若不同時體亦不同時。所以有此破來者。外不受前錯亂破。若體用俱同時可得錯亂。今體同時用不同時。故無錯亂。是故今次破之。又開二別。一舉事徵之。如能識名識者。以有識能故名爲識。若無識能則不名識。若爾當生起時旣有滅體應有滅能。若無滅能卽不名滅也。前列三事。次舉四相合之。

若生住時下第三周破體同時用前後也。若言當生用時未有滅用後時方有。用者何須共生耶。此明生用時未有滅用則滅無用。何能扶生。故不須共起。若已有扶生之用卽已生滅用之也。又至此進退破之。若有扶生之用則滅有滅生之用生不得起。若未有滅生之用亦應未有扶生之用。則生亦不得起。又汝若能扶未能滅亦應有能滅未能扶也。

如是有無第四大段總結。是故有無空下第三總結齊法。

觀性門第八

自上四門撿相無蹤。今此一品觀性非有。所以此門來。就外人意。上就相立相相皆不成。今舉性證相應當有相。旣有爲無爲萬物之體。豈無相耶。是故今次破性。性無故相卽無也。性相異者智度論云。性爲其內體不攺爲性。相爲其外事。表彰故名爲相。此二是萬物之總要。是故破之。二者復因中有果性。名之爲性。此是別性之性。以性非是事故所以稱別。三者執性如執著一切法皆是實有。故名爲性。問此與初體性何異。答執有體者未必是性。如假有體家亦言體而非是性。約彼所明故體性義異。若執性之性但詳諸法決定作有無解。故名爲性。又執性之性其義則通。裁起有心言異無者則是性有。裁起無心言異有者卽是性無。有無旣爾。亦有亦無等例然。他云。外道毗曇可是性義。我習大乘非是性也。今問若非性義眾生心神不可朽滅。色法不可爲心。眞諦四絕不可爲不絕。世諦三假不得四絕。豈非定性。地論人眞中之眞。古今常定不可爲不眞。豈非性耶。今破此性義從所破立名。故以爲門。二者從初品已來法之與相大明無生。然法相微隱非常情所悟。若不以近況遠卽幽旨難明。是故此品借現變動之相破其性執。令取悟爲易。故有此門來也。三者自上已來破一切法有。今之一品雙破有無。則申明二諦辧論大宗有此門來也。

此門亦三。前生起如文。

如經者引經證破。恐不信論主之言故也。

偈爲三。上半破性。次破無性。三總結。此偈多含。一上半破外次破內。顯道未曾內外故以門通道也。如僧佉等計有內外總別法體。卽是性。但一異不同耳。亦計神體卽是性。一異不同耳。二者前明性是毗曇。毗曇則萬法各有體故是性。無性是成實義。成實明五陰中不見眾生爲空行。見陰亦空爲無我行故是無性。而不捨於無性故爲今論所破。又成實破故言性無性。不知一切法體性是空。亦爲今論所破也。三者性是小乘人義。以小乘人旣名有所得。如涅槃云。有所得者名爲二乘。故名爲性。性卽執著義。猶是有所得異名耳。又小乘人不得法無我計有法體。體卽是性。又小乘人有無我理決定是無亦名爲性故。破性破小乘人也。破無性破大乘人。大乘人定作無性解。捨性而存無性。宜決破之。又不知卽性是無性言性無性。二亦次破之。又大對小故有大耳。旣無小云何有大。欲顯正道未曾大小令物悟入也。又破性破攝論師三性。破無性破其三無性。理明不曾有三性。何有三無性。故正道非三不三非性不性。如是五句。問曰無著菩薩依經立三無性。云何破耶。答此是一往對性故言無性耳。性旣無無性卽無。講者不體論意故宜破也。又論主明無性者明無有性。非謂有無性。講人乃明無有性而有於無性不識論意。問攝論何處有此文。答論有一句語。一切諸法以無所得爲本。可細尋之。又破性者破理外有所得大小乘義。破無性者亦除理內無所得義。道豈是得無得內外耶。又上半據無常門破於性執。卽是破於常義。下半破無常義。明在常旣無亦無無常。所以然者。夫聖人言無常者。明其無有常非謂有無常。上半借無常除常。下半亦捨無常。故云一切法空。所以破常無常者。一切眾生未應實相生心動念。不斷則常。斷則無常。是諸見根。障正觀本。是故此偈前窮其根則枝條自壞。又此偈卽是除八倒義。上半借無常破常除生死中常等四倒。下半明無常亦無。復除生死中無常等四。故知生死未曾常無常。如是五句。生死旣未曾常無常。如是了悟是涅槃。涅槃豈是常無常耶。故生死及涅槃一切諸倒畢竟寂滅。又此偈卽釋淨名經不生不滅是無常義。迦旃延但領上半意以見諸法變異故知無常義。而遂言有無性之無常故。執著無常失下半意。然上單捨本爲成雙捨。旣失雙捨之意。亦迷單捨之旨。是故今明借無常以破常。旣捨於常亦不著無常。乃是諸佛菩薩說無常意。故云不生不滅是無常義。然性無性俱是病。而借無性破性。生死涅槃二俱是病。而借涅槃以破生死。眞妄等萬義例之。問變異云何無性。答實有物體卽常不可變異變異卽無物體也。

長行爲三。一釋偈本。二外過內。三內自免過結論旨歸。初又二。前借變異相以破於性。釋上半。復次下釋眾緣以破於性。仍釋下半。

問曰等下二外人過內。又開三別。一牒內義。二正生過。三總結非內。若一切法空卽無生無滅標內義。此文有近有遠。遠者從上七門生。上七門皆結云一切法空故今牒之。近從此品生者。以此品內外數論大小三性三無性理內外一切破洗無遺故。外人興此問也。若無生滅則無苦諦下。第二句爲內生過。前過內明無四諦三寶。從亦無世間法過內無世俗法。全同中論四諦品。今言無生滅無苦諦者。此有通別二義。通義者無生卽無苦集。無滅卽無滅道。二者小乘人以生滅無常名爲苦諦。今旣無生無滅便無苦諦。余並易知。

答曰下第三內自免過結論旨歸。又二。一者內自免過。二推過還外。內自免過明說空無失。推過還外明執有爲失。凡有六句。一總標有二諦。二明二諦相資。三不知二諦失於三利。四辧知二諦得三利。五出不知之人。六明能知之人得。初言有二諦者外人執定有。故以斷滅過於論主。是故今明有於二諦。豈是斷滅耶。明有二諦非但離斷滅。亦俱離斷常。𨿽空而有。故不隨斷。𨿽有而空。故不著常。立於二諦雙破斷常。卽是中道。又我上來明無有者無汝所見有。何時無因緣世俗假名有耶。汝聞我明無有卽無一切諸有。是故不識我意。又有二諦者。上來破外人性有無明非有非無。故是中道。從中道始得立假名有無。故非有而有。非無而無。而有而無從中起假。故有二諦。又爲外人聞一切空無復二諦。今對破無二之病。是故說二。然諸法未曾二與不二。如是五句。若遂守二諦作解者便成二見也。又有二諦者明佛經一切法空。我申佛明一切法空者。汝言明何義耶。佛法中有二諦。上明一切法空此明第一義空。不明世諦義。汝不得其意。故橫生前難耳。又有時云。破二諦明二諦。三世佛皆依二諦說法。此是因緣不有有不無無。學佛教人遂作定性有無解故。今破此定性二諦明一切法空。今方申佛因緣二諦。

因世諦得說第一義諦者。第二明二諦相資。爲釋疑故來。旣以空爲第一義。第一義有二實。一是實相。二聖所行處。故立第一義。世諦無此二。何用說俗諦耶。是故今明。因空有以悟於有空。故言因世諦悟第一義諦。如中論言無言明於二諦。以無言言爲世諦。言無言爲第一義諦。要因無言言以悟言無言。故云因世諦得說第一義。因第一義得涅槃者。第一義卽是實相。見實相故斷諸煩惱。故得涅槃也。

若人不知下第三明不知二諦故失三利。所以有此文來爲譏小乘人也。

如是若知世諦下第四知二諦則得三利。贊大乘人也。亦令捨小學大也。悟世諦第一義諦生方便般若爲自利。悟第一義世諦生般若方便爲他利。具生二慧爲共利。又自悟二諦生二慧爲自利。依二諦爲他說法令得二慧爲他利。自他俱悟爲共利。又依第一義生般若爲自利。悟世諦生方便爲他利。

汝今聞世諦謂是第一義諦者。第五明不知之人失。聖經明生滅無常。此是世諦。而旃延之流聞經說此言謂無常生滅是第一義諦。所以然者。彼以生滅無常爲十六諦理。故第一義。見此理故斷惑得道。大乘望之猶是世諦。問外人在何處聞耶。答十二門師多雲。聞論主說世諦謂是第一義。故假安我字。今明不然。文無我字。又論主何處說世諦彼謂是第一義耶。故謬釋文也。復有人言。外人聞說不生不滅等世諦謂是第一義諦。此轉謬也。外人何時執不生滅言是第一義。彼若執不生不滅是第一義。便謂生滅應是世諦。若爾云何過論主說空無生無滅無三寶四諦耶。問頗有此義以不。答義乃有之非今所用。言義有者世諦破性說空。無性生滅故稱無生滅。此無生滅屬於世諦。而有所得人謂此爲第一義。故云聞說世諦謂是第一義也。又三性三無性並是世諦。第一義非性無性。故前云無性法亦無。一切法空故。而有所得人執三無性是第一義墮在失處。若作三重二諦明義者。若有若無皆世諦。非空非有方是第一義。汝聞說有是世諦空是第一義者。聞我說世諦謂是第一義也。次云。空有爲二非空有不二。二不二皆是世諦。非二不二方是第一義。汝聞世諦謂是第一義。南方人聞初重世諦謂是第一義。北土人多聞後重世諦謂是第一義也。

諸佛因緣法名甚深第一義者。第六出能知之人。卽論主也。故論主示其二諦之相有二句。初牒因緣法是第一義。是因緣法無自性故。下釋因緣是第一義。明因緣宛然卽畢竟空名第一義。所以明因緣空爲第一義凡有三義。一者恐外人謂論主用斷滅空名第一義。二者謂。論主空於性實名第一義。卽簡假不空義。謂但空於性不空於假名第一義。三者外人聞二諦便謂世諦實有三實第一義是空。則外人便得世諦義成。故今明。我言世諦是因緣有不如汝性有。汝非但不知第一義亦不知世諦。又簡空假名義言空於假方是第一義。是故今明。假名因緣宛然而卽畢竟空名第一義。故作此論。睿師采此品作論序云。正之以十二便有無兼暢。事無不盡正是斯文。

若諸法不從眾緣生下第二回

過還外人。就文爲三。一者破外人自性。二破他性。三總結無自他等自性。就自性中又二。初牒彼性義。五陰不生不滅下顯性爲過。回過還於外人又開二別。前回無四諦三寶過還於外人。復次下第二回

無世間法過還於外人。此性過微細難識。若謂有一毫法體此則不從緣生。便是自性。自性則破世出世一切法也。

若謂諸法無自性下第二外破他性。初就相待門破。又他性下就相卽門破。破自性破假有體家有假人假柱體。破他性破用實爲假體。如五蘊爲人體。有四微爲柱體。

若自性不成下第三總結。又二。初別結四法。次總結四法。別結四法者。一結無自性。二結無他性。三結無有性。四結無無性。同中論破有無品四偈。是故下總結無有四性。故一切空。此品第三總結法空。

十二門論疏卷下之本

十二門論疏卷下之末

觀因果門第九

所以有此門來者。上四門求相不可得。次一門明性無蹤。故無量義經云。一切諸法自本來今性相空寂。以外相內性空故一切法空。外人云。若一切法性相空者可言無因果耶。然世出世因果不可言無。云何言無性相。是故今次明非但無有性相求此因果亦不可得。故有此門來也。又近從性門來者。前偈上半明無萬物實體。下半明無萬物假體。外云。若假實二體空故一切法空。然因果之理不可無。若爾終有因果。有因果故不實卽假也。毗曇實有因果體。成實具二義。一者因成。相續。相待論因果。則因實而果假。如四微實。柱是假。若法受名三假則因果皆假。如細色成粗色是法假。四微成四大是受假。四大成五根已去爲名假。又五陰爲法假。人爲受假。人法皆有名爲名假。問若無因果與邪見何異。答有五人立無因果。一立有見人謂。實有果體則不從因生。故成無因果。二外道邪見言無因果。三復二乘言無因果。四大乘人言無因果。外道是邪見撥無因果。故言無因果。此是邪見空。二乘言無因果望大乘亦是邪見空。故涅槃云。若以二乘言無布施是破戒邪見。智度論云。二乘空是但空。四大乘學方廣人謂無世諦因果。五諸佛菩薩言無因果者。因果宛然而畢竟空。故名無所得空。所以有三空異。一邪見空。二但空。三眞空。今破前二空令入眞空故明因果空也。問令悟因果空有何利。答悟因果宛然卽畢竟空故生如來智。𨿽畢竟空因果宛然。生於佛智因果非因果常爾。而觀行任運純熟爲自然智。不從師得爲無師智。旣生四智入佛知見。卽是因果觀行轉明遂得成佛爲佛果乘。論主今明因果空。爲釋成大乘義故也。問悟因果空但生智慧。云何有功徳耶。大乘具以福慧爲體。云何但明智慧。答旣得如實悟還爲眾生如實說。卽是般若大悲。故福慧具足名大乘也。問上來已明因果空竟。今何故復說。答曰自上八門廣破從因生果義。復有計無因自然有果。此三一病猶未除之。是故今品次破之也。問若爾應言破無因有果門。云何言破因果耶。答論主欲對破破無因有果故。此品雙破從因生果及無因有果。故言觀因果。夫論因果不出斯二。斯二旣無則因果便空。又因果難明上已廣論。今次略辧故有此門來。又有種種觀門。今作因果觀門以悟入實相。故有此門來也。又上門破因果便備。而更有此門者是泥洹法寶入有多門故也。問與中論因果品何異。答彼品橫闊豎狹。廣破十家因果並是破從因生果義。故言橫闊。不破無因有果。故言豎狹此品略破從因生果。復破無因有果。故橫狹豎闊。故異也。門亦三。初長行發起。爲二。一者總唱一切法空。何以故下釋二義。別釋一切法空所以舉二義者。上來已破因果今復論之。似如煩重故逆取偈意而生起之。言二義者。一明諸法無自性。此辧果不從因生。二明亦不從余處來。此正起此門明非因不生果。

偈爲二。三句正破一句總結。正破又二。上半明因內無果。次句明因外無果。文易知也。

長行釋二章卽二。前釋三句次釋第四句。三句又二。前釋上半又是果下釋第三句。若果眾緣中無下釋第四句也。

果空故下門中第三結一切法空。

觀作者門第十

所以有此門來者凡有六義。一者若就人法二種無生。自上已來明法無生。此之一品釋人無生。若依觀門次第應前釋人無生後釋法無生。但今就本末次第。法本人末。故前破其本今次破末。二者依內外次第。若破外道應前破神而後破法。佛之弟子多不執神而執有法故。智度論云。佛滅度後分爲二分。一者但信眾生空不信法空。二者信眾生空亦信法空。故知佛之弟子多不執神。今此論正破內學。是故前破於法後破於神。二者上諸品末結云有爲空故無爲空。有爲無爲尙空。何況我耶。難復以法例人而未別破人。今此一章別破於人。則釋諸門中明人空義。故有此門來也。三者三解脫門明義。上明二門訖今第三竟論釋無作門。三門有淺深無有淺深義。無淺深者一一門無病不破無理不顯。故門初門後皆唱一切法空。有淺深者空門破有無相門破空。此二門非有非空卽中道境中道觀。今門明息觀。故三門空有並亡緣觀俱寂。所以論明三門也。四者此論正破內執傍破外邪。自上以來正破內竟。今此一品次破外邪。自在天是邪見之本。謂是造化之主盛行天竺。今此一品中破造化之主名破作者。故今文來也。所以是破內外者。內外並障大乘。內爲近障外爲遠障。內爲細障外爲粗障。又欲令外回邪入正內轉小歸大。是菩薩廣遠之意。又破內令三乘徒轍。破外使六道回宗。並入大乘俱成佛也。五者接上門來者。外云。若言因與無因並不生果者。能有作因之人受果之者。旣有作因之人受果之者則因果不無。是故前破法因果今破人因果。前明法無故人無。今辧人無故法無六者三世佛菩薩出世之意。爲欲拔苦與樂。拔苦令累無不寂。與樂使徳無不圓。故成中道法身。而內外同欲離苦。不識苦因故生四謬。非但不得離苦反更增苦。今破四謬令識因緣苦則畢竟空。一得病除。二得解苦。三得離苦。故有此門來也。問解苦空有何利。答解苦是因緣故不起著樂顚倒。知苦亦空不起苦倒。故八倒病得消。又解苦是因緣故破凡夫著三界樂。樂去苦亦除故破二乘病。故六道回宗三宗歸佛。有此大利故說此門。問與中論破作者品何異。答此品乃與中論破苦品大同。與作者品其義各異。

此門亦三。初長行發起。如文。

偈本爲二。三句破四種作。第四句總結無苦。問作者應破一切。今何故偏破苦。答如上明之。四作者爲因苦則是果。但苦爲大患之本。物競求離而不識苦。非但不能離苦。而於苦中更復造苦。是故偏破苦也。四門求苦旣爾。四門求樂不苦不樂義並類然。問爲破法四作破人四作。答具破二種。若迦旃延流計有法作。犢子等類具計有人法作。又內道執有法四外道計有人四。今具破人法四作也。所言法四者如數人謂。苦有自性則是自作。假緣而生名爲他作。自他共合方有苦生名爲共作。乃不立無因。而本來有此苦性。卽是無因。約成實義無明初念卽有行苦。托空而起爾前無因名無因作。外道四作後文自列也。

長行有三。第一正釋偈本明苦非四作。故苦是空。第二外人與論主諍經。執苦是有非是辧空。第三論主答外人申佛經明是苦空。就初文又二。第一正釋偈本苦非四作是故苦空。二引經證明苦是空。初破四作則四爲四別。破自作如文。他作亦不然下第二次破他作。又三。初正破。問曰下第二救義。此正是攝論。謂因緣生是依他性。前有自性則分別性也。言依他性者果依於因故也。答曰下第三破救。就破救中又開二別。第一縱緣奪他。二緣他俱奪。今是初旣言眾緣云何是他耶。若是他者云何名從眾緣耶。復次下第二緣他俱奪。前長行次偈。長行明則此眾緣亦無自性故無眾緣。旣無眾緣云何有他。偈是中論因緣品末有二偈結破。今是第一偈。而言不自在只是無自性。故無眾緣也。自作他作亦不然下破第三共作。次破無因。文處易知。

如經中說下第二引經證。苦非四作明苦是空。前𨿽推義恐外不信。故引經證成。問此是小乘經文大乘經耶。答引小乘經。所以引小乘者凡有五義。一者若引大乘經則小乘人聞不信受。故還引小乘。卽須生信。二者欲顯執有之徒若不信苦空則俱迷大小故引小破之。三者舉小況大。小乘教中尙明法空況大乘耶。四者引小乘經得內外俱破。論主旣破小乘。而小乘人復破外道。如射虎之譬。虎正取鹿。今但射虎便取鹿。虎鹿俱獘也。五者欲顯小乘經密說大也。裸形迦葉問佛等者。其人修於苦行是故裸形。欲求離苦所以問佛。

問曰下第二外人與內諍經。明佛乃破外道四作無外道之苦。而實有內苦故非是空。此但諍小乘經不諍大乘經。以大乘經明苦是空。如雲五受陰空是苦義。又云解苦無苦。是故無苦而有眞諦。以小乘經多說有法少說空法故外人諍也。問小乘亦有明法空文何故不信。答今此文明苦空義隱。但非四作不似明苦是空。故外諍也。又有二種小。一信法空。二不信法空。今是不信法空人諍也。就問有三意。一總非論主不識經意。第二爲論主釋經。三總結非論主。今是初。

隨可度眾生故作是說第二爲論主釋。前總釋是裸形迦葉下第二別釋。就別破四作卽爲四別。今前第一破苦是自作。又二。第一序外道義明佛不答所以。第二正破外道。今是初門。苦實非我作第二破外道義釋佛不答之意。又開二別。第一作無常難。第二作無解脫難。所以作二難者。作無常難明生死義壞。作無解脫難涅槃義壞。此二旣要故作兩難。此實是龍樹作二難。寄言小乘人耳。無常者我能作苦卽是生因。苦是所作卽從因生。所生之苦旣是無常。能生之我亦是無常。如泥生瓶之與泥二俱無常。若我是苦因下第二無解脫破。明二種我俱無解脫。一明卽陰我無有解脫。二明離陰我無有解脫。卽陰我無有解脫者卽苦是我誰受解脫。故文云離苦無我能作苦者。以無身故言無身者。卽是五陰之苦以爲我身。離五陰苦無有我身。旣常有於我卽常有五陰便常苦。云何有解脫耶。若無身而能作苦者。第二破離陰我無有解脫。若無身能作苦者得涅槃時無五陰身。應更造苦。若爾卽畢竟無有解脫。

他作苦亦不然第二次破他作。又開二別。初破我他次破自在天他。凡論有他不出人天。又此二俱是造作之本。我自造作六道之身自在天造作六道身。破此二道一切造作義盡。又令眾生入無作門故。顯正破造化故息邪。破我他云離苦。無我誰作於苦與此人耶。同中論破苦品。

復次下第二破自在他又二。初總牒外義釋佛不答所以。而實不從自在天作下第二別破自在天作。又二。初正破二總結。正破有十五句。開爲四章。初三句破自在天作。卽是破自在用義。次五句破自在卽破自在體義。第三六句明眾生自行所招重破自在用。第四有一句。重破自在體。天有自在不出體用。若破體用卽自在不成。所以十五門廣破自在者。佛未出世乃至於今盛行於世。亦多有神驗世人信之。故廣破也。然實是大乘人破。而寄小乘人者一示外邪不足破。小乘尙能破。況大乘耶。二欲分大小異。小乘粗破邪見破作者明粗無作門。大乘破細作明細無作門。二門例爾。三示大乘人精解小乘巧破外道。小乘人不能爾。四示小乘是半字法半解半不解。半解者解破邪。半不解者不解因緣苦是空。五示小乘是取捨義。捨外道邪苦而取內道正苦。六示小乘但除樂等四倒未除苦等四倒。七示小乘人但解佛顯教不解密教。密教者明因緣苦卽畢竟空。令此入畢竟空亦成佛故也。初中有三。一破二救三破救。破中有二。初父子不相似破。復次下作傷慈破。問曰下第二救正通傷慈之難。答曰下第三破救有二難。一者猶提捉前無慈難。父有大慈子不識恩終自與樂。而自在不爾。亦應但供養下作報恩不勉苦難。若言不識恩故與苦者。今報恩供養則應得樂。不須修福。

復次下第二五句破自在體。初句明有所須。故不自在破。復次下以果徵因破。眾生之果旣由自在。自在之因應更有所從。反覆結之。復次下不能無障礙破。復次下第四責住處破。復次下第五從他不自在破。此意明自在先行苦行供養於他。從求願卽不自在。復次下第三段六句重破自在用。與前破用異者。前直破自在用。今舉眾生業行所招以破自在。是故有異。第一復次就不定門破。第二復次無罪福破。第三復次就增愛門破。第四復次就苦樂門破。第五復次就無作門破。第六復次就自在門破。

復次下第四段一句。重破自在體就因無因門破。

如是等種種因緣第二段結破。

共作亦不然下破第三句。眾因緣和合生果下。破第四無因句。

是故此經下第三大段結非論主。答曰下品第三申經以破於外。此中明二種空。一者空無四種邪見故名爲空。此大小乘人同得此空。說苦從因緣生下。明因緣苦卽畢竟空。惟大乘得此空。小乘人不得。正是申經意。如淨名云。五受陰洞達空是苦義。卽今文是矣。

如苦空下門中第三總結一切法空。

觀三時門第十一

問九門破法。第十洗人。人法並除。又九門破內第十門破外。內外俱泯。何故更有此門。答所以有此門來者凡有三義。一者凡因果有三。一者前因後果。二因果一時。三果前因後。自上十門已破二事。今次破第三果前因後。故有此門來。問誰計果前因後。答此義亦有所由。如須達始欲造因天宮已現。難陀猶未持犯而苦樂果報已彰。惑者旣聞佛經作如是說。便謂因前有於果後修因取之。又如前有屋法然後備於柱梁。又如本有佛果而修因取之。是故計前果後有因。又聞論主上破前因後果及因果一時。便謂論主應執前果後因。所以然者。夫論因果不出此三。旣破於二必當論主存一。是故立也。二者自上十門𨿽破人破法總名破法。今此一品次破於時明若法若時皆畢竟空。故說此品。三者自上十門已破所破。此一門次破能破。破所破明緣盡於觀。破能破明觀盡於緣。今悟不觀不緣內外並冥。緣觀俱寂。則具足大乘。便登佛地故有此門來。

此門亦三。初長行發起爲二。前總牒一切法空。何以故下略釋一切法空。因則是因。果名有因者以果必從因故名有因。又果更與果作因故名有因。問若爾因必生果。應詺因爲有果。答亦得爾也。但互現說耳。又不倒者果必從於因。故果名有因。當因時猶未有果。又或可。因差而不得果。故因不名有果。

偈本爲二。上半牒總明不成。下半結破無果。

長行爲五。一破三時因果以釋偈本。二外過於內。三內自免過。四外更立法。五內破外立。初又二。前釋上半次釋下半。釋上半破三時因果。卽三。今初破第一前因後果。此破數論及大乘人未有果時前已有因。破意云。本以果故名之爲因。果若未起與誰爲因。他救云。現因與當果爲因。今問當果已異空已出有。卽是現因現果。不名爲當。若未出空未入有。卽是畢竟無果。與誰爲因。若前有因後因者破第二前果後因。破意云。前已有果何用爲因。若因有因一時下次破第三因果一時。夫論因果能生爲因從生爲果。從生之義卽是無體。能生之義卽有體。若法一時有卽俱有。無俱無。俱無惟有可生而無能生。俱有惟有能生無有可生。是故一時無因果義。此破數人大小相生一時因果。亦破成實。無明初念同時因果五陰成人四微成柱。亦是一時。入此門破。是故三時因果下總結釋下半。

問曰下第二外過於內。有此破者凡四義。一者遠從上十門生。外謂。論主用一空觀以破諸法。是故外人欲破此觀。二者卽從三時門生。外人旣見論主破三時因果。便回此破以破於內。三者論主假作外問欲令所破心淨。故破能破。若有能破卽所破不除。今欲除所破故破能破。四者上來破立卽是單空。今次破破明空病亦空。三門破破卽爲三別。前有能破有二種過。一無待過。二自破過。旣無所破而有於破。當知此破自破能破。若前有可破亦有二過。一者無待過。二不可破過。旣前有可破卽可破已成。故不可破。若破所破一時亦有二過。一者俱無過。旣一時能破破可破令無所破。所破破能破亦令能破無也。二假令俱有能所失相待過。

答曰下第三內自免過。又開二別。一推過還外。二正自免過。推過還外者。汝上來有立此是汝立。覓之無從。今謂有於破此是汝破。汝自撿之不得。若破若立並出汝心。非關我也。又今過甚前。上但立義而不破立。今立於破復自破破。又推過與我。三種因緣故過甚前也。又汝立於立則受他破。今立於破卽著自破亦著他破。問論主何故示破立皆有過。答立破立皆是有所依住有所得心。有所得心尙不成問答。云何欲求道耶。問云何不成問答。釋云有所立故不成答。立於破故不成問也。又立於破立是有所得。有所得𨿽行萬行不動。不出不成乘義。今正欲釋大乘行無所得萬行能動能出。以不立破立心無所得。順此無所得觀得於順忍爲動。無所得現前得無生忍爲出也。若諸法空下第二內自免過。明我正辧諸法空非但辧於立空亦辧破空。汝今破破助我明空。故無過也。又我不立破汝亦不立破。而汝忽破於破此是虛破。竟不關我義也。

問曰下第四外更立法。所以更立法者。有得之流不能心無依著。初立於法立旣不成更立於破。破旣不成今還復立。是故凡夫猶如獼猴捨一取一。問外人云何通論主三難。答外人不解通。但據眼現見三事以立三法耳。就文爲二。初別立三時因果。卽三別。前因後果如陶師作瓶。前有陶師然後作瓶。故陶師爲因以瓶爲果。亦有後時因如因弟子有師。其人師爲果弟子爲因。師學業成就故是果。弟子未成就故名因。前有師果後弟子來就師學。故果在前而因在後。問文云後識知是弟子。此言何謂。答由師果乃識弟子因。如他問云。是誰弟子。答云某甲弟子。是故因師乃識弟子。弟子居後而師果在前。亦有一時因如燈與明。寸炎爲燈滿室爲明。實一時有要而因燈有明故名一時因。若說前因下第二結非論主。

答曰下第五破立破。三句卽三餘二易知。若說一時如燈明亦同是疑因者。有人言。外不解一時因卽不解前後因不異。於此三種因中同皆生疑。故言同疑因。有人言。外實前疑明於燈不能作因。而彊立燈與明爲因。論主責之還同前疑名同疑因。又品初已破一時。而外更引燈明證一時。還同初疑。依文釋者燈之與明一時而有。外謂證爲明因明非燈因。今責。旣一時有。明若非燈因燈亦非明因。二種之因同皆生疑故名同疑因。問大小內外一切因果不出三時。論主並破卽應無因果耶。答三種因果皆出佛經。並是如來適化之說。一切諸法無決定性。佛有無量方便而爲利人顯道。但學人封執定性。故論主並須破之。然後無方可適時而用。今明第一義故三種無。世諦假名三種並用。又一切義有三門。一者一切皆破。以執封故。二者一切皆用。顯道利物故。如思益云一切法正一切法邪。三者於一時前後中隨時取捨隨義廢立。此通明三論意。非局此門也。

如是因緣下第三總結齊法。

觀生門第十二

所以有此門來者凡有六義。一者自上十一門破異法之生。今此一門破卽法之生。如婆沙云。卽法沙門部明生法卽五陰卽三聚。是故有此門來。二者自上以來破於生相。今此一門次破法體。何以知然。文云生果則不生。故知破法體也。三者上來十一門明能破所破俱不可得。則是無生。外人便謂。生病旣滅無生觀生。如諸法不生故般若生。今復破除此生。故有今門來也。四者總收諸法結入畢竟無生門。是故最後觀於生也。五者無生有種種門。上來以示十一種門。今復說三時門。故有此門來也。六者無生門有淺深不同。智度論云。何爲無生忍。謂一切法不生不滅。非不生非不滅。不共非不共。是名無生忍。旣絕四句方是無生。則四句皆是生。上來但對生辧無生。今破一切生故有此門來。

門亦三。長行爲二。初總結辧一切法空。何以故下釋一切法空。復開爲二。初總明三時不可得。今生已下別明三時不可得。

偈爲二。上半就已未門明無生。下半就生時門明無生。

長行爲三。一總明三時生。二別破三時生。三總結三時無生。生名果起出者此可擬二義。一者因法體生故標於果。二者破卽法辧生異。上離法有生故目果也。問起與出何異。答起論果體起也。出辧從因出也。又入有爲起出空爲出。

是中生果不生者此第二別破三時生。則爲三。別破已生生中又三。謂標釋結。就別釋中又三。一無窮破。二不定破。三理奪破。就無窮破中爲四。初標無窮之過。若生生已下第二正作無窮義明一物無窮過生。故名無窮。而至四生者欲成無窮過故也。如初生已有第二生此第三釋成無窮也。此是從本推末。初生旣是已生而生。則第二生是已生而生。故名無窮。是事不然下第四總結。惟有一物則但應一生。云何一物有無窮生。若無窮生則應有無窮物。又若一物有無窮生則無窮物應是一生。復次若謂下第二取意不定破。又四。一取外意。二總非。三釋非。四結不定。取外意者救上無窮過也。我初生未曾經生。今始生故名生已生。只據未生者始生名生已生。非是生已更復生。是故無無窮過。而言所用生生是生不生而生者。以後生因初生而起故初生是後生所用。故名所用生生。是生不生而生者。牒初所用生本來未生而今生故名不生而生。是事不然下總非。何以故下釋非。初生不生而生第二生是生已而生。汝一言之中含不定之過也。又詳論二復次破其生已生之言。所以然者。外人生已生含二事。一者生已。二者更生。若言更生卽招無窮之過。若言生已則墮未生之失。故有二破。如作已下第三理奪。若避不定執定生已生卽墮無窮過。是故生法不生第三總結也。

不生法亦不生下第二破不生生。爲三。初破次救第三破救。初有三。一破不與生合。卽謂以因徵果破。旣未與生緣合果云何生耶。第二依名亂並破。若不生卽是生。不食應是食。如此一切亂。第三有一切不生生過。又三。初破大乘謂凡夫未生菩提。卽今應現生。次破小乘。旣云不生生應不壞者是壞。第三破世間。若不生者得生無角應生角。三破中初一令當生者現生。後二不應生者生也。救中爲二。初正義宗。次答論主難。正義宗云。我言不生生者。本未生假緣合故生名不生生。不言未生卽是生。卽以此通前二難。可得有未生令生。復何謂猶有不食卽是食耶。非一切不生而生此正答論主第三難。第三難中有三難。初難已入正宗中答之。凡夫菩提緣合卽便生。未會則不生也。不壞法羅漢及馬角。無生緣會故不得生也。答曰下第三縱未生生更以三門責之易知。

破生時生中有四破。一理奪破。二無體破。三二體破。四無依破。理奪破者無有生時。生旣墮已未已未前已說過也。無體已下三破並是縱關。縱有生時便有三過。無體者由生有時。時則無體無體則無時。生何所賴耶。二體破者。若時有體則墮二生。一以生爲時體。二賴時而生。便有二生。故名二體也。四無依破者。若避二生謂不以生爲時體但有賴時生者便墮無依。無依者旣不以生爲時體。時無所依。無所依則無時生。何所賴。全同中論三相品。又同去來品。文處易知。

如是生不生下第三總結例萬法。

是故當知下。論第三大段總結論意明無生畢竟空卽是諸佛行處。爲令眾生至佛所至也。

十二門論疏卷下之末﹝終﹞

