略明般若末後一頌贊述

唐義淨述

略明般若末後一頌贊述

唐三藏法師義淨述

義淨因譯無著菩薩般若頌釋訖。詳夫大士判其九諭。可謂文致幽深。理義玄簡。自非地鄰極喜。誰能發此明慧。而西域相承云。無著菩薩昔於睹史多天慈氏尊處。親受此八十頌。開般若要門。順瑜伽宗理。明惟識之義。遂令教流印度。若金烏之焰赫扶桑。義闡神州。等玉兔之光浮雪嶺。然而能斷金剛。西方乃有多釋。考其始也此頌最先。卽世親大士躬爲其釋此。𨿽神州譯訖。而義有闕如。故復親核談筵。重詳其妙。雅符釋意。更譯本經。世親菩薩復爲般若七門義釋。而那爛陀寺盛傳其論。但爲義府幽衝尋者莫測。有師子月法師造此論釋。復有東印度多聞俗士其名月官。徧檢諸家亦爲義釋。斯等莫不意符三性。不同中觀矣。更有別釋。而但順龍猛。不會瑜伽。瑜伽則眞有俗無。以三性爲本。中觀乃眞無俗有。寔二諦爲先。般若大宗。含斯兩意。致使東夏則道分南北。西方乃義隔有空。旣識介綱。理無和雜。各準聖旨誠難乖競。然而末後一頌云。一切有爲法如星翳燈幻。露泡夢電云。應作如是觀者。而釋文旣隱。恐尋者尙昧。輒因二九事諭。聊題十八之作。冀使朝覽遂閒。庶罔銷神之滯。夜光親授。長無按劍之惑。然而見等九事。卽生死之區寰。大士了如星等。是故處而不著。智不住生津。媲紅蓮之在瀲。悲不居圓寂。若白玉之沈溺。因答無住涅槃。申其九諭云爾。

論見觀見如星長夜妄執。

見心長夜景

妄執久冥舒

三心才已發

兩分盡皆除

諭星以星諭見夜有明無。

楡星通夜景

柳色徹明舒

千條光若發

一旦盡皆除

論境道境如翳妄睹空花。

境色無非障

妄有見塵瑕

但由眞智力

不復睹狂花

諭翳以翳諭境元無妄執。

太虛本無障

淨境性亡瑕

但由翳眼力

遂使見空花

論識言識如燈生生不絕。

見起起不已

妄生生未極

畱滯死宮中

良由依識力

諭燈以燈諭識焰焰無窮。

發焰焰不已

舒光光未極

照灼炳宵中

良爲膏油力

論界說界如幻藉業生而會盡。

業功莊處巧

由惑生眾相

所執定非眞

界體全虛妄

諭幻以幻諭界假匠起而終無。

幻師方便巧

假作眾形相

鞠體固非眞

所見皆虛妄

論身序身如露體不久停。

投軀生巘際

寄命死河中

鎭處飄颻夜

還如橐籥風

諭露以露諭身逢風必落。

圓珠停艸際

渧淚處華中

淒淒動林夜

索索盡隨風

論受用陳用如泡待根境識。

寰中根色積

托此復心行

寔由三觸合

遂令三受生

諭泡以泡諭用假渧水風。

池中平水積

渧墜有風行

但由三事合

乘使萬泡生

論過述過如夢由思而起。

過去𨿽無境

尋思意尙通

遂令方寸內

還見九城容

諭夢以夢諭過因憶乃生。

處晝多緣境

良宵記念通

遂令於睡內

重憶本時容

論現談現如電暫時而有。

萬像如電野

四相等流光

詎知惟一念

妄計有三常

諭電以電諭現﹝怤﹣寸﹢﹝ㄆ／火﹞忽便亡。

震雷鳴四野

擊電動千光

剎那存有念

卽體自無常

論未論未如雲本識能持其種。

藏識無初結

波情浪後飛

良由有貪愛

帶種定何疑

諭云以云諭未自體必含於潤。

靉叇屯云結

煥爛景風飛

光華如可愛

含潤理無疑

更以一句收事收諭撮其要義而爲一述。

見心智滅如星殄

惑境眞亡若翳除

想起由識如燈焰

界有藉思同幻車

一身暫顯同朝露

三受忽現等泡虛

憶念過時空夢發

計執現存奔電舒

旣知雨潤雲中住

未種常依識藏居

次下別據三性三身眞俗般若。以明觀行九諭解九事云。

熟觀生界咸如此

智者應可務眞常

眞常實不玄

圓成在目前

覺二體空蛇索盡

了一非無鏡月懸

鏡月懸時實無慮

但作他緣生福處

惟識初心乍有依

眞如後念還無據

無據卽般若

勝俗亡眞假

福津如筏捐不捐

悲智隨生捨不捨

略明般若末後一頌贊述

