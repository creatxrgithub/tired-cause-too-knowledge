大乘起信論義記別記

唐法藏撰

大乘起信論別記

崇福寺沙門法藏撰

釋題目。頌中敬意。佛寶中義。法寶中藏義。用大惟善義。覺不覺義。釋隨染二相義。釋本覺義本有修生義。生滅因緣中七科義。生滅中一科義。染法燻中四科義。淨法燻中七科義。略科文。分別發趣中四種發心義。科釋正行義。色心不二中一義。釋賴耶識有惑義。如來藏中恆沙功徳義。生滅不生滅和合成梨耶義。九相義。眞如二義。智淨不思議相義。覺體相中四鏡義。始本相依文。染法燻習中無明妄心各有二義。淨分緣起中有四句義。生滅門中眞妄緣起義。法身義。眞妄心境四句義。二諦無礙義。二諦義。染淨義。如來藏。四謗義。

一釋題目者。大乘有七義故。名爲大乘一道上故。論云。於二乘爲上。故名大乘。二能至大處故。論云。諸佛最大。是大乘能至。故名大。三大人所乘故論云。諸佛大人乘是故。四能辧大事故。論云。能滅眾生大苦。與大利益事。故名爲大。五大士所乘。亦名多人所乘。論云。觀音等諸大菩薩之所乘。故名爲大。六盡法源底故。論云。能盡一切諸法底。故名爲大。七攝法周備故。論云。如般若中佛說摩訶衍義無量無邊。以是因緣故名爲大。又釋大乘有三義。一辧名有四。一約法有三。謂三大二運。如下論說。二約行有七。如集論等辧。三約人法有七。如十二門論說。四直辧大。卽當法爲因。苞含爲義。又辧乘義。寄諭爲名。運載爲功。體能合舉。故云大乘。又論云。乘大性故。名爲大乘。解云。此卽眞性該周。故云大。卽所乘也。妙智乘之。故雲乘。卽能乘也。依主釋也。論云。亦乘亦大。名爲大乘。此卽當體智能運轉。故名乘。性廣博故名大。此持業釋。二明體性有二。一正以無分別智爲乘體。兼卽攝所依眞如及余勝行等。二正以眞如爲乘體。智等亦兼攝。以彼皆爲眞所成故。三業用有二。一約三佛性義。如佛性論。自性爲所乘。引出爲能乘。至得果爲乘所至處。此中所乘是乘﹝去聲﹞能乘此是乘﹝平聲﹞二約運因成果義有三。一運行令增。二運惑令滅。三運理令顯。初是能。後二是所。此卽是涅槃中三徳謂般若。解脫。法身。文是三轉依。如集論說。一心轉。謂眞性現故。二道轉。謂行漸增故。三對轉謂惑障滅故。文此論中。破和合識等是轉滅。顯現法身是轉顯。智純淨是轉增。余義準之。一言大乘起信者有二門四義。初心境門中。一大乘是能起。信心是所起。故云大乘之起信也。二起信是能信。大乘是所信。故云大乘之起信。二體用門中。一約攝用歸體辧。卽此信心。是眞如內燻及外緣所成。不異本故。是眞故。起信卽是大乘。故云大乘起信。二直就業用辧。謂此信心卽廣博。故云大。卽從微至著。運轉義故。名之爲乘。卽是起信。亦是大乘。故云大乘起信耳。第二頌內第三敬意中。一頌四句。增數有四。一或總爲一。謂所爲事也。二或分爲二。謂上句所爲人。餘句所成益。三或離爲三。謂初句所爲人。中間二句所成行。末後一句所至徳。四或散爲四。謂初句所爲人。第二句所離過。第三句成徳。第四句所至徳。第三佛寶中。或總爲一。謂是佛也。或總爲二。謂初頌明用。後頌二句明體相。或爲三。謂初頌中二句明報身。後一句明化身。或爲四。謂於報中。上句明心。下句明色。第四法寶內功徳藏者。藏有三義。一蘊積義。積法內弘故。二含攝義。收攝內外故。三出生義。流徳成益故。理法中有此三義。望自性徳有初義。望彼教行果有後二義。行果復有二義。行果各自積徳有初義。更望自性及望理有第二義。果望行教有出生義。行望果教俱有出生義。教望前立三得具三義可知。第五立義分內。問。何故前明體大中。通一切法。不簡染淨及其相用。惟是其善。不通不善。答。體大理曰通諸法。不得簡別。若眞如外別有無明爲不善體者。有多種過。且以二義顯之。一者同於外道執冥性常。以其自有。不從因生故。二者眾生畢竟無有得解脫義。以有自體不可斷故。生則常生。亦可恆不生也。有此過故。眞如之外。不得別立無明作不善體。不善等法。亦不得作眞如相用。若是相用。亦有多過。且以二義釋之。一者因果雜亂過。隨彼善因應得苦果。二者聖人證得眞如。應起不善惡業。有此過故。不善不得作眞如相用。問。若爾不善不應以眞如作體。答。正以不善之法。用彼眞如作體故。以違不相應。則名不善。又由違眞故不離眞。違眞故不是用也。第六。釋本覺本不覺。各有三門。一開義。二由起。三和合。初者。本覺有三義。一無不覺義。二有本覺義。三無本覺義。不覺亦三義。一無本覺義。二有不覺義。三滅不覺義。二由起者。由無不覺故。得有本覺。由有本覺故。得成不覺成不覺故。名無本覺也。由無本覺故。得有不覺。由有不覺故。得有性滅。故名滅不覺也。又由不覺中有無本覺義故。得有本覺義。又由本覺中有無不覺義故。得有滅不覺義。又由本覺中有本覺義故。不覺中得有無本覺義也。又上諸義相由。各各無二。共合成三句。又依本覺得成不覺。不覺能知名義。得成始覺。始覺成故。不覺則滅。不覺則滅故。始覺則同本覺同本覺故。則無始覺。無始覺故。則無不覺。無不覺故。則無生滅門。惟一眞如門也。是故當知至心源時。惟是眞如。無生滅。無生滅故。亦不可說眞如。豈有三身之別。但隨眾生染機故。故說三身等也。第七隨染生二相中。問。隨何染得生此相。答。此有三。一智淨相。隨自心中無明法力燻習等。而起不思議業。隨生染機而現形化用。二此二俱隨自染而起。由斷自染。方能起用故。不思議業相亦爾。隨自染中。三俱隨他染。謂諸菩薩修萬行得佛果等皆是隨眾生無明故有此事。若廢染機。卽無修無得一味相也。第八問。本覺旣是眞如。何故名覺。答。凡言覺有二義。一覺察義。謂染所不能染故。卽是斷障義。二覺照義。謂自體顯照一切諸法。卽鑑達義。但染則本來自離。徳則未曾別現。故其義本自有之。故云本覺。又由此二義。除二障。顯二果。並性成就。其始覺中亦有二義同前。但始覺起爲異。染窮始覺。不異本覺。何以故。由二義故。一以無是本覺起。隨染所成。無別性故。二覺至心源。同本覺故。無始覺之異。是故惟有一覺具二義也。一又窮此義。亦無二相。謂染離與徳之現。現卽染離。故惟一眞覺也。又由染本性離。無染可離。徳本性彰。無徳可現。故其眞覺無覺也。是故遠離覺所覺。無覺而不彰。一切覺故名佛。第九眞如門約本義說。故文云。一切眾生本來常住入於涅槃。無始覺之義。惟約修生說。以本無今有爲始覺故。本覺之義。約修生本有說。以對始覺說本覺故。如文應知智淨相等。約本有修生說。故文云。本覺隨染生二相故。問。智淨與始覺何異。答。其實不別。以始覺卽是本覺隨染作故。今約所對不同。故說有異。異相者。謂本覺約染成於智淨。治染還本。爲本之對。名爲始覺。又以本覺成始。更無異法。從此義故。總名本有。不論眞如門。但約生滅緣起中說本耳。又以始覺契本。方名本覺。若離始覺。一切不成。從此義故。總名修生。又以本作始覺。說本名修生本有。此之同義。惟一緣起。猶如圓珠。隨舉一門。無不收盡。第十因緣有三義。一淨心爲因。無明爲緣。二妄境爲緣。本識爲因。此二如疏。三以前因緣爲因。後因緣爲緣。以本來融通一心故。思準之。此中因緣。但是所由義。與所成生滅不別。其心與無明合邊。卽是因緣。亦無別法。卽攬此諸法積聚集成。名爲眾生。是卽眞心爲眾生體。五意及識爲眾生相。是故惟一心也。意是依止義。前三是本末依。謂末依本故。名本爲意。後二是粗細依。謂粗依細故。名細爲意。粗識更無所依之義。故不名意。但有了別。單名識也。三界惟心者。謂是本末通融。具淨心五意及識等。皆從心起者。從不相應心起。妄念生者。從相應心起。以相應心緣三細中現識境故。無心外境可以分別。故云分別自心也。若照境惟心時。心終不自取心。卽能緣心盡。故云心不見心也。無明起所識。是眞心與無明合時。能取自性淨故。惟佛窮了。地上證一分。故云少分知。粗惑依細惑起。細惑更無所依。故云忽然起。同經中無始無明。無有染法始於無明故也。問。無明動眞如成染心。何故染心無明緣。約位辧粗細。眞心是其因。而不論優劣。答。以染法有差別。眞心惟一味故也。根本智有二類。一修起如理智。二眞如本覺智。世間智亦二。一修生如量智。二本覺隨染智。以染心睻動。違不動平等本覺之智。故名煩惱礙。又無明不了卽動是靜故。是以動中不能差別而知。智礙也。第十一生滅相中無明有二義。一通。能成二心。二別。能成細心。故云無明滅故境界滅。又云無明滅故不相應心滅。境界亦二義。一通。是所成。二別。能起三粗心。是故無明有通能及別能。境界有通所及別能。是故境界亦能亦所。無明惟能無所也。第十二。四燻習中。染燻亦二。初通。後別。前中無明燻眞有妄心者。是業相也。不覺念起者。能見相也。現妄境者。是境界相也。屬三細也。今其念者。六粗中初二也。著者次二也。後二如論文。別中。增長念者。六粗中初二也。取者。次二也。後二是業果。非所論也。若爾。何故上文境界緣故生六相耶。釋云。前據通論。此約別克。以論後二是妄心之化用。非親從境生也。妄心燻中。業識通合三細。從初名燻者。燻於根本無明。迷動細故。依此細動業。受變易業苦故。經云。無明住地緣無漏業因。得變易報也。此之謂也。事識中亦具三粗。燻枝末無明。粗動造業。受分段苦也。根本無明迷理性。燻眞如。成業相等三。枝末無明迷境界。燻本識。起事識。淨燻中。眞如妄染法心各有能燻所燻。互爲能所。染法中。眞如無能燻義。事識燻中有四劣。一能燻之識自淺薄故。二望所燻眞如猶懸遠故。三不覺知有末那賴耶故。四不覺知有法執相故。是故不能疾得菩提也。意燻四勝。翻前劣故。謂能燻深厚徹五意故。餘三可知。是故望大菩提速疾得也。此二燻習。是眞如內燻妄心。有此厭求。還燻眞如成勝行也。第十三。淨燻中妄心燻內。一分別事識燻者。釋有三義。一彼二乘人。但覺事識中煩惱。而爲斷故。發心修行。修行卽名爲燻習也。二以惟覺此煩惱未能斷故。猶爲燻習也。三由帶此識中煩惱而發心修行名燻習。然由粗故。墮二乘地。又初惟行燻。次惟識燻。後俱燻。由帶此惑。令行成劣。故入二乘道。若帶五意中細惑。修行勝智。入菩薩位也。意中三釋準此。然皆後釋爲勝。體相燻中。具無漏法者。總舉法體相。備不思議業者。明有內燻功能。作境界性者。此眞如非但由前句內燻妄心令其厭求。亦乃與彼厭求之心作所觀境也。又釋用大爲外善境。此體相亦徧通彼中。故令用大得有燻也。又釋以徧妄心。故內燻之。徧外一切境。故亦燻習眾生。如近普覽作破木等。用燻中差別緣內。約機生熟有遠近之緣。約四無量爲行緣。約三空爲受隨緣。又解初利他。後自利。又初約施戒等行。後約觀理行。平等緣中有六。一平等人。如論佛菩薩故。二平等願。如論皆願度故。三平等心。如論自體燻等故。四釋平等行。如論以同體智力故。謂了知自他同一體性。知同之智。名同體智。五平等益。如論見聞等故。六令平等機見平等相。如論依三昧見佛故。差別平等者。一約佛菩薩攝生心。慜念利益。無怨親故名平等。隨機異現名差別。二化身多門名差別。報身稱性名平等。三散心所見名差別。定心所見名平等。第十四略科文。自下是略科文。上來從生滅門至此。明攝一切法竟。自下四燻習等。明生一切法。於中二。先通。後別。別中。先明染淨。後雙辧盡不盡。前中二。先染。後淨。染中二。先總。後別。淨中亦二。先總。後別。別中二。先別明體用燻。後雙明相應不相應。前中二。先體相燻。後用燻。就相應不相應中二。先辧未相應。後明已相應。上來明淨燻竟。初染燻次淨燻竟。就盡不盡中二。先明染法有盡。後明淨法無終。上來初別明染淨燻。後雙辧盡不盡。合是大段別明竟。初總。後別。合是四燻習竟。上來初釋生滅攝一切法。後釋四燻習生一切法。合是大段釋生滅法畢竟。自下第二釋生滅門中所顯之義大。於中有二。初釋體相二大。後別解用大。前中二。初一句通攝標二大名。下別釋二大義。釋中。初釋體大。從畢竟常恆下。釋相大。釋相大中二。初直釋。後問答。釋用大中二。初總辧。二從此用有二下。別釋。釋中二。初別明應報。後又凡夫下。重更料簡。初中二。先應。後報。就重簡中二。先明應身。謂約凡見粗。六道相也。二乘見細。不待說也。二明報身二。初約人顯粗妙。二問答釋疑。前中二。先明地前見粗。二若得淨心下。地上見細。問答中二先問。後答。上來釋所顯義大竟。自下明會法歸體上來初舉生滅法相第二明有顯義功能。第三會用歸體。三義不同。總明生滅門竟。初釋眞如門。後顯生滅門。二門不同。總釋顯示正義竟。第十五。分別發趣道中。通論發心。總有四位。一捨邪趣正發心。位在凡地。此論不說。二捨退得定發心。位在十信滿心。入十住初。是論中信成就發心也。三捨生得熟發心。位在十回向。以欲入初地。加行勝進。深發心故。卽解行發心。四捨比得證發心。位在初地已上。問。退位豈無生熟耶。何不失二發心。答。位極劣故。相不分也。問。不退望證。豈非劣耶。何故有二發心。答。位勝故。純熟相顯故。問。若爾。地上彌勝。何故不失二發心耶。答。位極勝故。所證不殊故。問。豈將入不退位。不用增上起行力耶。何不更失發心也。答。一能發心位劣。不能起加行故。二所趣位未勝。不須加行故是故不失也。問。若爾。何故將入證位。更於加行位中有發心耶。答。能入勝故。所證難得故耳。第十六。修止中安心內有二。初止內想慮心。二從亦不得隨心下。止外緣境心前中三。初舉想令除。二止能除想。三順法體。初中二。初別止十一切處想。後一切諸想下。通止一切諸差別想。能除者有二釋。一所除緣止。故能除緣亦已。二先除有想。後亦遣除想者。除無想也。以有無之念俱是想故。下文順法體中。以一切法無想者。無有之想也。念念不生等者。以無始已來未曾生等故。第二止外境心內有二。初止外妄緣。二是正念下。示內眞觀。前中二。初舉非總制。二心若馳下。示觀方便。何故爾者。外疑云。旣不許心緣外境。又不許以心除心。未知耶其心馳散時。云何對治。釋云攝令住正念。卽云何是正念。釋云惟心無境是也。是故不許緣緣外境。若爾。俱不緣外境。緣內心應得耶。釋云亦不得也。故云卽復此心無有自相可得也。故於此時。觀心無寄。分別也。止滅。成於止行。修眞如三昧耳。第十七。色心不二中。心者。據體大也。智者。約相大也。法身。通體相也。以融攝故。隨說皆得。由與用爲本。故能現色也。然用能物機。故上云隨染業幻所作也。第十八。問。三細六粗中。何以不說末那識耶。答。以義不便故。何者。以根本無明。動彼眞如。成於三細。名爲梨那。末那無此義。故不論。又以境界緣故。動彼心海。起於六粗。名爲意識。末那無此從外境生義。故不論也。𨿽是不說。然義已有。何以知。瑜伽云。梨耶起必二識想應。故說三細賴耶。卽已有末那執相應故也。又意識得緣外境。必內依末那。故說六粗意識。已有末那爲依止根也。故𨿽不說。而實有之。問。上云根本無明者。起在何識。答。梨耶識起。問。餘論中說。梨耶自體白覆無記。一向捨受相應。故堪受燻。若起煩惱。卽是雜染。豈堪受燻。答。餘論中約教就粗相說。而實此識迷無相眞如義邊。故有根本無明住地。若不爾者。卽應常緣第一義諦。卽一眾生半迷半悟。謂六七迷。而第八識悟也。文若其佛地與圓鏡智相應者。則知凡地必與無明相應。何以故。與上相違故。若言凡地余識無明與相應故非本識自有者。亦應佛地鏡智非本識起。旣佛地起者。則知凡地起愚。故不疑也。文若一向無煩惱。則不得成無記法。何以故。若無煩惱。則一向淸淨。不得名無記。是故一向淸淨者。卽名爲善。一向染者。則名不善。染淨無二故。則非染淨名無記法。良以淨屬眞分。染屬妄分。二分不二。名爲和合剌耶無記識也。若此位中無染細者。以何簡淨成於無覆無記。旣無記非淨。故知有染細也。克實言之。惟眞如是體。是故梨耶異就惟是位也。引回心聲聞。故假說也。又意識起惑於業有三義。一起見道無明。約緣造業。二起修道惑。愛求潤未熟業令熟。三又起見愛。引已熟業令受生相續無差違也。起信中相續識內。惟有後二義。準論知之。第十九。如來藏中恆沙功徳。說有三門。一建立門。二分齊門。三屬果門。初中建立者。曲有四義。一依眞如上義。謂依眞如上義。說有此徳。非謂有別事。論云皆依眞如義說故。二對染義。謂對恆沙煩惱過失。翻對顯示如此恆沙功徳。如論辧。三爲因義。謂能內燻眾生。令厭求起行等。論云恆沙性徳內燻眾生等。四依持義。謂與佛果恆沙功徳爲依故。說有此徳。論云以對始覺故說本覺也。二顯義分齊門。恆沙性徳。皆是生滅門內眞如中說。非是自性不變眞如門中辧。何以故。彼絕待。然四義中。初二約得道前染位。後一得道後淨位。中一約得道中染淨位。又初一差別之無差別。後三是無差別之差別。又初二是自性住佛性。次一引出佛性。後一至得果佛性。三以因屬果。以因中有初義故。是故果中得有法身義。以因中有翻染義故。今果位中有解脫。以因中有內燻爲因義故。今果位中成般若大智義。以因中具前三義故。今果位中有般若解脫法身三徳義也。以有第四義故。今果位中了因得有所了果法。又由此義。今果位功徳成就也。是故由前三義。別成三徳。由後一義。總攝佛果無量功徳故。由此等義故。是故因位眾生心中決定有恆沙功徳。略顯如是。第二十。不生不滅與生滅和合成賴耶義。說有二門。一分相門。二融攝門。前中二門。一不生滅。二生滅。前中亦二。一粗。二細。生滅中亦二。一粗二細。不生滅中。粗者是眞如門。動相盡故。不生滅義粗顯著故。是違害諸法差別之相。卽是眞如不變義也。二細者。是眞如隨染門。不違動相故。自不生滅義漸隱故。是故名細。卽是生滅門中。如來藏義亦是本覺義。是故眞如望有爲法有二義。一相違義。二相順義。自體亦有二義。一不變義。二隨染義。是故楞伽經云。寂滅者名爲一心。一心者名如來藏。是此二也。二生滅中。粗者是七識隨境起盡相粗顯故。楞伽經中名爲相生滅也。二細者。是無明風動淨心成此起滅。是本識相漸隱難知。故名爲細。楞伽經中名爲流注生滅。論云分別生滅相有二種。一粗二細等。是故生滅有爲望眞如有二義。一相違義。起滅相粗故。二相順義。起滅相微。漸漸同眞故。論云。隨順觀世諦。則入第一義。是此二門義。義門望自亦二義。一相顯。二性無。經云。一切法不生。我說剎那義等。大段第二融攝門者有三重。一眞如二義。體同義異。以全體不變。舉體隨緣。故不二也。二生滅中粗細通融。舉體全粗亦全細。故鎔融無二法也。三以眞全體隨緣。現斯粗細生滅。是故若約惟粗生滅。則令眞隱。若就惟細生滅。則令眞現細不生滅。若約惟粗不生滅。令二滅盡總惟一眞如平等顯現。若約惟細不生滅。則令細生滅漸細染住。余義準思之。第二十一。九相義七門分別。一釋名。二辧體。三生起次第。四約識分別。五約惑分別。六滅位分別。七配攝分別。初釋名者。根本癡闇。名曰無明。擊動淨心。名之爲業。卽無明之業。依主釋也。動作狀相。名之業相。則持業釋也。餘八相字。皆準此釋。心體向外。名能見相。變似外境。名能現相。分別染淨。名爲智相。經時不斷。名相續相。徧計其事。名執取相。徧計其名。名計名字相。造作善惡。名起業相。苦樂異就。名業系苦相。言體性者有二。一當相出體。則初三細以本覺及本不覺緣起不二爲其體性。後六粗卽以三細緣起。及隨相不覺細起稍粗。以此爲體性。二窮源辧體性。卽總以眞如隨染義爲體。故論云。種種凡器。皆同微塵性相等。三生起次第者。則如釋相次第者是。四約識分別者。前三細是八識。後六粗是六識等。五約惑者。三細中是根本無明。是法執中細惑。後粗中。前二是枝末無明法執中粗惑。後四是人執惑也。六滅位者。三細。從佛地乃至八地斷。智及相續。從初地乃至七地斷。執取計名。地前三賢位斷也。七配攝者。於中相配可知。餘如論說。第二十二。眞如有二義。一不變義。二隨緣義。無明亦二義。一卽空義。二成事義。各由初義故。卽眞如門也。各由後義故。卽生滅門也。生滅門中。隨緣眞如。成事無明。各有二義。一違自順他義。二違他順自義。無明中初義內亦有二義。一能知名義順眞覺。二返自體妄示眞徳。無明後二義內亦有二義。一覆理。二成妄心。眞如中初義。內亦二義。一隱自眞體二顯現妄法。後義內亦二義。一翻對妄染。顯自眞徳。二內燻無明。令起淨用。由無明中初二義。及眞如中後二義故。得有生滅門中始本二覺義也。由無明中後二義。及眞如中初二義故。得有本末二不覺也。若約諸識分相門。本覺及不本覺在本識中。始覺及末不覺在生起識中。若約本末不二門。並在一本識中。又本覺爲始。本還賴於始顯。本不覺爲末。本還藉於末資。又本不覺依本覺。末不覺依本不覺。始覺依末不覺。本覺還依始覺。如是旋還同一緣起。而無自性。不離眞如。就此生滅門中。眞妄各開四故。卽有八門。和合惟有四。謂二覺二不覺。更攝但惟二。謂覺與不覺。總攝惟一。謂一心生滅門也。第二十三。智淨相。不思議業相。略作十門分別。一釋名者。智者始覺智也。淨者離染同本覺。此中有智之淨及卽智淨也。不思議業者。果徳他用。故名爲業。非下地測量。故不思議也。此中亦有不思之業及不思卽業等可知也。二出體者。生滅門中隨染本覺爲體。三約體用分別者。初一體。後一用。四約染淨分別者。此二俱淨。以返染故。亦可俱染。以隨染所成故。五約二利分別者。初一自利。非無利他。後一利他。非無自利。六三身分別者有二義。一初爲報身。後爲化身。二初通法身及自受用身。後通化身及他受用身。七四智分別者。初一圓鏡智。亦通平等性。後一通三智。八二智分別者。初一理智。後一量智。九本末者。初一本。後一末。十因緣所起分別者。智淨。以體相內燻爲因。用本外燻爲緣。同本淨智爲果。不思議業。以智淨爲因。眾生內燻爲緣。無方大用爲果。第二十四。覺體相中四鏡義。十門分別。一釋名。如實者眞徳也。空者對妄也。鏡者諭也。從法諭得名。余並準此。二因者能現諸法也。燻者內燻也。此卽因之燻。故內燻也。夫此內燻。能生始覺之果。故亦名因燻。此卽因是燻。故名因燻也。法者體相也。出者出二癡也。離者不與根本無明和合也。緣燻者作外緣燻眾生。此亦卽緣是燻也。二出體者。並以生滅門中本覺眞如三大爲體。三生起次第者。由對妄故。初說爲空。以空妄故。次顯眞徳隨緣。成內燻燻習故云因燻也。由有燻習力故。能治妄顯眞。故次明法出離也。由出離染故。卽起無邊淨用。故明緣燻也。四約染淨分別者。初二染故在纏。名有垢眞如。後二淨故出障。名無垢眞如也。五約因果分別者。初二在因。後二在果。因中。初一舉體。次一成因。果中。先斷果。徳果。文可先果體。後果用。六相對分別者。初與三。二與四。各何別者。謂初自性離。三對治離。二內因燻。四外緣燻。有此差別也。七對智淨等分別者。此中法出離與前智淨。及此緣燻與前不思業。各何別者。智淨約能觀。法出約所觀。不思業約智用。緣燻約法用。以始覺卽同本覺故。所以隨一卽收餘耳。八以約三佛性分別者。前一惟自性住。後一惟至得果佛性。因燻亦性亦引出。法亦引出亦至得果。九約諭分別者。虛空有四義。一物所不能壞。二容受諸色法。三色滅淨空顯。四空能現色。鏡亦有四義。一實質不入中。二能現諸影像。三磨營去塵垢。四照用諸物。法中義準之。十約三大分別者。初一惟體非相用。次一亦體亦相而非用。次一亦相亦用而非體。後一惟一惟用非體相此就分別門說。若約鎔融門。四義皆具三大耳。第二十五。始本相依文中。問。本覺爲滅惑不滅惑耶。若滅惑者。卽無凡夫過。若不滅惑者。卽無覺義過。答。滅惑故。非無覺義過。無凡夫者。亦非過也。何以故。以一切凡夫卽涅槃相。不復更滅。是故凡夫本無。有何過也。亦非無凡夫過。何以故。以彼本覺性滅惑故。方名本覺。本覺存故。得有不覺。不覺有故。不無凡夫。是故本覺滅惑。方成凡夫。何得有過。問。本覺若滅惑者。卽應無不覺以障治相違故。若有不覺。卽不得有本覺。如何說言依本覺有不覺耶。答。由本覺性自滅不覺故。是故依本覺得有不覺。何者。若本覺不滅不覺者。卽應本覺中自有不覺。若本覺中自有不覺者。則諸凡夫無不覺過。以不覺在本覺中。凡夫不證本覺故。不覺卽不成凡夫過。又若本覺中有不覺者。卽諸凡夫旣有本覺。應得本覺。覺故。名不成凡夫過。若本覺中有不覺者。聖人得本覺。應有不覺。有不覺故。卽非聖人。是無聖人過。又若本覺中有不覺者。聖人無不覺故。卽無本覺。無本覺故。卽無聖人過。旣有此義。是故本覺性滅不覺是。又若不滅不覺。卽無本覺。無本覺故。卽無所迷。無所迷故。卽無不覺。是故得有不覺者。由於本覺。本覺有者。由滅不覺。是故當知由滅不覺。得有不覺也。問。若本覺能滅惑者。何用始覺爲。答。以惑有二義故。一理無義二情有義。由對初義。故名本覺。由對後義。故名始覺。故佛性論云。煩惱有二種滅。一自性滅。二對治滅。對此二滅。故有始本二覺。又此始覺亦是本覺之用也。何者。以依本覺故有不覺。有不覺故有始覺。是故始覺卽是本覺。更無異體。惟一本覺滅煩惱也。始本相對。各有二義。本中。一是有力義。以能成始故。二是無力義。對始名本故。始中。一是有力義。以能顯本故。二是無力義。爲本所成故。問。各有二義。有無鉾楯。豈不相違耶。答。非直有無性不相違。亦乃相順便得成立。何者。始覺中。非從本所成之始覺。無以能顯於本覺。本覺中。非對始之本覺。無以成於始覺。是故始本四義。緣起一故。不可爲異。然四義故。不可爲一。猶如圓珠。隨取皆盡。護過顯徳。及違成過等。各有四句。準可知之。問。是始覺有耶。答。不也。以卽是本覺故。又問。本覺是有耶。答不。卽是始覺故。問。亦本亦始耶。答。不也。始本不二故。問。非本始耶。答。不也。本始具足故。此並生滅門淨緣起更說。眞如門中則無此義。第二十六。染法燻習中無明妄心各有二種。一粗。二細。此粗細亦各有二。一依他。二成他。無明細者。謂根本不覺。依他者。謂依業識染心而得存立。二成他者。卽此依染心根本無明。燻於眞如成業識。無明粗者。末不覺。依他謂依分別事識而得成立。二成他者。卽此依事識末無明。不了妄境生起事識。染心粗細各二義。準無明取之。妄境界亦二。謂轉識境。事識境。此二各二。謂依心。起心。準之。今此論中燻習文內。但說起心。故云境界燻於妄心牽增分別。以此境界非是情識。法無可燻。故不說妄心燻於境界也。第二十七。淨分緣起中有四句。一本有。謂眞如門。二修生本有。謂本覺以對始得成故。三本有修生。謂無分別智。是本覺隨染所成故。四修生。謂始覺智。本無今有。此四義同一緣起。隨舉一門。無不全收。準之。第二十八。生滅門中眞妄緣起和合不二識中。眞如無明各有四義。眞如中四義者。一不變義。二和合義。三隱體義。四內燻義。無明四義者。一卽空義。二覆眞義。三成妄義。四淨用義。眞妄中。各由初義故。是本覺攝也。各有第二義故。是根本不覺攝也。各由第三義故。是枝末不覺攝也。各由第四義故。是始覺攝也。此上四義。復有三門。一約分相門。則各初二義在本識中。各後二義在事識中。以各初二能生各後二故。二本末不二門。以緣起無二故。則並在梨耶識中。依此義故。論中說云。此梨耶識有二義。謂覺不覺也。依分相義故。論中末不覺及始覺。並在事識中也。此上眞妄八義。惟一緣起。無礙鎔融。舉體全收。無不皆盡。第二十九。法身義四門分別。初釋名者。法是軌持義。身是依止義。卽法爲身。亦名自性身。二體性者。略有十種。一依佛地論。惟以所照眞如淸淨法界爲性。餘四智等。並屬報化。二或惟約智。如無性攝論。以無垢無掛礙智爲法身故。謂離二障。諸徳釋云。此約攝境從心。名爲法身。匪爲法身是智非理。今釋一切諸法尙卽眞如。況此眞智而不如耶。旣卽是如。何待攝境。三亦智亦境。如梁論云。惟如如及如如智獨存。名爲法身。四境智雙泯。經云如來法身非心非境。五此上四句。合爲一無礙法身。隨說皆得。六此上總別五句。相融形奪。泯並五說。逍然無寄。以爲法身。此上單就境智辧也。七通攝五分及悲願等諸行功徳。無不皆是此身收。以修生功徳必證理故。融攝無礙。如前智說。八通收報化色身相好功徳。無不皆是此法身收。故攝論中。三十二相等。皆入法身攝。釋有三義。一相則如故。歸理法身。二智所現故。屬智法身。三當相並是功徳法故。名爲法身。九通攝一切三世間故。眾生及器無非佛故。一大法身具十佛故。三身等並在此中智正覺攝故。十總攝前九爲總句。是謂如來無礙自在法身之義。三生因者有四。一者了因。照現本有眞如法故。二者生因。生成修起勝功徳故。三者生了無礙因。生了相卽。二果不殊故。四總此勝徳爲所依因。卽機現用爲所成果。四業用者亦有四。一此理法身與諸觀智爲所開覺。經云法身說法授與義故。二依此以起報化利生勝業用故。三或化樹形等密攝化故。四徧諸眾生道毛端等處。燻燻自在無礙業用也。第三十。眞妄心境通有四句。一約情有心境。境謂空有相違。以存二相故。心謂二見不壞。是妄情故。或境上有空同性。以俱是所執性故。心上亦同。俱是妄見故。二約法有心境。境謂空有不二。以俱融故。心謂絕二。見無二故。或境上空有相違。以全形奪故。心上亦二。隨見一分。余分性不異故。三以情就法說。謂境則有無俱情有。有無俱理無。無有無二爲一性。或亦相違。以全奪故。心謂妄取情中有。以是執心故。或亦比知其理無。以分有觀心故。四以法就情說。境則有無俱理有。有無俱情無。無有無二爲一性。或亦相違。以全奪故。心謂見理有。以智故。見情無。以悲故。或見無二心。是一心故。此上四門中。約境各有四句。心亦各四句。總有三十二句。準思之。第三十一。二諦無礙說有二門。一約諭。二就法。一約諭者。且如幼兔依巾有二門。一兔。二巾。兔亦二義。一相差別義。二體空義。巾亦二義。一住自位義。二舉體兔義。此巾與兔。非一非異。且非異有四句。一巾上成兔義。及兔上相差別義。合爲一際。故不異。此是以本隨末。就末明不異。二以巾上住自位義。及兔上體空義。合爲一際。故爲不異。此是以末歸本。就本明不異。三以攝末所歸之本。與攝本所從之末。此二雙融。無礙俱存。故爲不異。此是本末雙存。無礙不異。四以所攝歸本之末。亦與所攝隨末之本。此二俱泯。故爲不異。此是本末雙泯。平等不異。第二非一義者亦有四句。一以巾上住自位義。與兔上相差別義。此二相背。故爲非一。此是相背非一。二巾上成兔義。兔上體空義。此二相害。故爲非一。三以彼相背與相害。此二位異。故爲非一。謂相背各相捨。相去懸遠。相害則與敵對。親相食害。是故近遠非一也。四以極相害泯而不泯。由極相背存而不存。此不泯不存義爲非一。此是成壞非一。又此四非一。與上四非異。而亦非一。以義不雜故。又上四不異。與此四不一。而亦不異。理徧通故。是故若以不異門取。諸門極相和會。若以非一門取。諸義極相違諍。極相違而極和合者。是無障無礙法也。第二就法說者。巾諭眞如如來藏。兔諭眾生生死等。非一異亦有十門。準諭可知。又兔卽生卽死而無礙。巾卽隱卽顯而無礙。此生死隱顯。逆順交絡。諸門鎔融。並準前思之可解。第三十二二諦義解二門。一辧相。二顯義。初辧相。如余說。二顯義者有四門。一開合。二一異。三相是。四相在。初開合者。先開。後合。開者。俗諦緣起中有四義。一諸緣有力義。二無力義。三無自性義。四成事義。眞諦中亦有四義。一空義。二不空義。三依持義。四盡事義。合者有三門。一合俗。二合眞。三合二。初者有三。一約用。謂有力無力無二故。二約體。謂性無性無二故。三無礙。謂體用無二。惟一俗諦。合眞者亦三。一就用。謂依持成俗。卽是奪俗。合盡無二故。二約體。空不空無二故。三無礙。謂體用無二故。三合二者有四門。一約起用門。謂眞中依持義與俗中有力無二故。二約泯相門。謂眞中盡俗與俗中無力無二故。三約顯實門。謂眞中不空義與俗中無性義無二故。四成事門。謂眞中空義與俗中存事無二故。開合門竟。理事相卽不相卽。無礙融通。各有四句。初不相卽中四句者。一二事不相卽。以緣相事礙故。二二事之理不相卽。以無二故。三理事不相卽。以理靜非動故。四事理不相卽。以事動非靜故。二相卽中四句者。一事卽理。以緣起無性故。二理卽事。以理隨緣事得立故。三事之理相卽。以約詮會實故。四二事相卽以卽理之事無別事。是故事如理而無礙。第三十三。染淨義。問曰。不思議業者。相用俱名義大。於隨染業幻中何處攝耶。答。應作四句。一一向淨。謂出纏四智等故。二一向染。謂隨流有情無明未發覺故。三非染非淨。謂離言眞如故。四亦染亦淨。謂相用二義大故。亦染故。隨地前機染幻現故。亦淨故。隨緣眞如不變故。今於此四句。非第四句。爲第三句。非第三句。爲第四句。亦可總非四句。合作一句。互融無礙。思之可見。又問。隨染業幻者。約善順眞。可得成。若約不善善違眞。如何作幻不善。答。不善違眞。許亦不全幻不善。約生厭棄。約彼生解。亦得幻不善。亦可染幻是無明。無體無眞用。約彼無明差別。知名義。能詮理。詮於眞故。得幻染也。又約彼無明幻體本是無。以是無故無眞用。約彼知名義。是幻體不離眞。又三細六粗。應作四句。一惟淨。謂如來藏中恆沙徳。卽四智也。二惟染。謂粗中執取計名字等四識。三非染非淨。謂離言眞如。四亦染亦淨故。謂智相相續相。亦染故。智相等通在六識等中。亦淨故。智相等有漸覺義。又約三細六粗相配者。一阿賴耶識中如來藏眞本覺惟淨二根本無明不覺惟染。三亦染亦淨。謂六粗通有始覺及支末無明。四非染非淨者。謂一切共離。又交絡作四句。一謂三細中取一本覺。及六粗中取枝末無明。二謂三細取本不覺。及六粗中取始覺。三謂三細雙取本覺本不覺。四謂六粗中雙取始覺及支末無明。第三十四。如來藏。二門分別。一者諭說。二法說。言諭說者。旦如金性有二義。一隨緣成器調柔義。二守性堅住不攺義。問。金是有耶。答。不也。何以故。隨緣成器故。問。金是無耶。答。不也。何以故。性不攺故。又問。亦有亦無耶。答。不也。一金故。不相違故。又問。非有非無耶。答。不也。金性具徳故。隨緣不攺故。卽是顯徳門也。又問。器是有耶。答。不也。由器卽金故。又問。器是無耶。答。不也。由器成故。又問。亦有亦無耶。答。不也。由是一器故。不相違故。又問。是非有非無耶。答。不也。由成器卽金故。亦返卽是顯徳門。又問。金是無耶。答。不也。由成器故。所以然者。由性不攺。方能隨緣故也。又問。金是有耶。答。不也。由性不攺故。所以然者。由成器故。性方不攺也。又問。亦有亦無耶。答。不也。由是金故。又問。非有非無耶。答。不也。由是金故。又問。器是有耶。答。不也。由器成故。所以然者。由卽金故。器方成也。問。器是有耶。答。不也。由器卽金故。所以然者。由器卽金。器方成也。餘句準也返卽顯徳門。餘一切準例知之。第二法說。問。如來藏是生耶。答。不也。由隨染生死不顯現故。問。旣不生。應滅耶。答。不也。由隨染作生死故。問。亦生亦滅耶。答。不也。由藏性無二故。問。非生非滅耶。答。不也。由藏性具徳故。問。生死是生耶答。不也。由卽眞如。應滅耶。答。不也。由卽眞如。生死成故。經云依如來藏有生死。故知不滅。問。亦生亦滅耶。答。不也。由生死緣成無二故。問。非生滅耶。答。不也。由生死虛妄。依眞如成故。眞妄相作。眞如不生。由隨染故。生死不滅。依眞成故。生死不生。由卽眞故。眞如不滅。由性不攺故。眞如是生。由隨緣作生死故眞如是滅。由隨緣不現故。眞如亦生滅。由具違順性故。經云。如來藏者。受苦樂。與因俱。若生若滅。又云。一切法不生。我說剎那義。又云。不生不滅。是無常義等。準思之。眞非生非滅。何以故。性離分別故。不同所謂故。第三十五。四謗章﹝四謗者。凡夫迷因緣故起。一者增益謗。二者損成謗。三者相違謗。四者戲論謗﹞言增益謗者。夫論一切諸法。從因緣生。無作者故。作時不住。無自性故。非分別所及。諸法之性如是。不可取著。然凡夫二乘。諸法生時。卽執爲有。但因緣之法。其性離有。離有法上。執言有者。不稱理故。名增益謗。有旣成謗。無應合理。義亦不然。因緣之法。性𨿽有。然緣起現前。不可言無。於非無法上。執言無者。不應理故。名損成謗。有無旣是其過。亦有亦無應是道理。卽答。因緣是一法。性不相違。不相違者。名因緣法。亦有亦無其性相違之法。卽非因緣。非因緣故。相違謗也。旣亦有亦無是違法。不稱實見。非有非無應與理合。卽答言。夫論道理。約因緣以顯。非有非無。乃是因緣之外。不應道理。戲弄諸法。名戲論謗。夫論有所分別。與取捨相應者。皆是情計。不應實理。離意絕相。名爲中道。故經云。因緣之法。離有離無也。

大乘起信論別記

