惟識二十論

世親菩薩造唐玄奘譯

惟識二十論一卷

世親菩薩造

大唐三藏法師玄奘奉詔譯

安立大乘三界惟識。以契經說三界惟心。心意識了名之差別。此中說心意兼心所。惟遮外境不遣相應。內識生時似外境現。如有眩翳見發蠅等。此中都無少分實義。卽於此義有設難言。頌曰。

若識無實境

則處時決定

相續不決定

作用不應成

論曰。此說何義。若離識實有色等外法。色等識生不緣色等。何因此識有處得生非一切處。何故此處有時識起非一切時。同一處時有多相續。何不決定隨一識生。如眩翳人見發蠅等。非無眩翳有此識生。復有何因。諸眩翳者所見發等無發等用。夢中所得飲食刀杖毒藥衣等無飲等用。尋香城等無城等用。餘發等物其用非無。若實同無色等外境。惟有內識。似外境生。定處定時不定相續有作用物皆不應成。非皆不成。頌曰。

處時定如夢

身不定如鬼

同見膿河等

如夢損有用

論曰。如夢意說如夢所見。謂如夢中𨿽無實境。而或有處見有村園男女等物非一切處。卽於是處或時見有彼村園等非一切時。由此𨿽無離識實境。而處時定非不得成。說如鬼言。顯如餓鬼。河中膿滿故名膿河。如說酥瓶其中酥滿。謂如餓鬼同業異熟。多身共集皆見膿河。非於此中定惟一見。等言顯示或見糞等。及見有情執持刀杖遮捍守護不令得食。由此𨿽無離識實境。而多相續不定義成。又如夢中境𨿽無實而有損失精血等用。由此𨿽無離識實境。而有虛妄作用義成。如是且依別別譬諭。顯處定等四義得成。復次頌曰。

一切如地獄

同見獄卒等

能爲逼害事

故四義皆成

論曰。應知此中一地獄諭。顯處定等一切皆成。如地獄言。顯在地獄受逼害苦諸有情類。謂地獄中𨿽無眞實。有情數攝獄卒等事。而彼有情同業異熟增上力故。同處同時眾多相續。皆共見有獄卒狗烏鐵山物等來至其所爲逼害事。由此𨿽無離識實境。而處定等四義皆成。何緣不許獄卒等類是實有情。不應理故。且此不應那落迦攝。不受如彼所受苦故。互相逼害應不可立彼那落迦。此獄卒等。形量力旣等。應不極相怖。應自不能忍受鐵地炎熱猛焰恆燒然苦。云何於彼能逼害他。非那落迦不應生彼。如何天上現有傍生。地獄亦然。有傍生鬼爲獄卒等。此救不然。頌曰。

如天上傍生

地獄中不爾

所執傍生鬼

不受彼苦故

論曰。諸有傍生生天上者。必有能感彼器樂業生彼定受器所生樂。非獄卒等受地獄中器所生苦。故不應許傍生鬼趣生那落迦。若爾應許彼那落迦業增上力生異大種。起勝形顯量力差別。於彼施設獄卒等名。爲生彼怖。變現種種動手足等差別作用。如羝羊山乍離乍合。剛鐵林刺或低或昂。非事全無然不應理。頌曰。

若許由業力

有異大種生

起如是轉變

於識何不許

論曰。何緣不許識由業力如是轉變而執大種。復次頌曰。

業燻習余處

執余處有果

所燻識有果

不許有何因

論曰。執那落迦由自業力生差別大種起形等轉變。彼業燻習理應許在識相續中不在余處。有燻習識汝便不許有果轉變。無燻習處翻執有果。此有何因。有教爲因。謂若惟識似色等現無別色等。佛不應說有色等處。此教非因有別意故。頌曰。

依彼所化生

世尊密意趣

說有色等處

如化生有情

論曰。如佛說有化生有情。彼但依心相續不斷能往後世密意趣說。不說實有化生有情。說無有情我但有法因故。說色等處契經亦爾。依所化生宜受彼教。密意趣說非別害有。依何密意說色等十。頌曰。

識從自種生

似境相而轉

爲成內外處

佛說彼爲十

論曰。此說何義。似色現識從自種子緣合轉變差別而生。佛依彼種及所現色。如次說爲眼處色處。如是乃至似觸現識從自種子緣合轉變差別而生。佛依彼種及所現觸。如次說爲身處觸處。依斯密意說色等十。此密意說有何勝利。頌曰。

依此教能入

數取趣無我

所執法無我

復依余教入

論曰。依此所說十二處教受化者能入數取趣無我。謂若了知從六二法有六識轉。都無見者乃至知者。應受有情無我教者。便能悟入有情無我。復依此余說惟識教。受化者能入所執法無我。謂若了知惟識現似色等法起。此中都無色等相法。應受諸法無我教者。便能悟入諸法無我。若知諸法一切種無。入法無我。是則惟識亦畢竟無何所安立。非知諸法一切種無乃得名爲入法無我。然達愚夫徧計所執自性差別諸法無我。如是乃名入法無我。非諸佛境離言法性亦都無故名法無我。余識所執此惟識性其體亦無。名法無我。不爾余識所執境有。則惟識理應不得成。許諸餘識有實境故。由此道理。說立惟識教。普令悟入一切法無我。非一切種撥有性故。復云何知佛依如是密意趣說有色等處。非別實有色等外法爲色等識各別境耶。頌曰。

以彼境非一

亦非多極微

又非和合等

極微不成故

論曰。此何所說。謂若實有外色等處。與色等識各別爲境。如是外境或應是一。如勝論者執有分色。或應是多。如執實有眾多極微各別爲境。或應多極微和合及和集。如執實有眾多極微皆共和合和集爲境。且彼外境理應非一。有分色體異諸分色不可取故。理亦非多。極微各別不可取故。又理非和合或和集爲境。一實極微理不成故。云何不成。頌曰。

極微與六合

一應成六分

若與六同處

聚應如極微

論曰。若一極微六方各與一極微合。應成六分。一處無容有餘處故。一極微處若有六微。應諸聚色如極微量。展轉相望不過量故。則應聚色亦不可見。加濕彌羅國毗婆沙師言。非諸極微有相合義。無方分故離如前失。但諸聚色有相合理有方分故此亦不然。頌曰。

極微旣無合

聚有合者誰

或相合不成

不由無方分

論曰。今應詰彼所說理趣。旣異極微無別聚色。極微無合聚合者誰。若轉救言聚色展轉亦無合義。則不應言極微無合無方分故。聚有方分亦不許合故。極微無合不由無方分。是故一實極微不成。又許極微合與不合。其過且爾。若許極微有分無分。俱爲大失。所以者何。頌曰。

極微有方分

理不應成一

無應影障無

聚不異無二

論曰。以一極微六方分異。多分爲體。云何成一。若一極微無異方分。日輪才舉光照觸時云何余邊得有影現。以無餘分光所不及。又執極微無方分者。云何此彼展輪相障。以無餘分他所不行。可說此彼展轉相礙。旣不相礙。應諸極微展轉處同。則諸色聚同一極微量。過如前說。云何不許影障屬聚不屬極微。豈異極微許有聚色發影爲障。不爾。若爾聚應無二。謂若聚色不異極微。影障應成不屬聚色。安布差別立爲極微。或立爲聚俱非一實。何用思擇極微聚爲。猶未能遮外色等相。此復何相。謂眼等境亦是靑等實色等性。應共審思。此眼等境靑等實性。爲一爲多。設爾何失。二俱有過。多過如前。一亦非理。頌曰。

一應無次行

俱時至未至

及多有間事

並難見細物

論曰。若無隔別所有靑等。眼所行境執爲一物。應無漸次行大地理。若下一足至一切故。又應俱時於此於彼無至未至。一物一時。理不應有得未得故。又一方處。應不得有多象馬等有間隙事。若處有一亦卽有餘。云何此彼可辯差別。或二如何可於一處有至不至中間見空。又亦應無小水虫等難見細物。彼與粗物同一處所量應等故。若謂由相此彼差別卽成別物不由余義。則定應許此差別物。展轉分析成多極微。已辯極微非一實物。是則離識眼等色等。若根若境皆不得成。由此善成惟有識義。諸法由量刊定有無。一切量中現量爲勝。若無外境寧有此覺。我今現證如是境耶。此證不成。頌曰。

現覺如夢等

已起現覺時

見及境已無

寧許有現量

論曰。如夢等時𨿽無外境。而亦得有如是現覺。余時現覺應知亦爾。故彼引此爲證不成。又若爾時有此現覺。我今現證如是色等。爾時於境能見已無。要在意識能分別故。時眼等識必已謝故。剎那論者有此覺時。色等現境亦皆已滅。如何此時許有現量。要曾現受意識能憶。是故決定有曾受境。見此境者許爲現量。由斯外境實有義成。如是要由先受後憶。證有外境理亦不成。何以故。頌曰。

如說似境識

從此生憶念

論曰。如前所說𨿽無外境。而眼識等似外境現。從此後位與念相應。分別意識似前境現。卽說此爲憶曾所受。故以後憶。證先所見實有外境。其理不成。若如夢中𨿽無實境。而識得起覺時亦然。如世自知夢境非有。覺時旣爾何不自知。旣不自知覺境非有。寧如夢識實境皆無。此亦非證。頌曰。

未覺不能知

夢所見非有

論曰。如未覺位。不知夢境非外實有。覺時乃知。如是世間虛妄分別串習惛熟如在夢中。諸有所見皆非實有。未得眞覺不能自知。若時得彼出世對治無分別智。乃名眞覺。此後所得世間淨智現在前位。如實了知彼境非實。其義平等。若諸有情。由自相續轉變差別。似境識起。不由外境爲所緣生。彼諸有情。近善惡友聞正邪法。二識決定。旣無友教此云何成。非不得成。頌曰。

展轉增上力

二識成決定

論曰。以諸有情自他相續諸識展轉爲增上緣。隨其所應二識決定。謂余相續識差別故。令余相續差別識生各成決定不由外境。若如夢中境𨿽無實而識得起。覺識亦然。何緣夢覺造善惡行。愛非愛果當受不同。頌曰。

心由睡眠壞

夢覺果不同

論曰。在夢位。心由睡眠壞勢力羸劣。覺心不爾。故所造行當受異熟。勝劣不同非由外境。若惟有識無身語等。羊等云何爲他所殺。若羊等死不由他害。屠者云何得殺生罪。頌曰。

由他識轉變

有殺害事業

如鬼等意力

令他失念等

論曰。如由鬼等意念勢力。令他有情失念得夢。或著魅等變異事成。具神通者意念勢力。令他夢中見種種事。如大迦多衍那意願勢力。令娑剌拏王等夢見異事。又如阿練若仙人意憤勢力。令吠摩質呾利王夢見異事。如是由他識轉變故。令他違害命根事起。應知死者謂眾同分。由識變異相續斷滅。復次頌曰。

彈吒迦等空

云何由仙忿

意罰爲大罪

此復云何成

論曰。若不許由他識轉變增上力故他有情死。云何世尊爲成意罰是大罪故。返問長者鄔波離言。汝頗曾聞何因緣故。彈吒迦林。末蹬伽林。羯陵伽林。皆空閒寂。長者白佛言。喬答摩。我聞由仙意憤恚故。若執神鬼敬重仙人。知嫌爲殺彼有情類。不但由仙意憤恚者。云何引彼。成立意罰爲大罪性過於身語。由此應知。但由仙忿彼有情死理善成立。若惟有識。諸他心智知他心不。設爾何失。若不能知何謂他心智。若能知者。惟識應不成。𨿽知他心然不如實。頌曰。

他心智云何

知境不如實

如知自心智

不知如佛境

論曰。諸他心智云何於境不如實知。如自心智。此自心智云何於境不如實知。由無知故。二智於境各由無知所覆蔽故。不知如佛淨智所行不可言境。此二於境不如實知。由似外境虛妄顯現故。所取能取分別未斷故。惟識理趣無邊決擇品類差別難度甚深。非佛誰能具廣決擇。頌曰。

我已隨自能

略成惟識義

此中一切種

難思佛所行

論曰。惟識理趣品類無邊。我隨自能已略成立。餘一切種非所思議。超諸尋思所行境故。如是理趣惟佛所行。諸佛世尊於一切境及一切種智無礙故。

惟識二十論一卷

