惟識三十論頌

世親菩薩造唐玄奘譯

惟識三十論頌

世親菩薩造

大唐三藏法師玄奘奉詔譯

護法等菩薩約此三十頌造《成惟識》﹐今略標所以。謂此三十頌中﹐初二十四行頌明惟識相﹔次一行頌明惟識性﹔後五行頌明惟識行位。就二十四行頌中﹐初一行半略辯惟識相﹔次二十二行半廣辯惟識相。謂外問言「若惟有識﹐云何世間及諸聖教說有我法﹖」舉頌酬答﹐頌曰「１由假說我法﹐

有種種相轉。

彼依識所變﹐

此能變惟三﹕２

謂異熟﹑思量﹐

及了別境識。」

次二十二行半廣辯惟識相者﹐由前頌文略標三能變﹐今廣明三變相。且初能變其相云何﹖頌曰﹕

「初阿賴耶識﹐

異熟一切種﹐３

不可知執受﹐

處了常與觸﹑

作意﹑受﹑想﹑思﹐

相應惟捨受。４

是無覆無記﹐

觸等亦如是﹐

恆轉如瀑流﹐

阿羅漢位捨。」

已說初能變﹐第二能變其相云何﹖頌曰「５次第二能變﹐

是識名末那﹐

依彼轉緣彼﹐

思量爲性相。６

四煩惱常俱﹐

謂我癡﹑我見﹑

並我慢﹑我愛﹐

及余觸等俱。７

有覆無記攝﹐

隨所生所系﹐

阿羅漢滅定﹐

出世道無有。」

如是已說第二能變﹐第三能變其相云何﹖頌曰「８次第三能變﹐

差別有六種﹐

了境爲性相﹐

善不善俱非。９

此心所徧行﹑

別境﹑善﹑煩惱﹑

隨煩惱﹑不定﹐

皆三受相應。１０初徧行觸等﹐

次別境謂欲﹑

勝解﹑念﹑定﹑慧﹐

所緣事不同。１１善謂信﹑慚﹑愧﹑

無貪等三根﹐

勤﹑安﹑不放逸﹑

行舍及不害。１２煩惱謂貪﹑嗔﹑

癡﹑慢﹑疑﹑惡見。

隨煩惱謂忿﹑

恨﹑覆﹑惱﹑嫉﹑慳﹑１３誑﹑諂與害﹑憍﹑

無慚及無愧﹑

掉舉與惛沈﹑

不信並懈怠﹑１４放逸及失念﹑

散亂﹑不正知。

不定謂悔﹑眠﹐

尋﹑伺二各二。」

已說六識心所相應﹐云何應知現起分位﹖頌曰「１５依止根本識﹐

五識隨緣現﹐

或俱或不俱﹐

如濤波依水。１６意識常現起﹐

除生無想天﹐

及無心二定﹐

睡眠與悶絕。」

已廣分別三能變相爲自所變二分所依﹐云何應知依識所變假說我﹑法非別實有﹐由斯一切惟有識耶﹖頌曰「１７是諸識轉變﹐

分別﹑所分別﹐

由此彼皆無﹐

故一切惟識。」

若惟有識﹐都無外緣﹐由何而生種種分別﹖頌曰「１８由一切種識﹐

如是如是變﹐

以展轉力故﹐

彼彼分別生。」

𨿽有內識而無外緣﹐由何有情生死相續﹖頌曰「１９由諸業習气﹑

二取習气俱﹐

前異熟旣盡﹐

復生余異熟。」

若惟有識﹐何故世尊處處經中說有三性﹖應知三性亦不離識﹐所以者何﹖頌曰「２０由彼彼徧計﹐

徧計種種物﹐

此徧計所執﹐

自性無所有。２１依他起自性﹐

分別緣所生。

圓成實於彼﹐

常遠離前性。２２故此與依他﹐

非異非不異﹐

如無常等性﹐

非不見此彼。」

若有三性﹐如何世尊說一切法皆無自性﹖頌曰「２３卽依此三性﹐

立彼三無性﹐

故佛密意說﹐

一切法無性。２４初卽相無性﹐

次無自然性﹐

後由遠離前﹐

所執我﹑法性。２５此諸法勝義﹐

亦卽是眞如﹐

常如其性故﹐

卽惟識實性。」

後五行頌明惟識行位者﹐論曰「如是所成惟識性﹑相﹐誰依幾位﹖如何悟入﹖」謂具大乘二種種性﹕一﹑本性種性﹐謂無始來依附本識﹐法爾所得無漏法因﹔二﹑謂習所成種性﹐謂聞法界等流法已﹐聞所成等燻習所成。具此二性方能悟入。何謂五位﹖一﹑資糧位﹐謂修大乘順解脫分﹐依識性﹑相能深信解。其相云何﹖頌曰「２６乃至未起識﹐

求住惟識性﹐

於二取隨眠﹐

猶未能伏滅。」

二﹑加行位﹐謂修大乘順決擇分﹐在加行位能漸伏除所取﹑能取。其相云何﹖「２７現前立少物﹐

謂是惟識性﹐

以有所得故﹐

非實住惟識。」

三﹑通達位﹐謂諸菩薩所住見道﹐在通達位如實通達。其相云何﹖「２８若時於所緣﹐

智都無所得﹐

爾時住惟識﹐

離二取相故。」

四﹑修習位﹐謂諸菩薩所住修道﹐修習位中如實見理﹐數數修習。其相云何﹖「２９無得不思議﹐

是出世間智﹐

捨二粗重故﹐

便證得轉依。」

五﹑究竟位﹐謂住無上正等菩提﹐出障圓明﹐能盡未來化有情類。其相云何﹖「３０此卽無漏界﹐

不思議善常﹐

安樂解脫身﹐

大牟尼名法。」

惟識三十論頌

