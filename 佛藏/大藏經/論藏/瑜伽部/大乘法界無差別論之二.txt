大乘法界無差別論

堅慧菩薩造唐提云般若譯

大乘法界無差別論一卷﹝一名如來藏論﹞

堅慧菩薩造

大唐於闐三藏提云般若譯

法界不生亦不滅

無老病死無蘊過

由彼發勝菩提心

是故我今稽首禮

有情菩提心具足

能生聖者及自然

一切善法所依處

由如地海種子等

彼種含在母胎中

亦如乳母共長養

信心勝智菩提本

大定大悲育應知

性淨覺心常無垢

猶如大寶太虛空

如蘇迷盧超眾嶽

一切白法寶生處

貪嗔癡等皆斷盡

不爲煩惱過所牽

過於殑伽沙伎能

萬法圓滿光映徹

淨我樂常波羅蜜

得成應供十方尊

因時卽是菩提心

果滿徳圓名正覺

彼體能含法界相

智光朗徹淨無瑕

菩提心法不思議

諸佛如來皆贊嘆

無始以來非造作

無有質礙亦無終

以空無相慧了知

諸佛如來之境界

彼性一切法所依

遠離斷常二種見

法身與彼眾生界

是故佛說本無差

不淨及與淨非淨

極淨次第應當知

初卽眾生次菩薩

最後如來極淸淨

塵垢所污性不明

諭若重云掩麗日

煩惱云网皆解脫

日輪光照滿虛空

劫火熾盛在空中

太虛本無有燒相

如是法性不被燒

老病死火無能壞

一切世間生滅法

皆悉不離於虛空

如是無爲法界中

諸根依此而生滅

如燈明暖色和合

離此三法更無燈

如是佛法與體俱

離此法外無別體

客塵煩惱性非有

與彼淨體先相離

不空無垢法相應

無有斷脫常隨轉

如蓮開已葉所蓋

如金性淨沒穢中

亦如滿月羅睺吞

不能照世煩惱覆

如淸池水妙華敷

金山泥滓無能污

如淨空中星月滿

解慧圓間垢消除

譬如旭日照世間

千光晃耀普周徧

如地如海谷寶滿

得脫生死養眾生

恆處生死發智悲

常無常等無住著

禪定總持淸淨水

牟尼王云善谷因

斯卽法身是如來

亦名聖帝眞圓寂

如水與冷不相離

佛果涅槃亦復然

論攝頌曰。

果因及自性

異名與差別

異相不染性

亦名常和合

有無義一性

略說有十二

菩提心之名

應知其次第

釋曰。此是論體。

其中先示菩提心果。次明功能。從彼因起。因旣起已卽自性施設相貌異名差別。隨受身處不被污染故。說爲常和合。無別善法相應。住煩惱中名爲無義。出纏淸淨名爲有義。亦名一性俱涅槃故。十二種義次第應知。於中何者是菩提心果。所謂諸佛寂滅涅槃是也。亦非餘者。何以故。微細習气悉已斷故。言無生者。意成諸蘊本不生故。言無老者。寂滅功能增長殊勝至邊際故。言無病者。一切煩惱習障及所知障俱永斷故。言無死者。不思議變易無終盡故。言無蘊者。無始無明住地悉以斷故。言無過者。一切身口意業無過失故。亦能超過一切諸功能故。彼由何得從菩提心。最勝方便不退失因。而能證得涅槃果故。何者名涅槃界。所謂諸佛不可思議法界之性轉依法身。是涅槃界也。是故我今頂禮彼不思議菩提之心。因果增長漸漸明盛。如初月故。

復次菩提心種子者。一切世間善法谷生所依住處。如大地故。一切聖者法寶出處。如大海故。一切諸佛道樹之所從生。次第之因如種子故。此是菩提心之果也。

復次何以得知彼因相應。如轉輪王子。言淨信者。卽是菩提心種。言勝智者。卽最勝般若能了一切。名之爲母。三摩地者。以定爲胎。一切善法安住其中。安樂爲體。言大悲者。於諸眾生起大悲故。於生死中不疲倦故。及能圓滿一切種智。養菩提心。爲乳母故。復次彼因和合菩提之心。應知有二。何者爲二。一謂煩惱所染污相。二謂白法自性之相。於中染者。彼自性淸淨常心不染。而爲客塵煩惱覆障染污。猶如火等自性淸淨爲灰泥云塵等障蔽。譬如火與寶珠虛空及水自性不染。若離灰等。火等自性皆得淸淨。一切眾生亦復如是。自性之心皆同淸淨。爲貪等煩惱之所染污。若離貪等則心得淸淨。復云何知白法之相亦皆淸淨。自性淸淨一切白法之所依止。一切白法亦從彼生。如蘇迷盧山出生寶故。菩提之心亦復如是。一切技藝皆得圓滿。獲得四種大波羅蜜多。是故說爲如來法身。如經中說。世尊。如來法身是常波羅蜜。樂波羅蜜。我波羅蜜。淨波羅蜜。彼如來法身。爲煩惱隨煩惱之所染污。自性淸淨心是異名說。如經中說。舍利弗。此善法如實眞如法界自性淸淨心相應法體。我依此自性淸淨心。爲眾生故說爲不可思議。

復次彼心於諸眾生。爲十種事無差別相。所謂無作故。無始不生故。無終不滅故。無礙自性光明故。以空智知一切法一味相猶無性故。無性卽無相離諸根境界故。是聖者所行諸佛境界故。一切法所依染淨諸法所依止故。遠離於常染法無常故。遠離於斷白法不斷故。此復差別略有三相。言不淨者。卽初說名爲眾生界。淨不淨者。卽次說明爲菩薩也。極淸淨者。說爲如來。如經所說。舍利弗。卽此法界過於恆沙。無邊煩惱﹝穀﹣禾﹢卵﹞所纏裏。無始世來常爲生死波浪漂流。往來生滅恆處中流。說名眾生。舍利弗。卽此法界無邊。厭離生死不住涅槃。一切欲界中住。行十波羅蜜。攝八萬四千法門。行菩提行時。名爲菩薩。舍利弗。卽此法界一切俱胝煩惱解脫。度一切苦。遠離一切煩惱隨眠纏垢。證得淸淨最極淸淨法性中住。一切眾生之所瞻仰。住一切爾焰地。得大勢力無障無著。於一切法得自在力。說名如來應正等覺。是故舍利弗。無別眾生界。無別法身。眾生界卽法身。法身卽眾生界。此無二義文字差別。

此復云何。在不淨時煩惱所染。猶如重云掩覆麗日。自性淸淨心無有染。客塵煩惱旣除遣已。日輪晃曜徧滿虛空。旣有生老病死。云何復說此性爲常。猶如火劫燒太虛空。空界無爲本無燒相。法界無爲亦復如是。老病死火無能燒壞。是故經說。世尊。世間言說有死有生。非如來藏有生死也。世尊。死者舊諸根壞。生者新諸根起。世尊。如來藏離有爲境界相常住寂靜。此之藏性旣常住不變。未能發起雲何得與佛法相應。猶如燈明及與暖色更無別相。法與法身亦復如是。如佛說言。舍利弗。譬如燈無二法功能無異。所爲光明及暖色等不相離故。或如寶珠光明形色。如是如是舍利弗。如來所說法身不相離法。智慧功能所爲過殑伽沙如來之法。如說。世尊。有二種如來藏空不空智。何者爲二。世尊。所謂空如來藏。與煩惱﹝穀﹣禾﹢卵﹞和合無別不了解脫。不空者。過恆河沙不離不脫不異不思議佛法成就。說如來法身。何故法身萬徳圓滿功徳具足。眾生因何不得解脫。諭若蓮華。邪見羅网葉所覆故。亦如眞金。墮於疑惑不淨穢故。猶如滿月。我慢羅睺之所吞故。如淸池水。貪欲塵垢之所濁故。諭彼金山。爲嗔恚泥所塗染故。如太虛空。愚癡之云徧滿遮故。如日未出。無明住地之所障故。六處大蘊胎藏中住。如器世間相未成故。如是無雨緣未合故。

蓮花金滿月

池水金山空

如日大地云

佛性客塵染

煩惱覆功能

佛事無由作

略說九譬諭

染淨翻應知

由此如來法身亦復如是。一切煩惱客塵離障盡故。自性功能具足故。得成應供一切眾生同共受用。證得常住寂靜淸涼不思議涅槃界。所謂說如來應正等覺。非異如來法身外別有涅槃。又如所說。眾生界得淸淨時。應知卽是法身。法身卽是涅槃界。涅槃卽是如來。如經中說。世尊。無上正等覺者卽是涅槃。世尊。涅槃界者卽是如來法身。世尊法身之外無別如來。世尊。如來者卽是法身。此無有異也。卽是苦滅等。是故經言。世尊。非壞法故名爲苦滅。然苦滅者無始無作無生無起無滅無盡離盡。常住不動寂靜自性淸淨。破一切煩惱﹝穀﹣禾﹢卵﹞。過殑伽河沙不離不脫不思議佛法具足。說如來法身。世尊。此是如來藏。未脫煩惱﹝穀﹣禾﹢卵﹞。名如來藏。世尊。如來藏者。是諸如來空智。世尊。如來藏。一切聲聞緣覺所不能見。先未曾見。昔未曾得。惟有如來得證。及破一切煩惱﹝穀﹣禾﹢卵﹞。修習一切苦滅道。是故如水與冷。覺性與涅槃無二無別故。或說一乘性欲。或不涅槃。又說同一法界。或小涅槃或中涅槃或大涅槃不爾。下中上因中轉果應爲一也。因旣差別果亦差別。是故言。世尊。無有下中上者得涅槃。世尊。平等法者。平等智者。平等解脫者。解脫知見者。證得涅槃。是故世尊。涅槃界一味等味所謂明解脫味。

大乘法界無差別論一卷

此是國宋藏。所謂法界無差別論。提云般若譯者。今按開元錄及賢首疏。則彼丹本五言二十四頌者。眞是提云般若所譯。而賢首疏所譯者。又此論。錄及疏中並爲單譯。而國宋兩本與彼丹本。文𨿽有異義則無殊。必是開元之後。後代重譯。但未知何代何人之譯。此須待勘。而二藏直以此爲提云般若譯者錯也。

