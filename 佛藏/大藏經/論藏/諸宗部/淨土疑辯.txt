淨土疑辧

明袾宏撰

《淨土疑辧》序

豫章微休居士陳所蘊撰

蓮池禪師作《淨土疑辧》﹐摧慢幢﹐破癡网﹐如闇得燈﹐如貧得寶﹐眞渡苦海之慈航哉。卽天臺永明之論﹐未有若此之精切而著明者也。修淨土者﹐最宜服膺。

或疑﹕「未後戒彼﹐恣意妄談﹐貽苦報於無盡。其言得無已甚乎﹖」

余曰「非已甚也。」

嘗考唐房翥暴卒﹐至冥間見王﹐王曰「據案簿﹐君曾勸一老人念佛﹐已生淨土。君承此福﹐亦合生淨土。」遂放還。呂師說云「闡提之輩不信有西方﹐不能自修﹐又障他人修﹐入地獄如箭射。」

夫一口業也。勸人念佛﹐亦令生淨土﹔障人念佛﹐入地獄如箭射。恣口業者﹐其眞可懼也哉。故曰「蓮池禪師之言﹐非已甚也。」

序

畢

淨土疑辯

或問﹕「淨土之說﹐蓋表法耳﹐智人宜直悟禪宗。而今只管贊說淨土﹐將無執著事相﹐不明理性﹖」

答﹕「歸元性無二﹐方便有多門。曉得此意﹐禪宗﹑淨土﹐殊途同歸。子之所疑﹐當下冰釋。昔人於此﹐遞互闡揚﹐不一而足。如中峯大師道﹕『禪者﹐淨土之禪﹔淨土者﹐禪之淨土。而修之者必貴一門深入。』此數語﹐尢萬世不易之定論也。故大勢至菩薩得念佛三昧而曰﹕『以念佛心﹐入無生忍。』普賢菩薩入華嚴不思議解脫而曰﹕『願命終時﹐生安樂剎。』是二大士﹐一侍娑婆教主﹐一侍安養導師﹐宜應各立門戶﹐而乃和會圓融﹐兩不相礙﹐此皆人所常聞習知﹐那得尙執偏見﹖

「且爾云﹕『淨土表法者』﹐豈不以淨心卽是淨土﹐豈復更有七寶世界﹖則亦將謂善心卽是天堂﹐豈復更有夜摩忉利﹖惡心卽是地獄﹐豈復更有刀劍鑊湯﹖愚癡心卽是畜生﹐豈復更有披毛帶角等耶﹖

「又爾喜談理性﹐厭說事相。都緣要顯我是髙流﹐怕人說我不通理性。噫﹗若眞是理性洞明﹐便知事外無理﹐相外無性﹐本自交徹﹐何須定要捨事求理﹐離相覓性﹖況土分四種﹐汝謂只有寂光土更無實報﹑莊嚴等土乎哉﹖若一味說無相話以爲髙﹐則資性稍利者﹐看得兩本經論﹐記得幾則公案﹐卽便能之﹐何足爲難﹖且汝旣了徹自心﹐隨處淨土。吾試問汝﹕『還肯卽廁混中作住止否﹖還肯就犬﹑豕﹑馬﹑牛同槽而飲啖否﹖還肯入丘冢﹐與臭腐﹑屍骸同睡眠否﹖還肯洗摩飼哺伽摩羅疾﹐膿血屎尿諸惡疾人﹐積月累年否﹖』於斯數者﹐歡喜安隱﹐略不介意﹐許汝說髙山平地總西方。其或外爲忍勉﹐內起疑嫌﹐則是淨穢之境未空﹐憎愛之情尙在﹐而乃開口髙談大聖人過量境界﹐撥無佛國﹐蔑視往生﹐可謂欺天誑人﹐甘心自昧。苦哉﹗苦哉﹗

「又汝若有大力量﹑有大誓願﹐願於生死海中頭出頭沒﹐行菩薩行﹐更無畏怯﹐則淨土之生﹐吾不汝彊。汝或慮此土﹐境風浩大﹐作主不得﹔慮諸佛出世難值﹐修學無繇﹔慮忍力未固﹐不能於三界險處度脫眾生﹔慮盡此報身未能永斷生死﹐不受後有﹔慮後有旣在﹐捨身受身前路茫茫﹐未知攸往。則棄淨土而不生﹐其失非細。

「此淨土法門似淺而深﹐似近而遠﹐似難而易﹐似易而難﹐他日汝當自知。汝今參禪﹑念佛﹐不妨隨便一門深入。但忌認鍮作金﹐得少爲足﹐便似管窺小解﹐恣意妄談﹐非詆淨土。諭如癡狂之子﹐罵斥父母﹐父母慈憐𨿽不加責﹐其如天理之不容﹐王法之必戮何﹖彼妄談者報亦如是。可懼也夫﹗可悲也夫﹗」

淨土疑辧後跋

微休居士鳴道學於靖江﹐有武城弦歌之風。旣致政﹐勵精華嚴﹐鏤梵本爲方冊﹐以便讀學﹔而復弘贊淨土﹐刻予所著疑辧﹐廣爲流通。夫尙志十玄之門﹐棲神九蓮之域﹐可謂深契普賢願王﹐妙入毗盧性海者矣。惜早逝﹐不令曹魯川見之。

