菩提心義

菩提心義﹝海運﹞

菩提之心。成佛之本。發起之相。具在眾經。大事因緣莫過於此。欲正修覺不可不知。隨所見聞略辧其相。菩提心義。五門分別。一釋名義。二識體性。三辧一異。四明相狀。五述行願。初釋名義者。梵云菩提此翻名覺。眾生迷覆名爲不覺。今遇善友開發無明。省除迷覆求覺之心。名菩提心。發求菩提之心名菩提心。依主釋也。若悟名覺迷爲不覺。譬如迷人依方故迷。眾生爾耳。依覺故迷。若離於覺則無不覺。猶是言之。菩提與心不得爲二。菩提與心。相違釋也。二釋體性者。如義府說。三辧一異者。心與菩提性無有二。由無二故不可分別。此就理體無差別門。故華嚴云。如心佛亦爾。如佛眾生然。心佛與眾生。是三無差別。虛空藏經第四亦云。世尊常演說法無盡。有情及虛空。菩提心佛法。若依進修起行願門。卽發起妄心求菩提故名菩提心。故起信云。云何燻習。起淨法不斷。所謂以有眞如法故。能燻習無明。以燻習因緣力故。則令妄心厭生死苦。樂求涅槃。以妄心有厭求因緣故。卽燻習眞如。自信已性。知心妄動無前境界。修遠離法。以如實知無前境界故。種種方便起隨順行。不取不念。乃至久遠燻習力故。無明則滅。以無明滅故心無有起。心無起故境界隨滅。以因緣俱滅故心相皆盡。名得涅槃成自然業等。此則棄妄成眞。發起妄心。求起眞覺。卽眞妄爲異也。而實離眞無妄。妄體卽眞。以不覺者卽本覺故。是非異也。四明相狀者。發菩提心之相狀有二。一明行位相。二辧功用相。行位相狀者。長耳三藏雲。初習種性發心有三。一假想發。二輕想發。三信想發。初假想發者。由三種力。一善友力。謂善知識。二行力。謂受律儀。三法力。通別二因。通謂如來藏內燻之性。別謂信等五根。由此三力。假起求菩提想。自利利他漸次修習。譬如輕毛無所倚著。名輕想發。後漸漸修。信心澄淨得入十住。名信想發。起信論云。發心有三。一者信成就發心。二者解脫髮心。三者證發心。初信成就發心者。謂不定聚眾生。有燻習善根力故。信業果報。能起十善。厭生死苦。欲求無上菩提。乃至云。經一萬劫。信心成就故。諸佛菩薩教令發心。或以大悲。能自發心。或因正法欲滅。以護法因緣。能自發心得入十住。此則同前信想發心也。本業經云。是信想菩薩。於十千劫。行十戒法。當入十信心。入初住位。卽發心住也。仁王經云。習種性有十信。已超二乘一切善地。起信又云。發何等心。略說有三。一者直心。正念眞如法故。二者深心。樂集一切諸善行故。三者大悲心。欲拔一切眾生苦故。乃至云。菩薩發是心故。則得少分見於法身。以見法身故。隨其願力。能現八種。利益眾生等。二解行發心者。當知轉勝。以是菩薩從初正信已來。於第一阿僧祇劫。將欲滿故。於眞如法中。深解現前。所修離相等。三證發心者。從淨心地。乃至菩薩究竟地。證何境界。所謂眞如。乃至云。又是菩薩發心相者。有三種心微細之相。一者眞心。無分別名。二者方便心。自然徧行。利益眾生故。三者業識心。微細起滅故等。二辧功用相者。維摩經云。欲得佛身斷一切眾生病者。當發阿耨多羅三藐三菩提心。華嚴七十八云。菩提心者。由如種子。能生一切諸佛法故。菩提心者。由如良田。能長眾生白淨法故。菩提心者由如大地。能持一切諸世間故。菩提心者由如淨水。能洗一切煩惱垢故。菩提心者。由如大風。普於世間無所礙故。菩提心者。由如盛火。能燒一切諸見薪故。菩提心者。由如淨日。普照一切諸世間故。菩提心者。由如盛月諸白淨法悉圓滿故。菩提心者。由如明燈。能放種種淨光明故。菩提心者。由如淨目。普見一切安危處故。菩提心者。由如大道。普令得入大智城故。菩提心者。由如正濟。令其得離諸邪法故。乃至云。善男子。若有發阿耨多羅三藐三菩提心者。則已出生無量功徳。普能攝取一切智道。善男子。譬如有人得無畏藥離五恐怖。何等爲五。所謂。火不能燒。毒不能中。刀不能傷。水不能漂。煙不能燻。菩薩摩訶薩。亦復如是。得一切智菩提心藥。貪火不燒。嗔毒不中。惑刀不傷。有流不漂。諸覺觀煙。不能燻害。善男子。譬如有人得解脫藥終無橫難。菩薩摩訶薩。亦復如是。得菩提心解脫智藥。永離一切生死橫難。善男子。譬如有人持摩訶應伽藥。毒蛇聞气卽皆遠去。菩薩摩訶薩。亦復如是。持菩提心大應伽藥。一切煩惱諸惡毒蛇。聞其气者。悉皆散滅。第五明行願者。顯揚云。世俗發心者。爲對智者前。發弘誓願。乃至云。我從今日發無上菩提心。爲欲饒益諸有情故。從今已往。凡我所修六波羅蜜。皆爲證得無上菩提故。我今與諸菩薩摩訶薩。和合出家。願尊證知。我是菩薩。毗盧遮那疏云。發菩提心者。謂生決定誓願。一向志求一切智智。必當普度法界眾生。此心由如幢旗。是眾行導首。由如種子。是萬徳根本。若不發此心。亦如未托歌羅羅。則大悲胎藏。何所養育。又云。日諭本淨菩提心。卽是毗盧遮那自體。月諭菩提行。白月十五日眾行圓滿。諭成菩提。黑月十五日眾行皆息。諭般涅槃。中間與時升降。諭方便善巧等。發菩提心經云。若菩薩親近善知識。供養諸佛。修習善根。志求勝法。心常柔和。遭苦能忍。慈悲淳厚。深心平等。信樂大乘。求佛智慧。若人能具如是十方。乃能發於無上菩提之心。復有四緣能發是心。一者思惟諸佛。二者觀身過患。三者慈湣眾生。四者求最勝果。一思惟諸佛者。三世諸佛。初始發心具煩惱性。亦如我今。發大明慧。於無明﹝穀﹣禾﹢卵﹞。建立勝心。積集苦行。度生死海。捨身命財。求一切智。今皆成就。若此菩提。是可得法。我亦應得故。發菩提心。二觀身過患者。自觀我身。九孔常流臭穢不淨。生厭離故。又觀五陰四大。俱能興造無量惡業。具貪嗔癡無量煩惱。如泡如沫念念無常。求捨離故發菩提心。三慈湣眾生者。見諸眾生。無明所縛。眾苦所纏。集不善業。受大劇苦。捨離正法。信受邪道。沒煩惱河。不求解脫。轉造眾惡。湣念彼故。發菩提心。四求最勝果者。見諸如來。相好莊嚴。有戒定慧。知見淸淨。十力無畏。大悲三念。具一切智。憐湣眾生。常住法身。淸淨無染。爲修習故。發菩提心。又云。發菩提心者。先當堅固發於正願。所謂四弘誓等。立志堅彊。作大要誓。常修正行。所謂六波羅蜜等。故此佛剎經中。虛空王立誓云。對於大眾前。我發菩提心。誓度諸羣生。皆離於眾苦。願從今已後。若我有染污嗔恚嫉妒心。並我慢貪愛。是欺誑十方及現在諸佛。乃至云。由斯誠實言。地動六種。我若不實語。四大互遷易等。又發菩提心經云。立決定誓。有五事持故。一者能堅固其心。二者能制伏煩惱。三者能遮放逸。四者能破五蓋。五者能勤修行六波羅蜜等。若具如是誓願。堅固勇猛修施戒忍進定慧慈悲喜捨無有退轉。是名眞發菩提心也。維摩經云。發阿耨多羅三藐三菩提心者。是卽出家是卽具足也。

菩提心義

