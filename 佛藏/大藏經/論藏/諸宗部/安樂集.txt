安樂集

唐道綽撰

安樂集卷上

釋道綽撰

此《安樂集》﹐一部之內總有十二大門﹐皆引經論證明﹐勸信求往。

今先就第一大門內﹐文義𨿽眾﹐略作九門料簡﹐然後造文。第一﹑明教興所由﹐約時被機﹐勸歸淨土。第二﹑據諸部大乘﹐顯說聽方軌。第三﹑據大乘聖教﹐明諸眾生發心久﹑近供佛多少﹐欲使時會聽眾力勵發心。第四﹑辧諸經宗旨不同。第五﹑明諸經得名各異﹐如《涅槃》《般若經》等﹐就法爲名﹔自有就諭﹐或有就事﹐亦有就時﹑就處﹐此例非一。今此《觀經》就人﹑法爲名﹐佛是人名﹐說觀無量壽是法名也。第六﹑料簡說人差別﹐諸經起說不過五種﹕一者﹑佛自說﹐二者﹑聖弟子說﹐三者﹑諸天說﹐四者﹑神仙說﹐五者﹑變化說。此《觀經》者﹐五種說中﹐世尊自說。第七﹑略明眞﹑應二身﹐並辧眞﹑應二土。第八﹑顯彌陀淨國位該上下﹐凡聖通往。第九﹑明彌陀淨國﹐三界攝與不攝也。

第一大門中﹐明教興所由﹐約時被機﹐勸歸淨土者。若教赴時機﹐易修易悟﹔若機教時乖﹐難修難入。是故《正法念經》云「行者一心求道時﹐常當觀察時方便﹐若不得時﹐無方便﹐是名爲失﹐不名利。」何者﹖如攢濕木以求火﹐火不可得﹐非時故﹔若折幹薪以覓水﹐水不可得﹐無智故。是故《大集月藏經》云「佛滅度後第一五百年﹐我諸弟子學慧得堅固﹔第二五百年﹐學定得堅固﹔第三五百年﹐學多聞﹑讀誦得堅固﹔第四五百年﹐造立塔寺﹑修福懺悔得堅固﹔第五五百年﹐白法隱滯多有諍訟﹐微有善法得堅固。」

又彼經云「諸佛出世﹐有四種法度眾生。何等爲四﹖一者﹑口說十二部經﹐卽是法施度眾生﹔二者﹑諸佛如來有無量光明﹑相好﹐一切眾生但能系心觀察﹐無不獲益﹐是卽身業度眾生﹔三者﹑有無量徳用﹑神通﹑道力﹐種種變化﹐卽是神通力度眾生﹔四者﹑諸佛﹑如來有無量名號﹐若總﹑若別﹐其有眾生系心稱念﹐莫不除障獲益﹐皆生佛前﹐卽是名號度眾生。」

計今時眾生﹐卽當佛去世後第四五百年﹐正是懺悔﹑修福﹐應稱佛名號時者。若一念稱阿彌陀佛﹐卽能除卻八十億劫生死之罪。一念旣爾﹐況修常念﹐卽是恆懺悔人也。

又若去聖近﹐卽前者修定﹑修慧是其正學﹐後者是兼﹔如去聖已遠﹐則後者稱名是正﹐前者是兼。何意然者﹖寔由眾生去聖遙遠﹐機解浮淺﹑暗鈍故也。是以韋提大士自爲﹐及哀湣末世五濁眾生﹐輪回多劫徒受痛燒故﹐能假遇苦緣咨開﹐出路豁然。大聖加慈﹐勸歸極樂。若欲於斯進趣﹐勝果難階﹐惟有淨土一門﹐可以情悕趣入。

若欲披尋眾典﹐勸處彌多﹐遂以采集眞言﹐助修往益。何者﹖欲使前生者導後﹐後去者昉前﹐連續無窮﹐願不休止﹐爲盡無邊生死海故。

第二﹑據諸部大乘﹐明說聽方軌者。於中有六﹕第一﹑《大集經》云「於說法者﹐作醫王想﹑作拔苦想﹔所說之法﹐作甘露想﹑作醍醐想﹔其聽法者﹐作增長勝解想﹑作愈病想。」若能如是﹐說者﹑聽者﹐皆堪紹隆佛法﹐常生佛前。第二﹑《大智度論》云「聽者端視如渴飲﹐一心入於語議中﹐聞法踴躍心悲喜﹐如是之人應爲說。」第三﹑彼論又云「有二種人﹐得福無量無邊。何等爲二﹖一者樂說法人﹐二者樂聽法人。」是故阿難白佛言「舍利弗﹑目連﹐何以所得智慧﹑神通﹐於聖弟子中最爲殊勝﹖」佛告阿難﹕「此之二人於因中時﹐爲法因緣千里不難﹐是故今日最爲殊勝。」第四﹑《無量壽大經》云「若人無善本﹐不得聞此經﹐淸淨有戒者﹐乃獲聞正法。」第五﹑云「曾更見世尊﹐則能信此事﹐奉事億如來﹐樂聞如是教。」第六﹑《無量淸淨覺經》云「善男子﹑善女人﹐聞說淨土法門﹐心生悲喜﹐身毛爲豎﹐如拔出者﹐當知此人過去宿命﹐已作佛道也。若復有人﹐聞開淨土法門﹐都不生信者﹐當知此人始從三惡道來﹐殃咎未盡﹐爲此無信向耳﹐我說此人未可得解脫也。」是故《無量壽大經》云「憍慢獘懈怠﹐難以信此法。」

第三﹑據大乘聖教﹐明眾生發心久﹑近供佛多少者。如《涅槃經》云「佛告迦葉菩薩﹕『若有眾生﹐於熙連半恆河沙等諸佛所﹐發菩提心﹐然後乃能於惡世中﹐聞是大乘經典﹐不生誹謗﹔若有於一恆河沙等佛所﹐發菩提心﹐然後乃能於惡世中﹐聞經不起誹謗﹐深生愛樂﹔若有於二恆河沙等佛所﹐發菩提心﹐然後乃能於惡世中﹐不謗是法﹐正解信樂受持﹑讀誦﹔若有於三恆河沙等佛所﹐發菩提心﹐然後乃能於惡世中﹐不謗是法﹐書寫經卷﹐𨿽爲人說﹐未解深義。』」何以故須如此教量者﹖爲彰今日座下聞經者﹐曾已發心供養多佛也﹐又顯大乘經之威力不可思議。是故經云「若有眾生﹐聞是經典﹐億百千劫不墮惡道。何以故﹖是妙經典所流布處﹐當知其地卽是金剛﹐是中諸人亦如金剛。」故知聞經生信者﹐皆獲不可思議利益也。

第四﹑次辧諸經宗旨不同者。若依《涅槃經》﹐佛性爲宗﹔若依《維摩經》﹐不可思議解脫爲宗﹔若依《般若經》﹐空慧爲宗﹔若依《大集經》﹐陀羅尼爲宗﹔今此《觀經》以觀佛三昧爲宗。若論所觀﹐不過依﹑正二報﹐如下依諸觀所辧。若依《觀佛三昧經》云「佛告父王﹕『諸佛出世有三種益﹕一者﹑口說十二部經﹐法施利益﹐能除眾生無明暗障﹐開智慧眼﹐生諸佛前﹐早得無上菩提。二者﹑諸佛﹑如來有身相光明無量妙好﹐若有眾生稱念觀察﹐若總相﹑若別相﹐無問佛身現在﹑過去﹐皆能除滅眾生四重﹑五逆﹐永背三途﹐隨意所樂﹐常生淨土﹐乃至成佛。三者﹑令勸父王行念佛三昧。』父王白佛﹕『佛地果徳﹐眞如實相第一義空﹐何因不遣弟子行之﹖』佛告父王﹕『諸佛果徳有無量深妙境界﹐神通解脫﹐非是凡夫所行境界﹐故勸父王行念佛三昧。』父王白佛﹕『念佛之功﹐其狀云何﹖』佛告父王﹕『如伊蘭林方四十由旬﹐有一科牛頭栴檀﹐𨿽有根牙﹐猶未出土﹐其伊蘭林﹐惟臭無香﹐若有啖其花果﹐發狂而死。後時栴檀根﹑牙漸漸生長﹐才欲成樹﹐香气昌盛﹐遂能攺變此林﹐普皆香美﹐眾生見者﹐皆生希有心。』佛告父王﹕『一切眾生在生死中﹐念佛之心亦復如是。但能系念不止﹐定生佛前﹔一得往生﹐卽能攺變一切諸惡﹐成大慈悲﹐如彼香樹﹐攺伊蘭林。』」所言伊蘭林者﹐諭眾生身內三毒﹑三障無邊重罪﹔言栴檀者﹐諭眾生念佛之心﹔才欲成樹者﹐謂一切眾生但能積念不斷﹐業道成辦也。

問曰「計一切眾生念佛之功﹐亦應一切可知。何因一念之力﹐能斷一切諸障﹐如一香樹﹐攺四十由旬伊蘭林﹐悉使香美也﹖」

答曰「依諸部大乘﹐顯念佛三昧功能不可思議也。何者﹖如《華嚴經》云﹕『譬如有人用師子筋以爲琴弦﹐音聲一奏﹐一切余弦悉皆斷壞。若人菩提心中行念佛三昧者﹐一切煩惱﹑一切諸障﹐悉皆斷滅。亦如有人構取牛﹑羊﹑驢﹑馬一切諸乳置一器中﹐若持師子乳一渧投之﹐直過無難﹐一切諸乳悉皆破壞﹐變爲淸水。』若人但能菩提心中行念佛三昧者﹐一切惡魔﹑諸障﹐直過無難。又彼經云﹕『譬如有人持翳身藥﹐處處遊行﹐一切餘人不見是人。』若能菩提心中行念佛三昧者﹐一切惡神﹐一切諸障不見是人﹐隨所詣處﹐無能遮障也。何故能爾﹖此念佛三昧卽是一切三昧中王故也。」

第七﹑略明三身三土義。問曰「今現在阿彌陀佛是何身﹖極樂之國是何土﹖」

答曰「現在彌陀是報佛﹐極樂寶莊嚴國是報土。然古舊相傳皆云﹕『阿彌陀佛是化身﹐土亦是化土。』此爲大失也。若爾者﹐穢土亦化身所居﹐淨土亦化身所居者﹐未審如來報身更依何土也﹖今依《大乘同性經》辧定報化﹑淨穢者﹐經云﹕『淨土中成佛者﹐悉是報身﹔穢土中成佛者﹐悉是化身。』彼經云﹕『阿彌陀如來﹑蓮華開敷星王如來﹑龍主王如來﹑寶徳如來等諸如來﹐淸淨佛剎﹐現得道者﹐當得道者﹐如是一切皆是報身佛也。何者如來化身﹖由如今日踴步健如來﹑魔恐怖如來﹐如是等一切如來﹐穢濁世中﹐如現成佛者﹐當成佛者﹐從兜率下﹐乃至住持一切正法﹑一切像法﹑一切末法﹐如是化事皆是化身佛也。何者如來法身﹖如來眞法身者﹐無色﹑無形﹑無現﹑無著﹐不可見﹑無言說﹑無住處﹐無生﹑無滅﹐是名眞法身義也。』」

問曰「如來報身常住﹐云何《觀音授記經》云﹕『阿彌陀佛入涅槃後﹐觀世音菩薩次補佛處也﹖』」

答曰「此是報身﹐示現隱沒相﹐非滅度也。彼經云﹕『阿彌陀佛入涅槃後﹐復有深厚善根眾生﹐還見如故。』卽其證也。又《寶性論》云﹕『報身有五種相﹕說法及可見﹐諸業不休息及休息隱沒﹐示現不實體﹐卽其證也。』」

問曰「釋迦如來報身﹑報土在何方也﹖」

答曰「《涅槃經》云﹕『西方去此四十二恆河沙佛土﹐有世界名曰無勝﹐彼土所有莊嚴亦如西方極樂世界﹐等無有異。我於彼土出現於世﹐爲化眾生故﹐來在此娑婆國土。但非我出此土﹐一切如來亦復如是。』卽其證也。」

問曰「《鼓音經》云﹕『阿彌陀佛有父母。』明知非是報佛﹑報土也。」

答曰「子但聞名﹐不究尋經旨﹐致此疑。可謂錯之毫毛﹐失之千里。然阿彌陀佛亦具三身﹕極樂出現者﹐卽是報身﹔今言有父母者﹐是穢土中示現化身父母也。亦如釋迦如來﹐淨土中成其報佛﹐應來此方示有父母﹐成其化佛。阿彌陀佛亦復如是。又如《鼓音聲經》云﹕『爾時阿彌陀佛與聲聞眾俱﹐國號淸泰﹐聖王所住﹐其城縱廣十千由旬。阿彌陀佛父是轉輪聖王﹐王名月上﹐母名殊勝妙顏﹐魔王名無勝﹐佛子名月明﹐提婆達多名寂意﹐給侍弟子名無垢稱。』又上來所引並是化身之相﹐若是淨土﹐豈有輪王及城女人等也﹖此卽文義昞然﹐何待分別﹖皆不善尋究﹐致使迷名生執也。」

問曰「若報身有隱沒休息相者﹐亦可淨土有成壞事﹖」

答曰「如斯難者﹐自古將今﹐義亦難通。𨿽然今敢引經爲證﹐義亦可知。譬如佛身常住﹐眾生見有涅槃﹔淨土亦爾﹐體非成壞﹐隨眾生所見有成﹑有壞。如《華嚴經》云﹕『由如見導師﹐種種無量色﹐隨眾生心行﹐見佛剎亦然。』是故《淨土論》云﹕『一質不成故﹐淨穢有虧盈﹔異質不成故﹐搜原則冥一﹔無質不成故﹐緣起則萬形。』故知若據法性淨土﹐則不論淸濁﹔若據報化大悲﹐則非無淨穢也。

「又泛明佛土﹐對機感不同﹐有其三種差別﹕一者﹑從眞垂報﹐名爲報土。猶如日光照四天下﹐法身如日﹐報化如光。二者﹑無而忽有﹐名之爲化。卽如《四分律》云﹕『錠光如來化提婆城與拔提城相近﹐共爲親婚往來﹐後時忽然化火燒卻﹐令諸眾生睹此無常﹐莫不生厭歸向佛道也。』是故經云﹕『或現劫火燒﹐天地皆洞然﹐眾生有常想﹐照令知無常﹔或爲濟貧乏﹐現立無盡藏﹐隨緣廣開導﹐令發菩提心。』三者﹑隱穢顯淨。如《維摩經》佛以足指按地﹐三千剎土莫不嚴淨。今此無量壽國卽是從眞垂報國也。何以得知﹖依《觀音授記經》云﹕『未來觀音成佛﹐替阿彌陀佛處。』故知是報也。」

第八﹑明彌陀淨國位該上下﹐凡聖通往者。今此無量壽國是其報淨土﹐由佛願故﹐乃該通上下﹐致令凡夫之善並得往生﹐由該上故﹐天親﹑龍樹及上地菩薩亦皆生也。是故《大經》云「彌勒菩薩問佛﹕『未知此界有幾許不退菩薩﹐得生彼國﹖』佛言﹕『此娑婆世界有六十七億不退菩薩﹐皆當往生。』」若欲廣引﹐余方皆爾。

問曰「彌陀淨國旣云位該上下﹐無問凡聖皆通往者﹐未知惟修無相得生﹖爲當凡夫有相亦得生也﹖」

答曰「凡夫智淺﹐多依相求﹐決得往生。然以相善力微﹐但生相土﹐惟睹報﹑化佛也。是故《觀佛三昧經。菩薩本行品》云﹕『文殊師利白佛言「當知我念過去無量劫數爲凡夫時﹐彼世有佛﹐名寶威徳上王如來。彼佛出時﹐與今無異。彼佛亦長丈六﹐身紫金色﹐說三乘法﹐如釋迦文。爾時彼國有大長者﹐名一切施。長者有子﹐名曰戒護。子在母胎時﹐母以敬信故﹐預爲其子受三歸依。子旣生已﹐年至八歲﹐父母請佛於家供養。童子見佛﹐爲佛作禮﹐敬佛心重﹐目不暫捨﹐一見佛故﹐卽得除卻百萬億那由他劫生死之罪。從是以後常生淨土﹐卽得值遇百億那由他恆河沙佛﹐是諸世尊亦以相好度脫眾生。爾時童子一一親侍﹐間無空缺﹐禮拜﹑供養﹑合掌觀佛﹐以因緣力故﹐復得值遇百萬阿僧祇佛﹐彼諸佛等亦以色身相好化度眾生。從是以後卽得百千億念佛三昧門﹐復得阿僧祇陀羅尼門。旣得此已﹐諸佛現前﹐乃爲說無相法﹐須臾之間得首楞嚴三昧。時彼童子但受三歸﹐一禮佛故﹐諦觀佛身﹐心無疲厭。由此因緣﹐值無數佛。何況系念﹐具足思惟觀佛色身。時彼童子豈異人乎﹖是我身也。」爾時世尊贊文殊言「善哉﹐善哉﹗汝以一禮佛故﹐得值無數諸佛。何況未來我諸弟子勤觀佛者﹑勤念佛者﹖」佛敕阿難﹕「汝持文殊師利語﹐徧告大眾及未來世眾生﹐若能禮佛者﹑若能念佛者﹑若能觀佛者﹐當知此人與文殊師利等無有異﹐捨身他世﹐文殊師利等諸菩薩爲其和上。」』以此文證﹐故知淨土該通相土﹐往生不謬。

「若知無相離念爲體﹐而緣中求往者﹐多應上輩生也。是故天親菩薩論云﹕『若能觀二十九種莊嚴淸淨﹐卽略入一法句。一法句者﹐謂淸淨句﹔淸淨句者﹐卽是智慧無爲法身故。』何故須廣﹑略相入者﹖但諸佛﹑菩薩有二種法身﹕一者﹑法性法身﹔二者﹑方便法身。由法性法身故﹐生方便法身﹔由方便法身故﹐顯出法性法身。此二種法身異而不可分﹐一而不可同﹐是故廣﹑略相入。菩薩若不知廣﹑略相入﹐則不能自利﹑利他。無爲法身者﹐卽法性身也﹐法性寂滅故﹐卽法身無相也。法身無相故﹐則能無不相﹐是故相好莊嚴卽是法身也。法身無知故﹐則能無不知﹐是故一切種智卽是眞實智慧也。𨿽知就緣觀總﹑別二句﹐莫非實相也。以知實相故﹐卽知三界眾生虛妄相也﹔以知三界眾生虛妄故﹐卽起眞實慈悲也﹔以知眞實慈悲故﹐卽起眞實歸依也。今之行者無問緇素﹐但能知生無生不違二諦者﹐多應落在上輩生也。」

第九﹑明彌陀淨國﹐三界攝與不攝。問曰「安樂國土於三界中﹐何界所攝﹖」

答曰「淨土勝妙﹐體出世間。此三界者﹐乃是生死凡夫之闇宅﹐𨿽復苦﹑樂少殊﹐修﹑短有異﹐統如觀之﹐莫非有漏之長津﹐倚伏相乘﹐循環無際﹐雜生觸受四倒長溝﹐且因且果﹐虛僞相習﹐深可厭也。是故淨土非三界攝。又依《智度論》云﹕『淨土果報﹐無欲故非欲界﹔地居故﹐非色界﹔有形色故﹐非無色界。』𨿽言地居﹐精勝妙絕。是故天親論云﹕『觀彼世界相﹐勝過三界道﹐究竟如虛空﹐廣大無邊際。』是故《大經》贊云﹕『妙土廣大超數限﹐自然七寶所合成﹐佛本願力莊嚴起﹐稽首淸淨大攝受。世界光耀妙殊絕﹐適悅晏安無四時﹐自利利他力圓滿﹐歸命方便巧莊嚴。』」

第二大門中﹐有三番料簡﹕第一﹑明發菩提心﹔第二﹑破異見邪執﹔第三﹑廣施問答﹐釋去疑情。

就初發菩提心﹐內有四番﹕一﹑出菩提心功用﹐二﹑出菩提名體﹐三﹑顯發心有異﹐四﹑問答解釋。

第一﹑出菩提心功用者。《大經》云「凡欲往生淨土﹐要須髮菩提心爲源。」云何菩提者﹖乃是無上佛道之名也。若欲發心作佛者﹐此心廣大﹐徧周法界﹔此心究竟﹐等若虛空﹔此心長遠﹐盡未來際﹔此心普備﹐離二乘障。若能一發此心﹐傾無始生死有淪所有功徳回向菩提﹐皆能遠詣佛果﹐無有失滅。譬如寄花五淨﹐風日不萎﹔附水靈河﹐世旱無竭。

第二﹑出菩提名體者。然菩提有三種﹕一者﹑法身菩提﹐二者﹑報身菩提﹐三者﹑化身菩提也。言法身菩提者﹐所謂眞如﹑實相﹑第一義空﹐自性淸淨﹐體無穢染﹐理出天眞﹐不假修成﹐名爲法身﹔佛道體本﹐名曰菩提。言報身菩提者﹐備修萬行﹐能感報佛之果﹐以果酬因﹐名曰報身﹔圓通無礙﹐名曰菩提。言化身菩提者﹐謂從報起用﹐能趣萬機﹐名爲化身﹔益物圓通﹐名曰菩提。

第三﹑顯發心有異者。今謂行者修因﹑發心具其三種﹕一者﹑要須識達有﹑無從本已來自性淸淨﹔二者﹑緣修萬行﹑八萬四千諸波羅蜜門等﹔三者﹑大慈悲爲本﹐恆擬運度爲懷。此之三因能與大菩提相應﹐故名發菩提心。又據《淨土論》云「今言發菩提心者﹐卽是願作佛心﹔願作佛心者﹐卽是度眾生心﹔度眾生心者﹐卽攝取眾生﹐生有佛國土心。」今旣願生淨土﹐故先須髮菩提心也。

第四﹑問答解釋者。問曰「若備修萬行能感菩提得成佛者﹐何故《諸法無行經》云﹕『若人求菩提﹐卽無有菩提﹐是人遠菩提﹐猶如天與地。』﹖」

答曰「菩提正體﹐理求無相﹐今作相求﹐不當理實﹐故名人遠也。是故經言﹕『菩提者﹐不可以心得﹐不可以身得也。』今謂行者𨿽知修行往求﹐了了識知理體無求﹐仍不壞假名﹐是故備修萬行﹐故能感也。是故《大智度論》云﹕『若人見般若﹐是則爲被縛﹔若不見般若﹐是亦爲被縛。若人見般若﹐是則爲解脫﹔若不見般若﹐是亦爲解脫。』龍樹菩薩釋曰﹕『是中不離四句者爲縛﹐離四句者爲解。』今祈菩提但能如此修行﹐卽是不行而行﹔不行而行者﹐不違二諦大道理也。

「又依天親《淨土論》云﹕『凡欲發心會無上菩提者﹐有其二義﹕一者﹑先須離三種與菩提門相違法﹐二者﹑須知三種順菩提門法。何等爲三﹖一者﹑依智慧門不求自樂﹐遠離我心貪著自身故﹔二者﹑依慈悲門拔一切眾生苦﹐遠離無安眾生心故﹔三者﹑依方便門憐湣一切眾生心﹐遠離恭敬供養自身心故。是名遠離三種菩提門相違法。順菩提門者﹐菩薩遠離如是三種菩提門相違法﹐卽得三種隨順菩提門法。何等爲三﹖一者﹑無染淸淨心﹐不爲自身求諸樂故。菩提是無染淸淨處﹐若爲自身求樂﹐卽違菩提門﹐是故無染淸淨心是順菩提門﹔二者﹑安淸淨心﹐爲拔一切眾生苦故﹐菩提安穩一切眾生淸淨處﹐若不作心拔一切眾生離生死苦﹐卽便違菩提﹐是故拔一切眾生苦是順菩提門﹔三者﹑樂淸淨心﹐欲令一切眾生得大菩提故﹐攝取眾生生彼國土故。菩提是畢竟常樂處﹐若不令一切眾生得畢竟常樂者﹐則違菩提門。』此畢竟常樂依何而得﹖要依大義門。大義門者﹐謂彼安樂佛國是也。故令一心專至﹐願生彼國﹐欲使早會無上菩提也。」

第二﹑明破異見邪執者。就中有其九番﹕第一﹑破妄計大乘無相異見偏執﹔第二﹑會通菩薩愛見大悲﹔第三﹑破系心外無法﹔第四﹑破願生穢國不願往生淨土﹔第五﹑破若生淨土多喜著樂﹔第六﹑破求生淨土非是小乘﹔第七﹑破求生兜率勸不歸淨土﹔第八﹑會通若求生十方淨土不如歸西﹔第九﹑料簡別時之意。

第一﹑破大乘無相妄執者。就中有二﹕一﹑總生起﹐欲令後代學者明識是非﹐去邪向正﹔第二﹑廣就系情﹐顯正破之。

一﹑總生起者﹐然大乘深藏﹑名義塵沙﹐是故《涅槃經》云「一名無量義﹐一義無量名。」要須徧審眾典﹐方曉部旨﹐非如小乘俗書﹐案文畢義。何意須然﹖但淨土幽廓﹐經論隱顯﹐致令凡情種種圖度﹐恐涉諂語刀刀﹐百盲偏執﹐雜亂無知﹐妨礙往生。今且舉少狀﹐一一破之。

第一﹑破妄計大乘無相者。

問曰「或有人言﹕『大乘無相﹐勿念彼此。若願生淨土﹐便是取相﹐轉增漏縛﹐何用求之﹖』」

答曰「如此計者﹐將謂不然。何者﹖一切諸佛說法要具二緣﹕一﹑依法性實理﹔二﹑須順其二諦。彼計大乘無念﹐但依法性﹔然謗無緣求﹐卽是不順二諦。如此見者﹐墮滅空所收。是故《無上依經》云﹕『佛告阿難﹕「一切眾生若起我見如須彌山﹐我所不懼。何以故﹖此人𨿽未卽得出離﹐常不壞因果﹐不失果報故。若起空見如芥子﹐我卽不許。何以故﹖此見者破喪因果﹐多墮惡道﹐未來生處﹐必背我化。」』今勸行者﹐理𨿽無生﹐然二諦道理﹐非無緣求﹐一切得往生也。是故《維摩經》云﹕『𨿽觀諸佛國﹐及與眾生空﹐而常修淨土﹐教化諸羣生。』又彼經云﹕『𨿽行無作﹐而現受身﹐是菩薩行﹔𨿽行無起﹐而起一切善行﹐是菩薩行。』是其眞證也。」

問曰「今世間有人﹐行大乘無相﹐亦不存彼此﹐全不護戒相。是事云何﹖」

答曰「如此計者﹐爲害滋甚。何者﹖如《大方等經》云﹕『佛爲優婆塞制戒﹐不得至寡婦﹑處女家﹐沽酒家﹐藍染家﹐押油家﹐熟皮家﹐悉不得往來。阿難白佛言「世尊﹗爲何等人制如斯戒﹖」佛告阿難﹕「行者有二種﹕一者﹑在世人行﹔二者﹑出世人行。出世人者﹐吾不制上事﹔在世人者﹐吾今制之。何以故﹖一切眾生悉是吾子。」』佛是一切眾生父母﹐遮制約勒﹐早出世間得涅槃故。」

第二﹑會通菩薩愛見大悲者。

問曰「依大乘聖教﹐菩薩於諸眾生若起愛見大悲﹐卽應捨離。今勸眾生共生淨土﹐豈非愛染取相﹐若爲免其塵累也﹖」

答曰「菩薩行法功用有二。何者﹖一﹑證空慧般若﹔二﹑具大悲。一﹑以修空慧般若力故﹐𨿽入六道生死﹐不爲塵染所系﹔二﹑以大悲念眾生故﹐不住涅槃。菩薩𨿽處二諦﹐常能妙捨有﹑無﹐取﹑捨得中﹐不違大道理也。是故《維摩經》云﹕『譬如有人欲於空地造立宮捨﹐隨意無礙﹐若於虛空終不能成﹔菩薩亦如是﹐爲欲成就眾生故﹐願取佛國。願取佛國者﹐非於空也。』」

第三﹑破系心外無法者。就中有二﹕一﹑破計情﹔二﹑問答解釋。

問曰「或有人言﹕『所觀淨境﹐約就內心﹐淨土融通﹐心淨卽是。心外無法﹐何須西入﹖』」

答曰「但法性淨土﹐理處虛融﹐體無偏局﹐此乃無生之生﹐上士堪入。是故《無字寶篋經》云﹕『善男子﹗復有一法﹐是佛所覺﹐所謂諸法不去﹑不來﹐無因﹑無緣﹐無生﹑無滅﹐無思﹑無不思﹐無增﹑無減。佛告羅睺羅言「汝今受持我此所說正法義不﹖」爾時十方有九億菩薩﹐卽白佛言「我等皆能持此法門﹐當爲眾生流通不絕。」世尊答言「是善男子等﹐則爲兩肩荷擔菩提﹐彼人卽得不斷辯才﹐得善淸淨諸佛世界。命終之時﹐卽得現見阿彌陀佛與諸聖眾住其人前﹐得往生也。」』自有中下之輦﹐未能破相﹐要依信佛因緣求生淨土﹐𨿽至彼國﹐還居相土。又云﹕『若攝緣從本﹐卽是心外無法﹔若分二諦明義﹐淨土無妨是心外法也。』」

二﹑問答解釋。

問曰「向言無生之生惟上士能入﹐中下不堪者﹐爲當直將人約法作如此判﹖爲當亦有聖教來證﹖」

答曰「依《智度論》云﹕『新發意菩薩機解軟弱﹐𨿽言發心﹐多願生淨土。何意然者﹖譬如嬰兒﹐若不近父母恩養﹐或墮坑﹑落井﹐火﹑蛇等難﹐或乏乳而死。要假父母摩洗養育﹐方可長大能紹繼家業。菩薩亦爾﹐若能發菩提心﹐多願生淨土﹐親近諸佛﹐增長法身﹐方能匡紹菩薩家業﹐十方濟運。爲斯益故﹐多願生也。』又彼論云﹕『譬如鳥子翅翮未成﹐不可逼令髙翔﹐先須依林傳樹﹐羽成有力﹐方可捨林遊空。新發意菩薩亦爾﹐先須乘願﹐求生佛前﹐法身成長﹐隨感赴益。』又阿難白佛言﹕『此無相波羅蜜在何處說﹖』佛言﹕『如此法門在阿毗跋致地中說。何以故﹖有新發意菩薩﹐聞此無相波羅蜜門﹐所有淸淨善根悉當滅沒也。』又來但至彼國﹐卽一切事畢﹐何用諍此深淺理也﹖」

第四﹑破願生穢土﹐不願生淨土者。

問曰「或有人言﹕『願生穢國教化眾生﹐不願往生淨土。』是事云何﹖」

答曰「此人亦有一徒。何者﹖若身居不退已去﹐爲化雜惡眾生故﹐能處染不染﹐逢惡不變——如鵝﹑鴨入水﹐水不能濕——如此人等﹐堪能處穢拔苦。若是實凡夫者﹐惟恐自行未立﹐逢苦卽變﹐欲濟彼者﹐相與俱沒。如似逼雞入水﹐豈能不濕﹖是故《智度論》云﹕『若凡夫發心﹐卽願在穢土拔濟眾生者﹐聖意不許。』何意然者﹖龍樹菩薩釋云﹕『譬如四十里冰﹐如有一人﹐以一升熱湯投之﹐當時似如少減。若經夜至明﹐乃髙於餘者。凡夫在此發心救苦﹐亦復如是。以貪﹑嗔境界違順多故﹐自起煩惱返墮惡道故也。』」

第五﹑破若生淨土多喜著樂者。

問曰「或有人言﹕『淨土之中惟有樂事﹐多喜著樂﹐妨廢修道﹐何須願往生也﹖』」

答曰「旣云淨土﹐無有眾穢。若言著樂﹐便是貪愛煩惱﹐何名爲淨﹖是故《大經》云﹕『彼國人天﹐往來進止﹐情無所系。』又四十八願云﹕『十方人天﹐來至我國﹐若起想念貪計身者﹐不取正覺。』《大經》又云﹕『彼國人天﹐無所適莫。』何有著樂之理也﹖」

第六﹑破求生淨土非是小乘。

問曰「或有人言﹕『求生淨土便是小乘﹐何須修之﹖』」

答曰「此亦不然。何以故﹖但小乘之教﹐一向不明生淨土故也。」

第七﹑會通願生兜率勸歸淨土者。

問曰「或有人言﹕『願生兜率﹐不願歸西。』是事云何﹖」

答曰「此義不類﹐少分似同﹐據體大別﹐有其四種。何者﹖一﹑彌勒世尊爲其天眾轉不退法輪﹐聞法生信者獲益﹐名爲信同。著樂無信者﹐其數非一。又來𨿽生兜率﹐位是退處。是故經云﹕『三界無安﹐猶如火宅。』二﹑往生兜率﹐正得壽命四千歲﹐命終之後不免退落。三﹑兜率天上𨿽有水鳥﹑樹林﹐和鳴哀雅﹐但與諸天生樂爲緣﹐順於五欲不資聖道﹔若向彌陀淨國一得生者﹐悉是阿毗跋致﹐更無退人與其雜居。又復﹐位是無漏﹐出過三界﹐不復輪回。論其壽命﹐卽與佛齊﹐非算數能知。其有水鳥﹑樹林﹐皆能說法﹐令人悟解﹐證會無生。四﹑據《大經》﹐且以一種音樂比挍者﹐經贊言﹕『從世帝王至六天﹐音樂轉妙有八重﹐展轉勝前億萬倍﹐寶樹音麗倍亦然。復有自然妙伎樂﹐法音淸和悅心神﹐哀婉雅亮超十方。是故稽首淸淨勛。』」

第八﹑挍量願生十方淨土不如歸西方者。

問曰「或有人言﹕『願生十方淨國﹐不願歸西方。』是義云何﹖」

答曰「此義不類﹐於中有三。何者﹖一﹑十方佛國非爲不淨﹐然境寬則心昧﹐境狹則意專﹐是故《十方隨願往生經》云﹕『普廣菩薩白佛言「世尊﹗十方佛土皆爲嚴淨﹐何故諸經中偏嘆西方阿彌陀國﹐勸往生也﹖」佛告普廣菩薩﹕「一切眾生濁亂者多﹐正念者少﹐欲令眾生專志有在﹐是故贊嘆彼國﹐爲別異耳。若能依願修行﹐莫不獲益。」』二﹑十方淨土𨿽皆是淨﹐而深﹑淺難知﹐彌陀淨國乃是淨土之初門。何以得知﹖依《華嚴經》云﹕『娑婆世界一劫當極樂世界一日一夜﹐極樂世界一劫當袈裟幢世界一日一夜。』如是優﹑劣相望﹐乃有十阿僧祇﹐故知爲淨土初門。是故諸佛偏勸也﹐余方佛國都不如此丁寧。是故有信之徒多願往生也。三﹑彌陀淨國旣是淨土初門﹐娑婆世界卽是穢土末處。何以得知﹖如《正法念經》云﹕『從此東北有一世界﹐名曰斯訶﹐土田惟有三角沙石。一年三雨﹐一雨濕潤不過五寸。其土眾生惟食果子﹐樹皮爲衣﹐求生不得﹐求死不得。復有一世界﹐一切虎﹑狼禽獸乃至蛇﹑蠍﹐悉皆有翅飛行﹐逢者相啖﹐不簡善惡。』此豈不名穢土始處﹖然娑婆依報乃與賢聖同流﹐惟此乃是穢土終處。安樂世界旣是淨土初門﹐卽與此方境次相接﹐往生甚便﹐何不去也﹖」

第九﹑據《攝論》與此經相違﹐料簡別時意語者。今《觀經》中佛說﹕「下品生人現造重罪﹐臨命終時遇善知識﹐十念成就卽得往生。」依《攝論》云「道佛別時意語。」又古來通論之家多判此文云「臨終十念但得作往生因﹐未卽得生。何以得知﹖論云﹕『如以一金錢貿得千金錢﹐非一日卽得。』故知十念成就者﹐但得作因﹐未卽得生﹐故名別時意語。」如此解者﹐將爲未然。何者﹖凡菩薩作論釋經﹐皆欲遠扶佛意﹐契會聖情﹐若有論文違經者﹐無有是處。

今解別時意語者﹐謂佛常途說法﹐皆明先因後果﹐理數炳然。今此經中但說一生造罪﹐臨命終時十念成就卽得往生。不論過去有因﹑無因者﹐直是世尊引接當來造惡之徒﹐令其臨終捨惡歸善﹐乘念往生﹐是以隱其宿因。此是世尊隱始顯終﹐沒因談果﹐名作別時意語。何以得知﹖但使十念成就﹐皆有過去因﹐如《涅槃經》云「若人過去已曾供養半恆河沙諸佛﹐復經發心﹐而能於惡世中聞說大乘經教﹐但能不謗﹐未有餘功﹔若經供養一恆河沙諸佛﹐及經發心﹐然後聞大乘經教﹐非直不謗﹐復加愛樂。」以此諸經來驗﹐明知十念成就者﹐皆有過因不虛。若彼過去無因者﹐善知識尙不可逢遇﹐何況十念而可成就也﹖論云「以一金錢貿得千金錢﹐非一日卽得者。」若據佛意﹐欲令眾生多積善因﹐便乘念往生。若望論主﹐乘閉過去因﹐理亦無爽。若作此解﹐卽上順佛經﹐下合論意﹐卽是經﹑論相扶﹐往生路通﹐無復疑惑也。

第三﹑明廣施問答﹐釋去疑情者。自下就《大智度論》廣施問答。

問曰「但一切眾生從曠大劫來﹐備造有漏之業﹐系屬三界。云何不斷三界系業﹐直爾少時念阿彌陀佛﹐卽得往生﹐便出三界者﹖此系業之義﹐復欲云何﹖」

答曰「有二種解釋﹕一﹑就法來破﹔二﹑借諭以顯。言就法者﹐諸佛﹑如來有不思議智﹑大乘廣智﹑無等﹑無倫﹑最上勝智。不思議智力者﹐能以少作多﹐以多作少﹔以近爲遠﹐以遠爲近﹔以輕爲重﹐以重爲輕﹐有如是等智﹐無量﹑無邊不可思議。

「自下第二有七番﹐並借諭以顯。第一﹑譬如百夫﹑百年聚薪﹐積髙千仞﹐豆許火焚﹐半日便盡。豈可得言﹕『百年之薪﹐半日不盡。』也﹖第二﹑譬如癖者寄載他船﹐因風帆勢﹐一日至於千里。豈可得言﹕『癖者云何一日至千里也﹖』第三﹑亦如下賤貧人獲一瑞物而以貢王﹐王慶所得﹐加諸重賞。斯須之頃﹐富貴盈望。豈可得言﹕『以數十年仕備盡辛勤﹐上下尙不達而歸者。』言彼富貴無此事也﹖第四﹑猶如劣夫以己身力擲驢不上﹐若從輪王行﹐便乘虛空飛騰自在。豈可得言﹕『以劣夫之力必不能升虛空。』也﹖第五﹑又如十圍之索﹐千夫不制﹔童子揮劍﹐倏爾兩分。豈可得言﹕『童子之力不能斷索。』也﹖第六﹑又如鴆鳥入水﹐魚蚌斯斃皆死﹔犀角觸泥﹐死者還活。豈可得言﹕『性命一斷不可生。』也﹖第七﹑亦如黃鵠喚子安﹐子安還活。豈可得言﹕『墳下千齡﹐決無可蘇。』也﹖

「一切萬法皆有自力﹑他力﹐自攝﹑他攝﹐千開萬閉﹐無量無邊﹐汝豈得以有礙之識﹐疑彼無礙之法乎﹖又五不思議中﹐佛法最不可思議﹐汝以三界系業爲重﹐疑彼少時念佛爲輕﹐不得往生安樂國﹐入正定聚者﹐是事不然。」

問曰「大乘經云﹕『業道如秤﹐重處先牽。』云何眾生一形已來﹐或百年或十年﹐乃至今日無惡不造。云何臨終遇善知識﹐十念相續卽得往生﹖若爾者﹐先牽之義何以取信﹖」

答曰「汝謂一形惡業爲重﹐以下品人十念之善以爲輕者。今當以義挍量輕﹑重之義者﹐正明在心﹑在緣﹑在決定﹐不在時節久近﹑多少也。

「云何在心﹖謂彼人造罪時﹐自依止虛妄﹑顚倒心生﹔此十念者﹐依善知識方便安慰﹐聞實相法生。一實﹑一虛﹐豈得相比也﹖何者﹖譬如千歲闇室﹐光若暫至卽便明朗。豈可得言﹕『闇在室千歲而不去。』也﹖是故《遺日摩尼寶經》云﹕『佛告迦葉菩薩﹕「眾生𨿽復數千巨億萬劫在愛欲中爲罪所覆﹐若聞佛經一反念善﹐罪卽消盡也。」』是名在心。

「二﹑云何在緣者﹖謂彼人造罪時﹐自依止妄想﹐依煩惱果報眾生生﹔今此十念者﹐依止無上信心﹐依阿彌陀如來眞實﹑淸淨無量功徳名號生。譬如有人被毒箭所中﹐徹筋破骨﹐若聞滅除藥鼓聲﹐卽箭出毒除。豈可得言﹕『彼箭深毒厲﹐聞鼓音聲不能拔箭去毒。』也﹖是名在緣。

「三﹑云何在決定者﹖彼人造罪時﹐自依止有後心﹑有間心生﹔今此十念者﹐依止無後心﹑無間心起﹐是爲決定。又《智度論》云﹕『一切眾生臨終之時﹐刀風解形﹐死苦來逼﹐生大怖畏。是故遇善知識發大勇猛﹐心心相續十念﹐卽是增上善根﹐便得往生。』又如有人對敵破陣﹐一形之力﹐一時盡用。其十念之善﹐亦如是也。又若人臨終時﹐生一念邪見﹐增上惡心﹐卽能傾三界之福﹐卽入惡道也。」

問曰「旣云﹕『垂終十念之善﹐能傾一生惡業﹐得生淨土者。』未知幾時爲十念也﹖」

答曰「如經說云﹕『百一生滅成一剎那﹐六十剎那以爲一念。』此依經﹑論泛解念也。今時解念﹐不取此時節。但憶念阿彌陀佛﹐若總相﹑若別相﹐隨所緣觀﹐逕於十念﹐無他念想間雜﹐是名十念。又云﹕『十念相續者﹐是聖者一數之名耳。』但能積念凝思﹐不緣他事﹐使業道成辦﹐便罷不用﹐亦未勞記之頭數也。又云﹕『若久行人念﹐多應依此﹔若始行人念者﹐記數亦好。』此亦依聖教。」

又問曰「今欲依勸行念佛三昧﹐未知計念相狀何似﹖」

答曰「譬如有人於空曠迥處﹐值遇怨賊﹐拔刀奮勇﹐直來欲殺。此人徑走﹐視渡一河﹐未及到河﹐卽作此念﹕『我至河岸﹐爲脫衣渡﹖爲著衣浮﹖若脫衣渡﹐惟恐無暇﹔若著衣浮﹐復畏首領難全。』爾時但有一心作渡河方便﹐無餘心想間雜。行者亦爾﹐念阿彌陀佛時﹐亦如彼人念渡﹐念念相次﹐無餘心想間雜。或念佛法身﹐或念佛神力﹐或念佛智慧﹐或念佛毫相﹐或念佛相好﹐或念佛本願﹐稱名亦爾。但能專至﹐相續不斷﹐定生佛前。今勸後代學者﹐若欲會其二諦﹐但知念念不可得﹐卽是智慧門﹔而能系念相續不斷﹐卽是功徳門。是故經云﹕『菩薩摩訶薩恆以功徳﹑智慧以修其心。』若始學者未能破相﹐但能依相專至﹐無不往生﹐不須疑也。」

又問曰「《無量壽大經》云﹕『十方眾生至心信樂﹐欲生我國﹐乃至十念﹐若不生者﹐不取正覺。』今有世人﹐聞此聖教﹐現在一形全不作意﹐擬臨終時方欲修念﹐是事云何﹖」

答曰「此事不類。何者﹖經云﹕『十念相續。』似若不難。然諸凡夫心如野馬﹑識劇猿猴﹐馳騁六塵﹐何曾停息﹖各須宜發信心﹐預自克念﹐使積習成性﹐善根堅固也。如佛告大王﹕『人積善行﹐死無惡念﹔如樹先傾﹐倒必隨曲也。』若刀風一至﹐百苦湊身﹐若習先不在懷﹐念何可辧﹖各宜同志三﹑五預結言要﹐臨命終時﹐疊相開曉﹐爲稱彌陀名號﹐願生安樂國﹐聲聲相次﹐使成十念也。譬如蠟印印泥﹐印壞文成。此命斷時﹐卽是生安樂國時。一入正定聚﹐更何所憂﹖各宜量此大利﹐何不預克念也﹖」

又問曰「諸大乘經﹑論皆言﹕『一切眾生畢竟無生﹐猶若虛空。』云何天親﹑龍樹菩薩皆願往生也﹖」

答曰「言眾生畢竟無生如虛空者﹐有二種義﹕一者﹑如凡夫人所見﹐實眾生﹑實生死等﹔若據菩薩往生﹐畢竟如虛空﹑如兔角。二者﹑今言生者﹐是因緣生﹔因緣生故﹐卽是假名生﹔假名生故﹐卽是無生。不違大道理也。非如凡夫謂有實眾生﹑實生死也。」

又問曰「夫生爲有本﹐乃是眾累之元。若知此過﹐捨生求無生者﹐可有脫期。今旣勸生淨土﹐卽是棄生求生﹐生何可盡﹖」

答曰「然彼淨土乃是阿彌陀如來淸淨本願﹐無生之生。非如三有眾生愛染﹐虛妄執著生也。何以故﹖夫法性淸淨畢竟無生﹐而言生者﹐得生者之情耳。」

又問曰「如上所言﹕『知生無生﹐當上品生者。』若爾﹐下品生人乘十念往生者﹐豈非取實生也﹖若實生者﹐卽墮二疑﹕一﹑恐不得往生﹔二﹑謂此相善﹐不能與無生爲因也。」

答曰「釋有三番﹕一﹑譬如淨摩尼珠置之濁水﹐以珠威力水卽澄淸。若人𨿽有無量生死罪濁﹐若聞阿彌陀如來至極無生淸淨寶珠名號﹐投之濁心﹐念念之中罪滅心淨﹐卽便往生。二﹑如淨摩尼珠﹐以玄黃帛裹﹐投之於水﹐水卽玄黃﹐一如物色。彼淸淨佛土有阿彌陀如來﹐無上寶珠名號﹐以無量功徳成就帛裹﹐投之所往生者心水之中﹐豈不能轉生爲無生智乎﹖三﹑亦如冰上然火﹐火猛則冰液﹐冰液則火滅。彼下品往生人𨿽不知法性無生﹐但以稱佛名力作往生意﹐願生彼土﹐旣至無生界時﹐見生之火自然而滅也。」

又問曰「依何身故說往生也﹖」

答曰「於此間假名人中修諸行門﹐前念與後念作因﹐穢土假名人﹐淨土假名人﹐不得決定一﹐不得決定異﹔前心﹑後心亦如是。何以故﹖若決定一則無因果﹐若決定異則非相續。以是義故﹐橫豎𨿽別﹐始終是一行者也。」

又問曰「若人但能稱佛名號﹐能除諸障者。若爾﹐譬如有人以指指月﹐此指應能破闇也。」

答曰「諸法萬差﹐不可一槪。何者﹖自有名卽法﹐自有名異法。有名卽法者﹐如諸佛﹑菩薩名號﹐禁咒音辭﹐修多羅章句等是也。如禁咒辭曰﹕『日出東方﹐乍赤﹑乍黃﹐假令酉亥行禁﹐患者亦愈。』又如有人被狗所嚙﹐灸虎骨﹝尉﹣小﹢火﹞﹣寸﹢又﹞之﹐患者卽愈﹔或時無骨﹐好攋掌摩之﹐口中喚言﹕『虎來﹗虎來﹗』患者亦愈。或復有人患腳轉筋﹐炙木瓜枝﹝尉﹣小﹢火﹞﹣寸﹢又﹞之﹐患者卽愈﹔或無木瓜﹐炙手磨之﹐口喚﹕『木瓜﹗木瓜﹗』患者亦愈。吾身得其效也。何以故﹖以名卽法故。有名異法者﹐如以指指月是也。」

又問曰「若人但稱念彌陀名號﹐能除十方眾生無明黑闇得往生者。然有眾生﹐稱名憶念﹐而無明猶在﹐不滿所願者何意﹖」

答曰「由不如實修行﹐與名﹑義不相應故也。所以者何﹖謂不知如來是實相﹐身是爲物身。復有三種不相應﹕一者﹑信心不淳﹐若存﹑若亡故﹔二者﹑信心不一﹐謂無決定故﹔三者﹑信心不相續﹐謂余念間故。疊相收攝﹐若能相續﹐則是一心﹔但能一心卽是淳心。具此三心﹐若不生者﹐無有是處。」

第三大門中﹐有四番料簡﹕第一﹑辧難行道﹑易行道﹔第二﹑明時劫大﹑小不同﹐第三﹑明從無始世劫已來﹐處此三界五道﹐乘善﹑惡二業﹐受苦﹑樂兩報﹐輪回無窮受生無數﹔第四﹑將聖教證成﹐勸後代生信求往。

第一﹑辧難行道﹑易行道者。於中有二﹕一﹑出二種道﹔二﹑問答解釋。余旣自居火界﹐實想懷怖。仰惟大聖三車招慰﹐且羊﹑鹿之運﹐權息未達﹐佛訶邪執障上求菩提﹐縱後回向﹐仍名迂回。若徑攀大車﹐亦是一途。只恐現居退位﹐險徑遙長﹐自徳未立﹐難可升進。是故龍樹菩薩云「求阿毗跋致有二種道﹕一者﹑難行道﹔二者﹑易行道。」言難行道者﹐謂在五濁之世﹐於無佛時求阿毗跋致爲難。此難乃有多途﹐略述有五。何者﹖一者﹑外道相善﹐亂菩薩法﹔二者﹑聲聞自利﹐障大慈悲﹔三者﹑無顧惡人﹐破他勝徳﹔四者﹑所有人﹑天顚倒善果﹐壞人梵行﹔五者﹑惟有自力﹐無他力持。如斯等事﹐觸目皆是。譬如陸路步行則苦﹐故曰難行道。言易行道者﹐謂以信佛因緣﹐願生淨土﹐起心立徳﹐修諸行業﹐佛願力故﹐卽便往生。以佛力住持﹐卽入大乘正定聚﹔正定聚者﹐卽是阿毗跋致不退位也。譬如水路乘船則樂﹐故名易行道也。

問曰「菩提是一﹐修因亦應不二。何故在此修因向佛果﹐名爲難行﹐往生淨土期大菩提﹐乃名易行道也﹖」

答曰「諸大乘經所辧一切行法﹐皆有自力﹑他力﹐自攝﹑他攝。何者自力﹖譬如有人怖畏生死﹐發心出家修定發通﹐遊四天下﹐名爲自力。何者他力﹖如有劣夫以己身力﹐擲驢不上﹐若從輪王﹐卽便乘空遊四天下﹐卽輪王威力﹐故名他力。眾生亦爾﹐在此起心立行願生淨土﹐此是自力﹔臨命終時﹐阿彌陀如來光臺迎接﹐遂得往生﹐卽爲他力。故《大經》云﹕『十方人天欲生我國者﹐莫不皆以阿彌陀如來大願業力爲增上緣也。』若不如是﹐四十八願便是徒設。語後學者﹐旣有他力可乘﹐不得自局己分﹐徒在火宅也。」

第二﹑明劫之大﹑小者。如《智度論》云「劫有三種﹕謂一小﹑二中﹑三大。如方四十里城﹐髙下亦然﹐滿中芥子。有長壽諸天﹐三年去一﹐乃至芥子盡﹐名一小劫﹔或八十里城﹐髙下亦然﹐芥子滿中﹐如前取盡﹐名一中劫﹔或百二十里城﹐髙下亦然﹐芥子滿中﹐取盡一同前說﹐方名大劫。或八十里石﹐髙下亦然﹐有一長壽諸天﹐三年以天衣一拂﹐天衣重三銖﹐爲拂不已﹐此石乃盡﹐名爲中劫。」其小石﹑大石類前中劫可知﹐不勞具述。

第三門中有五番﹕第一﹑明從無始劫來﹐在此輪回無窮﹐受身無數者。如《智度論》云「在於人中﹐或張家死﹑王家生﹔王家死﹑李家生。如是盡閻浮提界﹐或重生或異家生﹐或南閻浮提死﹐西拘耶尼生。如閻浮提﹐餘三天下亦如是。如四天下死﹐生四天王天亦如是﹔或四天王天死﹐忉利天生﹔忉利天死﹐生余上四天亦如是。色界有十八重天﹐無色界有四重天﹐此死生彼﹐一一皆徧亦如是。或色界死﹐生阿鼻地獄﹔阿鼻地獄中死﹐生余輕系地獄﹔輕系地獄中死﹐生畜生中﹔畜生中死﹐生餓鬼道中﹔餓鬼道中死﹐或生人﹑天中。如是輪回六道﹐受苦﹑樂二報﹐生死無窮﹐胎生旣爾﹐餘三生亦如是。」是故《正法念經》云「菩薩化生﹐告諸天眾云﹕『凡人經此百千生﹐著樂放逸不修道﹐不覺往福侵已盡﹐還墮三塗受眾苦。』」是故《涅槃經》云「此身苦所集﹐一切皆不淨﹐扼縛癰瘡等﹐根本無義利。上至諸天身﹐皆亦復如是。」是故又彼經云「勸修不放逸。何以故﹖夫放逸者﹐是眾惡之本﹔不放逸者﹐乃是眾善之源。如日﹑月光﹐諸明中最﹔不放逸法﹐亦復如是﹐於諸善法﹐爲最爲上。亦如須彌山王﹐於諸山中爲最爲上﹔不放逸法亦復如是﹐於諸善法中﹐爲最爲上。何以故﹖一切惡法﹐猶放逸而生﹔一切善法﹐不放逸爲本。」

第二﹑問曰「𨿽云無始劫來﹐六道輪回無際﹐而未知一劫之中受幾身數﹐而言流轉﹖」

答曰「如《涅槃經》說﹕『取三千大千世界艸木﹐截爲四寸籌﹐以數一劫之中所受身父母頭數﹐猶自不澌。』或云﹕『一劫之中所飲母乳﹐多於四大海水。』或云﹕『一劫之中所積身骨﹐如毗富羅山。』如是遠劫已來﹐徒受生死﹐至於今日猶作凡夫之身﹐曾思量傷嘆不已﹖」

第三﹑又問曰「旣云曠大劫來﹐受身無數者﹐爲當直爾總說令人生厭﹖爲當亦有經文來證﹖」

答曰「皆是聖教明文。何者﹖如《法華經》云﹕『過去不可說久遠大劫﹐有佛出世號大通智勝如來。有十六王子﹐各升法座教化眾生。一一王子﹐各各教化六百萬億那由他恆河沙眾生。其佛滅度已來﹐至極久遠﹐猶不可數知。』何者﹖經云﹕『總取三千大千世界大地﹐磨以爲墨。佛言「是人過千國土乃下一點﹐大如微塵﹐如是展轉﹐盡地種墨。」佛言「是人所經國土﹐若點﹑不點﹐盡抹爲塵﹐一塵一劫。彼佛滅度已來﹐復過是數。今日眾生﹐乃是彼時十六王子﹐座下曾受教法。」』是故經云﹕『以是本因緣﹐爲說《法華經》。』《涅槃經》復云﹕『一是王子﹐一是貧人﹐如是二人互相往反。言王子者﹐今日釋迦如來﹐乃是彼時第十六王子也﹔言貧人者﹐今日眾生等是。』」

第四﹑問曰「此等眾生旣云流轉多劫﹐然三界之中﹐何趣受身爲多﹖」

答曰「𨿽言流轉﹐然於三惡道中﹐受身偏多。如經說云﹕『於虛空中量取方圓八肘﹐從地至於色究竟天。於此量內所有可見眾生﹐卽多於三千大千世界人﹑天之身。』故知惡道身多。何故如此﹖但惡法易起﹐善心難生故也。今時但看現在眾生﹐若得富貴﹐惟事放逸﹑破戒﹔天中卽復著樂者多。是故經云﹕『眾生等是流轉﹐恆三惡道爲常家。』人﹑天暫來卽去﹐名爲客捨故也。依《大莊嚴論》﹐勸一切眾生﹐常須系念現前﹐偈云﹕『盛年無患時﹐懈怠不精進﹐貪營眾事務﹐不修施戒禪﹐臨爲死所吞﹐方悔求修善。智者應觀察﹐除斷五欲想﹐精勤習心者﹐終時無悔恨。心意旣專至﹐無有錯亂念﹐智者勤投心﹐臨終意不散。不習心專至﹐臨終必散亂﹐心若散亂時﹐如調馬用磑﹐若其鬥戰時﹐回旋不直行。』」

第五﹑又問曰「一切眾生皆有佛性﹐遠劫以來應值多佛。何因至今仍自輪回生死﹐不出火宅﹖」

答曰「依大乘聖教﹐良由不得二種勝法﹐以排生死﹐是以不出火宅。何者爲二﹖一謂聖道﹔二謂往生淨土。其聖道一種今時難證。一﹑由去大聖遙遠﹔二﹑由理深解微。是故《大集月藏經》云﹕『我末法時中﹐億億眾生起行修道﹐未有一人得者。』當今末法﹐現是五濁惡世﹐惟有淨土一門﹐可通入路。是故《大經》云﹕『若有眾生﹐縱令一生造惡﹐臨命終時﹐十念相續稱我名字﹐若不生者﹐不取正覺。』又復一切眾生都不自量﹐若據大乘﹐眞如﹑實相﹑第一義空﹐曾未措心﹔若論小乘﹐修入見諦﹑修道﹐乃至那含﹑羅漢﹐斷五下﹑除五上﹐無問道﹑俗未有其分。縱有人﹑天果報﹐皆爲五戒﹑十善能招此報﹐然持得者甚希。若論起惡造罪﹐何異暴風駃雨﹖是以諸佛大慈勸歸淨土。縱使一形造惡﹐但能系意專精﹐常能念佛﹐一切諸障自然消除﹐定得往生。何不思量﹐都無去心也﹖」

自下第四引聖教證成﹐勸信求生者。依《觀佛三昧經》云「爾時會中有財首菩薩白佛言﹕『世尊﹗我念過去無量劫時﹐有佛出世﹐亦名釋迦牟尼佛。彼佛滅後有一王子﹐名曰金幢﹐憍慢邪見﹐不信正法。有知識比丘﹐名定自在﹐告王子言「世有佛像﹐極爲可愛﹐可暫入塔﹐觀佛形像。」時彼王子從善友語﹐入塔觀像﹐見像相好﹐白言「比丘﹗佛像端嚴猶尙如此﹐況佛眞身﹖」比丘告言「王子﹗今見佛像不能禮者﹐當稱南無佛。」還宮系念﹐念塔中像﹐卽於後夜夢見佛像﹐心大歡喜﹐捨離邪見﹐歸依三寶。隨壽命終﹐由前入塔稱佛功徳﹐卽得值遇九百億那由他佛。於諸佛所﹐常勤精進﹐恆得甚深念佛三昧。念佛三昧力故﹐諸佛現前皆與授記﹐從是以來百萬阿僧祇劫不墮惡道﹐乃至今日獲得首楞嚴三昧。爾時王子者﹐今我財首是也。』爾時會中卽有十方諸大菩薩﹐其數無量﹐各說本緣﹐皆依念佛得。佛告阿難﹕『此觀佛三昧是一切眾生犯罪者藥﹐破戒者護﹐失道者導﹐盲冥者眼﹐愚癡者慧﹐黑闇者燈﹐煩惱賊中大勇猛將﹐諸佛世尊之所遊戲﹐首楞嚴等諸大三昧始出生處。』佛告阿難﹕『汝今善持﹐愼勿忘失。過去﹑未來﹑現在三世諸佛﹐皆說如是念佛三昧。我與十方諸佛及賢劫千佛﹐從初發心皆因念佛三昧力故﹐得一切種智。』」又如《目連所問經》﹕「佛告目連﹕『譬如萬川長流﹐有浮艸木﹐前不顧後﹐後不顧前﹐都會大海。世間亦爾﹐𨿽有豪貴﹐富樂自在﹐悉不得免生﹑老﹑病﹑死。只由不信佛經﹐後世爲人﹐更甚困劇﹐不能得生千佛國土。是故我說﹐無量壽佛國﹐易往﹑易取﹐而人不能修行往生﹐反事九十五種邪道﹐我說是人名無眼人﹐名無耳人。』經教旣爾﹐何不捨難﹐依易行道矣﹖」

安樂集卷上

安樂集卷下

釋道綽撰

第四大門中有三番料簡﹕第一﹑依中國三藏法師﹐並此土大徳等﹐皆共詳審聖教﹐嘆歸淨土﹐今以勸依﹔第二﹑據此經宗及余大乘諸部﹐凡聖修入﹐多明念佛三昧以爲要門﹔第三﹑問答解釋﹐顯念佛者﹐得種種功能利益﹐不可思議。

第一﹑依中國及以此土大徳所行者。餘五翳面墻﹐豈寧自輒﹖但以遊歷披勘﹐敬有師承。何者﹖謂中國大乘法師﹐流支三藏﹔次有大徳﹐呵避名利﹐則有慧寵法師﹔次有大徳﹐尋常敷演﹐每感聖僧來聽﹐則有道場法師﹔次有大徳﹐和光孤棲﹐二國慕仰﹐則有曇鸞法師﹔次有大徳﹐禪觀獨秀﹐則有大海禪師﹔次有大徳﹐聰慧守戒﹐則有齊朝上統。然前六大徳並是二諦神鏡﹐斯乃佛法綱維﹐志行殊倫﹐古今實希。皆共詳審大乘﹐嘆歸淨土﹐乃是無上要門也。

問曰「旣云嘆歸淨土乃是要門者﹐未知此等諸徳臨終時皆有靈驗已不﹖」

答曰「皆有不虛。如曇鸞法師﹐康存之日常修淨土﹐亦每有世俗君子來呵法師曰﹕『十方佛國皆爲淨土﹐法師何乃獨意注西﹖豈非偏見生也﹖』法師對曰﹕『吾旣凡夫﹐智慧淺短﹐未入地位﹐念力須均。如似置艸引牛﹐恆須系心槽櫪。豈得縱放﹐全無所歸﹖』𨿽復難者紛紜﹐而法師獨決。是以無問一切道﹑俗﹐但與法師一面相遇者﹐若未生正信﹐勸令生信﹔若已生正信者﹐皆勸歸淨國。是故法師臨命終時﹐寺傍左右道﹑俗﹐皆見幡花映院﹐盡聞異香﹐音樂迎接﹐遂往生也。余之大徳臨命終時皆有徵祥﹐若欲具談往生之相﹐並不可思議也。」

第二﹑明此彼諸經﹐多明念佛三昧爲宗者。就中有八番﹕初﹑二﹐明一相三昧﹐後六就緣依相﹐明念佛三昧。

第一﹑依《花首經》﹕「佛告堅意菩薩﹕『三昧有二種﹕一者﹑有一相三昧﹔二者﹑有眾相三昧。一相三昧者﹐有菩薩聞其世界有其如來現在說法﹐菩薩取是佛相以現在前﹐若坐道場﹐若轉法輪﹐大眾圍繞。取如是相﹐收攝諸根﹐心不馳散﹐專念一佛﹐不捨是緣。如是菩薩於如來相及世界相了達無相﹐常如是觀﹐如是行﹐不離是緣。是時佛像卽現在前﹐而爲說法。菩薩爾時深生恭敬﹐聽受是法﹐若深﹑若淺﹐轉加尊重。菩薩住是三昧﹐聞說諸法皆可壞相﹐聞已受持﹐從三昧起﹐能爲四眾演說是法。』佛告堅意﹕『是名菩薩入一相三昧門。』」

第二﹑依《文殊般若》明一行三昧者﹕「時文殊師利白佛言﹕『世尊﹗云何名爲一行三昧﹖』佛言﹕『一行三昧者﹐若善男子﹑善女人﹐應在空間處﹐捨諸亂意﹐隨佛方所端身正向﹐不取相貌系心一佛﹐專稱名字﹐念無休息。卽是念中能見過﹑現﹑未來三世諸佛。何以故﹖念一佛功徳無量﹑無邊﹐卽與無量諸佛功徳無二﹐是名菩薩一行三昧。』」

第三﹑依《涅槃經》﹕「佛言﹕『若人但能至心常修念佛三昧者﹐十方諸佛恆見此人﹐如現在前。』」是故《涅槃經》云「佛告迦葉菩薩﹕『若有善男子﹑善女人﹐常能至心專念佛者﹐若在山林﹐若在聚落﹐若晝﹑若夜﹐若坐﹑若臥﹐諸佛﹑世尊常見此人﹐如現目前。恆與此人而住受施。』」

第四﹑依《觀經》及余諸部﹐所修萬行﹐但能回願﹐莫不皆生。然念佛一行將爲要路。何者﹖審量聖教﹐有始﹑終兩益。若欲生善起行﹐則普該諸度﹔若滅惡消災﹐則總治諸障。故下經云「念佛眾生﹐攝取不捨。」壽盡必生﹐此名始益。言終益者﹐依《觀音授記經》云「阿彌陀佛住世長久﹐兆載永劫亦有滅度。般涅槃時﹐惟有觀音﹑勢至住持安樂﹐接引十方。其佛滅度﹐亦與住世時節等同。然彼國眾生﹐一切無有睹見佛者﹐惟有一向專念阿彌陀佛往生者﹐常見彌陀﹐現在不滅。」此卽是其終時益也。所修余行回向皆生。世尊滅度有睹不睹﹐勸後代審量﹐使沾遠益也。

第五﹑依《般舟經》云「時有跋陀和菩薩﹐於此國土﹐聞有阿彌陀佛﹐數數系念。因是念故﹐見阿彌陀佛。旣見佛已﹐卽從啟問﹕『當行何法﹐得生彼國﹖』爾時阿彌陀佛語是菩薩言﹕『欲來生我國者﹐常念我名莫有休息﹐如是得來生我國土。當念佛身三十二相﹐悉皆具足﹐光明徹照﹐端正無比。』」

第六﹑依《大智度論》有三番解釋。第一﹑佛是無上法王﹐菩薩爲法臣﹐所尊﹑所重惟佛世尊﹐是故應當常念佛也﹔第二﹑有諸菩薩自云「我從曠劫以來﹐得蒙世尊長養我等法身﹑智身﹑大慈悲身﹐禪定﹑智慧﹑無量行願﹐由佛得成。爲報恩故﹐常願近佛﹔亦如大臣蒙王恩寵﹐常念其主。」第三﹑有諸菩薩復作是言「我於因地遇惡知識﹐誹謗般若﹐墮於惡道﹐經無量劫。𨿽修余行﹐未能得出。後於一時依善知識邊﹐教我行念佛三昧﹐其時卽能並遣諸障﹐方得解脫。有斯大益故﹐願不離佛。」

第七﹑依《華嚴經》云「寧於無量劫具受一切苦﹐終不遠如來﹑不睹自在力。」又云「念佛三昧必見佛﹐命終之後生佛前﹐見彼臨終勸念佛﹐又示尊像令瞻敬。」又善財童子求善知識﹐詣功徳云比丘所白言「大師﹗云何修菩薩道﹐歸普賢行也﹖」是時比丘告善財曰「我於世尊智慧海中惟知一法﹐謂念佛三昧門。何者﹖於此三昧門中﹐悉能睹見一切諸佛及其眷屬﹑嚴淨佛剎﹐能令眾生遠離顚倒。念佛三昧門者﹐於微細境界中﹐見一切佛自在境界﹐得諸劫不顚倒﹔念佛三昧門者﹐能起一切佛剎﹐無能壞者﹐普見諸佛﹐得三世不顚倒。」時功徳云比丘告善財言「佛法深海﹐廣大無邊﹐我所知者﹐惟得此一念佛三昧門﹐余妙境界﹐出過數量﹐我所未知也。」

第八﹑依《海龍王經》﹕「時海龍王白佛言﹕『世尊﹗弟子求生阿彌陀佛國﹐當修何行﹐得生彼土﹖』佛告龍王﹕『若欲生彼國者﹐當行八法。何等爲八﹖一者﹑常念諸佛﹔二者﹑供養如來﹔三者﹑咨嗟世尊﹔四者﹑作佛形像﹐修諸功徳﹔五者﹑回願往生﹔六者﹑心不怯弱﹔七者﹑一心精進﹔八者﹑求佛正慧。』佛告龍王﹕『一切眾生具斯八法﹐常不離佛也。』」

問曰「不具八法﹐得生佛前﹐不離佛不﹖」

答曰「得生不疑。何以得知﹖如佛說《寶云經》時﹐亦明十行具足﹐得生淨土﹐常不離佛。時有除蓋障菩薩白佛﹕『不具十行﹐得生已不﹖』佛言﹕『得生。』但能十行之中﹐一行具足無闕﹐余之九行悉名淸淨。勿致疑也。又《大樹緊那羅王經》云﹕『菩薩行四種法﹐常不離佛前。何等爲四﹖一者﹑自修善法﹐兼勸眾生皆作往生﹐見如來意﹔二者﹑自勸﹑勸他﹐樂聞正法﹔三者﹑自勸﹑勸他發菩提心﹔四者﹑一向專志行念佛三昧。』具此四行﹐一切生處常在佛前﹐不離諸佛。又經云﹕『佛說菩薩行法有三十二器。何者﹖布施是大富器﹐忍辱是端正器﹐持戒是聖身器﹐五逆不孝是刀山﹑劍樹﹑鑊湯器﹐發菩提心是成佛器﹐常能念佛往生淨土是見佛器。』略舉六門﹐餘者不述。聖教旣爾﹐行者願生﹐何不常念佛也﹖又依《月燈三昧經》云﹕『念佛相好及徳行﹐能使諸根不亂動﹐心無迷惑與法合﹐得聞得智如大海。智者住於是三昧﹐攝念行於經行所﹐能見千億諸如來﹐亦值無量恆沙佛。』」

第三﹑問答解釋﹐顯念佛三昧有種種利益。有其五番。

第一﹑問曰「今云常修念佛三昧﹐仍不行餘三昧也﹖」

答曰「今言常念﹐亦不言不行餘三昧﹐但行念佛三昧多故﹐故言常念﹐非謂全不行餘三昧也。」

第二﹑問曰「若勸常修念佛三昧﹐與餘三昧能有階降以不﹖」

答曰「念佛三昧勝相不可思議﹐此云何知﹖如《摩訶衍》中說云﹕『諸餘三昧﹐非不三昧。何以故﹖或有三昧﹐但能除貪﹐不能除嗔癡﹔或有三昧﹐但能除嗔﹐不能除癡貪﹔或有三昧﹐但能除癡﹐不能除貪嗔﹔或有三昧﹐但能除現在障﹐不能除過去﹑未來一切諸障。若能常修念佛三昧﹐無問現在﹑過去﹑未來﹐一切諸障悉皆除也。』」

第三﹑問曰「念佛三昧旣能除障﹐得福功利大者﹐未審亦能資益行者﹐使延年益壽以不﹖」

答曰「必得﹗何者﹖如《惟無三昧經》云﹕『有兄弟二人﹐兄信因果﹐弟無信心﹐而能善解相法。因其鏡中自見面上死相已現﹐不過七日。時有智者﹐教往問佛。佛時報言「七日不虛。若能一心念佛﹑修戒﹐或得度難。」尋卽依教系念﹐時至六日卽有二鬼來﹐耳聞其念佛之聲﹐竟無能前進﹐還告閻羅王。閻羅王索符﹐已注云﹐由持戒﹑念佛功徳﹐生第三炎天。』又《譬諭經》中﹐有一長者﹐不信罪福﹐年已五十。忽夜夢見剎鬼索符來欲取之﹐不過十日。其人眠覺﹐惶怖非常。至明﹐求覓相師占夢﹐師作卦兆云﹕『有剎鬼必欲相害﹐不過十日。』其人惶怖倍常﹐詣佛求請。佛時報云﹕『若欲攘此﹐從今已去﹐專意念佛﹐持戒﹐燒香﹐然燈﹑懸繒幡蓋﹐信向三寶﹐可免此死。』卽依此法專心信向。剎鬼到門﹐見修功徳﹐遂不能害﹐鬼卽走去。其人緣斯功徳﹐壽滿百年﹐死得生天。復有一長者﹐名曰執持﹐退戒還佛﹐現被惡鬼打之。」

第四﹑問曰「此念佛三昧但能對治諸障﹐惟招世報﹐亦能遠感出世無上菩提以不﹖」

答曰「得﹗何者﹖如《華嚴經。十地品》云﹕『始從初地﹐乃至十地﹐於一一地中﹐皆說入地加行道。地滿功徳利已﹐不住道訖﹐卽皆結云「是諸菩薩𨿽修余行﹐皆不離念佛﹑念法﹑念僧﹐上妙樂具供養三寶。」』以斯文證得知﹐諸菩薩等乃至上地﹐常學念佛﹑念法﹑念僧﹐方能成就無量行願﹐滿功徳海。何況二乘﹑凡夫求生淨土﹐不學念佛也﹖何以故﹖此念佛三昧卽具一切四攝﹑六度﹐通行﹑通伴故。」

第五﹑問曰「初地已上菩薩與佛同證眞如之理﹐名生佛家﹐自能作佛濟運眾生﹐何須更學念佛三昧﹐願見佛也﹖」

答曰「論其眞如﹐廣大無邊﹐與虛空等﹐其量難知。譬如一大闇室﹐若然一燈﹑二燈﹐其明𨿽徧﹐猶爲闇也﹔漸至多燈﹐𨿽名大明﹐豈及日光﹖菩薩所證智﹐𨿽地地相望自有階降﹐豈得比佛如日明也﹖」

第五大門中有四番料簡﹕第一﹑泛明修道延﹑促﹐欲令速獲不退﹔第二﹑此彼禪觀比挍勸往﹔第三﹑此彼淨﹑穢二境﹐亦名漏﹑無漏比挍﹔第四﹑引聖教證成﹐勸後代生信求往。

第一﹑泛明修道延﹑促者。就中有二﹕一﹑明修道延﹑促﹔二﹑問答解釋。一﹑明延﹑促者。但一切眾生﹐莫不厭苦求樂﹐畏縛求解﹐皆欲早證無上菩提者﹐先須髮菩提心爲首。此心難識﹑難起﹐縱令發得此心﹐依經終須修十種行﹕謂信﹑進﹑念﹑戒﹑定﹑慧﹑捨﹑護法﹑發願﹑回向﹐進詣菩提。然修道之身﹐相續不絕﹐逕一萬劫始證不退位﹐當今凡夫現名信想輕毛﹐亦曰假名﹐亦名不定聚﹐亦名外凡夫﹐未出火宅。何以得知﹖據《菩薩瓔珞經》﹐具辧入道行位法爾﹐故名難行道。又但以一劫之中受身生﹑死﹐尙不可數知﹐況一萬劫中徒受痛燒﹖若能明信佛經﹐願生淨土﹐隨壽長﹑短﹐一形卽至﹐位階不退﹐與此修道一萬劫齊功。諸佛子等﹗何不思量﹖不捨難求易也﹖如《俱捨論》中﹐亦明難行﹑易行二種之道。難行者﹐如論說云「於三大阿僧祇劫﹐一一劫中皆具福智資糧﹐六波羅蜜一切諸行﹐一一行業皆有百萬難行之道﹐始充一位﹐是難行道也。」易行道者﹐卽彼論云「若由別有方便﹐有解脫者﹐名易行道也。」今旣勸歸極樂﹐一切行業悉回向彼﹐但能專至﹐壽盡必生。得生彼國﹐卽究竟淸涼﹐豈可不名易行之道﹖須知此意也。

二﹑問曰「旣言願往生淨土﹐隨此壽盡﹐卽得往生者。有聖教證不﹖」

答曰「有七番﹐皆引經論證成。一﹑依《大經》云﹕『佛告阿難﹕「其有眾生﹐欲於今世見無量壽佛者﹐應發無上菩提之心﹐修行功徳願生彼國﹐卽得往生。」』故《大經贊》云﹕『若聞阿彌陀徳號﹐歡喜贊仰心歸依﹐下至一念得大利﹐則爲具足功徳寶。設滿大千世界火﹐亦應直過聞佛名﹐聞阿彌陀不復退﹐是故至心稽首禮。』二﹑依《觀經》﹐九品之內皆言﹕『臨終正念﹐卽得往生。』三﹑依《起信論》云﹕『教諸眾生勸觀眞如平等﹑一實。亦有始發意菩薩﹐其心軟弱﹐自謂不能常值諸佛﹐親承供養﹐意欲退者。當知如來有勝方便﹐攝護信心﹐謂以專意念佛因緣﹐隨願往生。以常見佛故﹐永離惡道。』四﹑依《鼓音陀羅尼經》云﹕『爾時世尊告諸比丘﹕「我當爲汝演說﹐西方安樂世界﹐今現有佛﹐號阿彌陀。若有四眾﹐能正受持彼佛名號﹐堅固其心憶念不忘﹐十日﹑十夜除捨散亂﹐精勤修習念佛三昧﹐若能令念念不絕﹐十日之中必得見彼阿彌陀佛﹐皆得往生。」』五﹑依《法鼓經》云﹕『若人臨終之時不能作念﹐但知彼方有佛﹐作往生意﹐亦得往生。』六﹑如《十方隨願往生經》云﹕『若有臨終及死墮地獄﹐家內眷屬爲其亡者念佛及轉誦﹑齋福﹐亡者卽出地獄﹐往生淨土。』況其現在自能修念﹐何以不得往生者也﹖是故彼經云﹕『現在眷屬爲亡者追福﹐如餉遠人﹐定得食也。』第七﹑廣引諸經證成﹐如《大法鼓經》說﹕『若善男子﹐善女人﹐常能系意﹐稱念諸佛名號者﹐十方諸佛一切賢聖﹐常見此人﹐如現目前。是故此經名「大法鼓」﹐當知此人﹐十方淨土隨願往生。』又《大悲經》云﹕『何名爲大悲﹖若專念佛相續不斷者﹐隨其命終﹐定生安樂。若能展轉相勸行念佛者﹐當知此等悉名行大悲人也。』是故《涅槃經》云﹕『佛告大王﹕「假令開大庫藏﹐一月之中布施一切眾生﹐所得功徳不如有人稱佛一口﹐功徳過前不可挍量。」』又《增一阿含經》云﹕『佛告阿難﹕「其有眾生﹐供養一閻浮提人衣服﹑飲食﹑臥具﹑湯藥﹐所得功徳寧爲多不﹖」阿難白佛言「世尊﹗甚多﹐甚多﹗不可數量。」佛告阿難﹕「若有眾生﹐善心相續稱佛名號﹐如一構牛乳頃﹐所得功徳過上不可量﹐無有能量者。」』《大品經》云﹕『若人散心念佛﹐乃至畢苦﹐其福不盡﹔若人散花念佛﹐乃至畢苦﹐其福不盡。』故知念佛利大﹐不可思議也。《十往生經》﹑諸大乘經等並有文證﹐不可具引也。」

第二﹑次明此彼禪觀比挍﹐勸往生者。但此方穢境﹐亂想難入﹐就令修得﹐惟獲事定﹐多喜味染。又復﹐但能伏業﹐報生上界﹐壽盡多退。是故《智度論》云「多聞持戒禪﹐未得無漏法﹐𨿽有此功徳﹐是事未可信。」若欲向西修習﹐事境光淨﹐定觀易成﹐除罪多劫﹐永定速進﹐究竟淸涼。如《大經》廣說。

問曰「若西方境界勝可爲禪定感﹐此界色天劣﹐不應爲禪定招﹖」

答曰「若論修定因﹐該通於彼﹑此。然彼界位是不退﹐並有他力持﹐是故說爲勝﹔此處𨿽復修定克﹐但有自分因﹐闕無他力攝﹐業盡不免退﹐就此說不如。」

第三﹑據此彼淨﹑穢二境﹐亦名漏﹑無漏者。若論此處境界﹐惟有三塗丘坑﹐山澗﹑沙鹵﹐棘刺﹑水旱﹐暴風惡觸﹐雷﹑電礔礰﹐虎﹑狼毒獸﹐惡賊惡子﹐荒亂破散﹐三災敗壞﹔語論正報﹐三毒﹑八倒﹐憂﹑悲﹑嫉﹑妒﹐多病﹑短命﹐饑﹑渴﹑寒﹑熱﹐常爲司命害鬼之所追逐﹐深可穢惡﹐不可具說﹐故名有漏﹐深可厭也。往生彼國勝者﹐據《大經》云﹐十方人﹑天但生彼國者﹐莫不皆獲種種利益也。何者﹖一﹑生彼國者﹐行則金蓮捧足﹐坐則寶座承軀﹐出則帝釋在前﹐入則梵王從後﹔一切聖眾與我親朋﹐阿彌陀佛爲我大師﹔寶樹﹑寶林之下任意翺翔﹐八徳池中遊神濯足﹔形則身同金色﹐壽則命與佛齊﹔學則眾門並進﹐止則二諦虛融﹔十方濟運﹐則乘大神通﹐晏安暫時﹐則坐三空門﹔遊則入八正之路﹐至則到大涅槃。一切眾生但至彼國者皆證此益﹐何不思量不速去也﹖

第四﹑引聖教證成﹐勸後代生信求願往者。依《觀佛三昧經》云「爾時會中有十方諸佛﹐各於華臺中結跏趺坐﹐於空中現。東方善徳如來爲首﹐告大眾言﹕『汝等當知﹗我念過去無量世時﹐有佛名寶威徳上王。彼佛出時﹐亦如今日說三乘法。彼佛滅後﹐末世之中有一比丘﹐將弟子九人﹐往詣佛塔禮拜佛像。見一寶像嚴顯可觀﹐觀已敬禮﹐目諦觀之﹐各說一偈用爲贊嘆﹐隨壽修﹑短各自命終。卽命終已卽生佛前﹐從此已後恆得值遇無量諸佛﹐於諸佛所﹐廣修梵行得念佛三昧海。旣得此已﹐諸佛現前卽與授記﹐於十方面隨意作佛。東方善徳佛者﹐卽我身是﹔自餘九方諸佛者﹐卽是本昔弟子九人是。十方佛﹑世尊因由禮塔一偈贊故得成爲佛﹐豈異人乎﹖我等十方佛是。』是時十方諸佛從空而下﹐放千光明﹐顯現色身﹐白毫相光﹐各各皆坐釋迦佛牀﹐告阿難言﹕『汝知﹐釋迦文佛無數精進百千苦行﹐求佛智慧報得是身。今爲汝說﹐汝持佛語﹐爲未來世天﹑龍大眾﹐四部弟子﹐說觀佛相好及念佛三昧。』說是語已﹐然後問訊釋迦文佛﹐問訊訖已﹐各還本國。」

第六大門中有三番料簡﹕第一﹑十方淨土共來比挍﹔第二﹑義推﹔第三﹑辧經住滅。

第一﹑十方淨土共來比挍者。有其三番﹕一﹑如《隨願往生經》云「十方佛國皆悉嚴淨﹐隨願並得往生。𨿽然﹐悉不如西方無量壽國。」何意如此﹖但阿彌陀佛與觀音﹑大勢至﹐先發心時﹐從此界去﹐於此眾生偏是有緣。是故釋迦處處嘆歸。二﹑據《大經》﹐法藏菩薩因中﹐於世饒王佛所﹐具發弘願取諸淨土﹐時佛爲說二百一十億諸佛剎土﹐天人善惡﹐國土精粗﹐悉現與之。於時法藏菩薩願取西方成佛﹐今現在彼﹐是二證也。三﹑依此《觀經》中﹐韋提夫人復請淨土﹐如來光臺﹐爲現十方一切淨土﹐韋提夫人白佛言「此諸佛土𨿽復淸淨皆有光明﹐我今樂生極樂世界阿彌陀佛所。」是其三證。故知諸淨土中﹐安樂世界最勝也。

第二﹑義推者。

問曰「何故要須面向西坐﹐禮念觀者﹖」

答曰「以閻浮提云﹐日出處名生﹐沒處名死。藉於死地﹐神明趣入﹐其相助便。是故法藏菩薩願成佛在西﹐悲接眾生。由坐﹑觀﹑禮﹑念等面向佛者﹐是隨世禮儀﹔若是聖人得飛報自在﹐不辧方所。但凡夫之人身心相隨﹐若向余方﹐西往必難。是故《智度論》云﹕『有一比丘﹐康存之日誦《阿彌陀經》﹐及念般若波羅蜜。臨命終時告弟子言「阿彌陀佛與諸聖眾今在我前。」合掌歸依﹐須臾捨命。於是弟子依火葬法﹐以火焚屍﹐一切燒盡﹐惟有舌根一種與本不異﹐遂卽收取起塔供養。』龍樹菩薩釋云﹕『誦阿彌陀經故﹐是以垂終佛自來迎﹔念般若波羅蜜故﹐所以舌根不盡。』以斯文證﹐故知一切行業但能回向﹐無不往也。故《須彌四域經》云﹕『天地初開之時﹐未有日﹑月﹑星辰﹐縱有天﹑人來下﹐但用項光照用。爾時人民多生苦惱﹐於是阿彌陀佛遣二菩薩——一名寶應聲﹐二名寶吉祥——卽伏犧﹑女媧是。此二菩薩共相籌議﹐向第七梵天上取其七寶﹐來至此界造日﹑月﹑星辰﹑二十八宿﹐以照天下﹐定其四時﹐春﹑秋﹑冬﹑夏。時二菩薩共相謂言「所以日﹑月﹑星辰﹑二十八宿西行者﹐一切諸天﹑人民盡共稽首阿彌陀佛﹐是以日月星辰﹐皆悉傾心向彼﹐故西流也。」』」

第三﹑辧經住滅者。謂釋迦牟尼佛一代正法五百年﹐像法一千年﹐末法一萬年。眾生滅盡﹐諸經悉滅。如來悲哀痛燒眾生﹐特畱此經﹐止住百年。以斯文證﹐故知彼國𨿽是淨土﹐然體通上下﹐知相﹑無相﹐當生上位﹔凡夫火宅﹐一向乘相往生也。

第七大門中有兩番料簡﹕第一﹑此彼取相﹐料簡縛脫﹔第二﹑次明此彼修道用功輕重而獲報眞﹑僞﹐故勸向彼。

第一﹑此彼取相﹐料簡縛脫者。若取西方淨相﹐疾得解脫﹐純受極樂﹐智眼開朗﹔若取此方穢相﹐惟有妄樂﹐癡盲厄縛憂怖。

問曰「依大乘諸經﹐皆云﹕『無相乃是出離要道﹐執相拘礙不免塵累。』今勸眾生捨穢﹑忻淨﹐是義云何﹖」

答曰「此義不類。何者﹖凡相有二種﹕一者﹑於五塵欲境﹐妄愛貪染﹐隨境執著﹐此等是相名之爲縛﹔二者﹑愛佛功徳﹐願生淨土﹐𨿽言是相﹐名爲解脫。何以得知﹖如《十地經》云﹕『初地菩薩尙自別觀二諦﹐勵心作意﹐先依相求﹐終則無相﹐以漸增進體大菩提﹔盡七地終心﹐相心始息﹔入其八地﹐絕於相求﹐方名無功用也。』是故論云﹕『七地已還惡貪爲障﹐善貪爲治﹔八地已上善貪爲障﹐無貪爲治。』況今願生淨土﹐現是外凡﹐所修善根皆從愛佛功徳生﹐豈是縛也﹖故《涅槃經》云﹕『一切眾生有二種愛﹕一者﹑善愛﹔二者﹑不善愛。不善愛者﹐惟愚求之﹔善法愛者﹐諸菩薩求。』是故《淨土論》云﹕『觀佛國土淸淨味﹐攝受眾生大乘味﹐類事起行願取佛土味﹐畢竟住持不虛作味。』有如是等無量佛道味﹐故𨿽是取相﹐非當執縛也。又彼淨土所言相者﹐卽是無漏相﹑實相相也。」

第二段中﹐明此彼修道用功輕﹑重﹐而獲報眞﹑僞者。若欲發心歸西者﹐單用少時禮﹑觀﹑念等﹐隨壽長﹑短﹐臨命終時﹐光臺迎接﹐迅至彼方﹐位階不退。是故《大經》云「十方人﹑天來生我國﹐若不畢至滅度﹑更有退轉者﹐不取正覺。」此方多時﹐具修施﹑戒﹑忍﹑進﹑定﹑慧﹐未滿一萬劫已來﹐恆未免火宅﹐顚倒墜墮﹐故名用功至重﹐獲報僞也。《大經》復云「生我國者﹐橫截五惡趣。」今此約對彌陀淨剎﹐娑婆五道齊名惡趣﹐地獄﹑餓鬼﹑畜生﹐純惡所歸名爲惡趣﹔娑婆人﹑天雜業所向﹐亦名惡趣。若依此方修治斷除﹐先斷見惑﹐離三塗因﹐滅三塗果﹔後斷修惑﹐離人﹑天因﹐絕人﹑天果。此皆漸次斷除﹐不名橫截﹔若得往生彌陀淨國﹐娑婆五道一時頓捨﹐故名橫截。五惡趣者﹐截其果也﹔惡趣自然閉者﹐閉其因也﹐此明所離。升道無窮極者﹐彰其所得。若能作意﹐回願向西﹐上盡一形﹐下至十念﹐無不皆往。一到彼國﹐卽入正定聚﹐與此修道一萬劫齊功也。

第八大門中有三番料簡﹕第一﹑略舉諸經﹐來證勸捨此﹑忻彼﹔第二﹑彌陀﹑釋迦二佛比挍﹔第三﹑釋往生意。

第一﹑略舉諸大乘經﹐來證皆勸捨此﹑悕彼者。一﹑謂耆闍崛山說《大經》二卷﹔二﹑《觀經》一部﹐王宮﹑耆闍兩會正說﹔三﹑《小捲無量壽經》﹐捨衛一說﹔四﹑復有《十方隨願往生經》明證﹔五﹑復有《無量淸淨覺經》二卷﹐一會正說﹔六﹑更有《十往生經》一卷。諸餘大乘經論﹐指贊處多﹐如《請觀音》《大品經》等。又如龍樹﹑天親等論﹐嘆勸非一﹐余方淨土﹐皆不如此丁寧。

第二﹑彌陀﹑釋迦二佛比挍者。謂此佛釋迦如來八十年住世﹐暫現卽去﹐去而不返﹐比於忉利諸天﹐不至一日。又釋迦在時﹐救緣亦弱﹐如毗捨離國﹐救人現患等。何者﹖時毗捨離國人民﹐遭五種惡病﹕一者﹑眼赤如血﹔二者﹑兩耳出膿﹔三者﹑鼻中流血﹔四者﹑舌噤無聲﹔五者﹑所食之物化爲粗澀﹔六﹑識閉塞猶如醉人。有五夜叉﹕或名訖拏迦羅﹐面黑如墨而有五眼﹐狗牙上出吸人精气﹐良醫耆婆盡其道術﹐所不能救。時有月蓋長者爲首﹐部領病人﹐皆來歸佛﹐叩頭求哀。爾時世尊起無量悲湣﹐告病人曰「西方有阿彌陀佛﹑觀世音﹑大勢至菩薩﹐汝等一心合掌求見。」於是大眾皆從佛勸﹐合掌求哀。爾時彼佛放大光明﹐觀音﹑大勢一時俱到﹐說大神咒﹐一切病苦﹐皆悉消除﹐平復如故。然二佛神力應亦齊等﹐但釋迦如來不申己能﹐故顯彼長﹐欲使一切眾生莫不齊歸﹐是故釋迦處處嘆歸﹐須知此意也。是故曇鸞法師﹐正意歸西﹐故傍《大經》﹐奉贊云「安樂聲聞菩薩眾﹐人天智慧咸洞達﹐身相莊嚴無殊異﹐但順他方故列名。顏容端正無可比﹐精微妙軀非人天﹐虛無之身無極體﹐是故頂禮平等力。」

第三﹑釋往生意者。就中有二﹕一﹑釋往生意﹔二﹑問答解釋。

第一﹑問曰「今願生淨土﹐未知作何意也﹖」

答曰「只欲疾成自利﹑利他﹐利物深廣﹐十信﹑三賢﹐攝受正法﹐契會不二﹐見證佛性﹐明曉實相。觀照暉心﹐有無二諦﹐因果先﹑後﹐十地優﹑劣﹐三忍﹑三道﹐金剛無礙﹐證大涅槃﹐大乘寬運﹐欲無限時住﹐爲盡無邊生死海故。」

問有三番。問曰「願生淨土﹐擬欲利物者。若爾﹐所拔眾生﹐今現在此。已能發得此心﹐只應在此﹐拔苦眾生。何因得此心竟﹐先願生淨土﹖似如捨眾生﹐自求菩提樂也。」

答曰「此義不類。何者﹖如《智度論》云﹕『譬如二人﹐俱見父﹑母眷屬沒在深淵。一人直往﹐盡力救之﹐力所不及﹐相與俱沒﹔一人遙走﹐趣一舟船﹐乘來濟接﹐並得出難。』菩薩亦爾﹐若未發心時﹐生死流轉與眾生無別﹔但已發菩提心時﹐先願往生淨土﹐取大悲船﹐乘無礙辯才﹐入生死海﹐濟運眾生。二﹑《大論》復云﹕『菩薩生淨土﹐具大神通﹐辯才無礙﹐教化眾生時﹐尙不能令眾生生善﹑滅惡﹐增道進位﹐稱菩薩意。若卽在穢土拔濟者﹐闕無此益﹐如似逼雞入水﹐豈能不濕也﹖』三﹑《大經贊》云﹕『安樂佛國諸菩薩﹐夫可宣說隨智慧﹐於己萬物亡我所﹐淨若蓮華不受塵。往來進止若泛舟﹐利安爲務捨適莫﹐彼己猶空斷二想﹐然智慧炬照長夜。三明六通皆已足﹐菩薩萬行觀心眼﹐如是功徳無邊量﹐是故至心願生彼。』」

第九大門中﹐有兩番料簡﹕第一﹑苦樂﹑善惡相對﹔第二﹑明彼此壽命長短比挍。

就初段中有二﹕一﹑苦樂﹑善惡相對﹔二﹑引《大經》爲證。

初﹑言苦樂﹑善惡相對者。在此娑婆世界﹐𨿽有苦﹑樂二報﹐恆以樂少苦多﹐重則三塗痛燒﹔輕則人﹑天刀兵﹑疾病相續連注﹐遠劫已來無有斷時。縱有人﹑天少樂﹐猶如泡沫﹑電光﹐速起速滅﹐是故名爲惟苦﹑惟惡。彌陀淨國水鳥﹑樹林常吐法音﹐明宣道教﹐具足淸白﹐能令悟入。

二﹑引聖教爲證者。《淨土論》云「十方人﹑天生彼國者﹐卽與淨心菩薩無二﹐淨心菩薩卽與上地菩薩﹐畢竟同得寂滅忍﹐故更不退轉。」又引《大經》四十八願中有五番大益﹕第一﹑《大經》云「有十方人天來生我國﹐不悉眞金色者﹐不取正覺﹔二云﹑十方人天來生我國﹐若形色不同有好醜者﹐不取正覺﹔三云﹑十方人天來生我國﹐不得宿命智﹐下至不知百千億那由他諸劫事者﹐不取正覺﹔四云﹑十方人天來生我國﹐不得天耳通﹐下至不聞百千億那由他諸佛所說﹐不悉受持者﹐不取正覺﹔五云﹑十方人天來生我國﹐不得他心智﹐下至不知百千億那由他諸佛國中眾生心念者﹐不取正覺。」欲論彼國利益之事﹐難可具陳。但當願生﹐必不可思議。是故彼方惟善﹑惟樂﹐無苦﹑無惡也。

第二﹑明壽命長﹑短者。此方壽命大期不過百年﹐百年之內少出多減。或生年夭喪﹐乃至童子身亡﹐或腹胞胎傷墮。何意然者﹖良由眾生作因時雜﹐是以受報亦不得齊同也。是故《涅槃經》云「作業時黑﹐果報亦黑﹔作業時白﹐果報亦白。淨雜亦爾。」又據《淨度菩薩經》云「人壽百歲﹐夜消其半﹐卽是減卻五十年也﹔就五十年內﹐十五已來未知善﹑惡﹐八十已去昏耄﹑虛劣﹐故受老苦。自此之外惟有十五年在﹐於中﹐外則王官逼迫﹐長徵遠防﹐或系在牢獄﹔內則門戶吉﹑凶﹐眾事牽纏﹐﹝勞﹣力﹢凡﹞﹝勞﹣力﹢凡﹞忪忪﹐常求不足。」如斯推計﹐可有幾時得修道業﹖如此思量﹐豈不哀哉﹖何得不厭﹖

又彼經云「人生世間﹐凡經一日一夜﹐有八億四千萬念﹐一念起惡﹐受一惡身﹔十念念惡﹐得十生惡身﹔百念念惡﹐受一百惡身。計一眾生一形之中﹐百年念惡﹐惡卽徧滿三千國土﹐受其惡身。惡法旣爾﹐善法亦然。一念起善﹐受一善身﹔百念念善﹐受一百善身。計一眾生一形之中﹐百年念善﹐三千國土善身亦滿。」若得十年﹑五年﹐念阿彌陀佛﹐或至多年﹐後生無量壽國﹐卽受淨土法身﹐恆沙無盡不可思議也。今旣穢土短促﹐命報不遠﹔若生阿彌陀淨國﹐壽命長遠不可思議。是故《無量壽經》云「佛告舍利弗﹕『彼佛何故號阿彌陀﹖舍利弗﹗十方人﹑天往生彼國者﹐壽命長遠億百千劫﹐與佛同等﹐故號阿彌陀。』」各宜量此利大﹐皆願往生也。

又《善王皇帝尊經》云「其有人﹐學道念欲往生西方阿彌陀佛國者﹐憶念晝﹑夜一日﹐若二日﹐或三日﹐若四日﹐若五日﹐至六日七日。若復於中欲還悔者﹐聞我說是善王功徳﹐命欲盡時﹐有八菩薩﹐皆悉飛來迎取此人﹐到西方阿彌陀佛國中﹐終不得止。」自此已下又引《大經偈》爲證﹐贊云「其有眾生生安樂﹐悉具三十有二相﹐智慧滿足入深法﹐究暢道要無障礙。隨根利鈍成就忍﹐三忍乃至不可說﹐宿命五通常自在﹐至佛不更雜惡趣。除生他方五濁世﹐示現同如大牟尼﹐生安樂國成大利﹐是故至心願生彼。」

第十大門中﹐有兩番料簡﹕第一﹑依《大經》引類證誠﹔第二﹑釋回向義。

第一﹑依《大經》引類證誠者。十方諸佛﹐無不勸歸西方﹐十方菩薩無不同生﹐十方人﹑天有意齊歸﹐故知不可思議事也。是故《大經贊》云「神力無極阿彌陀﹐十方無量佛所贊﹐東方恆沙諸佛國﹐菩薩無數悉往覲。亦復供養安樂國﹐菩薩聲聞諸大眾﹐聽受經法宣道化﹐自餘九方亦如是。」

第二﹑釋回向義者。但以一切眾生旣有佛性﹐人人皆有願成佛心。然依所修行業﹐未滿一萬劫已來﹐猶未出火界﹐不免輪回。是故聖者湣斯長苦﹐勸回向西﹐爲成大益。然回向之功﹐不越於六。何等爲六﹖一者﹑將所修諸業回向彌陀。旣至彼國﹐還得六通濟運眾生﹐此卽不住道也。二﹑回因向果﹔三﹑回下向上﹔四﹑回遲向速﹐此卽不住世間也﹔五﹑回施眾生﹐悲念向善﹔六﹑回入去卻分別之心。回向之功﹐只成斯六。是故《大經》云「其有眾生生我國者﹐自然勝進﹐超出常倫諸地之行。」至成佛道﹐更無回復之難。故《大經贊》云「安樂菩薩聲聞輩﹐於此世界無比方﹐釋迦無礙大辯才﹐設諸假令示少分。最賤乞人並帝王﹐帝王復比金輪王﹐如是展轉至六天﹐次第相類皆如始。以天色像諭於彼﹐千萬億倍非其類﹐皆是法藏願力爲﹐稽首頂禮大心力。」

第十一大門中﹐略作兩番料簡﹕第一﹑勸一切眾生﹐托善知識﹐作向西意﹔第二﹑死後辧生緣勝﹑劣。

第一﹑勸托善知識者。依《法句經》﹐與眾生作善知識﹐有寶明菩薩白佛言「世尊﹗云何名爲善知識也﹖」佛言「善知識者﹐能說深法﹐謂空﹑無相﹑無願﹐諸法平等﹐無業﹑無報﹐無因﹑無果﹐究竟如如﹐住於實際﹔然於畢竟空中﹐熾然建立一切諸法。是爲善知識。善知識者﹐是汝父母﹐養育汝等菩提身故﹔善知識者﹐是汝眼目﹐能見一切善﹑惡道故﹔善知識者﹐是汝大船﹐運度汝等出生死海故﹔善知識者是汝絙繩﹐能挽拔汝等出生死故也。」

又勸𨿽與眾生作善知識﹐必須歸西。何以故﹖由住斯火界違﹑順境多﹐多有退沒﹐難出故也。是故舍利弗於此發心﹐修菩薩行﹐已經六十劫。逢惡知識乞眼因緣﹐遂卽退轉。故知火界修道甚難﹐故勸歸西方﹐一得往生﹐三學自然勝進萬行普備。故《大經》云「彌陀淨國﹐無造惡之地如毛髮許也。」

第二﹑次辧眾生死後﹐受生勝﹑劣者。此界眾生壽盡命終﹐莫不皆乘善﹑惡二業﹐恆爲司命獄率﹐妄愛煩惱﹐相與受生。乃從無數劫來﹐未能免離。若能生信﹐歸向淨土﹐策意專精﹐命欲終時﹐阿彌陀佛與觀音聖眾光臺迎接。行者歡喜隨從﹐合掌乘臺﹐須臾卽到﹐無不快樂﹐乃至成佛。又復一切眾生造業不同﹐有其三種﹕謂上﹑中﹑下﹐莫不皆詣閻羅取判。若能信佛因緣﹐願生淨土﹐所修行業並皆回向﹐命欲終時﹐佛自來迎﹐不於死王也。

第十二大門中有一番﹐就《十往生經》爲證勸往生也。如佛說生阿彌陀佛國﹐爲諸大眾說觀身﹐正念解脫。《十往生經》云「阿難白佛言﹕『世尊﹗一切眾生觀身之法﹐其事云何﹖惟願說之。』佛告阿難﹕『夫觀身之法者﹐不觀東西﹑不觀南北﹐不觀四維﹑上下﹐不觀虛空﹐不觀外緣﹑不觀內緣﹐不觀身色﹐不觀色聲﹑不觀色像﹐惟觀無緣﹐是爲正眞觀身之法。除是觀身﹐十方諦求﹐在在處處更無別法而得解脫。』佛復告阿難﹕『但自觀身﹐善力自然﹐正念自然﹐解脫自然。何以故﹖譬如有人﹐精進直心﹐得正解脫。如是之人﹐不求解脫﹐解脫自至。』阿難復白佛言﹕『世尊﹗世間眾生﹐若有如是正念解脫﹐應無一切地獄﹑餓鬼﹑畜生三惡道也。』佛告阿難﹕『世間眾生不得解脫。何以故﹖一切眾生皆由多虛少實﹐無一正念。以是因緣﹐地獄者多﹐解脫者少。譬如有人﹐於自父﹑母及以師僧﹐外現孝順﹐內懷不孝﹐外現精進﹐內懷不實﹐如是惡人報𨿽未至﹐三塗不遠。無有正念﹐不得解脫。』阿難復白佛言﹕『若如是者﹐更修何善根﹐得正解脫﹖』佛告阿難﹕『汝今善聽﹗吾今爲汝說。有十往生法﹐可得解脫。云何爲十﹖一者﹑觀身正念﹐常懷歡喜﹐以飲食﹑衣服施佛及僧﹐往生阿彌陀佛國﹔二者﹑正念以甘妙良藥施一病比丘及一切眾生﹐往生阿彌陀佛國﹔三者﹑正念不害一生命﹐慈悲於一切﹐往生阿彌陀佛國﹔四者﹑正念從師所受戒﹐淨慧修梵行﹐心常懷歡喜﹐往生阿彌陀佛國﹔五者﹑正念孝順於父母﹐敬奉於師長﹐不起憍慢心﹐往生阿彌陀佛國﹔六者﹑正念往詣於僧房﹐恭敬於塔寺﹐聞法解一義﹐往生阿彌陀佛國﹔七者﹑正念一日一夜中﹐受持八戒齋不破一﹐往生阿彌陀佛國﹔八者﹑正念若能齋月﹑齋日中遠離於房舍﹐常詣於善師﹐往生阿彌陀佛國﹔九者﹑正念常能持淨戒﹐勤修於禪定﹐護法不惡口﹐若能如是行﹐往生阿彌陀佛國﹔十者﹑正念若於無上道不起誹謗心﹐精進持淨戒﹐復教無智者流布是經法﹐教化無量眾生﹐如是諸人等悉皆得往生。』爾時會中有一菩薩﹐名山海慧﹐白佛言﹕『世尊﹗彼阿彌陀國有何妙樂勝事﹐一切眾生皆願往生﹖』彼佛告山海慧菩薩﹕『汝今應當起立﹑合掌﹐正身向西﹐正念觀阿彌陀佛國﹐願見阿彌陀佛。』爾時一切大眾亦皆起立﹑合掌﹐共觀阿彌陀佛。爾時阿彌陀佛現大神通﹐放大光明照山海慧菩薩身。爾時山海慧菩薩等卽見阿彌陀佛國土﹐所有莊嚴妙好之事﹐皆悉七寶﹐七寶山﹑七寶國土﹐水鳥﹑樹林常吐法音。彼國日日常轉法輪﹐彼國人民不習外事﹐正習內事﹐口說方等語﹐耳聽方等聲﹐心解方等義。爾時山海慧菩薩白佛言﹕『世尊﹗我等今者睹見彼國﹐勝妙利益不可思議。我今願一切眾生悉皆往生﹐然後我等亦願生彼國。』佛記之曰﹕『正觀﹑正念﹑得正解脫﹐皆悉生彼。若有善男子﹑善女人﹐正信是經﹐愛樂是經﹐勸導眾生﹐說者﹑聽者﹐悉皆往生阿彌陀佛國。若有如是等人﹐我從今日常使二十五菩薩護持是人﹐常令是人無病﹑無惱﹐若人﹑若非人不得其便﹐行﹑住﹑坐﹑臥﹐無問晝﹑夜常得安穩。』山海慧菩薩白佛言﹕『世尊﹐我今頂受尊教﹐不敢有疑。然世有眾生﹐多有誹謗﹐不信是經﹐如是之人於後云何﹖』佛告山海慧菩薩﹕『於後閻浮提或有比丘﹑比丘尼﹐見有讀誦是經者﹐或相嗔恚﹐心懷誹謗。由是謗正法故﹐是人現身之中﹐來致諸惡重病﹐身根不具﹐聾﹑盲﹑喑﹑啞﹐水腫鬼魅﹐坐﹑臥不安﹐求生不得﹐求死不得。或乃致死﹐墮於地獄﹐八萬劫中受大苦惱﹐百千萬世未曾聞水食之名﹔久後得出﹐在牛﹑馬﹑豬﹑羊爲人所殺﹐受大極苦﹔後得爲人﹐常生下處﹐百千萬世不得自在﹐永不聞三寶名字。是故無智﹑無信人中﹐莫說是經也。』」

撰集流通徳﹐普施於一切﹐先發菩提心﹐同歸向淨國﹐皆共成佛道。

安樂集卷下

此《集》﹐版有古今﹐古版殊誤﹐世所現行凡有六本﹐曰寬元﹝往成刻﹞﹑曰弘安﹝悟阿重刻﹐今共稱爲古本﹞﹐曰正保﹑曰明歷﹑曰寬文﹝三本俱以古本爲範﹞﹐曰元祿﹝義山刻﹐稱校觀中尋弘等諸本﹐務修文字﹐今稱爲山本﹞﹐又別有崎陽所刻一本﹝今稱爲崎陽本﹐有人誤爲明本者﹐非辧如隨聞載﹞﹐其他則慧琳音義以降﹐諸注家亦不鮮也。往往各辧魚魯﹐不無少差。特至本立老師﹐承襲離塵﹑演暢兩講主之說﹐乃有正錯作專﹑辧定錯簡。同室耆老芳山﹑僧朴二師各補其缺漏。庶乎逢﹝鹵﹣※﹢夕﹞河之源與本立老師有嘗言曰「精刻本集以紹繼師意。」者﹐業期他日﹐不果而寂。老師﹐﹝吾﹞先師之義兄﹐先師亦有校鐫之志﹐嘗向幹耋﹐旣蒙公許﹐桑楡暮景﹐亡幾亦寂。屬纊之際﹐托於﹝不肖﹞尙以斯事﹐於戲﹝朴﹞之無狀﹐不敢所當﹐而遺命不可辭也﹐彊以應承。爾來幻緣鞅掌﹐身亦善病﹐荏苒裘葛三更﹐旣及禫禮﹐不覺惻然嘆曰「二老歸寂﹐而一編未上木﹐嗚呼﹗事之間關﹐何至於斯也﹖」遺志不啻﹐𨿽﹝朴﹞不肖﹐豈當廢閣。於是乎﹐躬不自揣﹐黽勉從事﹐一賴演慈院訂本﹐更校諸刊標揭異同﹐折衷攺竄﹐則﹝予﹞豈敢乎﹖且撮正錯要﹐聊便省覽﹐未得全其二老志者﹐辜抂﹝朴﹞之無似耳﹐冀者四方同志刪之補之。

維旹

寬政第七龍集乙卯秋

南湖﹝鹵﹣※﹢夕﹞﹝卄／榮﹞幻住釋龍磎朴素欽識

《安樂集》二卷﹐寬元以降繡梓而行世者﹐文字間有差誤。今會聚橫川觀中﹑三井尊弘﹑梅尾明慧﹑根來深淵﹑黑谷慧鎭等若干本﹐而偶以校焉﹐其當不之辧而判然趨捨之﹐彼此之間以爲一本﹐至於其猶預而未可決﹐則闕而一任於後學也。且句逗四聲副之字傍﹐以使讀者易掛於牙齒耳。

元祿十一﹝戊寅﹞年正月二十五日﹐禪蓮社釋義山募刻

