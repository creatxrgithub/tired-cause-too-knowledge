文殊指南圖贊

宋惟白述

佛國禪師文殊指南圖贊

中書舍人張商英述

華嚴性海納香水之百川。法界義天森寶光之萬像。極佛陀之眞智。盡含識之靈源。故世主妙嚴文殊結集。龍宮誦出。雞嶺傳來。繼踵流通普聞華夏。李長者合論四十軸。觀國師疏鈔一百卷。龍樹尊者二十萬偈。佛國禪師五十四贊。四家之說學者所宗。若乃撮大經之要樞。舉法界之綱目。標知識之儀相。述善財之悟門。人境交參事理俱顯。則意詳文簡。其圖贊乎。信受奉行爲之序引。

善財童子初詣裟羅林中。參文殊師利菩薩。象王顧盻。師子顰呻。六千比丘言下成道。五眾益友頓啟初心。得根本智指南法門。證十信心。

贊曰。

出林還又入林中

便是娑羅佛廟東

師子吼時芳艸綠

象王回處落花紅

六千乞士十心滿

五眾髙人一信通

珍重吾師向南去

百城煙水渺無窮

善財童子第二詣妙峯山。參徳云比丘。羅尋覓七日方見在別峯上徐步經行。頂禮問法。入佛境界。得憶念諸佛普見法門。證發心住。

贊曰。

徳雲長在妙髙峯

行繞峯頭不定蹤

七日旣云尋未見

一朝何故卻相逢

發心住處師緣合

普見門中佛境容

回首夕陽坡下望

白雲靑嶂萬千重

善財童子第三詣海門國。參海云比丘。十二年中觀海現佛。千二百歲摩頂說經。憶念受持。聚筆難寫。得普眼法門。證治地住。

贊曰。

一入多門又到門

分明普眼照乾坤

十年觀海深深趣

千載聞經品品存

白浪湧花成異瑞

紅蓮現佛獨稱尊

須彌聚筆休云寫

萬頃滄波欲斷魂

善財童子第四詣楞伽道傍。參善住比丘。來往空中廣現神變。手摩日月。身出煙焰徧遊佛剎普散天花。得普速疾供養諸佛法門。證修行在。

贊曰。

迢迢一到海楞伽

遙望空中事可佳

念念徧遊諸佛剎

紛紛艷曳落天花

手摩日月三輪外

身出煙雲四面遮

若也更求生貴樂

禹門洪浪跳金蝸

善財童子第五詣達裏茶國。參彌加長者。問已作禮散香花寶。放光照耀。分別字輪。究萬類音。悟總持法。得妙音陀羅尼法門。證生貴在。

贊曰。

檀末金花香寶珍

繽紛散後現威神

騰騰光照三千界

落落言分萬字輪

郁密林蠻處虎豹

深沈淵澤聚龍麟

妙音唱出陀羅語

辧盡胡人與漢人

善財童子第六詣住林城。參解脫長者。一身中現十方佛剎土。佛無異國土何殊。不來而來。要見卽見。得如來無礙莊嚴法門。證具足住。

贊曰。

十二年中到住林

住林深處訪知音

有時要見十方佛

無事閒觀一片心

不去不來如焰影

緣生緣滅過光陰

莊嚴門啟誰人到

幽徑落華流水深

善財童子第七詣摩利伽羅國。參海幢比丘。半年觀察三昧。定境現十四類。湧百千相。般若智照何所不彰。得普眼捨得法門。證正心住。

贊曰。

光陰已過半身間

終日冥然靜若山

身上出生十四類

毫中湧現百千般

一心觀察無休息

六月思惟不等閒

摩利伽天好春色

柳鶯梁燕語綿蠻

善財童子第八詣海潮處園林。參休捨優婆夷。堂閣莊嚴。陂池間錯。智悲同運。生死雙

摧。啟菩提心。悟究竟願。得離憂安隱幢法門。證不退住。

贊曰。

寶樹園林間寶墻

金光明网布金牀

千層堂閣穹崇麗

萬派陂池汗漫香

究竟願門周法界

菩提心廣徧塵方

河沙諸佛曾承事

安隱幢髙是歇場

善財童子第九詣那羅素國。參毗目瞿沙仙人。無量仙人同音贊。已下林執手佛剎現前悟眞淨智。捲舒自在得無勝幢法門。證童眞住。

贊曰。

毗目仙人下寶牀

摩頭執手看殊祥

十方佛境同時現

萬象星羅忽頓彰

無勝妙幢騰瑞色

遮那文藏顯靈光

卻還本座求端的

轉覺平生見處長

善財童子第十詣伊沙聚落。參勝熱婆羅門。五熱炙身。心生疑惑諸天共贊。頓悔自愆。直上刀山投身火聚。得無盡輪法門。證王子住。

贊曰。

求師擇友古今難

邪正誰分萬慮間

若使全身投火聚

先須努力上刀山

六天贊後方知妙

五熱燻時豈等閒

無盡輪中王子住

玉樓金殿鎖塵寰

善財童子第十一詣師子奮迅城。參慈童女。師子宮殿龍勝天衣一一器中佛佛影現。能證諸行所了境智。得般若波羅蜜多法門。證灌頂住。

贊曰。

控鶴乘雲入帝鄕

漸觀眞境漸難量

狻猊城裏音容秀

龍勝牀髙雅韻長

一一器中含佛剎

重重影內現神光

千門萬戶今朝啟

成朵波羅花滿堂

善財童子第十二詣三眼國。參善見比丘。頂﹝本經作頸﹞文三道圓光一尋。萬字胸標金輪掌

現。順機順法。無念無照。得隨順燈法門。證歡喜行。

贊曰。

直入城中借問人

人人指點在雲林

便知求友到三眼

忽見吾師光一尋

三十八河崇佛事

百千萬劫聽潮音

出家何必云年少

一息蹉跎歲月深

善財童子第十三詣名聞河渚中。參自在童子。八部龍天空中告語。十千童子樂共戲沙。工巧方術商農算印。得工巧大神通智法門。證饒益行。

贊曰。

十千童子樂無涯

河渚沙中共戲沙

不可數窮爲轉轉

阿庾多計洛叉叉

巧書算印將何用

醫相商農未足誇

大智光明如會得

滿天星月屬皇家

善財童子第十四詣海住城中。參見足優婆夷。敷十億座。延無量人。安一小器。湧無量寶。萬方來者悉得滿足。得無盡福徳藏法門。證無違逆行。

贊曰。

海住城髙瑞气濃

更觀奇特事無窮

須知隱約千般外

盡出希微一器中

四聖授時成聖果

六凡食後脫凡籠

少林別有眞滋味

花果馨香滿木紅

善財童子第十五詣大興城。參明智居士。處髙臺上。仰視空中一切諸寶繽紛而下。若貴若貧財施法施。得隨意出生藏法門。證無屈撓行。

贊曰。

萬象澄明絕點埃

大興居士在髙臺

求財窮子紛紛到

聽法髙流疊疊來

施物應機心路遠

出生隨意藏門開

萬般千樣從空落

無量人天飽暖回

善財童子第十六詣師子宮城。參寶髻長者。執手觀宅。重疊妙閣。見十界生。施十種

寶。過去修因蘊積智藏。得無盡藏法門。證離﹝華嚴疏作無﹞癡亂行。

贊曰。

執手歸家看技能

善財一見長威稜

十重樓閣從頭覷

三世如來最上層

今日人間成妙果

當年佛所施香燈

若將此事爲奇特

辜負南山萬歲藤

善財童子第十七詣藤根國。參普眼長者。調香調藥。理身理心。運平等悲。利益無量。是生皆度。是佛俱見。得普見諸佛歡喜法門。證善現行。

贊曰。

遠入藤根路渺茫

普門普眼趣何長

身心安樂渾無病

香藥調和別有方

禪悅珍羞平濟惠

名衣上服等分張

微塵生佛如求見

細把波羅蜜味嘗

善財童子第十八詣多羅幢國。參無厭足王。詔入宮殿。細觀善惡。示現調伏。令修福業了生如幻化幻如生。得如幻法門。證無著行。

贊曰。

幢王一詔入深宮

鳳閣龍庭事莫同

劍戟刀山成妙用

鑊湯鑪炭顯神功

妄言惡舌當須斷

殺盜邪淫禁不通

便是金輪化天下

大千沙界鼓堯風

善財童子第十九詣妙光城。參大光王。明明三昧入一切智。法法顯現諸天圍繞。種性莊嚴觀仰無盡。得大慈幢法門。證難得行。

贊曰。

百寶光城物象鮮

又觀王入定中圓

山川艸木皆回轉

鳥獸魚龍悉現前

以法攝持千萬眾

歸心侍衛幾重天

爲君傳道誠難得

十地三賢未比肩

善財童子第二十詣安住城。參不動優婆夷。光觸身者卽得淸涼。經乎塵劫不生欲心。

諸種勝法一智無礙。得求法無厭法門。證善法行。

贊曰。

夷夷相好世難倫

正是當年个女人

過去劫逢無垢佛

至今成得有爲身

幾生欲海澄淸浪

一片心田絕點塵

求法旣云未休歇

朱顏應不惜靑春

善財童子第二十一詣都薩羅城。參徧行外道。徐行山頂。色相圓明。十千天人九十六種。觀器觀機。無依無作。得一切處菩薩行法門。證眞實行。

贊曰。

城裏相尋晚景分

中宵城外去尋君

輝華气象凝靑嶂

色相圓明步白雲

隨類現身非一一

當機演法未聞聞

東西南北微塵內

外道天魔盡出羣

善財童子二十二詣廣大國中。參優缽羅華長者。采諸寶香合成一味。變化祥瑞普燻法界。使聞香者獲法身香。得調和香法門。證離眾生相回向。

贊曰。

優缽羅華向日開

滿天風味入靈臺

雪山牛首皆收到

象藏龍宮盡采來

一炷普燻成雨露

十方騰瑞起風雷

吾家不用調和法

也自馨香徧九垓

善財童子第二十三詣樓閣城中。參船師婆施羅。一切商人共論寶。聚酌海深淺。於其遠近望月觀星。知來識往。得大悲幢法門。證不壞回向。

贊曰。

平生活計聚城樓

來往商人古岸頭

鷗鷺過時江蓼嫩

燕鴻歸後白蘋秋

碧天有月尋珠浦

滄海無風到寶洲

鼓掉呈橈何處客

入雲帆勢去悠悠

善財童子第二十四詣可樂城中。參無上勝長者。無憂林中理斷世務。八部龍天一切

人畜無貪無嗔無斗無諍。得一切處無作神通法門。證等一切佛回向。

贊曰。

十有餘年四海遊

因尋上勝到無憂

幾多魔畜貪嗔息

八部龍天斗諍休

一切處修菩薩行

三千世界鬼神愁

秪因成就如斯力

喚得勞生盡轉頭

善財童子第二十五詣輸那國中。參師子顰呻比丘尼。妙勝光王日光園中。八徳流泉百花寶木。頭頭映現一一示身。得成就一切智法門。證一切處回向。

贊曰。

師身已得意生身

徧往塵方指示人

泉沼靈源八徳美

園林寶樹百花新

頭頭顯現輝心鏡

各各隨宜轉法輪

多劫旣能師子吼

不知何處又顰呻

善財童子第二十六詣險難國中。參婆須蜜女。現眞金色。身出光明。或現或觸。無染無著。了性欲空皆獲道果。得離貪欲際法門。證功徳藏回向。

贊曰。

相逢相問有何緣

髙行如來一寶錢

執手抱身心月靜

吻唇唼舌戒珠圓

人非人女皆隨現

天與天形應不偏

三徳已明貪欲際

酒樓花洞醉神仙

善財童子第二十七詣善度城中。參鞞瑟胝羅居士。如來塔開栴檀香座。百千諸佛悉來此中。無涅槃者但爲調伏。得不般涅槃際法門。證善根回向。

贊曰。

山川重疊轉艱難

到此平生意气歡

鞞瑟胝羅如月滿

栴檀佛塔似天寬

但觀種類示調伏

不見如來般涅槃

三昧境隨成正覺

十方塵剎掌中看

善財童子第二十八詣補陀﹝本經作怛﹞落迦山。參觀自在菩薩。諸菩薩眾各坐寶石。猶如滿

月。共演慈音。說離怖畏。隨宜攝化。得大悲行法門。證隨順眾生回向。

贊曰。

迆邐山西巖下求

金剛寶石月輪秋

善財童子叮嚀語

卻問觀音那路修

一切含生離怖畏

百千異類等調柔

聞思修入三摩地

犬吠雞啼卒未休

善財童子第二十九卽此空中。參正趣菩薩。放大光明映奪諸相。足按地六種震動。過微塵國事無量佛。得普門速疾行。證眞如相回向。

贊曰。

堂堂此界太虛中

身放毫明照不同

日月星辰光映奪

天人龍鬼貌朦朧

從來國土無空過

所到師門有變通

普疾行功聊借問

竹房云鎖日頭東

善財童子第三十詣墮羅缽底城。參大天神。長伸四臂取四海水。以自灌沐。示現珍寶供養如來。令離諸欲。得云网法門。證福徳藏回向。

贊曰。

四手長伸取四溟

持來掌上驀頭傾

回觀面目身心淨

又見乾坤日月明

云网碧幢重疊疊

花香寶聚積盈盈

試拈此物爲施設

蠢動含靈道自成

善財童子第三十一詣菩提場。參安住地神。各放光明。阿僧祇寶悉皆湧現。昔善根力佛記無忘。得智慧藏法門。證法界無量回向。

贊曰。

行到閻浮摩竭陀

地神百萬列星羅

口談佛記心持盡

足按僧祇寶湧多

得此法門常出入

便觀塵劫不誵訛

等將法界同回向

普放光明見也摩

善財童子第三十二詣迦毗羅城。參婆珊婆演底主夜神。諸天星辰炳然在體。雲霧黑

暗現日月明。巇險惡道作橋梁路。得破礙暗光明法門。證歡喜地。

贊曰。

西落金烏夜放光

迦毗羅國現熒煌

密雲重霧行平陸

暴雨瓢風涉渺茫

便向暗中懸日月

卻來險處架橋梁

已知多劫成方便

今日相逢喜一場

善財童子三十三詣菩提場。參普徳淨光主夜神。十種聖智四禪定心。三寶威光五停識觀。開出家門示正道路。得普遊步法門。證離垢地。

贊曰。

自喜求師不遠尋

不離場內聽潮音

翻思昔日聞談妙

未似今宵得意深

十種法門圓聖智

四禪分別合天心

又能寂靜還遊步

離垢花開向少林

善財童子第三十四不離菩提場。參喜目觀察眾生主夜神。一一毛孔湧出身云。現相隨機。演他心智入解脫海。誠希有事。得大勢力普喜幢法門。證發光地。

贊曰。

諸方堂奧足參人

子細尋思未似君

念念出生成念海

身身示相現身云

他心智妙智非智

天耳聞通聞不聞

幾劫辛勤求大用

而今勢力頓超羣

善財童子第三十五卽眾會中。參普救眾生妙徳主夜神。兩眉放光舒身濟頂。大人境界。知佛現時普焰出世妙眼發心。得調伏眾生法門。證焰慧地。

贊曰。

眉裏舒毫灌頂時

淨輪三昧合如之

論心境界重重現

說佛光明漸漸知

妙眼我身何有異

寶王慈氏更無疑

普賢普焰今何在

雪滿長空花滿枝

善財童子第三十六卽道場中。參寂靜音海主夜神。念念出生無邊大喜之心。發起無

量大悲法藏法義。如雲如海。得出生廣大喜莊嚴法門。證現前地。

贊曰。

百萬僧祇眾繞身

摩尼幢座湧蓮新

從來念念出生喜

發起心心觸處眞

我見我觀無量境

成云成海有前因

略言師友逢多少

二剎如來是故人

善財童子三十七詣如來會中。參守護一切城主夜神。普現色身演佛法藏。聞思修慧密赴羣機。令諸含識守護心城。得甚深自在妙音法門。證難勝地。

贊曰。

寶座光中普現身

又開佛藏濟生民

我觀法界無邊表

誰信陀羅有利人

行法名輪重演說

聞思修慧再宣陳

妙音𨿽是胡家拍

韻出陽春雪曲新

善財童子第三十八詣佛會中。參開敷木﹝本經作樹﹞花主夜神。隨心現身。普使知見蓮華覆合險難惡道。救拔有情令斷愛网。得出生廣大喜光明法門。證遠行地。

贊曰。

闇裏花生盡護歸

不令險路受驅馳

愚迷羅网刀摧後

貪染稠林杵挫之

智慧山王騰化日

寶光明女發心時

算來已是經多劫

遠地相逢也深奇

善財童子第三十九詣道場中。參大願精進力救護眾生主夜神。隨機隨像。一身多身妙色妙智如日如月。普救罪人獲心眼淨。得教化眾生令生善根法門。證不動地。

贊曰。

太子當年救罪人

而今普現一多身

十千信士心離垢

百億那由眼絕塵

妙色瑩如秋色靜

智輪明似日輪新

寶光佛出林中後

又見曇華幾度春

善財童子第四十詣毗嵐園中。參妙徳圓滿主夜神。普觀十方一切佛降往劫乳母今

朝園主。悟受生藏生如來家。得受生自在法門。證善慧地。

贊曰。

逢君直語受生因

便作如來家里人

一念盡觀塵數佛

十方同看降威神

欲知今日園林主

便是當年乳母身

別有世間曾未見

一行一步一華新

善財童子第四十一詣法界講堂。參釋種瞿波女。一萬宮神俱來迎贊現前法爾。過去因緣香牙園佛菩提種智。得觀察三昧海法門。證法云地。

贊曰。

因遊法界講堂中

逢見瞿波女不同

盡說目前千萬事

又云塵劫許多功

法云容曳舒羣嶽

教网張羅滿太空

檢點人生成好笑

香牙園裏杏花紅

善財童子第四十二詣此世界中。參佛母摩耶聖後。在大樓觀坐寶蓮華。色相端嚴威光顯著。念念佛出生生爲母。得大願智幻生法門。

贊曰。

我又如何近問津

守堂羅剎再三陳

遙看樓觀重重妙

忽見蓮華葉葉新

念念願爲諸佛母

生生示作女皇身

可憐心腹含容大

包盡微塵世界人

善財童子第四十三詣三十三天上。參天主光天女。歷微塵劫事微塵佛。受持法語未曾忘失。有益悲智無不現前。得無礙念淸淨莊嚴法門。

贊曰。

三十三大天主天

不知何代結因緣

靑蓮花界初心啟

妙月光中得意圓

勤苦已經無量劫

修持又覺有多年

閻浮界內人相問

諸法如今已現前

善財童子第四十四詣迦毗羅城。參童子師徧友。卽時指去不示一言。顯無法眞法無

得是得。空過此處未易前程。昔者聞名。今朝見面。

贊曰。

萬里相尋自不言

卻云他得藝能全

求人忽若渾如此

是我平生豈偶然

傳道友方成妄說

說名師軌也虛傳

已傾肝膽尋知識

料得前頭必有緣

善財童子第四十五不離當處。參善知眾藝童子。以無礙智窮世間藝。唱諸字母入諸法門。鳥獸音聲雲霞气候。得善知眾藝菩薩字智法門。

贊曰。

聞得吾師眾藝全

而今相見試敷宣

阿多波者言言諦

縒﹝牛﹡羅﹞迦陀字字詮

四十二門流布後

三千世界古今傳

大明一智如何也

雲散長空月正圓

善財童子第四十六詣婆呾那城。參賢勝優婆夷。心自開解利樂眾生。眼耳鼻舌身意智性出生功徳。普現光明。得無依處道場法門。

贊曰。

自開自解自爲人

便向紅塵利有情

眼耳鼻含功徳聚

舌身意現智光明

能生能出門庭靜

無盡無依境界淸

會得道場圓滿處

一身鋒釰致升平

善財童子第四十七詣沃田城。參堅固解脫長者。百千萬劫十方佛所。勤求正法未曾休息。大師子吼大福智聚。得無著念淸淨莊嚴法門。

贊曰。

精進人希懈怠多

師勤法道恰相和

十方佛所無休息

百劫身心有切蹉

萬仞峯頭云去後

千尋松頂鶴來過

自憐處世間淸淨

花落閒庭長綠莎

善財童子第四十八卽此城中。參妙月長者。不談法義。略示名字。顯無得中又無所得。

卽此無得又無得矣。是謂眞得也。得淨智光明法門。

贊曰。

妙月髙人又指他

向時徧友也空過

翻思兩處語言少

卻笑諸方路布多

悲焰明輝休語會

智光解脫是如何

君今不爲通消息

白玉無瑕自琢磨

善財童子第四十九詣出生城。參無勝軍長者。垂示二法。而爲開誘。見無量佛。得無盡藏。悟其所以。實亦省逕。得無盡相法門。

贊曰。

迢遙遠入出生城

鬧市門頭話道情

多謝吾師言兩句

卻深思我路千程

得無量藏因誰悟

見盡髙人合自明

作夜松牀秋夢起

一天星月照檐楹

善財童子第五十卽此城南聚落。參最寂靜婆羅門。發菩提心無有退轉。過現未來已退當退。隨意作爲皆悉成滿。得誠願語法門。

贊曰。

城南聚落法門低

聞願忻然意不迷

過去以誠成解脫

未來因語得菩提

隨心隨處作爲滿

無退無當旨趣齊

須信江南二三月

百花香裏鷓鴣啼

善財童子第五十一詣妙意花城。參徳生童子有徳童女。幻生智悲。緣相知見。無明煩惱。國土眾生。依正同空。悉皆如幻同。得菩薩幻住法門。

贊曰。

徳生有徳兩和融

同幻同生意莫窮

同住同修成解脫

同悲同智顯靈功

同緣同想心冥契

同見同知道轉通

若要一生成佛果

毗盧樓閣在南中

善財童子第五十二詣毗盧藏樓閣。參彌勒菩薩。佇立門前遠方而至。頂禮入觀妙境。

重重映現。佛佛全彰。出已還閉。思議不及。得一生佛果三世境界法門。

贊曰。

樓閣門前立片時

龍華師主遠方歸

不惟彈指觀深妙

又聽慈音語細微

理智行爲身日月

菩提心是道樞機

許多境界何來去

萬里天邊一雁飛

善財童子第五十三詣佛會中。參普賢菩薩。乘白象王處紅蓮座。一心親近咨聞法要。智悲圓滿。行願功成。卽獲佛徳。顯同果海。得一切佛剎微塵數三昧法門。

贊曰。

百一由旬摩頂歸

片心思見普賢師

堂堂現在紅蓮座

落落分明白象兒

沙劫智悲方滿日

微塵行願正圓時

佛功徳海重宣說

愁見波濤轉渺渺

佛國禪師昔居龜寺。今在鳳城。觀善財童子參諸知識未有休期。咄直下承當豁然。休歇大用現前。

贊曰。

時光已是覺蹉跎

嗟爾平生跋涉多

五十餘人皆問訊

百重城郭盡經過

而今到此休分別

直下承當得也麼

忽若更雲南北去

分明雞子過新羅

