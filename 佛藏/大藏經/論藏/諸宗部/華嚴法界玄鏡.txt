華嚴法界玄鏡

唐澄觀述

華嚴法界玄鏡卷上

唐淸涼山大華嚴寺沙門澄觀述

余覃思大經薄修此觀。羅其旨趣已在疏文。恐墮業於深經。少贊演玆玄要。精誠之者時一發揚。數子懇求叩餘一闡。咸言注想訪友尋源。或學或傳徧求眾釋。積歲疑滯今方煥焉。夕惕勤勤願釋深旨。顧以西垂之歲。風燭難期。恐妙觀之淪湑。使枝辭之亂轍。乃順誠請略析幽微。名法界玄鏡。冀將來道友。見古賢之深衷矣。

觀曰。修大方廣佛華嚴法界觀門。略有三重。終南山釋法順俗姓杜氏。

釋曰。大等六字所依之經。略無經字。法界觀下能依之觀。今先略釋經名。大方廣者。一切如來所證法也。佛華嚴者。契合法界能證人也。法分體相用。人有因果。大者體大也。則深法界。諸佛眾生之心體也。曠包如空湛寂常住彊稱爲大。故經云。法性徧在一切處。一切眾生及國土三世悉在無有餘。亦無形相而可得。卽大義也。方廣者。相用周徧卽體之相。相徳之法無邊卽相之用。業用廣而無盡。三無障礙舉一全收。聖智所緣爲所証之法界也。佛者果也。萬徳圓明。華諭因也。眾行榮曜。嚴通能所。而有二重。一華因能嚴。佛果所嚴。以十度因成十身果。無行不備。無徳不圓。二華爲能嚴。大方廣者則所嚴也。嚴體相用成佛三徳。稱體而嚴顯眞常徳。如相而嚴辯修成徳。依用修嚴成大用徳。徧嚴如徳成徳無邊之華嚴也。故一總題有體相用。人有因果。人法雙題。法諭齊舉。一經三大皆大方廣。五周因果並佛華嚴。一題七字各有十義。今當略釋。大十義者。則七字皆大。一大者體大。法界常徧故。二方者相大。性徳無際故。三廣者用大。稱體用周故。四佛者果大。十身皆悉徧法界故。五華者因大。普賢行願自體徧故。六嚴者智大。佛智如空能爲嚴故。七經者教大。竭海墨不能書一句故。八者義大。上六字所證皆稱性故。九者境大。總斯七字普以眾生爲所緣故。十者業大。以斯教旨橫徧豎窮無休息故。具十無盡故稱大也。方廣十義者。如體之相稱體之用。卽十方法十大用也。佛十義者。一大者法身。佛以法爲身。佛身充滿於法界故。二方者。智身智如法故。三廣者。具於二身。一者化身。一身普周爲無量故。二者意生身。一多隨意無不周故。佛者含五六身。一菩提身。覺樹道成故。二者威勢身。初成正覺映菩薩故。華者。含七八身。七福徳身。三世所行眾福。大海因不可盡故。八者願身。毗盧願因周法界故。嚴者。第九相好莊嚴身。十蓮華藏相好嚴故。經者。第十力持身。舍利圓音聲教無盡故。則經七字皆成佛也。華嚴十義者。以十度華嚴。於十身爲嚴不同卽十嚴故。略無經字。十義亦略。是攝是貫是常是法。並可知也。無盡教海不出七字。故依此教以成觀門。修法界觀門略有三重者。略標綱要。修之一字總貫一題止觀。燻修習學造詣也。言法界者。一經之玄宗。總以緣起法界不思議爲宗故。然法界之相要惟有三。然總具四種。一事法界。二理法界。三理事無礙法界。四事事無礙法界。今是後三其事法界歷別難陳。一一事相。皆可成觀故略不明。總爲三觀所依體。其事略有十對。一教義。二理事。三境智。四行位。五因果。六依正。七體用。八人法。九逆順。十感應。隨一一事皆爲三觀所依之正體。其制作人名徳行因緣。具如傳記。

觀曰。眞空觀第一。理事無礙觀第二。周徧含容觀第三。

釋曰。此列三名。眞空則理法界二如本名。三則事事無礙法界。言眞空者。非斷滅空。非離色空。卽有明空。亦無空相。故名眞空。如文具之。二理事無礙者。理無形相全在相中。互奪存亡故云無礙。亦如文具。三周徧含容者。事本相礙大小等殊。理本包徧如空無礙。以理融事全事如理。乃至塵毛皆具包徧。此二相望成於十門亦如下說。然事法名界。界則分義。無盡差別之分齊。故理法名界。界卽性義。無盡事法同一性故。無礙法界具性分義。不壞事理而無礙。故第四法界亦具二義。性融於事。一一事法不壞其相。如性融通重重無盡故。

觀曰。第一眞空觀法。於中略作四句十門。

釋曰。此標章也。前二各四。加第三四故爲十門。

觀曰。一會色歸空觀。二明空卽色觀。三空色無礙觀。四泯絕無寄觀。

釋曰。此列名也。

觀曰。就初門中爲四。一色不卽空。以卽空故。何以故。以色不卽斷空故。不是空也。以色舉體是眞空也。故云以卽空故。良由卽是眞空故非斷空也。是故言由是空故不是空也。

釋曰。四觀皆有三段。謂標釋結。然準下文前三以法揀情。第四正顯法理揀情。三句標名則同釋義則異。今先總明三句所揀。所揀有三。一揀卽離。二揀亂意。三揀形顯。初中就通相說三句皆揀。卽離從多分說。初句明空不離色。以揀離色。次句明空不卽色。以揀太卽。第三句雙明不卽不離。揀具卽離。由揀三情故。第四句顯其正理。第二揀亂意者。謂寶性論。明地前菩薩有三種空亂意。以不了知眞如來藏。生死涅槃二際平等執三種空。一謂斷滅故空。初句揀之。二取色外空。第三句揀之。三者謂空爲有。第二句揀之。旣揀三種不正之空故。第四句說眞空也。第三揀形顯者。有云。第一句形色體空非斷空。第二句顯色無體自性空。第三句空無形顯一體空。第四句色空不二俱空空。解曰。此第三義乍觀有理。以見第二有靑黃言。謂爲顯色。第一第三無靑黃言。便爲形色故。爲此釋細詳有違。何者一三。何以不言形色長短等耶。第二何以徧言顯色耶。何以形色揀非斷滅顯色。不得揀斷滅耶。第二顯色何以得言靑黃之相。非卽眞空之理形色。何以不得言長短方圓非眞空耶。故第三釋非爲愜。當但揀前二足顯眞空。而文第二徧言靑黃非眞空者。顯色明相。相顯著故。又形色是假。顯色是實。實色卽空。例假形色亦卽空矣。是知三句皆含形顯二皆卽空。次正釋文。今初。第一句有三。初標。次何以下釋。此揀離色明空及斷滅空。言離色者。空在色外。色外復二。一對色明空。如墻處不空墻外是空。此第三句揀二滅色明空。謂如穿井除土出空要須滅色。今正揀此。故中論云。先有而後無。是卽爲斷滅。然外道二乘皆有斷滅。外道斷滅歸於太虛。二乘斷滅歸於涅槃。故肇公云。大幻莫若於有身。故滅身以歸無勞。勤莫先於有智。故絕智以淪虛。又云。智爲雜毒。形爲桎梏。故灰身滅智撥喪無餘。若謂入滅同於太虛全同外道。故楞伽云。若心體滅不異外道斷見戲論故。今文云不卽斷空。次以色舉體下。釋上以卽空。故三良由下結成。於中先約義結。由卽眞空故非斷滅。後是故下。結成標名。

觀曰。二色不卽空。以卽空故。何以故。以靑黃之相。非是眞空之理故云不卽空。然靑黃無體。莫不皆空故云卽空。良以靑黃無體之空非卽靑黃。故云不卽空也。

釋曰。亦標釋結。釋中揀二妄情。一揀太卽。以聞色空不知性空。便執色相以爲眞空。故須揀之。故云靑黃之相非是眞空之理。此惟揀凡也。小不計色爲卽空故。次然靑黃下。明亦非離相有性。要卽靑黃無體爲眞空耳。由此義故則似雙揀。亦揀小乘。然是舉法雙揀情。後明不離是舉法耳。二亦用上文以揀亂意。三種空中以空爲有。彼謂別有一物是於空體。故今揀之。故十地經云。有不二不盡此一句經。揀三亂意空。以有揀斷滅空。以不二揀異色明空。以不盡揀空爲有。不謂有體盡滅。今當不盡。謂空若是物則有盡滅。若有盡滅則有生起。今法空相不生不滅。豈有有耶。故般若云。是諸法空相不生不滅等。又靑黃之相尙非眞空。要須無性。豈得以空而爲有耶。三良以下結成。舉其無體之空。結非色相。明空非有豈得色耶。

觀曰。三色不卽空以卽空故。何以故。以空中無色故不卽空。會色無體故是卽空。良由會色歸空。空中必無有色。是故由色空故色非空也。上三句以法揀情訖。

釋曰。此中文二。先釋當句。後結前三。前中亦三。初標。次釋。釋中先雙揀卽離。以空中無色故色不卽空。以離色無禮故空不離色。不卽不離方爲眞空。二揀亂意異色明空。彼執色外有空與色爲異。如前對色明空。今明空中尙無有色。何得有空與色相對。又會色無體故說卽空。豈於色外有空對色。古人云。色去不畱空。空非有邊住也。三良由下。結成上義。以下卽空結上不卽空也。特由會色爲空。安得空中有色。二上三下總結三門。

觀曰。四色卽是空。何以故。凡是色法必不異眞空。以諸色法必無性故。是故色卽是故。如色空旣爾。一切法亦然思之。

釋曰。此中有二。先正顯眞空之義後結例諸法。前中亦三。初標。次釋。以色從緣必無性故者。依他無性卽眞空圓成。三是故下結。旣非滅色異色。不卽不離故卽眞空。空非色相無徧計矣。緣生無性卽依他無性。無性眞理卽是圓成。故此眞空該徹性相。二如色空旣爾下。結例諸法。上之四門但明色空。色卽法相之首。五蘊之初故。諸經論凡說一義。皆先約色故。大般若等。從色已上種智已還八十餘科。皆將色例。今此亦爾例一切法。若略收法不出上之十對所依體事無不卽空。皆須以法揀情。顯卽事歸理。

觀曰。第二明空卽色觀。於中亦作四門。

釋曰。此總標也。然此四門總相但翻上四。亦前三句以法揀情。第四句正顯法理。就揀情中。翻前色空義則大同。取文小異。亦標語則同。釋義有別。今先總揀。亦有三義。一揀卽離。二揀亂意。三揀形顯。今初第一句明眞空不離前色。第二句明眞空非卽色相。第三句明眞空雙非卽色離色。第二揀三亂意者。第一句明斷空非是實色。第二句明相有非眞空。卽揀相有。第三句明所依非能依。卽揀能依。其第三義揀形顯者。有云。第一句明非斷空不礙形色。第二句明自性空不礙顯色。第三句明一體空俱不礙形顯。第四句明俱空空不礙二空色。解曰。前會色歸空觀。第三揀義旣違正理。今𨿽列之以對前文亦不取也。次正釋文四句亦各有三。後二復加有二。

觀曰。一空不卽色。以空卽色故。何以故。斷空不卽是色。故云非色。眞空必不異色。故云卽色。要由眞空卽色。故令斷空不卽色也。

釋曰。此門亦三。初標二釋。釋上二句。初句明斷空非眞色。對前色卽空中實色非斷空。下句明眞空不異色。對前不離色明空。𨿽含卽離。下句則是舉正上句是所揀情情謂離色。二揀亂意者。揀斷空非實色。對前會色歸空觀。實色非斷空。三要由眞空下。結成以下句舉正結上句。是所揀情。

觀曰。二空不卽色。以空卽色故。何以故。以空理非靑黃故。云空不卽色。然非靑黃之眞空。必不異靑黃故。是故言空卽色。要由不異靑黃故。不卽靑黃故言空卽色不卽色也。

釋曰。此亦有三。初標。釋中先揀卽離。明眞空非卽色相。云空不卽色。正揀太卽。對前會色歸空中。色相非眞空。後然非靑黃之理。必不異靑黃者。明不卽色之空亦非全在色外對前亦非離相有性。二揀亂意者。揀謂空爲有。旣空理非靑黃豈是有耶。對前眞空不是相有。三要由下結。舉不異之正結前太卽之情。

觀曰。三空不卽色以空卽色故。何以故。空是所依非能依故。不卽色也。必與能依作所依故。卽是色也。良由是所依故不卽色。是所依故卽是色。是故言由不卽色故卽是色也。上三句亦以法揀情訖。

釋曰。就文亦二。先釋此句。後結上三句。前中亦三。初標。釋中雙揀卽離可知。但前約空中無色揀。此約能依非所依揀。次下當知。然正反前應云色中無空。故今不云爾者。空中無色有理有文。色中無空文理俱絕。以空中無色。由事卽理。理絕相故色必有空。無空之色非實故。故不反上。別就能所依以釋其義。二揀亂意者。惟取下句必與能依爲所依。故揀於異空之色。對前異色明空。三良由下結。以一所依雙結不卽不離。意云。旣是所依之空。必非能依之色。故云不卽色。二旣是色之所依。非余所依故不離色也。結離亂意者。旣必與能依之色而爲所依。明色非空外。對前空非色外也。二上三句下。總結三門義如前說。

觀曰。四空卽是色。何以故。凡是眞空必不異色。以是法無我理非斷滅故。是故空卽是色。如空色旣爾。一切法皆然思之。

釋曰。此門亦二。先釋第四。後結例諸法。今初亦三。初標。二釋。言以是法無我理等者。出所以也。無我卽空以是法空。卽法無我故空是色。三是故空卽是色者。結此門也。二如空色下結。例舉上四門。空卽是色。則例此空是一切法。況不是十對所依耶。

觀曰。第三色空無礙觀者。謂色舉體不異空。全是盡色之空故。卽色不盡而空現。空舉體不異色。全是盡空之色故。卽空卽色而空不隱也。是故菩薩觀色無不見空。觀空莫非見色。無障無礙爲一味法。思之可見。

釋曰。此觀有三。謂標釋結。二謂色下釋。釋相云。全是盡色之空者。有本無盡色之三字。但云全是空故耳。而釋義亦通。以不對下文理非全現故。今依有本釋。然色是有中之別稱。通是空有二門耳。空有各有二義。空二義者。謂空非空。有二義者。謂有非有。空中言空者。以空必盡有故。言非空者亦無空相故。又不礙有故。有中言有者。有必盡空故。非有者有相離故。又不礙空故。今明色空無礙中。初明色不礙空。取空上盡色之義。次明空不礙色。取色上盡空之義。其不相礙卽是舉體全是之義。其離空有相義。在第四泯絕門中。然今文中色空之上各有三句。皆初句標無礙。下句出無礙相。色中出相。言色不盡而空現者。以色不礙空故色不盡也。卽是盡色之空故而空現也。空中出相。云卽空卽色而空不隱者。以空不礙色故空卽色也。而是盡色之空故空不隱也。若總相言但色舉體。卽空卽色不盡。以卽空故空便現也。空上亦然。以空舉體爲色故。空卽色旣卽是空。空不隱也。若依此釋前無三字義理亦通。則應後句減卻盡空之三字。今依有本。三是故下結成無礙。亦是前明所觀。此正明能觀故。云菩薩見色等。

觀曰。第四泯絕無寄觀者。謂此所觀眞空。不可言卽色不卽色。亦不可言卽空不卽空。一切法皆不可。不可亦不可。此語亦不受。迥絕無寄。非言所及。非解所到。是謂行境。何以故。以生心動念。卽乖法體失正念故。

釋曰。此第四觀大分爲二。先正釋第四。後對前三觀會釋成總。今卽初也。文中三。初標名。二謂此下釋相。三何以下徵結。此中大意。但拂迹現圓。若細釋者。然色空相望乃有多義。一融。二諦義。初會色歸空。明俗卽故眞。二明空卽色。顯眞卽是俗。三色空無礙明二諦雙現。四泯絕無寄明二諦俱泯。若約三諦。初卽眞諦。二卽俗諦。後一卽中道第一義諦。若約三觀初卽空觀。二卽假觀。三四卽中道觀。三卽雙照明中。四卽雙遮明中。𨿽有三觀意。明三觀融通爲眞空耳。二者色空相望總有四句。取文小異。初會色歸空觀中四句。前三句明色不異空。第四句明色卽是空。第二明空卽色觀中四句。前三句明空不異色第四句明空卽是色。第三觀明但合前二今第四句。拂四句相。現眞空相不生不滅。乃至無智亦無得眞空觀備矣。若約三觀。就心經意。色不異空明俗不異眞。空不異色明眞不異俗。色空相卽明是中道。卽上四句爲空假中之三觀也。與今義同。取文小異耳。三者色空相望總有三義。一相成義。二無礙義。三相害義。廣如第二理事無礙觀中。今文含有三。前二相卽亦相成義。第三色空無礙觀。正明無礙義。今第四觀。卽相害義。相害俱泯故。𨿽有此三意。俱顯於眞空義耳。若別消文者。不可言卽色不卽色者。拂前第二。明空卽色觀。不可言卽色者。正拂第四句。不可言不卽色者。亦拂前三句。以空非空故。無可言卽色不卽色。又理本絕言故。約觀卽心冥眞極故。方成妙色觀耳。次云亦不可言卽空不卽空者。拂第一會色歸空觀。不可言卽空。正拂第四句。不可言不卽空。亦拂前三句。以色亦卽非色。無可言卽空不卽空。故卽事同理故。理本絕言故。心冥眞極無心卽故。方成卽空觀耳。又上會色歸空無增益謗。明意卽色無損減謗。色空無礙無雙。非戲論謗。今無可相卽。無相違謗。四謗旣無。百非斯絕故迥絕無寄。又云。一切法皆不可者結例總拂。言結例者。非獨色法成其三觀。並皆拂之。受想行識萬化之法皆同前色。言總拂者。總拂前三會色歸空觀等皆不可也。亦無四句可絕。三觀可拂故。不可亦不可。言此語亦不受者。若受不可說言是則有受。有受則有念。有念者。皆是心言之迹故。迥絕無寄二邊旣離。中道不存心境兩亡。亡絕無寄般若現矣。若生心動念皆不會理。言語道斷故言不及。心行處滅故解不到。言是謂行境者。結成上行。然有二意。一者上是行家之境。今心與境冥。智與神會。亡言虛懷。冥心遺智。方詣玆境。明惟行能到非解境故。二者卽上心智契合卽是眞行。行卽是境行分齊故。三何以下反釋成行。

觀曰。又前四句中。初二句八門皆揀情顯解。第三句一門解終趣行。此第四句一門正成行體。若不洞明前解。無以躡成此行。若不解此行法絕於前解無以成其正解。若守解不捨。無以入玆正行。是故行由解成。行起解絕也。

釋曰。此卽第二總結四門。然上第四門惟結當門成行。今總結四門。然云上二句八門者。則句大門小前總標中亦云四句十門。皆句大門小。上結中云上三句以法揀情。此第四句一門是則門句互通。應合門大句小。義旣互通此隨文釋。於中三句。初正分解行二。若不洞明下。反顯相資。如目足相資。於中初以解成行。次若不解下。絕解成解。後若守下。捨解成行。三是故下。結成二相。總成眞空絕相觀也。則內外並冥。緣觀俱寂也。

觀曰。理事無礙觀第二。

釋曰。卽理事無礙法界也。

觀曰。但理事鎔融存亡逆順通有十門。

釋曰。此觀文三。初總標。二別釋。三結勸。今則初也。卽總顯觀名。具爲十門。本就前色空觀中。亦卽事理不得此名者。有四義故。一𨿽有色事爲成空理。色空無礙爲眞空故。二理但明空。未顯眞如之妙有故。三泯絕無寄。亡事理故。四不廣顯無礙之相。無爲而爲無相而相。諸事與理炳現無礙雙融相故。爲上四義故。不得名至此獨受。是以今標。具下十門無礙之根鎔融。是總該下十門。似如洪鑪鑄眾像。故鎔謂鎔冶。卽初銷義。融謂融和。卽終成一義。以理鎔事。事與理和二而不二。十門無礙其義同故。又此二理事鎔融。別當相徧。相徧互融故。次存卽九十。眞理非事。事法非理。二相存故。亡卽七八。眞理卽事。事法卽理。廢己同他。各自泯故。逆卽五六。眞理奪事。理逆事也。事能隱理。事逆理故。順卽三四。依理成事理順事也。事能顯理事順理也。故此二句總攝十門。方爲事理無礙之義成第二觀。然事理無礙方是所觀觀之於心卽名能觀。此觀別說觀事俗觀。觀理眞觀。觀事理無礙成中道觀。又觀事兼悲。觀理是智。此二無礙。卽悲智相導成無住行。亦卽假空中道觀耳。

觀曰。一理徧於事門。謂能徧之理性無分限。所徧之事分位差別。一一事中理皆全徧非是分徧。何以故。以彼眞理不可分故。是故一一纖塵皆攝無邊眞理無不圓足。

釋曰。此第一門。然下十門應卽爲十以釋二意。便總料揀故分五對。第一理事相徧對。第二理事相成對。第三理事相害對。第四理事相卽對。第五理事相非對。亦名不卽對。然此五對皆先明理。尊於理故。又皆相望。一三五七九以理望事。二四六八十以事望理。初對爲二。先正釋。二料揀。前中二門。卽分爲二。今初也。文中有三。初標名。二謂能徧下。釋事理相性空。眞理一相無相。故不可分則無分限。事約緣起故分位萬差。三一一事中下。釋其徧相理非事外。故要徧事。經云。法性徧在一切處一切眾生及國土故。次何以下。釋全徧所由。謂要全徧者。若不全徧理可分故。非如浮雲徧滿虛空隨方可分故。是故下。別指一事顯其徧相。以塵含理顯理全徧。

觀曰。二事徧於理門。謂能徧之事是有分限。所徧之理要無分限。此有分限之事。於無分限之理。全同非分同。何以故。以事無體還如理故。是故一塵不壞而徧法界也。如一塵。一切法亦然思之。

釋曰。文亦有三。初標。二謂能徧下。示能所相。三此有分下。明徧理之相。於中初正明。以全同名徧。次何以下。釋同所以。有分之事全如理故。若不徧同事有別體。次是故下。結示徧相。後如一塵下。例一切法。此對爲下四對之本。由相徧故。有相成等。

觀曰。此全徧門超情難見。非世諭能況。

釋曰。第三料揀上二門也。於中三。初標難諭。二寄諭別顯。三問答解釋。今初也。言難見者。以道理深故。有本云。離見離見卽超情義耳言。難見者容。有見理故下。寄諭以明難。言世諭難諭耳。言難諭者。事理相殊而互相徧。理徧事故無相全在相中。事徧理故一塵便無涯分。一塵旣無涯分。何有法之當情。無相全在相中。至理何曾懸遠。卽相無相五目難睹。其容全理之事。世法何能爲諭。故經云。譬如法界徧一切。不可見取爲一切。又云。三界有無一切法。不能與此爲譬諭。顯下海諭亦分諭耳。

觀曰。如全大海在一波中而海非小。如一小波匝於大海而波非大。同時全徧於諸波而海非異。俱時各匝於大海而波非一。又大海全徧一波時。不妨舉體全徧於諸波。一波全匝大海時。諸波亦各全匝。互不相礙思之。

釋曰。第二寄諭以明也。旣無可諭而舉諭者。借其分諭通其玄意。令諸達識因小見大亡言領旨。文有三重無礙。初以大海對一波明大小無礙。此舉諭上事理相徧二義竟也。文但舉諭略無法合。若總相合以海諭理。以波諭事。配文可解。然意猶難見。大海何得全在一波。以海無二故。一理何得全在於一事。以理無二故。一波何以全匝大海。以同海故。一塵何以全徧於理。事同理故。一同時全徧下。以一海對諸波明一異無礙。約法。卽一理對於諸事。以辯無礙。又上卽非大非小。此卽非一非異。其一異等相至下問答自明所以。三又大海全徧一波下。以大海雙對一波諸波。互望齊徧無礙。約法。卽以一理。對一事多事。相望齊徧無礙。

觀曰。問理旣全體徧一塵。何故非小。旣不同塵而小。何得說爲全體徧於一塵。又一塵全匝於理性。何故非大。若不同理而廣大。何得全徧於理性。旣成矛盾。義極相違。

釋曰。第三問答解釋。雙釋法諭而其文中但就法說。例使曉諭。上諭之中文有三節。今但合爲兩重問答。一問牒大小而答兼一異。二對前第三以大海雙對一波諸波互望齊徧無礙爲問。前中先問後答。今初問也。文中二。先以理望事問。約諭。卽前大海全在一波。而海非小故云理旣全體徧等。卽以徧難小旣不同塵而小下。以非小難徧二。又一塵全匝下。約事望理難。先以一塵難大。次云若不同理而廣大下。以非廣難徧。約諭。卽前一波全徧於大海而波非大。旣成矛盾下。結難。矛者﹝金﹡﹝穴／囚／﹖﹞也。盾者排也。昔人雙賣二事。嘆盾卽云。矛刺不入。嘆矛卽云。能穿十重之盾。買者云。我買汝矛還刺汝盾。豈不傷哉。意明二語互相違。

觀曰。答理事相望各非一異。故得全收而不壞本位。

釋曰。此下答中二。先雙標。後雙釋。今卽初也。上問但問大小。今正答一異兼於大小。由於理事二法相望。故云各非一異。

觀曰。先理望事有其四句。一眞理與事非異故。眞理全體在一事中。二眞理與事非一故。理性恆無邊際。三以非一卽是非異故。無邊理性全在一塵。四以非異卽是非一故。一塵理性無有分限。

釋曰。此釋理望事。四句中。前二正明徧塵非小之相。初句徧塵。第二句非小。其三四二句徧酬其難。難意云。徧塵非小二義相違。何得互通。今第三句明大理徧在一塵。第四句明𨿽徧非小。其無分限則非小也。卽雙答徧塵難。非小及非小難徧一塵難。𨿽兩假但一相徧耳。

華嚴法界玄鏡卷上

華嚴法界玄鏡卷下

唐淸涼山大華嚴寺沙門澄觀述

觀曰。次以事望理亦有四句者。一事法與理非異故。一塵全匝於理性。二事法與理非一故。不壞於一塵。三以非一卽非異故。一小塵匝無邊眞理。四以非異卽非一故。匝無邊理而塵不大。思之。

釋曰。答事望理。卽答前一塵徧理何故非大等。亦初二句正明徧理非大之相。初句一塵徧理。第二句明其非大。亦三四句正答相違之難。亦第三句明一小塵徧於大理。亦第四句𨿽徧於理而塵不大。但明事理非一非異。兩義難通。

觀曰。問無邊理性全徧一塵時。外諸事處。爲有理性。爲無理性。若塵外有理。則非全體徧一塵。若塵外無理。則非全體徧一切事。義甚相違。

釋曰。此下第二番對。前以大海雙對一波諸波。互望齊徧無礙之諭而爲問答。今此問也。彼前諭云。又大海全徧一波時。不妨舉體全徧於諸波一波。全徧大海時。諸波亦各全徧互不相礙。文中先正問。後答。若塵外有下。結成妨難。若約諭問應云。大海全徧一波時。余諸波處。爲有大海。爲無大海。若波外有海。則非全體徧一波。若波外無海。則非全體徧一切波。對難文可知。

觀曰。答以一理性融故。多事無礙故。故得全在內而全在外。無障無礙。是故各有四句。

釋曰。此下答中文則雙標二門。一理性融故。標約理四句。多事無礙故。標約事四句。餘可知。

觀曰。先就理四句者。一以理性全體在一切事中時。不礙全體在一塵處。是故在外卽在內。二全體在一塵中時。不礙全體在餘事處。是故在內卽在外。三以無二之性。各全在一切中故。是故亦在內亦在外。四以無二之性非一切故。是故非內非外。前三句明與一切法非異。此之一句明與一切法非一。良爲非一非異故。內外無礙。

釋曰。此就理中文一先正明。後結與礙。今初。卽答前無邊理性。全徧一塵時。外諸事處。爲有理性。爲無理性。今第二句正答明余處有。卽釋諭中大海全徧一波時。不妨舉體全徧於諸波。其第一句。兼明在一切中時。亦全在一塵。前略無問。若爲問者。應云理性全在諸法時。爲全在一塵不。今此明全在一塵。以徧一切豈揀一塵。第三句明其總徧內外。此是恆理故亦無問。若問應云爲齊徧不。第四句雙非。亦非徧義。故不爲問。義理無妨故。具出四句。後前三下。結成無礙。亦酬前結難義甚相違之言。內外無礙。故不相違。

觀曰。次就事四句者。一一事全匝於理時。不礙一切事法亦全匝。是故在內卽在外。二一切事法各匝於理時。不礙一塵亦全匝。是故在外卽在內。三以諸事法同時各匝故。是故全在內亦全在外。無有障礙。四以諸事法各不壞故。彼此相望非內亦非外。思之。

釋曰。此約事四句。前問所無。今影出之。前諭卻有諭云一波全匝大海時。諸波亦各全匝互不相礙。先舉一波以望於海故。是就事四句故。前標云多事無礙故。若別爲問者。應問云一事徧於理時。餘事亦徧理不。若亦徧者。則理有重重。若不徧者。多事則不如理。故今答云多事如理同理。而徧則無重重。何以故。理無二故。但事同理卽無分限。故云徧耳。於中第一句一事徧不礙多事徧。第二句多事徧不礙一事徧。第三句諸法同時徧。第四句一多之相歷然。問理望於事在一事爲在內。在多事爲在外。今事望理。以何爲內外邪。答亦以一事爲內。多事爲外。若爾何異前門理望於事。答前門先舉理徧於事。名理望事。今門先舉事徧於理。名事望理。故分二門本意。但問多事徧理。一事徧不。前門答之。又問一事徧理。多事徧不。故用此門答之通相。皆以事爲內外故。前門中但有一重之問。卽第一句一事全徧理故在內。不礙一一亦徧理。故卽在外。以其一多皆卽理故。故云全徧非有多理與事徧也。故第四句云彼此相望非內非外。以前約理。第四但以性非一切。居然非內非外。今此約事望理。理無內外。何有非一非異。故言旣不壞相。要須一事之中非是一切。一切事中非是一故。方成第四。故須彼此相望非內非外。已釋第一相徧對竟。

觀曰。三依理成事門。謂事無別體要因眞理而得成立。以諸緣起皆無自性故。由無性理事方成故。如波攬水以成動。水望於波能成立故。依如來藏得有諸法。當知亦爾。思之。

釋曰。此下第二相成對。然下八門皆先標名。後謂字下解釋。下更不料揀。就此對中。先明理望於事卽第三門。先正釋。後以諸下。出所以。所以有二。一由無性故。二眞如隨緣故。而文有三。初明由無性成。中論云。以有空義故。一切法得成。若無空義者。一切則不成。大品云。若諸法不空。則無道無果。二如波下諭。諭有二義。一上諭無性。由水不守水自性故而能成波。二下諭。眞如隨緣成故。謂若無水則無有波。若無眞如依何法成。三依如來藏下。合於上諭眞如隨緣。卽勝鬘經云。依如來藏故有生死。依如來藏故有眞如。謂若無眞如將何合妄而成生死。以一切法離於眞心無自體故。其如來藏卽生死門之眞如也。故問明品文殊難云。心性是一。云何見有種種差別。覺首答云。法性本無生示現而有生。則是眞如隨緣答。

觀曰。四事能顯理門。謂由事攬理故。則事虛而理。實以事虛故。全事中之理挺然露現。如由波相虛令水體露現。當知此中道理亦爾。思之。

釋曰。此第四門事望理也。文有法諭合。今釋之。然躡前門成。謂無第三則離理有事。今第四門何能顯理。如離水無波。波起現水。旣攬理成故能現理。以法從緣則無性故。況從無性理而成於事。事必無性故從緣無性。卽是圓成。夜摩偈云。分別此諸蘊其性本空寂。空故不可滅此是無生義。由蘊之事方顯性空。性空卽是無生眞理。又須彌偈云。了知一切法自性無所有。如是解法性。則見盧捨那一切法事也。無所有卽眞理也。

觀曰。五以理奪事門。謂事旣攬理成。遂令事相皆盡。惟一眞理平等顯現。以離眞理外無片事可得故。如水奪波波無不盡。此則水存已壞波令盡。

釋曰。此下第三相害對。言相害者。形奪兩亡故。今此第五。理望於事故理奪事。文有法諭。亦攬第三成此第五。以全將理而爲事故。事本盡矣。先正釋。後以離眞下。出其所以。眞外無事故則奪事也。如攬水爲波。波惟是濕波自虛矣。故出現品云。設一切眾生於一念中悉成正覺。與不成正覺亦無有異。何以故。菩提無相無非相故。物物無相斯理顯現。生佛兩亡。

觀曰。六事能隱理門。謂眞理隨緣成諸事法。然此事法旣違於理。遂令事顯。理不顯也。如水成波動顯靜隱。經云。法身流轉五道名曰眾生。故眾生現時法身不現也。

釋曰。此事望理也。文分爲三。初正釋。亦由第三門成。以全理成事。事有形相。理無形相故。事覆理故。然此事法旣違於理故隱也。有本云。旣匝於理不及違也。次諭顯取靜爲水隱義明故。三經云下。引證。卽法身經下當更釋財首。亦云世間所言論。一切是分別未曾有一法。得入於法性者事隱理故。

觀曰。七眞理卽事門。謂凡是眞理必非事外。以是法無我理故。事必依理。理虛無體故。是故此理舉體皆事方爲眞理。如水卽波無動。而非濕故卽水是波。思之。

釋曰。此下第四相卽對也。前明隱奪。事隱於理而理不亡。理奪於事而事猶存。𨿽言奪事皆盡。而意在彼事相虛。非無彼事也。今明相卽。廢己同他。各惟一耳。今第七門。理望於事亦有法諭。法中先略釋。後以是法無我下。出所以。若是但空出於事外。則不卽事。今以卽法爲無我理。離於事外有何理耶。故理虛無體全將事法。本來虛寂爲眞理耳。諭中無動而非濕以事卽理。意明全將濕爲動。故理卽事耳。

觀曰。八事法卽理門。謂緣起事法必無自性。無自性故舉體卽眞。故說眾生卽如不待滅也。如波動相舉體卽水。故無異相也。

釋曰。事望理也。亦有法諭。中論曰。若法從緣生是則無自性。若無自性者。云何有是法。無自性者是眞理也。故事卽理。故說眾生卽如下。闇引淨名。淨名彌勒章云。一切眾生皆如也。又云。若彌勒得滅度者。一切眾生亦應滅度。所以者何。一切眾生卽眞如相不復更滅。森羅及萬象一法之所印。觸事而眞。不壞假名。而說實相。舉諭可知。是卽第八眾生寂滅卽是法身。第七法身隨緣名曰眾生。眾生法身體一名異。從本已來未曾動靜。亦無隱顯。以名異故。有互相卽。有互隱奪。以一體故。得互相卽。得互隱顯。由此相卽眞俗二諦曾不相違。夜摩偈云。如金與金色展轉無差別。法非法亦然。體性無有異。理卽事故𨿽空不斷。事卽理故𨿽有不常。理卽事故無智外如。爲智所入事卽理故。無如外智能證於如。

觀曰。九眞理非事門。謂卽事之理而非是事。以眞妄異故。實非虛故。所依非能依故。如卽波之水非波。以動濕異故。

釋曰。此下第五相非對也。卽雙存義。若不雙存無可相成。相卽隱奪等。此門則隨緣。非有之法身。恆不異事而顯現。後門則寂滅。非無之眾生。恆不異眞而成立。謂於此門理望於事。而有三對。一是眞。二是實。三是所依。卽顯第十門。是妄。是虛。是能依故。

觀曰。十事法非理門。謂全理之事。事恆非理性相異故。能依非所依故。是故舉體全理。而事相宛然。如全水之波。波恆非水。以動義非濕故。

釋曰。此第十門。事望於理。但有二對。一明事是於相則影出。第九理是於性都有四對。二能依所依不異前門。文並可知。若依此對二諦跱立。卽於諦常自二七八。卽於解常自一五六。則二而不二。三四則不二而二。由初一對。則令前義皆得相成。

觀曰。此上十義同一緣起。約理望事。則有成有壞。有卽有離。事望於理。有顯有隱。有一有異。逆順自在無障無礙。同時頓起深思令觀明現。是謂理事圓融無礙觀。

釋曰。第三結勸。於中二。先結束前義。後勸修成觀。前中先總標。若闕一義非眞緣起。後約理下。別收十門以成八字。然一三五七九理望於事。二四六八十事望於理。先理望於事有成者。第三依理成事門。有壞者。第五眞理奪事門。有卽者。第七眞理卽事門。有離者。第九眞理非事門。事望理中有顯者。第四事能顯理門。有隱者。第六事能隱理門。有一者。第八事法卽理門。有異者。第十事法非理門。然成壞等就功能說。言有成者。理能成事非理自成。餘七亦然。則一一門皆有事理無礙之義。故雲約理望事等。不會相徧者。有三義故。一是總相後八。依此相徧而得成故。二者相徧無別異相。非如成壞隱顯等殊故。三者大同相卽相卽攝故。言逆順自在者。理事相望各二順二逆。三成七卽理順事也。四顯八卽事順理也。五奪九非理逆理也。六隱十非事逆理也。其相徧言亦是順也。欲成卽成。欲壞卽壞。欲顯卽顯。欲隱卽隱等故云自在。成不礙壞。壞不礙成等故云無礙。正成之時。卽壞時等故曰同時。五對無前後故云頓起。又上四對。理望於事。但有成等而無顯等。事望於理。但有顯等而無成等。事從理成故。可許言成理非新有。故但可言顯事。成必滅故得言壞。眞理常住伹可言隱理。無形相故但可卽事。事有萬差可與理冥。故得云一理。絕諸相故云離事。事有差異故云異相。上約義別有此不同。統而收之但成五對。五中前四明事理不離。後一明事理不卽。不卽不離方爲緣起相。又五對之中共有三義。成顯一對。是理事相作義。奪隱不卽此之二對。卽是事理相違義。相徧相卽二對。是事理不相礙義。又由相徧故有相作。有相作故有於相卽。由相違故有於不卽。又若無不卽則無可卽乃至相徧。由相徧故四對皆成。故說眞空妙有各有四義。約理望事有眞空四義。一廢己成他義。卽依理成事門。二泯他顯己義。卽眞理奪事門。三自他俱存義。卽眞理非事門。四自他俱泯義。卽眞理卽事門。由其相卽故得互泯。又由初及三。有理徧事門。以自存故舉體成他。故徧他也。後約事望理有妙有四義。一顯他自盡義。卽事能顯理門。二自顯隱他義。卽事能隱理門。三自他俱存義。卽事法非理門。四自他俱泯義。卽事法卽理門。又由初及三。有卽事徧於理門。以自存故而能顯他故徧他耳。故約有存亡無礙。眞空隱顯自在故。故逆順自在無障無礙。二深思下。勸修成觀學而不思同無所得。體達於心。卽凡成聖矣。

觀曰。周徧含容觀第三。

釋曰。卽事事無礙法界也。

觀曰。事如理融徧攝無礙。交參自在。略辯十門。

釋曰。此觀有三。初總標舉數。二別顯觀相。三結勸修行。今則初也。卽總名之意。以事事無礙。若惟約事則彼此相礙。若惟約理則無可相礙。今以理融事。事則無礙。故云事如理融。然理含萬有無可同諭。略如虛空。虛空中略取二義。一普徧一切色非色處。卽周徧義。二理含無外。無有一法出虛空故。卽含容。義理亦如空。具於二義無不徧故。無不包故。卽事如理乃至纖塵亦能包徧。故云事如理融徧攝無礙。攝卽含容義。無礙二義。一偏不礙攝。二攝不礙徧故。事事能攝能徧。等皆無礙。其交參自。在亦徧十門。

觀曰。一理如事門。謂事法旣虛。相無不盡。理性眞實體無不現。是則事無別事。卽全理爲事。是故菩薩𨿽復看事卽是觀理。然說此事爲不卽理。

釋曰。此下十門展轉相生。然事理相如大同前門相徧門也。卽爲總意能成下八。比二猶兼理事無礙。有此二故。得有事事無礙之義。屬事事攝。而有本云。理如事現。事如理徧。乍觀釋文多徧現義細尋成局。但有徧現闕余義故。徧現二字諸本多無。無則義寬。今依無本。今理如事者。如事之現。如事之局。如事差別。如事大小一多等。故後門事如於理。非但如理徧亦如於理。無相無礙非內外等。又若有徧現。亦似事理。無礙觀中事理相徧故。無徧現於義爲正。十門皆先標名。後解釋。今初理如事中。先正釋。旣以事虛理實理體現。是則眞理如事之虛。以虛名爲實體。虛卽是實名無別事。次是故菩薩下。以人證成由見事實。是故見事卽是見理。後然說此事下。不壞相故。若壞於相理何所如。是則眞理。如事相大小。

觀曰。二事如理門。謂諸事法與理非異故。事隨理而圓徧。遂令一塵普徧法界。法界全體徧諸法時。此一微塵亦如理性。全在一切法中如一微塵。一切事法亦爾。

釋曰。據初釋文。似但明徧義。徧是理之別稱。相無分限故。旣一微塵舉體。全在一切法中。亦如理之不可分也。文中先出所因。由不異理故。由第一門理如事故。遂得此門事全如理。言圓徧者。無分故圓體周故偏。次遂令下。別示徧相。謂徧理法界。從法界全體下。明壞徧事。由塵如理故徧諸事。次如一塵下。舉微塵例諸事。卽事事皆徧。斯則事事重重無礙矣。

觀曰。三事含理事無礙門。謂諸事法與理非一故。存本一事而能廣容。如一微塵其相不大。而能容攝無邊法界。由剎等諸法旣不離法界。是故俱在一塵中現如一塵一切法亦爾。此事理融通非一非異故。總有四句。一一中一。二一切中一。三一中一切。四一切中一切。各有所由思之。

釋曰。文有三。一正釋。二結例。三融通。今初。由上一事含於理故。餘一切事與所含理體不異故。隨所含理皆在一事中。而言與理非一者。前門與理非異。同理而徧。此門亦是如理。而含則亦不異。由不壞一相方有能含。對前非異故言非一。下通局中則顯第二亦不壞相。如一微塵其相下。出事含相。二如一塵下。結例。三此事理下。融通就廣。容門有此四句。此中能含所含不出一多。交絡成四爲能含邊。皆具與理非一非異義。由非一故有體爲能含。由非異故有用。方能含爲所含邊。但約與理非異義耳。如初一中一者。上一不壞相故。有能含體而與下一理非異。故便能包含下一。而下一由與上一理非異故。隨所含理在。上一中。以離理無事故。二一切中一者。以一切不壞相故。有能含體與下之一理不異故。能含於下一。下之一與上一切理不異故。隨下自一之理在上一切中。三一中一切者。由一不壞相故。得爲能含而與下一切理不異故。能含一切所含一切與上一理不異。故隨自一切之理在上一中。四一切中一切者。由上一切不壞相故。有能含體與下一切理非異故含下一切。下之一切與上一切理非異故。隨下一切之理。在上一切之中。是故結云各有所由。前第二門是廣徧義。此第三門是含容義。已具此觀之總名矣。此下之七門。並皆不離廣徧含容之二義也。

觀曰。四通局無礙門。謂諸事法與理非一卽非異。故令此事法不離一處。卽全徧十方一切塵內。由非異卽非一故。全徧十方而不動。一位卽遠卽近。卽徧卽住。無障無礙。

釋曰。此門重釋第二。第二俱徧今不壞相有不徧義徧卽是通。不徧是局。文中與理非一故局。非異故通。卽遠下結徧卽是通。住則是局。

觀曰。五廣陜無礙門。謂諸事法與理非一卽非異故。不壞一塵而能廣容十方剎海。由非異卽非一故。廣容十方法界。而微塵不大。是則一塵之事。卽廣卽陜。卽大卽小。無障無礙。

釋曰。此重釋第三門。三明如理包含。今由與理有非一義。不壞陜相而能廣容。文中非一故陜非異故廣。先明非一卽非異。故明不壞。廣容下句反上。是則一塵下結。

觀曰。六徧容無礙門。謂此一塵望於一切。由普徧卽是廣容故。徧在一切中時。卽復還攝彼一切法。全住自一中。又由廣容卽是普徧故。令此一塵還卽徧在自內一切差別法中。是故此一塵。自徧他時。卽他徧自。能容能入。同時徧攝無礙。思之。

釋曰。此門正合前四五二門。兼合二三。以四五二門釋二三故。廣容普徧不相離。故名中徧卽普徧。容卽廣容。釋文中。先標。次釋。後結。今初。以一望多有徧容義。以有彼多可得徧故。此一能容。若多望一卽無徧容。以所望之一無可言徧。能望之多而容於一。不可得言爲廣容故。次由普徧下。釋有二對。初徧卽是容。惟一徧一容。後又由下。容卽是徧。亦是一容一徧。前中徧卽是容者。一徧多時。還攝所徧之多。在我一內。猶如一鏡徧九鏡時。還攝九鏡在一鏡內。後容卽是徧法約反上。謂如一鏡容多鏡時。能容之一鏡。卻徧所容多鏡影中。故云還徧自內一切差別法中。是故下結。可知。

觀曰。七攝入無礙門。謂彼一切望於一法。以入他卽是攝他故。一切全入一中之時。卽令彼一還復在自一切之內。同時無礙。又由攝。他卽是入他故。一法全在一切中時。還令一切恆在一內。同時無礙思之。

釋曰。釋相之中。先標。後釋。今初。但約以多望一能攝。卽前能容入。卽前徧而前一爲能徧。有多可徧。今入但入於一。不得言徧。前門有多可容故得言容。今一無多可容故但云攝。次以入他卽是攝他故。下別釋其相。亦有二對。前對多爲能入。故還攝所入之一。在能入多中。如九鏡入於一鏡。還攝所入一鏡。在能入多鏡之中。後對但反前多能入。爲多能攝耳。謂多攝一時。多爲能攝。一爲所攝。而多卽能入。故還將此多。入於所攝一法之中。如九鏡爲能攝。還將九鏡入所攝一鏡之中。然上二對能入能攝。皆是於多卽攝卽入。名攝入無礙。而一但爲所攝所入。不得能攝能入之名。至第八門方有能攝能入耳。後同時無礙者結也。結上多能入時。卽爲能攝。故云同時。

觀曰。八交涉無礙門。謂一法望一切。有攝有入。通有四句。謂一攝一切一入一切。一切攝一一切入一。一攝一法一入一法。一切攝一切一切入一切。同時交參無礙。有本後二句入在頭。

釋曰。釋文亦三。初標所依。次釋。三結。初中但一望多。有攝有入。次通有四句下釋。以一望一切故一在初。然第六門。亦一望多。但有容徧二句而無攝入。第七門但多望一。有攝有入亦惟二句。今第八門。𨿽一望一切。而一與多俱爲能攝能入。得交涉名。又交涉者。前第七門多能攝一。卽多亦爲能入。今第八門。多攝於一。所攝之一亦能攝多故。能攝之多卻爲所攝。故入一中得交涉名。旣一之與多俱爲能攝能入便有四句。𨿽似八句二二合故。故但四句。四句皆具攝之。與入第一句云。一攝一切一入一切者。謂上句一爲能攝一切爲所攝。而所攝一切。亦得爲能攝。卽上能攝之一。卻爲所攝故。上之一卻入一切之中故。云一入一切。第二句云。一切攝一一切入一者。上句一切爲。能攝一爲所攝。而所攝一亦爲能攝。故上之一。切卻爲所攝云一切入一。此句但反上第一句耳。三卽以一望他一。四卽第三句中。一切復望別一切。以其四句爲能攝邊。同理之包爲能入邊。同理之徧故。又四句皆由與理非一非異故。由與理非一。有一多體可爲攝入。由與理非異便能攝入。若以十鏡爲諭。一鏡爲一。九鏡爲多。謂初句云。一攝一切一入一切者。應云一鏡攝九鏡。一鏡入九鏡。謂上一鏡爲能攝。則九鏡爲所攝。而所攝九鏡亦爲能攝故。上能攝之一鏡。卻入九鏡之中。云一鏡入九鏡。下三例然。第二句云一切攝一一切入一者。應云九鏡攝一鏡。九鏡入一鏡。謂上九鏡爲能攝。則一鏡是所攝。以所攝一鏡亦爲能攝故。上能攝之九鏡。卻入所攝一鏡中。云九鏡入一鏡。第三句一攝一法一入一法者。應云一鏡攝一鏡一鏡入一鏡。謂第一一鏡攝第二一鏡。第一一鏡亦入第二一鏡。第四句云。一切攝一切一切入一切者。應言十鏡各攝於九鏡。十鏡皆入於九鏡。而所入所攝但云九鏡者。畱一爲攝入故。言有本云後二句入在頭者。云一入一法一攝一法。一切入一切一切攝一切。以不例前故。依現本四句。皆攝在初。

觀曰。九相在無礙門。謂一切望一亦有入有攝。亦有四句。謂攝一入一。攝一切入一。攝一入一切。攝一切入一切。同時交參無障無礙。

釋曰。初標名。云相在者。自己攝法入他法中。他又攝法在我己中。故云相在。至下句中當見。釋中亦三。謂標釋結。標云。一切望一者。一切在初正反第八。二亦有四句下釋。釋四句中。上標旣云一切望一則有四句。四句之首皆合有一切之言以爲能攝。今並略耳。但取所攝所入以成四句。然此四句與前全異。如前一攝一法一入一法。但明自一隨對他一。自一攝他一時。亦入他一耳。今則不然。謂第一句云攝一入一者。此謂一切隨攝一法將入一法。約十鏡說。總以九鏡爲能攝。第一句者。九鏡攝第一。一鏡入第二一鏡之中。二攝一切入一者。謂九鏡皆攝九鏡入一鏡中。三攝一入一切者。九鏡各攝一鏡徧入九鏡之中。四攝一切入一切者。九鏡皆攝九鏡各入九鏡之中攝。將隨一入彼一中。復攝彼一在此多中等故名相在。約法一一作者。且約諸佛望眾生說。總以諸佛爲一切是能攝。眾生爲所攝所入。第一句者。諸佛攝一眾生入一眾生中。二者諸佛攝一切眾生入一眾生中。三者諸佛身攝一眾生。入一切眾生身毛中。四者諸佛各攝一切眾生。入一切眾生中。余法相望一多皆爾。三同時下。總結。由此互攝互在故。有帝网重重之義。問此一切望一。皆一切在初。則一望一切。何不四句皆一在初。答若但一在初惟有兩句。謂一攝一切一入一切爲一句。一攝一法一入一法爲兩句耳。今由相涉第二句一切。是前所攝爲能攝故。第三句互一相對。第四句惟一切對故。成四句耳。故不得四句皆一在初。然正義如前。更有一意。如攝一入一。謂一切正攝一時。卽能入一等。若爾何異第八。第八一攝一一入一者。一入所攝一中。今趣舉一其一皆入。以正同理廣容。卽同理普徧故。若爾何異第七。第七但有二句。亦自入所攝一中故。此中一切正攝一亦入。餘一亦入一切等故。若約十鏡作者。一鏡爲一。九鏡爲一切。一者九鏡攝一鏡。九鏡亦能入一鏡。二者九鏡攝九鏡。九鏡入一鏡。三者九鏡攝一鏡。九鏡卽入九鏡。四者九鏡攝九鏡。九鏡亦卽入九鏡。爲攝一切入一切。𨿽通此釋今不取之。亦有云。前第八門是復四句。一攝一一入一。兩句方成一句故。今一攝一者。但攝其一入我一中。二但攝一切入我一中等。若爾但有一攝句耳。亦無入義故不取之。

觀曰。十普融無礙門。謂一切及一普皆同時。更互相望一一具前兩重四句。普融無礙準前思之。

釋曰。此第十門總融。前九近且收三。第八門一望一切。第九門一切望一。今具此二。以一望一切。有第八門四句。以一切望一。有第九門四句。其第七門𨿽不具四句。而是一切攝一中收故。近收三。言總收九者。九門不出一多故。由其初門理如事故。一可爲多。由第二門事如理故多可爲一。二四如理之徧。三五如理之包。二卽二而不二。四卽不二而二。以不壞相故。三卽非廣而廣。五卽廣卽非廣。亦以不壞相故。六卽雙含一多容徧無礙。七便攝入自在。八含一多交涉。九含攝入自在。十卽融成一致故。第十門卽同時具足相應門。九卽因陀羅网境界門。由第八交涉互爲能所。有隱顯門。其第七門相卽相入門。五卽廣陜門。四不離一處。卽徧有相卽門。三事含理事故。有微細門。六具相卽廣陜二門。前三總成諸門事理相如。故有鈍雜門隨十爲首。有主伴門顯。於時中有十世門故。初心究竟攝多劫於剎那。信滿道圓一念該於佛地。以諸法皆爾故。有托事門。是故十玄亦自此出。

觀曰。令圓明顯現。稱行境界無障無礙。深思之。令現在前也。

釋曰。第三結勸修學。謂若圓明在心。依解生行行起解絕。𨿽絕而現解行雙融。修而無修。非惟周徧一門。實亦三觀齊致。無心體極無間常行。何障不消。何法能礙。斯觀顯現聖遠乎哉。體之則神矣。體非權小聖亦難思矣。故初生王宮貴極臣佐。離此成觀安造玆玄。余久深玄籍注想華嚴。此之一觀久而究盡。不鏡方寸虛負性靈。故名法界玄鏡。時已從心之歲矣。本文結雲華嚴法亦玄一卷﹝有本無玄字今依有本也﹞。今夾本文在內。別題雲華嚴法界玄鏡。

華嚴法界玄鏡卷下﹝終﹞

