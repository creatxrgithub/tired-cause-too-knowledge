瑞州洞山良價禪師語錄

明語風圓信。郭凝之編

瑞州洞山良價禪師語錄

徑山沙門語風圓信無地地主人郭凝之編集

師諱良價。會稽兪氏子。幼歲。從師念般若心經。至無眼耳鼻舌身意處。忽以手捫面。問師云。某甲有眼耳鼻舌等。何故經言無。其師駭然異之云。吾非汝師。卽指往五泄山禮默禪師披剃。年二十一。詣嵩山具戒。遊方首謁南泉。值馬祖諱辰修齋。南泉問眾云。來日設馬祖齋。未審。馬祖還來否。眾皆無對。師出對云。待有伴卽來。南泉云。此子𨿽後生。甚堪雕琢。師云。和尙莫壓良爲賤。次參潙山。問云。頃聞南陽忠國師有無情說法話。某甲未究其微。潙山云。闍黎莫記得麼。師云。記得。潙山云。汝試舉一徧看。師遂舉。僧問。如何是古佛心。國師云。墻壁瓦礫是。僧云。墻壁瓦礫。豈不是無情。國師云。是。僧云。還解說法否。國師云。常說熾然說無間歇。僧云。某甲爲甚麼不聞。國師云。汝自不聞。不可妨他聞者也。僧云。未審甚麼人得聞。國師云。諸聖得聞。僧云。和尙還聞否。國師云。我不聞。僧云。和尙旣不聞。爭知無情解說法。國師云。賴我不聞。我若聞。卽齊於諸聖。汝卽不聞我說法也。僧云。恁麼則眾生無分去也。國師云。我爲眾生說。不爲諸聖說。僧云。眾生聞後如何。國師云。卽非眾生。僧云。無情說法。據何典教。國師云。灼然言不該典。非君於之所談。汝豈不見。華嚴經云。剎說眾生說三世一切說。師舉了。潙山云。我這里亦有。只是罕遇其人。師云。某甲未明。乞師指示。潙山豎起拂子云。會麼。師云。不會。請和尙說。潙山云。父母所生口。終不爲子說。師云。還有與師同時慕道者否。潙山云。此去澧陵攸縣。石室相連。有雲巖道人。若能撥艸贍風。必爲子之所重。師云。未審此人如何。潙山云他會問老僧。學人欲奉師去時如何。老僧對他道直須絕滲漏始得。他道。還得不違師旨也無。老僧道。第一不得道老僧在這里。師遂辭潙山。徑造雲巖。舉前因緣了。便問。無情說法。甚麼人得聞。雲巖云。無情得聞。師云。和尙聞否。雲巖云。我若聞。汝卽不聞吾說法也。師云。某甲爲甚麼不聞。雲巖豎起拂子云。還聞麼。師云不聞。雲巖云。我說法。汝尙不聞。豈況無情說法乎。師云。無情說法。該何典教。雲巖云。豈不見。彌陀經雲。水鳥樹林悉皆念佛念法。師於此有省。乃述偈云。也大奇也大奇。無情說法不思議。若將耳聽終難曾。眼處聞聲方得知。師問雲巖。某甲有餘習未盡。雲巖云。汝曾作甚麼來。師云。聖諦亦不爲。雲巖云。還歡喜也未。師云。歡喜則不無。如糞掃堆頭。拾得一顆明珠。師問雲巖擬欲相見時如何。雲巖云。問取通事舍人。師云。見問次。雲巖云。向汝道甚麼。雲巖作艸鞋次。師近前云。乞師眼睛得麼。雲巖云。汝底與阿誰去也。師云。良價無。雲巖云。設有。汝向甚麼處著。師無語。雲巖云。乞眼睛底是眼否師云。非眼。雲巖卽喝出師辭雲巖。雲巖云。甚麼處去。師云。𨿽離和尙。未卜所止。雲巖云。莫湖南去。師云無。云。莫歸鄕去。師云無。云。早晚卻回。師云。待和尙有住處卽來。云。自此一別。難得相見。師云。難得不相見。臨行又問。百年後。忽有人問還邈得師眞否。如何只對。雲巖良久云。只這是。師沈吟。雲巖云。價闍黎。承當个事。大須審細。師猶涉疑。後因過水睹影。大悟前旨。有偈云。切忌從他覓。迢迢與我疏。我今獨自往。處處得逢渠。渠今正是我。我今不是渠。應須恁麼會。方得契如如。他日因供養雲巖眞次。僧問。先師道只這是。莫便是否。師云是。云。意旨如何。師云。當時幾錯會先師意。云。未審先師還知有也無。師云。若不知有。爭解恁麼道。若知有。爭肯恁麼道﹝長慶稜云。旣知有。爲甚麼恁麼道。又云。養子方知父慈﹞師。因雲巖諱日營齋。僧問。和尙於雲巖處。得何指示。師云。𨿽在彼中。不蒙指示。云。旣不蒙指示。又用設齋作甚麼。師云。爭敢違背他。云。和尙初見南泉。爲甚麼卻與雲巖設齋。師云。我不重先師道徳佛法。只重他不爲我說破。云。和尙爲先師設齋。還肯先師也無。師云。半肯半不肯。云。爲甚麼不全肯。師云。若全肯。卽孤負先師也。師自唐大中末。於新丰山。接誘學徒。厥後盛化豫章髙安之洞山。權開五位。善接三根。大闡一音。廣弘萬品。橫抽寶劍。剪諸見之稠林。妙葉弘通。截萬端之穿鑿。又得曹山。深明的旨。妙唱嘉猷。道合君臣。偏正回互。由是。洞上玄風。播於天下。故諸方宗匠。咸共推尊之。曰洞曹宗。

雲巖示眾云。有个人家兒子。問著無有道不得底。師出問云。他屋裏。有多少典籍。雲巖云。一字也無。師云。爭得恁麼多知。雲巖云。日夜不曾眠。師云。問一段事。還得否。雲巖云。道得卻不道。

院主遊石室回。雲巖問。汝去入到石室里許。爲只恁麼便回。院主無對。師代云。彼中已有人占了也。雲巖云。汝更去作甚麼。師云。不可人情斷絕去也。

雲巖問一尼云。汝爺在否。尼云。在。雲巖云。年多少。尼云。年八十。雲巖云。汝有个爺。不年八十。汝還知否。尼云。莫是恁麼來者麼。雲巖云。猶是兒孫。師云。直是不與麼來者。亦是兒孫。

師參方到魯祖。禮拜起侍立。少頃而出。卻再入來。魯祖云。只恁麼。只恁麼。所以如此。師云。大有人不肯。魯祖云。作麼取汝口辯。師便禮拜。乃侍奉數月。

僧問魯祖。如何是不言言。魯祖云。汝口在甚麼處。僧云。無口。魯祖云。將甚麼喫飯。僧無對。師代云。他不饑。喫甚麼飯。

師參南源。上法堂。南源云。已相見了也。師便下去。明日卻上。問云。昨日已蒙和尙慈悲。不知甚麼處是與某甲已相見處。南源云。心心無間斷。流入於性海。師云。幾合放過。師辭。南源云。多學佛法。廣作利益。師云。多學佛法卽不問。如何是廣作利益。南源云。一物莫違。

師到京兆。禮拜興平和尙。興平云。莫禮老朽。師云。禮非老朽。興平云。非老朽者不受禮。師云。他亦不止。師卻問。如何是古佛心。興平云。卽汝心是。師云。𨿽然如此。猶是某甲疑處。興平云。若恁麼。卽問取木人去。師云。某甲有一句子。不借諸聖口。興平云。汝試道看。師云。不是某甲。師辭。興平云。甚麼處去。師云。沿流無定止。興平云。法身沿流。報身沿流。師云。總不作此解。興平乃拊掌﹝保福展云。洞山自是一家。乃別云。覓得幾人﹞。

師與密師伯參百巖。百巖問。甚處來。師云。湖南。百巖云。觀察使。姓甚麼。師云。不得姓。百巖云。名甚麼。師云。不得名。百巖云。還治事也無。師云。自有郎幕在。百巖云。還出入也無。師云。不出入。百巖云。豈不出入。師拂袖便出。百巖次早入堂。召二上座云。昨日老僧對闍黎。一轉語不相契。一夜不安。今請闍黎別下一轉語。若愜老僧意。便開粥相伴過夏。師云。請和尙問。百巖云。豈不出入。師云。太尊貴生。百巖乃開粥同共過夏﹝天童傑云。明投暗合。八面玲瓏。不犯當頭。轉身有路。曹洞門下。足可觀光。若是臨濟兒孫。棒折也。未放在。當時若見他道不委姓。劈脊便與一拳這里拶得身轉。非但開粥相延。亦可明窗下安排。有麼。有麼。喝云。漆桶參堂去﹞。

師與密師伯。到龍山問訊。老僧云。此山無路。闍黎從何處來。師云。無路且置。和尙從何而入。老僧云。我不從雲水來。師云。和尙住此山。多少時邪。老僧云。春秋不涉。師云。和尙先住。此山先住。老僧云。不知。師云。爲甚麼不知。老僧云。我不從人天來。師云。和尙得何道理。便住此山。老僧云。我見兩个泥牛斗入海。直至於今絕消息。師始具威儀禮拜。

師行腳時。會一官人云。三祖信心銘。弟子擬注。師云。才有是非。紛然失心。作麼生注﹝法眼代云。恁麼則弟子不注也﹞。

師初行腳時。路逢一婆擔水。師索水飲。婆雲。水不妨飲。婆有一問。須先問過。且道。水具幾塵。師云。不具諸塵。婆云去。休污我水擔。

師在泐潭。見初首座。有語云。也大奇也大奇。佛界道界不思議。師遂問云。佛界道界卽不問。只如說佛界道界底。是甚麼人。初良久無對。師云。何不速道。初云。爭卽不得。師云。道也未曾道。說甚麼爭卽不得。初無對。師云。佛之與道。俱是名言。何不引教。初云。教道甚麼。師云。得意忘言。初云。猶將教意向心頭作病在。師云。說佛界道界底病大小。初又無對。次日忽遷化。時稱師爲問殺首座價。

師。與神山密師伯過水。乃問。過水事作麼生。神山云。不濕腳。師云。老老大大。作這个語話。神山云。爾又作麼生。師云。腳不濕﹝一。作師與神山渡水。師云。莫錯下腳。神山云。錯卽過不得也。師云。不錯底事作麼生。神山云。共長老過水﹞。

師。一日與神山鋤茶園。師擲下钁頭云。我今日一點气力也無。神山云。若無气力。爭解恁麼道。師云。汝將謂有气力底是。

師與神山行次。忽見白兔走過。神山云。俊哉。師云。作麼生。神山云。大似白衣拜相。師云。老老大大。作這个語話。神山云。爾作麼生。師云。積代簪纓。暫時落魄。

神山把鍼次。師問云。作甚麼。神山云。把鍼。師云。把鍼事作麼生。神山云。鍼鍼相似。師云。二十年同行。作這个語話。豈有與麼工夫。神山云。長老又作麼生。師云。如大地火發底道理。

神山問師云。智識所通。莫不遊踐。徑截處乞師一言。師云。師伯意何得取功。神山因斯頓覺。下語非常。後與師過獨木橋。師先過了。拈起木橋云。過來。神山喚價闍黎。師乃放下橋木。

師與神山行次。指路傍院云。裏面有人。說心說性。神山云。是誰。師云。被師伯一問。直得去死十分。神山云。說心說性底誰。師云。死中得活。

師問雪峯。從甚處來。雪峯云。天臺來。師云。見智者否。雪峯云。義存喫鐵棒有分。

雪峯上問訊。師云。入門來須有語。不得道早个入了也。雪峯云。某甲無口。師云。無口且從。還我眼來。雪峯無語﹝云居膺。別前語云。待某甲有口卽道。長慶稜別云。恁麼則某甲謹退﹞。

雪峯搬柴次。乃於師面前。拋下一束。師云。重多少。雪峯云。盡大地人提不起。師云。爭得到這里。雪峯無語。

師。於扇上書佛字。雲巖見。卻書不字。師又攺作非字。雪峯見。乃一時除卻﹝興化獎代云吾不如汝。白楊順云。我若作洞山。只向雪峯道。爾非吾眷屬。天缽元云。洞山雲巖。平地起堆。雪峯老漢。因事長智﹞。

雪峯作飯頭。淘米次。師問。淘沙去米。淘米去沙。雪峯云。沙米一時去。師云。大眾喫个甚麼。雪峯遂覆卻米盆。師云。據子因緣。合在徳山﹝瑯玡覺云。雪峯與麼去。大似拋卻甜桃樹。尋山摘醋梨。天童覺云。雪峯步步登髙。不覺艸鞋跟斷。若也正偏宛轉。敲唱雙行。自然言气相合。父子相投。且道洞山不肯雪峯。意在什麼處。萬里無雲天有過。碧潭似鏡月難來。雪竇。宗云。直木不棲鸞鳳。金鍼已繡鴛鴦。若不是新禮老人。便見冰消瓦解﹞。

師。一日問雪峯。作甚麼來。雪峯云。斫槽來。師云。幾斧斫成。雪峯云。一斧斫成。師云。猶是這邊事。那邊事作麼生。雪峯云。直得無下手處。師云。猶是這邊事。那邊事作麼生。雪峯休去﹝汾陽昭代云。某甲早是困也﹞。

雪峯辭師。師云。子甚處去。雪峯云。歸嶺中去。師云。當時從甚麼路出。雪峯云。從飛猿嶺出。師云。今回向甚麼路去。雪峯云。從飛猿嶺去。師云有一人不從飛猿嶺去。子還識麼。雪峯云。不識。師云。爲甚麼不識。雪峯云。他無面目。師云。子旣不識。爭知無面目。雪峯無對﹝瑯玡覺云。心粗者失﹞。

云居道膺來參。師問。甚處來。云居云。翠微來。師云。翠微有何言句示徒。云居云。翠微供養羅漢。某甲問。供養羅漢。羅漢還來否。翠微云。爾每日瞳个甚麼。師云。實有此語否。云居云。有。師云。不虛參見作家來。

師問云居。汝名甚麼。云居云。道膺。師云。向上更道。云居云。向上卽不名道膺。師云。與老僧祇對道吾的語一般。

云居問。如何是祖師西來意。師云。闍黎他後有把茅蓋頭。忽有人問。如何只對。云居云。道膺罪過。

師。一日謂云居云。吾聞。思大和尙生倭國作王。是否。云居云。若是恩大。佛亦不作。師然之。

師問云居。甚處去來。云居云。蹋山來。師云。那个山堪住。云居云。那个山不堪住。師云。恁麼則國內總被闍黎占卻。云居云。不然。師云。恁麼則子得个入路。云居云。無路。師云。若無路。爭得與老僧相見。云居云。若有路。卽與和尙隔山去也。師乃云。此子。已後千人萬人把不住去在。

師因與云居渡水次。師問。水深多少。云居云。不濕。師云。粗人。云居云。請師道。師云。不幹﹝五祖演云。二人恁麼說話。還有優劣也無。山僧今日因行掉臂。爲爾諸人說破。過水一句不濕。庫藏眞珠堆積。過水一句不幹。無錐說甚貧寒。幹濕二途俱不涉。任他綠水與靑山﹞。

云居一日作務。誤剗殺蚯蚓。師云。這个聻。云居云。他不死。師云。二祖往鄴州又作麼生。云居無對。

師問云居。大闡提人。作五逆罪。孝養何在。云居云。始成孝養。

師謂云居云。昔南泉。問講彌勒下生經僧云。彌勒甚麼時下生。僧云。現在天宮。當來下生。南泉云。天上無彌勒。地下無彌勒。云居隨舉而問云。只如天上無彌勒。地下無彌勒。未審。誰與安名。師被問。直得禪牀震動。乃云。膺闍黎。吾在雲巖。曾問老人。直得火鑪震動。今日被子一問。直得通身汗流。

後云居結庵於三峯。經旬不赴堂。師問。子近日何不赴齋。云居云。每日自有天神送食。師云。我將謂汝是个人。猶作這个見解在。汝晚間來。云居晚至。師召膺庵主。云居應諾。師云。不思善不思惡。是甚麼。云居回庵。寂然宴坐。天神自此竟尋不見。如是三日。乃絕。

師問云居。作甚麼。云居云。合醬。師云。用多少鹽。云居云。旋入。師云。作何滋味。云居云。得。

疏山到。值師早參。出問。未有之言。請師示誨。師云。不諾無人肯。疏山云。還可功也無。師云。爾卽今還功得麼。疏山云。功不得。卽無諱處。

一日師上堂云。欲知此事。直須如枯木生花。方與他合。疏山問。一切處不乖時如何。師云。闍黎。此是功勛邊事。幸有無功之功。子何不問。疏山云。無功之功。豈不是那邊人。師云。大有人笑子恁麼問。疏山云。恁麼則迢然去也。師云。迢然。非迢然。非不迢然。疏山云。如何是迢然。師云。喚作那邊人卽不得。疏山云。如何是非迢然。師云。無辧處。

師問疏山。空劫無人家。是甚麼人住處。疏山云。不識。師云。人還有意旨也無。疏山云。和尙何不問他。師云。現問次。疏山云。是何意旨。師不對。

靑林師虔參師。師問。近離甚處。靑林云。武陵。師云。武陵法道。何似此間。靑林云。胡地冬抽筍。師云。別甑炊香飯。供養此人。靑林拂袖便出。師云。此子。向後走殺天下人在﹝鼓山永云恁麼只對。滴水難消。因甚別甑炊香飯﹞。

靑林一日辭師。師云。子向甚麼處去。靑林云。金輪不隱的。徧界絕紅塵。師云。善自保任。靑林珍重而出。師門送。謂靑林云。恁麼去一句。作麼生道。靑林云。步步踏紅塵。通身無影像。師良久。靑林云。老和尙何不速道。師云。子得恁麼性急。靑林云。某甲罪過。便禮辭而去。

龍牙問徳山。學人仗鏌鎁劍。擬取師頭時如何。徳山引頸近前云。﹝囗﹫力﹞。龍牙云。頭落也。徳山呵呵大笑。龍牙後到洞山。舉前話。師云。徳山道甚麼。龍牙云。徳山無語。師云。莫道無語。且將徳山落底頭。呈似老僧看。龍牙方省。便懺謝﹝後有舉似徳山。徳山云。洞山不識好惡。這漢死來多少時。救得有甚用處。保福展拈云。龍牙只知進前。不知失步。翠巖芝雲龍牙當斷不斷。如今作麼生斷。東禪觀云。龍牙抱劍傷身。自招過咎。徳山爲頭作主。幸好機籌。忽被洞山指蹤。不覺尾巴露出﹞。

龍牙問。如何是祖師西來意。師云。待洞水逆流。卽向汝道。龍牙始悟厥旨。

華嚴休靜問師。學人無个理路。未免情識運爲。師云。汝還見有理路也無。華嚴云。見無理路。師云。甚處得情識來。華嚴云。學人實問。師云。恁麼則直須向萬里無寸艸處去。華嚴云。萬里無寸艸處。還許某甲去也無。師云。直須恁麼去。

華嚴搬柴次。師把住云。狹路相逢時如何。華嚴云。反側反側。師云。汝記吾言。向南住。有一千人。向北住。止三百而已。

欽山參師。師問。甚處來。欽山云。大慈來。師云。還見大慈麼。欽山云。見。師云。色前見。色後見。欽山云。非前後見。師默置。欽山乃云。某甲離師太早。不盡師意。

欽山與巖頭雪峯坐次。師行茶來。欽山乃閉目。師云。什麼處去來。欽山云。入定來。師云。定本無門。從何而入﹝老宿代云。大有人與麼會。雪竇顯別云。當時但指巖頭雪峯云。與這兩个瞌睡漢茶喫﹞。

北院通到參。師上堂云。坐斷主人公。不落第二見。通出眾云。須知有一人不合伴。師云。猶是第二見。通便掀倒禪牀。師云。老兄作麼生。通云。待某甲舌頭爛。卽向和尙道。通後辭師。擬入嶺。師云。善爲。飛猿嶺峻。好看。通良久。師召通闍黎。通應諾。師云。何不入嶺去。通因有省不入嶺。

道全問師。如何是出離之要。師云。闍黎足下煙生。全當下契悟。更不他遊。云居進語云。終不敢孤負和尙。足下煙生。師云。步步玄者。卽是功到。

師與泰首座。冬節喫果子次。乃問。有一物。上拄天。下拄地。黑似漆。常在動用中。動用中收不得。且道。過在甚麼處。泰云。過在動用中﹝同安顯別云不知﹞師喚侍者。掇退果卓﹝五祖戒別首座云。朝來更獻楚王看。瑯玡覺云。若不是洞山老人。焉能辧得。𨿽然如是。洞山猶欠一著在。潙山哲云。諸人還知洞山落處麼。若也不知。往往作是非得失會去。山僧道。這果子。非但首座不得喫。假使盡大地人來。亦不得正眼覷著。云蓋本云。洞山𨿽有打破虛空鉗錘。而無補綴底鍼綫。待伊道過在動用中。但道請首座喫果子。泰首座若是个衲僧。喫了也須吐出。南堂靜云。洞山坐籌帷幄。決勝千里。泰首座通身是口。有理難伸。潙山果云。洞山壓良爲賤。泰首座有理難伸。山僧路見不平。要爲雪恥。當時才見與麼問。只向道。靈山授記未到如此。待他擬議。拈果子劈面便擲。不惟塞斷咽喉。免見後人妄生卜度。淨慈昌云。洞山𨿽然掇得果卓去。要且塞泰首座口不得﹞。

師見幽上座來。遽起向禪牀後立。幽云。和尙爲甚麼回避學人。師云。將謂闍黎不見老僧師看稻次。見朗上座牽牛。師云。這个牛。須好看。恐傷人苗稼。朗云。若是好牛。應不傷人苗稼。

僧問茱萸。如何是沙門行。茱萸云。行則不無。有覺卽乖。別有僧舉似師。師云。他何不道。未審是甚麼行。僧遂進此語。茱萸云。佛行佛行。僧回舉似師。師云。幽州猶似可。最苦是新羅。﹝東禪齊拈云。此語還有疑訛也無。若有。且道。甚麼處不得。若無。他又道。最苦是新羅。還撿點得出麼。他道。行則不無。有覺卽乖。卻令再問。是甚麼行。又道佛行。那。僧是會了問。不會了問。請斷看﹞僧卻問。如何是沙門行。師云。頭長三尺。頸長三寸。師令侍者。持此語問三聖然和尙。三聖於侍者手上。掐一掐。侍者回舉似師。師肯之。

京兆米和尙。令僧問仰山云。今時還假悟也無。仰山云。悟卽不無。爭柰落在第二頭。又令僧問師云。那个究竟作麼生。師云。卻須問他始得。

陳尙書問。五十二位菩薩中。爲甚麼不見妙覺。師云。尙書親見妙覺。

官人問。有人修行否。師云。待公作男子。卽修行。

師示眾云。兄弟。秋初夏末。東去西去。直須向萬里無寸艸處去始得。良久云。只如萬里無寸艸處。作麼生去。後有舉似石霜。石霜云何不道。出門便是艸。師聞乃云。大唐國裏。能有幾人﹝大陽玄云。如今直道不出門。亦艸漫漫地。且道。合向甚麼處行履。良久云。莫守寒巖異艸靑。坐著白雲宗不妙。白雲端云。若見得庵主。便見得洞山。若見得洞山。便見得庵主。見洞山卽易。見庵主卽難。爲他不爲住持之絆。不見道。云在嶺頭閒不徹。水流澗底太忙生。潙山果云。斬釘截鐵。豁開向上玄關。語諦言誠。且指當人要路。且道。爾作麼生會出門便是艸。石霜恁麼道。上封恁麼舉。爾諸人不得動著動著三十棒。徑山杲云。師子一滴乳。迸散十斛驢乳﹞。

僧問。欲見和尙本來師。如何得見。師云。年牙相似。卽無阻矣。僧擬進語。師云。不躡前蹤。別請一問。僧無對﹝云居代云。恁麼則不見和尙本來師也。後皎上座。拈問長慶。如何是年牙相似者。長慶雲。古人恁麼道。皎闍黎。又向這里覓个甚麼﹞。

僧問。寒暑到來。如何回避。師云。何不向無寒暑處去。云。如何是無寒暑處。師云。寒時寒殺闍黎。熱時熱殺闍黎﹝投子同云。幾乎與麼去。瑯玡覺云。我卽不然。如何是無寒暑處。僧堂裏去。云居舜云。大小瑯玡。作這个去就。山僧卽不然。如何是無寒暑處。三冬向暖火。九夏取涼風寶。峯文云。大眾。若也會得。不妨神通遊戲。一切臨時。寒暑不相干。若也不會且向寒暑裏。經冬過夏。上封才云。洞山一句。可謂主賓交參。正偏涉入。諸人如今向甚處回避。無事上山行一轉。借問諸人會也無。﹝泳﹣永﹢防﹞潭準云。若爲人時水也暖。不爲人時火也寒﹞。

上堂。還有不報四恩三有者麼。眾無對。又云。若不體此意。何超始終之患。直須心心不觸物。步步無處所。常無間斷。始得相應。直須努力。莫閒過日。

師問僧。甚處來。雲遊山來。師云。還到頂麼。云到。師云。頂上有人麼。云無人。師云。恁麼則不到頂也。云若不到頂。爭知無人。師云。何不且住。云某甲不辭住。西天有人不肯。師云。我從來疑著這漢。

僧問。如何是西來意。師云。大似駭雞犀。

僧問。蛇吞蝦蟆。救則是。不救則是。師云。救則雙目不睹。不救則形影不彰。

有僧不安。要見師。師遂往僧云。和尙何不救取人家男女。師云。爾是甚麼人家男女。云某甲是大闡提人家男女。師良久。僧云。四山相逼時如何。師云。老僧日前也向人家屋檐下過來。云回互不回互。師云。不回互。云教某甲向甚處去。師云。粟畬裏去。僧噓一聲云。珍重。便坐脫。師以拄杖敲頭三下云。汝只解與麼去。不解與麼來﹝昭覺勤云。大凡行腳人。正要透脫這一件事。這僧旣是大闡提人家男女。直至四山相逼。手腳忙亂。若不是洞山具大慈悲。放一綫道。與他平展。爭解恁麼去。所以古人道。臨終之際。若一毫頭聖凡情量未盡。未免入驢駘馬腹裏去。只如洞山道。我也向人家檐下過。粟畬裏去。鼎鼎礙四山。不礙四山。到這里。須是桶底子脫始得。且道。洞山意作麼生。還會麼。金雞啄破琉璃殼。玉兔挨開碧海門﹞因夜參不點燈。有僧出問話。退後。師令侍者點燈。乃召適來問話僧出來。其僧近前。師云。將取三兩粉來。與這个上座。其僧拂袖而退。自此省發。遂罄捨衣資設齋。得三年。後辭師。師云。善爲。時雪峯侍立。問云。只如這僧辭去。幾時卻來。師云。他只知一去。不解再來。其僧歸堂。就衣缽下坐化。雪峯上報師。師云。𨿽然如此。猶較老僧三生在。

師問僧。甚處來。云三祖塔頭來。師云。旣從祖師處來。又要見老僧作甚麼。云祖師卽別。學人與和尙不別。師云。老僧欲見闍黎本來師。還得否。云亦須待和尙自出頭來始得。師云。老僧適來。暫時不在。

僧問。相逢不拈出。舉意便知有時如何。師乃合掌頂戴。

師問徳山侍者。從何方來。云徳山來。師云。來作甚麼。云。孝順和尙。師云。世間甚麼物最孝順。侍者無對。

師上堂云。有一人。在千人萬人中。不背一人。不向一人。爾道。此人具何面目。云居出云。某甲參堂去。

師有時云。體得佛向上事。方有些子語話分。僧問。如何是語話。師云。語話時。闍黎不聞。僧云。和尙還聞否。師云。不語話時卽聞。

僧問。如何是正問正答。師云。不從口裏道。僧云。若有人問。師還答否。師云。也未曾問。

僧問。如何是從門入者非寶。師云。便好休。

僧問。和尙出世幾人肯。師云。並無一人肯。僧云。爲甚麼並無一人肯。師云。爲他个个气宇如王。

師。問講維摩經僧云。不可以智知。不可以識識。喚作甚麼語。僧云。贊法身語。師云。喚作法身。早是贊也。

僧問。時時勤拂拭。爲甚麼不得他衣缽。未審甚麼人合得。師云。不入門者。僧云。只如不入門者。還得也無。師云。𨿽然如此。不得不與他。師又云。直道本來無一物。猶未合得他衣缽。汝道。甚麼人合得。這里合下得一轉語。且道。下得甚麼語。時有一僧。下九十六轉語。並不契。末後一轉。始愜師意。師云。闍黎何不早恁麼道。別有一僧密聽。只不聞末後一轉。遂請益其僧。僧不肯說。如是三年相從。終不爲舉。一日因疾。其僧云。某三年請舉前話。不蒙慈悲。善取不得惡取去。遂持刀白雲。若不爲某舉。卽殺上座去也。其僧悚然云。闍黎且待。我爲爾舉。乃云。直饒將來。亦無處著。其僧禮謝﹝雪竇顯云。他旣不受是眼。將來必應是瞎。還見祖師衣缽麼。若於此入門。便乃兩手分付。非但大庾嶺頭一个提不起。設使合國人來。且款款將去。翠巖芝云。總不合得他衣缽。卻與古佛同參。且道。參阿誰。天童覺云。長蘆則不然。直須將來。若不將來。爭知不受。將來底必應是眼。不受底眞个是瞎。還會麼。照盡體無依。通身合大道。靈隱嶽。舉翠巖語了云。到江吳地盡。隔岸越山多﹞。

有庵主不安。凡見僧便云。相救相救。多下語不契。師乃去訪之。庵主亦云相救師云。甚麼相救庵主云。莫是藥山之孫。雲巖嫡子麼。師云不敢。庵主合掌云。大家相送便遷化僧問。亡僧遷化向甚麼處去。師云。火後一莖茆。

師因普請次。巡寮去見一僧不赴普請。師問。爾何不去。僧云。某甲不安。師云。爾尋常健時。何曾去來。

僧問。師尋常教學人行鳥道。未審。如何是鳥道。師云。不逢一人。僧云。如何行。師云。直須足下無私去僧云只如行鳥道。莫便是本來面目否師云。闍黎因甚顚倒。僧云。甚麼處是學人顚倒。師云。若不顚倒。因甚麼卻認奴作郎。僧云。如何是本來面目。師云。不行鳥道﹝後。夾山會問僧。甚處來。僧云。洞山來。師云。洞山有何言句示徒。僧云。尋常教學人三路學。夾山云。何者三路。僧云。玄路鳥道展手。夾山云。實有此語否。僧云。實有。夾山云。軌持千里鈔。林下道人悲。浮山遠云。不因黃葉落。焉知是一秋﹞。

師謂眾云。知有佛向上人。方有語話分。僧問。如何是佛向上人。師云。非佛﹝保福別云。佛非。法眼別云。方便呼爲佛﹞。

師問僧。甚處去來。僧云。制鞋來。師云。自解依他。僧云。依他。師云。他還指教闍黎也無。僧云。允卽不違。

僧問。如何是玄中又玄。師云。如死人舌。

師洗缽次。見兩烏爭蝦蟆。有僧便問。這个。因甚麼到恁麼地。師云。只爲闍黎。

僧問。如何是毗盧師法身主。師云。禾莖粟幹僧問。三身之中。阿那身不墮眾數。師云。吾嘗於此切﹝僧後問曹山。先師道。吾常於此切。意作麼生。曹山云。要頭便斫去。又問雪峯。雲峯以拄拄。擘口打云。我亦曾到洞山來。承天宗云。一轉語。海晏河淸。一轉語。風髙月冷。一轉語。騎賊馬趁賊。忽有个衲僧出來道。總不與麼。也許伊具一隻眼。妙喜云。恁麼葛藤。也未夢見三个老漢在。復云。何不向膏肓上下一鍼﹞。

會下有老宿。去雲巖回。師問。汝去雲巖作甚麼。宿云。不會。師代云。堆堆地。

僧問。如何是靑山白雲父。師云。不森森者是。僧云。如何是白雲靑山兒。師云。不辯東西者是。僧云。如何是白雲終日倚。師云。去離不得。僧云。如何是靑山總不知。師云。不顧視者是。

僧問。淸河彼岸。是甚麼艸。師云。是不萌之艸。

師問僧。世間何物最苦。僧云。地獄最苦。師云。不然。在此衣綫下。不明大事。是名最苦。

師問僧。名甚麼。僧云。某甲。師云。阿那个是闍黎主人公。僧云。見只對次。師云。苦哉苦哉。今時人。例皆如此。只認得驢前馬后底。將爲自已。佛法平沈。此之是也。賓中主尙未分。如何辯得主中主。僧便問。如何是主中主。師云。闍黎自道取。僧云。某甲道得。卽是賓中主﹝云居代云。某甲道得。不是賓中主﹞如何是主中主。師云。恁麼道卽易。相續也大難。遂示頌云。嗟見今時學道流。千千萬萬。認門頭。恰似入京朝聖主。只到潼關卽便休。

師上堂云。道無心合人。人無心合道。欲識个中意。一老一不老﹝後僧問曹山。如何是一老。曹山云。不扶持。僧云。如何是一不老。曹山云。枯木。僧又舉似逍遙忠。忠云。三從六義﹞。

舉五泄到石頭處云。一言相契卽住。不契卽去。石頭據坐。五泄便去。石頭隨後召云。闍黎。闍黎五泄回首。石頭云。從生至死。只是這个。回頭轉惱作麼。五泄忽。然契悟。乃拗折拄杖。師云。當時不是五泄先師。也大難承當。然𨿽如是。猶涉途在。

僧辭大慈。大慈問。甚麼處去。僧云。江西去。大慈云。我勞汝一段事。得否。僧云。和尙有甚麼事。大慈云。將取老僧去得麼。僧云。更有過於和尙者。亦不能將去。大慈便休。後僧舉似師。師云。闍黎爭合恁麼道。僧云。和尙作麼生。師云。得﹝法眼別云。和尙若去。某甲提笠子﹞師又問其僧。大慈別有甚麼言句。僧云。有時示眾云。說得一丈。不如行取一尺。說得一尺。不如行取一寸。師云。我。麼道。僧云。和尙作麼生。師云。說取行不得底。行取說不得底。

藥山與雲巖遊山。腰間刀響。雲巖問。甚麼物作聲。藥山抽刀驀口作斫勢。師舉示眾云。看他藥山。橫身爲這个事。今時人。欲明向上事。須體此意始得。

藥山夜參不點燈。藥山垂語云。我有一句子。待特牛生兒。卽向爾道。有僧云。特牛生兒也。只是和尙不道。藥山云。侍者把燈來。其僧抽身入眾。雲巖舉問師。作麼生。師云。這僧卻會。只是不肯禮拜。

舉藥山問僧。甚處來。云湖南來。藥山云。洞庭湖水滿也未。云未。藥山云。許多時雨水。爲甚麼未滿。僧無語。道吾云。滿也。雲巖云。湛湛地。師云。甚麼劫中。曾增減來。

藥山問僧。見說汝解算。是否。僧云不敢。藥山云。汝試算老僧看。僧無對。雲巖舉問師。汝作麼生。師云。請和尙生月。

師。作五位君臣頌云。正中偏。三更初夜月明前。莫怪相逢不相識。隱隱猶懷舊日嫌。偏中正。失曉老婆逢古鏡。分明覿面別無眞。休更迷頭猶認影。正中來。無中有路隔塵埃。但能不觸當今諱。也勝前朝斷舌才。兼中至。兩刃交鋒不須避。好手猶如火裏蓮。宛然自有衝天志。兼中到。不落有無誰敢和。人人盡欲出常流。折合還歸炭裏坐。

師上堂云。向時作麼生。奉時作麼生。功時作麼生。共功時作麼生。功功時作麼生。僧問。如何是向。師云。喫飯時作麼生。云如何是奉。師云。背時作麼生。云如何是功。師云。放下钁頭時作麼生。云如何是共功。師云。不得色。云如何是功功。師云。不共。乃示頌云。聖主由來法帝堯。禦人以禮曲龍腰。有時鬧市頭邊過。到處文明賀聖朝。淨洗濃妝爲阿誰。子規聲裏勸人歸。百花落盡啼無盡。更向亂峯深處啼。枯木花開劫外春。倒騎玉象趁麒麟。而今髙隱千峯外。月皎風淸好日辰。眾生諸佛不相侵。山自髙兮水自深。萬別千差明底事。鷓鴣啼處百花新。頭角才生已不堪。擬心求佛好羞慚。迢迢空劫無人識。肯向南詢五十三。

師因曹山辭。遂囑云。吾在雲巖先師處。親印寶鏡三昧。事窮的要。今付於汝。詞云。如是之法。佛祖密付。汝今得之。宜善保護。銀怨盛雪。明月藏鷺。類之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。卽屬染污。夜半正明。天曉不露。爲物作則。用拔諸苦。𨿽非有爲。不是無語。如臨寶鏡。形影相睹。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終不得物。語未正故。重離六爻。偏正回互。疊而爲三。變盡成五。如荎艸味。如金剛杵。正中妙挾。敲唱雙舉。通宗通塗。挾帶挾路。錯然則吉。不可犯忤。天眞而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。緣立宗趣。宗趣分矣。卽是規矩。宗通趣極。眞常流注。外寂中搖。系駒伏鼠。先聖悲之。爲法檀度。隨其顚倒。以緇爲素。顚倒想滅。肯心自許。要合古轍。請觀前古。佛道垂成。十劫觀樹。如虎之缺。如馬之馵。以有下劣。寶幾珍禦。以有驚異。貍奴白牯。羿以巧力。射中百步。箭鋒相直。巧力何預。木人方歌。石女起舞。非情識到。寧容思慮。臣奉於君。子順於父。不順非孝。不奉非輔。潛行密用。如愚若魯。但能相續。名主中主。師又云。末法時代。人多幹慧。若要辧驗眞僞。有三種滲漏。一見滲漏。謂機不離位。墮在毒海。二情滲漏。謂滯在向背。見處偏枯。三語滲漏。謂究妙失宗。機昧終始。學者濁智流轉。不出此三種。子宜知之。又綱要偈三首。一敲唱俱行。偈云。金鍼雙鎖備。挾路隱全該。寶印當風妙。重重錦縫開。二金鎖玄路。偈云。交互明中暗。功齊轉覺難。力窮忘進退。金鎖网鞔鞔。三不墮凡聖﹝亦名理事不涉﹞偈云。事理俱不涉。回照絕幽微。背風無巧拙。電火爍難追。

師不安。令沙彌傳語云居。乃囑云。他或問和尙安樂否。但道。雲巖路相次絕也。汝下此語。須遠立。恐他打汝。沙彌領旨去傳語。聲未絕。早被云居打一棒。沙彌無語﹝同安顯代云。恁麼則雲巖一枝不墜也。云居錫云。上座且道。雲巖路絕不絕。崇壽稠云。古人打此一棒。意作麼生﹞。

師將圓寂。謂眾云。吾有閒名在世。誰人爲吾除得。眾皆無對。時沙彌出云。請和尙法號。師云。吾閒名已謝﹝石霜云。無人得他肯。云居云。若有閒名。非吾先師。曹山云。從古至今。無人辯得。疏山云。龍有出水之機。無人辯得﹞僧問。和尙違和。還有不病者也無。師云。有。僧云。不病者。還看和尙否。師云。老僧看他有分。僧云。未審和尙如何看他。師云。老僧看時。不見有病。師乃問僧。離此殼漏子。向甚麼處。與吾相見。僧無對。師示頌云。學者恆沙無一悟。過在尋他舌頭路。欲得忘形泯蹤迹。努力殷勤空裏步。乃命剃髮。澡身披衣。聲鐘辭眾。儼然坐化。時大眾號慟。移晷不止。師忽開目。謂眾云。出家人。心不附物。是眞修行。勞生惜死。哀悲何益。復令主事辦愚癡齋。眾猶慕戀不已。延七日。食具方備。師亦隨眾。齋畢乃云。僧家無事。大率臨行之際。勿須喧動。遂歸丈室。端坐長往。當咸通十年三月。壽六十三。臘四十二謚悟本禪師。塔曰慧覺。

