樂邦文類

宋宗曉編

樂邦文類序

昔善逝湣羣生之旋復於諸苦趣也。指樂邦令歸依。列聖幽贊。宿耆受生者不一。載諸竺墳。燦如星陳。及後之宗焉者漸遠。率以聲色求。而不知求諸心。故大鑑示以惟心。俾知欲得淨土。當淨其心。是善逝說觀佛。而示是心是佛之旨也。是具三心十心。而往生之方也。是法藏發勝願。其心寂靜。志無所著之因行也。及後之宗焉者漸遠。率弟視九品。恬嬉具縛。夫恬嬉具縛。則諸佛不必出世而度生。而羣生之流浪無已也。不求諸心。則愈求愈遠。三聖之觀。皆外逐於相也。聖人因病以致藥。眾生因藥而滋疾。可不哀耶。是故稱樂邦。所以使理卽者。緣般若而修證。拯流浪於苦輪也。言惟心。所以使觀行者。本法身而解脫。見三聖於眞常也。善逝指人以寶藏。大鑑啟之以元鑰。大鑑示人以因華。善逝接人以果地也。披其華而遺其果。猶夫無華矣。有其藏而不能啟。猶夫無藏矣。事樂邦者。能外夫惟心耶。古今吾心之古今也。延極三世而不可際也。剎界吾心之剎界也。廣被無邊而不可窮也。淨而四聖。染而六凡。吾心之四聖六凡也。不曰惟心。將安所而求樂邦也。誠知。惟心必不能無事於樂邦也。蠢爾含生。遠自無始。於無生而妄生。於無我而執我。三縛十使。習染久矣。非藉濟願船棲靈聖域。則菩薩尙迷於隔陰。聲聞有昧於出胎。乃下焉者。而可自期不退哉。文殊七佛導師也。無生忍非不證也。而受記往生。善財一生圓曠劫之果者也。第一義非不聞也。而發願導歸。不事樂邦。將何修而盡惟心之妙也。吾心中之阿彌陀佛。於因地所莊嚴。吾心之勝土爲樂邦。原我之初。與阿彌陀佛無二無別。我則迷而流浪。爲佛心中之眾生。佛則覺而修證。爲眾生心中之佛耳。我心卽佛心。我不可得而我也。佛心卽我心。佛不可得而他也。不可得而他之佛。念念度生。無間於我。而眾生執不可得而我之幻我。背覺合塵。役役而顚冥於三界。悲夫。故盡修乎樂邦者。所以盡修乎吾心也。盡修乎吾心。所以遠離顚倒。而證我所同於阿彌陀佛者也。諸佛別無所證。全證眾生本性耳。凡阿彌陀佛所具足。我亦具足。不離我心故。樂邦非相。卽我心故。非空無相。卽相非相故。卽相非相。則依正皆眞。生佛同體矣。依正皆眞。生佛同體。則樂邦之過去尊音王如來。未嘗入滅。未來功徳山王如來。久已成佛。現在阿彌陀如來。在十萬億佛剎外。而靡所隔也。八萬四千隨形好。隨念隨見。我心非往。彼佛不來。如鏡中燈。如水中月。鏡非攬燈。燈自現鏡。月非入水。水常含月。在在爾。法法爾。毫相常觀而非觀。寶臺無生而往生。若然者。謂之惟心乎。謂之樂邦乎。吾不得而知也。鹿亭上人。梓宋曉師所集樂邦文類。乞予言辧其捲。遂爲稽首佛祖。抒臆見而卑之。

賜進士出身吏部尙書武英殿大學士海虞嚴訥撰

樂邦文類序

周道旣往。百家各以其說爭衡於世。久之浸息。獨儒老釋三之教。幾於並行。大率皆主於勸善戒惡。其言不同。而其歸則一。然釋宗比道家爲尢盛。余未嘗讀佛書。初無心佞佛。惟是諸惡莫作眾善奉行之戒。不敢須臾去心。佛之本意似不出此。世有習西方淨土之教者。其說曰。凡夫生於五濁惡世。業网縈覆。生死不能出。苦海不能停。大雄氏不得已。而偏指一方。使人系心專注。果由是而之則達無方所矣。𨿽然不得其門而入。亦徒爲耳。曾不知此法本乎一心一心所主必見於善故。佛指示曰。是心作佛。是心是佛。諸佛正徧知海。從心想生。是故應當一心系念。若因是而論。則彌陀果覺卽我性是極樂遐方卽我心。是一念到處應用無虧。亦何髙下遠近之有哉。比丘宗曉。畱心教典。類成此書。其大藏經論。古今儒釋所著。無非西方淨土教門。或闡揚奧義。以警未達。或明示顯應。以誘方來。至於長行短偈片言隻字。無一不備。其善用身心可尙矣。一日持以示余。且有請曰。某畱心於此有年。將以刊板化一爲多廣示學者。儻得一言冠其首。使人起信起修。則某克苦編鏤不爲枉矣。余取其書讀之。諸家所示。頗有深趣。眞可以發明往生大旨。啟迪人之善心。徐復究其理。蓋人固有之性。本自明白。無始迷妄不貪則吝。緣此病根是生眾苦。若令離苦惱而獲安隱。當以是而對治之。譬如神醫用藥。病根旣去則本體如初。又如明鏡受塵。揩摩有力。則本明如舊。夫如是則此書眞復性還元之策。豈可寢之哉。嗚呼道在邇不必求諸遠。事在易不必求諸難。昔無著師。禮五臺見文殊說偈有曰。寶塔畢竟化爲塵。一念淨心成正覺。佛法無量斯言蔽諸佛土旣以心爲本。其務西歸者。惟當善淨其心而已矣。斷無它術焉。

慶元庚申中元日敷文閣學士宣奉大夫致仕汪大猷序

樂邦文類卷第一﹝並序﹞

四明石芝沙門宗曉編次

乾道中徳壽宮親灑宸毫。大書蓮社二字。賜防禦使浙西路總管張﹝揙﹣戶﹢﹝今﹣一﹞。龍驤鳳翥八法俱全。眞希世河洛之瑞也。竊惟髙宗皇帝。以唐虞之化甄陶天下。功成不居。脫屣萬乘。退藏之暇。遊心內典。且欲追還廬阜念佛之風。故有斯舉焉。歷考自古帝王興隆釋教。或建立塔廟者有之。或翻譯經論者有之。或廣度僧尼者有之。而未嘗聞操觚染翰發揮淨邦。俾一切人升出五濁。如吾聖君者。至今薄海內外宗古立社。念佛之聲洋洋乎盈耳。乃知至徳如風。民應如艸。有不期然而然者矣。請試論之。

我佛能仁誕生迦維。不戀金輪寶位。直向雪山宴坐。旣成道已。隨機闡化故。使大小偏圓教法有殊。最後法華髙會一道無偏。開彼權乘悉歸眞實。故出世本懷。至是始暢矣。又念將來之世人。根暗鈍不能自求出離。惟彌陀本願。取土極樂。可以橫截愛河徑超佛地故。於諸大乘經。殷勤勸往者不一。斯蓋如來異妙方便。診卹沈淪。父去畱藥之謂耳。然大教東流人或未知。而東晉遠公法師。神機秀發。肇開化源。引水栽蓮。締結淨社。爾時預者一百二十有三人。劉遺民等十八大賢而爲上首。自是念佛三昧之道行焉。迨今八百餘載。遺風遺烈。凜然尙在。故得張﹝揙﹣戶﹢﹝今﹣一﹞所修。遠踵其事矣。然則務學必求師。進業必托法。故玆社之興。專以彌陀爲宗主。諸經爲司南。自晉唐以來。髙僧巨儒。咸有著述贊美斯事。𨿽其間說義有淺深屬辭有工拙。譬如萬派東流同歸滄海。使夫飲用者咸沾一味焉。﹝宗曉﹞侵尋晚景。悟世非堅深。仰髙宗皇帝。道參天地。徳邁羲軒。猶乃宣揚至教。啟迪羣蒙。況愚忝簉僧倫。敢怠思修之路乎。由是囊括諸經。网羅眾制。伏而讀之。意圖良導。𨿽微辭奧旨未易窺測。然研味有年。粗亦識其梗槪。重念。隋珠和璧爲天下之至寶。苟韞櫝而藏諸。則人孰得而共之。遂於假日。卽其所得次而編之。始於經咒終乎詩詞。凡十有四門。總二百二十餘首。析爲五卷。目曰樂邦文類。蓋仿儒家柳宗直西漢文類之作也。其有集之不盡。當有與吾同志者續焉時。

經﹝凡四十六處﹞

大藏專談淨土經論目錄

法華經彌陀迹中化緣之始

悲華經三聖因願授記名號

出生菩薩經彌陀因行成就眾生

無量壽經法藏發願莊嚴妙土

彌陀偈經彌陀本願取土之相

首楞嚴經大勢至獲念佛圓通

鼓音王經彌陀國城父母親屬

阿彌陀經極樂過十萬億佛土

阿彌陀經七日不亂感佛往生

觀無量壽經行三種業得生西方

觀無量壽經初修日觀送想西方

觀無量壽經第八像觀約心觀佛

觀無量壽經具三種心卽得往生

觀無量壽經下品下生十念功成

觀無量壽經韋提侍女皆得往生

阿彌陀經以疑惑心生西方界邊

無量壽經不了佛智胎宮受生

菩薩處胎經生染著心墮懈慢國

平等覺經淨土聲聞修行證果

無量壽經揀五逆謗法不得往生

無量壽經三輩修因往生之相

無量壽經較量二土修善不同

無量壽經往生淨土菩薩眾多

無量壽經法滅畱經百歲度人

無量壽經勸各精進努力求之

無量壽經無量壽佛光明普照

無量壽經寶缽飲食自然盈滿

華嚴經較量二土晝夜長短

文殊說般若經修一行三昧專稱佛名

般舟經修佛立三昧專念彌陀

方等大集經修佛立三昧中道觀法

華嚴經解脫長者得惟心念佛門

華嚴經依普賢願得生極樂

法華經聞經修行卽得往生

大寶積經發十種心得生極樂

隨願往生經娑婆濁惡偏贊西方

大集日藏經念佛隨心見大見小

目連所問經無量壽國易往易取

十往生經念佛之人菩薩守護

觀佛三昧經佛記文殊當生極樂

文殊發願經文殊發願求生極樂

入楞伽經佛記龍樹往生樂國

善信摩親經善信厭女求生西方

首楞嚴經約情想多少論報髙下

守護國界主經命終善惡感報優劣

咒﹝凡一十道﹞

無量壽修觀行供養儀軌﹝此儀軌中錄出三咒如下﹞

無量壽如來拳印眞言

無量壽如來根本印眞言

無量壽如來心眞言

烏瑟膩沙最勝總持經﹝此經中錄出一咒如下﹞

無量壽如來總持法門

不空罥索神變眞言經﹝此經中錄出三咒如下﹞

一字眞言溥徧解脫心眞言不空大灌頂光眞言

彌陀不思議神力傳

拔一切業障根本得生

論﹝凡六處﹞

無量壽論往生偈及五門修法

毗婆沙論念佛爲易行道

大智度論樂多集功徳者求生淨國

大智度論釋迦彌陀各有淨穢國土

大乘起信論娑婆不值佛專勸念

思惟要略法利鈍二根觀佛相好

阿彌陀佛尊號

大藏專談淨土經論目錄

余編類斯文。所以先示經論者。欲修淨業人務本故也。其諸經論皆散在大藏。今載經題函號。以助撿閱之易耳。

佛說無量淸淨平等覺經一部二卷乃字函

後漢月支三藏支婁迦讖譯

無量淸淨平等覺。卽無量壽佛異號也。淸淨平等四字壽字意也。覺卽佛之華言。

佛說阿彌陀經一部二卷乃字函

吳月支三藏支謙譯

此經亦名阿彌陀三耶三佛薩樓佛檀過度人道經。

佛說無量壽經一部二卷乃字函

曹魏三藏康僧鎧譯

此經更有晉永嘉年中竺法護所譯之本。藏中今缺。天臺觀經疏所指大本。卽法護所譯也。

大寶積經無量壽如來會卷第十七十八師字函

大唐三藏菩提流志譯

寶積總方等諸大乘經四十九會。第七卽無量壽會也。

佛說大乘無量壽莊嚴經一部三卷兵字函

大宋大宗朝西天三藏法賢奉詔譯

以上五經。其平等覺與阿彌陀。並譯出法藏比丘二十四願。無量壽與大寶積會。則譯出四十八願。世有單本。四十八願經一卷。此乃於無量壽經錄出。非別有本也。又無量壽莊嚴經。譯出三十一願。輔行曰。願數不同部異見別不須和會。然細讀五經。大槪起盡皆同。似同梵本。但譯師之異。廣略隨宜耳。而荊溪謂。部異見別者。則顯佛說。是同隨機不等。至於結集翻譯皆不同也。然則同異之說。未敢定判覽者詳之。五譯之中。文相頗明。取曹魏本以故。祖師諸文多引用之。

佛說阿彌陀經一卷養字函

姚秦三藏法師鳩摩羅什譯

天臺觀經疏。指此經爲小本。前無量壽經爲大本。觀無量壽佛經。處兩經之間。義當中本。

稱贊淨土佛攝受經一卷養字函

大唐三藏法師玄奘譯

以上二經同本異譯。秦本列六方諸佛稱贊。唐譯具有十方諸佛稱贊。此亦譯師。適時廣略不同。龍舒淨土文謂。秦本脫去四方者不曉。翻譯部別也。

佛說觀無量壽佛經一卷養字函

宋元嘉中疆良耶捨譯

此經單本藏中無重譯之文。亦名淨除業障生諸佛前經。

後出阿彌陀佛偈經一卷養字函

後漢失譯

此經惟五十六句偈頌。說法文體簡古。古今不得而評。

阿彌陀鼓音聲王陀羅尼經一卷羔字函

失譯

以上二經謂之失譯者。失去譯師名也。有不曉者。謂不譯名失譯。不譯則梵書矣。

般舟三昧經一部三卷罪字函

後漢月支三藏支婁迦讖譯

藏中有大方等大集賢護經跋陂經。並與般舟同本異譯。專說現在佛悉在前立三昧。九十日中觀想稱誦彌陀。摩訶止觀常行三昧所準之經也。

佛說如來烏瑟膩沙最勝總持經一卷髙字函

大宋太宗朝西天三藏法天奉詔譯

此經無量壽佛。說神咒爲眾生延壽。命終卽得往生極樂。

無量壽如來修觀行供養儀軌一卷衡字函

大興善寺三藏不空奉詔譯

此儀軌。結壇誦咒。專期往生。

無量壽優波提捨論一卷堂字函

婆藪婁豆菩薩造。元魏天竺三藏菩提畱支譯

婆藪婁豆。此翻天親。天臺十疑論所指往生論卽此也。此論通伸淨土諸經。或能觀之甚資淨行。

阿彌陀經不思議神力傳養字函

此傳失載造傳人名。與小本彌陀經同捲。往生神咒在內。

集諸經禮懺儀二卷羣字函

上卷唐沙門智升集。上半捲通禮諸佛。下半捲別以偈頌禮贊西方。及懺悔發願等文。下卷比丘善導揀示專修西方要義。及集記諸祖六時禮贊淨土偈頌等。

以上經論傳集一十六種。並專談淨土。故十疑論云。藏中有數十餘部經論。殷勤指授勸生西方是也。先賢謂淨土但有七經者。其不審乎。

法華經彌陀迹中化緣之始

化城諭品曰。過去有佛。名大通智勝。其佛未出家時。有十六子。皆以童子出家而爲沙彌。爾時彼佛。說是經已。卽入靜室八萬四千劫。是時十六菩薩。知佛入室。各升法座。爲四部眾。廣說分別妙法華經。一一皆度六百八十萬億那由他恆河沙等眾生。是十六菩薩所化眾生。世世所生與菩薩俱。十六沙彌。今於十方現在說法。乃至云。西方二佛。一名阿彌陀。第十六我釋迦牟尼。爾時所化眾生。汝等諸比丘。及我滅度後未來世中聲聞弟子是也。若如來自知涅槃時到。便集諸菩薩及聲聞眾。爲說是經。

臺宗明法華本迹。迹中以大通爲首。此文乃有三意。一昔日共結緣﹝從是時十六菩薩下﹞二中間相逢值﹝從是十六菩薩下﹞三今日還說法華﹝從若如來下﹞此三總括迹中一期他化盡矣。釋迦旣爾。彌陀亦然。良以十六王子。於大通時覆講。爲物結緣。其諸王子。各得成佛。西方號阿彌陀。以果驗因。彌陀爾時乃爲第九王子。爲眾講說。是知。彌陀爲物結緣明矣。故妙玄六云。大通爲結大乘之首。彼佛八千劫說經。十六王子八萬四千劫覆講。於時聽眾。或當座已悟。或中間得入。或近化始得卽斯意也。如是銓量非惟顯。佛佛施化道同。抑亦知。古往今來生淨土者。並第九王子當時結緣之眾矣。

悲華經三聖因願授記名號

往昔過恆河沙阿僧祇劫有世界。名刪提嵐。劫名善持。有轉輪王。名無諍念。主四天下。有一大臣。名曰寶海。是梵志種時生一子。有三十二相八十種好。常光一尋生時。有百千諸天。來共供養。因爲作字。號曰寶藏。其後出家。剃除須髮。成菩提道。還號寶藏。如來廣爲聖王說於正法。王請如來及諸聖眾。三月供養。王有千子。王及千子。如是供養。滿二百五十歲。各各向佛及比丘僧。悔諸不及。爾時如來。卽入三昧放大光明。現十方世界。或有世界五濁獘惡。或有世界淸淨微妙等。王白佛言。諸菩薩等。以何業故取淨世界。以何業故取不淨世界。佛言。菩薩以願力故。取淸淨土。離五濁惡。復有菩薩。以願力故。求五濁惡。王言。我今眞實欲得菩提。不願取不淨佛土。我已先於十歲之中。端坐思惟。莊嚴淸淨佛土。我今發願。願成道時。世界之中。無有地獄畜生餓鬼。眾生皆作金色。人天無別。無有女人等。一化生壽命無量。世界淸淨無有臭穢。所有宮殿。種種莊嚴。如第六天。余佛世界。若有眾生。聞我名者。修諸善本。欲生我界。願其命終。必定得生。惟除五逆誹謗聖人破壞正法等﹝安養記云。悲華經備有二十四願。但文略耳﹞輪王發深願已。佛卽告曰。大王汝見西方過百千萬億佛土。有尊音王如來世界。淸淨莊嚴。悉如大王所願。如是四佛出現。入滅過一恆河沙阿僧祇劫。入第二恆河沙阿僧祇劫。是時世界轉名安樂。汝於是時。當得作佛。號無量壽如來等。爾時寶藏如來。尋爲第一不眴太子授記曰。汝觀天人三惡一切眾生。生大悲心。欲斷眾生諸苦惱故。欲令眾生住安樂故。今當字汝爲觀世音。無量壽佛般涅槃已。彼土轉名一切珍寶所成就世界。種種莊嚴。安樂世界所不及也。汝成菩提道。號徧出一切光明功徳山王如來。又告第二尼摩太子。汝今所願。取大世界。如汝所願。汝當成菩提道。號曰善住珍寶山王如來。由汝取大世界故。因是字汝爲得大勢至﹝三聖因願授記劫國名號經。涉第二第三以上。但略錄耳﹞。

一向出生菩薩經彌陀因行成就眾生

佛言。我念過去廣大無量無邊阿僧祇劫。有佛號寶功徳威宿劫王。彼佛將入涅槃。爲眾廣說法本陀羅尼。時有輪王。名曰持火。王有太子。名曰不思議勝功徳。生年十六。從彼如來。聞是法本。卽於七萬歲中。精勤修習。未曾睡眠。亦不偃側。端坐一處。不貪財寶及以王位。不樂自身。得值九十億百千那由他佛。諸佛脫法。盡能聞持修習。厭家剃髮而作沙門。作已復於九萬歲中。修習此陀羅尼。復爲眾生。分別顯示。一生之中。力精教化。令八十億百千那由他眾生得發道心。積功累徳。住不退地。爾時不思議勝功徳比丘。豈異人乎。卽阿彌陀如來是也﹝經在大藏知字函﹞。

無量壽經法藏比丘發願莊嚴妙土

過去久遠錠光佛出世。如是次第至五十三佛。名世自在王。彼佛世中。有一國王。聞佛說法。心懷悅豫。棄國棄王而作沙門。號曰法藏。髙才勇哲。與世超異。佛說法言。譬如大海。人以升量。經歷劫數。尙可窮底得其妙寶。有人至心精進。求道不止。何願不得。佛因廣說二百一十億佛剎天人之善惡國土之粗妙。法藏聞說。皆悉睹見。發起勝願。其心寂靜。志無所著。重白佛言。惟垂聽察。如我所願。當具說之。設我得佛。國有地獄餓鬼畜生者不取正覺﹝云云﹞法藏說四十八願已。大地震動。天雨妙華。法藏誠諦不虛。超出世間。一向專志。莊嚴妙土。教化安立無數眾生。住於無上正眞之道。今已成佛。現在西方安樂世界。其國七寶奇麗。超十方界。無有須彌日月大海溪渠井谷等。亦無四惡趣。亦無春夏秋冬。不寒不熱。常和調適。其諸眾生功徳善力行業之地。故能爾耳。

彌陀偈經彌陀本願取土之相

惟念法比丘

乃從世饒王

發願諭諸佛

誓二十四章

世世見諸佛

垓數無有量

不廢宿命行

功徳遂具成

世界名淸淨

得佛號無量

國界平夷易

丰樂多上人

佛壽十方沙

光明普無邊

菩薩及弟子

不可算稱量

若欲見彼佛

莫疑亦莫慮

有疑在胎中

不合五百年

不疑生基坐

叉手無量前

願欲徧十方

須叟則旋還

首楞嚴經勢至獲念佛圓通

大勢至法王子。與其同倫五十二菩薩。卽從座起。頂禮佛足。而白佛言。我憶往昔恆河沙劫。有佛出世。名無量光。十二如來相繼一劫。其最後佛名超日月光。彼佛教我念佛三昧。譬如有人一專爲憶。一人專忘。如是二人。若逢不逢。或見非見。二人相憶。二憶念深如是。乃至從生至生。同於形影。不相乖異。十方如來。憐念眾生。如母憶子。若子逃逝。𨿽憶何爲。子若憶母。如母憶時。母子歷生不相違遠。若眾生心憶佛念佛。現前當來。必定見佛。去佛不遠。不假方便。自得心開。如染香人身有香气。此則名曰香光莊嚴。我本因地。以念佛心。入無生忍。今於此界。攝念佛人。歸於淨土。佛問圓通。我無選擇。都攝六根。淨念相繼。得三摩提。斯爲第一。

長水疏曰。無量壽亦名無量光。一專爲憶如佛。一人專忘。謂不念者。如是眾生見佛不定。故云若逢不逢等。佛與眾生憶念相應。故如形影。念佛心者。初卽以生滅心緣佛相好。專注一境心無間。然見佛相好。如鏡現像。復觀所念之佛。俱爲虛妄。本無自性。從念想現。故能念之心已起。未起自何而有。不見一法畢竟空寂。本來離念。離念相者。等虛空界。無所不徧。法界一相。卽是如來平等法身。故曰入無生忍。我旣得度。眾生與我無異。無異之性互相關涉。故念佛者。我皆攝之。念屬意根。意卽諸根所依。故云都攝。念卽無念。故云淨念。不以念間故云相繼。集解曰。以證驗修。念佛之心。不可單約事解。念存三觀。佛具三身。心破三惑。無生忍位。方可得入。

鼓音王經彌陀國城父母親屬

佛在瞻波大城。法會說西方安樂世界阿彌陀佛。若人能持名號。臨欲終時。彼佛大眾。往此人所。令其得見。見已歡悅。所生之處。永離胞胎穢欲之形。寶蓮華中。自然化生。其國號淸泰聖王。其城縱廣十千由旬。於中充滿剎利之種。阿彌陀佛父。名月上轉輪聖王。其母名殊勝妙顏。子名月明。奉事弟子。名無垢稱。智慧弟子。名曰攬光。神足精進。名曰大化。魔主名曰無勝。有提婆達多。名曰寂靜。若人誦此鼓音聲王大陀羅尼。十日十夜。六時專念敬禮彼佛。堅固正念。悉除散亂。念念不絕。十日之中。必見彼佛。並見十方如來及所住處。惟除重障鈍根之人。所不能睹﹝咒廣不錄﹞。

孤山彌陀疏曰。鼓音王經。旣有女人及惡逆者。豈非彌陀現穢土耶。天竺決疑曰。天親論女人根缺不生。鼓音王佛母。且指初降生時。成正覺已。國土隨淨。必無女人。其母或轉成男子。如此方龍女。或復命終。如悉達母。二家所說。天竺爲正。以經所說遠離胞胎穢欲。佛勸人往生故。但對機不等。與諸經少差降耳。

阿彌陀經極樂過十萬億佛土

從是西方。過十萬億佛土有世界。名曰極樂。其土有佛。號阿彌陀。今現在說法。

霅川新疏曰。極樂之土有四不同。所謂同居方便實報寂光。前三傳傳而論。有苦有樂。惟寂光乃至極之樂耳。同居中有二。謂同居穢同居淨。今經所明。是同居淨。佛意意令行人至寂光之樂。而彼未宜。且令取於同居之淨。旣至彼淨。則究竟寂光之樂可期矣。大哉聖人善權。其若是乎。

十疑論問曰。西方去此十萬億佛剎。凡夫劣弱。云何可到。答爲對凡夫肉眼生死心量說耳。西方去此十萬億剎。但使眾生淨土業成者。臨終在定之心。卽是淨土受生之心。動念卽是生淨土時。爲此觀經云。彌陀佛國。去此不遠。又業力不可思議。一念卽生。不須愁遠。又如人夢。身𨿽在牀。而心意識。徧至他方。生淨土亦爾。不須疑也。

自信錄曰。極樂去十萬億剎。凡夫命終頃刻至者。自心本妙耳。如楞嚴曰。汝猶未明。一切浮塵。諸幻化相。當處出生。隨處滅盡因緣和合。虛妄有生。因緣別離。虛妄名滅。殊不知生滅去來本如來藏。常住妙明性眞常中。求於去來迷悟生死。了無所得。以此推之。當命終時。染濁緣離。故娑婆當處幻滅。淸淨緣合。故極樂當處幻生。此滅彼生。間不容髮。亦何頃刻之可論乎。抑見終日取捨。而未嘗取捨者矣。

阿彌陀經七日不亂感佛往生

不可以少善根福徳因緣得生彼國。若人聞說阿彌陀佛。執持名號。若一日至若七日。一心不亂。其人臨命終時。阿彌陀佛。與諸聖眾。現在其前。是人終時。心不顚倒。卽得往生。

孤山疏曰。不可以少善根得生。則反顯可以多善得生也。少善謂等閒發願散亂稱名。多善謂執持名號要期日限。執謂執受。持謂任持。信力故執受在心。念力故任持不忘。

霅川疏曰。福徳𨿽多。大略如觀經中。三種淨業可也。天臺判三種淨業爲散心。十六妙觀方名正受。以彼例此。福徳因緣卽散心。一心不亂卽正受。孤山判此經是散善。觀經屬定善。予不韙彼說。且普門品疏。釋一心稱名有事有理。若用心存念。不間名事一心。若達此心。四性不生。與空慧相應。是理一心。用彼驗此。一心亦然。普門品中。無不亂二字。智者尙作空慧釋之。今云一心不亂。何苦貶爲散善。

觀無量壽經行三種業得生西方

欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。此三種業。過去未來現在三世諸佛淨業正因。

天臺觀經疏曰。初業共凡夫。次共二乘。後是大乘不共之法。第一敬上接下慈心行也。修十善業。是其止行。身除三邪。口離四過。意斷三惡。第二在家戒。亦卽十戒。具足眾戒者。道俗備受微細。不犯威儀者。三千悉不缺也。第三發菩提心是願。起意趣向名爲發心。佛果圓通。說爲菩提。讀誦大乘。明修解也。行能運通。說之爲乘。妙宗曰。此三種業。得前者。不得後後。得後後者。必得前前。

觀無量壽經初修日觀送想西方

佛告韋提希。汝及眾生。當起想念。正坐西向。諦觀於日。令心堅住。專想不移。見日欲沒狀如懸鼓。

觀經疏曰。落日懸鼓。用標送想之方。妙宗曰。系心之法。須觀落日者。欲令定想趣於西方。是向彌陀所居處故。卽以所見落日。爲境想之。今起觀中之日。以圓人知。能想心本具一切依正。今以具日之心。緣於卽心之日。令本性日顯現其前。斯乃以法界心。緣法界境。起法界日。旣皆法界。豈不卽空假中。此心堅住明了。則日觀成也。

觀無量壽經第八像觀約心觀佛

次當想佛。所以者何。諸佛如來。是法界身。入一切眾生心想中。是故汝等心想佛時。是心卽是三十二相八十隨形好。是心作佛。是心是佛。諸佛正徧知海。從心想生。是故應當一心系念。諦觀彼佛。

觀經疏曰。諸佛如來下。泛明諸佛。是故應當下。徧觀彌陀。法界身者。報佛法性身也。眾生心淨。法身自在。故言入。如白日升天影現百川。明佛身自在能隨物現也。又法界身是佛身。無所不徧。法界爲體。得此觀佛三昧。解入相應。故言入心想也。是心作佛者。佛本是無心淨故有。是心是佛者。向問佛本是無心淨故有。便謂條然。故言卽是。始學名作。終成卽是。妙宗釋曰。欲想佛身。須知觀體。體是本覺起成能觀。本覺乃是諸佛法界之身。以諸佛無別所證。全證眾生本性故也。若始覺有功。本覺乃顯。故云法身從心想生。又復彌陀與一切佛。一身一智應用亦然。彌陀身顯卽諸佛身。諸佛相明卽彌陀體。是故泛明諸佛。以爲彌陀觀體。從法界身下。是約感應道交釋。從又法界身下。是解入相應釋。融心解曰。若無初釋。則觀非觀佛。若無次釋。則生佛體殊。二釋相成。是今觀法。是心作佛者。明卽心變全性成修。是心是佛者。心外無佛。佛外無心。旣全是心。心豈見心。如指不自觸刀不自傷。般舟所謂我所念卽見心作佛心者。不知心等止觀。約此而立中觀。般舟與此文同也。如來恐人著相觀佛故。於眞像之前。示乎觀體。令依此法而觀佛身。妙宗又曰。今之心觀。非直於陰觀本性佛。乃托他佛顯乎本性。故先明應佛入我想心。次明佛身全是本覺。故應佛顯知本性明。托外義成。惟心觀立。若論作是。卽不思議三觀也。以若破若立名作。空假二觀也。不破不立名是。中道觀也。全是而作。則三諦俱破俱立。全作而是。則三諦俱非破立。卽中之空假名作。能破三惑。能立三法。故感他佛三身圓應。能成我心三身當果。卽空假之中名是。則全惑卽智。全障卽徳。故心是應佛心是果佛。故知。作是一心修此三觀。乃十六觀之總體。一經之妙宗。文出此中。義徧初後。是故行者。當用此意修淨土因。不可不知。

觀無量壽經具三種心卽得往生

若有眾生。願生彼國者。發三種心。卽便往生。何等爲三。一者至誠心。二者深心。三者回向發願心。具三心者。必生彼國。

觀經疏曰。至誠心者。卽實行眾生。至之言專。誠之言實。深者佛果深髙。以心往求。故云深心。亦從深理生。亦從厚樂善根生。故十地經云。入深廣心。涅槃云。根深難拔。故曰深心。善導釋曰。身禮拜彼佛。口稱場彼佛。意觀察彼佛。三業眞實故名至誠心。以眞實信心。信知自身具足煩惱流轉三界。信知彌陀本願稱名下至十聲得生。乃至一念無有疑心。故名深心。凡所作爲一切善根。悉皆回願往生。故名回向發願心。具此三心。必得生也。若少一心。卽不得生。

觀無量壽經下品下生十念功成

下品下生者。作不善業五逆十惡。以惡業故。應墮惡道。如此愚人。臨命終時。遇善知識爲說妙法教令念佛。此人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無阿彌陀佛。稱佛名故。於念念中。除八十億劫生死之罪。命終之時。見金蓮華。卽得往生。

觀經疏曰。善心相續至於十念。或一念成就卽得往生。以念佛除滅罪障故。卽以念佛爲勝緣也。問云何以少時心力。而能勝終身造惡耶。大論自有此責。是心𨿽少時。而力猛利諦心決斷。勝百年願力。是心名爲大心。以捨身事急故。如人入陣不惜身命名爲健人也。妙宗曰。此𨿽造惡。已曾修觀。故使臨終勸念。定心則成。亦是乘急戒緩人也。縱現世不修三昧。亦是宿種今熟。故十疑論云。臨終遇善知識。十念成就者。並是宿善業彊。始遇知識。作此解釋。方合定善之義。若本不修三昧者。則屬前悔有輕重義也。

觀無量壽經韋提侍女皆得往生

說是語時。韋提希與五百侍女。聞佛所說。應時卽見極樂世界。心生歡喜。逮無生忍。世尊悉記。皆當往生。

觀經疏問曰。論說女人根缺不生。此經韋提希五百侍女同生云何。曰論說女人根缺不生者。就彼爲言。生彼國者。淨根離欲故無女人。身根精上。故無根缺。經語初生故。有善心一切得往。十疑論曰。彼無女人。及無盲聾喑啞人。但此處女人及盲聾喑啞人。心念彌陀悉生彼國。

阿彌陀經以疑惑心生西方界邊

佛言其中輩人。𨿽不去家捨欲。當持經戒。分檀布施。常信佛語。欲生佛國。其人命終。自見阿彌陀佛。往至佛國。可得智慧勇猛。若人中悔。心中狐疑。不信分檀諸善得福。不信彌陀佛國往生。其人續念不絕。暫信暫不信。無所專據。續其善願爲本故得往生。其人壽終。不能得至阿彌陀佛所。便道見阿彌陀佛國界邊七寶城中。心大歡喜。便止其中。七寶水池蓮華化生。其城縱廣二千里。快樂如忉利天。不見彼佛。但見光明。心自悔責。其人於城中五百歲。乃得往至阿彌陀佛。聞經聞解。

無量壽經不了佛智胎宮受生

佛告慈氏。彼國人民。有胎生者。汝復見不。對曰已見。其胎生者所處宮殿。或百由旬。或五百由旬。各於其中。受諸快樂。如忉利天。慈氏白佛。何因何緣。彼國人民。胎生化生。佛言。若有眾生。以疑惑心。修諸功徳。願生彼國。不了佛智。不思議智。不可稱智。大乘廣智。無等無倫最上勝智。於此諸智。疑惑不信。然猶信罪福。修習善本。願生其國。此諸眾生。生彼宮殿。壽五百歲。常不見佛。不聞法。不見僧。是故於彼謂之胎生。若有眾生。明信佛智乃至勝智。作諸功徳。信心回向。此諸眾生。於七寶華中。自然化生。加趺而坐。須臾之頃。身相光明。智慧功徳。如諸菩薩。具足成就。彌勒當知。彼化生者。智慧勝故。佛言。其人作是以後。若復中悔。心意狐疑。不信作善後世得福。不信往生佛國。其人𨿽爾。續得往生。其人命欲終時。阿彌陀佛。卽令其人於臥夢中見阿彌陀國土。心中大喜。意自念言。我悔不知益作諸善。今當往生。其人但念。口不能言。卽自悔過者。疑差減少。悔無所及。其人命終。卽生阿彌陀佛國。不能得前至。便道見二千里七寶城中。心獨歡喜。便止其中。於七寶浴池。蓮華化生。如第二忉利天上自然之物。於其城中五百歲竟。乃得出至阿彌陀佛所。其人聞經。心不開解。智慧不明。所居捨宅在地。不能令捨宅隨意髙大在虛空中。復去阿彌陀佛大遠。不能得近。亦如第二中輩狐疑也。其人久久亦當智慧開解。知經勇猛。次如上第一輩也。所以者何。皆坐前世求道時。中悔狐疑。暫信暫不信。不信作善得其福徳。皆自然得之爾。當知。生疑惑者。爲失大利。是故應當明信諸佛無上智慧。

觀經疏釋日觀中云。教令正觀。爲除疑心。大本明以疑惑心修諸功徳。落在邊地復受胎生故。作此觀令除疑惑也。妙宗曰。經云。不了佛智則生疑惑。疏云。故作此觀。令除疑惑。卽顯此觀。能了佛智。若不用三觀觀落日者。則迷佛智。日觀旣爾。余觀例然。故知。大師依乎佛智立今觀法。若凡小善乃至臨終回向佛智作眾惡者。須依佛智求滅罪障。旣有乘種生彼。速見三寶。不生邊地及胎宮也。

菩薩處胎經生染著心墮懈慢國

佛言。過此西方十二億那由他剎有懈慢國。決樂安隱。人欲往生阿彌陀佛國。若從此國過。人多染著。卽願生其中。遂不得到彌陀佛土。若人見此。不貪不愛。卽得越過至安樂國。

彌陀經鈔曰。此懈慢國。卽無量壽經所謂疑城。佛恐眾生念佛生疑。故現此國也。問旣云懈慢。何得快樂。答若對極樂卽爲懈慢。若對娑婆卽爲快樂也。

平等覺經淨土聲聞修行證果

無量淸淨佛國。其諸菩薩阿羅漢。各自行道。中有在地講經。誦經坐禪者。有在虛空講經經行者。中有未得須陀洹道者。則得須陀洹道。未得斯陀含道者。則得斯陀含道。未得阿那含道者。則得阿那含道。未得阿羅漢道者。則得阿羅漢道。未得阿惟越致者。則得阿惟越致。各自行道。莫不歡喜。又彌陀經云。彼佛弟子皆阿羅漢。非是算數。又觀經中中三品人。生彼聞法。皆得阿羅漢果。

十疑論曰。彼無二乘之心。純一大乘淸淨良伴。觀經疏問曰。依往生論。二乘種不生。觀經中輩小乘得生何耶。答正處小行不生。要由垂終發大乘種。爾乃得生。以其先多學小。至彼聞苦空無常。發其本解。元證小果。得小果已。於小不住。必還入大。妙宗曰。回心故得生。慣習故證小。知大證小。不執偏眞而爲究竟。不久證大也。

無量壽經揀五逆謗法不得往生

四十八願第十八云。設我得佛。十方眾生。至心信樂。欲生我國。乃至十念。若不生者。不取正覺。惟除五逆誹謗正法。又下卷云。諸有聞佛名號。信心歡喜。乃至一念。回向願生卽得往生。惟除五逆誹謗正法。

觀經疏云。大本五逆謗法不得生。此觀經逆罪得生。釋有兩義。約人造罪有上有下。上根如世王造逆。必有重悔。令罪消薄。容使得生。下根造逆多無重悔。故不得生。二者約行。行有定散。觀佛三昧名定。修余善業爲散。散善力微。不除五逆。不得往生。大本就此。故言不生。此經明觀故說得生。

無量壽經三輩修因往生之相

佛言。十方眾生願生彼國。凡有三輩。其上輩者。捨家棄欲。而作沙門。發菩提心。一向專念無量壽佛。修諸功徳。願生彼國。是人壽終。無量壽佛與諸大眾。現其人前。卽隨彼佛。生七寶華中。住不退轉。智慧勇猛。神通自在。其中輩人。至心願生彼國。𨿽復不作沙門。大修功徳。當發無上菩提之心。一向專念無量壽佛。多少修善。奉持齋戒。起立塔像。飯食沙門等。以此回向願生彼國。其人臨終。無量壽佛化現其身。與諸大眾現其人前。卽隨化佛往生其國。住不退轉。功徳智慧次上輩也。其下輩人。至心欲生彼國。假使不作諸功徳。當發無上菩提之心。一向專意乃至十念。若聞深法。歡喜信樂不生疑惑。乃至一念念於彼佛。此人臨終。夢見彼佛。亦得往生。功徳智慧次中輩也。

觀經疏曰。觀經九品。爲令識位之上中下。卽是大本三品也。孤山刊正記曰。大本三輩。但齊觀經六品。以彼三輩純明善行。不及惡人故也。靈芝謂。大本三品。皆曾發心。可對觀經上品。中下二品。則非所對。況復行因與今全別。輔正解曰。天臺以今經九品。會同大本三輩。乃約彼此位次髙下相同而會。不約行因發心之相以會三品也。

無量壽經較量二土修善不同

佛言。後世人得佛經語。當熟思之。能於其中。端心正行。主行爲善。率化其下。轉相敕令。各自端守。廣殖徳本。布恩施惠。忍辱精進。一心智慧。正心正意。齋戒淸淨一日一夜。勝在無量壽國爲善百歲。所以者何。彼佛國土。無爲自然皆積眾善。無毛髮之惡。故於此修善十日十夜。勝於他方諸佛國中爲善千歲。以他方佛國爲善者多。爲惡者少故。惟此多惡無有自然。心勞形困。飲苦食毒。吾哀汝等。苦心誨諭。教令修善。

無量壽經往生淨土菩薩眾多

彌勒白佛言。於此世界。有幾不退菩薩往生極樂。佛告彌勒。於此世界。有六十七億不退菩薩。往生彼國。一一菩薩。已曾供養無數諸佛。次如彌勒者也。諸小行菩薩。及修習少功徳者。不可稱計。皆當往生。又不但我剎諸菩薩往生。他方佛土。如遠照佛剎。有百八十億菩薩。皆當往生。乃至不但此十四佛國諸菩薩往生。十方世界無量佛國。往生者甚多無數。若我具說。一劫尙未能盡。今略說耳。

無量壽經法滅畱經百歲度人

若有聞此經者。於無上道。終不退轉。是故應當專心說行。吾說此經法。令見無量壽佛及其國土。所當爲者。皆可求之。無得以我滅度之後復生疑惑。當來之世。經道滅盡。我以慈湣。特畱此經。止住百歲。其有眾生值斯經者。隨意所願皆可得度。其有不信贊嘆稱揚阿彌陀佛名號而謗毀者。五劫之中。當墮地獄具受眾苦。

無量壽經勸各精進努力求之

佛告彌勒。諸天人等。無量壽國。微妙安樂。淸淨若此。何不力爲善。念道之自然。著於無上下。洞達無邊際。宜各勤精進。努力自求之。必得超絕去。往生安養國。橫截五惡道。惡趣自然閉。升道無窮極。易往而無人。其國不逆違。自然之所牽。何不棄世事。勤行求道徳。可獲極長生。壽樂無有極。

無量壽經無量壽佛光明普照

佛告阿難。無量壽佛。威神光明。最尊第一。諸佛光明。所不能及。或有佛光。照百佛世界。或千佛世界。取要言之。乃照東方恆沙佛剎。南西北方四維上下。亦復如是。或有佛光。照於七尺。或照一由旬。如是轉倍。乃至照一佛剎。是故無量壽佛。號無量光佛。無邊光佛。無礙光佛等。其有眾生遇斯光者。三垢消滅。身意柔軟。歡喜踴躍。善心生焉。若在三塗。見此光明。無復苦惱。壽終之後。皆蒙解脫。

無量壽經寶缽飲食自然盈滿

彼佛國土。諸往生者所處宮殿。衣服寶器。自然在前。金銀琉璃等缽。隨意而至。百味飲食。自然盈滿。𨿽有此食。實無食者。但見色聞香。意以爲食。自然飽足。身心柔軟。無所味著。事已化去。時至復現。又平等覺經。大彌陀經並云。阿彌陀佛菩薩阿羅漢。悉有自然七寶缽。缽中百味飲食。不類世間天上乃八方上下。飲食中精味香味無比。自然化生。欲得甜醋。在所欲得。所食不多不少。亦不言美惡。食訖化去。皆淸淨無染所食。但用作气力耳。往生論云。愛樂佛法味。禪三昧爲食。

安養記曰。初言實無食者。次二經謂用气力故食。準欲界未離段食。故須食之。據滿願子成佛。法喜禪悅食。更無餘食想。則淨土亦容實無食者。當知。彼土百味四微。旣隨意而具。食與不食。安可一途。二經各說。乃適時好尙耳。

華嚴經較量二土晝夜長短

壽量品心王菩薩言。此娑婆世界釋迦佛剎一劫。於極樂世界阿彌陀佛剎。爲一日一夜。極樂世界一劫。袈裟幢世界金剛堅佛剎。爲一日一夜。如是次第過百萬阿僧祇世界。最後世界一劫。於勝蓮華世界賢勝佛剎。爲一日一夜。又彌陀經云。彼佛國土晝夜六時。

慈恩彌陀通贊曰。淨土晝夜各有六時。問淨土人絕無明。國無昏曉。何言晝夜。答華開金沼化生。爲天曙之情。鳥宿瓊林。菩薩作時昏之想。霅川新疏曰。當知。六時應是晝三夜三。彼國眾生。身有光明。無須彌山。不以日之出沒分其晝夜。若如釋簽。謂諸天以華開華合以表晝夜。則慈恩之說或然。此則寄此方晷刻。名彼土時分耳。如華嚴所說。則西方六時。誠不可用此間寅卯等校其長短也。或不取慈恩所說。以無證據故。予閱悲華經。彼明蓮華尊佛世界乃曰。彼佛常有光明。以華合鳥棲菩薩入定。卽知夜分。若風吹華散。諸鳥和鳴。菩薩從禪定起。知是晝分。

文殊說般若經修一行三昧專稱佛名

文殊言。云何名一行三昧。佛言。法界一相系緣法界。是名一行三昧。欲入一行三昧。應處空閒。捨諸亂意。不取相貌。系心一佛。專稱名字。隨佛方所。端身正向。能於一佛。念念相續。卽是念中。能見過去現在諸佛。何以故。念一佛功徳。亦與無量諸佛功徳無二。皆成一如。成最正覺。

天臺止觀云。常坐三昧。出文殊說文殊問經。名一行三昧。九十日爲一期。結加正坐。隨一佛方面。端坐正向。時刻相續。若坐疲極。或疾病所困。或睡蓋所覆。內外障侵奪。卻當專稱一佛名字。慚愧懺悔以命自歸。與十方佛名。功徳正等。輔行釋曰。隨一佛方面等者。隨向之方。必須正西。若障起念佛所向便故。經𨿽不局令向西方。旣令專稱一佛。諸教所贊多在彌陀故。以西方而爲一準。與十方佛等者。釋疑也。恐有人疑。何故獨令稱彌陀。是故釋云。功徳正等也。

般舟經修佛立三昧專念彌陀

佛言。何因致現在諸佛悉在前立三昧。其有四眾持戒完具。獨一處止。心念西方阿彌陀佛。今現在去是千億萬佛剎。其國名須摩提。在眾菩薩中央。說經一切常念彼佛。譬如夢中。見金寶親屬。相與娛樂。覺已說之。若人念彼佛一日晝夜。若過七日七夜。阿彌陀佛。於覺不見。夢中見之。心作念時。諸佛國土。大山須彌。幽冥之處。悉爲開辟。不持神足到其佛剎。便於是間。坐見彼佛。聞所說經。譬如捨衛有三淫女。時羅閱國有三男子。本未曾見。聞之淫意卽動。夢到其所。與共棲宿。淫事宛然。用是念故。見佛當生。常念佛身有三十二相端正無比。用念佛故。得空三昧。又如夢中食甘美飲食。覺已腹空。自念一切所有。皆如夢也。佛於三昧中。立有三事持。佛威神力持。佛三昧力持。本功徳力持。用是三事故得見佛。作是念。佛從何所來去到何所。自念佛無所從來。我亦無所至。我所念卽見心作佛心。自見心是佛心是。恆薩阿竭。心是我身心。見佛心不自知心。心不自見心。心有想爲癡心。無想是泥洹。是法無可樂者。皆念所爲。設使念爲空耳。復有四事。疾得是三昧。一者不得有世間思想。如指相彈頃三月。二者不得臥出三月。如指相彈頃。三者經行不得休息。不得坐三月。除飯食左右。四者爲人說經。不得望人衣服飲食。佛威神力。於三昧中立。東視百千佛百萬佛百億佛。如是十方悉見諸佛。

止觀云。常行三昧出般舟經。般舟翻爲佛立。佛立有三義﹝如經﹞此三昧成。能於定中。見十方佛在前立。明此三昧有三。一身開遮。身開常行。避惡知識。常獨處止。常行乞食。不受別請。嚴飾道場。盥沐其身。攺換衣服。惟專行旋。九十日爲一期。要期誓願。使我筋骨枯朽。學是三昧不得。終不休息。二口說默。九十日口常唱阿彌陀佛名無休息。九十日心常念阿彌陀佛無休息。或唱念俱運。或先念後唱。或先唱後念。唱念相繼。無休息時。若唱彌陀。卽是唱十方佛功徳等。但專彌陀爲法門主。舉要言之。步步聲聲。念念惟在彌陀。三意止觀。三月常念彌陀三十二相。從足下千輻輪相。一一逆緣念諸相。乃至無見頂。亦應從頂緣至千輻輪。令我亦逮是相。又念我當從心得佛從身得佛。佛不用心得。不用身得。不用心得佛色。不用色得佛心。智者曉了。本無所有。壞本絕末﹝空﹞如夢見七寶親屬。覺已不知在何處。又如淫女夜夢從事。覺已念之。不來不往。樂事宛然。又如夢食美食。覺已腹空。自念一切所有法。皆如夢。是名如相念﹝假﹞自念佛從何所來。我亦無所至。我所念卽見心作佛心。自見心見佛心。是佛心。是我心見佛心。不自知心。心不自見心。心有想爲癡心。無想是泥洹。是法無可示者。皆念所爲。設有念亦了無所有﹝中﹞若人欲得智慧如大海。於此坐不運神通。悉見諸佛者。當修是三昧。是三昧於諸功徳。最爲第一。此三昧是諸佛父母。一切如來從是法生。

輔行釋曰。意止觀中。先念三十二相。以爲觀境。又念我當下。正明於境。以修三觀。我所念諸句中佛字。一自心三昧所見佛。二西方從因感果佛。今具二義。共爲一境。爲順理故。從初義釋。三昧旣成。隨念卽見。見是心性名心作佛。佛旣心作故。見佛時名見自心。若見自心。卽見佛心。以彼佛心是我心故。故此中意。但觀自心及所見佛。不出法性故。見佛心卽見己心。己心佛心卽是中道。四明融心解曰。止觀判般舟文。心佛叵得爲空。夢事宛然爲假。心不見心爲中。說則三相歷然。修則一念備﹝矣﹞。

方等大集經修佛立三昧中道觀法

佛告賢護。若欲成就諸佛現前三昧。隨所念處卽見如來。如取淸油淨水水晶明鏡。用是四物觀己而像。善惡好醜影現分明。而彼現像。不從四物出。亦非余處來。非自然有。非人造作。當知。彼像無所從來。亦無所去。無生無滅。無有住所。菩薩亦爾。卽復思惟。今此佛者。從何所來。而我是身。復從何出。觀彼如來。竟無來處及以去處。我身亦爾。本無出處。豈有轉還。彼復應作如是思惟。今此三界。惟是心有。何以故。隨彼心念。還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心。心有想念。則成生死。心無想念。卽是涅槃。所思旣滅。能想亦空。當知。菩薩因此三昧。證大菩提。

此經與前般舟經。同本異譯。此中所明中道觀法。文相顯著。故更重錄。

華嚴經解脫長者得惟心念佛門

長者言。善男子。我若欲見安樂世界無量壽如來。隨意卽見。如是十方一切世界所有如來。我若欲見。隨意卽見。我能了知一切如來國土莊嚴神通等事。無所從來。亦無所至。無有行處。亦無住處。亦如己身。無來無去。無行住處。然彼如來。不來至此。我不往彼知。一切佛及與我心。皆如夢故。如夢所見從分別生。見一切佛。從自心起。又知自心。如器中水。悟解諸法。如水中影。又知自心。猶如幻術。知一切佛。如幻所作。又知自心諸佛菩薩。悉皆如響。譬如空谷隨聲發響。悟解自心。隨念見佛。我如是知。如是憶念。所見諸佛。皆由自心﹝此出貞元華嚴經﹞。

淸涼貞元疏曰。無所從來下。正辧惟心。卽心無心。便入眞如。了彼相虛。惟心現故。以我卽寂之惟心。叩彼卽體之妙用。能念念念。何動寂之相干。旣了惟心。了心卽佛故。隨所念無非佛矣。況志一不撓。精研造微。佛應克誠。於何不見下列四諭。通顯惟心。諭無來往。別諭兼明不出入等。四諭皆具四觀。一正是惟心。二惟心故空。三惟心故假。四惟心故中融而無礙。卽華嚴意夢。諭不來不去。影諭不出不入。幻諭非有非無。響諭非合非散。三觀齊驅。以性融相。則入重重念佛之境。已見徳云。

華嚴經依普賢願主得生極樂

行願品。普賢菩薩。於逝多林末會。發十大願王。其一一願皆云。虛空界盡。眾生界盡。我此大願。無有窮盡。是人臨命終時。最後剎那。一切諸根。悉皆散壞。一切威勢。悉皆退失。輔相大臣。宮殿內外像馬車乘珍寶。伏藏無復相隨。惟此願王。不相捨離。於一切時。引導其前。一剎那中。卽得往生極樂世界。到已卽見阿彌陀佛。其人自見。生蓮華中。蒙佛授記。得授記已。經無數劫。普於十方不可說不可說世界。以智慧力。隨眾生心。而爲利益。乃至能於煩惱大苦海中。拔濟眾生。令其出離皆得往生極樂世界。又下偈云。願我臨欲命終時。盡除一切諸障礙。面見彼佛阿彌陀。卽得往生安樂剎。我旣往生彼國已。現前成就此大願。一切圓滿盡無餘。利樂一切眾生界。

貞元疏曰。問不求生華藏。期生極樂何耶。答有四意。一者有緣故。二欲使眾生歸憑情一故。三不離華藏故。四卽本師故。行願鈔曰。有緣者彌陀願重。偏接娑婆人也。歸憑情一者。若聞十方皆妙彼此融通。則初心茫茫。無所依托。故方便引之。不離華藏者。極樂去此。但十萬億佛土。華嚴中所有佛剎。皆微塵數故不離也。卽本師者。如經第三十九云。或有見佛無量壽觀自在等共圍繞。疏判云。贊本尊遮那之徳也。疏又曰。華藏剎海皆遮那境。無量壽佛。去十萬億。並未出於剎種之中。豈非本師隨名異化也。

道純法師曰。問普賢行願。是華嚴流通。何故於世界海中。偏指極樂。旣信解圓宗。十方佛剎。皆可往生。結歸西方。必有深旨。答普賢爲善財海眾。說願王已。結歸西方者。蓋爲信解圓宗人。入文殊智。修普賢行。福慧事理皆稱法界。此大心人。𨿽妙悟本明頓同諸聖。然猶力用未充。未及如來出現普利眾生。所以暫依淨土。親近彌陀海眾。直至成佛。故經曰。親睹如來無量光。現前授我菩提記。蒙彼如來授記已。化身無數。百俱胝智力廣大徧十方。普利一切眾生界。卽斯意也﹝此文出直指淨土決疑集﹞。

法華經聞經修行卽往安樂世界

佛言。若有女人。聞是經典。如說修行。於此命終。卽往安樂世界阿彌陀佛大菩薩眾圍繞住處。生蓮華中寶座之上。不復爲貪欲所惱。亦復不爲嗔恚愚癡所惱。亦復不爲憍慢嫉妒諸垢所惱。得菩薩神通無生法忍。

荊溪法華記曰。若有女人等者。此中秖云聞是經典如說修行卽淨土因。不須更指觀經等也。問如何修行。答旣云如說修行。依經立行。具如分別功徳品中。直觀此土四土具足。故此佛身卽三身也。故此大眾卽一切眾。以惑未斷故。故安樂行。是同居淨土行之气分也。故不離同居穢。見同居淨。問同居類多。何必極樂。答教說多故。由物機故。是攝生故。令專注故。宿緣厚故。約多分故。

大寶積經發十種心得生極樂

彌勒白佛言。如佛所說阿彌陀佛極樂世界功徳利益。若有眾生。發十種心。隨一一心。專向於佛。是人命終。當得往生。世尊何等名爲十種心。佛告彌勒。如是十心。非諸凡愚不善丈夫具煩惱者之所能發。何等爲十。一者於諸眾生。起於大慈。無損害心。二者於諸眾生。起於大悲。無逼惱心。三者於佛正法。不惜身命。樂守護心。四者於一切法。發生勝忍。無執著心。五者不貪利養。恭敬尊重。淨意樂心。六者求佛種智。於一切時。無忘失心。七者於諸眾生。尊重恭敬。無下劣心。八者不著世論。於菩提分。生決定心。九者種諸善根。無有雜染淸淨之心。十者於諸如來。捨離諸相。起隨念心。是名菩薩發十種心。由是心故。當得往生。若人於此十心。隨成一心。樂欲往生彼佛世界。若不得生。無有是處﹝經第九十二卷

﹞。

隨願往生經娑婆濁惡偏贊西方

普廣菩薩白佛言。何故經中贊嘆阿彌陀佛剎七寶諸樹。宮殿樓閣。諸願生者。皆悉隨彼所欲。應念而至。佛告普廣。汝不解我意。娑婆世界人多貪濁。信向者少。習邪者多。不信正法。不能專一。令諸眾生專心有在。是故贊嘆。彼佛國土諸往生者。悉隨彼願。無不獲果。

大集日藏經念佛隨心睹見大小

佛言。欲生淸淨佛剎。不生障礙。而此眾生。應淨洗浴。著鮮潔衣。菜食長齋。勿啖辛臭。於寂靜處。正念結加。或行或坐。念佛身相。更莫他緣。或一日夜。或七日夜。至心念佛。乃至見佛。小念見小。大念見大。乃至無量念者。見佛色身無量無邊。佛身三十二相。於一一相。亦念亦觀。皆能明了。隨所見相。見靑光明。於彼光相。專精系意。無令心亂。彼光出已。從行者頂入。爾時安心。謹莫驚怖。念此靑光。於自身中。支體徧行。見身火然。乃至成灰。風來散滅。如是念時。無有一相。十方皆空。如是修者。能於一彈指頃。到一佛剎及無量剎。

此經所明念佛。𨿽不定指西方。竊見慈云懺主念佛方法。引證念佛大小之義。故此錄之庶覽彼文者。知經始末。

目連所問經無量壽國易往易取

佛告目連。譬如萬川長流。有浮艸木。前不顧後。後不顧前。都會大海。世間亦爾。𨿽有豪貴富樂自在。悉不得免生老病死。秖由不信佛經。後世爲人。更甚困劇。不能得生千佛國土。是故我說。無量壽國。易往易取。而人不能修行往生。返事九十六種邪道。我說。是人名無眼人。名無耳人。

十往生經念佛之人菩薩守護

佛言。若有眾生。念阿彌陀佛。願往生者。彼佛卽遣二十五菩薩。擁護行者。若行若坐。若住若臥。若晝若夜。一切時一切處。不令惡鬼惡神得其便也。

觀佛三昧經佛記文殊當生極樂

文殊白佛言。我念過去。寶威徳上王佛時有長者。名一切施。長者有子。名曰戒護。子在母胎。以敬信故預。爲其子受三歸依。生年八歲。童子見佛。恭敬作禮。一見佛故。卽得除滅百千萬億生死之罪。從是已後。常生淨土。得百千億念佛三昧門。故今釋尊復記之曰。文殊師利。汝當往生極樂世界證入初地。

文殊發願經文殊發願求生極樂

願我命終時

滅除諸障礙

面見阿彌陀

往生安樂剎

生彼佛國已

成滿諸大願

阿彌陀如來

現前授我記

嚴淨普賢行

滿足文殊願

盡未來際劫

究竟菩薩行

入楞伽經佛懸記龍樹生極樂國

大慧汝當知

善逝涅槃後

未來世當有

持於我法者

南天竺國中

大名徳比丘

厥號爲龍樹

能破有無宗

世間中顯我

無上大乘法

得初歡喜地

往生安樂國

楞伽經有三本。此出七卷成文。實叉難陀所譯。在四字函。

善信摩親經善信厭女求生淨土

佛在捨衛。有長者女。名曰善信。智慧博達。常有大願。不樂世俗。自念萬物無常。當歸於死。天地亦當敗壞。何況人身。念我父母兄弟不知罪福。貪欲無厭。我年三五。以許他男。我家兄弟。受取匹帛。我身當往受諸苦難。不如。今日淸淨。當發上願。求覓安隱長樂之處。可以自娛。便正一心。自誓身命。爾時天帝現於空中。告善信言。若當自歸西方安隱淸淨法國。先向十方禮拜。慈心敬意念必達也。女便歡喜。澡浴燒香。向十方禮。天又告曰。汝當說頌贊嘆阿彌陀佛。善信依教。帝釋卽化端生男子。手抱黃金。以頌調之。善信答頌。訶男女過。帝釋叉手勞之。欲何求索。普世無雙功徳洋洋。不可稱量。善信聞已歡喜。地爲大動。說偈歸佛。佛卽與大眾俱飛到其家。善信禮佛。佛便放光微笑。爲授二十四戒。善信聞已而得七住。卽於佛前化爲男子。父母兄弟。皆受五戒﹝此緣出經律異相第三十八卷

﹞。

首楞嚴經情想多少論報髙下

佛告阿難。一切世間生死相續。生從順習。死從變流。臨命終時。未捨暖觸。一生善惡。俱時頓現。純想卽飛。必生天上。若飛心中。兼福兼慧及與淨願。自然心開。見十方佛。一切淨土。隨願往生。情少想多。輕舉非遠。卽爲飛仙。情想均等。不飛不墜。生於人間。想明斯聰。情幽斯鈍。情多想少。流入橫生。重爲毛羣。輕爲羽族。七情三想。沈下水輪。生於火際。受气猛火。身爲餓鬼。常被焚燒。水能害己。無食無飲。經百千劫。九情一想。下洞火輪。輕生有間。重生無間。二種地獄。純情卽沈入阿鼻獄。若沈心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄。

守護國界主經命終善惡感報優劣

佛言。若人命終之時。預知時至。正念分明洗浴著衣。吉祥而逝。光明照身。見佛相好。眾善俱現。定知。此人決定往生淨土。若人念佛持戒。無精進心。命終亦無善相。亦無惡相。地府不收。安養不攝。如睡眠去。此人疑情未斷。生於疑城。五百歲受樂。再修信願。方歸淨土。若人起憐憫心。正念現前。於財寶妻子。心無愛戀。眼色淸淨。仰面含笑。想念天宮。當來迎我。耳聞天樂。眼見天童。捨此報身。定生天界。若人生於柔軟善心。起福徳心。身無病難。憶念父母妻子。於善於惡。心不錯亂。其心正直。遺囑家財。辭別而去。定生人界。若人於夫妻男女。惡眼瞻視。舉手捫空。便利不覺。身常嗅穢。兩目紅赤。僕面而臥踡身左脇。百節酸疼。或見惡相。口不能言。聲吟叫喚。冤債現前。心識散亂。狂惑顚倒。徧體如冰。手撚死拳身硬如石。此人命終。定入地獄。若人好舐其唇。身熱如火。常患饑渴。好說飲食。張口不合。貪戀財寶。命卒難斷。開眼而去。此人定入餓鬼。若人身染重病。如在雲霧。心神昏散。怕聞佛名。多愛食啖血肉之味。不受勸化。愛戀妻兒。踡手足指。徧身流汗。出粗澀聲。口中咀沫。此相現前。定入畜生。

無量壽修觀行供養儀軌﹝出大藏衝字函﹞

爾時金剛手菩薩。在毗盧遮那大集會中。白佛言。我爲當來雜染世界惡趣眾生。說無量壽陀羅尼。修三密門。證念佛三昧。得生淨土。入菩薩位。不以少福無慧方便得生彼剎。依此教法。決定得生上品初地。應先入曼荼羅。得灌頂已。然後從師受此儀軌。當於勝地。塗拭淨室。建立方壇。上張天蓋。周匝懸幡。上壇分布八曼荼羅。磨白壇香。用塗聖位。壇西安無量壽像。持誦者東坐面像。坐卑腳牀。行者每日澡浴。登壇三時散種種華。置二閼伽。或新寶器。滿盛香水。置於壇上。於壇四角。安四賢瓶。香華飲食。隨力所辦。一一加持。殷勤供養。行者卽觀察一切有情本性淸淨。爲諸客塵所蔽。不悟眞理。是故說此三密加持。能令自他淸淨。

右儀軌一卷。三藏不空所譯。自此文後。列淨三業及普禮結界獻座觀想並結印誦咒總二十四章。非不精切。願依法行持者撿之。今於中錄其簡。而可行者。三章於後。庶資廣淨業云。

無量壽如來拳印眞言

次結如來拳印。以左手四指握拳。豎大指以右手作金剛拳。握左大指卽成。以此拳印地。眞言加持七徧。變其世界。如來拳眞言曰。

唵﹝引一﹞步欠﹝平聲二﹞

由結此印。眞言威力故。卽變此大千世界。成極樂剎。七寶爲地。水鳥樹林。皆演法音。無量莊嚴。如經所說。行者由數習此定。每於定中。見極樂世界無量壽佛。在大眾會。聞說契經。臨命終時。心不散動。三昧現在。剎那迅速生蓮華中。證菩薩位。

無量壽如來根本印眞言

次結無量壽如來根本印。二手外相叉作拳。豎二中指頭相拄。如蓮華葉形。結此契已。誦無量壽眞言七徧。以印於頂上。散陀羅尼曰。

曩謨﹝引﹞囉怛曩﹝二合﹞夜﹝引﹞耶﹝一﹞娜莫阿﹝引﹞哩野﹝二合引﹞弭跢﹝引﹞婆﹝去引﹞耶﹝二﹞怛佗﹝去﹞孽跢﹝引﹞夜囉曷﹝二合﹞帝三﹝去﹞藐三﹝去﹞沒馱耶﹝三﹞怛你也佗﹝四﹞唵阿蜜﹝口﹡栗﹞﹝二合﹞帝﹝五﹞阿蜜﹝口﹡栗﹞﹝二合﹞妒﹝引﹞納婆﹝二合﹞吠﹝微閉反引六﹞阿蜜﹝口﹡栗﹞﹝二合﹞多三﹝去﹞婆﹝上﹞吠﹝準上七﹞阿蜜﹝口﹡栗﹞﹝二合﹞多孽陛﹝八﹞阿蜜﹝口﹡栗﹞﹝二合﹞多悉弟﹝九﹞阿蜜﹝口﹡栗﹞﹝二合﹞多帝際﹝自曳反十﹞阿蜜﹝口﹡栗﹞﹝二合十一﹞多尾訖燐﹝二合引﹞帝﹝十二﹞阿蜜﹝口﹡栗﹞﹝二合﹞多誐曩吉﹝引﹞底﹝丁以反﹞迦﹝口﹡﹝隸﹣木﹢士﹞﹝十三﹞阿蜜﹝口﹡栗﹞﹝二合﹞多懶﹝上﹞弩枇娑嚩﹝二合﹞﹝口﹡﹝隸﹣木﹢士﹞﹝十四﹞薩嚩﹝引﹞囉佗﹝二合﹞娑﹝去引﹞馱寧﹝十五﹞薩嚩磨訖禮﹝二合引﹞捨乞灑﹝三合﹞孕迦﹝口﹡﹝隸﹣木﹢士﹞娑嚩﹝二合引﹞賀﹝引十六﹞

此眞言才誦一徧。身中十惡四重。無間罪。一切業障。悉皆消滅。若苾芻苾芻尼。犯根本罪。誦七徧。卽時還得淸淨。誦滿萬徧。獲得不廢忘菩提心三昧。菩薩心顯現。身中皎潔圓明。如淨月輪。臨命終時。見無量壽與大眾俱來迎安慰。卽生極樂上品上生。

無量壽如來心眞言

無量壽如來心眞言曰。

唵﹝引一﹞阿蜜﹝口﹡栗﹞﹝二合﹞多帝際賀囉吽﹝引二﹞

此眞言能誦十萬徧滿。得見阿彌陀如來。命終決定。得生極樂。

烏瑟膩沙最勝總持經﹝出大藏髙字函﹞

如是我聞。一時佛在極樂剎大善法堂中坐。爾時無量壽如來。告觀自在言。一切眾生。疾病短壽者。一切如來烏瑟膩沙最勝總持法門。若人受持讀誦。速得無病長壽安樂。卽時觀自在請佛宣說﹝咒廣不錄﹞若人書寫此法。安置塔中。廣大供養。右繞千匝。恭敬禮拜。則獲智慧。若七日壽命延至七年。若七年壽命延至七十。獲得如是長壽安樂。無諸疾病。得宿命通。

無量壽如來總持法門

爾時無量壽如來。入普照吉祥三摩地。從定出已。卽說一切如來無量壽總持法門曰。

唵﹝引﹞阿蜜哩﹝二合﹞帝﹝引﹞阿蜜哩﹝二合﹞帝﹝引﹞阿蜜哩﹝二合﹞睹﹝打﹣丁﹢柰﹞婆﹝二合﹞吠阿蜜哩﹝二合﹞多尾訖﹝口﹡闌﹞﹝二合﹞帝﹝引﹞阿蜜哩﹝二合﹞多誐﹝引﹞彌你﹝去﹞阿蜜哩﹝二合﹞多哩那﹝二合﹞禰誐誐曩計哩帝﹝二合﹞羯哩﹝引﹞薩哩嚩﹝二合﹞吉梨﹝二合引﹞捨叉演羯哩曳﹝引﹞娑嚩﹝二合引﹞賀

若人用此法門。加持淨土作塔。又復書此總持。安在塔內。香華供養。延於壽命。及增智慧。若人於此塔前。倍興供養。日日誦持滿八百徧。發自利利他平等之心。如是依法消除八難。是人命終。不生地獄畜生焰摩羅界。如蛇蛻皮。卽生極樂。獲大果報。受勝妙樂。

不空罥索神變眞言經一字眞言

觀世音菩薩。說一字眞言曰。

唵﹝喉中擡聲引呼。此下三咒唵字。並同此呼﹞

如是眞言大悲心觀觀世音。如法受持。應善修行者。能害過現重罪。一切垢障。盡皆消滅。當得一切諸佛菩薩。天仙龍神。悉皆歡喜。當捨命後。往於西方極樂國土。住極喜地。蓮華化生。

溥徧解脫心眞言

爾時觀世音菩薩。卽於佛前諦觀一切。說溥徧解脫心眞言曰。

此道咒二百一十二句。文廣不錄﹝此下三咒。經中具有結壇撚印立像等法。文涉一卷﹞。

又溥徧解脫心眞言曰。

唵沒﹝二合﹞囉﹝可﹡欠﹞麼﹝一﹞廢灑陀﹝上﹞囉﹝二﹞馱囉馱囉﹝三﹞地利地利﹝四﹞度嚕度嚕﹝五﹞縒曼嚲入縛攞﹝六﹞畝佉﹝合﹡牛﹞﹝七﹞莎縛﹝二合﹞訶﹝八﹞

又溥徧解脫心一字眞言曰。

唵惡﹝輕呼一﹞莎縛﹝二合﹞訶﹝去二﹞

若人六時。倍復精進。如法嚴治身器。依法持誦。滿一落叉。是業成熟。觀世音菩薩。現金色身。當滅無始一切根本重罪。若不現者。復倍精進。誦滿二落叉或三落叉。是業成熟。觀世音定當現身執手。指示西方淨土阿彌陀佛。坐寶蓮華師子之座。復得阿彌陀佛手摩其頭。謂同彼土一切菩薩福命功徳。捨此身後。往於西方安樂國土上品蓮華。具諸相好。識宿命智。得不退轉。

不空大灌頂光眞言﹝出不空罥索神變經第二十八卷

潔字函﹞

爾時釋迦牟尼如來。卽伸右手。摩淸淨蓮華明王頂。時大千世界六變震動。所有十方剎土。過現未來一切如來。毗盧遮那如來。一時皆現。亦同授與淸淨蓮華明王灌頂三昧耶。爾時十方三世一切如來。毗盧遮那如來。各伸右手。摩淸淨蓮華明王頂。同說不空大灌頂光眞言曰。

唵﹝喉中擡聲引呼一﹞旖暮伽﹝上﹞廢﹝無計反﹞嚕者娜﹝二﹞摩訶畝﹝打﹣丁﹢柰﹞﹝能乙反﹞囉麼抳﹝三﹞缽頭﹝二合﹞麼入縛攞﹝四﹞跛囉﹝二合﹞襪嚲野﹝合﹡牛﹞﹝五﹞

若有過去一切十惡五逆四重諸罪。得聞此大灌頂光眞言三七徧。卽得除滅一切罪障。若諸眾生。具造十惡五逆四重諸罪。猶如微塵滿斯世界。身壞命終。墮諸惡道。以是眞言。加持土沙一百八徧。屍陀林中。散亡者屍骸上。或散墓上塔上。彼所亡者。若地獄餓鬼修羅傍生中。以一切不空如來毗盧遮那如來眞言。加持沙土之力。應時卽得光明。及身除諸罪報。捨所苦身。往於西方極樂國土。蓮華化生。乃至菩提更不墮落。

秀州海鹽普照院釋智圓。母喪以遺骨。盛於小匣。日誦毗盧灌頂咒。加持土沙。覆於骨上。殆至盈尺。一日頂骨。忽湧於土面。初不以爲然。仍舊覆之。翌日復爾。眾皆驚駭。時武夷公權作記以廣其事。大智律師。作贊以美之。文見芝園集。

拔一切業障根本得生淨土咒﹝出彌陀不思議神力傳養字函﹞

拔一切業障根本。得生淨土神咒。宋元嘉年。求那跋陀奉制譯。合計五十九字一十五句。若人能誦此咒者。阿彌陀佛常住其頂。日夜擁護。無令怨家而得其便。現世常得安隱。臨命終時。任運往生。龍樹菩薩。願生安養。夢感此咒。那捨三藏誦此咒。天平寺銹法師。從那捨口授此咒。其人云。經本外國不來。若欲受持。當嚼楊枝。澡豆漱口然香。於佛像前。胡跪合掌。日夜六時。各誦三七徧。所有四重五逆十惡謗方等罪。悉得滅除。現世所求皆得。不爲諸惡鬼神之所惑亂。若誦滿二十萬徧。卽感得菩提芽生。若至三十萬徧。卽面見阿彌陀佛。

南無阿彌多婆夜哆﹝一﹞他伽跢﹝二﹞夜哆地﹝三﹞夜他阿彌唎﹝四﹞都婆毗﹝五﹞阿彌唎哆﹝六﹞悉耽婆毗﹝七﹞阿彌唎哆﹝八﹞毗迦蘭諦﹝九﹞阿彌利哆﹝十﹞毗迦蘭哆﹝十一﹞伽彌膩﹝十二﹞伽伽那﹝十三﹞枳多迦隸﹝十四﹞莎婆訶﹝十五﹞

此咒有六哆字。藏中經本。注多曷切。此爲正呼也。龍舒文。恐人不正此音。並攺爲掇字。擅攺咒文。世所不許。有二他字。俱透戈切。跢字都餓切。地字澄買切。唎字上聲。與裏同音。枳字止音。此咒人所誦持。並不與上一十五句相應。失本眞也。欲期效驗者。須正此句讀。

無量壽論往生偈及五門修法﹝天親菩薩﹞

世尊我一心

歸命盡十方

無量光如來

願生安養國

觀彼世界相

勝過三界道

究竟如虛空

廣大無邊際

正覺阿彌陀

法王善住持

如來淨華眾

正覺華化生

愛樂佛法味

禪三昧爲食

永離身心惱

受樂常無間

大乘善根界

等無譏嫌名

女人及根缺

二乘種不生

眾生所願樂

一切能滿足

故我願往生

阿彌陀佛國

我作論說偈

願見彌陀佛

普共諸眾生

往生安樂國

若人修行五念門成就者。畢竟得生安樂國土見阿彌陀佛。一者禮拜門。身業禮拜阿彌陀佛。爲生彼國意故。二者贊嘆門。口業贊嘆彼佛光明智相。欲如實修行相應故。三者作願門。心常作願。一心專念畢竟往生。欲如實修行奢摩他故。四者觀察門。以智慧觀察。欲如實修行毗婆捨那故。一觀察彼國土莊嚴。二觀察彼佛莊嚴。三觀察彼諸菩薩莊嚴。五回向門。所有功徳善根。以方便回向攝取眾生。不捨一切世間故。又觀察門三種莊嚴。略說入一法句。謂淸淨句。眞實智慧無爲法身故。菩薩如是修五門。自利利他。速得成就菩提故。

毗婆沙論念佛爲易行道

龍樹菩薩

論第四曰。佛法有無量門。如世間道有難有易。陸道步行則苦。水道乘船則樂。菩薩道亦如是。難行則久可得﹝是墮聲聞緣覺地者﹞或有勤行精進。以信方便。易行疾至。應當念佛稱其名號。阿彌陀佛本願如是。若人念我稱名自歸。卽必定得阿耨菩提。是故常應憶念。偈曰。

若人願作佛

心念阿彌陀

應時爲現身

是故我歸命

若人欲疾至

不退轉地者

應以恭敬心

執持稱名號

彼佛本願力

十方諸菩薩

來供養聽法

是故我稽首

彼土諸菩薩

具足諸相好

供自莊嚴身

我今歸命禮

彼諸大菩薩

日日於三時

供養十方佛

是故稽首禮

若人種善根

疑則華不開

信心淸淨者

華開則見佛

十方現在佛

以種種因緣

嘆彼佛功徳

我今歸命禮

其土具莊嚴

殊彼諸天宮

功徳甚深厚

是故禮佛足

若人生彼國

終不墮三趣

及與阿修羅

我今歸命禮

十疑論曰。難行道者。在五濁惡世。求阿鞞跋致。甚難可得。略述有五。一外道相善亂菩薩法。二無賴惡人破他勝徳。三顚倒善果能壞梵行。四聲聞自利障於大慈。五惟有自力。譬如跛人步行一日不過數里。易行道者。謂信佛教念佛三昧。乘彌陀願力攝持。決定往生。如人水路行船須臾千里。亦如劣夫從轉輪王。一日一夜周行四天下。非是自力輪王力也。

大智度論樂多集功徳者。求生淨土﹝同前﹞

論四十三問曰。菩薩法應度生。何以但至淸淨無量壽佛國土中。答菩薩有二種。一者慈悲心多爲眾生。二者多集諸佛功徳。樂多集功徳者。至一乘淸淨無量壽國土。好多爲眾生者。至無佛法眾處。贊嘆三寶之音。又論四十五曰。菩薩有二。有先自成就功徳。然後度眾生。有先成就眾生。後自成就功徳者。

妙宗鈔問曰。觀經上品。是出假位。合在穢土。利益有情。何故求生淨土耶。答今十向菩薩。求生淨土。乃是大論。先自成就功徳人也。故十疑論明。未得無生忍已還。要須常不離佛故須求生﹝十向菩薩。約別教說。約圓卽十信位﹞。

大智度論釋迦彌陀各有淨穢國土﹝同前﹞

論三十六曰。當知。釋迦文佛。更有淸淨國土。如阿彌陀佛國。阿彌陀佛。亦有不嚴淨國。如釋迦文佛國。又三十八卷曰。此間閻浮惡故。釋迦壽應短。余處好故。佛壽應長。

又涅槃經二十二曰。西方去此三十二河沙乃至有無勝國。所有莊嚴。如安樂世界。我於彼土。出現於世。

觀經疏曰。應佛皆爲兩量。逐物隨緣參差長短。妙宗釋曰。佛佛旣皆三身圓證。應身被物。物壽長短。豈不隨順。各示兩量故。彌陀現長。亦能現短。釋迦現短。亦能現長。

起信論娑婆不值佛專勸念佛﹝馬鳴菩薩﹞

復次眾生。初學是法。欲求正信。其心性弱。以住此娑婆。自畏不能常值諸佛親承供養。懼謂信心難可成就。意欲退者。當知。如來有勝方便。攝護信心。謂以專欲念佛因緣。隨願得生他方佛土。常見於佛。求離惡道。如修多羅說。若人專念西方極樂世界阿彌陀佛。所修善根。回向願求。生彼世界。卽得往生。常見佛故。終無有退。若觀彼佛眞如法身。常勤修習。畢竟得生。住正定故。

賢首起信疏曰。往生有三位。一如蓮華未開信行未滿。未名不退。但以處無退緣故稱不退。二信位滿足已去。華開見佛。入十住位。得少分見法身。住正定位也。三三賢位滿。入初地已去。證徧滿法身。生無邊佛土。如佛記龍樹等住初地生淨土等也。此中畢竟等。是後二位。

四明融心解曰。此土濁重。十信方出苦輪。彼土境勝。九品悉皆不退。故今托彼勝境修觀。縱理未顯。見愛俱存。捨報必生無退轉處。起信令觀彼佛眞如法身者。自非一心三觀。將何觀之。今家以三觀釋經。與馬鳴之意。更無少異。故十疑論。令想彌陀法身報身光明相好。故知。往生之行。正在三觀。想彼三身。捨此求彼。初心不退。其義皆成也。

思惟要略法利鈍二根觀佛相好

觀無量壽佛。有二種人。鈍者先自觀察額上一寸。除卻皮肉。但見赤骨。系念在緣。不念他念。心若余緣。攝之令還。次觀赤骨。辟方一寸。令白如珂。又復通變其身。皆作白骨。無有皮肉。更變此骨身。使作琉璃光色淸淨。從此琉璃身中。放白光明。自近及遠。徧滿閻浮。惟見光明。不見諸物。還攝光明。入於身中。旣入之後。乃於光中。觀無量壽佛。結加趺坐。顏容巍巍。如紫金山。系念在佛。不令他緣。常如與佛對坐不異。若利根者。但當先作明想晃然空淨。乃於明中觀佛。便可得見。行者若欲生彼國者。當作是觀。次觀諸法畢竟空相。而於眾生。常興大悲。所有善本。盡以回向。願生彼國。便得往生。

右法見大藏圖字函。詳其文非佛說。又不載菩薩所造。而是鳩摩羅什所譯。必西竺教典之類也。今錄於此願。資思修云爾。

阿彌陀佛尊號

南無西方極樂世界。三十六萬億一十一萬九千五百同名同號阿彌陀佛。

昔釋迦牟尼佛住世行化。至一俗捨見翁婆二人。以谷一斗。記數共念阿彌陀佛。願生淨土。佛言。我有異方便。令汝於一聲中念得多谷之數。遂令念上佛名。

右佛尊號因緣。諸淨土經。並不見出。始因唐飛錫禪師寶王論。以此佛號。立一念多佛門。次侍郎王古直指淨土決疑集承之。後龍舒淨土文。廣勸人受持。乃曰。嘗以秈禾谷校之。一合有千八百粒。若一稱此號。乃滿二千碩谷之數。佛旣自以此教人。則其功徳不可思議也。切緣寶王論。不載所出經論。尢爲缺典。今恐稱誦者欲知。故玆錄示。

樂邦文類卷第一

樂邦文類卷第二

四明石芝沙門宗曉編次

序跋﹝三十二家﹞

念佛三昧詩序圓悟法師慧遠

觀無量壽佛經疏序智者禪師

阿彌陀經通贊疏序慈恩法師窺基

阿彌陀經疏序孤山法師智圓

阿彌陀經新疏序淨覺法師仁嶽

觀無量壽佛經序慈覺禪師宗頤

阿彌陀經勸持序慈云懺主遵式

往生西方略傳序同前

往生淨土懺願儀序同前

往生決疑行願二門序同前

淨土往生傳敍飛山禪師戒珠

念佛三昧寶王論序艸堂法師飛錫

華嚴念佛三昧無盡燈圓澄法師義和

無盡燈後跋參政範成大

淨業禮懺儀序大智律師元照

觀經九品圖後序同前

淨土十疑論序提刑楊傑

淨土十疑論跋待制陳瓘

直指淨土決疑集序提刑楊傑

龍舒淨土文序狀元張孝祥

龍舒淨土文跋大慧禪師宗杲

淨土寶珠集序侍郎王古

四十八願後序慧覺法師齊玉

淨土警策序吳興法師元穎

淨土自信錄序無功叟王闐

修行淨土法門後序侍郎莫仲圭

明師勝地論跋獨醒居士林鎬

寶城易記錄序待制陳瓘

遠法師齋忌禮文序正言沈浚

稱贊淨土海眾詩序府判方楶

西歸蓮社序月堂法師惠詢

刊往生行願略傳序鎧庵居士吳克己

文﹝十三家﹞

廬山白蓮社誓文晉逸士劉遺民

東海若唐禮部柳子厚

東海若跋文忠公蘇軾

東海若跋橘洲禪師寶曇

弔武侍﹝銜﹣金﹢缶﹞畫佛文唐文公韓愈

結社法集通慧僧錄贊寧

蓮華勝會錄文慈覺禪師宗賾

念佛防退方便文同前

念佛回向發願文同前

念佛懺悔發願文慈云懺主遵式

結蓮社普勸文總管張﹝揙﹣戶﹢﹝今﹣一﹞

西資社同誓文證通法師師友

往生淨土十願文桐江法師擇瑛

贊﹝十七首﹞

金銀泥畫淨土變相贊唐翰林李白

繡西方淨土﹝巾﹡﹝宋﹣木﹞／登﹞贊唐侍郎白居易

繡阿彌陀佛贊同前

西方淨土贊孤山法師智圓

無量壽佛贊大智律師元照

畫阿彌陀像贊文忠公蘇軾

李伯時畫彌陀贊寂音禪師惠洪

安樂國贊三十章提刑楊傑

善導彌陀道場贊同前

白蓮咸教主眞贊同前

效禪月作遠公詠太史黃庭堅

遠法師贊給事程俱

劉遺民贊同前

陶靖節贊同前

謝康樂贊同前

陸道士贊同前

臨行自餞樝庵法師有嚴

念佛三昧詩序

廬山法師慧遠

序曰。念佛三昧者何。思專想寂之謂。思專則志一不撓。想寂則气虛神朗。气虛則智恬其照。神朗則無幽不徹。斯二乃是自然之玄符。會一而致用也。是故靖恭閒宇而感物通靈。禦心惟正。動而入微。此假修以凝神。積習以移性。猶或若玆。況夫尸居坐忘。冥懷至極。智落宇宙。而闇蹈大方者哉。請言其始。菩薩初登道位。甫窺玄門。體寂無爲。而無弗爲。及其神變也。則令修短葺常度巨細互相違。三光回景以移照。天地捲而入懷矣。又諸三昧其名甚眾。功髙易進。念佛爲先。窮玄極寂。尊號如來。神體合變。應不以方。故今入斯定者。昧然忘知。卽所緣以成鑑。鑑明則內照交映。而色象生焉。非耳目之所曁而聞見行焉。於是睹夫淵凝虛鏡之體。則悟靈相湛一淸明。自然察玄音之叩。心聽則塵累每消。滯情融朗。非天下之至妙。孰能與於此。以玆而觀。一覿之感。乃發久習之深覆。豁昏俗之重迷。若匹夫眾定之所緣。故不得語其優劣。居可知也。是以奉誠諸賢。咸思一揆之契鹹寸陰之頹景。懼來儲之未積。於是洗心法堂。整衿淸向。夜分忘寢。夙霄惟勤。庶夫貞詣之功。以通三乘之志。臨津濟物。與九流而同往。仰援超步。拔茆之興。俯引約進。秉策其後。以覽眾篇之揮翰。豈徒文詠而已哉﹝廬山集。又載王喬之念佛三昧詩。見下第五卷

﹞。

觀無量壽佛經疏序

天臺智者大師

夫樂邦之與苦域。金寶之與泥沙。胎獄之望華池。棘林之比瓊樹。誠由心分垢淨。見兩土之升沈。行開善惡。睹二方之粗妙。諭形端則影直。源濁則流昏。故知。欲生極樂國土。必修十六妙觀。願見彌陀世尊。要行三種淨業。然化因事漸。教藉緣興。是以闍王殺逆。韋提哀請。大聖垂慈。乘機演法。曜玉相而流彩。聳珍臺而顯瑞。𨿽廣示珍域。而宗歸安養。使末俗有緣遵斯妙觀。落日懸鼓。用標送想之方。大水結水。實表琉璃之地。風吟寶葉。共天樂而同繁。波動金渠。將契經而合響。觀肉髻而瞻侍者。念毫相而睹如來。及其瞑目告終。上珍臺而髙踴。文成印壞。坐金蓮而化生。隨三輩而橫截。越五苦而長騖。可謂微行妙觀至道要術者哉。

此經心觀爲宗。實相爲體。所言佛說觀無量壽佛者。佛是所觀勝境。舉正報以收依果。述化主以包徒眾。觀𨿽十六。言佛便周。故云佛說觀無量壽佛。經者訓法訓常。由聖人金口故。

阿彌陀經通贊疏序

慈恩法師窺基

詳夫理絕眾詮。豈三乘之可攝。智圓萬徳。非十地以能觀。布慈云而蔭四生灑法雨而津九有。由是降神兜率。誕迹迦維。厭欲樂於王宮。獲眞常於覺樹。良以羣生業惑魔黨增彊。騰苦海以辟三途。溺慈舟而吞萬善。是以髙張教网。直指淨方。是入聖之玄門。乃超凡之妙躅。十重淨土。約地位以等差。九品蓮臺。契根宜之次第。大矣哉。迥拋空有之門。獨穎斷常之表。佛者覺道已圓。說者慈心演法。阿彌陀者。無量壽也。經者常法攝貫也。常則百王不易。法則千代同規。攝則包括眾詮。貫者通連妙理。故云佛說阿彌陀經也。

阿彌陀經疏序

孤山法師智圓

夫心性之爲體也。明乎靜乎一而已矣。無凡聖焉。無依正焉。無延促焉。無淨穢焉。及其感物隨緣而變。則爲六凡焉。爲三聖焉。有依焉有正焉。依正旣作。則身壽有延促矣。國土有淨穢矣。吾佛大聖人。得明靜之一者也。乃假道於慈。托宿於悲。將欲歐羣迷使復其本。於是乎。無身而示身。無土而示土。延其壽淨其土俾其忻。促其壽穢其土俾其厭。旣忻且厭。則漸誘之策行矣。是故釋迦現有量而取穢土。非欲其厭耶。彌陀現無量而取淨土。非欲其忻乎。此則折之。彼則攝之。使其復本而達性耳。故淨名曰。隨所調伏眾生而取佛土者。其是之謂乎。𨿽寶樓金池爲悅目之玩。而非惑蕩之色。而能達惟心無境矣。𨿽風樹鳥聲有入耳之娛。而非惉懘之音。而能念三寶有歸矣。夫如是則復乎明靜之體者。如轉掌耳。經云。眾生生者皆是阿鞞跋致是也。大矣哉。聖人之善權也如此。是故羣經森列。而偏贊淨方。其有旨哉。佛說阿彌陀經者。其偏贊之謂歟。吾愛其辭簡而理明其文約而事備。足可以誘弱喪而系童蒙焉。於是約龍樹之宗。準智者之說。依經辧理。爲之義疏。若極深研幾。則吾豈敢。庶乎有助於眞風。爲益於後昆爾。

阿彌陀經新疏序

淨覺法師仁嶽

或曰。虛空無涯。世界無量。其間有凡有聖。有淨有穢。何爲其然乎。曰妄念而然也。眞則不然。諸佛證眞。空界殞裂。至論應化身土之事。亦隨眾生妄念所感。蓋使夫革凡成聖捨穢趣淨。然後純純乎。如諸佛之證也。噫眾生之妄也久矣。故我佛能仁氏起無緣慈悲。出堪忍世界。以若干方便。開諸度門。繇是五時設教。三乘授道。𨿽頓漸不同。同歸於理。其有我佛未度。而度在他佛者。則曰補處之有慈氏。極樂之有彌陀。乃至十方淨佛國土。示若鏡像。導如津梁。隨其所應。利有攸往。然而補處𨿽近。十方俱遠。諸大乘經。莫不稱贊乎極樂爲最彌陀爲勝。依正旣異。壽命且長。眾生信而願生者多矣。神化之迹粲在羣藉。佛言。將來法滅。惟畱無量壽經。住世百年。天臺云。當知。彼佛於此惡世。偏有緣爾。玆經也。始慈恩法師嘗有撰釋。復有疏本。亦題基公之名。相傳云。此無名師。假托而行也。校其文旨。實大同而小別。洎孤山中庸子章句後出。盛傳於時。以病中援毫。詞簡義略。凡用敷訓。似未盡於方等之詮乎。走不敏探智者之教。頗歷歲紀。常欲以一家法要並淨土諸說覆述斯文。竊避人之多忌。未果所志。年逼耳順。退藏故園。伏念玉泉報恩。九旬揮於犀柄。圭峯思孝七月薦於蘭盆。緬挹淸芬遂獲操染。捲成析爲上下。以新疏目之。別舊章也。若乃言之無文。吾何敢以前說並駕。或言下之理粗通大方。亦所不讓云。

觀無量壽佛經序

慈覺禪師宗頤

夫正徧知海。從心想生。諸佛世界。隨心淨土。然則彌陀至聖不隔下凡。極樂𨿽遙。豈離方寸。所以念佛而卽得見佛。求生而遂能往生。觀無量壽經者。以法界心照實相境。三種淨業。明法行之正因。十六妙觀。爲寂照之方便。法身與化身隨量。依報與正報齊觀。是以韋提希豁然大悟。授記往生。佛世尊親敕受持。廣說斯事。經傳此土。人罕流通。不有圓機。誰陳法施。常山比丘瓊安等。憫眾生之日用不出塵勞。嗟妙境之無邊。願爲鄕導。同心鏤板。庶廣受持。非勢至之同倫。卽遠公之舊社。聊伸序引。普告未聞。

阿彌陀經勸持序

慈云懺主遵式

此經文句𨿽約。與大本意同。上聖赴緣。廣略異耳。依正主伴。於是備焉。願行方軌。有加諸說辭簡義博諷易功多。良在玆矣。初則廣贊依正。引物忻求。次則六方引同訓勉生信。三則舉難況易。使聞者知歸。第一廣贊依正者。初贊次勸修願行。佛告長老下。標立所贊。彼土何故名爲極樂下。先贊依果。卽珠网麗天。瓊林矗地﹝一﹞。池流八徳。蓮吐四光﹝二﹞。天樂韻於六時。裓華散於億剎﹝三﹞。他禽演於道品。風樹傳於法音﹝四﹞。舍利弗於意下。廣贊正報。先贊化主。相好八萬。舉光明以徧收。功徳諭沙。言壽命以統括。成佛十劫。簡過未以釋疑﹝已上化主﹞又舍利弗下。贊眷屬。聲聞𨿽眾。皆發大心。菩薩云多。率居補處。生者咸歸於定聚。趣途卽預於阿鞞﹝已上眷屬﹞次眾生聞者下。勸修願行。先願。次不可以少善根下修行一日等者。正在用心之厚薄。不在責時之久近。宜遵一心不亂。其人臨命終下。明得果。我見是利下結勸。次如我今者下。第二六方引同訓勉生信。先引同。次於汝意下勸信。亦是勸持。如我今者下。第三舉難況易。五濁得道爲難。淨土修行則易。並如文請。先熟尋節段。然後誦文。則起盡有倫。功不虛棄。如或淸晨靜夜。收視聽以端居。口誦心遊。蕩神明於幽極。氛累斯滌。淨境弗迷。廣舌勸持。豈不然也。

往生西方略傳序

同前

維西方淨土者。瓊林寶网珠閣瑤池。超倍剎於玉毫。耀千光於沙界。諸佛同贊。羣賢所宗。徧告曼殊咸願生乎其國。天親彌勒。皆誓往於彼方。大聖尙然。況常徒者也。至若散因定業少善多福。截五道而長騖。眷九品以髙升。直到薩云無復退轉。故彼佛本願云。設我得佛。十方眾生。至心信樂。欲生我國。乃至十念。若不生者。不取正覺。惟除五逆誹謗正法﹝五逆者。出佛身血。破和合僧。殺阿羅漢。殺父。殺母也﹞今旣幸無逆罪。不謗大乘。豈有願求而不遂也。況復十六觀云。下品下生者。具足諸罪。四重五逆謗方等法地獄火現。十念稱佛。地獄猛火。化爲涼風。卽生彼土。斯則又許逆罪之輩十念得生。況無此罪者乎。推此而言。宜各自信。凡願生者。無不遂心。故天臺智者臨終贊曰。四十八願。莊嚴淨土。華池寶樹。易往無人。火車相現。一念攺悔。尙得往生。況戒定燻修。淨行道力實不唐捐。又本願云。十方眾生。聞我名號。系念我國。回向欲生。若不果遂者。誓不成佛。又應校量業行久近者。十念信樂。尙生彼國。況復一日信樂者。況復一月一年一生而信樂者耶。又應校量滅罪輕重者。一念滅八十億劫生死重罪﹝重罪者。卽前五逆也﹞一念稱佛滅罪旣爾。況復十念所滅罪耶。況復一日一月一年一生念佛所滅罪耶。重逆尙滅。況輕罪乎。又應校量念佛功徳比余善根優劣之相者。經云。若人以四事極好之物。供養三千大千世界滿中阿羅漢辟支聖人。所得福徳。不如有人一合掌。一稱南無佛陀。如彼大千聖福。假使百分千分百千億分。算數譬諭皆所不及。一稱佛名者功徳無量。一稱佛名功徳尙爾。況復十念佛者。況復一日一月一年一生。念阿彌陀佛者所得功徳耶。復次應知。念佛之人。現世安隱。眾聖守護。離諸災厄。且近校量今時風俗。競祭鬼神。求其福祐。望得安隱。信邪殺命。造罪結冤。必無福慶而可利人。虛招來生地獄罪報。易曰。積不善之家。必有餘殃。殺生害命。祖承祭法。非一朝一夕。豈非積不善耶。殃咎何疑也。若言殺生非不善者。古今帝王。何故仁慈化世。勝殘去殺。禽魚遂性。令登壽域。咸稱善耶。然祭祀之法。天竺韋陀支那祀典。旣未逃於世論。眞誘俗之權方。周公𨿽稱事神。不達匯徵之道。仲尼焉能事鬼。蓋迷六趣之源。老氏經旣混於九流。莊子未移於百氏。惟釋宗所辧。曲盡其理。天趣在上。人居其次。修羅處中。鬼畜斯下。今以人事鬼。其猶俯首就足抑君奉民。何逆之甚也。又鬼有邪力。事之旣久。物黨方類。死墮其中。世其迷哉。且三界大師萬徳慈父。歸之者罪滅。尙之者福生。諸經具說。若能暫歸三寶。受持一佛名者。現世當獲十種勝利。一者晝夜常得一切諸天大力神將。河沙眷屬隱形守護。二者常得二十五大菩薩。如觀世音等。及一切菩薩常隨守護。三者常爲諸佛晝夜護念。阿彌陀佛常放光明。攝受此人。四者一切惡鬼。若夜叉若羅剎。皆不能害。一切毒蛇毒龍毒藥。悉不能中。五者一切火難水難。冤賊刀箭。牢獄枷柚。橫死枉死。悉皆不受。六者先所作罪皆悉消滅。所殺冤命。彼蒙解脫。更無執對。七者夜夢正直。或復夢見阿彌陀佛勝妙色像。八者心常歡喜。顏色光澤。气力充盛。所作吉利。九者常爲一切世間人民。恭敬供養。歡喜禮拜。猶如敬佛。十者命終之時。心無怖畏。正念歡喜。現前得見阿彌陀佛。及諸聖眾。持金蓮臺。接引往生西方淨土。盡未來際。受勝妙樂。諸有智人。請觀念佛。所獲現世福利功徳。豈同世人祠祀之法。現無福利未來受苦耶。又復當信一切大乘經典。皆贊西方莊嚴淨土勸令往生。若華嚴方等般若法華涅槃。諸部諸經。皆示行相。及贊功徳。又諸菩薩天親龍樹。皆各造論稱贊淨土。又此方諸法師禪師。各造論著疏。光贊西方。道安法師往生論六卷。慧遠法師造觀經疏一卷。天臺智者造十疑論觀經疏彌陀經疏。各一卷。道綽禪師撰安樂集三卷。善導和尙。立五會教勸人念佛。造觀經疏一卷二十四贊六時禮文各一卷。懷感法師。得念佛三昧造決疑論七卷。慈湣三藏。撰淨土慈悲集三卷。慈恩法師。造彌陀經疏二卷。鎭國沙門澄觀。造觀經疏一卷。有誰聞此眾聖稱楊誘勸往生。而不信樂。除彼不肖人癡瞑無智者。斯更復引自古及今。西天東夏道俗士女。往生髙人三十三條顯驗之事。具示將來諸有賢達。願共往生云也。

往生淨土懺願儀序

同前

原其諸佛憫物迷盲。設多方便而引取之。但惟安養淨業。捷直可修。諸大乘經。皆啟斯要。十方諸佛。無不稱美者也。若比丘四眾及善男女諸根缺具者。欲得速破無明諸闇。欲得永滅五逆十惡犯禁重罪及余輕過。當修此法。欲得還復淸淨大小戒律。現前得念佛三昧。及能具足一切菩薩諸波羅蜜門者。當學此法。欲得臨終離諸怖畏。身心安快喜悅如歸。光照室宅。異香音樂。阿彌陀佛觀音勢至。現在其前。送紫金臺。授手接引。五道橫截。九品長騖。謝去熱惱。安息淸涼。初離塵勞。便至不退。不歷長劫。卽得無生者。當學是法。欲修少法而感妙報。十方諸佛俱時稱贊。現前授記。一念供養無央數佛。卽還本國。與彌陀坐食。觀音議論。勢至行步。眼耳洞視徹聞。身量無際。飛空自在。宿命了了。徧見五道如鏡面像。念念證入無盡三昧。如是稱述。不可窮盡。應當修習此之勝法。如所說者。皆實不虛。十方諸佛。出廣長舌。稱美此事。以示不妄。我等云何敢不信佛。今取淨土眾經立此行法。若欲廣知。尋經補益。

往生決疑行願二門序

同前

維安養寶剎。大覺攸贊。三輩髙升。夕孕金華。列宿猶暫於海滴。晨遊玉沼。世燈彊諭於河沙。良以。十方爰來。四生利往。𨿽騰光而普示。終稽首而偏求。故其竺國皇州自今觀古。彼則鉅賢至聖。咸舒藻以爲盟。此則覺徳鴻儒。盡摛毫而作誓。自玆回向綿續。唱和相尋。誠爲道徳之通衢常樂之直濟者也。但世多創染割截。未識方隅。忽遇問津。靡暫濫吹。或攘臂排爲小教。或大笑斥作權乘。以其言旣反經。人惑常典。易不云乎。居其室出其言不善。則千里之外違之。況其邇者乎。遂輒述往生淨土決疑行願二門。詞愧不文。理存或當。視菽麥而且辧。挹涇渭而永分。翦伊蘭之臭林。植栴檀之香幹。信解行願。原始要終。不數千言而能備舉者。實玆二門矣。

淨土往生傳敍

飛山禪師戒珠

給孤園中聖賢之眾畢集。是時眾無一詞之請。如來遽然而告曰。過是西方十萬億國有淨土焉。其土廣博。百寶成焉。又曰。眾生思焉念焉。求而以生者。皆如願焉。說者曰。十二分教以羅萬有。此乃無問自說之一分也。其義猶何。猶母之拊嬰兒不俟其請。但欲顧其手足乳而哺之。腹而擁之也。然如來舍兜率降迦維。其說法者五十年。流慈振毓。隨機有授。其間龍天釋梵聲聞緣覺大菩薩眾。棄頭目捐髓腦。外於國城珍寶。殷勤三請者非一。如來或辭或默。止止而不說者有之。至是而乃自說。誠悲五濁異生流浪而不息者長劫。夫將厭五濁。期生於淨土。必在乎專念。念言之至以系乎想十六觀。所以第資焉。經稱諸佛正徧知海從心想生。其故何哉。明其始也。舉其漸之之謂也。行始於有修。智始於有習。無上極果。以始於深心。深心者。確乎其不可拔者也。故一念轉三塗之苦。十念階九品之華。此𨿽大乘方等諸經。皆所互陳而互發。非止一經言而發之也。漢魏已來翹誠西向﹝竺﹣二﹢﹝ㄇ﹫人﹞／戌﹞聞其有人者。實以大法初流。經文之未備矣。西晉時。劉曜寇蕩京雒。僧顯避地江東。始由三事因願。驟感祥異。然其拳拳之志。以遭亂世。遺風勝業代或無聞。東晉之末。遠師憩迹廬阜。其同意法師釋道炳竺道生佛陀耶捨。洎在家英豪劉遺民雷次宗周續之等。一百二十有三人。締結方外之遊。希風來集。遠以幻集之期不克以常保。夢遊之軀不可以長存。因指無量壽國。結之遐遊。焉其已也。又言。其國淸淨。無三塗無六趣。眾生依向不一生而生者。寶幢爲之前導。金蓮爲之受質。於是相與而有蓮社之稱焉。今之以蓮社云云。蓋其始也。或時以爲淨社。義亦詳矣。自遠而下。淨土之修益振。故宋有曇弘。齊有慧進。梁有道珍。李唐之間。穎悟通識之士。如道綽善導者。累復有焉。余以像季之餘。值佛遺法。緬懷淨業。其亦有年。每以前賢事迹散於諸傳。淪於異代。不得類例相從條然以見。繇是歷考梁隋而下。慧皎道宣諸師所撰傳記十有二家。洎大宋通慧大師新傳。且得顯等七十五人。其傳之作。理或有所暗昧。詞或有所叢脞。因復修正而發明之。外有鴻業慧明等六十二人。在其生平想象。至於捨生之際。不嘗以矚勝相。備之不足起深信。乃無以備之。後之明哲。或患其所不足。摭而備之者。亦余之闕有補焉。

念佛三昧寶王論序

艸堂法師飛錫

客有髙信。至吾禪居。前禮致問。辭甚淸逸。問吾曰。修心之人成道捷徑。法華三昧不輕之行。念佛三昧般舟之宗。僉爲無上深妙禪門者。願聞其致。對曰。吾拱默九峯。與世異營。天書曲臨。自紫閣山艸堂寺。令典千福法華勝場。向三十年矣。希髙扣寂。未有若君之所問者也。子將涉無生之龍津。欲圖南以鵬舉。吾不敏也。嘗試論之。今則略開二十門。以明斯旨耳。

華嚴念佛三昧無盡燈序

圓澄法師義和

六道凡夫三乘賢聖。其根本悉是靈明淸淨。一法界心。性覺寶光。各各圓滿。本不名諸佛。亦不名眾生。但此心靈妙自在。不守自性故隨迷悟之緣。作業受苦。名曰眾生。修道證眞。遂名諸佛。佛憫眾生顚倒妄想。執著而不證得。於是稱法界性。說華嚴經。欲令眾生。知一切法。卽心自性。成就慧身。不由他悟。至於善財證入法界。參諸知識。最初吉祥雲比丘。教以無礙智慧念佛門。又解脫長者。教以惟心念佛門。又普徧吉淨光夜神。教以觀徳相念佛門。其後華嚴諸祖。慮念佛者。莫得其要。於善知識解脫門中。復設諸門。意使諸佛與眾生交徹。淨土與穢土融通。法法彼此該收。塵塵悉包徧法界。相卽相入。無礙圓融。儻得其門。則等諸佛於一朝。不得其門。則徒修因於曠劫。夫不龜手之藥一也。有終身洴澼洸者。有裂土而封者。蓋用有工拙。而利有大小念佛法門一也。有涉時之久。致力之多。而平素失其指歸。逮乎垂亡。他境彊奪鮮能超邁。此終身不免於洴澼洸之謂也。惟華嚴觀行。得圓至功於頃刻。見佛境於塵毛。諸佛心內眾生。新新作佛。眾生心中諸佛念念證眞。至簡至易。𨿽然諸佛拔苦與樂之心一也。不思議力一也。惟西方彌陀世尊。接引娑婆眾生願力偏重。卽本師故。是以流通經中。普賢行願獨指彌陀。極爲至切﹝義和﹞晚年退席平江能仁。徧搜淨土傳錄與諸論贊。未嘗有華嚴圓融念佛法門。蓋巴歌和眾。雪曲應稀。無足道者。嗚呼不思議法門。散乎大經與疏記之中。無聞於世。離此別求。何異北轅而之楚耶。於是備錄法門。著爲一編。使見聞者不動步而歸淨土。安俟階梯。非思量而證彌陀。豈存言念。諸佛則背塵合覺故明。眾生則背覺合塵故昏。欲使冥者皆明。明終無盡。因目其篇曰無盡燈云爾。乾道元年九月望。臨安府慧因院。華嚴教觀義和序。

無盡燈後跋

參政範成大

念佛三昧深廣微密。世但以音聲爲佛事。此書旣出。當有知津者。乾道丁亥季夏七日。吳郡範成大書。

淨業禮懺儀序

大智律師元照

元照自下壇來。便知學律。但稟性庸薄。爲行不肖。後遇天臺神悟法師苦口提誨。始知攺迹。遂乃深求祖教。博究佛乘。而於佛祖微言。薄有所領。竊自思曰。初心晚學。寧無夙善。但不遇良導。作惡無恥。虛喪一生。受苦長劫。於是發大誓願。常生娑婆五濁惡世。通達佛理。作大導師。提誘羣生。令入佛道。復見髙僧傳。慧布法師云。方土𨿽淨。非吾所願。若使十二劫蓮華中受樂。何如三塗極苦處救眾生也。由是堅持所見。歷涉歲年。於淨土門。略無歸向。見修淨業。復生輕謗。後遭重病。色力痿羸。神識迷茫。莫知趣向。旣而病差。頓覺前非。悲泣感傷。深自克責。志𨿽洪大。力未堪任。仍覽天臺十疑論。初心菩薩。未得無生忍。要須常不離佛。又引智度論云。具縛凡夫。有大悲心。願生惡世。救苦眾生。無有是處。譬如嬰兒不得離母。又如弱羽秖可傳枝。自是盡棄平生所學。專尋淨土教門二十餘年。未嘗暫捨。研詳理教。披括古今。頓釋羣疑。愈加深信。復見善導和尙專雜二修。若專修者。百卽百生。若雜修者。萬千一二。心識散亂。觀行難成。一志專持四字名號。幾生逃逝。今始知歸。仍以所修。展轉化導。盡未來際洪贊何窮。方便多門。以信得入。如大勢至。以念佛心。獲悟圓通。入三摩地。復自思念。已前所造無量罪業。不信淨土謗法毀人。業因旣成。苦果必克。縱百千劫所作不亡。業性𨿽空。果報不失。內懷慚恥。曉夕兢惶。於是躬對聖前。吐露肝膽。五體投地。苦到懺悔。仍發大願。普攝眾生。同修念佛。盡生淨土。欲常修習。須立軌儀。故集諸文。布成此法。從始至末第列十門。並準聖言。咸遵古式。事從簡要。法在精專。所貴自備修持。豈敢貽諸先達。後賢披覽。知我志焉。

觀經九品圖後序

同前

世之學佛者。其始莫不皆曰爲生死事大故也。及乎聲利所動世緣所汩。則死生大事置而弗論。或爲人所扣擊。則他辭托跋。不能自決。或云此不須問。或云不必須知。或云符到奉行莫作計挍。或云隨處受生出入自在。或云且生不髙不下之家復男子身。或云把定精神見善惡相不得隨去。或令預候知時。或教臨終奪陰。或云百骸潰散一物長靈。或云形散气消歸去寂滅。如是種種臆度矯亂。皆不出凡夫外道斷常二見。逮乎四大解分病苦所迫。識神無主。隨業輪回決無疑矣。借令定日克時。坐脫立化。世術可致。未足爲奇。斯由不見十六觀經。不知九品生相。不信彌陀願力。而堅持所見。自甘塗炭。豈不爲之悲哉。姑蘇逸上人。久歷叢林。不滯偏見。屬意觀經蓋有年矣。將恐道俗未閱經本。乃命工圖繪九品之相。具引經文。以示其說。隨於經後。各以偈頌爲之激勵。且使知死生事大者。有超越之路。而不溺於異見枉受輪轉。若乃因相以舉目。因文而動懷。是必有信者解者修者生者焉。以至疑者謗者。莫不皆爲往生因種。則斯文於世。豈小補哉。靑山安忍子。仰之不已。輒復命筆。隨喜贊嘆云。

天臺淨土十疑論序

提刑楊傑

愛不重不生娑婆。念不一不生極樂。娑婆穢土也。極樂淨土也。娑婆之壽有量。彼土之壽則無量矣。娑婆備諸苦。彼土則安養無苦矣。娑婆隨業輪轉生死。彼土一往。則永證無生法忍。若願度生。則任意自在。不爲諸業轉矣。其淨穢壽量。苦樂生死。如是差別。而眾生冥然不知。可不哀哉。阿彌陀佛。淨土攝受之主也。釋迦如來。指導淨土之師也。觀音勢至。助佛揚化者也。是以如來一代教典。處處丁寧勸往生也。阿彌陀佛與觀音勢至。乘大願船。泛生死海。不著此岸。不畱彼岸。不止中流。惟以濟度爲佛事。是故阿彌陀經云。若有善男子善女人。聞說阿彌陀佛執持名號。若一日乃至七日。一心不亂。其人臨命終時。阿彌陀佛。與諸聖眾現在其前。是人終時。心不顚倒。卽得往生極樂國土。又無量壽經云。十方眾生。聞我名號。憶念我國。植諸徳本。至心回向。欲生我國。不果遂者。不取正覺。所以祇洹精舍無常院。令病者面西作往生淨土想。蓋彌陀光明徧照法界。念佛眾生攝取不捨。聖凡一體。機感相應。諸佛心內眾生塵塵極樂。眾生心中淨土念念彌陀。吾以是觀之。智慧者易生。能斷疑故。禪定者易生。不散亂故。持戒者易生。遠諸染故。布施者易生。不我有故。忍辱者易生。不嗔恚故。精進者易生。不退轉故。不造善不作惡者易生。念純一故。諸惡已作。業報已現者易生。實慚懼故。𨿽有眾善。若無誠信心無深心。無回向發願心者。則不得上上品生矣。噫彌陀甚易持。淨土甚易往。眾生不能持不能往。佛如眾生何。夫造惡業入苦趣。念彌陀生極樂。二者皆佛言也。世人憂墮地獄。而疑往生者。不亦惑哉。晉慧遠法師。博通教乘。出稱夙徳。嘗與耶捨尊者劉遺民諸英豪等。結白蓮社於廬山。蓋致精誠於此爾。其後七百年。梁周隋唐至於國朝。其僧俗修奉獲感應者非一。咸見於淨土傳記。豈誣也哉。然贊輔彌陀教觀者。其書山積。惟天臺智者大師淨土十疑論。最爲首冠。援引聖言。開決羣惑。萬年闇室。日至而頓釋羣陰。千里水程舟具而不勞自力。非法藏後身。不能至於是也。傑頃於都下。嘗獲斯文。讀示所知。無不生信。自遭酷罰。感悟益深。願廣其傳。因爲序引。熙寧九年仲秋述。

淨土十疑論後序

待制陳瓘

人心無常。法亦無定。心法萬差。其本在此。信此則徧信。華嚴所以說十信。疑此則徧疑智者所以說十疑。出疑入信。一入永入。不離於此。得究竟處。淨土者究竟處也。此處有說法之主。名無量壽。此佛說法。未嘗間斷。疑障其耳。則聾而不聞。疑障其心。則昧而不覺。不聞不覺。安住惡習。贊嘆不念。隨喜粗心。妄指蓮胞以爲虛誕。終不自念。此分段身。從何而得。自何而來。胎獄穢濁。眞實安在。信憑業識。自隔眞際。於一幻境。非彼執此。生生不靈。永絕聖路。以如是故。釋迦如來。起大慈憫。於穢濁中。發大音聲。贊彼淨土上妙之樂。於生死中。爲大船師。載以法船。令趍彼岸。晝夜度生。無有休息。然而彌陀之岸本無彼此。釋迦之船實非往來。譬如一燈分照八鏡。鏡有東西光影無二。彌陀說法徧光影中。而釋迦方便獨指西鏡。故已到彼岸者。乃可以忘彼此。未入法界者。何自而泯東西。於此法中。若未究竟。勿滯方隅。勿分彼此。但當正念諦信而已。此二聖之意。而智者之所以信也。信者萬善之母。疑者眾惡之根。能順其母能鋤其根。則向之所謂障緣眾生。聾可復聞。昧可復覺。未出生死。得出生死。未生淨土。得生淨土。順釋迦之誨。往面彌陀。隨彌陀之願。來助釋迦。在此而徧歷十方。卽西而普入諸鏡。自二聖建立以來。如是之人。如河沙數。云何不信。云何而疑。能自信己。又作方便。令諸未信無不信者。此則智者之所以爲悲也。明智大師﹝中立﹞學智者之道。不順其文。而順其悲。所以又印此論。冠以次公之序。而請予申廣其說以助其傳。元祐八年七月十一日。左宣義郎前簽書鎭東軍節度判官廳公事陳瓘序。

直指淨土決疑集序

提刑楊傑

大願聖人從淨土來。來實無來。深心凡夫。往淨土去。去實無去。彼不來此。此不往彼。而其聖凡會遇。兩得交際者何也。彌陀光明如大圓月。徧照十方。水淸而靜。則月現全體。月非趣水而遽來。水濁而動。則月無定光。月非捨水而遽去。在水則有淸濁動靜。在月則無取捨去來。故華嚴解脫長者云。知一切佛猶如影像。自心如水。彼諸如來。不來至此。我不往彼。我若欲見安樂世界阿彌陀如來。隨意卽見。是知。眾生注念。定見彌陀。彌陀來迎。極樂不遠。乃稱性實言非權教也。淨土無欲。非欲界也。其國地居。非色界也。生有形相。非無色界也。一切眾生。未悟正覺。處大夢中。六道升沈。未嘗休止。諸天𨿽樂。報盡相衰。修羅方嗔。戰爭互勝。旁生飛走。啖食相殘。鬼神幽陰。饑渴困逼。地獄長夜。痛楚號呼。得生人趣。固已爲幸。然而生老病死眾苦嬰纏。惟是淨方更無諸苦。蓮苞托質無生苦也。寒暑不遷無老苦也。身非分段無病苦也。壽命無量無死苦也。無父母妻子無愛別離也。上善人聚會無怨憎會也。華裓香食珍寶受用。無求不得無窮困也。觀照空寂無蘊苦也。悲濟有情。欲生則生。不住寂滅非二乘也。智照生死。得不退轉非凡夫也。三界蕩然。譬如四裔。丘陵坑坎穢腐所積。溪壑阻絕孰爲津梁。乃有狂人迷路於此。惡獸魑魅惱害雜居。刀兵水火。或時傷暴風霜。霹靂淩厲。摧懾罔知城域。可以庇覆飲食衣服。未或充足。甘受是苦。不求安樂。有佛釋迦。是大導師。指淸淨土是安樂國。無量壽佛是淨土師。爾諸眾生。但發誠心。念彼佛號。卽得往生。若生彼土。則無諸惱。不聞知者。固可哀憐。亦有善士。發三種不信心。不求生者。尢可嗟惜。一曰吾當超佛越祖。淨土不足生也。二曰處處皆淨土。西方不必生也三曰極樂聖域。我輩凡夫。不能生也。夫行海無盡。普賢願見彌陀。佛國𨿽空。維摩常修淨土。十方如來有廣舌之贊。十方菩薩有同往之心。試自忖量。孰與諸聖。謂不足生者。何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通贊首稱十勝。智者析理明辧十疑。彼皆上哲精進往生。謂不必生者。何其自慢哉。火車可滅。舟石不沈。現華報者。莫甚於張馗。十念而超勝處。入地獄者。莫速於雄俊。再蘇而證妙因。世人愆尢。未必若此。謂不能生者。何其自棄般舟三昧經云。跋陀和菩薩。請問釋迦佛。未來眾生。云何得見十方諸佛。佛教念阿彌陀佛。卽見十方一切諸佛。又大寶積經云。若他方眾生。聞無量壽如來名號。乃至能發一念淨信。歡喜愛樂。所有善根。回向願生無量壽國者。隨願皆生。得不退轉。此皆佛言也。不信佛言。何言可信。不生淨土。何土可生。自欺自慢。自棄己靈。流入轉回。是誰之咎。四十八願悉爲度生。一十六觀同歸系念。一念旣信。已投種於寶池。眾善相資。定化生於金地。無輒悔墮誤認疑城。卽時蓮開得解脫道。惟心淨土自性彌陀。大光明中決無魔事。直指淨土決疑集者。吾友王古敏仲之所編也。博采教典該括古今。開釋疑情。徑超信地。其載聖賢之旨。在淨土諸書。最爲詳要。蓋安養國之鄕導也。若登彼岸。舟固可忘。來者問津。斯言無忽。元丰七年九月十日序。

次公此序反覆詳盡。其論三種不求生。最爲一篇警策。但謂淨土非三界。及云身非分段。有違經論。謹引二文。以正其非。釋簽云。若大論中。明安養國非三界者。秖是非此娑婆三界耳。若就彼土具有三界故。無量壽經。阿難白佛。彼安養界旣無須彌。忉利諸天依何而住。佛反質云。此土夜摩乃至色界。依何而住。阿難默領。反質意者。此夜摩等。旣許依空。何妨彼土四王已上依空而住。具明土相。復有多種共別不同。如無動界。𨿽是淨土。猶有男女及須彌等。此同居淨土旣其不同。同居穢土亦應不等。釋論云。出三界外有淨土。聲聞辟支佛出生其中。受法性身。非分段生。

龍舒淨土文序

狀元張孝祥

阿彌陀如來。以大願力攝受羣品。系念甚簡。證果甚速。或者疑之﹝余﹞嘗爲之言。阿彌陀佛卽汝性是。極樂國土卽汝心是。眾生背覺。合塵淪於七趣。立我與佛。天地懸隔。佛爲是故。慈悲方便。開示悟入。現諸無量如幻三昧莊嚴其國。備極華好。復以辯智而爲演說。令諸眾生歡喜愛樂。於日用中。能發一念。念彼如來。欲生其國。卽此一念淸淨堅固。還性所有與佛無異。當是念時。不起於座。阿彌陀佛極樂國土。悉皆現前。如是修習。乃至純熟。幻身壞時。此性不壞。金蓮華臺。由性種生。往生其中。如歸吾廬。諸佛菩薩。卽我眷屬。性無異故。自相親愛。友人龍舒王虛中端靜簡潔。博通羣書。訓傳六經諸子。數十萬言。一旦捐之曰。是皆業習。非究竟法。吾其惟西方之歸。自是精進。惟佛惟念。年且六十。布衣蔬茹。重研千里。以是教人。風雨寒暑弗遑卹。閒居日課千拜。夜分乃寢。面目奕奕有光。望之者。信其爲有道之士也。紹興辛巳秋。過家君於宣城。畱兩月始見其淨土文。凡修習法門。與感驗章著。具有顚末。將求信道者。鋟木傳焉。諉﹝余﹞序其書。故爲之題其端云。虛中名日休。十月旦。歷陽張﹝孝祥﹞序。

龍舒淨土文跋

大慧禪師宗杲

龍舒王虛中日休。博覽羣書之餘。畱心佛乘。以利人爲己任。眞火中蓮也。佛言。自未得度。先度人者菩薩發心。自覺已圓。能覺他者。如來應世。﹝予﹞嘉其志。爲題其後。若見自性之彌陀。卽了惟心之淨土。未能如是。則虛中爲此文功不唐捐矣。庚辰八月二十日。書於劉景文懶窠云。雙徑妙喜﹝宗杲﹞跋。

淨土寶珠集序

侍郎王古

眾生心淨則佛土淨。法性無生而無不生。有佛世尊。今現說法。在極樂國。號阿彌陀。緣勝劫長。悲深願大。無邊際光明攝受。不思議淨妙莊嚴。珠网麗空。瑤林矗地。池含八徳。華發四光。韻天樂於六時。散裓華於億剎。諸佛共贊。十方來歸。彌陀心內眾生。新新攝化。眾生心中淨土。念念往生。質托寶蓮。不離當處。神超多剎。豈出自心。如鏡含萬象而無有去來。似月印千江而本非升降。被圓頓機。則皆一生補處。明方便門。則有九品階差。念本性之無量光。本來無念。生惟心之安養國。眞實無生。解脫苦輪。十念亦超於寶地。會歸實際。二乘終證於菩提。如大舟載石而遂免沈淪。若順風揚帆而終無畱難。悟之則甚近而不遠。迷之則益遠而無人。嗟夫學寡障多。疑深觀淺。斥爲權小。闃若存亡。則以馬鳴龍樹爲未然。天臺智覺爲不達。不信當受菩提記。不肯頓生如來家。籠鳥鼎魚翻爲遊戲。隙駒風燭妄計久長。虛受一報身。枉投諸苦趣。豈知大雄贊勸金口叮嚀。侶聖賢於剎那。具相好於俄頃。樂受則永拋五濁。悲增則回救三塗。於此不知。是爲可憫。自魏晉大經初出。則有遠顯諸賢繼修。事列簡編。驗彰耳目。福唐釋戒珠。采十二家傳記。得七十五人。搜補闕遺。芟夷繁長。該羅別錄。增廣新聞。共得一百九人。隱顯畢收。緇素並列。會江河淮濟於一海。融瓶盤釵釧無二金。標爲險道之津梁。永作後來之龜鑑。元丰七年八月十五日記。

四十八願後序

慧覺法師齊玉

或曰。淨土乃聖人之權方。所以接鈍根化凡器也。苟能一超。直入如來地。何藉於他力乎。對曰。佛世文殊普賢。滅後馬鳴龍樹。此土智者智覺。皆願生淨土。應盡是鈍根乎。釋迦勸父王淨飯並六萬釋種。亦願生淨土。應盡是凡器乎。此等聖賢。應皆不逮今人之利根勝器乎。況若以此爲權。指何爲實。權實之判。非止一途。自非教眼了焉。何以甄別。咨爾有識。當信佛言。招報非輕。切勿容易。昔孫莘老學士。始以此疑之。因會楊次公主客王敏仲侍郎。論道契合。遂釋其疑。故莘老云。四方言禪者。惟黃檗慧林爲最盛。臨濟之後有慈明。慈明傳江西黃檗之道。次公實傳之。雲門之後惟雪竇。雪竇傳懷。懷傳本。本公居慧林時。敏仲早得其法。次公敏仲皆儒者學禪。得師如此。方且汲汲。以淨土爲依歸。則知。淨土非聖人之權設。眞禪侶之棲止也。苟能卽心淨土本性彌陀。生則隨念往生。去則實無所去。則亦焉有彼此之異。而橫相是非於其間也哉。觀夫莘老之言。則信眞善知識。不違佛訓。不欺自心。事理俱圓。實可宗仰。願諸仁者。當以死生大事爲心。無以人情取捨自礙。賴如是願力。念阿彌陀佛。發決定信。誠起娑婆險惡之程。作淨土水雲之客。濯足於八種功徳池水。掛錫於七重行樹叢林。入淸淨海眾中。參彌陀善知識。覽勝境而得不退轉。聞妙法而易悟無生。七寶樓邊四華池畔優遊泮渙。樂莫大焉。庶以此願爲憑。前程定無間阻。苟或謂之不然。則吾末如之何也矣。

淨土警策序

吳興法師元穎

一切諸佛。歷劫修行所成國土。安立眾生。蓋以眾生流轉生死。未遇知識。阻聞法要。不獲脫苦也。而眾生或宜以苦事迫切者。則聖人於大悲心行折伏也。眾生或宜以樂事誘引者。則聖人於大悲心行攝受也。攝受則有殊勝莊嚴。珍妙樓閣。大丈夫相。安隱之事也。折伏則有胎卵濕化四生。九有百憂九惱五苦八苦之相也。然於聖人之心。豈曰差別乎。且釋迦牟尼。亦有淸淨國土。如西方極樂。阿彌陀佛必有五濁世界。如娑婆堪忍也。所以一期化物。有彼有此。有淨有穢者。由諸佛結緣異也。由眾生誓願異也。若達彼岸登果位。無必固也。世智下凡不曰分別。其可知覺乎。不曰取捨。其可造措乎。羣經廣有警策之語。偏贊西方阿彌陀佛所居淨土。今纂集之。庶裨補遺化激勸土俗。嗚呼死生亦大矣。豈不痛哉。而世人或沒於苦海。則自甘其分。或迷於富貴。則自逞其得。而不知生生死死於瞬息間也久矣。至有謂心淨佛土淨空身卽法身。及大期忽終。無所安立。當是時也。與夫守志淳一。著相修行之人。億劫不殆故。覽斯文其有發未發之心歟。

淨土自信錄序

無功叟王闐

古之大聖人。立言垂教。被於百世之下。其志猶郁而未暢。晦而未明者。蓋有之矣。卽吾佛淨土法門是也。余徧覽諸經。深求其旨。往生功徳。一言以蔽之。曰在凡夫獲不退而已矣。何則此土修行圓教初信。小乘初果人邪見及邪三毒。永不起慈。爲斷惑發悟。創入聖流。則越生不昧其所證。斯超四趣。不失人天。至於凡夫地中。𨿽伏惑發悟。菩薩一經生死非常之變。則忘其所證所修。是故遇緣或退。仍墮苦塗者容有之。乃若凡聖同居淨土。如極樂國等。𨿽具三界。惟有人天。故一切含識獲生者。卽長辭四趣。又助緣大備。壽數莫量。縱至鈍根。一生燻修。無不證聖果。寧復有退失事乎。如來贊勸之本意。不過如此。且圓機體道。是最上淨業。苟加願導之卽預優品。若夫愚朴輩。但能稱佛發願者。而莫不往生。嗚呼觀淨土一門。則知聖人無棄物矣。彼守癡空之徒。效無礙無修。起自障心。絕他學路。乃髙其言曰。淨土末事也。何足道哉。可不哀耶。

修行淨土法門後序

侍郎莫仲圭

娑婆苦境也。欲脫眾苦。必修西方。西方樂國也。欲生極樂。必信佛言。譬如有人行於曠野。暮夜昏黑羣賊在後。執持利器競來逼逐。四顧旁皇逃避無所。呼天叫地誰來救卹。忽遇老父。而告之言。此去不遠。有長者居。福徳威勢。盜賊不侵。樓閣眞實。快樂自在。煙霧所障。汝不能睹。汝但決往。吾不汝誑。其人聞語。歡喜勇躍。策步髙驤。不復回顧。注目一心。更無他想。俄頃之間。至長者所。羣賊苦惱。杳絕蹤迹。種種快樂。無異所聞。彌陀攝受眾生長者居也。安可不往。釋迦指導羣迷。老父言也。安可不信。世之人於西方之說。懵不能知。比比皆是。知矣而不信。信矣而不修。修不能力者。十亦常八九焉。我今重覆設此譬諭。其不知者。可以解會。而不信不修不力者。亦可加勉矣。夫修西方而決願往生者。豈有他哉。善盡其力。如遇老父於避賊之時而已矣。

明師勝地論跋

獨醒居士林鎬

予嘗讀沖虛至徳經。而得林類之言。以謂。死於是者。安知不生於彼。𨿽知死之與生一往一返。然求其說而未得者。意其死於是者。不過捨是報身而已。生於彼者。必竟落在什麼處。此所以求其說而未得也。今觀福淸禪師所述明師勝地論。始知世外別有兜率內院西方淨土。爲諸人依托之地。非念慮積習。不能到也。予因三復其說。究其本性空寂之中。非斷滅相。此生報盡。還有他生。若存堅固願力。成就善根。且無沈淪惡道之憂。決有超登勝報之地。乃今而後始知。兜率西方不隔毫端。常自現前。但堅此心。卽能見佛。如妙喜云。見自性之彌陀。了惟心之淨土者。誠可爲此論一言之蔽也。師妙喜之的嗣。於明師得依托之地。故能以三處正論。饒益眾生。參政大資周公﹝葵﹞得而序之。謂師之言。信而有證。且愛其宗通說通。於實相教相。不相違背。而老婆心切。有如是諄諄之言也。諸仁者。儻能因周公之序。以求老師之心。則兜率西方不勞問途。便請驀直去也。獨醒居士林鎬敬跋。

乾道中。婺之蘭溪。釋子光道號雲水。少習臺教。厥後南詢。得法於大慧杲公。晚住莆田福淸。作依托明師勝地論三卷行於世。其大槪謂佛法髙妙。若增上勝緣。惟明師勝地爲堪依托。蓋凡學道者貴見性。見性者貴修習。見性未明。必務求師。修習未成。必務於地。得其師則模範正。得其地則心迹安。一曰人間中國聖賢所居。二曰兜率陀天彌勒說法。三曰西方淨土彌陀闡化。是三處皆名勝地。並得依托修行。至中下兩卷。則專明西方法門。勸人修習。文多不能具載。但書林公一跋。聊爲敍其大旨云。

寶城易記錄序

待制陳瓘

安養不在彼。浮雲非我有。此涑永公所謂安樂土也。余旣得罪臺州。自壬辰八月。捐書不復爲文。革心攺過。專趣此土。路長身老。恨發心之晚也。比閱晁文元公道院集。論空不空三昧。因系之以辭。而曰。辭者貫心而易記耳。其辭則四句偈也。文元公深入佛海。言無枝葉。至於貫心之辭。則亦未忘。而且欲其易記焉。公之所謂易記者。豈主於記其辭而已哉﹝余﹞竊慕焉。凡貫心之辭。欲已而未能已者。筆之於此。名之曰寶城易記錄云。

了齋依延慶明智法師。得臺教淵源。晚歲專意西方。誠爲得所。其紀所行之法。擬晁公貫心易記之辭者。彼曰。吾卽今自定日用之法。先入空三昧。旋滅一切忘念。如空華谷響。經視聽而無畱礙也。又入不空三昧。安住一眞法界。如額珠髻寶。常愛戴而無失墜也。此法交濟。更不異時。精密久長。百法無敵。貫心易記。因系之以辭。曰心空如太空。豁然無可觸。一眞法界中。靈照常安住。

遠法師齊忌禮文序

正言沈璇

釋迦如來出現於世。說種種法接引眾生。於種種門最捷徑者。無以易於西方安養之教也。嗚呼無無量壽佛之四十八願。則西方之教。無以啟其端。無釋迦如來之演說諸經。則無量壽佛之願。無以傳於世。前佛作願於前。後佛說經於後。此道章明著較可信無疑。然而多門之法。或擇之而不精。精詳之士。或傳之而未習。譬之肘後之方載聞簡牘。有擇之而精。傳之而習。以開後悟。此恩此施。顧與制是方於心載是方於書。其厚薄何如哉。惟玆修行安養之方。無量壽佛實制之。釋迦如來實筆之。擇之傳之習之。以貽後人者。東晉遠公其人也。西湖秀士李濟。予同年執友。樂淸令尹李公素。見素之子遭家多難。幼失所怙。兩罹鼓盆。孤苦之中坐進此道。曩從證通主人師友。爲西資社。蓋有意乎遠公之遺法也。三年於玆。來者益盛。凡預此社。而精進不懈者。奇祥異睹。妙果殊證。如經所說。往往有之。則同社相與。稱頌自慶。益期進修。李君惟念凡今若此。𨿽前佛後佛開大法門。而遠公之徳。其何可遂忘。退而考諸傳記。作禮文一通以示同志﹝予﹞輒爲識其始末。因爲之言曰。堯舜禹湯文武周公之道。得仲尼而後明。至於沿仲尼之所傳。以深入乎數聖人之道。而爲後人之資者。孟軻氏其人也。以西方教法觀之。則遠公者猶吾儒之孟子耳。子其何嫌。𨿽然李君之是文也。固將尊其所以爲遠公者。則遂從而學之。如吾儒之於孟子哉。若夫且拜且誦。而徒爲觀美焉。非李之所祈望於同社者也。乾道二祀四月望序。

稱贊淨土海眾詩序

府判方楶

淨土與娑婆。凡聖對治之法也。以苦樂言之。則淨土樂而娑婆苦。以淸濁言之。則淨土淸而娑婆濁。以壽夭死生言之。則淨土壽而常生。娑婆夭而必死。然眾生多沈滯於娑婆之境。而罕有知往生淨土之路者。亦以其業報所蔽之耳。釋迦法王。爲此土教化之導師彌陀世尊。爲彼方接引之慈父而眾聖羣賢。又發明釋迦彌陀之大願。指示眾生。使修淨業爲超脫輪回之計。若乃娑婆煩惱之纏縛。淨土莊嚴之境界。如來經旨開諭甚明。諸上善人闡揚尢著。今李子濟。從而爲稱贊詩。擬諸詠史。凡若干篇。一披卷帙。則彌陀海眾淨土勝境。如在目前。使人心開意悟卽願往生。則子濟開導羣迷。其功豈淺淺哉。子濟儒家者流。四世登科有聲士類。來處淸白。兼通佛理。凡畱心於西方之教。如饑之必食渴之必飲夏之葛冬之裘。有不能自已者。蓋地可動金可革。而子濟信心堅固。截然不撓。則他世化生。必爲九品會中之人矣。楶因敬覽。謹隨喜而爲之序云。

西歸蓮社敍

月堂法師惠詢

昔廬山遠法師。偕慧持曇順。結劉遺民雷次宗周續之一十八人。並同志一百二十有三人。修淨業以西歸爲盟。號白蓮社焉。自此厭娑婆忻淨域者。繼踵其修。故晉宋之世至於隋唐。髙僧賢士世世行之。由是臨終。有見乘紫金臺者。有銀臺金蓮者。有祥光異瑞者。有聽空聲贊嘆者。有聞異香盈室者。至有目系彌陀行來迎者。徵感非一詳於本傳。故我皇朝林下髙人都邑賢哲。忻樂精修猶爲特盛。矧玆小庵溪聲繞屋。松翠凝門。池淨紅蓮。水涵皓月。境靜地幽。車馬之塵不到。則可以策勵進行。爲此身孕質靑蓮之托也。謹遵先範募一十八人。爲念佛三昧西歸蓮社。須端方貞亮。始終無易節者。請得預焉。建社主庵﹝行因﹞謹募。住持延慶寺月堂﹝惠詢﹞勸緣書。

刊往生行願略傳序

鎧庵居士吳克己

余嘗考前代士夫學出世法。能知如來設教本意。不爲空有所陷者。在晉則有若劉仲思。在唐則有若柳子厚。在我朝則有若楊次公。仲思入遠公蓮社。臨終惟請僧。讀無量壽法華二經。子厚作無姓和尙碑。稱其止讀法華經。且指極樂土正路爲生物所歸。次公作天臺無相院碑。亦稱智者大士建化天臺。以法華三昧爲極致。以安養國土爲依歸。蓋不讀法華。則無以明我心本具妙法。不生安養。則無以證我心本具妙法。如來諄諄示誨。智者懇懇洪經。乃知佛祖垂慈初無異轍也。今代士夫。棲心佛乘。力求出離者。固不爲少矣。然爲異見所奪者。尙未免焉。印公法師。勸發信士。捐金鏤木。流布慈云懺主淨土行願法門及略傳。其殆有意救斯獘乎﹝余﹞聞之喜而不寐。遂捃摭三君子言行。爲作證明。庶實心賢達。知有佛法正宗。相與造修。俱脫苦輪云爾。彼爲獅子身中虫。自食獅子肉。𨿽南陽國師復生。亦無可柰何者﹝余﹞言尙奚施耶。

廬山白蓮社誓文

東晉逸士劉遺民

朝士謝靈運髙人劉遺民等。一百二十三人爲蓮社。令遺民著誓辭。其辭曰。維歲在攝提格。七月戊辰朔二十八日乙未。法師釋慧遠。眞感幽奧。霜懷特發。乃延命同志。息心貞信之士百有二十三人。集於廬山之陰般若臺精舍阿彌陀像前。率以香華敬薦而誓焉。惟斯一會之眾。夫緣化之理旣明。則三世之傳顯矣。遷感之數旣符。則善惡之報必矣。推交臂之潛淪。悟無常之期切。審三報之相催。知險趣之難拔。此其同志諸賢。所以夕惕宵勤仰思攸濟者也。蓋神者可以感涉。而不可迹求。必感之有物。則幽路咫尺。荷求之無生。則渺茫何津。今幸以不謀。而僉心西境。叩篇開信。亮情天發。乃機象通於寢夢。忻歡百於子來。於是靈圖表暉。景侔神造。功由理諧。事非人運。玆實天啟其誠。冥運來萃者矣。可不克心克念。重精疊思。以凝其慮哉。然其景續參差。功福不一。𨿽晨祈云同。而夕歸攸隔。卽我師友之眷。良可悲矣。是以慨焉。胥命整矜法堂。等施一心。亭懷幽極。誓玆同人。俱遊絕域。其有警出絕倫首登神界。則無獨善於云嶠。忘兼全於幽谷。先進之與後升。勉思匯徵之道。然後妙觀大儀。啟心貞照。識以悟新。形由化革。藉芙蓉於中流。蔭瓊柯以詠言。飄雲衣於八極。泛香風以窮年。體妄安而彌穆。心超樂以自怡。臨三塗而緬謝。傲天宮而長辭。紹眾靈之繼軌。指太息以爲期。究玆道也。豈不洪哉。並棄世榮慕西方之訓。終時各感佛來迎也。

東海若

禮部柳子厚

東海若陸遊。登孟諸之阿。得二瓠焉。刳而振其犀以嬉。取海水雜糞壤蟯蛔而實之。臭不可當也。窒以密石。舉而投之海。逾時焉而過之曰。是故棄糞耶。其一徹聲而呼曰。我大海也。東海若呀然笑曰。怪矣今夫大海。其東無東其西無西。其北無北其南無南。旦則浴日而出之。夜則滔列星涵太陰。揚陰火珠寶之光以爲明。其塵霾之。雜不處也。必泊之西澨。故其大也。深也潔也光明也。無我若者。今汝海之棄滴也。而與糞壤同體。臭朽之與曹。蟯蛔之與居。其狹咫也。又冥暗若是而同之海。不亦羞而可憐哉。子欲之乎。吾將爲汝抉石破瓠。蕩羣穢於大荒之島。而同子於向之所陳者可乎。糞水泊然不悅曰。我固同矣。吾又何求於若。吾之性也。亦若是而已矣。穢者自穢。不足以害吾潔。狹者自狹。不足以害吾廣。幽者自幽。不足以害吾明。而穢亦海也。狹幽亦海也。突然而往。於然而來。孰非海者。子去矣。無亂我。其一聞若之言。號而祈曰。吾毒是久矣。吾以爲是固然不可異也。今子告我以海之大。又目我以故海之棄糞也。吾愈急焉。湧吾沫不足以發其窒。旋吾波不足以穴瓠之腹也。就能之窮歲月耳。願若幸而哀我哉。東海若乃抉石破瓠。投之孟諸之陸。蕩其穢於大荒之島。而水復於海。盡得向之所陳者焉。而向之一者。終與臭腐處而不變也。今有爲佛者。二人同出於毗盧遮那之海。而泊於五濁之糞。而幽於三有之瓠。而窒於無明之石。雜於十二類之蟯蛔。人有問焉。其一人曰。我佛也。毗盧遮那五濁三有無明十二類皆空也。一切無善無惡。無因無果。無修無證。無佛無眾生。皆無焉。吾何求也。問者曰。子之所言性也。有事焉。夫性與事一而二。二而一者也。子守一而定。則大患者至矣。其人曰。子去矣。無亂我。其一人曰。嘻吾毒之久矣。吾盡吾力。而不足以去無明。窮吾智。而不足以超三有離五濁。而異夫十二類也。就能之。其大小劫之多不可知也。若之何。問者乃爲陳西方之事。使修念佛三昧一空有之說。於是聖人憐之。接而致之極樂之境。而得以去羣惡。集萬行居聖者之地。同佛知見矣。向之一人者。終與十二類同而不變也。夫二人之相違也。不若二瓠之水哉。今不知去一而取一。甚矣。

東海若後跋﹝二家﹞

東坡橘洲

軾久欲書柳子厚所作東海若一篇。刻之而置之淨住院無量壽佛堂中。元祐六年二月九日。與海陵曹輔。開封劉季孫。永嘉侯臨。會堂下。遂書以遺僧從本使刻之。眉山蘇軾記。

淨土之旨。無善惡無取捨無靜亂無男女。一念眞正。決定往生。或者置疑於其間。先佛豈不能也。柳子厚東海若。是亦子莊子亡羊之詞。吾能自信不疑。何慮淨土之不生也。爲普照書此。爲來者勸。紹熙五年三月望。橘洲老衲﹝寶曇﹞敬書。

右東海若一篇。誠爲樂邦文類之冠。本朝東箂﹝呂祖謙﹞集。麗澤文粹。亦曾編入。竊恐呂公。徒愛西方之文。未必履行西方之行而作西方之歸也。嗚呼昔人。以淨土爲誕妄。柳公故作斯文以譏其失。大哉。達佛旨者也。近世沮玆道者猶多。豈不愧於柳乎。愚頃過霅上。於李子濟家。得東坡碑刻及跋文。乃知前輩髙明亦有賞音者。今並橘洲之跋。以刊之。庶發人之深信也。

弔武侍禦畫佛文

文公韓愈

侍禦武君。當年喪其配。斂其遺服櫛珥鞶帨於篋。月旦十五日。則一出而陳之。抱嬰兒以泣。有爲浮屠之法者。造武氏而諭之曰。是豈有益耶。吾師云。人死則爲鬼。鬼且復爲人。隨所積善惡受報。環復不窮也。極西方有佛焉。其土大樂。親戚姑能相。爲圖是佛而禮之。願其往生。莫不如意。武君撫然辭曰。吾儒者其可以爲是。旣又逢月旦十五日。復出其篋實而陳之。抱嬰兒以泣。殆而悔曰。是眞何益也。吾不能了釋氏之信不。又安知其不果然。於是悉出其遺服櫛﹝王﹡風﹞。合若干種。就浮屠師。請圖前所謂佛者。浮屠師受而圖之。韓愈聞而弔之曰。晢晢兮目存。丁寧兮耳言。忽不見兮不聞。奔誰窮兮本源。圖西佛兮道予勤。以妄塞悲兮慰新魂。嗚呼柰何兮弔以玆文。

韓文公。以平時排佛之心。而作此文。有所謂以妄塞悲之語宜也。𨿽然彼徒知妄之爲非。意以斥佛。殊不知妄亦有合於教意。且夫第一義諦一法不可得。則凡佛之所以爲像。教之所以爲言。與夫今淨土之所以爲門。莫非妄也。苟濟於道。孰曰非乎。然則文公之說。未必非陽抑而陰助之耳。則今類見於此。亦宜也。

結社法集文

通慧僧錄贊寧

晉宋間有廬山慧遠法師。化行潯陽。髙士逸人。輻湊於東林。皆願結香火。時雷次宗宗炳張詮劉遺民周續之等。共結白蓮華社。立彌陀像。求願往生安養國。謂之蓮社。社之名始於此也。齊竟陵文宣王。募僧俗行淨住法。亦淨住社也。梁僧祐曾撰法社。建功徳邑會文。歷代以來。咸就僧寺爲法會社也。社之法以眾輕成一重。濟事成功。莫近於社。今之供社。共作福田。修約嚴明。愈於公法。行人互相徹勵。勤於修行。則社有生養之功大矣。近聞周鄭之地。邑社多結。守庚申會。初集鳴鐃鈸。唱佛歌贊。眾人念佛行道。一夕不睡。以避三彭奏上帝。免注罪奪算也。然此實道家之法。往往有無知釋子。入會圖謀小利。曾不尋其根本。誤行邪法。深可痛哉。

蓮華勝會錄文

慈覺禪師宗賾

夫以念爲念以生爲生者。常見之所失也。以無念爲無念以無生爲無生者。邪見之所惑也。念而無念生而無生者。第一義諦也。是以實際理地。不受一塵。則上無諸佛之可念。下無淨土之可生。佛事門中不捨一法。則總攝諸根。蓋有念佛三昧。還原要術。示開往生一門。所以終日念佛。而不乖於無念。熾然往生。而不乖於無生。故能凡聖各住自位。而感應道交。東西不相往來。而神遷淨剎。此不可得而致詰也。故經云。若人聞說阿彌陀佛。執持名號。乃至是人終時。心不顚倒。卽得往生阿彌陀佛極樂國土。夫如來世尊。𨿽分折攝二門現居淨穢兩土。然本聖之意。豈直以娑婆國土丘陵坑坎五趣雜居。土石諸山穢惡充滿。以是爲可厭。極樂世界黃金爲地。行樹參空。樓聳七珍。華敷四色。以是爲可忻。蓋以初心入道。忍力未淳。須托淨緣。以爲增上。何則娑婆國土。釋迦已滅。彌勒未生。極樂世界。阿彌陀佛。現在說法。娑婆國土。觀音勢至。徒仰嘉名。極樂世界。彼二上人親爲勝友。娑婆國土。諸魔競作。惱亂行人。極樂世界。大光明中。決無魔事。娑婆國土。邪聲雜亂。女色妖淫。極樂世界。水鳥樹林。咸宣妙法。正報淸淨。實無女人。然則修行緣具。無若西方。淺信之人。橫生疑謗。竊嘗論之。此方之人。無不厭俗捨之喧煩。慕蘭若之寂靜。故有捨家出家。則殷勤贊嘆。而娑婆眾苦。何止俗捨之喧煩。極樂優遊。豈直蘭若之寂靜。知出家爲美。而不願往生。其惑一也。萬里辛勤。遠求知識者。蓋以發明大事。決擇死生。而彌陀世尊。色心業勝。願力洪深。一演圓音。無不明契。願參知識。而不欲見佛。其惑二也。叢林廣眾。皆樂棲遲。少眾道場。不欲依附。而極樂世界。一生補處。其數甚多。諸上善人。俱會一處。旣欲親近叢林。而不慕淸淨海眾。其惑三也。此方之人。上壽不過百歲。而童癡老耄。疾病相仍。昏沈睡眠。常居太半。菩薩猶昏隔陰。聲聞尙昧出胎。則尺璧寸陰。十喪其九。而未登不退。可謂寒心。西方之人。壽命無量。一托蓮苞更無死苦。相續無間。直至菩提。所以便獲阿惟越致。佛階決定可期。流轉娑婆。促景而迷於淨土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。回入塵勞。和光五濁。其有淺聞單慧。或與少善相應。便謂永出四流髙超十地。詆訶淨土。耽戀娑婆。掩目空歸。宛然流浪。並肩牛馬。接武泥犁。不知自是何人。擬比大權菩薩。其惑五也。故經曰。應當發願願生彼國。則不信諸佛誠言。不願往生淨土。豈不甚迷哉。若夫信佛言而生淨土。則累系之所不能拘。劫波之所不能害。謝人間之八苦。無天上之五衰。尙無惡道之名。何況有實。惟顯一乘之法。決定無三。歸依一體三寶。奉事十方如來。佛光照體。萬惑潛消。法味資神。六通具足。三十七品助道法。應念圓成。三十二應隨類身。徧塵剎土。周旋五趣。普被諸根。不動一心。徧行三昧。灑定水於三千。引眾生於火宅。自利利他皆悉圓滿。然則惟心淨土自性彌陀。蓋解脫之要門。乃修行之捷徑。是以了義大乘。無不指歸淨土。前賢後聖。自他皆願往生。凡以欲得度人。先須自度故也。嗚呼人無遠慮。必有近憂。一失人身。萬劫深悔。故率大海眾。各念彌陀佛。百聲千聲乃至萬聲。回向同緣。願生彼國。竊冀蓮池勝會金地法明。綺互相資。必諧斯願。操舟順水。更加櫓桌之功。則十萬之遙。可不勞而至也。

元祐四年冬﹝宗賾﹞夜夢一男子。烏巾白衣。可三十計。風貌淸美。舉措閒雅。揖謂﹝宗賾﹞曰。欲入公彌陀會。告書一名﹝宗賾﹞乃取蓮華勝會錄。秉筆問曰。公何名。白衣者云。名普慧﹝宗賾﹞書已。白衣者云。家兄亦曾上名﹝宗賾﹞問曰。令兄何名。白衣云。家兄名普賢。白衣者遂隱﹝宗賾﹞覺而詢諸耆宿。皆云。華嚴離世間品有二大菩薩名﹝宗賾﹞以爲。佛子行佛事。助佛揚化。必有賢聖幽贊。然預此會者。亦豈小緣。普賢變名易號。不知誰何。今更以二大菩薩爲首云。

念佛防退方便文

同前

普勸道友曰。念阿彌陀佛。或百聲千聲乃至萬聲。回願往生西方淨土。各於日下。以十字記之。念佛之時。一心專注。不得異緣。常念娑婆眾苦。五濁煎熬。況乎一失人身。何時可復。幸諸道友。終始精勤。寶蓮華中。決定見佛。

念佛回向發願文

同前

願弟子﹝某甲﹞普及四恩三有法界眾生。從今已去。安住第一義諦。修行淨業。孝養父母。奉事師長。慈心不殺。修十善業。受持三歸。具足眾戒。不犯威儀。發菩提心。深信因果。讀誦大乘。勸進行者。念佛法僧。解第一義。以至誠心。稱佛名號。觀佛依正十六妙境。念佛本起四十八願。籌量三輩。深入五門。隨順三種菩提門。信受十方諸佛教。或以散心定心。而修散善定善。依經起行。畢命爲期。惟願阿彌陀佛法力冥加。神通顯益。令我等凝神覺路。暗蹈大方。進止威儀不離見佛。如執明鏡自見面像。及於夢中。得見彼國眾妙樂事。慰悅我心。令生增進。承佛威神。遠離魔事。所有無量劫來業惑塵勞。皆爲梵行。善根功徳。同入性海。積集諸緣。並用回向。臨命終時。無諸障難。七日已前預知時至。身無痛苦。心不顚倒。身心安樂。如入禪定。遇善知識教稱十念。阿彌陀佛與諸聖眾。現在其前。放大光明。授手迎接。自見其身。乘金剛臺。隨從佛後。如彈指頃。往生彼國。生彼國已。見佛色身。眾相具足。光明寶林。演說妙法。聞已卽悟無生法忍。住正定聚。永不退還。究竟至於一生補處。化身自在。周徧十方。無量國中。成等正覺。極重苦處。遊戲設化。念念之中。令不可說不可說眾生發菩提心。念念之中。令不可說不可說眾生住普賢行。福慧資糧悉得圓滿。同成無上正等菩提。各各莊嚴淨土。各各攝化眾生。如我世尊。等無有異。所有虛空世界盡。眾生及業煩惱盡。如是一切無盡時。我願究竟。常無盡。

念佛懺悔發願文

慈云懺主遵式

我今稱念阿彌陀

眞實功徳佛名號

惟願慈悲垂攝受

證知懺悔及所願

我昔所造諸惡業

皆由無始貪嗔癡

從身口意之所生

一切我今皆懺悔

願我臨欲命終時

盡除一切諸障礙

面見彼佛阿彌陀

卽得往生安樂剎

彼佛眾會咸淸淨

我時於勝蓮華生

親見如來無量光

現前授我菩提記

蒙彼如來授記已

化身無數百俱胝

智力廣大徧十方

普利一切眾生界

﹝從我昔所造下。並華嚴行願品經文﹞。

結蓮社普勸文

總管張掄

如是我聞。西方有佛名阿彌陀。一名無量光。一名無量壽。又有觀音勢至二菩薩。助佛揚化。皆以大願力。濟度諸眾生。其國以七寶莊嚴。淸淨自然。無諸雜穢故名淨土。其人皆蓮華化生。壽命無量。衣食受用。隨念而至。更無諸苦。亦無輪轉故。又名極樂世界。以此返觀我等見今所受之身所處之世。較彼國土。淨穢壽量苦樂生死。豈止天地之相遠耶。而昧者不知。或知而不信。自作障礙。顚倒執迷。不思解脫。捨此生彼。豈不哀哉。故我今者勸諸有緣。結此蓮社。假使難知難辧。猶當勉力精勤。況佛號甚易持。淨土甚易往。八萬四千法門。無如是之捷徑。但能輟淸晨俯仰之暇。遂可爲永劫不壞之資。是則用力甚微。而收功乃無有盡。眾生亦何苦自棄而不爲乎。噫夢幻非眞。壽夭難保。呼吸之頃。卽是來生。一失人身。萬劫不復。此時不悟。佛如眾生何。願深念於無常。勿徒貽於後悔。淨樂居士﹝張掄﹞勸緣。

西資社同誓文

證通法師師友

維隆興元年歲次癸未四月八日。釋﹝師友﹞洎闔會大眾。歸命極樂世界阿彌陀佛菩薩海眾。願運洪慈。俯察微志﹝某﹞等惟念。宿福深厚。生處中華。恭睹大藏七經純談淨土依正莊嚴功徳勝妙。返觀此處三惡八難。多不善聚。生老病死壽命短促。自力修行難進易退。先聖憫我等故。立此念佛法門。易修易往。激勸求生。古今聖賢。弘此道者。其書山積。湖海無不崇此社者。代不乏人。十方眾生。往彼國者多如駛雨。我於是以亮情天發。不約而同。秉志有歸。僉心西境。旣念念不忘。終期此報。決取往生。我等尙慮性習不同。世務縈絆。口談極樂。意戀娑婆。理事不明。行願有闕。晨祈云同。夕歸攸隔。於是謹涓吉日。聚會投誠。稽首梵容。立玆弘誓。仰願慈尊舒紫金手。撫摩我頂。啟紅蓮舌。密授我記。庶我此生已去。諸惡不作。眾善奉行。不值邪師。不失正念。命終之日。無病無苦。身心悅樂。隨從如來。同歸安養。蓮華早開。悟無生忍。遊歷十方界。奉事諸佛身。濟拔苦眾生。同成無上道。虛空有盡。我願無窮。若見若聞。俱沾利樂﹝湖州沈大卿洎諸寄居士夫。一百餘人建此法會。抵今慶元庚申歲。三十餘年不廢﹞。

往生淨土十願文

桐江法師擇瑛

願我永離三惡道

願我速斷貪嗔癡

願我常聞佛法僧

願我勤修戒定慧

願我恆隨諸佛學

願我不退菩提心

願我速見阿彌陀

願我決定生安養

願我分身徧塵剎

願我廣度諸眾生

金銀泥畫淨土變相贊

翰林李白

我聞。金方之西。日沒之所。去中華十萬億剎。有極樂世界焉。彼國之佛身長六十萬億恆沙由旬。眉間白毫。向右宛轉。如五須彌山。目光靑白。若四大海水。端坐說法。湛然常存。沼明金沙。岸列珍樹。欄楯彌覆。羅网周張。硨磲琉璃。爲樓殿之飾。玻璃碼瑙。耀階砌之榮。皆諸佛所證。無虛言者。金銀泥畫西方淨土變相。蓋憑翊郡秦夫人。奉爲亡夫湖州刺史韋公之所建也。夫人蘊冰玉之淸。敷聖善之訓。以伉儷義大。希拯拔於幽途。父子恩深。明重修於景福。誓捨珍物。精求名工。圖金創端。繪銀設像。八法功徳波動靑蓮之池。七寶香華光映黃金之地。淸風所拂。如生五音。百千妙樂。咸疑動作。若已發願未及發願。若已當生未及當生。精念七日。必生其國。功徳罔極。酌而難名。贊曰。

向西日沒處

遙瞻大悲顏

目淨碧海水

身光紫金山

勤念必往生

是故稱極樂

珠网珍寶樹

天華散香合

圖畫了在眼

願托彼道場

以此功徳海

冥祐爲舟梁

八十億劫罪

如風掃輕霜

庶觀無量壽

長放玉毫光

繡西方淨土﹝巾﹡﹝穴／登﹞贊

侍郎白居易

西方阿彌陀佛。與閻浮提有願。此土眾生。與彼佛有緣。故受一切苦者。先念我名。祈一切福者。多圖我像。至於應誠來感。隨願往生神速變通。與三世十方諸佛不侔。噫佛無若干。而願與緣有若干也。有女弟子弘農郡君。姓楊氏號蓮華性。發弘願捨淨財。繡西方阿彌陀佛像。及本國土眷屬一部。奉爲故李氏長姊楊夫人滅宿殃追冥祐也。夫範金設繪。不若刺繡紋之精勤也。想形念號。不若睹相好之親近也。卽造之者。誠不得不著。感不得不通。受之者罪不得不滅。福不得不集。爾時蓮華性焚香合掌。跪唱贊云。

金方剎

金色身

資聖力

福幽魂

造者誰

弘農君

受者誰

楊夫人

繡阿彌陀佛贊

同前

繡西方阿彌陀佛一軀。女弟子京兆杜氏。奉爲妣範陽縣太君盧夫人。八月十一日忌辰所造也。五彩莊嚴。一心恭敬。願追冥福。誓報慈恩。贊曰。

善念一念

千念相屬

繡始一縷

萬縷相續

功績成就

相好具足

金身螺髻

玉毫紺目

報罔極恩

薦無量福

西方淨土贊

孤山法師智圓

曰天理湛寂。詎可以淨乎穢乎。延乎促乎。彼乎此乎。而思量擬議者哉。然而悟之。則爲聖爲眞。爲修徳爲合覺。爲還源爲涅槃。迷之則爲凡爲妄。爲性徳爲合塵。爲隨流爲生死。大矣哉。聖人之先覺也。憫其未覺焉。於是乎土現淸淨。壽延無量。端拱東向。而慈眼無偏視。俾我羣迷厭穢而忻淨。惡此娑婆而取彼安養矣。旣而升寶剎覲法王。目神變耳妙訓。則湛寂之性。不遠復矣。達十方太虛。悉我心現。矧依空之土。復何有哉。噫如是證悟者。孰不由其厭穢忻淨。惡促好延。捨此取彼之心而致乎。而況達忻厭而無忻厭。了好惡而無好惡。知取捨而無取捨者耶。是故釋迦現穢土而俾厭。彌陀現淨土而俾忻。其有旨哉。吾慈母馬氏。生厭穢境。死忻淨剎。壽七十有一而終。寢疾之際。以所造淨土無量壽像。囑吾以供養承事焉。十載於玆矣。嗚呼母人之徳。其在免子於溺墜水火而已。而吾母也。始能捨吾爲佛徒。次能資吾以學法。末又約吾以往生。是能誨我於道也。蓼莪之嘆。風樹之悲。歲月其邁。而吾心不衰。遂齋莊馨鑪。染毫作淨土贊。庶祐我母陟乎聖階覺海澄圓廣大無邊無促無延﹝其一﹞羣蒙失道自劫家寶生死浩浩﹝其二﹞大覺軫慈淨國爰居俾我來思﹝其三﹞金臺旣升睹佛儀形悟我妙明﹝其四﹞像以相睹贊以道取福我慈母﹝其五﹞。

無量壽佛贊

大智律師元照

八萬四千之妙相。得非本性之彌陀。十萬億剎之遐方。的是惟心之淨土。淨穢𨿽隔。豈越自心。生佛乃殊。寧乖己性。心體虛曠。不礙往來。性本包容。何妨取捨。是以舉念。卽登於寶界。還歸地產之家鄕。彈指仰對於慈容。實會天眞之父子。機生負徳。枉受沈淪。今日投誠。必蒙拯濟。三心圓發。一志西馳。盡來際以依承。歷塵剎而稱贊。

畫阿彌陀像贊

文忠公蘇軾

蘇軾之妻王氏。名潤之字季章。年四十六。元祐八年八月一日。卒於京師。臨終之夕。遺言捨所受用。使其子邁迨過爲畫阿彌陀像。紹聖元年六月九日像成。奉安於金陵淸涼寺。贊曰。

佛子在時百憂繞

臨行一念何由了

口誦南無阿彌陀

如日出地萬國曉

何況自捨所受用

畫此圓滿天日表

見聞隨喜悉成佛

不擇人天與虫鳥

但當常作平等觀

本無憂樂與壽夭

丈六全身不爲大

方寸千佛夫豈小

此心平處是西方

閉眼便到無魔嬈

李伯時畫彌陀贊

寂音禪師惠洪

政和八年五月十五日。宜春黃先之。攜李伯時所畫阿彌陀像。來東山爲示﹝余﹞觀伯時畫多矣。大率顧陸之意。畫意不畫態故。不施五色。而伯時知之耳。問其所得曰。李仲元仲元中爲袁法官。以遺所厚善者。先之苦求得之﹝余﹞諦視其筆迹。非今輩所能爲。其伯時之筆審矣。稽首爲之贊曰。

以慈爲室

以忍爲衣

法空爲座

示同體悲

四十八願

爲世所歸

如日沒時

烏接翅飛

大哉甘露

妙法總持

令我觀門

洞開坦夷

諦觀自心

妙絕知思

是歸依處

眞不思議

律我意馬

使不妄馳

光明現前

見白蓮池

不假中陰

屈伸頃時

忻然化生

如八歲兒

何以至此

請審思之

皆我精進

相力所持

稽首妙湛

不動巍巍

令一切眾

絕癡暗疑

有同願者

但瞻導師

脫然蟬蛻

出五濁泥

安樂國贊三十章章四句

提刑楊傑

淨土周沙界

如何獨指西

但能從一入

處處是菩提

有念同無念

無生卽是生

不勞移一步

透徹覺王城

厭煩求淨土

不是不慈悲

欲得醫他病

先須自療治

彌陀願力重

光明照塵沙

一念若相應

卽生如來家

天宮多五欲

樂國絕三塗

生者不退轉

如來語豈誣

劣夫從聖王

一日四世界

聖力不思議

譬諭當得解

莫疑宿業重

十念功徳輕

萬年有闇室

日照當時明

𨿽知諸佛國

及與眾生空

化人修淨土

摩詰有遺風

愛戀當猛斷

日熾冰自泮

未證三昧者

應作如是觀

五濁污泥水

不染白蓮華

如何遊蕩子

年老未還家

阿彌陀教觀

濁世有深緣

末法銷除盡

重畱一百年

勿謂十萬億

路遠自厭倦

譬如千里境

頃刻夢中徧

勿謂歷劫罪

一念不可消

譬如積年木

一豆火能燒

弱羽不離枝

嬰兒不離母

念念阿彌陀

決定生淨土

十方諸如來

一音廣長舌

發願卽得生

稱贊誠實說

水鳥及風聲

法音無間斷

菩薩皆伴侶

決定不退轉

黑業必殞墜

如石投諸水

願力猶巨舟

乘之得安濟

有念非無漏

無心未是精

虛空造宮室

何日是功成

安養受諸樂

娑婆備眾苦

當發無上心

願得生淨土

欄楯及羅网

寶木皆七重

莊嚴無與等

天樂散香風

池水八功徳

池底純金沙

上有寶樓閣

車輪四色華

天雨曼陀羅

盛以寶衣裓

供養十方佛

食時還本國

心淨卽土淨

大士語豈遙

剎剎見如來

那伽常在定

已證無生忍

重乘般若船

遊戲生死海

援溺濟無邊

生理不可得

卽是眞無生

自他凡與聖

一一是彊名

卽此娑婆界

混然凡聖居

塵塵全體現

妄動卽差殊

佛言彌陀國

去此實不遠

普告修行人

切勿生異見

佛爲法藏時

四十八誓願

願願度眾生

攝受無限量

若有諸眾生

一稱我名號

若不生淨方

我不成佛道

父常念其子

子常念其父

念念若相應

還家依位住

善導和尙彌陀道場贊

同前

東峯壇級石嵯峨

十佛隨聲信不訛

後善導依先善導

今彌陀是古彌陀

一心正受超三界

孤月澄輝照萬波

乘般若舟遊淨域

度生還亦到娑婆

﹝道場在嚴州烏龍山。後善導卽少康法師也﹞。

白蓮咸教主眞贊

同前

臺州東掖山白蓮道場傳天臺教咸法師。元祐七年七月十一日。召大眾出衣盂所有。以散之云。吾二十三日。當還淨土。至日於方丈門外。坐禪圓寂。前六日以遺書。遣淨人嚴妙觀。賫來京師。與予爲別。乃述眞贊。以寄山中諸徒。

三觀通明念念圓

祖師鑪拂秖心傳

遺書封了加趺坐

不住白蓮生白蓮

效禪月作遠公詠﹝並序﹞

太史黃庭堅

遠法師居廬山下。持律精苦。過中不受蜜湯。而作詩換酒。飲陶彭澤。送客無貴賤。不過虎溪。而與陸道士行。過虎溪百步。大笑而別。故禪月作詩云。愛陶長官醉兀兀。送陸道士行遲遲。買酒過溪皆破戒。斯何人斯師如斯。故效之。

邀陶淵明把酒碗

送陸修靜過虎溪

胸次九流淸似鏡

人間萬事醉如泥

遠法師贊

給事程俱

法師弘道

實相是談

像浮江滸

神運伽藍

戒珠義海

聳世觀瞻

肇開淨業

蓮杜興賢

劉遺民贊

仲思綜博

二林領袖

大化現前

不忘正受

陶靖節贊

淵明髙蹈

性與道俱

世出世士

莫得親疏

謝康樂贊

康樂遒上

豪气不除

慧業則有

非寂滅徒

陸道士贊

陸公玄虛

寄傲簡寂

江湖相忘

一笑莫逆

臨行自餞

樝庵法師有嚴

吾聞。西方有無上正徧知。壽命無量阿僧祇。光明徧照沙界兮無邊際。慈悲普覆羣生兮無盡期。聞名稱念者。皆不退轉。歸命發願者。眾苦皆脫離。黃金爲地。或琉璃。晝夜六時天華飛樓閣幢幡。千萬兮徧空界。寶林珠网。音樂兮微風吹。莊嚴美妙不思議。土無日月常光輝。是故系念者。神魂西馳。父母之邦兮。常思歸性無苦域兮。今順性而捨其。性有樂邦兮。今順性而取之。去去過十萬億佛土。不是遠路跂。內憑願力。外仗佛威。一剎那間。便到七寶蓮華池。

樝庵老生平學佛守戒律。一節如冰霜。事文翰髙談如圭璧。講練有餘力。而系念無暇時。其淨業旣成。一夕見在金池上。執樂者數人。似欲舉音以迓其來。不數日而終。先乃成自餞一篇。是知決定爲西方遊矣。聞者莫不嘆慕其不可及也。嗚呼惟心本性人人皆具焉。何羨魚多而不結网而有獲耶。子云所謂蜾蠃之祝曰。類我類我。久則肖之矣。安有不修而能證者哉。此自餞之意。固足以爲來者勸也。門人元祐。持其文示予。因跋其尾云。隱庵﹝左知微﹞謹題。

樂邦文類卷第二

樂邦文類卷第三

四明石芝沙門宗曉編次

記碑﹝一十九首﹞

龍興寺修淨土院記禮部柳子厚

嶽州無姓和尙碑同前

畫西方淨土﹝巾﹡﹝穴／登﹞記翰林白居易

錢唐白蓮社主碑孤山法師智圓

淨慈七寶彌陀像記提刑楊傑

建彌陀寶閣記同前

延慶寺淨土院記待制陳瓘

延慶重修淨土院記朴庵首座淸哲

開元寺三聖立像記大智律師元照

無量院造彌陀像記同前

靈山安養庵記給事程俱

髙宗皇帝禦書蓮社記總管張棆

南嶽山彌陀塔記牧庵禪師法忠

澄江淨土道場記法眞禪師守一

寶積院蓮社畫壁記司封鐘離松

荊王越國夫人往生記眞閣黃策

馬侍郎往生記同前

廣平夫人往生記待制王以寧

河東鸚鵡舍利塔記成都尹韋臯

傳﹝一十四傳﹞

天竺五通菩薩請佛傳

東晉蓮社始祖遠法師傳

歷代蓮社繼祖五法師傳

梁京師法悅僧主傳

後魏壁谷神鸞法師傳

梁廬山道珍禪師傳

隋天臺法智法師傳

大宋永明智覺禪師傳

梁貞節處士庾詵傳

大宋無爲子楊提刑傳

大宋光州王司士傳

大宋錢唐胡宣義傳

大宋龍舒居士王虛中傳

大宋明州朱氏如一傳

龍興寺修淨土院記

禮部柳子厚

中州之西數萬里。有國曰身毒。釋迦牟尼如來示現之地。彼佛言西方過十萬億佛土。有世界曰極樂。佛號無量壽如來。其國無有三毒八難。眾寶以爲飾。其人無有十纏九惱。羣聖以爲友。有能誠心大願。歸心是土者。苟念力具足。則往生彼國。然後出三界之外。其於佛道無退轉者。其言無所欺也。晉時廬山遠法師。作念佛三昧詠。大勸於時。其後天臺顗大師。著釋淨土十疑論。宏宣其教。周密微妙。迷者咸賴焉。蓋其畱異迹。而去者甚眾。永州龍興寺前刺史李承晊。及僧法林。置淨土堂於寺之東偏。常奉斯事。逮今餘二十年。廉隅毀頓。圖像崩墜。會巽上人。居其宇下。始復理焉。上人者修最上乘。解第一義。無體空析色之迹。而造乎眞源。通假有借無之名。而入於實相。境與智合。事與理並。故𨿽往生之因。亦相用不捨。誓葺玆宇。以開後學。有信士圖爲佛像。法相甚具焉。今刺史憑公。作大門以表其位﹝余﹞遂周延四阿。環以廓廡。繢二大士之像。繒蓋幢幡。以成就之。嗚呼有能求無生之生者。知舟筏之存乎是。遂以天臺十疑論。書於墻宇。使觀者起信焉。

嶽州無姓和尙碑

同前

維某年月日。嶽州大和尙。終於聖安寺。凡爲僧若干年。年若干有名無姓。世莫知其閭裏宗族所設施者。有問焉而以告曰。性吾姓也。其原無初。其冑無終。承於釋師。以系道本。吾無姓耶。法劍云者我名也。實且不有名。惡乎存吾有名耶。性海吾鄕也。法界吾宇也。戒爲之墉。慧爲之戶。以守則固以居則安。吾閭裏不具乎。度門道品。其數無極。菩薩大士。其眾無涯。吾與之戚。而不吾異也。吾宗族不大乎。其道可聞者如此。而止讀法華經金剛般若經。數逾千萬。或譏以有爲曰。吾未嘗作。嗚呼佛道逾遠。異端競起。惟天臺大師爲得其說。和尙紹承本統。以順中道。凡受教者。不失其宗。生物流動趣向混亂。惟極樂正路爲得其歸。和尙勤求端愨以成至願。凡聽信者不惑其道。或譏以有迹。曰吾未嘗行。始居房州龍興寺。中徙於是州。作道場。於楞伽北峯。不越閫者五十祀。和尙所嚴事皆世髙徳。始出家事。而依者曰卓然師。居南陽立山葬嶽州。就受戒者曰道穎師。居荊州。弟子之首曰懷遠師。居長沙安國寺。爲南嶽戒法。歲來侍師會其終。遂以某日。葬於卓然師塔東若干步。其銘曰。

道本於一

離爲異門

以性爲姓

乃歸其根

無名而名

師教是尊

假以示物

非吾所存

大鄕不居

大族不親

淵意內朗

沖虛外仁

聖有遺言

是究是勤

惟勤惟默

逝如浮雲

教久益微

世罕究陳

爰有大智

出其眞門

近以顯示

俾民惟新

情動生變

物由湮淪

爰授樂國

參乎化源

師以誘導

俾民不昏

道用不作

神行無迹

晦明俱如

生死偕寂

法付後學

施之無斁

葬從我師

無忘眞宅

寫是昭銘

刻玆玄石

畫西方淨土﹝巾﹡﹝穴／登﹞記

翰林白居易

我本師釋迦如來說言。從是西方。過十萬億佛土。有世界號極樂。以無八苦四惡道故也。其國號淨土。以無三毒五濁業故也。其佛號阿彌陀。以壽無量願無量功徳相好光明無量故也。諦觀此娑婆世界微塵眾生。無賢愚無貴賤無幼艾。有起心歸佛者。舉手合掌。必先向西方。有怖厄苦惱者。開口發聲。必先念阿彌陀佛。又範金合土刻石織紋。乃至印水聚沙童子戲者。莫不率以阿彌陀佛爲上首。不知其然而然。由是而觀。是彼如來。有大誓願於此眾生。此眾生有大因緣於彼國土明矣。不然者東南北方過去現在未來佛多矣。何獨如是哉。何獨如是哉。唐中大夫太子少傅上柱國憑翊縣開國侯賜紫金魚袋﹝白居易﹞。當衰莫之歲。中風痺之疾。乃捨俸錢三萬。命工人杜宗敬。按阿彌陀無量壽二經。畫西方世界一部。髙九尺廣丈有三尺。彌陀尊佛坐中央。觀音勢至二大士侍左右。人天瞻仰。眷屬圍繞。樓臺妓樂。水樹華鳥。七寶嚴飾。五彩張施。爛爛煌煌。功徳成就。弟子﹝居易﹞焚香稽首跪於佛前。起慈悲心。發弘誓願。願此功徳。回施一切眾生。一切眾生。有如我老者如我病者。願皆離苦得樂。斷惡修善。不越南贍部。便睹西方白毫大光。應念來感。靑蓮上品隨願往生。從現在身盡未來際。常得親近而供養也。欲重宣此願。而偈贊曰。

極樂世界淸淨土

無諸惡道及眾苦

願如老身病苦者

同生無量壽佛所

錢唐白蓮社主碑

孤山法師智圓

聖宋天禧四年春正月十二日。白蓮社主圓淨大師常公。歸寂於錢唐西湖昭慶本寺之上方艸堂。壽六十二。臘四十四。越二月三日。弟子輩號咽奉全身。瘞於靈隱山鳥窠禪師墳反右。建塔以識之禮也。其年冬門人之上首曰虛白者。克荷師道。自狀其事。再款吾廬。請吾之辭。傳師之美。以勒丰碑。且言。先人之遺旨也。吾辭不得命。乃文而序之。粵西聖之爲教也。淸靜而無爲。仁慈而不殺。抗辭幽說閎意眇指。大備諸夏。稟化之徒。得其小者近者。則遷善而遠惡。得其大者遠者。則歸元而復性。噫廬山遠公。其得乎大者遠者。與考槃居貞。修辭立誠。識足以表微。行足以作程。是故時賢仰其髙企其明。自是有結社之事焉。人到於今稱之。而莫能嗣之。惟公理行謹嚴。修心貞素。聞廬山之風而悅之。且曰。睎驥之馬。亦驥之乘。吾𨿽無似。敢忘思齊之誡耶。於是乎乃飾其躬。乃刳其心。乃矢結社之謀云。夫率其道必依乎地。尊其神必假乎像。行其化必憑乎言。以爲西湖者天下之勝遊。乃樂幽閒而示嘉遁焉。無量壽佛者羣生之仰止。乃刻栴檀而爲之形容焉。華嚴淨行品者。成聖之機要。乃刺身血而書其章句焉。其地旣得。其像旣成。其言旣行。朝賢髙其誼。海內藉其名。繇是宰衡名卿邦伯牧長。又聞公之風而悅之。或尋幽而問道。或睹相而知眞。或考經而得意。三十餘年。爲莫逆之交。預白蓮之侶者。凡一百二十三人。其化成也如是。有以見西湖之社嗣於廬山者。無慚徳矣。嘗試論之。遠也上地之聖也。公也初心之賢也。實階位不同。名聲異號。然而遠出衰晉。公生聖朝。彼招者悉隱淪之賢。此來者皆顯達之士。絕長益短。古今相埒。不曰盛與美與。公每顧門人曰。國初以來。薦紳先生宗古爲文。大率效退之之爲人。以擠排釋氏爲意。故我假遠公之迹。﹝言﹡求﹞以結社事。往往從我化。而叢碑委頌。稱道佛法。以爲歸向之盟辭。適足以枳棘異塗墻塹吾教矣。世不我知。或以我爲設奇沽譽者。吾非斯人之徒也。君子曰。昔藥山惟儼。能回李翺之心。俾知佛。而僧傳善之。今玆眾賢。庶幾實相。欽崇大覺。朝宗於性海。共極於義天。非公之力。而誰與其護法之功。代爲不侔矣。公諱省常字造微姓顏氏。世爲錢唐人。七歲厭俗。十七具戒。若乃托胎之祥瑞。受業之師保傳講習禪之美。砥名礪節之事。則有社客羣賢碑序。及門人所錄行狀在焉。此不復云。直書其結社之道已。其文曰。

西聖之大。維遠得之廬山之髙。維公悅之西湖之社。羣賢慕之。有始有卒。不燐不緇。我緣旣終。我滅於玆。神遊無何。名揚聖時。欲知我道兮。視此丰碑。

淨慈七寶彌陀像記

提刑楊傑

杭州南山淨慈道場比丘法眞大師守一。結同志洎檀越。用金銀眞珠珊瑚琥珀硨磲碼瑙。造彌陀佛像。聖相殊妙。感應非一。無爲子瞻仰贊嘆。碎七寶以爲微塵。聚寶塵以爲佛身。見寶塵卽見佛。佛無不是寶。見佛身卽見寶。寶無不是佛。七寶世間寶也。眾生貪取無有厭足。不得卽嗔癡不能悟。此惡道之因也。七寶旣已爲尊像矣。則非世間所用。乃出世之寶也。遇寶像者。應生恭敬。嚴奉禁戒。純固定力。了達智慧。此淨土之因也。佛身等於大虛故。不設五藏。以眾生心爲心。故會中之人。各書彌陀一願。每四十八人而彌陀之願周矣。悉以藏於身中。示願願不忘眾生也。髻螺千有二百。一一實以舍利。堅固願力也。像成之日。以八種香湯。灌沐如來。表八功徳水也。人隨意以飲之。均甘露味也。一身淸淨。則一切身淸淨。一念淸淨。則一切念淸淨。然則不離娑婆。頓超極樂。一見寶像。成就大緣。豈思議之可及哉乃作偈云。

和聚七寶

成如來身

寶卽是佛

佛外無寶

佛卽是寶

寶外無佛

於不二境

現諸淨土

贊歡巡繞

念念彌陀

當與有情

同超極樂

建彌陀寶閣記

同前

不願生淨土則已。願生淨土則無不得生。不生則已。一生則永不退轉。世尊所謂阿鞞跋致阿惟越致者歟。夫具縛有漏凡夫。初憑信念得生彼土。而三毒邪見未能頓忘。何以知其不退轉耶。蓋以彌陀願力常所攝持。大光常照。上善常聚。壽命永劫。水鳥樹林。風聲樂響。演暢妙乘。聞其聲者。念佛念法念僧之心。未嘗聞斷故也。眾生病之。佛爲醫王。法爲良藥。僧爲視病人。三者現前。病不得而萌矣。以是而言。則一生淨土。何從而有退轉哉。錢唐僧監法寶大師從雅。平生修舉彌陀教觀。參究宗風。樂爲偈頌。頗得其趣。又精於醫術。多施藥以濟人。人或以貨資酬之。則曰非我能也三寶之功。必轉施三寶。乃造寶閣。立彌陀大像。環以九品菩薩。海藏經典在其後。淸淨蓮池在其前。定觀奧室分列左右。誓延行人。資給長懺。以結淨土之緣。豈獨以比丘身。慕佛大醫。用法良藥而已者哉。實能運慈施療。利與眾同也。其於念三寶之心。可謂不敢間斷矣。入是道場者。觀一切相爲非相。則能見彌陀之全體。觀一切法如幻法。則能入淨土之眞境。觀我身之無我。則能具比丘之正見。故從一如來而見無量如來。入一淨土而周無量淨土。悟一法身而融無量法身矣。無念而念。無證而證。無修而修。淨土果海。豈易量哉。法寶僧監。建立寶閣淨土道場。誘集淨業之侶。以期安養。則報緣之至。必果遂其所願也。元祐元年上元日。左朝散郎尙書主客員外郎輕車都尉賜紫金魚袋無爲楊傑述。

延慶寺淨土院記

待制陳瓘

明州延慶寺住持比丘世有講席。以天臺觀行爲宗。自法智大師知禮。行學俱髙。聽徒心向。繼其後者。又皆得人。今百有餘年矣。間有苦行精修之士。來依道場。元丰中比丘介然。修西方淨土之法。坐而不臥。以三年爲期。期滿謂其同行比丘惠觀仲章宗悅曰。我等各據一室成此勝緣。後之來者。加眾而室不增多。今延慶西隅尙有隙地。若得錢二千餘萬。構屋六十餘間中建寶閣。立丈六彌陀之身。夾以觀音勢至。環爲十有六室。室各兩間。外列三聖之像。內爲禪觀之所。殿臨池水。水生蓮華。不離塵染之中。豁開世外之境。念處俱寂。了無異緣。以堅決定之心。以顯安樂之土。所以順佛慈而報國恩者。豈獨我四人而已哉。所欲如是。其可成乎。惠觀等答曰。以無作任運之心。作有爲利益之事。四明多檀信。何患乎不成。自是日營月積。更七寒暑。凡介然之所欲爲。無一不如其志者。初介然然手二指。誓必成此。元符二年三月落成之日。設千佛之供。復然三指以增淨誓。旣成所難成。又捨所難捨。而原其用心無私己之意。於是見者聞者。莫不隨喜。淨習之士踴躍欣慶。而十有六室。常無虛位。期滿者去。發心者來。依勝境而獲善利者。不知其幾何人也。夫淨土之教古佛所說。誠心之士諦受不疑。如來之敍九品。以至誠爲上上。智者之造十論。破疑心之具縛。縛解情忘識散智現。則彌陀淨境。何假他求。若臨明鏡自見面像。得者不由於識受。昧者安可以情曉。超識習而不惑。度情塵而獨造者。其惟誠乎。故曰誠者成也。成自成他。惟此而已。譬猶淸淨滿月普現諸水。影像非一。月體無二。攝流散而等所歸。會十方而總於一。亦如十鏡環繞中然一燈。光體交參。東西莫辧。然而方有定位。非無西鏡。名隨相立。西不自西。智與理融。境將誰執。安可以在纏執方之見。而測度如來無礙之境乎。慈恩有言。曰凡夫業重。處處生貪。若不定指一方。何以系心專注。此善智識隨方扶教。專護相宗。然論安養知足之勝劣。則以偏勸往生爲最勝。乃知通人無吝。吝則多私。境彊習重。蓋由觀淺心浮。易往無人。良以疑深障重。若欲盡除障垢。當以決定爲心。濕薪如山。豆火能爇。千年闇室。日照頓明。釋迦文方便至深。無量壽說法無間。觀世音如母念子。大勢至如子憶母。古聖樣轍安可不遵。幻境虛無有何可捨。解脫長者不往安樂土。普賢大士親睹無量光。親睹者初無動移。不往者如是而往。普融無礙。然後空假俱中分別未忘。寧免權實互諍。若此則心安無日得忍何期。乃知念念現前。然後決不退轉。故曰。若不決定成等正覺者。我誓不取菩提。於菩提心有退轉者。我誓不取正覺。此乃法藏比丘之本願。而諸上善人之所隨學也。發如是心。行如是行。起如是願。趣如是果。而不違法藏之大誓。則寓迹於玆剎。棲心於此室者。皆阿鞞跋致之士也。其爲勝利。豈有窮哉。比丘介然唱一善念。四明信士應答如響。而所以利益一方者。其廣若是。可以不記其事乎。今住持延慶明智大師﹝中立﹞法智之曾孫也。行業完實。人所信服。能以誠心。修淨土觀。於介然之事有助爲多。故並書之。大觀元年八月初一日。延平陳瓘記。

艸庵錄曰。陳瑩中作淨土院記。深賾佛祖之壺奧者。今言淨土。或得於佛。則失於祖。或得於理。則失於事。得於此必失於彼。而了翁不數百字。籠罩說說。得淨土之全。豈非天資髙者也。然此記髙。固已膾炙人口。至於晁公﹝說之﹞作明智法師碑磅礡。臺宗文章遒勁。世盛推美。誠與了翁之記並駕矣。其記有曰。師每以淨土法門誘其學者。欲使人人知釋迦有淨土彌陀來穢土。他時所志於心者。一日必矚於目。乃依十六觀經。而出視之。爲彌陀大像。以臨池。周之以十六觀寮。蓮池鳧雛。天鳳﹝羊﹡﹝自／﹝犀﹣屍﹣牛﹞／十﹞翔。觀士槁坐。人音斷絕。一涉其境者。道心百陪。寧論信與不信。故自疑其身之非聖非凡。其費具萬萬。而施者卻之愈來。工度累歲年。而落成不周歲。任其役者。僧曰介然。不勞不矜。若未嘗有所事。蓋是境也。古未之有。今不知何爲而有。旣二淅之所無。則天下之所無。唐支硎山遵公所建法華道場。其能勝此者。

延慶重修淨土院記

朴庵首座淸哲

眞常寂光本來明妙。忽然念起受此飄零。大覺聖人。欲令返其妄而復乎本。設權巧而漸誘。是故釋迦現穢土俾其厭。彌陀現淨土俾其忻。或忻樂而修淨行。必生彼國。彼則境界勝妙。而皆助發眞常。所以聽風柯而正念成。升寶樓而三昧顯。不假方便。自然得道。是故淨土法門。亦還源之徑策也。然廣淨土之道者。惟廬山遠公同奇節逸羣之賢。結蓮社於鑪峯之下。修念佛三昧。期生淨剎。由是後世皆宗尙之。至乎南嶽禪師始居大蘇山。傳龍樹一性之宗。別置禪室。示人修證。故天臺智者。初到此山。授與普賢道場。修法華三昧。因而發大總持。入佛境界。自後四方咸取則焉。有以見古人垂範𨿽異歸元一也。聖宋元符間。比丘介然。續古規模。立佛化事。於延慶西隅空閒寂寞之濱。建大寶閣。環爲十有六室。依經以十六觀名之。朱欄屈曲碧沼澄明。狀樂邦淸淨之境也。像刻栴檀。池栽菡萏。繼廬山蓮社之風也。懺室精嚴禪堂深寂。遵大蘇道場之制也。惟守志奉道者居焉。晨香夕燈。無生佛事。澄神內照。豁然明悟於自心寂光之境者多矣。此爲四明勝絕之地。但歲月浸遠。棟宇墮損。修三昧者。無以自安。紹興丁丑有比丘﹝淸潤﹞嗟勝境之將頹。念欲發硎斯事。自視力弱。難以動人。遂以此事。白住持覺云法師。師曰。事貴在誠。儻眞誠一發。尙能關感諸佛。何檀信而不能動耶。況汝已能創建妙觸宣明之室。使人咸悟水因成佛子住。此得非誠之所致乎﹝淸潤﹞一聞斯語。拳拳服膺。遂出於檀信。翕然從之。或捨楩楠之材會稽之箭。使梁棟有欹斜者正之。椽箯有蠹朽者新之。翻碧瓦整建瓴。無致乎上漏下濕而四圍周之。以句欄遮暘。戶牖窗幾。甃砌階除。丹靑寶閣。邊河之岸。峻築髙墻。俾靜室觀理之人。而不知有市廛之喧紅塵之涴。則一新輪奐。宛同大廈初成之日。足可以進簾月焚柏香。居者妙行不休。施者植福無盡。庶幾東林之風。南嶽之道。不遠而復者。功由此也。經營四載而能事畢矣。用錢三千貫。刊銜二千名。使此方人不跬步。而目擊十萬億剎之外。風吟寶葉。波動金渠。湛然如玉井磨秋。便覺已到故國。頓忘客塵。爰翅逃虛空者。遽聞足音。豈不快哉。令一切人因此發軫卽觀安養依正。皆由此境之所引發而躍如也。較其增修之功。而莫大焉。時乾道五年南至日比丘﹝淸哲﹞書。

開元寺三聖立像記

大智律師元照

三聖立像。見於觀無量壽佛經。釋迦世尊無緣大慈。深悲堪忍未得度者。大啟淨土法門。曲示念佛三昧。將使神棲淨域。故令系想聖緣。十六妙觀。於是乎設也。是以落日懸鼓。指其向方。大水凝冰狀其寶地。林泉樓觀。以次而觀焉。莫不皆以百寶莊嚴。世無與比。光色炳煥。不可具名。已而方欲廣宣觀彼佛身光明相好眾會階差。俄於太虛中。現出三聖。令韋提希見。以爲發請之端。經曰。佛告韋提希。吾當爲汝分別解說除苦惱法。說是語時。無量壽佛住立空中。觀世音大勢至侍立左右。韋提白佛。我今因佛力故。得見彼佛及二菩薩。未來眾生。當云何觀而得見耶。佛令先觀華臺。次觀形像。後觀佛身左右侍者九品徒眾。念佛三昧於玆備矣。自廬山遠師已來。天下僧坊。結系念淨社。立彌陀三聖。蓋出於此經。的見於斯文耳。四明慈溪靈龜山福源蘭若釋子戒深。自入道稟具。常持是經。而篤志淨業有年數矣。以謂修一已不若誘諸人。行一時不若存諸久。於是糾募眾信。躬往錢唐。命工雕造三聖立像。江山千里往返經營。歷涉數歲。始獲圓就。所費幾千緡。立於城南開元寺經藏院之懺堂。四眾具瞻。嘆未曾有。一日拿舟度江。抵於芝園蘭若。解囊結夏。撚香稽首。請爲文記。予忝屬意此道故。樂爲書之。或曰。經云。諸佛如來是法界身。入一切眾生心想中。今刻木爲像。世物所成。用此爲佛。不知其可乎。對曰。佛身無相亦不離相。以其無相故。世出世間。無有一法而是佛者。𨿽八萬四千三十二相。亦卽非相。況他物乎。故曰。離一切相卽名諸佛。以其不離相故。世出世間。無有一法。而非佛者。況相好乎。故曰。當知一切諸法卽是佛法。如能達此相卽非相非相卽相。則山河國土艸木微塵四生六道。翾飛蠕動。莫非諸佛法身之體。而況範金合土。刻木繪塑。莊嚴相好。而獨非佛乎。諸有智者。當觀此像。材木灰布膠漆金彩。假彼眾緣和合而成。求於眾緣。皆世間之物。各有名體。孰爲佛乎。然緣無定相。物無定名。旣號爲佛。一切眾緣。莫非佛體。豈可捨此別求佛乎。故華嚴云。色相不是佛。音聲亦復然。亦不離色聲。見佛神通力。若此觀之。不住於相。亦不離相。理事一如。眞俗不二。𨿽復對像。是眞見佛。經云。若佛滅後造立形像。持用供養。是人來世。必得念佛淸淨三昧。是知末法住持像設爲勝。上中下根莫不沾益。是以紫檀琢削。優闐創啟於西幹。白﹝疊﹡毛﹞丹靑。迦竺始流於東夏傳模旣廣。瑞應尢多。生靈睹相以知歸。佛化承風而久住。其有誠心達本。直造上乘。至於舉手低頭。終成緣種。克論搏濟。詎可勝言。凡到道場。宜加兢謹。

無量院造彌陀像記

同前

彌陀教觀。載於大藏。不爲不多。然佛化東流數百年間。世人殆無知者。晉慧遠法師。居廬山之東林。神機獨拔。爲天下倡。鑿池栽蓮。建堂立誓專崇淨業。號爲白蓮社。當時名僧巨儒。不期而自至。慧持道生釋門之後彥。劉遺民雷次宗文士之豪傑。皆伏膺請教。而預其社焉。是故後世言淨社者。必以東林爲始。厥後善導懷感。大闡於長安。智覺慈云盛振於淅右。末流狂妄。正道梗塞。或束縛於名相。或沈冥於豁達故。有貶念佛爲粗行。忽淨業爲小道。執隅自蔽。盲無所聞。𨿽聞而不信。𨿽信而不修。𨿽修而不勤。於是淨土教門。或幾乎息矣。嗚呼明教觀。孰如智者乎。臨終舉觀經。贊淨土而長逝矣。達法界孰如杜順乎。勸四眾念佛陀。感勝相而西邁矣。參禪見性。孰如髙玉智覺乎。皆結社念佛。而俱登上品矣。業儒有才。孰如劉雷柳子厚白樂天乎。然皆秉筆書誠。而願生彼土矣。以是觀之。自非負剛明卓拔之識。達生死變化之數者。其孰能信於此哉。近世宗師。公心無黨者。率用此法。誨誘其徒。由是在處立殿造像。結社建會。無豪財無少長。莫不歸誠淨土。若觀想若持名。若禮誦若齋戒。至有見光華睹相好。生身流於舍利。垂終感於善相者。不可勝數。淨業之盛。往古無以加焉。生當此時。得不知幸乎。臨安縣實杭之巨邑。九仙山乃邑之佳境。無量院又境之精舍。先是道者。於院之東南隅建觀音堂。復於堂後建彌陀殿。其徒﹝用淵﹞乃募士女一千人。率財計三百緡。雕造八尺彌陀像。元祐八年上元日。集眾瞻禮。淵乃述誠說偈。發大弘誓。置像腹中。是日供五百羅漢。設會飯僧以落之。越明年四月八日。莊嚴圓備。儀相妙好。輝彩煥發。由是一方之人得以歸向。百世之下得以流通。其有禮足瞻顏稱名送想。莫不拔業根於苦海投蓮種於寶池。若夫畫地聚沙。皆成佛道。低頭舉手。同歸一乘。而況竭力經營。存誠系念。克論其利。尙可量耶﹝淵﹞聞予屬意此道。果以記文爲請。遂援毫直書。以塞其命。

靈山安養庵記

給事程俱

河沙剎中有一世界。號安養國。有無量壽如來應供正徧知明行足善逝世間解無上士調禦丈夫天人師佛世尊。其國境界。皆以七寶。裝飾成就廣博嚴事。其國眾生。皆是宿具福智。化生蓮中。住不退地。其國壽命。無有邊量。一日一夜。此土一劫。其國六時。皆有天樂微妙音聲。及雨寶華。而共娛樂。其國華木。皆是蓮華。如車輪大。及寶行樹交映。周徹其國。鳴禽皆是如來變化所作。於一切時。演無量義。以是種種希有之事故名安養。從是安養國東方。過十萬億國有世界。號曰娑婆。諸國土中。無數伽藍。有一伽藍。曰靈山聚。復有精舍。號安養庵。是中有人。衣壞色衣。淨除須髮處乞士眾。名曰修意。是庵無有化生。蓮中但有胎卵濕化諸有情類。爲其眾生。是庵無有無邊。壽命但有五十七十至百歲。爲其壽限。是庵六時無有雨華及諸天樂。但於晝夜。餐飯食粥。撞鐘擊鼓。是庵周匝。無有寶樹及大蓮華。但見山中艸木華茂。是庵無有變化眾鳥演無量義。但聞虫鳥自鳴自已。以是現前種種之事。亦名安養。是乞士者。遊諸國土。親事知識。得法藏已。受用自在。還歸此山。結庵安居。時北山中有一居士。適遊伽籃。至安養庵。謂大眾言。現前種種。如上所說。與安養世界。在一切處。非安養國。若作斷見。彼釋迦文。寧爲虛語。若取法相。汝則孤負無量壽尊。咄諸男子各依位住。坐大道場。如不信承。請詣毗耶離城。當俟螺髻梵王爲汝解說。崇寧五年八月甲子。北山程俱謹記。

維摩經曰。欲得淨土當淨其心。隨其心淨則佛土淨。舍利弗作念言。我世尊意豈不淨。而是佛土不淨。若此時螺髻梵王言。我見釋迦佛土。淸淨如自在天宮。舍利弗言。我見此土穢惡充滿。王言。仁者心有髙下。不依佛慧故見不淨。佛卽以足指案地。時大千界珍寶嚴飾。佛言。我土常淨若此。爲度下劣故示眾惡。譬如諸天共寶器食。隨其福徳飯色有異。若人心淨便見此土莊嚴。天臺維摩疏釋曰。梵王所見。以自在天爲類者。欲界天也。類同居淨土莊嚴殊妙。西方淨土亦同居淨。彼經亦舉第六天爲類。梵王所睹穢國卽淨。身子於生死涅槃。垢淨有隔。不依佛慧故但見垢。寶器譬寂光。飯異譬三土。依於寂光所見不同也。

髙宗皇帝禦書蓮社記

總管張﹝揙﹣戶﹢﹝今﹣一﹞

﹝臣﹞嘗讀天竺書。知出世間有所謂極樂國者。國有佛號阿彌陀。梵語也。此翻爲無量。以其壽命無量光明無量故。又曰無量壽。又曰無量光始亨國履位。捐去弗居。超然獨覺。悟心證聖。以大願力。普度一切。其國悉以上妙眾寶莊嚴。曲盡華好。地皆黃金。無山川丘谷之險气序常春。無陰陽寒暑之變。無饑寒老病生死之苦。無五趣雜居之濁。用是種種神通方便。現希有事。善導眾生忻樂起信。於日用中。能發一念念彼佛號。卽此一念。淸淨純熟。圓滿具足。融會眞如。同一法性。幻身盡時。此性不滅。一剎那頃。佛土現前。如持左契以取寓物﹝臣﹞敬聞其說。刻勵精進。無有間斷。惟佛惟念。亦旣有年。闔門長少靡不從化。乃辟獘廬廬。東偏鑿池。種蓮仿慧遠結社之遺意。日率妻子課佛萬過。而又歲以春秋之季月涓良日。卽烏戍普靜之精舍。與信道者共之。於是見聞隨喜。雲集川至。倡佛之聲。如潮汐之騰江也。夫慧遠創爲玆社。距今閱數百祀。其間緇素。景慕余風。祖述其髙致者。代不乏人。率湮沒無聞。卒與艸木同腐﹝臣﹞獨何幸。今乃蒙。

太上光堯壽聖皇帝。親灑宸毫。書蓮社二大字爲賜。云章奎畫。自天而下。光气昭倬。焜耀萬目。歡喜踴躍。得未曾有﹝臣﹞旣拜手登受。竊惟陛下臨禦三紀。兼愛南北。仁及艸木。徳及昆虫。則似佛之普度一切。昭昭大明。如日之中無所不照。則似佛之光明無量。功成定治。付托。

聖子。夷睹大寶。褰裳去之。則又似佛之超然獨覺悟心證聖也。至若春臺壽域。亙八紘而無垠。鼓舞之神民由之而不知。蓋與極樂國土曾無間然。以是管窺聖心佛心。惟一非二。豈阿彌陀佛他心道眼洞觀無礙。知炎祚之中否。憫羣生之失寧。故現帝王身。以應運濟世乎。不然何與佛合契乃如此也。是則佛壽無量。聖壽亦無有量。居然可知﹝臣﹞曩侍寵錫。又出非常。不獨傳示雲林以侈千一之遇。使天下後世凡獲瞻仰。普得念佛三昧。究竟成就無上菩提。其爲饒益詎可量。已謹刊諸金石。周對揚丕顯之休命。乾道二年月日。均州防禦使充兩淅西路副都總管秀州駐札﹝臣﹞張﹝揙﹣戶﹢﹝今﹣一﹞謹記。

南嶽山彌陀塔記

牧庵禪師法忠﹝師卽忠道者也﹞

於戲生靈之苦。莫苦於殺戮也。爰自數年以來。寇盜四起。兵火交作。其遭非理殞亡。橫屍墮首。塡於溝壑者。蓋不可勝數也。加復疫气流作。民亦苦之。有信士鄭子隆者。夙懷善種。悲念特發。觀斯罹亂之苦。知怨業之有對也。以怨報怨。安能已矣哉。斷惟佛力可以拯濟也。乃運精誠結同志者。萬人共念西方極樂世界阿彌陀佛尊號。八萬四千藏。願旣圓滿。復化檀越。同出淨財。僦工礱石。建窣睹波一所凡七級。髙三丈有二。立於南嶽羅漢洞妙髙臺之右。藏念佛人名於其中。萃玆勝利。願國泰民安。品物咸亨。凡陣亡疫死者。並脫幽淪之苦。趣生淨方。偉哉皇覺之道。有折攝二門。調機濟物。故釋迦現穢土。以折之令起厭苦之念。彌陀現淨土。以攝之俾發忻樂之志。穢土者。丘陵坑坎之髙低。刀兵饑疫之苦惱。淨土者。寶池金地之莊嚴。法喜禪悅之安樂。故天臺云。樂邦之與苦域。金寶之與泥沙。胎獄之望華池。棘林之比瓊樹。誠由心分垢淨。見兩土之升沈。行開善惡。睹二方之粗妙。因斯以論。則知淨穢在此而不在彼也。體正觀之者。達彼刀兵等苦。是亦逆化之一端也。然履玆痛惡。而凡情迷夢。猶尙以苦爲樂。倒置之甚。亦可悲夫。或曰忻淨厭穢。取捨未忘。豈聖人以二見之道而化人耶。曰經不云乎。𨿽知諸佛國及與眾生空。而常修淨土。教化於眾生。蓋熾然忻厭。不見有忻厭之想。斯爲得矣。窣睹告成於紹興癸丑歲仲夏日。牧庵苾芻﹝法忠﹞爲紀其事。遂稽首贊曰。

劫石可消

惟是窣睹

不傾不搖

同玆壽嶽

天長地久

不磨不朽

遭兵疫者

旣脫幽苦

髙蹈淨土

惟斯社人

旁及羣靈

與其匯徵

善哉佛子

興此勝事

贊何能已

澄江淨土道場記

法眞禪師守一

天臺鳳師學智者教。傳於澄江。人旣順化矣。乃念玆世。於諸度門。孰爲善巧最徑要者。惟淨土法門。爲得其歸。於是資彼樂施。敬嚴像設。建立道場。教人修行念佛三昧。與眾祈向。仍屬予以記之。予謂淨土之說經論尙矣。諸師訓辧亦已詳矣。報驗間發不吾欺也。世猶有疑焉者。蓋以無明自障理事不融。故按法華云。若人散亂心入於塔廟中。一稱南無佛。皆已成佛道。況復一心不亂。於此求生。何獨不然哉。且見善不明用心不一。則彼𨿽世間萬法。何往而不疑。何修而可至。獨吾佛之說也哉。要之惟當信受而已。不應疑其有無也。然則淨土果有耶。曰不也。果無也。曰不也。亦有亦無耶。曰不也。非有非無耶。曰不也。是則淨土果。烏乎在。離此諸見卽名淨土。卽見如來。若聞是說。不驚不怖不畏。當知是人決定得生。而無所生。以非莊嚴而莊嚴也。信心淸淨。一念華開。全體現前。眾相具足。是心卽佛。補處何疑。已度生滅。得無量壽。其或於此未能信解。余方便中九品具在。稱力取修亦不唐捐耳。

寶積蓮社畫壁記

司封鐘離松

宣和初慈受禪師住慧林。每苦口語人曰。修行捷徑莫越淨土。時魏居士展轉化導。亡慮萬人。江民表左司公望。作念佛三昧詠。大勸於世。予未弱冠。隸業上庠蚤預斯社。又因僧兄木訥首座。諄諄警策。知有自性彌陀惟心安養。迨今年殊七十。𨿽兵火飄零。晨昏不懈。其得力處蓋不少。矧予曾髙異驗。寶珠備載。若王敏仲尙書﹝古﹞葛仲忱大夫﹝繁﹞馬仲玉提刑﹝玗﹞皆先世懿親。事迹炯炯在人耳。則予家有此淨緣尙矣。乾道庚寅夏。予蒙恩奉祠。僑寓蘇壽解後寶積實講師。遐想蓮社淸風。擬追東林髙躅。會東平李侯洎諸名徳。俱刻意燻修。多歷年所。遂莫逆於心。相與爲社。同聲稱佛。協誠篤願。率載閱月一集。咸知此生不負稟質之靈。報盡決有歸眞之所。豈不休哉。一日社友吳君。喟然嘆曰。發菩提心。必具悲智二行。審欲求生聖域。正須啟迪羣迷。安得寫十界九品。俾萬目瞻敬知所省覺。爲廣大無窮之利耶。言未旣諸君翕然稱善。於是同社捐金以成之。聞者隨喜以助之。選工施彩。幻出二圖於門廡。復捃摭教藏。發明旨趣。一以示萬法惟心。一以指西方徑路。較余功徳。眞所謂百千萬億分。不及一者歟。噫光陰電掣因果影隨。勿倚壯而廢日。勿肆情而造愆。瞻玆簡易法門。能卽回光返照。則不離當處。超脫苦輪。諸佛境界。悉現前矣。吳君名克已字復之。東陽佳士也。少年穎悟。窮經博古。尢邃於易。內典淵奧。靡不究通。嘗論瞿曇出世一大事因緣。發吾覆多矣。繪事告成。往來攺觀。可不記諸檀侶以垂不朽。予因序其梗槪云。越四載癸巳九月朔。左朝請大夫前主管臺州崇道觀鐘離﹝松書﹞。

先君司封頃時奉祠吳門。念蓮社可以歸心。乃糾率復爲之。會者幾百人。綽有廬阜之風。繪二圖於壁。並書其事。立石寶積精舍。越十一載。而先君無疾而化。享壽八十有六。距今又十五載矣。四明曉師。會稡樂邦文類。造門求之。予嘉其志。且欲斯文不朽。遂出以授之。慶元己未十月旦。男迪功郎監行。在艸料場。鐘離﹝喜﹞謹志。

荊王越國夫人往生記

直閣黃策

我觀眾生顚倒妄想。耽著五欲。不求出離。未有能發決定願生西方極樂世界者。至於冤憎會遇。恩愛別離。老病死相危險逼迫。顚沈痛毒。不可堪忍。然後悲涕號呼。歸依佛寶。以冀脫死。故凡心念口言。歸命慈尊願賜接引往生淨國者。惟越國夫人王氏。則不然。夫人荊王之妻。宜其耽著五欲不求出離。而獨傾心約己。歸依無量壽佛。願生西方。與夫眾苦見前不可堪忍。始求出離者。豈可同日而語哉。世謂夫人宿植徳本。受佛記莂。卻來人間。代佛設教。爲唱導師。躬率內外富貴等人。同修淨觀。悉歸佛土。理或然乎。夫人事西方精恪端潔。不捨晝夜。給侍奔走之人。無有異念。惟一庶﹝勝﹣力﹢ㄆ﹞。懈慢不勤。夫人訓告之曰。我盡室皆勤。惟爾怠墮不從人告。幻惑在會。恐失道心。不可在吾左右也。其妾悚悟悲悔。精進思惟。淨念相繼。久之謂同事曰。吾其行矣。一夕異香徧室。無疾而終。明日同事之妾。告夫人言。昨夜夢化去之妾。托致起居。夫人訓責我勤修西方。今獲往生感徳無量。夫人曰。使我亦夢乃可信爾。是夜夫人夢遇亡妾。敍謝如前。夫人曰。西方可至乎。妾曰第從﹝某﹞行。夫人隨之見二池塘。白蓮華小大間錯。或榮或悴。種種不同。夫人問曰。何以如此。妾曰。此皆世間發念。修西方境人也。才發一念善根。已萌遂成一華。惟其勤墮不同。是以榮悴各異。蓋精進者鮮榮。間斷者枯悴。若悠久不息。念定觀成。形消命盡化生其中矣。中有一蓮華。華葉忽落。復有人朝服而坐。其衣飄揚。隨風散滅。寶冠瓔珞。莊嚴其身。夫人問曰。何人也。妾曰楊傑也。又一華開。衣朝服而坐者。然其華悴而葉存。夫人復問之。妾曰馬玗也。夫人曰。我當生何許。妾導夫人前邁。約數里許。妾請夫人延望。惟見一壇。金碧照輝。光明交徹。妾曰夫人化生之地。乃金壇上品上生也。旣覺悲喜兼集。徐訪楊傑馬﹝玗﹞所在。則傑已死而﹝玗﹞無恙。夫人始生之日。秉鑪爇香。望觀音閣而立。頃時子孫左右。趣夫人受獻壽之儀。則已立化矣。嗚呼異哉。富樂之人。常於佛事不暇而有暇者。失於不信。能信之者。又患於不能斷疑。至於困苦發心者。多失於遲暮。固知聞正信發正念修善緣。豈易事哉。楊傑次公。洞明宗說。而人不知其密修淨觀。臨終乃有將錯就錯之偈﹝余﹞聞夫人軼事。乃銓次之。以助發信受往生者。而未信之士。必將感發於斯文。而歸向於淨觀佛國也。宣和五年季冬。隨緣居士黃﹝策﹞子虛記﹝荊王卽哲宗皇帝叔﹞。

馬侍郎往生記

同前

宣和五年冬。予得越國夫人往生淨土事。乃爲之記。六年吳思道訪馬﹝玗﹞於淮之南。加考實焉。益知前記。蓋馬氏自少師忠肅公。守杭州日。慈云式懺主。以安養佛事授之。自是舉族遵奉。相繼不違。大夫公諱﹝玗﹞字東玉者。乃其孫也。公自幼篤志佛教。元丰中有僧廣初者。以天臺智者十疑論授之。公大喜曰。吾得所依矣。復得慈云十念回向法。行之二十五年不少懈。尙書公王﹝古﹞示以蓮社圖決疑集往生傳。於是誦佛益精進。尢以放生爲佛事。勸導信入者。不可勝計。倅當塗守淄川新定。民皆化之。平日未嘗以私怒笞責一人。錢唐照律師。勉以系念法。其在官。閱教藏誦經咒。皆有常規。崇寧元年。感疾經夏。盥櫛念佛易衣幘。端坐而終。有气如靑蓋。出戶騰空而上。家人長幼貴賤。夢公往生上品者。後以十數日。皆如合契。時現光相於幾筵。八月中有婢臥疾。亦念佛而逝。教授公諱﹝永逸﹞字彊叟者。公之子也。行天竺十念。習十六觀。三十餘年矣。誦觀音嘗睹其相。今年四月感疾。卽命治後事。見彌陀觀音勢至俱來接引。結印示滅。頂熱有異香。舍利如珠璣。其弟夢乃祖曰。某已生淨土。十日華開矣。柩上有五色金光。華者以數四。自後瑞應。種種非一。夫人姓王氏。亦行十念法。及誦破地獄偈彌陀佛號。嘗夢地獄主者。謝爲地獄眾持偈之賜。其後寢疾修持不息。念佛而絕。親戚侍妾。亦夢王氏生極樂國。夫人與娣姒方氏有報應往生傳﹝余﹞因越國夫人之事。知馬公之生淨土。由馬公而知其子婦亦登樂國。故復敍其略。以示信士。亦結未來之因乎。隨緣居士﹝黃策子虛﹞記。

廣平夫人往生記

待制王以寧

余嘗聞道於正覺禪師。覺請﹝余﹞讀起信論。時方多事。奔走戎馬間未遑省察。及謫官天臺。始得起信論於鄰僧。翻閱再三。竊有疑焉。是書爲大乘人。作破有蕩空。一法不畱之書也。而末章以系念彌陀求生淨土爲言。其旨何也。晚過雪峯問淸了禪師。了曰。實際理地不受一塵。萬行門中不捨一法。子欲壞世間相棄有著空。然後證菩提耶﹝余﹞曰。寧有是。了曰。如是則淨土之修。於道何損﹝余﹞始豁然有慰於其心。比經行福淸。聽遠近知識。談馮夫人事。益契了老之說。可信不誣。夫人名法信。政和門司贈少師諱珣之女。生十六年。嫁爲鎭洮軍承宣使。今妙明居士陳﹝思恭﹞之妻。夫人少多病體力尪孱。若不勝衣。及歸陳氏病日以劇。數呼醫謀藥。殆無生意。醫辭曰。夫人病非吾藥能力。於時慈受深禪師。爲王城法施主。夫人徑造其室。求己疾之方。慈受憐之。教以持齋誦佛。默求初心。夫人耳其語。諦信不疑。齋居未逾月。忽語所親曰。晨素善矣。雜以晚葷。徒亂人意。盍盡徹之。自此屏葷血。卻鉛華膏沐之奉。依掃塔服。專以西方淨觀爲佛事。行亦西方也。坐亦西方也。起居食息亦西方也。語默動靜亦西方也。酌水獻華亦西方也。翻經行道亦西方也。剎那之念秋毫之善。一以爲西方之津梁。自壬寅迄壬子十年之間。亡墮容亡矜色。心安體胖。神气昌王人皆尊髙之。一日忽提筆。書數語異甚。若厭世仙去者。隨緣認業許多年。枉作老牛爲耕田。打疊身心早脫去。免將鼻孔被人牽。族黨怪之。夫人曰。淸淨界中。失念至此。支那緣盡行卽西歸。適我願兮。何怪之有。壬子九月。示疾久之。气息才屬。十二月壬寅夕。矍然而寤。語侍旁者曰。吾已神遊淨土。面禮慈尊。觀音左顧勢至右盻。百千萬億淸淨佛子。稽首慶我來生其國。若夫宮殿林沼光明神麗。與華嚴佛化。及十六觀經中所說。無二無別。惟證方知。非所以語汝曹也。侍疾者。亟呼妙明語其故。乃相與合掌策勵。俾系念勿忘。又明日甲辰。安臥右脇。吉祥而逝。三日而後斂。家人輩往往聞妙香芬馥。不類人間。及茶毗舉屍如生。凝然不壞。夫人享年三十六。以妙明顯仕。恩封廣平郡夫人。妙明爲﹝余﹞言﹝思恭﹞初未知道。夫人實勸發之。又懶不怡生。夫人實經紀其有亡。平居接內外親姻。及拊馴其子侄僮媵。一一有恩意。死之日哭者失聲。至於煉頂灼臂。以薦冥福。非有以得其心。能若是乎。以﹝思恭﹞貧甚。又嘗筍輿獨走二千里。乞糴於其兄昭宣君徳裕。時閩偸縱橫。使令者能道其往來應變方略。如世健男子。蓋夫人志力剛果。不可搖奪。故其辦道勇決所成就亦如是。是可嘉也已。以寧老且病。於無量壽國。方且問途。聞夫人事。樂爲之記。非徒信覺了二禪師之語。亦以爲將來燻修者不勸云。紹興三年二月二十一日。阿彌陀佛弟子正信庵王﹝以寧﹞待制記。

河東鸚鵡舍利塔記

成都尹韋臯

元精以五气授萬類。𨿽鱗介毛羽。必有感淸英純粹者矣。或炳耀離火。或稟奇蒼精。皆應乎人文。以奉若時政。則有革彼禽類習乎能言。了空相於一念。畱眞骨於己斃。殆非元聖示現。感於人心。同夫異緣。用一眞化。前歲有獻鸚鵡鳥者曰。此鳥聲容可觀。音中華夏。有河東裴氏者。志樂金仙之道。聞西方有珍禽。羣嬉和鳴。演暢法音。以此鳥名載梵經。智殊常類。意佛身所化。常狎而敬之。始告以六齋之禁。比及午後。非時之食。終夕不視。固可以矯激流俗端嚴梵倫。或教以持佛名號者曰。當由有念以至無念。則仰首奮翼若承善聽。其後或俾之念佛。則默然而不答。或謂之不念。卽鳴言阿彌陀。歷試如一。曾無爽異﹝余﹞謂。以其有念爲緣生。以無念爲眞際。緣生不答以爲緣起也。眞際𨿽言言本空也。每虛室戒曙。發和雅音。穆如笙竿。靜鼓天風。下上其音。念念相續。聞之者莫不洗然而嘉善矣。於戲生有辰乎。緣其盡乎。以今年七月。悴爾不懌。已日其馴養者知將盡。乃鳴磬告曰。將西歸乎。爲爾擊磬。爾其存念。每一擊磬。一稱彌陀佛。洎十擊磬而十念成。斂翼委足。不震不僕。掩然而絕。按釋典十念成往生西方。又云。得佛慧者歿有舍利。知其說者。固不隔殊類哉。遂命火以闍維之法焚之。餘燼之末。果有舍利十餘粒。炯爾耀目。瑩然在掌。識者驚視聞者駭聽。咸曰。苟可以誘迷利世。安往而非菩薩之化歟。時有髙僧﹝慧觀﹞嘗詣五臺山巡禮聖迹。聞說此鳥。涕淚悲泣。請以舍利。於靈山用陶甓。建塔旌異也﹝余﹞謂。此禽存而由道。歿而有徵。古之所以通聖賢階至化者。女媧蛇軀以嗣帝。中衍鳥身而建侯紀乎冊書。其誰曰語怪。而況此鳥有弘於道流。聖證昭昭。胡可默已。是用不愧。直書於辭。貞元十九年八月十四日記。

右記見唐文粹。余翻閱諸書。又見於異類中。進修西方。獲感驗者凡三事。龍舒文曰。潭州有人。養一鸜鵒。俗號八八兒。偶見僧念彌陀佛。卽隨稱不絕。因捨與僧。後亡乃棺以葬之。俄口生蓮華一枝。有頌曰。有一非禽。八八兒解。隨僧口念阿彌。死埋平地蓮華發。我輩爲人豈不知。戒殺類曰。當塗漁人劉成李暉天寶春。載魚往丹揚。泊舟浦中。李沿幹劉獨在。遽見船中大魚振鬣搖首。稱阿彌陀佛劉驚奔於岸。俄聞萬餘魚俱跳躍念佛聲動天地。劉大恐盡投魚於江。李至不信。劉卽用己財酬之。明日忽於荻中。得錢萬五千。題云還汝魚直。自信錄曰。黃巖正等寺觀師。嘗畜一鸜鵒。能言語。才聞念佛則隨之。其後惟呼阿彌陀佛。一日立死。穴土葬之。未幾於舌端生一紫蓮華。靈芝師嘗贊之。有立亡籠閒渾閒事。化紫蓮華也。大奇之句大哉。物之奇異若此﹝余﹞聞。大彌陀經曰。阿彌陀佛現在十方世界。教化無央數天人。下至蜎飛蠕動。莫不過度之。是知。佛之爲化。不以品類爲間。凡有善心者。悉濟度之。惟夫人爲萬物之靈。柰何聞見。而不能景慕者。蓋亦多矣。今觀鱗羽之梭化。豈人倫之不若乎。

記類終

淨土往生事迹。先賢作傳凡數家。所載者亡慮半千人。往往古今。若出家若在家。下至小夫婢類。能知我佛攝生本願。潛修密向。命終感召者。不可以數量計。又安能盡入吾門遷董之筆耶。今姑擇其已載者及未載者一十餘傳。蓋欲將來知源流識模範。非止爲發起信心而已矣。

天竺五通菩薩請佛傳

唐南山律師歷代三寶感通錄云。昔天竺雞頭摩寺五通菩薩。往安樂世界。請阿彌陀佛云。娑婆眾生。願生淨土。無佛形像。請垂降許。佛言。汝且前去。尋當現彼。及菩薩還。聖儀已至。一佛五十菩薩。各坐蓮華。在樹葉下。五通菩薩。取葉所在。圖寫流布。洎漢明感夢使往祈法。便獲迦葉摩騰等至雒陽。後騰姊子作沙門。持此瑞像。又達此國。所在流布。未幾賫像西還。而此土畫像。不甚徧傳南北多故。經像湮沒。此之瑞迹殆將不見。隋文開教。有沙門明憲。從髙齊道長法師得本。說其因依與上符合。是以復傳於世。時遇北齊畫工曹仲達者。善於丹靑。妙畫梵迹。傳模玆像。京邑所推故。今寺壁正陽。皆其遺筆也。法苑珠林所載亦同。又唐續髙僧傳云。江都安樂寺有僧慧海。惟專淨業。俄感齊州僧道銓賫無量壽像遺之。是亦天竺五通菩薩。乘空往請尊容。旣冥會素懷。殷勤禮懺。是像忽煥發神光。於是懇苦願生。沒齒爲念。一夜忽起。面西作禮。加趺而逝。卽隋大業五年也。近乾道間西湖居士李子濟。求僧志葉。復圖玆像於貝多葉。行於吳地。宗曉因緣得之。瞻想聖儀。如佛眞在。聊書始末。永發信心云爾。

蓮社始祖廬山遠法師傳

時教𨿽本佛說。然而洪時教者。必以天臺爲始祖。律藏𨿽本佛制。然而張律藏者。必以南山爲始祖。禪宗𨿽本佛心。然而傳佛心者。必以達摩爲始祖。勸生淨土。固出大覺慈尊。然而使此方之人知有念佛三昧者。應以遠公法師爲始祖焉。法師諱慧遠俗賈氏。雁門人。少遊學通經史莊老。年二十餘。問道道安法師。因聽講般若經。豁然開悟。乃曰。九流異議。皆糠秕耳。因削染事之。至二十四。大曉經論。凡諸疑難。莫不條析。僞秦建元中襄陽寇亂。因屆尋陽。見廬峯淸峻。意頗樂之。刺史桓伊。卽創東林以居焉。自是三十年。影不出山。迹不入俗。每送客以虎溪爲界。桓玄震主之威。相見不覺致敬。晉安帝自江陵還都。或勸師候覲。師稱疾不前。帝復遣使問勞。時有劉遺民雷次宗宗昺洎諸髙僧一十八人。並棄世遺榮。依遠遊止。遠拉一百二十三人爲蓮社。令遺民著誓辭。於彌陀像前。建誠立誓。期生安養。謝靈運負才傲物。一與遠接。肅然心服。爲鑿二池。引水栽白蓮求入社。師以心雜止之。陶淵明範寧。累招入社。終不能致。故齊已詩云。元亮醉多難入社。謝公心亂入何妨。遠於淨土克勤於念。初十一年。澄心系想。三睹聖相。而遠沈厚不言。後十九年七月晦日。於般若臺。方從定起。見彌陀佛身。滿虛空。圓光之中有諸化佛。觀音勢至左右侍立。又見水流光明分十四支。流注上下。演說苦空。佛告遠曰。我以本願力故。來安慰汝。汝後七日。當生我國。又見佛陀耶捨慧持曇順。在佛之側。前揖遠曰。師志在吾先。何來之遲。旣而乃與其徒曰。吾始居此。幸於淨土三睹聖相。今復再見。吾往生決矣。次日卽寢疾。期七日而後行。汝徒當自勉。無以情慮拘也。至期果令終。壽八十三。卽義熙十二年丙辰八月六日也。遺囑露屍林下。弟子奉葬西嶺。謝靈運作銘張野爲序。唐大中二年。謚號辧覺大師。升元三年。攺謚正覺。大宋興國三年。追謚圓悟大師。墳爲凝寂之塔。師有雜文二十卷。號廬山集。靈芝元照律師作序。板刊紹興府庫。識者敬焉。

蓮社繼祖五大法師傳

蓮社之立。旣以遠公爲始祖。自師歸寂。抵今大宋慶元五年己未。凡八百九年矣。中間繼此道者乃有五師。一曰善導師。二曰法照師。三曰少康師。四曰省常師。五曰宗賾師。是五師者。莫不仰體佛慈大啟度門異世同轍。皆眾良導。傳記所載。誠不可掩。以故錄之。爲繼祖焉。

一善導師者。不知何許人。唐貞觀中。見西河綽禪師九品道場講誦觀經。導大喜曰。此眞入佛之津要。修余行業。迂僻難成。惟此觀門。速超生死。於是篤勤精苦。若救頭然。續至京師。擊發四部。每入佛室。胡跪念佛。非力竭不休。𨿽寒冰亦須流汗。出卽爲人說淨土法。三十餘年。不暫睡眠。般舟行道禮佛方等。諸有嚫施。用寫彌陀經十萬餘卷。畫淨土變相三百餘壁。京華道俗。受化者不計其數。或問導曰。念佛生淨土耶。答曰。如汝所念遂汝所願。於是導乃自念如是。一聲則有一道光明。從其口出。十至千百。光亦如之。後謂人曰。此身可厭。諸苦變易。乃登柳樹。向西願曰。願佛接我。菩薩助我。令我不失正念。不生退墮。言已投身自絕。髙宗知其口出光明精至如此。賜寺額爲光明焉。天竺往生略傳曰。阿彌陀佛化身。自至長安。聞滻水聲。和尙乃曰。可教念佛。遂廣行勸化。三年後滿長安城。皆悉念佛。後有法照大師。卽善導後身也。

二法照師者。唐代宗大歷四年。於衡州湖東寺。啟五會念佛道場。感五色祥雲覆其寺。雲中有樓閣。睹阿彌陀佛及二菩薩。其身髙大。滿虛空中。復於道場之外。遇一老人。指見文殊。因往五臺。大聖現竹林寺。照入寺之講堂。見文殊在西。普賢在東。爲眾說法。照遂作禮問曰。末代凡夫智識淺劣。佛性心地無由顯現。未審修何法門。最爲其要。文殊曰。汝所請問。今正是時。諸修行門。無如念佛。我於過去。因念佛故得一切種智。照又問曰。當云何念。文殊曰。此世界西有阿彌陀。願力難思。汝當系念令無間斷。命終決定往生。說已爲照摩頂而退。師續於並州行五會教。化人念佛。徳宗於長安宮中。常聞東北方有念佛之聲。遣使尋覓。至於太康。果見照師勸化之盛。遂敕迎入內。教宮人念佛亦及五會。按柳文南嶽彌陀和尙碑曰。在代宗時。有僧法照爲國師。初居廬山。由正定以趣安樂國。見蒙惡衣持佛者。佛告曰。此衡山承遠也。出而求之肖焉。乃從而學。傳教天下。準此法照師於遠公也。

三少康師。縉雲仙都人。貞元初至洛下白馬寺。見殿內文字累放光明探取之。乃善導西方化導文。康曰。若於淨土有緣。當使此文再發光明。言未已光乃閃爍。康曰。劫石可磨。我願無易矣。遂至長安善導影堂。大陳薦獻。倏見善導遺像。升於空中謂曰。汝依吾事利樂有情。則汝之功同生安養。又路逢一僧。曰汝欲化人。當往新定。言訖而隱。新定今嚴州也。師至彼人無識者。康乃乞錢。誘小兒曰。阿彌陀佛是汝本師。能念一聲與汝一錢。羣兒務錢。隨亦念之。後經月餘俟錢者多。康曰。可念十聲與一錢。如是一年。無少長貴賤。念佛之人。盈於道路。續於烏龍山。建淨土道場。築壇三級。集眾午夜行道。康髙聲唱阿彌陀佛。眾共和之。師一唱佛聲。眾見一佛從口而出。連唱十聲。則有十佛。若貫珠焉。師曰。汝見佛者。決定往生。眾滿數千。亦有竟不見者。後遺囑道俗。當於安養起增進心。於閻浮提生厭離心。言已放光數道。掩然而逝。塔於臺子巖。天臺韶國師。嘗重修之。世稱後善導者。卽師是也。

四省常師者。大宋淳化中。師住錢唐南昭慶院。專修淨業。結淨行社。王文正公﹝旦﹞爲社首。翰林承旨宋﹝白﹞撰碑。翰林學士蘇﹝易簡﹞作淨行品序。狀元孫﹝何﹞題社客於碑陰。亦系以記。士夫預會。皆稱淨行社弟子。社友八十比丘一千大眾。孤山圓公。作師行業記並蓮社碑。記中引蘇序曰。予當布發以承其足。剜身以請其法。猶無嗔恨。況陋文淺學而有吝惜哉。宋碑曰。師慕遠公。啟廬山之社。易蓮華爲淨行之名。遠公當衰季之時。所結者半隱淪之士。上人屬升平之世。所交者多有位之賢。方前則名士且多。垂裕則津梁曷已。因二公之言。想當時之盛。亦可槪見矣。

五宗賾師者。師賜號慈覺。元祐中住眞州長蘆寺。宗說俱通。篤勤化物。有葦江集行於世。內列種種佛事。靡不運其慈念。蓋師自他俱利。願力洪深。故能遠紹佛化也如此。人或不知。返嫌忉怛。悲夫。師居長蘆。海眾云臻。爰念無常之火。四面俱焚。豈可安然坐而待盡。乃遵廬阜之規。建立蓮華勝會。普勸修行念佛三昧。其法日念阿彌陀佛。或百千聲乃至萬聲。回願往生西方淨土。各於日下。以十字記之。當時卽感普賢普慧二大菩薩預會。證明勝事。非所作所修契聖。曷至是耶。靈芝稱爲近代大乘師。信乎其爲大乘師矣。

以上五師。紹隆大法行業如此。繼遠爲祖。孰曰不然乎。

梁京師法悅僧主傳

梁京師正覺寺法悅。齊末爲僧主。精修福業。四部所歸。嘗聞宋明帝造丈八金像。四鑄不成。於是攺爲丈四。悅乃與白馬寺智靖。率同緣攺造丈八無量壽像。以申厥志。始鳩集金銅。屬齊末亂離。至梁初方以事奏聞。降敕聽許。材官工巧。隨用資給。以天監八年五月三日。於小莊嚴寺營鑄。本量佛身四萬斤銅。鎔瀉尙未至胸。百姓以銅投之鑪冶。隨鑄不滿。又聞奏。敕銅三千斤。庫始就量送。而鑄處已見傳。詔載銅鑪所。遂並銷鎔。一鼓便就。來人俱失。臺內銅至。方知先到靈感所致。及開模量度。乃湧成丈九。而光相不差。有二大錢。見在衣條。莫測神異。初像素旣成。有道昭師夜間禮懺。忽見素晃然大明。鑄後三日。有僧道度。助費開模。而遙見二僧跪開像髻。倏然不見。及移像還光宅寺。久不得雨。頗有埃塵。忽夜有微雨沾潤。僧祐師經行像所。忽見像邊有光焰上下。猶如燈燭。是夜淮中賈客。並聞催督治橋。如有數百人聲。自佛法東流。金像靈瑞莫過於此。

後魏壁谷神鸞法師傳

釋曇鸞雁門人。少遊五臺。因感靈異。誓而出俗。三乘頓漸。具陶文理。師性好方術。聞江南陶隱居有長生法。千里就之。陶卽以所學仙經十卷授之。師喜躍自得。以謂神仙必可致也。後還洛下。遇三藏菩提畱支。意頗得之。問支曰。佛道有長生乎。其能卻老爲不死乎。支笑曰。長生不死吾佛道也。道家何有焉。遂以十六觀經授之曰。汝可誦此。則三界無復生。十道無長往。盈虛消息禍福成敗。無得而至。其爲壽也。有劫石焉有河沙焉。沙石之數有限。壽量之數無窮。此吾金仙氏之長生也。鸞承其語。驟起深信。遂焚所學仙經而專觀經。修三福業。想象九蓮。𨿽寒暑之變疾病之侵。不懈於始念。魏主憐其志尙。號爲神鸞。一夕正持誦。次忽一梵僧昂然入室曰。吾龍樹也。所居者淨土焉。以汝有淨土之心故來見汝。鸞曰。何以教我。樹曰。已去不可及。未來未可追。現在今何在。白駒難與回。言訖而失。鸞以所見勝異。必知死期至矣。卽集眾盛陳教誡。因令髙聲唱阿彌陀佛。鸞乃西向瞑目而終。一眾同聞管弦絲竹之聲由西而來。良久乃寂。魏主感之。敕葬汾西。條其行業以立碑焉。

龍舒淨土文曰。按楞嚴經有十種仙。皆壽千萬歲。數盡還入輪回。爲不曾了得眞性故。與六道眾生。同名七趣。是皆輪回中人也。世人學仙者。萬不得一。縱得之亦不免輪回。爲著於形神而不能捨去也。且形神者。乃眞性中所現之妄想。非爲眞實。故寒山詩曰。饒汝得仙人。恰似守屍鬼。非若佛家之生死自如而無所拘也。自古得仙者。惟鐘離呂公。而學二公者。豈止千萬。自予親知聞。數亦不少。終皆死亡。埋於下土。蓋平生空費心力。終無所益也。欲求長生。莫如淨土。生淨土者。壽數無量。其爲長生也大矣。不修此法而學仙者。是舍目前之美玉。而求不可得之碔砆。豈不惑哉。

梁廬山道珍禪師傳

釋道珍。梁天鑑中憩錫廬山。聞昔遠公結社淨方。心頗慕之。然其所行。心尙猶豫。異時忽夢海上數十人櫓舟前邁。珍問之。對曰。將適彌陀國也。珍曰。願將隨往得否曰以子之意。孰敢相拒。但於此一日之修。功超永劫。彌陀一經存。而子未之誦。及未曾浴僧。如何求適也。珍夢覺嗟嘆愧悚。若於勝法有差焉。遂專其經。大設沐浴。後二年一日。忽堂虛戶扃。有捧銀臺而至者。曰法華報盡當升此臺。又曰。師之功行當乘金臺。柰何始心猶豫。故止此耳。珍謝曰。果能越三界出五苦。則珍也見佛之基有漸。奚必金臺也。然珍少言語。𨿽睹其事。未嘗矜示於人。乃自書之。藏於經函。其亡之夕。所居之山。崖壑萬疊。若烈火千炬。交相輝爍。鄕民望之驚異。及旦卽山問之。乃知珍亡。其所見者。往生之驗矣。異日經函獲其所紀。因得傳世。

隋天臺法智法師傳

釋法智。遊學於東越。有通大小乘經義者。智必師之。以故彊學多聞。人罕儔匹。末年以徑直之門莫如念佛。於晨興暮息。系念不弛者七年。已而議曰。犯一吉羅承其罪也。歷一中劫。此誠可信。以其故而爲之也。一稱阿彌陀佛。而滅億劫重罪。則予也切有疑焉。或告智曰無疑也。教以念佛。久則功。功則化。化則三昧現前。今子之疑是疑佛也。夫佛語豈有可疑者耶。釋尊出廣長舌。十方諸佛同贊淨土。正爲眾生信根難立。故勸發之耳。智斷其疑。乃於國淸寺絕去諸緣。一心念佛。想念旣極。感觀音勢至現身。異日又感天冠寶瓶光映其身。智謂道俗曰。吾生淨土。蓋有日矣。誰能具膳餞我。眾笑而對曰。惟恐道人之不能耳。吾等不辭矣。遂克後三日會食。食罷。智無他眾或疑其相侮。因宿其房伺候之。夜未央智於繩牀念佛。安坐而化。是夜有金色光自西而來。照數百里。江上漁人。謂已天曉。舳艫相望。率皆驚起。

大宋永明智覺禪師傳

師諱延壽。本丹揚人。後遷余杭。總角之歲。誦法華經五行俱下。經六旬而畢。嘗爲北郭稅。務專知官。見魚鰕輒買放生。後盜官錢。並爲放生用。事發坐死。領赴市曹。錢王使人視之。若悲懼卽殺之。否則捨之。而彼澹然無異色。乃捨之。因投明州翠巖出家。次參韶國師。發明心要。初往天臺智者巖。九旬習定。有鳥尺鷃。巢於衣裓中。於國淸行法華懺。夜見神人持戟而入。師呵。其何得擅入。對曰。久積淨業方到此中。又中夜旋繞。次見普賢前供養蓮華忽然在手。因思夙有二願。一願終身常誦法華。二願畢生廣利羣品。憶此二願。復樂禪寂進退遲疑。莫能自決。遂上智者禪院作二鬮。一曰一心禪定鬮。二曰誦經萬善莊嚴淨土鬮。冥心自期曰。儻於此二途。有一功行必成者。須七返拈著爲證。遂精禱佛祖。信手拈之。乃至七度。並得誦經萬善生淨土鬮。由此一意。專修淨業。遂振錫金華天柱峯。誦經三載。禪觀中見觀音以甘露灌於口。從此發觀音辯才。初住雪竇山。晚詔住永明寺。徒眾常二千日課一百八事。學者參問指心爲宗。以悟爲決。日暮往別峯行道念佛。旁人聞山中螺貝天樂之聲。忠懿王嘆曰。自古求西方者。未有如此之切也。遂爲立西方香嚴殿。以成師志。至大宋開寶八年二月二十六日。晨起焚香告眾。跏趺而逝。

梁貞節處士庾詵傳

庾詵字彥寶。新野人。幼聰驚。經史百家。無不該綜。至於棋算機巧。並絕一時。而性托夷簡。特愛林泉。十畝之宅。山池居半。蔬食獘衣。不修產業。一時乘舟。從沮中還。載米一百五十石。有人寄載三十石。及至家寄者曰。君三十石我一百五十石。詵默而不言。恣其取足。凡處事類此也。武帝少與詵善。及起兵署爲平西府記室。至普通中。詔爲黃門侍郎。並稱疾不起。晚年尢遵釋教。宅內立道場。六時禮懺。誦法華經。日終一徧。忽於後夜見一道人。自稱願公。容止甚異。呼詵爲上行先生。授香而去。大通四年因寢。忽夢覺曰。願公復來。不可久住。言終而亡。年七十八。舉室咸聞空中唱上行先生已生彌陀淨域矣。武帝聞而敬之。謚號貞節處士。以顯髙烈﹝見南史﹞。

大宋無爲子楊提刑傳

公諱傑字次公。無爲郡人。道號無爲子。雄才俊邁。年少登科。官至尙書主客郎。提點兩浙刑獄事。而又尊崇佛法。明悟禪宗。江西臨濟下棒喝承當之輩。猶謂常流。復闡楊彌陀教觀。接誘方來。括其所談。乃謂。眾生根有利鈍。其近而易知。簡而易行者。惟西方淨土也。但能一心觀念。總攝散心。仗彌陀願力。直超安養。更無他趣。決取成功矣。龍樹所謂易行之道。依他力故也。公作天臺十疑論序。王古直指淨土決疑集序。法寶僧監彌陀寶閣記。安樂國三十贊。備陳西方要津。誠爲萬世往生龜鑑矣。公有輔道集。專紀佛乘。東坡作序。其略曰。無爲子宿稟靈機徧參知識。凡所謂具爍迦羅眼者。次公目擊而道存焉。公晚年作監司郡守。乃畫丈六彌陀尊像。隨行觀念。至壽終時。感佛來迎。端坐而化。辭世頌曰。生亦無可戀。死亦無可捨。太虛空中之乎者也。將錯就錯。西方極樂。宣和中有荊王夫人神遊淨土。見公坐蓮華上。則往生必矣。然則本朝士大夫洪贊淨方。入正定聚者。惟公洎王敏仲侍郎二人而已。豈非天欲久其道世必生其人者歟。

大宋光州王司士傳

光州司士參軍王仲回無爲郡人。因陳本郡圩﹝塌﹣羽﹢於﹞水利。大司農考得其實。請於朝廷。推恩乃有是命。其爲性信厚。未嘗與人較短長。頗通算數之學。而至老手不釋卷天衣懷禪師。住鐵佛道場時。亦嘗請問。而鄕裏以善人歸之。熙寧末年﹝予﹞扶護先妣長壽太君喪。歸葬故里。得暇閱大藏教典。因以淨土妙緣。舉示老舊。司士是時已能誠信向慕。但未具深心爾。至元祐初﹝予﹞自省闈乞守丹揚。待次錦繡溪上。司士時見訪叩請。未嘗拒也。問曰。經典多教念彌陀生淨土。祖師則云。心卽是淨土不用更求生西方。其不同何也。答曰。實際理地。無佛無眾生。無樂無苦。無壽無夭。又何淨穢之有。豈得更以生不生爲心耶。此以理奪事也。然而處此界者。是眾生乎是佛乎。若是佛境。則非眾生。又何苦樂壽夭淨穢之有哉。試自忖思。或未出眾生之境。則安可不信教典至心念彌陀而求生淨土哉。淨則非穢。樂則無苦。壽則無夭矣。於無念中起念。於無生中求生。此以事奪理也。故維摩經曰。𨿽知諸佛國及與眾生空。而常修淨土。教化於羣生。正謂是也。又問。如何得念不間斷。答曰。一信之後。更不再疑。卽是不間斷也。司士忻躍而去。至二年十二月旦之夕﹝予﹞守丹揚。忽夢司士云。向蒙指示淨土。今已得生。特來相謝。乃再拜而出。翌日因召丹徒令陳安止語其夢。蓋陳令深信淨土故也。其後得司士之子術哀訃。乃司士未亡前七日。預知時至。與鄕舊爲別。吾弟﹝作﹞亦在坐。屢發見謝之語。是知司士決生淨土矣。元祐四年四月八日無爲子﹝傑﹞記。

次公此傳誠不可棄。但論事理相奪。未若臺宗所謂圓觀事理一念具足也。其言一信不疑。卽是不間斷者。司士轉身只此一則語。昔善導化人有曰。若人欲速得往生。應起無間修。所謂恭敬禮拜稱名贊嘆憶念觀察回向發願心心相續。不以餘業相間故。曰無間修。又若貪嗔癡來間者。但隨犯隨懺。不令隔念隔日隔時。常使淸淨亦名無間修。若能畢命。誓不中止。決定往生。此文出大藏集諸經禮懺儀羣字函。次公閱藏。以淨土緣。舉示司士。非若是乎。

大宋錢唐胡宣義傳

宣義諱闉字達夫胡侍郎之子。性識聰敏。心地通圓。惟專書史。尢樂吟詠。晚年致政西湖。日有遊從之樂。胸襟平夷。出處簡率。其於佛乘。𨿽已信向。曾未專修。一日其子告淸照律師云。大人感疾。請師垂訪。師往見之曰﹝慧亨﹞平生與達夫相善。未曾語及末後一著大事。豈可不知安身立命之處乎。達夫曰。心淨則土淨也。師曰。宣義時中曾有雜念染污否。答曰。旣處世間。寧免雜念。師曰。若如此又安能心淨土淨耶。達夫卽問。一稱阿彌陀佛。能滅八十億劫生死重罪何也。師曰。阿彌陀佛。據法華經。歷塵點劫修行。楞嚴經云。我憶往昔恆河沙劫。有佛出世。名無量光。阿彌陀佛。經爾許時成身成國。依正莊嚴。有大威徳。有大誓願。光明神力不可思議。以是一稱萬徳洪名。眾生無始八十億劫生死重罪。猶如赫日消於霜露矣。達夫遂大省悟。方知彌陀願力功勛如是。乃一心念佛。又累日請僧助念。律師宣白。稱胡公宣義。達夫卽言。須稱胡闉之名。次日再請。其徒先往。律師後至。達夫問曰。此來何晚。已煩觀音勢至降臨甚久。師與大眾。尢加鄭重。稱佛之次。胡公安然而往。然則公享八十四壽。平日不曾修習。一旦病苦逼迫。無所依投之際。才聞彌陀法利。頓決疑情。便超樂國。所謂一念回光。立卽翻邪爲正。卽此人也。知此道者。善繼前轍。庶不辜於今世也。

大宋龍舒居士王虛中傳

國學進士王日休字虛中。君自行之智。化他之悲。已見張於湖序文。玆不再述。公龍舒人。有淨土文。因以爲號。其文盛行天下。修淨業者。莫不覽之。乾道中廬陵李彥弼。染時疾垂革。棺槨已備。忽夢一人神淸貌古。以手案摩肢體。弼驚問。答曰。予龍舒居士也。弼因以疾告。公曰。汝起食白粥卽差矣。又曰。汝還記闕仲雅教汝捷徑否。弼曰。每日念佛不輟。弼覺因索白粥食之。病果愈。後見公畫像。儼如夢睹弼敬重公。稱生死骨肉。遂遣子侄遠從其學。一日忽回曰。居士於某夜講書。罷如常禮念。至三鼓忽厲聲。稱阿彌陀佛數聲。唱言佛來接我。屹然立化。邦人此夜。有夢二靑衣引公西行者。又三日前徧別道友。勉進淨業。有不復相見之語。噫自非了惟心本性之道。達生死變化之數。不臻於是。或疑李之夢因想以成。弼曰。其指白粥愈病。又安可欺哉。時丞相益國公周﹝必大﹞睹君奇迹。制爲之贊曰。皇皇然而無求。惕惕然而無憂。閔頹風之將墜。攬眾善以同流。導之以仁義之原。誘之以寂滅之樂。世知其有作。而莫識其無爲。故中道奄然。而示人以眞覺。李君謹願。無以報徳。遂刊公像並事迹以傳遠。自是廬陵家家供事之。後九年盰眙軍有信士聶允迪。欽公景行超卓。宜以置之不朽。故勒石於報恩彌陀殿。至慶元四年。越有致政簽判曾公迅。覺世虛幻。淸淨自居。仰止龍舒志圖西邁。頃以兄宦遊得玆石刻。且欲人人思齊。因洊鋟木布於江浙。其善誘之心。誠與王君相表裏﹝宗曉﹞一日扣公室。卽蒙出示。因摭始末。用傳不朽云。

大宋明州朱氏如一傳

橘洲禪師寶曇

始﹝余﹞東歸。過所謂羅睺羅道場者。至起信堂。有比丘語﹝余﹞曰。寺有勝事。子知之不﹝余﹞顧堂下四檜曰。得非歲寒面目尙無恙乎。比丘曰不然。引﹝余﹞登懺摩之堂。發一函視之。卽刺繡妙蓮華七軸也﹝余﹞方合十指爪。嘆未曾有。比丘曰。此薛君之室。道人朱氏法名如一之所作也。朱卽欽成皇后淵聖中宮兩世之侄。自歸於薛。視世故如塵泥。年二十餘。卽告其夫。淸淨自適。道裝素服。潔齋如也。嘗以黃絹。命經生書是經。手以碧茸繡其上。綫蹊鍼孔去來綿密。無有間斷。如筆旣試。如墨新漧。閱十年而後有成。復繡彌陀觀音。無異繪畫。自經首題。敬致八萬四千拜。一句一字。凡唱禮者三。法華之文幾數萬言。三月而能皆誦。閱華嚴般若楞嚴圓覺。亦翻水千偈。餘經可知嘗鋟木爲圖。勸人誦阿彌陀。擘窠婁書。滿十萬聲而止。所化之數僅二十萬人。道人則旦旦誦之。莫夜叩之。無一豪惰意。尢喜禪悅。結廬於墓。一室事佛。一室宴坐。一室書經。一婢供齋蔬與同甘苦。𨿽然丈夫。有所不能堪也。今年春盡易故奩具。爲三日會。會道俗以萬計。飯千苾芻。爲寶幢貯法華同念佛人姓名。迎歸是寺。城內外歡動。傾士大夫之室。莫不聳觀。十二月以微疾命醫。醫以丹砂進。道人竟不起。臨瞑目時。再起加趺。薛君曰。吾家無是法也。請就寢後事卽如儀。道人右脇而終。年三十有七。實紹熙四年十二月十一日﹝余﹞聞比丘語。爲之慨然。比丘屬﹝余﹞識其事。爲來世勸。敬書以贊之。贊曰。

道人之身春容月影耳。以靈山最後之旨回向淨土。眞鐵心石腸耶。吾知其於世間不復來矣。老龐曰。不是聖賢。了事凡夫。斯言其有旨哉。

樂邦文類卷第三

樂邦文類卷第四

四明石芝沙門宗曉編次

雜文﹝三十三首﹞

維摩疏示四種佛國天臺智者大師

觀經疏明四土宗致同前

萬善同歸集揀示西方智覺禪師延壽

彌陀通贊示西方要義慈恩法師窺基

寂照集揀西方要義出直指淨土決疑集

西資鈔揀示偏贊西方孤山法師智圓

請四明法師住世書文公楊億

復楊文公請住世書四明法師智禮

答楊文公問同前

延慶募眾念佛疏同前

往生淨土決疑門慈云懺主遵式

義學編論席解紛淨覺法師仁嶽

淨土修因或對樝庵法師有嚴

淨土魔佛或對同前

惟心淨土說圓辯法師道琛

惟心淨土文姑蘇禪師守訥

勸修西方說解空法師可觀

淨土略因待制晁說之

淨土余說艸庵法師道因

淨土自信錄記無功叟王闐

淨業專雜二修京師比丘善導

辧橫豎二出桐江法師擇映

晨朝十念法天竺懺主遵式

念佛方法同前

校量念佛功徳同前

往生坐禪觀法同前

念佛修心術山堂法師彥倫

寶王論揀示往生義艸堂禪師飛錫

念佛方便文司諫江公望

無常院安彌陀佛像出無盡燈

臨終正念訣京師比丘善導

命終請僧念佛感應出寶珠集

入觀睡時發願見佛出大藏集諸經禮懺儀

慶懺禮佛會疏艸庵法師道因

維摩經疏示四種佛國

天臺智者大師說

佛國差別之相。無量無邊。今略爲四。一染淨國凡聖共居。二有餘國方便人住。三果報國純法身居。四常寂光妙覺所居。前二是應。卽應佛所居。第三亦應亦報。卽報佛所居。後一但是眞淨。非應非報。法身所居。

一染淨國又二。初同居穢者。凡聖同居國也。凡聖各二。凡居二者。一惡眾生卽四趣也。二善眾生卽人天也。聖居二者。一實聖。卽四果支佛通教六地別十住圓十信後心。通惑𨿽斷。報身猶在。二權聖。謂方便實報寂光土中法身菩薩及妙覺佛。爲利有緣。應生同居。皆是權也。是等與凡共住。故云凡聖同居。四趣共住。故云穢土。次同居淨土者。無量壽國。𨿽果報殊勝難可比諭。然亦染淨凡聖同居。何者𨿽無四趣。而有人天。以生彼土者未必悉是得道之人故。經云。犯重罪者。臨終之時。懺悔念佛。業障便轉。卽得往生。若但生聖。凡夫何得願生。故知。𨿽具惑染。亦得居也。聖生權實。類前可知。但以無四惡趣故名爲淨。問穢土十惡所感。四趣依正皆穢可然。但十善果淨土因同。何得依正頓別耶。答二處修因善名𨿽同。淨土修善精微勝故。故彼凡聖所得依正。不同穢土。

二明有餘土者。二乘三種菩薩。證方便道之所居也。何者若修二觀。斷通惑盡。恆沙別惑無明未斷。捨分段身。而生界外。受法性身。卽有變易所居之土。名有餘土。亦名方便。方便行人之所居。故攝大乘明七種生死。此卽第四方便生死。

三明果報土者。卽華藏純諸法身菩薩所居。破無明顯法性。得眞實果報。而無明未盡。潤無漏業。受法性報身。名果報國也。以觀實相。發眞無漏所得果報故名爲實。修因無定色心無礙。亦名實報無障礙土。華嚴明因陀羅网世界是也。

四常寂光土者。妙覺極智所照。如如法界之理。名之爲國。亦名法性土。但眞如佛性。非身非土而說身土。離身無土。離土無身。名其土者。一法二義。普賢觀毗盧遮那住處。名常寂光。問華嚴明十種佛土。此四攝盡否。答何但攝十。乃至有人言。經明二十七品佛土。無量壽土。止是第六。現文對四。攝無不盡。問何不依十及二十七。答一往有文。欲對四教。措意難見。

觀經疏明四土宗致

此經以心觀淨。則佛土淨爲宗致。四種淨土。謂凡聖同居土。方便有餘土。實報無障礙土。常寂光土也。各有淨穢五濁輕重。同居淨穢。體析巧拙。有餘淨穢。次第頓入。實報淨穢。分證究竟。寂光淨穢。娑婆雜惡。荊棘瓦礫。不淨充滿。同居穢也。安養淸淨。池流八徳。樹列七珍。次於泥洹。皆正定聚。凡聖同居。上品淨土也。方便有餘者。修方便道。斷四住惑。故曰方便。無明未盡故言有餘。釋論云。出三界外有淨土。聲聞辟支佛出生其中。受法性身。非分段生就中復有利鈍。指上爲淨。指下爲穢也。實報無障礙者。行眞實法。感得勝報。色心不相妨故言無障礙。純菩薩居無有二乘。仁王經云。三賢十聖住果報。卽是其義。華嚴無量香雲臺。卽其土淨妙五塵。就中更論次第頓悟上下淨穢等也。常寂光者。常卽法身。寂卽解脫。光卽般若。是三點不縱橫並別。名祕密藏。諸佛如來所遊居處。眞常究竟極爲淨土。分得究竟上下淨穢耳。故以修心妙觀。能感淨土爲經宗也。

四明妙宗釋曰。大乘之法。其要在心。心具易知。色具難解。故觀自觀他。皆修心觀。今觀淨土。須求於心。心能具故。心能造故。心垢土垢。心淨土淨。此猶通示。未是的論。的在一心。頓修三觀。此觀觀於安養依正。畢竟淸淨名心觀淨。此觀能令四佛土淨。如是方爲此經宗致。初五濁輕爲同居淨者。此淨甚通。須知別意。如戒善者。四教凡位。皆悉能令五濁輕薄。感同居淨。而圓觀輕濁。感同居淨。依正最淨。如此經說。地觀已去一一相狀。比於余經修眾善行感安養土。其相天殊﹝委解四土如文乃至云﹞此經本爲韋提希。厭同居穢。求同居淨。故談妙觀。觀彼依正。三觀若成。粗垢先落。非有餘淨。更生何處。須知正爲生同居淨故說三觀。良由觀妙。能破三惑。不獨感於同居淨土。隨其惑斷淺深之處。自然感得有餘等三。如病須藥。本爲身安。求得仙方。修合服之。不但身安。兼能輕骨。身安可諭生同居淨。輕骨可諭感上三土。只是一藥效。乃深勝如一妙觀能淨四土。

萬善同歸集揀示西方﹝六重問答﹞

智覺禪師延壽

問惟心淨土周徧十方。何得托質蓮臺寄形安養。而興取捨之念。豈達無生之門。忻厭情生。何成平等。答惟心佛土者了心方生。如來不思議境界經云。三世一切諸佛。皆無所有。惟依自心。菩薩若能了知諸佛及一切法皆惟心量。得隨順忍。或入初地。捨身速生極樂佛土。故知識心方生惟心淨土。著境秖墮所緣境中。旣明因果無差。乃知心外無法。又平等之門無生之旨。𨿽卽仰教生信。其柰力量未充觀淺心浮境彊習重。須生佛國以仗勝緣。忍力易成。速行菩薩道。起信論云。眾生初學是法。欲求正信。其心怯弱。以住娑婆。不常值佛。信心難成。意欲退者。當知如來有勝方便。攝護信心。謂以專意念佛因緣。隨願得生佛土。常見於佛。永離惡道。若人專念西方阿彌陀佛。卽得往生。常見佛故。終無有退。往生論云。遊戲地獄門者。生彼國土。得無生忍已。還入生死國。教化地獄。救苦眾生。以此因緣。求生淨土。十疑論云。智者熾然求生淨土。達生體不可得。卽是眞無生。此謂心淨故卽佛土淨。愚者爲生所縛。聞生卽作生解。聞無生卽作無生解。不知生卽無生無生卽生。不達此理。橫相是非。此是謗法邪見人也。

問一生習惡積累因深。如何臨終十念頓遣。答那先經云。國王問那先沙門言。人在世間。作惡至百歲。臨終時念佛。死後得生佛國。我不信是語。那先言。如持百枚大石置舡上。因船故不沒。人𨿽有本惡。一時念佛。不入泥犁中。其小石沒者。如人作惡不知念佛便入泥犁中。又智論問云。臨死時少許時心。云何能勝終身行力。答是心𨿽時頃少。而心力猛利。如火如毒。𨿽少能作大事。是垂死時心。決定勇健故。勝百歲行力。是後心名爲大心。及諸根事急故。如人入陣不惜身命名爲健。故知。善惡無定。因緣體空。迹有升沈。事分優劣。眞金一兩。勝百兩之疊華。爝火微光。爇萬仞之﹝卄／積﹞艸。

問心外無法佛不去來。何有見佛及來迎之事。答惟心念佛。以惟心觀。徧該萬法。旣了境惟心。了心卽佛。故隨所念無非佛矣。般舟經云。如人夢見七寶親屬歡喜。覺已追念。不知在何處。如是念佛。此諭惟心所作。卽有而空。故無來去。又如幻非實。則心佛兩亡。而不無幻相。則不壞心佛。空有無礙。卽無去來。不妨普見。見卽無見。常契中道。是以佛實不來。心亦不去。感應道交。惟心自見。如造罪眾生感地獄相。惟識論云。一切如地獄。同見獄卒等能爲逼害事。故皆是罪人惡業心現。並無心外實銅狗鐵蛇等事。世間一切事法。亦復如是。然備遮那佛土。匪局東西。若正解了。然習累俱殄。理量雙親。

問龐居士云。事上說佛國。此去十萬里。大海渺無邊。動卽黑風起。往者𨿽千萬。達者無一二。忽遇本來人。不在因緣裏。如何通會而證往生。答若提宗考本。尙不說有佛有土。豈言達之不達乎。所以天眞自具。不涉因緣。匪動絲毫。常冥眞體。若約事論。故非一等。九品往生。上下俱達。或遊化國見佛應身。或生報土睹佛眞體。或一夕而便登上地。或經劫而方證小乘。或利根鈍根。或定意散意。或悟遲速根機不同。或華開早晚時限有異。今古具載。凡聖俱生。行相昭然。明證目驗。佛梵音聲。終不誑人。稱贊淨土經云。十方恆河沙諸佛。出廣長舌相。徧覆大千。證得往生。豈虛言哉。

問維摩經云。成就八法。於此世界。行無瘡疣。生於淨土。何等爲八。饒益眾生。而不望報。代一切眾生。受諸苦惱。所作功徳。盡以施之。等心眾生。謙下無礙。於諸菩薩。視之如佛。所未聞經。聞之不疑。不與聲聞而相違背。不嫉彼供。不髙己利。而於其中調伏其心。常省己過。不說彼短。恆以一心求諸功徳。如何劣行微善。而得往生。答理須具足。此屬大根。八法無瑕。成就上品。如其中下。但具一法。決志無移。亦得下品。

問觀經明十六觀門。皆是攝心修定。觀佛相好。諦了圓明。方階淨域。如何散心而能化往。答九品經文自有升降。上下該攝不出二心。一定心如修定習觀。上品往生。二專心但念名號。眾善資燻。回向發願。得成末品。仍須一生歸命。盡報精修。坐臥之間。常面西向。當行道禮敬之際。念佛發願之時。懇苦翹誠。無諸異念。如就刑戮。若在狴牢。怨賊所追。水火所逼。一心求救。願脫苦輸。速證無生。廣度含識。紹隆三寶。誓報四恩。如斯志誠。必不虛棄。如或言行不稱。信力輕微。無念念相續之心。有數數間斷之意。恃此懈怠。臨終望生。但爲業障所遮。恐難值其善友。風火逼迫。正念不成。何以故。如今是因臨終是果。應須因實。果則不虛。聲和則響順。形直則影端故也。如要臨終十念成就。但預辧津梁。合集功徳。回向此時。念念不虧。卽無慮矣。夫善惡二輪苦樂二報。皆三業所造。四緣所生。六因所生。五果所攝。若一念心嗔恚邪淫。卽地獄業。慳貪不實。卽餓鬼業。愚癡闇蔽。卽畜生業。我慢貢髙。卽修羅業。堅持五戒。卽人業。精修十善。卽天業。證悟人空。卽聲聞業。知緣性離。卽緣覺業。六度齊修。卽菩薩業。眞慈平等。卽佛業。若心淨卽香臺寶樹淨剎化生。心垢則丘陵坑坎穢土稟質。皆是等倫之果。能感增上之緣。是以離自心源。更無別體。維摩經云。欲得淨土。但淨其心。隨其心淨。卽佛土淨。又經云。心垢故眾生垢。心淨故眾生淨。華嚴經云。譬如心王寶。隨心見眾生。眾生心淨故。得見淸淨剎。大集經云。欲淨汝界。但淨汝心。故知。一切歸心。萬法由我。欲得淨果。但行淨因。如水性趣下火性騰上。勢數如是。何足疑焉。

彌陀通贊示西方要義

慈恩法師窺基

問十方佛國快樂皆同。何故徧指西方勸人生彼。答良爲凡夫業重。處處生貪。若不徧指一方。卽不系心專注。所以法華經云。眾生處處著。引之令得出。又西方淨土主勝。願彊徧勸往生。疾成聖果。所以徧指也。

問慈氏天宮快樂不少。勝侶頗多。何須堅勸往生西方。答若論兜率。卽勝人間。乃並西方。全成微劣。勸生西方。捨劣求勝也。勝劣者。淨土十勝天宮十劣。淨土十勝者。一化主所居勝。二所化命長勝。三國非界系勝。四淨方無欲勝。五女人不居勝。六修行不退勝。七淨方非穢勝。八國土莊嚴勝。九念佛攝情勝。十十念往生勝。天宮十劣者。一所居國土劣。二所化壽促劣。三界系攝屬劣。四彼天有欲劣。五男女雜居劣。六修行有退劣。七穢方非淨劣。八國土莊嚴劣。九善念攝情劣。十修行勞苦劣。有斯十勝十劣。所以勸生樂國。

問其國眾生無有眾苦。但受諸樂。如何無眾苦耶。答其國眾生。蓮華化生無生苦。四序不能遷無死苦。非分段身無病苦。壽命無盡無死苦。無父母親疏。無冤憎會苦。所欲如意。無求不得苦。顏貌端嚴。無諸根缺陋苦。四時一等。無寒暑苦。娑婆世界有漏形軀。四蛇迫身。三龍害命。乖張病惱。報盡死侵。有愛必離。無怨不會。蓋迷至理。橫受陰纏。今慈眾人。永無此等。故云無有眾苦。豈惟近亡粗苦。兼亦妙果非遙。

問臨終作善便得往生。何假預前修諸勝業。答人生壽夭難測。或卽病困昏迷。或卽非時奄逝。旣關生前之善。難逃後世之殃。預作善緣。恐防斯咎。

問十念彌陀頓生淨土。據斯所說果著因微。何故彌陀經。稱不可以少善根福徳因緣得生彼國。答十念得生。接引懈怠眾生。卻談多善因緣。乃被精勤之者。或廣或略。理不相違。

問往生之人有中有身否。答羣疑論中有二說。一云極善極惡無中有身。二云不揀善惡。但有捨報受生。皆有中有。爲傳識故。惟除現世變身卽無中有。今取有者爲正。

寂照集揀西方要義﹝此文不知何師作文。見直指決疑集﹞

問慈恩制彌勒上生經疏。深贊兜率內院。乃曰天宮有十易生。淨土有七難生。聖師所說必不誤人。未審如何融會。答爾只知慈恩上生疏勸生天宮。而不見彌陀通贊說淨土十勝。聖師制作豈有相違。蓋演教隨機。各示方便。此與如來所說彌陀經無量壽經等勸生西方。又說彌勒上生經。勸生內院。意趣一同。眾生機緣各異。佛土攝受亦然。譬如有人生緣在南。具舟欲往吳越。治裝問程。知者應酬所問。豈可卻贊陸行之便。稱秦蜀之盛哉。如此則秖增惑亂。不成利益。通方達士。隨願知歸。淺見狐疑。彊生胡越。

問天宮壽長足得修行。人中積善亦自超越。至於修羅龍鬼三塗惡趣。正好拔苦利生。何必專務極樂。答欲天耽著妙樂。醉於欲酒。福盡卽墮。如箭射空。色天𨿽獨行無交。而未盡形累。無色不出輪回。經中判爲難地。傅大士所謂饒經八萬劫。終是落空亡。又有一類神仙。別得生理。壽千萬歲。楞嚴謂之精研七趣。皆是昏沈諸有爲相。妄想受生經無量劫。不得眞淨。修羅恚嗔。龍趣怖惱。鬼道沈冥。長夜三塗苦惱難名。遠思天上五衰。近睹人間四相。誰有智者。樂入苦海。若求速免輪回。無過求生淨土。生淨土者。自然身光照耀。具六神通。侶眾聖於剎那。越三界而常樂。故佛言無量壽國快樂無極。長與道徳合明。永拔生死根本是也。

問見性悟道便超生死。何用念佛求生耶。答通昧他心聖凡安測。除非徧知。授記應難。眞修行人。自當審察。諸仁者汝觀自己見性悟道。得入師位。能如馬鳴龍樹否。得大三昧。能如南嶽智者否。宗說俱通。能如忠國師壽禪師否。此等諸師。皆明垂言教。深切勸往。他豈誤人乎。況佛金口贊嘆叮嚀。昔賢恭稟佛誨。定不謬也。又當自度命終得去住自在否。無始惡業不現前否。捨此報身。定脫輪回否。三塗險道中。出沒自由否。天上人間。十方世界托生無礙否。若也了了自信得及。何幸如之。其或未然。竊勿貢髙不修淨土。

問六祖壇經云。凡愚不了自性。不識身中西方。東方願西。悟人在處一種。志公云。智者知心是佛。愚人愛往西方。若此道果是眞正。何故二大士排遣。答佛說法有隱顯。教有權實。人根有利鈍。宗師有抑揚。譬如受病不同。處方亦異。今有病暍發黃方大狂亂。有善醫者必以寒藥治之。豈可卻贊乳石桂附。有除寒起廢之功耶。有徧見人。聞寒藥有治熱之功。遂云乳石桂附。永不可用。豈不謬哉。達摩單傳心印。志公方贊大乘。當時人尙未信。豈可又卻教人念佛求生淨土。圓機達士。固自無疑。求法初心。定生猶豫。但得意忘言。融通了解。自無矛盾他。

西資鈔揀示偏贊西方

孤山法師智圓

夫求生淨土。是假他力。彌陀願攝。釋迦勸贊。諸佛護念。三者備矣。苟有信心。往生甚易。如度大海旣得巨航。仍有良導加以便風。必能速到彼岸也。若其不肯登舟。遲畱惡國者。誰之過歟。夫十方皆有淨土。釋迦於諸經中亦乃徧贊。而末代行人偏好。求生於極樂國。願升於知足天者。豈非彌陀與釋迦化道相關。彌勒仍是釋迦補處。所以眾生願樂者多矣。微惑者眾矣。邇代淺識。不能加其功行。惟徒互相排毀。好淨土者。或輕於知足。尊內院者。則毀彼西方。豈知汲引二門同歸一道。寄語後學。宜自思之。或問。智者慈恩皆聖師也。而各徧贊一方。何故子之不許耶。對曰。聖師偏贊。意引徧好。令心決定耳。故受益者眾焉。但世變人澆。致偏贊成獘。故吾復得和融之。或當有息諍受益。而各自隨所好求生者。其或後世。以和融混一爲獘者。亦冀命世之賢。復偏贊而救之。應病與藥。貴有益於眾生耳。亦何常之有。然則吾自童年便誦此經。𨿽徧想十方。而終期心於淨土。乃知於彌陀其有緣乎。世人或謂法界混同。誰分彼此。惟心一貫。何用去來。今謂世人有如是解者。所棲必求好眾。所親必擇名師。所服猶悅名衣。所餐或便美食。苟四者未妨於法界混同。惟心一貫者。則何妨接樂土之淨眾。親彌陀之名師。服上妙之天衣。餐純陀之美膳。豈不愈於此土乎。世又有聞過十萬億佛土。而望途怯遠。說生者多是補處。而恥躬弗逮。豈知十方空界悉我自心。心淨則十萬非遙。心垢則目睫猶遠。但期心淨。何算程途。豈不思。少頃睡眠。夢行千里。豈以常時爲比較耶。又豈不聞。首楞嚴云。十方虛空。生汝心中。猶如片雲點太淸裏。況諸世界在虛空耶。今若畏程遙。是畏自心。非畏程也。又若謂我是下凡彼多補處者。且自心卽佛。因果理同。尙有於此穢惡之邦。以短促之命。而一生超登十地者。於彼淸淨土中。壽復無量。旣境勝時長。何患不至補處乎。幸冀智者靜而思之。無負佛恩。無屈自己。勉之勉之。

請四明法師住世書

文公楊億

﹝億﹞啟近者。竊審大師。期結社於十僧。約入懺之三載。然赴火光之正受。決取淨土而往生。身見頓空。願力彌壯。登蓮華之絕品。聞法樹之至音。玆事匪虛。先佛所證。然於俗念切貯願心。誠以大師洞三觀之指歸。爲四眾之欽仰。續臺巖之慧命。啟越絕之度門。十善誘人。競存於白業。一音扶教。廣演於金言。慈蔭普均。道風允穆。惟極樂之界。蓋覺皇之示權。而大患之軀。非智人之所樂。儻存忻厭。卽起愛憎。旣萠取捨之心。乃生能所之見。諒惟通悟。夙究眞常。蓋俯就於初機。冀策發於淨行。伏望因承恩詔。彌廣福田。增延住壽之期。恢闡化緣之盛。仍冀懺期之告畢。略迂法步以相從。庶效純陀。恭羞末後之供。願同慶喜。頓釋離塵之心。幸軫瞀蒙。未趨寂滅。切希垂聽。顒俟報音。謹奉咨聞。

復楊文公請住世書

四明法師知禮

﹝知禮﹞謹於講懺之隙。依本宗教觀寫書。奉答祕監大檀越﹝知禮﹞伏奉載垂眞翰。曲賜重言。俾﹝知禮﹞畢此懺期。更畱講訓。仰承尊旨。合攺先心。但以專誠久趣此門。鄙志莫能易轍。況良時難遇。勝事易差。故欲且副夙心。不果恭遵嚴命。其如傳法之務利人之功。諒此身所爲。其益蓋寡。俟淨土卻至。其化方隆。所言﹝知禮﹞洞三觀之指歸者。稱之太過也。又云。極樂本由示權。修道須忘忻厭者。誠哉是言也。而﹝知禮﹞今忻淨土。特厭患身。亦有其由。輒伸於後。若其一心三觀。𨿽非洞達。敢不依憑﹝知禮﹞僅四十餘年。尋其筌罤。學其去就。神根旣鈍證入無由。而於戶牖關房。行用時節。多所遊歷。亦略諳知。今者蒙索報音故難杜口。粗陳梗槪。希賜否臧。三觀者。一念卽空卽假卽中也。恢揚肇自於如來。妙悟近推於智者。全由性發。實匪修成。故於一心宛有三用。所謂空者一切皆空。卽三觀悉彰。破相之用也。假者一切皆假。卽三觀悉明。立法之功也。中者一切皆中。卽三觀悉是。絕待之體也。是則終日破相。而諸法皆成。終日立法。而纖塵必盡。終日絕得。而二諦熾然。故般若談空。八十法門得顯。維摩立法。三界見愛皆忘。法華一乘世間之相常住。皆由三觀相卽。致令諸法無遺。故三卽非三。一卽非一。非次第而入。非並別而觀。不可以有無求。不可以中邊取。故云不並不別非縱非橫。蓋三一圓融。修性冥泯。豈識心之所測。何言說之能詮。故彊示云。不可思議之妙觀也。說卽非說無說而說。能知此已。對一切境。以此觀照了之立一切行。以此觀導達之。辧一切事。以此觀成就之。設一切教。以此觀敷暢之。修此觀者。能所必忘。取捨斯泯。故眞如無念。向則心絕。終日說示。不異無言。捨此則必同眾魔。離此則未超諸外。故龍樹云。除諸法實相。餘皆魔事。迦葉云。未聞大涅槃前皆是邪見。大矣哉。一心三觀之妙宗也。故﹝知禮﹞所求安養而生。所欲燃燼而死。憑此三觀。遣彼百非也。言極樂之界。蓋覺皇示權者。經論旣以淨土之教。爲勝方便。驗知。是如來善巧權用也。但權名不局。實理亦通。是要甄分。方知去取。體外之權須破。體內方便須修。離事之理則粗。卽權之實方妙。故小乘無他佛之說。大教有剎海之談。蓋心性徧周法界無外理極。故令事廣。華大故省池深。剎如帝珠。出現重重無盡。方顯寂光之理。身類天饌。感報彼彼不同。乃表遮那之性。豈應極樂不預惟心。故如來藏中涅槃具足。隨緣發現。應量而知。旣能彰地獄天宮。豈不造穢邦淨國。本性𨿽具。由心發明。彌陀以無緣之慈。取極樂之土。釋迦以樂說之辧。示往生之門。斯皆善巧之權方。攝彼沈淪之品匯。今懼退轉者不退。使不善觀者能觀。淨土權相蓋多。今且略論此二。故起信論云。初學大乘正信。以在此土不常值佛。懼謂信心缺緣退失。當知如來有勝方便。令其不退。但當專念極樂世界阿彌陀佛眞如法身。必生彼國。住正定故。專念眞如法身者。豈異大乘正信。以依彼佛爲境。故能牽生淨方。斯是如來權巧也。又觀無量壽佛經云。凡夫心想羸劣。未得天眼。不能遠觀。諸佛如來。有異方便。令其得見。此蓋釋迦神力彌陀願心。若有諦觀。必能睹見。斯亦覺皇異妙方便也。此之權巧方便。旣約圓論卽與法華微妙方便。無二無別。故諸天及人聲聞緣覺事度菩薩漸修大士。充滿世間。數等河沙。盡思度量。不能知覺。惟佛與佛。乃能究盡。圓信圓解。方能造修﹝知禮﹞𨿽是鈍根。濫沾圓教。不離當念。願達彼方。庶卽下凡便階不退。復聞大通佛世。結緣之徒。已經塵點劫來。尙住聲聞之地。皆由退大故涉長時。身子六心。退落五道。況悠悠學佛者乎。蓋由此土多值退緣故云。魚子庵羅華菩薩初發心三事。因中多及其結果少。若求生安養卽於博地能藉勝緣。才獲往生永無退轉。聞玆利益。得不忻求。乃用一心三觀爲舟航。復以六時五悔爲櫓桌。求往惟心之淨土。願見本性之彌陀。然後運同體之大悲。度法界之含識。順佛權巧。求生樂邦。其意略爾。所言儻存忻厭卽起愛憎。旣萌取捨之心。乃生能所之見者。起過之相。誠如所言。立徳之緣。今當略說。蓋以忻厭取捨。善能起過成功。故馬鳴立爲始覺之基。智者稱爲淨土之漸。維摩以見愛爲侍者。文殊以貪恚爲功能。斯皆用之在人。乘之有法。且眾生曠劫住此娑婆。貪於粗獘色聲。著於下劣依正。旣無厭離之念。但增系縛之緣。縱有燻修。鮮有克遂。以此土法多障致道行難成故。涅槃經云。得人身者如爪上土。失人身者如大地土。是故諸佛慜此眾生。以願行功取淸淨土。令起忻慕作受生因。以苦切言。說垢穢相。令其厭惡成出離心。若非此心。不成始行。故非厭離。捨此經由。不起忻求。生彼無分。蓋受生之法。以愛爲緣。始自初心終至等覺。變易未盡。忻厭叵忘。況始行耶。今求淨土。不爲身受諸樂心染妙塵。蓋欲托彼淨緣速增勝道。以彼壽命無盡。依報自然無有女人及以根缺。𨿽聖凡共處。而無惡道之名。𨿽聲聞無邊。且離執眞之見。彌陀爲良導。觀音爲勝友。一生補處甚多。十地聖人無數。風吟寶葉。波動金渠皆出妙音。盡詮至理。旣無違順。永息貪嗔。凡有見聞。悉資寂照。皆住正定。功在於斯令之眾園尙須求預彼之寶剎。寧不願生。但知淨土惟心。穢邦卽性。卽厭無厭。卽忻無忻。是則正助合修。解行兼運。順佛正教。非己曲情。況觀經說上品生因。須大乘妙解。加修六度。兼勸眾生。故﹝知禮﹞今以三觀攻心。五悔助道。仍恐淨因未備。故以畢命自要。庶憑最後之彊緣。以作往生之定業。而又若不燒身臂指。非出家菩薩。梵网之誡明然。捨身命財。是眞法供養。法華之文煥矣。楞嚴然香一炷宿債俱酬。輪王剜身千燈妙果斯克。故知。初心後位上聖下凡。皆可遵修。並彰至教。但存正解。自免邪修。以知性火眞空。豈有能燒之相。所燒自忘也。又知佛體圓妙。豈存所供之人。則能供亦寂矣。兩重能所旣泯。一切功徳斯成。是名苦行法門。所謂火光正受四土淨境。頓現此心。諸佛道場。咸彰此處。但隨所願必遂往生。故智者云。臨終在定之心。卽是淨土。動念卽是往生淨土時。如此捨穢身。則盡垢穢之際。何理不彰。如此取淨土。則極淸淨之源。何惑不遣。是以韋提忻淸淨業報之處。卽證無生。薩埵捨癰疽瘭疾之身。云求常樂。此之取捨與不取捨。體無二種。用亦同時。得名三種法門。謂取法門捨法門不取不捨法門。亦是三毒法門。具一切法。故無行經云。貪欲卽是道。恚癡亦復然。如是三法中具一切功徳。文殊云。我是貪欲屍利。我是嗔恚屍利。我是愚癡屍利。深得此意。卽一心三觀。導一切行。辦一切事也。以一切法空故。捨穢必盡。一切法假故。取淨無遺。一切法中故。無取無捨。此之三法。一切如來同證。一切菩薩共修。故﹝知禮﹞今捨穢身。忻求淨土。輒敢仰效也。然則修心萬行入道多門。隨樂隨宜隨修隨悟。敢將側管局彼太虛。但以﹝知禮﹞爰自少年便存此志。今已衰朽。多歷事緣。此心常自現前。對境彌加增進。信由宿願。敢不恭酬。年來建立道場。眾信共營供具。三載資緣粗備。數僧行願偶同。此者遭逢祕監。知乎姓名。察其始末。敢請俯爲檀越。運以力輪。使片善之有成。俾淨願之克遂。然後庇我宗教。廣見流行。令未聞者聞。使未悟者悟。更冀佐治功成之後。期賾報滿之時。隨願求生極樂世界。冀得同會一處。同敍宿因。同化含生。同登大覺﹝知禮﹞素無文學。元是野僧。發語粗浮。顯理疏脫。蓋奉讀前書云。精修懺之規。臻乎本淨。次書云。淨土匪虛先佛所證。仰惟祕監深洞苦行。可以窮源。復知淨邦由來卽理。蓋欲﹝知禮﹞廣援誠教傍示未聞是敢輒附本宗。少述愚見。有黷臺聽。不任悚惶不宣。

答楊文公問

同前

承師有言。西方淨土。風吟寶葉。波動金渠。此是何人境界。答曰。卽此見聞更無道理。旣彰教義。寧免指陳。夫淨土依正。俱宣妙法。聞者合了。根塵絕迹。物我一如。豈執有人對他境界此間圓頓行者。以根對塵。起識之時。卽了以法界。對法界起法界。實非心外之境。境外之心。則心自知心。境自見境。境豈見境。心豈知心。知見旣忘。言詮亦絕。故彊名云。不思議境觀也。凡位修之尙爾。聖位証之奚言。又若彊論所離之境差別之相者。粗中之粗。凡夫境界。細中之細。是佛境界。斯蓋教道分別也。若今圓論不離而離。初心能離佛之所離。以一心三觀卽佛智故。前書云。對一切境。以此觀照了之。斯之謂矣。

延慶募眾念佛疏

同前

原夫一念本融。諸法無礙。遇燻旣異。感報成差。是以順性而修。則顯諸佛淨土。隨情而作。則循五趣苦輪。所以處娑婆者。升出尢難。墮落者眾。故經云。得人身者。如爪上土。失人身者。如大地土。直待三乘行備。方免四趣受生。蓋境界粗彊煩惱熾盛。自力求脫。實難其人。若夫生安養者。國土莊嚴。身心淸淨。直至成佛。不墮三途。經云。尙無惡道之名。何況有實。又云。眾生生者。皆是阿鞞跋致。若欲生彼。但當稱彼佛號。修彼佛慈。必爲彼佛本願攝取。捨此報身。定生彼國。具如經說。實非臆談。今結萬人以爲一社。心心系念。日日要期。每歲仲春。同集一處。同修供養。同聽法音。會彼萬心。以爲一志。俾成定業。誓取往生。況報得命光。其猶風燭。一息不至。三途現前。何得自寬不思來報。當依佛語無順人情。頓息攀緣。惟勤念佛。

往生淨土決疑門

慈云懺主遵式

決疑者。疑爲信障。世間小善。尙不能成。況菩提大道乎。古今諸師歸心淨域者。或制疏解經。或宗經造論。或隨情釋難。或伽陀贊揚。𨿽殊途同歸。而各陳所見。動盈編帙尋究良難。今統彼百家。以三疑收盡。一疑師二疑法三疑自。

一疑師者。師有二種。一邪外等師。倒惑化人。非所承也。二正法之師。復有凡聖因果。凡及因位容有未了。猶淸辯謂今彌勒未是徧知。俟龍華道後方復問津。卽其事也。今顯示西方令回向者。惟果佛聖師。釋迦如來。及十方諸佛。出廣長舌。說誠實言。贊勸往生。更何所惑。

二疑法者。佛法有二。一者小乘不了義法。二者大乘了義法。大乘中復有了不了義。今談淨土。惟是大乘了義中了義之法也。且小乘經部。括盡貝書。曾無一字贊勸往生他方淨土。故天親論云。女人及根缺。二乘種不生。此卽明據也。問小彌陀經等。皆說彼國有聲聞弟子。及鼓音王經云。佛母名殊勝妙顏。亦應復有女人。答佛母且指初降生時。成正覺已。國土隨淨。必無女人。其母或轉成男子。如此方龍女。或復命終。如悉達母。有人注論。引此經文。而云彼土亦有女人者非也。聲聞如觀經疏及十疑論和會。今明大乘。復有三種。一者三乘通教。此則門𨿽通大。類神二乘。又當教菩薩。𨿽復化他。淨佛國土化畢。還同二乘歸於永滅。淨土深理。非彼所知。非了義也。二者大乘別教。此明大乘獨菩薩法。𨿽談實理。道後方證。因果不融。淨土則理外修成。萬法乃不由心具。𨿽塵劫修道廣遊佛剎。指彼淨土因果。但是體外方便。斯亦未了。三者佛乘圓教。此教詮旨。圓融因果頓足。佛法之妙。過此以往。不知所裁也。經曰。十方諦求。更無餘乘。惟一佛乘。斯之謂與。是則大乘中大乘。了義中了義。十方淨穢捲懷。同在於剎那。一念色心羅列。徧收於法界。並天眞本具。非緣起新成。一念旣然。一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。若神珠之頓含眾寶。猶帝网之交映千光。我心旣然。生佛體等。如此則方了。回神億剎。實生乎自己心中。孕質九蓮。豈逃乎剎那際內。苟或事理攸隔淨穢相妨。安令五逆凡夫十念便登於寶土。二乘賢輩回心卽達於金池也哉。信此圓談。則事無不達。昧斯至理。則觸類皆迷。故華嚴云。心如工畫師。造種種五陰。一切世間中。無不從心造。如心佛亦爾。如佛眾生然。心佛及眾生。是三無差別。又起信論云。所言法者。謂眾生心。是心卽攝一切世間出世間法。依於此心。顯示摩訶衍義。十六觀云。諸佛如來是法界身。入一切眾生心想中。乃至是心作佛。是心是佛。又般舟三昧經云。佛是我心。是我心見佛。是我心作佛等。談斯旨者。大乘卷中粲然可舉。至若法華妙部如來親記往生。華嚴頓談普賢躬陳回向。是知。彌陀因地。觀此理而大誓普收釋迦果成稱此理。而廣舌深贊。十方三世。莫不咸然。問如上所明妙理圓極。爲世人盡須觀行。然始生耶。答此不然也。今但直決疑情。令知淨土百寶莊嚴九品因果。並在眾生介爾心中。理性具足。方得今日往生事用。隨願自然。是則旁羅十方。不離當念。往來法界。正協惟心免信常流執此非彼。其行願之相。正在次門。非此所問。況九品生相各有行類。上輩三品須解須行。故文云。汝行大乘解第一義。卽其人矣。若今之學者。見賢思齊。企金座而髙升。惟妙觀而是托。若其中下之流六品生因。只是精持禁戒行世仁慈。乃至下下品生。本是惡逆。十念情誠。便生彼國。但能知有淨土。盡可回心。苟不然者。寧容九品之差降也。三疑自者。問曰。我是博地凡夫世緣纏蓋。云何此身生諸佛淨土。入賢聖海。同正定聚耶。釋曰。若了如上法性虛通。及信彌陀本願攝受。但勤功福。寧俟問津。況十念者得生。惟除五逆及謗正法。又定心十念逆謗亦生。今幸無此惡。而正願至求。夫何惑矣。

義學編論席解紛

淨覺法師仁嶽

空名居士。謂無已法師曰。竊惟傳記所載。始自晉時廬山遠公與諸信士。結香火之社。願生西方。乃請社中劉遺民者爲誓文。或曰斯乃教門權漸之方便。若究觀根極。其惟息心達本是正修行。有唐雍州藍田釋法喜。專修禪業。預知將死。大眾忽聞林北有音樂之聲。因以告喜。喜曰。世間果報。久已捨之。如何更生樂處。乃默而入定。須臾樂聲便止。喜亦端坐而終。又唐京師釋曇倫。臨終有問。往生何處。答云。無盡世界。於是寂然而化。今詳二師善逝。正是泥洹絕境。夫何遺身之徒。求生淨土。以彼較此。一何粗疏。願叩兩端。用袪未悟。法師曰。余向者已聞楊公之書。謂極樂爲示權。誡乎忻厭取捨之說。不俟再問。方欲連茹引而伸之。今蒙致詰。如弦得筈。豈得不發。所言極樂爲權。權必對實也。請試陳之。爲以小乘是權大乘是實耶。爲以有法是權無法是實。卽若謂小乘是權者。且聲聞經中。曾無一言勸贊往生十方淨土。故迦葉云。但念空無相無作。於菩薩法遊戲神通淨佛國土成就眾生。心不喜樂。若謂有法是權者。何但極樂是權。至於泥洹。皆是權耳。故須菩提云。若有法勝於涅槃。我說亦復如幻如夢。由是言之。忻泥洹而厭極樂。亦猶逃峯赴壑。俱不免於害也。又若謂吾不取極樂亦不著泥洹。曠然無朕。不可擬議。若爾則滅後無生。何殊外道斷滅之見。復有說云。吾滅度後。十方世界。皆是我身。何必定生西方極樂。若爾則便同聖人普現色像。儻未證謂證。大妄語罪。其誰當之。天臺智者云。常人聞生。卽作生解聞無生。卽作無生解。不知生卽無生無生卽生。橫相是非。嗔他求生淨土。幾許誤哉。故知。法喜不求於樂處。曇倫示歸於無盡。斯乃遺情。離著之語。必非滅後永寂如空。凡夫則循業受生。聖人亦隨機利見。況法喜滅後。降神於弟子曰。吾欲露屍山野給施眾生等。豈非此身𨿽謝彼識猶生乎。而指爲泥洹絕境者。將何以驗之。且夫泥洹此翻滅度。統括諸教。其惟二焉。若聲聞泥洹者。滅見思煩惱。度分段生死。證偏空之理。理旣偏矣。空不能有。故身土皆亡。此方便之說也。若諸佛泥洹。滅無明煩惱。度變易生死。證中道之理。理旣中矣。非空非有。故應化無窮。此了義之談也。今未審。倫喜二師是何泥洹。若是偏空。未免粗疏。若是中道。何名絕境。今之學人。孰不謂卽心是佛。觸目皆眞。寧勞乎轉物同如。亦已乎超毗越釋。及無根其所自核。其所歸空空然。冥若夜遊。實貪恚之具存。何忻厭而不起。眷富貴如骨肉。顧貧賤如瘡疣。於吾善者。願欲升之太階。於吾惡者。恨不戮之都市。凡此之類。恥修淨土。謂之忻厭者。不知其可也。僧傳習禪篇中。甚有苦節。謹終之者。或西務安養。或上忻知足。慧眞絕粒。以行懺淨度。然身以爲燈。僧顯現感於彌陀。智晞明見於兜率。莫謂此等皆是習俗粗疏之人乎。廬山遠公稀代之僧寶。西域梵眾。咸稱漢地有大乘道士。每燒香禮拜。輒東向稽首。豈迷圓頓之教。顓由權漸之門。劉雷之徒。皆晉世髦傑。何詭誕而隨之乎。而不知漸門多昧於往生。頓教盛稱於淨土。佛言。讀誦大乘方等經典。善解義趣。於第一義。心不驚動。斯爲上品往生之業。又天親云。二乘種人。不生極樂。華嚴有勸生之說。法華有記往之文。十方如來。出長舌相。靡不稱贊往生彼國。彌勒問佛。於此世界。有幾菩薩生彼佛國。佛言。有六十七億不退菩薩。一一菩薩。已曾供養無數諸佛。次如彌勒者也。又佛言。末世法滅之後。特畱無量壽經。百年住世。接引眾生。以此証之。如何芥視往生之人。如何蓁塞極樂之路。所損至大。可不謹乎。

又後序云。復有引傳燈大珠和尙云。捨垢取淨。是生死之業。龐居士云。若捨煩惱入菩提。不知何方有佛地。以此句偈。輕蔑淨土者。固未可也。且不垢不淨之言。卽心卽佛之義。凡稟釋教者。孰不知之。安以眞如平等之談。便廢因緣修証之法。六住大士。尙存分段之生。四果眞人。亦有變易之死。云何殂落永謂泥洹。須知菩薩未證妙覺已還。常以空心徧修萬行。終日觀佛。無佛可觀。歷劫度生。無生可度。暫趣於空華淨土。權依於幻化彌陀。破昨夢之塵勞。入幹城之地位。乃至成佛。𨿽自行冥寂。而利他宛然。故諭之以明鑑之身。現之以隨類之像。世人弗詢大義。惟忻頓悟直入無生。而不思。永嘉一宿覺云。若實無生無不生。旣豁達而取空。恐莽蕩而招禍此類乎。越中習射。不逾數步之間隴西學遊。翻沒洄波之內。如斯知識。未可參尋。

淨土修因或對

樝庵法師有嚴

或曰。生欲天者十善爲因。生色天者禪定爲因。善禪不修。而望生欲色天者。未之有也。夫生淨土者。必須修無生妙觀。才可得耳。若妙觀無相應之期。必淨土絕可生之理。今之學者。都懵教旨。謂生天難而淨土易。輒以有相之善。引脛而向。望風發願。便待足蹈寶蓮身參聖眾謬矣。若謂生天難。是猶具四足而走曠難。若謂淨土易。亦猶無兩翼而淩空易。又孰信乎。

對曰。淨土非難易。難易在人。難者疑情咫尺萬里。易者信心萬里咫尺。所云修無生妙觀。得生者誠哉。是言也。此𨿽正意。乃上根得生之一門耳。然不可辟一門而塞多門。安樂集云。生淨土者有二種。一有相心。謂著相忻樂。二無相心。謂理觀相應。若今之世中下鈍根愚迷障重。待理觀相應方生者或少矣。原夫佛慈接物。方便多門。有定散之善焉。有佛法之力焉。有事福而假願力回向焉。有垂終劇怖而賴求救焉。如是等類。百千萬數。有藉其一必得往生。是定善者。修心妙觀。首楞嚴定等是也。散善者。如四十八願經修十念者。都攝六根。但聲聲相續而已。以未兼理定。說名爲散是也。佛力者。如十疑論云。阿彌陀佛大悲願力。攝取念佛眾生。卽能發菩提心。行念佛三昧等。承佛願力。卽得往生。如劣夫從轉輪王。一日一夜周行四天下。非其自力。輪王之力也。法力者。如佛告蓮華明王菩薩。令誦灌頂神咒。加持沙土。散亡者屍或亡者墓。彼所亡者。或墮地獄餓鬼畜生中。承是眞言。生極樂國是也。事福假回向者。慈心不殺。具諸戒善。受持祕咒。讀誦大乘。種種福善回向莊嚴。成淨土因者。如聲入角。遠亦可聞。得生極樂是也。垂終求救者。臨命終時。火車相現。稱佛力故。猛火化爲淸涼風。如僧雄俊。臨入火鑊。並汾州人屠牛爲業。臨終見羣牛逼觸其身。苦痛切已。及張鐘馗殺雞爲業。臨終見神人驅羣雞啄破兩目。流血盈牀。稱佛號時。俱生淨土是也。隨願往生經云。若人以亡者嚴身之具。堂捨園林而施三寶。其福最多。可拔地獄之殃往生淨土。又無量壽經云。諸小行菩薩。及修小功徳者。不可稱計。皆得往生。又梵网經。令請法師講菩薩戒。福資亡者。得見諸佛等。譬如國家搜揚艸澤。於文學武學中。取士者非一科。況復此外更有奏陰。若以奏陰諭佛力。學科諭行願。彼則多士分職。此則萬行成聖。佛曰易往。子曰難生。乍可順教談於易往。開人解脫之門。不須執迷說於難生。塞彼菩提之路。孔子曰。多聞闕疑。謹言其餘則寡尢。

淨土魔佛或對

同前

或曰。多見世人發願。願命終時待佛接引超生淨土。若佛接引豈不是魔。予謂世人發狂願耳。

對曰。魔非無也。若謂發願求生淨土承佛接引必是魔者。則佛誤人生魔宮矣。普賢教人發願云。願我臨欲命終時。面見彼佛阿彌陀。龍樹菩薩歷代聖賢。咸有著述﹝云云﹞豈俱令人發狂願生魔宮耶。子作此說。斷佛種子。非魔是何。請爲子略陳魔相及降魔法。夫魔有四種。謂煩惱陰死及天魔。若欲降之者。如大集經云。斷集諦是降煩惱魔。知苦諦是降陰魔。修道諦是降天魔。證滅諦是降死魔。又智論云。得菩薩道故破煩惱魔。得法性身破陰魔。得法性又破死魔。常一心。破一切處心不著。入不動三昧故破天魔。然天魔最爲難識。以能變現爲佛菩薩像故。又涅槃經云。佛去世後。後五百歲中。魔道漸興。魔作比丘壞亂佛法。又禪門云。魔鬼入心。破正戒破正見。破威儀破淨命。不敬三寶父母師長。或毀壞經書形像塔寺。作諸罪逆。斷滅善根。現平等相。毀他修善。云非正道。或說無因無果。如是邪說。壞亂正法。具如九十六種外道經中一一分別。惡魔之相。又誰識之。又智者禪門中。教人辧魔有三法。一者了知見聞覺知皆無所有。不受不著。亦不憂戚。亦不分別。若是魔者。彼卽自滅。二者但反觀見聞覺知之心。不見生處。如是觀時。魔便滅謝。三者若作此觀不卽去者。但當正念。勿生懼想。正念不動。知魔界如卽佛界如。一如無二如。於魔無所捨。於佛無所取。佛法現前。魔自退去。辧魔佛之眞僞。乃學教有教眼者識之。若悠悠之徒。或命終之時。風刀解體。精神荒越。怕怖章惶又何暇辧魔佛之眞僞哉。然火就燥水流濕。邪不幹正。或有一生之中以淳淨心堅固諦信。至誠禮誦悔過發願。吾知此人若身若心。則與彌陀气類交接。智論云。如風吹樹斜勢西傾。及其倒時。必當西倒。習善得生。亦復如是。脫更有人。願力且薄。罪障又重。臨終相現。稱佛垂救以佛力故。魔無能爲。若人合生安養淨土。而爲魔奪。乃是佛之力。不如魔之力耶。故大品般若云。若人書寫般若波羅蜜經。乃至修行。是佛力故。魔不能爲畱難。又諸大乘經中。菩薩天仙金剛力士。各有誓願。令修行人魔不得便。故南山云。韋馱將軍。最多洪護。若見魔屬惑亂比丘。則淒惶奔赴。應時剪除。今之生淨土人。設爲魔蔽。諸佛菩薩並護法神將。豈不救耶。原夫命終見佛。佛從心現。淨土廣博現亦從心。子迷指歸。妄有排毀。吾恐有拔舌之痛。伊匪堪也。設或有人死生魔宮者。以修行時多雜魔業。魔業者倚附佛法。邀名射利。外現淸白。內惟腐臭。詐僞欺罔。吾我自髙。截他人千尺之長爲半分。揚自己一句之少爲萬斛。此人气分。與魔交接。命終之日。儻不淪三惡道。則生魔宮。向所謂水流濕亦可例也。若免三惡得生魔宮。斯亦幸矣。況大自在天本是大權。故淨名經云。作魔王者。皆是住不思議解脫菩薩。以方便故教化眾生。故經中魔王。帶萬二千天女。惑持世菩薩。時維摩詰一爲說法。是諸魔女。俱證無盡燈三昧。向謂幸矣。乃此是也。奉願自後修行之徒。但自內照修淨土心。是淳淨心耶。是魔業心耶。萬法惟心。心淨佛迎。心垢魔接。於理易了。奚須致疑。更有一類教眼盲者。貪慢溢腹。是非塡膺。平安之時。四魔之中三不能識。臨終之際。恐生魔宮。口言降天魔。而中心存坐脫之法。願於豪貴家。記生爲人。又一何可笑。

惟心淨土說

圓辯法師道琛

或問。惟心淨土本性彌陀。爲當往生爲卽心是。若往生者。何謂惟心。若卽心是。何故經云過十萬億佛土耶。或答事理有異。約事須當往生。據理卽心而是。今議曰。圓家事理一體無殊。何得抗分而通此義。當知十界四土。若淨若穢。不離我心。此心全是妄念。以本具故。具足百界千如依正等法。此但直具而已。若達全具爲徧。徧彼生佛。彼彼生佛互徧亦爾。趣舉一法是法界之大都。互具各具互融互攝。參而不雜。離亦不分。一多自在。不相畱礙。夫如是者。豈有娑婆釋迦樂邦彌陀。而離我心耶。故輔行曰。又復學者。縱知內心具三千法﹝各具義也﹞不知我心徧彼三千。彼彼三千互徧亦爾﹝互具義也。一彼彼生一彼彼。佛心佛眾生。彼彼皆具也﹞苟順凡情生內外見﹝今疑。惟心淨土遠過十萬億剎者。正是生內外見也﹞應照理體本無四性。心佛眾生三無差別。能知此者。依俙識心﹝文﹞準此則知。三千本是融妙之法。任運具攝依正色心淨穢國土。旣曰三法無差。則惟心本性。無復致疑。今更以譬諭顯之。如彼帝釋殿上。千珠寶网眾珠之影。映在一珠。一珠具足眾珠。彼彼千珠。互映亦爾。現前一心。卽是千珠中一。彼彌陀佛土。亦是千珠中一。所有十界眾生趣舉一界。皆是千珠中一。旣我一珠能映眾珠。我心之內無復眾珠。則離我心外無別淨土。何故爾耶。以釋迦亦是一珠彌陀亦是一珠。旣舉一全收。豈心外有法。故曰惟心淨土本性彌陀也。然則惟心之言足矣。又何謂之過十萬億佛土耶。當知。經旨乃是以理揀情說之。何者情生則十萬迢遙。惟心乃一念理是。若爾惟心而已。何云淨土。須知體非因果。一念惟心迷悟旣殊。因果宛爾。彌陀果悟我等因迷。忻厭心生。順佛勸往故云惟心。又稱淨土矣。然則旣有取捨忻厭。莫成虛僞耶。曰當知。圓人捨則捨穢究盡。三土九界皆捨。取則取淨窮源。直取上品寂光。故妙宗曰。取捨若極。與不取捨亦非異轍。良由寂光不離三土。十界只是四土耳。若以四眼二智觀之。則萬像森羅。三土九界須捨。若以佛眼種智觀之。則眞空冥寂。非離三土九界別有寂光。非寂光外別有娑婆。如古徳曰。只緣卽心是佛。須假修行者。乃此意也。會得惟心。則不妨十萬之程。以理揀情。其旨深矣。又復須知。此約順謂了性爲行以說。若論逆則背性成迷。亦可談於惟心地獄。以地獄亦是千珠中一。亦是全具爲徧。此地獄外無復余法。一切趣地獄。是趣不過。六卽三千。俱皆地獄。如是則鐵牀非苦。變易非遷。一切皆是性徳本具性惡法門。由是而知。若逆若順。因果迷悟事理修性。若了惟心本性。只一三千融妙之法。十萬遐方皆不爲礙。何以故。以眞具故。以三千故。以融攝故。故得如斯。以上略提梗槪。若欲深證此理。須除情想。

惟心淨土文

姑蘇禪師守訥

禪師姑蘇鄭氏子。其族顯官。少依圓照禪師。得大徹悟。唱道宣城。緇素欽敬。先自天衣懷禪師以下。專用淨土法遞相傳授。皆遂往生。各有明驗。具載寶珠集。師有惟心淨土文。今錄於此。

佛說極樂淨土。普勸娑婆羣生。應當發願生彼國土。然學頓者。拂之爲權說。不通理性者。泥之於事相。吾嘗學惟識。惟遮外境。識表自心。心外無境。境全是心。心法徧周。淨土豈離乎當念。生佛同體。彌陀全是於自心。總攝有情。誠無凡聖之異。融通法界。寧有遠近之區。首楞嚴經。心存佛國。聖境冥現。惟闡提無信根者。則十萬億佛土。遠隔他方之外矣。天衣懷禪師。一生回向淨土。問學者曰。若言捨穢取淨厭此忻彼。則取捨之情。乃是眾生妄想。若言無淨土。則違佛語。夫修淨土者。當如何修。復自答曰。生則決定生。去則實不去。若明此旨。則惟心淨土。昭然無疑。論云。智習惟識通。如是取淨土。願諸同志。決定求生。政和三年癸巳。比丘﹝守訥﹞敍。

天親金剛般若論偈曰。智習惟識通。如是取淨土。非形第一體。非莊嚴莊嚴。論自釋云。智習惟識通者。此明眞土。諸佛無有莊嚴國土之事。諸佛惟有眞實智慧。習識通達。則是修習無分別智。通達惟識眞實之性故。如是取淨土者。卽修此智習惟識通。菩薩之人。乃取得淨土之果故。非形第一體者。此句明淨土體。不自生滅爲淨土形。乃以眞實第一義理故。淨土體故。非莊嚴莊嚴者。一形相土。卽水鳥樹林等事莊嚴也。二法性土。卽是正智證契眞如無漏功徳。無有形相爲莊嚴也。

勸修西方說

解空法師可觀

吾佛釋迦出現娑婆。統化大千。應迹中天。八相成道。垂慈爲物。在諸大教。或因而及之。如華嚴法華。或專爲一緣。如十六觀無量壽經稱贊淨土經。什譯卽小本佛說阿彌陀經並鼓音王經。偏贊西方。勸修念佛。一切大教。正宗所詮。修行門戶。若欲依經所說行之。自非大根大性。宿世緣熟。必難造詣。速得發悟出離生死。又恐生死何期。不能善始令終。是故阿彌陀佛。以本願力。示現西方極樂世界依正莊嚴淸淨蓮華。三輩九品。爲欲攝受能念佛人。一心不亂。系念彼佛。時至緣會。恬然命終。見佛光明。不落魔境。決定髙超無際苦輪。此一段事。若非釋迦出現世間。何由得之。固非小緣。須知偏贊西方。乃急救法。何翅中流失舟。一壺千金。正如佛說阿彌陀經。不待時機發起。卽便爲說。經意在此。東晉廬山虎溪慧遠法師。結白蓮社。賢士大夫。並諸尊者一十八人。同修西方。念佛三昧。臨終見佛。卽得往生。𨿽謝靈運。以心雜止之。不許入社。自此流通。後世追仰遺風。無間一切。信向甚盛。世傳六祖壇經。韶州人見六祖因問。有修西方。此法如何。六祖答以自心有西方。卽是眞西方。自有西方心。何處覓西方。東方人造罪作業。求生西方。若西方人造罪作業。求生何處。但能悟性。何所不可。噫如此鄙俚一笑可也。竊名祖師。不可行用。或謂。旣云悟性。此亦有理。其理偏尙。無非禪病。相傳髙麗焚毀此書。遼東人師。稍有眼目。昔嵩明教贊之。何其失言。此老戒根堅固。陳令舉爲作行狀。平生童眞。其聲如擊淸磬。身後火浴六事不懷。可謂僧寶。後世難及。不可求備。亦見此矣。須知西方念佛三昧。甚易修行。只在日用。一心不亂。系念彼佛。彼佛願力。自念佛力。任運相應。𨿽有取捨。與不取捨殊無異轍。何以故。念念離相。了不可得。如盤走珠自在無礙。身心淸淨猶如蓮華。達惟心了本性在我而已。去此不遠。

淨土略因

待制晁說之

臨淄趙子和仁裕。移書洧上老法華曰。吾東州人。近因子之文。始知有西方淨土可修。而自天臺教以出也。子宜於此圓妙大教。專明玆眞修一事。益以惠我無情有性者。僕謝之曰。具縛凡夫。與予同在三災八難中。何敢任此。𨿽然病者未必不識藥也。竊聞之。有生有死。而凡聖殊。有凡有聖。而身土異。有身則有土。有土則有身。孰穢孰淨。可不辧之耶。我釋迦牟尼佛與阿彌陀佛。憫此眾生。乃同一願力。於無量無邊法門之外。建立此一法門。釋迦賓之也。彌陀主之也。釋迦生之也。彌陀家之也。釋迦於病藥之也。彌陀使之終身不病也。釋迦之土。猶逆旅也。彌陀之土。猶鄕閭也。自西竺以望安樂國。與吾震旦之望安樂國一也。是故文殊普賢彌勒龍樹賢護無著天親。皆願往生。而觀音勢至在釋迦所。亦在彌陀所。吾土始自慧遠白蓮社。與謝靈運劉遺民輩倡導之。後繼有曇鸞道珍懷感懷玉道綽善導之願行。尢著而可考。吾天臺智者大師。承聖賢之後。振法華之音。其教始大備。而行之益遠。法華之前有維摩經。首以淨土起教。法華之後有起信論。終歸證於淨土。揆觀其目。蓋有十種佛土二十七品佛土。其合之爲四土。則復自吾智者始。是四土之名。散在法華華嚴維摩仁王普賢行願及大智度論。惟吾智者合而次第之。其在維摩之空室法華之空中寶塔。則常寂光土也。維摩之眾生寶蓮華法華之眾。皆是菩薩。則實報莊嚴土也。維摩法華之聲聞菩薩。共爲僧等則方便有餘土也。維摩之見妙喜國法華之三變大地。則同居淨土也。維摩有香積菩薩。法華初放大光明。則同居穢土也。佛告寶積長者子言。菩薩隨所化眾生而取佛土。則同居土也。隨所調伏眾生而取佛土。則方便有餘土也。隨諸眾生。應以何國入佛智慧而取佛土。則實報莊嚴土也。隨諸眾生。應以何國起菩薩根而取佛土。則常寂光土也。其文𨿽隱。而其義彰。其名𨿽散。而其理合。苟非吾智者出之。則如之何。嗟夫遠公。於教典未備之時。根機未熟之際。率羣賢而創導之。智者斂波瀾而淵澄。開隱祕而震耀。終成此教以貽來者。顧豈不來自淨土。而欲斯穢土淨耶。然法華於藥王品。示安樂世界生蓮華中。其在普賢品。則示兜率天。生彌勒所。吾智者捨普賢之行。而專意藥王之證。其後有慈恩法師。復捨乎藥王。而專意普賢。則又深知四土之分別者也。惟知四土。則十有六觀盡矣。三身三觀四教萬法。悉無遺矣。𨿽然有二患焉。一曰疑而不信。彼疑不自信。則我內信而何補。智者猶病諸。十疑論所以作也。唐永州巽上人。特書是論於龍興寺壁。其所感深也。二曰信而狂且愚。不知悟心以入觀明因以克果。但言我能心淨。孰非淨土。似能爲維摩之言。而身實天魔之民也。豈不重可惜哉。其在今世洪此教也。蓋有人焉。如慈云法師之教行。四明法師之觀智。近者靈芝律師之辯論。何以尙之。洧上老法華。初從明智法師而生信。後頗從容於靈芝云﹝待制道號老法華。亦曰天臺教。僧後見盡心於吾道矣﹞。

淨土余說

艸庵法師道因

經有云彌陀是法界身者。有六十萬億那由他由旬身者。有丈六者。有八尺者。有城廣十千由旬者。有浴池廣八萬四千里者。有疑城者。有邊地者。有胎宮者。飯有食者。有華葉二百五十由旬者。有大如車輪者。有父母者。有魔王者。有不嚴土如釋迦者。然諸經論。往往更有不同者。豈一時赴機之權耶。曰安可謂之權乎。且吾釋迦王三千大千世界。則此一四天下果報。尙且有殊。豈諸國皆同乎。應身同居。其猶若是也。矧三身四土乎。況彌陀攝受十方念佛眾生。髙下淺深。抑亦不等。恐不啻大千界而已。豈止十千由旬之局哉。又況三身四土乎。由是而知。不同之說爲若此也。然諸經論。不明言之者。旣欲使行者專注一境。所以不必多及之也。矧如向所敍者。卽多及之相乎。然此惟四明深達之。嘗解五濁輕重同居淨穢曰。此淨甚通。須知別意。如四教初心及戒善者。皆能五濁輕薄。感同居淨。今圓觀輕濁。依正最淨。比於余經修眾善行。其相天殊。他聞此說。以謂四明是何義歟。夫金翅啖龍於九淵。貫於七金。棲息於鐵圍之上。井蛙信之乎。

淨土自信錄記

無功叟王闐

余觀如來東流之教。若直指本心令人究理之說。有識者旣已信之矣。而庸鄙之徒。亦無敢議者。及乎示淨土論往生。則人莫不懷疑焉。且眾生本心。具四淨土。曰凡聖同居。曰方便有餘。曰實報無障礙。曰常寂光。如凡聖同居者。在具縛凡夫。卽可依之。其餘三土。至斷惑聖人。始獲證入焉。往生一門有二淨業。曰正觀默照本心也。曰助行備修萬行善也。正觀與助行並進。則達四淨土。止有願等事善者。近生凡聖同居。而遠作上三土之因也。以此論之。則淨土者。正是究理菩薩所登境界。而兼容悠悠眾生回向漸修耳。彼信如來直指本心令人究理之說。而疑其示淨土論往生者何哉。大抵眾生本心。體無一法有形。用無一相不備。彼不知之。謂直若太虛寥曠無復依正莊嚴。又助行以正觀爲主。正觀以助行爲輔。二者相待而立。似反而符。彼不知之。謂究理忘緣。則何須加願。加願往生則有妨究理。況復淨土具有四品。其往生者。上至究理菩薩。下及漸修眾生。則何類不收。何機不攝。彼不知之。聞聖師髙僧往生。則自甘絕分。見婦人童子念佛。則恥從其事。噫如來之稱贊淨土也。其意若曰。淨土自他凡聖因果。卽眾生之自心耳。往生淨土易。自信自心難。當時十方諸佛。知其說一切世間難信之法。由是舒舌勸信。旣而如來又諭之。使信受焉。則大覺垂慈之旨。於斯可見。而眾生終不信。是可嘆也。一日客有訪余以淨土教者。嘗隨其所詰。而論說之矣。暇時編次成書。得十問答。名曰淨土自信錄。或見或聞。或依或違。不動娑婆。卽歸極樂。此余之志也。四明無功叟王闐記。

淨業專雜二修

京師比丘善導

問曰。何故不令作觀。直遣專稱名號者有何意耶。答眾生障重。境細心粗。識颺神飛。觀難成就。是以大聖悲憐。直勸專稱名字。正由稱名易故。相續卽生。若能如上念念相續。畢命爲期者。十卽十生。百卽百生。何以故。無外雜緣得正念故。與佛本願相應故。不違教故。順佛語故。若捨專念修雜業者。百中希得一二。千中希得三四。何以故。乃由雜緣亂動失正念故。與佛本願不相應故。與教相違故。不順佛語故。系念不相續故。心不相續念報佛恩故。𨿽作業行。常與名利相應故。樂近雜緣。自障障他往生正行故。比見諸方道俗。解行不同。專雜有異。但使專意作者。十卽十生。修雜不至心者。千中無一。仰願一切往生人等。善自思量。已能今身願生彼國者。行住坐臥。必須勵心克己。晝夜莫廢。畢命爲期。上在一形。似如少苦。前念命終。後念卽生。長時永劫。常受無爲法樂。乃至成佛不退生死。豈不快哉。

辧橫豎二出

桐江法師擇瑛

豎出者。聲聞修四諦。緣覺修十二因緣。菩薩修六度萬行。此涉地位。譬如及第。須自有才學。又如歷任轉宮。須有功效。橫出者。念佛求生淨土。譬如蔭敍。功由祖父他力。不問學業有無。又如覃恩普轉。功由國王。不論歷任淺深。於橫出中。有定散二善。故善導和尙立專雜二修。雜修者。謂散漫修諸善業。回向莊嚴也。專修者。身須專禮阿彌陀佛。不雜余禮。口須專稱阿彌陀佛。不稱余號。不誦余經咒。意須專想阿彌陀佛。不修余觀。若專修者。十卽十生百卽百生。若雜修者。百中或得一兩人生。千中或得三五人生。今見世人。有一日禮阿彌陀佛三千拜者。日稱阿彌陀佛十萬聲者。有晝夜習坐專想阿彌陀佛者。並有感應。斯可驗也。

晨朝十念法

天竺懺主遵式

修淨業者。須每日淸晨服飾已後。面西正立合掌。連聲稱阿彌陀佛。盡气爲一念。如是十气名爲十念。但隨气長短。不限佛數。惟長惟久气極爲度。其佛聲不髙不低。不緩不急。調停得中。如此十气連屬不斷。意在令心不散。專精爲功故。名此爲十念者。顯是藉气束心也。盡此一生。不得一日暫廢。惟將不廢。自要其心。必生彼國。作此念已。發願回向云。

我弟子﹝某甲﹞一心歸命極樂世界阿彌陀佛。願以淨光照我。慈誓攝我。我今正念。稱如來名。經十念頃。爲菩提道。求生淨土。佛昔本誓。若有眾生欲生我國。至心信樂乃至十念。若不生者不取正覺。惟除五逆誹謗正法。我今自憶此生已來。不造逆罪不謗大乘。願此十念。得入如來大誓海中。承佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手持金臺。來迎接我。如一念頃。生極樂國。華開見佛。卽開佛乘。頓開佛慧。廣度眾生。滿菩提願。

念佛方法

同前

夫大覺世尊。以四種法度諸眾生。一者示現相好。令觀察者發菩提心。二者示現說法。令得聞者開悟入道。三者示現化事。令見聞者獲諸法利。四者名號流布十方。令其聞者執持系念罪滅。善生而得度脫。今言念佛者。或專緣三十二相。系心得定。開目閉目。常得見佛。或但稱名號。執持不散。亦於現身。而得見佛。此間現見多。是稱佛名號爲上。如懷感法師。一向稱阿彌陀佛名號。而得三昧。現前見佛。故今普示稱佛之法。必須制心不令散亂。念念相續。系緣名號。口中聲聲。喚阿彌陀佛。以心緣歷。字字分明。使心口相系。若百聲若千聲若萬聲。若一日若二日若七日等。但是稱佛名時。無管多少。並須一心一意心口相續。如此方得一念滅八十億劫生死之罪。若不然者。滅罪良難。若恐心散。須髙聲疾喚。心則易定。三昧易成。故感法師決疑論中。引大集日藏經云。小念見小佛。大念見大佛。論釋曰。大念者。大聲稱佛也。小念者。小聲稱佛也。斯則聖教。有何惑哉。奉勸今諸學人。惟須厲聲念佛。三昧易成。小聲稱佛。遂多馳散。此乃學者方知。非外人能曉也。此又與天臺智者大師。釋觀經中罪人。臨終十念稱佛。滅地獄火得生淨土。其意宛同。如雲是心𨿽少時。而力猛利諦心決斷。勝百年願力。是心名爲大心。不惜身命。名爲健人也。彼云大念。此云大心。彼云厲聲。此云猛利不惜身命。彼云小聲多散。此云勝百年願力。豈非皆令猛利。大聲稱佛。𨿽少而功多。若小聲稱佛𨿽多而功少。故云十念能勝百年。今時多見世人。稱佛都不精專。散心緩聲。遂致現世成功者少。臨終感應事稀。故今特示此法切勸。凡念佛時。一心不亂。髙聲唱佛。聲聲相續。不久成功也。

挍量念佛功徳

同前

大般涅槃經云。假使一月。常以衣食。供養一切眾生。不如有人一念念佛所得功徳十六分之一。假使鍛金爲人。車馬運載。乃至眾寶各滿百數。以用布施。不如發心向佛舉足一步。假使有人。以大象車。盡載大秦國中種種珍寶及以瓔珞。數各滿百。以用布施。猶亦不如發心向佛舉足一步。若以四事。供養三千大千世界所有眾生。猶亦不如發心向佛舉足一步所得功徳無量無邊﹝已上經文﹞普勸在家信心士女。每日晨朝。著衣淨心。瞻禮佛像。如見眞佛無異。莫令一日空過。設使公私忙急。亦須標心。略入佛堂。燒香頂載。所貴舉一步向佛。若有閒暇。朝暮莫捨。不拘早晚。請觀一念念佛。及舉足向佛一步功徳。如此殊勝。何況步步念念。旋繞念佛。所滅罪障。所得功徳。不可思議。

往生坐禪觀法

同前

欲修往生觀者。當於一處繩牀西向。易觀想故。表正向故。加趺端坐。項脊相對。不昂不傴。調和气息。定住其心。然所修觀門。經論甚多。初心凡夫。那曾徧習。今從要易想。略示二種。於二種中。仍逐所宜。未必並用。其有於余觀想熟者任便。但得不離淨土法門。皆應修習。所言二種。一者扶普觀意坐已自想。卽時所修計功。合生極樂世界。當便起心。生於彼想。於蓮華中。結加趺坐。作蓮華合想。作華開想。當華開時。有五百色光。來照身想。作眼目開想。見佛菩薩及國土想。卽於佛前坐聽妙法。及聞一切音聲。皆說所樂聞法。所聞要與十二部經合。作此想時。大須堅固。令心不散。心想明了。如眼所見。經久乃起。二者直想阿彌陀佛丈六金軀。坐於華上。專系眉間白毫一相。其毫長一丈五尺。周圍五寸。外有八楞。其毫中空。右旋宛轉。在眉中間。瑩淨明徹。不可具說。顯映金顏。分齊分明。作此想時。停心注想。堅固勿移。然復應觀想念所見。若成未成。皆想念因緣。無實性相。所有皆空一如鏡中面像。如水現月影。如夢如幻。𨿽空而亦可見﹝二﹞皆心性所現。所有者卽是自心。心不自知心。心不自見心。心有想卽癡。無想卽泥洹。心有心無。皆名有想。盡名爲癡不見法性﹝三﹞因緣生法卽空假中。不一不異。非縱非橫。不可思議。心想寂靜。則能成就念佛三昧。久而乃起。

念佛修心術

山堂法師彥倫

諸大乘經勸生淨土。因通二種。一定二散。定謂卽心觀佛。想彼西方依正主伴。惟心本具。我心空故。如來本空。我心假故。如來宛爾。我心中故。如來絕待。或想蓮華開合我居其中。合表卽空。開表卽假。四微體同。卽表中道。故經云。諸佛如來是法界身。入一切眾生心想中。是故我等心想佛時。是心卽是三十二相八十種形好。是心作佛。是心是佛。此乃如來親示惟心三昧。圓常觀體。了彼淨土生佛依正色心。悉我自心性具功徳。卽境爲觀。心外無佛性外無土。觀之不已。證無生忍。二者散善。用純實心。信有西方。一心不亂。系念彌陀。一日七日。聲聲不絕。念念無間。經云。執持名號。一日七日。一心不亂。其人命終。阿彌陀佛與諸聖眾。現在其前。然事想彼國。但無三觀名散善耳。故三種淨業回向願生。咸登極樂。吾祖智者云。根有利鈍。行有定散。觀佛三昧名定。修余善業說以爲散。散善力微。不能滅除五逆。此經明觀故得往生。是知。若定若散。或鈍或利。皆淨土因。咸趣無生。永無退轉矣。

寶王論揀示往生義

艸堂禪師飛錫

問學佛道者。心散難檢。今欲一以貫之。專西方念一佛。踐不退地。袪有漏心。乘扁舟於黃金之池。禮彌陀於白玉之殿。以通三世。希沾九品。不亦可乎。對曰。龍樹十住婆沙論云。菩薩道有難行行。如陸地乘舟也。有易行行。如水路乘舟也。阿彌陀佛本願之力。若人聞名。稱念自歸彼國。如舟得水。又遇便風。一舉千里。不亦易哉。則釋迦如來父王眷屬六萬釋種。皆生極樂土。蓋佛與此界眾生緣深。故專注一境不亦良哉。

問世之人。多以寶玉水精金剛菩提木槵爲數珠矣。吾則以出入息爲念珠焉。稱佛名號。隨之於息。有大恃怙安懼。一息不還屬後世者哉。余行住坐臥。常用此珠。縱令昏寐含佛而寢。覺卽續之。必於夢中得見彼佛。如鉆燧煙飛火之前相。夢之不已三昧成焉。面睹玉毫親蒙授記。則萬無一失也。

問一念十念往生淨土。何者爲正。對曰。但一念往生。住不退地。此爲正也。如佛所說。謗佛毀經。打僧罵尊。五逆四重。皆一念惡業成。墮無間獄。猶如箭射。今之念佛。生於淨土。亦一念善業成。卽登極樂。猶如屈臂。前一念五陰滅後一念五陰生。如蠟印印泥印壞文成。尙不須兩念。豈要至十念哉。又一念者如經云。愛酪沙彌生一念愛心。後生酪中作虫。斯皆一念非十念也。又大無量壽經。明一念念佛皆得往生。觀經十念。良有以也。蓋爲遘疾尪羸。力微心劣故。須十稱彌陀。以助其念。若心盛不昧。一念生焉。亦猶栽植絲髮其茂百圍也。問方等經中修無上深妙禪定。令繼想白毫兼稱佛號以祈勝定。旣契之後。心佛兩忘。信有之矣。但默念泉澄。卽三昧自至。亦何必聲喧里巷。響震山林。然後爲道哉。對曰。誠如所問。聲亦無爽。試爲明之。何者夫辟散之要。要存於聲。聲之不厲心竊。竊然飄飄然。無定。聲之厲也。拔茅連茹。乘策其後。畢命一對。長謝百憂。其義一也。近而取之。聲光所及。萬禍冰消。功徳叢林千山松茂。其義二也。遠而說之。金容熒煌以散彩。寶華淅瀝而雨空。若指諸掌。皆聲致焉。其義三也。如牽木石重而不前。洪音發號。飄然輕舉。其義四也。與魔軍相戰。旗鼓相望。用聲律於戎軒。以定破於彊敵。其義五也。具斯眾義。復何厭哉。未若喧靜兩全止觀雙運。葉夫佛意不亦可乎。定慧若均。則兼忘心佛。誠如所問矣。故廬山遠公念佛三昧序云。功髙易進。念佛爲先。察夫玄音之扣。心聽則塵累每消。滯情融朗。非天下之至妙。其孰能與於此歟。言明證者。未若華嚴經偈。云寧受無量苦得聞佛音聲。不受一切樂而不聞佛名。然則佛聲遠震。開善萌芽。猶春雷之動百艸安。得輕誣哉。

念佛方便文

司諫江公望

公嚴州人。智識髙明。少年登第。崇寧初直言極諫。名著當時。酷好宗門。參善知識。蔬食葛衣。砥節礪行。晚年專修淨業。悟入念佛三昧。有念佛方便文。刻石流布。指導羣生。宣和末知廣濟軍。一日不疾。跏趺而化。知其爲淨土之歸矣。其文曰。

出出世間之法。欲得成辦省力。莫若系心一緣。秖如稱念阿彌陀佛名號。念若出聲。不惟曰久。耗乏髒气。齒舌擊磕。心念隨動。耳根承攬。分別識生。聞性內搖。隨出不反。是三成勞。積久或怠。若秖心念不作音聲。心機潛伏。未得慧照。安事反聞。外機不抽。內對不出。沈濁昏住。易成廢忘。有巧方便。無用動口。不出音聲。微以舌根。敲擊前齒。心念隨應。隨心應量。循業發現。舌意根下。念念之中。便有阿彌陀佛四字。音聲歷歷可陳。聲不越竅。聞性內融。心應舌機。機抽念根。心竅在舌。擊擊竅聞。機機念復。寄竅在耳。從聞入流。聞皮精元。寂聞聞性。是三融會。念念圓通。肉團心現本性彌陀。五濁身遊惟心淨剎。久久遂成惟心識觀。若是利根之人。念念不生。心心無所。六根杳寂。諸識消落。法法全眞。門門絕待。瞥爾遂成眞如實觀。初機後學。惟除賓客寒溫時。大小便利時。可暫停念。如或未免葷茹睡臥。未至昏瞑。乃至營辧家事。種種作務。自不用捨。亦自不相妨礙。心口念念聲聲。稱誦勝號。更有甚邪思惡慮。敢萌於心。自然純一無雜。若能都攝六根。淨念相繼。不過旬月。便成三昧。所謂是心作佛。是心見佛。是心是佛。上根大器。一念直超。平展之流。善觀方便。釣臺江公望述。

念佛方法。當如慈云懺主及寶王論所示。江公著迷。亦可別收一機。蓋悉檀徧被。無不可者。

無常院安彌陀佛像

出無盡燈

華嚴賢首品曰。又放光明名見佛。此光覺悟將歿者。令隨憶念見如來。命終得生其淨國。見有臨終。勸念佛。又示尊像令瞻敬。俾於佛所深歸仰。是故得成此光明。令見佛者一捨命不恐。二惡道不畏。又要臨終勸者。智論二十八云。臨終少時。能勝終身修行之力。以猛利故。如火如毒。依西域法。祇園西北角。日光沒處。爲無常院。若有病者。安置在中。以凡生貪染。見本房內衣缽眾具。多生戀著。無心厭背。故制令至別處。堂號無常。去者極多。還反一二。卽事而求。專心念法。其堂置一立像。金箔塗之。面向西方。其像右手舉。左手中系一五彩幡。腳垂曳地。當安病者。在像之後。左手執幡腳。作從佛往生之意。瞻病者燒香散華。鳴磬助稱佛名。莊嚴病者。乃至若有屎尿吐唾。隨有除之。亦無有罪。況佛無愛憎。但有歸投者。無不拔濟。更爲病者。隨機說法。命終恆在佛所。不得移之。若神遊大方。去畱無礙者。置之言外。不爾勉旃斯行。

臨終正念訣

京師比丘善導

知歸子致問於淨業和尙曰。世之大者。莫越生死。一息不來。乃屬後世。一念若錯。便墮輪回。小子累蒙開誨。念佛往生之法。其理𨿽明。又恐病來死至之時。心識散亂。仍慮家人惑動正念。忘失淨因。伏望。重示歸逕之方。俾脫沈輪之苦。師曰。奇哉斯問之要也。凡人臨命終時。欲得往生淨土者。須先準備。不得怕死貪生。常自思念。我現在之身多有眾苦。不淨惡業種種交纏。若得捨此穢身。卽得往生淨土。受無量快樂。見佛聞法。離苦解脫。乃是稱意之事。如脫臭獘之衣。得著珍禦之服。放下身心。莫生貪著。才有病患。莫論輕重。便念無常。一念待死。須囑家人看病人。往來揖問人。凡來我前。但爲我念佛。不得說眼前雜閒之事。家緣長短之事。亦不須軟語安慰咒願安樂之詞。此皆是虛華不實殃及之語。及至病重。命將不可之時。家人親屬。不得來前垂淚哭泣。發嗟嘆懊惱之聲。惑亂心神失其正念。但教記取阿彌陀佛。一時髙聲。爲我念佛。守令气絕。待气盡了。方可哀哭。更或有明解淨土之人。頻來策勵。其理最佳。若如此者。千萬往生。必無疑慮也。此是端的要急之旨。當信而行。問求醫服藥應不用耶。答此但論用心矣。其藥醫療不妨自求然藥只能醫病。豈能醫命耶。命若盡藥豈柰何。問神祇禍福求禱如何。答人命長短生下已定。何假鬼神延之耶。世人迷惑。反更求邪。殺害眾生。祭祀神鬼。但增罪業。倍結冤仇。反損壽矣。大命若盡。小鬼柰何。空自慞惶。必無所濟。切宜謹之。當以此文帖。安堂前喫食之處。及來往要路之間。令時時見之常記於心。免見臨危忘失。問平生不曾念佛者。還用得否。答此法僧人俗人不念佛人。用之皆得往生。決無疑矣。餘多見世人。於平常時念佛禮拜。發願往生。及到病患臨終。但只怕死。都不見言此事。直待形消气絕識投冥界。方始十念。譬如賊去關門。濟何事耶。而況死門事大。須自著便宜。一念蹉跎。歷劫受苦。誰人相代。思之思之。

命終請僧念佛感應出寶珠集﹝集傳姑蘇法云講主息陰集﹞

近時姑蘇長老悟公。退居陽山。並絕世緣。日常念佛。嘉其專志。借問何緣致此篤信。悟忻然云。頃寓萬壽。遇集維那厥疾不瘳。餘資二次請眾念佛。命終後居眾寮中。譏其傲慢。入堂將臥。聞梁上云。集生淨土。驚駭佇思。疑無淨業。奚得往生。斯須復云。臨終兩次眾念佛故。嗟嘆良久。自此投誠。余聞悟說已因思。道氤法師對唐明皇云。佛力法力。三賢十聖。亦不能測。則知塵世人。難以識情圖度。但當仰信而行。斯可矣。

還丹一粒。點鐵成金。眞理一言。革凡成聖。彌陀教觀。眞點鐵成金之妙藥也。彼佛自塵點劫來修行。成身成國。發四十八願。終能克果。威徳光明不可思議。觀經一聞佛名號。除八十億劫生死之罪。至於五逆十惡者。臨命終時。遇善知識教稱十念。卽得往生。是知。請眾念佛。宜有此顯應。柰何世人。不知念佛是點鐵成金之藥而求往生。𨿽知者亦不能起大深信。因循怠忽。甘心五濁。流轉生死。枉受諸苦。實可憐憫。人之安健之時。能請眾念佛。懺罪解冤。爲往生決定之法。況當疾革之際。恐怖生死之時。而能勇猛發心。請久修淨業人。大作佛事。以助西往。實爲要門。觀集維那臨終念佛事。誠爲世人之龜鑑云爾。

入觀睡時發願見佛﹝出大藏集諸經禮懺儀﹞

修淨業者。凡入觀與睡時。應先起立合掌。一心向西。十稱阿彌陀佛觀音勢至淸淨海眾竟。次對佛發願曰。弟子現是生死凡夫。罪障深重。輪回六道。苦不可言。今遇善知識。得聞彌陀本願名號。一心稱念。求願往生。願佛哀憫。垂手接引。弟子不識彌陀世尊身相光明。願佛菩薩。示現身相及彼世界莊嚴等事。說此語已。一心正念。卽便入觀及睡。或有於正發願時見諸瑞相。或於觀中得見。或於睡夢得見。此願比來大有現驗。不能具述。惟勵意行之者。方信不虛。

慶懺禮佛會疏

艸庵法師道因

右伏以。彌陀依眾生心而發現。眾生依彌陀智願而出纏。應外無機。卽眾生心中之諸佛。機外無應。乃諸佛心中之眾生。生佛一如。感應同致。百非皆遣。四運俱推。如是則念念不生疑。聲聲皆解脫。欣逢妙事。願結勝因。裒聚資糧廣邀緇素。大眾之道心俱發。十年之勝集偶圓。內外欣歡。恭伸慶懺。伏惟彌陀慈父釋迦導師。一折一攝。而共熟機緣。無黨無偏。而同成勝業。所冀遠近情盡。淨穢見忘。不待彌勒之下生。速證寂光之上品。鐵鉤鉤象。盡陪蓮社之遊。蠟印印泥。卽預華池之上。投身殞命。刻骨銘肌。上扣洪慈。仰惟昭鑑謹疏。

樂邦文類卷第四

樂邦文類卷第五

四明石芝沙門宗曉編次

賦銘﹝各一家﹞

神棲安養賦智覺禪師延壽

進安養賦奉制文吳越錢王俶

日觀銘慈云懺主遵式

偈﹝六家﹞

畫阿彌陀佛像偈東坡居士蘇軾

釋華嚴賢首贊佛偈慈云懺主遵式

依修多羅立往生偈同前

寫彌陀經施發願偈同前

姚行婆日輪見佛偈妙行法師法怡

贊諭彌陀偈朝議大夫丁性

頌﹝二十家﹞

十六觀頌﹝二十三首﹞慈云懺主遵式

十六觀頌﹝一十六首﹞樝庵法師有嚴

十六觀頌﹝二十四首﹞大智律師元照

勸化徑路修行頌京師比丘善導

勸念佛頌﹝四首﹞慈覺禪師宗賾

西方淨土頌﹝十三首﹞同前

觀佛三昧頌樝庵法師有嚴

勸念佛頌﹝五首﹞慈受禪師懷深

示陳行婆頌﹝二首﹞慈辯法師從諫

勸修淨業頌﹝二首﹞大智律師元照

化導念佛頌﹝三首﹞淸照律師慧亨

念佛心要頌艸庵法師道因

雕彌陀香像頌解空法師可觀

頌淨土並辭世法鏡法師若愚

稱贊西方頌幻住居士任彪

勸修淨土頌桐江法師擇瑛

白蓮淨社頌右街鑑義從正

淨業佛魔頌壽安法師良弼

勸修淨業頌昌國宰王存之

勸世念佛頌失作人名

詩﹝二十二家﹞

淨土詠晉康樂謝靈運

念佛三昧詩﹝四首﹞晉瑯玡王喬之

念佛三昧詩﹝四首﹞慈云懺主遵式

別李祕書始興寺所居艸堂先生杜子美

東林寺臨水坐香山居士白居易

弔天竺寶月大師東坡居士蘇軾

除夜﹝並三四句﹞後山居士陳無已

錢唐勝事寄馬侍郎慈云懺主遵式

瑞竹悟老種蓮次公楊傑

廬山白蓮社禦溪釋懷悟

贈彌陀道者直閣黃誥

十六觀近體詩﹝十六首﹞沙門衝默

廬山蓮社﹝二首﹞監簿諭良能

次韻蓮社釋褐淳叟

廬山十八賢東溪釋祖可

懷安養故鄕詩﹝四首﹞樝庵法師有嚴

懷西方詩﹝並五言二首﹞北山講僧可旻

湖州覺海彌陀閣祠部張景修

西歸軒詩蘿月禪師曇瑩

憶佛軒詩﹝十首﹞雪溪首座希顏

讀往生傳有感云庵法師了洪

淨土詠史﹝敍佛化緣並制作意共二十五首﹞西湖居士李濟

詞﹝七家﹞

和淵明歸去來兮給事憑楫

擬淵明歸去來兮幻住任彪

追和淵明歸去來拙庵律師戒度

贊淨土漁家傲﹝並詩各二十首﹞北山講僧可旻

贊西方漁家傲西余禪師法端

娑婆苦望江南﹝六首﹞白雲法師淨圓

西方好望江南﹝六首﹞同前

神棲安養賦

智覺禪師延壽

彌陀寶剎安養嘉名。處報土而極樂。於十方而最淸。二八觀門。修定意而冥往。四十大願。運散心而化生。爾乃畢世受持。一生歸命。仙人乘雲而聽法。空界作唄而贊詠。紫金臺上身登。而本願非虛。白玉毫中神化而一心自慶。詳夫廣長舌贊。十剎同宣。但標心而盡契。非率意而虛傳。地軸回轉。天華散前。一念華開。見佛而皆登妙果。千重光照。證法而盡廁先賢。考古推今。往生非一。運來而天樂盈空。時至而異香滿室。一眞境內現相。而𨿽仗佛威。七寶池中。睹境而皆從心出。故知。聖旨難量感應猶長。變凡成聖。而頃刻卽迷爲悟。而昭彰探出仙書。眞是長生之術。指歸淨剎。永居不死之鄕。更有出世髙人處塵大士。焚身臂以發行。掛胃捧心而立軌。仙樂來迎而弗從。天童請命而不喜。或火烈山項。光明境裹。絕聞惡趣之名。永拋胎獄之鄙。眼開舌固而立驗。牛觸雞鵮而忽止。處鐵城而拒王敕。須徇丹心。坐蓮臺而賴佛恩。難拋至理。其或誹謗三寶。破壞律儀。逼風刀解體之際。當業鏡照形之時。遇知識現不思議。劍林變七重之行樹。火車化八徳之蓮池。地獄消沈。湛爾而怖心全息。天華飛引。俄然而化佛迎之。慧眼明心。香鑪墮手。應讖而蓮華不萎。得記而寶林非久。奇哉。佛力難思古今未有。

禪師一志西方。極言洪贊也如此。至於萬善同歸。亦力勸修治。乃知。通人無吝。惠利多方。校之滯寂沈空者遠矣。是賦師自有注本。事廣文長。此不暇錄。眇觀所屬。皆經文妙語。及往生傳中靈迹。惟博古尙道者。睹玆綱要。自悉綱目矣。

進安養賦奉制文

吳越國王錢俶

進呈奉制具悉。嘗聞。安養國中彌陀淨土。萬化將息。一念不迷。托彼聖胎。易於返掌。信及非及。俱是眞如。予踐康莊。坦然明白。師提攜四眾。綱紀一乘。勸我以白月之因。助我以靑蓮之果。人天善友。非師而誰。愧認之懷。早暮斯在。故玆獎諭。想宜知悉。遣書指不多及。

日觀銘﹝並序﹞

慈云懺主遵式

天禧四年。太歲庚申。春二月癸未朔。十有三日乙未。耆闍飛來峯之南。古天竺寺宋沙門﹝遵式﹞於寺東嶺香林洞側。造日觀庵成。乃題石作日觀銘﹝出十六觀經﹞。

杳彼曜靈

心乎葵傾

蒙氾余丈

六龍輟行

如鼓在懸

如壁之英

斂目作對

累念主成

赫赫圓象

惚恍中生

履霜堅至

存乎著明

導想向方

戒神遐徵

室其在斯

故面長庚

畫阿彌陀佛像偈﹝並序﹞

東坡居士軾

錢塘元照律師。普勸道俗。歸誠西方極樂世界。眉山蘇軾。敬捨亡母蜀郡太君程氏簪珥遺物。命匠胡錫。畫阿彌陀佛像。追薦冥福。以偈頌曰。

佛以大圓覺

充滿十方界

我以顚倒想

出沒生死中

云何以一念

得往生淨土

我造無始業

一念便有餘

旣從一念生

還從一念滅

生滅滅盡處

則我與佛同

如投水海中

如風中鼓橐

𨿽有大聖智

亦不能分別

願我先父母

及一切眾生

在處爲西方

所遇皆極樂

人人無量壽

無去亦無來

釋華嚴賢首贊佛偈

慈云懺主遵式

又放光明名見佛

此光覺悟將終者

令隨悟念見如來

命終得生其淨土

見有臨終勸念佛

及示尊像令瞻敬

俾於佛所深歸仰

是故得成此光明

此二偈者。前四句贊佛放光。其光名爲見佛。能令臨終者見佛往生。後四句贊佛修此光明之因。其因者只是勸臨終人念佛。並示其佛像故。成佛時得此光明。今廣施此偈者。蓋勸深信者。凡遇眷屬及一切人臨命終時。先於牀前安置佛像。令彼眼見。及勸令念佛。若痛苦所逼。或先無信心不肯念佛者。亦須種種方便勸令稱佛。下至十念。得滅重罪。生佛淨土。此一利益不可思議。若勸得一人生淨土。縱自不修行。亦合得生佛國。況當來成佛。能放光明。照一切眾生。臨終見佛也。多見世人。爲恩愛故。聚頭哭泣。不思救度。苦哉苦哉。名爲惡知識也。恩愛所牽。墮落惡道。無解脫期。世間有五種人。不肯念佛。一者先無信心。二者戀著財寶。三者不捨妻子。四者自惜身命。五者罪業所障。死墮地獄。願早覺悟。

依修多羅立往生正信偈

同前

﹝若人能誦持此偈。得三種利益。一得常持諸大乘經首題名字。二得增長淨土信心。三令聞者深信淨土。若遇臨終者髙聲誦一返二返。然後勸令念佛﹞。

稽首西方安樂剎

彌陀世主大慈尊

我依種種修多羅

成就往生決定信

住大乘者淸淨心

十念念彼無量壽

臨終夢佛定往生

大寶積經如是說

五逆地獄眾火現

值善知識發猛心

十念稱佛卽往生

十六觀經如是說

若有歡喜信樂心

下至十念卽往生

若不爾者不成佛

四十八願如是說

諸有聞名生至心

一念回向卽往生

惟除五逆謗正法

無量壽經如是說

臨終不能觀及念

但作生意知有佛

此人气絕卽往生

大法鼓經如是說

一日一夜懸繒蓋

專念往生心不斷

臥中夢佛卽往生

無量壽經如是說

晝夜一日稱佛名

殷勤精進不斷絕

展轉相勸同往生

大悲經中如是說

一日二日若七日

執持名號心不亂

佛現其前卽往生

阿彌陀經如是說

若人聞彼阿彌陀

一日二日若過等

系念現前卽往生

般舟經中如是說

十日十夜六時中

五體禮佛念不斷

現見彼佛卽往生

鼓音王經如是說

十日十夜持齋戒

懸繒幡蓋然香燈

系念不斷得往生

無量壽經如是說

若人專念一方佛

或行或坐七七日

現身見佛卽往生

大集經中如是說

若人自誓常經行

九十日中不坐臥

三昧中見阿彌陀

佛立經中如是說

若人端坐正西向

九十日中常念佛

能成三昧生佛前

文殊般若如是說

我於眾經頌少分

如是說者無窮盡

願同聞者生正信

佛語眞實無欺誑

疑者曰。觀此偈。有十念下至一念生信樂者。乃至但作生意知有佛。亦生彼國。又有七七日至九十日。念佛方乃得生。豈非淨土是一。何故修因頓異。釋曰。淨土𨿽一。生者自殊。無量壽經總分三輩。十六觀經開作九品。若更細分。亦應無量。又疑曰。下品等輩修因旣淺。應有退墮。釋曰不然。但九品華開有遲速。去佛有遠近。得道有利鈍。而生彼者。例皆不退。經云。其有生者。悉住正定之聚。又云。眾生生者。皆是阿鞞跋致。此言不退。十疑論中。有五種因緣故不退。一者阿彌陀佛大悲願力。攝持故不退。二者佛光常照故。菩提心常增進不退。三者水鳥樹林風聲樂響。皆說苦空。聞者常起念佛念法念僧之心故不退。四者彼國純諸菩薩以爲良友。無惡緣境。外無鬼神邪魔。內無三毒等。煩惱畢竟不起故不退。五者生彼國。卽壽命永劫。共菩薩佛齊等故不退。況此惡世。非但闕此五緣。抑乃惡友知識。聲色醉亂。魔鬼濫眞。壽命短促。五種皆惡。妨惱修道。浩劫空過。願熟思之。願熟思之。或曰。一切法本無生無滅。平等空寂。何用彊勸捨此求彼。釋曰。若云求生西方以爲取捨乖平等理者。汝還非彼執此。豈不乖理耶。若轉計云我亦不求生於彼。亦不求生於此者。則是生斷滅見。金剛般若經。豈不談空。佛誡須菩提云。汝莫作是念。發菩提心者。於法不說斷滅相。眞解空者。卽於因緣法中。了生無生性滅無滅性。非謂斷無爲不生滅也。中論云。因緣所生法。我說卽是空。不云滅無後空也。維摩經云。𨿽知諸佛國及與眾生空。而常修淨土。教化諸羣生。或曰。淨土在心。何須外覓。隨其心淨則佛土淨。豈用迢然求生他方淨土耶。釋曰。子又不善心土之義也。將謂我心局在方寸。便見西方夐在域外。苟如此者。又云何說心淨則佛土淨耶。華嚴云。心佛及眾生。是三無差別。佛法旣徧。心法亦徧。若各有方面。何謂無差。又云。遊心法界如虛空。虛空豈有分隔。若了一念心徧。一塵亦徧。十萬億剎咫步之間。豈在心外。世人若談空理。便撥略因果。若談自心。便不信有外諸法。豈惟謗法。亦謗自心殃墜萬劫。良可痛哉。妄造是非。障他淨土。眞惡知識也。無量壽經云。佛告彌勒菩薩諸天人等。無量壽國聲聞菩薩。功徳智慧不可稱說。及其國土。微妙安樂淸淨若此。何不力爲善。念道之自然。宜各勒精進。努力自求之。必得超絕去。往生安樂國。橫截五惡道惡趣自然閉。升道無窮極。易往而無人。其國無違逆。自然之所牽。何不棄世事。勤行求道徳。可得極長生。壽樂無窮極。

寫彌陀經正信發願偈

同前

稽首十方佛

彌陀聖中尊

方等修多羅

一切法寶藏

觀音及勢至

大地菩薩僧

我以誠信心

刻板並印造

阿彌陀經卷

及以正信偈

旋造各一萬

施四眾受持

偈以發信心

經以資讀誦

若有每日中

至少誦三卷

年誦千八十

十年萬八百

況復多誦者

及歷多年數

如是積功徳

自然生佛前

我此萬卷經

隨所流布處

極少得一人

誦持生淨土

我願承此力

決定生彼國

況復於多人

人亡經復在

展轉相傳授

是名無盡燈

燈燈相照耀

破生死長夜

顯出佛菩提

究竟悉同生

常寂光淨土

持此淸淨福

回向奉君親

我國聖帝王

及聖後聖位

仁壽各萬年

覆育羣氓類

我父母眷屬

怨親非怨親

咸承勝善根

同生安養國

姚行婆日輪見佛偈﹝並序﹞

妙行法師法怡

西方阿彌陀佛有四十八願。其一云。我若作佛時。十方眾生。欲生我國。十聲念我名號。而不生者。誓不作佛。若人每日早晨合掌面西。稱念佛號十聲。現世消災延壽。將來決定往生。睹錢塘諭彌陀。畫姚行婆所見日輪中彌陀佛像。人能用心之專。則感應亦如是。妙行比丘法怡。以偈贊曰。

極樂世界有方所

秖在尋常日沒處

所以佛教韋提希

諦觀落日如懸鼓

善哉姚氏一老嫗

能以是心求淨土

暮觀朝想無歲年

行持坐念忘寒暑

彌陀忽從心想生

恍惚之間明又睹

是時虛空絕纖雲

桑楡尙駐羲和禦

佛日晃耀奪陽輝

紺目玉毫妙相具

目駭心驚喜且悲

走告導師彌陀諭

具陳所見悉希有

願寫金容托毫素

我聞勝事嘆希有

爲說偈言開未悟

當知去佛甚不遠

闡提那得稱其故

𨿽過剎土十萬億

一念超越如跬步

若有迷人問路頭

向道恁麼驀直去

贊諭彌陀偈﹝並序﹞

左朝議大夫丁注

淨師捨妻奴。爲如來徒。募萬人結淨土會。鄕人﹝丁注﹞以偈贊之。

心淨佛土淨

法王非妄言

拔身出塵垢

已見火中蓮

一念不起滅

極樂卽現前

大千同此境

豈止萬人緣

十六觀經頌

慈云懺主遵式

序分

韋提重禮請能仁

願說西方淨報因

十六觀兼三淨業

修之卽得往生身

日觀

正坐面西想日輪

見日欲沒如懸鼓

見已閉目開目間

皆令明了心堅住

水觀

次作水想見西方

一切皆爲淨土水

旣見水已想成冰

皎然映徹琉璃地

地觀

琉璃寶地正觀時

諦了分明極樂國

八種淸風鼓樂音

苦空無我無常曲

樹觀

四觀寶樹七重行

寶華華敷妙宮殿

寶幢幡蓋影重重

十方佛國於中現

池觀

五想淨土七寶池

池中水有八功徳

宣流念佛法僧名

妙寶蓮華千萬億

總觀

眾寶國土寶樓閣

寶樹更兼池間錯

此个總觀若成時

名爲粗見彼極樂

華座

七想蓮華妙臺座

廣大彌陀願力成

作此想時心不亂

定想極樂國中生

像觀

諸佛如來法界身

徧入眾生一切想

智者當觀此想心

是心卽佛菩薩像

無量壽觀

無量壽佛金色身

光明普照羣生類

勤修智者系心觀

諸佛現前同授記

觀世音觀

觀音菩薩紫金身

眉間毫相七寶色

流出光明滿十方

光中化佛無數億

大勢至觀

次觀勢至菩薩身

量等觀音無有異

但於肉髻寶瓶中

盛眾光明現佛事

普往生觀

端想身生極樂界

蓮華合閉身居內

華開見佛滿虛空

水鳥樹林宣法偈

雜往生觀

重想彌陀二菩薩

神通變現事如前

雜沓觀成無量福

定生安養奉金仙

上品上生

慈心不殺持眾戒

讀誦大乘方等經

修行六念回向願

臨終化佛悉來迎

上品中生

不必受持方等經

解第一義明因果

紫金臺現命終時

自見身於臺上坐

上品下生

深信因果奉大乘

但發無上菩提意

以此功徳回願生

生已當住歡喜地

中品上生

受持五戒八戒齋

修行諸戒回向願

命終生彼聞法音

應時卽得阿羅漢

中品中生

若人至心一日夜

持戒持齋無破缺

以此功徳回願生

七日華敷成記莂

中品下生

孝養父母行仁義

臨終復遇善知識

廣說彌陀大願因

屈伸臂頃生彼國

下品上生

若人𨿽不謗尊經

造眾惡業無慚愧

臨終遇勸念彌陀

生彼十劫得初地

下品中生

若有眾生犯眾戒

盜取僧祇三寶物

臨終遇勸念彌陀

一念頃間生彼國

下品下生

有作五逆十惡業

應墮地獄受諸苦

臨終遇勸念彌陀

決定超生於彼土

十六觀頌

樝庵法師有嚴

日觀

落日之形似鼓懸

加趺端坐面西邊

身𨿽未到華池上

先送心歸極樂天

水觀

想水爲冰徹底淸

表琉璃地寶幢擎

光明照曜如千日

此號禪心水觀成

地觀

寶地莊嚴華雨時

幢幡樓閣好思惟

地平況是心千法

托境明心不可移

樹觀

寶樹重重相倚髙

莊嚴珠网幾層霄

若能了得惟心境

𨿽在西方路不遙

池觀

八徳澄渟號徳池

金沙爲底曜光輝

水流又說無生偈

聞是觀心斂念時

總觀

寶嚴國土七珍成

樓閣之中天樂鳴

玉樹華池名總觀

觀明滅罪事非輕

華座觀

蓮華八萬四千葉

眾妙莊嚴無數光

以此蓮華爲寶座

開敷待坐法中王

佛菩薩觀

觀佛眞身慧未開

先令想象坐華臺

佛菩薩身滿彼國

須了像從何處來

無量壽觀

彼佛巍巍尊勝身

光明徧照數如塵

眾生蒙照心歸佛

便是西方淨土人

觀世音觀

菩薩名爲觀世音

十方普覆大悲心

紫金光聚威神力

接引眾生誓海深

大勢至觀

無上力名大勢至

淨妙明號無邊光

若人觀念此菩薩

不處胞胎臭穢囊

普往生觀

普觀成時便有功

想身西入妙華叢

蓮華開合分明見

菩薩如來滿碧空

雜想觀

佛現威光大小身

觀音勢至以爲鄰

若令雜觀今成就

此又名爲淸淨因

上輩三觀

上輩分三品以深

命終諸佛賜光臨

華臺迎接生安養

知是圓宗十信心

中輩三觀

中輩生爲五品人

外修戒檢內修眞

命終五道橫超出

便作西方無漏身

下輩三觀

凡夫𨿽造業多端

落日池邊曾想觀

名字卽人生淨土

當知非易亦非難

十六觀頌

大智律師元照

靈山眾會

耆闍山沒。

王宮中出。

事畢還歸。

阿難重述。

韋提請法

禁閉深宮。

發起大事。

濁惡眾生。

於今受賜。

第一日觀

落日懸鼓。

出生死路。

十二時中。

系念一處。

第二水觀

大水澄淸。

凝然水結。

表琉璃地。

內外映徹。

第三地觀

琉璃地上。

莊嚴眾相。

了見分別。

除疑破障。

第四樹觀

行樹七重。

珠网華宮。

淸陰垂布。

妙好無窮。

第五池觀

八池徳水。

七寶妙色。

蓮開鳥鳴。

洗除煩惑。

第六總觀

樓中天樂。

贊佛法僧。

寶樹地池。

一念圓成。

第七座觀

大蓮華座。

百寶嚴飾。

微妙難思。

法藏願力。

第八像觀

托像凝眞。

見眞忘像。

三聖炳然。

尙名粗想。

第九佛觀

觀佛相好。

一經宗要。

三昧現前。

始知深妙。

十觀音觀

光臨五道。

佛立頂冠。

聞名獲福。

何況諦觀。

十一勢至觀

光通諸佛。

力救羣苦。

頂瓶盛光。

普現佛土。

十二普觀

趺坐蓮中。

蓮華開合。

依正莊嚴。

一切俱攝。

十三雜觀

卓乎池上。

一丈六像。

變現大小。

了無定相。

十四

上品上生

三心圓發。

諦理深明。

金臺隨往。

卽證無生。

上品中生

達諸法空。

了無驚動。

有願卽生。

不必讀誦。

上品下生

但發道心。

未窮妙理。

到彼開明。

獲菩提記。

十五

中品上生

諸戒久持。

往生如願。

聞說苦空。

得阿羅漢。

中品中生

一日一夜。

奉戒願求。

蓮開見佛。

卽預聖流。

中品下生

孝友仁慈。

知識開悟。

遇二菩薩。

聞法得度。

十六

下品上生

生平積惡。

死遇良師。

一稱佛號。

生蓮華池。

下品中生

毀戒業深。

獄火俱至。

聞法回心。

眾聖迎去。

下品下生

十惡五逆。

臨終苦逼。

教稱十念。

華開金色。

勸化徑路修行頌

京師比丘善導

漸漸雞皮鶴髮

看看行步躘蹱

假饒金玉滿堂

誰免衰殘老病

任汝千般快樂

無常終是到來

惟有徑路修行

但念阿彌陀佛

勸念佛頌

慈覺禪師宗賾

三界炎炎如火聚

道人未是安身處

蓮華勝友待多時

收拾身心好歸去

目想心存望聖儀

直須念念勿生疑

他年淨土華門處

記取娑婆念佛時

極樂不離眞法界

彌陀卽是自心王

眉間毫相無方所

露柱燈籠亦放光

懇修齋戒莫因循

千聖同開念佛門

一旦功成歸淨土

白毫光裹奉慈尊

西方淨土頌

同前

西方多樂事

浩劫杳難宣

壽量曾無盡

光明豈有邊

道風吹綠蕙

定水發紅蓮

海會朝宗處

天華落座前

海眾咸淸淨

菩提道易成

心心皆正念

物物契眞乘

性地琉璃瑩

圓音眾鳥鳴

會須登覺岸

莫遣隨疑城

足蹈無憂地

身居不老鄕

六時朝聖主

淸旦詣他方

寶殿隨身去

天華徧剎香

歸來還本住

禪悅味何長

莫謂西方遠

西方在目前

𨿽然過十萬

曾不離三千

念佛才開口

華池已種蓮

信心如不退

決定禮金仙

池凝功徳水

風動管弦音

羅网幔空界

樓臺映寶林

六根常合道

萬境了惟心

不是人難到

都緣信未深

行業分三輩

蓮華共一池

旣然登極樂

決定獲阿難

障盡舒光日

心開見佛時

个中無限樂

同道者方知

極樂眞如理

彌陀智慧光

迷時沈此土

悟卽往西方

浩浩輪回息

迢迢壽命長

信根才一念

心地已淸涼

信重終須往

疑多未可知

淨心憑一念

功行越僧祇

便列阿惟位

還將補處齊

進修宜勇猛

不必待多時

人問禪家者

宗門萬事忘

旣能超極樂

何必往西方

卻聽禪家語

西方是本鄕

馬鳴親訓誨

龍樹亦稱揚

莫話娑婆苦

娑婆苦殺人

貪嗔癡亂意

皮肉血爲身

羅剎怨憎窟

無明陰入村

會須登極樂

歸路莫因循

莫話娑婆苦

娑婆苦最深

邪魔常作伴

疾病每相侵

聲色妖淫地

禪那淡泊心

會須登極樂

歸路莫沈吟

莫話娑婆苦

令人涕淚交

三災輪內轉

五痛火中燒

鶴樹光長掩

龍華會正遙

會須登極樂

歸路莫辭勞

莫話娑婆苦

韋提白世尊

劫逢煩惱濁

兒號未生冤

調達心何逆

瓶沙恨莫論

會須登極樂

此惡未嘗聞

觀佛三昧頌

樝庵法師有嚴

若人願得生安養

智者令人修觀想

彌陀眞身難以觀

初心且觀雕畫像

想成相起心眼開

黃金色身如指掌

一念橫截五惡道

誰謂無人令易往

勸念佛頌

慈受禪師懷深

萬人同志念彌陀

眾力相成願力多

一朵蓮開親見佛

方知淨土勝娑婆

樹林水鳥各宣揚

寶网金臺盡道場

會得鐘鳴並鼓響

彌陀觸處放毫光

鬢髮看看染雪霜

心猿意馬尙顚狂

一朝掩目空歸去

始信泥犁歲月長

業報差殊事不同

勞生無地出樊籠

欲知自性彌陀佛

在汝朝昏一念中

眾生苦海業坑深

不信因緣久溺沈

聞得又聲方念佛

始知妻子老婆心

不是山僧說是非

修行魔事要君知

直須急峭艸鞋底

透過娑婆五欲池

示陳行婆頌﹝並序﹞

慈辯法從師諫

行婆見師。師問修行許久。婆稱修行多年。師問曾見阿難。婆稱多見善知識。師問如何指示。答曰。直截根源。也不看經。也不念佛。師云。錯了也因爲說法。婆旣信服。遂示以二頌。

直截根源不用修

算來此語少來由

會須把本逃生死

念念彌陀勿外求

念佛看經是本程

須信從來水是冰

但向根源深體究

聲聲提起甚分明

勸修淨業頌

大智律師元照

聞說西方最易求

萬緣從此一時休

輪珠疊足圓蒲上

秖與彌陀作底頭

聽教參禪逐外尋

未嘗回首一沈吟

眼光將落前程暗

始信平生錯用心

化導念佛頌

淸照律師慧亨

釋迦如實贊西方

依正超倫意已彰

信願持名無別想

聲聲心住白毫光

塵劫燻成功徳身

無邊光壽立嘉名

由玆佛佛皆稱贊

我等如何不舉聲

四字鴻名金口宣

功成惟在我心堅

神方簡易眞希有

一捝忻然處寶蓮

念佛心要頌﹝並序﹞

艸庵法師道因

釋迦如來說。阿彌陀佛是法界身。天臺智者又言。實相爲體。憑玆二說。以爲心要。則十萬億剎。若臨明鏡矣。聊成拙頌。自印其心。或有知音能隨喜否。

無邊剎海海涵空

海空全是蓮華宮

蓮宮周徧徧空海

空海獨露彌陀容

阿彌陀佛不生滅

難覓難拈水中月

絕非離句如是身

如是感通如是說

我與彌陀本不二

妄覺潛生忽成異

從今掃盡空有塵

父子天然兩相值

誓修三福勤六念

身口意業無瑕玷

我今以此念彌陀

不見彌陀終不厭

雕彌陀香像頌﹝並序﹞

解空法師可觀

四明湖西。有崇教受業梵勤行人。夙願力故。來入延慶觀堂。行普賢懺。誦法華經。暗中摩頂自不知覺。以此回向西方。增長念佛三昧。雕紫檀香阿彌陀佛。如水中月了不可得。求老竹庵。爲作證明。別無拈出。只這个是。

白玉明毫惟我心

紫金光相卽我性

光相一時不可得

直下無非妙勝定

頌淨土次頌辭世

法鏡講主若愚

空裹千華羅网

夢中七寶華池

踏得西歸地穩

更無一點狐疑

本是無家何處歸

云邊一路正誰知

溪光搖落西山月

正是仙潭夢斷時

稱贊西方

幻住居士任彪

七寶池塘功徳水

六時禽鳥法音聲

慈光交絡無魔惱

自在飛行不死生

樓閣莊嚴金界道

蓮華香潔寶光明

華鬘瓔珞相逢者

盡說皆因念佛生

勸修淨土

桐江法師擇映

苦哉苦哉實苦哉

底事竛竮不肯回

慈父悲思玉堂上

欲傳家業待君來

白蓮淨社

右街鑑義從正

歸去來兮歸去來

西方淨土白蓮開

陣陣香風吹不散

逍遙快樂紫金臺

淨業佛魔

壽安法師良弼

彌陀禮彌陀

步步絕娑婆

佛尙不得佛

魔從何處魔

勸修淨業

昌國宰王存之

世事等一夢

人生誰百年

念念彌陀佛

池中結寶蓮

勸世念佛頌

失作者名

浮世生身事若何

猶如春燕累巢窠

波波役役營家計

不如隨分念彌陀

文章俊辯應髙科

朱紫榮身意气多

官髙誰免無常至

不如方便念彌陀

飛槍走射勢難過

駿馬騎來疾似梭

力敵萬夫輸老病

不如習善念彌陀

富貴資財不厭多

朝昏計算恐差訛

憂煩不覺頭如雪

不如知足念彌陀

音聲淸響善謳歌

一曲新詞格調和

直饒唱得行雲墜

不如淨口念彌陀

柳眉星眼賽姮娥

玉體時新著綺羅

華容只可長年少

不如及早念彌陀

棋誇敵國智謀多

打劫爭先在切瑳

光陰一半因玆廢

不如端坐念彌陀

商人經紀最奔波

遠地他方到處過

江湖風浪危中險

不如歸去念彌陀

慣會公方損陷他

巧裝詞訟逞嘍囉

家財漸破招人怨

不如省事念彌陀

殺業冤家漸債多

將何詞理見閻羅

教君一路超生法

不如知悔念彌陀

淨土詠﹝出寶王論﹞

晉康樂謝靈運

法藏長王宮

懷道出國城

願言四十八

弘誓拯羣生

淨土一何妙

來者皆菁英

頹言安可寄

乘化必晨徵

念佛三昧詩

晉瑯玡王喬之

妙用在玆

涉有覽無

神由昧徹

識以照粗

積微自引

因功本虛

泯彼三觀

忘此豪余

寂寞何始

履玄通微

融然忘適

乃廓靈暉

心遊緬域

得不踐機

用之以衝

會之以希

神姿天凝

圓映朝云

與化而咸

與物斯羣

應不以方

受者自分

瞬爾淵鏡

金水塵紛

慨自一生

夙之慧識

托崇淵人

庶藉冥力

思轉豪功

在深不測

至起之念

注心西極﹝出廬山集﹞

念佛三昧詩﹝並序﹞

慈云懺主遵式

敍曰。念佛三昧踐聖之妙道。凡揭厲於法流者。何莫由斯矣。晉慧遠師。化潯陽集賢輩。乘之爲際極之軌。瑯玡王喬之洎羣賢。皆爲念佛三昧詩。遠爲序。皇宋丙申沙門﹝遵式﹞會四明髙尙之賓百餘人。春冬二仲一日一夜。萃寶云講堂想無量覺。行漢魏經。壬寅旣廢。適臺之東山。忽思俄成故事。惜無述焉。乃擬晉賢作詩。寄題於石。垂於後世也﹝詩四章八句﹞。

萬感外形骸

儼然虛堂寂

明毫冠羣彩

幽神資始續

妙象非夙預

俗覽豈良覿

析之會入微

淸玩心無懌

金肌昧眞見

八音愚正聞

玄空了無托

至涉寧有勛

森羅會都寂

長空銷積氛

良哉此達觀

局士安與云

融怉回曲照

熙如鑑中象

諦覽無遺心

虛求非滯想

追夢忘始終

通幽宛如往

藉此會神姿

逍遙期西賞

鑑極玄想孤

動靜如爲區

大象詎形儀

大方誰廉隅

正賞不隱括

妙踐無回迂

心澄徧知海

粲粲黃金軀

別李祕書始興寺所居

艸堂先生杜子美

不見祕書心若失

及見祕書失心疾

安爲動主理信然

我獨覺子神充實

重聞西方之觀經

老身古寺風泠泠

妻兒待米且歸去

他日杖藜來細聽

東林寺臨水坐

香山居士白居易

昔爲東掖垣中客

今作西方社里人

手把楊枝臨水坐

閒思往事似前身

弔天竺寶月大師

東坡居士蘇軾

生死猶如臂屈伸

情鐘我輩一酸辛

樂天不是蓬萊客

憑仗西方作主人

除夜

後山居士陳無已

七十已彊半

所餘能幾何

懸知暮景促

更覺後生多

遁世多爲累

畱年睡作魔

西歸端著便

老子不娑婆

後山又有三詩。亦志在西方。今撮其要句附於此。寄參寥詩曰。平生西方願。擺落區中緣。惟於世外人。相從可忘年。寄李學士詩曰。稍尋東剎論玆事。賴有西方托後車。別圓澄禪師詩曰。平生準擬西行計。老著人間此何意。他年佛會見頭陀。知是當年老居士。後山居士。眞近代詩人冠冕。其拳拳樂邦乃如此。則凡風騷之士。豈可惟以呤安一个字。撚盡數莖髭爲務耶。

錢唐勝事寄江寧府主馬侍郎

﹝天竺﹞懺主遵式

往歲錢唐勝事並

就中安養最存誠

心池菡萏如長在

須作西方佛上卿

﹝侍郎往歲酷於西方淨土。嘗印造彌陀法門一千卷。分施道俗。因是生於西方﹞。

瑞竹悟老種蓮

無爲子楊傑

東林聞說好林泉

社會荒涼幾百年

靈物孰如崔氏竹

方池新種遠公蓮

華嚴頓淨三千界

廬阜重招十八賢

應笑陶潛又歸去

白雲幽鳥伴歸田

廬山白蓮社

禦溪沙門懷悟

晉室陵遲帝紀侵

羣英晦迹匡山陰

樓煩大士麾塵尾

十七髙賢爭扣幾

才髙孰謂文中龍

返使伊人思謝公

煙飛露滴玉池空

雪蓮蘸影搖秋風

贈彌陀道者﹝卽諭彌陀﹞

直祕閣黃誥

淨公他日號良醫

一悟眞空便決疑

孝行未應忘父母

信心無復念妻兒

鹿門羞比龐居士

蓮社欣逢遠法師

更作西方淸淨觀

白毫常現五須彌

十六觀近體詩

沙門衝默

日觀

年來香火寸心明

擬跨迢迢十萬程

每向日輪垂沒處

靜凝心觀便功成

靈丹豈獨瘳諸苦

幻骨須期會五淸

滿目山川非故國

終歸安養是神京

水觀

大水凝水沒海涯

光明昭徹徧河沙

空中不覺乾坤大

心外元無霧靄遮

自恨此生投境晚

因嗟羣妄落空邪

林間不廢芭蕉觀

只待蓮舟促到家

地觀

融心絕處匪邦基

小道那知有大逵

天樂滿空鳴梵唄

金幢擎地映琉璃

略無惉懘神根爽

不怕閒浮急景移

試問海山長不死

何如彈指在瑤墀

樹觀

莫把名言向外尋

覺天境界最髙深

重重寶珠非他物

一一珠光出自心

超往未成由缺誦

積功終不厭穿鍼

無生社友應招手

許我同參悟一音

池觀

水流八徳凝神冷

蓮放諸珍眩眼奇

波鏡華間傳絕唱

禽翻寶岸影相隨

幾年浪迹忘歸計

此日追懷定集池

小憩胡牀形夢想

覺來心地獨熙怡

總觀

欲天富樂在層霄

比校恆沙不易饒

畟塞諸仙戲樓閣

宣揚三寶吹笙簫

無何境裏非凡想

解脫光中未覺囂

總觀殷勤師子吼

野幹驚懾破邪妖

華座

徧知夙願丘山重

陸地生蓮合自然

寶座巍峨難比諭

珍幢髙出中方圓

想成法法元無迹

目擊塵塵本太玄

切忌絲頭落魔网

直須消殞此生前

像觀

眞境太髙凡目眩

先施像觀示常容

要知相好從何起

直指心源有路衝

金相炳明如杲日

毫光柔軟似輕茸

會須生佛融方寸

豁破塵昏萬萬重

眞身

八萬尊崇全體現

光明常鑑剎塵傍

生死浩劫難遭遇

寤寐存誠未始忘

銘願鑿山營勝業

刻蓮成漏伺朝陽

風流蓮社今千載

猶有嘉聲著處香

觀音

三十六重圓感應

网羅羣品出飄沈

天冠化佛標垂迹

沙界隨機演妙音

瓔珞滿身籠皓月

楊枝在手露眞金

我生多病常歸仰

鼠飲不知江海深

勢至

冠插金瓶華百億

摩尼異寶映硨磲

光含剎土嚴身相

風動琳瑯響佩裾

念佛圓通功夙著

攝生方便業先祛

眞慈浩漾無涯涘

終日神光蔽艸廬

普觀

聖觀才融惑妄輕

凝眸頃刻到華汀

九蓮臺穩超凡世

百寶光寒照幻形

鳥語瓊林混天樂

波搖金沼契圓經

不知幾劫竛竮苦

洗耳今朝試一聽

雜觀

六十萬億巍巍量

悠悠凡淺未應窺

寶池常想融粗相

塵剎垂形適異宜

聖語昭彰無可議

佛身勝劣合先知

裹糧日日欲西邁

謹勿將心起大疑

上三品

脫得棘林登上品

芬陀華在火中開

禪可久寂已無浪

心鏡元明不受埃

此去便成無上忍

新遊爭仰出羣才

塡空烈聖渾垂手

特與金剛勝妙臺

中三品

小教豈能營淨業

回心入大始應知

因崇諸戒無玼玷

果證三明絕妄癡

耳聽出家離苦法

心持無我是眞基

屈伸臂頃出三界

一朵蓮房出寶池

下三品

愚流習惡久成風

平昔那知黑白蹤

直待垂終諸業現

方驚已困四蛇攻

自非宿善燻聞力

安得稱名勇猛功

陡覺涼風吹業火

玉毫光裏面金容

廬山蓮社

監簿諭良能

遠公結社事淸修

永睿宗雷並俊遊

千古空餘舊名字

白蓮零落不勝秋

前生我是比丘身

處處雲山有宿因

何日塵緣都淨盡

重爲香火社中人

次韻蓮社

釋褐劉淳叟

買酒卻邀陶令入

閉門不放謝公遊

風流千古無人會

閒卻芙蕖幾度秋

廬山十八賢

東溪釋祖可

不能晉室扶傾覆

盡作西方社里人

豈意一時希有事

翻令元亮兩眉顰

懷安養故鄕詩﹝並序﹞

樝庵法師有嚴

余以安養爲故鄕。乃卽心淨土。𨿽久思歸。且步覆未至。可不哀哉。因作是詩焉。讀者幸無以取捨爲誚。

達士身心非邇遐

𨿽云四海盡爲家

爭如故國遊瓊樹

況得通衢禦寶車

屈指多年不歸去

論情凡事杳無涯

空煩父母倚門望

待孕池蓮九品華

幾年衣袂惹京塵

志气陵云莫自伸

南雁數聲鄕夢斷

秋風終夕淚痕頻

此回若不懷歸計

向後從誰結善鄰

請看路傍埋朽骨

其中多是未歸人

西方眞淨本吾家

今憶歸程十萬賒

客路竛竮都已困

風塵孤苦最堪嗟

七重樹聳千般樂

八徳池深四樣華

莫怪近來鄕夢切

柰何榮辱事無涯

昔年容易別瓊樓

本也無心作遠遊

豈意而今發垂雪

片懷長掛月西鉤

枕中忍思飛歸鳥

檻外頻驚落葉秋

一炷檀煙一聲磬

等閒遙望淚橫流

樝庵法師。專修淨業景暮之切。見之於詩。豈意。而今發垂雪。片懷長掛月西鉤。佳句也。非識妙者。莫能窺。然此詩賡者甚眾。不能備錄。獨保福詢師。有短景只嗟魚少水。長途仍恐象無鉤之句。頗膾炙人口。艸庵錄所載誤矣。

懷西方詩

北山法師可旻

家在天涯落日邊

望中行樹隔雲煙

一彈指頃𨿽能到

三歷僧祇或不前

珠网七重光匼匝

蓮華四種色新鮮

歸時善友相迎迓

應問拋離幾許年

但能忻厭作行持

本性惟心豈不知

三界飄蓬情染惹

四生流浪力羸疲

彎彎玉兔初生處

爍爍金烏欲墜時

黃面老親頻倚望

急須脂轄促歸期

已知今是昔何非

深掩柴門到落暉

竹尾輕搖新月上

簾腰半捲宿雲歸

山林气味盈懷抱

松柏香煙滿布衣

片石蒲團長燕坐

寸心西趁落霞飛

西指西瞿更向西

向西西去有招提

華開菡萏光無夜

地布琉璃瑩絕泥

風動法音彊八詠

池流徳水勝雙溪

臨終但得超生去

九品從教低處低

又五言二首

娑婆堪忍界

稚小著嬉遊

送想憑紅日

傷心已白頭

裊裊蓮千朵

彎彎月一鉤

未知何日往

彈指到瓊樓

一等根莖別

千華永莫齊

開敷承佛足

奇妙入經題

葉嫩金浮水

根靈玉在泥

誓期緣謝日

步步踏歸西

湖州覺海彌陀閣

祠部張景修

仙潭覺海唐興善

像設瑰琦古至今

殿柱倒書雷部火

市橋橫渡木觀音

窗前竹影搖金翠

風外蓮香散水沈

況有彌陀新建閣

動人無限往生心

西歸軒

蘿月禪師曇瑩

君言樂國是吾家

自笑飄零客路賒

一點歸心懸落日

百年幻事寄空華

臍輪不鼓經簾捲

鼻觀常淸篆縷斜

正念相成無外物

小窗行樹綠交加

憶佛軒詩﹝並序﹞

雪溪首座希顏

自古有言。人生百歲七十者稀﹝予﹞十六祝發。叨預僧列。今幸七十處世非久。朝夕人耳。平居非不誦經稱佛。猶恨未爲專注。遂取首楞嚴勢至章。若人憶佛念佛。見前當來必定見佛之語。命小軒曰憶佛。庶幾以爲臨終見佛光容耳。且作山偈以系於右。

多年逃逝鬢如絲

憶佛難忘十二時

咄咄自嗟爲蕩子

幾番華發路邊枝

自憐憶佛暮年深

除佛無能寫我心

誰道萬金爲客好

終非一飯在家林

隨波逐浪去翩翩

彈指聲中七十年

豈不向來知憶佛

欲從老去更加鞭

掃除意地空空已

煥發心華粲粲然

決定此身如許見

風埃蟬蛻笑談邊

有盟晚景欲重尋

惟是拳拳憶佛心

數縷香消春塢冷

一龕燈映夜窗深

破畦蔬雨滋香積

落澗松風發妙音

自恨不歸甘自棄

旣歸安用越人吟

三椽老去許安貧

佳處無如憶佛眞

萬事了知猶墮甑

百年惟此可書紳

巖間靜寄蒲團夜

松下聊供茗怨春

閉戶不忘常憶佛

願常終似影隨身

平日叢林見祖師

還如憶佛在今時

但安谷底三椽地

不掛胸中一縷絲

幽徑落華浮澗水

小窗斜日下松枝

寂然眞境知誰見

惟佛常多入夢思

早尋史漢學爲文

自許平生在博聞

棄置寸陰隨逝水

思量於我竟浮雲

閒中自識藏身穩

勝處誰知憶佛勤

沈謝曹劉今底處

艸萊三尺但荒墳

我欲今身見佛來

佛今於我豈悠哉

但能一念心無倦

不假三祇眼便開

紫燕黃鸝啼妙旨

淸溪白石示珍臺

要知成現還家路

誰道無人爲挽回

名利毛繩截骨仇

漆園猶自比蝸牛

浮生最是無雙處

憶佛須知第一籌

母子但能同室住

風埃安用遠方遊

前程罷問從今始

紙帳蒲團穩坐休

讀往生傳有感

云庵法師了洪

飛山之書

金方在西

昔賢歸去

胡不思齊

白髮易老

客路空淒

志意歸去

憑此指迷

淨土詠史

西湖居士李濟

居士道號西歸子。元武林人。寓居苕溪。先祖四世登科來處淸白。深明淨土之教。嘗擬諸詠史。作稱贊淨土諸上善人詩。凡五百餘首。蓋於淨土如理而修者。悉綴其行業。形於篇章。𨿽小善不遺。可謂樂道之人也。其文現行於世。今撮其紀聖師者二十五首以寄。此錄庶資見聞云爾。

敍佛化緣

能仁現穢取娑婆

折攝剛彊方便多

橫截愛河無別法

惟教專志念彌陀

無邊剎土非無淨

惟我彌陀願海深

十念功成蒙接引

端如默鐵化精金

述制作意

古往今來浩劫波

二輪疊運急如梭

循環六趣無休歇

不解西歸柰爾何

千古英雄一窖塵

昔賢猶有是非心

我今敬讀往生傳

輒效周曇詠史吟

文殊菩薩

稽首曼殊大聖師

深談念佛接羣機

遂令法照洪斯教

五會王宮道轉輝

普賢菩薩

徧告親宣十願王

指歸安養理昭彰

向來慈覺蓮華社

曾以鴻名壯寶坊

普慧菩薩

葦江會裏萃羣賢

大士塤篪悉預焉

底事助揚眞佛化

秖應悲願廣無邊

天親菩薩

惟識論師曾說偈

彌陀樂國願超生

只因果報無諸苦

列聖宗歸道化行

馬鳴菩薩

造論通宗百洛叉

摧邪顯正懾羣魔

示人不退有奇術

惟教專心念佛陀

龍樹菩薩

匡持像運著勛庸

說偈婆沙大論中

願共眾生生彼國

普令具縛脫樊籠

五通菩薩

娑婆人未識阿彌

直往西方爲請祈

佛及薩埵俱時現

爰持寶葉徧圖之

廬山遠法師

蓮社開端接後人

翕然緇素總來親

十年三睹莊嚴相

定作金臺上上身

南嶽思大禪師

夢感彌陀爲說法

空中寶像顯神靈

天童給侍瓶常滿

捨識親承聖眾迎

天臺智者大師

昔同南嶽睹毫光

一誦蓮經悟藥王

論釋十疑垂萬代

唱經況復示西方

壁谷神鸞法師

流支直指佛長生

焚卻陶仙十卷經

龍樹垂形宣至訓

終時俱聽管弦聲

京師善導和尙

畫三百壁淨土相

寫十萬卷彌陀經

貴賤不論皆激勸

況登髙柳定祈生

新定康法師

洛下文書累放光

化行新定嗣餘芳

口中十佛隨聲出

消得兒童爲播揚

五臺照禪師

常瞻三聖現虛空

多謝文殊指示功

歘感神僧來預報

三年汝托寶華中

永明智覺禪師

七返俱拈淨土鬮

畢生不退事精修

神棲安養因成賦

堪以慈容掛九幽

孤山中庸法師

通經十疏辯河傾

絕筆彌陀淨業成

陶器墳中收幻質

昭然精爽定西徵

四明法智法師

十僧曾約三年懺

懺罷焚軀願往生

虢略慈云𨿽請住

終修三昧作西行

天竺慈云懺主

般舟三昧九旬修

大小彌陀懺更畱

星殞香消忽西去

空餘千載仰嘉猷

長蘆慈覺禪師

發明五惑制髙文

要使羣盲識淨因

況感普賢並普慧

蓮華勝友益歸仁

靈芝大智律師

道繼南山闡律乘

志洪樂土辦歸程

臨終說偈加趺化

湖上俱聞天樂聲

南昭慶常法師

西湖社客千人集

光我廬山孰比肩

要識當年奇特事

請看碑刻盡朝賢

和淵明歸去來兮

給事憑楫

給事蜀中遂寧府人。道號不動居士。少有俊聲。中大學魁選。作場屋文字。多用圓覺經語。明悟理性。欽伏士論。而又徧參禪林。深達五家宗派。晚年篤信彌陀教法。晝夜不寐。專意淨業。作西方禮三卷彌陀懺一集。在鄕郡建淨土會。感香鑪中舍利應現。毫光亙天。嘗以俸資。造大藏經及四大部藏。各四十八分施諸山。表佛本願。一日感懷。和淵明歸去來韻。談淨土法門。最爲開示。其辭曰。

歸去來兮。蓮社已開。胡不歸。念吾年日就衰邁。況世態之堪悲。想東林之遺迹。有先賢之可追。趁餘生之尙在。悔六十之前非。如新沐之彈冠。類浴罷而振衣。滌塵垢以趍潔。造妙道之離微。顧瞻前路。歸心若奔。入慈悲室。登解脫門。萬境俱寂。一眞獨存。鑪香滿炷。淨水盈樽。望西方以修觀。祈速睹於慈顏。入念佛之三昧。覺身心之輕安。超九蓮之上品。開六超之幽關。會精神於正受。杜耳目之泛觀。俟此報之云盡。指極樂而徑還。循寶樹以經行。踐華園而回旋。歸去來兮。惟淨土之可遊。念閻浮之濁惡。捨此土而何求。喜有壽之無量。曾何苦以貽憂。與上善人同會。友補處爲朋儔。池具七寶。黃金爲舟。地平布於琉璃。無髙下之坑丘。樂音起於風樹。佛聲發於水流。聞者咸念三寶。忻塵緣之自休。已矣乎。人生如夢。能得幾時。胡爲名利之縈畱。此一報看盡兮。將焉之。浮世皆幻境。樂土眞佳期。布蓮種於池內。長念佛以培耔。冀臨終時而佛迎。垂敍別而畱詩。從此地地增進。決證菩提何用疑。

擬淵明歸去來

幻住居士任彪

歸去來兮。西方淨土誓依歸。旣出離五濁之生死。亦怙恃三聖之慈悲。嗟人生之幻化。撫急景以難追。悟世緣如昨夢。悼旣往已皆非。逮衰年以學道。類大寒而索衣。悔靑春之放逸。誤白業以虧微。三塗苦趣億劫迷奔。如何解脫。有大法門。疑之則遠。信之斯存。誰其尸之。彌陀世尊。舒玉色之毫相。晃紫金之容顏。蔽諸來之大眾。顯須彌之金山。是以戒須堅持三聚。齊則勤修八關。加十念以精進。庶禮足而諦觀。幸人身而不爾。猶寶所而空還。𨿽聖凡之超絕。諭水月以何難。歸去來兮。西方淨土多勝遊。寶樹羅网出妙音。天衣純陀不用求。但受諸樂之極。永無眾苦之憂。我彌陀世尊。四十八願度眾生。百千三昧頓燻修。於洪誓海。乘大願舟。更無波旬魔怨。但有聲聞比丘。聆變化之眾鳥。演法音而宣流。觀音勢至堅固力。接引行人無時休。已矣乎。末法眾生多獘惡。諸苦境界叵淹畱。歸去來兮。兜率終有墮。龍華未可期。惟有極樂國土。功徳莊嚴如此。光色蓮華開九品。淸淨海眾待多時。但辦信心不退轉。決定往生無可疑。

追和淵明歸去來辭﹝並序﹞

拙庵宗師戒度

拙庵野夫。抱疾林下。一日少間。試取陶淵明歸去來兮辭。讀之不覺釋卷而長嘆。蓋與予懷異世而同轍也。淵明乃一俗士爾。貧苦非不迫切。尙且輕五斗粟。不忍折腰於鄕裏小兒。自免去職樂賦歸歟。況釋氏子。爲解脫故而求出家。返奔走於塵域。而不知止。不爲淵明羞乎。予素以安養爲故鄕。欲寫鄙懷以自勉。輒追和髙韻。覽者幸無以效顰見誚。亦各言其志也。丁酉季秋望日書。辭曰。

歸去來兮。回首故鄕何日歸。覺寒來而暑往。勞夢寐以含悲。昔偶爾而爲別。今悔之而莫追。望蓮池之勝友。實負愧而知非。嗟幾生之漂泊。失系珠於內衣。旋深思而猛省。何節操之卑微。欲歸便歸。一志西奔。長生不死。眾妙之門。惟心本具。眞性常存。棄捐周鼎。返認匏樽。空受賜於華屋。遂孛戾於慈親。慨眾苦之迫切。必去危而就安。𨿽無適而不可。柰客路之間關。托二八之妙境。入正受而遐觀。匆全心而發現。喜合浦之珠還。混塵剎之淨穢。隨足處以盤桓。歸去來兮。謝絕於外遊。且毀形而壞服。惟解脫之是求。曷區區而逐物。恬然而弗以爲憂。喪自家之珍寶。拋祖父之田疇。方饑絕糧。欲濟沈舟。曾流俗之不若。夫是之謂比丘。苟聞義而不徙。盍尋源而挹流。照萬緣之寂寂。藏六用之休休。已矣乎。人生變化同四時。天邊日月無少畱。不自爲計將安之。有生必有死。百年誰與期。宜寸田以耕耨。頻愛艸以耘耔。結廬山之淨社。詠樝庵之新詩。送心想於落日。倏如羽化斷無疑。

贊淨土漁家傲﹝並序﹞

北山法師可旻

我家漁父。不比泛常。一丈六之身材。三十二之相好。說聰明也。孔仲尼安可齊肩。論道徳也。李伯陽故應縮首。絕偏武略。獨戰退八萬四千魔兵。蓋世良才。復論販九十六種外道。拱身誓水。坐斷愛河。披忍辱之蓑衣。遮無明之煙雨。慈悲帆掛方便風吹。撐般若之扁舟。遊死生之苦海。誓山月白。覺海風淸。釣汩沒之眾生。歸涅槃之籃籠。如斯旨趣。卽是平生暫歇釣竿。乃畱詩曰。

家居常寂本優遊

來執魚竿苦海頭

直待眾生都入手

此時方始不垂鉤

曾講彌陀經十徧。孤山疏鈔頻舒捲。事理圓融文義顯。多方便。到頭只勸生蓮苑。本性彌陀隨體現。惟心淨土何曾遠。十萬程途從事見。休分辧。臨終但自親行轉。

四色蓮華間綠荷

一蓮華載一彌陀

莫疑淨土程途遠

日日人生雨點多

我佛蓮華隨步踏。黃金妙相靑螺發。因地曾將洪誓發。四十八。眾生盡度成菩薩。宮殿紅香華影合。寶階三道琉璃闊。水鳥樹林皆念法。聲嘈囋。空中零亂天華撒。

行樹陰陰布七重

寶華珠网共玲瓏

百千種樂俱鳴處

天雨曼陀散碧空

彼土因何名極樂。蓮華九品無三惡。𨿽有頻伽並白鶴。非彰灼。如來變化宣流作。九品一生離五濁。自然身掛珠瓔珞。宛轉白毫生額角。長輝爍。百千業障都消卻。

六方諸佛說誠言

舌相三千廣贊宣

池上托生蓮九品

未知生向那枝邊

佛贊西方經現在。廣長舌相三千界。爲要眾生生信解。臨終邁。不修淨業猶何待。七寶池塘波一派。蓮華朵朵車輪大。華內托生眞自在。分三輩。阿鞞跋致長無退。

但得蓮中托化來

從教經劫未華開

華中快樂同忉利

不比人間父母胎

鸚鵡頻伽知幾隻。音聲和雅鳴朝夕。演暢五根並五力。令人憶。心飛恨不身生翼。從是西方十萬億。山長水遠誰人識。惟是觀門歸路直。眞消息坐澄劫水琉璃碧。

兀坐初修水觀成

微風不動翠波靜

幽深境界誰人見

一片琉璃照眼明

淸淨樂邦吾本郡。娑婆流浪因貪吝。冉冉思歸霜入鬢。深嗟恨。塞鴻不解傳音信。落日盡邊沙隱隱。向西望處歸應近。天樂是時相接引。宜精進。紫金臺上誰無分。

樂邦淸淨本吾家

旣有歸期豈憚賒

行計會須勤策進

淹畱無慮在天涯

理性本來長自在。靈通昭徹光無礙。因被無明風惱害。眞如海等閒吹動波千派。五蘊山頭云靉叇。遮藏心月無光彩。六賊會須知悔攺。除貪愛。剎那跳出娑婆界。

混然凡聖本同途

一點靈明體一如

只爲妄情隨物轉

至今顚倒未逢渠

爲厭娑婆求淨土。馳情送想存朝暮。誰信不勞移一步。西方去樓臺隱隱云深處。珠网爲光華作雨。金沙布地無塵土。怎不教人思去路。心專注。坐觀落日如懸鼓。

淸風爲我拂寥狖

不許殘雲遮屋角

禪居深掩靜無人

坐看一輪紅日落

四相相催生病死。死魔不定朝難保。爭似寅昏持佛號。西方好。樹林水鳥稱三寶。磨滅等閒髭鬢皓。樂邦行計惟宜早。萬億國邦非遠道。休煩惱。一彈指頃能行到。

經贊彌陀願力彊

劣夫爲諭從輪王

四天一日行周徧

西去應非道路長

人世罪冤知底數。前程不是無冥府。爭似靜焚香一炷。無行住。聲聲稱念彌陀父罪業盡消生有處。彌陀願力堪憑據。十念一心存旦暮。西方路。功成足步紅蓮去。

誰知端坐卻能遊

頃刻心飛到玉樓

竹影月移來戶牖

便疑行樹在檐頭

萬事到頭無益己。尋思只有修行是。若送此心遊寶地。還容易坐觀。落日當西墜萬頃紅光歸眼際。眼開眼閉長明媚。此觀成時知法味。心歡喜臨終決定生蓮裏。

九品蓮華次第排

也應荷葉翠相挨

未知何日生蓮界

無柰晨昏甚掛懷

西望樂邦云杳隔。一鉤新月彎彎白。意欲往生何計策。勞魂魄彌陀一念聲千百。金殿玉樓爲屋宅。七重行樹彊松柏。華裏托生非血脈。眞髙極。樂天不是蓬萊客。

徧看玉軸與瑯函

苦勸勞生脫世凡

淨土好修還不肯

莫教披卻有毛衫

富貴經中談淨域。赤珠瑪瑙爲嚴飾。彼土眾生當曉色。擎衣裓。妙華供養他方佛。稚小嬉遊隨沒溺。娑婆是苦何曾識。忻厭邇來方有力。從朝夕。靜焚一炷香凝碧。

旣有身心求淨土

可無門路去娑婆

修行也只無多子

十念功成一剎那

文墨尖新無處用。已將名利渾如夢。一弗數珠隨手弄。休千種。惟聞念佛心歡勇。滉漾空中仙樂動。笙簫聲細天風送。接引凡夫歸聖眾。香雲捧。男兒此日方崇重。

覽徧經文與律儀

頻頻惟勸念阿彌

一聲消盡千生業

何況嘮嘮久誦持

休縱心猿馳意馬。牢將系念繩頭把。說破十疑因智者。爭傳寫。廬山又結蓮華社。十八大賢居會下。功成五色云西駕。諸上善人都在那。相迎迓。聚頭只說無生話。

池邊行樹不全遮

裊裊金橋露半斜

忽見化生新佛子

紅蓮開處噪頻伽

三十六般包一袋。膿囊臭穢猶貪愛。恰似蜣螂推糞塊。無停待朝朝只在塵中﹝畾﹡力﹞。若解堅心生重悔。寧拘惡逆並魁膾。一念能消千劫罪。生華內滿身瓔珞鳴珂﹝王﹡風﹞。

紛紛世態盡空華

講外無餘掛齒牙

一弗數珠新換綫

阿彌陀佛做冤家

一點神魂初托魄。靑蓮華裏琉璃宅。毫相法音非間隔。𨿽明白到頭不似金臺客。九品髙低隨報獲。或經劫數華方拆。若是我生心性窄。應煎迫。未開須把蓮華擘。

菊腦姜牙一飯餘

其他安敢費功夫

從今十指無閒暇

且盡平生弄數珠

淨土故鄕嗟乍別。天涯流浪經時節。老去染沾眉鬢雪。思歸切。聞聲願寄遼天月。念念時時修淨業。臨終佛定來迎接。有誓表爲誠實說。廣長舌三千徧覆紅蓮葉。

惟將焚誦是平生

夜夜嘮嘮一二更

隻影自憐塵世外

風前月下恣經行

善導可嗟今已往。化來老少皆歸向。佛念一聲分一鏹。聲才響。一聲一佛虛空上。八萬四千奇妙相。光明壽命皆無量。金色臂垂千萬丈。鵝王掌誓來迎接歸安養。

暮鼓晨雞不住催

逡巡容貌變衰頹

莫言白髮渾閒事

總是無常信息來

西土紋成東土壞。星飛一點千華界。勿訝神魂生去怪。無遮礙。樂邦只在同居內。八徳池深華又大。加趺端坐蓮華載。耳聽法音心悟解。低頭拜。從今跳出胞胎外。

贊西方漁家傲

西余禪師法端

七寶池中堪下釣。八功徳水煙波渺。池底金沙齊布了。周回繞。黃金砌地爲階道。白鶴孔雀鸚鵡噪。彌陀接引聲聲告。不是修行何得到。一般好。西方淨土無煩惱。

望江南﹝十二首﹞

白雲法師淨圓

娑婆苦

娑婆苦長劫受輪回。不斷苦因離火宅。秖隨業報入胞胎。辜負這靈臺。朝又暮寒暑急相催。一个幻身能幾日。百端機巧衮塵埃。何得出頭來。

娑婆苦身世一浮萍。蚊蚋睫中爭小利。蝸牛角上竊虛名。一點气難平。人我盛日夜長無明。地獄爭頭成隊入。西方無个肯修行。空死復空生。

娑婆苦情念驟如風。六賊村中無暫息。四蛇篋內更相攻。誰是主人公。無慧力愛网轉關籠。一向四楞低搭地。不思兩腳欲梢空。前路更匆匆。

娑婆苦生老病無常。九竅腥臊流穢污。一包膿血貯皮囊。爭弱又爭彊。隨妄想耽欲更荒唐。念佛看經云著相。破齊毀戒卻無妨。秖恐有閻王。

娑婆苦終日走塵寰。不覺年光隨逝水。那堪白髮換朱顏。六趣任循環。今與古誰肯死前閒。危脆利名才入手。虛華財便色追攀。榮辱片時間。

娑婆苦光影急如流。寵辱悲歡何日了。是非人我幾時休。生死路悠悠。三界裏水面一浮漚。縱使英雄功蓋世。秖畱白骨掩荒丘。何似早回頭。

西方好

西方好隨念卽超羣。一點靈光隨落日。萬端塵事付浮雲。人世自紛紛。凝望處決定去棲神。金地經行光裏步。玉樓宴坐定中身。方好任天眞。

西方好瓊樹聳髙空。彌覆七重珠寶网。莊嚴百億妙華宮。宮裏眾天童。金地上欄楯繞重重。華雨飄颻香散漫。樂音寥亮鼓淸風。聞者樂無窮。

西方好七寶甃成池。四色好華敷菡萏。八功徳水泛淸漪。除渴又除饑。池岸上樓殿勢飛翚。碧玉雕欄塡碼瑙。黃金危棟間玻﹝王﹡﹝黍﹣禾﹢利﹞。隨處發光輝。

西方好羣鳥美音聲。華下和鳴歌六度。光中哀雅贊三乘。聞者悟無生。三惡道猶自不知名。皆是佛慈親變化。欲宣法語警迷情。心地頓圓明。

西方好淸旦供尢佳。縹緲仙云隨寶仗。輕盈衣裓貯天華。十萬去非賒。諸佛土隨念徧河沙。蓮掌撫摩親授記。潮音淸妙響頻伽。時至卽還家。

西方好我佛大慈悲。但具三心圓十念。卽登九品越三祇。神力不思議。臨報盡接引定無疑。普願眾生同系念。金臺天樂共迎時。彈指到蓮池。

樂邦文類卷第五

後序

修淨土者常多。得其門而徑造者無幾。論淨土者常多。得其要而直指者或寡矣。曾未聞有以自障自蔽爲說者。因得以言之。夫自障莫若愛。自蔽莫若疑。但使疑愛二心了無障礙。則淨土一門。未始間隔。

彌陀洪願常自攝持。必然之理也。昔無爲子。嘗序天臺十疑論有曰。愛不重不生娑婆。念不一不生極樂。斯言可謂知本矣。請試以一事訂之。如晉遠法師。蘄向西方。嘗結蓮社於廬山。以淵明則招之。貴其能達而斷愛也。於靈運則拒之。爲其心雜而念不能專也。豈非政以二者爲淨土之津要乎。余於是得淨土之說。異乎昔之云者如是而已。蓋嘗謂。今有慕修淨業者。當如淵明可也。𨿽招之不來。笱願之必達。要是胸中了無一物。求念尙不可得。何愛之可斷乎。故不求則已。求則孰禦焉。抑余嘗擬淨土贊有曰。但除自障礙要生卽便生。又曰。不斷拖泥纜。徒加舟楫功。蓋亦有激云爾。吾宗宗曉講師。旣以淨業自力。將又推己。及物纂樂邦文類。自經論而下。與夫古今名公曁吾釋氏之文。凡有關於淨土。悉發揮而載集焉。其爲書富。爲說博。勸信甚詳。至於示造修。不一端而止。究其用心。可謂勤。且美矣。𨿽然吾恐多方以惑。其志不一。念不斷愛。以自障蔽。則又吁可悲也。故特表發其說。有以貫之。願與同志者。一之以專念。本之以斷愛。而後加之以善願。則淨土門斷可造矣。斯文豈徒然哉。

時慶元庚申良月圓日南湖柏庭﹝善月﹞序

懷淨土詩﹝一百八首﹞

天目中峯禪師明本

塵沙劫又塵沙劫。數盡塵沙劫未休。當念只因情未瞥。無邊生死自羈畱。

四大聚成元兔角。六根傳住白龜毛。漚花影裏翻筋斗。出沒閻浮是幾遭。

東海一丸紅彈子。流光日日射西林。世間多少奇男子。誰向窗前惜寸陰。

捏目橫生空裏華。妄將三界認爲家。大千常寂光明土。不隔纖塵總自遮。

愛繩牽入苦娑婆。器到黃泉淚轉多。孰謂別離窮劫恨。通身渾是古彌陀。

迷時無悟悟無迷。究竟迷時卽悟時。迷悟兩頭俱拽脫。鑊湯元是藕花池。

四十八願水投水。千百億身空合空。法藏慈尊無面目。不須重覓紫金容。

正念阿彌陀佛時。寶池樹影日遲遲。更馳心欲歸淸泰。又是重裁眼上眉。

濁水盡淸珠有力。亂心不動佛無機。眼前盡是家鄕路。不用逢人覓指歸。

萬劫死生如重病。一聲佛號最良醫。到頭藥病俱忘卻。不用重宣母憶兒。

成住壞空眞淨土。見聞知覺古彌陀。但於當處忘生滅。父子相牽出愛河。

一鑪古篆一枝蓮。目掛寒空萬慮捐。淸泰故家歸便得。誰分東土與西天。

禪外不曾談淨土。須知淨土外無禪。兩重公案都拈卻。熊耳峯開五葉蓮。

大夢宅中無一法。於無法處有千差。回觀自性離分別。念念純開白藕華。

暗室中藏大黑蚖。未曾驅盡莫耽眠。髑髏壓碎須彌枕。匝地香風綻白蓮。

藕池無日不花開。四色光明映寶臺。金臂遙伸垂念切。眾生何事不思來。

血池漧處藕池淸。劍樹枯時寶樹榮。苦樂本來無住相。於無住處自圓成。

樂土本無三惡道。禽聲渾是佛宣流。當機未盡眾生界。啼斷春風卒未休。

鸚鵡頻伽繞樹鳴。好音和雅正堪聽。殷勤不斷緣何事。曲爲勞生味己靈。

自家一个古彌陀。聲色頭邊蹉過多。狹路相逢如不薦。未知何劫離娑婆。

故鄕易到路無差。白日靑天被物遮。剔起兩莖眉自看。火坑都是白蓮花。

十萬餘程不隔塵。休將迷悟自疏親。剎那念盡恆沙佛。便是蓮華國里人。

佛與眾生夙有緣。眾生與佛性無偏。柰何甘受娑婆苦。不肯同頭著痛鞭。

念根是一串輪珠。痛策歸鞭作遠圖。念到念空和念脫。不知身住白芙蕖。

人間天上與泥犁。勞我升沈是幾時。白藕有根如不種。塵沙生死自羈縻。

七重行樹影交加。晝夜開敷白藕華。佛手自來遮不得。眾生何事覓無涯。

白玉毫吞紅菡萏。紫金聚映碧琉璃。本來自性常如此。旣稟同靈合共知。

黃金丈六老爺身。白藕常敷劫外春。等視眾生如赤子。以何緣故不相親。

六時不斷雨天華。風味新奇孰有加。淸旦滿盛衣裓裏。歸來重獻佛袈裟。

燭破羣幽大日輪。光明中現紫金人。妙存心觀忘諸見。覿體何曾間一塵。

最初注想存涓滴。念力增深至禹門。觀盡百千香水海。不消輕放一毫吞。

獨坐幽齋萬慮逃。一團山月上松梢。不將迷悟遮心眼。盡是眉間白玉毫。

八功徳水映金沙。百寶樓臺散曉霞。更有一般奇特事。開敷紅藕大如車。

自性彌陀不用參。五千餘卷是司南。不於當念求眞脫。擬逐文言落二三。

世界何緣稱極樂。只因眾苦不能侵。道人若要尋歸路。但向塵中了自心。

自心無住云何了。系念慈尊六字名。和念等閒都打脫。西天此土不多爭。

自家一个彌陀佛。論劫何曾著眼看。今日更隨聲色轉。這回欲要見還難。

賀了新正看上元。萬家銀燭照金蓮。展開常寂光明土。佛法何曾不現前。

示入泥洹記仲春。風前歌舞恨波旬。誰知自性黃金佛。常共千華轉法輪。

寒食荒郊盡哭天。有誰遙念老金仙。劫初埋向蓮華土。不要人來化紙錢。

初夏淸和四月時。九龍噴水沐嬰兒。樂邦化主無生滅。只把黃金鑄面皮。

不懸艾虎慶端陽。惟面西方古道場。一炷鑪燻一聲磬。六門風遞藕花香。

淸泰故家無六月。從教火傘自張空。金沙地上經行處。陣陣吹來白藕風。

七月人間暑漸衰。晚風池上正相宜。遙觀落日如懸鼓。便策歸鞭已較遲。

登樓共賞中秋月。回首誰思父母邦。不問多生逃與逝。至今垂念未相忘。

誰知九日東籬菊。便是西方四色花。一个髑髏幹得盡。百千聞見自無差。

人間十月盡開鑪。深撥寒灰問有無。金色願王元是火。能燒幹劫愛河枯。

羣陰剝盡一陽來。五葉心花當處開。徧界枝條無著處。香風吹上玉樓臺。

臘盡時窮事可憐。東村王老夜燒錢。卽心自性彌陀佛。滿面塵埃又一年。

一串數珠鳥律律。百千諸佛影團團。循環淨念常相繼。放去拈來總一般。

念佛直須圖作佛。不圖作佛念何爲。但當抱識含靈者。白藕華皆有一枝。

念佛須期念到頭。到頭和念一齊收。娑婆苦海風濤靜。穩泛樂邦紅藕舟。

四蛇同篋險復險。二鼠侵藤危更危。不把蓮華栽淨域。未知何劫是休時。

人間五欲事無涯。利鎖名韁割不開。若把利名心念佛。何須辛苦待當來。

自性彌陀絕證修。只消扣己便相投。瞥於當念存能所。又被空華翳兩眸。

深思地獄發菩提。父母家邦勿再迷。痛策歸鞭宜早到。莫教重待日沈西。

要結蓮華會上緣。是非人我盡傾捐。無時不作難遭想。歡喜同登解脫船。

爲存愛見起貪嗔。埋沒黃金丈六身。今日幸然歸淨土。不應仍舊惹風塵。

藕絲縛住金烏足。業火燒開車軸花。更有一般難信法。腳尖踢出佛如麻。

要將穢土三千界。盡種西天九品蓮。仔細思量無別術。只消一个念心堅。

七重密覆眞珠网。三級平鋪碼瑙階。安養導師悲願切。遙伸金臂接人來。

寄語娑婆世上人。要尋歸路莫因循。銀山鐵璧如挨透。千葉蓮開別是春。

長鯨一吸四溟幹。自性彌陀眼界寬。眉裏玉毫遮不得。珊瑚枝上月團團。

六時扣問黃金父。赤子飄零幾日歸。話到輪回無盡處。相看不覺淚沾衣。

朝參暮禮效精勤。金沼蓮胎入夢頻。粉骨碎身千萬劫。未應容易報慈尊。

才要歸家卽到家。何須特地起咨嗟。門前大路如弦直。擬涉思惟路便差。

一鉤蘿月照松龕。門外無人宿艸庵。萬億紫金身化主。不離當念是同參。

諸苦盡從貪欲起。不知貪欲起於何。因忘自性彌陀佛。異念紛飛總是魔。

勢至曾參日月光。教令存想念西方。自從親證三摩地。不離慈尊左右傍。

泥牛耕破蓮華土。鐵馬蹋翻功徳山。自性彌陀渾不覺。猶將心鏡照慈願。

道人別有惟心土。不屬東西南北方。眨得眼來千里隔。難將悲願當慈航。

觀經是一卷家書。日落之方有故居。多辦資糧期早到。免教慈父日嗟吁。

兄呼弟應念彌陀。要與渾家出愛河。辦得此心常與麼。直教佛不柰伊何。

跳出娑婆卽是家。不須特地覓蓮華。娑婆不異蓮華土。自是從前見處差。

昔有士夫吳子才。扣棺日日喚歸來。𨿽然迹未離三界。已送神棲白藕胎。

蓮華國土無金鎖。聞見堆中有鐵圍。透得目前聲與色。百千賢聖合同歸。

活計惟撐一隻船。流行坎止只隨緣。古帆幾度張明月。滿目純開佛海蓮。

船居念佛佛隨船。常寂光搖水底天。兩岸中流如不觸。枝枝紅藕發心田。

破曉移船直過東。滿帆披拂藕華風。一尊自性彌陀佛。出現扶桑照眼紅。

船上西來憶故鄕。四花地上晚風涼。飄零不柰歸心切。一片輕帆掛夕陽。

任運移船過水南。不須向外覓同參。自家屋裏彌陀佛。念念開敷優缽曇。

船駕天風上北方。風汀月渚映心光。忽移念入同居土。不覺渾身在藕航。

船往東西南北了。依前不離古灘頭。等閒撥轉虛空柁。香气滿船花滿舟。

若不行船便住家。從教門外拽三車。笑看火宅深深處。陸地純開水面華。

現成公案絕商量。曉磬頻敲蠟炬長。晝夜六時聲不斷。滿門風遞白蓮香。

心中有佛將心念。念到心空佛亦忘。撒手歸來重檢點。花開赤白間靑黃。

念心如影每隨形。靜鬧閒忙不暫停。打破形軀和影滅。西天此土絕途程。

靑旦黃昏禮懺摩。低頭泣告老彌陀。輪回六趣知多少。誓欲今番出网羅。

扶出頂中紅肉髻。掃空省裏白毫光。阿彌陀佛和聲吐。曠劫輪回應念忘。

金沙地上無紅藕。赤肉團中有至尊。千聖頂﹝寧﹡頁﹞移一步。等閒踢倒涅槃門。

六个驢兒拽輛車。雨餘泥滑路尢賒。阿彌陀佛悲心切。痛策歸鞭欲到家。

念彌陀佛苦無難。入聖超凡一指彈。除卻彌陀存正念。萬般聞見不相干。

是非莫辯事休尋。更遇繁難莫懼心。常與願王省廝結。百千魔惱不能侵。

彌陀西往祖西來。念佛參禪共體裁。積劫疑團如打破。心花同是一般開。

講座平分性相宗。相成相破不相同。朅來講到花池上。菡萏何曾兩樣紅。

佛教戒衣持淨戒。律云五戒未全修。那知六字眞經裏。八萬威儀一句收。

六方佛出廣長舌。俱贊娑婆念佛人。須信白蓮花世界。無時不散劫壺春。

動地驚天勤念佛。槌門打戶勸修行。問渠因甚麼如此。只怕眾生入火坑。

便就今朝成佛去。樂邦化主已嫌遲。那堪更欲之乎者。管取輪回沒了時。

念佛不曾妨日用。人於日用自相妨。百年幻影誰能保。莫負西天老願王。

富貴之人宜念佛。黃金滿庫谷盈倉。世間受用無虧缺。只欠臨終見願王。

貧乏之人念佛時。且無家事涉思惟。赤條條地空雙手。直上蓮華占一枝。

老來念佛正相當。去日無多莫暫忘。南無阿彌陀六字。是名越苦海慈航。

盡道少年難念佛。我云年少正相當。看他八歲龍王女。掌上神珠放寶光。

身膺宰輔與朝郎。蓋世功名世莫量。自性彌陀如不念。未知何以敵無常。

一等師家每勸人。自心三昧不精勤。身居淨白蓮華土。空把彌陀播口唇。

一般平等惟心土。貴賤賢愚沒兩途。漆桶要教連底脫。大家齊用著工夫。

機動籟鳴惟自然。不談淨土不談禪。若於句外同相委。百八摩尼一串穿。

