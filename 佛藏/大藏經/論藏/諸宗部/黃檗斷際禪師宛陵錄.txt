黃檗斷際禪師宛陵錄

唐裴休集

黃檗斷際禪師宛陵錄

裴相公問師曰。山中四五百人。幾人得和尙法。師云。得者莫測其數。何故。道在心悟。豈在言說。言說只是化童蒙耳。

問如何是佛。師云。卽心是佛。無心是道。但無生心動念有無長短彼我能所等心。心本是佛。佛本是心。心如虛空。所以云。佛眞法身猶若虛空。不用別求。有求皆苦。設使恆沙劫行六度萬行得佛菩提。亦非究竟。何以故。爲屬因緣造作故。因緣若盡還歸無常。所以云。報化非眞佛。亦非說法者。但識自心。無我無人本來是佛。

問聖人無心卽是佛。凡夫無心莫沈空寂否。師云。法無凡聖亦無沈寂。法本不有。莫作無見。法本不無。莫作有見。有之與無盡是情見。猶如幻翳。所以云。見聞如幻翳。知覺乃眾生。祖師門中只論息機忘見。所以忘機則佛道隆。分別則魔軍熾。

問心旣本來是佛。還修六度萬行否。師云。悟在於心。非關六度萬行。六度萬行盡是化門接物度生邊事。設使菩提眞如實際解脫法身。直至十地四果聖位。盡是度門。非關佛心。心卽是佛。所以一切諸度門中佛心第一。但無生死煩惱等心。卽不用菩提等法。所以道。佛說一切法。度我一切心。我無一切心。何用一切法。從佛至祖。並不論別事。惟論一心。亦云一乘。所以十方諦求更無餘乘。此眾無枝葉。惟有諸貞實。所以此意難信。達摩來此土。至梁魏二國。秖有可大師一人。密信自心。言下便會。卽心是佛。身心俱無。是名大道。大道本來平等。所以深信含生同一眞性。心性不異。卽性卽心。心不異性。名之爲祖。所以云。認得心性時。可說不思議。

問佛度眾生否。師云。實無眾生如來度者。我尙不可得。非我何可得。佛與眾生皆不可得。云現有三十二相及度眾生。何得言無。師云。凡所有相皆是虛妄。若見諸相非相。卽見如來。佛與眾生盡是汝作妄見。只爲不識本心。謾作見解。才作佛見便被佛障。作眾生見被眾生障。作凡作聖作淨作穢等見。盡成其障。障汝心故總成輪轉。猶如獼猴放一捉一無有歇期。一等是學。直須無學。無凡無聖。無淨無垢。無大無小。無漏無爲。如是一心中。方便勤莊嚴。聽汝學得三乘十二分教。一切見解總須捨卻。所以除去所有。惟置一牀寢疾而臥。秖是不起諸見。無一法可得。不被法障。透脫三界凡聖境域。始得名爲出世佛。所以云。稽首如空無所依出過外道。心旣不異。法亦不異。心旣無爲法亦無爲。萬法盡由心變。所以我心空故諸法空。千品萬類悉皆同。盡十方空界同一心體。心本不異法亦不異。秖爲汝見解不同。所以差別。譬如諸天共寶器食隨其福徳飯色有異。十方諸佛實無少法可得。名爲阿耨菩提。秖是一心實無異相。亦無光彩。亦無勝負。無勝故無佛相。無負故無眾生相。云心旣無相。豈得全無三十二相八十種好化度眾生耶。師云。三十二相屬相。凡所有相皆是虛妄。八十種好屬色。若以色見我。是人行邪道。不能見如來。

問佛性與眾生性。爲同爲別。師云。性無同異。若約三乘教。卽說有佛性有眾生性。遂有三乘因果。卽有同異。若約佛乘及祖師相傳。卽不說如是事。惟有一心。非同非異。非因非果。所以云惟此一乘道。無二亦無三。除佛方便說。

問。無邊身菩薩。爲什麼不見如來頂相。師云。實無可見。何以故。無邊身菩薩便是如來。不應更見。秖教爾不作佛見不落佛邊。不作眾生見不落眾生邊。不作有見不落有邊。不作無見不落無邊。不作凡見不落凡邊。不作聖見不落聖邊。但無諸見卽是無邊身。若有見處卽名外道。外道者樂於諸見。菩薩於諸見而不動。如來者卽諸法如義。所以云。彌彌亦如也。眾聖賢亦如也。如卽無生。如卽無滅。如卽無見。如卽無聞。如來頂卽是圓見。亦無圓見故不落圓邊。所以佛身無爲不墮諸數。權以虛空爲諭。圓同太虛無欠無餘。等間無事莫彊辯他境。辯著便成識。所以云。圓成沈識海。流轉若飄蓬。秖道我知也學得也契悟也解脫也有道理也。彊處卽如意。弱處卽不如意。似者个見解有什麼用處。我向汝道。等閒無事莫謾用心。不用求眞。惟須息見。所以內見外見俱錯。佛道魔道俱惡。所以文殊暫起二見。貶向二鐵圍山。文殊卽實智。普賢卽權智。權實相對治究竟亦無權實。惟是一心。心且不佛不眾生無有異見。才有佛見便作眾生見。有見無見常見斷見。便成二鐵圍山。被見障故。祖師直指一切眾生本心。本體本來是佛。不假修成。不屬漸次。不是明暗。不是明故無明。不是暗故無暗。所以無無明亦無無明盡。入我此宗門。切須在意如此。見得名之爲法。見法故名之爲佛。佛法俱無。名之爲僧。喚作無爲僧。亦名一體三寶。夫求法者。不著佛求。不著法求。不著眾求。應無所求。不著佛求故無佛。不著法求故無法。不著眾求故無僧。

問。和尙見今說法。何得言無僧亦無法。師云。汝若見有法可說。卽是以音聲求我。若見有我卽是處所。法亦無法。法卽是心。所以祖師云。付此心法時。法法何曾法。無法無本心。始解心心法。實無一法可得名坐道場。道場者秖是不起諸見。悟法本空。喚作空如來藏。本來無一物。何處有塵埃。若得此中意。逍遙何所論。

問。本來無一物。無物便是否。師云。無亦不是。菩提無是處。亦無無知解。

問。何者是佛。師云。汝心是佛。佛卽是心。心佛不異。故云卽心是佛。若離於心別更無佛。云若自心是佛。祖師西來如何傳授。師云。祖師西來惟傳心佛。直指汝等心本來是佛。心心不異故名爲祖。若直下見此意。卽頓超三乘一切諸位。本來是佛不假修成。云若如此。十方諸佛出世說於何法。師云。十方諸佛出世。秖共說一心法。所以佛密付與摩訶大迦葉。此一心法體。盡虛空徧法界。名爲諸佛理論。這个法豈是汝於言句上解得他。亦不是於一機一境上見得他。此意惟是默契得。這一門名爲無爲法門。若欲會得但知無心。忽悟卽得。若用心擬學取。卽轉遠去。若無岐路心一切取捨心。心如木石。始有學道分。云如今現有種種妄念。何以言無。師云。妄本無體。卽是汝心所起。汝若識心是佛。心本無妄。那得起心更認於妄。汝若不生心動念。自然無妄。所以云。心生則種種法生。心滅則種種法滅。云今正妄念起時。佛在何處。師云。汝今覺妄起時。覺正是佛。可中若無妄念佛亦無。何故如此。爲汝起心作佛見。便謂有佛可成。作眾生見。便謂有眾生可度。起心動念總是汝見處。若無一切見。佛有何處所。如文殊才起佛見便貶向二鐵圍山。云今正悟時。佛在何處。師云。問從何來。覺從何起。語默動靜一切聲色。盡是佛事。何處覓佛。不可更頭上安頭嘴上加嘴。但莫生異見。山是山水是水。僧是僧俗是俗。山河大地日月星辰。總不出汝心。三千世界都來是汝个自己。何處有許多般。心外無法滿目靑山。虛空世界皎皎地。無絲髮許與汝作見解。所以一切聲色是佛之慧目。法不孤起仗境方生。爲物之故有其多智。終日說何曾說。終日聞何曾聞。所以釋迦四十九年說。未嘗說著一字。云若如此。何處是菩提。師云。菩提無是處。佛亦不得菩提。眾生亦不失菩提。不可以身得。不可以心求。一切眾生卽菩提相。云如何發菩提心。師云。菩提無所得。爾今但發無所得心。決定不得一法。卽菩提心。菩提無住處。是故無有得者。故云。我於然燈佛所無有少法可得。佛卽與我授記。明知一切眾生本是菩提。不應更得菩提。爾今聞發菩提心。將謂一个心學取佛去。惟擬作佛。任爾三秖劫修。亦秖得个報化佛。與爾本源眞性佛有何交涉。故云。外求有相佛。與汝不相似。

問。本旣是佛。那得更無四生六道種種形貌不同。師云。諸佛體圓更無增減。流入六道處處皆圓。萬類之中个个是佛。譬如一團水銀分散諸處。顆顆皆圓。若不分時秖是一塊。此一卽一切。一切卽一。種種形貌諭如屋舍。捨驢屋入人屋。舍人身至天身。乃至聲聞緣覺菩薩佛屋。皆是汝取捨處。所以有別本源之性。何得有別。

問。諸佛如何行大慈悲。爲眾生說法。師云。佛慈悲者無緣。故名大慈悲。慈者不見有佛可成。悲者不見有眾生可度。其所說法無說無示。其聽法者無聞無得。譬如幻士爲幻人說法。這个法若爲道我從善知識言下領得。會也悟也這个慈悲。若爲汝起心動念學得他見解。不是自悟本心。究竟無益。

問。何者是精進。師云。身心不起。是名第一牢彊精進。才起心向外求者。名爲歌利王愛遊獵去。心不外遊。卽是忍辱仙人身心俱無。卽是佛道。

問。若無心行此道得否。師云。無心便是行此道。更說什麼得與不得。且如瞥起一念便是境。若無一念便是境忘心自滅。無復可追尋。

問。如何是出三界。師云。善惡都莫思量。當處便出三界。如來出世爲破三有。若無一切心。三界亦非有。如一微塵破爲百分。九十九分是無。一分是有。摩訶衍不能勝出。百分俱無。摩訶衍始能勝出。

上堂云。卽心是佛。上至諸佛。下至蠢動含靈。皆有佛性。同一心體。所以達摩從西天來。惟傳一心法。直指一切眾生本來是佛。不假修行。但如今識取自心見自本性。更莫別求。云何識自心。卽如今言語者正是汝心。若不言語又不作用心體。如虛空相似。無有相貌亦無方所。亦不一向是無有而不可見。故祖師云。眞性心地藏。無頭亦無尾。應緣而化物。方便呼爲智若不應緣之時。不可言其有無。正應之時。亦無蹤迹。旣知如此。如今但向無中棲泊。卽是行諸佛路。經云。應無所住而生其心。一切眾生輪回生死者。意緣走作心。於六道不停。致使受種種苦。淨名云。難化之人心如猿猴。故以若干種法制禦其心。然後調伏。所以心生種種法生。心滅種種法滅。故知一切諸法皆由心造。乃至人天地獄六道修羅。盡由心造。如今但學無心頓息諸緣。莫生妄想分別。無人無我。無貪嗔無憎愛無勝負。但除卻如許多種妄想。性自本來淸淨。卽是修行菩提法佛等。若不會此意。縱爾廣學勤苦修行。木食艸衣。不識自心皆名邪行。盡作天魔外道水陸諸神。如此修行。當復何益。志公云。本體是自心作。那得文字中求。如今但識自心。息卻思惟。妄想塵勞自然不生。淨名云。惟置一牀寢疾而臥。心不起也。如今臥疾。攀緣都息。妄想歇滅。卽是菩提。如今若心裏紛紛不定。任爾學到三乘四果十地諸位。合殺秖向凡聖中坐。諸行盡歸無常。勢力皆有盡期。猶如箭射於空。力盡還墮。卻歸生死輪回。如斯修行不解佛意。虛受辛苦。豈非大錯。志公云。未逢出世明師。枉服大乘法藥。如今但一切時中行住坐臥但學無心。亦無分別亦無依倚。亦無住著。終日任運騰騰。如癡人相似。世人盡不識爾。爾亦不用教人識不識。心如頑石頭都無縫罅。一切法透汝心不入。兀然無著。如此始有少分相應。透得三界境過名爲佛出世。不漏心相名爲無漏智。不作人天業。不作地獄業。不起一切心。諸緣盡不生。卽此身心是自由人。不是一向不生。秖是隨意而生。經云。菩薩有意生身是也。忽若未會無心。著相而作者。皆屬魔業。乃至作淨土佛事。並皆成業。乃名佛障。障汝心故。被因果管束。去住無自由分。所以菩提等法。本不是有。如來所說。皆是化人猶如黃葉爲金權止小兒啼。故實無有法名阿耨菩提。如今旣會此意。何用區區。但隨緣消舊業。更莫造新殃。心裏明明。所以舊時見解總須捨卻。淨名云。除去所有。法華云。二十年中常令除糞。秖是除去心中作見解處。又云。蠲除戲論之糞。所以如來藏本自空寂並不停畱一法。故經云。諸佛國土亦復皆空。若言佛道是修學而得。如此見解全無交涉。或作一機一境揚眉動目。秖對相當便道契會也。得證悟禪理也。忽逢一人。不解便道。都無所知對他。若得道理。心中便歡喜。若被他折伏不如他。便卽心懷惆悵。如此心意學禪。有何交涉。任汝會得少許道理。卽得个心所法。禪道總沒交涉。所以達摩面壁。都不令人有見處。故云妄機是佛道。分別是魔境。此性縱汝迷時亦不失。悟時亦不得。天眞自性本無迷悟。盡十方虛空界元來是我一心體。縱汝動用造作。豈離虛空。虛空本來無大無小。無漏無爲。無迷無悟。了了見無一物。亦無人亦無佛。絕纖毫的量是無依倚無糊綴。一道淸流是自性。無生法忍何有擬議。眞佛無口不解說法。眞聽無耳其誰聞乎。珍重。

師一日上堂。開示大眾云。

預前若打不徹。獵月三十夜到來。管取爾熱亂。有般外道才見人說做工夫。他便冷笑。猶有遮个在。我且問爾。忽然臨命終時。爾將何抵敵生死。爾且思量看。卻有个道理。那得天生彌勒自然釋迦。有一般閒神野鬼。才見人有些少病。便與他人說。爾只放下著。及至他有病。又卻理會不下。手忙腳亂。爭柰爾肉如利刀碎割做。主宰不得。萬般事須是閒時辦得下。忙時得用。多少省力。休待臨渴掘井。做手腳不辦。遮場狼藉。如何回避前路黑暗。信采胡鉆亂撞。苦哉苦哉。平日只學口頭三昧。說禪說道。喝佛罵祖。到遮裏都用不著。平日只管瞞人。爭知道今日自瞞了也。阿鼻地獄中決定放爾不得。而今末法將沈。全仗有力量。兄弟家。負荷續佛慧命莫令斷絕。今時才有一个半个行腳。只去觀山觀景。不知光陰能有幾何。一息不回便是來生。未知甚麼頭面。嗚呼。勸爾兄弟家。趁色力康健時。討取个分曉處。不被人瞞底一段大事。遮些關棙子。甚是容易。自是爾不肯去下。死志做工夫。只管道難了又難好。教爾知那得樹上自生底木杓。爾也須自去做个轉變始得。若是个丈夫漢。看个公案。僧問趙州。狗子還有佛性也無。州云無。但去二六時中看个無字。晝參夜參行住坐臥。著衣喫飯處。阿屎放尿處。心心相顧。猛著精彩。守个無字。日久月深打成一片。忽然心花頓發。悟佛祖之機。便不被天下老和尙舌頭瞞。便會開大口。達摩西來無風起浪。世尊拈花一場敗缺。到這里說甚麼閻羅老子千聖尙不柰爾何。不信道。直有遮般奇特。爲甚如此。事怕有心人。

頌曰。塵勞回脫事非常。緊把繩頭做一場。不是一翻寒徹骨。爭得梅花撲鼻香。

