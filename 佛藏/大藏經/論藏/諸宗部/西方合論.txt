西方合論

明袁宏道撰

重刻西方合論序

儒以三綱五常。奠乾坤而正人類。至於截生死逆流出三界火宅。必資佛教。十方三世佛。而阿彌陀爲第一也。諸佛各有所攝受之淨土。而西方極樂世界爲第一也。念佛求生淨土。功行觀門無窮。而執持名號一心不亂爲第一也。古今聖賢。贊淨土教念佛。如天臺十疑論。永明萬善同歸。天如或問。龍舒淨土文。諸書已詳。而義類散見。卷帙分函。至大明雲棲大師彌陀疏鈔。爲集大成。又有楚公安袁石公先生諱宏道者。所著西方合論。會通異同。決釋疑滯。闡發玄奧。直指趣歸。佛經而祖緯之。兄舉而弟揚之。誠儒家之無著天親。論部之馬鳴龍樹。可謂。現宰官居士身。而弘同居同事攝矣。念佛至此。方爲圓教。淨土得此。方稱惟心。達理之士。宜人手一編日披數次。顧疏鈔已盛行於世。而合論或罕識其文。今末法式微。劫運方起。娑婆四眾。速宜願生。而不無宗教之岐路。禪淨之疑情。使蓮花忽開忽謝。淨域若近若遠。此阿彌陀佛所爲悲切。以急需。而假廣長舌相於袁氏之書。以疾呼也。之夔夙承佛恩。蹇滯濁界。歸命斯道。思廣是書。而艱於力。有居士道友甘爾翼字右民。與其仲氏甡字左民者。同志淨業。適見合論。大慊本心。歡喜贊嘆。遂捐資授梓。偕眾成之。俾袁氏之水月重朗。而蓮池之華果普周。人人念佛見佛者。繇乎獲睹是書。人人得力是書者。繇乎重新斯刻。多一人生淨土。宛轉作我導師。早一日證無生長遠續佛慧命。凡忠臣孝子。義夫節婦。及蜎飛蠕動。皆樂邦之伴侶。凡參禪誦咒。持戒修福。與治生雜務。皆往生之資糧。凡勸念一聲。靜閱一刻。演說一字。流通一處。皆功徳壽命之無量。事理眞寔。不誑不妄。生佛平等。非易非難。淨土在我目前。大願當人一念。吁蔑以加矣。

彊梧大﹝泂﹣口﹢並﹞獻中秋望。菩薩戒弟子閩中周之夔稽首書。

枕江亭主人甘爾翼謹識

袁氏一門。向心淨土。紀夢其驗也。余讀中郎先生集。至家報每合掌贊誦。其書云。聞大人及一家眷屬。俱歸心白業。此人間第一希有事。專持名字。有甚麼難。而人自生疑阻。蓋此等大富貴。天自不肯輕易與人也。又必堅行善法。以利濟忍耐。破人我慳貪等相。爲作聖作佛。喫緊事。皆今日銖錙。必較者之良藥。先生所爲夢中。獨以勤行方便。憐憫一切。叮嚀不置也。讀是編而不慨然省發。豈人情也哉。適周章甫先生。指示念佛路徑。袁子合論盡乏。並授紀夢以爲合論之勝。余乃得取是書以觀。而余弟甡與豚子佑。病中聞其說。皆起信念。遂付重梓。用相勸勉因以告於。

智慧長者。若以余爲寒。而暄者之獻日良愧良愧。

西方合論敍

香光子避囂山剎。修習淨業。有一禪人。闊視髙步。過捨而譚。見案上有石頭居士新撰淨土合論。閱未終篇。抗聲言曰。若論此之法門。原用接引中下之根。何者。中下根人。智慧輕微。業力深量。以憶佛念佛。獲生淨土。如頑石附舟。可以到岸。誠宜念佛。至於吾輩。洞了本源。此心卽是佛。更於何處覓佛。此心卽是土。更於何處見土。於實際理中。覓生佛去來生死三世之相。無一毛頭可得。才說成佛。已是剩語。何得更有分淨分穢。捨此生彼之事。若於此處悟得。是自在閒人。卽淫怒癡皆是阿彌平等道場。如如不動。何乃捨卻已佛。拜彼金銅。且謂悟與未悟。皆宜修習。無事生事。吾所不曉。香光子聞而太息曰。若汝所言。止圖口角圓滑。不知一舉足將墜於火坑也。生死無常。轉盻卽至。如何熟記宗門見成相似之語。以爲究竟。都云我已成佛不必念佛。若約理而言。世間一蚤一虱。皆具有如來淸淨覺體。無二無別。乃至諸佛成等正覺。證大涅槃。本體未嘗增得一分。眾生墮三塗。趨生死海。本體未嘗減卻一分。如如之體。常自不動。生死涅槃。等是妄見。亦無如來。亦無眾生。於此證入。亦無能証之人。亦無所証之法。泯絕心量。超越情有。大地無寸土。佛之一字。向何處安著。至於進修法門。於無修證中修證。於無等級中等級。千差萬別。𨿽位至等覺。尙不知如來舉足下足之處。從上祖師。所以呵佛斥教。一切皆遮者。止因人心執滯教相。隨語生解。不悟言外之本體。漫執語中之方便。一向說心說性。說空說幻。說頓說漸。說因說果。千經萬論。無不通曉。及問渠本命元辰。便將經論見成語言抵對。除卻見成語言。依舊茫然無措。所謂數他家寶。已無分文。其或有眞實修行之人。不見佛性。辛苦行持。如盲無導。止獲人天之果。不生如來之家。於是諸祖知其流獘。遂用毒手。剗其語言。塞其解路。拶其情識。令其苦參密究。逆生滅流。生滅情盡。取捨念空。始識得親生父母。歷劫寶藏。卻來看經看教。一一如道家中事。然後如說進修。以佛知見。淨治余習。拜空花之如來。修水月之梵行。登陽焰之階級。度谷響之眾生。不取寂證。是謂佛種。正如杲日當空。行大王路。不同長夜趨走。攀荊墮棘。豈謂一悟之後卽同極果。如供奉問岑大虫。果上涅槃。天下善知識證否。岑曰。未證。奉曰。何以未證。岑曰。功未齋於諸聖。奉曰。若爾何得名爲善知識。岑曰。明見佛性。亦得名爲善知識也。弘辧禪師曰。頓明自性。與佛同儔。然有無始染習。故假對治。令順性起用。如人喫飯不一口便飽。潙山曰。初心從緣。頓悟自理。猶有無始曠劫習气。未能頓淨。須教渠淨除現業流識卽修也。不可別有法。教渠修行趣向。若論諸祖師爲人之處。壁立萬仞。大火聚中。觸之卽爛。刀槍林裏。動著便燒。未曾開口。已隔千里萬里。至機緣之外。平實商量。未嘗盡絕階級。盡遮修行。傳燈錄中。分明詳悉。大慧中峯。言教尢爲緊切。血誠勸勉。惟恐空解著人。墮落魔事。何曾言一悟之後。不假修行。頓同兩足之尊。盡滿涅槃之果。後世不識教意。不達祖機。乃取喝佛罵祖。破膽險句。以爲行持。昔之人爲經論所障。猶是雜食米麥。不能運化。後之人飽記禪宗語句。排因撥果越分過頭。是日取大黃巴豆。以爲茶飯也。自誤誤人。獘豈有極。是以才入此門。便輕十方如來。莫不自云無佛可成。無行可修。見人念佛。則曰自性是佛。見人修淨土。則曰卽心是淨。言參禪則尊之九天之上。言念佛則蹂之九地之下。全不思參禪念佛。總之爲了生死。同是出苦海之橋梁。越界有之寶筏。事同一家。何勝何劣。參門之中。所悟亦有淺深。念佛之眾。所修亦有髙下。如何執定參者卽是上根。念者便爲中下。自達摩西來。立此宗門。已云二百年後。明道者多。行道者少。說理者多。通理者少。今傳燈錄中。如麻似粟。同云人悟。其實迥別。至如般若緣深。靈根夙植。伽陵破邪。香象截流。或見根宗於片言。或顯威用於一喝。一聞千悟。得大總持。或有懷出世之心。具丈夫之志。捨彼塵情。究此大事。不怙小解。惟求實知。臥薪嘗膽。飲冰吞檗。如此三十年四十年後。或遇明師。痛與鍼札。偸心死盡。心華始開。此後又須潛行密修銷融余習。法見尙捨。何況非法。若趙州除粥飯是雜用心。湧泉四十年。尙有走作。香林四十年。打成一片。兢兢業業。如護頭目。直至煙銷灰滅。自然一念不生。業不能系生死之際。隨意自在。詰其所證。恐亦未能超於上品上生之上。何以明之。龍樹菩薩宗門之鼻祖也。得大智慧。具大辯才。住持佛法。故世尊數百年前。於楞伽會上遙爲授記。然亦不過曰證初歡喜地。往生安樂國而已。而觀經中上品上生。生於彼間。一剎那頃。亦證初地。今宗門諸大祖師。縱使見離蓋纏。語出窩臼。豈能卽過龍樹。龍樹已悟無生無相之義。已具不墮階級之見。而生於安養。與上品上生所証之果正等。則禪門諸人所證。豈能獨過。良以上品上生。解第一義。還同禪門之悟。深信因果。還同禪門之修。止是念佛往生別耳。然吾以爲禪門悟修之士。旣不能取無餘涅槃同於如來。又不肯取有餘涅槃同於二乘。必入普賢行願之海。若不捨一身。受一身。濟度眾生。則當從一剎至一剎。供養諸佛。旣見諸佛。還同往生。究竟與上品上生。止在雁行伯仲之間。何以髙視祖師。輕言淨侶。其或悟門已入。休歇太早。智不入微。道難勝習。一念不盡。卽是生死之根。業風所牽。復入胞胎。如五祖戒出爲東坡。靑艸堂再作魯公。隔陰之後。隨緣流轉。道有消而無長。業有加而無減。縱般若緣深不落三塗。而出房入房。亦太辛苦。還視中下往生之眾。已天地不足諭其否泰矣。況後世宗風日衰。人之根器亦日以劣。發心旣多不眞。功夫又不純一。偶於佛祖機鋒。知識語言。或悟得本來成佛處。當下卽是處。意識行不到。語言說不及處。一切不可得。卽不可得亦不可得處。將古人語句和會無不相似。旣得此相似之解。卽云馳求已歇。我是無事道人。識得煩惱如幻。則恣情以肆煩惱。識得修行本空。輒任意以壞修行。謂檀本空也。反舍檀而取慳。謂忍本空也。反聽隨而置忍。言戒則曰。本無持犯。何必重持輕犯。言禪則曰。本無定亂。何必捨亂取定。聽情順意。踏有譚空旣云法尙應捨。何爲復取非法。旣云眞亦不求。胡爲捨之求妄。旣云修觀習定。皆屬有爲之迹。何獨貪名求利。偏合無爲之道。愛憎毀譽之火。才觸之而卽髙。生老病死之風。微吹之而已動。爭人爭我。說是說非。甚至以火性爲气魄。以我慢爲承當。以譎詐爲機用。以誑語爲方便。以放恣爲遊戲。以穢言爲解粘。贊嘆破律無行之人。侮弄繩趨尺步之士。偏顯理路。故窮玄極妙。莫之蹤迹。盡剗行門。故縱意任心。無復規矩。口言往生是小乘法。令人修習。已乃晏然。或至經年不拜一佛。經年不禮一懺。經年不轉一經。反看世間。不必有之書。行道人不宜行之事。使後生小子。專逞聰明。惟尋見解。才有所知。卽爲一超直入。更復何事。輕狂傲慢。貢髙恣睢。口無擇言。身無擇行。父旣報仇。子遂行劫。寫烏成馬。展轉差謬。不念世間情欲無涯堤之尙溢。如何日以圓滑之語。大破因果之門。決其防藩。導以必流。自誤誤人。安免淪墜。若不爲魔所攝。定當永隔三途。刀山劍樹。報其前因。披毛戴角。酬還宿債。莫云。我是悟達之人。業不能系。夫謂業不能系。非謂有而不有。正以無而自無。生旣隨境卽動。死安得不隨業受生。眼前一念嗔相。卽是怪蟒之形。眼前一念貪相。卽是餓鬼之種。無形之因念甚小。有形之果報甚大。一念之微識田。持之歷千萬劫。終不遺失。如一比丘。以智慧故。身有光明。以妄語故。口流蛆虫。一言之微。得此惡果。𨿽有智慧。終不能消。況今無明煩惱。熾然不斷。欲以相似見解。消其惡業。冀出三塗。無有是處。向使此等不得少以爲足。常如說以修行。終不自言我已悟了卽心是佛。豈可復同中下念佛求生。了達生本無生。不妨熾然求生。卽心是土。蓮邦不屬心外。不釋禮拜。不捨念誦。智力行力。雙轂並進。方當踞上品之蓮臺。坐空中之寶閣。朝飯香積。久遊滿月。回視胎生之品。彳於寶地不聞法語。不見法身。象馬難羣。雞鳳非類。何況人天小果。甕中蚊虻者哉。而乃空腹髙心。著空破有。卒以偏執之妄解。攖非常之果報。不與阿彌作子。卻爲閻羅之囚。不與淨眾爲朋。卻與阿旁爲伍。棄寶林而行劍樹。捨梵音而聽叫號。究其所受。尙不能與世間無知無見之人。行少善事。作少功徳。生於人天者。等毫髮有差。天地懸隔。可不哀歟。然則宗門中人。上之未必能超於上品上生。而下之已墮三塗。故知。此道險難未易行遊。成則爲佛。敗則爲魔。王虜分於彈指。卿烹別於絲毫。苦樂之分。宜早擇矣。況今代悟門一脈。不絕如綫。禪門之中。寂寥無人。止有二三在家居士。路途端直。可以流通此法。然旣爲居士。不同沙門釋子猶有戒律縛身。方置身大火之中。浸心煩惱之海。𨿽於營幹世事內。依稀得一入門。而道力甚淺。業力甚深。卽極粗莫如淫殺之業。猶不能折身不行。何況其細。生死之間。安能脫然。徒見豪奢如於蝢。姦惡如呂惠卿夏竦。躁進如張天覺。風流艷冶如白樂天蘇子瞻等。皆列於傳燈。便謂一切無礙。不知從上諸人。𨿽具正見。若謂其從此不受分段。業不能系。吾未敢許。方當長夜受報。未有了期。故知。念佛一門。於居士尢爲喫緊。業力𨿽重。仰借佛力。免於沈淪。如負債人藏於王宮不得抵償。旣生佛土。生平所悟所解。皆不唐捐。生死催人。出息難保。早尋歸路。免致忙亂。縱使志在參禪。不妨兼以念佛。世間作官作家。猶云不礙。況早晚禮拜念誦乎。旦借念佛之警切。可以提醒參禪之心。借參門之洞徹。可以金固淨土之信。適兩相資最爲穩實。如此不信。眞同下愚。石頭居士。少志參禪。根性猛利十年之內。洞有所入。機鋒迅利。語言圓轉。尋常與人論及此事。下筆千言。不踏祖師語句。直從胸臆流出。活虎生龍。無一死語。遂亦自謂。了悟無所事事。𨿽世情減少。不入塵勞。然嘲風弄月。登山玩水流連文酒之場。沈酣騷雅之業。懶慢疏狂。未免縱意。如前之病。未能全脫。所幸生死心切不長陷溺。痛念見境生心。觸途成滯。浮解實情。未能相勝。悟不修行。必墮魔境。佛魔之分只在頃刻。始約其偏空之見。涉入普賢之海。又思行門端的。莫如念佛。而權引中下之疑。未之盡破。及後博觀經論。始知。此門原攝一乘。悟與未悟。皆宜修習。於是采金口之所宣揚。菩薩之所闡明。諸大善知識之所發揮。附以已意。千波競起。萬派橫流。詰其匯歸。皆同一源。其論以不思議第一義爲宗。以悟爲導。以十二時中持佛名號。一心不亂念念相續。爲行持。以六度萬行爲助因。以深信因果爲入門。此論甫成。而同參發心。持戒念佛者。遂得五人。共欲流通以解宗教之惑。香光識劣根微。久爲空見所醉。縱情肆志。有若狂象去年沈洄之夜。親遊鬲子地獄。烈火洞然。見所熟譚空。破戒亡僧。形容尪羸。跛足而過。哭聲震地。殆不忍聞。及寤身毛爲豎。遂亦發心歸依淨土。後讀此論宿疑冰釋所以今日不憚苦口。病夫知醫。浪子憐客。汝宜盡剗舊日知見。虛心誦習自當有入。生死事大。莫久遲疑。於是禪人悲淚交集。自云若不遇子。幾以空見賺過一生。子生我矣。懇求案集作禮而去。時萬曆庚子仲春之二十有三日也。袁宗道伯修甫書於白蘇齋。

西方合論引

荷葉庵石頭道人袁宏道撰述

夫滯相述心。有爲過出。著空破有。莽蕩禍生。達摩爲救執相之者。說罪福之皆虛。永明爲破狂慧之徒。言萬善之總是。滅火者水。水過卽有沈溺之災。生物者日。日盛翻爲枯焦之本。如來教法。亦復如是。五葉以來。單傳斯盛。迨於今日。狂濫遂極。謬引惟心。同無爲之外道。執言皆是。趨五欲之魔城。不思。阿難未得盡通。頭陀擯斥。摩達微牽結使。尊者呵譏。蟬翅薄習。寶所斯遙。丘山叢垢。淨樂何從。至若楞伽傳自達摩。悟修並重。淸規創始百丈。乘戒兼行。未聞一乘綱宗。呵叱淨戒。五燈嫡子。貪戀世緣。昔有道士夜行。爲鬼所著。宛轉冢間。有甲父見之。扶掖入舍。湯沃乃醒。道士臨別謂甲夫曰。羈客無以贈主人。有辟鬼符二張。願以爲謝。聞者笑之。今之學者。貪嗔邪見。熾然如火。而欲爲人解縛。何其惑也。餘十年學道墮此狂病。後因觸機。薄有省發。遂簡塵勞。歸心淨土。禮誦之暇。取龍樹天臺長者永明等論。細心披讀。忽爾疑豁。旣深信淨土。復悟諸大菩薩差別之行。如貧兒得伏藏中金。喜不自釋。會愚庵和尙與平倩居士。謀余褒集西方諸論。余乃述古徳要語。附以己見。勒成一書。命曰西方合論。始於己亥十月二十三日。成於十二月二十二日。旣寡檢閱。多所脫漏。惟欲方便初心。尙期就正有道。略稽往哲。分敍十門。

第一剎土門第二緣起門

第三部類門第四教相門

第五理諦門第六稱性門

第七往生門第八見网門

第九修持門第十釋異門

西方合論標注跋

往予攜郢中張明教﹝五教﹞參訪袁中郎先生。一日出西方合論相視。予驚嘆其禪土合源超絕樂邦諸典。從中有未甚了解者。隨請質先生。命明教標注其首及持歸南中。每欲梓以度世而未就也。歲己未海虞文學瞿元初﹝純仁﹞。終後遺法財見施。予卽就其靈前。許刻經十卷。薦爲往生。適從吳門瑞光臥病。爲憶前願。因檢付袁無涯﹝叔度﹞。重爲詮次仇校。而屬吾徒性成董其役。一以報袁先生法施之恩。一以了瞿文學財施之願。至於撰述之精詳。議論之卓越。是在明眼者自得之耳。予復何贅。

旹

大明泰昌攺元歲在庚申暢月長至日喝石老人如奇力疾謹識

珂雪齋紀夢

袁中道

萬曆甲寅冬十月十五日。予晚課畢微倦趺坐榻上。形體調適。心神靜爽。忽爾瞑去。如得定狀。俄魂與魄離躍出屋上。時月色正明。予不覺飄然輕舉。疾於飛鳥雲霄中見二童子。淸美非常其去甚駛。予不暇問。但遙呼子曰。快逐我來。蓋西行也。予下視世界。髙山大澤。平疇曠野。城邑村落。有若垤土柸水。蜂衙蟻穴。子飛少墜。卽覺腥穢不可聞。極力上振乃否俄至一處。二童子忽下至地。曰住。子亦隨之而下。見有坦道如繩其平如掌。細視其地。非沙非石。光耀滑膩。逐路有渠。皆文石爲砌。寬可十餘丈許。中種五色蓮花芬香非常。渠上有樹。枝葉晃耀。好鳥和鳴。間有金橋界渠欄楯交羅。樹內隱隱。朱樓畫閣。整麗無比。見樓中人。淸美妍好。宛若仙人。皆睨予而笑。童子行疾。子常追之不及。乃大呼曰。卿可於前金橋邊少待。我當有所言。童子如言。予始及之。共倚橋上寶欄少息。予揖二童子。問卿何人。此地何處。幸爲我言。二童子曰。予靈和先生之侍者也。先生欲與卿有所晤言。特遣相迎耳。予問曰。靈和先生何人也。二童子曰。卽令兄中郎先生是也。今生西方淨域。易今稱矣。相見自爲卿言。可疾往。予遂與二童子復取道。俄至一處。有樹十餘株。葉如翠羽。花作金瓣。樹下有池。泉水汩汩。池上有白玉扉。一童先入。如往報者。一童導予入內。所過樓閣。凡二十餘重。皆金色晃耀。靈花異艸。拂於檐楹。至一樓下。俄見一人。下樓相迎。神情似中郎。而顏色如玉。衣若雲霞。可長丈餘。見予而喜曰。吾弟至矣。因相攜至樓上。設拜共坐。有四五天人。亦來共坐。中郎謂予曰。此西方之邊地也。凡信解未成。戒寶未全者。多生此地。亦名懈慢國。其上方有化佛樓臺前有大池。可百由旬。中有妙蓮。眾生皆托體於其中。時滿則散居各處樓臺之上。與有緣淸淨道友相聚。以無淫聲美色。故勝解易成。不久升進爲淨土中人耳。予私念。如此美妙之處。尙是邊地耶。仍問中卽曰。兄今生在何處。中郎曰。我初亦以淨願𨿽深。情染未除生於此地少時。今已居淨域矣。然終以乘急戒緩。僅與西方眾生。同一地居。不得與諸大士同升於虛空寶閣。尙需進修耳。幸宿生智慧猛利。又曾作西方論。贊嘆如來不可思議度生之力。感得飛行自在。遊諸剎土。凡諸佛說法之處。皆得往聽。此實爲勝。非諸眾生所能及也。拉予行中郎冉冉上升。予亦不覺。飄然輕舉。倏忽虛空千百萬里。至一處。隨中郎下。無有日月。亦無晝夜。光明照耀。無所障蔽。皆以琉璃爲地。內外映徹。以黃金繩。雜廁間錯。界以七寶。分劑分明。地上有樹。皆旃檀吉祥。行行相值。莖莖相望。數萬千重。一一葉出眾妙花。作異寶色。下爲寶池。波揚無量。自然妙聲。其底沙純以金剛。其中生眾寶蓮葉。作五色光。池之隱隱。危樓迥帶。閣道傍出。棟宇相承。窗闥交映。階墀軒楹。種種滿足。皆有無量樂器。演諸法音。大約與大小阿彌陀經所載。覺十不得其一抄一忽耳。予愛玩不捨。已仰而睇之。見空中樓閣。皆如雲气上浮。中郎曰。汝所見淨土地行。諸眾生光景也。過此以上。爲法身大士住處。甚美妙千倍萬倍於此。其神通亦千倍百倍於此。吾以慧力能遊行其間。終不得住也。又過此以上爲十地等覺所居。卽吾亦不得而知也。又過此爲妙覺所居。惟佛與佛乃能知之。卽等覺諸聖亦莫能測度矣。語罷。復引予至一處。無墻垣。而有欄楯。其中院宇。光耀非常。不知俱以何物爲之。第覺世間之黃金白玉。皆如土色矣。共坐一樓下少談。中郎曰。吾不圖樂之至此極也。然使吾生時嚴持戒律。則尙不止此。大都乘戒俱急。則生品最髙。其次戒急。則生最穩。若有乘無戒。多爲業力所牽。流入八部鬼神眾去。予親見同學諸人矣。弟之般若气分頗深。而戒定之力甚少。夫悟理不能生戒定。亦狂慧也。歸至五濁。趁此色力彊健。實悟實修。兼之淨願勤行方便。憐憫一切。不久自有良晤。一入他途。可怖可畏。如不能持戒。有龍殊六齋遺法。見存遵而行之。諸戒之中。殺戒尢急。寄語同學。未有日啟鸞刀。口貪滋味。而能生於淸泰者也。𨿽說法如雲如雨。何益於事。我與汝於空王劫時。世爲兄弟。乃至六道輪回。莫不皆然。幸我此生。已得善地。恐汝墮落。故以方便神力。攝汝至此。淨穢相隔。不得久畱。予更問伯修諸人生處曰。生處皆佳。汝後自知。言已忽淩空而逝。俄已不見。予起步池上。忽如墮者。一駭而醒。通身汗下。時殘燈在篝。明月照窗。更已四漏矣。

西方合論卷之一

第一剎土門

夫一眞法界。身土交參。十佛剎海。淨穢無別。秖因眾生行業有殊。諸佛化現亦異。或權或實。或偏或圓。或暫或常。或漸或頓。一月千江。波波具涵淨月。萬燈一室。光光各顯全燈。理卽一諦。相有千差。若非廣引靈文。眾生何所取則。爰約諸教。略敍十門。

一毗盧遮那淨土二惟心淨土

三恆眞淨土四變現淨土

五寄報淨土六分身淨土

七依他淨土八諸方淨土

九一心四種淨土

十攝受十方一切有情不可思議淨土

一毗盧遮那淨土者。卽諸佛本報國土。十蓮華藏世界海。一一蓮華藏。最下世界。皆有十佛世界微塵數廣大剎。淸淨莊嚴。一一廣大剎。復有十佛世界微塵數諸小剎圍繞。倍倍增廣。一一華藏世界。皆滿虛空。互相徹入。淨穢總含。重重無盡。如法而論。一艸一木。一毛一塵。各各皆具此無盡法界。佛及眾生。無二無別。或曰。此是眾生實報莊嚴。不同權教。推淨土於他方。是爲實教。或曰。眾生𨿽具此實報。爭柰眞如無性。不能自證。漫漫長夜。無見日期。波波劫海。無到岸期。𨿽云地獄起妙覺之心。佛果現泥犁之界。其如眼前鐵牀銅柱何哉。辟之餓鬼渴死於海邊。貧人數錢於金窟。秖見其虛。何名爲實。若非假之方便。由權入實。眾生豈有證毗盧之日也。答曰。若約諸佛化儀則可。實相土中無此戲論。夫毗盧遮那。此云徧一切處。徧一切處。卽無量壽表義。豈有勝劣。只因如來爲一分取相凡夫故。說有阿彌陀。在於西方。亦如大云經中。阿彌陀佛告一菩薩言。有釋迦在於娑婆世界也。未當釋迦爲生。則釋迦徧一切。而阿彌陀爲所徧之一處。當阿彌爲主。則阿彌徧一切。而釋迦牟尼爲所徧之一處。如一人之身。當自自時。不妨爲一切人之他。當他他時。不妨爲一切人之自。以是義故。自他不成。自他不成。卽自亦徧一切處。他亦徧一切處。豈定有他方可執。是故西方毗盧。非自他故。何以故。毗盧無不徧故。若言權言方便。卽有不徧。有不徧者。毗盧之義不成。

二惟心淨土者。直下自證當體無心。卽是淨土。如維摩經云。寶積。當知。直心是菩薩淨土。菩薩成佛時。不諂眾生。來生其國。深心是菩薩淨土。菩薩成佛時。具足功徳眾生。來生其國。大乘心是菩薩淨土。菩薩成佛時。大乘眾生。來生其國。經文繁多。不能廣引。大約謂欲得淨土。當淨其心。隨其心淨。則佛土淨。夫心是卽土之心。土是卽心之土。心淨土淨。法爾如故。此語豈非西方注腳。多有執心之士。卑此法門。以爲單接鈍根者。由於心外見土故也。夫念卽是心。念佛豈非心淨。心本含土。蓮邦豈在心外。故知。約相非乖惟心。稱心實礙普度矣。

三恆眞淨土者。卽靈山會上所指淨土。引三乘中權教菩薩。令知此土。卽穢恆淨。諸眾信而未見。夫穢性本寂。俗相恆空。本寂故。菩薩居穢常寂。恆空故。菩薩入俗常空。正顯淨義。但以眾生執海難淸。識繩易縛。言業本空。則恣情作業。言行無體。卽肆意冥行。犯永嘉之所呵。墮善星之所墜。以至生遭王難。死爲魔眷者。往往而是。嗟夫。使盡大地皆菩薩。則斯言誠爲利益。天下之菩薩少。而凡夫多。則斯言之利天下也少。而害天下多矣。

四變現淨土者。如法華經。三變淨土。移諸人天。置於他方。維摩經。世尊以足指按地。卽時三千大千世界。若百千珍寶嚴飾。此是如來暫令顯現。亦是法爾。然智如鶖子。尙且如盲。劣根眾生。無緣復見。且人天置諸方外。全無接引之緣。神力暫現還無。詎是恆常之土。豈若安養淨邦。塵劫常住。阿彌慈父。十惡不遺者哉。國土勝劣。居然可知。

五寄報淨土者。如摩醯首羅天。如來於彼成等正覺。此爲實報淨土。起信論云。菩薩功徳成滿。於色究竟處。示一切世間最髙大身。謂以一念相應慧。無明頓盡。名一切種智。自然有不思議業。能現十方。利益眾生。藏和尙云。何故。受用報身在此天者。以寄報十王。顯別十地。第十地寄當此天王。卽於彼身示成菩提。然彼天𨿽云無漏。未若蓮邦直出三界。何以故。在色究竟故。

六分身淨土者。如涅槃經。佛答髙貴徳王云。善男子。西方去此娑婆世界。度三十二恆河沙佛土。有世界。名曰無勝。猶如西方極樂世界。我於彼土。出現於世。爲化眾生故。於此世界。現轉法輪。又央崛經。佛謂央崛曰。我住無生際。而汝不覺知。央崛云。若住無生際。何以生於此土。佛云東方有佛。汝往問之。央崛往問彼佛答言。釋迦者。卽是我身。大意謂。彼淨土是佛實報。此是分身。𨿽彰一佛之報境。未具攝化之義。佛分上卽有。眾生分上卽無。未爲殊勝。

七依他淨土者。如梵网經云。我今盧捨那。方坐蓮華臺。周匝千花上。復現千釋迦。一花百億國。一國一釋迦等者。以初地化百佛剎。則有百葉之花。二地化千佛剎。故花有千葉。若至三地應見萬葉。四地億葉。次第倍增。爲是依他受用身分示報境。入地乃見。非如蓮池會上。十念眾生。頓見淨佛國土故。

八諸方淨土者。如東方藥師佛。南方日月燈佛。上方香積佛。佛佛各有淨土。諸經所迷不可具載。皆是諸佛實報莊嚴。經中或有以佛神力。暫令顯現。或諸大菩薩。詣彼供養。緣彼佛未言攝生故。諸眾生亦無緣生彼。卽如妙喜世界。釋迦𨿽記有往生者。未聞無動有普引之言。且其國有鐵圍須彌諸山。及鬼神婦女。當知。嚴淨不如安養也。又如藥師如來。以十二大願。度諸有情。經中亦言有信心者。應當來生。稽彼願力。多是解脫一切憂苦。究竟安樂。未若阿彌如來。純以念佛。攝一切人往生彼土。

九一心四種淨土者。一曰凡聖同居土。二曰方便有餘土。三曰實報無障礙土。四曰。常寂光土。一凡聖同居土者。自分二類。初同居穢土。次同居淨土。穢土之中凡居聖居各二。凡居二者。一惡眾生。卽四趣也。二善眾生。卽人天也。聖居二者。一實聖。卽四果辟支。通教六地。別十住。圓十信。後心通惑𨿽盡。報身猶在。皆名實也。二權聖。謂方便實報。寂光土中法身菩薩。及妙覺佛。爲利有緣應生同居。皆是權也。是等與四趣共住。故名穢土。次同居淨土者。如極樂中有眾生。妙喜國中。有鐵圍男女之類。以無四惡趣。故名淨土。余接同居穢土之中。旣有諸聖。亦可名同居淨土。如娑婆世界。在華藏世界第十三重。亦雲華藏也。二方便有餘土者。二乘三種菩薩。破見思惑。證方便道。塵沙別惑無明未斷。捨分段身。而生界外。名曰有餘。故釋論云。出三界外有淨土。聲聞辟支佛出生其中。受法性身。非分段也。三實報無障礙土者。無有二乘。純諸法身菩薩所居。盡塵沙惑。分破無明。得眞實果。而無明未盡。潤無漏業。受法性報身。亦名果報國。故仁王經云。三賢十聖住果報。以觀實相發眞無漏。感報殊勝。七寶莊嚴。且淨妙五塵。故名爲實。色心不二。毛剎相容。故名無障礙。華嚴明因陀羅网世界是也。四常寂光土者。妙覺極智所照如如法界。名之爲國。亦名法性土。但一眞如佛性。非身非土。而說身土。離身無土。離土無身。諸佛如來所遊居處。妙宗曰。經論中言寂光無相。乃是已盡染礙之相。非如大虛空無一物。良由三惑究竟淸淨。則依正色心。究竟明顯。大經曰。因滅是色。獲得常色。受想行識亦復如是。仁王稱爲法性五陰。是爲極果。然十方剎土。隨心異見。七寶砂礫。當處差別。故霅川曰。極樂國土。四土不同。何則約人天二乘。卽前二種土。約菩薩佛。卽後二種土。故知。六十萬億那由他恆河沙由旬等身。不妨更有丈六之身。華藏海會無邊佛土。不妨更有尼連河土。何以故。是法爾故。非是神力變現故。

十攝受十方一切有情不可思議淨土者。卽阿彌陀佛西方淨土。其中所有大功徳海。大悲智海。大願力海。若具說者。假使盡十方世界諸佛菩薩。聲聞辟支。天人鬼畜。下至蜎飛蠕動。及一切無情。艸木瓦礫。鄰虛微塵之類。一一具無量口。口中一一具無量舌。舌中一一出無量音聲。常說倍說。熾然說。無間說。經百億萬塵沙阿僧祇劫。亦不能盡。今且略釋。一身土不思議義。二性相不思議義。三因果不思議義。四往來不思議義。五畢竟不可思議不思議義。一身土不思議義者。阿彌身中有無量眾生。眾生身中有無量阿彌。國土亦然。是故一眾生念阿彌。一阿彌見。眾眾生念阿彌。眾阿彌見。眾生念念阿彌。卽念念阿彌見。若眾生身中。無阿彌者。阿彌不見。如陽燧身中。不能得水。非本有故。阿彌身中無眾生者。阿彌亦不見。如石女求生兒必不可得。以非應得故。是故身中含身。身中含身身。土中含土。土土中含土。身土交含重重無盡。是身土不思議義。二性相不思議義者。若離性言土。土卽心外。是幻化故。幻化者卽斷滅相。眾生不生。若卽性言土。性是有形。是一定故。一定者卽無變易。無變易眾生亦不生。卽性卽相。非性非相。存非非亡。存卽卽壞。是性相不思議義。三因果不思議義者有二義。一因先果後義。如念佛是因。見佛是果。見佛是因。成佛是果。成佛是因。度眾生是果。二因果無前後義。卽念卽見。卽成卽度。一時具足。如人三十至四十歲。三十是因。四十是果。然三十四十無間斷相。若無四十。三十不立。無三十者。四十不成。是故當知。非離三十至四十。故若離三十至四十者。中間卽有分限相。而我此身。無分限故。若由三十至四十者。中間卽有相續相。而我此身。乃至相續不可得故。念佛因果亦復如是。是因果不思議義。四去來不思議義者。若阿彌陀佛。因念而來。此眾生因憶佛而生彼。卽有去來。有去來。卽有程途。有程途。卽有險易。如人近京師則觀君易遠則難。果爾。念佛求生。應有難易。而阿彌僕僕道途。亦無說法之日矣。故般舟三昧經曰。不於是間終生彼間佛剎。佛無所從來。我亦無所至。又先徳云。生則決定生。去則實不去。如天鼓鳴遠近齊聞。非去來故。如水中月。東行則東。西行則西。非去來。故是去來不思議義。五畢竟不可思議不思議義者。如澄潭山影。如春陽百艸。如眾生業力。如日月光相。如胎中根。如身中我。如齒堅舌柔。如眉橫發長。是畢竟不可思議不思議義。所以十方諸佛。吐心吐膽。亦只道得个希有難信而已。𨿽有徧覆三千大千舌相。詎能分疏其萬一哉。孔子曰。夫婦之愚。可以與知。及其至也。聖人不知。至哉言也。無量法門。一以貫之矣。

西方合論卷之一﹝終﹞

西方合論卷之二

第二緣起門

夫樂鮑肆者。不念檀旃非實不念。以不厭故。乍使引之晤室。熱旃炙沈。不終日而悲其昔之穢。厭離之不早也。夫生死臭穢。愈於鮑肆。眾生貪嗜。倍彼蠅蚋。諸佛爲鬻香長者。見一輩人天。沒溺濁海能不惻然。是故阿彌導師。廣開香嚴之肆。釋迦慈父。確指淨域之門。盡大地無非貧兒。一佛號便爲資本。欲驗誠言。莫離十念。塞鼻膻腥。久當自厭。今約西方起教。略分十義。

一一大事故二宿因深故

三顯果徳故四依因性故

五順眾生故六穢相空故

七勝方便故八導二乘故

九堅忍方故十示眞法故

一一大事者。眾生處五濁世。如因處獄。但以罪之輕重。受等不等罰。或幹小法。或投極网。辜𨿽不同。至於縲紲之苦。笞杖之罰。未有一人得免者何也。以入獄者皆罪人。處人天者。皆是業報。分段之身故也。然罪人一入獄。未有時刻不求出離者。則以知獄之煎苦。難忍難堪棘墻之外。更有許大安樂世界故也。今眾生以煩惱爲家。以生死爲園觀系心衣冠之囚長。適情金玉之桁楊。豈知大鐵圍山。是我棘墻三界。法場之外。各各自有家鄕田地也。諸佛憫此。酸心痛骨。是故爲分別淨穢。指以脫歸路程。而歲久拋棄之人。了無歸處。諸佛又大建宅舍以安之。一則往來獄門。爲治道途。一則長伺獄外。修飾旅館。如是之恩。何身可報。嗟夫燭三界之長夜。揭億生之覆盆。諸佛旣不惜垂手。眾生獨何苦戀戀也。經曰。如來爲一大事。出現於世。大事者。卽此事也。眾生種種。反戀此毛頭許事。以小易大。甘心瘦死何哉。

二宿因深者。有三。一者正因。二者正願。三者正行。一正因者。卽是三世諸佛與諸有情。自淸淨體。如萬象依空。山川依地。谷依種子。花果依仁。若無此因。佛果不成。何以故。一切悲智。純依此因而得建立。故長者合論曰。如來藏身。卽法身也。諸福智海。莫不居中。故稱爲藏。若不見法身。一切福智。大慈大悲。悉皆不辦。總屬生滅。法身者。卽正因是。二正願者。如本經。法藏比丘於自在王如來所。發四十八大願。一願不成不取菩提。此是依自性無量悲智。發如是不可思議願力。非是心外見有眾生。發願欲度。以眾生非心外故。三正行者。如本經言。發是願已。如是安住種種功徳。修習如是菩薩行。經於無量無數億那由他百千劫內。又如一向出生菩薩經云。阿彌陀佛昔爲太子。聞此微妙法門。奉持精進七千歲中。脇不至席。不念愛欲財寶。不問他事常獨處止意不傾動。復教化八千億萬那由他人。得不退轉。此是自性行持。自性精進。非是有作有爲功徳。𨿽歷億劫。不離一念。以微妙法門。離一切行一切劫故。是謂正因。正行正願。如伊三點。缺一不成。非是作得。非不作得故。先徳云。根深果茂。源遠流長。宿因旣深。教起亦大。誠然乎哉。

三顯果徳者。如華嚴經普賢行願品云。諸佛如來。因於眾生。而起大悲。因於大悲。生菩提心。因菩提心。成等正覺。譬如曠野沙磧之中。有大樹王。若根得水。枝葉華果。悉皆繁茂。生死曠野菩提樹王亦復如是。一切眾生。而爲樹根。諸佛菩薩。而爲華果。以大悲水。饒益眾生。則能成就諸佛菩薩智慧華果。是故當知。一切諸佛。取佛果者。依於眾生。若無眾生。佛果不成。譬如漢王以救民故而有百戰。以百戰故登大寶位登寶位故。百姓樂業。若無百姓卽無如上等事。究而論之。凡行一徳一事一利一名者。若無眾生。皆悉不成。是故我無眾生。卽不成我。眾生是依。我卽是正。眾生是正。我卽是依。人我平等。依正無礙。是法爾故。法爾者。卽自然果徳故。若向外建立。卽不成果義。

四依因性者。一切眾生。皆有如是淨性。譬一精金。冶爲釵釧及溺器等。金性是一。溺器者是器。具穢非金穢故。若加銷治。爲種種玩好等物。金亦不易。生佛亦然。同一淨性。但以釵釧溺器。而有差別。非是性異。是故博地凡夫。十念卽生者。以本淨故。阿彌陀佛。欲攝受是眾生卽攝受者。以眾生本淨故。如鏡中之光。不從磨得。生淨土者。非是行願及與念力。所能成就。何以故。念行如鑪錘等。但能銷金。無別有金生故。

五順眾生者。謂樂兒童者。當以餅果。樂婦女者。必用綺羅。一切眾生所重。惟寶玉衣食。是故有自然七寶。及與樓閣妙麗衣服飲食等事。譬諸火宅諸兒。非羊鹿等車。決不肯出。出已純與大車。今釋迦如來。順眾生情見。說阿彌陀七寶淨土。秖爲眾生見境如是。合如是說。眾生生已。各各自見細妙淨相。無可比諭。方知琉璃﹝王﹡車﹞璖瑪瑙。猶如瓦礫。如達官貴人。向田舍兒。說王宮精嚴。姑就彼人所極珍異者爲比。向非情量所及。如對生盲說色。亦無所用其方比矣。

六穢相空者。如智論曰。譬如人有一子。喜在不淨中戲。聚土爲谷。以艸木爲鳥獸。而生愛著。人有奪者。嗔恚啼哭。其父知已。思惟此子。今𨿽愛著。此事易離。小大自休。何以故。此物非眞故。菩薩亦如是。觀眾生愛著不淨臭身。及種種五欲。若信等五根成就時。卽能捨離。若小兒所著。實是眞物。𨿽復年至百歲。著之轉深。若眾生所著物實有者。𨿽得五根。亦不能捨。以諸法皆空誑不實故。故得捨離。如來爲眾生說淨土亦爾。以眾生所著非實。卽易爲訓化故。如人少時悅色。壯歲營官。老年嗜利。若是實可好著。不應年變月易。以變易故。說淨土時。亦悅亦營亦嗜。如夢中人。喚之卽醒。若夢實者。𨿽喚無益。以俱非實。是故諸佛爲一切眾生。說如是法門。

七勝方便者。爲此方便。非是自力。亦非他力。緣自性海中。具有如是自在功徳。一切現成。是故一句聖號。無復煩詞。十念功成。頓超多劫。如萬竅怒號力。在扶搖。因竅顯故。如幽谷洞明。功在晨曦。因谷見故。如一綫之蟻孔。能穿連山之堤。是水之力。非蟻力故。又如一葉之葦席。能運萬斛之舟。是風之力。非葦力故。總之皆是法界性海。無作無爲。不思議力所現。非自非他。一切具足。故有如是殊勝方便。是謂捷中之捷徑中之徑。捨此不修。是眞愚癡。

八導二乘者。二乘避境趨寂。證假涅槃。不得如來法身。受業惑苦。一者無明住地。不得至見煩惱垢濁習气臭穢究竟滅盡淨波羅蜜果。二者因無明住地。有虛妄行。未除滅故。不得至見無作無行我波羅蜜果。三者因微細虛妄。起無漏業。意生諸陰。未除盡故。不得至見極滅遠離樂波羅蜜果。四者變易生死。斷續流滅不得至見極無變易常波羅蜜果。以是四種業惑。未證眞理。如來憫之。教令回斷滅心。修淨土行。令知卽空不斷。卽有不常。乘大乘智。入涅槃海。

九堅忍力者。龍樹菩薩曰。童子過四歲以上。未滿二十。名爲鳩摩羅伽地。若菩薩初生菩薩家者。如嬰兒得無生法忍。乃至十住地。離諸惡事。名爲鳩摩羅伽地。欲得如是地。當學般若波羅蜜。常欲不離諸佛。問曰。菩薩當化眾生。何故常欲不離諸佛。答曰。有菩薩。未入菩薩位。未得阿鞞跋致。受記莂故。若遠離諸佛。便壞諸善根。沒在煩惱。自不能度。安能度人。如人乘船。中流壞敗。欲度他人。反自沒水。又如小湯投大冰池。𨿽消少處。反更成冰。菩薩未入法位。若遠離諸佛。以少功徳。無方便力。欲化眾生。𨿽少利益。反更墜落。以是故新學菩薩。不應遠離諸佛。問曰。若爾者。何以不說不離聲聞辟支佛。聲聞辟支佛。亦能利益菩薩。答曰。菩薩大心。聲聞辟支佛。𨿽有涅槃利益。無一切智故。不能教道菩薩。諸佛一切種智故。能教導菩薩。如象沒泥。非象不能出。菩薩亦如是。若入非道中。惟佛能救。同大道故。故說菩薩。常欲不離諸佛。復次菩薩作是念。我未得佛眼故。如盲無異。若不爲佛所引導。則無所趣。錯入余道。設聞佛法。異處行者。未知教化時節。行法多少。復次菩薩見佛。得種種利益。或眼見心淸淨。若聞所說。心則樂法。得大智慧。隨法修行。而得解脫。如是等值佛。無量益利。豈不一心常欲見佛。譬如嬰兒不應離母。又如行道。不離糧食如大熱時。不離涼風冷水。如大寒時。不欲離火。如度深水。不應離船。譬如病人。不離良醫菩薩不離諸佛。過於上事。何以故。父母親屬知識人天王等。皆不能如佛益利。佛益利諸菩薩。離諸苦處。住世尊之地。以是因緣故。菩薩常不離佛。問曰。有爲之法。欺誑不眞。皆不可信。云何得如願不離諸佛。答曰。福徳智慧具足故。乃應得佛。何況不離諸佛。眾生有無量劫罪因緣故。不得如願。𨿽行福徳。而智慧薄少。𨿽行智慧。而福徳薄少。故所願不成。菩薩求佛道故。要行二忍。生忍法忍。行生忍故。一切眾生中。發慈悲心。滅無量劫罪。得無量福徳。行法忍故。破諸法無明。得無量智慧。二行合和故。何願不得。以是故。菩薩世世常不離諸佛。復次菩薩。常愛樂念佛故。捨身受身。恆得值佛。譬如眾生習欲心重受淫鳥身。所謂孔雀鴛鴦等。習嗔恚偏多。生毒虫中。所謂惡龍羅剎蜈蚣毒蛇等。是菩薩心。不貴轉輪聖王。人天福樂。但念諸佛。是故隨心所重。而受身形。復次菩薩。常善修念佛三昧因緣故。所生常值諸佛。天如或問曰。禪宗悟達之士。旣曰見性成佛。焉肯復求淨土。答曰悟達之士。政願求生。汝但未悟。使汝旣悟。淨土之趨。萬牛莫挽。問曰。學者但患大事不明。大事旣明。當行佛教。隨類化身。入泥入水不避生死。廣度生靈。何故求生淨土。厭苦趨樂。答曰。汝將謂一悟之後。習漏永除。便得不退轉耶。將謂一悟之後。更無徧學佛法。修行證果等事耶。將謂一悟之後。便可上齊諸佛。入生死不受障緣之所撓耶。審如是。則諸大菩薩。修六度萬行。動經恆河沙數劫者。是皆愧汝。古教有云。聲聞尙有出胎之昧。菩薩亦有隔陰之昏。況近時薄解淺悟。自救不了者。縱有悟處深遠。見地髙明。行解相應。志在度人者。柰何未登不退。力用未充。居此濁惡。化此剛彊。此亦先聖之所未許。如以未完不固之舟。濟多人於惡海。自他俱溺其理必然。故往生論云。欲遊戲地獄門者。必生彼土。得無生忍。已還入生死。救苦眾生。以此因緣。求生淨土。又先聖有云。未得不退轉位。不可混俗度生。未得無生法忍。要須常不離佛。譬如嬰兒。常不離母。又如弱羽。只可傳枝。今此國中。釋迦已滅。彌勒未生。四惡趣苦。因果牽纏。外道邪魔。是非扇亂。美色淫聲之相惑。惡緣穢觸之交侵。旣無現佛可依。又被境緣所撓。初心悟達之人。鮮有不遭其退敗者。所以世尊殷勤。指歸極樂。良有以也。蓋彼彌陀現在說法。樂土境緣。種種淸淨。倘依彼佛。忍力易成。髙證佛階。親蒙授記。然後出化眾生。去來無礙。多見今之禪者。不究如來之了義。不知達摩之玄機。空腹髙心。習爲狂妄。見修淨土。則笑之曰。彼學愚夫愚婦之所爲。余嘗論其非鄙愚夫愚婦。乃鄙文殊普賢龍樹馬鳴等也。非特自迷正道。自失善根。自喪慧身。自亡佛種。且成謗法之業。又招鄙聖之殃。佛祖視爲可哀憐者。於是永明和尙。深憐痛哀。剖出心肝。主張淨土。旣以自修。又以化世。故其臨終有種種殊勝相現。舍利鱗砌。徑生極樂上品。乃至閻羅以爲希有圖像禮敬。夫永明旣悟達摩直指之禪。又能致身於極樂上品。以此解禪者之執情。以此爲末法之勸信。是眞大有功於宗教者。豈特永明爲然。如死心新禪師。作勸修淨土之文。又如眞歇了禪師。作淨土說有云。洞下一宗。皆務密修。其故何哉。良以念佛法門。徑路修行。正按大藏。接上上根器。傍引中下之機。又云。宗門大匠。已悟不空有法。秉志孜孜於淨業者。以淨業見佛。簡易於宗門故。又云。乃佛乃祖。在教在禪。皆修淨業。同歸一源。入得此門。無量法門。悉皆能入。至如天衣懷禪師。圓照本禪師。慈受深禪師。南嶽思禪師。法照禪師。淨靄禪師。淨慈大通禪師。天臺懷玉禪師。梁道珍禪師。唐道綽禪師。毗陵法眞禪師。姑蘇守納禪師。北澗簡禪師。天目禮禪師等諸大老。皆是禪門宗匠。究其密修顯化。發揚淨土之旨。則不約而同。廣如彼文。不能盡錄。是故當知。禪宗密修。不離淨土。初心頓悟。未出童眞。入此門者。方爲堅固不退之門。

十示眞法者。一切修行法門。言空卽斷。言有卽常。未爲究竟。惟此念佛三昧。卽念而淨。淨非是無。卽淨而念。念非是有。達淨無依。卽是念體。了念本離。卽是淨用。是故非淨外有念。能念於淨。若淨外有念。念卽有所。所非淨故。非念外有淨。能入諸念。若念外有淨。淨卽有二。二非淨故。當知諸佛。順寂滅心。而嚴淨土。是故念淨土者。當入一切寂滅門。諸佛順常樂我淨心。而嚴淨土。是故念淨土者。當入一切常樂我淨門。諸佛順平等眾生心。而嚴淨土。是故念淨土者。當入一切平等眾生門。諸佛順大悲智業。而嚴淨土。是故念淨土者。當入一切大悲智業門。諸佛順無作無爲不可思議業。而嚴淨土。是故念淨土者。當入一切無作無爲不可思議門。諸佛順塵勞煩惱性。而嚴淨土。是故念淨土者。當入一切塵勞煩惱門。諸佛順微塵芥子相。而嚴淨土。是故念淨土者。當入一切微塵芥子門。以上諸大法門。但一聲阿彌陀佛。皆悉證入。亦無能證所証之相。若不爾者。則是有餘之淨。念佛三昧卽不如是。

西方合論卷之二﹝終﹞

西方合論卷之三

第三部類門

夫如來說教。廣有多門。經中或偶一拈題。或因緣舉出者。不可勝載。惟念佛一門。頻形贊嘆。如髙巒之峙平原躍空而出。類金星之晃沙磧映日卽明。故知。法門殊勝。未有逾此一門者也。今約諸經。但言西方大事者。一槪收入。分經緯二義。說文曰。織有經集絲爲之。經常而緯變。是故以經則非專談安養者不收。以緯則凡泛舉念佛者亦入。登蔥山而樵玉。首采羊脂。泛溟海而斫香。忍捨牛頭。孔子曰。爾所不知。人其捨諸。至於聞所未聞。不無望於來哲。

一經中之經二經中之緯

三緯中之經四緯中之緯

一經中之經者。一無量平等淸淨覺經。二無量壽經。三阿彌陀經。四無量壽莊嚴經。五出寶積第十八經。名無量壽如來會。五經同一梵本前四譯稍不精。六卽大阿彌陀經。龍舒居士。將前四譯和會者。佛在王捨國靈鷲山。爲阿難慈氏等說。中間出寶積者。旨富詞法。不知龍舒何以不見此本。一佛說阿彌陀經。二稱贊淨土佛攝受經。二經同一梵本。初經簡淨愈於後譯。佛在捨衛國。祇樹給孤獨園。爲舍利弗說。讀誦者多。主此經。一觀無量壽經。佛在王捨城耆闍崛山中。爲韋提希夫人說。經中言十六妙觀。修持法門。備載此經故孤山判爲定善。然三種經。皆專爲西方起教。如天中之天。人中之王。不必自相排抑。譬一大虛空。一尙不得。豈有二哉。經中妙義。具見余門。今不贅述。

二經中之緯者。一鼓音聲王經。佛在瞻波大城。伽伽靈池。與比丘百人說。中云若有四眾。受持阿彌陀佛名。臨命終時。佛與聖眾。接引往生。一後出阿彌陀佛偈經。自惟念法比丘。乃從世饒王。至弘此無量誓。世世稽首行。共五十六句。始終惟偈。二經亦專言淨土。言義較前甚略。判入緯髏。又鼓音意。重持咒。偈經是伽陀部。非教本故。

三緯中之經者。一華嚴經。普賢菩薩。勸進善財童子。海會大眾。發大十願。至臨命終時。一切諸根。悉皆散壞。一切威勢。悉皆退失。惟此願王。不相捨離。於一切時。引導其前。一剎那間。卽得往生極樂世界。其人自見生蓮花中。蒙佛授記。得授記已。經無數劫。普於十方不可說不可說世界以智慧力。隨眾生心。而爲利益。乃至能於煩惱大苦海中。拔濟眾生。令其出離。皆得生於極樂世界。又解脫長者云。我若欲見安樂世界。無量壽如來。隨意卽見。如是十方一切世界所有如來。我若欲見。隨意卽見。我能了知如來國土莊嚴神通等事。無所從來。亦無所去。無有行處。亦無住處。亦如己身。無來無去。無行住處。一法華經云。聞是經典。如說修行。於此命終。卽往安樂世界。阿彌陀佛大菩薩眾圍繞住處。生蓮華中寶座之上。得菩薩神通。無生法忍。得是忍已。眼根淸淨。以是淸淨眼根。見七百萬二千億那由他恆河沙等諸佛如來。一楞嚴經。大勢至白佛。我憶往昔恆河沙劫。有佛出世。名無量光。十二如來相繼一劫。其最後佛。名超日月光。彼佛教我念佛三昧。譬如有人。一專爲憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來。憐念眾生。如母憶子。若子逃逝。𨿽憶何爲。子若憶母。如母憶時。母子歷生。不相違遠。若眾生心。憶佛念佛。現前當來。必定見佛。去佛不遠。不假方便。自得心開。如染香人身有香气。此則名曰香光莊嚴。我本因地。以念佛心。入無生忍。今於此界。攝念佛人。歸於淨土。一寶積經。佛告父王一切眾生。皆卽是佛。汝今當念西方世界阿彌陀佛。常勤精進。當得佛道。王言。一切眾生。云何是佛。佛言。一切決無生。無動搖無取捨。無相貌無自性。可於此佛法中安住其心。勿信於他。爾時父王與七萬釋種。聞說是法。信解歡喜。悟無生忍。佛現微笑。而說偈曰。釋種決定智。是故於佛法。決信心安住。人中命終已。得生安樂國。面奉阿彌陀。無畏成菩提。又佛告彌勒。發十種心。往生極樂。何者爲十。一者於諸眾生。起於大慈。無損害心。二者於諸眾生。起於大悲。無逼惱心。三者於佛正法。不惜身命。樂守護心。四者於一切法。發生勝忍。無執著心。五者不貪利養。恭敬尊重。淨意樂心。六者求佛種智。於一切時。無忘失心。七者於諸眾生。尊重恭敬。無下劣心。八者不著世論。於菩提分。生決定心。九者種諸善根。無有雜染淸淨之心。十者於諸如來。捨離諸相。起隨念心。是名菩薩發十種心。由是心故。當得往生。若人於此十心。隨成一心。樂欲往生彼佛世界。若不得生。無有是處。一般舟三昧經。佛告跋陀和菩薩。若沙門白衣。所聞西方阿彌陀佛剎。常念彼方佛。不得缺戒。一心念。若一日晝夜。若七日七夜。過七日已後。見阿彌陀佛。於覺不見。於夢中見之。譬如夢中所見。不知晝不知夜。亦不知內亦不知外。不用在冥中故不見。不用有所蔽礙故不見。如是跋陀和菩薩。心當作是念。時諸佛國境界名大山須彌山。其有幽冥之處。悉爲開辟。目亦不蔽。心亦不礙。是菩薩摩訶薩。不持天眼徹視。不持天耳徹聽。不持神足到於佛剎。不於是間終。生彼間佛剎乃見。便於是間。坐見阿彌陀佛。聞所說經悉受得。從三昧中。悉能具足。爲人說之。一觀佛三昧經。文殊自敍宿因。謂得念佛三昧。當生淨土。世尊復記之曰。汝當往生極樂世界。一大集經賢護品云。求無上菩提者。應修念佛禪三昧。偈云。若人稱念彌陀佛。號曰無上深妙禪。至心想象見佛時。卽是不生不滅法。一十住斷結經云。時座中有四億眾。自知死此生彼牽連不斷。欲爲之源。樂生無欲國土。佛言。西方去此無數國土。有佛名無量壽。其土淸淨。無淫怒癡。蓮花化生。不由父母。汝當生彼。一如來不思議境界經云。菩薩了知諸佛及一切法。皆惟心量。得隨順忍。或入初地。捨身速生妙喜世界。或生極樂淨土中。一隨願往生經言。佛國無量專求極樂者何。一以因勝。十念爲因故。一以緣勝。四十八願普度眾生故。一稱揚諸佛功徳經云。若有得聞無量壽如來名者。一心信樂。其人命終。阿彌陀佛與諸比丘。住其人前。魔不能壞彼正覺心。又云。持諷誦念。此人當得無量之福。永離三途。命終之後往生彼剎。一大云經云。善男子。於此西方。有一世界名曰安樂。其土有佛。號無量壽。於今現在。常爲眾生。講宣正法。告一菩薩。汝善男子。娑婆世界。釋迦牟尼佛。爲諸薄福鈍根眾生。說大云經。汝可往彼。至心聽受。是彼菩薩。欲來至此故先現瑞。善男子。汝觀彼土諸菩薩身。滿足五萬六千由旬。世尊。彼來菩薩名號。何等何緣。而來此土。將非爲度眾生故來。惟願如來爲諸眾生。分別解說。善男子。彼土菩薩。欲聞淨光受記別事。並欲供養如是三昧。是故而來。善男子。是菩薩名無邊光。通達方便。善能教導。一入楞伽經云。大慧。汝當知。善逝滅度後。南天竺國中大名徳比丘。厥號爲龍樹。能破有無宗。世間中顯我無上大乘法。得初歡喜地。往生安樂國。一大悲經云。我滅度後。非天竺國有比丘。名祈婆伽。修習無量最勝善根。已而命終。生於西方。過百千億世界無量壽佛國。以後成佛。號無垢光如來。

四緯中之緯者。一如華嚴毗盧遮那品云。爾時大威光童子。見波羅蜜善根莊嚴王如來成等正覺現神通力。卽得念佛三昧。名無邊海藏門。又光明覺品云。爾時光明。過千世界。乃至一切處。文殊菩薩。各於佛所。同時發聲。說此頌言。一切威儀中。常念佛功徳。晝夜無暫斷。如是業應作。又賢首品云。見有臨終勸念佛。又示尊像。令瞻敬。俾於佛所深歸仰。是故得成此光明。又十無盡藏品第八念藏雲。此念有十種。所謂寂靜念淸淨念。不濁念明徹念。離塵念離種種念。離垢念光耀念。可愛樂念。無能障礙念。又兜率偈贊品。離垢幢菩薩云。以佛爲境界。專念而不捨此人得見佛。其數與心等。又十回向品。第十回

向云。以法施回向。願得憶念與法界等。無量無邊世界。未來現在。一切諸佛。又十地品中。從初至末。地地皆云。一切所作。不離念佛。又佛不思議法品云。如來有十種佛事。一者若有眾生。專心憶念。則得現前。二者若有眾生。心不調順。則爲說法等。又入法界品云。徳云比丘。告善財言善男子。我得自在。決定解力信根淸淨。智光照耀。普觀境界。離一切障。具淸淨行。往詣十方。供養諸佛。常念一切諸佛如來。總持一切諸佛正法。常見一切諸佛。隨諸眾生種種心樂。示現種種成正覺門。於大眾中。而師子吼。善男子。我惟得此憶念一切諸佛境界。智慧光明。普見法門。所謂智光普照念佛門。常見一切諸佛國土。種種宮殿悉嚴淨故。令一切眾生念佛門。隨諸眾生心之所樂。皆令見佛。得淸淨故。令安住力。念佛門。令入如來十方中故。令安住法念佛門。見無量佛。聽聞法故。照耀諸方念佛門。悉見一切諸世界中。等無差別。諸佛海故。入不可見處念佛門。悉見一切微細境中。諸佛自在神通事。故住於諸劫念佛門。一切劫中。常見如來諸所施爲。無暫捨故。住一切時念佛門。於一切時。常見如來。親近同住。不捨離故。住一切剎念佛門。一切國土。咸見佛身。超過一切。無與等故。住一切世念佛門。隨於自心之所欲樂。普見三世諸如來故。住一切境念佛門。普於一切諸境界中。見諸如來次第現故。住寂滅念佛門。於一念中。見一切剎一切諸佛。示涅槃故。住遠離念佛門。於一念中。見一切佛。從其所住。而出去故。住廣太念佛門。心常觀察。一一佛身。充徧一切諸法界故。住微細念佛門。於一毛端。有不可說如來出現。悉至其所而承事故。住莊嚴念佛門。於一念中。見一切剎皆有諸佛成等正覺。現神變故。住能事念佛門。見一切佛。出現世間。放智慧光。轉法輪故。住自在心念佛門。知隨自心所有欲樂一切諸佛現其像故。住自業念佛門。知隨眾生所積集業。現其影像令覺悟故。住神變念佛門。見佛所坐廣大蓮華。周徧法界。而開敷故。住虛空念佛門。觀察如來。所有身云。莊嚴法界虛空界故。一法華經云。若有因緣。獨入他家。一心念佛。乞食無侶。一心念佛。又云若人散亂心。入於塔廟中。一稱南無佛。皆已成佛道。一淨名經云。寶積。當知。直心是菩薩淨土。菩薩成佛時。不諂眾生。來生其國。深心是菩薩淨土。菩薩成佛時。具足功徳眾生。來生其國。大乘心是菩薩淨土。菩薩成佛時。大乘眾生。來生其國。布施是菩薩淨土。菩薩成佛時。一切能捨眾生。來生其國。持戒是菩薩淨土。菩薩成佛時。行十善道。滿願眾生。來生其國。忍辱是菩薩淨土。菩薩成佛時。三十二相莊嚴眾生。來生其國。精進是菩薩淨土。菩薩成佛時。勤修一切功徳眾生。來生其國。禪定是菩薩淨土。菩薩成佛時。攝心不亂眾生。來生其國。智慧是菩薩淨土。菩薩成佛時。正定眾生。來生其國。四無量心。是菩薩淨土。菩薩成佛時。成就慈悲喜捨眾生。來生其國。四攝法是菩薩淨土。菩薩成佛時。解脫所攝眾生。來生其國。方便是菩薩淨土。菩薩成佛時。於一切法方便無礙眾生。來生其國。三十七品是菩薩淨土。菩薩成佛時。念處正勤神足根力覺道眾生。來生其國。回向心是菩薩淨土。菩薩成佛時。得一切具足功徳國土。說除八難。是菩薩淨土。菩薩成佛時。國土無有三惡八難。自守戒行不譏彼缺。是菩薩淨土。菩薩成佛時國土。無有犯禁之名。十善是菩薩淨土。菩薩成佛時。命不中夭。大富梵行。所言誠諦。常以軟語。眷屬不離。善和諍訟。言必饒益。不嫉不恚。正見眾生。來生其國。如是寶積。菩薩隨其直心。則能發行。隨其發行。則得深心。隨其深心。則意調伏。隨意調伏。則如說行。隨如說行。則能回向。隨其回向。則有方便。隨其方便。則成就眾生。隨成就眾生。則佛土淨。隨佛土淨。則說法淨。隨說法淨。則智慧淨。隨智慧淨。則其心淨。隨其心淨。則一切功徳淨。是故寶積。若菩薩。欲得淨土。當淨其心。隨其心淨。則佛土淨。又云。菩薩成就八法。於此世界。行無瘡疣。生於淨土。何等爲八。饒益眾生。而不望報。代一切眾生。受諸苦惱。所作功徳。盡以施之。等心眾生。謙下無閡。於諸菩薩。視之如佛。所未聞經。聞之不疑。不與聲聞。而相違背。不嫉彼供。不髙己利。而於其中。調伏其心。常省己過。不訟彼短。恆以一心。求諸功徳。是爲八。一涅槃經云。菩薩六念。念佛第一。又云。系念思惟。因緣力故。得斷煩惱。一大悲經云。一稱佛名。以是善根。入涅槃界。不可窮盡。一大般若經云。佛告曼殊室利菩薩。能正修行一相莊嚴三昧。疾證菩提。修此行者。應離喧雜。不思眾生相。專心系念。於一如來。審取名字。善想容儀。卽爲普觀三世一切諸佛。卽得諸佛一切智慧。一坐禪三昧經曰。菩薩坐禪。不念一切。惟念一佛。卽得三昧。一增一阿含經云。四事供養閻浮提一切眾生。若有稱佛名號。如﹝殼﹣一﹞／牛﹞乳頃。功徳過上。不可思議。一文殊般若經云。佛告文殊。欲入一行三昧者。應處空間捨諸亂意。不取相貌。系心一佛。專稱名字。隨彼方所。端身正向。能於一佛。念念相續。卽是念中。能見過去未來見在諸佛。念一佛功徳。與念無量佛功徳無二。阿難。所聞佛法。猶住量數。若得一行三昧。諸經法門。一一分別。皆悉了知。晝夜宣說。智慧辯才。終不斷絕。阿難。多聞辯才。百千等分。不及其一。一大集經云。若人專念一方佛。或行或坐。至七七日。現身見佛。卽得往生。一法華三昧觀經云。十方眾生。一稱南無佛者。皆當作佛。惟一大乘。無有二三。一切諸法。一相一門。所謂無生無滅。畢竟空相。習如是觀。五欲自斷。五蓋自除。五根增長。卽得禪定。一那先經云。王問那先。人生造惡。臨終念佛。得生佛國。我不信是語。那先答言。如持大石置於船上。因得不沒。人𨿽本惡。因念佛故。不入泥犁。其小石沒者。如人作惡。不知念佛。便入泥犁中。頌曰。

如來金口言

贊嘆西方土

如入長安城

東西南北入

入已卽一城

無別天子都

普賢佛長子

文殊七佛師

授記及回向

是果位往生

釋種得法忍

善財證佛果

面奉阿彌陀

是菩薩往生

龍樹破有無

祈婆最勝根

皆得佛授記

是禪師往生

聞佛心信樂

誦念與持諷

大石置船上

是下劣往生

阿難世多聞

佛子中第一

不如念一佛

頓了諸經法

云何義解家

得輕易念佛

諸正念法門

經中皆悉載

但一大乘法

無二亦無三

奉勸悟達士

趁時歇狂解

一心念阿彌

蓮花念念生

此是常寂光

非報非方便

作是觀爲正

勿妄生分別

禪教律三乘

同歸淨土海

一切法皆入

是無上普門

教海義無量

甕觀捨少許

一臠徧鼎味

是中有全藏

西方合論卷之三﹝終﹞

西方合論卷之四

第四教相門

夫一大藏教。如器銜空。空無相體。器有方圓。器盡空除。緣亡教滅。是故隨緣普應。則涅槃眞如。一器也。稱智自在。則名相專持。一空也。藥無定方。定方以病。豈謂玉屑珊瑚。無上妙藥。槪以治四百四病哉。夫病除藥貴。便溺卽是醍醐。異證同方。參苓化爲酖毒。何況無上醫王。治三乘出世之藥。療人天聲聞凡夫等瘡者哉。故先徳約教。或一或。多名相𨿽別。理趣是同。道人不揣固陋。竊附先哲。分別諸句。用彰一乘。庶使觀者知淨土法門。攝一代時教。毋爲儱侗禪宗。輕狂義虎。所誑惑云爾。

一純有教二趨寂教三有餘教﹝上三教分攝﹞

四無餘教五頓悟教六圓極教﹝上三教全攝﹞

一純有教者。爲諸凡夫耽著愛染。造諸黑業。如來悲憫。爲說地獄苦。餓鬼苦。畜生苦。無福徳著我所苦。欲生人天。當修善根。如佛初成道。爲提冑說世間因果。五百賈人。同受五戒。先懺悔五逆十惡謗法等罪。是爲有教觀經修三福中。首言孝養父母。奉事師長。慈心不殺。修十善業。又無量壽經。極言五惡五痛五燒之苦。教化羣生。令持五善。亦攝此義然是經爲求往生。遮諸不善。非是忻心人天小果。修持是同。證果卽別。如楞嚴華嚴諸方等。𨿽不單說。亦兼帶之。不名純有。觀經鈔曰。圓頓行者。豈違小乘出家之式。三歸眾戒威儀等事。又曰。得前前者。不得後後。得後後者。必得前前。何以故。一切諸佛。無不以十善而得度故。華嚴經曰。十不善業道。是地獄畜生餓鬼。受生之因。十善業道。是人天乃至有頂處。受生之因。又此上品十善業道。以智慧修習心狹劣故。怖三界故。闕大悲故。從他聞聲而了解故。成聲聞乘。又此上品十善業道。修治淸淨。不從他教。自覺悟故。大悲方便。不具足故。悟解甚深因緣法故。成獨覺乘。又此上品十善業道。修治淸淨心廣無量故。具足悲湣故。方便所攝故。發生大願故。不捨眾生故。希求諸佛大智故。淨治菩薩諸地故。淨修一切諸度故。成菩薩廣大行。又此上上十善業道。一切種淸淨故。乃至證十力無畏故。一切佛法皆得成就。是故我今等行十善。應令一切具足淸淨。乃至菩薩。如是積集善根。成就善根。增長善根。思惟善根。系念善根。分別善根。愛樂善根。修習善根。安住善根。菩薩摩訶薩。如是積集諸善根已。以此善根。所得依果。修菩薩行。於念念中。見無量佛。如其所應承事供養。又云。𨿽無所作。而恆住善根。又云。𨿽知諸法無有所依。而說依善法而得出離。奉勸悟達之士。猛省永嘉豁達之言。早尋白社不請之友。勿輕戒律。天上無作業之佛。勿貪虛名。地下有對証之鬼。蓮邦不遠。請卽加鞭。

二趨寂教者。卽二乘寂滅之教。趨向涅槃。於嚴土利他。不生喜樂。是爲小乘。與淨土大乘之教正反。今云分攝者。以無量壽經。及觀經中。皆有須陀洹乃至得。阿羅漢果故。先徳云。小乘不生。據決定性不生。此中明生。爲在此間先發大乘心。燻成種子退心下地。要由垂終回小向大故生。問曰。旣回心向大。何故至彼。復證小果。釋曰。以退大旣久。習小功深。是故彼佛稱習說小。且令證果。又此證小果者。不守小位而住。還起大心進行彌速。或五劫或十劫。得成初地。如是階級。猶是殊勝。是故不同。又云。經中亦有頻婆證阿那含。然非此教正所被機。今從正爲韋提希等。宣淨土觀。尙非通別。豈是小乘。如迦文出世。亦有聲聞。畢竟大乘是正。以羊鹿等車非實車故。

三有餘教者。了二空眞理。修習萬行。趣大乘佛果。惟不許闡提二乘成佛。謂闡提無性。二乘定性。決不可成。未盡大乘眞理故。名有餘。此經言。除五逆不生。又云。二乘種不生。教義似同。二乘上已釋竟。言五逆不生者。以謗法故。以無信心。非是無性。決不可成。故觀經中。毀戒眾生。臨終惡相見者。聞贊佛功徳。地獄猛火。化淸涼風。乃至五逆十惡。具足十念者。見金蓮華。猶如日輪。一剎那頃。皆得往生。此是自性不思議功徳。仗不思議佛力。得顯現故。若不具足佛性。如頑石濁滓。豈能透月。當知。念能顯性。如是往生。是性力故。如日能顯空。空非因日。是故一切眾生。皆成佛故。不同始教有餘之教。

四無餘教者。一切眾生。平等一性。悉當成佛。是爲大乘極則之教。惟一自心。爲教體。故云無餘。今此淨土法門。依正信願等法。究極皆歸一心。故經中言。一心不亂。卽得往生。又大本三輩生彼者。皆云發無上菩提之心。菩提心者。卽佛性是。華嚴經曰。菩提心者。猶如種子。能生一切諸佛法。故猶如良田。能長眾生白淨法故。猶如大地能持一切世間故。猶如淨水能洗一切煩惱垢故。猶如大風普於世間無所礙故。猶如盛火能燒一切諸見薪故。廣在彼經。當知。菩提心是鐵炮中利藥。念佛是藥綫。華嚴初發心時。便成正覺。卽是此義。菩薩五位加行。亦只是藥中引綫耳。無量妙行。詎有加一行三昧之外者哉。

五頓悟教者。長者論曰。但一念不生。卽名爲佛。不從地位漸次而說。故立爲頓教。如思益經。得諸法正性者。不從一地至一地。楞伽經曰。十地則爲初。初則爲八地。乃至無所有。何次當知。頓者卽是不歷階級之義。天臺觀經疏曰。頓悟漸入。此卽頓教。正爲韋提希及諸侍女並是凡夫。未證小果。故知是頓。不從漸入。鈔曰。今經頓者。乃於化法。以圓爲頓。何故無生忍位。別在初地。圓在初住。別教凡夫。經無數劫。方至此位。惟有圓教。卽生可入。今就韋提希卽身得忍。判爲頓者。是圓頓故。又他經說受菩薩戒身身相續戒行不缺。經一劫二劫三劫。始至初發心住。如是修行十波羅蜜等無量行願。相續不斷。滿一萬劫。至第六正性住。從是修行增進。始至第七不退住。今此經中。五逆十惡。持名卽生。皆得不退。正合頓義。如觀經中。是心作佛。是心是佛等語。皆直指心宗。更無迂回。且如阿彌一聲。是非俱剗。何等直截。故古人謂之頭則公案。鑊湯波底豈貯寒冰。烈火焰中詎容寸艸。達摩復起。不易吾說。更或踟躕。萬里千年。

六圓極教者。慈恩通贊曰。此方先徳。總判經論有四宗。一立性宗。二破性宗。三破相宗。四顯實宗。涅槃法華華嚴等。是顯於眞實中道義。捨化城而歸寶所。故知。彌陀經乃第四宗也。又以教準宗。宗有其八。一我法俱有宗。二有法無我宗。三法無去來宗。四現通假實宗。五俗妄眞實宗。六諸法但名宗。七勝義皆空宗。八應理圓實宗。如華嚴及彌陀經是第八宗收。又若眞歇了禪師等。以帝网千珠。發明淨土圓融之義。諸書具載。近有老宿。以華嚴配此經。謂圓全攝此。此分攝圓。得圓少分。分屬圓故。據經判義。甚有旨趣。但圓極義者。無全無分。如月在川。川川皆有全月。乃至瓶池寸水。亦是全月。無分月故。如風在樹。樹樹皆有全風。乃至片葉莖艸。亦是全風。無分風故。若圓中有分者。圓卽有段。若分中非全者。圓卽不徧。分全雙乖圓義不成。今約蓮宗圓極。分五種義。一剎海相含義。二三世一時義。三無情作佛義。四依正無礙義。五充徧不動義。一剎海相含義者。一切諸佛報化國土。互相攝入。全他全此。而無畱礙。若計不相入者。此卽情見。情見非實。如一室中含一虛空。其中若人若畜若鬼若虫若幾若瓶若架之類。皆依虛空建立。虛空屬人時。則諸鬼畜虫幾瓶架所依之虛空。一切攝入人中。虛空屬鬼時。則諸人畜虫幾瓶架所依之虛空。一切攝入鬼中。虛空屬虫時。諸人鬼畜幾瓶架所依之虛空。一切攝入虫中。乃至虛空屬架時。則諸人畜鬼虫幾瓶所依之虛空。一切攝入架中。參而不雜。離亦不分。非入非不入。是故經云。國土光淨徧無與等。徹照無量無數不可思議世界。如明鏡中現其形像。當知。淨方濁土。交光相入。如千燈一室故。二三世一時義者。眾生情見。執有時分。過現未來等事。約實相中。卽無時體可得。何以故。若計晦明是時者。晦明則是葉相。如病眼見靑。非定相故。若計老少是時者。老少則是幻質。如敝网裹風。非定質故。云何是中而有實義。今約延促相入二義。以明時體。一促中有延。二延中有促。一促中有延者。如人假寐夢經種種城邑聚落及見故人。悲笑分明。經歷時月。醒而問人。孰睡幾時。侍者答言。數千錢時。其人自思假寐無幾。云何經歷如許變態。了了記憶。非病非醉。展轉追惟是義終不可得。二延中有促者。如人二十忽得顚病。吞刀捉火。或爲人言未來事。或對妻子嬉笑如常。及生男女。或忽能文。著種種書。經三十年。遇一異人。咒水與飲。其人如睡忽覺。卽以二十爲昨日事。家人屈指。爲計歲月。出示子女。及種種書。其人自思。本無歲月。焉有是事。亦不復記病與不病。以是二諭。進退互觀。畢竟無有三世可得。是故經云。觀彼久遠。猶若今日。經須臾間。歷事諸佛徧十方界。是謂三世無間。三世無間者。時體不可得故。三無情作佛義者。權教中言。有情有佛性。無情無佛性。一切艸木器界。不能成道。及轉法輪。此是執情彊計。屬意卽有。屬物卽無。不了諸法。皆住法位。何以故。意是色故。是空根故。是往古來今故。是無情故。一無一切無故。靑黃是意故。風鳴谷響是意故。艸木瓦礫是意故。是有情故。一有一切有故。故知。情之爲情。亦可說自。亦可說物。不應說言誰無誰有。如一夫妻。共生一子。不應說言誰生誰不生。夫發毛介齒。亦是無情。與我俱佛耶。抑與我不俱佛耶。夢中見山見水見木見石。亦是無情。是情想攝耶。抑非情想攝耶。當知。是中尙無是我非我。云何更計有情無情。是故經中。道場寶樹。能淨諸根。風枝水響。咸宣妙法。無一物非佛身。無一物不轉法輪。豈是情見妄知。所能計度。四依正無礙義者。依是器界。正是身根。若約凡情。卽橫計有依有正。是義非實。何以故。若言虛空是依者。如人張口。則虛空入。乃至毛孔骨節心腹之內。皆有虛空。是依耶是正耶。若言地水火風是依者。如人涎液。入器爲水。發焦爲土。兩手相觸成火。噓气爲風。是依耶。是正耶。是故經中。無量寶華。一一華中。出三十六億那由他百千光明。一一光明出三十六億那由他百千佛。普爲十方。說一切法。以佛力故。現有寶華。以寶華故。復現諸佛。是故當知。盡一剎是佛身。剎剎皆然。無一身非佛剎。身身皆然。非是佛神力變現。惟一眞法界智。爲依正故。五充徧不動義者。眾生妄計佛身卽有去來。而實佛身無去無來。亦無不去不來。辟如鳥飛空中。一日千里空非隨鳥。鳥不離空。是故經言。阿彌陀佛。常在西方。又言至一切行人之所。如涅槃經。佛言。善男子。波羅柰城。有優婆夷。已於過去無量光佛。種諸善根。是優婆夷。夏九十日。請命眾僧。奉施醫藥。是時眾中有一比丘。身嬰重病。良醫診之。當須肉藥。若不得肉。病將不全。時優婆夷。尋自取刀。割其髀肉。切以爲﹝榷﹣木﹢月﹞。送病比丘。比丘服已。病卽得差。是優婆夷患瘡苦惱。不能堪忍。卽發聲言。南無佛陀。南無佛陀。我於爾時。在捨衛城。聞其音聲。於是女人。起大慈心。是女尋見。我持良藥。塗其瘡上。還合如本。我卽爲其。說種種法。聞法歡喜。發阿耨多羅三藐三菩提心。善男子。我於爾時。實不往至波羅柰城。持藥塗是優婆夷瘡。當知。皆是慈善根力。令彼女人見如是事。復次善男子。調達惡人。貪不知足。多服酥故。頭痛腹滿。受大苦惱。發如是言。南無佛陀。南無佛陀。我時住在優禪尼城。聞其音聲。卽生慈心。爾時調達。尋便見。我往至其所。手摩鹽湯。而令服之。望已平復。善男子。我實不往調達所摩其頭腹。授湯令服。當知。皆是慈善根力。令調達見如是事。復次善男子。憍薩羅國。有五百賊。羣黨抄掠。波斯匿王。遣兵伺捕。得己挑目。逐著黑闇叢林之下。受大苦惱。各作是言。南無佛陀。南無佛陀。啼哭號喚。我時住在只桓精舍。聞其音聲。卽生慈心。時有涼風。吹香山中種種香藥。滿其眼眶。尋還得眼。如本不異。諸賊開眼。卽見如來住立其前而爲說法。賊聞法已。發阿耨多羅三藐三菩提心。善男子。我子爾時。實不作風吹香山中種種香藥。住其人前。而爲說法。當知皆是慈善根力。令彼羣賊見如是事。如上之法。豈容思議。總之皆是一眞法界。不得言是自心感見。亦不得言心佛和合。以佛地中離自離他離和合故。是故入此門者。莫同凡夫情見分別計度。如淸涼云。阿彌陀佛。卽本師盧捨那。猶屬情量。何以故。十方世界。惟一智境無別佛故。

﹝問論中所引涅槃經。言慈善根力。或者如來法性。無人我遠邇。眾生受苦。皆如來性中境相耶。答此止說得正因佛性。然論正因。寧獨如來。𨿽眾生之性亦爾。但眾生爲業所障。於他人受苦。縱親詣彼所。尙不克救。況不往而獲免耶。教中言八地以上菩薩。一呼其名。卽蒙利益。以分別業盡。法爾如然。故杜順和尙一履懸門。十年無人竊去。自云多生不作盜業。故得如是報。宋人有鄒橐陀者。人一見其面。輒得禍。近時有其妃子貧甚。凡手所觸物尋卽廢去。不能自存。此非多生業力之故與。佛善根力。合得如是報。無足怪者﹞。

西方合論卷之四﹝終﹞

西方合論卷之五

第五理諦門

夫卽性卽相。非有非空。理事之門不礙。遮表之詮互用。言無者如水月鏡花。不同龜毛兔角。言有者似風起雲行。不同金堅石礙。是故若滯名著相。卽有漏凡夫。若撥果排因。卽空見外道。夢中佛國。咸願往生。泡影聖賢。誓同瞻仰。說眞說相。似完膚之加瘡。道有道無。類紅鑪之點雪。爰約眞諦。分別四門。

一卽相卽心門二卽心卽相門

三非心非相門四離卽離非門

一卽相卽心門者。淨土境觀要門曰。經云心包太虛。量周沙界。又云。心如工畫師。造種種五陰。一切世間中。莫不從心造。是故極樂國土寶樹寶地寶池。彌陀海眾正報之身。三十二相等。皆是我心本具。皆是我心造作。不從他得。不向外來。能了此者。方可論於卽心觀佛。故觀經云。諸佛如來是法界身。入一切眾生心想中。至八十隨形好句。天臺大師作二義釋。一約感應道交釋。二約解行相應釋。若無初釋。則觀非觀佛。若無次釋。則心外有佛。至釋是心作佛是心是佛。從修觀邊說名爲心作。從本具邊說。名爲心是。義徧初後。例合云。是心昨日。是心是日。乃至是心作勢至。是心是勢至。以至九品之中。隨境作觀。莫不咸然。又曰。觀心觀佛。皆屬妄境。意在了妄卽眞。不須破妄。然後顯眞。故荊溪云。惟心之言。豈惟眞心。須知。煩惱心徧。子尙不知煩惱心徧。安能了知生死色徧。色何以徧。色卽心故。若爾不須攝佛歸心。方名約心觀佛。如此明之。非但深得佛意。亦乃迥出常情。宗鏡錄曰。自心徧一切處。所以若見他佛。卽是自佛。不壞自他之境。惟是一心眾生。如像上之模。若除模旣見自佛。亦見他佛。何者𨿽見他佛。卽是自佛。以自鑄出故。亦不壞他佛。以於彼本質上。𨿽變起他佛之形。卽是自相分故。又曰。自心感現。佛身來迎。佛身常寂。無有去來。眾生識心。托本佛功徳勝力。有來有去。如面鏡像。以夢施爲。鏡中之形。非內非外。夢裏之質。非有非無。但是自心。非關佛化。故知。淨業純熟。目睹佛身。惡果將成。心現地獄。如福徳之者。執礫成金。業貧之人。變金成礫。礫非金而金現。金非礫而礫生。金生但是心生。礫現惟從心現。轉變是我。金礫何從。正法念處經云。點慧善巧畫師。取種種彩色。取白作白。取赤作赤。取黃作黃。若取鴿色。則爲鴿色。取黑作黑心業畫師。亦復如是。緣白取白。於天人中。則成白色。何義名白欲等漏垢。所不染污。故名白色。又復如是。心業畫師。取赤彩色。於天人中。能作赤色。何義名赤。所謂愛聲味觸香色。又復如是。心業畫師。取黃彩色。於畜生道。能作黃色。何義名黃。彼此遞互飲血啖肉。貪欲嗔癡。更相殺害。故名黃色。又復如是。心業畫師。取鴿彩色。攀緣觀察。於餓鬼道。作垢鴿色。何義名鴿。彼身猶如火燒林樹。饑渴所惱。種種苦逼。又復如是。心業畫師。取黑彩色。於地獄中。畫作黑色。何義名黑。以黑業故。生地獄中。有黑鐵壁。被然被縛。得黑色身。如是乃至心業畫師。善治禪彩。攀緣明淨。如彼畫師。善治彩色。畫作好色。皆是自心。非他所作。是故當知。心業畫師。以純淨色。畫作淨土。赤復如是。又如般舟三昧中說。菩薩得是三昧。便於是間。坐見阿彌陀佛。譬如有人。聞毗耶離國。有淫女人。名庵羅婆利。捨衛國有淫女人。名須曼那。王捨城淫女人。名憂缽羅槃那。有三人。各各聞人贊三女人。端正無比。晝夜專念。心著不捨。便於夢中。夢與從事。覺已心念。彼女不來。我亦不往。而淫事得辦。因是而悟。一切諸法皆如是耶。往告跋陀和菩薩。菩薩答言。諸法實爾。皆從念生。如是種種爲三人說。三人卽得不退轉地菩薩。於是間國土。聞阿彌陀佛。數數念。用是念故。見阿彌陀佛。譬如人遠出到他郡國。念本鄕裏家室親屬財產。其人於夢中。歸到故鄕裏。見家室親屬。喜共言語。於夢中見已。覺爲知識說之。我歸到故鄕裏。見我家室親屬。菩薩如是。其所向方聞佛名。常念所向方欲見佛。菩薩一切見佛。譬如比丘。觀死人骨著前。有觀靑時。有觀白時。有觀赤時。有觀黑時。其骨無有持來者。亦無有是骨。亦無所從來。是意所作。菩薩如是。欲見何方佛卽見。何以故。持佛威神力。持佛三昧力。持本功徳力。用是三事故。得見佛。譬如年少之人。端正姝好。以持淨器。盛好麻油。及盛淨水。或新磨鏡。或無瑕水精。於是自照。悉自見影。何以故。以明淨故。自見其影。其影亦不從中出。亦不從外入。菩薩以善淸淨心。隨意悉見諸佛。見已歡喜。作是念言。佛從何所來。我身亦不去。卽時便知。佛無所從來。我亦無所去。復作是念。三界所有。皆心所作。何以故。隨心所念。悉皆得見。以心見佛。以心作佛。心卽是佛。心卽我身。心不自知。亦不自見。若取心相。悉皆無智。心亦虛誑。皆從無明出。因是心相。卽入諸法實相。是故當知。心外見佛。卽成魔境。何以故。以心外無一法可得故。

二卽心卽相門者。謂諸法畢竟空故。則有諸法。若諸法有決定性者。則一切不立。般若經曰。若諸法不空。卽無道無果。法句經曰。菩薩於畢竟空中。熾然建立。華嚴經曰。菩薩摩訶薩。了達自身。及以眾生。本來寂滅。而勤修福智。無有厭足。於諸境界。永離貪欲。而常樂瞻奉諸佛色。知佛國土皆如虛空。而常莊嚴佛剎。以是義故。菩薩樂修淨土。羣疑論問曰。諸佛國土亦復皆空。觀眾生如第五大。何得取著有相。捨此生彼。答。諸佛說法不離二諦。經云。成就一切法。而離諸法相。成就一切法者。世諦諸法也。離諸法者。第一義諦無相也。又云。𨿽知諸佛國。及與眾生空。常修淨土行。教化諸羣生。汝但見說圓成實相之教。破徧計所執畢竟空無之文。不信說依他起性因緣之教。卽是不信因果之人。說於諸法斷滅相者。是爲邪見外道。又十疑論曰。夫不生不滅者。於生緣中。諸法和合。不守自性。求於生體亦不可得。此生生時。無所從來。故名不生。諸法散時。不守自性。此散滅時。去無所至。故言不滅。非因緣生滅外別有不生不滅。亦非不求生淨土喚作無生。偈云。因緣所生法。我說卽是空。亦名爲假名。亦名中道義。又云。諸法不自生。亦不從他生。不共不無因。是故說無生。又云。譬如有人。造立宮室。若依空地。隨意無礙。若依虛空。終不能成。諸佛說法。常依二諦。不壞假名。而說諸法實相。智者熾然求生淨土。達生體不可得。卽是眞無生。此謂心淨故佛土淨。愚者爲生所縛。聞生卽作生解。聞無生卽作無生解。不知生卽無生。無生卽生。不達此理。橫想是非。嗔他求生淨土。幾許誣哉。長蘆曰。以生爲生者。常見之所失也。以無生爲無生者。斷見之所惑也。生而無生。無生而生者。第一義諦也。永明曰。卽相之性。用不離體。卽性之相。體不離用。若欲贊性。卽是贊相。若欲毀相。只是毀性。天如曰。性能現相。無生卽生。相由性現。生卽無生。是則無聲聲中。風枝水響。非色色裹寶樹欄幹。豈同灰飛煙滅之頑空。與撥無因果之魔屬哉。

三非心非相門者。婆沙論明。新發意菩薩。先念佛色相。相體相業相果相用。得下勢力。次念佛四十不共法心。得中勢力。次念實相佛。得上勢力。不著色法二身。偈云。不貪著色身。法身亦不著。善知一切法。永寂如虛空。寶性論曰。依佛義故經云。佛告阿難言。如來者。非可見法。是故眼識不得見故。依法義故。經云。所言法者。非可說事。是故非耳識所聞故。依僧義故。經云。所言僧者。名無爲。是故不可身心供養禮拜贊嘆。故摩訶般若經曰。菩薩摩訶薩。念佛不以色念。不以受想行識念。以諸法自性空故。不應以三十二相八十隨形好念。不應以戒定慧解脫解脫知見而念。不以十力四無所畏四無礙智十八不共法而念。何以故。是諸法自性空故。自性空則無所念。無所念故。是爲念佛。智度論曰。若菩薩於過去諸佛。取相分別回向。是不名回向。何以故。有相是一邊。無相是一邊。離是二邊。行中道。是諸佛實相。是故說諸過去佛墮相數中。若不取相數回向。是爲不顚倒。佛藏經曰。見諸法實相。名爲見佛。何等名爲諸法實相。所謂諸法畢竟空無所有。以是畢竟空。無所有法念佛。乃至又念佛者。離諸想諸想不生。心無分別無名字。無障礙無欲無得。不起覺觀。何以故。舍利弗。隨所念起一切諸想。皆是邪見。舍利弗。隨無所有。無覺無觀。無生無滅。通達是者。名爲念佛。如是念中。無貪無著。無逆無順。無名無想。舍利弗。無想無語。乃名念佛。是中乃至無微細小念。何況粗身口意業。無身口意業處。無取無攝。無諍無訟。無念無分別。空寂無性。滅諸覺觀。是名念佛。舍利弗。若人成就如是念者。欲轉四天下地。隨意能轉。亦能降伏百千億魔。況獘無明。從虛誑緣起。無決定相。是法如是。無想無戲論。無生無滅。不可說不可分別。無暗無明。魔若魔民。所不能測。但以世俗言說。有所教化。而作是言。汝念佛時。莫取小想。莫生戲論。莫有分別。何以故。是法皆空。無有體性。不可念一相。所謂無相。是名眞實念佛。又止觀明念佛三昧者。當云何念。爲復念。我當從心得佛從身得佛。佛不用心得。不用身得。不用心得佛色。不用色得佛心。何以故。心者佛無心。色者佛無色。故不用色心得三菩提。佛色已盡。乃至識已盡。佛所說盡者。是癡人不知。智者曉了。不用身口得佛。不用智慧得佛。何故。智慧索不可得。自索我了不可得。亦無所見。一切法本無所有。壞本絕本。若如是念者。是名實相念佛之門。亦名絕待門。

四離卽離非門者。永明曰。若執言內力。卽是自性。若言他力。卽成他性。若云機感相投。卽是共性若云非因非緣卽無因性皆滯閡執未入圓成當知佛力難思玄通罕測譬如阿迦叔樹。女人摩觸。花爲之出。是樹無覺觸。非無覺觸。菩薩摩訶薩。不思議念觸。亦復如是。又如象齒。因雷生花。是齒非耳。云何有聞。若無聞者。花云何生。又若雷能生花者。諸物應有。菩薩摩訶薩。不思議聲塵。亦復如是。又如勇士。疑石爲虎。箭至沒鏃。箭非克石。石非受矢。菩薩摩訶薩。不思議精進。亦復如是。又如有人遠行獨宿空捨。夜中有鬼。擔一死人。來著其前。復有一鬼。隨逐嗔罵云。是我物。先鬼言。我自持來。後鬼言。實我擔來。二鬼各執一手爭之。前鬼言此中有人可問。後鬼卽問。是誰擔來。是人思惟二鬼力大。妄語亦死。何若實語。卽言前鬼擔來。後鬼大嗔。捉此人手。拔斷著地。前鬼取死人一臂。附之卽著。如是兩臂兩腳頭脇舉身皆易於是二鬼共食所易人身。拭口而去。其人思惟。眼見我身。被鬼食盡。今此我身。盡是他肉。卽於一切時。作他身想。乃至五欲亦不貪著。是他身故。不應供養。乃至妻子。亦不生染。是他身故。不應有染。乃至種種訶斥苦辱。亦皆順受。是他身故。無復憍慢。後忽自計。若是他者。不應有我。若非他者。他身現在。是中非他非非他。非我非非我。我亦不可得。他亦不可得。從本已來。恆自如是。卽時得知。一切法是我非我。皆爲妄計。菩薩摩訶薩不思議觀力。見佛自他。亦復如是。又如貧人商丘開。信富者言入火不燒入水不溺。投髙不折。乃至隨諸誑語皆得實寶物。而是貧人。無他術故。菩薩摩訶薩不思議貪欲。獲佛寶王。亦復如是。又如空谷隨聲發響。此響不從空來。不從谷來。不從聲來。若從空來者。空應有響。若從谷來者。應時時響。若從聲來者。呼平地時。此響亦傳。乃至非和合來。非因緣來。非自然來。菩薩摩訶薩不思議聲相。非來非去。亦復如是。又如幻人幻長者所愛馬。入小瓶中瓶不加大。而馬跳躍如常。長者爲設食已。馬系柱如故。菩薩摩訶薩不思議幻法。變現佛剎。亦復如是。又如訶宅迦藥人或得之。以其一兩。變千兩銅。悉成眞金。非千兩銅。能變此藥。菩薩摩訶薩不思議大丹。點穢成淨。亦復如是。又如有人得安繕那藥。以塗其目。𨿽行人中。人所不見。菩薩摩訶薩不思議藥力。於念念生中。得無生身。亦復如是。又如無能勝香。若以塗鼓其聲發時。一切敵軍皆自退散。又轉輪王有香名海藏。若燒一丸。王及四軍。皆騰虛空。菩薩摩訶薩不思議正念香。伏諸魔軍。超越三界。亦復如是。是故當知。念佛三昧不可思議。如普賢毛孔不可思議。如摩耶夫人腹不可思議。如淨名丈室不可思議。如具足優婆夷小器不可思議。何以故。一切法皆不可思議故。若有一毛頭許可思議者。卽非法界性海。如上言心言境。言有相無相者。皆是思議法。若入此不思議解脫。卽知一切分別念佛。皆爲戲論。

西方合論卷之五﹝終﹞

西方合論卷之六

第六稱性門

夫一切賢聖。稱心而行。法性無邊。行海叵量。是故或一剎那中。行滿三祇。或恆河沙劫。未成一念。飛空鳥迹。辧地位之分齊。淚日風花。明過現之影像。無脛而走。捨阿彌以何之。不疾而速。識西方之非遠。譬諸五色至玄而亡萬流以海爲極者也。今約大乘諸行。總入一行。略示五門。

一信心行二止觀行三六度行

四悲願行五稱法行

一信心行者。經云。信爲道元功徳母。一切諸行。無不以信爲正因。乃至菩提果滿。亦只完此信根。如穀子墮地。迨於成實。不異初種。如稚筍參天。曁至叢葉本是原竿。初心菩薩。無不依是信力而成就者。是故蓮宗門下。全仗此信爲根本。一者。信阿彌陀佛。不動智根本智。與己無異。如一大虛空。日映則明。云來則翳。虛空本無是故。又則云與日。皆卽虛空故。二者。信阿彌陀佛。從發願來。那由他劫內。一切難行難忍種種修習之事。我亦能行。何以故。自憶無始劫中。漂溺三塗。生苦死苦。披毛戴角苦。鐵牀銅柱苦。一切無益之苦。皆能受之。何況如今菩薩萬行。濟眾生事。豈不能爲。三者。信阿彌陀佛。無量智慧。無量神通。及成就無量願力等事。我亦當得。何以故。如來自性方便。具有如是不思議事。我與如來同一自體。淸淨性故。四者。信阿彌陀佛。不去不來。我亦不去不來。西方此土。不隔毫端。欲見卽見。何以故。一切諸佛。皆以法性爲身土故。五者。信阿彌陀佛。修行歷劫。直至證果。不移剎那。我今亦不移剎那。位齊諸佛。何以故。時分者是業收。法界海中業不可得故。如是信解。是謂入道初心。信一切諸佛淨土之行。

二止觀行者。如圓覺楞嚴華嚴諸方等經。古今學者。廣設觀門。惟臺宗三觀。最爲直捷。示一心之筌蹄。撮諸法之要領。修行徑路。無逾於此。西方宗旨。自有十六正觀。然一一觀中。具含此三義。故天臺詮經。直以三諦。攝彼十六。妙宗鈔曰。性中三徳體。是諸佛三身。卽此三徳三身。是我一心三觀。若不然者。則觀外有佛。境不卽心。何名圓宗絕待之觀。亦可彌陀三身以爲法身。我之三觀以爲般若。觀成見佛卽是解脫。舉一具三。如新伊字。觀佛旣爾。觀諸依正。理非異塗。廣如疏鈔。不能具述。至若溫陵禪師。則純以念佛一聲。入三觀門。言念存三觀者。如一聲佛。遂了此能念體空所念無相。卽念存空觀。所念之佛卽應身。卽心破見思惑也。𨿽能念體空所念無相。不妨能念分明所念顯然。卽念存假觀。所念之佛卽報身。卽心破塵沙惑也。正當能念所念空時。卽能念所念顯然。正當能念所念顯時。卽是能念所念寂然。空假互存乃念存中觀。所念之佛卽法身。卽心破無明惑也。是又卽念佛因。究竟三諦。淨彼四土。如拈一微塵變大地作黃金。是謂法界圓融。不可思議觀門。

三六度行者。起信論曰。菩薩從初正信已來。於第一阿僧祇。將欲滿故。於眞如法中。深解現前所修離相。知法性體離慳貪故。隨順修行檀波羅蜜。法性無染。離五欲過故。隨順修行戒波羅蜜。法性無苦。離嗔惱故。隨順修行忍波羅蜜。法性無身心相。離懈怠故。隨順修行精進波羅蜜。法性常定。體無亂故。隨順修行禪波羅蜜。法性體明。離無明故。隨順修行般若波羅蜜。故智度論曰。菩薩觀一切法畢竟空。不生慳貪心。何以故。畢竟空中。無有慳貪。慳貪根本斷故。乃至般若波羅蜜。畢竟空故。常不生癡心。所以者何。佛說一切法。無施無受。非戒非犯。乃至不智不愚故。又云。菩薩𨿽不見布施。以淸淨空心布施。作是念。是布施空無所有。眾生須故施與。如小兒以土爲金銀。長者則不見是金銀。便隨意與竟無所與。其餘五法亦復如是。是謂菩薩行於六度修淨土者。卽無如是差別名相。然亦不越一行。具此六義。一者捨諸雜念。是行於施。又則系佛。不住舍念。是性施故。二者念念中淨。是行於戒。又則系佛。不求滅念。是性戒故。三者世念盡弱。是行於忍。又則系佛。非關摧念。是性忍故。四者畢念不退。是行精進。又則一念卽是。不著苦行。是性精進故。五者得念三昧。是行於定。又則念念是佛。不貪禪味。是大定故。六者了念佛因。卽念而佛。是行於智。又則念本非有。佛本非無。不落斷常。是一切種智故。是故念佛一門。能該諸行。何以故。念佛是一心法門。心外無諸行故。然亦不廢諸行。若廢諸行卽是廢心故。

四悲願行者。諸佛菩薩。性海無盡。供養無盡。戒施無盡。乃至饒益無盡。如普賢發十大願。虛空界眾生界。無有盡時。而我此願。亦無有盡。身語意業。無有疲厭。名爲願王。一切諸佛。無不成就如是願王證涅槃果。故天親菩薩。淨土五念門。以禮拜贊嘆作願觀察前四種。爲成就入功徳門。回向一切煩惱眾生。拔世間苦。爲成就出功徳門。菩薩修五念門。速得阿耨多羅三藐三菩提。難曰。佛及眾生。本無所有。如淨名經言。菩薩觀於眾生。如呼聲響。如水聚沫。如芭蕉堅。如電久住。如無色界色。如焦穀芽。如得忍菩薩貪恚毀禁。如佛煩惱習。如夢所見已窹。菩薩觀眾生爲若此。是則眾生本空。菩薩種種發願利生。將無眼見空華邪。答曰。智度論中佛說。此中言無佛者。破著佛想。不言取無佛相。是故當知。言無眾生者。破眾生想。不言取無眾生相。如淨名言。菩薩作是觀已自言。我當爲眾生。說如斯法。卽眞實慈。卽知。菩薩不取無眾生相。又則說是法者。眞實利生。眞實悲願。無別度眾生事也。又如般若經。菩薩深入大悲。如慈父見子。爲無所值物故。死父甚憐之。此兒但爲虛誑故死。諸佛亦如是。知諸法空畢竟不可得。而眾生不知。眾生不知故。於空法中染著。著因緣故。墮大地獄。是故深入大悲。是則諸佛興慈運悲。正以眾生空故。眾生誑入生死故。豈有反息悲願之理。故知。菩薩種種度生者。是深達無眾生義。何故。若見有眾生故。卽有我。慈悲心劣。豈能行如是饒益之行。又先徳云。未居究竟位。全是自利門。從十信初心。歷十住十行十回向十地。直至等覺佛前普賢。猶是自利利他門者。登妙覺位佛後普賢。方是利他之行。如佛告比丘。功徳果報甚深。無有如我知恩分者。我𨿽復盡其邊底。我本以欲心無厭足故得佛。是故今猶不息。𨿽更無功徳可得。我欲心亦不休。當知。行海無邊。非丈竿尺木所能探其底裹。如癡兒見人指門前竿云在天半。卽計量言從地至天止兩竿許。佛法戲論亦復如是。

五稱法行者。法界海中。無量無邊。菩薩行海。亦無量無邊。虛空著彩。粉墨徒勞。法界無方。轍迹安用。是故菩薩自性行者。非有非無。非行非不行。惟是稱法自在之行。一者菩薩度一切眾生。究竟無餘涅槃。而眾生界不減。如登場傀儡悲笑宛然惟一土泥。空無所有。是稱法行。二者菩薩行五無間。而無惱恚。至於地獄。無諸罪垢。至於畜生。無有無明憍慢等過。如淫女離魂逐所歡去。乃至生子而身常在父母前。是稱法行。三者菩薩自身入定他身起定。一身入定。多身起定。從有情身入定。從無情身起足。如猛虎起屍跪拜作舞。惟虎所欲而屍本無知。是稱法行。四者菩薩於一小眾生身中。轉大法輪。燃大法炬。震大法雷。魔宮摧毀。大地震動。度無量無邊眾生。而此小眾生。不覺不知。如天帝樂人。逃入一小女子鼻孔。徧索不得。而此女子不覺不知。是稱法行。五者菩薩欲久住世。卽以念頃。衍作無量無數百千億那由他劫。欲少住世。卽以無量無數百千億那由他劫。縮爲念頃。如小兒看燈中走馬。計其多寡首尾。了不可得。是稱法行。是故若證如是不思議行者。一念之中。三世諸佛淨土。攝入無餘。是謂菩薩莊嚴淨土之行。以無思智照之可見。非是情量所能猜度。何以故。以自性超一切量故。

西方合論卷之六﹝終﹞

西方合論卷之七

第七往生門

夫究竟涅槃。惟除如來。二乘破有執空。假名寂滅。菩薩發眞無漏。分破無明。何況劣根淺解。大海一滴。輒逞狂慧。斷無後有。以恣情爲遊戲。以修行爲纏縛。自殺殺他。何異酖毒。如佛在時。有一比丘。得四禪生增上慢。謂得阿羅漢。不復求進。命欲盡時。見有四禪中陰相來。便生邪見。謂無涅槃。佛爲欺我。惡邪生。故失四禪中陰。便見阿鼻泥犁中陰相。命終卽生阿鼻地獄。此等猶是坐禪持戒。一念妄證。遂沈黑獄。而今禪人得少爲足。蕩心逸軌。其惡報又不知當如何也。古人云。不生淨土。何土可生。三祇途遠。入余門者。多有退墮。是以古今聖流。皆主張此一門。今略示六種。以定指南。

一菩薩生人中者

二菩薩生兜率天者

三菩薩生長壽天者

四菩薩生界外者

五菩薩初發心時生如來家者

六菩薩三祇行滿生十方世界利益一切眾生者。

一菩薩生人中者。如般若經云。有菩薩人中命終。還生人中者。除阿毗跋致。是菩薩根鈍。不能疾與般若波羅蜜相應。諸陀羅尼門三昧門。不能疾現在前。夫人中火宅。百苦相纏。惟大菩薩。處之則無染累。如鵝入水水不令濕。若諸小菩薩。非深種善根。尺進丈退。何由得諸三昧。如舍利弗千六十劫行菩薩道。欲渡布施河時。有乞人來乞其眼。舍利弗出一眼與之。乞者得眼。於舍利弗前嗅之。唾而棄地。又以腳踏。舍利弗思惟言。如此獘人等。難可度也。不如自調早脫生死。思惟是已。於菩薩道退回小乘。又如飛行仙人。以王夫人手觸。神通頓失。迦文往因。以歡喜丸媚藥。﹝目﹡匿﹞就淫女。賢聖猶爾。何況初心。豈若一念阿彌。三昧疾現。寄質蓮邦。永離貪欲者哉。論曰。菩薩以不見現在佛故心鈍。卽知。菩薩常當近佛。以近佛根利。疾得般若故。

二菩薩生兜率天者。爲一生補處菩薩。皆生兜率。菩薩欲隨下生者。亦生彼處。十疑論曰。兜率天宮。是欲界退位者多。又有女人。長諸天愛欲。天女微妙諸天耽玩。自不能捨。不如阿彌淨土。純一大乘淸淨良伴。煩惱惡業。畢竟不起。遂致無生之位。如師子覺菩薩生彼。爲受天樂。從去已來。總不見彌勒。諸小菩薩。尙著五欲。何況凡夫。又彌勒上生經。得入正定。方始得生。更無方便接引之義。是則兜率內院。尙不求生。何況欲界諸天妙欲之藪。豈有需飲而入焦石之鄕。避溺而沈大海之底者哉。

三菩薩生長壽等天者。智度論曰。菩薩無方便入初禪。乃至行六波羅蜜。無方便者入初禪時。不念眾生。住時起時。不念眾生。但著禪味。不能與初禪和合。行般若波羅蜜。是菩薩慈悲心薄故。功徳薄少爲初禪果報所牽。生長壽天。長壽天者。非有想非無想處。壽八萬大劫。或有人言。一切無色定。通名長壽天。以無形不可化故。不任得道。常是凡夫處故。或說。無想天名爲長壽。亦不任得道故。或說。從初禪至第四禪。除淨居天。皆名長壽。以著味邪見。善心難生故。如經中說。佛問比丘。甲頭土多。地上土多。諸比丘言。地上甚多。不可爲諭。佛言。天上命終。還生人中者。如甲頭土。墮地獄者。如地土。何以故。以本發阿耨多羅三藐三菩提心。或於禪中。集諸福徳。方得還生人中。聞佛法故。若是最初發心。求生淨土。卽常得聞法直。至不退。豈有如是等過。

四菩薩生三界外者。有二種。一二乘三種菩薩。折伏現行煩惱。捨分段而生界外。悲智狹劣。於嚴土利他。不生喜樂。爲如來所呵。若不回心行六度等行。畢竟不入大乘智海。二法身菩薩。如般若經。佛告舍利弗。有菩薩摩訶薩。得六神通。不生欲界色界無色界。從一佛國。至一佛國。供養恭敬。尊重贊嘆諸佛。舍利弗。有菩薩摩訶薩。遊戲神通。從一佛國。至一佛國。所至到處。無有聲聞辟支。乃至無二乘之名。舍利弗。有菩薩摩訶薩。所至到處。其壽無量。釋曰。菩薩有二種。一者生身菩薩。二者法身菩薩。法身菩薩。斷結使得六神通。生身菩薩。不斷結使。或離欲得五神通。得六神通者。不生三界。所至世界。皆一乘淸淨。壽無量阿僧祇劫。菩薩生彼。爲樂集諸佛功徳故。當知。菩薩具六神通。方得生彼。甚爲希有。凡夫往生者。以佛力故。又則念力不可思議。以念念中具六神通故。

五菩薩初發心時。生如來家者。爲上上根人。頓示本智。初心創發。十住位上。卽與佛同。如華嚴經。有一髏菩薩。經百千億那由他劫。行六波羅蜜。不生佛家。猶是假名菩薩。以𨿽見佛性。未彰智業。長者決疑論云。初發心住。明以從禪定。顯得根本空智慧門。無明始謝。智慧始明。初生如來智慧之家。名住佛所住故。得憶念一切諸佛境界。智慧光明。普門法門。以此見道。無古今中邊等見。經歷五位。煉磨習气。增長慈悲。名爲修道故。言初發心時。便成正覺方可修道。如善財南行。求諸勝友。皆云我已先發阿耨多羅三藐三菩提心。云何學菩薩行。修菩薩道。不云增長佛道。爲根本智以定顯得無作無修。但學菩薩行根本智。自明自顯。若不得正覺之體。諸行並是無常。皆是人天有生死業報也。又云。經此現生一生。發心相應。時得以正智。於分段身。觀行心成。兼修善業。來生入變易身。以今生分段之身。是過去作業今身。以智修觀行業。來生得神通變化生也。如十善業。尙生天上。得業報神通。如龍大力鬼。尙以無明惡業。猶有神通。何況道眼開敷。慈善根力。使智神用一生作意。而於來世。不獲大用神通者也。宗鏡錄曰。初心成佛者。非謂不具諸功徳。如經說普莊嚴童子。一生得聞善燻習。二生成其解行。三生得入果海。同一緣起。而此三生。只在一念。猶如遠行到在初步。然此初步之到。非謂無於後步。明此童子得入果海。非不久植善根。問。旣久修始得。云何言一念得耶。答言久修善根者。卽在三乘教攝。從三乘入一乘。卽是一念始修足。故經云。初發心時。便成正覺。譬眾川入海。才入一滴。卽稱周大海。無始無終。若餘百川水之極深。不及入大海之一滴。卽同三乘中修多劫。不及一乘之一念。又此時劫不定。或一念卽無量劫。如十玄門時處無礙。又大乘明一念成佛有二。一者會緣以入實性。無多少故。明一念成佛。二者行行才滿。取最後念。名爲一念成佛。如人遠行以後步爲到若一乘明一念成佛者。如大乘取後一念成佛。卽入一乘。以後卽初。初念卽是成。何故。以因果相卽。同時相應故。然一念成者。卽與佛同位。未具究竟。故復有淺深之殊。如人始出門。及以久遊行他土。𨿽同在空中。而遠近有別。是故十信十住等五位。各各言成佛。而復辧其淺深。此中須善思之。若二大士言。卽知。禪門悟達之士。不得廢一切行。銷磨無始結習也。夫居此濁惡。進一退萬。若不近佛。垢膩交集。行何由成。如善財初發心悟道時。徳云比丘。教以憶念一切諸佛法門。及入彌勒閣後。普賢菩薩。爲發十大願王。導生極樂。此是一切如來入道榜樣。華嚴所說一眞法界門。不同余教。有權有實。是經不信。卽眞闡提。𨿽使釋迦贊嘆。普賢勸進。彌勒作證。亦末如之何也已矣。

六菩薩三祇行滿。生十方世界。利益一切眾生者。菩薩功徳成滿。自然有不思議業。能現十方利益眾生。起信論曰證發心菩薩。於一念頃。能至十方無餘世界。供養諸佛。請轉法輪。惟爲開導利益眾生。不依文字。或示超地。速成正覺。爲怯弱眾生故。或說我於無量阿僧祇。當成佛道。爲怠慢眾生故。而實菩薩種性根等。發心則等。所證亦等。無有超過之法。以一切菩薩。皆經三阿僧祇劫故。如智度論言。釋迦世尊。從過去釋迦文佛。至屍棄佛。爲初阿僧祇。從屍棄佛。至然燈佛授記時。爲二阿僧祇。從然燈佛。至毗婆屍佛。爲三阿僧祇。婆沙論。敍三阿僧祇劫。修六度行。百劫種相好因。然後獲五分法身。惟識謂。地前歷一僧祇。初地滿二僧祇。八地至等覺。是三僧祇。然後獲究竟法身。難曰。長者合論。皆云。不離一念。歷阿僧祇。何得執定永劫。乘第一義。答曰。長者但言三祇本空。時體不可得。非是無時。如人眼耳鼻舌身現在。說六根本無。不是廢卻六根言無也。譬如小兒見水中月。心生愛著。欲取而不可得。智者教言是可眼見。不可手捉。但破可取。不破可見。諸佛菩薩三世行業亦然。𨿽一切不可得。而非是無行。且如龍樹馬鳴二大菩薩。皆是禪門傳衣之祖。豈肯自誑誑他。誤賺後來。當知。生死事大。非是一知半行。所能唾出。智度論曰。有菩薩利根心堅。未發心前。久來集諸無量福徳智慧。是人遇佛。聞是大乘法。發阿耨多羅三藐三菩提心。卽時行六波羅蜜。入菩薩位。得阿鞞跋致地。所以者何。先集無量福徳。利根心堅。從佛聞法故。譬如遠行。或有乘羊而去。或有乘馬而去。或有神通去者。乘羊者久久乃到。乘馬者差速。乘神通者發意頃便到。如是不得言發意聞。云何得到神通相爾。不應生疑。菩薩亦如是。發阿耨多羅三藐三菩提時。卽入菩薩位。有菩薩初發意。初𨿽心好。後雜諸惡。時時生念。我求佛道。以諸功徳。回向阿耨多羅三藐三菩提。是人久久無量阿僧祇劫。或至或不至。先世福徳因緣薄。而復鈍根。心不堅固。如乘羊者。有人前世少有福徳利根。發心漸漸行六波羅蜜。若三若十。若百阿僧祇劫。得阿耨多羅三藐三菩提。如乘馬者必有所到。第三乘神通者。如上說。是知。漸修頓證。各各不同。菩薩欲取佛位。無驟至者。故先徳云。𨿽齊佛覺。未逮極果非爲究竟。是故悟達之士。決當求生淨土。如法修行。免致退墮。俟忍力堅固。入世利生。方爲究竟佛果故。

西方合論卷之七﹝終﹞

西方合論卷之八

第八見网門

夫一切迷情。依諸見起。履之則爲稠林。溺之則爲熱海。如蠶作繭。卽住處爲受縛之因。似蛾赴燈。依光明作喪生之本。故先達云。行起解絕。所以將趨聖室。先入普賢之門。欲修正因。首割邪見之网。今約諸家負墮。略分十則。無法可捨。是見必訶。拋家蕩子。慣憐羈旅之人。落第寒生。備識窮途之苦。幸順佛言。莫依魔教。

一斷滅墮二怯劣墮三隨語墮

四狂恣墮五支離墮六癡空墮

七隨緣墮八惟心墮九頓悟墮

十圓實墮

一斷滅墮者。有二種一。諸儒生。滯現在身。疑未來斷滅。二新發意學人。執空相。疑一切斷滅。此等尙不信有生。云何信往生及淨土等事。今爲略釋。一釋儒生等者。楞嚴經。佛告波斯匿王。汝今自傷發白面皺。其面必定皺於童年。則汝今時。觀此恆河。與昔童時。觀河之見。有童耄不。王言不也。佛言大王。汝面𨿽皺。而此見精。性未曾皺。皺者爲變。不皺非變。變者受滅。彼不變者。元無生滅。云何於中。受汝生死。而言此身。死後全滅。智度論問曰。人死歸滅。滅有三種。一者火燒爲灰。二者虫食爲糞。三者終歸於土。今但見其滅。不見更有出者。受於後身。以不見故。則知。爲無。答曰。若謂身滅便無者。云何有眾生先世所習憂喜怖畏等。如小兒生時。或啼或笑。先習憂喜。故今無人教。而憂喜續生。又如犢子生知趣乳。豬羊之屬。其生未幾。便知有牝牡之合。子同父母。好醜貧富聰明闇鈍。各各不同。若無先世因緣者。不應有異。如是等種種因緣。知有後世。又汝先言。不見別有去者。人身中非獨眼根能見。身中六情。各有所知。有法可聞可嗅可味可觸可知。者可聞法尙不可見。何況可知者。有生有死。法亦可見。亦可知。汝肉眼故不見。天眼者了了能見。如見人從一房出入一房。捨此身至後身。亦如是。若肉眼能見者。何用求天眼。若爾者。天眼肉眼愚聖無異。汝以畜生同見。何能見後世可知者。如人死生𨿽無來去者。而煩惱不盡。故於身情意相續。更生身情意。身情意造業。亦不至後世。而從是因緣。更生受後世果報。譬如乳中著毒。乳變爲酪。酪變爲酥。乳非酪酥。酪酥非乳。乳酪𨿽變。而皆有毒。此身亦如是。今世五眾因緣故。更生後世。五眾行業相續不異故。而受果報。又如冬木𨿽未有華葉果實。得時節會。則次第而出。於是因緣故。知有死生。復次現世有知宿命者。如人夢行疲極。睡臥覺已。憶所經由。又一切聖人。內外經書。皆說後世。復次現世不善法。動發過重。生嗔恚嫉妒疑悔。內惱故。身則枯悴顏色不悅。惡不善法。受害如是。何況起身業口業。若生善法。淨信業因緣。心淸淨。得如實智慧。心則歡悅。身得輕軟。顏色和悅。以有苦樂因緣故。有善不善。今定有善不善故。當知必有後世。但眾生肉眼不見。智慧薄故。而生邪疑。𨿽修福事。所作淺薄。譬如藥師。爲王療病。王密爲起宅。而藥師不知。旣歸見之。乃悔不加意盡力治王。復次聖人說今現在事。實可信故。說後世事。亦皆可信。如人夜行險道。導師授手。知可信故。則便隨逐。比智及聖人語。可知定有後世。汝以肉眼重罪。比智薄故。又無天眼。旣自無智。又不信聖語。云何得知身後。如宣聖言費隱。則言鬼神徳盛。明明說道。武周達孝。惟在識鬼神之情狀。事死如事生處。而考亭先生。曲爲解說。歸之二气。何其敢於誣先聖。疑後來耶。且稗官野史不足論。如彭生爲豕。伯有爲厲。劉聰爲遮須國王。蔣濟之子乞官於泰山令。則正史也。玄鳥生商。帝武肇周。則正經也。雀化蛤。田鼠化鴽。鷹化鳩。則正令也。一微塵識。所知幾何。擬欲蛙嫌海量螢掩日光。侮聖褻天。當得何罪。又談者恆言。非人所經歷。及道理不可信者。卽不足憑。如日月度數。及五星往來。非人所得經歷也。天不來此。人亦不往彼。何以推測皆驗。又天何爲髙。地何爲卑。風何爲起。云何爲行。春何爲生。秋何爲殺。此有何道理可憑。胎中之根。無知而轉。字母之乳。無因而出。此有何道理可憑。微而至於一毛一塵。一艸一木。若有毫頭許道理可憑。幸爲指出。不過常見故。則常之。此常見者。亦復無理。是故不應以不見故而疑往生。二釋學道執空相者。論曰。學人聞說空。於生死業因緣中生疑。若一切法畢竟空。無來無去。無出無入。云何死而有生。現在眼見法。尙不應有。何況死後。復生余處。不知佛法中諸法畢竟空。而亦不斷滅。生死𨿽相續。亦不是常。無量阿僧祇劫。業因緣𨿽過去。亦能生果報而不滅。是爲微妙難知。若諸法都空。佛不應說往生。何有智者前後相違。若生死相實有。云何言諸法畢竟空。但爲除諸法中愛著邪見顚倒故。說畢竟空。不爲破後身。又爲遮罪業因緣故。說種種往生。佛法不著有。不著無有。無亦不著。非有無亦不著。不著亦不著。如是人則不容難。如以刀斫空則無所傷。是爲畢竟空相。畢竟空不遮生死業因緣。是故說往生。此疑甚淺。少有知者。皆能斷之。以世間人作此見最多故。首破之。爲是求往生者之第一障難故。

二怯劣墮者。一疑結習濃厚。二疑念力輕微。三疑萬億剎遠。一疑結習濃厚者。凡夫但知業力。不知業性空故。所以若眾生業性實者。盡虛空界。亦無容受處。如黑雲障空風至則滅。若雲實者。吹亦不去。虛空諭性。黑雲諭業。念佛諭風。又則業性。卽是法性。力用至大。以結使故。神力不現。如烏芻瑟摩。聞空王佛。說多淫人。成猛火聚。卻後徧觀四支百骸。諸冷暖气。神光內凝。化多淫心。成智慧火。夫同一熱惱。方其淫。成大火聚。及其離。成大寶焰。若淫性實者。云何是中而得三昧。是故迷成。則處胎獄。念成卽入蓮胞。以胎性卽是化性。非從外來。如濁水中淸。非外來故。二疑念力輕微者。眾生愚昧。信有形之行業大。不信無形之念力尢大。何故。念力是行業根。一切事業。非念不成。如人造罪。無心造者。重得輕報。有心造者反是。以念力重故。如人無記時。流俗鄙事。耳提面囑。亦復不記。若心在者。種種難記之事。一入耳根。終身憶持不忘。以念力堅固。蘇子瞻曰。佛以大圓覺。充滿十方界。我以顚倒想。出沒生死中。云何以一念。得往生淨土。我造無始業。本從一念生。旣從一念生。還從一念滅。生滅滅盡處。則我與佛同。如投水海中。如風中鼓橐。𨿽有大聖智。亦不能分別。淨土決云。人之念頭。所系最急。如水之必赴海。如火之必炎上。如利刃之必傷。如毒藥之必殺。無空過者。念佛之念亦復如是。如淫男子淫念堅故。化爲猛焰延燒神廟。又如月光童子觀想水故。弟子窺屋惟見淸水。又如僧淸辯與外道論議。外道堅執己見忽化爲石。淸辯猶書目於石上。明日往視之。亦有答辭。久之忽自破碎。而吼聲於空中。是等皆以念力堅猛。無因變化。云何念佛。而佛不現。當知。念力是一切法中之王。如摩訶那伽大力勇士。怒時額上必生瘡。瘡若未合。徧閻浮提人無敵者故。三疑億萬剎遠者。凡夫執定十萬億剎。意謂快馬疾帆日不千里。云何剎那。得生彼處。不思國土遠近者。從分段身計度生。從肉眼生。此往生者。爲是分段身耶。爲是周徧含容之心耶。若分段身者。身是頑質。云何得生。若心生者。心周沙界。淨土原在心中。焉有往來。如人在長安思鄕。或閩或滇。隨念卽至。豈有程途。又如人夢時。身𨿽在牀。而心意識。徧至他方。無功居士曰。極樂去此十萬億剎。凡夫命終頃刻卽至者。蓋自心本妙耳。故楞嚴云。汝猶未明。一切浮塵。諸幻化相。當處出生。隨處滅盡。因緣和合。虛妄有生。因緣別離。虛妄名滅。以此推之。當命終時。染濁緣離。故娑婆當處幻滅。淸淨緣合故。極樂當處幻生。此滅彼生間不容髮。亦何頃刻之可論。往余鄕有人。能致乩仙。乩仙者卽其兄也。後赴選京師。余兄等有所卜。其人虞地。遠不能赴不得已書符宣詞。少頃卽至。此等是業系。尙如是速疾。何況不思議念力。仗阿彌陀本願功徳。順水張帆。有何障難。是故念佛之人。應當遣此三疑。若不遣者。是眞結習濃厚。是眞念力輕微。是眞十萬程遠。如人欲出門而自局其籥。是自不欲出。非無門過。

三隨語墮者。六祖言。東方人造罪。念佛求生西方。西方人造罪。念佛求生何國。龐居士云。事上說佛國。此去十萬里。大海渺無邊。動卽黑風起。因此一輩無知。傳虛接響。謂淨土不足修。自障障他。深可憐憫。夫論宗門提唱。尙不言有佛。何況佛國。爲欲破相明心。是非俱剗。如吹毛利刃。執則傷手。金剛栗棘。豈是家常茶飯。且宗門中。此等語句甚多。若一一執之。釋迦老子出世。將眞以飼雲門狗子乎。又古徳云。如何是佛。幹屎橛。果爾則凡見糞車糞檐混廁。應當一一禮拜供養。彌陀疏鈔曰。西方去此十萬億土。壇經言十萬八千者。是錯以五天竺等爲極樂也。此語近是。爲六祖未閱大藏。聞人說西方。卽以爲五天竺者有之。教中分明言。極樂國三毒不生。得不退轉。今言西方造罪。求生何土。此亦一證也。然宗門中。此等一期之語最多。亦不足辯。噫學人果能頓悟頓修。解行相應。如六祖投金漢水遊戲生死中。如龐老𨿽不求生。亦何害於生哉。

四狂恣墮者。有等魔民。專逞狂慧。不肯持戒修行。妄引經中相似語言。如煩惱卽菩提淫怒癡卽梵行之類。隨語生解。隨解發毒。果如彼說。迦文悟道。應親寶女。阿難淫捨。何須提﹝將／女﹞。六祖初隨獵人。尙未受戒。何苦但食肉邊菜也。經云。尙無不殺不盜不淫。何況更有殺盜淫事。豈有聞人呵沈水香。便謂應住坑廁者也。昔五天有僧達摩達者。有辯慧。師事師子尊者。尊者知其悟解。對眾稱之。至傳法嗣祖。則以授婆捨斯多。磨達心恨之曰。尊者蓋知我之深。何故嗣位不以見授。一日獨行度水。有女子浣。露其足。磨達念曰。此脛白晢乃爾。尊者忽在旁曰。今日之心。可授祖位乎。磨達於是攝念。禮足求哀。卽一淫戒。余行可例。般若經曰。罪不罪不可得故。應具足尸羅波羅蜜。釋云。罪不罪不可得者。非爲邪見粗心。言不可得。菩薩深入諸法相。行空三昧。慧眼觀故。罪不可得。罪無故不罪亦不可得。若人貪著無罪。見破戒罪人。則輕慢。見持戒善人。則愛敬。如是持戒。是名起罪因緣。不名具足。故知。住戒卽破。何況棄毀。戒執亦戒。始名持戒諸大經言。梵行不可得等。皆卽此義。永明曰。帶習尙被境牽。現行豈逃緣縛。猶醉象無鉤。癡猿得樹。奔波乍擁。生鳥被籠。是故菩薩。稟戒爲師。常懷大懼。又曰。末代宗門中。學大乘人。多輕戒律。所以大涅槃經。扶律談常。則乘戒俱急。故號此經。爲續常住命之重寶。何以故。若無此教。但取口解脫。全不修行。則乘戒俱失。故乘謂。悟第一義。戒謂止一切黑業。祖師於此。分四料簡。一戒急乘緩。以戒急故。生人天中。如箭射空。力盡還墜。以乘緩故。𨿽聞大法。如聾若啞。二乘急戒緩。以戒緩故。生惡趣中。以乘急故。常聞大法。如華嚴會上。八部鬼神是也。三乘戒俱急。則生人天中。而常聞大法。四乘戒俱緩。則墮三惡道。而永不聞法。是故乘戒二法。如車二輪。廢一不可得。故龍樹曰。破戒之人。如淸涼地而有毒蛇。不中澡浴。其家如冢。人所不到失諸功徳。譬如枯樹。如田被雹。不可依仰。如大病人人不欲近譬如吐食。不可更啖。菩薩如是苦口呵責。曾許人破戒不是。故千日學解。不如一日持戒。何得貪悟道之虛名。受泥犁之實禍欺己誑人。枉遭王難。夫狂吠之人。無所不破。今獨言戒者。以邪見惡火。首燒戒寶故。又則戒是淨業之基。一切白法由戒生故。

五支離墮者。多有法師。涉獵教典。記注章句。執法身之假名。析名相之分齊。東緝西補。竟月窮年。弄比盧之畫面。坐法界之排場。貢髙我慢。得少爲足。聞人念佛則曰。此小乘中攝。妄想之一法。或云。教海義深。爾輩鈍根。念此亦可。或云。此三藏中。爲其藏攝。或云。此屬何教。似坊上小兒鬥曲以多爲勝。各爭己見。無實行履。如長爪梵志以論議力。摧伏諸師。搪揬蹴蹋。無能制者。後至佛所。作是念。一切論可破。一切執可轉。是中何者。是諸法實相。何者是第一義。何者性。何者相。不顚倒。作是思惟已。白佛言。瞿曇。我一切法不受。佛問梵志。爾一切法不受。是見受不。梵志答言。瞿曇。一切法不受。是見亦不受。佛語梵志。汝不受一切法。是見亦不受。則無所受。與眾人無異。何用貢髙。而生憍慢。如是梵志不得答。自是服膺。是故當知。饑兒過屠門。大嚼止益饞心。無救枵腹。昔在江南。有一靈俐座主。爲余辧析惟識。及示所得教中奧義。於諸名流注疏。多肆評駁。余問曰。是可。敵得生死不。僧傲然曰。有何生死可敵。余曰。是卽是。但恐閻羅殿前。無譯字生。不會座主語言三昧也。此𨿽一時戲笑。亦大中講席之病。奉勸少年開士。長篇短章。牽藤引蔓。口誦心憶。腦昏眼瞇。究其效驗。不過上幾回座。講幾期經受幾个瞎漢禮拜。若無眞實功行。惟添業債。何若一聲阿彌。直登不退事一功百。如曇謨。最講涅槃華嚴。領眾千人。爲閻羅所呵云。講經者心懷彼我。以驕淩物。比丘中第一粗行。卽押付司。可爲明戒。然有義解髙流。因參教典。悟此西方不思議大事。以此自利利他轉益未來。燃長夜炬。功徳無量。又何必懲噎廢食。見蹶停驂哉。

六癡空墮者。學道之人。稍窺法空。聞人念佛。卽曰。法離名字。若狥假名。轉益虛妄。何故。文言尙空。何況名號。答。法句經曰。佛告寶明菩薩。汝且觀是諸佛名字。若是有說食與人。應得充饑。若名字無者。定光如來。不授我記及於汝名。如無授者。我不應得佛。當知。名字其已久如。以我如故。備顯諸法。名字性空。不在有無華嚴經曰。譬如諸法。不分別自性。不分別音聲。而自性不捨。名字不滅。羣疑論曰。若言名字無用。不能詮諸法體。亦應喚水火來。故知。筌蹄不空。魚兔斯得。稱斯弘名。生實淨土。何得言虛。天臺智者曰。世間有空行人。執其癡空。不與修多羅合。聞此觀心。而作難言。觀心是法身等。應觸處平等。何故。經像生敬。紙木生慢。敬慢異故。則非平等。非平等故。法身義不成。答。我以凡夫位中。觀如是相耳。爲欲開顯此實相。恭敬經像。令慧不縛。使無量人。崇善去惡。令方便不縛。豈與汝同耶。上都儀曰。夫歸命三寶者。要指方立相。住心取境。不明無相離念也。佛懸知凡夫系心。尙乃不得。況離相耶。如無術通人。居空造捨也。法華經曰。汝證一切智。十力等佛法。具三十二相。乃是眞實滅。南泉大師曰微妙淨法身。具相三十二。只是不許分劑心量。若無如是心。一切行處。乃至彈指合掌。皆是正因。百丈和尙曰。行道禮拜。慈悲喜捨。沙門本事。宛然依佛敕。只是不許執著。淨土指歸曰。圓頓行人。語默動靜。皆遵聖教。盡合佛心。若以念佛生心動念成妄想者。則息心無念。亦成妄想。首楞嚴經云。縱滅一切見聞覺知。內守幽間。猶爲法塵分別影事。若以念佛。著有爲患。則執空之人。其患尢甚。永嘉云。豁達空撥因果。﹝漭﹣廾﹢卉﹞﹝漭﹣廾﹢卉﹞蕩蕩招殃禍。若以外求他佛爲未達。則內執己心。不達尢甚。長沙云。學道之人。不識眞。只爲從來認識神。無量劫來生死本。癡人喚作本來人。若以別求淨土。爲徧見。則執目前。爲淨土者。其失尢甚。楞嚴經說。落魔道者。都指現前。卽爲佛國。無別淨居。及金色相。口中好言眼耳鼻舌。皆爲淨土。男女二根。卽是菩提。弟子與師。俱陷王難。迷惑無知。墮無間獄。若以執有修證。爲權說者。執無修證。墮落外道。其禍尢甚。楞嚴經曰。若彼定中。諸善男子。見色陰消。受陰明白。自謂已足。則有一分大我慢魔。入其心腑。謂三祇劫。一念能越。心中尙輕十方如來。何況下位聲聞緣覺。不禮塔廟。摧毀經像。謂檀越言。此是金銅。是土木。經是樹葉。或是疊華。肉身眞常。不自恭敬。卻崇土木。實爲顚倒。疑誤眾生。入無間獄。是故當知。執空破相。皆是魔屬。智度論曰。譬如田舍人。初不識鹽。見人以鹽著種種肉菜中而食。問言。何以故爾。語言此鹽能令諸物味美故。其人便念此鹽。能令諸物味美。自味必多。便空鈔鹽。滿口食之。鹹苦傷口。而問言。汝何以言鹽能作美。人言癡人。此當籌量多少。和之令美。云何純食。無智人聞空解脫門。斷諸善根。亦復如是。思之思之。任爾一切空生死空。爭柰閻羅大王。空不得何。

七隨緣墮者。謂。古人云。隨緣消舊業。任運著衣裳。但順天眞。萬行自圓。舉足下足。誰非淨業。何用種種作爲。答。先徳問曰。卽心是佛。何假修行。答。只爲是故。所以修行。如鐵無金。𨿽經鍛煉。不成金用。賢首國師曰。今佛之三身。十波羅蜜。乃至菩薩利他等行。並依自法。融轉而行。由眾生心中有眞如。體大相大用大。今日修行。引出法報身等。由眾生心中有眞如法性自無慳貪。今日修行。順法性無慳。引出檀波羅蜜等。涅槃經。佛告師子吼菩薩。一切眾生。皆有念心慧心。發心勤精進心。信心定心。如是等法。𨿽念念滅。猶故相似相續不斷故。名修道。乃至如燈𨿽念念滅。而有光明。除破暗冥。如眾生食。𨿽念念滅。亦能令饑者。而得飽滿。譬如上藥。𨿽念念滅。亦能愈病。日月光明。𨿽念念滅。亦能增長艸木樹林。寶積經曰。若無正修者。貓兔等亦應成佛。牛頭融大師曰。若言修生。則造作非眞。若言本有。則萬行虛設。長者論曰。若一槪皆平。則無心修道。應須策修。以至無修。慈湣三藏錄曰。若言世尊。說諸有爲定如空華。如何敕諸弟子。勤修六度。萬行妙因。當證菩提。涅槃之果。豈有智者贊乾闥婆城。堅實髙妙。復勸諸人。以兔角爲梯。而可登陟乎。由此理故。𨿽有漏修習。是實是正。如達摩對梁武之言。爲彼貪著有爲。因病發藥。何得以一期之語廢佛道業。且諸經中所謂。不住相戒施等者。謂有而不住耳。有而不住故。作而無作。今以本無爲不住。如下裏乞兒。向人言。吾不以富貴驕人。豈非夢語。又復執言無作者。將須槁心枯體。如鑄金像等耶。抑猶酬酢應對。如常人耶。若酬酢應對者。應非無作。若言不乖無作者。觀佛禮念。本自天眞。豈應獨乖。二義不成。卽大妄語。是故當知。隨緣任運。非是無作。若無作是隨緣者。蚓壤蛙泥。亦是隨緣。何不成佛。錯認祖機。執礫爲玉。與市井兒。所宗之無爲教。何以異哉。

八惟心墮者。謂自性淨土。卽俗恆眞。七寶瓦礫。一道平等。但淨自心。何須分別。答。汝言心淨土淨不須分別者。引汝入廁室中。能久住不。入死屍場。穢气燻灼。不掩鼻不。與疥癩膿血之人。能同應器及牀褥不。若不能者。此相卽是厭五濁相。若居住尙須淨室。同遊尙宜淨侶者。此相卽是忻淨土相。忻厭熾然。何謂平等。縱汝難忍能忍。如上所說。種種濁穢。不求遠離。則諸蜣螂鴉犬。亦能親近。此種種物。豈皆得道。脫汝淨穢俱離。依然取捨。於惟心義。亦不相應。是故當知。諸佛以惟心故。忻厭出生。以惟心故。說名平等。以惟心故。莊嚴佛土。若不惟心。豈能隨念。若非平等。凡夫無分。穢尙不捨。何獨捨淨。捨旣是心。取亦何乖。皆由不了佛旨。致斯妄執。但識惟心。疑義斯遣。

九頓悟墮者。今世禪人。皆云一超直入。不落功勛。尙不求作佛。何況往生。答言。不求作佛者。捨身之後。將灰斷永滅耶。抑尙受後有耶。若受後有者。爲生淨土耶。爲生三界耶。若居三界。卽不如淨土。若淨土者。卽同往生。又先徳曰。夫善知識者。𨿽明見佛性。與佛同等。若論其功。未齊諸聖。須從今日。步步資重。又云。未悟而修。非眞修也。惟此頓悟漸修。旣合佛乘。不違圓旨。如頓悟頓修。亦是多生漸修。今生頓熟。此在當人時中自驗。若所言如行。所行如言。量窮法界之邊。心合虛空之理。八風不動。三受寂然。種現雙銷。根隨俱盡。譬諸無病。不應服藥。如或現行。未斷煩惱。習气又濃。寓目生情。觸塵成滯。𨿽了無生之義。其力未充。不可執云我已悟了。煩惱性空。若起心修。卻爲顚倒。然則煩惱性𨿽空。能令受業。業果無性。亦作苦因。苦痛𨿽虛。只麼難忍。如遭重病。病亦全空。何求醫人。徧服藥餌。祖師云。將虛空之心。合虛空之理。亦無虛空之量。始得報不相酬。汾陽無業禪師云。如今天下。解禪解道。如河沙數。說佛說心。有百千萬億。纖塵不盡。未免輪回。絲念不忘。盡從淪墜。如斯之類。尙不能自識業果。妄言自利利他。自謂上流。並他先徳。但言觸目無非佛事。舉足盡是道場。原其所習。不如一个五戒十善凡夫。觀其發言。嫌他二乘十地菩薩。且醍醐上味。爲世所珍。遇斯等人。翻成毒藥。假使才並馬鳴。解齊龍樹。只是一生兩生。不失人身。臨命終時。一毫聖凡情量不盡。纖塵思念未忘隨念受生。輕重五陰。向驢胎馬腹裹托質。鑊湯鑪炭裹燒煮。從前記持憶想見解。一時失卻。依舊再爲螻蟻。從頭又作蚊虻。𨿽是義因。而招惡果。圓悟和尙曰。生死之際。處之良不易。惟大達超証之士。一徑截斷則無難。然此𨿽由自己根力。亦假方便。於常時此小境界。轉得行。打得徹。踐履將去。養得純熟。到緣謝之時。自然無性畏。是故古徳坐脫立亡。行化倒蛻。能得勇健。皆是平昔淘汰得淨。香林四十年。得成一片。湧泉四十年。尙有走作。石霜勸人。休去歇去。古廟香鑪去。永嘉云。體卽無生。了本無速。蓋競競業業。念玆在玆。方得無礙自在旣捨生之後。得意生身。隨自意趣。後報悉以理遣。不由業牽。所謂透脫生死者耶。當知諸大師。密密履踐。只是圖个生死好處。路𨿽不同。期於終淨一也。往有狂僧。自負見地。余問之曰。汝信得出家不。信得身在長安不。僧愕然曰。惡得不信。余曰。汝夢中。或夢未出家時。見父母兄弟時。或爲稚子嬉戲時。是時知身在客不。僧曰不知。余曰。論汝信得出家及與行腳。可是極明極徹。汝見道明白。當不過此。然才到枕上。返僧爲俗。易客爲家。己自不知。何況生死長夜。靠汝此子見地。焉能保其不顚倒也。時僧悚然。

十圓寔墮者。謂華藏世界。一剎一塵。具含無量國土。本無淨穢。焉有往來。故長者言。西方淨土。是權非寔以情存取捨。非法界如如之體故。答若約眞論。則華藏世界。亦是權立。何獨西方。如論中。言理智無邊。名之爲普。知隨根益。稱之曰賢。是普賢菩薩。亦權也。文殊師利。是自心善簡擇妙慧。覺首目首等菩薩。是隨信心中。理智現前。是文殊菩薩等亦權也。又如此方聖賢尼父顏淵等。論中皆云。此是表法本無是人。是一切賢聖皆權也。今試定量。文殊普賢。及與此方賢聖。權耶實耶。若言權。則現有其人。及諸遺言往行。若言實則是長者。誑凡滅聖。犯大妄語。於此辯得。西方亦入剎塵。剎塵亦含西方。豈有權實。又若論中云。蓮華藏體。是法身隨行。無依住智體之所報得。宮殿。總大悲含育之所報得。樓閣。卽是智照觀根順悲濟物之所報得。其地金剛平等。自性法身之所報得。摩尼莊嚴。法身戒體隨行報得。金剛輪圍山。大悲戒防護之業之所報得。眾華。莊嚴萬行利生開敷之所報得。寶樹。建行利生覆蔭含識之所報得。但業不相應者。同住居而不見。猶如靈神及諸鬼趣。與人同處。人不能見。若爾。則所謂華藏世界者。與汝所見之剎塵。同耶異耶。若云同者。目連鶖子。視聽尙隔。若云異者。何名一眞。又如僧靈幹。志奉華嚴。作華嚴觀及彌勒天宮觀。至於疾甚。目睛上視。若有所見。童眞問之。答曰。向見童子引至兜率天宮。而天樂非久。終墮輪回。蓮花藏是所圖也。言終气絕。須臾復蘇。眞問何所見。幹曰。見大水徧滿。花如車輪。而坐其上。所願足矣。言終而逝。故淸涼國師云。觀行則天童。迎而大水彌漫。此與西方往生。爲同爲別。是故當知。漏卮勺海。螢火焚山。徒益疲勞。諸有智者。不應如是分別。

﹝謂娑婆在華藏十三層者。乃凡人之報土。非佛之淨土也。長者所論之華藏。與靈幹所生之華藏。皆是佛之報土。凡人所同住。而不見者也﹞。

西方合論卷之八﹝終﹞

西方合論卷之九

第九修持門

夫積劫情塵。多生愛海。似蝕劍之苔花。若吞珠之泥繡。無礪不吐。去垢方明。欲得心淨。除非穢滅。悟者常須覺觀。迷人勤加折伏。其或愛鎖貪枷。亦當慟年惜月。孔子曰。困而不學。民斯爲下。今欲一生超僧祇之果。十念攝億萬之程。豈是粗見浮思。結心塵口。所能超越。不拚一忍。空累多生。如法而修。免墮魔罥。

一淨悟門二淨信門三淨觀門

四淨念門五淨懺門六淨願門

七淨戒門八淨處門九淨侶門

十不定淨門

一淨悟者。行者欲生實淨土。當眞實參究。如法了悟。何故。悟是迷塗導師。如人入暗。當燃燈炬。悟是淨國圖引。如人行遠。當識郵程。悟是諸行領首。如人衝堅當隨將帥。一者。悟能了知卽穢恆淨。不捨淨故。二者。聞淨佛國土。不可思議。不怯弱故。三者。知畢竟空中。因果不失。止一切惡法。不更作故。四者。知彼土不去不來。此亦不去不來故。五者。悟佛身量徧滿虛空。眾生身量亦徧滿虛空。如地獄業力。一人亦滿。多人亦滿故。六者。聞阿僧祇劫無量諸行。如人說彈指頃事。不驚怖故。七者。修十善三福。不住人天故。八者。如覺後憶夢中事。不作有無解故。九者。如眼見故鄕信不信。不可得故。十者知法無我。順性利生。直至成佛。無疲厭故。菩薩入此門已。成就白法。隨意得生。是故觀經上品云。深解義趣。於第一義。心不驚動。疏云。第一義者。謂諸法實相。言語道斷。心行處滅。又上品六念義云。安心不動。名之爲念。鈔曰。第一義理。悉不爲二邊所動。通名爲念。故西方如韋提希善財龍樹等。以入地往生。此方如遠公智者永明等。以證悟往生。一切經論中廣載。不能具錄。論中或有言生彼求悟者。爲中下人說。至言悟自己佛不必求生。此則爲十地菩薩以上說。若云悟第一義。諸結使未斷者。皆不求生。則如龍樹永明等。亦爲捏目生花。無事多事矣。

二淨信者。智度論曰。若人心中。有信淸淨。是人能入佛法。若無信。是人不能入。譬如牛皮未柔。不可屈折。無信人亦如是。又經中說信爲手。如人有手。入寶山中。自在能取。若無手不能取。信亦如是。昔王仲回。問無爲子曰。如何念佛。得無間斷。無爲子曰。一信之後。更不再疑卽是不間斷也。仲回欣躍而去。未幾得生。還來致謝。是故若人修行。未能頓悟。當深植信根。不驚不動。一者。信金口誠言。決定當生故。二者。信自心廣大。具有如是淸淨功徳故。三者。信因果如形影。決定相隨故。四者。信此身形識。及一切世界建立。如陽焰空花無所有故。五者。信五濁惡世。寒熱苦惱。穢相燻灸。不容一刻居住故。六者。信一切法惟心。如憶梅舌酸故。七者。信念力不可思議。如業力故。八者。信蓮胞不可思議。如胞胎故。九者。信佛無量身。無量壽。無量光。不可思議。如蟻子身。蜉蝣歲螢火光。同一不思議故。十者。信此身決定當死故。若人具有如是信根。舉足下足。無非念佛。故知。信之一字。通上中下。但信有大小。若無甚深信力。如無羽之鳥。決定不得飛故。

三淨觀者。眾生無始垢穢。徧一切法。如面入沙。似金在礦。修淨業者。當加種種觀行。磨煉習气。爲白法之垣壇。作往生之津梁。一淨觀。謂觀佛相好。如十六觀經所說故。二不淨觀。謂觀身心不淨。器世界不淨。生厭離故。三無常觀。謂觀一切法無定。如一美色。淫人觀之爲樂。妒婦觀之爲苦。觀行人觀之。種種惡露。異類觀之。如土木故。四和合觀。謂觀是身是世界。是見聞覺知。如積木爲屋。積土爲壘。積雜彩爲畫。無實體故。五對治觀。謂觀自身。何結最重。當用何法對治。如輕冷苦澀。藥艸飲食等。於熱病中爲藥。於余病非藥。輕辛甘熱。藥艸飲食等。於冷病中爲藥。於余病非藥。如是觀察對治故。六慚悔觀。謂觀一切眾生。無量劫來。與我互爲父母兄弟姊妹男女。遞相淫毒。曾不覺知。如梟獍殺父母。牛羊鴿雀配其親屬。彼不自知。而人觀之。慚愧譏笑。諸佛菩薩。見於我等。交後如是。是故當生大悔恨故。七念念觀。謂觀一切時中。幾許憶念佛心。幾許利生心。幾許垢淨沈掉心故。八平等觀。謂觀一切色一色。無好醜故。一切聲一聲。無譽毀故。一切受一受。無恩仇故。一切義一義。無淺深故。九微細觀。謂觀佛念法念。起於何來。去於何往故。十法界觀。謂觀一毛一塵。一艸一木。皆具有無量淨佛國土故。行者若行諸觀時。以第一淨觀爲主。餘九爲伴。如石中覓珠。若不破石。無緣得珠故。

四淨念者。念佛之法。名一行三昧。惟在決定。若不得念。卽有散漫。三昧不成。一攝心念。謂一切處。攝念不忘。縱令昏寐。亦系念而寢。不隔念不異念故。二勇猛念。如好色人聞淫女所在。髙崖深澗燐途虎窟。必往不怯故。三深心念。如大海深廣。必窮其底。覺路遙遙。不竟不休故。四觀想念。謂念念中。見三十二相。八十隨形好故。五息心念。謂息一切名心。官心欲心。世間心貪戀心。貢髙心遮護心。人我是非心。念佛故。六悲啼念。每一想佛。身毛皆豎五內若裂。如憶少背之慈母。及多慧之亡兒故。七發憤念。如落第孤寒負才寂寞。每一念。及殆不欲生故。八一切念。謂見聞覺知。及與毛孔骨髓。無一處不念佛故。九參究念。謂念佛一聲。便念此聲落處故。十寔相念。謂不以有心念不以無心念。不以有無心念。不以非有無心念故。是爲上品念佛門。若如是念佛者。現生必得見佛。

五淨懺者。經云。前心起罪。如雲覆空。後心滅罪。如炬破暗。又云。百年垢衣。可於一日浣令鮮淨。是故欲除重障。當勤懺悔。一內懺。謂懺心意識。不淨因故。二外懺。謂懺一切色。一切聲。一切不淨法故。三事懺。謂懺十八界。二十五有。八萬四千種種塵勞結使。障學阿僧祇劫。見佛利生諸行業故。四理懺。謂懺入道以來。所得往解。所學經論。所聞奧義。作止任滅等病。障佛無漏智故。五過去懺。謂懺無始世界所作黑業。如今生𨿽不偸盜。但所求不如意。卽是盜業未盡。今生𨿽不邪淫。但值不隨意眷屬。卽是淫業未盡。今生𨿽不謗法妄語。但言出人或疑信相半。卽是謗法及妄語業未盡。於一切果中。察一切因。當知。前生無惡不造。一一當懺悔故。六未來懺。謂一切惡法。卽今便止。盡未來世。永不相續故。七現在懺。謂懺現在世。所有生老病死。種種苦業。種種煩惱業。舉足下足業。起口動心業。一切微細不可稱量業故。八剎那懺。謂一念中。有九十剎那。一剎那有九百生滅。一生滅一懺故。九究竟懺。謂等覺位中。有一分無明。猶如微煙。究竟洗滌故。十法界懺。謂法性中。無我無人。普爲十方過現未來一切眾生懺故。若能如是眞寔懺者。一切障礙。悉得消滅。不離道場。得見諸佛。

六淨願者。智度論曰。諸菩薩見諸佛世界無量嚴淨。發種種願。有佛世界都無眾苦。乃至無三惡之名者。菩薩見已。自發願言。我作佛時。世界無眾苦。乃至無三惡之名。亦當如是。有佛世界七寶莊嚴。晝夜常有淸淨光明。無有日月。便發願言。我作佛時。世界常有嚴淨光明。亦當如是。有佛世界一切眾生。皆行十善有大智慧。衣被飲食應念而至。便發願言。我作佛時。世界中眾生。衣被飲食。亦當如是。有佛世界純諸菩薩。如佛色身。三十二相。光明徹照。乃至無有聲聞辟支佛名。亦無女人。一切皆行深妙佛道。遊至十方。教化一切。便發願言。我作佛時。世界中眾生亦當如是。如是等無量佛世界。種種嚴淨。願皆得之。以是故名願受無量諸佛世界。問曰。諸菩薩行業淸淨。自得淨報。何以要須立願然後得乏。譬如田家得谷。豈復待願答曰。作福無願。無所標立。願爲導禦。能有所成。譬如銷金。隨師而作。金無定也。如佛所說。有人修少施福。修少戒福。不知禪法。聞人中有富樂人。或聞欲天色夫。心願樂者。命終之後。各生其中。菩薩亦如是。修淨世界願。然後得之。以是故。知因願受勝果。復次莊嚴佛界事大。獨行功徳。不能成故。要須願力。譬如牛力𨿽能挽車。要須禦者能有所至。淨世界願亦復如是。福徳如牛。願如禦者。問曰。若不作願。不得福耶。答曰。𨿽得不如有願。願能助福。常念所行。福徳增長。以是義故。修淨佛國土者。當發大願。一者。不爲福由故願。願爲一切眾生蔭。生淨土故。二者。不爲眷屬故願。願治一切如來家生淨土故。三者。不爲病苦故願。願醫一切世間無明等瘡。生淨土故。四者。不爲轉輪王故願。願轉諸佛如來法輪。作大法王。生淨土故。五者。不爲欲界故願。願離一切微妙五欲生淨土故。六者。不爲色界故願。願離一切禪著。生淨土故。七者。不爲無色界故願。願盡種種微細流注。證無量相好身。生淨土故。八者。不爲聲聞辟支故願。願以福智二嚴。饒益一切眾生。生淨土故。九者不爲一世界千世界故願。願代無央數世界苦。拔一切世界眾生。生淨土故。十者。不爲一阿僧祇劫。千阿僧祇劫眾生故願。願代無量無數阿僧祇劫眾生苦。拔一切眾生。生淨土故。若能如是發大願者。最後剎那。決定當如普賢願中所說。是故當知。願爲截苦海之舟航。導極樂之明師故。

七淨戒者。一切淨法。以戒爲址。如人作捨先求平地。如畫師畫諸山水。先治光明素練。然後著彩。戒亦如是。是故戒爲諸善法之首。入淨國之初門。若不持戒。如惡露敝女。欲入齋壇。無有是處。一慳貪戒。謂行財命二施及與法施。無愛惜故。二毀禁戒。謂五戒。律儀戒。乃至無漏戒。滿足持故。三嗔恚戒。謂以忍調心及於身口。若遇惡口。刀杖所加。但自思惟。業因緣法。作償負想。作導師想。作風寒冷熱想故。四放逸戒。謂生死險道。無放身處。如人持滿油缽行懸繩上。不得左右顧視。及生第二念故。五散亂戒。謂守攝諸根。息諸緣影。如護風燈。如防生鳥故。六愚癡戒。謂以智慧破諸迷悶。如作務人常借日光。若是長夜諸作皆廢故。又如登覽當用開目。若是盲人。及與睡眠。諸山河大地。與無等故。七憍慢戒。謂不應以才辯故貢髙。不應以悟解故貢髙。不應以諍論故貢髙。一切所得。如大地上塵。如鏡面上垢。不應以此垢驕彼垢故。八覆藏戒。謂一切處諸佛。一切處菩薩。一切處神明。無可覆故。如日中逃影。波中逃濕。沙中逃塵。無可逃故。九無益戒。謂一切嬉戲事無益。一切詩文無益。一切塵緣無益。一切口解脫無益。當遠離故。十不住戒。謂如上持戒。但爲生淨土饒益眾生。不求聞譽法。及諸人天二乘果故。菩薩如是行於淨戒。則能攝諸眾生。生於淨土。何以故。一切眾生。𨿽至冥頑。莫不欽仰戒徳故。

八淨處者。學道之人。旣有志出塵。應當捨諸惡處。若不捨者。應是厭離未極。若厭離未極者。應是忻淨土未極。龍樹曰。菩薩心不貴轉輪聖王。人天福樂。但念諸佛。是故隨心所重。而生佛土。今小小適意處。尙不能捨。何況轉輪聖王。如縛足欲行。系翅求飛。去住皆累兩心虛縈。一繁華宣闐處。當遠故。二歌樓酒肆處。當遠故。三熱焰薰灼處。當遠故。四論除目及朝事處。當遠故。五恩愛纏縛。及熟遊歷處。當遠故。六詩壇文社斗章摘句處。當遠故。七譏刺古今較長競短處。當遠故。八講無義味道學處。當遠故。九義解家鬥名相。矜小智之處。當遠故。十宗乘狂解。安談頓悟。輕視戒律之處。當遠故。是等撓道。與魔不異。是故當遠。行者若離是諸處。一切道業。卽當成辯。

九淨侶者。一切悟機。非友不發。一切惡法。非友不止。如車二輪。去一則蹶。是故世間文字諸戲論法。尙須同心印正。何況志求無上大道。因緣經曰。譬如風性𨿽空。由旃檀林薝卜林。吹香而來。風有妙香。若經糞穢臭屍而來。其風便臭。不如淨衣置之香篋。出衣衣香。若置臭處。衣亦隨臭。友亦如是。是以行道。求友者。當嚴別淨穢。一山林間適之友當近。能止躁心故。二巖持戒律之友當近。能淡諸欲故。三智慧廣大之友當近。能出迷津故。四總持文字之友當近。能決疑難故。五寂寞枯槁之友當近。能恬進取故。六謙卑忍辱之友當近。能銷我慢故。七直心忠告之友當近。能抑諸過故。八勇猛精進之友當近。能速道果故。九輕財好施之友當近。能破大慳故。十仁慈覆物不惜身命之友當近。能摧人我等執故。若無如是淨侶。卽當屏人獨處。自辦道業。以像設爲師。以經論爲侶。其他嬉戲之徒。寧絕勿通。如人園中。𨿽無佳花。不植臭艸。以無益賞心。徒增厭穢故。

十不定淨者。一切眾生根器利鈍不同。如上諸法皆是上根利器。方得具足。是故如來有異方便。開九品之門。分上中下修習三等。一者。或解義諦。未全伏惑。或不深解。但能誦讀諸經故。二者。或但依語生信。或因他生信。或遇貧窮折辱生信故。三者。或觀金像。或隨意觀一相故。四者。或晨朝十念百念。乃至千念故。五者。或但懺諸粗重習气。及十不善業故。六者。或爲怖生死。發願往生。或遇苦難。發願往生。但不得作人天及諸福徳願故。七者。或但持八戒五戒。乃至但戒殺盜淫妄故。八者。一切喧場不能卒離。但時時生厭離心故。九者。於諸世法中人。不能卽斷。但不隨順故。十者。如觀經下品中說。或但臨終十念故。如上諸法。但能至心受持一法者。皆得往生。惟不得疑信相參。若有疑者。一切諸行。悉不成就。如人夜中獨趨遠道。不得生疑。是故眾生聞法疑者。不如不聞。何以故。彼無聞者。但不聞法。非有障難。此則自作障難故。

西方合論卷之九﹝終﹞

西方合論卷之十

第十釋異門

夫西方大旨。經中自明。淨土要門。諸論具釋。如天親。智者海東越溪等。皆抉發幽微。舉揚宗趣。近則雲棲和尙。所著小本疏鈔。條分類析。精宏淵博。眞照夜途之長炬。截苦海之輕舟。諸師所發。已無餘蘊。但諸經中。隨時立教。逗根說義。時有差別。致生學者疑畏。今略爲拈出。博采諸論。附以管見。會歸一處。以便參攻。

一剎土遠近釋二身城大小釋

三壽量多少釋四花輪大小釋

五日月有無釋六二乘有無釋

七婦女有無釋八發心大小釋

九疑城胎生釋十五逆往生釋

一剎土遠近者。問大小本經。皆云西方。去此十萬億剎。觀經獨云。阿彌陀佛。去此不遠。二說誰正。釋以遠近無定故。故言亦遠亦近。何故。凡言某方者。某方至某方。至某方幾城幾剎者。是從色身建立。身相虛故。是故所計方向道裏。亦皆不實。不得言誰近誰遠。如滇人言燕地遠。是從滇計故。燕實無遠。齊人言燕地近。是從齊計故。燕實無近。又如十步之地。蟻子卽遠。大象卽近。不應言遠是實。何故。是地不當從蟻計故。亦不應言近是實。何故。是地不當從象計故。又則計十步者。亦非是寔。何故。是地旣不從蟻不從象。亦不當從人計故。智度論曰。隨世俗所傳。故說有方。方實不可得。問曰。何以言無方是方亦有亦常。如經中說。日出處是東方。日沒處是西方。日行處是南方。日不行處是北方。日有三分合。若前合。若今合。若後合。隨方日分。初合是東方。南方西方亦如是。日不行處是無分。答曰。不然。須彌山在四域之中。日繞須彌。照四天下。郁怛羅越日中。是弗婆提日出。於弗婆提人。是東方。弗婆提日中。是閻浮提日出。於閻浮提人。是東方。是實無初。何以故。一切方皆東方。皆南方。皆西方。皆北方。汝言日出處是東方。日行處是南方。日沒處是西方。日不行處是北方。是事不然。問曰。我說一國中方相。汝以四國爲難。以是故。東方非無初。答曰。若一國中日與東方合。是爲有邊。有邊故無常。無常故是不徧。以是故。但有方名而無實。是則方所尙不可得。豈有程途。然亦不廢方所及程途故。何故。以不當從閻浮提計。亦可卽閻浮提計故。如日𨿽非東西出沒。亦可言東出西沒故。

二身城大小者。問聲王經曰。阿彌陀佛。與聲聞俱。其國號曰淸泰。聖王所住。其城縱廣十千由旬。觀經曰。佛身髙六十萬億那由他恆河沙由旬。眉間白毫右旋。宛轉如五須彌山。佛眼如四大海水。今計一海八萬四千由旬。四海合三十三萬六千由旬。身過其眼五百六十萬由旬。計所住城。尙少於眼三十二萬六千由旬。何況其身。不應身城懸絕如是。釋海東疏中。亦有此問。疏曰。彼佛有眾多城。隨眾大小。城亦大小。大城之中。示以大身。小城之中。現以小身。聲王經言。十千由旬者。是與聲聞俱住之城。當知。佛身相當而住。觀經所說身髙大者。當知。其城亦隨廣大。與諸大眾俱住處。故先徳云。法華中淨光莊嚴土。惟演頓故。淨名中眾香佛土。純菩薩故。所以彼佛但現髙大之身。若安養土。頓漸俱談。聲聞菩薩。共爲僧故。故使佛示生身法身二種之相。三十二相。通於生法。大小共見。若八萬相。局在法身。大乘賢聖。方得見也。是故應以藏塵尊特之相得四益者。佛爲稱機。現藏塵尊特身。應以八萬尊特之相。得四益者。佛爲稱機。現八萬尊特身。應以三十二尊特之相得四益者。佛爲稱機。現三十二尊特身。如毗盧遮那。聲聞視聽。隔於對顏。不妨菩薩。更見大身。何故。佛身隨所被機。大小如日光隨隙分大分小。而是日光無大小故。

三壽量多少者。經云彼佛壽命。無量無邊阿僧祇劫。又云。彼佛至般泥洹時。觀世音菩薩。乃當作佛。旣當入滅。卽是有量。釋。先徳云。藏通補處彰佛有量。別圓補處。顯佛無量。以十方三世一切如來。更無彼此。疊相見故。同一法身。一智慧故。菩薩機忘。如來應息。名補佛處。實異藏通。前佛定滅。後佛定生。故金光明。四佛降室。疏乃釋云。若見四佛同尊特身。一身一智慧。卽是常身。弟子眾一故。若見四佛佛身不同。卽是應化。弟子眾多故。故知。全法界身。非生非滅。豈得豎分當現。橫論彼此。旣非生滅。無量義成。且淨佛剎中。摩剎水樹。皆是佛身故。經中云。是諸眾鳥。皆是阿彌陀佛變化所作。智度論曰。眾生甚多。若佛處處現身。眾生不信。謂爲幻化。心不敬重。有眾生從人聞法。心不開悟。若從畜生聞法。則便信受。如本生經說。菩薩受畜生身。爲人說法。人以說法希有故。無不信受。有人謂畜生。是有情之物。以樹木無心。而有音聲。則皆信受。以是故。水樹禽鳥。皆是佛身變現故。若佛壽量有盡者。道場國土。及諸水鳥音聲。亦應有盡。若有盡者。不應有補。若無盡者。不應言滅。如虛空分齊。非有分齊。非無分齊。以不思議智。照之可得。

四花輪大小者。小本曰。池中蓮華。大如車輪。觀經云。一一池中有六十億七寶蓮華。團圓正等。十二由旬。大本云。池中蓮華。或一由旬。乃至百由旬。千由旬。夫人世車輪。大不逾丈。縱復輪王千輻金輪。縱廣不過一由旬何得大小相懸乃爾。釋花輪大小。亦如身城。以眾生機有大小故。身城水樹。現有大小。蓮華亦然。如初地化百佛剎。見佛百葉花。二地化千佛剎。卽見千葉。三地萬葉。四地億葉。五地千億。六地百千億。七地百千億那由他。八地百千萬三千大千世界微塵數。九地百千萬億阿僧祇國土微塵數。十地十不可說百千億那由他佛微塵數。以自受用身有大小故。見花亦爾。非是花有大小故。嘗聞僧言。海邊有阿育王舍利塔。眾生見者。光明各異。有見無光者。有見光如細豆許者。有見如棗炬者。有見如指頂大者。有見大如斗者。如斗者千不一見。眾生同一肉眼所見尙異。何況菩薩聲聞。乃至人天等。功用懸絕。所感花輪。焉得不殊。如此土中。剎利貴種。飛樓傑閣。徧滿城邑。寒微煢子。敝茅土窟。乃至不得。不應難言大小懸殊。何故。是自福徳所招故。寶池花相。應亦如是。

五日月有無者。諸本或言。日月虛空。或言處空。而不運轉。或不言有無。或直言無有。又經曰。彼佛光明普照佛剎。無量無數。不可思議。映蔽日月。諸聲聞眾。皆有身光。能照一尋。菩薩光照。極百千尋。二菩薩光明。常照三千大千世界。如是𨿽有日月。如爝火之處太陽。豈有光照。若日月不能照者。應無晝夜。何故。經言。晝夜六時。及與淸旦食時等事。明知。亦是權說。借此晝夜。諭彼時分。非爲實事。且晝夜往來者。是眾生心明暗傾奪。感有此相。故淨佛國土。不應有此。如忉利而上。尙不假明日月。何況極樂。縱令有者。亦是彼化國眾生。色空見未盡。現有如是日月相故。而實佛土。無有日月。如大論曰。釋迦文佛。更有淨國土。如阿彌陀佛。阿彌陀佛。亦有不嚴淨國。如釋迦文佛。此隨機感說。亦不妨說有故。

六二乘有無者。問天親菩薩無量壽偈曰。大乘善根界。等無譏嫌名。乃至不聞二乘名。何況有實。是諸經中皆言。國土聲聞不可稱量。何故釋。先徳云。二乘生者。皆是臨終。回小向大。以習小功深。聞佛所說。及風柯水響。皆演小故。暫證小果。漸次增進。至菩薩位。非是住小。是故說無二乘者。有二義。一是決定二乘不生。是寔無故。二是不住二乘。是畢竟無故。辟如二人同官郎署。一人官止於此。一人將遷。止郎署者。可以稱郎。以無後官故。將遷官者。不定是卽。以卽畢竟攺故。以是故淨土不得言有二乘。以畢竟至菩薩位故。

七婦女有無者。聲王經中。阿彌陀佛。亦有父母。何得言無女人。釋。此亦化作。如化鸚鵡。海東疏曰。聲王經。說安樂世界阿彌陀佛有父母者。是變化女。非寔報女。又復𨿽有父母。而非胎生。實是化生。假爲父母。如彼經言。若四眾能正受佛之名號。以此功徳。臨命終時。阿彌陀佛。卽與大眾。住此人所。令其得見。見已慶悅。倍增功徳。以是因緣。所生之處。永離胞胎穢欲之形。純處鮮妙寶蓮花中。自然化生。具大神通。光明赫奕。當知。父母假寄之耳。或說。聲王經中。說有父母。是顯彼佛所住穢土。是義不然。何故。彼經旣說寶蓮化生。又言。二菩薩侍立左右。此等悉是淨土相。不異觀經所說故。當知。彼經所說。提婆達多及魔王等。悉於淨土。變化所作。不由此等爲非淨土。如化畜生非穢土故。

八發心大小者。魏譯三輩之中。皆有發菩提心。觀經下品。直言十念。諸經互異。今欲知會者。諸經皆是發大菩提心。以爲因故。何故。若是最初無大因者。其人𨿽復經耳。亦生疑難。何得頓聞頓信。是故當知。下品十念者。亦是宿植大因。後生退墮故。其臨終遇善知識。如旱苗得雨。萌芽頓發故。若無因者。知識尙不得遇。何況信受。如聰慧貴遊之士。多有愈聞愈不信者。卽知。一聞頓念。非是小緣。不應以一生作惡。便謂此人無大因故。經云。世間人民。得聞阿彌陀名號。若慈心喜悅。毛髮聳然。淚卽出者。皆是累世嘗行佛道。或他方佛所嘗爲菩薩。是故不論顓愚黠慧。凡至心念佛者。皆是多劫深植善根。發大菩提心故。何故。所謂善根者。不專言智慧。若復無根。如種焦谷。豈有芽出。如世間弈棋小事。有無知賤流。頓學頓精者。有智士習之。終身居末品者。卽知是因。小枝無因。尙不得入。何況大法。是故若有信是希有難信之法者。是人卽是大心菩薩故。

九疑城胎生者。元魏譯曰。若有眾生。墮於疑悔。積集善根。希求佛智。普徧智。不思議智。無等智。威徳智。廣大智。於自善根。不能生信。由聞佛名起信心故。以此因緣。於五百歲。處花胎中。猶如苑觀宮殿之想。不見佛。不聞法。是名胎生。魏譯曰。不了佛智。然猶信罪福。修習善本。願生其國。是故胎生。宋譯曰。眾生所種善根。不能離相。不求佛慧。妄生分別。深著世樂。人間福報。是故胎生。王氏本曰。若有眾生。修諸功徳。願生彼剎。後復疑悔。不信有彼佛剎。不信作善得福。其人𨿽爾續有念心。暫信暫不信。臨命終時。佛乃化現其身。令彼目見以心悔故。其過差少。亦生彼剎。是謂胎生。今按前二譯。但不信自性。不了佛智。名胎生故。宋譯則直言修善求生人天者爲胎生。極樂國中。無胎生故。若王氏。則又以不信佛剎。不信罪福。暫信暫不信。爲胎生。異前譯中。聞名起信。及修習善本。二種往生。大約淨土中。略言九品。廣言千萬品。亦不能盡。如今生人中者。種種福報。種種罪業。各各不同。是故諸譯。𨿽互異。皆爲實語。就中元魏譯。旨趣尢奧。以不信自善根故依他起信。卽是疑城。信自善根者。卽頓了自心。不從他得。以入悟方能脫疑。是故未悟而修。終隔疑胎。胎以裹蔽爲義。未悟之人。諸障未徹。合得是報。此等當在中下下上品攝。何故下品後二種。經歷六劫十二劫。方得花開。此但五百歲故。若如王本。則信佛猛利。未若最後二種。又所生在其剎邊地。不應五百歲得見佛故。

十五逆往生者。大經曰。惟除造五無間惡業。誹謗正法及諸聖人。觀經則五逆十惡。臨終十念。皆得往生。當知。大經揀五逆者。以誹謗故。何故。入淨土以信爲導師。誹謗是信之賊。如水無所不容。但不容火。以火自不能容故。如風無所不入但不入石。以石自不堪入故。誹謗之人。燒正法如猛焰。障佛智如鐵壁。是故法海慧風。無因得受。觀經。揀誹謗不揀五逆者。義同文異。以五逆𨿽至惡。尙無決定不信之見。不應揀故。然有大心之人。始或不信。後因啟發。猛省前失。如韓昌黎。始斥佛骨。後歸依大顚。張無盡。初詆佛書。欲著無佛論。後觀淨名經。大有省發。卒爲宗門龍象。尢是法中希有之事。是故儒林英特。或有謬聽先入。誤謗佛法。但速圖攺悔。卽是盛事。不應以謗爲障難故。

西方合論卷之十﹝終﹞

