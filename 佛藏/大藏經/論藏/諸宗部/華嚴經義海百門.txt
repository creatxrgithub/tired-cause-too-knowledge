華嚴經義海百門

唐法藏述

華嚴經義海百門﹝並序﹞

京大薦福寺沙門法藏述

夫緣起難思。諒徧通於一切。法界叵測。誠顯現於十方。莫不性海沖融應人機而表一。智光赫奕耀世間以通三。殊勝微言輕毫彰於圓教。奇特聖眾纖埃現以全身。迥超情慮之端。透出名言之表。竊見玄綱浩浣。妙旨希夷。覽之者詎究其源。學之者罕窮其際。由是微言滯於心首。恆爲緣慮之場。實際居於目前。翻爲名相之境。今者統收玄奧。囊括大宗。出經卷於塵中。轉法輪於毛處。明者徳隆於卽日。昧者望絕於多生。得其意則山嶽易移。乖其旨則錙銖難入。輒於一塵之上。顯其實徳。窮玆性海。覽彼行林。總舉十門。別開百義。參而不雜。一際皎然。義煥爛於篇題。理昭彰於文字。庶入道之士。粗觀其致焉。所列名目。條之如左。

緣生會寂門第一實際斂迹門第二種智普耀門第三鎔融任運門第四體用顯露門第五差別顯現門第六修學嚴成門第七對治獲益門第八體用開合門第九決擇成就門第十

緣生會寂門第一

夫緣起萬有。有必顯於多門。無性一宗。宗蓋彰於眾徳。分其力用。則捲舒之趣易明。覽其玄綱。則理事之門方曉。今就體用而言。略分十義。

一明緣起二入法界三達無生四觀無相五了成壞六示隱顯七發菩提八開涅槃九推去來十鑑動靜

初明緣起者。如見塵時。此塵是自心現。由自心現。卽與自心爲緣。由緣現前。心法方起。故名塵爲緣起法也。經云。諸法從緣起。無緣卽不起。沈淪因緣。皆非外有。終無心外法。能與心爲緣。縱分別於塵。亦非攀緣。然此一塵圓小之相。依法上起。假立似有。竟無實體。取不可得。捨不可得。以不可取捨。則知。塵體空無所有。今悟緣非緣。起無不妙。但緣起體寂。起恆不起。達體隨緣。不起恆起。如是見者。名實知見也。

二入法界者。卽一小塵。緣起是法。法隨智顯。用有差別。是界此法。以無性故則無分齊。融無二相。同於眞際。與虛空界等徧通一切。隨處顯現無不明了。然此一塵。與一切法各不相知。亦不相見。何以故。由各各全是圓滿法界。普攝一切更無別法界。是故不復更相知相見。縱說知見。莫非法界知見。終無別法界可知見也。經云。卽法界無法界。法界不知法界。若性相不存。則爲理法界。不礙事相宛然。是事法界。合理事無礙。二而無二。無二卽二。是爲法界也。

三達無生者。謂塵是心緣。心爲塵因。因緣和合。幻相方生。由從緣生。必無自性。何以故。今塵不自緣。必待於心。心不自心。亦待於緣。由相待故。則無定屬緣生。以無定屬緣生。則名無生。非去緣生說無生也。論云。因不自生。緣生故。生緣不自生。因生故。生今由緣生。方得名生。了生無性。乃是無生。然生與無生。互成互奪。奪則無生。成則緣生。由卽成卽奪。是故生時無生。如是了者。名達無生也。

四觀無相者。如一小塵圓小之相。是自心變起假立無實。今取不得。則知。塵相虛無。從心所生。了無自性。名爲無相。經云。諸法本性空。無有毫末相。然相𨿽取不得。詮無之義非絕。以相無體性法卽立。以法爲無相之佐由不失法相故。相卽非相。非相卽相。相與無相。實無差別也。此無相義。如繩上蛇。全言無蛇。當知。繩是無蛇之依。今法是無相之法。全以法爲無相之相也。

五了成壞者。如塵從緣起立。是成卽體。不作於塵。是壞今由了緣非緣。乃名緣成。了壞非壞。乃名緣壞。以壞不妨始成於法。是故壞時正是成時。以成無所有。是故成時。正是壞時。皆同時成立。無先無後。若無壞卽成。是自性有。若無成卽壞。是斷滅空。成壞一際。相由顯現也。

六示隱顯者。若觀塵相不可得時。卽相盡而空現。由見相時不卽於理。是故事顯而理隱。又此塵與諸法。互相資相攝。存亡不同。若塵能攝彼。卽彼隱而此顯。若彼能攝塵。卽塵隱而彼顯。隱顯一際。今但顯時。已成隱也。何以故。由顯時全隱而成顯。隱時全顯而成隱。相由成立。是故隱時。正顯顯時正隱也。

七發菩提者。謂此塵卽寂滅涅槃無性乃是佛菩提。智所現故。今由了達一切眾生及塵毛等無性之理。以成佛菩提智故。所以於佛菩提身中。見一切眾生成正覺轉法輪也。又眾生及塵毛等。全以佛菩提之理成眾生故。所以於眾生菩提身中。見佛發菩提心修菩薩行。當知。佛菩提更無異見。今佛教化塵內眾生。眾生復受塵內佛教化。是故佛卽眾生之佛。眾生卽佛之眾生。縱有開合。終無差別。如是見者。名發菩提心。起同體大悲。教化眾生也。

八開涅槃者。謂不了塵顯迷顯爲生。復見塵隱迷隱爲滅。卽依流動生滅之相。緣於塵上。迷心變起。謂是眞實。今求生滅之相。竟無起處。亦無可得。動念自亡。妄想皆滅。隨其滅處。名大涅槃。故經云。流轉是生死。不動名涅槃。

九推去來者。謂塵隨風東去時。求去相不可得。隨風西來時。求來相亦不可得。皆惟塵法。竟無來去之相。以無實故。來時無所從來。去時亦無所去。經云。法無去來。常不住故。良以了塵去來無體。所以去來卽無去來。無去來而恆來去。一際成立。無有彼此之差別。是故經云。菩薩不來相而來。不去相而去。所以不移塵處。而詣十方。恆不離十方。而入塵處。恆不來去。而來去之量。等於法界也。

十鑑動靜者。謂塵隨風飄颻。是動寂然不起是靜。今靜時由動不滅。卽全以動成靜也。今動時由靜不滅。卽全以靜成動也。由全體相成。是故動時正靜。靜時正動。亦如風本不動能動諸物。若先有動。則失自體。不復更動思之。

然上諸義緣生旣立。理不合孤窮萬有以爲同括。無盡而成總。若尋其奧。𨿽處狹而常寬。欲究其淵。縱居深而逾淺。緣起之義其大矣哉。

實際斂迹門第二

夫歸宗巨壑亡委輸於百川。會寂眞源銷緣成於萬有。是故眾流亡而相盡。多緣寂而法空。歸體息於攀緣。奪相止於迷惑。今就理而言。略顯十義。

初二無我二明遮詮三如虛空四不生滅五無自他六無分別七入不二八無差別九明一味十歸泯絕

初明二無我者。謂能分別塵相者。是人所分別之塵。從緣具體。是法由相虛假似有而無實體。卽爲人無我。經云。我尙不可得。非我何可得。由塵從緣而無自性。是法無我。論云。若法從緣生。此則無自性。以人法二俱無我爲一味也。

二明遮詮者。問曰。塵是有耶。答曰不也從緣無自性卽空故。問塵是無耶。答不也。不礙緣起有故。問塵亦有亦無耶。答不也。空奪有盡惟空。有奪空盡惟有。互不存故。問塵是非有非無耶。答不也。不礙俱存故。俱除計有無之見。非無法也。經云。但除其病而不除法。是爲護過。

三如虛空者。謂塵體空無所有。卽無分限亦不可取捨。而徧通十方。能與一切理事解行等爲所依。而有無盡大用。猶如虛空。與一切法爲依。而全建立。無有分限。徧通十方。猶如虛空。卽得虛空智虛空身無礙用也。

四不生滅者。謂塵從風起散。而有生滅之相。今推生相滅相。悉皆空無。經云。因緣故法生。因緣故法滅。由生時是無性生。由滅時是無性滅。以無性故生卽不生。滅亦不滅。

五無自他者。謂塵是緣爲他也。心是因爲自也。今心不自心。必待於緣。旣由緣始現。故知。無自性也。又塵不自塵。亦待於心。旣由心方現。故知。無他性也。又一切法。皆不自生。亦不他生。故無自他也。今言自他者。非別異見。自是他自。他是自他。自他一際。自在說也。論云。自性亦不有。他性亦復無。

六無分別者。謂見塵圓小之相好惡飛颺者。是自心分別也。卽此分別之心。緣塵而起。尋起無體。名相自亡。是無分別。但分別情破。說爲無分別。非如木石。經云。法從分別生。還從分別滅。又云。無分別智分別無窮。無窮之相性分別滅由分別無體。卽分別無分別。由無體不礙緣。卽無分別恆分別。

七入不二者。謂見塵與心有二。二卽無二也。若執塵心爲一。遮言不一。以迷心所見非無緣故。若執塵心爲二。遮言不二。以離心外無別塵故。由心與塵二卽無二。惟心無體。一亦無一。由一無一。由二無二。一二無礙。現前方入不二。當經云。無二智慧中。出人中師子。不著一二法。知無一二故。

八無差別者。謂見塵相圓小。與一切法分齊有異。是爲差別。觀塵無體一切皆空。惟理所現無復異體。是無差別。又此理性隨緣成一切法。非無分齊。是卽差別。經云。諸法無差別。惟佛分別。知了差無差法。非無理事故。然差別緣起萬有無差法界一空。由空與有同別互融。會萬有以爲一空。差卽無差。觀一空而成萬有。無差卽差。差與無差一際顯現。四句作之可見。

九明一味者。謂塵從緣成立。皆無自性。縱理事教義萬差。莫不惟空寂一味。秖以緣起萬差。說空一味。若無萬差。是惟一味。若舉空卽一味惟空。若舉性卽一味惟性。若舉如則一味惟如。類顯可知。

十歸泯絕者。謂心與塵互相泯絕。若以塵惟心現。則外塵都絕。若以心全現塵。則內心都泯。泯則泯其體外之見。存則存其全理之事。卽泯常存卽存常泯。四句可知。

然上諸義實際難思。心行罕緣其致。眞源叵測名言詎賾其端。然無言不絕言。依體興其萬用無事不辯事。隨緣顯。以一空明事。要必談空。說體寧不開用。是故斂迹則緣心罔托。亡相乃妄識無依。方得稱於緣生。將符順於法界。

種智普耀門第三

夫大智照明就纖毫而觀性海。眞源朗現卽微塵以眺法身。磊落云繁。一多開而隨應。崔嵬嶽聚理事分以成形。今就體用現前。略分十義。

一顯如量二分六通三明難思四生佛家五示圓音六辯依正七會機感八施佛事九開五眼十分三智

初顯如量者。謂塵體空無。是如理。不礙事相宛然。是如量。今塵性。順眞則無分齊。一切事法。全依性顯。是故一塵中見一切事。此事是如理智中如量之境界也。

二分六通者。謂此塵無體。不動塵處。恆徧十方剎海。無去來之相。是神足通。經云。不起於座。徧遊十方。又見。塵法界無際。而有理事教義一切等。諸菩薩皆同證入。皆同修習。此法更無別路。是他心通。又見塵法界解行現前之時。卽知。過去曾於佛所親聞此法。以觀心不斷。是故今日得了。爲宿命通。又見塵性空寂無相可得。卽無二見。若見相卽爲二見也。由無相卽無有二。名天眼通。經云。不以二相見名眞天眼。又了塵無生。無性空寂。卽執心不起。是漏盡通。經云。斷結空心。我是則無有生。又聞說塵法界差別之聲。卽知。一切聲全是耳不復更聞也。然此聞無緣無得。於聲悟一切法。是常聞一切佛法。爲天耳通也。

三明難思者。謂塵不壞小量。而徧十方普攝一切。於中顯現。斯由量卽非量非量卽量。又居見聞之地。卽見聞之不及。處思議之際。卽思議之不測。皆由不思議體自不可得故。卽思不可思。經云。所思不可思。是名爲難思。

四生佛家者。佛以眞如法界無生之理爲家。今見塵無生無性時。卽此智從無生法顯生故。名生佛家也。經云。於法不分別。是則從如生。又云。普於三世佛法中。知無生已而化生但契義理卽名生佛家。是佛之子。亦名佛出現也﹝有本云。無生之理菩提涅槃爲家﹞。

五示圓音者。謂此說塵之音。然音具足智慧之藏。隨眾生機。有深淺之感。若於聲上。了大小音韻是假立空無所有故。然聲是實者。此乃小乘機性。卽愚法教顯也。於聲上卽知聲事無體。會事顯理者。此由大乘機性。卽終教顯也。於聲上卽知大小音聲空無所有。生心動念卽乖法體。一味一相不可分別者。此乃大乘機性。卽頓教顯也。於聲上了知聲是緣起法界菩提涅槃主伴自在。一卽一切一切卽一。如帝釋殿珠网重重無盡境界。此由一乘機性。卽圓教顯也。此一音上。由機有大小。令此法門亦復不一。一切諸聲。各各如是。乃爲如來無礙圓音法輪常轉爾。

六辧依正者。謂塵毛剎海是依。佛身智慧光明是正。今此塵是佛智所現。舉體全是佛智。是故光明中見微塵佛剎。又剎海微塵。全用法界性。而爲塵體。是故塵中見一切佛說法化生等事。當知。依卽正正卽依。自在無礙。乃至塵毛國土一一事法。各各如是。全佛依正也。

七會機感者。謂塵如如平等法界。隨智所顯。機大則義顯亦大。機小則理顯亦小。隨眾生之根性。有證悟之淺深。是爲機感。卽此機感。全如來法身而應現也。

八施佛事者。謂塵音聲文字。皆悉性離卽解脫故。此無性文字。非事之事。以空無故。佛智所顯。隨所施爲。不失法界。卽爲佛事。經云。有所施爲。無非佛事。

九開五眼者。謂塵無性之色爲肉眼也。塵是緣起之法爲法眼。塵性空故無所有是慧眼。塵無相可得。息諸分別。不二見故名爲天眼。塵性空寂。無相可得。依正無礙念劫圓融有無平等。名爲佛眼。然不可以五眼見於塵。但於塵處隨顯立名也。

十分三智者。謂達塵性空無之理。決擇邪正。順理入眞。此決擇之心。是加行智。又見此塵全是亡言絕慮。性超圖度能所不起動念亦非。此爲正體智。又見塵緣起幻有不礙差別。𨿽種種差別莫不空無所有。以不失體故。全以法體而起大用。一多無礙主伴相攝。一卽一切。一切卽一。是爲後得智。

然上諸義法無分齊。現必同時理不礙差。隱顯一際。用則波騰鼎沸。全眞體以運行。體卽鏡淨水澄。舉隨緣而會寂。若曦光之流采無心。而朗十方。如明鏡之端。形不動而呈萬像。

鎔融任運門第四

夫性海無涯。眾徳以之繁廣。緣生不測多門由是圓通。莫不回轉萬差捲舒之形。隨智鎔融一際開合之勢。從心照不生機。縱差別而恆順用非乖體。𨿽一味而常通。今就體勢而言。略分十義。

一會理事二達色空三通大小四收遠近五明純雜六融念劫七了一多八會通局九明捲舒十總圓融

初會理事者。如塵相圓小是事。塵性空無是理。以事無體。事隨理而融通。由塵無體。卽徧通於一切。由一切事事不異理。全現塵中。故經云。廣世界卽是狹世界。狹世界卽是廣世界。

二達色空者。如見塵從緣成立是色。色無體故是空。空若無色而言空。卽是無世諦之妄色。因妄色而有眞諦之眞空。色若無空而言色。卽是無眞諦之眞空。因眞空而有世諦之妄色。今但了妄無體。卽是眞空。非無色名空也。經云。色性自空。非色滅空。

三通大小者。如塵圓相是小。須彌髙廣爲大。然此塵與彼山。大小相容。隨心回轉。而不生滅。且如見髙廣之時。是自心現作大。非別有大。今見塵圓小之時。亦是自心現作小。非別有小。今由見塵。全以見山。髙廣之心。而現塵也。是故卽小容大也。經云。金剛鐵圍數無量。悉能安置一毛端。欲明至大有小相。菩薩因此初發心。

四收遠近者。謂此塵是近。彼十方世界是遠。今塵無體。該通一切十方。卽此十方全是塵之十方。是故遠恆近也。然十方𨿽遠。秖是塵性之十方。縱超不可說世界。亦是不出塵性。何以故。塵量無體。等虛空界。不可出過故。是故一切十方。惟塵性顯也。又𨿽離此至十方。時亦見此塵。何以故。由塵無體。事隨理而融現。是故塵性。徧一切時。塵事亦同顯現。此乃一塵中顯現一切。而遠近彼此宛然。十方入一塵中。遠而恆近。塵徧十方。近而恆遠。塵與十方。近之與遠。一際顯然。更無別異思之。

五明純雜者。謂塵無生。卽一切法皆無生是純。卽塵無生義中。具含理事。亦空亦色亦菩提亦涅槃等是雜。理不礙事。純恆雜也。事恆全理。雜恆純也。由理事自在。純雜無礙也。

六融念劫者。如見塵時。是一念心所現。此一念之心現時。全是百千大劫。何以故。以百千大劫由本一念方成大劫。旣相成立。俱無體性。由一念無體。卽通大劫。大劫無體。卽該一念。由念劫無體。長短之相自融。乃至遠近世界。佛及眾生。三世一切事物。莫不皆於一念中現。何以故。一切事法。依心而現。念旣無礙。法亦隨融。是故一念卽見三世一切事物顯然。經云。或一念卽百千劫。百千劫卽一念。

七了一多者。如塵自相是一。由自一不動。方能徧應成多。若動自一。卽失徧應。多亦不成。一二三皆亦如是。又一多相由成立。如一全是多。方名爲一。又多全是一。方名爲多。多外無別一。明知。是多中一。一外無別多。明知。是一中多。良以非多。然能爲一多。非一然能爲多一。以不失無性。方有一多之智。經云。譬如算數法從一增至十。乃至無有量。皆從本數起智慧無差別。

八會通局者。謂塵之小相是局。卽相無體是通。今無邊剎海。常現塵中乃通恆局。一塵全徧剎海乃局恆通又不壞小而容大。卽不思議。一塵廣容佛剎。不泯大而居小。卽不思議。佛剎海常現塵中。是爲通局無礙也。

九明捲舒者。謂塵無性舉體全徧十方是舒。十方無體隨緣全現塵中是捲。經云。以一佛土滿十方。十方入一亦無餘。今捲則一切事於一塵中現。若舒則一塵徧一切處卽舒常捲。一塵攝一切故。卽捲常舒。一切攝一塵故。是爲捲舒自在也。

十總圓融者。謂塵相旣盡惑識又亡。以事無體故。事隨理而圓融。體有事故。理隨事而通會。是則終日有而常空。空不絕有。終日空而常有。有不礙空。然不礙有之空。能融萬像。不絕空之有。能成一切。是故萬像宛然。彼此無礙也。

然上諸義鎔融之勢。因無性以得通。任運之形。因緣起而得會。一多全攝窺一塵。所以頓彰。彼此相收瞻纖毫以之齊現。良以心通則法門自在。義顯則大智由成。尋之者詎究其源。談之者罕窮其奧。任運之用。何可稱哉。

體用顯露門第五

夫法體圓通眞源滿徹。顯則十方洞鑑示。乃一切咸彰。指微塵以睹玄宗。舉纖毫而觀佛境今達妄開眞。略分十義。

一顯光明二了境智三明生了因四明佛境五辧因果六明佛性七表性徳八自心現九出世間十托生解

初顯光明者。謂見塵中法界眞如理事之時。顯了分明。此是智慧光明照也。若無智光。則理事不顯。但見法時。是心光明。由積智功圓。是故放一光明。則法界無不顯示。常觀察一切法界。是爲放光明照一切也。

二了境智者。如一塵圓小事相是世諦。了塵無生無性是眞諦。彼眞俗二諦。是所依之境。此貫達之心。是能依之智。此智於境。無復能取所取二種分別。何以故。今智由法成時。方得言智。離法則無能分別之智。法由智顯時。方得言。法離智亦無所分別之境。以心智寂故。𨿽流照而常安。由法隨緣故。𨿽空寂而恆用。

三明生了因者。謂塵體空寂緣起法界之義。由智方顯。是了因。見塵體已修於解行。生起力用。是生因。然生卽無生。還同法體。了亦非了。豈等緣生。生之與了。無有差別。生則約行。了則據體。無體卽體。了則無生。體卽無體。生還爲了。契同一際。無所分別。

四明佛境者。謂塵體不可得。此不可得。是佛得塵相無分齊無可依。此無依。是佛依塵體不生。此不生是佛生塵無分別。是佛分別。由無得無依無生。方能建立一切法。又塵全見更不可見乃至不可聞。皆是佛見聞。經云。所見不可見。所聞不可聞。

五辯因果者。塵卽是緣起事相現前爲因。卽事體空不可得是果。果不異因。全以因滿稱爲果也。由因不異果。全以果圓稱之爲因也。若因不得果。果亦非果也。若果不得因。因亦非因也。皆同時成立無別異故。是故初發心時。便成正覺。成正覺已。乃是初心。經云。初發心時便成正覺。悉與三世諸如來等。

六明佛性者。謂覺塵及一切法。從緣無性名爲佛性。經云。三世佛種。以無性爲性。此但一切處。隨了無性卽爲佛性。不以有情故有。不以無情故無。今獨言有情者。意在勸人爲器也。常於一塵一毛之處。明見一切理事。無非如來性。是開發如來性起功徳名爲佛性也。

七表性徳者。問塵是有耶。答是非有之有。如水月鏡像。經云。非有是有。問塵是無耶。答是有之非有空無性也。經云。有是非有。問塵是亦有亦無耶。答從緣生故有。無自性故空。空有一際自在成也。論云。以有空義故。一切法得成。問塵是非有非無耶。答有相空相俱不可得也。互相奪盡。無所成立。今此性徳。但無執著。不礙分別。論云。若因有與無亦遮亦應。聽離言心不著。是則無有過。

八明自心現者。如見此塵時是自心現也。今塵旣由心現。卽還與自心爲緣。終無心外法。而能爲心緣。以非外故。卽以塵爲自心現也。離心之外。更無一法。縱見內外。但是自心所現。無別內外。此無過也。

九出世間者。謂見塵色相作實解。卽爲處世間。今塵相空無所有。是出世間也。經云。三世五蘊法說名爲世間。斯由虛妄有。無分別則出世間也。

十托事生解者。如見塵相。是事於事處貫達。卽無生之理現前。是謂托事生解也。又別托外物以表此法。表塵法自在故。以塵表之顯法潤益故。以雲雨表之。顯塵性徳深廣故。以海表之。如是無量。更有所表。各異。以智推之。

然上諸義。惑盡智生相亡體顯。差別緣起。方騰性海之波。一味眞源。用顯隨緣之鏡。會眞之道失。何遠哉。

差別顯現門第六

夫滿教難思。窺一塵而頓現。圓宗叵測。觀纖毫而頓彰。然用就體分。非無差別之勢。事依理顯。自有一際之形。今且略舉大綱。以顯十義。

一明止觀二開二諦三出入定四通性起五辧六相六顯帝网七鑑微細八通逆順九定主伴十登彼岸

初明止觀者。如見塵無體空寂之境爲止。照體之心是觀。今由以無緣之觀心通無性之止體。心境無二。是止觀融通。由止無體不礙是心故。是以境隨智。而任運。由觀心不礙止境故。是以智隨法而寂靜。由非止觀以成止觀。由成止觀。以非止觀。二而不二。不二而二。自在無礙。

二開二諦者。謂如見塵相圓小。幻有現前。是世諦。了塵無體。幻相蕩盡。是眞諦。今此世諦之有。不異於空相。方名世諦。又眞諦之空。隨緣顯現。不異於有相。方名眞諦。又空依有顯卽世諦。成眞諦也。由有攬空成。卽眞諦成俗諦也。由非眞非俗。是故能眞能俗。卽二而無二。不礙一二之義歷然。經云。於解常自一。於諦常自二。通達此無礙。眞入第一義。

三出入定者。謂見塵性空。卽是十方一切眞實之理。名爲入定也。然見此塵無性空理之時。乃是十方之空也。何以故。由十方之心。見於一塵。是故全以十方爲塵。定亦不礙事相宛然。是起然起之與定俱等虛空界。但以一多融通同異無礙。是故一入多起。多入一起。差別入一際起。一際入差別起。悉皆同時一際成立。無有別異。當知。定卽起起卽定。一與一切同時三昧起。一切塵中入正受。一毛端頭三昧起。

四通性起者。謂塵體空無所有。相無不盡。惟一眞性。以空不守自性。卽全體而成諸法也。是故而有萬像繁興。萬像繁興而恆不失眞體一味。起恆不起。不起恆起。良以不起卽起。起乃顯於緣生。起卽不起。不起乃彰於法界。是故此塵卽理卽事卽滅卽生。皆由不起而起也。此塵亦空理亦壞亦隱。由起而不起。是故終日繁興。而無施設也。

五顯六相者。今塵全以理事解行教義以成緣起。此爲總也。由塵總義現前。方於塵處。辧體用解行教義。各各差別。是別也。此一塵處所辧諸義。各各無性。互不相違。是同也。此一塵處。諸義體用性相各各差別。是異也。此一塵處。諸義現前塵法方立。是成也。此一塵處。諸義各各顯自性相終不相成相作。是壞也。一切諸法。皆具此六相。緣起方成。若不如此。則失六義也。

六顯帝网者。謂塵無體。顯現一切緣起理事。菩提涅槃教義。及解行等。由此諸義無性。理通十方。圓明一際。或一現一。或一現一切。或一切現一。或一切現一切。四句同時。一際顯然。重重無盡。自在現也。如帝釋殿珠网。重重互現無盡。論云。帝网差別。惟智能知。非眼境界。

七鑑微細者。謂此塵及十方一切理事等。莫不皆是佛智所現。卽此佛智所現之塵。能容持一切剎海事理教義。無不具足。所以然者。由十方差別𨿽多。恆是一塵之十方。一塵𨿽小。恆是該通一切之塵。是故顯現。無有先後。不礙差別。遠近宛然。經云。微細世界中。容受大世界。境界無不了。智慧山王行。又云。於一塵中。普現三世一切佛剎等。又云。乃至一塵一毛一世界一佛一眾生等。皆如是頓顯故。

八通逆順者。謂舉塵相。不必見理爲逆。以塵無體卽空爲順。由相取不可得。逆則常順。以理不礙事。順則常逆。由事理融通。是以逆順無礙自在用也。

九定主伴者。謂塵是法界體無分齊。普徧一切。是爲主也。卽彼一切各各別故是伴也。然伴不異主。必全主而成伴。主不異伴。亦全伴而成主。主之與伴。互相資相攝。若相攝彼此互無。不可別說一切。若相資則彼此互有。不可同說一切。皆由卽主卽伴。是故亦同亦異。當知。主中亦主亦伴。伴中亦伴亦主也。

十登彼岸者。謂塵名相生滅。是此岸。今了塵名相空寂不生不滅。是彼岸。但以不了爲此。了卽爲彼。依了不了邊。寄彼此以言之。經云。菩薩不住此岸。不住彼岸。而能運度眾生於彼岸。

然上諸義體無別異。舉則全彰。理不殊途。談皆頓顯。良以二邊相盡差別體融。隨智捲舒。應機屈曲。是故言起。卽起誰雲路之不通。舉多卽多。孰談法之無在。自非迥超特達棲心物表之者。焉能了此乎。

修學嚴成門第七

夫菩提大寶性起靈珠。旣琢旣磨。資智慧。而觀察爲調爲舒。藉解行以嚴成。今總舉大綱粗分十義。

一法供養二弘六度三修解行四常莊嚴五明智慧六崇善根七了夢幻八曉鏡像九達五蘊十不共法

初法供養者。謂以無生心中施一切珍寶。乃至微塵。皆能攝於法界。卽以此法界一塵。而作供養。以此供養。乃至徧通三世一切諸如來前。無不顯現。彼諸如來。無不攝受。何以故。由塵卽攝法界。是理與佛體性。法界相應是故徧至一切佛所。名廣大供養。無空過者。經云。諸供養中法供養勝。

二弘六度者。如見塵緣起無盡。理事中說。施一切眾生。是檀波羅蜜。又塵相空無。卽無非可防。無惡可斷。是尸羅波羅蜜。又塵相空無所有。則緣心不起。息諸惱害。是羼提波羅蜜。又塵無體時執心自盡。離於妄念。是精進波羅蜜。經云。若能心不妄。精進無有涯。又以塵無性。心亦自寂。是禪波羅蜜。經云。不見心相。是名正定。又塵緣起無生無相空寂之理。是智慧波羅蜜。經云。色不生。是般若波羅蜜。生常以如理六度。修明其心。亦不礙事六度。饒益眾生理事不二。爲實行也。不以理中具六而礙事六。但了事爲理也。

三修解行者。謂於塵處。悟達理事色空無性之義。是解也。理解在心。是智也。行通爲行。若行心作眞解作俗解。非名解也。不作一切解。解心無寄。是爲大解也。又若起心。作凡夫行。作聖人行。亦非行也。不作一切行。行心無寄。是名大行。行非是過。由心起作。解亦非過。由心住著。常無住著希望。乃是眞解行也。

四常莊嚴者。如以智心觀察。全塵法界緣起現前無有分別。是爲嚴淨佛土。又修戒願理事。解行圓明。全塵法界理智圓通功徳顯示。是爲莊嚴佛身。又說示塵體緣起主伴帝网。微細曉示一切。是爲轉淨法輪。於一切處皆是莊嚴。不礙七寶。以用莊嚴。

五明智慧者。謂塵從緣成假。持似有所現。此達有之心是智。卽此假持幻有畢竟空無所有。此觀空之心是慧。若住於空。卽失有義。非慧也。若住於有。卽失空義。非智也。今空不異有。有必全空。是爲智慧也。要由名相不存。方名智慧。若存名相。卽非智慧也。由不存卽是存。存卽是不存也。

六崇善根者。謂顯塵是法界涅槃。及以解行。此皆從塵處所顯發。是故卽以塵爲善根也。常觀察修習。是爲於塵處而種善根而長養之。所有一切塵毛剎海。佛及眾生。常應如是也。

七了夢幻者。謂塵相生起迷心爲有。觀察卽虛。猶如幻人。亦如夜夢。覺已皆無。今了虛無。名不可得。相不可得。一切都不可得。是爲塵覺悟空無所有。

八曉鏡像者。謂塵相大小。但似有顯現。畢竟取不可得。故知。塵卽虛無。如鏡中之像。經云。觀察諸法。如電光。如水月鏡中之像。似有非有。取不可得故。以塵空寂不礙假相。宛然於法界中假實二義。但由影像也。

九達五蘊者。如塵質礙爲色。心領納是受。現塵假相於心是想。心緣塵取捨是行。辧了於塵是識。今了塵無體。緣慮自亡。經云。三世五蘊法。說名爲世間。斯由虛妄有。無卽出世間。

十不共法者。謂二乘凡夫。見塵有相有體。但見一塵。而無自在業用。今則不爾。不與彼同。此要達塵無體証之。以成佛土。依塵修起智慧。莊嚴法身。然小恆容廣大世界。一塵常能普攝一切。是爲不共法也。

然上諸義體𨿽空淨。資行願以嚴眞性。縱包含依智慧而開顯。是故體稱本有。行約修生。生卽不生。還同本體。體亦非體。復等修生。何曾體而礙生。生而失體。得意亡言。千里跬步。豈與夫懵道之子同年而語哉。

對治獲益門第八

夫病起藥興。妄生智立。務止啼於楊葉。資靜亂於空業。百非息於攀緣。四句絕於增減。然而悟緣無體。智則自融起用。恆沙無非淸淨。今略分十義。以明對治。

一觀十二因緣二修四威儀三明三性四顯教義五示法輪六知無常七入眞如八出魔网九消藥病十離解縛

初觀十二因緣者。謂於塵上名相所惑。不了無體。是無明緣。於塵上心計生起。是行緣。於塵上分別之心恆轉流注。是識緣。於塵上妄識依止成種。是名色緣。於塵上六根受入。是六入緣。於塵上根塵相對。是觸緣。於塵上領納塵境。是受緣。於塵上樂受自潤。是受緣。於塵上不了卽空。是取緣。於塵上愛集成業。是有緣。於塵上業熟起五蘊身。是生緣。於塵上名相變壞。是老死緣。今了塵名相空寂。則心不緣隨了之時緣自寂滅。

二修四威儀者。於塵上開顯法界法門。曉示一切羣生。是行。經云。菩薩有二種行。所謂聞法行。樂聽法故。說法行。利益眾生故。於塵上平等大智隨順觀察。塵從緣起無生無相。是住。經云。所謂隨順住。住正法故。於塵上空寂甚深之義。是坐。經云。所謂坐師子座。演說甚深法故。於塵上名相蕩盡觀心寂滅淡泊無爲。是臥。經云。所謂寂靜臥身心淡泊故。又禪定臥。正念思惟觀察故。不礙事處。四威儀卽事恆理也。

三明三性者。謂塵上迷心所執計有相生以爲實也。今了塵圓小之相。取不可得。惑相自亡。是爲徧計相。無性爲人無我也。又塵與自心爲緣。心法方起。今了緣無自體。依心方現。無自體生。是爲依他也。無生性是法無我也。由二義現前。乃圓成勝義性也。

四顯教義者。謂塵能表生信解。令通達故是教。卽解之時句味可詮是義。卽此塵具足法界理智。是無盡教義也。教無實體。隨器施設。義無實趣。隨智開合。了妄無體。教亦非教。經云。我說十二部經。如空拳誑小兒。是事不知。名曰無明。

五示法輪者。塵處開演。如上法門。隨心回轉淸淨顯然。是謂轉無盡法輪也。

六知無常者。謂塵念念生滅是無常。卽生滅無體是爲常。卽生滅不生滅名凝然常。經云。不生不滅是無常義。卽常不礙隨緣。卽常不異無常。又無常體寂滅。卽無常不異常。若去無常。卽常義亦失。若去常卽無常義亦失。當知。常卽無常。無常卽常也。

七入眞如者。謂一塵隨心回轉。種種義味成大緣起。𨿽有種種。而無生滅。𨿽不生滅。而恆不礙一切隨緣。今無生滅是不變。不礙一切是隨緣。卽此隨緣不變。

八出魔网者。若於塵上。心計生滅違順有無緣慮等。是處魔网也。於塵上能觀察平等一味眞實。而無生滅之見。卽出魔网。經云。眾魔者樂生死。菩薩於生死而不捨故。

九銷藥病者。如見塵大小生滅有無流動是病。了大小無大小。了生滅不生滅。知有非有等是藥。藥卽非藥。以無妄可斷故。病亦非病。以智深達故。當知。動心緣境卽爲病。經云。何謂病本。謂有攀緣。

十離解縛者。謂於塵上執生滅之相是縛。了生滅相不可得是解。經云。有慧方便。解無慧方便。縛但了相非相。於縛常解。若住無相解還是縛。了妄無體。縛卽非縛。縛旣無縛。解亦無解。經云。諸法無縛。本解脫故。諸法無解。本無縛故。

然上諸義妄情增起緣於名相。以心行迷識住生於有無。而成結業。所以病妄則藥妄。舉空拳以止啼。心通則法通。引虛空而示徧。旣覺旣悟。何滯何疑。消能所以入玄宗。泯藥病而歸法界。

體用開合門第九

夫玄宗渺漭在緣起而可彰。至道希夷入法界而無見故。標體開用助道之品蓋多。就性明緣差別之門不一。合則法界寂而無二。開乃緣起應而成三。動寂理融方開體用。今就大況而言。略分十義。

一顯人法二世流布三觀體用四五分法身五開三藏六卽不卽七異不異八明本末九會三乘十畢竟空

初顯人法者。謂能達塵者是人。所了塵者是法。卽此人法相由顯現。由人方能顯法。由法以用有人。論云。以人知有法。以法知有人。離人何有法。離法何有人。今以人無相故。方爲顯法之人。以法無性故。方爲成人之法。二而不二。不二而二也。

二世流布者。謂今見此塵名相大小。是世流布而共說也。然塵體全法。無復種種差別。全以用不異體。是故存此假名。經云。一法有多名。眞法中卽無。不失法性故。流布於世間。

三觀體用者。謂了達塵無生無性一味是體。智照理時不礙事相宛然是用。事𨿽宛然。恆無所有。是故用卽體也。如會百川以歸於海。理𨿽一味。恆自隨緣。是故體卽用也。如舉大海以明百川。由理事互融故。體用自在。若相入則用開差別。若相卽乃體恆一味。恆一恆二。是爲體用也。

四明五分法身者。謂塵空無所有。卽無非可防。是戒身。以塵無相心自不緣。是定身。了塵空寂是慧身。由塵空無則不緣於有。不住於相。是解脫身。由了塵體。更無異解。是解脫知見身。身以依止爲義。謂智依法顯。而得成立故。爲法身也。

五開三藏者。謂塵是法界體性及涅槃。皆由大智所現。而行照也。卽以文字記持。塵處所現之理。書之於簡爲經。卽修多羅藏也。謂塵處觀察。體性不住名相。隨順調伏。令息諸惡。是戒卽毗柰耶藏也。於塵上體用法智眞妄相對。發智生解。事方究竟。是論卽阿毗達摩藏也。

六明卽不卽者。如塵相圓小分齊無體。惟法故說卽也。不礙塵相宛然故。說不卽也。秖由塵相不卽於法。會通而言方爲卽也。又由塵卽法故是卽。不礙緣起是不卽也。

七明異不異者。謂塵之事相是異。克體惟法是不異。秖由法體不異卽異義方成。以不失體故。秖由塵事差別卽不異義方成。以不壞緣起方言理也。經云。甚奇世尊。於無異法中而說諸法異。

八明本末者。謂塵空無性是本。塵相差別是末。末卽非末。以相無不盡故。本亦非本。以不礙緣成故。卽以非本爲本。𨿽空而恆有。以非末爲末。𨿽有而恆空。當知。末卽隨緣。本卽據體。今體爲用本。用依體起。經云。從無住本立一切法。

九會三乘者。謂見塵相空無所有。然法是實。據此見爲小乘。悟塵從緣。息於緣慮。據此見爲中乘。了塵無性。無生空寂一味。據此爲大乘。今法是一。學者分三。非以學三令法亦三。非以法一令學亦一。但人自三乘法非三也。當知。一卽三乘。所學之歸一也。三卽一乘。隨應之機有三也。

十畢竟空者。謂塵不泯事相。而常空寂。是爲畢竟空也。今事相𨿽存。卽相不可得。名亦不可得。理義不可得。以一切不可得。名爲畢竟空。非無表說也。然畢竟空。空時不礙塵法宛然。塵法宛然。恆畢竟空。

然上諸義法體不空。緣生非有。非有之有卽有。徧於十方。不空之空卽空。成於一切。用開差別諸法宛而星羅體合事銷多門寂而云斂。

決擇成就門第十

夫緣情未泯。見有正邪。法體隨迷故。隨緣而生滅。法界衝寂。泯寂滅以是非。今欲顯其實趣簡彼權門。使皂白以雙分令眞妄而兩別。略舉大綱。題玆十義。

一簡正見二辧染淨三顯無知四佛出世五辧四依六除業報七定權實八明頓漸九入佛海十證佛地

初簡正見者。如見塵名相是邪。見塵空寂是正。又若以見見於塵。此非爲正。以不見見於塵。此亦非正。但知塵全是見。不復更見。以不見見於塵也。然見此塵時。不可以慧眼見法眼看佛眼觀肉眼視天眼瞻見於塵也。以塵卽慧卽法卽佛卽肉卽天。不復更以慧眼見眼見。又若見卽不見。謂以見見卽不契塵也。若不見卽見。謂更將不見以見於塵。亦不契於塵也。若不見卽不見。謂不知塵是見。名爲總不見也。若見卽見。謂知塵全是見。方名爲見。經云。見者卽是垢。彼則無所見。諸佛離所見。是故見淸淨。

二辧染淨者。謂見塵生滅有無是染。卽體不生不滅非有非無是淨。若空異於有。則淨不名淨。以迷空故。若有異於空。則染不名染。以執有故。今有卽全空。方名染分。空卽全有。方名淨分。由空有無礙。是故染淨自在也。經云。染而不染。不染而染。

三顯無知者。謂了知塵時。塵全是知也。終不以知知於塵也。若以知知於塵。有所不知也。若知於知。此無知不異知也。今塵卽是知。不復更以不知知於無知者。但無能所之知非無知也。經云。顯現一切法。各各不相知。

四佛出世者。今如來出現。全以塵無自性。法界緣起菩提涅槃。以爲如來身也。此身通三世間。是故於一切國土一切眾生。一切事物。一切緣起。一切業報。一切塵毛等。各各顯現。如上諸義。菩提涅槃等。爲佛出世也。若一處不了卽不成佛。亦不出現。何以故。由不了塵處。仍是無明。是故不成佛。亦不出現也。具如性起品文思之。

五辧四依者。謂心了塵空寂不緣名相。是依智不依識。謂了塵是緣起之法非在分別。是依法不依人。謂了塵無生無相之義。不在文字。是依義不依語。謂了塵上。若具顯一切法界。非有分限。此則依了義經。不依不了義經。

六除業報者。謂塵上不了自心。謂心外有法。卽生憎愛。從貪業成報。然此業報。由心迷塵妄計而生。但以有顯現。皆無眞實。經云。猶如淨明鏡隨其面像現。內外無所有。業報亦如是。迷者謂塵相有所從來而復生滅。是迷。今了塵相無體。是悟。迷本無從來。悟亦無所去。何以故。以妄心爲有。本無體故。如繩上蛇。本無從來。亦無所去。何以故。蛇是妄心。橫計爲有。本無體故。若計有來處去處還是迷。了無來去是悟。然悟之與迷。相待安立。非是先有淨心後有無明。此非二物不可兩解。但了妄無妄。卽爲淨心。終無先淨心而後無明。知之。

七定權實者。謂塵事是權。空寂是實。然實非實。以理不礙事故。權亦非權。以事體卽空故。若作權解實解。此非善解。若知權實俱不可得寄言以明法體。是名善解也。

八明頓漸者。若於塵處。了幻相不可得。方見無相。了塵無自性。方見無生。了塵色無體。方見空。如此推尋。方見名爲漸。今不待推尋。而直見諸法無性空寂。如鏡現像。不待次第。對緣卽現爲頓。

九入佛海者。謂全塵處。見如上百門義。並是佛大願海。大智慧海。大方便海之所顯現。乃至一切塵。一切毛。一切國土剎海。一切佛及眾生。一切事物等。莫不皆空。是佛智慧大海無邊無盡。深廣不可測也。當知。學者若於塵處見一切法界者。卽是入佛法界智慧海也。若以開合卷舒或塵內或毛孔而能資攝。一卽一切。一切卽一。可說卽不可說。主伴自在。依正無礙。普是如來智海之業用。若人如是通達者。與如來等也。

十證佛地者。謂塵空無我無相是地。然此地體性。猶未淸淨。以從我相彰得。了心猶未寧。亦是垢見。若作遠離空無相之念者。猶爲垢心。謂有遠離之想未止也。今不作遠離之想。亦無動念者。由初得念息。近從動念處顯也。今者無作遠離之念。亦無不作遠離之念者。此地顯時。卽智慧不得以方便詮。不得以文字說。當自顯然。此猶假論。若稱理而言。非智所知。如空中鳥飛之時迹。不可求依止迹處也。然空中之迹。𨿽無體相可得。然迹非無。此迹尋之逾廣。要依鳥飛方論迹之深廣。當知。佛地要因心相而得證佛地之深廣也。然證入此地。不可一向住於寂滅。一切諸佛法不應爾。當示教利喜。學佛方便。學佛智慧。具如此地義處。思之。

華嚴經義海百門

詳校題辭

義海百門者。賢首國師。宗別教一乘所制也。囊括大經。發揮玄旨。總十門而析百義。融萬法而歸一塵。嗟乎。吾祖之訓。遺文尙存。莫有傳者。晉水法裔淨源字伯長。苦志於玆有年數矣。遂徧搜古本。歷考十門以前之九門。具彰序意。列義通結惟後之一門。亡其通結。或諸本傳寫闕文耶。或祖師立言互略耶。抑又第六差別顯現。誤題圓明解縛者。蓋後人橫議編簡異同。今偕詳定。以第六至第十。通前五門。合爲一卷。恐來者不知故。直書以見其意。時熙寧二年歲次己酉四月十九日。於靑墩寶閣講院方丈序。

湖州照慶軍烏程縣烏墩鎭普靜寺比丘﹝鴻緒﹞洎徒弟等謹捨長財二十貫文足開。

義海百門集玆勝因用薦先和尙殊首座並報。

四恩三有者

上黨鮑﹝升﹞

書

直林氏晉侁句當

