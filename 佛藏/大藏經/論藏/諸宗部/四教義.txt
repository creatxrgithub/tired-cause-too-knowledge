四教義

隋智顗撰

四教義卷第一

天臺山修禪寺智顗禪師撰

夫眾生機緣不一。是以教門種種不同。經云。自從得道夜乃至泥洹夜。所說之法皆實不虛。仰尋斯旨。彌有攸致。所以言之。夫道絕二途。畢竟者常樂。法惟一味。寂滅者歸眞。然鹿野鶴林之文。七處八會之教。豈非無頓漸之異。不定祕密之殊。是以近代諸師各爲理釋。今所立義意異前規。故略撰四教門用通。大師漸頓不定祕密之蹤。若能達斯旨者。則如來權實信矣。無方至人本迹淵哉難究。況復此漸頓不定祕密之迹。皆無滯也。今明此義略開七重。

第一釋四教名。第二辧所詮。第三明四門入理。第四明判位不同。第五明權實。第六約觀心。第七通諸經論也。第一釋四教名。四教者。一三藏教。二通教。三別教。四圓教。此四通言教者。教以詮理化物爲義。大聖於四不可說用四悉檀。赴緣而有四說。說能詮理化轉物心。故言教也。化轉有三義。一轉惡爲善。二轉迷成悟。三轉凡爲聖。故教以詮理化物爲義也。略爲五意。一正釋四教名。二核定四教。三引證。四料簡。五明經論用教多少不同。第一正釋四教名。卽爲四。一釋三藏教名。二釋通教名。三釋別教名。四釋圓教名。第一釋三藏教名者。此教明因緣生滅四聖諦理。正教小乘傍化菩薩。所言三藏教者。一修多羅藏。二毗尼藏。三阿毗曇藏。一修多羅藏者。修多羅。此或言有翻。或言無翻言有翻。亦有多家不同。然多用法本。出世善法言教之本。故云法本。卽是四阿含經也。二毗尼藏者。毗尼此翻爲滅。佛說作無作戒。能滅身口之惡。是故云滅。則是八十誦律也。三阿毗曇藏者。阿毗曇。此翻云無比法。聖人智慧分別法義世所無比。故云無比法。若佛自分別法義。若佛弟子分別法義。皆名阿毗曇也。然此三法通名藏者。藏以含藏爲義。但解者不同。有言。文能含理故名爲藏。又言。理能含文故名爲藏。今言三法之名各是一句。三名各含一切文理。故名藏也。阿含卽是定藏。四阿含多明修行法也。毗尼卽是戒藏。正明因事制戒防止身口之惡法也。阿毗曇卽是慧藏。分別無漏慧法不可比也。此之三藏教的屬小乘。故法華經云。貪著小乘三藏學者。問曰。如此對當義理可然。而何名乖詮次耶。答曰。說時非行時。教起之次四阿含爲先。修行之初木叉爲首。又如八正道。正見正思惟爲先。次復正語等六法皆名爲正。如人行法。眼前瞻路然後發足。故大智度論云。目足備故入淸涼池。問曰。佛於三藏。初開三乘大乘最勝。何不以大乘爲正小乘爲傍耶。答曰。鹿苑初說四諦法輪。俱鄰等五人見諦成道。八萬諸天得法眼淨。但有小乘得道未有大乘之益。故以小乘爲正也。大智度論云。佛於阿含中。𨿽別爲彌勒授記。亦不說種種菩薩行。故大乘爲傍也。問曰。外人亦說戒定慧此有何異耶。答曰。外人所說戒定慧。卽是舊醫。如彼蠱道舊醫。戒有二。一邪二正。一邪者。卽是雞狗等戒也。二正者。卽是十善道也。舊定有二。一邪二正。一邪定者。卽是九十六種外道經所說鬼神邪定之法。或能知世吉凶現神變相也。二正定者。卽是四禪四無量心四無色定。及發五神通也。舊慧有二。一邪二正。一邪者。卽是因身邊二見心。發諸邪智撥無因果。食糞裸形等也。二正者。卽是因身邊二見心。發諸世智。說有因果修諸善法也。今佛說三藏教。所明客醫戒定慧卽是。新醫從遠方來曉八種術。初說四枯正術。卽是三藏教門所明戒定慧也。一戒者。卽是十種得戒。發一切律儀無作。如是五部毗尼所明。身口諸善法也。二定者。卽是依八背捨。入九次第定。師子奮迅超越三昧願智頂禪六通四辧等也。三慧者。卽是生滅四諦。破身邊二見六十二見。發眞無漏。成十一智三無漏根也。此戒定慧。外人尙不聞其名。況有少分。譬如驢乳牛乳。乳之色𨿽同若停驢乳則成臭糞。若停牛乳便成酪蘇醍醐也。二釋通教名者。通者同也。三乘同稟故名爲通。此教明因緣卽空無生四眞諦理。是摩訶衍之初門也。正爲菩薩傍通二乘。故大品經云。欲學聲聞乘者當學般若。欲學緣覺乘者當學般若。欲學菩薩乘者當學般若。三乘同稟此教見第一義。故云通教也。所言通教者。義乃多途略出八義。一教通。二理通。三智通。四斷通。五行通。六位通。七因通。八果通也。教通者。三乘通同稟因緣卽空之教。理通者。同見偏眞之理。智通者。同得巧度一切智。斷通者。界內惑斷同也。行通者。見思無漏行同也。位通者。從幹慧地乃至辟支佛地位皆同也。因通者九無礙因同也。果通者。九解脫有餘無餘二種涅槃之果同也。通義有八而但名通教者。若不因通教。卽不知通理。乃至得成通果也。故諸大乘方等。及諸般若。有二乘得道者。爲同稟此教也。問曰何故不名共教。答曰共名但得二乘近邊不得遠邊。若立通名近遠俱便。言遠便者通別通圓也。三釋別教名者。別者不共之名也。此教不共二乘人說。故名別教。此教正明因緣假名。無量四聖諦理。的化菩薩不涉二乘。故聲聞在座如聾如啞。法華經明。迦葉領解自述。往昔聞方等大品。淨佛國土成就眾生。心不喜樂。卽其義也。所言別者。義乃多途略明有八。一教別。二理別。三智別。四斷別。五行別。六位別。七因別。八果別也。故名別教也。教別者。佛說恆沙佛法。別爲菩薩不通二乘。理別者。藏識有恆沙俗諦之理別也。智別者。道種智也。斷別者。塵沙無知界外見思無明斷也。行別者。歷塵沙劫修。行諸波羅蜜自行化他之行別也。位別者。三十心伏無明是賢位。十地發眞斷無明。是聖位之別也。因別者。無礙金剛之因也。果別者。解脫涅槃四徳異二乘也。別義有八。種但名別教者。若不因別教。則不知別理乃至得成別果也。問曰何故不說爲不共教。而作別教之名。答曰智論明不共般若。卽是不共二乘人說之。如不思議經。今明別教如說方等大品。二乘共聞而別教菩薩。故用別名也。兼欲簡非圓教。亦別𨿽異通猶是未圓之名也。四釋圓教名者。圓以不偏爲義。此教明不思議因緣。二諦中道事理具足不偏不別。但化最上利根之人。故名圓教也。華嚴經云。顯現自在力爲說圓滿經。無量諸眾生悉授菩提記。此經云。一切眾生卽大涅槃。不可復滅也。大品經具足品云。諸法𨿽空一心具足萬行。法華經云。合掌以敬心欲聞具足道。涅槃經云。金剛寶藏無所減缺。故名圓教也。所言圓者。義乃多途。略說有八。一教圓。二理圓。三智圓。四斷圓。五行圓。六位圓。七因圓。八果圓。教圓者。正說中道故言不偏也。理圓者。中道卽一切法理不偏也。智圓者。一切種智圓也。斷圓者。不斷而斷無明惑也。行圓者。一行一切行也。大乘圓因涅槃圓果。卽因果而具足無缺。是爲一行一切行。位圓者。從初一地具足諸地功徳也。因圓者。雙照二諦自然流入也。果圓者。妙覺不思議。三徳之果不縱不橫也。圓義有八。但名圓教者。若不因圓教。則不知圓理乃至得成圓果也。問曰教理若圓。何得更有行位因果之殊。答曰只依教理圓。故便有智斷行位因果殊。如世間法書極能之本。修學之者得有階差。𨿽復初修劣於後修。本未曾異也。第二核定者。明此四教通而爲語。於一教中各有四教。𨿽有四教核定其實三義不成。故各從一義以受其教名也。卽爲四意。一核定三藏教。二核定通教。三核定別教。四核定圓教。一核定三藏教者。問曰。如三藏教說無常。三乘同稟入道。卽是通教。別爲菩薩說弘誓六度。此卽別教。若爲說一切種智令求佛果。豈非圓教。答曰今核定此教三義。若言說無常通教三乘是通教者。二乘聞無常發眞斷結。一世便入涅槃。可是稟教見無常理。菩薩𨿽稟無常之教。三阿僧祇劫。不發眞斷結。豈見無常之理。故知無常理通教之義不成。𨿽說願行化物別教義不成者。本論別教詮別理斷別惑。初三藏教所明願行。猶約生滅四諦而起。見生滅四諦不及二乘。豈是別教。𨿽說一切種智勸菩薩慕果。行因不名爲圓者。菩薩因中不得卽具一切種智。豈得論圓。又此種智只照二諦不照中道。豈得圓也。是則𨿽有三教核義不成。但名三藏教也。二核定通教者。問曰通教說戒定智慧。豈非三藏教說道種智。豈非別教說一切種智。豈非圓教耶。答曰𨿽有此三教核義不成。所以然者。通教說無生戒定智慧一相無相。不同三藏戒定慧別異相也。復次一得不失從勝受名。故不設三藏之名。受通教名也。𨿽說道種智只是照界內俗諦。非是說如來藏恆沙佛法之道種智。故別教義不成。𨿽復說一切種智。止是照界內二諦。明一切種智。非照中道不思議二諦之一切種智。故圓教義不成。是則三教義不成但名通教也。三核定別教者。問曰別教亦說戒定智慧。何故不名三藏教。亦說無生空理。何故不名通教。亦說中道一切種智。何故不名圓教也。答曰別教說恆沙佛法。無量戒定智慧。異前生滅戒定智慧。故非三藏也。𨿽說空理是不可得空。非是但空。不與二乘同見。故非通教也。𨿽說中道一切種智。非初住發心卽具一切種智。故非圓也。是則三義不成。但名別教也。四核定圓教者。問曰圓教亦有戒定智慧。何故不名三藏。亦有眞空之理。何故非通。亦有歷別階級法門。何故非別。答曰圓教所說戒定智慧。皆約眞如實相佛性涅槃而辧。豈同三藏偏淺戒定慧乎。佛性眞空平等之理。聲聞辟支佛所不能知。何況得入故非通也。種種法門位行階級。無不與實相相應。攝一切法。從初一地無不具足一切諸地。是故非別。三義不成但名圓教也。是則四教四名。𨿽復互通而研其理實。當教立名不可混濫。若圓教攝三。卽是又多僕從而侍衛之也第三引證者。夫欲申通佛法事。須經論明文。但佛教浩漫玄旨難尋。若不立名辧義。何以得知旨趣也。今明此義略爲三意。一明無文立名作義以通經教。二別引經論證。三總引經論證。一無文立名作義以通經教者。問曰立四教名義。若無經論明文。豈可承用。答曰古來諸師講說。何必盡有經論明文。如開善光宅五時明義。莊嚴四時判教。地論四宗五宗六宗。攝山單復中假。興皇四假並無明文。皆是隨情所立助揚佛化。其有緣者莫不承習。信解弘宣。問曰何意不依半滿五味幸出經論文。答曰佛教具有漸頓不定半滿五味。各據一邊。豈得通釋此諸教也。但使義符經論。無文何足致疑。大智度論云。法施者。依附經法廣作義理。爲立名字皆名法施。今一家解釋佛法。處處約名作義。隨義立名。或有文證或無文證。若有文證故不應疑。無文證者亦須得意。譬如神農編鵲華他皆古之聖醫。所造藥對治世撰集諸經方。當時所治無往不差。今人依用未必皆愈。而卽末代凡醫。𨿽約古方出意增損。隨病授藥少有不差。若深解此諭通經說法。睹時事所宜作義。立名亦有何失。今釋此經一部前後作義立名。此非一條。若不體此意者。何但四教之名而生疑也。經論正是趣前人機緣。末代學問。執見千端行道障起非一。寧可守株待﹝少／兔﹞。必貽斯責。且佛教無窮恆沙非譬。東流之者萬不一。達智人君子希更詳焉。二別引經論證四教者。前釋名中以已具引經文。今更略出。如戒心云。應學修多羅毗尼阿毗曇。佛在世時豈無三藏之教故成實論云。我今正欲論三藏中實義。次證通教者。此經淨名爲迦旃延解說五義。二百比丘心得解脫。大品經三慧品。明薩婆若智三乘同得。中論云。諸法實相三人共入。次證別教者。此經明以無所受而受諸受。未具佛法。亦不應滅心受而取證也。無量義經云。摩訶般若華嚴海空。宣說菩薩歷劫修行。卽是別教文。涅槃經明五行。正是別教意也。大智論云。結使有二種。一者共二乘斷。二者不共斷。不共斷者。不共般若斷於別惑。次證圓教者。華嚴經云。爲說圓滿修多羅。此經云。諸佛解脫。當於眾生心行之中求。大品經云。欲以一切種智知一切法。當學般若。法華經明多寶如來嘆言。善哉釋迦牟尼佛。能以平等大慧教菩薩法爲大眾說。如所說者皆是眞實。涅槃經云。復有一行是如來行。所謂大乘大般涅槃。智度論云。三智其實一心中得。如是尋討大乘經論。四教義文處處有之也。三總引經論證者。今影傍大乘經論立四教名義者。如大涅槃經。明四不可說。有因緣故亦可得說。四種之說以此化前緣。卽是四教意。又涅槃經云四種轉四諦法輪。卽是四教意。又法華經明三艸二木稟澤不同。譬方便說卽三教也。一地所生一雨所潤。譬說最實事卽圓教也。中論破諸異執旣訖復說因緣四句通佛四說。卽是四教之意。如此等四說法隨機化物卽四教義。四說卽是四教之異名也。第四料簡者。問曰法華經云。佛平等說如一味雨。何曾有四說之殊。答曰上來處處引四不可說。有因緣故亦可得說者。尙未曾定有一說。何曾定有四教耶故。此經云。佛以一音演說法。眾生隨類各得解。隨類異解者。卽是四教不同之相也。且諸經明義不同。自有說異解異說。一解一說。異解一說。一解異說無說無解故。此經云。其說法者無說無示。其聽法者無聞無得。若達此意四教點定立義。何所疑哉。問曰四教從何而起。答曰今明四教。還從前所明三觀而起。爲成三觀。初從假入空觀。具有折體拙巧二種入空不同。從折假入空故有藏教起。從體假入空故有通教起。若約第二從空入假之中。卽有別教起。約第三一心中道正觀。卽有圓教起。問曰三觀復因何而起。答曰三觀還因四教而起。問曰觀教復因何而起。答曰觀教皆從因緣所生四句而起。問曰因緣所生四句因何而起。答曰因緣所生四句卽是心。心卽是諸佛不思議解脫。諸佛不思議解脫畢竟無所有。卽是不可說。故淨名杜口默然無說也。有因緣故亦可得說者。卽是用四悉檀。說心因緣所生之四句。赴四種根性十二因緣法所成眾生而說也。四種根性者。一者下根。二者中根。三者上根。四者上上根。赴此四種根性故因此教觀無礙而起。普利益眾生得成信法兩行之益。此卽若聖說法。若聖默然之義也。問曰。大涅槃經云。根有三種。一者下根二者中根三者上根。爲中根人於波羅柰三轉小法輪。爲上根人於拘屍那城轉大法輪。若爲下根人如來終不爲轉法輪。今何得言有四種根性。爲下根人說三藏教耶。答曰諸佛教門隨緣不定。或說一根。或說二根。或說三根。或說四根。或言爲下根者說。或言不爲下根者說。言爲下根者說者。如法華經三艸。二木稟澤皆得增長。言不爲下根者。說卽如引涅槃經文也。問曰提謂經。說五戒明人天善。何意不開爲五教義耶。答曰人天教舊醫所說。世之常道不離生死。法王出世欲化眾生令出火宅。是以鹿苑三轉法輪。人天得道以此爲實。故有三藏教。此經大品法華涅槃諸大乘經。皆云於波羅柰轉四諦法輪。又大智度論。明結集法藏。亦從鹿苑而起。不取提謂經爲初也。問曰若不開人天善。何得法華經明三艸二木稟澤也。答曰三藏教明世間布施持戒禪定。卽是人天之教。並是正因緣所生善法。此已爲三藏教所攝。故不須爲五也。問曰四教義。與地論人四宗義同不。答曰若人問言。四諦卽是四大不此爲非問。今不依四宗立四教者。意乃多途略出三妨。一四宗明義言方似滯。二細尋研核。立名作義似如不便。三四宗𨿽言富博一家往望。攝佛法意猶有所闕。一四宗明義言方似滯者。彼不約四不可說。用四悉檀趣緣。而說卽成滯也。二細尋研核立名作義似如不便者。彼之四宗毗曇見有得道。可許因緣爲宗。三假品是世諦何得爲宗。成論見空得道何不以空爲宗。且智度論明三藏教。有三門入道。一是有門。二是空門。三是假名門也。又智度論彈方廣義云。取十諭直說一切法不生不滅。失般若意。豈得用夢幻爲不眞宗也。今咨曰。不眞宗卽是通教。眞宗卽是通宗者。宗則通眞不眞。不眞何意沒宗而用教。眞宗何意無教而立宗。宗若無教何得知眞。眞宗若沒宗。有教則同名通教。若俱沒教畱宗則同名通宗。若俱安教則同名通宗教。若畱眞不眞則名通不。眞宗教通眞宗教通不眞宗。可爲三乘通修通眞宗亦應三乘通修也。若言此通是融通之通者。通教亦是通眞之通也。此則兩名混同。義無別也。答曰楞伽經云。說通教童朦宗通教菩薩。故以眞宗爲通宗也。又咨曰。若爾是則前因緣假名不眞。宗皆是教童朦。不應悉立宗名也。核卻並決意邪謂立四宗名義不甚便也。今言四教者。佛從初得道至大涅槃。顯示一切法門。無非言教也。三設巧救四宗名義得立。若比古今𨿽爲富博。一家往望攝佛法意猶大有所闕。今采諸經論立四教義。一教各有四門。合十六門。彼因緣假名兩宗。似與此所明三藏教。有空二門相參。猶闕昆勒門及非有非空兩門也。彼不眞宗明諸法如幻如化。似與此通教有門相參。餘三門彼所不明。彼眞宗似與此別教有門相參。餘三門彼所不明。此則四宗明義。但得與此三教四門相參。此圓教四門彼所不明。四教猶有十二門明義。彼四宗之所不明也。又護身法師用五宗明義。彼四宗如前長立法界宗。似與此圓教有門相參四教猶有十一門。彼所不明也。耆闍法師用六宗明義。三宗似與此三門相參。如上分別。彼眞宗似與此通教空門相參。彼常宗似與此別教有門相參。彼圓宗似與此圓教有門相參。四教猶有十門。彼六宗之所不明也。故知四宗五宗六宗。𨿽言古今以來明義富博。今一家往望攝佛法意。猶大有所闕也。所以前明四悉檀義者。正是述一家通經說法。與古今所說通用不同也。故前明三觀豎破諸法。略爲數十番。其尋覽者則知。與諸禪師及三論師所說意有殊也。今明四教一教各有四門。四教卽有十六門。又開三藏教四門。如五百阿羅漢各說身因。卽是五百門也。故經說泥洹眞法寶。眾生從種種門入。道但三藏教四門尙開無量門入道。何況通教別教圓教。各有四門而不得各明開無量門也。故華嚴經明善財童子見四十二善知識。各言我惟知此一法門。如是見一百二十善知識。乃至無量善知識。皆各云我惟能知此一法門。是則大乘法門無量無邊也。此經三十二菩薩。各說入不二法門。乃至八千菩薩。皆說入不二法門。故法華經云。以種種法門宣示於佛道。如此法藏於不可說。用四悉檀而起教門。令一切眾生。以佛教門出三界苦。若畱此意。比決四宗五宗六宗。自知殊別也。第五明經論用四教多少不同。若華嚴頓教用別圓兩教。若漸教之初。小乘經但用三藏教。若大乘方等則具有四教。若摩訶般若用通別圓三教。妙法蓮華經但用圓教。大涅槃名諸佛法界。四教皆入佛性涅槃。諸論隨經用教多少義類可解。問曰四教徧通眾經。何故偏於此經文前廣辯。答曰一切漸頓諸經未必皆明四教。惟方等大集及此經。典具有四教之文。故約此經意略明四教義也。但每嗟末代弘經之人。采眾經義用通一論。遂致使後生皆謂論富經貧輕經重論。今采眾經論立四教義。以通諸大小乘經者。意望後賢敬重佛言棄其枝末。若能專心大乘方等。聽說受持讀誦書寫如說修行。非但功不唐捐。亦能契理之要也。

四教義卷第一

四教義卷第二

天臺山修禪寺智顗禪師撰

大門第二辧所詮者。夫教是能詮理是所詮。故因理設教籍教顯理。卽理非教卽教非理離理無教離教無理。故思益經云。菩提之中無文字。文字之中亦無菩提。離菩提無文字。離文字無菩提。以離菩提無文字。故約理而施教。以離文字無菩提。故施教卽能顯理。是則教爲能詮理爲所詮。意在於此。所言理者。卽是所詮諦也。今約諦明理理能起教。教能詮理。教是能詮理是所詮。今明所詮義略爲四意。一約四諦之理以明所詮。二約三諦之理以明所詮。三約二諦之理以明所詮。四約一諦之理以明所詮也。一約四諦明所詮者。卽爲三意一明所詮四諦之理。二明能詮之教。三明約經論。一明所詮四諦之理者。有四種四諦。一生滅四諦。二無生四諦。三無量四諦。四無作四諦也。問曰何處經論出此四種四諦。答曰若散說諸經論趣緣處處有此文義。但不聚在一處耳。大涅槃經明慧聖行。欲爲五味譬本。是以次第分別。明此四種四諦。勝鬘亦有四種四諦之文。所謂有作四諦。有量四諦。無作四諦。無量四諦。但涅槃勝鬘明無量四諦。詮次不同義意少異。問曰前明生滅四諦。是三藏教半字之義。此事可然。次明無量無作云何分別。答曰若作滿字明義。三種四諦同是滿教。不須分別。若五味明義。三種四諦義卽不同。無生四諦。此𨿽大乘猶通二乘。無量四諦但是菩薩之所行之道。無作四實諦乃是佛之境界。此爲異也。初約生滅四諦之理。明所詮者。卽是因緣生滅以明諦理。故法華經云。昔於波羅柰轉四諦法輪。分別說諸法五眾之生滅。生滅卽是起作。故勝鬘經明有作四聖諦也。所言四諦。者一苦諦二集諦三滅諦四道諦也所言苦者。逼切爲義。無常三相逼切色心。故名爲苦。審實不虛名之爲諦。所言集者。招聚爲義。煩惱業合。能招聚生死苦果。故名爲集。審實不虛名之爲諦。所言滅者。滅無爲義。無有子果二縛。故名爲滅。審實不虛名之爲諦。所言道者。能通爲義。戒定智慧能通至涅槃。故名爲道。審實不虛名之爲諦。此是生滅四諦。故涅槃經云。聲聞有苦有苦諦。有集有集諦。有滅有滅諦。有道有道諦也。問曰道滅聖人行因得果。可言審實。苦集虛妄何名審實。答曰凡夫虛妄因果。實是虛妄非不虛妄。是則有漏無漏因果。皆悉審實不可混監。故遺教經云。日可令冷月可令熱。而佛說四諦不可令異釋。此生滅四諦義。備如數人成論分別。今不具明。二明無生四諦者。如思益經云。知苦無生名苦聖諦。知集無和合相名集聖諦。以不二相觀名道聖諦。法本不生今卽無滅。是名滅聖諦。卽苦集滅道四法。名字事相是同而諦義有異。前以生滅之理爲諦。今明不生不滅眞空之理爲諦。亦名四眞諦也。故涅槃經云。菩薩解苦無苦。是故無苦而有眞諦。解集無集。是故無集而有眞諦。有滅有眞有道有眞故名四眞諦也。三乘共觀得第一義。證二種涅槃。亦是勝鬘經明有量四諦也。問曰若是三乘通學涅槃。何故解滅諦明常樂我淨耶。答曰若方等般若所明。無生眞諦三乘共見。而二乘通教菩薩。不見佛性。不明滅諦是常住也。至大涅槃。爲三乘人同說佛性。故無生四眞諦通別通圓。故明滅諦四徳。異於方等大品。意在此也。三明無量四聖諦者。如大涅槃經說。知諸陰苦名爲苦諦。分別諸陰有無量相悉是諸苦。是名無量苦諦。無量集滅道。至下自當具出經文。如是四諦之理。涅槃經云悉非聲聞緣覺所知。故知皆是別教所詮之理也。問曰此無量四聖諦。是何等四諦無量耶。答曰今明四教所詮。菩薩學道種智。並得無量四諦。但此無量四諦的屬別教也。問曰若爾涅槃經明四諦無量相。何得定知是別教所詮無量四諦。答曰若不明佛性而說無量。卽是前二教所詮之無量也。若明佛性說無量相者。卽任運自成後兩教所明無量也。若圓教亦名無量四聖諦者。卽是無作四實諦之異名也。四明無作四諦者。如涅槃經明。約一實諦而辧四諦。卽是無作四實。諦明四實不作四故名無作。觀四卽得實故名四實諦也。涅槃經云。所言苦者爲無常相。是可斷相。是爲實諦如來之性。非苦非無常非可斷相。是故爲實。虛空佛性亦復如是。無作集滅道諦在下當具引涅槃經此文卽無作四實諦之明說也。若能依經。解此四諦卽一實諦。是爲圓教所詮之理。勝鬘經明無作四諦。無一實結成。涅槃經不云無作。皆用一實結成四諦。義旣相關。今合兩經立名。故言無作四實諦也。問曰勝鬘經。明無量四聖諦無作四聖諦。涅槃經亦有是說。二處經文爲同爲異耶。答曰有無量四聖諦。𨿽依藏識非無作。有無量四聖諦。亦依藏識卽是無作。所以者何。若約無明恆沙四諦法事數論無量。卽是別教所詮無量非無作。若約法性明四諦無量。卽是圓教所詮無量。無量卽無作也大涅槃經答迦葉。明無量四諦。正約事數無量。此別教所詮也。若答文殊明四諦。卽是明無作四實諦也。勝鬘經明二種四諦。一異未可定判。問曰勝鬘明無量四諦。何故在無作四諦後。答曰勝鬘經云。依無作說無量。但依義有三種。一依果說因。因無量卽是無作因也。二明依理說義。無作之理不可思量卽是無量也。三依體說用。無量卽是無作之數量也。若解此三義。次無作後說無量四諦。不足致疑也。問曰無生無作何異。眞之與實何異。答曰若核名論義。一往難者。恆彊取意通釋佛意。不無名有所主。二明能詮之教者。卽是四教能詮四種四諦之理。卽爲四意。一初三藏教。詮生滅四諦之理。但生滅四諦之理。卽是涅槃經明生生之義。生生旣不可說。云何說三藏教能詮此理。又涅槃經云有因緣故。亦可得說卽是四悉檀善巧故能詮也。若是世界對治爲人。用此三悉檀說生滅四諦。此約隨情辧能詮。用第一義悉檀。說生滅四諦。卽是約隨智辧能詮也。若無隨情智之機則不可說。此二機發。則可以方便赴機善巧說生滅四諦。故法華經云。諸法寂滅相不可以言宣。以方便力故爲五比丘說。是名轉法輪。便有涅槃音及以阿羅漢也。二次明通教詮無生四眞諦之理。無生四眞諦卽是大涅槃經。明不生生義。不生生旣不可說。云何說通教能詮此理。又涅槃經云。有因緣故亦可得說。卽是用四悉檀因緣說也。若世界爲人對治三悉檀。故說無生四諦。此約隨情辧能詮也。若用第一義悉檀說無生四諦。卽是約隨智辧能詮也。若無情智之機則不可說。此機若發則以方便赴機善巧。而說三乘。向道之人聞說。卽入第一義諦無言說道。斷見思煩惱也。三明別教能詮無量四諦之理。無量四諦之理卽是涅槃經明生不生義。生不生旣不可說。云何說別教能詮此理。又涅槃經云。有因緣故亦可得說。卽用四悉檀因緣說也。若用世界爲人對治。三悉壇。故善巧方便而說無量四諦。卽是約隨情辧能詮也。若用第一義悉檀說。卽是約隨智辧能詮。若無情智二機。發則不可說。若此二機發則可以方便赴機。而說別教。菩薩聞說卽入十住十行十回向登初地也。四次明用圓教。詮無作四實諦理。無作四實諦理。卽是大涅槃經。明不生不生義。不生生旣不可說。云何說圓教能詮此理。又涅槃經明。有因緣故亦可得說。卽是用四悉檀因緣說也。若用世界爲人對治三悉檀。說無作四實諦此乃約隨情辧能詮耳。若用第一義悉檀。說無作四實諦。卽是約隨智辧能詮也。若無情智之機。卽是不可說。此機若發則可說也。利根大士聞說。卽開佛智見。見佛性理住大涅槃也。三明對諸經論者。卽爲二意。一對經二對論。一對經者。若華嚴教用別圓兩教詮無量四諦無作四諦之理。小乘三藏漸教之初。但詮生滅四諦之理。大集方等及此經。用四教詮四種四諦之理。摩訶般若用三教。詮三種四諦之理。法華但用圓教詮無作四實諦理。大涅槃通用四教詮四種四諦之理。事如前引涅槃經文。卽其義也。二明對論者。別通經論類經可知。若通申經論。如中論破一切內外顚倒執諍。競論外人問曰。若一切世間皆空無所有者。卽應無生無滅。以無生無滅故卽無四諦四沙門果三寶。若受空法有如此等過。論主答曰。汝今實不知空因緣。諸佛常依二諦爲眾生說法。若不知二諦則不知眞法。以有空不空義故則一切法得成。若無空不空義一切法則不成。一切法成者。有四諦四沙門果三寶也。今釋此語論主破執見旣盡。明有四諦四沙門果三寶者。卽是申摩訶衍中三種四諦。三種四沙門果。三種三寶也。問曰云何得知。答曰論主說偈故知有也偈云。因緣所生法。我說卽是空。此偈申通教大乘詮無生四諦四沙門果三寶也。偈云。亦名爲假名。卽是申別教大乘。詮無量四聖諦四沙門果三寶也。偈云。亦是中道義。卽是申圓教大乘。詮無作四實諦四沙門果三寶也。破申之意。大乘三教亦用一偈。作論之巧妙在於斯。次後說兩品。初品云。問曰已知摩訶衍入第一義。今欲聞聲聞法入第一義。答曰論主具明生滅十二因緣。破六十二見入第一義。卽是爲鈍根聲聞弟子。說因緣生滅。因緣卽是生滅四諦四沙門果三寶也。中論前申摩訶衍通別圓三教。三種四諦四沙門果三寶。後兩品申三藏生滅四諦四沙門果三寶者。以後世人根轉鈍應須還用此教。是則中論文略而義富。申佛四教旣明。於四諦之理已顯。故言有四諦也乃是如意珠論。非唾水精論也。若不解此義。單復織假恐虛棄功夫。四假通佛大小乘經。意終難見也。第二約三諦明四教所詮之理者。卽爲三意。一明三諦所詮之理。二明能詮四教。三約經論。一明三諦所詮理者。三諦名義具出瓔珞仁王二經。一者有諦。二者無諦。三者中道第一義諦。所言有諦者。二十五有世間眾生。妄情所見名之爲有。如彼情見審實不虛名之爲諦。故言有諦。亦名俗諦亦名世諦。如涅槃經云。如世人心所見者名爲世諦。二無諦者。三乘出世之人所見眞空。無名無相故名爲無。審實不虛目之爲諦。故言無諦。亦名眞諦亦名第一義諦。故涅槃經云。如出世人心所見。故名爲第一義諦。三中道第一義諦者。遮二邊故說名中道。言遮二邊者。遮凡夫愛見有邊。遮二乘所見無名無相空邊。遮俗諦眞諦之二邊。遮世諦第一義諦之二邊。遮如此等之二邊。名爲不二。不二之理目之爲中。此理虛通無擁名之爲道。最上無過故稱第一義。深有所以目之爲義。諸佛菩薩之所證見。審實不虛。謂之爲諦。故言中道第一義諦。亦名一實諦也。亦名虛空佛性法界如如如來藏也。故涅槃經云。凡夫者著有。二乘者著無。菩薩之法不有不無。卽是三諦之理不同之義。此理並爲四教所詮。故約三諦之理明所詮也。問曰所言三諦之理爲是隨情。理爲是隨智之理。答曰今約一家明義所辧諦理。有三種不同。一者隨情。二者隨情智。三者隨智。此義別當料簡。今且用一途。依涅槃判三諦之理也。是則一是隨情之理。二是隨情智之理。三是隨智之理也。又云二是隨情智之理。三是隨智之理也。又云。二是隨情之理。一是隨智之理。情智合說以爲三諦之理也。二明能詮之四教詮三諦之理者。卽爲四。意一三藏教。但詮二諦之理。所以稟教之流。不聞佛性常住涅槃。三乘猶存灰斷之果也。二通教亦但詮二諦之理。所以稟教之流。亦不聞佛性常住涅槃。三乘猶存灰斷之果也。三別教別詮三諦之理。所以稟教之流。三十心但成二觀智之方便道。登地方乃見佛性入法流也。四圓教圓詮三諦之理。是故稟教之流。初心卽開佛知見。自然流入薩婆若海也。三明對經論。華嚴但詮假名俗諦中道。或云。華嚴教詮別相三諦一心三諦。三藏漸教詮眞俗二諦。方等大乘之教詮三諦。一往同華嚴。摩訶般若亦具詮三諦。一往同華嚴。法華但詮一心三諦。涅槃備詮三諦。一往亦同華嚴也。諸論隨經類之可知。中論偈云。因緣所生法。我說卽是空。此卽詮眞諦。亦名爲假名。卽詮俗諦也。亦是中道義。卽詮中道第一義也。此偈卽是申摩訶衍詮三諦之理。若下兩品明聲聞。經入第一義。此卽是別申三藏教。詮二諦之理。第三約二諦明所詮之理者。亦爲三意。一正明所詮之理。二明能詮之教。三約經論。一明所詮之理者。卽是二諦之理也。二諦有二種。一者理外二諦。二者理內二諦。若眞諦非佛性。卽是理外之二諦。眞諦卽是佛性卽是理內之二諦也。一理外二諦有二種。一者不相卽之二諦。生滅二諦也。二者相卽之二諦。無生二諦也。故大品經云。卽色是空非色滅空。色滅方空是不卽之二諦。卽色是空相卽之二諦也。二明理內二諦。亦有二種。一不卽之二諦。二相卽之二諦。一不卽之二諦。是無量二諦也。故涅槃經云。分別世諦。有無量相。第一義諦亦有無量相。非諸聲聞緣覺之所知也。二相卽之二諦。無作之二諦也。無作苦集滅道名爲世諦。卽一實諦故名第一義諦。二明能詮之四教者。若三藏教。詮於理外不卽之二諦。若通教詮於理外相卽之二諦。別教詮於理內不卽之二諦。圓教詮於理內相卽之二諦也。三對經論者。華嚴經詮理內二種二諦。三藏教詮理外不相卽之二諦。方等大乘詮理外四種二諦。摩訶般若詮理外相卽二諦。理內二種二諦。法華經但詮理內相卽之二諦。涅槃經通詮理內理外四種二諦。諸論通經類之可解。中論偈云。因緣所生法。我說卽是空。此申理外相卽之二諦。亦名爲假名。亦是中道義。此申理內相卽不相卽之二諦。後兩品明聲聞入第一義。卽是申三藏教理外不相卽之二諦也。第四明一諦之理辧所詮者。亦爲三意。一者正明所詮之理。二明能詮之教。三約經論。一明所詮之理者。卽是一諦之理也。何等名爲一諦。諦名審實。審實之法卽是不二。豈有三諦二諦。皆名審實。今明眞俗說爲諦者。但是方便實非諦也。故涅槃經云。所言二諦者。其實是一。且如來方便爲化眾生。故說爲二。譬如日月不轉醉人見轉。當知惟有不轉之日。不醉之人同見。豈別有回轉之日。若實有轉日者。不醉之人亦應並見也。一諦如眞日。二諦如轉日。眞日審實可名一諦。轉日不實何有二諦。方便說二。實義不成故非諦也。今此以一實諦爲所詮之理也。二明能詮之教者。若三藏教通教。正是煩惱惡酒未吐。惟詮轉日說有二諦。不能詮一實諦也。若別教詮一實諦。如離轉日。圓教詮一實諦。轉日卽不轉日也。三對經論者。若華嚴教詮一實諦。帶理內世諦不卽之方便。若三藏教一向不詮一實諦也。若方等教。詮一實諦同華嚴。有偏眞會一實諦之方便。摩訶般若教詮一實諦亦同華嚴。亦帶偏眞會一實諦之方便。故無量義經云。佛成道已來。四十餘年未顯眞實。今謂何有不說實諦。但或時赴緣。開二諦三諦不卽一諦之方便所覆。法華教詮一實諦。無覆不卽之方便。但詮一切卽一實諦也。故法華經說。二萬日月燈明佛。皆云諸法實相義已爲汝等說。今佛放光明助發實相義。諸佛法久後要當說眞實。正直捨方便但說無上道。若涅槃經同方等。通釋入佛性爲異。諸論隨經類之可解。如中論偈云。亦是中道義。此卽是申一實諦之教也。故靑目釋云。遮二邊故名爲中道。卽是遮因緣空邊假邊。非此二邊。則非遮眞俗二諦名一實諦也。故涅槃經云。一實諦者則無二也。又云無二之性卽是實性也。無二之性卽是入不二法門。又一實諦者。卽是不生不生。不生不生不可說故。是故淨名居士默然杜口。文殊稱嘆意在於此也。

四教義卷第二

四教義卷第三

天臺山修禪寺智顗禪師撰

大門第三明四門入理者。尋眞性實相之理。幽微妙絕。一切世間。莫不能契。但以大聖明鑑通理之門。乃於無言之理赴緣以教爲門。是以稟教之徒因門契理。故法華經云。以佛教門出三界苦。又云。其智慧門難解難入。淨名經明。諸菩薩各說入不二法門。卽其意也。今略以五意解釋。一略辧四門相。二正明四門入理。三明四悉檀起四門教。四約十法成四門義。五明信法兩行四門不同。第一略辧四門相者。門者以能通爲義。佛教所詮正因緣四句法。通行人至眞性實相之理。故名爲門。若外人邪因緣無因緣法四句。因此四句各見四種邪法之理。因此生十四難六十二見。起諸結業沈輪生死。此是邪道四門。今所不述。若佛法四門。卽是正因緣四句法。能通行人同入第一義涅槃也。故大智論云。四門入淸涼池。又般若如大火炎四邊不可觸。又云。般若波羅有四種相。卽四門別義。仰尋佛法旣有四教不同。今約四教明門各有四門別。一三藏教四門。二通教四門。三別教四門。四圓教四門。一明三藏教四門卽爲四。一有門。二空門。三亦有亦空門。四非有非空門。一有門者。卽三藏教明正因緣生滅之有。若稟此教能破十六知見。見陰界入一切有爲諸法。悉皆觀無常苦空無我。得世第一法發眞無漏。因有見眞有卽第一義諦之門也。故大集經云。甚深之理不可說。第一義諦無聲字。陳如比丘。於諸法獲得眞實之知見。此卽諸阿毗曇論之所申也。二明空門者。卽是三藏教明。折正因緣假實法生滅入空。若稟此教能破假實之惑。見假實空發眞無漏。因空見眞空卽第一義之門也。故須菩提在石室觀生滅無常。入空因空得道。名見佛法身。恐此是成實論之所申也。三明有空門者。卽三藏教明。正因緣生滅之有空。若稟此教能破偏執有無之惑。見因緣有空發眞無漏。因有空見眞有空。卽第一義之門也。此是迦旃延。因此入道故作昆勒論。還申此門也。四非有非無門者。卽三藏教明。正緣生滅非有非空之理。若稟此教。能破有無邊邪執見因緣。非有非無發眞無漏。因非有非無。見眞非有非無。卽第一義之門也。惡口車匿因此入道。未見論度。有人言。犢子阿毗曇申此意也。彼論明。我在第五不可說藏中。我非三世卽非見有非無爲法。卽是非見空也。此恐未可定用。二明通教四門者。卽是智度論明。一切不實。一切亦實亦不實。一切非實非不實。佛於此四句。廣說第一義悉檀。中論明此四句。皆名諸法之實相。卽通教明。正因緣法如夢幻響化水月鏡像體法卽空之句也。若三乘共稟此教。而根緣不同。各於一句入第一義。故四句皆名門也。此具如靑目注解。又注云。諸法實相有三種。故知。此四句門卽是三乘同入此四門。得見第一義也。三明別教四門者。若用中論亦名爲假名。而辧四門者。卽別教之四門。大智度論四句亦得也。此別教四門意。正出大涅槃經。但多散說。約乳明四句譬。卽是別教四門也。若明佛性如乳有酪性石有金性。力士額珠。卽是有門。若明石無金性乳無酪性。眾生佛性猶如虛空。大涅槃空迦毗羅城空。卽是空門也。涅槃經又云。佛性亦有亦無者。卽云何爲有。一切眾生悉皆有心故。云何爲無。從善巧方便而得見故。又譬如乳中亦有酪性亦無酪性。卽是亦有亦無門也。若明佛性卽是中道。百非雙遣故。經譬云。乳中非有酪性非無酪性。卽是非空非有門也。別教菩薩。別稟此四門之教。因見佛性住大涅槃。故此四句之教。卽是別教之四門也。今一往約涅槃經文分別別教四門之相。但此經文。或可是圓教四門。至下圓教四門。自當料簡同異也。問曰。若別教四門。但出涅槃經。若爾前諸摩訶衍經。何意無別教四門也。答曰。大涅槃經。是解釋前教之經。此前諸摩訶衍豈無別教四門。具出經文事盛繁也。四明圓教四門者。四門明入佛性第一義。一往與別教四門。入第一義諦。見佛性得常樂涅槃。名義是同。細尋意趣有異。問曰。以何相知異耶。答曰。分別有異意乃多途。今略約圓教七義分別。卽知別教四門。與圓教四門有殊也。七義者。一若明一切法卽眞性實相。佛性涅槃不可復滅。而明四門者。卽是圓教四門也。二若初心卽開佛知見圓照而辧四門者。卽圓教四門也。三若明不思議不斷煩惱圓入涅槃而辧四門者。卽是圓教四門也。四若明圓行而辧四門者。卽是圓教四門也。五若明圓位而辧四門者。卽是圓教四門也。六若明圓體而辧四門者。卽圓教四門也。七若明圓用而辧四門者。卽是圓教四門也。第二正明四門入理者。若外人四門心行理外諸顚倒想與顚倒理相應。不得入眞性理。所以者何。隨心異故見理亦異。是故各說。謂得一究竟道因起諍論也。今明佛法四門。皆得入一理。但有二種不同。一者三藏通教兩種四門同入偏眞之理。二者別圓兩教四門。同入圓眞之理。一明三藏四門通教四門。同入偏眞之理者。各因四門同入偏眞第一義。得二種涅槃是同也。理𨿽是一而門有異者。旣有巧拙兩度之殊。故有兩種四門能通之別也。眞理無二故所通至理是一也。譬如州城開四門使君是一而從四門入者。門𨿽有殊而所見使君只是一也。三藏教四門。如從州城四邊偏門。而入通教四門如從四正門而入。偏正𨿽殊入見偏眞第一義諦。得二種涅槃是一也。二明別教四門圓教四門。同入中道實相眞性理者。各因四門而入見實相佛性。得常樂涅槃是一也。理𨿽是同而門有異。教門旣有偏圓之殊。故有兩種四門能通之異也。佛性眞理不二故。所通之眞性理是一也。譬如臺城有四門。門𨿽不同所見天子是一也。別教四門。如從臺城四邊偏門而入。圓教四門如從四正門而入。偏正𨿽殊入見眞性解脫實相之理是一也。第三明用四悉檀起四門之教者。若外道四門皆不見根緣。執心取相定說。如舊醫常用乳藥治一切病。此不因四悉檀而起四門也。今佛法四門。皆因四悉檀而起也。一明悉檀起三藏教四門。二明悉檀起通教四門。三明悉檀起別教四門。四明悉檀起圓教四門。一明四悉檀起三藏教四門者。卽是生生不可說。有四悉檀因緣。亦可得說。一明用四悉檀起有門者。若眾生心樂有法。卽用世界悉檀。說毗曇有門。若宜聞生善。卽用各各爲人悉檀。說於有門。若執無因緣邪因緣。或執空取著起諸結業。卽用對治悉檀爲說有門。若聞卽是悟見第一義。卽用第一義悉檀爲說有門。如拘鄰等五人。聞說四諦卽見第一義諦。得須陀洹果。若不能用四悉檀赴緣而說法者。卽是差機說法是眾生怨。天魔外道一手作諸牢侶。涅槃經云。說法者諸佛之境界。非諸聲聞緣覺所知也。二明用四悉檀起空門者。類前有門用四悉檀起空門義卽成也。而諸成論師云。毗曇有門。但是調心不能得道。成實見空乃得道耳。諸數論師云。我用小乘明義見有得道。汝采用大乘明義。故說見空得道今謂此並不得三藏教意。大集經云。常見之人說異念斷。斷見之人說一念斷。二見𨿽殊得道無異。大智論云。聲聞經中處處明法空義。豈得言見空得道明大乘。今約此四悉檀意作成壞義。數人四義成。成論四義壞。成論四義成。數人四義壞。是則成壞敵等。何者是成論成。何者是數人壞。若解三藏教巧拙度。則成論空門義成。數人有門義壞。三明用悉檀起有無門者。類前有門用悉檀意。則有空門得道。故爲毗曇論之所通也。四明用悉檀起非有非無門者。亦類前有門。用四悉檀意可見也。二明用悉檀起通教四門者。通教四門。𨿽如幻化但有名字。卽是生不生不可說。而眾生四種根緣不同。若用四悉檀赴緣。卽得起四門也。用四悉檀起通教類前可知也。三明用四悉檀起別教四門者。不生生不可說。以四悉檀因緣故。得赴緣起教說四門也。但地論師明。阿梨耶識是如來藏。卽是用別教有門。入道三論人云。汝是不見眞空亦是唼水義。三論師明諸法畢竟無所有。此是別教空門。地論師云。汝是外人冥初生覺義。亦是黃蜂黃﹝虫﹡巢﹞義。執諍不穆何可融會也。今謂此是不得別教四門之意。不知四悉檀。說此有空兩門義也。四明悉檀起圓教四門者。不生不生不可說。以四悉檀因緣。起圓教說四門也。第四明約十法成四門義者。外人亦說。四門但不爲十法所成。故諸顚倒流轉生死不得解脫。今佛法四門。皆爲十法所成必得涅槃。故不同外人也。就此卽爲四。一十法成三藏教四門。二十法成通教四門。三十法成別教四門。四十法成圓教四門。一明十法成三藏教四門者。四門卽爲四。一明用十法成毗曇有門見有得道者。十法名目具如前出。但知正因緣法成見有得道者。知無明因緣生一切法。破一切外人計無因緣邪。因緣生一切法也。二眞正發心成見有得道者。知無明因緣。有三界一切生死苦。覺悟心生欲斷無明結業正求涅槃。此心眞正過一切天魔外道之心也。三止觀進行成見有得道者。因止觀能發無漏定慧。不同外人不知。攢搖乳酪猶難得。況復生蘇。四破法徧成見有得道者。用生滅無常破身邊二見。單四見復四見。具足四見六十二見無量諸見。皆知從無明因緣生。心不愛著。涅槃經云。是諸外道無有一法不從緣生。從緣生法悉皆無常。云何外道有常樂我淨。如此諸見四顚倒悉能徧破不同外道也。五善知通塞成見有得道者。知無量諸見皆有道滅故爲通。悉有苦集故爲塞。不同外道如彼虫道。不知是字非字也。六善修三十七品成見有得道者。三十七品調適行。對涅槃開三脫門。不同外人。如佛爲須跋陀羅。經中作獅子吼八正道。外人尙無一分決定。不得四沙門果也。七對治助開成見有得道者。五停心觀發諸禪定背捨勝處。不同外人。根本味禪定起愛見慢之三病也。八善知次位成見有得道者。知七賢七聖之位。心不叨濫起增上慢。不同外人。戒取見取計生死法爲涅槃也。九安忍彊軟兩賊成見有得道者。能忍八風內外三障四魔。心不退轉。不同外人不能安忍微細遮道法也。十順道法愛不生成見有得道者。四善根人發得善有漏五陰。大涅槃經說。我弟子有外道則無。若不生法愛。則不頂墮進入忍法成世第一法。發苦忍眞明十六剎那證須陀洹果。若入超果卽成羅漢。故知十法成見有得道。聲聞乘辟支佛乘乃至大乘。故知毗曇見有得道。此非虛說也。二明十法成空門。三明十法成有空門。四明十法成非空非有門。悉得見第一義。證二種涅槃類。有門有十法所成意可知也。今佛法中義學坐禪。若不深得此意。但言見有見空得道。與外人有何殊也。故大智論云。若無方便入阿毗曇。則墮有中。入空門卽墮無中。入昆勒門卽墮有無中。中論云。若非有非無卽是愚癡論也。二明十法成通教四門。三明十法成別教四門。四明十法成圓教四門。皆得入道類前可知。若偏取四門執諍戲論。不得十法入道意者。爲邪見之火所燒也。故大智論云。般若波羅蜜。譬如大焰四邊不可取。邪見火燒故。是事前於四教中已處處分別也。第五明信法兩種四門不同者。外人不信三寶。不學佛法。邪信邪行𨿽有四門非佛弟子。豈成信法兩行。今明佛弟子深信佛教修集佛法能發無漏。故成信法兩行。若信行人卽是四種教門。若法行人卽是四種觀門。是則信行人。以佛教門出三界苦。約四教各有四種教門。一往則有十六種教門。十六種信行人。約四教各有四種觀門。一往卽有十六種觀門。十六種法行人。若細分別四教。則有能所信法兩行教門無量無邊。信行亦無量無邊。觀門無量無邊。法行亦無量無邊。宜論三藏四門。五百羅漢各說身因。卽是五百觀門。況復此經諸菩薩。各說入不二法門。善財入法界見無量善知識。各各說所得法門。皆從四教三十二門顯出也。若四不可說故。文殊師利說一切法。無言無說。盡諸戲論。名入不二法門。淨名杜口默然無說。文殊稱嘆是眞入不二法門。當知一切法門皆不可說也。

四教義卷第三

四教義卷第四

天臺山修禪寺智顗禪師撰

大門第四約四教位。分別淨無垢稱義者。卽爲六意。一約三藏教位。明淨無垢稱義。二約通教位。明淨無垢稱義。三約別教位。明淨無垢稱義。四約圓教位。明淨無垢稱義。五約五味以結成。六明約經論辧位多少。第一約三藏教位明。釋淨無垢稱義者。尋佛三藏夫趣緣多種。最尋其正要不出四門入道。其四門者。一者有門。二者空門。三亦有亦空門。四非有非空門。但四教各明四門。𨿽俱得入道隨教立義。必須遂便。若是三藏教四門。𨿽俱得入道。而諸經論多用有門。通教四門𨿽俱得入道。而諸經論多用空門。別教四門𨿽俱得入道。而諸經論多用亦有亦空門。圓教四門𨿽俱得入道。而諸經論多用非有非空門也。今明三藏教四門入道。正用毗曇有門。以判位也。若論逗機化物。赴緣而說四門。豈可偏用明義。隨便事須如此四門義。至下辧體中當略解釋。今就三藏教有門。明入道階位。卽是毗曇論主之所申也。約此有門明位。釋淨無垢稱義。卽爲三意。一略開三乘。二明三藏教。三乘位不同。三釋淨無垢稱義。一略開三乘者。佛於生生不可說非三之理用四悉檀。約苦集滅道。開三乘教門。赴三種行人之根緣。令同得滅諦涅槃也。故法華經云。爲求聲聞者。說應四諦法。度生老病死究竟涅槃。爲求辟支佛者。說應十二因緣法。爲求菩薩者。說應六波羅蜜法。令得三菩提成一切種智。若聲聞小乘教門。苦諦爲初。觀四諦入道發眞無漏。斷正使盡位證羅漢。具足三明及八解脫。旣無慈悲而不能度物現身而入涅槃。故大智論云。如獐在獵圍驚怖跳出都不顧羣。今約此判淨名位也。若緣覺中乘教門。集諦爲初。觀十二因緣發眞無漏。斷三界結盡侵除習气。具足三明及八解脫。𨿽有小慈悲不能度物。亦於一世卽入涅槃。故大智論云。如鹿在獵圍驚跳自出。𨿽顧盻羣怖不停待。今亦就此判淨名位。若菩薩大乘慈悲弘誓。不捨眾生。爲物心大。教門以道諦爲初。修行六度化一切眾生。共出三界至成佛果。利益功圓方入涅槃。故大智論云。如大香象在獵圍。𨿽遭刀箭擁待羣共出。此是大士位懷物故。須約此判淨名位也。問曰。此說不思議大乘瞻卜之教。何須說小乘除糞器乎。答曰。今欲明小乘法。遠因以明除糞之器者。不無諸所爲。今略出十意。一爲用故。如維摩大士爲諸國王長者。說無常不淨苦空之法。二爲破故。如破十大弟子五百羅漢。如先有砧方可用錘。三爲攝受故。如室內所明說身有苦。而不樂求涅槃。又云。亦不可與聲聞支佛。而相違背。四爲會通故。如大品經廣乘品會宗品所明。五爲開密故。法華經云。決了聲聞法是諸經之王。涅槃經云。爲諸聲聞開發慧眼。故六爲末代世聽學小乘經論觀行之人。未善通達。若爲外人邪見人內邪見人所破卽便退沒。七爲破末世僻說。小乘大乘教人。壞亂佛半滿正教。所以者何。如有人言。毗曇見有得道。成實見空入道。道非有無何得言見有見空得道也。是則兩論申佛小乘有空教門。便成無用。中論何故。言欲聞聲聞入第一義也。是則翳佛四枯之教。八爲破末世坐禪。內證豁虛解慧開發。或同尼揵破戒行惡。食糞裸形。謂是大乘。或復持戒坐禪。同彼郁頭藍弗。是且空修梵行也。九爲令今一家義學。善別內外猛浪之說。明識大聖枯榮教門。十爲令一家坐禪學。別識一切內外邪非。精通大小乘觀。取捨得眞正入佛道也。二明三藏教三乘位不同者。卽爲三意。一明聲聞乘位。二明緣覺乘位。三明菩薩乘位。一明三藏教聲聞乘位者。但三藏教具有四門。今正約毗曇有門解釋。次下別略明空門辧位。就有門明位卽爲二意。一明七賢位。二明七聖位。一明七賢位者。一者五停心觀。二別想四念處。三總想四念處。四暖法。五頂法。六忍法。七世第一法。是爲七賢位也。通言賢者。鄰聖曰賢。此七位者。皆是非學非無學等智似解。能伏見惑。因此似解能發苦忍眞明。故云鄰聖曰賢。今解賢者名直善也。一切天魔眷屬及諸凡夫。皆以愛著之心修善。一切外道皆以邪見心修善。此等𨿽復修善。虛僞邪曲不名爲直。今佛弟子七種行人。皆明識生滅四諦理。知愛論見論皆邪曲。伏此愛見邪曲之心。用正信直心修諸善法。故名直善也。復次一切愛論所詮。皆有生滅之理。天魔眷屬及諸凡夫。所不能見。是故流轉生死猶若輪環。又一切見論所詮。皆有生滅四諦之理。六師外道悉不能見。是故流轉生死猶若輪環。故涅槃經云。我昔與汝等不見四眞諦。是故久流轉生死大苦海。今佛法七種行人。從聞生解解明識此二種生滅四諦。故得信心正直。以此直心修諸善法。卽是直善故通名賢也。問曰。云何名爲屬愛生滅四諦之理。答曰。行人一期果報。卽是屬愛之果。具有三苦故名爲苦。苦理審實不虛名之爲諦。若於此苦果。無明不了愛著此果。起諸惡業。能招聚三途劇苦之報。又愛著此果起諸善業。能招聚修羅人天生死之報。此二結業。能招六道二十五有生死苦報。通名爲集。集理審實不虛名之爲諦。若能觀此報身。修戒定慧四念處三十七品。通至涅槃名之爲道。道理審實名之爲諦。屬愛煩惱善不善業。三界二十五有因滅名子縛滅。捨此報身。永更不受三界二十五有苦果。名果縛滅。此二種滅名之爲滅。滅之理審實名之爲諦。問曰。云何名爲屬見生滅四諦之理。答曰。眾生一期報身。具有三苦名之爲苦。苦理審實不虛名之爲諦。迷此報身。起身邊二見四見六十二見。卽是無明愛取。因此若起惡業。則能招聚三途苦報。又因此若起善業。則能招聚修羅人天生死報果。此二種結業。能招聚六道三界二十五有生死苦果。故通名集。集理審實不虛名之爲諦。若能觀此諸見污穢。善不善五陰。修戒定慧四念處三十七品。則能通至涅槃名之爲道。道理審實不虛名之爲諦。若身邊二見滅。則一切八十八使煩惱業滅。得須陀洹果。超過之人三界思惟十使滅。則九十八使業煩惱滅。是則三界二十五有因滅名子縛滅。捨此等業報。畢竟不生三界二十五有名果縛滅。此二種滅名之爲滅。滅理審實名之爲諦。今明此諸見四諦。並長爪所迷末代講說。橫釋四諦名義審實爲委悉。豎而明之未必深見此意。故以邪爲正。以正爲邪。以淺爲深。以深爲淺。世出世法混濫無分別。聽講坐禪。若明識此意。卽於佛法得正信分明。歸依三寶。道心自然而發。專求離苦涅槃。終不染著文字語言無益諍論。貪世名利眷屬果報也。此之七賢。三是外凡名幹慧地。四是內凡則是性地。若外凡已前未必能歸心三寶。豈識愛見四諦修五停心耶。皆名爲邪定聚眾生也。若干慧地名不定聚眾生。若性地名正定聚眾生也。一明初賢五停心觀者。一阿那般那觀。二不淨觀。三慈心觀。四因緣觀。五界方便觀。此五通言停心者。停以停止爲義。亦名五度門觀。若人歸依三寶受佛戒法。名佛四眾弟子。若聞生滅四諦之教。因此發聲聞心。欲觀四諦離生死苦求涅槃樂。但此以五種煩惱散動不定如風中燈。當修五種觀法。五種觀法者。一數息觀。二不淨觀。三慈心觀。四因緣觀。五界方便觀。問曰。何不依數人說不淨觀爲先。答曰。今依禪門辧次第也。以病增先後隨人。不須定執前後次第也。問曰。此五種觀法。爲對五人爲對一人。答曰。橫對五人豎對一人。一人隨病多少對不定也。此五種觀法。對治五不善。卽有五意。一對治二轉治。三不不轉治。四兼治。五亦對亦轉。亦不轉亦兼治。一對治者。若覺觀多者。對治數息。二貪欲多者。對治不淨。三嗔恚多者。對治修慈。四愚癡多者。對治修因緣觀。五者著我多者。對治修界方便觀。若行者覺觀等分煩惱偏重攀緣不住。當修數息。隨息觀息對治。相應則三種覺觀煩惱止息。心不動散發諸禪定。定法持定心入出安穩。故名停心也。所以者何。修安般念定有三種。一名始習行。二名已習行。三名思惟已度。一數卽是始習。行二隨卽已習行。三觀卽已度。復次數隨觀皆名始習。行得三種欲界未到地定。名已習行。發諸初禪定名已度。余不淨觀等四停心法。亦當如是分別。心旣調停乃可習觀。猶如密室之燈。入道根本無過此五法也。若心不住。或須轉治不轉治等及發諸禪功徳。具如次第禪門界方便明也。行人隨成一觀心得停住。卽入初賢位也。問曰。此處何故。不說念佛三昧爲五種耶。答曰。開因緣觀。生界方便代也。界方便與小乘念諸佛相同。亦破境界逼迫障也。有人言。若作五度門無念佛名。若作六度門。卽明念佛度。治等分障道也。問曰。若以數息不淨等心得停住。爲初賢者。今世人修數息不淨等觀。非但心住。乃發種種禪門境界。是初賢位否。答曰。若以愛見之心修初禪。乃至非想。尙非初賢。何況數息不淨等心不得停住。乃發淺近諸禪而名賢也。所以者何。如經所說。多修福徳禪定不修智慧。名之爲愚。多修智慧不修福徳禪定。名之爲狂。豈可說狂愚人爲初賢也。今明賢者本是直善人耳。問曰。何等名直善人相。答曰。此應四義簡別。一者若人隨愛見破戒。此非直非善故非賢人。如無目無足之人。不能到淸涼池也。二者持戒禪定而生邪見。此善而不直亦此不名賢。如有足而無目。亦不能到淸涼池也。三者生信心正見而破戒心亂。此直不善。亦不名賢。如有目而無足。亦不能到淸涼池。四者若人信解直正得佛教意。持戒淸淨修阿那般那不淨觀等。得心停住。乃名直善初賢之位。如人目足備。故入淸涼池。問曰。云何名爲信解直正。得佛教意分別之相。答曰。如中論說。佛去世後後五百歲。像法之中人。根轉鈍深著諸法。求十二因緣五陰十二入十八界等決定相。不知佛意但著文字。今謂不知佛意者。佛知生生不可說有因緣。故亦可得說也。佛說生因緣生滅教門。赴緣化物者。意欲令眾生離生死苦得涅槃樂也。若著文字分別諍競。則爲三界火宅所燒。此不得佛意也。今明欲知佛意者。若知三藏教門十意分明。必定出生死苦。得涅槃樂也。十意者。卽是十法。名目具如前三觀中辧。今略就此三藏教門解釋。一信解正因緣法者。卽是知不可說說無明因緣。出生一切法。破外人說無因緣生一切法。破外人說邪因緣生一切法。種種顚倒妄計邪僻也。二眞正發心者。驚覺無常之火燒諸世間。一心樂求涅槃。不念世間名聞利養。如獐在獵圍欲跳出也。三巧修止觀。出世之行者。如人乘馬亦愛策也。四破諸法徧者。觀因緣生滅。破一切愛見戲論諸法徧也。五善知通塞者。知一切愛見之法。皆有道滅之理名之爲通。悉有苦集名之爲塞也。六善修三十七品調適者。於諸愛見不動。而修性念處及八正道也。七善修助道法者。卽是修五信。入十二門禪九想八背捨。深入共念處緣念處等諸善對治助道觀法也。八善知次位者。善識七賢之位心不混濫。破增上慢成慚愧有羞僧也。九安忍成就者。能忍內外彊軟二賊三障四魔也。十順道法愛不生者發外凡內凡種種之順道善法。心不愛著也。末代求聲聞乘行人。知此十法信解分明。不著一切文字戲論。爲求實慧修五停心。入初賢位。卽是善知佛教意。二明別想四念處位者。卽爲七意。一明念處。是佛法入道要門。二略釋四念處名。三分別三種念處不同。四明爲破三種六師。五明爲成三種羅漢。六明念處觀法。七正明念處位。一明念處是佛法入道要門者。如佛在雙樹間將般涅槃。阿難請問。佛去世後諸比丘。依何而住依何修道。佛答阿難。若我在世及滅度後。諸比丘依波羅提木叉。住念處修道。當知五停心觀成得入初賢。卽是依尸羅淸淨。名攝根之戒也。是故數人說欲界定。爲十善相應心。若依未到地。發初禪卽是定共戒也。佛法𨿽有種種法門。而佛遺言。但屬依念處以修道也。若離念處。觀𨿽復布施持戒忍辱精進。誦經行道頭陀坐禪。聽讀多聞講說教化。皆不得入正道。故佛勸令依念處修道也。二略釋四念處名者。四念處亦名如意止。卽是觀五陰十二入十八界一切諸法中。各觀身受心法眞實智慧。眞實智慧者。破四法四倒四食四識四住四魔之智慧也。一身念處。二受念處。三心念處。四法念處。一身念處者。一切內外色陰名之爲身。觀身智慧名之爲念。明見不淨破淨顚倒。名之爲處。是爲身念處。二受念處者。一切內外受陰名之爲受。觀受智慧名之爲念。知受悉苦破樂顚倒。名之爲處。是名受念處。者。一切內外識陰名之爲心。觀心智慧名之爲念。見一切心無常破常顚倒。名之爲處。是名心念處。四法念處者。一切內外想行二陰。及有爲法名之爲法。智慧名之爲念。見法無我破我顚倒名之爲處。是爲法念處。是四念處。有十二種觀。所謂內四外四內外四也。問曰。四念處是慧。云何返從念受名。答曰。爲初學用念持慧。不妄受異緣念爲之增上。從念受名也。三明分別三種念處不同者。一性念處。二共念處。三緣念處。所言自性念處者。說諸不顚倒慧也如佛說修身觀身觀者是慧。念處者。所作事不妄受緣。故除自性過。故說念處。南嶽師云。亦名慧行。亦名實觀。緣理斷結之正要也。所言共念處者。定與慧相共法。如佛說比丘善法積聚。謂四念處是爲正說。南嶽師云。亦名行行。亦名得解觀。是對治事中善法。共正道斷結色及諸數也。又能發諸神通也。所言緣念處者。一切諸法。如佛所說比丘一切法四念處。是爲正攝受具足故。乃略緣故。南嶽師云。還是性共二種念處。能觀之智所觀之境。合辧具一切法義也。若能分別觀察。卽發四無礙辧也。問曰。如雜心說。共念處斷煩惱。非余自性念處。𨿽有略境界。彼不具足不能斷結也。答曰。眾生根有利鈍。鈍根結厚彼不具足不能斷結。利根結薄𨿽彼不具足助道。性念處慧卽能斷結。復次如雜心明四念處。法念處斷結。非前三念處。今明如禪經說。摩訶迦絺那修身念處。觀成卽得初果。何必定至法念處也。問曰性念處。但說慧數羸弱。云何能斷結。答曰慧數不獨起。豈不能斷結也。問曰。若諸數隨起。卽是共義也。答曰。諸數隨起有二種。一但是之緣理慧。諸數任運隨起。此說性念處。二修諸數作助道善法。故說共念處斷結。故佛說善法積聚。屬共念處。助正道共斷結使故。雜心偏說共念處斷結。然利根人用性念處非不斷結也。四明爲破三種六師故。佛說四念處者此念處教出過三種六師之說。故能破一切外道也。若三乘行人。修三種念處得成就者。亦能破一切外人也。何等名爲三種六師外道。一者一切智六師。二者神通六師。三韋陀六師。一切智六師者。邪心見理髮於邪智辧財無礙也。神通六師者。得世間禪定發五神通。亦有慈悲忍力。刀割香塗心無憎愛。皆是根本十二門禪定力用也。韋陀六師者。卽是博學多聞。通四韋陀十八大經。世間吉凶天文地理醫方卜相無所不知。故名韋陀六師也。若此六師。內有邪一切智慧。外能神通轉變。知世間吉凶通四韋陀。及十八大經無不知曉。是則各有智慧神通解。十六大國敬之如佛。爲欲破此三種六師。故說此三種四念處也。一性念處。卽破一切智六師。所以者何。外人皆依身邊二見發一切智。謂得涅槃常樂我淨。此卽虫食木偶得成字。虫亦不知是字非字也。今佛說性念處觀。卽破此身邊二見。不生四見六十二見顚倒。是故破一切智六師也。次明共念處。破神通六師者。外人但於根本四禪。發五神通。禪定旣淺兼無理事觀。故神力轉變蓋不足言。今佛說共念處。卽能發背捨勝處一切處九次第定師子奮迅超越三昧發諸神通禪定。旣深行力大所發神通無礙自在。變化無方摧諸外道。事如指掌。是以身子降伏勞度。差目連化河溺諸外道。皆是共念處觀所成神通也。次明緣念處觀。破韋陀外道者。四韋陀十八大經。皆明世間人天愛論見論淺近之事。佛說出世三藏。若名若義而彼經書所不記載。佛說緣念處觀。緣佛所說三藏教門。出世名義法門道理。若相對比並豈外人之所見聞。故緣念處觀破韋陀外道也。

四教義卷第四

四教義卷第五

天臺山修禪寺智顗禪師撰

五明三種念處成三種羅漢者。一若單修性念處。成慧解脫羅漢。二共念處。成俱解脫羅漢。三緣念處。成無疑解脫羅漢。所以者何。性念處卽是緣理之智慧。念處相應發眞無漏。卽成慧解脫羅漢也。共念處共善五陰。成就背捨乃至超越三昧願智頂禪。如此助道共正道令發眞無漏。卽得三明六通具八解脫。成俱解脫阿羅漢也。若緣念處。卽是緣佛言教所詮一切陰入界。性共二種念處。能觀所觀名義。若在禪定觀此名義。卽發四無礙辧。名爲無礙解脫大阿羅漢也。問曰。慧俱之名。乃是曇無徳部非數家所用也。答曰。三藏教同俱用無咎。復次雜心偈云。慧解脫當知不得滅盡定。若得滅盡定。當知俱解脫。此偈明時不時有慧俱不同也。問曰。不應別說無礙解脫。九種羅漢無此名目。答曰。此出智度論。明欲結集法藏集千羅漢。皆得共解脫無礙解脫也。如辟支佛出無佛世。𨿽得緣覺道具三明八解脫六通變化。以不聞佛說法。故不得四無礙辧。若欲報信施之恩。但現十八變化。何況羅漢不聞佛說三藏教。而能自發四辧無礙。解釋佛法無礙滯也。六明念處觀法者。念處觀法有三種。一性念處者。大智度論云。性念處是智慧性。觀身智慧是身念處。受心法亦如是。解者不同。有但取慧數爲智慧性。卽是性念處。若南嶽師解。觀五陰理性名性念處。故雜心偈云。是身不淨相。眞實性常空。諸受及心法亦復如是說。觀別想性念處。破四顚倒有二種。一破愛。二破見。一破愛性念處者。夫有生之類。無不愛著果報五陰。及外依報也。一身念處觀者。觀此內身有五種不淨。一生處不淨。二種子不淨。三自相不淨。四自性不淨。五究竟不淨。一觀生處不淨者。女人胎內生熟二髒之間十月住也。二種子不淨者。攬他精血合爲種子也。三自相不淨者。身諸垢膩九孔流溢也。四自性不淨者。觀身不淨。如明眼人開倉見谷粟觀。三十六物不淨充滿也。五究竟不淨者。此身若死。膀脹爛壞虫膿血露甚可厭患。若見五種不淨破淨顚倒。名內身念處。觀外身內外身亦如是。二受念處觀內有六根外有六塵。根塵合故生六識。六識生三受。苦受樂受不苦不樂受。觀苦受是苦苦相。觀樂受是壞苦相。觀不苦不樂受是行苦相。若意根生三受同皆苦。卽破樂顚倒名內受念處。外受內外受亦如是。三心念處。觀此意識是有爲屬因緣故無常。先無今有今有後無。剎那念念生滅故無常。卽破常顚倒。名內心念處。外心內外心亦復如是。四法念處。觀內想行二陰因緣和合無有自性。起惟法起滅惟法滅。無人無我眾生壽命。十六知見皆不可得。破我顚倒名內法念處。外法內外法亦復如是。此如成實大智度論明。是爲性念處之初門也。二破見性念處者。卽是觀身邊二見污穢無記五陰。卽陰我離陰我。陰中有我我中有陰。撿我不可得。破二十種身見名之聖行。次別觀邊見五陰。所言性身念處者。卽是色性也。色若粗若細悉是不淨。粗色卽是人身世界。細色極於鄰虛。細塵若是粗細色常。是見悉依色。若見粗細色無常。亦常亦無常。非常非無常。是見悉依色常卽有見。無常卽無見。亦常亦無常。卽亦有亦無見。非常非無常。卽是非有非無見。如是等四見。悉依色卽是四邊見色陰。若不知是邊見色陰。生解執著戲論。諍競從見起諸煩惱結使。亦因結使作起諸惡業。或因結使起諸善業。結業流轉三界二十五有生死無際也。云何名爲不知邊見色陰之相。若是外人盲冥故。自不識邊見污穢之色。各云是事實余妄語。計爲涅槃常樂我淨。此不足及言。但末代佛法學問坐禪之人。亦多迷此邊見色。所以者何。如阿毗曇師言。毗曇是見有得道。折色至鄰虛細塵。不可破盡。見此細塵有理卽得道也。今謂此猶是邊見有見污穢之色。若因有見生解。起諸結業流轉生死。事同前說何關道也。故智度論云。若不得般若方便。入阿毗曇卽墮有中。又諸成實論師皆云。見鄰虛細色有者。此是調心之觀。不能得道。若折此鄰虛細塵空。得實法空。以見空故卽能得道也。今云若見鄰虛色空。只是空見邊見污穢色陰。若見此生解起諸結業。流轉生死事同前說。何關道也。故智度論云。不得般若方便。若入空門卽墮無中。昆勒說。見鄰虛塵色亦有亦無入道。過同前說。論旣不來此土。無論可弘。無繁具出。但智度論云。若不得般若方便。卽墮有無中也。但脫諸三論師。或云。道非有非無。何必毗曇見鄰虛細色有得道也。成論復那忽云。見鄰虛細色空得道也。今問若爾。見非空非有是得道不。若言得道。中論何故云。若言非有非無此名愚癡論。此是非有非無邊見污穢之色。何關道也。答曰。用非有非無。破有無有無旣破。豈有非有非無之可存。正道畢竟淸淨無說無示也。問曰。爾。與長爪及老子。明不可說何殊。今一家明性身念處不爾。若不見非有非無污穢之色陰。四諦之理名愚癡論。若知此是污穢之色。名性身念處。卽開三念處門四念處門。開三十七品門。因三十七品。門見生滅四諦得寂滅涅槃。卽是見有得道。是名於諸見而不動。而修三十七品。若知非有非無污穢之色。如幻如化畢竟不可得。本自不生。卽是摩訶衍明身念處。具足一切佛法。如大智度論說也。此經云。於諸見不動。而修行三十七品。是爲宴坐。復何須捨非有非無。以盡淨不可說爲得道也。故思益經云。譬如有人欲捨虛空終不離空。欲又遠覓虛空終不得空。若不得見非有非無中半滿之道。亦不知盡淨不可說中半滿之道。𨿽復解慧分明。終是世智辧聰。不免結業流轉生死。同前所說。若知身邊二見四見六十二見。皆是污穢色陰。卽是觀色不淨破淨顚倒。名身念處也。二受念處。若觀受是常。是見依受。受無常。亦常亦無常。非常非無常。是四見悉依受。卽是四邊見受陰。一受各有三受。三受皆苦破樂顚倒。是名受念處。觀三心念處。若觀心是常。是見依識。心無常。亦常亦無常。非常非無常。是見悉依識。卽是四邊見識陰。四種見識陰四種見皆是無常破常顚倒。是名心念處。四法念處。若觀想行二陰。常是見依想行無常。亦常亦無常。非常非無常。是見悉依想行。卽是四邊見。想行二陰。四種見。想行二陰皆無我。破我顚倒。是名法念處觀。此性四念處觀。果報五陰身邊二見單復具足。乃至不可說污穢無記五陰。若破四顚倒。卽破十四難。伏六十二見八十八使。及因見所起一切善不善。二十五有生死之業。又此諸見未必悉是外人所起。若佛法中學問坐禪。發種種知見是非諍論。皆是身邊二見污穢五陰。起如是等諸見戲論。破於慧眼不見眞實。若不覺不知。不能用性念處觀。觀此五陰破四顚倒。則起見便作諸。惡業。或用見心修善。卽是外道。此意難見佛法。學問坐禪定人當好思之。若能覺知用性念處。如前觀察破四顚倒能生暖法。故智度論云。若有爲法中不得正憶念。能生暖法無有是處。有爲法中得正憶念。不生暖法無有是處。諸長爪梵志聰明博學。謂一切法可轉。一切論可破。無一法可得。自言得諸法實相。尙迷此念處。是故如來用別想性念處往問。卽破其愛慢得法眼淨。當知別想性念處。入道之要門。若利根人修此性念處。觀解分明卽能發眞無漏。故佛勸諸比丘。依念處修道。若末世坐禪講說學此義。卽毗曇見。有得道其意申也。若其迷此者。設言非有非無畢竟不可說。皆是愚癡論。事同上說。長爪之過意在此也。問曰。若性念處如此玄絕經論。何意不作是說也。答曰。佛在世時人根猛利。去世之後。正像法中猶有得道之人。經論何須言。取其耳冥諸其掌也。復次西土經論悉度來耶。

復次上所引經論文。之非佛菩薩意也。次明共念處觀。大智度論若觀身爲苦因緣生道。若有漏若無漏。受心法念處亦如是。解者不同。有師解云。共善五陰諸善心數法。合明心念處。若南嶽師解。卽是九相背捨勝處。諸對治觀門助正道。開三解脫故名爲共念處。故經云。當念空法修心觀不淨。是名諸如來甘露灌頂藥服者。心無憂惱得至涅槃岸。此卽是共念處之明文也。空法者。毗曇有門。止觀生空名爲空。修心觀不淨者。卽是初背捨。不壞內外色相。以是不淨心觀外色。是名初背捨。從初背捨習不淨觀。不淨觀有二種。一小不淨觀。二大不淨觀。破淨顚倒。內無色相入二背捨。乃至成就八背捨。八勝處。十一切處。九次第定。獅子奮迅超越三昧。觀欲界入初禪。皆是見不淨破淨顚倒。是名共身念處觀。受心法念處亦如是。次明緣念處觀者。智度論云。一切色法名之爲身。十八及一入少分名之爲身。六種受爲受。六識爲心。想行二陰及三無爲名法。解者不同。有師解。通一切所觀境界。皆名緣念處觀。有言。十二因緣境界。有言。慈悲所緣境界。若南嶽師解。緣佛說教所詮。一切陰入界。四諦事理名義。言語音詞因果體用。觀達無礙能生四辧。於一切色法心無所礙。成無礙解脫。是緣念處觀二明別想四念處位者。有三種根性不同。若慧解脫根性別想四念處。但修性念處觀若俱解脫根性。修性念處亦修共念處。若無礙解脫根性。俱修三種念處。成別想念處。若能於別想念處中。生四種精進名四正勤。修四種定名四如意定。五種善法生名之爲根。善法增長遮諸煩惱。名之爲力。分別道用名七覺分。安穩道中行名八正道。若入八正道。卽能觀四諦成別想四念處也。三明總想四念處位者。有人言。共念處卽是總想念處。今謂不爾。應作四句分別。一者境別觀亦別。二者境別而觀總。三者境總而觀別。四者觀總境亦總。初境別觀亦別。正是別想性四念處位。次境別觀總境總觀別。此二卽是總想四念處之方便。四境總。觀總此觀若成卽是總想四念處之位。今明境總觀總。卽是總上所明性念處所觀五陰。作一身念處。觀此身污穢不淨及苦無常無我。破淨顚倒及三顚倒也。是名總想性身念處。觀總身念處觀。或總二陰。或總三陰。或總四陰。或總五陰。具解釋受心法念處亦如是。總想共念處。總想緣念處。亦如是類之可解。是名總想四念處位。此位亦有三種根性。類別想念處可知。若有方便。卽入總想念處位。若無方便卽非總想位也。如何有方便。若於總想念處之中。具足修總想。正勤如意足根力覺道。皆如性四念處中說。但以總想善法深細爲異耳。若安穩八正道中行。卽能觀四諦是時得性法念處。故能生於暖法。故智度論云。八正道中行。初得善有漏五陰。名爲暖法。當知有方便者。已得三十七品也。問曰。八正見道七覺修道。今何得念處位中說耶。答曰。毗婆沙論云。若八正在前七覺在後。決定是無漏。若七覺在前八正在後。通有漏無漏也。此三賢人位並名幹慧地。未得善有漏五陰相似理定水。定水未沾故名爲幹。而悉有觀行能伏諸見。故名爲慧。住持能生善法。名之爲地。故名幹慧地。亦名外凡人。四明暖法者。是善五陰是智慧性。生聖智火故名暖法行者。因有善方便總想四念處。性共緣法念處依六地定。瞿婆娑說。暖法亦依七地。初發善有漏五陰等知似解。得十六智火之气分。名之爲暖。亦四正勤也譬如攢火暖气若發卽有煙相。用念處觀攢五陰境發智慧暖煙起正勤暖故名暖法也。又如冬冰。春陽气動則有消融之相。暖法解發。身邊六十二見冰執漸覺消融也。故涅槃經云。得暖法觀人七十三人。我弟子有外道則無。以佛法有別想總想四念處觀。能破一切諸見顚倒。故得暖法。十八種六師。𨿽各稱一切智人。戲論破慧眼。不見於眞實相。故法華經云。深著虛妄法。堅受不可捨。我慢自矜髙諂曲心不實。於千萬億劫不聞佛名字。亦不聞正法。如是人難度。是故舍利弗。我爲設方便。說諸盡苦道。當知外人。如此執見罪障深重。豈得生暖法也。末法多有學問坐禪之人。不能如是修習念處。執著諍競者。亦同外人之過。尙不能生暖法之善。大乘功徳終不發也。略說暖法位竟。五明頂法位者。亦是善五陰。亦智慧性在暖法之上名之爲頂。證暖法已用正方便正憶念。勤修增進暖法善根。依六地定亦依七地。若暖法增長。次生善根名爲頂法。緣四諦十六行得四如意足定。見四諦分明。如登山頂觀膽四方。悉皆明了故名頂法。若生法愛卽頂墮也。六明忍法位者。亦是善五陰亦智慧性。於四諦堪忍欲樂。名忍法位。於頂法位用正方便。勤修增進頂法善。依六地定。若頂法善根增進。卽生柔順忍。亦緣四諦十六行。爾時信等五種善法。並得成根。以慧根故於四聖諦。堪忍欲樂故名忍法。忍法有三品。下忍於十六行依法諦觀。比諦觀中忍十番縮觀。上忍但觀欲界苦下四行。隨觀緣一行。若下中二品忍。𨿽起煩惱惡業而不受三塗報。由受人天百千生報。若上品忍成。但有人天七生業在。增上一剎那。卽入世第一法也。問曰。暖頂亦堪忍。何故不名堪忍。答曰。若通論四善根。亦名四忍但忍法不退別受忍名。若暖法遇惡因緣退。能造五逆謗方等經。作一闡提墮無間地獄。若頂法退遇惡因緣退。𨿽不斷善根猶作五逆等罪也。今此忍法智慧彊惑弱。諸惡所不能動。以忍力大故。一切惡心非數緣滅。如獅子王羣獸遠避。問曰。若暖頂退者。云何名性地。答曰。此人𨿽造惡墮地獄。一入受罪竟終不重入。有性地善根故能得聖果。是故經云。寧爲調達。不爲郁頭藍子調達造於三逆罪墮於地獄。出生於人中得辟支佛。諸根猛利過舍利弗。七明世第一法位者。於凡夫所得最勝善根。名爲世間第一法也。亦是善有漏五陰。亦智慧性。上忍一剎那依六地定。以生一剎那最勝善根。名爲世間第一法。此一剎那具足五力。苦下四行隨緣一行一剎那不住。故似見道。所以者何。行人有二種。一愛行。二見行。愛行有二種。我慢行。懈怠增。見行亦二種。謂我及我所。著我慢者。修無常行入世第一法。懈怠增者修苦行入。著我者修無我行入。著我所者修空行入。彼修總想念處次第生決定心。世間善有九品。下下下中下上名暖法。中下中中名頂法。中上上下上中名忍法。上上名世間第一法。若觀五陰無常等善根名暖法。觀三寶功徳名頂法。觀察聖諦名忍法。觀苦聖諦次第聖道。名世間第一法。暖法若退法捨若命終捨。若度界地捨。頂法亦如是。忍法無退法捨。餘二捨同上。世第一法一剎那無捨。復次是四善根人。皆用性共緣法念處。修道亦是四念處之異名也。卽一得不失。更受勝名之義也。毗婆沙解釋世第一法。遂有數十家異釋不同。七賢名義無量。豈凡夫所知也。問曰。七賢之位。前淺後深。何故偏釋幹慧地。不委分別性地。答曰。幹慧地最淺。如上分別。已自難知非世能測。正是初心所學邪正分派。一切佛法行人。卽自匆用一切學問坐禪之人所迷沒處。須略分別也。若入性地解慧目生。非凡能所測。多言妄說何可承信。所以一家講讀說法。必須委釋初心。若賢聖深位但點章而已。其坐禪者。略知佛法大意。卽須覺悟無常懺悔行道。豈可馳逐不急之言。其欲稱說利物。得此正意分明名相。有所不達更自尋訪。略說七賢位竟。

四教義卷第五

四教義卷第六

天臺山修禪寺智顗禪師撰

二明七聖位者。一隨信行。二隨法行。三信解。四見得。五身證。六時解脫羅漢。七不時解脫羅漢。此七位通名聖者。以正爲義。卽練道懸鏡也。苦忍眞明捨凡夫性。得入聖人性。眞智見理斷於同類之礙。故名爲聖。此七聖人復有二種不同。謂學無學。前五種聖人悉是學人。後二種聖人是無學位也。言學人者。始從苦法忍發得眞智。自爾方有聖人也。有聖諦具有漏無漏二種五陰。見聖迹故名爲學人。於諦不推求故名無學人也。又無學人者。眞智見理旣極三界。正使已盡無惑可治。不須更學四眞智也。復就七聖之位。分爲三道。所謂見道修道無學道。一見道者。卽是八正道。見理斷見諦惑。至十五心。如破石方便也。二修道者。卽是七覺分隨觀一諦所斷思惟。如斷藕根絲方便也。三無學道者。如前分別也。一明隨信行位者。卽是鈍根人入見道之名也所言鈍根者。非自智薰憑他生解名爲鈍也。是人在方便道。先𨿽有信已未發眞不名爲行。行以進趣爲義。從得苦忍眞明十五剎那。進趣見眞名隨信行。故說但有近行人無遠行人。又若在十五心中。命終無有是處。苦法忍者。欲界見斷十使對治。是法是則初無漏無礙道也。復次世間第一法。次第不作不向不行。已能捨邪業邪趣邪見也。又復世間第一法分別苦法忍。作五種定。謂地定行定緣定剎那定次第緣定。次第緣定者。世間第一法後卽入苦忍也。雜心偈云。謂色無色苦集滅道亦然。此法無間等是說十六心。十五心成屬見道。第十六心卽屬修道也。若謂不應然者。如盡智成。亦應屬無學道也。是信行人見道十五心。亦名八人地。八忍具足智少一分。卽是須陀洹向。向亦名行中須陀洹也。二明隨法行位者。卽是利根人入見道之名也。言利根者。自以智薰見理斷結。故云利也。本在方便道中。能自用觀智觀四眞諦法。但未發眞不名爲行。因世間第一法發苦忍眞明。十五剎那進趣見眞。故名法行也。分別法行類前信行。解釋可知。但鈍根憑他生解自智少觀察。利根自智多觀察爲異耳。三明信解位者。卽是信行人。入修道轉名信解人也。鈍根憑他信進發眞解。故名信解。此信解人證果有三。一證須陀洹果。二證斯陀含果。三證阿那含果。一明信解證須陀洹果者。第十六道比智相應。卽證須陀洹果也。須陀洹天竺之言。此翻修習無漏。若成論明猶是見道。若數人明義。證果卽入修道。卽用此一往釋修習無漏義便也。若見所斷略說三結盡。廣說八十八使盡名須陀洹。受生生死七返終不至八生。二明信解證斯陀含果。有二種。一向二果。一向者從初果心後。更修十六諦觀。七菩提行現前。卽此世無漏斷煩惱一品。無礙斷欲界煩惱一品二品。無礙斷二品乃至五品。皆是斯陀含向。亦名勝進須陀洹。約此說家家也。二果者若斷六品盡。證欲界第六品解脫。卽是斯陀含果也。斯陀含天竺之言。此翻云薄。欲界煩惱分爲九品。前六品盡餘三品在。前斷已多所。未斷少。故名爲薄。三明信解人證阿那含。亦有二種。一向二果。一向者若斷欲界七品乃至八品。皆是阿那含向。亦名勝進斯陀含。約此說一種子也。二明果者。九無礙斷欲界結。證第九解脫。卽名阿那含果也。阿那含者天竺之言。此翻云不還。此人欲界五下分結盡。更不還生欲界。故言不還也。復次須陀洹有三種。一行中須陀洹。卽是須陀洹向。二住果正是須陀洹果也。三勝進勝進須陀洹。亦名家家。卽是斯陀含向也。斯陀含但有二種。一住果。二勝進。勝進斯陀含亦名一種子。卽阿那含向也。阿那含亦有二種。一住果。二勝進。勝進阿那含。進斷五上分結。所謂色染無色染等結。卽阿羅漢向也。阿羅漢但有一住果問曰。此說次第得果。毗曇明超越得果。云何分別。答曰。若凡夫時。斷欲界結六品乃至八品盡。未入見諦道。後發苦忍眞明。十五心中是斯陀含向。十六心卽證斯陀含果也若凡夫時。先斷欲界第九品乃至無所有處盡後入見諦十五心。名阿那含向。第十六心卽證阿那含果。此是超越人不證前二果也𨿽是信解是鈍根。而有五種根性不同。所謂退思護住勝進也。若證阿那含果。復有五種般及七種般八種般。五種般者。一中般。二生般。三行般。四不行般。五上流般也。七種般者。開中般爲三種也。八種般者。五種如前。具足現般無色般不定般也。四明見得次位者。法行人轉入修道。名爲見得。是利根人。自以慧薰見法得理。故名見得。是見得人在思惟道。次第證三果。超越得二果。亦如信解中分別。但以利根。不藉聞法不假眾緣具。自能見法得理爲異也。見得利根。但是不動根性。若證阿那含果。亦有五種般及七種八種不同也。五明身證位者。還是信解見得二人。入思惟道。用無漏智斷五下分結。五上分結故發四禪四無色定。卽用共念處。修八背捨八勝處十一切處入九次第定三空事。性兩障先已斷盡。又斷非想事障滅緣理。諸心心數法入滅盡定。得此定。故名身證阿那含所以者何。入滅盡定似涅槃法。安置身內息三界一切勞務。身證想受滅。故名身證也。若約初果解身證者。但以先於凡夫。用等智斷結。得四禪四無色定。後得見諦第十六心證阿那含果。卽修共念處。還從欲界修背捨勝處一切處入九次第定。成身證也。是阿那含有二種。一者住果但是阿那含也。二者帶果行向。卽是勝進阿那含也。猶名阿那含行向故。卽是阿羅漢向攝。故智度論云。那含有十一種。五種阿那含正是阿那含。六種阿那含阿羅漢向攝。當知此身證阿那含。卽是勝進阿那含。阿羅漢向攝。五種般那含。七種般那含。皆但有上流般。八種般那含但有現般無色般也。如是阿毗曇。約信解見得。分別數。那含乃有一萬二千九百六十種。廣說大事豈煩分別也。六明時解脫羅漢者。卽是信行鈍根。待時及眾緣具方得解脫。故名時解脫。所言阿羅漢者。是天竺語。此土無翻名。含三義。一殺賊。二不生。三應供也。具此三義位居無學。阿羅漢有五種。謂隨信行生五種。退法思法護法住法勝進也。彼得二智。盡智無學智等見也。若用金剛三昧。於非想九品惑斷盡次一剎那。證非想第九解脫成盡智。次一剎那得無學等見也。彼或時退故。不說得無生智。此五種阿羅漢。是信行種性根鈍。因中修道。必假衣食牀具處所說法及人。隨順善根增進不能一切時隨所欲進也。是五種羅漢各有二種。不得滅盡定。但是慧解脫。若得滅盡定卽是俱解脫。若不得滅盡定。是人因中偏修性念處觀。不修共念處觀也。若得滅盡定者是人因中。修性念觀。亦修共念處。若證果時。三明八解脫一時俱得。故名俱解脫也。七明不時解脫阿羅漢者。卽是法行利根。名不動法阿羅漢也。所言不時解脫者。不動法人。一向利根因中用道。能一切時中隨所欲。進修善業不待眾具。故名不時解脫也。是人能不爲煩惱所動。故名不動。是不退義成就三智。謂盡智無生智無學智等見。能用重空三昧。擊聖善法以空捨空。空定故言能擊。是不動法阿羅漢。亦有二種不同。一不得滅盡定。但名慧解脫。二若得滅盡定。卽是俱解脫。若聞佛說三藏教門。修緣念處。卽發四辧名無礙解脫。是名波羅蜜聲聞。能究竟具足一切阿羅漢功徳也。問曰。是時不時二人。利鈍不同。云何並得俱解脫也。答曰。此簡鈍利明有難易之殊。何關簡得與不得也。此之七聖名眞沙門。沙門有二種。一者直言沙門。沙門卽因也。二者沙門那。沙門那者果也。或沙門有八十九。所謂見諦八忍。思惟八十一無礙也。就沙門那。亦有八十九。所謂見諦八智。思惟八十一解脫也。就沙門那復有二種。一有爲果。八十九有爲果也。二無爲果。八十九無爲果也。此約智斷明約智徳。明八十九有爲果。約斷徳明八十九無爲果也。略說三藏教毗曇有門。明七賢七聖位大意竟。但賢聖義多有所關。毗曇有門𨿽有多義無復是過。若欲分別究其支流。必須讀毗婆沙也。問曰。前說幹慧位。實與舊解殊途。次明性地。見思無學。此與常途解釋。未覺有異。答曰。若干慧有異。卽性地見思無學皆悉異也。譬如生人死人。若一身分是生。一切身分皆悉是生。若一身分是死。一切身分俱死。死生之殊豈非一切俱異。今明幹慧。若如生人。則性地見思無學皆如生人。他明幹慧若如死人。則性地見思無學皆如死人也。復次今明幹慧若如死人。則性地見思無學皆如死人也。他明幹慧若如生人。性地見思無學皆如生人。當用智斷合譬。始終名相如身分。何曾不同。始終智斷如生死之異何得不異。其得此意者。如人有目。日月光明照見種種色。其迷此意者如爲盲人設炬。何益無目者乎。此應次明三藏教空門入道二十七賢聖位者。信法二行卽是兩賢。在方便道空門發眞無漏斷見惑未盡。無行卽須陀洹近向見惑盡名須陀洹果。空解增明斷欲界思惟一品乃至五品。名斯陀含向。斷六品盡卽是斯陀含果。斷七品八品盡名阿那含向。欲界九品五下分盡卽是阿那含果。阿那含有十一種。帶果行向卽是阿羅漢向。進斷上二界思惟也。非想九品盡卽是阿羅漢果。是阿羅漢有九種。賢人有二聖有二十五。合有二十七賢聖。具出成論。但事相繁多廣說摩訶衍義。昆勒門非有非空門。經不委出論不來此。豈可謬有所判。問曰。兩門不度不可懸判。空門明位勝阿毗曇。何故捨勝用劣。答曰。毗曇𨿽劣而是佛法根本。是故佛去世後流傳利物。且又大乘經論。破小乘用小多取毗曇有門。少用空門。故須略出毗曇有門。佛法根本賢聖之次位也。第二明三藏教辟支佛乘位者。三藏教詮生滅十二因緣之理。明辟支佛義。亦應具有四門。今但約薩婆多宗。明辟支佛乘位。卽爲五意。一翻譯。二分別大小。三明宿緣。四明觀法。五料簡。一翻譯者卽爲二意。一翻名。二解釋。一翻名者。辟支迦羅。是天竺之言。此土翻爲緣覺。此人宿世福徳神根勝利。學十二因緣以悟道也。二解釋者。大智論云。緣覺有二種。一獨覺。二因緣覺。一明獨覺辟支佛迦羅者。若佛不出世佛法已滅。是人先世因緣。能獨出智慧不從他聞。自以智慧得道故名獨覺。如大智度論明。有一國王出園遊戲。淸旦見樹林華果。郁茂甚可愛樂。時王食已卽便偃臥。王諸婇女。皆競采華毀折樹林。時王覺已見樹林壞。內心覺悟。一切世間無常變壞。皆亦如是。且思惟是已。無漏道心朗然開發。斷諸結使。成辟支迦羅。具六神通卽飛到閒靜處。山林淸且曠入深禪定。受無爲樂。二明因緣覺者。是人道根淳熟。藉小因緣而能覺悟。如見林壞。因此覺悟成辟支佛。大智度論意。似用此爲因緣覺也。今明因緣覺者。因聞十二因緣。覺悟成辟支佛也。十二因緣有三種不同。一者三世十二因緣。二者二世十二因緣。三者一世十二因緣。三世破斷常。二世破我。一世破性也。一明三世十二因緣者。過去二因現在五果。現在三因未來二果。過去二因者。謂無明行。現在五果。謂識名色六入觸受。現在三因者。謂愛取有。未來二果者。謂生老死憂悲苦聚。是爲三世合明十二因緣。是十二因緣有三種道。一煩惱道。二苦道。三業道。是三道更互爲因緣。從無始已來生死不絕。至於今身。若不修觀智。未來流轉憂悲苦惱。無有邊際。若修觀智。則無明滅。乃至老死憂悲苦惱皆悉滅也。譬如千年闇室。若不置之一燈。其室方將永闇。若置之一燈則故闇皆滅。新闇不生。若聞此十二因緣發眞無漏。則無明滅。乃至老死憂悲苦聚皆滅。是名因緣覺也。二次明二世十二因緣者。出大集經。佛爲求辟支佛人說也。此十二因緣。現在有十。未來有二又解。現在有九。未來有三。現在十者。一無明者大集經云。云何名爲觀於無明。先觀中陰於父母所生貪愛心。愛因緣故四大和合。精血二渧合成一渧。大如豆子名歌羅邏。是歌羅邏有三事。一命二識三暖。過去世中業緣感果。無有作者及以受者。初息出入是名無明。歌羅邏時气息入出。有三種道。所謂口鼻二穴隨母气息上下。七日一變息出入者。名爲壽命。是名風道。不臭不爛是名爲暖。是中心意名之爲識。善男子。若有欲得辟支佛果。當觀如是十二因緣。二行者。復觀三受因緣。五陰十二入十八界。云何爲觀。隨於念心觀息出入。觀於內身皮膚肌肉筋骨髓腦。如空中云。是身內風亦復如是。有風能上有風能下。有風能滿有風能燋。有風增長。是故息之出入名爲身行。以入出息從覺觀生。故名意行。和合出聲名口行也三識者。三行因緣則有識生。故名爲識。四名色者。著識因緣則有四陰及以色陰故名名色。五六入者。五陰因緣識行六處。故名六入。六觸者。眼色相對故名爲觸。乃至意法皆亦如是。七受者。觸因緣故念色乃至法。名之爲受八愛者貪著於色乃至於法名之爲愛。九取者愛因緣故四方覓求。名之爲取。十有者取因緣故受於後身。故名爲有。此下二因緣屬未來也。十一生者。有因緣故有生。是名爲生。十二老死者。生因緣故則有老死種種諸苦。是名五陰十二入十八界十二因緣之大樹也。若聞此因緣發眞無漏。亦名因緣覺。備說具出大集經。三次明一世十二因緣者。此但約現在。隨一念心起。卽具足十二因緣。亦出大集經。爲辟支佛人說此因緣也。經曰。因眼見色而生愛心。名爲無明。爲愛造業名之爲行。至心專念名爲識。識共色行名爲名色。六處生貪是爲六入。因入求愛名之爲觸。念色乃至法名之爲受。若心貪著名之爲愛。求是等法名之爲取。此等法生名之爲有。次第不斷名之爲生。次第斷故名之爲死。生死因緣眾苦逼切。名之爲惱。乃至意法生貪亦復如是。是十二因緣一心一念。悉皆具足。若聞此因緣。心開意解發無漏慧。亦名因緣覺也。瓔珞經文又出十種十二因緣。若隨聞一種發眞無漏。皆名因緣覺也。今不備出。涅槃經云。譬如老人年百二十。不堪付金意在此也。問曰。獨覺亦得悟道上來所說諸因緣不。答曰。皆由前生之宿習也。問曰。若依三種因緣教。得無漏智。卽是稟教緣覺。名利根聲聞。云何生聞等三慧耶。又問。何等爲生得慧。何等爲方便慧耶。答云。二明分別大小不同者。此二種辟支迦羅。皆有大小不同。今明獨覺辟支迦羅。具有二種。一者本是學人。在人中生。是時無佛佛法已滅。或須陀洹七生旣滿。不受八生自悟成道。是人不名爲佛。亦非羅漢。名曰小辟支迦羅。若論其道力。或有不如舍利弗等大羅漢也。二者大辟支迦羅。於二百劫中作功徳。增長智慧得三十二相分。或三十一相。或三十相二十九相。乃至一相。於九種阿羅漢中智慧利根勝。於諸深法總想別想。能知能入。久修習定常樂獨處。有如是相名大辟支迦羅也。皆歷三種十二因緣。分別大小也。若因緣覺分別大小亦如是也。三明宿緣者。今此大小二種獨覺辟支迦羅。宿因植不同。或於前世。若偏修性念處。觀十二因緣。善根淳熟出無佛世。因於遠離自然獨覺。成小辟支迦羅也。若於宿世修性共二種念處。理事善根淳熟。獨覺自悟。具足三明八解脫。及六神通。成大辟支迦羅也。而其共不發四無礙辧者。禪定是內證習因符慧而發名義。是外法故。𨿽有宿習而不得發。皆約三種十二因緣。十種十二因緣。分別宿緣也。若生佛世聞生滅十二因緣三藏之教。卽發四辧還名羅漢。在聲聞眾數。猶如迦葉舍利弗等。皆是辟支佛根性人也。亦名辟支佛。若不爾者。那得便爲求辟支佛乘。說十二因緣。此人設不值佛亦自有得道故。法華經云。若人有福曾供養佛。志求勝法爲說緣覺。皆是因緣覺也。根性三種十種。宿緣不同可知。四明觀法者。十二因緣觀法有二種。一者觀屬愛十二因緣。二觀屬見十二因緣。一觀屬愛十二因緣者。卽爲二意。一推尋。二觀破。一推尋者。是人聞正因緣生滅之法。信解分明覺一切。屬愛煩惱。皆是十二因緣。入定。欲息心達本源求自然慧。樂獨善寂修習停心得諸禪定。住此定中知屬愛煩惱卽是無明。逆順推尋卽見十二因緣。云何逆推之此貪愛因何而生。卽知因受。受因何生卽知因觸。如是觸因何生。卽因六入。六入因名色。名色因識。識因於行。行因無明過去一切煩惱也。復順推此愛。愛能生取。因取卽成有業。因此有業則有未來二十五有之生。因生有老死憂悲苦聚。輪轉無際。若因停心觀入深禪定。如是逆推尋。或時見歌羅邏初受生。乃至見過去身起業煩惱。乃至二生百千生也。順尋取有。若因禪定之力。或見未來一生乃至十百千生。若見過去未來事。其心悲感道心精進。轉復增盛也。二明觀破屬愛十二因緣者。卽是性念處。歷別觀十二因緣也。性念處觀略如前說。所以者何。若觀愛卽是污穢五陰性四念處。若觀受觸六入名色識。卽是現在果報無記五陰性四念處。若觀於行。卽是善不善五陰性四念處。若觀無明。卽是過去污穢煩惱五陰性四念處。若觀於取。卽是現在污五陰性四念處。若觀於有。卽是現在善不善五陰性四念處。若觀未來生老死。卽是果報生無記性四念處。是則用四念處。逆順觀察十二因緣破四顚倒。顚倒若滅卽是無明一切煩惱滅。以無明滅故行滅。乃至老死憂悲苦惱滅。是名用性四念處。歷別觀屬愛煩惱十二因緣之觀智也。二次明觀破屬見煩惱十二因緣者。亦爲二意。一者推尋。二者觀破。一推尋者。若見神及世間常無常。亦常亦無常。非常非無常。是則現在生身邊四見。因此身邊四見。生十四難六十二見。此身邊四見卽是四取。逆順尋此四取。逆尋四取。四取因四愛。四愛因四受。四受因四觸。四觸因四入。四入因四名色。四名色因四識。四識因四行。四行因四種無明。復順尋四取四取能生四有。此四有卽受一切二十五有生老病死憂悲苦惱。若因停心觀得深禪定。或見過去未來生事。具如前說也。二明觀破。因性四念處觀。觀四取身邊四見。如是次第乃至無明。破過去如去不如去。亦如去亦不如去。非如去非不如去。身邊二見污穢五陰也。又順觀有四取。乃至未來生死。破有邊無邊。亦有邊亦無邊。非邊非無邊。身邊二見污穢五陰。若能如是用性四念處。破三世身邊二見之四見。卽破十四難六十二見一切屬見煩惱一時皆滅。是名無明滅卽行滅。乃至老死憂悲苦惱皆滅。若屬見煩惱滅。卽還用前觀愛十二因緣性四念處觀。破欲愛色愛無色愛皆滅。是則三界煩惱業道滅者。名爲有餘涅槃。若愛苦道滅者。則是無餘涅槃。是名用性四念處智慧。觀十二因緣入涅槃也。性念處觀法略如前說。故經云。十二因緣其義甚深。難解難見意在此也。如佛說大涅槃經時。有一外道名曰富那。問世尊言。瞿曇。汝云何令我知神及世間常乃至非常非無常。佛答言。汝若能畢故不造新。卽能知神及世間常。乃至非常非無常。梵志卽言。我已知竟。佛問。汝云何知。梵志答言。故名無明。新名取有。若知無明不起取有。卽知神及世間常。乃至非常非無常。是時梵志求索出家。爲佛弟子也。又中論明。聲聞經入第一義諦。並約觀十二因緣。破六十二見入第一義。若深得此意。不止破外人也。若佛弟子學問坐禪。發種種見取著諍論。起諸煩惱總二十五有生死之業。皆是屬見十二因緣也。覺知此者。能用性念處。撿破卽能得解脫。其迷此者。十二因緣流轉生死無有邊際。故中論云。眞法及說者。聽者難得。故如是則生死非有邊無邊也。共念處緣念處。助觀十二因緣。類前可知也。五明料簡者。問曰。若問曰若宿習自然覺悟者。何須佛爲說十二因緣。答曰。間說則疾得。不說自悟少遲。如果熟𨿽應自墮。若須急取薄搖卽落。問曰。辟支佛乘。何意不判果。答曰。聲聞人鈍故判果。若辟支佛久習智慧神根利故。不須判果。譬如二人共行。其身羸者須止息處。若其身彊者直到所在。故佛但說辟支佛道。不立果位也。復次總想斷結。智慧粗故但除正使。名聲聞乘。別想觀因緣。智慧細故侵除習气。名辟支佛。復次聲聞鈍。故先觀苦諦。緣覺利故先觀集諦也。問曰。聲聞念處。別想爲粗總想爲勝。今何故總想爲粗。別想爲勝。答曰。還用別想總想歷別細觀十二因緣。故別爲勝也。復次聲聞功徳禪定力淺天眼極遠。但見小千國土。辟支佛久種善根禪定力深。若發天眼乃過三千。見他方世界。略明三藏教有門緣覺位竟。空門如成論。分別昆勒非空非有門。經論旣不度來則不可知也。

四教義卷第六

四教義卷第七

天臺山修禪寺智顗禪師撰

第三約三藏教明菩薩位以釋淨無垢稱義者。三藏教詮因緣生滅之理。明菩薩藏義。亦應具有四門。今約毗曇有門。明大乘菩薩位。卽爲四意。一翻譯。二辧位。三料簡。四釋淨無垢稱義。第一翻譯。所言菩薩摩訶薩者。是天竺語。若具依彼語。應云菩提薩埵摩訶薩埵。但諸師翻譯不同。今不具述。而智度論翻云。菩提名佛道。薩埵名成眾生。摩訶言大。此人用諸佛大道成眾生也。又有師翻云。菩提名道。薩埵名心。摩訶名大道是以爲道心大道心。而諸經論多雲菩薩摩訶薩者。什師以天竺語繁。兩句八字標名。故除三字畱五字。合爲一句。名菩薩摩訶薩也。但三乘菩提通名爲道。而菩薩獨受大名者。以其緣四諦起慈悲四弘誓願。上求佛果下化眾生。此心矌大故別受摩訶薩埵之稱也。第二辧菩薩位。略爲七意。一發菩提心。二行菩薩道。三種三十二相業。四六度成滿。五一生補處。六生兜率天。七八相成道。一發菩提心者。如釋迦牟尼菩薩。於過去世爲陶師。值釋迦牟尼佛供養彼佛。又見彼佛智慧第一弟子。名舍利弗。神通第一弟子。名目揵連。多聞侍者名曰阿難。爾時陶師供養佛已。卽便發菩提心。作是誓願。願未來世我得作佛。還號釋迦牟尼。智慧弟子名舍利弗。神足弟子名目揵連。多聞侍者名阿難。可悅其願。從是初發菩提心。卽慈悲四弘誓願發也。但三藏教慈悲四弘誓願。皆緣生滅四諦而起。所言慈悲心者。一大慈心。欲與愛見二種眾生道滅之樂也。二大悲心。欲拔愛見二種眾生苦集之苦也。四弘誓願者。一未度者令度者。卽是天魔外道愛見二種。六道眾生未度三界火宅之苦諦。令得度也。二未解者令解者。卽是愛見二種眾生。未解愛見二十五有業。集令得解也。三未安者令安者。卽是愛見二種眾生。未安三十七品一切諸道令安道諦也。四未涅槃者令得涅槃者。此愛見二種眾生。未滅二十五有生死因果。皆令得滅諦涅槃也。若緣愛見二種眾生。生滅四諦而起慈悲四弘誓願者。卽是菩薩初發菩提心也。知愛見四諦故。智慧勝諸天魔一切外道。有慈悲誓願功徳故勝一切聲聞緣覺。故大智度論云。初發心以爲天人師。勝出一切聲聞緣覺。二行菩薩道者。卽是三阿僧祇劫行六度也。從過去釋迦牟尼佛至罽那屍棄佛時。名一阿僧祇劫。從此常離女人身。爾時不自知我當作佛不作佛。此初阿僧祇劫。卽是得五停心別想總想念處之位。用性念處共念處緣念處。行六度也。三種念處義略如前說。所以者何。修性念處爲壞屬愛魔業。破屬見一切智六師修共念處。欲壞愛結破神通六師修緣念處爲一切愛見眾生說法。屬愛壞故一切天魔眷屬壞。愛見壞故三六十八種六師。及一切外道眷屬壞也。故用三種念處行六波羅蜜。意欲降伏天魔制諸外道。菩薩用三種念處行六度時。𨿽修性念處而不斷結。爲生三界度眾生故。常欲多修共念處觀爲得神通。成四攝法同事。調伏愛見眾生。又常多修緣念處觀。爲欲成四辧說三乘法。化一切愛見眾生。共出三界火宅也。是爲初阿僧祇劫修行六度。用四弘誓願安撫生死心無怯弱根壞女人之業。常受丈夫之身也。爾時未發暖解位在外凡。故不自知己身當得作佛不得作佛也。次明從罽那屍棄佛至燃燈佛。爲第二阿僧祇劫。是時菩薩用七莖靑蓮華。供養燃燈佛。敷鹿皮衣布發掩泥。時燃燈佛便授其記。汝當來世必得作佛。名釋迦牟尼。爾時菩薩𨿽能自知我必作佛。而口不稱我當作佛。謂此是用暖法智慧修六度也。所以者何。因總想四念處。初得善有漏五陰。卽是性地順忍初心之位。旣有證法之信。故必知作佛。而用暖解修行六度。心未分明故不向他說。次明從燃燈佛。至毗婆屍佛。爲第三阿僧祇劫滿。是時菩薩內心了了自知作佛。口自發言無所畏難。我於來世當得作佛。今謂此是頂法之位。行六波羅蜜四諦觀解分明。如登山頂四方顧分明。了了自知作佛。亦向他人說也。三明過三阿僧祇劫。種三十二相業。今謂此是入下忍之位。用此忍智修行六度。成百福徳。用百福徳成一相。以爲三十二相之業因也。種三十二相業因。於下忍之位。修六波羅蜜成百福之相。以爲三十二相業因也。是三十二相。於欲界閻浮提人中。受男子身。佛出世時緣佛身相故得種也。問曰。所言百福徳成一相者。幾功徳成一相福徳耶。答曰。異解不同。難可定判。有人言。是福不可稱量不可譬諭是菩薩入三阿僧祇劫。心修大行種是三十二相因緣。以是故福無能量。惟佛能知。問曰。菩薩幾時種三十二相。答曰。極遲百劫。極疾九十一劫。弗沙佛觀釋迦菩薩自身生弟子熟。彌勒菩薩自熟弟子生。多人難度一人易化。故弗沙佛於寶窟中。放光照釋迦。菩薩釋迦菩薩尋光至弗沙佛所。於七日七夜一心觀佛。目不暫眴。但用一偈稱嘆云。天地此界多門室。逝宮天處十方無。丈夫牛王大沙門。尋地山林徧無等。以苦行力超越九劫。在彌勒菩薩前成正覺也。四明六波羅蜜滿者。問曰。檀波羅蜜云何滿。答曰。一切能施無所遮礙。乃至以身施時心無所惜。如屍毗王。以身施鴿解剔皮肉。𨿽受痛苦。舉身上秤以贖鴿命心不悔恨。立誓自證我心無悔者。身可平復。旣立誓已。天地震動身還如故。如是等菩薩本生捨身命施。心不退悔。是檀波羅蜜滿也。問曰。云何尸羅波羅蜜滿。答曰。不惜身命護持淨戒。如須陀摩王。是王精進持戒常依實語。與劫磨沙波陀大王共期。乞暇還國七日供養沙門竟。卽來就終。是王期滿。爲持實語戒故。趣期就死。是則爲持一戒不惜身命。如是等處處因緣經說本生。菩薩因地。持戒捨身命心不悔恨。卽是尸羅波羅蜜滿相。問曰。羼提波羅蜜云何滿。答曰。若人來罵。撾捶割剝支解奪命。心不起嗔。如羼提比丘常修慈忍。在林樹下入禪三昧。時迦梨王。爲女色故生愛獘。垢截其手足耳鼻。心忍不動。時王問言。今截解身定。能忍否。比丘答言。意實不嗔恨。王言。今誰信汝耶。比丘答曰。若實忍心不嗔恨。當令我身卽尋平復。說是語時身卽如故。如是等不惜身命修行忍辱。是名羼提波羅蜜滿相。問曰。毗梨耶波羅蜜云何滿。答曰。若有大心。如大施太子。爲一切眾生入海采寶。從龍王得如意珠。欲將還閻浮提。雨衣服寶物布施眾生。海神惜珠。因其睡臥卽盜取其珠。將還海宮。太子覺已爲此珠故。誓以此身抒大海水令海漧盡。從海神索珠心定不懈。帝釋諸天感太子心。爲物精進不惜身命。卽將諸天助抒海水。水遂減半。海神怖故慚愧還珠。亦如釋迦菩薩值弗沙佛。七日七夜翹一腳目不暫眴。如是等不惜身命。爲物精進。是名毗梨耶波羅蜜滿相。問曰。云何名爲禪波羅蜜滿相。答曰。如一切禪定自在。又如尙闍梨仙人坐禪時。無入出息。鳥於螺發中生子。不搖動乃至鳥子飛去。是名禪波羅蜜滿相。問曰。般若波羅蜜云何滿。答曰。菩薩大心分別。如劬嬪婆羅門大臣。分閻浮大地作七分。若干大城小城聚落村民。盡作七分。般若波羅蜜亦如是。是菩薩般若波羅蜜滿相。今謂此皆下忍智慧。能調伏諸根滿足六度也。所以者何。下忍智慧力彊煩惱力弱。用此智慧修行六度。能忍六獘不惜身命成六度也。四波羅蜜滿。正是性念處力至下忍也。禪波羅蜜滿。多是共念處力至下忍也。般若波羅蜜滿。正是緣念處力至下忍也。問曰。羅漢尙不能不惜身命。修行六度。下忍智慧之力。何能成六度也。答曰。若無慈悲誓願。積劫修行之力羅漢智慧尙不能爾。何況下忍。今外緣慈悲誓願久積燻修。內有忍法智慧。助破六獘之力也。五住一生補處者。卽是釋迦菩薩。在生迦葉佛所。爲補處弟子。淨持禁戒行諸功徳。迦葉授記次當作佛。恐此由在中忍之位也。六生兜率陀天者。捨閻浮之報。上生此天爲諸天人師。於在此天用三種念處。修八勝處。爲欲伏結淸淨。下閻浮提。神通變化降伏天魔。四辧說法破諸外道。及度一切眾生也。此由屬中忍之位。問曰。菩薩何意。從初發心伏結至此伏而不斷也。答曰。若斷結卽不得受生化物。觀無常伏結令諸煩惱脂消。用淸淨心修行六度。令諸功徳肥也七下生成道者。卽是三藏教明八相成道菩提果。所言八相成道者。一從兜率天下。二托胎。三出生。四出家。五降魔。六成道。七轉法輪。八入涅槃。一兜率天下者。菩薩將欲下生時。用四種觀人間。一觀時。卽是人壽百歲時是佛出世之時。二觀土地。諸佛常依中國生迦維羅衛。卽是百億日月之中也。三觀種姓。佛生二種姓中。一剎利姓勢力大故。二婆羅門姓智慧大故。釋迦牟尼佛生剎利姓也。四觀生處。何等女人。能懷那羅延力菩薩。惟中國迦毗羅婆城淨飯王后。能懷後身菩薩。如是思惟已。後從兜率陀天下。問何故作白象形非余。二明處胎。卽是正慧入母胎。一切眾生邪慧入母胎。菩薩憶念不失。故名正慧入母胎。中陰住則知中陰。入胎時。知入胎。歌羅邏時。知歌羅邏時。七日赤白精血合。安浮陀時。二七日如繭狀。伽陀時。三七日如凝酪。五胞時出生時。皆憶念不失。是名正慧入母胎。復次餘人住中陰。入母胎欲受生時。於父母生顚倒心。生不淨心。菩薩不爾。正慧明識父母相續入胎。是名正慧也。三明出胎相者。是菩薩滿足十月。正慧不失念。從右腋而出胎生墮於地。卽行七步。口自發言。天上天下惟我爲尊。當初生時。國中卽有三十二瑞事在。瑞應經具明。乃至將示相師阿姨相太子。身具三十二相八十種好。卽便悲淚。王恐不祥。問阿姨曰。我子不祥故悲淚也。仙人答曰。吉無不祥。太子相好分明。其若在家當作轉輪聖王。飛行皇帝王四天下。十善化世。其若出家。必成自然之佛度脫萬姓。但太子相好分明。必不在家作轉輪王。若其出家。必得菩提度脫天人。傷吾年老不睹佛興。故悲淚耳。所以用三十二相八十種好。莊嚴其身故。欲爲得三菩提之器也。問曰。何故現相三十二好有八十。答曰。成佛莊嚴法如此故。四明出家者。是時菩薩年漸長大。出四城門見老病死苦。厭怖心生。夜半逾城出家六年苦行。食難陀婆羅門石蜜乳糜益身十六功徳。五明降魔相者。卽於菩提樹下。破萬八千億鬼兵魔眾。魔王敗績鬼兵退散。六成道相者。魔眾散已攝心端坐。於第四禪住中忍。修觀成中忍一剎那。上忍一剎那。世第一法一剎那。發眞無漏。三十四心得阿耨多羅三藐三菩提。三十四心者。八忍八智九無礙九解脫也。具足佛十力四無所畏十八不共法三達無礙三意止大悲四無礙智一切諸法總想別想悉知。故名爲佛。第九解脫具足一切種智並在未來。故名小乘佛。七明轉法輪相者。於鹿野苑中爲拘鄰等五人。三轉生滅四諦法輪。天人得道。此爲證三寶於是現世間。次說十二因緣法輪。次爲菩薩說六波羅蜜法輪。是則開三乘之教。名修多羅藏。十二年後。佛在毗捨離國。爲須鄰那迦陀長者子作淫欲。以是因緣結初大罪。二百五十戒。次佛在捨婆提城。告諸比丘。諸有五怖五罪五怨。不除不滅。是因緣故。於此世未來受無量苦。是名佛自說毗曇教。從此轉三藏法輪。乃至涅槃。教三乘弟子。是名轉法輪相。八明入涅槃相者。於拘屍那城沙羅雙樹間。逆順出入超越三昧。於第四禪中。入火光三昧。燒身滅度惟畱舍利。爲人天福田。身智俱滅入無餘涅槃。是爲聲聞經中說大乘之位。次第三明料簡者。問曰。聲聞經中開三乘。何故二乘卽生斷結。菩薩從初發心。乃至至降魔都不斷結。答曰。聲聞緣覺。厭患生死自求涅槃。不爲利物。是故貪取眞斷結。結盡則不受生入涅槃也。菩薩大慈憐湣欲度一切。受生死苦教化眾生。眾生出世善根淳熟。卽便成道。說三乘教。共三乘人同入涅槃。若因中斷結。卽不得受生。豈能利物。是故忍受生死不斷結使。三阿僧祇處在生死。教化眾生。共出三界故不斷結使。意在於此。問曰。菩薩斷結誓願神通應化利物。何必須畱結而受生耶。答曰。斷結誓願神通應化受生。此乃是摩訶衍之所說。非三藏之所明。所以者何。斷結誓願受生。通教之所說。法性身神通受生。別教之所說。法身應生。圓教所說。問曰。聲聞經教爲何意不得論斷結受生。答曰。三藏之教。正化小乘傍化菩薩。若說菩薩結盡受生。二乘卽疑。若結盡而得受生者。諸聲聞人得羅漢果。將不更受生耶。是故不說菩薩斷結受生。問曰。若爲二乘生疑。不說菩薩斷結受生者。大乘方等摩訶般若通教三乘。亦應不得說菩薩斷結。用誓願神通受生。答曰。此是生蘇熟蘇之教。二乘漸淳熟信解分明。聞菩薩事心不疑惑。故法華經云。過是已後心相體信。入出無難。然其所止故在本處。問曰。所明聲聞經菩薩義。爲是佛說。爲佛去世諸聲聞弟子說耶。答曰。有是佛說。亦有是諸羅漢作鞞婆沙阿毗曇中說。問曰。何者是佛所說。何者是羅漢所說耶。答曰。如說菩薩從初發心乃至不斷結使。坐道場時正習俱斷。此是佛說。何以得知。龍樹論主答數人言。若後身菩薩不斷結者。是佛方便所說也。亦有是諸羅漢佛去世後之所說者。如言初阿僧祇不自知作佛。二阿僧祇自知作佛。而口不宣說三阿僧祇劫。了了自知作佛。亦發言向他說。此義者非佛三藏中所說。乃至是諸羅漢作毗婆沙釋菩薩義。問曰。若佛自說三藏教明菩薩義。此則可信。若諸羅漢所說。云何可信。答曰。諸羅漢旣是聖人。共采佛三藏教意。明菩薩義何容全失。問曰。若爾智度論何意。從始至終一一彈破。答曰。龍樹爲欲申摩訶衍。明菩薩所行之道。以大破小皆可破也。若就小乘明三藏宗徒。羅漢聖人之所撰集。何容頓乖僻也。若諸羅漢明聲聞經。所釋菩薩義遂並乖僻。末世凡人法師。何可謬有申釋。凡情解釋小乘。旣不可長承用。大乘深經。豈可出在妄情而論。故知𨿽非佛說。若是羅漢作論亦須信受。第四約三藏教位釋淨無垢稱義者。正是中忍補處之位也。六度之道卽是淨義。所以者何。三種藥中無三種病。六度是道諦。卽是淨義。故法華經云。又見佛子修種種行。求無上惠爲說淨道也。維摩大士成就六度卽是淨義。無六獘垢故言無垢。以相似解。內稱生滅四諦之理。外稱根緣。助釋迦如來。顯三乘之教。故云淨無垢稱也。是以方便品。現疾爲國王長者。說無常苦空無我不淨之法。呵責諸人勸求佛果。意在於此也。問曰。維摩折挫聲聞彈呵菩薩。此是不思議之行位。何得用聲聞經所明菩薩之位挍量。答曰。住不可思議解脫菩薩。能種種示現。豈不能現聲聞經所明菩薩之像輔釋迦而弘化乎。問曰。何故化國王長者而示三藏菩薩之形說法。訶聲聞菩薩卽現摩訶衍不思議之言教。答曰。凡俗界內結業未除故。說生滅四諦。此正是對治。羅漢菩薩界內因疾已除。但迷不思議三諦之理。是故說三種四諦。以折聲聞。說無作四實諦。訶菩薩也。

四教義卷第七

四教義卷第八

天臺山修禪寺智顗禪師撰

第二約通教辧位。以釋淨無垢稱義者。通教旣詮因緣卽空之理。三乘同稟契理證道。必有淺深。故須判位。通教入道亦具四門。四門者。一實門。二不實門。三亦實亦不實門。四非實非不實門。此四門入諸法實相。出智度論。中論𨿽不作門名。四句旣能通行人入第一義。今立門名觀其義意。謂於理無失。至下辧體當略釋。今判三乘同入第一義。智斷之階級。此通教具有四門入道。而經論多用空門。若論逗機化物隨緣而說四門。豈可偏用經論義。便事須如此。是故今約通教明三乘位。正就空門以辧也。就此卽爲五意。一略明半滿辧位有同不同。二明約通教開三乘。三正辧通教三乘次位。四料簡。五正約位釋淨無垢稱義。第一略明半滿辧位有同不同者。若三藏半字教門。明位大同小異。如毗曇成實釋三藏教。辧賢聖位𨿽復小異。而大意是同。不足疑也。若摩訶衍滿字教門通論。只是一摩訶衍教。若細尋義理。卽有三教明位髙下不同。其不達大乘方便實可疑也。故大品經云。有菩薩從初發心。卽與薩婆若相應。此恐約通教明入位。亦是法華經小樹增長之譬也。又大品經云。有菩薩從初發心。卽遊戲神通。淨佛國土成就眾生。此恐約別教以明入位。卽是法華經所明大樹增長之譬。又大品經云。有菩薩從初發卽坐道場度眾生。當知是菩薩爲如佛。此恐約圓教初入位。亦是法華經明一地所生之譬也。故大智度論釋燈炷品云。有人言。從幹慧地爲初焰。佛地爲後焰。有人言。歡喜地爲初焰。佛地爲後焰。有人言。初發心爲初焰。佛地爲後焰。如此解釋不同者。恐此是諸大乘論師釋滿字教門。三教明位不同。各取此意已釋初焰後焰。問曰。何意三藏教明位多同。摩訶衍教。開爲三教。判位不同耶。答曰。半字教門止明界內。一世斷結使入涅槃。小乘狹劣明事淺近。不可動逾。若是滿字教門廣大深遠。備明界內外行位法門權實無方。說諸菩薩行類相貌位次不同無掛礙也。故涅槃經云。譬如隘道不容二人並行。解脫不爾。多所容受。卽眞解脫。眞解脫內權實行位何所不容。故龍樹菩薩作大智度論。種種因緣破迦旃延。引毗婆沙釋三藏義。明菩薩義。正是欲申摩訶衍教。不可思議行類階級隨緣不同。第二略明約通教開三乘者。此通教約因緣卽空之理。分三乘也。三人同稟通教。見第一義諦。同斷三界見思得一切智。同求有餘無餘二種涅槃。此義旣同。故約通教義以辧位也。而分爲三乘者。聲聞總想體法入空。智慧力弱但斷正使。根性不同。亦有二種解脫。如前三藏教中分別。緣覺福徳利根。能少分別。別想體法入空。生無佛世不因聞法。時至道熟自然曉悟。見第一義斷三界結盡侵除習气。是名辟支佛乘。根性不同亦有二種。一者小辟支迦羅。二大辟支迦羅。已如前說。若菩薩具修總想別想智慧。體因緣卽空。起大悲誓願。以修諸行見第一義。斷界內煩惱。用誓願扶習還生三界。用道種智遊戲神通。淨佛國土成就眾生。三乘善根淳熟卽坐道場。用一念相應智慧。斷煩惱習盡。得一切種智。名之爲佛。轉生滅無生滅二種法輪。化三乘眾生入無餘涅槃。是爲大乘。故大品經云。三乘之人同用以第一義諦無言說道斷煩惱。但是人煩惱習盡不盡爲異。又中論云。諸佛以甘露味教化眾生。諸法實相是眞甘露味也。佛說實相分爲三種。若得諸法實相滅諸煩惱。名聲聞乘。若生大悲發無上意。名爲大乘。若佛滅度後。時世無佛因遠離生智。名辟支佛乘。問曰。若爾與前三藏教明三乘何異。答曰。前已處處說見第一義不殊。但教門有拙度巧度之別。觀門則有折體見眞之殊。彼明菩薩從初發心乃至補處。未言斷結使。此明菩薩從初發心卽斷結使。乃至補處正使久盡殘習微薄。此爲大異。復次三藏教。約生滅四諦十二因緣六波羅蜜三法分三乘。今明通教則不如此。三乘同觀無生四諦。見第一義。而分三乘之別者。事如前解。三乘同體假入空。觀十二因緣見第一義。而分三乘之別者。事如前釋。三乘同觀六波羅蜜。見第一義。而分別三乘之別者。如前分別。如此豈同三藏教之三乘也。問曰。菩薩可修六度。二乘何得亦同修六度耶。答曰。涅槃經云。福徳莊嚴有爲有漏無漏。是聲聞法。何處有慳貪聲聞。破戒嗔恚放逸散亂愚癡羅漢辟支佛也。但二乘之人。不能徧行其事成就眾生。何曾不同修六度第一義諦無言說道。而能斷結也。問曰。上引中論所明。卽應是大乘聲聞緣覺也。答曰。不然。此𨿽通從大乘門入。而二乘取涅槃證卽身滅度。故中論簡別。得諸法實相滅諸煩惱。名聲聞乘。若生大悲發無上意。名爲大乘。若佛不出世。辟支佛人因遠離生智。此二旣無大悲。何得名爲大乘聲聞緣覺耶。故法華經云。身子自嘆云。我等同入法性。云何如來以小乘法而見濟度。然是我咎非世尊咎也。此卽自述得法性實相。非是大乘聲聞。若如迦葉領解。聞法華開權顯實云。我等今日眞是聲聞。以佛道聲令一切聞也。故不得言見諸法實相。卽是大乘聲聞辟支佛也。第三正明通教三乘位者。卽爲二意。一明三乘共行十地。二簡名別義通。一明三乘共行十地位者。卽爲二意。一標名。二解釋。一標名者。一干慧地。二性地。三八人地。四見地。五薄地。六離欲地。七已辧地。八辟支佛地。九菩薩地。十佛地。故大品經云。菩薩從初幹慧地至菩薩地。皆行皆學而不取證。佛地亦學亦證。故言三乘通位也。二解釋者。釋幹慧地。三乘初心通名幹慧地者。幹慧地卽是三賢之位也。一五停心。二別想念處。三總想念處。一五停心者。就此爲三意。一分別拙巧不同。二正明五停心之位。三簡眞僞。一分別拙巧不同者。三藏所明初賢。與通教不同。彼約信解生滅四諦修五停心。今約無生四諦信解修五停心。二種信解旣拙巧不同故。入停心之位。目足不同也。二正明五停心位。所言賢者。本是鄰聖之義。亦是直善之名。今言直善卽爲二意。一釋直義。二釋善義。一釋直義者。信解直正異於外人邪僻。又不同拙度之曲。離此二邊名之爲直。所以然者。三乘之人同聞無生四諦。信解分明故得然也。信無生苦諦者。信五陰十二入十八界不生。皆如幻化如夢響水月鏡像。畢竟空無所有。是則解苦無苦。苦𨿽無苦。若不知無苦。則爲苦所苦。名曰愚夫。若知無苦此則無苦。而有眞諦信無生。集諦者了一切煩惱業行。皆如夢幻響化水月鏡像。畢竟空無所有。無有和合相。若不知無所有。則有結業流轉。故知無所有是則解集無集。是故無集而有眞諦信無生。滅諦者。知一切生滅之法皆不可得。設使有法過於涅槃。亦如夢幻響化水月鏡像。本自不生今亦無滅。若不知不生不滅。則生滅終不自滅。若知不生不滅。則生滅自然而滅。是則有滅而有眞諦也。信無生道諦者。信一切至涅槃道。皆如夢幻響化水月鏡像。無有二相。是則不見通與不通。若見有二相有通不通。則無明壅塞。若知不二之相。不見通與不通。則任運虛通入第一義。是則知道有道而有眞諦也。若三乘之人。初入佛法信解此悟分明。名正直心。但菩薩因此無生四諦。起慈悲誓願故名摩訶薩也。問曰。若知諸法皆無所有。是則不見眞與不眞。何須結無生四眞之名。答曰。此皆約思益經涅槃經制義。非凡情自立。得意忘言。無生四眞之名何足疑礙。二釋善義者。卽是五停心之善法也。此之五法能發諸禪。禪名棄惡。亦名功徳叢林。止行二善無過於禪。禪因五法。此之五法內善之本也。行人初心信解𨿽直。但以五種不善。隨其重者常心馳散。不得暫停。如風中燈。照物豈了。欲知因緣卽眞。必須一心禪寂。如水澄淸珠相自現。是故覺觀多者。教令修數息。因數息故心不動散。得欲界定住未到地。能發初禪乃至四禪四無色定。如明鏡不動。淨水無波。目足備故入淸涼池。是名直善。直善之人能發無漏。故說鄰聖曰賢也。是以大品經云。阿那般那卽是菩薩摩訶衍。以不可得故。此約初停心。明賢人幹慧地之位。不淨觀對破貪欲明停心。入初賢幹慧之位亦如是。故大品經云。不淨觀卽是菩薩摩訶衍。以不可得故。慈心界方便因緣明停心。入初賢幹慧之位亦如是。三簡眞僞者。問曰。三乘初心。信解無生四諦有眞僞不。答曰。迦羅迦果鎭頭迦果僞多眞少。末世學三乘之人。𨿽知無生四諦。不識正因緣義。卽是迦羅迦果。若無道心貪著名利。卽是迦羅迦果。不知善巧修習止觀。卽是迦羅迦果。破法不徧。卽是迦羅迦果。不知通塞。卽是迦羅果。不知道品調適進極修習。卽是迦羅迦果。不知對治助開三解脫門。卽是迦羅迦果。不知位次生增上慢。卽是迦羅迦果。不能安忍內外彊軟兩賊。卽是迦羅迦果。是則迦羅迦果乃有九分。如女人不別將還家食眷屬皆死。若能了知畢竟無所有。而精解此之得失。發諸順道法門而不愛著。卽是鎭頭迦果。才有一分也。故中論云。佛去世後人根轉鈍。聞大乘法中說畢竟空。不知何因緣故空。卽是生見疑。若都畢竟空。云何分別有罪福報應等。如是則無世諦第一義諦。取此空相而生貪著。於畢竟空中生種種過。龍樹菩薩造論意在此也。智度論云。第三邪見破因緣果報。亦破一切法與觀眞空何異。龍樹論主八番復次簡別眞僞具出﹝云云﹞。問曰。五停心善法有眞僞不。答曰。一家次第禪門明發禪覺支。若過若不及有二十種。壞禪邪覺。卽是迦羅迦果。十種成禪善覺。卽是鎭頭迦果也。問曰。信解無生四諦。智慧辧才卽是波若。何須數息五停心觀耶。答曰。大智論云。空無相無作。𨿽是智慧。若無定心卽是顚智慧狂智慧。豈可說顚狂之人。是初賢幹慧地。二明別想四念處幹慧地位者。三乘之人住靜定心。修三種念處事相。略如前三藏教分別。但此通教所明性念處。但觀五陰卽空。法性之智慧。名爲性念處。是以大品經云。卽色是空非色滅空。色性自空空卽是色。離空無色離色無空。受相行識亦復如是。若觀此屬愛屬見。身邊二見四見十四見。及一切諸色皆不淨。虛妄不實本自不生﹝破色四邊見生。有四十八番乃至九十六番。類前體假入空觀可知之﹞不生卽是空。空卽法性。法性非垢非淨。卽破垢淨二倒。是眞不淨義。名身念處。若觀屬愛屬見一切諸受皆苦。虛妄不實本自不生﹝破愛四邊見生。有四十八番乃至九十六番。類前可知﹞不生卽空。空卽法性。法性非苦非樂。破苦樂倒。是眞苦義。名受念處。若觀屬愛屬見。一切心皆無常。虛妄不實本自不生﹝破心四邊見生。有四十八番乃至九十六。類前可知﹞不生卽空。空卽法性。法性非常非無常。卽破常無常倒。是眞無常義名心念處。若觀屬愛屬見。一切想行二陰皆無我。虛妄不實本自不生﹝破想行四邊見生。有四十八番乃至九十六番。類前可知﹞不生故卽空。空卽法性。法性非我非無我。卽破我無我倒。是眞無我義名法念處也。三乘之人。觀五陰第一義諦修四念處時。四念處中四種精進名正勤。四種禪定名如意足。信等五種善生名之爲根。善根增長遮諸煩惱。名之爲力。分別道用名爲七覺。安穩道中行名八正道。此性四念處。對﹝破身邊二見四見生。結成四十八番乃至九十六番。明無生四念處。意甚難解。自非徹思終不可知之﹞若修共念處事相如前。但以膀相脹相爛相壞相。背捨勝處皆如夢幻。畢竟不可得爲異也。若修緣念處分別名義如前。但知名字性離卽解脫相無句義。是菩薩句義。如是通達一切名義。卽是緣念處。三乘人修此三種念處。皆以正勤如意足根力覺道善巧調適。觀五陰一切諸法。不取不捨能伏一切屬愛屬見八十八使三界二十五有一切結集。故言善滅諸戲論也。略說三乘通觀別想四念處住幹慧地。但菩薩𨿽知五陰畢竟空寂。而大悲誓願不捨眾生。以無所得調伏諸根修行六度。卽是摩訶衍。故大品經云。四念處是菩薩摩訶衍。以不可得故。問曰。通教性念處。理旣是通破八倒。何須別對。答曰。三藏教別想四念處。旣別破四倒。明幹慧地。今幹慧位。旣是齊對其別破拙。但破四倒。今明別破之巧。故還用別以破八倒也。三明總想四念處幹慧地位者。總想三種四念處。如前三藏教分別。但以如幻如化體法卽空爲異耳。是爲無生總想四念處。住是總想念處中。若修身念處。卽觀五陰十二入十八界一切諸法。總破八倒。是名身念處。受心法念處亦如是。住是總想四念處。修正勤如意足根力覺道。𨿽未發暖法相似無漏法水。而總想觀五陰智慧深利。勝別想四念處。是則名總想四念處幹慧地外凡之位也。問曰。三乘人通觀第一義諦。同破八倒應同見佛性。何故通教人入二涅槃也。答曰。破八倒有四種意。一破八倒不結枯榮。是則通別圓不定。二破八倒結成四枯定成通教。三破八倒結成四榮定成別教。四破八倒結成榮枯。卽是圓教。今明破八倒。用淨名訶迦旃延破三藏五義。說摩訶衍五義。卽結成四枯。故二百比丘心得解脫。正屬通教意也。二明性地者。若因總想念處成三十七品。初發善有漏五陰名暖法。暖法義如前說。增進初中後心入頂法忍法。乃至世第一法義。名爲性地內凡。性地之義。皆如前說。但以從幹慧地習無生方便異故。所說性地初中後心解慧善巧亦有殊別。拙巧𨿽復不同。而俱伏界內見諦之惑也。三明八人地者。卽是三乘信行法行二人。體見假以發眞斷見諦惑。在無間三昧。卽八人之位也。四見地者。卽是三乘同見第一義無生四諦之理。同斷見惑八十八使盡。問曰。上明體法入空。後破屬愛屬見。今何故見惑前盡。屬愛在後方斷。答曰。見新愛舊。體假入空𨿽復俱破。見則易盡愛則難除。譬如斷藕若手折斷藕斷絲連。若用刀斷藕絲俱絕。次第證果之人。見惑𨿽盡思惑猶在。超越証之人則見思俱斷也。五薄地者。體愛假卽眞發六品無礙。斷欲界六品證第六解脫。欲界煩惱薄也。六離欲地者。卽是三乘之人。體愛假卽眞斷欲界五下分結盡。離欲界煩惱也。七已辧地者。卽是三乘之人。體色無色愛卽眞。發眞無漏斷五下分結七十二品盡也。斷三界事惑究竟故。言已辧地也。八辟支佛地者。緣覺菩薩發眞無漏功徳力大。故能侵除習也。九菩薩地者。從空入假道觀雙流。深觀二諦進斷習气。色等無明得成界外法眼道種智。遊戲神通淨佛國土。成就眾生。覺佛十力四無所畏十八不共法大慈大悲斷習气將盡也。十佛地者。大功徳力資智慧。一念相應慧觀眞諦。習气究竟盡也。故智度論云。聲聞智慧力弱。如小火燒木。𨿽燃猶有炭在。緣覺智慧力勝。如大火燒木。木燃炭盡余有灰在。諸佛智慧力大如劫燒火。大灰炭俱盡。亦如兔馬象三獸渡河之諭也。問曰。菩薩佛地名異。二乘何得言通也。答曰。名𨿽有異同是無學應供。得二涅槃。共歸灰斷。證果是一名義不殊。是則名義究竟俱同也。二簡名別義通者。卽爲二意。一約前三乘共十地。菩薩別立三忍名。二明用別教名名別義通。一明用通教位立別位。名別而義通者。義通以如前說。今言名別者。別爲菩薩。立伏忍柔順忍無生忍之名也。所以者何。幹慧地三乘同伏見惑。而菩薩更加伏忍之名者。菩薩信因緣卽空。而於無生四諦降伏其心。起四弘誓願。𨿽知眾生如虛空。而發心度一切眾生。是菩薩欲度眾生如度虛空。故金剛般若經云。菩薩應如是降伏其心。所謂滅度無量無邊眾生。實無眾生得滅度者。次明三誓願降伏其心亦如是。故在幹慧地修停心時。別名爲伏忍異二乘也。別想總想念處。皆名伏忍亦如是。復次三乘之人。同發善有漏五陰。生相似解皆能柔伏見惑。順第一義諦理。而菩薩獨受柔順忍名者。菩薩非但伏結順理。又能爲一切眾生。伏心徧行六度。一切事中福徳智慧皆令究竟。如三藏教門。三阿僧祇修六度。乃至不惜身命至中忍滿。今此菩薩亦如是。以空無想無願。調伏諸根。欲爲眾生滿足六度。故名順忍也。復次三乘之人。同發眞無漏。若智若斷同名無生。而菩薩獨受無生法忍名者。以其見第一義諦。𨿽斷結使而不生取証之心。故別受無生法忍之名。所以者何。若生取證心卽墮二乘地。不得入菩薩第九地。復次三乘同得神通。而二乘不能用神通。成就眾生淨佛國土。故不名得受遊戲之名。菩薩能爾。故名菩薩受遊戲神通之名。阿那含𨿽斷五下分結。而不能捨深禪定來生欲界。和光利物而不同塵。菩薩能如是。故別說爲離欲淸淨也。問曰。通教三乘同觀二諦。約位云何分別。答曰。二乘𨿽觀二諦。一向體假入空用眞斷結。至無學果。菩薩亦觀二諦。始從幹慧終至見地。多用從假入空觀。得一切智慧眼多用眞也。從薄地學遊戲神通。多修從空入假觀。得道種智法眼多用俗也。從辟支佛地。學二觀淳熟雙照二諦。入菩薩地。自然流入薩婆若海。是則無功用心。修種智佛眼。佛地圓明成一切種智。佛眼圓照二諦究竟也。故大智度論云。聲聞法中名幹慧地。於菩薩卽是伏忍。聲聞法中名性地。於菩薩法中名柔順忍。聲聞法中名八人地。於菩薩法中名無生法忍。聲聞法中名爲見地。於菩薩法中是無生法忍果。聲聞法中名爲薄地。於菩薩法中名爲遊戲五神通。聲聞法中名離欲地。於菩薩法名爲離欲淸淨阿羅漢地。於聲聞法卽是佛地。三藏佛三十四心發眞斷三界結盡。與羅漢齊也。大品經云。阿羅漢若智若斷。是菩薩無生法忍。辟支佛地。大品經云。辟支佛若智若斷。是菩薩無生法忍。卽對菩薩八地侵除習气。九地過辟支佛地入菩薩位。菩薩位者九地十地。是則十地菩薩當知如佛齊。此習气未盡。過菩薩地則入佛地。用誓願扶習气。生閻浮提八相成道。五相如前料簡。大小乘同異。如大智論分別。六成道相者。菩提樹下得一念相應慧。與無生四諦理相應。斷一切煩惱習盡。具足大慈大悲十力四無所畏十八不共法四無礙智。一切功徳智慧。名之爲佛。七轉法輪相者。權智開三藏生滅四諦法輪。實智說摩訶衍無生四諦法輪。通三乘人也。八入涅槃相者。雙樹入無餘涅槃。如薪盡火滅。畱舍利爲一切天人之福田也。是名通教大乘八相成道。是則三乘之人。同見眞諦之理。同得二種涅槃。但大乘有八相成道之異。是爲通教大乘。別爲菩薩立名位也。二明用別教位名。名別而義通者。卽是三乘同觀第一義諦之理。取別教之名。辧菩薩位也。就此卽爲二意。一正約名別義通辧位。二料簡。一正約名別義通辧位者。名別者卽是十信三十心十地之名也。鐵輪位卽是幹慧地伏忍。三十心卽是性地柔順忍。八人地見地。卽是初歡喜地。得無生忍故。大品經云。須陀洹若智若斷。皆是菩薩無生法忍。薄地向果。向卽離垢地果卽明地。故大品經云。阿那含若智若斷。是菩薩無生法忍。阿那含向果。向卽炎地果卽是難勝地。故大品經云。阿那含智斷是菩薩無生法忍。羅漢地向果。向是現前地果是遠行地。故大品經云。阿羅漢智斷是菩薩無生法忍。辟支佛地。卽是第八不動地。侵除習气也。故大品經云。辟支佛智斷是菩薩無生法忍。菩薩卽第九善慧地。第十法云地。當知如佛。佛地如前說。坐道場時一念相應慧。斷二障習气盡。所謂煩惱障法障之習气也。化一切有緣眾生竟。入無餘涅槃。如薪盡火滅。八相成道如前說。是則用別教名辧位。名異而義同。猶屬通教之位也。第四料簡者。問曰。從初地至七地對四果出何經論耶。答曰。經論非不對當。但髙下不同。末代法師對當亦多殊異。所以然者。或云。見地止對初地。此如今所用。或取三地並對見地。仁王經明四地並對見地。此則難可定依。但通教見地。本是無間之道。不出觀證須陀洹。豈得從初地斷見乃至三地或云四地也。若斷別惑不共二乘。如此明義。或當有之。又或言六地斷結羅漢齊。或言。七地名阿羅漢。此難定執。前後兩果經論對旣不定。其間二果以意可知。旣不可定依。今用義推作比對位。𨿽一往少便終不可定執也。第五約通教明位釋淨無垢稱義者。大士位在補處眞諦之理性自皎然。名之爲淨。界內二障正惑已盡習气微薄。故名無垢。智慧內與眞諦相應。外能稱三乘根性神通說法。故云稱也。是則略辧通教大士受淨無垢稱之名。所以須示現此菩薩之像者。用此形聲。托疾爲國王長者。說如夢幻之法。勸求菩提。又破三藏教三乘對守拙度之迷僻也。若尋什師生肇注維摩。同用此意。陳梁諸法師講此經文。判菩薩位歷意髙下𨿽少少不同。今家往望皆並是用通教意釋此經耳。

四教義卷第八

四教義卷第九

天臺山修禪寺智顗禪師撰

第三約別教明位。釋淨無垢稱義者。別教詮因緣假名。如來藏佛性之理。菩薩稟此教門。修行得證必有淺深。故須明位。此別教入道亦有四門。一有門。二空門。三亦有亦空門。四非有非空門。別教𨿽有四門。而尋經論意。多用亦有亦空門明行位也。如涅槃經云。第一義空名爲佛性。又云。智者見空及以不空聲聞辟支佛但見於空不見不空。不空者卽佛性也。若趣機利物四門入道。各還根緣豈可偏用。但一往明位義便事須如此。是以今明別教行位。還約空有門以辧也。就此卽爲四意。一經論出別教菩薩位不同。二總明位。三別解釋。四約別教位釋淨無垢稱義。第一經論出別教菩薩位斷伏對法門不同者。尋別教正明因緣假名。恆沙佛法佛性。涅槃常住之理。菩薩稟此教。觀三諦理。歷劫修種種行。斷恆沙無知別惑。欲見佛性求常住四徳涅槃。是則教別理別。斷別。行別位別。因別果別。此惟明一乘。二乘聞此如聾如啞。但諸經明此別位名數多少斷伏髙下。對諸法門多有不同者。卽爲三。一者位數不同。二斷伏髙下不同。三對諸法門不同。一位數多少有不同者。如華嚴經明。三十心十地佛地。有四十一地。瓔珞經明五十二位。仁王經明五十一位。新翻金光明經。但出十地佛果。勝天王般若大品經等。亦但明十地佛地。不辧三十心等覺地也。涅槃經明五行十功徳。約義配位。似開三十心十地佛地。而文不出名。又十地論攝大乘論地持論十住毗婆沙論大智論。並釋菩薩地位。如此等諸經論。明諸菩薩位。名數多少不同。斷伏髙下亦異。對諸法門明位非無殊別。所以然者。此旣明界內界外生法兩身菩薩行位。如來方便。用四悉檀。化界內眾生隨機利益。豈得定說。若不廣尋經論則不知同異。偏取定執空增諍論。此同無目諍天上日。今明別教大乘次位。須用瓔珞仁王兩經。若明斷伏髙下。須約大品三觀。若明觀行對法門意。屬涅槃五行。釋義對諸法門隨便采諸經論。一家說法正在初心。觀門教門須分明也。諸佛菩薩三乘聖位。此非凡測豈可妄說而須明位。知大乘意者。若行人修道破增上慢心。若說法講經權須消文引物希向。又欲令聽者咸知大乘經論。出別教菩薩位行不同。寧可偏執是非諍競也。問曰。何意明數的取瓔珞仁王判位名目。答曰。華嚴頓教。多明圓位四十一地。又不出十信之名。諸大乘方等經文。多明諸法門正不辧位。前四時般若亦多明菩薩觀行法門意。亦不明正辧位。今謂瓔珞經明五十二位。名義整足。是結成諸大乘方等別圓之位也。仁王般若明五十一位。恐是結成前四時般若別圓之位也。法華但開通別之權位。顯一圓位。涅槃大乘亦明別圓兩位。而不的出名目。問曰。斷伏髙下。何故取大品三觀。答曰。一家義便。問曰。別教觀行對法門。何故取涅槃五行。答曰。末代入道正得其宜。別教明觀行有二種。一者不共二乘說。如華嚴十地論地持九種戒定慧。及攝大乘論。二者共二乘說。如方等大品中論釋論。今明涅槃五行實爲末代行用之要義也。第二總明別教菩薩位者。卽爲三意。一約瓔珞經明位數。二約大品經三觀明斷伏。三約涅槃經對法門辧位。一約瓔珞經明位數者。瓔珞有七種明位。七位者。一者十信。二者十住。三者十行。四者十回向。五者十地。六者等覺。七者妙覺地。初十信心卽是外凡。別教幹慧地伏忍之位也。十住卽是習種性位。從此已去盡三十心解行位。悉是別教之內凡性地。柔順忍位也。約別教義推如暖法。十行者。卽是性種性。別教義推如頂法也。十回向卽道種性。別教義推如忍法。世第一法也。問曰。別教何須明暖頂忍也。答曰。十地旣對四果故須明也。通教通眞似解。說爲暖頂忍世第一法。今別教別眞似解。義立此名以比決分明也。次十地卽是聖種性。此皆入別教四果聖位。悉斷無明別見思惑。六明等覺位。卽是等覺性。若望菩薩名等覺佛地。若望佛地。名爲金剛心菩薩。亦名無垢地菩薩。七明妙覺地。亦名妙覺性。卽是究竟佛菩提果。大涅槃之果也。二約大品經及三觀合位明斷伏髙下者。大品經云。佛告舍利弗。菩薩欲具足道慧。當學般若波羅蜜。此卽是十信習從假入空。伏愛論見論欲入十住位。若得十住卽斷界內見思也。欲以道慧具足道種慧。當學般若。此卽從空入假入十行也。欲以道種慧具足一切智。當學般若。此卽修中道正觀。入十回向位也。欲以一切智具足一切種智。當學般若。此卽是證中道正觀。入十地也。欲以一切種智斷煩惱習。當學般若。此卽是等覺地也。無明煩惱習盡名之爲佛。卽是妙覺地也。問曰智度論何故。云佛說三智一心中得。答曰爲顯圓教從初一地卽具足一切諸地。若執此義。卽乖三慧品說別相三智之義也。三約涅槃經明五行合位者。初戒聖行定聖行生滅四諦。慧聖行卽是十信位。次無生四眞諦聖行。卽是十住位。次無量四聖諦。卽是十行位。次明修一實諦無作四聖諦。卽是十回向位。次若發眞見一實諦。證無作四聖諦。卽是聖行滿位。無畏地得二十五三昧。能破二十五有。名歡喜地。五行具足。而說十功徳者。恐此表住大涅槃十地之功徳也。過此明住大涅槃。卽是妙覺地也。第三歷別解釋者。釋七番別位。初明十信心者。一信心二念心三精進心四慧心五定心六不退心七回向心八護法心九戒心十願心。此十通名信心者。信心者順從爲義。若聞說別教因緣假名無量四諦。佛性之理常住三寶。心順不疑名信心也。今略釋初信心義。卽爲二意。一者發菩提心。二者行菩薩道。發心卽是目。修行卽是足。目足備故入淸涼池。卽是別教初賢善直之義也。一發菩提心者。聞大涅槃方等經典。因信解心大悲誓願發也。大涅槃經明有五行。一聖行二梵行三天行四嬰兒行五病行。云何菩薩修行聖行。若從如來聞是大涅槃經。聞已生信作是思惟。諸佛世尊有無上道。有大正法大眾正行。復有大乘方等經典。我當願樂割愛修道。卽是信心。所以者何。若聞大涅槃經信心歡喜。卽信佛性常住三寶。卽是信非因非果大涅槃果也。若聞五行心生愛樂。卽是信非因之因聖行因也。若信心開發。卽是發菩提心。欲行菩薩道。發菩提心者。卽是慈悲憐湣一切眾生。故於無量四聖諦。慈與眾生無量道滅之樂。悲救眾生無量苦集之苦。起無量四弘誓願。未度無量苦諦者令度。未解無量集諦者令解。未安無量道諦者令安。未得無量滅諦者。令得大涅槃常樂我淨。是爲別教菩薩因於信解。初發菩薩心也。問曰前明因大涅槃經四種聖諦。約此人辧別教菩薩位。今何故但約無量四聖諦發弘誓。願不取餘三種四諦發願也。答曰若總在別教。此四種四諦皆名無量。所以者何。菩薩觀無量生滅四諦。調心異於二乘。觀無量無生滅四諦。斷界內結異於二乘。觀如來藏無量四諦之理。𨿽非卽是無作。而二乘亦不聞其名。若證無作四諦。爾時無作亦名無量。所以者何。依一實諦卽有四諦。名爲無作。世間出世間因果法相。數量無邊與虛空等。亦名無量。緣無量四諦發菩提心。卽是四種四諦也。問曰若生滅無生滅二種四諦。皆名無量者。何故勝鬘經。說名有量四聖諦耶。答曰𨿽復數無邊量。在二乘心同歸灰斷。故名有量也。問曰若有無作。何意不約無作發心。答曰此無作猶是無量。以無量以無作證果時。名非不思議無作也。如生滅盡。無非是無生四諦也。二明修菩薩行者。卽是受持讀誦大乘方等。爲人解說。自行聖行亦教人行聖行。自行聖行者。大涅槃經。明聖行者有三種。一戒聖行。二定聖行。三慧聖行菩薩思惟佛性之理。幽微難見。初心不可頓入。必須持戒修定慧。次第三觀調心而入中道。三諦惑障若除方乃得道。見於佛性住大涅槃。別相三觀如前說。一戒聖行者。菩薩護持五篇之戒如護浮囊。愛見二種煩惱羅剎來乞。若能與我令汝得入涅槃者。令得屬愛世間樂之涅槃。屬見世間樂之涅槃也。菩薩若不隨愛見破戒。卽具五支諸戒。所謂具足菩薩根本業淸淨戒。前後眷屬餘淸淨戒。非諸惡覺覺淸淨戒。護持正念念淸淨戒。回向具足無上道戒。又復護持性重戒息世譏嫌戒等無差別。如是持戒施與一切眾生。願一切眾生。令得禁戒善淸淨戒善戒不缺戒不折戒大乘戒不退戒隨順戒畢竟戒具足成就諸波羅蜜戒。菩薩善能護持諸戒。得入於初不動地。菩薩住不動地中。不動不退不墮不散。是名菩薩修戒聖行。二修定聖行者。所謂從初安般隨息觀息。入根本持勝通明淨禪。見身三十六物。如明眼之人開倉見谷粟麻豆。又分別三十六物不見有我。又修八背捨觀禪。觀身內外不淨。除卻皮肉諦觀白骨。見骨色相異。所謂靑黃白色鴿色。如是骨相亦復無我。得觀禪欲界之定。菩薩爾時次第觀骨。觀靑骨時。見此大地東西南北悉皆靑相。黃白鴿色亦復如是。此卽是得觀禪未到地定成也。又云。作是觀時。眉間則出靑黃赤白鴿等色光。光中見佛。是爲初背捨。乃至成就八背捨。八勝處十一切處九次第定師子奮迅三昧超越三昧。菩薩住背捨勝處諸禪定中。修四無量心六波羅蜜四攝法神通變化。卽是共念處。又因受持讀誦大乘方等。於禪定中思惟名義。修四無礙辧。卽是緣念處。若念處成就。得住堪忍之地。是名菩薩修定聖行。此二念處。若未與性念處相應。猶屬停心初賢位也。三修慧聖行者。卽是四諦。大涅槃經云。所言苦者逼迫相。集者能生長相。滅者寂滅相。道者大乘相。又復苦者現相。集者轉相。滅者除相。道者能除相。又苦者三苦相。集者二十五有。滅者滅二十五有。道者修戒定慧。此卽先觀生滅四諦。調伏界內見思煩惱。修性念處。卽是正觀生滅苦諦。若觀是苦集是苦滅是苦滅道。如是正觀生滅四諦。謗觀無生無量中道佛性之理。而正用生滅四諦。伏界內屬見愛一切煩惱結集。皆是性念處智慧力也。性念處義具如前說。若菩薩得是性念處。與前共緣念處合。卽於堪忍地。智慧善根增長。從初信心。乃至願心。十心成就。卽是鐵輪外凡幹慧伏忍也。問曰別教菩薩。成就幾法。所得信心異前通教。答曰還約十法卽知不同。一信正因緣者。卽是知四種四諦因緣不亂。二眞正發菩提心者。知於無量四諦。發慈悲誓願心也。三勤修止觀者。卽知次第善修四種止觀也。四破法徧者卽觀因緣。生滅空假中道破三諦惑徧也。五知通塞者。卽是知四種道滅是通。四種苦集卽是塞也。六善修道品者。卽是知次第。修四種三十七道品也。七善修助道法者。卽背捨勝處。能成一切對治。六波羅蜜助開三脫也。八善識次位者。卽知因四種四諦。入七位不叨監也。九安忍彊軟賊者。卽是知修四種道諦時。於四種苦集。心能安也。十順道法愛不生者。卽知次第。修四種道諦發諸順道法。不生愛著心也。別教信心菩薩解此十事分明。異於通教之信心也。此之十法深解義趣。卽得用釋十信心。至下明圓教十信。備出其相也。瓔珞經云。一信有十十信有百。此之百法爲一切道法之根本也。二明十住位者。卽是十解習種性。初入內凡十賢之位也。一發心住。二持地住。三修行住。四生貴住。五方便具足住。六正心住。七不退住。八童眞住。九法王子住。十灌頂住。此十通名住者。會理之心名之爲住。故仁王般若經云。入理般若名爲住。此卽體假入空觀。成發眞無漏。見通教眞諦之理。斷界內見思惑九十八使故名發心住也。此有二義。一發眞解。住偏眞法性之理。二生中道似解。住第一義佛性之理。若生偏眞之解。卽是通教八人地。見地智斷齊生中道似解。是初得別教善有漏五陰。入別教內凡性地。柔順忍之位也。所以者何。是菩薩因前持戒禪定生滅四諦智慧。調心觀無生四諦。斷界內見思煩惱。是聲聞經說。五種佛子位齊。五種佛子位者。一須陀洹佛子。二斯陀含佛子。三阿那含佛子。四阿羅漢佛子。五辟支佛佛子。開一爲二。合十品卽對十住位。斷見思煩惱及習气。是辟支佛齊。侵斷恆沙上品。但菩薩觀無生四諦。如涅槃經說。凡夫有苦無苦諦。聲聞緣覺有苦有苦諦。而無眞諦。諸菩薩等解苦無苦。是故無苦而有眞諦。凡夫有集無集諦。聲聞緣覺有集有集諦。諸菩薩等解集無集。是故無集而有眞諦。聲聞緣覺有道非眞。菩薩有道有眞。聲聞緣覺有滅非眞。菩薩有滅有眞。無生四眞諦具如通教初說。但大涅槃經。明此滅諦是常樂者。此意與通教有同有異。同卽四諦卽眞。通教三乘觀無生四諦。見第一義卽眞諦也。別者菩薩能知於空卽是不空。別知佛性涅槃常樂我淨也。問曰若爾涅槃經何得說二乘有苦有苦諦而無眞實。答曰此明聲聞經三藏教門所辧。非關摩訶衍初門通教也。若得滅道。能觀佛性常住卽發中道似解。爲別教之暖法也。三明十行位者。卽是性種性。內凡十賢。一歡喜行。二饒益行。三無嗔恨行。四無盡行。五離癡亂行。六善現行。七無著行。八尊重行。九善法行。十眞實行。此十通名行者。行以進趣爲義前旣發眞悟理。從此加修從空入假。觀無量四諦。無量四諦如大涅槃經說。知諸陰苦。名爲中智。分別諸陰有無量相。悉是諸苦。非諸聲聞緣覺所知。是名上智。是名無量苦諦。知諸入者名之爲門。名爲苦諦。分別諸入有無量相。悉是諸苦。卽是無量苦聖諦也。知十八界名之爲分。亦名爲性。卽是苦諦。分別諸界有無量相。悉是諸苦。是名無量苦聖諦也。所言無量集聖諦者。知愛因緣能生五陰名之爲集。一人起愛無量無邊。況一切眾生所起諸愛。如是等愛無量無邊。卽是無量集聖諦也。所言無量滅聖諦者。知滅煩惱名爲滅聖諦。分別煩惱不可稱計。滅亦如是不可稱計。卽是無量滅聖諦也。所言無量道聖諦者。能斷煩惱名爲道諦。分別道相無量無邊。所離煩惱亦無量無邊。卽是無量道聖諦也。如是四諦大涅槃經說。悉云非諸聲聞緣覺所知。故知此屬別教菩薩之所學也。菩薩住此無量道諦。學十波羅蜜。一切諸道斷塵沙無知。十品十行成就。從空入假平等觀成也。得道種慧法眼淸淨。相似中道之解。轉更分明。卽是別教頂法之位。菩薩住此位中。遊戲神通淨佛國土。成就眾生也。四明十回向位者。卽是道種姓內凡位十賢也。一救護一切眾生離眾生相回向。二不壞回向。三等觀一切佛回向。四至一切處回向。五無盡藏功徳回向。六隨順平等善根回向。七隨順等觀一切眾生回向。八如相回向。九無縛無著解脫回向。十法界無盡回向。此十通名回向者。回事向理回因向果。回己功徳普施眾生。事理和融順入法界。故名回向。正修中道第一義諦觀。從無量四諦學無作四諦也。約實說四實。不作四故名無作之四。觀四得實故名四實。因名無量得果名無作。證果斷苦集有道滅。非圓教之無作也。今立無作四實諦名義意在此。故涅槃經云。一實諦者名爲眞法。若法非眞不名實諦。實諦名無顚倒。無顚倒者名爲實諦。實諦無有虛妄。若有虛妄不名實諦。實諦名爲大乘。非大乘者不名實諦。實諦是佛所說。非魔所說。若是魔說非是實諦。實諦者一道淸淨無有二也。有常有樂有我有淨。是卽名爲實諦之義。又涅槃經云。一實諦者。卽是如來虛空佛性無差別也。有苦有諦有實。有集有諦有實。有滅有諦有實。有道有諦有實。如來非苦非諦是名爲實。虛空佛性亦復如是。又涅槃經云。所言苦者名無常相。是可斷相。是爲實諦。如來之性非苦非無常非可斷相是名爲實。虛空佛性亦復如是。所言集者。令五陰和合而生。亦名爲苦亦名無常是可斷相。是爲實諦。如來非是集性。非是陰因非可斷相。是爲實諦。虛空佛性亦復如是。所言滅者。名煩惱滅。亦常亦無常。二乘所得名曰無常。諸佛所得是則名常。亦名證法。是爲實諦。如來之性不名爲諦。能滅煩惱。非常非無常。不名證知。常住無變。是故名實諦。虛空佛性亦復如是。所言道者。能斷煩惱亦常亦無常。是可修法。是名實諦。如來非道能斷煩惱。非可修法常住不變。是爲實諦。虛空佛性亦復如是。若菩薩學無量無作四諦觀。觀知如來藏無量無生死種子。恆沙佛法。斷恆沙下品煩惱。伏無明別見相似中道之外。更轉增明法界願行事理和融。成別教一切智。得六根淸淨。卽是別教忍法世第一法位也。

四教義卷第九

四教義卷第十

天臺山修禪寺智顗禪師撰

五明十地者。此是聖種性位。從此位見佛性。發中道第一義諦觀。雙照二諦心心寂滅。自然流入薩波若海。證無作四諦。一實平等法界圓融。從初地至佛地。皆斷無明。但以位約分爲三道。初地名見諦道。二地至六地名爲修道。從七地已去。名無學道。十地者。初歡喜地。二離垢地。三明慧地。四焰慧地。五難勝地。六現前地。七遠行地。八不動地。九善慧地。十法云地。此十通名地者。一能生成佛智慧住持不動。二能以無緣大悲荷負一切。故名地也。初歡喜地名見道者。初發眞中道見佛性理。斷無明見惑。顯眞應二身。緣感卽應百佛世界。現十法界身。入三世佛智地。能自利利他眞實大慶。故名歡喜地。大涅槃經云。菩薩聖行滿。卽是住於無所畏地。卽是初地。初地菩薩離五怖畏。無死畏。無不活畏。無惡道畏。無惡名畏。無大眾威徳畏。涅槃經𨿽不作此名。義推孱同。若言不畏貪欲恚癡。內無三毒。外離八風。無惡名畏也。若言不畏地獄等。卽無惡道畏。若言不畏沙門婆羅門卽無大眾畏。今旣入無畏地。見中道則無二死。故言無死畏也。法身常命以顯無不活畏也。以得入此地故。則具二十五三昧。破二十五有。顯二十五有之我性。我性卽是實性。是名慧行成就。得五三昧卽五行成就。住於無畏之地。卽得初地之名也。就此卽爲五意。一明得二十五三昧聖行成。二明梵行。三明天行。四明嬰兒行。五明病行。一明得二十五三昧聖行成者。卽爲三意。一釋二十五三昧名。二正修明二十五三昧成。三外用利物。一釋二十五三昧名者。略爲四意。卽是約四悉檀而立名也。一者隨時趣立名。二隨便立名。三隨對治立名。四隨理立名。一隨時立名者。譬如人有二十五子。隨時名作一字。大者初生爲作一字。次者後生。又作一字。不可見大兒名。此亦令第二者名此。如是則不濫。此二十五名亦如是。各舉一名令世諦不亂。世間名字皆爾。不可求定實也。二者隨二十五有便而立名。若作余名事義非不便。是故隨便立名也。三者隨對治立二十五三昧名。各治一有用是故對治立名。四者隨理立名者。此二十五三昧不出法性理。理合於義。從義而立名。名義𨿽異理實無別。約此四意故。得立二十五三昧名也。詳經文意。多有對治約理兩義。以立二十五三昧名。二正釋二十五三昧修成者。一一三昧中皆有四意。一出諸有行業惑障。二用三昧治破。三結成三昧。四慈悲破有。一一悉具此四意也。初明無垢三昧破地獄有。卽爲四意。一明業結者。罪之尢重莫若地獄。惡業垢重見思垢塵沙垢無明垢。二明用三昧破無明者。菩薩爲破是諸垢故。修前根本戒破惡業垢。修前八背捨等定伏見思垢。修有作無生等慧斷見思垢。修無量慧破塵沙垢。修無作慧破無明垢。三明結成三昧者。破見思垢故眞諦三昧成。破惡業垢及塵沙垢故。俗諦三昧成。破無明垢故。中道第一義三昧成。四明慈悲利物。菩薩已自破地獄垢故得三諦三昧。有大慈悲冥薰法界。眾生有機關於慈悲。以王三昧力。法性不動而能應之。如婆藪調達。應入地獄。隨其所宜。而爲說法破地獄有。如聖行品所明。自修戒定慧等諸行。故自證三諦三昧成。於聖行中有慈悲誓願。故破他三諦上垢。亦破他三諦上惡業煩惱垢。自旣無垢。令他無垢。故此三昧名無垢三昧也。因此下具此四意類前可知。次明不退三昧破畜生有者。畜生無慚無愧。起惡業故退失善道。見思故退失。塵沙故退。無明故退。菩薩爲破諸退故。修戒忍破惡業退。修定伏見思退。修生滅無生慧。破見思退。修無量慧破塵沙退。修無作慧破無明退。見思破故位不退三昧成。塵沙破故行不退三昧成。無明破故念不退三昧成。自以修行力破三種退。成三不退。自得三諦三昧。慈悲之力冥薰法界。隨畜生有機感。或爲象王啄鳥大鷲之身。隨其所宜而生其中。現爲說法破畜生有。自旣不退令他不退。故此三昧名不退三昧也。次心樂三昧破餓鬼有者。餓鬼有常爲慳惡業纏繞貪愛饑餓苦。見思煩惱苦。塵沙無知苦。無明闇獘苦。菩薩爲破是諸苦。修戒施破慳惡業苦。修定伏見思苦。修生滅等慧破見思苦。修無量慧破塵沙苦。修無作慧破無明苦。破見思苦眞諦無爲心樂三昧成。破慳惡業塵沙苦。俗諦分別多門心樂三昧成。破無明苦中道常樂三昧成。以自修行證得三樂三諦三昧。以諸行中慈悲之力薰。現諸鬼形聲。施令得飽滿而爲說法。令破三種苦得三種樂。菩薩自得此樂。又令他得樂。是故三昧名心樂三昧也。次歡喜三昧。破修羅。有修羅多忿恚惡業怖。見思怖塵沙怖無明怖。菩薩爲破是諸怖故。持戒精進而修習諸行。不破歡喜破惡業怖。修禪悅喜伏見思怖。修生滅無生滅等慧得喜覺喜破見思怖。修照鏡喜及無量惠破塵沙怖。修無作慧破無明怖。見思破故眞空喜悅三昧成。惡業塵沙破故。一切眾生喜見三昧成。無明破故喜王三昧成。以自修行力。得如此三諦歡喜三昧。以諸行中慈悲之力。薰修羅有而生其中。軟語調伏而爲說法。破修羅有令得無怖。自無三怖自證三喜。令他無怖。令他得歡喜。是故三昧名爲歡喜三昧也。次日光三昧破弗婆提有者。日初出於東隨便爲名。日譬智光能照迷闇。破惡業迷闇。見思塵沙迷闇。無明迷闇。菩薩爲照此諸迷闇故修善業戒光。修禪定流光。修生滅無生滅一切智光。修道種智光。修一切種智光。明生闇滅。以善戒光破惡業闇。以禪定光伏見思闇。以生滅無生滅光破見思闇。修無量道種智光。破塵沙闇。修無作一切種智光破無明闇。破見思闇故。一切智日光三昧成。破塵沙闇故。道種智日光三昧成。破無明闇故。一切種智日光三昧成。以修行力自證如是三諦三昧。以慈悲力薰弗婆提有。應現說法破其三迷。顯三諦智日故。此三昧名爲日光三昧也。次月光三昧破瞿耶尼有者。月之初生光現於西。此隨便立名也。月光亦譬破闇。釋三昧四意。類日光三昧可知。次熱焰三昧破郁單越有者。北方是陰地冰結難消。自非熱焰終不消也。郁單越人。冰執無我我所。難可化度。非智火熱焰。無我我所心終不可消。破無我我所。乃是妄計無我我所理。實猶有性。人我之惑。有法我惑眞如我惑。冰蟄未融也。菩薩爲破此諸我惑冰執。修生滅等眞無我慧。破性人我惑。修無量四諦慧破法我惑。修無作四諦慧。破眞如我惑。若得眞人空智焰。破性人我惑。眞諦三昧成。得眞法空智焰。破法我惑。得俗諦三昧成。故能如空種郁樹。空順俗以化物也。得眞如無我智焰。破眞如我惑。知非我非無我。是眞我義。無我法中有眞我。卽見郁單越之我性。卽有三昧成。心心寂滅也。菩薩自證三諦三昧。慈悲力故現郁單越形聲。破北方無我我所。令成眞我三昧。故此三昧名爲熱焰三昧也。次如幻三昧破閻浮提有者。南方果報雜雜。壽命短促不定。猶如幻化。此是心幻出生惡業果。幻出煩惱幻出無知。幻出無明。一切眾生不知如幻。今菩薩爲破是諸幻故修三種三昧。修眞諦三昧幻出無漏。破見思之幻。修俗諦三昧幻出道種智。破無知之幻。修中道三昧幻出一切種智。破無明之幻。修行力故自證三諦三昧。成慈悲力故破他力成。是故名爲如幻三昧也。次不動三昧。破四天王有者。此天守護國土。遊行世界身報流動。此則是果報動。見思動無智動無明動。一心修善不動。及修背捨等不動業。破果報動。眞慧不動破見思動。出假慧不動破無知動。中道慧不動如須彌頂。破無明動。修行力故自證三種不動。慈悲力。故破他三動。故此三昧名爲不動三昧。次難伏三昧破三十三天有者。此天居四天之頂。卽是果報難伏。見思難伏無知難伏。無明難伏。菩薩爲破其髙心。是故修戒定智。破果報難伏。修生滅無生滅。故破見思難伏。自行力故成三難伏。慈悲力故破他三難伏。故此三昧名爲難伏。三昧次悅意三昧破炎摩天有者。此天虛空無刀杖畏。以之爲悅。實非是悅。未有不動業悅。未有無漏悅。未有道種智悅。未有中道悅。菩薩爲破此故。修四諦觀八背捨中禪悅。破其動散不悅。生滅無生滅慧破其有漏不悅。無量慧破其沈空不悅。無作慧破其二邊不悅。以無生悅故眞諦三昧成。出假稱機之悅故俗諦三昧成。中道悅意故中道三昧成。自行力故自證三昧成。以慈悲力故破他三昧成。故名悅意三昧也。次靑色三昧破兜率天有者。此天果報樂靑眼玩皆靑。菩薩爲破此有。故修第一義。非靑眞見靑眞。非靑假見靑假。故得中道。見靑中道破其靑有。義推可知。次黃色三昧破化樂天有。次赤色三昧破他化自在天有。類前靑色三昧可解。次白色三昧破初禪有者。初禪離欲界五蓋不善。卽是定心善白。但未離見思塵沙無明等黑。菩薩爲破是諸黑行故。修三諦白法。破戒之義推之可知。次種種三昧破梵王有者。梵王主三千大千。大千品類旣多。故有種種之號。爲破其種種故修種種空。入種種假。見種種中道。如來藏多所含藏。名種種三昧也。義推可知。次雙照三昧破二禪有者。二禪獨有內淨喜兩支故。受雙名。菩薩爲破此雙故。修雙空雙假雙中。雙照二帝。義推可知。次雷音三昧破三禪有者。此禪受樂最爲第一。著樂深入如冰魚蟄虫。菩薩爲破此樂故。用三諦雷音以驚駭。推之可解。次霔雨三昧破四禪有者。四禪如大地具種種芽。若不得雨芽則不生。一切善根。在四禪中。若三諦雨三智善發生也。義推可解知。次如虛空三昧破無想天有者。此是外道天實非無想。而計爲無想涅槃。如小兒夢尿。菩薩爲破是有故。以三諦空破無想故言如虛空三昧次照鏡三昧破那含有者。修薰禪隨禪生此。𨿽得淨色不能知。色如鏡像。菩薩知色如鏡像卽空。分別無量像依鏡。卽見本性中道。成三諦三昧破那含有也。次無礙三昧破空處有者。此處得出色籠飄颺無礙。未是三諦三昧之無礙礙。見思礙塵沙礙無明等礙。菩薩爲修三諦三昧破是諸礙。故名無礙三昧次常昧三破識處。有識相續不斷卽無常。菩薩爲破此無常。故修數緣常。化用相續常佛性常湛然常破之。次樂三昧破不用處有者。此不用處如癡。癡故是苦。菩薩用三諦三觀三昧。破得三諦三昧樂。是爲樂三昧次我三昧破非想天有者。此天最頂計爲涅槃眞我。菩薩見此。猶有細煩惱不自在。卽是見思不自在。塵沙不自在。無明不自在。何得是我。爲破此我故。修三諦三昧破之。令得無我。隨俗我八自在我。是故名我三昧。二十五有三昧用自除二十五三昧。一有之中悉有三諦。三昧菩薩自修三諦三昧。自除二十五有三諦之惑。以慈悲力。除他二十五有三諦之惑。由是得二十五三昧之名。或從無住之本。用四悉檀立二十五有名。如說。通言三昧名調直定也。眞諦三昧以離愛見而爲調直。俗諦三昧以稱機爲調直。中道三昧以無二邊之曲爲調直。是故皆名三昧。若但入空之直不爲直。聲聞人得入空非王三昧。若入假亦非究竟。菩薩𨿽得道種智。亦不名王三昧。以得中道三昧故稱之爲王。以二十五三昧。一一皆有中道三昧故。故稱二十五三昧。悉是王三昧。涅槃經云。是二十五三昧名諸三昧王。若入王三昧。一切三昧悉入其中。是故菩薩住不動地。具得此二十五三昧種種力用。須彌髙廣內於芥子。吞吐出沒變通自在。能入地獄不受碎身等苦。若聖行成能有是事。具如涅槃經說。三明外用利物者。所謂能隱顯二種利益者。入王三昧。一切三昧王悉入其中。是故一切眾生受諸苦惱。一心歸依稱名求乞救護。菩薩住三昧中卽觀三業皆得解脫。解脫有八種。一破二十五有果報之苦。二破二十五有因苦。三破聲聞二十五有見思煩惱苦。四破緣覺二十五有見思煩惱苦。五破三藏菩薩二十五有見思煩惱苦。六破通教三乘人二十五有見思煩惱苦。七破別教菩薩二十五有恆沙無知別惑苦。八破圓教菩薩二十五有三諦無明之惑苦。一心稱名皆得解脫。意在此也。故說二十五三昧。能破二十五有也。二顯利益者。卽是住二十五三昧。十法界眾生機緣來感。普現色身八番與眾生樂。如觀音普門示現神通之相也。若有眾生。應以佛身得度者。卽能八相成道現身說法。卽是此經明住不思議解脫。種種示現也。此菩薩初地聖行滿足。具無緣大慈大悲。如磁石吸鐵也。二明梵行者。卽是無緣慈悲喜捨。菩薩以大涅槃心。修於聖行得無畏地。有二十五三昧無方大用。爾時慈悲是眞梵行。非余梵天所修。四無量心。亦非三藏教通教等眾生緣法緣之慈悲也。菩薩爾時。以此慈悲無緣無念。薰修眾生行無不成辧。此之梵行卽是一切法故。涅槃經云。慈卽如來悲卽佛性。慈若不具足。佛十力三十二相四無畏者。非如來慈故。智力弘深能具足一切福徳。以自莊嚴名梵行也。

三明天行者。卽是中道第一義天。天然之理。籍行顯理因理成行。故名理爲天行。菩薩𨿽入初地。初地不應住。以有所得故。又應修上地智慧。十重發眞修慧契理顯理成行。名爲天行。天行卽是智慧莊嚴。梵行卽福徳莊嚴。上求佛道。是故有聖行天行。下化眾生卽有梵行病行嬰兒行也。四嬰兒行者。若菩薩福徳智慧轉增。是則實相彌顯。𨿽不作意利益眾生。任運能有冥顯兩益。以天行之力則有冥益。以梵行之力則有顯益。眾生應有小善之機。無菩薩開發不能生長。以慈善根力。如磁石吸鐵。和光利行能令眾生得見。菩薩同其始學。漸修五戒十善人天果報。三十三天楊葉之行。又示二百五十戒觀練薰修禪。四諦十二因緣。三十七道品。同二乘嬰兒行。又示同修六度。百劫種相好柔伏煩惱。六度菩薩小善之行。又示同卽色是空無生無滅。通教小善之行。又示同別教歷別次第相似中道。小善之行。皆是慈心之力。俯同羣品提接成就。從心與樂起嬰兒行。如涅槃經言。嬰兒者。能說大字。所謂婆和。此卽同六度也。六度是小行而求作佛故言大字。所謂婆和。又云。不見晝夜親疏等相此卽同通教菩薩。卽色是空第一義諦意也。又云。不能造作大小諸事。大事卽五逆小事卽二乘心。此則同別教別教非生死故。無五逆非涅槃故無小乘心。又云楊樹黃葉。卽同人天五戒十善之嬰兒。又云。非道爲道。以能生道微因緣故。說非道爲道。卽是同二乘嬰兒。故知大慈善根之力。能出假化物。同其小善方便。引之令趣佛慧。故名嬰兒行也。五病行者。此行從無緣大悲起。若生小善必有病行。今當分別同生善邊。名嬰兒行。同煩惱邊名爲病行。病行從大悲生眾生病。是故我病大悲燻心遊戲地獄。同眾生惡業之病。如調達在地獄。如三禪樂。乃至畜生餓鬼修羅亦如是。又同人天有結業生老病死之病。又同二乘有見思之病。方便附近語令勤作。三藏教通教菩薩亦如是。又同別教塵沙無明之病。是故菩薩還同彼病。徧於法界利益眾生。是爲五行之相也。病行卽是此維摩經問疾品。室內六品之所明也。初地菩薩五行具足。或是初功徳也。餘九種功徳。或可對九地。所言破無明見惑者。涅槃經云。自此以前。皆名邪見人也。是則兩教三乘之人。皆未見此理。故名邪見人也。是以大士呵須菩提。六師是汝之師。天魔外道一手作諸勞侶意在此也。乃至別教十信。三十心𨿽伏此或。旣未能斷。猶是成就無明別見。呵諸菩薩或意在此也。此二從二地至六地名修道。斷別惑三界愛。如智度論明。迦葉聞瓢迦羅琴聲不能自安。云三界五欲我已斷竟。此是菩薩淨妙功徳所生五欲。故於是事不能安忍。例色無色愛亦復如是。此經。大士呵須菩提云。同於煩惱不到彼岸。入於八難不得無難。意在此也。故從二地至六地。通名修道斷此別惑也。今以義推。二離垢地。卽假斷別教欲愛名斯陀含向。三明地。卽是別教斯陀含果。四焰地。卽是別教阿那含向。五難勝地。卽是別教阿那含果。斷別惑欲愛盡也。六現前地。卽是別教阿羅漢向。斷別色愛也。七遠行地。卽是別教阿羅漢果。斷別無色愛盡。故從此名無學道也。問曰此對四果出何經論。答曰別教明斷伏對四果。經論多不同也。諸大乘法師所用。亦異地論師。通教判位云。初地斷見。二地斷欲愛。三地斷色愛。四地斷無色愛。地論師通宗判位。有用三地斷見名須陀洹。從四地至六地名斯陀含。第二依法師。七地名阿那含。第三依法師。十地等覺名阿羅漢。是第四依法師。有三地斷見。四地名斯陀含。五地名阿那含。六地名阿羅漢。有用仁王經。四地斷見五地名斯陀含。六地名阿那含。七地名阿羅漢。如是等異說不同。難可定依。今以義推作此對四果也。一往似解便。旣無的文佛意難知。不須苟執也。問曰何故解釋不定。答。曰已如前釋。八不動地卽是別教辟支佛地。地論師云。從此明無學道。未知的出經論。不但八地得無生忍寂而常用。用而無相無功用心。自然斷法界無明惑色習盡也。九善慧地。無明稍薄斷心習盡。慧轉分明善入實相也。十法云地。慈悲智慧猶若大云。慈悲普洽一切。皆雨慧雲。能持十方諸佛所說法雨。斷無明也。六等覺地者。卽是邊際智滿入重玄門。若望法云名之爲佛。望妙覺名金剛心菩薩。亦名無垢地菩薩。三魔已盡余有一品死魔。在斷無明習也。問曰前通教何意不辧等覺佛耶。答曰界內習气易盡。故不須開法云出等覺也。問曰別教經論。何故有處處明法云之後。更有金剛等覺。自有經論止明十地行滿。便成佛果。南北法師抑諍此義。答曰更立等覺未足爲礙。所以然者。華嚴經。明法云十地功徳智慧。用此比於佛。如爪上土方於大地。若爾𨿽說一品無明而實不可說品。何以得後心菩薩無功用道。其疾甚風。一日之間。能破無量品無明障惑。何況瓔珞經明等覺地。於百千萬劫入重玄門。倒修凡夫事。是故開法云地。更立金剛心等覺佛於理無失。若知一品有無量品無明。因法云地無礙之智卽盡。復何須開出等覺地也。七妙覺地者。金剛後心朗然大覺。妙智窮源無明習盡。名眞解脫。肅然無累寂而常照。名妙覺地。常住佛果具足一切佛法。名菩提果。四徳涅槃名爲果果。問曰。爲定用金剛智斷無明。爲用妙覺智斷無明耶。答曰。涅槃經云。有所斷者名有上士。無所斷者名無上士。問曰。勝鬘經云。無明住地其力最大。佛菩提智之所能斷。答曰。若用別教通十地等覺。卽是佛菩提智。所以者何。涅槃經云。九住菩薩名爲聞見。十住菩薩名爲眼見。𨿽見佛性而不了了。以無礙道與惑共住。故不了了。諸佛如來了了見者卽眞解脫。肅然累外故了了也。若別教明義。從初歡喜地。卽用佛菩提智。斷初品無明。乃至等覺後心方乃斷盡。若圓教明義。卽是初發心住。得用佛菩提智。斷初品無明。乃至等覺後心方斷盡也。第四約別教位釋淨無垢稱位者。維摩旣是一生補處大士卽是法身。居等覺金剛心無垢菩薩之位也。佛性理顯故名爲淨。別惑正習俱盡。無明余習。譬若微煙𨿽有如無。故名無垢。邊際智滿內稱深理外用無方。法界平等赴緣行化。故名爲稱。故云淨無垢稱也。豈可同彼三藏通教。辧淨無垢稱義。所以教迹現同補處位者。爲呵通教三乘。別教大乘接義也。

四教義卷第十

四教義卷第十一

天臺山修禪寺智顗禪師撰

第四約圓教明位。釋淨無垢稱義者。圓教詮因緣卽中道不思議。佛性涅槃之理。菩薩稟此教門。理𨿽非淺非深。而證者不無淺深之位。今明圓教入道。亦具有四門。一有門。二空門。三空有門。四非空非有門。圓教𨿽有四門而諸大乘經意。多用非空非有門以明位也。正如此經。諸菩薩各說入不二法門。一往𨿽同細撿不無四門之別。而多用非空非有門。入不思議解脫也。此義在下自當可見。若隨機利物四門赴緣。皆入不思議解脫。豈可偏用。但一往明行位義便。事須如此。是以今明圓教次位。正約非空非有門以辧也。就此爲五意者。一簡別圓二教明位不同。二正明圓教辧位。三引眾經論證。四料簡。五約圓教位。釋淨無垢稱義。第一簡別圓兩教明位不同者。圓教旣詮圓理。菩薩稟教圓斷五住之惑。開佛知見住大涅槃。是則教圓理圓。智圓斷圓行圓位圓。因圓果圓。不同別教具如前說。今略更用五義。釋別圓兩教不同之相也。一約斷無明判位髙下不同。二約斷界內界外見思不同。三約斷不斷不同。四約位明法門別圓不同。五約位通不通不同。一約斷無明判髙下不同者。若別教明位。同三十心斷界內結盡。卽伏界外無明。至回向後心。初地方發眞智斷無明一品。乃至斷十品名爲十地。等覺後心斷無明方盡。妙覺常果蕭然累外無所斷也。此如前說。若圓教所明。從初隨喜心。修一心三觀入十信位。斷界內惑盡。卽伏界外無明。十住初心卽發眞智。斷無明住地初品。從此四十心。皆斷無明至等覺後心。無明方盡。妙覺極地肅然累外。名究竟菩提無上之涅槃也。此卽判位髙下殊別故。有圓別二教明位不同也。二約斷界內界外見思無明不同者。若別教三十心。斷界內見思。伏界外無明。十地斷界外見思無明分爲三道。如前別教明十地中分別。若圓教十信。斷界內見思。圓伏界外見思無明。發趣初心。圓斷界外見思無明。終至等覺方盡。故地持論明淸淨淨禪云。離一切見淸淨淨禪。煩惱障智障斷淸淨淨禪。此並等覺之位明此義也。大涅槃云。十地菩薩爲無我見輪惑之所轉也。卽是斷見不盡之義。又十地菩薩。𨿽見佛性而不了了。諸佛如來見於佛性。而得了了。此皆約見惑盡不盡。故有了了不了了殊也。斷欲愛至佛果方盡者。欲愛卽是六欲。鴦崛經云。所謂彼眼根。於諸如來常具足無我減。修了了分明見。乃至意根亦復如是。如法華經說六根淸淨。𨿽未得無漏。而其六根淸淨如此。當知卽是伏欲愛煩惱之位。發趣初心發眞無漏。卽分斷欲愛。至等覺方盡。故華嚴經。明得佛六根究竟淸淨也。斷色愛至等覺方盡者。大涅槃經云。因滅是色獲得常色。名爲色解脫。涅槃色愛方盡斷無色愛至佛方盡者。因滅是受。獲得常受。想行識亦復如是。是名受想行識解脫。涅槃無色愛方盡也。四住惑與無明共合。四住若盡無明亦盡。若無明盡四住亦盡。是則圓伏圓斷圓盡故。大品經云。色無邊故。般若波羅蜜無邊。陰入界一切諸法。皆亦如是。又云。諸法等故般若波羅蜜等故。此經云。於食等者諸法亦等。諸法等者於食亦等。以一食施一切。若能如是乃可取食。食法尙等。何況復見思無明所緣之法。而不等也。如此之義。豈與前別教斷伏而不異乎。經說依了義經。不依不了義經。三約斷不斷不同者。至論其理虛無。無明體性本自不有。旣無無明何論智慧。無解無惑。豈可分別別圓之殊。故涅槃經云。誰有智慧誰有煩惱。而言毗婆捨那能破煩惱。此則不論斷與不斷。而涅槃云。闇時無明。明時無闇。有煩惱時則無智慧。有智慧時則無煩惱。今約有智慧無煩惱義。故說爲斷。若約別教。多就定相論斷。卽是思議智斷明位。大乘之拙度義也。若圓教明義。多說不斷。不斷而斷者。卽是不思議斷。非次位以明次位。正是大乘巧度之義。故此經云。淫怒癡性卽是解脫。又云。不斷癡愛起諸明脫。問曰。義推斷不斷。有三十六句。今何意取斷屬別教。不斷屬圓教耶。答曰。此兩句是佛法正意。餘皆是傍。不斷而入位義同須彌入芥子。此是不思議智斷之位也。四約法門別圓簡別者。別教明位對諸法門。非但法門不圓。約位亦有齊限。如十地論云。初地具足檀波羅蜜。於余非爲不修。但隨力隨分是義有餘。圓教明諸法門則不如是。一法門具足一切法門。悉皆通至佛地。五約位通不通簡別不同者。若別教明位初地不得通二地。何況具足諸地。若圓教明位。如華嚴經說。從初一地具足一切諸地功徳。第二正明圓教位者。亦還約七位。明五十二位不同。一十信。二十住。三十行。四十回向。五十地。六等覺地。七妙覺地。但解者不同。有師言。圓教頓悟。一悟卽是佛。無復位別之殊。說十地位者爲鈍根人耳。如思益經云。如此學者。卽不從一地至一地。又有師解言。圓教旣是頓悟。初心一悟卽究竟圓極。而有四十二位。但是化物方便。立淺深之名耳。故楞伽經云。初地卽二地。二地卽三地。寂滅眞如有何次位也。又有師云。圓教初頓。至十住卽是十地。而說有十行十回向十地者。此是重說意謂此諸解釋悉是偏取。平等法界。尙不論悟與不悟。孰論淺之與深。不悟而論悟者。不淺不深論淺深也。尋諸大乘經。明理究竟。無過華嚴大集大品法華涅槃。𨿽明法界平等無說無示。而菩薩位行終日炳然。是以今還約七位。以明圓教菩薩之位也。一明十信位者。卽爲四意。一明因聞法生信。二明因信修行。三明因行入位。四明經說不同。一明因聞法生信者。上根利智。聞圓教詮因緣卽中道。無作四實諦理。卽便信解一實諦。卽是如如來來虛空佛性。非世間非出世間。非因非果。不可宣說非可顯示。無說而說世間因果。卽是無作苦集。說出世間因果。卽是無作道滅。故此經大士呵彌勒云。佛知一切眾生畢竟寂滅。卽涅槃相不可復滅。一切眾生卽菩提相。若知涅槃卽生死。是爲無作之苦諦。若知菩提卽煩惱。是爲無作之集諦。若知生死卽涅槃。是爲無作之滅諦。若知煩惱卽菩提。是爲無作之道諦。但以非生死非涅槃。非菩提非煩惱。是一實諦。一實諦論此四諦者。卽是無作四實諦也。所以者何。約一實以明四。一實諦不作於四。四不自作四。不他作四。亦非共作四。亦非無因緣而作四也。而說爲四者。此是無作之四。此四畢竟不可得。卽是一實諦。名爲無作四實諦也。若聞此信解無礙者。卽信一切眾生卽是不思議解脫也。卽是大乘卽是般若。卽是首楞嚴。卽佛性。卽是法身。卽是實相。卽是中道第一義諦。卽是如來藏。卽是法界。卽是畢竟空。卽是一切佛法。因此慈悲誓願菩提心發。是爲圓教名字卽之信解也。二明因信修行者。因此名字信心。卽已發菩提心。若欲行菩提道。應當受持讀誦解說書寫大乘經典。出世行人若欲疾得入十信位。具六根淸淨。宜起精進。不惜身命。應當加修四種三昧。四種三昧者。一常坐三昧。如文殊般若經說。二常行三昧。如般舟經說。三半行半坐三昧如方等經法華經說。四非行非坐三昧。卽是諸大乘經所說種種行法。此諸三昧行法。具如諸大乘經中說。此卽代於初停心觀。今約圓教。明修初信心行諸三昧應信解十法。十法者。名字如前三觀中說。一善識思議不思議因緣者。思議因緣者。如上三教所明。不思議因緣者。卽是今所說。不思議無作四實諦。如前三觀中明。譬如一念眠心具一切法。不縱不橫卽是不思議因緣。無作四實諦也。如此的取維摩大士呵彌勒云。一切眾生卽大涅槃。卽菩提相。明此不思議因緣。餘九法亦如是。義意玄隱。今次第明。尋者可善思之。二次明眞正發心者。卽是無緣慈悲。無作四弘誓願也。無緣大慈。觀生死卽涅槃。煩惱卽菩提。與眾生此滅道之樂也。無緣大悲。觀涅槃卽生死。菩提卽煩惱。欲拔眾生此之虛妄苦集也。無作四弘誓願者。知涅槃卽生死。未度苦諦令度苦諦也。知菩提卽煩惱。未解集諦令解集諦也。知煩惱卽菩提。未安道諦令安道諦也。知生死卽涅槃。未得涅槃令得涅槃也。菩薩如是慈悲誓願。無緣無念而覆一切眾生。猶如大云不加功用。如磁石吸鐵是名眞正菩提心也。三明行菩提道勤修止觀者。知生死卽涅槃。卽是善修止也。若知煩惱卽菩提。卽是善修觀也。如陰陽調適萬物長成。若善巧修止觀。卽能一心具萬行也。問曰以何爲集。答曰依此經及涅槃經。無明愛一切煩惱爲集諦。集局於苦。於今對義爲便也。四明破諸法徧者。若知生死卽涅槃。卽破分段變易二種生死皆徧。若知煩惱卽菩提。卽破一切界內外煩惱徧也。譬如轉輪聖王。能破一切彊敵。亦不有所破。般若波羅蜜亦復如是。能破一切法。亦不有所破。五善知通塞者。知生死卽涅槃。煩惱卽菩提。則一切皆通。知涅槃卽生死。菩提卽煩惱。則一切皆塞。六善修道品者。觀十法界五陰生死。卽是法性五陰。法性五陰。卽是性淨涅槃。卽是四念處破八倒。知涅槃卽生死顯四枯也。知生死卽涅槃顯四榮也。知一實諦。卽是見虛空佛性。住大涅槃也。因此四念處。修正勤如意足根力覺道。卽是道品善知識。由是成正覺亦是莊嚴雙樹。是則煩惱卽菩提也。七對治助道修諸波羅蜜者。知菩提卽是重惡煩惱。是以知生死卽涅槃。以起對治諸波羅蜜。諸度法等侶助。煩惱卽菩提。開三解脫門。對治若成煩惱卽菩提也。八善識次位者。涅槃卽生死。菩提卽煩惱。此是理卽。若知生死卽涅槃。煩惱卽菩提。是爲名字卽。因此觀行分明成五品弟子。卽是觀行卽。得六根淸淨名相似卽。成四十一地。卽是分證眞實卽。證妙覺果。卽是究竟卽。若能善解此之次位。卽不起大乘增上慢。大乘旃陀羅之過罪也。九安忍成就者。若知生死卽涅槃。卽不爲陰界入境。病患境。業相境。魔事境。禪門境。二乘境。菩薩境之所壞也。若知煩惱卽菩提。卽不爲煩惱境諸見境增上慢境之所壞。能忍此無作苦業。不爲所壞者。此如大智論說。能忍成道事不動亦不退。是心名薩埵也。十順道法愛不生者。觀生死卽涅槃。生一切諸禪定三昧等功徳。觀煩惱卽菩提。生諸陀羅尼門。四無所畏十八不共法四無礙智一切種智。於順道法不愛不著。若生愛著是名頂墮。知如虛空不住不著。卽得成初信心。乃至十信心也。三明因修十法入十信心者。解正因緣不思議無作四諦。卽修初信心。信平等法界佛法僧三寶也。二眞正發菩提心。慈悲誓願憐湣一切。卽是修念心也。三勤修止觀成一切萬行。卽是修進進心也。四用觀破諸法徧。卽是巧修慧心。五止心澄靜。一切得失通塞之相自現。卽是修定心也。六道品次第增長善根。不退不沒。卽是修不退心。七回事中諸度。助開三解脫門。卽是修回向心。八善知次位。所防增上慢離旃陀羅業。卽是修護法心。九安忍成就。內外惡法皆不得生。卽是修戒心。十順道法。愛不生。若願求勝果。卽不愛著所得淺近法門。故名願心。是以菩薩知生死卽涅槃。知煩惱卽菩提。故能巧修此十法。卽是修十信心。名觀行卽。因此若得三昧陀羅尼門。得入初信心位。如此一信有十。十信有百。成鐵輪十信心位。住此信中。得六根淸淨功徳不可思議。如法華經說。是名圓教柔順忍位。亦是圓教之暖頂忍世第一法之位也。故仁王般若經云。十善菩薩發大心。長別三界苦輪海。故知住此十信之位。斷界內見思盡。破界外塵沙無知。伏無明住地之惑也。四明經說不同者。如華嚴經。法慧菩薩答正念天子。明菩薩觀十種梵行空。學十種智力。入初住位。卽是此教十信位也。所以者何。觀十種梵行空。卽是觀一實諦。學十種智力。卽是觀無作四諦。此經卽是方等之教。明卽大涅槃卽菩提相。若止若觀生相似解。卽是瓔珞經明十信。大品經云。是乘從三界出也。十法成乘如前三觀中說。初出三界卽十信也。又大品經云。譬如入海先一見平相。卽是仁王般若明。十善菩薩發大心。長別三界苦輪海。法華經明。入如來室著如來衣坐如來座。此卽是修四安樂行。行處近處得六根淸淨。住十信位。普賢觀經明。修大乘人未得無生忍。前有十種證相。此卽是十信之位。涅槃經云。復有一行是如來行。所謂大乘大般涅槃。如大智度論云。菩薩從初發心。卽觀涅槃行道。若觀涅槃行道。生相似解。卽是一行。是如來行也。二明十住者。十住名如前說。今明初發心住。略爲四意。一正釋初發心住。二明經說不同。三略辧功徳。四類明九住。一正釋初發心住者。所言發心住者。三種心發故名發心住。三徳涅槃名爲住也。云何名爲三種心發。一者緣因善心發。二者了因慧心發。三者正因理心發。一緣因善心發者。眾生無量劫來。所有低頭合掌。彈指散華發菩提心。慈悲誓願布施持戒忍辱精進禪定等。一切善根一時開發。一心具足萬行諸波羅蜜也。二了因慧心發者。眾生無量劫來。聞大乘經。乃至一句一偈。受持讀誦解說書寫。觀行修習所有智慧。一時開發成眞無漏也。三正因理心發者。眾生無始已來。佛性眞心常爲無明之所隱覆。緣了兩因力。破無明闇朗然圓顯也。此三種心開發故。名之發心也。二住三徳涅槃名之爲住者。一法身。二般若。三解脫。此三不縱不橫。如世伊字名祕密藏眞實心發卽是法身。了因心發卽是般若。緣因心發卽是解脫。三心旣發同世伊字。假名行人。以不住法住此三心。卽是住於三徳涅槃祕密之藏。故言初發心住也。若住三徳之理。卽是住不思議解脫。卽是住於大乘。以不住法住於般若。卽是住首楞嚴三昧。修持於心猶如虛空。卽是住法性。卽是住實相。卽是住如如。卽是住如來藏。卽是住中道第一義諦。卽是住法界。卽是住畢竟空。卽是住大慈大悲。卽是住十力。卽是住四無畏。住十八不共法四無礙智。住大悲三念處。住大神通。住四攝法。住諸波羅蜜一切三昧一切陀羅尼門。舉要言之。卽是住眞應二身一切佛法也。二明諸大乘經明初發心住名義不同者。華嚴經云。初發心時便成正覺。了達諸法眞實之性。所有聞法不由他悟。是菩薩成就十種智力。究竟離虛妄無染如虛空。淸淨妙法身。堪然應一切。當知卽是發眞無漏斷無明初品也。卽是此經明。一念知一切法是道場。成就一切智故。又卽是此經。明入不二法門。得無生法忍也。是大品經。明從初發心卽坐道場。轉法輪度眾主。當知此菩薩爲如佛。又大品經。明菩薩從初一日行般若智慧。猶如日光。假使舍利弗目連。滿閻浮提四天下。如稻麻竹葦。智慧欲比菩薩。如滿閻浮提四天下螢光欲比日月光也。又卽是大品經。明阿字門所謂一切法初不生也。卽是法華經云。爲令眾生開佛知見。又法華經說。龍女於剎那頃。發菩提心成等正覺。卽往南方無垢世界。坐道場轉於法輪。卽是大涅槃經云。發心畢竟二不別。如是二心前心難。卽是涅槃經。復有一行是如來行。所謂大乘大般涅槃。初住分證眞涅槃也。如此等諸大乘經。悉是圓教。明初發心住也。三明初發心功徳。發心功徳無量無邊。非是凡夫二乘所測。不可宣說。今采大乘經意。略以十種法門。稱述初住圓滿功徳。一者住圓滿淸淨菩提之心。卽是生無生法忍。無緣慈悲無作誓願。普覆法界。二於一念中。成就一切萬行諸波羅蜜。三得一切種智。圓斷法界見思無明。四得佛眼圓見十法界三諦之法。五圓入一切法門。所謂約二十五三昧。入王三昧。一切三昧悉入其中。冥益眾生。八番破二十五有。六成就菩薩圓滿業。能顯一切神通。所謂三輪不思議化。彌滿十法界顯益眾生。八番利益二十五有。七能成就眾生。開權顯實入一乘道。八能嚴淨一切佛土。如佛國品所明。九能起法界三業。供養一切十方諸佛。得圓滿陀羅尼。受持一切佛法如雲持雨。十能從一地具足一切諸地功徳。心心寂滅自然流入薩般若海。故華嚴經。明初住菩薩所有功徳。三世諸佛嘆不能盡。佛若具足說。一切凡夫人聞迷亂心發狂。此乃不可思議難解之事。諸大乘了義經之所稱說。豈同通教所明。十住功徳比格此。明初住與別教初地智斷功徳神通變化用一往是齊。而經論所說或深或淺意有所在。四類釋九住者。如此初住三觀現前。無功用心念念斷法界無量品無明。不可稱計。一往大分略爲十品智斷。卽是十住故。仁王經云。入理般若名爲住。卽是十番進發無漏眞明。同入中道佛性第一義諦之理。以不住法從淺至深。住佛三徳涅槃之理。卽是十品。住一切佛法。故名十住也。三明十行者。卽於佛性第一義諦。無漏眞明一心具一切行。念念進趣。流入平等法界海。故破十品無明成十品智斷。一切諸行諸波羅蜜不可思議。增長出生自行化他功徳。與虛空法界等。故名十行也。四明十回向者。無功用不可思議。無漏眞明念念開發。增長一切法界願行。事理和融心心寂滅。自然回入平等法界薩婆若海。又進破十品無明。證十品智斷。故名十回向也。五明十地者。無漏眞明入無功用道。猶如大地能生一切佛法。荷負法界眾生。普入三世佛地。廣大如法界究竟如虛空。又進破十品無明。成就十品智斷。約此以明十地也。六明等覺地者。觀達無始無明源本。邊際智滿畢竟淸淨。斷最後窮源微細無明。登中道山頂。與無明父母永別。是名有所斷者。名有上士也。七明妙覺地者。究竟解脫無上佛地。故言無所斷者。名無上士。此卽是三徳不縱不橫。究竟後心大涅槃也。是大涅槃名諸佛法界。豎深橫闊能用二十五三昧。普化眾生隱顯。十番利物究竟周普。譬如大樹其根若深入枝條亦大。若實相智慧窮源盡性化用之功則彌滿法界。無方大用究竟圓極也。故大智度論云。智度大海佛從來。智度深海佛窮底也。大品經云。過荼無字可說。涅槃經云。不生不生不可說也。若作如此而辧位者。皆是寂滅眞如平等法界不思議。無次位之次位也。

四教義卷第十一

四教義卷第十二

天臺山修禪寺智顗禪師撰

第三引眾經論證誠明圓教位者。大涅槃經明月愛三昧。從初一日至十五日。光明漸漸增長。又從十六日至三十日。光明漸漸滅盡。月光漸漸增長。譬智徳十五摩訶般若光明。漸漸滅盡。譬十五斷徳。無累解脫無明漸漸滅盡也。十五種智斷者。三十心爲三智斷。十地爲十智斷。等覺爲一智斷。合爲十五智斷。故從初一日至十五日。故以月爲譬也。月體卽譬法身。法身是一光明漸增譬般若智徳不生而生。光明漸減譬解脫斷徳不滅而滅。故涅槃經明。從初實安置諸子祕密之藏三徳涅槃。然後我亦當於此祕藏藏而般涅槃。此最後究竟涅槃。名爲不生不生。般若畢竟不生不滅。更無惑可滅也。問曰若是圓位頓悟一證卽便應究竟。何得引月愛三昧十五日月諭。答曰一向無淺深已如前破。但證位是諸佛境界。凡夫未識豈可定執。今借十五日月諭者。此約不可諭中而論諭耳。故涅槃經云。又解脫者。名無譬諭。無譬諭者卽眞解脫。譬如面譬如滿月。實非無有五根相同彼月也。問曰何得知月諭譬地位。答曰勝天王般若具出此義。問曰若約佛性中道明無明所覆。何得定有四十二品。答曰此義前已略明。無明𨿽無所有。不有而有。不無淺深階品。一往大分爲四十二品。然論品數。實自無量無邊不可說示。故大智論云。無明品類其數甚多。是故處處說破無明三昧。又云。法愛難盡。處處重說般若也。法華經云。諸佛爲一大事因緣故。出現於世。爲令眾生開佛知見。示佛知見。悟佛知見。入佛知見道故。此之四義。南嶽師解云。開佛知見卽是十住。示佛知見卽是十行。悟佛知見卽是十回向。入佛知見卽是十地。及等覺地。皆言佛知見者。悉得一切種智也。皆言佛知見者。悉得佛眼也。又法句云。是爲諸佛一大事因緣者。同入一乘諸佛實相也。又云。惟佛與佛乃能究盡諸法實相。又火宅品。諸子門外索車。長者各賜諸子等一大車。是時諸子。乘此寶車遊於四方嬉戲。快樂自在無礙直至道場。言四方者。卽譬開示悟入之四位也。直至道場。卽究竟盡諸法實相妙覺極位。如此皆是明圓位之異名也。大品經。明阿字等四十二字門。南嶽師解云。此是諸佛之密語。表四十二心之位。若學問人多疑此語。謂大智論無此釋。然龍樹釋大品經。論有千卷什師並略。何必無此釋也。今謂此解深應冥會。所以然者。經說初阿後荼。中有四十二字。初阿字門亦具四十二字。後荼字門亦具四十二字。華嚴經云。從初一地具足一切諸地功徳。詳此義意。極似相關。又大品經云。若聞初阿字門。則解一切義。所謂一切法初不生故。此豈非圓教菩薩。初得無生法忍之位也。過荼無字可說。此豈非是妙覺極地無上無上無過。不可過此字有法而可說也。又大品經廣乘品。說一切法門竟。卽說四十二字。豈非是圓教菩薩。從初發心得諸法實相。具一切佛法。故名阿字。至妙覺地窮一切諸法源底。故名荼字。作此解釋圓教之位極似分明。又四十二字門。後卽說十地。此卽是顯別教方便之次位也。又次十地說三乘共十地。卽是顯通教方便之位也。經文三處宛然。比決圓別通三教。顯在大品經文也。故大品經云。是乘從三界。出到薩婆若中住。又三慧品云。菩薩從初發心修習三慧。至坐道場。仁王般若經云。三賢十聖忍中行。惟佛一人能盡源。前所引思益楞伽等經。明寂滅眞如有何次位。卽是無次位之次位也。又瓔珞經云。三賢菩薩心心寂滅。自然流入薩婆若海。華嚴經明四十一位。旣是圓頓之教。明圓位之意甚自分明。但有時開別教方便之說。事相隔別似如淺近。故十地論師。作教道證道二道明義。或作地相地實二種明義。正是爲修行別教方便事相之文也。又云。一切無礙人一切道出生死也。智度論云。菩薩從初發心。觀涅槃行道。乃至坐道場。又云。菩薩從初發心。觀諸法實相慧。名爲般若波羅蜜。至佛心中變名一切種智。譬如入海有始入者。有後入者有至半者。有到彼岸者。皆名入海。菩薩亦爾。從初發心觀諸法實相。實相𨿽一。而觀智不無淺深之殊也。第四料簡。問曰何不依大乘經論對諸法門明位。答曰。今引此等經論。釋成圓教次位者。此約不思議平等法界。辧不思議非次位之次位也。若別對法門。尋者若不得意。多別解別執。則失圓通中道之正意。不思議諸佛菩薩之次位也。是事非凡夫所知。正可仰信而已。故華嚴經云。諸地不可說。何況以示人。所以然者。且置大乘。懺悔發初隨喜。一信心獲一施陀羅尼門。已不可向一切人說。𨿽復種種分別。亦不可解。何況圓教四十二心法門。二乘尙不聞其名。豈有凡夫而能說也。且置是事。如聲聞法中學四念處。發暖法時。亦不可向一切外凡未證者說。設種種因緣而解說者。終不可能解。豈況圓教諸佛菩薩位行。而可知可說也。且置是事。如世凡人坐禪。發禪五支功徳。尙不可爲未證者說。設方便巧說。未証之者亦不能解。豈況諸佛菩薩地位法門而可分別也。末代法師。多取經論方便所明斷伏。對諸法門。釋大乘賢聖地位﹝云云﹞。今意不爾。所以者何。如水性冷飲者方知。心無實行何用問爲。是以今辧四教四位者。出諸經論。此乃諸佛權實法門。於四不可說中。用四悉檀而說。此是諸佛大菩薩境界。非諸小菩薩聲聞緣覺所知。豈況末代凡夫所能解也。深屬一家學道說法之者。自非得證分明。愼勿偏執諸經論諸佛菩薩方便赴緣之言。空諍不思議不可測量之行位也。普願法界眾生。歸僧息諍論。入大和合海也。第五約圓教位釋淨無垢稱義者。維摩大士。若是位在法身補處。卽是等覺金剛無垢之位。智慧將圓。如十四日月。無明將盡。如二十九日月。故智度論云。普賢文殊。亦有十力四無所畏。如十四日月。佛亦具足十力四無所畏。如十五日月也。法性理顯。故名爲淨。無明惑垢將盡。故稱無垢。等覺智慧稱理圓明。稱機而照。故言淨無垢稱也。是則位鄰妙覺。若論圓應。乃至十方佛土現十法界身八相成道。此土應宜現補處之形。故居無動佛所。爲補處菩薩。來遊忍界。呵諸菩薩。皆稱不任問疾者。正以圓破偏也。又說入不二法門而獨默然者。表圓教內證法門。不可說示也。第五約五味譬。明四教位者。大涅槃經明五味譬不同。以成四教辧位不同之相也。經云。凡夫如乳。須陀洹如酪。斯陀含如生蘇。阿那含如熟蘇。阿羅漢辟支佛如醍醐。此譬意。恐是顯三藏教明位也。經又云。凡夫如乳聲聞如酪。辟支佛如生蘇。菩薩如熟蘇。佛如醍醐。此譬意恐是顯通教明位也。經又云。凡夫如雜血乳。羅漢如淸淨乳。辟支佛如酪。菩薩如生熟蘇。佛如醍醐。此譬意恐顯別教明位也。經又云。雪山有艸名曰忍辱。牛若食者卽得醍醐。忍辱艸者諭八聖道。乳諭十二部經。隨有能修八聖道者。卽見佛性住大涅槃。此卽譬於圓教菩薩。從初發心卽開佛知見。見佛性住大涅槃也。涅槃經明此之四譬。譬四教明位其義宛然。若不信四教明位不同者。云何消釋此五味四種譬也。今明前四教明位合此四譬。一往似如目睹。只自聖人密意難知。何可定執。又涅槃經云。譬如有人置毒於乳。乃至醍醐。亦能殺人。此譬應得兩用。若對經教五味明義。處處皆得見佛性。入涅槃也。此卽是不定教門事在下釋。若是約位明殺人義。四位五味根緣不定。隨其大乘機發。卽皆以如來滅度而滅度之故同殺人之義也。第六辧眾經明四教位多少不同者。華嚴頓教。但明別圓二教位。漸教之初。聲聞經但明三藏教三乘之位。若方等大乘具用四教明位。摩訶般若但明通別圓三教之位。若法華經但明圓教一佛乘。開示悟入之位。俱通大乘。明二乘如前。但通教菩薩位。用別接通。明佛性四徳涅槃。三藏二乘如前。廢三藏大乘之位。三阿僧祇劫伏結之因。三十四心斷結之果入二涅槃也。又通教三藏教明二乘位至大涅槃。俱引入別圓二位也。問曰若廢三藏佛位。何得言羅漢辟支佛。佛如醍醐。答曰三位但界內結盡。此結成往昔之義。非今涅槃之所用也。大門第五明權實者。就此卽爲三意。一略明權實。二明格位。三明興廢。一明權實者。權是暫用之名。實以永施爲義。方便波羅蜜隨情近益。故名爲權。智慧波羅蜜稱理究竟。故名爲實也。是則三教暫赴物情。故名爲權。圓教究竟利物。故名爲實。分別權實應須四義。一明一切非權非實。二明一切皆權。三明一切皆實。四明一切佛法非權非實而權而實。一明一切非權非實者。若論四不可說。無說則無四教可分無三教。卽非權。無圓教則非實。是則一切佛法皆非權非實。二明一切皆權者。若論四不可說有因緣而說。是則四教皆是權巧化物也。故佛言。我坐道場時。不得一法實。空拳誑小兒。以度於一切也。三明一切皆實者。無說而說之。必應機赴緣之益。其義皆實。故四教皆名實也。故智度論云。有世界對治爲人故實。有第一義故實。此卽皆實不虛之義也。四明一切佛法非權非實而權實者。若四不可說則無權實之可分。故言非權非實。不說而說三教卽是權也。而說圓教卽是實也。但一家明權實義有三種。一化他權實。二自行化他權實。三自行權實。若是化他權實。前三教非但是權。就此權中。亦各說權實也。若明自行化他權實。卽是前三教並是權用。圓教所明一向是實。若論自行權實。卽就圓教之位辧。照中道爲實。雙照二諦爲權也。第二明格位者卽爲三意。一約三藏教位格後三教。二約通教位格後二教。三約別教格後圓教。一約三藏教位格後三教者。卽爲三意。一明三藏教位格通教。二格別教。三格圓教。一格通教者。若論聲聞緣覺。與通教明二乘不殊。若約大乘明位。此則大爲殊別。所以者何。三藏教明三阿僧祇劫修行乃至補處卽是無垢位。正得齊於通教柔順忍信地忍法中忍也。若三藏之佛則得齊於通教佛地正習俱盡八相齊也。傍論。三藏佛是折法智力拙。通教佛是體法。故爲巧。問曰。智度論云。阿羅漢地於聲聞經中名之爲佛。但得二種涅槃。答曰。今謂皆除正使。已辧地齊。若取二諦滿正習盡。二佛齊也。二明用三藏教位格別教位者。三藏教明一生補處淨無垢稱位。格別教。與鐵輪位十信第十願心齊。佛地但與別教第十回

向齊。或可與初地齊也。此乃正意。傍論類通教可知。三明三藏教格圓教位者。三藏補處淨無垢稱位。但與圓教五品弟子第五品齊。佛地但與鐵輪位十信後願心齊。正義如此。傍論亦有優劣。三藏佛正習俱盡。以此爲勝。不明六根淸淨不思議之妙用。此爲劣也。故華嚴經嘆初發心住菩薩云。初發心以過於牟尼也。二明用通教位格後二教位卽爲二。一格別教。二格圓教。一明格別教位者。通教明補處淨無垢稱位。別教第十法界無量回向齊。通教佛果但與十地初歡喜地齊。正義如此。傍論有劣者。無相似中道智伏無明也。二明格圓教者。若通教明補處淨無垢稱位。但與圓教鐵輪位十信第十願心齊。通教明佛果。但與初發心住齊。此是一往格之。正論則劣。初發心住。以初發心住卽能顯中道法身。斷無明一品爲勝也。三明別教格圓教位者。若別教明法身法云一生補處淨無垢稱位。但與圓教十位第十灌頂住齊。佛地斷十一品無明。但與十行初歡喜行齊。若依仁王經。開十地爲三十生。是則無垢與法界無量回向位齊。佛地與十地初歡喜地齊。是則別教明一生補處望圓教。若依前釋。以義往推。猶有三十一品無明。若依引仁王經。卽有十一品無明。是則別圓法身補處。𨿽通約位。無垢稱義懸殊。豈得一槪而釋維摩詰之名也。問曰。尋至道卽是一。若格前方便三教。所明補處佛果遂傳爾懸殊。此意難解。答曰。二義往釋。一有教有人。二有教無人。若是三教方便之說。因中稟教之者。卽並有教有人。佛果補處及上位菩薩能說三教。此並有教無人。所以者何。所稟三教行人因教各獲利。故有教有人也。能說之教主示現爲三教之佛菩薩。令物慕果行因。因行旣成則無復化主。如斯乃緣感便應。緣謝便息。空拳誑小兒。引將還家。手中實無物也。三教化主亦皆如是。若是圓教有教有人者。因中稟教。乃至法云有教有人。斷四十一品無明。法身補處此實非虛。妙覺法身無說之說。卽是果上有教有人也。有教無人因之爲權。有教有人。名之爲實。問曰。若爾四教明果可分權實。四教因地皆有教有人。何得分其權實。答曰。今明。三教之人名爲權人。稟圓教之人。則人教俱實。故約四教明因分權實也。問曰。三教之因。旣立權人。三教之果何意不得辧權人也。答曰。三教行人可成圓人。無有三教之佛修因作圓佛。故非類也。第三明興廢者卽爲二意。一權教有興有廢。二實教興而不廢。一明權教有興有廢者。卽爲三意。一三藏教機起卽興。機謝則廢。所言機興者。可發之義名之爲機。前緣有小樂欲可起。小善可生。小惡可治。偏眞之解可發。故須用四悉檀。於聲聞經中。說因緣生滅四諦十二因緣六度之教。開三乘之道。聞則稱機。樂欲心起。生善斷惡。若是二乘發眞無漏。證有餘涅槃。若是菩薩六度調心。得伏忍柔順忍也。法華經云。小智樂小法。不自信作佛。是故以方便分別說諸果。爲此機緣。𨿽無三藏伏結。補處菩薩。淨無垢稱義。三十四心佛果。住有餘涅槃之佛。爲欲以四悉檀教赴此故。示現此教形聲。赴機度物。故法華經明。長者卽脫瓔珞。著獘垢衣。執持糞器。狀有所畏。語諸作人。卽是三藏教興之義。廢者。此小欲將歇。小善已成。事惡已除。眞解已發。是則四緣俱息。則三藏所說之教能說之人俱廢也。二明通教興廢者。興則機興。廢則機廢。機興而教興者。無生四諦樂欲將起。體假入空之善可生。迷理見思可斷。卽眞之解可發。故須用四悉檀說無生四諦通教。三乘聞則樂欲心起。生善斷惡。三乘同發卽眞無漏之慧。見第一義。二乘住有餘涅槃菩薩則不滯空。慈悲入假化物。誓求佛果。爲赴此之機緣。𨿽無通教斷結侵習。上地補處菩薩淨無垢稱位。一念相應慧斷習。佛果住有餘涅槃。爲赴通教赴此三乘根緣。示現此教形聲。悉檀赴緣逗物。故名爲興。廢者。四機旣息緣謝。所說通教能說之人俱廢也。三明別教興廢者。興則機興教興。無量四諦樂欲將起。從空入假善根可生。無量恆沙煩惱別惑見思可治。中道第一義諦眞解可發。故須用四悉檀說無量四諦起別教。菩薩聞則樂欲心起。生界外之善。斷界外之惡。發中道相似無漏及眞無漏。求常住佛果大般涅槃。爲赴此之機緣。𨿽無別教斷十品無明。法身補處菩薩斷十一品無明。究竟佛果。而示現此教形聲。用四悉檀赴物機緣。說無量四聖諦。故名別教興也。廢者。四十二品補處菩薩。此教佛果俱廢也。二明圓教俱興而不廢者。若於華嚴方等法華涅槃。所說圓教赴圓機樂欲生善斷惑見中第一義諦。是則從初發心至無垢地。赴四根緣。常說此教。至等覺佛。故名爲興。故三十二菩薩文殊師利等。皆說入不二法門。卽是教興之意也。若證妙覺。無師自悟。無法可嘆。無善可生。無惡可斷。更無深理可見。言詞相寂滅。本自無興。故無廢也。無廢亦得論廢者。四悉檀機盡則教息。故名廢也。故大品經云。過荼無字可說。涅槃經云。不生不生不可說也。故淨名默然杜口。不須復以言言於無言之理。文殊稱嘆表絕言也。是則在因有人有教。至果則教廢人存。三徳涅槃湛然淸淨。豈同前三教補處菩薩菩提佛果皆有教無人。教廢人亦隨廢。權實之意顯在於此也。第六約觀心明四教者。從三觀起四教。已如前辧。今但論卽心行用。識一切教門皆從初心觀行而起。四教旣攝一切經教。若一念觀心分明。能分別一念無明因緣所生之心。四辧歷然。則一切經教大意皆約觀心通達。就此卽爲四意。一約觀心明三藏教相。二約觀心明通教相。三約觀心明別教相。四約觀心明圓教相。第一約觀心明三藏教相者。卽是觀一念因緣所生之心生滅相。折假入空。約此觀門。起一切三藏教也。若觀生滅四諦入道。卽是修多羅藏。故增一阿含云。佛告諸比丘。謂一切法者只是一法。何等爲一法。心是一法出一切法也。智度論云。從初轉法輪至大涅槃。結修多羅藏。此只是約心生滅說四聖諦。卽是法歸法本之義也。觀心出一切毗尼藏者。佛制戒時。問諸比丘。汝法何心作。若有心作。卽是犯戒。有犯故有持也。若無心作。則不名犯。犯義不說持也。故重心發戒。無心則不發戒也。所言從心出阿毗曇藏者。四卷略說名毗曇心。達摩波羅處中而說名爲雜心。如此皆是約心辧毗曇。無比法者。分別諸心心數法。一切法不可比也。二約觀心明通教者。觀心因緣所生一切法。心空則一切法空。是爲體假入空。一切通教所明行位因果皆從此起。三約觀心明別教者。觀心因緣所生。卽假名。具足一切恆沙佛法。依無明阿梨耶識。分別無量四諦。一切別教所明行位因果皆從此起。四約觀心明圓教者。觀心因緣所生。具足一切十法界。無所積聚。不縱不橫。不思議中道二諦之理。一切圓教所明行位因果皆從此起。如輪王頂上明珠。是則四教皆從一念無明心起。卽是破微塵出三千大千世界經卷之義也。第七通諸經論爲二。一明對諸經論。二通釋此經文義。就初四教對經論者。佛用四教成一切頓漸諸經。論釋經豈越四教也。卽爲二意。一對經二對論。一對經者。若華嚴經但具二教所成。一別教。二圓教。所以者何。別教則諸菩薩宣說歷劫修行四十二心斷結行位階差。圓教明一心具足一切諸行。從初一地具足一切諸地功徳。次明漸教之初聲聞經。但具足三藏教。方等大乘及以此經具足四教。摩訶般若具足三教。除三藏教。法華經開權顯實。正直捨方便。但一圓教。涅槃經具足四教。成五味義也。問曰。方等大乘亦具四教。何故不成五味義。答曰。不明聲聞作佛。五味之義不成。約不定中。得論四教也。釋迦出世所有經教更不過此四教。攝此諸經。罄無不盡。二對論者。論有二種。一者通申經論。二者別申經論。一通申經論者。卽爲二意。一通申小乘經。二通申大乘經。一通申小乘經者。如毗曇成實昆勒等論。並是通申小乘經論故成實論主云。我今正欲論三藏中實義。二通申大乘經論者。如地持論。攝大乘論。惟識論。中論。十二門論等。並是通申諸大乘經所明別圓兩經也。二別申經論者。卽爲二意。一別申小乘經。二別申大乘經。一別申小乘經者。如俱捨論別申修多羅。明了論別申毗尼。毗婆娑論。阿毗曇論別申佛在世說毗曇也。二明別申大乘經論者。如十地論別申華嚴經別圓兩教。大智度論別申摩訶般若經通別圓三教。應有別申大集方等及此經論。不來此土。金剛般若論別申金剛般若經。法華論別申法華經一圓教。涅槃論別申涅槃經四教五味。論度此土不盡。如是等論申經。卽是申觀心。此等諸經今分明也。是則精修觀心。洞解一切經論。若經論不從心出者。觀行之人。旣不聽不讀。何得內心通達耶。此乃有所言說。冥與經論相應。意在此也。第二正明用四教通釋此經云文義者。卽爲二意。一釋經五義。二通經文。一釋此經五義者。卽如前約四教位釋淨無垢稱之名。名一而義異。次辧體者。三教所詮卽是思議解脫之體。圓教所明卽是不思議解脫也。次明宗者。是卽四教明四種四諦因果感佛國不同也。次顯用者。卽是四教從淺至深。次第以深呵淺也。次判教相者。此經具明四教。與諸經有同有異。如前分別。二用四教釋此經文者。卽爲三意。一通室外四品。二通室內六品。三通出室四品。一通室外四品者。用四教明因果不同。故釋迦現佛國有異。如身子梵王所見不同。諸天共寶器。食隨其果報。飯色有異故。以稟四教不同故。見佛國有異也。釋方便品。正用三藏教通教。所以者何。說折法入空因緣生滅無常。復說如夢幻體假入空之意。是則因中用拙巧二度。破其界內愛見著心。勤修二教之法身也。弟子品用通教別教圓教。彈呵十大弟子及五百羅漢。用通教彈者。如呵迦旃延說三藏教拙度五義。用別教折呵者。此如呵富樓那穢食置寶器也。用圓教者。如彈身子善吉云。不起滅定。現諸威儀。不斷廢愛。起於明脫。亦不縛不解。並是用圓教意彈也。四教釋菩薩品。正是用圓教。呵四大菩薩用三藏通教別教自行化他偏僻法華不思議圓頓之道。二明室內用四教釋六品經文者。大士無三教之疾。以方便現同三疾。約此辧問疾也。不思議品正明住圓教不思議示現四教之事也。觀眾生品卽是辧不思議別圓兩教從假入空也。佛道品卽是辧不思議圓教從空入假行於非道通達佛道也。不二法門品正明圓教不思議中道正觀入不二法門也。香積品卽是不思議圓教所明雙照二諦法界圓融也。三明四教通出室四品經文者。通菩薩行品。令菩薩徧行四教之行。四土化眾生也。四教通見阿閦品者。明若依四教修四行。發菩提心。始得生阿閦佛國也。亦用此成無動如來佛國之行。得成佛時。所有佛國如妙喜世界也。用四教通法供養屬累二品者。付屬天帝彌勒。令於佛去世後流通此經。四教利益未來弟子令不絕也。

四教義卷第十二

