肇論新疏

元文才述

肇論新疏卷上

五臺大萬聖祐國寺開山住持釋源大白馬寺宗主贈邽國公海印開法大師長講沙門文才述

始自好誦斯論。亦粗玩其辭。尙未能吮其理味以其心也。及隸樊川之興教。得云庵達禪師疏又數年應寧夏命。復獲唐光瑤禪師。並有宋淨源法師二家注記。反復參訂醇疵紛錯。似有未盡乎論旨之妙夥矣。且論之淵粹簡蘊。見稱所自來。其辭文其施辯。非深入實相踞樂說善巧之峯者。莫之爲之。予固以爲開方等之巨鑰。遊性海之洪舟。運權不之均車。排異見之正說。眞一乘師子吼之雅作。欲乎吾人之性學者。先著鞭於此。此而通。則大方之理弗虞而妙獲者矣。嗟呼姚秦迄唐二百餘載。歷賢首淸涼圭山賢聖之僧。皆援之以斷大義。獨不爲發揮其曲要以召方來。致令諸說鑿柄紛綸。莫知所以裁之之正。乃因暇日謹摭諸先覺之說。別爲訓解以授座下愧夫迫於緣冗。每釋義引據。弗獲課虛細以討求。冀同衣同徳之士。恕以荒斐失而正之可也。

肇論肇卽作者之名。論乃所作之法。人法合目。爲一部之都名也。以四論前後異出。又各宗一義。欲合爲一。不可徧目。乃復作宗本一章。冠於論首。但云肇論宗釋皆屬。而言論者謂假立賓主。決判甚深。往復推徵。示物修悟。故名爲論。然有二種。一者宗論。宗經立義。如起信惟識等。二者釋論。但隨經解釋。如智論等。今此四論是初非後。

後秦長安釋僧肇作通鑑說。符健據關中國號大秦。至符堅末年。姚萇篡立亦號爲秦。故史家乃以前後字別之。論主在後秦也。長安卽今安西。釋謂釋迦。卽僧之通姓。以如來姓釋迦氏故也。安公創式。遠葉阿含。千古遵依。迄今未替。僧肇卽論主之諱。本傳略云。京兆人。歷觀經史備盡墳籍。志好玄微。每以莊老爲心要。故嘆曰。美則美矣。然其棲神冥累之方猶未盡善後。見舊維摩經歡喜頂受。乃言始知所歸矣。因此出家學善方等。兼通三藏。聞羅什在姑臧。自遠從之。什嗟賞無極。及什來長安。肇亦隨入。姚興敕令入逍遙園詳定經論。所著四論並注維摩經。及制諸經論序。並傳於世。作猶制也造也。義誠佛說論自已爲。蓋作其辭而弗蘊其義也。

宗本義四論所崇曰宗。本謂根本通法及義。法有通別。通者。卽實相之一心。中吳淨源法師云。然玆四論宗其一心。然四論𨿽殊。亦各述此一心之義也。別者。卽四論所宗各殊。所以爾者。非一心無以攝四法。非四法無以示一心。卽一是四卽四是一。義謂義理依前法體以顯義相。法通義通法別義別。此中四段之義如其分齊。是下四論之所宗。據此非宗本無以統四論。非四論無以開宗本。以法爲本所宗。卽本以義爲本本亦卽義。若法義兩分本屬法時本之義也。

本無實相法性性空緣會此五名諸經通有。義𨿽差殊不越理事。今始終相躡略而釋之。初謂緣會之事緣前元無。故云本無。無相之相復雲實相。卽此實相是諸法性。故云法性。此性眞空故復云性空。復由性空之理不離於事。以理從事復名緣會。謂因緣會集而有諸法。或名緣集緣生等。皆意在法也。杜順和尙云離眞理外無片事可得。

一義耳義依法顯。法旣理事一源。義豈容殊不可取於五名計有五法。各是一義。此中以本從末惟末非本。亦一義。攝末歸本惟本非末。亦一義。若本末混融際限不分。尢一義也。若對下不遷釋之。緣會物也。本無等理也。由一義故。卽遷而不遷。所以爲下不遷論宗。

何則徵也。

一切諸法緣會而生若色若心因緣會集。而後生起。

緣會而生則未生無有。緣離則滅初句躡前因緣是因諸法是果。因無果有無有是處。此約前際。後句旣法自緣生有爲遷謝。因緣離散諸法滅謝。此約後際。

如其眞有有則無滅眞謂眞實。若法實有有應無滅。法旣隨滅。知非眞有。下論云。夫有若眞有豈待緣而後有哉。中觀云。法若實有則不應無等。

以此而推。故知𨿽今現有。有而性常自空。性常自空故謂之性空卽末顯本也。約前後際觀現在法。旣但緣集而生。豈待緣離然後方滅。以因緣非和卽今常離。卽今亦滅。色卽是空其性本然。故卽緣生是性空爾。淸涼聖師云。緣生無性當體卽眞。

性空故。故曰法性眞空是諸法之性。

法性如是。故曰實相如是謂空也。空無相故。故名實相。

實相自無。非推之使無。故名本無緣集之法當體元空。如鏡像谷響不待推斥使令無之卽此實相爲本無也。下論云。豈待宰割以求通哉。此揀小乘析色名空。上列名則從本及末。此中推義則自末至本。然本末鎔融。非前非後非一非異也。

言不有不無者諸經論中多明四句。謂有無亦有亦無。非有非無。依法表徳。不出此四。又約破計遣謗亦有四句。謂非有非無非非有。非非無非亦有亦無。今所牒者。前之第四及後之初二句。所以偏牒此而明者。爲遣二見故。遮示中道故。令心無住故爲下不眞空論之宗。

不如﹝同也﹞有見常見之有。邪見斷見之無耳初約破計以釋。佛性論第三云。一切諸見不出有無二種。由有見故所以執常。於無見中復有二種。一邪見。謂一切無因無果並撥三世故。二斷見謂惟有現在不信未來故。準此因有生常。因無生邪斷之二也。故論雙敍之。經中爲破此見而云不有不無。論敍云。不同計有之見是常見之有。故云。不有不同計無之見。是邪見斷見之無。故云不無。不如二言貫下邪斷。

若以﹝猶執也﹞有爲有﹝常也﹞則以無爲無﹝斷也﹞有旣不有則無無也約起滅釋也。初二句明相因而起。但起一見一見隨生。如見牛有角謂兔無角等。故密嚴云。要待於有法而起於無見。此所治之病也。後二句明相因而滅。苟治一見一見隨亡。經中旣云非有。故亦非無。故密嚴云。有法本自無無見何所待。此能治之藥也。偉哉善巧曲盡經旨。

夫欲存﹝猶取也﹞無以觀法者。可謂識法實相矣。是謂𨿽觀有。而無所取相約觀行釋也。法卽緣生諸法。謂從緣𨿽空不可存無以觀。無則三學六度與五逆十惡空而無果。由非無故一切法皆立也。不取相者。謂緣起𨿽有亦不可取相以觀。取則有爲生滅行何契眞。由非有故心不住相。建一功立一徳靡不合道。如斯見法方識實相。實相之言在上義屬於下。卽中道佛性觀也。此中意趣無邊不能繁敍。如涅槃及止觀等說。上三義釋名。前二離過後一成行。

然則法相爲無相之相。聖人之心爲住無所住矣法相者。所觀之境屬前實相也。旣非有無何有相狀。且對無住之心。義言相爾故。云無相之相。聖人等者。能觀之心得無分別。俱名聖人。然地前修眞如三昧者。亦許仿行雙照有無名住。旣不存無。又不取相卽住而無住也。性宗修人𨿽具縛凡夫。苟有夙燻誠可畱心。今舉聖心令人慕式也。

三乘等觀性空而得道也。性空者。謂諸法實相也等謂平等。道謂自乘菩提。所以約人辧者。恐疑實相之外別有三乘異證。而不知三乘機器隨燻有差所觀性空無異。故身子云。我等同入法性。佛贊迦葉同一解脫。亦如三獸渡河河無異水。

見法實相故云正觀。若其異者便爲邪觀正邪二觀諸經通說。今約實相辧邪正也。大論云。除實相外餘皆魔事。

設二乘不見此理。則顚倒也此有二說。一則只是三乘中二乘。意云。設若小乘不見性空之理。則亦顚倒不克果證。以二乘但見無常。不見於常是顚倒故。此則大小形對可說。小且尙耳。況大乘耶。二則前云三乘。乃通教所被學法空者。故同觀實相爲正觀。今此二乘乃藏教所被愚法者。意云。設若愚法二乘亦須觀性空之理而取證。若不見此理則顚倒故不證。大疏破有教引成實云。我今正明三藏中實義。實義卽空。淸涼鈔云。不可不見實義而得道也。以生空亦雙空之一分。又何太異。故前云等觀。

是以三乘觀法無異。但心有大小爲差耳所趣實相惟一。能趣根宜成異。器有廣狹智有淺深。運有自他進有迂直證有單雙。此則差在於人不在於法。

漚和般若者。大慧之稱﹝名也﹞也雙牒其名通屬其體。智論第十八云。摩訶般若秦言大慧。漚和者。此云方便。一念兼之故名大慧。二乘孤慧獨穎慧而非大。爲下般若一論之宗。

見法實相謂之般若。能不形﹝猶顯也﹞證漚和功也初二句明得名。由見實相故名般若。後二句見而非證。直由大悲導智。令不證空。出二乘也。淨名云。無方便慧縛有方便慧解。以無悲之智醉寂滅酒。墮無爲坑故。

適﹝往也﹞化眾生謂之漚和。不染塵累﹝去聲﹞般若力也亦初二句明得名。由化眾生故名方便。後二句化而不染。復由大智導悲令塵不染。異凡夫也。淨名云。無慧方便縛有慧方便解。以無慧方便投愛見网沒有相林。故塵謂五欲塵境。累謂生死過患。

然則般若之門觀空。漚和之門涉有。涉有而未始﹝暫也﹞迷虛。故常處﹝居也﹞有而不染。不厭﹝棄也﹞有而觀空故。觀空而不證承前以卽不滯也。初二句約觀空有以分權實。涅槃爲空生死爲有。後四句正顯不滯。以二智雙融之一心。觀空有無二之眞諦。如觀色是有色卽空。故豈曾瞥然而迷性空。以不迷空。所以常居有境塵不能染。下句反此可知。是謂二諦相符二行相資。如車二輪。猶鳥二翼。翔空致遠互缺無能。由空門出生死入涅槃。由有門建佛法化眾生。然理量無二生涅一如故。不滯空而累有也。

是謂一念之力權慧具矣。一念之力權慧具矣念謂慧念。言一者極少時也。權謂權智卽前方便。慧謂實智卽前般若。謂少時一念二智俱備。再言之者嘆其智妙。

好思歷然可解歷然者謂。理甚昭著。歷歷分明可領解也。

泥洹盡諦者華梵雙出。古譯滅諦爲盡諦。盡義在下。此亦牒經而釋。爲下無名論之宗直結盡而已結謂一切結使亦兼諸業。卽集諦也。然約諭明。如世繩結最難解理。

則生死永滅。故謂盡耳生死苦諦也。連前卽三雜染亦名三障。此三種障更相由藉能障涅槃。今約治道總說云盡。若別說者。卽十惡等業信位能滅。惑有本末。本卽根本不覺末卽枝末不覺。末中復有七類。謂三細四粗。生死亦二。一分段二變易。自地前三賢斷粗中粗。又復觀察學斷根本無明。自見道中至七地時斷粗中細。爾時分段盡也。自八地至盡地。斷黎耶三細根本無明。爾時變易亦亡。以此論宗於一乘。故惟依起信釋之。細示如彼。

無復別有一盡處爾涅槃二十五云。涅槃之體無有住處。直是諸佛斷煩惱處。故名涅槃。等非如小乘以生死世間涅槃出世間。大乘但轉此三卽涅槃爾。豈別標其方域耶。故本論云。排方外之談云云。何者。夫三徳祕藏是大涅槃。但因翻此三障得名。謂惑能障於般若。惑盡而般若明。業能障於解脫。業亡而解脫朗。苦能障於法身。苦謝而法身顯。故此三徳但約障說。豈別有一盡處爾。又三徳一體不並不別。如梵﹝伊字﹞𨿽四徳圓常恆沙義備。一心融拂非相非名。尢可說云無復別有一盡處爾。以此爲宗無名已顯。

物不遷論第一物卽緣會諸法。謂染淨依正古今寒暑等。不遷卽性空實相等。以緣生之物本性卽空。空卽實相故。物物皆不遷也。今約終頓二教之義。略示玄妙。初終教者。謂隨緣之理起成諸事。卽事同眞故遷卽不遷。此中曲有三門。一以理從事理亦隨遷。況事法邪。楞伽經略云。如來藏與因俱有生滅。又不增減經云。法身流轉五道云云。皆此義也。二以事從理事且不遷。況眞理邪。仁王經云。煩惱菩提於第一義而無二故。諸佛如來與一切法悉皆如故。楞伽又云。五識身非流轉。三此二無礙同時鎔融。非一非異。遷與不遷亦非前後。卽涅槃娑羅娑鳥。淨名法無去來常不住故是也。淸涼云。因乖常理遂成三界無常。苟悟無常之實。卽無常常矣。下論大義皆是此理。後頓教者。謂法法本眞妄見流動。若一念不生前後際斷。法非生滅非遷非不遷。仍名不遷也。華嚴云。一切法無生云云。若依歸峯略鈔解。緣生之法相同徧計似生似滅。性同圓成不生不滅。亦終教意也。今此論中雙含二教。如下云。不釋動以求靜云云。又云。目對眞而莫覺。

夫生死﹝滅也﹞交謝寒暑疊﹝互也﹞遷。有物流動人之常情將明遷卽不遷之理。先陳迷倒不遷見遷之情。令忘情悟實也。初句舉所遷之法。通一切法生來死謝。死至生亡生滅相待。故云交也。次句舉能遷之時。通一切時疊遷可知。有謂緣有流動遷也。後句中義兼凡外。亦正爲權小以一形三。惟見無常不見卽常者。皆常情淺見也。

予﹝我也﹞則謂之不然論主宗悟一乘善入實相。欲導常情故總斥之。

何者不許見遷必有教理。故總徵之。

放光云。法無去來無動轉者卽彼經第七卷

中云。諸法不動搖故諸法亦不去亦不來等。法卽緣集之物。以任持自體軌生人解。故去來動轉遷也。旣云皆無不遷也。然實教了義多有此說法華云。世間相常住。

尋夫不動之作豈釋﹝捨也﹞動以求靜。必求靜於諸動。必求靜於諸動故。𨿽動而常靜。不釋動以求靜故。𨿽靜而不離動初句舉經。但解動靜以例去來。動卽遷也。靜卽不遷。豈釋下會釋。次二句明不捨事動而求靜理。然動靜多體。且約心境略示。境者眞諦理性故靜。俗諦事法故動。二諦相卽故云不捨。意云。要證眞諦之靜不離俗動。心者實智向眞故靜。權智應俗故動。二智無礙故亦不捨權動也。後四句躡前以明卽靜而動。亦通心境。以不捨事動而入靜。故正靜時正動。論中正惟理事。旣云求靜不捨等。故兼二智。

然則動靜未始異。而惑者不同動靜本一迷夫見異。世間與出世殊科。依計與圓成分處。

緣﹝因也﹞使眞言滯於競﹝諍也﹞辯。宗﹝理也﹞途屈於好異眞言謂了義言詮眞實之教。宗途謂一乘宗途不遷之理。意云。動靜無二了義所詮。三乘之人於無二法中而見兩異。保執權淺不信無二之道。好異之心發言諍辧。因此使令了義滯而不行。宗途屈而不伸。正同圭峯大師云了義匿於龍藏。敍此爲起論之由也。然四論之作皆由排異。何者。不眞空明斥三家。般若論云。然異端之論紛然久矣。涅槃論云。今演論之作。寂彼廓然排方外之談。故知皆緣異見而作。

所以靜躁﹝動也﹞之極未易言也競辧者眾好異者多。故言之難。

何者﹝微也﹞夫談眞則逆俗。順俗則違眞。違眞故迷性而莫返﹝歸也﹞逆俗故言淡而無味初二句明逆順兩違。體乎不二名眞。執乎兩異名俗若順法談一。則逆乎常情好異之徒。此則法不應根也。若順俗談異。則又違眞一之法此則根不達法也。後四句逆順皆失。謂莫二之眞卽性也。今旣順俗談異常情。迷此眞性不能歸於寶所。若談眞則俗情不入。反謂言淡無味。老氏云。道之出口澹乎其無味。

緣使中人未分於存亡。下士撫﹝擊也﹞掌而弗﹝不也﹞顧承前談眞而來。意云。𨿽逆俗招無味之謗。只可談眞使人返悟。不可順俗而令不入。上士聞眞勤而行之。中士聞眞若存若亡。疑信相半。下士聞眞則拍手大笑。反爲淡泊不復顧慕。文出老書。故順而釋之。

近而不可知者。其惟物性乎初句事俗流動名近。卽眞不遷難知。後句屬體。

然不能自已﹝止也﹞聊復寄眞心於動靜之際。豈曰必然。試論之曰然者。猶云𨿽然。中下疑笑。要使眞言不滯。宗途大明常情悟入。欲罷不能。略復依言寄眞一之心於動靜之際。未敢必是。但試爲論之謙也。

道行雲。諸法本無所從來。去亦無所至。中觀論云。觀方知彼去。去者不至方雙引經論立不遷之宗也。道行引其正文。捲當第十。諸法卽物也。本謂根本亦元也。緣集而來來何所從。緣離而去去何所至。如善財問慈氏云。此樓閣何處去耶。答曰。來處去也。解云。欲明其去先知其來。來不見源去亦何所。譬如寒暑相代。寒自何來暑於何去。是謂諸法如幻如化。當處出生隨處滅盡。中觀下但義引彼破去來品。捲當第二。然論極深細。今略示之。方謂去處彼卽去者。論長行雲。去法去者去處。是法皆相因待不得言定有定無。是故決定知三法虛妄空無所有。但有假名如幻如化。此論之意隨俗故知彼去。順眞故不至方。

斯皆卽動而求靜。以知物不遷明矣經論皆爾。於理何惑。釋動求靜三乘之見也。

夫人之所謂動者。以昔物不至今。故曰動而非靜。我之所謂靜者。亦以昔物不至今。故曰靜而非動。動而非靜以其不來。靜而非動以其不去初三句常情倒見。後動而下二句出意。初句牒執。以昔物下出所以。以見物遷至昔惟去不來。故云遷也。次三句舉悟。後靜而下二句出意。初句舉悟。亦以下出所以。昔物不至今今物不去昔。有何動耶。今昔相待其相本空。物在其中無去無來。

然則所造﹝詣也﹞未嘗異。所見未嘗﹝曾也﹞同。逆之所謂塞順之所謂通同見昔物不至今。而有遷不遷之異。後二句中吳淨源法師云。惑者任情逆性而塞。悟者任智順物而通。

苟得其道復何滯哉淨源法師云。若悟不遷之道。塞自去矣已上略明大旨已顯。下又廣辧。

傷夫人情之惑也久矣無始無明有來至今。論主悲傷迷而弗悟。

目對眞而莫覺。旣知往物而不來。而謂今物而可往。往物旣不來。今物何所往初句泛責眞謂不遷也。賢首大師云。實際居於目前翻成名相之境。次二句正責不覺之相。知其昔不來。卻計今可往。迷也。後二句就示不遷。旣知昔物不來。便可悟其今物不往。

何則徵也。

求﹝索也﹞向﹝昔也﹞物於向。於向未嘗無責﹝求也﹞向物於今。於今未嘗有。於今未嘗有。以明物不來。於向未嘗無。故知物不去以古望今也。初四句中意云。就昔以求昔日之物。昔日元有此物。如昔有堯舜今則無之。後四句躡前成立不遷。此中今古通目三世能遷之時。物者。所遷之物。𨿽舉能遷。意在所遷故云物不來等。

復﹝反也﹞而求今今亦不往以今望古不遷亦然。但互攺向今及來字可。故論但云今亦不往。

是謂昔物自在。昔不從今以至昔。今物自在今不從昔以至今釋成不遷也。論旨以今昔相待來去相形。緣體非眞諸相何立。常情爲相所轉。見有遷流。悟士了虛當相寂滅。何有今昔之動來去之遷。據此𨿽念念謝滅。亦念念不遷也。故大論第五云。菩薩知諸法不生不滅其性皆空。予昔讀此反復不入。及讀永明大師宗鏡錄至釋此論疑滯頓消。故知論旨深隱。不可隨文作解。

故仲尼曰。回也見新。交臂非故﹝舊也﹞此文小變南華之文。彼云。仲尼謂顏回曰。吾終身與汝交一臂而失之。可不哀與。交臂二說。一云。少選也。猶言掉臂之間已失矣。一云。臂相執也。孔顏交臂相執皆令勿遷。然已遷去豈能畱之。故郭象解云。夫變化不可執而畱也。論意變化密移新新非舊。旣惟見新新不至故。豈有遷耶。

如此則物不相往來明矣。旣無往反之微眹。有何物而可動乎通結上文。初一句斷定不遷。後二句結成本義。尙無微眹之動。況有大者。

然則旋嵐偃﹝僕也﹞嶽而常靜。江河競注而不流。野馬瓢鼓﹝動也﹞而不動。日月歷﹝經也﹞天而不周連引四事。前三所遷之物。後一能遷之時。亦通於物。皆流動中至大者至速者。而云常靜等皆不遷爾。旋嵐大風之名。此風起時偃妙髙猶如腐艸江河易見。野馬者。南華云。野馬塵埃也。或云。白駒遊气。亦運動中駛埃者。日月於晝夜中周四天下。此皆常靜不流不動。以妄見非眞緣生相假。苟達兩虛萬物頓寂也。

復何怪哉情計之流執妄爲實。聞四不遷良可怪誕。達觀體物至動不動亦常理也。將何怪異。上明不遷文旨已備。此下約教會違。會有內外。如文。

噫聖人有言曰。人命逝﹝往也﹞速速於川流潛妨也。噫心不平而恨聲也。梵网云。人命無常過於山水。諸經多有。意云。若物不遷豈非違此說耶。

是以聲聞悟非﹝無也﹞常以成道。緣覺覺緣離以卽眞。苟萬動而非化﹝遷也﹞豈尋化以階﹝進也﹞道初二句舉行人。聲謂聲教聞教悟理。修無常等行證成四果。緣謂緣起。觀緣而覺。離緣起之有爲。進五果之妙道。後二句辯違。若云不遷。豈彼二人稟無常之教。修無常之行而得道果耶。

復尋聖言微隱難測。若動而靜似去而畱通前違妨也。復謂研復。聖言卽前無常教也。微隱難測者。以言權旨實故。涅槃名爲密語。大乘智臣善識密意。意謂𨿽談無常亦密顯眞常。不可守言一向作無常解也。以二法相待有此。定有彼故。若動下出難測所以。若說卽無常之動是眞常之靜。似說一人卽去而元不去也。難測在此。

可以神會難以事求此理幽微。只可神而明之妙識佛意。不必隨識依言定旨。事謂情識及言教也。楞伽經中大慧示疑。佛亦會釋。故法四依中。但令依義不依文依智不依識也。生公反教而談理千古希聲。肇公賤事而貴神百世準式。然惟上智中下不可。

是以言去不必去。閒﹝防也﹞人之常想。稱住不必住。釋﹝解也﹞人之所謂﹝執也﹞往耳。豈曰去而可遣﹝遷也﹞住而可畱耶旣貴神賤事。只可捨文會旨。經說無常。不必說物遷去。但是防凡夫之人著常之想。經說常住。未必說物不遷。但解二乘計無常爾。此之二說本皆破倒。倒情旣遣萬物非遷。非不遷也。涅槃初分大有此說。善哉論主。實曰智臣矣後二句正明捨文。豈可聞說無常。便謂萬物遷去。聞說常住便計萬化常畱。

故成具云。菩薩處計常之中而演非常之教。故摩訶衍論云。諸法不動無去來處雙引經論各證一事。引成具經中旣云。菩薩爲破眾生常計而演無常之教。證前閒人之常想。智度論中諸法不動。以證釋人之所謂往。皆對治悉檀非第一義。

斯皆導達﹝悟也﹞羣方﹝類也﹞兩言一會。豈曰文殊而乖其致﹝旨也﹞哉若經若論。皆是引悟眾生之典。而經說去論言住。兩言在文實異。然經本破常物不必去。論本顯眞物不必畱。所以云一會。在旨不乖。

是以言常而不住稱去而不遷。不遷故𨿽往而常靜。不住故𨿽靜而常往。𨿽靜而常往故往而弗遷。𨿽往而常靜故靜而弗畱矣初二句中經論隨計破著。說遷不遷物不必然也。次四句躡前。已明遷而不遷不遷而遷。後四句復躡前。已明遷卽不遷不遷卽遷。故非重也。所以不會二乘者。以二乘但稟無常之教而修。故惟會教人可悟也。

然則莊生之所以藏山。仲尼之所以臨川此會外典之違也。太宗師略云。夫藏舟於壑藏山於澤。謂之固矣。然而夜半有力者負之而走。昧者不知。若直解者。如人藏山於深澤以謂牢固。力大者得之於夜半中背負而趁。彼藏山者不覺不知。此寓言也。以譬造化之力遷負周密。𨿽天地之大萬物之廣。未嘗不負之而走也。夜半以諭冥理也。古人云。變化之道挾日月而行。負天地而走。此亦正同四梵志藏身山海時至皆化。仲尼下論語文。孔子臨於川上嘆曰。逝者如斯夫。不捨晝夜。意云。新新之化往者過而來者續。無一息之停。如斯。指水也。二典皆言物遷。如何會通。

斯皆感往者之難畱。豈曰排﹝遣也﹞今而可往二典皆感往物難畱至今。非說今物排去。以明卽遷而不遷爾。巧攝儒道。故類會之。

是以觀聖人心者。不同人之所見得也孔子域中之聖。莊周達觀之賢。賢聖之人所見所得人難盡之。不可隨文只作無常之解。

何者徵也。

人則謂少壯同體百齡﹝年也﹞一質﹝體也﹞徒﹝虛也﹞知年往不覺形隨此出凡情見淺也。但見年去。不知形亦隨變。少壯旣殊百年形異。執乎一體誠爲倍迷。若知少壯不互有。年年不相到隨遇隨空。何有遷耶。

是以梵志出家白首而歸。鄰人見之曰。昔人尙存乎。梵志曰。吾猶昔人非昔人也。鄰人皆愕然非其言也此以外事故類證爾。梵志解遷中不遷如孔莊。鄰人非之如凡淺。西域淨行梵志十五遊學。三十歸娶。五十入山。今言出家謂入山也。白髮復歸。鄰人以常情問之云。昔人尙在耶。見今問昔亦已誤矣。故梵志答之但似昔人。豈今之新吾是昔之故吾哉。鄰人不達隨變之理執。今白首是昔朱顏。

所謂有力者負之而趁。昧者不覺。其斯之謂歟源云。負之而趁猶老少形變。昧者不覺猶人愕然。

是以如來因羣情之所滯。則﹝準也﹞方﹝正也﹞言以辧惑。乘﹝憑也﹞莫二之眞心。吐不一之殊教。乖而不可異者其惟聖言乎。故談眞有不遷之稱。導俗有流動之說。𨿽復千途異唱。而會歸同致矣初至聖言乎等者。通辧諸教文異旨同。故談下結成一致。眾生流滯於生死。根行樂欲種種差殊。故如來觀機演教。依準正理之言以解凡惑。依一眞法界流十二分教。若小若大或權或實。八萬度門恆沙佛法故不一也。梵网云。世界無量教門亦爾。𨿽乃差殊其旨無異。原佛本意亦惟一事。故不可文殊令旨亦差。

而徵﹝索也﹞文者。聞不遷則謂昔物不至今。聆﹝聽也﹞流動者。而謂今物可至昔隨聲取義之士。滯於一偏不達圓音。故再舉今昔以示之。令不泥教。

旣曰古今。而欲遷之者何也古今不可互指。不遷已明。能分古今之異。卻欲遷之何故。

是以言往不必往。古今常存以其不動。稱去不必去。謂不從今至古。以其不來。不來故不馳騁於古今。不動故。性各住於一世初有六句。不壞古今之相。非去非來以明不遷。然三三兩分。皆初句標。次句釋。後句出不遷所以。以古不來今知今不去古也。不來下四句結成。古今之相隨性而各住自位。皆不遷也。馳騁趁走貌。

然則羣籍殊文百家異說。苟得其會豈殊文之能惑哉初二句舉教異。羣籍目聖教。百家屬師宗。後二句明文異旨同。然上所會。且約動靜常無常等會釋。以此例諸法法皆然。是故經中或說苦等四妄。彰權隱實。或說常等四眞。彰實隱權。如是會通異門一道。且藥分千品愈病無殊。教海萬方悟心何異。苟封文迷旨字字瘡疣。得意忘言物物合道。自此以下惟就於時以明不遷。意謂能遷古今三世之時。尙且不遷。況所遷之物而有遷耶。

是以人之所謂住。我則言其去。人之所謂去。我則言其住。然則去住𨿽殊。其致一也謂凡情偏解知住迷去知去迷住。圓見之人一法雙了。特由迷悟云泥故。去住相反。

故經云。正言似反誰當信者。斯言有由矣言似相反旨意常順。如前住云。

何者徵也。

人則求古於今。謂其不住。吾則求今於古。知其不去執遷之者求古於今。見今無古故云遷也。悟者求今於古見古無今。故今不去也。

今若至古古應有今。古若至今今應有古文通二對。皆上句舉執。下句出違。若古今互遷亦應互有。然執者但執今去古。不執古來今。今亦云者但例說爾。

今而無古以知不來。古而無今以知不去。若古不至今今亦不至古。事﹝物也﹞各性住於一世。有何物而可去來初四句承前互無。知不來去。若古下復躡不來不去。以成不遷。

然則四象風馳璇璣電捲。得意毫微𨿽速而不轉四象卽四時。奔馳之疾如風也。璇璣卽北斗二星之名。今通因北斗。以繞辰而轉晝夜周天速如電捲。舉此四時晝夜該攝一切。乃遷運中最速疾者。毫微謂毫毛微細也。源云苟得不遷之意在於毫微。𨿽四象等亦不轉移也。源師之意如能悟毫微不遷之意。𨿽至遷亦不遷也。此解最正。如遠公云。一毫涉動境成此頹山勢。迷旣一毫而成大。悟亦毫微而見理。此中且舉悟涯初涉尙見不遷。況大達耶。

是以如來功流萬世而常存。道通百劫而彌固﹝堅也﹞初句利他之因。積劫化生故云萬世。次句自利之行三祇修煉。故云百劫。常存彌固。二行皆不遷也。歷萬世之久常存。通百劫之長益固。問經說過去已滅。何故二行堅存耶答。

成山假就於始簣。修途托至於初步此中二諭諭因不化。初句論語云。譬如爲山。𨿽覆一簣進﹝云云﹞。簣土籠也。意以山諭果。假就者。假初一簣而山成就。始簣諭初因也。積土成山山成而初功益著。運行招果。果圓而先因尢存。後句老氏云。千里之行始於足下。托至者。仗初步而得至於千里。亦以千里諭果初步諭因也。由初至千千里至而初步不化。由行證果。果道圓而初因恆明。二諭事異義同。通諭二行。但舉初者以例中間。大疏說因果無礙云。如來毛孔現往昔因事。圓覺淨業章云。睹見調禦歷恆沙劫勤苦境界﹝云云﹞。前問約泯相顯性故云已滅。論約卽事同眞門。故云不化。各據一理也。

果以功業不可朽故也。𨿽在昔而不化。不化故不遷。不遷故則湛然明矣眞流之行行行契眞。果位反觀愈見不朽。若住相之行力盡而墜矣。湛謂凝湛不動之貌。餘可知。

故經云。三災彌淪而行業湛然。信其言也三災者。火水風也。三災𨿽酷。安能焦爛於虛空。劫海縱遙。何以遷淪於實行。彌淪者。淸涼云。周徧包羅之義。謂三災𨿽壞一切。不能壞於因行。亦以契眞故也。

何者。果不俱﹝兼也﹞因因﹝由也﹞因而果。因因而果因不昔滅。果不俱因因不來今。不滅不來則不遷之致明矣初句中果極至得因在應得。二位相遠故不俱也。次句果由因得故。次二句躡示不去。次二句躡示不來。後二句釋成不遷。𨿽舉果顯因亦卽合於性空故不遷也。問前通會諸法。因亦在其中矣。何故別舉其因再明之耶。答深有所以。恐進行之人謂所修隨化勞而無功。故舉如來果身由昔因感。果在因存豈唐捐乎。如童子熟書。非不由生而至於熟。書熱之時前功尢顯。隨相之行燻引尙爾況無相之行乎。所以不辧果不遷者。因且不遷。況夫果道。是故佛果有爲無爲非一非異。吾今此身卽是常身。

復何惑於去畱。踟躕於動靜之間者哉惑不達也。踟躕將進將退之貌。疑也。如上教理成立不遷極明。更何惑於卽事之中道耶。

然則乾坤倒覆無謂不靜。洪流滔天無謂其動無謂。戒止之辭。倒覆崩墜也。天地𨿽大。亦緣集之法容可傾覆。以性空故亦卽淸寧。千門異說不出宗意。

苟能契神於卽物。斯不遠而可知矣苟能以神妙心智。卽於緣生遷化物中。而了不遷之理。物旣在近理亦非遠。反顯捨物求之去理轉遠淸涼云。至趣非遠。心行得之則甚深。下論云。觸事而眞等。

不眞空論第二一切諸法無自性生。資緣而起。起而非眞。如幻如夢當體空也。故下云。待緣而有。有非眞有。又云萬物非眞假號久矣。皆明不眞也。又云。卽萬物之自虛色卽是空。皆明空也。又云。寢疾有不眞之談。超日有卽虛之稱。雙示不眞空也。緣起故有非無也。從緣故空非有也。中道之旨於斯玄會。故宗云。不有不無也。若約二諦明空有者。俗諦故非無。眞諦故非有。爲第一眞也。下皆有文。恐繁不引。

夫至虛無生者。蓋是般若玄鑑之妙趣﹝向也﹞有物之宗極者也初句依經標牒。次句約心顯妙。後句萬物宗體。勝義無上曰至。有無一異等俱離曰虛。無生者。謂緣集諸法非自非他。非共。亦非無因。亦非作者。無生而生非無也。𨿽生不生非有也。若此萬象森羅無非中道。下論云。第一眞諦也。又云。觸物而一。般若下明。此勝義非識能識。但是聖智玄鑑所向之境。亦爲緣有萬物所宗至極之性也。

自非聖明特﹝猶獨也﹞達。何能契神﹝智也﹞於有無之間﹝中也﹞哉反顯也。順明云。惟聖人明智獨了可契此中道也。

是以至人通神心於無窮。所不能滯。極耳目於視聽聲色所。不能制者果極因滿曰至。示化人流曰人。謂無上士也。初二句實智內通。神心智也。出分別故無窮理也。絕邊量故。窮所等者。謂悉覺眞諦不滯於寂。後二句權智外應。目極視而色不膠。耳洞聽而聲弗制。則徧應諸緣不縛於有如斯不滯不制何耶。

豈不以其卽萬物之自虛。故物不能累其神明者也雙出所以也。萬物謂聲色等諸相。從緣無性故云虛也。累謂負累。神明卽上神心。意云。卽物之虛証之不能滯。應之不能制。抑何累於神明哉。此上依境辯心似二智殊照。旣卽物之虛而一源。則自眞之權而無異。

是以聖人乘眞心而理順。則無滯而不通。審一气以觀化。故所遇而順適復釋前文也。前云通神心等。云何通耶。故此雲乘眞心而理順等。乘憑也眞心卽理智也。理屬性空之理。不逆物故名順。正理於順。順法卽虛。不須析破。析破則逆法。何能通於無窮邪。若此則無一滯礙之法不虛而通也。準此滯含二義。一不滯寂。二不滯物也。前文云極耳目等。云何極耶。故此云審一气等。一气語借道家諭一性也。觀謂觀照卽量智也。化謂萬化卽一切事相也。遇謂對遇。適者。契合也。意云。諦審一气之性以觀萬化。則凡所對遇無不順性而契合。如此𨿽極目觀色。無非實相。縱耳聆音反聞自性。豈惑聲色而爲制哉。前文雙出所以。但明不滯不制之相。此文乃釋內通外應之由。所以爲異也。然了境由心依心照境。境則眞俗不二第一眞也。心則理量齊鑑中道智也。次下明之。

無滯而不通。故能混﹝融也﹞雜致﹝得也﹞淳。所遇而順適故則觸物而一﹝中也﹞躡前會歸中道也淳雜者。以二諦言之。俗諦故雜。眞諦故淳。以中道言之。二諦相待亦雜也。中道無二故淳也。今文是此則二諦融會。二而不二之中也。觸謂心所對觸。卽緣生諸法也。以從緣非有緣起不無。故觸物皆一。一卽第一眞諦也。淸涼云。觸物皆中居然交徹。此皆論於中者論之所宗故。又只可觀察世俗而入第一眞諦。不應觀察第一眞諦而入世俗也。故涅槃云。世諦者。卽第一義諦。如淸涼鈔具敍。

如此則萬象𨿽殊而不能自異。不能自異故知象非眞象。象非眞象故。則𨿽象而非象如此者。屬前混雜致淳等。旣淳旣一。豈云異乎。正義至此略周。結歸本題也。初四句結不眞。後二句結空可知。云庵本中失後二句。但有不眞之理。缺於空義。今從古本。

然則物我同根是非一气﹝體也﹞潛微隱幽殆﹝將也﹞非羣情之所盡將破三家謬計。故復舉甚深之理。難解難入致令所見未徹也。物卽眞俗融通之境。我則權實雙融之心。同根者。心境相收無異故。是非者。眞俗也。亦相卽故一气也。生公云。是非相待故有眞俗名生。苟一諦爲眞。四言成權矣。潛微下理深曰潛。難見曰隱。羣情容解。但不能盡之。如三家者。

故頃爾﹝近也﹞談論。至於虛宗每有不同。夫以不同而適同。有何物而可同哉。故眾論競作而性莫同焉初句舉時謬之輩。由正理幽隱。所以近來云云。次二句見異。次二句執異背同。後二句依見述論。唐光瑤禪師疏有七宗。此論略出三家。故云眾也。見旣有異性理隨殊。

何則﹝通徵﹞心無者無心於萬物。萬物未嘗無據梁傳。晉僧道恆述心無論。汰公遠公俱破此說。初句牒。次句謂心無諸法。後句執法實有。

此得在於神靜。失在於物虛由心無法故得於神靜。不了物空故失虛也。亦心外有境。

卽色者明色不自色。故𨿽色而非色也東晉支道林作卽色遊玄論。初句牒。次二句敍彼所計。彼謂靑黃等相非色自能。人名爲靑黃等。心若不計靑黃等皆空。以釋經中色卽是空。

夫言色者。但當色卽色。豈侍色﹝計也﹞色而後爲色哉齊此論主破辭。此且先出正理。初句牒名。次句示依他。謂凡是質礙之色。緣會而生者心𨿽不計。亦色法也。受想等法亦應例同。意云。豈待人心計彼謂靑黃等。然後作靑等色耶。以靑黃亦緣生故。

此直﹝但也﹞語色不自色。未領﹝解也﹞色之非色也初句明所待。後句顯所失。未達緣起性空。然緣起之法亦心之相分。能見之心隨相而轉。取相立名名靑黃等。名屬徧計相卽依他。支公已了名假。未了相空。名相俱空圓成顯現。由未了此。所以被破。

本無者情尙於無。多觸言以賓﹝伏也﹞無。故非有有卽無。非無無卽無亦東晉竺法汰作本無論。初二句明其尙無。中心崇尙於無。故凡所發言皆賓伏於無也。次四句出彼解相。以經論有雙非之句。汰公解云。非有者。非斥了有。非無者。和無亦無。卻則淪於太無爾。

尋夫立文之本旨者。直﹝正也﹞以非有非眞有。非無非眞無爾論主與示雙非正理。然後破之。經論成立非有非無之本意者。正以諸法賴緣而有。非眞實有故云非有。以諸法緣起故有。非一向無故云非無。圭峯略鈔之義如此。下論亦多請無疑慮。

何必非有無此有。非無無彼無。此直好無之談。豈謂順通事﹝物也﹞實﹝性也﹞卽物之情﹝解也﹞哉初二句斥彼謬計義不異前。何必者責彼之辭。後二句直破其非尙無如此。豈是順物達性卽物見中之解耶。今詳破此三家。前二家許其所得。破其所失。汰師尙無。一向破斥者。亦以著空之見難治故也。非特撥無因果。亦恐惡取斷空。如智論說食鹽之諭也。據梁傳。支汰二師皆出類離羣世間之英者。正由道源初浸。又經論未廣。明師罕遇。致有此獘。不可見破便輕前修自下正述論文。大科有三初。理絕名相謂。欲寄名依相顯示。先示名相本虛眞諦超出。令悟了法不在言。善入無言際也。二寄詮顯實。以名相𨿽虛亦可假詮以顯實理。卽無離文字說解脫也。三至論末引放光等示妄顯眞。謂𨿽依詮顯實。若著名相妄想是生。何能悟入第一之眞。若悟名相本虛。卽名相而如智顯現。不在捨於文也。故我說。法如筏諭者。文字性空卽是解脫。十二分教無非如也。一論大旨妙在於斯。但血脈沈隱故具出之。

夫以﹝依也﹞物物﹝名﹞於物。則所物而可物若依相立名隨名取物。則凡是所名之物皆可爲物。此謂妄心所計名相俱有。

以物﹝名﹞物﹝相﹞非物。故𨿽物﹝名﹞而非物﹝名﹞初句相空。後句名空。以二法皆事故。通名爲物。意以所名之物。但依他起元無自性。況名依相有。豈有實體也。故密嚴云。世間眾色法但相無有餘。惟依相立名。是名無實事。

是以物不卽名而就實。名不卽物而履﹝行﹞眞﹝實﹞釋此有二。一通。二局。通者。名相二法該盡俗諦。然性各異。互推無在顯兩虛也。初句物不在於名中。以名非物故召火不燒其口。次句名不在於物中。以物非名故。見物不知其名。應知因物立名以名名物。俗假施設竟不相到。故不能互顯其眞實。如火以熱爲實等。局者。但屬此論。名謂名教。相謂義相。所以空者。方便安立各無自性能所詮異故不卽。就論意𨿽通其旨實局。以下云眞諦獨靜於名教之外。故爲此釋。

然則眞然諦獨靜於名教之外。豈曰文言之能辧哉眞諦第一義也。非名言可說。非義相可示。直以名相本空故也然不能杜默。聊復厝﹝置﹞言以擬之。試論之曰理須言顯。亦不能閉口默然也。擬謂比擬。意云。但依言仿佛比擬眞諦。而論量也。

摩訶衍論云。諸法亦非有相亦非無相。中觀云。諸法不有不無者。第一眞諦也初引智論。後第二十七中一句。又義引中論轉釋。云卽第一眞諦。引此二論以爲宗依。下論廣釋。皆云諸法者。則統貫一切也。以是義宗故引通名。總辧卽中之理。次下依宗開示。或約空色乃至言說心行等。一一別顯。末後引中觀等二論。約因緣生法以辧之。乃復總攝一切。非眞空色等也。始末依此詳考。方知論旨成立之妙。第一者。眞俗非二故。非眞俗之二故。

尋夫不有不無者。豈謂滌除萬物杜塞視聽。寂寥虛豁。然後爲眞諦者乎二論皆云。不有又不無者。非撥喪萬物閉目塞聰。絕色滅聲。取虛豁混茫之空。是眞諦也。

誠以卽物順通故。物莫之逆。卽僞卽眞故。性莫之易就物順通。非杜塞視聽故。不逆其物。卽俗僞而顯眞。何待虛豁。故不易其性也。

性莫之易故。𨿽無而有。物莫之逆故。𨿽有而無。𨿽有而無所謂非有。𨿽無而有所謂非無初四句躡前釋成。以理事相卽故。互存相奪故互亡也。後四句躡前釋成。非有非無之中也。此中眞諦故無。俗諦故有。相奪兩非第一眞也。

如此則非無物也。物非眞物。物非眞物故。於何而可物卽物示眞性。眞物假名相皆不立也。密嚴云。二合生分別名量亦非有。非眞卽題中不眞。於何可物。卽題中空字。自下依宗廣釋。皆初引教。後依教釋義。文𨿽各殊義旨無異。今依論中會釋。或約空色。或依二諦等。一一隨次明之。大要皆約諸法。以明不異第一之眞也。

故經云。色之性空非色敗空初依色空以釋中也。淨名經文。然諸經多有。

以明夫聖人之於物也。卽萬物之自虛。豈待宰割以求通哉空非色外色卽是空。空色非一亦非異也。宰割析滅豈是卽空。故二乘析色斷見未祛。亂意迷空卽眞未了。

是以寢疾有不眞之談。超日有卽虛之稱雙引二經。皆證前義。初淨名問疾品略云。菩薩病者非眞非有等。二超日明三昧經。彼云。不有受不保命四大虛也。四大色法法卽空故。

然則三藏殊文統之者一也文則殊說旨歸一揆。

故放光云。第一眞諦無成無得。世俗諦故便有成有得二依成得以示也。放光第八云。世俗之事有逮有得。最第一者無有逮無有得。

夫有得卽是無得之僞號。無得卽是有得之眞名。眞名故𨿽眞而非有。僞號故𨿽僞而非無初二句辧得相眞僞。住俗有得而非得故僞也。依眞無得而乃得故眞也。如下玄得中廣示。後四句躡釋前名。

是以言眞未嘗有。言僞未嘗無。二言未始一。二理未始殊也勝義故非有俗諦故非無。有無二言非一。中道之妙非二。

故經云。眞諦俗諦謂有異耶。答曰。無異也義引大品也。前𨿽有二諦但依成得辧之。今直約二諦以釋也。

此經直辧眞諦。以明非有。俗諦以明非無。豈以諦二而二於物哉二諦之義眞俗宛分。二諦之體一物非異。

然則萬物果有其所以。不有有其所以不無。有其所以不有。故𨿽有而非有。有其所以不無故。𨿽無而非無。𨿽無而非無。無者不絕虛。𨿽有而非有。有者非眞有。若有不卽眞。無不夷﹝平﹞迹﹝相﹞初二句明萬物皆具非有非無。次四句躡示兩非。以入中道次四句亦躡前。如次不落斷常。後二句但成前四句。以非眞有故。若有不卽眞。以非虛絕故。若無不夷迹。若字貫此。謂非宰割事迹。然後是無。夷者。亦芟夷也。

然則有無稱異其致一也眞俗是體有無是義。依體辧義。義亦一也。古人云。二諦並非雙。恆乖未曾各。

故童子嘆曰。說法不有亦不無。以因緣故諸法生。瓔珞經云。轉法輪者亦非有轉。亦非無轉。是謂轉無所轉連引二經。依言說相。以顯中道。初卽淨名經長者子寶積嘆佛偈也。初句嘆如來說法。與實相相應故。有說無說皆雙絕也。後句意云。有無旣絕。何故現一切言說。答云。以俗諦因緣故諸法生也。後經卽彼第十一卷

中文。初句牒說。次二句亦有無雙絕。後句明說卽無說。二經義同。非轉而轉。三百餘會不捨穿鍼。轉而不轉。四十九年不說一字。豈謂舌覆三千卽成有說。身默丈室便謂無談。

此乃眾經之微言也𨿽引二經義同眾典故。云眾經等。

何者。謂物無耶。則邪見非惑。謂物有耶。則常見爲得文通二對反核以明。皆上句明著下句核破。邪見斷見也。若計物是無。外道斷見應非是惑。下對例知。物𨿽通諸且目法輪。

以物非無故。邪見爲惑。以物非有故。常見不得順顯可知。

然則非有非無者。信眞諦之談也眞諦第一也。以說法非有非無。方是眞諦之轉也。

故道行雲。心亦不有亦不無卽彼經初品中文。心爲諸法之本。然通眞妄。眞謂如來藏心亦非有無。如無名論引釋。妄卽妄想識心。從緣生者亦非有無。此中辯之。以經義含有二法故不可局。

故中觀云。物從因緣故不有。緣起故不無義引中論亦轉釋前經也。從緣不有謂眞也。緣起不無謂俗也。

尋理卽其然矣推尋論旨法非有無。實乃如是。此以教如繩正理亦衡直。

所以然者。夫有若眞有。有自常有。豈待緣而後有哉。譬彼眞無。無自常無。豈待緣而後無初句含二意。一徵辭。二牒不有等。反推諸法正顯從緣。謂法若實有。緣前亦合有。不待緣集然後方有。後三句例明眞無二說。一太虛。二眞空。此二元空不待緣離然後空也。異諭顯法理亦極成。

若有不能自有。待緣而後有者。故知有非眞有。有非眞有。𨿽有不可謂之有矣初二句順牒前文。明法待緣非眞。後二句相躡以顯非有也。

不無者。夫無則湛然不動可謂之無。萬物若無則不應起。起則非無。以明緣起故不無也初句牒論。次二句舉例。以示如前二空皆凝湛不動。可謂者。堪可許其是無。次二句承例反明。次一句順顯。後二句成前不無也。

故摩訶衍論云。一切諸法一切因緣故應有。一切諸法一切因緣故不應有。一切無法一切因緣故應有。一切有法一切因緣故不應有大論前後有斯義而無斯文。通成二對。初對中明法從緣故不有不無。初句緣起故不無。後句從緣故不有。後對約有無二法。對辧以明不有不無。一切無法等者。大論三十一。以過未法爲無。現在法爲有。涅槃三十四云。一切世間有四種無。一未生名無。二滅已名無。三各異互無。四畢竟名無。皆因緣有此四無。後句可知。皆云一切等者。法乃萬殊緣亦無數。

尋此有無之言。豈直反論而已哉。若應有卽是有。不應言無。若應無卽是無。不應言有初句收前四句。以前論不出有無故。次句反謂相反。猶云豈但是有無相反之說耶。後通有六句。出論中有無相反之相。前三句中若應有者。收前初三二句。卽是有者。定應惟有。不應言無者。收前二四兩句。如何卻言無耶。後三句中。若應無者。收前二四兩句。卽是無者。定應惟無。不應言有者。收前初三兩句。如何卻言有耶。已上辯定相反。下顯緣法有無皆具。謂若有若無俱有其理。非相反也。

言有是爲假。有以明非無。借無以辯非有。此事一稱二。其文有似不同。苟領其所同。則無異而不同初二句論云應有。明緣起故假有也。次一句論云不應有。明從緣故非有也。事一下緣生事一有無名二。四句之文似乖。若解其不有不無之同。豈有無之異能違。

然則萬法果有其所以不有。不可得而有。有其所以不無。不可得而無義承前起。故云然則。前約二諦已出此文。展轉引釋至此義周。故復舉此以結。不可等者。物性本空孰能彊之令有。緣起旣形。孰能排之令無。

何則欲言其有有非眞生。欲言其無事象旣形。象形不卽無。非眞非實有。然則不眞空義顯於玆矣初有四句。明於諸法不可定執是有是無。皆上句舉執。下句推破。欲謂將欲。言謂意言。將謂諸法定有。邪有非實生。但假緣故如何定有。欲待謂無事象已起。如何定無。次有二句。初句躡前緣起之事。次句結成卽假卽空。非眞假有也。非實眞空也。後有二句。正結論名。首建此名以標宗致。逐節引教。隨教會釋。顯理已周中道實相可令悟入。最後結歸不出題示。故云爾也。問論周至此後說何爲。答前已通敍其意可了。義若未盡何此結之。可細推繹。

故放光云。諸法假號不眞。譬如幻化人。非無幻化人。幻化人非眞人也彼經二十七云。佛告須菩提。名字者不眞。假號爲名。引此之意已見前文。初法說謂諸法不眞。名亦假也。後三句諭明。於中初句經文。次二句義釋也。謂幻成一人似非無也。似豈爲眞。故云非眞。

夫以名求物。物無當名之實。以物求名。名無得物之功。物無當名之實非物也。名無得物之功非名也此與論初大旨無殊。文小變爾。名自情生好惡何定。或於一物立多名。或以一名召多物。物𨿽應名。亦無當名之實理。如以地龍木賊等名藥也。又名𨿽召物。亦無得物之實功。如談水濡唇言穢不涴口。應知名是假號物爲幻化。但順世俗不入實相。

是以名不當實。實不當名。名實無當。萬物安在一切諸法不出名相。此二旣空萬物不立。已上名相境寂。下辯妄想心虛。

故中觀云。物無彼此。而人以此爲此。以彼爲彼。彼亦以此爲彼。以彼爲此初句論文。彼論第四云。諸法實相無有此彼。而人下釋也。如二人相向彼此互執也。

此彼莫定乎一名。而惑者懷必然之志。然則彼此初非有。惑者初非無正舉妄計也。彼此互指旣無定在。柰何惑者必然而執我定名此。他定名彼。妄想之心。依然取著。然則下名相元空迷夫妄執。亦可名相無暫始有。妄想無暫始無。以無暫始無之妄情。執無暫始有之名相。病眼花生病耳蟬鳴。蟬花恆無病根常執。

旣悟彼此之非有。有何物而可有﹝執﹞哉。故知萬物非眞假號久矣初句徧計性空。次句名隨相遣翳差花亡。耳聰蟬喪。後二句結成經義。此中𨿽帶名相而言。意顯妄執本空。況後引成具等。又惟約妄情說邪。

是以成具立彊名之文。園林托指馬之況成具經云。是法無所有彊爲其名。園林卽漆園也。曹州地名。莊周曾爲此吏。故以目之。彼齊物云。以指諭指之非指。不若以非指諭指之非指也。以馬諭馬之非馬。不若以非馬諭馬之非馬也。指謂手指。馬謂戲籌。若今雙六之馬也。如二人相向各以己指是指。他指非指。是非互在本無實也。諭曉也。馬可例之。

如此則深遠之言。於何而不在﹝具﹞通指上文。內教妄想元空。外典是非無主。文亦備在。

是以聖人乘千化而不變。履萬惑而常通者。以其卽萬物之自虛。不假虛而虛物也初句舉能証之聖。令物則之。次二句顯證悟之相。千化名相萬物也。不變者。卽名相而如如故。惑妄想也。常通者。卽妄想而正智故以其下出卽眞所以。可知。

故經云。甚奇世尊。不動眞際爲諸法立處。非離眞而立處。立處卽眞也初引經。卽同放光不動等覺建立諸法。非離下論主釋經義也。謂依理成事。事豈離眞而立也。

然則道遠乎哉。觸事而眞。聖遠乎哉。體之卽神初二句明境。初句舉體而核。道謂如如。下句指屬觸謂六觸。事卽名相。事相旣近。體虛卽眞。眞豈太遠。後二句明心。亦初句舉聖而核。聖卽智也。下句屬體。謂體究神心也。卽神者。卽我之心爲神聖矣。豈太遠乎。仁王經云。菩薩未成佛。以菩提爲煩惱。菩薩成佛時。以煩惱爲菩提。今詳論意。自放光已下。乃密嚴楞伽五法相翻之義。故密嚴云。名從於相生。相從依他起。此二生分別。諸法性如如。於斯善觀察。是名爲正智。名爲徧計性。相是依他起。名相二俱遣。是爲第一義。略解云。五法者。一名。二相。三妄想。四正智。五如如。此五約迷悟配之。謂迷時卽如如。以成名相。卽正智以成妄想。悟時翻名相爲如如。翻妄想成正智。經中初三句如次名相妄想。次三句說正智。後一偈約三性顯如如也。略示如此。論意謂依彼名相顯示論旨。苟識相等體虛。不捨一論能詮之名所詮之義。卽境而會如。卽解而成智。故先舉聖人證法爲式。然後示以卽眞之理。但在文甚隱致令難求。若前後冥搜義如指掌。

肇論新疏卷上

肇論新疏卷中

五臺大萬祐國寺開山住持釋源大白馬寺宗主贈邽國公海印開法大師長講沙門文才述

般若無知論第三釋玆分二。初明般若。後解無知。初有二種。一本覺般若。卽眾生等有智慧是也。大論四十三中翻爲智慧。故華嚴出現說。一切眾生皆具如來智慧等。二始覺般若。卽六度之一。然通淺深。淺則生空般若。深則法空般若。此復有二。一因修。謂歷位漸得故。二果證。謂覺至究竟故。然始本平等惟一覺也。又有三種。一實相般若。大論指般若是一切諸法實相故。二觀照般若。照理照事故。三文字般若。能顯總持故。而此論中具攝前理。至文隨示。後言無知者。據下論文。總有二義。一揀妄。下云。本無惑取之知等。二顯眞有三。一本覺離念。知卽非知。故下云。果有無相之知等。二始覺無知。謂窮幽亡鑑撫會無慮故。實相觀照可以例知。三文字無知。謂言說卽如文字性空非知非不知。仍曰無知。修文字者不著不離。是名修諸佛智母。應知甚深般若總持一切之功徳。出生無盡之法門。破裂煩籠優遊正覺也。據梁傳。什公初譯大品。論主宗之以作此論。竟以呈什。什嘆曰。吾解不謝子。辭當相揖。論者。謂假文字般若。問答析理。顯示實相等。

夫般若虛玄者。蓋是三乘之宗極也非知非見曰虛。不有不無曰玄。又四句不攝曰虛。靈鑑亡照曰玄。此牒經也。極至也。三乘之人皆宗尙於般若。各各修學。但機有小大成自乘菩提。故大品聞持品云。善男子欲得阿羅漢果。當習行般若波羅蜜等。

誠眞一之無差。然異端之論紛然久矣正理惟一至當不差。人學般若隨見成殊。各興異論。紛然亂轍久矣。

有天竺沙門鳩摩羅什者。少踐大方研﹝磨﹞機﹝心﹞斯趣﹝旨﹞獨拔﹝出﹞於言象之表。妙契於希夷之境天竺或曰印土身毒。卽五印婆羅門國。什公生龜玆。以父鳩摩羅炎本南天竺人。今從本稱。盛徳如傳。言象出易經略例。言生於象象生於意。今以言諭能詮。象諭所詮。希夷出老氏。彼云。聽之不聞名曰希。視之不見名曰夷。今諭般若。離名曰希。離相曰夷。按什公本傳。幼學小乘。因悟蘇摩說阿耨達經。復學大方研心此趣。孤出於言象之外。妙合於實相之境。

集異學於迦夷異學卽西域外道。迦夷卽佛生之國。亦通指諸國。集猶正也。師在天竺。破邪顯正非一。

揚淳﹝粹﹞風﹝教﹞於東扇。將爰﹝語辭﹞燭﹝照﹞殊方。而匿﹝隱﹞耀﹝光﹞涼土者。所以道不虛應。應必有由矣殊方謂他國。涼土今西涼也。意謂什公將欲舉揚教風東傳漢地。值符堅失國姚萇僣逆。品光父子心不存法。師蘊其深解無所宣化。在涼十有三年。機緣未會隨世浮沈。是知佛法流行。亦待時節因緣。苟非其時道不虛行。

弘始三年歲次星紀。秦乘入國之謀。舉師﹝眾﹞以來之意也萇子興卽位歲號弘始。星紀者。瑤疏云。丑月星紀。今以月紀年也。秦乘下。梁傳云。弘始三年廟庭木生連理。逍遙觀蔥變成茞。以爲美瑞。謂智人應入。五月秦遣隴西公碩徳伐之。隆軍大破。九月品隆上表歸降。故云入國之謀。至十二月末。師至長安。亦可師卽什公。西伐之意舉師令來。

北天之運數其然矣大品云。般若於佛滅後先至南方。次至西方。次至北方大盛。震旦在天竺東北。今什公道通應斯懸記。

大秦天王者。道契百王之端﹝首﹞徳洽﹝沾﹞千載之下。遊刃萬機﹝事﹞弘道終日。信季﹝末﹞俗蒼生之所天。釋迦遺法之所仗也王謙故不稱皇帝。但比迹三王。以春秋尊周爲天王。故百王但泛舉前代帝王。遊刃出莊子。庖丁解牛運刃熟妙。故曰遊刃。彼云。其於遊刃必有餘地矣。謂秦王日親萬事。判決合宜如遊刃爾。又復終日弘闡佛法。蒼生卽眾生也。謂蒼蒼然而生。亦可蒼者天也。自天生故。蓋隨俗說所天者。王徳配天物蒙其蔭。昔金河顧命令王臣弘護。今王遵行法門依仗。

時乃集義學沙門五百餘人於逍遙觀。躬﹝親﹞執秦文。與什公參正方等義學卽僧史十科中義解。逍遙觀卽今秦中艸堂寺。本姚置層觀。於此什公入關。遂施爲寺。準晉書載紀。王雅信佛法。請師宣譯。師執梵本王執秦文。更互參正譯出諸經﹝云云﹞方等者方正平等。卽方廣分。

其所開拓者。豈惟當時之益。乃累劫之津梁矣拓手承物也。亦拓開戶也。謂所譯經論開化一切。非直益於彼時。實爲積劫迷津之橋梁。今藏海瑯函數越五千。師所出經世多弘贊。

予以短乏。曾﹝則﹞廁﹝預﹞嘉會。以爲上聞。異要始於時﹝此﹞也論主謙云。我以才短智乏。則預什公嘉善之會。殊異要妙之義始於此時。聞自什公故云上聞。

然則聖智幽微深隱難測。無相無名。乃非言象之所得。爲試罔象其懷。寄之狂言爾。豈曰聖心而可辯哉。試論之曰聖智爲般若之體離諸分別故云幽微。無相故非義象可思。無名故非言詮可議。故云難測。爲試下意云。般若𨿽非名相可及。將欲悟物。亦當內亡其象。外寄其言以辯之。非言欲言故云狂也。莊子云。使罔象求而得之。舊本作惘字誤。豈曰下理非言辯。但寄言顯之自下先引經定宗。後九次問答。決擇宗中之意。令無餘惑。

放光云。般若無所有相無生滅相。道行雲。般若無所知無所見略引二經。以示此論之所宗。放光卽大品也。但兩譯成異。二十卷云。般若無所有相。第十五云。須菩提般若波羅蜜不生不滅相。道行第一云。般若波羅蜜當何從說。菩薩都不可得見亦不可知。無所有相者。謂有無知見等相皆離故。無生滅相者。非因緣所生故。亦四相不遷三際莫易。餘如下釋。

此辯智照之用。而曰無相無知者何邪。果有無相之知不知之照明矣初二句反核。未了之者云。二經正明智用。乃云無知無相。何故後二句略標。若斯之理果然而有﹝云云﹞謂眞心靈鑑知非知相。無知而知。

何者﹝徵﹞夫有所知。則有所不知。以聖心無知故。無所不知。不知之知乃曰一切知初二句舉妄。謂妄識取境能所昭然。故曰有知。妄見不周故。曰有所不知。何者。且丈夫心主秖臨器身。常侍末那惟持見分。謀臣之識徒知有漏之鄕。五將之能但擊塵囂之境。各有分量知亦何眞。故云爾爾。後四句示眞。聖心不然。非能所取。故云無知。本覺靈明無法不照。故曰徧知。良以卽智之體宛爾無涯。卽體之智亦擴充無外。此以諸法本居智內。豈有智內之法而不知邪。佛性論云。以如如智稱如如境﹝云云﹞況法依心現無法非心。以卽法之心。知卽心之法尢徧知也。

故經云。聖心無所知。無所不知信矣思益經第一云。以無所知故知。

是以聖人虛其心而實其照。終日知而未嘗﹝曾﹞知也。故能默獨韜光虛心玄﹝妙﹞鑑。閉智塞聰而獨覺冥冥﹝深遠﹞者矣文似老書。義意實殊。虛心者。無知相故。實照者。有照用故。終日下知卽無知故。默耀下正顯無相。但般若之體了非分別。義言韜默非故藏匿。閉智下智及聰屬能証之智。冥冥屬所証之理。以智證理返照歸寂。亦義言閉塞。獨覺者。智無二故。金光明說。佛果功徳惟如如及如如智獨存。如如深窅故曰冥冥。慈恩大師云。性質杳冥。義正同此。上乃權實不分。寂用雙融。實相般若該於一切。自下約二諦以明二智。不二而二。二而不二。卽開實相爲觀照也。以演宗中悲智相導。一念之力權慧具矣。

然則智有窮﹝極﹞幽﹝深﹞之鑑。而無知焉。神有應會之用而無慮焉幽屬於理智。謂眞智照無不極。故云窮幽。眞諦非相故云無知。神謂俗智。應用難測。故名曰神。應會﹝者﹞感之必應不失其會。然水澄月現無心於化。故曰無慮。問大悲大願豈非知邪。答無緣之悲無相之願。皆亡知照也。故金剛三昧經云。若化眾生無生於化。不生無化其化大焉。問觀機審化寧非知邪。答據論本意。但由機感。𨿽應萬類神亦無思。教合根宜謂言觀審。一論上下此理昭然。

神無慮故。能獨王於世表。智無知故能玄﹝深妙﹞照於事外神用涉有。由無思慮有不能縛。故云世表。王榮也。正智契眞由非知故。事不爲礙。故云事外。如淸涼釋離世間。疏云。處世無染卽是離也。

智𨿽事外未始無事。神𨿽世表終日域中﹝世間﹞恐人聞實智事外。謂有外證空。故云未始無事。言卽事見眞。起信云以一切法悉皆眞故。又聞權智世表謂不化物。故云爾也。謂處世不染卽是世表。

所以俯仰順化應接無窮。無幽不察而無照功。斯則無知之所知。聖神之所會初二句權用順機。或俯或仰根熟卽應。應無窮極正由無思方能如是。俯謂俯就。卽隨他意語。如人天小乘等。仰謂企仰。卽隨自意語。如實教一乘等。次二句實智覺法法無不盡。非知非見故無照功。後二句雙結正由非知非會。然後能知能會。豈但知而無知等邪。權智亦合云非會之所會。上論二智知卽非知非知而知等。下通論智體非有非無。

然其爲物﹝體﹞也。實而非有虛而不無。存而不可論者。其惟聖智乎欲揀前義故。再起文勢云然其等。實而非有者。𨿽眞照炳然亦非有相。若取爲有則著常見。虛而不無者。𨿽妙湛杳然。亦非無心。若取爲無則落斷見。故般若妙存所以能聖。若無般若亦無聖人。但不可作有無等思議。其惟下結屬。

何者﹝徵釋﹞欲言其有無狀無名。欲言其無聖以之靈無狀等者。名依相立相自緣生。有爲法也。且卽心覺照不從緣生。何有名相。聖以之靈者。聖人諸法盡覺萬緣普應。正由般若力通難思。何爲無邪。

聖以之靈故虛不失照。無狀無名故照不失虛。照不失虛故混而不渝﹝變﹞虛不失照故動以接粗﹝俗事﹞虛寂也。正由非有故寂立。非無故照存。正寂而常照。正照而常寂。展轉躡迹釋成前義。混而不渝者。謂正漚和時長在般若。故入生界不染不縛動。以等者。謂正般若時恆漚和故。義利流行。接引凡夫之粗也。

是以聖智之用未始暫廢。求之形相未暫可得始初萌也。靈智妙存。如何暫時可廢。有無兩非。如何形相可得。言暫者少選不可。況久廢久得邪。非直有無諸相等不得。而智亦無得。言語道斷心行處滅。

故寶積曰。以無心意而現行。放光云。不動等覺而建立諸法。所以聖迹萬端其致﹝旨﹞一而已矣寶積卽淨名經。長者子寶積嘆佛偈言。佛心意已滅寂也。而現行照也。放光二十九云。不動眞際爲諸法立處。聖迹教也。屬上二經。古譯句爲迹。尋迹得兔如尋句得義。下論直云教迹。致一者。謂在文有異於旨無殊。

是以般若可虛而照﹝心﹞眞諦可亡而知﹝境﹞萬動可卽而靜﹝境﹞聖應可無而爲﹝心﹞以所觀眞諦妙絕諸相。但可非知而知故般若照時亡能亡所。惟虛而照。仁王云。正住觀察而無照相。萬動等者。以所應俗諦緣生性空卽動而靜。亦令能應權智無爲而爲。心境前後互舉者。以心由境以境卽心皆可。亦順文便不以辭害志。

斯則不知而自知﹝實﹞不爲而自爲﹝權﹞復何知哉。復何爲哉前二句結成知爲。復何下恐聞知爲心復住著。此又遣之。般若菩薩少有所住。便落妄想。著我人相卽非菩薩。是故有得無得皆無所得。迥然無寄眞智現前。然燈記別而得菩提自下大段九重問答。決擇前義。前依宗致粗述大綱。今賓主往復令人精曉。故遺民云。此辯遂通。則般若眾流殆不言而會。良有以也。

難曰。夫聖人眞心獨朗物物斯照。應接無方動與事會。物物斯照故知無所遺。動與事會故會不失機。會不失機故必有會於可會。知無所遺故必有知於可知。必有知於可知故。聖無虛知。必有會於可會故。聖不虛會難曰。下至會不失機。謂眞智盡諸法之實。權智應萬物之感。皆不失也。會不下四句云庵達公云。必有能會之智。應可會之機。亦有能知之智。知可知之理。必有下四句言實有知會。

旣知旣會。而曰無知無會者何邪正難可知。

能夫忘知遺會者。則是聖人無私於知會。以成其私耳初句敍救後皆明意。此同老氏。以前文難定有知有會。恐救云。聖人𨿽有知會。以其不矜不恃。知如不知會如不會。故云忘知遺會。若爾此則但是聖人不以知會自長取爲己私。然由虛心不自長。故爲物推載。返以知會歸於聖人。是聖人不能逃其知會之長。竟成己私爾。如老氏云。後其身而身先。非以其無私邪。故能成其私。彼意云。後其身不欲私己也。然己讓人。人必讓己。本欲在後而返在前。是成其私耳。

斯可謂﹝說﹞不自有其知。安﹝豈﹞得無知哉據上所救。但是聖人不以知會自取爲長。豈一向無知會。非無之太甚邪。

答曰。夫聖人功髙二儀而不仁﹝權﹞明逾﹝越﹞日月而彌﹝益﹞昏﹝實﹞二儀天地容儀。不仁文出老氏。取義不同。彼云。天地不仁以萬物爲芻狗。意云。天地無私。𨿽以仁恩生成萬物。於物不望其報。如人縛芻爲狗亦不責於吠守。此老氏意也。論意云。大權普度功髙天地。然無緣之慈化而無化不住化相。故云不仁。如金剛般若云。四生九類我皆度之。功髙也。而無有一眾生實滅度者。不仁也。明逾等者。謂實智照理明也。都無分別昏也。又明逾日月徧知也。彌昏無知也。唐光瑤和尙意同。

豈曰。木石瞽﹝盲﹞其懷其於無知而已哉。我言無知知卽。無知非如。木石聾瞽無覺。

誠以異於人者神明故。不可以事相求之耳神妙靈明謂般若也。事相謂人之情見。蓋前所難者。於知不恃於會不矜。但人之情識虛心容物比無相般若。相去邈然。莫認不矜便爲般若。顏子虛懷。孟反不伐。未聞入理。

子意欲令聖人不自有其知。而聖人未嘗不有知復審前難。以前云此可謂聖人不自有其知。安得無知哉。故先審定下。責云。

無﹝不﹞乃﹝助辭﹞乖於聖心。失於文旨者乎無乃文簡。具云豈不乃也。如外典云。無乃爲佞乎。若定有知。豈不乖心違教。

何者。經云。眞般若者。淸淨如虛空。無知無見無作無緣大品含受品云。摩訶衍如虛空。無見無聞無知無識。三假品云。般若於諸法無所見等。眞揀惑取。淸淨者。絕相之義。無知下釋成淸淨。作者。造也。謂無師自然之智。非因所作非緣所生。仁王云。無行無緣義同。

斯則知自無知矣。豈待返照然後無知哉斯者。指所引經。旣云般若卽是知體。復云無知無見。據斯經意。知卽無知。豈待反收其照閉目塞聰。絕聖去智冥如木石。謂無知邪。

若有知性空而稱淨者假牒彼救也。恐難者別會經意救云。經稱般若淸淨者。非謂無知故淸淨。約知見性空故云淸淨。若云爾者下反詰云。

則不辧於惑智。三毒四倒皆亦淸淨。有何獨尊淨於般若若云。般若有知有見但性空故。經說淸淨者。則與惑智不相殊畏。何者。夫三毒四倒皆亦性空。亦應淸淨。據此而知不約性空。但約無知無見。惑智卽三毒等分別名智。如下云惑智之無。起信六粗智相是惑故。

若以所知美般若所知者。卽眞諦。恐難者再救云。經稱淸淨。非約能知般若無知無見。但約所知眞諦淸淨。故美般若云。淸淨者。

所知非般若。所知自常淨。故般若未嘗﹝曾﹞淨。亦無緣﹝因﹞致﹝得﹞淨嘆於般若能所宛然。豈所知淨故令能知亦淨。而嘆美之。

然經云。般若淸淨者。將無以般若體性眞淨。本無惑取之知。本無惑取之知。不可以知名哉。豈惟無知名無知。知自無知矣會經正意。將無者。豈非也。旣不約性空及所知。云淸淨。然經言淸淨。有二意。一智體眞淨非知見故。二本無惑取之知故。旣本無矣。難以知名。豈惟下恐疑者聞前云。性淨無知。謂兀然絕照。故今遣云。以知無知相故。本無惑取故。知卽無知也。

是以聖人以無知之般若。照彼無相之眞諦。眞諦無兔馬之遺﹝迹﹞般若無不窮之鑑前二句明以智證理。後二句證理之相。兔馬者。卽經中所說象馬兔同渡一河。河自無殊得有淺深。以諭三乘同入法性淺深三異。今意云。以所證眞諦本無兔馬淺深之迹以軌般若。般若亦無差別無窮之鑑照也。

所以會而不差當而無是﹝權﹞寂怕﹝靜﹞無知而無不知者矣﹝實﹞不差者。應不失機卽前無不爲也。無是者。由感而應。本非我故。寂怕下可知。此但決擇前宗中眞諦可亡而知等。

難曰。夫物無以自通。故立名以通物。物𨿽非名果有可名之物。當於此名矣。是以卽名求物。物不能隱此難知及無知二名互違。今且立理文亦易通。意云。名能召物名正則物順。此依世諦名可得物。如召火時不以水應。而論云。聖心無知。又云。無所不知。二名互違也。難實例權。

意謂無知未嘗知。知未嘗無知。斯則名教之所通。立言﹝名﹞之本意也例如寒暖相反得失互非。言教詮量太通之理。立名本意自有定體。

然論者欲一於聖心。異於文旨。尋文﹝名﹞求實﹝心﹞未見其當知卽無知是一其心。然二名互非。心豈成一哉。

何者。若知得於聖心。無知無所辧。若無知得於聖心。知亦無所辧。若二都無得。無所復論哉此言若聖心有知。宜置無知。若聖心無知。宜置有知。若聖心雙非。更不復說二名。二名旣成互非三義。皆爲不可。

答曰。經云。般若義者。無名無說非有。非無非實非虛。虛不失照。照不失虛。斯則無名之法。故非言所能言也亦義引放光等經。由難者。依名求實二名旣違。謂聖心亦異。不知般若非名非相。故引經以遮令忘名會旨。經約遮詮可知。斯則下論辭略釋無名無說。以起下文。

言𨿽不能言。然非言無以傳。是以聖人終日言而未嘗言也。今試爲子狂言辧之大方便佛報恩經初捲云。法無言說。如來以妙方便。能以無名相法作名相說。

夫聖心者。微妙無相不可爲有。用之彌勒不可爲無。不可爲無。故聖智存焉。不可爲有。故名教絕焉微妙等者。謂聖心離知見作緣等相。非有也。用之下聖心靈妙照理達事。用無怠息非無也。亦擬老氏。旣云。妙無諸相。名教詮之不及以通。前難卽名求物。物不能隱。今般若非物名依何立。欲以有知無知定名聖心邪。大論三十七云。一切世間著有無二見等。

是以言知不爲知。欲以通其鑑。不知非不知。欲以辧其相言知下若說有知。但欲令人通曉其鑑照之用。豈有知相可取。不知下若說無知。但欲令人知無惑取之相。豈謂一向無知。

辧相不爲無通鑑不爲有。非有故知而無知。非無故無知而知謂般若之體無知無見。亦非是無。有鑑有靈。亦非是有。非有下但躡前。釋成知與無知非一非異。方詺中道之心。

是以知卽無知無知卽知。無以言﹝名﹞異而異於聖心也無以者。戒止之辭。

難曰。夫眞諦深玄非智不測。聖智之能在玆而顯法性深廣玄妙難思。惟般若能證。故此智證眞功能顯著。

故經云。不得般若不見眞諦反明也。亦義引般若。智論十八云。解脫涅槃道皆從般若得。

眞諦則般若之緣也。以緣求智智則知矣意云。境爲心緣。眞卽所証之境。智卽能証之心。當證理時寧不知邪。

答曰。以緣求智智非知也上句順難縱之。下句總斷非知。此但斷定非知。下釋不知之所以云。

何者。放光云。不緣色生識。是名不見色。又云。五陰淸淨故般若淸淨文卽大品義同放光。十六云。不以五陰因緣起識者。是爲不見五陰。又云。下卽放光第十四文。謂不以五陰爲緣。而生般若知識。是名不見者。成無知也。以色卽空故智無所得。

般若卽能知也。五陰卽所知也。所知卽緣也但釋後文。前亦例解。經𨿽云色意在色空。空與淸淨義非異也。欲明眞諦無相故。非是般若發知之緣。今且對前問以所知爲緣。然後眞妄對辧。究竟卽顯眞諦非緣眞智非知。委細開示令人深悟。善巧方便其在於斯。遺民云。宛轉窮盡極於精巧。可謂知言矣。

夫知﹝心﹞與所知﹝境﹞相與﹝待﹞而有相與而無初句通標。次句妄心妄境相待而起。後句眞心眞境相待而無。廣如下釋。

相與而無故物莫之有﹝眞﹞相與而有故物莫之無﹝妄﹞物莫之無。故爲緣之所起﹝妄﹞物莫之有故。則緣所不能生﹝眞﹞物者通屬眞妄心境初二句躡前。相因顯眞心眞境寂然無相。後物莫之有下躡前無相。以明眞心眞境互非緣互非起。以第一義諦空慧雙融本非心境。要人悟入一體義分。空卽寂也。境也。慧卽照也。心也。涅槃云。第一義空名爲智慧。故法爾寂照湛然心境互現。性出自古實非緣生。今亦云緣者。且例妄說義言緣也。次二句躡前。相因顯妄法相待心境昭然。後物莫之無下躡前有相。以明妄心妄境互成緣互成起也。

緣所不能生故。照緣而非知﹝眞﹞爲緣之所起故。知緣相因而生﹝妄﹞眞非緣起故。照境之時了無分別。妄自緣生故。能所歷然。外托塵境內生分別故。云知緣等。

是以知﹝妄﹞與無知﹝眞﹞生於所知矣所知者。通屬眞妄二境。妄知因境而生故云生於等。無知亦言生者。實無生相。但因眞諦無相。軌則眞智成無分別。生者。因也成也。

何者﹝通徵眞妄﹞夫智以知所知取相故名知﹝妄﹞眞諦自無相眞智何由知﹝眞﹞成前相與而有相與而無。妄智以能分別所知之境。一一於境取相。相旣妄起心亦妄生。眞則反此。故曰無知。對妄辧眞義意昭然自下但廣釋前義。問何故眞妄相因非因爲緣非緣有知無知邪。

所以然者﹝通牒﹞夫所知非所知。所知生於知。所知旣生知。知亦生所知妄心妄境相因相待互各生起。心境迢然有能所知。非所知者。境未對心之時亦未爲境。生於知者。由現前境牽起內心。此卽因境生心。心故能知。故起信云。復次境界爲緣。故生六種相。卽六粗事識分別取著。是名知也。知亦生所知者。謂因心生境也。由心分別境亦隨生。知者。分別也。古徳云。未有無心境曾無無境心。

所知旣相生。相生卽緣法。緣法故非眞。非眞故。非眞諦也初句躡前。文簡。具云。知與所知等。緣法者。若心若境皆因緣所生法也。非眞者。緣集故有緣離故無。自無主宰故成空假。中論云。因緣所生法我說卽是空等。

故中觀云。物從因緣有故不眞。不從因緣有故卽眞亦義引彼論破因緣品中之義。但前句證前後句證後。

今眞諦曰眞。眞則非緣。眞非緣故。無物從緣而生也初二句明眞諦非緣集之境。後二句承前以明非緣。文亦或脫。應云無物從非緣而生也。下引證中可見。

故經云。不見有法無緣而生大品云。亦諸經通義。未曾見有一法從非緣而生。無者。非也。如水土是生谷之緣。火石則非。今眞諦如空有知如芽種。空不生芽空非緣故。緣眞不生知眞非緣故。中論云。不從非緣生。亦可無者有無之無。謂但見諸法賴緣而起。未有一法無緣而生。今眞諦無緣性。亦不能生般若之知。中論初捲云。如諸佛所說眞實微妙法。於此無緣法。云何有緣緣。

是以眞智觀眞諦。未嘗取所知。智不取所知。此智何由知初二句明不取。後二句顯非知。眞智觀眞。若取所知豈成眞智。故永嘉大師云。若以知知寂此非無緣知。如手執如意。非無如意手。若此則能所宛然。不惟不成於眞智。亦不能證寂。問若竟無知何名般若。亦應不名見道答。

然智非無知。但眞諦非所知。故眞智亦非知有所則有能。今所觀眞諦離心緣相。故能照般若都無知相。誰謂般若絕於靈照。

而子欲以緣求智。故以智爲知﹝舉難﹞緣自非緣。於﹝向﹞何而求知哉﹝反責﹞已上惟約實智照眞。眞旣非緣智亦非知。中吳集云。上三重問答通辧論旨。下之六重皆次第躡迹而生。

難曰。論云不取者。爲無知故不取。爲知然後不取邪設爾何失。

若無知故不取。聖人則冥。若夜遊不辧緇素之異。若知然後不取。知則異於不取矣二俱有過也。此躡前爲難。謂不取順於無知。應合聖心冥暗。如人夜行不辧黑白。有取與知相順。焉有知而不取。以難前云未嘗取所知。又云智非無如。

答曰。非無知故不取。又非知然後不取雙非。

知卽不取故。能不取而知了了妙存。故曰知。分別已亡故。曰不取。故能下正由徧計久空無明永盡。無能取相也。知由不取取則不知。故云不取而知。若此尙非自知。況取境邪。如永嘉云。若以自知知亦非無緣知。如手自作拳。非是不拳手。

難曰。論云不取者。誠以聖心不物﹝取﹞於物。故無惑取也不取之中含有二難。前約知與不取兩違。此約不取斷滅故二難成異。不取於物者。謂了物本空無我無法。無惑取者。謂二執二障永已斷滅。

無取則無是。無是則無當。誰當聖心。而云聖心無所不知邪是者。印可於物不謬之稱。當者。印物不謬有主質之。謂若心有取。則定有是物之懷。有是物之懷。則有當物主質之心。今旣不取。應無印可之是。當物之主。體用頓絕空空如也。故云誰當等。

答曰。然無是無當者。夫無當則物無不當。無是則物無不是。物無不是故。是而無是。物無不當故。當而無當有當有是則屬惑取。求當求是。終不得其眞是眞當。今般若之照。由無惑取是當之情。故能無物不印。印無不是是無不當。豈云一向無是淪其心用。一向無當喪其心主乎。物無不是下謂正是當時。復無是當之相少法當懷。此亦無知卽知。知卽無知中。一分之義矣。

故經云。盡見諸法而無所見義引放光等文。彼第十云。菩薩行般若波羅蜜。盡知一切眾生之意等。第三又云。行般若波羅蜜。於諸法無所見等。

難曰。聖心非不能是。誠以無是可是非不下心能了境。無是下境相旣空。是念亦寂。

𨿽無是可是﹝縱成﹞故當﹝應﹞是於無是矣境空心寂不可有是有當。無是無當應可住乎。

是以經云。眞諦無相故般若無知者。誠以般若無有有相之知。若以無相爲無相。又何累﹝去聲﹞於眞諦邪因前決擇。已捨有知之念。故云無有有相之知。復取無相爲是。故云。若以無相爲無相等。爲者。取著之相。累謂負累。亦罪也。意云。眞諦無相般若無知心境俱無。住此無中如何。

答曰。聖人無無相也舉聖總遣。

何者﹝徵﹞若以無相爲無相。無相卽爲相無相𨿽無。若心有所住卽爲相矣。焉成無相。智論二十六云。若無相中取相非是無相。學般若者。住有爲有火燒。住無爲無水沈。水火𨿽殊滅身無異。若有無俱捨中道不存。是謂住於無所住矣。

捨有而之﹝往﹞無。譬猶逃峯而赴壑。俱不免於患矣避有住無。猶如一人患危峯險峻。翻身赴於溝壑。不知溝壑墜墮亦可傷身。故中論云。大聖說空法爲離諸見故。若復見有空諸佛所不化。以著有之見易除。著空之見難治。如火出水中病因藥起。

是以至人處有不有居無不無。𨿽不取於有無。然亦不捨於有無處有下二句謂常居有無了無所住。亦不起有無之見。𨿽不下二句縱成前後不取不離。眞無住之般若也。

所以和光塵勞周旋五趣。寂然而往怕爾而來。恬淡無爲而無所不爲此約悲智相導。以顯無住。初句文同老氏。彼云。和其光同其塵。今借彼文以明權智涉有化生。周旋者。謂周徧回旋也。往者。往五趣故卽靜而動也。來者。復涅槃故卽動而靜也。謂不出生死恆復涅槃。了知生涅無二際故。寂然怕爾恬淡義皆相似意云以。悲導智而往五趣。周徧化生無所不爲。然正方便時。智卽導悲。見生界空度無所度。故言怕爾而來恬淡無爲。此如宗中悲智相導一念之力。權慧兩具處說。

難曰。聖心𨿽無知。然其應會之道不差。是以可應者應之。不可應者存之此難權智生滅。先立理也。因前辧析已許二智不住有無。然其下權智應機之時。大小無差。機熟爲可應。未熟者與作得度之緣。故云存之。

然則聖心有時而生。有時而滅。可得然乎正難也。謂應時新生感謝息滅。許如此不。

答曰。生滅者。生滅心也。聖人無心生滅焉起前二句明妄。謂諸心心所實托緣生。從因緣故墮在生滅。聖心反此。謂三際已破四相兼亡。剎那不萌。何容生滅邪。問若爾應無心邪。下通云。

然非無心。但是無心心耳。又非不應。但是不應應耳華嚴明佛智廣大。金光談如智獨存。豈曰默然如空無知無照。無心心者。一非妄有故。二寂而能照故。問無心之心應不應機邪。答又非不應等。後得無私但隨感而現。現無現相故云爾爾。卽前云。功髙不仁等。亦可卽寂故。不應卽照故應。以今不應之應。顯上無心之心。上體此用。

是以聖人應會之道。信若四時之質﹝實﹞直以虛無爲體。斯不可得而生。不可得而滅也大權利物。是惟無感感之必應。信若四時也。直者。正也。虛無者語借老氏。謂般若之體妙湛絕相曰虛。永盡惑取曰無。斯不下結成。賢首大師云。非生非滅四相之所不遷。謂旣以至虛爲性。則感來非生感謝非滅故云不可得等。

難曰。聖智之無惑智之無。俱無生滅。何以異之此辧眞妄宛殊。而云俱無。俱無則同無生滅。智惑何分。

答曰。聖智之無者無知。惑智之無者知無。其無𨿽同。所以無者異也聖心無知無惑取知見等相。故惑智知無。謂妄知緣生其性本空故。其名𨿽同其義實異。亦猶眞俗皆諦。諦義元殊。

何者。夫聖心虛靜。無知可無可曰無知。非謂知無。惑智有知。故有知可無。可謂知無。非曰無知也謂聖心徧計已斷識相亦滅。更無妄知之體可令無之。但可稱云無知遮也。非謂知無者表也。故永嘉云。其性了然故不同於木石。謂覺照炳然光徧法界。豈曰知無。故荷澤云。知之一字眾妙之門。華嚴十首問佛境界智佛境界知。淸涼釋云。知卽心體智卽心用。此論智知體用雙捨爾。惑智下反前可思。

無知卽般若之無也。知無卽眞諦之無也若妄知對於妄境。妄知亦心。今以般若照之。妄知性空卽是眞諦之境。如前云。五陰淸淨是也。一心一境二相歷然。如何但認空同。不觀心境各異。

是以般若之與眞諦。言用卽同而異﹝初句﹞言寂卽異而同﹝次句﹞同故無心於彼此﹝釋﹞異故不失於照功釋前初句。

是以辧同者同於異。辧異者異於同﹝三俱句﹞斯則不可得而異。不可得而同也﹝四非句﹞此中具有四句。但文隱難見。今具出之令無餘惑。初句承前雙標心境。爲寂用同異所依之法體。心境法也。寂用義也。同異但料簡寂用爾。言心境者。卽智而如境也。卽如而智心也。不二而二體用恆殊。二而不二心境一觀。華嚴回向說。未有如外智能證於如。未有智外如爲智所證。今論中言寂卽如也。言用卽智也。正由如智同源體用一致。故得同異自在。四句全現體用。非異曰同。非一曰異。已知大義。言用下第一句卽同而異者。謂卽體起用用與體殊。下躡釋云。異故不失於照功。言寂下第二句卽異而同者。謂攝用歸體體與用一。下躡釋云。同故無心於彼此。彼此目心境也。是以下第三俱句。雙攬前二成此第三爾。是以辧同者。牒前同句。具云。是以辧異而同者。以其但同於異故。云異而同。蓋卽異而同也。辧異者。牒初異句。可準前說。亦卽同而異也。二句同時。斯則下第四非句承前第三而成。以同於異故非同。異於同故非異具。云不。可得乎異而同同。而異也下。寂用各辧中但敍前二句以。後二句從前生故。

何者。內有獨鑑之明。外有萬法之實。萬法𨿽實然非照不得。內外相與以成其照功。此則聖所不能同用也釋前第一句。以心爲內。以境爲外。獨鑑者。無二之照故。萬法之實者。實謂眞實。諸法實相故。又空亦名實。緣生性空故。前云。實相性空緣會一義等。上列心境。萬法下明智證。理惟甚深。般若能照蘊等皆空也。內外下謂如如之境待般若以證。亦由證境成般若之功。此則下結成異句。

內𨿽照而無知。外𨿽實而無相。內外寂然相與俱無。此則聖所不能異寂也釋前第二句。此中內外俱無如智雙泯。寂亦不立。假彼寂同以遣其異。異旣遣矣。沒同果海惟證相應。非思非議。文義可解。

是以經云。諸法不異者。豈曰續鳧截鶴。夷﹝平﹞嶽﹝山﹞盈﹝滿﹞壑。然後無異哉。誠以不異於異故。𨿽異而不異也初句牒經。大品徧學品云。諸法無相非一相。非異相。若修無相是修般若等。此中略引一句也。豈曰下引事會釋。鳧雁屬脛短者。鶴脛長者。意云。諸法差別。如鳧短鶴長等。然性無不空。空故不異。不待續截夷盈然後平等。亦文借莊子。彼云鳧脛𨿽短續之則憂。鶴脛𨿽長斷之則悲。誠以下不以諸相爲不異。但以性空平等故不異也。

故經云。甚奇世尊。於無異法中而說諸法異。又云。般若與諸法亦不一相。亦不異相信矣大品六諭品云。世尊云何無異法中。而分別說異相。又云下大品照明徧學品云。諸法無相非一相非異相。合亦無所合。初段不分心境。卽同而異。後段心境相對。非一非異。雙證前文。信受者。聖教爲定量故量故亦見法無疑故。

難曰。論云。言用則異言寂則同舉前文爲疑起之因。

未詳。般若之內則有用寂之異乎疑聖心惟一。如何復有寂照之二。二則非一。一則非二。故成相違。

答曰。用卽寂。寂卽用。用寂體一同出而異名。更無無用之寂而主於用也初二句相卽顯一。次二句釋成非異。正因相卽所以非異。同出下語借老氏。亦非寂用復有同出之源。但論主巧用彼。又不可隨文取義。後二句謂卽用之寂與用爲體。豈有用外單寂而來主於用。邪主猶體也。亦合云又無無寂之用。以賓於寂。約體用重輕假分賓主。

是以智彌昧照逾明﹝實﹞神彌靜應逾動﹝權﹞豈曰明昧動靜之異哉心用之外了無寂境故。此但屬般若。成立本論也。謂二智皆卽寂而照。正照而寂。豈曰下會歸一致。前約寂用非二。答成一體。此約權實一心寂照雙含。實相般若該心境融眞妄。總萬法括二乘。未有一法非實相也。

故成具云不爲而過爲﹝權﹞寶積曰無心無識無不覺知﹝實﹞成具卽經正文。

斯則窮神﹝權﹞盡智﹝實﹞極象外之談也卽﹝就﹞之明文聖心可知矣通結上文。謂窮二智之玄理。盡物外之淸談也。明文者。謂前所引聖教。依教出理。般若之道可知悟也。然上九翻問答皆決擇前宗。但初翻揀彼儒老不矜不恃遠非般若。中間七次或權實雙明。或二智殊辧。或境智合說。或同異料簡。至於第九。寂用同源歸般若之極致爾。

劉公致問致至也說文曰。送詣也。諸說公名程之。字仲思。彭城人。漢楚元王之裔。外善百家內研佛理。與儒者雷次宗。宗炳周續之等。皆當代名流。事遠公於廬阜。稱十八賢。精結蓮社。時龍光寺生法師入關。就學於什公。因與論主莫逆。生公南返。乃以前論出示廬山社眾。遺民覽之。嘆曰。不意方袍復有平叔。因以興問。實曰起予。瑤和尙云。𨿽迹在遺民。亦遠公之深意。

遺民和南頃餐﹝味﹞徽﹝美﹞聞﹝去聲﹞有懷遙佇﹝久立﹞歲末寒嚴體中﹝道﹞如何音﹝信﹞寄壅隔增用抱蘊。弟子沈痾﹝病身﹞艸澤﹝藪澤﹞常有獘瘵﹝病﹞耳。因慧明道人北遊。裁﹝才司﹞通其情遺者。逸也。謂野逸散民。比迹虞仲夷逸。亦自號也。公亦嘗爲柴桑令。值桓玄僭逆初萌。乃嘆曰。晉室無磐石之固。蒼生有累卵之危因去廬山辟命弗顧。太尉劉裕見其野志衝邈。乃以髙尙人相禮﹝云云﹞和南者。天竺敬禮之辭。頃餐下名達曰聞。謂近味美名遠懷思慕。久立遠望也。本傳佇作仰字。蘊者。積蓄不通也。時南北兩國故音信難通。增其蘊積耳。沈痾下。謂陸沈病身於山林艸澤之中。更嘗有獘困之病也。

古人不以形疏致﹝意﹞淡。悟涉則親。是以𨿽復江山悠邈不面當﹝昔﹞年。至於企懷風味鏡﹝鑑﹞心像迹。佇悅之勤良以深矣。緬﹝遠﹞然無因瞻霞永嘆。順時愛敬。冀﹝希﹞因行李數﹝頻﹞有承聞引古量今妙契一貫。豈以地殊而隔。悟同則親。是以﹝云云﹞企懷謂劉公企仰而懷思也。風味謂肇公徳風道味。像迹卽上風味影像蹤迹也。鏡心謂鑑於劉公之因此。佇立而悅慕勤勤不忘。無因者。無由一見也。但遠望秦中煙霞長嘆爾。行李遊人也。聞謂音問。當遇行人令我頻承師之音問。

伏願彼大眾康﹝安﹞和。外國法師常休﹝慶﹞納祝也。外國法師什公也。

上人以悟發之器而遘﹝遇﹞玆淵﹝深﹞對。想開究之功足以盡過半之思故以每惟乖﹝差﹞闊﹝遠﹞憤愧何深悟發者。謂遇什公明悟開發也。淵對指什公。開究下謂開解窮究般若之道。想足盡了過半之思。意云。已盡過半語用系辭。謂悟極聖心也。故每下劉公每思南北乖違疏闊。不親一見。憤愧深也。

此山僧淸常道戒彌勵﹝勉﹞禪隱之餘。則惟研惟講恂恂﹝敬貌﹞穆穆﹝和﹞故可樂矣一所棲同處。二居戒甚勉。三禪定隱迹。四禪外講學。五相敬相和略張四行。六和備矣。

弟子旣已遂宿心。而睹玆上軌。感寄之誠日月銘至謂已果昔日棄世之念。又遇法社上妙軌範。感心奇托之誠。皎然不欺。惟指日月可以銘記之。至到也。亦擬春秋諸侯盟誓之辭。中吳源公云。誠心銘刻明如日月。瑤本至作志。甚通。

遠法師頃恆履宜。思﹝去聲﹞業精詣﹝至﹞幹幹宵夕。自非道用潛流。理爲神遇﹝會﹞孰能以過順之年。湛气玆之勤。所以憑慰旣深。仰謝逾﹝益﹞絕履宜者。謂履踐道候相宜順也。思業謂禪思行業乾健也。易初卦云。終日幹幹。是以建徳匪懈。曉夜勤勤。予近稟灌頂上師著思吉剜卜元言法。救行道精健兢兢宵夕。學廣徳髙。叔世一人也。自非正嘆。謂遠公如斯幹幹。蓋神智證理。卽道之用潛注流行。故能爾爾。過順者。孔子自謂六十而耳順。今謂遠公六旬已上人也。所以下劉復自敍。意云。謂遠徳髙廣所以托身慰心亦深。恩大難答。致令仰徳報謝。其路尢絕。

去年夏末。始見生上人示無知論。才運淸俊旨﹝趣﹞中沈允﹝深當﹞推涉聖文。婉﹝美﹞而有歸。披味殷勤不能釋手。眞可謂浴心方等之淵。而悟懷絕冥之肆者也謂論主澡浴心智於方廣海中。絕冥者。至深也。肆者。如市肆之肆。謂悟徹深性處。

若令此辧﹝論﹞遂通。則般若眾流殆﹝將﹞不言而會。可不忻乎。可不忻乎理非廣略學貴樞機。樞機入手。眾流普會。豈可不悅。悅之又悅。故再言也。眾流指八部般若。

然夫理微者辭險。唱獨者應稀。苟非絕言象之表者。將以存象而致乖乎。意謂。答以緣求智之章婉轉窮盡。極爲精巧。無所間然矣初句雙嘆辭理。謂所詮般若微妙。令能詮論辭嚴峻。次句嘆論主。獨唱如雪曲唱孤令和者亦鮮。苟非下反推也。惟忘言者會。指存象者乖趣。意謂下舉論以艱。婉轉猶展轉也。間然者。同論語禹吾無間然矣。彼釋間謂間廁。蓋其理完密無有間隙可廁入也。

但暗者難以頓曉。猶有餘疑一兩﹝二也﹞今輒題之。如別想從容之暇﹝閒﹞復能粗﹝略﹞爲釋之從容舉動也。如別者。謂問在書外。今合之也。

論序云。般若之體非有非無。虛不失照。照不失虛。故曰。不動等覺而建立諸法。下章云。異乎人者神明故。不可以事相求之耳。又云。用卽寂。寂卽用。神彌靜應逾動序者。指問答已前論文。下章下兩段舉問答中第一第九。

夫聖心冥寂理極同無﹝實﹞不疾而疾不徐﹝遲﹞而徐﹝權﹞徐疾文借莊子。彼云。徐則甘而不固。疾則苦而不入。

是以知不廢寂。寂不廢知。未始不寂未始不知。故其運物成功。化世之道𨿽處有名之中。而遠與無名同初四句通敍前文寂用一致。故其下承前敍神彌靜等二句。謂權智運物建化世之功。時𨿽居有名之中。以有名之世性空。卽是實智印無名之理。二智無殊也。有名無名文出老氏。彼云無名天地之始。有名萬物之母。

斯理之玄固﹝實﹞常所迷昧者矣謂至理玄妙我實迷昧而未入也。上乃就許下方致問。

但今談者所疑。於髙論之旨。欲求﹝索﹞聖心之異遺民欲難托於眾情。故云但今等。疑寂用非二之旨。以求權實兩殊。

爲謂﹝說﹞窮虛﹝眞諦﹞極數﹝俗諦﹞妙盡冥符﹝合﹞邪。謂將心體自然。虛怕獨感﹝存﹞邪余本虛作靈字。瑤作虛字。今從之。問意云。論稱寂用相卽。爲一者。謂般若之用證窮眞諦之虛。斷盡俗諦之數。妙盡冥符爲一邪。此難實智冥眞爲一。謂將下自然者。謂般若之用不在窮虛極數。當體虛怕。無相獨存爲一邪。此難疑無權智。言獨者。不應羣機。故二邪字疑而審之之辭。下雙關。

若窮虛極數妙盡冥符﹝過﹞則寂照之名。故是定慧之體耳。若心體自然虛怕獨感﹝過﹞則羣數之應固﹝實﹞以幾﹝近﹞乎息矣若實智冥符爲一。何故前云寂照之二。以寂卽是定。照卽是慧。故依此求心。心應兩異。又若智體虛怕獨存爲一應不會於羣數之機。旣獨存不應。何故前云應逾動。若許應動自合實外別有一權智。以冥本寂時更不能應。故若如是者二心宛殊。幾息等言文借周易。彼云。乾坤或幾乎息矣。

夫心數旣玄而孤運其照。神淳﹝恬﹞化﹝物﹞表。而慧明獨存文總四句。亦承前潛難無知也。初二句難實。意云。心與事數旣妙盡玄寂可許無知。不合云孤運其照。存照則有知矣。後二句難權。意云。神旣淳靜於物外。應不對機。惟慧明獨存。可許無知。若許應會豈非知乎。此文尢隱詳下答辭方可圓解。

當有深證。可試爲辯之深證有二義。一論主證解。二深經證據。

疑者當以撫會應機睹﹝觀﹞變﹝動﹞之知。不可謂之不有矣。而論旨云。本無惑取之知。而未釋﹝通﹞所以不取之理此難權智有取。意謂實智妙盡冥符不取可爾。權撫物機應大應小。觀物變動。此知定有。已上按定。而論旨下舉論以難。理合有取。論反謂無。未通不取之理也。

謂宜先定聖心。所以應會之道。爲當惟照無相邪。爲當咸睹其變邪。若睹其變則異乎無相。若惟照無相則無會可撫先可依二諦之境楷定聖心。若言心一者。假令權智應動觀物之時。爲惟照物空無相邪。爲照俗動有相邪。若睹下出違若觀相撫會。定失無相。若惟見無相卻失撫會也。聖心惟一定應得一失一。若令二諦俱得。理合權實兩殊。

旣無會可撫。而有撫會之功。意有未悟幸復誨之初句承前後句明違。設許無會聖心是一。復次違論如前云。功髙二儀無不爲等。後二句違而請通也。

論云。無當則物無不當。無是則物無不是。物無不是。故是而無是。物無不當。故當而無當敍前正論以發疑端。下正難之。

夫無當而物無不當。乃所以爲至當。無是而物無不是。乃所以爲眞是旣云無不當。宜其至當也。眞是例之。

豈有眞是而非是。至當而非當。而云當而無當。是而無是邪是當之義已如前說。但劉公舉前文。已是已當。後復云當而無當等。不知復拂是當之迹文。如矛盾。義符膠漆。依名定理有是問也。

若謂至當非常當。眞是非常是。此蓋悟惑之言本異耳。固﹝實﹞論旨所以不明也恐救云。我言無當無是。非是泛常是當。故云當而無當等。劉復云。若謂爾者。此蓋悟者謂至當眞是。迷者謂常當常是。本自異爾。何須說云當而無當等邪。依此訓無者非也。固論下直非論意。恐滯於是當。故拂之。劉公卻取爲至當眞是。心有所住非般若也。見下答辭願復重諭﹝曉﹞以祛﹝除﹞其惑矣惑不從師。而解其於惑也。終不免矣。

論至日。卽與遠法師詳省之。法師亦好相領得意。但標位似各有本。或當不必理盡同矣好相領者。深許可也。本傳云。遠嘆未嘗有也。得意者。蓋得作者之意也。標位下謂標指般若。宗位師承各有源本。其理不必盡同。良以一心之上恆沙義相。專門受業非全同也。瑤和尙云。遠宗法性什宗實相。但眼目殊號爾。

頃兼以班﹝布﹞諸有懷。屢﹝數﹞有擊其節者。而恨不得與斯人同時也不惟與遠公詳省。又示諸懷道者。亦數有和而許者。廬山名士髙人如慧持慧永輩。非少而和者固非聊爾。節者樂之音節。若今之擊板以節樂也。

論主書答書復前書。答釋前問。

不面在昔佇想用勞。慧明道人至。得去年十二月疏並問。披尋返覆欣﹝喜﹞若暫對。涼風屆節。頃常如何。貧道勞疾多不住﹝好﹞耳。信南返﹝回﹞不悉﹝詳﹞昔不相面。但企想勤勞。慧明付遺民書者。暫對者。因書見意暫如面對。貧道者。古之沙門謙稱亦少。有病疾或勞心而得。是故云爾。書式有二幅三幅。此廣略二幅爾。略令先知大況故。

八月十五日釋僧肇疏答。服像𨿽殊妙期不二。江山𨿽﹝糸﹡丐﹞﹝遠﹞理契則鄰﹝近﹞所以望途致想虛﹝怡﹣臺﹢禁﹞﹝懷﹞有寄初二句舊說連前。今詳義意。合貫廣初題言疏答。卽通答前問故也。次二句形像衣服儒釋兩殊。玄妙歸期終無有二。亦殊途而同歸也。次二句謂南北𨿽遠。妙理惟一契之則近。後二句旣理契卽鄰故。南望道途而興想也。

君旣遂嘉﹝善﹞遁﹝隱﹞之志。標越俗之美。獨恬事﹝物﹞外。歡足﹝滿﹞方寸。每一言集。何嘗不遠諭﹝曉﹞林下之雅詠。髙致﹝趣﹞悠﹝遠﹞然淸散未期厚自保愛。每因行李數有承問初四句但敍前書云。旣已遂宿心等。嘉遁卽周易遁卦九五之辭。每一言集者。謂肇公與南來之人一言集會也。何嘗下長讀至雅詠絕句。林下者指廬山林下。雅詠者。卽廬山社眾所作歌頌。如念佛三昧詠等。意云。論主凡遇南來。𨿽聊爾一言集會。彼人未曾不遠誦廬山諸公雅作歌詠。以相曉示也。因聞雅詠。見諸公髙趣悠然而遠。如下云。君與法師應數有文集。因來何少。大底二晉文章句讀多難請詳。淸散下可解。

願彼山僧無恙﹝憂﹞道俗通佳蓮社名流僧俗兼有。

承遠法師之勝常。以爲欣慰。𨿽未淸承。然服膺﹝心﹞髙軌。企佇之勤爲日久矣。公以過順之年湛气彌厲﹝嚴勁﹞養徒幽巖抱一衝﹝深﹞谷遐邇仰詠何美如之。每亦翹﹝舉足﹞想一隅懸庇﹝蔭﹞霄岸﹝際﹞無由寫﹝盡﹞敬致慨良深淸承下未能稟承遠公之淸範。然於髙軌已服心歸仰。所以企立仰慕時亦日久。公以下但敍前書。抱一者。守道也。不獨景仰之。而又歌詠之也。每亦下自敍一隅者。以晉在東南故。論主每想廬山徳化。如懸蓋天際蒙其淸蔭。但江山遠阻盡敬無由。致令感慨深也。

君淸對終日快有悟心之歡也但欲寫敬恨我無因。君獨淸對終朝悟心之歡。快哉多矣。

卽此大眾尋常什法師如宜艸堂義學俊彥五百眾總三千。

秦王道性自然天機邁俗。城塹三寶弘道事務。由是異典勝僧方遠而至。靈鷲之風萃﹝集﹞於玆土謂秦王好法之心。出自天然機亦性也。謂聰睿之性髙出俗主。觀通鑑。姚興𨿽例五胡。實亦英主。城塹下謂護持於法如城如塹。由是下徳旣如是。善必相應。異典勝僧方且不遠萬里而來也。略如下示。法門勝事無出斯時。似移鷲嶺之風集於此土。晉書什傳云。羅什入關。人從化者十室而九。

領公遠舉。乃千載之津梁也。於西域還得方等新經二百餘部。請大乘禪師一人三藏法師一人毗婆沙法師二人。什法師於大石寺。出新至諸經。法藏淵﹝深﹞曠﹝遠﹞日有異聞。禪師於瓦官寺。教習禪道。門徒數百夙夜匪﹝不﹞懈。邕邕﹝和﹞肅肅﹝敬﹞致﹝盡趣﹞可樂矣。三藏法師於中寺。出律藏。本末精悉﹝詳﹞若睹初制。毗婆沙法師於石羊。寺出舍利弗阿毗曇。胡本𨿽未及譯。時問中事發言新奇領公者。支法領也。據遠公傳似遠公弟子。亦遠公使之令去西域。華嚴梵本等皆此師尋至。恨無正傳。華嚴大鈔略述元由。請大乘禪師者。卽佛陀婆陀羅。此云覺賢。據本傳智嚴所請。以賢學禪業於罽賓佛大仙。嚴亦學此固請賢行以傳其事。弘始中入秦。於瓦官寺教習禪道。江南慧嚴慧觀關中玄髙等。皆從師受。論主亦在中矣。三藏一人卽弗若多羅也。本傳云。罽賓人備通三藏。姚興待以上賓之禮。令譯十誦。功及兼半而亡。曇摩流支續譯方終。毗婆沙法師二人者。曇摩耶捨。曇摩掘多也。俱載梁傳。不繁引之。出新下或自賫梵文。或支公取得者。本末等者。本謂四重。末謂余篇。新譯精詳如見如來初制之戒也。余文可解。

貧道一生猥參嘉運。遇玆盛化。自恨不睹釋迦只桓之集。余復何恨。而慨不得與淸勝君子同斯法集耳論主自慶也。明時難遇而遇。正友難逢而逢。方等深規律論徧睹。遭遇旣盛感慶良多。但恨身不廁於祇園。目不接於聖彩。同列身子共聽圓音。而慨下前嘆自已不得淸承於遠公。此慨遺民亦不能美預於嘉會。然觀二書似各斗美於一方。然亦兩宣其實也。鬱鬱陳迹燦於傳記。流芳衰世。何其寥寥。

生上人頃在此同止數年。至於言話之際。常相稱詠﹝贊﹞中途﹝路﹞還﹝詞緣切回也﹞南。君得與相見。未更近問。惘悒何言。威道人至得君念佛三昧詠。並得遠法師三昧詠及序。此作﹝絕句﹞興寄旣髙辭致淸婉。能文之士率稱其美。可謂遊涉聖門。扣玄關之唱也。君與法師當數有文集。因來何少生公入關依什數載。與論主同止。亦頻贊遺民也。不得終世相友。故雲中途回南。君得下謂生南去亦歸廬阜。故復相見更再也。近亦未再承於書問也。惘悒下慨慕良多口不容言也。傳說通情則生融上首。精難則觀肇第一。良以駢肩八俊聯衡十哲。同气相求同聲相應。二人莫逆千古共談。威道下蓮社修西方行。故諸賢作念佛詠。社主亦作。又制序也。威公南來附至關內。此作者指詠及序也。興比興也。寄托也。致猶理也。謂所寄淸興旣髙。亦令辭理淸婉。婉美也。能文下謂關中善文什之人皆稱其美。可謂下論主贊之。謂作詠眾賢優遊如來之門庭。扣擊玄關之唱詠。君與下因見詠序。宜多有文集。何故來者少耶。

什法師以午年出維摩經。貧道時預聽次。參承之暇輒復條記成言﹝絕句﹞以爲注解。辭𨿽不文然義承有本。今因信持一本往南。君閒詳﹝絕句﹞試可取看午年者。卽弘始八年丙午也。出維下謂什公且譯且講。論主參譯而聽。及承稟之暇輒又條貫記錄什公已成之言。注解一經。蓋謙也。師序云。余以暗短時預聽次。𨿽思乏參玄。然粗得文意。輒順所聞。爲之注解。略記成言述而無作。辭𨿽下謙也。有本者。謂親承什公。君閒下瑤本云。詳議取看甚通。

來問婉﹝美﹞切﹝當﹞難爲郢人。貧道思不關微。兼拙於筆語。且至趣無言。言必乖趣。云云不已﹝止﹞竟何所辧。聊以狂言。示酬來旨耳郢者。州名。莊子略云。郢人堊漫其鼻端。薄如蠅翼。使大匠斫之。匠者乃運斤成風。斤下堊盡而鼻不傷。郢人亦立不失容。意謂。斫者𨿽妙而承者尢難。以諭公之難美而切當。譬匠者妙斫。論主答之難如郢人。蓋謙謙爾。云云者。言說也。言多喪眞。故云爾也。聊以下許也。

疏云。稱聖心冥寂理極同無。𨿽處有名之中。而遠與無名。同斯理之玄固常所迷昧者矣。以此爲懷。自可忘言。內得取定方寸。復何足以人情之異而求聖心之異乎自疏云。至者矣。卽前劉公就敍論旨之言。以此下三句許其所得無差。復何足下責其迷昧復求心異。通斯意云。旣知聖心冥寂有無一致。自可外忘權實之異名。內得聖心之無異中心印定不復求異可也。何故復以人情分別之心。而求聖心權實兩異乎。

疏曰。談者謂窮虛極數妙盡冥符。則寂照之名故是定慧之體耳。若心體自然虛怕獨感。則羣數之應固以幾乎息矣﹝上舉難下出意﹞意謂妙盡冥符不可以定慧爲名。虛怕獨感不可稱羣數以息出問大意也。義如前釋。

兩言𨿽殊妙用常一。迹我而乖。在聖不殊也兩言者。瑤和尙云。妙盡冥符爲一言。虛怕獨感爲一言。源公指權實爲兩言。義意甚同今依之。前兩句直約聖心權實無異。後二句潛責求異。迹者。謂二智照理達事之殊迹。但我人情分別爲異。非聖心權實兩殊。我𨿽通稱。且屬劉公。

何者﹝徵﹞夫聖人玄心默照理極同無。旣曰。爲同同無不極。何有同無之極。而有定慧之名。定慧之名非同外之稱也答前初難。初四句謂妙盡冥符寂照雙絕。何有下二句反責當此同無極處。豈容定慧異名。問曰若如是者。何故前云寂卽用用卽寂耶。下釋云。定慧之名非同外之稱也。意云。定慧之名卽同無之寂照。豈離同外別有二名。

若稱生同內有稱非同。若稱生同外稱非我也遣妄執也。言生者。恐妄計云。同非定慧但定慧生於同內。下遣云有稱非同謂有定慧兩名。依名取相便非同也。若稱生同外者。謂定慧二名同異而出。下復破云。稱非我也。我指同無。無得之般若焉有同無之外。別生定慧之名哉。

又聖心虛微妙絕常境。感無不應會無不通。冥機潛運﹝動﹞其用不勤羣數之應。亦何爲而息耶答前第二難也。初二句正智無相亦無爲也。次四句量智應有亦無不爲也。後二句反責。淸淨忘照故曰虛微。非色非心可云妙絕。冥猶默也。深也。機目智也潛亦冥潛。如量無思不應而應。智用何勤。故韋提懇切。運通而出於宮中。勝鬘仰祈。應念而現於空際。智則卽實而權身亦卽眞而應。而言幾息。是何言歟。

且夫心之有也以﹝因﹞其有有有不自有自此已下答前二智體殊。謂正答心異。兼通有知也。初句標妄。次二句辧釋。諸心心所由四緣起。緣有之有故不能自有。

故聖心不有有不有有故﹝躡上﹞有無有﹝非有﹞有無有故。則無無﹝非無﹞無無故聖心不有不無不有不無。其神乃虛初句承前妄心有有。以顯聖心非緣有而有。故不有有。躡此三字展轉釋。成非有非無。中道莫寄。至虛至寂之心。文相可解。

何者亦雙徵眞妄。

夫有也無也心之影響也。言也象也影響之所攀緣也欲明聖智雙非。先示有無妄念。爲下雙非義因。初二句中影因質起響自聲騰。謂心緣有無之時。有無之相是心之影響。心者如質如聲。言也下謂心緣有無二境復生言象。言象旣立心於其中。計有計無追攀緣慮也。此同起信由心現境。智復分別。相續執取等。大乘二十頌略云。如人畫羅叉自畫還自畏。

有無旣廢則心無影響。影響旣淪﹝喪﹞則言象莫測。言象莫測則道絕羣﹝諸﹞方﹝象﹞道絕羣方故。能窮靈極數。窮靈極數乃曰妙盡。妙盡之道本﹝休﹞乎無奇初句躡前不有不無也。連下三句相躡。但翻前妄心。後有八句亦相因而成。至妙盡無寄。心境亡寂用泯皆無寄。擬大意連後一唱。只就難辭躡而通之。顯二非殊也。

夫無寄在﹝因﹞乎冥寂。冥寂故虛以通之。妙盡存﹝因﹞乎極數。極數故數以應之。數以應之故動與事會。虛以通之故道超名外初三句冥眞。次三句成權。環而釋之。意顯非異文亦尢難。今細示之。問何得無寄。答由冥寂故。冥寂卽窮虛也。問何得妙盡。答由極數故。數以應之者。卽實成權也。了俗由於證眞。證眞不離諸數。豈非卽應耶。此中妙盡非謂宰割。悟其性空卽是盡義。次二句應事。後二句合。謂心境冥寂非名非相。只就劉難。二知何殊。

道超名外因謂之無。動與事會。因謂之有。因謂之有者。應夫眞有彊謂之然耳。彼何然哉此論有無。含有二義。一有體無體之有無。二有知無知之有無。前後例同。此中之意爲超名相。故曰無。無豈斷滅爲與事會故曰有。有豈常存。然般若約表四句。皆是約遮四句皆非。表以顯徳遮以離過。故勝熱四火居之四邊。中有刀山取之則四焚。虛心則通照。分別則割體。忘懷則斷惑。後有四句復拂。以眞智妙存且以有名之。此猶剩之。眞豈屬有。以後例前無亦彊謂。

故經云。聖智無知而無所不知。無爲而無所不爲舍利品云。菩薩行般若波羅蜜。知一切眾生心亦不得。眾生乃至知者見者亦不得。照明品云。般若能照一切法畢竟淨故。三慧品云。一切無所爲般若亦無所爲等。此中合集前後。引之以顯聖心知而又爲。證權實不異也。兼證有知無知一致。

此無言無相寂滅之道。豈曰有而爲有無而爲無。動而乖靜靜而廢用也初句顯體下皆正責。有無不羈。何云有知。動靜不乖。何云心異。已上答前二智體殊。此下方答二智有知。亦正答有知潛答心異。以第一難中顯難心異潛難無知。故答中亦顯答心異。潛答有知。難中以相次而起。答中亦相次而答也。

而今談者多卽言以定旨。尋大方而徵﹝求﹞隅。懷前識以標﹝指﹞玄。存﹝執﹞所存之必當初句泛指時輩。亦在問者。次句隨聲取義。過失尢多不必雷同。故云多等。多字貫下諸句。次二句大方前識俱出老氏。彼云。大方無隅。又云。前識者道之華。如人欲遊大方反求廉隅。以況欲悟非有非無之般若。反於有知無知中求。前識卽惑取也。存分別之識標。指無分別玄妙之智。恰與相反。後句所存者。謂胸臆所見也。執胸臆之見。定爲允當。

是以聞聖有知謂之有心。聞聖無知謂等太虛由前四謬。成此二見。

有無之境邊見所存﹝示過﹞豈是處中莫二之道乎不合中道。反墮斷常。

何者萬物𨿽殊。然性本常一。不可而物。然非不物初二句緣生故萬殊。性空故常一。二諦之境非一非異。下二句緣生無性故。不可爲物。無性緣生故。亦非不物。

可物於物。則名相異陳不物於物。則物而卽眞初二句迷也。可謂取著則成於名相。名相紛紜不達三假。故云異陳。賢首大師云。眞空滯於心首。恆爲緣慮之場。實際居於目前。翻成名相之境。後二句悟也。物非主宰。受取亦空不捨名相。而入圓成後句恐誤。宜云卽物而眞。

是以聖人不物﹝取﹞於物。不非物於物。不物於物。物非有也。不非物於物。物非無也初二句從緣非有故。云不物。緣起不無故。云不非等。後四句承前以辧中道。

非有所以不取。非無所以不捨。不捨故妙存卽眞。不取故名相靡因。名相靡因非有知也。妙存卽眞非無知也不取者。名相本空取之不得故。不捨者。實相妙存離之不得故。次四句中由不捨故。卽事而眞湛然無相故。曰妙存。由不取故。名相無因而起。又名與相相因而生。苟不取著相因自亡。後四句中躡前釋成雙非。非有知者。所知空故。非無知者。心妙存故。

故經云。般若於諸法無取無捨無知無不知。此攀緣之外。絕心之域而欲以有無詰者。不亦遠乎放光第十三中文具云。般若波羅蜜於諸法等無知下復在別捲。如前引。以五陰乃至十八不共等。相空故無取。無取則無知。妙存故無捨。無捨則無不知也。此攀緣下論辭舉體而責。可知。

請詰﹝問﹞夫陳有無者。夫智之生也。極於相內。法本無相聖智何知。世稱無知者。謂等木石太虛無情之流。靈鑑幽燭﹝照﹞形﹝顯﹞於未兆。道無隱機﹝微事﹞寧曰無知初句詰前。但今談者。夫智下四句對妄顯眞。以示無知。世稱下揀異木石以示有知。靈鑑下正顯智體。形於下示智用。徧知未來故曰未兆。悉覺現在故無隱機。現未旣然。過去應爾。華嚴云。智入三世悉皆平等。寧曰無知者。四無所畏徵之而汗竟弗生。十力所能照之而事無不契。達僧祇之數量。塵墨難名。窮法界之泉源。太虛何限。徧知若此。豈曰無知耶。

且無知生﹝因起﹞於無知。無無知也無有知也字誤。應云無知生於有知。謂無知亦相待而起。第一義中二名俱無。

無有知也。謂之非有。無無知也謂之非無。所以虛不失照。照不失虛。怕然永寂靡﹝無﹞執靡拘。孰﹝誰﹞能動之令有。靜之使無邪初四句可知。所以下二句。承前釋成權實雙現。次一句雙亡。後一句離著。能所兩亡無執也。有無雙非不拘也。孰能下結責。謂動靜二智非異。有知無知何殊。

故經云。眞般若者非有非無無起無滅。不可說示於人證成前義。

何則﹝徵﹞言其非有者。言其非是有。非謂是非有。言其非無者。言其非是無。非謂是非無。非有非非有。非無非非無且徵經中非有非無而釋之。初句牒經。據起信論釋皆遮過之義。因執般若是有故。言非有。反執云。是非有下復破云。非謂是非有無亦例然。後二句重遮。由聞前說不住有無。卻住於非有非無。故今遣云。非非有拂卻非有。非非無拂卻非無。𨿽曰不有不無。豈住於不有不無哉。

是以須菩提終日說般若。而云無所說。此絕言之道。知何以傳。庶﹝希望也﹞參玄君子有以會之耳放光無住品略云。須菩提語諸天子言。我所說者常不見一字。教亦無聽者等。此絕下本離言說。亦無相想。以知求智何以傳。通遣言象也。君子者。指遺民依斯通釋有可領會。以前云當有深證等。故此結之。

又云。宜先定聖心。所以應會之道。爲當惟照無相耶。爲當咸睹其變耶據前難。先難睹變之知。謂有所取。然後云宜先定聖心。此難通有二意。一難有取。二難心異。今答中先答心異。躡此後答不取。文義相順故也。

談者似謂無相與變其旨不一。睹變則異乎無相。照無相則失於撫會就敍遺民求心有異。

然則卽眞之義或有滯也卽眞等者。卽俗而眞之義。或似滯而未通。

經云。色不異空空不異色。色卽是空空卽是色大品第二也。彼云。非色異空。等有執色處非空空處非色。故經云。色不異空等有。執析色方空空不在色。故經云。色卽是空等。寶性論說。初心菩薩於空未了。有三種疑﹝云云﹞。今以色空相卽二諦相融。先辧境通。後示心一。

若如來旨﹝意﹞觀色空時。應一心見色一心見空設爾何失。

若一心見色則惟色非空。若一心見空則惟空非色。然則空色兩﹝殊﹞陳。莫定其本也前四句各一句縱前。各一句奪而出過。若惟色非空。何故經云。色不異空色卽是空。惟空例同然則下正明其違。本謂經也。亦本旨也。若空色殊觀。豈不違經空色相卽之旨。二而不二文乎。

是以經云非色者。誠以非﹝破斥之辭﹞色於色。不非色於非色﹝空﹞牒經以釋色卽是空。故牒非色。初出正理。謂凡夫執靑黃等相。皆謂實有者。不了從緣性空之理。故經破著。卽於靑黃色中。求色無實如幻如夢。故云非色於色。

若非色於非色。太虛則非色。非色何所明此釋前不非色於非色也。本就所執。色中非斥如幻。以顯眞空。故云非色。若非色於太虛。太虛本非色何用更非。則非色名義自不成立。

若以非色於色。卽非色不異色。非色不異色。色卽爲非色前二句色空不異。後二句顯空色相卽。成前經意。

故知變卽無相無相卽變。羣情不同故教迹有異耳。考之玄籍本之聖意。豈復眞僞殊心。空有異照耶承上經意。以所照空有二而不二。答能照之心二智一體。羣情下亦會違。何故亦有說云眞俗迢然二智各照也。釋云。由羣情﹝云云﹞玄籍者。指前所引之經。眞僞是心空有是境。僞目權智。

是以照無相不失撫會之功﹝初句﹞睹變動不乖無相之旨﹝二句﹞造有不異無造無不異有﹝三句﹞未嘗不有未嘗不無﹝四句﹞依心照境。四句料簡皆顯非異。初句無相卽相智照之時。實而恆權二句。變動卽靜故權而恆實。三句有不異無非有也。無不異有非無也。以境非有無心造之時理量雙絕。四句中亦承前起。𨿽非有非無。不妨亦有亦無。若心若境遮表四具。遮亦非異表亦無殊。此中照及撫會睹造等言屬心。無相變動及三中有無系境。四中有無通心。文理昭然。不敢狂簡。

故曰。不動等覺。而建立諸法卽眞成俗也以此而推寂用何妨。如之何謂睹變之知異無相之照乎初二句承前以明心一。如之何下責異。

恐談者脫謂空有兩心靜躁殊用。故言睹變之知不可謂之不有耳承前無異以答不取。故復標談者。此但先出問意。然後答之。差謂以權實不一之心。觀空有兩殊之境。謂言靜智無知動智睹變。豈無知取乎。脫亦忽也。

若能捨己心於封內。尋玄機於事外齊萬有於一虛。曉至虛之非無者。當言至人終日應會與物推移乘運﹝時﹞撫化。未始爲有也玄機者。眞智也。初句令捨情執封滯無懷前識以標玄存所存之必當。事外者。令無卽言定旨尋大方而徵隅。齊萬下謂觀緣萬殊性空齊。一非有也。至虛只在緣中非無也。當言下承前以明不取。夫能如是忘情了境。始可與言心也。已推移者。瑤師云。進退也。權多方推移何定。以萬有故撫化。由一虛故無爲。

聖心若此。何有可取。而曰未釋不取之理耶爲卽不爲。何有知取之情。

又云。無是乃所以爲眞是。無當乃所以爲至當。亦可如來言耳。

若能無心於爲是。而是於無是。無心於爲當。而當於無當者。則終日是不乖於無是。終日當不乖於無當此但遣情不遮是當。於是於當苟能忘心。則終日是當不乖於無是無當也。我令於是於當忘心離著。誰斥非是非當。

但恐有是於無是。有當於無當。所以爲患耳心有住於是當。亦惑取之患。

何者﹝徵﹞若眞是可是。至當可當有所著也。下彰其過患云。

則名相已形﹝起﹞美惡是生。生生奔競。孰與止之名相一起好惡從生。煩惱紛然諸業隨造。奔走四生競馳五趣。從生至生誰能止息。

是以聖人空洞其懷。無識無知。然居動用之域。而止無爲之境。處有名之內。而宅﹝居﹞絕言之鄕。寂寥虛曠莫可以形名。得若斯而已矣初二句總顯聖心。非有了別故云無識。亦非知覺故云無知。次二句相卽無相。次二句名卽無名。非名曰寂非相曰寥。虛曠下成前空洞耳。

乃曰眞是可是至當可當。未諭﹝曉﹞雅旨也。恐是當之生物謂之然。彼自不然。何足以然耳是當之心但於名相之物。如是而轉。彼般若之體眞至雙絕。何足以眞是至當爲般若耶。

夫言迹﹝象﹞之興異途之所由生也。而言有所不言。迹有所不迹。是以善言言者。求言所不能言。善迹迹者。尋迹所不能迹此有二義。一遺民依言求理。二論主依言答難。今皆遣之。一令妄言會旨。二顯言卽無言。初二句雙明過患所由由於言象。異途謂異執宗途也。而言下二句有二義。一言象本空故。二聖心本絕故。是以下承前正示。文甚隱奧。具云善言言者。當言言所不能言之言。謂理非言到。故云言所不能言。寄言顯理故云當言。如經云無說無示。豈不說耶。又云。文字性離。豈取言耶。以遣言之言談離言之理。方爲言所不能言之言爾。迹可例說。

至理虛玄擬心已差。況乃有言。恐所示轉遠。庶通心君子。有以相期於文外耳擬心下謂一念起時已落分別。況依分別而興言象。豈非轉遠余文可解。然遺民師承社主。徧友羣賢。豈實執異。但嘉雅論精巧深無不至。假問請談發揚其妙。不可執迹以輕君子。

肇論新疏卷中﹝畢﹞

肇論新疏卷下

五臺大萬聖佑國寺開山住持釋源大白馬寺宗主贈邽國公海印開法大師長講沙門文才述

涅槃無名論第四涅槃唐譯圓寂。謂四徳已備曰圓。三障已亡曰寂。卽第一義眞該通空有佛性是也。故下文中亦敍第一義。意在於此。亦名盡諦。如宗中說。約位則凡夫具而未證。三乘證而未極。佛果道圓證無不盡。克體則因果同源依正平等。在闡提不減。登極喜非增。下論云。天地與我同根萬物與我一體。然約出處。說有四種。一自性。二有餘。三無餘。四無住處。體用混成四而非四。詳下可了。無名者。二意。一約對待謂隨流名生死。返流名涅槃。相待而生。因云涅槃。生死若寂涅槃絕待對。誰名涅槃耶。故經云。生死及涅槃二俱不可得。二就本體。謂名因相起相隨名現。涅槃非相名自何生。下論云。不可以形名得。如本經亦說。涅槃名爲彊立。所以淨名杜口徧友亡言。只爲無名故不說示。𨿽秦王首唱論主發揮。共稟教源述而不作。

僧肇言。肇聞天得一以淸。地得一以寧。君王得一以治天下表端不稱臣而稱名。方外之髙也。後世弗能亦有臣稱。天得下語出老氏。一謂自然之道。三者得一。然後能淸寧等。

伏惟。陛下睿﹝聖﹞哲﹝智﹞欽﹝敬﹞明道與神會。妙契環中理無不統﹝貫﹞遊刃萬機弘道終日。威被蒼生垂文作則﹝法﹞所以域中有四大。而王居一焉尙書睿哲舜徳。欽明堯徳。以二帝之徳美秦王也。道謂至道屬涅槃也。神謂興之神智證會此也。環中者。出莊子。彼齊物篇云。樞始得其環中以應無窮。彼諭世之是非互指。彼此相反如環而無窮。環中之虛則無是非之可寄。以況道也。理無不統。謂眾理悉貫也。威被下嘆武以禦難文以經世。謂垂布文教與世爲法。四大者。老氏云。天大地大道大。而王亦大等。

涅槃之道蓋是三乘之所歸。方等之淵府。渺漭希夷絕視聽之域。幽致﹝旨﹞虛玄。殆非羣情之所測根異有三所歸元一。三乘出界𨿽殊。然放捨身命。共以大涅槃爲究竟之宅。渺漭者。水大之貌。幽致下如叢筠。身子地滿智云智尙非知。況凡淺羣情耶。

肇以人微猥蒙國恩。得閒居學肆。在什公門下。十有餘載。𨿽眾經殊致勝趣非一。然涅槃一義常以聽習爲先十有下。瑤公云。十九見什。三十一亡。𨿽眾下隨經所詮。宗趣無窮。涅槃之義先所聽習。

但才識暗短𨿽屢﹝頻﹞蒙誨諭。猶懷疑漠漠。爲竭﹝盡﹞愚不已﹝止﹞。亦如似有解。然未經髙勝先唱。不敢自決。不幸什公去世咨參無所。以爲永慨漠者。瑤云。不分明也。然未下論主謙云。𨿽似有解。未曾經於髙勝之人先示。不敢自判以爲必然。什弘始十一年終。

而陛下聖徳不孤。獨與什公神契。目擊道存。快盡其中方寸。故能振﹝舉﹞彼玄風以啟末俗論語云。徳不孤必有鄰。由秦建徳。感什而來。同聲相應妙趣莫逆。故心神符合。目擊下莊子略云。溫伯雪子適齊。仲尼見之兩無一言。子路問之曰。若人者目擊而道存焉。謂目相擊觸已達道意。方寸心也。二人同心。以弘法化開悟末世之俗。風教也。啟開也。

一日遇蒙答安城侯姚嵩書問無爲宗極。何者。夫眾生所以久流轉生死者。皆由著欲故也。若欲止於心。則無復生死。旣無生死潛神玄默。與虛空合其徳。是名涅槃矣。旣曰涅槃。復何容有名於其間哉姚嵩者。亦秦之宗枝。依唐弘明集十八。略云。秦王先有詔云。夫道者以無爲爲宗。姚嵩難云。不審明道之無爲爲當以何爲體。若以妙爲宗者。𨿽在帝先而非極等。秦王答略云。吾意以謂。道止無爲未詳所以宗也。末又云。夫道以無寄爲宗。若求寄所在。恐乃惑之大者也。文多不載無爲卽涅槃也。因依生死推至涅槃故云流轉等。生死果也。必自因招故云著欲故也。若欲下明返生死而復涅槃。無復下躡前以明潛神者。冥潛心神也。玄默者。準寂。默是漠字俱通。玄妙寂默謂涅槃也。虛空舉諭無相略同。故言合徳。集中徳作體字。旣曰下正顯意。謂無爲宗極返生死有爲。證涅槃無爲。無相無名何體何宗。恐心有所系。當以無寄爲宗耳。

斯乃窮微言之美。極象外之談者也。自非道參﹝合﹞文殊徳侔﹝各﹞慈氏。孰能宣揚玄道爲法城塹。使夫大教捲而復舒。幽旨淪而更顯初二句美其解深。微言者經論也。得經論之。美趣盡物外之髙談。自非下嘆其徳遠。王者四海之尊三寶之主。嘆𨿽過實勢合如斯使夫下謂佛法大教捲而復伸。無名幽旨沈而又彰。皆王之力也。

尋玩殷勤不能暫捨。欣悟交懷手舞弗暇謂所得旣深欣感亦厚。不期於舞手。自舞之舞之弗止。亦應足之蹈之。

豈直當時之勝軌。方乃累劫之津梁矣教旣弘闡利及無窮。

然聖旨淵玄理微言約﹝少﹞可以匠﹝法﹞彼先進拯拔髙士。懼言題﹝名﹞之流。或未盡上意。庶擬孔易十翼之作。豈貪丰文。圖以弘顯幽旨。輒﹝特﹞作涅槃無名論。論有九折十演。博采眾經托證成譬。以仰述陛下無名之致。豈曰關詣神心窮究遠當聊以擬議﹝法﹞玄門。班﹝布﹞諭學徒耳可以下謂無名之旨深妙。惟可法於先進拔髙士之疑也。懼言題等者。謂守名言之輩但聞無名。未能盡解上意上屬王也。司馬遷紀事以帝爲上。故庶擬下謂比擬十翼。以作十演且被。守言後進之輩。易本伏羲畫卦。文王繇辭。周公系爻。孔子作十翼。卽上彖下彖等。今九折十演仿佛於斯。豈貪下不在廣文而在演旨。輒作下可知。豈曰下𨿽作演論。不敢自謂關涉造詣神妙之心。極盡玄遠允當之理。聊以下但仿法妙理之門。布曉學者爾。

論末章云。諸家通第一義諦。皆云廓然空寂無有聖人。吾常以爲乖殊太甚逕庭不近人情。若無聖人知無者誰末章者答。姚嵩書末後之章。廓然下時計勝義空寂不容有聖。吾常下正明。乖殊差異也。下二句莊子文。林希逸云疆界相遠也。今言太甚。蓋遠之又遠。若無下反核。由證勝義故爲聖人。今爲無有者證無者非聖而誰。無指空寂。

實如明詔。實如明詔。夫道恍惚窈冥其中有精。若無聖人誰與道遊。頃諸學徒莫不躊躇道門怏怏此旨。懷疑終日莫之能正初二句正許。夫道下出理。恍惚下文借老氏。彼云。恍兮惚。其中有物。窈兮冥。其中有精。謂有無難象故云恍惚。深窈叵測故云窈冥。以窈冥目空寂。有精目聖人。躊躇者。將進將退之貌。怏怏謂中心郁滯不通之謂。

幸遭髙判。宗徒﹝怡﹣臺﹢畫﹞﹝火麥切﹞然扣關之儔。蔚登玄室。眞可謂法輪再轉於。閻浮道光重映於千載者矣﹝怡﹣臺﹢畫﹞破帛聲諭疑情破也蔚艸木盛貌。玄室謂勝義涅槃意云。達逢明君髙見判決。疑蓋﹝怡﹣臺﹢畫﹞然而裂。扣關者盛登於玄室也。眞可謂下嘆。

今演論之作﹝立﹞旨曲辧涅槃無名之體。寂彼廓然。排方外之談作意有三。一演無名二寂異說。三按梁傳。亦有什公長往。翹思彌厲惑而作也。云庵云。寂者息也。息諸家廓然斷見也。排斥逐也。前文別無敍方外之說。今兼排斥。意謂當時學流計空廓無聖。方爲物外或排權小界內生死界外涅槃等。今體用不二誰內誰外耶。故下云。標其方域不亦邈哉。

條牒如左。謹以仰呈。若少參﹝同﹞聖旨。願敕存記如其有差。伏承指授僧肇言條謂條段。牒謂紙未有時但書簡牒今從古用。條段十演於牒以進。指授者。指示教授謙禮於君。本傳云。興覽之答旨殷勤備加贊述。敕令繕寫班諸子侄。其爲時所推重如此。

泥曰泥洹涅槃此三名前後異出。蓋是楚夏不同耳。云涅槃音正也西來梵僧五竺不同。鄕音成異。亦猶此方楚夏輕重。

九折十演者折謂折辧。有名興難曰折。演謂流演。無名通情曰演。

開宗第一十演之一也。開張也。宗本也。初略張宗本令識大義。後方折演委細巧示。令人深入。仿於孝經命章云爾。後之九演宗此演此。

無名曰。經稱有餘涅槃無餘涅槃者。秦言無爲。亦名滅度欲明無名之致。故牒有名之二。竟顯此二應物假號。以悟眞常無名之妙。

無爲者。取乎虛無寂寞妙絕於有爲。滅度者。言其大患永滅超度四流無爲據體而言。滅度息障而稱。分段變易爲大患。欲見有癡爲四流。

斯蓋是鏡像之所歸。絕稱謂之幽宅也初句諭況。以明所歸。後句法說。略彰無名。有無之迹如鏡中之像。像虛歸鏡迹虛歸性。此句絕相下句離名。幽宅目涅槃。以是三乘九流之所歸處。義言宅也。問若云絕稱。何立二名。

而曰有餘無餘者。良是出處之異號。應物之假名耳出處猶動靜也。出名有餘處名無餘。出處不同有無名異。應物而有。不應則無以故爲假。

余嘗試言之。夫涅槃之爲道也。寂寥虛曠不可以形名得。微妙無相不可以有心知。超羣有以幽升。量太虛而永久。隨之弗得其蹤。迎之罔﹝不﹞眺﹝見﹞其首。六趣不能攝其生。力負無以化其體。潢漭恍惚若存若往。五目莫睹其容。二聽不聞其響。冥冥窅窅誰見誰曉。彌綸靡所不在。而獨曳﹝出﹞於有無之表夫涅下總十九句。初句標體餘皆辧相。卽自性淸淨涅槃通凡及聖。如出現經體性眞常門。初二對皆上句顯相。下句顯離。前離名相後離心緣。羣有下二十五有離苦也。量太下量等太虛而永久。妙存非空也。隨之下二句非前後際。離無常也。六趣下二句生滅離也。亦離無我。謂涅槃眞我有實主宰自在義故。不能攝之令生化之令滅。此約破二乘末四倒以釋。潢漭下積水成池曰潢。水大曰漭。今取廣大之義。存往難定故云恍惚謂言存此邈然往彼謂言往彼。居然存此。亦如老氏。大曰逝逝曰反。亦可存往猶有無也。五目下成前無相。五目卽五眼。二聽卽二耳。成前無名。冥冥下冥幽也。目深曰窅。今取深義。誰見誰曉成前離心。彌綸者。包羅之義。靡所不在者。華嚴云。法性徧在一切處等。

然則言之者失其眞。知之者反其愚。有之者乖其性。無之者傷其軀不知非名非相。彊言彊知。故失眞而反愚。不知非有非無彊謂有無。故乖性而傷軀。傷軀者。身本性起今旣爲無。故自傷身。東安莊公云。有質不成。搜源則冥。無質不成。緣起萬形。

所以釋迦掩室於摩竭。淨名杜口於毗耶。須菩提唱無說以顯道。釋梵絕聽而雨花通引三事。前二明無說。後一兼明無聽。反證前言之者失其眞。摩竭國名。法華說。如來成佛三七日中而不說法。智論第七云。佛得道五十七日不說等。義言掩室也。淨名經事可知。釋梵等者。大品般若自天主品以來。須菩提依幻化諭。廣說甚深般若無說無聽之理。至散花品釋提桓因及三千大千世界中四天王等。化作天花散佛及大眾上等。意云。須菩提以說聽空。故說而無說。以顯實相。諸天解空聽而無聽。爲供深法故散花也。

斯皆理爲神遇。故口以之而默。豈曰無辧。辧所不能言也斯皆者。通指上三。惟證相應。所以口皆默也。非謂釋迦淨名無樂說之辯。但有辯而不能說也。

經曰。眞解脫者。離於言數。寂滅永安無始無終。不晦不明不寒不暑。湛若虛空無名無說。論曰。涅槃非有亦復非無。言語道斷心行處滅義引涅槃淨名等經。涅槃第五廣說眞解脫相。二十一中亦說。涅槃非諸相故。淨名阿閦佛品說觀實相。文亦多同。細引恐繁。大義涅槃之。體卽是諸法實相第一義。空絕於名數離諸對待。性本自離非方便也。論卽中論。

尋夫經論之作﹝立﹞豈虛構﹝造﹞哉。果有其所以不有故。不可得而有。有其所以不無故。不可得而無耳詮理爲教。苟無其理。豈虛造其文矣。

何者﹝徵﹞本﹝尋﹞之有境。則五陰永滅。推之無鄕則幽靈不竭﹝盡﹞幽靈不竭則抱一湛然。五陰永滅則萬累都捐﹝棄﹞萬累都捐故與道通同。抱一湛然故神而無功。神而無功故至功常存。與道通同故衝﹝深﹞而不攺。衝而不攺故不可爲有至功常存故。不可爲無初二對有無雙非。二種苦陰已亡。故云永滅。無亦非鄕。但有無疆域兩異。義言鄕也。般若妙存。故云不竭。與理冥一。故云抱一。惑業苦事如塵如沙。故萬累。都捐者。眞解脫故亦可五陰。永滅樂也。幽靈不竭我也。抱一湛然常也。萬累都捐淨也。與道通同者。三事四徳無異體。故抱一下明體神而下顯用。無功者。卽神而常湛故。常存者。𨿽曰無功。神應無息故。故涅槃經云。能建大義。後四句約體以明非有。就用以明非無。體用一源故。非有非無。若各說者。五陰滅故萬累捐。萬累捐故與道同。與道同故衝而不攺。衝而不攺。故不可爲有。相躡釋成前本之有境等。已上約體用可例說。

然則有無絕於內。稱謂淪於外。視聽之所不曁﹝及﹞四空之所昏昧。恬焉而夷﹝平﹞怕然而泰﹝通﹞九流於是乎交歸。眾聖於是乎冥會此亦躡前而起。初句絕二種相。次句離二種名。視聽下由非名相。故視聽不及。四空者。卽四無色。昏昧者。謂涅槃非四空之定。若以此求之。則何能明了。故云昏昧。恬焉下復成前義。何故爾耶。以其恬焉而夷等。九流有二。一云九地。一云治世九流。卽道儒墨名等。眾聖三乘也意云。涅槃之道是九流所歸。眾聖所會。王成不二殊途而同歸。

斯乃希夷之境太玄之鄕。而欲以有無題榜標﹝指﹞其方域而語其神﹝妙﹞道者。不亦邈﹝遠﹞哉涅槃之道非聲非色。豈可以有餘爲有。無餘爲無。依名榜示標指處。所謂王宮托質爲有。雙林息迹爲無。而說其妙道。豈不遠乎。以成前文應物之假名爾。

核體第二九折之一也。核考核也。因前說涅槃之體非有非無。故今折之。體竟何在。此假二乘有無之問。以破其執。

有名曰。夫名號不虛生。稱謂不自起稱謂言說也。約義生名。因名起說。

經稱有餘涅槃無餘涅槃者。蓋是返本之眞名神道之妙稱者也。請試陳﹝布張﹞之返本無餘之名。神道有餘之號。謂隱現難測曰神。往來所遊曰道。

有餘者。謂如來大覺始興。法身初建。澡八解之淸流。憩七覺之茂林積萬善於曠劫。蕩無始之遺塵三乘之人斷煩惱障。寂無喧擾謂之涅槃。有餘緣等未滅故名有餘。論意謂。正覺成佛積徳斷障自利利他等。皆有餘樂也。如來者。乘如實道來成正覺。揀於分小之覺。故云大覺。戒等五分名爲法身。依報而住。故此先後。八解者。因修八觀隨得解脫。卽內有色等。此能淨惑諭澡淸流。七覺者。謂念擇等覺分。佛已修圓如休息於茂林。上明果滿下明因圓。積萬下大小皆說三僧祇數六度萬行。然義復殊不繁具示。蕩無下明斷惑。樹下合斷。謂三十四心等。坌污淨智諭於塵也。

三明鏡於內神光照於外。結僧那於始心。終大悲以赴難三明卽知三世生死之智。在心明內鑑他爲外。僧那梵音。此云弘誓。難者。謂生死界。以如來初心結誓盡度生界。故成佛已酬願利生。

仰攀玄根俯提弱喪。超邁﹝出﹞三域獨蹈﹝踐﹞大方。啟八正之平路坦﹝平﹞眾庶之夷途。騁六通之神驥。乘五衍之安車此顯利生之儀。仰向上也。俯就下也。玄根諭理。弱喪者。弱而失國。諭背覺合塵。此意如人救溺上攀於樹。下拯溺者則身不陷。如來亦爾。本智照眞後智救物。生死不縛。次二句明超。三域卽三界。界外名爲大方。亦二空之理也。佛獨踐之。以小教說惟悉達一人具徧覺性。故八正者。謂正見正思等。眾庶者。庶謂庶孽卽異見外道。謂大開八正以坦諸邪。邪徑不平由坦而夷故。騁謂馳騁。駿馬曰驥。神通化物應機敏速。故諭神驥梵云衍那。此雲乘。卽五乘之法。謂戒善諦緣六度等。安車者。云庵云。三乘出三界人天出三途。故云安也。化儀大況。啟正摧邪運通說法。

至於出生入死與物推移。道無不洽﹝沾﹞徳﹝恩﹞無不施。窮化母之始物。極玄樞之妙用初二句明隨機宜生則出宜滅則入。但益物是懷推移何定。意兼隨類之化。次二句明化博。謂八正等布三界俱沾。五衍齊運羣機皆濟。化母下道書以气爲化母。云庵云。因緣能生諸法。如化母也。玄樞諭智。門樞運轉。諭後智應動。然此上句舉化境。下句明化智。謂窮盡因緣生物之理。極其智用。說因緣生滅之教。知可度者度之。不可度者存之。又知宜大宜小等。由斯而知所以極智妙神用而化矣。

廓﹝靜﹞虛宇於無疆。耀薩云以幽燭。將絕眹於九止。永淪太虛初句所證。次句能證。梵語。薩云若。此云一切智。謂騰耀智光深照前理。眹微兆也。九止九地也。太虛無餘也。欲結有餘之名。先舉證理入寂。詳此折意。謂如來本欲淪虛。但餘緣不盡居有餘。

而有餘緣不盡。余迹不泯。業報猶魂聖智尙存。此有餘涅槃也通有四事。一餘緣卽度余之機。二餘迹卽所依之身。三餘業卽感報之業猶有魂气。四聖智未滅皆有餘也。

經曰。陶冶塵滓如煉眞金。萬累都盡而靈覺獨存初二句諭說塵如萬累。金如靈覺礦穢去而眞金現。萬累盡而靈覺存。陶謂陶汰。冶鎔冶。

無餘者。謂至人教緣都訖。靈照永滅廓爾無眹故曰無餘緣迹旣了。業智兼亡。皆無所餘。

何則﹝徵﹞夫大患莫若於有身。故滅身以歸無。勞勤莫先於有智。故絕智以淪虛文有二對。皆初句舉患。後句欣寂。初身後智如文可了。老氏云。吾有大患爲吾有身。

然則智以﹝因﹞形倦形以智勞。輪轉修﹝長﹞途疲而弗已欲養其形智慮籌畫。是智因形而疲倦。智旣籌慮。反使其身晝夜勞作。是形因智而勞。因此相役於生死長途。如輪運轉𨿽疲弗止。

經云。智爲雜毒形如桎梏。淵默以之而遼﹝遠﹞患難以之而起智慮不一故云雜。毒如世毒藥。能損命故。桎梏刑器。械足曰桎。械手曰梏。桎梏禁人。人實厭之。形能患人。厭亦應爾。淵默下示過。淵默謂無餘。身智兼存而有二過。一遠於無餘。二生於勞患。

所以至人灰身滅智捐形絕慮。內無機照之勤外息大患之本。超然與羣有永分。混爾與太虛同體。寂焉無聞。怕焉無兆。冥冥長往莫知所之﹝往﹞至人謂如來。體質名身。容儀爲形。灰身乃捐其形患。智卽心體慮卽心用。滅智乃絕其思慮。次二句釋成無患。超羣下六句明益。一超羣有離生滅相。二同太虛顯無爲益。三非聲非色。四究竟不退。

其猶燈盡火滅膏明俱竭。此無餘涅槃也燈火諭身智。膏明諭形慮。

經云。五陰永盡。譬如燈滅五陰身心通體。

然則有餘可以有稱。無餘可以無名。無名立則宗虛者。欣尙於衝默。有稱生則懷徳者。彌仰於聖功。斯乃典誥之所垂文。先聖之所軌轍初二句謂有斯二理。可立二名。次二句正彰所益。宗虛謂二乘小機性本好滅。依名求實而入無餘。懷徳謂六度大人。性好立徳。依名求實而仰有餘。後之二句。一聖教定量故。二先聖軌轍故。

而曰。有無絕於內稱謂淪於外。視聽之所不曁。四空之所昏昧。使夫懷徳者自絕。宗虛者靡托初四句引前違文。後二句顯失二機。

無異杜耳目於胎﹝穀﹣禾﹢卵﹞﹝卵﹞掩玄﹝夫﹞象於霄外。而責夫宮商之異。辧緇素之殊者也玄象天上星彩。霄謂霄漢。宮商五音之二。合舉二諭。以諭外亡名相內絕有無。二諭影略。具云掩玄。象於霄外。閟琴瑟於堂中。卻責盲瞶之徒。令辧玄象黑白之殊。琴聲宮商之異。何由能之。法中意云。內存有無。外存稱謂。猶恐不入。今內外雙絕。何以寄懷而悟入。

子徒知遠推至人於有無之表。髙韻絕唱於形名之外。而論旨竟莫知所歸。幽途故自蘊而未顯。靜思幽尋寄懷無所初二句舉得。而論下顯失。至人者。卽涅槃也。出現疏云。𨿽明現身卽涅槃用大。有無下謂雙絕名相。幽途者。幽深途徑。謂無名相而引物。物不能造。是自蘊藏。靜思下卽有名者。尋思無所措懷。

豈所謂朗大明於冥室。奏玄響於無聞者哉大明日也。謂若名相雙絕。不應根宜。不可謂之明杲日於暗室。令見其相奏妙音於未聞。使聽其玄。皆約名相以難。

位體第三十演之二也。位猶安也。亦立也。因有名核體寄懷無所。故今位之。

無名曰。有餘無餘者。蓋是涅槃之外稱。應物之假名耳外稱亦彊名也。

而存稱謂者。封名。志器象者耽形由言封名志器耽象。所以雙亡。楞伽云。名相常相隨而生於妄想。

名也極於題目。形也盡於方圓。方圓有所不象。題目有所不傳。焉可以名於無名。而形於無形者哉初二句彰名相所盡。世間物象非方則圓。次二句正明妙體。非象故方圓何能象。非名故題目何所傳。大鈔象是寫字。後二句正顯不可。名但名於可名。象但象於可象。無名無象之體。焉可彊名彊象哉。題云涅槃無名。

難序云。有餘無餘者。信是權寂致﹝立﹞教之本意。亦是如來隱顯之誠迹也初句牒前名家敍有餘無餘之文。信是下縱是權宜。縱有二意。一權寂是無餘。隨宜方便。故云權也。立教是有餘。皆如來化生之本意。二隱顯之實迹。隱爲無餘。顯爲有餘。

但未是玄寂絕言之幽致。又非至人環中之妙術﹝道﹞耳奪也。前是權寂立教之意。未是玄寂絕言之致。無相故玄。無名故寂。前是隱顯之迹。亦非環中之妙。環中之妙豈容隱顯。

子徒不聞正觀之說歟。維摩詰言。我觀如來無始無終。六入已過三界已出。不在方不離方。非有爲非無爲。不可以識識。不可以智知。無言無說心行處滅。以此觀者乃名正觀。以他觀者非見佛也。放光云。佛如虛空無去無來應緣而現。無有方所初句告問者。經說正觀。子獨未聞耶。維摩下亦約義引之。無始下三句顯超。生相已盡故云無始。滅相又亡故云無終。又三際已斷故。六入六根也。根境相入故名六入。已過者無漏淨色不入塵故。三界下界系已亡故。不在下四句遮表同時。不可下四句顯體深玄。以此下結揀邪正。皆古譯之經與今經少殊。放光下卽義。引彼經第三十卷

法上菩薩答薩陀波侖所問之意。大疏云。若有方所此現彼無。無方所故感處卽形。此前皆示自性涅槃。下示無住。亦應化涅槃也。

然則聖人之在天下也。寂寞虛無無執無競。導而弗先。感而後應承前經意以辧。前云。佛如虛空隨緣而現。故云在天下。謂應無不周與體同徧。寂寞下顯非聲色。身非執受故。二執永無故竟諍也。無諍是涅槃故。導而下因感而導。疾前無藥故。

譬猶幽谷之響明鏡之像。對之弗知其所以來。隨之罔識其所以往。恍焉而有。惚焉而亡。動而逾寂。隱而彌彰。出幽入冥變化無常顯無住也。初四句諭說。後六句法諭皆通。谷鏡皆諭無名之體。對鏡之質。呼谷之人皆諭能感之機。若響若像皆諭於應。於中像諭應身。響諭說法。感之而來謂之有餘。來實非來。𨿽對之而不知所從。不住有餘也。感謝而往謂之無餘。往實非往。欲隨之而不知所向。不住無餘也。諭意可知。動卽有也。隱卽無也。機見去來聖無所住。故云動而等。出幽下釋成出無入有棄有入無。變化權宜理非常準。無名之道。譬月印空虧盈不遷出入常湛。

其爲稱也﹝二名﹞因應而作。顯迹爲生。息迹爲滅。生名有餘。滅名無餘生滅因乎顯息。有無復由生滅。隨迹而起。非假名何。

然則有無之稱本乎無名。無名之道於何不名有無迹也。末也無名。實也。本也迹從。實現末自本名。

是以至人居方而方。止圓而圓。在天而天。處人而人承前於何不名。以示用也。逐器應形無不能也。方圓諭殊機。應天爲天。應人名人。同類攝生無擇鹿馬居士宰官等。如本經廣示。

原﹝窮﹞夫能天能人者。豈天人之所能哉。果以非天非人故。能天能人耳是天是人之定報。豈能應天應人而現形。正由非天非人。所以能應天人。有體方用。

其爲治﹝化﹞也。應而不爲因而不施。因而不施故。施莫之廣。應而不爲故。爲莫之大現身名應。感而後應。聖不爲也。現通說法名施。因機而作。聖不施也。施作也。平聲。起信論示用大云。第一義諦無有世諦。離於施作。但隨眾生見聞得益等。莫之者。含具二意。一最大最廣故。如眾生界一時皆感。亦一時普應。此應之大更無大於此者。施例之。二忘廣大之相。亦云莫之。如下云。

爲莫之大。故乃返於小成。施莫之廣。故乃歸乎無名莫之者。亦忘乎至大至廣之相也。由忘乎大。故曰小成。但寄小以遣大。豈住小成。由忘乎廣故歸無名。總前意云。謂依體起用卽用恆體。非體時不用用時不體。體用無住無不住也。

經曰。菩提之道不可圖度。髙而無上廣不可極。淵而無下深不可測。大包天地細入無間。故謂之道經卽太子本起瑞應經也。菩提祕藏中般若故。圖度思慮也。何故不可耶。以髙而無上等。謂髙深有際可思。上下無窮故不可也。天地至大智又包含。無間至小智復入中無間。如子微極細無中間也。以證涅槃體大用廣。

然則涅槃之道。不可以有無得之明矣。

而惑者睹神變因謂之有。見滅度便謂之無。有無之境妄想之域。豈足以標榜玄道。而語聖心者乎執迹迷本。亦猶逐派而亡源。且略標涅槃。令其知有。而於正位猶爲剩名。計迹爲實空花結果。

意謂至人寂怕無兆隱顯同源。存不爲有亡不爲無至人法身徳也。正位之中有無幾微。亦不形兆。故云寂怕。余可了。

何則佛言。吾無生不生。𨿽生不生無形不形。𨿽形不形以知存不爲有初句放光。卽彼二十六中文。無形下亦義。引放光涅槃等經。以知下論斷。生謂四生。無生不生者。猶云無一生而不生。形謂六道萬類之形。猶云無一形而不形。何者。如忍辱太子等胎生也。雁王鸚鵡卵生也。頂生手生濕生也。爲天爲鬼化生也。四生攝於萬類。如涅槃三十二云。菩薩摩訶薩受羆身乃至鹿兔龍蛇等身。然但由感起卽應而眞故。復云不生不形。卽不爲有也。

經云。菩薩入無盡三昧。盡見過去滅度諸佛。又云。入於涅槃而不般涅槃。以知亡不爲無初引晉華嚴。卽安住長者。成就法門名不滅度。所得三昧名無盡佛性。唐譯名佛種無盡。梵云三昧。此云正思亦云正受。無盡者。以佛性無盡。故入此三昧見三世佛亦無盡。又此宗中三世互現故。現在中見過未佛也。廣示如經。後引義同。卽本經二十一中之義。是知栴檀塔下勝觀元存。靈鷲山中釋迦常在。莫隨妄想見有去來。

亡不爲無。故𨿽無而有。存不爲有故。𨿽有而無。𨿽有而無。所謂非有。𨿽無而有。所謂非無躡前以顯二非之中。無住涅槃。迹不可執。

然則涅槃之道果出有無之域。絕言象之逕斷矣四法皆非。眞應莫羈。有無不住言象何及。教明如鏡理直似弦。諭合符契義皎白晝斷然超絕。無襲前惑。

子乃云。聖人患於有身。故滅身以歸無。勞勤莫先於有智。故絕智以淪虛。無乃乖乎神極。傷於玄旨者也此非答前正問。以前名家敍入無餘。所以云。身爲大患。智爲雜毒。此見淺近過患良深。故答問已。兼破此﹝計初敍計﹞無乃下責非。神極者。神妙至理。玄旨者。幽玄經旨。

經曰。法身無相應物以形。般若無知對緣而照晉經三十二略云。淸淨法身非有非無。隨眾生所應。悉能示現。下對卽諸部般若之意。無身而形。非心而照。引此意明。身心尙無勞患何起。

萬機頓赴而不撓其神。千難殊對而不幹其慮。動若行雲止猶谷神。豈有心於彼此。情系於動靜者乎般若無知也。初四句法說萬機大數也。不撓有二。一由機感故。如水澄月現。二由無思故如摩尼出生。千難例同。次二句諭明有餘名動。如行雲無餘名靜。猶谷神也。谷神出道經。彼云。谷神不死。後二句正明無心。

旣無心於動靜。亦無相於去來法身無相也。初句躡前。後句例身。以釋前文法身無相。去爲無餘。來爲有餘。

去來不以相故。無器而不形。動靜不以心故。無感而不應躡前雙明身心。以成前文。應物而形對緣而照。

然則心生於有心。相出於有相機有身心之感而聖。有身心之應。

象非我出故。金石流而不焦。心非我生故日用而不動。紜紜﹝多﹞自彼。於我何爲象非聖出。心非聖生。旣由機感而現。此身此心何患何勞。故出現疏云。象非我有。自彼器之虧盈。心非我生。豈普現之前後。金石下卽莊子逍遙篇云。大旱金石流。土山焦而不熱等。

所以智周萬物而不勞。形充八極而無患。益不可盈。損不可虧八極八方之極際也。無心之心徧知一切而何勞。非身之身分應八方而弗患。至於遣侍問候。只敍禮儀。答以輕安俯隨世範。豈曰小疾須乳爲雷居士呵哉。後二句以身心無爲。故非所損益。初句擬系辭。

寧復痾癘中逵。壽極雙樹。靈竭天棺。體盡焚燎者哉長阿含等說。如來向拘尸羅城中路背痛。令弟子四疊僧伽黎樹下休息等。天棺卽金棺也。依古聖輪王葬儀而作。故言天棺。意云。身心非有自感而興。非益能盈非損可虧。豈同小乘之見半路背痛雙林壽終。靈智滅於天棺。聖體灰於焚燎也。

而惑者居見聞之境。尋殊應之迹。秉執規矩以擬大方。欲以智勞至人形患大聖。謂捨有入無。因以名之。豈可謂采微言於聽表。拔玄根於虛壤者哉初二句法說。次二句諭明。方曰規。圓曰矩。今之梓匠所用斗尺也。意云。任見聞之情執殊應之迹。欲求無名之妙。如人手執斗尺擬量大方。不知其可也。故本經名爲二乘曲見。欲以下正明謬執。豈可下責其淺近。言卽名言。謂有無之名應權施設。無實體性。非名之名。故云微言。會意忘名。故云聽表。玄根諭涅槃。出生世出世善故。事相本空。故云虛壤。意謂。有無二種。名相兩虛。無相無名涅槃顯現。義說采拔。

徵出第四九折之二也。徵責也。前章云。涅槃之道果出有無之境。徵意云。有無二法攝盡一切。如何有無之外別有涅槃之體。今詳徵辭。包舉儒老有無之說。復引小乘有無二爲例以徵之。下超境中皆超此有無。

有名曰。夫混元剖判萬有參﹝雜﹞分。有旣有矣。不得不無。無不自無必因於有。所以髙下相傾有無相生。此乃自然之。數數極於是混謂混沌。元謂根元。剖判分裂也。萬有卽萬物。世典多說。元气鴻蒙而爲混沌。形如雞子。爾後淸气上升。穹窿爲天。濁气下沈磅礡爲地。卽混元剖判。亦一生二也。盤古生中萬八千歲﹝云云﹞是二生三。盤古死後形分物兆。萬物叢生。是三生萬物。今意混元已前屬無。一气始萌卽入有境。是無而生有也。次二對明有無相成。所以下引老氏以結。皆明相因而起。此乃下顯是定數。非由使令。故曰自然。

以此而觀化母所育﹝生﹞理無幽顯。恢恑憰怪無非有也。有化而無。無非無也。然則有無之境。理無不統化母道也。亦气也。理無下據理而推。不論幽顯兩途之中。物有恢而大者。恑而奇者。憰而詐者。怪而妖者。妍醜多端巨細萬狀。無非是有。旣因無而有。必自有而無。千狀萬態皆入無也。然則下正明徧統。恢恑一句用莊子文。已上儒老皆有此論。何晏王弼諸儒各有申說。謂之淸談。事在通鑑諸書。故今論主假問而遣。

經云。有無二法攝一切法。又稱三無爲者。虛空數緣盡非數緣盡數名慧數。緣卽是慧盡爲滅諦。謂無漏慧斷諸煩惱。證滅諦理。唐譯名擇滅無爲。非數緣盡者。卽諸法緣離自滅。於此三中取第二爲小乘涅槃。第三同前儒老。自有入無。以明有無攝世出世。以無餘卽出世法故。

而論曰。有無之表別有妙道。妙於有無謂之涅槃。請核妙道之本﹝體﹞果若有也。𨿽妙非無。𨿽妙非無。卽入有境果若無也。無卽無差。無而無差卽入無境。總而括﹝檢東﹞之卽而究之。無有異有而非無。無有異無而非有者明矣初四句引前違文。請核正難。下意云。妙道之體畢竟有之。體𨿽玄妙不可謂無。便入有境。下無例同總而下正顯所收。意謂妙本非有。非無者。非有卽是無。非無卽是有。未曾見一法異有之外而爲非無者。下句例說。

而曰。有無之外別有妙道非有。非無謂之涅槃。吾聞其語矣。未卽於心也耳𨿽聞其說心未悟其理。吾聞其語矣論語文。

超境第五十演之三也。超越也。境卽有無六塵之境。徵中欲以有無統收涅槃。演中指二法俗諦之境。涅槃眞諦卓然超越。以破外宗有無之見。

無名曰。有無之數誠以無法不該。理無不統﹝縱﹞然其所統俗諦而已﹝奪﹞有無𨿽寬收一切。但不收眞諦。

經曰。眞諦何耶。涅槃道是。俗諦何耶。有無法是義引大品。道樹品云。菩薩以世諦故。示眾生若有若無。非以第一義諦。問以屬體二諦迢。然仁王經亦以有無爲俗諦。

何則有者有於無。無者無於有。有無所以稱有。無有所以稱無。然則有生於無。無生於有。離有無無離無無有。有無相生。其猶髙下相傾。有髙必有下。有下必有髙矣初二句明二法相因。由有於無所以是有。下句例之。次二句承前以生二名。然則下順明相待兩成。離有下反顯不待皆非。有無相生下引類。非直有無相待。至於髙下是非前後等皆然也。

然則有無𨿽殊俱未免於有也。此乃言象之所以形﹝興﹞是非之所以生﹝起﹞豈足以統夫幽極而擬夫神道者乎初二句中對有之時無乃是無。若二法相待因有生無。皆是緣有也。此乃下隨有無而興言象。依言象而起是非。豈足明於幽深神妙之道乎。

是以論稱出有無者。良以有無之數止乎六境之內。六境之內非涅槃之宅。故借出以祛﹝遣﹞之初句牒前位體中結文。六境者。古譯六塵爲六境。皆緣生之事形。兆入有緣散入無。豈涅槃之居宅。故假借出之言以顯髙邁。

庶希道之流。仿佛幽途托情絕域。得意亡言體其非有非無。豈曰有無之外別有一有而可稱哉仿佛者。相似比擬也。猶言仿法玄道而悟。如何法耶。一相絕。二言亡。不可守有無之言而隔玄悟。體其下但可體究其非有非無。不生知覺自與玄會。若計有無之外。別有涅槃復入有境。豈能超之。

經曰。三無爲者。蓋是羣生紛繞。生乎篤﹝厚﹞患。篤患之尢﹝甚﹞莫先於有。絕有之稱莫先於無。故借無以明其非有。明其非有。非謂無也經卽羅什所譯仁王也。紛繞煩惱也。亦業也。篤患生死也。有謂三有。有爲有漏故。絕有下謂欲引出有爲。則無爲第一。此意佛說無爲。令羣生息有爲之患。爾借無下但假借無爲之名。以引著有之物。令悟非有。故放光云。若無有爲亦無無爲等。非謂非有是斷無之無。恐儒老之流計有無徧攝一切。謂涅槃亦無之所攝。曲引佛經有爲無爲。以爲類例。涅槃旣是無爲亦合無攝。故合無攝。故設此難以揀之。一揀涅槃非有無攝。二揀無爲之無。非二家所計有無之無。

搜﹝尋﹞玄第六九折之三也。亦承前起。至下可知。

有名曰。論旨云。涅槃旣不出有無又。不在有無初句敍前豈。曰有無之外等。次句敍前良以有無等。

不在有無則不可於有無得之矣﹝一也﹞不出有無則不可以離有無求之矣﹝二也﹞求之無所便應都無﹝三也﹞二所不得當求無所。究竟無體徒說何爲。

然復不無其道。其道不無則幽途可尋。所以千聖同轍。未嘗虛返﹝歸﹞者也初明玄體非斷。所以千聖同歸。必有實理。

其道旣存而曰不出不在。必有異旨。可得聞乎若斷可許不在不出。旣存何云雙離。

妙存第七十演之四也。不出不在曰妙。體非斷絕曰存。亦示無住之深。

無名曰。夫言由名起名以相生。相因可相無相無名。無名無說。無說無聞初三句舉妄。後三句顯眞。可相者。相由心起。心於相上印可分別。故言可相猶言相由心現。

經曰。涅槃非法非非法。無聞無說非心所知本經二十一云。略謂涅槃非相非不相。非物非不物等。無聞無謂等亦淨名文。理事善惡等皆名爲法。今順論意。且以有無爲法。非法不在也。非非法不出也。不出不在無說也。無說則無聞。無聞則無知也。

吾何敢言。而子欲聞之耶此由名家執出在之名而折非出非在之妙。願樂欲聞。故於答前先舉妙體之玄。以拂聞相。令忘名會旨。

𨿽然善吉有言。眾生若能以無心而受。無聽而聽者。吾當以無言言之。庶述其言。亦可以言也義引大品須菩提告釋提桓因諸天子之意。非正文也。事如前引。予以論勘經。論主引用實有多式。或引正文。或取義引之。或出經名。或泛舉之。或但引經中人名。或合集上下字文。或合集兩經引之。或略或詳。細推自見。

淨名曰。不離煩惱而得涅槃。天女曰。不出魔界而入佛界彼經弟子品云。不斷煩惱而入涅槃。天女下卽寶女所問經第四。寶女偈答舍利弗云。如魔之境界。佛境界。則平等相應爲一類。以是印見印。

然則玄道在乎妙悟。妙悟在於卽眞。卽眞則有無齊觀。齊觀則彼已莫二初句於道貴悟。如何悟耶。卽妄而眞故。如前云。不離煩惱得涅槃等。次句旣不離緣而卽眞。觀色之時莫非見空。觀空之時莫非見色。故云齊觀。彼己目心境。心境一如。故云莫二。

所以天地與我同根。萬物與我一體天地萬物皆境也。我卽心也。旣云同根一體。則本無二。文似莊子。

同我則非復有無。異我則乖於會通同我者。心境無異亦理事冥同。非復有無者。有無之事泯絕也。異我下心境理事兩殊。不能會證冥同也。詳此二句。惟同惟異皆非。亦同亦異方離諸過。出在兩成。何者。由異故事理相違。所以不在。今若惟同非復有無。則不在之旨不成。由同故事理相卽。所以不出。今若惟異乖於會通。不出之旨不成。以涅槃是理有無屬事。故相躡各有二過。可知。

所以不出不在而道存乎其間矣。

何則夫至人虛心冥照理無不統。懷六合於胸中。而靈鑑有餘。鏡萬有於方寸。而其神常虛初二句泛明一智皆虛冥也。次二句示正智照理。四方上下名爲六合。後二句示後智達事。鏡萬下謂萬有於方寸而無慮焉。故云常虛。此辯智玄下明證妙。

至﹝竟﹞能拔玄根於未始。卽羣動以靜心。恬淡淵默妙契自然至能下承前以明。玄根諭眞拔諭於證。未始二意。一未猶無也。理無始故智始會時非照今有。二智𨿽極眞未始照。故如前云虛心等。羣動俗也。權應之時初無應相故云靜心。後二句如次成上二智無相。自然者。感而後應不加功力。起信云。自然而有不思議業。能現十方利益眾生。

所以處有不有。居無不無。居無不無故不無於無。處有不有故不有於有。故能不出有無。而不在有無者也所以下略至人二字。初二句承前釋成。處有居無明不出也。不有不無明不在也。次四句躡前雙示不住。故能下結成。

然則法無有無之相。聖無有無之知。聖無有無之知。則無心於內法。無有無之相則無數﹝相﹞於外。於外無數於內無心。此彼寂滅物﹝境﹞我心冥一。怕爾無眹乃曰涅槃。涅槃若此圖度絕矣初二句顯心境無相。次四句明心境兩亡。次四句心境冥一。怕爾下結離心思。圖度思慮也。

豈容責之於有無之內。又可徵之於有無之外耶。

難差第八九折之四也。此亦承前心境不二之妙。以難三乘等修証之差。

有名曰。涅槃旣絕圖度之域。則超六境之外。不出不在而玄道獨存。斯則窮理盡性。究竟之道妙一無差。理其然矣。通敍前理。窮理盡性語出周易。彼云。窮理盡性以至於命。理其然者。許可其理。

而放光云。三乘之道皆因無爲。而有差別卽二十四中之文。亦少不同義則無異。金剛亦云。一切賢聖法皆因等﹝云云﹞。

佛言。我昔爲菩薩名曰儒童。於然燈佛所。已入涅槃。儒童菩薩時於七住獲無生忍。進修三位緣起如本行說。詳意儒童時居七住。依無生忍見無生理。名入涅槃。折意以旣得涅槃。謂究竟無修。如何復修後三住乎。古譯十地亦名十住。

若涅槃一也。則不應有三。如其有三則非究竟。究竟之道而有升降之殊。眾經異說何以取中耶初四句難三乘有差。以三一互違故非究竟。則無常也。次二句躡前以難三位之殊。升降髙下也。中謂折中亦正也。

辧差第九十演之五也。辧謂分辧。

無名曰。然究竟之道理無差也理無二。實所以究竟。

法華經云。第一大道無有兩正。吾以方便爲怠慢者。於一乘道分別說三。三車出火宅。卽其事也亦義引法華前後之文正法華善權品云。是一乘道寂然之地無有二上等。妙法化城品云。佛爲求道者中路懈廢。意止息故以方便力。於一乘道分別說三。懈廢亦怠慢也。火宅可知。

以俱出生死故。同稱無爲。所乘不一故有三名。統其會歸一而已矣三乘雲殊免患是同。所乘下通理教行果。今略就教行釋之。教者。謂依一乘分別說三。卽諦緣度。行者。三乘三行大小不一。統其下意謂能乘之人隨所乘之法。不一而有三名。所歸之理惟一無二。

而難云。三乘之道皆因無爲而有差別。此以人三。三於無爲。非無爲有三也初四句敍難。此以下出理。三差在機不在於理。

故放光云。涅槃有差別耶。答曰。無差別。但如來結習都盡。聲聞結習末盡耳卽彼經二十四中之文。但如來下彼云。但如來諸習結盡爾。聲聞習結不悉盡等。卽二障種子習气。此約三乘斷惑淺深。以分三異。非涅槃有三也。

請以近諭以況遠旨。如人斬木去尺無尺去寸無寸。修短在於尺寸。不在於無也已見邊爲近。未見邊爲遠。人諭三乘。斬諭智斷。木諭種現無諭無爲。尺寸諭三乘斷惑多少也。以諭量法昭然可見。

夫羣生萬端識根不一。智鑑有淺深。徳行有厚薄初句總指次句。識謂識心。卽樂欲不同。謂樂大樂小。根謂根性。卽種性不一。卽大機小機。次句大乘雙照二空名深。小乘獨見人空名淺。徳行下自利之行名薄。二行雙行名厚。亦可諦緣之行名薄。六度萬行名厚。

所以俱之﹝往﹞彼岸。而升降不同。彼岸豈異。異自我耳由識根差別故。所以俱往彼岸而髙下不齊。諭以生死爲此岸。煩惱爲中流。涅槃爲彼岸。彼岸惟一爲力。不同故成異也。

然則眾經殊辧其致不乖﹝差﹞由前云眾經異說何以取中。今引法華。明三乘一起。三𨿽差別。至道惟一。三位例然。

責異第十九折之五也。所証之理旣一。如何能証之人三殊耶。此亦躡前而問。下文自具。

有名曰。俱出火宅則無患一也。同出生死則無爲一也。而云彼岸無異異自我耳。彼岸則無爲岸也。我則體﹝證﹞無爲者也初諭次法免患旣同。無爲定一。而云下舉前違文。彼岸下約法約人。先定其理而後難云。

請問我與無爲爲一爲異。若我卽無爲。無爲亦卽我。不得言無爲。無異異自我也。若我異無爲。我則非無爲。無爲自無爲。我自常有爲。冥會之致又滯而不通初二句雙審。若我下出第一過。明人法相。卽旣人法相卽人三法三。何云法一也。又若我下出第二過。明人法兩異。無爲有爲兩分。有爲三乘應﹝不﹞冥會於無爲之理。何言三乘冥會耶。

然則我與無爲。一亦無三異亦無三。三乘之名何由而生以人從法法。一人一也。異則不證於何有三耶。

會異第十一十演之六也。會謂會通。下文自顯。

無名曰。夫止此而此適彼而彼。所以同於得者得亦得之。同於失者失亦失之此目此岸。彼目彼岸。猶言居生死之岸。則同生死之患。無爲例之。所以下承前已明。文擬老氏。同於得下釋前適彼而彼。得謂證得然通能所。能得之人同所得之理時。理亦同於能得之人。如下云。我卽無爲無爲卽我。同於失下釋前。止此而此。能所不相得也。反前可知。

我適無爲我卽無爲。無爲𨿽一何乖不一耶人證法時人法必卽也。所以亦三者。理𨿽一味。證有淺深故。於法略示。下諭及合中具顯。

譬猶三鳥出网同適無患之域。無患𨿽同而鳥鳥各異。不可以鳥鳥各異。謂無患亦異。又不可以無患旣一而一於眾鳥。然則鳥卽無患。無患卽鳥。無患豈異異自鳥耳初四句舉諭體。三鳥隨舉大中小者。在网爲患。出网之時遠近𨿽殊。皆爲無患之域。以諭三乘斷惑出界。不可下鳥患相望反責一異。然則下釋成相卽。又不防鳥異。美哉斯諭何疑不遣。

如是三乘眾生俱越妄想之樊。同適無爲之境無爲𨿽同而乘乘各異。不可以乘乘各異。謂無爲亦異。又不可以無爲旣一而一於三乘也。然則我卽無爲無爲卽我無爲。豈異異自我耳三乘名眾生者。諸蘊未轉二死猶存。相續之心猶生。和合之識未破。等覺已降皆有此名。亦前四句明人證法。不可下四句以人會理。會許淺深。人可云異。理何異耶。亦不可云由理一故。不許證有淺深之殊。何云一亦無三耶。然則下結成相卽。理則元一證則有三也。句句合前不煩重指。

所以無患𨿽同。而升虛有遠近。無爲𨿽一而幽﹝妙﹞鑑有淺深承前法諭。以答異亦無三也。初二句諭明。後二句法說。前舉三鳥𨿽異免患是同。免則相卽。不妨人異。以明一亦有三。此舉逃患𨿽同遠近有異。以明異亦有三。但異在遠近不在於法。幽鑑三乘之智也。

無爲卽乘也。乘卽無爲也。此非我異無爲。以未盡無爲故有三耳初二句明相卽無異。此非下以相卽故非異。非異故冥會。誰云其異而乖於冥會耶。以未盡故有三。誰云異亦無三。血脈隱微。可細推繹。

詰漸第十二九折之六也。詰難也。由前未盡有三。以是漸義故今詰之。

有名曰。萬累滋彰本於妄想。妄想旣祛則萬累都息。二乘得盡智菩薩得無生智。是時妄想都盡。結縛永除枝末粗惑眾多名萬滋益也。彰著也。妄想卽根本無明細惑。意云。枝末𨿽眾本惑惟一。但剪本惑末惑頓息。理可頓證。盡智下大品說。三乘之人共十一智。第九名盡智。謂苦已盡見等。第十名無生智。謂苦已見而不更見等。則前之十智聲聞皆有。盡智在已辧地得之。今云。菩薩得無生智者。二地已上第九菩薩地阿鞞跋致。如實知諸法本自不生今亦無滅。名無生智。不共二乘也。意謂智起惑亡理卽顯現。如大品放光及智論二十三廣說。

結縛旣除則心無爲。心旣無爲理無餘翳初一句躡前。次句明證。後二句惑盡。理如明鏡惑如塵翳。妄惑旣盡理卽明淨。

經曰。是諸聖智不相違背。不出不在其實俱空。又曰。無爲大道平等無二放光第二略云。聲聞辟支佛菩薩佛世尊。是諸聖智不相違背。乃至云。不出不在其實空者無有差殊。與大品大同。今謂在字宜是生字。傳之誤也。智論四十三解云。因邊不起名爲不出。緣邊不起。名爲不生。又曰下亦義引大品等。如三慧品。須菩提白佛言。世尊無爲法中可得差別不。佛言。不也等。

旣曰無二。則不容心異。不體﹝證﹞則已。體應窮微而曰體而未盡。是所未悟也初句躡前理智無二。次句會前不相違背。不體下意云。三乘之智無殊。是惟不證證則頓盡。如何分小大之殊。談漸盡之理。

明漸第十三十演之七也。謂結習不可頓盡。無爲不可頓見。譬如磨鏡塵亦漸除。明亦漸現。

無名曰。無爲無二則已然矣。結使重惑而謂可頓盡。亦所未諭﹝曉﹞也初二句許前。結使下正明其漸。此明方便淨也。三乘之人皆以見前伏惑。登見道已始盡分別。思惟位中漸斷俱生。如是已歷幹慧乃至已辦及辟支佛菩薩等地。方得無漏盡無生智。

經曰。三箭中的。三獸渡河。中渡無異而有淺深之殊者。爲力不同故也初二諭皆古譯毗婆沙論之義。故彼論二十二云。猶如一的若木若鐵。眾箭所中如是一。無爲體爲三想所行等。五十五云。於甚深十二因緣河。能盡其底。是名爲佛。二乘不爾。如三獸渡河。謂兔馬象。兔則騰擲乃渡。馬或盡底或不盡底。香象於一切時。無不盡底等。

如是三乘眾生俱濟緣起之津。同鑑四諦之的。絕僞卽眞同升無爲。然其所乘不一者。亦以智力不同故也緣起謂十二因緣。津謂渡處。渡已名濟。四諦可知。若緣若諦。隨一法門三人同稟。通教意也。所稟法門無殊。隨其機宜但成自乘菩提。亦婆沙之意。涅槃略云。十二緣生下智觀者得聲聞道等。見諦之理名曰中的。行相皆多。如婆沙說。絕僞者。斷惑也。卽眞者。證理也。同升無爲者。明所趣非異。然其下明能趣有殊。後句卽論語云射不主皮爲力不同科。以法對諭。昭然可知。

夫羣有𨿽眾。然其量有涯。正﹝直﹞使﹝令﹞智猶身子辧若滿願。窮才極慮莫窺其畔羣有卽萬物也。量謂邊量緣起事法。𨿽廣多無際。然有名有相皆屬分限。故云有涯。身子卽舍利弗。智慧第一故。滿願卽富樓那。辧才第一故。意云。有限俗諦直令窮滿願之辧才。不能盡談其名極。身子之智慮不能徧知其狀。故涅槃三十五云。我往一時在耆闍崛山。與彌勒菩薩共論世諦。舍利弗等五百聲聞。於是事中都不識知。何況出世第一義諦。

況夫虛無之數﹝妙﹞重玄之域。其道無涯。欲之頓盡耶虛無重玄擬老書爲文。謂涅槃也。有涯之數令智辧之人尙不窺其畔。無涯之眞使三乘眾生欲令頓盡。豈能爾耶。譬乎九層之臺不可躐等。萬里靑冥頓欲階升。於道未許故。

書不云乎。爲學者日益爲道者日損。爲道者。爲於無爲者也。爲於無爲而日日損。此豈頓得之謂。要損之又損之。以至於無損耳例引老書。論主於中間而釋之。以諭漸斷之理。如見前見後之節級。性宗相宗之位次寄位斷惑。皆此理也。

經諭螢日智用。可知矣放光第二云。舍利弗譬如螢火虫不作是念言。我光明照閻浮提。普令大明。如是舍利弗諸聲聞辟支佛亦無是念言。我當行六波羅蜜。具足十八法。成阿惟三佛。度脫眾生。舍利弗譬如日出徧照閻浮提。莫不蒙明者。如是菩薩行六波羅蜜。具足十八法。成阿惟三佛。度不可計一切眾生。

譏動第十四九折之七也。譏諷也。亦詰難之謂。前斷惑證理損益等皆動。故論文𨿽別引經以辯。然意中含有前旨。如下云。旣以取捨爲心。損益爲體。豈非盡惑證理之動也。所以譏動者。欲明動而常寂。寂而恆動。無住之行。事理雙修。不爾奚證無住涅槃之果。

有名曰。經稱法身已上入無爲境。心不可以智知。形不可以象測。體絕陰入心智寂滅。而復云。進修三位積徳彌廣方廣分中共示菩薩入地。心證眞如離分別故智不知。以法爲身故象弗測。至七地中身心無相。如何復進後之三地。焉非其動乎。

夫進修本﹝因﹞於好﹝去﹞尙。積徳生﹝起﹞於涉求。好尙則取捨情見。涉求則損益交陳初二句推因。謂心有好尙於後位。所以進修其勝分。身有涉求於眾徳。所以復出於自分。次二句顯其過患。取後捨前損障益徳。皆分別之動。

旣以取捨爲心。損益爲體。而曰體絕陰入心智寂滅。此文乖致﹝旨﹞殊。而會之一人以此四者身心兩現。如何乃云體絕﹝云云﹞文義旣殊動靜互戾。會屬於儒童一人如何。

無異指南爲北。以曉迷夫也南諭動北諭寂。經中云寂云動。令人服行。旣二理相違。如何準的。譬之欲北而反指南。若今謂寂而反示動。何以令迷夫行人曉解耶。南北諭動靜者。南爲朱明故諭動。北爲玄冥故諭寂。

動寂第十五十演之八也。法身已上行行合眞卽相無相。焉有動而不寂。寂而不動耶。今標動靜不云寂動者。以問中但譏其動。意謂動則違寂。不知動時全寂。故云動寂。然稟實教之行者悟理起行。不揀凡夫。況七地乎。演此顯無住之因。方契無住之果矣。

無名曰。經稱聖人無爲而無所不爲放光二十四云。佛言。適無所爲故。行般若波羅蜜等。無爲寂也。無所不爲動也。寂不妨動故。

無爲故。𨿽動而常寂。無所不爲故。𨿽寂而常動。𨿽寂而常動故。物莫能一。𨿽動而常寂故。物莫能二。物莫能二故。逾動逾寂。物莫能一故。逾寂逾動初四句相躡顯動寂無違。次四句顯二法非一非異。後四句躡前。釋成二行雙流。

所以爲卽無爲無爲卽爲。動寂𨿽殊。而莫之可異也承前三對之文。一致已明。此但結成前所引經。通答進修之動。旣爲卽無爲。如何進修三位。一句屬動。

道行雲。心亦不有亦不無卽彼經初卷中文。據前問中。身心各說。以進修是取捨之心。積徳是涉求之身。今答中初答進修。引爲不爲之文。意復屬身以運行由身故。今答積徳。而卻引心亦不有之文。意以涉求豈非是心。大底行由身運身由心策。身心相應互舉皆可。況法身菩薩證心成身。未嘗宛異不惟動寂無殊。亦乃身心一致。

不有者。不若﹝似﹞有心之有。不無者。不若無心之無義如下釋。

何者。﹝徵﹞有心則眾庶是也。無心則太虛是也。眾庶止於妄想。太虛絕於靈照。豈可止於妄想絕於靈照。標其神道而語聖心者哉眾庶謂凡夫。初二句指體。次二句彰過。豈可下正揀。

是以聖心不有。不可謂之無。聖心不無。不可謂之有爲斥二見故。言非有非無。豈可聞說非有。卻計是無等。謂者計謂之謂。

不有故。心想都滅。不無故。理無不契。理無不契故。萬徳斯弘。心想都滅故。功成非我初二句離過。次二句證理。次二句初由契理。恆沙佛法一一隨理周徧法界。後二句由心想滅故功皆無相。無容我證我爲。如何乃至積徳起於涉求哉。

所以應化無方未嘗有爲。寂然不動未嘗不爲。經曰。心無所行無所不行。信矣答問至此大理已明。前結後證文皆可了。所引之經亦義引大品等。如無作品云。菩薩行般若不行色。爲行般若。不行受想等爲行般若等。自此已下廣會教理。旨不異前。

儒童曰。昔我於無數劫。以國財身命施人無數。以妄想心則非爲施也。今以無生心五華施佛。始名施爾。又空行菩薩入空解脫門。方言。今是行時非謂證時智論第十六云。我於無量劫中。頭目髓腦以施眾生。合其願滿。乃至殷勤精進求此功徳。欲具足五波羅蜜。我是時未有所得。見然燈佛。以五華施佛。布發泥中得無生法忍。卽時六波羅蜜滿等。釋曰。七地已前智相未盡故。三輪未或全空。住相行施非眞施也。以不順眞故。施旣如此戒等皆然。舉一例諸也。至無相地。智相已亡。無生又證施無所住。冥然契眞。施𨿽五花之鮮。勝前身命之多。蹄涔海量何敢相望。施華之緣如本行經。又空行下放光二十略云。菩薩行空無相無願三昧等。今正是行五波羅蜜時。非是證時。皆顯動寂無妨。

然則心彌虛行彌廣。終日行不乖於無行者也謂行行忘相。動而恆寂。

是以賢劫稱無捨之檀。成具美不爲之爲。禪典唱無緣之慈。思益演不知之知梵云檀那。此云布施。賢劫經說。一切諸法無有與者。是曰布施。成具經云。不爲而過爲。禪經說。慈心三昧有無緣之慈。思益經略云。無取捨之知方爲知矣。

聖旨幽玄殊文同辧文𨿽四異。旨則一貫而玄通。

豈可以有爲便有爲。無爲便無爲哉。菩薩住盡不盡平等法門。不盡有爲。不住無爲。卽其事也初二句責其動靜異見。菩薩下引經顯理。卽名經略云。上方香積世界菩薩欲還本國。向佛求法。佛言。有盡無盡解脫法門。汝等當學﹝云云﹞如菩薩者不盡有爲。不住無爲。彼疏解云。有爲𨿽僞。捨之而大業不成。無爲𨿽實。住之而慧心不明。卽其事者。同前動寂無礙。若有無異見豈順經義。旣云平等。則盡與不盡其行一也。

而以南北爲諭。殊非領會之唱﹝說﹞領謂領納。會謂契會。云庵云。南北之方定異。寂動二行常一。將定異諭常一。豈能領會也。

窮源第十六九折之八也。窮謂窮討。源謂根源。云庵云。由前章已知一乘正行動寂同時。今則行成必證。未識能証之人與所証之法。誰先誰後。隨一爲源二俱有過。故今窮之。

有名曰。非眾生無以禦﹝控進﹞三乘。非三乘無以成涅槃。然必先有眾生。後有涅槃反顯也。意云。由先有眾生。然後控禦三乘之因。證涅槃之果。此立理也。然必下定先後。

是則涅槃有始。有始必有終有始終生滅之過。何故前引經云。無始無終。又云。六趣不能生。力負不能化。

而經曰。涅槃無始無終。湛若虛空。則涅槃先有本經二十一云。涅槃非始非終等。虛空爲諭。在經多有。

非復學而後成者也有不因修成之過。涅槃旣先則性自圓成。非由修學而後成就。何須行三乘之行耶。

通古第十七十演之九也。通同也。古先也。意云。涅槃之體性出自古無始無終。今三乘之智本是卽理之智。不證則已。證則冥通。何有卽理之智證卽智之理。尙分今古之異而不通同。故生公云。若尋其趣乃是我始會之非照今有。照不在今。卽是莫先爲大。旣云大矣。所以稱常。故下云。理而成聖聖不異理。演此明證窮自性同自性也。

無名曰。夫至人空洞無象。而萬物無非我﹝心﹞造聖人與理冥一。故云無象。萬物下心𨿽寂然。亦不離諸法。以一切法皆心所起。

會萬物以成己者。其惟聖人乎會證會也。聖人了法卽心。前則依性起相。此則會相歸心。所以成聖。楞嚴經云。一切眾生從無始來。迷己爲物。失於本心爲物所轉。若能轉物卽同如來。云庵云。昔石頭和尙讀至於此。遂豁然大悟曰。聖人無己靡所不己。法身無相誰云自他。圓鑑虛照於其間。萬象體玄而自現。

何則﹝徵﹞非理不聖非聖不理。理而成聖者。聖不異理也初二句明心境互成。若不證於萬物性空之理。何以成聖人。若非聖智。亦不見性空之理。此則同前般若論中內外相與而成功。後二句明心境非異。初一句躡前。旣證理爲聖。聖智豈異於理耶。此明聖智與理通同。顯無古今先後之異。

故天帝曰。般若當於何求。善吉曰。不可於色中求。亦不可離色中求。又曰。見緣起爲見法。見法爲見佛初文卽大品散花品文。般若卽能証之心。色卽所証之境。舉色例諸。萬法皆然。不可於色中求者。由心境非一故。不可離者。由心境非異故。以色卽是空空卽如境。如外無智。故言不離。又曰下卽涅槃文。緣起卽十二因緣也。法卽空性佛卽覺智。見緣起性空之理。卽爲見佛。如智非異。

斯則物我不異之效也物卽境也。卽物明如故我卽心也。約聖稱我故畢竟證會。涅槃非先三乘非後。

所以至人戢玄機於未兆。藏冥運於卽化。總六合以鏡心。一去來以成體前引聖教。以明理智冥符二而不二。以爲定量。方明至人以智契理。亦寂然冥通。戢止也。亦斂也。玄機智也。未兆謂智證理時。全用歸體不存眹兆。淸涼大師云。智體無自卽是證如。冥寂也。運動也。卽如智之合稱。化謂萬化卽就也。意云。冥運之體卽萬化之有。事顯理隱義言藏也。淸涼大師云。冥眞體於萬化之域。六合謂俗諦之有。以用也。謂總括六合之事。以爲靈鑑之心。未有一法非心也。一去來下去謂過去。卽古也。來謂未來。亦義兼現在今也。旣混融三世爲體。何古而弗通。前則統六合徧十方。此則該三世通今古。成體者。且約聖智初眞俗融心境會。義言成爾。圭山云。無去無來。冥通三際。問佛用蘇漫多說。論主何以文爲。答方便善巧逗華人之機。故封文之流謂言同俗。贊寧嘲其用文。慧達解其孟浪。以子愚瑣。頗求立言之意。如達師不害於文矣。故今定解。但用內義而釋雅言。令知論主文托於彼。義屬於此。

古今通始終同窮本極末。莫之與二。浩然太均乃曰涅槃顯前心境冥寂之體也。初句中約終教辧。如大疏云。心冥至道混一古今。約頓教則一念不生前後際斷。何古何今。依圓教則古今二相卽入圓融。尢見通也。次句以始終同故。三乘涅槃初證非始。證極非終。本末卽理事海波一濕故。浩然謂浩浩然廣多無際。太均謂情非情無差。染非染平等。未有一法非涅槃也。

經曰。不離諸法而得涅槃。又曰。諸法無邊故。菩提無邊又曰下放光三十云。諸法無邊際故。般若波羅蜜亦無邊際等。引此證理智皆依諸法。卽顯心境不異也。二文互影。細尋可知。

以知涅槃之道存﹝在﹞於妙契。妙契之致本﹝因﹞乎冥一以知者。依經求理。理自昭著貴於妙合。妙合之旨因乎忘智。內冥二而不二一亦遣矣。此文亦通包前義智會之時通於古也。

然則物不異我。我不異物。物我玄會。歸乎無極如智玄寂寄言無極。非別有處如智歸矣。

進之弗先退之弗後。豈容終始於其間哉進退約人。先後通約人法。三乘進而証之非先也。以無前際故。迷夫退而未證非後也。以無後際故。

天女曰。耆年解脫亦如何久淨名經說。舍利弗問天女。止此室其已久如。曰如耆年解脫。舍利弗言。止此久也。天女﹝云云﹞。解云。耆年謂身子耆宿。身子所證解脫。豈屬久近之時。故云爾也。

考得第十八九折之九也。考稽也。承前不離諸法而得涅槃。因之考稽。盡陰存陰違教違理。當何得乎。所以最後辧此者。謂從前決擇悟修先後。義意已周。究竟證入最居於後故今考也。

有名曰。經云。眾生之性﹝體﹞極於五陰之內。又云。得涅槃者五陰都盡。譬猶燈滅本經二十九云。離五陰已無別眾生。又云下初二句示眾生之體。五陰卽體故。次二句示證相。法諭可知。

然則眾生之性。頓盡於五陰之內。涅槃之道獨。建於三有之外。邈﹝遠﹞然殊﹝別﹞域。非復眾生得涅槃也順經而違理也。以能得者五陰已盡於有內。所得者。涅槃獨立於有外。若云得者。有二違理。一盡陰誰得。二內外懸絕。

果若有得則眾生之性不止﹝惟﹞於五陰。必若止於五陰。則五陰不都盡。五陰若都盡。誰復得涅槃耶存陰順理而卻違經。若定許得。余有二義。一應五陰之外更有眾生之性。五陰令盡。陰外之性令得。故今論云。果若有得﹝云云﹞二恐違以前經云極於五陰。豈許陰外更有生性耶。若此應合五陰不都斷盡。或盡粗存細或滅色存心。爲能得者。必若都盡誰是能得耶。故論云。必若止於五陰﹝云云﹞此理已通亦違前經云五陰部盡。據此存盡皆違不可不考。此意明。三乘之教斷盡生死。轉得涅槃。不知二際無二。故假此問答。令悟卽妄而眞。

玄得第十九十演之十也。前演證窮。此演得妙。不存得相而得曰玄。

無名曰。夫眞由離起。﹝顯﹞僞因著生。著故有得。離故無名忘得曰離。涅槃從此而顯。有得曰著。名相從此而生。無名者。猶云無得。對前避文。亦可由離故。得無名之理。

是以則﹝法﹞眞者同眞。法僞者同僞法眞離得智亦眞矣。依僞生著。心念妄矣。

子以有得爲得。故求得於有得耳。吾以無得爲得。故得在於無得也有得者法僞。得亦無得。無得者則眞。無得而得也。心經云。以無所得故。而得菩提。

且談論之作必先定其本。旣論涅槃。不可離涅槃而語涅槃。若卽﹝就﹞涅槃以興言。誰獨非涅槃。而欲得之耶言隨法起。談眞以眞爲本。說俗以俗爲根。旣談涅槃之體。正當如體而言。涅槃之體彌綸法界。未有一法而非涅槃。若此則本來卽是更何論得。起信論云。一切諸法畢竟平等。卽眞卽如﹝云云﹞。

何者﹝徵﹞夫涅槃之道妙盡常數。融﹝和﹞冶﹝銷﹞二儀。滌蕩萬有。均天人同一異。內視不己見。返聽不我聞。未嘗有得。未嘗無得初一句標體。次七句辧相。後二句雙絕。常數者。卽三世有爲事相等。此總示也。下別列。二儀卽天地。萬有者。卽緣生萬物。融冶故所以均天人。滌蕩故所以同一異。顯自性涅槃無差別之相。內視下二句約見聞以辧。眼不循色曰內視。色之性空空無對觸。故云不己見。耳不循聲曰返聽。聲之性空空故亡音。故云不我聞。己我皆屬涅槃。知非身外故云己我。未嘗下可知。

經曰。涅槃非眾生。亦不異眾生。維摩詰言。若彌勒得滅度者。一切眾生亦當滅度。所以者何。一切眾生本性常滅。不復更滅本經二十二云。如來非眾生非非眾生。以如來卽涅槃故。可義引也。二十九云。眾生佛性不一不二等。次引淨名。卽初捲菩薩品文亦少別。彼云。諸佛知一切眾生畢竟寂滅。卽涅槃相等。

此名滅度。在於無滅者也生死空花本來不起。則已滅也。四流陽焰當相元空。則已度也。

然則眾生非眾生。誰爲得之者。涅槃非涅槃。誰爲可得者然則者。因前而起。眾生本滅度。於滅度中能所總非。何爲得相哉。

故放光云。菩提從有得耶。答曰。不也。從無得耶。答曰。不也。從有無得耶。答曰。不也。離有無得耶。答曰。不也。然則都無所得也。答曰。不也。是義云何。答曰。無所得故爲得。是故得無所得也此以義合集放光上下之文。而成此理非正文也。大品亦同。三慧品云。須菩提白佛言。世尊。若菩薩修般若波羅蜜。得薩婆若不。佛言不。不修般若得薩婆若不。佛言不。修不修得薩婆若不。佛言不。非修非不修。得薩婆若不。佛言不等。放光二十四略云。須菩提言。世尊。不住最第一要義。成阿惟三佛不。佛言不。乃至云。將無世尊不逮正覺耶。佛言。不也等。答曰已下放光等經。皆是此義。而前四有得。第五無得。皆不許無得而得。始爲玄爾。

無所得謂之得者。誰獨不然耶無得而得正由冥通。冥通之道體徧一切。故楞伽經云。以知眾生本來而入涅槃。誰獨不得。此則本來得矣。而前云舍陰存陰謂內謂外。如是分別非爲正問。

然則玄道在於絕域。故不得以得之。妙智存乎物外。故不知以知之。大象隱於無形。故不見以見之。大音匿於希聲。故不聞以聞之此有四對。皆上句示體。下句辧得。初二對約心境。玄道境也。絕域事之外也。妙智心也。皆非俗故。故云物外。下二句可了。但約境言得。約心言知。後二對約相名以辧。大象非相。不存相以見。然後眞見。存相則不見也。大音非聲。不循聲以聞。然後普聞。循聲則不聞也。是故離朱外馳而不得。只爲無形。觀音返聞而圓通。良由卽性。願諸達士勿循形聲。

故能囊括終古導﹝開引﹞達﹝示悟﹞羣方﹝類﹞亭毒蒼生。疏﹝遠﹞而不漏。汪哉洋哉。何莫由之哉顯涅槃之用也。卽出現大用無涯。通前兩科如是次第者。深有所以。謂初示所得之體。次示證得之門。旣非得而得從得起用。開示眾生。故最後示業用之大。至哉。斯論三語皆善。記錄登爲四聖。今古號爲四絕。歷世名徳寶而玩之。良有以也。囊括小變易文。彼曰。括囊無咎。謂括結其囊口也。今取包含之義。終古久也。謂涅槃之體旣徧旣圓。稱體之用亦彌綸包羅。亭毒養育也。疏而下謂妙用無形。義如疏遠。然應機之道未嘗遺漏。文借老書。彼云。天网恢恢疏而不漏。汪洋嘆用廣大。

故梵志曰。吾聞佛道厥﹝其﹞義弘﹝大﹞深。汪洋無涯。靡﹝無﹞不成就。靡不度生卽八師經梵志闍旬嘆佛之言。正取化生之用爲證。

然則三乘之路開。眞僞之途辧。賢聖之道存。無名之致顯矣九折之義皆三乘也。十演之談皆一乘也。以一乘之實。開三是權。令捨小入大引權歸實。正同法華開方便門示眞實相。無名爲眞有名爲僞。賢聖下準表中。諸家談義諦廓然無聖。今論聖人證體起用。賢哲仿之。儒童證涅而進修。空行入空而起行。豈曰無耶。故云存。本演無名以作論故。十演之文以釋有名之執。執旣喪亡本致自顯。分文結會。恐入局見。

肇論新疏卷下﹝終﹞

