華嚴五教止觀

隋杜順說

五教止觀一乘十玄門合行敍

夫五教止觀也者。華嚴初祖帝心尊者所造。且一乘十玄門也者。第二祖至相大師所撰也。偕釋於大不思議經。而始起五教。乃立十玄。是顯於無閡重重因陀羅珠网之寶冊。示乎圓融隱隱錠光頗黎鏡之玉章也。或日書林井氏袖彼二小策子來謂云。頃日雕刻入梓。因思欲及於遐邇。而卷軸至少。若別行者恐煩披閱。是故合集以行焉。因乞措一辭於卷首。繇旃應索書而爲敍。

惟時元祿第九丙子八月谷旦寓智積覺眼空敬識

華嚴五教止觀

京終南山文殊化身杜順說

行人修道簡邪入正止觀法門有五。

一法有我無門﹝小乘教﹞二生卽無生門﹝大乘始教﹞三事理圓融門﹝大乘終教﹞四語觀雙絕門﹝大乘頓教﹞五華嚴三昧門﹝一乘圓教﹞

第一法有我無門

夫對病而裁方。病盡而方息。治執而施藥。執遣而藥已。爲病旣多。與藥非一。隨機進修異。所以方便不同。今偏就五停心中。爲眾生著我者。說界分別觀。眾生從無始已來。執身爲一。計我我所。然計我有二種。一卽身執我。二離身執我。言離身執我者。謂外道計身內別有神我者是也。廣如經論中破。於此不更繁文。言卽身執我者。執我如來慈悲爲破此病故。都開四藥以治四病。其中別門各有藥病。具如後釋。言四病者。一執身爲一我。二執四大。三執五陰。四執十二入。言四藥者。一色心兩法。二四大五陰。三十二入。四十八界是也。次釋。若眾生執身爲一我而成病者。卽說色心二法爲藥。亦云。此中乃有色心二法。云何爲一我耶。眾生聞此遂卽轉執色心爲實成病。卽爲開一色卽爲開一心。色爲四色。卽四大是也。開一心爲四心。卽五陰中四陰是也。此乃是四色四心。云何但執一色一心爲一我耶。眾生又卽轉執四色四心成病。佛卽爲合四大爲一色。卽五陰中色陰是也。合四心爲一心。卽十二入中意入是也。眾生聞此又更轉執成病。佛卽爲分一色爲十一色。言十一者。卽十二入中內五根外六塵。成十一色也。開一心爲七心。卽十八界中六識並意識是也。此乃是十八界。云何直執一色一心爲有我耶。眾生聞此遂悟得入空也。然十八界中各有三種。謂內界外界中界。又就三種中各分爲二。一者病三。二者藥三。言病三者。一內執六根。總相爲我者是也。二外執六塵。總相爲我所者是也。三總計中間六識。總相爲我見者是也。謂我見我聞我覺我知者是也。次言藥三者。一分內六根爲六界。謂眼界等是也。治前計我之病也。二分外六塵爲六界。謂色界等是也。治前計我所之病。三分中間我見聞等爲六識識。謂眼識界耳識界等者是也。治前我見聞等病。是已上三處合明。帶數標稱分齊差別。彼此不同。總舉題綱名爲十八界法也。所言界者別也。十八者數也。故言十八界。卽於前一一法上。各有六重。一者名。二者事。三者體。四者相。五者用。六者因。所言名者。眼根口中是說言者是也。所言事者。名下所詮一念相應如幻者是也。所言體者。八微事也。言八微者。堅濕暖動色香味觸者是也。所言相者。眼如香﹝卄／綏﹞華。亦云如蒲桃埵是也。所言用者。發生眼識者是也。又有四義。一眼識作眼根。二發生眼識。三眼識屬眼根。四眼識助眼根者是也。所言因者。賴耶識根種子者是也。耳根如斜跋窠相。鼻根如覆爪甲。舌根如偃月刀相。身根如立地蛇相。意根據小乘。如芙蓉相。若據大乘。以四惑俱生爲相。四惑者。我貪我慢我癡我見也。意根體者阿賴耶識是也。事者名下所詮與意識內緣一念相應執我者是也。除意根體事。余根準眼根思之可知。第二外六塵者。一一是有六種。一者名口中言說色塵者是也。二者事名下所詮一念與眼識相應者是也。三者體八微者是也。四者相靑黃赤白者是也。五者用引生眼識者是也。六者因阿賴耶識中色種色種子者是也。聲塵以大小長短音聲爲相。香塵以香臭等爲相。味塵以酸碱甘辛苦爲相。觸塵冷暖澀滑硬軟輕重等爲相也。法塵以方圓長短形量等爲相。其法塵以無明爲體。除法塵體。外餘五塵準色塵思之。中間六識者。一名口中言說眼識者是也。二事者名詮不及妙得不亡者是也。三體者用如來藏爲體。四相者淸淨圓滿爲相也。五用者得境了知爲用也。六因者以阿賴耶識中眼識種子者是也。然意識中事者。名下所詮與正理不相應者是也。以一切往礙爲相。除意識事相。外餘五識準眼識思之。其名事等一界旣六。總計十八界都一百八界也。有經用此爲一百八煩惱。所治之病旣爾。能治之藥亦然。俱根塵識等並以藏識爲體。故楞伽經云。藏識海常住。境界風所動。恆起諸識浪。騰躍而轉生。據此經文。是爲可證。若行者觀此十八界。斷前等煩惱。得離我我所。此卽解脫能觀之心。是智所觀之境。無人名得人無我智也。人我𨿽去。法執猶存。法執者謂色心也。問此中法執色心與前破一我色心何別耶。答前則一身爲有人。故舉色心以破見。乃至如是展轉開一身爲十一色。開一心爲七心等。至此始知從眾緣和合生。故人見始亡。鑑理未明。猶執眾緣。以爲實有。有斯異也。此略出說小乘破我執。明界分別觀竟。

第二生卽無生門

生卽無生門者。就此門中。先簡名相。後入無生門。今初簡名相者。且就世間。隨取一物徵卽得。今且就一枕上徵。問不違世間。喚作何物。答是枕。問復是何。答是名。又問。此是何枕。答是木枕。又問。木枕復是何。答不是名。又問。旣不是名。喚作何物。答是句。又問。枕喚作何物。答不是句。又問。旣不是句。喚作何物。答是名。又問。名將何用。答名將呼事。又問。素將來。答枕到來也。卽指到來者。是何。止不須語。此是默答。更問。定是何物。答不是枕。又問。旣不是枕。枕向何處去。答是名。又問。名在何處。答口中言說者是。又問。此旣不是枕。喚作何物。答離言。又問。何以得知離言。答由眼見故假言詮。又問。若假言詮。喚作言何物。答是事。又問。事有多種。或是相事。或是色事。或是理事。答此是相事。又問。相亦有多種。或邪或方圓等相。答此是方相。又問。方相有多種。言多種者。名同事別。答此是枕名下方相。又問。名相事八識之中是何心攝。答眼識門中第六意識心中名相事。又問。從何處得此名相事忽然於意識心中現耶。答從種子來。問何以得知。答此枕名相不得作席名相。故得知從種子來也。問種子從何處得。答從邪師邊得。又問。當得之時云何得。答由於見聞燻成種子故。又問。此名相事旣在意識心中。卽合心內看。何故心外向前看。答向前看時。此名相全在心裏。又問。何以得知。答眼識但見色。名相事在意識心內。又問。我迷人惟見名相。汝智者旣見色者。相貌云何。何者是色。卻問迷人。汝見名相。相貌云何。迷人答曰。四稜六面者是智人。問曰。向稜處看。當見稜耶見色耶。迷人審諦觀察答云。惟見色不見稜。余稜面上亦同此問答。迷人問曰。旣全是色者。名相何在。智人答曰。名相在汝心中。迷人不伏。智人問曰。有何所以不伏。迷人答曰。如我現見佛授記寺門樓。名相是我心中向前看者。名相亦遂在我心中。何故一人取得。一人取不得。智人卻問曰。汝取名相來。迷人答言。已取得訖。智人問曰。取得何物。迷人答曰。取得名相。又問。名相軟耶硬耶。答云硬。智人云。放著硬但取名相。莫取硬來。迷人答。硬及名相俱得。又問。便可見耶。答不可見。更問。見何物。答但見名相。迷人卻問。旣取名相得。惟取得名相何在。智人答云。名相在迷人心裏。迷人不伏。名相在心中。智人問曰。何以不伏。迷人答。旣種種名相俱在我心中。何故不齊得硬。答得硬。若得硬者。是現名相。不得硬者。以是過去名。又難曰。意識不得現量境。云何得有過去現量境耶。答二種名俱在過去。於中有獨行不觸行差別故。又問曰。旣二種名相皆是妄識。經云。何有獨影像。有帶質影像。答言帶質者亦是獨影心緣方相是比量境。故不是現量。故今說別。以共眼識不共故說別也。又問。分別何故不同。答曰。分別有顯了有憶持。二種不同。是故有托質影。有不托質影。分別不同故也。迷人又問曰。我惟見二種名相。汝智者見何法。答曰。智人惟見色法。不見名相。此簡名竟。次入無生門者。夫智人觀色法者。且如色法。眼識得時實無分別。不是不得而無分別。此卽是法眼識親證如色無異。及其意識不了妄計我。生假分別。倒見沈淪。於事中眞妄齊致。何者意識分別不如法也。言眞妄者。眼識得故名眞。意識緣故爲妄。眞懸差別不等。是故證法無人。何以故。法無分別故。經云。法無分別。若行分別。是卽分別。非求法也。色法旣爾。心法亦然。準以思之。如色無異。故經云。五識所得境當體如來藏等。是則入初門之方便。契自位之妙門。略說大意如斯。廣釋如經論中說。又諸法皆空相無不盡。於中復爲二觀。一者無生觀。二者無相觀。言無生觀者。法無自性。相由故生。生非實有。是則爲空。空無毫末。故曰無生。經云。因緣故有。無性故空。解云。無性卽因緣。因緣卽無性。又中論云。以有空義故。一切法得成。又經云。若一切法不空者。則無道無果等。第二無相觀者。相卽無相也。何以故。法離相故。經云。法離於相。無所緣故。又經云。一切法皆空。無有毫末相。空無有分別。由如虛空有門論云。無性法亦無。一切皆空故。觀如是法離情執故。故名爲觀。問一切法皆空。云何成觀耶。答只以一切法皆空故。是故得成觀也。若不空者。卽是顚倒。何成觀也。問作如是觀者。治何等病耶。答治上執法之病。何者。法實非有。妄見爲有。由妄見故。卽謂眞如涅槃可得。生死有爲可捨。爲斯見故。是故成病。今知法空。如法無謬。故成於觀。故經云。如如與法界。菩提及實際。種種意生身。我說爲心量等。又經云。以無分別空故云觀也。諸法皆空相無不盡。略申綱紀。準以思之。前門則得人無我智。此始教菩薩則得人法二空。亦名法無我智也。

第三事理圓融觀

夫事理兩門圓融一際者。復有二門。一者心眞如門。二者心生滅門。心眞如門者是理。心生滅者是事。卽謂空有二見。自在圓融。隱顯不同。竟無障礙。言無二者。緣起之法似有卽空。空卽不空。復還成有。有空無二。一際圓融。二見斯亡。空有無礙。何以故。眞妄交映全該徹故。何者。空是不礙有之空。卽空而常有。有是不礙空之有。卽有而常空故。有卽不有。離有邊有。空卽不空。離無邊空。空有圓融一無二。故空有不相礙。互形奪故雙離兩邊。故經云。深入緣起斷諸邪見。有無二邊無復余習。又經云。因緣故法生。因緣故法滅。若能如是解。斯人疾成佛。又經云。甚深如來藏。恆與七識俱。二種攝受生。智者則遠離。又經云。染而不染。難可了知。不染而染。難可了知。依是義故。得有止觀雙行悲智相導。何者。以有卽空而不有故名止。以空卽有而不空故名觀。空有全收不二而二故亦止亦觀。空有互奪二而不二故非止非觀。言悲智相導者。有卽空而不失有故。悲導智而不住空。空卽有而不失空故。智導悲而不滯有。以不住空之大悲故。恆隨有以攝生。以不攝生。以不滯有之大智故。常處空而不證滅。滅則不滅之滅。滅而非滅。生則無生之生。生而非生。生非生故。生相紛然而不有。滅非滅故。空相﹝法然而不空。空相法然而不空。故生死涅槃而下一﹞。生相紛然而不有。故涅槃生死而不殊。何以故。空有圓融一不一故。亦可分爲四句。以有卽空故。不住生死。以空卽有故。不住涅槃。空有一塊而兩存故。亦住生死亦住涅槃。以空有相奪兩不存故。不住生死不住涅槃。其猶水波爲諭。髙下相形是波。濕性平等是水。波無異水之波。卽波以明水。水無異波之水。卽水以成波。波水一而不礙殊。水波殊而不礙一。不礙一故處水卽住波。不礙殊故住波而恆居水。何以故。水之與波別而不別故。經云。眾生卽涅槃相不復更滅。亦得涅槃卽眾生性不復更生。又經云。如來不見生死不見涅槃。生死涅槃等無差別。又經云。於無爲界現有爲界。而亦不壞無爲之性。於有爲界等亦然。又經云。非凡夫行。非賢聖行。是菩薩行。解云。凡夫行者著有。賢聖行者住無。今旣有無無二而二。二而不二。是故雙離兩失。頓絕百非。見心無寄。故名觀也。

第四語觀雙絕門

夫語觀雙絕者。經云言語道斷心行處滅者是也。卽於上來空有兩門。離諸言論心行之境。惟有眞如及眞如智。何以故。圓融相奪離諸相故。隨所動念卽皆如故。竟無能所爲彼此故。獨奪顯示染不物故。經云。惟如如及如如智獨存等。又經云。諸法寂滅相不可以言宜。又經云。法離一切觀行。又經云。若解眞實者無菩提。問若云空有圓融語觀雙絕者。卽離觀行。云何證入耶。答非是默而不言。但以語卽如故。不異於法。是以無言。觀行亦爾。反上可知。故經云。有三十二菩薩。各說二而不二不二而二。名入不二法門。次至維摩。默答寂無言說。名眞入不二法門。文殊嘆曰。善哉善哉。默然無言。是眞入不二法門。解云。維摩𨿽默無言。卽是說法。何以故。以諸菩薩皆得解故。何者。言說觀行卽是法也。問空有無二遂令大士無言。性相鎔融致使觀心無措者。信如其說。今修學者未審。以何方便而證契耶。答卽於此空有法上。消息取之。何者。以空攝於有。有而非有。有見斯盡。以有攝於空。空而非空。空執都亡。空有卽入全體交徹。一相無二兩見不生。交徹無礙礙而不礙兩相俱存。互奪圓融而不廢兩非雙泯。故契圓珠而自在諸見勿拘。證性海而無罵。蕭然物外超情離念。迥出擬議頓塞百非。語觀雙絕。故使妄心冰釋諸見云披。惟證相應。豈關言說。是以維摩默答欲表理出言端。天女盛談欲彰性非言外。性非言外。言卽無言。理出言端。不說卽說。不說卽說故。絕情慮之思議。言卽無言故。殄解心之圖度。以斯融奪。豈筆說能申。惟證相應。當自知耳。故經云。如人飲冷水惟自知也。此意在言外。勿執言思理。理不出言。莫捐而求理。諦解研竅。復自顯然。委細瑩磨。故應明耳。但須勤加用力專志勿移。行住坐臥中無令暫廢。久作不已。白皂自分深可信矣。故經云。如人渴須水。穿鑿於髙原。施功不已。漸見濕土。知水必近。又經云。譬如人鉆火未熱而止息。火勢隨止滅。懈怠者亦然。又論云。如人夢渡河水。因勇猛力而得覺也。若也用功間斷。才作還休。求悟終自難期。望解虛盈歲月。何者。無始習業垢重難穿。𨿽有覺心。隨見隨滅。若不克勤懇切。無以成於行心。隨日妄以爲懷。徒自疲於筋力。夫是行者存意思之。

第五華嚴三昧門

但法界緣起惑者難階。若先不濯垢心。無以登其正覺。故大智論云。如人鼻下有糞臭。沈麝等香亦爲臭也。故維摩經云。無以生滅心行說實相法故。須先打計執。然後方入圓明。若有直見色等諸法從緣。卽是法界緣起也。不必更須前方便也。如其不得直入此者。宜可從始至終一一徵問。致令斷惑盡迷除法絕言見性生解方爲得意耳。問曰。云何見色等諸法。卽得入大緣起法界耶。答曰。以色等諸事本眞實亡詮。卽妄心不及也。故經云。言說別施行。眞實離文字。是故見眼耳等事。卽入法界緣起中也。何者。皆是無實體性也。卽由無體幻相方成。以從緣生非自性有故。卽由無性得成幻有。是故性相相渾融全收一際。所以見法卽入大緣起法界中也。問旣言空有無二卽入融通者。如何復云見眼耳等卽入法界中耶。答若能見空有如是者。卽妄見心盡方得順理入法界也。何以故。以緣起法界離見亡情繁興萬像故。問旣知如是。以何方便令得入耶。答方便不同略有三種。一者徵令見盡。如指事問云何者是眼。如已前小乘中六種簡之。若入一切諸法但名門中收。無有一法非名者。復須責其所以知眼等是名。如是展轉責其所以。令其亡言絕解。二者示法令思。此復有二門。一剝顚倒心。旣盡如指事。以色香味觸等。奪其妄計。令知倒惑。所有執取不順於法。卽是意識無始妄見燻習所成。無始急曳續生三界。輪環不絕。若能覺知此執卽是緣起。當處無生。二者示法斷執。若先不識妄心示法。反成倒惑。若不示法令見。迷心還著於空。所以先剝妄心。後乃示法令見。三者顯法離言絕解。就此門中亦爲二。一遮情。二表徳。言遮情者。問緣起是有耶。答不也。卽﹝空故。緣起之法無性卽空。問是無耶。答不也。卽有故。以緣起之法卽由無始得有故問也﹞亦有亦無耶。答不也。空有圓融一無二故。緣起之法空有一際無二相故也。如金與莊嚴具思之。問非有非無耶。答不也。不礙兩存故。以緣起之法空有互奪同時成也。問定無耶。答不也。空有互融兩不存故。緣起之法空奪有盡惟空而非有。有奪空盡惟有而非空。相奪同時兩相雙泯。二表徳者。問緣起是有耶。答是也。幻有不無故。問是無耶。答是也。無性卽空故也。問亦有亦無耶。答是也。不礙兩存故。問非有非無耶。答是也。互奪雙泯故。又以緣起故是有。以緣起故是無。以緣起故是亦有亦無。以緣起故是非有非無。乃至一不一。亦一亦不一。非一非不一。多不多。亦多亦不多。非多非不多。如是是多。是一。亦是多亦是一。非是一非是多。卽不卽四句準之如是。遮表圓融無礙皆由緣起自在故也。若能如是者。方得見緣起法也。何以故。圓融一際稱法見故。若不同前後見者。是顚倒見非正見也。何以故。前後別見不稱法故。問如是見已。云何方便入法界耶。答言入方便者。卽於緣起法上。消息取之。何者。卽此緣起之法卽空無性。由無性故幻有方成。然此法者卽全以無性性爲其法也。是故此法卽無性而不礙相存也。若不無性。緣起不成。以自性不生皆從緣故。旣全收性盡。性卽無爲不可分別。隨其大小性無不圓。一切亦卽全性爲身。是故全彼爲此。卽性不礙幻相。所以一具眾多。旣彼此全體相收。不礙彼此差別也。是故彼中有此。此中有彼。故經云。法同法性。入諸法故。解云。法者卽舉緣起幻有法也。同性者。緣起卽空而不礙此相故。全收彼爲此。以彼卽空而不礙彼相。旣此彼全收相皆不壞。是故此中有彼。彼中有此。非但彼此相收。一切亦復如是。故經云。一中解無量。無量中解一。展轉生非實。智者無所畏。又云。於一法中解眾多法。眾多法中解了一法。如是相收彼此卽入。同時頓現無前無後。隨一圓融卽全收彼此也。問法旣如是。智復如何。答智順於法。一際緣成。冥契無簡。頓現不無先後。故經云。普眼境界淸淨身。我今演說人諦聽。解云。普眼者。卽是法智相應頓現多法也。卽明法惟普眼智所知簡非余智境界也。境界者。卽法。明多法互入猶如帝网天珠重重無盡之境界也。淸淨身者。卽明前諸法同時卽入終始難原緣起集成見心無寄也。然帝釋天珠网者。卽號因陀羅网也。然此帝网皆以寶成。以寶明徹遞相影現涉入重重。於一珠中同時頓現。隨一卽爾。竟無去來也。今且向西南邊。取一顆珠驗之。卽此一珠能頓現一切珠影。此珠旣爾。餘一一亦然。旣一一珠一時頓現一切珠旣爾。餘一一亦然。如是重重無有邊際。有邊卽此重重無邊際珠影皆在一珠中。炳然現。餘皆不妨此。若於一珠中坐時。卽坐著十方重重一切珠也。何以故。一珠中有一切珠故。一切珠中有一珠時。亦卽著一切珠也。一切反此。準以思之。旣於一珠中入一切珠。而竟不出此一珠。於一切珠入一珠。而竟不起此一珠。問旣言於一珠中入一切珠而竟不出此一珠者。云何得入一切珠耶。答只由不出此珠。是故得入一切珠。若出此一珠入一切珠者﹝卽不得入一切珠也。何以故。離此珠內無別珠故。問若離此珠內無一切珠者。此网卽但﹞。一珠所成。如何言結多珠成耶。答只由惟獨一珠方始始結多爲网。何以故。由此一珠獨成网故。若去此珠。全無网故。問若惟獨一珠者。云何言結成网耶。答結多珠成网者。卽惟獨一珠也。何以故。一是總相具多成故。若無一。一切無故。是故此网一珠成也。一切入一。準思可知。問𨿽西南邊一珠總收十方一切珠盡無餘。方各各有珠。云何言网惟一珠成耶。答十方一切珠者。總是西南方一顆珠也。何以故。西南邊一珠卽十方一切珠故。若不信西南邊一珠卽是十方一切珠者。但以墨點。點西南邊一珠者。一珠著時卽十方中皆有墨點。旣十方一切珠上皆有墨點。故知十方一切珠卽是一珠也。言十方一切珠不是西南邊一珠者。豈可是人一時徧點十方一切珠耶。縱令徧點十方一切珠者。卽是一珠也。此一爲始旣爾。余爲初亦然。重重無際點點皆同。杳杳難原。一成咸畢。如斯妙諭類法思之。法不如然。諭同非諭。一分相似故以爲言。何者。此珠但得影相攝入。其質各殊。法不如然。全體交徹故。華嚴經性起品云。爲饒益眾生令悉開解故。以非諭爲顯現眞實義。如是微密法無量劫難聞。精進智慧者乃聞如來藏﹝云云﹞。經云以非諭爲諭等也。諸有行者準諭思之。

盧遮那佛過去行

令佛剎海皆淸淨

無量無數無邊際

彼一切處自在徧

如來法身不思議

無色無相無倫匹

示現色相爲眾生

十方受化靡不現

一切佛剎微塵中

盧遮那現自在力

弘誓佛海震音聲

調伏一切眾生類

行人修道簡邪入正止觀法門一卷

華嚴杜順和上略出記

終南山杜順禪師緣起

其禪師有一弟子。奉事以經三十餘年。其弟子常思。向五臺禮拜文殊菩薩他日忽然咨量和上。弟子意欲向五臺禮拜。願和上慈悲放某甲去。和上再三苦畱不得。其禪師遂放去。汝去早來。吾待汝。遂拜辭和上。經旬月方到五臺。志誠頂禮。忽遇一老人云。汝彼從何處來。弟子答言。從終南山來。汝有何意來。故來禮拜文殊菩薩。老人云。文殊菩薩不在此間。弟子問老人曰。在何處。老人報云。在終南山。杜順禪師是。其弟子驚怪報老人曰。是弟子和上奉事經三十年。老人曰。汝𨿽奉事。由來不識。汝火急卽回夜頭到卽見。若隔宿卽不見也。汝便行卽得。其人極怪。來經一月方到。今日卻回。若爲投宿可到。信此老人語。卽回須臾到西京。其日薄晚甚怪。便且過諸善知識家。皆是不錯逡巡。間鼓聲動。卽擬趁南門出。早被閉了。甚悵望不得出城。遂卻善知識家。寄宿之鼓動。卽出城急行到山。其和上昨夜早已滅度訖。其人甚怨恨。不得見和上別。極悲哽果。如五臺老人言。方知是文殊菩薩。其禪師述華嚴法界觀十玄止觀義海等章。見行於世。此乃是文殊菩薩化身耳。

