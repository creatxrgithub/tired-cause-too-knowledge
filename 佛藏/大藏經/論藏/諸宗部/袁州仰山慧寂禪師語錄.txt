袁州仰山慧寂禪師語錄

明語風圓信。郭凝之編

袁州仰山慧寂禪師語錄

徑山沙門語風圓信無地地主人郭凝之編集

師。諱慧寂。韶州懷化葉氏子。年九歲。於廣州和安寺。投通禪師出家﹝卽不語通﹞十四歲。父母取歸。欲與婚媾。師不從。遂斷手二指。跪至父母前。誓求正法以答劬勞。父母乃許。再詣通處。而得披剃。未登具。卽遊方。初謁耽源。已悟玄旨。後參潙山。遂升堂奧。耽源謂師云。國師當時傳得六代祖師圓相。共九十七个。授與老僧。乃云。吾滅後三十年。南方有一沙彌到來。大興此教。次第傳受。無令斷絕。我今付汝。汝當奉持。遂將其本過與師。師接得一覽。便將火燒卻。耽源一日問。前來諸相。甚宜祕惜。師云。當時看了。便燒卻也。耽源云。吾此法門。無人能會。惟先師。及諸祖師。諸大聖人。方可委悉。子何得焚之。師云。慧寂一覽。已知其意。但用得。不可執本也。耽源云。然𨿽如此。於子卽得。後人信之不及。師云。和尙若要。重錄不難。卽重集一本呈上。更無遺失。耽源云。然。耽源上堂。師出眾作此○相。以手拓呈了。卻叉手立。耽源以兩手相交作拳示之。師進前三步。作女人拜。耽源點頭。師便禮拜。師浣衲次。耽源云。正恁麼時作麼生。師云。正恁麼時。向甚麼處見。後參潙山。潙山問。汝是有主沙彌。無主沙彌。師云。有主。潙山云。主在甚麼處。師從西過東立。潙山異之。師問。如何是眞佛住處。潙山云。以思無思之妙。返思靈焰之無窮。思盡還源。性相常住。事理不二。眞佛如如。師於言下頓悟。自此執侍。前後盤桓十五載。

師掃地次。潙山問。塵非掃得。空不自生。如何是塵非掃得。師掃地一下。潙山云。如何是空不自生。師指自身。又指潙山。潙山云。塵非掃得。空不自生。離此二途。又作麼生。師又掃地一下。又指自身。並指潙山。

潙山。一日指田問師。這丘田。那頭髙。這頭低。師云。卻是這頭髙。那頭低。潙山云。爾若不信。向中間立看兩頭。師云。不必中間立。亦莫住兩頭。潙山云。若如是著水看。水能平物。師雲。水亦無定。但髙處髙平。低處低平。潙山便休。

有施主送絹與潙山。師問。和尙。受施主如是供餈。將何報答。潙山。敲禪牀示之。師云。和尙。何得將眾人物。作自己用﹝一本。潙山問師云。有俗弟子。將三束絹來。與我贖鐘子。故與世人受福。師云。俗弟子。則有絹與和尙贖鐘子。和尙將何物酬他。潙山。以拄杖敲牀三下云。我將這个酬他。師云。若是這个用作甚麼。潙山。又敲禪牀三下云。汝嫌這个作甚麼。師云。某甲不嫌這个。只是大家底。潙山云。爾旣知是大家底。何得更就我覓物酬他。師云。只怪和尙把大家底行人事。潙山云。汝不見。達摩大師。從西天來此土。亦將此物來人事。汝諸人。盡是受他信物者﹞。

師。在潙山爲直歲。作務歸。潙山問。甚麼處去來。師云。田中來。潙山云。田中多少人。師插鍬又手。潙山云。今日南山大有人刈茅。師拔鍬便行﹝玄沙備云。我若見。卽踏倒鍬子。僧問鏡淸。仰山插鍬意旨如何。鏡淸云。狗﹝銜﹣金﹢缶﹞赦書。諸侯避道。僧云。秖如玄沙踏倒。意旨如何。鏡淸云。不柰船何打破戽斗。僧云。南山刈茅。意旨如何。鏡淸云。李靖三兄久經行陣。云居鍚云。且道。鏡淸下此一判著不著雪竇顯云諸方咸謂。插鍬話奇特。大似隨邪逐惡。據雪竇見處。仰山被潙山一問。直得艸繩。自縛死去十分翠巖芝云。仰山只得一橛。諸人別有會麼﹞。

師在潙山牧牛時。踢天泰上座問云。一毛頭師子現卽不問。百億毛頭。百億師子現。又作麼生。師便騎牛歸。侍立潙山次。舉前話方了。卻見泰來。師云。便是這个上座。潙山遂問。百億毛頭百億師子現。豈不是上座道。泰云。是。師云。正當現時。毛前現毛后現。泰云。現時不說前後。潙山大笑。師云。師子腰折也。便下去。

師隨潙山遊山。到磐陀石上坐。師侍立次。忽鴉銜一紅柿。落在面前。潙山拾與師。師接得洗了。度與潙山。潙山云。子甚處得來。師云。此是和尙道徳所感。潙山云。汝也不得無分。卽分半與師﹝玄沙云。大小潙山被仰山一坐。至今起不得﹞。

潙山問師。忽有人問汝。汝作麼生只對。師云。東寺師叔若在。某甲不致寂寞。潙山云。放汝一个不只對罪。師云。生之與殺。只在一言。潙山云。不負汝見。別有人不肯。師云。阿誰。潙山指露柱云。這个。師云。道甚麼。潙山云。道甚麼。師云。白鼠推遷。銀臺不變。

師問潙山。大用現前。請師辧白。潙山下座歸方丈。師隨後入。潙山問。子適來問甚麼話師再舉。潙山云。還記得吾答語否。師云。記得。潙山云。爾試舉看。師便珍重出去。潙山云。錯。師回首云。閒師弟若來。莫道某甲無語好。

師。在潙山前坡牧牛次。見一僧上山。不久便下來。師乃問。上座何不且畱山中。僧云。只爲因緣不契。師云。有何因緣。試舉看。僧云。和尙問某名甚麼。某答歸眞和尙云。歸眞何在。某甲無對。師云。上座卻回。向和尙道。某甲道得也。和尙問作麼生道。但云眼裏耳裏鼻裏僧回。一如所教。潙山云。脫空謾語漢。此是五百人善知識語。

師臥次。夢入彌勒內院眾堂中。諸位皆足。惟第二位空。師遂就座。有一尊者。白槌云。今當第二座說法。師起。白槌云。摩訶衍法。離四句絕百非。諦聽諦聽。眾皆散去。及覺舉似潙山。潙山云。子已入聖位。師便禮拜﹝潙山秀云依文解義卽不無。忽然彌勒會中。有个作者。才見伊道摩訶衍法。便云。合取兩片皮。非惟止絕仰山寐語亦免使後人夢中說夢。瑯玡覺云。且道。聖眾是肯。仰山是不肯。仰山若肯。又孤負仰山。若不肯。仰山猶如平地喫交。山僧。今日不惜眉毛。與諸人說破摩訶衍法。離四句絕百非。爾若舉似諸方。諸方恁麼會。入地獄如箭射東禪觀云。尊者白椎。聖眾便散。不妨使人疑著。卻待第二杓惡水潑了。方始惺惺遲也。且如摩訶衍法。離四句絕百非。道已道了。諸人還識仰山麼﹞。

師侍潙山行次。忽見前面塵起。潙山云。面前是甚麼。師近前看了。卻作此相。潙山點頭。

潙山示眾云。一切眾生。皆無佛性。鹽官示眾云。一切眾生。皆有佛性。鹽官有二僧往探問。旣到潙山。聞潙山舉揚。莫測其涯。若生輕慢。因一日與師言話次。乃勸云。師兄須是勤學。佛法不得容易。師乃作此○相。以手拓呈了卻。拋向背後。遂展兩手。就二僧索。二僧罔措。師云。吾兄直須勤學。佛法不得容易。便起去。時二僧卻回鹽官行三十里。一僧忽然有省。乃云。當知潙山道。一切眾生皆無佛性。信之不錯。便回潙山。一僧更前行數里。因過水。忽然有省。自嘆云。潙山道。一切眾生。皆無佛性。灼然有他恁麼道。亦回潙山。久依法席。

師因鹽官會下。有數人到潙山。不肯伏。一日因普請西莊搬禾次。師至嶺頭放下。後十數人亦到放下。師遂舉起禾檐。向諸人前行一匝云。有麼有麼。其一行僧。並無對。師云。賺殺人。便檐禾去。

潙山同師牧牛次。潙山云。此中還有菩薩也無。師云。有。潙山云。汝見那个。是試指出看。師云。和尙疑那个不是。試指出看。潙山便休。

師。送果子上潙山。潙山接得。問。子甚麼處得來。師云。家園底。潙山云。堪喫也未。師云。未敢嘗。先獻和尙。潙山云。是阿誰底。師云。慧寂底。潙山云。旣是子底。因甚麼教我先嘗。師云。和尙嘗千嘗萬。潙山便喫云。猶帶酸澀在。師云。酸澀莫非自知。潙山不答。

師。夏末問訊潙山次。潙山云。子一夏不見上來。在下面作何所務。師云。某甲在下面。鋤得一片畬下。得一籮種。潙山云。子今夏不虛過。師卻問。未審。和尙一夏之中。作何所務。潙山云。日中一食。夜後一寢。師云。和尙今夏亦不虛過。道了久吐舌。潙山云。寂子何得自傷己命﹝潙山喆云。仰山。眼照四天下。到大圓面前。卻向淨地喫交大圓。可謂養子之緣。不免掛後人唇齒龍門遠云。潙仰父子。尋常相見。遊戲神通。不同小小。還有知得底麼。若無。山僧。與汝諸人說看。開得一片畬。綿綿密密。兩頓粥飯。其道自辦。山僧一夏與諸人相見。自是諸人不薦。若也薦成一片。是甚麼一片。看取當門箭西禪儒云。潙仰父子。出入捲舒。得能自在諸人切不得作世諦商量。又不得作佛法解會。旣總不許與麼商量。畢竟如何會。開得一片畬。種得一籮粟。回頭閒一望。山靑水又綠。終日只一餐。夜後只一宿。困來仲腳眠。千足與萬足。相將八月九月來。籬邊爛熳鋪黃菊。東林顏云。今時師僧。千百成羣。經冬過夏。虛消歲月。深屈古人。東林不是。撿點先聖仰山逞俊太過。吐舌只。得一半﹞。

潙山。一日見師來。卽以兩手相交過。各撥三下。卻豎一指。師亦以兩手相交過。各撥三下卻向胸前。仰一手覆一手。以目瞻視。潙山休去。

潙山餵鴉生飯。回頭見師云。今日爲伊上堂一上。師云。某甲隨例得聞。潙山云。聞底事作麼生師云。鴉作鴉鳴。鵲作鵲噪。潙山云。爭柰聲色何。師云。和尙適來道甚麼。潙山云。我只道。爲伊上堂一上。師云。爲甚麼喚作聲色潙山云。𨿽然。如此驗過也無妨。師云。大事因緣。又作麼生驗。潙山豎起拳。師云。終是指東畫西。潙山云子適來問甚麼。師云。問和尙大事因緣。潙山云。爲甚麼。喚作指東畫西。師云。爲著聲色故。某甲所以問過。潙山云。並未曉了此事。師云。如何得曉了此事。潙山云。寂子聲色。老僧東西。師云。一月千江。體不分水。潙山云。應須與麼始得師云。如金與金終無異色豈有異名潙山云。作麼生是無異名底道理。師云。瓶盤釵釧券盂盆。潙山云。寂子說禪。如師子吼驚。散狐狼野幹之屬。

師一日侍潙山。忽聞鳥鳴。潙山云。伊說事卻徑。師云。不可向別人道。潙山云。何故恁麼道。師云。爲伊說太直。潙山云。多少法門。寂子一時推下。師云。推下事作麼生。潙山敲禪牀三下。

師住王莽山。因歸省覲。潙山問。子旣稱善知識。爭辧得諸方來者。知有不知有。有師承無師承。是義學是玄學。子試說看。師云。慧寂有驗處。但見僧來。便豎起拂子問伊。諸方還說這个不說。又云。這个且置。諸方老宿意作麼生。潙山嘆云。此是從上宗門中牙爪。潙山又問大地眾生。業識茫茫。無本可據。子作麼生知他有之與無。師云。慧寂有驗處。時有一僧。從面前過。師召云。闍黎。僧回首。師云。和尙。這个便是業識茫茫無本可據。潙山云。此是師子一滴乳。迸散六斛驢乳。師問雙峯。師弟近日見處如何。云。據某見處。實無一法可當情。師云。汝解猶在境。云。某只如此。師兄又如何。師云。汝豈不知。無一法可當情者。潙山聞云。寂子一句。疑殺天下人﹝玄覺云。經道。實無有法。然燈佛與我授記。他道。實無一法可當情。爲甚麼道解猶在境。且道。利害在甚麼處﹞。

一日雨下。天性上座謂師雲好雨師雲。好在甚麼處。天性無語。師云。某甲卻道得。天性云。好在甚麼處。師指雨。天性又無語。師云。何得大智而默。

一日。第一座舉起拂子云。若人作得道理卽與之。師云。某甲作得道理。還得否。座云。但作得道理便得。師乃掣將拂子去﹝云居鍚云。甚麼處。是仰山道理﹞。

龐居士問久向仰山。到來爲甚麼卻覆。師豎起拂子。居士云。恰是。師云。是仰是覆。居士乃打露柱云。𨿽然無人也。要露柱證明。師擲拂子云。若到諸方。一任舉似﹝隱靜岑云。大小小釋迦。被龐居士一拶。直得手忙腳亂。只如居士。打露柱一下。又作麼生。鯨吞海水盡。露出珊瑚枝﹞。

三聖到參。師問。汝名甚麼。三聖云。慧寂。師云。慧寂是我名。三聖云。我名慧然。師大笑而已。

有官人訪師。師問。官居何位。云。推官。師豎起拂子云。還推得這个麼。官人無對。師令眾下語。皆不契。時三聖不安在。涅槃堂內將息。師令侍者。去請下語。三聖云。但道。和尙今日有事。師又令侍者問。未審有甚麼事。三聖云。再犯不容。

南塔光湧禪師。北遊謁臨濟。復歸侍師。師云。汝來作甚麼。南塔云。禮覲和尙。師云。還見和尙麼。南塔云。見。師云。和尙何似驢。南塔云。某甲見和尙。亦不似佛。師云。若不似佛。似个甚麼。南塔云。若有所似。與驢何別。師大驚云。凡聖兩忘。情盡體露。吾以此驗人二十年。無決了者。子保任之。師每謂人云。此子。肉身佛也。

霍山到參。師閉目坐。霍山乃翹起右足云。如是如是。西天二十八祖。亦如是。中華六祖亦如是。和尙亦如是。景通亦如是。師起來。打四藤條。霍山因此自稱集雲峯下四藤條天下大禪師。

赤干行者聞鐘聲。乃問。有耳打鐘。無耳打鐘。師云。汝但問莫愁我答不得。行者云。早个問了也。師喝云。去劉侍禦問。了心之旨。可得聞乎。師云。若要了心。無心可了。無了之心。是名眞了。

陸希聲相公。欲謁師。先作此○相封呈。師開封。於相下面書云。不思而知。落第二頭。思而知之。落第三首。遂封回。公見卽入山。師乃門迎。公才入門。便問。三門俱開。從何門入。師云。從信門入。公至法堂。又問。不出魔界。便入佛界時如何。師以拂子倒點三下。公便設禮。又問。和尙還持戒否。師云。不持戒。云還坐禪否。師云。不坐禪。公良久。師云。會麼。云。不會。師云。聽老僧一頌。滔滔不持戒。兀兀不坐禪。釅茶三兩碗。意在钁頭邊。師卻問。承聞相公看經得悟。是否。云。弟子因看涅槃經。有云。不斷煩惱。而入涅槃。得个安樂處。師豎起拂子云。只如這个。作麼生入。云。入之一字。也不消得。師云。入之一字。不爲相公。公便起去﹝法燈云。上座且道。入之一字。爲甚麼人。又云。相公且莫煩惱雪竇顯。於仰山舉拂處別云。拂子到某甲手裏也。又別後語云。我將謂爾是个俗漢﹞。

師。因韋宙就潙山請一伽陀。潙山云。覿面相呈。猶是鈍漢。豈況形於紙墨。韋乃就師請。師於紙上。畫一圓相。注云。思而知之。落第二頭。不思而知。落第三首。

師爲沙彌時。和安通。一日召師。將牀子來。師將到。和安云。卻送本處著。師從之。和安召慧寂師應諾。和安云。牀子那邊是甚麼物。師云。枕子。和安云。枕子這邊是甚麼物。師云。無物。和安。復召慧寂。師應諾。和安云。是甚麼。

師爲沙彌時。有僧問石霜。如何是祖師西來意。石霜云。如人在千尺井中。不假寸繩出得。此人卽答汝西來意。僧云。近日湖南暢和尙出世。亦爲人東語西話。石霜喚沙彌。拽出這死屍著。師後問耽源。如何出得井中人。耽源云。咄。癡漢。誰在井中。師住問潙山。潙山召慧寂。師應諾。潙山云。出也。師住後常舉前話。謂眾云。我在耽源處得名。潙山處得地。

師作沙彌時。念經聲髙。乳源和尙咄云。這沙彌念經恰似哭。師云。慧寂只恁麼。未審。和尙如何。乳源乃顧視。師云。若恁麼與哭何異。乳源便休。

師參東寺。東寺問。汝是甚處人。師云。廣南人。東寺云。我聞廣南有鎭海明珠。是否。師云。是。東寺云。此珠如何。師云。黑月卽隱。白月卽現。東寺云。還將得來也無。師云。將得來。東寺云。何不呈似老僧。師叉手近前云。昨到潙山。亦被索此珠。直得無言可對。無理可伸。東寺云。眞師子兒。善能哮吼﹝蔣山勤云。東寺只索一顆。仰山傾出一栲栳﹞師禮拜了。卻入客位。具威儀再上人事。東寺見乃云。已相見了也。師云。恁麼相見。莫不當否。東寺歸方丈。閉卻門。師歸舉似潙山。潙山云。寂子。是甚麼心行。師云。若不恁麼。爭識得伊﹝保福展云。仰山大似蚊子上鐵牛承天宗云。仰山識得東寺。彊說道理。卽不可。設使潙山去也未能得與東寺相見在﹞。

師問東寺云。借一路過那邊還得否。東寺云。大凡沙門。不可只一路也。別更有麼。師良久。東寺卻問。借一路過那邊得否。師云。大凡沙門。不可只一路也。別更有麼。東寺云。只有此。師云。大唐天子。決定姓金。

師在中邑謝戒。中邑拍口。作和和聲。師從西過東。中邑又拍口。作和和聲。師從東過西。中邑又拍口作和和聲。師當中而立。然後謝戒。中邑云。甚麼處得此三昧。師云。於曹溪印子上脫來。中邑云。汝道。曹溪用此三昧。接甚麼人。師云。接一宿覺。師云。和尙甚處得此三昧。中邑云。我於馬大師處。得此三昧﹝瑯玡覺云愁人莫向愁人說﹞師問。如何得見佛性義。中邑云。我與汝說个譬諭。如一室有六窗。內有一獼猴。外有獼猴。從東邊喚猩猩。猩猩卽應。如是六窗俱喚俱應。師禮謝。起雲。適蒙和尙譬諭。無不了知。更有一事。只如內獼猴睡著。外獼猴欲與相見。又且如何。中邑下繩牀。執師手作舞云。猩猩與汝相見了。譬如蟭螟虫。在蚊子眼睫上作窠。向十字街頭叫云。土曠人稀。相逢者少﹝云居錫雲中邑。當時若不得仰山這一句語。何處有中邑也崇壽稠云。還有人定得此道理麼。若定不得。只是个弄精魂腳手。佛性義在甚麼處。玄覺云。若不是仰山。爭得見中邑。且道。甚麼處。是仰山得見中邑處﹞。

師參巖頭。巖頭舉起拂子。師展坐具。巖頭拈拂子置背後。師將坐具搭肩上。而出。巖頭云。我不肯汝放。只肯汝收。

師與長沙玩月次。師云。人人盡有這个。只是用不得。長沙云。恰是倩汝用。師云。爾作麼生用。長沙劈胸與一踏。師云。﹝囗﹫力﹞。直下似个大虫﹝長慶稜云。前彼此作家。後彼此不作家。乃別云。邪法難扶保福展云。好一个月。只是用力太多。被他踏破。卻成兩个。人人盡道。岑大虫奇特。須知仰山有陷虎之機徳山密代云。更與一踏瑯玡覺云。李陵𨿽好手。爭兔陷畬身徑山杲云。皎潔一輪。寒光萬里。靈利者。葉落知秋。闒茸者。忠言逆耳。休不休。已不已。小釋迦。有陷虎之機。老大虫卻無牙齒。當時一踏。豈造次。驀然倒地非偶爾。眾中還有緇素得二老出者麼。良久云。設有。也是掉棒打月﹞。

師參古堤和尙。古堤云。去。汝無佛性。師叉手近前三步應諾。古堤笑云。子。甚麼處得此三昧來。師云。我從耽源處得名。潙山處得地。古堤云。莫是潙山的子麼。師云。世諦卽不無。佛法卽不敢。師卻問。和尙從甚處得此三昧。古堤云。我從章敬處。得此三昧。師嘆云。不可思議。來者難爲湊泊。

師到虔州處微。處微問云。汝名甚麼。師云。慧寂。處微云。那个是慧。那个是寂。師云。只在目前。處微云。猶有前後在。師云。前後且置。和尙見个甚麼。處微云。喫茶去。

師。後開法王莽山。問僧。近離甚處。僧云。廬山。師云。曾到五老峯麼。僧云。不曾到。師云。闍黎不曾遊山﹝雲門偃云。此語。皆爲慈悲之故。有落艸之談潙山秀云。今人盡道。慈悲之故。有落艸之談。只知捉月。不覺水深。忽若雲門。當時謹愼唇吻。未審。後人若爲話會。然水母無目。求食須假於蝦黃龍心云。雲門仰山。只有受璧之心。且無割城之意。殊不知。被這僧一時領過。黃龍。今日更作死馬醫。乃拈拂子度與僧。僧擬接。便打潙山喆云。仰山可謂光前絕後。雲門𨿽然提綱宗要。鉗錘天下衲僧。爭柰無風起浪諸人還識這僧麼。親從廬山來黃龍震云。仰山已是失卻鼻孔。雲門更下注腳。有什麼救急處。我卽不然。近離甚處。云。廬山曾到五老峯麼。云。不曾到。只向道。別甑吹香。供養此人﹞。

上堂。汝等諸人。各自回光返照。莫記吾言。汝無始劫來。背明投暗。妄想根深。卒難頓拔。所以假設方便。奪汝粗識。如將黃葉止啼。有甚麼。是處亦如人將百種貸物與金寶。作一鋪貸賣。只擬輕重來機。所以道。石頭是眞金鋪。我這里是雜貨鋪。有人來覓鼠糞。我亦拈與他。來覓眞金。我亦拈與他。時有僧問。鼠糞卽不要。請和尙眞金。師云。嚙鏃擬開口。驢年亦不會。僧無對。師云。索喚則有交易。不索喚則無。我若說禪宗。身邊要一人相伴亦無。豈況有五百七百眾耶。我若東說西說。則爭頭向前采拾。如將空拳誑小兒。都無實處。我今分明向汝說聖邊事。且莫將心湊泊。但向自己性海。如實而修。不要三明六通。何以故。此是聖末邊事。如今且要識心達本。但得其本。不愁其末。他時後日。自具去在。若未得本。縱饒將情學他亦不得。汝豈不見。潙山和尙云。凡聖情盡。體露眞常。事理不二。卽如如佛。

僧問。如何是祖師意。師以手於空作此﹝○﹫佛﹞相示之。僧無語。

師謂第一座云。不思善不思惡。正恁麼時作麼生。座云。正恁麼時。是某甲放身命處。師云。何不問老僧。座云。正恁麼時。不見有和尙。師云。扶我教不起。

師問僧甚處來。僧云。幽州。師云。我恰要个幽州信。米作麼價。僧云。某甲來時。無端從市中過。踏折他橋梁。師便休﹝侯寧勇云。放爾三十棒﹞。

師見僧來。豎起拂子。僧便喝。師云。喝卽不無。且道。老僧過在甚麼處。僧云。和尙不合將境示人。師便打。

有梵師。從空而至。師云。近離甚處。云。西天。師云。幾時離彼。云。今早。師云。何太遲生。云。遊山玩水。師云。神通遊戲則不無。闍黎佛法。須還老僧始得。云。特來東土禮文殊。卻遇小釋迦。遂出梵書貝多葉與師。作禮。乘空而去。自此號小釋迦﹝東林總云。者方商量。如麻似粟。盡道這碧眼胡兒。來無蹤去無迹。直是光前絕後。若不是仰山。也難爲縱奪。諸禪徳。殊不知。這碧眼胡兒。騰空而來。騰空而去。一生只在虛空裏作活計。有什麼光前絕後大小仰山被他將兩杓惡水。驀頭澆了也。當時集雲峯下。自有正令。何不施行。大眾且道。作麼生是正令咄黃龍新云。大小仰山。被這僧熱瞞。更出貝多梵書。塗糊一上。如今更有異僧。乘空而至。雲巖門下。喚來洗腳泐潭準云。可惜仰山放過這漢。當時若是寶峯。便與擒住。須教維那僧堂前撞鐘集眾。責狀趕出。況佛法不當人情。旣稱羅漢。諸漏已盡。梵行已立。爲什麼不歸家穩坐。只管遊山玩水昭覺勤云。驅耕夫之牛。奪饑人之食。是從上爪牙。這羅漢具許多神通妙用。到仰山面前直得目瞪口呿。何故。鶴有九臯難翥翼。馬無千里謾追風大潙泰云。大眾。仰山。只知進前趁鹿。不知身。墮网。羅尊者偶爾成文。頗有衲僧气息。若人會得。許爾倒捋虎須﹞。

師住東平時。潙山令僧。送書並鏡與師。師上堂。提起示眾云。且道。是潙山鏡。東平鏡。若道是東平鏡。又是潙山送來。若道是潙山鏡。又在東平手裏。道得則畱取。道不得則撲破去也。眾無語。師遂撲破。便下座﹝五祖戒云。更請和尙說道理看。驀奪打破﹞。

僧參次。便問。和尙還識字否。師云。隨分。僧以手畫此○相拓呈。師以衣袖拂之。僧又作此○相拓呈。師以兩手作背拋勢。僧以目視之。師低頭。僧繞師一匝。師便打。僧遂出去。

師坐次。有僧來作禮。師不顧。其僧乃問。師識字否。師云。隨分。師乃右旋一匝云。是甚麼字。師於地上書十字酬之。僧又左旋一匝云。是甚麼字。師攺十字作卍字。僧畫此○相。以兩手拓。如修羅掌日月勢。云。是甚麼字。師乃畫此﹝○﹫卍﹞相對之。僧乃作婁至徳勢。師云。如是如是。此是諸佛之所護念。汝亦如是。吾亦如是。善自護持。其僧禮謝。騰空而去。時有一道者見。經五日後遂問師。師云。汝還見否。道者云。某甲見出門騰空而去。師云。此是西天羅漢。故來探吾道。道者云。某𨿽睹種種三昧。不辧其理。師云。吾以義爲汝解釋。此是八種三昧。是覺海變爲義海。體則同然。此義。合有因有果。卽時異時。總別不離隱身三昧也。

師因一梵僧來參。師於地上。畫半月相。僧近前。添作圓相。似腳抹卻。師展兩手。僧拂袖便出。

師問僧。近離甚處。云。南方。師舉拄杖云。彼中老宿。還說這个麼。云。不說。師云。旣不說這个。還說那个否。云。不說。師召大徳。僧應諾。師云。參堂去。僧便出。師復召云。大徳。僧回首。師云。近前來。僧近前。師以拄杖頭上點一下云。去﹝雲門偃云。仰山若無後語。爭識得人﹞。

師。一日在法堂上坐。見一僧從外來。便問訊了。向東邊叉手立。以目視師。師乃垂下左足。僧卻過西邊叉手立。師垂下右足。僧向中間叉手立。師收雙足。僧禮拜。師云。老僧自住此。未曾打著一人。拈拄杖便打。僧便騰空而去。

師。指雪師子問眾。有過得此色者麼。眾無對﹝雲門云。當時便好與推倒雪竇顯云。雲門只解推倒。不解扶起﹞。

師臥次。僧問云。法身還解說法也無。師云。我說不得。別有一人說得。云。說得底人。在甚麼處。師推出枕子。潙山聞云。寂子用劍刃上事﹝徑山杲云。潙山。正是憐兒不覺醜。仰山。推出枕子。已是漏逗。更著个名字。喚作劍刃上事。誤他學語之流。便恁麼承虛接響。流通將去。妙喜𨿽則借水獻華。要且理無曲斷。卽今莫有傍不肯底出來。我要問爾推出枕子。還當得法身說法也無天童華云。若是劍刃上事。寂子何曾會用。忽有个僧出來。問法身還解說法也無。向他道。我說不得別有一人說得。又問說得底人在甚處。只向他道。三生六十劫靈隱嶽雲。仰山。從前一條脊梁。硬如鐵。被這僧連拶。便乃四楞塌地。潙山。一期忍俊不禁。不知失卻一隻眼忽有僧問。冶父法身。還解說法也無。便與攔胸一踏踏倒教伊起來。作个灑灑落落底漢。不見道。犀因玩月紋生角。象被雷驚華入牙﹞。

師閉目坐次。有僧潛來身邊立。師開目。於地上作此﹝○﹫水﹞相。顧視其僧。僧無語。

師攜拄杖行次。僧問。和尙手中是甚麼。師便拈向背後云。見麼。僧無對。

師問一僧。汝會甚麼。云。會卜。師提起拂子云。這个。六十四卦中。阿那卦收。僧無對。師自代云。適來是雷天大壯。如今變爲地火明夷。

問僧。名甚麼。云。靈通。師云。便請入燈籠。云。早个入了也﹝法眼別云。喚甚麼作燈籠﹞。

問。古人道。見色便見心。禪牀是色。請和尙離卻色。指學人心。師云。那个是禪牀。指出來看。僧無對﹝玄覺。云忽然被伊卻指禪牀。作麼生對伊。有僧云卻請和尙道。玄覺代。拊掌三下﹞。

問。如何是毗盧師。師乃叱之。僧云。如何是和尙師。師云。莫無禮。

師共一僧語。旁有僧云。語底是文殊。默底是維摩。師云。不語不默底。莫是汝否。僧默然。師云。何不現神通。云。不辭現神通。只恐和尙收作教。師云。鑑汝來處。未有教外底眼。

問。天堂地獄。相去幾何。師將拄杖畫地一畫。

師。住觀音時。出榜云。看經次。不得問事。有僧來問訊。見師看經。旁立而待。師捲卻經問。會麼。云。某甲不看經。爭得會。師云。汝已後會去在。其僧到巖頭。巖頭問。甚處來。云。江西觀音來。巖頭云。和尙有何言句。僧舉前話。巖頭云。這个老師。我將謂被故紙埋卻。元來猶在。

僧恩﹝邱﹣丘﹢益﹞問。禪宗頓悟。畢竟入門的意如何。師云。此意極難。若是祖宗門下。上根上智。一聞千悟。得大總持。其有根微智劣。若不安禪靜慮。到這里總須茫然。云。除此一路。別更有入處否。師云。有。云。如何卽是。師云。汝是甚處人。云。幽州人。師云。汝還思彼處否。云。常思。師云。能思者是心。所思者是境。彼處樓臺林苑人馬駢闐。汝反思底。還有許多般也無雲。某甲到這里總不見有。師云。汝解猶在心。信位卽得。人位未在。云。除卻這个。別更有意也無。師云。別有別無卽不堪也。云。到這里。作麼生卽是。師云。據汝所解。只得一玄。得坐披衣。向後自看。﹝邱﹣丘﹢益﹞禮謝之。

僧問。大耳三藏。第三度爲甚麼不見國師。師云。前兩度是涉境心。後入自受用三昧。所以不見。

潙山問師。百丈再參馬祖因緣。此二尊宿意旨如何。師云。此是顯大機大用。潙山云。馬祖出八十四人善知識。幾人得大機。幾人得大用。師云。百丈得大機。黃檗得大用。餘者盡是唱導之師。潙山云。如是如是。

潙山。舉百丈野狐話問師。師云。黃檗常用此機。潙山云。汝道。天生得從人得。師云。亦是稟受師承。亦是自性宗通。潙山云。如是如是。

潙山。舉百丈問黃檗。甚處去來。黃檗云。大雄山下。采﹝卄／困﹞子來。百丈云。還見大虫麼。黃檗便作虎聲。百丈拈斧作斫勢。黃檗遂與百丈一摑。百丈吟吟而笑便歸。升堂謂眾云。大雄山下。有一大虫。汝等諸人。也須好看。百丈老漢。今日親遭一口。問師。作麼生。師云。和尙怎生。潙山云。百丈當時便合一斧斫殺。因甚麼到如此。師云。不然。潙山云。子又作麼生。師云。百丈只解騎虎頭。不解把虎尾。潙山云。子有險崖之句。

潙山。舉南泉問黃檗。定慧等學。明見佛性。此理如何。黃檗云。十二時中。不依倚一物。南泉云。莫便是長老見處麼。黃檗云。不敢。南泉云。漿水錢且置。艸鞋錢教誰還。黃檗休去。問師云。莫是黃檗構他南泉不得麼。師云。不然。須知黃檗有陷虎之機。潙山云。子見處。得與麼長。

黃檗。在南泉爲首座。一日捧缽。向南泉位中坐。南泉入堂見乃問。長老。甚年中行道。黃檗云。威音王已前。南泉云。猶是王老師兒孫下去。黃檗便過第二位坐。南泉便休。潙山云。欺敵者亡。師云。不然。須知黃檗有陷虎之機。潙山云。子見處。得與麼長。

潙山。舉黃檗示眾云。汝等諸人。盡是噇酒糟漢。與麼行腳何處有今日。還知大唐國裏無禪師。麼時有僧云。只如諸方匡徒領眾。又作麼生。黃檗云。不道無禪。只是無師。問師。作麼生。師云。鵝王擇乳。素非鴨類。潙山云。此實難辯﹝潙仰師資。鼓唱拈評。機語盡多。如具臨濟錄中者。玆不重載﹞。

奯上座。因到百丈。百丈云。闍黎有事相借問得麼。奯云。幸自非言何須譗﹝言﹡窒﹞。百丈云。收得安南。又憂塞北。奯擘開胸云。與麼不與麼。百丈云。要且難構。要且難構。奯云。知卽得。知卽得。師云。若有人知此二人落處。不妨奇特。若辯不得。大似日中迷露。

舉五峯問僧。甚麼處來。僧云。莊上來。五峯云。汝還見牛麼。僧云。見。五峯云。見左角見右角。僧無語。五峯代云。見無左右。師別云。還辧左右麼。

有一行者。隨法師入佛殿。行者向佛而唾。法師云。行者少去就何以唾佛。行者云。將無佛處來。與某甲唾。法師無對。潙山云。仁者卻不仁者。不仁者卻仁者。師代法師云。但唾行者。又云。行者若有語。卽向伊道。還我無行者處來。

師。接機利物。爲宗門標準。再遷東平。將順寂。數僧侍立。師以偈示之云。一二二三子。平目復仰視。兩口一無舌。卽是吾宗旨。至日午。升座辭眾。復說偈云。年滿七十七。無常在今日。日輪正當午。兩手攀屈膝。言訖。以兩手抱膝而終。閱明年。南塔湧禪師。遷靈骨歸仰山。塔於集雲峯下。謚智通禪師妙光之塔。

