集諸經禮懺儀

唐智升撰

集諸經禮懺儀卷上

大唐西崇福寺沙門智升撰

一切恭敬敬禮常住三寶。

是諸眾等人各胡跪。嚴持香花如法供養。願此香花云。徧滿十方界。供養一切佛。化佛並菩薩。無數聲聞眾。受此香花云。以爲光明臺。廣於無邊界。無邊無量佛土中受用作佛事。供養一切恭敬嚴持香花如法行道一切普誦。

如來妙色身

世間無與等

無比不思議

是故今敬禮

如來色無盡

智慧亦復然

一切法常住

是故我歸依

敬禮常住三寶。

嘆佛咒願

如來應供正徧知明行足善逝世間解無上士調禦丈夫天人師佛世尊。佛有如是無量功徳。嘆不能盡。以此善根已集當集現集一切善根。以此善根滋益法界眾生。悉得離苦解脫。捨邪歸正。發菩提心。永除三障。常見一切諸佛菩薩及善知識。恆聞正法。福智具足一時作佛。

南無東方須彌燈光明如來十方佛等一切諸佛

南無毗婆屍如來過去七佛等一切諸佛

南無普光如來五十三佛等一切諸佛

南無東方善徳如來十方佛等一切諸佛

南無拘那提如來賢劫千佛等一切諸佛

南無釋迦牟尼如來三十五佛等一切諸佛

南無東方阿閦如來十方無量佛等一切諸佛

南無寶集佛南無寶勝佛南無成就盧捨那佛

南無盧捨那鏡像佛

南無盧捨那光明佛

南無不動佛南無大光明佛南無無量聲如來﹝三稱﹞

南無無量聲如來

南無無量聲如來

南無阿彌陀劬沙佛

南無大稱佛南無寶光明佛南無得大無畏佛

南無燃燈火佛南無實聲佛南無無邊無垢佛

南無月聲佛南無無邊稱佛南無日月光明世尊﹝三稱﹞

南無日月光明世尊

南無日月光明世尊

南無無垢光明佛

南無淸淨光明佛

南無日光明佛南無無邊寶佛南無華勝佛南無妙身佛

南無法光明淸淨開敷蓮華佛

南無虛空功徳淸淨微塵等目端正功徳相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來

南無毫相日月光明華寶蓮華堅如金剛身毗盧遮那無障礙眼圓滿十方放光照一切佛剎相王如來

普爲四恩三有法界眾生。斷除三障歸命懺悔。如是等一切世界。諸佛世尊常住在世。是諸世尊。當慈念我。憶念我。證知我。若我此生。若我前生。從無始生死已來。所作眾罪。若自作。若教他作。見作隨喜。若塔若僧。若取四方僧物。若自取。若教人取。見取隨喜。或作五逆無間重罪。若自作。若教他作。見作隨喜。十不善道。自作教他見作隨喜。所作眾罪或有覆藏或不覆藏。應墮地獄餓鬼畜生諸餘惡趣邊地下賤及彌戾車。於如是等處所作罪障。今皆懺悔。

今諸佛世尊。當證知我當憶念我。我復於諸佛世尊前。作如是言。若我此生。若於餘生。曾行布施。或守淨戒。乃至施與畜生一揣之食。或修淨行所有善根。成就眾生所有善根。修行菩提所有善根。求無上智所有善根。一切合集計校籌量。悉皆回向阿耨多羅三藐三菩提。如過去未來現在諸佛所作回向。我亦如是回向。

眾罪皆懺悔

諸福盡隨喜

及請佛功徳

願成無上智

去來現在佛

於眾生最勝

無量功徳海

歸依合掌禮

一切普誦

南無摩訶般若波羅蜜。是大神咒。是大明咒。是無上咒。是無等等咒。

處世界

如虛空

如蓮華

不著水

心淸淨

超於彼

稽首禮

無上尊

願以此功徳

普及於一切

我等與眾生

皆共成佛道

禮佛已恭敬。

自歸依佛

當願眾生

體解大道

發無上意

自歸依法

當願眾生

深入經藏

智慧如海

自歸依僧

當願眾生

統理大眾

一切無礙

願眾等聽說日暮無常偈

今日已過。

暮夜難保。

但觀此身。

念念衰老。

百年常期。

如何可保。

是故眾等。

勤心行道。

諸行無常。

是生滅法。

生滅滅已。

寂滅爲樂。

如來證涅槃。

永斷於生死。

若能至心聽。

常得無量樂。

十方佛名經一卷

一切恭敬敬禮常住三寶。

一切普誦

如來妙色身

世間無與等

無比不思議

是故今敬禮

如來色無盡

智慧亦復然

一切法常住

是故我歸依

敬禮常住三寶。

嘆佛咒願

天上天下無如佛

十方世界亦無比

世界所有我盡見

一切無有如佛者

﹟敬禮釋迦牟尼佛

﹟敬禮當來彌勒尊佛

﹟敬禮東方善徳如來一切諸佛

﹟敬禮東南方無優徳如來一切諸佛

﹟敬禮南方旃檀功徳如來一切諸佛

﹟敬禮西南方寶施如來一切諸佛

﹟敬禮西方無量明如來一切諸佛

﹟敬禮西北方花徳如來一切諸佛

﹟敬禮北方相徳如來一切諸佛

﹟敬禮東北方三乘行如來一切諸佛

﹟敬禮上方廣眾徳如來一切諸佛

﹟敬禮下方明徳如來一切諸佛

﹟敬禮賢劫千佛千五百佛

﹟敬禮五百花首百億金剛藏佛

﹟敬禮三十五佛五十三佛

﹟敬禮過現未來三世諸佛

﹟敬禮舍利形像浮圖廟塔

﹟敬禮十二部尊經甚深法藏

﹟敬禮諸大菩薩一切賢聖

﹟爲二十八天釋梵王等敬禮。常住三寶

﹟爲諸龍神等風雨順時。敬禮常住三寶

﹟爲過現諸師恆爲導首。敬禮常住三寶

﹟爲天皇天后聖化無窮。敬禮常住三寶

﹟爲諸王公主文武百官。敬禮常住三寶

﹟爲現存父母諸善知識。敬禮常住三寶

﹟爲十方施主六度圓滿。敬禮常住三寶

﹟爲此國過往諸人神生淨土。敬禮常住三寶

﹟爲僧伽藍神並諸眷屬。敬禮常住三寶

﹟爲四方寧靜兵甲休息。敬禮常住三寶

﹟爲三塗八難受苦眾生。敬禮常住三寶

爲法界眾生永除三障歸命懺悔。

至心懺悔

十方無量佛。

所知無不盡。

我今悉於前。

發露諸黑惡。

三三合九種。

從三煩惱起。

今身若前身。

有罪盡懺悔。

於三惡道中。

若應受業報。

願得今身償。

不入惡道受。

懺悔已。歸命禮三寶。

至心勸請

十方一切佛。

現在成道者。

我請轉法輪。

安樂諸眾生。

十方一切佛。

若欲捨壽命。

我今頭面禮。

勸請令久住。

勸請已。歸命禮三寶。

至心隨喜

所有布施福。

持戒修禪行。

從身口意生。

去來今所有。

習行三乘人。

具足三乘者。

一切凡夫福。

眾等皆隨喜。

隨喜已。歸命禮三寶。

至心回向

我所有福徳。

一切皆和合。

爲諸眾生故。

正回向佛道。

回向已。歸命禮三寶。

至心發願

願諸眾生等。

悉發菩提心。

系心常思念。

十方一切佛。

復願諸眾生。

永破諸煩惱。

了了見佛性。

猶如妙徳等。

發願已。歸命禮三寶。

諸大徳。欲求寂滅樂。當學沙門法。衣食計身命精粗隨眾等。今朝某日僧各六念。六念已禮佛恭敬。

自歸依佛

當願眾生

體解大道

發無上意

自歸依法

當願眾生

深入經藏

智慧如海

自歸依僧

當願眾生

統理大眾

一切無礙

願諸眾生

三業淸淨

奉持尊教

和南聖眾

大集經咒

南無佛陀耶胡嚧嚧悉度嚧遮賦婆訖利波悉檀尼步嚧尼娑婆訶

此咒出大集經。誦一徧當誦十二部經一徧。又當禮萬五千佛名四十萬八千五百徧。又持咒人身上如大地微塵。如是等罪普皆消滅。

南無救苦觀世音菩薩摩訶薩。

南無救苦觀世音菩薩摩訶薩。

南無救苦觀世音菩薩摩訶薩。

向來稱揚十念功徳。廣大善根資益亡者。花臺花閣空裹相迎。寶坐寶牀乘虛接引。摩尼殿上聽說苦空。般若池中蕩除心垢。觀音化佛爲作證明。彌勒坐前分明受記。六親眷屬七族因緣。百福莊嚴天龍衛護。三塗息苦。地獄停酸。大及亡靈俱時離苦。和南聖眾。檀爲萬行首。捨著離慳貪。是故今施主。持財奉布施。以此勝善根。果報無窮盡。逮及苦眾生。當來成佛道。

施粥偈天帝釋說

持戒淸淨如所奉

恭敬隨時以粥施

十利饒益於行者

色力壽樂辭淸辯

宿食風除饑渴消

是名良藥佛所說

欲得生天長受樂

應當以粥施眾僧

南無十方無邊際。

去來現在一切佛。

等空不動眞如智。

淸淨皎識庵摩羅。

淸淨法身毗嚧遮。

圓滿報應嚧捨那。

應化色身千百億。

釋迦牟尼現娑婆。

三佛體同一切爾。

故我頂禮諸佛陀。

南無十方無邊際。

去來現在一切佛。

諸佛身如新明鏡。

我心淨若摩尼珠。

諸佛悉來入我身。

我還徧入諸佛軀。

彼此相入如鏡像。

無來無去體空虛。

無障無礙無生滅。

故我頂禮心眞如。

南無十方無邊際。

去來現在一切佛。

諸佛眞身並如鏡。

善現聖凡眞身相。

一一身現一切身。

一切身中身無量。

法性淸淨體空融。

身相涉入而無障。

法身圓滿徧法界。

故我頂禮如來藏。

南無十方無邊際。

去來現在一切佛。

聖凡心性眞如來。

具足一切功徳財。

智慧光明恆普照。

自性淸淨心本開。

常樂我淨眞識智。

淸淨不變始終明。

久乘如道成正覺。

故我頂禮心如來。

南無十方無邊際。

去來現在一切佛。

法身實相眞如智。

湛然圓滿徧世界。

一切諸法藏總持。

總持是心能善誓。

不信見聞及覺知。

無知見覺覺眞正。

自覺覺他佛無二。

故我頂禮身佛性。

南無十方無邊際。

去來現在一切佛。

正眞正道大悲心。

自性淸淨極懸深。

非修非作無見得。

離名絕想叵思尋。

非作有無微難見。

諸魔外道莫能侵。

常住圓滿無增減。

故我頂禮菩提心。

南無十方無邊際。

去來現在一切佛。

佛與眾生性本淨。

始終自如久坦然。

淸淨寂軀極微密。

體無生滅性恆安。

已無分別無增減。

萬徳圓滿寂無端。

具八自在眞常樂。

故我頂禮大涅槃。

南無十方無邊際。

去來現在一切佛。

聖凡心性久如如。

無有是非一切離。

三界六道體寂滅。

惟有性空第一義。

朗然普照常寂靜。

欲顯眞如與言寄。

了達諸法無能所。

故我頂禮波若智。

南無十方無邊際。

去來現在一切佛。

聖凡心性空無因。

普照十方無邊際。

眞如寂體滿虛空。

實相湛然徧法界。

一切諸佛諸法藏。

總持是心能善誓。

無有一法不淨心。

故我頂禮大明慧。

南無十方無邊際。

去來現在一切佛。

聖凡心性本來眞。

自性淸淨與言陳。非空非有無能所。

亦復能爲諸法因。

建立生長一切法。

無能無所無能人。

寂而常用無增減。

故我頂禮法性身。

南無十方無邊際。

去來現在一切佛。

聖凡心性體空寂。

久離無明癡暗冥。

常然性戒定慧炬。

解脫知見知見燈。

五眾和合無違諍。

寂光普照無愛憎。

五分法身常淸淨。

故我頂禮無爲僧。

南無十方無邊際。

去來現在一切佛。

聖凡心性離名色。

而見名色相莊嚴。

淨心法身是一等。

能見諸色等法性。

智身法身報應同。

色身不二體空寂。

隨感應化一切身。

故我頂禮眾賢聖。

於此平等禮。

不禮無不禮。

一禮徧含識。

同會實相體。

一心敬禮常住三寶

普請歸依佛

諸魔種子除

眞如平等顯

見性會無餘

普請歸依法

恆沙經藏開

總持心境內

無去亦無來

普請歸依僧

啟道入如流

無諍神光顯

同歸波若舟

至心懺悔

總懺六根諸見罪

昔日迷眞誤執眞

今知眞妄元來一

生死寂靜涅槃因

通達法燈光內照

菩提妙相絕疏親

無礙慧王師子吼

碎諸煩惱作微塵

一一塵中無量佛

一一佛現無邊身

恆沙功徳於中現

一切三寶總持心

平等眞如眞淨土

金剛性海慧光深

悉願眾生同證此

普請開心見法身

文殊師利禮法身佛文

至心歸命禮

眞如法身佛

願共諸眾生

同歸眞如海

無色無形相

無根無住處

不生不滅故

敬禮無所觀

不去亦不住

不取亦不捨

遠離六入故

敬禮無所觀

出過於三界

等同於虛空

諸欲不染故

敬禮無所觀

於諸威儀中

去來及睡寤

常在寂靜故

敬禮無所觀

去來悉平等

已住於平等

不壞平等故

敬禮無所觀

入諸無相定

見諸法寂靜

常入寂靜故

敬禮無所觀

諸佛虛空相

虛空亦無相

離諸因果故

敬禮無所觀

虛空無中邊

諸佛身亦然

心同虛空故

敬禮無所觀

佛常在世間

而不染世法

不分別世故

敬禮無所觀

諸法猶如幻

如幻不可得

離諸幻法故

敬禮無所觀

以此平等禮

無禮無不禮

一禮徧含識

同會實相體

普爲四恩三有及六趣眾生。斷除三障。發菩提心。歸命懺悔。

至心懺悔。弟子等自從無始已來。迷本逐癡情。妄謂身心故。自他分別生。由斯起惡業。虛受六道形。觀察尋其主了不見眞源。三毒貪嗔海。眞實是泥洹。今日自懺悔。不復縱情端。千萬劫眾罪。消融一念間。懺悔已。至心歸命禮三寶。

至心勸請。十方三世大慈尊。惟願常住莫涅槃。三界眾生迷未悟。如何早得見眞源。將心逐心不自覺。妄執顚倒永沈淪。惟願慈尊哀受請。種種方便引羣生勸請已。至心歸命禮三寶。

至心隨喜。過去已成佛。其數如恆沙。未來修學者。遠長菩提芽。三界無根本。猶如虛空花。惟願諦思入正受。共遊法界諸佛家。隨喜已。至心歸命禮三寶。

至心回向。無始已來心流浪。未曾一念正回向。今日始悟心無生。昔來迷昏自生障。惟願學人如諸佛。離念分別正回向。回向已。至心歸命禮三寶。

至心發願。願一切眾生見心源。速離煩惱越苦海。早證身中大涅槃。惟願慈尊加護念。莫滯有無諸見生。發願已。至心歸命禮三寶。

此卽依華嚴經發十大願。

第一願者。願弟子等。一切劫中一切生處。常恭敬供養一切諸佛。盡未來際無有休息。

第二願者。願弟子等。常受持一切諸佛如來甚深法藏。卽自開解不由他悟。盡未來際無有休息。

第三願者。願弟子等。一切諸佛坐道場處。常於是中攝法爲首。請轉法輪。盡未來際無有休息。

第四願者。願弟子等。常行一切菩薩大願大行。盡未來際無有休息。

第五願者。願弟子等。常能教化一切眾生。若卵生若胎生若濕生若化生。若有色若無色。若有想若無想。若非有想若非無想。我皆令入無餘涅槃。如是滅度無量無邊眾生。實無眾生得滅度者。盡未來際無有休息。

第六願者。願弟子等。常知一切諸佛國土如對目前。盡未來際無有休息。

第七願者。願弟子等。常能嚴淨一切諸佛國土。盡未來際無有休息。

第八願者。願弟子等。常不離一切諸佛菩薩及善知識。同心修行集諸善根。盡未來際無有休息。

第九願者。願弟子等。所有三業。若有眾生見聞者。無有空過。如大藥王樹。如如意珠身。盡未來際無有休息。

第十願者。願弟子成等正覺轉大法輪。度脫一切眾生。盡未來際無有休息。

願以此禮佛行道懺悔發願燒香燃燈所修一切善根。悉以回施一切眾生。願令一切眾生永離一切地獄餓鬼畜生閻羅王受苦處。常生人天中見佛聞法。發菩提心修菩薩行。

又願以此善根。回向無上菩提。不求世間生死果報。又願以此善根。回向眞如法界海。

此卽贊西方禮阿彌陀佛文。

至心歸命禮西方阿彌陀佛。

觀彼彌陀極樂界。廣大寬平眾寶成。四十八願莊嚴起。超諸佛剎最爲精。本國他方大海眾。窮劫算數不知名。普勸歸西同彼會。恆沙三昧自然成。

願共諸眾生。往生安樂國。

至心歸命禮西方阿彌陀佛。

地下莊嚴七寶幢。無量無邊無億數。八方八面百寶成。見彼無生自然悟。無生寶國永爲常。一一寶流無數光。行者傾心常對目。騰神踴躍入西方。

願共諸眾生。往生安樂國。

至心歸命禮西方阿彌陀佛。

地上莊嚴轉無極。金繩界道非工匠。彌陀願智巧莊嚴。菩薩人天散花上。寶池寶色寶光飛。一一光成無數臺。臺中寶樓千萬億。臺側百億寶幢圍。

願共諸眾生。往生安樂國。

至心歸命禮西方阿彌陀佛。

一一臺上虛空中。莊嚴寶樂亦無窮。八種淸風尋光出。隨時鼓樂應機音。機音正受稍爲難。行住坐臥攝心觀。惟除食時常憶念。三昧無爲卽涅槃。

願共諸眾生。往生安樂國。

至心歸命禮西方阿彌陀佛。

寶國寶林諸寶樹。寶華寶葉寶根莖。或以千寶分林異。或有百寶共成行。行行相當葉相次。色各不同光亦然。等量齊髙三十萬。枝條相觸說無因。

願共諸眾生。往生安樂國。

至心歸命禮西方阿彌陀佛。

七重羅网七重宮。綺互回光相映發。化天童子皆充徧。瓔珞輝光超日月。行行寶葉色千般。華敷猶若施金輪。廣變光成眾寶蓋。塵沙佛剎現無邊。

願共諸眾生。往生安樂國。

至心歸命禮西方阿彌陀佛。

寶池寶岸寶金沙。寶渠寶葉寶蓮華十二由旬皆正等。寶羅寶网寶欄遮。徳水分流尋寶樹。聞波睹樂證恬泊。寄語有緣同行者。努力翻迷還本家。

願共諸眾生。往生安樂國。

至心歸命禮西方阿彌陀佛。

一一金繩界道上。寶樂寶樹千萬億。諸天童子散華香。他方菩薩如雲集。無量無邊無能計。稽首彌陀恭敬立。風鈴樹向徧虛空。嘆說三尊無有極。

願共諸眾生。往生安樂國。

至心歸命禮西方阿彌陀佛。

彌陀本願華王座。一切眾寶以爲成。臺上四重張寶幔。彌陀獨坐顯眞形。眞形光明徧法界。蒙光觸者心不退。晝夜六時專想念。終時快樂如三昧。

願共諸眾生。往生安樂國。

至心歸命禮西方阿彌陀佛。

彌陀身心徧法界。影現眾生心想中。是故勸汝常觀察。依心起相睹眞容。眞容寶像臨華座。心開見彼國莊嚴。寶樹三身華徧滿。風鈴樂響與門同。

願共諸眾生。往生安樂國。

至心歸命禮西方阿彌陀佛。

彌陀身色如金山。相好光明照十方。惟有念佛蒙光攝。當知本願最爲彊。十方如來舒舌證。專稱名號至西方。到彼花開聞妙法。十地願行自然彰。

願共諸眾生。往生安樂國。

至心歸命禮西方阿彌陀佛。

觀音菩薩大慈悲。已滿菩提捨不證。一切五道內身中。六時觀察三輪應。應現身光紫金色。相好威儀轉無極恆舒百億光王手。普接有緣歸本國。

願共諸眾生。往生安樂國。

至心歸命禮西方阿彌陀佛。

勢至菩薩難思議。威光普照無邊際。有緣眾生蒙光觸。增長智慧超三界。法界傾搖如轉蓬。化佛菩薩滿虛空。普勸有緣常念佛。永絕胞胎證六通。

願共諸眾生。往生安樂國。

至心歸命禮西方阿彌陀佛。

正坐結加入三昧。想心乘念至西方。睹見彌陀極樂界。地上虛空七寶莊。彌陀身量極無邊。重勸眾生觀小身。丈六八尺隨機現。圓光化侍等前眞。

願共諸眾生。往生安樂國。

至心歸命禮西方阿彌陀佛。

上輩上行上根人。求生淨土斷貪嗔。就行差別分三品。五門相續助三因。一日七日專精進。畢命乘臺出六塵。慶哉難逢今得遇。永證無爲法相身。

願共諸眾生。往生安樂國。

至心歸命禮西方阿彌陀佛。

中輩中行中根人。一日齋戒處金蓮。孝養父母教回向。爲說西方快樂因。佛與聲聞眾來取。直到彌陀華座前。百寶花籠經七日。三品蓮開證小眞。

願共諸眾生。往生安樂國。

至心歸命禮西方阿彌陀佛。

下輩下行下根人。十惡五逆等貪嗔。四重偸僧謗正法。未曾慚愧悔前愆。終時苦相皆雲集。地獄猛火罪人前。忽遇往生善知識。急勸專稱彼佛名。化佛菩薩尋聲到。一念傾心入寶蓮。三業障重開經劫。於時始發菩提因。

願共諸眾生。往生安樂國。

至心歸命禮西方阿彌陀佛。

樂何樂事難思議。無邊菩薩爲同學。性海如來盡是師。渴聞波若絕思漿。念食無生卽斷饑。一切莊嚴皆說法。無心領納自然知。七寶花池隨意入。八輩凝神會一枝。彌陀心水沐身頂。觀音大勢與衣披。歘爾騰空遊法界。須臾授記號無爲。如此逍遙極樂處。吾今不去待何時。

願共諸眾生。往生安樂國。

至心歸命禮西方阿彌陀佛。

哀湣覆護我。令法種增長。此世及後生。願佛常攝受。

願共諸眾生。往生安樂國。

至心歸命禮西方極樂世界觀世音菩薩。

願共諸眾生。往生安樂國。

至心歸命禮西方極樂世界大勢至菩薩。

願共諸眾生。往生安樂國。

至心歸命禮西方極樂世界諸菩薩淸淨大海眾。

願共諸眾生。往生安樂國。

普爲師僧父母及善知識法界眾生。斷除三障同得往生阿彌陀佛國。歸命懺悔至心懺悔。

南無歸懺十方佛。願滅一切諸罪根。今將久近所修善。回作自他安樂因。惟願一切臨終時。勝緣勝境悉現前。願睹彌陀大悲主。觀音勢至十方尊。仰惟神光蒙接手。乘佛願力生彼國。懺悔回向發願已。至心歸命禮阿彌陀佛。

說偈言。說此偈已。更當心口發願。願弟子臨命終時。心不顚倒。心不錯亂。心不失念。身心無諸苦痛。身心快樂如入禪定。聖眾現前。乘佛本願上品上生。阿彌陀佛國。到彼國已得六神通。回入十方界。救攝苦眾生。虛空法界盡。我願亦如是發願已至心歸命禮阿彌陀佛。

大眾欲作西方業。初夜獨坐自思量。莫言久住閻浮地。會有一日卽無常。命如當風一條燭。亦如石中一電光。聞身康彊不苦行。臨渴掘井水難望。

願共諸眾生。往生安樂國。

今觀此身實可厭。種種不淨假名身。三百碎骨相支柱。徧體何曾有片眞。香粉塗身無厭足。畢竟地下成灰塵。煩惱熾盛何曾歇。終是流浪三塗因。普勸道場諸眾等。眞心念佛入眞門。

願共諸眾生。往生安樂國。

貪嗔六賊無虛假。妄想悠悠循臭身。夢裹種種縱橫去。忽覺寂滅並虛然。四大無常歸糞土。魂魄零落若个邊。生時財物他人用。自身惟得紙泥錢。爲此佛在西方國。努力相勸用心鐫。

願共諸眾生。往生安樂國。

至心歸命禮西方阿彌陀佛。

發願生佛國。聖眾普應知。今生蒙佛教。不敢更生疑。一日七日專精進。定得西方花上期願共諸眾生。往生安樂國。

淨土快樂無人去。地獄苦報競攢頭。聞惡一聲不惜死。善法未肯至心求。死墮阿鼻十八獄。輪回受苦何時休。

願共諸眾生。往生安樂國。

歸去來。魔鄕不可停。曠劫來流轉。六道盡皆經。到處無餘事。惟聞生死聲。爲此生平後。入彼涅槃城。

願共諸眾生。往生安樂國。

觀彼彌陀極樂界。廣大寬平眾寶城。雲華作行無有數。擬待此地善眾生。五濁欲修十善業。第一專誦彌陀經。心口稱佛無厭足。命終菩薩自來迎。

願共諸眾生。往生安樂國。

至心歸命禮西方阿彌陀佛。

諦觀西方有一國。其國有佛號彌陀。一坐說法恆沙劫。普爲世界斷諸魔。極樂城中登聖座。諸天圍繞悉來過。八萬四千菩薩眾。奉持花果散娑婆。

願共諸眾生。往生安樂國。

普爲梵釋四王天龍八部帝主人王。師僧父母及善知識法界眾生。斷除三障。同得往生阿彌陀佛國歸命懺悔。

諸行無常是生滅法生滅滅已寂滅爲樂

如來證涅槃

永斷於生死

若能至心聽

常得無量樂

南無本師釋迦牟尼佛等一切三寶。我今稽首禮。回願往生無量壽國。

南無十方三世盡虛空徧法界微塵剎土中一切三寶。我今稽首禮。回願往生無量壽國。

南無西方極樂世界阿彌陀佛。願共眾生咸歸命故。我頂禮生彼國。

南無西方極樂世界無量光佛。願共眾生咸歸命故。我頂禮生彼國。

南無西方極樂世界無邊光佛。願共眾生咸歸命故。我頂禮生彼國。

南無西方極樂世界無礙光佛。願共眾生咸歸命故。我頂禮生彼國。

南無西方極樂世界無對光佛。願共眾生咸歸命故。我頂禮生彼國。

南無西方極樂世界光焰王佛。願共眾生咸歸命故。我頂禮生彼國。

南無西方極樂世界淸淨光佛。願共眾生咸歸命故。我頂禮生彼國。

南無西方極樂世界歡喜光佛。願共眾生咸歸命故。我頂禮生彼國。

南無西方極樂世界智慧光佛。願共眾生咸歸命故。我頂禮生彼國。

南無西方極樂世界不斷光佛。願共眾生咸歸命故。我頂禮生彼國。

南無西方極樂世界難思光佛。願共眾生咸歸命故。我頂禮生彼國。

南無西方極樂世界無稱光佛。願共眾生咸歸命故。我頂禮生彼國。

南無西方極樂世界超日月光佛。願共眾生咸歸命故。我頂禮生彼國。

南無西方極樂世界阿彌陀佛。哀湣覆護我。令法種增長。此世及後生。願佛常攝受願共眾生咸歸命故。我頂禮生彼國。

南無西方極樂世界觀世音菩薩摩訶薩。願共眾生咸歸命故。我頂禮生彼國。

南無西方極樂世界大勢至菩薩摩訶薩。願共眾生咸歸命故。我頂禮生彼國。

南無西方極樂世界諸尊菩薩摩訶薩淸淨大海眾。願共眾生咸歸命故。我頂禮生彼國。

普爲上界梵釋四王天龍八部帝王人王師僧父母及善知識法界眾生。悉願斷除三障。同得往生阿彌陀佛國。歸命懺悔。

南無普光佛南無普明佛南無普淨佛南無多摩羅跋栴檀香佛

南無栴檀光佛南無摩尼幢佛南無歡喜藏摩尼寶積佛南無一切世間樂見上大精進佛南無摩尼幢燈光佛

南無慧炬照佛南無海徳光明佛南無金剛牢彊普散金光佛

南無大彊精進勇猛佛

南無大悲光佛南無慈力王佛南無慈藏佛南無栴檀窟莊嚴勝佛南無賢善首佛南無善意佛南無廣莊嚴王佛南無金剛華佛南無寶蓋照空自在王佛

南無虛空寶華光佛

南無琉璃莊嚴王佛

南無普現色身光佛

南無不動光佛南無降伏諸魔王佛南無才光明佛南無智慧勝佛南無彌勒仙光佛南無世靜光佛南無善寂月音妙尊智王佛

南無龍種上尊王佛

南無日月光佛南無日月珠光佛南無慧幡勝王佛

南無師子吼自在力王佛

南無妙音勝佛南無常光幢佛南無觀世燈佛南無慧威燈王佛南無法勝王佛南無須彌光佛南無須曼那華光佛

南無優缽羅華殊勝王佛

南無大慧力王佛

南無阿閦鞞歡喜光佛

南無無量音聲王佛

南無才光佛南無金海光佛南無山海慧自在通王佛

南無大通光佛

南無一切法常滿王佛

此五十三佛名者。乃是過去久遠舊住娑婆世界。成熟眾生而般涅槃。若有善男子善女人及餘一切眾生。得聞是五十三佛名者。是人於百千萬億阿僧祇劫不墮惡道。若復有人。能誦是五十三佛名者。除滅四重五逆。及謗方等經皆悉淸淨。以是諸佛本誓願故。於念念中卽得除滅如上諸罪。

此華嚴偈九句。

一切眾生類

皆悉三世攝

三世諸眾生

皆爲五陰攝

五陰諸眾生

皆悉從業起

諸業因心起

心法猶如幻

眾生亦如是

凡眾生皆不得漫嗔。嗔時忍。卽誦此四偈。

嗔是忍辱花

忍是嗔家果

花生便摘卻

果生何處坐

但人受菩薩戒八勝法偈。

第一趣道勝

第二發心勝

第三功徳勝

第四福田勝

第五受罪輕微勝

第六處胎勝

第七神通勝

第八果報勝

此四偈亦是受菩薩戒法偈。

金剛無等解脫道

十力雄猛震三千

破壞外道尼幹眾

不與魔邪作因緣

此四偈亦是菩薩戒香湯法。

西方溫池水雪山童子補香湯。澡浴凡夫表裹淨。惟願速生彌勒家。

此四偈亦是戒法。

戒如明日月

亦如瓔珞珠

微塵菩薩眾

由戒成正覺

此四偈是破戒偈。

破戒如弦斷

持戒若施弦

臨陣空牽挽

如何若向前

此八偈是大智度論偈。

世間人心動

愛好福果報

而不好福田

求有不求滅

先聞邪見法

心著而深入

我是甚深法

無信云何解

此四偈亦須修善業。

汝得人身不修道

如向寶山空手歸

汝今自造還自受

號啕啼哭知向誰

阿彌陀佛咒

那謨菩陀夜那謨馱囉摩夜那謨僧伽夜那摩阿弭多婆夜哆侄他阿弭唎羝阿弭唎都婆鼙阿弭唎哆三婆鼙阿弭唎哆鼻迦讕羝伽弭你伽伽那稽唎夜迦嚟婆囉皤波迦嚟焰迦嚟沙婆訶

合香之法

沈香一兩煎香一兩薰陸香一兩甘松香一兩零陵香一兩甲香一兩﹝十文已下﹞丁香一兩白膠香眞﹝五文﹞雞舌香﹝十二文﹞靑木香一兩香附子﹝十文﹞白檀香一兩搗羅取末以蜜和之

云何梵。

云何得長壽

金剛不壞身

復以何因緣

得大堅固力

云何於此經

究竟到彼岸

戒香定香慧香解脫香解脫知見香

光明雲臺徧法界。供養十方無量佛。見聞普燻證寂滅。

願佛開微密廣爲眾生說

南無東方善徳如來十方佛等一切諸佛

南無拘那提如來賢劫千佛等一切諸佛

南無釋迦牟尼如來三十五佛等一切諸佛

南無釋迦牟尼佛南無金剛不壞佛南無寶光佛南無龍尊王佛南無精進軍佛南無精進喜佛南無寶積佛南無寶藏佛南無現無愚佛南無寶月佛南無無垢王佛南無離垢佛南無勇施佛南無淸淨佛南無淸淨施佛南無婆畱那佛南無水天佛南無堅徳佛南無旃檀功徳佛南無無量掬光佛南無光徳佛南無無憂徳佛南無那羅延佛南無功徳華佛南無蓮華光遊戲神通佛

南無財功徳佛南無徳念佛南無善名稱功徳佛

南無紅炎幢王佛

南無善遊步功徳佛

南無鬥戰勝佛南無善遊步佛南無周匝莊嚴功徳佛

南無寶蓮華遊步佛

南無寶蓮華善住娑羅樹王佛

藥王藥上經。空有其目而無名號。此三十五佛名出決定毗尼經。

南無東方阿閦如來十方無量佛等一切諸佛已上七階依藥王藥上經文次第。已下別明。依餘部經等疏出。

南無寶集如來二十五佛等一切諸佛南無寶集佛南無寶勝佛

南無成就盧捨那佛

南無盧捨那鏡像佛

南無盧捨那光明佛

南無不動佛南無大光明佛南無無量聲如來﹝三稱﹞

南無無量聲如來

南無無量聲如來

南無阿彌陀劬沙佛

南無大稱佛南無寶光明佛南無得大無畏佛南無燃燈火佛南無實聲佛

南無無邊無垢佛南無月聲佛

南無無邊稱佛南無日月光明世尊南無日月光明世尊

南無日月光明世尊

南無無垢光明佛南無淸淨光明佛南無日月光明佛南無無邊寶佛南無華勝佛南無妙身佛南無法光明淸淨開敷蓮華佛

此二十五佛出佛名經第八卷

。

南無虛空功徳淸淨微塵等目端正功徳相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來。

禮佛功徳。若有善男子善女人。犯四重五逆。誹謗三寶。及犯四波羅夷。是人罪重。假使如閻浮提履地變爲微塵一一微塵成於一劫。是人有若干劫罪。稱是一佛名號禮拜者。如上等罪皆悉消滅。是人功徳不可思議。

南無毫相日月光明華寶蓮華堅如金剛身毗盧遮那無障礙眼圓滿十方放光照一切佛剎相王如來此佛名號出十二佛名神咒校量功徳除障滅罪經。

南無過現未來十方三世一切佛。歸命懺悔。

至心懺悔。

如是等一切世界諸佛世尊常住在世。是諸世尊慈念我。當憶念我。當證知我。若我前生從無始生死已來。所作眾罪。若自作。若教他作。見作隨喜。若塔若僧若取四方僧物。若自取。若教人取。見取隨喜。或作五逆無間重罪。若自作。若教他作。見作隨喜。十不善道自作教他見作隨喜。所作罪障。或有覆藏。或無覆藏。應墮地獄餓鬼畜生。及諸惡趣邊地下賤及彌戾車。如是等處所有罪障。今皆懺悔。

今諸佛世尊當證知我。當憶念我。我復於諸佛世尊前作如是言。若我此生若於餘生曾行布施。或守淨戒。乃至施與畜生一摶之食。或修淨行所有善根。成就眾生所有善根。修行菩提所有善根。及無上智所有善根。一切合集計校籌量。皆悉回向阿耨多羅三藐三菩提。如過去未來現在諸佛所作回向。我亦如是回向。回向已。歸命禮三寶。

眾罪皆懺悔

諸福盡隨喜

及請佛功徳

願成無上智

去來現在佛

於眾生最勝

無量功徳海

歸依合掌禮

一切普誦

如來妙色身

世間無與等

無比不思議

是故今敬禮

如來色無盡

智慧亦復然

一切法常住

是故我歸依

降伏心過惡。及以身四種。已到難伏地。是故禮法王。知一切爾炎。智慧身自在。攝持一切法是故今敬禮。敬禮過稱量。敬禮無譬類。敬禮無邊徳。敬禮難思議。哀湣覆護我。令法種增長。此世及後生。願佛常攝受。

摩訶盧訶隸阿羅遮羅多羅莎訶

梵唄

處世界如虛空如蓮華不著水心淸淨超於彼稽首禮無上尊

說偈咒願

願以此功徳

普及於一切

我等與眾生

皆共成佛道

自歸依佛當願眾生體解大道發無上意

自歸依法當願眾生深入經藏智慧如海

自歸依僧當願眾生統理大眾一切無礙

願諸眾生。諸惡莫作。諸善奉行。自淨其意。是諸佛教。和南聖眾。諸眾等各說無常偈。

諸行無常是生滅法生滅滅已寂滅爲樂如來證涅槃永斷於生死若能至心聽當得無量樂

晝夜六時發願文

十方三世諸佛當證知。弟子某甲等。爲一切眾生。觀一切三寶。爲一切眾生。禮一切三寶。爲一切眾生。供養一切三寶。爲一切眾生。於一切三寶前行道。爲一切眾生。於一切三寶懺悔。爲一切作佛像。轉經供養眾僧。供養一切眾。行六波羅蜜。四攝四無量。一切行等已。集一切善根。以此善根。願令一切三塗眾生。一切貧窮眾生。一切生老病死眾生。一切獄囚系閉眾生。一切破亡流徙眾生。一切不自在眾生。一切邪見顚倒眾生等。悉得離苦解脫。捨邪歸正發菩提心。永除三障。常見一切諸佛菩薩及善知識。恆聞正法福智具足。一時作佛。

又以此善根。願令一切眾生皆悉上品往生一切淨土。先證無生法忍然後度一切眾生。

又以此善根。願令一切三寶一切國土常得安樂。恆不破壞。四方寧靜兵甲休息。龍王歡喜風調雨順。五穀熟成萬人安樂。禮佛功徳。廣大如法界。究竟如虛空。盡未來際供養一切三寶。終無有休息。隨意靜默量時任唱。初夜半夜後夜午時平明日沒。唱靜六時禮拜佛法大綱。晝三夜三各嚴持香華。入塔觀像默供養行道禮佛。平明及與午時。並別唱五十三佛。餘皆總唱。日暮初夜並別唱三十五佛。餘皆總唱。半夜並別唱二十五佛。餘皆總唱。觀此七階佛如在目前。思惟如來所有功徳。廣作如是淸淨懺悔。上來布置禮佛綱軌次第多少悉。是故信行禪師。依經自行此法。於今徒眾亦常相續依行不絕。但以現無正文流傳。恐欲學者無所依據。是以故集此文流通於世。願後學者。依文讀誦。不增不減。

佛說三廚經

一气和太和

得一道皆太

和乃一無和

玄理同玄濟

莫將心緣心

還莫住絕緣

心存莫緣心

眞則守眞淵

修利至離心

積修不扶離

志如修有心

己業無己智

諸食气結气

非諸久定結

气隨諸本气

隨取當隨泄

亦不求無思

意思如有思

是法如是持

集諸經禮懺儀卷上

集諸經禮懺儀卷下

大唐西崇福寺沙門智升撰

比丘善導集記

往生禮贊偈一卷勸一切眾生願生西方極樂世界阿彌陀佛國六時禮贊偈。謹依大乘經。及龍樹天親此土沙門等。所造往生禮贊集在一處分作六時。惟欲相續系心助成往益。亦願曉悟未聞。遠沾遐代耳。何者。

第一依釋迦及十方諸佛。贊嘆彌陀十二光名。勸稱禮念定生彼國。十九拜。當日沒時禮。

第二謹依大乘經。采集要文以爲禮贊偈。二十三拜。當初夜時禮。

第三依龍樹菩薩願往生禮贊偈。十六拜。當中夜時禮。

第四依天親菩薩願往生禮贊偈。二十拜。當後夜時禮。

第五依彥琮法師願往生禮贊偈。二十二拜。當辰朝時禮。

第六僧善導願往生禮贊偈。依十六觀作二十拜。當午時禮。

問曰。今欲勸人往生者。未知若爲安心起行作業定得往生彼國土也。答曰。必欲生彼國土者。如觀經說。先具三心必得往生。何者爲三。一者至誠心。所謂身業禮拜彼佛。口業贊嘆稱揚彼佛。意業專念觀察彼佛。凡起三業必須眞實。故名至誠心。二者深心。卽是眞實信心。信知自身是具足煩惱凡夫善根薄少。流轉三界不出火宅。今信知彌陀本弘誓願。及稱名號下至十聲等定得往生。乃至一念無有疑心。故名深心。三者回向發願心。所作一切善根悉皆回願往生。故名回向發願心。具此三心必得往生也。若少一心卽不得生。如觀經具說應知。

又如天親淨土論云。若有願生彼國者。勸修五念門。五門若具定得往生。何者爲五。一者身業禮拜門。所謂一心專至恭敬合掌。香華供養。禮拜彼阿彌陀佛。禮卽專禮彼佛畢命爲期。不雜余禮故名禮拜門。

二者口業贊嘆門。所謂專憶贊嘆彼佛身相光明。一切聖眾身相光明。及彼國中一切寶莊嚴光明等。故名贊嘆門。

三者意業憶念觀察門。所謂專意念觀彼佛及一切聖眾身相光明國土莊嚴等。如觀經說。惟除睡時。恆憶恆念恆想恆觀此事等。故名觀察門。

四者作願門。所謂專心若晝若夜。一切時一切處。三業四威儀所作功徳。不問初中後。皆須眞實心中發願願生彼國故名作願門。

五者回向門。所謂專心若自作善根。及一切三乘五道一一聖凡等所作善根。深生隨喜。如諸佛菩薩所作隨喜。我亦如是隨喜。以此隨喜善根及己所作善根。皆悉與眾生共之回向彼國。故名回向門。

又到彼國已得六神通。回入生死教化眾生。徹窮後際心無厭足。乃至成佛。亦名回向門。五門旣具定得往生。一一門與上三心合。隨起業行不問多少。皆名眞實業也。應知。

又觀行四修法。用策三心五念之行。速得往生。何者爲四。

一者恭敬修。所謂恭敬禮拜彼佛及彼一切聖眾等。故名恭敬修。畢命爲期誓不中止。卽是長時修。

二者無餘修。所謂專稱彼佛名。專念專想專禮專贊彼佛及一切聖眾等。不雜餘業。故名無餘修。畢命爲期誓不中止。卽是長時修。

三者無間修。所謂相續恭敬禮拜稱名贊嘆憶念觀察回向發願。心心相續不以餘業來間。故名無間修。又不以貪嗔煩惱來間隨犯隨懺。不令隔念隔時隔日。常使淸淨。亦名無間修。畢命爲期誓不中止。卽是長時修。

又菩薩已免生死。所作善法回求佛果。卽是自利。教化眾生盡未來際。卽是利他。然今時眾生悉爲煩惱系縛。未免惡道生死等苦。隨緣起行一切善根。且速回願往生彌陀佛國。到彼國已更無所畏如上四修自然任運。自利利他無不具足。應知。

又如文殊波若云。欲明一行三昧。惟勸獨處空閒捨諸亂意。系心一佛不觀相貌專稱名字。卽於念中得見彼阿彌陀佛及一切佛等。問曰。何故不令作觀。直遣專稱名字者。有何意也。

答曰。乃由眾生障重境細心粗識颺神飛觀難成就。是以大聖悲憐。直勸專稱名字。正由稱名易故相續卽生。問曰。旣遣專稱一佛。何故境現卽多。此豈非邪正相交一多雜現也。

答曰。佛佛齊證。形無二別。縱使念一見多乖何大道理也。

又如觀經云。行觀坐觀禮念等。皆須面向西方者最勝。如樹先傾倒必隨曲。故必有事礙。不及向西方者。但作向西想亦得。問曰。一切諸佛三身同證。悲智果圓亦應無二。隨方禮念課稱一佛。亦應得生。何故偏嘆西方勸專禮念等。有何義也答曰。諸佛所證平等是一。若以願行來收非無因緣。然彌陀世尊本發深重誓願。願以光明名號攝化十方。但使信心求念上盡一形。下至十聲一聲等。以佛願力易得往生。是故釋迦及以諸佛勸向西方。爲別異爾。亦非是稱念余佛不能除障滅罪也。應知。若能如上念念相續畢命爲期者。十卽十生。百卽百生。何以故。無外雜緣得正念故。與佛本願得相應故。不違教故。隨順佛語故。若欲捨專修雜業者。百時希得一二。千時希得五三。何以故。乃由雜緣亂動失正念故。與佛本願不相應故。與教相違故。不順佛語故。系念不相續故。憶想間斷故。回願不殷重眞實故。貪嗔諸見煩惱來間斷故。無有慚愧懺悔心故。懺悔有三品。一要二略三廣。如下具說。隨意用皆得又不相續念報彼佛恩故。心生輕慢。𨿽作業行常與名利相應故。人我自覆不親近同行善知識故。樂近雜緣自障障他往生正行故。何以故爾。比自見聞諸方道俗解行不同專雜有異。但使專意作者十卽十生。修雜不至心者千中無一此二行得失如前已辯。仰願一切往生人等。善自思量。已能今身願生彼國者。行住坐臥必須勵心克已晝夜莫廢畢命爲期。止在一形似如少苦。前念命終後念卽生彼國。長時永劫常受無爲法樂。乃至成佛不經生死。豈非快哉。應知。

第一佛勸禮贊阿彌陀佛十二光名。求願往生一十九拜。當日沒時禮。取中下懺悔亦得。南無釋迦牟尼佛等一切三寶。我今稽首禮。回願往生無量壽國。此之一佛現是今時道俗等師。言三寶者。卽是福田無量。若能禮之一拜。卽是念報師恩以成已行。以斯一行回願往生。

南無十方三世盡虛空徧法界微塵剎土中。一切三寶。我今稽首禮。回願往生無量壽國。然十方虛空無邊三寶無盡。若禮一拜。卽是福田無量功徳無窮。能至心禮之一拜。一一佛上。一一法上。一一菩薩上聖僧上。一一舍利上。皆得身口意業解脫分善根來資益行者。以成己業。以斯一行回願往生。

南無西方極樂世界阿彌陀佛。願共眾生咸歸命故。我頂禮生彼國。

問曰。何故號爲阿彌陀答曰。彌陀經及觀經云。彼佛光明無量。照十方國無所障礙。惟覓念佛眾生攝取不捨。故名阿彌陀佛。彼佛壽命及其人民無量無邊阿僧祇劫。故名阿彌陀。

又釋迦佛及十方佛。贊嘆彌陀光明有十二種名。普勸眾生稱名禮拜。相續不斷者。現世得無量功徳。命終之後定得往生。如無量壽經說云。其有眾生遇斯光者。三垢消滅身意柔軟。歡喜踴躍善心生焉。若在三塗勤苦之處。見此光明無復苦惱。壽終之後皆蒙解脫。無量壽佛光明顯赫。照耀十方諸佛國土。莫不聞焉。不但我今稱其光明。一切諸佛聲聞緣覺諸菩薩眾咸共嘆譽。亦復如是。若有眾生聞其光明威神功徳。日夜稱說至心不斷者。隨其所願得生其國。常爲諸菩薩聲聞之眾。所共嘆譽稱其功徳。佛言。我說無量壽佛光明威神巍巍殊妙。晝夜一劫尙不能盡。

白諸行者。當知彌陀身相光明。釋迦如來一劫說不能盡者。如觀經云。一一光明徧照十方世界。念佛眾生攝取不捨。今旣觀經有如此不思議增上勝緣攝護行者。何不相續稱觀禮念願往生也。應知。

南無西方極樂世界無量光佛願共眾生咸歸命。故我頂禮生彼國。

南無西方極樂世界無邊光佛願共眾生咸歸命。故我頂禮生彼國。

南無西方極樂世界無礙光佛願共眾生咸歸命。故我頂禮生彼國。

南無西方極樂世界無對光佛願共眾生咸歸命。故我頂禮生彼國。

南無西方極樂世界光焰王佛願共眾生咸歸命。故我頂禮生彼國。

南無西方極樂世界淸淨光佛願共眾生咸歸命。故我頂禮生彼國。

南無西方極樂世界歡喜光佛願共眾生咸歸命。故我頂禮生彼國。

南無西方極樂世界智慧光佛願共眾生咸歸命。故我頂禮生彼國。

南無西方極樂世界不斷光佛願共眾生咸歸命。故我頂禮生彼國。

南無西方極樂世界難思光佛願共眾生咸歸命。故我頂禮生彼國。

南無西方極樂世界無稱光佛願共眾生咸歸命。故我頂禮生彼國。

南無西方極樂世界超日月光佛願共眾生咸歸命。故我頂禮生彼國。

南無西方極樂世界阿彌陀佛。

哀湣覆護我。令法種增長。此世及後生。願佛常攝受願共眾生咸歸命。故我頂禮生彼國。

南無西方極樂世界觀世音菩薩願共眾生咸歸命。故我頂禮生彼國。

南無西方極樂世界大勢至菩薩願共眾生咸歸命。故我頂禮生彼國。

此二菩薩一切眾生臨命終時。共持花臺授與行者。阿彌陀佛放大光明照行者身。復與無數化佛菩薩聲聞大眾等。一時授手。如彈指頃卽得往生。爲報恩故至心禮之一拜。

南無西方極樂世界諸菩薩淸淨大海眾願共眾生咸歸命。故我頂禮生彼國。

此等諸菩薩亦隨佛來迎接行者。爲報恩故至心禮之一拜。

普爲師僧父母及善知識法界眾生。斷除三障。同得往生阿彌陀佛國。歸命懺悔。

至心懺悔。

南無歸懺十方佛

願滅一切諸罪根

今將久近所修善

回作自他安樂因

恆願一切臨終時

勝緣勝境悉現前

願睹彌陀大悲主

觀音勢至十方尊

仰惟神光蒙授手

乘佛願力生彼國

懺悔回向發願已

至心歸命阿彌陀佛

次作梵說偈發願﹝出寶性論﹞。

禮懺諸功徳

布施諸有情

願臨命終時

見無量壽佛

無邊功徳身

我及余信者

旣見彼佛已

願得離垢眼

往生安樂國

成無上菩提

懺已一切恭敬。

歸佛得菩提

道心恆不退

歸法薩婆若

得大總持門

歸僧息諍論

同入和合海

回願往生

無量壽國

願諸眾生

三業淸淨

奉持佛教

和南一切賢聖回願往生無量壽國。

諸眾等聽說黃昏偈。

人間匆匆營眾務

不覺年命日夜去

如燈風中滅難期

忙忙六道無定趣

未得解脫出苦海

云何安然不驚懼

各聞彊健有力時

自策自勵求常住

說此偈已更當心口發願。願弟子臨命終時。心不顚倒。心不錯亂。心不失念。身心無諸苦痛。身心安隱快樂。如入禪定。聖眾現前乘佛本願。上品往生阿彌陀佛國。到彼國已得六神通。回入十方界。救攝苦眾生。虛空法界盡。我願亦如是。發願已至心歸命禮阿彌陀佛。

初夜偈云。

煩惱深無底

生死海無邊

度苦船未立

云何樂睡眠

勇猛勤精進

攝心常在禪

勤修六度行

菩提道自然

中夜偈云。

汝起勿抱臭身臥

種種不淨假名人

如得重病箭入體

眾苦痛集安可眠

後夜偈云。

時光遷流轉

忽至五更初

無常念念至

恆與死王居

勸諸行道者

勤學至無餘

平旦偈云。

欲求寂滅樂

當學沙門法

衣食支身命

精粗隨眾等

諸眾等今日晨朝各記六念。

日中偈云。

人生不精進

諭若樹無根

采花置日裹

能得幾時鮮

人命亦如是

無常須臾間

勸諸行道眾

勤修乃至眞

第二比丘善導謹依大乘經。采集要文以爲贊偈。二十三拜。當初夜時禮。懺悔同前後。

至心歸命禮西方阿彌陀佛

彌陀智願海

深廣無涯底

聞名欲往生

皆悉到彼國

願共諸眾生

往生安樂國

至心歸命禮西方阿彌陀佛

於此世界中

六十有七億

不退諸菩薩

皆當得生彼

願共諸眾生

往生安樂國

至心歸命禮西方阿彌陀佛

小行諸菩薩

及修少福者

其數不可計

皆當得生彼

願共諸眾生

往生安樂國

至心歸命禮西方阿彌陀佛

十方佛剎中

菩薩比丘眾

窮劫不可計

皆當得往生

願共諸眾生

往生安樂國

至心歸命禮西方阿彌陀佛

一切諸菩薩

各賫天妙華

寶香無價衣

供養彌陀佛

願共諸眾生

往生安樂國

至心歸命禮西方阿彌陀佛

咸然奏天樂

暢發和雅音

歌嘆最勝尊

供養彌陀佛

願共諸眾生

往生安樂國

至心歸命禮西方阿彌陀佛

慧日照世間

消除生死云

恭敬繞三匝

稽首彌陀佛

願共諸眾生

往生安樂國

至心歸命禮西方阿彌陀佛

見彼嚴淨土

微妙難思議

因發無上心

願我國亦然

願共諸眾生

往生安樂國

至心歸命禮西方阿彌陀佛

應時無量尊

動容發欣笑

口出無數光

徧照十方國

願共諸眾生

往生安樂國

至心歸命禮西方阿彌陀佛

回光圍繞身

三匝從頂入

一切天人眾

踴躍皆歡喜

願共諸眾生

往生安樂國

至心歸命禮西方阿彌陀佛

梵聲如雷震

八音暢妙響

十方來正士

吾悉知彼願

願共諸眾生

往生安樂國

至心歸命禮西方阿彌陀佛

至彼嚴淨土

便速得神通

必於無量尊

受記成等覺

願共諸眾生

往生安樂國

至心歸命禮西方阿彌陀佛

奉事億如來

飛化徧諸剎

恭敬歡喜去

還到安養國

願共諸眾生

往生安樂國

至心歸命禮西方阿彌陀佛

若人無善本

不得聞佛名

憍慢獘懈怠

難以信此法

願共諸眾生

往生安樂國

至心歸命禮西方阿彌陀佛

宿世見諸佛

則能信此事

謙敬聞奉行

踴躍大歡喜

願共諸眾生

往生安樂國

至心歸命禮西方阿彌陀佛

其有得聞彼

彌陀佛名號

歡喜至一心

皆當得生彼

願共諸眾生

往生安樂國

至心歸命禮西方阿彌陀佛

設滿大千火

直過聞佛名

聞名歡喜贊

皆當得生彼

願共諸眾生

往生安樂國

至心歸命禮西方阿彌陀佛

萬年三寶滅

此經住百年

爾時聞一念

皆當得生彼

願共諸眾生

往生安樂國

至心歸命禮西方阿彌陀佛

佛世甚難值

人有信慧難

遇聞希有法

此復最爲難

自信教人信

難中轉更難

大慈弘普化

眞成報佛恩

願共諸眾生

往生安樂國

至心歸命禮西方阿彌陀佛

哀湣覆護我

令法種增長

此世及後生

願佛常攝受

願共諸眾生

往生安樂國

至心歸命禮西方阿彌陀佛觀世音菩薩願共諸眾生往生安樂國

至心歸命禮西方阿彌陀佛大勢至菩薩願共諸眾生往生安樂國

至心歸命禮西方阿彌陀佛諸菩薩淸淨大海眾願共諸眾生往生安樂國

普爲師僧父母及善知識法界眾生。斷除三障。同得往生阿彌陀佛國。歸命懺悔。

第三依龍樹菩薩願生禮贊偈一十六拜。當中夜時禮。懺悔同前後。

至心歸命禮西方阿彌陀佛。

稽首天人所恭敬

阿彌陀佛兩足尊

在彼微妙安樂國

無量佛子眾圍繞

故我頂禮彌陀佛

願共諸眾生。往生安樂國。

至心歸命禮西方阿彌陀佛。

金色身淨如山王

奢摩他行如象步

兩目淨若靑蓮花

故我頂禮彌陀佛

願共諸眾生。往生安樂國。

至心歸命禮西方阿彌陀佛。

面善圓淨如滿月

威光猶如百千日

聲若天鼓俱翅羅

故我頂禮彌陀佛

願共諸眾生。往生安樂國。

至心歸命禮西方阿彌陀佛。

觀音頂戴冠中住

種種妙相寶莊嚴

能伏外道魔憍慢

故我頂禮彌陀佛

願共諸眾生。往生安樂國。

至心歸命禮西方阿彌陀佛。

無比無垢廣淸淨

眾徳皎潔如虛空

所作利益得自在

故我頂禮彌陀佛

願共諸眾生。往生安樂國。

至心歸命禮西方阿彌陀佛。

十方名聞菩薩眾

無量諸魔常贊嘆

爲諸眾生願力住

故我頂禮彌陀佛

願共諸眾生。往生安樂國。

至心歸命禮西方阿彌陀佛。

金底寶澗池生華

善根所成妙臺座

於彼座上如山王

故我頂禮彌陀佛

願共諸眾生。往生安樂國。

至心歸命禮西方阿彌陀佛。

十方所來諸佛子

顯現神通至安樂

瞻仰尊顏常恭敬

故我頂禮彌陀佛

願共諸眾生。往生安樂國。

至心歸命禮西方阿彌陀佛。

諸有無常無我等

亦如水月電影露

爲眾說法無名字

故我頂禮彌陀佛

願共諸眾生。往生安樂國。

至心歸命禮西方阿彌陀佛。

彼尊佛剎無惡名

亦無女人惡道怖

眾人至心敬彼尊

故我頂禮彌陀佛

願共諸眾生。往生安樂國。

至心歸命禮西方阿彌陀佛。

彼尊無量方便境

無有諸趣惡知識

往生不退至菩提

故我頂禮彌陀佛

願共諸眾生。往生安樂國。

至心歸命禮西方阿彌陀佛。

我說彼尊功徳事

眾善無邊如海水

所作善根淸淨者

回施眾生生彼土

願共諸眾生。往生安樂國。

至心歸命禮西方阿彌陀佛

哀湣覆護我

令法種增長

此世及後生

願佛常攝受

願共諸眾生

往生安樂國

至心歸命禮西方極樂世界觀世音菩薩願共諸眾生往生安樂國。

至心歸命禮西方極樂世界大勢至菩薩願共諸眾生往生安樂國。

至心歸命禮西方極樂世界諸菩薩淸淨大海眾願共諸眾生往生安樂國

普爲師僧父母及善知識法界眾生。斷除三障。同得往生阿彌陀佛國。歸命懺悔至心懺悔。自從無始受身來。恆以十惡加眾生。不孝父母謗三寶。造作五逆不善業。以是眾罪因緣故。妄想顚倒生纏縛。應受無量生死苦。頂禮懺悔願滅除。懺悔已至心歸命禮阿彌陀佛。

至心勸請。諸佛大慈無上尊。恆以空慧照三界。眾生盲冥不覺知。永沈生死大苦海。爲拔羣生離諸苦。勸請常住轉法輪。勸請已至心歸命禮阿彌陀佛。

至心隨喜。歷劫已來懷嫉妒。我慢放逸由癡生。恆以嗔恚毒害火。焚燒智慧慈善根。今日思惟始惺悟。發大精進隨喜心。隨喜已至心歸命禮阿彌陀佛。

至心回向。流浪三界內。癡愛入胎獄。生已歸老死。沈沒於苦海。我今修此福。回生安樂土。回向已至心歸命禮阿彌陀佛。

至心發願。願捨胎藏形。往生安樂國。速見彌陀佛。無邊功徳身。奉覲諸如來。賢聖亦復然。獲六神通力。救攝苦眾生。虛空法界盡。我願亦如是。發願已至心歸命禮阿彌陀佛﹝余悉同上法﹞。

第四依天親菩薩願往生禮贊偈二十拜。當後夜時禮﹝懺悔同前後﹞。

至心歸命禮西方阿彌陀佛

世尊我一心

歸命盡十方

無礙光如來

願生安樂國

至心歸命禮西方阿彌陀佛

觀彼世界相

勝過三界道

究竟如虛空

廣大無邊際

願共諸眾生

往生安樂國

至心歸命禮西方阿彌陀佛

正道大慈悲

出世善根生

淨光明滿足

如鏡日月輪

願共諸眾生

往生安樂國

至心歸命禮西方阿彌陀佛

備諸珍寶性

具足妙莊嚴

無垢光焰熾

明淨曜世間

願共諸眾生

往生安樂國

至心歸命禮西方阿彌陀佛

寶華千萬種

彌覆池流泉

微風動花葉

交錯光亂轉

願共諸眾生

往生安樂國

至心歸命禮西方阿彌陀佛

宮殿諸樓閣

觀十方無礙

雜樹異光色

寶欄徧圍繞

願共諸眾生

往生安樂國

至心歸命禮西方阿彌陀佛

無量寶交絡

羅网徧虛空

種種鈴發響

宣吐妙法音

願共諸眾生

往生安樂國

至心歸命禮西方阿彌陀佛

梵音悟深遠

微妙聞十方

正覺阿彌陀

法王善住持

願共諸眾生

往生安樂國

至心歸命禮西方阿彌陀佛

如來淨華眾

正覺花化生

愛樂佛法味

禪三昧爲食

願共諸眾生

往生安樂國

至心歸命禮西方阿彌陀佛

永離身心惱

受樂常無間

大乘善根界

等無譏嫌名

願共諸眾生

往生安樂國

至心歸命禮西方阿彌陀佛

女人及根缺

二乘種不生

眾生所願樂

一切能滿足

願共諸眾生

往生安樂國

至心歸命禮西方阿彌陀佛

無量大寶王

微妙淨花臺

相好光一尋

色像超羣生

願共諸眾生

往生安樂國

至心歸命禮西方阿彌陀佛

天人不動眾

淸淨智海王

如須彌山王

勝妙無過者

願共諸眾生

往生安樂國

至心歸命禮西方阿彌陀佛

天人丈夫眾

恭敬繞瞻仰

雨天樂花衣

妙香等供養

願共諸眾生

往生安樂國

至心歸命禮西方阿彌陀佛

安樂國淸淨

常轉無垢輪

一念及一時

利益諸羣生

願共諸眾生

往生安樂國

至心歸命禮西方阿彌陀佛

贊佛諸功徳

無有分別心

能令速滿足

功徳大寶海

願共諸眾生

往生安樂國

至心歸命禮西方阿彌陀佛

哀湣覆護我

令法種增長

此世及後生

願佛常攝受

願共諸眾生

往生安樂國

至心歸命禮西方極樂世界觀世音菩薩願共諸眾生往生安樂國

至心歸命禮西方極樂世界大勢至菩薩願共諸眾生往生安樂國

至心歸命禮西方極樂世界諸菩薩淸淨大海眾願共諸眾生往生安樂國

普爲師僧父母及善知識法界眾生。斷除三障。同得往生阿彌陀佛國。歸命懺悔。

第五依彥琮法師願往生禮贊偈。二十二拜。當旦起時禮﹝懺悔同前後﹞。

至心歸命禮西方阿彌陀佛

法藏因彌遠

極樂果還深

異珍參作地

眾寶間爲林

華開希有色

波揚實相音

何當蒙授手

一遂往生心

願共諸眾生

往生安樂國

至心歸命禮西方阿彌陀佛

濁世難還入

淨土願逾深

金繩直界道

珠网縵垂林

見色皆眞色

聞音悉法音

莫謂西方遠

惟須十念心

願共諸眾生

往生安樂國

至心歸命禮西方阿彌陀佛

已成窮理聖

眞有徧空威

在西時現小

俱是暫隨機

葉珠相映飾

沙水共澄輝

欲得無生果

彼土必須依

願共諸眾生

往生安樂國

至心歸命禮西方阿彌陀佛

五山毫獨朗

寶手印恆分

地水俱爲鏡

香華同作云

業深成易往

困淺實難聞

必望除疑惑

超然獨不羣

願共諸眾生

往生安樂國

至心歸命禮西方觀世音菩薩

千輪明足下

五道現光中

悲引恆無絕

人歸亦未窮

口宣猶在定

心靜更飛通

聞名皆願往

日發幾花叢

願共諸眾生

往生安樂國

至心歸命禮西方大勢至菩薩

慧力標無上

身光備有緣

動搖諸寶國

侍坐一金蓮

鳥羣非實鳥

天類豈眞天

須知求妙樂

會是戒香全

願共諸眾生

往生安樂國

至心歸命禮西方阿彌陀佛

心帶眞慈滿

光含法界圓

無緣能攝物

有想定非難

華隨本心變

宮移身自安

希聞出世境

須共入禪看

願共諸眾生

往生安樂國

至心歸命禮西方阿彌陀佛

回向漸爲功

西方路稍通

寶幢承厚地

天香入遠風

開華重布水

覆网細分空

願生何意切

正爲樂無窮

願共諸眾生

往生安樂國

至心歸命禮西方阿彌陀佛

欲選當生處

西方最可歸

間樹開重閣

滿道布鮮衣

香飯隨心至

寶殿逐身飛

有緣皆得入

只是往人希

願共諸眾生

往生安樂國

至心歸命禮西方阿彌陀佛

十劫道先成

嚴界引羣萌

金沙徹水照

玉葉滿枝明

鳥本珠中出

人惟華上生

敢請西方聖

早晚定相迎

願共諸眾生

往生安樂國

至心歸命禮西方阿彌陀佛

十方諸佛國

盡是法王家

偏求有緣地

冀得早無邪

八功如意水

七寶自然華

於彼心能系

當必往非賒

願共諸眾生

往生安樂國

至心歸命禮西方阿彌陀佛

淨國無衰變

一立古今然

光臺千寶合

音樂八風宣

池多說法鳥

空滿散花天

得生不畏退

隨意晚開蓮

願共諸眾生

往生安樂國

至心歸命禮西方阿彌陀佛

坐華非一像

聖眾亦難量

蓮開人獨處

波生法自揚

無災由處靜

不退爲朋良

問彼前生輩

來斯幾劫彊

願共諸眾生

往生安樂國

至心歸命禮西方阿彌陀佛

光舒救毗捨

宮立引韋提

天來香蓋捧

人去寶衣賫

六時聞鳥合

四寸踐華低

相看無不正

豈復有長迷

願共諸眾生

往生安樂國

至心歸命禮西方阿彌陀佛

普爲弘三福

咸令滅五燒

發心功已至

系念罪便消

鳥化珠光轉

風好樂聲調

俱忻行道易

寧愁聖果遙

願共諸眾生

往生安樂國

至心歸命禮西方阿彌陀佛

珠色仍爲水

金光卽是臺

到時華自散

隨願葉還開

遊池更出沒

飛空互往來

眞心能向彼

有善並修回

願共諸眾生

往生安樂國

至心歸命禮西方阿彌陀佛

洗心甘露水

悅目妙花云

同生機易識

等壽量難分

樂多無廢道

聲遠不妨聞

如何貪五濁

安然火自焚

願共諸眾生

往生安樂國

至心歸命禮西方阿彌陀佛

臺裹天人現

光中侍者看

懸空四寶閣

臨迥七重欄

疑多邊地久

徳少上生難

且莫論余願

西望已心安

願共諸眾生

往生安樂國

至心歸命禮西方阿彌陀佛

六根常合道

三塗永絕名

念頃遊方徧

還時得忍成

地平無極廣

風長是處淸

寄言有心輩

共出一危城

願共諸眾生

往生安樂國

至心歸命禮西方阿彌陀佛

哀湣覆護我

令法種增長

此世及後生

願佛常攝受

願共諸眾生

往生安樂國

至心歸命禮西方極樂世界觀世音菩薩願共諸眾生往生安樂國

至心歸命禮西方極樂世界大勢至菩薩願共諸眾生往生安樂國

至心歸命禮西方極樂世界諸菩薩淸淨大海眾願共諸眾生往生安樂國

普爲師僧父母善知識法界眾生斷除三障。同得往生阿彌陀佛國。歸命懺悔。

第六比丘善導願往生禮贊偈依十六觀作二十拜。當日中時禮﹝懺悔同前後﹞。

至心歸命禮西方阿彌陀佛。

觀彼彌陀極樂界

廣大寬平眾寶成

四十八願莊嚴起

超諸佛剎最爲精

本國他方大海眾

窮劫算數不知名

普勸歸西同彼會

恆沙三昧自然成

願共諸眾生往生安樂國。

至心歸命禮西方阿彌陀佛。

地下莊嚴七寶幢

無量無邊無億數

八方八面百寶成

見彼無生自然悟

無生寶國永爲常

一一寶流無數光

行者傾心常對目

騰神踴躍入西方

願共諸眾生往生安樂國。

至心歸命禮西方阿彌陀佛。

地上莊嚴轉無極

金繩界道非工匠

彌陀願智巧莊嚴

菩薩人天散華上

寶地寶色寶光嚴

一一光成無數臺

臺中寶樓千萬億

臺側百億寶幢圍

願共諸眾生往生安樂國。

至心歸命禮西方阿彌陀佛。

一一臺上虛空中

莊嚴寶樂亦無窮

八種淸風尋光出

隨時鼓樂應機音

機音正受稍爲難

行住坐臥攝心觀

惟除睡時常憶念

三昧無爲卽涅槃

願共諸眾生往生安樂國。

至心歸命禮西方阿彌陀佛。

寶國寶林諸寶樹

寶華寶葉寶根莖

或以千寶分林異

或有百寶共成行

行行相當葉相次

色各不同光亦然

等量齊髙三十萬

枝條相觸說因緣

願共諸眾生往生安樂國。

至心歸命禮西方阿彌陀佛。

七重羅网七重宮

綺互回光相映發

化天童子皆充徧

瓔珞輝光超日月

行行寶葉色千般

華敷等若旋金輪

果變光成眾寶蓋

塵沙佛剎現無邊

願共諸眾生往生安樂國。

至心歸命禮西方阿彌陀佛。

寶池寶岸寶金沙

寶渠寶葉寶蓮華

十二由旬皆正等

寶羅寶网寶欄遮

徳水分流尋寶樹

聞波睹樂證恬怕

寄語有緣同行者

努力翻迷還本家

願共諸眾生往生安樂國。

至心歸命禮西方阿彌陀佛。

一一金繩界道上

寶樂寶樹千萬億

諸天童子散香花

他方菩薩如雲集

無量無邊無能計

稽首彌陀恭敬立

風鈴樹響徧虛空

嘆說三尊無有極

願共諸眾生往生安樂國。

至心歸命禮西方阿彌陀佛。

彌陀本願華王座

一切眾寶以爲成

臺上四幢張寶幔

彌陀獨坐顯眞形

眞形光明徧法界

蒙光觸者心不退

晝夜六時專想念

終時快樂如三昧

願共諸眾生往生安樂國。

至心歸命禮西方阿彌陀佛。

彌陀佛身徧法界

影現眾生心想中

是故勸汝常觀察

依心起相表眞容

眞容寶像臨華座

心開見彼國莊嚴

寶樹三身華徧滿

風鈴樂響與文同

願共諸眾生往生安樂國。

至心歸命禮西方阿彌陀佛。

彌陀身色如金山

相好光明照十方

惟有念佛蒙光攝

當知本願最爲彊

十方如來舒舌證

專稱名號至西方

到彼華臺聞妙法

十地願行自然彰

願共諸眾生往生安樂國。

至心歸命禮西方阿彌陀佛。

觀音菩薩大慈悲

已得菩提捨不證

一切五道內身中

六時觀察三輪應

應現身光紫金色

相好威儀轉無極

恆舒百億光王手

普接有緣歸本國

願共諸眾生往生安樂國。

至心歸命禮西方阿彌陀佛。

勢至菩薩難思議

威光普照無邊際

有緣眾生蒙光觸

增長智慧超三界

法界傾搖如轉蓬

化佛雲集滿虛空

普勸有緣常憶念

永絕胞胎證六通

願共諸眾生往生安樂國。

至心歸命禮西方阿彌陀佛。

正坐加趺入三昧

想心乘念至西方

睹見彌陀極樂界

地上虛空七寶妝

彌陀身量極無邊

重勸眾生觀小身

丈六八尺隨機現

圓光化佛等前眞

願共諸眾生往生安樂國。

至心歸命禮西方阿彌陀佛。

上輩上行上根人

求生淨土斷貪嗔

就行差別分三品

五門相續助三因

一日七日專精進

畢命乘臺出六塵

慶哉難逢今得遇

永證無爲法性身

願共諸眾生往生安樂國。

至心歸命禮西方阿彌陀佛。

中輩中行中根人

一日齋戒處金蓮

孝養父母教回向

爲說西方快樂因

佛與聲聞眾來取

直到彌陀華座邊

百寶華籠經七日

三品蓮開證小眞

願共諸眾生往生安樂國。

至心歸命禮西方阿彌陀佛。

下輩下行下根人

十惡五逆等貪嗔

四重偸僧謗正法

未曾慚愧悔前愆

終時苦相皆雲集

地獄猛火罪人前

忽遇往生善知識

急勸專稱彼佛名

化佛菩薩尋聲到

一念傾心入寶蓮

三業障重開多劫

於時始發菩提因

願共諸眾生往生安樂國。

至心歸命禮西方阿彌陀佛。

樂何啻樂事難思議

無邊菩薩爲同學

性海如來盡是師

渴聞波若絕思漿

念食無生卽斷饑

一切莊嚴皆說法

無心領納自然知

七覺花池隨意入

八輩凝神會一枝

彌陀心水沐身頂

觀音大勢與衣披

歘爾騰空遊法界

須臾授記號無爲

如此逍遙無極處

吾今不去待何時

願共諸眾生往生安樂國。

至心歸命禮西方阿彌陀佛。

哀湣覆護我

令法種增長

此世及後生

願佛常攝受

願共諸眾生往生安樂國。

至心歸命禮西方阿彌陀佛觀音勢至諸菩薩淸淨大海眾願共諸眾生往生安樂國。

普爲師僧父母及善知識法界眾生。斷除三障。同得往生阿彌陀佛國。歸命懺悔。

上二品懺悔發願等同前。須要中要取初。須略中略取中。須廣中廣取下。其廣者就實有心願生者而勸。或對四眾。或對十方佛。或對舍利尊像大眾。或對一人若獨自等。又向十方盡虛空三寶及盡眾生界等。具向發露懺悔。懺悔有三品上中下。上品懺悔者。身毛孔中血流眼中血出者。名上品懺悔。中品懺悔者。徧身熱汗從毛孔出眼中血流者。名中品懺悔。下品懺悔者。徧身徹熱眼中淚出者。名下品懺悔。此等三品𨿽有差別。卽是久種解脫分善根人。致使今生敬法重人不惜身命。乃至小罪若懺。卽能徹心徹髓能如此懺者。不問久近。所有重障頓皆滅盡。若不如此。縱使日夜十二時急走終是無益。若不作者應知。𨿽不能流淚流血等。但能眞心徹到者。卽與上同。敬白十方諸佛十二部經一切賢聖。及一切天龍八部法界眾生現前大眾等。證知我某甲發露懺悔。從無始已來。乃至今身。殺害一切三寶師僧父母六親眷屬善知識法界眾生。不可知數。偸盜一切三寶師僧父母六親眷屬善知識法界眾生物。不可知數。於一切三寶師僧父母六親眷屬善知識法界眾生上起邪心。不可知數。妄語欺誑一切三寶師僧父母六親眷屬善知識法界眾生。不可知數。綺語調弄一切三寶師僧父母六親眷屬善知識法界眾生。不可知數。惡口罵辱誹謗毀呰一切三寶師僧父母六親眷屬善知識法界眾生。不可知數。兩舌斗亂破壞一切三寶師僧父母六親眷屬善知識法界眾生。不可知數。或破五戒八戒十戒十善戒二百五十戒五百戒菩薩三聚戒十無盡戒。乃至一切戒及一切威儀戒等。自作教他見作隨喜。不可知數。如是等眾罪。亦如十方大地無邊微塵無數。我等作罪亦無邊無數。虛空無邊。我等作罪亦復無邊。法界無邊亦如上。法性無邊亦如上。佛無邊亦如上。如是等罪上至諸菩薩。下至聲聞緣覺。所不能知。惟佛與佛乃能知我罪之多少。今於三寶前法界眾生前。發露懺悔不敢覆藏。惟願十方三寶法界眾生。受我懺悔憶我淸淨。始從今日願共法界眾生。捨邪歸正發菩提心。慈心相向佛眼相看。作菩提眷屬眞善知識。同生阿彌陀佛國。乃至成佛。如是等罪永斷。相續更不敢作。懺悔已。至心歸命禮阿彌陀佛。禮懺竟。若入觀及睡時。應發此願。若坐若立一心合掌。正面向西十聲稱阿彌陀佛觀音勢至諸菩薩淸淨大海眾竟。弟子現是生死凡夫。罪障深重輪回六道。苦不可言。今遇善知識。得聞彌陀本願名號。一心稱念求願往生。願佛慈悲不捨本弘誓願攝受。弟子不識彌陀佛身相光明。願佛慈悲示現弟子身相。觀音勢至諸菩薩等。及彼世界淸淨莊嚴光明等相。道此語已。一心正念。卽隨意入觀及睡。或有正發願時卽得見之。或有睡時得見。此願比來亦大有現驗。問曰。稱念禮觀阿彌陀佛。現世有何功徳利益。答曰。若稱阿彌陀佛一聲。卽能除滅八十億劫生死重罪。禮念已下亦是。十往生經云。若有眾生念阿彌陀佛願往生者。彼佛卽遣二十五菩薩。擁護行者。若行若坐若住若臥。若晝若夜。一切時一切處。不令惡鬼惡神得其便也。又如觀經云。若稱禮念阿彌陀佛願往生彼國者。彼佛卽遣無數化佛無數化觀音勢至菩薩護念行者。復與前二十五菩薩等。百重千重圍繞行者。不問行住坐臥一切時處。若晝若夜常不離行者。今旣有斯勝益可憑。願諸行者各須至心求往。又如無量壽經云。若我成佛。十方眾生稱我名號下至十聲。若不生者。不取正覺。彼佛今現在世成佛。當知本誓重願不虛。眾生稱念必得往生。又如彌陀經云。若有眾生聞說阿彌陀佛。卽應執持名號。若一日若二日乃至七日。一心稱佛不亂。命欲終時。阿彌陀佛與諸聖眾現在其前。此人終時心不顚倒。卽得往生彼國。佛告舍利弗。我見是利故說是言。若有眾生聞說是者。應當發願願生彼國。次下說云。東方如恆河沙等諸佛。南西北方及上下一一方如恆河沙等諸佛。各於本國出其舌相徧覆三千大千世界。說誠實言。汝等眾生。皆應信是一切諸佛所護念經云何名護念。若有眾生。稱念阿彌陀佛。若七日及一日。下至一聲乃至十聲一念等。必得往生。證成此事故名護念經。次下又云。若稱佛往生者。常爲六萬恆沙等諸佛之所護念。故名護念經。今旣有此增上誓願可憑。諸佛子等。何不勵意去也。

集諸經禮懺儀卷下

