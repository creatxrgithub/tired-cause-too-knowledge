無門關

宋宗紹編

禪宗無門關

說道無門。盡大地人得入。說道有門。無阿師分。第一彊添幾个注腳。大似笠上頂笠。硬要習翁贊揚。又是幹竹絞汁。著得這些哮本。不消習翁一擲。一擲莫教一滴落江湖。千里烏騅追不得。紹定攺元七月晦。習庵陳﹝埃﹣矢﹢貝﹞寫。

紹定二年正月初五日。恭遇天基聖節。臣僧慧開。預於元年十二月初五日。印行拈提佛祖機緣四十八則。祝延今上皇帝聖躬萬歲萬歲萬萬歲。皇帝陛下。恭願聖明齊日月。睿算等乾坤。八方歌有道之君。四海樂無爲之化。

慈懿皇后功徳報因佑慈禪寺前住持傳法臣僧慧開謹言

禪宗無門關

佛語心爲宗。無門爲法門。旣是無門。且作麼生透。豈不見道。從門入者。不是家珍。從緣得者。始終成壞。恁麼說話。大似無風起浪好肉剜瘡。何況滯言句。覓解會。掉棒打月。隔靴爬癢。有甚交涉。慧開紹定戊子夏。首眾於東嘉龍翔。因衲子請益。遂將古人公案。作敲門瓦子。隨機引導學者。竟爾抄錄。不覺成集。初不以前後敍列。共成四十八則。通曰無門關。若是个漢不顧危亡。單刀直入。八臂那吒攔他不住。縱使西天四七。東土二三。只得望風乞命。設或躊躇。也似隔窗看馬騎。貶得眼來。早已蹉過。頌曰。

大道無門

千差有路

透得此關

乾坤獨步

佛祖機緣四十八則

目錄

趙州狗子百丈野狐俱胝豎指

胡子無須香嚴上樹世尊拈花

趙州洗缽奚仲造車大通智勝

淸稅孤貧州勘庵主巖喚主人

徳山托缽南泉斬貓洞山三頓

鐘聲七條國師三喚洞山三斤

平常是道大力量人雲門屎橛

迦葉剎竿不思善惡離卻語言

三座說法二僧捲簾不是心佛

久響龍潭非風非幡卽心卽佛

趙州勘婆外道問佛非心非佛

智不是道倩女離魂路逢達道

庭前柏樹牛過窗欞雲門話墮

趯倒淨瓶達摩安心女子出定

首山竹篦芭蕉拄杖他是阿誰

竿頭進步兜率三關幹峯一路

目錄﹝終﹞

無門關

參學比丘彌衍宗紹編

趙州狗子

趙州和尙因僧問。狗子還有佛性。也無。州云無。

無門曰。參禪須透祖師關。妙悟要窮心路絕。祖關不透。心路不絕。盡是依艸附木精靈。且道。如何是祖師關。只者一个無字。乃宗門一關也。遂目之曰禪宗無門關。透得過者。非但親見趙州。便可與歷代祖師。把手共行。眉毛廝結。同一眼見。同一耳聞。豈不慶快。莫有要透關底。麼將三百六十骨節八萬四千毫竅。通身起个疑團。參个無字。晝夜提撕。莫作虛無會。莫作有無會。如吞了个熱鐵丸。相似吐又吐不出。蕩盡從前惡知惡覺。久久純熟。自然內外打成。一片如啞子得夢。只許自知。驀然打發。驚天動地。如奪得關將軍大刀入手。逢佛殺佛。逢祖殺祖。於生死岸頭得大自在。向六道四生中。遊戲三昧。且作麼生提撕。盡平生气力。舉个無字。若不間斷好。似法燭一點便著。

頌曰。

狗子佛性

全提正令

才涉有無

喪身失命

百丈野狐

百丈和尙。凡參次有一老人。常隨眾聽法。眾人退老人亦退。忽一日不退。師遂問。面前立者復是何人。老人云。諾某甲非人也。於過去迦葉佛時。曾住此山。因學人問。大修行底人還落因果。也無。某甲對云。不落因果。五百生墮野狐身。今請和尙。代一轉語貴。脫野狐遂問。大修行底人還落因果。也無。師云。不昧因果。老人於言下大悟。作禮云。某甲已脫野狐身。住在山後。敢告和尙。乞依亡僧事例。師令無維那白槌告眾。食後送亡僧。大眾言議。一眾皆安涅槃堂。又無人病。何故如是。食後只見師領眾。至山後巖下。以杖挑出一死野狐。乃依火葬。師至晚上堂。舉前因緣。黃檗便問。古人錯只對一轉語。墮五百生野狐身。轉轉不錯。合作个甚麼。師云。近前來與伊道。黃檗遂近前。與師一掌。師拍手笑云。將謂。胡須赤更有赤須胡。

無門曰。不落因果。爲甚墮野狐。不昧因果。爲甚脫野狐。若向者裏著得一隻眼。便知得。前百丈贏得。風流五百生。

頌曰。

不落不昧

兩采一賽

不昧不落

千錯萬錯

俱胝豎指

俱胝和尙。凡有詰問。惟舉一指。後有童子。因外人問。和尙說何法要。童子亦豎指頭。胝聞。遂以刃斷其指。童子負痛號哭而去。胝復召之。童子回首。胝卻豎起指。童子忽然領悟。胝將順世。謂眾曰。吾得天龍一指頭禪。一生受用不盡。言訖示滅。

無門曰。俱胝並童子悟處。不在指頭上。若向者裏見得。天龍同俱胝並童子。與自己一串穿卻。

頌曰。

俱胝鈍置老天龍

利刃單提勘小童

巨靈擡手無多子

分破華山千萬重

胡子無須

或庵曰。西天胡子。因甚無須。

無門曰。參須實參。悟須實悟。者个胡子。直須親見一回始得。說親見。早成兩个。

頌曰。

癡人面前

不可說夢

胡子無須

惺惺添懵

香嚴上樹

香嚴和尙云。如人上樹。口銜樹枝。手不攀枝。腳不踏樹。樹下有人。問西來意。不對卽違他所問。若對又喪身失命。正恁麼時。作麼生對。

無門曰。縱有懸河之辧。總用不著。說得一大藏教。亦用不著。若向者裏對得著。活卻從前死路頭。死卻從前活路頭。其或未然。直待當來。問彌勒。

頌曰。

香嚴眞杜撰

惡毒無盡限

啞卻衲僧口

通身迸鬼眼

世尊拈花

世尊昔在靈山會上。拈花示眾。是時眾皆默然。惟迦葉尊者破顏微笑。世尊云。吾有正法眼藏涅槃妙心實相無相微妙法門。不立文字教外別傳。付囑摩訶迦葉。

無門曰。黃面瞿曇傍若無人。壓良爲賤。懸羊頭賣狗肉。將謂。多少奇特。只如當時大眾都笑。正法眼藏作麼生傳。設使迦葉不笑。正法眼藏又作麼生傳。若道正法眼藏有傳授。黃面老子誑呼閭閻。若道無傳授。爲甚麼獨許迦葉。

頌曰。

拈起花來

尾巴已露

迦葉破顏

人天罔措

趙州洗缽

趙州因僧問。某甲乍入叢林。乞師指示。州云。喫粥了也未。僧云。喫粥了也。州云。洗缽盂去。其僧有省。

無門曰。趙州開口見膽。露出心肝者僧聽事不眞。喚鐘作甕。

頌曰。

只爲分明極

翻令所得遲

早知燈是火

飯熟已多時

奚仲造車

月庵和尙。問僧。奚仲造車一百輻。拈卻兩頭。去卻軸。明甚麼邊事。

無門曰。若也直下明得。眼似流星。機如掣電。

頌曰。

機輪轉處

達者猶迷

四維上下

南北東西

大通智勝

興陽讓和尙。因僧問。大通智勝佛。十劫坐道場。佛法不現前。不得成佛道時如何。讓曰。其問甚諦當。僧云。旣是坐道場。爲甚麼不得成佛道。讓曰。爲伊不成佛。

無門曰。只許老胡知。不許老胡會。凡夫若知卽是聖人。聖人若會卽是凡夫。

頌曰。

了身何似了心休

了得心兮身不愁

若也身心俱了了

神仙何必更封侯

淸稅孤貧

曹山和尙。因僧問云。淸稅孤貧。乞師賑濟。山云。稅闍梨稅應諾。山曰。靑原白家酒。三盞喫了猶道。未沾唇。

無門曰。淸稅輸機。是何心行。曹山具眼深辧來機。然𨿽如是且道。那里是稅闍梨喫酒處。

頌曰。

貧似範丹

气如項羽

活計𨿽無

敢與鬥富

州勘庵主

趙州到一庵主處問。有麼有麼主豎起拳頭。州雲。水淺。不是泊舡處。便行。又到一庵主處云。有麼有麼主亦豎起拳頭。州云。能縱能奪能殺能活。便作禮。

無門曰。一般豎起拳頭。爲甚麼。肯一个不肯一个。且道。誵訛在甚處。若向者裏。下得一轉語。便見趙州舌頭無骨。扶起放倒得大自在。𨿽然如是。爭柰趙州卻被二庵主勘破。若道二庵主有優劣。未具參學眼。若道無優劣。亦未具參學眼。

頌曰。

眼流星

機掣電

殺人刀

活人劍

巖喚主人

瑞巖彥和尙。每日自喚主人公。復自應諾。乃云。惺惺著喏。他時異日。莫受人瞞。喏喏。

無門曰。瑞巖老子自買自賣。弄出許多神頭鬼面。何故﹝斬／耳﹞。一个喚底。一个應底。一个惺惺底。一个不受人瞞底。認著依前還不是。若也效他。總是野狐見解。

頌曰。

學道之人不識眞

只爲從前認識神

無量劫來生死本

癡人喚作本來人

徳山托缽

徳山一日托缽下堂。見雪峯問者。老漢鐘未鳴鼓未響。托缽向甚處去。山便回方丈。峯舉似巖頭。頭云。大小徳山未會末後句。山聞。令侍者喚巖頭來。問曰。汝不肯老僧那。巖頭密啟其意。山乃休去。明日升座。果與尋常不同。巖頭至僧堂前。拊掌大笑云。且喜得老漢會末後句。他後天下人不柰伊何。

無門曰。若是末後句。巖頭徳山俱未夢見在。撿點將來好。似一棚傀儡。

頌曰。

識得最初句

便會末後句

末後與最初

不是者一句

南泉斬貓

南泉和尙。因東西堂爭貓兒。泉乃提起雲。大眾道得卽救。道不得卽斬卻也。眾無對。泉遂斬之。晚趙州外歸。泉舉似州。州乃脫履。安頭上而出。泉云。子若在卽救得貓兒。

無門曰。且道。趙州頂艸鞋意作麼生。若向者裏下得一轉語。便見南泉令不虛行。其或未然險。

頌曰。

趙州若在

倒行此令

奪卻刀子

南泉乞命

洞山三頓

雲門因洞山參次。門問曰。近離甚處。山云槎渡。門曰夏在甚處。山云湖南報慈。門曰幾時離彼。山云八月二十五。門曰放汝三頓棒。山至明日卻上問訊。昨日蒙和尙放三頓棒。不知過在甚麼處。門曰飯袋子。江西湖南便恁麼去山。於此大悟。

無門曰。雲門當時便與本分艸料。使洞山別有生機一路。家門不致寂寥。一夜在是非海裏。著到直待天明。再來又與他注破。洞山直下悟去。未是性燥。且問諸人。洞山三頓棒合喫不合喫。若道合喫。艸木叢林皆合喫棒。若道不合喫。雲門又成誑語。向者裏明得。方與洞山出一口气。

頌曰。

獅子教兒迷子訣

擬前跳躑早翻身

無端再敍當頭著

前箭猶輕後箭深

鐘聲七條

雲門曰。世界恁麼廣闊。因甚向鐘聲裏披七條。

無門曰。大凡參禪學道。切忌隨聲逐色。縱使聞聲悟道見色明心。也是尋常。殊不知。衲僧家騎聲蓋色。頭頭上明。著著上妙。然𨿽如是且道。聲來耳畔。耳往聲邊。直饒響寂雙忘。到此如何話會。若將耳聽應難會。眼處聞聲方始親。

頌曰。

會則事同一家

不會萬別千差

不會事同一家

會則萬別千差

國師三喚

國師三喚侍者。侍者三應。國師云。將謂吾辜負汝。元來卻是汝辜負吾。

無門曰。國師三喚舌頭墮地。侍者三應。和光吐出。國師年老心孤。按牛頭喫艸。侍者未肯承當。美食不中飽人餐。且道那里是他辜負處。國淸才子貴。家富小兒嬌。

頌曰。

鐵枷無孔要人擔

累及兒孫不等閒

欲得撐門並拄戶

更須赤腳上刀山

洞山三斤

洞山和尙。因僧問。如何是佛。山云。麻三斤。

無門曰。洞山老人參得些蚌蛤禪。才開兩片。露出肝腸。然𨿽如是且道。向甚處見洞山。

頌曰。

突出麻三斤

言親意更親

來說是非者

便是是非人

平常是道

南泉因趙州問。如何是道。泉云。平常心是道。州云。還可趣向否。泉云。擬向卽乖。州云。不擬爭知是道。泉云。道不屬知。不屬不知。知是妄覺。不知是無記。若眞達不擬之道。猶如太虛廓然洞豁。豈可彊是非也。州於言下頓悟。

無門曰。南泉被趙州發問。直得瓦解冰消分疏不下。趙州縱饒悟去。更參三十年始得。

頌曰。

春有百花秋有月

夏有涼風冬有雪

若無閒事掛心頭

便是人間好時節

大力量人

松源和尙云。大力量人因甚擡腳不起。又云。開口不在舌頭上。

無門曰。松源可謂。傾腸倒腹。只是欠人承當。縱饒直下承當。正好來無門處喫痛棒。何故﹝斬／耳﹞。要識眞金。火裏看。

頌曰。

擡腳踏翻香水海

低頭俯視四禪天

一个渾身無處著

請續一向

雲門屎橛

雲門因僧問。如何是佛。門云幹屎橛。

無門曰。雲門可謂。家貧難辧素食。事忙不及艸書。動便將屎橛來。撐門拄戶。佛法興衰可見。

頌曰。

閃電光

擊石火

眨得眼

已蹉過

迦葉剎竿

迦葉因阿難問云。世尊傳金襕袈裟外。別傳何物。葉喚云。阿難。難應諾。葉云。倒卻門前剎竿著。

無門曰。若向者裏下得一轉語。親切便見靈山一會儼然未散。其或未然。毗婆屍佛早畱心。直至而今不得妙。

頌曰。

問處何如答處親

幾人於此眼生筋

兄呼弟應揚家醜

不屬陰陽別是春

不思善惡

六祖因明上座。趁至大庾嶺。祖見明至。卽擲衣缽於石上云。此衣表信。可力爭耶。任君將去。明遂舉之如山不動。踟躕悚栗。明曰。我來求法。非爲衣也。願行者開示。祖云。不思善不思惡。正與麼時那个是明上座。本來面目。明當下大悟。徧體汗流。泣淚作禮問曰。上來密語密意外。還更有意旨否。祖曰。我今爲汝說者。卽非密也。汝若返照自己面目。密卻在汝邊。明云。某甲𨿽在黃梅隨眾。實未省自己面目。今蒙指授入處。如人飲水冷暖自知。今行者卽是某甲師也。祖云。汝若如是。則吾與汝同師黃梅。善自護持。

無門曰。六祖可謂。是事出急家。老婆心切。譬如新荔支剝了殼。去了核送在爾口裏。只要爾咽一咽。

頌曰。

描不成兮畫不就

贊不及兮休生受

本來面目沒處藏

世界壞時渠不朽

離卻語言

風穴和尙。因僧問。語默涉離微。如何通不犯。穴云。長憶江南三月裏。鷓鴣啼處百花香。

無門曰。風穴機如掣電。得路便行。爭柰坐前人舌頭不斷。若向者裏見得親切。自有出身之路。且離卻語言三昧。道將一句來。

頌曰。

不露風骨句

未語先分付

進步口喃喃

知君大罔措

三座說法

仰山和尙。夢見往彌勒所安第三座。有一尊者。白槌云。今日當第三座說法。山乃起白槌云。摩訶衍法離四句絕百非。諦聽諦聽。

無門曰。且道是說法不說法。開口卽失。閉口又喪。不開不閉十萬八千。

頌曰。

白日靑天

夢中說夢

捏怪捏怪

誑呼一眾

二僧捲簾

淸涼大法眼。因僧齋前上參。眼以手指簾。時有二僧。同去捲簾。眼曰。一得一失。

無門曰。且道是誰得誰失。若向者裏著得一隻眼。便知淸涼國師敗闕處。然𨿽如是。切忌向得失裏商量。

頌曰。

捲起明明徹太空

太空猶未合吾宗

爭似從空都放下

綿綿密密不通風

不是心佛

南泉和尙。因僧問云。還有不與人說底法麼。泉云有僧云。如何是不與人說底法。泉云。不是心不是佛不是物。

無門曰。南泉被者一問。直得揣盡家私。郎當不少。

頌曰。

叮嚀損君徳

無言眞有功

任從滄海變

終不爲君通

久響龍潭

龍潭因徳山請益抵夜。潭云。夜深子何不下去。山遂珍重揭簾而出。見外面黑卻回云。外面黑。潭乃點紙燭度與。山擬接。潭便吹滅。山於此忽然有省。便作禮。潭云。子見个甚麼道理。山云。某甲從今日去。不疑天下老和尙舌頭。也至明日龍潭升堂云。可中有个漢。牙如劍樹。口似血盆。一棒打不回頭。他時異日向孤峯頂上立吾道在。山遂取疏抄。於法堂前將一炬火。提起雲窮諸玄辧。若一毫致於太虛。竭世樞機。似一滴投於巨壑。將疏抄便燒。於是禮辭。

無門曰。徳山未出關時。心憤憤口悱悱。得得來南方。要滅卻教外別傳之旨。及到澧州路上。問婆子買點心。婆云。大徳車子內是甚麼文字。山云。金剛經抄疏。婆云。只如經中道。過去心不可得。見在心不可得。未來心不可得。大徳要點那个心。徳山被者一問。直得口似匾檐。然𨿽如是。未肯向婆子句下死卻。遂問婆子。近處有甚麼宗師。婆云。五里外有龍潭和尙。及到龍潭納盡敗闕。可謂是前言不應後語。龍潭大似憐兒不覺醜。見他有些子火種。郎忙將惡水。驀頭一澆澆殺。冷地看來一場好笑。

頌曰。

聞名不如見面

見面不如聞名

𨿽然救得鼻孔

爭柰瞎卻眼睛

非風非幡

六祖因風颺剎幡。有二僧對論。一云幡動。一云風動。往復曾未契理。祖云。不是風動不是幡動。仁者心動。二僧悚然。

無門曰。不是風動。不是幡動。不是心動。甚處見祖師。若向者裏見得親切。方知二僧買鐵得金。祖師忍俊不禁一場漏逗。

頌曰。

風幡心動

一狀領過

只知開口

不覺話墮

卽心卽佛

馬祖因大梅問。如何是佛。祖云。卽心是佛。

無門曰。若能直下領略得去。著佛衣喫佛飯。說佛話行佛行。卽是佛也。然𨿽如是。大梅引多少人。錯認定盤星。爭知道說个佛字三日漱口。若是个漢。見說卽心是佛。掩耳便走。

頌曰。

靑天白日

切忌尋覓

更問如何

抱贓叫屈

趙州勘婆

趙州因僧問婆子。臺山路向甚處去。婆云。驀直去。僧才行三五步。婆云。好个師僧又恁麼去。後有僧舉似州。州云。待我去與爾勘過這婆子。明日便去亦如是問。婆亦如是答。州歸謂眾曰。臺山婆子我與爾勘破了也。

無門曰。婆子只解坐籌帷幄。要且著賊。不知趙州老人善用偸營劫塞之機。又且無大人相。撿點將來二俱有過。且道那里是趙州勘破婆子處。

頌曰。

問旣一般

答亦相似

飯裏有砂

泥中有刺

外道問佛

世尊因外道問。不問有言。不問無言。世尊據座。外道贊嘆云。世尊大慈大悲。開我迷雲。令我得入。乃具禮而去。阿難尋問佛。外道有何所證贊嘆而去。世尊云。如世良馬見鞭影而行。

無門曰。阿難乃佛弟子。宛不如外道見解。且道外道與佛弟子相去多少。

頌曰。

劍刃上行

冰稜上走

不涉階梯

懸崖撒手

非心非佛

馬祖因僧問。如何是佛。祖曰。非心非佛。

無門曰。若向者裏見得。參學事畢。

頌曰。

路逢劍客須呈

不遇詩人莫獻

逢人且說三分

未可全施一片

智不是道

南泉云。心不是佛。智不是道。

無門曰。南泉可謂。老不識羞。才開臭口。家醜外揚。然𨿽如是。知恩者少。

頌曰。

天晴日頭出

雨下地上濕

盡情都說了

只恐信不及

倩女離魂

五祖問僧云。倩女離魂。那个是眞底。

無門曰。若向者裏悟得眞底。便知出殼入殼。如宿旅捨。其或未然。切莫亂走。驀然地水火風一散。如落湯螃蟹七手八腳。那時莫言。不道。

頌曰。

雲月是同

溪山各異

萬福萬福

是一是二

路逢達道

五祖曰。路逢達道人。不將語默對。且道將甚麼對。

無門曰。若向者裏。對得親切。不妨慶快。其或未然。也須一切處著眼。

頌曰。

路逢達道人

不將語默對

攔腮劈面拳

直下會便會

庭前柏樹

趙州因僧問。如何是祖師西來意。州云。庭前柏樹子。

無門曰。若向趙州答處。見得親切。前無釋迦。後無彌勒。

頌曰。

言無展事

語不投機

承言者喪

滯句者迷

牛過窗欞

五祖曰。譬如水牯牛過窗欞。頭角四蹄都過了。因甚麼。尾巴過不得。

無門曰。若向者裏。顚倒著得一隻眼。下得一轉語。可以上報四恩下資三有。其或未然。更須照顧尾巴始得。

頌曰。

過去墮坑塹

回來卻被壞

者些尾巴子

直是甚奇怪

雲門話墮

雲門因僧問。光明寂照徧河沙。一句未絕。門遽曰。豈不是張拙秀才語。僧云是。門云話墮也。後來死心。拈云。且道那里是者僧話墮處。

無門曰。若向者裏。見得雲門用處。孤危者僧。因甚話墮。堪與人天爲師。若也未明。自救不了。

頌曰。

急流垂釣

貪餌者著

口縫才開

性命喪卻

趯倒淨瓶

潙山和尙。始在百丈會中。充典座。百丈將選大潙主人。乃請同首座。對眾下語。出格者可往。百丈遂拈淨瓶。置地上。設問云。不得喚作淨瓶。汝喚作甚麼。首座乃云。不可喚作木﹝木﹡突﹞。也百丈卻問於山。山乃趯倒淨瓶而去。百丈笑云。第一座輪卻山子。也因命之爲開山。

無門曰。潙山一期之勇。爭柰跳百丈圈圚不出。檢點將來。便重不便輕。何故﹝斬／耳﹞。脫得盤頭。擔起鐵枷。

頌曰。

颺下箍籬並木杓

當陽一突絕周遮

百丈重關攔不住

腳尖趯出佛如麻

達摩安心

達摩面壁。二祖立雪斷臂云。弟子心未安。乞師安心。磨云。將心來。與汝安。祖云。覓心了不可得。磨云。爲汝安心竟。

無門曰。缺齒老胡。十萬里航海特特而來。可謂是無風起浪。末後接得一个門人。又卻六根不具。咦謝三郎。不識四字。

頌曰。

西來直指

事因囑起

撓聒叢林

元來是爾

女子出定

世尊昔因文殊至諸佛集處。值諸佛各還本處。惟有一女人。近彼佛坐入於三昧。文殊乃白佛。云何女人得近佛坐。而我不得。佛告文殊。汝但覺此女。令從三昧起。汝自問之。文殊繞女人三匝。鳴指一下。乃托至梵天。盡其神力。而不能出。世尊云。假使百千文殊亦出此女人定不得。下方過一十二億河沙國土。有罔明菩薩。能出此女人定。須臾罔明大士從地湧出。禮拜世尊。世尊敕罔明。卻至女人前。鳴指一下。女人於是從定而出。

無門曰。釋迦老子做者一場雜劇。不通小小。且道文殊是七佛之師。因甚出女人定不得。罔明初地菩薩。爲甚卻出得。若向者裏。見得親切。業識忙忙那伽大定。

頌曰。

出得出不得

渠儂得自由

神頭並鬼面

敗闕當風流

首山竹篦

首山和尙。拈竹篦示眾云。汝等諸人若喚作竹篦則觸。不喚作竹篦則背。汝諸人且道。喚作甚麼。

無門曰。喚作竹篦則觸。不喚作竹篦則背。不得有語。不得無語。速道速道。

頌曰。

拈起竹篦

行殺活令

背觸交馳

佛祖乞命

芭蕉拄杖

芭蕉和尙示眾云。爾有拄杖子。我與爾拄杖子。爾無拄杖子。我奪爾拄杖子。

無門曰。扶過斷橋水。伴歸無月村。若喚作拄杖。入地獄如箭。

頌曰。

諸方深與淺

都在掌握中

撐天並拄地

隨處振宗風

他是阿誰

東山演師祖曰。釋迦彌勒猶是他奴。且道他是阿誰。

無門曰。若也見得他分曉。譬如十字街頭撞見親爺相似。更不須問別人。道是與不是。

頌曰。

他弓莫挽

他馬莫騎

他非莫辧

他事莫知

竿頭進步

石霜和尙云。百尺竿頭如何進步。又古徳云。百尺竿頭坐底人。𨿽然得入。未爲眞。百尺竿頭須進步十方世界現全身。

無門曰。進得步翻得身。更嫌何處不稱尊。然𨿽如是。且道百尺竿頭如何進步。嗄。

頌曰。

瞎卻頂門眼

錯認定盤星

﹝拚﹣ㄙ﹢ㄊ﹞身能捨命

一盲引眾盲

兜率三關

兜率悅和尙。設三關問學者撥艸參玄只圖見性。卽今上人性在甚處識得自性。方脫生死。眼光落時。作麼生脫脫得生死。便知去處。四大分離。向甚處去。

無門曰。若能下得此三轉語。便可以隨處作主。遇緣卽宗。其或未然。粗餐易飽。細嚼難饑。

頌曰。

一念普觀無量劫

無量劫事卽如今

如今覷破个一念

覷破如今覷底人

幹峯一路

幹峯和尙因僧問。十方薄伽梵。一路涅槃門。未審路頭在甚麼處。峯拈起拄杖。劃一劃云。在者裏。後僧請益雲門。門拈起扇子云。扇子﹝跳﹣兆﹢孛﹞跳。上三十三天。築著帝釋鼻孔。東海鯉魚打一棒。雨似盆傾。

無門曰。一人向深深海底。行簸土揚塵。一人於髙髙山頂。立白浪滔天。把定放行各出一隻手。扶豎宗乘。大似兩个馳子相撞著。世上應無直底人。正眼觀來。二大老總未識路頭在。

頌曰。

未舉步時先已到

未動舌時先說了

直饒著著在機先

更須知有向上竅

從上佛祖垂示機緣。據款結案。初無剩語。揭翻腦蓋。露出眼睛。肯要諸人直下承當不從他覓。若是通方上士。才聞舉著。便知落處。了無門戶可入。亦無階級可升。掉臂度關。不問關吏。豈不見玄沙道。無門解脫之門。無意道人之意。又白雲道明明知道。只是者个爲甚麼。透不過。恁麼說話。也是赤土搽牛奶。若透得無門關。早是鈍置無門。若透不得無門關。亦乃辜負自己。所謂涅槃心易曉。差別智難明。明得差別智。家國自安寧。旹紹定攺元解制前五日。楊岐八世孫無門比丘慧開謹識。

無門關卷終

禪箴

循規守矩。

無繩自縛。

縱橫無礙。

外道魔軍。

存心澄寂。

默照邪禪。

恣意忘緣。

墮落深坑。

惺惺不昧。

帶鎖擔枷。

思善思惡。

地獄天堂。

佛見法見。

二鐵圍山。

念起卽覺。

弄精魂漢。

兀然習定。

鬼家活計。

進則迷理。

退則乖宗。

不進不退。

有气死人。

且道如何履踐。

努力今生須了卻。

莫教永劫受餘殃。

黃龍三關

我手何似佛手。

摸得枕頭背後。

不覺大笑呵呵。

元來通身是手。

我腳何似驢腳。

未舉步時踏著。

一任四海橫行。

倒跨楊岐三腳。

人人有个生緣。

各各透徹機先。

那吒折骨還父。

五祖豈藉爺緣。

佛手驢腳生緣。

非佛非道非禪。

莫怪無門關險。

結盡衲子深冤。

瑞巖近日有無門

掇向繩牀判古今

凡聖路頭俱截斷

幾多蟠蟄起雷音

請

無門首座。立僧山偈奉謝。紹定庚寅季春無量﹝宗壽﹞書。

達摩西來。不執文字。直指人心。見性成佛。說个直指。已是迂曲。更言成佛。郎當不少。旣是無門。因甚有關。老婆心切惡聲流布。無庵欲贅。一語又成四十九則。其間些子誵訛。剔起眉毛薦取。淳祐乙巳夏重刊。

檢校少保寧武軍節度使京湖安撫制置大使兼屯田大使兼夔路策應大使兼知江陵府漢東郡開國公食邑二千一百戶食實封陸佰戶

孟珙跋

無門老禪。作四十八則語。判斷古徳公案。大似賣油餅。人令買家開口接了更吞吐不得。然𨿽如是。安晚欲就渠熱鑪熬上。再打一枚足成大衍之數。卻仍前送似。未知。

老師從何處下牙。如一口喫得。放光動地。若猶未。也連見在四十八个。都成熱沙去。速道速道。

第四十九則語

經云。止止不須說我法妙難思。安晚曰。法從何來。妙從何有。說時又作麼生。豈但丰幹饒舌。元是釋迦多口。這老子造作妖怪。令千百代兒孫被葛藤纏倒。未得頭出。似這般奇特話靶。匙挑不上。甑蒸不熟。有多少錯認底。傍人問云。畢竟作如何結斷。安晚合十指爪曰。止止不須說我法妙難思。卻急去難思兩字上。打个小圓相子。指示眾人。大藏五千卷。維摩不二門。總在里許。

頌曰。

語火是燈

掉頭弗應

惟賊識賊

一問卽承

淳祐丙午季夏初吉安晚居士書於西湖漁莊

舊板磨滅故。重命工鋟梓畢。這板置於武藏州兜率山廣園禪寺也。

應永乙酉十月十三日幹緣比丘常牧

