菩提心離相論

龍樹菩薩造宋施護譯

菩提心離相論

龍樹菩薩造

西天譯經三藏朝奉大夫試光祿卿傳法大師賜紫臣施護奉詔譯

歸命一切佛。我今略說菩提心義。至誠頂禮彼菩提心。如勇健軍執勝器仗。其義亦然。而彼大菩提心。所有諸佛世尊諸菩薩摩訶薩。皆因發是菩提心故。我發菩提心亦如是。所成乃至坐菩提場成正覺果是心堅固。又此菩提心。是諸菩薩總持行門。如是觀想如是發生。我今贊說菩提心者。爲令一切眾生息輪回苦。未得度者普令得度。未解脫者令得解脫。未安隱者令得安隱。未涅盤者令得涅槃。爲欲圓滿如是勝願故。安立自相正體因故。入第一義眞實觀故。彼菩提心無生自相。是故今說。所言菩提心者。離一切性。問曰。此中云何離一切性。答謂蘊處界離諸取捨法無我平等。自心本來不生。自性空故。此中云何謂我蘊等有所表了。而分別心現前無體。是故若常覺了菩提心者。卽能安住諸法空相。又復常所覺了彼菩提心。以悲心觀大悲爲體。由如是故。於諸蘊中無我相可得。有諸外道。起非相應行。執相分別謂諸蘊有非無常法。而實非彼我相可得。諸法任持眞實性中。不可執常亦非無常。於我蘊中名尙無實。況復有作及諸分別。若言有一法乃至有諸法。作此說者。世間心轉隨世間行。彼非相應爲常行相。此義不然。是故當知諸法無性。若內若外不可分別。彼能執心而有何因。謂不能離隨世間相。若因若相是二無別。此卽非常亦非能執。當知心性不可執常。是故彼性無常是常。若知彼性是無常者。當何所作從何所生取我等相。若離世間卽於蘊中無有障礙。若處若界覺了亦然。取捨二法卽不可得。

此中言蘊者。謂色受想行識。此說爲五蘊諸聲聞人於是中學復次當知。色如聚沫。受如浮泡。想如陽焰行如芭蕉。識如幻士。此五蘊義。佛二足尊爲諸菩薩如應宣說。

所言色蘊者。今略示其相。謂四大種及彼所造。說爲色蘊彼非色者。謂卽所餘受想行三。諸教應知識蘊行想如下當說。

此中言處者。謂內眼等處。外色等處。此說爲十二處。

此中言界者。謂眼根等界。眼識等界。色等境界。此說爲十八界。如是蘊處界離諸取捨。無方無分不可分別。分別見者是義不然。隨起分別卽有所著。彼復云何而得相應。若有一相見外義者。當知此爲破智所轉。意長養色是義云何。應知如是非一非異。有諸外道波哩沒囉惹迦等。隨諸異見起三分別。是義不然。如人夢中造殺害事。而彼所作無實行相。又如人夢居最上處。而彼亦非殊勝行相。此義云何。謂識光明破取捨相故。識法如是外義何有。是故諸法無有外義。當知一切色相所表。自識光明色相照耀。如人見彼幻化陽焰乾闥婆城取以爲實。諸無智人以愚執心。觀色等實亦復如是由此我執是心隨轉。如先所說蘊處界義。應知離彼諸分差別。惟心分位所施設故。而種種相惟心所現。此義成就如成惟識說。此中問言。前說五蘊識云何自相答如說心義識亦如是。如佛世尊常作是說。應知一切惟心所現。此義甚深。諸愚癡者不能了故。不見眞實。是故若能空其我相。卽於是心不生分別。起分別者謂邪教故。彼所建立是義不成。如實義者見法無我。是大乘中法無我義。自心本來而不生故。隨有所生亦復平等。自心增上入眞實義。瑜伽行門所出生故。此中應知。彼後所依而無實體。此卽名爲淨心現行。若過去法過去無實。若未來法未來未至。若現在法現在不住。於三世中當云何住。如軍林等多法成故。應知識者是無我相。彼識亦非爲所依故。若於諸法如是見已。猶如赤云速疾散滅。是故當知。若法有者從思所現。阿賴耶識亦復如是。諸有情類若來若去。法爾如是。譬如大海眾流所歸。阿賴耶識所依亦然。若有如是觀彼識者。卽不可有分別心生。若彼各各如實知者。而彼彼名復云何說。若彼各各知諸物性。卽彼各各不能稱說。作此說者是決定語。是故諸法亦決定生。於一切事隨轉成就。能知所知是二差別。所知若無能知何立。二俱無實法云何得。是故應知。所言心者而但有名。彼名亦復無別可得。但以表了故。彼名自性亦不可得。以是義故。智者應當觀菩提心自性如幻。若內若外及二中間求不可得。無法可取無法可捨。非形色可見非顯色可表。非男女相非黃門相。不於一切色相中住。無法可見非眼境界。惟一切佛觀察平等。若心自性若無自性。平等法中云何得見。所言性者名分別故。若離分別心性俱空。若有分別可見心者。此中云何說名爲空。是故應知。無能覺無所覺。若能如是觀菩提心。卽見如來。若有能覺及有所覺。而菩提心不可成立。是故無相亦復無生。非語言道而能稱贊。又菩提心者猶如虛空。心與虛空俱無二相。此說心空空智平等。佛佛神通佛佛無異。所有諸佛三世事業。一切皆住菩提界中之所攝藏。𨿽所攝藏彼一切法而常寂靜。亦復觀察。是無常法猶如幻化。非所攝藏調伏三有。住空法故。一切無生此說爲空。一切無我亦說爲空。若以無生及彼無我觀爲空者。是觀不成。若染若淨二種分別。卽成斷常二種見相。若言以智觀彼空者。是空亦復無別有體是故菩提心離諸所緣住虛空相。若觀虛空爲所住者。是中卽應有空有性。二名差別故知空者。猶如世間師子一吼羣獸皆怖。如空一言。眾語皆寂。故知處處常寂彼彼皆空。又復識法是無常法從無常生。彼無常性卽菩提心。此說空義亦不相違。若無常性卽菩提心者。若愛樂菩提是心平等。而亦不說愛樂彼空。取空之心當云何得。當知本來自性眞實一切成就菩提心義。又復應知物無自性。無自性性。是此說義。此所說者是心云何。若離我法卽心不住。此非一法亦非諸法。各各自性而自性離。如世糖蜜甜爲自性。又如火者熱爲自性。彼諸法空。自性亦然。彼諸法性非常非斷非得非離。以是義故。無明爲初老死爲後。諸緣生法之所成立。猶如夢幻體亦無實。由此說爲十二支法。卽此亦名十二支輪。循環轉彼生死門中。而實無我無別眾生。無三業行果報差別。若於是中了緣生法。卽能出離諸境界門。彼非行相不壞正因蘊所生故。輪回後邊非行相故。一切無持空空生故。法法平等造因受果。是佛所說。所有諸法聚類所生。如擊鼓有聲。如殖麥生芽。諸法聚類其義亦然。如幻如夢緣生所現。諸法因生而亦無生。因因自空而何所生。是故應知諸法無生。卽此無生說名爲空。如說五蘊蘊性平等。彼一切法亦如是念。若有說空如眞實說。而所說空體亦非斷。非斷體中實亦不可得。說體爲空空亦無體。若了無實作者無常。諸煩惱業積集爲體。是業亦復從心所生。心若無住業云何得。如快樂心是寂靜性。彼寂靜心而不可取。諸有智者能實觀察。彼見實故而得解脫。又菩提心者最上眞實。此眞實義說名爲空。亦名眞如亦名實際。是卽無相第一義諦。若不了知如是空義。當知彼非解脫分者。於輪回中是大愚癡。輪回行人六趣流轉。若有智者能如實觀彼菩提心與空相應。如是觀已乃能成就利他智慧無礙無著。是卽知恩報佛恩者。常以悲心普觀眾生父母眷屬有種種相。煩惱猛火常所燒燃。使諸眾生輪回生死。如所受苦念當代受。如和合樂念當普施。復觀世間愛非愛果。善趣惡趣。饒益不饒益。隨眾生轉。而諸眾生本來無得。隨智差別起種種相。所有梵王帝釋護世天等。若天若人一切不離世間相故。又復觀察所有地獄餓鬼畜生。是諸趣中一切眾生。無量無數種類色相。不饒益苦常所隨轉。饑渴所逼。互相殺害互相食啖。因如是故不壞苦果。諸佛菩薩如實能觀善趣惡趣一切眾生諸業報事自相如是。如所觀已起方便心。善護眾生令離諸垢。諸菩薩由此以大悲心而爲根本。以彼眾生爲所緣境。是故諸菩薩不著一切禪定樂味。不求自利所得果報。過聲聞地不捨眾生。修利他行發大菩提心。生大菩提芽求佛菩提果。以大悲心觀眾生苦。阿鼻地獄廣闊無邊。隨諸業因苦報輪轉。此種種罪受種種苦。菩薩悲心念欲代受。此種種苦有種種相。說無有實亦非無實。若了知空卽知此法。隨諸業果如是順行。是故諸菩薩爲欲救度諸眾生故。起勇猛心入生死泥。𨿽處生死而無染著。猶如蓮華淸淨無染。大悲爲體不捨眾生。空智所觀不離煩惱。是故菩薩以方便力示生王宮。逾城出家苦行修道。坐菩提場成等正覺。現神通力破諸魔軍。爲度眾生轉大法輪。現三道寶階從天下降起諸化相。隨順世間入大涅盤。於其中間現諸色相。或作梵王或爲帝釋。若天若人隨諸相轉。如是種種示現諸相。是故得名救世導師。此等皆是諸佛菩薩大悲願力。調伏世間悉令安住相應勝行。是故於輪回中不生退倦。從一乘中說二乘法。一乘二乘皆眞實義。若聲聞菩提。若佛菩提。智身一相。三摩地一體。𨿽有所說是說非說。或有說爲種種相者。但爲引導諸眾生故。若眾生得利。而佛菩提福智平等。而實無有二相可住。若有住相卽爲種子。彼種子相聚類所生。是故增長生死芽莖。如佛世尊常所宣說。破彼世間種種行相。但爲眾生作諸方便。而實非破。若離分別比義甚深。甚深義中無有二相。𨿽說有破此亦非破。於空法中無有二相。諸法任持自性眞實。智波羅蜜多是卽菩提心。菩提心者除一切見。是故當知。諸身語心是無常法。但爲眾生作利益故。此中言空空而非斷。此中說有有亦不常。是故無有生死亦無涅盤。而悉安住無住涅盤。諸佛世尊咸作是說。悲心所生無量福聚。彼卽最上眞實空理。諸佛威神之所出生。自利利他二行成就。我今頂禮彼一切性。我常尊敬彼菩提心。願所稱贊佛種不斷。諸佛世尊常住世間。而菩提心者大乘中最勝。我於此心安住正念。又菩提心者。住等引心從方便生。若了是心生死平等。自利利他二行成就。又菩提心者。離諸見相。無分別智眞實而轉。諸有智者發菩提心。彼獲福聚無量無邊。又復若人於一剎那間。觀想菩提心。彼獲福聚不可稱量。以菩提心非稱量故。又菩提心寶淸淨無染。最大最勝最上第一。不能壞非所壞眞實堅固。能破煩惱等一切魔。滿諸菩薩普賢行願。又菩提心者。是一切法之所歸趣。所說眞實離諸戲論。是卽淸淨普賢行門。離一切相。此如是說。

我所稱贊菩提心

如二足尊正所說

而菩提心最尊勝

所獲福聚亦無量

我以此福施眾生

普願速超三有海

如理如實所稱揚

智者應當如是學

菩提心離相論

