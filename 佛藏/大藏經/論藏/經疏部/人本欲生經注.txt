人本欲生經注

東晉道安撰

人本欲生經序

人本欲生經者。照於十二因緣而成四諦也本癡也。欲愛也。生生死也。略舉十二之三以爲因也。人在生死。莫不浪滯於三世飄縈於九止稠繆八縛者也。十二因緣於九止。則第一人亦天也。四諦所鑑鑑乎九止。八解所正正於八邪。邪正。則無往而不恬。止鑑。則無往而不愉。無往而不愉。故能洞照傍通。無往而不恬故能神變應會。神變應會。則不疾而速。洞照傍通。則不言而化。不言而化。故無棄人。不疾而速。故無遺物。物之不遺人之不棄。斯禪智之由也。故經曰。道從禪智得近泥洹。豈虛也哉。誠近歸之也。斯經似安世髙譯。爲晉言也。言古文悉義妙理婉。睹其幽堂之美闕庭之富者或寡矣。安每攬其文欲罷不能。所樂而玩者三觀之妙也。所思而在者想滅之辭也。敢以餘暇爲之撮注。其義同而文別者。無所加訓焉。

佛說人本欲生經

後漢安息三藏安世髙譯

聞如是一時佛在拘類國行拘類國法治處阿難記所聞聖教土也。法治處王城也。

是時賢者阿難獨閒處傾猗念如是意生未曾有是意是微妙本生死亦微妙中微妙但爲分明易現現當爲見也。是意微妙本句倒。

便賢者阿難夜已竟起到佛已到爲佛足下禮已訖一處止已止一處賢者阿難白佛如是我爲獨閒處傾猗念如是意生未曾有是意是微妙本本癡也。解癡者四諦之所照也。

生死亦微妙生死極末也。微明之諦達於末也。

中微妙中者本末之間。九用諦燭之。之亦甚微妙也。

但爲分明易現現當作見也。言四諦觀十一因緣了了分明不難知也。

佛告阿難勿說是分明易知易見深微妙阿難從有本生死是阿難從本因緣生死如有不知不見不解不受令是世間如織機躡撰往來。

言從癡者有是生死。至深至妙何得言易見乎。自有癡來經劫累身。悠悠者比丘有不了諦反視。如有者者萬無一人。曷云分明耶。

從是世後世從後世是世更苦世間居令不得離世間此說生死苦爲苦諦也。今死則後身生。生死猶晝夜。而愚者以生而感死頻以成苦。

如是因緣阿難可知爲深微妙從有本生死明亦微妙由生有死故故曰因緣達今世後世累繼生死故曰更苦明照三世故曰微妙也結苦諦也。

若有問有老死因緣問是便報有因緣何因緣阿難老死便報生故死因於生習生。有十上知苦此推習也。

若有問有生因緣問是有生因緣。猶生有所因不也。

便報有因緣何因緣生有故爲生生因乎三有也。

若有問有因緣有便報有因緣有何因緣有報受因緣有因四受有三有。

若有問有因緣受報有因緣受何因緣受報爲愛求因緣受言從前身習八愛故。中陰有四受。四受旣受。則有今身。二世現故略而止與也。常習諦皆竟十二因緣具三世。癡人不知今世後世。故令運心彌綸三世。令知輪回寤四諦也。故曰癡人以挍計。挍計本末本末爲藥。爲藥謂斯四諦也。

如是阿難從愛求因緣受從受因緣有從有因緣生從生因緣老死憂悲苦不可意惱生如是爲具足最苦陰如是五事展轉相因則名習也。知五事苦爲苦諦也。愛別離苦在有胎苦。生老悲腦眞爲苦藪也。

從是有習句倒也言從習有是苦也。

生因緣阿難爲老死是故說是爲從是致有是是故從聖說從癡致行徳生有是老死。

當從是阿難分明爲生因緣老死分明者諦了了知習也。諸言因緣皆習也。將欲反盡故。更推習並之也。

若阿難無有生爲無有魚魚種無有飛鳥飛鳥種爲無有蚊虻蚊虻種爲無有龍龍種爲無有神神種爲無有鬼鬼種爲無有人人種各各種假知盡諦無有生者。何從得五道也。

若如有如有生無有亦無應有令有生解盡諦眞如心則生無有也。亦無有能令生有。

一切阿難無有生爲有老死不阿難白佛言不無生則無死。誠哉此言也。

佛便告阿難從是因緣當知爲從是本從是習從是因緣老死爲生故生因緣阿難爲老死從是因緣。從是因緣發也生也解無無生。則不老死苦。不了無者。從四習生便有苦也。此四習與止。至愛還下異也。自是下結句皆反覆而成也。

生因緣阿難爲老死重結也。

若有問有因緣生可報有因緣生何因緣生爲有因緣故從是阿難因緣當知令從是有有因緣生墮胎三有更有生十二因連之一世也。

若阿難有因緣無有寧有魚魚種飛鳥飛鳥種蚊虻。蚊虻種龍。龍種神神種鬼。鬼種人人種各各種解盡無有則無五道也。

如應應有無有亦無有者爲有無有一切阿難無有爲有生不阿難言不得眞如諦。則便應有無有亦復有也。旣以無有者爲辟。有睹無有。如令羣有一切無有。爲有生不。反以質阿難。阿難云。無也。

是故阿難從是發從是本從是習從是因緣生爲有有故從有因緣阿難爲生以作是四習故生以有爲本也。

若有問有因緣有便言有何因緣阿難有可報爲受因緣有因緣有如是分明爲受因緣有因四受則有三有也。

設阿難受因緣無有亦無有受有一切阿難無有受爲有現不阿難報不無有受緣亦無有受現。當爲見也。一切無受爲有可見不也。

如是阿難爲從是起從是本從是習從是因緣令有受受因緣阿難爲有有因緣阿難受若不達無。便從四習也。令有受倒。宜言令受有也。

有因緣阿難受如是問對爲有何因緣有受可報愛因緣從是因緣阿難當知爲愛因緣受有因緣阿難受句倒也。言有受因緣也。八愛心是則受胎也。

若阿難無有愛亦無有受亦無有當受一切阿難無有愛爲有受不亦有受名不阿難言不解無無愛。則無受及當受也又反反以質文之常也。

如是阿難爲從是發從是本從是習從是因緣爲愛因緣受愛因緣阿難爲受如是阿難爲愛因緣求求因緣利利因緣計計因緣樂欲樂欲因緣發求以往愛因緣便不欲捨慳以不捨慳因緣便有家以有家因緣便守不解則從是致是也重結也。

從守行本阿難便有刀杖從有刀杖便有斗諍言語上下欺侵若干兩舌多非一致獘惡法多非獘法從守始起也八愛之一也。

若阿難本無有亦無所守亦無有守一切阿難無有守爲有刀杖斗諍語言上下欺侵若干兩舌多非一致獘惡法不阿難言不若解滅。不守於色寧致若干獘惡。不質以明理也云無所護故無所守也。下亦無二字重合句耳。

如是阿難是從是發是爲本是爲習是爲因緣刀杖斗諍語言上下欺侵若干兩舌多非一致獘惡法並守不守二理已現欲更舉四習合爲守也。

從守故阿難便有刀杖斗諍語言上下欺侵若干兩舌多非一致獘惡法如是但爲多苦爲從五陰習致不守者不了色而守之也。刀杖非一惡卽知大苦苦諦也。思惟十二因緣。經十二事一一皆有四諦也。諸習諦推本非一端也。不根十二而止。十六無無漏習盡二慧五耶推本叱則八愛盡有四習。以此推之則可知也。又愛爲穢海眾惡歸焉。何但八耶。言八舉其粗耳。欲界蠢蠢何互無淫。至乎不還乃舉別耳。

家因緣令有守是故爲說是當從是知阿難爲家因緣守由有妻室則有重門擊柝之守也向使棲遲髙岸擊柝何施也故說者云是上言爾也。

若家因緣無有已無有受當何因緣有家一切家因緣無有寧有家不寧有刀杖斗諍語言上下欺侵若干兩舌多非一致獘惡法不阿難言不不受此色人。無緣有家無緣有家。寧有守而惜刀大苦集不。

如是阿難從是有從是本從是習從是因緣令有守爲守故從家阿難令有守上從是有者。從家起有守也。以家本習結因家守成守因於家亦顚倒相明也。

難捨慳因緣令有家從是因緣有是當從是因緣知阿難爲難捨慳因緣令有家腦因色欲思存不捨。由之爲家也。故曰是緣有是也。

若難捨慳阿難無有亦無有受已無有受寧當有慳難捨不。一切阿難慳難捨已無有寧當有家不阿難白佛言無有無有受不捨受也。已無有受寧當有慳難捨。慳難捨已無有。寧有家不。

如是阿難從是起從是本從是習從是因緣受家慳難捨故阿難令有家是是慳惜心也。

從往受阿難因緣令有慳難捨是故有是言亦從是因緣有是如是當從是因緣阿難可解爲從發受從是受慳難捨卽彼好仇因之甚惜。故曰往受令有難捨也。是故上說說從往有是慳也。

若阿難發受無有寧有受亦何因緣往受一切阿難無有發受寧當有慳難捨不阿難白佛言不解無發往。則不有受與至彼也。普不往受豈慳惜也本未上。

如是阿難從是起從是本從是習從是因緣令慳難捨爲發往受故亦爲發有因緣故阿難受有慳難捨從發習發遂至不捨也。

欲貪因緣阿難令有發是故說是當從是因緣阿難知爲從欲貪因緣令發淫貪內足則發而適彼也。

若欲貪阿難無有已無有因緣亦何因緣當有欲貪一切阿難欲貪無有寧當有發往不阿難言不若行人解淫無有因緣。亦何計當有淫貪耶。普無貪心何有往受也。凡上云無有。皆明因無有也。一切已下皆以因及緣無有。

如是阿難從是發從是本從是習從是因緣令發爲有欲貪故爲從欲貪阿難令發令發爲有欲貪句倒也。

已發從發往令有欲貪是故爲說當從是因緣知爲從發往令有欲貪此發往計挍欲相造也。陰持入曰願。得往相也卽第三計也。故說者是故上說因計生貪也。

若無有發往阿難亦無有令發往一切阿難𨿽發往若有貪欲不阿難言不假解無無住之因。亦住貪有生不也。

如是阿難爲從是有從是本從是習從是因緣貪欲爲有發往因緣令有欲貪解無如上若不解則如上爲習也於皆結句。反復少發往二字也。

從是利故阿難令發往爲從是說是當從是因緣知爲從利因緣令發往好利甚則思存往也是上說是當了利爲往緣也。

若阿難以無有利亦無有求亦何因緣有求一切阿難已無有利寧當有發往不阿難言不旣解知利則無有利之求。何當有利求因緣耶。普無有利豈有發往乎。

如是阿難從是有從是本從是習從是因緣發往利故利故亦發求從求因緣故令有利故說是從是因緣當知令從求因緣有利此八愛或言故說。或云是說義不異也。以具文於上此二解之。故云是故首言爾也。

若求因緣阿難無有亦何因緣有求亦從何因緣求一切阿難以無有求若有見利不阿難言不若求本無所因。亦何得求也。普無求者利可見不。

如是阿難從是有從是本從是習從是因緣爲有利爲有求故求故阿難令有利或曰發曰生或曰起或曰有。義同文別耳。

從發故令有求是故說當從是知令從愛求愛心內無求之由生。

若阿難無有愛亦無有求亦無有因緣求亦無有愛一切阿難愛無有寧當有求不阿難言不諸因緣惟此一說反上。愛受中卽若無有愛。下曰二無有愛耳。餘皆在一切上說。因一切下說。以因及緣。

如是阿難從是有從是本從是習從是因緣有愛故令有求求故令有愛愛之滋長成乎八也。

彼阿難欲愛亦有愛是二皆痛相會此推愛本文終也。欲愛色愛也。亦有愛非一也經曰心可則爲欲也。是兩愛痛爲本爲習爲因緣。從痛發解如有則無也。相會猶相因也。

有痛因緣阿難若有問是便言有何因緣有便言更因緣有從是因緣阿難亦當知令更因緣痛設問教答也。有六更故三痛由生也。

若阿難眼不更亦無有應當更眼亦不得更一切阿難眼已不更寧有眼更不亦有眼當因緣生不爲樂爲苦爲亦不樂亦不苦阿難應不若眼知如有不更。眼亦無有。應作眼更者。一復不得此更也。普眼已不更。豈有眼更因緣生三痛不也。

如是阿難。從是有從是本從是習從是因緣令眼更痛眼更因緣。阿難。令眼知痛耳亦如是鼻亦如是舌亦如是身亦如是心不更阿難亦無有當更亦無更因緣令心更一切。阿難。心無有更寧當有心更入因緣令有痛不。令有樂不。令有苦不。令有不苦不樂不。阿難。應不如是。阿難。是爲有是爲本是爲習是爲因緣痛令有更心更因緣阿難令有痛更卽有三痛呼阿難重結於比顚倒相明結言也。

若有問有因緣更不對爲有何等更有因緣對爲名字因緣當從是阿難可知令從名字因緣更更本應是六入。而今是名字六入同出六更。六更同出六情。六情之本則名字。是故想曰名色也。亦應出經時失次也。

若從所處有亦從所處應受令名身聚有句倒云在所處四身爲在。所處三有也。將欲說無色。故云受之與有也。有受有有乃有名色也。

若阿難從所處有亦從所處應受無有爲有更有名字不阿難言不如有知無受之與有。豈有更而因名字耶。

若阿難從所處有亦從所應受無有今名身有無有寧當有對更不阿難言不反覆明之。上句云。豈有更因名字不此句言寧有名字與更對爲因也。

一切阿難名字亦色身無有爲有更不爲從有更不阿難言不此上三反問。於此一問云普無名色何從有更乎。天竺言質無慊其悉也。

如是阿難爲從是是發爲從是是本爲從是是習爲從是是因緣從是是更令從是名字名字因緣阿難令有更凡上云是因緣是有。次云無是則無取。後雲從發習因緣卽成上句從是有是故皆如是也。

阿難有名字因緣設有問便對爲有何因緣名字謂識因緣爲有當從是因緣阿難解知爲識因緣名字中陰淫識遂處胎有五陰。

若識阿難不下母腹中當爲是名色隨精得駐不阿難言不設無中陰淫識當有猗。精住成名色不。名色已後至有中世也。識已前前世也。三世成十二也。

若識阿難母腹已下不得駐去爲有名字得致不阿難言不識阿難爲本若男兒若女兒已壞已亡令無有爲得名字令增長令所應足不阿難言不縱使中陰乘精入胎。或一二七日而亡。豈有此身耶。或成根男女及命便墮傷胎。寧得五陰身不乎。自下母胎則淫識也。一二七日男根女根已是名字之成。

如是阿難從是起有從是本從是習從是因緣爲名字從識識因緣阿難爲有名字每至結句輒重者云名色從識注識爲名色因緣反覆言也。

有因緣阿難識若問是便對有從何因緣有識名字因緣有識當從是因緣阿難分別解爲名字因緣識惟識之本本當是行。而今言名字五大名識也。卽六大癡也。有六大癡心作淫行。淫行中有識。共出六大故名字也。

若阿難識不得名字駐已識不得駐得增上爲有生老死苦習能致有不阿難言不省文有似上乘望識入胎受有名字。身或七日或三根成而胎傷。寧滋長成十二緣不也。若當爾者與上不畢也。又此說無名字是無常之說。非盡諦言也。而今少行又文亂。似出經時未皮缺也。就而通之者云。大不信無癡。豈得望行與望識不也。夫萬冥存乎癡。萬照存乎慧。故此經以癡爲本。以諦對也。

如是阿難從是致致生也。從六大生望識也。

從是本望識以六大爲。

從是習習癡以成識也。

從是因緣因癡有識緣也。上二十事實有十八皆然也。

識令有名字名字因緣有識十二事窮此。

是如是爲識因緣名字名字因緣識止是說名止是處對止是諍本現當從有慧莫受稱名字反覆而結之。云止是者十二事終是說名字處也。對止是者上諸云便對也。諍本見者三耶見也。墮耶見則失正觀。正觀四慧也現當見也故曰諍本。見當從慧莫受也。

幾因緣阿難爲計痛是爲身阿難言是法本從佛是法正本佛自歸本佛願令佛說令從佛說是說受解利佛言聽阿難善哉善哉諦受念佛便說賢者阿難應惟然從佛聞佛便說是或阿難有見是痛爲身失憂三更而愚墮爲身。

或有見是痛計非身但爲身更痛法見是爲身但爲已上稱痛而云無也。此云身更痛法與漏分布三痛身更知同也。上三痛亦皆云更知也。以身更爲異耳。

或一身爲是痛見不爲身亦不爲痛法見痛法計是不爲身但爲見是身爲身但爲已上亦稱上二事云無也。見後解中云不覺。乃後問解三事亦云見也。覺見義同耳。但有有爲異也。不不解也。覺悟之稱也。漏分布曰三痛心更知。似其事也。若不爾者。宜言三痛覺由身也。上言三痛更由身也。猶六覺六更也。此下散說爲三痛病。其文亡而錯。得下慧心解三事之重釋。以次此非其事也。

彼阿難或爲在是痛計爲身由痛而修身也。此卽下道慧解痛文也。而迸續此爲痛病也。

當爲對說是此文意稱上計痛爲身者辟而執之也下色重解不稱爲賓主也。

是痛賢者爲三輩有樂痛有苦痛有不樂不苦痛是賢者三痛見何痛應作身樂痛時阿難是時二痛已爲滅爲苦亦不樂亦不苦是時但爲樂更樂痛阿難非常苦要滅樂阿難痛已滅離身不在身計將明無身。故云痛有三而身一。何適爲身耶。欲言樂痛是身。當其親樂則無苦與不樂不苦三痛。而今一樂非身明矣。又令﹝庶﹣廿﹢﹝臣﹡巳﹞譃觀其常。身死敗滅以諦照之。復非身明白矣。

是如是是時阿難苦痛便時是時爲兩痛已滅爲樂亦苦是時但爲更苦痛苦阿難痛非常苦盡法苦阿難痛已盡身不復更知是時阿難與樂痛同義不別解也。此中樂亦苦。苦上少三字。宜言樂亦不樂不苦也。便字從宜爲更也。

亦不苦亦不樂不更是痛是時兩痛滅痛亦苦但爲是時不苦不樂更是痛不苦不樂阿難痛法非常苦盡不苦不樂阿難痛已盡應無有身自有是計或阿難爲行道亦同上二義也。長下不字也。中云痛亦苦。宜云樂亦苦也。不大樂不大苦中中人也。

爲是非常法痛爲計見身或有阿難爲行道常觀三痛計身之見也。

放散樂苦痛爲自見計身如是阿難因緣不應可爲痛作身見身得明慧觀則三痛放散因緣。長息永。無痛之作身想。

彼阿難或不痛計見是身但爲身法更痛但爲上稱痛而云無也。但云身更痛者身歷三痛而作身也。漏分布曰。三痛身更知。卽此事也。

便可報若賢者無有痛更亦不見所更寧當應有是不上更痛計爲身。佛教答曰尙不痛計身。寧猶有身更可修身耶。上痛更稱反身更法。身更法言所更約耳。言二不見似盡滅也。設問對計非身。寧應是法更。

是時阿難比丘不痛爲見計非是身寧應是法更痛亦見是身不阿難言不旣教答無痛更無緣修身。又反以質阿難也。不痛爲見計非是者。言第二身更痛無第一痛計身也。二與三都無非常盡滅直言。寧應者。此二事皆仍上三痛。故云寧。寧者旣兩痛滅。安得獨稱身耶。雅理並羅義不只立也。

如是阿難是因緣亦不應亦不可令或一無有痛計是身。但爲身更痛但爲已上亦稱也。反稱結句也。

彼阿難所不計痛爲身亦不見是痛非身將說第三云無第一也。

亦不身更痛亦痛法不見不計是身云無第二也。

但爲計我爲不覺是身是身覺見也。覺三痛計爲身也。云不覺覺也。

便可報一切賢者自計身計獨覺也覺是身也。

不更痛句倒也。卽無第二也。

寧應有身不此言自覺身爲身不更痛法。又不痛計身三名並寧應獨覺身是身耶。獨上三痛何痛應作身也。當一兩滅何得並稱也。

是時比丘不痛爲身身亦不更痛痛法亦不爲身有身二無第一第二也。

但爲不覺身耳如是觀身寧應身不阿難言不云三事並列。何得獨有身也。上設問對此問阿難。

如是因緣阿難不應令無有痛爲身亦不身爲更亦不應法爲身亦不應不覺身爲身如是阿難一切痛爲作身已痛見見是身事無適作身也。

幾因緣阿難或爲行道不爲痛作身爲見不見身阿難報是法本從佛教令亦從佛願佛爲說佛說已弟子當受令是說當爲解利佛告阿難聽是受是諦受重受念是當爲說如是賢者阿難從佛聞佛便說是有阿難比丘不爲痛作身亦不見痛爲身行者得四非常解盡諦慧者。不計三痛而有身也。旣不計三痛則不快痛之見。著身想也。

亦不爲身更亦不痛法計爲身分痛法耳宜合痛法。亦上三痛但身更。知心更知望得知爲異也。

亦不見身見爲身見覺也。上身更此身覺爲異耳。

亦不從或有是身亦不從是見見是身已如是見不復致世間令不復受世間有是身者故上計痛有是身也。撮三事之二云旣無半。則不致受世間也。致至也。

已不復受致世間便不復憂已不復憂便無爲度世便自知爲己盡生義病死憂已畢三痛身盡則不致不受十一苦也。

行已足所應作已作不復還在世間齊是阿難或爲行道不計痛爲身自方便作亦不見見爲身齊至也。至此身最後竟身也。身則畢於此不受更身。故曰不還世間也。

幾因緣阿難或爲行道爲色作身阿難報法本從佛教令亦從佛願佛爲說佛說已弟子當受令是說當爲解利佛告阿難聽是受是諦受重受念是當爲說如是賢者阿難從佛聞佛便說是有阿難或爲行道爲少色行爲身少貪身不乃殷勤。

阿難或爲行道爲不少色行爲身將及二勝一無也。

亦色無有量行爲身但爲少不色行爲身但爲二字宜上在色無量上也。不爲少不色重騰焉也。無量者殷勤貪內外色也。

或有阿難爲行道亦不爲少色亦不爲無有量色騰無第一第二及三也。

亦不色少行爲身不色小及第一也內不少貪外微著也。

或有阿難爲行道亦不爲少色亦不爲無有量色亦不無有少色行爲身騰無上三。

但爲不色無有量行爲身反第二也。內不色無有量外殷勤也。

彼阿難或爲行道少色行爲身現在阿難或爲行道少色行爲身己身壞死令復見身相像如是不爲是對行對如是致亦如是齊是現在猶是計貪。少計貪少色以起者。身時𨿽身死亡。續貪身思存想象未知系癡行道。不應與此爲匹。而愚與俱以致此身此而還也。對匹也俱也。齊至也。死而不解無常也。

阿難或爲行道色少行爲身自方便計作齊是阿難或爲行道色少行爲身自方計作齊是阿難或爲行道色少行爲身令結使自計方便方便貪色命終不絕也。不自坊閒至此而止故爲身結身使也上自計方便如當過下寧也可無一條耳此說病耳而云行道道當知也。

彼阿難或爲行道不少色爲作行身但爲色無有量計作爲是身現是阿難或爲行道色無有量爲計作身身已壞死。令復現身相像如是不爲是對行對如是致亦如是齊。是阿難或爲行道爲計身色無有量齊。是阿難或爲行道令色無有量爲身令使結。彼阿難或爲行道不少色亦無有量色計但爲念少色爲身。現在阿難或爲行道不色少爲計身身壞死令復見身相像如是不爲是對行對如是致亦如是齊。是阿難或爲行道不色少自計爲致身齊。是阿難或爲行道不色少令身使結。彼阿難或爲行道亦不色少。亦不色無有量。亦不無有色少。亦不無有色無有量。爲墮行身。現在阿難或爲行道亦不色少。亦不色無有量。亦不無有色少。亦不無有色無有量。爲計墮身己身壞死令復見身相像如是不爲是對行對如是致亦如是齊。是阿難或爲行道不色無有量。自計爲致身齊。是阿難或爲行道令不色爲使結齊。是阿難或爲行道自計爲致身身幾因緣阿難爲行道色不行作身。阿難報是法本從佛教令亦從佛。願佛爲說。佛說已弟子當受。令是說當爲解利。佛告阿難。聽是受是。諦受重受。念是當爲說。如是賢者阿難從佛聞。佛便說是或阿難爲行道或不爲色作身計四大有身相也都曰也。

亦不爲色計爲身少色也脫少字。云解道行者不起小色而滯身也。

亦不爲色無有量量多著四大息此多色也亦不爲色少爲下小無字也。無色小反第一也。亦息此結也。十報內無有小色外見小端正也。

亦不爲色無有量計爲身爲下亦少不字也。此反第二也。行諦亦廢之也。十報內不念不趣端正外見色不趣端正色也。

彼阿難爲行道不少色爲作身亦不爲計是身如道行道行諦也。得此慧者忘少著四大色也。

現是阿難爲行道不爲少色作身亦不爲墮是身己身壞死令不復見是身相像現是猶是時也。是行時不貪小色見身非常滅盡永絕。今身著色之想也。

不爲是對行對如是是無有齊是對今身後也無有身猗之二至此一也。

阿難爲行道爲不少色爲身亦不計爲是身齊是阿難爲行道爲不少色爲身不使結云至此無身之相則無貪身之七使九結也。

彼阿難或爲行道不爲色無有量。爲身亦不作色爲身現在是阿難爲行道不色無有量。爲身亦不計是身己身壞死令不復見身相像不爲是對如是如是是爲無有是齊。是阿難爲行道不色無有量。爲身亦不墮身計。如是阿難齊是或爲行道不色無有量。爲身不使結。彼阿難或爲行道不爲不色少爲身亦不墮身計。現是阿難爲行道不色少爲身亦不墮身計己身壞死令不復見身相像不爲是對如是如是是爲無有是齊。是阿難爲行道不爲不色少爲身亦不墮身計。如是阿難齊是爲行道不爲不色少令不使結。彼阿難或爲行道不行不色無有量爲身亦不墮計是身現是阿難爲行道不爲不色阿難爲身亦不墮計爲成身己身壞死如是身令不復見。是計不爲是對如是如是是爲無有是齊是阿難爲行道不行不色無有量。爲身亦不墮計是身齊。是阿難爲行道不行不色無有量。亦令不使結齊。是阿難或爲行道不行不色無有量。爲身亦不成身。亦不墮計是身。亦有是七處阿難令識得駐亦有二受行從得解三道則張欲界爲五。並三界天爲一。九神止處。則分色無色。合欲爲一也。論五道者。以流浪受苦爲失故精說三惡道。總天爲一也。說九止者論能弘教受三觀者故自人始不及三苦也。分一受者精粗相從觀法不異也。二受皆居滿畢之位故有解名也。

有色爲令從是有若干身若干思想辟或人或天是爲第一識止處。有色爲令從是一身若干思想辟天名爲梵天長壽本在處是爲第二識止處。有色爲令從是一身若干思想辟天名爲明聲是爲第三識止處。有色爲令從是一身一像思亦一辟天名爲徧淨是爲第四識止處。有不色爲令從是一切從色想度多想滅爲無有量空空慧受意止辟天名爲空慧行是名第五識止處。有不色爲令從是一切從空行竟過無有量識從慧受意止辟天名爲識慧是名爲第六識止處。有不色爲令從是一切從識慧過度無有量不用從是慧意受止辟天名爲不用從受慧是爲第七識止處。何等爲阿難亦有二受行。從得解有。從色因緣行道。令不更思想辟天名爲不思想。是爲一受行。從得解有。從不色因緣行道。一切從不用得度。爲受不思想亦有思想受行止辟天名爲不思想亦有思想。是爲二受行。從得解彼阿難所第一識止處。爲從色行因緣行道若干身若干思想辟名爲人亦一處色身也有也有欲之形故曰色也。由欲界身行道諦故曰行道也。六天已下其形非一故曰若干也。心亦各異故曰若干想也。辟行字也。

若阿難行道是識止處已知知欲天及人陰持入身爲本也。

亦知是識從是習習天及人識不能捨也。知者慧也。

亦知從是沒沒盡也。從天及人身天下滅者。諦知如篾曰盡也。

亦知是所樂七處結曰昧也貪樂天及人身故曰樂也。知之爲盡。

亦知是更苦天及人身由之受苦也。知一苦則慧也。

亦知是從得出要如有知出要法句言得要生盡也。故七處曰欲能治能棄能度也。盡諦有四事。出要是其一也。凡六事皆曰知。行道諦之慧也。六事皆曰是。是六天已下下及人身識所依也。七處三觀經。一皆知五陰之一。而陰有六情也。一一皆知陰。陰有習三四知陰盡行道。又曰。亦知色味亦知色出要。此七處也。三觀者。觀身色觀五陰觀六情也。三觀卽七處之每第一陰入也。言以道諦盡諦苦出要諦。觀陰人及樂而陰之也。五陰﹝聲﹣耳﹢卵﹞蓋經以五陰爲五習盡爲七處昧苦出要爲三觀。文小異大同身三經惟七處三觀經有道諦二經皆七事而已。然俱曰行道亦道諦也。皆曰知亦諦也。如至識知。或曰。如本知知非諦何也。知觀同義也。九九止卽天身爲觀地習天之習天之身會滅行道味樂天樂天樂樂必有苦能斷天貪可名活道故曰出要也。皆四諦觀觀九處也。所謂微而顯約而具也。十報單用陰習盡而止也。

是時阿難爲行道所識止處可應求可應望可應住處阿難言不若行道慧。以四諦觀觀人身。寧有貪求望想此住止處不。答曰無也。

彼阿難第二識止處爲從色行因緣行道若干身一想辟天名爲梵身長壽本第一在處始行一禪生四梵。名梵小梵無量大梵梵輔。身不相類故曰若干身。猶此人之優劣也。心未純一故曰非一想也。

若阿難行道是識止處以知亦是識止處從是習。亦知從是沒。亦知是所樂。亦知是更苦。亦知是從得出要如有知是時阿難爲行道所識止處可應求可應望可應住處。阿難對言不彼阿難第三識止處爲從色行因緣行道一身若干想辟天名爲明。若阿難爲行道是識止處已知亦是識止處從是習。亦知從是沒。亦知是所樂。亦知是更苦。亦知是從要得出如有知是時阿難爲行道所識止處可應求可應望可應住處。阿難對言不進行二禪。以知養恬陰乎念持。生此四明天。身表光相混然大齊。心猶不一故曰若干也。

彼阿難第四識止處爲從色行因緣行道一像身一思想辟天名爲徧淨若阿難爲行道是識止處己知亦是識止處從是習亦知從是沒亦知是所樂亦知是更苦亦知從是要得出如有知是時阿難爲行道所識止處可應求可應望可應住處阿難對言不此是第三天也。宜言淨天天也。容表暉炎四天。若一其心恬豫恆遊禪思故曰一。

彼阿難第五識止處爲從不色行因緣行道一切從色得度地想已沒無有量空空慧行受止辟天名爲空慧。若阿難爲行道是識止處已知亦是識止處從是習。亦知從是沒。亦知是所樂。亦知是更苦。亦知從是要得出如有知是時阿難爲行道所識止處可應求可應望可應住處。阿難對言不地者恚滅心如地也。想已沒斷求也無量空也。

彼阿難第六識止處爲從不色行因緣行道一切從空慧度識無有量受慧行止辟天名爲識慧若阿難爲行道是識止處已知亦是識止處從是習亦知從是沒亦知是所樂亦知是更苦亦知從是要得出如有知是時阿難爲行道所識止處可應求可應望可應住處阿難對言不空識定者。觀對識空不本來也。

彼阿難第七識止處爲從不色行因緣行道一切從識慧度無有量不用已捨受慧行辟天名爲不用受慧行。若阿難爲行道是識止處已知亦是識止處從是習。亦知從是沒。亦知是所樂。亦知是更苦。亦知從是要得出如有知是時阿難爲行道所識止處可應求可應望可應住處。阿難對言不色恚求生生而卽遣。不俟終日觀而後知也。不用觀也。

彼阿難第一受行從得解有從色因緣行道無有想亦不受辟天名不思若阿難爲行道己知是從受亦知從受習亦知從是沒亦知是所樂亦知是更苦亦知從是要得出如有知是時阿難爲行道是受行從得解可應求可應望可應住處阿難對言不不思無結愛天也。四阿那含之第四天也。四阿那含愛身生第四禪。六增之第二已上四天。此無漏第四禪局也。四禪之第六天名愛勝。是無思天共在一天上耳。

彼阿難第二受行從得解有從不色因緣行道一切不用從慧得度過無有思想亦未離思想爲受行止正受定也。

辟天名爲無有思想解若阿難爲行道是受行從得解已知爲是解從是習亦知從是沒亦知是所樂亦知是更苦亦知從是要得出如有知是時阿難爲行道是受行從得解可應求可應望可應住處阿難對言不無想者。知空而制想不令起也。此上八止皆如應知此八處。亦知八處習。亦知八處盡。亦知八處樂。亦知八處苦。亦知八處要得出義同故不二訓之也。

若阿難爲行道如是知如是見說爲不知不見若有是結使是時應說爲常是時應說非常波羅門云斷滅見常也。

是時應說世間有本是時應說世間無有本本要也。有要無要耳。

是時應說得道以死復生是時應說得道不得死或見七反生死者故曰死復生。或至尼惟先天者故曰不死也。

爲有無有或曰有度世。或曰無度世。

度世死從是結使是時阿難爲行道是七識止處二受行從得解如是如有從諦慧見從是意已解已得解脫是名爲阿難爲行道無所著從慧得解脫反稱得道不得死。是五耶結使。經乎九止行者。以四諦觀之。長得息解。成阿羅漢也。

亦有阿難八解脫處何等爲八色觀色是爲第一解脫處內外身著觀兩事也。

內觀色不想外觀色是爲第二解脫處徧著外身也。

觀三十六物淨身受觀行止是爲第三解脫處徧著己身。則三十六物觀也。從第一禪至四禪。皆三觀也。人病不同。或貪己身。或貪外色。內外俱貪。故有三觀也。四意止觀亦復如是。單舉禪要。則三觀也耳。其轉除則四禪也。

一切從色想已度已過四禪色天。次及空也。

滅地想滅恚心如土塵故曰如地也。

若干想不念無有量空慧已受竟辟天名爲空慧是名爲第四解脫處四空定文同故。不一一解也。

一切從空慧已度無有量識慧受竟辟天名爲識慧是名爲第五解脫處一切從識慧得度無所有不用受慧竟行辟天名爲不用無所用慧行是爲第六解脫處一切從不用慧得度無有思想亦不無有思想竟受止辟天名爲思想是名爲第七解脫處一切從無有思想竟得度將已竟四空。次及滅定也。

滅思想亦覺盡身已更竟受止是爲第八解脫處心之流放眴息生滅之間﹝爪／再﹞撫宇宙之表矣。身之所復無不待行。行慈定者。滅心想身知屈如根株。冥如死灰。雷霆不能駭其念。山燋不能傷其慮。蕭然與大虛齊量。恬然與造化俱遊。曰滅定也。

若已阿難行道七識止處二受行從得解脫亦是八解脫處是如有是慧已更見從是竟戢卻不用已得解脫如是本福己身更竟止是名阿難行道無所著從兩行得解脫佛說如是阿難受行。

佛說人本欲生經

