勝鬘寶窟

隋吉藏撰

雕勝鬘寶窟敍

原夫。所謂一乘之大車者。則是法王之寶輅也。是以萬徳珍琛。以校嚴其髙廣。四辯鈴鐸。以縣列其旁邊。欄楯總持。幰蓋悲捨。禪綩以蓐。寂枕以休。華纓嚲垂。四來舉足歸仰之喜。寶繩絞絡。羣黎寧有愛見之愆。儐則駢田奉崇。牛則﹝胎﹣ㄙ﹢內﹞﹝月﹡覃﹞般若。況夫家且富丰。不偏其施。乘豈窮匱。無量其籌。何其盛哉。何其偉哉。然夫蒙庶冠癡佩嬰。常舞色味之宅。驂疑駕惑。長驅生死之原。至如饕餮榮聲。安寤熱焰鏡像。膠黐身世。未省漂艸爨茅。其靡識火坑。胡暇論寶輅。於焉我

法王。自手擎四缽。而鹿園之教玆基。訖身臥雙林。而象諭之誥聿極。凡鸞。音興響金彩移輝。皆無非憫其嚚頑淒其蒙瞍者矣爾乃妙吉徧吉之諸髦。翊輔其化。西方東方之羣傑。贊成其治。以故或恩或仇。皆是益物。遭嘆遭呵。總爲施權。要惟所以欲令辟癡冠決嬰佩駕大輅驅廣衢者耳。玆有

勝鬘夫人者。後宮維蹤。本地誰得而測。柔淑乃質。慈悲宜應爲殊。若夫逾闍信至之晨。虛空像現之日。寄緣興教。托事契機狐膽外魔。忽壞蘭儀之宣吐。獅吼了義。無畏蓮眸之照臨。實似周朝亂臣之一人。寧匪祇園影響之巨擘。其經號曰勝鬘獅子吼一乘大方便大方廣也。夫獅子吼者。是一向記說。自非厥理之終窮。誰獲其說之決定。一乘也者。惟一佛乘。是爲眞實。大方便也者。爲說種種。是云權巧。蓋夫無乘而乘。乘無所乘。稱之一乘。無運而運。運無所運。卽是眞運。惟其無所運。是以無所不運。惟其無所乘。是以無所不乘。其非若斯妙玄指之言大方廣。將以何稱之者乎。但至理幽淵。奉之難入。茫茫嘆喟。譯語古簡。讀者不進。往往惋嗟。唐初有

嘉祥藏大師者。冑遐方而誕秀。協川嶽而稟神。襲龍樹之芳猷。探鷲峯之祕旨。論鋒。共迦旃爭銳。亮軼秋蟬。智囊與舍利競儲。麗譬春鳥。蓋是滅後荃宰。法門英規者也。於是嘆微言之已絕。傷頹風之不振。抗言動論。朱紫教理。發意吐語。涇渭指歸。乃造疏若干捲。顯此眞詮以洞明。立言十萬餘。發玆玄旨而煥炳。未論深之者便開金藏。卽亦翻之者眞窺寶窟。庸非驚曉醉狂指視寶輅者耶。然夫請流吾邦。固過萬重之濤瀾。傳至今日。亦經千餘之星霜。華夏旣已歸烏有之家。桑域未曾入回祿之手。𨿽然書寫襲祕。未澤學教之幹吭。精藍寶藏。寧息慕古之延領。矧且蒸濕恆慮。蟫蝕詎防。玆某夙奉此經。心庶湛邃。曾獲斯記。懷渙層冰。乃意旣道或裏或田。何廢書肆。亦聞若樹若石。豈擇棗梨。於是躬自不量。竊企廣布。屢事仇正。猶恐剩魯魚之塵。仍命剞劂。且喜免潦鶴之瑾。所冀者。披奉男女。同共締乎來緣。攝受仁賢。與俱駕乎一乘雲爾。

元祿十六年季冬之吉沙門道空和南敍

勝鬘寶窟卷上﹝之本﹞

慧日道場沙門釋吉藏撰

此經言約義富。事遠理深。豈止勝鬘之一經。乃總方等之宗要。余玩味旣重。燧鉆累年。捃拾古今。搜撿經論。撰其文玄。勒成三軸。若少參聖旨。則福施羣生。如其有差。請冥加授。

玄意有五一釋名題二敍緣起三辧宗旨四明教不同五論經分齊

就釋名門更開三別。一立名意。二明通別。三正釋名。眾經所以立名者。然至理無名。聖人無名相中爲眾生故。假名相說。欲令眾生因此名相悟無名相。如懸峯可陟。要假繩梯。至道寂寥。寔由名相。蓋是垂教之大宗。羣聖之本意也。又所以立名。令依名識法。因法起行。因行得解脫果。龍樹呵五百部云。不知佛意爲於解脫故。法華經云。如來所演經典。皆爲度脫諸眾生故。又所以立名者。至人說法有略有廣。略則一題之名。廣則一部之教。演略爲廣。開一題成一部。括廣爲略。卷一部成一題也。又爲利根人。但標一題。猶如龍樹入彼海宮。觀經題目。便能悟解。爲彼鈍人。聞略題目未解。尋廣文乃悟。又爲鈍根人。不能具受廣經。便略持一題爲利根人堪能廣持。故明一部。又爲欲簡別使眾部不同。是故諸經各題名字欲令眾生。因於眾題。各解諸法。故明一部。又欲分邪正教異內外差別故。首題名字。若韋陀廣主。謂外道經名。般若涅槃。內教之稱。亦如三墳五典。震旦俗書。大小二乘。天竺聖教。以如是等眾因緣故。是以聖教首題名也。次明立名通別門者。有人言。此經所明。章別十五。始從嘆佛。終至勝鬘師子吼章。章𨿽十五。要分爲二。前十四章。是自利行。後一利他。今言勝鬘師子吼者。是第十五利他行。一乘大方便及與方廣。是前十四自利行也。所以不次第者。彼後一章。標人樹徳。標人在初。故前舉之。一乘者。卽是第五。一乘大方便者。是初四章。方廣者。卽是無邊聖諦等章。如此分配。謂之別也。今所明者不同斯義。一就此經難之。二用淨名經爲類。一以此經難者。若言後有勝鬘師子吼章卽用爲題者。後立經名中。今以此勝鬘師子吼經囑汝。亦應但付囑一章經也。然後旣通付一部。知今題勝鬘師子吼。亦通題一經。勝鬘師子吼旣通一部。則一乘大方便等義亦同然。引淨名爲類者。如維摩經。一名不思議解脫。然彼非但詺不思議品以爲不思議解脫。乃是通名一部。故肇師言。此經始自淨國。終於供養。其文𨿽殊。不思議一也。以彼類此。故知今言一乘。非惟詺一乘章以爲一乘。次明正釋名門者。今就一題。作五雙十義釋之。言五雙十義。初人法一雙。題勝鬘。謂能說之人也。師子吼已下。明所說之法。謂人法一雙。師子吼者譬也。一乘大方便方廣者法也。謂法譬一雙。一乘者謂體實也。大方便者謂權用也。謂體用一雙。從勝鬘師子吼至一乘大乘大方便。謂一經之別名也。方廣者。謂大乘經之通稱也。謂通別一雙。從勝鬘至方廣。謂所詮之理也。經者能詮之教。謂理故一雙蓋是不二而二。故開五雙。若二而不二。則十義無別。故下章云。無異攝受。無異正法也。今次第釋之。夫道不孤運。弘之由人。斯乃法身大士。托質女形。隱迹後宮。和光同俗。欲弘風靡之化。故現妃後之形。仰請於佛。闡揚大教。是以須題勝鬘之人也。又所以題人者。一佛自說。二弟子說。三諸天說。四仙人說。五化人說。今欲簡異佛說。故題勝鬘也。又眾經標題。大明二種。一者。佛所說經。多從法爲稱。弟子所說者。多從人立名。佛若從人。則諸部無別。今欲使諸部名別。故從法爲名。弟子若從法。則有濫師說。今欲使師資義分。故從人。是以師從法。欲明法別。資從人。爲明人異。但泛明從人凡有四種。一從能說人以受名。卽如此釋經等。二從所說人而立稱。如阿彌陀佛經等。三從能問人以立名。如文殊問般若經等。四從所爲人以立名。如提謂經等。今此經從能說之人立名。如前所明。又女人穢陋。兼以五礙三監。遂能弘闡一乘。使七歲以上成佛。蓋是世所希逢。宜須題其盛威徳。是以首題標其人名。言勝鬘者。外國名爲屍利摩羅。屍利此翻名之爲勝。摩羅名鬘。鬘謂華鬘。而言勝者。一釋云。鬘中之上。故云勝鬘。勝鬘父母。借彼世間殊勝之鬘。以美其女。故號勝鬘也。又其人生時。人獻首飾之華。故因事立稱。波斯匿王。爲無兒息。祈神請福。後忽生一女。國民羣寮。皆悉歡喜。各貢上寶華。雕麗珍飾。卽從此事立名。故號勝鬘也。二云。以女比華鬘。女勝於鬘故曰勝鬘。凡有二勝。一形勝。二徳勝。形勝者。女貌絕倫。華鬘不並。如世云將華比面。則面勝於華也。徳勝者。其女聰慧利根。通敏易悟。有勝世人。故云徳勝。又波斯匿王。惟生此女。王之愛惜。爲光飾種胤。是女聰敏愛重。勝世寶雕飾於體。故云勝鬘。𨿽因世事爲子立名。冥與徳合。如彼純陀父母所立名解妙義。維摩云無垢稱。須菩提號曰空生。皆世俗立名。而冥與徳合。大士亦爾。內備諸徳而自莊嚴。如世華鬘用爲首飾。故云勝鬘。涅槃云。徳鬘優婆夷。故知以眾徳爲鬘也。古注云。蓋法身同事之美名。攝物之麗稱也。徵之以事。四體惟首爲尊。飾嚴首惟鬘爲貴。比般若則證鑑居宗。暉照則備徳兼美。斯乃借諭顯實。故獨標勝鬘者也。此釋意明外譬有三。一者四體。二者有頭。三者有鬘莊嚴於頭。合中。以因中諸行爲四體。果地平等大慧爲眾徳之最。故名爲頭。自平等大慧以外。余果地一切諸徳。莊嚴此慧。故名爲鬘也。馥法師云。勝鬘者。云大士以三乘爲法身。二乘冠其首飾。此意明三乘之解。猶未端嚴。一乘之慧。方爲妙極故也。維摩經云。深心爲華鬘。竺道生注云。鬘旣爲首鬘。束髮使不亂也。又釋深心者。深入實相之心也。所入實相。旣其妙微。則徹理之心。心亦端嚴。端嚴之慧居眾善之先。猶鬘之在首。問。華之與鬘有何異耶。答。涅槃經云。願諸眾生。皆得佛華三昧。七覺妙鬘。系其首頭。故華之與鬘。應是二物。若如維摩云深心爲華鬘。則以華爲鬘。應是一物。次論勝鬘住。舊說皆云是法身菩薩。但解法身不同。若依智度論。六地爲肉身。七地已上爲。法身。什肇注淨名。大意亦爾。有人言。依地經及此經義。七地已前爲色身。八地已上爲法身。則勝鬘應是八地已上法身。又如淨名天女辧屈身子。舊多雲是八地法身。今勝鬘盛說。不愧於此。故知是八地法身。依法華論解觀世音品云。知法界者。謂知法性。法性者。謂眞如法身。則初地便得法身。又釋六根淸淨中。地前菩薩是受於肉身。故經云𨿽未得無漏法性之妙體。則知登地便證法身。攝論等意亦爾。若依涅槃經。其名曰徳鬘優婆夷位階十地安住不動爲眾生故。現受女身。爲王后者。欲母儀四海。徳範六宮。先導之以俗禮。後引之入佛慧卽五生中。謂勝生身也。師子吼者。勝鬘是其舊名。師子吼是其新稱。勝鬘美其人也。師子吼者嘆其說也。外國云呵梨。此云師子。漢書中說師子作黃色。然實應具五色。但見其黃色者耳。形容亦不過大。但以威猛能伏諸獸爲獸中王。馥法師引思益經解師子吼有其多義。略說三種。一如說修行。二無畏說。三決定說。所說如所行。所行如所說。無有虛說。故名師子吼。二無畏說者。世俗云。小聖見大聖。神气盡矣。而勝鬘親於佛前。對於勝眾。縱任辧才。闡揚妙法。無所畏懼。故淨名云。演法無畏如師子吼。又無畏有二。一不畏他。二能令他畏。獸王震吼亦復如是一不畏於百獸。二令百獸生畏。大士演法。義亦同然。不畏他者。勝人臨座而弘道綽然。謂不畏他也。能令外道驚愧。天魔懾懼。謂令他畏也。師子吼名決定說者。此借師子性情爲諭。如師子度河。望直而過。若使邪曲。卽是回還。菩薩演教義亦如是。依究竟理說究竟教。若不究竟。卽便不說。故下文云。師子吼者。一向記說。一向記說。猶是決定說也。又菩薩說法。能上弘大道。下利羣生。邪無不摧。正無不顯。故下文云。決定宣唱一乘了義。又能摧伏非法惡人。是故名爲師子吼也。又師子吼者有十一義。後當具說。次明一乘。大方便已下。明所說之法。至道無二。故稱爲一。運用自在。目之爲乘。依法華論。此大乘修多羅有十七種名。第十四名一乘經。以此法門顯示如來無上菩提究竟之體破二乘非究竟故。此以究竟果徳名曰一乘。下一章義亦同爾。故以泛論一義。凡有十種。法華疏內以具明之。今略敍宗要。一對昔三。是故名一。如法華云。爲聲聞說四諦。爲緣覺說十二因緣。爲菩薩說六波羅密。爲對彼三。是故明一。故云惟有一理。無有三理。惟教一人。無有三人。又爲對二。是故明一。如法華云。惟此一事實。餘二則非眞。問。對二對三。言似相違。云何通會。答。此猶是一義。無相違也。三是通明。二是別說。三是通明者。三中之一。卽是一乘。是彼二乘故名三。言二乘者。但明三中之二。此非眞實。三中之一。謂眞實也。問。何以得知三中之一惟實。餘二非眞。答。法華經云。但有一佛乘故。爲眾生說法。無有餘乘若二若三。二謂緣覺。三謂聲聞。故以知三中之一爲佛乘也。今舉一譬示之。如人手中惟執一果。爲諸子故說有三果。此是於一說三。故三是方便。亦得言惟有一果。於一果上說有餘二。故二是方便。一是眞實也。所以然者。惟有一果。無有三果。而言三者。故三是方便。惟有一果。無有餘二。而言有餘二者。故二是方便也。對二對三。類亦如是。猶是一義也。此具如法華廣說。二者破三明一。昔赴三緣。權說三教。然三乘之人執爲定實。今爲破之。是故明一。三者會三歸一。如下文說。於一乘中開出諸乘。今會之歸一。是故言一也。四者本來無別。所以言一。如法華云。諸法從本來。常自寂滅相。法華論云。三乘之人同一眞如法身。是故言一。五者三卽是一。達觀之者。體悟三卽是一相。六者覆三明一。所化眾生常有三一兩緣。是以如來具有三一兩教。如二鳥雙遊。不相捨離昔爲三緣。覆一辧三。今爲一緣。覆三以明一也。七非三非一。嘆美爲一。如大品云。諸法如中。非但無有三乘。亦無獨一菩薩之乘。故知就理未曾三一。非一非三嘆美爲一。所言大方便者。依法華論第十三名一切諸佛大巧方便經。天親釋云。依此法門成大菩提已。爲眾生說人天聲聞辟支佛等諸善法故。此意明大菩提一乘爲眞實。爲眾生說四乘爲大巧方便。依此文爲正解。所以此標二名者。一乘爲體方便爲用。一乘爲實。三乘爲權。欲明從體起用。及會權歸實。結束佛教始終。故明此二也。有人言。一乘明所說之體。大方便者。明此法化義窮善巧。故云方便。若泛釋。有五種方便。一進趣方便。如見道前七方便等。二善巧名爲方便。如十波羅蜜等。三善權方便。如無三說三等。四施造方便。凡所造作。善巧施爲。故名方便。如地持所說十二巧方便等。五顯此一乘離相巧成。故名方便。方便中極故名爲大。此卽用一乘爲方便也。復有人言。今此所論。是其第四施造方便。又前四章。漸增向果。亦得說爲進趣方便。復有人云。乘有三義。謂性。隨。得。十五章中。初四。後二。是乘隨義。第五是得義。餘七明性義。隨義進趣善巧。性義習成善巧。得義攝益作用善巧。故名方便。今謂若爾則方便攝十五章盡。復何用一乘。又一乘章明乘是果。可是乘得。如來藏可是乘性。法身等云何乘性耶。今所明者。如法華論旣有二名便有兩義。一乘經旣是無上菩提。大巧方便經卽四乘教也。此卽權實兩舉。體用雙明。義無增減。故有誠文。宜可依用。大方廣者。上來明別。今次辧通。如大方廣佛華嚴。亦如大方等大集。故知方廣是大乘經之通名也。所以須通者。或恐物疑勝鬘所說。非方等之例。是故今明勝鬘所說卽是方廣。方廣者。依法華論第三名方大廣。謂無礙大乘門。隨順眾生根。住持成就故。此意通明大乘門無礙。故名方廣。言別釋者。理正曰方。文富稱廣。又一乘無徳不包曰廣。離於偏邪稱方。古注云。眞解無偏爲方。理包無限稱廣。所言經者。自上已來明所詮之理。今明詮理之教。卽是理教一雙也。如涅槃七善中釋知法知義。知法者謂十二部經。知義者謂十二部經所明之義。卽理教之明證也。言經者。天竺名修多羅。此方隨義翻譯非一。傳譯者多用綖本二名。以翻修多羅。若依分別功徳論及四分律。並驗現今天竺僧詺縫衣之綖爲修多羅。則以綖翻修多羅。若依仁王經及畱支三藏所云。則以本翻修多羅。若綖若本。並有文證。但驗方言。難可偏定。所言綖者。如世間綖有貫穿攝持之用。諸佛言教亦有貫法相攝人之能。與綖大同。故從諭立名。所言本者。以教能顯理。教爲理本。教能起行。故教爲行本。今行爲經。言綖本者。蓋是翻譯之家隨方音便。故以經名代於綖本。類如毗含藏。正翻爲滅。若依根本翻名。應言四分滅。十誦滅等。但翻譯之家見此方俗法判罪教門名之爲律。是以佛法制罪教門亦爲律。故名四分律十誦律等。此亦如是。若依根本翻名以爲綖本。應言涅槃綖法華綖等。亦是翻譯之家以見此方先傳國禮訓世教門名爲五經。是以佛法訓世教門亦稱爲經。故言涅槃經等。旣隨俗代名。還依隨俗釋義。俗言經者常也。𨿽先賢後聖。而教範古今恆然。故名爲常。佛法亦爾。𨿽三世諸佛隨感去畱。教範古今不可攺易。

第二說經緣起門。問。淨名經嘆諸菩薩云。其見聞者無不蒙益。諸有所作悉不唐捐。今勝鬘旣是法身大士。隨感以現形。適機而演教。如肇公云。法身無像。物感則形。冥權無謀。動與事會。今有何等大因緣故演說此經。答。意乃多途。略明二種。一爲逾闍國內七歲已上男女之流。宿昔共勝鬘結大乘眷屬。今欲使其善根成就。故假仰請佛起諸願行。乃至承佛神力說斯經。二者通爲一切學大乘人。使稟教之流。識大乘法十五條義。則疑無不滅。解無不生。但有進路而無退道。究竟一乘得成佛也。是以第十六名云。此經斷一切疑決定了義。卽其明證。問。以何義故知有通別二種意耶。答。佛於逾闍國內像現虛空。勝鬘對佛演說斯教。佛去已後。勝鬘與王各化國內所有人民。令七歲已上皆學大乘法。是故當知有別爲也。佛還捨衛。告命阿難及以帝釋。令於天上人間廣弘斯教。是故當知有通爲也。

次明宗旨門。此中有二。一正明宗旨。二明同異。此經章𨿽十五。統其旨趣以一乘爲宗。所以然者。凡有二義。一者。凡欲識經宗。宜觀經題。若舒之章有十五。若捲之則歸乎一乘。是故用一乘爲經旨也。二者。如法華云。三世諸佛略明五乘。廣則八萬法藏。𨿽有廣略不同。而意惟爲顯一理。教乎一人。故譬諭品云。諸有所說。皆爲無上菩提。悉爲化菩薩故。今當復以譬諭更明此義。更明此義者。更明惟有一理。惟教一人。故知若法若譬若語若默諸有所作爲明一乘。法華旣爾。此經亦然問。若爾。一教便足。何煩兩經。答。般若一法。遂有五時。一乘無二。何妨兩說。又𨿽復至道惟一。轉勢說法。故有多門。如將適病人。回變食味。又廣略有無互現。此經略說。法華廣明。此有二死五住之言。則法華無也。彼有三會及種種權實。則此教無也。余有無事多。不可具敍。若約緣不同者。法華爲回小入大人說。故湧出品云。除前修習學小乘者。如是等人我今亦令得聞是經入於佛慧。卽明證也。此經爲直往菩薩說。阿逾闍國。謂無生國。此國常說無生。常有學大乘人習無生觀。故爲之直說一乘使成佛也。問。若爾。但應說一乘法。何故文中復辧三乘。答。爲一乘人令識權實。識權則無退路。解實直進不回。又識權卽能化他。解實則成自行。又此爲會三故辧三。非爲三緣而說三也。第二同異門者。人言此經亦以一乘爲宗。於境智二門。乘義是境。例如法華會三歸一。三一是二智之境。今明會五歸一。一是實智之境。今謂義不全爾。若三一是所觀之義。則名爲境。卽能照之智亦是乘。故下文云一乘卽菩提。菩提卽智也。大乘通境智。有人言於因果二門。乘義是因。因能趣果。今謂義不全爾乘具因果及非因果。如下會二乘歸一乘。卽以因果義爲乘。若以三乘四智爲乘。卽從因趣果義。縱任自在。嬉戲快樂。此是自運名乘。佛自住大乘。還以此法度他。卽以運他名乘。此則因果俱運。則因果俱乘。非因非果乘者。非因非果。言忘慮絕。故名大乘。文殊十禮經云。諸佛虛空相。虛空亦無相。離諸因果故。敬禮無所觀。問。非因非果云何名運答。體悟非因果。令人出四句超百非。故是眞運。故以非因非果是乘體。因果是用。江南瑤法師云。此經以三義爲宗。論解惑所系。辧明八諦。諦則如解之所解。如惑之所惑也。次辧解惑之本。故明自性淸淨本無染。後則會二歸一乘。此言三義者。以聖諦爲解惑之境。卽是一義。自性淸淨是解惑之本。是其二義。一乘明滅惑修行得成極果。是其三義。古人𨿽不見乘三義。而初一是乘境。次一是乘性。後一是乘得。今亦不同此說。若取三義。乘性乘境乘得。此三攝乘義盡。古人不見論明此三義。所以不說之。今明此經有十五章。悉得是經名。並得是乘體。但案題爲宗。故以一乘爲正也。

次辧教差別門有二。一明立教意。次明教門不同。論云。泥洹是眞法寶。眾生藉種種門入。門𨿽不同。大明二種。一藉事以受悟。如香積佛土。以香爲佛事。二因無言以登聖。如寂漠世界。外無示說。內無識慮。三因方言以攺凡。如娑婆國土。隨物而現形。適機而演教。教𨿽萬差。考其大宗。同是無名相中彊名相說。欲令眾生因言以悟無言也。但取相之徒。聞至理無言。教有於言。無言之理不得有言。有言之教不可無言。是則理教永分。生乎二見。大品云。諸有二者無道無果。涅槃云。明與無明愚者謂二。故下章云。堅執妄說違背正教。名爲外道腐敗種子。是故不應起理教二見。今所明者。所詮之理絕言。詮理之言常絕。故言滿十方不吐一名字。如天女之詰身子。汝乃知解脫無言。而未悟言卽解脫。旣云言卽解脫。亦應解脫卽言。言卽解脫。𨿽言無言。解脫卽言。𨿽無言而言。言而無言。非定有言。無言而言。非定無言。故非言非無言。亦非理非教。名心無所依。乃識理教意也。如法華云。我以無數方便引導眾生令離諸著。像法決疑經云。我從初出世乃至涅槃。不說一字不度一人。大集經云。菩薩了一切法門疾得菩提。所謂一切法心無所著。肇法師云。其爲論也。言而無當。破而不執。儻然靡據。事不失眞。蕭焉無寄。理自玄會。家師朗和上。每登髙座。誨彼門人。常云。言以不住爲端。心以無得爲主。故深經髙匠。啟悟羣生。令心無所著。所以然者。以著是累根。眾苦之本以執著故。三世諸佛敷經演論。皆令眾生心無所著。所以令無著者。著者是累根。眾苦之本。以執著故。起決定分別。定分別故。則生煩惱。煩惱因緣。卽便起業。業因緣故。則受生老病死之苦。有所得人未學佛法。從無始來任運於法而起著心。今聞佛法更復起著。是爲著上而復生著。著心堅固。苦根轉深。無由解脫。欲令弘經利人。及行道自行。勿起著心。此敍說教之大意也。次明教門不同。南土人云。教有三種。一頓教。二漸教。三無方不定教。頓教。謂華嚴之流。漸教。從趣鹿苑乃至涅槃。五時次第。目之爲漸。三無方之教。出前二種之外。卽勝鬘尊經是也。故此經過大品。包法華。與涅槃齊極。𨿽以一乘爲體。而顯言常住。故得與涅槃理同。𨿽說一體三歸。而以一乘爲致故包法華之說。旣義適兩教。故屬無方。又是別應於機。非雙林之說。故異涅槃。立三教者云。楞伽法鼓及以此經。並屬無方之教。但法鼓居此經之前。何以知之。法鼓在捨衛城爲波斯匿王說。王於佛所。始得大乘之信。方遣書報女。乃有今說。故知法鼓居此經之前。楞伽經第四卷

云。我以神力建立。令勝鬘及二智滿足諸菩薩等。宣說如來藏及識藏。亦文云。勝鬘夫人承佛威神力說如來境界。以此故知楞伽在此經後也。在南海楞伽山頂。爲海中住大菩薩。明八識二死五住一乘無相常住如來藏等。法鼓對大迦葉說。明如來常住眞我之性。又明化城窮子等譬。事似法華。佛因波斯匿王擊鼓吹唄來佛所。因爲說法鼓。在此經前後義實如之。三教五時非今所用。北土彰於五時。立四宗教。謂因緣假名不眞及眞。如是等義。法華疏內具論得失。從菩提畱支度後至於卽世。大分佛教爲半滿兩宗。亦云聲聞菩薩二藏。然此旣有經論誠文。不可排斥。但眾生聞於二藏。則起大小二心。然須知至道未曾小大。赴大緣故而彊名爲大。隨順小緣故假名爲小。欲令因此大小。了悟至理非大非小。然旣不住於兩是。豈可心存於二非。識此大宗。則三藏無失。問。爲大小人說二藏者何等是大小人耶。答。菩薩有二。一直往菩薩。二回小入大。爲此二人說菩薩藏。爲直往人說。亦得名之爲頓。以不從小入於大故。爲回小人說。目之爲漸。以其從小入於大故。此之頓漸如法華說。是諸眾生始見我身聞我所說。卽便信受入如來慧。此直往頓也。除前修習學小乘者。如是之人我今亦令得聞是經入於佛慧。卽回小漸也。說聲聞藏亦爲二人。一本乘聲聞。二退大取小。爲此二人說聲聞藏。今此經。二藏之中菩薩藏攝。二菩薩中直往所收。以彼七歲已上。未曾入小。頓聞大乘。是故名爲直往人也。問。大小二乘俱有三藏。此經於三藏中何藏所收攝。答。題旣云經。經者謂修多羅。修多羅藏攝。問。何故非餘二藏所收。答。修多羅通。又爲三藏之本通詮一切者。名修多羅本教。局詮戒行。名曰毗尼。重辧前二者。名阿毗曇。故婆沙云。種種雜說。名修多羅。廣說戒律。名曰毗尼。說總相別相。名阿毗曇。涅槃經云。此是契經甚深之義。此是戒律輕重之相。此是毗曇分別法句。故知此三。約能詮之教有其本末。約所詮有通局不同。是故此經初藏所攝。

次明經分齊門。若依天竺。二種不同。龍樹釋般若不開章門。天親解涅槃預科分齊。震旦諸師亦有二說。如什肇注淨名不開於文。融朗解法華有其章段。今謂開與不開。可適時而用。又佛意在悟道但令得悟。則隨時用之。攝大乘論云。教無定相。以利益爲定。但使得益。則稱會佛心。中論云。諸法無決定相。諸法無量方便。眾生根性亦復無徧。故隨機用之。勿生執著也。但末代相承多開章門。以其章門示經起盡。識義類不同。今略明三說。一分爲七分。二開爲二章。三開爲三段。言七分者。第一初五句。結集緣起幽宗分。第二信法未久已下。壽量所解接化分。第三而說偈言已下。方便顯徳起信分。第四說調伏大願已下。契理之行修成分。第五初觀聖諦已下。明行所契理非作分。第六勝鬘夫人已下。眞子勝鬘必堪紹繼聖蹤分。第七祇洹已下。付囑流通奉行分。有人言。此經二處二會。言二處者。一捨衛處。二逾闍處。捨衛處。謂出家人處。逾闍在家人處。又捨衛是佛住處。逾闍是菩薩住處。又捨衛是他業所起處。謂須達爲佛造也。逾闍是自業所感處。約此二處說法。卽成二會。一一會中各有三分。從初乃至念請佛爲序分。十五章經以爲正宗。佛去已後勝鬘及王宣通此法。謂流通分。第二會三分者。爾時世尊入只桓林名爲序分。爾時世尊告天帝已下。廣說是經明正宗。說已告天帝已下。贊嘆勸學付囑流通。古舊相傳多開三分。謂序正流通。從初至鹹以淸淨心。嘆佛實功徳。名序分。從如來妙色已下十五章經。爲正說分。從放勝光明以下。爲流通分。所以明三者。聖人說法必有由致。故有序分。由致旣彰。正宗宜開。故有正說。如來大悲無限。眾生無窮。非止益當時。復欲遠傳遐代。故有流通分。又約時有初中後善。故開三分。又約法有體相用。故開三分。放光動地。表所說相。正說顯諸法體。流通明經有勢力。令聞者得利。故名爲用。次約利有三。謂信解行。序分相。令未信者信。正說令已信者解流通嘆教勸持。令已解者行。此皆大判也。三章各二。序中二者。一傳經序。二說經序。正中二者。一正說經宗。二勸信護法流通二者。一勝鬘流通。二佛流通。初明二序。義有多門。一約人時有異。傳說不同。故立二序。人異者。所謂如來阿難。時異者。謂當時後代。如來自說益於當時。阿難結集在於後代。宗歸𨿽一。須立二序。但二序名不同。凡有四對。一從義以立名。謂通序。別序。眾經大同。故名通序。發起事別。稱爲別序。二從時作名。謂經前序。經後序。別序謂經前序。通序謂經後序。三從人作名。卽如來序。阿難序。如來說經。阿難傳經。四從義意作名。謂證信序。發起序。此皆大判也。言大判者。如是我聞。一向是傳經序。良以說經之前未有此言。旣經之後方有。故一向屬傳經序。一時已下可具二義。若阿難後之所立。屬傳經序。當佛說時實有化主時處。屬說經序。若依論所釋。化主時處屬說經序。法華論云。城山最勝。表經亦勝。十地論言。此法勝故。在於初時及勝處說依此二論。卽以化主時處屬說經序。依智度論說時方人令生信故。屬傳經序。𨿽復不定。大判爲言。如是等六事佛命令安故。總屬傳經序也。從時波斯匿王下。是發起序。釋此不定。有人言。從初至偈。名之爲序。從偈已下卽屬正宗。今所明者。如前所說。初至妙色身前名爲序說也。今略以六門釋之。一明數門依江南諸師但明五事。以佛屬住處攝。次天親燈論。以明六事。第四是教主。若依三藏。凡有七事。開我聞爲二。今以六爲定也。二明立六意門。一爲證信故立六。如龍樹云。說時方人令生信故。二簡內外。外經以阿漚二字爲首。內教以六事在初。三分經論不同。弟子之論。歸敬三寶。如來之經。明乎六事。三有無門。當佛說時。實有六事謂有信心。及傳聞人。時節。教主。處所。同聞。而未立名字。此是體有文無。後之所立文體俱有。四具不具門。余經具足六事。金光明經略無同聞。此經亦無同聞之文。至後當說五前後門。溫室等經稱我聞如是。要前有傳法之人。方有所傳之法。二如是我聞。要有信心方得入於佛法。六因緣門。阿難四問答。第四問答故。有此六事也。如三世諸佛證。如三世諸佛說。故言如是。問。稱如便足。何須言是。答。爲欲簡相似言。是者。是三世諸佛說。是三世諸佛證。故言是也。故古注云。說得於理。文旨相扶爲如。理說應解。徵信無昧爲是。有人言。阿難遵佛所說之言。如於諸佛法說。理如理說。事如事說。因如因說。果如果說。如是一切如法之言。是當道理。故言如是也。良以乖法名之爲非。故如法之言。得稱如是。有人言。如是者。謂指牒法辭。如經中說。如是等功徳。如是菩薩等。今亦爾。如是所說教門。我皆得聞。故云如是我聞。亦是印述之辭。如是如是。誠如聖教。如是如是。如汝所說。今亦爾。印定佛法。使人生信。故言如是。有人言。依智度論意。如是者。是信義。要具三。一是所信之法。二明信心。三明信相。內心信可是法。口如是言。言是法稱合道理。故言如是。我聞者。古注云。明用表承宣。明其能虛已崇聽。祗納音旨也。有人言。阿難對彼未來眾生。陳已所說。故言我聞。問。阿難旣是得理聖人。有何所以同凡說我。答云。阿難𨿽復說我。不同凡夫云何不同。說我有三。一者。凡夫見使未亡。見心說我。二者。學人見使𨿽除。慢使猶在。慢心說我。三無學人見慢已除。隨世流布。宣說言我。然今阿難結集法時。身居無學。見慢已斷。隨世流布宣說我聞。故不同凡也。問。無我是勝。眞諦所收。有我旣著。世諦所攝。何不從勝宣說無我。從劣說我。答。化我眾生。法須如是。若不說我。何由可得標別彼此令人識。故知爲別此彼令人識故。須說我也。乃至諸佛化我眾生。例皆同爾我有三種。一佛性是主是常。是故名我。二八自在作用故名我。三統禦名我。若就阿難實得具有二我。今辧圓經。但用後我。問。三種阿難。持於三藏。出何經耶。答。出闍王懺悔經。如法華疏說。阿難有三種。一直阿難。翻爲歡喜。持聲聞藏。二阿難跋陀。此云歡喜賢。持緣覺藏。三阿難伽羅。此云歡喜海。持菩薩藏。此是一人爲三。亦是非三示三。又非三非一。能三能一。以其能三。故三人持三也。聞者。智度論云。耳根不壞聲在可聞處。意欲聞。情塵和合。故耳識生。隨耳識卽生意識。能分別種種因緣得聞。地持亦云。聽所知言說。是名聞也。一時者。古注云。美不異時。不失機。感應冥符也。大明一義凡四種。一者人一。二者法一。三者時一。四者機一。言人一者。從始至末。並是如來一人說。無有餘人。故言人一。二者法一。阿難所領還是佛所說。無有異法。故言法一。三者時一。如來一時說。阿難一時領。故言時一。四者機一。眾生一時有感。如來一時有應。機感交接。故云一時。此一皆大判也。言大判者。初亦有勝鬘說義不同。得言人一。但始終印定成經。皆由於佛。故推功在佛。名爲人一。亦不得定如來一時說阿難一時領。自有阿難初未得聞。後方得聞。今但始終皆是阿難從佛聞法故云一時耳。所言時者。攝論云時有三種。一平等。謂無沈浮顚倒。二和合。謂令聞正法能聞。三轉法輪時。正說正受。佛者。標其化主也。問。何故標佛耶。答。略明四義。一簡邪明正。阿難若從外道天魔邊聞。則不可信。以從一切智正師邊聞。故傳經可信。二簡師弟子。佛法五人說。今不從餘四人邊聞。惟從佛聞是故稱佛。三者爲印定成經。𨿽有餘人所說。佛不印定。不得成經。今欲印定成經。是故標佛。四明教起所由由佛在捨衛。故勝鬘父母生信心。父母旣信。書報勝鬘勝鬘請佛。故如來應之。由佛應故。勝鬘嘆佛。如是展轉有十五章經。皆由於佛佛爲教本。是以標佛也。佛者。覺也。覺有兩義。一覺察二者覺悟。言覺察者。對煩惱障。煩惱侵害事等如賊。惟聖覺知不爲其害。如人覺賦賊無能爲。故名爲覺。言覺悟者。對其智障無明昏侵事等如睡。聖慧獨朗。如曉得悟故名爲覺所對無明有二。一性結無明迷覆性理對除彼迷。覺法實性。故名爲覺。二事中無明。於事不了。對除彼迷。覺知一切善惡無記。故名爲覺。故持地云。義饒益聚。非義饒益聚。非義非非義饒益聚平等開覺。故名爲佛旣能自覺。復能他覺。覺行窮滿。說之爲佛。言其自覺。簡異凡夫。云覺他者。彰別二乘。覺行窮滿。顯異菩薩。又四句。一眠而不覺。謂凡夫。二覺而不眠。所謂諸佛三亦眠亦覺。所謂菩薩二乘望凡爲覺。望佛爲眠。四非眠非覺。泯上三門歸言亡慮絕。問。佛有三種。一化佛。二應佛。三法佛。今稱佛住者。三佛之中是何佛住耶。答。義有多門。今就一途論之。普賢觀經云。釋迦牟尼。名毗盧遮那。徧一切處。其佛住處名常寂光。毗盧遮那。卽是法身。法身佛住於常樂我淨四徳之土。然佛與土義論人法。謂人爲能住。四徳爲所住。若同性經云。應身住淨土。化身居穢國今是化佛也。攝論云。地前見化佛。登地見應身者。此應身是與眞如相應。名爲應身。應身有二。一內應。與眞如相應。住眞如土。二外應。住淨土。奇特相好教菩薩也。地前未見眞如。但見八相成道故言見化身。更有四句。如金光明三身品說也。所言住者。凡有二種。一者內住。二者外住。內住有二。一約人論。六欲天住法。是爲天住。梵天乃至非想非非想住法。說爲梵住。諸佛辟支羅漢住法。說爲聖住。三種住中。住聖住。憐湣眾生故。住舍衛國。二約行以別。論云。布施持戒善心三事。故名天住。慈悲喜捨。名爲梵住。空無相無作說爲聖住。聖住法。佛於中住。復說四住。三如上。第四佛住。首楞嚴三昧十力無畏等。如地持中亦約行分三。與彼說大同小異。若說梵住與前不異。若說天住。以八禪等爲天住此義則異若說聖住。亦同亦異。同住三空。更加滅盡正受爲異。地持又說。梵住中多住大悲。天住中多住第四禪。聖住中多住空及滅盡定也。所言外住者。凡有四雙一化處住有淨穢二土。如釋迦居穢彌陀住淨。二者異住同住。如釋迦異俗住伽灆。天王佛與俗同住。猶如天子。三未捨壽分住。捨壽分住。未捨壽分住則無量歲捨壽分住。如答魔王請。惟畱三月。余無量歲。悉皆捨之四通住別住。行住坐臥。皆名爲住。謂通住也。四儀中一。稱爲別住。若內若外。皆是無住而住。住無所住也。古注云。列佛所在。重明旨異。捨衛是六師所居。佛住伏其頑首也。捨衛國者。此住處有二。一通處。二別處。亦是在家人處。出家人處。亦是喧處之與靜慮。一欲生信。故委曲題之。二欲道俗兼化。所以喧靜雙舉也。捨衛國者。三藏雲。彼國正音。應云奢羅摩死底。此言好名聞國。昔有仙人好名聞在此中住。從仙人作名故云好名聞國也。又云。此國具有四義一多寶。二此中人多受五欲樂。三有法徳。此國中人多行施戒。謂之法徳。四未來得解脫。明此國中人。未來多生人天中及得解脫果。有此四義。遠聞余國。故云好名聞國也從來舊翻爲聞物國。此多出好物。遠聞諸國。故名聞物也十二由經云。無物不有。勝於余處也問何故復名捨婆提。答昔劫初有仙人兄弟二人。弟名捨婆。此云幼少。兄稱阿婆提。此云不可害二人共造此城。因以名之。弟略去婆。兄略去阿。二名雙取。故名捨婆提。捨婆提復名憍薩羅。故智度論云。有好妙國土。名憍薩羅。近在雪山邊日種諸釋子。我在此中生。憍薩羅。未詳翻譯。仁王經列十六大國。第一憍薩羅。第二捨衛國。兩國爲異。與釋論不同。今未詳。問。佛何故多在王捨城及捨婆提。答。佛前受頻婆娑羅請。故故住王捨城。次受波斯匿王請。住舍衛。又王捨城捨衛。國土丰樂。多有人眾。佛於多人處教化眾生也。如經說捨衛國有九億家。賢愚經說有十八億人也。王捨城中有十二億家。又此二國多聰明人及六師等。故佛多住。又報法身恩。多住王城。報生身恩。多住舍衛。問。佛生迦維羅衛。云何乃云生捨婆提。答。佛元祖已來在捨婆提。未居迦維。從本立名。故云住舍衛。報生身恩。問佛從幾世已來。住迦維羅國耶。答。佛祖名彌悉離王。在雪山南住。國名捨婆提。王有二夫人。後生一子名長生。次夫人生四子。一名聽目。二名照目。三名爾樓。四名彌樓。後子立用爲太子。四子多計才藝。後恐父王死後。四子奪其位。故數向王讒之。王遂用其語。徙四子並母在雪山西北憍娑羅二國界空地。此是波斯匿王國地界。造城名迦毗羅城。四子中。其彌樓王。卽是親祖。從彌樓生烏樓。烏樓生劬頭羅。劬頭羅生屍烋羅。屍烋羅生淨飯王。至佛爲七世祖也。此合取彌悉離王爲七世。若直從四子已後。只六世耳。問。佛住舍衛凡得幾年。答。經云。住舍衛得二十五年。有九億家。三億家不見佛不聞法。三億家亦見佛亦聞法。三億家見佛不聞法。眞諦三藏雲。捨衛始終得七年。王城得四年。今未詳也。問。住阿逾闍國。對勝鬘說此經。何故不云佛住阿逾闍國。而言住舍衛耶。答。是佛住舍衛。付囑此經。故從佛住處立名也。又捨衛是大國。逾闍是小國。從大處立名也。又從本立名。佛本在捨衛。勝鬘於逾闍感佛。故末在逾闍。從本立名。故稱捨衛。問。若從佛住處立名。亦應從佛題經。答。各就一義。約能說人立名。故名勝鬘經就佛印定付囑。故舉佛住處也。祇樹給孤獨園者。此第二別處。就文爲二。一者祇樹。二給孤獨園。只謂祇陀。三藏雲。外國云鳩摩羅陀。此云童眞太子。又言祇陀者。此翻戰勝。昔有賊欲破捨衛。捨衛國主與賊交戰遂使勝賊。因戰勝日仍生太子。故字爲戰勝。太子捨此樹處。爲佛起立門樓。故云祇樹也。給孤獨園者。有長者名須達多。有人言。須謂須陀洹。其人得須陀洹果。故以爲名。今謂不爾。未見佛時。已名須達也。須達是外國語。此名善與。彼家父母乞子。禱祠神祇。遂生此子。以善神授與。故名善與。彼土曾十二年不雨。其人巨富。拔濟孤獨。從徳立名。稱給孤獨也。以黃金布地。市得此園。名給孤獨園。又給孤獨。敍其下湣。以金市園。標其上敬。又給孤獨。敍其能濟悲田。市園造寺。敍其能供敬田。又給孤獨。敍其未見佛時修善。市園。明其見佛已後殖福。必是大權。故有斯盛徳。問。國爲通處。園爲別處。而前通後別。樹爲別處。園爲通處何故前別後通。答。祇陀爲君。須達爲臣。是君臣次第。不就通別前後也。又祇樹是門處故前明。園是精舍故後舉。又祇陀是本稱。給孤是末名。問。何因造立精舍。答。余經廣說須達長。者有七男兒。六已婚竟。爲第七兒婚。往王捨城。因得見佛。遂獲初果。仍請佛還捨衛。佛命身子與其俱還。以黃金滿八十頃市得此園。此園在捨衛城南。去城一千步。三藏雲。須達爲過去第四鳩畱村馱佛。已於此地起精舍。爾時此地廣四十里。佛及人壽四萬歲。須達爾時名毗沙長者。以黃金版布地。寶衣覆之。供養佛也。第五拘那含牟尼佛。人及佛壽三萬歲。爾時須達名太家主長者。以銀布地。滿中乳牛牛子。以爲供養。爾時地廣三十里。第六迦葉佛壽及人壽二萬歲。須達爾時名大悉長者。以七寶布地。地廣二十里爲供養。第七釋迦佛及人壽百歲。地廣十里。以金布地用爲供養。彌勒佛出世。地還廣四十里。以七寶布地爲供養。佛及人壽八萬歲。須達爾時名儴伽王。儴伽此云螺。其色白如螺。出家得成羅漢。問。餘經皆有第六同聞。今何故闕耶。答。一云。佛說經時在於宮內。無聲聞菩薩。惟下有婇女。上有諸天。不足爲證。古注云。良以勝鬘淵悟超絕。獨感至聖。不參凡學也。又如來現證。傳天帝阿難是末。故不列也。後付囑經時。囑經時囑爲。惟有阿難及以帝釋。亦不足爲證。故無同聞眾也。二解云。亦有同聞。卽此經文云。如來光明普照大眾。及天人修羅。而不列者爲略故也。又此經本有四卷。今存略有一卷。時波斯匿王下若七分明義。上來明結集緣起幽宗分。今是第二籌量所解接化分。若就二序明義。上來證信序竟。今第二次釋發起序。就文爲二。第一明外緣發起。第二明內因感悟。二文各五。初章五者。一總明信法未久。二別敍王問夫人。三末利訓答。四者作書嘆佛。五遣使送書。敬授勝鬘。此五生起卽成次第。初中前牒王及夫人。次總明信法未久。波斯匿王者。此翻爲和悅。以其情用弘和。故云和悅。又以徳接民。能令萬性和悅。又翻爲月光。如仁王經雲月光王。三藏雲。性月。而言光者。聞法解悟。得法光明。故言光也。有人言。波斯匿王。與佛同日生。佛號日光。國人言佛旣號日光。當號大王爲月光也。因國人號稱爲月光。若依父母所立名者。字爲勝軍。以其鬥戰無敵不勝。故云勝軍。次論王位。仁王經云。於過去十千劫。於龍光王佛法中爲四住開士。今位登十地。言時波斯匿王者。猶是佛住舍衛時。約前佛住。以明信法未久時故言時也。末利夫人者。亦云摩利。此是華名。江南有中寺安法師。多所博識。云此華色白而形小。故以華爲名。此間無物以翻之。猶存末利之稱。有人言。末利本字黃頭。從末利園得之。因園受稱。故云末利。如經云。其人本是舍衛城內。耶若達家守園之婢。於一日中請食守園。路值如來入城乞食。黃頭見佛相好具足。發信敬心。念言我奉獻飲食。或見哀受。遂往求施。佛時許之。當施食時。卽自要願。願脫婢使爲王夫人。其時值王出田遊獵。天時暑熱。遙見黃頭所守之園。叢林郁茂馳往就之。王馬駿快。在前而至。黃頭見王迎接扶下。引至涼處敷衣請坐。隨王所須。巧稱王心。王問你是誰家之女。黃頭實答。王具問已。將從始至。遣使人呼耶若達。達至。王問是卿何親。達答曰是婢。王令索價。達云。直爾奉上。乞不用價。王言。我今婢爲夫人。不得虛爾。達時遂索百千兩金。王卽與之。香湯洗浴。衣夫人服。與王同輦。載之還王宮。王極寵厚。五百夫人中得爲第一。故今舉之。此能信人。有人言。末利。是釋摩男家庶女也。言信法者。先事外道。今始歸佛。信於佛法故言信法。何緣得信。如經中說。末利夫人。因獻佛食。得脫婢使。爲王夫人。常自思念何緣得爾。豈不由昔施沙門食。得此福報。卽問左右。頗曾見如是人不。傍人對曰。此應是佛。今在祇園。末利聞已。辭王禮覲。佛爲說法。遂得信解。因信勸土。王心未回。因十七羣童子比丘入城乞食。食已出城。於阿脂羅河遊戲。王與夫人升樓遙見。王語夫人。所作正爾。何是可尊。勸我令信。夫人有愧。答云。此是年少耳。王何不看舍利弗大迦葉等。十七羣中有一人得禪定天耳。遙聞王語。在岸上向諸比丘云。汝等洗竟。可上岸著衣。各盛滿瓶水置前。結跏趺坐。諸比丘隨其言。是得定比丘。以神通力。接諸比丘升空而去。末利夫人見已而白王言。王看我所尊者。作如是行。王遂起信。便往佛前。佛爲王說法。得正信解。名爲信法。此事出僧祇律第九卷

。十誦律第三卷

。問。爲信大法。爲信小法。答。相傳云信小法已久。中阿含第六十卷

。有善生經。廣說彼王得信之事。中本起經度波斯匿王品。亦說得小乘信。故知得小乘信已久。但得大乘信未久。問何緣信大乘。答波斯匿王吹蠡擊鼓。與末利夫人相隨詣佛。佛因爲說擊法鼓經。出常樂我淨之音。王於是始得信大乘法。故云信法未久。未久者。以前初信望後籌量時不遙也。故言未久。問。何故敍信法未久。古注云。王世事邪道。始悟正信。今欲顯必不得久習爲未久。又就事言之。父母之情慈愛於子。父母始得信解。卽欲以已所信。令子悟之。故有未久之言。若就理辧。波斯末利多是大權。勝鬘夫人亦非實行。每欲速弘大道。使物早悟一乘。故敍信法未久之言也。共相謂言下。第二別明王告夫人。就文有四。一標女名位。二嘆女內徳。三明若女見佛。必蒙深利。第四明宜可與書。共相謂言者。夫妻共談。欲論女量行。疊相告發。故云共相謂言。斯句是總敍夫妻之言。問。王告夫人。夫人未語。云何得名共相謂言。一釋云。前來本有語論。因此而生今說。故云共相謂言。又人云。王向夫人有所說。卽是共語。不必兩人同語。爲共相謂言。且王今前言。夫人後答。始終論之。則是共相謂言也。古注云。天慈發內。理化無偏。故云共也。勝鬘夫人是我之女者。正別標女名位也。勝鬘爲名。夫人是位。又末利亦是夫人。今欲標異母親。故復云勝鬘夫人也。是我之女者。知子莫若於父。故云我之女也。又顯父慈愛之重。欲以道法利之。故云是我之女。又我以生其肉身。復欲使佛發其慧命。故云是我之女。慧利根。通敏易悟者。第二嘆女之徳。女若無徳。𨿽報無益。良由有徳。報必蒙利。故嘆女之徳也。智之在耳曰聽。智之在心曰慧。速疾達理稱利。能生妙解爲根。故云聽慧利根也。通敏易悟者。上嘆其內解。今美其外學。博達事理曰通。內明在心爲敏。一聞卽領稱易。未解令解名悟。問。善聽爲聰。善察爲明。今何故云聰慧。不言明慧。答。今正示因聞得悟故也。若見佛者下。上敍其內徳。今第三明外值勝緣。或可勸其自往佛所。或可知其必能通感。仰睹金容。爲見佛義。見佛者。見佛寶也。必速解法。明聞法能解也。必速解法。謂解也。心得無疑。謂信也。卽上敏悟之義也。若前未得小乘之信。今報令得正解。爲離邪道之疑。前若已得小乘之信。於大乘理未解。今報得大乘之信。必離小乘之疑。古注云。封形存見。亦未識佛。能深悟速解。爲見眞佛也。宜時遣信發其道意下。第四章

也。以內有明慧之因。外值諸佛之緣。因緣旣具。故宜及時遣信發其道心也。夫人白言今正是時下。第三敍夫人答也。今正是時者。道機不可差也。又以勝鬘感佛必蒙利益。故言今正是時。又正是逾闍國內眾生機感得益之時故也。以事爲釋正是作書遣使之時。王及夫人與勝鬘書下。第四作書嘆佛。所以須父母作書者。一欲明父母之言。必無虛妄。使勝鬘信受。是故作書。二使勝鬘知二親萬徳。心生歡喜。是故作書。三欲使勝鬘傳教。傳教未聞。使同發道意也書疏之儀。各隨國風。在始或當前有勞問。而今此中但云嘆佛。作書正應是王。而言王及夫人者。共議旣同。則是父母同作一書也。書者舒也。若使不舒。卽隱內義。是故遣書。略贊如來無量功徳者。書不能載故稱略。又書尙不能盡言。焉能窮徳。是以言略。又勝鬘根利。不煩廣美故云略嘆。𨿽復略贊。而言約事圓。故云無量功徳。嘆美聖徳名贊。惡盡曰功。善滿稱徳。又徳者得也。修功所得。故名功徳也。又功謂功能。諸行皆有潤益之力。此功是其善行家徳。名功徳也。如淸冷功能。是水家之徳。卽遣內人下。第五遣使送書。就文爲二。初遣內人。次內人﹝銜﹣金﹢缶﹞命。宮合之事。非外所通。故言內人也。名旃提羅者。出使人名也。依外國語。四名相濫。一名旃提羅。此云奄人。二扇提羅。此云石女。三云旃陀羅。此云殺狗人。四旃荼羅。此名爲月。又旃提羅者。此云善信。其人善而有信。故言善信。今謂奄人是其通名。善信當其別稱。未曾有經云。旃提羅翻爲應作。王宮內有四石女。此則一人。古注旃提羅內監也。使人奉書下。第二內人﹝銜﹣金﹢缶﹞命。王旣有命。故賫書往。彼阿逾闍者。此翻云無生。此國往昔大乘人住。多解無生。國從人立名。故云無生國也。又翻爲不可戰。邊城險固。不可攻戰。是支祥王所居。爲捨衛之附庸。入其宮內者。上敍其通處。今到其別處也。旣是女人。又是家信。故直進宮內。跪而授書。故云敬授。是敬君王之命。意不在勝鬘。勝鬘得書下。自上已來外緣發起。今第二內因感悟。由外緣發起。故內因感悟。故此二章。通名發起序也。就文亦五。第一明勝鬘歡喜。二明述書嘆佛。欲申供養。三明興請感佛。第四辧於佛應。第五三業敬嘆。此五卽是次第可生起之。得書歡喜者。就理釋者。書中詮明佛徳。發以大乘之信。是冥相關。有逾常意趣。是故歡喜。又事中。女在他國。得父母書。復睹使人顏色知國平安。二尊萬福。是故歡喜。頂受者。上明內心歡喜。今明外形頂戴。又所詮事重。冥致極敬。故頂戴而受。不云奉敕。直言得書者。此是經家述事。非勝鬘自言。又外國之法。得尊長書。前以手受。次頂戴之。顯已敬仰。然後尋讀。故云頂受。又法。前拜書及信人。然後受書頂戴而受。執文曰讀。背文曰誦。始則領受在心曰受。終則憶而不忘曰持。此書贊揚佛徳。異於常信。故言生希有心。又此心由來未發。故名希有。上父母遣書。令發道意。今果如上語。則顯知子莫若於父也。又佛徳超出世間。深懷奇特。爲生希有心。向旃提羅者。對使而言。故云向旃提羅。旃提羅是父母之使。對之如對父母。又旃提羅是傳佛之使。對之猶如對佛。所以說偈者。一偈言約。能攝多義。勝鬘欲以略言攝佛廣徳。二者偈言巧妙。勝鬘欲以美妙之言贊揚佛徳。是故說偈。三者隨從國法。天竺風化。若見國王父母尊長及以三寶。多說偈贊嘆。勝鬘今隨國法。是故說偈。如法華疏內具陳也。我聞佛音聲者。依七分明義三分已竟。今是第三方便顯徳起信分。所言方便顯徳起信者。父母送書。勝鬘悟解。感佛臨降。卽欲承佛威神。爲眾說法。但恐物未肯信受。故前嘆佛徳。次明佛爲授記。物方生信。然後始得爲物說法。故言顯徳起信分。今明遠亦有斯意也。但如前分文。今是五中第二。上半述書嘆佛。下半審書許供。我聞佛音聲者。我聞父母嘆佛音聲。故云我聞佛音聲也。問。勝鬘用眼讀書。不曾耳聽。何故言聞。答。父母作書。以身表口。勝鬘覽讀。以目代耳。故名爲聞。又解。書本詮聲。勝鬘尋書。如從父母面聞也。又解。傳道聲於書上故言聞。又解。父母作書贊嘆於佛。此是身造口業。勝鬘讀書。目作耳業也。世所未曾有者。述書所贊也。如書所嘆。乃是出世功徳。故云世所未曾有也。所言眞實者審定書言也。問。前云勝鬘利根易悟。今旣得書。何故疑惑不卽領受。答。事有難信易信。世事易信。出世難信。今書所傳。世間未有。故須審定。又勝鬘是聰慧人。凡所得事。審而詳之。不同愚人遇便信受。故毗婆沙云。聰明之人有二種相。一善說法。二善思量也。應當修供養者。一解云。佛必如書中贊嘆眞實不虛者。則是無上福田。理合供養也。又解。必如書所嘆眞實不虛者。則傳書之人有大恩徳。我須報其人恩供養之也。故梵本文云。是言若眞實。我當與汝衣也。修謂營修。修飾供具。又修是修行。欲令行供養仰惟佛世尊者。此第三勝鬘仰請。所以仰請者。旣書所嘆必能利益於我。是故仰請令我得見。半行以下須上。明佛有普慈之惠。半行明上哀於下。請令得見。書云慕上曰仰。勝鬘在生死內。復受女形。是極凡下。如來居生死之外。爲大丈夫髙遠之極。故以下情慕上。所以稱仰。惟者思惟。將欲請感。而下情測度。意地思惟也。仰惟如伏度。伏度之例也。佛世尊者。出所測度之人。佛者覺也世間有一夕之眠。則有一朝之覺。旣有生死長夜。則有朗然大覺也。旣能自覺。復能覺悟世間。爲世崇重。故云世尊。普爲世間出者釋上思惟測度之意。我思惟測度。如來大慈無偏。如日月之照世。故云普爲世間出。如華嚴云。無盡平等妙法界。悉皆充滿如來身。無取無起永寂滅。爲一切歸故出世也。亦應垂哀湣者。夫如來出世。正爲救苦眾生。然我是世間一數。亦應哀湣於我。言亦應者。以上世間之言。以類於已。故亦應也。又慈在於佛。未敢自專。故言亦應。上心慈下。目之爲垂。我則有苦無樂。故請佛哀湣。請心決定故言必令我得見。卽生此念時下。第四明如來赴應。但釋應凡有三家。第一解云。無應法起。如涅槃云。五指實無師子但以慈善根力令見師子。今亦如是佛實不從空而應。但勝鬘默念。自於空中見佛。此解似同攝論心外無境之義也。第二釋云。有應法起。勝鬘默念。如來應起。故有應法起。第三釋云。經具二文。宜應雙用。隨心所見。心外無法。是故無起。而境宛然。故言有起。須知無起而起。起無所起也。就文有三。一明應時。二辧應處。三出應儀。卽生此念時者。謂應時也。一釋云。佛應與心念同時。若聲響之相應。故云念也。又釋。要須念力成就。如來應念現身。但起示起速無差。故云卽念時而現耳。空中現者。第二明應處也。今就事理釋之。就事而言。男女有隔。旣應後宮。不宜到地。就理釋者。法身無爲。而無所不爲。卽寂而動。故云空中現。又示赴感無方。來無處所。卓爾現空。又示普應十方。常是四絕。又示如來覺諸法如幻如虛空。以示常行於空。故於空現。又云。佛眞法身。猶若虛空應物現形。如水中月。此明法身如空。以本垂迹。如從空而現。又會勝鬘上嘆云。我聞佛音聲。世所未曾有。世間之人不知感逝空卽應。今旣知感。逝空卽應。故是世間所無也。問。前云男女事隔於空現者。觀經何故於宮現耶。答。彼言宮中現者。在虛空之宮現耳。未必在地。又聖迹無方。不可一類。或處空現形。或入宮應物也。普放淨光明。顯示無比身者第三明應儀。凡有二句。一者普放光明。二者現無比身。有四面大光。及項後圓光。此並常光今更現非常之光謂於支節毛孔舉體放光。故名爲普亦可一光徧滿虛空。通徹宮內。故稱爲普。又欲明感者便見。無感者不睹。非是光有偏私。故名爲普。所言淨者。一光體皎潔。二能除眾生垢闇。顯示無比身者。佛常身丈六。已自端嚴。今復爲光所照。相好明了。故云顯示。天下無類。故云無比。如常嘆佛偈云。天上天下無如佛。十方世界亦無比。世間所有我悉見。一切無有如佛者。又本有常光今更普放光。本是丈六身。今更示奇特之身故云無比身也。所以顯示無比身者。欲起勝鬘願求之心。復欲發其不虛之嘆故也。勝鬘及眷屬頭面接足禮者。此第五勝鬘敬嘆。初半偈敍敬。下半偈明嘆。自有見佛嘆而不敬。今具足也。頭是一身之尊。足是一身之卑。以尊捉卑。顯敬誠之至。問。勝鬘在地。如來處空。云何得接。答。此舉內心運想言接耳。鹹以淸淨心者。又上是身業敬。今是意業敬。嘆佛實功徳。口業敬。此是總標嘆。如來妙色身下。別出嘆辭。咸者同也。勝鬘之與眷屬。同運淨心。以嘆於佛。又淨者信也。起淨信之心。又不雜煩惱心嘆。名淨心。實功徳者。書內嘆佛。但是聞聲。有言無事。今睹佛形。則事稱於言。故稱爲實。又眾徳依實理而成。又妙出妄情故名爲實。如來妙色身下。經有三分。自上已來序說已竟。今是第二正說。依經下文。凡有十六名字。一嘆如來第一義眞實功徳。二不思議大受。三一切願攝大願。四說不思議攝受正法。五說入一乘。六說無邊聖諦。七說如來藏。八說法身。九說空義隱覆眞實。十說一諦。十一說常住安隱一依。十二說顚倒眞實。十三說自性淸淨心隱覆。十四說如來眞子。十五說勝鬘夫人師子吼。此十五並有別章解釋。第十六云。復次憍屍迦。此經所說。斷一切疑決定了義。入一乘道。今謂前十五有別章解釋。後章之一章。總貫前之十五。故章𨿽十六。不出總別二也。有人言。惟有十四章。第十五無別體。今用十五也。就前十五章。古今南北開合不同。隨心所見種種異說。今前以六門總釋十五章經。宜畱意觀之。則略見一部之大意。勿咎其煩也。一鉤鎖相生。二章段次第。三適機前後。四互相攝。五以言無言。六如行說。鉤鎖相生者。書傳盛徳。面睹妙身。故前嘆佛發心願求也。嘆佛旣發菩提心。次明修菩薩行。菩薩之行以止惡爲本。故次明受十大受。十受辧其止善。故次明行善。是以興於大願。十受之終云不忘失正法。三願之末明攝受護持正法。今欲廣釋攝受正法成前願行。故次明攝受正法。攝受正法𨿽是一乘。但欲轉名示義。明攝受從一生多。一乘則攝多歸一。故次明一乘。一乘所以究竟。由究竟諦成。故次明無邊聖諦。無邊聖諦說如來藏。故次明如來藏。藏顯成身。故次明法身。法身不離如來藏。佛知所藏是其眞實。能藏是空。以空義隱覆眞實。故次明其義。所覆卽是一諦。故次明一諦。此之一諦可以依憑。故明一依。接此一依。卽明依藏有生死故是眞實。不依藏有生死名爲顚倒。故有顚倒眞實章。生死依藏所依是深。今欲明此義。故有自性淸淨煩惱隱覆。始從嘆佛。終竟自性淸淨。能信此法。堪紹佛業。爲佛眞子。故有眞子章。若不信此法。則是外道種子非法惡人。宜須降伏。故有勝鬘師子吼章也。次明章段次第。此欲示經起盡。明義之大節也。然章𨿽十五。大開二門。初十三章。正明說法。次有二章。明勸信護法。所以有此二者。勝鬘當今教主。機緣屬在其人。於前明說法。說法旣竟。則信之大益。毀之大損。故次明勸信守護。就此兩章。各分爲二。初門二者。前有三章明起說方便。次十章經正明說法。所以然者。夫妙道難弘。喜生疑謗。要須三行三成。止謗息疑。尊人受道。方得演說也。三行三成者。一嘆佛發心。佛卽授記。二受大受。佛爲現證。空出聲華。三發大願。則如來印成。以此三門爲說法由漸。故是方便。方便旣成。然後開宗授道。故有第二次明正說。後章二者。勝鬘說法旣竟。佛欲令人信。故第一前明勸信。如來旣明信法有益。勝鬘則明不信爲損。宜須摧伏。故第二次明護法也。就前說法方便及與正說。各開爲二。初門二者。嘆佛明菩提心。十受三願明修菩薩行。正說二者。一明乘行。二明乘境。然由境成行。應前明境。但欲接上願行之因。故明攝受一乘之果。故前明乘行。行不孤生。起必托境。故次明境。就乘行乘境。各開爲二。乘行二者。攝受辧廣大出生。一乘明無二收入。乘境二者。初有四章。總明量無量諦。顯佛與二乘究竟非究竟。次有四章。就無量諦中。自明三諦非究竟。一諦爲究竟。此之兩章。各開爲二。初章二者。第一聖諦一章。明二乘依有量諦。無有三法。所謂無究竟智。無究竟諦。無究竟聖。佛依無量諦。則有此三也。次之三章。依無量諦中說藏。說法身及空義隱覆。卽顯有量諦中不說此三法。後章二者。一依。一諦。此二約顯時之境。顚倒眞實。及自性淸淨煩惱隱覆。此二隱時之藏。至此已來。敍章段次第意竟。第三適機前後門者。夫根性不同。法無定相。如來善巧非一。故教門無定前後。若應聞四諦以得悟則前明四諦。若宜聽一乘以受。則後演一乘。餘章類爾。其猶六度。自有從檀至智。自從智至檀。次第相生。無方演說。今亦爾也。第四明相攝門者。若作一乘明義。則一切無非一乘。故十五章經皆一乘也。若四諦明義。則十五章經無非四諦。故華嚴云。一中解無量。無量中解一。展轉生非實。智者無所畏。但諸佛菩薩約義不同。轉勢說法。故有十五章經之差別也。第五言無言者。無言而言。故言有十五。言而無言。故不吐一字。此如空中種樹。華果宛然。虛裏織羅。文彩不失。肇公云。釋迦掩室於摩竭。淨名杜口於毗耶。須菩提無言而顯道。釋梵絕聽以雨華。若畱意此言。則小參聖旨。其守著文字。則是堅執妄談。第六行說門者。夫畱古訓今。則使今學古。勝鬘如行而說。亦令末俗如說而行。勝鬘嘆佛。末俗亦須用之而嘆。十受三願。乃至信正降邪。並須如說行也。若不爾者。聖有徒勞之獘。貧人有數寶之失。第一嘆如來眞實第一義功徳章。略以三門釋之。一來意門。二釋名門。三分齊門。

一來意門者。略明六義。一承書所聞。二眼親睹。三欲信佛。佛爲生信之本。四欲歸依於佛。嘆佛功徳。卽明堪歸之事。五發心求佛。須識佛勝徳。可以願求。六欲利益羣生。令識佛徳。方得禮念稱嘆及以歸依。前五自行。後一利他也。

勝鬘寶窟卷上﹝之本﹞終

勝鬘寶窟卷上﹝之末﹞

慧日道場沙門釋吉藏撰

二釋名門者。體如而來。故名如來。又如諸佛。故名如來。問。體如而來。故名如來。此是應身可有來義。眞如法身云何有來。答。如本隱今顯。亦得稱來。徳不虛稱。故云眞實。古注云。聖應除惑。功徳之實也。理極莫過。名爲第一。深有所以。目之爲義。修功所得。故名功徳。又卽功爲徳。如燈有破暗顯物之功。卽以此功爲燈家之徳。故名功徳。美其實徳。故名爲嘆。次分齊門者。就此一章。大開爲二。第一嘆佛功徳。第二請護。所以有此二者。佛有勝徳。是故揄揚。欲發心願求。是以請護。就初嘆佛又開爲二。一者別嘆。二者總嘆。如來廣徳。非別不彰。故前別嘆。非別能盡。故須總嘆。又前正明嘆。後辧嘆所不能嘆。乃窮稱嘆之美。就別嘆中有四義三義二義一義無義。所言四義者。一嘆應身。二嘆法身。三嘆解脫。四嘆波若。面睹金容。故前嘆應身。本故次嘆法身。法身淸淨。無諸非法。故次嘆解脫。解脫得成。功由波若。故次嘆波若。所言三義者。應身眞身。並屬法身。次嘆解脫。後嘆波若。此三次第者。生死有三。謂報及業與煩惱以爲次第。法身對報。解脫對業。般若對於煩惱。亦成次第。所言二義者。𨿽有三徳。不出二義。解脫一徳。累無不盡。法身波若。徳無不圓。所言一義者。累無不盡。不可爲有。徳無不圓。不可爲無。名爲中道。是故經云。佛性名爲中道種子。中道之法名之爲佛。說中道故名大法師。此三種中道必有次第。由佛性本是中道。中道未現名種子。中道顯現目之爲佛。還爲眾生說中道法名大法師。次言無義者。經云。遠離二邊。不著中道。如後文說敬禮難思議。心行滅故不可思。言語斷故不可議。故如來之徳。舒之則徧乎法界。捲之則慮絕言亡。若體斯意者。方可識此中文也。今且就三徳釋之。初兩偈嘆法身。次一偈嘆解脫。後一偈嘆般若。涅槃經三法。以解脫爲初。法身爲次。般若爲後。今法身爲端者。正以仰對金容。就迹尋本也。但解三徳不同。江南有其三釋。第一云法師云。舉法身對生死色。舉般若對生死中心。生死色心被縛。佛地法身般若無累。故舉解脫對彼有縛。第二藏法師云。法身當體。舉解脫對昔有餘涅槃。舉般若對昔無餘涅槃。第三旻法師云。法身當體與第二不異。但萬徳不出智斷。舉解脫明斷。舉般若明智。北土諸師云。夫涅槃以對生死。生死有三。一果報身。二業。三煩惱。對生死報身故說法身。對生死故說解脫。對生死煩惱故說般若。今明可具此諸義也。初嘆法身二偈。四門釋之。一卷舒門。二出正解門。三同異門。四詳得失門。捲舒門者有四義三義二義一義無義有義。所言四義者。初偈嘆應身。如來色無盡一句。嘆色報身。智慧亦復然。嘆智慧身。一切法常住。嘆如如身。楞伽經中有此四身。言三義者。初有五句。嘆佛色身。智慧亦復然。嘆佛智慧。一切法常住。嘆余戒定等諸功徳法。言二義者。前別嘆色智。後總美眾徳。謂總別一雙也。言一義者。𨿽有總別不同。望後解脫波若。皆屬嘆法身。故是一義。又一義者。如肇公云。本迹𨿽殊。不思議一。故一義也。又一義者。卽寂而動。故眞卽是應。卽動而寂。故應卽是眞。故肇師云。豈近捨丈六。遠求法身者哉。言無義者。卽寂而動。𨿽眞而應。卽動而寂。𨿽應而眞。𨿽眞而應。故眞非定眞。𨿽應而眞。故應非定應。非眞非應。慮絕言亡。稱爲無義。𨿽非眞應。而眞應宛然。故是無義而有義。故稱有義也。第二正釋門者。古舊釋次第相生。如來妙色身者。旣面睹金容。故前嘆妙色。一從妙因所生。二由妙本所垂。是故稱妙也。世間無與等者。無物與之齊。故言無等。無物可比。故言無比。出情識之外。故言不思。超言說之境。稱爲不議。此皆自近之遠有五嘆也。言自近之遠者。妙微語過世間。亦有無等語能過出世間。𨿽過世間。於出世中有二乘菩薩可得比類。是故今明於出世中亦無比類。猶言可思可議。是故今明心不能思。口不能議。有此妙身。是故今敬禮。又上三句辧嘆。下一句明敬。自有敬而不嘆。嘆而不敬。今則具足。又三句辧口業。下句明身業。心通二處。如來色無盡者。上𨿽五嘆。恐物有盡極。未必能一切處一切時常應。是故今明能應物無盡。所以無盡者。由本無盡。故應常不盡。由羣生無盡。故垂形不窮。故有無盡嘆也。智慧亦復然者。上嘆色形。今美智慧。嘆色有六。一微妙。二無等。三無比。四不思。五不議。六不盡。今嘆智慧義亦應然。但略示智同於色。色旣無盡。則智亦無盡。無盡者。無量無邊之智慧也。所以偏嘆色智者。形則無倫。智則無盡。蓋是物之欣要。故偏說之。問。上睹金容。可嘆妙色。未明智慧。云何嘆智。答。將一色類智。旣有絕妙之身。必有超羣之智。又前赴感中具明色智。知感卽應。故是智無不周。普放淨光。故形色無比。上旣雙睹。故今俱嘆。一切法常住者。上𨿽嘆色智。恐未必具於余徳。是故今明具一切徳。故下文說。成就一切佛法。名如來法身。問。若爾。法身攝一切徳。何故復有波若。答。若作法身名說。無非法身。餘二亦爾。故下文說智慧身自在。則波若中有法身。今法身中亦有波若。故云智慧亦復然。解脫亦有法身。故云是故禮法王。若就別義者。攝論云。法身是眾徳所依。如身根爲眾根所依。是故法身具一切徳。𨿽具眾徳。未必是常。故云常住。所以常者。如來藏中過恆沙佛法。顯成今徳。是故爲常。若是無常。不足歸依。以是常住。故可歸依。今佛異昔佛。故明常住佛。今歸異昔歸。故歸依常住。古舊之釋判其眞應者。一行半嘆應身。常住已下嘆法身。今用此意。第三同異門。初偈及第二偈下半。人無異釋。有人言。如來色無盡者。此嘆報身。報身其有常色。常故無盡。智慧亦復然者。此嘆智慧報身之中不出功徳智慧。以智慧同色常住。故言亦復然。第四詳論得失門。且前問後家若言無盡是常住義者。下句復云一切法常住。文則爲煩。又下歸依章中。明無盡歸。常住歸。若無盡卽是常住者。文則不應兩出。又卽言不巧。世間云。絕倫之貌。無盡之才。若以常釋無盡。則於嘆不巧。是故應用初師之說。次論法身有色無色。古今論諍。有人言。法身有色。泥洹經云。妙色湛然常安穩。不隨時節劫數遷。涅槃云。捨無常色。獲得常色。地論云。如來相好莊嚴爲實報身。又菩薩廣劫修作相好之因。而何無果。以文義推之。當知法身有色。破無色者云。若言色是礙義。故佛果無色者。亦應心是緣義。應說佛果無心。佛遂有無緣之心。應有無礙之色。問。無礙云何名色。答。若爾。佛無緣云何有知。次江南云旻藏等悉云。佛果無色。故涅槃云。願得如來無色主身。文殊十禮經云。無色無形相。無根無住處。不生不滅故。敬禮無所觀也。破有色者云。若言佛果有色者。應架芎隆之屋。帶楚之裳。難意云。法身旣有無礙之色。應處無礙之宅。應著無礙之衣也。肇公注淨名。至人空洞無像豈國土之有恆。竺道生著法身無淨土論。明法身無淨土。此皆用無色義也。通初家難云。色與心此二非類。粗心可研習爲妙心。粗色不可研習爲妙色。是故佛果則無色有心。問。若爾經云何言捨無常色。答。蓋是妙有炳然。故言色耳。二家各執。互成諍論。今依龍樹一言決之。中論法品云。諸佛或說我。或說於無我。諸法實相中。無我非無我。亦應云。諸佛或說色。或說於非色。諸法實相中。非色非無色。又非色非不色。不知何以目之。嘆美爲色。亦非心非不心。不知何以目之。嘆美爲心。故色與無色。義不相違。又若言有色異心。有心異色。則成二見。經云。諸有二者無道無果。又若言有色有心。則名有所得。有所得者。無四無礙。有色無色。此𨿽一句之經。乃是佛法大事。悉須用龍樹意通之。則無所滯著也。降伏心過惡者。第二嘆解脫。前旣明法身。則無非法故次明解脫。又前旣對生死之報以明法身。今對生死之業故次明解脫。降伏心過惡者。斷意地煩惱。除其因患。謂心解脫也。及以身四種。嘆離果患。身有生老病死四種之縛。佛悉斷盡。故言身四種。色難已窮。心滯復盡。便到佛果難伏之地。如來生不能生。老不能老。病不能病。死不能死。故云難伏地。佛能伏於眾累。不爲眾累所伏。以能伏眾累。不爲眾累所伏。便是自在法王是故致敬。有人言。身四種者。分段之身。四大所成。以爲四種。如六種成人。是業果義。言難伏地者。謂金剛心。金剛能滅眾惑。不爲眾惑所侵。故言已到。馥師以無明住地爲難伏地。無始無明最爲大力。惟佛能除。二乘不斷到之言度。謂已過此累也。此實是斷。而言伏者。如降伏四魔。難伏已伏。則髙升累表。於法自在。故稱法王。有人言降伏心過惡。則是遠離意三邪也。及與身者。身三殺盜淫也。及四種者。離口四過。但舉身則兼口。言四則兼意三。蓋是偈要略之巧也。知一切爾炎者。第三嘆般若。障累得除。功由般若。故次嘆之。又嘆法身無感不應。贊解脫則無累不除。美般若則無境不照。問。上云智慧亦復然。已嘆智竟。今何故復嘆。答。上略嘆。今廣嘆。又上嘆爲成法身。今別嘆般若也。釋此不同。有人言。知者。敍其能照之智也。爾炎者。一切境界。是其所照境也。攬智慧以成身。縱任達觀。故言智慧身自在也。一切萬境。秉在佛心。無不練知。故言攝持一切法。妙徳過人。堪可致敬。言是故今敬禮。此不分智釋也。初句境智一雙。次句體用一雙。下句能持所持一雙。有人言。初句嘆智能照盡有無。故云知一切爾炎。一切卽是有無二諦境。次句嘆智用隨心。故云自在。第三一句。攝理在心。記持不忘。如鏡在髙臺。萬像皆現。故云持一切法也。初句明智體。次句明智用。此二句明徧知。今辧常知也。古注云。照得其會。理宣於解。爲攝持。有人言。初有兩句。嘆於空慧。攝持一切法。嘆於有慧。卽權實二智。亦是一切智。一切種智也。有人言。知一切爾炎。此嘆一切智也。爾炎謂智母。以能生智故。又亦名爲智境。則五明等法。能生智解。故智母。爲智所照。名智境也。智慧身自在者。嘆無礙智也。於諸法中。不假方便。任運能知。故云自在也。攝持一切法。嘆淸淨智也。如實法性。謂一切法也。明證在心。故曰攝持。此三智出地持文。法華囑累品亦明三智。謂如來智。佛智。自然智。卽是地持三也。一切智。謂知世諦諸法。以無礙智。於世諦法知之自在也。三淸淨智。證第一義。又卽是法華經三智。謂佛智。自然智。如來智。敬禮過稱量下。有人言。上來別嘆。今是結嘆。亦云總嘆。正嘆者。嘆應身法身般若解脫四徳也。今明結嘆前四也。卽成四別。敬禮過稱量者。結嘆前應身。過於稱量境界也。敬禮無譬類者。結嘆前眞身非譬類所及也。敬禮無邊法者。結前嘆解脫自在。離於系縛無邊表也。敬禮難思議者。結前嘆般若。內智深遠。下地不測也。今明不然。前已四嘆。今更結者。便是煩重。又攝徳不盡。今明所以有此文來者。上但略嘆三徳。人情謂如來理極於此。故今明如來體與虛空同量不可窮盡。上所嘆者。略嘆少分耳。又上來嘆如來徳。人謂佛徳可嘆。今明嘆所不能嘆。乃窮稱嘆之美。故有此文來也。又上嘆四徳。此一一徳。具過稱量等四義。世間之物。可稱其重輕。量其長短。佛徳過稱之故言過稱量也。世間之物。可以譬況。可以類取。佛徳不爾。故云無譬類。世間之物。有其邊表畔齊。佛徳不爾。故稱無邊法。世間之法。可以心思。可以口議。佛徳不爾。故言敬禮難思議也。問。云何名爲難思議。答。夫欲禮佛。須精識佛。龍樹中論云。如來在世時。不言有與無。亦有及亦無。非有及非無。滅後亦爾。佛旣絕乎四句。不可作四句而禮。若作有而禮。佛非是有。此則謗佛。又是禮有。不名禮佛。下三句亦然。問作絕四句而禮。是禮佛不。答亦非禮佛。所以然者。大品云。行亦不受。亦行亦不行亦不受。非行非不行亦不受。不受亦不受。則知五句皆捨。而般若卽是佛。龍樹云。若如法觀佛。般若及涅槃。是三則一相。其實無有異。故知般若絕五。佛亦如之。問。所禮之佛旣絕五句。能禮之人其義云何。答。須識不二二義。二不二義。若不二而二。師弟宛然。二而不二。則尊卑寂滅。故維摩云。普於一切國。供養諸如來。諸佛及以身。無有分別想。此意明上半卽是不二二義。下半卽是二不二義也。禮佛旣爾。念與歸依。義亦如是。此𨿽一句之經。乃是佛法大事。不可不畱心也。哀湣覆護我下。第二明請護。上嘆如來累無不盡。徳無不圓。有堪護之徳。是故今請佛覆護。又上來嘆佛徳。今發菩提心。佛旣有勝徳。故發心求佛也。又上通嘆佛徳。今欲請佛爲師。己爲弟子。結師徒也。又勝鬘將欲請佛爲師。就佛受戒。故請護也。建此四意。使萬類學之。就文開爲四段。初請護。二許護。三明請護事。四與護事。此四卽次第宜生起之。請護有四。初句正請護。次明所護事。三明護時節。四請攝受。哀者悲也。湣者慈也。願佛內運慈悲之心。外以事來覆護於我。慈陰令我善增爲覆。大悲使我離惡爲護。令法種增長者。出覆護之事。勝鬘上來嘆佛之善。能爲未來法身種子。名爲法種。願佛覆護。令得增長。增長者。橫闊爲增。豎進爲長也。問。但法身因增長眞如。法身亦增長耶。答。本有漸顯。亦有增長之義。種子二義。一廣大。二甚深。令種子廣大爲增。令種子甚深爲長。法身亦二義。令廣大漸顯爲增。甚深漸顯爲長。此世及後下。出請護之時節也。此卽現世。後謂來生。不但請如來慈陰現在。亦願後生覆護。非止此世後生暫請如來。於一切處一切時願佛常攝受。問。攝受與請護何異。答。覆護語通攝受。明別常攝受。所以爲異。又請護明生善滅惡。攝受辧於人法。謂以法攝我爲攝。我爲弟子爲受。問。何故不言過去攝受。答。過去事竟。不須請也。我久安立汝下。第二如來受請許護。佛言我前世已爲汝作師。安立汝在正法中也。問。勝鬘之請。與今受請有何異耶。答。勝鬘但請二世。今許其三世。謂過去曾護。現在今護。未來當護。明我過去廣劫已來。久安立於汝。是故今現世與汝相值。則知今日相值。未來亦然。此舉過去證成現在未來也。此義一名異。始建曰安。終成爲立。問。安立與開覺何異。答。令汝依福捨罪。名爲安立。令汝罪福俱捨。名爲開覺。又令發菩提心爲安立。修菩薩行爲開覺。又離生死厄苦爲安立。漸入涅槃門爲開覺也。又久安立者。安立功徳也。開覺者。開覺智慧也。今復攝受汝者。以法攝汝令住正法中。受汝爲弟子。我爲汝作師。未來亦爾。我以作功徳下。此第三明請護事。就文爲二。一者口請。二者身請。就初有二。初三句牒三世善。第四句請佛攝受。就初又二。兩句別明三世善。次一句總牒三世善。我已作功徳者。領佛前世以開覺之言也。佛所以前世開覺我者。良由我過去世已曾種功徳故也。現在者。現世也。及余世者。未來也。如是眾善本者。總牒三世之善也。故云眾善也。善𨿽三世。其理冥同。故總言如是眾善本。本亦因也。欲以此善爲菩提根。故名爲本。惟願見攝受者。明我過去已生善。現生善。當生善。攝此三善。一者令莫向三有。二者令莫向二乘。三者令莫取相。次將此眾善亦有三事。一者令此善與眾生共。二者令我與眾生共成佛。三者以此善同入實相。今請佛攝受如此之善。故言惟願見攝受也。爾時勝鬘下。古注云。旣頌美已畢。則法供理同。今標寄歸誠。欲化洽親屬。此意明禮佛。佛旣授記。則引親屬修淨土之因也。今明上來口請。今身請也。眾師解云。上是口請乞記。今是身請乞。今謂不爾。此乃是請佛攝受。上是口請攝受三世之善爲菩提基。今是身請三世之善爲菩提基。夫善向菩提。是爲理之中極。必須心形俱至。故上口請。今明身請。而心通二處。問。何故口禮。何故身禮。答。爲嘆故口禮爲敬故身禮。又於暗處則須口禮。於明處則須身禮。又盲人故卽須口禮。爲聾人故卽身禮。又生自他身業善故明身禮。生自他口業善故明口禮。又師徒相去遠故卽身禮。相去近故卽口禮。問。敬與禮何異。答。凡有四句。一者禮而不敬。如惡心禮也。二者敬而不禮。如善心嘆佛及念佛也。三亦敬亦禮。謂善心禮佛也。四不禮不敬。謂敬無所敬禮無所禮。又有四句。一心禮而身不禮。如須菩提端坐念佛。名眞禮佛。二身禮而心不禮。如調達禮佛。密欲害傷。三身心俱禮。卽是勝鬘。四身心俱不禮。謂外道見佛。將口對心亦有四句。義推可知。佛於眾中下。第四許攝受。卽是與護事。而與授記者決也。以汝未來必當作佛。是故受汝眾善爲菩提基。又以受汝眾善爲菩提基。故汝未來必當作佛。互相釋。又勝鬘嘆佛請護。現在得記。未來成佛者。令一切眾生學之。嘆佛請護。現在得記。未來成佛。又授勝鬘記者。爲利時眾。以眾中諸天及人見勝鬘得淨土記。發願往生。故與之記。又將欲明勝鬘受十大受。及發三大願。乃至廣爲大眾說法。故須前爲授記。以勝鬘現在得記。未來成佛。言必可信。則勝鬘所說宜應受行不須疑也。爲此因緣。故授勝鬘記。就文爲二。初明與記。二明得益。就與記中有二。一總明得記。二別明得記也。言卽爲授記者。總明得記也。法華疏內具釋。一者記謂別也。佛記其不成六道及以二乘。當得作佛。以別於佛道。異於外道。故名爲別。今授此記。故名授記。二者勝鬘行因。記得來果。此是有來果可記。故名爲記。聖說授與。故名授記也。如地持中授記有六。一種姓未發心記。二已發心。三現前。四不現前。五時量時定。六時無量時不定。前之二種得記人。位地上下差別。前一在種性地。發心者位在解行已上。次二約處同異差別。同處對面而記者名現前。異處遙記者名不現前。後二約時分定不定差別。若記時劫數量名字。並記佛及國土名字者。名時定。若總言無量劫作佛。不委曲辧時劫數量及佛國土名字者。名時無量時不定。今勝鬘得記者。或是種姓。或是發心。經無成文。位地難定也。乃是現前授記非不現前也。若記近果。言無量劫人天中王者。應是時無量時不定也。記其遠果。言過二萬劫作佛號普光者。應是時量時定也。此六種授記。更有異釋。如法華疏解。汝嘆如來下。第二別明授記。就文爲二。一明現因記得近果。二明當因記得遠果。亦是當因當果。亦是菩薩因菩薩果。亦是佛因佛果。就初又二。初明因。次明得果。汝嘆如來眞實功徳者。牒前善因也。以此善根下。第二明得果。得果中。前明時節。次明得果。今前釋阿僧祇劫義。依法華論。但明二種僧祇。一明日月歲數不可數。謂小僧祇。二劫不可數。爲大僧祇。有人言。三種僧祇。二種同上。三大劫僧祇。雜心說六十四劫名一大劫。所言六十四劫者。始從初火劫。終訖風劫。有六十四。六十四者。七火一水。過七水已。更經七火。方有一風。故合成六十四。合此六十四爲一大劫。此大劫不可數。名一大僧祇。善生經云。刀兵饑饉爲一小劫。十九小劫爲一中劫。俱捨云。八十小劫爲一大劫。依瓔珞經下卷亦明三劫。一里二里三里乃至四十里石。方廣亦然。以天衣重三銖。人中日月歲數三年一拂。此石乃盡。名一小劫。就小劫中自有一里二里乃至四十里也。六十里石。方廣亦然。以梵天衣重三銖。梵天中百寶光明珠爲日月歲數。三年一拂。此石乃盡。名爲中劫。有八百里石。方廣亦然。以淨居天衣重三銖。卽淨居天百寶光明鏡爲日月歲數。三年一拂。此石乃盡。名一大僧祇劫。問。今經中明三阿僧祇劫行行成佛。定用何等劫耶。答。智度論攝論等云。或四十里石。天衣三年一下。拂之使盡。又四十里城。滿中芥子不槪令平。有百歲人取一芥子。取芥子盡。名一大劫。取此劫不可數爲一大僧祇劫。望瓔珞經卽是彼小劫。多作此說。或可依瓔珞經中大劫不可數名一僧祇。問。爲直取三阿僧祇時節滿卽得佛不。答。不爾。若直數時節者。於時節中有或當空過。今取三僧祇念念善相次。取三阿僧祇劫善滿。方乃得佛。問。三僧祇劫善滿者。亦取人天及二乘及佛因不。答。法華論云。凡夫善及決定聲聞善非佛因。不得成佛。要取發菩提心行菩薩行善。滿三僧祇方得作佛。雜心中二種僧祇。善行僧祇。與劫僧祇。善行僧祇。卽前善是。劫僧祇。謂時節也。問。三僧祇約位云何。答。初一僧祇行行到初地。二從初地行行經一僧祇到八地。三從八地一僧祇行行到佛地。問。何故爾。答。初從凡至聖。次從功用到無功用。後從因到果。問。約值佛云何。答。智度論述小乘雲。釋迦過去爲凡之師。值過去釋迦佛初發心。至賴耶屍棄佛爲一僧祇。從賴耶屍棄至燃燈爲二僧祇。從燃燈至毗婆屍佛爲三僧祇。從毗婆屍至今釋迦成佛復經九十一劫。小乘又云。前三僧祇行有漏六波羅蜜。後九十一劫種相好業。龍樹但破其行有漏六度及百劫種相好業。不破其三僧祇。當知三僧祇。此通大小乘爲定數。通名劫者。梵云劫波。此云分別時節。梵云迦羅波。此云時也。問。何故火劫起燒世界耶。如第一義法勝經說。佛欲示眾生令知時節。又示眾生業果成壞。又示眾生有劫火起。令其畏劫火故。預修善法。今謂或佛示現劫火。或眾生報盡一期。是故劫火等起。問。旣但三僧祇行行成佛。今經文何故言無量阿僧祇耶。答。有人言。此云無量者。依華嚴經是百二十數中一數之名也。非是泛爾。言無量也。僧祇是外國語。此云無數。亦是一百二十數中一數之名。若爾。則無量無邊及阿僧祇。經是僧祇劫。故下文作自在王則是初地。以一僧祇劫行行至初地故。亦可依經無量無邊僧祇。卽是僧祇無量。僧祇無邊也。問。但三僧祇行行。云何言無量僧祇。答。此或可是時節僧祇。非善行僧祇。或可是小僧祇也。於人天中。第二明得果。人天簡惡趣。自在王簡庶民。勝鬘受質五礙三濫。對此故言自在。古注云。居上化物。爲自在王也。勝鬘未來形徧六道。無所不爲。就勝言之故云人天之中爲自在王也。一切生得處常得見我者。上明尊勝果。今得見佛果。𨿽得尊勝果。若不見佛。則行願不成。故須明見佛也。又尊勝果者受世樂。見佛者求出世樂。又尊勝果者明受果也。見佛者行因也。又尊勝果下利也。見佛者上弘也。卽顯成上佛攝受義也。又自有尊勝而不見佛。自有見佛而不尊勝。今具二也。通而言之。贊佛一因。得此兩果。別而言之贊佛感尊勝請攝受感見佛。隨相似義也。以常得見我。則知我常攝受汝也。卽酬上願佛常攝受言也。現前無異者。此一往美其嘆佛之言耳。若後時悟解。則有勝於今也。過二萬已下。第二得遠果。前辧時節。次明得果。問。二萬僧祇劫當得作佛者。是何位人耶。答。有人言。此是第十地入住滿三心外。更起勝進。金剛心中所經小劫。進入佛地方便。非是大劫僧祇劫。今謂瓔珞經說。無垢地菩薩千劫學佛威儀。謂象王視觀等。無垢地卽是等覺地金剛心菩薩。不云無量僧祇劫學佛威儀。有人言。前云無量僧祇劫爲自在王者。此在初地。更經二萬僧祇修行方得作佛。經二萬僧祇劫者。此是水火等中劫。經言三大僧祇行成佛者。此取數六十四爲大劫之劫。滿三僧祇劫也。今謂經中多明水火等劫爲三僧祇。不取後大劫爲三僧祇。若必有文證者。亦宜用之。今言過二萬僧祇者。或可是劫僧祇。非善行僧祇。或可是小僧祇也。當得作佛者。第二明得果。若長望文。自上來並是行因。今始明得果。就文爲二。一明正果。二辧依果。兩文各二。正果二者。一者別號。二者通號。諸佛立號義有多門。或從姓立名。如迦葉釋迦等。或從光立名。如錠光等。或從聲立名。如微妙聲佛等。或從諭立名。如滿月光佛等。或從因立名。燃燈佛等。今言普光者。從前見佛普放光明起心願求。故成佛時名曰普光。古注云。照極無遺爲普光也。如來已下。第二明通號。具足應十。明今略三。謂如來應供正徧知也。此三是十中之要也。彼佛國土下。第二次明依果。今且前論土義。古注云。國土是養眾生封疆之域秤也。以理推驗而實成佛者。則不必待乎記莂。旣以權記。引於庸信故成佛必云封疆是妙。然封疆實是眾生惑報。旣以惑盡成佛。佛焉得有惑報之封疆哉。但道極則兼化物。故示居惑報之封疆耳。苟得摧級之旨。解亦無傷於佛實無土也。而眾生惑報封疆復劣不同者。寔由資善有濃淡。煩惑有厚薄也。若惑薄善濃者。致報則妙。惑甚善微者。報必穢惡。經論備明也。所以授淨土記者。一表勝鬘心淨故生淨土。二欲引同行眷屬發願往生。就文亦二。初明無穢。次辧有淨。無穢中有二。一無穢果。二無穢因。無惡趣者。無三塗苦也。無老病者。無人中苦也。中年夭喪名爲衰惱。又解無衰惱者。明無天中苦。天中五衰相現。是故生惱。故言衰惱也。不適意苦。前明無人天內苦。今明無人天外違緣不適意苦也。亦無不善惡業道名者。上來明無惡果。此辧無有惡因。十惡破戒違理名爲不善。造作稱業。通人向於三塗名之爲道。淨土中尙無此名。況復其事。依攝大乘論云。淨土中無七種眾生。謂二乘外道等。如彼廣說。彼國眾生以下。第二明有淨土。亦開爲二。一有淨果。二有淨因。彼國眾生。謂人與天。翻前諸惡趣也。色。翻上老也。老侵於彼壯。故以好色翻之。力。翻前病。病奪彊力。故以力翻之。壽。翻衰惱。衰惱夭於長壽。故壽命翻之。五欲眾具皆悉快樂。翻上不適意苦。勝於他化自在諸天者。淨土是人中果報。勝彼天也勝有二種。一境勝。如他化自在天。此人五欲升降非並。無量壽經云。他化自在天比無量壽國。如乞人之比帝釋。淨土五欲他化天優劣亦爾。二受用勝。穢土五欲受用生罪。淨土五欲受用生福。如香積飯等具二種勝也。彼諸眾生純一大乘者。上來明有淨果。今辧有淨因。卽翻上亦無不善惡業道等。諸有修習善根眾生者。此是住處眾生。對諸惡趣。教化眾生是淨土業。如經說直心是菩薩淨土。菩薩成佛時。不諂眾生來生其國。如是等是勝鬘未成佛時所化眾生修善根者。勝鬘後成佛時得生其國。又他方世界大乘眾生。見聞勝鬘國中純說大乘。故發願往生。如此眾生願生阿彌陀阿閦佛土等。又上明淨土精妙。時眾或謂難往生。今欲引之。若攺惡修善者必得往生。勝鬘夫人下。上來明授記竟。今第二明大眾願生。就文爲二。初正願生。世尊悉記下。第二明佛如願與記。授記之興。正爲此意也。佛所以記者。進此往生眾生動一淨土耳。爾時勝鬘下。自上已來明嘆如來眞實第一義功徳門竟。今明受十大受。可作十門釋之。一來意門。前章嘆佛。明發菩提心。今次明修菩薩行。菩薩之行以止惡爲本。故前明受戒。卽菩提心菩薩行一雙也。二上嘆佛眞實功徳及以請護。此明就佛受於三歸。歸依旣竟。次明受戒。卽歸戒一雙。三上嘆佛眞實功徳。此福旣樹。必招當果。故佛卽授成佛之記。佛旣記果在於當。此之當果。非行不得。行者無惡不止。無善不行。無人不度。上明當果。今辧行因。則因果一雙。四上明淨土有三。一無穢。二有淨。三純善眾生來生其國。息一切惡。得土無穢果。修一切善。得土有淨果。度一切人。得純善眾生來生其國也。以成上淨土有三義。故明受三戒。五依瓔珞經明有二本。一切眾生初入三寶海。以信爲本。住在佛家。以戒爲本。上嘆佛歸依。卽是信本。今欲生佛家。以戒爲本。是故受戒。六涅槃經云。一切眾生皆有佛性。悉當成佛。要令持戒。然後見性。戒卽是引出佛性。是故受戒也。七上請護中云。令法種增長。今受十大受等。卽是法種增長之義。故有此章之義。第二釋名門者。依下文云不思議大受。菩薩戒法深且廣。難持難行。非二乘所持。故明不思議。又不持不犯爲正法戒。名不思議。所言大者。一當體大。謂普息一切惡。普修一切善。普度一切人。二得果大。謂諸佛菩薩大人王大天王。三是大人所行故名爲大。九道中。六道二乘皆不能行。惟菩薩能行。故名大也。四者時大。謂三大僧祇劫常持此戒。五者永不失。一日之戒。日盡便無。一形之戒。形盡便滅。若一受菩薩大戒。𨿽經六道而戒法不失。故名爲大。馥法師云。虛心敬納。克已奉行。故稱爲受。第三明受戒不同門。依瓔珞經受戒有三種。一者諸佛菩薩在前受。得眞實上品戒。二者諸佛菩薩滅度後。千里內有前受戒菩薩者。請爲法師。教授我戒。我前禮足。應以如是語。請大尊者爲師。授與我戒。其弟子得正法戒。是中品戒。三者佛滅度後。千里內無法師之時。應在諸佛菩薩像前。胡跪合掌。自誓受戒。應如是言。我某甲白十方諸佛及大菩薩等。我學一切菩薩戒者。是下品戒。第二第三亦如是說。今勝鬘現前值佛是上品。但是自誓受。非佛所授。但第二從法師受有二種。若依瓔珞經。戒師不作羯磨方法。初令禮過去一切佛。次禮未來佛。次禮現在佛。如是三禮已。法僧所爾。次令受三歸依戒法。次令懺悔三世罪。次後正授十無盡戒。若如地持。菩薩戒師前爲作羯磨。然後授戒相。乃是前後方便。非正授戒。又如受五戒十戒。受三歸已。說戒相者。方名受戒。此則受三歸復說戒相。乃得戒。何以知之。如直受三歸人。但得歸不得戒。如受大比丘戒前羯磨。則已受戒竟。後說四重等。令受者堅持。非說戒相爲受戒也。以此證知。須前作羯磨。方得授戒。而瓔珞梵网無羯磨者。或可前略。或可教門不定。適時而用。問。菩薩戒師。爲用在家人。爲用出家人。答。通於道俗。瓔珞經云。夫妻六親。得互爲師也。問。第三於佛像前受戒。若無佛像。得自誓受不。答。依普賢觀經。但虛心奉請釋迦爲和上。文殊爲闍梨。彌勒爲教授師。一切佛爲尊證。一切菩薩爲同學。不論有像無像也。問。何故戒法一種。要須受耶。答。欲顯惡可頓止。以戒是止惡爲宗。故有受法。以要期頓發故也。善難並生。余行皆是修善爲宗。故無受法。以漸生故也。問。若惡可頓止。善不可頓生者。亦應惑可頓滅。解不可頓生。答。戒是止相。其相卽靜。故常有戒法。惡有頓止之義。余善是動相。修習方生。不可一時並修諸善。滅惑生解。並是行善。故與此非類。問。自誓發戒。與從師發戒何異。答。若從戒師作法成時。則一時俱發。今旣心發口言。隨發隨生。非一時。問。授戒受戒。得何功徳。答。瓔珞經云。若能教一人出家授菩薩戒。勝造八萬四千塔。其受戒者。墮在菩薩之數。超過三劫生死之苦。問。受戒而犯。何如不受不犯。答。瓔珞云。有戒而犯。勝無戒不犯。有犯名菩薩。無犯名外道。問。五戒有受一分。乃至具足受五。菩薩戒云何。答。瓔珞云。十重戒中有受一分名一分菩薩。乃至二分三分。若受十分名具足受戒。十重有犯無悔。得使重受。八萬四千威儀戒。盡名爲輕。有犯得使悔過。對手便滅。第四戒體相門。毗曇以色聚爲體。成實用非色非心爲體。譬諭部以心爲體。瓔珞云。一切菩薩凡聖戒。盡以心爲體。心若盡者戒則盡。心無盡故戒無盡。故六道得受戒。但解語而受得不失。若依瓔珞別明三戒體者。攝律儀戒。謂十波羅密攝眾生戒。謂慈悲喜捨。攝善法戒。所謂八萬四千法門。此以四等爲化他。故是攝眾生戒。十度是自行。故取爲攝律儀。攝善法通自他。故取八萬四千法門爲攝善法也。第五戒所對治門。大宗此三種戒。則無惡不止。無善不行。無人不度。則五住地惑。通是所治也。然戒法以止善爲體。止棄物之惡。爲攝眾生戒。止不修行之惡。爲攝善法戒。除此二外。止起惡之心。爲攝律儀。故三戒別治三惑也。又此三戒。行二乘三戒惡。攝律儀者徧防三業罪非。行二乘但防身口。攝眾生者。不棄物之心。行二乘獨善之行。攝善法者。誓行眾善。行二乘偏近小行。第六作無作門。一云單用作善爲體。二單用無作善爲體。三合用作無作善爲體然此三戒並有作無作。作卽誓心。無作卽是從心生戒遠至菩提。小乘正以無作爲體。作心羅難恆。大士卽兩取也。若尸羅與波若合用。則以心戒爲本。常有心。則無作常生。第七通別門。通而爲論。悉是攝律儀戒。皆有被物之用。通是攝眾生戒。地持云。律儀悉總三聚戒。通名律儀。於律儀中分出餘二聚。餘殘戒者是律儀。律儀旣通。餘二亦通。但約立意不同。故分爲三。第八次第門。瓔珞經。前明攝善。次明攝生。後明律儀。又初明無惡不息。次明無善不行。後明無人不度。今文明三戒次第者。前要須自行息惡。故第一明攝律儀。然後方能及他。故第二明攝眾生。自行化他必須生善。通自行他化故明攝善法也。第九因果門。依攝大乘論。三戒爲三徳因。息一切惡爲斷徳因。修一切善爲智徳因。度一切眾生爲恩徳因。初一累無不寂。次一徳無不圓。謂自成佛也。恩徳亦令眾生具得二事。則他成佛也。故受此三戒。若自若他一切成佛。卽是不可思議廣大之義。第十大小門。小乘無重受。大乘有重受。小乘有捨戒。大乘無捨戒。小乘有簡眾。大乘無簡眾。故奴婢畜生解佛語者。皆得受戒。小乘二師十師二十師。大乘惟一師。小乘防二業。大乘防三業。小乘盡一形。大乘至佛果。小乘隨犯漸制。大乘未犯頓制。小乘戒有定數。如從十戒乃至五百。大乘不定。或六重。或八重。二十八輕。或四十二種。或十重四十八輕。涅槃疏內具會其同異也。就文爲三。第一經家敍列受戒之儀。第二正受戒。第三請證除疑。初是受戒前方便。次正受戒。後是方便。攝三爲二。初兩正明受戒。後一明受之意。菩薩所以受戒者。爲欲止謗除疑。令尊人重道。然後始得開宗授法。爾時勝鬘聞授記已。此領前記也。恭敬而立者。正敍授戒之儀。佛處空。勝鬘在地。欲使空地言交。受法儀便。是故立也。又勝鬘禮佛。請佛攝受。佛卽授記。故聞記歡喜。恭敬而立。非欲立而受戒也。又佛前授記。聞記歡喜。將欲受戒。更整容儀。盡於處悟。爲受戒方便。是故立。或言立是將行之貌。勝鬘將欲受行戒法。是故而立。受十受者。上之受字。明內心能受。下之受字。明戒是所受法。爲行者預納。故稱爲受。又要心攝持故名受。十是圓數之名。菩薩戒法長而且廣。是故稱大。世尊我從今日下。第二明正受戒。釋此不同。凡有五師。曇林云。自此章爲十大願。然下別有三願一願。故不同此釋。馥師云。前五爲止惡。後五爲生善。不分三戒。第三師云。初戒是總。謂總要心發戒。總出所防。從第二已去。謂別要心發戒。別出所防。第四師云。前九受世教戒。後一得正法戒。隨事防禁。名受世教戒。證實離過。名得正法戒。前九中。初一受律儀。中四受攝善法。後四受攝眾生。第五師云。初五攝律儀。中四攝眾生。後一攝善法。此五隨人取捨。但今用第五師釋也。問。何以得知初是攝律儀。答。初五並明息惡。故是攝律儀。五爲二。前一總明息惡。於所受戒不起犯心者。若從來已曾受五戒八戒等。今於佛前自誓於所受戒不起犯心。又昔受但防七支。不防意地。今欲徧心。故不起犯心。若從來未曾受戒。今自誓於所受戒不起犯心。卽是受戒。亦卽是得戒。亦卽是持戒。於所受戒者得戒有二。一從受得。是所受戒。二非受得。謂定共道共戒也。今是受戒。謂息一切惡。修一切善。度一切生。不起犯心者。不起不息惡心。不修善心。不度生心也。故卽是受三得三及持三也。又戒法有二。一受。二持。但受易而持難。故前明難必得其易又本爲持故受。故持爲受本。故前明於持也。又持必得戒。受未必得。又恐物謂勝鬘是深宮之女。一時勇猛能受。未必始終常持。是故今前明能持卽是受也。一一戒中有三句。初言世尊者。請佛證也。又佛是發戒之緣。故對佛也。我從今日乃至菩提下。第二出受戒時節。今日。明持戒始也。乃至菩提。明持戒終也。無臂林云。梵本言菩提縵莚羅。此云道場。又爲對於二乘盡形。故明時長也。於所受戒。第三明受戒。前辧時長。今明防廣。並是異二乘也。大品云。有身口意。卽是菩薩粗業。亦是犯戒。今知三業無生。故犯心不起。顯勝鬘位髙也。世尊我從今日。第二四戒。別防四惡。今是不慢戒。止於慢惡。師父爲尊。兄姊爲長又但今年髙徳勝。便是尊長也。慢譬髙山。法水不住。是故於尊不起慢者。敬事尊長心不慢故。尊長便得如法教授。具如戒中說。人坐比丘立。不得爲說法者也。第三於諸眾生不起嗔心。亦得前於上不慢。此於下不嗔。又前別明於上不慢。今總辧於諸眾生不起嗔心。此總別互得通二文也。菩薩以化物爲首。若起嗔心。則於物隔礙。是故除之。問。於諸眾生不起恚心者。此是何心。答。是慈悲心。以於眾生起恚心者無慈故。以不嗔善根。是慈悲體故。金剛仙論師解四無量。言慈悲心體者。不嗔善根。是以對治嗔法故。問。慈悲治何等嗔。答。可嗔處嗔。以慈治。不可嗔處嗔。以悲治。又治殺眾生心爲慈。治打眾生心名悲。又涅槃經云。嗔有二種。一上。二中。修慈斷上。修悲斷中。又嗔有二。一有因緣。二無因緣。慈心者斷有因緣。悲心者斷無因緣。有論師云。修慈爲除眾生嗔覺。修悲爲除眾生惱覺。第四於他色身及外眾具不起嫉心者。謂是喜無量。嫉妒他者。心無喜愛。故知不嫉是喜心也。色身。謂內之好報。及外之妙果。夫爲菩薩本應與物內外好果。而今他自得之。應生慶悅。豈更起於嫉心。第五戒於內外法不起慳心者。林公云。自財爲內。他財爲外。梵本云爾。有人言。內謂己身。外謂妻子財物。菩薩發願。爲眾生故。受身及妻子財物。今眾生來取內外之物。則會菩薩。林公云。不起慳心。是舍無量。金剛仙論師解云。捨心體者謂無貪善根。問。捨心治貪。不淨觀治貪。此有何異。答。色貪不淨能治。淫貪捨心能治。此中明慳心不能捨。貪心亦不能捨。是故能捨必破慳貪。經論說四無量不同。或言大悲拔苦。大慈與樂。喜心慶前脫苦得樂。見前人脫苦得樂其心放捨。今攝此四或爲兩雙詺之。謂敬上不慢。悲下不嗔。於他不嫉。於自不慳也。問。何故本命初卽明不慢。答。勝鬘現居髙位。多生慢心。前明不慢。故外書云在上不憍也。旣於上不慢。恐於下起嗔。故明不嗔。又慢則不受他化。則自不成佛。嗔則不化於他則他。不成佛。過之大矣。故命初辧之。問。何故於慢嗔後辧不慳嫉。答。前二爲使。後兩爲纏。使重纏輕。故前離於重。後息於輕。則眾惡都寂。問。纏旣有十。何故偏明離二。答。嫉是下賤之因。慳是貧窮之業。大士方欲爲尊爲導。宜應離之。又慳則不施他財。嫉則忌他得樂。个是障慈之本。故偏明離。又修羅則慳色嫉味。天主則慳味嫉色。故九結因之以成。菩薩對此偏言離也。問。第一戒旣是總。何故別明不慢不嗔不嫉不慳四種戒耶。答。有人言。此四重故。地持論中說此四種爲波羅夷。地持論明四法。第四是癡心。卽是今文之第一慢也。今之第二。當地持中之第三。卽是嗔心。今之第三。當地持中第一貪心。今之第四。當地持中第二慳吝心。故偏說四也。世尊我從今日乃至菩提不自爲已聚畜財物。此下第二明有四戒。謂攝眾生戒也。所言四戒者。第一戒別明以財攝眾生。第二戒通明四攝法攝取眾生。第三戒拔眾生現世苦果。第四戒斷眾生苦因。四戒兩雙。初二止自爲之惡。後二止棄他之惡。初二止自爲惡者。一明不自爲受樂果。次明不自爲行樂因。後二止棄他之惡者。初明不棄物更受苦果。後明不棄物行苦因。此四攝生義盡。初文爲二。第一明不自爲己聚畜財物。凡有所受下。第二明爲救眾生。問。菩薩何故不爲身畜財。答。爲身畜財。但身自得樂。爲他畜財。則與一切樂。又爲自畜財。則豪善不生。爲他畜財。則恆發無作。又爲身畜財。則屬五家。爲他畜財。則屬自己。又爲身畜財。不得常財。爲他畜財。自得常財。又爲己畜財。則長慳貪。爲他畜財。則知足少欲。勝鬘受此一戒。令我等學之。願一切人畜一豪財。不隔三寶。無礙四生。又爲他畜財。不說淨不犯長物罪。第二戒中亦開爲二。初明不自爲己行四攝法。爲一切眾生下。第二爲一切眾生行四攝法。問。行四攝法本是爲他。云何言不自爲己行四攝耶。答。自有菩薩𨿽行四攝。以攝善歸己。是故今明爲他行攝。則攝善與他。又四攝攝他。卽似如貪他屬己。是故明不自爲己。問。前已明布施。與今四攝中施何異。答。上別明布施。今通辧四攝。又上直明布施。救其交切之苦。四攝中施。攝令住理。是故爲異也。以不染愛心者。凡行四攝。攝取眾生。多起愛心。令知能攝所攝皆空。故不起染愛也。無厭足心者。從今時至後際。常行四攝。故無厭足也。無礙心者。行四攝時。怨親平等也。又不染愛者。行四攝時。於親人不起染也。無厭足者。於中人無懈怠也。無礙心者。於怨憎人無隔礙也。離此三種。故能攝受四生也。世尊我從今日若見孤獨下。此第三拔眾生苦前明有苦。次辧拔苦。無父曰孤。老人無侍曰獨。重牢曰幽。謂深遠無人處也。枷鎖稱系患之輕者曰疾。重者稱病。不安曰危。障礙爲難。數窮稱困。逼惱名苦。亦得以爲五雙。孤獨一雙。據無眷屬。幽系一雙。約罪輕重。疾病一雙。據其差甚。危難一雙。就其自他。困苦一雙。據其內外。經本不同。或云厄難。或云危難。馥法師云。對下安隱。應云危難。對下饒益。應云厄難。則二義俱通。但厄是災厄。危是危亡。此二皆是障難也。終不暫捨者。上來敍苦。今欲拔苦。初明不捨苦。必欲安隱。正明拔苦。安隱者。安隱上五雙眾生也。無二親者。爲作父母。無侍者。爲作兒息。乃至困苦者。令得安樂。以義饒益者道理。非惟損彼而益此也。又安隱者。與出世樂因。饒益。與其出世樂果。脫苦已後。任其所從。不相妨礙。故名然後乃捨也。世尊我從今日。第四拔苦因。或亦前是拔現苦。今是拔當苦也。今總釋四戒。𨿽有四戒。不出慈悲。前兩戒大慈與樂。後兩戒大悲拔苦。與樂中。初一與現樂。次一與未來樂。又初一與世樂。次一與出世樂。又初一與樂果。後一與樂因。大悲戒中亦二。初一拔現苦。後一拔當苦。又初一拔苦果。後一拔苦因。又初一別拔人間苦。後一總拔一切眾生苦。故下折伏攝受。明世出世利。故知徧拔一切苦。又初一拔其輕苦。後一拔其重苦。又初一拔其少時之苦。後一拔其長時之苦。就文爲三。第一敍惡因眾略生明不捨。第二廣明不捨。第三釋不捨意。捕鳥故名爲捕。養豬羊雞牛。稱之爲養。余屠殺等。事別非一。不可具舉。是故總言諸惡律儀也。以罪眾生。各有律儀戒。品類不同。故言諸惡律儀又解惡法名律。無作之罪。合此律儀式。故稱爲儀也。律儀多少。經論不同。依涅槃經說有十六。牛。羊。豬。雞。爲利故養。肥已轉賣。卽以爲四。利故買。買已屠殺。復以爲四。通前爲八。捕魚爲九。捕鳥爲十。獵師十一。劫盜十二。魁膾十三。兩舌十四。獄卒十五。咒龍十六也。依雜心論說有十二。屠羊爲一。養豬爲二。養雞爲三。捕魚爲四。捕鳥爲五。獵師爲六。作賊爲七。魁膾爲八。守獄爲九。咒龍爲十。此十與前涅槃經同。屠犬十一。伺獵十二。此異前。此十二與涅槃所說有同異者有六。彼此是一。名字少異。一捕鳥。二捕魚。三作賊。四屠膾。五守獄。六咒龍也。屠羊養雞豬等。雜心中合之爲三。涅槃中說之爲八。獵師伺獵。雜心中說之爲二。涅槃合之爲一。是等彼此離合互異。雜心中屠犬。涅槃中略無。涅槃中養牛羊二種及兩舌。雜心中略無。是等彼此有無互異也。如涅槃中十六。略爲四不善律儀攝。劫盜一種。卽是劫盜。兩舌是兩舌。卽是有綺語。餘者是殺業。若通取咒龍。亦得名綺語。但多取咒龍爲殺方便也。雜心中十二。略爲二不善律儀攝。作賊一種。是盜不善。自余是殺不善。此等猶自狹於成實身口七不善律儀也。問幾捕。幾養。幾非捕養。答。捕鳥捕魚獵師是捕攝。養豬羊牛雞是養。余非捕養。正作惡因。未肯受化。始終須拔。故云終不捨置也。我得力時下。第二廣明不捨。卽是正斷惡因也。力有二種。一者勢力。二者道力。勢力者。菩薩或時受於王位。能遮斷之。或作天龍神鬼。令其捨離惡業。道力者。菩薩以道徳之力。現通變化。斷其惡業。問。前救苦中何故不爾。答。拔苦理亦須力。但今爲明拔苦與樂。人皆樂從。不須彊力。降惡就善。違情難化。人多不從。故求彊力。於彼彼處者。所作惡者非一。故稱彼彼。剛彊應伏。伏令離惡。柔軟應攝。攝令住善。故名折伏攝受也。何以故下。第三釋折伏攝受之意。何以故者。卽是問也。問意云菩薩。但應攝受。何故復行折伏。又問意者。菩薩何故行折伏攝受二種事耶。以折伏攝受令法久住者。此下卽是答也。凡有二益。一令眾生得世間益。二令眾生得出世益。一一中有二句。初二句。第一令法久住。卽是上弘大法。天人充滿。惡道減少。下益眾生。使其攺惡修善。修善故天人充滿。攺惡故惡道減少。於如來所轉法輪。第二得出世益亦二。初明佛轉法輪。卽是上弘大法也。如來所以不出世不轉法輪者。良由眾生無善感佛。眾生若攺惡修善。便感佛出世轉法輪也。轉法輪者。謂知苦斷集證滅修道。而得隨轉者。佛今已解化於前人。前人依佛教修行。亦得見苦斷集證滅修道。故言隨轉也。次合四句爲三。一正明法久住。二正益人天。三終致出世。由行惡犯戒。則正法毀滅。惡道增長。障生無漏。令斷其惡。故法得久住。天人增長。終置聖果也。見是利故者。見眾生得世利出世利。是故行折伏攝受事也。世尊我從今日下。釋此一戒不同。有人言。十戒爲二。前九受世教戒。第十受正法戒。今明攝善法戒。然攝善卽是正法。攝善之外無別正法。故三戒攝一切戒盡也。就文爲二。第一正明戒體。第二解釋。初言攝受正法終不忘失。有人言。正法者。卽六度行也。攝者。攝六度也。故言攝受正法者。只以攝受正法不忘失故。六度便得成也。有人言。諸法實相理。名爲正法。證法在心。名爲攝受。一證常然。名不忘失。然正法語通。若理若行皆是正法。故備取此二現於後文。問。忘失是何惑耶。答。忘失是無明獨一癡使也。何以故下。第二解釋。此中應有問答。何以故。卽是問也。問意云不攝受正法。此有何失。攝有何利。而言不得忘失。忘失正法者下。第二答也。就文爲二。初明忘失之損。次辧不忘之益。損中又二。前別明損。後總結也。就別明失凡有二。一者。從初至攝受正法欲。明忘正法則退聖。隨所樂入下。第二明不得越凡。初又二。第一明失乘三義。第二明失乘兩欲。失乘三義者。乘有三種。謂乘性乘隨乘得。忘失正法者。謂失乘性。乘性卽是實相理。忘失正法則忘失大乘者。第二明失乘得。乘得卽是乘果。乘由實相理成。旣忘失實相。則忘失大乘也。忘大乘則忘諸波羅蜜者。第三忘失乘隨。乘隨謂因也。以隨順實相以修諸度。故以諸度故名曰乘隨。問。此釋出何文。答。龍樹十二門論云。大分深義。所謂空也。若通達是義。則通達大乘。具足六波羅蜜。無所障礙。大分深義。所謂空也。所謂乘性。通達是義。則通達大乘。卽是乘得。具足六波羅蜜。卽是乘隨也。彼論與此經文義全同。忘波羅蜜者則不欲大乘者。上來明忘正法失於乘三。今明失於兩欲。初辧忘失六度之因。則於佛果大乘無欲樂心也。若菩薩不決定大乘者。決定謂信也。不決定。明於大乘無信。旣於大乘無信。則於實相正法之理無欲樂心也。前明於佛果無欲。後明於理無欲。佛果望理。由理果成。故理爲本。以果爲末。故無本末二欲也。若欲於佛果。則欲於正法。若不欲於佛果。則不欲於正法。故文相接也。若約位論者。忘失大乘。謂忘失佛果。忘失諸一切波羅蜜。則忘失十地。於大乘不欲。則無內凡三十心。於正法不欲。則無外凡十信。此四攝一切位盡。從本以至末也。此四位得成者。初正法實相觀明晦。故有四種階位。故忘失正法。失此四位。後攝受正法中亦明四位。謂廣大無量。得一切佛法。八萬四千。今之四位。卽是後四中。則是無量及得一切佛法之二位也。今之大乘。卽是後得一切佛法。今之波羅蜜及二欲。此三位並攝入後之無量。後但明二者。無量謂因。得一切佛法謂果。但明因果二義。故今三位屬因。一位屬果。今欲廣忘失之果過。故開爲四。後欲明因果之義。故合之爲二。至後當顯。隨所樂入下。上辧明忘正法故退聖。此明忘正法故不得越凡。旣於實相之理無欲樂心。則隨虛妄所樂便入三有。故永不得越凡。有人言。就位釋之。凡有六階。從上向下次第論忘失。忘失正法者則忘大乘。是第一階。謂失佛果。諸佛得果大人所乘。故云大乘。乘依理成。理是正法。故不成彼乘。是以言忘。忘大乘者則忘波羅蜜。是第二階。失十地行。十地所行名波羅蜜。忘正法者。非直失彼佛果大乘。亦失十地波羅蜜行。波羅蜜義後當釋之。忘波羅蜜者則不欲大乘。是第三階。失初地心。初地發心求佛大乘。名欲大乘。忘正法者。非直失波羅蜜行。亦失初地欲大乘心。不決定大乘。則不能得攝正法欲。是第四階。失解行心。不決大乘。猶前文中不欲大乘。欲於大乘。決定趣向。故名決定。解行發心。求初地上攝受正法。名攝正法欲。忘正法者。非直失彼初地之中決定欲心。亦失解行攝正法欲。則不能得隨所樂入者。是第五階。失種性心。前一不能。括通此句。樂入。猶前攝正法欲。前正法欲。於初地上攝受正法。願樂趣入。故名樂入。種入種性所行。隨彼樂入。名隨樂入。忘正法者。非直失前解行地中攝正法欲。亦失種性隨樂入行也。永不堪任越凡夫。是第六階。失種性前善趣行心。善趣位中修習淨信。能越凡地。忘正法者。非直失前種性隨樂。亦失善趣。故不堪忍越凡夫地。良由諸行皆依理成。故忘理者。諸行皆失。此皆應得不得名失也。我見如是下。上來第一別明過失。今第二總結也。又見未來下。上第一明忘失正法之損。今第二明不忘之益。而言未來者。若據勝鬘一人。據今受時爲現在。說後時爲未來。若就二人。勝鬘爲現在。勝鬘已後爲未來。攝受正法菩薩者。出未來證理之人也。無量福利者。還翻上失也。此受十大受者。結歸大宗也。菩薩摩訶薩義。如法華疏釋。得實慧故名菩薩。得方便慧名摩訶薩。又得般若故名爲菩薩。得大悲故名摩訶薩。又具智慧故名爲菩薩。具福徳故名摩訶薩。聲聞下根。從教立名。聲者教也。緣覺中根。從義立名。緣者十二因緣名爲義。菩薩上根。從果立名。菩提者無學果智也。求此果智。故名菩薩。聲聞一超。但能超凡。故受一名。菩薩二超。故有二名。菩薩者超凡也。摩訶薩者超聖也。所謂有大心大行大願。故名摩訶薩。法主世尊現爲我證下。第三請證除疑。就文爲二。初明請證。次辧除疑。所以須請證者。十戒難行。恐勝鬘有言無事。是故請證。佛旣現前證我。必能行此十事。卽是如說而行。凡有二句。初明佛親現前。簡非隔世。則對面前故名爲現。惟佛世尊下第二句正請。明佛內心現知證法。自有對面。未必現知。今對佛面。佛復現知。而諸眾生下。第二除疑。就文亦二。初明除疑請瑞。第二明大眾疑除歡喜發願。就初又二。前明生疑。次辧除疑請瑞。而諸眾生者。辧所爲之人也。善根微薄者。顯須爲所以。亦是起疑之因也。或起疑网者。正明生疑。薄善則疑。厚善不疑。所以稱或。以十大受極難度故者。上明起疑之因。今明起疑之緣。卽釋生疑也。度謂究竟。恐勝鬘但有十受之初言。未能究竟到度彼岸。是故疑也。故俗書云。靡不有初。鮮克有終。彼或長夜非義饒益下。出生疑之過也。非義饒益。謂失現在善法利也。不得安樂者。疑旣在心。或當起謗。則未來受苦。故云不得安樂也。又非義饒益者有苦。不得安樂者無樂也。爲安彼故下。第二斷疑請瑞。前請瑞。問。何故偏請華及音聲。答。華令彼見。聲使其聞。問。佛何故不自發言印證。答。不須佛言。空自聲出。如自所誓。則取信爲易也。又佛若發言。謂是人情。是故默證。正明感瑞。彼見妙華下。第二睹瑞疑除歡喜發願。初明發願。世尊悉記下。明佛記其所願也。爾時勝鬘下。十五章二章已竟。今第三次明三大願章。可作七門釋之。一來意門。第一嘆如來眞實義功徳。此善必種至菩提。故佛爲授記。如來旣記。果在未來。此果非行不克。故第二勝鬘對佛自誓受十大受。明修取果之因。因義𨿽多。不出止行兩善。受十大受。卽是止善。今發大願。此明行善。問。三種戒中。初止一切惡。可是止善。第二修一切善。第三度一切生。云何亦是止善。答。第二戒止不修一切善之惡。第三戒止不度一切眾生惡。故三戒並用止善爲體。問。上亦有作義。云何判爲止善耶。答。𨿽有作義。而意爲止不作之失。故止門所攝。又求於佛果不出行願。就行願門相對者。上十大受名爲行門。今三大願卽是願門。又十受事難。誓期遐遠。要須以大願故扶持。故次十受而明三願。又若作分外內義。上來明內分之行。今明分外之行。以明自誓受戒。是分內行。願者求分外之事。未得者願得之。問。上云我從今日乃至菩提。豈非分外勝進行耶。答。凡受三種戒。一切人皆得。此三戒在心。而發願要求。未得之事令得。故願是分外勝進解也。若文鉤鎖相生者。上第十受。明攝受正法終不忘失。是故今發願。願得正法智。乃至守護正法也。又前云令法種增長。上十受及以三願。卽是法種增長之事。第二釋名門者。名一切願攝大願章。好體應云三大願攝一切願也。於出世道悕求名願。亦是期心名願。故地論云。願者發心期大菩提故也。此願義廣。故稱爲大。此三大願。總收一切諸願。故言攝大願也。又此三願能得大果。能大利益。又是大人所發。故名爲大。問。願之與誓有何同異。答。亦同亦異。同者。如智之與慧。眼之與目。異者。以卽事而行爲誓。如十受等。要期未得爲願。第三體相門者。正以菩提心爲願體。如法華云。一切智願猶在不失。以願得一切智。故名一切智願是菩提心。又地論云。願善決定者。初地中說發菩提心。卽是本分中願。應知也。第四相攝門者。初一願自行。成上攝律儀戒。第二外化願。成上攝眾生戒。第三護法願。成上攝善法戒也。第五與十願同異門者。第一願。是十願中第二願攝。第二願。是十願中增長眾生心行願攝。第三願。非實願境界攝。須檢十地十願文也。第六自他門者。若論願意。惟他非自。故此經云。以此實願安慰無量眾生。若以境別心。初一後一是自利願。第二是利他願。又前二顯正願。後一摧邪願也。第七論位門者。有人言。初二願境通於上下。第三願境始從初地乃至金剛。若論願心是地前也。就文有二。第一勝鬘發三大願。二如來述贊。前發三願。卽是大願。後佛述贊。明此三願廣攝多願。卽是大願攝一切義。初中勝鬘復於佛前發三願者。經家總舉也。言爾時者。發願時也。勝鬘者。舉發願人也。所言復者。前已辧行。今更明願。所以言復也。於佛前者。發願處也。發三願者。正舉願心也。泛解發義有其四種。一前未生心。今忽起意。是故言發。二前已生心。今彰在口。所以言發。三先有願心。今起行意。是以言發也。四先修行心。今始得證。是以言發。今此發者。就初言耳。勝鬘現在初起要期。名發三願。作是言下。寄言顯心。別明三願。卽是第二彰口名發。以此實願安慰下。此明願心所爲。菩薩所以興願者。爲欲安慰眾生故也。眾生旣處生死。無歸無救。常有恐怖。今以大願攝受安慰。問。前受戒初通明不起犯戒之心。故則爲一受。今總明安慰。何故不總爲一類。答。亦得相類。但今安慰明發願意。未正明發願。卽指下三願以爲安慰。不別爲一願也。問。受旣有十。願何故但三。答。互相類。止亦得三。卽上三止。息惡。修善。度人。願亦得十。如願止一切惡。乃至不忘失正法。但受別明一一止惡。故數滿爲十。願是總相說羅。故但爲三也。此願必有行來應之。故名爲實願也。又眞實心起願。故名實願。又此願實能利物。故名爲實。又以此願實能得果。故名爲實。以此善根。於一切生得正法智。正明願體也。指前嘆佛歸依受戒。用前實願安慰眾生善根。得正法智慧。故言以此善根也。三願者。初名求正法智願。第二名說智願。第三名護法願。言於一切生者。下謂未來一切受生身也。上明乃至菩提。今云生處。互舉也。佛無生處。今約菩薩云生處也。正法智者。下有人言卽六度智也。所言正者。此中論境不出有無。智不出權實。五度是緣有之心。波若是緣無之心。如有解有。如無解無。於正法道理中生。故言正法智也。有人言。正法智者。謂證眞如慧此單取空智。隔凡成聖。導遠眾行。以空理爲正法願智此。又釋。以同歸之解爲正法智。三乘爲方便。以一乘爲正法。解一乘爲正法智。又釋。取解常住法爲正法智。後二是成論師釋也。今明正法者。不可說其權實及以境智。如華嚴云。正法性遠離。一切言語道。一切趣非趣。悉皆寂滅相。當知內外並實。緣觀俱寂。不知何以目之。故彊嘆爲正法智也。我得正法智已下第二名說智願。得如實悟。還爲眾生如實說也。前是智慧心。後是大悲心。又前是智慧心。今是功徳心。又前是自覺。後是覺他。又前是如說行。後是如行說也又佛敕弟子常行二事。一聖默然。二聖說法。前是聖默願。後是聖說法願。問。此正法智。起自何位。爲物說耶。答。菩薩從初發心自學此智。得在初地。究竟在佛。爲眾生說亦復如是。今初發心。卽學此智。得在初地。究竟在佛地也。我於攝受下。第三大願。有人言。然此非是用身命財布施。名之爲捨。證實離相。得淨法身。捨離無常身命財等。故名爲捨。與涅槃經中。破壞一切諸結煩惱及諸魔性。然後要於大般涅槃放捨身命同也。護持正法者。上明捨身命財。求所離欲。捨無常身命財。此明求所得。非謂降伏惡人。興通聖教。名爲護法。蓋乃證法在已不失。名爲護法矣。今謂經文及古舊意不同。此經正明捨身命財。弘通大法。謂護法願也。或有眾生須捨命得正法智。或捨二或捨三。而得正法智。問。初是自行願。次是化他願。今第三是何願耶。答。通自行化他也。以護持正法得金剛身。欲自得金剛身。亦須護法。令他得金剛身。亦須護法。故通自他也。又護法正成化他之行。以天魔外道學三乘及有所得人。欲壞正法。正法不宣。眾生便不得聞而生智慧。故須摧邪顯正。眾生使聞生法智也。所以護法屬化他行。問。三願是四無礙中備幾無礙。答。前一願是法義二無礙。以識正法名爲正法義。故名正法智。第二是後二無礙。無厭心是樂說無礙。爲眾生說是辭無礙。第二有四。一法。二譬。如是菩薩下。第三合譬。此三大願者。第四如來嘆印。所以嘆印者。一合理。二稱物機。三可聖意。又上受十大受。空中有於瑞證。以釋物疑。今乃無瑞證。正爲大聖印述。卽知其願不虛。令人信受。又欲使一切眾生。同此勝鬘發此三願。故須嘆述也。又勝鬘𨿽發三願而不明大義。佛述中舉聖。卽是釋其大義也。

勝鬘寶窟卷上﹝之末﹞

勝鬘寶窟卷中﹝之本﹞

慧日道場沙門釋吉藏撰

爾時勝鬘下。第四明攝受正法章。作三門釋之。一來意門。若明說法次第者。上來三章明起說方便。今此一章正明說法。江南彬師正爲此釋。中寺安師還傳此解具如前釋。若就化他門釋者。上來三章明勝鬘自興行願。卽言卽行。謂自己所作利益。從此以去十章經。正明爲他說法。若作因果門次第者。上來三章。並是地前菩薩所興行願。名世間行。卽是因門。今明攝受正法。證悟於理。謂出世間行。名爲果門。若對二章生起者。上二章經名爲略說。從此以去稱爲廣說。言略說者。第十受云。攝受正法令不忌失。第三願云。於攝受正法捨身命財而守護之。此之二章。𨿽唱攝受正法之言。由未解釋。故名爲略。從此已去。廣明攝受正法行相。故名爲廣。鉤鎖接次相生者。上明三願攝一切願。今明攝於三願。同入一攝受正法願。第二攝受位門。江南凡有三說。一彬師云。起自外凡。攝行萬善。教化眾生。出生五乘善根。便是攝受正法。莊嚴趣師正傳此義。二宗師云。登地已上。眞得萬行。攝出生五乘。以爲其位。傳此說者。其人甚多。三曇達師釋云。起八地之初。一心具萬行教化眾生。中興寺鐘錶師。及安師。莊嚴旻師。盛傳此解。今所明者。初心卽行攝受正法。故涅槃云。發心畢竟二不別。大品云。菩薩從初發心卽行無所得。故知起自初發心卽行無所得故知起自初心。但成在初地。故前文云。若忘失正法。不得越凡夫地。故知不忘正法便能越凡。卽初地也。仁王云。初地一心具八萬波羅蜜。故知成在初地。任運現前。則居八地也。究竟圓滿。在於佛地。故下文云。攝受正法。捨三得三。卽是佛地。第三釋名門。依下章文。此名爲說不思議攝受正法。實相之理爲正法。舊云。顯證在心。名爲攝受。今謂錄法在心爲攝。如法領證爲受。大宗猶是悟解於理。與理相應名攝。攝受之徳。妙出心言。名不思議。卽是心行處滅。言語道斷也。勝鬘於無名相中。爲眾生故。以假名相寄言標顯。故名爲說。問。前來何不名說。至此方明說耶。答。前來亦得名說。謂爲眾生說佛功徳。說十大受。乃至說三大願。但上嘆佛功徳。不名爲說。十受就佛受戒。亦非是說。三願是勝鬘發願。亦不得稱說。今欲爲眾談上地之法。是故稱說。就說法中有十章經。大開爲二。前二章經。說於乘行。後八章經。說於乘境。然行由境成。應前境而後行。但爲攝上願行之因。明攝受一乘之果。是故前行後境。就境行各開爲二。行中二者。攝受明廣大出生。一乘辧無二收入。佛法𨿽曠。此二网羅。無義不盡。後當具說。就攝受一章。大開爲二。一者略說。二者廣說。前略後廣。解義法然。又略說明收入義。謂攝一切諸願。悉入一願。廣說辧出生義。明攝受正法出生八萬法藏恆沙法門。又初明攝受正法體。正體外更無有法。次明攝受正法用。更無有出正法用。又前明攝受正法願。後明攝受正法行。欲顯攝受正法總攝一切願行也。前三章明初行後願。以歸戒爲本。方以大願扶持。今印述他行。成前三願。故前明願攝。後明行攝也。就此二章各開爲四。初章四者。第一請說。第二許說。第三正說。第四如來贊述。爾時者。標欲請時也。勝鬘者。說法之人也。白佛言者。咨啟上聖也。我今當復承佛威神者。夫弟子說法。大聖在座。要假佛威神。方乃得說。不蒙教輒爾而言。卽是慢相。故言當承佛力說也。又解。前三願是勝鬘自力能辧。不假佛威。今欲說上地深法。非己分力所能。要假如來神力加被。然後得說也。問。佛旣有力何不自說。勝鬘無力承於佛力而欲說耶。答。凡有二義。一者勝鬘當今教主。機屬在其人。不屬在佛。故無力而說。有力不說。二者眾生若聞佛自說者。則謂法是甚深。惟佛能說。則惟佛能知。非我所解。則便自絕。以今勝鬘承佛神力能說。則我亦同然。故須勝鬘說也。此與地經金剛藏說增菩薩力。其義大同。又勝鬘欲令聽眾生信故言承佛神力。旣承佛神力。則解如佛解。說如佛說。時眾聞勝鬘說。卽便信受也。前說三願。今更說攝受。故名爲復。復說在後。故名爲當。外使物畏。目之爲威。內難測度。稱之曰神。下稟上力。名之爲承。調伏大願眞實無異者。請說所說事也。證實相理。煩惱淸淨。故名調伏。要期曠濟。故云大願。離於虛忘。稱爲眞實。稱理不乖。說與佛同。故言無異。又一切諸行同入一願。故名無異。如下章明從一生多。今辧攝多入一。故名無異。佛告勝鬘下。第二如來許說。說旣合理。任其斟酌。故言恣聽汝說。勝鬘白下。第三正說。就文有三。一稱嘆大願。第二出願體。第三結嘆大願。初明稱嘆大願者。卽是攝用歸體。亦是勸物令修一正觀。所謂攝受正法者。第二出體也。前明恆沙諸願入於三願。今收三願入一大願也。故外書云。詩𨿽三百。一言獘之。謂心不邪。淺法尙爾。況方等焉。問。此與前一切願入三願何異。答。前明攝一切願以歸三願。今攝三願以歸一願。謂攝受正法。又上明諸願入三願。謂以略攝廣。今諸願入一願入一願者。謂以總攝別。故攝受正法。深而且廣。深則言忘慮絕。廣則無徳不苞。是故但明此一願也。馥師云。卽是第十受及第三大願。但上離之爲二。今合之爲一。有人言。七地已前。隨事立願。隨起行。今入八地。一心現前。具得前願。爲願波羅蜜。是爲一切入一大願。謂攝受正法。眞爲大願。今明位義。如上所判也。問。出世無量行徳。以何義偏言願耶。答。出世實有無量眾行。今據一門說以爲願。如地經中彰其地體。說名爲願。𨿽復說願。餘皆在中。故地論云。是中卽攝智斷證修。及余助法。又復諸行趣順菩提。通名爲願。又得正法者。是三世佛也。今一切菩薩意願。悟解正法。猶如諸佛。以是因緣。攝受正法。攝一切願行。又攝受正法。有行有願。今此章明攝受之願。後章辧攝受之行。文正爾也。攝受正法眞爲大願下。第三結嘆也。若悟解正法。證理不虛。故云眞爲大願也。如地論云。願善決定者。眞實智攝故。問。何故舉恆河沙。答。於諸河中。恆河中沙最多。故取爲諭。又於四河中最大故。又余河名字喜轉。此河名字世世不轉。又世俗謂爲吉河。入中洗者罪垢淸淨。又此河近佛生處。佛弟子眼見故舉爲諭。又此河廣四十里。象馬入中皆沒。佛嘆下。第四如來贊述。就文爲二。一總嘆。二別嘆。總嘆中言善哉者。良由勝鬘所說。一合理。二稱機。故重言善哉也。依外國有三善哉。此間嫌多。所以存二。又一善善實慧。一善善方便慧。善是好之別稱。哉是助語之辭。智慧方便下。第二別嘆。又上是嘆辭。今是所嘆事。就文爲二。第一嘆其能說之功。第二嘆所說正法功徳無邊。就初文又二。第一嘆其所說會理稱機。第二嘆其所說同三世佛。引己爲證。初文又二。第一嘆教主。第二嘆聽眾。初又二。第一嘆其說功。第二釋嘆。智慧者。實智也。方便者。權智也。此二智經論中辧異有四。一約境分異。所謂照眞諦名實智。照俗諦名方便智。二約行分異。照二諦名實智。隨機宜利益他者名方便智。三體名實智。用名方便智。四約修辧異。修未成就名方便。修成滿足名實智。甚深微妙者。實智證理。名爲甚深。方便巧說。稱爲微妙。又二智並有甚深微妙二義。微曰玄微。微中之精爲妙。汝以長夜下。第二釋嘆。何由有此二智能證能說良由過去行因來久。故能爾也。生死淵曠名長。無解自照稱夜又生死難脫。故稱長夜。而汝能於長夜之中。修於萬行。故言殖諸善本。來世眾生下。前嘆教主。此嘆聽眾。說旣深而非淺識所解。故云久種善根乃能解汝所說。如中論引四百觀論云。眞法及說者。聽者難得故。如是則生死。非有邊無邊。攝受正法名爲眞法。勝鬘爲說者。久種善根眾生則是聽眾。得此三事。生死有邊。不得此三。生死無邊。又舉其解者尙難。顯成勝鬘說是勝說也。汝之所說下。第二明說同諸佛。引己爲證。欲使物生信。故有此章來也。初明同三世佛。我今得是無上菩提下。引己爲證。所以具須明通別二佛。恐物謂釋迦化偏。故須通引諸佛爲證。如是我說下。上來第一嘆能說合理稱機。此第二嘆所說正法功徳無邊。就文爲二。初正嘆。何以故下。釋嘆。我說攝受正法。稱嘆攝受正法功徳也。如來智慧辧才亦無邊際。以攝受正法功徳無邊。如來證此正法。故內智外辧亦無邊也。又上明所說無邊。今明能說無邊。疑者云。理旣甚深。說應不盡。故舉無邊之智。說無邊之法也。又如來以無邊徳說無邊法。故能說所說相稱。是此不足稱嘆。勝鬘能以有邊之徳。說無邊之法。方爲希有。又如來有無邊辧慧。說此攝受正法。不得其邊。何以故下。第二釋上如來辧慧無邊及功徳無邊也。明攝受正法。體具恆沙功徳。故攝受正法無邊及如來辧慧無邊。有大利益者。智慧也。又有大功徳。出生萬行。有大利益。出生五乘。勝鬘白佛下。所以有此章來者。若就略廣明義。上來略明攝受正法。從此已下。第二廣明攝受正法。問。何以知前略後廣。答。前直明菩薩所有恆沙諸願。皆入一大願中。所謂攝受正法。故知是略。從此已去。曠舉法譬而解釋之。故知是廣。二者。上明收入。今辧出生。問。何以知上明收入。今辧出生。答。上明恆沙諸願皆入大願中。故知是收入。今具舉大云大地能生諸法。故是出生。收入者。攝用歸體。所謂攝一切願行同入實相正法。言忘慮絕。如法華云。究竟涅槃。常寂滅相。終歸於空。出生者。從體起用。從一正法。出生一切五乘因果。三者。上就願門明攝受正法。今就行門明攝受正法。故前文云。所有恆沙諸願皆入一大願中。故知是願。今明攝受正法是行。是故文云。由攝受正法。出生一切因果。文具三條之義。就文亦四。第一勝鬘請說。第二許說。第三正說。第四稱嘆。今是初文。我當承佛神力者。攝受正法。位窮佛地。惟佛能說。今承佛神力。方能演說。承佛力者。請如來三業加。卽加其三業也。更復演說者。前已略說。今復廣說。故稱更復。前說收入。今說出生。又前已說願。今次說行。故更復演說也。攝受正法廣大之義者。前明略大。今辧廣大。前明體大。今明用大。前明願大。今明行大。如是三條。有深所以。故稱爲義。佛言便說下。第二如來許說。林公云。此訓爲錯。應言辧說。今謂辧說於言不便。依經便說是也。勝鬘白佛下。第三正說。就文爲二。第一正明攝受正法。第二從世尊我見攝受正法有如是力下。仰推於佛。請佛證知。初以五門釋之。一異釋門。二正釋門。三同異門。四引類門。五行用門。異釋門者。有人言。攝受正法其義廣大。謂總標也。卽是無量釋上廣。得一切佛法已下。釋上大。大有二種。得一切法謂證大。八萬已下謂教大。則證教二道也。二正釋門者又二。第一略標章門。第二廣釋。標章門者。通惟是一正法。別有四義不同。一廣大。二無量。三得一切佛法。四八萬四千。此四門可具二義。初句爲總。後三句爲別。以別釋成於總。所以稱廣大者。以無量得一切佛法及八萬四千。故稱廣大也。二者通是一正法。法法不同。凡有四種。一理。二行。三果。四教。理者。諸法實相理。如實相理而修行。故有行正法也。行滿得果。故次明果。前三爲自徳。教正法者。卽化他。此四攝一切正法盡。初言廣大者。謂理正法也。次言無量者。行正法也。得一切佛法者。果正法也。八萬四千者。教正法也。今標此四門。後次第解釋也。又前三句卽是乘三義。理正法。是乘性也。行正法。卽乘隨也。果正法。卽乘得也。教正法。爲他說乘三也。第三同異門者。此四與前不失正法中有同有異。上有五句。一正法。二一乘。三波羅蜜。四大乘欲。五正法欲。前之正法。卽是今理正法。前大乘。卽是今果正法。前波羅蜜及二欲。卽是今行正法。但上廣彰不妄失義。故復開爲三。今作因果。故攝三爲一。上但明自行。故不論教。今具自行化他。故有八萬教門。第四引類門者。此四句。卽龍樹中觀論三字也。中者。理正法也。觀者。卽行及果正法也。論者。卽教正法也。故睿師云。其實旣宣。其言旣明。於菩薩之行。道場之照。無不朗然懸解矣。第五行用門者。卽就事作之。七尺之身。本來四絕。卽理正法。作四絕之觀。謂行正法。四絕之觀了了現前。卽果正法。旣如說而行。還如行而說。卽教正法也。八萬四千。如賢劫經說。彼有菩薩。名曰喜王。晏坐七日。作是思惟。菩薩行何三昧。便速逮致八萬四千諸度法門。諸三昧門。諸陀羅尼解脫門等。過七日已。往諸佛所。頂禮佛足。請前所念。佛時對曰。快問是義。有三昧門名了諸法本。行是三昧。便速逮致八萬四千諸度門等。何者是其八萬四千。彼經宣說。諸佛功徳。凡有三百五十種門。於彼三百五十種徳。各修六度以之爲因。便有二千一百諸度用此諸度。對治四大六衰之患。便有二萬一百諸度。言四大者。所謂成身地水火風。由前諸度得淨法身。故能捨之。言六衰者。外六塵。六塵之賊。衰耗善法。故名爲衰。由前諸度。證諸法空。故能治之。彼前二萬一千諸度。各對眾生四種心患。便有八萬四千諸度。言四患者。多貪爲一。多嗔爲二。多癡爲三。三毒等分爲四。又解。取身見爲等分。以身見能生三毒故也。八萬四千者。三百五十度謂果。六度謂因。謂因果一雙也。此因果謂得也。自下明離四大六衰謂離果。果中有內蛇外賊。下明離因。因中有三毒及等分。故八萬四千。無義不攝。八萬四千旣爾。三昧解脫陀羅尼等類亦同然。今說諸度。以爲八萬四千門矣。此八萬四千善法。種別不同。故名爲門。又此八萬四千。通人神解。故稱爲門也。譬如劫初成時下。第二釋四章。明卽成四別。還依前次第釋。第一從初至卽是攝受正法。釋上第一廣大之義。第二從無異波羅蜜至最後卽是波羅蜜。釋第二則是無量因行章門。世尊我今承佛威神下竟之所瞻仰。釋上第三得一切佛法果徳章門。從世尊又善男子下。釋上第四八萬四千教法章門。就初又二。第一前釋正法廣大。第二從世尊攝受正法下。釋攝受義。勝鬘前標二門。謂攝受正法廣大之義。是故今雙釋此二門也。初門有四譬四合。第一興雲注雨譬。第二大水出生世界譬。第三大地能持重擔譬。第四大地有寶藏譬。問。此四譬有何異。答。有人言。第一譬攝受正法能生多行。第二譬攝受正法能成多徳。第三譬攝受正法能益多眾。第四譬攝受正法備含多法。具此四多。是故前文云則是無量也。今明不爾。以三門釋之。一次第門。二不同門。三釋廣大門。次第門者。雲爲水本。故前明云譬。水從云生。故次明水譬。地成由水。故有地譬。寶由地生。故有寶譬。合譬次第者。由實相理。出生於教。如雲生於水。教由理成。如水由於云。稟教成人。故有地譬。由人有寶。故有寶譬。又初以云譬實相正法。次以水譬實相正法。第三以正法成人。第四得實相正法人。能生出世大寶。故並以理正法爲四譬。未論教也。至後釋八萬法藏。方明於教。第二不同門者。𨿽有四譬。合成二章。前之二譬。明成人之法。後之兩譬。辧法所成人。又前兩譬明自行。後兩譬辧化他。又前二譬明本出生。後兩譬明末利益。第三釋廣大門者。此章名釋上廣大章門。所言廣大者。四譬卽成四大。謂大雲大雨大地大寶。次合四大爲二大。前二辧法大。後二明人大。次合二爲一。𨿽有人法。總譬一正法。又一義者。卽人是法。卽法是人。如後章說也。次泯一歸無。卽人是法人。人非定人。卽法是人法。法非定法。故非人非法。慮絕言忘。今且依人法各爲二法。法中二者。初略。後廣。又初明人天乘。後明四乘。人中二者。至後當釋。又初明與四乘因益。後明與四乘果益。至文當顯。初文前譬次合。所以舉譬者。法之理深。非譬莫悟。故據近事以明遠理。劫初成時者。今前敍壞。後次辧成。火災起時。壞欲界至初禪。水災起時。壞欲界至二禪。風災起。壞欲界至三禪。旣有三壞。卽有三成。若壞欲界至初禪。世界成時。從二禪邊興雲注雨。故欲界至初禪便成。若壞欲界至二禪。便從三禪邊注雨。故欲界乃至二禪得成。若壞欲界至三禪。從四禪邊注雨。故欲界至三禪便得成也。廣如三界義中說。今取劫成者。一切世間諸成之中。劫成最大。譬得初地。乃至得佛。亦是一切成中之最大也。問。今正據何成諭。答。正就佛地。非佛究竟成就。無以能出生五乘等法也。故以劫初諭攝受正法人也。成時者。譬攝受也。正法顯現在心。名爲攝受。卽是成時。問。劫初成時諭攝受正法人。普興大云諭攝受正法。此是從人有法。乃是正明人出生。寧是法出生耶。答。譬意不正在人。乃明劫成時。大云普興。雨眾色雨。正明法出生。不明人出生。水聚譬亦爾。故二處文並不合劫成。問。云何理出生。答。由會實相理。得有諸佛菩薩及以二乘。由佛菩薩二乘故有人天也。普興大云者。所以舉劫初大雲大雨者。雲雨之大。莫過劫初。故借此大雲大雨。以諭攝受正法之廣大也。大云者。依法華經四義譬云。一如來大形普應。猶如大云。二如來大聲普徧。猶如大云。三如來大號普徧。猶如大云。四如來大徳充滿。猶如大云。則是形聲徳號攝佛事盡。今以大云譬攝受正法。攝受正法。則無法不攝。猶如大雲雨眾色雨者。攝受正法爲體。則是能生。從攝受正法出生因。如雨大雨也。及種種寶者。出生果。如種種寶也。以因果是眾義大宗。立信根本。初譬但明此二。所以爲略。又此中但明正法出生人天之因。人天之果。是以爲略。故經雲。雨無量福報。人天果也。無量善根。天人因也。如是攝受正法下。第二合譬。略不合劫初成時。𨿽舉劫初時。意正在興雲注雨。故不合也。攝受正法。合上興雲。雨無量福報。合上雨種種寶。卽果名爲福報。及無量善根之雨。合因也。世尊又如劫初成時下。第二有三。一譬。二合。三結。劫初成時。不異向解。有大水聚者。劫初成時有持水風。令水不散。有消水風。令水漸盡。以成世界。世界壞從下以向上。世界成從上以成下。故論云。初壞處最後成。最後壞最初成。故用水聚出生三千大千世界。水之輕妙者。成上諸天宮殿。水之滓濁者。成下山河大地。是水聚能出生大千世界藏。問。欲界身不能觸得上界物。云何得以欲界火燒上界禪。答。俱捨論云。從欲界火。別出火燒初禪。不用欲界火燒初禪。問。云何爲三千大千世界。答。如龍樹說。一四天下。合以爲一。數之至千。名爲小千。小千爲一。數復至千。名爲中千。中千爲一。數復至千。名爲三千大千世界。此大千界成壞同時。故合爲一。三千隔別。故稱爲界。三千苞含人物。目之爲藏也。四百億類洲者。三千界中。有其百億四天下。別名四百億。地形各異名種種。東方有洲。名弗婆提。形如滿月。人面像之。南方有洲。名閻浮提。其形上方下尖。人面像之。西方有洲。名瞿耶尼。形如半月。人面像之。北方有洲。名郁單越。其形正方。人面像之。洲謂洲渚。此等皆是水中髙原。故名爲洲也。釋合譬文。凡有四家。今具敍之。第一家云。出生大乘無量界藏者。菩薩地中。要說有十。廣則無邊。故名大乘無量界藏。此正取菩薩十地諸位爲無量界大乘界藏。一切菩薩神通之力者。合上四百億類洲。菩薩神通之力是其行用。一切世間已下。明其行體。行有世間出世間別。三地已還。名爲世間。四地已上。名出世間。是二之中。各有證行阿含行異。故有四句。一切世間安隱快樂。是三地證行體也。證行寂滅。名爲安隱。證法適神。名爲快樂。一切世間如意自在。釋三地已還阿含行。謂八禪等也。及出世間安樂劫成。是四地已上證行體也。法從諭稱。故言劫成也。乃至天人本所未得者。是四地已上阿含行。謂道品等也。三地已還阿含之行。是凡夫法。人天共得。四地已上阿含之行。是賢聖之法。人天不得。故名天人本所未得。此等皆從攝受中出也。第二家。余義並同。但取證道卽是無分別正體智。阿含行卽是後得智。用攝論意也。有人言。初譬明正出人天乘。今譬明正法出生三乘。謂菩薩及三乘也。從菩薩神通下。合四百億類洲。於中有二。一以大乘行相合也。乃至人天未得者。以二乘行合也。菩薩行相中有四。菩薩神通力者。出世作用殊能行也。一切世間安穩快樂者。世間福報行。謂因爲安穩。果爲快樂。世間如意自在。世間作用殊能行也。出世安樂劫成者。出世方便福報行。以諭爲法。故言安樂劫成。世出世各具二種行。但文中說之非次第耳。人天本所未得者。聲聞緣覺善法。人天本所不得也。皆於中出者。皆於攝受中出。問。此師旣云此譬出生三乘。云何合四百億類洲。答。彼不分明相當。以菩薩世間出世間及二乘爲四也。今謂此三家釋。乃取十地位。義有餘。而於文凡有二失。一者義局。二者破句。言義局者。大水聚譬。明世出世一切。云何但出生十地義耶。破句至後當顯也。今所明者凡有二義。一者總別。二者因果。言總別者。大千爲總。四百億類洲爲別。則以大乘爲總。於大乘中離出四乘爲別。又總別者。大乘爲總。菩薩神通之力。於大乘中別明菩薩神通之用。二者以大乘爲果乘。四乘爲因乘。所以知然者。下明四乘中。但辧菩薩神通。不明佛乘。故知大千諭果乘。四百諭因乘。一切菩薩神通之力下。合上四百億類洲。菩薩神通果報。諭如一百億類洲也。菩薩神通者。總舉大乘因行化導之要。如法華信解云。於菩薩法。遊戲神通也。一切世間安穩快樂者。人中果報。一切世間如意自在者。是諸天果報。合此人天爲二百。人報劣。直云安穩快樂。天報勝。故云如意自在。所以知是人天者。並稱世間故也。及出世間安樂者。二乘人卽成二百。合前爲四也。此是古舊所說。於文相顯。然四乘各有因果。夫因樂義不顯。果報則歡樂義顯。今欲嘆正法能生四乘樂果。使物行正法。是故偏明果也。問。四種云何並稱爲樂。答。菩薩運五通。度六道。適大士之懷。所以稱樂。如世間之戲樂也。又作事若難。則名爲苦。菩薩運用自在。如戲不難。故名爲樂。餘三樂在文顯然。劫成乃至天人本來所得皆於中出者。前二家牽劫成屬上出世間。古舊牽劫成向下也。上有三。謂譬合結。今是第三結也。就結中。初結能生。次結所生。劫成者。牒上劫成也。卽是明攝受正法義成。卽是能生也。乃至天人者下。結所生也。明天人乘從攝受正法出也。本所未得者。大乘及二乘非是世間所得。亦從正法中出也。此文非但偏結水聚譬。亦通結雲雨譬。此二通舉劫成之事。是故通結也。又如大地下。第三譬。前之二譬。明所秉之法。法不自弘。弘之由人。故次明秉法之人。又上明理正法。由理成人。故人有利物之用。如由水成地。地有升持之能。及出寶之用也。問。此章正明理正法出生。云何今兩譬乃明人出生耶。答。由理正法出生人故。人能出生四乘等用。則終是明法出生義耳。兩譬爲異者。今作三雙釋之。一初譬以荷負義爲正。後以出寶義爲正。二者初譬與眾生四乘因行。後譬與眾生四乘果徳。又初譬師化弟子。後明弟子得法由師。文四。一譬。二合。三結。四嘆。所以借大地譬者。地有三義。一牢固難傾。二生長萬物。三能擔屓山河。攝受正法菩薩亦具三義。一行體牢固。二廣生物善。三荷屓眾生。令離苦得樂也。又如大地者。上明雲水出生四分藏。卽是用雲水以成地。今明地亦有荷屓之義。上明攝受正法出生五乘。今明攝受正法以成於人。人亦有荷屓義。故以地況人。如地能持四重擔。得正法菩薩亦利益四種之人。大地卽是能持。四重擔卽是所持也。有人言。大海最重。諭於凡夫。諸山次輕。諭於聲聞。艸木轉輕。諭於緣覺。眾生最輕。譬於菩薩。今明不爾。大海最重。諭於菩薩。諸山𨿽重。猶輕於大海。諭於緣覺。艸木輕於諸山。諭於聲聞。眾生復輕艸木。諭於凡夫。所以作此釋者。物重譬於徳重。物輕譬於徳輕。如是攝受正法下。第二合譬。攝受正法以成男女。此得正法男女人。猶如大地。堪能荷屓四種重任也。逾彼大地者。地𨿽能持。無心屓擔。菩薩大悲。有心能屓。又大地持少。菩薩屓多。又大地劫成能屓。劫壞不能。菩薩於一切時常能荷屓。故逾地也。何等爲四下。合上所持。初解以大海諭凡夫者。依文次第合之。前舉海山艸木次人。今還次第合也。第二師釋意。譬則從重至輕。合則從輕至重者。承文勢故爾。以最後譬輕。故接輕合輕也。離善知識。謂不近善友也。𨿽有善友不相值遇。親近義希。故稱爲離。三乘人及人中善人。能以善法利物。爲善知識。不能聽受正法。故曰無聞。或都不聞正法。或聞之甚希。或可𨿽聞不解。無惡不造。不能系念思惟。如法修行。言非法。授與福分善根。令修福捨罪。後生善處。漸得入道。故言而成就之。有下乘根性。後欣樂下法。故爲求。爲說四諦欣厭觀法。故授與聲聞乘。求聲聞者。卽是合上所擔。所言求者。此是樂欲名之爲求。授與之言。合上大地能持。下例作此釋。問。緣覺之人。佛在世時。爲其說教。可得是授。出無佛世。叵有授義以不。答。亦有二種授義。一者諸佛菩薩以神通力。起風動樹。因而葉落。令其思量。故云授與。二者以人爲緣。如獼猴教仙人坐禪。遂得緣覺。亦是授義。是名攝受正法下。第三總結。世尊如是攝受下。第四嘆。爲眾生作不請之友者。四乘眾生。𨿽有根性。樂欲未生。不能請求。菩薩照機。知其堪受。卽便爲說。故言不請。聞必得益。目之爲友。同門曰朋。同志曰友。大士以善法惠利眾生。令同志修學。故名爲友。肇公言。眞友不待請。如慈母之赴嬰兒也。問。何故經中或云待請。或云不待請。答。待請方說者。顯菩薩重法之心。不待請者。顯菩薩大悲惇至。又待請者。令前人重法。不待請而說者。令物尊人也。若請方說。則能說之人便無大悲。故人則不尊也。大悲安慰下。前嘆菩薩爲物之友。今嘆菩薩能生四乘善根。名之爲母。眾生在生死怖畏。菩薩以大悲覆護。以名安慰也。又如大地下。此第四譬。與上異者。上但明菩薩化眾生。不明人得益。此下明上能化下。復明前人得益。何以知然。上云普爲眾生作不請之友。故知上直言師化弟子。此下言得大寶眾生。皆由攝受正法男子女人。故知此明眾生得益。餘二義如上。就文有四。一諭。二合。三釋。四結。菩薩化功利益眾生也。又如大地有四寶藏。此句總標。何等爲四下。別出四名。一者無價。諭於菩薩。二者上價。諭於緣覺三中價諭聲聞。四下價諭人天。是名大地四種寶藏者。結也。就合譬中。初總合。卽合總文也。問。菩薩自得已家自法。云何名爲得眾生四寶。答。此四是化他法。故名眾生四種大寶。此四種寶𨿽主化物。出在菩薩。故云菩薩得之。何等爲四下。合上別也。譬中從上至下。合從下至上。前已釋之。如是得大寶眾生下。第三解釋。眾生得益。皆由菩薩也。世尊大寶藏者下。第四總結。前明得正法菩薩有四寶藏。此結明菩薩之人。所以能荷屓四擔者。皆由攝受正法。故推功於法也。世尊攝受正法攝受正法者。自上已來釋廣大章門。今釋攝受章明。所以知上釋廣大者。上明有四譬。卽是四大。謂大雲大水大地大寶。𨿽有四大不出二種。前二明人秉法大後二明法所成人大。一切諸大不出人法。故知是釋廣大章門也。自上已來。凡四處明攝受正法。一第十受明攝受正法。令不妄失。次第三願明攝受正法。捨身命財。而救護之。第三攝受正法願章。明一切諸願同入一願。謂攝受正法。第四攝受正法行章。攝受正法其義廣大。𨿽四處標名。猶未解之。至此方釋也。攝受者。若智證於理。理生於智。則是境智二見。不名攝受。若能所並冥。境智俱寂。乃名攝受正法也。蓋是佛法之大宗。證悟之淵府。又有此文來者。智證於理。有不二二義。二不二義。不二二義者。智爲能證。理爲所證。理爲能生。智爲所生。二不二者。不見智爲能照。理爲所照。理爲能生。智爲所生。如大品云。與般若相應。而不見應與不應。與般若相應。謂不二二義。不見相應不相應。謂二不二義。智度論云。實相非般若。能生般若。此是不二二義也。又云。緣是一邊。觀是一邊。𨿽是二邊。名爲中道。卽是二不二義。自上已來。明攝受正法。明不二二義。今明相卽。是二不二義。又若約位論之。地前菩薩。未能證理。故境智猶二。登地已上。與理相應。緣觀俱寂。若破病論之。時眾聞攝受正法。則謂智爲能攝。正法是所攝。則起境智二見。今破二見。故明不二。是以有此文來也。此四條義。通貫於後。並不可出也。世尊攝受正法。此一句牒前攝受正法語來也。前已釋廣大義竟。未釋攝受正法。今欲釋之。故牒將來。攝受正法者。正解攝受義也。將欲解釋。故重題章門也。無異正法者。此明攝受卽正法。謂智不異境。無異攝受正法者。此明正法不異於智也。正法卽攝受正法。正結理不異智也。以不二故言不異。非是相似故言無異。世尊無異波羅蜜下。自上已來釋廣大章門竟。今釋第二無量因行章門。由理成行。故次理明行也。又正法語通。非但理是正法。行亦是正法。故有此文來也。就文亦二。初明攝受。次明正法。上前明正法。後明攝受。今前明攝受。後明正法。與上不同者。接上攝受卽明攝受故也。又攝受與正法。義無前後。故得回互釋之。又欲明標釋結義。所以前明攝受。言標釋結者。初標卽義。從何以故下。釋卽義。次此後結卽義也。此中應明釋名門。所言攝受正法者。六度卽是因行正法。錄六度之法在心。名之爲攝。如六度法而頓證。故名爲受。頓証之時。不見能攝所攝。能證所證。不知何以目之。彊名攝受。此卽是今文明相卽義。又攝受有不二二義。二不二義。不二而二。故有能攝所攝能證所證。二而不二。則能所宛然而常寂滅。又約位明之。地前未得眞證。故猶有能所。登地已上。永得於眞證。故緣觀俱寂。若破病者。眾生謂能攝所攝異。破彼二見。故明不二。此是破二明不二。二病若去。不二亦除。如華嚴云。不著不二法。以無一二故。又智度論云。破二不著一。是名爲法忍。法忍者。心安理法。不見一二也。就文有二。初總明不二。次別明不二。三總結不二。初文三句。無異波羅蜜者。明攝受正法不異波羅蜜。無異攝受正法者。明波羅蜜不異攝受正法。問。此與上攝受何異。答。有同有異。若言攝受不異波羅蜜。波羅蜜不異攝受。此與上智不異理。理不異智。其義則同。但上明理不異智。智不異理。今明智不異行。行不異智。若言攝受正法不異波羅蜜。波羅蜜不異攝受正法。此欲明攝受正法廣大之義。非但理正法是。攝受正法。波羅蜜行法亦是攝受正法。是故攝受正法其義廣大。攝受正法卽波羅蜜者。上來兩句明無異。今第三句結簡無異。所以無異者。以卽是故。名曰無異。非謂相似故言無異。問。結卽中何因少一句。答。旣言攝受卽波羅蜜。當知波羅蜜卽攝受。故不須第二句也。結中亦有二義。一結智與波羅蜜不異。二結攝受正法與波羅蜜無異。問。攝受是能攝受之智。正法是六度之行。智與行旣其不二。云何一智體卽具一切行。答。如一正觀。止惡義邊說名爲戒。靜義邊名之爲定。能照義邊稱之爲慧。達到義邊卽波羅蜜。是故一智攝一切行。問。六度與正觀無異。此是解與行無異。亦得言實相正法與六度無異不。答。上明智與理無異。望理智卽是行。智旣與理無異。卽是行與理無異。問。云何無異。答。菩薩以實相心行六度。故六度卽實相。今且就檀釋之。然𨿽復四絕。三事宛然。此實相卽檀。𨿽三事宛然。常是四絕。故檀卽實相。檀度旣爾。余行例然。問。上明從實相出生四乘因果。菩薩卽以四乘因果行。利益於人。與今文明攝受正法何異。答。上明四乘之法利人。今明以六度之行益物。若爾。上卽是四乘。六度益物卽是一乘。前卽是出生益物。今是收入利人。又上明從理出生行。今明行成。故用行益物。則上明其本。今辧末也。何以故下。上來第一明攝受。今第二明正法。亦上是標卽。今是釋卽。何以故者。此是問辭。問意云。何故攝受正法卽是六波羅蜜。攝受正法已下。此是答。答意云。六度卽是正法。菩薩攝受六度正法。以化於人。故攝受正法與波羅蜜無異。此中明六度卽爲六階。一一度中各有三句。一標機緣。二明菩薩行施。三結行成爲波羅蜜。初言應以施成就者。此明所化機緣也。問。此是何等人耶。答。有人言。此是慳貪眾生。宜教行施。故名成就。今謂文相不爾。經云應以施成就者。此明前人根緣應見菩薩行施得成就者。菩薩則爲之行施。何關教前人行施耶。六度皆有此文。必宜前定之也。問。此是何人。答。此人不定。自有慳貪眾生。不肯布施。菩薩前自行施。使彼學之。二者。自有貧窮眾生。菩薩施其財物。令其歡喜。與菩薩爲眷屬。然後化令入道。故云以施成就之。自有眾生。應見菩薩行施。而得悟道。故菩薩爲之行施也。以施成就下。第二明菩薩行施。就文爲二。初標二章門。次釋二章門。以施成就者。標二章門也。施之一字。謂菩薩行施章門也。成就者。利物章門。乃至捨身支節者。釋兩章門。卽前釋行施章門。施有內外。捨身是內。捨余是外。外易內難。從外至內。故云乃至捨身支節也。乃至是其窮到之辭。將護彼意已下。釋第二成就章門。將護彼意者。善順機緣。名將護彼意。菩薩𨿽復內外頓捨。此是合理。未必稱機。今欲明稱機。故云將護彼意也。而成就之者下。以順機緣行施。而前人遂便得益。故言而成就之。彼所成就眾生建立正法者。釋上成就之義也。菩薩以攝受正法心。爲物行施。遂令眾生悟道。得入攝受正法之中。故攝受正法得攝施行。亦得攝受一切眾生。是故攝受正法其義廣大。故前云攝受正法。卽是波羅蜜。施行旣爾。餘五類然。攝受正法有二。一者攝行。謂攝受正法攝受正法。攝受六度等萬行。二者攝緣。菩薩行六度。令一切眾生皆得悟道。入正法中。故攝受正法其義廣大也。是名檀波羅蜜者。第三結檀行成就。守護六根下。第二戒度亦三。一標機緣。二辧菩薩持戒。三結行成名波羅蜜。應以戒成就者。標機緣也。問。是何等緣。答。亦有多種。自有破戒之緣。令其攺悔持戒。自有本未有戒。令其受戒。自有見持戒而起愛敬之心。自有見持戒而得悟道。問。何故一一度中出多緣耶。答。若如大品。一一度中凡有四句。一自行六度。二教他行。三嘆行法。四美行人。則六度各對六緣。今此文中。藥別病通。以明六行。故是藥別。所對之緣不別標之。知病通也。以守護六根下。第二明菩薩持戒。就文爲二。一明菩薩自持戒。第二明菩薩持戒。令物得益。守護六根者。六根如門。能通六塵惡賊。損壞戒善。故須防護。防護之法。惟念與慧。念心守境。慧巧分別知其損益。淨身口意業者。菩薩持戒有始有終。守護六根。是其始也。淨身口意。戒行成就。成就之中。淨身口意。是正戒離性罪也。乃至正四威儀。謂離遮罪。乃至還是窮到之辭。性罪易離。遮罪難防。從易至難。亦是從重至輕。故云乃至正四威儀。將護彼意者。上來第一明菩薩持戒。今第二明使他行戒。具以如上說。是名下。第三結具戒行名波羅蜜。就忍行中亦三。一標所爲緣。故言應以忍成就者。若彼眾生下。第二明菩薩行忍亦二。初明行忍。二爲成就眾生也。罵詈毀辱誹謗是口辱。對面而論名爲罵詈。背後道說稱爲毀辱。全無忘造稱曰誹謗。恐怖者。是其身辱。打縛割截系閉等事說爲恐怖。又恐怖者。亦通於口。以說諸惡事而恐怖之故也。以無恚心者。此明忍也。得無嗔善根。故云無恚。饒益心者。非但無嗔。菩薩見打罵時。卽於前人起饒益心。羅漢之人得打罵時心亦不嗔。不能於中卽起慈心饒益於彼。菩薩能也。第一忍力者。忍辱是第一道。如經中說。忍之爲徳。持戒苦行所不能及。故稱第一。又智度論云。行生忍時。得無量功徳。行法忍時。得無量智慧。徳兼福慧。故云第一。乃至顏色無變者。乃至還是窮到之辭。菩薩行忍。不起嗔恚。不生結恨。亦不加報。此離重過。今明乃至無變。遠離輕失。將護已下。第二同前。是名下。第三結成忍度也。進度亦三。易知。菩薩精進。爲度眾生。是故說言於彼眾生不起懈心。此明離過。如經說。懶墮是精進家障。懈怠是精進之垢。障重垢輕。今說離輕也。尙無有輕。況當有重。生大欲心者。上明離過。今辧習徳。於諸善法皆有修意。名大欲心。又於諸眾生皆有度意。名大欲心。欲心是其精進方便。故前生之。第一精進者。正明精進體。第一精進。是心精進。乃至已下。謂身精進。行住坐臥。常能勤苦。名若四威儀。心易身難。從心生身。故言乃至也。禪度亦三。於彼眾生以不亂心不外向心者。心不住於一境。名爲亂心。心緣外境。名外向心。此是定障。菩薩得定。故遠離之。有人言。不亂者。離性亂。不外向者。離事亂。佛性論云。性亂者是五識中亂。事亂者是意識中亂。又淨名云。心不住內。亦不在外。是爲菩薩晏坐。第一正念者。上明所離。今明所得。生空法空。常以空理自安。故云正念。問。生空法空。此是正慧。云何言正定。答。卽一空觀。二義說之。窮照曰慧。極靜爲定。故成實論云。爾時二種。如實知名慧。攝心名三昧。又念是禪因。能生定心。如禪支及四如意足。不言第一正定。而舉其因者。對下不忘。顯守境力。乃至久時所作。身業也。久時所說者。口業也。終不忘失。明定心恆憶。久時身口業不忘也。問。何故有此意來。答。菩薩因定發宿命通。故憶持久所作事。又因定得於三輪。第一正念。謂因定得他心輪。久時所作。是神通輪。久時所說。是說法輪。並不忘失也。夫心喧則情暗。神靜則慮明。故見曠劫如在目前。故云不忘失也。智慧亦三。彼諸眾生問一切義者。問五明等一切義也。亦問五法藏一切義也。五法藏者。三世爲三。無爲爲四。不可說爲五。以無畏心而演說者。夫畏由癡生。安由解發。旣明達在壞。故有難能酬。有酬必塞。故云以無畏心而爲演說也。一切論。謂世辧論。隨世論。圍陀論。毗伽羅論。衛世師論。又是五明論。此是明智人之所造。又學此論者。亦能生人明慧。故稱五明。五明論者。謂內論。因明論。聲明論。醫方論。工巧論。故稱五也。此五並須賓主論量。故稱爲論。但前之四種。假文處多。說之爲論。第五一門。隨事習之。宜稱工巧。故文云一切論一切工巧。此五是生明智處。故言明處。義通眞俗。故地持云。於五明處。具足一切聞思修證。則知通二諦也。如地持論具釋。乃至種種工巧諸事者。乃至還是窮到之辭。始從第一內論。乃至第五工巧諸事也。是故世尊無異波羅蜜者。前攝受正法無異波羅蜜有三。一總標無異。二何以故下。別約六度釋無異。今第三總結無異也。問。余處皆以六度爲自行。今此何故說爲化他。答。所對不同。余對四攝。故爲自行。今對攝受內証之徳。爲物行六度。名爲化他。問。布施施他。四攝攝他。何故六度爲自行。四攝爲化他。答。六度中但云布施。故是自行。攝中云布施攝。攝卽是化他。故爲化他也。問。此中何故以六度爲化他行。答。欲釋上則是無量義。無量義者。猶是廣大異名。若自行六度。則行不廣大。以爲物行六。故六度廣大。又六度有三種廣大。一無惡不息。二無行不修。三無人不度。復名廣大。世尊我今承佛威神下。第三次釋上得一切佛法章門。所以知釋得一切佛法章門者。下明捨三不堅。得於三堅。三堅卽是果地佛法。故知是釋上果徳門也。又接六度文生。上明行於六度。卽下利眾生。今行六度。上求佛道。故以六度之因。得三堅之果。而文且據檀因。得於檀果。余行類之。故有此文來。又上明六度。卽是化他。今明捨三得三。卽是自行。又上明六度卽是行廣。今明捨三與後際等卽時長。並具諸義也。就文亦三。一請說。二許說。三正說。所以至此更稱承力者。上明因行易陳。今明果徳難說。故重承佛力也。更說大義者。上明理大行大。今更說果大又上已說六度之因下利。今說捨三。得於上求之三。故名大義。許說可知。勝鬘白佛下。第三正說。就文爲二。第一明捨三得三。第二稱嘆。就初又二。第一明攝受。第二辧正法。問。今攝受與上何異。答。上明攝受於理。卽是智與理無異。次明攝受行。卽智與行無異。今明攝受果。所言果者。謂佛地常身命財。明人攝受此果法。故人與果法無二。所以然者。證常身命財人。與常身命一體。故人法無二。又此中明無所得心。捨三卽是檀行正法人。與此檀行正法無二。問。上已明六度無異。何故復明檀行無異。答。上𨿽明行廣。今辧時長。遷應有上四義。未得人法不二觀。則人法二。得不二觀。卽明人法無二。又破人法二。故明人法不二。惑者謂人能攝受正法。正法爲人攝受。則起二見。爲破二故明不二。具如上釋。又具有二不二義。不二而二。法成人。人能禦法。二而不二。卽法統禦名人。卽人可軌名法。又卽人之法。能生四乘因果。卽法之人。亦能出生四乘因果。功用旣齊。故人法無二。故前四譬中。前二明法出生。後二明人出生。卽其事也。初文有三句。初雙牒人法。無異攝受正法者。此明人不異法。無異攝受正法者者。此辧法不異人。攝受正法善男子女人下。結人卽法。何以故下。上明攝受。今第二明正法。正法卽是常身命財。何以故者。問也。此問有二意。一問所攝正法。二問人法何故不二。若攝受正法下。正答其兩問。大意明其人捨三分已。得攝受中常身命財。身命則是正法。故酬其一問。常身命財。以成於人。故人不異法。酬第二問。就文有三。一總明此人爲攝受正法。故捨於三分。二列三名。三廣解釋。就初中若攝受正法男女。爲攝受正法故捨三分者。此明攝受菩薩爲得佛果常身命財。故捨無常三分。此明捨意也。問。但應言爲得常身命財。故捨三分。何得言爲攝受正法。故捨三分。答。欲顯攝受正法。其義廣大。旣明爲攝受正法。當知攝受正法。卽是常身命財。若言爲常身命財。故捨三分者。或便謂攝受正法不攝常身命財。以是義故。言爲攝受正法也何等爲三下。第二列出三名。問。捨身命財何異。答。若捨身爲奴。則不開捨命。又捨頭目支節施人爲捨身。爲人取死爲捨命。又釋。捨身卽是舍命。但本意不同。故成兩別。如投身救虎。命𨿽不存。以肉施彼。意在施身也。他不耐我在。須得我死。於彼事乃辦。菩薩爲玆殞命。身𨿽不存。是只捨命。自身命外。國城妻子。悉以施人。爲捨財。梁武別釋此爲一小科義。善男子下。第三廣釋。卽成三別。男子女人。出能捨之人也。捨身者。正明捨也。生死後際等者。北土人有二釋。一云。生死是前際。涅槃爲後際。而言等者。生死涅槃於事不齊。於理則等。要得此等。方有捨得。等謂空平等觀。上絕涅槃。下亡生死。得此等觀。故能離老病死。得常身命財。此空平等觀。爲捨得處。此乃證實離相。故名爲捨。非以身施人名之爲捨。有人言。生死後際者。非生死爲先際。涅槃爲後際。惟就生死中自辧於前後。若具縛凡夫。是生死前際。金剛三昧。一品惑在。是生死後際。故詺金剛三昧。以爲生死後際。言其等者。取佛果種智。良以金剛斷種智證。此據終盡處以說。故舉後際等也。南方人亦有兩釋。但有異有同。一云。以金剛窮學。爲生後際。謂生死訖於此時。意明捨身之事。從初發心訖此爲極。自此已外無復無常身可捨。又釋。以涅槃爲後際。生死盡於此時。故言生死後際等。毗婆沙中具此兩釋。但彼舉小涅槃。今言大涅槃爲異耳。馥師意。攝受正法以菩提爲期。捨身命財以後際爲限也。今須平量之。北土人以空平等爲捨。此事不然。凡論空平等捨。從初地得平等觀。卽能平等行施。云何乃言後際方辧空平等施。若以涅槃爲後際。此是舍無常身盡極處。自此已外。無復無常身可捨。此言合理也。若以金剛爲後際。金剛猶是生死後分。此猶有無常身可捨。若以涅槃爲後際。卽得常身。更無有無常身可施。但得常而捨無常。約此亦得云有無常身可捨。今詳經意。從因到果。則如向釋。但今言與後際等。生死自有三際。一前際。謂過去。二中際。謂現在。三後際。謂未來。際旣無盡。捨身與後際等亦無盡。如地經十無盡義。不取盡極爲等。問。後際無盡。捨身亦無盡者。何由得常果耶。答。菩薩建無盡意。行滿自然得常。離老病死者。上明行因。今辧得果。捨無常身布施。凡得二果。一所離果。二所得果。離老病死。謂所離果。老病惟在分段。死義通於變易。又變易亦有念念之老。無常之病。得不壞常住下。第二明所得果。就文有三。一所得常。二所得深。三所得體。體是常故。名爲法身。亦無諸非法。妙法斯滿。是法身義。旣爲身捨身。故得法身之報。此約相似因爲論。不可破壞。故名常住。謂離分段也。無有變易。離變易也。又無有變易。釋上常住。不思議功徳者。第二明所得深。道出三乘十地。故無人能思也。如來法身者。第三明所得體。以功徳法成身。故云功徳身也。捨命者。標捨命布施也。生死後際等者。明布施時長也。畢竟離死下。上辧行因。今明得果。有二。一者所離。二者所得。言離死者。謂所離也。捨命是爲他取死。故以離死爲果。無常壽命要必有死。今明無有死。故云離死也。得無邊常住下。明所得也。亦三。一所得常。二所得深。三所得體。無邊者。生死之命有其分限。名之爲邊。常命異之。故言無邊。以無邊故。所以常住。不可思議功徳者。明所得深。一切眾生。無有能思議如來壽命。知其齊限。名不思議。此常命是修功所得。故名功徳。通達已下。第三所得體。功徳。總明其體。通達一切甚深佛法者。此別出命體。正用慧爲命。所以偏說慧者。以慧爲行主。能持眾徳。如命能持色心之報。故說慧爲命。通達一切。謂廣大慧。甚深佛法。謂甚深慧。以此廣大甚深之慧爲命。故名慧命也。如經言慧命須菩提。慧命舍利弗也。今言通達一切甚深佛法者。出慧命所照境也。捨財者。牒所捨也。生死後際。不異上解。得不共下。此明得果。但明所得。則兼所離。於中有二。一得自報財。二得他供財。自報財中亦三。一所得常。二所得深。三所得體。言得不共者。世財五家共有。今捨世財。得不共財。世財或盡或減。常財無盡無減。畢竟常住者。前辧異無常財。今顯常住財也。問。何等爲常住財。答。法華論釋。我淨土不毀。而眾見燒盡。天親云。報佛如來淨土。第一義諦所攝。不可燒。彼論明報佛是常。報佛土亦常。故是常財也。有人云。常財者。謂十力無異無量佛法。故名爲財。如維摩云富有七財寶。故以眾徳爲財也。不可思議下。第二顯所得深。具足功徳下。第三顯所得體。卽以功徳爲財也。又上畢竟常住。成前無盡。具足功徳。成上無減。總論世財有五。一五家共。二減。三盡。四無常。五非妙。法財翻之也。得一切眾生殊勝供養者。財有二種。一自報財。二他供財。自所招淨土境界是報財。天人奉養是他供財也。上來辧自供財。今明他供財。應迹爲論。應感旣彰。能致眾生四事勝供。又能感三乘聖人四事勝供。世尊如是舍三分下。上第一明人法不二。行因得果。今第二稱嘆。凡有二句。第一牒所嘆人。常爲已下。正明稱嘆。嘆中有二。一者上爲佛記。二下爲眾生瞻仰。又上入佛境。故爲佛記。下過羣品。故爲眾瞻仰。問。何故云爲佛所記。答。捨身財。此是大事。物恐未必得果。故明行因必有果可得。故佛記之。又記者決也。其人必得三果。又記者別也。其人不作八道必成佛也。爲眾生瞻仰者。眾生不能捨三。其人能捨。眾生厭無常欣常三。其人得常三。故爲物所仰。又上弘佛法。故爲佛所記。今成就眾生故爲眾生所仰。世尊又善男子下。自上已來釋三章門竟。謂理行果。由理成行。由行得果。此是自行。自行旣成。則明化他。化他者。謂八萬四千法門。謂化他之極。故上有四標。至此便有四釋。問。今文乃明護法。云何言釋上八萬四千教法耶。答。夫護法者。正明護教。是以今明護法。卽釋上教也。捨邪教。顯正教。稱爲護法。又有此文來者。釋成捨三意也。所以捨三者。爲護法故。如上第三願云。爲護正法捨身命財。佛性論明十因緣故常。第一義云。捨身命財爲攝受正法。正法旣無窮。以無窮之因。感無窮果。果卽三身。故是常住。又成上得三。如涅槃云。護法因緣。得金剛身。又菩薩捨三爲二事。一爲下利眾生。二爲上護大法。前明爲利四生。是故捨三。今爲上護三寶。是故捨三。問。上三皆明攝受。護法中何故不明攝受。答。理行果是證義。故明攝受。護法中明教。故不明攝受。又爲略故。又例前可知也。就文有四。一舉護法之人。二法欲滅下。辧護法時。三不諂下。顯能護行。四入法朋下。護之成益。善男子善女人者。出護法人也。法欲滅時者。護法時也。比丘下。出滅法人也。梵言比丘。此方義翻乃有五種。一名怖魔。初出家時。令魔怯怖。此義據始。二名乞士。旣出家已。無所積聚。乞求自活。三名淨命。以法乞求。離於邪命。此二據次。四名淨持戒。出家已修持梵戒。五名破惡。以持戒故。離犯戒惡。此二據終。尼者言女。優婆塞。此翻爲善宿男。懷善自居。故云善宿男。亦云近住。以懷善自居。近於佛住故也。夷者女也。此之四人。若能依教修行。則是護法人。故仁王經云。如師子不爲余獸所食還爲自身中虫所食。佛法亦爾。天魔外道不能殂壞我法。還是我四部弟子能壞我法也。朋黨諍訟者。出滅法相也。朋黨者。心壞也。諍訟者。口壞也。破壞離散。謂身壞也。又結集邪律。情助彼此。名爲朋黨。言競是非。名爲諍訟。分爲異部。故名破壞。各各別行。故名離散。又是破和合眾。故言離散也。以不諂曲下。正明護法。凡六句。前三異邪。後三同正。以不諂曲。身不邪也。形隨惡黨。名爲諂曲。不欺誑者。口不邪。口宣邪法。稱爲欺誑。不幻僞者。心不邪也。惑心邪法。名爲幻僞。又不諂曲。謂離諂垢。不詐善外相。不欺誑者。謂離誑垢。不覆藏內惡。四卷毗曇云。曲從諂僞生。故今合爲不諂曲。成論云。諂心事成故名誑。故次不諂曲明不欺誑也。不幻僞者。若當詐善外相。覆藏內惡。名爲幻僞。以不詐善外相。覆藏內惡。故名不幻僞。林公云。口業爲欺誑。意爲諂曲。身業爲幻僞。又說法之人。於勝上者。則諂曲面之。於劣己者。則起欺誑。心不眞實。名爲幻僞。如梵天王爲諸梵子說法。黑齒比丘乘神通往彼問之。是身從何三昧生。何三昧滅。彼不能答。但云我是大梵王。我是大梵王。彼說法竟。執黑齒手。汝莫眾中問我。此則於黑齒而諂。於小梵而起欺誑。於二處心不眞實。又凡夫二見顚倒。名爲諂曲。二乘未究竟爲欺誑。舍利弗言。嗚呼深自責。云何而欺。空亂意菩薩名爲幻僞。今護法菩薩無此二心也。下同正中。愛樂正法。是心正也。攝受正法。是口正也。善言求法。名爲攝受。又愛樂是入正行。又愛樂正法者。始心欲樂也。攝受正法者。終心相應。入法朋中。是身正也。攝受法故。入諸徳菩薩數中。名入法朋。入法朋者。此明護法行成。決定得佛。故爲佛所記也。世尊我見攝受正法下。此文來者。凡有二意。一者遠生。二者近生。遠生者。上來勝鬘說攝受正法。今仰推於佛。仰推於佛者。顯攝受正法有大功徳力。二近生。嘆攝受正法護法菩薩有於大力。請佛證知。就文爲二。初明佛有能知之徳。亦悉知見下。正明佛知也。佛爲實眼者。如此護法之人。化功淵曠。下地不測。惟佛照之分明。故言佛爲實眼。實智等五句。嘆佛。爲二。初實眼實智二句。嘆佛能知見攝受正法之用。次有三句。嘆佛能了於法。初照名眼。後知名智。又眼稱。據五眼之中佛眼。智約三乘智中。取其佛智也。皆能如實稱境。故名爲實。龍樹云。獨佛一人有不誑法。故四眼中取佛眼。十一智取如實智。爲法根本者。佛是得法之原。又法從佛出故。故爲法根本。具了達一切。爲通達法。能以正法授與眾生。爲正法依也。亦悉知見者。明勝鬘云。我見護法菩薩有如是力。佛有實眼實智。亦悉知見此人大力也。爾時世尊下。前廣說攝受正法有四。前三章已說。今是第四隨喜贊嘆也。就文爲二。第一明如來內心隨喜。第二明外發言贊述。言大精進者。並起萬行。徧趣羣機。念念法流。此明可喜之事。上來勝鬘廣明攝受出生自利。出生利他。及捨無常三分得常三分。乃是護法。並是大精進力。起隨喜心者。隨順勝鬘所說。而生歡喜。又慶其所行。美其所說。故言起隨喜心也。三義故喜。一所行合理。二所說稱機。三仰推如來。情無專執。故佛隨喜。如是勝鬘下。第二發言贊述。就文爲二。一者印定。二者稱嘆勸修。初印定者。令一切眾生生信心故。又欲成於經。夫佛所說者。方得稱經。自外所說。須佛印定。又佛欲使物信受無疑。故須印定。如大力士下。第二稱嘆勸修。就文有四。一舉力士對魔稱嘆。二舉牛王對二乘嘆。三舉山王對菩薩嘆。四明有大利益是故勸修。若據述成者。上四標四釋。今還四述成。第一述成理法。第二述成行法。第三述成果法。四述成教法。並顯在文。初三。一譬。二合。三舉余善對以顯勝。少觸身分令人大苦者有人言。應云力士少身分觸他。亦得云少觸者。薄觸他身則生大苦。合意明一念與攝受正法相應。出魔境故。魔大苦也。有人言。受五戒乃至出家。夜叉聞之。展轉相告。乃至魔王。魔王聞之。宮殿便動。生於驚怖。聞攝受正法。生大苦惱。甚驚怖也。此以少況多。何況與正法相應。成諸佛菩薩。能以四乘之法。授與眾生。馥師云。以攝受正法欲爲小攝受正法。此意明直發心樂欲攝受。已勝出人天。實登聖故。功徳無比也。我不見下。第三對余善嘆。余善者。謂攝受正法外余凡夫二乘有所得善也。又如牛王下。第二舉牛王對二乘嘆。明述成意。二乘不攝受六度正法。今對之。故述成上因行也。亦三。謂合譬結。所以舉牛王者。如法華云牛鹿羊譬三乘。今明牛王。卽法華大白牛也。形色無比者。當相顯勝。一切牛者。對劣顯勝。譬菩薩行六度因。勝二乘也。又牛王取運屓之。譬攝受正法運出之力。超過二乘。問。法華以牛諭大乘。今云何以牛諭二乘。答。彼以三獸相對。故牛諭大乘。此牛王及余牛相對。故以牛王諭大乘。余牛諭二乘。合譬中。如是大乘少攝受者合牛王形色無比也。勝於二乘善者。合勝一切牛也。以廣大者。第三結釋勝之所以。六度行無不包。故言廣。超二乘之上。故云大。譬如須彌山下。第三舉山王對菩薩歡。又是述成第三果徳。所以文云。能捨三分。勝不捨三分人也。一一譬。須彌。此云妙髙。亦名安明。亦言善積。林公云。須彌畱。此云善髙。三百三十六萬里。縱廣亦然。略說有十寶山。廣說六萬諸山。以爲眷屬。須彌最勝。此山四寶所成。東面黃金。西有白銀。南有琉璃。北有頗梨。是故此山端嚴殊特。端嚴殊特。當相顯勝。譬攝受正法中。攝證行勝。勝於眾山。對劣顯勝。譬攝證行。勝於近學。如是大乘下。第二合譬。大乘合須彌山。果徳髙勝。云大乘捨身命財。以攝取心攝受正法。合前譬中端嚴殊特。捨身命財。彰其所離。以攝取心攝受正法。明其所得。以攝取心者。趣證方便也。攝受正法。是其正證也。又以攝取心。謂願攝也。攝受正法。謂行攝也。勝不捨身命財初住大乘一切善根者。此合勝於諸山。地前菩薩。未能捨離無常三分。始學大乘。名爲初住。此非得初地名爲初住。以地前菩薩有相心多。學空心少。故不能捨。有人言。山王譬八地。超出七地。文言初住大乘者。七地始過二乘。習行成滿。將進法流。故言一切善根。此非初地爲初住。如大品說。或言七地爲菩薩位。今云初住。其義亦爾。而云不捨身命財者。未能常捨。此於八地。故言未捨。非都不捨。今謂同初釋也。以廣大釋勝所以。是故勝鬘下。第四勸修。若據述成者。則述成第四護法。以勸其開示教化。卽是護法義也。已明理行果竟。故須護此三法。就文有二。初正勸修。第二舉徳釋成勸修。開示者。有人言。用前力士開眾生也。言教化者。用前牛王化眾生也。言建立者。用前山王果徳建立眾生也。馥師同此釋。有人言。智度論釋無作品。爲他說法。凡有十門。謂開示教詔等。大開爲開。曲示爲示。便捨邪取正爲教化。令其善根成就爲建立。又生其聞慧爲開示。生其思慧爲教化。生其修慧爲建立。又生信心爲開示。合其得解爲教化。令如說修行爲建立。又化下根爲開示。化中根爲教化。化上根爲建立。又以教開悟。以理示之。教令修善。化令攺惡。始建因行。終立果徳。如是大利。卽上理正法出生四乘名爲大利。如是大福。卽六度行稱爲大福。如是大果。卽捨三得三。有人言。如是大利。謂斷徳也。大福。謂福徳莊嚴。大果。謂智慧莊嚴。有人言。如是大利。謂得常身。如是大福。卽是常命。如是大果。卽是常財。有人言。化他之善爲大利。化功還歸菩薩故言大福。此二是因。必當成佛。故言大果。勝鬘我於下。第一正明稱嘆。今第二明嘆所不能嘆。若據稱嘆。上如是大利三句。以嘆理行果三種功徳。今嘆第四護法功徳。護法是化他行。故功徳無邊。從初攝受正法廣大之義至此。勝鬘有四標四釋。如來四述四嘆。佛告勝鬘下。此是第五一乘章。略作八門釋之。一來意門。一乘正是此經宗旨。又以一乘立名。故題云勝鬘師子吼一乘大方便。又一乘是三世諸佛出世本意。如法華說。三世諸佛。惟爲顯一理。惟爲教一人。是故出世。爲此義故。須明一乘也。問。此經以一乘爲體。及用一乘標名。又是三世諸佛本意者。若爾。何不命初卽說。至今方乃辧耶。答。若就修行次第。勝鬘初嘆佛請攝。發菩提心。發菩提心竟。次修菩薩修菩薩行以止惡爲本。故自誓受戒。旣竟。次須髮願。願行旣成。便得證悟正法。故次明攝受。攝受從初地已上乃至佛地。但攝受多明因行。因行旣成。次得一乘佛果。是故至此。乃得辧於一乘。若約位論之。初三。謂地前位也。攝受。明登地已上。一乘。正明佛果。問。何以得知攝受正法是登地已上。答。以文義兩證。義證者。釋攝受是證悟之名。是以攝受文中明相卽無二之義。地前未能眞證及境智俱寂。故知登地已上方有攝受。次文證者。山王譬中。攝受正法勝地前未能捨三。故知登地已上是攝受也。又一門因果次第者。一者發菩提心。二者修菩薩行。三者得於佛果。所以但明三者。如人欲到所在。必具三事。一發心欲到。二正陟路而行。三得到所在。勝鬘五章亦惟此三義。初一章謂發菩提心。次三章謂修菩薩行。後一章明得佛果。金剛般若亦明此三章。初廣大等四心。謂發菩提心。次不住六塵行於六度。卽行菩薩行。後明不可以身相見佛。明無爲法身果。若明說法次第者。初三章明起說方便。令尊人重法。止謗除疑。攝受已去。正明開宗投道。稱爲正說。正說有二。一行法。二境法。如上釋之。行法之中。有攝受之與一乘。前已說攝受竟。今次說一乘。是故有一乘章來也。第二同異門。凡有十種攝受正法與一乘同異者。大明佛法。凡有二門。一攝邪歸正門。二攝異歸同門。攝邪歸正門者。眾生失一正法成二種邪。一者起愛。二者起見。愛則天魔之流。見則九十六術。法華中。以天魔起愛之流。譬如毒虫。外道等諭同惡鬼。此二乖於正法。故名之爲邪。諸佛出世攝此二邪。歸五乘之正。名爲攝邪歸正門。稟教之流。𨿽捨二邪。封執五異。今攝彼五異同歸一乘。故名攝異歸同。法華之前多辧初門。法華已去多明後門。勝鬘前明攝受正法。略說諸佛攝邪歸正門。今一乘章。略說諸佛攝異歸同門。二者能釋所釋門。明以後成前。攝受正法。無法不攝。如上理行果教。但未對劣顯勝。今一乘章。顯攝受正法徳行勝出二乘。故名以後釋前。則攝受正法義乃圓備。三者因果不同。攝受正法。𨿽明理行果教。而多明因行。一乘𨿽具明一切法。多明於果。所以然者。攝受中。正明修行次第。如上生起。故多說因。一乘中。次對劣彰勝。就果徳辧勝義顯。故多說於果。四者攝受中顯出生四乘行徳。此一乘中但顯出生聲聞緣覺。所以然者。攝受中欲明廣大。故須辧出生四乘。一乘欲明破二歸一。以二乘多自謂究竟。故須破之。人天菩薩不執爲究竟。故不須破。是故出生二乘行徳。還就破之。以明會入。五者所出生因果廣狹不同。攝受中出生通於因果。一乘中但出生二乘果徳。所以然者。攝受中欲顯廣大。故須明出生因果。一乘中明二乘人。執果爲究竟。不執因爲究竟。是故但明出生果徳。還就破之。以明會入。六者出生廣略異。攝受中以出生爲宗。欲顯廣大之義。故廣辧其出。略明其入。正欲以入顯出。一乘以會入爲宗。欲顯攝權入實。故廣彰其入。略辧其出。正欲以出顯入。七者願行不同。攝受明收入。攝諸願同入一大願。所以然者。欲攝前三願同入一願。又未得證悟正法。故前起於願。是故明攝諸願歸於一願。一乘中明收入二乘。若行若願若因若果並收入一乘。如說六處等以歸一。卽是攝二乘因果徳以歸於一也。攝受中出生四法。謂四乘因果。一乘中亦明出生四法。謂二乘果及世間出世間。至文當釋之。八者大小不同。攝受正法中明收入。攝一切願歸於一願。此則以大攝大。一乘中明收入。則攝小歸大。攝受出生具生大小。一乘中出生以大生小。九者明廣釋義。更欲廣釋。攝受正法出生收入。未明攝受正法卽是一乘。今欲明攝受正法卽是一乘。明一乘生諸乘。攝諸乘歸一乘。卽是從正法生諸乘。攝諸乘歸正法也。十者名義不同。攝受正法𨿽是一乘。隨人隨義。故三異名。如智度論云。般若是一法。佛說種種名。隨諸眾生類。爲之立異字。仁王經云。八萬法藏。卽載名摩訶衍。卽滅金剛。第三釋名門。此章名爲說入一乘章。交言曰論。直言名說。今無人論義。勝鬘直言演之。故言說也。會權入實。故名爲入。亦得說於四乘爲大乘方便。故名爲入。惟有一理。惟教一人。惟行一因。惟感一果。故稱爲一乘也。又如法華論。以何義故名爲一乘。謂同義故。言同義者。如來法身。聲聞法身。緣覺法身。以三乘人同一法身。是故三乘同名一乘。所以言一。所言乘者。名爲運載。運載有三。一者運人從因至果。如大品云是乘從三界出。到薩婆若中住。二者以徳運人。令縱任自在。如法華云。得如是乘。令諸子等喜戲快樂。三者以自運他。如涅槃云。乘涅槃船。入生死海。運度眾生。亦如法華云。佛自住大乘。如其所得法。定慧力莊嚴。以此度眾生也。第四明乘體門。乘體不同。略明四種一依法華論。云何體法者。謂眞如法身。爲一乘體也。此就根本釋體。根本卽是眞如法身。眞如法身是佛性。故說爲本。然後方有終因得果。二者。亦如法華論云。以無上菩提爲一乘體。此據顯時究竟果乘體也。三者。以萬行爲體。如智度論云。六波羅蜜以爲乘體。此就因乘。四者以慧爲乘體。如攝論云。乘以智爲體。此就主爲言。乘𨿽具萬行萬徳。而慧爲其主。故法華云。釋迦玄音始唱。嘆佛智甚深。多寶嘆善。稱大慧平等。故知就主爲言。又示一徳攝一切徳。故但說於慧。又示根本惟有智慧。而下文云自性淸淨心卽是慧也。又一切眾生悉有佛性。佛性者卽覺性。覺性者卽是慧也。問。此經文正用何法。爲一乘體。答。若會二乘因果悉入一乘因。得用因行爲體。若因未究竟。果乃究竟。則以果徳爲一乘體。就果徳中。對二乘無涅槃。佛有涅槃。對二乘無四智。佛有四智。則以涅槃四智爲一乘體。又下文明一乘普攝眾徳。故云無邊不斷。無徳不攝。故稱無邊。體是常住。目爲不斷。第五明一乘相。楞伽第四卷

云。何者一乘相。謂如實覺知一乘道故。不分別所取能取境界。不生如是諸法相住。以不分別一切諸法。故名一乘道相。此是內外並冥。緣觀俱寂。爲一乘相也。此卽泯上體門。謂非因非果。乃至非智非愚。始是一乘眞體。一乘妙相也。第六明乘差別門。有一乘二乘三乘四乘五乘六乘七乘。一乘者。謂根本。惟有一佛乘也。言二乘者。此有多門。初明就一佛乘自開二種。一者根本一。謂爲直往菩薩說於佛乘。二者攝末歸本一。謂於佛乘分別說三。然後攝三歸一。謂攝末歸本一也。此爲回小入大菩薩說也。二者次明因果爲二。謂一乘因。一乘果。如法華惟顯一理。謂一乘果。惟教一人。謂一乘因也。所言三者。如攝論云。乘性。乘隨。乘得。乘性。謂眞如。乘隨。謂福慧。乘得。謂佛果也。所言四者。卽前三種有其四義。乘性謂本有。隨得名爲始有。謂本始一雙。就始有中。乘隨爲因。乘得爲果。謂因果一雙。卽是四也。次明五種者。如中邊論說。三卽上性隨得也。四謂乘障。五謂乘境。所言六者。十二門論云。一超二乘之上。故名爲大。二諸佛最大。是乘能至。故云大乘。三諸佛大人之所乘故。故名爲大。四滅眾生大苦。與大利。故名爲大。五觀音勢至之所乘故。故名爲大。六者能盡諸法邊底。故名爲大。所言七義者。如地持說。一者法大。謂方等十二部經。二者發心大。由方等經發菩提心。三者解行大。由發菩提心增進得深解髙行。四者淨心大。由解行成就。得入初地。見眞如法身。其心淸淨。名淨心大。五眾具大。謂修大福徳。大智慧。六時大。謂三大阿僧祇劫行行。七者果大。謂無上菩提。第七明教意門。問。依何義故佛說一乘。答。有二種意。故說一乘。一者爲密意。二者爲顯意。如法華前三乘教意。佛於三乘教中。若說三乘眾生空。卽說無三人。卽密說三人同歸一乘。又昔於三乘法中。說三乘法空。亦是密說三乘法。同歸一乘。前據人無我同。後據法無我同也。次顯說一乘者。卽法華教及以此經。問。顯說一乘爲何等人。答。通爲聲聞菩薩二人。言爲菩薩者。有二種菩薩。一者昔三乘中菩薩。其人𨿽學大乘。旣聞說三乘。則心猶進退。或謂進成菩薩。或可退作聲聞。是故爲說有一無二。無二故無退。有一故惟進。爲此菩薩故說一乘。二者一乘根性菩薩。過去聞一乘教。故有一乘種子。今世還爲演說一乘也。前是三乘菩薩。後是一乘菩薩。言爲聲聞說一乘者亦有二人。法華之前。以大乘法密化。淘練其心。至法華經方得說一。故法華云。佛昔於菩薩前。毀呰聲聞樂小法者。然佛實以大乘教化。卽是證密說一乘事也。二者有未定根性聲聞。可得轉小成大。如小乘義云。從初方便至暖頂已來。根猶未定。可得回轉。故得爲說一。至增上忍時。餘二乘根性。皆非數緣滅。不可回轉。故不爲說一乘也。第八攝人門。問。人天乘入一乘以不。答。有人言。人天眾不入一乘。凡論入者是趣向故。入人天因。得人天果。以因感果竟。是故不入。問。若爾。聲聞緣覺回向者可入一乘。不回者入無餘涅槃應不入一乘。答。後回心時。二乘薰習種子猶在。故入一乘。問。若爾。人天種子豈不在耶。答。此不定。人天或斷善根。故不說入。又二乘體是出法。𨿽未回心。以理說之則入一乘。問若爾。五善明義。應不攝凡夫善以爲菩薩。答。攝善明菩薩意。有善皆行。故通攝凡夫十善。今一乘明義。辧出世因果。故但攝二乘入一乘。人天是世間因果。故不入一乘。今所明二乘有不入一乘。人天亦爾。如法華論云。人天善根。及決定聲聞。並不成佛。故要須髮菩提心。方得成佛。而今言五乘眾生並皆成者。取人天二乘遠爲菩提心緣。籍人天二乘值佛菩薩發菩提心。然後方入一乘作佛。又言五乘作佛者。以五乘人從一乘出。是故五乘同歸一乘。又五乘同有佛性。故同入一乘。如華論說。以二乘授記者。以三乘人法身平等故。常不輕授惡人記者。亦示眾生有佛性故也。𨿽同有佛性。要須髮菩提心方得作佛。不發者則不得作佛。就此一章開爲二別。一佛命說。二受命說。所以命說者。以前善說攝受正法。深稱聖心。如來贊述。因卽勸之說於一乘。又復一乘是佛果徳。懼彼勝鬘不敢宣說。故命令說。又前請事多。不敢復請。更有所說。須命乃說。汝更說者。已說因。今更說果。故云更說。問。應命說一乘。云何乃言更說攝受正法。答。以攝受卽一乘。故仍前名命其說。前已說竟今更說者。以攝受有二義。前𨿽明出生。未辧收入。故云更說。又上已說攝受徳行廣大。今欲令其說此行徳顯異二乘。故言更說。所說攝受。乃是十方三世諸佛同說。故言更說諸佛所說也。所以明同說者。爲欲遮疑使物信受故也。諸佛所說攝受正法者。舉所說法。命令說也。問。何故不言諸佛所證。乃云所說。答。佛法二分。一者證分。二者說分。離相平等。自覺相應。是其證分。寄言顯徳。是其說分。證分絕言。說分可顯。故今舉說分勸其宣揚。故言汝說諸佛所說攝受正法也。勝鬘白佛下。第二受命而說。問。前說攝受之時。承佛力說。今旣不承。云何能說。答。今亦是承力。但承力義異。前嘆佛中。爲佛光照。是佛身加。所以能擔嘆。前攝受中。蒙佛意加。所以能說。今此佛告。是口加。故能宣說。善哉世尊惟然受教者。勝鬘先自有心欲說大法。今聞佛告稱其本意。故言善哉。又說於大法。必能下利羣生。故復言善。以受命恭諾。故稱爲惟。稱理合機。所以稱然。然卽可也。卽白佛言下。受教正說。就文爲二。初略說一乘。如世尊說六處下。第二廣說一乘。前略後廣。解義常法。略中明從一出多。顯乘之本。廣中明一切諸乘同歸一乘。明乘之一。卽是收入之義。問。此章明入一乘。但應說入。何故明出生耶。答。乘具出生收入二義。是故勝鬘俱說兩門。又將明攝多歸一。必須前辧從一生多。以從一生多。故方得攝多歸一。法華亦爾。故將說一乘。前說無量義經。無量義經從一生多。法華則攝多歸一。又法華自具二義。於一佛乘分別說三。謂出生義。我設是方便。令得入佛慧。謂收入義。今亦爾矣。問。攝受正明出生。何前明收入。後辧出生。一乘正明收入。何故前明出生。後明收入。答。攝受中欲攝三願同入一願。故前明收入。又未得證悟。故總發一願。故前明收入。一乘中如上釋。將明攝多歸一。必須前明出生。就文爲二。第一總標。第二解釋。攝受正法是摩訶衍。總標也。攝受正法與摩訶衍體一義異。證悟離邪。名攝受正法。卽此正法。爲諸佛大人所乘。故名大乘。所以此攝受正法。卽是大乘。問。何故勝鬘轉攝受爲大乘耶。答。今欲破二歸一。攝小入大。故須轉名大乘。何以故下。第二解釋。就文又三。初問。次釋。後結。何以故者。問也。然此非謂疑攝受正法非摩訶衍。蓋未識摩訶衍義。所以爲問。問意云。𨿽知攝受是摩訶衍。以何義故。名摩訶衍。摩訶衍者下。第二解釋。就文爲二。一者就法略釋。二約諭廣釋。略釋云。摩訶衍名爲大乘。言大乘者。能生二乘。故名爲大。聲聞緣覺如上釋之。更有二義名爲聲聞。一者從他聞法。卽悟得解。故號聲聞。二就所觀法門解釋。如地論說。我眾生等。但有名字。故名爲聲。悟解義說爲聞。緣覺。如法華疏觀音品具釋。世出世者。前二乘中。見道之前名爲世間。見諦已上名出世間。又前二中。世俗善法名爲世間。如下所說六處等法。無漏善法名出世間。如下四智及涅槃等。今欲將彼二中一切善法。皆從大出。故說世間出世間矣。有人言。從大乘出生四乘。聲聞緣覺卽是二乘。世間者。謂人天乘。出世間者。菩薩乘也。今以前釋爲正。

勝鬘寶窟卷中﹝之本﹞

勝鬘寶窟卷中﹝之末﹞

慧日道場沙門吉藏撰

世尊如阿耨大池下。第二就譬廣釋。大乘凡有二譬。初池譬。明大乘出生多乘。故名爲大。二種子譬。明其多乘同依一乘。故得稱大。又池譬明其始出生。種子譬辧其終。謂小乘依大乘得增長。又初譬本生於末。第二譬末依於本。又從池出河。河在池外。從大乘出小乘。小乘應在大乘外。爲釋此疑。故說種子依地。而種子不離地。一一中皆前譬次合。阿耨大池。此云淸涼。亦名無熱惱。淸涼據其水稱。無熱惱從主得名。阿耨大龍。居此池中。無熱之苦。林公云。具外國語。應云阿那婆達多。池出八大河。諭大乘能出諸乘。有人言。此中但明出生二乘。而譬中言出八河者。但取出生爲諭。不論多少也。有人言。就二乘中亦有八。二乘卽二。及下六處。故成八也。有人言。上大地出四檐檐旣別諭四乘。今言出八。亦諭出生八乘。言八乘者。謂四乘因。四乘果也。問。如地經明大池出生四河。此經及涅槃云出八池河。阿含及婆沙云出二十河。復有餘經云出八千二十河。云何通會。答。舊相承直云。閻浮中近北邊有山名香山。縱廣五百由旬。阿耨達池在香山頂。若依立世毗曇。從此北度九黑山香北有雪山。此山有池縱廣五十由旬。名阿耨大池。於四面有四獸頭。東有金象頭。口中流出恆伽大河。卽有四眷屬小河。南有銀牛頭。口中出辛頭大河。亦有四眷屬小河。西有琉璃馬頭。口中流出悉陀大河。亦有四眷屬小河。北有頗梨師子頭。口中流出慱叉大河。亦有四眷屬小河。此四大河去池四十里外。各分爲五。隨方赴海。四五卽成二十。故阿含及婆沙說二十河。問。各流出四。云何言五。答。四本河卽四。復有十六眷屬。故成二十也。而言八者。佛出香山之東。今就東方一本大河。及四眷屬合成五河。人皆同見。共取爲諭。余方三大河。有大名聲。人皆聞之。故取爲諭。合前爲八。余方小河。無大名聲。人多不聞。故隱而不取。然諸四眷屬河。一一各有五百眷屬小河。隨方入海。是故經中說八千二十河。合譬可知。種子諭中。前諭後合。種子譬諸乘差別。依地生是諭諸乘同依一乘。諸乘依一乘始起名生。依一乘增乃至成就名長。合譬易知。是故世尊下。第三總結。住於大乘者。明大乘人住大乘之法。攝受大乘者。智了悟大乘也。又依法起行名之爲住。行成證法名爲攝受。卽是住於二乘攝受二乘者。大外無別小。小乘卽是大乘粗近之法。故云卽是住於二乘攝受二乘。又昔教說大爲小。故云大卽是小。又如池出大河。𨿽復池河名異。而同是一水。𨿽有大小名異。同是一乘。如世尊說六處下。自上已來名爲略說。從此已去第二廣說。亦是上明從一生多。今辧攝多歸一。文爲二。一會小因以入一乘。從阿羅漢歸依佛下。會彼小果以入一乘。小因小果。皆入一乘之法。因人果人。皆成菩薩之人。如世尊說六處者。總舉如來昔說於六。所以舉昔六者。此是小乘經中說於六處。將欲會小入大。故前說小也。此六法是起行之所。故名爲處。何等已下。次列於六。釋六不同。今且爲三雙。一法住法滅一雙。二約戒法得離一雙。三約人始終一雙。正法住正法滅者。問。云何爲正法。云何爲住滅。答。依雜心。經律阿毗曇。是名俗正法。三十七覺品。是名第一義。二種正法中。無漏正法。一得不失。不論住滅。今正論教法住滅。於教法中。通論三藏住滅。若別論。正辧戒律住滅。以戒律正是出家人所行故。如雲戒律是佛法壽命。戒律住故佛法性。戒律滅故佛法滅。就戒律中凡有三種。一別解脫戒。二定共戒。三道共戒。道定二戒通於道俗。又一得不失。不論住滅。今正論別解脫戒住滅也所言住滅者。有二種住滅。一者時節理數有定期限。故有住滅。如釋正法千年。像法千年。末法萬年。所以有定數者。此是諸佛本願故爾。如俱捨論云。釋迦過去作瓦師。見過去釋迦佛眷屬及法住千年。是故發願。願我作佛國土弟子及法住世亦同千年。是故今成佛住法得於千年。首楞嚴經云。三昧力故。現分舍利。以本願故。示法滅盡。此是期限定數也。二者人行法故。法則久住。人不行法。法則便滅。𨿽有二意。正以行佛法故。法則久住。不行佛法。法則便滅。以勸人行佛法故也。問。前云由本願故滅盡。後云眾生不行故滅盡。二義相違。云何會通。答。佛知眾生不行法故滅盡。故與本願不相違。波羅提木叉。毗尼。第二得離一雙。此文來有多意。一法住法滅通三藏。今則別明以戒律正是出家所行。故所以別。又河西道旣師云。佛法有二種。一者經藏。二者律藏。經藏以化外。律藏以化內。又經通化道俗。律則別化於道。上法住滅是經法。今是律法。又上是通法。今是別法。所以立波羅提木叉二名者。有其多義。一者得離之名。波羅提木叉。此云報解脫。持戒之因得解脫報。故云報解脫。故經言戒是正順解脫之本。故木叉從徳立名也。毗尼者。此翻爲滅。謂滅現在身口七非。離過爲稱。木叉從未來受名。毗尼以現在爲目。又解脫出於三界。毗尼滅於三塗。此一戒法。有期功能。是故如來立於兩稱。律名通上二義。亦得律是此間之名。木叉毗尼外國之稱。如上玄章已說。出家受具足者。第三約人有始終一雙。始則出家。終則受具足。約人者。佛法五眾。出家得攝三乘。謂沙彌。沙彌尼。式叉摩尼。具足則攝比丘比丘尼二眾。又出家三眾。防惡不盡。但防身三口四。故與出家之名。二眾防惡義盡。謂身三口四。故與具足之稱。小乘法中受十戒爲出家。受大戒爲具足。大乘發菩提心爲出家。受菩薩戒爲具足。又淨名云。發菩提心。是則出家。是則具足。而文中據羅漢爲具足。蓋據究竟處爲言耳。實通凡聖也。又詳文大意。此六始終但明一戒法。初明戒住滅。次明戒法得離。後明戒法始終。以戒是三學本故也。戒法旣爾余行類爾。爲大乘故說此六處者。第二會小入大。上小乘中。初總明六。次別明六。今會亦二。一總會。二別會。今前明總會。佛說此六爲趣入大乘。爲大乘家方便。故法華云。我設是方便。令得入佛慧。又云。入大乘爲本。以故說是經。攝論云。大淸淨方便故。又上來說六。今明六意。佛所以說六者。言𨿽屬小而意在於大。故云爲大乘故說此六處。何以故下。第二解釋。卽別會。何以故者。謂問也。問意云。何故爲大而說六耶。正法住者。答上問也。就文釋三雙卽三。會初二中。前會住。次會滅。住中。前牒小乘中住。故云正法住者也。爲大乘故說者。此明說大意。佛昔於小乘中說正法住者。說大乘爲小住。當知小住卽是大住。大住之外無別小住。如說大因爲小果。大因之外無別小果。問。若爾。應云小住卽是大住。何故乃說大乘住卽正法住。答。今以本攝末。故大乘住。故卽正法住。滅義亦爾。以顯大外無別小故。離小乘興廢。無別大乘興廢也。波羅提木叉毗尼者。此第二雙也。就文有四。一牒。二會。三釋。四結。前雙牒二法。故言波羅提木叉毗尼也。此二法者。義一名異。言義一者。體義一也。同是一戒。故言義一。所以於一戒上立二名者。卽一戒體而有二能。能得未來解脫之果。故戒受木叉之名。能滅現在身口七非。故戒受毗尼之稱。佛欲勸人持戒。故於一戒上立此二名。𨿽有解脫滅二名。而同是一戒法。故言義一。問。何故辧二法體一名異。答。爲欲會小入大中義便。欲明會一卽會二。故前明兩法自相會也。毗尼者卽大乘學者。第二正會。是大乘中所學法也。前是小乘中自相會。今是會小入大也。何以故下。第三釋上卽大乘學也。何以故者問也。毗尼本是小乘學法。何故說爲大乘學。以依佛出家受具足。是正答問也。以小乘人無別出家受具足。依大乘佛出家受具足戒。所學毗尼寧非大乘。此舉後出家受具足。以釋木叉毗尼卽大乘學。兼會出家受具足也。是故說大乘威儀下。第四總結也。以說大乘威儀。爲彼毗尼出家受具足戒。是故毗尼出家受具足。卽以大乘也。前明依大乘出家。此是就大乘人會小。今明就大乘法以會小。離大乘之法無別小乘法。示離大乘菩薩無別小乘羅漢。會小乘教入大乘教。卽是教一。會小乘行入大乘行。卽是因一。會小乘人入大乘人。卽是人一。會小乘果入大乘果。卽果一。是故阿羅漢下。會第三雙出家受具足。又就文爲三。初明無別小乘出家具足。次問。三釋。是故。乘前顯後。前明以說大乘威儀是毗尼是出家是具足。是故羅漢無別出家受具足。何以故下。問羅漢實有出家具足。何故言無。阿羅漢下。第三釋也。以羅漢依佛出家受具足故無別出家受具足。況爾前有耶。又欲以前類後。羅漢旣無出家受具足。且無四智涅槃。問。羅漢何時出家。何時受具足。答。此就因中論出家耳。非羅漢出家也。阿羅漢歸依於佛下。自上已來明會因。今第二次明會果。會因者。會小乘因成大乘因。無別小乘因。又是集其因義。會果者。無有小乘究竟果。小乘究竟果。還是大乘因。故小乘因果。並屬大乘因。又上奪因。今奪果也。又舉果釋成奪因。若得果滿足。因便滿足。果旣非究竟。所行因寧得滿耶。又上來會其世間善入一乘。今會出世善以入一乘也。又上會六處等。是會小乘之始。今會小乘之終。中間可知。就文爲二。第一雙標二種章門。何以故下。第二雙釋二章門。雙標二章門者。阿羅漢歸依佛。是一章門。明徳不圓。阿羅漢有恐怖。第二章

門。明障不盡。又羅漢有歸依。標章門也。有恐怖者。釋歸依也。以有恐怖。故須歸依。問。此章會果。何故奪其歸依。答。前奪出家受戒。今奪歸依。歸戒是本。是故次戒明歸。問。有歸有幾種義。答。一對昔明依無常佛。非究竟歸依。今歸依常住佛。始是究竟歸。故下文云。無盡歸常住歸。爲眞歸依。二者對昔別體歸非究竟。明今一體歸方是究竟。故下文云。如來卽三歸。此二義通顯二乘。若因若果人。𨿽後歸依於佛。而未識歸依。三者。上破其有六。故明無六。今破二無明於二有。言二無者。一謂無歸依。二謂無恐怖。二有者。一有歸依。二有恐怖。有歸依者。其人謂有生死怖。故有歸依。今以免生死怖。故不須歸依。今明𨿽免分段怖。猶有變易。故須歸依也。問。羅漢何時有歸。何時有怖。答。不愚法者。現知變易生死未盡。依佛求出也。現知變易對治未立。所以有怖。愚法之人。未來無餘涅槃之後。心想生時。方歸方怖。是義後當釋。問。何故不言辟支有歸怖耶。答。羅漢現在聞大乘經。自覺住有餘地。有歸怖。辟支出無佛世。不聞大乘。不知自住有餘地。故不知歸依也。問。若爾。何故下文說言羅漢辟支有怖畏耶。答。此論未來辟支。故爾。何以故下。第二釋章門爲二。初略釋。次廣釋。略中釋二卽二。前解後怖章門。承言便故。次追釋有歸章門。前解怖中。何以故者問也。如來昔於余契經中。常說羅漢離於怖畏。今此何故說言有畏。阿羅漢下。次解釋有三。初法。次譬。後結。阿羅漢於一切無行怖畏想住者。羅漢有三界內治道之智。名之爲行。斷三界煩惱盡。無有三界內分段生死。於三界內無有怖畏。是故昔日說羅漢無怖畏。未有三界外治道之智。名爲無行。故有變易生死苦。明阿羅漢自知有三界外變易生死未盡。畏彼生死之苦。緣已無行。而生畏心。名怖畏想。由在怖畏中住。故名爲住。又未進斷。且名爲住。有人言。一切無行。是怖畏境。五陰非一。名爲一切。無定實遷流。故云無行。二乘人不知陰等生滅無性。謂有實相逼迫而生怖畏。心想此事。故云想住。故寶性論云。不斷一切煩惱習气。故於一切有爲行相。生極怖心常現在前。問。云何五陰無定實遷流名爲無行。答。如人想謂言炎水流。言野馬走。其實無流。且無馬走。故言無定實遷流也。林公云。外國云。僧塞迦邏。此云行。大乘雲行無體。故云無行。而小乘謂實有行。故生恐怖。如大品云。一切眾生沒在無所有中。此與後釋意同也。前師約三界外事生怖。後師卽約三界內事生怖。前師解行是治道之行。後師解行是遷流之行。如人執劍欲來容已下。第二譬說。初師云。變易之因。諭之爲人。能招未來變易之果。名爲執劍。當果臨至。故云欲來。以必切身。名爲害己。第二師云。如人者。諭五陰也。執劍者。諭陰體生滅也。欲來害己。譬生滅相逼切也。是故羅漢無究竟樂者。第三結也。依初師。是阿羅漢於變易生死有畏想。故無究竟樂。依後師。𨿽得有餘涅槃。以怖畏心隨逐。故無究竟樂。何以故下。第二釋歸依章門。何以故者問也。羅漢已證無學之果。何故須歸耶。世尊下解釋。於中初法。次諭。後合。依不求依者。是法說也。如來是不求依人。羅漢依彼不求依人。名依不求依。如眾生無依下。第二譬說。如世間眾生無所依憑。故多有怖畏。緣境生怖非一。名爲彼彼。以怖畏故則求歸依者。正明須依。求依大力。防所畏也。如是下。第三合譬。如是羅漢。合前眾生。有恐怖。合彼彼怖。以恐怖故依如來者。合以恐怖求歸依也。世尊下。上來第一略釋歸怖。今第二廣釋歸怖。就文爲二。從初至無邊不斷。廣釋怖畏。如來無有齊限時住下。廣解歸依。初文又二。第一正明羅漢辟支有畏所以。第二不受後有智下。會小入大。以有畏故。終須入大。此與前會世間善法小異者。前世間善法但舉以會入。今此會出世中。廣奪非究竟。後方會入。所以然者。欲明二乘不執世間善法以爲究竟。故不須奪顯非究竟。故直舉會入而已。二乘執出世間法以爲究竟。故須奪顯非究竟。然後會入也。又是互文現意。且顯會義多。初言阿羅漢及辟支佛有怖畏者。牒前怖畏。是故阿羅漢下廣釋。何故須廣。前言羅漢於一切無行怖畏想住。未知此等無何等行。故須廣釋。謂無智及涅槃行。無四智故。智行不成。無涅槃故。斷行不足。又無四智。道行不圓。無涅槃故。滅行不足。又無四智。菩提不圓。無涅槃故。涅槃不極。又無四智故。有爲功徳不滿。無涅槃故。無爲功徳不圓。又就文有二。第一正明二乘四智未圓。涅槃不滿。第二何以故惟如來下。釋彼二乘不得所以。以其不成一切徳故。就初。前明四智不圓。後彰涅槃不滿。今言是故羅漢辟支者。牒彼不具四智人也。問。上來何故不顯辟支。惟顯羅漢。今此二人並舉耶。答。良以辟支出無佛世。現在不彰依佛。乃可過未有依。不同羅漢。一切時依佛。故上顯依佛中。不彰辟支。但彰羅漢。今此四智涅槃。二人齊有。故並舉此二人。奪非究竟。有餘生法不盡故。我生已盡智不究竟也。於中先略釋四智義相。然後釋四智義。三門辧釋。一釋四智義緣不同。二約四諦智分別。三約盡智無生智分別。義緣不同者。若阿羅漢無學理觀智慧。於念念中皆具此四種義能。我生已盡乃至不受後有。如似一念精進。則能勤斷二惡勤修二善。然理觀智慧具此四義能現時。而無四種緣心。後出觀在事中。有其四種緣心。緣已智能我生已盡。梵行已立。所作已辦。不受後有。而無四種義能也。若論大乘中。佛及大菩薩。二諦並觀。無入出觀異。而義差別者。但眞諦觀。皆具此四種義能。而無四種緣心。俗諦觀。有四種緣心。無四種義能。約四諦分別。若依婆沙論。我生已盡是集智。梵行已立是道智。所作已辦是滅智。不受後有是苦智。彼論但隨相別屬四諦智異。據實一一諦皆具此我生已盡。乃至不受後有等四種義用也。約盡智無生智分別者。婆沙中諸師差別不同。說有四種。一說我生已盡是盡智。次餘三智是無生智。二說我生已盡智。梵行已立智是盡智。餘二是無生智。三說前三智是盡智。第四是無生智。彼論中問言。無有阿羅漢二剎那盡智後起無生智。何故我生已盡等三智是盡智。此問意云。羅漢惟一剎那照煩惱盡名盡智。第二剎那卽是無生智。云何言盡智中具有我生已盡梵行已立所作已辦等三智耶。彼論答言。𨿽一剎那。而有三種義。故作是說也。四說我生已盡等四智。非盡無生智。亦非無與十正見智。此是贊嘆羅漢辭。言阿羅漢我生已盡。乃至不受後有。此言非盡智無生智等者。非是前三家別相屬對。故言非。不一向非也。然盡智無生智中。具此四種。若直言我生已盡。梵行已立。所作已辦。不受後有。如是說者。是盡智中四智。若言我生已盡不復更生。梵行已立不復更立。所作已辦不復更辦。不受後有不復更受。如此說者。是無生智中四智也。依毗婆沙。我生已盡是斷集智。依此文者。是斷苦智。所以然者。婆沙據集能招生。故我生已盡是斷集智。此經言苦有二種。一分段生死苦。二變易生死苦。二乘𨿽斷分段之苦變易猶在。故言有餘。以不盡故。當更有生也。所以我生已盡智。是苦智。故當更有生也。有餘梵行成故不純者。梵行已立不究竟也。依毗婆沙梵行已立是修道智。依此文是證滅智。所以然者。梵名涅槃。證梵行名爲梵行。是故說梵行已立是修道智。此經取梵行所證名爲滅智。所證有二。一是有餘。二是無餘。分段盡處是其有餘。變易盡處是其無餘。羅漢辟支始證有餘。𨿽有所成。而爲變易因果所雜。名有餘梵行成故不純。故梵行已立是證滅智。事不究竟當有所作者。所作已辦智不究竟也。依毗婆沙是證滅智。依此文是修道智。所以然者。依婆沙證得涅槃名所作已辦。故所作已辦是證滅智。此經明修道有二。一分段對治。二變易對治。二乘但修分段對治。餘者未修。是故說言事不究竟。謂修道事不究竟故。當有所作。是故此經是修道智。不度彼故當有斷者。不受後有智不究竟也。依毗婆沙是知苦智。若依此文是斷集智。所以然者。苦果是後有。故婆沙不受後有是知苦智。此經明集有二種。一分段因。二變易因。二乘𨿽斷分段之因。變易因在。名不度彼。故當必須斷也。是故此經名斷集智。若不須會。直依婆沙義且可爾。故諸勝鬘師有會不會者。上來奪其四智也。以不斷故下。第二明涅槃不滿。以不斷故。牒前顯後。理應具牒四智。但據後言之耳。去涅槃界遠者。去大般涅槃。正明涅槃不滿足也。又且得言奪四智。奪其有餘。奪涅槃。奪其無餘。何以故下。上來明四智不圓。涅槃未滿。此下第二解釋二乘不得所以。何以故者問也。如來昔說二乘四智究竟涅槃滿足。今何故言不滿足耶。惟有如來者。此解問也。以其不成一切徳故。是以二乘四智及涅槃皆不滿足。就文爲二。一前解涅槃不滿。二從羅漢辟支觀察解脫四智究竟得蘇息下。釋前四智不圓。就初約人有二。文有五對。言人二者。一明如來得般涅槃。二明羅漢辟支不得。此據佛得顯彼不得。又欲顯示二乘歸依之處。故明佛得。言文五對者。下有五番。明如來得二乘不得。今前總釋涅槃大意。所以然者。此中旣明佛涅槃。宜就此文釋涅槃大意。此中有一義二義三義四義無義。言四義者。卽是此中四種功徳。言三義者。攝受五義。以之爲三。初三句明般若。第四句明解脫。第五句明法身。所以明此三者。攝三徳成總涅槃故也。次攝三爲二。解脫一徳累無不盡。法身般若徳無不圓。次攝二句歸一句。累無不盡不可爲有。徳無不圓不可爲無。非有非無名中道一句。一句歸無句。如法華云。究竟涅槃。常寂滅法相。終歸於空。終歸於法者。言亡慮絕。不可說涅槃及不涅槃。如肇公涅槃論云。有無絕於內。稱謂論於外。九流於是乎交歸。羣聖於是乎冥會。次從無句而起於句。如涅槃云。低羅婆夷。實不食油。彊名食油。涅槃亦爾。實無名相。彊名相說。此明至理不可說涅槃不涅槃。不知何以美之。故彊嘆爲涅槃耳。若言實有涅槃常。生死無常。則成斷常二見。如下章說。若成斷常二見。則生死涅槃皆生死。又生死涅槃皆是。則生死涅槃皆涅槃家之彰。故不應定執言有涅槃也。今以五番爲二。初四明四種功徳。後一總結。初四番者。一廣狹相對。二淺深相對。三粗細相對。四淸淨不淸淨相對。一一對中有二義三義四義。言二義者。約人論之。言佛有涅槃。言二乘無涅槃。言三義者。一明佛得涅槃。次明二乘不得涅槃。第三會教。言四義者。一明佛得。二釋佛所以。三明二乘不得所以。四正明二乘不得。惟有如來應等正覺得般涅槃者。此明如來獨得涅槃也。般之言入也。成就一切功徳故者。獨釋成佛得涅槃所以。佛成就一切徳故得涅槃也。阿羅漢下。第二句顯二乘不得涅槃所以也。言得涅槃者。第三會昔教也。其實不得。但昔方便言其得耳。惟有如來下。此第二對亦有三。一明佛得。成就無量功徳。釋成佛得所以。羅漢下第二句。明二乘不得。言得涅槃者。第三會教。惟有如來下。第三對且有三句。初明佛得。次明二乘不得。言得涅槃者。第三會教。惟有如來下。第四對且有三句。一明佛得。次明二乘不得。第三會教。初言所應斷過皆悉斷滅者。謂方便淨也。成就第一淸淨。謂性淨也。又以斷一切過故。所以一切淸淨也。佛性論中。約位辧此四徳。一切功徳在第八地。無量功徳在第九地。不思議功徳在十地。第一淸淨功徳在佛地。故論云。一切功徳卽是第八不動地位。無分別。無穿漏。無中間。自然成。菩薩聖道恆相應故。諸佛如來無境界中。一切功徳皆得成就。二無量功徳者。是第九善慧地位。無數禪定陀羅尼門海能攝。無量智所依止故。無量功徳皆成就。三不可思議功徳。是第十法云地位。一切如來祕密法藏。證見明了。智慧所依故。故不思議皆得成就。四究竟淸淨者。一切惑及一切習气一切智障已滅盡故。由滅盡智彰故。究竟淸淨功徳圓滿成就。問。何故明此四功徳。答。涅槃與此四功徳相攝不相離故。故論云。對身見眾生說名法身。對顚倒眾生說名如來。對始行大乘菩薩說名眞諦。此三後當釋。對十地菩薩說名佛有涅槃。具四功徳。獨佛有四功徳。前約四人具四。後獨佛有四。今此中但就佛論也。問。此四功徳云何淺深。答。一切止是該羅之名。其義猶通。無量是數極。過前一切。不思議絕於圖度。又過無量。此三就徳門。故有勝劣。第四就斷門。對二乘不淨明佛淨也。江南人。明佛具有四功徳。卽是四智義。初是我生已盡智。第二梵行已立智。第三所作已辦智。第四不受後有智也。對上二乘四智。故明佛有四智。惟有如來得涅槃下。第五。前結嘆如來得涅槃。是故羅漢下。結二乘不得。文處易知。言瞻仰者。降金剛已還。是眾生位。如來居宗體極。道出三乘十地行外。爲三乘十地眾生之所瞻仰也。言阿羅漢辟支佛觀察解脫者。此下明四智不究竟。於中且合爲二。離成四。合爲二者。一明二乘不得四智。若知一切苦下。明如來得。問。但應明二乘不得。何故明佛得。答。凡有二義。一舉佛得顯其不得。二欲標示二乘所入故也。前涅槃中初明佛得。後辧二乘不得。今前明二乘不得。後明佛得者。互現也。言離成四者。一顯二乘不得。二何以故有二死下。釋二乘不得所以。三若知一切苦下。釋如來得之所以。四如來正師子吼我生已盡下。釋如來得。二乘前明不得。後明不得所以。如來前明得之所以。後明得者。皆且互現也。前涅槃中。前明佛得。後明得之所以。今四智中。前明得之所以。後明得者。且是互現也。二乘涅槃中。前明不得所以。後明不得。方便言得。今四智中。前明不得。後明不得所以。且是互現。明不得中有二。一牒如來昔言。從且是如來方便下。會佛教意也。牒昔言中有二。一明二乘四智究竟。二從得蘇息處。明二乘涅槃究竟。阿羅漢辟支佛。此是得智人也。觀察解脫四智究竟者。是四智相。無學聖智。有爲解脫。解脫卽是四智正體。二乘出現有中。觀彼解脫生四智究竟之想。名觀解脫四智究竟。得蘇息處第二得涅槃究竟。離分段死。故名爲蘇。六道之中不得往來。稱之爲息也。有人言。觀察者。依雜心。盡無生二智境界在四門。盡無生二智開之。卽成四智。境界在四門者。通觀四諦爲境界。故言觀察。言盡無生二智境界在四門者。開盡無生智成四智如上釋。境界在四門者。如言苦我已知。是盡智。不復更知。是無生智。餘三亦爾。故云境界在四門解脫者。無學解脫位也。以得四智故。所以解脫四智究竟也。就釋而言。二乘四智究竟得到彼岸也。有人言。此總結奪有餘無餘二果也。觀察者。卽是有餘果。解脫者。卽是無餘果。四智者。只以有觀察故。四智有解脫故。便得蘇息。蘇息處者。灰身滅智永寂之處也。且是如來方便者。第二會教。同上五對。故稱爲且。以方便者對實也。實錄不得。言得故稱方便。望法華卽是兩種方便。未得四智謂四智。皆是三車方便。未得究竟蘇息處。自謂已得。皆是化城方便。又初句是法華前二周說。後是法華第三周說。但彼廣故開三周。此略故但云一方便。有餘者。明義不盡。對盡理之說。不了義者。對於了義也。何以故有二種死下。上總明二乘不得四智。今第二別明不得也。又上來明不得四智。今釋不得所以。就文有二。初何以故者問也。問意云。如來昔說二乘有四智究竟。今何故言不究竟。有二種死者。第二答也。答中有二。一別釋不得四智所以。二阿羅漢辟支佛後身菩薩爲無明所覆下。通釋不得四智所以。且初是明二乘不得四智。次明二乘不得四智功徳。卽成四別。前辧我生已盡智是方便。得有餘下。就梵行已立是方便。凡夫人下。就所作已辦明方便。所斷煩惱更不能下。就不受後有明方便。今前明我生已盡中。正以有二種生死者就斷一生死盡。權言究竟。余有一生死在。故不究竟。是故今昔教不相違。餘三智且爾。我生已盡中。前明二死。次辧方便。初文有三。一舉數。二列名。三分段者謂虛僞眾生下。約人顯別。有二種死者。此舉二數也。且有二生。但死是可厭之法。故偏說耳。二死別有義章。今略以四門解釋。第一釋名門。言分段生死者。謂色形區別。壽期短長也。言變易者。無復色形區別壽期短長。但以心神念念相傳前變後易也。如地持云。生滅壞苦。名變易苦。此微細生滅變易。通於凡聖。次三乘所得法身。神化自在能變易。故名變易。此變易性是死法。名變易死。此之一義。聖有凡無。三證得眞實法身。隱顯自在。名爲變易。變易非死。但此變易。猶爲無常死法所隨。名變易死。此之一義。大有小無。今所論者。正據第二門說。聖人無漏法身爲生死。不就神道變化爲變易。以其𨿽是無漏。猶是有爲。故名變易。問。云何名生死。答。初受名生命斷爲死。諸受根起。名生。諸受根沒。次第不受根起。名死。後當釋之。不思議者。三種人𨿽受彼生。不能測度。名不思議。又三界分段顯然易了。變易取其微細攺易。難可了知。名不思議。又此生死至佛方盡。故不可能測度也。第二出體門。有人言。分段有二種。一者系業分段。下二界用五陰爲體。上界則用四陰爲體。若不系業分段。用苦樂等受爲體。變易亦有二種。一自報變易。用無漏五陰爲體。若爲物變易依身起化。用色陰爲體。此惟據佛一人也。有人言。變易無色。直是心識冥傳。念念生滅。相續不斷。其中無有分限隔絕。劫數近遠。乃至菩提。此生死方盡。故但用心法爲體。第三明因緣門者。系業分段。用罪福不動業爲因。四取爲緣。不系分段。用微業爲因。慈悲願等緣。自報變易。用無漏業爲因。無明爲緣。爲物變易。悲願爲因。眾生根欲爲緣。第四大意門者。諸法實言亡慮絕。未曾生死。未嘗涅槃。但於顚倒眾生。故成生死。對彼生死。故彊名涅槃。但虛妄有其重輕。虛妄重者。說爲分段。虛妄輕者。稱爲變易。蓋是聖人善巧方便隨虛妄顚倒。故立二死之名。此知分別空華。談道陽炎。勿作實二妄解。此興皇師大意也。何等爲三下。第二列二死名也。分段者謂虛僞眾生。第三約人顯別。虛僞眾生者。以取相爲因。相心虛妄也。又未得無漏實解。隨惑受生。回轉五趣。或墮或升。無有定實。故爲虛僞。此就凡夫爲釋。不論聖人。以三界本是凡夫惑故也。若通取小乘法。凡夫人及三果四向。乃至二乘未入無餘之前。所受報身。名虛僞眾生也。有人言。大乘法中。外凡善趣菩薩。皆於三界地中。妄愛受生。故言虛僞。若依舊明。從凡夫地逕大乘。未受初地已來。悉受分段死。此用法華論意釋攝論及仁王經云。若如三藏雲。十行第六心斷惑。與二乘齊。未與二乘齊已來。並受分段身也。不思議變易謂阿羅漢辟支佛者。謂二乘入無餘之後。未回小入大之前。取此羅漢辟支佛。回小入大二乘有二人。一在界內回小心。猶屬分段所攝。二界外回心。爲變易所攝。此二人回心入大。並是大力菩薩。大力菩薩且有二種。一直往大力。二回小入大名爲大力。言大力者。以不爲業系。自在受生。故言大力。問。云何故大力菩薩位耶。答。有人言。所謂種姓菩薩。所以然者。二障煩惱。都未斷除。而不爲煩惱所牽。又於三界受生自在。故名大力。此師𨿽云種姓受變易。而未判是何種姓。有人言。地前菩薩。能作五生。稱爲大力。地前位通。且未分判是地前何位。依三藏釋攝大乘及仁王經並云。十行菩薩斷惑。與二乘齊。卽十行之人。爲大力菩薩也。此大意同前二師。而判位在於十行。有人言。六地猶屬分段。六地終心。三界報盡。便受變易。正取此經證。有人言。有四種生死。一流來生死。謂初托空。起一念識。二分段。三中間生死。二乘無學。四變易。七地所受余習爲因。不生三界。未至法有。故中間生死。二乘無學。三界報盡。同生中間。聞法華等經。轉爲菩薩。習行滿於七地終心。入八地法流。乃名變易。故以六地分段。七地受中間。八地受變易。有人言。不立四種生死。但立分段變易二種生死。六地爲分段。七地已去爲變易也。今謂位義難知。憶生罪過。不可定判也。若依法華論數處分明。又明地前是凡夫受分段身。捨分段身方入初地。則知初地已去是變易生死大力菩薩也。言意生身者。是初地已上一切菩薩。彼人受生。無礙自在。如心如意。名意受生。意有三義。一徧到。二速疾。三無礙。故云意生身。此等皆是變易生死差別也。有人言。從變易已去。無復形方分段。直是心識受生。故云意生身。馥師云。變易是借諭之名。杳深難測。如識代謝。故云意生身。乃至究竟無上菩提者。敍此生死分齊。至佛時乃盡耳。又此舉不受位處。對顯受處位別也。二種死中下。以無分段生死。故言我生已盡。此顯二死中。但盡分段。未盡變易。此會釋今昔二教義也。得有餘果證故說梵行已立者。依涅槃經有二種。一所修梵行已畢竟故。說已立。二又捨學道。且名爲立。今文明梵行已立。是證滅智。若就有餘無餘論者。分段盡處名曰有餘。變易盡處說爲無餘。二乘但得分段盡處。名爲有餘證。如來就此。說其梵行已立。故是方便也。凡夫人天者。此明所作已辦是方便。涅槃經曰有二。一如本所求。今日已得。說言已辦。二修道得果。且說已辦。所作已辦是修道智。道有二種。一分段對治。二變易對治。二乘但修分段對治。如來就此。說其所作已辦。故是方便。文中兩句。第一對人彰釋方便。第二對障顯釋方便。凡夫不辦。七學未作。是對人也。凡夫於彼無學聖道。未能成辦。二乘對彼。故說已辦。學人亦爾。問。但云凡夫便足。何故復云人天耶。答。凡夫者。內凡夫人也。人天者。外凡夫也。三果四向。此爲七學人。問。所作已辦何異。答。所作已辦差別者。如智度論說有其多種。今略顯要者。斷屬愛煩惱名所作。斷屬見煩惱名已辦。暖等四心名所作。苦法忍等無漏名已辦。見諦名所作。思惟名已辦。心解脫名所作。慧解脫名已辦。今此二乘上果人所作已辦者。應是心解脫名所作。慧解脫名已辦也。隨言義次第應言凡夫作。學人未辦。而今此文不然者。非凡夫力所能辦。故言未辦。學人未作者。但作學地之行。未作無學之行。故言未作。又若言學人未辦。功濫上果所作。所以然者。如心解脫人。望慧解人。亦是未辦故也。若對凡夫及七種學人。說言所作已辦。若對諸佛菩薩。則所作未辦。虛僞煩惱斷故說所作已辦者。第二句對障顯也。一切煩惱無非虛僞。於中分別妄愛受生。虛妄中極。故偏名虛僞。如來以其所修正道。能斷如是虛僞煩惱。是故說言所作已辦。望於無明。故是方便。又顯虛僞粗煩惱斷。未能斷細。阿羅漢下。此第四明不受後有智以爲方便。不受後有智是斷集智。集有二種。一分段因。二變易因。二乘但斷分段。余因未斷。如來偏就斷分段因。說不受後有。故是方便。文中初言所斷煩惱障。昔日是方便也。非盡已下明。今有餘不了之義。明今有餘不了義中。前略開二門。次廣釋之。言二門者。非盡一切煩惱。是第一門。謂不斷集體。集體卽是煩惱體。亦盡一切受生者。是第二門。謂不斷集能。謂煩惱招生用。又非盡一切煩惱。謂無盡智。非盡一切受生。謂無無生智。以此二智。爲不受後有智體。何以故下。第二廣釋。何以故者問也。二乘兩輪惑亡。三界生盡。今何故言非盡煩惱。非盡受生。有煩惱下。第二解釋。釋二章門卽二。前明非盡一切煩惱。又如取下。廣明非盡一切受生。前明非盡一切煩惱中又二。言有煩惱是羅漢辟支所不斷者。略明非盡一切煩惱也。煩惱有二種下。廣明非盡一切煩惱。初明有煩惱。是煩惱章門。從阿羅漢辟支佛所不斷下。彰其不盡。是不盡章門。而云有煩惱羅漢不盡者。正取無明住地二乘不能盡。煩惱有二種下。第二解釋。然但應釋無明。其二乘不能斷。而今釋四住者。以舉四住之粗。對無明之細故也。就文爲二。前釋煩惱章門。次釋不斷章門。此中應有五住地義。今略以八門釋。第一釋名門。見一處住地者。能生名地。令所生成立名住。心迷不解名惑。八忍七智推求諦理名見。緣一理總斷煩惱。故名一處。故云見一處住地也。有人言。初一是見諦惑。系在三塗。一處具有五見。示其尢重以見諦爲標。餘三住地。卽是三界思惟。受爲系縛。故以受爲名。又解。五利煩惱推求名見。入見道一處並斷。名見一處。言住地者。本爲末依。名之爲住。本能生末。目之爲地。今言四住地惟有二種。一見。二受。合三界見。總爲一處。故云見一處住地。以對離愛爲三處。故云見一處也。愛地者。欲界地中一切煩惱。除無明及見。說爲欲愛。以此地中。著外五欲。故名欲愛。然欲界亦愛自身。但著欲情多。故偏言之。又簡上界所愛色身。偏說欲愛也。色愛者。色界地中一切煩惱。除無明見。說爲色愛。以此界中。捨外五欲。著己色身。故名色愛。然色界且愛己心。以此界中著色情多。偏說色愛。又簡無色愛著心。故徧說色愛。有愛者。無色界中一切煩惱。除無明見。說爲有愛。若就簡下說之。應名無色愛。若隨所取。應名心愛。但今爲破患。故名有愛。外道多取無色界中以爲涅槃。今爲破之。故名有耳。有者。謂生死三有之法。故名爲有。又總論五鈍使。以愛爲主。能感欲界果報者。名爲欲愛。以愛爲主能感色界果報者。名爲色愛。以愛爲主。能感無色界果報者。名爲有愛。潤業潤生。愛結最彊。故偏說愛。無有明解。染污如此。目無明。第二得名門。若依初解。見於一理。名見一處。此從能治得名。若依後意。五利煩惱名見。見道時一切並斷。名見一處住地。此從能治所治合解名也。若四住地爲二位。謂見與愛。離愛爲三。以見爲一。故名見一處住地。此則當體從處得名。餘三住地當體立名。後一以過患爲目。三釋之中。以後意爲正。所以然者。今釋四住煩惱。且應從惑立名。豈得就解及惑合釋也。瓔珞經下卷釋五住地。眾生識始起一想。住於緣。順第一義諦起名善。背第一義諦起名爲惑。以此二爲住地。故名生得善。生得惑。因此善惑爲本。起一切善及惑。從一切法。緣生善惑名作。以得善作。以得惑作。而心非善惑。從二緣名。故名善惑二心。起欲界惑。名欲界住地。起色界惑。名色界住地。起心惑。名無色住地。以此四住地起一切煩惱。故爲始起四住地。其四住前。便無法起故。故爲無始無明住地。金剛智。知此始起一想有終。而不知其始前有法無法。生得一住。作得三住。惟佛知始知終。此經文難解。今略釋之。一切眾生識起一想。此是無明住地也。住於緣。起一念善惡。此是見一處住地。以初地也。一念生得善惡。故名見一處住地。以其順諦起惡。當應見諦斷之。故名爲見。從一念生得。起三界惑。三界惑。卽名三住地。三界惑從前生得惑起。故名爲作。從四住地。更生四住地煩惱。亦名爲起。此以前念四住。生後念四住。亦得以性成四住。起現行四住。金剛心。但見初起一念識有終滅之義。而不知其一念識前爲有爲無。佛則具知始終。此與涅槃經同。十地菩薩。但見其終。不見其始諸佛如來。具見始終。第三明體門。八十八使。爲見一處住地體。貪嗔慢無明四使。爲欲愛住地體。愛慢無明三使。爲色有二住地體。若以愛見二法爲體者。三界見。爲見一處住地體。三界愛。爲三住地體。所以合見而離愛者。正欲彰愛過患。潤業潤生皆由於愛。故今此經正明受生義。故廣彰愛也。又眾生多起於愛。少起於見。是故合見而離愛也。𨿽舉愛見爲端。其中有屬愛屬見煩惱者。皆攝入愛見中也。無明住地體者。謂不了生法二空及如來藏。爲無明住地體。第四地起門有二種。一同類分別。五住種子能生爲地。上心所生爲起。二異類分別。四住地中。見一處爲地。三住地。從見一處住地起。名起。故雜心云。見諦所斷。是一切染污法因。又無明住地。無始能生是地。恆沙煩惱從無明生爲起。次約粗細分別地起。無明是地。四住煩惱爲起。又人言。起有四種。一性事分別。彼事識中。取性煩惱。名爲性或。說之爲地。余見愛等。緣境別生。說爲事惑。通名爲起。彼取性者。馬鳴論中名執取相。亦名執相應染。余見愛等。馬鳴論中名計名字相。尋名計我。及生諸結。名計名字。成實論師大意。且同此解。以通取相爲根本。名住地。別相煩惱爲枝條。故名爲起。二本末分別。於前事中。十使爲地。余纏垢等。以之爲起。三成起分別。一切煩惱。宿習性成。同名地。對緣現生。斯名爲起。四前能生後。通名爲地。後起依前。同名爲起。第五相應不相應門者。一就作緣念法辧相應不相應。不作緣念法不相應。卽五住種子是也。上說心相應。故此文雲起者剎那心相應。無始無明不相應。恆沙煩惱是相應。二粗細分。四住地是相應。以其粗故。無明不相應。以其細故。故起信論云。粗惑名相應。細惑不相應。第六依止門。見一處住地。及有愛住地。此二依意識生。欲愛依六識生。色愛依身眼耳意識生。無明不了性空及如來藏。依意識生。五住種子。並依本識生。第七門斷惑位門。斷惑義別有大章。若依三藏。十信伏見諦。十解斷見諦。十解伏思惟。十行斷思惟。從十行第七心去。伏無明及四住習。從初地已去。斷無明四住習。今此大意。四住二乘所斷。無明佛地斷盡。若依前文。羅漢辟支及大力菩薩。此三人同受變易生死。若爾。則二乘與初地菩薩同斷四住盡。從初地至佛地斷於無明。其不盡者。地持法華疏中已釋也。第八大意門。然凡夫隨名著名。隨相取相。聞說有五住煩惱。則言有惑可斷。二乘未除。惟佛能盡。則言有人能斷。有五住可斷。則成斷見。惑斷而證涅槃。則成常見。法華中。以此諭窮子。是除糞之人。以有惑可斷。有人能除。故名除糞。今大乘學。還作此解。是大除糞人也。金光明云。無明體性。本自不有。妄想因緣和合而有。無所有故。假名無明。是故我說名曰無明。無明旣爾。四住且爾。豈可言有五住可斷。但今約空。謂眾生故。彊名五住。知此五住本來無生。故名爲斷耳。大品云。若法先有後無。諸佛菩薩則有過罪。此經云。非壞法滅。本性淸淨。故名爲滅。須畱此門也。就釋煩惱又爲三。一別明四住。二心不相應無始已下。別彰無明。三此四住地力下。四住無明相對辧異。就釋四住中有三。煩惱有二種。謂標數也。何等爲二下。第二列名也。住地有四種下。第三廣釋。釋上二門卽二。一釋住地章門。次釋起章門。釋住地章門中前列四數。此四住地生一切起煩惱者。總釋住地之名。此之四種。性成在已。故名爲住。地者。能生現起。故說爲地。今言此四住生一切起煩惱者。對所生顯能生爲地。亦是能生起煩惱爲地。起煩惱依之得立名住。起者剎那心剎那相應。次釋起章門也。外國稱剎那。此云念也。王一念緣境。煩惱法數隨心而起。同時不相離。故言剎那相應。故馬鳴言。心異念異。而同知同緣。名相應染。若非起煩惱。心自緣境。煩惱不起。不與心應。彼名愛結爲念也。有人用成實論釋。欲明從地起煩惱轉粗。便有識想受行四心之異。前後想受。同緣一境。故言相應。此釋意。惟是一境。識得此境上實法。想得境上假名。次想後起受。領境上好惡。次行於境起善惡。四心前後。緣一境。故名相應。世尊心不相應無始無明住地下。第二辧無明住地也。心不相應者。簡上剎那心相應。無始者。簡心剎那剎那起。若是起煩惱。與心別體。共心相應。此無明住地。卽指妄想心體以爲無明。不別心外有數法。共心相應。是故說爲心不相應。故馬鳴言。卽心不覺。常無別異。故名相應。此無明住地。久來性成。不同起惑。作念現生。故言無始無明。暗惑之心。體無慧明。故曰無明。爲彼恆沙起惑所依。名之爲住。能生恆沙。故稱爲地。有人言。心不相應無始無明者。無明住地惑。卽於一切有漏三性心中。以三性心。皆取相不悟理實。悉名無明。與心無別體。無可說相應。故名不相應。一切時恆有。不同余煩惱或有或無。故說無始。良以無明與一切有漏三性心無別體。故不可說相應。復以義異。故三性諸心或有或無。無明常有。故說無始也。體非慧明。故名無明。在一切心中成就。不同現起。故名爲住。以此無明住。生一切煩惱。故說爲地。問。四住中有住有起。無明中何故但說住不說起。答。以無明住地。更無別起。故不別說起。只以前所列見受等。通說爲無明所起也。有人言。此無明是生死本因。故云無始是始。是以攝論云。無始者。卽是顯因也。若有始則無因。以有始則有初。初則無因。以其無始。則是有因。所以明有因者。顯佛法是因緣義。有人言。無始無明者。始背明入暗時。煩惱微細。惟同是一無明。無有四心次第起。故言心不相應。此師云。所以明相應不相應者。爲欲簡惑粗細。惑粗者有四心。故相應。惑細者無四心。故不相應也。無始者有二釋。一云。無明無有始。故眾生無頭。波若無底。二云。無明最在初。實錄有始。但無有一法在此前者。故言無始也。世尊此四住地力下。此第三辧四住與無明優劣。爲彰二乘有斷不斷。所以須辧也。又𨿽舉五住。意在無明。就中前彰四住之力不及無明。後說無明勝過此四住力者。總以標舉。四住能生現起。故名爲力。一切上煩惱依種者。顯其力相。此舉所生。顯前能生是力義。四住所起煩惱。粗彊名上。故云一切上煩惱。四住。與上煩惱作依作種。已起煩惱依之得立。故名依也。未起煩惱。四住能生。因之爲種。以作依作種。故稱爲力。比無明住地下。對勝顯劣也。世尊如是無明住地下。此第二辧無明勝四住。如是無明住地者。總以標舉也。於有愛下。對劣顯勝。初法。次諭。後合。於有愛數四住地者。牒舉前劣。有愛是其第四住地。前三皆是有愛品數。舉後括前。名有愛數四住地也。無明住地其力最大者。辧勝過劣也。問。云何名算數譬諭。答。算數者。依振旦法。從一乃至載。數之極也。依外國。且從一數起。十萬爲一羅刃。十羅刃爲一阿知羅刃。十阿知羅刃爲一居致。十居致爲一摩陀。十摩陀爲一阿由陀。如是乃百二十轉。至阿僧祇。名爲算數。過算數道。名算數不能及。恆沙微塵。是譬諭辭。譬如惡魔下。第二譬說。惡魔諭無明地。魔名殺者。波旬此云極惡。智度論說惡有三種。一名惡。所謂有惡而加報也。二名大惡。無事橫加。三惡中之惡。所謂於有恩處。反加毀損。今波旬者。前世於三寶中殖因。得此天報。不念報恩。返欲加損。故名極惡。然佛出世。都有一百二十部耶正。更相影向。得弘道利人。經言。住不思議解脫菩薩。多作魔王。卽百二十部中之一部也。旣言多有。必有非菩薩者。林公云。外國法。佛在世及滅後。共魔語。皆悉笑之爲彼卑面。此云惡者。且惡物。此天有六種勝。一色勝。色中有二。一資貌等色。彼云槃泥。二靑等色。彼畱烏。此云﹝荁﹣旦﹢欺﹞。此方色字。翻彼二色。三力勝。四眷屬勝。五眾具勝。六自在勝。應有壽命勝。人中千六百年。是彼天一日一夜。彼三十日以爲一月。於人中四萬八千年。彼十二月以爲一歲。於人中五十七萬六千年。彼天壽命萬六千年。於人中則有九百二十一居致。居致此方云千萬。漢徑常以億字翻之。故千萬爲一億。王民皆爾。多減少出。問。涅槃云。兜率中有三事勝。謂壽命勝等。今兜率天不及他化。云何言壽命。答。此取命能值佛。故言勝。不云命長勝。且可上天壽命不定。而兜率壽命定也。此魔居在第六天上。鄰近他化。且領於他化。而勝他化。色力壽命者。正報勝也。眷屬眾具者。依報勝也。諭前文中於有愛等其力大也。合中云。如是無明力者。合前惡魔。於有愛下。合於他化自在勝也。恆沙等下。顯其力也。於恆沙等數上煩惱依者。此辧無明能生恆沙力也。無明所起眾多。諭同恆沙。所起增彊。故名爲上。且覆於諸佛上法。故名爲上也。恆沙等惑。依無明得立。故稱爲依。且令四種煩惱久住者。前明四住煩惱。但能與四住所起爲依爲種。其義則劣。無明住地。能生恆沙。故能持四住。故名爲勝。總論以四義爲勝。一爲眾惑所依。二令見思久住。三二乘不能除。四惟佛能斷。阿羅漢下。上廣明煩惱。從此下去。彰其不盡。卽是釋不斷章門。就文爲三。初明二乘不斷無明。二惟如來下。明佛能斷。三結無明其力最大。但應明二乘不斷。今爲欲舉佛能。顯二乘不斷也。又明二乘不斷惟佛能斷者。此顯上無明力最大故也。後結云。如是世尊無明住地其力最大。故云大力也。問。佛是無學之人。菩提無學之智。云何以無學人。秉無學智。更斷煩惱耶。答。佛智斷與不斷。自古及今。凡有兩釋。一云。金剛心爲無礙斷。佛果起證。則金剛心斷。佛果不斷。大品云。菩薩在無礙道中行。佛在解脫道中行也。二云。金剛心無礙伏。佛果起則斷。用此文也。今所明者。檢眾經論。以金剛心斷。而此文云佛果斷者。諸佛果解脫道起證。故名斷耳。又無明常相續。金剛心斷其前念。佛果起。鎭惑無處。而遮後念。種類不生。故名爲斷。又佛性論云。二乘住安立諦。故不能斷。佛住非安立諦。故能斷。安立是二諦觀。無安立諦是中道觀。又云。安立者名有所得。無安立者名無所得。故涅槃云。有所得者名爲二乘。無所得者名爲菩薩。世尊又如取緣下。廣明非盡受生。卽是釋上節二章門。就文爲二。一從又如取緣明受生差別。二從無明住地異離四下。明斷惑不同。前中還三。一四住受生。二無明受生。三四住無明相對辧異。與前一切煩惱相似。舉粗。正顯細者不能斷也。又如取緣有漏業因而生三有。是第一段。前已廣明不盡煩惱。今此更明不盡受生。是故言又。前明惑體。今明惑用。故言又也。又如者。是指示之辭。指彼分段因之與果。是故言如也。取者。是其愛之別稱。愛心取著。故名爲取。助業牽生。因之爲緣。理實諸結。皆名爲緣。愛力增彊。故偏說也。古疏多雲。取支之取。起有漏業。如十二緣中取緣有也。馥師注且爾。斯則通說諸使助業取果。非止四取也。中論云。若取者不取。則解脫無有。又言。取者謂四取。欲取。戒取。見取。我語取。欲界一切煩惱。除戒見。名欲取。上二界一切煩惱。除戒見。名我語取。三界見名見取。三界戒名戒取。執受境界名之爲取。熾然發業亦名。又佛性論云。取有二。一受資糧。受取者。如因受生愛。受資糧者。貪此受故。取四種資糧。四種資糧者。卽四取也。一欲取者。貪欲界六塵。二見取者。於欲界中。惟除戒取。所餘四見。名之爲見。貪著此見。名爲見取。三戒取者。於三界取世間邪正二道。爲離苦得樂。是名爲戒。貪著此戒。故名爲戒取。四我語取者。緣內身故。一切內法。名爲我語。貪著內法。名我語取。言緣內法者。色無色界定。緣內法成。故名我語。貪著此定。名之爲取。此四。前二屬斷見。但執現在。謂無未來。後二屬常見。執有未來故。又前二是在家人起。後二出家人起。又前出家在家鬥諍因。後二是在家出家人修行因。又前二欲取爲所成。見取爲能成。後二我語爲能成。戒取爲所成。緣謂緣助。業爲正主。牽生苦樂二受。故名有漏業因。問。何故名有漏業。答。煩惱是漏。善惡之業。從於漏生。與漏相隨。名有漏業。問。今明四住受生。何須論業。答。由業受生。方得爲緣。是以論云。煩惱爲緣。有漏業爲因。因緣具足。故得受生。如是無明住地緣下。第二辧無明受生。就文爲二。一彰無明能生變易。二此三地下。彰彼變易同依無明。初中言無明緣者其兩義。一潤業牽生緣。用此無明瞙。潤前生無漏。令因牽生果報。二發業緣。發業有二。一前爲後緣。以前無明覆障眞法。修起後治。故名爲緣。故地持云。以有無明樂求淨法。淨法得生。故十因中。名已有因。二同時緣。無明住地。是妄識心。依此心體。修起得治。如依睡心。起夢中解。故名爲緣。無漏業者。三乘聖人無漏之解。正能感於變易。故說爲因。成論師云。有二種潤。一膜潤。二入體潤。入體潤有二說。一云。其解之體。帶無明惑得變易報。二云。三十心中相似之解。及七地之前觀外無漏體。帶無明惑。得變易之果也。問。今正明無明受生何須論業。答。業牽生。方得爲緣。故須辧也。問。無明爲緣。斯事不疑。旣稱無漏。云何是感生因也。答。此無漏是有漏耳。但對三界內之有漏。故三界外者名無漏耳。問。云何對界內名爲無漏。答。諸勝鬘師多不尋經首尾。好疑此事。下文云。生死有二種。一有爲生死。二無爲生死。分段是有爲生死。變易無爲生死。變易對界內名無爲。實是有爲。今且爾。感有爲生死業。名爲有漏。對此有漏故。感界外生死者。爲無漏而體實是有漏。若體實是有漏。此卽是入體潤。非瞙潤。以此釋之。映如明鏡。問。若對界內有漏業。詺界外爲無漏業者。且應對界內。四住之暗。詺界外之惑名明。答。通義悉例。界外生死果。是無爲因。是無漏緣。亦得是明。今文分四住受生。無明受生。是故不得說之爲明也。佛性論明九種煩惱。釋第五無明住地煩惱。在羅漢心中。爲無漏業生家因。流有三義。一流入三界。二退失。如退失色界。生下界等。三流脫功徳善根。失戒定慧。今無三流。故名無漏。業者。作意爲義。能生四種生死。今文但作一變易生死。問。無漏云何是業。答。卽此無漏作意之義。故名爲業。生羅漢業。是變易果。生相云何。如智度論云。有妙淨土。出過三界。是阿羅漢當生彼中。所言三種意生身者。如楞伽說。一三昧意生身。二覺法自性意生身。三種類俱生無行作意生身。初地至五地。禪度增彊。是故說爲三昧意生身。六七地。知法無性。故名覺法自性身。八地已上。無功用行。任運續起。名種類俱生無行作身。此之三種是其因行。用此三種因行。隨意受生。故皆名意生身。今謂文云意生身者。非謂三種意爲因而受生。三種意乃是所生之果。此三種果。由無明緣無漏業因所生。故文云。三種意生身生。皆由無明。又聖諦章云。滅意生身陰。名爲苦滅諦。若以意爲因受生者。意是集諦。不得云滅意生身陰苦名苦滅諦。有人言。三種意生身者。三界外阿羅漢辟支佛大力菩薩謂三也。此中惟是意。念念冥傳。相續不斷。故名意生身。今謂楞伽三種。約十地分之。乃是明菩薩有此三種生。今文乃明羅漢辟支大力菩薩三乘人意生身。不應以楞伽爲釋。後見林公疏同吾此釋。此三地彼三種意生身生者。第二明彼變易因之與果同依無明。就中前辧。後結。辧中。初言此三地者。此世間中三乘地。謂阿羅漢辟支佛大力菩薩。是三乘地。故寶性論云。此三乘地。彼三種者。彼三乘變易三種果。復言生者。總顯上三地及三種身起。名之爲生。有人言。上來明別潤。謂無明別潤無漏業生三界外。從此三地去。辧無明通潤三界內外。此三地。謂分段三界地也。彼三種意生身者。牒變易三種生也。復言生者。是分段及無漏業生者。謂無漏業能得變易之生。簡異昔教。無漏不招生。故別稱之。此二生及無漏業。悉依無明。故有是遠相。由是通潤義也。今謂不同此釋。如前解也。有人言。此三地者。卽是三界也。彼三種意生身者。如上解。謂三界外羅漢辟支大力菩薩。此三人以是意生。及無漏業生者。上三種意生身也。依無明住地者。明因果皆由無明也。有緣非無緣者。重顯依之分齊。顯無明與彼作緣。故有能生。非無緣而有也。是故三種意生身者。此第二自結也。是故者。能生所生無明。故三種意生身及無漏業。緣無明住地。略不結彼三地也。世尊如是有愛住地下。第三明四住無明相對辧異。爲彰二乘有盡。故須辧之。如是有愛住地數四住地者。牒前四住。不與無明住地業同。對後辧異。此乃煩惱作果。名之爲業。非是行業。四住之業。惟作分段。無明之業。能作變易。故曰不同也。上明四住不與無明同。今辧離無明不與四住同。上明惑不同。今明斷惑不同。無明四住不同者。謂障獘不同。治道不同。爲潤不同。粗細不同。本末不同。一釋云。四住未斷。則不起無明。若起無明。則四住已斷。又釋云。四住惑中。帶無明住地分起。無明住地異離下。上來廣明一切受生差別。以下明斷惑不同。就文有三。一總標離粗細有異。二舉佛能盡於細。何以故。第三問答。辧釋二乘。但能離粗。不能離細。無明住地異離四住地者。略以標舉。無明受生。離在如來。四住受生。離在二乘。故云異離。卽是離無明住地。異於離四住。故云無明住地異離四住也。佛地所斷下。第二舉佛能盡。顯其異相。佛地所斷。就位論也。對二乘不能斷。故佛位能斷。菩提智斷。就行論之。又佛地所斷者。明能離位異也。佛菩提智。明能治智異也。實是金剛斷。而言佛菩提智斷者。毗婆沙第三十六卷

。明雙道斷惑。具有此釋。謂忍能斷。忍屬於智。故言智斷。如屬王之人。其所作。皆言王作。今且應爾。實是金剛盡。故云佛斷。何以故者。徵前起後。何故無明惟是佛斷。餘人不斷。下對釋之。就文有二。一顯二乘但能斷粗。無漏不盡下。第二明不能斷細。於中有三。一無漏不盡者。總顯不斷。以二乘無漏不能盡無明。故云無漏不盡。又解云。五住煩惱通名爲漏。二乘但斷四住之惑。謂所無之漏不都盡也。林公云。二乘無漏。猶是無明。無漏不盡。卽無明不盡。故云無漏不盡。二不得自在已下。顯不盡相。不得自在力者。顯不得無礙道正斷自在力也。亦不作證者。且不作解脫道證除也。有人言。由不斷無明。故滅道不圓。不得自在力者。道諦不圓。且不作證。滅諦不圓也。三無漏不盡者卽是無明下。指出所未斷者體也。此中有二句。無漏不盡者。牒上二乘無漏不能盡也。卽是無明住地者。出所不盡者之體性也。世尊阿羅漢下。上來別明羅漢辟支不得四智。此下總明其不得所以。又上來別明羅漢不得四智。今明不得四種功徳。所以然者。恐物但言羅漢不得四智。得諸功徳。是故今明非但不得四智。亦不得四智之外四種功徳。故有此章來也。就明不得四智功徳中有四。言其四者。一斷過有餘。二以不斷下。明三事有餘。三以成就下。知諦有餘。四名得少分下。得涅槃有餘。此四次第者。初接上無漏不盡卽是無明住地。故前明斷過有餘。以不斷無明故。但得有餘解脫。故次明三事有餘。以三事有餘。但知有餘四諦。故明知諦有餘。四諦爲歸涅槃。故明涅槃有餘。又四中。初一明二乘人有餘過不淨。第二不成一切功徳。第三不成無量功徳。以不能觀無量諦故。第四不成不思議功徳。不能卽寂而常用故。具此四義。故二乘人不得四智。與涅槃中四義相似。初中有二。一彰二乘及後身菩薩。爲無明覆故。不能證見諸法。二不知見下。顯不能證見。故不能除障。羅漢辟支後身菩薩。爲無明所覆。是障也。羅漢辟支後身菩薩者。舉被覆人也。菩薩之人。於最後生未成佛前。名最後。此等皆爲無明所覆。最後旣覆。余不待言也。問。正應言二乘不得四智。爲無明覆。何故舉菩薩也。答。舉菩薩顯二乘被覆深重。宗師通以變易望分段爲最後身。馥師且爾。此意不局補處爲最後身也。於彼彼法不知不覺。是無治也。如來藏中。恆沙佛法。是彼彼法。是無明覆。故不知不覺。羅漢辟支。全不斷故。一向不解。名爲不知。後身菩薩。𨿽斷未盡。不得同佛圓覺。故云不覺。以不知見故者。以不證見。故不能除障。亦是無治有障。以不知見。是無治也。不見由是前之不覺。所應斷者不斷不究竟者。是有障也。二乘不知。是故不能分斷。後身不見。顯後身𨿽斷不盡。故不究竟。以不斷下。第二明三事有餘。以不斷故者。牒前起後也。以不斷故者。謂不斷無明。名有餘解脫者。離四住之因分段之果也。非離一切解脫者。未離無明之因變易之果。故法華云。但離虛妄。名爲解脫。其實未得一切解脫也。當知法華與勝鬘無異。而昔執五時四宗之流。謂法華未了。斯經了義。其言誤矣。有餘淨非一切。此明法身有餘也。二乘所得五分法身。名有餘淨。未得眞如法身。非一切淸淨。問。淸淨與解脫何異。答。解脫從離過受名。淸淨是當體爲因。故法華論云。法身者。是自性淸淨。若三徳各分。解脫離業障。法身離報障。故云淸淨。此如上釋。有餘徳非一功徳。此明般若有餘也。若福智分別。般若非功徳。若通論之。則般若亦是功徳。慧有斷障照法之功。故名爲功。此功是慧家之徳。故云功徳也。二乘但得戒定慧功徳。名有餘功徳。第三知諦中。牒前三事以起後。知有餘苦乃至修有餘道。正明二乘知諦有餘。但知有量。不知無量。故曰有餘。第四涅槃有餘之中。名得少分。是小涅槃。涅槃云滅。但滅分段因果。故名少分。又少分者。三徳不備。故言少分。得身智時。未有解時。無復身智。向涅槃者。向大涅槃。良以二乘不成此等。故四智不究竟。若知一切苦下。上來第一明小乘不得四智。此下明佛得四智。就中爲二。第一前明得之所以。由佛成就一切功徳故。從如來應等正覺師子吼下。正明佛得。前涅槃中。初明如來得般涅槃。後明如來得之所以。今此前明得之所以。後方明得者。文互現意。又對二乘不得四智所以。是故今明佛得四智所以。且是鉤鎖相生。又上明二乘不得四智所以。次明二乘不得四種功徳。今前明佛得四種功徳。後明得四智者。對二乘不得四種功徳。卽明佛得四種功徳。此是鉤鎖相生。四種功徳者。翻前二乘四種有餘。明佛得四種無餘。一明如來知諦無餘。二於無常壞世間下。明涅槃無餘。三無優劣下。明三事無餘。四若無明地不斷已下。明斷過無餘。此四無餘次第者。諦是根本。故前明知諦無餘。𨿽有四體。爲歸涅槃。故次明涅槃無餘。舉三事無優劣。釋成涅槃。故次明三事無餘。所以得三事一味者。由斷無明。故次明斷過無餘。又四中。初二明佛成就無量世間。爲物依故。第三明成一切功徳。三事等故。第四明佛無過淸淨。滅無明故。具此四義。故得四智。初諦中。知一切苦者。分段變易二種因果及對治。皆悉知也。第二涅槃無餘之中有二。一顯自利徳。二無覆護世間。明利他徳。自徳中又二。於無常壞世間。明其所離。得常住涅槃。明其所得。分段世間名無常壞。變易世間名無常病。分段以五陰離散爲死。變易猶有生滅之患爲病。通稱生死以爲世間。馥師以苦集是世間。苦是無常壞。集爲無常病。此則通論因果亡。故得涅槃。又釋。變易聖人。皆有法身。死法隨故。說爲病苦。乃形上望下爲名。若惟望下。但是法身。不得言病。若惟望上。一向是死。且不得論無病。又壞者死也。義則重。故是分段生死。病義則輕。如變易生死又病者苦也。故變易生死有苦。又變易與功徳身作病。如來於此二種世間。斷之畢竟。故得涅槃。於無覆下。是利他徳。𨿽住涅槃。無緣大悲。不捨世間。故名化他徳。答以三徳論之。於無常壞世間謂斷徳。常住涅槃謂智徳。今明恩徳。就化他徳亦二。一舉無護無依。二爲護爲依者。顯涅槃徳作護作依。無覆護世間者。分段世間也。離佛更無餘人覆護。無依是變易出世間。離佛更無餘人可依。以變易人覺生死過。求歸依處。故就彼人說其無依。言爲護者。如來爲彼無覆護世。作覆護也。言爲依者。爲無依世間作歸依也。使外惡不侵爲護。令物始終憑附爲依。馥師云。以道化物爲護。以滅化人爲依。此是對前苦義爲死。集義爲病也。第三三事無餘之中。初何以故。徵前起後。何故如來獨得涅槃。法無優劣故者。第二釋也。就文爲三。初總標無優劣。從智慧等故下。第二明別釋三事無優劣。是故涅槃一味等味下。第三結無優劣。法無優劣者。舉後顯前。正以如來三事等成。故得涅槃也。法無優劣者。總明如來三事平等也。於一心中隨義互分。故無優劣。如無累邊名解脫。照義邊名波若。又復同是究竟窮滿。故無優劣。如世伊字無優劣。故得涅槃。答上何以故問佛何故獨得常住涅槃。今釋此因。以佛得三法無優劣故得涅槃。下別顯之。智慧等者。名般若無優劣。解脫等。明解脫無優劣。淸淨等者。名法身無優劣。三事平等。故名爲等。問。何故前明般若。次解脫。後法身。答。生死法。前煩惱。次業。後報。今對煩惱。故前明般若。對業故。次明解脫。對報故。後明法身也。是故下。結也。是故涅槃一味等味。就總結別。是前所說。法無優劣。三事平等得涅槃。故涅槃之法一味等味。一味結前法無優劣。等味結前三事平等。所言味者。從諭爲名。如彼大海。𨿽復廣大。同一醎味。涅槃如是。三徳𨿽廣體同一味。是故言味。涅槃經文字功徳品。分四徳爲八味。今對於異。故正爲一味。於三徳中。對昔涅槃。以解脫爲要。故獨云謂解脫味也。又出世法中有三種味。一者法味。二禪悅味。三解脫味。今言味者。是何等味。故下說言。謂解脫味。此乃是共通名解脫。一切諸徳。出離垢障。故名解脫。如地論云。法身所解脫及般若等。通皆名爲淨相解脫。又有人言。法無優劣故得涅槃者。道理之中。無有下中上三種涅槃之優劣。諸佛同涅槃。故言法無優劣也。智慧等故得涅槃者。諸佛同一平等大慧。無有聲聞下慧。緣覺中慧。菩薩上慧也。解脫等故。明無有三乘優劣解脫。一切諸佛同一解脫。淸淨等故。且無三乘優劣淸淨。一切諸佛同一淸淨。是故涅槃一味者。謂同一涅槃味也。等味謂解脫味者。如法華云。爲大眾說甘露淨法其法一味解脫涅槃。前釋就三徳無優劣。故云等。後釋無有三乘之優劣故。故云無優劣。以理言之。應如後說。世尊若無明住地不斷下。第四明斷過無餘。前略明三無餘。今廣明斷過無餘。互其文也。又欲廣彰無明過患。故廣彰斷過無餘。第四斷過無餘之中。前反後。從初乃至緣無明地。反明如來不斷之失。世尊於此起煩惱下。順明如來斷之爲得。何故須反。爲欲舉失彰其得義故。如羝羊斗。將前更卻。二章各兩。初章者。一明由不斷無明故。不得一切佛法。二從是故無明住地下。顯無明生一切煩惱。障一切佛法。初又二一略明不斷無明。不得三事。二廣明不斷無明。不得一切佛法。初段中。若無明地不斷不究竟。返明不斷。不斷無明地體。一向未除。名爲不斷。斷猶未窮。名不究竟。不得一味等味。返明不得三事功徳。顯果解脫離無明。名爲明解脫味。又對二乘灰斷。故以圓覺湛然。體無眾累。謂明解脫。攝論云。一味。謂一眞如來。一味就其得。解脫明其離。又諸佛說法。意在解脫。故偏明之。第二段中。初何以故。徵前起後。何故不斷無明住地。卽便不得三事功徳。無明住地不斷已下。用後釋前。由不斷無明住地。故不得恆沙一切佛法。是故不得三事功徳。就文爲二。一明不斷無明住地。故恆沙不斷。煩惱多於恆沙邊沙。名過恆沙。煩惱是虛空法。聖所應斷。名爲斷法。問。何者是恆沙惑。答。略明二種。一就心粗細分別。住性無知。是無明地。於諸法中緣而不了。是恆沙惑。二癡妄分別。癡暗之心。是無明地。妄取分別。是恆沙惑。謂八妄等。不斷不究竟。義同前解。二過恆沙不斷故下。明由不斷恆沙惑。故不得過恆沙一切佛法。佛法多於恆河邊沙。名過恆沙。應得不得。明無始解。緣觀相應。名之爲得。謂以實相智。觀實相理。故言緣觀相應。應證不證者。明無終證。滅緣觀相應。目之爲證。此則內外並冥。緣觀俱寂。又解。不得菩提。不證涅槃。故言應得不得。應證不證。又釋。應得不得失智。應證不證失斷。今不以斷徳爲涅槃。爲對二乘智斷不具。故作此說。第二段中。前彰無明能生恆沙。次明恆沙依於無明。前中合有十二句文。初句是總。餘句是別。是故無明積聚生一切修斷煩惱上煩惱者。是初總也。是故之言。承前顯後。是前不斷無明住地。過恆沙等且不斷故。無明住地積聚生於一切煩惱。積聚者。謂從輕之重。品數無極。故云積聚。所生煩惱。應爲道治。是故名爲修斷煩惱。一切對治道。名修道。覆諸徳上。名上煩惱。又起增彊。且名爲上。又起自根本之上。故名爲上。彼生心上煩惱。是其別也。別中前七。能覆因上。後之四句。能覆果上。彼生心上煩惱者。覆菩提心。彼無明地。生於菩提心上煩惱。於大菩提。不知願求。是其相也。舉此能治之心。別所治煩惱。故名生心上煩惱。言上者。顯心所治者是增彊煩惱。故名爲上。又通言上者。上是諸徳之處名也。如物在瓶上住。上第故名爲上。有人言。心爲萬行之體。覆行則覆心。故云心上煩惱。此句是總。不只局菩提心也。下有六句。覆菩提行。止是定初。觀是慧初。故睿師注淨名云。止觀。定慧之根也。禪與正受。是定行成也。世俗八禪。名之爲禪。合理之靜。說爲正受。雜心云。謂滅盡定名正受。馥師以四禪爲禪。無色爲正受。瑤師以諸禪爲禪。三三昧爲正受。一釋云。以靜爲禪。以散爲障。一釋云。以靜知爲禪。散動無知爲障。方便與智。是慧行成。功用之慧。名爲方便。實慧名智。菩薩行中。略明定慧。止觀是定慧之因。禪與正受是定果。方便與智是慧果。二智障者。或以無知爲障。或以偏執爲障。下覆果中。果上是總。後三是別。得是功徳。力與無畏。是佛智慧。又果是涅槃。得是菩提。力無畏等。是菩提別義。又菩提涅槃。智斷不同。力無畏。內外有異。有人言。十住論云。菩薩成就堪受等七法。以菩提爲徳。七法爲果。若就小乘。八賢聖爲得。智斷爲果。此則人法相對。故有果得不同。此果得等。𨿽不正斷。且有證斷之義故舉以別煩惱也。又此中直舉能障之惑。以彰諸徳。不卽明諸徳卽斷此惑也。於此等行。不知修習。名爲煩惱。上來無明能生恆沙。次顯恆沙依於無明。過恆沙一切皆依無明住地所建立起者。以恆沙依無明地得存立也。無明望恆沙有三義。一者無明生恆沙。故是因義。二者有四住種子。藉無明而生。故是緣義。三由無明方生恆沙。令恆沙迷境障牽生。故名建立。上來第一反明不斷。從世尊已下。第二順佛斷。斷中對前文還有二。一明如來斷無明。故恆沙隨斷。翻上第二。二如是一切上煩惱斷過恆沙等如來得下。明由斷恆沙惑。故得恆沙佛法。翻前第一。所以第一翻第二者。由上第二無明生一切惑。是故今明斷無明故一切惑斷。第二翻第一者。上明由不斷無明不得一切佛法。是故斷無明故得一切佛法。初中有三。謂法。譬。合。三文各二。法中二者。一雙牒粗細。二明粗依於細。前中初言。於此起煩惱剎那相應。彰恆沙惑粗於無明。於此無明起恆沙惑。名於此起。作念而起。名剎那心。作念所起。與心別體。共心相應。名剎那相應。世尊心不相應無始無明下。彰無明地細於恆沙。心不相應。翻前相應。無始翻前剎那心也。久來性成。非作念起。故曰無始無明住地。對前於此起煩惱也。問。前明二種煩惱粗細之相。今何故辧。答。今爲欲結如來能斷。故復舉也。又欲明煩惱若粗若細。皆是無明住地所持也。世尊若復過於恆沙下。第二粗依於細。過恆河沙如來菩提智應斷者。彼恆沙惑佛應斷也。一切皆是無明住地所持立者。彰彼恆沙依無明也。所持者能生。所立者能增長。然四住望無明。悉是無明家起。但就起中。復分住地性成在已者。名四住地。現行於緣。說之爲起。然此四種住地性成者。現行緣時。且得說四種現起。卽此恆沙起者。性成不行緣時。且得說恆沙住地也。若此四住起正使者。若治斷時。無明不必斷。論其習气。要斷無明盡。習气方盡。如地持說。十地斷習气。佛地斷無明。又四住望恆沙。四住粗。恆沙細。故四住是界內惑。恆沙是界外惑。若通論之。四住恆沙。並是恆沙煩惱。何以得知。如止上煩惱觀上煩惱等。豈當是恆沙煩惱。非四住煩惱。譬如一切種子下。第二譬說亦二。一明種子依地。二明地壞彼且隨壞。所以作二譬者。欲顯無明是眾惑根本義。以一切惑皆依無明。無明若斷。一切惑斷。如是過恆沙下。第三合譬亦二。初合種子依地譬。若無明下。合第二地壞故種子壞也。如是一切上煩惱者。自上已來。明斷無明。故一切惑斷。今第二斷無明。故一切惑斷。得恆沙功徳。翻前第一不斷無明。故不得一切佛法。上有二。一不斷無明。故不得三事。二不斷無明。故不得一切佛法。今翻二卽二。初翻第二斷無明。故得恆沙功徳。次翻第一斷無明。故得三事功徳。所以不次第者。由上明斷無明。故一切惑斷。以一切惑斷。故得一切佛法。文勢相接故也。次翻第一得三事者。欲顯三事猶屬恆沙功徳所攝故也。今前第一明恆沙功徳。一切知見下。第二明得三事。一切知見。得般若也。離一切惡。得一切功徳法身也。法王已下。得解脫也。法王法主。得解脫人。於法自在。故名法王。佛得諸法。故名法主。而得自在。是解脫徳。於二障中智心無礙。名得自在。登一切法自在之地。是解脫位。解脫山頂名自在。自上已來。明佛得智所以也。如來下。正明佛得四智。詳文鉤鎖相生。由屬恆沙徳攝。若就曲分。上明四智所以。今正明得四智。就文爲二。前辧後結。如來等覺。是得智人。正師子吼。正明得智。內徳難彰。寄言以顯。師子吼。諭說也。所言不怯。名師子吼。我生已盡。法說言也。是故下結。是佛具前四種功徳。得四智故。正師子吼。我生已盡。梵行已立等。是故世尊。結得智人。以師子吼。結師子吼。依於了下。結我生等。如來四智。究竟窮極。名爲了義。於此了義。一向記說我生盡等。彼二乘人。望下言得。望上不得。名兩向說。如來惟有望下說得。名一向記說。林公云。外國或名說。或名記。此方翻之不悉。故記說兩存。眾師並云。佛得四智中有二。一者明佛得四智所以。第二正明佛得四智。作此判者。於文不足。若二段皆明四智者。於四無餘中。但得知諦無餘耳。以知四諦。故名四智。若爾。便失三無餘意。今詳文大意者。以不斷無明。故不得一切佛法。由斷無明。故得一切佛法。一切佛法。難可具敍。上來略明四種無餘。乃至最後明得恆沙佛法及四智等也。略寄四智一條。如上所判文也。

勝鬘寶窟卷中﹝之末﹞

勝鬘寶窟卷下﹝之本﹞

慧日道場沙門釋吉藏撰

世尊不受後有智者。上來廣明二乘有畏。從此下第二會之入大。以有畏者。終趣無畏。就文有二。第一牒前二種四智。二從彼先所得地不愚法下。會小入大。牒四智者。由佛四智究竟。二乘四智不究竟。是故會二乘以入佛乘也。不受後有智有二者。總牒大小二種四智。舉後以牒。是故偏言不受後有智有二也。下別牒之。前牒佛智。羅漢辟支度生死下。牒二乘智。牒佛智中。前牒三事得智所以。一切爾炎無礙慧下。正牒智體也。得所以中。上有四無餘。今具牒三事。前牒法身。次牒般若。後牒解脫。就法身中。初至出世。明其位極。余顯徳滿。三事之中齊有此二。位極中。無上調禦。對治勝也。佛善調禦中極。故曰無上。降伏四魔。離過盡也。如來善斷生死因。故降煩惱魔。亦能滅除生死果。故降伏陰魔及以死魔。內患旣除。外無不伏。故降天魔。智度論云。得無生法忍。降煩惱魔。得法身。降伏陰魔。得無生法忍及法身。降伏死魔。得不動三昧。降伏天魔如大集經中。對四種功徳。破壞四魔。一對四諦智以說。若知苦能壞陰魔。若斷集壞煩惱魔。若爲證滅壞死魔。若能修道壞天魔。二對四法印智以說。若能見苦壞陰魔。若見無常壞煩惱魔。若見無我壞死魔。若見涅槃寂滅天魔。三對四念處智以說。若能觀身壞陰魔。若能觀受壞煩惱魔。若能觀心壞死魔。若能觀法壞天魔。四對三空門智及回向智以說。若觀空壞陰魔。若觀無相壞煩惱魔。若觀無願壞死魔。具足三法回向菩提壞天魔。此等悉是隨相別徳。若實論之。一一行通壞四魔。今顯如來證窮後際。究竟降伏四魔。出一切世間位中極也。超過分段變易。名出一切也。下徳滿中。爲一切眾生之所瞻仰。應身也證得不思議法身。眞如身也。就波若中。於爾炎地無礙自在。彰徳滿也。生智境界。名爾炎地。如來於此具知。名於一切無礙自在。於上無作無所得地。明位極也。佛望上更無所作。明其因圓。無所得地。彰其果極。亦可諸佛種智圓備。名無所作。一切智滿。名無所得。就解脫中。十力勇猛。彰徳滿也。十力堅固。魔不能動。故得勇猛。升於第一無畏之地。明位極也。亦可前句明得十力。此明無畏。上來牒三事明得智所以。下牒智體一切爾炎無礙智觀。牒上般若。般若是智體。故復牒之。不由他下。就前所牒明不受後有不由於他。簡大異小。小乘四智由他教得。如來自證故。不受後有智師子吼者。正說智體。如來得此無礙智時。名不受後有。說無礙智。名不受後有智。道理決定。名師子吼。世尊阿羅漢下。次此牒二乘四智。於中亦二。一明二乘自謂四智究竟。世尊阿羅漢辟支佛觀第一下。第二自謂涅槃究竟。所以明此二者。前是智究竟。後是斷究竟。前是菩提究竟。後是涅槃究竟。又前是有爲功徳究竟。後是無爲功徳究竟。初文有三。一明其所得相。二作是念下。說其自觀所得究竟。三羅漢辟支觀察時下。結自謂究竟也。羅漢辟支。舉得智人。度生死畏次第得解脫樂。是四智體。度生死畏者。度分段生死畏也。次第得解脫樂者。得有爲無爲解脫樂也。觀四諦及九地。皆次第斷次第得。初果見諦盡。二果六品盡。三果欲界盡。羅漢辟支三界盡。因盡果亡。是次第得解脫。脫生死之苦。故得無爲之樂。作是念下。是四智相。出觀有中。緣己所得。生究竟想。故言作是念。我離生死。不受生死。離生死現除苦因。不受生死當無苦果。又離生死現滅諸苦。不受生死當苦永息。又我離生死怖。不受生死苦。猶是得解脫樂。但前就得說。明得解脫樂。今就離過說。故云不受苦。世尊阿羅漢觀察時。第三文也。詺向作念。爲觀察時。爲此觀時。生得智想。是故名爲得不受後有智觀第一蘇息處。有人言。此是牒大小兩涅槃。觀第一處涅槃者。牒上如來所得涅槃。勝鬘觀佛所得涅槃。故名爲觀。如來所得蘇息中極。名第一也。涅槃地者。出其息處。有人言。還是二乘自知變易外有圓極第一涅槃。今謂不然。上來明二乘自謂四智究竟。今明二乘自謂涅槃究竟。故云第一蘇息處涅槃地。彼前所得地者。有人言。上第一蘇息是大乘涅槃。今牒小乘涅槃。今謂不然。上明小乘自謂涅槃究竟。今牒彼小乘涅槃不究竟。欲明會入究竟。就文爲四。一牒不究竟。會入究竟。二何以故下。問答辧釋。三是故三乘卽一乘者。結也。四得阿耨菩提下。就所會入一乘普攝眾徳。卽顯所入一乘是究竟也。彼前所得地者。有人言。二乘所得涅槃。對後際大涅槃。故名爲前。有人言。彼前所得地者。謂幹慧地性地。內凡之始。五根成立。便自知還原。必應作佛。名不愚於法。然因時本自知。非至果始自知。但厭苦情深。且取小果耳。有人言。猶是牒前句。故稱爲前。今謂不然。二乘自謂四智究竟。涅槃滿足。此是愚法之時。後值善友聞說一乘。得不愚法。愚在不愚之前。故名彼前得地也。不愚於法者。舉所會人。聲聞有二。一愚法人。二不愚法人。現在時中。種性聲聞。執小迷大。名爲愚法。退菩提心聲聞。知小解大。名不愚法。問。愚法之人。何時得不愚耶。答。愚法之人。未來無餘涅槃之後。心想生時。值佛聞說法華。方得不愚於法。故法華化城品云。我滅度後。復有弟子不聞是經。自於所得生滅度想。我於余國作佛。爲說是經。得入佛慧。不愚法者。不愚迷大乘究竟法也。問。前云謂四智究竟。後云不愚於法。自知不究竟。爲是一人。爲是二人。答。猶是一人。初自謂究竟名爲愚法。後聞一乘經。回小入大。自知不究竟。名不愚法。今明本乘聲聞。退菩提心聲聞。並是愚法。所以然者。夫自知作佛。必不證羅漢。若證羅漢。則自謂究竟。不知作佛。二種聲聞並證羅漢。自謂究竟。悉是愚法。此之二人。若聞一乘經。回小入大。自知作佛。皆是不愚法。於二人中。根性無量。或利或鈍。入大早晚。若回小入大。並是不愚法人。問。二人何異。答。本乘聲聞。昔不聞大乘。未發菩提心。無一乘種子。入無餘後。值佛聞經。方乃發菩提心。退菩提心聲聞。昔曾聞一乘發菩提心。有一乘種子。但中途退大乘取小。現在聞一乘經。續發菩提心。自知作佛。故二人爲異。問。此之二人藉二種他。一者人他。謂佛菩提。二者法他。謂一乘。何故言不由於他。自知作佛。答。實由二種之他。但今言自知者。若明由他方知作佛者。則作佛義不分明。今欲明了了自知作佛。是故說不由他後當廣說。問。何故明二乘之人了了自知作佛。答。欲明無二有一故也。所以然者。非但佛說道理有一無二。亦二乘之人自知有一無二。具斯二義。故有一無二義成。所以會入義顯也。亦自知有餘者。非直不愚大乘是究竟法。亦知自分有餘非究竟故。必當趣菩提者。旣知自分非究竟大乘是究竟故。必當捨不究竟入於究竟。何以故下。第二問答辧釋。何以故者。問也。二乘與佛乘異。何由能得無上菩提。下對釋之。彰彼二乘同入大乘。故得菩提。依法華論。三乘人法身無異。是故三乘同入一乘。又說一爲三。故三是一也。問。大乘一乘。云何同異。答。有人言。大乘通因果。一乘惟是果。今明此中是異名。或名大乘。或名一乘。但顯所入一乘是佛乘。故是究竟。是故三乘卽是一乘者。第三結。是二乘入一乘。故三乘卽是一乘也。問。何故或言二乘入一乘。或言三乘入一乘。答。若言二乘入一乘者。惟會別二乘以歸一。故但說二乘入一也。若言三乘入一乘者有多意。一者非直會別二歸一。亦會權大以入實。故具說三以入一也。二者然但會二而言三者。但二是三中之數。故通以舉。言三而實二也。此如法華疏說。又如四卷楞伽說。三乘亦非乘。一乘亦非乘。最上摩訶衍。是名爲大乘。彼說會二歸一。及會權大以入實。故說三乘亦非乘。並復會實因以入果。故言一乘亦非乘。言非乘者。非究竟果乘也。摩訶衍名大乘。名究竟果大乘也。又一就理釋之。三乘一衍。並非眞乘。非三非一。中道之法。始是大乘。此如法華方便品同異門中說。得一乘者。第四明一乘並攝眾徳。顯所入者是究竟。就文有三。初以一乘卽攝眾徳。二得究竟法身卽一乘下。以眾徳卽一乘。三究竟無邊不斷下。顯究竟一乘。徳無不含。體是常住。一乘卽眾徳中。初以一乘卽菩提。次菩提卽涅槃。後以涅槃卽法身。所以但明三法者。以三法卽三徳。菩提卽般若。涅槃卽解脫。後明法身。三法並卽者。對二乘三法異體。二乘般若法身是有爲。涅槃是無爲。是故今明三法同體。皆是無爲。又菩提與涅槃異者。菩提爲智。涅槃是斷。菩提爲果。涅槃爲果果。又涅槃云。生因所生。名曰菩提。了因所顯。名曰涅槃。此明菩提爲生因所生。名爲始有。是方便淨。涅槃爲了因所了。名爲本有。是性淨。又同體義分。一切諸徳。圓通無礙悉名菩提。寂滅無爲。通稱涅槃。得究竟法身。第二眾徳卽一乘。亦開三別。初法身卽一乘。二如來卽法身。三復宗還明法身卽一乘。初句如文。無異如來者。第二句。無異如來。明法身不異如來也。無異法身。明如來不異法身。如來卽法身。結成無異。問。何故明人法不異。答。人聞乘是所乘之法。如來是能乘之人。謂人法異。是故今明人法不二。又嘆一乘無義不攝。非但攝法。亦攝於人。又上來明三法相卽。未明人法相卽。是故今明人法卽也。得究竟法身者。第三還復宗結。法身卽一乘也。江南莊嚴旻師。用因爲一乘。今不得釋此文。竺道生。以果爲一乘。而未見此經。玄與經合也。究竟一乘卽是無邊不斷者第三。上來𨿽明人法相卽。然眾徳不可具舉。故總結之。一乘徳無不攝。稱曰無邊。體是常住。目爲不斷。馥師以果爲一乘。云法身常住。故云無邊不斷。有人言。以因爲乘。總萬行。故曰無邊。相續成佛。故云不斷。又曠該五乘。故曰無邊。傳化無盡。是不斷義。今如前釋。自上已來。廣釋羅漢有異義竟。從世尊如來無限齊時住下。第二廣釋有歸。所以須廣釋。凡有四義。一者。前明能歸。未顯所歸。故須辧之。二者。前說歸佛。未說法僧。故須辧之。三者。說權歸。未曾顯實。故須辧之。四者。昔說別歸。未說一體。故須辧之。問。上明二乘有怖無四智。今明二乘無究竟歸。須歸依佛。此二何異。答。略有三種義異。一自他異。二乘無四智。佛有四智。此論自徳。三歸。論化他徳。二乘猶須歸他。不能爲他作歸。佛則爲他作歸。不須歸他。二人法異。四智中。但就人明。二乘人四智非究竟。佛究竟。三歸中。明二乘法僧非究竟。一乘法僧是究竟。三者有無異。會二乘歸一乘。無復二乘。會別體歸入一體歸。猶有三歸。問。何故非類。答。三歸是佛始終教門。昔爲翻邪三。明別體正三。今對別體三。故明一體三。故始終皆明有三歸也。三乘義則不爾。昔爲眾生未堪受一。故於一說三。以三乘調柔其心竟堪受於一。是故會三同歸於一。則無復三乘。故與此非類。問。何故始終並說三歸。答。昔說三歸。凡有三義。一爲翻邪三明正三。但邪三有二種。一者事天有邪三。如以自在天等爲佛。所說教爲法。行法人爲僧。二者事人邪三。如迦毗羅等爲佛。僧佉經等爲法。行此法者爲僧。爲翻此三邪。故以如來爲佛。所說經爲法。行法者爲僧。二者治病說三。眾生有煩惱病。以佛爲良醫。法爲妙藥。僧爲看病人。具此三種。煩惱病差。爲此義故。所以說三。三者爲免三怖。如鹿爲獵師所逐。得三跳故。則便免怖。眾生爲生死魔所逐。歸依三寶。得免生死怖。今說一體三者。明昔三歸異體是無常。法無常法故非究竟。如涅槃云。如汝父母。各各異故。故是無常。今明一體三。卽是常住。以常住故。卽是究竟。故明一體也。二者此經意昔日以羅漢爲僧寶。爲他作歸依處。今明羅漢猶自有怖。須歸依他。不能爲他作究竟歸。惟佛究竟。不依於他。爲他作依。小乘法義亦爾。非究竟。若究竟之法。則堪爲物歸也。是故今教亦明三歸。問。對昔別體歸。明今一體。亦得道對昔邪三別體。明今正三一體不。答。亦遠有此義。但昔別體之三。已破邪三。今一體三。復破昔別體三。故義不同也。問。外道執別體邪三。以正三治之。亦得言外道自有一體三。今以一體正三治之以不。答。未見外道執。設有。治亦無妨。問。今明常住一體三歸。爲永廢別體三歸。爲二種合用。答。實中具權實。一體則是實歸。別體此是權歸。須具識之。當時而用。權歸之中。但有權歸。無有實歸。一乘三乘。義亦類之。昔三乘則無一乘之體。今一乘之體具有三乘之用。用識三體。方識一乘。此義不盡者。法華疏已說。前會四智中有二。一明會入。二明會入所以。今亦二。一正明會入。二何以故下。明會入所以。就初文又二。第一佛依是究竟。二從法者是說一乘道下。顯法僧二歸有究竟非究竟。若卽佛果辧二歸。便是究竟。不卽佛果辧二歸。不究竟。今泛舉三歸有究竟不究竟者。只欲顯二乘人是不究竟僧歸。以不究竟故。歸依如來。趣入究竟。遠釋成前阿羅漢歸依佛也。前明佛歸。文別有三。一明歸徳。二無限悲無限安下。寄說顯徳。故下。第三結徳屬人。初中四句。初兩自徳。後二化他。就自徳中。如來無有限齊時住。明時有二種。一有限時。日月歲等。二無限時。猶如虛空。佛果常住。出過時分也。故說如來無限時住。如來等覺後際等住者。明證涅槃常住義也。涅槃後際是所得。彼是法常。如來等之。故曰常住。又言等者。諸佛道同。故名爲等住。今謂生死有三際。謂前際。中際。後際。生死後際旣無邊。如來與後際等住亦無邊。故言後際等住。問。何故明此二住。答。前明法身常住。後明應身常住。應身常住者。常化眾生。無休息時。故名常住。後釋爲佛性論云。世間有得四神足者。尙能住四十小劫。何況如來爲大神足師。而當不能久住化物。又云。眾生無盡。故化身常化物無盡。問。若以二住明二身住。則法身是自徳。應身是化他。復何得言初二句是自徳。後二是化他。答。前𨿽明二身住。未明利益。故說爲自徳。後兩明利益。故說爲化他。如來無限齊大悲下。第二化他徳。無限大悲。是化他心。無限安慰。是化他行。亦可得前句是大悲無量。無限安慰是慈無量。心之與行。慈之與悲。不簡彼此。有緣普益。又無緣慈悲等眾生界等。故稱無限。無限大悲下。第二寄說顯徳。就文爲二。前就化他徳。寄說以顯。承言便故。後就自徳。寄說以顯。就化他徳中。無限大悲。牒上初句。無限安慰。牒上後句。作是說者是名善說。言稱佛徳名善說也。又舉說者是善。顯所說得是實非虛也。若復說言下。第二明自徳。若無盡法。牒上文中無限時住。常住法者。牒前文中後際等住。此當相顯徳。一切世間之所歸者。佛具前徳。爲世歸趣。亦名善說。顯於自徳義善同前。故言是名善說。是故下。第三結徳屬人。但就自徳結以屬人。不結化他徳屬人也。是故者。是佛具前無盡常住二種功徳。爲一切世間之所歸故也。於未度世間。無依世間。爲作歸依。分段世間。名爲未度。變易世間。名爲無依。與後際下。正明如來與作歸依。與後際等者。盡未來際爲物作歸依也。無盡歸者。猶是前無盡法。常住歸依者。猶是常住法也。問。無盡歸依。常住歸依。此二何異。答。無盡者據應身。以眾生無盡。故佛出世無盡。爲物作歸依也。常住歸依者據法身也。法身常住。是爲眞歸。以具應二歸者。謂是如來等正覺也。法者卽是說一乘道。此下第二次明法僧二歸有權有實。初明權歸。謂不究竟。從歸依第一義是歸伏如來下。第二明實歸。究竟也。就不究竟中有二。一當相以顯二歸非究竟。從若有眾生如來調伏下。約能歸顯所歸非究竟。前當相中有三。一舉宗辧非究竟。二何故下。問答解釋。是故二歸下。第三結。辧宗中有二。一出法僧別。二此歸依下。通辧二歸非究竟。問。此中爲明二乘所歸趣處。但應論實。何須辧權。答。有三義。一舉權顯實。二欲令人捨權歸實。三欲彰彼權歸不眞。終須通實。問。何故法僧歸中。舉權顯實。佛不如是。惟彰實乎。答。理應義齊。但今爲明佛中權者。卽是實佛大悲之用。不須破之。故不別論佛權義也。法僧二歸。通眞及僞。僞妄須捨。所以論之。初言法者。有人言。標舉權法。卽是說一乘道。略示其相。此言不足。若具足應言說一乘爲三乘法。如上文言。說大乘戒爲毗尼等。其義相似。亦可此言舉實顯權。眞實之法說一乘道。則知三乘是權也。今謂此二解悉非。今言法者。牒昔教法也。近取則三乘法。遠取五乘法。卽是說一乘道者。一乘謂佛果也。五乘三乘之法。是佛果之因。故名爲道。卽是法華中。種種譬諭。種種說法。是法智爲一佛乘故。是以一切諸法。爲一乘家道也。僧者是三乘眾者。僧者。標總權僧。是三乘眾。略示其相。問。聲聞緣覺。可是權僧。何者是大乘中權僧。答。如三藏中所辧。菩薩三僧祇但修有漏六度成佛者是也。又若望一體歸。大乘菩薩未與佛一體。故亦非究竟。問。僧旣言三乘眾。法何故不言三乘法。法旣言一乘道。僧亦應言一乘僧。答。亦得如此。但互文顯意也。但法據修會。故說一乘道。僧約未會。故說三乘眾。此會未會亦是互說也。此二歸依非究竟者。略明不眞。非是眞歸。故非究竟。但是權歸。故名少分。此就權實義門釋也。又此二未成果徳。故非究竟。但是因位。目爲少分。何以故下。此是解釋。何以故者問也。今言乖昔。是故致問。說一乘道法。此答釋也。明法權中。一乘道得究竟身。於上更無一乘法事。一乘因道。得果徳究竟法身。舉所得身是究竟果。故知能得之因非究竟也。於上更無說一乘法者。於究竟法身上也。故顯法身可得是究竟卽顯於說一乘道上更說得究竟法身。故知一乘道非究竟。三乘眾者。牒前權僧。下辧其相。言有恐怖。明惡未盡。歸如來等。明善未滿。亦可怖者。對治未成。歸如來等。彰果未盡。求出修學向三菩提者。釋上有恐歸依如來。以求出恐怖。故修學大乘善法。謂發菩提心。行菩薩行。故趣向無上菩提。是故下第三結。是前二歸非眞實。故非究竟歸。是有限依。有限由是前之少分歸耳。又二乘人。不能常住。不能無限。爲物作歸。故名有限。若有眾生下。上來第一當相顯二歸依非究竟。今第二約能歸顯所歸非究竟。就文亦三。一明能歸。二明歸依法僧者。辧所歸。三是二歸依下。牒所歸彰未卽佛果。故顯非究竟二歸也。若有眾生者。泛舉能歸之人也。如來調伏歸依如來者。釋歸法僧所以也。由如來調伏歸依如來。是故歸依法僧也。所言調伏者。佛未出世。眾生歸依外道及以天神。佛降伏故。得翻邪入正。故名調伏。得法津澤生信樂心者。由如來調伏歸依如來。故得法津生樂心也。此卽是能歸之心。歸依法僧者。以生信樂心。故歸依法僧。卽是所歸依。是所歸依是二歸依者。重牒歸依僧也。非此二歸依是歸依如來者。明此二歸依。非卽佛果。顯非究竟也。問。何故舉能歸顯所歸。答。欲顯二乘人隨分得是歸依也。歸依第一義者是歸依如來者。上來第一明不究竟歸依。今第二明究竟歸依。就文亦二。一舉二歸卽佛果。二何以故下。問答解釋。就前又二。一略辧。二此二歸依第一義下。重辧。言歸依第一義者。此言不足。若具應言法僧二歸依是第一義也。言第一義者。非是空理名第一義。乃詺果徳爲第一義。此文意正欲顯法僧二歸。是果徳第一義。歸依此第一義。卽是歸依如來也。此二歸依第一義是究竟歸依如來者。重論前也。顯此法僧二歸是果徳第一義。卽是究竟歸依如來。何以故下。何以二歸卽佛歸。故對問辧釋中。初相望顯無異。後正出卽一。簡除相似。無異如來者。法僧不異如來。無異二歸依如來卽三歸依者。正明卽一也。問。但應言如來卽二歸依。云何乃言卽三歸依。答。據如來徳體以辧。故言卽三。如來舉體覺義爲佛。舉體軌義爲法。舉體和義爲僧。又解。二歸乃是三中之二。故通舉言三。如涅槃經言。世第一法緣於四諦。然實但緣一諦。就通以舉。故言緣四。此亦如是。此中舉佛歸者。正欲辧卽佛法僧是究竟。何以故說一乘道。此文來意。有遠有近。遠生者。從上羅漢有歸怖大段第二會彼小果以入一乘。訖何以故下第三釋會所以。何故問也。三乘皆是如來所說。何故上來會二入一。下釋會意。明一乘道是佛實說。餘二方便非實說。故會入一。於中初明一乘是實。若如來下。第二明二是權。卽是大下。第三會權入實。明一實中。說一乘道如來無畏師子吼者。依實而說。內心不怯。故名無畏。所言決定。名師子吼。明二權中。若隨彼欲而方便者。佛隨小欲方便爲說二乘法也。下會入中。卽大無二。攝權入實。二乘入一。釋無所以。以入一。是故言無也。一乘卽是第一義乘。辧定所以。前入是其第一義乘也。又此卽是法華中三輪之義。從初至師子吼。是根本法輪。若如來隨彼下。是支末法輪。卽是大乘下。是攝末歸本法輪也。又此文近生者。上明三歸究竟非究竟。何以故下。問解釋。問意。云何如來昔說三歸非究竟。今說一體歸是究竟也。解釋亦明三輪。初辧一體歸。是根本歸。隨彼所欲。支末歸依。卽是大乘。攝末歸本歸依。無如來出世。但爲明根本歸依。爲物不堪。故方便說支末歸依。調柔心竟。然後方說攝末歸本歸依。又初爲直往菩薩說。次爲二乘。後爲回小入大菩薩說也。世尊聲聞緣覺下。此是第六說無邊聖諦章。略作八門釋之也。一來意門。上說法中有二。第一明一乘行。從此已去說一乘理。行所以得成。要由於理。故次行明理。行中有二。攝受明廣大出生。一乘明無二收入。如上所明。前五章。人無異釋。今就境中有八章經。但古今南北解釋不同。或依章名次判文處。此則得於大章。而失鉤鎖相生之意。或但直明鉤鎖相生。而失大章之智。今具兩用。方得釋文。上明說行有出生收入。開之爲二。今明乘理亦分爲二。初四章經。總明有量無量。顯無量是究竟。有量非究竟。一諦一依已下。重就無量諦中分別取捨。前三諦是虛妄非究竟。一苦滅諦是眞實爲究竟。此皆大判爲言也。就前四章。卽爲四別。今前序其來意。初舉無邊聖諦者。通而言之。從經初五章始嘆佛發心。終一乘之果。並是明大乘行。行不孤生。起必托境。故今明無邊聖諦。出行境也。就別而言。舉無邊聖諦有量無量。有量之諦非究竟諦。無量之諦爲究竟諦。以顯一乘二乘究竟非究竟義。一乘依無量諦起。故是究竟。二乘依有量諦起。故非究竟。是以次明一乘。以明無量諦也。又此欲說佛法大事。佛法大事。所謂四諦。如來出世。初轉四諦法輪。小乘之人執爲究竟。今欲破之。明昔說四諦。此是不了義說。無量四諦。是了義說。令彼小乘識無量諦。更知苦斷集證滅修道得成佛也。從一乘章至此。凡奪四種四法。初明佛有四種功徳。故有涅槃。二乘無四種功徳。故無涅槃。次明二乘無四智。佛有四智。次明二乘無四無餘。佛有四無餘。今明二乘無四諦。佛有四諦。又一乘是佛果徳。四諦是佛所證。前已明果。今次辧證。故有此章來也。又一乘依如來藏。要由見佛性。故得成一乘。如來藏由四諦而顯。故須明諦也。第二釋名門。今前釋四諦名。餘三名後當解。此章名爲說無邊聖諦。無分別中。善巧分別。故名爲說。苦集滅道。審實不虛。故名爲諦。又能生不顚倒實解。故名爲諦。聖謂諸佛。就聖辧諦。故云聖諦。又此諦能生無漏聖解。目之爲聖。故云聖諦。有量之諦。名曰有邊。無量之諦。名曰無邊。故云無邊聖諦。第三名義門者。苦者逼惱爲義。經云逼迫相。集者招集牽後義。經云能生長相。滅者離有爲相續義。亦是已有還無。經云寂滅相。道者能除義。除謂除障。經云除障。又能通義。通至於滅。經云大乘相。第四出體門。二種生生果爲苦諦體。一切煩惱漏無漏業爲集諦體。五住惑無爲滅諦體。常無常戒定慧爲道諦體。第五約人門。經云。凡夫有苦無諦。苦集二種。凡夫有之。然不能解。是故無諦。寂滅無爲。或有或無。凡夫之人。斷惑則有。不斷惑則無。道諦一向無。聲聞有苦有諦。而無眞實。有有量之苦。故云有苦。了達有量。是故有諦。未有大乘正觀。故無眞實。經言。菩薩有苦有實有諦。凡夫有一。謂有苦也。聲聞有二。有苦有諦。菩薩有三。有苦有諦有實。經又言。菩薩之人。解苦無苦。而有眞實。此據佛地諸菩薩也。問。何位菩薩。具有三耶。答。三藏言。從十解至十行菩薩。與聲聞大同。十回已上。乃至諸佛。具三義也。第六漸頓門。若依雜心及此經。二乘漸漸見諦。初見苦。乃至後見道。若依成實。見道前漸見四諦。見道已去頓見四諦。有人言。十解菩薩與此經同。明漸見義。十行已去與成實同。至經文當更釋也。第七料簡門。問。四諦中道與菩提道何異。答。莫問大小乘。四諦中道。名爲因道。卽是無常。故云。集諦爲因。苦諦爲果。道諦爲因。滅諦爲果。無上菩提。謂果道也。卽是常住。問。大品云。菩提卽是道。道卽是菩提。此明何義。答。菩提者。卽是無上菩提果也。道者。謂因道也。此欲明因果不二。所以言卽。但名字之中。菩提據外國音。道就此間說。前無漏業。因無明爲緣。生三種意生身。此則無漏屬集諦。今復用何爲道諦耶。答。三乘無漏凡有二義。一爲無明潤牽生之義。名之爲集。卽無漏有進趣斷惑之功。說之爲道。第八大意門。華嚴經云。法界非有量。亦復非無量。牟尼悉超越。有量及無量。此意明約虛妄重輕。故分量與無量。虛妄重者。名爲有量苦集。離重虛妄。名有量滅道。虛妄輕者。名無量苦集。離輕虛妄。名無量滅道。然虛妄本自不生。今則無滅。不生故未曾苦集。不滅故何有滅道。故非苦非集。非滅非道。豈是量無量耶。須深得此意。若定作量無量解。則成有所得。不識經之旨趣也。就文爲二。初一章。明二乘依有量諦。若無智無聖無諦。佛依無量諦。故有此三法。次三章。於無量中說如來藏法身空義隱覆。故無量甚深。卽顯有量諦不說此三法。故有量非甚深。始終論之。有量無六法故。佛依無量諦故究竟。二乘依有量故不究竟。此章名無邊聖諦。宜依章名以開文。又爲二。前明有聖無聖。次明有諦無諦初又二。初明有聖法無聖法。次明有聖人無聖人。如涅槃云。以何義故名聖人耶。有聖法故。有聖戒故。有聖定故。有聖慧故。常觀諸法性空寂故。以是義故。諸佛菩薩爲聖人也。是故前論聖法。次明聖人。聖法乃多。今正論慧。慧中四對明量無量智異。初一對顯諦有漸至非漸至。第二金剛諭下一對顯第一非第一。三以無二聖諦智下一對明思不思議。四若壞一切煩惱藏下一對顯究竟不究竟。初對中。前明觀有量諦智漸至。後明觀無量無漸至。問。此中約如來智以明無邊諦。何須說彼二乘智耶。答。凡有三義。一舉小以顯於大。二欲簡小取於大故。三欲令小入於大故。問。四對中。何故初明漸至非漸至耶。答。漸至無漸至。卽是漸見四諦頓見四諦。二乘人漸見四諦。大乘頓見四諦。今欲明大小二種見諦不同。是故今初論有漸至無漸至義。前有四句。一初觀聖諦者。明二乘中聲聞緣覺初觀聖諦。總以標舉對後如來無作諦觀。說彼爲初。故經云。聲聞見諦之始。佛見諦之終也。問。緣覺觀十二緣。今此何故說言觀諦。答。緣覺所觀因緣。是苦集攝。故名觀諦。又復緣覺就十二緣。作四十四智觀。此亦是四諦觀故。四十四者。十二因緣。次第相生。有十一對。一一對中。名觀四諦。名四十四也。又須解。小乘法中。明悟道義。𨿽言爲聲聞說四諦。爲緣覺說十二因緣。爲菩薩說六度。此教有三耳。若入道斷惑。終觀四諦。若不觀四諦。無斷惑法。今據此義。故聲聞緣覺同觀四諦也。故智度論云。菩薩若證四諦。成辟支佛。二以一智斷諸住地者。明二乘人。單用初一有作諦智。斷四住地。不用無作斷無明地。故名一智。一智者。靈味寺諒法師及馥師悉云。以一平等智斷四住地。今不用。如向釋也。第三以一智四者。明二乘人。單就初一有作智中。約境歷分。故成四智。名一智四也。從斷下。別列也。斷者斷集。知者知苦。功徳者修道。作證者證滅。餘經論中。前果後因。今依順觀所以前因後果。此則四智漸至。有人言。以一智者。上直言以一智斷諸住地。猶未識是何智。爲用有智斷惑。爲用空智斷惑。是故釋云。非用有智斷。正用一空平等智斷。故云一智也。四斷智者。四住地煩惱斷也。智乃非斷。以智斷煩惱。故說斷知。此因智得斷。果中說因。故名斷智。如毗曇說九斷知。婆沙亦云斷知。阿含亦云斷知。故名善逝。此皆以惑斷因智而得。故云斷知也。功徳作證者煩惱斷處無。爲功徳也。聲聞證此無爲功徳爲果也。善知此四法義者。此第四顯善知有量四諦義。上一智四明四智漸至。今明四緣漸至。無量中旣言無漸至。故知有量有漸至。有人言。亦善知此四法義者。出空觀緣四諦差別分明。故言善知四法義也。當在無生空平等理觀時。不見四諦苦集之異。若得四諦空解者。識有中便分明。故云亦善知此法也。顯無漸至中有二。一辧上上智無漸至。二從如是出世間上上智。此明無漸至者是上上智。如此翻覆相成說也。無有出世間上上智。四智漸至。四緣漸至者。對二乘人觀有作聖諦。有四智漸至及四緣漸至。是故今明出世間上上智。無有四智漸至及四緣言。此對有明無也。而言上上智者。二乘觀有作諦之智。對凡名上。對觀有作之上。明觀無作是上上智。又菩薩智慧是出世。佛智過彼。名上上智。如涅槃經言。上智觀故。得菩薩菩提。上上智觀故。得佛菩提。故名上上也。正對二乘也。無有出世間上上智。此明上上智無漸至義。無漸至者。明佛果起時。無有前得苦智。不得餘三。故言無出世間上上智四智漸至也。及四緣漸至者。一切境界於佛心內顯現。故言無四緣漸至也。以佛頓得四智。頓見四境故也。無漸至法者。總結一切諸佛同無漸至法。如是出世間上上智者。此出無漸至智斷也。有人言。有二種四諦解也。其止得一種。是得智之漸。故云四智漸至。境是發智之緣。其止得一智之境。故亦云漸至。若金剛行滿。照八諦佛心頓了。爲無漸至。乃是出世上上智也。今不用此釋。但二乘漸見四諦。佛頓見也。有人言。小乘宗有二。一次第見諦。二一時見諦。次第見諦。則有四諦漸至及四緣漸至。故有漸至法。一時見諦。無四智漸至及四緣漸至。無漸至法。今勝鬘評量道理無漸至。不用有漸至。卽是對有漸至明無漸至。故言無有出世間上上智。四智漸至及四緣漸至。無漸至家凡有二種。見諦道前。次第見諦。故有漸至。見諦已去。空平等頓見四諦。無有漸至。見諦道前。從四念處至世第一法。名之爲上。見諦已去。過於彼上。故云上上。今撿佛性論聲聞有二種。一利根人。於一念中等觀四諦。八十八惑一時俱斷。皆名爲見諦。若鈍根人次第觀。卽初念見苦不見餘三諦。但苦下四諦名爲見諦。今明前解。以聲聞爲漸見。佛爲頓見。以聲聞多漸見諦也。第二對中。前明佛智是第一義。卻明二乘非第一義。有人言。金剛心惑盡照圓。名金剛能斷。如說得佛時。猶有首楞嚴定及金剛定。故說金剛心爲金剛也。今明佛智是常。不爲生滅所壞。類同金剛堅固。不爲物壞。故云金剛諭者。又金剛無惑不摧。如雲無明住地。佛菩提智斷。又徹窮際。本非際不停。佛智亦然。徹窮無作諦理。非住有作四諦而停也。能滅無明。見第一義。故名第一義智。非聲聞緣覺者。此明二乘無第一義智。初非之一字。對上是起。上明金剛諭者。是第一義智。今對彼是。故明二乘非也。須長牽非字向下。謂非聲聞緣覺不斷無明初聖諦智。是第一義諦智也。聲聞緣覺不斷無明住地。此句明二乘不斷無明。謂斷惑不盡。初聖諦智。此明二乘初觀有作聖諦。謂見理未周。是第一義諦智者。結非也。不用二乘斷惑不盡見理未周之智。爲第一義諦智也。世尊以無二聖諦智斷諸住地。此第三對。承言便故。前明二乘斷障不窮。是可思議。第二明佛斷盡。是不可思議。明二乘中以無二聖諦智斷諸住地者。二乘但得一有作智。斷四住地。不得第二無作智。故不滅無明。有人言。二乘無有作及無作二聖智。斷五住煩惱。故無第一義智。諸住地者。總五住地。故言諸也。有人言。此語承前文。前云二乘旣非第一義智。今何者是第一義諦智。是故言以無二聖諦智斷諸地。無二者。是一實智。故能斷五住惑。惑盡。故言以無二聖諦智斷諸住地也。有人言。以之言用。謂用無作智觀理盡。以境非二。故言無二也。後之二解。語𨿽小異。無二之言同約佛智也。世尊如來應等正覺。若依前門。無二聖諦。辧二乘不盡。今明佛盡。如來等覺。舉能斷之人。非聲聞下。明能斷智。就此智中。言非聲聞緣覺境界者。對劣顯勝。不思議空智。正明智體。斷一切下。明能盡障。五住皆滅。名斷一切。問。何故言不思議空智耶。答。佛乃雙照有無。然斷煩惱。要是實相之智。然實相實非空有。但對有故名之爲空。問。但應言空智。何故言不思議。馥師云。佛智能照空照有。而非空非有。故名不思議空智。得此空智。故一切惑斷。龍樹云。空有三。一外道邪見空。二者但空。謂二乘空智。三者無所得空智。謂菩薩空智也。今是無所得空智。非二乘所知。故言不思議。問。何故言煩惱藏。答。四住及無明。攝一切煩惱皆在其內。故名爲藏。又此惑能藏如來法身。故名爲藏。世尊若壞一切煩惱藏。此第四對。承前便故。前明如來果徳究竟。後明二乘果徳不究竟。明佛智中壞一切煩惱者。牒前起後。究竟智者。正明其相。是名第一舉境以結。初聖諦智下。第二明二乘果不究竟。初聖諦智。牒二乘智。非究竟者。正辧其相。向菩提者。顯不究竟義。世尊聖義下。自上已來第一明有聖法無聖法。此下第二明有聖人無聖人。上二乘無聖法。佛有聖法。今亦應明二乘非聖人。佛是聖人。而文但明二乘無。卽顯佛是有。故不別明佛是聖人。就文有二。一明實無。二辧權有。初言聖義者。總以標舉。窮極大聖義也。卽是明佛有聖義也。聖者正也。以理正物。名爲聖義。如涅槃云。二乘之人名邪曲見。故非正義。又法華云。二乘之人。眇目矬陋。亦非正也。二者。法性爲正。窮體法性。故名爲聖。三者。聖以對凡爲義。二乘苦法忍時。以斷凡法。凡法未盡。則聖義不顯。佛則五住頓盡。二死皆亡。始絕凡夫法。聖義方滿。故稱爲聖。大聖不在二乘。是故言非也。聲聞緣覺成就有量少分功徳名爲聖者。第二明權有。此文釋疑故來。二乘若非是正。昔何故說名爲聖耶。是故釋云。二乘但有少分功徳。故昔說爲聖耳。有量功徳者。有三界內治道斷四住煩惱盡。所得無爲名有量功徳。有量以對聖無量。少分以對多分。若望法華五百由旬。但度三百。未度二百。故言有量。有量正約無爲功徳。少分約有爲功徳也。聖諦者。自上來明聖義竟。此第二次論於諦。就文爲二。第一明二乘無諦。第二明佛有諦。言聖諦者。謂無作諦也。言非聲聞緣覺諦者。境非彼法也。亦非聲聞緣覺功徳者。能觀之智非彼徳也。又解諦者。通四諦也。亦非聲聞緣覺功徳者。偏奪其道滅二諦。謂聖道不足。無爲不滿也。有人言。聖諦者非聲聞緣覺諦。偏奪苦集也。諦名𨿽通四。下次明功徳。別其滅道。故此偏其集苦。苦集相生。起因緣之原。此理幽玄。非二乘所了。諦名𨿽同前。理亦從智爲體稱。二乘智淺不能窮理。故云非其諦也。第二句云亦非聲聞緣覺功徳者。是奪其滅道。四卷毗曇云。建立功徳惡。次第見眞諦。長行釋云。惡是苦集。功徳是滅道。今言非其功徳。是奪滅道。夫修道證滅。是修功所得。二乘不盡其理。故復奪之。世尊此諦下。上奪二乘諦。今明諦惟屬佛。經文應具明二句。一者對前二乘非聖。惟佛是聖。二者對前二乘非諦。惟佛是諦。今以文中略無初句。但明諦是如來。就文有三。一明如來有諦。二嘆諦甚深。三出諦名義。初文又三。此諦謂無作四諦也。第二如來初覺智者。明此諦是如來聖諦。所以如來所知如來所說故。又此文來者。卽是解聖。以如來知此諦。說此諦。是故佛名爲大聖。卽顯二乘不能知此諦。不能說此諦。故不名聖諦。亦不名大聖。初覺者。依法華經有二種初。若據化身。伽耶初覺。若就報身。久久初覺。涅槃師子吼偈云。世間皆處無明﹝穀﹣禾﹢卵﹞。無有智慧能得破。如來惟乃能初破。是故名爲最大覺。然後明﹝穀﹣禾﹢卵﹞藏下。前是自覺。今是覺他。﹝穀﹣禾﹢卵﹞藏有二。一是四住。二是無明。四住煩惱。覆障眾生。名四住﹝穀﹣禾﹢卵﹞藏。無明覆障。謂無明﹝穀﹣禾﹢卵﹞藏。所覆眾生。名爲世間。佛爲四住﹝穀﹣禾﹢卵﹞藏眾生。說有作諦。爲無明﹝穀﹣禾﹢卵﹞藏眾生。說無作諦。通名﹝穀﹣禾﹢卵﹞者。所化人爲於無明纏覆。如鳥在﹝穀﹣禾﹢卵﹞。爲﹝穀﹣禾﹢卵﹞所藏。故名爲藏。故名爲藏。問。何故偏言無明﹝穀﹣禾﹢卵﹞藏。答。正明二乘人猶在﹝穀﹣禾﹢卵﹞內。又簡異爲四住﹝穀﹣禾﹢卵﹞藏。說有量諦。是故下。第三結也。是故者。是無量諦。佛聖所知。故名聖諦。良以此諦。是佛大聖所覺所說。故名聖諦也。聖諦者說甚深義下。晚講人從此是如來藏章。次此後明法身章。今不同也。依古舊猶是四諦。上正明佛有聖諦。此下第二舉藏及法身嘆諦甚深義。所以非別章者。此章名四諦章。釋四諦義猶未竟。而復明如來藏及法身章者。則義成雜亂。是故舉藏及身嘆諦甚深。猶屬聖諦章也。就嘆諦甚深。更開三別。一舉藏甚深嘆諦甚深。二舉藏類法身。三總舉身藏權實勸信解二諦。此章旣言涉於藏。卽得釋如來藏義。以二門釋之。來意門者。上已明佛有聖諦。今就諦說藏深。欲舉藏深嘆諦深義。是故說如來藏也。又一乘由於藏成。故須藏。遠而言之。由如來藏故。一切顚倒及不顚倒。其義得成。言由如來藏顚倒成者。眾生失佛性。故輪轉苦海。如涅槃云。是一味藥。隨其流處成六道味。又如來藏爲生死作依持建立。是故顚倒由藏而成。言不顚倒由藏成者。若無佛性。𨿽起大行大願。不得成佛。如龍樹云。鐵無金性。𨿽復鍛煉。終不成金。要由來有佛性。然後起大行大願。然後成佛。如龍樹云。如黃白石有金銀性。由人功鑪冶。故有金銀。故不顚倒法由藏而成。又顚倒由藏而成。故有苦集。不顚倒由藏而成。故有滅道。故四諦義成由如來藏。故就四諦明藏義也。又破二乘執。自謂究竟。故說如來藏。惟如來藏無有餘乘。又爲破外道。故說如來藏。如楞伽云。大慧。我說如來藏者。爲諸外道執著於我。攝取彼故。令彼外道離於神我妄想見心執著之處。入三解脫門得成菩提。故說如來藏。又爲斷見眾生。謂眾生之性同於艸木。盡在一期。無復後世。爲破此故。是故今明如來藏。必當作佛。不同艸木。盡在一期。故涅槃云。佛性者。非如墻壁瓦石也。如法華常不輕菩薩。爲令增上慢人。發菩提心。故說眾生悉有佛性。又令眾生知自身中。有於佛性。發菩提心。修行成佛。故說佛性。又令眾生知他心身中悉有佛性。不行殺等十惡業罪。又於眾生不起二乘等見。旣惟有佛性。則無復二乘。故於眾生不起二乘之見。又欲說波若。故說佛性。波若卽是中道智慧。中道智慧者。令眾生遠離有無二見。令知生死之中。無虛妄我故。息其有見。有如來藏。息於無見。如攝論云。爲破外道邪我。故說波若爲我因。以如是等諸因緣故。說如來藏。此是佛法之大意也。第二釋名門者。言如來者。體如而來。故名如來。依佛性論。藏有三種。一所攝藏。二隱覆藏。三能攝藏。所攝藏者。約自性佛性。說一切眾生無有出如如境者。並爲如如之所攝。故名藏也。則眾生爲如來所藏也。隱覆藏者。如來性住在道前。爲煩惱隱覆。眾生不見。故名爲藏。前是如來藏眾生。後是眾生藏如來也。能攝藏者。謂果地一切過恆沙功徳。住應得性時。攝之以盡。故能攝爲藏也。第一句以實攝妄。第二句以妄攝實。第三句以實攝實。問。旣得以實攝實。亦得以妄攝妄不。答。亦有。以一切煩惱並攝在五住之中。前文云斷一切煩惱藏也。又此文中。出生如來。是故亦名如來藏。𨿽有諸義。今此文中如來在隱不現也。故名如來藏。三藏雲。亦言如來胎。如來藏在煩惱之中。名如來藏。如來藏卽是佛性。佛性有三。一自性住佛性。二引出佛性。三至得佛性。引出佛性。從初發意至金剛心。此中佛性名爲引出。引出者。凡出五住。一出闡提。二出外道。三出聲聞。四出緣覺。五出菩薩無明住地位。諸佛三身。卽是至得佛性。以前二爲本。此語出佛性論。就文爲二。一就諦明藏。二從如來藏處說聖諦下。就藏明諦。初有四。第一言聖諦者說甚深義下。第一總標甚深。微細難知下。第二顯甚深之相。何以故下。問答釋。如來藏者如來境界。第四寄人顯深。聖諦者說甚深義。第一文也。此文從上生。上結云是名聖諦。今續此文。卽名明聖諦甚深。明聖諦甚深者。爲成上佛有聖諦。二乘無聖諦。故有此文。言甚深者。此藏中出如來法身。微妙難知。又如來藏爲煩惱所隱。非二乘所知。故言甚深也。又三義故甚深。一生死卽如來藏。故甚深。如華嚴云。心佛及眾生。是三無差別。法華論云。眾生界則涅槃界。不離眾生界有如來藏性故。二眾生身卽法身。故甚深。如中論。如來身絕四句。眾生身亦絕四句。維摩云。觀身實相。觀佛亦然。是故眾生身卽法身。故甚深。三明聖諦卽一實諦。故甚深。深中之極。是故言甚。一實諦者。非苦非集非滅道。故名一實諦。又言聖諦者。通舉八諦說甚深義。甚深有三。一則十地不能見。當體爲甚深。此卽是自性住佛性甚深。二者佛性卽是極滅。隱而未彰。須萬行了出。所了旣深。能了亦深。是則道諦甚深。謂引出佛性甚深也。三者四諦俱深。謂苦集能覆甚深之藏。彰甚深之道。故苦集爲深。如因緣之理。皆性下墜。惟佛能見其始。故極深。斯則四諦俱深。原由佛性。故將明八諦。舉之致嘆。微細者。第二顯甚深相。細中之妙。故言微細也。非聞慧境。故言微細。非思慧境。故言難知。非世間修慧境界。故言非思量。非報趣生識智境界。以是眞證智境界。故言是智者所知。又解。微細難知。此非聞慧境。非思量者。非思慧境。是智者所知。是修慧境。依勝天王波若經有四種慧。謂聞思修證慧也。證慧者是修慧後分。故從微細等。卽是三慧。智者所知。是其證慧。一切世間不能信者。有三慧者不知。無三慧者不信。又亦得爲三。初明非二乘所知。是智者所知。明惟佛能知。佛名智者覺者見者。一切世間。明凡夫不知。應有四句。一凡夫不知不信不見故。下以生盲者爲譬。二二乘信而不知。菩薩知而未見。佛則知見了了。第三何以故下。解釋甚深。何以故者。問也。四諦惟染淨因果。此義淺粗。何故言深。下次釋之。以此諦處。說如來藏。是故言深。第四如來藏者如來境界下。寄人顯之。是如來境。就勝顯深。非聲聞緣覺境者。就下顯深。問。何故惟說非二乘境界耶。答。凡夫全不觀諦。非彼境界。故不說凡夫。問。何故不言菩薩。答。地前菩薩能信。地上菩薩能知。是故不說。如來藏處說聖諦義下。第二就藏說諦。句別有三。初言藏處說聖諦者。如來藏不染而染爲苦集諦。非淨而淨爲滅道諦。故就藏處說聖諦矣。如來藏處甚深故下。第二以藏甚深。類顯諦亦深。顯就藏說諦之意也。將諦攝藏。藏卽諦實。故諦深也。藏卽諦實者。四諦通虛實。佛性卽滅諦。故言藏卽諦實。微細難知下。第三顯甚深相。還同上非三界境界。是智者所知也。若於無量煩惱藏煩惱所纏者。若鉤鎖相生者。卽是第二舉藏類身。欲將身藏類諦。故有此章來也。旣言法身。亦得釋法身義。作二門釋。一來意門。前明如來藏。藏義則隱。法身是顯。藏義旣隱。此則難明。法身居顯。斯則易辧。欲以出纏易顯之身。顯彼隱時難明之藏。此則爲成藏義。故辧法身也。二者就正道論之。言亡慮絕。身未曾隱顯。但於顚倒眾生不了。是故名隱。約緣了悟。所以言顯。上已論緣迷成隱。今次辧了悟名顯。是故名法身也。然如來藏之與法身。更無有二。只是隱顯之名。隱法身故名如來藏。顯如來藏故名法身。斯則隱於顯。故明隱。顯於隱。故名顯也。隱於顯故名隱。隱實無所隱。顯於隱故名顯。顯亦無所顯。故就正道未曾隱顯。隨緣迷悟。故稱隱顯耳。復須了迷悟之義。𨿽隨緣迷名隱。然迷實無所迷。𨿽隨緣悟名顯。然悟實無所悟也。故華嚴云。如來深境界。有量齊虛空。一切眾生入。眞實無所入。入者悟也。對入辧出。出者迷也。入旣無所入則知悟者無所悟。出旣無所出。當知迷者無所迷。故知法實非隱非顯。不迷不悟也。若言實有隱有顯。有迷有悟。還是有所得義。涅槃經云。有所得者。是魔眷屬。非佛弟子。又須識無增減義。若隱名如來藏。則在隱不減。顯名法身。則顯亦不增。故經云。有佛無佛。性相常住。又隱名如來藏。如來藏不減。顚倒生死不增。顯名法身。法身不增。顚倒生死不減。故大品云。𨿽生死道長。眾生性多。菩薩應如是正憶念。生死邊如虛空。眾生性亦如虛空。是中無生死往來。亦無解脫者。又波若云。無縛無脫。是名菩薩大莊嚴義。若有縛脫增減。則是二見。名爲醜陋。不名莊嚴。若離縛脫增減。得於正觀。名大莊嚴。須深得如是意。不爾。還成有所得。有所得易信易解。無所得則難信解。故此經云。一切世間所不能信。則其事也。第二釋名門。所言藏法身者。經論不同。或明一身二身三身四身。如法華經論中說。今此中明法身者。卽是實相眞如法也。此實相正法隱名如來藏。此實相法顯。故名身。惟是一實相法。約隱顯不同。故有藏之與身。又法者。謂諸功徳。法之所依。名身。故攝論云。與功徳法相應名法身。卽此經下文。成就一切佛法。說名如來法身。問。若顯名法身者。何故法華論云。法身者。謂如來藏性淨涅槃。答。經論不同。各有其義。法華論明三身次第義。隱時是眞如法隱。故云自性淸淨心。卽此法有體。故名爲身。顯時修因所得。故名爲報。有應物之用。故稱爲化。今此經就隱顯分之。隱爲煩惱所藏。則身義未現。若出煩惱胎。身相便現。名法身。如世間云。在胎中之時。身相未現。但名處胎。出胎之時。身相方現。是故經論。義不相違也。於說如來藏如來法身不可思議下。第三總舉身藏勸信二諦。初言於說藏者。舉如來藏。如來法身者。舉佛法身。此雙牒藏身二句也。不可思議境界者。明藏身眞實。則非餘人所測。故不思議。惟佛所知。名佛境界及方便說者。明藏身權實也。問。何者是藏身權實。答。藏實者。謂眞如佛性。藏權者。如說生死以爲藏等。又說如來藏明眾生有佛性者。此是眞實。說有三乘等性者。此是方便。身實者。所謂諸佛法身。身權者。所謂化身。又如來藏及法身。有佛無佛。性相常住。非是說時便有。不說便無。故是身藏實也。及方便者。昔說無常教也。有人言。明佛善巧。能爲眾生說如來藏以爲作無作二聖諦。名方便說。此師以所說身藏爲眞實。巧方便說名方便也。今謂不然。正以身權實。類諦亦有權實。有作爲權諦。無作爲實諦。心得決定者。於彼藏身權之與實信不疑也。信者。是決定義也。此則信解說二聖諦者。以前類後。若能信彼藏身權實。當知亦信諦權實也。如是難知難解下。第三廣釋二諦名義。就釋二諦爲四。一標二數。何等以下。第二列二名。從說作聖諦義者已下。第三廣釋二聖諦。從如是八聖諦已下。第四明開權顯實。如是難知下。標二名。何等已下。列二數。權名有作。亦名有量。實名無作。亦名無量也。言作無作。從行立名。舉小乘諦聖後。更有大乘觀諦。可以修作。名爲有作。以有作觀智。詺所觀諦。故名有作諦。舉大乘觀諦聖後。更無餘觀可作。名曰無作。以無作觀智。詺所觀諦。名無作諦。又釋有邊四諦。是二乘所觀。其人未是究竟。方有所作。無邊四諦。是如來所照。佛是究竟。更無所作。故作無作從人爲別。又云。有爲諦名作。以有爲法是起作義。無爲諦名無作。以無爲法無起作故。故下文云。有爲生死。無爲生死。亦云有量無量者。二乘智力有限量。佛智無限量。邊無邊亦如是。二乘智有岸極爲有邊。佛智無岸極爲無邊。悉是隨人爲名。今以四義釋之。一粗細門。若說分段因果。及能治滅道。稱爲有量。若說變易因果。及能治滅道。稱曰無量。二廣狹門。若說苦集惟其分段因果。滅道惟是分段對治。故名有量。若說苦集該通分段變易兩種因果。滅道該攝分段變易二種對治。故名無量。三淺深門。小乘所願。惟知染淨因果法相。此毗曇宗也。�又說極深。惟知四諦。因緣假有。無性之空。此成論宗也。故名有量也。大乘所觀。明空則本性寂滅。辧有則窮如來藏。故名無量。四總別門。小乘法中。𨿽觀四諦。總相粗知。名爲有量。大乘法中。隨別細知。名爲無量。知一苦中。具知法界微塵數苦。集等亦然。故涅槃經云。所說苦等中智所知。分別苦等有無量種。非諸聲聞緣覺所知。我於彼經竟不說之。今且約行明作無作也。說作聖諦義者。三廣釋。釋二卽二。前釋有作。次釋無作。作中四。第一牒。二略釋。三何以故下。廣釋。四是故下。結也。作聖諦者。牒也。是說有量。轉名顯示。第二略釋也。何以故者。第三廣釋。何以故有作名有量。下對釋之。明二乘人因他知故。不知一切。故名有量。文言非因他能知一切苦者。二乘是因他得悟之人。今明非是因他之人得知一切苦。故名有量。有人言。若觀解中。未知萬法惟心。謂心外有法。心依境起。名曰因他。若因他知者。非是一切。是有量也。今謂非無惟識之義。此法師安不得所。今如上釋也。是故世尊下。第四結也。是二乘人。因他不知一切苦。故但知有爲生死。不知別更有其無爲生死因他不能知一切滅。故但知有餘涅槃。不知別更有其無餘涅槃也。有爲生死無爲生死者。此二生死立名。凡有四種。一者分段變易。如上所釋。二者思議不思議。分段粗近。易可測度。名可思議。變易微細。難可測度。名不思議。三有量無量。分段局在三有。名爲有量。變易出於三有。乃至金剛。名曰無量。四有爲無爲。分段名曰有爲。變易名曰無爲。分段之因名爲有漏。變易因名無漏。分段果名有爲。變易果名無爲。對界內有漏。語界外爲無漏。然實是有漏。對界內有爲。名界外無爲。然實是有爲。又出三界分段桎梏籠煩。名爲無爲。而有念念生滅。稱爲生死。如法華諸子出於火宅。到於空地。空地卽是無爲也。此以重苦爲有爲。輕苦爲無爲。如以重苦爲苦。輕苦爲樂。滅有爲生死名有餘。以其猶有無爲生死故。滅無爲生死名曰無餘。以其無復餘生死故。有人言。有爲生死者。蓋是從人以判名。凡夫學人。於三有中造有漏業起分段生。故曰有爲。有爲眾生所受生死。名有爲生死。無學人不造結業起分段生。名曰無爲。無爲聖人所受生死。名無爲生死也。有人言。有爲生死者。爲之言作。猶是有作智所觀生死。無爲生死者。猶是無作智所觀生死也。涅槃亦有有餘無餘。有餘涅槃。是有量滅諦。有餘不盡。無餘涅槃者。是無量滅諦。無復余果也。有人言。二乘方有所爲。能知分段。故謂分段。名有爲生死。如來無復所爲。能照變易。故曰變易。名無爲生死。此並從人得名。有人言。有漏業報得分段名有爲。無漏因無明緣起變易名無爲。此從因受名。有漏因感名有爲。無漏因感名無爲。依寶性論云。三種意生身。因無漏善根所作。名爲世間。以離業煩惱所作。故亦名涅槃。有人釋此論云。約有爲義。名有爲生死。約無爲義。名無爲生死。無約世間名有爲。名有餘涅槃。約無爲涅槃。名無餘涅槃。今此論文者。三種意生身人。無復分段名爲涅槃。猶有變易名爲世間。故此人亦是涅槃人。亦是世間人。故有四句。一但生死非涅槃。謂凡夫及學。二但涅槃非生死。所謂佛也。三亦生死亦涅槃。謂二乘人也。四俱非者。泯上三句。故華嚴云。生死及涅槃。二俱不可得。此得無爲涅槃人。所感生死。名無爲生死。未得無爲涅槃人。所感生死。名有爲生死也。得無爲人所得涅槃。名無餘涅槃。未得無爲所得涅槃。名有餘涅槃。望後猶有大涅槃在。故名有餘。此是將後別前。故名有餘。無餘可知。有人言。從人別余無餘。有餘果人所證。故曰有餘。無餘果人所證。故曰無餘。泛經論中。明余無餘涅槃。略爲五對。一。惟就小乘說。因亡名有餘。果盡名無餘。二。惟就大乘說。因盡名有餘。果盡名無餘。如變易因盡爲有餘。變易果盡爲無餘。所以然者。金剛心斷變易因盡。而變易果猶存。有餘累故。曰有餘。佛果爲解脫道起。則無復因累。變易生死果亦亡。則無復果累故。故名無餘也。問。若爾。小乘金剛心斷分段因盡。分段果猶存。羅漢果作解脫道起。分段因旣盡。分段果亦應無。答。不類。佛解脫道起。此是常智起。常智起。卽是常身起。常身起。故無常身卽謝。小乘解脫道起。此是無漏智。非是變易報。不得言智起。變易報亦起。分段報卽謝。所以然者。無漏智是變易因故。文云無漏業因。無明爲緣。感變易報。所以無漏起時。非變易報起。是故分段報不卽無。問。要待佛果常身起。無常報方無者。亦應要待變易報起。分段報方無。答。非類。斷分段因盡。而灰身滅智。分段報任運無。變易報方起。如人報謝。故天報起。不由天報起。故人報謝。佛果法身。與此非類。要由解脫起。解脫道是法身故。法身起。變易報方無。所以非類也。問。金剛心斷變易因盡卽名有餘涅槃者。亦應金剛心斷變易因盡卽是盡智。答。此是一類義。要由佛果起。方名盡智。要由佛果起。方名有餘涅槃。但約佛果望因盡義邊爲有餘。望果盡義邊名無餘耳。非金剛心斷惑盡。卽名有餘涅槃。問。若爾金剛心斷惑不盡。答。𨿽盡。要待解脫道起。證惑無處。始相離。故金剛心未得盡智名。問。若佛果起。變易因果卽無。若今豈非生死斷爲斷見。佛果起爲常見。如下文見諸行無常爲斷見見涅槃常爲常見。答。有所得人。非此解者。則墮斷常。今明悟變易因果。本來無生。故名爲斷。非前有法斷。卽今無也。三。菩提所得因果無處爲有餘。佛所得因果無處爲無餘。四。如攝大乘論及金光明。應化身爲有餘。法身爲無餘。故金光明云。是二身者。是假名有。念念滅故。名曰無常。此取其非究竟義爲有餘。法身究竟故名無餘。五。大小相對。小乘中因果盡名有餘。大乘因果盡名無餘。佛性論云。二乘有三種余。一煩惱余。謂無明住地。二業餘。謂無漏業。三果報余。卽意生身陰。問。前具明四諦。今何故但云生死涅槃。答。略論。苦滅二果。集道二因。集道易知。又舉二死結苦集。舉涅槃結滅道。𨿽對舉二種。意明二乘止度一死。止證一涅槃也。說無作聖諦義者。第二釋無作諦也。就文有三。一牒。二略釋。三廣釋。說無量者。轉名顯示。第二略釋。何以故者。第三廣釋。何故無作名爲無量。次下釋中。以一切釋無量也。如來自力故知者。謂如來不從他悟。自力知故。能知一切也。問。何故云一切眾苦。答。馥公云。凡有識知痛癢皆名爲受。又釋。變易之苦。無別外具。宜是受性。三諦隨之。皆云受也。一切苦報。由因网得。名爲受苦。受苦家集。名爲受集。受苦家滅。名爲受滅。受滅家滅道。名受滅道。今云受者。依毗曇。無漏五陰直名五陰。有漏五陰名受陰。故名爲受也。問。有漏五陰何故名受。答有二義。一爲過去業煩惱受得。故名爲受。二復能成受未來果報。故名爲受也。經論中明四諦智。皆是知四諦。故名四諦智。而苦上言知。乃至道上立言修者。但苦智當相以彰。故名知苦。餘三就知意以說。知集之意欲斷。乃至知道之意欲修。故經論中差別說四諦智也。若就智功能。隨提一諦智。則具四能。知苦智。知苦時。斷迷苦煩惱名斷集。未來苦果不起名捨。因果無處屬已名證滅。苦智增名修道。乃至知道智亦具四能。惟有知苦知道之異也。如此四諦智各具四能者。所謂我生已盡梵行已立等四智是也。如是八聖諦下。第四開權顯實。就文爲二。一者權實雙舉。第二偏釋於實。權實各四。故云八諦。如來說四諦者。第二偏明於實。就文又二。一者略說。二者廣論。前八之中。無作四諦。是佛所知。故言如來說四諦也。馥師云。𨿽有作無作者。其名目惟苦集滅道之四。此意離故成八。合成四也。如是四無作聖諦義者。此下第二廣辧。無作四諦是如來諦。卽是顯如來惟說無量諦之所以。前開二門。次廣釋之。如是四諦如來究竟。第一章

門。非羅漢下。第二章

門。成上如來說四諦所以。所言事者。諦有三種。一者解究竟。所謂一切染淨法相。自身染淨因果。究竟解知一切四諦法相。二行究竟。於己諦事。苦集斷盡。滅道修滿。三說究竟。旣如實悟。還如實說。佛具此三也。故云事究竟。二乘事不究竟亦有三義。一解不究竟。於四諦法知之不窮。二行不究竟。於己苦集斷之不盡。於己滅道証之未圓。三說不究竟。旣不如實悟。亦不如實說。是故二乘事不究竟也。何以故下第二釋也。前釋二乘非究竟。次釋佛究竟。何以故者。問也。何故二乘諦不究竟耶。非下中上得涅槃者。此答釋也。有人言。此文是倒。若正。應言下中上法非得涅槃。二乘隨別漸觀四諦。名下中上。以漸觀故。不能究竟除苦斷集證滅修道。故名非得涅槃。所謂不得大般涅槃。以不得故。名四諦事不究竟也。如來頓得涅槃究竟盡原。始與無作名也。有人言。非二乘利鈍中根人得究竟涅槃。有人言。下中上者。七學爲下。羅漢爲中。辟支爲上。此三隨所滅處。皆是涅槃。有人言。下者聲聞。中者緣覺。上者佛也。如涅槃云。聲聞之人。以小涅槃而般涅槃。緣覺之人。以中涅槃而般涅槃。諸佛如來。以上涅槃而般涅槃也。明涅槃體性平等。無三差別。良以大乘者。得涅槃究竟。中下二乘。未得此理。故言事不究竟也。今明此文非倒。所言非者。非是下中上三法差別得大涅槃也。何以故下。此釋如來究竟涅槃。前問。次答。問意。何故如來於無作諦事究竟。以一切如來下。第二對問解釋。明四諦究竟。卽四成別。知一切苦者。於苦究竟。斷一切煩惱下。於集究竟。滅意生身陰下。於滅究竟。壞一切煩惱藏。修一切苦滅道者下。於道究竟。所以須示文處者。以此中文相交加。故宜應記之也。知一切未來苦者。佛斷現在習盡。則未來報不起。故言知未來苦也。又苦果對於集因。則因在現。果在未來。有人言。苦輪通於三世。過去已謝。現事易知。未來無極。二乘方所應經。故別言之。馥師云。意生身苦。於二乘是未來。能知是苦。則無苦不知。斷一切煩惱上煩惱所攝受一切集。五住根本性成者。是一切煩惱。五住所起。是上煩惱。此二煩惱。通攝分段變易因盡。故言攝一切集。有人言。所攝受一切集。是所潤之業能招變易者也。斷一切煩惱者。無明住地也。上者。恆沙及四住也。所攝受一切集者。明一切煩惱皆悉攝盡。總名集諦。滅一切意生身除一切苦滅作證者。上來略別釋佛知苦究竟。斷集究竟。今第三廣釋知滅究竟。就文有三。一略明知滅究竟。二非壞法故下。廣明知滅究竟。一切苦滅。惟佛得證。下結佛知滅究竟。所以須示文處者。亦以文相交加故也。初地已上。變易之身。是意生身陰。然佛實具滅分段變易因果。但對二乘。故偏說滅變易耳。一切苦滅者。上但言滅意生身。恐畏疑滅苦不盡。故云一切苦滅作證。世尊。非壞法故名爲苦滅者。第二廣明知滅苦究竟。就文爲二。一簡非。二明是。非壞法下簡非也。二乘得滅。名壞法滅也。昔教以身灰智斷。是壞法之滅。今則妙有常住。無累湛然。非同此滅。問。小乘滅分段苦集。旣是壞法滅。大乘滅變易苦集。何故非壞法滅。答。了變易因果。本自不生。則今所無滅。說此爲滅耳。大品云。若法前有後無。諸佛菩薩則有過罪。卽其證也。佛性論云。破三界諦得有餘。破四種生死。思惟煩惱。得無餘。此皆是壞法滅。與大品意同。所言苦滅者。第二明是。無始者。理滅本有也。非生因造。故云無作。若爲生因造作。則是本無今有。故名爲起。旣非本無今有。故無起。若本無今有。則已有還無。故名滅盡。旣非本無今有。則非已有還無。是故無盡。有盡故則是無常。今旣離盡是故常住。自性淸淨者。未現之時。名爲性淨。顯現之時。爲方便淨。故云自性淸淨。離一切煩惱藏者。本隱之時。有惑不能染。顯現之時。無惑之可染。故云離煩惱藏也。有人言。無始無作者。顯理滅不同於道。始生終作也。無起無盡者。顯理滅不同於苦。始起終盡。離盡常性者。顯前無起無盡。故離盡。以無起。故常住。自性淸淨。故離一切煩惱藏。上對苦明滅。今對集明滅。以自性淸淨故。非是對治故令煩惱滅也。此釋對三諦明滅。故滅諦異三諦。世尊過於恆沙者。釋此一章不同。凡有��。一古舊釋云。上來所說𨿽有藏身。並爲成聖諦。此文如是法身章。下不離煩惱藏。是如來藏章。問。依後立名次第。前如來藏。後法身。今乃前明法身。後如來藏。何故爾耶。答。上已論藏身次第竟。今直說身藏體。故不相違。問。今何故不依章名次第。前藏後身。而前身後藏。答。諦是果。法身亦是果。欲接果。故滅果。明法身果。卻明此果本由於藏。故次明於藏。故前章前藏後身。是一種次第。今前身後藏。復是一種次第。第二江南旻師等。從此文卽明空義隱覆成上如來藏及法身章者。上舉身藏。爲明聖諦甚深。故在聖諦章內。今明在昔。所以未說。由於眾生常我病重。出世之始。須說苦空。破物常我。未得早明甚深之理。是爲空義隱覆於理。又是空教隱覆眞智。故名空義隱覆眞實。略同涅槃塗乳之譬。彼釋文云。過於恆沙者。謂五住煩惱數過恆沙。法身理隱在眾惑之內。故云不離不脫。與惑識混然未得相異。故云不異。二乘不能思議。故名不思議。以是大覺眞性。故云佛法。了因具足。煩惱斷除。眞性顯現。是法身成就。今亦不同此說。凡有三意。一者此中未有空義隱覆之文。二者此文亦無無常隱覆之說。三者此文乃明法身不離不脫。不應就佛性釋之。今所明者。如上說。上來明諦體相竟。今第二明法身體。二者若長觀文意。此二猶屬釋滅諦文。但釋滅諦體有三。初正明滅諦體。今次約滅諦明法身。次約法身明如來藏。所以然者。欲明滅諦法身如來藏。體一義異。約苦滅義。稱爲滅諦。卽此苦出纏之義。名爲法身。卽此法身爲煩惱所藏。名如來藏。故旣滅諦體中。明此三法。又於滅諦明三法者。二乘之人苦滅之時。同於虛空無有法身。亦無如來藏。爲對此義。故就苦滅明於身藏。又亦是對二乘明於四法。一者二乘壞法明滅。今明不壞。二者二乘但滅分段。不滅變易。今則一切俱滅。三對二乘滅諦無有法身。今明法身。四對二乘滅諦無如來藏。今則明有。以是義故。就滅諦中明此四法也。問。何故此章明小滅無四。大滅有四。答。滅諦是大乘究竟極地。是故須明大小差別。下辧其相。是諸佛同體義分。非今別體。故言不離。又對生死五陰成身。其體各別。故云不離。體眞常住。不可因緣易脫使失。故云不脫。對眾生五陰成身前後易脫。始終不變。名爲不異。對眾生身十時之異。故云不異。妙出情外。名不思議也。佛法成就說如來法身者。上來解法身體。此正解法身名。以一切佛法成就。故名爲法身。世尊如是法身不離煩惱藏名如來藏者。此第八如來藏章。約法身顯藏。顯時法身。本爲煩惱所隱。名如來藏也。世尊如來藏智下。此是第九次明空義隱覆眞實章。略以二門釋之。一來意門。所以次明空義隱覆眞實者。前明如來法身不離如來藏。但如來藏有其能藏所藏。所藏卽是眞實。能藏卽是虛妄煩惱。今欲論能藏之法。成所藏義。故有此章來。次釋章名者。妄法非有。名之爲空。有空所以。故目之爲義。空覆佛性。名隱眞實。又虛妄之法。情有理無。以理無故。名爲空義。以情有故。障覆實性。故名爲空義隱覆眞實。問。云何名爲情有理無。爲。五住常四絕。故名空義。四絕常五住。故稱爲隱覆。就人作之。六道常四絕。故名爲空義。四絕常六道。故稱爲隱覆。三乘亦然。三乘常四絕。故名爲空義。四絕常三乘。故名爲隱覆。問。六道可爾。云何三乘亦然。答。下云二乘及大力菩薩。大力菩薩。卽是大乘。本所不見。本所不見。本所不得。故知𨿽復四絕。於緣成三。名爲隱覆。然無覆而覆。覆無所覆。是故三乘本來四絕。名爲空義。此乃是佛法之大宗。得失之根本。可畱心於其間哉。欲見此旨。當尋龍樹正觀論也。問。此是何等妄法覆眞實耶。答。眾生聞眞實是所覆。煩惱爲能覆。則謂能覆所覆。並是眞實。是故今明能覆者。此是虛妄。非實有法。如空中華。以覆虛空。非實有法。是故說能覆之法。名之爲空。又言空義隱覆者。約二乘人有四轉倒。謂苦。無常。空。無我。四種轉倒。俱覆眞實。於四法中。略舉其空義隱覆。又此四轉倒法。並是虛妄。故名爲空。問。但有眾生覆義。亦有佛覆義耶。答。就教而言。亦有佛覆。若說無常。以覆佛常。故言是覆。昔說有量。覆佛無量。亦名爲覆。然通有諸義。若就別。正以妄法覆眞也。林公言。應言空義眞實隱覆。以二乘執空爲眞實。故隱覆如來藏。就此章中。人二。文別有四。言人二者。一明佛有智不爲空覆。二明餘人無智。爲空所覆。問。是中爲明隱覆。但應明餘人被覆。何須明佛耶。答。有二義。一對智辧愚。舉不覆以顯覆義。二欲使人捨愚求智。舉於不覆也。言文四者。一略明如來有能知二藏之智。二從一切阿羅漢下。略明二乘及大力菩薩無二智。三有二種下。廣釋如來有二智。四從此二空智下。廣釋二乘大力菩薩無二智。初文中。如來藏智是如來空智者。如來智藏。名爲藏空。知藏之智。絕離取相。故名空智。故言如來藏智。如來空智也。問。此文因何生耶。答。上云不離煩惱藏名如來藏。如來藏卽是所知。今對所知。故明能知。知所藏義。名不空智。知能藏義。名爲空智。故有此文來也。江南二釋。一云。此文舉智顯境。如來藏智。是如來空智。隱名如來藏。顯名如來空智。謂眾累脫盡。隱顯不同。理常無二。隨義生知。而同一常解。故雲藏智是如來空智。又釋。法身具萬徳。從此生解。是如來藏智。隱時未有萬徳。照此生解。爲如來空智。今不同此解。第二段中。羅漢辟支大力菩薩。舉無二智人。不見不得者。正明無二智。見者是解。得者是證。此智昔來。於藏於空。未解未證。名不見不得。又前明惟上能知。此顯非下所測也。然小乘法中。凡夫學人。亦未見得。但據勝偏舉羅漢辟支。勝尙不見。況劣見耶。大乘法中。外凡善趣。亦未見得。據勝偏舉大乘大力菩薩也。二事覆故不見。一爲煩惱覆。如涅槃云。十住菩薩爲無我輪之所惑亂。又言十住菩薩。見法有性。故不見佛性。此證菩薩無有空智。菩薩尙爾。況復二乘。地上分見猶名不見。地前故不足論。世尊有二種者。此第三段。就文有二。一者雙標。二者雙釋。雙標有二。種二種者。舉其數也。如來藏空智。列其二名。照於二藏。故名二種如來藏智也。復有人言。空智者。能照之智離相。故名空智。如甚深妙智。以自空無諸相名爲空。非是照空故名空智。此標能知之智也。有人言。如來藏。此是藏智。空智者。此是空智。則知眞名藏智。知妄名空智。此則藏智與空智分爲二也。今如前釋。知二種藏名智。智體無相。故名空智。問。今明藏智空智。欲明何義。答。欲明佛知如來藏義。所以名如來藏者。有能藏所藏。故名如來藏。佛了了知能藏之法。從本已來。無生畢竟空。如大藏雲。菩薩知眾生所著虛。無毛髮許所有。佛照能藏之法畢竟空故。名空如來藏智。佛知所藏中道佛性。具一切徳。故名不空。此如涅槃云。智者見空及以不空。空者二十五有。不空大般涅槃。以明佛照能藏所藏。故有空不空二智。問。二乘之人。可無不空智。二乘知空。應有空智。答。二乘人亦不知一切煩惱。從本已來。畢竟空。是故亦無空智。又空如來藏。卽是明如來藏是中道義。空藏明煩惱畢竟空。故不可爲有。不空藏具一切功徳。故不可爲無。非有非無。卽是中道。故涅槃經云。佛性者。是三菩提中道種子。中道種子者。此舉隱時爲言。故名種子。中道顯現。卽是佛也。故涅槃經云。中道之法。名之爲佛。得空不空二智。卽是得於中道。故涅槃經云。得中道故。名大法師。問。妄法云何名藏。答。以能藏故。問。云何名空。答。以妄法無所有故。問。眞實之法。云何名藏。答。以前所藏故。問。知藏智空智。云何俱名空。答。以二智體無相及無性故。問。何故明二智體絕一切相。答。眾生聞佛知空不空二智。則謂智體是有。故今明智體絕於四句。如雲。波若波羅蜜。法不轉倒。念想觀已除。言語法亦滅。又如馬鳴說。是眞如法。從本已來。離一切相。謂非有相。非無相。非非有相。非非無相。非有無俱相。非一相。非異相。非非一相。非非異相。非非一異俱相。如是一切妄心分別。皆不與眞如相應。故說無相。問。云何名無性。答。如來藏中。恆沙佛法。同一體義分。如就諸徳。說名爲常。離諸徳外。無別有一常性可得。我樂淨等。類亦同然。又就常等。說爲解脫。離常等外。無別有一解脫自性。法身波若。類亦同然。如是一切。是故諸徳。皆無自性。無此性相。故說爲空。問。世法緣集無性。則是無常。眞法緣集。以何義故。非是無常。答。世法別體緣集。以別體故。可離可脫。可斷可異。故是無常。如來藏中。𨿽具諸法。同體義分。以同體故。不離不脫。不斷不異。故非無常。如世虛空。無爲。無礙。無有。不動。同體義分。不可易脫。故非無常。問。上來所引馬鳴說。乃是明如來藏離於性相耳。何關證佛智離於性相。答。如來藏顯成於佛智。如來藏旣離性相。當知佛智亦離性相。世尊空如來藏者。上雙標。此下雙釋。標謂能照智。雙釋中。明智所照境。釋二卽二。前明空藏。次辧不空藏。空如來藏卽是妄。不空如來藏卽是眞也。世尊空如來藏者。將欲釋故前牒也。釋有二種。一妄法中空無眞實如來藏。此是互無空也。二妄法虛誑。故名爲空。此當體明空。以此空義。能藏如來。故名空如來藏。若離若脫。此辧釋其相。妄法別起。其體不一。是故言離。可以對治。因緣易脫。故名爲脫。始終變攺。目之爲異。一切煩惱者。指示其體。煩惱業苦。皆是空藏。就本以說。偏言煩惱。世尊不空如來藏者。牒也。恆沙佛法體有不空。故名不空。過恆河沙。列其數也。不離脫等。辧其相也。言佛法者。指示其體。此佛本法。非果法矣。江南師釋云。二種如來藏空智者。一是照隱。二者照顯也。下兩句。還釋隱顯。從世尊空如來藏若離若脫。此釋空如來藏。謂脫離眾惑煩惱藏。無累故云空。蘊萬徳故雲藏。此則法身也。此大意明法身顯時。空無諸果。故言空如來藏。世尊不空如來藏者。此明隱時之藏。隱時未脫離異於煩惱。爲不空如來藏。以其深隱。故云不思議佛法。以未脫眾累。故云不空。隱而未彰。名之爲藏。大意明隨時佛性爲煩惱所覆。故云不空。今謂此釋二事不可。一者。正明如來藏空。云何乃明法身及如來藏空不空耶。二者文云一切煩惱。此乃明煩惱爲如來藏。不應取於法身。次明不空如來藏。此明佛性具於萬徳。不應言具於眾累。世尊此二空智者。上來第三廣明如來有二智。此下第四廣明餘人無二智。文有三句。一舉如來二智。二明有能信之人。三正明被覆之者。世尊此二空智者。總牒二智也。知空不空二種藏義。名二種空智。諸大聲聞能信如來。寄人顯深。佛智深故。惟大聲聞能信如來。如來有此二智。能知二藏。有人言。諸大聲聞。猶是前大力菩薩。受教得智。故名聲聞。前據不見不得處同。故三人通舉。今就不起轉倒。能信有異。故別舉也。有人言。地前菩薩。阿含行成。名大聲聞。依教信佛。能知二藏。名信如來。今謂不同此二釋。上來明大力菩薩。乃是初地。不應稱爲聲聞。故不同第一。經自言是聲聞。不應言地前菩薩。今明如身子等。大利根聲聞。聞佛說教。則信佛也。一切阿羅漢下。第三明被覆之者。就文爲二。一辧不得所以。二是故羅漢下。結不得也。羅漢辟支。舉能覆人。言空智。是能覆心。所解不解不信。故名空智。又二乘智。隨分離相。故名空智。又執著於空。於四不轉倒境界轉者。正明覆眞也。如來藏性。常樂我淨。說爲四種不轉倒境。二乘妄謂無常苦無我不淨。目之爲轉。又於常等四境。轉爲無常等四。故名爲轉。又轉之言起。於常起無常倒也。是故下。結也。是二乘人。於四不轉倒轉。故於如來藏不見不得。凡夫二乘。地前菩薩。智不見得。今偏說二乘者。二乘尙不見。何況凡夫。又二乘於如來藏起四轉倒。過障深重。是故偏說。地前菩薩。信佛語故。起常樂相。無四轉倒。問。空如來藏不空如來藏。二乘於何藏起倒。答。正於不空如來藏起四倒也。不空藏具常樂我淨四徳。而彼謂苦無常空無我也。故涅槃經云。二乘人但見於空。不見不空。又於不空藏而見空。故是轉倒。苦無常實非有。而見爲有。又是倒也。一切苦下。明知苦滅有三。一略釋。二廣釋。三總結。今是第三也。但上來就廣中。卽明空義隱覆。旣明空義隱覆竟。卽是於滅諦。是故今總結也。問。何故就滅諦體中。明空義隱覆眞實。答。通別二義。言通義者。眞實卽是滅諦。此眞爲空義隱覆。故就滅諦明空義隱覆。言別義者。上滅諦體中明二法。一法身。二如來藏體。如來藏體。卽是眞實。此眞實爲空隱覆。故接於藏體明空義隱覆。壞一切煩惱藏者。上來明佛三諦究竟。今第四釋佛知道諦究竟。悟煩惱本來不起。故名爲壞。非前有今無。故稱爲壞也。

勝鬘寶窟卷下﹝之本﹞

勝鬘寶窟卷下﹝之末﹞

慧日道場沙門釋吉藏撰

世尊此四聖諦下。此是第十。一諦章。上來前四章。通明量無量究竟非究竟。此下四章。就無量諦中更明取捨。謂三諦不究竟。一滅諦究竟。上四章爲二。初明無量諦。次三章辧如來藏法身空義隱覆。今四章亦開爲二章正論諦究竟非究竟非究竟。次兩章。謂如來藏依持及淸淨隱覆。初二章論諦卽二。第一對三諦非究竟。明滅諦是究竟。第二對昔依非究竟。今一滅諦依是究竟。問。何故一諦對今。一依對昔。答。前聖諦章。以對昔有量。明今無量。故一諦不復對昔。上來對今三諦非究竟。是故須對今三非究竟。明一滅究竟。上來未對昔依明今一依。是故對昔依非究竟。辧今依究竟。一諦章。以對今三非究竟。明今一滅究竟。是故一依不更對今三依非究竟。一依是究竟。就此一章。以二門釋之。一來意門。從聖諦其空義隱覆上。已論昔諦非究竟。今無量究竟。今就無量諦中。自簡三非究竟。一是究竟。故有一諦章來。又欲明佛教大宗舒捲之。佛法廣說則八萬四千。攝八萬四千在於八諦。次攝八諦惟成一四諦。𨿽有四諦終歸一諦。惟此一諦。是其眞實。對多是故言一。若歸一諦。則無覆多。無多亦不可言一。故法華云。是法不可示。言辭相寂滅。大品云。是四諦平等。佛不能行。佛不能到。蓋是佛法之大宗也。第二釋名門。言一諦者。四諦之中其惟簡取一苦滅諦。故名爲一。此一非虛妄及異。故名爲諦也。就文二。一對虛明實。二不思議下。對情顯深。初中。前略。後廣釋之。此四諦三是無常一是常者。是其略也。此四者。牒上無作四也。上從一切如來乃至壞一切煩惱藏修一切苦滅道。此是廣釋無作四聖諦竟。故今牒之。所以云此四聖諦也。三是無常者。謂苦集道也。此之三諦。四義故無常。一相各異故。二因緣生故。三本無今有故。四已有還無故。滅諦翻此四。故名爲常。然若通就理論之。則四諦同入眞如。故悉名爲常。此是差別無差別義。若無差別差別者。宜開四句。一苦集二諦。但是無常。二滅諦但是常。三道諦亦常無常。若是四諦中道常。此是因道。故名無常。若是佛果之道。稱之爲常。四泯上三門。歸乎一相。言妄慮絕。不可說常無常也。故中論觀如來品云。寂滅相中。無常等四也。卽此章下文。若定執涅槃常。生死無常。是墮二見。故知理未曾常無常也。何以故下。第二廣釋。前問起發。何故三諦皆是無常。一諦是常。下解釋之也。前解三諦有二。初正解。是故苦諦下。總結也。正解凡有六句。初三明是。後三辧非。三諦者牒前也。入有爲者。苦集及道爲三相所爲。故曰有爲。又有爲是總。三諦是別。收別入總。故言入有爲相。本無今有。已有還無。故是無常。實無有法。倒有情所起。故名虛妄。言非諦者。非是眞諦。言非常者。非是眞常。言非依者。非是眞依。有爲剎那不住。不能作染淨依持。故言非依。總結易知。下釋一諦亦二。初釋。後結。還翻上六。三句明非。三句明是。離有爲相者。異上初句。不從緣集。故離有爲。言是常者。此句正應名非無常。異前第二。非虛妄者。異上第三。言是諦者。對前非虛妄是眞諦。涅槃云。若法不眞。不名實諦。此是就體爲言。若智會前理。智亦名諦。是則二乘有苦諦。而無眞實。今以境實爲諦。如雲諸佛菩薩有諦有眞實。言是常者。對前第二明理是常。言是依者。對上非依。以是常住是可依。是故下結。結中少前二句。謂非常非依。有人言。從一苦滅諦。是第十一章

。常住安隱一依。前明有虛妄法非是依。今明眞依者。乃是金剛心外眾苦盡處。離有爲相。常住不變。此眞依也。今明此中𨿽辧於依。爲成滅諦。故不同此釋。上來第一對虛明實。不思議下。第二對妄情顯深。於下初言不思議者。總嘆顯深。絕凡聖境界。故名不思議。下別顯之。別中有二。一理出情外。二凡夫識者二見顚倒下。有人言此文是顚倒眞實章。旣言二見顚倒及二乘。如七日嬰兒。以二乘執苦無常。不見常樂滅理。亦是顚倒。一滅諦理。出此凡聖境界。稱爲眞實。此釋於今文及義並好。但後列十五章名。顚倒眞實是一依之後。今乃明在一依之前。有此一好。未敢用也。今謂上明理出情外。此辧情不及理。初中有三。謂法。譬。合。三章各二。初二者。滅諦過一切眾生心識所緣者。出過凡也。亦非二乘智慧境者。過二乘。以出過凡聖境界。則釋上不思議也。有人言。從是滅諦過一切眾生心識所緣。是顚倒眞實章。今且依前說也。但須知之。譬中二者。如盲諭不見眾色。譬過眾生心所緣也。色譬滅諦。盲諭凡夫也。七日嬰兒不見日輪。第二譬過二乘境界。日諭滅諦。七日嬰兒諭二乘也。七日嬰兒。但見余色。不見日輪。二乘能觀苦空。日輪旣盛。翻有損眼之義。以譬常住。二乘所未宜知。凡夫全不見。如生盲。二乘分見。如嬰兒嬰兒有眼。而眼弱。日輪彊。故不明了。又嬰兒但見光。全不見輪。諭二乘但得事滅。不體法身本性寂滅。下合亦二。苦滅諦者。合前眾色及日輪也。非凡心緣。合生盲不見。亦非二乘下。合嬰兒不見日輪也。凡夫識者。上來第一理出情外。自下第二情不及理。又法。譬。合。明凡夫二乘不見本性寂滅諦。此下釋不見所以。凡夫二乘並有過失。是故不見滅諦。就文爲二。一雙標二門。二雙釋二門。初中有二。一標凡夫過失章門。一切羅漢下。標二乘章門。凡夫章門有二。初二見章門次顚倒章門。二乘智是淸淨者。對凡夫二見顚倒。故目二乘爲淸淨。邊見者。此下廣釋章。二門卽二。初釋凡夫過失章門。次釋二乘章門。初門中。前釋二見。後釋顚倒。前中初言邊見者有三。謂標。釋。結。斷常二見乖於中道。故目爲邊。若以無見爲斷見。有見爲常見。此則通於五見。今惟邊見。爲斷常正是五見中之一也。釋有二。一依我起邊。二見諸行下。依法起邊。依我起中。凡夫者出起見人也。於五受陰起見境界。我見妄想計著生見者。正明起見。明起見中有二。一起我見。二起斷常。於五受陰前起我身中有我。則是身見。故經言六十二見。以身見爲本。身見爲本身見卽是斷常之因。是故前明起我見。妄想者。起我見所由。無我計我。所云妄想。執實有我。起決定心。名爲計著。生二見者。此明從我見生邊見。計卽陰我。陰滅我滅。而生斷見。離陰計我。陰滅我存。而生常見。是名下。第三結也。若望正道。凡夫有三重顚倒。本來無陰。而計有陰。一顚倒也。二於陰上。復計爲我。二重倒也。三而於我上復起斷常。謂三重倒也。故法華論解種種驚怖云無人法。謂人法卽是顚倒驚怖也。見諸行無常。第二計行斷。就法明斷常。昔羅什法師云。斷常有二。一執人斷常。二計行斷常。當羅什在世。未有此經。而解與經合。就依法中。初依生死涅槃二法。以起邊見。二依色心而起邊見。就初生死涅槃法中有二。初別明於生死涅槃起斷常見。次總明起見過失。見諸行無常是斷見者。依生死法起斷見也。五陰集起。名爲諸行。又中論行品云。五陰從行生。故名行見。此諸行無常滅壞。故斷見。是斷見非正見者。結以顯非也。見涅槃常是常見者。依涅槃法起常見也。別論正是大涅槃。通則三乘所得。皆是涅槃。問。涅槃實常。還見爲常。應是正見。何故言是邊見。答。涅槃𨿽復是常。是因緣常。非定性常。取爲性常。故是邊見。是常見非正見者。結以顯非。理實生死涅槃中。皆起斷常。但眾生現見生死無常滅壞。多起斷見。見涅槃法無爲永安。多起常見。故偏說之。妄想見故者。總明斷常起之所由。妄想見故。起於斷常。言妄想者。實非是常。橫謂言常。故云妄想。寶性論云。不滅有爲行。以離斷見邊。不取無爲涅槃。以離常見邊。所以爾者。以生死卽涅槃。故無可滅。涅槃卽生死。故無別常。故論云。第一義諦。說生死法名爲涅槃。此二法不分別故。彼論云。無分別之人。不分別世間。不分別涅槃。有人言。明此計非是念念生滅無常。乃言一切萬法死後生見。淨佛國土見。亦不應除也。於身諸根者。此就色心起邊見亦二。初明邊見。次明過失。然於色心得具起斷常。於色法起常見者。如謂五大是常。及微塵之常。心法亦起斷見。如受滅我滅。今此中就色明斷。就心辧常者。並據顯現爲言耳。於身諸根。分別見壞。於續不見。起斷見者。依壞色起斷見也。眼耳鼻等。是身諸根現見盡滅。名見法壞也。於未來世。更有報起。名有相續。愚暗不見。謂之斷。此是見壞。而不見續。故是斷見。妄想見故者。明起見所由也。於心相續下。明依心計常。心法續起。明心相續。凡夫不知。謂是常然。愚暗不解。不知剎那間意識境界。顯不解相。剎那是念。念念之中。前爲意根。後爲意識。意根意識。分齊各異。名剎那間意識境界。凡夫不解。故便起常見。猶如小兒。見旋火輪謂不斷絕也。問。何故云意識境界起常見。不云五識起。答。意識多緣無量境界。故多計意識爲常。五識各主一塵。代謝易知。故偏言意識。又五識托現五塵。不得循環長久在緣。意識通緣去來。或憶本事。故於意識通緣多生常見。又釋。前已云心相續。此言意與識。於中不知隨境生滅。故生常見。則六識通在其內。上來第一明起邊見。下對顯起見過失。此妄想見。牒上所辧斷常二見。於彼義若過若不及者。正明過失。有人言。謂於前一苦滅義。斷者太過。常者不及。問。前計我人等以爲斷常。何關滅事。而於滅事明過與不及。答。理不離事故爾。故起斷見。謗無世事。以無事故。不得就之推求取實。名爲太過。彼常見者。執取事相。不得捨事以取實義。說爲不及。其猶世人。見繩爲蛇。棄求繩。此是太過。畱蛇取繩。便爲不及。此亦如是。有人言。此斷常妄見。於彼理滅定義。若過不及也。以斷見謂諸法一向滅。不知理滅是有。故名太過。以常見謂諸法相續常。不知理滅。離相寂滅靜。不可說常。故名不及也。有人言。色心皆有過與不及。於色法過者。現陰壞。謂是斷。是爲若過。不見後續。名爲不及。見心相續。謂是常。名爲若過。不知剎那相間。名爲不及。有人言。有爲諸法無常。計佛亦無常。故言若過。若不及者。涅槃是眞常。乃居金剛心外。向計現五陰無常身。卽是涅槃。此去涅槃太遠。故言不及。今依文釋。斷爲太過者。見諸根滅壞。卽謂未來無復續起。故爲太過。見心生滅相續。卽謂凝然常。不知生滅。名爲不及。無常謂常。無斷謂斷。名爲異想分別。上來第一廣明二見。顚倒眾生下。第二次明顚倒。顚倒眾生者。舉倒見人也。見於五受陰。是倒見處。謂是有漏五陰也。無常常等。是倒見相。別就常倒中有三。一無常者。是倒所迷法。二言常者。是倒所建立。三言想者。是倒想也。體是眞見。通名說想。又無爲有。故名爲想。常倒旣爾。餘三亦然。通而論之。於五陰同起四倒。別則迷色起於淨倒。迷受起樂。迷識起常。迷想迷行起於我倒。問。五陰實是無常苦樂等。凡夫何緣計爲常等。答。如雜心云。以其相似相續覆故。計之爲常。威儀覆故。計以爲樂。作業覆故。計以爲我。薄皮覆故。計以爲淨。問。經中說生死法具有五義。無常。苦。空。無我。不淨。今此何故偏說四種。翻爲四倒。答。此等離合故爾。若就生死無我法中。分二無我。則有五義。如成實說。眾生空者。名之爲空法。法體空者。說爲無我。如維摩中。眾生空者。說爲無我。法體空者。名之爲空。故彼經言。眾生是道場。知無我故。一切法是道場。知諸法空故。由分此二。故有五義。翻對此五。倒亦應爾。言此今合故。但云四耳。問。凡夫起我倒。是何等我。答。是人我也。今明無我者。人無我也。又問。無我理通染淨。今此何故偏說生死。以爲無我。翻之爲倒。答。然我無我。通局不定。凡有四種。一就解惑二情相對。生死有我。涅槃無我。以著我故。世間受生。故說有我。離我不生。使證涅槃。故說無我。故地經言。世間受生。皆以著我。若離著我。則無有生。斯文顯矣。二就法相虛實相對。生死無我。涅槃有我。生死之法。虛誑不實。又不自在。故名無我。涅槃眞實。具八自在。故說有我。故經說言。生死無常。無我樂淨。涅槃之法常樂我淨。三據如理二俱無我。故經言。凡夫我空。乃至諸佛。生死法空。乃至涅槃者。四就假用及實。以論生死涅槃二俱有我。生死我者有其二種。一者世諦假名之我。謂五陰法和合爲人。故經說言。眾生佛性不離六法。六法者。所謂五陰及我。二實性之我。故經說言。二十五有有我不耶。佛言有我。我者所謂如來藏性。生死之中具斯二我。涅槃亦爾。諸徳和合。名之爲佛。是其假我。窮其體實。卽是性我。我無我義。通局如是。今據第二。故說生死一向無我。翻之宣說取我爲倒也。一切阿羅漢下。上來明凡夫二見及顚倒。從此下釋二乘上智。就文爲二。初明二乘不見眞實。從或有眾生信佛語下。第二明有能信之人。淨智者。對前凡夫二見及顚倒之垢。故名淨智。於一切智境界者。一諦理是一切智之境界。及如來法身者。是佛界徳。二乘𨿽有淨智。本不見此二也。或有眾生下。第二出能信之人。於中有三。一明地前以爲正見。二何以故下。釋正見。三是眞子下。嘆其正見。初句言或有眾生者。泛舉正見人也。能信者希。故言或有。所謂種性解行眾生。亦通發心已上也。信佛語故者。正見所由。自未證法。依教生信。名信佛語。起常等想。是正見心。未有眞智。故名爲想。非顚倒見。辧正異邪。異前凡夫所起四倒。是名正見下。此結名也。何以故下。第二解釋。何以故者問也。前於五陰起常等想。名爲顚倒。今亦起常等想。何以故名正。下對釋之。如來法身是常。舉境顯心。以法身旣常。如常而解。是故非倒。常波羅蜜者。良以如來到常住彼岸。故稱波羅蜜。問。佛徳無量。何故偏舉四耶。答佛徳𨿽眾。蓋乃且據一門爲言耳。於中略以七義釋之。一簡異凡夫。於有爲中妄謂常樂我淨。是故今就佛果徳說眞常樂我淨。故經言。世間常樂我淨有字無義。出世常樂我淨有字有義。二治患不同。生死法中有四種患。謂無常苦無我不淨。翻對彼故。宣說如來常樂我淨。三翻倒不同。聲聞聞說生死之法無常苦等。謂佛亦然。起四顚倒。翻對彼故。說佛常等。四除障不同。故立四種。言四障者。如寶性論說。一者緣相。謂無明地。障佛眞淨。對除彼故。說佛眞淨。二者因相。謂無漏業。障佛眞我。對除彼故。說佛眞我。三者生相。謂意生身。以此意生苦陰身故。障佛眞樂。對治彼故。說佛眞樂。四者壞相。謂變易死。障佛眞常。對除彼故。說佛眞常。五對治闡提等四種過故。果徳佛說常樂我淨。如寶性論說。一闡提謗法。對治彼故。說佛眞淨。二外道著我。對治彼故。說佛眞我。三聲聞畏苦。對治彼故。說佛眞樂。四辟支捨心。捨諸眾生。對治彼故。說佛眞常。六酬因不同。故立四種。言四因者。如寶性論說。一者信心。除闡提謗法。得佛眞淨。二者波若。除外道著我。得佛眞我。三者三昧。以空三昧。除聲聞畏苦。得佛眞樂。四者大悲常隨眾生。除辟支捨心。得佛眞常。以斯四義。故立四種也。七攝論云。四種生死。一方便生死。二因緣生死。三有有生死。四無有生死。方便生死者。卽是寶性論中緣相也。無明爲感生之緣。故名爲緣。卽此緣是感生死家之方便。果從緣作。名方便生死。對治方便生死。故說於淨徳。因緣生死者。卽寶性論中因相也。無漏業因緣。能感變易生死。果從因立名。故云因緣生死。對治彼故。說於我徳。有有生死者。有生復有死。故言有有生死。卽是寶性論中生相。此是當體立名。故言有有生死。對治彼故。說於樂徳。問。寶性論直言生相。今何故言有生復有死。答。寶性論對第四壞相。故說第三爲生。攝論對第四有死無生。故說第三有生有死。無有生死者。金剛心惟有於死。無復有生。故言無有生死。亦當體立名。卽寶性論中壞相。壞相卽是有死無生。對治此故。說佛眞常。通稱波羅蜜者。謂到彼岸事究竟。無極佛果爲彼岸。智度論云。智度是眞波羅蜜。菩薩因佛慧而得波羅蜜名。問。以何義故。名常樂我淨。答依寶性論。淨有二義。一本來自性淸淨。以同相故。言同相者。法華論云。三乘六道。同有眞如法身。故云同相。二離垢淸淨。以勝相故。同相卽是有垢眞如。勝相卽無垢眞如。同相卽法華論性淨。勝相卽方便淨。我有二義。一離外道虛妄我執戲論故。二離聲聞無我戲論故。樂有二義。一離一切煩惱習气。證一切法故。二離一切苦。滅一切意生身故。常有二義。一不滅一切諸有行。以離斷見故。二不取無爲涅槃。常見故也。於佛法身。上來舉境顯心。此明心稱境。以佛法身是常等故。於佛法身起常等想。名爲正見。問。前言諸行無常是爲斷見。見涅槃常是爲常見。今何故言於佛法身起常等。名爲正見。答。前據執著。故是常見。今約信悟。故非常見。又前就正道。實不可說其常與無常。而眾生於非常無常。橫謂言常見。今明𨿽非常無常。無名相中彊名相說。嘆以爲常。還如嘆信解。故是正見。第三嘆中。正見牒前。下嘆有五。前四行益。後一法資也。行中眞子一句。是總成人益也。有此正見。定能紹繼。故名眞子。如佛性論言。以四義釋成佛子。一者因。謂是信心。二是緣。謂是波若。三是依止。謂三昧。四者成就。謂大悲。又彼論云。信因如父般若母。三昧依止如胞胎。大悲成就如乳母。菩薩由此四義名爲佛子。此從佛口生等四種。應是彼四義也。從佛口生者。應是信心。從佛口教生信故。從正法生者。應是般若。證正法故。從化生者。應是三昧。以三昧修生。本無今有故。得餘財者。應是大悲。以大悲功徳財故。得之未盡。故名餘財也。後三是起行益也。從佛口生。是聞慧也。教出佛口。依之生解。名從佛口生。從正法生。是思慧也。思從理起。名正法生。從法化生。是修慧也。行徳先無。今時忽起。名爲化生。得法餘財。是法寶也。地上得理。是爲正財。今得教資。說爲餘財。又解。得小分解。故言餘財。又解。夫世間之財。父存之日所用。名曰正財。父沒已後。子之所用。名曰餘財。如來在世。自悟正法。傍以化人。名曰正財。佛滅以後。能信解正法。兼傳以化人。名曰餘財。又以法委寄。故言得法餘財。廣釋佛子。如法華疏。世尊彼淨智者。有人言。此文猶屬一諦章。今所明者。從此已去是一依章。作二門釋之。一來意門者。上來對三諦非究竟。明一滅諦究竟。今對昔依非究竟。一依是究竟。具如前辧。又上明一諦究竟。今顯此一諦是究竟故。可以依憑。故有此章來也。二釋名門者。此章名爲常住安隱一依。非生滅故。名爲常住。體離危險。故云安隱。至理無二。目之爲一。可以依憑。故稱爲依。泛論能依所依義。具如攝論。有能依非所依。約本識言之。是煩惱種子。約佛性言之。是生死妄想。二所依非能依。約種子言之。謂本識。約生死妄想言之。謂佛性。三亦能依亦所依。約生死言。卽是本識。本識依如來藏。故是能依。復爲種子所依。名爲所依。四非能依所依卽是法身。法身顯時。不復名藏。故非是所依。法身無生死。不爲生死。所依。今此中明一滅諦。爲至人所依。故名一依。從聖諦至一依。凡六章經。言並涉諦。知諦是解行之本。宜以諦爲其正宗。𨿽六章辧諦。有四義不同。初聖諦章。明二乘無知聖諦。佛則有之。嘆諦甚深。出二種諦名體章。一釋無作諦虛實。一依章。明一滅諦是可依。三處言並涉於諦。而此義不同。下二章。𨿽言不涉諦。並是論滅諦事。就文爲二。第一明昔四依。第二明今一依。就昔四依爲三。一者舉勝說劣。二明昔說劣意。第三對劣顯勝。言淨智者。有人言。牒上地前正見眾生。彼於佛身離四顚倒名爲淨智。羅漢辟支智波羅蜜者。對劣顯勝。地前淨智。望彼小乘羅漢辟支智。得爲究竟智波羅蜜。不名羅漢辟支智爲波羅蜜。第二句中。此淨智者。牒上地前淨智之者。𨿽曰淨下。將勝況劣。地前菩薩。望彼二乘𨿽名淨智。於一苦滅尙非境界。況彼二乘四依之智。今明不爾。依文釋之。世尊淨智者。牒淨智也。一切阿羅漢辟支者。此約人明淨智義也。智波羅蜜。卽二乘滿足無漏智。卽四智究竟。爲智波羅蜜。又利根聲聞辟支。名波羅蜜聲聞辟支也。又二乘地。度分段彼岸。知苦斷集證滅修道事訖。故名波羅蜜。惑障已盡。故云淨智。又望凡夫。亦名淨智。此淨智者。牒上二乘無學果智。所以牒者。欲明校量。是故牒也。𨿽曰淨智。於彼滅諦尙非境界。況四依智者。正校量也。明二乘無學果智。於一無作苦滅諦尙非境界。何況因中四依智耶。言四依智者。有人言。因中依四諦生智。故云四依智。所以因中稱四依智者。至羅漢果惟正觀一滅諦。故對果觀一滅。故以因中爲四依智。有人言。卽是依法不依人。四依智。求法之始。憑理生智。法卽四諦之法。了義是四諦之教。義是四諦之義。智四眞之解。返於識著。起自外凡。來入內凡。爲四依智。今以果況之。極果不知無邊之滅。況四依智能知滅耶。問。二種釋四依。以何爲正。答。依四諦而生智。名爲四依。此文無所出。故不用之。又依四諦而生智。名爲四依。有濫上果。是故不用。又若用依四諦而生智。爲四依智者。此非釋初業義。依毗曇前三方便。未作諦觀。後四方便。方作諦觀。依成實念處。亦未作諦觀。今文明三乘初業義。云何偏取諦觀已上。方爲初業。又舉羅漢之終果。況羅漢之始因。故不應偏取諦觀已上。宜以依法不依人四依爲正意也。何以故。二釋昔說劣意。若極果尙不知滅。況四依而能知耶。如來何故說四依。下釋云。四依稚劣。因此得值諸佛菩薩說一乘經。爲悟入一乘由漸。故須說之。三乘初業不愚法者。江南旻師云。三乘初業。卽是幹慧地。爾時卽自知作佛。但厭苦情深。且取羅漢。故實有聲聞。後方回小入大。復有人言。二乘初業。不愚於法。卽成菩薩。故無復聲聞。但取菩薩爲聲聞耳。故用無聲聞義。卽開善智藏法師。其人初執有聲聞。於楊都興皇寺正導有聲聞義。而志公云。汝﹝言﹡呆﹞﹝手﹡賣﹞﹝託﹣七﹢史﹞於都亭頭。法師解此語。昔在會稽靈嘉寺道有聲聞義。靈嘉正在都亭頭也。因此遂攺無聲聞。問。今爲用有爲用無耶。答。亦有亦無。不同兩說。言亦有者。於緣有隨緣有。言無者。就理明無。故法華論破無聲聞義。明有聲聞。不同開善。亦不同莊嚴。初業已知無聲聞。且取羅漢爲證。若初業已知無聲聞。不應取證。若以取證。則不知無也。今總問。法華經三周明乘權乘實。辧聲聞人未聞法華。自保究竟。若聞說法華。回心入大。方自知作佛。今此經云。三乘初業不愚於法者當覺當得。云何會通。答。有人言。聲聞有二種。一者愚法。二不愚法。不愚法人。謂退菩提心聲聞。愚法之人。謂本乘聲聞。乘聲聞。自保究竟。聞說一乘。方知作佛。不愚法人。自知作佛。今須難之。法華經云。舍利弗等一切聲聞。皆自保究竟。聞說法華方知作佛。云何乃取舍利弗等一切聲聞爲愚法人耶。此一不可。又舍利弗等。卽是退菩提心聲聞。何處離此已外。更有不愚法人。此二不可也。江南諸成實論師釋。有理教。若就道理。三乘人初業。卽自知作佛。初業者。從四念處已上。卽是三乘初業。此時已自知作佛。羅漢故自能知也。若就教中明義。三乘初業。乃至羅漢。不自知作佛。要待聞法華。自方知作佛。故此經據其不愚。法華據其教。故明其愚也。理是實說。教是方便說。問。若勝鬘是實說。法華據教爲方便者。則勝鬘是了義經。法華名不了。詎可然耶。法華論云。此經正明因辧果。因則七處佛性。果則三佛菩提。豈可言其不了。又若法華據教說。則三根之人無有稟教之益。三周之說則有徒勞之獘。汝言勝鬘據理說三乘初業乃至羅漢自知作佛者。今撿勝鬘始終。及法華經論。以定其得失也。勝鬘一文云。羅漢辟支佛觀察時。得不受後有。此是羅漢自謂究竟。自知作佛。若自知作佛。則知更受。不名不受後有。汝言初業不愚法自知作佛者。云何復言得不受後有智。而是究竟。次文云。羅漢辟支佛於四不顚倒境轉。若三乘初業及阿羅漢自知作佛。卽知佛常樂我淨。云何於法身而起四倒也。問。若引前二文云。羅漢自保究竟。不知作佛者。今亦二文。初文云。彼前所得地。不愚於法。自知有餘地。當得菩提。後文云。三乘初業不愚於法。當覺當得。答。前文後文。若未聞法華一乘等經。則自保究竟。若聞法華等一乘經。則知作佛。是以兩文無相違背。故此勝鬘與法華同也。問。文云。不由於他。自知作佛。云何乃言聞法華等經。方知作佛。答。此言自知者。要聞他說。而自心證見。故言自知。如華嚴云。有所聞法。卽自開解。不由他悟。又如舍利弗云。而今乃自覺。非是實滅度。身子聞經而稱自覺。今亦然也。佛性論云。如來他身爲五因緣。一爲說無常苦。涅槃寂靜。令眾生於三有中而生怖畏。二生怖畏已。令入二乘聖道。三入聖道已。生究竟涅槃心。爲破如是增上慢心。故說大乘法華眞實教。令諸眾生捨本所執。攝取慈悲波若方便。四攝已於無上乘而成就之。五成就已。授其無上道記。是名化身事。此五中第三正明二乘未聞法華自謂究竟之大證也。若二乘自知作佛者。則化身無五事。此又證法華經是化佛說。以化佛有此五事。餘二佛無五事。又法華論解開示悟入中云。所言悟者。謂不知義。明一切二乘不知究竟惟一佛乘。又釋。破十種人病中。阿羅漢有三種顚倒信。一者信有三乘。名顚倒信。道理無三種。有於三。名顚倒信。爲破此病。明乘平等門。明三乘人同受大菩提記故。以此推之。當知二乘未聞法華。並是愚法。又龍樹云。阿羅漢生三界外淨土中。聞法華經。方乃作佛。亦是其證。以經論驗之。故知未聞一乘。則自保究竟。若聞一乘。則自知作佛。問。約何位論初業。答。江南諸師云。𨿽有二文。並是初業已自知作佛。今不爾。有二種不愚。一者後業不愚。二者初業不愚。後業不愚。得羅漢果竟。值善友聞一乘經。回心信大。故不愚大法。故前文云。得不受後有智。彼前所得地不愚於法。二者初業不愚。卽四依之人名爲初業。聞一乘經回小信大。法華亦有二人。一果人不愚。謂身子等聞一乘經自知作佛。二因人不愚。謂發二乘心人聞法華經。回心信大。略舉始經二種不愚。中間無定。問。小乘初業正據何位。答。謂小乘七方便等。故雜心云初則名始業。成實論以念處爲初業。此以小乘爲初業。於小乘初業中。於小乘初中值善友。聞大乘經。方知作佛。此四依者是世間法者。第三對劣顯勝。有人言。彼二乘所依四諦是世間法者也。苦集是分段世間。滅道是變易世間。一依已下。簡眞異僞。言一依一切依上者。總以簡之。一滅諦眞依。過彼小乘有作四依。亦過大乘無作三依。名一切依上。下別簡之。出世間者。過前世間有作四依。故名爲上。復過大乘無作三依。故名上上。無作三依望有作四依。已名爲上。一苦滅諦。復上於三依之上。故云上上。今評定之。此釋有二失。一文煩誤。所以然者。前已云一依者一切依上。謂出二乘有作四依上。復出大乘無作三依之上。故云一切。而後復云出世間上上。出有作之四。無作之三。故云上上。是爲煩也。二相違失。前云一切依上。後復云上上。同是一滅諦依。不應有此二句若云上上。前復皆爾。若直云上。初後亦然。今明上辧佛說四依意。今是簡彼四依勝劣不同。故有此章來也。此四依是世間法者。依法不依人等四依。此是依教尋理。本是凡夫。爲世間法。世尊一依者。此明二乘果也。婆沙中正明小乘一諦。一諦卽是一依。故小乘人亦明一諦一依義。小乘以滅諦一依爲究竟。普勝一切法。故云一切依上。又因中依法不依人等四依。果中無復此四。惟作一滅。故云一依。問。因中四依。旣稱世間。果中一依。應是出世。何故直云一切依上。而不云是出世間。答。旣云一切依上。卽知是出世間。但爲後大乘出世。是故不說。出世間上上第一義依所謂滅諦者。上來明小乘依。今對小依。以辧大依。從此文始。正是一依章。小乘一滅諦。已名爲上。今大乘過於彼上。故云上上。以上上故。名第一義。所謂滅諦者。前對小明大。今出依體也。此釋無前二失。復得大乘義分明。世尊生死依如來藏。江南諸師從此下是顚倒眞實章。顚倒是生死。眞實是一依。明本在因中。能爲生死依作持建立。是爲顚倒依於眞實。今但存略故云顚倒眞實。今謂此章實是顚倒眞實章。但釋顚倒眞實。與南北義不同。若言生死是顚倒。如來藏是眞實。與上空義隱覆是復何異。空義隱覆。亦明能覆是虛妄不實。所覆是實。又與下自性淸淨心煩惱隱覆此復何異。今所釋者。依如來藏有生死。作此說者。名爲善說。是不顚倒。若三種眾生外道二乘空亂意菩薩。不依如來藏而有生死。作此說者。名曰顚倒。故眞實。問。此章何故不屬一依。答。一依章。對昔小乘依非究竟。明今常住一依究竟。今文乃對三種人不依如來藏有生死是顚倒。依如來藏有生死是不顚倒。故不屬一依章。此章爲二。一明眞實。二者明顚倒。眞實中爲二。初略明眞實。次廣明眞實。各有三句。初三者。一明依如來藏有生死。二以如來藏故說生死本際不可知。三明能如上說當於道理名不顚倒。問。此與上一依何異。答。上是境爲智依今明染淨依。又前亦得是顯爲顯依。今亦得是隱爲顯依。境爲智依。一實諦境。能生一實智。故境爲智依。問。何以得知境爲智依。答。上明二乘四依智。乃至二乘果智。依有量滅諦境。旣非究竟故智亦非究竟。爲對彼故。明無作滅諦是究竟。能生究竟智故。故境爲智依。又前明顯法爲依者。滅諦顯現爲如來所證。故前云一切智境界及如來法身。又前是能生依。以境能生智故。後明依持名依。非佛性能生生死。就前釋依。以依憑爲依。就後釋依。以依持爲依。後以隱法爲顯依者。如來藏卽是隱。能爲生死顯法作依。生死依如來藏者。爲對外道小乘人及余大乘人。不依如來藏有生死故。今明依如來藏有生死。外道有二人。一執邪因。二執無因。執邪因中。一計人爲因。次計法爲因。計人爲因者有二種。一計自在天爲生死之因。二計神我爲生死因。計法爲因。或計世性。或計塵微。爲生死因。言無因者。謂自然而有生死。今爲對彼邪因無因。故說生死依如來藏。故如來藏爲其本因。二小乘及余大乘人。但知依結業而有生死。此但得末。未窮本。今爲對彼故。明依如來藏故有生死。又欲明一切眾生有佛性義。故說依如來藏有生死。以如來藏故說本際不可知者。此是第二句釋上依義。旣明由如來藏有生死。如來藏本際無始不可知。依藏有生死。生死亦無始。本際不可知。若不依藏有生死。則不可無始來有生死也。有人言。佛性無始。生死有始。始應可知但與佛性合用。故云本際不可知。又釋佛性無始。生死有始。背佛性故有生死。須見佛性。方了生死之始。惟佛能見其始。十地亦不知其始。故云本際不可知。問。龍樹云。生死有始無始。皆是邪見。今何故偏言生死無始答。𨿽二俱邪見。但爲破眾生有始。故說無始。無始者。欲明其有因義。又中論中。佛說無始者。欲明空義。旣其無有始。亦無中間。亦無有終。無中無終。故無生死。有言其無始者。欲明無有始。非謂有無始。是故無始辧生死實。不作此解。則是邪見。世尊如來藏故說生死是名善說者。此第三句。能如是上說信依如來藏有生死。此是當理之言。名爲善說。卽是眞實。若如外道二乘所說者。名不善說。又舉能說是善。顯所說不虛。世尊生死生死者。此第二廣辧依相。就文亦三。一明能依所依不二。二明能依所依不一。三明重論不一。初文又二。前敍能依之相。次明能依卽是所依。今前辧能依之相。上云生死依如來藏。又云有如來藏故說生死。故今解釋生死之義。有人言。生死生死者。總以標舉生死非一。故重言之。又生死中。其有二種。一生死生死。凡夫所起。二涅槃生死。如涅槃說。住大涅槃。能建大義種種示現。今爲簡後涅槃生死。偏舉初門。是故說言生死生死也。今明釋生死中有三。謂標釋結。初生死兩字。標生死也。生死者。此三字將能解釋。故牒之也。諸受根沒者。釋生死也。眼耳等六根生識。領納六塵。故云諸受。又此六根。能容受識住。故名爲受。此六能生識。故名根。沒者死也。生分已謝。死分次起。故云次第也。不受根起者。𨿽有根相。不能生識領納前塵。故云不受根。又不容受六識。故言不受根也。是名結也。問。此句何等爲生。何等爲死。答。有人言。諸受根沒是死。次第不受根起是生也。今謂如前釋也。諸受根。此敍生識領納六塵。故是生。從沒已下。釋其死也。若受根前念滅。次念滅次念受生根。此猶是生也。今受根滅壞。次念生不受根。故名爲死也。問。若其不受。亦應非根。云何言不受根起。答。成實論文云。同性不依時。皆名爲根。是就體爲言。然其實非根。論又云。根童子滅。非根童子在。名根。又一義就五受作之。諸受根者。謂五受根。五受者。憂喜苦樂捨也。若五根後所生受名苦樂。意根後所生受名憂喜。不苦不樂不憂不喜。通從六根後生也。明此諸受能生煩惱。故名受根。五受是根。名諸受根。眾生若命未盡。受根常在。隨何受念念不住。一一受根。隨有幾念。或多或少。同類異類。受受相續。不得斷絕。四受心彊。不得命終。命終之時。要在捨根。一報盡時。捨受滅盡。名沒也。次第不根起者。應言受根不起。此言無有受根次第續起。此云生者已死。故言是名生死也。世尊生死者。上明生死。今辧生死與如來藏不二。生死者。牒前生死也。此二法者。生死二法也。是如來藏者。明生死卽是如來藏也。就理而言。若體性者。知生死卽是涅槃。仁王經云。菩薩未成佛時。以菩提爲煩惱。菩薩成佛時。以煩惱爲菩提。故肇法師云。道遠乎哉。觸事而眞。聖遠乎哉。體之卽神。華嚴云。心佛及眾生。是三無差別。中論云。生死之實際。及以涅槃際。如是二際者。無毫釐差別。法華經云。如來如實知見三界之相。天親釋云。眾生界卽涅槃界。不離眾生界有如來藏性也。問。是相云何。答。如人夜中見繩爲蛇。蛇是繩歟。亦知迷南爲北。北是南也。有人言。此二法是如來藏者。此空如來藏耳。前明生死。此明死生也。若生便歸死者。眾生便成灰滅。誰得成佛。正以生者死。死者生。相續不斷。至菩提乃盡。故得修行求於佛果。生死煩惱隱藏法身有成之理。故名如來藏。亦能生如來故名藏。今謂道理難知。且用前解。世間言說故有死有生下。此第二明不一義。亦先明生死。次辧不一。第一義中本來無有生死。何故聖人說有生死。是故今明於顚倒眾生故有生死。佛隨顚倒故說有生死。龍樹云。於生死人有生死。於不生死人則無生死。死者諸根壞。前牒生死與藏不異。故須辧生死。今欲牒生死與藏不一。故須辧生死。前後有此二意異。故兩處生死非生死義異也。又旣隨顚倒世間說有生死。故今示生死之相。諸根壞者。眼等諸根壞。五受中捨受根壞。生者新諸根起。由業煩惱力。未來還生。爲起。五受根中是喜受根起。四識住中喜潤故。亦是十二緣中識支也。非如來藏有生有死者。此正明不一義。顚倒故有生死。非如來藏體有生死。法華經云。無有生死若退若出天親云。如來藏性淸淨。故法華經兩句。還是此經初句。明眾生界卽涅槃界。此是二不二義。如來藏體性淸淨無有生死故。是明不二二義。若不見法華論。釋此二句便不分明。問。何故有不二二。二不二義。答。於佛未始二。六道常法身。於緣未始一。法身常六道。譬如病眼人。於空常見華。是故空成華。如不病眼人。知華常是空。以有此二義。故明二不二。不二二義也。若依前第二師。初明生死二卽如來藏。此是空如來藏。今明非如來藏有生死。此明不空如來藏。今且依前釋。離有爲相者釋成不一。以離有爲故非死。常住不變。釋離有爲。約凡夫有三不變。一不爲煩惱水漬變。二不爲業風吹變。三不爲生老死火燒變故。菩薩不變有二。一不爲變易陰生所變。二不爲變易陰滅所變。佛不變有四。以常故不生。以悼相故不死。淸淨故不病。不變故不老也。是故如來藏是依是持是建立也。結也。以體是無爲常住。故能爲眾生作依持建立。是所依處名依。持者連持令不斷絕。建立者始終令得成佛。三藏師意。依者卽自性住佛性。不從緣有。名爲自性體是常法。故名爲住。以是常住。爲生死作依也。持者卽引出佛性。由有佛性。故得修行顯出本有之法。故名爲持。建立者卽至得果性。以有佛性。故成果徳。名爲建立。世尊不離不脫下。第三重釋不一。所以重明不一者。正欲成能依義。就文爲二。一當相明所依。二斷脫異外下。對能依辧所依。不離者。體是無爲。不可離也。非煩惱系縛之法。不可斷。非是有爲。不可脫也。千變萬化其體不攺。故言不異也。出三乘地行外。故云不可思議。世尊斷脫異外者。生死是斷脫異法也。藏體異之。是故言外。而能爲妄本。名有爲法依持建立。有人言。斷脫異外者。並目生死。斷脫異。如上釋。外者。生死出在理外。故名爲外。分明不然。如上解也。世尊若無如來藏者。上明眞實。今明顚倒。就文亦三。一破二乘及空亂意二種顚倒。明不顚倒。第二破外道顚倒。明不顚倒。第三總結顚倒人。明不知如來藏。初又三。一破其謂無如來藏。二破其七法有依持之義。三對顯如來藏爲正依。若無如來藏不得厭苦樂求涅槃者。此第一破其不立如來藏爲依持義。破意云。若不依眞。妄不孤立。故無厭苦樂求涅槃。如人睡時。若無報心。則無夢中向河求水。此亦如是。又此文是反解。反解者以無顯有。若無藏不得厭苦求涅槃。當知厭苦樂求涅槃。要由於藏。又勝鬘爲破小乘等人不知有佛性者。尙無厭苦求涅槃之因。云何有離生死苦得涅槃之果。是故應當信有佛性也。靈味淳師云。是理知厭苦求樂。故終能反。異於木石。由有佛性故爾。用此厭苦求樂之心爲正因佛性。由之得佛。於時猶有光宅師。以厭苦求樂爲正因。但厭苦求樂是功徳性。極至金剛心得佛時則無。今謂文意悉不爾。但明有佛性。故得厭苦求樂。無佛性。不得厭苦求樂。不用厭樂以爲佛性也。何以故下。第二破其七法自能作依持之義。小乘及余大乘人云。妄心自能造於善惡。何須依藏。下對破之。破中有三。一此六識及心法智者。牒小乘人七法。二此七法剎那不住者。第二正破。三不能種眾苦下。正明不能起於染淨。於此六識及心法智者。有人言。六識者。六是事識。及心法智是第七識。迷時名心。解名法智。第八名藏識。是阿利耶。此造疏人。不見攝論謂第七識名法智。攝論第八識名阿陀那。此云無解識豈得稱法智耶。今所明者。六識不異舊。及心法智。能厭苦樂求涅槃。何須佛性。此七法剎那不住者。第二破。以念念不住。故不能起於染淨也。不種眾苦者。明六七心不能種有生死苦也。不厭苦求涅槃者。明六七心不能厭苦樂求涅槃得解脫也。舊法師多作此釋。今謂不爾。所以舉此七法者。舉六識。明不能起染淨及以種苦。舉心法智。明不能厭苦樂涅槃。故楞伽說六七不受苦樂非涅槃因也。六七不受苦樂者。猶是不種苦。非涅槃因。猶是不厭苦求涅槃也。待至後釋。然經論中釋染淨緣起要有四別。一約緣不約佛性。二約佛性不約緣。三亦約緣亦約佛性。四不約緣不約佛性。一約緣不約佛性者。只由六七妄緣。不由如來藏。此小乘教及大乘教相中。彰染淨緣中因果自招感故有。都不言由藏實而有。如是一切。二明約佛性不約緣。染淨之興。只由藏實。不言從緣而有。此如楞伽說。六七非受苦樂。非涅槃因。藏識受苦樂。是涅槃因。如是一切。今此說二同彼也。三明亦約緣亦約佛性者。此亦如楞伽說。藏識海常住。境界風所轉。種種諸識浪。騰躍而轉生。如海水起波浪。非異非不異。佛性亦爾。心俱和合生。亦非異非不異。如是一切。故知眞妄和合。方起染淨。海水起波浪非異非不異者。彰不可水外求波。波外求水。故言不異。而波息水靜。故言非不異也。佛性亦爾。心俱和合生非異非不異者。彰佛性與六七妄心和合生時。不可眞外求妄。妄外求眞。故言不異。而妄盡眞顯。故言非不異。亦可在緣常靜。故言非不異。法華論云。不卽眾生界。不離眾生界。有如來藏性。故經言。佛性𨿽在陰界入中。而不同陰界入也。四不約緣不約佛性者。實相之外無緣故。無染淨法可起。此如金剛波若論說。平等眞法界。佛不度眾生。以無佛爲能度。無眾生爲所度。又如佛地論說。煩惱妄想中。無一法可滅。淸淨法中。無一法可增。泯上三門。歸乎一絕。世尊如來藏者。此第二對邪顯正。卽是對顚倒明眞實。舉如來藏。明有如來藏故得厭苦樂求涅槃。有三。一如來藏者舉法實體。二無前際下。辧能起染淨所以。良由藏體無前際等。故能起染淨。無前際。明本有義。以本有故。無始起修滅。能爲染淨因也。三種眾苦下。正明能起染淨。問。由佛性故得厭苦樂求涅槃。此事可爾。若由佛法性種眾苦者。豈非佛性力故令眾生種生死苦。若言不由佛性力種生死苦。亦應不由佛性力樂求涅槃。又若不由佛性力種眾苦者。卽是七法種苦。云何言七法一念不住不得種眾苦耶。答。須解此章大意。此章爲破外道二乘人不知有佛性。欲勸一切眾生信有佛性。故說由佛性故得厭眾苦樂求涅槃。問。勸信之言有餘。而釋經意不足。若由佛性得種眾苦。卽是佛性令物受苦。此乃是同於魔性。何名佛性。答。此乃明有佛性眾生。故得種眾苦。非是佛性令其種苦。亦明佛性眾生令其厭苦。非是佛性令其厭苦。如有海水風吹成浪。非是海水令其成浪者。亦應非佛性種苦及厭苦。但顚倒妄緣種苦及厭苦。則違前文。答。𨿽因風成浪。終由有海。𨿽因妄心種苦及厭苦。終由有佛性。故說佛性爲本。故說由佛性故種苦厭苦也。如來藏乃至墮身見下。江南諸師及北土有師。並以此章屬前。是明顚倒眞實。今直簡所依之藏不同陰內之我。明藏體絕離眾相。故有此章來耳。今明上章。對破小乘及余大乘人不立如來藏境。今第二次破外道。上來辧一切眾生有如來藏爲生死作依持。疑者云。若爾。與外道何異。龍樹中論本住品云。眾生身中有神我。名爲本住。本住者神爲諸根之本。苦樂等諸根。依神得住。又我本來已有。體是常法。苦樂等法依之得住。故名本住。若爾與如來藏異有得何。今欲簡此義。故有此文來也。如來藏者。牒眞實也。非我非眾生非命非人者。正破外道也。問。我等四。有何異。答。經論釋不同。如經云。觀內無我。外無眾生。內外和合無命。畢竟淸淨無人。陰非神主。名爲無我。離陰亦無。名外無眾生。陰與假名眾生相續名命。無別命體。故言內外和合無命。諸陰和合宰用名人。無別人體。故名畢竟淸淨。智度論云。於五陰起我我所心。故名爲我。五陰等眾法和合生。故名眾生。命根成就。故名受者命者。能行人法。故名爲人。金剛波若論具釋此四。可尋之。今明如來藏並異此四法。故不同外道也。此但明藏體一同人我。佛性正是人體。故須簡人。不明是法體。略不辧不同法我也。問。顚倒眞實與空義隱覆眞實何異。答。前章明佛有二智。知能藏畢竟空。知所藏不空。故能藏覆所藏。此章明所藏之體空無諸相。而眾生不了成三種顚倒眾生。故成藏。然前章明能藏空所藏有。此章明所藏空能藏有也。亦得俱有。解此四句者。是人解如來藏者也。如來藏者下。第三明如來藏非三種眾生境界。三種眾生者。一墮身見眾生。此是凡夫外道。於五陰身內而見有我。明名身見眾生。顚倒眾生者。二乘人也。於法身常樂我淨。起無常等四顚倒也。空亂意眾生者。初學大乘人。多習空觀。妨亂眞解。名空亂意眾生。涅槃云。十地菩薩爲無我論之所惑亂。今文無乃非十地。但學大乘人。爲空見惑。不知佛性。非境界者。總明如來藏非此三種人之境界也。如來藏非我人眾生。橫計我人眾生。不識如來藏。如來藏非是無常無我。計無常無我者。不識如來藏。如來藏非空非有。若計空有者。亦不識如來藏。是故如來藏言亡慮絕不可思議。豈得言有如來藏一初。爲生死作依持建立。若言有如來藏爲生死作依持建立者。是有見眾生。又若言有能藏所藏作有見解者。皆是能藏無所藏故。有所得眾生。生死涅槃皆是眞實生死。所得人。眾生與佛皆是眾生。故中論云。若不受諸法。我當得佛涅槃。當知是人。還爲受所縛。故受此無受。無受還成受。卽其證也。有人言。意散亂失空解眾生。明眞實法體卽是空。此人不解。而於有解外別求於空。故失空解也。不得禪定。不得一心。名爲亂意。故名散亂失空意眾生。亦三種眾生。出佛性論撿佛性論無差別品爲四種人。爲身見眾生。故論法身。身見眾生不了我我所。爲對治此。故說法身。二爲對二乘顚倒眾生故。說名如來。二乘於常眞如中。計無常等四倒。爲對此故。說眞如常。無有四倒。三爲散動眾生。說名眞諦。始行菩薩有二種人。一見諸法。折之故空。二謂有實法。名之爲有。第一人執空。第二人執有。故此二人並迷如來藏中道之法。爲對此故。說於眞諦。世尊如來藏者。第十三自性淸淨隱覆章。作三門釋之。一來意門。所以有此一章來者。上顚倒眞實章。明依如來藏說有生死。是眞實說。三種眾生不依如來藏說有生死。是顚倒。今次論能依所依染淨之義。能依生死。此卽是染。所依之藏。此卽是淨。淨不應有染。染不應有淨。此事難明。惟佛能了。今欲論此義。有此章來也。又前如來藏章中。但云不離煩惱藏是如來藏。未知云何不離。今此中正明如來藏客塵煩惱染。名爲不離。故有此章來也。又近從顚倒章來。生疑者云。三種眾生有如來藏。何因緣故非其境界。爲釋此疑。言三種眾生𨿽皆有藏。以諸煩惱覆故。非其境界也。又上顚倒眞實。明下情不及。今此自性淸淨難知。是佛境界。顯惟上智能知。故次明也。又上釋如來藏一名一義。此章明多名多義。所以然者。其此章明如來藏究竟。故其此廣辧。又論佛法根本大事。大事謂佛性。佛性卽自性淸淨心。此事應須論辧。故有此章也。第二同異門。此經始終明如來藏凡有六處。一如來藏章。明如來藏甚深。非三慧境竟。此明諦處說藏深。以藏深類諦深。二空義隱覆章。明佛知能藏是空。所藏非空。佛具空不空二智。此就一滅諦中辧空不空。爲成一滅諦義。三顚倒眞實章。明如來藏爲一切染淨作依持用義。四顚倒眞實章。未明如來藏絕一切相。卽是明所藏是空義。於緣不了。故成顚倒。卽是能藏不空。五明如來藏有五藏義。六明如來藏自性淸淨爲煩惱染。此明佛性有六條義乃圓足。第三釋名門。藏體無垢。名自性淸淨。隨緣相染。故云隱覆。問。旣有自性淸淨心。何不立自性淸淨色。答。色從心變起。以心爲本。所以云心。又色是形礙。心法不爾。故不立色也。問。何故經云佛性亦色非色也。又言妙色湛然常安住。答。若色性說色。亦得是色。故起信論云。色心不二。以色性卽智。智性卽色。但以無形礙。故不名色也。故起信論云。色體無形。故說名智。就文爲二。一勝鬘正說。二如來述成。勝鬘說中有二。第一總明五藏。二從此自性淸淨下。別釋。第一總明五藏。如佛性論中說。一如來藏。以自性爲義。一切諸法不出如來自性。無我爲相故。二法界藏者。彼說正法藏。今言法界者。界卽境界。卽是因義。聖人四念處等。皆取此性作境故。三法身藏者。以至得爲義。至者證也。一切聖人信樂正性。由此信樂。令諸聖人得如來功徳。四出世間上上者。三由有倒見。不得聖法。具此三義。名之爲世。此法無彼三義故名出世眞實也。五自性淸淨藏。以祕密爲義。若一切法隨順此性。則名爲內。是正非邪。若違此理。則名爲外。是邪非正。彼論辧五藏訖。引此經說五藏爲證。如來藏自性義者。辧是藏此一切諸法體性也。法界藏以因爲義者。辧此藏是聖人行境界。名爲因也。法身藏以至得爲義者。通辧依此藏能修因至得佛果。故名至得義。出世上上藏眞實義者。辧此藏性不因緣相。故名眞實也。自性淸淨藏祕密義者。甚深也。辧此藏無一相可取。而順之大益。違之極損。故名祕密。如攝大乘論中辧五藏相義亦如是也。此等隨義別分非體別有五也。此自性淸淨下。第二解釋。就文爲三。第一略釋。第二何以故下。廣釋。第三惟佛世尊下。仰推於佛。初文中。一牒淨心。二客塵煩惱。顯隨緣隱覆。此自性淸淨者牒第五。如來藏牒第一。但牒始終。餘三略。而𨿽牒第一。爲成第五。以第五正明自性淸淨不染故也。是以文牒第五無藏字。故知以第一成第五也。而客塵。凡言而者。返前述後之辭也。客塵煩惱者。是性成煩惱。望推本性淨心之舊。故說之爲客。又無始無明自心分別所作。無有眞實。故名爲客。坌污稱塵。上煩惱者。現起煩惱也。淨心爲此二煩惱所染也。不思議者。性淨而染。明下情不及也。如來境界者。辧惟上智能知也。何以故下。第二釋也。何以故者問也。何以淨心而染是不思議佛境界故耶。剎那善心下。對問釋也。有人言。剎那善心不善心不爲煩惱所染者。正解淨義。剎那是念。念善心體。念惡心體。煩惱俱不能染。不能染故淨。煩惱不觸心心不觸煩惱者。釋前不染。煩惱出自妄情。不及眞識。故不觸心。據眞無妄。故不觸煩惱。其猶世人見繩爲蛇。蛇出妄情。故不觸繩。繩體常淨。亦不觸蛇。云何不觸法而能得染心者。責遣染過。今明經言剎那善心不爲煩惱染。汝淨心無剎那。又正應觸善心無染。云何亦舉不善心耶。今就文爲二。一者舉現近粗法無染而染。以況遠細。二從自性淸淨下。正明細心不染染義。就初又二。第一明染無所染。二從世尊然有煩惱下。明不染染義。就文又二。一正明無染。二從煩惱不觸心下。舉不觸釋成無染。剎那善心非煩惱所染者。此借粗顯細也。善心是淨。不善心是垢。善心之中無有貪嗔癡。是爲淨中無垢。無有染義也。剎那不善心亦非煩惱所染者。不善心者。卽是貪嗔癡心也。當起貪嗔癡時。善心已謝。不善心旣卽是煩惱。是則惟垢無淨。惟能染無所染。亦無染義。前句有淨無垢。有所染無能染。不成染義。後句有垢無淨。有能染無所染。亦不成染義。如帛與渥合時。可得名染。惟渥無帛。惟帛無渥。並不成染義。若善心與不善心兩共合者。如渥帛合。可爲染義。而二心未曾共俱。垢時無淨。淨時無垢。何得有染。故中論縛解品云。若謂五陰是可縛。五陰中余煩惱來縛者是亦然。曇影法師釋云。心淨時則無物來縛。心垢時則無可縛。此明心淨時有所縛無能縛。心垢時有能縛無所縛。故羅什云。傳吾業者寄在道融曇影僧睿乎。釋彼論與此經同。又一意。夫論煩惱染心心不出二種。一者善心。二者不善心。善心者無貪嗔心也。不善心者貪嗔心也。煩惱並無染此二心義。所以然者。當起善心時無不善心。但有所染無能染。不成染義。不善心卽是貪嗔癡。云何有能染所染。不善心旣卽是貪嗔癡。則惟是能染無有所染。不爾。惟是所染無有能染。若有能所染。便一剎那中有二貪嗔癡心。而實不爾。此亦如中論縛解品。眾生謂五陰身是縛。論云有身則不縛。若身是所縛。則無能縛。若是能縛。則無所縛。若有能縛所縛。便成二身。心不觸煩惱者。第二舉不觸釋成無染。善心不善心。通名爲心。此二種心並不觸煩惱。有善心時則無煩惱。一切無相觸。如指端不自觸。煩惱不觸心者。善心不善心家二種煩惱並不觸。有煩惱時無有善心。故煩惱不觸善心。煩惱卽是不善心。一體之法亦無相觸。故煩惱不觸不善心也。若就成論義。識想受三心未起善。行心中方起善不善。從行心中起不善。染前三心。然行心起不善時。前三心已滅。有能染無所染。當有前三心時。所染無能染。大意同前。云何不觸法而能得染心者。此結無相染義。善不善心。竟無相觸近義。云何得有相染耶。世尊然有煩惱有煩惱染心者。上來求煩惱染心義不可得。卽是染無所染。而於眾生宛然有煩惱煩惱染心。此是不染而染。如中論觀染染者品。種種門求染染者不可得。而假名因緣有能染所染。問。云何是不染而染。答。前心是淨。後心是垢。垢心起時障於淨心。故名爲染。自性淸淨心而有染者難可了知。上來舉粗。今是況細。三界粗心染義。尙難可了知。自性淸淨心而爲所染。豈易可知。𨿽本性淸淨。而於眾生成顚倒不淨。故名爲客塵煩惱所染。𨿽爲客塵煩惱所染。而常本性淸淨。故實無所染。難可了知。惟佛世尊下。此明惟佛能知。實眼者。佛有實眼。見此自性淸淨心爲煩惱所染。了了分明。故如眼見。實知照於此理。一切善法皆從佛出。故爲法根本。佛知一切法。爲通達法。爲正法依。佛能秉持此法。法由人弘。故爲正法依。義此上來已釋第一勝鬘正說。自下第二如來述可。就文有二。一明勝鬘問佛。二如來隨喜述成。前勝鬘問佛者。明理旣深妙。故問佛取審也。佛卽隨喜者。第二明如來隨喜述成。就文爲二。一明隨喜。二明述成。以勝鬘所說合理稱機。故佛內心隨喜。如是已下。發言誠述。初總述勝鬘自性淸淨心而有煩惱難可了知。有二法下。別述成。就文爲二。一明述成二法難可了知。二從如此二法下。明有信受之人。初總明二法。次別明二法。初法中。自性淸淨心。言亡慮絕。故難可了知。第二法。若一向淨而無染。若一向染而無淨。此易可了知。以𨿽淨而染𨿽染常淨。故難可了知。汝及成就大法菩薩者。種性已上菩薩。馥公云。是大力之例。勝鬘之與齊位。故知同是法身人也。有人言登地已上菩薩也。有人言八地已上菩薩也。諸餘聲聞能信佛語者。謂信行菩薩。與教法相應。故言聲聞。此在種性已前十信菩薩也。今依經是聲聞也。舉此等方能聽信者。顯成難知故也。又上明難可了知。恐其望岸而退。今欲勸物信受。故舉此等人來也。馥師云。聞說入禪。以爲聽受。言外之旨非是所窺。名信佛。此一章義。若我弟子下。此是第十四眞子章。略作三門釋之。一來意門。前十三章經。明一乘法。今明於法信順。有大利益。故次論之。又乘有三種。一乘體。二乘境。三禦乘人。從初至一乘章。謂乘體。無邊聖諦。謂乘境。今明眞子。謂禦乘人。約大品是乘乘人。約信受是行乘人。故有此章來也。又近從上自性淸淨章來。然子本從生爲義。若能解行相資。必得成佛。故名眞子。然若有能解上十三章經理若行。悉名眞子。但今就自性淸淨心明眞子者。以自性淸淨心最甚深難解。故偏就此以明眞子。二釋名門。於法信順。堪紹佛業。故名眞子。又行解非妄名眞。從佛口生。從正法生。故名如來眞子。如法華舍利弗領解章廣說。又攝論意。佛子有五義。一以信心爲種子。二以般若爲母。三以禪爲胎。四以忍爲乳。五以佛爲父。又如無量義經。以諸佛爲父。方等經爲母。生菩薩子。又如華嚴經第五十卷

初廣釋。三定人門。此章佛自說。餘皆勝鬘說。所以然者。信解深法。要須佛明。故須佛說。又勝鬘問佛。佛卽隨喜。因明能信之人。是故佛說。又勝鬘親信人。自彰信益。義中不便。是故佛說也就文有三。一明信利益。二於我滅下。嘆行功徳。三信如來有如是下。結信利益。若我弟子者。泛舉能信之人也。此中凡有四信。就文爲二。第一明四位爲眞子。二隨順法智者下。偏釋第三觀解相。前四爲二位。初二辧信位。次兩明解位。如龍樹云。佛法大海。信爲能入。智爲能度。卽其事也。初中信位有二。言隨信者。是十信位。隨教生信。故名隨信。又此信心。隨順種性已上增上之信。故名隨信。又隨所有事皆信。嘆信廣也。如維摩云。所未聞。聞不疑。信增上者。十解菩薩。得證法明。信根堅固。名爲增上。又上嘆信廣。今嘆信深。如維摩云。深信堅固。猶若金剛。故名增上。依明信已隨順法智。上來明二種信。此下明二種解。此是解行地所成益也。名前上信以爲明信。依彼信已。起解行中觀解方便。此觀順於初地已上。成就法智。名隨法智。第四名爲究竟。今第三仰順彼法智而觀。故名隨順法智也。又順法成智。名隨順法智。而得究竟。謂初地已上無生忍也。然初地未究竟。但望前三種。故說爲究竟耳。於解中開二者。地前爲順忍。登地以爲無生忍。有人言。但有三位。初二種信。爲十信位。依明信已。第二在種性解行地。而得究竟。第三在初地已上。若隨行以分。於一切位中。初信。次解。後行。卽爲三。若以四位者。信中開二。解中開二。如上釋也。隨順法智者。第二偏釋第三隨順法智。江南諸師有多釋。一云。此中明二忍。一信忍。二順忍。初信及增上。爲信忍。隨順法智下明順忍。依十地四忍明義。初三地爲信忍。四五六地爲順忍。於初地爲眞乘之始。旣會二乘以入大乘。故齊六地方進七地乃至十地。故略舉二忍。文云而得究竟者。四地至六地。順忍位極此。故云而得究竟。上隨順法智之言難解。故重牒而解釋也。又將入初地。捨凡登聖。必須多修觀解。方能起入。故須重辧。就文爲二。前別。後結。別中有五。言五者。一觀十八界。二觀業報。三觀羅漢眠。四觀禪定。五觀神通。十八界觀名。江南琮師旻師所說。此間有同者。初二觀深。後三觀淨。觀深中。初一觀十八界。觀察施設根者。根謂六根。根無定性。因緣故有。名爲施設。如華嚴云。觀眼無生無自性。說空寂滅無所有。大集經云。若有說言眼見色。乃至意能知諸法。是人轉輪生死中。無量億劫受諸苦。故知根無定性。意解境界者。意解者。觀察中間六識。境界者。觀察外六塵。此十八界。皆是因緣和合故有。無生故空。取上施設之言。通貫十八界也。有人言。此正作惟識觀義。實無六塵境界。但是自心妄見有耳。故言意解境界。有人言。觀察施設。此顯所觀分齊。意解境界。顯能觀心分齊。但想觀相應。未能正證。故名意解境界。馥師云。信等五根爲根是立行之本。施設爲用。謂三乘立行施用。五根不同。爲難知境界。解是禪定門。謂非靑見靑等。信解諸觀。逐意回轉。假想無定。亦爲難知境界。觀察業報者。觀因果也。諸法𨿽空。而不失因果。如華嚴云。智慧分別無業相。善解因緣非無業。維摩云。無我無造無受者。善惡之業亦不敗亡。故言觀察業報也。古疏釋。觀有漏業爲觀。觀無漏業得變易之報。此皆難知之理。無量壽經云行業果報不可思議。成論云業力甚深。此通明因果難知之義也。觀察阿羅漢眠下。上來觀察深。今是觀淨。又上觀凡夫。今此觀聖中。前觀二乘。羅漢入無餘時寂滅際。猶如醉人酒未消時。如眠不異。後出寂滅際。目之爲覺。問。其人何時覺耶。答。其人內有佛性。外值諸佛說法華經。得回小入大。此時名覺。有人言。羅漢有二種。一有眠。二無眠。依電光定得羅漢。此是慧解脫人。未得四禪。不得發通。不得上界四大。是故有眠。若依四禪得羅漢者。得上界四大。是故無眠。今觀察此事。故言觀阿羅漢眠。有人言此語倒耳。未得羅漢果有眠。得羅漢果無眠。有人言。阿羅漢無明住地煩惱在故。所以名眠馥師云。羅漢四住已盡。猶如覺。余無明住地不了。名眠。此眠若覺便成大覺。是故觀之。有外國僧字法智云。依梵本。此文不正。應言阿羅漢明。謂三明也。今此經本不同。有經本云阿羅漢眠。有經本阿羅漢眼也。觀察心自在樂者。上觀羅漢眠。是淨果。此之二句。觀淨法因也。心禪樂。是其定也。心樂謂定果。神通稱意。名心自在禪樂。此是定體。有人言。觀察心自在樂者。總顯也。禪樂者。重以簡別。謂前心是禪。心自在樂。非余心也。所以作此釋者。以後第五觀別有自在通。故此中但明禪樂也。有人言。心樂禪樂者。此是定慧樂。實慧怡神。爲心自在樂。智度論云。納衣行乞食。動止心常一。一切諸法中。皆以等觀入。斯樂非定樂。禪樂者諸禪妙受以爲禪樂。精妙故須觀察。觀察羅漢辟支乃至聖自在通者。上一觀定。今觀慧也。聖智自在。通解諸法。名聖自在通。又解。神通轉變。名聖自在。問。何故但明大力菩薩。答。從大力已上類然。但據初爲言耳。此五種下。總結也。此五觀皆能離相。故名巧方便觀。第三人旣作此觀。當知初後亦然。自下第二嘆信益中。初牒前四。後就嘆益。於我滅後未來隨信。牒上門。當佛在時。多善眾集。非直能信。亦堪入證。未來惡時。信之者難。是故偏舉。信增上者。牒前第二。依明信已隨順法智。牒上第三。自性淸淨心乃至而得究竟。牒上第四。問。牒第四中。何故牒自性淸淨心爲煩惱所染。答。顯所究竟法對之以彰人究竟也。馥師云。以五觀盡煩惱顯淨心之故。云而得究竟。此明嘆益。是究竟者入大乘道因者。此詺佛果爲大乘道。彼究竟者能入彼乘。名入大乘。與佛作因。名大乘因。非但第四入大乘因。前三亦爾。但據後爲言耳。信如來者。是第三結信利益。旣言信如來。亦信勝鬘。但佛述勝鬘。故言如來耳。不謗深義者。旣信佛所說。離闡提障。故不謗深義。爾時勝鬘下。第十五勝鬘師子吼章。二門釋之。一來意門。所以有此章來者。上十四章明說法。今明護法。又眞子章末云有大利益不謗深法。此章明謗者有大衰損。無大利益故。今明救攝謗者是大利益。故涅槃云。𨿽能如是種種說法。然不能作師子吼。不能降伏非法惡人。今日始能。故名師子吼。又通論之。說前十四章。大判而言。明自行。自行旣成。得堪化益。故次論之。又勝鬘旣見如來述成所說。顯信者損益。故卽發誓願。若有不信之者摧伏令信。故次論也。二釋名門。勝鬘者。舉能說之人也。師子吼者。美其所說也。問。何故此章偏題勝鬘。答。以此外化之益在人。故偏舉之。問。何故此章名師子吼。答。如師子吼。有所摧伏。勝鬘如是外化之徳。能摧惡人。是故就諭名師子吼。如經中說。世間師子哮吼之時。爲十一事。一爲破壞實非師子詐師子。二自試身力。三自淨住處。四令諸子知其處所。五令羣輩無怖畏心。六眠者得悟。七爲一切放逸諸獸使不放逸。八令諸獸咸來依附。九爲調伏大香象等。十爲諸子。十一莊嚴諸眷屬故。諸佛菩薩爲師子吼。事亦同然。一爲摧魔軍。二示眾十力。三開佛行處。四爲邪見作歸依處。五爲安撫怖畏眾生。六覺悟無明睡眠眾生。七惡法者爲作悔心。八開示邪見令諸眾生知六師等不正師子。九爲破壞富蘭那等。十令二乘生反悔心。十一爲令五住菩薩生大力心。習種性種合爲一。住解行爲二。淨心爲三。二地已上行迹爲四。八地已上決定爲五。勝鬘今日爲師子吼。齊應具此。但今文中說降惡人爲師子吼。卽是向前十一章中。第一第四第五第八第九事。此章有五。一勝鬘承力請說。二如來聽許。三勝鬘正說。四勝鬘說竟禮佛。五如來述贊。勝鬘白佛更有餘益我承佛威復說斯義。是初段。對前自利。詺後化他以爲余益。又對前佛說信者利益。今更摧不信者令信。故言更有餘益利。又上佛明四位利益。今辧三善男子解法離謗。故是大益。旣承佛威。將說契理。前顯自利。今論利他。故云復說。佛言便說。是第二段。化徳須陳。故言便說。勝鬘自下。是第三段。於中有二。一簡取善人。二諸餘下。偏就惡人以明化益。前中初言男子女人於甚深義等者。總舉善人。前眞子中有四。此合爲三。初二爲一。後二各各一。故有三種。三中初一。於義不謗。名離毀復。第二能出生正道。名生功徳。第三能入諸佛果徳。名入大乘。江南有人言。前眞子章明信順二忍。今章辧三忍。離自毀傷。卽信忍。謂三地。生大功徳。謂前五種巧便。爲順忍。四地至六地。入大乘道。謂無生忍。七地至十地。又總明三人具此三義。此之三人。一者離過。二生諸功徳。已離過生徳。故入大乘道也。何等已下。別列善人。從上至下。次第列之。前明四人。從劣至勝。謂修行次第也。今明說門次第。故從勝至劣者行相鄰次摧惡人故。從勝向劣也。又佛說眞子。從始至終。勝鬘所說。從終至始。此是相成之道。互文現意也。男子女人成深法智。是初地上究竟成也。隨順法智。是解行地隨順法智。於諸深法不自了下。是解行前隨信信增。除此已下。總以簡之。下對惡人明化益中。除此者除上三善人也。諸餘眾生。明三善人外總舉惡人。於諸深下。別列惡人。於諸深法堅著妄說者。堅著。心邪也。妄說。謂口邪。違背正法。上明起邪。今明違正。習諸外道下。然惡人有二。一於佛法中起過。二於外道法中起過。上明佛法中起有所得過。今明於外道中起諸過失。旣能損正增邪。不堪紹繼。如腐種子也。當以王力者。降邪有二法。一以說法。二以威勢力。說法力有二。一用濡語。二以苦言。威勢力有二。一以顯力。謂王力等。二以幽力。謂天龍力等。然降內邪。多用說力。降伏外邪。多以威力。今此惡人。難以理從。宜以威伏也。爾時勝鬘下。第四勝鬘致敬。所以須致敬者。一欲請佛述成。是故致敬。二上明用威伏物似非善。故須請述令化學之。又此經始末。勝鬘凡有三禮。初請佛應。佛遂應之。以見佛歡喜。是故致禮敬。次請佛攝受。欲明師資道成。是故致禮。今說經竟。致如來印可。故欲報佛恩。是故頂禮。佛言善哉下。第五贊述。就文爲二。一嘆現徳。汝已親近下。美其往因。現益徳爲二。初嘆護正。降伏已下。嘆其摧邪。護正摧邪。合理稱機。故云善得其義。爾時世尊下。第三大段。次明流通。就文爲四。一明如來爲化旣周還歸舍衛。二時勝鬘下。明勝鬘瞻睹起戀仰心。三還入城下。勝鬘以法傳化流通。四入祇洹下。如來以法付屬流通。又合四以爲二。初一勝鬘流通。次佛流通也。勝鬘流通一國。佛流通十方。初中。世尊放光普照大眾者。一示將別相故放光。又初放光明令勝鬘正說。今放光明使其流通。身升虛空者。初應從空而來。今說經竟還乘空而去。乘空而來。蓋不來而來。來無所來。乘空而去。此是不去而去。去無所去也。去地七多羅樹者。彰去分齊。前說經時。佛𨿽在空。去地不遠。欲使空地交接。得申禮嘆。今示說經旣竟。將欲回還。故升空轉髙。多羅樹。此無別翻。余處或翻爲肘。從肘盡中指。七多羅樹。則七十肘。亦言四十九尺。又言一多羅樹。去地七仞。一仞七尺。一樹合有四十九尺。七樹合有三百四十三尺。林公云。從肘盡中指。名毗陀私多。此方無名字翻。處處多翻爲肘。足步虛空還捨衛者。現勝神力。令物敬也。時勝鬘下。第二段。初標列敬人。合掌已下。明三業虔仰。初明身業。合掌者敬也。觀無厭足者愛也。俗云。於君敬。於母愛。兼之者父也。今佛是慈父。故具二也。過眼境已。歡喜各嘆如來功徳。是口業。慶已遣過。故云歡喜。次口嗟盛徳。目爲稱嘆也。具足念佛。是意業也。佛色身及諸功徳皆念在心。故云具足。第三段中。還入城傳化方便。勝鬘住宮。與王別城。今欲化王。須詣王所。故入城中有。又解。勝鬘出城送佛。今送佛竟。還歸入城。向友稱嘆。大乘者。王爲地主。一爲化易。二爲化廣。故云以上化下如風靡艸。故前化王也。王及夫人各化男女者。各化同類也。而言化七歲男女者。此土八歲入禮。外國多以七爲數。故云化七歲已上人也。如前髙七多羅樹等。天竺七歲許爲沙彌。七是一數之滿。爾時世尊下。第四段。就文有四。一佛入祇洹。告念所付。二時天帝下。所付皆至。三向天帝下。佛爲說經。以法付屬次天帝阿難及大會下。四明大眾聞法喜行。初段中。如來前身入祇洹。次口言告命阿難。次心念帝釋。卽是三業。帝是主也。釋是能也。能爲天主。故名帝釋。第二段中。時天帝忽然至者。聖心相鑑。故佛念時。天帝卽至。阿難先在佛所。故不說之。第三段中。前爲說經。說已告下。以法付屬。前爲說經者。爲天帝阿難廣說此經。令二人聞已。各於天上人間流通此法也。說已天帝下。第二付屬流通。前爲說令其解。今付屬使其化他。又前說令其然燈。今付屬令其傳燈。又前爲說生其智慧。今付屬生其功徳。又前爲說明佛是善知識。今顯菩薩是善知識也。就文有二。一勸發流通。二帝釋白佛下。立經名字。持經之方。謂付屬流通。初中。前付天帝。次付阿難。付阿難令人間化。付帝釋令天上化。又付阿難付出家人。付帝釋付在家人。付帝釋中有三。汝當受持讀誦此經者。直勸持也。男女人於恆沙下。嘆益勸持。是故已下。結勸受持。嘆益勸中。憍屍迦者。告命所付。此憍屍迦。帝釋別稱。如龍樹說。過去時波羅柰國。有波羅門姓憍屍迦。聰明多智。與其同類三十三人。共修學福業。命終。憍屍迦得爲天主。餘三十二皆爲補臣。佛知此事。從本以呼。名憍屍迦。三十三天者。浮荼不多羅經云。須彌樓山。山有九級皆四面。帝釋居之。自下八級。級皆四面。並有四八三十二處。一處有一臣居之。三十二臣通天主合數三十三。更有餘經云。有一龍王。名曰善住。若帝釋行時。卽便化出三十三頭。當中帝釋在上。前後兩箱皆有兩行。合有八行。行有四頭。並有四八三十二臣。各在一頭。天主並臣有三十三。卽以此數名第二天。亦名三十三天。言爲三十三天說者。第二天處一切諸天。勸帝釋王普爲廣說。理實通勸諸天說也。此言三十三天者。中國音言悉怛梨余悉衛陵。此中惟取怛梨二字。爲忉利天也。怛梨刀利。彼國音不同耳。此翻爲三十三天也。於恆沙劫修菩提行行六波羅蜜。舉劣顯勝。若復聽受乃至執經福多彼者。辧勝過劣。謂於三乘中大乘取相修行六波羅蜜。不如於此顯實一乘教中聽受讀誦乃至執經。以此經中顯彰一乘開示藏性。故少聽受讀誦執持福多於彼。執持者。於經深愛。欲披求理。如此執持。福多於彼。非是泛爾。何況爲人。以劣顯勝。自此尙多。況爲他說。是故已下。結初受持。有人言於恆沙劫行六波羅蜜者。此是小乘教中說菩薩三阿僧祇劫行有漏六波羅蜜。今標小劫。故言恆沙劫耳。今謂若小乘中六波羅蜜。及執三乘中別異大乘有所得六波羅蜜。並不及此經也。如涅槃云。𨿽修一切契經諸定。未聞涅槃。咸言一切悉是無常。聞此經已。𨿽有煩惱。如無煩惱。能多利益。曉了己身有於佛性。名之爲常。一切諸定。似是中多劫修六度也。下付阿難。相顯可知。第二列名教持之中。就文有五。初帝釋請當何名經。問經名字。云何奉持。問持之儀式。二佛告下。嘆經勝徳。誡聽許說。三帝釋阿難受教。四此經嘆如來下。題列經名。勸持付屬。五帝釋白佛下。頂受尊教。第二章

有三。一嘆教。二許說。三誡聽。嘆教中文別有二。初言此經成就無量徳聲聞緣覺不能究竟觀察知見者。彰此法廣。名不能窮。二憍屍迦下。顯此法深。名不能盡。我今當下許說。諦聽下。三誡聽也。佛言已下。列名勸持又二。初列別名勸持。二復次憍屍迦下。列總名以付屬。一一章中。皆初列名。對上初問。後教受持。對上後問。此教嘆如來眞實徳者。是前如來妙色身等。如是持者。依止名字慍守不失。卽名受持。後余類爾。不思議大受。是前恭敬等十受等。一切願攝。是勝鬘復於佛前發三願等。不思攝受。是前承佛說調伏等。說入一乘。是上佛告汝今更說諸佛所說攝受正法。無邊聖諦。是前文中初觀諦等如來藏。是前文中如來藏不離煩惱藏等。說法身者。是前若過恆河沙等。空義隱覆。是前文中如來藏智是空智等。說一諦者。是上此四三是無常一是常等。說一依者。是前文出世間上上依。顚倒眞實。是前文中生死依如來藏等。自性淸淨隱覆。是前文中如來藏者。是法界藏等。說眞子者。是前隨信信增上等。勝鬘夫人師子吼者。是前文中更有餘益復說斯等。自下第二別付帝釋。良以帝釋在家俗人。慮不在心。故別付之。又以帝釋住壽多時。傳其末法。故佛別付。先嘆經勝。次以付屬。乃至法住者。出其時分。釋迦正法有五百歲。像法千載。末法萬年。於此時中。汝當讀誦。爲人廣說。帝釋白下。奉教傳持。第四大眾聞法喜行。相顯可知。

勝鬘寶窟卷下﹝之末﹞

