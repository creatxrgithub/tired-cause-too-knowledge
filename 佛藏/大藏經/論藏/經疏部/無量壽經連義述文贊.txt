無量壽經連義述文贊

新羅璟興撰

無量壽經連義述文贊卷上

釋璟興撰

經曰佛說無量壽經上者。述云將講此經略作三門。一者來意二者釋名三解本文。初來意者略有三義。一者欲顯淨土之所因故。謂前經中𨿽言華座由法藏比丘願力所成而猶未說極樂依正二報莊嚴皆依法積本誓力成故。今更須廣說宿世四十八願以顯彼土今現之因。二者欲辧本誓之不虛故。謂一切佛𨿽發本願本願亦有不能果遂。如般若中所有眾生令得滅度。法積願力卽不如此故。今廣說依正功徳嚴淨以顯宿願必有所辧使增行者往生之意。三者欲示穢土之苦惱故。謂觀經中𨿽言未來一切眾生爲煩惱賊之所苦害而眾生不聞痛惱之相卽不能起欣厭之意往生之業亦不得成故。今廣宣五惡痛燒以於苦害。令修行者厭此苦域欣彼樂方修福觀行速出娑婆而生淨土。如其次第卽所成所化之二也。以是三義故次觀經後說此經也。第二釋名者觀乎歷代傳來經本。經本題名𨿽復多途今且申三代經之首名也。魏時帛延顯無量淸淨平等覺經之號。吳時支謙立諸佛阿彌陀三耶三佛薩樓佛檀過度人道經之稱亦名大阿彌陀。今西晉法護名無量壽經。故經之名𨿽復廣略其義大同。欲釋法護經本之名卽有四對。一總別相對。卽佛說及經名總無量壽名別故。二人法相對。卽佛者人余名法故。三詮旨相對。卽無量壽名旨經者詮也說兼二故。四首尾相對。卽上者對下之言下亦對上之詞如次首尾故。委細之義如前釋。

經曰我聞如是者。述云第三解本文。又有第二直申彌陀宿成佛剎本願樂果以例眾生生之因果。此中有說此經大開十分。一從初至於一時來會已來名序說分。二時世尊諸根悅豫下是現相分。三尊者阿難承佛聖旨下是啟請分。四於是世尊告阿難曰下是敍興分。五阿難諦聽今爲汝說下是正說分。六彌勒菩薩白佛言下是生生分。七佛語彌勒其有得聞下是勸信分。八爾時世尊說此經法下是說益分。九爾時三千大千下是勸請分。十佛說經已盡靡不歡喜下是畢喜分。逐申有此十分之意。然未盡理故不采錄。有何未盡者。如來現相將顯聖教。所說法門應名目。如何乃言現相分耶。若發所說非發起序者阿難證誰。證信序。若非證信必不可言序說分故。又自世尊諸根悅豫前都未有說序。何所說故作序說分之名也。不可以他兼發起名。序說分目單證信故。又阿難申問於前如來送答於後卽顯所說之旨。有何所少諦聽已去乃名正說。正說與序旣不能別。後諸分意亦成乖角。若如所言每章段盡應作別分。分非惟十故。有說此經文別有三。從初我聞至願樂欲聞是其由序。佛告阿難乃往過去下是正宗分。佛語彌勒若有得聞下是流通分。初由序有二。初我聞如是卽證信序。後一時佛下義旣兩兼。故對準證信爲發起序。於中有三。一辧化主二辧徒眾三如來現相阿難申請。此亦不然。阿難申請若發起者佛答阿難應非正宗。若答正宗問必非序故。撿諸經論答名正說必兼其問。言問𨿽發起答是正宗無此例故。又時處等準證信我問如是詎不然。發起若聞若佛皆說前有故。又時佛處辧其化主亦違佛地論總顯已聞等五義故。今觀此一部之經宜作三分。初從我聞至光顏巍巍已來名說經因起分。次自尊者阿難迨於略說之耳已來名問答廣說分。後始佛語彌勒盡於靡不歡喜已來名問說喜行分。將釋有此三品之意還同佛地論。初又有二。初傳法勸信分後發起聖說序。初又有五。我聞如是此初傳法也。帛延支謙皆無此言。法護經存言順印度。

經曰一時者。述云此第二傳時也。

經曰佛者。述云此第三傳主也。

經曰王捨城耆闍崛山中者。述云此第四傳處也。若釋此四文。卽同前經故不勞再解。

經曰與大比丘者。述云第五傳機。經本不同。帛延備敍三眾。一聲聞眾卽與大弟子眾千二百五十人比丘尼五百人淸信士七千人淸信女五百人也。二菩薩眾卽菩薩七十那衍也。三諸天眾卽欲天子八十萬色天子七十萬徧淨天子六十那衍梵天一億也。支謙惟標聲聞之眾。卽摩訶比丘僧萬二千人也。今法護經略舉比丘菩薩二眾餘皆無也。所以有此備闕者蓋翻家意樂互存廣略。異由此也。將釋傳機有二。初聲聞眾後菩薩眾。眾有此次第亦如前解。初又有五。此初標行也。卽法華論中云論聲聞修小乘行依乞等自活故。威儀一定不同菩薩。故以比丘爲名也。

經曰萬二千人俱者。述云此第二唱數也。彼論亦云數成就者謂大眾無數故總別𨿽異其義一焉。而帛延唱千二百五十人者略舉常眾。不盡之言故亦不違。

經曰一切大聖神通已達者。述云此第三嘆徳也。一切者卽普及盡際之言。大聖者卽會理之徳名聞凡聖故。論云心得自在到彼岸卽其大也。神通者卽該六通之名無壅叵測之義也。已者竟也。達者卽作證義。皆於六通究竟作證故。有說阿難旣在學地位。𨿽未得通而有勝徳亦名已達非也。阿難爲人非凡所知。其實卽經言迹𨿽初果初果亦伏欲障獲根本定。縱無漏盡旣發五通。故從多言已達都無致怪。

經曰其名曰尊者了本際至尊者阿難者。述云此第四列名也。諸經列眾無定次第故。或有行徳大小爲次第。如法華經迦葉在第二鶖子列在迦旃延上等。或有以出家前後爲次第。如報恩經初度五人次度耶捨門徒五十次度優樓頻螺門徒五百次度伽耶門徒三百次度那提門徒二百次度鶖子門徒一百次度目連門人一百。或有以徳辧爲次第。如無垢稱以命問疾要假智辧方對揚故。今此經中卽同報恩入聖次第。帛延列其三十六名。支謙法護皆標三十一。憍陳如爲其初故。帛謙並曰賢者而法護云尊者。皆嘆徳之言。卽前大聖之義。了本際者卽支謙云呴鄰也。梵云阿若多憍陳那。憍陳是婆羅門姓。那是男聲。阿若多是解義。初解淨居。亦言已解。因以爲初解。憍陳之姓乃亦眾多。以解標號以男簡女故復云那。今言本際者卽四諦眞性。了者卽解故言𨿽不同其義一也。正願者卽謙云拔智致蓋是拔提之名也。有說馬師。因驅擯法發更不往他家之願遂得羅漢故。卽恐非也。準婆沙論馬師滿宿身顯龍相遂生其中。得羅漢果受畜生身無是處故。有說正語卽畢陵伽婆差非也。其人卽惡性粗言。𨿽得羅漢余習亦在。必不可言正語故。今卽論云摩訶那彌此云正語蓋是摩男之名矣。卽帛延云賢者能贊也。大號者卽論云賢者含屍。蓋爲離婆多也。其人持不妄語。因證鬼諍以屍代身遂居王位徳名令聞諸方故。仁賢者卽謙云須滿曰內懷賢善外申慈仁故因名之。離垢者卽謙云維末坻蓋淨除是也。說本起雲輪提陀。掃淨寺捨願令心無塵垢如寺故名淨除。淨除離垢言異義同故。名聞者有說長爪梵志。博達之名聞於十方故云名聞此恐非也。違說本起故。無有除此而可準故。今依彼經。夜耶尊者名爲名聞。梵行淨潔眾所見敬故。善實者卽說本起長者凡耆名爲取善。供養維衛佛塔已來九十一劫常生人天遂得阿羅漢故。具足者卽應說本起樹提。尊者願得受大戒具足成沙門故。牛王者卽笈房缽底此言牛相而言王者兼美而已。梵云鄔盧頻螺此云木菇。當其胸前有一屙起如木菇故。今云優樓頻螺者訛也。伽耶者卽象頭山。逐處之名故。梵云捺地莊嚴經云難提卽江名也。此三迦葉皆飲光種兄弟三人。帛延經中更有賢者氏聚迦葉。蓋說本起雲承禪迦葉應云此中尊者具足。覺經除氏聚後卽云牛飼故。旣無誠說且開二途取捨任意學者應知。梵云迦葉波此云飲光卽婆羅門姓。上古有仙身有光明飲蔽日月之光。迦葉是種。自亦有光能飲日月故襲性之名。摩訶言大。旣大富長者之子亦爲大人所識故表大名以簡餘三。梵云奢利弗怛羅。舍利云鶖卽百舌鳥亦曰春鶯。弗怛羅云子。以母才辯猶如鶖鳥。此是彼子因以名之故云鶖子。言舍利弗者訛也。梵云摩訶沒特伽羅此云大采菽氏。上古有仙居山寂處常采菉豆以充所食因爲其姓。尊者之母是彼之族仍以名之。得大神通簡余此姓故亦云大。言目連者音訛也。劫賓那者此云房宿。佛與同房宿化作老比丘爲之說法而悟道故。梵云摩訶迦多衍那此云大剪剔種男卽婆羅門姓。上古多仙山中靜處。年旣掩久須髮稍長垂人爲剔。婆羅門法行剔發故。一仙有子兄弟二人俱來覲父。小者乃爲諸仙剔發諸仙願護。後成仙貴。爾來此種皆稱剪剔。剔者身是男子威徳特尊。簡余此種故云大剪剔種男。古迦旃延此云繩扇訛也。今云大住者亦襲昔之名。母戀此子不肯攺嫁如繩系扇可謂住故。大淨志者卽說本起中賴吒和羅。更無所樂志於淸白法樂閒居第一故名大靜志。摩訶周那者卽周那般特。此雲路生。路生有大小故摩訶以簡其小。梵云補賴拏梅怛利曳尼弗怛羅此云滿慈子。言富樓那彌多羅尼子者訛也。滿是其名慈是母姓。母姓是慈。滿尊者是慈女之子故因名之。今言滿願子者訛也。梵云阿泥律陀此云無滅。佛之堂弟卽天眼第一。今言離障意亦此謂也。言阿﹝少／兔﹞樓馱訛也。流灌者有說卽離婆多此云假和合故云流離此恐非也。旣非離字。謙亦云難提故。今卽說本起中名難提也。梵云孫達羅難陀此云艷喜。喜卽自名艷是妻號。欲簡牧牛難陀故因妻以表其名。卽佛親弟大聖王之所生也。維衛佛世施暖浴室故端正大勢。見之無厭。今言流灌者亦襲彼之名也。堅伏者卽應說本起中樹提。故彼經云堅精進定意無爲無動故。帛延亦云賢者了深定故。面王者卽支謙云賢者波鳩螺也。梵云薄矩羅此云善容。善容𨿽多以面爲先故義名面王。異乘者卽帛延云賢者氏戒聚。戒行穎萃故云異乘。仁性者卽應本起中尸利羅。故彼經云施與錢財救諸貧窮濟眾下劣故。嘉樂者卽本起中難陀名爲欣樂。支謙亦云難持。正音卽難陀此云嘉本。乃是牧牛之人。因問佛牧牛十一事知佛具一切智獲阿羅漢。甚極聰明音聲絕妙故。今嘉樂者亦非正翻之名也。善來者卽支謙云賢者蔡揭。本起亦云貨竭。傳云梵音莎揭哆譯爲善來。來者歸也。來歸佛法有莫大利故云善來。善來𨿽通千二百五十人名卽總以立別號故無如來常眾。皆善來得戒善如大莊嚴經。梵云羅怙羅此云執月今云羅云。延帛云王宮生皆訛之也。梵云阿難陀此云慶喜今云阿難帛延云博聞皆略列也。

經曰皆如斯等上首者也者。述云第五略結也。

經曰又與大乘眾菩薩俱者。述云第二菩薩眾有四。此初標行也。卽法華論中菩薩修大行求覺利有情以薩埵爲目。又以神通力隨時示現能修行大乘。如拔陀婆羅等十六人具足菩薩不可思議事示優婆塞等四眾之形說爲菩薩。準帛延菩薩七十那衍。而今不說者略故使然。

經曰普賢菩薩至一切菩薩者。述云第二列名有二。此初賢劫菩薩也。普者普徧卽證眞之智。賢者賢善卽涉事之行。內徳普徧外化賢善故名普賢。妙徳者應云妙吉祥。吉祥者卽功徳之義義名妙徳。慈氏者卽於慈氏佛所初發菩提心亦生慈姓故云慈氏。梵云吠陀此云善故亦名善劫義如智論。而言賢者卽從今名也。劫之延促佛之多少廣如彌勒經述贊中解。

經曰又賢護等至解脫菩薩者。述云此後余劫菩薩也。有說賢等十六正士者舉初括後以總標。善思議等者逐其所等以別列。此恐不然。若善思議等卽十六正士者應言十五正士。不爾標列有相違故。設許此者亦違法華論云跋陀波羅等十六菩薩故。善思議等與無盡意經中十六菩薩名異必不可言善思議等卽十六正士。有說賢護等卽二菩薩故徧十六士。內有賢仁之徳故云賢士。外懷護物之意故云護意。此亦不然。跋陀婆羅此云賢護而分爲二必相違故。又普賢等各標一名。賢護應非二菩薩名故。有說𨿽標十六數而列十五名缺落。如教法經云。有二菩薩一名賢護二名一切世間樂見。此亦不然。彼旣惟二此有十六不可一列故。不可諸經中菩薩若在賢護後者皆入十六數故。今卽余劫菩薩自有二類故賢護等十六正士卽其一類也。有說十六大國各有其一故有十六非也。一國多菩薩理必應有。故國別惟有一無別所以故。今卽此十六願行相類。故聖教中處處皆標其十六數。備不思議事逐物現化故。廣如彌勒經述贊中解也。善思議等十四菩薩卽其二類也。𨿽復十四略作七對。一思法信解對。卽善思議觀察教法。信順教授名信慧故。二證空涉有對。卽內證空理名爲空無。遊化諸有名神通化故。三大慈大智對。卽慈光炬英名爲光英。慧根無加名慧上故。四自利利他對。修菩提道名爲智幢。防護根門名寂根故。五法名諭名對。卽願慧者法香象者諭故。六福資智資對。卽備福資糧名爲寶英具智資糧名中住故。七修行除縛對。卽修聖行名爲制行滅除二縛名解脫故。

經曰皆遵普賢至功徳之法者。述云此第三嘆徳有二。初備權實之徳後利自他之行。初又有三。初略嘆次廣嘆後結嘆。初又有二。此初嘆實徳也。遵普賢之徳者卽修上位之行。具菩薩行願者卽備下位之願。住功徳之法者卽辧自住之法。遵者循也順也。普賢者卽依如如備諸徳行居等覺之名也。故賢護等皆遵普賢大士之徳。卽知位階法云地也。行者卽瑜伽論中菩提分法諸波羅蜜成就有情神通之行。願者卽弘慧。經中知一切法得般若舟值智慧風得善方便度一切人超大苦海得具足道登涅槃山入無爲捨得法性身十種之願。無願行沈沒苦海無行之願亦無所熟故備行願可謂菩提之道也。功謂功能。諸行皆有利國之功故卽善行家之徳故名功徳。有徳斯成故云一切。成圓備故云安住。

經曰遊步十方行權方便者。述云此後嘆權徳也。步者行也。身化無礙無感不應故雲遊步十方。化行善巧無形不現故云行權方便。

經曰入佛法藏究竟彼岸者。述云第二廣嘆有二。此初嘆實徳也。有說入佛法藏者申因上升。究竟彼岸者彰果畢竟。如來藏中恆沙之法名佛法藏。證會名入。到涅槃岸名究竟故。此恐不然。如來藏卽佛性義。而言證會恆沙徳法名因上升者卽違經云見佛性時得無上覺故。若證佛性非菩提果至涅槃岸應非圓寂果故。今卽入者達解究竟證解。知如實自利及事利他故云入佛法藏。卽法華中善入佛慧通達大智也。彼岸者眞理。證此實性故云究竟。卽彼經中到於彼岸也。恆照二諦以利自他可謂實徳故。

經曰於無量世界現成等覺者。述云此後廣嘆權徳有二。此初總嘆也。有說諸菩薩各於一界成佛化生故云無量世界。此心不然。初地菩薩神通境界尙百佛世界。況亦法云菩薩化物世界可得稱數。而言各於一界必非正理故。今卽一一菩薩各於無量世界現化故於無量世界現成等覺。

經曰處兜率天弘宣正法者。述云此後別嘆有九。一捨此升天二降神入胎三出胎異常四伎備解寬五效藝納妻六出俗從邪七伏魔成覺八法化普洽九歸眞利物。此初也。處兜率天者卽升天也。弘宣正法者化備天眾。梵天睹史多提婆此云喜足天。諸佛常行中道故諸菩薩皆生此天。卽莊嚴經云曾於百億那由他呴胝佛隨佛出家。曾於五十百億那由他呴胝佛所而行大施。已曾親近三百五十呴胝諸辟支佛。已曾教化無量阿僧祇諸聲聞眾。皆令住正方便中。爲欲證無上覺乃趣一生補處。從此命終生兜率天爲彼天子名曰淨幢。諸天子等百千呴胝那由他數。大集法堂圍繞菩薩聽受所說無上大法斷諸煩惱生廣大心。

經曰捨彼天宮降神母胎者。述云此第二降神入胎也。欲使眾生生尊重心易受所說故捨天宮以下入胎。彼經云菩薩將欲降生十二年前有淨居天。下閻浮地作婆羅門說韋陀論。十二年後有一勝人。現白象形入於母胎具大人相。若出家者當得成佛。復有天子下閻浮提告辟支佛。應捨此土當有菩薩降神入胎。時王捨城尾盤山中有辟支佛名曰摩燈。聞是語已起踴在虛空髙七多羅樹。化火焚身入於涅槃惟餘舍利。從空而下。波羅柰國五百辟支皆亦如是。菩薩處於天宮觀時方國族。升一大殿名曰髙幢。縱廣正等六十四由旬。爲諸天眾說百八法門。謂從信法門終灌頂法門。從彼天宮下生入胎。有一天子名曰勝光。作如此說。圍陀論所說菩薩下生當作象形而入母胎。菩薩冬節過已於春分中毗捨佉月不寒不熱之氐宿合時白月圓淨弗沙星正與月合。其母受持淸淨齋戒安穩睡眠時。爲白象形六牙具足。其牙金色首有紅光。形相諸根悉皆圓滿。正念了知於母右脇降神而入。不應難言嘆諸菩薩徳如何將釋此九相文者。釋迦八相卽諸菩薩勝進行故。又現八相時諸菩薩一一現相相似眾生謂一。故引彼經釋尊莊嚴釋此菩薩九相之文有何乖角。但經文煩廣恐費言論。故今推義而約言稱經而備理。菩薩處胎莊嚴𨿽多略申三種。一者宮殿。卽欲界諸天各持妙宮至輸檀王。王亦爲菩薩造殿綺麗人間所無。菩薩威力故令諸宮中悉現摩耶聖後之身皆有菩薩右脇結坐。諸天自謂菩薩之母惟住我宮。菩薩寶殿縱廣正等三百由旬。三重匝飾皆以牛頭栴檀天香所成。其香一分價直三千大千世界。欲界諸天宮皆現菩薩宮殿之中。一切將入胎時於母右脇。先有此殿然後從天降神入胎。於此殿中結跏趺坐。二者飲食。卽菩薩入胎之夜下從水際湧出蓮華。穿過地輪上至梵世縱廣正等六十八洛叉由旬。惟除佛菩薩及大梵王無能見者。三千世界所有美味猶如甘露現此華中。大梵天王以毗琉璃器盛此淨妙甘露之味奉上菩薩。菩薩受食。惟除究竟後身菩薩無能食者。斯由長夜醫藥救病妙華侍聖福報所招。三者化物。卽菩薩處胎身相光明普徧世界。四大天王夜叉大將與其眷屬釋提桓因與三十三天娑婆世界主大梵天王與無量梵眾。如其次第晨朝中時申時爲聽法故皆見菩薩。菩薩慰問爲其說法禮退而去。十方無量諸菩薩於日入時爲聽法故來互相問答。惟同行所見。摩耶不能見。又準彼經。十方無量一生補處十方世界欲色天子皆至兜率供養菩薩。菩薩卽於兜率最勝天宮而便降生。時放身光照三千界六種震動有十八相。而今無者蓋略而已。

經曰從右脇生者。述云第三出胎異常有三。此初生處異常也。有說摩耶十月已滿。乘雲母車往於林微尼園。攀無憂樹從右腋下而生者非也。撿莊嚴經都無此言故。今卽菩薩處胎十月旣滿將出胎時聖後卽知於初夜分請王欲詣彼龍毗園。王敕臣佐駕二萬象。色類白雲其形似仙。備諸車兵執持器杖以諸妙寶瑩龍毗園如歡喜苑。聖後升寶乘世界六種動。帝釋淨路四王禦車梵天前道除諸惡相。到園遊觀至彼寶樹。過去無量諸佛之母皆來坐此寶樹下。時百千淨居天亦至此樹下圍繞聖後喜禮而嘆。後身放光仰觀於樹。卽以右手攀樹東枝頻呻欠呿端嚴而立。從母右脇安詳而生。時帝釋梵王曲躬而前。卽以兩手覆憍奢耶衣承捧菩薩。將菩薩殿還於梵宮。

經曰現行七步至爲無上尊者。述云此次示非常相也。菩薩生已不假扶持。卽於十方各行七步。下足之處皆生蓮華無有怖畏。欲示丈夫超於六道奮迅之力故行之七步。光照十方者卽身光利物故。彼經中菩薩放光無量異色滿三千界。眾生遇者心安樂遠貪恚癡離諸罪障。六種震動者欲使魔怯伏也。震者動也。準長阿含六動有三。一六時動。謂入胎出胎出家成道轉法輪入涅槃。今動者卽出胎時。二六方動。謂東湧西沒西湧東沒南湧北沒北湧南沒中湧邊沒邊湧中沒。三六相動。謂動湧震擊吼爆。搖颺不安爲動。鱗隴凹凸爲湧。隱隱有聲爲震。有所扣打爲擊。碎磕發響爲吼。出聲驚異爲爆。此各有三名十八相。謂動等極動。餘五皆爾。此中六動卽六相動。故莊嚴經云六動有十八相。稱無上尊者卽自唱尊號令物歸趣也。若具言之。東方行言我得一切善法。當爲眾生說之。於南方言我於天人應受供養。於西方言我於世間最尊最勝。於北方言我當於一切眾生中爲無有上。於下方言我當降伏一切魔軍。於上方言我當爲一切眾生之所瞻仰。菩薩說是語時其聲普聞一切三千世界。𨿽有此異莫非世尊之所爲故總云無上尊。如彼經云。菩薩於阿僧祇百千呴胝那由他劫修精進力故初生之時卽能十方各行七步。一切諸佛威加此地化爲金剛菩薩遊踐得無陷裂。

經曰釋梵奉侍天人歸仰者。述云此明天人侍歸也。菩薩生已於龍毗尼園七日七夜人天擊奏種種微妙音樂以供尊顏。三萬二千名聞勝智諸婆羅門。隨其所須皆令滿足。梵王帝釋化作端正摩那婆身。於眾會中坐第一座而演吉祥微妙贊嘆。摩醯首羅與淨居天設大供養宣說。此菩薩定得作佛。還歸本處。生滿七日已摩那聖後卽使命終生三十三天。過七日已還迦毗羅。儀式莊嚴殊勝倍過聖後往龍毗尼園。五百釋種各造宮殿請王而言善哉一切成利願天中天幸我宮殿。以是成利因緣故名菩薩爲薩婆悉達多。王哀諸釋。卽將菩薩入諸釋宮。經於四月方得周徧。乃將菩薩歸於自宮。自宮之中有一大殿名寶莊嚴。菩薩居已。王召諸親族長徳耆年請摩訶婆闍波提爲養育主。王躬抱付於姨母。姨母遂命三十二養育母養育菩薩。譬如白月從初一日至十五日淸淨圓滿也。

經曰示現算計至貫練羣籍者。述云此第四伎備解寬也。算計者數文者卽詩書藝者禮樂射者射術禦者卽禦車。是謂六藝。六藝久達遂且示學故云示現。綜子送反習也。陸法言切韻云機縷也。音並同也。非此中義。道術者卽神仙之方。世俗異典名爲羣籍。仙道祕術無不溫習故云廣綜。貫者通也練者委也。世俗異教亦皆通委故云貫練。卽彼經中菩薩年始七歲備吉祥之儀。諸天人八部一切釋種隨輸檀王而將菩薩詣於學堂。時有博士毗奢蜜多。見菩薩來威生大慚懼迷悶躄地。知足天子名曰妙身。扶之令起。王還本宮。菩薩手執天書栴檀之簡塗以天香摩尼明璣以爲嚴飾以問師云有六十五書欲以何書而相教乎。時毗奢蜜多聞所未聞喜去髙心以嘆菩薩世間無二。十千童子與菩薩俱居學堂時日唱字母演出無量法門之聲。令三萬二千童男三萬二千童女皆發無上正等覺心故示現入於學堂也。

經曰遊於後園至色味之間者。述云此第五效藝納妻也。講武試藝者卽嫂妻之前事。處色味間者卽納妻之後事。有人引本起雲擲象角力名爲講武。共射金鼓說爲試藝。猶有未盡故。今卽菩薩年旣長大。王問堪爲太子之妃。執杖之女名耶輸陀羅。端嚴第一。王敕國師往陳執杖。執杖報云自我家法積代相承技能過人以女妻之。王聞此言憂愁不樂。菩薩白王召有異術現我技藝。王於城外爲一試場徧告天下集善技術。至第七日五百釋子菩薩爲首當共出往試場所。王遣白象以迎菩薩。提婆先至生嫉妒心。前執象鼻以手搏而死。難陀續至欲出城門見彼白象當路而斃。以手倒曳到於路側。菩薩尋至。坐於寶輅以左足指持彼白象徐擲虛空。越七重城過一拘盧捨其象墮處便爲大抗。爾後眾人號爲象抗。五百釋種皆至此場。請毗奢蜜多爲試藝師語言應觀諸釋種中誰最工書。毗奢蜜多微笑而言天上人間所有文字太子究之。王亦語頞順那觀諸童子誰優算數。時菩薩自唱數令諸童子次第下籌無能及者。諸童子等次第舉數菩薩運籌唱不能及。五百童子一時俱唱亦不雜亂。頞順那心生希有嘆心智奇敏捷釋種無及。諸釋人天皆嘆第一。五百釋子角力相撲分爲三十二朋。難陀就前騁其剛勇。菩薩舉手才觸其身威力所加應時而倒。提婆出眾欲挫菩薩。菩薩安祥待右手徐投飄然擎舉摧其我慢三擲空中。以慈悲故使無傷損。諸釋種子俱生嗔忿銳意齊奔。菩薩指之無不顚僕。執杖大臣今可試射。阿難陀曰可置鐵鼓二拘慮捨。提婆達多曰可置鐵鼓四拘盧捨。孫陀羅難陀曰可置鐵鼓六拘盧捨。執杖大臣曰可置鐵鼓八拘盧捨。菩薩言可將鐵鼓置十拘盧捨。菩薩七鐵楯及七鐵多羅樹置十拘盧捨外。阿難提婆難陀執杖惟及自限皆不能越。菩薩引弓。弓及以弦一時俱斷。更求良弓取先王弓與釋子。釋子皆不能張授與菩薩。菩薩安穩而坐。左手執弓右指上弦忽然而張。似不加力。彈弓之響徧迦毗羅城人皆驚怖。然後控弦射諸鐵鼓悉皆穿過。鐵楯鐵樹無不貫達。箭沒於地因而成井。爾後眾人號爲箭井。人天唱言太子生年未曾習學備此技藝。於是執杖以女爲妃。故今言講武者卽角力射鼓也。試藝者卽試書運籌也。後園者卽城外之苑也。現處者難陀愛欲遂宜示處。故卽彼經云爾時菩薩隨順世法現處宮中八萬四千婇女娛樂而住。耶輸陀羅爲第一妃。處王宮時能令八萬四千諸婇等發無上覺心。無量諸天皆於無上正等菩提得不退轉。說微妙偈勸請菩薩速疾出家。

經曰見老病死入山學道者。述云第六出俗從邪。有三此初出俗塵也。棄國財位者卽所棄也。諸天勸發菩薩已將諸官屬出城東門。見淨居天所化老人愁憂還宮。出城南門亦見病人不樂還宮。從西門出復見死人回駕還入。故今言見老病死者卽淨居天所化可厭之相也。凡有生者不問貴賤皆有老病必歸於死。而生可欣故示令見。悟世非常者如經云三界煩惱猶如猛火迷惑不離恆爲所燒。猶如浮雲須臾而滅。合已還散如聚戲場。故云非常。棄國財位者如頌云有爲諸法悉無常。五欲財位皆不定。爲苦所逼。諸眾生願速出家救濟之。棄財者如經云染著五欲如被网禽。欲如怨賊甚可怖畏。處五欲者猶如履刃。著五欲者如抱毒樹。聖人捨之如棄涕涶也。入山學道者卽所學也。太子出北門見出家人卽下車問。夫出家者何所利益。比丘答言處於空間修習聖道。調伏諸根護念眾生。不染世間永得解脫。菩薩喜嘆天人之中惟此爲上我定修學。如經云如昔諸佛處山林門得一切智廣雨法雨今宜出家也。

經曰服乘白馬至剃除須髮者。述云此次入道類也。寶冠瓔珞遣之令還捨珍妙衣卽所捨也。有說服乘卽乘之別目非也。不應乘寶冠及瓔珞故。今卽服者著也乘者騎也。白馬者卽干涉也。寶冠瓔珞者卽諸莊嚴具也。菩薩思惟私自出家卽違法教不順俗理詣王所言今願出家惟垂哀許。王敕釋種於城四面各有五百警無暫休。菩薩語車匿我欲須干涉。匿聞天敕卽取最上金勒寶鞍諸莊嚴具用被馬王持以奉進。時靜慧天令城人民皆悉昏睡。嚴慧天子於虛空中化爲寶路。菩薩乘已初舉步時升虛而行。四王捧承馬足梵釋示開寶路。去迦毗羅城至彌尼園。其夜已曉所行道路過六由旬。諸天八部事畢不現。菩薩遂行至往仙人苦行林中。下馬嘆匿我旣至間處汝將干涉還。卽自解髻取摩尼寶以付車匿還奉大王。脫身瓔珞奉大聖主。余嚴具與耶輸陀言。人生世間愛必別離。今爲斷此苦故出家學道。匿聞菩薩語舉聲大哭。馬前屈雙腳甜菩薩足淚下悲鳴。菩薩卽從車匿取摩尼劍卽自剃髻擲致空中。釋天承取還禮供養。菩薩自觀身著寶衣卽念不當。時淨居天化作獵師身著袈裟於菩薩前默然而住。菩薩語言汝所著者乃是往古諸佛之服。汝若與我我當與汝憍奢耶衣。獵師卽應忽復本形上至梵天。於是菩薩剃須髮身著袈裟言眞出家。發遣車匿將干涉還。徐步往彼跋樂仙人苦行林中。大王教五人入山求侍。而不能及遂遁山林。菩薩行詣鞞畱苦行女人所受彼請已。往波頭摩苦行女人所亦受請已。往利婆陀梵行仙人所旣受請已。後往光明調伏二仙人所受明日齋。遂至毗捨離城。城傍有仙名阿羅邏。將三百弟子常爲其說無所有所定。聞仙所說勤修不倦住於小時。皆已得證更無所修非能盡苦。卽出彼城往王捨城入靈鷲山獨住一處。諸天守護。旦著衣持缽從溫泉門入王捨城次第乞食。王傳聞嘆自涉髙樓觀菩薩身。因敕左右奉上飲食令發所住。詣菩薩所願大慈悲於此國境證佛菩提使不我遠。禮已還宮。而智論云去城十二由旬至跋伽仙人所者蓋說剃髮之所故亦不違過六由旬。今言珍妙衣者卽與持舉嚴身之具。著法服者卽求獵師毀形之衣。若著此衣必離塵垢故云法服。

經曰端坐樹下至行如所應者。述云此後行從邪也。菩薩受王請欲往尼連河。王捨城邊有一仙人摩羅羅子名烏特迦。與七百弟子常說無想定。至仙人所受彼說已於一靜處專精修學。卽得世間百千三昧。隨彼諸定種種行相皆現在前。起定問仙更無餘法亦非沙門之法。五跋陀羅便捨仙人還從菩薩。菩薩出王捨城與五跋陀羅向尼連河至伽耶山思惟離貪。身心寂靜勤修苦行卽能證得出世勝智。出彼山已行至優樓頻螺池側東西而視見尼連河。其水淸冷涯岸平正。河邊村邑棟宇相接人民殷盛。漸至一處寂靜間曠。卽作是念。往古已來修聖行者之所多住。見諸外道著我見者修習苦行。爲欲摧伏故極苦行。經於六年曾不失壞。入第四禪名爲阿婆婆定。常爲天龍鬼神之所供養。能令十二洛叉天人住三乘路。波旬常隨伺求其過而不能得生厭倦心怡然而退。行如所應者有說反邪學正道。卽其所應修學愼而行故。若爾此文應屬成道如何自許是出家相。有說行應前聖之所行故云如所應。此亦不然。前聖未必修苦行故。今卽行如所應者簡虛設劬勞減劣漂溺非方便行。卽瑜伽論引頌而言。如如我劬勞如是如是劣如如我劣如如也如如是是住我住已如是漂。此中修苦行時非方便攝。勇猛精進名曰劬勞。行邪方便善法退失名爲減劣。旣知退失諸善法已息邪方便說名正住。捨諸苦行更求余師。遂於嗢達洛迦阿荼等邪所執處隨順觀察故名漂溺。由此言之。菩薩𨿽復修諸苦行卽趣正行之方便故云如所應。而修苦行已於余師隨順觀察者卻觀前已所修二定故不違經義。

經曰現五濁剎至得攀出池者。述云第七伏魔成道。有五。此初沐蕩形垢也。剎者土也。菩薩旣知苦行非菩提因亦念。於昔父王園中閻浮樹下修得四禪是菩提因。應受美食令身有力方能往詣菩提之場。五跋陀羅便捨菩薩詣波羅柰仙人墮處。菩薩苦行已來優樓頻螺聚落。主名斯那缽底。有十童女。昔與五跋陀羅常以麻麥供養菩薩。知捨苦行卽作種種飲食奉上。未經多日色相光悅。於屍林下見有故破糞掃之衣。自手取持欲代苦行獘壞衣服言何處有水。時有一天。於菩薩前以手指地便成一池。後更思惟何處有石。釋提桓因卽以方石安處池中。菩薩見石持用浣衣。浣衣已訖入池澡浴。時魔波旬變其池岸極令髙峻。池邊有樹名阿斯那。樹神按枝令低。菩薩攀枝得上池岸。於彼樹下自納故衣。淨居天子名無垢光。將沙門應量袈裟供養菩薩。菩薩受已於晨朝時著僧伽梨入村乞食。有善生女。聞樹神勸卽聚千﹝牛﹡孛﹞牛而揲其乳七度煎煮。惟取其上極精純者置新器內。用香粳米煮以爲糜。當煮之時於乳糜上現千輻輪波頭摩等吉祥之相。有仙人語若有食者得菩提。善生煮已告優多必往請梵志。向四方行惟見菩薩。歸白善生不見梵志惟有沙門瞿曇。善生速令延請。菩薩至尋受乳糜已擎乳糜缽。出優樓頻螺聚落往尼連河。置缽岸上剃除須髮入河而浴。浴竟坐河龍妃所奉之寶座食彼乳糜。體相如本。以缽擲河龍王收取宮中供養。釋天變形爲金翅鳥奪取金缽將還本宮起塔供養。由菩薩福慧力故食乳糜已相好圓光轉增赫奕。總而言之。佛現化相處濁惡土。隨順眾生示有塵垢。沐浴令淨故云現示。而沐浴金河天按樹枝者金河卽尼連河。按枝卽池岸樹。前後互舉故不相違。神亦名天故。

經曰靈禽翼從往詣道場者。述云第二行詣道場也。菩薩澡浴身體後食乳糜气力平全。正念向彼菩提之樹。從尼連河至菩提樹掃灑令淨。三千世界諸樹諸山若大若小無不低枝低峯同菩提樹。欲界諸天各化七寶多羅之樹。二間有七寶池。池之四邊七寶階道。卽有迦陵頻伽鳧雁鴛鴦命命諸鳥出和雅音。詣菩提樹時其身普放無量光明。又有無量鸚鵡舍利拘只羅鳥迦陵頻伽鳧雁鴛鴦孔雀翡翠共命諸鳥。翻翔圍繞出和雅音。菩薩欲坐菩提座夜。大梵天王以神通力令三千界除諸砂鹵瓦礫荊棘地平如掌無有丘墟。皆以七寶而嚴飾之。有十六天子所謂轉進無勝施與受欲等。守護菩提場皆證無生忍。復有四神護菩提樹。毗畱薄瞿蘇摩那等。各以神力變菩提樹。髙廣莊嚴姝好各長八十多羅之樹。菩薩爲欲降伏魔怨故以大人相西面而行詣菩提場也。有說如經云。五百靑雀隨從佛後故名禽翼從。皆神鳥故亦云靈。此必不盡。非惟靑雀如前引故。今卽翼亦從。從者隨也。寄表而言天按樹者卽表眾生感旣發也。攀出池者卽表佛應赴於機也。靈禽者卽表同行眷屬。不爾便違無垢稱云所有進止施爲皆是佛事故。

經曰吉祥感微至跏趺而坐者。述云此第三瑞艸應聖也。菩薩卽知過去諸佛皆坐淨艸而成正覺。時釋天變其身爲刈艸人在菩薩右持艸而立。其艸靑紺如孔雀尾。漸問名答曰吉祥。便作是念。欲求利自他吉祥立我前定證菩提。故說頌曰吉祥汝今時宜速施淨艸。我當坐是艸降伏魔軍。若證寂滅時卽問無上道。吉祥聞此言手持淨妙艸住於菩薩前。幸先授菩提然後受淨艸。菩薩報吉祥。非惟坐淨艸卽護大菩提。應修無量徳方蒙諸佛記。吉祥汝應知。我證菩提已分布諸世間。汝當於我所聽受甘露法。菩薩取艸周徧敷設。將證菩提而面向東。於淨艸上結跏趺坐。發大誓言我今若不得無上大菩提寧可碎是身終不起座。總而言之。佛將成道感此吉祥而爲瑞。知必成覺而普利故云吉祥感徵。徵瑞也。卽以此瑞示當所成功果福祚故云表章功祚。祚之阿反福也助也。章亦顯也。受艸之意證大菩提而利眾生故云哀受施艸。寄樹成覺故云佛樹。卽三千界之中心也。眾生宜見旣有萬品故佛應示座亦不定。聖教而同意在此也。結跏趺者卽伏魔之坐。坐有二相。一降伏坐以左押右。二吉祥坐以右押左。我今𨿽伏魔意想成佛故作吉祥坐。加者重也。卽交置足而坐。有爲跏者不知所從。

經曰奮大光明至皆令降伏者。述云第四智力降魔也。有說此魔義通八種。無爲四倒近壞正解遠障眞徳。𨿽非聲聞之患亦是菩薩之怨名爲魔故。此必不然。諸有往來卽應天魔故。又示作相必非常等故。今卽魔𨿽多種而此所伏正是天魔。故菩薩坐菩提座已今當成正覺。魔王波旬應召降伏令發菩提心。卽放白毫相光徧照三千世界傍耀波旬之宮。魔王聞光中偈。世有最勝淸淨人經歷多時修行滿。是彼釋種捨王位今現坐於菩提場。汝自稱有大勇猛。當往樹下共相校。波旬聞此偈已夢見其宮殿。皆黑闇震動不安。寤已徧體戰栗心懷懼恐。魔有千子。五百在魔王右歸依菩薩。五百在魔王左贊助魔王。魔王語諸子以何方計能摧伏彼。右面魔子名曰有信。白波旬言假使力碎三千界。如是大力滿恆沙不動菩薩之一毛。何足能傷智慧者。左面魔子名曰百臂。復白波旬言我今身有百臂。一一皆能放百箭。大王但去不假憂。如此沙羅何足害。諸子慰諫不可備引。魔王又命諸女。汝等往彼菩提樹下誘此釋子壞其淨行。放諸魔女詣菩薩前。綺言妖姿三十二種媚惑菩薩。復說頌曰初春和暖好時節。眾艸林木盡敷榮。大夫爲樂宜及時。一棄盛年難可再。仁𨿽端正美顏色。世間五欲亦難求。對斯勝境可歡娛。何爲樂彼菩提法。菩薩聞已心生哀湣。卽以妙偈云我觀五欲多過患。由是煩惱失神通。譬如火坑及毒奩。眾生赴之而不覺。是身虛妄從業生。四大五蘊假合成。筋骨相纏而暫有。智者誰應耽著此。凡夫迷故生欲心。我已解脫於世間。如空中風難可系。革囊盛糞非淨物。我今不喜應疾去。諸女不能得。卽以華散菩薩上右繞三匝作禮去。白魔王言我等昔來未曾見有如是之士於欲界中睹我姿容而心不動。惟願大王勿與此人共爲嫌障。時波旬詣菩提樹告菩薩言。汝應速必起得輪王。菩提難得勿自勞形。菩薩報云我不樂五欲如旣吐食。旣坐金剛座勿得菩提。汝不應作此說而宜疾去。波旬嗔恨。卽發兵眾無量無邊百千萬億。側塞塡呾菩提樹邊。皆不能害。波旬欲近菩薩亦不能進。菩薩語言汝以微善今獲天報。我無量劫修習聖行當得菩提。手指大地。地神卽於菩薩前出自我爲證。作此語時大千震動出大音聲。魔眾皆散魔亦還宮。總而言之。大明者卽眉間白毫之光徧大千界故復云大。使魔知者卽夢所見不吉祥之相。來逼試者卽將諸兵眾欲近菩薩之時。魔者魔羅。此云獘惡亦名殺者。有說智力者卽十力智令魔降伏。若爾如何亦云降魔。是慈定力故。今卽智者菩薩之道。力者威神之力。欲壞自利卽智能伏。若破利他卽神力伏。隨善一種義卽闕焉故兼之也。神力必由慈定發故云智力皆令降伏。卽智論云由得菩薩道。余經亦云由慈三昧是也。

經曰得微妙法成寂正覺者。述云此第五覺果斯成也。有說妙法是理。有說涅槃滅皆非也。不可惟言得理得滅成正覺故。今卽菩薩降伏魔怨建立法幢遊入四禪無有動搖。至初夜分得智得明攝持一心發天眼通。於中夜分得宿命通皆憶自他過去之事。便觀一切眾生老死因生故有。乃至行亦因無明有。復更思惟因何滅故老死滅。卽無明滅故行滅。乃至生滅故老死滅。復更思惟此色無明。此無明因。此無明滅。此滅無明道。乃至老死憂悲苦惱皆亦如是。於後夜分明星出時調禦聖智所應知所應悟所應見所應證。彼一切一念相應慧證無上覺。備足三明爲諸天子現成佛瑞。上升虛空髙七多羅。以頌而言煩惱悉已斷諸漏皆空渴更不復受生是名盡苦際。諸天生喜天華散佛積至於膝故。微妙法者卽攝所證果徳悉盡之言。卽瑜伽論云復於後時坐菩提座棄捨一切非方便攝勇猛精進所有善法遂得增長。於所修斷轉求勝妙遂不更求餘外道師。無師自然修三十七菩提分法證得無上正等菩提名大覺者是也。

經曰釋梵祈勸請轉法輪者。述云第八法化普洽有二。初加威祈請後因請起說。此初也。初成正覺。諸天嘆已住喜悅定。觀菩提樹目不暫捨。禪悅爲食不起於座。經於七日爲居此處除諸苦故。第二七日周匝經行大千爲限。第三七日觀菩提場。亦爲居此得大覺故。第四七日隨近經行大海爲邊。時魔王請曠劫苦行方得成佛。惟願善逝入於涅槃。佛報波旬求大菩提欲利眾生。而我法中未獲義利三寶未備未說妙法云何涅槃。波旬聞已心生憂惱。時彼三女見父愁苦更變其形。一爲少婦之形一爲中婦之形來至佛所。以神通力皆成老母。還至父所言我復爲變化惑亂彼沙門。仍以大神通化我爲老母。願王以威力令得如本形。魔報諸女汝可自往懺悔前罪。彼攝神力方得復本。諸女至佛言我今極生悔冀得罪銷滅。惟願慈悲力令復於本形。佛以慈悲故攝神通令復如本。第五七日住目眞鄰陀龍王所居龍神守護。第六七日往尼俱陀樹下近尼連河。有多外道皆來慰問。第七七日至多演林中觀諸眾生爲生老病死所逼迫。時北天竺兄弟二人。爲眾商之主。一名帝履富婆一名婆履。以五百乘車載其珍寶還歸本國。有二調牛。一名善生二號名稱。巧識前路止不能進。心懷恐懼。林神忽語勿懷恐汝得大利。有佛出世初成正覺住此林中。不食已來四十九日。汝等應將種種飲食而以上之。時二調牛便向佛行。故諸商人隨調牛而往。遙睹如來相好光如日出。生希有心以爲天神。佛舉袈裟卽知如來。辧諸美味蘇蜜甘蔗乳糜豆屬乃時奉施。右繞三匝卻住一面白佛。哀湣受我微供。佛作是思。以何器受。時四天王各上金缽。佛言出家不合汝缽。北方天王語余天言昔靑身天將白石缽來與我等欲施石缽。今正是時。各還自宮持彼石缽以上如來。佛各受四天王之缽次第相重安置右手按之合成一器四際分明。時商眾於晨朝時牧人揲乳。凡所揲者化爲醍醐。心生希有選上粳米煮以爲糜。和好合密盛栴檀缽以上如來。如來受已缽擲空中。梵王接還自宮起塔供養。佛自咒願而授記莂。入深禪定觀諸世間便作思惟。所証之法非心言境恐無利應。默然住而說偈言我得甘露無爲法。甚深寂靜離塵垢。梵王若來勸請我。或當爲轉微妙法。螺髻梵王以佛威神卽知如來默然之旨。與六十八拘胝梵眾來白佛言。世尊多有眾生堪能悟入甚深之法。惟願說之。而佛默然。梵王亦知默然之旨。卽與釋天乃至阿迦尼吒天於夜分中至多演林禮已右繞。釋天白佛請轉法輪。佛猶默然。大梵重請佛說二偈。我證逆流道甚深難可見。盲者莫能睹故默而不說。世間諸眾生著彼五塵境不能解我法。是故今默然。梵釋諸天聞已憂惱忽然不現。復於一時大梵天王嘆摩伽陀國諸外道等封著邪見詣佛偈請。摩伽陀國多諸異道。因邪見故種種籌量。惟願牟尼爲開甘露最淸淨法令其得聞。世尊以佛眼觀諸眾生上中下根及以三聚告梵王言。我今爲汝請當雨於甘露。一切諸世間天人龍神等若有淨信者聽受如是法。梵王聞已喜嘆不現。神唱言如來今受梵王勸請。於一念頃虛空神聞展轉傳至阿迦吒天。而今言梵釋祈請者略舉。不盡之言也。祈巨衣反作蘄求福也。轉者卽通自他轉。自卽如來三道轉滿。他卽轉所得法。至他相續法。轉者卽不定義。以移轉故。佛𨿽旣自轉而未有他轉故次請轉。

經曰以佛遊步佛吼而吼者。述云第二因請起說有二。初身口略化後身口廣利。初又有三。初文請警物也。佛遊者卽身業化。現佛威儀遊化物故。如來所作已辦無徳不備。五眼淸淨觀諸世間堪受法者。卽念羅摩子三垢微薄聞法得證。以佛眼觀命終七日。有天亦曰死經七日。後觀外道阿羅邏仙死經三日。空中天言死亦三日。後作是念五跋陀羅根性已熟若聞開悟。以佛眼觀。在鹿野苑中從菩提樹向迦毗羅國波羅柰城振動大千。伽耶城傍有一外道名阿字婆。問佛所師及以所往。如來備答。卽北遊經伽耶城。城中有龍名曰善見。明日設齋。如來受訖往盧醯多婆蘇都村。次至多羅聚落次經婆羅村。如是遊歷皆受長者居士飲食。次第而行至恆河邊。河水瀑集平流彌岸。飛騰虛空達於彼岸至波羅柰城。於晨朝時著衣持缽入城乞食請鹿園中。五跋陀羅遙見世尊共相謂言不須承事。惟憍陳如不同眾心。佛近五人皆違本要無不起迎。皆言善來長老請坐。世尊坐已語五人言我備種智不得稱呼爲長老也。五跋陀羅請爲沙門。佛言善來便成沙門。須髮長短如剃。經七日威儀整肅如百臘比丘。世尊入池澡浴已訖思過去佛坐於何座而轉法輪。忽有千寶座從池湧出。卽起恭繞初三髙座。至第四座結跏趺座。時五跋陀羅坐於佛前。佛放大光照大千界召人天眾。地神神力令此道場縱廣正等七百由旬。欲色諸天將八萬四千寶師子座置道場中各請。世尊哀坐我座轉正法輪。十方無量拘胝菩薩十方三千世界釋梵護世諸天皆至佛所請轉法輪。湣眾生故雨大法雨建大法幢吹大法螺擊大法鼓。時有菩薩名曰轉法。持眾寶輪備有千輪莊嚴綺麗。放千光明過去諸佛皆有此輪。然後轉法奉上如來。如來於初夜默然而過。於中夜分安慰大眾喚五跋陀羅言出家之人有二種障。一心著欲境而不能離。二不正思惟自苦其身。而求出離當捨此二邊。今聖教是佛吼故云佛吼。吼卽違彼經先稱徳號略說中道故。今卽略申二障。總說中道故云佛吼。吼亦轉也。

經曰扣法鼓至演法施者。述云此別申法化也。有說欲使有緣普得聞故扣法鼓。法鼓者令遠聞故。吹法螺卽欲攺號令。攺邪從正也。欲斷障故執法劍。表勝出故建法幢。欲動執故振法雷。欲亡暗故曜法電。欲潤眾生故澍法雨。欲布藥故演法施。此有虛言皆無可采。違世親論亦違正理故。有說扣法鼓者說聞慧法。吹法螺者說思慧法。執法劍者說修慧法。建法幢者宣證慧法。振法雷者法無礙化。曜法電者義無礙利。澍法雨者詞無礙說。演法施者樂說無礙利眾生也。此亦不然。三慧皆覺證慧法故。三慧所學亦無異故。四辧所說亦卽三慧法故。今卽如來說中道已。爲陳如等說四諦法及十二緣流轉還滅二門修行。三轉十二行法輪已。陳如皆達諸法因緣成阿羅漢。卽三寶出。婆伽婆爲佛三轉十二行法輪爲法五跋陀羅爲僧。轉法輪聲徧十方佛土。土別諸佛默不說法。化五人竟至優樓頻螺迦葉所。寄止石室降伏毒龍。迦葉見佛神力難當。與五百資請爲沙門。佛言善來皆成沙門。迦葉二弟難提伽耶各有二百五十弟子。見事火物遂水下流。卽與五百人溯流而上。聞迦葉嘆佛道神化求爲沙門。佛言善來皆成沙門。佛與千比丘往波羅柰。於林下種種教化盡成應供。卽從波羅柰與兄弟三人及千羅漢至摩訶陀國。頻婆娑王大臣百官前後道從千乘萬騎出城迎佛。佛近王捨在遮越林。王下車禮佛。佛卽慰問以說云五蘊無常苦空。三界不實一切無常。問王有此國來幾時。王答七百餘代。而王領者惟知五文。佛言世間須臾惟道可恃。應修來福無爲空過。遂說緣起轉還之義。王得法眼淨受五戒。有長者迦蘭陀。以好竹園奉上如來。如來咒願而受。恆與聖眾遊處其內。佛有弟子名捨婆耆。入城乞食。時舍利弗問沙門師。以聞佛徳將諸弟子至如來所請爲沙門。佛言善來便成沙門。亦爲說法成阿羅漢。入王捨城訪目連。目連見舍利弗形狀變攺問所得法。共詣佛所願爲沙門。佛言善來便成沙門。亦爲說法得阿羅漢。時輸頭檀王聞子得道已經六年飲渴彌積。語優陀夷言可往請佛。離別已來十有二載夙夜悲感不能自已。得一相見還如更生。受王教已詣佛具述願爲沙門。佛言善來便成沙門得阿羅漢。卽遣優陀夷。七日當至。至七日已佛將諸弟子向迦毗羅城。父王出城四十里外以迎如來。便敕國內豪種端正選五百人度爲沙門侍佛左右。佛弟難陀亦爲沙門。難陀所使名優婆離請佛救度。佛言善來便成沙門。爲王說法卽時得道。總而言之卽八句中執法劍澍法雨。故依法華論以義推之。應言執法劍澍法雨扣法鼓震法雷建法幢耀法電吹法螺演法施。故彼論云疑者斷疑法欲說大法。卽今執法劍。欲斷外凡疑令進修故。已斷疑者增長淳熟智身故雨大法雨。卽今澍法雨。旣入內凡而無疑者滋善萌牙令入聖位故。已根熟者爲說二種密境界。謂聲聞菩薩密境界。二句示現卽擊大法鼓不斷大法鼓。以遠聞故。卽今扣法鼓振法雷。法雷與鼓義相涉故開往聲聞乘爲權密境。顯今所說菩薩乘爲實密境名二密境。今根熟者捨權取實故。入密境界者令進取上上淸淨義故。卽建大法幢。菩提妙智極髙顯然猶如大幢。由知權實有捨有取。行大乘行得菩提智離淸淨故。進取上上淸淨義者進取一切智現故。燃大法炬卽今耀法電也。旣得眞智建立菩提照於眞境證涅槃故。取一切智現者爲一切法建立名字章句義故。卽吹大法螺。旣得眞境必須說教義詮一切法故名爲一切法建立名字等。如俗作樂曲洛滿位吹大螺吼。今旣得果事圓滿位爲他證法亦復如是。卽涅槃云吹貝知時。建立名字章句義者令入不可說證故轉法義令演法施也。說於教者令所應度入於證故。求轉法輪摧於煩惱故。散糧已說應於四對。一破惡進善對卽初二也。二開權顯實對卽次二也。三得智證眞對卽次二也。四說法利生對卽後二也。八句之義有此循環名爲法輪。自旣得果欲令眾生證聖眞智破滅煩惱故亦云轉。然此釋八相之義聊依牟尼旣往之化以例諸菩薩當現之相。未必皆有。智者察矣。

經曰常以法音覺諸世間者。述云此後略結口化也。

經曰光明普照至六種振動者。述云第二身語廣利有四。一伏魔令離邪。二破邪以弘正。三受供以生福。四說法令修道。初又有二。此初總標伏魔也。

經曰總攝魔界至莫不歸伏者。述云此後別釋伏魔也。由放光故總攝魔界莫不歸伏。由動震故動魔宮殿無非懾怖。懾﹝倚葉反﹞畏也攝身之貌也。

經曰摑裂邪网消滅諸見者。述云第二破邪弘正有四。此初序破邪又有二。初除見品之邪也。邪网者卽邪法也。諸見者卽邪執也。邪見必依邪法起故皆破之。摑﹝古惡反﹞亦裂也。足逾口裂也。亦折也。裂﹝呂檗反﹞陸法言切韻云破也。

經曰散諸塵勞壞諸欲塹者。述云此後除愛品之邪也。塵勞者卽五欲境坌亂眾生故云塵勞。說空以進故雲散。欲塹者卽愛欲之心。依境愛起境垢眾生故云塵勞。貪深而難越可謂塹故。旣觀境空愛欲斯息故亦云壞。

經曰嚴護法城開闡法門者。述云此第二弘正也。有說法能遮防故名城。法有通入趣入義故名門非也。法法若一必有重言過故。今卽法城者卽智斷之果。法門者卽定慧之因。果必殺賊故名城。因能納徳故雲門。嘆善故嚴止謗故護。爲演故開令進故闡。

經曰洗濯垢污者。述云此第三結破邪也。垢污者卽該見愛之通言。從教以除故云洗濯。濯亦浴也。

經曰顯明淸白至宣流正化者。述云此第四結弘正也。除邪顯正故云顯明。超諸毀傍故云淸白。卽嚴護法城也。光廣也融通也。廣通聖行故雲光融佛法。導化不絕故云宣流。法化卽開闡法門也。總而言之。嚴法城故顯明護法城故淸白。開法門故光融闡法門故宣流。

經曰入國分衛至示福田者述云此第三受供生福也。梵云賓荼波陀此云乞食。今言分衛訛也。分衛丰膳者卽受供也。貯徳示田者卽生福也。貯﹝竹與反﹞盛受曰貯。貯亦積也。積徳旣廣。現受世供以生福利可譬田故。欲宣法現欣笑者。述云第四說法令修道有二。此初標將說之相。義同下文也。

經曰以諸法藥救療三苦者。述云此後正申道教有二。初救苦之教後入道之教此初也。三苦者卽苦苦壞苦行苦。如其次第三受之也。教有除苦之用故云法藥。如教而行必度二死故云救療。

無量壽經連義述文贊卷上

無量壽經連義述文贊卷中

釋璟興撰

經曰顯現道意無量功徳者。述云第二申入道之教有二。此初修因之教也。顯菩薩發菩提心之意令得發心。難無量徳使修行故。

經曰授菩薩記成等正覺者。述云此後獲果之教也。授菩薩記者卽論云令得決定心故。記者識也別也。授者與也。聖說當果令識因利故云授記。成等覺者卽所記之果也。

經曰示現滅度至殖眾徳本者。述云此第九歸眞利物也。如攝論化身滅度有六意。一事究竟故二爲除樂倒故三令捨輕慢故四爲生渴仰故五爲身精進故六欲速成就故。今示滅度意亦在此。拯濟無極者卽益廣也。極已也。除漏殖本者卽利備也。漏謂三漏注泄爲義。卽生死之因。徳謂福智潤益爲功。卽涅槃之因。本亦因也。因佛現滅眾生厭有除生死因忻寂以修涅槃之因。可謂利備故。

經曰具足功徳至普現道教者。述云此第三雙結也。具徳難量者結其實徳。遊國顯教者結權徳故。

經曰其所修行淸淨無穢者。述云第二就實以嘆二利有二。初略嘆後廣贊。初又有二。此初別嘆又有四。初嘆自行淨也。

經曰譬如幻師至在意所爲者。述云此第二嘆化善巧有二。此初諭也。菩薩顯化巧順物宜可雲幻師。所起化相如顯眾像起化之徳如本學明。化法卽以習學爲本故云本。學之委善故云學明了。學成起化任意所爲故云在意所爲。遠法師云學成起用成在於心故云在意。任意化故云所爲。此恐非也。學未成亦在心故今不存也。

經曰此諸菩薩至皆悉普現者。述云此後合也。諸菩薩者卽合幻師也。修學一切化物之法故云學一切法。卽合本學也。貫通也綜集也縷詮也練陶也。卽通穿羣典集括事理詮表玄旨陶委眾疑故云貫綜縷練。卽合明了也。智悲之境是權術所遊故云所住。解心安境無錯忘故云安諦。卽合在意也。靡無也致運也。於諸感處無不運化故言靡不致化。又致卽感致。令一切眾無不感化故。有經本云靡不感化其義無違。卽合所爲也。物宜旣萬品無相不現。故無數佛土皆悉普現。卽卻合現眾異像也。

經曰未曾慢恣者。述云此第三結自行淨也。於所修行生恭敬故無慢。亦無間故無恣。

經曰湣傷眾生者。述云此第四結化善巧也。湣謂慈湣傷謂悲傷。傷湣眾生故無相不現。

經曰如是之法一切具足者述云此後總結也。

經曰菩薩經典至導禦十方者。述云第二廣嘆有四。一依菩薩法修自分行。二依如來法修勝分行。三自分成徳。四勝進成徳。此初也。典常也究盡也暢申也通也要要道妙妙法也。於自分法究盡要道通申妙旨故云究暢要妙。卽自利也。殊徳在懷嘉響外流無物不嘆故云名稱普至。導禦卽利他也。

經曰無量諸佛至而皆已立者。述云第二修勝分行有二。此初修內徳也。行入佛境故共護念。念善令生長護惡使殄滅故。有說所住卽眞法界。攝論所說十法界也。所立卽神通力。涅槃云能建大義也。此恐不然。能建大義旣大涅槃利物之義必非自利故。有說所住卽空無相理所立卽十二分教。此亦不然。世俗之事應如勝義亦佛所住故。有說所住卽證行所立卽教行。法界諸度是佛所立故。此亦不然。違法華佛自住大乘義故。大乘必通教理行果。諸度旣行應非所立故。今卽佛所住者卽二諦之旨。菩薩逐佛而旣悟故云已得住。大聖立者卽三藏之詮。大士亦達詮之意趣故云皆已立。佛與大聖卽言異體同故互稱而已。

經曰如來道化至開導眾人者。述云此後嘆外化有二。此初化相也。菩薩普爲影響助揚佛事故。道化能宣卽說法同佛也。示行佛化故爲菩薩師。卽化物同佛也。深禪慧者卽化行同佛。禪止慧觀行𨿽眾多要在此二故。開導眾人者卽利物同佛。開者令始學導者令終熟故。

經曰通諸法性至明了諸國者。述云此後化徳也。有說通諸法性者通法空理。達眾生相者達人空生眞。明了諸國者達器界空非也。離人法空更無別空故。若有別者亦離二智。應有別智故。有說通諸法性是智正覺自在行。通達二諦法性故。達眾生相是眾生世間自在行。眾生種種體狀皆了達故。明了諸國是器世間自在行。初云通次言達後言明。言之左右。此亦不然。眾生外器應非世俗故。若世俗者通二諦已更無所知故。今卽通法性者卽法界無量行。達眾生相者卽眾生界無量行。明了諸國者卽世界無量行。所調伏界無量不攝無種姓故。略不說調伏。方便無量卽前善巧故不亦說。

經曰供養諸佛至幻化之法者。述云第三自分成徳有四。一修之方便二修之成徳三重辧起修四重申成徳。初又有四。此初自利修也。供養諸佛化如電光者卽福行也。善學無畏曉幻化者卽智行也。有說欲供諸佛化現其身。一念徧至疾如電光。簡邪取正故云善學。達正過邪故云無畏。統攝諸法故云网。卽智方便也。亦見諸法非定有無其性如幻故云曉幻化。卽智成就也。又於人不怯故學無畏。於法能知故曉幻化。有說諸法𨿽非無而非有故不見一法可畏。攝物不捨故云學無畏网。𨿽復非有而非無離有離無故雲幻化。有說如觀世音以無畏施网攝眾生故云無畏网。三俱不然。善學若方便未達邪正。應非無畏故。諸法非有不見可畏。旣亦非無。可畏故。如其次第。今卽現化供佛𨿽忽徧至而不住故如其電光。學無畏网者卽達詮之智。曉幻化法者卽悟旨之智。网者教也。卽佛備四無畏故云無畏。若理若事無不如幻故雲幻化。菩薩稱佛教之意以達諸法言說自性不可得故云善學曉了。

經曰壞裂魔网解諸纏縛者。述云此第二利他修也。魔网者卽天魔之教。纏縛者卽八纏三縛。有說十纏四縛。於小乘宗𨿽有此義非大乘故。卽壞魔网令𨿽惡業。解纏縛而使絕煩惱故。

經曰超越聲聞至無願三昧者。述云此第三重辧自利也。超二乘地者卽對余乘以顯勝。得空無相無願者卽直申行勝。初發大心尙過二乘況亦久行。故云超越。欲入大涅槃必三三昧爲門故偏說此三。如瑜伽論云。我法無故空。空故無相。無相故不可願求。而有處云空無願無相者卽共二乘行故不相違。有說前教行此證行故有不同非也。學無畏网𨿽可教行而曉幻化應言證故。今卽前是菩提之道後是涅槃之門。故須再解。

經曰善立方便至而現滅度者。述云此第四復辧利他也。方便𨿽多此中方便卽巧權之名。有說善方便卽意方便。示現三乘而滅度者卽口方便。善立三乘隨便度物名善方便。說三乘因及滅度果名顯示現滅故。此必不然。於下中乘而現滅度旣應化相。必不可言說二乘果。不爾如何言現滅度。而不言說故。有說善立方便是口方便。示中下乘而現中下滅皆身方便。此亦不然。示現三乘義已具足。亦言現滅度應無用故。不爾三乘有何不攝亦說中下耶。故今卽善立方便卽意方便。隨順諸佛尋三乘化故。顯示三乘卽口方便。分別一乘而說三乘。三乘亦卽佛方便故。中下滅度卽身方便。緣覺名中聲聞名下。卽同法華中無二三之義。菩薩欲引不定二乘令趣佛乘故於彼涅槃而現滅度。卽同攝論變化故云意。佛地經曰成所作智起三乘化作四記論卽其事也。

經曰亦無所作至得平等法者。述云第二修之成徳有二。初自利之徳後利他之徳。初又有四。此初所得平等也。有說三乘性空故無所作。不見別證三乘之果故無所有。達無性眞以解諸法不生滅故不起不滅。非也。決定二乘旣入無餘。不可定言卽無別證故。又顯三乘故非無所作。現滅度故非無所有故。有說無因可作故無所作。無果可有故無所有。無淨可起無染可滅故云平等。此亦不然。因有功能故非無所作。果藉緣有故非無所有故。今卽無作無有者卽事平等也。不起不滅者理平等也。無實作用故無所作。不能自生故無所有。淨法𨿽增眞不隨增故云無起。染法𨿽滅如不隨滅故云不滅。諸法一相所謂無相故云平等。於是證會故亦云得。

經曰具足成就至諸根智慧者。述云第二所成眾多也。有說初習名三昧成就名總持非也。佛地應無三昧。卽違諸教故。今卽總持𨿽通定慧正是慧性故。百千三昧卽總持所依。廣如地經。有說諸根通卽一切善法別卽信精進念定非也。泛言善法皆通有爲諸法。有爲善中𨿽有名根無爲必非故。又信精進等名諸根者不應別說智慧故。旣說三昧卽定別目。而有何因亦說定根。故今卽諸根者六根淸淨。此諸菩薩位階十地已。得自在六根互用故。總持𨿽慧慧未必持故。引導眾行故須別說。

經曰廣普寂定至菩薩法藏者述云此第三所證廣也。法藏者卽十萬法蘊。簡二乘藏故云菩薩。卽所證深也。有說普定能證廣。一切法中不起妄想故。藏所證深。於眞法藏能深入故。若爾卽違自許所證深廣名義也。

經曰得佛華嚴三昧者。述云此第四所成奇勝也。佛地功徳能嚴佛身故云佛華嚴。入此三昧現見諸方佛及佛土故亦言得。卽華嚴云彼一三昧該攝法界一切佛法悉入其中也。

經曰宣揚演說一切經典者。述云此第二利他之徳也。助佛揚化故云宣揚。卽簡如來。如來目演說故。

經曰住深定門至無不周徧者。述云第三重辧起修有二。此初起自利修也。有說深定者起通所依理定。有說一念周徧者入定觀眾生。二俱不然。通旣事徳。所依之定必非理定故。睹無量佛應非一念故。如其次第今卽通所依定無境不觀故云深定。睹諸佛者卽天眼通。一念徧者卽神境通。依此深定以發天眼能見諸佛故攝行廣。亦起神通一念徧至所睹佛土攝福生智故起行疾。

經曰濟諸劇難至開化一切者。述云此後起利他修也。有說二乘於救生卽閒菩薩卽不閒。凡夫於修卽閒菩薩不閒。二乘凡夫於無上道卽閒菩薩卽不閒。此皆不然。若如所言應說懈怠精進故。閒卽閒處必非懶惰故。有說劇難有八。惡趣有三卽三惡趣也。人間有四。一盲聾喑啞二世智辯聰三佛前佛後四北俱盧洲。天上有一謂無想天。故八難中三塗爲劇菩薩濟之。人天苦微故云諸閒。菩薩勤化故云不閒。此亦不然。天上有一。卽違余經說非想天爲第八難故。又人天難言諸閒者有諸人天非難所攝。應非菩薩之所化故。有說劇難者卽八難也。此中阿鼻受苦無間故言不閒。餘七名閒菩薩以能救名濟。此亦不然。應說餘七。說何名七。若說後七難名閒者卽七地獄應非不閒。閒所攝故。若說七地獄名閒者卽八寒獄亦非二攝。菩薩救濟應非徧故。今卽八難名爲劇難兼非想天。更有業惑二種障者名爲不閒。若非八難及無二障皆曰閒。菩薩大悲皆能拔除故亦云濟。眞實際者卽所證也。二空眞如更無過者故雲實際。菩薩大慈分別其詮開示其旨令證入故云分別顯示。辯才智者卽發說之解。以得如來四無礙智解諸義故。入眾言音者卽起說之言。以得解語言三昧起諸說故。入者解也。辯才充內巧言外發無物不化故雲開化一切。

經曰超過世間至度世之道者。述云第四重申所成有二。此初成自徳也。過世間者申斷徳成過二死故。卽對法云過世間者總顯煩惱解脫義也。住度世道者標智徳成並二智故。卽惟識云法駛流中任運轉故。諦者安也度者出也。卽出世道之別名故。

經曰於一切萬物至爲重擔者。述云此後成化徳也。由成智斷徧於萬物。若變若化皆任意故名爲自在。庶者凡庶類者品類卽眾生之總名。故有經本云眾生類也。宿無道根現無信樂不知感聖故云不請。於是尙接引況亦有請者故云不請友。卽經云不待時義也。羣生者卽勝鬘中四種眾生。所謂無聞非法及求三乘者。有說於四羣中初非法人無感聖善故云不請非也。後三乘種未必皆有感佛善故。初無聞人亦應有感聖世善故。華嚴瑜伽皆有此四。而後三種通定不定。初之一種無性有情。故人天善根應成就。菩薩荷此四羣生爲自重擔而成就故云荷負。作不請友皆該四羣也。

經曰受持如來至常使不絕者。述云第四重辧勝分修成徳有二。初辧所修行後申所成徳。初又有二。此初自利修也。有說甚深法藏卽如來藏。暗障旣除顯在己心故云受持。法界諸度卽佛種性。護使離障起善無間名常不絕。此恐不然。如來藏性旣是眞體。必不可言受持法藏故。旣言法藏亦云受持。卽知教法非佛性也。今旣受持佛教令久住世有性之屬依之殖善故常使不絕。卽同上生云汝善受持莫斷佛種也。

經曰興大悲至施諸黎庶者。述云此後利他修有三。此初法也。大悲湣眾生者卽拔苦行。演慈辯授法眼者卽與樂行。辯者卽樂說之辯。以慈定心而說法故云演慈辯。如說而行必入聖地得法眼淨故云授法眼。法眼者卽慧眼遂體之名也。悲定說法以拔三塗之苦故雲杜三趣。杜者塞也。演慈辯而令修人天業故雲開善門施諸黎庶事父惟敬於母亦愛。故慈若敬父樂可尊故。悲如愛母苦可愛故。於諸眾生視若自己者此後合也。若己者意在如自一子。卽涅槃云視諸眾生猶如一子是也。慈悲憐傷皆如己子故。

經曰一切善本至不可思議者。述云此第二所成之徳也。善本者卽福智之因。度者至也。福智之行皆至菩提涅槃彼岸故卽因成也。獲佛功徳者卽福徳莊嚴。智慧聖明不可思議者卽智慧莊嚴果成是也。

經曰如是之等至一時來會者。述云此第四總結也。

經曰爾時世尊至光顏巍巍。述云此第二說經因起序也。諸根悅豫者是喜悅相。有色五根皆顯喜悅以表淨土快樂無間故。豫亦作悆也。姿色淸淨者是無憂惱。色無慘戚以表佛土無眾苦故。巍巍者卽髙大之稱。光顏者卽該根色之總言。故重表彼土有樂無苦。姿者妙也。卽帛謙皆云面有九色光數千百變。光色甚大明也。有說佛無有不定心。備諸根相好身相復有。何時不悅。但欲加來問故因此表所說非也。佛𨿽無憂喜而顯欣笑。詎備諸相好無顯喜悅。故今世尊顯喜悅者彼佛所成行徳可慶故眾生獲利時將至故。

經曰尊者阿難至長跪合掌者。述云第二問答廣說分有六。一問佛顯相二審問所以三彰問自請四嘆問敕許五阿難欲聞六如來廣說。初又有二。此初申請問之儀也。聖旨者卽如來顯相之旨。以密加威故云承旨。長跪者卽雙膝著地之號也。

經曰而白佛言至殊妙如今者。述云此後正問顯相意有三。初申所見次唱所念後徵所爲此初也。鏡光外照名爲影表。卽同佛身光明外舒。外照之光顯影暢在鏡內名爲影裹。亦同所放之光還曜佛顏故云表裹。卽舉己所見也。未曾瞻者怪今異昔。瞻亦見也。

經曰惟然大聖至奇特之法者。述云此第二彰己所念也。遠法師云𨿽有五念初卽總表後四別申。故惟有四意。卽後四所念在世所無故云奇特。此恐不然。佛所住法非此五念之所盡念況亦四念。故不可總五而言四。若言奇特故知總句者如來之徳亦無別指故應非別念故。卽今阿難略申五念各有所標。此初念也。有說惟者卽專義唱己專念故非也。違諸世典應對之儀故。今卽惟然者應上之言也。泛言今日者卽簡往來之言。依神通輪所現之相非惟異常亦無等者故云奇特。卽立世尊名之所以也。

經曰今日世雄住諸佛所住者。述云此第二念也。有說所住者卽大涅槃諸佛同住故。佛於世間最爲雄猛故云世雄非也。佛常住涅槃非今日住故。今卽如來住諸佛平等三昧能制眾魔雄健之天故住佛住。爲世雄名之因也。

經曰今日世眼住導師之行者。述云此第三念也。有說四攝法是佛導師攝化之行。佛住此行能開世人令見正路故名世眼此亦非也。四攝之行𨿽復化物而非眼義故。今卽五眼名導師行。佛住五眼引導眾生更無過者故。以導師行以釋世眼之義也。

經曰今日世英住最勝道者。此第四念也。最勝道者卽大菩提四智心品。佛住四智獨秀無匹故從最勝道立世英之名也。

經曰今日天尊行如來徳者。述云此第五念也。天尊者卽第一義天以解佛性不空義故。卽惟佛所有不共佛法名如來徳。余聖所無故以如來徳釋天尊之名。𨿽遠法師名徳別解今卽以徳釋名者觀此經文順標釋義故。名者世尊世雄等。徳者卽奇特所住等。

經曰去來現佛至念諸佛耶者。述云第三徵所爲有二。此初念所爲也。有說去來現佛者三世佛相念。佛佛相念者十方佛相念非也。離於三世更無十方佛亦不然故。今卽舉三世佛相念類此得無今如來念諸佛耶。耶者卽不定之言。測此佛念諸佛未聽敢專決故。

經曰何故威神光光乃爾者述云此後徵所爲也。光光者卽顯曜之狀也。

經曰於是世尊至問威顏乎者。述云第二佛審問所以也。

經曰阿難白佛至問斯義耳者。述云此第三阿難唱問所以也。理實𨿽承如來加力而對諸天故云自問。

經曰佛言善哉至所問甚快者。述云第四嘆問敕許有二。初嘆其所問後舉徳敕許。初又有三。此初總嘆也。阿難所問稱機及法而合時宜故云甚快。

經曰發深智慧至問斯慧義者。述云此次別嘆其問也。發深智慧者嘆問之智。眞妙辯才者嘆問之言。湣念眾生者嘆問之意。有說念佛五徳故發深智慧。嘆佛住於五徳故云眞妙辯才。此恐不然。念佛五徳嘆佛五住義無別故。念若不嘆嘆若不念皆非正理故。今卽稱佛之五號故發深智慧。將五住之徳嘆五號之義故眞妙辯才。𨿽問五徳五徳皆以智爲主故云問慧義。

經曰如來以無蓋大悲矜哀三界者。述云此後別嘆問利有四。此初彰佛悲憐也。有經本云無盡大悲。有人釋此依內無盡法而生故。今卽佛之大悲更無覆蓋故名無蓋。無蓋是正不可須治。矜亦憐也。

經曰所以出興至眞實之利者。述云此第二彰佛利物也。光闡道教欲拯羣萌者辧教利物。光者廣也闡者申也。慧以眞實之利者卽理利物。慧者施也。有別本云普令羣萌獲眞法利義亦無違。如來所以出於世者欲以教理利眾生故。

經曰無量億劫至時時乃出者。述云此第三辧佛難值也。帛謙皆云如世間有優曇樹但有實無有華也。天下有佛乃有華出耳。今言靈瑞華者卽存震旦之名。時時者卽希出之義。以善時出故。

經曰今所問者至諸天人民者。述云此第四正申問益也。卽帛謙云若問佛者勝於供養一天阿羅漢辟支佛布施諸天人民及蜎飛蠕動之類累劫百千萬億倍矣。

經曰阿難當知至無能遏絕者。述云第二舉徳敕許有二。初舉佛徳以述成後敕許以答所問。初又有二。初直述果勝後將因顯勝。初又有二。此初述阿難所念也。如來正覺者卽奇特之法。其智難量者卽平等三昧。發勝妙智故以智難量述住佛住。多所導禦者卽述導師行。有說慧見無礙卽如來徳非也。越述天尊之徳卻成最勝道無別所以故。今卽慧見無礙者述最勝之道。無能遏絕者卽如來徳。遏﹝阿達反﹞壅也絕也。佛徳旣勝妙不爲余聖之抑遏故云無遏絕。

經曰以一餐之力至光顏無異者。述云此後述阿難所見也。一餐之力者卽施食之因。能住壽命乃至復過於此者乘嘆壽命。諸根悅豫乃至光顏無異者正述所見。諸根悅豫者卽前所見。不以毀損者辧其悅豫義。姿色不變者卽前姿色淸淨。淸淨卽不變義故。光顏無異者卽前光顏巍巍。巍巍卽無異義故。施食𨿽有五果而惟述命色者色是所現故命是所依故。有說不以毀損不變無異皆辧常然非也。若常然者阿難不應言未曾睹妙如今故。

經曰所以者何至而得自在者。述云此第二以因顯勝也。定止也慧觀也。究暢者卽究竟通暢之義。無極者卽廣遠無邊之名。所以如來得慧五徳身三相者卽慧究竟故得所念五徳。定究竟故得所現三相。因𨿽眾多止觀二行是淨土路故。萬行所依導眾行故。說此二行餘者兼也。二因旣滿無徳不圓故於諸果法而得自在。卽安慧云證得一切法自在也。有說定慧究竟無極卽心自在行。得諸法自在卽法自在行。善入一切法界門無所不現故非也。於一切法而得自在。若非果者必非自在故。前解爲善。

經曰阿難諦聽今爲汝說者。述云此第二敕許以答所問也。諦聽者卽敕其後心。爲說者卽許其前請。

經曰對曰惟然願樂欲聞者。述云此第五阿難欲聞也。

經曰佛告阿難至無央數劫者述云第六如來廣說有二。初廣說如來淨土因果卽所行所成也。後廣顯眾生往生因果卽所攝所益也。初又有二。初說往淨土之因後說今佛土之果。初又有二。初總標勝緣後別申勝行。初又有二。初標遠緣後舒近緣。初又有三。此初標時也。有說至不可數名劫。西域數法至六十轉卽不可數故非也。𨿽復可數亦名劫故。亦違華嚴一百二十轉故。今卽劫者是時之總名故。梵云阿僧祇此云無央數。王逸云央盡也。說文鞅頸靻也。非此字體也。又鞅所以制牛馬也。宜從央也。

經曰錠光如來至次名處世者。述云此次敍佛也。帛延經略舉三十六佛多存此方之名。第三十二佛卽印度名。故支謙經惟敍三十二佛皆存梵音之號。今此法護備標五十三佛。蓋翻譯之家意存廣略不可致怪。錠光者卽謙云提和竭羅也。有說有足曰錠無足曰燈。錠光燃燈一也。釋迦獲道記之主故在初也。有彈此言若爾釋迦旣先得授記何在彌陀後而成道耶。若非後者便違彌陀成佛已來十小劫故。遂申自意言名之𨿽同佛卽異也。二俱不盡。若定一者燃燈旣出第二劫滿。必不能會彌陀成佛旣十劫文故。若惟異者亦違諸佛出世同名之屬故。今卽錠光燃燈亦同亦異。異卽錠光𨿽復燃燈非釋迦授記佛故。同卽本釋迦前亦有燃燈可錠光故。不應難言錠光若非釋迦獲道記佛有何因緣錠光爲初。而非余佛者從彼佛已來五十四佛頻興世故云爾。從錠光來漸有攝受淨土行故。由此錠光亦名燃燈。義亦無咎。

經曰如此諸佛皆悉已過者。述云此後總結也。

經曰爾時次有至佛世尊者。述云此第二近勝緣也。梵雲樓夷亙羅此云世自在王。於一切法得自在故。卽別名也。佛徳無量名必無邊。故今略標自他利以立十號卽通號也。𨿽有十號略爲二例。初自徳名卽前五也。後利物名卽後五也。自徳之名亦有二對。一道圓滅極對。卽如來名道圓應供名滅極故。二因滿果圓對。卽等正覺明行足名因滿如其次第解行滿故。善逝名果圓上升不還故。利物之名亦有三對。一總名別稱對。卽前四是別後一是總故。處物而無加名世尊故。二化智化心對。卽世間解名化他智無上調禦名化他心故。三化能化徳對。卽天人師名化他能佛名化他徳故。委悉釋此十號廣如瑜伽論。

經曰時有國王至正眞道意者。述云此第二申勝行也。遠法師雲起行有二。從初盡頌辧世間行卽地前所行也。法藏比丘說此頌以下辧出世行卽地上所修也。此恐不然。地上菩薩念念常修利諸眾生淨佛國土。不應五劫專修受淨土行故。今卽還有二。初略說勝行後廣說勝行。初又有三。此初聞法發心也。發無上道意者卽增發心故。不違觀音授記悲華經。

經曰棄國捐王至與世超異者。述云此第二出俗修道也。沙門者卽沙門那義如前解。帛延云曇摩迦畱卽法藏也。謙去畱字云作菩薩道。卽智論法積菩薩也。髙才勇哲者卽爲人性行孤出於世故云超異。

經曰詣世自在王至長跪合掌者。述云此第三嘆佛起願有三。初身禮次語嘆後自誓此初也。稽者至也首者頭也。至頭於地以尊接足故云稽首。三匝者卽標如來修三徳也。

經曰以頌贊曰者。述云第二語嘆有二。此初瑣文也。頌之言妙亦攝多義故以頌嘆。

經曰光顏巍巍者。述云此後正嘆有四。一別嘆身業二別嘆口業三別嘆意業四總嘆三業。初又有二。此初標嘆也。光巍巍者標光勝也。顏巍巍者標身勝也。

經曰威神無極至猶若聚墨者。述云此後釋嘆有二。此初嘆光巍巍也。威神者卽光所依。無與等者者對劣嘆勝。若聚墨者對事嘆勝。有說耀者五星非也。卽帛延云其景不可及謂光之別目故。日月等光對佛光明猶若聚墨在珂貝邊故。

經曰如來顏容超世無倫者。述云此後釋顏巍巍也。倫者匹也。

經曰正覺大音響流十方者。述云此第二嘆口業也。大音者卽語密之音。如來之聲更無過此故云大音。響者卽顯了之音。逐宜而有分限發故。

經曰戒聞精進至殊勝希有者。述云第三嘆意業有二。初嘆業勝卽菩提品也。後嘆果勝卽果果斷也。初又有二。此初嘆涉事勝也。戒卽業體以思種故。聞精進等卽業眷屬。余不能齊故云無侶。侶亦匹也。佛徳過余故云希有。

經曰深諦善念至窮其涯底者。述云此後嘆證理勝也。諦者審察。法海者一眞法界。卽後得智深思諦觀稱眞法界故云善念。無分別智窮達深眞盡其奧實故云究涯底。

經曰無明欲怒世尊永無者。述云此二嘆果勝也。三毒習盡故。

經曰人雄師子至震動大千者。此第四總嘆三業也。功勛廣大者嘆意業果。勛亦功也。智慧深妙者嘆意業用。卽偏嘆其勝不盡之言。略戒聞等故。光明威相者嘆身業勝。震動大千者嘆正覺音。旣有此勝妙之徳故可謂人雄師子神徳無量。

經曰願我作佛至靡不解脫者。述云第三自誓有二。初願求所嘆卽十頌也。後請佛作證卽三頌也。初又有二。初正求所嘆卽佛法身也。後乘祈所依卽佛淨土也。初又有三。此求果也。有說齊聖法王求佛自徳過生死等求利他徳非也。凡稱佛者必備二利故。今卽願我作佛齊聖法王者願所獲徳。過度生死靡不解脫者願所棄也。

經曰布施調意至智慧爲上者。述云此第二求因有二。此初求自利因卽六度也。施治慳吝故云調意。

經曰吾誓得佛至爲作大安者。述云此後願利他因也。舉果求因故。

經曰假令有佛至堅正不卻者。述云此第三嘆願勝也。佛者卽佛寶大聖者僧。有說供養斯等亦兼僧寶非也。𨿽復斯等而言諸佛故。卽知向上之等故。今卽佛者所供養大聖者能供養。無量大聖𨿽供多佛而有邊故不如求佛心不退還以無邊故。卻者退也。

經曰譬如恆沙至威神難量者。述云第二淨土果有三。此初嘆諸佛土也。光徧諸國者卽佛施光明莊嚴其國。威神難量者卽佛神通莊嚴其土。佛於彼土勤作化事故云精進。現化算表故云難量。

經曰令我作佛至而無等雙者。述云此次對求勝土也。國土者卽今極樂世界。第一者卽諸相莊嚴。奇妙者卽眾第一。道場者卽座第一。如泥洹者卽快樂第一。梵云匿縛南唐云圓寂。言泥洹者訛略也。彼土快樂可次涅槃故以譬之。而無等雙者國土第一。泛言第一者卽對下之稱。不爾便違華嚴。如前已說故。

經曰我當哀湣至快樂安隱者。述云此第三求淨土之意也。度脫一切者卽出穢域之利。心悅快樂者卽入淨土益。爲此二利故求土果。

經曰幸佛信明至力精所欲者。述云第二請佛作證有二。此初請世王佛證願不虛也。幸者願也信者誠也。願佛誠明所求不虛必得果故。所欲者功徳法身快樂淨土。於彼二果力勵精勤而修習故云於彼力精。

經曰十方世尊至忍終不悔者。述云此後請十方佛證行不悔也。對佛結誓。身止諸苦勤忍不悔故。

經曰佛告阿難至廣宣經法者。述云第二廣說勝行有二。初正辧修行後乘顯所修。初又有五。一法藏請說二如來抑止三法藏重請四如來許說五辧修勝行。初又有二。此初乘前正請也。發無上覺心者卽前願佛法身淨土之心也。

經曰我當修行至勤苦之本者。述云此後申請說之意也。當修行者卽修行身土之因。攝妙土者卽欲得土果故。令成正覺者卽欲證身土果故。拔生死苦者卽欲利眾生故。生死者果。勤苦本者卽因也。由因數受生死之苦故云勤苦本。化諸眾生令生淨土永絕生死因果之苦故亦云拔。卽如其次第所修所得所化之也。

經曰佛語阿難至汝自當知者。述云此第二佛不許也。饒者卽釋自在之言。旣發大願故。汝亦能知卽違請之言也。

經曰比丘白佛至成滿所願者述云此第三法藏重請也。弘者廣大也。卽地上聖行其義廣深非自境界故須請之。而佛止言汝自知者卽地前所修故不相違。有說此中惟求淨土行身因略無非也。如來淨土卽相違釋。如其次第身土行故。

經曰爾時世自在王佛至而說經言者。述云第四如來爲說有二。此初總標許說也。

經曰譬如大海至何願不得者述云此別申所說有二。此初寄諭勸修也。會亦必也克者遂也得也。

經曰於是世自在王佛至悉現與之者。述云此後正答所請也。二百一十億佛土者卽通說淨穢諸佛之土故。天人善惡卽諸土之因。國土粗妙卽諸土之果。粗者粗也。故有本云國土之粗妙。攝身從土故不別說。所以不惟說淨土因果而兼穢土者欲令捨其惡粗而修其善妙故。非惟爲說亦使現見故應心現與。卽帛謙雲樓夷亙羅佛說竟曇摩迦便一其心卽得天眼徹視悉自見二百一十億諸佛國中諸天人民之善惡國土之好醜也。又此諸土非鄰次有。選擇何土應機所欲而令見故。不爾便違帛謙經中其佛卽選擇二百一十億佛國土中諸天人民之善惡國土之好丑故。不應難言夫人所見光中諸土旣無穢土如何爲法藏亦現惡粗者。機欲旣異聖應非一故。若不爾者夫人旣厭穢國以求淨處故。惟現所祈淨土之相而令攝受。

經曰時彼比丘至殊勝之願者。述云第五正修勝行有三。此初睹相發願也。旣見所求淨土之相。攝淨土願更轉深故云超發勝願。

經曰其心寂靜至淸淨之行者。述云此第二依願修行也。有說證智離相故云寂靜。超過地前故無能及者非也。無分別智不可爲事土因緣故。亦無可理而言地上行故。有說淨土之行𨿽復眾多惟有二類。一緣事行稱名念佛故。二依理行息攀緣故。初卽稱彌陀名故是極樂別行。後卽通諸佛土行。所謂心寂無著是也。此亦不然。違卽選心所欲願便結得是二十四願經卽奉行故。心所欲願旣極樂土。必不可言是諸土通行故。今卽欲現淨土必定爲本故。其心寂靜慧導其定故云無所著。所謂心觀名淨土之業。卽勝出世間善根方便故。一切世間無能及者是無分別品之所由也。五劫思攝佛國行者卽後所得智之方便。有說𨿽五劫而惟修一行。所謂其心寂靜志無所著非也。願旣四十八行必非一故。卽經於五劫修習彼土種種行也。此中有說法藏卽十住中之第六心折法空位是也。有難此云若第六旣修淨土因。西方土中應無化主。皆不然也。若在第六心應說攝取何位所修淨土行耶。又修土因便現淨土。諸佛化土無時不有故。如其次第釋難非也。有說法藏是八地已上菩薩也。發諸大願修淨土因是變易故。亦有難言還成彼土無主之過此亦皆非。八地菩薩念念普見無量佛土。必不可言見二百一十億土故。今卽法藏蓋是十向滿位菩薩故。五劫修行淨土之因初劫行滿故云攝取。不應難言初地菩薩見百佛世界如何法藏見爾許土。不相違者加力所見亦過上位故。初地菩薩若作加行所見過此故。

經曰阿難白佛至淸淨之行者述云此第三逐難重解也。佛壽若短不應五劫淸淨行故。顯彼佛壽四十二劫以釋此疑。有說彼壽多劫。劫盡之時眾生𨿽見劫盡所燒其土安穩故。法積菩薩五劫修行淸淨之因。卽同法華云眾生見所燒我土安穩天人常滿。此恐不然。法華所說論自釋云報佛如來眞實淨土。卽知彼土是他受用。他受用佛壽必無量不可言四十二劫故。今卽四十二劫者蓋歲數劫。故經五劫攝淨土行非劫盡也。大通佛壽不可數劫尙非淨土。如何四十二劫可言淨土。

經曰如是修已至淸淨之行者。述云第二申所修行有二。初申所修行後申修勝行。初又有六。一法藏喟喟行二如來令說三誓法宣願四立誓自契五遂契現瑞六總以結嘆。此初也。

經曰佛告比丘至無量大願者。述云此第二佛勸說也。一切大眾者卽凡夫二乘。法藏若說己所發願大眾皆同願生彼土故云發起悅可。菩薩聞說亦同發願故云修行。修行此願因緣故致滿大願也。

經曰比丘白佛至當具說之者。述云第三自宣發願有二。此初逐勸許說也。

經曰說我得佛至不取正覺者。述云此後正申己願也。然法藏發願三代經本頭數開合次第不同故。今將彼帛謙二十四對此法護四十八願略制以釋名。弘誓之文帛謙兩本經皆二十四其意各異。帛延選此經中前二十四願足寶缽願爲二十四願。支謙亦抄四十八中二十五願更加寶缽彼佛眼耳神境三通及以智辧爲二十四故。又彼二經旣抄出於四十八願故次第亦異。此經第七第十四第十二第十三第十九第二十二第二十五。如次帛延第九第十二第十三第十四第十八第二十第二十四。故開合亦不同。合此二十三四爲第二十二。七寶缽願爲第二十三。略無此第十八。彼第二十願此中無故。支謙二十四次第亦異。此經三十五三十八二十七二十十八十九三十二十六二十一二十五十三十四十五二十八三十三。如其次第卽彼前八第十第十一第十五第六第十九第二十第二十一第二十二第二十三第二十四。故開合亦異。合此二十三二十四爲第十三。合五六七爲第二十二故有無亦異。彼第十四寶缽第十七三通第十八智辧此經中無。此第二願彼中無故。所以有此參差者蓋梵本有備闕故傳譯逐而脫落也。義推言之。卽法護經應爲指南。問諸佛本誓爲同爲異。異卽違華嚴云一切諸佛悉具一切願滿方得成佛故。若同者亦違藥師十二本願彌陀四十八願故。答無有一佛少一願行而成道者故悉同也。然以對所化之機緣熟不同故。藥師佛於此土眾生十二大願救現在苦。緣旣熟故不說有四十八願。彌陀如來四十八願與未來樂。緣熟故不說有十二願。由此諸佛所有誓願𨿽有未必遂果而法藏菩薩所發之願皆有成辦故。四十八願略有三意。一求佛身願也。二求佛土願卽三十一第三十二願也。三利眾生願卽餘四十三也。以此三意釋四十八願之文有七。一初十一願願攝眾生。二次二願願攝佛身。三次三願願攝眾生。四次一願願攝佛身。五次十三願願攝眾生。六次二願願攝佛土。七後十六願願攝眾生。初又有二。初之二願願離苦。後之九願願得樂。初又有二。此初願無苦苦也。泛言願者卽悕求義。所謂設我得佛等。又言誓者卽邀制義。不取正覺是也。諸願若不滿終不成佛故。假使願不滿而得成者誓終不取故。所餘諸願皆有此二。應如理思。

經曰設我得佛至不取正覺者。述云此後願無壞苦也。

經曰設我得佛至不取正覺者。述云第二得樂願有二。此初二願願得身樂。

經曰設我得佛至不取正覺者。述云此後七願願得心樂有六。此初願得宿命樂也。

經曰設我得佛至不取正覺者。述云此第二願得天眼樂也。

經曰設我得佛至不取正覺者。述云此第三願得天耳樂也。

經曰設我得佛至不取正覺者。述云此第五願得神通樂也。

經曰設我得佛至不取正覺者。述云此第六願得漏盡樂有二。此初漏盡體也。想念者卽所知障。貪身者卽煩惱障。盡二障漏故。

經曰設我得佛至不取正覺者。述云此後漏盡位也。十信以去皆名正定聚故。言住者通正當之言也。

經曰設我得佛至不取正覺者。述云第二願攝佛身有二。此初願光色也。

經曰設我得佛至不取正覺者。述云此後願長壽也。

經曰設我得佛至不取正覺者。述云第三願攝眾生有三。此初攝眷屬願也。

經曰設我得佛至不取正覺者。述云此次得長壽願也。

經曰設我得佛至不取正覺者。述云此後離譏嫌願也。

經曰設我得佛至不取正覺者。述云此第四攝法身願也。咨者贊也。嗟者嘆也。

經曰設我得佛至不取正覺者。述云第五攝眾生願有二。初之四願攝人天願。後之九願攝菩薩願。初又有二。初攝往生者後攝所生報。初又有三。此攝上品願也。有說初下品次上品後中品非也。非惟亂次第亦違觀經不除五逆故。然彼經云作五逆罪得生淨土。違此願云惟除五逆誹謗正法故。從昔會釋自成百家。有說亦謗正法者除惟造五逆者生。有難此言彼經亦云具諸不善。若不謗法卽不可言具諸不善。如何乃言惟造五逆得生淨土。此難非也。若謂彼經具諸不善故亦攝謗法者卽五逆應屬諸不善故。不須別說。今卽應彈。隨順及言合集之義而相違釋。相違釋者諍頭義故。罪旣各別名亦別故。有說此除不悔彼之說悔此亦不然。旣十念中念別滅八十億劫生死之罪。應無悔與不悔別故。若更有別懺悔法者卽於下品下生文中都無故。有說對未造者言除對已造者說生。此亦不然。未造者尙除況亦已造。故若已造令進故無此失者未造應令退耶。有說正五逆者除五逆類者生此亦不然。無有聖教說五逆類名五逆故。不可彼經五逆言類。有說重心造者除輕心造者生歟。此亦不然。誹謗正法必有輕重。不可惟言除不生故。有說除卽第三階造五逆者生卽第二階造逆者。此亦不然。眾生有三非聖教故。設有聖說亦違自許第三階人不行普法有逆無逆皆不得生。若如所言應說惟除第三階而言除逆惟有虛言故。有說除者先遮生者後開。此亦非也。先遮若實生後開實應不生故。有說未發菩提心造逆者除已發菩提心作逆者生。此亦不然。已發菩提心若退失者應如未發心不得生故。若不退心者必不作逆故。有說除卽對佛說五逆罪決定故。生卽對佛說五逆等皆不定故。此亦不然。不善順生後受業等皆應例此五逆罪等便成大過故。有說若宿世中無道機者旣作五逆終無生理。其先發菩提心𨿽復逢緣造五逆等必生深悔亦得往生。善趣之人有作五逆謗正法故。二文各談一互不相違。此亦不然。宿世之言應無用故。現發菩提心逢緣作逆應亦生故。又彼善趣卽十信故作逆謗法必無此理。前已說故。有說一念念佛者除十念念佛者生。此必非也。卽違此云乃至十念故。有說除者具十不具十悉不得生故。生者惟具十聲故。此亦不然。𨿽兼不具十聲旣亦申具十念。應如彼經不可除故。今卽此經上三生中必無作逆故須除之。彼說下生。𨿽作五逆若備十念亦得生故無違可釋。不應難言中品三生亦無作逆故。不須除者發菩提心修諸功徳。卽非作逆義旣顯故。但誹謗正法罪旣深重。於無數劫受苦報故。假具十聲必不得生。所以聖教更無異說。入諸不善者過難多故。有說此經十念依十法而念。非佛名故卽彌勒所問十念是也此亦不然。彼經十念卽非凡夫。必非上品三生所能修故。今卽還同觀經十念。上輩亦修十念。理無違故。欲顯一二等言乃至故。傍論且止應釋本文。

經曰設我得佛至不取正覺者。述云此次攝中品也。旣云發菩提心故。卽知不發心聖𨿽不迎無違本願之失。

經曰設我得佛至不取正覺者。述云此後攝下品也。有說攝論𨿽舉願言意亦說念佛是別時之意。有說彼不以念佛爲別時意。往生論云念佛卽生非別時故。往生論及攝論釋皆天親造理必應同。不可前後有鉾楯故。但諸眾生𨿽聞淨土之教誹謗不信自沈惡道。或信不謗欲愛所纏不敢起願況亦修行。或有眾生聞說便發誓願欲生而逢惡友廣作諸惡。命欲終時不遇善友不能念佛。𨿽不卽生是遠生因。佛嘆此類生極樂土。愚人將謂更不修因而卽往生。故釋論云是別時之意。二俱不然。若願若念皆於淨土是遠生因故。不爾卽違密意說言。前已說故。若諸眾生起願念佛卽生化土故。此文言系念我國者卽往生之行也。

經曰設我得佛至不取正覺者。述云此第二願所生報也。

經曰設我得佛至不取正覺者。述云第二攝菩薩願有二。此初攝他國菩薩也。常倫者卽凡夫之屬故。諸地亦初劫之地。

經曰設我得佛至不取正覺者。述云此後攝自土菩薩願有八。此初承力供聖願也。

經曰設我得佛至不取正覺者。述云此第二供具隨欲願也。

經曰設我得佛至不取正覺者。述曰此第三說法盡勝願也。

經曰設我得佛至不取正覺者。述云此第四身得堅固願也。那羅延者卽眞諦雲天力士故。

經曰設我得佛至不取正覺者。述云此第五光色特妙願也。

經曰設我得佛至不取正覺者。述云此第六知見道樹願也。

經曰設我得佛至不取正覺者。述云此第七四辧無礙願也。

經曰設我得佛至不取正覺。此第八����願也。

經曰設我得佛至不取正覺者。述云第六攝佛土願有二。此初形色功徳願也。

經曰設我得佛至不取正覺者。述云此後莊嚴功徳願也。

經曰設我得佛至不取正覺者。述云第七攝眾生願有五。此初攝他土眾生有二。此初蒙光獲利願也。

經曰設我得佛至不取正覺者。述云此後聞名得益願有四。此初法忍總持也。

經曰設我得佛至不取正覺者。述云此第二遠離譏嫌願也。然音聲王云阿彌陀佛有父母者有說彼顯穢土。佛有父母非淨土故。不違此文自說魔王名曰無勝提婆達多名曰寂故。有說不然。𨿽有魔王而守護故。不爾卽法華經中違飲光淨土魔及魔民皆護佛法故。應說彼經顯變化土。亦有女人自說所生之處永離胞胎穢欲之形故。而無女人者卽受用土也。存此言善順菩薩瓔珞經也。如彼經第十一釋慧智造如來淨土云。但男女眾生不如阿彌陀國得道者故。𨿽有男女而無男女之欲。此必不然。旣云男女眾生不如彌陀土。必不言有女人故。有說彼經父母城邑等皆是功徳法。如維摩說智度菩薩母方便以爲父。華嚴經中文殊師利於覺城東遇善財童子經言覺城還是功徳之名故無違可釋。此亦不然。自受用身必由智度及以方便應有父母故。許卽必有莫大失故。今之所存自有二義。初卽彼佛𨿽復有母而是變化惟佛孤有故。言無女者除佛之母無更化女況亦其實故不相違。後卽準悲華經或有菩薩。於彼國生修菩薩行卽於彼土成等正覺。或有菩薩於此世界生已修行往他方土成等正覺。法華龍女亦一類是也。本願不同應現異故。今阿彌陀佛蓋亦余國受胎生身修菩薩行。往尊音佛淨土而成佛道故。音王經云有父母者說本所生之土。言有淨土者卽成佛世界故。皆無違略開二途學者應思。傍論且止應歸本文。

經曰設我得佛至不取正覺者。述云此第三常修梵行願也。

經曰設我得佛至不取正覺者。述云此第四作禮致敬願也。

經曰設我得佛至不取正覺者。述云此第二攝自國眾生願有三。此初衣服應念願也。

經曰設我得佛至不取正覺者。述云此次受樂無失願也。

經曰設我得佛至不取正覺者。述云此後普見佛土願也。

經曰設我得佛至不取正覺者。述云此第三利他方眾生願有五。此初諸根貌妙願也。

經曰設我得佛至不取正覺者。述云此第二止觀俱行願也。

經曰設我得佛至不取正覺者。述云此第三化物髙貴願也。

經曰設我得佛至不取正覺。此第四福智雙修願也。

經曰設我得佛至不取正覺者。述云此第五不離諸佛願也。普者卽普徧義等者卽齊等義。所見普廣佛佛皆見故所住之定名爲普等。

經曰設我得佛至不取正覺者。述云此第四利益自土願卽聞法自在也。

經曰設我得佛至不取正覺者。述云此第五攝他方願有二。此初加力不退願也。

經曰設我得佛至不取正覺者。述云此後自力不退願也。有說第一第二第三法忍者卽仁王般若五忍中如其次第伏忍信忍順忍也。此恐不然。信忍卽初二三地順忍卽四五六地。如何但聞彼佛之名得此二忍耶。若謂聞名漸次得者亦應說獲五忍故。今卽伏忍三位名爲三法。瑜伽亦說勝解行地有下中上品三忍故。

經曰佛告阿難至以偈頌曰者。述云第四自誓感瑞有二。此初瑣文也。

經曰我建超世願至誓不成等覺者。述云此後立誓有二。初立誓後請瑞。初又有二。初反誓後順誓。初又有二。此初對佛自徳誓也。建者起也。卽前願佛身。土名超世願。願必起行故必至無上道。

經曰我於無量劫至誓不成等覺者。述云此後對佛化徳。誓有二。此初財施化利誓也。經本不定或云不爲大施主普濟諸貧苦或云不爲大施主終莫濟貧苦初本應正。有人釋此言法施化益非也。欲濟貧苦必施財物故。

經曰我至成佛道至誓不成等覺者。述云後對法施作誓也。𨿽舉名聲意在言教故。

經曰離欲深正念至爲諸天人師者。述云第二順誓有二。此初略誓也。離欲正念淨慧梵行者誓因。求無上尊天人師者誓果。

經曰神力演大光至通達善趣門者。述云此後廣誓有二。初廣嘆佛徳後總結立誓。初又有四。此初嘆化徳也。演光普照者卽身業化所餘六句皆口業化。除三垢濟眾難者小乘化也。三垢者卽貪嗔癡也。開智眼滅盲闇者大乘化也。閉惡道通善趣者人天化也。

經曰功祚成滿足至一切隱不現者。述云此第二嘆自徳也。祚﹝之河反﹞助也福也戢﹝墮六反﹞集也攝也。陸法言切韻云止也。功祚成滿者卽徳體果福皆成滿也。威曜十方者光廣大也。天光不現者光奇勝也。或有本云日月諸光明一切隱不現。其義無違。佛光映蔽日月攝光不能外照故云戢重輝。

經曰爲眾開法藏至說法師子吼者。述云此第三重嘆化徳也。

經曰供養一切佛至通達靡不照者。述云此第四重嘆自徳也。

經曰願我功徳力等此最勝尊者。述云此第二結誓也。

經曰斯願若克果至當雨珍妙華者。述云此第二請瑞也。

經曰佛語阿難至以散其上者。述云第五遂請現瑞有二。此初應誓現瑞也。

經曰自然音樂至無上正覺者。述云後出聲嘆記也。

經曰於是法藏至深樂寂滅者。述云此第六總以結嘆也。

經曰阿難時彼至建此願已者。述云第二申修勝行有二。此初結勝願也。有說發斯弘誓卽四十八願。建此願者卽立誓之願非也。經稱前名願後言誓故。今卽弘誓者結反順之誓。此願者結四十八願。從後以向前結故無過。

經曰一向專志莊嚴土者。述云此後正申勝行有二。初修土行後修身行。初又有二。此初修因也。

經曰所修佛國至無衰無變者述云此後彰果也。恢廓廣大者卽無量徳成故。論云究竟如虛空廣大無邊際故。廓﹝古惡反﹞爾雅大也。超勝獨妙者卽土勝也。非諸菩薩境故。建立常然者因滿果立無攺異故。無衰無變者不爲三災之所壞故。

經曰於不可思議至無量徳行者。述云第二修身行有二。初修因後嘆果。初又有三。初總標次別釋後還結。此初也。黃帝算有三品且舉其一十千億爲兆十千兆爲京十千京爲垓十千垓爲秭十千秭爲匹十千匹爲載故。有人言兆載者遠年非也。

不生欲覺至香味觸法者。述云第二別釋有四。一離染二修善三離業四修善。初又有二。初自離煩惱後教化令離。初又有四。此初離染因緣也。不生欲嗔害覺者卽偏舉過重不盡之言。覺者尋也。有說未對境界預起邪思名覺。對緣生心名想故。不生三覺者離始。不起三想者離終非也。正對境界不生三覺無別所以故。今卽三覺之因如次三想。取境分齊方生欲等故。然卽不貪名利故不生欲覺。不惱眾生故不生嗔覺。不損物命故不生害覺。三覺不生必絕三想故亦兼之。內因旣離外緣斯止故云不著色等。

經云忍力成就至少欲知足者。述云此第二修對治也。忍力者卽安受苦耐怨害察法忍也。以此忍力能忍損惱故離三覺三想。少欲當利知足現利故不著色等。

經曰無染恚癡者。述云此第三正離煩惱也。染者貪也。

經曰三昧常寂智慧無礙者。述云此第四正修對治也。三昧常寂者卽定深也。智慧無礙者卽智勝也。

經曰無有虛僞至先意承問者。述云此第二利他離染也。無虛諂心者卽離意過。和顏者卽離身過。愛語先問者卽離口過。有說先意承問是意業非也。𨿽言先意遂言問故。

經曰勇猛精進至惠利羣生者。述云第二修言有三。此初無間修也。勇猛精進者卽初精進。誓不怯敵故云勇猛。志願無惓者卽第二加行精進。加修以進故。求淸白法者卽第三無足精進。修不已故。卽自利修也。惠利羣生者卽利他修也。

經曰恭敬三寶至功徳成就者。述云此第二恭敬修也。恭敬三寶者卽福方便。奉事師長者卽智方便。以大莊嚴者卽福智二莊嚴已成就故備施等眾聖行也。以己所修利眾生故令功徳成。

經曰住空無相至觀法如化者。述云此第三行成證修也。有說住貪嗔癡故意業不調。今住空無相無願故能調意業。貪是皮故入空調伏。嗔是肉故無願調伏。癡是心故無相調伏。諸法相中皆無此理誰勞彈斥。故今卽我法實無故云空。假相亦無故名無相。於二中此無可希願故云無願。有說卽於此三無果可作故云無作。無因可生故云無起。良恐非也。作旣作用詎不名因。起亦生起可名果故。今卽因無實用故云無作。卽維摩云𨿽行無作也。果無眞體故云無起。卽彼經云𨿽行無起也。旣無實體用故觀之如化。總而言之無作無起故非有。觀法如化故非無。非無非有卽中道之理所謂證會也。

經曰遠離粗言至彼此俱害者。述云第三離惡業有二。此初離過。離粗言者離口業過。自害害彼彼此俱害者離身業過。彼者他也。

經曰修習善言至人我兼利者。述云此後攝善也。修善言故遠離粗言。修三利故遠離三害。

經曰棄國損王至教人令行者。述云此第四修善也。自旣有所捨所修亦令他人有所棄所修故。

經曰無央數劫積劫累徳者。述云此第三還結也。

經曰隨其生處至正眞之道者。述云第二嘆果有三。此初嘆功徳報有三。此初總標也。

經曰或爲長者至一切諸佛者。述云此次別嘆也。有說長者卽隨類生。剎利等卽最勝生。六欲天等卽增上生。非也。長者亦應勝生諸天亦何非勝生故。

經曰如是功徳不可稱說者。述云後結嘆也。

經曰口气香潔至相好殊妙者。述云第二嘆依正報有二。此初嘆正報勝也。

經曰其手常出至超諸天人者。述云此後嘆依報勝也。

經曰於一切法而得自在者。述云此第三嘆智徳果也。

經曰阿難白佛至成佛現在者。述云第二申所成果。卽身土之果。逐誓願而成故有二。初略申所成後廣顯所成。初又有四。此初辧佛旣成也。卽主徳成故。論云正覺阿彌陀法王善住持故。

經曰西方去此至名曰安樂者。述云此第二標土已變也。帛謙皆云所居國土名須摩題。正在西方去此千億萬須彌山佛國。而今云去此十萬億剎者鉾楯之因廣如前釋。

經曰阿難又問至凡歷十劫者。述云此第三成佛久近也。支謙經云作佛以來凡十小劫意同此也。而帛延云作佛以來凡十八劫者蓋其小字闕其中點矣。

經曰其佛國土至猶如第六天寶者。述云此第四盡國嚴麗有二。此初顯國莊嚴也。前成佛者卽應佛身願。此土嚴淨卽應佛土願也。所謂種種事徳成故。論云備諸珍寶性具足妙莊嚴故。恢﹝苦灰切﹞大也。赫﹝呼格反﹞切韻云赤也毛詩云赫赫師尹注云赫赫盛貌。也焜﹝胡本反﹞切韻云火光也又作煜﹝出鞠反﹞盛也曜也。雜廁入間者莊嚴分齊卽形相徳成故。論云淨光明滿足如鏡日月輪故。光赫焜耀者卽妙色徳成故。論云無垢光焰熾明淨曜世間故。淸淨者卽淸淨徳成故。論云觀彼世界相勝過三界道故。莊嚴者卽莊嚴徳成。所謂水地空皆莊嚴故。如第六天寶將彼天倍人以顯淨土寶勝世間而已。

經曰又其國土至常和調適者。述云此後嚴土無穢有二。此初總申所無也。卽無難徳成故。論云永離身心惱受樂常無間故。溪亦作溪字。苦奚反爾雅水注川曰溪注溪曰谷注谷溝也。渠﹝呂居反﹞溝也廣雅故坎也字林小瀆深廣各四尺也。

經曰爾時阿難至依何而住者。述云此後辧無所以有五此初問也。

經曰佛語阿難至皆依何住者。述云此第二佛反質。

經曰阿難白佛至不可思議者。述云此第三阿難答也。

經曰佛語阿難至故能爾耳者。述云此第四佛述成也。卽所求徳滿成故。論云眾生所願樂一切能滿足故。

經曰阿難白佛至故問斯義者。述云此第五申問意也。日月猶有故。覺經云其日月星辰皆在虛空中住止亦復不回轉運行亦無有精光也。蓋𨿽無須彌往生之宮故有而已。以此卽知彼土人天空地不同諸有異釋惟勞虛言。

經曰佛告阿難至一佛剎土者。述云此第二廣申所成。應對前願別申所成但恐煩言。略顯果勝有四。一嘆佛身果卽願佛身之報也。二申其眷屬卽願菩薩聲聞之報也。三嘆佛土妙卽求淨土之果也。四顯其所作卽攝生願之果也。初又有二。初別嘆後結嘆。初又有二。初嘆光勝妙後顯壽長遠。初又有四。此初釋迦自嘆有二。此初對劣嘆勝卽願光無勝之報也。

經曰是故無量壽佛至超日月光佛者。述云此後結嘆顯勝也。有說長故無量廣故無邊。自在故無礙。余不能敵故無對。勝餘光故炎王。離垢故淸淨。見心喜悅故歡喜。於境善照故智慧。照物無已故不斷。過世間想故難思。絕言想故無稱。超世諸色故超日月。𨿽有此解不能別光亦不鄭重故。今卽佛光非算數故無量。無緣不照故無邊。無有人法而能障者故無礙。非諸菩薩之所及故無對。光明自在更無爲上故焰王。從佛無貪善根而現亦除眾生貪濁之心故淸淨。從佛無嗔善根而生能除眾生嗔恚戚心故歡喜。光從佛無癡善根心起復除眾生無明品心故智慧。佛之常光恆爲照益故不斷。光非諸二乘等所測度故難思。亦非余乘等所堪說故無稱。日夜恆照不同娑婆二曜之輝故超日月。總而言之。卽身莊嚴故。論云相好光一尋色像超羣生故。

經曰其有眾生至皆蒙解脫者。述云此第二見者獲利也。三垢滅者卽除障利。身意歡喜卽生善利。苦得休息者拔苦利。皆蒙解脫者卽得樂利。皆是蒙光觸體者身心柔軟願之所致也。

經曰無量壽佛至亦復如是者述云此第三諸聖共嘆。卽無量諸佛悉咨嗟稱名願之報也。

經曰若有眾生至亦如今也者述云第四聞光獲利。卽投報體禮喜天人致敬願之所成也。

經曰佛言我說至尙未能盡者。述云此第二結嘆也。卽不虛作住持莊嚴故。論云觀佛本願力遇無空過者能令速滿足功徳大寶海故。

經曰佛語阿難至汝寧知乎者述云第二辧所成壽有二。此初直標壽遠也。

經曰假使十方至知其限極者。述云此後寄事顯長也。有說梵云馱演那此云靜慮。昔云禪那或云禪皆訛略也。𨿽知昔禪卽今靜慮未聞禪字復有所目。良可悲故。今卽禪思者專思之別言也。

經曰聲聞菩薩至所能知也者。述云第二申其眷屬有四。此初例顯壽量也。卽天人壽無能校知願之所成也。

經曰又聲聞菩薩至不可稱說者。述云此第二顯眾無數。卽願聲聞無邊之所成也。往生論名眾莊嚴故。頌雲天人不動眾淸淨智海生故。

經曰神智洞達至一切世界者。述云此第三略嘆徳勝。卽願得他心智宿命說一切智智慧辯才等之所成也。

經曰佛語阿難至菩薩亦然者。述云此第四廣顯眾多有二。此初總標也。初會者偏舉不盡之言顯無數故。

經曰如大目犍連至多少之數者。述云此後別釋有二。此初對智嘆多也。

經曰譬如大海至何所爲多者。述云此後寄事顯多有三。此初立諭反問也。

經曰阿難白佛至所能知也者。述云此次答其多少也。

經曰佛語阿難至如大海水者。述云此後佛述成也。釋往生論二乘種不生廣如前述故不再解。

經曰又其國土至硨磲樹者。述云第三顯土報有四。一樹莊嚴二樂莊嚴三宮莊嚴四池莊嚴。初又有三。初寶樹莊嚴次道樹莊嚴後對之嘆勝。初又有二。初寶樹後音樂。初又有三。此初純寶樹也。

經曰或二寶至碼瑙爲實者。述云此次雜寶樹也。

經曰行行相值至不可稱視者。述云此後總嘆也。

經曰淸風時發至自然相和者。述云此第二音樂也。淸風者卽別本云非天之風亦非人之風也。五音者卽詩雲宮商角徵羽擬五行之音。今言宮商者卽略舉初二也。宮者粗商者細也。和者應也。不違冒音故云自然和。位法師云五音聲者一諦了二易解三不散四無厭五悅耳。𨿽有此而無聖說不可在也。

經曰又無量壽佛至隨應而現者。述云第二辧道場樹有三。此初道樹體相也。一里三百步故四百萬里卽十二萬由旬。應前菩薩少功見道場願而成也。有說隨彼佛身髙六十萬億那由他恆河沙由旬以佛神力故。縱小道樹不相妨礙。若爾所餘宮殿不應各稱其形大小故。今彼經佛量旣他受用身故。此道樹卽化土故不相違也。二十萬里者六千由旬。應不稱其本量故。又有本云二百萬里蓋是正也。

經曰微風徐動至不遭苦患者。述云此次出聲利物也。卽妙聲徳成故。論云梵聲悟深遠微妙聞十方故。

經曰目睹其色至無諸惱患者。述云此後見聞獲利有二。此對境得利也。由昔諸根不陋願力之所得故云六根淸。而言深法忍者卽達無相生性故。

經曰阿難若彼至威神力故者。述云此後智力得忍有二。此初神力得益也。有說初二三地尋聲得悟聲如響故云音響忍。四五六地捨詮趣實故云柔順忍。七地以去捨相證實故云無生忍。忍者慧心安法故。此必不然。初地已上皆已證實。應無尋聲趣實異故。有記有說初在十信尋聲悟解故。次在三賢伏業惑故。後證實絕相故云無生忍。此亦非也。未入十信若生彼土不得法忍違本願故。今卽尋樹音聲從風而有。有而非實故得音響忍。柔者無乖角義順者不違空義。悟境無性不違於有而順空故云柔順忍。觀於諸法生絕四句故云無生忍。

經曰本願力故至究竟願故者。述云此後願力獲利也。本願者卽往誓願之力。他方菩薩聞名得忍況亦自土。故願無缺故滿足。求之不虛故明了。緣不能壞故堅固。願必遂果故究竟。由此願力生彼土者皆得三忍。

經曰佛告阿難至千億倍也者述云此第三對之顯勝也。對第六天者欲界中勝故也。

經曰亦有自然至最爲第一者。述云此第二樂莊嚴也。於虛空不從樹風而有故云自然。所顯者皆佛法故無非法音。音非惟可愛亦乃隨故云哀亮。卽虛空莊嚴故。論云無量寶交絡羅网徧虛空種種鈴發響宣吐妙法音故。

經曰又講堂捨至覆蓋其上者述云此第三宮莊嚴也。交露者幔也。字林幔幕泫泫似垂露故。卽地莊嚴故。論雲宮殿諸樓閣觀十方無礙雜樹異光色寶欄徧圍繞故。

經曰內外左右至各皆一等者。述云第四池莊嚴有二。此初池相有四。此初池量也。卽水莊嚴故。論云寶華千萬種彌覆池流泉微風動華葉交錯光亂轉故。

經曰八功徳水至味如甘露者。述云此第二水相也。淸淨者卽八中之初。香潔者卽第二也。味如甘露者卽第五也。若欲備釋還同前解故不更論。

經曰黃金池者至彌覆水上者。述云此第三池莊嚴也。前堂捨及此池皆由第三十三願之所成也。

經曰彼諸菩薩及聲聞至不遲不疾者。述云第四資用任意也。心垢者卽煩惱之名惟慧所除。而水除者觸水爲緣發慧蕩除故。

經曰波揚無量至歡喜無量者。述云第二嘆聲有三。此初隨類異聞也。

經曰隨順淸淨至所行之道者。述云此第二聞之修善也。眞實義者卽涅槃也。不共法者卽菩提也。所行道者卽彼二果之因也。

經曰無有三途至名曰安樂者。述云此第三所詮惟樂也。

經曰阿難彼佛至神通功徳者。述云第四顯其所攝有二。初生之報勝卽攝他方願力所成也。後住之報妙卽攝自土願之所成。初又有二。此初正報微妙也。色身者卽此眞金願之報。妙意者卽說一切智願之所成。神通者卽供養他方佛願果也。功徳者卽受持諷誦梵行總持三昧等願之遂果也。

經曰所處宮殿至涅槃之道者。述云此後依報殊勝。卽萬物嚴麗衣服隨念等願力所成也。帛謙皆言阿彌陀佛及諸菩薩阿羅漢欲食時自然七寶機劫波育罽疊以爲坐。欲得甜酢在所欲得。而今無者蓋略無也。惟言見色聞香。卽知彼土味觸非食不吞咽故。有說色不離食故云見色。體卽三塵非也。旣不受用如何味觸。所味名食故。次者近也。無苦可因故。卽樂如漏盡願之報也。

經曰其諸聲聞至無極之體者。述云第二。舊住報勝有二。初正報勝後依報妙。初又有二。此初直顯報勝也。同一類者卽應第四願之報也。虛無無極者無障故希有故。如其次第卽求那羅延力願之報也。有說旣言非天非人故生彼土𨿽復凡夫非人天趣。若人趣者卽應四天下故有越單曰。若非四天下者卽四洲外別有人趣耶。若有北洲者應有長壽天。故淨土中必有難處。由此淨土非人天趣故非三界。卽智論云無欲故居地故有色故。如其次第非欲色。此恐不然。本誓惟云有三途者不言善趣故。若非善趣者必應言有五趣者故。又若非佛而非三界者卽違經云三界外有眾生卽非七佛說故。而智論云非三界者且簡穢界故義亦無過。𨿽有人天人天無別。但逐穢土業以別人天。故云因順余方有人天之名。由比諸天皆在虛空。帛延云第一四天第二忉利天皆自然在虛空中住止無所依因也。

經曰佛告阿難至寧可類乎者。述云此後寄事顯勝有五。此初以貧人對粟散王有三。此初寄事反問也。

經曰阿難白佛至因能致此者。述云此次阿難答勝也。底者最也。廝下者陋下之義。殆﹝徒攺反﹞近也幾也。坐者罪也蒼頡篇坐辜也。鹽鐵論曰什伍相連親戚相坐也。怙﹝胡古反﹞福也。廝極者盡疲之義。享者爾雅福厚也。

經曰佛告阿難汝言是也者。述云此後佛述成也。

經曰計如帝王至帝王邊也者。述云此第二以帝王對輪王也。

經曰轉輪聖王至萬億倍也者。述云第三以輪王對帝釋也。

經曰假令天帝至不相類也者。述云此第四以帝釋對魔王也。

經曰設第六天王至不可計倍者。述云此第五以魔天對西方眾也。

經曰佛告阿難至髙下大小者。述云第二辧依妙有六。此初資具稱形也。

經曰或一寶至應念卽至者。述云此第二諸寶任意也。

經曰又以眾寶至踐之而行者。述云此第三寶衣布地也。

經曰無量寶网至盡極嚴麗者。述云此第四寶网羅覆也。

經曰自然徳風至如是六反者。述云此第五徳風吹鼓也。過雅者得中之狀。芬者方言芬和謂芬香和調。裂者宜作烈光也美也。裂非字體。帛謙皆云如是四反。卽供聖之華故於六反無復妨也。

經曰又眾寶蓮華至百千億光者述云此第六寶化充滿有二。此初華嚴世界也。暐﹝於鬼反﹞說文盛明藐也。曄﹝爲韶反﹞華光盛也。又曄﹝王輒反﹞艸木華貌。煥者明也。爛者文章鮮明也。

經曰一一光中至於佛正道者。述云此後華光利物也。卽宮莊嚴故。論云如來微妙聲梵響聞十方故。

無量壽經連義述文贊卷中

無量壽經連義述文贊卷下

釋璟興撰

經曰佛告阿難至及不定聚者。述云第二辧眾生往生因果。卽遂攝眾生願而申往生。往生有四。一凡小往生二大聖往生三雙以得失勸凡小生四嘆彼土勝令大聖求。初又有三。此初彰正定令物仰求也。有說有涅槃法名正定聚無涅槃法名邪定聚。離此二者名不定聚非也。離有種姓無種姓外更無眾生聚。應惟二故。有說善趣已前名爲邪定。善趣位中數退數進名爲不定。習種已去分位不退名爲正定。如其二乘外凡常沒名爲邪定。前六方便名爲不定。忍法以上名爲正定。故生彼國者勿問三乘皆住正定更無餘聚故。此亦不然。彼三聚義違諸教理。應如理思。善趣已前旣名邪定。若生彼土卽住正定者應越十信卽入習種。必無此義故。若生彼土不卽入習種位故無此咎者還有彼土不定聚故。有說依中邊論正位習起旣在初地故。此中菩薩往生者惟是初地已上者非也。若惟菩薩者卽違經云皆悉故亦應有不定聚故。有說住正定聚者卽同小經中皆是阿鞞跋致。阿鞞跋致卽不退故。依本業等。十解第七心已去諸位是也。𨿽有下位從勝言皆是故。此亦不然。旣第七心已上名不退者卽諸下位非不退位。應有不定故。今卽余教所說三乘皆是穢土。有此三乘故。若生淨土不問凡聖定向涅槃定趣善行定生善道定行六度定得解脫故。惟有正定聚而無餘二也。

經曰十方恆沙至誹謗正法者。述云此第二舉諸佛嘆令增物生去心也。諸佛說旣共嘆。聞名欲生必得往生故。有說此經據正定聚故除逆謗法。觀經中邪定聚所生故五逆亦生非也。若如所言。下下生人生彼淨土應非正定故。有說𨿽作五逆若修十六觀卽得往生。卽彼經意也。若不能修十六觀者𨿽作余善必不得生故此經除之。此亦非也。下品下生亦修十六觀必違彼經故。今卽此文前已釋故不須更解。而前十念此言一念者最少極多互綺舉故不相違。

經曰佛告阿難至有其三輩者。述云此第三申往生因令人修生有二。此初總標也。有說此中三輩皆生他受用土故。不同觀經生變化土之九品也。假使不能作功徳是假設故。十念亦是彌勒所問之所說故。非也。假使之言縱余功徳令發菩提心故經言假使。應如餘言亦是實說故。又若十念卽非凡夫念。如何於上中二輩不說。惟在下輩故。今卽合彼九品爲此三輩故其義無異。不應難言彼經中上中中二品皆作沙門亦見眞佛不發大心。中下一生不作沙門都不見佛不發大心。而此中輩非作沙門亦見化佛發菩提心。義必相違者中輩之內自有多類。二經各談其一無違。而言當發菩提心者欲顯生彼必發大心。以簡定性不得生故。余相違文皆此類也。有說更有往生而非三輩。謂下文中疑五智人疑惑心中修諸功徳亦信罪福少修善本願生彼土。以信不定故非前六少修福故亦非後三。由此不入九品所攝。此亦不然。帛謙皆雲中輩之人狐疑不信。𨿽生彼土在其城中於五百年不見佛不聞經不見聖。必不可言疑智凡夫不在九品故。有說不決四疑𨿽生彼國而在邊地。別是一類非九品攝。是故不應妄生疑惑。此亦不然。二經所說中下之屬所止寶城旣五百。應如此經疑智凡夫所在寶宮殿亦是邊地故。不爾便違經云所居捨宅在地不能令隨意髙大在虛空中。復去阿彌陀佛甚大遠故。有說疑佛智人卽此中輩觀經中品。故帛謙經中輩云持戒布施飯食沙門作寺起塔後疑不信。其人暫信暫不信續結其善願得往生。𨿽生彼國不得前至無量壽佛所還道見佛國界邊自然寶城。於五百歲不得見佛聞法等故。不應非法護經中疑佛智人故。此亦不然。帛謙下輩亦在路城於五百年不得見佛。如何疑智惟在中輩而非下耶。若言中輩疑智修因相似故。故𨿽屬中品而非下者。亦可下輩受果似中品故攝疑佛智。果𨿽相似不攝疑智因𨿽復同何容疑智。又彼所言九品之內屬於中上理必不然。觀經中中上此經疑智華開見佛聞法獲利皆不同故。若言中上自有多種故無此過者豈不中下亦有多種故攝疑智。故今卽疑佛五智中下下上二生所攝。由此帛謙後之二輩皆言在城於五百年不得見佛聞法見聖故。若三輩若九品皆無寬狹攝往生盡。然彼三品集善爲上止惡爲中造惡爲下。其間委悉應如理思。此中三輩別有三義。一身心異。心卽俱發菩提之心專念彌陀從多同也。身卽出家爲上在俗爲中下。二修因異。卽具修諸行爲上少分修福爲中稱念彼佛十念一念爲下。三生緣異。卽彌陀觀音眞身來迎爲上化身迎接爲中夢見佛身爲下。帛延三輩別有四義。一身心異。卽出家發菩提心爲上在俗至誠心爲中下。二修行異。卽備修眾行夢見諸聖爲上少分修善日夜不絕夢見諸聖爲中惟斷愛怒念佛十日十夜不絕爲下。三見佛異。卽同此三種也。四受果異。卽生彼土作阿維越宅舍在空去佛亦近爲上路止寶城捨宅在地去佛大遠爲中下。支謙經中從多𨿽同而有異者欲生彼國懸雜繒彩作佛寺起塔飯食沙門者當斷愛怒。齋戒淸淨一心念佛十日不絕爲下輩耳。將彼二經對法護本上輩𨿽同中下卽異。彼之二品疑心在懷不發道意。此中二輩皆發道心決定信故。所以有此參差者蓋彼梵本𨿽復備有帛謙但翻疑信往生之者法護惟譯淨信修因。其疑智人在後示過故。言𨿽鉾楯理必無異。欲釋三輩行位之別還如前解故不復論。

經曰其上輩者至願生彼國者。述云此後別釋有三。此初釋上輩有二。此初正釋有四。此初本有修因也。

經曰此等眾生至現其人前者。述云此第二死有相顯也。

經曰卽隨彼佛往生其國者。述云此第三中有逐佛也。

經曰便於七寶至神通自在者。述云此第四生有獲益也。有說此三輩如其次第卽九品中上中中上下下。故彼經云經一七日得不退轉非也。有說此言住不退轉卽初地已上不退轉位。觀經所言悟無生忍得百法明皆初地故。此亦非也。彼經中生得不退已經一小劫得無生忍。必不可言不退轉卽初地故。今卽上品三生𨿽有遲疾皆入十信得無生忍悟百明門故云住不退。

經曰是故阿難至願生彼國者。述云此後結勸也。

經曰佛告阿難至願生彼國者。述云此第二釋中輩有二。此初總標也。

經曰𨿽不能行至願生彼國者。述云此後別釋有四。此初本有修因也。

經曰其人臨終至現其人前者。述云此第二死有相現也。

經曰卽隨化佛往生其國者。述云此第三中有往趣也。

經曰住不退轉至如上輩者也者。述云此第四生有獲利也。依觀經上中下皆云彌陀自現其前不言眞化故此文盡理。

經曰佛語阿難至欲生彼國者。述云第三釋下輩有二。此初總摽也。

經曰假使不能至願生彼國者。述云此後別釋有三。此初本有修因也。當發菩提心者卽簡定性終不向大故不違觀經之文。

經曰此人臨終夢見彼佛者。述云此第二死有相現也。亦得往生至如中輩者也。述云此第三生有得利也。將彼九品應別配釋。恐言煩故不須備錄。

經曰佛告阿難至稱嘆於彼者。述云第二大菩薩往生有二。初略標後廣頌。初又有二。此初諸佛共嘆也。

經曰東方恆沙至亦復如是者。述云此後勝聖共生也。總而言之。欲令凡小增欲生之意故須顯彼國土之勝。

經曰爾時世尊而說頌曰者。述云第二廣頌有二。此初瑣文也。

經曰東方諸佛國至往覲無量覺者。述云此後正頌有二。初頌勝聖共生卽十五頌也。後頌諸佛皆嘆卽十五頌也。初又有三。初勝聖皆生有二。此初頌東方往生也。覲者見也諸侯見天子曰覲是也。

經曰南西北四維至往覲無量覺者。述云此後余方往生也。

經曰一切諸菩薩至供養無量覺者。述云此第二供敬修福有三。此初外事供養也。

經曰究達神通慧至稽首無上尊者。述云此次內業供敬也。究者究竟達者洞達若通若智究竟洞達故云神通慧。則神通究竟智慧洞達義也。傍觀曰遊窮原稱入。深法者卽智所入深門者卽通所遊。故卽通智雙也。福行圓備故具功徳藏。慧行殊妙故智無等倫。福是慧資慧是福道故卽福智雙也。有說此之二雙皆嘆佛自徳非也。通是化物之妙術故。又彼所言智爲通本通是智用亦非也。通旣世俗智必有體用故。慧日者卽從諭之名。惑業苦三能覆眞空及智日月卽同云覆虛空日月故云生死云。佛智達眞能除自他惑業苦障故云慧日。令生物解故云照世間。

經曰見彼嚴淨土至願我國亦然者。述云此第三見土欣求也。無量心者卽四無量心也。

經曰應時無量尊至三匝從頂入者。述云此第三頌聞法生智有四。此初現相發起也。徧照者濟之無二故。繞身者集徳圓滿故。三匝者必兼二大士故。頂入者卽三尊中爲上故。

經曰一切人天眾踴躍皆歡喜者。述云第二眾見生喜也。

經曰大士觀世音至惟然願說意者。述云此第三觀音請說也。

經曰梵聲猶雷震至今說仁諦聽者。述云此第四如來酬請有二。此初略標許敕也。梵聲者總舉八音者別嘆。如梵摩諭經中說。一最好聲聲哀妙故。二易了聲言辧了故。三調和聲大小得中故。四柔暖聲聲濡輕故。五不誤聲言無錯失故。六不女聲聲雄朗故。七尊慧聲言有威肅故。八深遠聲聲遠故。以此妙音酬觀音故云暢妙響。

經曰十方來正士至受決當作佛者。述云此後正答所問有四。此初逐願記成佛也。

經曰覺了一切法至必成如是剎者。述云此第二舉智願記獲土也。

經曰智法如電影至受決當作佛者。述云此第三逐智行記成佛也。

經曰通達諸法性至必成如是剎者。述云此第四舉智願記成土也。智法如夢電等卽世俗諦智。通達法性空卽勝義諦智。

經曰諸佛告菩薩至疾得淸淨處者。述云第二頌諸佛嘆有二。初頌余佛共嘆卽五頌也。後頌釋迦自嘆卽十頌也。初又有四。此初聞法得土嘆也。

經曰至彼嚴淨國至受記成等覺者。述云此第二得通成覺嘆。卽前當授菩薩記是也。

經曰其佛本願力至自致不退轉者。述云此第三聞名不退嘆。卽前住正定聚也。

經曰菩薩興至願至還到安養國者。述云此第四逐願供佛嘆也。願所得土如彌陀國故云國無異。卽求淨土願也。願作佛時徳名遠聞故云名顯十方。卽求佛身願也。

經曰若人無善本乃獲聞此經者。述云第二釋迦自嘆有三。初嘆經難信次佛智難思後勸使發心。初又有二。此初以有善聞嘆經微妙也。

經曰曾更見世尊至樂聽如是教者。述云此後有惡不信聞以嘆經深重也。嘆微妙者令人捨惡以修善故。嘆深重者令去輕謗生信樂故。

經曰聲聞或菩薩至惟佛獨明了者。述云第二佛智難思有二。此初對二乘智嘆佛獨了也。

經曰假使一切人至如是致淸淨者。述云此後對諸聖智嘆智深淨也。得道者行勝。達空者解深。億劫者時久。窮力者說極。無邊者盡十方。無際者窮三際。淸淨者障盡。卽窮至淸淨障盡。道果故嘆難思也。

經曰壽命甚難得至若聞精勤求者。述云第三勸令求願有三。此初勸聞勤求也。旣離三難不容空過故。壽是道依佛爲勝緣信卽行本故偏說之。

經曰聞法能不忘至是故當發意者。述云此次正勸發心也。卽不忘彌陀所說。亦見彼佛心生敬重以爲大喜。行順釋迦釋迦所攝故云我善友。

經曰設滿世界火至廣度生死流者。述云此後勸心不退也。

經曰佛告阿難至一切眾生者。述云第三褒貶得失以勸凡小有三。初嘆彼土勝妙令物欣求。次申此方穢惡使人厭捨。後雙彰得失令有修捨。初又有二。初廣嘆勝樂後勸令往生。初又有八。此初壽命長遠也。一生者卽五生之中最後生。權實不定。實卽摩醯首羅智處之生。權亦有二別。若在穢土卽閻浮提生名爲一生。若生淨土卽成佛之生名爲一生。今欲簡實故亦云補處。或有疑言彼土菩薩若皆補處不應遊化故。釋除本願皆無中夭。

經曰阿難彼國至大千世界者述云此第二光明殊妙有二。此初標光參差也。玉篇云一尋八尺也。又云七尺此似非也。應同刃故。

經曰阿難白佛至化生彼國者述云此後逐難更申也。旣言於此土修菩薩行。卽知無諍王在於此方。寶海亦然。

經曰阿難其有至三十二相者。述云此第三身相備足也。隨好不定故不說之。

經曰智慧成滿至無生法忍者。述云此第四智徳勝妙也。有說證會法性故云深入諸法。窮達妙詮故云究暢要妙。此必不然。眾生生彼得此二智應無凡小故。今卽入諸法者悟所詮故。暢要妙者閒能詮故也。有說諸根卽信等五非也。信等卽鈍根故今卽六根也。有說二忍者卽生法二忍又五忍中之初二種。無生忍者卽第四忍。此恐不然。無生法忍卽生法忍故。超於順忍忽說無生無別所以故。今卽中下之人惟得音響柔順二忍。上品之屬於不可數法得無生忍故云不可計。旣有利鈍必是凡地故。而非根性利鈍也。

經曰又彼菩薩至如我國也者。述云此第如是四反積地四寸也。凞怡說文和悅也方言怡喜也。

經曰佛告阿難至無違無失者。述云此第八行徳圓備有二。初別嘆後總結。初又有七。此初行修離過有三。此初化行離過。卽順彌陀佛智慧故也。

經曰於其國土至無染著心者。述曰此第二自行無失有二。此初修自行有六。此初修施行也。離見故無我所心離愛故無染著心。

經曰去來進止至無競無訟者。述云此第二修戒行也離身過故。去來進止情無所系隨意自在離意過故。無所適莫無彼無我位法師云適者往也。莫者止也。若爾應同去止離身過。今惟論語於天下無所適莫也。適親也莫疏也。離口過故。無競無訟彼我俱已故無有競訟。

經曰於諸眾生至離蓋淸淨者。述云此第三修忍行也。無嗔恚故柔濡無憍慢故調伏。嗔恚旣不起忿恨斯止。由此亦離五蓋淸淨。

經曰無有厭怠至勝心深心者。述云此第四修勤行也。求善不息故無懈怠心。無行不修故云等心。無下足故云勝心。無退屈故云深心。

經曰定心者。述云此第五修定行也。離諸散亂故云定心。愛法樂法喜法之心者。述云此第六修慧行也。有說愛是欲樂是信喜是貪。有說愛是終成樂是聞時喜是求時。二俱不然。欲信等卽施戒等眷屬行故。以終向始無別所以。如其次第故。今卽聞慧愛樂故云愛法。思慧味著故云樂法。修慧潤神故云喜心。

經曰滅諸煩惱離惡趣心者。述云此第二離過。有說因盡故滅煩惱果盡故離惡趣心非也。果非惟心故。今卽離惑故離煩惱業盡故離惡趣心。

經曰究竟一切菩薩所行者。述云此第三總結也。

經曰具足成就無量功徳者。述云此第二成徳圓備有二。此初總嘆也。

經曰得深禪定至覺了法性者。述云此後別嘆有二。此初成自徳也。禪定通明慧七覺者旣成之徳。禪者四禪定者四空通者六通明者三明慧者三慧。七覺亦在見道位故進求佛徳故修心佛法所求之徳。徳𨿽無量略舉五眼。肉天二眼皆以淨色爲體。彼土肉眼通見無數世界諸色故云淸徹。所見審實故無不了。有說肉眼見障內色非也。違淸徹明了故。今卽照矚現在色像名爲肉眼。依定所發眼能見眾生死此生彼故名天眼。所見廣多故云無量。亦長遠故云無限。法眼卽以有智爲體能見眾生根欲性心及諸佛法故名法眼。普知三乘道法差別故云究竟諸道。慧眼卽以空智爲體照眞空理故。云見眞。窮眞理之源故云度彼岸。度者至也。佛眼自有二所謂總別。別卽一切種智爲體無法不照故云具足。亦見佛性故云覺法性。總卽前四眼佛之所得。觀境同盡故云具足了。

經曰以無礙智爲人演說者。述云此後成化徳。卽四無礙辯爲物說法也。

經曰等觀三界至煩惱之患者。述云此第三行修具足有二。此初修行也。觀三界空無者卽捨生死行。欲等三界無有一界而不空者故云等觀。志求佛法者卽欣菩提行。具辯才者卽利他之徳所謂四辯等。滅煩惱患者化他之益。

經曰從如來生至二餘俱盡者。述云此後修成有二。此初自行成又有二。此初解行雙成也有說從如來生解法如如者是其理解。善知習滅方便者是其教解。解由如來教化而生解一切法皆卽如故雲從如來生解法如如。習善之教名習音聲。滅惡之教名滅音聲。於此善解巧知故云善知方便。此猶不盡。教解亦從佛化生故。有說習卽集諦意亦兼苦。滅卽滅諦含道之言。因果相涉。故說四諦之教卽音聲方便。此亦不然。集𨿽必苦苦有非集。滅之與道爲無爲異。不可以集滅而攝苦道故。今卽從如來生者卽總顯菩薩獲解之所由。解法如如者卽別申悟非安立眞之智。善智習滅者卽別辧悟安立諦之解。習滅者舉染因淨果不盡之言。眞絕眾相而說四諦惟教施設故云音聲方便。由於聖教能善解故不欣世語樂在正論。有說離口四過故不欣世語。作四聖言故樂在正論非也。想實聖言必非正論故卽解成是也。崇佛道者求菩提之心。知法寂滅者修對治之行。二餘俱盡者除障苦之行。有說生身是報余煩惱是分段之餘。初地上盡。變易二餘當盡故。有說煩惱及習二餘俱盡。二俱不然。前七地中亦受分段煩惱餘气名爲余習必非煩惱故。如其次第今卽生身在報煩惱苦因。因果二餘皆已盡故卽行成是也。

經曰聞甚深法至常能修行者。述云此後解行並修也。有說於深能解故不疑於深能入故不懼非也入亦解故。今卽能信深教故不疑能解深義故不懼進修解是也。常修行者卽進修行也。聞必修習而無間故云常修。

經曰其大悲者至靡不覆載者。述云此後化行成也。深遠微妙者嘆心深重。靡不覆載者嘆濟普廣。非惟悲蔭亦令出死故云載也。

經曰究竟一乘至於彼岸者。述云此第四成徳奇勝有二。初成自徳後成化徳。初又有二。此初集善勝有三對。此初智斷對也。一乘者卽智𨿽有三乘其極無二故云一乘。有說於此一乘窮名究竟。至涅槃果故至於彼岸非也。若窮一乘至涅槃者應非菩薩故。今卽信解斯極故云究竟彼岸者卽斷。旣得斷智障無爲故云至彼岸。

經曰決斷疑网至該羅無外者。述云此次理教對也。顯實以除妄故云斷疑网。眞解發中故慧由心出。心者中實義故卽證理慧也。達之無餘故該無外。卽達教解也。有說知無我慧不從外來故慧由心出。知教從心現故該羅無外。此猶未盡。無我慧從佛化生現心上。教非正教性故不可言從心出現。卽知心者中實無外者無餘。卽教智也。

經曰智慧如大海至猶如雪山者。述云此後定慧對也。慧深廣如海定髙勝如山故。慧用明淨超日月定能滿徳如雪山故。

經曰照諸功徳等一淨故者。述云此後除障勝有二。此初總標也。位法師云下有二十句皆辧慧能。然慧必不離定故說定慧離障者勝。無有一徳而不離染故云等一淨。

經曰猶如大地至無染污故者。述云此後別釋有三對。初所因所起對。卽異心是二障所因非理作意。垢染如次作意所起智惑障故。次能依所依對。卽煩惱障礙如其次第惑智二障能所依故。後無著無染對。卽於三有著亦所智障。染污惟惑故。

經曰猶如大乘至大慈等故者。述云第二化徳成有十三句略作六對。一出凡入聖對卽初三也。乘者車也。羣萌者凡夫二乘。運凡小而出二死。聞權實而潤善芽故。二卻邪就善對卽次二句也。三普覆希見對卽次二句也。四摧邪歸正對卽次二句。無所藏積卽聖種故。五無勝無染對卽次二句。無善能勝調諸染故。六無畏有憐對卽後二句。無邪可畏憐無樂故。

經曰摧滅嫉心至修六和敬者。述云此第五行修增進有二。初自分行修後勝進修行。初又有二。初行修方便摧滅嫉心卽利他方便。若有嫉忌不能利物故。求法無足卽自利方便。有厭足者必不進修故。後勤修正行卽常正行。常欲廣說等利他行。修心無疲惓故欲廣說。說心勝也。擊法鼓等卽所說勝也。曜慧日等所利勝。照三慧日以除愚癡故。修六和敬者卽自利行。修三業見戒利皆同故便相親敬情無乖異故云六和敬。

經曰常行法施至遊諸神通者。述云第二勝進行修有三階。初勝進始卽常行法施利他始志勇不弱自利始故。次勝進中爲燈明福田等利他中也。能生物解故云世燈明。亦生人善故云勝福田。以慧開化故云導師。福利無差故無增愛。樂道無欣戚卽自利中修善故云樂道。除過故無餘。後勝進修成。卽拔欲刺等利他行成。化令離過故以安羣生。導之從善故徳勝尊敬。滅三垢等卽自行成。滅貪嗔等故斷行成。遊戲神通故行徳成也。有說三垢卽煩惱業苦非也。業苦未必垢故。

經曰因力緣力至諸通明力者。述云此第六諸力備足有三。此初自力備有七雙。一因緣雙卽因力緣力。宿世善根名因力親近善友而聞法名緣力故。二意願雙卽意力願力。有說求佛之心名意力起行之願名願力。有說發菩提心名意力希求佛果名願力。二俱不然。求願起行言別義一故發菩提心卽希佛果故。如其次第。今卽如理作意名意力求菩提心名爲願力。三總別雙卽方便力者總也。常力善力者別也。無間修故常力。惡法不間故善力。卽此二力加行善巧故云方便力。四止觀雙所止行成故名定力觀行成故云慧力。五聞行雙卽多聞力是修行之解施等六度是所修行故。六念定雙卽遣相之念是正念力除亂證實是正觀力故。或有本云正定止觀故。位法師解止是定觀是慧正觀應是。七通明雙卽通力者六通明力者三明故。

經曰如法調伏諸眾生力者。述云次化行成也。

經曰如是等力一切具足者。述云此後總結也。

經曰身色相好至無量諸佛者。述云此第七諸徳殊勝有四。此初自徳殊勝也。

經曰常爲諸佛所共稱嘆者述曰此第二行順諸佛也。

經曰究竟菩薩至諸三昧門者。述云此第三解行究滿。卽六度爲行三昧爲解故。有說見諸法生卽知不滅見諸法滅卽知不生故云不生滅非也。旣見法生必知滅故。生者歸滅一向記故。今卽我法空空故無相無相故無願。由此不見有生滅也。

經曰遠離聲聞緣覺之地者。述云此第四行超二乘也。

經曰阿難彼諸菩薩至不能窮盡者。述云此第二結嘆也。

經曰佛告彌勒至不可稱說者。述云第二勸人往生有二。初結人土勝後正勸往生。初又有二。此初結人徳勝也。

經曰又其國土至淸淨若此。述云此後結土樂勝也。

經曰何不力爲至升道無窮極者。述云第二正勸往生有二。此初直勸往生也。何不力爲善者勸修往生之因。力者盡力。人聖國妙詎不盡力作善願生故。又力者力勵。道之自然者修所得之利。因善旣成不自獲果故云念自然。惟能念道行徳著不簡貴賤皆得往生故云著於無上下。念字長讀流至此故。有說洞達者洞解了達。無邊際者實相。非三際可尋故。實相旣是淨土之本。往生者要須窮其原故須解達非也。窮實相之原非凡夫所能。往生淨土惟應聖故。今卽得生彼土神智洞達無有邊際故。去者棄棄穢土故。有說五惡道者三途非天及以女人。女人是惡趣本故。又下文五惡卽名五道非也。無有處說名女人趣故。五惡是因不可言趣故。今卽人天𨿽名善趣對於淨土亦名惡道。云五惡道。在此穢土先斷見惑離三途因果。後斷修惑絕人天因果。若生淨土五道頓捨故雲橫截。截者其果自閉其因。獲道深廣故無窮極。

經曰易往而無人至壽樂無窮極者。述云此後傷嘆重也。修因卽住故易往。無人修因往生者鮮故無人。修因求生終不違逆故國不逆違卽前易往也。久習纏蓋自然爲之牽縛不往故自然所牽卽前無人也。有說因滿果熟不假功用自然招致故自然所牽。義亦可也。道徳者因壽樂者果。壽者受也。問修淨土及兜率因何者爲難。答有說兜率是界淨土非系故。生淨土易於兜率非也。夫言界者是流轉之處。西方淨土是出離之所故。難修流轉業易行出離之因。必違正理故。有說古來諸徳作兜率業者咸以西方難生故不敢作。今以七義證西方易生。一時但少修故卽觀經云下三品臨命終時一念十念悉得生故。二諸佛護念故卽稱贊經曰六方諸佛護念等是也。三光明攝受故卽觀經云念佛眾生攝取不捨也。四乘佛本願故卽此經云阿彌陀佛四十八願弘誓是也。五彼聖來迎故卽上文云願生我國若不來迎者不取正覺也。六凡助念故謂臨命終時諸同行者相助念送故。七聖說易生故卽此文云易往而無人其國不逆也。今觀此解𨿽復靈異理必不然。彌勒不應無誓願故。有生彼天彌勒放光來迎同彌陀故。一稱徳號尙得生天況亦十念。故同行亦必相助故。而不說言無人故亦無說處是別時之意。而爲化懈怠故無一眾生不有彼業故。曾所生故當亦生。故諸有智者必不可言易生淨土非兜率也。若易生者果必非勝故。今卽生西方土𨿽復甚難專求往生一念十念皆得往生。可謂難生中之易也。傍義且止應釋本文。

經曰然世人薄俗至不急之事者。述云第二申娑婆穢惡令人厭捨有四。一顯煩惱過二勸令修捨三申罪業過四重勸修捨。初又有三。初辧貪過次示嗔過後愚癡過。初又有二。初總標也。急者﹝糸﹡急﹞也又迥也。世俗之人薄於風俗以貪欲心共諍現世不可急五欲之事故。

經曰於此劇惡極苦之中至無有安時者。述云此後別釋有二。初總顯貪過後別辧貪過。初又有三。此初推求苦也。勤者苦也營者護也給者資也。卽爲身故求也。無尊卑貧富者能求之人。少長男女者所爲之人。卽爲他故求也。有者恐失無者欲得憂之無異云有無同然。適者乃也屏者閉塞營者血气之名也。若彊憂慮者气塞難息故。卽心苦也。爲心走使者如渴鹿逐於陽炎翳眼弄於空華皆爲愛水之心不了病華而走馳故。卽身苦也。

經曰有田憂田至憂念愁怖者。述云此次守護苦也。有說什者資也。在俗什物卽田宅牛馬錢財衣食六畜奴婢也。出家卽六物也。許供身者卽百一也。𨿽有二解皆無據準。今卽準淨傳。有云三衣十物者蓋是譯者之意離分爲二處。不依梵本。別道三衣折開十物。訓什爲雜未符先旨故。十三杜多惟制上行十三資具蓋兼中下。供身百一未見律文。經𨿽有言應是別時之意。由此西方俗侶官人貴勝所著衣服惟有白疊一雙。貧賤之流只有一个。出家法眾但畜三衣六物。樂盈長者方用十三資具。

經曰橫爲非常至適無縱捨者。述云此後散失苦有二。此初失財苦也。忪﹝止容眾從二反﹞懼心亂動也。

經曰或坐摧碎至莫誰隨者者。述云此後失身苦也。莫誰隨者卽無一從物之意也。

經曰尊貴豪富至與痛共居者。述云此第二別示貪過有二。此初寄富貴以申貪過也。有說寒謂八寒地獄熱謂八熱地獄。受寒熱等苦尋常故與痛共俱。痛者受也。此恐非也。現身與後苦不可言俱故。今卽寒恐熱惱與痛共俱。或有經本臨終寒熱恐訛也。

經曰貧窮下劣至終身夭命者。述云此後據貧窮以示貪過有二。此初示現苦也。有一少一者有田少宅故。有是少是者𨿽有田而不足故。思有齊者思齊富貴故。糜者敗也。

經曰不肯爲善至莫能知者。述云此後顯後苦也。

經曰世間人民至更相報復者。述云第二顯嗔過有三。此初結怨相報也。家室者夫稱於婦曰家婦稱於夫曰室。𨿽有此言良恐非也。下之更解。無者不也。患者惱也。精神者卽種子識。克者要也。識者記也。由前結恨成怨。種子引果不假功用故云自然。復者酬也。

經曰人在世間至復得相值者。述云此次別易會難也。當者逐也。行者業也。自當者卽自受也。善變化者卽惡趣報。惡變化者卽善趣報。豫者逆也嚴者修也。由宿世逆修善惡之業苦樂報而待故。又嚴者嚴然。卽隨宿善惡地獄天堂嚴然而待也。窈窈者卽中有之時。冥冥者卽生有之時。

經曰何不棄眾事至欲何樂乎者。述云此後勸令修捨也。曼音萬及也。亦作蔓﹝馬安反﹞延長貌也。非此中義。待者停也。位法師云待何事欲何願樂乎欲何快樂。義亦可也。

經曰如是世人至且自見者。述云第三顯癡過有三。此初自無正信也。坐者由也。由不信故專執自見卽其失也。

經曰更相瞻視至無一怪也者。述云此次承習無信也。令亦教也。素者昔也。不爲善者無行。不識道徳者無解。身者色根。神者性也心者果也。意者根也趣者果也。道者因也。卽世出善惡因果皆不能知。無一怪者卽無怪行也。

經曰生死常道至甚可傷者。述云此後正申癡過有二。此初對父子以顯其過也。有說少者早夭老者後死故云顚倒。不報上下死之同然故云上下非也。若如所言應云顚倒不報上人下人故。今卽顚倒者卽相錯之義。上者上升下者下墜故。五道相錯或升善趣或墜惡趣故云上下。無常根本者卽無一常本之業。當者受也。蒙又作曚皆﹝莫公反﹞蒙覆不明也。冥﹝鳴央反﹞暗昧無知也。曚有眸子而無見也。又曚﹝日﹡貴﹞﹝下牛對反﹞生聾。又蒙籠盧江反蒙籠謂不明了也。抵﹝都禮反﹞拒也摧也。突﹝徒骨反﹞觸冒也。狼者貪過也。

經曰或時家室至無可柰何者。述云此後對親戚以顯過有二。此初戀著不能解也。禮記三十壯有室。玄公曰有室有妻也。蓋論語由也升堂矣未入室也。卒者終也便旋者疾。

經曰總猥憒擾至勤苦匆務者。述云此後造惡受苦報有四。此初發貪追求也。猥﹝烏罪反﹞惡也字林眾也廣雅頓也又雜也擾者亂也。匆又作忪古文伀﹝之容反﹞方言徵伀徵遑遽。賴﹝洛代反﹞孝。

經曰一人有慶兆民賴之。注云賴蒙也聊者甘也。

經曰各懷殺毒至不從人心者。述云此第二起嗔殺害也。

經曰自然非惡至無有出期者。述云此第三苦報難出也。作惡之人宿罪之力自然招集非法惡緣隨而與之故云自然非惡先隨與之。恣聽者卽作惡自在無懼之義。待亦作至。

經曰痛不可言甚可哀湣者。述云此第四傷令生厭也。

經曰佛告彌勒至在人後也者。述云此第二勸人修捨有四。一正勸修捨二彌勒領解三重勸修捨四重彌勒領解。初又有二。此初勸令修行也。欲令天人疾從修捨故更對彌勒而須勸之。世間事者卽前三毒之事。用者以也坐者由也。世人以是三毒事不得歸眞去道遠故云不得道。負者違也。

經曰儻有疑意至當爲說之者。述云此後勸令請問也。儻若也設也。

經曰彌勒菩薩至如佛所言者。述云第二領解有五。此初信順佛語也。貫者通也。通心思之世人實隨三毒之事坐不得道如佛說故。

經曰今佛慈湣至解脫憂苦者。述云此第二領佛慈利也。

經曰佛語教誡至莫不究暢者。述云此第三嘆說深善也。甚深善者嘆教利深。智慧明見者嘆智普達。橫達十方故八方上下豎通三世故去來今。可謂莫不究暢。

經曰今我眾等至皆令得道者。述云此第四重領佛恩也。謙苦者因也。恩徳者果也。苦又作恪。古文恪﹝若各反﹞字林恪恭敬也。謙者退己之言。苦者苦行。福祿光明者自福殊勝。達空無極者自智殊勝。開入泥洹者化物獲滅。教授典攬者教令修道。典者常也申常道故。廣雅典主也。攬者撿之在手又取也。常道攬理故云典攬。此中意言道法開導故云教授。以此經典要攬眾義令其習故云典攬。卽智化也。剛彊眾生威徳制禦令其消伏歸從聖化故云威制消化。善軟眾生慈力攝取故感十方。有緣斯攝故無窮極。卽福化也。

經曰今得值佛至心得開明者。述云此第五申自喜慶也。

經曰佛告彌勒汝言是也者。述曰第三重勸修捨有三。初嘆印領解次正勸修行後勸捨疑惑。初又有三。此初印前嘆說也。佛說快甚深甚善言當其理故曰是也。

經曰若有慈敬至乃復有佛者。述云此次嘆領荷恩有二。此初正嘆彰佛難值也。有說申己難值非也。復言必是顯當有故。今卽標彌勒成佛之時也。

經曰我今於此世至涅槃之道者。述云此後申己化益卽樹王成道捺苑轉法輪也。有說創斷陳如之疑故言斷諸疑网者非也。佛決物疑非局陳如故。今卽斷疑拔欲者令離煩惱。杜眾惡源者令離惡業。杜者塞也。疑愛是利鈍惑之所由故言本也。惡業爲總別苦之所流故云源也。卽口業化是也。天上人間惟佛獨尊故遊步三界。化之縱任故無所拘礙。卽身業化也。善閒經典要攬眾義故典攬智慧。備解三乘所行之道故眾道之要。卽意業化也。綱維者猶綱紀之屬。制戒禦眾故云執持。顯正以簡邪故照然分明。廣化羣品故開示五道。令越苦海故度未度。決生死而令出正涅槃而令入卽教之弘化也。

經曰彌勒當知至不可稱數者。述云此後慶值佛聞法有三。此初申彌勒始終也。

經曰汝及十方至不可具言者。述云此次標眾生本末也。永者長也。

經曰乃至今世至吾助汝喜者。述云此後如來正慶也。藉久遠因值佛聞法卽可慶喜故。

經曰汝今亦可至積累善本者。述云第二勸修行有二。此初正勸修捨也。病者內苦痛者外苦。

經曰𨿽一世勤苦至涅槃之道者。述云此後舉利令修也。身與福俱故道徳合。心與智俱故云合明。

經曰汝等宜各至受諸厄也者。述云此第三勸捨疑惑也。帛謙本中辧中下輩皆云生彼佛國不能前至彌陀佛所。便見國界邊七寶城喜止其城。卽於七寶池蓮華化生自然長大於是間五百歲。其城縱廣各二千里。城中亦有七寶捨宅宅中皆有七寶浴池。浴池中亦有蓮華故。此中言七寶宮殿者蓋彼城內寶捨宅也。彼城受樂此經曰如忉利天。而受諸厄者不能見聞三寶故。若作此說彼土亦有憂根者。諸厄卽憂受。而出世受故不名苦苦。諸說淨土身心柔軟無憂受者惟是厭俱。世出世捨非憂戚故。若憂非憂皆障見佛咎從疑惑。故誡勸言無得疑惑中悔爲過。

經曰彌勒白言至不敢有疑者。述云此第四彌勒領解也。奉行者領前勸修之言彰已奉行。不疑者領勸捨疑申自不疑。

經曰佛告彌勒至易可開化者。述云第三廣舉業苦令人厭捨有二。初嘆前解行後正申業苦。此初卽嘆彌勒領解奉行也。

經曰今我於此至令離五燒者。述云第二正申業苦而令厭捨有三。初略釋次別釋後總釋。初又有二。此初令捨令離也。有說五惡爲因痛燒爲果卽五戒所防。身三非爲三口四爲第四飲酒爲第五。酬此五因卽受五痛。痛者苦受燒者苦具。若痛若燒皆地獄報。故前文云臨終寒熱與痛苦俱。遂彈余家五痛人中受五燒在地獄云此太錯判經文。害文傷義。直由不了痛是苦受燒是苦具。不可人中受痛而無苦具地獄有苦具而無痛故。又作五惡先入惡道後生人中故。地獄受痛燒報已然後生人受余報苦。此恐不然。若言五惡卽五戒所防者。不妄語戒惟防妄語如何口四爲第四惡應正理耶。又痛必兼具燒如何無受。故不可言人中有受而無具地獄有具而無受。又如闍王殺其父王已現受眾苦。必不可言先受痛燒後受余苦。經曰華報應成虛言故。今還存所彈之義。殺盜邪淫妄語飲酒是其五惡。五痛華報。現閉王法身遭厄難名爲五痛。三途果報名爲五燒。不爾便違世有常道王法牢獄等諸文故。

經曰降化其意至涅槃之道者。述云此後令持令得也。五善卽防五惡之戒。由持五戒現無眾苦故。獲福徳反五痛也。後生西方終爲涅槃故。度世長壽卽反五燒也。

經曰佛言何等至何等五燒者。述云第二別釋有二。初問後釋。初又有二。此初問所捨離也。

經曰何等消化至涅槃之道者。述云此後問所持得也。

經曰佛言其一惡者至積徳所致者。述云第二釋有五。此初釋殺生有二。初釋所捨離後釋所持得。初又有三。初牒釋次總結後寄諭顯過。初又有三。此初釋惡也。克者殺也賊者害也。有說神明者卽同生同生。同生在右肩記所作惡同名在左肩記所作善故云記識此恐非也。業報感起非神所堪故。今卽還同精神克識以種子識功能不亡名記識故。孤者無父母獨者無子女。尪﹝烏皇反﹞羸也弱也。俗文短小目尪。狂﹝其亡反﹞變性意也又亂也。

經曰世有常道至難得定出者。述曰此次釋痛也。

經曰世間有此至會當歸之者。述云此後釋燒也。貿﹝莫候反﹞三倉換易。卒暴者忽也。會當者必也。歸之者至也。

經曰是爲大惡至勤苦如是者。述云此第二結也。

經曰譬如大火焚燒人身者。述云此第三顯過也。

經曰人能於中至爲一大善也者。述云此第二釋所持得也。

經曰佛言其二至事至乃悔者。述云此第二釋盜有二。初釋所離有三。此初牒釋有三。此初釋惡也。度者量也則也。更相盜竊故無義理。非理求財故不順法軌。不勒貪心故云奢。耽財欲得故云淫。𨿽有心欲而言足故心口異。口出善言心懷惡計故云佞。覆藏自性故云諂。爲行無信故云不忠。言諭者意妄媚者狀妄。枉者橫也。度者法量機者機關。卽巧言令色曲取君意能行機僞知君形勢不申正諫是也。鄕者一萬二千五百家。黨者五百家。市者交易所居。五家爲鄰鄰五爲裏。野人者孔子曰先進於禮樂謂野人。後進於禮樂謂君子也。包氏曰謂鄙陋也。郊外曰野邑外謂郊。從事者相稱也。至竟者死也。善惡者因禍福者果。追者還取命者招引。善惡因成必進今果起也。又追者逐也命者業也。逐善惡業以所生故後者是也。

經曰今世現有至受其殃罰者。述云此次釋痛也。

經曰因其前世至痛不可言者。述云此後釋燒也。

經曰是爲二大惡至勤苦如是者。述云此第二結也。

經曰譬如大火焚燒人身者。述云此第三顯過也。

經曰人能於中至爲二大善也者。述云此第二釋所持得也。

經曰佛言其三惡至患而苦之者。云述此第三釋邪淫有二。初釋所捨有三。初牒釋又有三。此初釋惡也。處者天天者性。又侄﹝與一反﹞樂也。唐者虛也。眄者﹝眠見反﹞說文邪視也。又下戾五戾反說文恨視也。睞﹝力代反﹞說文瞳子不正也。蒼頡篇內視也傍視也。細色者好色也。態古文態﹝他代反﹞意恣也。謂能度人情狀也。結者期也。師﹝所饑反﹞四千人爲軍。二千五百人爲師。師十二匹馬也。五百人爲旅也。彊奪者公然劫取。不道者左道取物。貧無產業故不自修業。惟外懷攝故惡心在外。竊者私隱。趣者伺人不覺以求他物。舉之離本曰盜。擊者司馬彪曰擊動也。恐者恐怖熱者惱熱。苦具逼身曰迫。以威淩物曰脇。

經曰亦復不畏王法禁令者。述云此次釋痛也。

經曰如是之惡至痛不可言者。述云此後釋燒也。著者著同幽明也。

經曰是爲三大惡至勤苦如是者。述云此第二結也。

經曰譬如大火焚燒人身者。述云此第三顯過也。

經曰人能於中至爲三大善也者。述云此第二釋所持得也。

經曰佛言其四惡至常懷憍者。述云此第四釋妄語有二。初釋所離有三。初牒釋有三。此初釋惡也。傍者夫婦。易神致反輕侮也。蹇﹝居免反﹞左傳偃蹇驕傲也。廣雅大嬌也。謂自髙大貌也。釋名云偃偃息而臥不執事也。蹇跛蹇也。痛不能作事也。

經曰如是眾惡至無所復依者。述云此次釋痛也。天神卽護世天。錄其作惡奏上帝釋。記在惡籍故云記識。

經曰壽命終盡至痛不可言者。述云此後釋燒也。有說名言種子在賴耶神業種引生必有趣向故云名籍在神明。卽違自許護世天神奏上帝釋記在惡籍故。今卽壽命盡時惡業所引。鬼神促攝將入惡道。逐其名籍往受苦報。頓者至也從者處也得者依也。有說天道者卽天下之道恐非也。苦報未必在天下故。今卽天者業也惡業之道故。瑜伽亦云業天蓋同此矣。自然者明了狀。蹉﹝千阿反﹞跌﹝徒結反﹞通俗文失躡曰跌。廣雅差也亦偃也。業報運數終不參差故。卽不違之義。

經曰是爲四大惡至勤苦如是者。述云此第二結也。

經曰譬如大火焚燒人身者。述云此第三顯過也。

經曰人能於中至爲大善也者。述云此第二釋所持得也。

經曰佛言其五惡至飲食無度者。述云此第五釋飲酒有二。初釋所離有三。初牒釋有三。此初釋惡有二。此初造惡也。徙倚者猶徘徊也又失所之狀宜從初也。倚依音辜﹝古胡反﹞爾雅罪也。較苞學反粗略也。廣雅明也見也。謂較然易見也。位法師云辜者罪也。較者直也。奪者盜也貞罪直突盜人財物以爲快意。未知較直出於何處。散者行也振者惠也。損富補貧。賑亦同。慣串同也。

經曰肆心蕩逸至願令其死者。述云此後惡過也。肆者申也。有說魯扈是彊直自用之志。抵突是觸誤侵陵之懷。未知從何。魯﹝力古反﹞孔安國云鈍也方言何也。扈﹝胡古反﹞漢書音義曰跋扈自縱恣也。薛綜曰勇健貌。又作虜扈。謂縱橫行也。虜人獲也。戰而俘獲也。六親者有說父親有三母親有三合有六親。或有引世語以申難定。應劭云父母兄弟妻子。王弼云父母兄弟夫婦。皆違持頌云父之六親母之六親。識當者認也。有作職當。傳謂敢也。良恐訛之。

經曰如是世人至意不開解者。述云此次釋痛也。僥﹝五雕古繞二反﹞徼遇也。謂求親遇也。幸﹝胡耿反﹞非其所得而謂得也。

經曰大命將終至痛不可言者。述云此後釋燒也。命是天地壽三大中之一故云大。窈窕者幽冥貌。浩浩者大水貌。茫茫者冥昧貌。數者理數。

經曰是爲五大惡至勤苦如是者。述云此第二結也。

經曰譬如大火焚燒人身。述云此第三顯過也。

經曰人能於中至爲大善也者。述云此第二釋所持得也。副者助也稱也。

經曰佛告彌勒至展轉相生者。述云第三總釋有二。初總釋所離後總釋所得。初又有二。此初總標也。

經曰但作眾惡至示眾見之者。述云此後別釋有二。此初從惡生痛燒也。作眾惡者卽五惡。入惡趣者卽五燒。被殃病者卽五痛。

經曰身死隨行至自相燋然者。述云此後從燒生惡痛有三。此初五燒也。行者業也。

經曰至其久後至隨以磨滅者。述云此次從燒生惡也。省者察也。

經曰身坐勞苦至痛哉可傷者。述云此後從惡生痛也。坐亦由也受也。苦增不止故云久大劇。業果之理更無作者故雲天道施張。造惡必彰故自糾舉。糾亦糾﹝唐由反﹞決疑云三合繩也。非此中意。今約也限也。糾是古體也。身當法网故云綱紀羅网。貴賤勿不從法故上下相應。罪者歸之無人伴送故云煢。忪忪者匆也。煢古文儝﹝惶﹣王﹢ㄘ﹞同臣營反獨也單也。

經曰佛語彌勒至佛皆哀之者。述云第二釋所持有二。此初結彰己悲也。

經曰以威神力至涅槃之道者。述云此後正申化益也。滅惡就善者令修世善。棄思受道者修出世善。

經曰佛言汝今至苦痛之道者。述云第四勸人修捨有二。初佛勸修捨後彌勒領解。初又有三。初以理正勸次舉現化勸後以化滅勸。初又有二。此初正勸修棄也。端守者匡邪守正故。

經曰汝等於是至無發毛之惡者。述云此後對嘆令修有二。此初對彌陀土嘆勝令修也。施等六度卽自利得。轉化立善卽利他行。行善是也。正心齋戒卽止善也。此修難成故於一日勝西方國百年之善。而稱贊云生彼國疾得無上菩提者彼無時不修故。此修善時。少故不相違也。

經曰於此修善至未嘗寧息者。述云此後對余佛土嘆勝令修也。卽望上位所居勝土挍量嘆勝令增修意。殆者危也盡也。今此中意存其俗語言欺之也。

經曰吾哀汝等至務修禮讓者。述云此第二舉現化益以勸修有二。此初修善得益也。邑者周禮四井爲邑方二里也。九夫爲井方一里也。說文八家一井也。聚落者小鄕曰聚。廣雅落居也。謂人所聚居也。厲﹝力制反﹞疫厲也。人病相注也。釋名云病气流行中人也。戈﹝居和反﹞平頭戟長十尺六寸或六尺六寸也。

經曰佛言我哀至無爲之安者。述云此後滅惡離苦也。滅五惡故獲五徳離痛燒故升無爲之安樂。

經曰吾去世後至略言之耳者。述云此第三以滅化損以勸修有二。此初彰去聖後損也。悉者備也。

經曰佛語彌勒至無得犯也者。述云此後勸人使修也。

經曰於是彌勒至不敢違失者。述云此第二彌勒領解也。甚苦實爾者領解。不敢違失者奉行。不敢者畏也。

經曰佛告阿難至無著無礙者。述云第三褒貶得失令物修棄有五。此初佛命阿難禮彌陀佛也。彌勒是影響眾之主。阿難爲當機宜之首故。佛惟對此二大聖勸物令修淨土之因。

經曰於是阿難至聲聞之眾者。述云此第二阿難承命禮佛以求見也。土是所居眾是所化故兼之也。

經曰說是語已至惟見佛光者。述云此第三彼佛放光應請令見。滉漾者積水貌猶浩蕩也。汗者熱气所蒸液也﹝下旦反﹞。又污﹝烏臥反﹞泥著物也。說文穢也。宜從初也。今言浩汗者布水貌。

經曰爾時阿難至亦復如是者。述云此第四尋光備見彼土得失也。此眾見彼土彼土見娑婆明昧有異如前已解。

經曰爾時佛告至對曰已見者。述云此第五彰彼失令求令捨有二。此初彰徳令求有三問答也。諸說淨土無天地異者卽違此文。從地以上至淨居天。然帛延經云卽諸佛國中從第一四天王上至三十六天上諸菩薩阿羅漢天人皆復於虛空中大共作眾音伎樂。下云則第一四天王諸天人第二忉利天上諸天人第三天上諸天人第四天上諸天人第五天上諸天人第六天上諸天人第七梵天上諸天人上至第十六天上諸天人上至三十六天上諸天人。支謙經亦云卽諸佛國中從第一四天上至三十二天上諸天人。後云阿彌陀佛爲諸菩薩阿羅漢說經。菩薩阿羅漢及諸天人民無央數皆飛到阿彌陀佛所聞法歡喜。卽第一四天王第二忉利天上至三十二天上諸天人各持天上萬種自然之物來下爲阿彌陀佛作禮供養佛及諸菩薩阿羅漢。準此二經。諸世界中皆有三十六天及三十三天。𨿽復一本譯家異故。依密嚴經有二十六天。謂六欲天梵天有十淨居有五無色及有四無想天故。彼頌曰欲色無色界無想等天宮佛超過彼已而依密嚴住。依本業經有二十八天。卽欲界有六禪各有四淨居爲一不說無想加大靜天及無色四也。依華嚴經有三十二天。謂六欲天初禪有五上三各四淨居亦五及四無色不說無想故。總而言之。支謙本卽同華嚴故𨿽不說無想大靜有三十二。而帛延云三十六者蓋是訛也。將其謙本撿帛延經。延經多訛故𨿽有無色天而依欲色住更無別處故。今惟問乃至淨居所有莊嚴。𨿽有淨居天而定性那含必不生淨土。而密嚴云或生欲自在及以色界天乃至無想宮阿迦尼吒處空識無所有非想非非想。如是諸地中漸次除貪欲住彼非究竟尋來生密嚴者。彼密嚴之土。旣十地菩薩所生之處故不相違。前文自云淨居諸天與阿加尼吒螺髻梵王同會一處。咸於此土佛及菩薩生希有心。故卽知彼天生密嚴土是菩薩也。傍論且止應釋本文。

經曰彼國人民至亦皆自然者。述云此後顯彼土失令厭令捨有二。初彰彼胎生之失後勸發修捨之意。初又有四。此初寄問彰彼胎生之果也。百由旬者卽下輩疑佛所生之宮。五百由旬者卽中輩疑智所止之宮。而帛謙經若中若下皆云二千里城者蓋是略舉不盡之言。不爾中下輩應無參差故此文爲勝。量之大小思之可會。五百歲卽此方年數故。余本皆云於是間五百歲也。

經曰爾時慈氏至胎生化生者。述云此第二對因顯果有二。此初問。卽正問胎生之因兼其化生也。

經曰佛告慈氏至謂之胎生者。惟總別違理過同前解。良亦次第乖諸論故。有說佛智卽總標四智區故。大圓鏡智名不思議智平等性智名不可稱智妙觀察智名大乘廣智成所作智名無等無倫最上勝智。此亦不然。後之四智如其次第鏡等四智隨順聖教不應四智皆名佛智故。平等妙觀二智心品菩薩亦得故。故此五智如其次第彼佛地經中五法是也。淸淨法界名爲佛智智處智性皆名智故。有疑彌陀𨿽有弘誓眾生萬品。頗能接引十方天人令生彼國故云不了佛智。彌陀旣證一眞法界無徳不圓諸患悉盡。盡當際而不竭稱本願而迎接。故有緣眾生皆生彼土。不可以疑网經懷也。大圓鏡智名不思議智。有聞經說善惡罪福重者先引便疑稱念彌陀佛名必生彼土。言恆作諸惡惡心深重不應十念相續微善能滅諸罪。而往生彼入正定聚畢不退轉。故云不了不思議智。不思議智有大威力非思量境故。汝不聞乎一面之鏡無像不現。詎疑一智力消諸罪障。又如毫毛萬斤少火能焚。故十念稱佛念別能除八十億劫生死之罪。往生淨土有何可怪也。平等性智名不可稱智。有聞佛智於法懸絕懷疑而言。名必相待。待不覺而名覺有何懸絕念獲多福。今釋此疑顯佛有不可稱智。平等性智證二空理境智平等玄絕稱說。而以名遣名而詮玄旨。悟旨者亡言。境旣不可稱智可言不可稱。不可稱故念者福多。由此不可疑网在懷。妙觀察智名大乘廣智。有聞念佛皆得往生而起疑言過現諸佛𨿽復無量濟生不盡。一佛能度眾生盡不應更有餘佛化生。如何念彌陀佛者皆生彼土故云不了大乘廣智。妙觀察智常含智悲於諸有緣無不運載而入涅槃。但諸眾生各有所屬。屬者𨿽盡不屬猶在。故更有餘佛出世化益。由此念佛皆生淨土意在玆也。成所作名無等無倫最上勝智。有聞如來不答十四不可記事便疑於佛。不能徧知一切諸法。旣無勝用念有何福故云不了無等倫智。成所作智徧緣六塵。不同凡夫故云無等。𨿽達萬境常在妙定。非如二乘入出不同故云無倫。二障都盡發三業化作四記論。非諸菩薩之所能爲故云最上勝。最上勝者如其次第簡三祇劫故。如來答難必有利益。答十四事惟有戲論知而不答。故念之者福定非少。由此疑佛智𨿽生彼國而在邊地不被聖化。事若胎生宜之應捨。

經曰若有眾生至具足成就者。述云此後兼答化生因果也。

經曰復次慈氏至智慧勝故者。述云此第三挍量顯劣有二。此初嘆化生之勝也。

經曰其胎生者至疑惑所致者。述云此次顯胎生之劣也。惑者執也。

經曰佛語彌勒至樂彼處不者。述云此第四寄諭申過有三。此初立諭反問也。

經曰對曰不也至欲自免出者。述云此次彌勒順答也。

經曰佛告彌勒至不樂彼處者。述云此第三如來申過也。

經曰若此眾生至修諸功徳者。述云第二勸令修捨有二。此初正勸令修令捨也。識其本罪者識本疑惑佛五智之罪深自悔責卽離寶宮之處故。

經曰彌勒當知至無上智慧者。述曰此後結勸修學也。

經曰彌勒菩薩至彼佛國者。述云第四重申大菩薩往生西方增其往生之意有二。此初問也。

經曰佛告彌勒至皆當往生者。述云後答有二。此初顯娑婆菩薩生彼土也。

經曰佛告彌勒至亦復如是者。述云此後乘申余方往生有三。此初總標也。

經曰其第一佛至皆當往生者。述云此次別敍也。

經曰佛語彌勒至略說之耳者。述云此後類顯往生者多令增欣求之意也。敍十三國而通娑婆故云十四。從初阿難問佛顏終乎如來敍諸菩薩往生之屬顯問答廣說分訖。

經曰佛語彌勒至持誦說行者。述云第三聞說喜行分有四。一嘆經勸學二彰說利益三示相令信四顯眾喜行。初又有五。此初嘆聞勸行也。

經曰佛言吾今爲諸眾生至復生疑惑者。述云此第二勸物除疑也。

經曰當來之世至皆可得度者。述云此第三嘆經普濟也。有說釋迦正法五百年像法千年末法萬歲一切皆過故云滅盡。法𨿽滅已佛以慈悲憐苦眾生獨畱此經百歲濟度此恐不然。非惟法住違諸聖教事亦未盡故。今依法住記云佛滅度時以無上法付囑十六大阿羅漢並諸眷屬令其護持使不滅沒。及敕其身與諸施主作眞福田。令彼施者得大果報。所謂賓頭盧等如是十六大阿羅漢護持正法饒益有情。至此南贍部州。人壽極長至於十歲。刀兵劫起爭相誅戮。佛法爾時當暫滅沒。刀兵劫後人壽漸增至百歲位此洲人等厭前刀兵殘害苦惱復樂修善。時此十六大阿羅漢與諸眷屬復來人中稱揚顯說無上正法。度無量眾令其出家爲諸有情作饒益事。如是乃至此洲人壽六萬歲時無上正法流行世間熾然不息。後至人壽七萬歲時無上正法方永滅沒。時此十六大阿羅漢與諸眷屬於此洲地俱來集會。以神通力用諸七寶造窣堵波嚴麗髙廣。釋迦如來所有遺身都集其內。爾時十六大阿羅漢與諸眷屬繞窣堵波。以香華持用供養恭敬贊嘆繞百千匝。瞻仰禮已俱升虛空向窣堵波作如是言。敬禮世尊釋迦如來應正等覺。我受教敕護持正法及與天人作諸饒益。法藏已沒有緣已周今辭滅度。說是語已一時俱入無餘涅槃。聖先定願力火起焚身如燈炎滅骸骨無遺。時窣堵波便陷入地至金輪際方乃停住。爾時世尊釋迦牟尼無上正法於此三千大千世界永滅不現。從此無間此佛土中有七萬俱胝獨覺一時出現。至人壽量八萬歲時獨覺聖眾復皆滅沒。次後彌勒如來出世。以此言之。當人壽七萬歲時無上正法方永滅沒故云經道滅盡。十六大聖取滅度時窣堵波便陷入地。特者獨也。大涅槃經廣顯佛性。聖教中深。逐聖人而先沒。此經惟開淨土令人求生濟凡中之要。故獨畱百歲。機宜旣異。沒滅前後不可致怪。所願皆得者卽畱之利益也。法滅盡後聞尙獲利往生淨土。況亦今聞者矣。

經曰是佛語彌勒至無過此難者。述云此第四嘆聞而令敬重也。

經曰是故我法至如法修行者。述云此第五結勸修學也。我法者卽此經也。如是作者卽此經說彌陀隨願修行成身成智也。如是說者上爲眾生之所說也。如是教者前教人令往生也。

經曰爾時世尊至正覺之心者。述云第二彰說利益有三。此初發願益也。

經曰萬二千那由他人至漏盡意解者。述云此次聲聞益也。法眼淨者卽預流果也。漏盡者障盡。意解者智滿眾聞此方穢惡可厭故得聲聞之果。

經曰四十億菩薩至當成正覺者。述云此後菩薩利也。聞彌陀佛成徳廣大故得不退轉。聞此土多惡誓欲濟度故以弘誓徳而自莊嚴。

經曰爾時三千至芬芬而降者。述云此第三示相令信也。芬芬者亂墜之狀也。

經曰佛說經已至靡不歡喜者。述云此第四大眾喜行也。

無量壽經連義述文贊卷下﹝終﹞

嗟乎此經而有幾疏。猶如佛陀而帶妙莊嚴乎。彼異珍妙工綺飾莊嚴。百千錯落張羅於外。則佛陀之徳逾可仰。而羣萌之信更固其根矣。此經也深妙測知難矣。然疏以翼之。則或裂疑网或洗拘泥。汲索玄旨之源而信根爲之屢潤。疏也實是經之莊嚴。而世之一大觀者也。以故淨影作焉嘉祥作焉。義寂法位等諸名流皆作焉而興。大師窮工於玆。可謂殊勤矣。予曾憂此書流行之不遠。今采而校讎繡之於梓以張於世。世之擇法眼乞觀而仰焉。時元祿己卯臘月朔日。

華頂義山謹書

