大方廣佛華嚴經搜玄分齊通智方軌

唐智儼述

大方廣佛華嚴經搜玄分齊通智方軌卷第一﹝之上﹞

終南山至相寺沙門智儼述

此經本外國凡有十萬偈。昔晉道人支法領。從於闐國得此三萬六千偈。以晉義熙十四年歲次鶉火三月十日。於楊州謝司空寺。天竺禪師佛度跋陀羅手執梵文。譯胡音爲晉。沙門釋法業親從筆授。時吳郡內史孟顗。右衛將軍褚叔度爲檀越。至元熙二年六月十日出訖胡本。至太宋永初二年辛酉之歲十二月二十八日校畢。

今分判文義以五門分別。一嘆聖臨機徳量由致。二明藏攝分齊。三辧教下所詮宗趣及能詮教體。四釋經題目。五分文解釋。

初嘆聖臨機徳量由致者。夫如來大聖。自創悟玄蹤發軫於無住。融神妙寂志崇於菩提。故能殖道種於先際。積善業於無我。暈正智於金剛。朗如如於爾焰是以妄想弗剪而霄翔累表。靈鑑弗瑩而圓明等覺。澄深我淨至寂所不隱。凝迹常樂無所而不施。生死涅槃夷齊同觀。徳備圓通大智無障礙。解脫方便妙極然矣。

第二明藏攝分齊者。斯之玄寂豈容言哉。但以大悲垂訓道無私隱故。致隨緣之說法門非一。教別塵沙。寧容限目。如約以辧。一化始終教門有三。一曰漸教。二曰頓教。三曰圓教。初門漸內所詮三故。教則爲三。約所爲二故。教則爲二。言其三者。一曰修多羅。此云綫亦名經。以綫能貫華經能持緯義用相似。但以此方重於經名不貴綫稱。是以翻譯逐其所重。故廢綫名存於經目。譬聖言教能貫穿法相使不差失令法久住。經與綫相似。此從譬立名。卽詮定教也。二毗那耶此云滅。以身口意惡焚燒行者義同火然戒能滅之故稱滅。此從功能彰目。教從所詮亦名爲滅。卽詮戒教也。三者阿毗達摩。此云無比法。亦名對法。能破煩惱及分別法相。無分別慧最爲殊勝。更無有法能比此者。故曰無比法。此從無他得名。教從所詮亦名無比法。此卽詮慧教也。名對法者。卽阿毗是能對智。達摩是所對境法。卽境用立名。此後二藏並從所詮得名也。問若然者。何故攝論云。爲說三種修學別立修多羅。爲成依戒依心學故立毗那耶。以此文驗。卽經詮三行。戒詮二行。慧詮一行。答有二義。一克性門。二兼正門。克性如前說。兼正門有二義。一本末義經爲本教。餘二次第末也。二者兼正門。經中定爲正。戒慧兼也。律論亦爾。準可知耳。此經卽修多羅藏攝也。所爲二故。教卽爲二者。根有利鈍。法有淺深。故約聲聞鈍根就分別性立於三藏。成聲聞行法故也。爲菩薩利根。約無分別等三無性。義立三藏。爲成菩薩行法故也。問經云爲諸緣覺說因緣觀法。卽緣覺亦有教。何故不立藏。答依普曜經。三乘教卽立三藏。今依攝論及地持等。但假教卽入聲聞藏。故不立也。此以二義明之。一聲聞聲聞。是人本來求聲聞道樂觀四諦。今遇佛說四諦法得道。先有種性。今復聞聲故曰聲聞聲聞。如經中說。求聲聞者如來爲說四眞諦法。據此爲言。二緣覺聲聞者。先求緣覺道。今遇佛說因緣教法。如經中說。求緣覺者如來爲說十二緣法。就此爲論。初義總相知法。後義別相知法。利鈍𨿽殊。同期小果。總爲一藏也。若上利根出無佛世。自悟因緣。而得道果。有行無教。據斯廢也。依普曜經。望理教別也。就聲聞中有其二種。謂初執性教及順破性等諸部執教。破性教者。分知法空。同依四諦趣於小果故同入聲聞藏也。二菩薩藏內有二。一者先習大法。後退入小。今還進大故。經說言。除先修習學小乘者。我今亦令入是法中名漸入也。二者久習大乘今始見佛。則能入頓。故經說言。或有眾生世世已來常受我化。始見我身聞我所說。卽皆信受入如來慧也。此經卽入大乘教攝也。第二頓教攝者。故下經云。若眾生下劣其心厭沒者。示以聲聞道令出於眾苦。復有眾生。諸根少明利。樂於因緣法爲說辟支佛。若人根明利。饒益於眾生有大慈悲心。爲說菩薩道。若有無上心決定樂大事。爲示於佛身說無量佛法。以此文證知有一乘及頓教三乘差別。又依眞諦攝論。一者一乘。二者三乘。三者小乘也。問頓悟與一乘何別。答此亦不定。或不別。或約智與教別。又一淺一深也。一乘藏卽下十藏也。相攝準之。第三言圓教者。爲於上達分階佛境者。說於解脫究竟法門。滿足佛事故名圓也。此經卽頓及圓二教攝。所以知有圓教者如下文云。如因大海有十寶山等準之。問此經何故上來通三乘分別及攝者。答爲此經宗通有同別二教三乘境見聞及修等故也。如法華經三界之中三車引諸子出宅。露地別授大牛之車。仍此二教同在三界爲見聞境。又聲聞等爲窮子。是其所引。故知小乘之外別有三乘。互得相引主伴成宗也。藏攝分齊訖。

三釋教下所詮宗趣者有其二種。一總。二別。總謂因果緣起理實爲宗趣。別有四門。一教義相對以辧宗趣。二境行。三理事。四因果。教爲宗義爲趣。境爲宗行爲趣。事爲宗理爲趣。因爲宗果爲趣。次能詮教體者有其五種。第一義者實音聲名味句。第二義者可似音聲名味句。第三義者不可似音聲名味句。第四義者惟識音聲名味句。第五義者眞如音聲名味句。故經云一切法皆如也。

四釋經題目者。大方廣佛華嚴經世間淨眼品者。大謂體相用莫過故也。謂平等不增減體。具足性功徳相。生世出世善因果用故。方者理正非耶。廣者法門理數具徳盡其邊也。佛者覺也。此通十佛及三身佛。華有二種。一集果華不與果俱。如生死爲道具等乃至因位善根等也。二莊果華與果同時。如七淨華等及滿果位諸徳。修生本有互嚴可知。嚴者莊飾也。又言大者標以勝極之都目。故論云。大勝髙廣一體。而異名乘旨道富。參羅無外。謂之大本。非局然矣。言方者圓通之致。處無不善。觸緣斯順。不擇物而施。故曰方。言廣者。衝而幽微而遠淵而且博。謂之廣也。言佛者中國正音云佛陀。此方稱覺者。以其朗達窮源。塵習永亡。懷明獨曜。暉光大夜。啟導羣惑。自覺覺人故曰佛陀。言華嚴者。此況法身行徳之美故。體非眞無以彰其妙。功非極無以顯其勝。互相瑩發義並超殊。可謂自體圓通勝妙之極然矣。其猶眾彩奇珍纖飾金顏。特甚瑰麗世之無比。故就斯諭標名。故曰華嚴。經者眞淨之教。訓議常則。文詮理緯。顯用行心。故曰經也。世間淨眼者。謂時中器等三世間也。及能況之相。又體用差別。故現世。無礙無染況淨眼。亦可如來未出世。無善導故如盲。佛今出世。現自他淨諭明眼耳。言世間淨眼者。此應名序。但今之時會並是勝流入佛眾海數。徳居淨域塵所不染。出自天眞。信非有爲。故托以顯至極圓道緣起之妙。不捨生死而無沾污。是以就事爲目故曰世間淨眼。難測。非諭莫曉。故設以擬狀。若於眼內外俱淨中表淸徹。色像參羅並屬於一運。無小無大無遠無近不相妨礙。故可準況標之如眼。故下偈嘆。世間淸淨猶如眼。義顯聖說然矣。品者語言理均。挌類相從。稱之爲品。此經有三十四品。此品貫之在首。故稱第一。經之都目宗要之況旨明於此。故言道大方廣佛華嚴經。

第五隨文解釋者。初總料簡教之分齊。次別釋文分齊。有二。一對耶顯正明其分齊。二約所詮義明其分齊。初對耶者有其四門。一約緣辧耶。如八時不應語等。二約業辧耶。如求其名利。自是非他。樂世有等。三約惑明耶。聞作聞解不得不聞。乃至依法不依人等。四約始終辧耶。如經云八大善人等當成不善故。二約就所詮明分齊者略有十門。一同時具足相應門。於中有十。一教義具足。二理事具足。三解行具足。四因果具足。五人法具足。六分齊境位具足。七師弟法智具足。八主伴依正具足。九逆順體用自在具足。十隨生根欲示現具足。此等十門相應無有前後也。二因陀羅网境界門。此中具前十門。但義從諭異耳。余可準上。三祕密隱顯俱成門。此亦具前十門。但義從緣異耳。余可準上。四微細相容安立門。此亦具前十門。但義從相異耳。余可準之。五十世隔法異成門。此亦具前十門。但義從世異耳。余可準之。六諸藏純雜具徳門。此亦具前十門。但義從世異耳。余可準之。七一多相容不同門。此亦具前十門。但義從理異耳。余可準之。八諸法相卽自在門。此亦具前十門。但義從用異耳。余可準之。亦可依性。九惟心回轉善成門。此亦具前十門。但義從心異耳。余可準之。十托事顯法生解門。此亦具前十門。但義從智異耳。余可準之。上之十門玄並皆別異。若教義分齊與此相應者。卽是一乘圓教及頓教法門。若諸教義分與此相應而不具足者。卽是三乘漸教所攝。余義依下天王等法門。準之可解也。隨文解釋者。初略舉八種教明互相成。及約三教相明其次第。次隨文釋。其八教者。一一乘三乘分齊。二眞應。三回三入一。四空有。五凡聖相由。六常無常。七三乘同行。八辧法邪正。此之八義上下皆通。廣說略說相從成就本末二相。宜可準思。約三教相成者。謂始於道樹。爲諸大行。一往直陳宗本之致。方廣法輪其趣淵玄。更無由藉以之爲頓。所言漸者。爲於始習施設方便。開發三乘引接之化。初微後著。從淺至深。次第相乘以階彼岸故。稱爲漸。所言圓教者。爲於上達分階佛境者。說於如來解脫法門。究竟窮宗至極果行。滿足佛事。故曰爲圓。如窮之以實。趣齊莫二。等同一味究竟無餘。何殊之有。但以對治功用不等故。隨根器別其淺深。言分有三。其次第者就於一乘了義實說。約對治方便行門差殊。要約有三以明次第。一者據方便修相對治緣起自類因行以明三教。漸卽在初。頓中圓後。三義從漸說也。初漸以生信。次頓以成行。次圓以成體用耳。若約實際緣起自體因行以明時。頓初漸次圓後。初示頓以令修。次示漸彰爲物。後示圓果徳備故也。若約窮實法界不增不減無障礙緣起自體甚深祕密果道時。卽初圓次頓後漸也。所以爾者。正以衝宗不遺於玄想。圓道不揀於始門。是以事𨿽近而至遠。相𨿽著而至密。淺至極深方窮故。初示圓令見聞。次彰頓令隨喜。後辧漸階位。顯徳起信行也。此卽約圓以明三耳。然教乃可爾。論其旨也。正明如來法身無上菩提至極圓道。契窮實相徳盈海奧。義興眞本顯明後際。語果彰之於無得。論因顯之於無發。故無相之相。其趣幽微凝同太虛。旨絕名相。可謂至道無言而玄籍彌布。眞容無像而妙相備嚴。入於佛慧具佛所行。徳顯殊美逾越於世。故經首貫以佛華嚴之稱者。當以旨南之說。宗要在玆。隨文釋者。此一部教大分有三。謂序正流通。若豎料簡。隨其八會有十義別。余準可識。此經一部凡有七處八會。人中三。天上四名七處也。重會普光名八會也。此爲階法故有七八耳。此七八文相有無不同。略以十門分別。就八會內所以初明佛者。佛是化主。今攝物必以化主爲先故。初明也。二大聖說法有所棲托。次辧處也。三攝化有所。次明菩薩。四器𨿽具足。請若不滿。則不爲說故。次生疑。五法潤無崖。次辧集新眾。六微法不審不可卽說。次辧入定。七欲辧法勝故明佛加。八顯法始終分齊。次明出不出異。九勝法旣宣。次明法益。故辧動地雨華等也。十然功用旣彰。化不偏屈。十方齊轉契合不虛故。次辧結會平等顯證述成。此十若離雨華等乃有十五。散華燒香放光作樂雨寶。攝五爲一也。今並攝在十耳。二對會釋有無者。七處佛三身中是何。此解有二。一局一通。局者八會俱非小見。故是報身。問旣報非化。何以處與下同。答此爲先化流於末世。故寄世處以辧也。又問若寄世者何故經云阿迦尼吒天成。答此有二義。一寄化顯報。卽八會是。二寄報顯化。卽色究竟是。爲彰欲界是化故約相是化。今論教意耳。通者三身具有。一一互成。又普賢文云。在我身內無障礙。又辧華藏世界海又寄道樹等。故知也。此約三乘辧。若約一乘卽下十佛並皆通有也。分文三者序正流通也。序者方便相。正者說體相。流通津用相。此淨眼品是序。盧捨那下辧正宗。經不來盡故無流通。所以知。大論云。不思議經有十萬偈。此惟有三萬六千偈。故知也。亦可有流通。眾生心微塵已下文是。但爲龍樹菩薩會事等處十萬。準省之故不足耳。若從文義以分。至文別辧耳。序文分二。初明證信。二天王設供等已下明其發起序。證信序文有二義。初二句四字局此證信。二一時下義有通。此約一義耳。又亦可二句義通一部而文局。初一時已下文通而義局也。約此義卽有六句。一如是。二我聞。三一時。四佛。五住處。六同聞眾。初釋如是者。眾聖理教文義相應故也。亦可我傳文義如佛所說也。是聖教義也。又信順辭耳。我聞可知。一時者根授相應時也。時有三義。一平等時謂無沈浮顚倒。二和合時謂令聞能聞正聞。三轉法輪時謂正說正受。佛者可知。處者謂摩竭提寂滅道場。此是大聖所托。以一在釋一切在。國通場局。此云無害國。寂滅表離障圓果淨寂徳也。始成者有二義。一得道始。初七日時。二現世始。說法第二七日時也。由令他知成道始故。此文有二。初二句總開依正立宗。二別辧。別內分二。初釋依報。二如來處此下辧正報也。初卽器世間也。文有三。初辧道場地二其菩提樹下辧其道樹。三不可思議下明師子座。此立意者。地爲住行之本。樹爲眾徳建立。座爲攝益之用。初場中有三子句。一辧道場體莊嚴具足。二佛神力下明果徳資成。三無量善根下出其因行。初體文復有三。一總辧體。二眾雜寶華下六句辧自利徳。三雨無盡寶下二利自他徳也。自利六句中。初一句微妙圓淨。次一具徳淨。次一色相淨。次一髙顯淨。次一眷屬淨。次一隱映淨。利他二句內。初明津用淨。次一覆潤淨。此二句通自他。次佛神力下第二子句中有三句。初明變淨土令地廣博。二光明普照下徳用也。三一切奇特妙寶積等者體攝眾徳。就道樹文二子句。一有九句辧樹體莊嚴。二佛神力下辧果徳資成。初文分三。初明樹體髙勝能陰覆也。二淸淨琉璃下五句正辧莊嚴。三樹光普照下三句明利他用。此中有三業。初意次身次口。坐文分五。初明座體出過情量。二眾妙寶華下正辧莊嚴。三流光如雲下辧利他用。亦有三業。初身次意後口。四如來光明逾等下。上果下加。有五句。一陰覆勝。二感化勝。三無礙勝。四疾徧勝。五具徳勝。五無量眾寶下總結成也。第二辧正報文有二。初如來處等總釋。二了三世下別辧。第二別釋文有三。初明法身。二其身徧坐一切道場下明報身。三悉能普現一切眾會下明其化身。此約三乘判文。若依一乘此中卽具十佛體徳用。準以思攝。初法身文有三句。初辧身業徳有二句。二妙音徧至下二句明口業徳。三平等法相下三句辧意業徳。二報身文分三。初身用有四句。一座分齊。二知根行。三除惑染。四生徳也。二普放三世智海光明下三句辧口業。三力無畏下一句明其意業。三辧化身文。初身業有三句。二了達一切下二句意業。三一切光明下二句口業。就口業文分二。初辧放光能普現諸義。次諸佛世界下辧益分齊。第六同聞眾。卽眾生世間文明大眾圓集。此作二門辧。一明諸會有無不同。二依文釋。有無分二。一大小。二雜類。大小者七會皆大。第八通小。所以者前爲顯頓教大乘體。第八爲入法界。普攝小乘令入大。顯人力故。二雜類者惟前一後一。列雜類神王名。余略不列。所以者。前爲表仰修信如稱法界人信解萬行相。後爲表稱法界攝法界人修入徳滿相也。問若爾何故涅槃經攝眾類多。此少也。答彼望熟故遠說。此約始近論也。所以可知。又亦可始約初位爲分齊故不通小下。餘如下辧。第二釋文分三。初別如來法身淨土攝三十四眾。二爾時於佛師子座下復以法身淨土方便之力攝起一眾。始末合有三十五眾。初略列眾名。二列名嘆徳。初文分二。一辧菩薩等明無爲緣集眾。二諸神等明有爲緣集眾。下列名嘆徳準可知。初菩薩眾中分三。一舉數。二列菩薩名。此有三。初辧。次結。三嘆徳。與俱者有二。一佛與俱與之俱說。二傳法俱與之俱聞。普者徳滿法界曰普。至順調柔曰賢。所以此中明菩薩名雜者有二意。一爲顯下粗細等雜世界故。二爲此眾通下八會序顯多類法故也。餘者可知。三嘆徳文有四。初總嘆。二諸波羅蜜下別嘆自分徳。三無上智願下別辧能入他分徳。四悉得諸佛下辧普賢行願自在攝化。總文分二。一皆是善友者顯人勝。盧捨那者此云廣博嚴淨。二辧自分文有三子句。一明自利行。二辧才大海下利他行。三住於一地下明以行成位。辧所攝分齊。云住於一地普攝一切諸地等者。就行相次第終至窮實自體以論。略要有四。一者以於始故能生於後。終竟滿足。故名攝也。二者𨿽足初始。然皆能行於諸地所行。諸法無殊。故言攝也。而所成之行但在於自分之位。上下憂劣但以明昧爲異也。三者但是初始卽攝一切諸地功徳。故名攝也。四者非謂以初後故名攝。但是初始。卽正是終故名攝也。就自利分三。謂總正助也。利他文有三。初一辧口業。次一身業。次三善知下意業。此中初知根。二知理法。三知事法。他分文有四句。一明自利五句。一得願。二得教。三得果法。四得位徳。五得定也。二於眾生海下利他二句。初立次釋也。三善入下二句善入法身。初立次釋也。四徧遊下二句爲物出生淨土。初世界海。次國土海也。第四普賢願行文有四。一得諸佛三世方便。二辧供養。三得普賢願。四攝生成智徳。亦可對物攝勝。就有爲緣集文有三十三眾。從下向上列名所以者。爲表進行增微故。問此諸眾住何土中。答此眾一身住土四土之中三土化土中之一分。此可思之。何故下贊佛文從上向下列者。爲彰尊位次第也。初力士眾分三。一舉數。二列名。三嘆徳。嘆徳文有三。初總。次五句別。一具願門。二具徳門。三具定門。四具神力門。五具解脫門。卽自利徳也。三處一切眾生下二句利他。餘眾列名嘆徳可知。迦樓羅者金翅鳥也。緊那羅此云疑神。作樂也。摩睺羅伽此云莽神也。夜摩者此云時天。亦名妙善。兜率者此云知足。大梵者此由新離欲染也。摩醯首羅此云大自在天。文有三。前二可知。就嘆徳文有四子段。一總嘆。二於一切眾生下別嘆利他。三無量妙色下嘆自利。第四睹佛姿顏乃至所以者何下。因事辧成二用所以。第三自利文分三。初明法身身業。次於十力中下明意業。處一切眾下口業。此文有五句。展轉可知。第四所以文有二初明所依。二辧所以。所以中初問次答。答文有三。初辧所依緣。二於諸如來下明依緣成行。三各隨下結別所成。推功在佛。第二文中有六子句。一在信位爲佛攝生善根。二爲佛引入解位。三爲佛攝入證位已上。四從逮得無量功徳下明得八地已上無功用勢力。五皆悉成就下辧十地已上普賢願行。六菩薩所行下結別所成。第三結功在佛文中分四。一結。二正推如來智光普照。三得成因乘解脫力入佛果海。親辧所由。四於法門得自在成述已行滿。亦可四句展轉辧成。次就嘆佛文十八眾內。此但略上隱顯。故明十八。大分爲二。一善海等各於一法門得自在。二第十八普賢菩薩於一切法門得自在。此中約緣起樓觀顯同生異生徳門分齊。宜可思之。亦可前十七異生。後第十八普賢菩薩是其同生。就異生文有十七。初善海內有二。一舉法門自在卽意業行供養。王身現在卽身業供養。二說偈下辧口業供養。偈贊文總爲嘆如來三業滿法界用。就中初六偈總嘆佛三業在世勝。二有一切世間眾生下六三業在世起殊勝徳用。次如來妙色身下二偈別嘆身業。次如來音聲無礙下二別嘆口業。次一切十方無邊佛下二辧佛意業。次二偈舉因釋成。二樂業光天偈嘆佛寂用雙行徳。文分三。初一總嘆。次十六偈別舉。三無數無量劫下二舉因結成。三禪有七天。淨智有二十二偈。總嘆如來身業功能。初六嘆法身。次六嘆報身。次六嘆化身。次四總嘆如來慈悲徳。二禪十天。二十偈總嘆佛大方便行及所證法。初六偈總嘆佛方便行。次六嘆以法門攝化。次六嘆八相成道化。次二舉因結成。初禪有十天。頌內十六嘆佛寂用無礙自在徳。初四嘆佛身業。次四嘆佛口業無礙。次四嘆佛意業。次四總嘆三業無邊。他化十天誦文有二十偈。嘆佛後得智用。初四法身普益生善滅惡。次四佛口業用。次二意業用。次六總嘆佛能滅惡生善。次四嘆佛應機自在而無髙心。化樂天有二十偈。中嘆佛三身徳。初六嘆法身徳用自在。次十四嘆報身。十四中有四。初二辧佛口業。次六身業。次四嘆佛本因。次二嘆佛攝生自在。兜率有八天。頌中十六偈總嘆佛周徧法界說法自在。初六總嘆佛用無礙。次六嘆佛除生三障徳。次二嘆佛能成眾生行益不空。次二嘆眾圓集顯聖攝力耳。夜摩十天。頌十六總嘆佛三業功徳。初八意業。次二口業。次六身業。忉利有十天。頌有二十偈。總嘆三世佛權實菩提智門。初四辧念佛者得遇聖緣。次八辧佛方便被物。次六嘆佛成勝智身令修入者成勝利益。次二結勸念佛滅三障也。卽惑業報耳。日天有十。頌中二十二總嘆佛智日功。初十二嘆佛眾徳莊嚴。次八嘆佛勝智善巧。次二嘆法深廣。月天有十。頌中十六總嘆佛於癡闇中放智教光成其觀行也。初十辧佛智光益生成證心不傾動。次六明放光智轉相教示成其正觀。次下乾闥婆等四眾卽四天王是也。從所領爲名故作此說。若從主名者。大論云。東方天名提頭賴吒。此云治國。領二部鬼神。一名乾闥婆。二名毗捨闍。南方天名毗樓勒叉。此云增長。領二部鬼神。一名鳩槃荼。二名辟荔多。西方天名毗樓博叉。此云雜語。領二部鬼神。一諸龍。二富多那。北方天名毗沙門。此云多聞。領二部鬼神。一夜叉。二羅剎。此所領卽是經中八部鬼神。此卽二十八天中一天。東方天有十。謂持國等。頌中有二十。總辧慈悲方便示法事淨土成利他益也。初六嘆佛攝生令見法身。次有八偈嘆佛在淨土化生得果。次有六偈嘆佛隨處益物。南方天有十。頌有二十偈。嘆佛慈悲法門。初六嘆佛大悲忍苦調伏眾生。次十四明佛悲徳周徧十方用無相也。於中有二。初十二辧慈悲相。次二辧用離相。西方天有十。頌中有二十。嘆佛悲益故令生得法喜。初六偈辧佛悲力救生。次四嘆佛在生死者令入法海。次四令在苦者得其淨土。次六偈嘆佛在淨土中說妙法海成法供養。如須彌藏經說。龍報有五種形。一善住龍爲象形。二難陀龍爲蛇形。三阿那婆達龍爲馬形。四婆樓那龍爲魚形。五摩那蘇婆帝龍亦名摩那斯。爲蝦蟆形。變形如律說。各領所形龍。北方天夜叉者輕捷。頌中有十六。嘆佛爲拔苦故在世間。初八偈嘆佛平等慈徳。次六辧佛智身法身攝生趣正道。次二舉因結成。上三十三眾中名此爲鬼王者。八部中惟緊那羅龍毗捨闍是畜生。但夜叉羅剎力大故與鬼名。此中五皆鬼也。金剛力士有十。頌中有二十。辧佛法身三業難壞。初六嘆佛身業自在。次六辧佛口業。次八嘆佛意業。此上諸類並像現劣而體是勝故。大集云。諸佛諸菩薩言。汝欲往釋迦佛所者當現作梵王等。故知也。又此華藏界豈有此實類也。意如攝論。次解第十八菩薩眾說偈嘆佛。此惟列普賢不列余名者。此形居道位。徳標普門。彰一卽一切一切卽一故也。此文有二。初列名嘆徳。次偈頌表三業供養可知。上下二眾長行嘆徳。是經家列非當時文就長行有二。初總。次所謂下別總文分二。初自分徳。二能入如來下入他分徳。別文分二。前八法門廣前自分。後二法門廣前他分。又此五對十句。二二自他利頌中二十偈。義分有六。初二嘆佛住處及眷屬淨。次二嘆佛土主淨。次二半嘆利益圓淨。次有七偈半化用圓淨。次二嘆佛果位勝出圓淨。後四體用淨。就七偈內初三半佛身業淨。次二偈口業淨。次一切三世下二偈辧佛意業淨。後四偈文分二。初一辧法身體淨。次三用淨卽三業用也。卽爲三耳。此中釋普賢分齊以八門明因陀羅。可以知之。一理。二土。三身。四教。五法。六行。七時。八事。事卽塵等也。凡論大意。約文有二。一但有使習煩惱染業及報並入凡境。自外入聖境聖中有二。謂理量二法。此二各有二法。因陀羅网境界卽理中量也。及量中之一分耳。此可思準之。次下大段第二不動而集眾。此上諸眾未必有動。但欲顯同體攝。故有此耳。又顯果位具因法故也。就中有八子段。一明出處。謂師子坐樓觀側。二舉數。三列十名。所以列雜名者。欲顯說增微多類法故。四設諸供養下列供具。五皆大歡下正供佛。六隨方而坐。七彼菩薩等下嘆徳。八說偈嘆佛。前地總。此樓觀別住也。供具有五。散華燒香放光作樂雨寶。就嘆徳有十句。一自分因行門。二勝進證時。他分無礙。三眞佛境中無盡辧才。四得佛意業成不思之用。五得普門境佛身業普現。六總說悉能入三世智地。七總嘆常無常二涅槃因力具足。八方便淨涅槃。九自淨常果因。十總結成法供養行。頌贊有十九偈分爲四。嘆佛三業及坐道樹自在徳。初三偈嘆佛意業用。次十偈辧身在樹王自在。次二偈口業自在。次四嘆座莊嚴大用自在。次下第三諸王興供養行亦可。第二發起序。就中分三。初佛神力動地等。所言動者一方動。徧動者四方同時動。等徧動者八方動。此解十八動出大論。吼覺震是聲。餘者色也。下文有六種動。卽東湧西沒等是也。諸經有異動。不出此二。準以思攝。二明興供養。三此世界中佛坐道場下結所得業。第二文分四。一總。二別。三結。四等餘方。諸王徳業文有二。一正嘆此王。二等餘世界。就正嘆文有六句。前三自利。次一利他。次二自他行成滿入勝分。初一總說各隨樂所入法及能入方便法門。二依證出觀心生歡喜法門。三別說方便對治法。四通達諸方勇猛利他法門。五如來位境勝分已入。六諸佛所證無量法海皆已得度。結文二意可知。釋淨眼品已。總有四種生解法。以起下文。除立破四答善巧翻依等。一次第門。相形取解故。二總別門。如六相等。從相入實故。三攝取門。如依言攝義故也。四例聲門。七種例聲例文取義故。

盧捨那佛品第二

自此已下正明正宗。文有四門分別。一辧名。二來意。三明宗趣。四釋文。

一釋名者。盧捨那此云廣博嚴淨。問此品辧依報。何故從主名者。此土與主爲所依。正報彊故舉人顯土。

二來意者。何故此品來。旣眾集已。次明所顯法故也。

三辧宗趣者有二。一人。二法。人有二。謂能加及所加。各有體相用。下諸會並一約處會分異耳。能加體者以內證法智爲體。七日思惟慶喜以顯徳相。加說爲用。所加助化人體者入定爲體。蒙加爲相。起說爲用。余會升沈優劣準之可解耳。法者四種淨土爲此會宗。又亦可法界及世界海爲宗也。其法用眞如爲體。別徳爲相。益物爲用。

第四分文釋者有二。一對會。二隨品。此盧捨那品果廣而因略。故屬果徳。二名號下因廣而果略。故判因行。更有別判。如第二會初釋。二就品分者有三。初至光覺等來舉果勸樂生信分。二明難下明修因契果生解分。三離世間下辧依緣修行成徳分。所以須爾者。爲眾生薄少善根信心難發故。此品內佛加普賢說淨土依果。第二會內文殊承力說佛三業明其正報。以此勝依正以起信心。旣起信心已。次須爲說法令其起解故。明難品下廣辧行相勸依。已見法明白。次須勸依起行歸有所得故。離世間下明依緣成徳分。亦可依會分文定耳。余義可知。又依瓔珞經云。第一會明世界及法界海。第二會明淨土。此依經判。大妙。文有此意。甚須思簡。至文當知。次第二引證者。如維摩經佛國品在先。如是非一可知。此品大分二。一總通釋。二別約文辧。初總有三。一能詮教。二所詮法。其法義不定。廣如四十無礙辧才等中釋。二別約文辧有二。初大眾生念陳疑。二爾時世尊知諸菩薩心下明其答相。因初請問料簡八會。諸問不同。卽十門中第四也。此略有三。一辧有無。二明法門廣略前後。三辧問人多少不等。初有無者。初二會後三會初有問也。所以者初爲通問因果二法故。第二所以者復問行法初故。後三所以問修行中同異故。余對文辧。次依文釋疑問中分二。初長行。後偈頌。長行有三。初舉能問人興念。二何等下正請。三惟願下結請。請中有二十三句問。又佛作頭成十四句分二。初二十一句問得果法。次一切菩薩下問因法就果文。準下五海十智答文有五子段。初十二句明三身果體差別。又若依一乘卽體徳用也。余準之。次世界海一句辧淨土依果。三眾生海一句辧所化生。四法界方便一句辧化生法藥。五佛海下六句辧果徳攝化作用之義。初十二文分三。初四辧法身徳。二佛力下五句辧報佛徳。三佛眼下三句明化身徳。此約三乘定文耳。佛地者果位出生眾徳故。佛境界者分局也。佛持者法身持眾徳也。佛行者行業也。化身文眼耳等辧身業。佛光明等辧口業。佛智海辧意業。就佛海下六句化用文中。初三辧報佛化用。後三辧化佛作用。就因問分二。初一切菩薩所修行海者總也。次別。別文分二。初大乘心等辧地前信樂等種爲因也。二出生諸度下辧地上行。卽攝十度。波羅蜜卽六波羅蜜。願卽願方便。智卽力智也。頌文有二。初長行。次偈頌。偈有十八。偈準地論此名口業也。就中分三。初六偈總贊請。次十一偈半頌上請文。次半頌上結。請前六文內分三。初一自利徳圓。次三利他滿。後二根器樂聞。就十一句巧略故不可周盡。初八頌三身十二句。次一頌世界海下三句。次二頌上佛海等六句及因行等二句。次第二明答相。文分七。初辧放光集眾明其序分。二爾時普賢卽入淨藏定下三昧分。三普賢入定已下辧加分。四大眾同聲下請分。五爾時普賢菩薩承佛神力已下明本分。六爾時普賢從定下辧起分。七爾時普賢菩薩欲令眾歡喜下明其說分。文分二。初廣集說儀。二如此四天下已下結通平等。初文有四。初放光。二集眾。三示眾令知說法者。四於彼有蓮華生下顯說儀則。次放光有二意一。現相表實。二起其信心。此文二意通下會耳。因此放初光卽明。諸會放光集眾偈頌三義不同。此卽十中第五番也。集眾說偈對文辧。諸會序內顯解行法及徳位淺深不同。但第六七八三會無放光集眾。所以第六不放者。凡放光表往來眾集等。地前世間故有往還。地上證體無漏盡其性。處無可攝聚在異處也。但可共加顯深方說也。七八不放者起光本顯爲集眾彰法。後二法已先顯。今依修行。故不假也。然彼第八會正說中放光者。爲明果徳攝益分齊不爲集眾也。又第七會證行境界法惟相應。辧信非言事能證成。故無光及眾集耳。又初會光爲集眾證經。二光覺品顯所依法淺深。通下爲則。三第三會已去三會光爲顯當位得理分齊。又問第六會放光集眾俱無者。欲顯無漏徳位不可以事彰故也。放光文分二。初面門是身業。二光中起聲說偈是口業。蓮華藏海因人非及故。須光加方可見也。所以面門放者表正向教道曠被說故。言面門者面之正容非別口也。所以一一齒者表能對資成功立也。就放光文中有五。初辧所依。次總列十門。三如是等下出光眷屬行。四後一一光下辧用。五顯光攝益。光十門分三。初六法身正報相。次二明淨土依相。次二明攝化相頌文十九偈有三。初十嘆佛徳行善能開覺。次七勸詣導師興其供養。往佛所也。次二重嘆佛徳用內證諦海生物勝欲。就第二集新眾文中。先明諸會有無。二次分文有無四。一有無。二來處遠近。三本處佛號及菩薩名不等。四供養多少有無者。惟他化天說十地。及重會此二無新眾。有四意眾集。一爲表所攝機。二爲證法。三爲興供養。四明眾圓集如是等所以可知。其第八會定後集者。表知識方便善巧令自他入於法界。不爲顯法。亦可爲顯攝他用非證自義。仍是眾集爲證法耳。二辧來眾遠近者十百千等如文。余義對文釋。集眾有四相。一處名彰法相。二佛名顯解。三菩薩名明位始終。四座名辧攝法利用。此但局新眾。余卽通也。就十方新眾文有五。一圓眾來此。二如是等下總結。三菩薩次第坐下各顯已所得法門顯有化徳。四念念中於一一世界下明緣起力用自在化物。五明說偈。初文十中各有七分。一處海。二佛剎。三佛名。四彼菩薩名爲某佛開覺。五與侍俱來。六興供具供佛。七各據本方坐。第二結文十億佛剎等有十億菩薩來者。此是國土海體同不別。此眾生土名字不同者。爲表果徳普通攝益現法差別不同故也。第三有六。一坐已。二毛孔出光。三光中出菩薩。四菩薩方便周徧諸塵。五一一塵中有佛剎。六一一剎中有佛現。此是實事非化權也。次第四文有三。初辧所化生。二以夢自在法門下辧能化之法。初辧次結。三於一念頃下辧化成益。就成益文有六句。一益人天。二益內凡。三益成十果向。四益令成十回向已還。五益令得七地已還。六益成八地已上。五頌文有二。初十偈頌前十方菩薩久修勝行赴此。後十偈頌前次第坐下及益生文。前十中分三。初二偈辧菩薩自徳。次有五偈辧能拔生離苦。次有三偈由徳成故。能徧遊十方佛所顯其殊能。後十偈通頌上坐已下所得法門化徳等文也。余相可知。第三佛示普賢使知說法者令眾敬請文有四。一辧放光益意。次正放光此有五句可知。三光所照處正示。四從足下入攝用歸本。顯因果二融。第四出蓮華及菩薩。顯說儀中有三。初於場處華出。亦可相輪。此有七句。此顯攝化分齊。二從佛眉間出一大菩薩。約人顯教。三說偈贊嘆明教分齊。就第二出菩薩中有七。初辧處。二明所出人。三列名。四眷屬。五出已敬繞坐。六退坐有二。七成就下嘆所出人徳。此有四句。第三偈有二。初勝音說六偈。嘆佛化身應器自在。及顯法分齊。卽顯教聲徳。二師子焰光奮迅說十七偈。總嘆盧捨那及普賢能同諸佛。及辧轉法輪相也。卽顯教威耳。初頌分三。初二明化身充滿法界現生前意。次二現用說法亦教分齊。次二威徳難思。第二奮迅音菩薩偈內。初三辧盧捨那自在轉法輪。次十四偈明三業轉。卽緣具也。此明約緣顯三種法輪。初文有四。初半總顯。二半辧輪體。三一行明所應方處隨轉。四一行明義相耳。法輪有四種。一教。二行。三理。四事也。問此轉法輪與三乘三轉十二行輪何別。答此但一轉成其十行。所謂一轉無盡轉。廣如下說。又佛本行經云。佛於箕宿月初十五日內十二日昃過半人影難勝時。北面坐。於鬼宿及房宿時。轉梵法輪也。就第二中。初六偈明意業化。次四偈辧身業化。次四偈辧口業化。又釋有七。初二總辧因果起化分量。二有二辧身業。三有二明其口業。四有二明意業。次二重辧身分齊。次二重口。次二重意。二明三昧分法體。卽敬承佛力。受加以發起。於內有二。一約諸會料簡。二釋文。料簡分四。卽第六番也。一有無者入定爲表法深。惟第二會所對機淺。法不可深故。又是住方便無自位體。故不入定。法對機位故也。二重入不重入者。初會義重。余會無也。亦可不重爲此本分定中說故。所以下別釋耳。三因果體別者第一第七及八明。是佛定。三四五六並菩薩定。何爲者。初爲無垢如藏是淨體故入淨藏定。第七會自利果行成熟故入佛華嚴定。此語望化主。若就行者修因華嚴果故。爲修從始故重普光。第八法界解脫利他果滿。故佛自入師子奮迅定。此亦約化主。若就修行表因人操境建志立身故。又此三會所顯法並通因果。故入果定耳。中間四會入因定。對文方釋。四能入人異者。七處入定中前六會明菩薩入。爲彰分契理故。亦明踴悅因人。第八佛自入定者明法界解脫究竟果體惟佛能窮故。亦可舉佛顯法際故。又對佛顯諸人所知分齊故。余意在下辧。次依文釋分三。初辧普賢入淨藏定二照諸佛無礙。此中智斷分二也。三於此已下辧等諸佛所得定也。亦可結通也。第三入是三昧下明佛加分文二。一因是料簡諸會加被差別。卽第七番也。二釋文。料簡有二。一辧有無二辧諸佛遠近及多少名字有異。有無者二七八會不明諸佛加何爲。凡加被爲果攝益令下位下智得力堪說上法及勝進起行。第二辧機初不定防其進退故不入定。以表法決深故。又人不入定審見法故不加也。第七會有二。一卽此會行所依法與前不異故。二明行者起修粗細不定故也。第八會辧佛自入三昧。法界解脫之果大周圓極。故不假加。次佛名不同者顯徳差別也。次依文釋分三。初口加與辧及加所爲。二爾時一切諸佛與下明意加與智。三爾時十方下明身加摩頂與其無畏。又此文分二。初辧入定故加。二所謂下辧加所爲。卽是加相。初文有三。一爲加故諸佛現身。二彼諸如來下贊入深定有力能說。三是皆下明加贊所由也。口加文中分三。一總。次二句辧自他行體。次七句明利他行用。意加分三。初一總。次別辧十智。三何以故下釋成。初十智文。前三自利。後七利他。此與下十智多同。何故旣說果徳。佛不自說者此爲表勝果下因堪克故。又普賢得定故。長子故。眾首故。盡盧捨那佛願底故。本願故也。又自善根力故。準下於此應有摩頂已卽出。今略無出。下始明出。及益意可知耳。因此明諸會出定說法不同。卽第八番也。先辧起定不同。諸會說法對文方辧。第八有入無出。表入法界無返故。第二會出入俱無。初會文不定也。亦可眞俗雙觀。或文家交錯。余會具出入耳。第四段菩薩同聲重請普賢。卽請分。文分二。初少長行怪不說意生後請文。普賢爲先惟自眾請未新舊共請請不滿故不說耳。頌請二十偈分二。初嘆徳請。二下二偈結請。前文有五。初二辧普賢久諸佛所修諸願行應依大願爲眾卽說。次四辧普賢常見諸佛在塵道中應同示說故今應說。次六辧普賢久成定力徧知器海能廣爲說應同於彼願爲眾說。次四辧普賢三業。能雲雨利他。何故不說。次二正舉性報二土是十力修得。勸應機爲說。下二結請。所以惟十地內具加請者爲成因證行法。余卽不爾也。

大方廣佛華嚴經搜玄分齊通智方軌卷第一﹝之上﹞二十四

乙巳歲分司大藏都監開板

大方廣佛華嚴經搜玄分齊通智方軌卷第一﹝之下﹞

終南山至相寺沙門智儼述

第五正本宗答文。大分爲二。初觀五海等明其本分。二明十智。卽五海之智。初文有二。一明承佛神力顯不自力能入。二正觀五海審察其法。今此通說興教所爲有十義。一成佛本願故名諸佛本願經。以此準之。二成菩薩本願可知。三利益時機可知。四末代見聞益可知。五欲顯本有理及明修成因果二行。六辧因果二位增微不同。如因中果果中因者是。及明初粗次細等。七明行位相對辧通局。此望同時可知。八因果行位前後通局不同。九辧修徳相成之相。十欲顯阿含教輪圓淨。及約時事顯眞應二行相。此可思之。依尋下文八會通有十義。至下會文可亦準之。若橫取文相顯可知。世界海者答上世界海。爲淨土行成眾生住處。眾生海者所化生也。答上眾生海。法界業海者業用也。成下法身耳欲樂諸根海者通答上因行二句。三世諸佛海者辧佛化用廣周。答上三身十二句及化用中六句。亦可此六句屬上諸根海。但心境界異以相顯根耳。亦可相卽入業用海。二十智者分五。一告。二列名。三結難思。四許說。五明說意耳。卽上佛所與十智。今嘆能顯深法故也。亦少有不同者對根別擬。故異耳。佛子者有五義如論。十智者。一世界成敗淸淨智。答上果問中佛世界一問。二眾生界起智。答上果問中所化眾生海一句。三法界智。答上能化法藥一句。四如來自在下答上三身徳十二句。此一句卽答上法身中佛地佛持等三句。次淨轉法輪智答上佛行一句。次力無畏不共法智答上報佛中佛力佛勝法示現菩提等三句。次光明贊嘆音聲智答上佛光明一句。次三種教化智答上佛眼耳佛智海等三輪化佛徳。次三昧法門不壞智答上報佛三昧。以果徳體故別答之。次如來自在智答上化用徳中佛海等六句。下廣文隨相準釋上五海。初世界海十智中世界成壞智。亦可通說下廣答也。此之十智卽三世間智。一器世間。二眾生世間。第三第四智正覺。次願轉法輪智說前三世間行。六力無畏不共智依法成治。行力治魔。無畏治外道。不共治二乘。七光明音聲智以佛事善成贊揚三寶。第八三種教化智興隆三寶使不斷絕。第九三昧法門不壞智明證智。十如來種種自在智卽後得智。又此說前一海。卽具十智耳。以智法正助各相成故。爲五海依下三世間轉成十身。法相似故。如是下三結嘆難說聞。四我當下顯承力方許說。五欲令下明說意。又義言觀佛五海十智說自十智。又通觀因地五海十智說自十智。爲起說方便智與本法施設不同故。又亦可下別辧文中論土者是知習境也。此可思準之。亦可惟佛地耳。又亦可地前人說是智習境。地上菩薩及果人說是證非習也。第六起分文分二。初辧起益。二毛孔贊嘆。初文分二。一正起主伴定有二句。初起定。二不壞本體。二一切三世三昧下辧起定益用有二。初內益。二動地下外事益有三。動地及二益也。初用文二。一此眾益。二如此下他方益。此眾益有四。一得定。二得內方便。三得外用辧智。四得大悲願行。第二毛孔偈贊普賢徳。文十四偈卽是加贊光也。分二。初八明普賢菩薩自在盡佛源底。次六偈明普賢應化及土普應眾生自在成義。前八中初三身業自在。次一口業自在。次一行意業自在。次三總嘆三業自在盡佛境界。第七菩薩令眾增喜敬。文卽說分有二。初令眾喜卽授說方便。二正與法。初文分二。初長行明重欲說意。二正說偈令喜也。偈文分五。初十約佛嘆徳用深廣。二普賢菩薩下四明普賢善入能廣利物。三無量下二推功在佛。四一切剎土下二釋普賢益其功在佛意。五有二結徳勸聽。許說在當。初文分四。初二總嘆。次二嘆佛功用。次四舉眾生界及法難思。復能徧攝促入。次二舉法利益。第二文有二。初二普賢善入。次二明普賢利物勝能。普眼者具五眼自在智故普也。又具十眼也。理量等知故云普耳。次第二正說廣文。諸會能說人異者。惟阿僧祇小相二品佛自說。余品別人說也。依大論說有五。一佛。二弟子。三神仙。四諸天。五變化。此據出聲名句味。若望授與卽通情與非情。又有五種說。如下文也。就文分二。初廣出世界體相卽答上果徳二十一問。二乃往過去下答上二問因法。初文分三。一總明世界因緣等莊嚴十種事義。二爾時普賢菩薩欲分別下明此世界海集起因緣之狀相。三法界不可壞下以偈頌上二段文。問何故本分觀海說智。此說分廢智說海而不具明。但論世界海者何也。答此爲立文者但成信解智而未盡海源。又世界由智成。說海卽是智。復此略明顯互爲詮相故也。又此說由是方便相故。卽是智也。此須思之。初文分二。一列十名。二別解總列十名莊嚴文分四。初舉數並引證。二列十名。三結體。四引余世界塵等莊嚴具成。二別十中後一初一列名不釋。何故爾。由說通餘九。今約不明。欲成蓮華世界略不明壞。亦可成卽壞也。凡依三乘淨土有四種。一性。二報。三事。四化可知。若依此部一乘但有二種。謂世界海及國土海。或十種如下瞿夷說。今將此十名。對攝論十八相圓淨對辧同異。彼文攝佛別住處合有十九也。佛別住大寶重閣上已明故。此中略無。卽是彼論別住處也。今此起具因緣。是彼因圓淨亦通第一色相淨及三量圓淨。故偈云眾寶成及無邊際故知。文中分二。初長行。次偈頌。諸偈皆爾。長行分四。可知。三別中有八。一佛神力卽勝進力。攝成卽佛後智也。二緣起理然。三是因得。四行業果感。五普行攝成。六共因所得爲生取土攝成故。七是佛依果。八普願所感。偈有二十文有三。初一總次十八以廣顯略。三後一偈結之。第二住中三十半偈。初八明土相。二二十偈廣顯事安住義。三有二行半五字偈顯因陀羅安住相。第三形偈中有三。初三行廣顯形。二四字偈下六頌土因。三一切業海下八半辧因陀羅住持。第四體內十偈以廣顯略可知第五莊嚴中二十偈亦以廣顯略可知。第六淸淨十八偈中亦以廣顯略可知。第七佛出世二十偈中有二。初四辧佛出世。次第二廣明利益可知。第八劫文略無頌耳。次第二廣開示成立世界海因緣狀相。文中有四。一辧普賢重分別意。二明淨土因有三。謂時緣行等也。三辧相成。四常說法處結處屬人也。此中事狀廣說。余理行教等略說。可思之。第三文有三。初明風輪上香水海辧本末相成。二香水海上已下復持世界性顯重成義。三彼眾香水中下復持向上十二佛國等七世界性明分齊義。就初中有七子段。一風等地通是本。二寶王地。三有斫迦羅下明有寶王映現受用如意。四大地處下明地上有小香水海等。五明香河繞香海廣作利益。六明河中有寶樹莊嚴。七有少長行。一一境界有塵數莊嚴。亦可結分齊耳。諸文並有二。初長行次偈頌。第一風本末中五。一風。二水。三華。四世界金剛。五金剛山風文有三。謂一總二別三結等。二別中有十重風耳。偈文有二十。但明用相略不辧持。文有五。一有七辧因住持嚴。亦頌前文。次五佛徳圓周十方。次一明此土窮因陀羅网體。次六明佛事隨心自在大用。次一辧具普賢智行得見聞此土。次金剛地文有五。初寶地。二地上海。三眾寶。四金剛地出生寶。五光明頌中十七。初九頌上五句。由佛力故。次八法輪及佛充徧十方。卽地用也。九中初三頌上圓珠地。次一頌金剛地。次一頌寶莊嚴。次二頌海。次二頌光明。斫迦羅此雲輪也。八中分二。初四身業體。次四辧用。三摩尼寶王映中有五句。頌中二十偈。初三就地以明映淨。次五頌華。四頌云。次二頌剎莊嚴。次四明此世界十方菩薩常來不絕。下明修普賢行得入無邊佛剎。四明地上香海中。初總中有十四句。別頌二十頌上妙寶香等廣作佛事。五河中有二。初長行次偈頌。長行有四可知。頌有二十。初十二頌河體及光明。次八廣佛圓極自在。六寶樹文有五可知。頌有四偈有二。初二明果行自在。次二明因行自在。七當知下明世界淸淨莊嚴及結也。第二風所持香海上別持不可說佛剎世界性住。此中有二。初長行次偈頌。初文分三。初總明佛剎。二或有下別明住。三或須彌下明世界形。頌有二十。頌前長行中第二文。初一頌淨土性相。次三略頌住。次五頌形相莊嚴。次二明約業淺深顯土優劣。次三總顯優劣。作入深方便。次二辧成。次四明能成方便功力。三明向上持世界文有四子句。初牒上香海河等並列名。二明所出蓮華。三明華所持十二佛國海七世界性。四如是下結等餘方。此有二可知。若依下瞿夷文內。除三千界外有十世界。一性。二海。三輪。四圓滿。五分別。六旋。七轉。八蓮華。九須彌。十相。又義言此十界互爲首。餘九莊嚴成一百句。今此世界。或是蓮華。或是海。餘者共嚴也。可準思之。世界成相𨿽有眾多。義由難解。所以知耶。依此經文更有剎名。不知是何。今依一義。此剎非是如上諸相。由說佛剎無上諸相髙下別故。依佛取處名剎名土。卽無別異髙下。若約眾生取土。卽有諸相髙下。文言常轉法輪處者約眾生說也。若依此解文少可尋。又大論中第五十卷

內。復次三千大千世界名一世界。一時起一時滅。如是等十方如恆河沙等世界是一佛世界。如是一佛世界數如恆河沙等世界是一佛世界海。如是佛世界海數如十方恆河沙世界是佛世界種。如是世界種十方無量是名一佛世界。於一切世界中取如是分是名一佛所度之分﹝此約三乘說﹞。又大經本中十種世界。一世界性。是同類義。二世界海。色類多義。復深廣義。三世界輪。齊用義故。四世界圓滿。具徳義故。五世界分別。是不雜義。六世界旋。是正旋義。七世界轉。側轉義。八世界蓮華。敷發義。九世界須彌。是勝妙義。十世界相。是形貌義。何故說十。欲顯無量故。問何故一中具見一切土答爲修行者居自報土各各不同。佛攝眾生所現世界及佛土等似彼報土引諸眾生。仍攝佛境盡故使然也。又問何故大論明世界海。與此經不同。答彼爲三乘人方便漸釋故不同也。第三頌上二大段文有七十偈。大分爲九。初二十頌上成壞世界海次二頌上莊嚴及住世界。次十八頌淸淨世界。次五頌體世界。次五頌起具因緣世界。次六頌形世界。次二頌劫世界。次五頌佛出世界。餘七頌說世界。就初二十句內。初十一法說。次九諭說。又此結對染器世界交絡結之。所以者。爲欲引下信心顯入上法方便。故此準之。次第二文辧得果之因緣答前二十三問中一切菩薩所修行兩問。論土因者如經可知。文中分四。一舉往世佛及土是起因緣。二佛子彼焰光城中下辧因人卽童子也。三明見佛得定。卽爲自分正因。四彼佛滅後下明復見佛得定。有二可知。卽爲勝進因。此文具彰因門理教行事因果三世自他主伴人法因緣本生記別普賢法門等具成。可準前取之。又此等何以無重頌偈者。答凡頌有二。一少攝多義。二異時爲後來者。此等若頌卽無上二義。此可思之。初文分四。一明久遠劫數。二爾時有世界下明土處。三時彼林中下明有道場華座。四過百歲下明佛出世。第三見佛得定有四。一時彼童子明得定有二可知。二時普莊嚴童子下以定力說偈。三爾時善慧王下明王聞偈喜復更說偈。四爾時善慧王下明與勸大眾往佛所。童子偈文有三。初生起。二正頌。三明音分齊。偈中初四贊佛難聞。次三頌佛慈光益世。次一勸眾詣佛供養。王九偈中。初生起。二正頌偈。初一總勸眾詣佛。次七教令嚴供具。次一教令與眷屬俱供見佛。四往詣佛所文分四。一往佛所有二可知。二爾時如來下佛爲說經。三爾時童子下明獲益。卽自分中勝進也。四爾時功徳下辧佛壽命起後說文。三聞經得定獲益文分四。一明得定。二童子偈贊令眾得益。三說是偈時下正明益相。四佛說偈印成令發心者心堅固。就童子十偈初二贊佛法身。次七明佛久修願行今令眾見。後一舉佛徳勸菩薩修行。佛偈文分四。初三嘆童子有勇猛力。次四嘆普莊嚴大精進力。次一授記。由供佛故成佛。次一引證。勸令勇猛徧諸世界。此中因得定其位者。童子第一見佛當十信滿心自分。第二聞法當十信滿心勝進。第三見佛當解位初心自分。第四聞法當解位初心增上也。所以知者。以童子所得三昧用比上下諸位經文。是以得知耳。此略無頌。何以竟會不明得益者有二意。一此經佛初成道總顯法輪體。但表佛有法益在後時未卽利也。二如日初出光照髙原。此八會次第益菩薩令其勝進。卽是益也。由無中下根故不別辧益相耳。初會竟訖。

第二會普光堂如來名號品第三

有四。一釋名。二來意。三宗趣。四分文釋。

釋名者有二。一處名。普者徳普。光者智光。亦可光普。二品名者。名卽通名。號者別號。

二來意者此有二意。一會來意。二品來意。何故會來。前舉淨土爲所信境。次辧能信心故也。二品來意者。前辧所依土。次土中化主人名故也。

三宗體者分別有二。一約人。二約法。人者化主及助化各有體相用。如文應知。但局此會。二約法出體者。謂十信行法。後當分別。名號品以化悲徳自在相爲宗。亦可是佛國海爲宗。

四釋文者。依大光律師云。前會普賢承力說淨土依果。此下明因行。此意從會判故也。此爲前會果廣而因略。此會因廣而果略故爾也。問何故因與果同會者。答計行應別。今但爲顯法依人弘故。同一會不分別也。就前三品正報中。初名號明佛身業。二四諦品是佛口業。三光明覺辧佛意業。又亦可名號品顯土以生信。二四諦品彰法是寶。三光覺品顯法增微成下軌則也。就名號大分有二。初辧此會序。二是時文殊師利下明其正說。序文分四。初明住處及佛徳。二與十佛國土下辧所被機及其助化。三諸菩薩作是念下明欲請。四爾時世尊下辧集余方新眾以發起。今約長分爲定。何者長分爲八。一舉處及化主並嘆佛徳明顯法因緣。二明所被機。三明陳所疑事。四辧集新眾。五文殊嘆曰快哉下嘆化事甚深成土難測。六四諦品下教法甚深諦言設則。七光覺品下許說方便顯法漸次彰其淺深。八明難品下正陳行儀辧法淺深之狀相也。何意樹堂並說者。爲此堂在樹南同處。諸鬼神龍爲佛作故爾也。就初嘆徳文有二。初辧證性明自利。二至無礙趣下辧利他徳。自利有五句可知。利他有五可知。二列所被眾。此中有四。一簡大異小。二簡始異終。三簡新異舊。四嘆徳。就嘆徳文有十分二。初舉二章門。二有八句。四句對前一門也。二二自他利。三時眾請文有四十四句。問所以此會通問上位及果徳者。此會是起行初並復對化主。文次故爾也。亦可此問佛土。非世界海可思之。問內分三。初十問辧法身三輪果卽生信之境。卽先際佛法卽此會答之。次開示下有二十問辧中際佛法。至菩薩住處品已來答之。次佛無上下有十四問辧後際佛法。訖小相品已來答之。大光師但作三十三問。卽合隨喜等十句總爲一問。此最好也。先際內初五問名號品答。次二四諦答。次一光覺答。次隨佛剎起等者明難等三品等答。示成正覺亦光覺答之。賢首品亦有答相。亦可並盡性起品來答之。中際內初三及第五問位法。第四十藏十願下有五。問行法位法可知。十願十自在等從升忉利天品盡十地品答之。次十定等十四句從十明品訖菩薩住處品答之。後際十三問佛不思議品訖小相品答之。十願十明品答。十自在下十無盡藏品答之。十頂不見別答。十忍品答此十定。定卽忍也。此由品分故爾。若通卽對文當知。第四集新眾文有二。初明能集。此句文局而義通下會也。二辧所集。卽如其像者。一如器像。二如器所對境像。像者緣集似故。影現故也。卽如其像現神通力者。正以果徳圓極體融至順冥津無外緣無不在故。能隨其行別位殊故。顯會相應也。所以放光下覺品重明者。此爲一事表二法故。分文二處也。一爲集眾。二爲寄法淺深三辧所集。土同色者表功徳顯外也。佛同智者內解元也。菩薩同首也進行始也。座同蓮華將成果初也。所以集眾等先從東方。爲顯開明之初生長之始故也。第二正說文。若長分此卽第五嘆化主甚深。所以此會不入定者。明法體不住隨器不同。若對勝器法深故須審。今十信解劣不表法深。加勸等準此可知。所以文殊說三品爲平等妙慧智住勝境方顯法故。所以文殊說此品爲妙慧善達佛國海故。此文有四。初嘆眾希有二句可知。二諸佛子下略牒所問法明不思議。三何以故下列名廣釋。四是皆如來下結嘆攝化益。第二有十句可知。第三文內初總次別。總內分四。初責。二答。三重問。四重答。此中初一總。餘十六別可知。諸四天下列十六句。所化機相不同。證成名號各異。此等名是別非通。此中正舉詮顯其淨土也。二何以故廣文中分二。初責。次答。答文分三。一明此三千大千界名號不同。二有密訓下明餘三千界。三如是東方下廣解盡界名號也。此旣明一佛土名。何以取上下者。此爲上下亦無方傍亦無際以顯教圓也。此意如文耳。

四諦品第四

四門同前。

一辧名四者。數諦者有作無作聖諦實故也。

二來意。何故來者。前嘆化主。此嘆所說教法。何故獨此會明。答此起化初故。總嘆人法深勝故。

三辧宗。此嘆教法諦實甚深爲宗。

四分文釋。此文分三。初略列此方三千諦名。二列十方三千四諦。三佛子如此娑婆下廣辧無邊界者。凡四諦有二。有作。無作。此中文通意惟無作。眞實不虛。問何故不依一諦而依四諦設則者。爲通與下三乘人作見聞境成後起信入道緣故。又亦可此通有作無作。爲是一乘共教故。一乘有作卽空。一乘無作不空。此可思之也。所以文殊說者妙慧善達虛實故。四諦義訖。

光明覺品第五

四門同前。

一辧名者。如來卽化主。光者智體。明者用。覺者開曉於緣耳。又覺諸菩薩。

二來意。何故來者。將欲說故。集有緣眾並顯法分齊也。

三宗爲集同法眾亦顯法增微。人法體相用準之。

四分文釋者。此上三品並通下第六會已來。增微有異文局義通。可思準之。此文有十。初文分六。初佛兩足放光。二明光所照處。謂此三千世出因果所有法各有二文也。三結分齊。四由佛神力故見諸菩薩來集有二。初總次別。別有菩薩土佛三文也。五文殊說偈嘆佛一乘。三乘小乘法是一乘信法方便也。六如此處下結類余方。餘九同然。略無結文。因此料簡諸會放光隱伏同異者。第一會放光有十意如文。卽爲證法始。名號品初神力集眾顯其位相。光覺品初相輪光顯信位所依法分齊。次佛神力集眾顯當位中所成徳。此經中云神力。未必放光。次菩薩說偈者卽明當會所解理事法分齊。此法依位成耳。問此處顯位集眾。何故別品明。下四會不爾。欲顯攝化所依佛土及顯教諦實入其當位並與下爲則故爾。佛足相輪放光示十信是行足圓備故也。此中放光分齊有二十五重。初九別列。餘者總結。文相如經。第二文辧光照現可知。第四文內所以文殊在前賢首在後爲表智先福後故。又明前智行後位故也。文殊者此云妙徳。妙慧行也。又此中光覺在於一時。而能別見遠近。又諸方運集只是一人而令眾異見。未必有多。又諸方往來者惟見當處集。未必見余方交往者。又諸方光及現十方所有者並見當中。未見偏處者。此爲以報法攝化土所有故也。又亦前機自變當處自心爲本。所以諸事隨心爲正化者無此別相也。此可思之。第五偈頌文言出文殊。意表餘十菩薩。所以文殊說者示法從慧出故。偈云總明般若所證。眞性相同初地行。又亦可並漸漸增多故。不可偏表其十地及十菩薩頌也。又亦十名顯數圓。漸多遠者顯法漸深耳。大分有三。初一辧取相不應眞法。二有八偈辧離取應實法。次一嘆解者有勝能也。八中初三辧分別無性。次三辧依他不生。次二眞實離相也。亦可八行俱依一境觀。又今辧增相者。約因果各二種。一豎。二橫。因豎約法明淨。橫卽知法寬狹。果者豎卽自分非他分。橫則得處多少也。又下諸集眾嘆徳並嘆當位分齊。所成知見下可準之。第二覺首偈文。此下九偈倍爲異耳。總明知善惡等慈化物益。相同二地戒行。文分爲二。初六明佛覺他令離二邊。二有四明菩薩利益同佛。第三財首偈總辧平等法財資成益物。相同三地。後智教流益物。文中初一明佛徳性能無礙利生。次九辧幻現八相正說法身。第四寶首偈相同四地無攝義。此𨿽未得但解見也。偈文中三。初五明佛成其無攝。次四如自所解利眾生。次一諭以顯淨。第五徳首偈相同五地中相續不異義。明不住道慈悲益物。偈文中三。初五辧菩薩慈悲不住道。次一正觀相續不異義。次四辧令他成眞實淨境。文又得十平等淨。一行爲一義可知。第六目首偈相同六地無染淨義。偈文中有十七。爲四。初二辧執取不見眞佛。卽辧失。次四成如量智者得見報佛。此卽徳耳。次六辧得正體智者見法身。次五明法深微顯解分齊。又此中上下有二文同異。一者一中多一數中見十故。多中一者十數中見一故。又一卽多者一數卽多而不見一故。多卽一者多數卽一而不見多也。此可準之。又卽事辧一多。二異事辧一多。可思之。第七進首偈相同七地中種種法無別異義。偈文中三。初六辧空中方便智有中殊勝行。卽嘆徳也。次十勸觀實性顯解方儀。次四明於理量二境入得勝法也。第八法首偈相同八地無增減法界義。文中初二明佛成理智故能滅障。次六嘆佛深法益。次十二勸攝果性三世用力也。於二爲一對。初一辧智入法。次一結成智用。又長分爲十耳。外卽淨土攝生。內則成其自實也。第九智首法門相同九地明大悲利他自在智。偈文中初二辧意業。次十六明口業。次二辧得法無礙故大用無礙。又初二總。次廣嘆用相也。第十賢首偈相同十地業自在後智用也。偈文初十四正辧業自在。次六諭說十四中。初五明觀實性得依果因。次九明觀業自在故得正果因。初五文中。二行體。三行用。九文內分四。初三明順眞如觀故得菩提果。次二修事觀故得法身果。次二修慈悲故得化身果。次二從佛聞法故得報身果也。此品答上第八佛功徳勢力及第十示成正覺二問。問何故約增光覺集眾。答爲表法有淺深行有增微故也。此文與後爲則。今略開諸位爲二十二門。六道因果卽爲六門。聲聞辟支二人因果。通說復爲二門。聲聞辟支所依之佛。爲彼二機說四諦教及十二因緣教。卽分佛通因及果復爲二門。聲聞緣覺回心入大乘。於初教處。通因及果復爲二門。直進初心菩薩通因及果復爲一門。直進熟教及回心熟教通因及果復爲二門。頓教因果復爲一門。從愚法聲聞總攝諸位幹慧地已上菩薩及佛復爲一門。普賢位中從信已上乃至十地。皆通因果菩薩及佛復爲五門。此依普賢阿含說。

明難品第六

五門分別。

一釋品名及來意。明難者有二。一約法。明十義深微故也。

二約辭。論難顯義情故也。明者教。難者十義。又明者智。難者論道也。來意者何故來。眾集已。爲說信法成解故來也。余義可知。二出所治。一嗔障百法明門之障。此下生解斷障凡有四義。一約生信。卽初地斷使種。二約位。卽解位使習種俱斷。

三約行。卽十信滿心使習種等俱斷。

四約實。卽本來不須斷。自體淨也可準思之。又問斷惑相云何。答非初非中後。前中後取故。云何斷。如虛空。此是三乘共學義也。三明所得。得百法明門。若約行門卽得華嚴三昧。四辧所成成其信。謂十信心。一信心。二念心。三精進心。四慧心。五定心。六不退心。七回向心。八護心。九戒心。十願心。如經初發心住未土住前。有此十心名字增修是心。一劫二劫三劫乃得入初住位中增修百法明門。十心之中心心有十故成百法。常發有行無行大願。得入習種性中修行一切願。依此下文有一百四十事上行願。依瓔珞經。有二十四行中成願。卽此品宗。此約別相語。通義如論應知。宗者有二義。若約品卽以十深義爲宗。若約會卽用十信位法爲宗也。

五辧文者。正宗文中上辧舉果勸樂生信分。自下第二修因契果生解分卽所學法也。亦可是第八顯其解行義。或辧法淺深之狀相也。文中分二。初訖小相已來明方便對治修成因果。二普賢菩薩品下訖性起品明自體因果。釋意可知。初爲修成者依聞燻修起故。所以名性起修顯者本性今成故。又圓明因果實覺發中故。約三際辧者。此明難品訖賢首明始起於先際。二忉利天下善修於中際。三不思議法品訖小相終顯於後際也。次約四成就者。初辧未信令信。二忉利天下明已信成解行。三十地品下已入者成就。四不思議下已成就者令解脫。余準可知。又約修成分亦好。又從此下並是序分。第六一會是其正宗。前是阿含。後名義證故。又爲第六會中廣出本有修成體相等故知也。此可思準。初信文分三。初一品明依法生解。二淨行品依解成行。三賢首品明依行彰徳以成位耳。初文中分二。初明問答顯十種深義。二爾時娑婆界下顯解行入法界圓通無礙。卽明法益耳。初文有二。一文殊問眾人答。明妙慧導眾行。二眾人問文殊答。明以眾行成妙慧。文有十義。一緣起甚深。二教化甚深。三業果甚深。四佛說法甚深。五福田甚深。六正教甚深。七正行甚深。八助道甚深。九一乘甚深。十佛境界甚深。所以初緣起者由菩薩初學應先觀諸法如實因緣故也。緣起者黎耶共善等三性及無爲集起故也。文中問答卽爲二耳。問內有四。初總告。次立正義。三申問。四起後難有二意如文。共成一緣起相違難。問意云何心以無分別爲一性。云何能成種種事也。若能成者不應無分別耳。二旣諸法並無知者。所作云何仍有眞俗事也。又解但是一問。後文是結耳。問文十事可知。答意但爲無分別不住故能成眾事。若知分別不可成也。問旣不分別。云何成因果。答作無主故。反示可見耳。偈文分三。初一贊請勸聽以許說。二有七偈法說譬況以顯理。次有三對彼前法明觀行也。第二文分二。初五舉法答上問。次二遣伏執。初有二。初法次諭。所以得知不住故作。偈云諸法不自在故。云何知作時不知。偈云求實不可得故。餘可知耳。次諭有四。初約緣成相續經時諭。次一約緣起有爲生滅諭。次一約因緣騰擊動成諭。次一約緣起體相互依諭。伏疑云旣不分別云何流轉。偈云由眼耳故。復云旣也無自。云何有現相。偈云示現轉故。文言不相知者非謂情知。今言有力性作也。二自不對故云不相知。用自性爲知法之始也。觀文分三。初牒前理。對法辧觀。成分別無相觀。二一依他無生觀。三一偈眞實無性也。所以覺首說者知覺法始故。第二教化甚深中分二。初問後答。何意來。前攝心入理。此後智度生。財是法財。問有二。初總告。次別。別中有三。初一總。次十一別。三一結問也。第二文有十一句相生。問文可知。問意云何如上說。若眾生無性。云何教化。若隨教化。云何心住無性。答文有二。初生起。二偈答。義意但以知境無性。𨿽在緣卽離取非也。但爲無生故化反示可知。偈文分二。初贊問者許說勸聽。二示正義。正義文分三。初三偈總示正義。次四約觀門顯示。次有二偈示伏疑。初文分三。初一總示。次一正明約內身示觀行。次一以內類外辧化生無取。第二約觀門辧者有四。一舉因緣無始明所觀法。次一勸觀。次一明諸法是無。卽約觀釋相。次一正約惟識門以遣。三伏疑有二。一旣世法本然無性。眾生何故不知。偈云悉虛妄故。二若法無者何以種種現。偈雲從緣起無異相故。所以財首說者能以正法財施眾生故。第三業果甚深有問答二文。問有五。初告。次立義。三問。四結。五生後。第三問文有五對十句可知。問意旣性無我所。云何受苦樂。若受苦樂云何仍說無性。此是理事相違難。問與前緣起難何別。答前是二事相違故別也。答意爲苦樂卽性無別體。爲是不違耳。偈文分二。初法。次諭。諭文有九。一辧依他離性諭。二緣起成有諭。三因緣現果諭。四緣果離性諭。此望能燻。五因體無雜諭。六受生離作諭。七果報無本諭。八勝事無根諭。此望用耳。亦可互彰。九有無同性諭。此並不壞世間說第一義也。所以寶首說者能事中顯理。初得可貴故。第四說法甚深。初問次答。問文總別二文。別中分四。初辧所得法。二十句正陳問。三而法下結。四生後難文有十種相違。問意法若非一可隨言並實。法若不應言教便是妄。此是教義相違難。答意所言一者法惟一不住義也。亦可一善巧是故能貫。眾教仍一義成也。偈文分二。初贊問者。二約諭顯示。諭中有九。第一明法能荷負萬機諭。二緣滅眾惑諭。三入器無變諭。此望徳用。四拂動諸根諭。五應欲隨潤諭。六緣生眾徳諭。七揀染赴淨諭。八應物無往諭。九應緣住體諭。所以徳首說者爲初顯法多能故。第五福田甚深。文相準前可知。問中有二。初告舉正義。二成難。難中有四。初總告。次別。三結。四生後。別有十句。問答相可解。此是因緣相違難也。偈文有十。一緣能現果諭。二對機隨解諭。三權巧令喜諭。四應感令喜諭。五物感現形諭。六緣滅眾惑諭。七對治諸惑諭。亦可起緣分齊。八悲情普被諭。九動拂諸有諭。十毒滅三有諭。所以目首說者初見法明白故。第六正教甚深。文有二。初問次答。問中有四。初總告。二正問。三結。四生後。問文約所知十法爲問。問意云何若教能斷。卽不須更後知因果方得斷也。若要須知因果方斷者立教有何益也。答意有二。一進二退。退者自無益。進者教。卽有勝用上難是教力相違難也。偈答文分三。一勸聽開二門立宗。次一勸精進以彰教力。卽對初門。次八辧懈怠失對上第二門。此文初一多聞懈怠諭。二無力懈怠諭三徧修懈怠諭。四倒修懈怠諭。五過求懈怠諭。六少力懈怠諭。七少治懈怠諭。八無有出意諭也。又執我慢髙諭。所以進首說者初進能顯成勝徳故。第七正行甚深。有問答二文。問文有二。初告。次問。問中有四可知。第三所陳句有八可知。問意云何聖說云聞說法有能斷煩惱。云何有聞法不斷惑而惑依心心無所行反能斷惑也。此名聖說行教相違難。答意教不無力。但取不得方故也。答文分二。初總敕聽略說。二以諭況成。諭文有九。此但舉失以顯徳也。一不如說行諭。二隨說廢思諭。三計文迷行諭。四自謂非分諭。五惡業障礙諭。六不解自說諭。七辧聰持說諭。八廢正成助諭。九隱非現是諭。所以法首說者能初顯法可軌非邪故。第八助道甚深。偏執此聖說正助相違。問文有五。初告。二立正義。三正問。四結。五生後。答文分二。初贊問者許說。此贊者通能所。二正答。答文分三。初一總答。次四會偏贊意。三有四偈明正助相成不可廢意。會佛說文有二。初總。次別。文相可知。正助相成文有四可知。所以智首說者能初善用正助故。第九一乘甚深有問答二文。問文有二。初告。二問。問中有四。初立正義。二問。三結。四生後可知。此是因果體用相違難。答意我佛因果體用皆同一法。謂法性一法。亦可一大慈方便法。但眾生見異耳。偈文分六。初二舉因果俱一以答上問。次二明自業各異見。次一成佛本一無別精粗。次一明善行者得見。次一明佛自在業隨物應機。次三釋伏意。意有三可知。亦可惟一耳。所以賢首說者善開聖法順理得中故。上來辧一人問多人。次下明多人問一人。卽是第十佛境界甚深。有問答二文。問文有五。一告。二結已說。三嘆所問者辧徳以進問。四正問。五生後偈頌。今所問有十一相。何故先文殊覆卻難。今但直問者。爲彰長位故也。十一問內文分四重。初三自利徳。次四利他徳。次三所利眾。又此三通能所也。後一總明所問廣大。一佛所證知分量境界。二能證境因。三問所入處。四佛境界內度幾許眾生。五隨順境界智。六隨眾生所說法。七如量智分別知。八佛境爲分別識。所不識。九於何境界中能令眾生決定知佛境。十智照何等眾生心爲境。十一如境中說何等廣大義。所以文殊說者妙慧達佛境界爲始故。答文有十偈。初一答上佛證境界。次一答上佛境因。次一答上所入境處。次一答上佛所度。次一答上何等隨佛境智。次一答上佛境法隨眾生說。次一答上何等是佛所知境能分別智知。次半答上識佛境。下半答前何等能決定知佛境。次一答前佛境界廣。次一答前境界照。亦可依問次第答。次第二大文明旣得信解平等無礙現莫二之相義也。文中有二。初明承力見此剎無礙。二如是下類通余方齊見獲益。此文有二。可知。初此方利益文中。又云初總次別三結。別中如所行法者如上第八智首所辧六度行法。如所行業者如上第三寶首所辧隨所行業受報亦然等也。如世間行者如上第六進首所辧精進速出懈怠難脫。亦如第七法首所辧修行出離多聞不得。隨身行者如上第二財首所辧隨身隨行見爲教化名隨身行。隨根行者如上第四徳首所辧佛法𨿽一隨根分多。亦如第五目首所辧佛田𨿽一隨行分多。隨其行分多隨其行報所生之處。持戒毀禁者如上第一覺首所辧心性𨿽一隨行不同受報各異善惡等別。說法果報者如上第九賢首所辧隨眾生欲諸業及果各令見實名說果報。又如向前文殊所辧佛境界法亦得名爲說果報矣。又此顯現有二。一表法順理是法皆眞成聖方便。二表法體應理功能明淨一切皆見。

淨行品第七

四門同前。

一辧名。此中廣菩薩修行勝妙淨行之相故名淨行品也。亦可淨者徳無垢故。行者體。又淨者願。行者所淨耳。

二來意。所以來。依解起行故也。亦可前行次願故也。

三以諸願爲宗。

四釋文者。此文有二。初智首問次文殊答。所以智首問文殊答者。初願相微非智不受。隨相發願非妙慧而不明。問中義類相從有十一事。總分有二。前七云何問自分因相。二得是處智下明問勝分果相。就初文內。前一福因行。次一福果行。次一智因行。次一智果行。次一法智因行。次一證智果行。次一修滿成諸度。初問有九。初三種離三毒。次一堅固不退。此不同凡夫。次一自利成。次一利他勝妙。此異二乘。次三離信位前假名菩薩見。又解初三斷對治。次三體。後三性治也。思卽知之耳。第二問事有十也。第三問亦有九事。第四問中有八。余文可知。第二果內問中。勝進果文有四。一入果分故堪受物養。二爲天神等敬護。三辧大悲行徳。四辧位徳也。就第二文殊答答盡。思之可知。舉一願答前多問無餘耳。文有三。初長行略答。二偈誦廣答。三長行結也。初文有二。初贊問者曉諭其懷有二可知。二佛子下正答。答文有三。初辧自利。次去來今下利他。三明達實相下明勝進果行。文有二可知。第二尊導者佛爲一。能請故爲二也。又對普賢因人望果故。又自利道滿爲初。今利他徳圓爲次耳。二偈文。初牒次偈釋答。願有二種。一行前。二行後。此是行後。亦可同時由卽行故。此總有二意。一卽轉其見心卽成行體。二轉求異事成彼願事也。此願有十種勢。一會事入理。如菩薩在家等。二以因同果。如若在聚會等。三以自同他。如見無慚愧等。四以人同法。如見疾病人等。五以染同淨。如見背恩人等。六以世同出世。如在房舍等。七以境成心。如若入僧房等。八以體隨用。如見苦行人等。九相似類成。如布施所珍等。十以實同虛。如若在伎樂等。如是準之。偈有一百四十大分爲二。初十一明在家菩薩法不捨世間行。余文明出家行。是不住有爲行。出家文有五。初十五明出家受戒法。二若入房舍下二十辧住處進以威儀行法。三手執錫杖下五十七明道路行法。四入裏乞食下二十明入城邑聚落乞食行法。五若入水時下十七明出離修道行法。願有三種。一要期誓願。二行願。三自體無障礙願。初未成欲成。二正成行。三成已是眞願。卽六決定及性起等一切諸願皆有三文。初一句自分境。次一句及眾生。次二句攝同勝事也。又問何故瓔珞經對入理處願多。此經對事願多者。答此經順一乘教在事益大。瓔珞經順三乘教在理益卽多也。可準思之。

賢首品第八

四門同前。

一辧名者。十信已滿位是賢聖之初。爲凡頂菩薩中初故曰賢首品。

二明來意。何故來。行旣成立。次須廣嘆徳用成位故來也。

三宗爲嘆徳。

四釋文。此品有七百一十五偈半。文中有三。初文殊問。二有七百七偈半賢首正答。三賢首說。此品竟時下有六偈。經家所顯諸佛證成。問文二。初長行。經家總顯文殊問意之相也。次有二偈。牒前淨行成是信因。以正請問。初一結前。次一起後。所以文殊問賢首答者十信位中圓通之徳非妙慧不受。深義淨徳惟賢始得。明第二答中。文有四。初十三偈總明信位發心行相。二深心下五百一十九偈半廣明信位徳體殊能。三一切諸佛皆共說下一百五十四偈明所說旨深羣情莫曉以諭爲況。四如我所說諸譬諭下二十一偈校量勸發。初總文有三。初半敕聽許說。次六偈半舉廣義以顯略文。次六偈正說發心功徳行相。二舉廣顯略文。初有三偈半明說分齊。次二顯廣是深。次一成初略說。三總贊徳文內有三。初半舉因緣二門總嘆徳。次一半略辧發心緣及因通辧上二。次四表發心意有二。初一明所離。次三辧所成。此三偈中初一開二門。次二釋前二也。第二五百一十九半中有三。初一百三十二偈辧自分因中集菩提具。次施戒忍辱精進禪下三百五勝進果中集菩提具。三神力於此得自在下八十一偈自他無礙成就功徳。初文分二。初一百一十九辧自利差別相。二或有剎土無有佛下有十四利他行事。初文有十。初十八明十信初位相明四不壞信。二若信恭敬一切佛下有十。是第二位同二地相。三若信堅固不可動下七偈明第三位同三地相。四若爲一切佛所護下有八。明第四位同四地相。五若能具足摩訶衍下九偈明第五位同五地相。六若得大悲心堅固下有八。明第六位同六地大悲爲首觀等。七若解一切眾生行下八偈明第七位同七地相。八若能超出四魔道下十九偈辧第八位同八地行相。九若說微妙甚深法下十三偈明第九位同九地說法相。十若身功徳智慧具下十八偈辧第十位同十地相。初位文有二。初十六偈辧初位徳。二是故下二偈通嘆十位次第徳。初文有二。初四辧所信境。二有十二偈廣嘆信徳生善滅障義也。初境文有二。初二三寶。次二三種佛性。若信不可壞者。何故論云善根薄喜捨等也。解有二。一此明一乘頓入人。二明此種子非上心行位也。亦可此信滿心一向不退。此語住信滿心行十解能成行也。故諸經異說準之思攝。二是故下結有二。初一法說。次一諭況。二二自分因行文。第二利他中有四。初八明淸淨方便八相成道化。次二無染方便化。次一明大用體。次三結嘆自在。二施戒忍辱精進禪下辧勝進。文有二。初九十偈明自利行滿足佛事。二說法教誡及神足下有二百一十五明利他行。自利文有三。初七十偈身業不空。二柔軟美聲如哀鸞下四偈口業。三眾生苦樂利無利下十六偈意業。聲有八種者如梵摩諭經說。一最好聲其聲淸雅如迦陵等。二易了聲言辭辧了。三調和聲其聲朗雄。四柔軟聲。五不誤聲。六不女聲。七尊慧聲言無憚怯如尊重人如勝慧人言無所畏。八深遠聲臍輪發聲猶如雷振。初七十偈文有三。初十出身業用。體謂定。次若欲供養一切佛下三十四偈正明身業。次欲安一切下二十六偈明現諸法門化。亦卽所作事也。二勝進利他文有三。卽三輪也。初二十八明神足化。二若見世間無正見下九偈說法輪。三安隱眾生下一百七十八宿住輪化。卽憶念化。此約本因說。若望現緣卽是記心輪也。憶念文有三。初總。次別。三如是等比下結。別中合有四十四事。各有三。一列名及體。二光有本用。三說本因。文中有十種非法語者依下論用經本十七種語爲十非法語。謂侵惱語。粗獷語。苦他語。令他嗔恨語。上四語爲一。現前語。不現前語。鄙惡語。不斷語。上四語爲四。不喜聞語聞不悅語。此二語爲二。嗔惱語爲一。心火能燒語。心熱惱語。不愛語。不樂語。上四語爲一。不善自壞身。亦壞他人語。此二語爲一。此十非法語生他事惑障其定也。又依燃燈經十種非法語。一妄語。二痛心語。三粗語。四苦惡語。五不喜語。六不樂語。七不愛語。八不入心語。九惱他語。十結怨語也。結文有四。初四舉法體。二六辧益。三有七諭。四有三。結勸可知。次第三有八十一。明自他無礙成就功徳有三。初神力於此得自在下十七明於器世間自在。二東方世界無有餘下十偈明於智正覺自在。三於眼根中入正受下五十四偈明於眾生世間自在。眾生世間文有五。初有二十四明自身入定。二童子身入正受下十四於他身入定。三一毛孔入下四偈明自他入出自在。四一微塵入下十偈於外四大入定。五是名下結嘆無盡。自身文十二入卽爲二十四耳。此上三世間且約一相說。理有二義。一菩薩自身作三世間。二菩薩於三世間處示現自在。上文卽是第二門也。第三有一百五十四明法旨深羣情莫曉。引諭類答。上來正答創基建立。善根行徳義顯於此。而位次言之。蓋是外凡始起發心之行。然經文所辧。乃云十地終於入佛境界無上菩提滿足佛事。言狀矛盾。其故何也。如究其實。當是一乘通宗行要。義興眞本而不捨於世。鑑徹玄源曠周法界。妙絕情卑功顯無外。體無不融行無不在。先後莫二旨在一味。故果無異因之果。因無異果之因。而因果之稱寄顯於緣。其緣乃差殊流同軼虧盈自彼。於我無爲。是以據其所學以彰發軫之迹。功成有在。而法通行局。事顯常儀。或有鑑眞。故須明簡。圓宗之致鏡曜玄眞勝出言表非思量境界。然矣而淺識情滯。旨玄難測。反於視聽。封教守詮益增情惑。自非假況以擬導達其心。無由取信。故舉近事以鏡玄趣耳。文有二。初二總舉龍神佛等不思議事。次今說下廣示諭說有二十事諭。一徳行深廣相形諭。二實徳離非諭。三持法明了諭。四辧才令喜諭。五善用令喜諭。六縮大增小諭。七定用自在諭。八變化自在諭。九勝徳仇怨諭。十利生廣大諭。十一安生除怖諭。十二隨機應現諭。十三攝行自在諭。十四解脫自在諭。十五知法速疾諭。十六無礙成事諭。十七順法令喜諭。十八明了增機諭。十九舉下成上諭。二十窮源自在諭。如我說諸譬諭者第四勸發修行文有二。初四辧能說難。次七明信者難。次十借諭況難有五事結嘆勝妙。而所說旣玄。其眞趣義興成感應之聖心故。次第三六偈明於瑞相贊說摩頂等成說善也。

大方廣佛華嚴經搜玄分齊通智方軌卷第一﹝之下﹞

乙巳歲分司大藏都監開板

大方廣佛華嚴經搜玄分齊通智方軌卷第二﹝之上﹞

終南山至相寺沙門智儼述

第三會佛升須彌頂品第九

四門同前。

一釋名者。佛者化主。升者上進。須彌者妙髙山。頂者居勝尊上也。問何故此下四會在天說者。答徳行位成。除障淨勝故在天說耳。此答前十住位問也。

二來意。何故來者信故解也。此初辧會來意。又何故會來。旣報體成已。次須起化赴機故來也。因此略料簡教興所表。今諸會但不捨離本處。卽表起行成報體堅固不移也。而往諸會卽表起用隨機。此釋約修行體。若望生解起信門卽顯行位增微耳。又解文中約佛起用赴機以解者卽善知識力也。若約分位等解者卽約自修行解也。可思準之。又此會已下四會並位相增。與前信行少別。於三乘一乘法義亦須交絡。思準之。余會並同此意。品來者前說信法已。次辧赴後說所依處耳。

三宗者。約會分別有二。一約人。二約法。人有化主及助化。各有體徳用。但局此會。二約法者。謂十解法。後當辧耳。約品宗者。若依利他時現處及供養。卽顯法緣。若約自利時此卽機感相應。機緣體用成也。

四辧文。此會有六品分三。初二品明方便發起。次二品明正位相。次二品明後成滿足行相。初二品分二。初起用隨物。二帝釋遙見下辧機感相應。前文有二。初辧依正二融。卽顯前體淨。二復顯後用淨。自在無礙成事之本也。諸會有文。並同此釋耳。但進勝異也。問此文何故不在初會後。乃在後會前。答若初會後。卽但顯說法利益義明。與後化用體義不顯。故在後會前辧耳。余會同此。何故不在第一會後。料簡爲前會兼余義意在彼釋。後第六七八會亦顯別有餘義意耳。體中身口意三也。二爾時世尊下彰用應物。卽用淨也。余相可知。第二相應文有五序。一住處序以動靜無礙無處不至。爲此說法徳也。二請佛序。三集眾序。四放光序。五贊嘆序。若通下住品卽八序。謂入定加勸及起定也。又約品分文亦好也。初住處序及請序有六。一見佛來用從實起。卽發心緣。二卽於妙勝殿下明天主嚴供養故請佛。具顯從解成法供養行。卽成根也。三世尊卽受赴感施化。釋音寂然表息亂應眞也。五說偈下表從定發慧。六佛升坐下正明化用事成相。嚴具文分二。初嚴具卽成根也。二請卽成欲也。初嚴中有三。初總。次嚴坐具。三結。二爾時帝釋下明其請佛。卽表欲也。偈文有三。一憶本行。二偈贊。三結通十方。六化成中有三。初處坐。二辧用相。三等通余方也。

菩薩雲集品第十

四門同上。

一釋名。菩薩者是人。云者潤益故。又齗齶貌也。集者聚集。妙勝等者別處也。

二來意者。何故來。辧處已次明集眾。

三集眾嘆徳順法爲宗。

四辧文者。此文有三序。一集眾。二放光。三嘆佛。今此下三會集眾何故不在初品。復何故一一方各有十。又放光下何以不漸集眾。答前會位相未成。但顯行圓故在初品說。今此行位具成。同彰行位利潤益故共在此品也。所以一一方具十者欲顯解相分明圓融數等一方卽一切方也。所以此放光下不漸集眾者。欲顯行位圓成無有增減之相故也。於中別有增減。義用上準成卽得也。上下應可準思之。上第一會釋集眾光者亦是準義。初爲後則耳。初集眾序內有二。初指方辧數。此中一一方者。或通上會。或不通上。信行又不成位相。爲此不通。下三會位顯。故通義也。二其世下列名耳名有三。初明十方佛土菩薩。三種世間卽爲二也。二此諸佛神力下明集諸菩薩有三。淨行雲集依方坐可知。三如此世界下結類十方成法界會。佛同名月者依月起光故。淸涼故。解法準之。菩薩同名慧者解之始故。足指放光者表立解位不退故有二可知。三贊嘆序文有十菩薩。相生次第嘆。解相明白耳可知。一法慧偈有二。初長行生起。二正偈頌下並準之。此文有二。初七牒眾明是佛力所成。卽結前品中六段義。次三明勝行者得見佛余莫知者。卽通贊前難思。下諸人偈並約理成也。二一切慧偈有六。初三明謂見之徒不見眞佛。次三顯解無生法身常現。次一明取著者失。次一明慧解者益。次一明解佛因緣成卽離癡惑。次一推功在本。三勝慧偈有六。初三明妄取者失。次一明有解者徳。次一約法辧觀益。次三推功在佛。次一能淨慧者見法身。次一推功在本。四功徳慧偈有五。初四明迷者失。次一示勝方便。次三明得法性益。次一嘆佛利生方便。次一推功在本。五精進慧偈有三。初一彰失。次一辧徳。次八廣辧觀式獲益相。八文內前四無相生。後四眞實性也。六善慧偈有四。初二明有解能度自他。次五明無生故應眞性。次一半嘆解勝能。次一半推功在本。七智慧偈有三。初一明因教成正解。次六明迷教理者失。次三重成解徳。八眞實慧偈有五。初二挍量勝劣得失。次二辧所觀境。次一舉益勸學。次一釋知者名。次四示其觀儀。九無上慧偈有四。初一釋人名。次六嘆自利。次二嘆利他徳。次一推功在本。十堅固慧偈有四。初四嘆佛是眞歸。次二舉徳勸依。次二引自勸物令入。次二舉勝人顯徳無盡以勸依也。

十住品第十一

分別有五。

一釋十住名。卽辧來意。十者數。住者不退位也。何故來正說故。

二明所治。是前百障應位斷故。若三乘熟教所斷外道我執。

三所得光增定及頂善根。

四所成卽十解成。卽是三乘熟教說。卽此品宗。

五釋文。自下第三品分爲正宗。此中二品卽爲二。初通道俗。二梵行品是出家別行法。初品若義分文。此初有三序。光師云有八序爲三。初品二合名住處序。次品三合名集眾序。此品三合起說序。又依地品此下三會各有六分。初名三昧分。二加分。三起分。四本分。五說分。六利益分。分齊至文應知。又此文有二。初明三昧序。次告眾菩薩言下正宗。三昧序加意上已辧。定名無量方便定。方便是智。定成勝智知法故。所以法慧菩薩入定及說者如下論應知。二加序有三。初辧同加。此有三。一明現身及顯同名卽爲二也。二同贊亦有二可知。三釋得所以有四可知。二欲令汝廣說下明加所爲有十一句。一總。九別。後一結成位也。第二九句內。初五自分。次四勝進耳。三善男子下辧加相。謂三業也。加相文有三。初善男子下辧口加。二如來卽與下明意加。三各申下身業加。云何意加。與法同緣資故也。意加文有二。初列十智。次何以故下釋所以也。問何故與智者爲智解法故也。起有四意。一定事訖。二得勝力。三說時至。四定無言說故也。第二正說文有四。初嘆種性深勝。並列十名。卽本分。二何者下廣解住相。三爾時佛神力故下明地動。顯實證成。四以偈重頌。初文有二。初總嘆種性義。卽性習二種性體也。二菩薩十住下列十解相。明佛同說也。卽性習二種性相也。此約克性爲語。若就分位時卽有六種性。一習種性當十解位。二性種性當十行。三道種性當十回向。四聖種性當十地。五等覺性當十地終心。六妙覺性當佛地。復名六堅。亦名堅信。亦名堅法。亦名堅修。亦名堅徳。亦名堅頂。亦名堅覺。亦名六忍。信忍法忍修忍正忍無垢忍一切智忍。復名六慧。聞慧思慧修慧無相慧照慧寂照慧。亦名六觀。住觀行觀向觀地觀無相觀一切種智觀。此約三乘寄位語耳。此中十解十行中。六決定內但無大善決定。十回向但有觀相善大善及不怯弱餘三並無。所以有大善及無餘三者。爲回向是方便事中顯成故大善顯也。餘三無者爲義隱故不說。觀相等可知。十解行等何故無大善。解行自行義顯。故無也。餘者思之可知。初體文有二。初總告。二別明六決定也。第二解相文有三。初舉數引證立宗。二別列有二可知。三引證結也。十解名者。一發心上期。二治地滅惑生自他利。三修行定成前二耳。四生貴行成生佛家。五方便具足自他行滿。六正心住得緣起正解。七不退理量止觀雙行。八童眞無生妙解以立身。如童無染。九法王子善施佛教故。十灌頂位滿受職相應故也。此卽是下諸位行相也。第二廣辧文一一住皆四段。一問列名。二辧解相有三。初總次釋三結。三明仰修勝進助行亦三。立釋結。下並同此。亦可當位所習。四何以故下釋學意。惟初及十有六句。一牒寄問。二辧發心緣有六句。三辧行體此有三句。一體發心有四緣四因四力。四緣者。一見聞佛菩薩神通大事。二聞法。三末世護法。四見苦眾生故發心。四因者。一種性因緣。二佛等爲善友。三起大悲心。四不畏眾難。四力者。自力他力因力方便力。如地持說也。二所起。三不退此有二義。若約一乘通教。入十住位卽四退等皆無。二若依三乘。十地已來有念退。地前有行退位退。不進退亦退。十信已前有實退。已後有示現退也。此約位語。四明所得。五明學。六辧前學意。又此下諸文並有三。一問。二答。三辧成行勝能也。此文有三。初責。次辧意。三明所成徳也。諸位並同此。亦可通釋耳。卽自開解者通因果其義有三。一不由他小教等解。二不由他教境成。三不由他性外別集也。後文所爲各同異。思之可知耳。二治地內。初十同二地十種集。後十同集果中令諸眾生捨倒住正見等。三修行內。前十同三地護煩惱行。後十同護小乘。四生貴內。初十相同四地十種法智。後十同修道品等。五具足方便內。初十同五地大慈等觀。後十同大悲觀深重苦。六正心內。初十同六地十平等中第十句。後十同前九平等也。七不退內。初十同七地十種樂無作對治。後十同彼障對治亦同雙行分。退有四種。一位。二行。三念。四應得不得。此中無四退等。八童眞內。初十同八地勝行分何等身乃至供養佛等。後十同彼三世間自在。九法王子。初十同九地智成就入行等。後十同彼口業法師成就等文。十灌頂有五。初列名。二廣釋。三顯勝。四進學。五除伏疑。初十同十地三昧分。次十同彼受位分。三十句同彼大盡分卽入住出也。上來依一乘生信爲言。若約三乘寄位別觀時。如經初住中厚。集一切善根成四弘誓。未度苦令度。未解集令解。未安道令安。未得滅令得滅。第二住中修習無量善行。謂四念觀身受心法此四皆空。第三住中善集佛道法。謂觀十一切入四大四色空處識處皆如實相故。第四住中。一切佛前受法而行八勝處觀。內實五陰中。廣相略相二勝處。外假眾生法中。廣相略相二勝處。四大法廣略。四勝處。如是觀一切法空無相故。第五住中修諸淸白法。謂八大人覺。少欲。知足。寂靜。精進。正念。正定。正慧。不諍論。順一切法故。第六住中爲諸佛所護。八解脫觀聞慧得。內假外假二相不可得故。一解脫思慧。內五法外一切法不可得故。二解脫修慧。六觀具足。色界五陰空。三解脫四空五陰及滅定觀皆不可得故。五解脫如相故。第七住中廣正法。謂六和敬。三業。同戒。同見。同行。入此法和必竟空故。住不退位。第八住中信喜大法。所謂三處一切因故無作。一切果故無相。因空果空。空復空故空空。如是法如虛空故。第九住中住四等法。謂化眾生教四諦法。三界非樂爲苦。無明習因受生無窮。三空道品。無爲寂滅。四諦無二。一合相故。卽是眾生緣法緣無緣也。第十住中好求佛功徳。謂六念佛法僧戒捨天得一切佛功徳念念入。不約三昧。常前修故。此約三乘寄位觀也。第三顯實證成文有二。初動地顯實。二復云佛神力下菩薩證成。前文有三。一動地。二雨華。三等餘十方世界等。第二文有二。初菩薩證成。二結會平等廣周法界。前文有四句可知。二結會中有二可知。第四重誦文有二百三偈有二。初一百八十五頌十解相。二如是十住諸菩薩下有十八。總頌十住結嘆勸修。初正頌文有十。初九十頌初住。次第二治地下頌第二住。余並可知。初文有三。初對三十五事廣成發心體。二菩薩如是發心已下辧初住用。三是說菩薩下結也。治地內初四頌解。後八頌所學行。修行前四頌解。後六所學行。生貴前六解。後六行。方便具足前六解。後三行。正心前八解。後二行。不退前四解。後四行。童眞前六解。後四行。法王子前四解。後二行。灌頂前十徳體。次二誦住位相。下四頌後方便行。第二結嘆文有二。初十四總頌十住難知。次四結說無盡也。

梵行品第十二

四門同上。

一釋名者。行中上淨故名梵行也。要論梵有二。謂報及方便。始修爲淨。成就爲梵。若據報者。欲天爲淨。色天爲梵。若約自利利他。自利爲淨。利他爲梵。故涅槃經云。三學爲勝聖行。四無量爲梵也。

二明來意。何以來。其進道多方從相分二。謂一緇。一素。素從利他無方利物。故不住分齊行。緇從自利故。不可輕壞出世容儀故。惟成內觀也。故地品辧出家人惟成三昧。問前諸會何不亦說此品。答有二意。一此中行劣。二以始通終故也。何不十信明此品。答此正宗爲彰以法成人。不以人成法。何名人成法者。法無髙下。隨人器物。顯法精粗故。十信法解未明。不可以法成人。十信解劣故但隨信根定法。若語形局卽諸見更增不成正信也。問梵行發心明法何故不通下三會。答理有。以此類彼耳。

三辧宗者。無念理觀當是自體果涅槃圓寂行也。卽爲此品宗。又問此中始明十住初發心因。何故乃言是果行也。答此明自體眞發心故。契於後際體包無外也。又是自體發中果。無戲論行耳。故品下結云。初發心時便成正覺。具足慧身不由他悟。

四釋文者此文有二。初問後答。所以正念天子問者表定顯理故。又正念不妄淨報堪受也。問文有四。初總問。次牒事。三自分成出家行。四速成下勝進明他分。又佛境界。又問上淨行品何故在家出家合明。此卽不爾者。上爲信根弱故。始約緣修相易處雙明。此中已去會法明出家相者。欲明自體緣起性離非斷故離也。此如維摩經說。

答文有三。一答前自分。二又復修習增上十法下答前他分問。三菩薩如是觀者下結梵行成益耳。初文有三。初辧尋思。二正念下辧正觀。三是名下結。初文有二。初辧尋思。二又知過去下明如實。初復分三。初舉十法明所觀。此有二。初總。次別。次應如是下正明觀。三當如是下結。何者梵行體。理實自體發中正智是也。何故法慧菩薩說者。圓通性徳非順法之慧不明也。十中前六是行及行緣。四所信境故偏說也。余相可知。如實文有二。初辧觀行。二此梵行法下反驗。第二菩薩正念無障礙者辧正觀。文有三。初辧無相。二如是觀者下辧依他無生。三一切佛下辧眞實無性法。諭可知。第二勝進文有三。一自利有四句。謂立問答結可知。二如是觀察下明利他有句。三如幻下諭說。前二無體如幻。現實如夢。起用如電。緣聚如響。成事如化也。第三結利自他文。亦可答上速成問也有二。初牒次結益。益文有二。初結前少行多能有二可知。二初發心時下成疾所以有二可知。言卽菩提者有二。一約位卽十解菩提。二約解覺正理也。余信行證等準以知之。又卽普賢證得自體圓明究竟因果。此解約一乘耳。

發心功徳品第十三

此下辧此住勝進徳。四門同上。

一釋名。發心牒行體。功徳行所成功徳也。就二義得名。

二來意。所以來。前行已成。今辧嘆徳相故。

三功徳分量爲此品宗。

四辧文。此文有四。初問。次答。三證成。四偈頌。所以帝問者在天故。亦卽功徳自在也。又淨解自在方堪受徳耳。所以法慧菩薩說者稱法之慧方窮功徳。二答文有二。初略。此中有三。初總。次別。三許分齊。教量難知。義深難信。思惟難解。應教難說。欲證難通。數極故難分別也。次假使下廣答。廣文有二。初辧十二諭。次發是心已下合諭。初文有四。初諭。次徵。三答。四校量。余文不定。十二諭中有五。初五戒二十善等。此二取所益爲況。第三身通卽所利生處。四知成壞知法時也。下根悕望等七諭明所利根器厚薄。下一明諸行徳廣入勝位也。第二合文長分爲七。初總辧徳能。二何以故下責初非劣成等勝義。三答所由。四何故下重責始同終。五此初發心下以終攝始。六悉與三世諸如來等下廣辧。七彼初發心下結因勝緣由耳。又得證者行證也。身證者位證也。又得證智相應。身證者身相應也。此中並是普賢實徳也。又問何故諸世界等善順菩薩心轉者何也。答爲菩薩得諸因緣和合自在心是諸法因緣故隨轉也。此可思準。又上文十欲等者。隨有一善欲卽具上十徳也。余可準之。又所以身證通三世者。爲下文菩薩常不離三世佛前故也。第三動地成證等文有五。初動地雨華等。二諸佛同證有二可知。三利生獲益有三耳。四別佛同說證成前義。有二可知。五辧成所由有十耳。問何故佛證。答爲勝進舉果攝成。又恐不信。又表因與果同一性故。餘事可知。第四重頌有二。初長行生起。次偈頌。初文有八可知。偈文有二百四十一半分四。初廣嘆發心現成功徳。二十方世界中下重舉前十二諭述徳難思。三三世人中尊下辧能成當果。四菩薩初發心下結。此中不得細科。若細卽失旨也。又住位已去所有解行理事教義等法門並皆常行無間應知。又從信位成已去普賢行。乃八相與佛已來並無差別。此可思之。餘三乘行義等並別不疑也。

明法品第十四

四門同上。

一辧名。言明法者有二。一約教。阿含法照理現故名明。法卽義也。二約行。由行增勝後位相現故。卽用前位法義解行等爲明。用後位教義等爲法也。

二來意。所以興者。用前行徳更修。與後地爲方便故也。

三卽行教法義等爲此品宗。

四辧文者。所以精進問者。若不精進行不能受此勝進法也。所以法慧菩薩答者稱法之慧能申此教故。文有三。初問。次答。三末後少長行略結流通也。問文有二。初問。次重頌。初文有三。初先牒前住位中行徳爲生後次第。次彼菩薩云何修習下正問勝進中先際行徳。初牒文有六句可知。次問勝進先際文有十一句分四。初六自利。次隨其下三利他行。次興隆下一住持建立。次一成事不虛。第三勝進中後際利他分法有二。初總次別。別文有三。初明成熟徳。此文有二。初自利成熟行徳。二具足佛剎下利他成熟眾生行法。初自利分有四句。一離障。二成體。三成徳。四成用也。二利他中有三。謂體徳用。體有十二事。準此可解耳。第二天王下明眷屬行法有四可知。三得善根力下辧自他徳滿成就不虛義有四句也。第二重誦文有二。初生起。次偈頌。偈有二十二偈。初四頌前牒前初發心菩薩前住位中所進徳文。次云何下七頌第二彼菩薩下正問勝進中先際正行。次人雄下十一頌善哉下後際果徳利他文。就第二云何下先際自分中。初有三偈頌上自利六句。次二頌利他行中三句。次一頌建立文。次一頌果行成就不虛。第二答中有二。先長行。後偈頌。初文有三。初嘆所問今時多益。有三可知。二敕聽許說。三佛子此菩薩下正答。答文有二。初答勝進中先際自分正行。二菩薩摩訶薩若得成就下答上勝進中後際果行。初文有一百七十句。亦可百八十句耳有四。初一百一十答上十一句中初六句自利行。次四十答利他行三句。次十答住持建立。次十答成事不虛。答自利文中。初一百答前五行。後十答第六行。答前五文中。一一皆二十句答之。二十內前十自行相應法。次十勝進修行法。云具足淨慧等者。牒前自利行生起後利他。令勢相連也。諸十文各有四。初生起。次問。三答。四結。亦有不定者。可準思之。利他前問有三。此答中有四十。亦可五十句。此初二十答三中初句。次不捨諸波羅蜜十句答前第二句。次佛子下十答前第三句。前二十句亦可三十句也。初五知器所宜。次十應諸病授藥。次十五應器與法。言能如是行者則興隆三寶者有十答第十句內住持建立。此中有二。初總次別。此別文中分四。前三別。第四總。前三文初依教道。次依證道。後依不住道。六和敬者。身口意業及見戒施同也。菩薩如是不斷三寶下有十句。答上自分行第十一句行成事不虛有三。初十辧行成事不虛。次第答前五句。二有十以徳自嚴。卽答前不虛句。三有十以自嚴故能攝化不虛。亦同答一句。於中法諭合三文。次若得成就下第二答後際果徳行中有三。初菩薩摩訶薩下答前滅除癡闇果熟徳行法。此文有二。初辧自成熟行。二次第方便下明利生行耳。二於大眾中下辧眷屬行。三成就如是勝妙法下辧行成不虛。惟除如來者以下過上也。第三行不虛文有三。初立。次責。三答。答中有十一句。前六因。後果行。第二重頌有二。初長行生起。二正頌偈。勝進中有二十偈有二。初十三頌先際緣起。次七頌上答中勝分果徳自分行法。前中初六半頌自利行。次三半頌利他。次一頌住持建立。下二頌成事不虛。後七中初一半自利果及利他果。次三半頌眷屬行。下二頌行成不虛也。

第四會佛升夜摩天自在品第十五

四門同上。

一釋名。佛者化主升者上進夜摩者時天亦云戲樂。天者明故。自在者遊空無礙也。約行準之可知。卽答上十行問。

二來意者。所以來依解起行也有二意。一會來意。二品來意。並如第三會說準之。

三宗者有二。約人約法同上。準思之可知也。此品宗爲明處及興供養。

四辧文者。此文四品分三。初二辧序。次一明行體。次一明勝進方便也。此初序文一同前會。但增勝轉上寄法不同耳。爾時如來威神力故。十方一切諸佛世界諸四天下一一閻浮提。乃至無不顯現等者。若約三乘教辧時。閻浮苦空穢惡。厭苦情敏。忻上志猛。故在閻浮成道佛身非出世。若約一乘三乘共教時。欲顯閻浮是實卽空。是似成假爲事纏綿聖恆悲湣。佛以本願力悲湣眾生。應於世處成道佛身。現佛故身卽出世也。若約一乘時。此閻浮處卽一心法界境界。若佛若處俱顯處染無穢之最佛故。顯在此方成道也。但諸應化事義並皆準此別之。第二供養成機中有四。初文有二。初明興供養卽根也。二合掌下明請佛卽欲也。初供養行中有二。初嚴。次結。初有二十三事。初辧事嚴。次善根下行嚴。三如來下佛徳加嚴供養。顯因同果。餘可知也。問何故十解贊偈別列佛。此卽不者何也。答解相別知。行卽通成故也。

菩薩說偈品第十六

四門同上。

初釋名。自體妙因。行集文班。教則顯彰。故言菩薩說偈也。余義可知。

來意及宗並同上準也。又問若義次第相生。意同但所顯別者。何故名目不與上同。答此但欲交絡顯義意故爾也。但增勝及托法爲異者可知。

四釋文者。此內第一集眾序中世界同慧者。用前解慧卽爲行所軌故。佛同眼者行心見法明白故。菩薩同名林者但以此行益物熾燃俱興顯備集之相故也。第二段中足指放光與前會何別。答況足指有行住二力。前彰住。此顯行。故況別也。第三說偈序內十人卽各以自已得緣起眞如。法因嘆佛。卽歸行相也。初功徳林偈有二。初長行生起。第二說偈下並準之。此文嘆法身自在功徳有十一偈。初六牒前升天雲集自在之相。次五法身自在甚深。二慧林偈文有二。初二辧佛具徳難遇。次八釋前具徳難遇。八中分三。初二明上具徳門。二如來無與等下四釋上難遇。三不可思議劫下二校量勸修。三勝林偈有四。初二諭說微深。次一法合。次二辧深所以。次五嘆其勝用。四無畏林內有三。初二舉體勝。次五舉用勝。次三勸學。初體用二文各有二。初舉法深。二嘆勝。五慚愧林偈有五。初一總嘆佛法勝益。次一嘆勝用相。次六反成勝用所以。此中初一總。次五別。次一重順成人徳用。五結人難見也。反成文內。初一愚智性別諭。次一同成虛妄諭。三二性乖違諭。四愚智緣隔諭。五用無相感諭也。六精進林有三。一總嘆人勝。次八廣舉法成人。次一明人法深故難見。八中一法體無異諭。二法體空無諭。三法體無實諭。四法體離相諭。五法體成眞諭。六一成多用諭。七起用依緣諭。八體堅難壞諭。準初說之。七力成就林有三。初四依他緣起觀。次五分別無相。次一約心嘆用也。初文分二。初二法。次二觀。八堅固林有二。初七辧佛性相二身難議。次三嘆勝。前有二。初二諭辧性身。次有五。諭合並嘆應化也。九如來林偈有二。初九法諭雙顯。次一勸學。前文有二。初五諭展轉答五玄疑。一疑法是實。初行答之。二見生異解疑法離因。三疑分別實法離心有之四疑旣是心作何爲非有。五謂心作法有知。此可思準。次四法合。造如來者謂無作佛也。所以者乘前來意不得爲有作佛故。十智林有二。前八嘆法身甚深。次二結嘆勸學。初文有二。初三嘆體。次五嘆用也。

功徳華聚菩薩十行品第十七

分別有五。一釋十行名及來意。二所治一乘如前解。三乘終教者聲聞畏苦障。三所得通行定及忍善根。四所成卽十行位。卽此品宗。五釋文。

一釋名者。功徳者行體。華聚者諭名也。嘆行勝妙能與果爲依眾行集故也。眾徳聚集能嚴無上菩提果。是因故安菩薩也。十行者數行之本相故。文云譬如數法十增一至無量皆悉是本數。智慧故差別。從五義得名耳。前眾旣集。次須彰說故次來也。

四此品以所修行體及位爲宗。

五辧文者。此文有七分。初三昧分。二加分。三起分。四本分。五說分。六利益分。七偈誦。善伏定者行力也。加勸序者。明此行法其旨甚深分在非已。自非諸佛加持道力說之莫由故次明也。此內有二。初總辧加所爲。二佛子當承佛下明加相差別。初文有三。初明佛加贊。二十方下明加所以。三欲令汝廣下辧加所爲。初文有三。同上會。所以中有四句可知。所爲中有十句。初一欲令等者總也。次八句廣。次一句結差別。二加相差別三業可知。問何故意加與法。答法是正行之本也。故與法也。又問前會何以不與法乃與智者。答法從智生故親能成行。智境卽通。故前會但與智也。此約地前。非證位故作此解耳。二意加中有三可知。四告諸菩薩言下卽本分。文有二。初嘆十行宗本廣大卽體也。二列十名卽相也。六決定同前解。但行異耳。問何故前觀相約性。今此約行業者。答前解相非勝故約性。此行相卽勝。故約相也。此可思準。所以並無常果因者爲顯在有流因位耳。第二就本分相中有五。初問。次略答。三重問。四答。五結也。第四答中。一釋歡喜者施成自他喜。二饒益者持戒攝益故。三無恚恨者忍息自他恨。四無盡者精進獲無窮徳。五離癡亂者得定故也。六善現者智現緣起法。七無著卽方便度故。八尊重卽成願。九善法者力智善說。十眞實者得智順理善說。五說分中有十可知。佛子何等者此初文有三。初牒問。次釋。三結釋。文有三。初辧布施行相有二。初釋次結。行相有十七句可知。二菩薩修歡喜行時下明行熟廣攝令他喜也。此文有四。一修施儀。二離過。三設方便。四明所爲。此文三句。謂自因果及爲生。第三句有二可知。三離諸我相下明離三輪成檀度也。此有二句。自利利他也。二饒益相文有三。初問。次答。三結。第二文有三。初明性成。二戒體有八句。二菩薩如是持戒時下對緣辧持相。此有四。初持戒儀。二辧方便。三離過。此有五句。初句分二可知。四明所成。此有二句可知。三何以故是我業下舉行離相成戒度也。此中有二。初問次答。答文有三。初明觀有五句。二未度者下明意。三我當下明所起。無恚文有三。初問。次答。三結。答文有二。初辧忍行體有八句。二菩薩成就如是淨慧忍下對緣辧忍相。相文有三。一他不饒益忍。此能所分二。能中口身分二也。二菩薩作是思惟下安忍有三。謂立責答可知。三復更思惟下辧法忍。此中初法。次是故下所爲有三句。三佛所行法下辧疑也。無盡相文有三。謂問答結。答文有三。初辧精進體。卽勤勇進有十一句。二菩薩復作是念下加行進有二。初明所離。二辧所趣。三菩薩成就如是下辧難壞無足等也。此有二。初有二問答辧難壞。二釋分齊可知。離癡相文有三。初問。次答。三結。答文有三。初辧入理安樂住定。二是菩薩成就寂靜引通定。三菩薩聞此能壞下隨利他定。此初內有三。初辧定體無失。二菩薩成就如是等下辧定業用。此中有四。初總辧。二何以故下釋所以。三此菩薩下別辧有二。初辧。次對因明也。四如是等下以廣顯略也。三菩薩於三昧中下辧觀行成前自在耳。此中相性成治分三。余文可知也。善現文有三。初問。次答。三結。答文有三。初辧加行般若。二無所依無所住下正證智。三分別一切世間法下後智般若。初文有二。初明智體。二無所有下釋成前義。正證文有十八句有四。初七辧智與理相應。二離業報下六辧正證離諸相。三無所依住下二句辧所住分量。四入離虛妄下三句明觀成分入無性問也。後智文有三。初辧如量智中如理卽顯所知法。二安住三世平等下辧如量智中如量卽對所化生。三是菩薩住此行時下徳用自在。余文思之可知。七無著文有三。初問。次答。三結。答文有三。初辧自利方便。二初得受記下辧利他方便。三菩薩如是觀察下二自他利善巧滿足有二。初辧二行。二所以者何下辧所以可知也。自分文有二。初自分位中修。二不捨菩薩心下辧勝分位修。有二可知。自分位有三初於淨法中修無著行。有二可知。二見不淨剎下於染行中見不淨修。三何以故下辧前無著所以有三。初問答總辧。二廣辧。三對生明離過。二利他文分三。初辧大悲方便觀。觀二不著身等下正明不著行。此中有十句。三何以故下明不著所以。初大悲觀有三。初辧大悲深重。二爾時菩薩見彼生下明增上。三爾時菩薩作如是念下明爲首耳。尊重文有三。初問。次答。三結。答文有六。初辧所遵法。二此菩薩行時下辧所趣。此有二。初趣。二益。益有三益。一成願。二成生。三顯理理中有二。初法諭合卽立宗。二有二責可知。三菩薩如是下辧所成用有法諭合三文。初法中初行行離非。二得法爲人。三成功入法界。四而菩薩摩訶薩下明行自在。五如是菩薩成就下辧用無二。此文有四義。第四義答中法諭合三。文可知。六此菩薩下明行成就有二。初自利。二利他。他文有二。初教。二申己意以去疑。有二。初申意。二有二責可知也。九善法文有四。初問。次答。三結。四利益。答文有三。初舉善法以爲佛種。二淸淨陀羅尼下釋成行體。三菩薩摩訶薩安住善法行下約修辧成。第二釋成行體文有二。初辧行體有二可知。二爾時菩薩下明行作用。作用有二可知。三約修辧成文有二。初總。次別。別文有三。初總。次佛子下別有二可知。三成就如是十種身下結成行用。十眞實文有二。初問次答。答文有七。一言行相應故眞實。二此菩薩下行相應此卽釋名。三菩薩成就眾生下辧行體。此有二。初立。次是故下結勝。前文有二。各有立責答。四不舍下辧行用。謂身口意卽爲三也。五菩薩摩訶薩住大悲下辧卽位以因成果。六是名下結。七此菩薩安住下成利益也。上來約一乘信行相。若約三乘寄位別觀時如經。初行之中爲自得一切種智故起四精進。勤修二善。勤斷二惡。爲求佛果故。第二行中爲得自身有大力故爲四如意足。念守境。精進馳求。定舍攝。慧照境。得法無生自在故。第三行中願無畏具足故。謂五根信進念定慧皆無相故。第四行中求具足三寶故。謂五分法身戒除形非。定無心亂。慧悟相虛。解脫無累。知見一切眾生無縛知見解脫故。諸法虛空無二故。第五行中爲化一切眾生故。謂八正道從師生慧名正知見。得法生思名正思惟。出家受道得三道分名正語正業正命。入法性空名正定正覺。於無生無二觀一合相故。第六行中大悲故起七觀。擇法念法精進法觀法喜法定法慧法入一相故。第七行中爲得四無礙故。謂五善根正觀暖觀頂觀忍觀三界空第一觀能生十地無相大明慧。聖人胎未變第一空平等故。第八行中一切佛國中行行故。謂四化法。法辧義辧語辧樂說辧。此四名慧。性照一切法無生。第一義諦中行故。第九行中於一念中照一切法。謂三世十二因緣皆假合會以成性。實不可得故。第十行中爲自在轉大法輪故。謂菩薩三寶。智覺中道一切法無生佛寶。則用爲法寶。常行六道與物相應名僧寶。轉一切眾生流入佛海故。此約三乘寄位語也。六爾時佛神力故者證成所說。此文有四。初動地雨華等。二如是四天下結會平等。三爾時各過下明十方菩薩證成。以此十方菩薩證成文卽知。諸會後但此處同名佛菩薩並爲證義故來。會初十方同名集者。但是影響標位分齊未是證法。余可準之。四結通十方。七重誦文有二。初長行辧說偈意。問此中佛種性菩薩種性何別。答因位菩薩由佛而成卽是佛性。由菩薩自成卽菩薩性也。此等可思準耳。二說偈有一百一十二偈。此中有三。初七字偈總嘆。二別嘆。三後有四行總結大情。思之。又此眾徳上十行一一位中皆具有也。

大方廣佛華嚴經搜玄分齊通智方軌卷第二﹝之上﹞

大方廣佛華嚴經搜玄分齊通智方軌卷第二﹝之下﹞

終南山至相寺沙門智儼述

菩薩十無盡藏品第十八

四門同上。

菩薩者人。十者本數。無盡分齊也。藏者蘊積也。良以體非數分。行無窮竭。而生滅所不易故云無盡。一攝一切統含無外。故曰藏也。余可準知。

二來意者。所以來。正位自分已成。次明進勝入後位故來也。所以前問在回向後今答在前者欲顯行通故也。亦可回向屬助方便。藏從行本故在初前耳。

三品以能所甚深功徳蘊積諸義爲宗。

四辧文者。此文有三。初舉數引證。略嘆列名。二何等爲菩薩下辧相。三此藏有十下結嘆也。初文有二可知。十名者一信卽十地第一。及攝論中書持。二戒卽地中慈悲。及論中第六教他得。三慚。四愧卽地中行。及論中第九獨處空閒等。五聞卽地中知諸經論。及論中第四恭敬聽受。六施卽地名捨。及論中名施他。七慧卽地第十如法修。卽論中第十修相入意。八正念卽地中不疲惓。及論中自讀。九持卽地中堅固力。卽論中第七如所說一心習也。十辯卽地中六善解世法卽四辧也。卽論第八爲他如理廣釋。地論及攝論皆有供養。此中何故無者。此中分慚愧爲二故也。亦可此藏與彼一向義別也。

二廣辧文有二。一釋相。二是爲下結嘆行用能成大果。初信藏文有四。初列名。二辧相。三結。四重嘆行用。二辧相有三。初自性住佛性。二佛如是知下約至得果性。三此菩薩成就如是下約引出性。初自性文有三。初入理。次辧信堅固。三何以故下決疑也。第二至得果文初辧信境。次菩薩成就下明信解成相。第三引出文有三。初牒前。次不退下卽明信境界分齊。次護持下辧信行成。戒藏有三。初列名。次別釋。三是爲下結。已下諸文三段準此可知。二別釋文有三。初牒十名。次何等下辧相。三此菩薩持如是等下大悲利物用。就不諍戒中不非先制。不更造立者隨順實際體非集起。心常隨順向涅槃者一切諸事卽涅槃相不復更滅也。慚文有三同前。第二辧相內有四。初知已過。二一切下識生有罪。三自惟下上聖知見。四是故下離過顯慚心。愧文有三同前。第二辧相內有四。初知已過。二復作下知生有罪。三上聖見知。四我當下離過顯愧耳。多聞第二辧相內。初列所聞十種事。二辧十相。三菩薩作如是念下利他。十二因緣是無爲者。婆沙一師云。有爲不自立因無爲故也。此中文有六無爲。又解一空約事相辧。二涅槃約位論。三數滅約性散。四非數滅就事散。五緣生約理從事。六法界理不對事耳。對情卽有爲所以。及余意思之可解也。此等義並是自體緣起。參而不雜。不可以事相論也。是以大乘教相。若論方便解入時。一切教相要況詮中取也。若論正解時。要是祕密教詮。方得顯大乘義相也。甚須得意。勿惑其聲。無記有六十也。施第二辧相。夫言施者以捨濟資益爲義。故文言乃至自受資用無非是施。若就事相中明時。如文所列。若據詮表以明。但使解遠窮宗。莫問玄想之以正智。一開情已乃至三業起動進參隨緣所作。無不隨順如實與無盡藏相應。故能建立無上菩提根本種子。文有二。初列名。後廣辧。前施法中有三種施法準可知。余文相顯可知。慧第二辧相內有五。初七句所知境。前四各有二義。一色苦是報色。二色集是業色。三色滅是分別性色。四色道是道共善色。第二色苦者色無常。二色集生後。三色滅卽如。四色道謂成道具也。余準之。聲聞菩薩等者初知人。次知所軌法。三知道因。雜煩惱習故得集名。四知滅果也。體相如下說。次云何知下辧加行觀諸法。卽自利有問答二文。答中有六句可知。三廣爲說下利他有五句。初總。二問答明義分齊。三問答顯說儀。四責。五答所由有四句耳。四菩薩成就下辧利自他行成相。有二可知。五此智慧藏有十種下辧慧攝無盡。有四可知。念藏第二辧相文有三。初辧所念淨法。云念佛者隨順實覺也。云授記者實覺妙軌顯此心懷也。云念持修多羅者。圓覺等滿相彰於外。妙軌備時以爲世則故也。次菩薩作如是念下辧十念體。三此菩薩住是下明念堅彊也。言妙者妙過餘人。淨念者所記分明。不濁者不雜闇障。徧淨念者於法悉明。離塵念者於所念事不生貪染。離種種塵念者不生余結。離垢念者不計我能。光曜念者廣照無極。言樂念樂修不息。無障礙者發意卽知。不得思量等也。持文有四。初問。二辧相。三結。四嘆徳耳。辧相文有三。初辧持人。次佛明所聞緣處。三聞持一品下辧所聞法。辯釋相有四。初牒。次辧。三結。四嘆徳。第二廣辧文有五。初明後智辧體。二廣爲下明辯功能。三何故下釋成。四成就此藏故下廣明辧徳所成之事。五此菩薩成就百萬下成辯無盡之用事也。此文有二。初釋。次問答去疑。云佛子是爲下第二結徳用能成大果無盡。次此藏有十種下第三結嘆辯藏深奧生徳無盡。有四可知也。

第五會佛升兜率天宮一切寶殿品第十九

此卽答上回向門。四門同上。

一釋名者。知足天約行準之。又前第三會但說其殿。第四會但論莊嚴。第五會云一切寶莊嚴。第六會摩尼寶等者欲顯慈悲徳相隨物轉增故也。

二來意者。所以來者。若不回向進行莫由故也。一會來意。二品來意。同前準之可知。

第三會宗者分別有二。約人法。同有體相用。準上可知。又因此會宗體更舉上下諸會別。宗有二義。一舉普賢性起實徳隨差別緣以起信心故說。卽初會明世界海。第二會十信。第三會十解。第四會十行。第五會方便回向。第六會明修成本有無漏因果二行法等。第七會依法成因果行徳。第八會依人成位差別徳也。此並是一乘三乘共學法。第二攝差別緣以從本實。卽初會觀圓明五海十智以起說。第二會位信位成就本實因果分量徳。第三會解位顯證性徳普賢因果第四會行位顯證本性普賢因果。第五會方便回向位顯證法界如相普賢因果。第六會證位顯證性普賢因果。第七會依法以顯通教普賢因果行徳分齊。第八會依人顯證普賢因果緣起理事徳。位分量差別義也。

四釋文者。此文三品分二。初二前方便序。後一正宗。此初品有二。初體用。二融體。融內有三。謂身口意又因果相應爲後方便也。上皆同此耳。第二時彼天王下赴緣攝化。此文有六。一時彼天王下從體起用爲攝化緣。二卽於下辧王修供養具卽成就根。三爾時世尊。以佛莊嚴下明佛受請升座明機感相。四爾時佛神力爲天王故下明勝力加被息亂住靜。五爾時天王下明從靜定發智偈嘆也。六爾時世尊升一切寶殿下辧佛法身平等攝益成事不虛。第二文有二。初成根。二爾時天王爲如來敷坐竟下天王出迎世尊辧敬儀也。卽根熟成欲。初嚴供具。文有三。初總嚴立宗。二所謂下別廣辧修入方儀。三如是四天下結嘆同等顯機應法。初文有二。初總明嚴座。二過去修習下辧因緣。因緣有十三。初一總。余別。次第除疑可知也。就第二所謂下廣說在殿修供養行成方儀中。大文有三。初辧器世間莊嚴自在行。二百萬億諸天神王下明眾生世間莊嚴自在行。此能供養人。第三百萬億諸大菩薩下智正覺莊嚴自在行。此分證理故。有異解云。此中有五十八眾可知。初器文有二。初外塵莊嚴具。二百萬億神力自在下明內法莊嚴。智正覺中初十三辧人。次二十句行徳。諸大菩薩者入道場會人。華手等信解位也。第二迎佛文有三。初出迎辧敬儀有二。謂初結前。二生後也。二設供養。三正申請。二設供文分三。初明自分行供養有二。初外。二內可知。二佛神力故下明勝進分行供養。三爾時一切諸天眾下辧二行入佛界也。二勝分徳中有三。初總。二別莊嚴虛空。三出華供養如來也。三爾時一切諸天眾下明入佛界中有三。初辧利他。二時諸天見如來身一一毛孔下自利徳。三爾時如來下辧自他平等圓極自在。就前段中初知利他徳。二如是正念下十句結觀解益。初知中有二。初人雄等報身徳。二順眾生根爲現佛身下化身徳。報身中初身業徳。次住一切智下辧口業徳。三佛智慧月下明意業。二化佛中。初身業。二常以法施下明口業。三皆由從心起下辧意業。此等上遠佛境。卽是回向因人用事。可準之。二自利徳中有六句。初辧放光相。二自然下辧光說偈。三顯現阿僧祇下明莊嚴相。四顯現不可思下出化身說法。五又佛身中下出寶光明顯其因行。六又睹自在神力下明說法教化。三自他平等圓極文有四。初牒前慈悲徳。二欲令無量下隨機攝益。三成就如來下入佛界徳成。四如來顯現下結嘆難盡。第三赴緣攝化文有三。初正赴。二等餘方。三辧益可知。第五智文有三。初長行憶念。卽是智體。二說偈明智相。何意嘆一佛徳者。爲彰回向多方便歸一慈悲善巧也。三等通余方。第六攝化成事文有四。初辧赴機。二正攝化。三成益文有二。初二句順理。次順事。所以但辧具徳不廣殿如來處者爲顯方便別莊嚴也。四等通十方也。

兜率天宮菩薩雲集贊佛品第二十

四門同上。

一釋名者有四義。一處。二人。三身儀。四口業。或六句可知。

二來意同前。但所爲別耳。

三宗亦同前準之。但回入此品嘆方便佛行爲異耳。

四釋文者。此品三序。初文集眾序內。先舉佛神力顯分齊。次辧所集眾。後如此下結所集眾。第二內三世間可知。眾生世間中有五句。初列名。次依本修行。三俱來。四依方而坐。五嘆徳。嘆徳有三。初明自利行。二一切眾生觀無厭足下利他行。三此諸菩薩下辧自他徳用自在。第二放光序中有三。初辧光出處。二明所照處。三彼諸菩薩下光所攝益卽嘆徳也。兩膝放勝光者法身行中入佛境界增長勝妙相也。膝者表進方便相也。嘆徳中有三。初總。次別。三結。別中有三。初自利。二教化成就下一句利他。三勝進可知耳。贊佛序中。金剛者因行堅也。幢者行成髙出也。亦有攝伏義耳。又十菩薩中。初名金剛幢者明自體眞實能消殄相累。超世之道標別勝負故名金剛幢也。余相可知。此中諸偈並約回向方便顯其佛徳。卽以此教爲詮善巧相也。余準思之。諸偈文若有二。初長行生起。第二正說偈。初偈有三。初五自利徳。次三利他。次二勸修也。堅固偈有三。初三嘆佛自利堅固。次四嘆利他堅固。次三勸修也。勇猛偈有三。初二辧法界海深。次五辧利用廣大。次三結體用圓極也。夜光偈有二。初四嘆法身自在。次六嘆化用自在。智偈有二。初一嘆卽位徳。次九辧所見勝。所見文有二。初一總。次八別。別文有三。初二嘆佛徳。次四明佛離數相。次二辧離世相耳。寶偈有三。初一化身。次二法身。次七報身。又問何故科此經文。多依三乘者何也。答所爲人三乘者多。故爾也。一乘義文準之可知。精進偈有二。初六通三身自在。次四約四諭辧成。離垢偈有三。初七嘆智身。次二嘆法身。次一總釋。眞實偈有五。初二嘆化身自在。次二法性身自在。次四重成前化。次一辧趣方儀。次一結成身離相。法偈有四。初二辧明策修者意。次三總舉損益釋成。次四廣辧損益相以嘆徳。次一顯徳相也。又亦可此十菩薩徳嘆不須別科。一一句義卽一方便法也。此約一乘意取文也。

金剛幢菩薩回向品第二十一

分別五門。一釋十回向名及來意。二辧所治。一乘如前準三乘除獨覺捨大悲障。三所得無間定及世間第一善根。四所成十回向行位卽宗體也。五釋文。

一釋名者。回向者回前行向菩提。亦可通眾生及法性。金剛等是人。回向等是法。就二義得名也。來意同前耳。但法體異前耳。今此論所治及成得等並約三乘說之。若約一乘別教辧者。卽或治或不治等可準思攝。

四宗者總相可知。廣在下文。

五釋文者。此文有七分。初入定三昧分。二加分。三出定分。四本分。五說分。六利益分。七偈誦。

初云入定者顯法體非思境也。明智定者顯行無惑照明故也。亦可方便淨智依止能成淨智。加序有三。初總明贊加因緣相。此文有三。初總諸佛現身及同名證法有二可知。二時彼下正贊述。三善男子下得入現定。所以加入定有五因緣。一諸佛力加。二盧捨耶本願力。三盧捨那今神力。四金剛幢自智淨力。五餘菩薩善根力也。二欲令下辧加所爲中有二十二句。初十二自分徳。次十勝進。今此二十二句內所有諸文。及上下意加內所有文相。不可一一具解。但準下地品初加分內論主所判。約分此文意卽可知。仍此中文相或通果及因。或初總後別。或自他利異。或同異成壞。如是一切及上會諸文。並準地論初六相取之無不明了。余相可知。三善男子汝當下辧三業加相差別。就中初口內有十句可知。意加亦十句。初一總。次別。問何故此意加與雜法者。爲方便事不定心境及理事非一法故也。準之可知。本分正說文有二。初總辧體。二列名辧相。初文有二。初總嘆。二辧方便體。卽六決定於中但有觀相大善及不怯弱。所由上已辧也。二相文有五。一問。二舉數及引證。三重問。四列名。五結及證成。不思議大願者是地上願因。亦卽十回向願也。四列十名者。一救護一切眾生。離眾生相回向化事離二我也。回向有三。一回向眾生與物同成故。二回向菩提捨諸世有故。三回向實際用歸極體故。此三相成。所以知有此三。下彌勒令善財見菩薩修三種回向也。般若經中亦說此也。下並通此意。二不壞者自行堅固也。三等一切佛者自他等入佛境。亦可量等。四至一切處者分得佛力故。五無盡功徳藏者修用出生不窮盡故。六隨順平等善根者亦名堅固徳用無盡獲得。三堅固隨順涅槃也。七隨順等觀一切眾生者得大涅槃而不捨世間故。八如相者行依如修故。九無著解脫者。理等離縛脫無脫相故。十法界無量者稱性用也。此十相成共有二。一以十門攝諸行回向。約此門卽是行。二以行依十門明回向也。回向有三。所謂實際菩提及眾生回向。實際有二種。一現修諸行卽是眞如。二爲顯眞如故修諸行也。眾生亦二種。一爲度生故修菩薩行。卽是眾生道具。二菩薩所成卽眾生所與。菩提亦二。一所修諸行爲成大果。二菩薩眾生諸行卽是菩提芽果。一一回向並有此門。具述總意。準以思之。第一中有四。初問列名。二辧相。三是爲下結。四以偈重頌。二辧相內有四。初明行體。二摩訶薩復作是念發菩提心寶下回向眾生及菩提。三菩薩復作是念如日天子等下回向實際。四以如是等善根回向下結嘆勝妙徳用自在。初辧體內有三。初以六度四攝等爲濟眾生法。二修善根下明救護眾生。三此菩薩爲怨親故下明托依起行。此中有二意。一爲離眾生相故得成三回向。二由離眾生故是三回也。此可思之。二正救眾生文有二。初令生不墮地獄等。二復作是念下得法身樂。於中因果分二也。三托依起行文有二。初以善回向眾生不揀怨親有三。初立。次問答釋疑。三常以愛眼下對緣成行。展轉有四辧疑。第四疑文有三。初立次責三答可知。二菩薩不爲一眾生下顯意廣大。有二可知。第二回

向眾生及菩提有五。一行等諸佛及起心究竟卽爲二也。此二子段中復各爲二可知。二菩薩以諸善根回向時下令生得淸淨趣。三復作是念以此善根下爲生得見佛獲益。七財淨滿足者謂信戒聞施智慧慚愧。四此菩薩復作是念下代受一切苦。此文有四。初對物生心。次何故下除疑。三以大下明善巧有二可知。四復作是念我悉當爲下正明爲生受苦。此中有三。初代受苦。二除疑此文有三。第二文中有四。第三文有三可知。三是故不以下結可知。三復作是念我當以下辧所成也。有二可知。五菩薩以是無量下令生得具助道因緣有三。初起意。二諭況。三合可知也。第三回

向實際文有二。初簡擇前二回向。二令一切不著等下正回向實際。此文有三。初辧分別無相。二不起虛妄因緣下依他不生。三觀察一切眾生平等下眞實無性。彼不生諸法不滅諸法以如是等善根回向者。卽第四總結文有三。初總。次修行下別。後菩薩下結嘆。別中初修行對治法等結初行體。次觀一切結回眾生及菩提。後於彼善根不作二相下結實際。余相可知。重頌有二。初長行辧意。次偈頌有五十六偈有三。初十二總結。次別。此別有三。初十一結行體。次十三結回眾生及菩提文。次十五結實際。第三後六總結之。可準取解。二不壞者有五。此中初問。次答。三結。四嘆徳。五偈頌。答文中有五。一辧行體。二欲令一切眾下回向眾生。三諸佛成就無量徳下回向菩提。四菩薩如是舍離癡下回向實際。五如是菩薩成善根下結嘆徳用。體文有五。一對緣成信有二。初立宗。二何故下除疑二如是安住下依信成行因。三菩薩如是等善下辧行所成果。四菩薩如是精勤下結興行益。五菩薩善根回向已下辧依行成願事。此有二意。一爲不壞故得成三回。二爲不壞故是三回也。此可思準。二回眾生等文可知。實際文有三。初簡前二回向。二觀察平等下正回實際。三常爲諸佛下功感聖念。四結嘆內有五。初結行體。次摩訶薩如是下結眾生。次究竟淸淨下結回菩提。次得平等下結實際文。次菩薩行如是下通結勝妙。偈文有二。初長行。次偈頌有五十有五。初二十一頌行體。次二頌眾生。次二頌菩提。次十頌實際文。次十四頌結嘆文等。三等一切佛者有五。初問。次答。三結。四嘆徳。五偈頌。答文有五。初辧行體有二可知。此回向有二意。一爲等故成回三種。二爲先應三回故得等也。可準之。二此菩薩得如是樂時下回佛菩薩及眾生。此文有四。初向佛。二回菩薩。三回眾生。四菩薩攝取行等行下明儀式也。菩薩文有二可知。第三回

眾生文中有三。初回儀式此有二可知。二滅惡。三生善。三菩薩若在家時下辧起心分齊。此文有二。初釋。次如是菩薩今集下結。初文有二。初在家攝生回向。二菩薩作是念乃至小大下大悲深重。初文有四。初起心。二對緣辧攝有二可知。三明成行無間卽顯智堅固。四結。第二深重文有二。初離苦。二得樂可知。四復作是念如彼下回向實際。文有三。初牒前。二回向。二而無所著下正回實際。三摩訶薩下結同佛回。正回實際有二。初約入觀智回。二常樂習行普門下出觀智以回向。第五總結中。初牒前行體。次第一回

向下通結偈有二。初長行。次偈有四十八。初二頌體。次三十四頌回佛眾生等文。次四頌實際。次八頌結嘆。四一切處者有五。初問。次答。三結。四嘆徳。五偈頌。答文分四。初辧體。二如是莊嚴下回向菩提及眾生。三菩薩如是善根回向了無所下回向實際。四菩薩如是善根回向下結嘆徳用。初體中分二。初明行體有四。一法。二諭。三合。四辧所成。此有三句。法諭合諭如諸天者第一義天。余相可知也。此有二意。一爲順一切故得回三。二爲順三故得至一切處也。二菩薩復作是念下廣明行相。此文有二。初明所依方土及佛。二菩薩於諸如來下廣明行相。此中有二。初對境興心卽爲二也。前對境明心。次辧心徳。二復作是念下對境成行。則復爲二耳。如是莊嚴下回眾生文有二。初開理事二門立宗。二令一切等下別辧得成至一切處所以。有法諭合。三文可知。三實際文有三。初牒前行。體及二回向。次了無所有下正回向。三如是菩薩樂觀下結回成益。正實際有二。初約入觀智。次如是菩薩圓滿下出觀智辯也。一切法眾因緣地者依因緣解證一切法故。四總結嘆中初結行體。得佛自在下結菩提。次教化眾生結眾生。次菩薩如是下結實際。偈文有二。初長行。次頌偈文二十二。初八頌行體。次六頌菩提及眾生。次六頌實際。次二頌結嘆文。

五無盡功徳藏者此有三義。一出生無盡。二所成。三自體。以此三準之。初問。次答。三結。四辧徳。五偈頌。答文有四。初辧行體。二菩薩諸善根皆悉下回向菩提及眾生。三菩薩以如是等下回向實際。四菩薩如是善根下結嘆勝用。此初行體文有二。初辧行體有四。一懺。二勸請。三隨喜。四回向也。隨喜有四。一成佛。二說法。三涅槃。四流通等文有二。初悔過。第二勸請隨喜回向也。此三義由是有爲徳義分相交故。同處合說。此文有二。初總舉。二別辧。別中依隨喜四義卽爲四段耳。此有二意。一爲行順三回故得成無盡藏。二爲成無盡故回三處也。此可準之。二菩薩作如是念下辧行相有二。初嚴土。二嚴成人。嚴土有四。初成世界土。二菩薩修勝善根下莊嚴佛國土。三彼諸世界中下三世莊嚴。四如一世界下結成究竟。二菩薩復如是下嚴人有二。初辧次結。辧中有四。一人。二此諸菩薩下略具顯徳。三成就下別顯徳。有二可知。四成就等下結有三可知。二如一佛剎下以結略顯廣可知。回向菩提眾生文有二。初以法界方便回向二處。二如是菩薩善下辧方便分齊。實際文有二。初牒總回向趣向薩婆若際。二菩薩行如是下別回實際。此文有二。初入觀智以回向。此有二可知。二菩薩如是起下出觀智回。生死非雜亂涅槃非寂靜者此有二解。一就破相。生死體空故非雜亂。涅槃體如故非寂靜。二寂用解生死體寂故非雜亂。何者是體。近說空是。深則不空如來藏是。大涅槃能建大義。妙用繁興無所不爲。故非寂靜。今依後釋。此二佛境佛所行道名境界道。無別生死故非他作。生死涅槃體無定相。故曰無法。諸聖同依名爲同止。如義同先解。第四結嘆文有二。初牒結前文。次菩薩初發下總結。初文有四。初牒前行體結成回向菩提及眾生。二以如是等下牒前回眾生結成實際。三菩薩如是回向眼終下結所得益。四菩薩如是回向時下行徳勝妙。第四嘆徳用文有三。初舉數。二釋。三結可知。偈內有二。初長行生起。次偈偈有五十偈。初十八頌行體。次六頌回向眾生及菩提。次十四頌實際。次十二頌結嘆文也。第六隨順一切堅固善根回向者有五。初問。次答。後是名下結。四嘆徳用。五說偈。第二答有四。一施門中辧行體。二菩薩善根回向令一切眾生下回眾生及菩提。三菩薩摩訶薩以此善根回向時下回實際。四菩薩以一切善根如是回向下結嘆徳用。初文有二。初舉輪王位捨嘆成行徳體有二可知。二若施飲食下辧行相。此文有四。一略列所施諸物名。二作如是念下辧修行意。三若施飲時下廣辧施儀則。於中或四五六不定。四者。一人。二所有事。三回向。四結前。五者第三增田。六者第三增嘆事徳。又有成施心。四此菩薩以如是等無量下結利益也。初列所施名文有三。初列六十章門中所施財。二心不貪著下辧施心無染。三若諸眾生下辧所施田。第二意文有二。初辧施回向意。二菩薩如是回向已下明回所成。三廣文𨿽有一百二十事無不皆在六十門攝也。此有二意。一爲順三回向故得順堅固。二爲順堅固故得三回。此可準之。又今此所捨並通三義。一是分段依正。二變化依正。三是變易依正。可準思攝也。地前具五生身故。四輪乘者運度八難也。一住正國。此度三惡道北單越及長壽天。二正士度佛前後。三本功徳度諸根不具。四平等願度世智辯聰。又正國輪者眞如法性土也。依正士輪者般若正觀也。本功徳輪者施等五波羅蜜也。平等願輪者菩薩十種無盡大願也。菩薩淨行由斯滿足。又字肆者恣也。第四結嘆中有二。初嘆益。二菩薩爾時下慶得成益。此二文各有二。初釋。次結成究竟也。二實際文有二。初牒前行體。二於身口意業無縛著下正回實際。於此正向中有五。初約入觀智辧行成。二菩薩如是回向時不著內下明所離。三菩薩若於此法中下辧利益。四何以故下釋成。五菩薩如是見法下結說是非。此文有九句相生可知。前文言禪頭者。眾生有形有體名禪頭。今無此想也。四結嘆中有四。初菩薩等總釋體用。二回向者何義下結回向名義。三菩薩若能以此下嘆行回向徳。四菩薩如是回向已下結益。偈有二。初長行。次偈偈有八十二。初四十八頌行體及二種回向。次菩薩觀下三十二頌實際文。後二頌結嘆文。了達菩提從緣起於法眞性無所壞者用不違體也。

七等心隨順一切眾生。初問。次答。三結。四嘆徳用。五偈頌。第二答文有四。初辧行體。二菩薩離垢淸淨下回向眾生及菩提。三菩薩修行如是善根下回實際。四菩薩行如是下結嘆勝用。初體文有三。初辧行體。二菩薩行如是等下辧行用有二。初離惡。二生徳也。三不求生天下辧修意。此有二意。一隨他眾生所作善根不逆善令進故。二菩薩自善根隨眾生根性三品授與故。此可思準之。二眾生及菩提文有二。初辧修行。二菩薩以此善根下正明回向。初文有二。初自分。二修習平等下增上修也。初文有五。初辧所依之緣謂善根也。二菩薩復作是念下明依緣起心。於中分三可知。三菩薩如是下顯心具徳。四辧時分。五復次菩薩下廣辧所施之物。第二增上施中有二。初辧施心。二菩薩復作是念下明心具徳。二正回向中有二。初正回向。二如是菩薩下結徳自在。此有二。初自分。二以如是等下勝進可知也。實際文有二。初牒前利益。二菩薩如是等下正明實際。初文有五。初離垢。二明所得。三明無等。四對果校量。此有二。初總。次別。五結成具徳也。二正回法界。文相顯可知。四結嘆文可知。偈有二。初長行。次偈頌。偈有四十二。初二頌體。次十七頌眾生及菩提。次七頌實際。次十六頌結嘆文。

八如相者有五。初問。次答。三結。四辧利益。五偈頌。第二答中有四。初行體。二菩薩以此下回向眾生及菩提。三菩薩善根如是下回實際。四菩薩如是回向時下結嘆勝用。初體文有三。初集善根體。二菩薩如是下攝助成正行。亦可攝因助果也。此中有二。初攝次辧觀相。二菩薩以如是等下成三業大用自在也。此大用內有二。初明心所趣卽略也。三業卽爲三也。初一句身。次一句口。次下並意耳。二一佛世界下結略顯廣也。此有二意。一此善根是如家相故回三處。二以相等體無礙故回向三也。二回眾生及菩提文有五。初總明回向。二菩薩如是回向修下辧行廣究竟。三復次菩薩下對事辧成行儀。此有二可知。四菩薩善根如是下辧修意也。五如是菩薩長養下回向功力所成。三實際文。此中回與上下何異者。諸回攝相從體。此中攝相從相。此可思準之有三。初明回向體用。二善解回向下成勝所以。三如如下約法廣辧。初門有三。初辧體。二順如來道下明用。三觀察寂滅下結前二。第二勝用所以中。初舉意。次如是菩薩下釋。三如法門下約法辧成。第三廣辧中有一百句文。初一句所軌則下諸句依回耳。又廣辧文中三種言說。初取無著。第二取施設法。第三正取言說教事。文中三種時者初惟法耳。二揀時論法。三時法雙論耳。此等依文次第捨之。卽知所由。過去非同者非同一滅也。未來非故者非現後故也。現在非異者非異前後二世及自同類法也。此亦反外人見。思之可知。四結嘆中。初三句結嘆回眾生及菩提。次等觀諸佛無有二下結嘆實際徳用。第四成益文分二。初辧徳。二結可知。第五重頌有二。初長行。次偈頌。偈有二十九。初二頌行體。次四頌生及菩提。次九頌實際。次十四頌結嘆利用。九無縛無著解脫心。初問。次答。三結。四辧徳。五偈頌。初答文有四。初辧行體。二摩訶薩以無縛著下回眾生及菩提。三摩訶薩以如此無縛下回實際。四摩訶薩如是回向時下結嘆勝用。初體文有二。初總辧不輕眾善。二菩薩常樂攝受下由不輕頓故。於行攝成自在。此有二意。一爲善根無縛著故回三處。二以善根順三處故無著也。二回眾生及菩提中有二。初辧普賢三業。二從此生盡未來際生下廣約別事顯成自在。初文有四。初總。次身。三口。四意可知。二廣顯內有三十二。一得因果位。二得方便。三得身業。四得口業。五得意業。六成根。七得神力。八於佛剎自在。九得家。十得因陀羅智。十一得時自在。十二身容受。十三入果位自在。十四入世界自在。十五知想。十六知心。此等中各有二文。初知。二嘆知徳。十七知處。十八知業。十九知法。二十知聲。二十一說自在。二十二知根自在。二十三智方便知微細。此文等有二。如前可知。二十四行方便知微細。二十五知入解位菩薩微細。二十六知初地微細。二十七知生性微細。二十八知世界微細。二十九知法界智微細。三十知劫智微細。三十一知法智微細。三十二知出生雜法微細也。上知微細中。何故知智而不知法者。爲智能顯成法也。三實際文有二。初入觀。二約出觀可知耳。四結嘆勝用文。滿足等者滿因果行也。約位如此。若約行卽通一切耳。偈文有二。初長行生起。二正頌偈有一百二。初六頌行體。次七十頌眾生及菩提。次如是一切諸法王下十八頌實際。次八頌結嘆文。十法界無量者。此文有六。初問。次答。三結。四嘆勝用。五證成。六偈頌。亦可此二段從會初科。第二答文有四。初所成行體。二復次菩薩以法施下回眾生及菩提。三復次菩薩安住法界下回向實際。四菩薩如是回向時下結嘆勝利。問此第十回

向與前八九何別。答第八趣理。第九約修成。第十二俱通含及所作事也。初體有三。初總除障顯徳。此文有二。初受記辧位。次明益用也。次菩薩行法施下修行所趣。三菩薩於彼善根下辧行廣大。所成自在福智莊嚴也。此有二意。一以行體回依法界至於三處。二所有行體卽是法界故可回至三處也。此廣大文有四。初總明行智莊嚴。二諸佛菩薩所贊下別辧莊嚴行。三何以故下辧成自行所以。四復何以故下釋自成能得利物所由也。第二回

向眾生等。文中有二。初明恭敬無間。三業恆行故也。二菩薩以此法施下三業起用不空。初文有三。初意業隨智慧行。二令一切眾生皆悉具足下口業不空。三令一切眾生得淨法身下身業不空。初意業中有十門。知法等可知。一令自他得佛無盡法門。此文有五。初立宗。二以此下總辧其徳用。三悉得下得佛法。四於一一下述自能。於中有二。初總開十門。於此文中其十海者。一名生法立義相。二引證相。三方言語則。四施名於義。五文教成軌。六說則。七所依門。八能入智。九境智資成相。十義住立不動也。五菩薩善根如是下明所成也。次廣辧文可知耳。第二復次菩薩下明自回向所成徳。三菩薩復作是念下令同己等得。四復次菩薩以此等下緣成性徳。五復次菩薩以此善根下行成得佛隨喜。六菩薩以此善根如是下辧回向所依。此文有二。謂佛及法界可知。七復次菩薩下辧所趣意。八菩薩摩訶薩下得用自在也。九菩薩以此善根如是回向下以行成位有二。初明所離。二明辧所得可知。十菩薩如是平等心下位依成勝進行用。此文有四。初辧回行體。二令一切眾生下明回意。此有二文。一自分。二勝進可知。三菩薩善根如是下明所離。此文有三。初立。次責。三答可知。四菩薩如是回向時下明起行益也。第二口業可知。第三就身業文分三。初辧身體。二明身徳。三辧身用。此有三。初總。次別。三結。二三業起用不空。文有二。初復次菩薩修善下具辧三業。第二如是菩薩下不空行成。初具明三業。文有二。初辧寶莊嚴。二廣說香華等下類辧十門莊嚴。初文有四。初辧所供境。謂佛等。二彼一一剎下供養具。三菩薩復作是念下以略示廣。四是爲菩薩等下結。初供境中。初總次別。別中依正分二。二供養具有四。初明百句別寶供養。二寶身莊嚴下八句明三業行。三寶眼下六根妙用。四寶身業下後以三句成三業智用。二三業不空行成中有二。初令生成自分行。二菩薩復作是念下令成勝分行。此上各有二段應知。三復次菩薩安住法界下回實際可知也。四利用文有二。初牒前諸行也。二安住法界等無量淨身下依行成勝三業。大段第三是爲下結文可知。四嘆徳文有二。初明已成就普賢廣大眾徳。二於念念中下明別嘆已分成自他勝用一切行事也。上來依經。是一乘法通而非局。次明三乘寄位法者如經。初向心內。一二諦正直所謂學習第一義諦。觀一切法相如不可得故。以慈悲喜捨教授六天人。剃頭被三寶衣。出家菩薩共一切僧。佛法無二。第一淸淨故。第二向內第一義智。五神通是慧性差別用。卽以六通爲觀境也。第三向中。於無生慧內四不壞淨。於佛法僧戒中信不可壞故。於第四向中量同佛力所謂。三相諸法本無。故假名生。已有還無假名滅。不空有法假名住。是故一切通達空而不二名世諦相。空空一諦相故。第五向中善計量眾生力所謂五陰。色者異空。色集成大色分。故色相空。剎那剎那成心。故心相空。受想行無集無散。一相無相故。第六向中佛教化力。所謂十二入。外六境內六根爲識所入處。故名爲入。其慧觀者。不在外。不在內。不在中間。一切法無自他故。第七向中趣無礙智爲十八不共法。六境六根六識。一合相一切法亦爾。第八向中隨順自然智所謂因果。善惡名因。苦樂名果。所由爲因。所起爲果。因果二空無生無滅。皆一合相也。第九向中受佛法僧故。謂二諦空因緣集故。謂之有。非曰有是有。因緣散故謂之無。非曰無是無。故有無無二相也。第十向中以自在慧化一切眾生。所謂中道第一義諦。般若處中而達一切法而無二相。轉增入聖地名相似第一義諦觀。非眞諦觀。初地已上是眞觀。此是三乘寄位說。所以知者爲經中明已前三十心並凡夫法非聖位故也。初地已上經本無通三乘。立其教義文相多同故。不須料簡也。爾時佛神力故動地等下第五明證實顯成。此文有二。初動地雨華等證成。次云十方菩薩悉雲集者第二明諸聖證成勸信流通也。於二文各有二。謂辧相及結通余方也。偈初意後頌。頌文有九十四。初十四頌行體。云無相妙智觀法眞相者末用依體也。世行窮故最妙。次菩薩法施下六十八頌眾生及菩提。次譬如如下二頌實際。次如是殊妙下十頌結嘆。就菩提眾生內。初八頌三業隨智行。次十方一切下二十頌身業不空。次恭敬下二十二頌口業。次眾生數等下十八頌意業等也。此會答上回向問耳。

大方廣佛華嚴經搜玄分齊通智方軌卷第二﹝之下﹞

大方廣佛華嚴經搜玄分齊通智方軌卷第三﹝之上﹞

終南山至相寺沙門智儼述

第六他化天會十地品二十二

此會初四門分別同前。

一辧名者。他化自在天會從處得名也。十地品者數義以彰名也。

二來意者有二。初會來意。前是阿含。次入證故來也。二品來意者。前方便回行向於菩提。今行相增明轉入十地。義次第故也。

第三宗者有二。一會。二品。會者有四。一明所治。謂正使煩惱業報及性三障上心種子。二能治。謂正無分別智及普賢性起智。三所成徳。謂有二。所謂人法。人有二種。謂正化及助化。各有體相用並通性起等。法者謂理教行果。並通性起及修生等也。準以思攝可知。四明所成位。謂十地位及普賢性起無漏法門等也。若論品宗四義。準上惟取修生爲異耳。又此品以不說爲說義卽證普賢徳位。以說爲三乘宗。

第四釋文者。問此會共上二三四五會何異者。答且有四異。一漏無漏別。二本末別。三共不共別。十地人天聲聞等共采故。地論云。亦能生成人天道行余則不然。可準之。四位別如是一切。問何故此會獨不顯別處及彼體用二融放光往來集眾嚴具者何也。答欲顯此會是證了法無二。體用遠近並無別異故。不須表顯別處等也。又此會等是證法不可以事別標玄趣。但得總相顯耳。準上思之。此會有十一品大分有二。初有九品辧緣成徳用。次有二品明性起體用。以爲諸會所學法也。初九品內大分有二。初有六品辧因行滿足。次不思議品下有三品經辧因成所得果。問何故果不別處說。答此經上下顯法盡理。推髙佛地不可說爲正也。此中說者爲彰同證。略爲舉果顯因故說也。就初六品內有二。初一辧行位體。次五品辧徳用。就體門有三。或復爲六。或分爲九。或判爲十。或復離爲四十八。又此中所辧通解論中難文。所以然者爲此釋共論合成一疏故也。三者所謂序正流通。就此三中所辧之法要惟證教。證教旣殊三分亦異。就教三者。初至起分是其由序。以此起發正說故也。本文已去是其正宗。於中𨿽復有廣有略。同說地法判爲正宗。地利益下勸信傳持。津及末代判爲流通。亦可分四。後分重頌偈。就證三者。初一序分判爲由序。入三昧是證正宗。因入三昧正顯實證故。地論言此三昧是法體也。流通之義釋有二種。一以已徳流被信地說爲流通。若從是義加分已去皆是流通。以說自得令信菩薩證入地故。二流末代名曰流通。若從是義地利益分名曰流通。言爲六者隨所行以分。初至起分起化之由。爲生物信。第二本分略說地法。嘆其殊勝起眾樂欲。第三請分彰地出言令生正解。第四說分廣明修相令物起行。第五影像分寄諭顯徳。第六地利益明徳旣成契證地法故。地論言以得法力大地動等。言爲九者。始從序分乃至請分則以爲六。說分已去判爲第七。地影像分說爲第八。地利益分是其第九。亦可分十。增其重頌。就此十中所辧有三。一就化相通爲起說。二就化意通爲顯證。三隨宗要證教雙辧。言起說者。如來將說。先托時處。現相集眾。發起所說。以之爲序。由序旣興。將爲眾說。時金剛藏默入三昧顯己自證能爲眾說。又爲受加故。次第二明三昧分。由入三昧。十方諸佛贊嘆與力故。次第三明其加分。旣得聖力欲爲眾說。但定無言宜從寂起故。次第四明其起分。從定起已。略宣地相起後廣說故。次第五明其本分。然彼本中略說地名不廣分別。大眾渴仰聞名欲義。相與稽請故。次第六明其請分。眾旣請已。正爲廣陳故。次第七明其說分。乃至十地通亦是說法難解。宜以諭顯故。次第八明地影像分。爲說旣竟。宜顯勝益勸信傳通故。次第九明地利益分。顯其法已。宜以偈述故。次第十偈贊結前。言顯證者爲化之意。宗爲顯證。於中初分顯證由序。後九正顯。九中前三就相顯證。次有四分。就說顯證。次有一分。就所攝化顯證利益。次有一分。重述證徳。前三之中。初三昧分寄入顯證。第二加分因加以顯得証之相。故地論言。以何故加。由得大乘光明法故。第三起分寄出顯寂。說必宜起。卽顯所入寂滅離言故。地論云。定無言說。是故宜起。次四之中初本分者略說顯證。第二請分拂相顯寂。說及影像寄相表徳。說分之中寄修表徳。地影像分借諭顯徳。地利益分就所攝化顯地利益。故下文言以得法力動地雨華。偈頌同前。此等差別同爲顯證。言隨宗要證教雙辧者此品之要無出證教。九中初一是其由序。後八正顯證教之相。八中初一入三昧分顯示正證。後七次第明起言教。言次第義如初門。所言十者隨地不同分爲十也。已上三會並同此。準可用思攝也。言四十八者。初地八分。二地兩分乃至十地八分差別。一品合有四十八分也。此經文與地論經本多有增減。就不同文中以四法簡之。後至文當知。一諸文內漏少者當增。左相安豎畫。腳中點少句數記之。諸文背而意順者。句中第一字間點之。諸十句中與論前後者。當句左相齊等點數記之。諸句多增者。左相上下相拘之。此並約論取定耳。若論不辧者諸亦不論。又論中增者依此知之。又此四十八段文者但一地卽成四十八。餘地類然。如是準之。所以知者其論主自分諸地前後隱沒廢興不同。以義推之理合俱有也。就初序分四。一明說時。二辧化主。三明說法所棲托處。四辧同聞就住處有二。一明通處。二摩尼寶殿下明其別處。四明同聞中有六。一簡定其人。二此諸菩薩下嘆其人徳。三其名曰下列徳者之名。四無量下辧名者之數。五明來處。六標列上首。經脫第五句。前中有四。一簡大異小。二於阿耨下簡終異始。三簡住異退。四從他方下簡新異舊。前中先定所列之人。次明諸經辧人之意。人者泛釋有二。一聖化所被當機之眾如論所說信地人等。二聖化所對影響之人如此所列諸菩薩等。辧人意者。諸經列人凡有四意。一彰化所益。如涅槃經辧列無常諸學人輩。二爲對人顯說決定故。經說言𨿽於空地多有所說。不得名爲眞師子吼。今於如是大智人中有所宣說。方得名爲眞師子吼。三爲寄人彰別其法。如說十信廣對諸首等。四舉同聞證成可信。今此列眾義兼後三也。簡住異退者。泛論退有三。一者得退。謂先所得後還退失。二未得退。謂於勝進退住不入。三習行退。先習多行同成在已。後一現時余則不現。所不現處名之爲退。今以此三準約地位。非無斯義。解行已前分未堅固。隨其所得容可退失。具有三退。初地已上盡於六地次第修道不能頓起。故有習行及未得退。七地已上位分未窮。有未得退。退相如是。隨所離處卽是不退。然彼三退廣分爲五。就初得退隨義分三。一是滅退。謂外凡夫所有善根爲彼邪見所斷滅故。二是失退善趣之人信未成者容可退失起二乘心。如舍利弗等。𨿽不退滅作一闡提。而菩提心不復能顯。三是廢退。種性已上或時暫起煩惱業迹。廢其所習不令現前。名爲廢退。以此三種通餘二退。合說爲五。此之五種外凡具有。善趣信位惟無滅退得有餘四。以不斷善作闡提故。種性已上無滅無失。得有餘三。初地已上無前三種。得有餘二。七地已上惟有未得。餘四悉無。第十地中。克就因位五退悉無。若望佛果由有未得。退相如是。不退可知也。又若依此經。信行及解位已去但有未得退。餘者並無也。此約一相也。若約普賢自體並無諸退。準上思攝。地法深密。非粗智知。所以然者。爲地教法托彼諸乘及世間善事。以顯阿含法義分齊。𨿽托顯一乘理。仍三乘小乘當宗自住不失自宗。如鹽成羹鹽自住性而羹義得成。下之文義應準此知之。菩提有三種。一入性地名得菩提。二初地。三佛地。故涅盤中說須陀洹八萬劫到。乃至辟支佛十千劫到。謂到性地。問阿耨菩提在果何故通因。答此亦不定故。大品經說五菩提。所謂發心伏心與明出到無上菩提也。一乘有十菩提。如下離世間說。生者五種。一法性生。六入殊勝無始法爾。二實報生。謂從先來修善所得。三者生滅變易法身。所謂緣照無漏所得。四分段身。謂彼凡時三界業所得。五應化身。隨物現受。此等並約三乘解非一乘也。何故此會首多約三乘明者。爲地品通三乘信向故。就嘆徳文有二。一別。二總。菩薩功徳不可頓彰故。先別嘆。非別能盡故須總結。別中復二。一者略嘆。二善能化下隨徳廣嘆。菩薩廣徳非可頓彰故。先略嘆。非略能具故須廣嘆。略中有二。一嘆自分。二諸佛如來下嘆其勝進。二廣嘆文有二十句。前十二句廣上自分。二有八句廣前勝進。廣自分中攝以爲二。初六明其行修具足。次有六句明徳用圓備。行修具中。初三利他。後三自利。前文初句是總。後二是別。依經二中脫一句。二自利文中有三。初願。次修。後明成行。第二圓備文中有六句。前三利他。後三自利。利他之中。初明身業。次明意業。後彰口業。第二自利中三。一行修殊勝。二諸徳圓備。三諸所下妙用自在。第二廣前勝進文句別有八。前四明其殊勝三業攝修所行。後四明其廣大三業備具諸徳。前中初三明勝三業。後一明其攝修所行。後四亦爾。初三明其廣大三業。後一彰其備具諸徳。初殊勝三業之中。初明身業。次口。後意。就後四句文。初有三句明廣三業。其身普現是廣身業。其音徧聞是廣口業。其心通達是廣意業。第四一句備具諸徳。此處感果者。感是根。果是欲也。又下地人果決能成耳。餘如論辧。又明不共者。一外道不共。二二乘不共也。又二法諭金剛中。法前是能破。後是堅也。諭卽前樹取心堅。孕子取子能破也。三昧分中承力入定有三。一爲推化在於如來故現承力。二𨿽自得對佛勝人不得自在。必須仰承。三於此定𨿽分得證。窮滿在佛。今此欲爲佛之勝化故。須承力。科文可知。

就加分中有三。一入三昧故諸佛同加。二欲宣一切下明加所爲。三金剛藏汝當說下示現加相。初文有三。一諸佛爲欲加贊同皆現身。二同聲贊下諸佛同贊。應前入定顯證能說。三如是十方下佛彰已加。應前入定爲受佛力。又釋得加所以。又顯示多佛故者多佛同證此法也。余文如論應知。二所爲文。一對地法明加所爲。二所謂入智慧下對所化人明加所爲。又見智得證者。前二觀解。後二行解。見始智終。得始證終也。又信樂得證者亦同前。但爲未得向得故安信樂名。對人明所爲中有二十句。前之十入是自利行。後十始終是利他行。何故自利名之爲入。利他之行說爲始終。答但入始終義一無別。語入其必從始至終。論其始終必有所入。爲分兩行各隨一義。就入及始終二十句內。各初一總餘句別。第七中復有善根能爲出世間因者地中加行善根等也。又始終內經脫第二句。又論言阿含者有九種。一行教相對。音聲言教名爲阿含。一切功徳說以爲證。猶下說中字義兩藏是也。二位地相對。解行已前依教修行名爲阿含。初地已上說之爲證。猶下解脫第二請中嘆眾是也。地前所起聞思修等名阿含淨。初地已上一切行徳通名證淨。三修成相對。一切地中聞思修慧報生識智。此等四心緣照之解名曰阿含。眞智出言說以爲證。故下論言。聞思修等是則可說。以可說故名爲阿含。地智離文。名之爲證。四眞僞相對。一切地眞僞合修名曰阿含。捨僞契實名之爲證。猶下所明義說二大。說大阿含方便修也。義大是證行成就也。五相實相對。世間修中得彼證相名阿含。契本實相名之爲證。猶下所說增上妙法光明法門。增上是證。光明是教也。六體徳相對。就彼離相所成行中。無始法性本隱今顯。名之爲證。依本所成方便行徳。依教修生名爲阿含。猶下文中煉金所況。金體諭證。環釧嚴具諭於阿含。七體用相對。前體及徳相從爲證。依此所起。隨順世間教智之用名爲阿含。猶下文中珠光明等所況法是。珠輪等淨諭於證體。光焰等諭於阿含。八自分勝進相對。自分所成體徳及用皆名爲證。能受佛教稱曰阿含。猶下文中嘆金剛藏二力是也。妙智及辯名爲證力。於佛教法念堅淨慧名阿含力。九約詮就實相對。眞智之體說以爲證。卽此證體約言分十。名爲阿含。猶下文中虛空迹處所況法是。虛空平等諭地證智。故下論言。字身住處證智所攝。空中之迹諭地阿含。故下論言。非無地智名句字身。名句字身是阿含法也。此之阿含及證通上及下。可準思攝。余相知之。第三加相文內。謂口意身。口則勸說以增力。意則冥被以加威。身則摩頂而令覺。何故先口次意後身。乘前諸佛顯加所爲。因則勸說。故先明口身摩則起。理宜在後。意無此義。據中而說。口加中有二。初總次別。又身淨中經脫佛盡一句。第二意加文有二十句。初之十句正明意加。後十解釋偏加所以。何故就意解釋偏加余不如是。意是加本故就釋之。又前口加有其自他二力辯才。意加亦爾。前十正加明其他力。後十釋加顯其自力。故此釋之。就前文內。初無畏身亦總亦別。通攝十句爲無畏身。所以通是總別。於中別分。初之一句顯色身勝。是故名別。余之九句一向是別。又此中論法成者依相續解脫經中有四種成。一以有成。因緣名相言說諸法得成。二所作成。一切所作各有成辯三者法成。一切諸法性相成立。四者助成以智言說助成諸法。今言緣者是彼以有成也。以有因緣諸法得成。故名爲緣。法者卽是彼中法。成作者是彼所作成也。成者卽是彼中助成也。又三種同相智者釋不一種。依金剛仙論知一切法皆無常苦及與無我也。依別翻論知一切法自相同相不二相。謂世諦眞諦一實諦也。又知空無相願也。又六正見者是能知智。依金剛仙論。一眞實義正見。能知理法。二行正見。能知行法。此二教旨。三教正見。能知教法。四離二邊正見。知前理法不同情取。五不思議正見。知前行法成徳出情。六根欲性正見。知前教法說隨物心也。第二釋所爲中。初何以故責。次答文有二。初一總。後九別。又佛法欲壞時假余尊法誦持者。隨壞時何尊教也。第三身加文有四句。一不離本。二以神力。三申右手。四摩頂。經闕初二句。就釋本分文內有二。初告次述。第二文有三。初明願善以爲地體。二列十名顯其地相。三舉佛同贊顯地要勝。此三之中皆各有二。初地體內。初一句總。二無有過下別。餘如論辧。第二相中文別有二者。初問。次答文有三。初立有二。次列有二。三結。第三段文別二者。初我不見者舉佛同嘆顯地要勝。二何以故下彰地要勝釋顯諸佛同嘆所由。此文有二。初問次答。答文有四句。初句舉此證行釋佛同嘆。第二句非但是彼出世所證。亦是世間方便所行。三所謂一句顯前第二光明法門。四諸佛子下顯前第一增上妙法。此約論中經本科也。余文可知。又論云決定者。依地持有三種。一種性決定爲定佛種。二解行決定定發心。三證決定定得法故。此卽第三也。又善決定者。初辧善。決定隨來。次決定者辧決定義。善字隨來。就善釋決定義也。三勝善決定中依論合有四義釋。初一總。後三別。三中謂證助不住也。又解初理。次智。第三位及教法。四約相卽無漏亦卽助道。準思攝也。依大品經論有三乘十地名。一干慧地。二性地。三八人地。四見地。五薄地。六離欲地。七已作地。八辟支佛地。九菩薩地。十佛地。此十地是一乘所用。是三乘所入也。此中本分依自義阿含說也。就請分文中大判有二。一金剛藏說已默住。菩薩及佛咸皆共請。二觀察下示說分齊令眾正知。前中隨人分請爲三。一解脫月請。二大眾請。三佛加請。就此三中。初解脫月請內文別三對。皆初說者默違不說。後明啟請。第一對中。初金剛藏說已默住。後解脫月知眾心疑爲之問請。仁者堪說。大眾能聞。何故不說。第二對中。初金剛藏乘前請問顯已默意以爲酬答。以法難說證信難得故我不說。解脫乘此嘆眾重請。我謂仁者更有何意。乃云證信難得不說。今此菩薩善淨眾集有證有信。仁者宜說。此第二對。上來兩對嘆人以請。第三對中。初金剛藏乘前請言舉損以違。𨿽此眾淨余樂小者聞生疑惑長受衰惱。有斯兩損故我不說。解脫月乘此嘆法重請。仁者但說。莫慮眾疑。諸佛護念令人易解。有說多益。勿懼衰惱。然解脫月請義有餘。彼金剛藏違請。理盡於斯絕言。但爲重法默待余請。初對經中初金剛藏說已默住。是時一切已下明眾心疑解脫爲請。前中兩句。初金剛藏說地名已。牒前起後。二默不說正待後請。下眾對此生欲生疑。就下請中。初明大眾聞名欲義睹默生疑。時大菩薩下明解脫月知疑爲請。復就前中。初對說名聞已欲義。各作是念下對不分別睹默生疑。何因者對彼說人以生疑念。言何緣者對其聽眾以生疑念。第二解脫知疑請中句別有三。一標請主解脫菩薩。二知眾疑爲之啟請。三舉請辭。請辭偈中文分有五。兩門分別。徵請分別。徵者徵默拂遣眾疑。請者請說遂眾心欲。偈中初二徵問默意。第三一偈請其宣說。後之兩偈略無徵請。理應齊有。二就所嘆說聽分別。初偈嘆彼說者堪說。爲遣大眾何因之疑。後之四偈嘆眾堪聞。爲遣大眾何緣之疑。就聽者四偈中。初之兩偈嘆同法眾。次有一偈嘆異法眾。後之一偈總嘆二眾。然此亦名同生異生。又論云。有非現前決定無現前等者。證教二決定非現欲決定也。又第一行慧字當論中覺也。第四行中瑕字卽論不欲也。穢字卽論中威儀濁也。實者卽除論中異想也。余準可知耳。就第二請內有二。初金剛藏乘前啟請顯已默意。後解脫月乘言重請。前文有二。初長行生後說意。第二偈釋。偈有六偈。初之二偈明法難說。次有二偈彰法難聞。次有一偈諭難說聞。後之一偈舉難結默。又諭中文意者。空諭證地體。風畫諭字句言說。風畫住處諭所說差別十地。問此與下諭何別。答下取鳥迹處爲諭。況之以證。此中宣說動筆之畫飄忽之風以爲諭故。況之以說。有此左右耳。又此畫及鳥足並下悉曇章諭。及下普賢品總爲一類。是言顯證十地下鳥迹處等以不言顯證十地爲己許說十地名故。此亦可準解之。所以故十地總名。亦可是三乘熟教名故。前二偈中法有四重。一總舉法難。二第一等顯其難相。三菩薩行出難法體。四微難見下彰難所以。此依論經。可準取思攝也。第二解脫乘請文中有二。初長行次偈頌。長行有三。一解脫月聞違重請。二是大菩薩眾直心淸淨下廣嘆眾淨。三是故下結請令說。二廣嘆眾淨文中。初總次別。阿含淨內別經文中第二句在論第四句。經中第五句在論第二句。亦可依文定仍須思準。二重頌文內有二。初長行生起。第二偈頌。偈中初一頌上結請。次有一偈頌上請文。第三請內。初金剛藏舉損以違。後解脫月嘆益重請。初文分二。初長行。次偈頌。初文有二。初領前所嘆舉得兼失。二其餘樂小下簡所不嘆舉損以違。此文有三。一敗善之損。二是人下長受衰惱失樂之損。三我湣下結默所以。二重頌文。初明說意。二正頌。此文有二。初一行半結牒前文。次一偈半結上彰失。第二解脫請中。初長行次偈頌。長行有三。一自宣己心彰欲重請。二願承佛力下正請令說。三是故下結請令說。就初段中可知。二正請文有二。初立宗請說不思議法。二佛所護念下辧諸佛法應護念。此文有四。初護然有三可知。二何以故下辧要勝。三譬如下諭況。四如是佛子下法合。第二重頌文有五。初一半明頌請說文。二一偈頌前第一護。次一頌第二要勝。次半頌諭。次半頌第四合諭。第二大眾請文。上來解脫爲眾先請。請𨿽言眾堪未知虛實。大眾宜須自彰己能成前請辭。又爲起說顯法尊重故。下共請。請文有二。初同聲生起。二正偈諸偈文有五行半。初四行半嘆人以請。後一嘆法。就初段中。初二嘆其說者。後二半嘆眾堪聞。初有五句嘆金剛藏自成證力及阿含力。下之三句嘆金剛藏能令聽者入證及阿含。初文有二。一有四句嘆成證力。次有一句嘆成阿含。就嘆聽者中。初一偈半大眾自嘆具智斷徳及先有根。次有一偈嘆堪思持。第三佛加請內。上來𨿽復菩薩眾請。率感由微顯法未極。故次佛請。又菩薩請顯法未勝故須佛加請。此文有二。初明身加。後明口加。身加經中有五。一釋迦放光普照十方。二十方佛放光照此。三此大眾尋光見彼。四彼大眾尋光見此。五光臺說偈。光臺說偈應屬口加。何故在此。然所出聲口加所攝。今此正取能發聲業判屬身矣。若依經本無此見彼及彼見此。二俱無。又經脫第五降伏業也。又此光爲顯佛力分齊及加說者。不爲集眾等。余文如論。就第二口加文有二。初長行生起。第二偈頌。偈中有七偈半。於中有二。一教請分別。前六偈是其請說。後之一偈半是其教說。請彰法勝令人重敬。教顯說眞使眾深信。二加請分別。就此偈前六偈內有三。初一偈半正加。二有一偈加所爲。三有三偈半彰得益此文三。初一聞益。次半修時益。次二轉生益。又此轉生文中偈迮難解。文意趣者。其經法勝力加其聞者。乃至若火劫盡時由得聞經。論言等者等餘二災並得聞也。問彼云何聞。答彼天先從佛聞。今爲說也。此在極爲言。非局此時也。龍中先有經。故引之耳。又三漸次者卽加行正體後得三智也。此可準思攝之。亦可教證不住耳。第二爾時金剛藏菩薩下示說分齊令眾正知。就此經中初集經者明金剛藏將說之相並顯說意。後正明其所說偈辭。就前文中初示說相。觀察表說。內心照察名之爲觀。亦可目眄說之爲觀。顯已無偏。故觀十方。下明說意可知。金剛藏有二意故說偈。一自顯有智堪說。拂遣大眾何因之疑。二彰已不畏大眾不堪聽聞。拂去大眾何緣之疑。問眾有何益。答有二義故益。一義大益。彰實出言惟深是樂所以獲益。二說教大得聞在今。是以歡悅深生正信。就偈文內有十三偈半。初七偈半明其義大。後有六偈明其說大。就義大文中文分爲二。初三偈半顯其佛法。次四行偈舉彼佛法顯地出言。今爲明地。何須顯彼佛法微妙。以地在因辧深義隱。佛法在果彰深義顯。故明佛法顯地深微。因之與果髙下天殊。云何相顯。然此𨿽復隨人髙下。法體不別。其猶虛空約尺分異異卽是空。地法像此。就初文內初一偈半直彰法微。後之兩偈出微體相。謂二涅槃初文有二。初總辧微。二惟智者下釋相也。初文有四。一者是微。二難知之道。三非思量論名非分別。四名無垢濁。經無此句。下三句有。又無垢濁下有四義亦可。難得屬上無垢向下。又二向並屬。可思準之。初觀解淸淨。二智者下行證契眞。三自性等下體性淸淨。四不滅等下徳用自在。此依論辧。經亦同然也。又有世間智慧隨聞明了知。下舉世智隨文顯眞智不隨聞也。又論結云觀解甚微結不濁。二依止結智者等。理與智爲依耳。三淸淨。甚微結自性滅等。功徳等結不滅不生等。又第一出世故不同世間定也。第二實成故不同外道。第三本淨故不同始淨尊者。第四卽靜恆用故不同聲聞等也。余義可知。就下兩偈出微體相文分有二。初有兩句是其同相。後一偈半是不同相。不同相有二。一何處脫。謂離諸趣。二有五句是云何脫。五句卽分爲五。一觀解入如。所謂等同涅槃相也。二對治離障。三明體徳圓備。四是其法身常故出矣。五有一句是其解脫自體無礙。又論云非惟初中後前中後取故者此約智義。非約智事。義言智起惑次滅耶。又智生惑滅耶。同時耶。此名中耳。又惑滅次智成耶。此悉不可。並有恆生恆不生恆滅恆不滅等過故。初中後如緣起性取也。又如是觀智等者次第結前不同相方便壞涅槃。五義可知也。二舉前佛法顯地離言內。於中有四偈。初一偈半舉前二種涅槃以類地法。次一偈半正明地體難說難聞。次有一偈諭難說聞。前中三句牒前佛法寂滅出言。下有三句顯地難說又復難聞。又論云地者境界觀者。或名分齊或是所緣耳。第二說大文中有六行偈。義分有五。初之一偈三句彰說分齊。次之三句彰已無過勸眾除失。次一偈半顯其說相略而非廣。次有一偈勸眾敬聽彰已善說生眾敬愛。次有一偈顯已得力結說分齊。又論云但說一分者謂因分也。地有二分。一因二果。因謂世間方便行修。卽加行智分齊也。果謂出生離相眞證。卽正證分齊。眞證出言。因相可論。今惟說因故說一分。又亦可約位也。因漸成者謂聞思等非頓漸成故云也。又約資成之義。此有二義。一資成其因。二資成其證。教說修中有二者。一眞心究竟成徳滿足故云也。二者觀修者眞心離妄內照法界故名也。此二與後得正說相應故名教說也。不相應義屬義大耳。余文可知。就說分文內六門分別。一釋名。二明所除障。三辯所顯理。四明所成行。五所得果。六釋文諸地同此。一釋名者。初名歡喜。成就無上自利利他行。初證聖處多生歡喜。故名歡喜地。二所除障者。依地論名凡夫我相障。依攝論名凡夫性無明。又分二障。一法我分別。二惡道業。又治二種業及一種報。謂方便生死也。云何治。如虛空等。廣如論釋。三明所顯者。謂顯法界徧滿義。四明所成者成檀度及十願等。五明所得果者。若局取果惟通達障空義得一切障滅果及地位等。若通判果則得惟識三無性理。及得奢摩他毗缽捨那等。六釋文者有二。初長行後偈頌。長行有二。初結前生後。二若眾生下辧地體相。此文相二。初辧說分。二菩薩如是安住下校量勝分說分文有一百句。初四十句名爲住分。次三十句名釋名分。後三十句說爲安住。前四十句如論應知。又初十句中經脫淨心集。就釋名三十句中。初十多喜。此中經脫慶喜文。依論中云心喜者。心體非喜攝喜從心也。體喜亦如是。根喜者以體成後爲根。非喜根也。次十念當得。後十念現得。就念現中。有二第一正明所念現得。二何以故下廣釋遠離五種怖畏。亦可就第十中分之。就釋怖畏文內有二。初責。次答。答內有三。初明所離果。二何以故下釋成離相。三如是菩薩下總以結之。又論云前說身畏後異身畏者。前總明後別辧。故云異身也。非身外耳。就安住分文有三。一總明安住。二所謂信心下有三十句。別明安住。三菩薩成就如是下總結安住。就廣辧三十句中。初十信。次十修行。次十回向。余文如論。第二願校量文有三。一願校量勝。二行校量勝。三果校量勝。言十願者。一供養佛願。二護正法願。三攝法上首願。四知眾生心。五名化眾生。六名知世界七是淨土。八同心行。九三業不空。十成菩提。依攝論有十願。一供養願願供養勝緣福田師法主。二受持願願受持勝妙正法。三轉法輪願願於大集中轉未曾有法輪。四修行願願如說修行一切菩薩正行。五成就願願成就此器世界眾生三乘善根。六承事願願往諸佛土常見諸佛恆得敬事聽受正法。七淨土願願淸淨自土安住正法及能修行眾生。八不離願願於一切生處恆不離一切諸佛菩薩得同意行。九利益願願於一切時恆作利益眾生事無有空過。十正覺願願與一切眾生同得無上菩提恆作佛事。又此十願與前十願義同不別也。

就經文內有四。初結前生後。二正明願體。又初願脫二句。第九願中脫如意寶身也。三諸佛子乃至大願等明修願方便。四以十不可下總以結之。若依論本別明十無盡成前大願。若依經本卽是第四結願無盡。就此文中有四。初舉法及願立宗。二何等爲十下列十盡法。有二可知。三若眾生盡下將法對願逆顯成盡。四而眾生下順結無盡又第六願中論云辧粗細中。並云隨何意識身色心粗細故土亦粗細也。余相如論。又三種三轉者。就十盡句別中眾生界世界空界及心緣界等四是世間轉。法界涅槃界佛智入界此三名法轉。佛出世界如來智界此二爲智轉。就第二行校量勝文有三。初牒前起後。二正釋行體。三諸佛子悉知已下總以結之。二釋行文內有三。一大願薰心成利安等益。二如是則成下人成信者。三樂以信分別下廣明信相。此文十行卽爲十段。初信文有三。一總立宗。次別釋。三舉要言之下總以結之。第二釋慈悲文有二。初舉三門爲所觀。二對起慈。前文有三。如論應知。又論云辧遠離第一義樂中三空離三障者。謂分別相取捨等卽三性障也。余行如論可解。第三果校量勝文有四果。如論應知。初調柔果內。初法次諭後合。法中有四。一見多佛起行之緣。二心大歡喜下明能練行。三多以二攝下乘前練行明別地徳。四是菩薩下明所練淨。二發趣果內文分爲二。初釋後結。前文有四。一法。二諭。三合。四結。法諭合中皆有四句。一問地法。二是菩薩善知下明知解法。三諸佛子下明能行行。四得諸地智下明其能到。諭合四句同此。三攝報果文有二。一在家果。二出家果。在家有二。一上勝果。二能以大施下謂依王報起勝行也。願智果如論應知。第二偈頌中四十五半。初二十二頌上說分。次菩薩如是下二十一半頌校量勝分。次二總結嘆。初文之內。初十一偈頌地方便及住地文。次是菩薩下五行偈半頌彼釋名及五怖畏。次常行下五行偈半頌安住文。次二十一半偈文內初五偈半頌十願結及無盡文。次六行偈頌信等十行文。次智者於日夜下十行偈頌果校量。於中初一頌調柔果。次三頌發趣。次五偈半頌攝報果。次若以願力半行偈頌願智果。第二地內六門同前。言釋名者。離能起誤心犯戒煩惱垢等。淸淨戒具足故名離垢地。二明所離者。依地論邪行於眾生身等障。依攝論依身業等於諸眾生起邪行。無明又治二障。一微細犯過。二種種相業行。又治二業障及一報方便生死。三所顯者顯最勝義。四所成者成戒度。五所得果者。若通達法界最勝功徳得於一切眾生最勝無等菩提果。通果同初地。六釋文者有三。初偈生起。二長行正釋。三偈頌結前。初偈有二。初三偈文大眾獲益。三業供養卽爲三也。次有二偈解脫月請生後地文。第二正釋文內有二段經。一發起淨。二自體淨。發起者趣地。方便生後地中三聚淨戒名發起淨。三聚淨戒地中正行故名自體淨。就初文內有三。初金剛菩薩結前生後。二何等爲十下正釋發起。三菩薩以是下結成利益。二自體文大分有二。一明行體。二辧地果。初行體文有三。先解律儀。次釋攝善。後辧攝生。此十地內科文不定。初及第十同分爲八。此地爲二。三四九地爲四。五六同三。第七地爲五。八地爲七。各隨一法耳。此爲地法甚深故方便影顯。非惟一地有斯一門也。就律儀中大判有二。第一明其性戒成就頓離諸過。第二菩薩如是下畢竟護持。就初文內復分有二。初明自性成就。二遠離一切下頓離諸過。又論云此二種朋者。憶二家語往其二家詐爲親朋也。又經云此聞不向彼說此壞故等者此辧持意。恐彼此相壞故不說也。又第十邪見中七種邪見異相者。一異乘邪見依別出世行。次二依似法起。仍記無記分二也。次一依無中妄計。次二依隱伏法生。仍一用內一用外分二也。次一依世間法生也。經脫第一第三句等文。又決定深信是異乘。罪福因緣是覆藏見。如文應知。宜須思準也。余文如論。第二攝善法戒文。文別有五。義別有四。要攝爲二。言文五者如下文中。五處舉經論別解釋。義別四者。一智。二願。三觀。四行。初思眾生。隨一切惡皆由十不善道。是其智也。我當自住等是其願也。此文有三可知也。又深思惟下乃至如來是其觀也。是故我應下是其行也。要爲二者。初二一對智爲方便後起正願。後二一對觀爲方便後起正行。余文如論。第三攝眾生戒文大分有二。一廣明攝生。二諸佛子是菩薩如是下總結攝生。余義如論。又問殺生等得二種人中果何也。答此之習者非是气習。此名殘習。順人道業者在人中別報受。正報隨斷等者仍是人中不定報也。宜可準之。若以名言求之二報亦有憂劣。有無不定。此可思之。逕歷三道義亦不定。廣如大論說也。又二倒惡意專念行者伺緣名意。常樂二倒緣中現起故名意也。違理名惡。是起煩惱作意而生名專念行。二倒惡心非專念者。根本集起是其心義。我淨二倒望前常樂。根本集起故說爲心。我是常本。淨是樂原。此二性成。非作意生名非專念也。又追後報中經脫障中第八句共中第一句也。又界差別內。第二別句內經中第一句是論中第三句也。第二地果文內三果同前。調柔中有三。一調柔相。二菩薩爾時下別地行相。三佛子是名下結說果相。前中有三。初法次諭後合。法中有三。一見諸佛起行之緣。二能練行。三所練淨行。能中有三。初明供養。次明回向。後受十善法行。依經略無回向。攝報同初地。依攝論中二地已去有八種淸淨。此見多佛卽彼見佛淨。此中衣被乃至恭敬心卽彼信淨。此中淨戒卽彼波羅蜜。此中作王卽彼第六成熟眾生。此中念佛卽彼心淨。此中爲首等卽彼慈悲。此住千劫等卽彼生淨。此動地等卽彼威徳。餘地準此。三重頌文有二。初明說意。第二正頌。頌有二十六文分有四。初二頌發起。次十六偈頌自體淨。次有七偈頌果利益。次一結嘆。自體文中初有四偈頌離戒淨。次有四偈頌攝善法。次有八偈頌攝利生。利生文內初有三偈頌願行集等。次有五偈頌集果文。果利益中初二頌調柔。次四誦攝報。次一頌願智。

第三地內六門曰前。一釋名者。隨聞思修等照法顯現。故名明地。二所離者。依地論闇相於聞思修等諸法忘障。依攝論心遲苦無明。聞思修忘失無明。復有二無明。一欲愛無明。二具足聞持陀羅尼無明。有二業障及一報方便生死。三明所顯者顯勝流義。四明所成卽成忍行及四定也。五明所得果。通達法界勝流文句功徳得無邊法音。及能滿一切眾生意欲果及三地位。通果如初地。六釋文者有三。一偈頌發起。第二正明住地體。三偈重頌。初偈文中有二。初有六偈。大眾三業敬贊前說。此中有三。初一喜。次一雨華。次四嘆徳。二四偈生起後請。此中初三偈是大眾請。次一解脫月請。就第二地體文差別有四。一起厭行分。二厭行分。三明厭分。四厭果分。初文有三。一結前生後勸修起入。二何等爲十下正辧起厭。三菩薩以是下結行能入。就厭行中有三。一修行護煩惱。二修行護小乘。三修行方便攝行。初文有二。初十辧無常。次十無救者。就護小乘中有三十句。初有十句明求佛智護彼小心。後二十句念益眾生護彼狹心。前文有二。初總次別。二護狹心中。初十起悲。後十救度。度是悲益。亦可初十是其悲心。後十是慈心。於前中初總次別。於後救度十心中。初牒前起後總明度心。

第二別明度心。別中九句。初三度處。次二度行。次三辧前。後一度果。三方便攝中此內有五。一起觀方便。牒上三心起後觀求。二卽時欲具下標趣方便。標其佛慧彰其所趣。三作是思惟下觀求方便。觀察推求度眾生法。四卽時知住下正知方便。五菩薩如是知已下轉修方便。修聞法行攝取正法。

第四正知方便者。前念眾生墮在煩惱業苦之中。以何方便而拔濟之。令得涅槃畢竟之樂。卽知不離無障礙智者是如來智。智由何生。卽知不離八地已上如實覺起。覺由何生。卽知不離四地已上無生行慧。慧由何得。卽知不離三地禪定。定由何生。不離聞法。是故菩薩先求正法。旣聞法已。靜處思惟。思已修習入禪無色。依此禪定觀法無生起出世慧。依無生慧如實覺。依彼實覺得無礙智。旣得智已便來救生。知相如是。第五攝生方便文中有二。初明求法生難遭想能捨外財。此文有二。初生難想。二但於說法者下重人輕寶中有五句。此卽爲一句。爲求法故是第二句。爲法捨施。又爲求法下爲法走使爲第三句。破除憍慢無苦不受爲第四句。於上不恭爲憍慢。於下執我名爲我慢。於等自大名爲大慢。若得一句已下得勝財心卽爲第五句。此中入校量總成有三句。此初成一句。得聞一偈下第二校量。是菩薩若有人來下是第三校量。余文可知。第二又如所聞下隨文能行。釋厭分中文分有三。一牒前聞法靜處思量以起後說。二明厭體。三明入意。爲順法行而不樂著。第二文內。初禪中卽離欲惡不善法者是離障也。釋有四種。一總相釋除欲界惡不善故名離欲惡不善法也。二依龍樹遠離五欲名爲離欲。斷除五蓋名離不善。故龍樹云趣向初禪遠離五法斷五法矣。三依毗曇五欲離故名爲離欲。斷十惡故名爲離惡。除五蓋故名爲離不蓋。四依成實斷貪欲心名爲離欲。亦捨殺等名爲離惡不善法也。有覺有觀者是對治也。粗思名覺。細思名觀。故龍樹言。譬如振鈴。粗聲諭覺。細聲諭觀。離生喜樂是其利益慶背欲惡。是故生喜離過倚息。故名爲樂。入禪行者是其定體一心支也。何故獨此名爲禪行。一心禪體故名禪行。就二禪中滅覺觀者是其滅障。滅障之中覺觀有三。一卽定心。二出定時。三識身中粗動覺。此二並是動亂之心。二禪勝靜同皆滅之。言內淨者是對治支。若有覺觀濁亂不靜。此禪勝靜離彼外亂故云內淨。言一處者彰其治相。彼內淨心住於一境。更不余緣。故云一處。故彼舍利阿毗曇言。欲界地中心行六處。以六識身取六塵故。初禪地中心行四境。以四識身行四境故。以初禪上無鼻舌識故。但云四耳。二禪已上心行一處。惟意識身緣法塵故。又復相續無間不斷亦名一處。下論釋中具此兩義。無覺觀者顯其能治。能治覺觀。前滅覺觀直彰離過。如說滅諦以爲無漏。今就能治彰無覺觀。如說道諦以爲無漏。定生喜樂是其利益。前初禪中創背欲惡。慶離故喜。今此禪中法從內生。慶得故喜。樂同前釋。入二禪行是禪體一心支也。就三禪中。言離喜者是滅障也。二禪喜心分別想生動亂多過。此禪定心轉寂故滅。行舍念慧是其對治。言行舍者是其捨支。行心調停捨彼喜過。故名爲捨。此是舍數簡異捨受。故彰行也。言憶念者是其念支。念前喜過守心一境。故稱爲念。念與憶俱通伴而說。故云憶念。憶能發悟助念力彊。所以通舉。亦可卽說念以爲憶。如四念處體性是慧而名爲念。此亦同然。言安慧者是安慧支。分別喜過說慧。慧靜名安。身受樂者是利益也。釋悅名樂。言身受者。受有二種。謂身與心分別有二。一約根分別。五識中受依色根生。故名身受。意識中受從意根生。故名心受。二約所益分別身心。下品之受釋暢在心名爲心。受上品之受釋徧身心。就所徧處從末爲名。故曰身受。今從後義。樂處心法。此處增上徧滿身心。故說身受。顯樂增上樂是心法。心中受之義不待言論。言諸賢聖能說捨者此樂深勝惟有賢聖。能說爲過。堪能捨離。非凡所能。彰此樂深。言念受樂入三禪者是其禪體一心支也。謂念自地受樂之過以入一心。就四禪中斷苦斷樂滅憂喜者是滅障也。革絕四受明禪不動。言斷苦者苦實在於二禪中滅。爲欲禪彰此是不動免絕四受故此說斷。亦可指彼三禪之樂以爲苦故。斷三禪樂卽名斷苦。何故如是。彼三禪樂望粗心人說之爲樂。望後靜心卽是大苦。如似世間指手打木於彼寤者說之爲樂。睡眠之人用爲大苦。此亦如是。故說斷樂。斷樂者斷三禪樂。彼樂粗動。故此斷之。先滅憂者初禪滅也。先滅喜者三禪滅也。並在前滅。是故言先。旣非此滅。何故論之。亦爲顯此不動禪故。若使憂喜前地斷故彰先滅者苦亦先滅。何不說先。釋言彰先。理亦無傷。但此爲明苦𨿽先斷對苦之樂此中斷故。對樂之苦不得言先。若當說言先斷苦者。人謂彼樂亦是先斷。故不彰先。憂之與喜能對所對。並是先斷。故云先滅。不苦樂者是其利益。余禪之中皆先明治。今此何故先說利益。乘前所明斷苦斷樂。對之卽明不苦不樂。彰益義便。故先論之。行實在後。此乃捨受不同苦樂。是故名爲不苦不樂。何故不名不憂不喜。釋有三義。一以此禪正斷樂受而復無苦翻對彼二。是故名爲不苦不樂。二前文中先斷苦樂故。此偏對之明不苦樂。三五受中憂喜名別。三受分別。憂喜二名攝入苦樂。苦樂寬故。捨受對之名不苦不樂。捨念淨者是其對治。捨是舍支。念是念支。前三禪中有樂故捨念不淨。今此無故捨念淨也。入四禪行是其禪體一心支也。四空定義廣如別章。此應論之。四空定文如論分別。順法行者。爲依禪定順起無量神通等故入諸禪定。非愛著也。余文如論。釋厭果中分文有三。一明無量。二明神通。三總結自在。余義如論應知。又四無量中經脫不二又淸淨並無念中二句也。又身通中經脫第六注水句。他心中經脫第七妄行正行句。就釋地果文分有三。三果同前。調柔果中大判有四。一調柔行。二忍辱行徳。三明別地行。四結說相。前中初法次諭後合。法中有四。初見多佛起行之緣。二供養下明能練行。三於百千劫下明垢障薄。四不復積集下明所練淨。余文如論。第三重頌文有二。初生起。第二正頌。頌有三十五偈。初二頌十深心。次二十四頌厭行文。次二頌厭分及以果分。次六頌調柔三果經文。次一總結就厭二十四。初四頌護惱。次六頌護小。次十四偈頌方便攝也。第四地中六門同前。言釋名者。不忘煩惱薪智火能燒故名焰地。二所離者。依地論離解法慢障。依攝論微細煩惱行。共生身見等無明復有二種。一三摩跋提愛。二行法愛又滅二業障及一種方便生死。三所顯者顯無攝義。四明所成者成精進行及道品等。五所得果者。若通達法界無攝功徳得如所應一切眾生利益事果及四地位。通果同初地。六釋文者文內有三。初偈頌生後。二正辧地體。三以偈結前。初有八偈。一有兩偈菩薩供養。次天女供養。次三天王慶遇以興供養。次一大眾請。次一解脫請。所以此有王及女請彰此地正體智及外用俱成故也。就體文中大判有四。一淸淨對治修行增長因分。二淸淨分。三對治修行增長分。四彼果分。初文有三。初牒前生後勸修趣入。二明行體。三菩薩以此下結行利益。又論云處順行者。地前方便思量正地而未證得。正在地中名曰已證。此二處行同依所說故名順行也。余文如論。淸淨分有三。初總次別後結。總中有三。一明佛家轉有勢力。二得內法。三謂十智教化成就。又論云如來自身所有諸法以是諸法顯示如來者。人法互顯佛證得法還以勝法顯示如來也。修行增長文有二。一護煩惱是自利行。二護小乘是利他行。此二各有初總次別。又護煩惱中就身念中。先觀內身。次觀外身。後二合觀。何者內身而復云外。若當就彼十二入中分內外者。若自若他六根爲內。六塵爲外。今四念中自身名內。他身爲外。何故初別而後總乎。釋有兩義。一破病不同。有人著內情多。著外情少。如人爲身棄行妻子及諸財物。著內多故須教觀內。有人著外情多著內情少。如人爲欲財喪身爲欲沒命。著外多故須教觀外。有人內外俱著故須合觀。二隨觀始終行者本來於自身中取有淨相。故先觀內。內求不得謂外有。之故須觀外。向者觀內不及其外。觀外之時復不及內。是故第三內外合觀觀內身者標別所觀。循身觀者明其觀相。循猶順矣。其身相審悉觀察名循身觀。精勤一心明其觀儀。行者今欲破壞身相。非勤不辧。故須精勤。故龍樹云。離別常人易。離別知識難。離別知識易。離別親戚難。離別親戚易。離別自身難。行者今欲離別己身必須精勤。勤由專意。故云一心。除世貪憂彰觀所離。何故此中偏離貪憂。如龍樹說。行者此中多生貪憂。故偏除之。云何多生。始棄五欲念本所愛。是故生貪。未得道法。所以生憂。是故但言除世貪憂。又復貪者凡夫多起。著境難捨。受生之本三毒之初故。煩惱中偏說除貪。憂心一向貪欲者起。障定最重。禪中先離。故五受中偏說除憂。若說除貪結餘法隨之。若說除憂諸受隨遣。譬如破竹。初節爲難。若破初節餘節皆隨。貪憂亦爾。下觀外身及觀內外類亦同然。就受念中。亦初觀內。次外。後合。十二入中。受惟在其外法入攝。故今四念中自受爲內。他受爲外。又復意相應之受說以爲內。五識相應名之爲外。亦得定受說之爲內散受爲外。於此內初別後總。就心念中。亦初觀內。次外。後總。十二中心惟是內。意根攝故。今四念中自心名內。他心名外。又復意識名內。五識名外又得定心說以爲內散心爲外。就法念中亦初觀內。次外。後總。內謂心法。外謂非色非心不相應行及三無爲。第二正勤義者。初二斷除惡法。後二攝善。前離惡中。先斷未生。後斷已生。斯乃說時非是行體。亦可已生是其先成無明住地。細故後斷未生是其四住現起。粗故先斷。未生惡者舉其所斷。爲不生者勤之所爲。欲生進者勤方便心。發心斷者正明勤體。已生之中類此可知。已生謝往云何可除此。乃斷於已生種類在未來者令不相續。非謂斷於起已滅者。後生善中。先起未生後廣已生。善非本有習之方起。是以要須先起未生後廣已生。未生善者舉所修也。爲生故者勤之所爲。欲生勤者勤方便心。發心行者正明勤體。已生同前。已起謝往。云何可策。此必策彼已生種類在未來者令其續起。非謂策彼起已滅者。第三如意義。就此文中。初總標舉。後別釋。言欲定者直舉行體。欲能生定因從果稱。故名欲定。亦可定心由欲而生。舉因名果故云欲定。斷行成者辧其功能。以此定行能斷眾結名斷行成。亦可名彼涅槃名斷。斷家行成名斷行成。修如意者就前欲定明其修也。依止厭下明向第二斷行成也。於諸煩惱初方便道觀過厭背。名之爲厭。無礙正斷。說之爲離。解脫證除說之爲滅。趣向涅槃名爲向捨。若隨位分。見道已前說名爲厭。除見諦惑說以爲離。斷修道結說以爲滅。得涅槃果名之爲捨。此乃諸行治結次第。不須別對念處行等。余行類爾。何故念勤不明此者。得定成就方有此能故前不說。精進可解。心定者餘經論中爲念定。系意住緣。故稱爲念。專心守境。故說爲心。思惟定者餘經論中名爲慧定。慧心籌慮故曰思惟。余廣如論耳。二護小中五行內經脫第三句。彼果勝中。初明行果。次別地果。行果有六。始從離惱盡第六本心界滿。經中略無第二業染。余義可知。又離惱中文𨿽背異意亦得足耳又論中業染者有二義。不作一敬佛故佛所呵卽不作。二畏惡名失利他。生煩惱失自利。故不作也。增上欲中第三離過別句內脫第一句。發勤精進中經論似有不次。但依論文次第消息。意亦無失也。本心界中亦如是。地果文內三果同前。調柔果中文分有四。一調柔行。二摩尼珠下明教智淨。以此地成就淨證從體起用。故有教智不同前地。三四攝下明別地行。經本略無此句。四是名下總結說相。前中初法次諭後合。法中有三。一見諸佛爲起行緣。二恭敬下辧能練行。三是菩薩樂心下明所練淨。余義如論應知。第三重頌中。初辧說意。次正偈頌有二十九。初二頌增長因。次三淸淨分。次七頌對治修行增長分。次九增長果。次七頌調柔攝報等三果。次一總結嘆也。

大方廣佛華嚴經搜玄分齊通智方軌卷第三﹝之上﹞

大方廣佛華嚴經搜玄分齊通智方軌卷第三﹝之下﹞

終南山至相寺沙門智儼述

第五地內六門同前。

一釋名者。得出世間智方便善巧能度難度故名難勝地。

二所離者。若依地論離身淨我慢障。若依攝論下乘般涅槃無明又有二障。一生死涅槃一向背取思惟。二方便所攝修習道品。又治二業障及一報因緣生死。

三明所顯。相續不異義。

四明所成。禪波羅蜜及學四諦。

五明所得果通達法界相續不異功徳得與三世諸佛無差別法身果。及成五地位。通果同前。

六釋文中大判有三。初偈頌生後。二釋地體。三偈結前。初十五偈。一有二偈菩薩順修供養三業慶喜。次二天王贊佛菩薩無染功徳。次十天女贊因及果大慈悲用二位圓備。次一解脫請顯入後證。就天女文初七嘆因。次二贊果。次一顯行成因證矣。地體有三。一勝慢對治。二不住道行勝。三彼果勝。前文有二。約慢二種。一自地慢。二他地慢。他地者前四地中得出世智。取彼勝相名之爲慢。下以十種淨心爲治。二自地慢於此十中悕求勝相。復以爲慢。下以隨順如道爲治。此二文中通名勝慢。慢治同故。初文有三。初牒前生後勸修趣入。二辧十心。三菩薩以是下結成利益。又同念不退轉心者。方便淨心與不退證心同緣正理不異也。又文中七淨者。一戒。二定。三見。四度疑。五道非道。此五大小名同。後二名異小乘。後二者一行淨。二名行斷。以彼宗趣滅故。大乘名者一名行斷。二名思量菩提分法上上淨。以此宗依行斷起勝求故。行𨿽有七文有六句。第三句中有二種淨。謂見行淨及度疑淨。余相可知。位者若依小乘戒及定見道前。次三見道。次一修道。次一無學道。大乘三位論之。行斷及行在修道中。余悉同前。所由如大疏也。二隨如道行有三。一舉前起後總顯如行。二得大願下別明隨順如道行相。三生定不退下總以結之。就初總中法體有三。句別有四。法體三者。一是四地所修道品。二此地前十種淨心。三此地中順如道行文四可知。不住道中經文有二。初列四諦實法分別。是護煩惱自利行也。第二化眾生分別。是護小乘利他行也。前經有二。初列四諦實法分別。後就此四明十觀門。卽化生分別。此文有二。初列十名。二次第解文。四諦門中義含法界。菩薩於中窮照無遺。隨智異論曠別難窮。今此且就一數之圓略爲十門。然此十門菩薩自知。知相難明。故寄化生以顯其異。斯乃約化顯自知耳。以此通名所知法中智淸淨故。言開合者此之十門總惟是一化生分別。若隨所化大小分二。前九化小。後一化大。隨化所起分以爲三。前五化生令其生解。次四化生令其起行。後一化生令其入證。約人不同離以爲七。初諦化於根未熟者。第二化於根已熟者。第三化於疑深法者。第四化於謬解法者。第五化於離正念者。第六第七第八第九化正見者。第十化於大乘可化隨法不同分以爲十。若廣分別數別無量。言對實法辧通別者。此之十門望前四諦一一皆通。初世諦者通觀四諦法相差別。第一義者通觀四諦體性空寂。言相諦者通觀四諦非有非無。言差別者通觀四諦有無各異。說成諦者通觀四諦緣起集成相狀事也。言事諦者通觀迷四諦成苦等事也。言生諦者通迷四諦起作集也。盡無生者通解四諦得證滅也。言入道者通解四諦得成道也。菩薩如來地成諦者通窮四諦緣起實性淸淨界成大乘道之因果也。又此諦者前四諦直明法界體性無非四諦也。下事等四諦是有非四諦也。中間五諦是方便修相解觀次第。後之一諦明正稱周法界自體因圓通妙道無障礙徳備也。若約教緣法相差別時。初四諦直明法體。次世諦第一義諦明於相。次相諦者明一實諦相。次差別者明法界法相。成諦者明如此法界相以凡夫迷倒故菩提爲煩惱。三界繁興熾然於世眾相集成也。次明事四諦顯正修對治方便行也。然此有非四諦。乃是菩薩正修方便法。而但以法通無局故。二乘亦得於中修進。下至人天善業亦於中行也。今但此菩薩正修對治方便道滿故。能顯發稱周法界自體圓極無障礙道故。欲明於菩薩地次第入如來智諦故也。此觀意如論。信解智非無盡智知者釋前如來諦文。謂因智知非果無盡智知也。又可說文字阿含。信智知非不可說義無盡智知也。此文約解簡耳。下離世間品中重更簡文者約行簡也。釋云鏡像智者。三乘見道前依定成事。如鏡中像成事自在也。其位不定。或見前暖等四善心。或光得等四定。或地前四十心。或十行十回向等。或世間修慧。乃至得定已去卽是其位也。二護小乘勤方便文分有二。一觀有爲虛妄誑詐惱於眾生起悲慈念。二得如是智慧下別明悲慈。此文有二。初明化他願。二如實觀一切有爲下明化他心。此文有二。先悲。後如是苦惱等下辧慈。悲文有二。初起悲方便。二知眾生下正明悲觀。於中有二。一觀如實苦知苦體性。二又作是念下觀深重苦。就人顯過明其可悲。就深重苦內經文有二。一觀眾生怪生受苦不知厭離。二無明癡故下明諸眾生可怪所以。於中有二。初明深苦。二如是生死下明其重苦。二釋慈文中大判有二。一爲眾生修習善法。二如是思惟下隨其所修發願饒益。初文有二。一於眾生念惡無始。此經文脫第三句第五句第六也。二惟我一人爲集善法。二發願饒益中。初一總後九別。此中經文亦有不次。依次消文義亦無失。釋果分文大判有四。一攝功徳勝。二修行勝。三教化眾生勝。四起隨順世間智勝。前二自行。是上所知智淸淨果。攝功徳者自分所成。修行勝者勝進所成。後二利他。是前利生勤方便果。化生勝者化他之行。隨順世智者化他之智。余文可知。四隨世智中。初總辧意。二知世所有下別釋化智。別中有十。一知書等。二知石性等。三治病方。四作論等。五日月等。六持戒等。七不惱生事。八安樂生事。九憐湣故出。十漸令信入無上佛法。經第三中闕二句。第四義中無一句。余文如論。又論中難解。吉凶入等隨時變相。徧身相者是報定相。隨時變相有八。日一月二星三。星謂五星。東方歲星。南方瑩。或西方太白。北方辰星中有鎭星。以爲五星。四宿者二十八宿。謂角亢等五星。於中止宿故名爲宿也。地動爲五。夢六。想七。吉凶爲八。狐鳴等並吉凶攝也。又七曜者日月五星是也。入者順也。過去世八相之業又順未來八相所表之果也。又徧身諸相者定報愛非愛果相也。又五行對五染者。持戒治破戒。四禪治貪欲。神通治邪歸。四無量治妄行殺生祭祠求福等。四空治妄修解脫外道邪修等。就地果文中三果同前。調柔分四。一調柔相。二又如日月下明教智淨。三別地行。四結說相。經闕第三句。初文法說次諭後合。初明見佛爲起行緣。次能練行。後所練淨。能練行中。初供養。次修回向。後受法行。經多不足。又四五地中出家果在調柔中。所以者四地已去得出世無漏行。出家義顯故。余義如論應知。三重頌文。初辧說意。次明偈辭有三十九。初十一偈頌勝慢文次十三偈頌不住道勝。次有七偈頌不住果。次七頌調柔等三文。後一結之。初勝慢內。初二頌平等。次九頌順如道行。不住道內。初四頌智淨。次九頌勤方便利生文。第六地內六門同前。一釋名者。般若波羅蜜行有間大智現前。故名現前地。二所離者。依地論本微煩惱習障。若依攝論微細相行無明。此文寄在七地。復有二障。一證諸法生起相續。卽迷俗也。二相想數起。卽迷眞也。又治二業障及一報因緣生死。三所顯無染淨義。四辧所成成般若波羅蜜及解得緣起。五所得果者。通達十二緣生眞如無染淨功徳。得相續淸淨及能淸淨一切眾生染濁果及六地位。通果同前。六釋文者此文有三。初偈頌生後。二辧地體。三偈頌結前。初有十八偈。前有二偈。菩薩贊嘆。次二諸天三業供養。次二天王及以眷屬贊嘆地義。次有十一天女贊地體及諸別行。次一解脫請入後證。女文分三。初一伎樂供養。次九正嘆果徳及因。後一默然觀佛。就前九文中。初四嘆果。次五嘆因。因文有三。初一大悲行。次三六度行。次一結成徳用。地體文中大判有三。一勝慢對治。二不住道行勝。三明彼果勝。初文有三。一牒前生後勸修趣入。二辧相。三結行成。初明勝慢對治者。明十平等法有二種意。一解境。二行境。言解境者卽此十門爲所軌法。不住道下明所依行觀門方便。言行境者卽十平等是觀解初不住道下明觀成相。又依論別定其文亦好也。就十平等釋相有二。初一總。次九別。九內有三。初七以無破有。次一以有破無。次一有無雙破。初文有三。初一空解脫門卽無相觀。次五無相解脫門卽無生觀。次一無願解脫門卽無性觀。行次第者此舉解成行外。疑云若諸法無雲何住持久立決定爲答此疑。故經云無性故。言無性者無實性也。又云若諸法無雲何現見實有。爲破此疑故。經云一切法無相平等。又疑云若法無相者有處法生有處法滅。取心隨見不由自意。云何無相。爲破此疑故。經云一切諸法無生平等。此下自體空不如無相等故異前也。言無生者一切諸法並從念生無有自立。云何云有。如論念展轉故。又云若法從念生卽因緣非一。念等諸緣我盡不見。惟見所成安立之法念等不見。自可是無。所成之法應說是有。爲破此疑故。經言無成故。言無成者旣法從他生汝不見彼從緣而發。旣許法從他生汝不見此相。當知所見卽是自謂不得實境。妄見所成。故論云無成平等。此二迷苦諦。又云若諸法從他生無自生性。我許非有。能成之因旣得成他此有力能。應說是有。爲答此疑故。經云一切離故一切法平等。依經在第八句。言離者但所執境情謂是實。論彼所見卽無所從。一非先有。二無實理。所以知若從緣生卽似非實。故知所見卽相非有故。論云染相故。此卽計集諦。問若是集諦卽心聚攝。解旣在境。云何應集。答論能取體乃應緣似。煩惱業用計謂境中。境卽是無。義歸取相。故說是集。又云諸法因緣尋彼本末俱不可取。究其此意。染法依實迷眞而生。染可說無。所迷眞俗滅道二諦順理應有。答汝謂眞俗順理是實。此義不然。滅道眞俗乃是梵行正智境界。云何乃云如謂是實。爲破此疑故。經云本淨平等。若如謂是實。卽雜染心生。不可言本淨。故論云淨相故。此迷滅道二諦。又云若法不如所見是實有者。卽不應起世間言說。現有名種種不同卽驗所目之義非無。答如言所執名非一者。是世謂施設非先實有。所以知。但見世間得義不得名得名不得義。故知諸名不定從義。汝謂義實起名等。此卽戲論非實有也。爲破此疑故。經云無戲論故。名不實有賴義而生。義不自彰依名而顯。此卽驗。是戲論因緣。又觀義因不見名果。又觀名果不見義因。此似戲論亦無故。論云分別相故。所以惟說分別者爲顯卽相空也。此迷四諦名上已無生觀說。又云我已知相是無了生非有。卽驗如實決定可趣。答汝謂自見爲妄非有。別見離念爲可取者。還是分別故。經云無取捨故。無取捨者本爲情謂。是取所見。並皆不眞。今還見離念爲所趣。卽同前妄。故論云出沒相故。所以惟言出沒爲出沒卽空。上來以無遣有。又云我尋相生是無。又知離念非有。當知染淨眞俗等法並無其體不可進趣。答汝見染淨不可進趣謂無法者此義不然。爲破此疑故。經云如幻夢等。若法並無者云何有處夢有處不夢。驗此卽知。一切諸法不定是無。故論云我非有相。所以爲破我無惟言無我者。此爲離我不住無我故。緣成幻事此不同上見。此卽以有破無。又云所以前起八種見爲不盡理以無破有。復起一見。又不盡理已有破無。我今體尋不可偏有無取。今具成二義。此可當理。答如外所見由不越情。所以知如所見境無義非有義。有義非無義。據其理也。卽無是有。有無是一。爲破此疑故。經云有無不二。言不二者法不自住。應緣成起。復不是緣故成果法。尋其諸法不越自他。自他不住。卽事辧空。若如見有無此由不越自他兩際。故論云成壞故。所以但言成壞者。謂成壞卽空故不別求。當知不二平等之法非除滅有無說爲不二。此卽如實卽驗。所謂有無名爲戲論。亦非有無二法之中別立一法以爲不二。不俱取同上以因緣法有無同體各非自性。說彼無法以爲有故。有卽非有。還卽說彼有法爲無。無則非無。有非有故。無外更無別有爲二。無非無故。有外更無無法爲二。故曰有無不二。又復說彼有無之法爲不二故。亦無不二自性可取。此破有無雙計。第三結文有二可知。義相如論耳。上約十二入明所軌法。下約十二緣生辧所依觀門。問上明法惟約十二入。下諸觀門何爲偏在緣生。答攝法取寬故。約十二入以通依正。今約觀門攝外。從內故局緣生。此文有二。一就初住以明不住。卽總立宗。二作是念下約彼正住以開觀門。卽別釋也。前地劣故正住地中方名不住。此地勝故初住地中卽名不住。初文有二。一觀法相等牒前起後。言法相者牒前文中十平等法。隨順牒前得入六地。此依論經可準之。二復以勝大悲下正顯不住。於中通下六句分別。一釋其名。對前觀故說此爲復。大悲首者念眾生心。拔苦爲悲。悲增曰大。大悲增者求心湣至稱曰增上。亦可求於增上果故名爲增上。爲求佛智利眾生故名曰大悲。言滿足者。離有爲心厭有爲故觀察緣起。觀之窮盡名爲滿足。此卽經論二處不同。若依論文爲有四句。卽以第四生滅一句依前三門以成行相。若依經本第三卽生滅。卽用生滅爲滿足觀。據經論二處。卽有二意釋生滅門。一依論者。所謂眾生菩提因緣並是有爲。今以智知故云觀生滅。二依經者。因緣之法順生逆滅。本爲救生故云大悲。又若依經成四句亦得可知也。二明三心次第之義。乘前觀空法便念眾生虛妄所纏。故先起悲。以悲念故求佛智慧欲以利益。故起第二。佛智必由離過所成故起第三。三就自利利他分別。前一利他。後二自利。四護煩惱護小分別。前二護小。後一護煩惱。五就因果。初後攝因。第二求果。六不住分別。初一利他不住涅槃。後二自利不住世間。二就正住別辧觀門。初通經論科簡觀門。第二釋義。初門有三。一就經科。二就論科。三將經論相對分文。就經科中。初別明十觀。二重結之。十觀是何。一因緣分次第。二三界虛妄下明一心所攝。三無明有二種。下明自業助成。四無明令行不斷下不相捨離。五無明愛取下三道行。六無明行是過去下明觀先後際。七無明行乃至六入下明三苦集。八無明因緣行生下辧因緣起。九無明因緣是生縛下辧因緣生滅縛。十無明因緣是隨順有下是隨順無所有盡觀。於中並各有順逆觀。卽爲二也。經文如此。二次就論科。論家就此十番觀中三門分別。一就厭離有爲心中觀十二因緣。此卽是前滿足生滅門。二就深念眾生心中觀十二緣。下說爲悲隨順觀。言隨順者此卽起悲隨順緣生。卽是前悲爲首。三求佛心觀十二緣。論文名爲一切相智分別觀。此卽是前悲增上觀。問前初住先明悲首。次說增上。後彰悲滿。今此何故先滿次悲後說增上。前初住中生心次第故。先悲首後論悲滿。今此是其正行次第故。先悲滿後說增上。是義云何。前初住中乘上十法觀法空寂。便念眾生妄有爲法之所纏故。故先起悲悲。欲拔苦須得佛智。次起增上。佛必由離有而成。故明滿足生滅等觀。今正行中離過爲始。先厭有爲。因自離過。便念眾生處之不出。次辧隨順。前二攝因。理必在前。一切相智是求果行。理須在後。此三門中各有十種觀因緣集卽爲三十。一一門中各有逆順卽成六十。上來分別但依住地明六十番。對下果分有一百八十因緣觀門。所以知然。尋果分文以三空門分別緣集。據此門下各攝不同故。經云依空解脫得十空三昧。無生無願亦復如是。據此三空便有三義。若以空三昧觀十二緣卽十二緣皆空。所以知已論主將分別無相配空三昧。若以無相門觀十二緣十二卽似。若以無願門觀十二緣緣生卽實。論中又說無相觀門爲眞實性。由眞實離相。故以配之。以無願配無生。爲依他無生無所願求故用配之。此等因緣同異法門。準下十空三昧思之可解。第三以論對經。文分齊者更有別意前依經本十番卽成厭離有爲因緣等觀。故據前後經本十番成一百八十門。又問若依經論無有六十門觀相。云何得成一百八十門。答由經初開三觀門。後論主仍許經本二十番。而更別辧三門四門九門等。今以前開三觀門驗。後經中觀體。卽知定有六十門也。今以論對經攝十門爲三番。意從一觀厭離有爲。此意下更分別。然論攝經分齊者。就厭離有爲觀中。攝彼經內十番觀門以之爲三十中初門。卽以爲一。名成答相。次有半門復以爲一。名第一義。後八門半合之爲一。名世諦差別。第二大悲隨順觀中攝十爲四。初門爲一名觀眾生愚癡顚倒。次一爲一名余處求解脫。次三爲一名異道求解脫。後四爲一名求異解脫。一切相智分別觀中攝十爲九。初有半門說之爲一名染淨觀。次一門半復以爲一名染依止觀。次有五門各別爲一。次有兩門復合爲一名無始觀。次一爲一名種種觀。通前爲九。此三門中文之前卻後當分釋。二釋義者。依大經本。法界緣起乃有眾多。今以要門略攝爲二。一約凡夫染法以辧緣起。二約菩提淨分以明緣起。約淨門者要攝爲四。一本有。二本有修生。三名修生。第四修生本有。言本有者。緣起本實體離謂情。法界顯然三世不動故。性起雲眾生心中有微塵經卷。有菩提大樹。眾聖共證。人證前後不同。其樹不分別異。故知本有。又此緣生文十二因緣卽第一義。言本有修生者。然諸淨品本無異性。今約諸緣發生新善。據彼諸緣乃是妄法所發眞智乃合普賢。性體本無分別。修智亦無分別。故智順理不順諸緣。故知修生卽從本有。同性而發。故性品云名菩提心爲性起故。問本有修生旣是新發義。非是舊。云何乃說從其本性。答此品爲是新生之義說是修生。與本義親。故從性起。如今谷不別劫初。順本谷親。對今緣疏故。不說新得。此思可解。三修生者。信等善根先未現前。今對淨教。賴緣始發。故說新生。故論云彼無無分別智故。四修生本有者。其如來藏性隱在諸纏。凡夫卽迷處而不覺。若對迷時不名爲有故。無相論云若有應見。又依攝論云有得不得見不見等故也。今得無分別智始顯法身在纏成淨。先無有力同彼無法。今得成用。異本先無。故不可說名爲本有說爲修淨。問若說始顯爲修起者名曰修生。云何說顯。答只爲是顯修生門中義成本有。先在迷心不說體用。今時始說有彼法身。故知與彼新生是親。先有義疏。如論云。離不離無常。旣言無常。不可從本有。上來四義於此緣生理實通有。若對經分文。此十番緣生惟有二門。一修生。二修生本有。餘二在性起品。第二染法分別緣生者有二義。一緣起一心門。二依持一心門。緣起門者大分有三。初眞妄緣集門。二攝本從末門。三攝末從本門。言緣集者。總相論十二因緣一本識作無眞妄別。如論說。依一心法有二種門。以此二門不相離故。又此經云惟心轉故。又如論說。眞妄和合名阿梨耶。惟眞不生單妄不成。眞妄和合方有所爲。如夢中事知與睡合方得集起。此是眞妄緣集之門。二攝本從末者。惟妄心作故。論云名種子識及果報識。對治道時本識都盡。法身流轉五道名爲眾生。隨其流處成其別味。法種眾苦如此非一。故知攝本從其末也。問當隨染時爲卽染也。爲由是淨。答體是淨本復是淨不可名隨。故知染時不可爲淨。若爾者不應說言依如來藏有生滅心。應但是單生滅。今言相依。如此說者是有智人染淨雙證。故作是說。非局染門。三攝末從本者。十二因緣惟眞心作。如波水作。亦如夢事惟報心作。以眞性故。經云五陰十二因緣無明等法悉是佛性。又此經云三界虛妄惟一心作。論釋云第一義諦故也。問攝末從本應是淨品。云何乃在染門分別。答此攝末從本理在淨品緣生。今爲對染顯染如幻故在染門。問義若如此一切淨法並對染顯妄。云何獨辧攝末從本在染緣生。答凡論淨品緣起有其二種。一爲對染以顯妄法故。經云不如實知諸諦第一義故也。二但顯淨品緣起。卽是顯理之門。卽如普賢性起品等是也。余義準此可解。此攝末從本卽是不空如來之藏。此中亦有空義。爲自體空。後當分別。二依持一心門者。六七等識依梨耶成。故論云十二緣生依梨耶識。以梨耶識爲通因故。問與上緣起一心云何取別。答上緣起一心染淨卽體不分別異。此依持門能所不同故分二也。問如上諸義並一一門別。云何得成一證境界。答上來所辧並約緣別顯。卽是證境方便道緣。欲樂旣別卽今所依觀門非一。若尋證境如上十平等說。上來第二釋義門訖。次對文釋觀門別相。就經本十觀內。初明順觀。次辧逆觀。餘皆同此。其逆觀相後當釋。初因緣分次第者三種分別。一明所治障。二辧觀體。三釋經文。餘皆同此。言治障者治我見執。謂言十二分是我作也。卽是身見邪見徧通。若分文別但治人見。此惑通彼三空所治。治相云何。實無有人相。見實人相卽空門所治。緣起似我生。不如所取生。計爲似相。卽無生所治。所以得知有彼似我。故論云自他差別識從我見薰習生。故得知也。成似生及實法相卽無願門。通治前二執。亦可治彼無我空及成八自在見相。所以得知。故論云自體空者有故。此成無性性也。卽治惑門。二觀體者卽顯因緣理次第生義。以空及似實等三性爲順觀體。逆卽成一緣起空無性性觀。卽用緣起次第理爲此觀體。卽依經辧也。若依論辧但準以思攝。三釋文者。就因緣分者卽因分也。次第者漸次也。觀者照達義。就此以題章也。此文有四。相從爲三。要則爲二。總攝爲一。門別四者。一舉彼解惑顯成無我門。二依論愚癡下。依經一切凡夫下。責情顯理門。三依論無智下。依經常隨邪念下。辧相顯實門。四不知諸諦第一義諦下依實辧相門。相從三者。四門中初一名成。釋成無我中二名答。答顯無我。後一名相。謂依二諦立因緣相。要攝二者前之三門宗顯無我。卽因緣性。後一總顯因緣之相。總爲一者總爲第一因緣分次第。就第三辧相顯實中。只由癡愛起諸業行。乃至老死非由於我。於中初順。次逆。後結。順中初言無智有無。經云常隨邪念。是無明支。無智是癡。求是愛。求常名有。求斷曰無也。過去惟癡。實卽過去備諸煩惱。癡愛力彊。所以偏舉。恆隨下是行。行有六句。前三行過。後三行體。依經行過三句亦是無明支。以闕論中無明支故。以是行下是其識支。初以是行起心種子。乘前起後。由行燻心令心生後。故說爲種。心者是梨耶。二有漏下對後生死顯前種義。有漏是愛。取想是見。依經取心心卽通想。所謂業爲地下復生後有。是名色支。生名色等有七句。一業爲地。二識爲種。三無明覆。四愛水潤。五我心漑灌。六種種見綱。七名色牙生。問如燻習義應業爲種識爲依地。云何今識爲種子。答凡論業種分別有二。一燻習成種時。二引生感果時。若燻習成種時。業爲種子以識爲地。爲識未被燻時未辧有種。今爲燻習始說種生。卽與上心能燻義親。與識義疏。故識爲地。種爲能依。卽屬業也。二引生感果者。以識爲種。用業爲地。今言業者是臨生。時中陰求生業心爲正業種。猶在本識未發。今此上心求生中陰。是種子用相。此用相旣非業體。但能引業感得識支。如地引種令得成果。說業爲地。種在識內。與彼本識同無記性。先造業識上心已謝。今種現與本識俱成。與識義親。與能薰疏。故判從識合爲種子。此有二義。一是卽體。二是異體。此義如上料簡中說。問業力無明及諸見等。現今求生用識爲依。應從識爲種。云何別分爲所依地。答理同依識。但有別義不如種子。以種現同識無記性。一體。二相。俱一不分。求生無明𨿽與識同現變成其色心等別。不如本識體相二義。不可從識爲種子也。余文可知。二依止一心觀者。卽十二緣等能依也。心者卽梨耶心。就此以題章。以梨耶緣起爲此觀體。三門同上。初所治者治彼外境自性執。謂一切境。別治但以惑自性差別積聚等三。通治可知。二能治所依觀體者還以三空空似實無生性相爲此順觀。故論云阿梨耶識爲大空故。無生似實無願如論思之應知。逆成一觀同初門。惟識者有二種。一梨耶識持生諸法。離識卽無。二明意識惟識。生死涅槃染淨等法現在意地離識卽無。梨耶惟識始是解境非行所依。意識惟識此終卽是正解所依。心終意始。反前可知。觀相云何。如行心見法爲境。若無觀心覺境。染淨等法縱任現前。今知意言所作取謂之心不起。知識作時名用依他遣分別境。問依他與識云何取別。答依他約相。所以知。分別體空相能起識。其識隨緣不守自性。此應成空乃現似相。故知約相。二惟識約體。三界惟心。顚倒分別卽空。故得知也。識望無性卽似非實。體相相成。故通說耳。問如境依心卽是果法。似而非無。云何對識辧境卽空。答但從心生非分別境。屬能緣心依他性攝。所以知。當見境時但見實故。故論主以二諦等文作一依止觀也。問後知惟識還是所知。與前謂境有何義別。仍判後境屬依他性。答前見境時。不知緣集說惟識作。作義非性見識作。時分雜謂染。緣集作理違分別性。故知別也。遣實境滅時卽得一分空無相性。無相現故。惟識想境並則不生名得無性性。此是行門惟識觀法。若約生解則三性後辧無性性。問惟識想滅爲知無相境遣惟識想。爲識想自滅。答更無別知無相觀心。但惟識想兼知無性。取想則自不現在前。又亦依前勢而得後心不生也。今此文內通二惟識。三界惟心作卽本識惟識。如經下偈但從貪心有卽意識惟識。此是順觀。此依經辧。三釋文者。經本有四。初句立宗。二十二緣分下引聖教證。三所以者何下責。四隨事生欲心下答。隨者眾多義。事者上心作業。生欲心者心是梨耶心。問旣言欲心。卽是意識。云何言本心。答欲心有二義。一識現起作用分別。二卽此識因緣發起作用義邊卽屬其事。能見取邊卽屬意識。因緣發起卽屬梨耶。爲起時同處不可分別。如行誑心名爲無明。欲心取境卽是不了。豈可欲心之後別辧不了。故知卽欲名爲不了。但成文故語有前後。事是行者上心分別事卽是業行。行誑心名無明者其行現成分別實相。今梨耶識變成不了名爲意識。取其實事故名無明。余文可知。此依論辧。問此與經本何別。答經通論局也。

三自因觀者。自者揀他異之名。惟揀邪因不揀正因。今此觀內攝四種因。因緣增上緣緣緣次第緣。以四緣理爲此觀體。自此已下至因緣觀。並用三性相爲順觀體。用三空門爲逆觀體。但義別分有此諸觀。於分別性內揀異妄計。三門同上。言所治者治異計因緣執。如修道貪嗔癡實非發業。計具因緣能發生業卽戒取見。如自性非因爲因及心煩惱。分同此治。二所依觀門者明此自因具四緣等能生諸法。此具因緣親疏二理名俗諦觀。妄計不生成一分眞也。此經文辧之。三釋文者。今言無明有二種作等者。一親因緣。二是疏緣。一緣中癡是親因也。二與行作因。卽疏緣也。此中攝三緣。余文類可知。又但取疏因。此約論辧。第四不相捨離觀者三門同上。不相捨離者無他別時相離生也。三性分同上自因觀。初明所治者因果異時計。謂因滅果後生。此卽因不生果失。更有餘失。思之可解。是戒取見。二所依觀門者。以同時生果理爲此觀體。此親疏二因俱同時。此約經文辧。觀相云何。無明有二種。一子時。二果時。彼二種時非是前後。依子取時名曰子時。依果取時名曰果時其義云何。子者令行不斷。果者此子時中所成行果。依此取時名曰果時。問果因同時卽別體過。若前後生因不生果過。答我立因果異彼二失。由是同時異第二失。爲是因果異第一失。此非逆觀。去情說也。但顯俗諦理非第一義。所以知同時。故論云有二種義故緣事示現。云何二義。一是因義。二是果義。緣事示現者。依緣二種義示現二種時。如是余因緣分自生因二種義緣事應知。又論引中論偈。云眾緣所生法是卽不卽因。亦復不異因。非斷亦非常者。明因果兩義各非斷常行是無明果不卽無明因。由是果故不異無明因。因義反前可知。非斷亦非常。行由是果非斷。是果無方非常。卽此時中無明是因非斷。是果因故非常。此義論主削去外情作逆觀說。非順緣生俗諦門。所以得知。論主後自屬當經云。自生因緣觀義如前說。故知也。此約論辧。五三道觀者。三者數。道者通生義。以煩惱業報及通生義爲此觀體。三門同上。初所治者。對治因緣廢事計理執。謂計諸法通因緣理。卽廢事執理失。故論云若因緣生者一切法俱生。故得知也。問如論文此語屬後三際。云何從前以爲所治答論主別有異意。科後八門半觀。以爲俗諦明執是過。故從後說。論主用三道爲攝過觀。卽體是過不可別有所治。今依經本。三道是徳故有所治。將在前論。所以知論主別有異意。如前依止一心觀分爲兩門。豈是十番意也。亦有解者。作外人與論主成失若作此釋。義轉難解。所以得知。疑云若因緣生者一切法俱生。論答云。過去業有二種。一未作業。二已作業。只可未作者非一切生。已作者應一切生。爲如是故。今成論主與外成失屬前治也。又一因生諸法如計宿作及自性等。分同此治。是戒取耳。二所依觀門者對三性分。同上。自因觀因緣之道通生諸有。依煩惱道生諸有故。同在有流也。依業生諸有六道不同。善惡有異。依報生諸法相續不斷。故得三有成其事業諸相不同。此理事相應理故法齊生。由事隔故不互相生。若但因緣理不藉事生者卽三有不成。此依經本辧。三釋文可知。依論辧之可知。第六三際觀者。三者數。際者顯無始分齊。卽以三時因果理事爲此觀體。三門同上。一所治者。治無因執卽常見也。謂執諸法不從因生復言未來無生老死卽斷見也。二能治所依觀門者。無明行等是過去世。治現在世執身常見。愛取有等是未來世。對治外執斷見過也。此依經辧。三釋文者。於是有三世轉者謂展轉生諸後有也。此明過患耳。余文可知。此依論辧。七三苦觀者。三者數。苦是義。三門同上。初所治者謂樂淨執。是因緣身具有三苦。迷者不了謂有樂淨。卽見取攝分有戒見。二明所依觀門者。三性同上。理實通論諸因緣。分通三苦。今約相分。無明行等以爲行苦。觸受二支名爲苦苦。愛取有等以爲壞苦。行苦漸增治身常住計有樂淨。苦苦治身自在有樂淨執。壞苦治身究竟計有樂淨。此名順俗觀。但以三苦及知苦智爲此觀體。此苦何得通三性。答如經說不生不滅是無常義等。又云是苦是諦是實。又廣如中邊論。準之思之可解。此依經文辧。釋文者。所以五支名爲行者。諸分漸增未對苦具。但行相增。所以觸受爲苦苦者爲此二支對外苦具增。所以愛等名壞苦者是未來世生因緣故違現在身。顯其現在非久住世。愛取有體非是壞相。顯他壞增名爲壞苦。余文可知。此依論辧。八因緣觀者三門同上。初所治者謂計單因有力生果。如執自性因能生二十五諦。此身等因緣生。迷者不了謂自性作。卽戒取見。二所依觀門者三性同上。因緣生理。因有決定用。緣有發果能方得法生。若但因力無緣發果能者。其因六義不現在前。何者爲六義。一念念滅。此滅是空。有力不待外緣所以有力不待緣。爲因體未對緣事自遷動故。二俱有是空有力待緣。所以者爲得外緣惟顯體空俱成力用也。三隨逐至治際是有無力待緣。所以知爲隨他故不可無不能違緣。故無力也。四決定是有有力不待緣。所以知外緣未至性不攺自成故。五觀因緣。是空無力待緣。所以知者爲待外緣惟顯親因非有無力能生果也。六如引顯自果。是有有力待緣。所以知得外緣時惟顯自因。得自果故。問此因緣六義分齊云何。答今言賴緣者。但取因事之外增上等三緣不取自因六義互相發。所以者。其六義者同是理法對因事顯。廢生因事六義不能自互發成。但外三緣各有理事故。得對顯因果之義。若爾六義不應總別相成。答六義六相共成者。六相有二義。一順理。二順事。此二義中。順理義顯。順事義微。其四緣事二義同上。但順事義增。順理義微。所以知。因緣生果法起迷義顯。爲此論主別將六相照令入理。故知四緣順事增也。所以知總別順理義增者。爲辧六相令見心入理。問何以得知但總別六義得順理增不取於事。答論主簡事不具六相。惟約義辧。故知也。上二微義思之可解。今因緣內各有六義。故說別有勝用能感於果。問如論說。非他作自因生。非自作緣生故。旣言非他。云何但取勝力生果。答此舉不生形取勝力。若不形奪勝力不成。令此奪中偏取一邊勝力屬上論主自因觀。今此通取二力。不能生義分在其中。準上六義思之可解。有一別空。入後觀門至當分別。此卽治前獨因感果執。業藉緣造後感果時。不賴緣發。此執何失。答若廢於緣自因勝力並皆不成。此卽俗諦觀。卽以緣生理事及智爲觀體。此依經辧。三釋文者。因卽通親疏四種緣也。故云因緣能生行。故知也。釋名可解。此依論辧。又依小乘六因四緣若依三乘卽十因二十因等。若依一乘卽隨法辧因。爲一一因緣理事各別與法界等。今六因義惟一乘能窮。此約別教說也。第九因緣生滅縛觀者。因緣牒成俗諦所依。生者所生果法。滅者卽離因緣生力。縛者卽順縛。從俗諦依經本闕無。因緣二字三門同上。初所治者。此下二觀但治心惑。通義可解。謂因緣共力能感果執。又言因緣法。各有少力。共成一果。其緣起理通有諸義。若見因緣有力共生。卽名迷理事分別執。卽法我所見。二所依觀門者。此用三空門爲順觀體。逆成一生縛無分別觀。余意下更分別。諸緣生法成俗諦相。不屬一緣。但諸已生法隨去。一緣果不得立。不簡親疏故。論云。無知者故。作時不住故。若因緣能生不可不住。問若因緣不生而有法者。先因未集亦應生果。又此縛果法因緣生果。二相何別。答因緣生內有二種義。一無自生義故空。二因緣有力故生得果法。此緣縛內亦有二義。一是俗諦緣起。二離緣生力故空。因緣生法。若無生力。果卽不成。此緣縛觀。若無空義。果卽不成。云何是空相。答因內求疏不可得。又求生力不可得。前因緣生果生義。是增空義。是微爲因緣法順生迷增故。今緣縛法空義。是增生力義微爲緣起法順生無分別智故。故下經云。緣起之法離有無也此𨿽無生力以空力成故。離自性生。經云。無住爲本故。問若緣生順迷增者。此義可爾。緣縛順空增。應當眞諦攝。答空有二種。一爲空故得有俗成。二爲空成無分別。今取成俗空故不入眞諦。問若觀生縛當見法時。爲有能縛因力以不。答無能縛者。若有能縛卽是他義。縛義不成。此義思之可解。今以俗諦無分別理事爲此觀體。此生縛觀不分因果。此依經文辧。三釋文者。無明因緣諸行生以生縛說者。無明因緣牒俗所依。以生縛說者。正斥觀體。生縛同前釋。所以言說者。爲欲依言得平等俗故。何者以此縛字通目生不生爲縛故。非親生爲縛故。非無俗諦不可以二相取此二義故。以一說縛字印定其義。若廢其說恐別取二義故。觀依說以取義也。理在說中。余文可解。又經通取空力多有力少。論卽不說因也。此依論辧。十無所有盡觀依論名。隨順有盡觀三門同上。初所治者。此局心惑。亦可通諸使。俗諦通攝故。爲執因緣。但有應俗相。自體空義。不現在前故是障也。何者但因緣生法。卽自體空理不自住。順成俗諦。成俗諦果時。仍以不同因緣。以此義求有不偏增。若迷謂惟有俗者故是過失。卽法我我所見。二所依觀門者。三義同上。生縛意趣有異。後自分別。諸緣生法。不起卽已起卽雙現。如彼渴鹿見陽焰水漧濕並彰。又如鏡像染淨雙現。此是正理。問其所現空。爲是眞諦。爲是俗諦。又此觀法與前緣生及以生縛。云何取別。答因緣及縛惟成順有。今第十觀空有俱順。又此空有並是俗諦。泛明眞俗此有多義。一體相相對。二空有相對。如此分眞俗。其義非一。若空有分眞俗。有則爲俗。空卽爲眞。卽證智所知。若體相相對。空有可以相論故。若約此義。俗諦通空有。此空是自體空。非事空也。故論云。是心眞如相。能示摩訶衍體。故知𨿽是眞如得名。俗相不是體也。此卽空有同爲一相。以緣順性。理事爲此觀體故。上文云。十二緣生是無爲也。此依經辧。三釋文者。隨順卽空。隨順於有盡者爲空隨順。卽有盡滅也。此順論主後釋。不順經文。若依經無所有盡觀者。無所有者所順。盡者能順。俗相卽空順於滅理。以俗相求法。卽盡其性。此是周盡之盡。亦有解者。以盡字爲逆觀。此不應經文。爲文中別有逆相。又若此盡卽是逆者。諸觀並應置其盡字。文云。無明因緣諸行生是隨順無所有盡觀者。因緣無性卽相辧空。空故隨順無所有理盡其性也。十觀亦有相生次第。爲知諸虛妄過故。故有第一。旣識妄已未知妄法依何得生。故有第二。識知所依未知有何理。故有第三。已知生理未知依何時。故有第四。識知時已未知約何義。故明第五。知其義已有何本末。故有第六。知本末已未知有何過。故有第七。知其過已云何對事成。故有第八。知成已未知有何相。故有第九。知相已疑謂乖理。故有第十。依經十番訖。二依論分別者有三。一厭離有爲。二大悲隨順。三一切相智。初厭離有爲者。解則爲順。行則爲逆解中以三空相爲順。大分爲三。一成答相。二第一義諦。三世諦差別爲知。世無人成。世有爲過。故須第一。旣知過已。未知趣何理。故有第二。𨿽知所入法。未知依何而得故。舉俗諦辧所依觀門。故論云。隨順觀世諦卽入第一義。初釋文如前。問此相卽俗諦。何須第三。更明俗諦。答此辧俗諦爲取過失。二第一義諦釋得脫所以。就彼因緣觀第一義得脫因緣。此取依止觀中上半門也。世諦觀者。世卽時也。諦者時中法實。此合經中後八門半爲六門觀。初半爲一取二爲一。次三各一。後三爲一。初�是染染依止觀。染者能依也。依止者所依也。此六門中。初一門明染依止。次二建立染相。次一就染彰過。次二正觀防非。後一辧觀分齊。又云何染故明染相。染何所依依第一義。何故說依妄法依眞。爲欲就之求眞故也。二言因觀者。觀染所因問論主合本二觀爲一因觀。經本初爲自因。論主云他因。經本不相捨離。論主云自因。此義云何。答經主言自簡異外道。論言他者。就四緣內。簡取增上緣。成十二因緣義準論主意。消彼經文。卽舉親別疏。取其疏緣不取親者。爲不順十二因緣故也。云何不順。十二支中但行有二支。報因義顯。餘者略而不具。又別取增上緣故。簡之所以名疏緣。作他因者爲增上緣。對親因爲疏。望增上自果爲親。今對親因說彼增上故。說他因亦可。反之取其他也。經名不相捨離。如前觀釋。亦通親疏。論言自因者。增上緣中取親因緣。卽互爲因。等由互爲因通諸支故。三攝過觀者。攝十二緣以爲三道觀察。惟是苦集過也。四護過者。護彼凡夫邪見過也。五不厭厭者。防離二乘慢心過也。微細之苦。二乘不厭。菩薩能厭。名不厭厭。六深觀者。觀行窮深。因緣之理妙過情趣。故名爲深觀。相云何。論主分本三觀。以爲四法趣其深理。一非他作自因生故。卽成自因。具有勝力。離無因計。二非自作緣生故。卽顯疏緣。具有勝力。卽離單因生果不藉緣失。此二種義離自性執。由順俗諦見心不息。問何故不言各有少力共成多力。答若少多則不成。三非二作但隨順生。此則去前見。因緣相隨順生者。有無不可取爲隨有故。不可無隨順有故。非自有復隨順有。非定從因生故。離有無不可取也。四非無因作隨順有故。卽離意地。謂無分別。其法如上十平等攝。此卽深觀之妙趣也。問此觀爲是逆觀。爲是順觀。答此通逆順。隨順觀世諦卽順也。卽入第一義諦故逆也。此觀通治諸惑。不別明所治。以一緣起無生惟識爲此觀體。問如上諸義並是順觀。逆觀云何。答眞俗二諦非分別知。但對見情故分二相。欲知逆順者。惟越見情。卽逆順相應。云何作方便。如諸觀門。互相形奪。卽體其理。得滅諸見。余義可知。二大悲隨順者。大悲隨順因緣。亦可因緣隨順大悲。論主合十爲四。一以第一爲愚癡顚倒。二以一門爲余處求解脫。三以四門爲異道求解脫。四以四門爲求異解脫。第一辧過爲所離。第二所求理。三爲所依道。四爲所求果。此四門中一一對番。邪爲所治。正爲能治。初愚癡顚倒者。隨所著處愚癡及顚倒。此事觀故。以著我故。一切處受生遠離我故。卽無有生。卽以顚倒治法我相用。知過心治執我心。余處求解脫者。凡夫愚癡顚倒。常應於梨耶識中及陀那識中求解脫。乃於余處我我所中求解脫。此義云何。應於梨耶緣起法中求。及於妄我境中求解脫。卽用識境以治我境。以惟識智治我智矣。云何異道求解脫。於顚倒因中求解脫。此義云何。應因緣理中求道所依。及於妄因自性等中求解脫。道則以自因理治。自性爲因生。二十五諦理法爲自性因。不平等故須治也。何者爲二十五諦。五知根卽眼等五根。五作根卽手腳及口大便小便根。並心平等根爲十一根。五大卽地水火風空。五惟量卽色聲香味觸。加前十一爲二十一。憂喜闇亦名染。粗黑卽是貪嗔癡合名染。心諦爲二十二。慢諦亦名我。心爲二十三。覺亦名智爲二十四。自性爲二十五。人欲死時。不能作業故。先五作根壞變爲五知根。肉眼壞變爲火大。耳變爲空。鼻變爲地。舌變爲水。身根壞變爲風。五大壞變五惟量。地變爲香。水變爲味。火變爲色。空變爲聲。風變爲觸。惟量變爲憂喜闇。憂喜變爲慢。慢變爲智。智變成自性。今壞者非滅壞。但無現用。還歸於本故名壞也。成反前可知。不相捨離。以治梵作爲梵天與眾生相離故。三道治苦行因。爲苦行非樂因故。三際治無因。前中後際因生故。用四智心治邪智。此有二義。一以緣起爲正道體。以修成智爲助道體。自因等爲正道體。二以無分別智爲正道。諸道品爲助道。卽舉法取能觀智爲道體也。求異解脫者。泛釋解脫有三種。一顯緣起。第二生智。第三滅惑。今於我我所中求解脫。妄計常樂我淨。三義卽俱不成。論以四義顯之。一用三苦治彼樂倒。顯緣起理眞實樂徳。行苦等遷動無故。二用因緣治彼我倒。卽顯我徳。有爲不自在故。三用生縛觀治彼淨倒。卽顯淨徳。縛非自在淨故。四用隨順有治彼常倒。卽顯常徳。爲隨順三有不常未出故。又用常樂等次第配之。余義如論。三一切相智觀者。一切卽所觀境。智者能觀心。一取有分觀內半門爲染淨分別觀。染者我慢煩惱染。淨者無我慢淨。分別者差別而知。仍依止觀取十番內一門半觀爲依止觀。前次第半門眞俗二法與迷心爲依。後一心觀與俗諦爲依。二依義齊故通一依止一心依止。通生依止及境界依。前半門內惟境界依。三以一門爲方便觀。方便者。因緣二力方便發果。四以一門爲緣相觀。緣相者。因緣生果之狀相義也。亦可增上緣狀相義也。問此一門與上方便何別。答前取因緣力。後取成事狀相。又前位後欲明有支無作。惟有緣相義也。五以一門爲入諦觀。入者觀心。諦者所知苦集諦也。六以一門爲力無力信入觀者。如無明行生識等果名爲有力。識等不感後果名爲無力。以此因果分齊。令人信入故名信入觀。七以一門爲增上慢等者。聲聞人未斷行苦。謂爲究竟。故名增上。已斷粗惑名非增上。舉此深苦令人信入。八以二門爲無始觀。言無始者。無彼無始也爲成因生故非緣作。爲成緣生故非因作。此二處求無作者。始復求二作。非自成故無自性。始名無始觀。所以二觀爲無始者。答因緣相形不可說始。以生縛觀表法有終。若法無終。不可但說言無始觀。問縛云何終。答若縛是果不可說有終爲縛。不定果一相故說終。九種種觀者。但俗隨順因緣非一故云種種。此九觀門是種智境。治無智障。能觀法體。卽爲能治。非理觀智境。亦有逆順。逆者煩惱滅。順者得法體。三彼果勝者。文分有五。一對治滅障勝者。是前勝慢對治家果。前修十法而爲對治。此地滿中。更以甚深三脫爲治。名對治勝。前治五地染淨慢障。今此更治微細我心及有無等。名滅障勝。此中文亦有背向。消息無違也。二修行勝者。是前不住道行家果。依前不住更起勝修。名修行勝。三三昧勝者。望前治勝以說果也。前修三脫而爲對治。彼治轉增名三昧勝。此中文用論比之可解耳。四不壞心者。望前滅障以說果也。以滅障故。三昧之心不可破壞。五自在力者。望前修行以說果也。依前修行。上進無礙名自在力。余文如論。二修行勝中。初明修行之心。二菩薩作如是念下明修行勝。此文有二。初明修行。二卽得無障礙下明修行勝。余文可知。就三昧有二。初辧空門。二無相下等餘二空。余義如論。後二果中。各初一總。後句是別。就地果文內。三果如前。調柔分四。一調柔行相。二月光諭下明教智淨。三別地行。四結說相。前中。初法次諭後合。就法說中。多見諸佛爲起行緣。次能練行。後所練淨。余文如論。三重頌有二。初明頌意。次正偈頌。偈有三十九。初三一句頌十平等。次十九三句頌不住道行。三次六偈頌不住果。次有九偈頌調柔三果。次一嘆顯說分齊。不住有二。初十七一句頌十種觀。次二半頌結文。不住果文中。初三頌三脫。次一半頌修行。次半頌三昧。次半頌不壞心。次半頌自在力。

大方廣佛華嚴經搜玄分齊通智方軌卷第三﹝之下﹞

巳歲大藏都監開板

大方廣佛華嚴經搜玄分齊通智方軌卷第四﹝之上﹞

終南山至相寺沙門智儼述

第七地者。六門同上。

一釋名者。善修無相行。功用究竟。能過世間二乘出世間道故名遠行地。

二所治者。依地論文。細相習障。若依攝論。粗相行無明。此文在六地。又有兩無明。一微細相行起無明。卽迷俗也。二一向無相思惟方便。卽迷眞也。及二業障有一報障因緣生死。

三所顯者。種種法無別義。

四所成者。成方便波羅蜜。

五所得果者。達種種法無別功徳。得一切相滅。恆住無相果。

六釋文者。經文有三。初偈贊生後。二明地體。三偈頌結前。初有十四偈。初十三大眾三業供養。次一解脫請。初文有二。初十二正贊請。次一結供養攝行入上位。初文分二。初三偈諸天總修三業供養。身口意三請也。次九偈是別。別中有三。初一當處天王供養。次有一半明余天王欲聞法益。次六偈半明天女等承力嘆佛三業勝用。二偈半身也。次一口。次三意也。二辧地體中。大判爲五。一樂無作行對治差別。治前地樂空心。二彼障對治差別。治此地有相心。三雙行差別行成相也。四前上地勝差別校量也。五彼果差別純熟也。樂無作中經有三。初總生起。二正釋。三結利益。第二文有二十句。攝爲十對。一一對中。皆初明其境界無量。後句明佛無量徳業。亦可初句爲空中方便智。後句爲有中殊勝行也。又論文云。有四障如五地說者。取彼不惱生事安樂生事。憐湣故出漸令入法。對四化行說四障也。又書論等四障如論耳。余文如論。就彼障對治修行勝文。經中有二。一明菩薩觀解方便。此方便中論有六問。初問所益生。二問所依世界。三問何慧者。其法界法中兩句難可別問。故就能知智慧以問。四以何心者。問根心也。五以何行者。問起行心也。至下解中合舉。辧之有通二義故耳。六問所乘也。二菩薩如是下正明修行也。有五句。初所標。二辧意。三明分齊。四出體。五成對治義也。雙行文中有四。一二行雙無間。二信勝。三能作大義。此文有四。初立。二責。三略答。四廣辧。四菩提分差別。此中經文脫四家一句。余文如論。彼前上勝文有二。一勝前六地。二何以故下明勝上勝上三地。前中先略辧相成解脫月問。二金剛藏答。答中初先通對諸地彰此爲勝。二何以故下別對諸地顯此爲勝。此別答有二。初問次答。答中分二。一總次別。二釋勝上中有二。一明此地勝過於後。二解脫月下因前所論乘明諸地染淨之相。初中分二。初責次答。答內分三。初法次諭後合。余文可知。二乘明染淨中有二。初問次答。答中有二。一通辧。二約七地別明分齊。初通中有三。謂法諭合。三文可知。二別辧文有三。立責答也就彼果勝文中。初一業勝文有三。初總次別三結。此經結文中脫一句。別文有四如論。二三昧勝中。初總次別三總結之。經脫總句。餘如論也。三過地勝中。分文有三。一行修善巧故過。二作業廣大故過。三行修勝入故過。初中分二。初牒前起後。二別解義。第二過中。初正辧過義。二解脫月下顯過分齊。此有二。初問次答。答有三。法諭合也。余文可知。得勝行文有二。初明三昧勝。次發起勝。初文有二。初問次答。答文有法諭合三文。發起勝中。初結前生後。次正明發起勝行。又此論文中總爲八句。初一自利行。現身世間是殊勝行。深心涅槃是方便智。下利他中。初三順凡。次一轉小。次二隨魔。後一轉凡。眷屬圍繞是殊勝行。心常遠離是方便智。諸句例然。願取有者。爲首之化必由願也。家不斷者。示有愛染之事也。遠離使者。離使性也。入行者。能轉二乘上入佛知。資生行者。示有飲食睡眠等也。退行者。示老病等也。言轉行者。轉諸凡大煩惱心也。見貪轉者。轉其見惑也。障礙轉者。無明不了名障礙。今轉滅也。五明智治之耳。貪轉者。轉貪結也。菩薩現受勝五欲處而不著。令諸天等捨自所欲故也。地果文中。三果如上。調柔果中文還有四。一調柔行相。二教智淨。三別地徳。四結地相。調柔行中還初法說次諭後合。法中初多見諸佛。次能練行。後所練淨。余文可知。三重頌有二。初明說意。次正偈頌。偈有四十二。分文有七。初九頌無作行。次三彼障對治。次六頌雙行。次十一頌前上地勝。次八雙行果。次四頌調柔等。次一結嘆也。第八地者。此下名出出世善法。因此料簡上下諸地一乘三乘人天起信生解漸次同異法門。初地中十願。是一乘三乘共行法。信等十法。是三乘別行法及人天所依。二地戒行。是三乘小乘人天所依。三地禪定。是三乘小乘人天所習。四地道品等。是三乘小乘所得。五地四諦。是一乘三乘小乘共行法。六地緣生。是一乘三乘小乘共行法。第七地方便雙行等。是大乘所行法。八地九地十地。是一乘大乘所習法。此等若望見聞修證通說。卽等無別。若約相別論。則有此殊分。又諸地調柔果是行門發趣果是解門。攝報果是報門。願智果是徳用門。亦是一乘三乘共行法。以此準之。十地善巧圓通廣攝故得藏名。故崔光云。十地經者。蓋是神覺之玄苑。靈慧之妙宅。億善之基輿。萬度之綱統理包羣藏之祕。義冠眾典之奧。積漸心行。窮忍學之源。崇廣住徳。極道慧之府故也。今此地中六門同上。初釋名者。報行純熟無相無間故名不動地。二所治者。依地論文。於無相有行障。依攝論文。於無相作功用心。無明又有二無明。一於無相作功用。二於相行自在有二業障及一報障有有生死。三所顯者。由不增減義。四所成者。成願波羅蜜。五所得果者。若通達不增減功徳。得共諸佛平等威徳智慧業果及得法身果。六釋文者。大判有三。初偈頌生起二明地體。三以偈結。初有十五偈。初十四諸天菩薩贊請供養。次一解脫請。初十四內初二天王諸天菩薩慶法雨花供佛大眾。次十二天女歌嘆佛徳。此文有三。初一樂供養。次十偈頌贊佛徳。次一供已入理觀察。第二十偈中有二。初一天女贊佛。次九佛力令菩薩等供具出聲贊佛功徳及三世間自在。初三偈器世間。次一偈眾生世間。次四偈智正覺。次一偈結嘆無盡。智正覺文中。初一嘆佛口業。次二身業。次一意業。地體有七。一總明方便作集地分。爲遠方便有二。初總告次釋可知。二得淨忍行分。近方便。此二俱爲趣地前方便。三得勝行分。初入地行。四淨佛國土分。五得自在分。此二安住地分。六大勝。七釋名分。此二地中滿足。余文可知。第二淨忍分有十五句有三。初有十句明無生忍。次後四句明其忍淨。後一總結。依經不足脫自性無生句及徧一切法相句也。余文如論。勝行分中有二。初勝行。次發起行。初有二。初總後別。別中先法後以諭。法中七句相從爲三。初三明此地中境分殊絕。次二正行廣大。經中脫修行深一句。次二離障寂滅。諭中從後向前次第諭之。發起勝行內。於中有二。一明此本願故住諸佛勸發若不與下明勸利益。初明本願力住。又諸佛下由住勸發。此文有二。一總明諸佛法水中與起智門。二善哉下別明與相依勸能成。第二別中。先嘆所得無生忍門。後彰未得勸之修習。此文有七。攝以爲二前有六勸舉多未作轉其住心。後一明其少作能成增其去心。復前六中分爲三對。自利利他。前初對之中。前一明其自徳未成。後一顯其所化未出。此中經脫一句。第二對中。前一明其化願未滿。後一彰其自徳未勝。第三對中。初一明其化業未廣。後一彰其自己所得法門未窮。此中經脫一句。余文如論。二明勸利益文有三。初法次諭後合。法中有三。一明諸佛與起智門。二於一念下明由勸故起行速疾。三所以者下問答解釋。余文如論。國土分中有三。一器世間自在行。二眾生世間。三智正覺。初文有二。初總標舉。二知世界生下別顯之。此文有二。初知法分齊有二。初知次結。初文有五。初知世界生者明隨心欲。二知以何業下明隨何欲。三經脫隨時欲。四是菩薩下明隨闊狹欲。五是菩薩入如是下隨心幾許欲。二善分別下明自在儀式。此文有四。法諭合結也。余文如論。釋眾生世間中有四。一總明自在。二若於沙門下別明自在。三辧現意。四所有不可說下總結自在。亦可二別辧中及意內。初化同物身。二以聲聞下化同物心。智正覺文。初明第一義智。所以明此者。爲成世智法相由所以也。二是菩薩善知下是世諦智。此中隨所化攝有十身。通已有十一身有三。初舉數。二辧相作。三出體釋義可知。問何故明器世間乃辧三世間者何也。答爲三法相參難識欲別故須明也。此中多漏諸句。比論取之。大勝中有三。初明智大。二業大。三彼二住功徳大。余文如論。釋名中有二。一地釋名。二智者釋名。余文可知。智者大分有二。初正明不動。二以不轉相故下總以結之。前中合有二十五句。初十五一向不動。二是菩薩入下十句一體不動。地果文中三果如前。調柔有四。一調柔行。二教智淨。三別地行。四結地相。前中初法次諭後合。初明多見佛起行緣。次起能練行。後所練淨。教智中亦初法次諭後合。余文如論。三偈頌中文分有二。初說偈意。二正偈頌。此文有四十四偈。初三頌方便集。次三頌淨忍。次十五頌得勝行。次十二頌淨土。次一頌自在。次二頌大勝。次二頌釋名。次五頌調柔等。次一舉略顯廣以結前義。勝行中。初五頌勝行體。次六頌七勸不頌第五第六勸。次四頌舉勸彰行勝。利益淨土中。初四頌器世間。次五眾生世間。次三智正覺也。第九地中六門同上。一釋名者。無礙力說法成就利他行故名善慧地。二所治者。若依地論。不能善利益眾生障。依攝論。於眾生利益事不由功用。又有二無明。一無量正說法無量名句味難答。巧言自在陀羅尼障。自利二依四無礙解決疑生解障。利他。有二業障並一報障有有生死。三所顯者。由定自在依止。由土自在依止。由智自在依止。義應知法界。四所成者。成力波羅蜜。五所得果者。若通達土及智自在依止得應身果。通果同前地。六釋文者。大判有三。一偈頌生後。二明地體。三以偈結前。初有十九偈初二明說前地利益也。次有十七辧四眾贊請。初一菩薩供養。次一梵王設供贊嘆。次有十四天女贊請。後一解脫請。天女中三。初一半偈總嘆佛徳。次十一半嘆菩薩等具白他徳。就此第二文有二。初三半總嘆自因殊勝。次有八偈別嘆利他果用。次第三攝亂從寂。就別八偈內。初一身業。次六口業。次一意業。就口業中有二。初總嘆說自在。二約根辧相。次一約身諭顯。此文有四。聲聞緣覺漸頓等分四。亦可一乘三乘分四也。第二地體中有四差別。一法師方便成就。二智成就。三入行成就。四說成就。初文有三。初牒前起後。二正辧釋。三結入地相。余文如論。第二智成就中。初牒前起後總辧。二有漏下偏廣善法。第三入行文中有三。初總十一門。二別辧。三總結之。余文如論。初總門中。論主云。依共者。心稠林是眾法共止故也。名共依者依此而知耳。次復共者根欲性深心等。四類同故名共也。經文使難內何處文脫第四句。生難中經脫第二句。習气難經脫第九句。余相可知。就說成中有二段。經初總明說成。二是菩薩化眾生下別。別辧中義三。經文有四義。三者一智成就。二口業成就。三法師成就。經文四者。依論分文。又第二法師深妙義一段。經文亦入智。亦入口業。思之可智。口業文有四初立宗。二是菩薩下明辭堅固。三列名。四歷法別釋。余文如論應知耳。法師成就有四事示現。一持成就有四。一立宗。二釋。三結。四以廣顯略。二是菩薩於一佛所下說成就。此有十句可知。三是菩薩三千下問答成就。有四句可知。四於是中生不受持成就。此有一句也。問此受持與前持何別。答前持是臨說時。後持是初受時耳。二地果文中。二果如上。調柔分四同前。一調柔行。二教智淨。三別地徳。四結說相。前中初法次諭後合。初中見佛卽起行緣。二能練行。三所練淨。余文可知。三重頌者。初明說意。二正偈頌。頌中四十二半。初四頌法師方便。次四智成就。次十二入行文。次十四半頌說成就。次七三果。次一結嘆說成就內。初一智成就。次四口業成就。次九半法師成就。此內初二持成就。次一說成就。次一問答。次五半受持成就也。第十地者。六門同上。一釋名者。得大法身具足自在故名法云地。二所治者。依地論。於諸法中不得自在障。依攝論同地論。又有二障。一六神通慧。二入微細祕密。佛法有二業障及一報障有有生死。此在初及住心中。復有二障。一於一切應知境微細著。二於一切應知境微細礙有二業障及一報障無有生死。此在地終心。三所顯者。由業自在依止陀羅尼門三摩提門自在依止應知法界。四所成者。成智波羅蜜。五所得果者。通達業依止得化身果。通果同前。六釋文者。大判有三。初偈頌生起。二明地體。三以偈結。初二十五偈內有五。初二首陀會天興供贊嘆。爲此地行滿故色究竟嘆也。次一菩薩嘆及供養。次二諸天天王共嘆及供養。次十八天女嘆及供養。後二解脫請天女有五。初二總舉樂音供養。次五嘆報佛。次六嘆化佛。次三嘆法身體。次二勸行。初一勸入體觀。次一結益歸本。二體文中大分有八。一方便作滿足地分。二得三昧分。三得受位分。四入大盡分。五地釋名分。六神通力無上有上分。七地影像分。八地利益分。初文有三。初總次別三結。三昧分有三。初牒前起後。二正義。三結所成。受位中有六。初座有三。謂主眷屬及結。身有二。眷屬有三。相有六。座初文中。十徳內經脫第八功徳一句。及脫第三結文。出處中頂光文有八段可知。六受位文有三。初釋覺。第二辧相。第三結。結文有三可知。第二文有三。謂法諭合也。法中有三。一九地菩薩供養有二可知。二同位加威有二可知。三佛正受職。此文有三。謂釋光。第二等餘佛。三結。初文有三。第一放光。二歸處有二句。三辧益。初光有八業可知。光入頂有三。一約事入事頂。二約行入行頂。三約實當果現入行心也。可準之如論應知。大盡分中如論應知。又此大盡已後。一乘頓教三乘小乘等成佛果分齊。可準義消息之。於中諸經句亦有增減。以論準之。釋名分中。大分有三。一能受佛雲雨說法名法云地。二佛子乃至自從願力起慈悲下。能注法雨滅諸眾生煩惱塵焰名法云地。此文初釋次結可知。三復次佛子乃至菩薩住法云地從兜率下。能同果徳。大注法雨生物善根與云相似名法云地。初文有二。一總明念力能持佛法。二能於一念至十方無量佛所下。別明受法。別中有三。一於佛所聽受多法。二譬如大海下。於多佛所聽受正法。此有諭合結三文。三解脫月言乃至於一念中能堪受幾所下問答明前二種分齊。前中初法次諭後合。第三問答二種分齊中。文相有二。初問次答。答中有四。初立義。二假說問答。舉略顯廣。第三顯其實義。四結可知。神通力無上有上分中有六。一依內。二者依外。三者自相。四作住持。五令歡喜。六名大勝。就此六中。初之一門義貫前四。此處文無。次有一段貫通下四。所以爾者。論主善知文含多義。欲交絡顯法故作此科也。余之四門文義俱有。余文如論。第四住持中。外內分二。此二內各有二可知耳。第五令喜文有六。初問。此有二。謂念請分二也。次舉定事答。三明定業用有二可知。四攝業依本。五結贊有二可知。六問答顯定分齊。此文有二。初因後果。各有問答。初因內。初問次結有二可知。初有名用。二問答果。答內有四可知。大勝分如上地。調柔等三果釋可知。廣如論辧。地影像中。如論應知。上來依一乘圓通佛法約教分齊記。今更約三乘顯其兩位如經。一名等覺位。二名妙覺位。等覺者。於第十地金剛無礙道中入法界心。謂勇伏定法光三昧。依此定中修行十法。一學佛不思議變通二集菩薩眷屬。三重修先所行法門。四順一切佛國問訊一切佛。五與無明父母別。六入重玄門。七現同如佛現一切形相。八二種法身具足。九無有二習。十蹬中道第一義諦山頂。此位在第三禪說。若約外相當補處菩薩。亦示成微細八相。經百勘萬劫變化如佛。菩薩見佛。佛知是菩薩。由得金剛三昧故變現自在。惟生滅爲異。廣如瓔珞經。妙覺位者。經指第四禪說。義相多同故不料簡。問此經何故不說等覺妙覺二位者。答若約三乘別行義門。由約分位取相爲正故。等覺妙覺相形分成兩相。若據此經。圓通自在不以相形定法爲正故。攝在因果二義之中。地利益中文分有五。一正顯地益。二如此世界四天已下彰地廣益。三以佛力十方菩薩下明諸菩薩雲集作證顯成可信。四金剛藏說如來喜下明其所說。上順聖心如來隨喜下愜下四頌第四功徳也。余文可知。

十明品第二十三

四門同上。

一辧名者。十者數。明者用。從二義得名。

月此下五品。爲明地徳勝用分齊故次來也。此卽第二明來意。

三宗者。此通釋五品次第及宗體。所以先明者前旣得體。次明依體起用自在故次明也。明用不自起。何以成爲證。理法故。次辧十忍卽理用也。大果因行非十數測量故。次明阿僧祇以數行法也。旣廣徳已成。非小時而得遷動故。次明壽量品。旣徳無方隨緣依現故。次明菩薩住處耳。初十明者徳用相也。卽答上十自在一問。亦可地中答也。此通答上問耳。次十忍者卽答上卜定一問。十願在初地答。次十頂及隨喜心等十句。僧祇後三品總答之。亦可通前二品答也。問此下五品屬前十地。何以不剛藏說。答若徳體難明。須托人寄事以說。下五相寄別義顯也。所以明忍普賢說。爲表勝徳大用廣髙也。

四釋文者。初十明文有四。初總開數。次第二寄問。三辧徳用。四安住已下總明結嘆。第三文分六通以爲十明。問明與通何別。體一義異無壅。日通識根由日明也。十中第一他心通。第二第四天眼。卽現未等分之。第三宿命通。第五第七天耳。亦可第七意法塵攝也。第六第八神足卽身通。第九第十普是漏盡智。所以知爲此二並達性故知也。第七聲與第八色可見不見分也。又第十是滅盡定。又辧六通三明是三乘教。十明十通是一乘教。不可相攝。深淺分齊不同故。初他心內有三。初問。次辧相。三是名下結名。餘九皆爾耳。第二文有二。初明知此界。二如是等下攝通余方。初明中分羣機大眾同欣五佛在下總以結之。此依論辧。依經有三。初總嘆。第二說是品時下約事顯地勝。第三以佛神力下菩薩爲證。初文有三。初總嘆。第二有二問答顯勝義。第三結勝義。第二事文中有五。初動地。二顯所由。三雨花等。四大音贊地徳。五等通余方。第三菩薩證成文有六。初菩薩來此。二嘆地徳。三顯同爲證。第四舉多說爲證。第五推證所由。第六等同也。依論初文有二。初法益。二事益法文有三。初反顯。二順辧。三結。順文有四。謂問答責釋可知。經文略而不具。第三重頌中。初明頌意及現頌相生起後文。二正彰偈頌。此前有二。初觀法。二顯意。此文有二。初爲利生。二示不思議下爲欲顯理。初文有三。初嘆人徳。次示菩薩下與自利益。三隨眾生下與利他智斷用。二顯理文有三。一總顯示。二示相。三辧說意。二正頌中有九十偈。初六十九正頌法云等地。次爲得佛智下二十一偈頌影像分。余略不頌。初中文有二十九頌方便集地。亦可前二十六通頌前九地。次三頌滿足地分文也。次二頌三昧分。次十頌受位分。次七頌大盡分。次六頌釋名分。次十三偈總頌無上有上等文。次二金剛藏總結。亦可此等文通頌十地準思。科釋可知。方便集地內。初二頌集起功徳知慧行相修行佛道等文。次二十七頌同相及別相文。此文初別後同也。別中初六三句頌初地相。次一偈一句頌二地。次一頌三地。次二頌四地。次二頌五地。次二頌六地。次二頌七地。次三頌八地。次三頌九地。次第一妙下三頌同相。三道亦好。影像中。初十九頌影分。後二結地徳無盡。初中十一頌第二勝功徳。次四頌第三功徳二。初直知心知法差別有二可知。二聲聞心下約凡聖報類辧智用殊能。此文有二。初隨行方便次天心下辧隨類方便智。二天眼中。初釋次結。初文有二。初明隨報別不同知。次菩薩以無障礙明下知造業成儀境界。三宿命有二。初釋次結。初文有二。初知自他下位境有二。初總次別。次別又憶過去下知佛上位境也。四未來智明有二。初釋次結。初文有二。初知善惡下位人法有二。初總次別。二知未來無量下知佛上位行法。五天耳有三。初立次釋三結。第二文中有二。初辧天耳聞持徳。此有四句。二十方遠近下明天耳用事。此中有三。初總。次於東方下別。三如東方下類九方也。第二東方別辧中分三。初佛。次辧法體。三善解無量下對人說法。第二法體中出理行二教所說等辧理教。二所制下行教也。法略有十句。一教體相。二起信相。三示義宗相。四解釋相。五制學相。六受學相。七舉事勸進相。八聞軌。九思軌。十修軌耳。次第三對人中有三。初理法機。次所得功徳下行法機。三廣說下教機。此文意難得。思之可解。此並嘆天耳明徳也。六身通內有三。初立名義。次釋。三結。第二文有三。初身業體。二若聞十方下辧業體用有二可知。三悉自了知下結業分齊耳。又此通約威力。第八約現色也。七分別言音知明有二。初釋次結。初有二。初知聲。二菩薩隨其等下辧知所以。初文有�。初辧知眾生報音聲。初總。次別。三結知。次善分別知下知二諦教法及根器也。八出色身莊嚴智明有二。初釋次結。初文有三。初達色性。二菩薩入深法界住持下辧緣集成色卽明用也。三佛子菩薩入無色法界下辧通成用相所以耳。第二現色文有三。初明自行色體勝。二大慈色下明利他故現淨色。三出生如來下辧因果色相大用成就。普賢色總別有一百一十句。此色有體用。凡愚二十五色卽空故也。九眞實智明中有二。初釋次結。初文有二。初約所知理顯智明體。二菩薩知如是下辧智巧用。卽明其相。前文有二。初約無相境。二知一切法別異下約無生境也。二用文於中有二。初牒前所知二不著下辧智巧用也。用中有三。初明用自在無著。二不捨一切下釋順寂成用相三觀察諸法下明用自在。十一切法三昧正受智明中有二。初釋次結。初文內有三。初辧住寂名體有二可知。二亦不舍下卽寂常用。三菩薩於一切法滅盡正受文下辧分齊。第二結文有三。初結。次嘆定行徳用深廣。三仰推知者。大段第四。結文有一。初結。次明徳量可知也。

十忍品二十四

四門同上。

十者數。忍者境與神會情諦可也。

餘二意前已辧。

四釋文。此文有三。初總列名。二釋。三偈重頌。初文有六。初總告。二嘆成忍因果勝相。因果卽爲二也。三問。四列名。五是名下結。六引諸佛同說證成。第二釋文有二。初辧次結。此十忍前二加行攝。次無生忍正體攝。後七後知攝。約位卽順音聲三地已還順忍卽四五六地。無生忍卽七地已上。後七忍九地已上。若通時卽齊等也。此忍前三心境得名。後七從諭受稱。別釋初忍有三。初舉次釋三結也。二順忍三句同前。三無生有三亦同前。就第二釋中有三。初立次問三答也。後七忍相生次第如論。此義云何。疑者云。若法無雲何現經如幻也。疑雲幻法不生取識。世法不爾。云何同也。故經如焰亦生渴心。疑云其焰不得受用。世法不爾。云何同。答如夢。疑云夢則覺者不聞彼聲。世法聖凡共得。此云何同。答如響𨿽共而非實也。疑云響卽前得無益。世法不爾。此何也。答如電光無有作者而觸照有用。疑云電若有用卽是實法。答如化益生豈是實也。疑云若一切是無誰能作化。答如空成諸色。豈是有也。四幻文有三。初問次答三結。答文有二。初辧所觀法。此文有三。初總舉。二菩薩等下辧觀相。三譬如幻化下廣辧幻相。此有譬合二文。第二菩薩觀察下辧忍行。此文有二。初加行忍。二出生下後得忍也。五如焰忍有三。初問次答三結。答文有法諭合及辧觀相。四文可知。六夢忍文同焰忍可知。七響忍有三。初問次答三結。答文有二諭。各有法諭合三文。前是自利後是利他也。八電忍有三。初問次答三結。第二文有四。初法。次不行菩薩下諭。三是名下結。四若菩薩下辧益勝用。第二諭有二諭。初向理體。第二向事用。各有法諭合三文可知。九化忍有二。初問次答。答有五。初一法說。次諭。三如是菩薩處於下合。四是爲下結。五佛子菩薩成就此忍下明用利益耳。初法文有二。初明行體所知。二佛子是爲下結所知起用自在。合中有三。初總合。二不著世間下辧相。亦可約法譬顯行儀耳。譬如化下法諭雙結勝用益也。十虛空忍中有二。初問次答。答文有五。初十句明忍體。一一句皆有法諭。二佛子如是菩薩下七句結成忍行。三譬如虛空下復以諭況行體。以合諭成前忍徳也。四是名下結。五若菩薩成就無來身下辧忍行用利益。初十句中。一總九別可知。第三廣諭況忍行文有二。初十一句明行成。二何以故下釋成忍行也。此答文有二。此意難解思之。何者疑云。若法如空者此有二疑。一空體是無。物法亦可如是。二如世事空別。物依現法。亦如是別有異空也。答相可知。第三重頌文有一百二十九偈。初十頌音聲忍。次十頌順忍。次十頌無生忍。次十頌幻忍。次十頌焰忍。次十五頌夢忍。次十七頌響忍。次七言二十行頌電忍。次十頌化忍。次十頌虛空。次七總頌結嘆文。彰忍利益也。

阿僧祇品第二十五

四門同上。

僧祇者十數之始名也。此品從三義得名。

二來意。

三宗上已辧。

四釋文者。所以心王問佛自說者。上來由是大果之因。非果人莫能辧其際故佛自說。法依心成故心王起問也。又爲因果互顯耳。亦可數法是知事通果故佛自說耳。故文云如來等正覺佛智之義也。此品有二。初問後答。問意菩薩行徳盡其數極。未知菩薩數法云何。亦可問云聖境旣寬菩薩盡了。未知以何數法得窮其分量。以示下人也。答中總舉一百二十數以答。大數有十一阿僧祇。二下名無量。此云不可量。三無分齊。四無周徧。五下名無數。此云不可數。六云不可稱。七名不可量。此脫不可字。八名不可思議。如下在第七。九名不可說。十名不可說不可說。此問。文有三可知。就佛答中有四。初嘆心王問。二勸聽。三忍可。四佛告下正答所問。就此文有二。初長行。後偈頌。長行卽能數數法。偈頌卽數所數也。此卽交絡顯數義徳用耳。長行中有百二十番數法門。初一百成僧祇。二僧祇下次第成十數以答前問。又一百二十數分齊者。從初拘黎句爲因。次不變已下別有一百句爲滿數。次有二十句者從受等十句爲因。從僧祇等十句爲滿數句也第二偈中。惟取上第九數法以校量徳行不頌上文。此中有二百四十五偈。此中諸偈總長約有二種意。一總二別。總者。或事或理或行或境或因或果或文或義等。乃至顯發釋等文相自彰也。此可思之。二別者有二。一約境有三。一智正覺。二眾生世間。三國土世間。二約心謂正助也。此文有三。初十四行明能數。於中有十重積數法卽爲十文。二對事辧所數。此對事所數中有二。初用第九數量法。二攝取不可言說轉已下轉取第十數因用以量法。所以爾者。但欲明增數之法非只如此。三後一行總結。問所以不用第十數者。第十數屬佛故。文中𨿽明佛果法。欲取能回善根因位法也。所以爾者。爲果相通因二處顯故。此可思之。此卽數於無數耳。

壽命品第二十六

四門同上。

辧名者。壽者命根。亦可命壽無二。依大乘卽陰相續。依小乘別有不相應性。

二來意。三宗。上已辧。

四辧文者。此下二品。心王自說者。爲命處不定隨心成故也。亦可惟因位有種種義自在也。卽壽於無壽也。此中何故舉果土。此爲舉處。取能修行人故。下云。普賢充滿其中也。此文有三。初總告。二舉所依土。三普賢下辧能修入因行也。第二文中。初略十土。二廣校量耳。

菩薩住處品第二十七

四門同上。

一釋名者。人義及所依三義得名可知。

二來意。三宗。上已辧。

四釋文者。約相同下位故辧處也。此卽住於無住耳。又𨿽同人而無生爲生無住爲住。此文有二。初不住有故。明十方淸淨八住處。二辧不盡有爲故。寄四海十五染處也。

佛不思議法品第二十八

此下答第二會中三十二問。後十三果徳問耳。然問答辧義者。爲明圓宗祕教。顯於時聽修相方便彰在心目致使。說法被益者無隱宗趣。發心崇遠者不翳習求。是故經言。於正說中置隨語義。於正義中置隨義語。隨語之義義非別體之義。隨義之語語非別詮之語。此是語者之正則不可執。名詮以定法體。是以此經正宗中。因果相從。問答連照。不隱失一意。此卽大聖巧也。方便修成因果中。上來答因行訖。次下三品答果。初不思議卽法身徳。次相海卽報身徳。次小相卽化身徳。此依三乘。若依一乘時。初品是體。次品是相。第三品是用也。

四門同上。

一辧名者。佛不思議法者。此由果故標佛爲初果。非下地測量也。法者因人所軌也。亦可自體也。就三義得名。

二何故品來。由因行滿已。次行成得果耳。

三宗。此品三身內以法身爲宗。若體相用以分。卽果徳自體爲宗。亦可初體次相後用。約三身通此三耳。

四釋文者。所以靑蓮花說者。果不自彰。寔由因花顯也。靑蓮花勝也。所以告蓮花藏者。非因淨藏無由攝受勝果也。此文有二。初序。二爾時靑蓮華承佛下明正說。序文有三。初會眾疑念。此文有二。初總生念。二出所疑法。二爾時世尊下加威與力。三爾時靑蓮華卽入下明入定審法。亦可不入定所以者。由是果法已自深微。更入定顯。退信解故。爲以法深故但審法界。下二品從此耳。因此料簡上下文中。法界者是何觀境。答依此經文及地論有二義。一若依地論判。卽是第一義諦理觀境。此約三乘判。二若依經上下文。卽通理事二觀境。其法大通非局。仍位在無爲耳。初問中略念十法爲是果法。非思量境故。皆不思也。此十句義有五。初一辧依果。次二問因行。次一問正報果徳。次三問佛法身音聲智慧三業徳相。下三句問神力自在。第三審法中十句內。初五自利。下五利他也。二爾時靑蓮華下正說。此品遠答上十句。法身徳。次相海答不動一句。報身徳。小相答上佛六根佛智二句。化身果。此告靑蓮花藏者。深奧之勝器也。答文中分二。初十句總亦則是別。從此句下別。別中略舉三百二十種功徳法門以示也。有五。初五十句答上剎土一問。二十種出生住持下五十句答上淨願及種性二問。三有十種佛事下六十句答上佛出世一問。四一切諸佛有無礙住下九十句答佛三業相三問。五十種最勝力下七十句答上神力作用三問。初五十句中。初十辧行徳所依妙住。次十實性隨緣以成十種行徳。次十以稱法起行成十方便智。次十巧用隨緣自他徳備不失時。次十不思境明境界巧用應機無失故超果獨絕。初十句中。初二辧自分相應行徳。次七利他攝化行。次一自他契實平等無二。第二十句中有三。初七明法身功徳六根作用。次二明依正二法神通自在。次一明佛因圓等諸佛所證也。第三十句可知。第四十句有二。初二自利。後八利他。第五十句可知第二五十句中。初三十答上淨願。後離惡下二十句答種性。初十從正智出。後得住持願智之用。此有二。初三自利。後七利他。第二十以外用依內成卽內徳法也。於中初三三業徳備。次七三業攝化功徳。第三十由前內徳成實用外彰。獨勝莫加故也。於中初二自利行。次二利他方便。次一自利徳滿。次六利他徳備第四十徳彰故淨也。初六自行無染。次四利他處無著。第五十淨決定故究竟也。初六因行滿淨。次四三身果滿淨。四中初一化。一法二報。

第三六十句。初十明化徳。後五十報身徳皆此法身徳也。佛事者能興大用。化身攝益相也。初五利他方便。次五利他正益。後五十中。初十一無盡智用如海。初一明所依法身。次十能依徳用。初四自利行。後六利他行體。第三十常法。初四自覺行滿。次六覺他行備。第四十無量說佛法可知。第五十常作佛事。初四明於淨土三業施化攝益。次三現色等住持。次二現寶等莊嚴。次一入定益諸菩薩。亦可但默非定也。第六十堅固。初五自分徳圓。次二勝進行回向。次三修成化益。第四文九十句有三。初三十答上法身一問。次三十答上音聲等口業。下有三十答佛智意業。初十無礙住。初三自行無礙。次七利他無礙。第二十最勝莊嚴。初三三業體嚴。次六三業用。次一利他徳行滿。第三十自在正法可知。言非不先覺諸佛正法亦不住學地而成正覺者。此有二意。一簡文中義。此中佛者非同小乘佛。爲是共教因大佛也。二者將普賢義簡異生信別門。其佛假使前後現成並同先覺。並同在究竟離其學地及以不覺。爲普賢法攝三世自在故也。此意思之。第四十一不思議成正覺。初四因圓。次三利他行成。次四三身具徳滿成佛也。十巧妙方便。初四自行。後六利他。十佛事可知。十法王。初七自利徳。次二利他行。次二自他。二果相攝無別耳。十住法。初四利他徳。次六起悲等用無盡。十悉無有餘。初三知法界等無餘。次二知染器世間。次六知出世因法等也。第五文有七十句。初十答上神力一問。次五十答上無礙住。次十答上解脫。初十勝力。初列次釋。初四自行成。次六他行備。第十中四住義。佛所住卽最勝我是佛住。次無礙卽眞空定卽聖住。次無礙心卽天住。次大悲卽梵住也。十定可知。十法。初五得世間善滿。次五出世行成。十淸淨法。初六入因行。後四入佛。三身境界。十一切智住離障相應不動也。初二知器性。次一總。三輪化下七別別中。初三神通輪。次一正教輪。次三記心輪化。十不可思議三昧。初二利他方便。次三自利方便。次一利他純熟。次一自利行熟。次三寂用解脫自在究竟。十無礙解脫。初五於一塵中現諸佛轉法輪教化。次五於現在攝三世佛。於一門中現也。又大乘同性經中佛有十種地。善丈夫佛地有十。一切菩薩及聲聞辟支佛等所不能行。何者爲十。一名甚深難知廣明智徳地。二名淸淨身分威嚴不思議明徳地。三名善明月幢寶相海藏地。四名精妙金光功徳神通福徳地。五名輪威藏明徳地。六名虛空內淸淨無垢焰光開相地。七名廣勝法界藏明界地。八名最淨善覺智藏能淨無垢無邊無礙智通地。九名無邊億莊嚴回向能照明地。十名毗盧遮那智海藏地。善丈夫此是如來十地名號。諸佛智慧不可具說。善丈夫佛初地者。一切微細習气除故。復一切法得自在故。第二地者轉法輪故。說深法故。第三地者說諸聲聞法式故。又復顯說三乘故。第四地者說八萬四千法門故。又復降伏四種魔故第五地者如法降伏諸外道故。又復降伏敖慢及眾數故。第六地者教示無量眾生六通中故。又復顯現六種大神通故。謂現無邊淸淨佛剎功徳莊嚴。顯無邊菩薩大眾圍繞顯現無邊廣大佛剎顯現無邊佛剎自體顯現無邊諸佛剎中從兜率天下托胎乃至法滅。示現無邊種種神通。第七地者爲諸菩薩如實說七菩提分。無所有故。復無所著故。第八地者受一切菩薩阿耨多羅三藐三菩提四種記故。第九地者爲諸菩薩善方便故。第十地者爲諸菩薩說一切諸法無所有故。復告令知一切諸法本來寂滅大涅槃故。此應三乘耳。

如來相海品第二十九

四門同上。

一釋名者。佛相無窮故如海也。今寄同人說三十二耳。勝諸天故說八十好也。亦可應神耳。此約三乘解。今此文是一乘相。故如海也。所以普賢說寄徳無邊故也。問上不思議法品別告一人。今何故不也。答上法是體顯勝故別告耳。

二來意者。前體後相故來也。

三宗者。依三乘用三十二等諸大相爲宗。亦可增廣不同三十二相也。卽如文辧相徳爲體耳。

四釋文者此文有二。初誡聽許說。二廣辧。此文有二。初略辧九十三種大人相。次下總明十蓮華藏世界大人相也。前文初七頂上相。次名圓滿下二十二嚴頂相。次三眉間相。眼鼻各一相。舌有四相。齗齶一相。大牙有四相。齒有一相。肩有五相胸有一。脇有一。腹有七。下分有二。手有十二。馬藏有三。髀有二。﹝跳﹣兆﹢專﹞有二。毛端有一。足有十三。一一相文有四初列名。二出體。三光。四光照被益。於緣分齊也。

大方廣佛華嚴經搜玄分齊通智方軌卷第四﹝之上﹞

大方廣佛華嚴經搜玄分齊通智方軌卷第四﹝之下﹞

終南山至相寺沙門智儼述

佛小相光明功徳品第三十

四門同上。次第等上已說。

小相者相形別徳也。所以佛自說者。化身之用惟佛方窮故。亦可化身隨物劣令生信。有實徳故。佛自說也。此文有二。初總舉形好被益。次如來足下有千輻下廣辧隨功攝益。初文有四。一列名二明用相。三辧眷屬。四舉往因辧用益。影成如來小相徳用難盡。此有四文思之。二廣中有六。初辧形好攝益。二汝等應當下教往報恩及識因果。三諸天子聞是音聲下興供養行。四是故諸天子下教發心悔過。五說是法時下辧獲益轉更回向。六爾時諸天子下得益故傳通不絕也初文有二。初辧相輪光照攝益。此有二可知。二生天上已下勸成勝行。勸中有二。初正舉下況勸。二諸天子盧捨那下舉勝利以示。初文有三。初正勸。二天子贊美。三重示。重示有二。初總舉徳勸。二如我下引諭以示。有六諭中各二文可知。第一法性無我諭。二無有來者諭。三無方住處諭。四離作成善諭。五法無方面諭。六法無諸過諭。第二教往中有四。初舉益以教勸。二天子其有下舉損示勸。三汝昔下舉恩以示。四諸天子下示法以勸也。第三興供養文有六。一興供具。二往。三不見。四天重示。五重生敬念。六爾時天妙音下重敬也。於其內外各有五百煩惱者。十使十惡自相乘卽成一百。於內五塵迷生五百。於外五塵迷生五百也。二萬一千等者可解也第四教發心中有三。初教發心及悔過。天子得益略有三句。二時諸天子下重問有二句。三爾時天聲下答。答文有四。初示悔儀有五句。二譬如明淨下諭況有三句。三譬如幻師下釋伏疑。四若如是下結教誨義。第五獲益文有二。初明得益有二句。二猶未能見下結答分齊。六爾時天子下展轉修行教軌不絕有四。初以香華等修供養行。二爾時彼香雲下自行熟已。復教攝餘人有四句。三摩訶薩安住如是下行益成故復轉益。四左手持下舉諭以況成觀境界也。文中有四。初舉諭廣大。彰法難信有三句。二佛告寶手菩薩如是下法合成其徳用深廣。三佛告寶手菩薩譬如千億下廣增諭況。四佛告寶手菩薩譬如定光下舉諭分齊結法深廣。此文難。須思之。且釋迦佛爲菩薩時。有一相益於一生益一眾生。其一眾生展轉利益一切眾生。並一生至離垢三昧。如是一切眾生復利一切眾生。如是盡窮後際。下至徧傍。化作如意珠亦利益盡窮後際。菩薩一相旣如是用。當知佛相徳用不可說。佛一小相徳旣如是。佛大相海準之可識。文意如此。余相可知。

普賢菩薩行品第三十一

四門同上。

一釋名者。行周法界云普。體順調善稱賢。菩薩是人。行者明因。行體從二義得名。

二來意者。何故來。有二。一疑者云向前因果以何爲體。依何以成。爲決此疑也此卽第二自體因果。此品是因性起是果。此因果與上修成云何取別。若約緣分齊取。卽屬上。離性泯始終。卽屬此。問上地中廣明離性。此云何也。答前欲攝別行爲趣體方便故也。此中所明正是順理之行性也。而無二體。義不相是耳。以緣盡緣。以性卽並性也。問性起絕言離相。云何有因果。有二意。一爲經內因中辧性起果中明性起故二也。二性由不住故起。起時離相順法故有因果也。問起時離與緣修何別。答緣修離緣則不成。性起無緣卽不損故別也。其普賢行亦如性起分順修生也。何故下文云多法所成出現於世也。答此望解知。非約性體也。故下數云若如是知也。問若不知云何辧起。答余觀異見故。緣修卽不爾也。第二又解。攝前別行成其普徳。以發性起故來也。若作此解由屬修生。性起已下文入本有也。問普賢行何位成。答實卽不依位。就彼解位已去成。爲上經文在解已上說故。余準思攝。

三宗者二門分別。約人約法。人體徳用修生離始。廣大異前耳。二法是普賢行法。亦有體相用。具有理教行果等也。但義異耳。問此二品無定及加集眾。云何有體相。答此二品體表在玄。爲彰法體極深廣故。加集眾等如地品初釋也。法寄人顯。故此人說也。

四釋文者。此文有四。初序。次正說。三結會證成。四偈誦。序文有三。初舉略顯廣辧說分齊。二何以故下嘖。三答。答文意前對緣故局少也。此體通緣非緣故寬也。亦可前緣修舉體從相故局。此起依相入體故寬也。有此品攝本有修生修生本有。又前對一品二品機。此卽普也。此總約五義。一位。二根。三事。四病。五行等也。文有四。初總辧上說少意。二愚癡眾生下別辧隨說意。三爲如是下結。四佛子若菩薩下略出迷惑過失。此廣文意者前教旣大。云何局無一機。答爲煩惱功力其大。小成大損。上𨿽非小所治不輕故。若望普賢法界不名爲廣也。此約嗔惑功能辧失。若約一切惑體時。惟是皮肉心三惑也。此中有六。一總辧失。二嘖。三略答。四廣釋。五結。六重廣。顯廣有三可知。百障約位有六。初十信。二不樂佛法下十住障三離菩薩行下十行障。四誹謗佛法下障十回向。五不樂菩薩住下初地已上障。六不順三世佛卽佛障。此在十地終也。理並通耳。二正說中有三可知。

第二文有六十句。初五十因行。次十因中果。前中初十十信。二十十解已上。三十初地已上。次二十九地十地也。理卽通耳。初十中前七自利法中修信。次三利他中修信也。第二十初六自行。次三利他行淨。次第十因位淨。第三十智次第配十地也。第四十巧隨順可知。第五十直心前七九地相。於中初二知根。次二知藥。次二知順正證方便。次一除障。後三十地相可知。第六十巧便初四法身果。次四報身果。次二化身果。次是故下結勸修行。有三可知。三證成可知有四。初動地雨華此有二可知。二等通余方。三十方同證。四復總結也。第四頌中有二。初長行舉說意以生起。第二正偈誦。偈文有一百二十二行。初二總頌因行所說分齊。次廣嘆普賢行徳。非誦前文。又亦一行一句卽是一徳不須更科也。此可思之。文云與諸如來等者。因果俱無相。因緣作及無作二發果力等故也。過去卽未來二世等者。因此集果義。但三世一相故。十信卽諸位也。如是一切但世相入者。卽一一世法入現世。不證位成比也。此約三乘別行成。又亦九世自在攝受皆證也。此約普賢自在故爾。因果等法並然。準之。若臨時變化相入等不在此限。宜可思之。

寶王如來性起品第三十二

四門同上。

一辧名。寶王者攝徳自在爲王。可貴名寶也。如來者如實道來成正覺。性者體。起者現在心地耳。此卽會其起相入實也。

二來意者。前普賢明能起之緣。次辧所起也。

三辧宗體者分別有二。約人約法。人但本有異前。法者如文耳。問性起分齊云何。答此有二義。一始終相對。二闊狹相對明分齊。初始發心至佛性起。終至大菩提大涅槃流通舍利也。闊狹頓悟及三乘始終。出世至聲聞緣覺。世間下至地獄等諸位也仍起在大解大行大見聞心中。文義俱在下辧。至當指釋。問若聲聞等有性起者。何故文云於二處不生根。答言不生者不生菩提心性起芽。不言無果葉。若無者微塵中不應有經卷。準諭可知。若細分別地獄無果葉有體。聲聞有體及果葉也。

四釋文者。所以性起問普賢說者。顯器善勝法曠周也。此文有三。初序。二爾時普賢菩薩答下正說。三爾時十方下結說證成。序文有五。初眉間放光發起有二可知。二爾時一切大眾下疑念生起。三爾時如來性起下明對佛欲請。四時如來口中下口中出光。以示說者亦通加耳。五爾時如來性起問下正問發起。初放光中有八業。一請業。二因業三敬業。四覺業。五止業。六降伏業。七示現業。八卷舒業。有一流星身也。第三欲請中有三。初長行示現請儀。二偈陳己意。三結偈有五。初六偈嘆佛徳。三善學下陳己所謂。三大眾皆淨下嘆根勝妙。四嘆所說法。五正覺下成所欲意。第四光示文有三。初辧光同前。二明所歸。三爾時普下明益相也。第二正說文有三。初示名總答。卽本分也。二爾時如來性起問下重請。卽請分耳。三爾時普賢菩薩告下卽說分也。初本中有三。初舉先事。二結說。三辧益。二請中初長行。次偈請。長行中有四。初總請。二嘆眾器熟。三仁者下嘆說者堪能。四善哉下結請。嘆器熟中有三。初舉眾集。二嘆徳。三結。集徳中初自利徳。二大悲下利他徳。三說者堪能徳中有二。初自利。二於諸佛法下利他徳。二偈文有二。初長行生起。二正偈頌偈文有三。初二總嘆說聽者徳以請。二有十三半正別請。三十方下四嘆眾會希有請。別請中有二。初十半問果。次三問因。果中初七半陳事。次三嘆徳耳。三說分有三。初總嘆。二所以下嘖。三非少因緣下廣答。答中有二。初由多因成。故不思議總嘆。二以十種無量下辧相有二。初酬因問。二佛子云何知見如來身下答上果問。此初卽答上因問。此文有二。初總明十門。二別解。初分有四可知。二別解文有二意。一釋上十門。二上十門中一門卽有二。初長行次偈頌長行有二。初辧因體。二佛子菩薩又復應知下辧性起徳用。此或在知人或法也。初辧體中有十幡。初有二。初釋次結。釋有二。初諭後合。餘皆同此。初明眾緣共起諭。二大機堪受諭。三緣成離作諭。四勝智善達諭五大用現前諭六機感隨現諭。七有二諭。初名勝緣先濟諭。二隨欲所成諭。此釋疑耳。八成自大事諭。九體用相依諭。十成益非虛諭。此十中前二第四依緣辧緣。餘七約自體辧緣。第二重頌中有二。初長行生後。次偈頌。偈中分九。初二總嘆性起無上。次八別嘆校量性功徳。次十舉法以況也。次二結成體用自在。次二示教知者。次二勸聽辧說分齊。次二舉事許說。次三十五正說。次二教勸也。正說中初五結頌初諭。二四頌第二。次四頌第三。次三頌第四。次三頌第五。次三頌第六。次二頌第七中第二諭。次四頌第七中第一諭。次二頌第八。次二頌第九。次三頌第十耳第二辧身。此次第答上果問有二。初寄起發。二此菩薩知見無量下答。答中初長行。次偈頌。長行有四。一總答。二嘖。三略答。四譬如下廣釋。略中二可知。廣內有二。初辧法體。二菩薩具足成就下辧徳用。此用或屬知人。或攝在法也。餘十文相同前。一密身普攝諭。二在緣離無住諭。三辧事利生諭。四中有二。一勝緣先濟諭。二機感隨現諭。五潛用資成諭。合中有三。一正合前諭。二引光證成。三辧光利益。六隨根殊現諭。七一身多感諭。八無思成事諭。九大寶攝徳諭。十攝治從願諭。

第二偈頌。初生起。次正頌偈有四十二。初四頌第一諭。次四頌第二。次四頌第三。次五頌第四。次四頌第五。次四頌第六。次四頌第七。次五頌第八。次四頌第九。次四頌第十。問上來所辧。多與初同義云何也。答由能徳顯卽屬初因。今此舉能取所依止也。三音聲有二。初寄問。二答。答文有二。初總。次別。別中有二。初長行。次偈頌。長行有二。初辧法體。二菩薩知見音聲十種無量下明徳用。亦二通謂能所也。法體有十。初文有五。初法。次如呼響下諭。三知見下合。四譬如世界下重諭示。五如來妙音亦爾下合。前諭無性故順理。後諭無性故具徳。第三合內初嘆知見勝。次對法成解以合上諭耳。此名聲無本性諭。二聲無自質諭。三有用益生諭。四隨根開解諭。五隨機感見諭。六依緣異現諭。七用無所依諭。亦可大用徧資諭。八審根受藥諭。九大音具徳諭。十隨益非虛諭。第二偈頌有二。初生起。次頌頌有四十偈。四行頌一諭可知。四菩提性起心有二。初寄問。二答。答內初法次諭。問心意識非卽佛者何也。此通二故。故文云智無量故心亦無量凡卽可知。諭中分二。初長行。次偈頌。長行中分二。初辧十心法。二菩薩如是下結知利益。此初諭名智無所依諭。此何故約智辧。答有二意。一爲一心體通染淨故不約之。二今論性起智卽是心約淨辧故也。故文云智無依止也。一智無所依諭。二性無增減諭。三興用益生諭。四智寶攝徳諭。五智用殄非諭。六智堪含受諭。問詳其文相似言獨佛是性起何也。答須知大意。但菩薩從他受教。卽是其果佛及菩薩能授他教。所有行徳卽屬其芽也。此思準之。七堅固隨益諭。問樹生芽時諸樹生芽。所況義云何。答此不異。何者但在一心中本有新生異耳。若爾與前眾生不了而有性起。異義相違。答此各別門。所以知。爲前義中聲聞凡夫不知本性亦是性起。今此不知卽非性起。得知別是異門。此約性起芽說。故異前耳。又問二處相違。因何不成矛盾。答一切善根有邪有正。但順菩提者無問人天善根等。並是性起。不順菩提者卽非性起。此約果處分粗細。是以不違耳。八智用徧資諭。九巧不盡有諭。亦可巧便畱惑諭。十性通平等諭。此文有三。初法次諭後合。余文可知。第二偈中有二。初長行生後。次頌偈有三十七有二。初一總示識佛心。余結十諭。初三結第一。次三頌第二。次四頌第三。次四頌第四。次三頌第五。次三頌第六。次五頌第七。次三頌第八。次四頌第九。次四頌第十。五境界有二。初寄問。二答。答文有二。初長行次偈頌。初文有二。初辧境體。二饒益眾生下辧利益用。初文有三。初法次諭後合。初法說有四。初總舉佛境。二非境界下辧佛境分齊。三佛子一切眾生無量下辧境深廣。四佛子菩薩知心下約法定體以明深義。二諭有三。初佛境分齊諭。第二境起因緣諭。第三境界深廣諭也。境界有二。一所緣境。二分齊境。此通二也。第二偈文有二。初生起。次正頌。偈有十分四。初二頌前法說。次三頌初諭。次一頌第二諭次四頌第三諭也。六佛行有二。初寄問。二答。答中初長行次偈頌。長行有三。初法說。次譬如法界下譬況。三佛子菩薩如是等下結徳業用。諭中有五。各有譬合。初一至絕三際諭。二業性無礙諭。三用窮法界諭。四起業濟生諭。五無功成事諭。第二頌中有二。初生起。次偈頌。偈有十分五。二偈頌一諭可知。七菩提文有二。初寄問。二答。答文有二。初長行次偈頌。長行有三。初法。次諭。後佛子菩薩以如是下結其業用。初法說有二。初辧體。二知處等下辧用。亦可初自利次利他。二就諭中有二。各有諭合。初名現機定器諭。二至寂離性諭。初合諭文有四。一正合上諭。二佛子一切佛下辧菩提離言。三佛子成菩提時下辧離言相。四佛子如來身中下釋離言用事。三辧相文有三。初釋相。二佛子隨如來下類以成法。三如來具足下結成。四用事中有三。一辧用事。二皆悉一性下釋所以耳。三如是下結。第二合諭有二。初辧法。二復次佛子於一毛道下辧依法成解。初文有二。初辧法體。二佛子如來成正覺已下成身業用。此文有二。初辧次結。初法體文有二。初辧次結。初文有二。初正合上諭。二佛子設有下有二。初問答假設類成。二成解文有二。初建萬像通體。二復次佛子下解自他無咎有。三結可知。二頌文有二。初長行生後。次偈頌。偈有十二分六。初二結法說。次二頌初諭。次二頌第二諭。次二頌假設類文。次二頌成身用。次二總嘆徳用也。八轉法輪有二。初寄問。二答。答文有二。初長行次偈頌。長行有二。初釋次結。釋文有三。初總辧體。二譬如下譬況廣辧。三佛子若如是下結定損益。初總辧中有六。初辧體。二辧分齊。三明所離。四譬況。五釋成。六類釋。廣辧中有二。初約體辧。二復次佛子下約用辧成。初有二譬各有譬合。初大音無盡諭。二大響徧周諭。第二合文有三。初立。二嘖。三答可知。二約用辧成有五可知。二頌文有二。初生後。次頌偈有十分五。初一頌總辧文。次一頌第一諭。次二半頌第二諭。次三半頌約用辧成文。次二總嘆也。九涅槃有二。初寄問。二答。答文有二。初長行次偈。長行有二。初辧法體。二復次菩薩如是知涅槃下結知業用。初文有二。初法總辧。次諭廣釋。初文有四。初總約法勸知。二出涅槃體有三可知。三佛子如來下明不說本涅槃體但辧性起。文有五可知。四佛子但如來下明說事相涅槃。文有三可知。二廣辧中有二。初約諭以辧。二如來示現涅槃時下顯事用隨緣分齊相也。文有二。釋結可知。前諭有三。各有譬合結三文。初現局體通諭。二化窮盡滅諭。三赴用隨機諭。第二偈文有二。初生後。次偈頌。偈有十二分五。初二頌第一諭。次二頌第二諭。次二頌第三諭。次四頌用隨緣文。次二總嘆耳。十見聞得益文有二。初寄問。二答。答文有二。初長行次偈頌。長行有二。初辧現未見聞流通益。二爾時諸菩薩下問經得名。辧經文義持利儀式。初文有二。初釋。次佛子是爲下結。前文有三。初總法說。次譬況廣說。三於如來下辧見聞功行廣大難說。此有三。初立。次責。三答。初法說中有四。初總辧成益不虛。有二句可知。二辧有中殊勝行。三成空中方便智。四明窮其果位具足勝徳。譬況廣文有二。初辧現在體益。二若有得經下未來住持用也。此有二可知。初現在益文有三諭。初二諭譬所得福慧堅固行徳。後一諭性徳勝用。前二諭者。初諭行窮堅實難壞諭。二名小智能焚大惑諭。此等各有譬合也。三者性起善巧資成諭。二問經名義及儀式等中有二。初問次答。答文有五。初示經名並經義用。二如是經典下明所爲分齊。三是故菩薩下舉益勸持。四佛子菩薩𨿽無量億下顯經要勝。此文有二。初辧損。次明益可知。五佛子菩薩聞此經已下明教修益方儀。二所爲分齊中。初法次諭後合。頌中有二。初生起。次頌偈有八分四。初二總。次二頌第一諭。次二頌第二諭。次二頌第三諭。第三爾時十方下結說證成有二。初長行。次偈頌。亦可此偈是廣說中第二重頌耳。初文有五。初動地並雨華有二。初辧次結通。二佛現身。亦二可知。三成行益。亦有二可知。四明得力所以。五菩薩雲集爲證。亦二可知。二偈頌有二。初長行明說意。二正頌。頌文有七分三。初二總辧法深難以諭顯。次三嘆聞法利益。次二舉益勸持有三可知也。

離世間品第三十三

解行法相動靜無礙此會成也。四門同上。

一釋名者。離者行體淨義也。世間者所離之法。世者時。聞者中。但在時中者名世間也。

二來意者有二。一辧教興會來由。此下第三依緣修行成徳分。所以來者。上旣得法。次須依法就緣使修成行徳故也。故下二品文中皆有勸辭。故知二品來者。前聖性現前。欲得不與凡共分齊故次來也。

三宗者分別有二。一約人。人有正助。二人各有體相用。問此人與下知識人何異。答此是能宣教人。下知識是教所詮法人也準取之。二約法。法謂行法。卽一乘道品也。三乘及小乘名數𨿽同三十七而意異也。廣如諸經。一乘之行學亦有始。若依定學明始分齊者。若約回心人卽用非至定及初禪定等爲學始。若據直進人。卽用光得意言定爲初學始。若約一乘不共教。據行卽寂靜勝三昧爲初學始。若約行解卽華嚴定爲初學始。若約行位卽十行位定爲初學始。若約人知識軌則用師子奮迅定爲初學始。若約解信等卽用淨藏定等爲初學始。若約正解用性起法門爲初學始。若約解位卽十解位定爲初學始。此等約歸向本實爲言。頓悟人意言無分別定爲初也。余可準知耳。

四釋文者此下有二分。初品明托法進修分。二入法界下明依人入證分。問何故對法不明入證。下約人方始入證。答法是所依。善巧由智。若不依善達機儀勝人。𨿽自有法未可得證也。故經云知識全梵行也。問上來法及此成行並無聲聞。下法界知識卽通辧聲聞何也。答上法是頓。此行亦頓。爲此無聲聞。下法界中有二意。一爲人有勝巧。引小成大。爲明人徳故說小也。二顯法界發心始通二回故。此二品何故分二處說。答只桓重閣攝化之始。普光堂起行之初故也。故上來明菩薩起行發於普光。下明文殊教化起於重閣也。所以知。此重會別本云乃能重啟斯義問故知也。此文有七。初序。次入定。三起。四請。五爾時普賢告下正說。六品末證成。七偈頌。初文有四。初時。二佛。三處。四同聞眾。處中有二。初辧處。二依處成佛徳。何故於此嘆徳。以因果淳熟功歸化主故也。又行相可責故。徳文有三。初總辧。二自分行。三能與一切下利他行。四同聞有二。初總列數嘆徳此初文有四。初舉俱。二略嘆徳有二。初練始異終。二練新異舊。三具足成就下別嘆徳。四具足如是下結。三別嘆徳中有二。初自分徳。二於一念中下他分徳。自分中初自利。二善攝眾生下利他。第二列名嘆徳中有二。初列名。此略列。所以此文菩薩名同普者。爲行體順理成無異相故也。次嘆徳中有四初總。二隨諸世下攝法爲首行。三悉能受持下護持正法行。四隨諸下示成大事行。二入定中有三。初入定。二列名。三明定力。所以此名華嚴定。表行嚴果故。三明起定同前可知。四請問中所以獨普慧爲法先問。彰今但以慧導行也。復顯機廣大故。但慧發於體。故普慧略問二百句。巧行隨緣故。普賢廣答二千句也。此中已下有十意。故行教興。一由爲與勝人同行故。二佛護念故。三成就不可思議諸善根故。四具足菩薩根故。五生佛家故。六得善知識力故。七一切諸佛神力持故。八盧捨那佛本願力故。九善根熟故。十堪受普賢菩薩行故也。此文正在善知識義通此品耳。此可思準之。問中有三。初總告。二正問。三善哉下總結請也。所以普賢答表行廣故。此文有六。卽六位也。初二十句十信位。次何等發普賢心下二十句十住位。三何等爲持下三十句十行位。四何等寶住下二十九句十回向位。五何等身業下五十句十地位。六何等觀察下五十一句問果位差別。故別本云。願解說菩薩行。從始至終令無疑也。就爾時普賢告下第五說分廣答上六位也。初十信位中有三。初九十句自分行滿。二十種入下八十句勝分行。三十不可壞智下三十句利他行。初九十中。初五十自利行。二正希望下二十利他行。三十戒下二十當位因成果滿。初依果者泛有四種。一國土等依果。二習气依前果生。三習因習果。四因體相依因果。此中不說前二也。亦可說同第一。此可思準。此文有二。初八自分。後二勝進可知。此等文中十十皆有四。一舉數。二列名釋。三結。四舉利勸學惟除佛地及共法行。更無異果等法學故。因果旣立能解非勝。智不成故明十奇特想。此中初八自分。次二他分也。旣有大解須起大行。次明十行。修行之來必須依善友。故明十知識。初一安固菩提心。次三依道心成自利行。次四依心成利他行。次一依心成普賢行。次一依大行入法界。若不策勤無由進道。次明十精進。欲明精進合理明十悕望。前八自分。後二勝進。離偏名正耳。依正悕有力故辧十種成就眾生。初一布施攝。次二愛語。次二同事。次五利行。由利生故惡無不離。善無不積。故明十戒。旣前徳成。故明十授記。二有八十。勝分行有三。初二十自行。次四十入利他行。次二十入利他因果中。旣自行成次入勝境也。行勝故入十如來境也。初一示成菩提。次八三業利物。次一入涅槃。八中初四口。次二身。次二意。用旣入勝用須識器性。故明十入眾生心行。旣識根次明所安處。故明十入世界。旣得依處須識時修短。故辧十入劫。𨿽時自在。說示不明理亦難可。故辧十說三世。旣識時次明時中法。故次辧三世間。文言入世間者。一知三法現時中故。二入語法通義力故。又有施設通情曰道故。三入語義體性故。四入語義隨方施設故。五入知識語義想故。六入語言因故。七知語言分齊故。八入言義互轉無盡故。九知時中離染。言義亦如是故。十知時中性淨故。言義亦如是。旣達時中法得法解益故。第八十捨離憂惱。心無厭悔。初四自利。次五利他行。次一自他俱行。第三利他內。初成作事無悔其心堅固。次明十利他智不可壞。初二利他。次八自利。旣有智故能持法。次十陀羅尼。前九持因法。次一持果法。以持成就分解果法故。次第三辧說十佛化被於他。初三報佛。次三化。次四法佛。此但一相解耳。若依此經卽並通攝也。第二普賢心下答十解位問有三。初五十句明解方便。二十淸淨下七十句解位正修對治行。三十說法下八十句利他行。初中大心爲本故發普賢心。初三護眾生心。次三趣果智心。次四厭離有爲心。旣大心成。次成大行。第二十普賢行。初九自分行法。次一勝進行法。大行旣備次辧悲濟物。第三十大悲。悲心旣具次依悲明發心之具。第四十發菩提心因緣。旣大心成已次須依善友令增。第五近善知識。前八起因行。次二起果行。解位第二有七十句爲三。初二十明方便修。二隨順覺下三十明解成就。三十明所知法門差別。以近善友故能遠諸惑。第一十淸淨。旣離障故。髙升彼岸。第二十波羅蜜。旣行體成。於所知中隨順覺達。第三十隨順覺知。旣隨知已。成知精立。第四十決定知。旣決定多有堪能。第五十力。旣智力堪能。第六辧十平等。旣得理觀須起智用。第七辧十方便佛法句。就第三利他八十句復爲三。初四十正對緣說法。顯辧才徳備。次十無著下三十辧無著智成。次十句辧化徳備足。初旣解已。須起言說。第一辧十說法。旣說法已。次須受持故。第二十受持方法。前七持因行。次三持果法。旣受持已諷誦。須第三十才由才無滯。徳相殊出。第四辧十勝法。前八方便修勝。次二自在用勝。正以徳起勝能。於境緣無執。第五辧十無著。以無著故成平等證。第六辧十平等心。前八自分行中平等。次二勝分行中平等。心旣得平等。依證起後得智。第七辧十出生智。從後智起用。第八辧十變化。第三十持下三百句答上十行問有三。初六十句勝入佛境障盡淸淨。二十不思議下九十句辧對治道成行徳淸淨。三十園林下一百五十句當位修成滿足也。初中有三。初十辧行體。次二十入佛境界。下三十句行成除障。初持有四。一因持果。如種性持。二果持因。如地持加持等。三住持力益。四心境相持如論。此中通也。旣種性持成。於法悕望不厭。第二辧十正悕望。正以悕法智成。心徹無礙。第三辧十深入佛法。初四約器世間明佛法。次二眾生世間。次三智正覺。次一總法界爲佛法。旣入佛法。緣無不實。皆是起行所依。第四辧十依止。旣有所憑。於緣無懼故。第五辧十無畏心。正以於緣無懼。自知得決定故。第六辧十無疑心。初三自行。次四利他。次三自他俱成。第二子段九十句。治行成中有三。初三十方便對治行。次十正受三昧下三十行體等無礙。次神通下三十行成作用。正以無疑於深法中智能解達。故辧十不思議。又亦可無疑入深法。故不思議也。旣得深智解巧隨生。故第二辧十巧方便能說微密語。旣得密語復巧知所入。故第三辧十巧方便分別智。初二約器世間明智。次六眾生世間。次二智正覺。卽常寂靜故。第四辧十正受三昧。從定起通慧。無所不達故。第五辧十一切處。正以處無不在。體徧無礙故。第六辧十法門。起用自在故。第七辧十神通。正以神通自在緣無不達故。第八辧十明。以明智起無明縛盡故。第九十解脫。園林下第三行徳具足。一百五十句有三。初四十明報相具足。二十不動心下四十辧實解爲行本。三十無垢下七十句大用成滿。初行用所依。智遊境界。故辧十園林。前七方便行。次三果徳。旣外遊已。復須內安故。第二辧十宮殿。以勝妙能出生道利。爲物忻樂故。第三辧十樂。樂心成已。徳發法身故。第四辧十莊嚴。前八方便行嚴。次二淳熟行嚴。第二四十句中徳嚴身已。行徳堅固故。第一明不動心。以行體堅。於勝理中心能窮達故。第二辧十不捨深心。旣深至難壞善能得理故。第三明智慧觀察。旣達無遺。於法善能揀別故。第四辧十分別法。第三七十中有二。初三十明離障淨。次四十行徳成就。初辧十無垢智故。智行揩定。故第二辧十智印。問文云知如來法是文字智印者約何義說。答菩薩及佛各知法無邊。若用二聖相對時菩薩卽不及佛。佛卽過菩薩。所以者。爲法性體上二門具足法爾故。此約一乘解也。旣行不壞照用無礙。故第三辧十智光明。智光無礙旨無不契。故第四辧十不可稱量住。以行體難勝勇猛無間故。第五明十發無懈怠心。以策成大心決定正向故。第六辧十須彌山王心正直心。以正心於內決定不動於世間中。利他果成。故第七辧十深入大海智慧成三菩提。前八自行。後二利他也。第四十寶住下二百九十句答上十回向有三。初一百一十明十回向行體成就離障。二十自在下一百二十辧行相自在無礙。三十遊神通下七十辧行用究竟。初有二。初四十句行成髙棲彼岸。二十信下七十對治道成。離障淸淨。初行稱理成。無住名寶住。旣行與理合徳位堅固。故第二辧十發金剛心。大乘顯彰果位圓備。故第三辧十發大事。初三自利。次三利他。次四菩提果滿。正以佛事滿足眾行圓備故。第四辧十究竟大事。但前明發行。後辧究竟。有此異也。前八自分行成。次二他分行熟耳。第二七十句中。初三十明回向行體。次四十能生出世間行。初十不壞信初三三寶所不壞信。次二同行人所。次一眾生所。次四於法成不壞。以信成就生在佛家故。第二辧十授記。旣道種成就向果必然。故第三辧十善根。初四回向菩提。次四等諸菩薩回向眾生。次二回向菩提。回向位成智用自在。故第四辧十智慧。初四自分行自在。次六他分行自在耳。以智用照明曠周法界故。第五辧十無量廣心。前七自分因行。次三勝分行。智用普周體包無外。徳窮海奧。故第六辧十藏。前七自分行。後三勝分行。旣積徳備滿。剛﹝麩﹣夫﹢廣﹞斯盡。故第七辧十調順。初四勝分境中調。次六自分行中順。第二十自在下一百二十句辧行相自在。於中初十總辧自在。二有一百一十句別辧自在。初中初五自分行。後五勝進行。此自在六位通有。但約生信勝劣爲異耳。下一百一十中初別立十章門。二依章釋。門初中有五。初二就依正以辧自在。次二約人法。次二約境智。第四約智用。第五對力用以顯。二別辧釋中。初釋次結。初一眾生。二剎。三法。四身。五願。六境界。七智。八通。九神力。此惟約色耳。十力自在第三七十句中。初二十行周殊勝下無畏不共等五十明行徳究竟。初十遊戲神通明善巧轉變無礙。以智用遊化卽體殊妙故。第二辧十勝行。其徳殊勝智力有餘。故第三辧十力。前七因行。後三果滿。智力功彊外無所懼。故第四辧十無畏。智斷具足二乘不同。故第五辧十不共法。不共異小能與淨土爲因。故第六辧十業。由徳行堅固。第七辧十身。第五十身業下五百句答上十地因位所問相有四。初一百二十句辧正修行體。寄在初地。二十方便下九十句辧造修離障。二地已上。三十離生下九十句辧修淳熟徳。四地已上。四十足下二百句辧報相具足。八地已上。初文有三。初二十句辧身業。次四十句辧口業。下六十句辧意業。初身二十句中。初十體。次十別用相。第二口業中。初十辧體。次十辧口業因行。初四自利。次六利他。口業善故得諸神加護。次十守護由護成內徳。能外化故。第四辧十大事。第三意業六十句中。初十意業體。下五十辧意業作用。初體中初三利他。次七自利行。旣得體已須順理造修。故第二辧十發心。發心行成終於法界。故第三辧十滿心。由正智能生後得信等根。故第四辧十根。旣行體立解心當理。故第五辧十直心。旣理觀開明契窮實際。第六辧十深心。前九自行。次一利他。第二九十句中初三十句明自行。二十入眾生下三二十利他後十趣下三十辧自他行成。初因行巧修。故明十方便。以善巧方便而能忻求諸行。故第二辧十樂修。由樂修故障累斯亡。道味漸現故第三辧十解脫。由解脫故深知物性。故第四辧十入性由深入性道味漸細故第五辧十習气。道味漸增成其大用。故第六辧十熾然。卽熾盛修也。不動勝進無所不至。皆合聖趣。故第七辧十趣。旣依正趣徳行外彰。故第八十事具足佛法。旣得佛法須識退過。故第九辧十退失佛法。初四利他行不成。次六自利行不成。第三九十句中有三。初三十句明因行體。次十名號下二十句辧行用差別。三十無量道下四十句因徳成就。初十離生者方便生死障盡也。以順無生行成堅固故。第二辧十決定法。初五自分。後五勝分行。以自體堅固故。第三辧十出生佛法。以行成故徳彰於時。故第四辧十號。以圓徳顯彰壅滯斯盡自體虛通故。第五辧十道。此卽約增數以明道體。前道自體辧道境無量。故第六辧十無量道。卽明分齊。正以所觀道境界無量故。能觀道法亦無量更無別法。亦可道之數也。道法旣成次明能成之因。卽第七也。第八十修道者一圓數故也。卽辧策修方便。第九十莊嚴道者由別策修顯徳故也。又言無量道具者起道因緣。又攝在己能資於道。故名具也。無量修道者攝法在己堪能進達。故名修道。無量莊嚴道者眾行互相莊嚴故也。此等始末眞如所流緣起共成。故一處舉。次第明之。此等若從所見則道法之道。若攝在己卽道行之道故也。十足下第四二百句中有四。初二十辧八地已上根行淳熟外方便用。二十腹下六十句辧報體差別。三十眼下六十句辧報相差別。四十行已下六十句辧報用差別。八地已上同佛身業等故也。初十足者運報根本。進發之初。造用方便授受自他故。第二辧十手。第二報體六十中。初十腹者總能容攝故。復能蘊積。故第二辧十藏。行用緣起斯從本實而立。故第三辧十心。以徳業成就互相嚴飾營發法身故。第四辧十莊嚴。行徳自嚴防殄諸過。故第五辧十器仗。降諸魔等也。眾行集起徳成最勝。故第六辧十頭。次十眼下六十句辧報相差別。初行徳淨勝照了緣起。故名十眼也。初五卽五眼。後五作用得名。大論云無常肉眼畏風大故不見他方。此常肉眼自在見他方色也。二天眼見二世法。三慧眼見信等根。四法眼見一切法眞實相。五佛眼見十力。此等諸經亦不定。次五可知。旣有照用。復能攝諸聲教。故第二辧十耳。十徳備故行受戒香。故第三辧十鼻。眾徳聚成能宣示軌。故第四辧十舌。行堅自在形無不現。故第五辧十身。旣色相外彰。明心內發。故第六辧十意。前九因行。次一果行。第四報用六十句中。以法身成立徳用殊能威儀具足故明四威儀行也。造修方便須進發不住。故第一辧十行法。方便進修則有自分成立。故第二辧十住行。旣立安固不動。故第三辧十座。初四自行徳。次六利他徳進行平等眾相永夷。故第四辧十臥。眾行旣備必有相應之境。故第五辧十住。前能住此明所住法。有所依法其行無不。故第六辧十行法。前行始修。故約聞等此約終成故念等爲行也。又名行也。次第六觀察下五百一十句答上第六問因圓果滿行徳圓備義有二。初三百二十句辧因行究竟障盡淸淨。二十住兜率天下有一百九十句辧果徳究竟。此中等覺及妙覺合明也。初文有三。初一百四十明因行成就。二十義下八十句辧方便修順勝進義。三十魔下一百句辧因行成障盡淸淨。初一百四十句有三。初四十辧行方便。二六十句六度自利行體。次十慈下四十句辧四等利他行體。初十觀察者凡辧行相必須善達通塞故也。初四自分行。次六他分行法。一往不盡。故第二辧十周徧觀察。所觀周悉行無不建。威宿勇健。故第三辧十奮迅。勇健無畏能決定說。故第四辧十師子吼。旣能宣說。若自無徳無由利物故。次辧十施下六度自行體次第如攝論。一施。二戒。三忍。四精進有三。初四是勤勇。第五是加行。下五不下難壞無足精進。五定。六慧。次十慈下四十句利他行體初十慈與樂意先故。初二平等普攝。次三令離障。後五令行成。次第二十悲。第三十喜。第四十捨。次十義下。第二八十句辧方便勝進有二。初四十自分行成。次四十句勝進修成。初十以義成行也。前七自分。次三勝進。如來義者順如而來也。第二十法以法成行也。第三十功徳具者辧行因緣。後明成智慧因緣故。第四十辧智慧具。次四十句者初十明足解心遊履諸法門。旣有進趣方便。必於三乘等法無厭。故第二辧十求法行。得法在己善解明達。故第三辧十明了。善法行成趣無上道。故第四辧十回向法。第三辧因行障盡。文有二。初五十句辧見佛行成入佛境也。二十慢下五十句入佛境界爲佛加護。初五十中有三。初二十明道障現前。次十對治除障。次二十障盡見佛。初十魔者於道有障故。次第二十魔業。前是體。今此是力用有十一句。前七自行不成。次三利他不立。次一果徳不滿。然道障交競。不除而自滅。故第三辧十捨離魔業。前七自分行成。後三勝進行立。體礙旣盡。行入佛境。故第四辧十見佛。前信始但解。今行成故見也。旣得體相應大用無方。故第五辧十佛業。後五十句佛加被中有三。初二十句對治勝分障方便行成。次三十後障復起攝行在障。三有二十句果徳加入佛境界。初慢業者軌道相迷於勝分。故在初也。識障不起敬理重法。故第二辧十智業。若不識道相卽隨有爲。不免羈縛故。第三辧魔所攝持。以正達道相卽正覺開明故。第四辧十佛所攝持。以契如實卽法被於己故。第五辧十法攝持。次第二佛住兜率天等一百九十句辧果徳滿足中有四。初四十辧因行勝進與般若法門相應。二十生下五十句明勝行自嚴建立自在。三十出家下六十句勝治行成障盡淸淨。四十覺如來力下四十句明果徳滿足佛事究竟。初住兜率十事業者。自他俱利。後邊行滿耳。自他行滿已。將欲處緣攝化。若不捨無有生死。大果無由得達。故第二辧臨命終十示現事。示現已。次十事下降神母胎。就中初五句利他後五句攝因果相應。所現難測旨趣精深。故第四辧十微細趣。無生爲生。故第五辧十生。自下五十句第二從母出生現世也。就初十種生中初六自分。次四勝進。徳相外彰。故第二辧十莊嚴。眾徳備集道超世表。其行曠周功無不建。故第三辧十遊行七步。其道始立淸淨無染。故第四辧十現童子。身若不在染何能顯其淸髙。故第五辧十現中宮。處世不著。緣所非礙。故第六辧十出家。此下六十句明對治行相。以性離相違緣不礙。洮練身心熾然不懈。故第二辧十苦行。捨離二邊隨順中道。故第三辧十往詣道場。隨順中道攝果相應。故第四辧十坐道場。攝果在己超升獨絕。故第五辧十奇特。善覺三昧等是後如來力中。令將此欲超羣惑顯智用圓明力。故第六辧十降魔。有爲生滅不斷而自息。大智眞用不拂而自明。故第四段辧十如來力。下四十句明之。此卽解脫道中頓得十力也。此善覺三昧卽奇特中九也。眞相內。顯次正軌彰時故。第二明十轉法輪。以教被機無緣不益故。第三辧十白法入眾生心。同化旣畢。息影歸眞。故第四辧十涅槃。卽初十文耳。亦可涅槃是常。依緣現沒。故次明也。卽後十句耳。佛子是爲大妙法門下第六結證述成有二。初總。次別。別文有三。初結勸修行。二佛子此經出生下辧經名嘆經徳用。有三可知也。經名有四義。一行。二解。三所離。四利他。如文應知耳。三說此出生下明雨華等證成。初文有三初結法嘆徳。二佛子若眾生下辧修行益。有三可知。三佛子是故下明勸修。三說此出一切下證成有三。初牒經名。二動地。三十方佛同嘆。有三可知。同名佛對示普賢者明大行不虛也。第七重頌中有二初長行生後。次偈頌頌。文有二百三十一偈有二。初二總舉誡聽。第二下廣辧廣文有三。初一百四十九半總頌普賢二千答意。二常依如來智下四十三正頌二千答。三菩薩修諸行下三十八半頌結嘆文。初有三。初有十四嘆徳深廣非言可盡。二持眾生下六十七菩薩徳深。故廣舉事況。三一身無邊際下六十六偈半正嘆因果行相徳用自在。二事況中有三。初五十六半舉三十餘事諭因行差別二菩薩等如來下六偈況訖。總明行相。三菩薩悉成就下四半結徳勸聽。一身無邊際下第三六十半爲二。初三十六偈半嘆因行攝益。二菩薩一念中下三十嘆果徳攝益自在。前嘆因行有二。初十一半嘆自分因行入佛境界。二示現種種下二十五辧因行利用。就二十五偈中。初十八明他行自在。如是眾生下七明應機授法。菩薩一念下果攝益三十文有三。初十四自他果徳攝化。二觀色如聚沫下十一辧菩薩道善達眞性。三廣入下五結成功行利益。其旨深奧寧可悉宣。聊以一塵之說以況玄趣耳。次半常依如來下第二有四十三。頌上二千答有六。初四頌上十信位。次四頌上十住。次六頌上十行。次六頌上十回向。次淸淨身業下十頌上十地因位。次觀察下十三頌上因圓果滿佛事究竟。次菩薩修諸行下第三有三十八半。頌上結文有二。初三十二半結因果徳自在。下六偈舉以勸修。初文中初六半略結嘆行用自在。下二十六廣辧行用自在。二十六中初十六嘆因行自在。二淨身等虛空下十嘆果行自在。因行中初二嘆意業。次四半嘆口業。下十嘆身業。果行中初二正嘆果徳三業成就。次八諭果自在。第二勸修中初二總舉因果行徳。次諭況難盡。下二勸修同會莫二也。

大方廣佛華嚴經搜玄分齊通智方軌卷第四﹝之下﹞

大方廣佛華嚴經搜玄分齊通智方軌卷第五﹝之上﹞

終南山至相寺沙門智儼述

入法界品第三十四

此是第八會在只桓重閣說。所以在只桓攝化始故。所以在重閣表悲心在正智上重生故。此卽第二依人入證分四門同上。

一辧名者。何義故名入法界。答其法有三種。謂意所知法。自性及軌則也。此中通三也。界者是一切法通性。亦因。亦分齊也。入者得此法門。

二來意者。何故來。上𨿽得行解法。若不依知識加持無由進會故來也。

三宗體者分別有二。約人及約法。初人者正化及助化各有體相用。準思攝之。二法者人法也有二。謂約人。二約法。人者謂因人及果人。各成師及伴知識。並有同生及異生。亦有五生之身。此可思準。二約法者有十。一因。二果。三約行。四理。五教。六義。七事。八人。九法。十解。前人是弘教人。後人是所依法人也。此可思準之。入法界分齊云何。答有二義。一始從初發心。終卽不定。若依經文但至金剛心已還。若義求卽通果徳耳。依文爲定。果位不可說故。又望機卽不通果。約知識自行則通因果。爲用通果因。又果位無求相。此約三乘說。若約一乘時亦通果。如離世間品說。所以準之可識也。二闊狹者惟在大乘心。小菩薩聲聞凡夫不說入法界。問性起卽通。此品局者何也。答性起宗欲明約法辧分齊故通。此明約入心辧分齊故局耳。性起約法。假使不證不名不起。余義對文分釋。

四釋文者此文有二。初發起序。二爾時世尊欲令諸菩薩下辧正宗。此宗明何義意。明知識力也。已前諸會並先放光令余方知顯說法淺深集眾增微。復以音聲爲正說。此會不然。但如來放光顯現三世間。令大眾入卽爲正說也。更不別有言下諸知識通耳。今約初明意。知識有四力。近善知識。聽聞正法。系念思惟。如法修行。下文具有此意耳。復有四能。如攝論說。初序文有九。一說時。二化主。三住處。四同聞。五大眾疑念。六佛入三昧。七十方新眾集。八說偈贊嘆。九普賢重開發三昧徳用也。前諸會並集新眾已。然後入定。此何在前。答前卽入來趣化主。說有別人。人欲說時方始入定。今此不然。佛自授機佛若不入定諸人來卽無由。故先入定顯相。後方新眾集也。卽是因人果人設則不同。又爲下文二重顯法至第二重方始下趣人入知見故也。此何佛自入。答今爲成行人法。若不果人自入顯法是眞。無由引彼因人令成大果故也。何故入師子奮迅定。欲令菩薩得故。復顯表勇健授教令使修者伏妄顯眞故也。四同聞眾有三初菩薩。次聲聞。三天王等。何故菩薩在先。答諸經從相取親教。以通漸故。此經約理以辧。由是頓教故也所以此眾獨有聲聞。此有二意。一爲顯法界攝相應故。二爲回小入大行。故菩薩眾有三。一舉數。二列一百四十名。有十五位各顯別法。可思之。三嘆徳。徳文初總。次別。別有二。初七自利行。後三句利他行。二聲聞中有三。初舉數。二列名。三嘆徳。五疑念請中。初請。次結。初有六十句有三。初三十句辧所請法。二有十句嘆眾堪聞。三二十句嘆佛堪說。法中有三。初正辧所請果法。二十句辧因人未窮。三有十推功在佛。初所疑法中有三。一辧疑人。二辧念。三明所念法。三嘆佛堪說中。初十句明因圓。二有十嘆果滿。六入定中有二。初入定。二入三昧已已下明顯淨土相。卽定力也。初文有三。初辧方便。二正入。三欲令下明入意所爲。此何故惟依大悲。爲前說通解行此惟存行令其去危得樂故也。第二入定力顯淨土中有五。初莊嚴重閣。二嚴園林。三嚴虛空。四何以故下釋成。五如此祇樹下結通十方。初文有二。初總次別。別中有十種莊嚴可知。下諸園空十句可知。五結中有四。初結。次佛集。三菩薩集。四重嚴空。亦可大文分三。初莊重閣等卽器世間。二如來集卽智正覺。三菩薩集卽眾生世間耳。所以因果俱集。顯因果實成故也。七集眾文有三。初辧十方眾集。二是諸菩薩下嘆徳。三爾時諸大聲聞下辧不共相。初文十方皆有八。初遠過塵數界海卽從量也。二列世界名。三辧佛名。四列上首菩薩名。五辧眷屬。六供養具。七來詣佛所。八各化閣而坐。餘同爾耳。所以菩薩名王證法界行用自在故也。第二嘆徳文有二。初嘆。二皆是如來下推功。初文有三。初總嘆。二成就下別嘆徳。三此諸菩薩下結嘆集也。別中有二。初自分徳。二於大眾中卽師子吼下他分徳。初中有三。初辧自利行。二能於一切如來下利他行。三具足十力下辧俱成。自他分徳滿也。第三辧聲聞不共卽顯法界是深。文中有二。初正不見。二譬如餓鬼下譬況。初文有三。初明不見佛眞常行徳。二何以故釋成不見所以。三是故𨿽與下結。初文有三。初列名。二如是等諸大下不見法界果徳。此卽與上十句所問法大同也。文有三可知。三亦復不見下不見圓通大眾因行。第三不見因行境界中有三。初總舉。二正辧。三如是等下結。第二釋成中有二。初責次答。答有二。初總。二本不修習能見如來下別辧不見意。此中二。初明不修大行故不見。二亦無三昧淸淨智眼下正辧不見相。初文有三。初由不修故不見。二是諸功徳下不共故不見。有三可知。三是故諸大弟子下結。初不修文有二。初不修果徳。二不求菩薩下不求因行。第二正辧不見有二。初明不見。二何以故辧所以。初文有二。初總次別。別中有二。初無自大果失。亦不樂說下二無他恩徳失。餘者可知耳。第二諭況中有十諭。初名惑障勝境諭。二不窮源底諭。三求下失上諭。四無所攝取諭。五臨光失眼諭。六修得異果諭。七同居異見諭。八不行同一行諭。九深淺相形諭。十住位息求諭。第八嘆徳中有十人說偈。初人有三。初五嘆土體。二有四嘆眾集。次有一結嘆。二精進勢王有十分五。初二總嘆依正。二有二嘆眾會勝。三有二明來者神力。四有二嘆佛徳。五有二辧覺分齊。三普妙徳王有十分二。初三法明佛徳。次七諭。四無礙妙徳藏王有十。次第嘆佛可知。五善化月王有十。初四示報身令菩薩同入法界。次四顯淨土令修入者成就觀智。次二辧佛轉法輪利物。六法義慧焰王有十分有四。初三總嘆下人非及。次二嘆徳廣大。次二顯其徳相難知。次三顯徳是勝人境界。七一切眾魔智幢有十中有三。初五嘆法身。次二嘆應身。次三嘆化身。八淨願智幢王有十分二。初九嘆修因行。次一明果成滿。余相可知。九智慧勢王有十分四。初二總嘆二業利益。次二別嘆身業益。次四嘆口業益。次二嘆意業益。十智通王有十一分三。初一總嘆見佛益。次七嘆佛慈悲徳。次三辧見聞得益。慈悲中有三。初一明出世意。次五正嘆慈悲相。次一辧所以耳。第九重辧定徳用有二。初長行。次偈頌。初文有六。一明重意。二辧定三昧徳用方便分齊法。三略列十一門方便所況事。初一總。餘十別事耳。四爲諸菩薩下明所爲機器對法相擬耳。五何等十下辧三昧所成事用。則正照明。六佛子此師子下結略顯廣。此第五段中依一方便說十種法。十一方便卽有一百一十法。十法何差別。一明佛興次第。二明常說義分齊。三辧成佛。此上攝入智正覺。四明眷屬。卽眾生世間。五明化身無礙。六辧住持自在。七辧功徳所依。八明神力作用淸淨。九辧願音聲。十具明三世間轉法輪義。後六名徳用。又於中初三從所依。意一。身一。口一。又初身。次用。三位地。余意依文。準之可知。第二頌文有二。初十句辧頌意。二正頌。於中有十半。總頌上十法門。於中有三。初六正結前義。次三半明信入分齊。次一結成利益所以。前中有六偈。初一眷屬淨。次一說法淨。次一顯行淨。次一雲集淨。次一顯理淨。次一照明淨。第二文有三。初一總。次一半釋。次一辧所以可知。問所以普賢重照明。答果人入定顯法是眞。若因人不證。同修者不進故。普賢因人。照明引初修者趣入耳。此約體入。若約用時。則重舉用以顯體也。第二正說中有二。初明如來大悲攝化令修行者入其法界。卽正說體。二爾時文殊師利童子下廣約善友。明入儀則也。問何故加入法界。不依位得何也。答理實須自他二力。今且約一相耳。自力依位。他力佛加持也。亦可初辧依三昧得自利徳。二彼諸菩薩下成利他徳。三爾時文殊童子下辧利他行相也。初文有二。初明佛入定。攝人入法界故。有四可知也。二爾時祇林大眾下明諸菩薩因光入法。此文有六。初牒入人。二悉見一切下蒙光攝益。三如此間如來下結會平等。有二可知。四而不壞三世下辧所見益用。有六句可知。五其有眾生下辧得益所以有五句。六逮得如來下廣明其益相。二攝益中有三。初辧顯器世間攝益。二諸大菩薩現坐下智正覺自在攝益。三或見在天下眾生世間攝益。此文有二。初辧處。二顯種種下明顯身相。亦可但是智正覺十身也。若依下結文。但是國土世間及眾生世間也。六廣益相文有二。初得自利行。二時彼諸菩薩下明利他徳。初文有二。初舉徳。二爾時文殊下說偈贊嘆。初文有三。初舉身座體。二顯大自在下明座及身徳用。三爾時彼諸菩薩深入下旣有內資外顯益相。隨分利他也。初文有二。初舉徳成身。二彼師子座下明嘆徳顯座。初文有四。初總出三昧徳體。二次列十門以爲徳用。卽上十門也。此文有二可知。三所謂種種下辧徳所依。四得深入菩薩三昧門下廣辧上三昧門耳。亦卽所成也。亦可上十一門並是總功徳門。此有三。初總。次別。三以廣顯略也。第二別中略明一百句三昧門。第三中有二。初結成廣說。二入如來海下結觀分齊。證行圓滿也。此文有二可知。此中定三昧法門者並通一部爲起法所依。所有解行分齊並皆準此思攝也。二座中有二可知。第二明座身徳益有二。初辧相。次如是等下結成徳相嘆不可盡。初文有三。初十三句徳自利行。二安住莊嚴下五十七利他行。三決了如來下二十自他行滿可知。第三外益於文有三。初立。次釋。三結。第二文殊偈贊祇林顯證眞實。所以文殊說彰淨慧證也。所以不在利他。後說彰利他。起後說便故也。就十三半偈中。初十二別嘆佛及祇林卽果也。二普賢等佛子下總結莊嚴普集。卽因也。第二利他徳中有三。初辧果徳被益。二彼諸菩薩下利他行體。三隨其所應下辧對緣攝化。此第三對緣攝化中有四。初辧機器。亦可機緣相擬。二明同生益。三現不可說下辧現法門被益。四或現天宮下明現三世間攝化。三現法門中有三。初現無常等忻厭門。二爲一切眾生下辧十度行門。三以如是下結。第二十度中。初六可知。後四中爲一一身方便度。悉能供養下願度。悉能顯現下力度。知一切下智度。下結法界非一耳。第四三世間有四。初現器世間。二或名號下現智正覺。三或現聲聞下現眾生世間。四或現種種色身下對三世間起用方便。余文可知也。爾時文殊童子下第二依其善友辧修入儀則。此望機辧所軌。若望知識自行卽前依果人得法。今對機器起用也。今略取此經上下有五相不同。持是五相以科此文。何者五相。一顯位修行相二會緣入實相。三攝徳成因相。四智照無二相。五顯因廣大相也。今此中意以徳彰人。以人引修行者入於法界故。廣驗諸教有二知識。一人。二法。分齊者有三。一初人者。教爲言詮處。爲方便門。人爲旨。問等彰徳。二若法者。言爲教詮。總別同異等爲觀門。智眼所得者爲旨。通明等爲徳。三人法合明卽觀教爲詮。見處及人爲方便。得法爲旨見。說往因及仰推等爲徳也。廣如別章。約時位等別。人有其四中五。文殊重也。今寄顯法相。故有若干。若約正助卽一百一十。若約實行卽三千大千微塵等也。所以實約三千微塵等者。欲明附引三乘別機故也。若依一乘不只若干耳﹝云云﹞。此文分有五。初四十一人顯位修行相。次摩耶一人會緣入實相。三彌勒一人攝徳成因相。由行會理成正因故。四重會文殊一人寄智照無二相。五普賢一人寄顯因廣大相。後二人述因勝也。今約此意。若別位位皆差。若通行行皆有也。位卽爲相。通卽爲體耳。初四十一中。初一寄十信。次十寄十住。次十寄十行。次十寄十回向。次十寄十地。所以文殊初智光導故也。今以五門料簡。一明緇素等別。若約行相並別不同。若總約相有十六種。一菩薩。二比丘。三比丘尼。四長者。五優婆夷。六童男。七童女。八天。九外道。十藥師。十一船師。十二婆羅門。十三王。十四仙人。十五母。十六婦。二明修入徒眾。惟初文殊所具諸眾。次下惟一人。三辧往不往異者。初文殊往善財所。欲明初機不請自往。餘四十二明善財往彼。爲機勝也。次有摩耶及普賢二人。不去不來。摩耶會相故。普賢廣大故。四嘆發心不嘆異。初文殊後普賢。文殊此不嘆發心。意可知。亦可此亦不定諸知識中有不嘆者。五結會有無者。餘四十四無結會。顯化未窮故。普賢有結會。明化位滿故也。所以不現佛位化者。爲表至果離相故也。此約所成自行。若望緣境如前可知耳此初知識菩薩字文殊入菩提心法門。初文殊文有三。初明文殊及眷屬辭退南行以爲化緣。所以辭從佛往爲明果悲下被故。二爾時尊者舍利弗下對緣攝化。三爾時文殊知善財下明自位滿足進入勝境。初文有四可知。二攝化文有三。初化引聲聞卽回小入大也。二爾時文殊菩薩建立下攝諸龍眾。三時覺城人聞下攝化人眾。初文有四。初舍利弗表從化之智。二此六千比丘下表所攝機器。三爾時尊者舍利弗下明睹相回心。四時諸比丘白尊者下求勝進入也。初文有二可知。二機器文有五可知。三睹相發心中有三。初覺察大眾。二示其事相。三爾時尊者贊說下明從化得益。二示相文有二。初示自功徳力。二海智乃至一切如來下辧上人加持也。四求勝進入中有五。初明見勝求進。有二可知。二文殊現象王回下勝進中緣器相應。有三可知。三爾時文殊告諸比丘下明對機授十信行法。四彼諸比丘下聞法獲益。五爾時文殊勸諸比丘等示教大解行有二。初總令得普賢行及位。二彼諸下別辧可知。三授法文有三。初舉益開十數立宗。二何等下別釋。三若善男子下舉益勸修耳。四獲益文有三。初總得三昧門。二悉見下依定所現事。三得此三昧下廣辧利益。二定所現事中有三。初見佛依正。二見佛轉法輪。三又能知彼下知見三世果徳差別事。此等由文迮。不得依次。可知之。二攝龍趣。就中有四。初結前生後。二明處勝。三說法。四赴機攝化可知。三攝善財文有三。初覺城人聞赴化。二列人數。四眾卽爲四也。三爾時文殊知眾集下明對機授藥。此文有二。初總令生信。二觀察善財下別屬勝機。此文有二。初嘆徳。二文殊菩薩下爲說勝進佛法。文有二可知。初文有二。初問次答。答文有二。初嘆顯徳。二此善財者下嘆過去行徳。第三進求勝境文有三。初文殊南行引生勝欲。二善財隨從文殊下明願欲求進。三爾時文殊如象王回下赴欲贊教令入勝位。此猶在十信內也。

二願欲求進文有二。初少長行牒前生後。二正偈頌。頌文有三十四偈有二。初四明自無始迷輪。二有三十偈請求垂顧。初文有二。初二辧惑體。次二明過失。後三十偈中卽爲三十事。於中各二。初三句嘆徳。下一句請導。三赴欲贊教中有二。初長行。次偈頌。初文有二。初贊。次是故下教。初文有三。第二文有二可知。二偈頌中有二。初長行生起。二偈頌。頌有十偈分五。初二正嘆善財能有大心。次一舉余菩薩顯成。次一重總嘆善財。次五舉五義嘆善財徳。次一舉益以嘆也。此下進入十住位。總作三門料簡。一方所有順因果通局。初文殊有東有南次功徳云等二十七及第二十九大天乃至彌勒二十九人並雲南方。第八回

向云東方。第十回

向及十地不雲南方。各別有所。摩耶後文殊有示無方。普賢無示無方。所以然者南以表正。東表發覺。前文殊初信覺理故有東。勝進順正故有南。次功徳云等二十八表未證理故遠有相應故雲南。次十一得理及應行相故表隨緣現。次一會相入實故不云方。等對方便相故示也。次一表結因位順果故示南也。次一表勝智境故示。離取故無方。次一大故不可示。徧故不可局方也。

二辧教問遣辭得捨修明進升之相。不遣者利益義微。復彰己獨善。有此失也。善財不辭卽失異聞進升之美。初文殊自往故。無人教問。亦無辭向。普賢中亦無辭向。意可知。三辧分量深淺推不推異。前四十一皆有結有推。後彌勒等無結無推。意可知也。就一一知識中顯法多門不定。對文當知今此初功徳云比丘當發心住位。入普賢光明觀察正念諸佛三昧有三。初勸教勝進。卽聞慧也。二時善財下依教趣入。卽思慧也。三時彼比丘下得其法故名證法界。卽修慧也。此中處及人名等並從當位義相得名。至文宜隨義消息之。初文有四。初南方等處。二有一比丘下人名。三汝詣彼問下教得。四彼比丘下嘆徳。此出離始故現比丘形。二依教趣入文有六。初辭往。二正趣勝境。三於彼山中下依教簡擇。四見彼下依教見理得比境。五馳詣下依求趣入辧敬儀。六請問。三正入法界此文上下有四種證。一阿含約位證。二教解證。三正證。四上果下加證。復有十種證入。如離世間品說。思之可解。文中有三。初總嘆能問。二我於解脫力下爲說自分所得法門。三豈能了下仰推勝分。初文有二。初總。次如是事下別嘆能問。別中有九句。此初句卽上教問第三句。此第二卽上第二句。此第三卽上第五句。此第四句卽上第六句。此中第五句卽上第十句。此中第六句卽上第四句。此中第七句卽上第八句。此中第八句卽上第九。此中第九句卽上第七句。此九通嘆上總耳。二說自分中有三。初辧法門體。二或見東方下辧法門用相。有四可知。三我惟下結自分齊。初文有四。初總辧體。二逮得下明有所成。三普照下辧益相。第四一切佛化下成前起後也。三仰推文有三。初總辭。二諸大菩薩下別辧勝相。三得虛空界下結。別中二十句念佛三時也。問仰推有何義。答有二義。一明他位徳髙。二約他顯自徳分齊深廣耳。第二知識卽治地住菩薩比丘名海云。入普賢法門。初教勸勝入。二時善財下依教趣入。三爾時海云下證法界。初有四。初示處。二人名。三教問。四嘆徳。二依教趣入中有八。初辭退。二南行下依入。三念持所得。四海門國所依處。五詣下見相。六頭面禮下敬相。七白言下說已所得。八而未知下請問。問中初七自分行。次五句利他行。三告下正證法界中有三。初嘆能問。二我住此下說自分行相。三豈能下仰推勝徳。初文有二。初總嘆有三可知。三得普門下別嘆善財徳有二。初自利。二大悲救護一切下利他。余相可知。二自分法門中有四。初明得法因緣。二時彼如來下爲果徳攝益。三其有十方下明利他徳。四結法名字。初文有五。初正尋思有三可知。第二句中一句總十句別。此別卽回事海爲十地相也。二作是念已卽見下見緣起法門。三百萬阿修羅下外護行。四寶華佛下因行集起。五見彼華上下見其勝相。外護中有二十句。人寶二耳。見勝相中有二十句。二果攝中。初正加攝。二得益有三。初嘆經徳。二受持。三假使下校量功徳耳。仰推文。初總。次責。三別廣辧可知。第三知識修行住菩薩比丘名善住。入菩薩無礙法門。勸教等三同前。初文有三。初示處。二示人名。三教問。二依教趣入中有七。初辭。次念所得法。三進入方便。四依教簡擇。五見知義相。六爾時善財下敬儀。七問及嘆有二可知。三證入中有三。初嘆發心。二我已成下說已所得自分法。三云何能說下推勝說自分中有四。初辧法體。二我得此神通變下辧其作用。有三可知。三若有眾生明攝化行。四我惟知此下結分齊。初法門中有三。初辧體。二我已修習乃至得慧光下辧徳。三何以故下辧成。推勝分中初二十辧上徳。二菩薩有如是等下以略現廣。第四生貴住菩薩良醫名彌伽。入所言不虛法門。卽初教勸。二時善財下依教趣入。三良醫下謂正入證。初文有三。無其嘆徳。二依教趣入中有七。初辭進。二爾時一心下念前法門令其成滿。三漸至下進向勝分。四入祝藥城下依教簡擇。五見相。六敬儀。七請問。有二可知。三正入中有三。初嘆發心。二爾時良醫稱揚下說自分法。三云何能說仰推勝分。初文有五。一審發心。二明答。三禮供養。四敬重下嘆發心功徳。五當知菩薩下通嘆菩薩化徳。四廣嘆發心內有四。初總嘆。第二善男子若有下通嘆發心功能。三佛菩薩加護天等供養。四彼爲安慰下辧護念意。第二說自分法中有四。初明口放光集眾。二時彼良醫下廣辧智慧法門。三所應作已下攝儀歸本有三。初歸。次說法門名。三明徳用。第四結仰推中有二。初總。次彼諸下別也。第五方便具足住菩薩長者名解脫。入如來一切無礙莊嚴法門有三。初勸教趣入。二時善財下依教進入。三時解脫長者下辧正證法界。初有三。初示處。二示名。三勸教問。二進入中有八。初信徳而辭往。二念前法門。三如是念下進向方便。四周徧下依教簡擇。五見相。六敬。七念也。八白言下請問。問中有三。初明已所欲。二白言我聞大聖下嘆徳。三惟願以下正請。初文有三。初十五句求果法。次欲與一切下十四求因法。三欲滿下自分所修行法。三正證中有二。初說自所得法。二何能下仰推。初文有三。初明得法門。二得此法門下辧法門所現事。三我惟下結解分齊。初文有三。初辧入定及因緣。二入已已下明定功徳。三從起下辧法門名字。二法門所現事中有二。初約自他相對。二知一切佛及與下心境相對。前文有二。初略。次廣。各有三可知。二心境內有二。初約眞。次善男子當知下約俗。亦各有二。初立。次勸可知也。仰推中初總。次別可知第六正心住位菩薩比丘名海幢。入普眼捨得法門。亦名淸淨光明般若波羅蜜境界。有三。初勸教趣入。二時善財下依教進入。三三昧正受。初文有三。初示處。二示人名。三教問。二趣入中有五。初敬儀念徳。二念前法門。有二可知也。三漸趣下進向勝分。四見得方便。五周徧下依教簡擇。三正證中有二。初明自分法。二云何能說下仰推勝分。初文有五。初舉法門體。二善財嘆未曾有下嘆功徳。三此定名何等下問法門名。有問答二文。答中有名義因果二文。四惟有此下辧功作用。有二可知。五我惟下結。初文有四。初辧法門體。二從其足已下明現身攝。身光有十五處化。彼諸如來者頂上佛耳。三善財一心下辧攝法相應。四捨從定起。第二嘆三昧功徳中初十一句嘆定徳。二大聖乃至入此三昧下嘆其作用。仰推中。初總次別三結。問菩薩旣有具徳何須仰推。答此有二意。一寄位不相。是故須推也。二寄三昧門別。發生勝欲故也。第七不退住菩薩優婆夷名休捨。入離憂安隱幢法門。初勸教進入。二時善財下依教趣入。三答言下正入。初文有三。初示住處。二示人名。三教問。二趣入信量中有八。初獲益辭退。二念前法門。三漸漸下進向勝位。四得方便相。五見普莊嚴園下見相。此有三。初見依粗相。二爾時休舍下見正細相。三其有下嘆徳。六爾時善財下審法有二句。七往詣下辧敬相。八白言下請問。園中有十二事。垣樹等。三正證入中有二。初明自分法門。二諸大菩薩其心如海下仰推勝分。初文有四。初辧法門作用。二發心爲久如下問因緣久近。三此法名何等下問得名有二句。四結。初文有四。初我惟成一句明證分齊。二若見聞下明功能益用有三句。三東方下辧佛果徳物被益。有二可知。四我此大眾下辧眷屬行成。有二可知。二因緣久近中有二。初問答得法因緣。二久如當成下問答成佛久近。久近答中有三。初明不依時節修。二欲化一切下稱法界修。三結。初中十四句皆是分局也。稱法界修中有十三句。仰推中初總舉。次別。三結可知。第八童眞住菩薩仙人名毗目多羅。入菩薩無壞幢智慧法門有三。初勸教進入。二時善財下依教進入。三時彼仙人下辧現量證。初文有四。初示處。二示人名。三善能下嘆徳。四汝詣下教問。二依教趣入中有八。初辧敬辭退。二念前法門有義教。分二可知。三漸漸下辧方便進向。四周徧下依教簡擇。五見園林依報粗相。六爾時見彼仙人下見正報細相。七往詣下敬儀。有三可知。八白言下申請問。三正證入中有三。初嘆發心。二明自分法門。三仰推勝分。初時彼仙人等嘆發心功能。此中文有三。初十句嘆善財利他徳。二大眾各持下大眾散華供養贊嘆善財。三告大眾下結嘆發心功能。第二自分文有四。初辧法門體。二善財白言下明法門自在用分齊。有問答二文。三放善財手下歸住自分有二。初放。次問答審法。四我惟下結法門名。二法門自在分齊。答中有三。初知識手加見在十方佛所。聞法修行。有二可知。二或自見下修行時節不同。三善財爲無壞下明爲十法照得十三昧。仰推中有三。初總。次別。三我豈能下結。第九法王子住菩薩位婆羅門名方便命。入菩薩無盡法門有三。初勸教趣入。二時善財下依教進入。三答言下正入證。初文有三。說處人名教問等。二進入中有六。初辭進。二明念得前法門。三明所到處。四周徧下依教簡擇。五敬禮。有二可知。六申請問。三入證中有二。初明自分法門。二明淨法王下仰推。初文有六。初舉自分現法門勸修。二善財作是念下明對法生疑。三作是念時下諸佛菩薩等加勸除疑。四童子聞奇特下聞法歡喜悔過除疑。五登刀山下如說修行有二句可知。六我惟成此等結法門名字。第二生疑中有二。初十二句於自分法中生疑。二將非魔下勝分法中生疑。第三菩薩等加勸中有三。初現色界天勸。二現欲界六天等勸。三現龍等八部勸。初勸有三。初總止莫疑。二此是大聖下嘆徳。三時諸天下舉他益以勸。天者初禪天。自在者色究竟天。四悔過文有三。初於婆羅門起善知識心。二頭面下明悔過。三婆羅門說偈。爲其受懺悔開導。偈中初一偈勸順教除障。次一勸令成行。又此諸知識內。三人是反道行。一方便命現癡相。婆須蜜現貪相。滿足王現嗔相。問何故此處倍增勸法。答行相局無記故。餘二卽二通。又在初前故也。又所以登刀山投火聚者。約何相順也。答約實是法。並悉廣通。若局非不有別。何者刀體相續增成其斷法之用。由有破能故。火體不續增成其顯常之用。由有照能故。此依何理。如有無二名。說有能令離斷。成解妙常之用。說無能令離有無成其證會妙無絕相之能。火卽用無理。會妄照玄之用。刀卽用有理。破無成信實徳之解也。故有破義增成義微。由成解顯故。無卽成義增。由顯證理故。此如起信論說也。又今定宗惟取詮相。由約事故也。又準所得三昧名其義亦可解耳。又問何故刀山須捨後得法。火卽得時獲益何也。答由有教捨而方順無教相。卽非違故也。仰推中有三。初總。次別辧。三總結。第十灌頂住菩薩位女名彌多羅。入般若波羅蜜普莊嚴法門。初教往。二時善財下依教趣入。三答言下正證。初文有三。初示處人名。教問等。二進入勝分中有八。初辭進。二念前法門之用。三到其處。四周徧下尋求有三可知。五善財卽入下見依粗相。六見彼女下見正細相。七見已已下辧敬儀。八白言下請問。三證入中有二。初自分法門。二諸大菩薩下仰推勝分。自分中有四。初辧得法門體。二童子正念下問法門名有三可知。三境界云何下問作用分齊。四我惟知此下結。初文有三。初勸觀。二見一一下定所現事。三皆是下推起因緣第三作用分齊中。先問。次答。答中合有一百一十六門。此等法門並通一部爲軌。爲此是解窮故也。仰推中有三。初總。次別。三結。次下十知識當十行位。此初卽歡喜行菩薩比丘名善現。入隨順菩薩證明法門有三。初明勸教往詣。次時善財下依教趣入。三答言下正入法界。初文有三。示處人名教問等可知。二依教進入有七。初辭進。次念前法。念法中有十三句。三進入。四於城墎下依教尋求簡擇。五見勝相。六往詣親近禮敬。七白言下請問發心。三正入法界中有二。初明自分法門。二金剛菩薩下仰推勝分。初文有三。初辧法門體。二不離此下明法門作用。三我惟知此下結名。初文有二。初得法因緣。二彼諸佛所下辧所成體。仰推有二。初別辧。二總結。第十二饒益行菩薩童子名釋天主。入巧術智慧法門有三。初勸教趣入。二時善財下依教進入。三答言下正入法界。初文有三。示處人名教問等卽教量也。二信量有八。初成前法門。二念人辭退。三與天龍下明所到處。四周徧下依教簡擇。五時空中天龍下方便知識示導。卽助道耳。六見釋天主下見其相。七卽詣下親近禮敬。八白言下自說發心請問。三正入法界中有二。初說自分法門。二諸大菩薩下仰推勝分。初文有三。初辧所住法門因緣。二我因下辧法門徳用。三惟知此下結自分所知。第二徳用文有二。初總明相黶子算印功能徳用有二。初總次別。二我亦了知下別辧算數徳用有三。謂一直算。二乘除。三功能可知。推勝中。初辧相。二結。第十三無恚恨行菩薩優婆夷名自在。入無盡功徳藏莊嚴法門有三。初勸教趣入。二時善財下依教趣入。三答言下正入法界。初教量中三如前。二依教趣入中有八。初念法獲益辭退。二爾時善財於善知識下嘆徳攝益有二可知。三漸漸下明所至處。四周徧下依教簡擇有二可知。五尋求進位。六進入下正見勝相。七辧敬儀。八白言自說發心。六正見相中有三。初正。第二依。三眷屬。第三正入法界中有二。初自分。後仰推勝進。初一句明自分法門。二一器下辧法門大用。三結名。第二法門大用中有二。初爲說大用法門有二。初施。二辧益可知。一汝見我此下攝令同益。此文有二。初令見內眷屬。二此諸下於外作業。初文有三。此第二有五可知。仰推中。初釋次結。第十四無盡行菩薩位長者名甘露頂。入如意功徳寶藏法門。初勸教。二時善財下依教進入。三答言下正入法界。初文有三同前。二依教趣入中信量有七。初辭。二念。三到。四尋求。五見甘露下見相。六敬儀。七申意請問。三正入中有三。初嘆發心能問。二汝見我下說自分法門。三諸大菩薩下仰推勝分。自分中有四。初約眷屬以顯法門。有三可知。二我成就下明法門體。三隨其所須下明法門大用。四我惟知此結法名。大用中有四。初眾寶等明財法二攝。二且待下明所化眾生。三仰視下顯虛空器出無盡財攝。四滿意歸本。仰推有三。總別結也。第十五離癡亂行菩薩位長者名法寶周羅。入滿足大願法門。初勸教。二時善財下進入。三執善財手下正入。初文有三同前。三依教進入中有七。初念徳敬辭。二念法令增。三至處。四尋求。五於道遇見。六禮敬七自說發心請問法門。三正入中有二。初說自分法門。二諸大寶下仰推。自分中文有三。初以自分法門攝益。二爾時善財乃至白言下問得法因緣有三。初嘆。次問。三答可知。三我惟下結成自分。初文有二。初嘆以手引入家。觀方便耳。二正觀。觀中初依報攝益有二可知。後正報攝益。正中有十重。第八重中。初神通等三世間八地徳。次詣一切佛受持等明九地徳。第十重如來滿中等此卽因中具果法門也。仰推中。初別次結可知。第十六善現行菩薩長者名普眼妙香。入令一切眾生歡喜普門法門。初勸教進入。二時善財下依教趣入。三答言下正得法界。初文有三。示處人名教請等也。二進入中有七。初禮辭。二思前法門。三漸至處。四起勝進行。五見普門下見相。依正分有二可知。六辧敬儀。七白言下請問。三正入中有三。初嘆發心。二我知一切下說自分法門。三諸大藥王下仰推勝分。自分中有二。初辧攝益。二我惟下結名。初文有四。初治事中報障有二可知。二然後下除其定障。三稱揚下教發心除其細障令諸行成。此有二可知。四善男子我又下明有異巧便也。有二可知。仰推中。初別辧次結也。第十七無著行菩薩位王名滿足。入幻化法門。初勸教進入。次時善財下依教進入。三時滿足王下正入法界。初文有三如前。二依教進入中有八。一辭。二念。念中有二。初總。次十六句別也。三至處四起方便導之。有問答二文。五見下見相有三。初見依正。二見治國法。三睹生疑可知。六作是念下諸菩薩等導誡除疑。有四可知。七聞天已下敬儀。八白言自說請問也。三正入中。初辧自分。二諸大下仰推也。初文有四。初方便攝受。二見我此報示其行相審之。三我成就下明法門體用有三。初體。次用。三反以顯成耳。四我惟下結分齊。仰推中有二。初廣次結也。第十八尊重行菩薩王名大光。入菩薩大慈幢行法門。有三義同前。勸教中有三如前。二依教進入中有八。一謂辭。二念前法門。三至處。四興念自知必見勝法。初問。次答。三作念生欲。五入善光下見依粗相。六爾時善財於此下見正報相。七五體下敬禮。八請問。依報中有十。謂塹墻巷人眾樓閣寶帳蓋幢幡王住處樓閣。第六善財觀生無著等正報中有三。初成前起後。二見王身。三彼殿前下申其利物相也。二十八相者顯因行未圓故。三正入中有二。初說自分法門。二諸大下仰推勝分。初文有四。初舉法門名及得因緣卽爲二也。二我住此下明利益用。三此城眾生下舉三昧功能以證現事。四我惟等結自分所知。二利益用文有五。一總辧攝益。二令諸下明攝成。三善男子下正辧攝用。四各見下明所感各異。五以正下明會屬往因也。三三昧功能證現事中有三。初說入定時除他障。二且待下正顯入定功能證成前事。有二可知。三從定起。仰推中有三。初總。次諭顯。三結也。第十九善法行菩薩位優婆夷名曰不動。入菩薩無壞法門。三義同前。初教勸有三如前。二時善財下明依教進入中有七。初辭。二念。念前法門中有四段明義。初尋思法門令得增勝。二復作是念辧知識功能。三悲心念時下入定。如來使者方便教示令更進趣。四爾時善財定訖出定。三漸至。四推問下辧尋求。五善財歡喜下見依報淨用。六前詣其所下恭敬觀身作用。七自說發心請問。敬觀中有五。初形色勝獲益。有三可知。二宮殿等體勝。三眷屬勝。四其有見者下除障勝。五見彼女人下牒前勝徳偈贊耳。卽爲二耶。三正入中有三。初嘆發心。二我成就下說自分所得。三諸大下推勝分也。自分中有四。初辧法門體。二白言得法因緣。三我入此下引現定用成行勝相。四我惟下結自所知。得法因緣中。初問修行勝行及問徳用。下答中因緣徳用合釋。答中有三。初略答。次重問。三廣辧中有六。初見佛身相發心念求。二時彼如來下更教發十心。三我於爾時下問法求果智。四我發是心已下行成離障。五於爾所劫若有眾生下辧利他徳用。六我初發心來下總結也。三引現定用文有五。初嘆徳二審定。三答。四成事。五出定仰推中。初舉六諭明行深廣。二結。第二十眞實行菩薩位。得至一切處行法門知識外道名隨順一切眾生。三文同前。初教勸中有三如前。二依教進入中有八。一辭退。二念前法門。三漸到。四周徧下尋求。五於中夜下見依相。六爾時善財下見正報相。七往詣下敬儀。八請問法門。三正入中答言下有三。初嘆發心。二知已安住下說自分所得。三諸大下仰推勝分。自中有四。初辧法門。二以平等般若下明法門體用攝化。三復次善男子下以親近利益用證前行。有三可知。四我惟知此下結。第二體用攝化有三。初舉智光。二觀察下觀其機器。有三可知。三以妙智下說法被益。仰推中。初別明下結。此下十知識當十回向位。初卽第一救護眾生離眾生相回向菩薩位。長者名靑蓮華香。入香法門。初勸教。二時善財下依教進入。三答言下正入。初教中有三如前。二進入中有六。初辭。二爾時乃至不惜下念修前法獲益。有二可知。三漸漸下至其處。四詣靑蓮華下隨進得實。五頭面下禮敬。六自說發心請問未聞。三正入中有三。初嘆發心。二我能下明自分法門。三諸大下仰推勝分。自分有二。初辧所知。二結。初文有三。初知香法。二彼香下知香起因有十種因。初一立。二所爲。三法成。四諸分具五無過。六徳成不動。七善巧相發。八分齊。九成前事。十來處也。三人中有香下辧勝力。仰推中。初辧次結。第二十二不壞回向菩薩位海師名自在。入大悲幢淨行法門。明教勸等三義同前可知。初教勸中有三。如前海師名自在。二依教進入中有七。初辭。二念有二。第二中有三。立責答也。三漸至。四尋求。五見勝相。六詣彼禮敬。七自說發心請問。三正入中有三。初嘆發心能問。二我成就下自分法門。三諸大下仰推勝分。自分有三。初一句辧法門。二在此海邊下辧化用利益有四。謂一解脫法有二可知。二知世事法。三回世成出世。四結成大用可知。三我惟下結自所知。仰推中。初別次結也。第二十三等一切佛回向菩薩也。長者名無上勝。入至一切趣菩薩淨行莊嚴法門。初明勸教。二時善財下依教進入。三長者告下正入。初教中有三如前。二進入有八。一辭退。二念修增廣。三漸至處。四周徧下尋求五城東下見勝妙相。六時彼長者下彼眷屬相。七爾時善財下敬禮。八白言下斥己請問耳。三正入中有三。初嘆發心。二我成就至一切下說自分法。三諸大下仰推勝分。自分中有三。初總舉法體相。二何等下廣辧義用相。三我惟下結自分所知。第二廣辧中有二。初問次答。此文有二。初約此方。二等類余土。此有二可知初文中有二。初身業至趣。二於中說法下口業說法。於此二文中知法合藥及諸佛自覺聖趣卽意業也。仰推中。初身業勝。二逮得下口業勝。三分別下意業勝。四我當下總結。第二十四至一切處回向菩薩也。尼名師子奮迅入菩薩一切智底法門。初勸教。二時善財下依教進入。三善男子下正入法界。教中三如前。二趣入中有七。初辭進。三漸至略無念前法門。三周徧下尋求有二可知。四詣彼下見依報相有三。初辧果體。二明因。三辧自在。此有三可知。五見比丘尼下見正報相。六五體投地下辧敬儀。七白言下請問。正報中有三。見身徧在眾座。二見處一座下爲眾說法。三善財見下結所見奇特。爲說法中有六。初爲八部等天王說法。二聲聞下爲眾說法。三初發心下爲十地人也。四金剛力士等說。五見處如是下廣類結益。六何以故下釋所由也。初淨居天等總有二十九門見正報。第三文結中。園林等結上樹等。經行坐等結上徧坐等。大眾眷屬結上大眾等。諸妙功徳下結上說法等。諸奇特事者總結殊勝。又聞下結嘆上說法燻資令身心柔軟等。三正入法界有二。初自分法門。二諸大下仰推勝分。自分中有四。初說法門名。二大聖如此下明自分法體。初問次答。三大聖此智光下明法門大用分齊。初問次答。答文有四可知。四我惟下結自分所知。仰推中。初別明。次結可知。第二十五無盡藏回向菩薩位女名婆須蜜多。入離欲實際法門。初明勸教。二時善財下依教進入。三答言下正證。教中三義同前。二進入中有八。一辭退。二念前法門。三漸至如前。四明尋求有四可知。五善財聞此下見依報相。六善財見彼下見正報相有四。初身。次口。三意。四莊嚴可知。七禮敬。八自說發心請問。三正入中有二。初自說法門。二諸大下仰推勝分。自分中有四。一句辧法門名體。二若天見我下明法大用有四。初總同生。次現勝。三對生獲益。四結。阿黎宜者此方名本欲。阿眾鞞者此名正欲。三昔何所下得法因緣。初問次答。答中有二。初勝緣。次發心。四我惟下結自所知。仰推有二可知。第二十六隨順堅固善根回向菩薩位長者名安住。入不滅度際菩薩法門。三義同前。教勸中有三同前。二進入中但有四。初辭。二往。三至。四自說發心及請問耳。三正入有二。初自說所得。二仰推勝分。自分中有三。初辧法門體。二自言下明法門徳用有三。謂問釋結通等也可知。三我惟下結自所知。初文有二。初列名。二住此下明見佛行相有二。初佛次法也。各有二句。仰推中。初釋後結。第二十七隨順等觀一切眾生回向菩薩位也。菩薩名觀世音。入大悲法門。初明勸教趣入有三同前。二時善財下依教進入。三答言下正入。二依教進入中有九。一辭進。二念前法門。三漸至。四尋求。五見觀世音依正相。六善財發念諦觀以興念。七時觀世音下贊嘆善財。八詣所禮拜。九自說發心及問法門。三正入中有三。初嘆彼發心。二我已成就下自分法門。三諸大下仰推勝分。自分中有三。初明法門體相。二我行大悲下明作益用。三我惟下結所知。初文有二。初辧名體。二辧功能。第二益用中有二。初辧令離十八障。二復次下教令發心。仰推中。初總次別三結。第二十八如相回向菩薩名正趣。入普門速行法門。初辧勸教。二時善財下進入。三我已下明正入。初文有四。初示來方。二嘆徳。三審見可不有問答二也。四汝詣下教請問。何故此一知識言東不道南何也。答此第八回

向如相離分齊故。揀前耳。但有證見覺初。故說東也。問所以住金剛山上及至觀世音者何也。答由地前位是未證眞如流至比境難壞故。復下赴利生悲際故也。二依入中有五。初禮敬諦觀。二念前法門。三往親近。四禮拜。五自說發心請問法門。三正入中有二。初說自分所知。二諸大下仰推勝分。初文有三。初辧法門名。二問答辧得法因緣等。此有三問。三我惟下結所知。答因緣中有三。初舉難知。二惟願下重請。三正答因行。正答中有七。一剎。二佛名。三從得法門。四發求遠近。五辧速疾。六供養行。七悉能了知下應機授法。通答上三問。亦可別也。仰推有三可知。第二十九無縛無著解脫回向菩薩位天名大天。入云网法門。初辧教進。二時善財下依教進入。三爾時大天下正入。勸教三義如前。二依進中有八。一敬辭。二念前法門。三漸至。四尋求有二可知。五往。六禮敬。七自說發心。八請問。三正入有三。初以水洗面。散以金華。及嘆其知識難遇。二我已下自說所得自分法門。三諸大下仰推勝分。第二自分中有三。初辧法門體。二白言下顯法徳用境界。三我惟下結已所知。徳用中有二。初問次答。答中有二。初教財施。二復次下教法施。初財施有五。初積寶。二積香。三現女。四教善財。五及他人。第二法施中有四可知。仰推中。初舉五諭卽合。次結耳。第三十法界無量回向菩薩也。神名安住。入菩薩不可壞藏法門。初勸教二時善財下依入。三安住地神告下正入。初勸教中有三如前。道場神名安住。何以此下不辧南爲。世間淳熟離諸相故也。二依入中有七。初辭。次趣摩竭也。三依入略無念前法門。四一萬地神下嘆善財徳。此文有四。初嘆徳。二淨界。三應法。四審問可知。五爾時善財下敬禮。六申意。七地天顯淨土果報令同見益有二。初果。次因及勸取可知。三正入有二。初辧自分法門名體因由。二諸大菩薩下仰推也。自分中有四。初出法門名體。二我於燃燈下明修行差別大用境界。三乃往已下明得法因緣。四我惟下結自分所知。仰推中。初釋後結可知。

大方廣佛華嚴經搜玄分齊通智方軌卷第五﹝之上﹞

大方廣佛華嚴經搜玄分齊通智方軌卷第五﹝之下﹞

終南山至相寺沙門智儼述

自此已下有十知識。此一歡喜地菩薩也。天名婆娑婆陀。入光明普照諸法壞散眾生愚癡法門。初辧勸教。二時善財下依入。三爾時夜天告下明入法界。勸教中三如前。加毗羅城國名捨夷。是佛生處。表初地生如來家也。所以此後皆是夜天。欲彰此下得理自在輝光大夜處深闇化故也。余前已明。二依入中有七。一辭往。二念前法門。三至處。四從東門下漸趣尋求有二可知。五見彼下見相有二。初見。二觀徳。六見聞此已下明喜禮拜。七自說發心請問。此有三句可知。東門者開明之初也。三告言下正入中大文有三。初嘆發心順知識教。二我已成下說自分法門。三諸大下仰推勝分。自分中有四。初辧法名體。次我於善惡下辧用。三白言下明得法因緣。四我惟下結自所知。用中有三。初於眾生起慈悲方便。二我常如是下依前方便對緣化也。三說偈勸修。二對化中有十七文。初總救。二救海難。三陸難。四爲依。五救山難。六救曠野難。七救苦難。八救著國土。九救著五陰。十救著聚落。十一救著六入。十二救迷惑。十三救惡業。十四救厄難。十五救苦等三障。十六救邪三業。十七普賢行攝也。三偈中有二。初長行生後。次偈頌。偈有二十一偈。初一頌前法門。次四頌初入地四無量行勸令究竟。次十三偈六入勝用勸修究竟。次三偈總嘆所得法門勝用。前十三偈中。法身等宿命通。我心等二他心。我以神等二身通。淸淨廣智一偈漏盡通。第三得法因緣中。初問次答。問中初問發心時劫。二問得法門久近。答上二問各有結會。二文可知。仰推中。初廣次結也。第二夜天名甚深妙徳離垢光明。卽二地菩薩位也。入菩薩寂滅定樂精進法門。初勸教有三可知。二爾時善財下依入。三答言下正入。二依入中有七。初十偈嘆前知識徳。十偈中初六嘆報身徳。次一嘆本因行在身中現也。次三嘆利用難盡。二辭往。三念。念中有二可知。四漸至。五到。六禮敬。七自說發心請問。三正入中大文有三。初嘆發心。二菩薩成就十法下明自分法門。三諸大下仰推。二自分中有三。初辧法體相有二。初辧體相。此文有四可知。就此第三十門內。初四自利。次六利他也。二我已下結名。二悉見下明大用。此文有四。初總辧用相。二亦不著下對用成行體有四。謂立責答結答可知。三分別了知下明二用雙行。四我如是常下廣辧用相。余相可知。第三我惟下結可知。仰推中。初別釋。後總結。第三夜天名喜目者卽三地菩薩也。入離垢喜幢法門。初明勸教。二時善財下依教進入。三見彼夜天下正入。教中有四。初示處。二示其人。三教詣問。四爾時甚深下以偈頌勸詣。偈中初十二總頌前十法。次一教勸善財詣後知識。前中初二頌初四法。次十頌後六法。二依入中有四。初辭往。次念前人法用耳。三時喜目天加被善財令往爲贊知識有二。初贊。次得法門。初文有二可知。四善財往下正往。第三正入中有二。初說自分法門。二諸大下仰推。前文有四。初明法體。二一切毛孔下辧法門大用。三白言下得法因緣。四我惟下結自分名也。大用中有二。初現徳。二爾時善財皆得見聞下獲益。初文有三。辧現十度行徳有二。略釋。次結類廣可知。二喜目下明過去世行徳有三。謂總釋結。三身云下現身攝益。此文有四。一現身有三。謂總釋結也。二爲一切眾生下辧所顯徳。三如是等下辧能詮言教音聲。四彼一一身云說是法時下辧說獲益耳。又卽初身。次意。三口業也。初十度身雲中一一皆有四義。謂一所依。二身。三所作事。四利益可知。二過去行中。方便波羅蜜有五句。初行體。二善巧隨方現依正。三所知作用。四自在無礙。五方便所依事。願有五句。準方便可知。力有四句。初行體。二成諸法因緣徳。三成法善巧海。四所依事智中三十句。初體。二顯現相卽立教義。三智依止。四智辧才相。五分齊。六種類相攝。七智勝能。八所依事。九差別。十所窮源底。十一執取隨用。十二不違可軌。十三智因。十四所依剎土。十五知依報時。十六知正報時。十七果人顯現。十八知果人智。十九知因人。二十知因人智。二十一智知因人位。二十二因人功徳。二十三因人轉易。二十四能扶行願。二十五授行分齊。二十六知說分齊。二十七法因陀羅。二十八同法。二十九知法契道。三十知所趣。二善財獲益文有二。初獲益。二偈贊嘆。初文有四可知也。就十偈中。初七嘆知識身業化用。次一嘆意業化用。次一嘆口業化用。下一總嘆化用廣大。三得法因緣中有三。初結前起後問。二夜天以八十九偈半答。三結會古今。答中初二十五答發心久近。次從是後下六十四半答得法因緣也。仰推中。初別釋次結耳。第四夜天名妙徳救護眾生。卽四地菩薩位也。入教化眾生菩薩法門。初勸教。二時善財下依教趣入。三爾時夜天下證也。初勸教中三同前。二依入中有三。辭念前法往見。略無禮問耳。三正入有二。初說自分。二諸大菩薩下仰推。初自分中有四。初天爲現法門令善財得自分法體。二卽得此三昧下明三昧力用。三白言下明得法因緣。四我惟下結自分所知。初中有四。初辧所依菩薩法門。二現身光。三辧所趣。四得益。二三昧力用文中有三。初明所化眾生處中自在。此中有四。一依二處三知四益。此文中有四。一六道。二四生。三約相。四滿足大願下釋成化意。二善財見彼下善財得益起敬。三卽捨相好下化窮息用引動行心令善財偈贊也。長行及偈二也。此偈文有二十偈半有三。初十半略嘆夜天化用自在。二喜目下三偈嘆得見因由。次七廣嘆夜天化諸眾生成其勝行。三得法因緣中有二。初善財略嘆法門卽作三問。二善男子下天神廣答。答中初嘆法深。二諦聽下正答得法因緣及時劫久近。名在第四結中答也。初文有三。初總嘆。二一切人天下非小心境界。三何以故下釋成有二可知。正答有二。初長行。次偈頌。長行有二。初誡眾聽。二辧。辧中有二。初值一佛得聞正法。二其後劫已下有五百佛出世。作種種形而往供養。此文有二。初釋次結利益也。初值一佛文有八。初時劫中佛出。二時彼城下明所屬王。三彼有女下明本身修行。四時彼城北下明佛施化。五時女卽解下明受化獲益初緣。六爾時妙徳乃至於大眾中下正明得益。此有四。初佛說經。二女得定。三得勝心。四獲勝法門。七復於是前下轉釋往昔緣起。八爾時明淨妙王等下結會古今。有四句可知。四施化文中有二。初明佛普化說法。二爾時普賢菩薩下別爲當機。初文內有四文。初辧菩提樹莊嚴。二最初佛成道放十二種光養眾生根器。卽十二住也。三滿七日下知受道時動地出聲。及隨所應器爲轉法輪。卽爲三也。四何以故下釋成也。轉法輪中有二十句。初二利外凡夫等。次一利小乘。次十利十信。四立無量下利十解。五立無量住菩薩下利十行。六無量淸淨下利回向令回向入初地。七乃至九地入十地。八立無量眾生已下使十地人入安住分究竟處。九成普賢行位也。二當機文有三。初普賢察機。二王人等知說偈正告。三興供養具也。聖王十偈贊佛中有二。初長行次偈。偈中初一嘆佛勸眾往詣。次六嘆難值遇。次二示光令喜。次一勸人速往。二天重頌中有二。初長行生起。次偈。偈文有三十八半有四。初二敕聽許說。次三十三半略明百一十佛。總頌上塵等諸佛。次二依佛得法門。下一勸發善財應速修滿。仰推中初釋次結。第五夜天名寂靜音。卽五地菩薩位也。入無量歡喜莊嚴法門。初勸教。二時善財下依教趣入。三夜天告下正入法界。教中三同前。二依入中但有四。初辭退。二往。三禮。四舉行地而問。三正入中有三。初嘆發心。二我成就已下說自分法門。三諸大菩薩下仰推勝分。自分中有四。初辧法門體。二白言下明法門徳用。二白言天神下得法因緣。四我惟等結自分所知。徳用中。初問次答。問有四句。初問攝化徳用。二問法門境界體相差別分齊。三問造修方便行。四正行也。答中還四可知。答初文有三。初明觀修。二我爲下正明攝化。三善男子下總結。初文有九心可知。二正攝化中有五。初總爲苦眾生令離苦。二若見在家下以十度門等化。三無色界下化著正報者。四爲園觀下化著依報者。五爲貪欲下以五度門攝修勝行。三結中。初結上初句總告。次句結著依正者。次一句結十度等門。又亦可但有三意而通結上文也。文有二。初總次別。二答上境界文有四。初辧因行所觀境。二又善男子下明果徳所觀境。三起非下泯相入實有三可知。四佛子此菩薩下結。三答上方便造修文有三。初一總。次別。三結可知。別中三十一句可知。四答正行中有二。初問次答。答有五可知也。三明發心久近中。初問後答。答中初長行次偈頌。長行中有六。初佛得法。二彼道場上下以法力故常見諸佛。三經佛剎下復以法力見賢劫四佛。四以此法界下復重得無量法門。五汝所問我下結會廣大眞實無增減相。六是故下勸修行。第二偈頌中有二。初長行生起。二正頌有十分三。初一敕聽勸修。次四頌上所得法門因緣。下五頌上行成利益眾生義。仰推文初別次結也。第六夜天名妙徳守護諸城。卽六地菩薩位也。入甚深妙徳自在音聲法門。初勸教進入。二爾時善財下依教趣入。三夜天告下正入法界。初文有三同前。二依入中有七。初善財將辭。先以偈贊報恩。十偈中有二。初生起。次偈頌。頌中初三嘆由教故離諸取著得見法身。次二嘆菩薩離三障故得解脫自在。次三嘆菩薩攝益。下二令時眾離取著也。二正禮辭。三念前法門。四往趣。五見勝相。六敬禮。七問。三正入中有三。初嘆發心能問。二我已下說自分所得。三諸大下仰推勝分。自分中有四。初辧法門體。二是故佛子我爲下明法用。三白言夜天下得法久近因緣。四我惟等結當分所知。二法門用中有四。初二十三句明觀修攝化方便有三。初一句立。次於一切法下釋。三佛子我等下結。第二文有四。一依法。二依世界。三等心下依眾生。四佛子我常下成心徳用。二復次佛子下以十種行觀察法界行稱法成。有四可知。三我如是念下二十三句正明對緣利他攝化。四我已成就下結。三就對緣利他文有二。初辧利他方便。二我深入下結用廣大。初文有二。初辧能持徳。舉數釋結三文也。二明所攝持法此有二。初釋次結耳。得法久近中初問次答。答中有四。初說往世得法因緣。二佛子下會古今。三佛子次有下復值無量佛得諸法門。四復次佛子下復更值無量諸佛獲勝益也。仰推有二。略廣。後述己非分可知。第七夜天名開敷樹華。卽七地菩薩位也。入無量歡喜智足光明法門。文中三義同前。初勸教中示處人名教問偈重頌等四也。夜天重頌中有三。初長行生後。二偈頌。三結。第二文有十四偈。初二嘆法門深妙。次十半頌劫中值佛得法門。下一半頌後值佛出世獲益轉勝。二依入中有八。初善財得法深入大用。二偈贊報恩之行。善財十四偈中。初三嘆自利證徳。次三嘆利他。下八通明自他二用。三禮辭。四重修前法門。五往。六見相。七禮。八述問。三正入中有二。初明自分法門。二諸大下仰推勝分。自分中有五。初總明法門徳用有三。初令得世間樂。二令得出世離苦行。三令成善法行。二我已成下正明法門名體。三善財白言下明法門大用。四白言天神下明發心得法久近因緣。五我惟下結也。三大用中有三。初問。次答。三結。第二答中有五。初辧相。二推功在佛。三尋往因。四依起勝行。五舉佛爲證可知。四發心久近中有二。初問次答。答有二。初明深遠難知。二佛子乃往下正答。此二各有偈及長行。初長行五文可知。初偈有二。初長行生。二正頌。頌有二十一半有五。初一嘆法門深勝。次四頌上非凡小乘等知。次十四半頌惟大心菩薩能知。卽通頌上業行也。次一勸善財勤修。下一推功在佛。許說生後也。二長行正明往因行中有二。初長行。次偈頌。初有六。初明往昔佛世因緣。二佛子彼世下明往世起化因緣。有四可知。三時彼會中下嘆王化徳。有二可知。四時彼女人下說偈顯王大行成就。五王贊女言下贊女及眷屬福智徳成。六善男子下結會古今。第四女偈嘆王徳中有五十二偈有三。初生起。次偈贊。三顯敬儀。第二偈有二。初二十五偈嘆王化徳。二王父名淨光下二十七偈嘆王眷屬勝。初文有三。初六明王未生時具有諸惡。次十二嘆王出世丰樂斷惡修善。次七偈嘆王說法利物。第二嘆眷屬中。初三出王父母所正法治世。次九嘆王出世丰樂。次三嘆王遊池園觀。次十二偈池華中童子出現爲世歸依。第二重頌中十偈有三。初五以五通自在知諸佛出世事。次四以漏盡智通知出世法。下一勸修。仰推文有二可知。第八夜天名願勇光明。卽八地菩薩位也。入隨應化覺悟眾生長養善根法門。三義同前。初教中有三句可知。二時善財下依教趣入有四。初辭退。二詣。三見相。故下文云。向所顯現者卽指此相也。四敬禮。三正入中有二。初說自分法門。二諸大下仰推耳。自分中有四。初得十種心下於知識十種心等卽法體。亦可十種心由屬前第二依教趣入第五文。卽當請問也。但爲顯八地無相故不言請。共法已下始是法門體。宜可思攝耳。二偏袒右肩下說偈贊嘆。三白言下請問法門名及久近成道因緣。四我惟下結。初文有二。初得十心。次得應共菩薩法。十法有三。舉釋結數𨿽有十列惟八句。句別先舉次釋可知。二共法中總有四。初總。次所謂下別有一百句。三得如是下結。四辧益。共有三義。一師與弟子共。二位中攝法共。三緣他共法故得共行也。上來善財行窮至此無功用地故。廣辧獲益。二偈文有二。初長行明說偈意。次正嘆偈中有十行。初一於知識起自己心攝也。次六明由知識得法請爲廣說。下三念徳難報。三辧答久近。文有二。初問有三問可知。次答。答文有三。初答法門名。二我入此下明法大用。三如汝所問下明答發心久近。又亦可發心久近答第二問。大用者答第三成佛問。卽因廣大隨機上下故。未定作佛也。第二答大用中有五。初總說入此法門得平等離染著。卽理智也。二解一切色後智了色性也。三於念念中現如是下總結自在神力。四或見等下廣顯行相品類等也。五我住此下結嘆佛事廣大利益。三答前發心得法久近中。初牒問次答。答中有二。初一句總。次別。別中有六。初辧法深。此文有二。初法有五句。後以五諭次第合之。卽隨結也。一智門圓滿究竟諭。二智體本淨無惑諭。三智門離障益生諭。四智用隨機難壞諭。五自在徧周無害諭。二菩薩智下以世間言說其久近。初許次說。二文可知。三結會古今。四佛子我於爾時下轉報見多佛也。五次有劫名日光下轉劫值見六十億佛勸發修行。此文有二可知。六偈頌此文有二。初長行生起。二正偈頌。偈文有三十六偈文有六段。初一頌上法深承佛力說。次十三頌過去太子代受獄囚救生等文。次五頌初佛聞法發心出家等。次六偈頌從是已後值諸佛修法門等。次八明法門大用。次三嘆法門徳備勝妙難思也。余文可解。第九天名妙徳圓滿。卽九地菩薩位也。入無量境界受生自在法門。流彌尼者生太子處也。三門同上。初教進三義同前。二時善財下依教趣入中有七。一辭。二念增前法。三漸至處。四周徧下尋求。五見相。六敬禮。七申問。三答言下正入法界中有二。初說自分法門。二諸大下仰推勝分。自分中有四。初辧法門名體。二善財白言天神下明法大用。三善財白下得法久近。四惟我下結自所知。法門名體有二。初辧方便。二出行名體。初文有三。初長行。次偈頌。三結益。長行中有三。初舉十名嘆徳。二何等下嘆別釋。三住是下結。此有十句。初文有三。初舉十數。二嘆徳。三何等爲十下列十名。有二可知。第二別釋中十門各有三。初列名。二釋也。三結。重頌十偈。次第頌前十受生法可知。二法門大用中有三。初問。二答。三我一念中悉知下結知自在耳。此有二可知。二答文內有五。初天得具足受生法門生此林。有四句也。二時此林下現十瑞相。初立宗。次問。三釋。四結。五明初利益也。三佛子摩耶乃至生太子時下因行智光以相顯體。有三句可知。四畢利叉樹下大用自在攝徳無礙有三句也。五生菩薩時如空下顯淸淨無染。文有三。初爲益現身。二順法成似。三成而無作。初有四諭。朗曜挺特如空中日。卽現羣機諭若電光。布慈漸益如山起雲。像現除迷若闇中燈。三得法因緣中。初問次答。答中初長行次偈頌。長行中有四。初時劫佛現。二彼世界乃至王都下明受身因緣。三於意云何下結會古今。四我從是來下辧修行廣大。頌中有二。初長行生起。二頌偈文有三十三半有四。初一敕聽許說。二有八頌前初所得法門。次十三半頌上經諸佛修使增廣。次一結難思也。仰推有二可知。第十瞿夷此方名明女。卽十地菩薩位。太子有三夫人。此是第三夫人。耶輸陀羅第一夫人。第二夫人名摩奴陀羅。此名意持。此佛宮中但聞名不見其形也。此明女表慈悲行究竟也。入分別觀察一切菩薩三昧海法門。三義同前。初教往三義同前可知。二依入中有八。初辭退。二念增前法。三往。四至菩薩會堂下明至所。卽總集地分。五爾時彼天下顯方便行勝克位自然。卽眷屬行勝。六爾時離憂壞下彰其行具入勝境界。卽三昧分。七敬禮諦觀。八自說發心請問。五具方便行勝。文有六。初眷屬行集。二白言下嘆善財自分中具自他行。三我觀仁者下嘆善財勝分行中具自他利行。四復我觀人者下勝進中通三世法。此文有三可知。五善財答下述同利他佛事有二。初總次別顯。此文有三。初緣違順二境調心。此文有四。初法。次諭。三合。四廣成。此文有三也。二若菩薩如是行者下述成業用也。三天神下結也。六善財將升法堂下明一行一切行俱現顯勝妙相。此文有三。初將升卽趣向正位。二彼離憂等下顯燻資義。三偈頌顯善財勤求示成佛義也。所以往天所爲此。已下知識位勝故。表藉多方便成也。偈有二。初生起。二偈頌。頌文有十行分三。初三自利行。次六利他行。次一嘆能近善友得見諸佛。六入勝境中有四。初總辧勝境。有二可知。二尋求。三見勝相。四悉於下明徳行淸淨。三爾時瞿夷作是言下正入中有三。初嘆能問許說。二若菩薩下自分法門。三諸大下仰推勝分。初文有三可知。自分中有五。初舉業自在修觀方便。二善男子下明法門名體。三此法門下辧法門大用。四大聖發心下明發心久近因緣。五惟我等結當分所知。初文有三。初明十法界行五句也。二佛子十值知識中若諸菩薩下明十值知識方便行有六句也。三以偈頌有二。初長行生起。二偈頌中有十三偈。初二頌上一句。次七頌中間七。次四頌下二句。又亦可合通贊前人法方便也。三大用文有二。初問次答。答有四。初明此界用。二如此娑婆下徧餘十方十世界也。三盧捨那本願下明前教意異有所因。四我悉深入乃至何以故等已下釋知寬廣所以。此有四句可知。初文有二用。初知有漏因果。二彼諸劫下知無漏因果有三。初知佛。二知小乘。三知大乘也。四得法發心因緣中。初問次答。答中有六。初辧本身及始得法門。二彼佛滅後轉得勝法門。有三可知。三佛子我得此下辧修分齊。四佛子我若下明修行本意。此中有二。初辧。次釋所以可知也。五我於下修增諸行。六猶未能知下辧行增微彼諸本身及始得。文有十一段。一明本身感佛化導。二時彼女人聞是下化同眾生故往太子共爲眷屬。三爾時太子下爲犯邪行故。問彼女依正法有二文也。四時彼女母白言下嘆徳勸受。五太子答言下共其立要有三。初立要。二偈頌明有所期。三女隨受。六爾時太子聞彼下以衣施。報恩顯徳。七時彼女母卽爲下嘆女自慶起隨喜心行。八彼太子與女俱下見佛得道。九詣父王所下勸父王見佛。令彼大王知見於佛得聖道耳。此文有五。初詣告王。二王審問。三王喜捨位。四佛爲說法。五王出家得道可知。十爾時太子月十五日下太子作王廣成攝化。十一爾時太子下結會古今也。六行增微內此文有三。初總辧。次責。三答。答中有四。初立。次釋。三廣辧。四結分齊。第三廣文有三。初立。次責。三答。答文智正覺眾生世間分二也。又問若取上下諸文。普賢法行似從十信解位已去卽得究竟。今約此文時。其普賢行勢似難成。位到十地方始可得者何也。答其普賢行體實不可依位得之。何以故。爲附性起法故。今約三乘起信位論。從初信解位乃至十地皆非究竟。何以故。依位相取故。仍於此中間念念剎那盡普法也。何以故。爲得性起故。佛卽可知耳。摩耶夫人者此方云淸淨妙。此下第二會緣入實相。所以將夫人。表此爲性實能成究竟覺故相卽如。實大幻不住智悲故。入大願智幻法門有三。一勸勝進等。三同前。初勸教中有四。初示處。二示人教名。三教問。四瞿夷重頌。頌中有三十三偈。初十八偈長行中脫無。大論引此。具有亦可過頌前事未是脫也。此文有三。初一總明攝修行人。次十七廣述多劫修行因緣。三下十五總頌上文。此中初三頌上日光佛所發心。次七頌上逢後佛發心。次四總頌上得菩薩自他勝法。下一總頌上修行增微也。二依教趣入中但有七。一辭略無念前法及所至處。無意可知。二作是念我當云何下明善財念後方便。三善財隨順其教下明見依報相。四見夫人下見正報相。五見摩耶有如是下善財同彼卽表行修入實。六敬儀。七述本因由請問法門。第二方便文有三。初善財念求。二時有城下有三。知識開導。三答羅剎言下明顯求知識法。此有二。初領恩問。次答。答中有四句。一信。二思。三精進。四會理也。初文有三。初總。次嘆摩耶身徳。三結。此文有三。初辧分齊。二仰推。三仰求方便。二有三知識其意云何。初表所知法。次表能知智。三表方便相。又初約性起辧義。二約智辧詮。三約方便辧資成。余意可知。初知識內有四。初供養善財卽方便資成相。二作如是下教其行法。三菩薩若如是知下結觀成益。有三可知。四佛子下明得法者見一切眞知識。顯法有可成名善巧也。教行法中有二十四句。摩耶者此名幻化。方便智教惟心觀。卽正知識。是正惟心幻化不疑。此卽以實顯相故也。第二知識有四。初天神嘆夫人。二光照諸佛依正。三智光入善財頂。四善財獲益。第三知識有三。初羅剎華散善財。二語善財下教行法。此文有二。初親近。次見。此二文並各有四。文可知。三若有菩薩下結。能親近知識十法中前八可知。善對治下第九句。順善知識下第十句。三見依報有四。初見華臺。二見樓觀。三見寶坐。四明眷屬行相。四見正報有三。初見身體。二爾時善財乃至隨應眾生下辧化用。三善財見如是下廣辧見利益相。初文有四。謂爲益現色。二順法成似。三相實說空。四勝二乘故現色。初文合有五十句可知。五善財行修入實文有五。初見夫人牒前所見身相。二卽變下正同此正會相入實。三敬禮下勝分相應。四獲益得定卽行體也。五從三昧起。三答言下正入法界。文中有二。初說自分法門二諸大下仰推自分中有四。初辧法門名。二得此法門下辧法用。三白言下明法因緣久近。四我惟下結也。第二法門用中有三。初局文分有四。初得大幻法故。生太子時能現不思神力。有二句也。二善男子下菩薩退生時光觸故。得受生法門自在有四。初光觸。二得受生莊嚴。三見現未事。四見過去事也。三又善男子下明容受自在有七。初光觸。二身寬有二可知。三容依報。四受等行菩薩。五受異生。六容下位菩薩。七受作用。四念念中下明化用容受自在。二於此下通十方有五。初明分量。二決疑。三決一疑。四責。五答可知。三善男子我爲盧捨那下與千佛等爲母也。此文有二。初辧次結也。三得法久近中有三。初問次答。此文有三。初本身獲益有二。釋結也。二彼道場神下結會古今。三善男子我從下廣明修法門徳用。三復次善男子下舉廣顯略也。仰推三可知。此世界忉利天上下明第三攝徳成因相。爲彌勒是因故也。人名彌勒。入三世智正念思惟莊嚴法門。有三。初教勸進勝。二爾時善財聞如是等贊下依教趣入。三爾時彌勒觀察大眾下明證法界。初文有五。初示方便知識。二又作是言下示正知識住處。三彼園中有菩薩下辧知識名徳。四汝詣下教問。五何以故下嘆徳以勸求。初文有二。初示天以表淨女以表內智慈悲顯妙法身。此文有三可知。二明二童子等表見化用修成方便資成依止。卽寄福慧也。亦可前摩耶示以實應實。此童子等以相應相也。有說此中失次。此意未詳。且作此釋。又作是言者是摩耶言。案此卽以理成事不虛。若爾前正念天及女寄是妙法智身云何。答正念卽體相成。此寄依體成相耳。二示依報住處文有四。一示方。二示國。三示園林。四示樓觀並因也。所以雲南爲事。因位順正果故。三示知識名中。初名。次辧徳。四教問中有十句。初五問修方便相。次五問正修行相。五嘆彌勒能說徳有二。初嘆能說徳。次汝不應於下廣嘆勸求。初文有二十句分二。謂問答二可知。答中初知識自成徳。二彼菩薩能成善財勝行。二廣勸求中有五。初一百七句勸修諸相行。此初文有三。初十句總勸教。二何以故下釋成求法相。三善男子略說下九句結略顯廣。初釋勸修諸相中有二。初釋。次結。初釋文有三。初四十二句自利行有三。初勸。二責。三廣辧。二照無量法下利他行。三詣諸佛剎下四十一句勝分行。二是故善男子下正勸求知識。三復次乃至則爲慈母下引十諭嘆知識。釋結二也。四發大地心下辧求知識益。此文有二。初明轉受法藥儀。二辧藥病相擬法耳。此文有三可知。五善男子詣善知識下結行成益。此文有三。初辧自分。二明勝進有二。初責次答可知。三善男子下推功在友耳。此文有三。初總顯徳。二以略顯廣。三攝徳屬人也。第二正勸求中有七十四句有三。初正勸進。二何以故下四十辧成須求。三復何以故下辧知識有力之意。爾時善財問如是等下第二依教趣入中有八。初聞嘆知識心生信。二正念思惟下念前法門。三漸進也。四以過去際下爲見勝境故起大方便。五善財如是下得大慧眼觀大法境無辭退文。第六五體禮敬下見依報相。七爾時善財贊嘆樓觀下見正報相。此卽是證相。以人成徳。此則是證。以徳成人。此從後說。八頭面敬禮白言下明禮敬請問。第六文有五。初見樓觀敬禮。二作如是念深察賢聖住處。三未起間下敬法轉深。四合掌諦觀下廣嘆依正。五以偈頌。第二文有三。初見土相卽恩敬緣。二又復下泯相入實卽緣實觀。三深心信解下以實成相。五重頌中有五十五偈有三。初七頌上樓觀住處。二有四十四頌上第四具徳聖所住處。次四結徳嘆窮。亦可分五。初一嘆彌勒。次三十四舉人徳以嘆室。此有三十三事。三有十八嘆住室利益。四有一恭敬住室人。五有一請求攝授也。第三文有二。初一嘆在室人。次十七正辧利益有十一事。前長行舉室成人。此偈嘆人成室耳。七見正報相中有五。初起方便求見法身。三遙見下鄰而未卽也。三與無量天龍下辧其眷屬。四從外而來顯眾行緣集也。五威徳特尊下嘆徳也。三爾時彌勒觀察大眾下辧入法界。文有四。初廣嘆發心徳。二汝先所問下正入自體法門。三大聖此行下辧法門名。四白言下窮緣顯實也。初文有五。初嘆具功徳者。二告善財汝可往詣下會位從實。三善財五體敬禮下攝其勝徳也。四重指大眾。由善財具徳故偈贊善財。五告善財善哉下領問嘆徳耳。初文有七。初示大眾總嘆善財徳。有問嘆二文。二此童子下嘆成希有有四句也。三何以故下辧成。四諸善男子下廣嘆勸學有四。一謂發心。二能進。三修行。四勸學故也。五此童子下重成徳用。六善財汝今下廣嘆值遇善友益有六。初總通法見。二推嘆文殊力。三成其證行。四嘆行力增上。五勸學六曉諭其壞有二句。七善財當知下勸知行分齊有三句。余相可知耳。頻陀伽羅城者覺城也。經由一百一十知識者通正助也。上四十二等寄位故來耳。嘆善財云。無量菩薩廣劫所修。善財一生得者。教法中得也。故離世品云於文字教法等故。此約三乘教釋。若約一乘時。亦可普賢行證。證彼普行及別行也。此卽非教得。亦可上果下加得。問何故此處廣嘆功徳及發心等。答此爲位窮行滿足處故也。余準可知耳。二會位從實文有六。初教問。二悲泣顯成位難。因此辧諸知識內數有悲泣者。但諸位中勝進玄越而今得者荷恩。難離慕戀悲耳。三文殊授瓔珞卽表福智嚴徳之位。四善財得已供散彌勒正辧福徳莊嚴會成其位也。五彌勒摩頂贊嘆根行相應。六善財偈嘆。此等表意可知。此有二。初長行次偈頌。偈中初一慶見彌勒。次一願見文殊本師。三重請彌勒。卽舉徳成位。亦卽攝勝徳也。中有四。初敬禮。二自說發心請問。三大聖下嘆徳。四惟願下結請。四偈嘆善財。文有三。初長行總示大眾能發心人。二偈嘆善財徳。三長行結偈有六十八行有四。初十一嘆其善來。次十八嘆其自利得。次二十二嘆成利他徳。下十七嘆自他徳滿。五領問廣嘆發心。文有四。初總嘆。二善男子汝得善利下嘆能見知識徳。三何以故下有二百一十八句。廣嘆菩提心令修趣入。四是故下結。第三文有二。初一百一十五嘆菩提心能生萬徳徳等諸佛。二譬如自在藥下一百三嘆能成大用得彼大果及不捨世間也。初文有二。初辧次結。結有三可知。第二有二。初釋次結。結有三可知。二自體法門文有三。初牒前方便攝入樓觀現量境。此文有三。牒勸趣入。二生其勝欲。三顯方便可知。二善財卽入下正入三昧。三彌勒攝神力下明出定也。二正入定文有三。初入。二見淨土。三汝見不下審其見解。第二文有五。初見嚴相卽信境。二爾時善財下獲益禮敬三禮已下現自身。卽當法機器有二可知。四又見下現因果法相。卽修行者所依法此文有二。初因。次或於樓觀下現果法耳。五爾時善財諸下明差別異現。卽顯一果互彰立教儀則。此文有二。初現果八相有二可知。二鈴中等現因中差別事也。前卽初因後果。卽修行次第。此文初果後因。生信成解次第耳。鈴下有六。初鈴現音聲法門有二可知。二鏡現形相法門。三柱現住持法門。四珠瓔現莊嚴法門。五樹現建立法門。六半月現住位起行法門也。三審見聞有三。初問。次答。三譬況嘆見無礙。嘆文有七。初超出妄境諭。二回觀勝法諭。三善識諸相諭。四延時謂短諭。五眞徳善現諭。六境現隨心諭。七觀法無礙諭。此有三諭。一見色無礙。二現色無礙。三隨作無礙也。出定文有四。初大聖攝用歸本。二復以身口加令出。三正出。四出已彌勒重問觀中事。審觀虛實。有問答二文也。第三答法門名體有三。初正辧定體。有問答二文。二一生菩薩下明攝一切法門。三大聖此諸奇特下問答顯處。以彰實耳。答中有二。初開二法門。二以二諭現及合也。初諭成就菩薩起事諭。第二起學菩薩願成諭。第四辧法門大用。卽名窮緣顯實耳。有二問答。卽爲二。一問從來所趣處。二白言下問生所。初第一答中有三。初舉實無來。二但爲教化下約緣集有處。三汝所問我下爲引物故現所出方。二問生處中有二。初辧因行體生處。二我於此閻浮提下明化身現來生處。初文有五。初辧生處。二以般若爲母下十九句別明眷屬行。三超凡夫地下校量優劣。四生如是家下十句辧位勝。五我淨法身下十句辧報體相應。卽體勝也。二化身生處中三處卽分爲三。謂一人中。二天上。三下生人中。並是最後生也。第四智照無二相人名文殊師利。入普見順知識教法門。亦云菩薩寂靜法門。文有三。初善男子汝往文殊等辧勸勝進。二時善財下依教揀擇卽趣入也。三爾時善財下正入法界。初文有三。初示人名。二示教問。三何以故下嘆徳。此中略無處。下文云到普門國也。嘆徳有六。初責。次答。卽嘆徳。三善男子下重示以勸。四是故下結勸也。五重責。六答耳。依教趣入中。初敬禮。次辭退。三經百一十城漸至處。四揀擇也。普門國是文殊一暫化處也。亦可智所依普法耳。第三正證入中有二。初見。二獲益。所以不云說法證無言說故。所以此中普見爲表見大智普照不二故。所以不言見文殊顯普照離見相故。不違其教者通諸知識順忍故。二增長等者證益在己。此中有四。初成利他。次安住下成自分行。三入佛甚深下隨順勝分。四現入諸趣下明自他徳成入普賢行也。此下第五顯因廣大相人名普賢。入十不壞智慧法門有三。初善財聞普賢名者教勸勝進。二一心欲見普賢下依教趣入。三善財卽見普賢下正證法界。初文有二。初聞普賢名卽示名也。二行願下卽嘆徳也。此無示處辭等。意可知耳。言聞普賢名者上聞四普。一教量中文殊分具普賢行。二趣入中至普門國。三現證中普見諸知識。四證後智修普賢行也。故言聞也。嘆徳文有十一句。初行願諸地者總。次具下十句別。總中初顯地前願樂行。次嘆地上所依位功徳也。別中地具者成地因行也。地法者十法界。是地體故。地得者攝之在己證得也。次第者地地始終也。地修者四五修等也。住者當地修滿也。地境界者三性三無性。亦可分局也。是地所緣境也。持者境持觀心也。亦可因持果。共者信悲慈捨等十行等通成諸地也。正道者根本智也。二趣入中有二。初一句起正希望。二虛空界等下辧趣入方便。此文有二。初善財總念淨土法身。二起是心時下瑞相應現。此文有三。初辧見之因緣。二卽見下正見相也。三結前生後。現相文有二。初十淨土相。次十法身相。又亦可初十顯淨國土及淨眾生世間。次十顯淨因陀羅网境界成智覺分齊。欲明普賢分齊耳。三證入中有五。初明普賢徳用攝化。二我於過去下重述普賢本因勸修勝行。三善財經由親近下校量顯勝。四善財能自究竟下嘆善財行勝。五說偈嘆佛結終於後。初文有四。初總見勝妙等諸如來。二善財見普賢下見法界行用。三普賢卽申手下加令得三昧。四普賢告下審問定事有三。初問次答三嘆徳也。初文勝妙有九義等諸如來。亦十也。二見行用中有四。初明外用化。二重觀普賢下內用攝化。三十方下結會平等有五句。四善財見普賢下明善財得十不壞智門益。初文有二。初釋十九出生用。次結。二內中有二。初釋次結。四善財得益文有二。初總牒十門。二別辧。三摩頂加得三昧中有三。初摩。二得益。三如此下結會。二摩頂益中有六可知。勸修本勝行中有七。初由久修菩提心故得上自在徳用。二我所修下明徳難窮。三我得如是下引已所得勸修行也。四汝且觀下勸觀現事。文有三句可知。五若有眾生聞我名下顯徳深廣有五句。六聞修習下明大心大行行應同得生有二句。七汝復觀我下勸觀三身大用。前第六中生淨世界者生報土也。生我淸淨身中者生法身中耳。文云普賢身相猶若虛空。依於如如不依佛國耳。第七中有二。初勸。次觀。具見因果。第三校量行徳有三。初正明校。二何以故釋成。有三可知。三不此世界沒下嘆善財自在難思顯其勝義。第四嘆善財行勝。文有二。初因圓。次不久下果滿。果中初總。次別可知。五偈頌嘆佛。所以嘆佛者。明普賢菩薩在座前承加攝化。其行究竟成功在佛故嘆也。亦可約果嘆因位力。卽是述前。偈中有二。初長行生起。次頌偈有九十九偈半有三。初八略舉如來菩薩功徳敕聽許說。次八十九半別嘆如來三身化用。三有二結勸修行。初文有三。初半敕聽。次四半略嘆如來三身徳。三有三嘆普賢功徳。所說不虛勸物生信也。前三身中初一半嘆法身滅徳。次一報身智徳。次二化身恩徳也。二廣嘆中有三。初二十半嘆報身徳。二或見釋迦下六十三嘆化身徳。三如來淨法身下六偈嘆法身徳。問何故重結乃嘆佛徳者何也。答此是顯發釋。舉果顯因分齊故。余可準之。報身中有五。初三嘆理量二智善巧。二或見如來坐下四明徳普周惟大心境界非小智所緣。三或見盧捨那下七明諸佛徳等具法身淨土及勝眷屬。四或見一毛孔下五半辧無方大用。五如是下結說難盡。化身中有三。初二十半嘆佛身業大用。次安住無上道下有二十二嘆佛口業教化。三諸佛尊導師下二十半嘆佛意業巧攝益。初身中有四。初一釋迦身化。次七示種種因行八相成道化。次五現余佛升天等化。次七半能現授記等種種隨緣益。口中有三。初五明所說法有大威力。次十二明一音隨機赴感。次五辧成徳用所以。前十二中初四明一音隨聞各異。次八結教差別。意中有二。初十二嘆用善巧。次譬如下八半諭顯。諭別有五。一隨益應成諭。二在物心現諭。三隨順像現諭。四爲生護持諭。五爲物生徳諭。此五是攝化大网。余文可知。法身六偈中有三。初一半嘆法身具五相。次譬如夢所見下通約諭顯。三有二偈法合。諭文有二。初一半約理辧成。二一約事彰法耳。初文五相者。初一句白淨相。次二句不可思議相。三性離有爲無爲爲相。第四句無染相。第六不去而徧至者。卽第五常住爲相。下二結勸中。初舉四諭況徳難窮。四者一覺心無限諭。二事法難窮諭。三數深廣大諭。四虛空無際諭。通卽可知。反成佛徳深遠耳。次一舉益勸修也。此卽流通分也。此經本有十萬偈。此釋但有三萬六千偈。說余意可知耳。

大方廣佛華嚴經搜玄分齊通智方軌卷第五﹝之下﹞

