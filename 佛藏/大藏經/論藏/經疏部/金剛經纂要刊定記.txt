金剛經纂要刊定記

宋子璇錄

金剛經纂要刊定記並序

釋氏教。金剛經世所由來尙矣。自秦至今凡幾百載。諷誦無卑髙。感應盈簡牘。利及幽壞而達乎神明。蓋趣大之坦塗。破小之宏略也。故補處頌以爲本。二論釋而有貫。諸疏互解或依或違。圭山大師。撮掇精英黜逐浮僞。命曰纂要。蓋取中庸。復申記略。用備傳習。石壁師。仍貫義意別爲廣錄。美則美矣辭或繁長。後學多不便用。今更刊定翦削煩亂。俾流而無滯學而思講。庶吾道無墜地之患也已大宋天聖紀號之明年。季冬月甲子日。序云。

金剛經纂要刊定記卷第一

長水沙門子璇錄

疏文分三。初標題目二。初經疏名題。金剛般若經疏論纂要者。此題九字從寬至狹能所六重。一能所釋。謂金剛等五字是所。疏論下四字屬能二能所詮。謂經字屬能。金剛等四字是所。三能所簡有二。一簡通。謂經通一代時教。般若惟局當部。二簡別。般若猶通八部。金剛但屬一經。五能所諭。金剛是能。般若屬所。六能所纂。纂字屬能。謂疏主也要字是所。謂正義也。若著並序二字。復加一重。二字是能。上皆所攝。然此七重不出教行人理。謂經及疏論並序五字是教。謂能詮能釋能序也。般若通行謂觀照也。纂字屬人。疏主也。金剛要字屬理。金剛諭實相。卽眞理。要字是正義。卽道理。旣知一題能所去著。須知題內義理淺深。金剛有三義。謂堅利明也。般若亦三義。謂實相觀照文字也。經有三義。謂常貫攝也。疏亦三義。謂疏決布也。論者議也。亦三義。謂議理議智議行也。纂要亦三義。謂要義要行要文也。且金剛三義者。以萬物。不能壞能壞於萬物。復能有照用。可諭三種般若矣。堅諭實相。以其𨿽經多劫流迸六道。未嘗生滅未嘗虧缺。故云堅也。故心經云。是諸法空相不生不滅不垢不淨不增不減等。利諭觀照般若。謂此顯時照諸法空。故言利也。故心經云。觀自在菩薩。行深般若波羅蜜多時。照見五蘊皆空。度一切苦厄。乃至云無智亦無得等。明諭文字般若。以文字能詮顯彰。明實相觀照令顯現故。由斯三義似彼金剛。故舉金剛以諭般若。然此般若諸佛眾生悉皆有之。由彼在纏故不能利用。苟能聞教解悟內外燻力。則能斷煩惱出生死。理智相冥能起大用與佛無異。其猶金在礦中不能隨用。苟能出礦必能成器斷物。故知此慧無不有之。故知此慧能建大義。今云般若蓋大慧之梵音也。金剛卽般若之正諭。法諭雙彰故曰金剛般若也。若準經題。具足合云波羅蜜。卽嘆慧之功也。唐言彼岸到。此猶西域之風。若順此方合云到彼岸。彼岸者卽是涅槃。爲對生死之此故。號涅槃爲彼。意明般若是到彼岸慧。斯則慧之別相也。然到彼岸慧略有二意。所謂頓漸也。頓者。此慧顯時。一剎那間照諸法空。卽是到彼岸故。名到彼岸慧。以不歷多時乃名爲頓。漸者𨿽則頓照法空。且習以性成任運計執。所以策彼頓悟之慧。覺察妄情。損之又損之以至於無爲。此則究竟到於彼岸亦名到彼岸慧。以歷多時故名爲漸。漸之與頓遲速𨿽殊。一種得名到彼岸慧。所以具足合云金剛般若波羅蜜。今略不言也。次明經字具三義者。然準諸家解釋共有多義。謂湧泉出生繩墨結鬘之類。若佛地論中惟說二義。謂貫也攝也貫穿所應說義。攝持所化眾生。且如來入滅二千餘年遺風若存。得聞正法者。斯皆經之貫穿之義也。眾生流浪莫知所從。得佛教門咸歸正趣者。斯皆經之攝持之義也。具此二義故名爲經。今以此二復加常義。以對三種般若。謂實相常觀照貫文字攝也。然此一經羅什所譯。句偈淸潤令人樂聞。至今長幼髙卑盈於寰宇。靡不受持此經也。疏論纂要者。卽此一卷疏文也。疏卽靑龍大云資聖塵外等疏。疏謂疏通理趣決擇義相布致文言也。論卽天親無著智度。金剛仙功徳施等論。一一論中任運議於理智行也。問旣有疏論釋經。何必更制斯疏。答以纂要故。卽是纂他疏論之要義。而成此疏也。然纂要之設總有兩意。一則上符聖旨。二則下葉人心。意顯諸說有不符聖旨不葉人心者。且初意者。只如此經是空無相宗。有以法相行位廣列而釋。此則不符聖旨。失於宗故。故序云。或配入名相著事乖宗。有人聞是空宗便作一味無相道理解釋。此亦不符聖旨。以宗𨿽無相義乃千端。旣以一味解釋。此則迷於末也。故序云。或但云一眞望源迷泒。前則乖宗不迷泒。此則迷泒不乖宗。互有得失俱未圓暢。復有縱於僻見以之注釋。宗泒俱失不足評量。故序云。其餘胸談臆注不足論矣。然其諸說𨿽各有舛的。以未兼暢故。皆判云不符聖旨也。今制此疏不添法相免乖於宗。隨文釋之不迷於泒。離前二過宛乎得中。此則超然獨符聖旨。然今疏內皆用聖言。故序云。故今所述不攻異端。疏是論文乳非城內。況二菩薩師補處尊。補處如來師釋迦佛。展轉推本佛佛相承。降及無著天親更無異說。故知此疏便是佛言。謗此疏者卽同謗佛也。故序云。且天親無著師補處尊。後學何疑。或添或棄。次下葉人心者。且諸家章疏在理未當於文且繁。致令學人少敢措意。故轉念者廣通會者稀。故序云。致使口諷牛毛心通麟角。然今此疏撮其樞要直下銷經。經疏相兼盈五十紙。不問緇侶塵俗可以畱心。不惟上中下根可以學習。有斯兩意所以述之。此則前智後悲。自他兼利也。故云金剛般若經疏論纂要。並序者。並謂共兼及也。序者敍也。敍述經疏之意故。又序者緒也。謂頭緒也。意明此半紙之言是述疏入作之頭緒也。二作者嘉號。京者都也大也。卽士庶貴賤都會之大處也。然是西京非謂東北。以有大興福寺。闇揀故不言西也。沙門梵語此云勤息。卽釋眾之通號。謂勤修諸行息煩惱故。述者明非制作。符上纂要之言。但是敍述先聖之旨。非別制作故也。例如夫子云。述而不作信而好古。竊比於我老彭。二序宗旨二。一序贊經旨二。一通明起教之緣二。一明迷眞起妄二。一眞空。言鏡心等者。以要言之。上句卽眞。性離緣。下句卽緣無自性。大約如此。若其委明應先略配後當廣釋略配者。此兩句中鏡像是諭。心色是法。本淨元空通於法諭。以鏡諭於心。以像諭於色。像是鏡之所現。如色是心之所現。鏡𨿽現像其像元空。卽顯鏡本淨也。心𨿽現色其色元空。卽顯心本淨也。言本淨者卽是性淨。通因果凡聖故。故華嚴云。非識所能識。亦非心境界。其性本淸淨。開示諸羣生。此略指配也。若廣釋者。鏡卽人間所用之鏡。然有塵薶不堪用者。有𨿽淨而在匣者。有淨無塵垢掛之髙臺萬像斯鑑者。今取後者爲諭。心者性相二宗所說各異。相宗說者。或以集起爲心。惟第八識集諸種子起現行故。或以緣慮爲心。通於八識俱能緣慮自分境故。然此所說但是有爲生滅。非今所諭。性宗說者。卽如來藏。本源自性淸淨心也。然今所明正是此心。以是迷悟根本凡聖通依世出世間皆不離此。所以起信論中立爲大乘法體。故論云。摩訶衍者。一法二義。所言法者謂眾生心。是心則攝一切世間出世間法。依於此心顯示摩訶衍義。又云依一心法有二種門。一者心眞如門。二者心生滅門。是二種門皆各總攝一切法。此義云何。以是二門不相離故。以眞如門是通相故攝一切。生滅門𨿽是別相。以是卽眞如之生滅。亦攝一切。以此二門同依一心爲源。則知萬法不出此心。又如華嚴是圓極一乘。亦以此心。爲一眞法界之體。故彼疏說。統四法界爲一眞法界。謂寂寥虛曠衝深包博。總該萬有卽是一心。體絕有無相非生滅。乃至云。諸佛證此妙覺圓明。現成菩提爲物開示等。然此一心有性有相。相則凡聖迷悟因果染淨等異。性則靈靈不昧了了常知。然此性相不卽不離。以相不離性故。只向同處異。性不離相故。只於異處同。性不卽相故。未始有差別。相不卽性故。未嘗不殊異。蓋緣性相一味。所以同異兩存。其猶一水波濕。性相同異可知。然此靈心本非一切。能爲一切心之名字亦由此立。今云淨者但約畢竟空義。非是揀染名淨。以但惟一心。貫通染淨故。荷澤云。知之一字眾妙之門。一切諸法依此建立。旣爲得失之祕府。乃是升降之玄樞。稱眾沙門實爲至矣。今所辧者卽是此心。然前所說相宗二種。乃是此心之內生滅一門。對辧淺深故須料揀。和會通攝則實無所遺。本淨者諭則可知。法中有二意。一則此心從本已來。性畢竟空故。二則現爲煩惱所纏而無染故。此當起信論中眞如門也。故大集經云。善男子。一切眾生心性本淨。心本淨故。煩惱諸結不能染著。猶如虛空不可玷污。心性空性等無有二等。像卽鏡中所現萬像。色卽本淨之心所現諸法。然所現法不出色心。今惟言色而不言心者。一爲文句窄故。二爲影在下故。三爲以初攝後故。前二可知。後意者一切諸法不出五蘊。色之一字貫五之初。今言色者舉初攝後也。故大般若中。每例諸法皆以色字爲初。如雲善現般若波羅蜜多淸淨故色淸淨。色淸淨故一切智智淸淨等。由是文𨿽標色而意兼於心。色心旣彰萬法備矣。元空者諭則可知。法中有二意。一卽本來是空。論云。一切諸法惟依妄念而有差別。若離心念則無一切境界之相。二卽現見空。故色等諸法本來自空。迷人不知妄執爲有。𨿽然執有未始不空。故中論云。諸法若不空卽無道無果。又云。以有空義故一切法得成。然此一句亦是釋疑。恐人聞說心性本淨。復見論云是心則攝世間法等。便謂本具染等不合言淨故。下句釋云像色元空也。意云色等若實則污淨心。色等旣空憑何污心。如鏡現穢像。穢像元空似有實無。云何染污。故云鏡心本淨像色元空也。無上依經云。淸淨有二義。一者自性淸淨。是其通相。二者離垢淸淨。是其別相。寶性論中亦有二義。一自性淸淨。謂性淨解脫。二離垢淸淨。謂障盡解脫。魏譯惟識論云。心有二種。一者相應心。所謂一切煩惱受想行等。二者不相應心。所謂第一義諦常住不變。自性淸淨心也。今所明者。卽自性淸淨。及第一義諦心。故云本淨。復次兩句更互釋成。以上句釋下句。成色空義。以下句釋上句。成心淨義。色若不空心則不淨。心若不淨色卽不空。由心淨故色空。由色空故心淨。以色心二法不相離故。當知由心淨故方能現色。如鏡淨故方能現像。染則不能。又由色空故不能染心。如像空故不能污鏡實則污也。上句下句法諭對明反覆相成。故云互釋。疏夢識下二明妄有。卽正當起信論中心生滅門。然此亦具法諭。以夢諭識。以夢中所現之物諭境。如人睡後作夢於無物處見物。諭心迷成識於無境處見境。然𨿽物依夢現。而夢物皆虛。𨿽境從識生。而識境俱妄也。夢者如常。人被睡蓋所覆。心識昧略恍忽成夢。準切韻中。夢者心亂之貌。亦云寐見曰夢。意明心識昏亂見於異事。名之爲夢。識者本淨。一心忽然不覺。不覺是妄心性乃眞。眞妄和合目之爲識。卽是第八阿梨耶識也。故起信云。依如來藏故有生滅心所謂不生不滅。與生滅和合非一非異。名阿梨耶識。無初者初始也。意明此識無前際故。然眞心妄識𨿽虛實有殊。若究其源俱無初際。然有兩意。一則如佛頂經說。煩惱菩提二俱無始。謂自有此眞心已來。便有此妄識。非謂眞先妄後。亦非妄先眞後。若言眞先妄後。卽應諸佛更起無明。若言妄先眞後。何有無眞之妄居然獨立。由是故知二俱無始。此則夢諭不齊。卻似金之與礦。若言礦先金後。卽合所棄之礦煉之得金。若言金先礦後。應可純淨金器重生於礦。由是二物俱無初際。於法可知。問如論云。依如來藏故有生滅心。旣言依眞有妄。則是妄後眞先。何得說之二俱無始。答不然。所言依者。明妄無自體依眞而成。顯本末之義。非先後之義。故起信云。以如來藏無前際故。無明之相亦無有始。若說三界外更有眾生始起者。卽是外道經說。二者謂妄體全空。都無生起之蹤迹。故言妄無始也。故起信云。覺心初起心無初相卽斯義也。若據此意夢諭正同。以夢生時無蹤迹故。有玆兩意。故云妄無初也。然上夢礦二諭之中。各取少分共況一識。無初之義方盡其理。夢則諭無初法。礦則諭無初時。若單用礦諭。則妄識有實。若惟取夢諭。則妄識有始。今旣分取相似之處理極成矣。物者卽夢中所現之物也。境者卽是識中所變我法等境。成有者。且如夢中所見自他境界。覺來反想卽定是無。正在夢時決定爲有。若不然者。何有贊喜謗嗔厭苦欣樂等事耶。故知有也。如莊子中說。莊周夢爲蝴蝶。都來妄卻莊周。及乎睡覺夢除。何曾更有蝴蝶。爲莊周時旣不羨蝴蝶。爲蝴蝶時亦不羨莊周。彼此各行互不相識。然準彼書意。以顯生死齊平。今之所引意明執實之義。謂依於妄識。變起我法等相。悟來了達則誠知是空。若正迷時定執爲有。若不然者。何有貪嗔愛惡取捨等事耶。故知是有。故成惟識論云。依識所變妄見我法。猶如幻夢。幻夢力故心似種種外境相現。緣此執爲實有外境。然𨿽夢中見種種事。推其根本惟一夢心。以夢心滅時夢事皆滅。法中亦爾。境𨿽無量原其根本惟一識心。識心滅時境界隨滅。故起信論云。一切諸法惟依妄念而有差別。若離心念。卽無一切境界之相。則知三界惟心萬法惟識。諒不虛哉。由是三界世間。一切有漏染法。皆從妄識而生。故名此識以爲妄本。然一切有漏染法。生起微著次第。總有兩重。一無始根本。二展轉枝末。展轉枝末卽後逐妄科中所明。無始根本正當此段。言根本者卽根本無明。言無明者。謂無妙覺之明故。以就通相言之。故當此識。然根本無明具有二義。所謂迷眞執妄也。迷眞者。卽眞心本不生滅。徳相業用量過塵沙。日用不知如狂如醉。若貧女宅中寶藏。窮子衣內明珠。𨿽有如無枉受難苦。故華嚴云。於第一義不了。名曰無明。執妄者。妄卽五蘊色之與心如幻如化。本無實體。眾生認此爲自身心。計虛爲實故名執妄。故圓覺經云。妄認四大爲自身相。六塵緣影爲自心相。乃至結云。由此妄有輪轉生死。故名無明。然此二義遞互相成。舉一則兼未嘗獨立。但若執妄必須迷眞。但若迷眞必須執妄。譬如有人迷東必執西亦互相成立。思之可見。疏由是下二明習妄流轉。卽當妄法生起第二門展轉枝末也。由是等者。由因也是此也。因此迷眞成識。現起世間一切境界。緣此境界起惑造業受報無窮。此中惑業報應四字。但是三道。然此三法諸教之中。有名三障。障聖道故。或名三道。引心邐迆至業報故。或名三雜染。以性不淸淨故。又此三障更相由藉。由煩惱故起惡業。由惡業因緣故得苦果。初言惑者卽煩惱也。品類卽根本及隨。根本有六。謂貪嗔癡慢疑惡見。隨煩惱有二十。謂忿恨覆惱嫉慳乃至散亂不正知等。若以要言之。不出根本中三。謂貪嗔癡。卽此三種便能成就三界世間。故華嚴云。由貪嗔癡發身口意。作諸惡業無量無邊等。此惑因起由前無明迷平等理。妄認五蘊身心。卽此身心是過患根本。故肇公云。約天地爲髙下。約日月爲東西。約身爲彼此。約心爲是非。老子亦云。吾有大患爲吾有身。及吾無身吾有何患。故知此身是一切過患根本。旣執之爲有。遂分自他。依此身心起諸煩惱。於一切順情境上。起於貪心。於一切違情境上。起於嗔心。以護自身將爲主宰也。於此二中不知是妄。任運而起。乃名爲癡。此等煩惱究其所因。皆從根本無明而有也。次云業者。然業𨿽無量統惟有三。謂善惡不動也。由前貪嗔熾盛發動身口作諸惡業。卽身三口四意三等十惡業也。或有稍知因果。貪來生榮樂之事。卽翻惡爲善。持不殺等五八十戒卽善業也。或厭下苦粗障欣上淨妙利。修有漏禪定。名不動業。然此三種業𨿽勝劣不同。皆由迷心所造。俱有漏攝。故圓覺經中。結三業云皆輪回故不成聖道。由是則知前之三業皆依煩惱所成也。言報應者。應卽是報。旣有業種蘊在藏識。因緣會時必須受報。涅槃經云。非空非海中。非入山石間。無有地方所。脫之不受報。尙書云。天作孽猶可違。自作孽不可逭。由是有業必有報應。然若推諸業體相都無。及受報時未嘗差錯。惡因苦果善因樂果。如影如響的無差謬。然泛論果報六道不同。以類收之但惟三種。謂苦樂捨。由前惡業爲因。則感三塗苦報。謂地獄餓鬼畜生也。由前善業爲因。卽感人天樂報。謂四洲六欲也。由前不動業爲因。卽感上界差別之報。卽色無色界也。然於三界之中。所受苦樂之身。是別業正報。所居勝劣器界卽共業。依報正報有生老病死。依報有成住壞空。器界空而復成。有情死而還生。無始至今聯綿不絕。迷惑耽戀誠可悲夫。故法華云。三界無安猶如火宅。由是報因業感。業由惑成。惑因無明。無明無始一念妄有也。則知三界六道有情無情。究其所從皆因夢識而有襲習綸輪者。襲謂承襲卽相續義。由惑發業業能招苦。次第相續故。習謂燻習卽相敩義。意明惑業念念敩學念念燻習故。惟識云。由諸業習气二取習气俱故名爲習。然此二義必互相資。謂相續故相敩。相敩故相續。故云襲習。故惟識云。前異熟已盡。復生余異熟也。譬如有人襲儒學文。由承襲於儒故。方能學習於文。又由學習於文故。方能承襲於儒也。相資之義豈不昭然。綸卽綸緒也。謂眾生業種𨿽復無邊。終不一時受六道報。報有次緒故名綸緒也然有兩意。一如人負債彊者先牽故二如人種物潤者先生故。輪謂輪轉。謂生已復死死已還生。生死不停故名輪轉。或天上死人間生。人間死畜生生等。故無常經云。循環三界內。猶如汲井輪。然此二義亦互相資。由綸緒故輪轉。由輪轉故綸緒也。共猶搔繭抽絲。由彼絲輪轉而不止故。使絲緒起之不絕。亦由絲緒起之不絕故。使絲輪轉而不止。或可淪字其義亦通。卽沒溺義也。謂於生死大河。長受沒溺故云淪。涅槃經云。若有眾生樂諸有爲造作諸業。是人迷失眞常。是名暫出還沒。疏中且用輪字如向所說。惑業則言其襲習。報應則言其綸輪。然二二對辧亦互相資。謂由惑業襲習故。使報應綸輪。實由報應綸輪故。令惑業襲習。斯則乘因感果依果造因。因果相資以之不絕。此卽十二因緣前前爲因。後後爲果之義。故惟識頌云。由諸業習气二取習气俱。前異熟已盡。復生余異熟。或曰。如是起惑造業受報輪轉時劫長短耶。故次云。塵沙劫波莫之遏絕也。塵卽碎十方世界之微塵。沙卽殑伽河中如面之沙。謂此河周四十里沙細如面。劫波者梵音此云時分。大劫小劫長時短時延促𨿽殊通名時分。莫之者猶不能也。遏絕者止滅也。意言六道眾生起惑造業受生輪轉已來。將一沙爲一劫波。沙盡而劫波不盡。又將一塵爲一劫波。塵盡而劫波無盡。塵沙有限劫波無窮。相續至今。不能止之滅之。故云莫之遏絕也。然此二段字句𨿽多。若論實事不過五字。謂心識惑業報。其餘並是顯敍眞妄成立輪回之辭。意謂本是一心不覺成識起惑造業生死無窮。是故如來現身說教。故大科雲起教緣也。疏故我下。二別明說教之意。如法華經云。我以佛眼觀見六道眾生。貧窮無福慧。入生死險道。相續苦不斷。乃至爲是眾生故。而起大悲心等。文二。一敍說阿含之意二。一正敍。今初兩句標佛現身也。故者所以義。我卽指佛也。言滿淨者揀異分淨。以佛無明永盡無念之極故。覺則覺悟者卽指人。謂佛是覺悟之人也。若梵語菩提此翻爲覺。斯則約法。梵語佛陀此云覺者。斯則約人。今此辧人故言覺者。亦可滿字是總。淨覺爲別。者字屬人。卽明如來是滿淨滿覺之者揀諸聖人覺淨未滿。惟佛如來三障都盡三覺具圓。故號如來爲滿淨覺者。若以此二。望眾生二乘菩薩諸佛及本性料揀。有兩種四句。一者眾生不淨。二乘菩薩分淨。諸佛滿淨本性但淨。二者眾生不覺。二乘菩薩分覺。諸佛滿覺本性但覺。今於此二四句中。皆當第三也。現相者。卽化身相也。人中者。卽現化之處也。惟向人中示相者。天上著樂無由發心。三塗極苦正當難處。惟於人中苦樂相兼。對苦必能發心。所以佛出現化。天上如病未發。豈須鍼艾。三塗似膏盲之病。不足醫治。人中如小瘵所縈。堪可與藥故佛出現。然如來現相總有四種。謂他受用報身。大化小化隨類化身等。今明說此教者。卽小化身也。然有八相。謂一從兜率天退。二入胎。三住胎。四出胎。五出家【注】年十九。【本】六成道【注】年二十五。【本】七轉法輪【注】經五十五年。【本】八入涅槃【注】年八十。【本】此論現身但明成道之相。次明說法卽轉法輪相。佛成道之相。身長丈六紫磨金容。項佩圓光胸題卍字。三十二相八十種好。八部擁衛四眾欽崇。巍巍峨峨光映日月。徳相繁廣不可具陳。此小化身其相劣弱。若望受用卽云泥有殊。故法華經說。長者脫珍禦服著獘垢衣。珍禦之服以諭受用之身。獘垢之衣卽況紫磨金體。蓋以眾生垢重。不堪見勝妙之身旣不能見亦無所聞。則於眾生都無利益。大悲接物故現小化。亦如法華經說。窮子見父踞師子牀寶幾承足。富貴殊勝威徳特尊。窮子見之竊作是念。此或是王或是王等。非我傭力得物之處。長者見子默而識之。乃至云。卽脫瓔珞細軟上服嚴飾之具。更著粗獘垢膩之衣。右手執持除糞之器。以此方便得近窮子。此諭如來隱彼勝身現於劣相也。疏先說下正明設教。以此方佛事籍以音聲。若無言教現相何益。教先說小後方說大。或曰此明般若何論小乘。答𨿽同佛言有深有淺。若不對辧安知淺深。然一代佛教不出大乘小乘。乃至圓宗亦大乘攝。其所宗者皆宗因緣。𨿽則同宗因緣。於中淺深有異。小乘卽生滅因緣。大乘卽無性因緣。無性因緣者如中論云。因緣所生法。我說卽是空。空卽無性義也。今明小乘故云生滅因緣。生滅因緣者。諸法緣會卽生。緣離卽滅。旣生旣滅足知無常。然則不無生滅之法。以有法執故也。然佛出世先說小者有二對治。故說生滅對治凡夫外道執我。我是主宰義。旣言生滅則知無主。無主無宰則無我也。說因緣對治外道自然之計。外道所執多執神我。有作受故兼執自然。旣言因緣則非神我自然也。爲治此二。是故先說生滅因緣。卽佛初成道。始從鹿苑度五俱輪。次度舍利弗目連迦葉三兄弟等。於十二年間所說。卽諸部阿含等經是也。今悟等者。佛說此法意令眾生悟四眞諦也。此有兩種因果。謂集是世間因。苦是世間果。道是出世因。滅是出世果也。苦卽三苦八苦。三苦謂苦苦壞苦行苦。八苦謂生老病死求不得五陰盛愛別離怨憎會。集卽業惑如逐妄中說。滅卽有餘無餘二種涅槃。入經可見。道卽八正道。謂正見正思惟岐語正業正命正精進正念正定也。諦者誠實義。如世間苦集。逼迫和合事無虛謬。名爲實義。非謂不生不滅名實。卽說苦定苦集定集等。以是義故四皆是也。故遺教經云。日可令冷月可令熱。佛說苦諦。實苦不可令樂。卽如佛於鹿苑爲五比丘三轉四諦法輪之例也。三轉者。一示相轉。示謂顯示苦行相等。令其悟解。云此是苦此是集等。二勸修轉。勸謂誡勸令其修斷。云此是苦汝須知此是集汝須斷等。三作證轉。作證謂引已所作令其信受。云此是苦我已知此是集我已斷等。意言我已知已斷已修已證汝等學我。當知當斷當修當證。如是說已。一類小根之人如言啟悟。厭生死苦樂求涅槃。發心進修作五停心等七種方便。斷三界四諦下分別粗惑。得初果證。乃至進修漸斷三界俱生細惑。證餘三果得阿羅漢。則令世間因亡果喪出世間因生果證。法華云。爲求聲聞者。說應四諦法。度生老病死究竟涅槃。是故疏云。先說生滅因緣。令悟苦集滅道。疏旣除下二結判。我執者。卽於五蘊總相計有主宰。名爲我執。若一一推求。色等性中不見我體。名爲我空。若見五蘊之法實有體性。名爲法執。若了五蘊如幻如化從緣無性。名爲法空。旣除者已盡也。以小乘人聞說生滅因緣不執於我故。云旣除我執。未達者。以未聞說無性因緣。猶計蘊法爲實故。云未達法空。若具言之。合云旣除我執已達我空未達法空未除法執。今則上執下空。文影略故入。除我執。便是已達我空未達法空。便是未除法執故也。疏欲盡下。二敍說般若意二。一總云大部二。一敍教釋意。病根者諭法執也。如人有病令人不安。如木有根能生枝葉。意云二執如病。令諸眾生不得安樂。若取法執爲病。病卽是根持業釋也。若取我執爲病。是病之根卽依主釋。今則病通二執。根諭法執。以能所依二體異故。我是能依法是所依。以能從所生故能非根。根惟局所也。由是凡夫有我執。必兼有法執。二乘有法執。不必具我執。又二乘無我執則未必無法執。菩薩無法執。則必無我執。如因迷杌方可見人等。般若卽慧也。爲顯此法故遺言成教。教卽文字。般若卽觀照實相二般若也。今約佛論故。通法教俱名般若也。此中意云。如來意欲盡眾生有執之病根。方談空宗之般若。然大乘教法無量無邊。何故此中惟談般若。謂正能破執大乘初門。二執若除眞性自現。故惟談此除其病也。故古徳云。華嚴經如治國之法養性之藥。般若教如定亂之將治病之藥。二經旣爾餘可例知。心境等者。然佛初說小乘心境俱有。說大乘法相卽境空心有。說般若教卽心境俱空。今正明此故云齊泯。心卽心心所法。境卽諸識相分。心通能變能緣。境通本質影像。心境等亡故云齊泯。謂約徧計則都無所有。如繩上蛇。約依他則緣無自性。如麻上繩。由心故境由境故心。境滅心空心如境謝。然諸法𨿽多不出心境。心境旣泯則一切皆泯也。心經亦云。無眼耳鼻舌身意。無色聲香味觸法。無眼界乃至無意識界等故云齊泯。卽是眞心者顯非斷滅。恐聞一切諸法泯之皆無。諸法旣無應成斷滅。故此顯云卽是眞心。然此心與上心字不同。上是緣生忘心。卽前夢識也。此是常住眞心。卽前鏡心也。爲揀別故。故特言眞。以一切諸法皆依此心。若離此心無別有法。故經云。一切世界因果微塵因心成體。心之所現名曰依他。執之爲實乃名徧計。依計旣泯卽是圓成。如繩依麻有蛇托繩生。繩蛇旣亡則麻著矣。此是疏主出般若之密意。若據經文。卽但言諸法皆空。不言卽是眞心。故下文云。離一切相卽名諸佛。文𨿽不彰義實如此。若法性宗。卽直於諸法空處顯出眞心。故圓覺經云。種種幻化皆生如來圓覺妙心。猶如空華從空而有。乃至云。諸幻盡滅覺心不動。故云卽是眞心也。垢淨雙亡者。上言心境染淨已捨。文未顯彰故重明也。意云非但無諸有漏心境之法。若於法中染淨之法亦復不有。爲對治垢染。方彰淨法之名。所治之垢旣亡。能治之淨何立。如無慳貪布施亦遣等。則知若理若智若因若果。一切行位諸對治門悉皆不有。垢淨並無故曰雙亡。故心經云。無無明亦無無明盡等。一切淸淨者。此淨與上淨字不同。上卽對染之淨。此名眞空曰淨。以聲聞怖空故言淸淨。淸淨卽空義也。大般若中。或則云空或言淸淨。然萬法𨿽多不出心境恐收不盡。又約垢淨重明。斯則是法皆攝。竟無所遺故。言一切也。故大般若云。善現般若波羅蜜多淸淨故色淸淨。乃至諸佛無上菩提悉皆淸淨。又非謂泯卻心境顯眞心了。然後亡垢淨顯眞空。此乃文家成隔句對。若欲順義。應云心境齊泯垢淨雙亡一切淸淨卽是眞心。理則明矣。謂眞心之中。本無心境垢淨等法。名之爲空。非謂無於心法成於斷滅。故惟識頌云。初卽相無性。次無自然性。後由遠離前所執我法性。此諸法勝義。亦卽是眞如常如其性故。卽惟識實性。然此與前迷眞習妄。正爲翻對。若無前意焉起此文。疏三千下。二顯瑞彰會。三千卽三千大千世界。如下所明。瑞卽祥瑞煥明也。佛說此經之時。放大光明照三千界非不煥然。復現種種奇異之事。有此祥瑞故。云三千瑞煥。故大般若經第一云。爾時世尊於師子座上。自敷尼師壇結加趺坐。入等持王三昧。安祥而起。一一身分各放六十百千俱胝那庾多光。各照三千大千世界。乃至云令此世界六種變動盲者得視聾者得聞等。又云。其諸天人佛神力故。各見於佛正坐其前。咸謂如來獨爲說法。十六會彰者。然般若類有八部。謂大品小品放光光贊道行勝天王文殊問金剛。唐譯六百卷。二百七十五品。總一十六分。前五無名後十一分有名。前六分品後十不分品。卽初分七十九品。第二分八十五品。第三三十一品。第四二十九品。第五二十四品。第六勝天王般若。分一十七品。第七曼殊室利分。第八那伽室利分。第九能斷金剛分。第十般若理趣分。第十一施波羅蜜多分。十二淨戒十三安忍十四精進十五靜慮十六般若。卽大明度無極經四卷。同前五分。儒首菩薩無上淸淨分衛經二卷。卽第九分。實相般若卽第十分。道行小品各十卷。同第四分。光贊十卷。放光三十卷。大品三十卷。皆同第二分。然上諸本開合大部文勢次緒事理一一皆同。但廣略之異。惟仁王一本。不在八部之中。疏今之下。二別示今經二。初略標指如文。二廣序贊二。一序嘆幽玄二。一具序一經詮旨三。句偈下一正序。句有文句義句。今通此二。偈謂積句所成亦通此二。隱謂潛隱。卽現在無文。如經中多無所斷之疑文及其住名。略謂少也。卽現𨿽有文而不廣故。如經中惟有能斷之文及有住義。旨謂意旨。趣謂旨之所歸。徹理曰深難覺曰微。難覺有二意。一爲文隱略故義趣難覺。二爲徹理故甚深難覺然隱略深微之相。卽下所云慧。卽返流淨用。約斷執觀空得名。般若正翻云慧。不云智也。下釋題中廣辧體相。三空者。卽我空法空俱空也。如下經云。無我相人相等卽我空也。我相卽是非相等卽法空也。離一切相卽名諸佛。是俱空也。二空可知。俱空有三說。一別觀人法名二空。同一剎那雙觀人法曰俱空。二卽二執旣遣。二空亦遣名俱空。三卽能所遣時慧亦無住。卽與本性相應。此時自無人法二相及非法相等名俱空。徹謂透徹。慧是能徹。三空是所徹。般若照時透過三空之表。卽與本源相應。以本心源非空非有。爲對人執方說人空。爲對法執方說法空。爲對二執方說俱空。卽空是能對執爲所對。所對之執旣遣。能對之空亦除。空執兩亡方契本性。若住空境未曰相應。所以疏中特言慧徹。由是四加行位菩薩。爲取空相不名見道故惟識偈云。現前立少物。謂是惟識性。以有所得故。非眞住惟識。今旣徹於空相能所兼亡。卽同惟識見道頌云。若時於所緣智都無所得爾時住惟識離二取相故。檀捨萬行者。梵音檀那此云布施。捨謂捨攝萬行。卽菩薩所行之行。不惟於萬。今舉大數耳。以布施捨於三施。三施該於六度。六度包於萬行。以本望末故。曰檀捨萬行也。所以佛答修行。惟言布施。故彌勒頌云。檀義攝於六。資生無畏法。此中一二三。是名修行住。住一十八下。約二論以敍嘆。準無著論中。從佛正說已下。乃至經終分。爲十八住處。謂第一發心住。乃至第十八上求佛地住。卽是修大乘行人。從因至果安住之處。密示階差者。謂隱密示現行人修行入位階降差別之相。以經中都無十八住名。含有十八住義。以不顯配故云密示。前後淺深不同故云階差也。然階差之相。在下正宗文前疏文具明。斷二十七疑者。準天親論。從佛答三問畢。便躡迹斷疑。乃至經終二十七段。謂第一求佛行施住相疑。乃至第二十七。入寂如何說法疑。潛通血脈者。潛謂潛闇。通謂通流。血脈者諭也。以經中多分惟有能斷之語而無所斷之言。由是文起孤然勢意斷絕。及尋經旨皆有所因。文𨿽不彰理且連貫。以不明顯故曰潛通。其猶人身血脈外𨿽不彰內宛流注。約諭顯法故。曰潛通血脈也。此意見於逐假敍疑之文。疏不先下。二反顯不先遣遣者。卽反顯慧徹三空之義。謂二執爲所遣。二空爲能遣。又二空爲所遣。俱空爲能遣。以俱空遣二空。空病亦空。故云遣遣。如圓覺云。應當遠離一切幻化虛妄境界。由堅執持遠離心故。心如幻者亦復遠離。遠離爲幻亦復遠離。離遠離幻亦復遠離。曷契如如者。曷何也契合也。如如者。卽上三空之表。本源眞性也。二空破執執喪空明空病亦空。方契本元眞性也。意云。若不先遣遣。卽滯有滯空。何能契合眞如本性。然此語勢亦是禦注序文。彼云咸歸遣遣之旨。盡入如如之妙。疏故𨿽下。三順結。如經中度四生卽是策修。無生可度卽是無相。行六度卽是策修。不住相布施等。卽是無相。如是類例徧於經中。然度生修行合是有相。今以無生可度無住布施無法可說無我修善。故順經宗無相之義。一經前後無不談此。故曰始終。又因心果心咸皆如是。斯則正策修時無相。正無相處策修。非謂前後始終皆爾。疏由斯下。二結嘆四法幽玄三。一正結嘆。若據前正敍嘆中。約教義分能詮所詮。今於所詮之中。別開行果。卽四法足矣。然教密如前句偈隱略。理密如前旨趣深微。行果二玄前文未顯故宜別明。行玄者。夫菩薩行不出二種。謂隨相行離相行也。隨相卽同前策修。離相卽同前無相。玄者妙也。若二行抗行。或先或後不名爲玄。二行同時不相妨閡。乃名爲玄。若惟隨相卽同凡夫。若惟離相卽同二乘。二行相資宛符中道。卽觀空而萬行沸騰。涉有而一道淸淨。是菩薩行矣。果立者果卽佛果也。此中佛果總有二種。所謂眞身應身。應身有相。眞身無相。玄者。若二身各異。相無相殊不名爲玄。以相卽無相無相卽相。眞應無閡故曰玄也。所以經中。若以相觀佛。則是人行邪道。不以具足相發心。則墮斷滅。以此眞身應身不一不二故使然也。由斯者因此也。卽正指說此一卷經。是密是玄也。此則結指前文之所明。標爲後說之所以也。疏致使下。二示難了。致遂也使令也。由前四法幽玄之故遂令諷誦甚多而解者極少。口諷卽讀誦其文也。牛毛諭其多也。妙解經意乃名心通。麟者瑞獸。君聖則現。角者麟惟一角。諭悟者少也此有兩重相望。以論多少。謂麟比牛而已少角比毛而又少。意謂讀誦者多中之多。通悟者少中之少。疏或配下。三彰謬解。前四句卽但不符聖旨。別作意度不得圓暢。𨿽非邪僻亦名謬解。後二句胸談臆注正是邪謬。前言心通者少不通者多。此之三類卽是不通之相也。此前兩家皆先敍因。然後結過。配入名相者。謂有疏將法相名句。配入其中。此則貪著其事。好尙法相也。如下經云。凡夫之人貪著其事。乖宗者。以經宗無相眞空。旣以法相解之。寧契經旨。以不順理名之爲乖。但云一眞者。但猶獨也。以聞說此經是空無相宗。則首末作離心離境空無相道理一味銷釋。故云一眞。望源迷派者。望謂瞻望。源謂水生之處也。迷謂昏迷。派謂流派。路分曰岐。水分曰派。意云。此經𨿽宗無相。而文義千差。今𨿽符大底宗源。而全乖差別義理。故云望源迷派已。斯言乃是曉公起信序文。今𨿽用之而意異彼。彼則以一心爲源。隨緣生滅爲派。此則以經宗爲源義理爲派。故不同也。其餘等者。前則各有一長。此乃都來邪僻。前則依人依教。此乃率意推胸率爾疏謬之言。故曰胸談臆注不堪采覽置之言外。故云不足論矣。就中此釋宇內偏多。疏主云。予久志斯經。徧詢諸疏親見數十本。或假托金剛藏。或云志公或云傅大士。或云達摩或云五祖。或題自名。皆好紙好墨裝飾甚華。其中文義總不堪采。如釋捨衛國云衛者百靈衛護。舉一例諸首末皆爾。苟有無限愚人。不能甄別寶爲至妙。誠可悲哉。故云胸談等。若將源派約迷不迷。前後相望有其四句。一迷源不迷派。卽配入名相者。二迷派不迷源。卽但云一眞者。三源派俱迷。卽胸談臆注也。四源派俱不迷。卽下不攻異端。是此疏也。疏河沙下。二引文結顯。河沙珍寶者。卽經云。如恆河中所有沙。有如是等恆河。是諸恆河沙寧爲多不。乃至此福徳勝前福徳。三時身命者。卽經云。須菩提。若有善男子善女人。初日分以恆河沙等身命布施。乃至何況書寫受持讀誦爲人解說。諭所下有二意。一卽於此內外二財諭之不及。二卽如下文云。我念過去無量阿僧祇劫。於然燈佛前。乃至譬諭所不能及含玆二意故云諭所不及。豈徒然哉者。豈者可也。徒者空也。意云可空如此也。意謂此經句偈隱略有趣深微。尋波討源卒難得。意。儻悟玄理隨分受持。得福徳多不可思議。旣若如此非聖智不能造其源。常情之流豈合措意。此文意含兩勢。一驗凡心不曉。二驗持者福多也。疏且天親下。二述造疏意二。一示疏論師承有據二。一示論師承斥他添削梵語提婆盤豆。此雲天親。是地前四加行位菩薩。卽無著弟也無著。梵語阿僧佉。是初地菩薩。卽天親兄也。補處卽彌勒菩薩。見在兜率天上次補佛處。號曰當來下生彌勒尊佛。以二菩薩依稟彌勒菩薩偈頌。造論解經。故云師補處尊。下懸談廣明。後學下斥其違論。卽無著天親之後。制疏之者也。何疑者責辭也。添卽前云配入名相者。於本論外。加以大小乘法相行位故云添。棄卽前云但云一眞者。棄卻兩論別自解釋也。不知彼人云我勝菩薩爲。復不知菩薩所造論耶。若言不是我勝菩薩。亦非不知造論。但以志道參玄忘言取意。截徑修進不務枝流。誰有心力尋於論文者。卽應責之曰。尋論釋經則推無心力。推胸率意心力何多。且者約截之辭。以不論所餘截徑而斥意云。今不論你有理無理。且論主是入位上流。復從彌勒所受義句。此蓋佛佛相傳展轉師授。你之後學何得固違而自率意耶。一是凡聖愚智懸隔。二是師父之言。背智率愚悖師無禮。如父有所作子乃故違。豈合天道耶。故此引師以斥也。疏故今下二明今述解不攻異端。今初兩句對非顯。是故今者。由菩薩展轉相授。所以今之述作不攻異端。攻謂攻擊。異謂別異。端卽端倪。卽顯諸家卻是異端也。故云對非顯是。故論語云。攻乎異端斯害也。已注云。善道有統故殊塗而同歸。異端不同歸也。疏是下二句出其因由。旣用本論釋經。不攻異端明矣。乳非下引經諭。涅槃第十云。復次善男子。如牧牛女爲欲賣乳貪多利。故加二分水。轉復賣與余牧牛女。彼牧牛女得已。復加二分水。轉賣與近城女人。彼女得已復加二分水。賣與城中女人。彼女得已復加二分水。詣市賣之。時有一人爲子納婦。當須好乳以待賓客。至市欲買。是賣乳者多索價數。是人答言。汝乳多水不直爾許之直。今我贍待賓客。是故當取。取已還家煮用。作麋而無乳味。然於苦味中千倍爲勝。何以故。乳之爲味諸味中最。善男子。我涅槃後。正法未滅餘八十年。爾時是經於閻浮提當廣流布。是時當有諸比丘。抄略是經分作多分。抄前著後抄後著前。前後著中中著前後。雜以世語錯定是經。今多眾生不得正見。如彼女人展轉賣乳乃至成麋而無乳味。然彼經意以諭涅槃。此借用之以諭般若。此中城內之言語稍漫通。今取最初新構之乳未加水者。以爲諭也。或曰。此中豈無疏主自語應同添水乳耶。答不然。𨿽有自言但是連合前後。或引文之端。皆從本義而非添也。疏纂要下。二示名題。義意在下。諸家至此皆略判經題。今務簡削繁。下文委釋。三解本文二。初偈文歸請。將欲制疏恐未上符下合。故歸請也。意云。法華經說。假使滿世間皆如舍利弗。盡思共度量。不能測佛智。聖智尙難圖度。凡心豈可測量。由是祈請加護冀無紕繆。於中前三句歸敬三寶。後一句祈願利生。初二字能歸至誠。稽者稽也。首卽頭也。尙書云。稽首拜手。注云。稽首謂首至地也。拜手首至手也。今則屈頭至地稽畱少時。表敬之甚也。又禮有三種。謂下揖中跪上稽首。今則上禮表無慢心。然能歸之人必具三業。表佛有天眼天耳他心知故。謂以身業歸。表佛有天眼見。以口業歸表佛有天耳聞。以意業歸表佛有他心知。又圓滿三業善故。成就三輪因故。以未歸三寶之前。三業悉皆不善。今歸三寶故三業皆善也。三輪者。謂神通輪記心輪教誡輪。因中身業歸。果獲神通輪。因中口業歸。果獲教誡輪。因中意業歸。果獲記心輪。據此卽三業是因三輪是果。三輪之因依主釋也。今言稽首卽當身業。但舉身業餘者自具。謂稱三寶名。及述所爲事。卽口業也。心不虔誠寧肯歸禮。卽意業也。牟尼下。正舉三寶。謂佛法僧爲福之田。三皆可寶故云三寶帶數釋也。然有三種。一住持卽塑畫等。像佛也。三藏教文法也。五眾和合僧也。遵守遺言任持像法。名曰住持。二別相者。佛卽三身。法卽教理行果。僧卽二乘菩薩。三同體者。覺照名佛軌持名法和合名僧。於中復有本性觀行融通之異。皆一法上說之故云同體。於上三中。今所歸者卽別相也。五教之中當其始教以此經屬始教故。今但取當宗之中能說般若爲佛。所說般若爲法。發起流通者爲因故非余教。牟尼下佛也。梵音釋迦牟尼。此云能仁寂默。能仁故不住涅槃。寂默故不住生死。又寂者現相無相。默者示說無說。此則卽眞之應也。大覺者。覺卽是佛大揀余聖。余聖𨿽覺未名爲大。二乘偏覺菩薩分覺皆非大也。惟佛如來一覺永覺無所不覺。如大夢覺如蓮華開。迥超羣聖故獨稱大。尊者具上九號爲物所尊。下文廣辧。能開下法也。於中能字屬佛。開字通佛及法。謂在佛爲能開。在法爲所開。般若三空句五字。惟局法也。然於此中具教理行果。般若果也。以是到彼岸慧故。三空理也。句卽教也理果合論行也。以慧照理是菩薩行故。發起下僧也。發起上士卽須菩提。因興三問故佛說之。流通上士。卽是彌勒無著天親也。邐迆解釋方始弘傳。上士者髙上之士也。或曰上人。故馬鳴菩薩贊無常經歸敬偈云。八輩上人能離染。或云大士。故大云疏云。如斯大士皆歸命。斯皆通用故隨人稱。疏冥資下一句。祈願利生也。冥闇資助也。所述卽此疏也。契合也。羣機卽一切眾生也。然資助加護有二種。一卽顯加。謂現身說法有所見聞。二卽冥加。但得智力無所視聽。今於二中惟求冥加也。以制疏釋經。惟籍智力但得冥助不須見聞。以此經云。若以色見聲求是行邪道。爲順此教故不求顯然。凡所設教皆契理契機。今不言契理者。以疏是論文已契理故。又疏主於二利中利他偏甚。今惟言契機者。悲增之相也。

金剛經纂要刊定記卷第一

金剛經纂要刊定記卷第二

長水沙門子璇錄

將釋下。二開章正釋。旣蒙加祐心通智明。約義開章遂申經旨文二。初標列章門。將猶欲也。此依崇聖寺塵外疏。惟開四門。若準大云疏中。卽開六門。一明經意。二明宗旨。三明經體。四辧譯時。五解題目。六釋經文。今𨿽四門含六門義。謂此第二攝彼二三。第四攝彼五六。其餘單攝但小異耳。二依章正釋二。初總論諸教。如多藥共治一病。二別顯。則如一一藥各有功能也。初中二。初通赴機緣。酬因者。酬謂酬報因謂因地。以佛於因地。初發心時希求無上正等菩提。遂啟四弘誓願。煩惱無邊誓願斷。法門無邊誓願學。眾生無邊誓願度。佛道無上誓願成。於此四中三願皆畢惟一未圓。誓度眾生眾生宛在。今𨿽證果不捨因門。現身說法濟度羣品。以報先願故曰酬因。故法華云。我本立誓願。欲令一切眾如我等無異。如我昔所願。今者以滿足。化一切眾生皆令入佛道。酬請者。佛初成道梵王帝釋等請轉法輪。故法華云。爾時諸梵王及諸天帝釋護世四天王。及大自在天。並余諸天眾眷屬百千萬。恭敬合掌禮。請我轉法輪。如來默然受請。旣受其請故。始於鹿苑終至鶴林。四十九年說諸經教救度眾生。故法華云。卽於波羅柰轉四諦法輪等也。顯理度生者。此二相從合說。然有通別。通則佛以一音演說法。眾生隨類各得解。別則說四諦法顯生空理。度凡夫外道。說六波羅蜜。顯二空理。度不定性二乘及利根凡夫。令入大乘道。說一乘法顯法界理。度定性不定性二乘及地住菩薩並上上利根凡夫。令入一乘究竟佛道。若據下。二克就佛意。惟爲一大事等者。法華經具云。諸佛世尊惟爲一大事因緣故出現於世。舍利弗云何名諸佛世尊惟爲一大事因緣故出現於世。諸佛世尊欲令眾生開佛知見使得淸淨故出現於世。乃至欲令眾生入佛知見道故出現於世。準天長疏。解云佛之知見非三非五故云一。廣博包含故云大。諸佛儀式說此化生故云事。眾生有此機能感於佛曰因。佛卽應之曰緣。故者所以義。由此一大事因緣。所以佛出於世。開示悟入者。此之四句不出於二。初二句能化。後兩句所化。能化有二。謂大開而由示。此屬於佛。所化亦二。謂始悟而終入。此屬眾生。若準法華論釋。開者雙開菩提涅槃二無上果。示者別示法身。顯三乘同體。悟者知義別指報身。二乘不知說令知故。入者因義。修因契入故。華嚴疏主解云。開者開除惑障。示者示眞實理。悟者悟妄本空。了心體寂。只今悟上眞理。入者冥於心體。石壁解云。一切眾生皆有佛性大開也。指云心中了了分明。是佛性曲示也。斬新領解決定印可不疑。始悟也。一切念想都亡。終入也。諸家解釋旨趣不同。白璧黃金各爲至寶。疏後別顯者。近指一卷金剛。遠關諸部般若。以同宗故。意明有何所以說無相經。於中五段具列如疏。初中三。初標。對治者。如病設藥義見序中。我執者有二。一凡夫情計我。卽執五蘊總相。以爲主宰。二外道神我。卽蘊離蘊或大或小。幽靈神聖動用難思。皆計爲實。故示我執。計一切法實有體性。名爲法執。然佛說小乘以除我執。今說般若重爲此者。蓋深必該淺也。由是正除法執。兼明我空也。由此下。二釋二。初總標。由執起障煩惱卽根隨等。此依我執而起。如前逐妄中說。所知卽根本無明也。故起信論云。無明義者名爲智礙。卽所知障也。此依法執而起。由煩下。二別示二障過患二。初煩惱障。心不等者。心本淸淨自在。功徳妙用過於塵沙。良由此障覆蔽不得顯現。故云心不解脫。解脫者自在義。不惟令心不解脫。復能造業潤業。業卽善惡不動業也。以有業因必招果報卽受生也。受生之處所謂五道。生而復死往而又來。故雲輪轉。輪轉之相已如序中綸輪義也。反推其源卽是我執。故知我執是過患根本。故要除之。由所知下二所知障。慧不等者。此卽大乘深慧。不論小乘淺慧。此慧若發照見五蘊皆空。惟是心性離自心外無別有法。今爲無明覆蔽不得開發。故華嚴云。若不了自心。云何知正道。彼由顚倒慧。增長一切惡。不達等者。然諸法性相有別有通。別則如水以濕爲性以動靜爲相等。通則諸法同以無爲爲性有爲爲相。由無是慧故不能了之。然了心卽根本智。了性相卽後得智。二智不顯蓋由無明。無明不除不成佛法。故云縱出三界亦滯二乘等。斯則𨿽出火宅。猶止化城不到寶所。若反推其本由於法執。將知法執是過患根本也。然此二障非謂抗行。皆由一心所爲。但微著有異。所知則細煩惱則粗。粗細𨿽殊都無別體。猶如一水起動成波微著有異。於中亦有二義。才動則不能現像。同彼所知。猛盛則覆舟溺人。況於煩惱。法諭相對昭然可見。又心慧解脫。約人料揀以成四句。謂心解脫慧不解脫。二乘也。心不解脫慧解脫。大悲菩薩也。俱解脫佛也。俱不解脫凡夫也。疏二執下三結。以前推窮一切過患根本是其我法二執。二執若遣二障卽除。二障若除則諸過自滅。由是過患之源卽其二執。爲除二執故演斯經。故知此經是大良藥。故心經云。般若波羅蜜多。是大神咒是大明咒等。乃至云能除一切苦眞實不虛。欲知此經除二執者。如經云。無我相人相眾生相壽者相。是除我執也。無法相亦無非法相。是除法執也。如此類例徧於經中。疏二中二。初標可知。二釋疑者。於理於事猶豫不決。卽心所法中煩惱一數。然有二種。一種子。二現行。種子謂蘊在藏識未顯發者。名爲未起。現行謂動之於心或形之於口。名爲現起。遮則遮其種子。不令起於現行。斷則斷於現行。卽自除其根本。其猶築堤防水傾津潑焰。其義可見。卽經下指經也。然準經卽答三問。已展轉而斷起復連環。故云節節至二十七。然遮斷之言總有兩意。一則經中有須菩提陳疑處。是現行。卽第二第十一第十九餘無問辭皆種子也。二卽當時盡是現行。望於後代總名種子。斯則斷現行時。卽是遮種子也。然二意中後意稍切。故二十七疑。皆言斷而不言遮也。疏三中二。初標。二釋。然泛論業有三種。謂善惡不動。受有三時。謂現生後。若今世造善惡。今世受苦樂者。名順現報業。若今世造善惡。次生方受。名順生報業。若今世造善惡。從第三生已去乃至百千生方受。名順後報業。今世有人造善惡業目下無報。便疑無因果者。良由不達此三時報也。故佛名經云。行善之者觸事轗軻。行惡之者是事諧偶。致使世間愚人謂之善惡不分。我經中說有三種報。如上所敍。今言轉滅者。三中惟轉惡業。以違理故時則通三。然此惡業受報。準小乘宗說有定不定。如初篇四重名爲定業。僧殘已下名不定業。以此對時應成四句。謂時定報不定。報定時不定。俱定俱不定。若此經說者則不然。以未入我法名決定業。若入我法名不決定業所言不定者。或輕或重或受或不受也。問若然者。何以大般若中。云惟除決定業應受報耶。答但轉重成輕。非令不受故無違也。如此經云若有人受持讀誦此經。爲人輕賤者。是人先世罪業應墮惡道。以今世人輕賤故。先世罪業則爲消滅。當得阿耨菩提。言先世者有二意。一前生之前名爲先世。二未持經前名爲先世。𨿽通此二後義爲正也。今以三塗之業。用輕賤代之令報不定。生報現償令時不定。此皆轉重令輕也。其滅輕不受經則無文。經𨿽無文義乃合有。然有兩意。一者以重況輕。意云。重業旣轉之令輕。輕業故宜不受。二則曾墮三塗之者。出在人中猶有餘業。卽貧窮諸衰等苦。今旣不墮三塗則餘業必免。亦是時報俱不定也。疏四中三。初標。二釋二。初未說夫爲凡小。佛成正覺者。卽菩提樹下三十四心斷結。五分法身初圓。示成正覺也。未說等者。卽成道之後十二年已前。但說人天因果及四諦緣生。未說三空般若。無妙慧者。妙慧謂無相甚深般若也。此是法空之慧。以未說般若未顯法空。故無此慧也。施等住相者。等於戒忍等四。住於我人眾生等相。及住法非法相也。旣住我法等相。則成世間因果。故皆有漏也。此說凡夫。依人天教者。或滯二乘者。設有斷惑證眞。不無厭苦欣樂。縱出三界亦墮聲聞緣覺之地。此依小乘教者。若準凡夫兼無粗慧。就勝通說故言無妙慧也。疏故談下。二已說得爲佛因二。初順釋。卽十二年後。說諸部般若之教詮顯妙慧。妙慧卽第六般若波羅蜜。以法身是眞如妙理本不生滅。但以煩惱覆之。名如來藏。若妙慧照破煩惱。眞理顯現成大法身。故說妙慧爲法身因也。五度等者。五度卽施戒忍進定。應身卽三十二相八十種好。紫磨金色之體也。此由積習五波羅蜜之所感得。故言五度爲應身因。疏若無下。二反顯。非波羅蜜等者。𨿽行施等由無慧導皆成住相。由住相故便成有漏。但成世間善因樂果。故非佛因也。故菩提資糧論云。施戒忍進定。及此五之餘皆由智度。故波羅蜜所攝。疏故須下三結。福慧屬因。卽五度六度是能嚴也。兩足是果。卽眞身應身爲所嚴也。然諸佛果徳。𨿽無量無邊。以要言之不過此二。故法華云。如其所得法。定慧力莊嚴。以此度眾生。自證無上道。大意謂由無般若致使施等。非波羅蜜不成佛因。故須福慧二嚴。乃成兩足妙體。然前五與第六互相資助。以眞應二果必須具故。其猶膠靑彩色。彩非膠而不著。膠非彩而無色。六非五而無相。五非六而無因。如經云。應無所住卽修慧也。行於布施卽修福也。又以無我無人無眾生無壽者。卽修慧也。修一切善卽修福也。此例甚多。疏五中三。初標。眞應二果者。然諸經論皆說三身。此中惟明二者。已合攝故。言三身者。卽法報化。如權宗所說。法身是理無漏無爲。報身是智轉識所成。有爲無漏𨿽證於理智且非理。如日捨空。由是理智分爲二也。化身是影固宜不同。由此說佛有三身也。今言二者法報合故。以智卽是理如光卽珠。是故合說爲眞身也。如淨名經云。佛身無爲不墮諸數。豈言報體是有爲耶。又涅槃經云。若人言如來同有爲者。死入地獄。是故此中不說於三。但言二也。故智論云。佛有二身。一眞身二應身。亦云生身應身。皆化身也。問法報化等皆是佛身。法報旣其不分。化體何故別說耶。答法報皆實所以合論。化體惟虛故宜別也。疏未聞下二釋。謂十二年前小乘之人。惟取三十二相金色之身。以爲眞佛。不知更有眞佛。故云但言色相。不知下。以未達法空故。不知此相但是眞身之中所現影像也。故惟識云。大圓鏡智能現能生身土智影。旣言是影則知非眞。故彌勒頌云。應化非眞佛。亦非說法者。不如等者。若知眞身是實應身是虛。又了相卽無相名爲眞身無相卽相名爲應身。如是見者名如實見。故華嚴云。於實見眞實。不實見不實。如是解法相是則名爲佛。若不如是名爲不如實見。疏故此下三結。發明二果者。如經云。如來說三十二相卽是非相者。發明眞身也。是名三十二相者。發明應身也。又云。則非具足色身。發明眞身也。是名具足色身。發明應身也。余例此知。二因等者。眞身由前慧因證得。應身由前福因證得也。前段中云。故須福慧二嚴等。卽是約果說因。今云故此發明等。卽是望因說果。如是說者。意令眾生修二種因證二種果也。然前五門展轉相躡。謂說般若經。本除二執故有第一。二執𨿽遣兩疑猶存故有第二。縱使無疑爭柰先業故有第三。惡業旣滅無漏因成故有第四。因旣昭然果證何遠故有第五。由是一經大意極此五重矣。疏明經宗體者。宗卽所詮體卽能詮。今初宗者。尊也。重也。心言之所尙也。然言由於心故。故肇公云。情尙於空者。觸言而賓無。毛詩序云。情動於中而形於言。餘皆例此文二。初統明諸教。然此方古今教有三種。淺深旣異所宗亦殊。一儒教主卽文宣王。謂孔丘也。宗於五常仁義禮智信。意以修身愼行理國理家揚名後代也。二道教主卽玄元皇帝。謂老聃也。宗於自然。自然卽融蕩是非。齊平生死終歸虛無也。三釋教主卽釋迦也。宗於因緣。意令識迷破惑證眞起用也。是故疏云因緣爲宗。然一代佛教通宗因緣。𨿽小乘生滅大乘無性淺深有異。大約統論皆因緣也。然有二種。一世間。二出世間。世間有二。一內二外。外復有二。一謂種子爲因。水土人時等爲緣而芽得生。又泥團爲因。輪繩陶師等爲緣而器得成。二內謂無明爲因行支爲緣。而生識等五支及生老死二支。前二器世間。後一卽有情世間。故知成此三界世間。只由因緣二字。二者。出世間有三種。一則本覺內燻爲因。師教外燻爲緣。而始覺得生。二始覺爲因。施等五度爲緣。而佛果得成。三則大悲爲因。眾生爲緣而應化得興。故知出世間一切淨妙等事。不出因緣二字。故法華云佛種從緣起。是故說一乘。中論云。未曾有一法不從因緣生。又云。我說是因緣。能滅諸戲論。然統收世出世間一切諸法。有義空義假義中義。𨿽淺深不同。皆墮因緣也。言有者。有生有滅也。謂諸法緣會。而生緣離則滅。如馬勝比丘爲舍利弗說偈曰。諸法從緣生緣離法卽滅。如是滅與生沙門如是說。空者旣屬因緣。則知無體。無體卽空義也。故中論云。因緣所生法。我說卽是空。假者如鏡像水月。𨿽則不實緣會不得不現。故淨名云。是身如影從業緣現。中者。以假故非空。空故非假。非空非假卽空卽假。名爲中義。故淨名云。說法不有亦不無。以因緣故諸法生。又如中論都明有等四義。云因緣所生法我說卽是空。亦名爲假名亦名中道義。卽三乘教中所說。空有中假等義。並不出因緣。故云佛教統宗因緣也。疏別顯等者。所謂通中之別。隨何經中所宗各異。如華嚴法界法華一乘淨名不思議眞如佛性等也。文三。初約法正立。然般若種類諸說不同。準智度論說。有三種。一文字卽能詮教。二觀照卽能觀智。三實相卽所觀境。羅什後來開爲五種。謂於觀照中開出眷屬。卽隨行五蘊及燸等善根。於實相中開出境界。卽俗諦境。此五中惟觀照持業釋。餘皆依主。大云解之五皆持業。謂文字性空卽般若故。眷屬境界同文字故。實相卽是法身。起信論云。依此法身說名本覺故。然𨿽三𨿽五三者爲正。何則般若所照皆實相故不惟眞如。故智論云。照色等空卽名實性。性空實理離於顚倒非虛僞故。於空見空亦名顚倒。於空無著乃是實法。色等虛爲誑人眼根。故知但約不顚倒離虛僞便爲實相。則雙實眞俗二諦。爲一實相也。燸等眷屬是慧性故。相應隨行俱觀照故。故知觀照攝眷屬也。由是𨿽則說三已攝於五。旣符智論。必契深經故三爲正。然諸家立宗。或爲觀照或惟實相。此並未當。且此經所詮。一一離相豈惟觀照。又教化眾生斷疑破執。豈惟實相。由是今疏雙取爲宗。不一不二者。欲言其一。體用有殊欲言其二。寂照常俱故非一二。疏以卽下。二約諭釋成。則顯雙取爲正。且本舉能堅能利一金剛。以諭觀照實相二種般若。若單取觀照則闕堅義。若單取實相則闕利義。又皆言卽者。釋成不二之相。以照而常寂故理非智外。寂而常照故智非理外。旣離理無智離智無理。故如金剛卽堅卽利。疏萬行下。三約行結顯。謂菩薩行中必須具此。若昧實相則難亡分別。便成住相卽墮有漏。若昧觀照則闕智用便滯偏空。同於二乘。故須二事兼行方契中道此則如前行玄之義也。由是起信論中止觀合說。法華經內定慧莊嚴。華嚴明定慧二事菩薩依賴。涅槃顯定慧不等不見佛性諸教中說無明邪見自此而生。故華嚴疏云。萬行忘照而齊修。頓漸無礙而雙入。皆此義也。二體分三。初標立可知。文字下。二正釋。或曰諸家所出教體皆取聲名句文。或通取所詮之法。今何單取文字耶。由是疏云。文字卽含聲名句文。此明具四法也。聲卽言音。名句文三卽聲上屈曲表示。名詮諸法自性。句詮諸法差別。文卽是字爲二所依也。問四法之中。文字最居其末。云何攝聲等法耶。答所以能攝者。有二意。一能顯文字有其三處。謂心上顯卽意識境。聲上顯卽耳識境。色上顯卽眼識境。今取初者故能攝之二。有聲未必有名句文。有文則必有聲名句。前前未必有後後。後後必有於前前。如苗必有根根未必有苗也。以是義故。故攝聲等。文字性空下。明攝所詮理也。謂依於般若顯乎文字。文字本空卽是般若無別文字體也。然有二意。一體屬緣生無自體故。二非別有一法爲文字體故。此皆意顯般若是文字體也。其猶鎔金成像。像卽是金也。疏故皆下。三總結含攝之義。如上所明能所總該故。言理無不盡。此乃文字則該能詮盡。般若則該所詮盡。詮旨旣備故云統爲教體。疏分別處會文二。初中二。初總示大部。此經下。二別顯此經。總可知。疏別明中文三。初正明東土翻譯前後二。初通辧諸譯。流支者。天平二年於洛陽譯成十四紙。名金剛般若。眞諦太康元年於金陵郡譯成十四紙。名金剛斷割。笈多開皇十年於洛陽譯成十六紙。名金剛斷割。玄裝貞觀二十二年於玉華宮譯成十八紙。名能斷金剛。義淨證聖二年於佛授記寺譯成十二紙。名能斷金剛。疏今所下。二克示所傳。疏天竺下。二因辧西方解釋異同。轉授天親者。有說云。以天親久習小乘近從大教。要滌情執故轉授之斷疑執。顯行位正宗文中可見。疏今科下。三示今科判依據差別二。初正明科釋所依。兼無著者。以顯此疏正依天親傍用無著。餘論諸疏義見開題處。疏題云下。二結成立題所以。不同淨名集疏備書四聖之名義。卽如何晏集解論語於孔安國馬融等注中當者用之不當者翦之。今疏亦爾。或雙取以各有理。或共成一義故兩存焉。疏釋通文義二。初題目二。初釋所詮三。初釋金剛二。初翻名示相。梵云下。新云縛左羅。力士所執者如經所說。執金剛神。梵云諾建那。此云露形神。卽此力士也。金中最剛者。金語通五。此最精堅故安剛字。仍非人間之物故。云帝釋有之。乃是天上至寶故。云薄福者難見。正理論云。帝釋有寶名曰金剛。不爲薄福眾生所見。疏極堅下。二約法辧義二。初引經論總彰二義三。初總標略辧。爲有勝能故。云極堅極利諭般若焉。無物下。釋極堅等相。則知若有一物能壞則非極堅。若有一物不碎則非極利也。如銀鐵𨿽堅遇火則融刀劍𨿽利斫石則缺。非極堅利也。揀余堅利故加極字。疏涅槃下。二引教委釋。涅槃下引經。無著下引論。難壞卽堅義。能斷卽利義。細牢者。細謂揀粗顯是微妙。牢揀可壞堅固義成。智因卽是慧。慧是智之因。智是慧之果。此約觀照般若說。以微細故能入於惑令彼滅也。不可壞者。智論云。一切語言名相等事皆可破壞。惟無相智不可破壞。此約實相般若說。問實相般若分因果耶。答用有勝劣故分因果。體無增減因果一如。故普賢觀云。大乘因者諸法實相。大乘果者亦諸法實相。華嚴經疏云。理開體用名大方廣。智分因果號佛華嚴。疏皆以下。三結顯諭旨。此結所引經論之意。然先上諸徳皆用此義。資聖云。金剛者堅而復利。堅諭本覺眞性𨿽流轉諸趣而覺性無壞。利諭般若淨照三賢十地貫通萬行無明惑暗無不壞也。肇云。金剛者堅利之譬也。堅故物不能沮。利故物無不摧。以況斯慧。邪魔不能毀堅之極也。萬物皆能破利之義也。又諸經論說金剛諭定。勝鬘經說金剛諭智。梵网經以十回向爲十金剛。仁王謂十堅心。淨名以金剛慧決了此相。無縛無脫得無生法忍。又諸經論說金剛座金剛山金剛輪。如是等說皆取堅利義也。又晉武帝起居注云。武帝十三年。燉煌有人獻金剛寶。生於金中色如紫石英狀如蕎麥。百煉不銷。可以切玉如泥。是知堅利之極也。疏眞諦下。二引眞諦別示六種二。初正明六種。一一以法合之分明在疏。皆般若之功也。災厄等者。有厄則災禍必來。有業則苦果定至。厄除則災禍不起。業喪則苦果不生。隨人所須。有二意。一則如餘物不能隨所須。金不可爲銀用。羅不可爲錦用等。金剛則不然要者皆得。法中亦爾。有漏功徳人不可爲天。富不可爲貧。無漏不爾隨心所成。二則餘物用之則盡。金剛出之不窮。法上亦爾。有漏受之則窮。無漏受之不盡。對日等者。慧卽始覺合本覺時。見法無生名無生智。如起信云。得見心性心卽常住。常住卽無生義也。火出燒盡世間。使六合空廓智起斷除煩惱。令大道通同。能淸等者。水淸則萬像齊鑑。疑除卽佛法現前。空中等者。升太虛則不履於地。住眞空則不墮世間。鎖諸毒者。中毒則令人命終。起惑則永沈生死。毒除則延年益壽。惑遣則不滅不生。疏傍兼下。二結示傍正佛所立名本約堅利。如上六義乃是兼明。諸家至此多不料簡殊濫正義。若將此六配前五因。卽一當第三。二三當四五。四當第二。五六當第一。疏般若下。二釋般若二。初翻名略指。般若正翻慧者。以古來諸徳義翻。爲妙慧淨慧無相慧。此皆挾到彼岸義。是別相也。或云智慧。今云正翻慧者。卽通相也。卽照下。約功用以出體也。照蘊空卽是功用。本覺之慧卽是出體。大品云。色如聚沫受如泡幻想如陽焰行如芭蕉識如幻化。如是觀者名照蘊空。相應等者。本覺卽如來藏自性淸淨心。非新生故言本。不頑暗故言覺。慧卽始覺也。依體起用故云之慧。始卽同本故曰相應。然本覺與慧不一不二。以不二故故言相應。以不一故故言之慧。故資聖云。妄心見俗曰無明。悟心照眞爲般若。俗境萬有見心必異。眞空理一悟自無差。第一義空離照無理。淸淨本覺卽理是照。又涅槃云。佛性者名第一義空。第一義空名爲智慧。此等皆證體用非一非二義也。然本卽實相始卽觀照。疏若約下。二引教廣釋二。初引論別相釋二。初明總躡三慧。學者卽修大乘行人也。初須聞法生解名聞慧。次則測度所聞評量教理。分明忍可以印自心曰思慧。然後如聞思處。依而行之無所乖越名修慧。前二有漏後一無漏。前淺後深深淺𨿽殊通名爲慧。是故總收名爲般若。如人攻文赴舉及第。𨿽前劣後勝皆一人也。云云。疏故無著下。二引論文釋成二。初正釋成。波羅蜜中等者。此明頓悟中漸修也。慧才發時照萬法空便到彼岸。名爲頓悟。由有多生習性。未得念念相應。故須聽聞正法思惟其義如說修行。方得究竟證入。名爲漸修。開題中略明也。若惟識中說。則具根後二智。謂十度中。六通本後四惟後得。六中則二智皆具。爲分十度。故第六偏取二空本也。今依無著更加加行智。則通前三矣。金剛斷處等者。如金剛斷物之處而斷煩惱。非謂金剛亦通所斷。疏又云下。二配因果二。初雙引論。上者字論牒所標。下者字疏牒論文。智因卽慧慧果卽智也。前𨿽引用今方解釋。此引無著也。次引智論可知。疏則聞下二雙解釋。此明法空深慧。意揀我空慧爲粗淺。不爲佛因但是二乘因故。般若下出所以。以慧是揀擇義。揀擇惑障顯無爲故。以因位有惑故須擇之。乃名爲慧。智但決斷爲義。以果位無惑但惟決定朗然獨照故名爲智。只是一法受此兩名。如人破賊爲將功成爲相也。有說。以無漏智性爲智因。大云破之。三塗有性何不斷惑闕細義也。此約妙慧別相以破。若就通相取亦可矣。以凡是有心皆成佛故。此得是因也。疏若依下。二引經通相釋。此明字緣字界。若字是字界。般那都爲緣。若以般爲緣。助於若界則名爲慧。若以那爲緣。助於若界則名爲智。如僧人俗人等云云。名殊謂曰智曰慧。義殊謂決斷揀擇。此中義殊故使名殊也。體性無別者。皆別境中一也。前三種智皆名慧故。故智與慧皆如金剛。故薩遮尼幹經云帝釋金剛寶能滅阿修羅。智碎煩惱山。能壞亦如是。無常經云。金剛智杵碎邪山。永斷無始相纏縛。疏波羅下。三釋波羅蜜文三。初約語對翻。應云下回梵文。以西域風俗例皆如此云云。靑龍云。蜜多者離義到義。元康云。天竺風俗所作究竟。皆云到彼岸。到離之義次文明之。疏謂離下。二約義順釋二。初釋義前三句中。每句皆上法下諭。意明煩惱如大河。難可度故。生死如此岸。有情居故。涅槃如彼岸諸佛住故。則慧是能離能度能到。生死等是所離所度所到。若欲離此到彼。必須渡於中流。此約四諦說之。理則明矣。知苦是離此岸。斷集修道是渡中流。證滅是到彼岸也。此順小乘義說。下經令入大乘無餘涅槃。卽須離二種生死此岸。乘六度船筏。度三障中流。到二涅槃彼岸。涅槃等者。以翻波羅蜜爲彼岸卽是涅槃。是故約轉依果。明彼岸義。然生死卽分段變易。煩惱卽總該二障。圓寂者義翻也。謂徳備塵沙曰圓。妙絕相累曰寂。滅度者。肇云。涅槃者。秦言無爲亦云滅度或但云滅。然滅與小乘不同。小乘以滅生死爲滅。大乘以寂滅爲滅。故涅槃云。生滅滅已寂滅爲樂。然滅惟據果。滅度乃兼因。今則約果標因故云滅度。所以經中上言涅槃下云滅度。亦是唐梵雙彰也。涅槃種類下文具明。疏一切下二通難。此卽淨名經文。彼云。若彌勒得授記者。一切眾生亦應授記。何以故一切眾生卽寂滅相不復更滅等。今用此文以爲難辭。難意云。眾生旣卽寂滅。何有離此到彼。今言到彼者。莫違經耶。但以下釋通。但約翻迷成悟。便是離此到彼。若悟此已漸除漸證。名爲究竟。然成波羅蜜要與七最勝相應。如惟識說。疏若兼下。三順義通結。則是波羅蜜中之聞思修慧也。疏經者下。二釋能詮二。初翻名。修多羅或云修妒路。或云素怛覽。此但梵音楚夏之異耳。義翻者。以修多羅正翻云綫。由西天以修多羅一名召於四實。謂聖教席經井索綫。彼多以華獻佛置之案上。恐風吹散以綫貫之。又見此方聖教。能持佛語得無所遺。如綫貫華故。以綫稱目之。就彼處呼曰修多羅。據此正翻卽合云綫。此方不貴綫稱故翻爲經。斯則暗符彼方席經。兼順此土儒道之經。然𨿽符順彼此。而未免相濫。由是更加契字以揀異之。然更合於修多羅上加欲底二字翻爲契經。則唐梵皆足也。契者下二釋義。詮表下釋契字。詮表義理釋契理也。謂說事如事說理如理。云云。契合人心釋契機也。謂令人有所悟解歡喜信受。云云。斯則契理契機之經依主釋也。文𨿽是倒意以經是能契也。經者下次釋經字。初標以佛下釋。如開題處明已。今惟言經而不言契者。以爲有般若揀濫。明非道徳等經故不言也。後釋下二釋經文疏二。初科分。斯則道安法師所判。但是佛經無問大小皆科爲三。意云序分彰說法之由致。正宗暢本意之玄門。流通繼遐芳於萬古。冥符西域今古通遵。此經從如是至敷座而坐是序分。時長老下至應作如是觀是正宗分。佛說是經下至信受奉行是流通分。證信者卽六成就也。顯說聽時處一一分明以證非謬。令物生信故。發起者。則以事相表示發起正宗法義也。然此二序更有異名。謂通序別序。通謂諸經同故。云云。別謂諸經別故。云云。亦謂經後序經前序。經後序者。佛說之時未有。結集之時方安立故。經前序者。佛先發起方說經故。疏中三段今初。云云。疏建立因者。意明如是等言因何而立。佛臨下。佛將入滅阿難愁惱。阿泥樓豆告阿難言。汝是持佛法人且須裁抑。汝當往彼咨問後事。阿難曰。云何後事。阿泥樓豆曰。世尊在日以佛爲師。世尊滅後以誰爲師。世尊在日依世尊住。世尊滅後依何而住。惡性比丘佛在之日佛自調伏。佛滅度後如何調伏。遐益後來理宜結集。一切經首置何等言。阿難承教一一咨問。今疏影略不載問辭。但書答語也。四念處者。四卽身受心法。念謂念慧。處謂身等。卽是念慧所安住處。則念是能住。身等四處爲所住。於此四處安住念慧。名四念處住。帶數釋也。一觀身不淨。卽有漏色蘊具有五種不淨。一種子不淨。乘過去業識種子。攬現在父母精血。合成身故。故淨名云。是身如幻從顚倒起。是身如影從業緣現。智論云。是身種不淨。非余妙寶物。不從華間生。惟從穢道出。二住處不淨。於母胎中居生藏之下熟藏之上。常受燻穢。故智論云。是身如臭物。不因華間生。不從薝卜有。亦不出寶山。三自體不淨。合三十六物以成身故。謂外有發毛爪齒眵淚涕唾垢汗便利等十二。次有皮膚血肉筋脈骨髓肪膏腦膜等十二中有脾腎心肺肝膽腸胃赤痰白痰生藏熟藏等十二。智論云。地水火風質。能盛受不淨。傾海洗此身。不能令香潔。四自相不淨。九孔常流不淨物。故智論云。種種不淨物。充滿於身中。常流出不止。如漏囊盛物。五究竟不淨。一旦命終膀脹爛壞臭惡狼藉不堪見。故淨名云。是身假以澡浴衣食必歸磨滅。智論云審諦觀是身。終歸於死處。難禦無反復。背恩如小兒。金光明亦云。𨿽常供給懷怨害。終歸棄我不知恩。二觀受是苦者。受卽是心所徧行五中一也。仍有三種。謂苦樂捨。苦謂苦苦樂謂壞苦捨謂行苦。問樂受未壞應非苦耶。答以樂是苦因故。凡夫妄計爲樂元來是苦。問捨非苦樂云何苦耶。答行蘊遷流逼迫常苦。但以苦樂粗相所覆常情不知。此微細苦故。此三法俱名苦也。三觀心無常者。心卽緣慮生滅之心。謂心心念念前滅後生相續不絕。如水流注。故經中說一念中有九十剎那。一剎那中九百生滅。四觀法無我者。法卽五蘊。謂五蘊法中一一推求。卽蘊離蘊皆無我也。如上觀之。卽能對治凡夫四種顚倒。謂凡夫顚倒則造業受生。及此用心自然無咎。以戒爲師者。從其軌範。但依戒律作止分明。故菩薩戒序云。波羅提木叉者是汝大師。如來在日無異此也。默擯等者。佛法慈悲爲無刑罰。比丘惡性惟默擯之。意令省己知慚自然調伏耳。經初等語釋在次文。然此四中意在第四文中承便兼帶前三。疏建立意者。建立如是等言意在於何。此有三意如疏三段。斷疑等者。智度論說。佛滅度後諸天王等請迦葉言。乃至云。法城欲頹法幢欲倒。當以大悲建立佛法。迦葉受請往須彌頂擊大揵槌諸聖弟子得神通者皆來集會。迦葉告言。佛法欲滅眾生可慜。待結集竟隨汝入滅。諸來聖眾受教而住畢缽羅窟。迦葉入定以天眼觀今是眾中誰有煩惱應逐出者。惟有阿難煩惱未盡。爾時迦葉從定而起。於大眾中牽出阿難告言。淸淨眾中結集法藏。汝結未盡不應住此。是時阿難慚恥悲泣告迦葉言。我能有力久可得道。但爲侍佛以阿羅漢者不得給侍故。畱殘結不盡斷爾。迦葉告言。汝更有過。佛意不聽女人出家。爲汝殷勤致請。令佛正法五百歲衰微。是汝突吉羅罪。佛臨涅槃近俱屍竭城。背痛疊郁多羅僧敷臥語汝須水。汝不共給。是汝突吉羅罪。佛昔問汝。若有人好修四神足。應住壽一劫。若無減一劫。爲汝不對。令佛早入涅槃。是汝突吉羅罪。汝於一時以郁多羅僧。襯身而臥。是汝突吉羅罪。汝昔與佛疊僧伽梨衣以足踏上。是汝突吉羅罪。佛陰藏相。入涅槃後以示女人。實爲羞恥。是汝突吉羅罪。迦葉言。汝有如是六種突吉羅罪。應於僧中悔過。是時阿難脫革屣袒右肩長跪合掌。依六種突吉羅罪懺悔。懺悔已。迦葉牽阿難出語言。汝漏盡可來。言訖自閉窟門是時阿難涕淚悲泣。求斷結惑靡不精誠。至於後夜疲極偃息。頭未至枕朗然得悟。三明六通作大羅漢。卻至窟門擊門而喚。迦葉言。汝復何來。曰我漏已盡。迦葉言。汝若漏盡可縱神通於戶鑰孔中入。阿難騰身入來禮拜僧足迦葉手摩阿難頂言。我欲爲汝令汝得道。汝勿嫌恨。此如蘇秦張儀。云云。然階聖果切在修心。不如說行事佛何益。狐假虎威宜其止絕。斯意甚妙詳而警之。時大眾請阿難升座結集法藏。旣升座已未發言間。感得自身相好如佛。是時大眾遂起三疑。故說下旣言我從佛聞。則知非佛重起非他方佛來亦非阿難成佛。故云三疑頓斷。廣如彼論恐煩略敍也。疏息諍等者。同爲羅漢徳業頗齊。若云自言固宜喧諍。疏異邪等者。阿者言無憂者曰有。外道意云。萬法𨿽異不出有無。置之經初以之爲吉。以初吉故今中後亦吉。今則不爾故云異邪。疏正釋下二。初標列述意。言成就者。謂六爲能成就。教爲所成就也。疏一信下。二依科解釋六初中二。初合釋。謂兼次段合而釋之。此則別義不計六數單釋謂正釋信成就義。所引論文有標有釋。佛法下是釋。或曰因何最初便明其信。故此釋也。信爲能入者。然佛法無量信爲初基。若無信心寧肯修習。由是五位之內信位居初。十信之中信稱第一。十一善法信亦爲先。故知信心之前更無善法。依此信本方興解行乃至證入。故華嚴云。信是道源功徳母。長養一切諸善根。斷除疑网出愛河。開示涅槃無上道。今置經首以表信相爲入法之初也。智爲能度者。菩薩萬行非智不成。若無智慧卽滯有著空。以智爲主不著二邊。成無漏因獲菩提果。故菩提資糧論云。施戒忍進定。及此五之餘。皆由智度故波羅蜜所攝。信者下正顯。如是二字是信之辭。上皆智論所釋。又聖下。是劉蚪注無量義經中釋。此下皆約法說也。顯如者。眾生如隱故沈三界。欲沈三界只要顯如。故云但爲除如之外餘皆虛妄。故云惟如爲是。論云除諸法實相餘皆魔事。有云。始從得道乃至涅槃。其中所說無不爲如。又有下。卽梁武帝解意明。有卽無故不有。無卽有故不無。相卽同時故名不二。不二卽如也。此約雙融顯如也。如非下。恐聞有無不二爲如。便謂如體是有是無。故有遮云如非有無。意明有無卽不是。是卽非有無也。此上二解。如字是顯體。是字卽無非也。疏二聞下二。初正釋我聞之義。然我有四種。一凡夫徧計我。二外道神我。三三乘假我。四法身眞我。今揀餘者故云五蘊假者。則第三隨世流布。要簡賓主乃稱於我。阿難已達我空。實不計執故云假者聞者然大小乘諸論辧聞不同有云耳根。或云耳識。或云根識和合故聞。今云。耳根發識則後義也。以根識單闕皆不能聞云云。然根識聞聲而不聞教。若準名句惟是意聞。故瑜伽云聞謂比量。然由耳識緣於聲境與意同時得聞也。然此二識聞聲名句。實非先後異時。以率爾耳識同時意識故得聞也。五識皆然。廢別下。或曰旣云耳根發識故聞。合云耳聞。云何經內惟言我聞。故此釋也。以耳是六根之別我是一身之總。今廢別耳從其總我。故言我聞。阿難下。二啇較所聞之法。前二句牒難辭。謂阿難是佛成道夜生。年至二十方爲侍者。二十年前佛所說法並具不聞。何得結集諸經皆稱我聞。有云下通釋。此有三意。有云重說者一也。佛初命阿難爲侍者。阿難從佛乞三願。一不著佛退衣。二不隨佛受別請。三請說未聞之法。佛隨其願故得聞也。得深三昧等者二也。金剛華仙經說。阿難得法性覺自在三昧力。故前所說經皆能憶持。與聞無異。故法華經云。世尊甚希有。令我念過去無量諸佛法如今日所聞。若推下三也。不思議境界經云。復有百千萬億菩薩。現聲聞形亦來在座。其名曰舍利弗乃至阿難等。是則三中前二權說後一實論。故言推本也。疏三時下二。一棟顯釋師資合會者。謂說者教人以道徳曰師。資者取也。從師之教取而行之也。佛及大眾說聽具足故云合會。說畢聽畢故云究竟。意取說無異席貫通首末。故曰一時。佛地論云。此就剎那相續不斷說聽究竟。總名一時。一時之語佛自言故涅槃云昔佛一時在屍首林。又云。我於一時在迦屍國。此則顯說聽能所一切圓畢也。諸方下。揀時也。不同有二。謂橫則參差不同。豎則延促不同。延促不同如人間五十年四天王天一晝夜上上倍增。故參差不同者。如俱捨云。夜半日沒中日出四洲等。旣然云何定言寅卯辰已日月等耶。又說下。二會法釋。此是愨公楞嚴疏意。說領卽師資也。下有四對。心竟泯者。以聞法之時妄心不起。心旣不起境卽不生。心境兩亡故云泯也。此卽不得以生滅心行聽實相法。此通依計故皆泯也。斯則染心俗境一對。理智融者。以聽法之際能所不分。以動念卽乖法體。二皆眞實故。言融而不言泯也。斯則淨心眞境一對。凡聖如者。由心分別則見聖見凡。心旣不生誰凡誰聖。相本目盡故言如也。斯則因果一對。本始會者。妄念起時隔於本始。念旣不起本始自同。攝用歸體故言會也。斯則體用一對。問此與第二何別。答前智是始覺中根本智。前理是本覺中眞諦境。若此始本本通眞俗。始捨本後則前狹後寬也。前爲形染且言眞境淨智。此爲都明故言本覺始覺也。又前約分證故云理智融。此約極證故言本始會也。諸二者。謂心境理智凡聖本始也。皆一者一義不同。謂心境則泯之故一。理智則融之故一。凡聖則如之故一。本始則會之故一。義𨿽不同俱名爲一。故云一時。疏四主下二。初翻名。經惟標佛者。以秦人好略故。仍存梵音者。恐濫菩提故。以菩提云覺則屬於法。今指於人故言其佛。無相濫失故不翻也。若釋其義須得唐言。故先翻對也。然覺謂覺察覺悟。覺悟旣照眞本有。覺察則了妄本空。了妄本空則不逐於妄。照眞本有則不迷於眞。眞妄旣明則能破和合識滅相續心。顯現法身智純淨也。當爾之時。始本無二惟一覺耳。菩薩𨿽亦照眞了妄。未得究竟。猶帶薩埵之名。惟佛如來所作究竟。故獨稱覺者。起信下二釋義二。一約體離念釋。然此論明本覺心體性離諸念。今此引釋果佛者。以果佛之體卽是本覺元自離念。因果𨿽分離念無別。故以本覺離念卽是佛體。故經云。大乘因者諸法實相等。是故在纏名本覺。出纏名究竟覺。始終體一更無別法。故論云。卽是如來平等法身。依此法身說名本覺。則以下。疏結本覺離念是佛體也。然覺下。二約位三義釋。無生滅者。謂智照眞如如理見故。然有二意。一則心中無生滅之法。如起信云。如實空者。從本已來一切染法不相應。故以念生則染。今旣無念故不相應。二則無者不也。只明此心本不生滅。卽同起信云。以遠離微細念故得見心性心卽常住。常住卽無生滅也。覺他者。此亦始覺了事卽眞。以望自心故名覺他。卽同起信云。一切諸法從本已來。離名字相離心緣相。畢竟平等無有變異。不可破壞惟是一心。故名眞如。覺滿者。以前二覺有解有證。先後勝劣存自他之相。未得稱滿。今此圓備不立自他故稱之滿。若準涅槃經說。自覺者覺自身有佛性。覺他者覺一切眾生悉有佛性。覺滿者。若自若他無二佛性故。然常途所說。自覺揀凡夫。覺他揀二乘。覺滿揀菩薩。此中說者。自覺便揀二乘權教菩薩。豈惟凡夫。故華嚴云。一切諸法性。無生亦無滅。奇哉大導師。自覺能覺他。故知下。二引論反釋三。初反顯。意云無念故名覺。當知有念則不名覺也。起信下二引證。前云心體離念𨿽通因果今明眾生不名爲覺。獨顯果人方名覺也。又云下三順結。正結無念是佛義。以無念是佛。故能觀無念者。卽是向佛智也。疏五處下二。一釋捨衛。捨衛亦云捨婆提。新云室羅伐悉底。此但梵音楚夏耳。此城在中印土憍薩羅國緣。南天亦有憍薩羅國。恐濫彼國故。以城爲國名。聞物者。謂名聞勝徳珍奇寶物多出此國。謂具下釋。欲塵卽佳麗女色。財寶卽珍奇寶物。多聞謂博通內外典籍。解脫卽五通仙人等。遠離欲也。此卽國丰四徳。亦翻爲丰徳也。遠聞等者。如上四事皆爲外國之所聞知。義淨下。但證遠聞之義。以有名稱故得遠聞。祇樹下二釋祇園二。初總指。捨衛國主波斯匿王有一大臣。名須達多。爲兒聘婦躬至王捨城。寄止長者珊檀那捨宅。時長者中夜而起。莊嚴捨宅營辦肴膳。須達聞已問言。大士欲請國王爲婚姻之會耶。答言請佛無上法王。須達聞已身毛皆豎。復問何等名佛。長者廣爲說佛功徳。須達多言。善哉大士所言。佛者功徳無上。今在何處。長者答言。在王捨城迦闌陀竹林精舍。時須達多一心念佛。忽然天明其光熾盛猶如白日。卽尋光處至城門下。佛神力故門自開辟尋路而往。爾時如來出外經行。須達見已歡喜踴躍。不知禮法直問世尊。時首陀天。爲其長者化作四人至世尊所接足禮拜。胡跪問訊右繞三匝卻住一面。須達見已依而爲之。世尊卽爲如應說法。長者聞已得須陀洹果。後復請佛。惟願臨顧至捨衛城受我微供。佛卽問言。卿捨衛國頗有精舍容受我否。須達多言。必見垂顧便當營辦。世尊爾時默然受請。時須達多回捨衛國。佛令鶖子同往指授造寺儀式。卽須達布金。買祇陀太子園。祇陀太子施園中樹林。二人共媾精舍。旣訖卽執香鑪向王捨城。遙作是言。所設已辦惟願如來受此住處。佛時懸知長者之心。卽共大眾發王捨城。猶如壯士屈伸臂傾至祇陀園。是時長者以其所設奉施於佛。佛卽受已卽住其中。廣如涅槃經賢愚經四分律西域記說。須者往檢。今佛於此說金剛般若經。故云在捨衛國祇樹給孤獨園也。然須達是主祇陀助成。今樹先園後者。以太子是儲君須達是臣佐禮別尊卑故爾。眞諦記說住處有二。一境界處卽捨衛也。爲化俗故。二依止處卽祇園也。爲統出家人故。又善見婆沙云。舉捨衛令遠人知。舉祇園令近人知。故雙舉也。祇陀下二別釋三。初釋祇陀。戰勝者亦云勝林。餘如疏。梵語下二釋給孤。謂少而無父曰孤。老而無子曰獨。拯給孤獨名爲善施。又亦等者。就中孤獨偏所矜哀。其實餘人亦非不施故也。西國下三釋園字。梵音具云僧伽藍摩。此云眾園。則僧伽是能住之眾。藍摩是所住之園。斯則約能要所耳。寺者司也官舍也。以佛法初來安鴻臚寺。後置僧捨便以爲名也。疏眾者下文二。初釋標類。名髙謂遐邇稱譽。徳著謂行業恢隆。怖魔者謂初出家日。飛行夜叉唱乃至魔宮聞故怖也。以一人出家展轉化度損減眷屬故。然出家人從因至果三度怖魔。謂出家時發菩提心時成正覺時。前二但怖。後乃興戈爲佛所摧莫不降伏。乞士者。謂上從善友乞法以練心。下從檀越乞食以資身。故智度論云。何名比丘比丘名乞士。淸淨活命故名乞士。如經中說。舍利弗乞食向壁而餐。時有梵志女名淨目。來見舍利弗云。沙門汝食淨耶。答言食淨。淨目言。沙門下口食耶。答曰不也。乃至問仰維方等。皆答言不也。淨目女言。食有四種我問於汝。汝皆言不。我今不解汝說。舍利弗言。有出家人合藥種谷植樹等。不淨活命。名下口食。有觀星宿日月風雨雷電等不淨活命。名仰口食。有曲媚豪勢通致四方巧言多求不淨活命。名方口食。有以種種咒術卜算吉凶不淨活命。名維口食。姊我不墮是四種不淨食中。我用淸淨乞食活命。淨目因聞是說淸淨法食。歡喜信解得須陀洹道。如是淸淨乞食活命故名乞士。淨戒者。謂比丘二百五十戒。比丘尼五百戒。有表受無表持淸淨持戒名爲淨戒。有說五義。謂加淨命破惡。今以乞士卽淨命淨戒卽破惡故惟三也。理和下。梵語僧伽此云眾和合。謂理和無違事和無諍也。千二下。二釋舉數。佛初成道者。卽菩提樹下。示成正覺也。憍陳如等者。余阿濕鞞摩訶男婆提婆敷富那婆蹉。準本行經說。佛初成道梵天王等請轉法輪。世尊受請作是思惟。諸世間中誰先得度。有五仙人昔日與我有大利益。堪能受我初轉法輪。復作是念。彼等五仙今在何處。以淨天眼觀彼五仙在鹿野苑中。爾時世尊卽向彼園廣爲說法。外道身心悉皆伏滅。所著之服卽成三衣。手執缽器須髮自落。經於七日威儀具足。如百夏比丘。乃至爲轉四諦法輪。得阿羅漢果。迦葉三兄弟等者。智度論說。爾時第一優樓頻螺迦葉。在火龍窟爲首。教化五百弟子。二那提迦葉。領三百弟子。在象頭山修行。三伽耶迦葉。領二百弟子。在希連河曲。共計千人皆爲世尊之所降伏求索出家。師徒皆得阿羅漢果。舍利弗等者。智度論說。摩伽陀聚落有婆羅門。名檀耶那。而有八子中有一子。名優婆低沙。卽舍利弗也。復有一婆羅門產子名離多。卽目連也。是二童子共爲親友。於刪闍耶外道所出家。二人同心立其誓願。若復更得勝是師者。爲我等說甘露勝道必相契悟。爾時世尊有一弟子名曰馬勝。威儀庠序入城乞食進止有方。舍利弗見已。隨到所止白言。仁者。汝是正師爲是弟子。馬勝言。別有大師我是弟子。又復問言。汝之大師說何法耶。答言。諸法從緣生。諸法從緣滅。如是滅與生。我師如是說。時舍利弗聞是語已。卽於是處遠塵離垢得法眼淨。歸到所止爲目連說亦復如是。二人共相領諸弟子。俱詣佛所求索出家。佛呼善來須髮自落袈裟著體。執持應器成比丘相。於聲聞眾中。智慧神通各得第一。是二百眷屬。悉得出家卽受具戒。乃至得成阿羅漢果。耶捨等者未檢。此常隨等者。以此諸人先並事外艱苦累劫一無所證才遇見佛便得上果。感佛恩深故常隨也。然具四眾及龍天等。今但顯一隱余。流通分中自俱者下。前則標指約主望眾故言與。此則都結主眾通論。首末相望事不異也。

金剛經纂要刊定記卷第二

金剛經纂要刊定記卷第三

長水沙門子璇錄

二發起下二。初敍意。戒能下。以戒是防非止惡義。定是寂靜不動義。慧是明照揀擇義。但能防非心卽不動心。若不動慧乃分明。世出世法無不鑑照。其猶海中欲現萬像必要水淸。欲求淸水無過水靜。欲得水靜勿令起波。止波如戒水靜如定水淸如慧。所現萬像如一切法。諭中則水若不起波則水靜。水靜則水淸。水淸則現萬像。法中則心不起非則心寂。心寂則照知萬法。法上但惟一心。諭上但惟一水。法諭相對義則昭然。故經云。尸羅不淸淨。三昧不現前。此則戒資定也。圓覺云。一切諸菩薩。無閡淸淨慧。皆依禪定生。此則定發慧也。疏戒中七節如疏。一化主俱上九號者。以佛有十號世尊當第十故。云具上九號。十號者。一如來二應供三正徧知四明行足五善逝世間解六無上士七調禦丈夫八天人師九佛十世尊。二化時當日初分者。謂一日夜十二時總成四分。一初分卽寅卯辰。諸天食時。二中分卽已午未。人法食時。三晡分卽申酉戌。神鬼食時四夜分卽。亥子丑畜生食時今言辰時。卽初分之後際也。唐周二譯皆言日初分。斯則時勝也。此時則乞求不難。以太早太遲皆難得故。若非時乞食欲施卽無不施又愧。便成惱他。乞之不得亡餐又饑。是惱自也。三化儀下。謂佛有三衣。一安陀會。卽五條名下品衣。亦名行道作務儭身等衣。二郁多羅僧。卽七條名中品衣。亦名入眾說法衣。三僧伽梨。卽九條乃至二十五條名上品衣。亦名福田衣。制像水田見生福故。入王城聚落卽著此衣。今以入城乞食故著也。天王缽者。梵語缽多羅。此云應量器。是過去維衛佛缽。入涅槃後龍王將在宮中供養。釋迦成道龍王送至海水上。四天王欲取化。爲四缽。各得一缽以奉如來。如來受已重疊四缽在於左手。以右手按合成一缽。此是紺琉璃石缽。持用乞食也。佛出行化須。著衣持缽者。爲離苦樂二邊故。諸在家者。好尙錦綺華潔衣服寶器增長放逸。太著樂邊。出家外道苦行尼幹裸形手捧飯食致招訶醜。太著苦邊。佛處中行故著衣持缽也。四化處者。園是所住處。國是所化處之往也。今行化故出祇園入舍衛也。處廣等者。準西域記。國周六十餘里。內城周二十里故云處廣。智度論云。居家九億故曰人多。五化事者此釋經中乞食兩字。頭陀下。或曰佛爲教主何須乞食。故疏釋也。頭陀此云抖擻。抖擻煩惱故。然頭陀有十二種事。謂常乞食阿蘭若乃至樹下坐露地冢間坐等。今則一也。若行此事獲大功徳。佛現斯軌令人效之。頭陀旣獲功徳。放逸足明尢過。世尊尙自乞食。餘人豈合懈怠。慚恥愧悚自然行之。同事攝者。則四攝法之一也。又佛自乞食。準纓絡經說有十意。一止苦故。謂盲得見。二得樂故。謂一瞻一禮生無量福。三除慢故。謂眾生見之不生我慢。四滿缽願故。富欲施多缽則爲空。貧欲施少缽則爲滿。五鬼神供養故。六障閡者見佛故。老病貧賤悉皆得見佛也。七示天王所獻缽故。八作軌模故。九絕誹謗故。十令弟子不畜八不淨物故。有此十意故自乞食。纓絡女下通難。前引經難。今所下釋通。淨名下但證上乞食不食之義。六化等者。此釋經中於其城中次第乞已也。內證平等者如理見故。心離貪慢等者。不貪富好不慢貧拙。平等修乞故。云慈無偏利也。表威徳等者。謂佛制小乘律。不許入惡象家。恐彼損害。不許入淫女沽酒家。恐生染心。佛入者表威徳勝也。息凡夫等者。謂恐憎此愛彼故。破一乘分別者。謂迦葉捨富從貧乞。意令生福。須菩提捨貧從富乞。不欲惱他云云。二人所見互有是非。如來異此是非一貫也。然上五中。初大智二大悲三顯徳四息凡五破小七化終。然已等者。和會字之句義也。今讀則從文釋則從義。若廣下。權加數字顯文義兼暢也。飯卽喫也。論語云飯疏食。佛苦下通伏難。應先難云。前引纓絡女經言不食。今經何以言食。故此釋也。有說。食欲至口有威徳天在側。隱形接至他方施作佛事。斯則示現而食。非眞食也。由是彼此皆不相違。寶云下顯齋儀也。此四事中。前二云擬後二不云者。以梵行貧病來則與之不來自食後二不然故不云耳。十二頭陀經。除梵行者以自乞故故不分之。疏定者。於中三節如疏云云。疏並資緣者。此釋經中收衣缽也。飯食兩字如前所解。訖了畢也。須並資緣者。以修定時具於五緣。謂閒居靜處息諸緣務等。佛𨿽至聖諸習都無實於衣缽不生勞慮。若不並除後人仿效無由得定。以佛是教主。凡有所作人皆效學。故云示現爲後軌也。疏淨身業等者。此釋經中洗足已三字。阿含下牒難也。又如佛三十二相中有皮膚塵不染相。今何用洗耶。示現下釋通也。此有三意。一順世故。夫人外歸必恐塵染。故須洗足。佛順亦爾也。二表法故。洗去煩惱垢染。顯得淸淨法身也。三爲後軌者。如資緣說。疏正入定者。此釋經中敷座而坐也。沈掉等者。沈謂昏沈。能引睡眠障定增故。掉謂掉舉。任運攀緣能引散亂亦障定心。又於四儀中。以臥則昏沈。行則掉舉。住則疲倦。惟坐爲勝。故不沈掉。然昏沈掉舉。蓋是凡夫。若據如來的無此事。今垂軌則蓋爲後人。或曰經中但言敷座。焉知入定耶。故次釋云魏譯等。則知入定也。如常敷座等者。謂如來每會說般若。皆自敷座具。爲般若出生諸佛卽是佛母。表敬般若。故自敷座已說。八會。此當第九。儀軌不易故曰如常。趺謂足背。加謂以一足壓一足。結卽兩足不散表吉祥。故智論云。見畫加趺坐魔王尙驚懼。何況入道人端身不傾動。又爲正觀五種因緣。是故結加趺坐。一由身攝斂速發輕安。最爲勝故。二由此宴坐能經時久不令身速疲極故。三由此宴坐是不共法。外道他論皆無有故。四由此宴坐形相端嚴。令他見已極敬信故。五由此宴坐佛佛弟子共所開許。一切賢聖所稱贊故。正觀五種因緣。是故應當結加趺坐。端身住者。不低不昂不左右傾側也。正念者。如理而念名爲正念。念卽念慧。謂離沈掉有無等。不動謂不動於正念也。唐譯下亦證同上義。正願者卽正念也。若別說者願是希欲。謂希欲住對面念。念是所願也。然在定前異。此則非正願也。住對面念者。面卽是諭念卽是法。住對兩字通於法諭。今法諭之中各闕一事。謂法闕所照理。諭闕能照鏡。鏡對面住面則自彰。念對理住理則自現。法諭闕者文影略故。或可不爾。但理觀分明。如面目睹現量。卽水諭亦得。無著下顯入定意。先牒難並緣入定。意在於何。於此下釋通。於此者論云於法也。能覺者定通。能說者說通也。意云定通方得說通。以散心說法不能如實。從定發言必有當也。故下文云。云何爲人演說不取於相如如不動。諸經之中每欲說法皆先入定。意皆如此云云。斯亦示現爲後軌也。若準如來言念何失。是故論云顯示等也。疏然大。下二通前表法釋二。初約大云廣辧三。初標。大聖卽佛體。周法界曰大智鑑無昧曰聖。現迹者所現之化迹也所。表者諸佛所爲必不率爾皆以事相表內身心。如說。如來。藏經舉身放光光中現華華。萎見佛遂阿難問佛。佛爲說之。如華嚴中說佛菩薩說天說云須彌山大海等。皆有。所表。斯皆事相爲能表法爲所表。以不徒然故云必也。疏表本覺下。二釋二。初表通序。本覺佛對化佛說。五蘊都對捨衛國。化身佛在捨衛國。表本覺佛在五蘊城。城中旣人物相兼。蘊內亦色心具足。覺魔等對戰勝也。梵音魔羅此云殺者。能殺行人慧命故也。然有四種。一天魔卽欲界主。二煩惱魔。三陰魔。四死魔。今言覺空者如心經云。照見五蘊皆空無無明。乃至亦無老死盡也。照五蘊空卽破陰魔。無無明盡破煩惱魔。乃至無老死卽破死魔。余出世法尙空。況天魔耶。照心識具徳者。對給孤獨也。上迷本覺之父曰孤。下隱妙用之子曰獨。今照性本具塵沙功徳無所乏少。卽給孤獨也。求法等對比丘乞士義也。外則乞食養命內則求法資神。覺心下二表別序。覺心等者對入舍衛大城也。應云覺心旣發寧棄塵勞。如來出世寧棄羣品。將欲徧觀遂入識藏。將欲教化遂入王城。離城邑而教化誰人。離心識而觀察何事。心心數法等者。對於其城中次第乞已也。乞食不揀貧之與富。觀察豈擇心所心王。卽妄下。二句對乞得食也。外化人而得食。內觀法而生喜。法喜下二句。對還至本處飯食也。食能資身法能益心也。思惟假緣對著衣持缽。忘緣符眞對收衣缽也。乞食旣須衣缽。思惟要假因緣。入定旣並資緣。契理須忘念慮。觀照下二句對洗足也。若欲安坐必須洗去足塵。若欲還源必須拂除心念。返本下二句對敷座而坐也。法空卽敷座。心寂卽而坐。敷座方堪人坐。法空心始得寂。心寂下二句。對正宗法也。謂安坐始能說經。心寂方彰妙慧也。疏欲談下三結也。資聖下。二引資聖略明。卽道液法師疏也。今摘而用之文不全取。於中二。一正明。身有二者通論生佛也。僞者色身眞卽法身。五蘊等者。謂衣以外覆食以內資。生則𨿽因父母。存卽須假衣食。法身等者。謂非生因之所生。但了因之所了。由是色身以食爲命。法身以慧爲命。保僞謂執妄合塵。遺眞謂迷理背覺。此皆倒也。養眞謂悟理合覺。棄僞謂達妄背塵也。羣生下牒前倒者也。我乃下。示現入城乞。食以表法也。意令求般若照成法身故。云引眞也。故托下。都結表法之意。謂示現乞食。意在說法耳。疏涅槃下二引證。但證法爲食義也。正宗中疏二。初標章門。以一卷經文二論解釋。大云靑龍皆二論並行。今卽不爾。何者以無著配十八住處天親斷二十七疑。旨趣旣殊科段亦異。或一疑中有四住五住。或一住中有二疑三疑。乍合乍離連前帶後。以是之故文涉交加。理則不必深玄。學者以之難解。今旣別釋庶不相干。傳講之流少力多獲耳。初中三。初正示七句。七義句者。論述歸敬偈已。卽云成立七種義句已。此般若波羅蜜卽得成立。義句揀文句也。旣以一義爲一句。此經共有七義句也。七義句名疏中自有。於中前六顯示菩薩所作究竟。第七顯示成立此法門故。然此七句之文。教理行果悉圓滿矣。於中一二三四是行也。五理也六果也七教也。齊此懸判一科。惟依無著之名記之。疏一種性不斷者。此非凡夫二乘及權教菩薩。意明佛種性不斷也。謂護下指經。便是釋意謂。以小付大囑大化小。展轉如是寧有斷絕。如人父母付囑子孫云云。此是空生之本意。故以此事贊佛。引起問端也。疏二發起行相者。旣欲種性不斷。故須髮起修行之相也。謂申下指經。其實佇聽亦在此攝。疏三行所住處者。旣有能發必有所發也。十八住名義下文廣釋。從佛下指經。是無下釋名義。此卽相之無相。非一向之無相。略見行玄爲順本宗故標無相也。疏四對治中。邪行卽不正行也。但不順佛道皆名邪行。共者不一義。見者分別情。正行者卽離見之正行。非純正之正行也。二種對治者。以正行治邪行。是一對治。以無分別智治分別見。是二對治。然邪卽全治。共中卽但治於見不治正行。如披砂揀金而去砂不去金。今經中但有能治無所治也。且如第一住處中。不度眾生爲邪行。度眾生爲對治。於度眾生時見有眾生是所度。見我是能度是分別。見度而無度爲對治。此理實同時義分前後。初住旣爾餘可例知。故論云。行諸住處時有二種對治。疏五不失中謂由下明意也。離增減者。謂執有爲增執無爲減。前墮此二則失中道。今皆離之故得不失也。如經中卽非佛法。是勝義諦遮增益邊。是名佛法是世俗諦遮損減邊。其餘卽非是名皆例此也。論最後結云。菩薩離此二邊故。於彼對治不復更失。故名不失。疏六地位中謂由下釋。以二邊邪僻置之不論。中道乃是大菩提路。故於此中分立地位。如往帝都有三路異。兩邊皆非中道卽正正路之中方可論於遠近遲速等也。法中亦爾。故經云。一切賢聖皆以無爲法而有差別。信行下分位也。於十八住中。前十六住是信行地。此當三賢。依信起行故名信行。亦名信解。依信起解故。第十七住是淨心地。此當初地。離分別障親證眞如故。第十八住從第二地已去。乃至佛位。通名如來地也。又以諸家明地位或廣或略廣則五十二位。略則泯之全無。今則均於廣略。去其太甚說三地五位矣。疏七立名中。謂由下釋。謂約三種法上立金剛名。一約般若體用名金剛。此如金剛堅利。二約地位闊狹名金剛。此如金剛杵形。以信行一僧祇淨心只一剎那佛地二僧祇。如金剛杵初後闊中間狹故三約文字名金剛。此如畫像也。以詮信行地七紙余經佛地三紙余文淨心地五行經。如彼畫像亦初後闊中間狹故。又此三者。法諭之上皆展轉而成。諭中且根本。是堅利金剛。因造以成其杵。因畫以成其像。法中根本是體用般若。因修以成其位地。因詮以成其文字也。又此法諭各三事中。一事卽實餘二皆虛。諭中堅。利金剛是實。杵形畫像皆虛。法中體用般若是實。位地文字皆虛。以此三事首末相似故。立金剛之名。然前一是佛本意。餘二是菩薩及古徳意也。由前六等者。於中前五堅利。第六闊狹。闊狹之中含能所詮也。疏後四下。二總指後四。應先問云。第三句內說盡經文。未知後四如何配攝。故此云也。謂一一住說對治故。於對治處顯不失中道故。於不失中立位地故。於前六中道立名。故云云疏十八下三。廣釋弟三。三一正辧十八住處。疏中具列十八住名略釋。其義兼明對治十二。種障便指經文令知科段所屬。然每住經文疏。但略標三字五字。緣以經本科段首尾文勢稍重。恐言涉相濫故。不標最初之字。但取其次異文。亦不結終齊至何處意在省約耳。向下隨文略敍首末。以隔前後。一中發心者。謂發廣大第一等四種心也。經文從佛告須菩提諸菩薩摩訶薩應如是降伏其心。乃至若菩薩有我相人相眾生相壽者相卽非菩薩。以大乘菩薩最初法爾合發是心故。十八住中居其第一。二者經從復次須菩提於法應無所住行於布施。乃至須菩提菩薩但應如所教住不住等者。等有二意。一則等於余文。如上所引。二則等於余義。謂等餘戒等五也。此則𨿽是指經便兼釋義。則波羅蜜是所應。戒等是能應。能所兩合故云相應。由是但行施戒等不能離相。或行離相不行施戒等皆非相應行。直於行施戒等處離相。離相處行施戒等。方得名爲相應行也。三者經從須菩提於意云何可以身相見如來不乃至若見諸相非相卽見如來。問色身是相。何以離相求之。答色身之相是影。法身無相是體。欲得有相色身。須見無相法體。未見法體不能現相。是故先令見相無相。方得色相之身耳。此中意在文外。故論此意科也。四中言說者。經從須菩提白佛言。世尊。乃至法尙應捨何況非法。問法身非言說。何故以言說爲法身耶。故疏釋云。因言顯理故。此有二意。一以言說顯於法身。法身非言說。二文字性離卽是法身。無別法身耳。智相者。經從須菩提於意云何如來得阿耨菩提耶。乃至一切賢聖皆以無爲法而有差別。則以無相無爲法爲智相也。故起信云。以智相無可見故。福相者。經從須菩提於意云何若人滿三千大千世界七寶以用布施。乃至須菩提所謂佛法者卽非佛法。斯則以持說此經獲無漏福。所感微妙色身。名爲福相也。然是法身之福相。福相非法身。依主釋。五於下文三。初正示此文。經從須菩提於意云何須陀洹能作是念我得須陀洹果不。乃至是樂阿蘭那行。得勝者。以小乘四果勝於四向等故。對劣彰勝也。此卽以小況大也。小人尙猶無過。君子豈合有愆。由無慢故方得證果。故經皆言我不作是念我得須陀洹果等。從此下二通敍後段。意明等者。敍次第之意也。先問云。前之四住何不言離障耶。故云也。意云凡欲修進先須髮心。發心已則修行故。有第一第二。發心修行本求佛果。佛果之內惟有二身。粗細之間先色後法。故有第三第四。前修勝行恐有慢心障入聖位故說小果以況大乘。今離障進入十回向位也。故從第五方說離障也。然此十二障。每至一住皆須躡前以辧來意。如雲𨿽得無慢猶自少聞。故於第六住中對治少聞障。他皆仿。此以此諸障皆在地前。能障見道。非是地上故。云障盡入證道也。然障是所治文在經外。住是能治正是經文。若相望說之理則明矣。今當下三別結對治。然準五蘊論說。慢有七九二種。但開合之異。此約入道人說。七者論云。一慢。於劣謂勝於相似謂等。二過慢。於相似謂勝於勝謂等。三慢過慢。謂於勝己計勝彼。四邪慢。己實無徳計己有徳。五我慢。謂於五聚蘊計我我所。六增上慢。謂於勝妙法中未得謂得。七卑劣慢。於多分勝計己少分劣。今所離者卽五六也。以證我空故。取自果故。六者經從佛告須菩提於意云何如來昔在然燈佛所。乃至實無所得。云何離障得成住耶。疏次云離第下所離障。不離下結成住義。於中上句成住。下句離障也。若離佛世不名住處。無佛說法則是少聞便成其障。若不離佛世。乃成住處。常遇佛說法。則具多聞便離障也。然凡是修行。智慧爲本。欲得智慧必須多聞。故依佛住離少聞障也。故經云。多聞增智慧勤聞第一方。問若然者據今經云。於法實無所得豈成多聞。答此是聞而無聞得而無得。無得而得是眞得。無聞而聞是實聞。故成此住。七者經從須菩提於意。云何菩薩莊嚴佛土不。乃至應無所住而生其心。離小下所離障。攀緣卽是作念。蓋一義耳。緣形等者。意云若取色聲等相爲土。卽有分限故名小也。以不如法身故。若不取相分別不生。心境兩亡竟何分限。故云大也。契法下釋所以也。意令忘懷嚴法性土。不令生心嚴法相土也。故經云。不應住色等生心。應無所住而生其心。偈釋云。智習惟識通。如是取淨土。非形第一體。非嚴莊嚴意。八者經從須菩提於意云何譬如有人身如須彌山王。乃至是名大身。成熟者。卽由教化令眾生成種根熟有所悟證。離舍下所離障。若捨眾生卽不能教化。故令離障方成住也。若見大小下反釋所以。意言能濟物者。蓋爲不見大小也。故經云。佛說非身是名大身。豈存大小。若見大小則有髙下親疏憎愛。心旣不等寧曰大悲。縱使化生但成愛見憎者則去。便捨眾生云何成熟。反此用意則物無有遺。遲速之間皆能成熟。九者經從須菩提如恆河中所有沙。乃至如來無所說。離樂下所離障然隨順外論卽是散亂。但能遠離卽成住也。卽儒墨文筆。除佛教外皆外論也。以外論之事是名利源。旣若求名豈得心無散亂。況得之則樂失之則苦。苦之則憂樂之則溢。由斯業累世世沈淪。反推其本皆由隨順外論耳。恆沙下。舉持經福多以責外學。意云。持經者功徳若此。而不修行名利之源。是輪回苦本。如何隨順卻乃修學。十者經從須菩提於意云何三千大千世界所有微塵是爲多不。乃至是名世界。色是依報卽外四大。身是正報卽內五蘊。摶取者卽和合義也。但秦魏譯異爾。然摶取約法相應兼人。二事相望總有三對。一內身色蘊及外器界。但合微塵所成。名爲摶取。見有身器爲依正。執取等卽是相應。二受等四蘊。但合心心所法而成。名爲摶取。見有苦樂受等。卽是相應。三色心和合以成此身。名爲摶取。見有心色卽是我人相應。行卽遷流造作之義。觀破之義如下所明。影像相者。謂色心等法。是法界中之影像。亦可是業識之影像。離破下所離障。無巧便者。由無善巧方便。不能破此影像。乃名爲障。若有巧便破之。則成其住也。巧便之相彰在次文。旣離下。躡於前住以爲方便之本。由無散亂則成其定。從定方能發慧觀而破之。以細下。正示二種方便。巧便之相也。然破色具二破心惟一。除細末也。以心心所法不可析破故。粗色顯著難忘執情。析至極微易袪妄念。故須具二。如下文說。相想卽心境也。心境兩忘故云除。十一者。經從須菩提於意云何可以三十二相見如來不。乃至是名三十二相。離福下所離障。欲入聖道須福資糧。如人遠行豈可空往。佛爲至聖是福之因。供養給侍無不獲福。卽以此福爲其資糧。若供養得福。卽是住非障。反之則是障非住也。不以下或問文云。不以相見如來。如來尙不得見。云何給侍耶。故此釋也。此卽但以智慧隨順相應。名爲給侍。然非謂棄卻相身別侍無相之佛。但了相卽非相。不生執著乃曰相應。凡所供養親近恭敬。皆名給侍。若生執著不順於理。𨿽常見佛不名爲見。如下文云。若以色見我。以音聲求我。是人行邪道。不能見如來。華嚴云。若人百千劫。常隨於如來。不了眞實義。盲瞑不見佛。又如佛昔三月升忉利天爲母說法後降閻浮。有蓮華色比丘尼。欲先見佛化作轉輪王。隊仗往至佛所。佛乃訶之具陳上事。時須菩提在於山中。亦欲見佛尋復思念。空無相理是眞法身。何用見色相。言已復坐竟不往見。於是佛告蓮華色言。須菩提先見我竟汝已在後。故知執相迷眞對面千里虛心體物天地一家。故古人云。肝膽𨿽近。情生則隔。江山𨿽緬。道契則鄰。是知通達妙理方眞給侍。若斯給侍是侍眞佛。故所獲福無有邊際。十二者。經從須菩提若有善男子善女人以恆河沙等身布施。乃至是名第一波羅蜜。離樂下是所離障。然障名有所闕略若取周備不過住名。但樂味成障遠離成住。且約爲障起過有其五重。一爲身求利。二由求利養令身疲乏。此復有二。一由放逸令身疲乏。二求不得身亦疲乏。三由身疲故令心熱惱。四由心熱惱故不起精進。五由不精進故退失功徳。恆沙命施下釋成對治。經苦校量意令攺革。以見大利故不求小利。旣不求利身則不疲。身旣不疲心則不惱。心旣不惱則起精進。旣起精進則能受持獲無邊福。故知經意爲治此障成其住也。一身者一報身也。意云豈爲一報之身。終日求名求利。求之不足未始稱情。縱使多財死爲他物。持經功徳無量無邊。盡未來際用之不竭。利害若此人何不然。無常經云。眷屬皆捨去。財貨任他將。但持自善根。險道充糧食。十三者。經從須菩提忍辱波羅蜜。乃至如人有目日光明照見種種色。離不下所離障。此但不忍爲障。忍之成住也。無我下。出忍之所以也。斯有兩意所謂通別。通則由無我相。𨿽累遭割截常能忍受。別則由無我故能忍。由累苦故能忍也。十四者。經從須菩提當來之世若有善男子善女人能於此經受持讀誦。乃至果報亦不可思議離智下所離障。若耽寂無智。卽是障非住。若離寂修智。卽是住非障。日三時下指經對治。意云。欲證聖性非智不階。經苦校量意在策發。此同華嚴經中訶勸之相。彼云法性眞常離心念。二乘於此亦能得。不以此故爲世尊。但以甚深無閡智。然此是對治之別意。故須一向而言令人捨定修慧。若據究竟通論。必須定慧等學。涅槃經中說。定慧不等不見佛性。無明邪見自此而生。前第十一住便是定門。對治不同故須然也。修習之者須兼行之。十五者。經從爾時須菩提白佛言世尊。乃至實無有法發阿耨多羅三藐三菩提者。離十一下所離障。謂動不自攝。則是障非住。若自攝不動。則是住非障也。論中則云自取障。我能下釋。意云由計我故。遂起降住勝能之心。不覺喜動故不自攝。今經旣云無一眾生得滅度。無法得菩提。則不計勝能故。能對治也。十六。經從須菩提於意云何如來於然燈佛所有法得阿耨多羅三藐三菩提不。乃至是故名一切法。離十二下若無教授卽是障非住。若得教授卽是住非障。欲入下釋成住義。𨿽三賢位中亂修六度經一無數劫。欲入聖道要佛策發故。於資糧位後立加行名。其猶鉆火火欲出時倍加功力。遇佛然燈佛也。得無所得者。卽然燈與善慧授記。當得作佛號釋迦牟尼。非佛與法故云無得。問此說善慧得記進入八地。何故將此配地前耶。答欲入初地須學八地。用心方可得入。若學初地竟不能入。如人學射可知。又將證八地猶須教授。欲入見道豈得不然。然從第五至此住中。每住對治一障。此障障於見道。今則加行位極對治已盡故。云而證道矣。十七者。經從須菩提譬如人身長大。乃至佛說一切法無。我無人無眾生無壽者。攝種性下釋成住義。智體卽觀照。般若是能證也。卽妙平二智無分別也。以得此智生如來家。決定紹佛種。故斯則地前加行之智。至於初地轉受此名。證徧等者。體卽實相般若是所證也。以徧在一切法中故。惟識云。由此眞如二空所顯。無有一法而不在故。論中則名平等智。然有五種平等因緣。一粗惡平等。二法無我平等。三斷相應平等。四無希望心平等。五一切菩薩證道平等。有是五種因緣故名平等智。故論云。入證道時得二種智。一攝種性智。二平等智也。然所證是理。今云智者斯有兩意。一準起信論云。依此法身說名本覺。二則理智冥合能所不殊。如珠與光不相捨離。成法報身者。攝種性智至果得成報身。平等智至果得成法身。故長大者。論卽云妙大。妙卽報身。以萬行功徳所莊嚴故。大卽法身。眞如實理徧一切故。十八者。自此已下皆求佛地。於中復有六種具足。具足者圓滿義。謂轉捨二障。轉得菩提涅槃。攝轉具足也。旣證聖性生如來家。須示佛果功徳令其欣趣。然其果徳𨿽多。以要言之。不出依正二報。二報之內先明所依。若無所依能依何立。正報之內不逾福智。智引福故先智後福。然後別顯三業依次所明。一經從須菩提若菩薩作是言我當莊嚴佛土是不名菩薩。乃至若菩薩通達無我法者如來說名眞是菩薩。此教下指位。卽從二地至於等覺。當修道位。謂莊嚴之時離能所相。名之爲淨。稱周法界故云具足。故經云通達無我法者。如來說名眞是菩薩。二者經從須菩提於意云何如來有肉眼不。乃至未來心不可得。見淨者卽五眼也。見卽無見名之爲淨。無所不見名爲具足。智淨者卽悉知諸心等。知卽無知名之爲淨。無所不知名爲具足。以智見不別故當一處。此下等卽指位揀非修道。卽無學位也。下之四段皆合有無上之言。故云貫通。下四三者。經從須菩提於意云何若人滿三千大千世界七寶以用布施。乃至以福徳無故如來說得福徳多。問前已頻說施福。與此何別。答前所說者。皆是校量不及受持之福。今此說者。乃是無住稱性之福。非能校量故不同也。問佛是果布施是因云何果中卽說因行。答凡是果徳皆彼因。成舉彼無住之。因以彰稱性之福也。言自在者。揀有漏之福不自在也。若準論中。此與智淨合爲一段。意明福智不相離故。則於身中開之爲二。謂色身具足亦盈六數。今則合後開前者。意云福之與智迢然不同配攝因果。五六有異異須開也。相之與好同是一身兼對下語。意以成三業故須合也。四者經從須菩提於意云何佛可以具足色身見不。乃至是名諸相具足。此明如來眞應具足。如經云。卽非具足色身明眞身也。是名具足色身。明應身也。卽非諸相具足。明眞身也。是名諸相具足。明應身也。五者經從須菩提汝勿謂如來作是念我當有所說法。乃至是名說法。說而無說無說之說。是眞說法具足者。無法可說無所不說。是名說法。六者然於心中復有六種。一念處。二正覺。三施設大利益。曰攝取法身。五不住生死涅槃。六行住淨。化度眾生大悲爲本。故先明念處。自未成佛焉能度他。故次明正覺。自利旣滿卽合利他。故次明施設大利益。猶恐滯相大。次明攝取法身。又恐住空有。故次明不住生死涅槃。又恐執施化迹。故次明行住淨也。以此六義別對經文。廣如彼論避煩不敍。又十下二重。以八義相攝。一者攝是籠羅包納之義。卽以普度眾生現無違反。是故配同第一發心住也。二者淨與相應。蓋一義耳。是故配同第二住也。三者𨿽三色四法皆是欲得。由此配同三四二住也。四者可知。五者正當淨心地故同此住。六者正當究竟位故同此住。𨿽通修道就多故說。一一下明各攝義。如第一住中。普度四生廣也。令入無餘涅槃深也。實無眾生得滅度者廣也。菩薩無我人等相者深也。初住旣爾余則例知。若五百生忍廣也。並無我人深也。若細言之。前以六住攝十八住。後以二住攝十八住。皆得滿足。疏十八住下。三更約地位配釋。然諸教中所說地位。或有或無。如楞伽經云。十地卽爲初。二地卽爲八。乃至無所有何地。此明無也。仁王纓絡等經。卽具說地位。是明有也。然此有無皆隨機說也若華嚴行布萬差圓融一際。有無無閡。斯則稱性之說也然依華嚴有無無閡方爲了義。以約法卽無約人卽有。人法旣不相離有無。故合均齊。然其行人念念須冥佛境反窮果海。自然階降不同。若預等級用心畢竟障於證入。故華嚴疏云。修則頓修位分因果。況此經宗無相。豈合列位淺深。但約情惑漸薄而位地轉髙義相稍同。故略配攝也。等一十住者。十住謂第一發心住。二持地三修行。四生貴。五方便具足。六正心。七不退。八童眞。九法王子。十灌頂。今配十住者。與彼初住名同故配之也。問比但云一。如何配十。答以初攝後故。問何故不言十信位耶。答亦攝入十住位中也。以前之十住。通名信行地。故亦同華嚴合前開後也。故發心一住。前攝十信後攝餘九耳。第二十行等者。十行卽一歡喜行。二饒益。三無嗔恨。四無盡五離癡亂。六善現。七無著。八尊重。九善法。十眞實。前六者十中前六行也。以配此中第二住處。以此住處說六度故。卽布施配歡喜行。持戒配饒益行。忍辱配無嗔恨行。精進配無盡行。禪定配離癡亂行。智慧配善現行。心離分別善巧示現故。三第七行者。不以相見如來。卽無著也。四後三行者。配第四住中三種法身。謂言說法身配尊重行於佛言教生尊重故。智相法身配善法行。以眞如無爲是眞善法故。福相法身配眞實行。以持經之福無漏眞實故。五至十四配十回向者。一救護一切眾生離眾生相回向。二不壞。三等一切佛。四至一切處五無盡功徳藏。六隨順堅固善根。七等心隨順一切眾生。八眞如相九無縛無著解脫。十法界無量。五配第一。離慢卽是離眾生相也。六配第二。遇佛多聞信。解行等不壞。七配第三。諸佛離相旣不住色。卽等佛也八配第四。旣見大身非身。是眞如際方至一切處。九配第五。不隨外論受持此經。卽得無盡功徳。十配第六。觀破五蘊與定相應善根堅固。十一配第七。旣不取相卽於眾生等隨順之。十二配第八。經云離一切相卽名諸佛。卽眞如相也。十三配第九。割截不嗔卽無縛無著也。十四配第十。經云無有邊不可思議功徳。卽是法界功徳也。十五燸等者配四加行位也。然此四位由三賢菩薩已經一無數劫修集福智資糧。爲入見道故復加行。燸頂二位。以四尋伺觀。觀所取名等四法假有實無。卽所取空。忍世第一。以四如實智。通觀能所名等皆空。然忍有三品。謂下中上。下品印所取空中品順能取空。上品印能取空。世第一二空俱印。然皆滯相未能證實。故惟識云。現前立少物。謂是惟識性。以有所得故。非實住惟識。若配經文卽十五住。經雲實無有法發阿耨菩提心者。以菩提能發所取。旣言實無卽所取空。當燸頂二位。十六住中。經云佛於然燈佛所不得菩提。是印所取空。當下品忍。次云如來者卽諸法如義卽順能取空。然猶未說後時不得。卽知未能印持故。當中品忍。次雲實無有法佛得阿耨菩提。此明後時畢竟不得。卽印能取空當上品忍。次云如來所得法。此法無實無虛。乃至卽非一切法卽雙印二空。當世第一位也。十七初地者如前疏云攝種性智證徧行眞如等故當初地。十八等者。於中合有二。謂此住中初國土淨具足。當修道位。故前疏云。此教二地已上諸大菩薩。從無上見智淨具足已下。皆究竟位。故前疏云此下皆住佛果也。是則十八住中。前十四資糧。十五十六加行。十七見道。十八中初一具足修道余卽無學道也。懸判竟。第二下二。初牃章分文。二依章正釋四。初善現申請二。一整儀贊佛疏二。初釋請人。從初至恭敬卽是整儀。餘皆贊佛也。經時者。卽如來食已。敷座而坐時也。徳長年老者。謂徳髙曰長年多曰老也。唐譯下證年老。魏譯下證徳長。智慧超倫卽是徳長義也。然以慧爲命者。約諭顯法也。謂人身以命爲本。佛法以慧爲本。命盡則六根俱廢。慧喪則萬行不成云云。此約別義釋長老也。若通意者。但有徳業便名長老。如雲先生未必年老矣。須菩提者亦云蘇補底。但梵音楚夏耳。善吉下。從末倒標。生時下據本順釋。西域記云。是東方靑龍陀佛。影響釋迦之會。示迹聲聞發揚空理。十方諸佛法皆爾也。從座下。二釋請儀二。初正釋經文。皆整儀者。疏𨿽通明經須別釋。從座起者。師資之道尊卑頗殊。欲有咨詢不可坐問。此同曾子避席對夫子也。孝經中夫子問曾子曰。先王有至徳要道以順天下。民用和穆上下無怨。汝知之乎。曾子避席曰。參不敏何足以知之。𨿽彼答此問。而致敬是同也。偏袒右肩。是彼方儀則此土非儀也。欲問如來故須偏袒。右膝下。右則爲順膝能回屈。表順理心也。著地卽示卑之相也。膝表智地表理。合掌卽表冥心。掌合不執外物。心冥覺不異緣。欲問實相法門故。須用心如此。恭敬者總結也。起座袒肩跪膝合掌。莫非恭敬故爾。亦可配於三業。謂座起袒肩合掌等身業也。恭敬卽意業也。白佛言下卽口業也。希有下。疏且總明具有四種。一時希有曠劫難逢。然今賢劫之中。正當住劫。就住劫中有二十增減。今卽第九減劫中。人壽二萬歲時。迦葉如來出世百年減一年。至人壽百歲時。釋迦如來出世。減後此劫已盡至第十劫展轉卻增。至八萬四千歲。又百年減一年。至人壽八萬歲時。彌勒佛出世。望過去未來。二佛相去一千一百萬餘年。中間更無。故云希有也。故法華云。諸佛興出世。懸遠值遇難。二處希有。三千界中惟有一佛。百億四天下百億須彌山百億日月百億六欲百億梵世。其中惟有一佛。此方而現也。三徳希有。福慧超絕勝無上故。故法華云。我所得智慧。微妙最第一。又云。如其所得法。定慧力莊嚴。以此度眾生。自證無上道。然佛功徳不可稱說盡其邊際。故華嚴云。剎塵心念可數知。大海中水可飲盡。虛空可量風可系。無能說盡佛功徳。四事希有。用大慈悲極巧方便。現多種身相。演無量法門。隨眾生根皆利益故。今所嘆者。意則𨿽通義當嘆事。以下標。云善護念等。如來者眞化不同。眞佛名如來者迷。時背覺合塵名如去悟。了背塵合覺名如來。如卽眞如來去卽隨緣也。化佛名如來者。從眞如起來。成正覺而化眾生。今當後者故雲從如而來。根熟者。三賢已上菩薩。信根成熟永無退轉也。智慧力。卽無分別智成就。佛法卽隨其分位令證眞如。乃於一法令達百千萬法明門等。斯則自利行也。教化力卽後得智。攝受眾生卽隨其分位。令於百千萬億等世界中教化眾生。斯則利他行也。根未熟者十信菩薩也。以此位人六度亂修心如輕毛故。云懼其退失。以信根未成遇緣恐退故。須付囑智者令其教化使不退也將小下。將小菩薩付大菩薩。囑大菩薩化小菩薩也。此如父母遺囑子孫云云菩提下。二別解菩薩。菩薩梵音言猶不足。具云菩提薩埵。此云覺有情。以時人不貴唐言故存梵語。秦地好略。又削提埵二字但云菩薩。約境所求是覺。所度是有情。然約人有四句。謂二乘有求無度。諸佛有度無求。菩薩亦求亦度。凡夫無求無度。約心者亦四句。諸佛有覺無情。凡夫有情無覺。菩薩有情有覺。二乘入無餘依界。無情無覺。約能所者。所求是覺。能求是有情。三皆下。皆上句是覺。下句是有情。然此三義之中初約悲智。次約眞妄。三約人法。菩薩之義不逾此三。未必寶冠天衣方是菩薩。二中疏曲分下二。初釋當機。以發心者方是當機。華嚴下引證。此有兩意。初云有人先曾發心後時忘失。尙非其器況全不發心者。何以故。魔所攝持故。後意卽云。眾生發心後時忘失者。蓋爲不解住修降伏耳。故今所問免使遺忘。前揀其機後防其退。有玆兩意故用彼經。所以善財童子。每遇善友皆啟云。我已先發阿耨多羅三藐三菩提心。而未知云何學菩薩行修菩薩道。意明發心方是修行之器。阿耨下先翻名。謂正智下釋義上正字且對徧字以分二智下正字卽明二智所覺不偏不邪。卽以正智覺眞徧智覺俗。皆不偏邪故云正覺。以二乘偏覺凡夫邪覺。今揀此二故不偏邪。謂如理而知。如事而知故也。然此二智亦名如理如量根本後得眞俗權實等。又準智度論說。從因至果有五種菩提。一發心菩提。卽十信是。二伏心菩提卽三賢是。三明心菩提。卽初地至七地是。四出到菩提。八九十地是。五無上菩提。卽如來地是。今約能發心卽當第一。約所發卽第五。能所合論貫通初後也。疏二釋正問三。初釋魏本。先引文意云下釋意。住何境界者。未發心時住六塵境。旣發心已誠宜攺轍。故云住何境界。修何下。未發心時十惡爲務。旣發心已不可依前。故云修何行業。妄心下。未發心時妄心起卽逐妄。旣發心已不可隨之。是故問云云何降伏。故佛下懸示答意。意云昔住六塵之境。今住四心。昔行十惡今行六度。昔時著相今令不著。如是用心眞實修行。發菩提心豈忘失耶。秦譯下會當經。初難起意云下釋初二句標。意云𨿽無修行之文。含有修行之義。如起信中說。六八二識不言第七𨿽卽不說義亦具足云云。謂四下指經釋成。意云四心中。亦有住修降義。六度中亦有住修降義。何以故。住謂發心必須修進。降謂制伏依住修所明。由是於此不相捨離。秦什所略意在於玆。文𨿽不明義已具矣。故無著下。三引論證。住謂欲願者。欲願意起卽是發心也。修行等者。平等持心名爲等持。等持卽相應。相應卽是修行義也。降伏等者。彼心卽上相應心也。制令還住卽卻使相應也。此卽依住修說降伏義。經論相契聖旨頗同。故如上說理實然矣。又十八等者。此是無著論。明豎答三問之意也若準天親解經。則明橫答三問。從須菩提但應如所教住已下。卽爲別斷疑情。今明無著故有此說。意云不惟四心。六度之中有住修降伏之義。其如十八住內。皆有此三。如初住中。度四生入涅槃是住義。無生可度是修義。無我等相是降伏義。初住旣爾余則皆然。故知下結義三。行一者。三義具足方成一行。謂空發心降伏。不修行亦非行。但發心修行。不降伏亦非行。空降伏修行不發心亦非行。如鼎三足如天三光。闕一不可。譯經之妙厥在玆焉。印贊所贊者。印贊須菩提之所贊也。卽經云善哉善哉是贊也。如汝所說是印也。如來善護念等。是所贊也。重言等者。善吉所贊雅契佛心。若不重言安表善極。如顏回死夫子嘆之雲天喪予天喪予。注云。再言者痛傷之甚也。吉凶𨿽別殷勤頗同。護付等者。空生發言言當其事。是故調禦印贊云云。敕聽許說者。經云汝今諦聽敕聽九。當爲汝說許說也。諦謂審實之義。意令審諦眞實用心聽也。無以生滅等者。此乃反用淨名經文。彼云無以生滅心行說實相法。此意云。旣不得以生滅心說。豈得以生滅心聽。旣是不生不滅實相之法。云何以生滅心行。說之聽之。無以妙饌置於穢器。智論下釋相。端視謂不左顧右眄也。目若別顧心則異緣。本欲制心且令端視。此是用心之方便也。渴飲者諭也。如渴飲水但恐水竭無暇別觀。聽法之者亦復如是。思冀妙門無心睥睨。一心入語義者。意中現義方發於言。言中有義義中有意。令聽者以耳識聽其言以意識采其義尋義而取意得意而捨義。苟能得意在懷。何慮失於言義。心心若此如瓶注瓶。一覽無遺可爲至妙。故云一心入於語義中也。踴躍卽歡賀之貌。卽欲聞法之時也。悲喜卽聞了之時。悲謂傷昔日不遇。如下經云涕淚悲泣。喜謂慶今日之得聞。如鶖子踴躍歡喜。傷昔慶今故云悲喜。如是下結揀其機也。意云若不如是用心。則不可爲說。又眞諦記說。諦聽離三過失得三功徳。謂離散亂輕慢顚倒。如次生聞思修三慧也。標勸將陳者。標謂標指。勸謂勸勉。將猶欲也。陳說也。卽經云善男子等標也。應如是等者勸也。標勸之意。意在欲說故云將陳。卽懸指向下正答之文。是故疏云我當爲汝等也。三中惟者下如今人稱。喏皆順從之辭也。老子云。惟之與阿相去幾何。注文如疏。今則禮對也。十地等者。釋願聞之相。卽華嚴十地品中。諸菩薩眾請金剛藏。說十地法門之偈。今借用之。然前四句。於中約諭配其三慧。初句聞慧。聞法不思如飲水不味。次句思慧。若要尋求食味。應須啖嚼。第三修慧。修行惑遣如服藥病除。後句卽三慧之果。蜂采百華以成蜜。人集萬行以證眞。蜂成蜜已依蜜而活。人證眞已依眞而住。我等下合諭。最後一句通諭所聞。

金剛經纂要刊定記卷第三

金剛經纂要刊定記卷第四

長水沙門子璇錄

四如來正說二。初正答所問二。初舉總標列以牒問。經諸菩薩摩訶薩者。問前舉當機。云善男子善女人。洎今答處。何言菩薩摩訶薩耶。答大心未發卽是凡夫。旣已發心卽名菩薩。善現標舉約未發心時。故云善男子善女人。世尊酬答約已發心後。乃言諸菩薩摩訶薩。疏此以下四。初正釋經文。以空生聞有三種。佛今牒舉但言降伏故此釋也。前二句標。謂住下釋。謂度生無我。是住中降伏也。施不住相。是修中降伏也。由斯義故降伏爲總也。經意在此者。在舉降伏而標住修欲顯文簡義丰彰乎玄妙。始𨿽住修究竟降伏。得意玆深故。但云一也。有科下。二斥他謬判。卽大云疏也。靑龍卽云。舉終括始其義亦同。乃令下正斥失。文不穩暢者。本宜初包後義。如色例於聲等。何忽舉後攝初。致使文非穩暢。不穩暢則蓋由於科非經文本意也。況詳下。三詳定經旨。降伏在住修中者。住中降伏卽實無度者。修中降伏卽無住布施。無度無住便是離相。離相旣通住修。故知降伏是總。不別下。四牒難釋通。初句牒難。難云空生旣問有次第。住修降伏宛分。何故經中不與別答。而寄住修中明耶。此經下正通。離相是降心者。如前所引無度無住等。須約住修顯者若有發心修行。斯可說得降心若無住修說何降制。斯則只於住修。以降分別妄念故云本不相離。無著下引證可知。疏答問中科安住等者。此卽安住四心。彌勒偈云。廣大第一常。其心不顚倒。利益深心住。此乘功徳滿。依此科判故列四心也。疏初句下二。初釋標。三界普度者釋廣大義。一切眾生不越三界。三界普度方名廣大。若一眾生不與度者。非廣大也。故經標云。所有一切眾生。卽統該也。梵語僕呼繕那。此云眾生。智度論云。五蘊和合中生故云眾生。瑜珈論云。思業爲因卵胎濕化爲緣。五蘊初起名之爲生。類卽流類。卽胎卵等四也。若卵下二釋列三。初中二。初釋文。稟命之始名曰受生。卽初起之時也。卵等四異故云差別。謂卵﹝穀﹣禾﹢卵﹞中生。胎藏中生。依濕而生。化忽然生。故不同也。然三界眾生不出五道。以四攝五亦得具足。故疏次雲天獄等化生。斯則從狹之寬明也。天獄化生者。天上地獄惟是化生。最狹也。鬼通胎化者。次寬也。謂地行羅剎及鬼子母皆是胎生。故有鬼母白目連曰。我晝夜分各生五百子。隨生自食𨿽盡不飽。故知有胎生鬼也。餘皆化生也。人畜各四者。人四者。毗捨佉母。卵生三十二子。胎生常人。濕卽柰女從庵羅樹濕气而生。化生卽劫初之人。故俱捨云。二禪福將盡。下生贍部州。畜具四者。正法念經云。化生金翅鳥。能食四生龍。乃至濕生也。然禽獸𨿽殊皆畜生道攝。余獸皆胎余鳥皆卵也。諸餘微細等者。如華嚴云。盡法界虛空界十方剎海。所有眾生種種差別。所謂卵生胎生濕生化生。或有依於地水火風而生住者。或有依空及諸卉木而生住者。種種生類種種色身。乃至云一切天龍八部人非人等。無足四足多足。有色無色有想無想非有想非無想等。以今經中無別說處。不可構虛而言。故疏結云不可具分品類也。卵劣下二通難。應難云。卵生最劣云何在初。化生最勝云何居末。二釋下通。約境等者。謂卵生必具胎濕化。以未生處胎。胎中必濕。無而忽有爲化。胎生必兼濕化濕必兼化。化不必兼余。但從於無而忽有故。此則前前必具後後。後後不具前前。故爲此次也。約心從本等者。謂眾生本因起業。業識卽根本。無明與本性和合。能所未分混沌如卵。卵卽卵﹝穀﹣禾﹢卵﹞故。藥師經云。破無明﹝穀﹣禾﹢卵﹞竭煩惱河。無明發業蘊在藏識。爲胎受生爲濕。生時從無而忽有爲化。由是義故故爲此次也。依止差別者。依止卽是眾生。身身具依止依止義異。故云差別。故疏次云有色無色等。有色卽以色爲身。無色卽以四蘊爲身。又色界有四禪云云。無色有四空云云。如是品類不同故。云依止差別。問如有經云。佛涅槃時無色界天淚下如雨。旣有淚下云何無色。答所言無色者。無業果色不無定果色故不違也。境界差別者。𨿽言境界意明空等四處。空識二處者。無色界第一第二天也。無所有處者。第三天也。非有想非無想者。第四天也。無粗想有細想故。是三有之頂故云有頂。問下二界皆有色。何故惟言四禪以爲色界。又色界亦有一天名爲無想。云何惟指無所有處爲無想耶。答三界統論不出五事。謂欲色想無想非有想非無想。然非有無想。卽局於有頂一天。色界一天𨿽名無想。已從多分通名色界。故但指無所有處爲無想。其餘三事從空識二處已下。乃至欲界相望。有無寬狹不同。謂欲界具三。色界無欲無色界惟想無色。無欲故立有想之名。色界𨿽有想。恐濫上名故。立有色之目。欲界𨿽兼色想。上已沾於二名。揀異彼故但名欲界。下下必具於上上。上上不兼於下下。故立名之本其在玆焉。如有三人。一人解經律論。一人解經律。一人惟解律。揀別立號云云可知。又欲界三欲五妙欲境勝故。色界細妙色勝故。無色想心勝故。由是欲惟欲界。色通二界想徧三界。無想通上二界。非有想非無想局上一界。斯則不同功徳施所釋也。二中經我者。卽發菩提心菩薩所稱。今佛說彼也。涅槃者秦譯滅度。今經上梵下唐故。云而滅度之。若具足梵音。應云摩訶波利暱嚩喃。此云大圓寂。今經論中多言涅槃也。然準惟識論說。有四種涅槃。一自性淸淨涅槃。凡聖同有。二有餘依。卽出煩惱障有苦依身故。三無餘依。身出生死苦無依故。然小乘以灰身滅智爲無餘。無餘有三。一煩惱餘二業餘三界報余。大乘則以究竟寶所爲無餘。故智論說。四住地煩惱盡名有餘依。五住地煩惱盡名無餘依。四無住處。悲智相兼不住生死涅槃故。疏卽無下。卽大乘之無餘四種之中。無住處涅槃也。謂不住菩薩變易生死。不住二乘灰斷涅槃。卽眞無住處名爲無餘。若小乘無餘。如有情滅減不別。今不同彼故。云不共二乘。不共者。卽非彼四之第三。則言同而意異也。如法華經云。若得作佛時。具三十二相。爾時乃可謂永盡滅無餘。此則二障都盡。二死永離也。第一者結歸偈旨。仍釋科名。意謂若非無住處之無餘。焉得彌勒指爲第一心耶。無著下初二句難。意云一切眾生五性差別。云何皆入無餘涅槃。三分半眾生不得成佛。故云不可得義。生所攝者答也。此是無著立量。成立皆可度也。應立量云。三分半眾生是有法定皆成佛故爲宗。因云生所攝故。同諭一分半眾生。意云涅槃經說。凡是有心定當作佛。圓覺經云。有性無性齊成佛道。此則是可得義。安云不得。又云卵濕等者。舉難處難也。卵濕則畜生難。無想有頂卽長壽天難。𨿽舉二處意兼八難。八難謂三塗北州長壽天佛前佛後世智辯聰無根等難。意云難處卽不可度。云何皆入。有三因緣等者答也。難處待時者。此亦令成其種也。意云難處眾生不可常定。至非難處而度脫之。若得成種遲速之間必須成熟。發廣大心故合無遺。非難處者。𨿽卽未度且令成熟。已熟可知。此稍同前護付之義也。三中疏一性空者。眾生緣生。緣生無性故卽空也。同體者。同一眞如性故。故起信論云。謂如實知一切眾生及與己身眞如平等無別異。故論云下引證。此語猶反。應云眾生滅度無異自身。寧於自身起於他想。本寂者。相本自盡不待滅故。淨名云。一切眾生卽寂滅相不復更滅。問此與性空何別。答前但卽空。此則本來成佛。成佛卽入涅槃故云本寂。前淺後深可知。無念者。有念卽有眾生。如無翳則空華不現。法界者。一眞法界平等無差。云何於中見自他相。故偈云。平等眞法界。佛不度眾生。此上五義大云之文。然於中。一三約所。二約能所。四惟約能。五該本末也。大抵意云。若見眾生有可度者。卽生疲勞不能常度。反此卽常也。又度與不度其心不二。名之爲常也。故金剛三昧經云。若化眾生不生於化不生無化。其化大焉。四中經何以故者徵。意云。設所見有眾生可度。此何過耶。次通云。若菩薩有我等相卽非菩薩。此是反明。意云。是眞菩薩必無我爲能度。豈更見有眾生得滅度耶。遠離依止身見眾生等。依止卽身見異名。亦名相續。梵云薩迦耶此云身見。等於我人壽者也。此名身見者。以依於身起此見故。故云依止身見眾生等相。又身見爲本。諸餘見等依此而生故。今皆遠離故云等相也。已斷等者。內無我卽無自相。無自相卽平等。平等卽空義也。信解等者。以己方人也。由內無自相故。得外無他相。中有故自是所以也。旣無自他之相。卽自他平等。志公云。以我身空諸法空。千品萬類悉皆同。顯示降伏等者準無著論。廣大第一當住常心。當修不倒。當降安住。一段之中便具三義。今此段文正當降義。故云顯示降伏等也。不轉者。轉卽生起義。意云我見等不生起也。我不生起正是降心義也。爾炎者梵語。此云智母。卽根本智能生後得故名智母。以根本智𨿽內證眞理而無能証之心。今後得智𨿽外度生而無能度之念故云如爾炎也。如是用意名不顚倒心。反之卽顚倒耳。二答修行五。一總標。疏於法統標者。謂色聲等六通名法故。故魏經云。不住於事。菩薩萬行者。謂自利利他事行理行。如是等行無量無邊。今言萬者且舉大數。總名布施者。謂第一卽資生施。第二第三卽無畏施。四五六度皆名法施。偈云下引偈釋。於中初二句標。第三句配。第四句結也。一二三者。謂一攝一二攝二三攝三也。是則三施爲能攝。六度爲所攝。無著下攝所以也。前二義顯法施義隱。故疏明矣。然要略明資生者。資卽外財也。無畏者由持戒忍辱。故無心害物。設有冤家亦不仇報也。若無精進等者。起信云。於諸善事心不懈退。立志堅彊遠離怯弱等。若無禪定等者。下文云。云何爲人演說不取於相如如不動。不動卽無染義也。擬心卽差尙名爲染。況貪信敬名利等。豈得非愆。若無智慧等者。說火濕水熱地動風堅。名爲顚倒。若說事如事說理如理。則非顚倒。由是開一施爲三施。開三施爲六度。開六度爲萬行。萬行不出六度。六度不出三施。三施不出一種壇那。是故此中惟言布施。二別釋疏指。三事者六境𨿽差統惟三事。謂自下列偈云下釋。初二句標。斯不著者斯此也。不令著此三事也。次二句釋。存己不施者釋上自身也。爲著自身不行施故。求異事者。釋上報恩果報也。此非菩薩所行正行故云異事。報恩酬過去之恩。果報望未來之報。自身不施義當現在。護亦防也。意令於此三世事中防護。悉皆不著。卽是不住色等布施也。三中疏前但下。意云。前之三事收過未盡。不妨有不著自身不著果報。不爲報恩而行施者。亦非無住。今則下。顯今經意。心卽能緣境卽所緣。有卽雙該心境。及心境所餘收不盡者。皆有字攝。空者卽離心境等相也。問住境理有所乖離心。此復何失。答空有二法相待立名。有之與空二俱是相。隨墮一相非是常心。是故此令一切皆遣。微細盡袪者。不論心境空有。起心動念則乖法體。是故一切盡令袪遣。直須施時其心平等不起分別。方成無住也。問若然者。生心動念則非無住。且眾生心行任運非常。若待相應畢竟無分。若一向不施又不成佛因。若行布施卽墮住相。進退不可其事云何。答欲求菩提必須行施。初行施時難頓相應。要須用心方便隨順。任運起念作意遠之。用心多時自然任運得與理合。從微至著漸次相應爾。如起信說眞如離言說名字。心緣不及。遂致問云。若如是義者。諸眾生等云何隨順。而能得入。故答云。若知一切法𨿽念亦無能念可念。是名隨順。若離於念名爲得入云云。偈云下。引證上義故知心境空有等莫非相也。論云下約離二執。三輪釋上離相。施物是法。施者受者是人。今皆不見則離二執名爲二空。二空皆離卽三輪體空。輪者諭也。如車輪內虛方能運轉故。老子云。當其無有車之用。三事體空能招佛果。三體體實卽墮世間。斯則以無相輪摧三有相。超出世間也。無著下。但證成上義。相卽境也。想卽心也有人下。指斥謬判如文。四顯益經此亦別斷一疑。應云無住則無福徳疑也。大云二十七疑。從此便爲第一云無住有福疑。今則不取。爲大段疑數。何者。緣是答問之中曲分疑也。故論云得降伏心故。是以次說布施利益不住相者。施成就義。次後方始。文勢云。自此已下一切修多羅示現斷生疑心也。疏二一科釋文意。若離等者釋徵意也。以魏云不住相想。遂疑云。若存施想卽有施因。以有施因方有施果。旣無施想則無施因。因尙不成果何得立。如放債須記。若忘誰還。此疑同無記心中行施也。法中亦爾。不可思量者。以是無相施福故不可思量。諭中東方是眾方之首。是故先明。南西北方如次例說。法諭皆同不可思量。意云。非謂無空此空相對義在合中。虛空下二別辧諭旨。徧一切處者。謂色非色中皆有空故。謂住下法合也。住不住中皆有福故。謂近感十王住中福。遠招菩提不住福。又近得色身住中福。遠得法身不住福。空𨿽無相非謂無空。福𨿽不住非謂無福。二者寬廣卽橫徧十方。髙卽豎窮三際。大卽通該橫豎。如上之義法諭皆大。殊勝者。諭則三災不壞法則四相不遷。三者無盡究竟不窮蓋一義耳。然世界有盡虛空無窮。有漏有窮無漏無盡。三種常義厥在玆焉。大抵意云。無住之福徧滿一切。無住之福髙大殊勝。無住之福究竟不窮。猶如虛空思量不及。以稱法界故。得如斯義利昭然。復何所惑。五中經但應如所教住者。問前令不住此又令住。住與不住何是何非。答前令不住用心。此令住於不住。不住而住卽住眞空。如鳥不住空卻能住空。若住於空卽不住空也。故魏經云。但應如是行於布施。準此答三問已。便合經終入流通分。緣空生於如來答處。生起疑情。所以爲斷。斷已又起展轉滋多。執盡疑除終二十七段。由是更有次下經文也。疏二躡迹下文二。初約論分文。躡迹斷疑者。謂躡前語迹斷彼疑情。經中𨿽不顯有疑辭。而伏在文內。故但言斷而不言起。彌勒頌中亦同於此。故偈云。調伏彼事中遠離取相心。及斷種種疑亦防生成心。示現者二意。一則空生假設云爲。二則指示顯現故。第一疏初標章。爲求下指疑起處也。此從不住相布施中來。爲聞前不住三世空有等相方名眞施。遂疑云。凡所行施蓋爲求佛。旣有所求云何無住。又不住等者。此縱難也。設使因成無住此亦非理故。次云因果不類故。夫爲因果必須相類。有卽俱有空卽俱空。染淨皆爾。旣若色相是果。云何以無住爲因。則因空果有理恐不然。今將果驗因因合有住。佛說無住是誑我耶。舉疑因經。意云。於汝意中。還可用三十二相之身見法身如來。爲不可耶。此相是疑起之因。故舉以問。本只下釋起疑因。以二乘人惟取丈六相爲眞佛。旣將此相爲果故。不信無住之因。因果不相類故。佛今舉果以問。令知果海無相。自然於因不惑無住也。防相酬經意。空生見佛舉相以問。卽知不得相求。故答不也。遮防等者。意恐末代眾生不達此理。取相爲眞故此遠遮迷見。準義則正斷空生現行。遮防未來種子也。遮斷之義具在懸談。論云下引證。問經中云見。論釋云成就。豈合佛意耶。答旣作此見必作此證故無違也。異有爲經徵意云。以何義故。不以三十二相見法身如來。釋意云。以如來所說三十二相之身相。卽非法身之相故。卽猶是也非猶不也。本文猶倒正言不是也。相是等者。謂三十二相蓋是鏡智之上所現影像。旣墮有爲之數。故當四相所遷。況對機宜有無不定。焉可將此而爲法身。故言相是有爲等。此釋經中如來所說身相也。佛體異此等者。法身佛體異此有爲。故說三十二相不是法身相也。此釋卽非身相。偈云下引證。具云。分別有爲體防彼成就得。三相異體故。離彼是如來。於中初二句義當前段。後一句當次科。第三一句合當此文。故偏言證。佛體下轉釋偈文。卽經云卽非身相。住異下釋三相義。以前標四相。此偈惟三者。以生在過去滅屬未來。住異二種同處現在。又此二相不相捨離。卽住而異卽異而住。以同時處故合爲一。恐濫常住但標異也。若細下約義細分卽爲四也。此引惟識釋相。謂從無而有名生。自有而無爲滅。前後攺變爲異。暫爾相續爲住。然法身如來非前際生非後際滅。無有變異不可破壞。故異此也。印無相經意云。夫一切相皆從妄念而生。是故佛相亦是虛妄。若分別不起相自無生。卽見非相。諸相旣亡惟是覺體名見如來。由是則知佛身無相。疏二。一釋前二句二。初正釋。非但者不獨也。凡卽六道眾生。聖卽三乘賢聖。依有淨穢正卽凡聖。爲對依報故重牒之。諸法𨿽多不出此四。𨿽舉四法該一切也。此釋經中。凡所有相皆是虛妄。恐人聞說身相非相。將謂惟獨佛身。今言凡所以遮局見。以從下釋所以。凡聖染淨勝劣𨿽殊。皆從念生無不虛妄。念無自相不離覺性。念尙無性況所現相而實有耶。以念是所依相是能依。所依尙虛能依何有。其猶皮旣不存毛將安附。起信下二引證。於中順顯反顯詳而悉之。若見下二釋。後二句二。初正釋。遮離等者。以色卽是空空卽是色。離色求空斯爲大失。故此遮矣。不惟等者。又恐聞相卽非相是如來。將謂只約佛身相說。除佛身外相非如來。故云一切相皆無也。此釋經中諸字也。譬如鏡中現一人像兼現餘物。不惟人像空處是鏡。餘物空處亦皆是鏡。合法可知。如是了者。則知見與見緣似現前境。元我覺明。故起下二引論釋四。初引起信。此有二意。一證諸相皆無相義。以相依念生。覺體尙離於念。何況於相耶。二證諸相無處皆如來義離念之相名爲法身。法身旣等虛空。虛空何曾有相。無相平等攝一切相。卽是法身。下文云。離一切相卽名諸佛。又云。如來者卽諸法如義。故云不惟等也。肇云下。二引肇注。此卽名見法身佛之行相。恐人聞諸相非相卽見如來。便希無相之佛昭然目前。若如是者。何殊彼相。故云行合等。智與理冥心與神會。故云行合。解通者。如前解了一切相非相也。前是眞見。此是似見。故起信云。法身無有彼此色相疊相見故。偈云下三引本論。卽前殘偈。此依天親論釋。無著下四引無著。離徧計者不執虛相爲實故。惟識云。圓成實於彼常遠離前性。眞色身者有兩意。一則以虛妄爲虛妄。但如其事。不必取不生不滅以爲眞也。如以水月爲水月。𨿽似而非眞矣。故華嚴云。於實見眞實不實見不實。如是解法相是則名爲佛。二謂相卽無相同法身故。攝末歸本名眞色身。卽眞善妙色也故涅槃云。吾今此身卽是常身法身。金剛不壞之身問前則泯相。此乃存相何相違耶。答前顯法身故云相卽非相。今明色身故言無相卽相。蓋以果佛必具二身。二身相卽如波與水。兩論之中各顯一義。言似相反意實相符。菩薩巧便妙在於此。故彼下兩文皆證顯色身義耳。然此一段疑中。從微至著明眞應二身。總有六重。一明佛相非相。二明佛相非卽如來。三明一切相皆非相。四明一切相非相皆如來。五明惟證相應無佛可見。六明無相之相是眞色身。然此六重。前前則淺後後轉深。文不累書理卽頓現。達者所見必須一時無前後耳。第二疏初標章。論云下指疑起處。無住等者。此指正答住修降問也。無相見佛。卽前若見諸相非相卽見如來。未來下結成疑也。意云。因果旣皆無相卽因果俱深。如我親承方能領悟。末世鈍根云何信受。旣不信受空說何益耶。呈疑經問意云。未來末世能有眾生聞此因果俱深章句。生眞實信心不。頗能也。意揀泛爾之信故言實信。魏云下引魏本會文。魏經有之。此經闕者羅什巧譯妙在影略耳。亦可。此文通約現未爲問。以佛世時亦有難信此深法者。如諸小乘及外道等。法華會上猶有退席聲聞。況今般若。至下佛答但舉末世以況現在。末世尙有佛世豈無。故今秦本不言未來等也。句詮差別者。以名但詮諸法自性。如言色卽揀非心等。言心揀非色等。然其色心各有多種。而未明此何色心耶。句能分辧眞心妄心形色顯色等。故云句詮差別也。章解句者。以句𨿽詮差別而未廣顯義理。以眞妄形顯色心之中含多義故。章能明之。故云解句。章猶彰也。疏文順義故先解句。大品下明信之相。謂見有色心三科等法。是信一切法也。今以般若照之。一切浮塵諸幻化相。當處出生隨處滅盡。幻妄稱相。其性眞爲妙覺明體。是不信一切法。方名信般若矣。其猶淨眼不見空華。若執空華豈信淨眼。法合可知。顯信經。莫作是說者。訶勸之辭。豈謂後世一向無信。如佛滅後末法之中有戒定者。能於深義實有信心。信此爲實也。大集下。明佛滅後有五五百歲。前前勝後後劣。解脫者證也卽三乘聖果。禪定者行也。卽漏無漏大小乘事理等定也。多聞者解也。卽頓漸偏圓空有等。解此上三者。前必具後後未必具前。塔寺者。謂不求至道多好有爲。以身外資財修世間福業等。斗諍者。此明佛法之中多有諍論。且如西天大小乘宗分河飲水。大乘之內性相又殊。小乘之中二十部異。各皆儻己自是非他。爰及此方未免於是。若相若性南宗北宗禪講相非。彼此朋儻互不相許名斗諍也。皆如例者。須有五百歲及牢固之言。牢固者。人多相襲決定不捨也。然此但就增勝說之。非不相通。如佛滅後二百年內。育王造塔豈局第四耶。又菩薩藏經云。後五百歲無量善人修禪定解脫多聞。豈惟一二三耶。今經云。後五百歲卽此時也。𨿽當斗諍之代。亦有戒徳之人。是知五種牢固但約增勝而說。本疑下疏以斷疑之文。照前呈疑之處。是顯空生疑於惡世無信也。前引魏經以證斯義。惡世尙爾況余世耶。戒定下約三學釋定。是福體故對於定。正解無倒者。旣有正解必無倒惑。以解因果無相道理。名爲實信。卽慧學也。無著下引證。魏經云。有持戒修福得智慧者。彌勒頌云。說因果深義。於後惡世時。不空以有實。菩薩三徳備。三徳卽是三學。今文但取於此章句。能生信心以此爲實。卽是慧也。若其無慧孰能以此爲實而生信耶。少欲下持戒少欲。修定靜亂習慧斷惑故言等也。言增上者。以戒等三學是增勝上法。經中說爲三決定義。戒出下辧三益相。有戒者。不墮地獄餓鬼畜生。生四洲六欲故。戒經云。欲得生天上若生人中者。常當護戒足勿令有毀損。定出六欲者。欲界無定故。得定者。生上二界故。圓覺經云。棄愛樂捨還資愛本。便現有爲增上善果。慧出三界者。三界之本是其業惑。有智慧者悉能除遣。業惑旣遣自然超越。故心經云。觀自在菩薩行深般若波羅蜜多時。照見五蘊皆空。度一切苦厄。然淺慧尙能得出三界。豈況大乘甚深般若。信因經反顯。順明之異可知。緣勝者。𨿽則益我爲友人。皆友焉。且凡不及聖。小不如大。因不及果。一佛𨿽果不及多佛。旣云無量千萬故云終勝也。因勝者。三毒卽貪嗔癡。此明能害有情故貶云毒。以生起卽是不善。久伏故名善根故華嚴云。我昔所造諸惡業。皆由無始貪嗔癡。惟識云。善謂信慚愧無貪等三根。有生長義故名根也。善與不善皆由此三。苟能伏之乃名因勝。因緣俱勝方起此信。是知。實信誠不易得。一念尙爾況乎永信。及持說等耶。福徳門經意云。信經之人得無量福。如來於彼咸悉知見。如是無量福者指信經福。同前不住施福十方虛空不可思量也。無著下文二。初釋佛知見。行住等卽四威儀中各有所作差別故。注云四蘊者。卽受想行識。謂相應不相應。思何事念何事取捨憂喜等念。皆名心也。注云色身者。卽爲四蘊所依止故。今約義標故云依止。卽行住坐臥屈伸俯仰等。斯則生心起念無所不知。舉動施爲靡不咸見。蓋佛智眼廓爾無邊。依正斯在豈不齊鑑。法華云。我常知眾生行道不行道。心無形相故但言知。身質旣形故得云見斯人。徳行旣備善根夙成。佛不攝授於理如何。故云此等顯示等。然則佛智無偏觀生如一。有感斯應其誰謂之不然。論云下。或問。見之與知說一則可。云何經內具言之乎。故云若不說等。以凡夫亦有知見。見通肉眼知兼比量。由是故有不知不見。今佛知見非同此也。謂於見處卽知非如比量知。知處卽見非同肉眼見。卽無事不知無事不見。經標悉言其在玆矣。故彌勒頌云。佛非見果知。願智力現見。得福下二釋得福。先引經。論云下釋義。能生因者正修福業。卽信解持說者也。自體果者。卽燻成種子自體。後感當果也。正起者。作福之時當於現行。彼滅者。謂現行滅謝種子方成蘊在識中用感當果。此云下正會今文以得之一字。生取俱捨。謂生得取得也。秦譯之妙其在此矣。二所以中疏二。一敍意科分。由無等者。謂無我法二執分別。是得攝受所以也。已斷粗執經意如疏。初徵下文二。初節釋經文。徵意可知。釋中我者。謂執自五蘊總相爲我。人者計我死已生天。天死爲畜等故。梵語補特伽羅此云數取趣。卽是人也。眾生者。計我眾多之法相續生故。壽者亦云壽命。計我一生壽命不斷絕故。然我是總主人等爲別。攝別歸總故言我執。由是三中皆言計我等也。然上四相。𨿽是經中所無不可不了耳。能取等者。心境俱亡也。以萬法𨿽多統惟心境。心境各有無量差別。故云一切也。眞空等者。𨿽卽諸法皆空。非謂一向非相。但以離執眞空不斷故。故云亦無非法相。然離下二商較經旨。此明得佛知見之兼正也。故論下引證中有徵釋詳而示之。實相差別者。實相卽無差別。但是能生實相方便有差別耳。持戒功徳卽指前段。信心等者。下云信心淸淨則生實相。彌勒頌云。彼人依信心恭敬生實相。不但等者。意謂能生實相有多方便。不必獨說智慧。前云離執此言般若者。由是般若能除執故。前約所斷此約能斷。能所𨿽異而意不異。未除細執者。謂二執俱生任運起者。前離分別粗執。已能成就淨信得佛知見猶淺。細執未除究竟障於聖道故。今顯示令其斷之。經徵意云以何義故。要無法非法相。釋意云。由取相故卽著我人等。余文云云。可以詳悉。疏二。初釋總明二相。總解等者。經云若心取相。相中意捨法非法相故云總也。亦是等者。以次文別明取法非法。皆著我人等相故。此且是立其宗也。若取下二釋別明二相二。一正辧二相。無明使者法執俱生也。是無明住地所攝故名爲使。現行等者。卽我執分別現行前已斷者。示無我見者。結成上義。但取等者卽前無明使是所有者。轉猶起也。我想者。我執分別現行也。依止者。分別種子爲彼現行所依止故。亦可法執分別名爲依止。與彼我執所依止故。斯皆不起也。中有下二別解。徵意可知。以後釋前者。不如雲以細釋粗義則易見。問二乘之人亦有法執。云何不起我見耶。答以二乘人從初修行偏斷我執。至無學位粗細盡除。是故𨿽有法執而不起我執。今約大乘學者。雙斷二執。分別並遣俱生兩存。由是二執任運而起也。故無著云。以我相中隨眠不斷故。則有我取。玄門經是故者。由前取法非法皆著我等。故所以勸。令不應卽入中道也。以是義故者。由是不取法非法故。疏結歸中者。不應取法離有也。不應取非法離無也。旣離有無卽歸中道。假言顯義者。謂所言非法。是顯法體離於性計。若無非法之言罔知彼義。餘皆例此。當知義不自顯必假於言。故淨名云。無離文字說解脫也。不應等者。謂𨿽聞非法。不得如言便執空義。此遮一向執言者也。不執等者。謂若全棄非之於言。則安解諸法空義。將知但除其病不除其法。此遮一向離言者也。是則全執全棄二皆不可。故華嚴疏云。夫法無言象非離言象。無言象而倒惑執言象而迷眞。偈云等者。余兩句云。如人捨船筏。法中義亦然。論云下轉釋偈文。得證智等者。以言詮智得智忘言。忘言卽不住也。如乘筏渡河至岸捨筏。隨順等者。未得證智不可都忘其言。未達彼岸不應捨筏。實相生者。實相名法得實相智無相無得。故云應捨。以實相無相故。惟識云。若時於所緣智都無所得。理不應者。此實相法尙不可得。況離實相外一切法耶。除諸法實相餘皆魔事故。故云。非法不與理合故不相應。以是例非故云何況。第三中疏初標章。向說下指疑起處。此從第一中來。以彼文云。不可以身相得見如來。佛非有爲者。此指偈云分別有爲體防彼成就得。三相異體故離彼是如來。故云非有爲。亦是按定立其理也。云何下結成疑。旣若佛非有爲。卽不合有得有說。因何釋迦於菩提樹下得菩提。前後諸會說法。旣有得有說卽墮有爲。云何前言不以相見作無爲耶。舉因問經意云。於汝心中。所謂如何謂我得菩提爲不得耶。謂我說法爲不說耶伊本疑此。故舉問之。佛問等者空生疑得疑說。佛卽順疑以問。辭𨿽云得意顯無得。試其所答解與不解。無著下引證。彼疑有取佛顯無取。以無破有故云翻也。說法例之。順理酬經意可知。定者實義。謂無實法名菩提。無實法名如來說。此一向約勝義答也。偈云等者。餘句云說法不二取。無說離言相。意謂釋迦如來是其應化。應化之相俗有眞無。是故答中皆言無定準。金光明經及攝論說。佛果無別色聲功徳。惟有如如及如如智獨存。此是眞佛。今旣異此豈得言眞。故云應化非眞等。無定法經徵意云。以何義故無定法可說耶。釋意云。欲言其有無狀無名。欲言其無聖以之靈。諦理若此欲何說哉。說尙不得欲何取哉。取卽得也是故上云。無有定法如來可說等。疏二。一引無著。正聞等者。此則聞而無聞。說而無說。非謂全不聞不說也。如淨名云。夫說法者無說無示。其聽法者無聞無得。是玆義矣。分別性者。一切諸法皆依妄念而有差別。念尙無念法豈是法。故云非法。法無我者。但分別性亡卽是法無我理。此理不無故云非非法也。論云下二引天親二。一釋文依眞等者。此且標立所依之本。然於其上說離有無。一切等者。緣生之法本無眞實之體。亦無眞實之相故云非也。實相有者。諸法旣無卽眞實相。實相不無故云非非法也。此卽非卻非法也。何故下二通難。難意云。本來疑證疑說。問答悉以雙該。今於釋所以中。何故但言所說而不言證耶。有言下釋也。此乃以說反驗於證。且川有珠而不枯。山有玉而增潤。內無徳本外豈能談。故但言說自表其證也。又此言取卽是證也。無取經徵意云。所以言無取無說非法非非法者何也。釋意云聖人卽是無爲。無爲卽無分別。若有取說法非法等。皆屬分別不名無爲。何爲聖人故。無取說等。言賢聖者。賢卽是聖鄰近釋也。魏云等者。問行位通於賢聖。云何惟取聖人。答若以通論卽該賢位。此明證果深淺故惟言聖。得名者卽差別也。以諸聖人皆約證無爲差別之義。而立其名。如證偏行眞如。得名歡喜地。菩薩等此則得名差別。蓋一義耳。輪意等者。謂登地已上隨證一分眞如。皆斷一障二愚。卽是一分淸淨。約於此義便立一名。乃至佛地例皆如此。非別得法者。無得而得卽是眞得菩提。若言有得卽是不得。當知菩提樹下都無實事。故偈云。應化非眞佛等故。無取說者。結歸經文無分別義也。具足淸淨者佛也。謂一切惑習悉皆斷除。蕩無纖塵純一無雜故。分淸淨者菩薩也。分斷諸障分證眞如。垢未全除故名爲分。故佛頂經云。余塵尙諸學。明極卽如來。廣如序中滿淨覺者處說。無著下約無爲差別明賢聖也。無分別者。卽無爲義。無所作爲故云無爲。無爲眞如蓋是一法。菩薩等者。有分別故。有所爲故。如來等者。無分別故。無所作故。初無爲者。菩薩也。折伏等者。此約在觀分別不生。分得相應故云顯了。後無爲者。如來也。無復分別是眞無爲。卽第一義也。此約於佛故。復云者。更無過上故云無上覺卽佛也。三乘下結通諸乘。以二乘之人亦分證眞理。故此通攝也。是知三乘賢聖皆修證無爲。所證𨿽無淺深能證有其差別。猶如三獸同度一河。能度有差所度無別故。大品云。欲求聲聞乘。當學般若波羅蜜。欲求緣覺菩薩無上佛乘。皆言當學般若波羅蜜。是故經云。一切賢聖也。校量等者。問本因善吉起疑。所以世尊爲斷。斷疑旣已何用校量。答論云。法𨿽不可取不可說。而不空故。意云。恐有人聞是法不可取說。便欲一向毀廢言教故。此校量顯勝令其演說受持。故大云於此開立第五不空福徳疑。以論文不言斷疑。故此不立也。劣福問經意云。七寶最珍三千最大。用此布施福多不多。俱舍下明三千世界。四大洲者。謂東勝身洲。南贍部洲。西牛貨洲。北俱盧洲。日月者。卽一四天下。同一日月之所照臨。蘇迷亦云須彌盧。但梵語楚夏耳。此云妙髙山。四寶所成髙八萬由旬。欲天者六欲天也。謂四天王天忉利天夜摩天兜率天化樂天他化自在天。梵世者色界初天也。於中復有三天。謂梵眾天梵輔天大梵天。各一千等者。如上各滿一千。方成一小千界。此小千等者。又一千个小千界。方成一中千界。此千等者。又以一千个中千界。方成一大千界。皆同等者。謂四禪已上三災不及。故不說成之與壞。三禪已下統維三災故云同一成壞。就中從初禪已下同火災。二禪已下同水災。三禪已下同風災。七寶等可知。福多酬經答文可見。徵云。以何義故說多。釋意云。不約勝義空故說多。是約世諦有故說多。勝義空者。此門是絕相無爲。不可言福與不福。福旣不有。無以言多。世俗有者。此門是有相有爲可以言福。以有福故兼可言多。判經福經意可知。然四句尙爾況全部耶。疏二一正釋經文。偈釋持說。因明勝之所以。望後經文有似太疾以偈文。連環不可分故悉之。受持及說者。標二法門不空等者。謂持說此經不同寶施空得福徳更得何物。次文是也。福不趣菩提者。謂寶施𨿽多。但成世間有漏之福。終不能成無上菩提。二能趣菩提者。謂持說此經斷除煩惱。煩惱盡處卽是菩提故。四句下二別示句相。詮義等者。謂以一句詮一義。一義爲一句。四義方成一偈。一異有空常無常等。皆各有四句。然今經四句人說不同。有說。取無我無人無眾生無壽者爲四句。有說。取若以色見我等爲四句。有說。一切有爲法等爲四句。有說。但於一經之中隨取四句經文。便爲四句。有說。始從如是終至奉行。方成四句。然上諸說皆非正義。如凡下明正義。斯則約有無等爲四句也。謂第一是有句。第二是無句。第三是亦有亦無句。第四是非有非無句。文義兼備。故云最妙。以此四義能通實相卽是四門。然但下通妨先問。且一二二。句皆是四言。第三一句獨成六字。文旣增減云何成偈。故此釋也。持說等者。以此四義是萬法之門。若了四義卽通萬法。萬法旣通豈有菩提而不證哉。文或等者。但論其義。義不在文義必周圓。文從增減。義若等者。謂闕之成謗具之成門。成謗者。謂闕無成增益謗。闕有成損減謗。闕非有非無成相違謗。闕亦有亦無成戲論謗。以有則定有無則定無。餘二例之故成四謗。何以故。法不如是故。不如法見故。斯則般若波羅蜜猶如大火聚。四面不可取也。具四句者。謂義無所闕故。有不定有。是卽無之有。無不定無是卽有之無。余亦例之。隨於一句之中。圓見四句之義。不墮增減等謗故成門也。何以故。法如是故。如法見故。斯則般若波羅蜜猶如淸涼池四面皆得入。但以人依於法。法異人乖。苟法義之所全。豈菩提而不證矣。故言受持此經勝於施福。正釋經徵意云。以何義故持說此經。勝於寶施。釋意可知。諸佛菩提法者。揀非余乘菩提法也。然余菩提非此不出。但舉勝者而以例之。此二者持說也。了因者。以法身是本眞之理。不生不滅。但以煩惱覆之則隱。智慧了之則顯。持說此法妙慧自彰。觀破煩惱法身現矣。生因者。報化之身本來無有。萬行所致故名爲生。故彌勒頌云。於實爲了因。亦爲餘生因。爲經云一切諸佛菩提法。皆從此經處。轉釋經所言佛法者。約世諦故有。卽非佛法者約第一義。卽無第一等者。謂俗諦相中有迷悟染淨凡聖之異。故說佛法從經而出。眞諦之理離於迷悟染淨凡聖之相。故不可說出佛法之義也。故圓覺云。一切如來圓覺妙心。本無菩提及與涅槃。亦無成佛及不成佛。無妄輪回及非輪回。然則本論異此不能煩述。第四疏初標章。向說下指疑起處。此從第三中來。不可取說者。以前文云如來所說法皆不可取不可說。云何下結成疑也。前云一切賢聖通於三乘故。疑聲聞得果是取。如初果人證自初果。亦自說言已證初果等。入流果經問意云。於汝意中如何。汝謂須陀洹人作念云得須陀洹果不。答言不也。徵意云。若如是者。以何義故得名須陀洹。釋意云。但約不入色等境界。卽名須陀洹。疏三。初正釋經文。入流者四果名爲聖人。經從凡夫創入聖類故流類也。預廁也。只由下釋得名所以。入者取著義。若取六塵卽滯凡流。不取六塵名入聖流。是知功過在人不在六塵境界。據此則何有別法而爲所入耶。論云下引證上義。不取一法者。不惟六塵也。名逆流者逆凡流也。謂若取六塵卽入凡流逆聖流。旣不取著卽入聖流逆凡流也。乃至下例明余果。初果尙爾況余果耶。然非下二商教果證。或問旣皆不取應亦不證。故此釋也。但於下轉釋。意明但無取心非謂不證。若起下反明。凡夫著我旣由起心。聖人無我。必不起也。故知下三結斷疑情。空生本謂證果是取故生疑。今明無取方成證義。永異所疑也。若準斷疑斯文已畢。以四果是小乘賢聖修證行位。是故經中具而明也。然此四果復有四向。謂向於果故。卽須陀洹向等。於四果之中初爲見道。次二修道。後一無學道。且初修行得入見道。謂十六心斷三界四諦下八十八使分別粗惑。得初果證。謂三界各有四諦。每諦下各有煩惱。卽貪嗔癡慢疑身見邊見邪見見取戒禁取。四諦之下或具或闕故成八十八使。雜心論云。苦下具一切。集滅除三見。道除於二見。上界不行恚。謂初句卽欲界苦諦下全具十使。次句卽集滅二諦下各除三見。卽身邊二見及戒禁取。所以除此三者。緣身是苦本。觀苦已斷身見邊見。依身而起故亦隨亡。無戒禁取者。以集諦不計非道爲道。滅諦又非修位。是故皆無戒禁取。道當修位卻或有之故不除矣。故云道除於二見。不除戒禁也。由是苦下具十。集滅二諦下各七。通前卽二十四。道諦下八合三十二。後句云上界不行恚。卽於二四諦下各除一嗔。每界各有二十八共成五十六。兼下欲界三十二。卽都合爲八十八也。云何十六心。謂欲界四諦下。各一忍一智以成八心。又合上二界爲一四諦。類下欲界觀。斷亦各一忍一智。以成八心。二八卽爲十六心也。忍卽無間道。是正斷惑時。智卽解脫道是斷了時。所謂苦法智忍苦法智。苦類智忍苦類智。乃至道法智忍道法智。道類智忍道類智。斷至十五心道類智忍名初果向。至第十六心道類智時。名證初果。入於見道爲須陀洹。分別粗惑一時頓斷。猶如劈竹三節並開。卽以見諦八智爲初果體。初果行相略明如是。余之三果佇見次文。一來果經問答及徵意。皆同上釋。意明斯陀含者。但於人間天上一度往來。𨿽復往來實無往來之者。只約此義名斯陀含。斷惑者。謂欲界修惑有四。卽貪嗔癡慢。此是俱生細惑。任運起者障於修道。以難斷故分爲九品。所謂上上乃至下下。此九品惑二三果人斷之。斷至五品名二果向。斷六品盡名第二果。故俱捨云。斷至五二向。斷六一來果。一往等者以九品修惑。能潤欲界七生。謂上上品潤兩生。次三各一生。次二品共一生。下三品共一生。今斷六品已損六生。猶殘下三品潤欲界一生。是故一往天上。更須一來人間受生斷余惑也。便得等者。問據此次第。合是第三。云何僣言便得羅漢。答所言便得羅漢等者。非謂逾越不證第三。但約欲界惑盡往而不來。望一去說。故云便得等也。若攺便得爲直至何也。餘下三品一生斷盡。便往羅漢卽不須前來和會也。故名下結成第二果。卽以見道八品無爲。及修道六品無爲。爲此果體。無我等者。由無我故不計去來。非謂不去不來。但不計去來之者。其猶魯船匠士刻木爲人。𨿽復驅使往來。實無情慮所計。不來果經問答徵意。亦同上釋。意云阿那含者。一往天上更不再來。𨿽爾不來亦無不來之者。但約此義。名阿那含。不來不還。蓋是一義。斷惑等者。謂前九品惑中餘下三品。斷至八品名三果向。斷九品盡名第三果。故俱捨云。斷惑七八品名第三果向。九品全斷盡卽得不還果。更不還者。欲界修惑但餘三品。三品煩惱共潤一生。今以斷之。更無惑潤杜絕紆絆故無再來。故云下結成第三果也。卽以見道八品無爲及修道九品無爲。爲此果體。此二三果人斷惑。猶如截木橫斷。而已知之。同前者。合云已悟無我𨿽能往來。四不生下二。初辧得名。三釋者。由有三義故存梵音。無賊者。意以煩惱爲賊。謂斷人慧命劫功徳財。致使行人失於聖道。流迸生死曠野。不達涅槃寶所。爲害頗深故名爲賊。見修等者。謂上二界各有三種修惑。謂貪癡慢。此惑微細難除。故約八地分之。每地分成九品。都合七十二品。每品各有一無間一解脫。斷至七十一品名阿羅漢向。斷七十二品惑盡成阿羅漢。此果斷惑如登樓臺漸陟漸髙。見修合論兼欲界一地。總以八十九品無爲。爲此果體。若約四果有爲出體者。卽初果惟取道類智一解脫道爲體。第二惟取斷欲界九品修惑中。第六品一解脫道爲體。三果惟取第九品一解脫道爲體。羅漢惟取有頂地第九品中一解脫道盡智爲體。所言無爲卽離系果。有爲卽等流果。不生等者。謂我生已盡梵行已立。所作已辦不受後有。然前三句。卽是盡智。後句卽是無生智。謂不向三界之中。受有苦身也。以世間因亡果喪。出世間因成果證故。應受等者爲超出人天故。堪受人天供養。若或一種淪溺寧堪供之。故俱捨云。供養阿羅漢得現在福報。蓋由業煩惱盡福田勝故。當知。未出三界受他供養者。大須隨順出離。豈得安然免之哉。舉問經意準前可知。明答及徵意準前釋。意云阿羅漢者。無煩惱不受生應供養。以是義故名阿羅漢。除此之外。更無一法名阿羅漢。若阿下反釋云。若或作念言。我得阿羅漢果。便著我人等相。則與凡夫何所異哉。由此驗知。的無是念引己證令信者。以己方人也。亦令眾生皆亡是念。入於聖道故。先印經意云。佛於往日。曾說於我得是三昧人中第一。不惱等者。若人嫌立則復爲坐。乃至不向貧家乞食。皆爲不惱他也。能令下釋。旣不惱之煩惱何起。第一等者。謂十大弟子各有一能。皆稱第一卽迦葉頭陀。阿難多聞。舍利弗智慧。目連神通。羅睺羅密行。阿那律天眼。富樓那說法。迦旃延論義。優波離持律。須菩提解空。今言無諍者。只由解空得無諍故。亦如夫子十哲。各有能事。謂徳行顏淵閔子騫冉伯牛仲弓。言語宰我子貢。政事冉有季路。文學子遊子夏。離欲等者。謂貪使煩惱通於三界。斷盡此貪方眞離欲也。問若然者。則但是羅漢皆斷三界煩惱。云何善現稱第一耶。答所言第一者。蓋約無諍不約離欲也。故經云。我得無諍三昧。人中最爲第一。又魏經云。我若作念。世尊則不記我無諍行第一。意者。以空生獨得無諍三昧故。於諸離欲羅漢之中。稱爲第一也。不取經云。佛𨿽贊我我於此時輒無是念。佛意經云。若我當此之時作如是念。我得阿羅漢果。佛則不說我爲樂寂靜者。只緣不作是念故佛贊之。無所行者。卽不作念也。故經中反說。卽言若作是念。順釋卽言實無所行。離煩惱障者。謂貪等十使粗細盡除。離三昧障者。三昧是定障卽是惑。三昧之障依主釋也。不同煩惱卽障持業釋故。然此二障離。各有由離煩惱障得羅漢故。離三昧障得無諍故。寂靜者。寂靜卽是無諍定意言。須菩提是樂寂靜之者。第五疏初標章。釋迦下先述疑意卽釋迦因中爲善慧仙人。蒙然燈如來授記云。汝於來世當得作佛。號釋迦牟尼。由此增進入第八地。故云受法。廣有因緣如第十二中說。云何下指疑起處。便結成疑。此亦從前第三中來。以彼文云如來所說法。皆不可取不可說故。經問意云。於汝意中如何。謂我昔於然燈佛所。於授記言說之中。有法爲所得爲無所得。答意云。如來昔在然燈佛所。於授記言說之中。實無法爲所得。說是語言等者。以是語言故無所得。語言非實者。謂語言從緣緣無自性。舉體全空空故無得。也斯則聞而無聞說而無說。智證法者。釋得記之由也。意明。但以自無分別智證自無差別理。智與理冥境與神會。豈有所說所得耶。論云下引證上義。證法離言說相故不可說證法離心緣相故不可取也。

金剛經纂要刊定記卷第四

金剛經纂要刊定記卷第五

長水沙門子璇錄

第六疏初標章。若法下指疑起處。此亦從前第三中來。云何下結成疑也。旣興功運行六度齊修。回向發心嚴淨佛土。此若非取則孰爲取耶。佛身之疑意亦同此。以是二報不相離故。故論文中二疑雙敍。然今此科但斷一種舉問。經意云。菩薩取形相莊嚴佛土不。佛意等者。空生本疑有取。佛意欲顯無取。取與無取在於性相二土。故且舉相問之。試其解不。釋答經意云。不取相莊嚴佛土也。徵意云。以何義故不取相莊嚴佛土。釋意云。不以相莊嚴是眞實莊嚴也。偈云下。於中前三句正釋經。後一句卽卻釋偈之第三句也。又前兩句。釋經中莊嚴佛土者。非形釋卽非莊嚴。第一體釋是名莊嚴。非嚴顯偈中非形。莊嚴意。顯偈中第一體。此但指配其文。義意卽邐迆次顯。論釋下轉釋偈文。諸佛下至不可取。釋偈之前半。謂修習無分別智。通達惟識眞實之性。此則以智契如名爲莊嚴。卽是無取之義。所疑有取自此釋遣。莊嚴有二下釋後半。先列二土。形相卽法相土。謂金地寶池等。以要言之。但有所見聞皆屬形相。第一義卽法性土。謂離一切相無所見聞。卽眞如理是。非嚴下正釋。卽以後第三句爲出所以。由是故得非嚴及莊嚴也。非嚴卽揀法相土。非今所嚴之者。當於經中則非莊嚴也。莊嚴意。卽顯法性土。是此所嚴之者。當於經中是名莊嚴。所謂顯發過恆河沙數功徳。而爲莊嚴。如金作器器非外來。卽以此器反嚴於金。是故前引論云。諸佛無有莊嚴國土事等。是則於諸嚴中更無過者故。云第一莊嚴等也。言意者。卽指非形第一體。是非嚴莊嚴之意也。意卽所以也。問諸佛身土必須性相具足方爲了義。今旣惟言於性。豈不闕於相耶。答身土之相惟心之影。心淨方能現之。苟能淸淨其心。身土自然顯現。其猶磨鏡塵盡像生自然。如然故非造作。故惟識云。大圓鏡智。能現能生身土智影。況是卽相亡相非謂棄相取性。但無執情何閡於相。然以經宗無相此義稍增。首末皆爾。用心之相如次所明。淨心勸經意云。以是義故。汝諸菩薩應生無住淸淨之心。若人下。先敍所遮之心。意以形相爲眞佛土。由是見故便欲形相莊嚴。故云我成就等。彼住下顯失也。意明本欲嚴淨如何卻生染心。以住色等卽生死心。何名淨耶。爲遮下。躡前所遮引起經意。旣以不住色等爲淸淨心。當知。住於色等誠爲染矣。正智者。無住之心旣是正智。當知有住所生之心同爲妄識。此中正智而言生者。所謂顯發非創然而生。故大經云。於一切法不生。是般若波羅蜜生也。以此般若不生不滅故云眞心。若都下。顯意遮過恐惰空見。故令生此眞心。天眞之心本無生滅。但緣住境卽不相應。亦非斷滅心。若不住般若。了然亦非生起。恐人迷此故爲顯而遮之。是則前令不住色等是遮有。後令生心是遮無。旣離有無卽名中道。如斯體達是眞莊嚴。何有佛土而不淸淨。故淨名云。欲淨佛土當淨其心。隨其心淨卽佛土淨。淨其心者卽離有無也。第七疏初標章。疑起之意前章已敍。問此與第三何別。答前化此報故不同也。緣前聞應化非眞。故無有取。便云報身是實應有取心。是故此疑躡彼第三而起也。斷疑經問答可知。徵意云。以何義故。名之爲大。釋意云。非有漏有爲身。是無漏無爲身。若準無著則全異於此。大抵首末皆依二諦而釋也。今此疏中有依天親。有依無著。則此一段且依天親也。疏二初總釋諭旨。髙遠等者。謂下據金輪髙八萬由旬。六萬諸山而爲眷屬故。名爲大。故華嚴疏云。須彌橫海落羣峯之髙。而不取等者。彼山𨿽大四寶所成。五位法中色法所攝。三性之內無記性收。豈有分別而取爲王也。報佛下正明所諭。謂進修多劫福智圓明。純淨無垢更無過此。故云無上。獨王﹝去聲﹞法界故號法王。大有二義。一約體身智郭周故。二約位諸聖莫及故。無分別者。非如色法是無記性。但以三祇修習萬慮都忘。如知寂然。故無分別。偈云下以偈結也。非身下。二別解非身二。初牒經略指。無漏無爲者。無漏則簡異世間。無爲則表非生滅。問今明報身。卽合有爲無漏。云何此說無爲耶。答此據實教不約權宗故。是無爲也。故淨名云。佛身無爲不墮諸數。佛身無漏諸漏已盡。故偈云下。二引論廣釋二。初引本偈。此偈標遠離有爲有漏。意顯惟有無漏法體。論云下。二引論文三。初雙標。若如是者。指經徵起以標也。以惟下。二雙釋。淸淨身卽法身也。此釋有物之句。卽是經中是名大身也。問此說報身。云何言法。答以法報合說二身不殊。以此實教理智無二故得云耳。以遠離下。釋無物之句也。卽是經中佛說非身也。法身旣是無爲。則離有爲生滅。有爲旣離況有漏耶。故此釋文不言諸漏。以是下三雙結。謂以是遠離及惟有故。顯得法身眞我。無漏無爲不生不滅。湛然淸淨故有實體。名爲有物。不如凡夫徧計之我有漏有爲卽生卽滅如彼夢幻無有實體也。以不依下。結無有物。亦是重顯所以也。以不依於五蘊有爲之緣而住。惟如如及如如智獨存故。有實我。當知凡夫皆依五蘊有爲緣住。五蘊尙假。況所計我耶。緣法非己故。云依他也。辯沙經意可見。阿耨池者。此贍部洲。從中向北有九黑山。次有大雪山。次有香醉山。於雪北香南有阿耨池。此云無熱惱。縱廣五十由旬。八功徳水充滿其中。於中四面各出一大河。東名﹝歹﹡堯﹞伽河。繞池一匝流入東海。南信渡河。西縛芻。北徒多。皆繞池一匝如次。入南西北海。今經恆河卽殑伽也。言恆者譯者訛也。周四十里者。謂初出池口處也。佛多下。出取諭之由。然說此經時。但在祇園。余說法時多近於彼故。以諭也。彰福經意可見。論云下徵也。謂三疑之後四果之前。已說寶施之諭。今復說者豈不重耶。偈云下釋也。謂前已一三千界寶施。此說無量三千界寶施。𨿽則總是多。若總是勝校量。然其後者。卽多中之多勝中之勝。故重說也。斯則言說重而義意不重。何故下轉難。意云。何不於前文中便說此諭耶。爲漸下約人通也謂機淺法深。頓說難信漸次誘引令知勝徳。又前下約法通也。謂諭之前。未說四果無心釋迦無得嚴淨國土不嚴而嚴。修證佛身無證而證。是故校量之諭亦未能勝。後乃旣明斯義法理兼深。由是校量之諭亦復殊勝。或可出生佛法之義亦在前諭之後也。況後釋所以中五段經文。亦屬於此思之。顯勝經意可知大意同前者。卽福不趣菩提。二能趣菩提是也。可敬經可知。大般若下引事證。帝釋每於善法堂中。爲天眾說般若波羅蜜法。或有時不在。諸天若到皆向座恭敬作禮。爲重於法乃尊於處。故髙顯者。以尊人故令處髙顯。俾遠近皆見敬而生福也。形貌等者。塔中有佛形貌人見必生敬心。見於說法之處。亦如見佛形貌。若梵語制多此云靈廟。或云可供養處。與此大同。獲益經意云。宣說四句之處。尙得天人供養。何況盡此經文能受持耶。如經敍之前四句等者。據此經意望於前段有二勝劣。何者爲前說其處。此說於人。前明四句偈。此明盡受持。由是前則劣中之劣。此乃勝中之勝。反覆而言故云何況也。最上者法身也。無漏無爲絕上上故。第一者報身也。眾聖中尊更無過故。希有者化身也。如前所說四種事故。意明受持讀誦具獲三身功徳圓滿也。有云。能趣菩提故云最上。勝出諸乘故云第一。世間無比故云希有。有佛經意云。如此經文隨何方所。卽爲有佛及諸弟子。經顯下明有佛及有之所以。謂報化必依法身。法身又從經顯。旣有能顯之教。必有所顯之佛。又經是教法佛是果法。果由理顯理由。行致。斯則三佛備足四法具圓。所在之處豈生輕劣。又一切下。明有弟子之所以。三乘賢聖體是無爲。經顯無爲故有賢聖。尊重者。謂證如者。皆是入理聖人。可尊可重故。若準魏經。卽但言有佛使人尊重。不言別有弟子。故彼文云。卽爲有佛尊重似佛。名勝經問意云。未審此經有何名目。不有名目如何奉持。答文可知。徵意云。如來常說諸法名相皆空。今特立此名者。有何所以。釋意云。我所立者名卽無名。無名之名豈違空義。爲受持故於無名中彊立名耳。佛立下。釋立名之因。因卽所依之義。謂金剛有能壞之義般若有觀照之功。法諭雙彰故。曰金剛般若其實亦約能堅之義以立。今且就用釋之。具如題中及七義句中說也。斷惑故勝者。眾生流轉爲遭惑染。若斷惑染成佛無疑豈不勝乎。對治等者。約名顯義義實名虛。若執虛名安得實義。慮有斯執。是故對治異說。勝經問意云。汝謂如來除所証之法外更有別異之說不。答意云。如來除所証之法外。更無別異之說。此段躡於次前立名處來。意云非惟立此經名名卽無名。凡有所說悉皆如此。又非我獨爾諸佛亦然。無別等者。謂釋迦一佛初中後說。竟無別異增減。然乃但據眞實無差。不約言辭有異耳。但如下出所以也。凡有說時皆如其證。證中無說豈有異耶。三世下。結通諸佛。以諸佛同證竟無二源不證則已。證則無別也。若未至極位在因地中。隨其所說各各差別。何以故。所證不同故。如地前地上十地節級不同。由是果人決無異說。故云下。結成上義。旣一佛多佛過去未來所說皆同。咸如其證。如証之說不亦勝乎。故論云下引證惟獨等者。說般若能斷煩惱。無有一佛不作此說。餘皆若此。第一等者。以諦理離言說相離名字相故不可說。此證前旣如其證則無所說也。然無著天親語。𨿽似異其意實同。旣如其證豈非第一義耶。塵勝經問答之文可見。釋意云。所言塵者。非煩惱塵但是地塵。所言世界者。非染因界但是地塵界。此卽躡前校量中來。由前說河沙寶施不及持經。惑者所聞未能誠信。所以如來特說此義。使其明見優劣用滌所疑。具在疏文昭然可見。論云下。釋盡其意。意云。碎界爲塵。塵上不起煩惱。寶施得福卽有貪嗔五欲自娛。無惡不造。故相傳云。布施是第三生怨。所以塵界勝於寶施。且塵界但不起過尙得爲勝。況受持此經。定招佛果豈可以爲劣哉。由是相望便有三重勝劣。謂寶施不及塵界。塵界不及持經。持經尙勝於塵界。豈得不如寶施。如百姓不如宰相。宰相不如天子。天子尙勝於宰相。豈得不如百姓。諭中天子最勝也。法中持經最勝也。經勝所以豈不昭然。大云下。但對經文以揀法諭。更無別義。然其意者。說微塵是塵。貪等亦是塵。以俱有坌污之義故。說三千爲界。說煩惱染因亦爲界。以皆有爲因之義故。亦可三千是器界。煩惱是有情界故也。今則揀非貪等塵及染因界。但是地塵及三千界也。是則結釋上義並如前說。果勝經問答之文可知徵意云。以何義故。不以三十二相爲法身如來。釋意云。如來說三十二相。非是法身無爲之相。但是化身有爲之相故。恐施下。敍經起之意也。恐彼意云若施不求佛卽起煩惱本。爲求佛云何煩惱。彼所求者。卽是三十二相之身。爲破此見故復問之。持說下。且標勝劣。謂寶施但得色相。持經卽得菩提。故云勝彼福徳。何以故者。徵意云。旣得三十二相。何不得菩提。彼相下釋也。理法身是菩提相。彼三十二相非菩提相。所以言者。菩提無相故。由法身卽菩提相。非菩提相空矣。又於其中。法身則勝色身則劣。何以故。法身無爲眞實性故。色身有爲影像相故。然由持說因勝故。果中獲法身。寶施因劣故。果中獲色身。故上標云。持說此經勝彼福徳。經福下轉遮謬解。恐施寶者聞上所說。便云𨿽知色身劣於法身寶施不如持說。我以不能持說不要法身恆將寶施成就色身。相好旣圓不亦妙矣。爲遮此見故此云也。謂前且約別義分於因果。故說施感相身。若據實義而論。空施不成相果。何者。由無智慧隨相生情。所施𨿽多惟成有漏。縱得三十二相。但是轉輪王色相𨿽同不名爲佛。若能持說此經。則智慧圓起。依慧行施不住有空。以無漏因獲無漏果。如此三十二相。始得名爲佛焉。意明下。結釋上義不逾前說。校量經意如文可知。但甚多之言。顯超命施之福也。捨身等者。意恐人聞寶施不及受持。便謂以是身外之財所以劣於經福。若將身命布施必勝受持。爲破其見故有此文。沙數猶劣況一身耶。泣嘆經意者。謂空生聞上所說。喜極成悲泣涕連連。自宣心曲身爲羅漢已是多時慧眼𨿽開未聞斯教。捨身下。悲泣之由。然有三意。一謂傷彼捨身虛其功。故意云。捨命河沙劣於持說。不達深旨勞而無功。二謂悲曩劫不逢遇故意云。在凡不聞故當其分。自階聖果亦未聞之。三謂慶今得聞。喜極成悲故。善吉創聞深法非本所望。涕淚交流以彰極喜。今此疏中且明前一也。論云下引證。慧眼等者。謂空生混迹寄位小乘。自證人空已來未聞法空之理。以法空是大乘所證境故然。以此爲經勝由者。有兩重意。一謂教若粗淺聞乃尋常。旣感悲啼乃知深妙。二謂常人啼泣未足爲奇。善吉悲傷當知最勝。勝之所以不亦明乎正明經意云。若人聞此能生信心。此信若生不信諸法。故云淸淨。諸法旣泯實相生焉。三身功徳自此周備。豈不勝耶。第一等者如前所明經。文存略故標二也。此中卽般若教。餘者卽未說般若之前。二乘人天之教。所言實相者。卽無相之相也。謂無我法之相。以要言之。離一切相名爲實相。故下文云。離一切相卽名諸佛。言余教所無者。謂人天教中具足二執。小乘教內法相猶存。不可以二執之相而爲實相。故言餘者非實相。非猶無也。言此有者。謂頓除二執雙顯二空空病亦空。二邊皆離中道斯顯名實相焉。故云此中有也。問實相之理教但能詮。云何信心便生實相。答謂能信此經必無二執。無二執處卽是實相。非謂別有實相生也。佛迹經意云。此實相者體當勝義。但惟無相名依世諦故言實相。爲離等者。恐聞實相之名。便生實相之想。想卽分別也。良以實相眞妙言念不及。𨿽假言念惟證相應。若起當情但惟影像。恐認於此故曰卽非。信解經意云。我爲阿羅漢親稟佛言。信解受持不爲難事。若當來世濁惡世中。去聖時遠不聞佛說。覽斯遺教信解法空。領受任持依解起行。若斯等類不亦難乎。未來等者。謂無著出世當正法中。故引來世之勝人。以誡當時之劣者。是知小人君子何代無之。斯則指於第二疑中所說後五百歲持戒修福者也。三空經徵意云。設有能信解受持。以何義故得爲希有。釋意云。以無我等相故。此則我空也。徵意云。所以令無我等相者。何謂也。釋意云。以我等相卽非相故。我相體是心心所法。旣無此體卽是法空也。又徵意云。以何義故。令無我法之相。後釋意云。離一切相名爲佛。故諸相𨿽多不逾我法。今此統收故云一切。斯則是相皆離爲俱空也。俱空之理則名爲佛。佛自此成故言勝也。人法二取其義可知。顯示等者。爲我法二空菩薩。有分離一切相。方是如來。今顯示此義者。令諸菩薩方便隨順學而習之見賢思齊速成佛故。故云諸佛世尊乃至如是學也。印定經意如文可知。然以前來從爾時須菩提聞說是經。乃至離一切相卽名諸佛。盡是空生之言。於中邐迆有其六重。所謂聞法悲啼信生實相。對彰難易明無我人。法執兼亡盡成佛故。如斯所說皆當誠諦之言。故佛世尊印云如是。重言者表言當之極耳。不動經意云。此經深妙難解難知。或有人聞多生驚畏。若得不生驚畏。豈不希有者哉。實難其人蓋緣經勝。經勝之義昭然可知。驚畏者。此三行相不同。驚謂愕然而怪。怖則進退慞惶。畏則一向恐懼。如人欲往上京行於大路。以先未經歷忽然而驚。心自念言何謂至此。或進或退疑是疑非。遂無決定之心。謂此路元來不是。或反而不進。或恐懼發狂墜壑投巖不終天命。法中亦爾。以佛於人天小乘教中說空說有。不達意者隨言而執。及說此經則顯非空非有中道之理。先所執者悉皆驚畏。卻以爲非不能進趣。或墮凡夫或落小乘。菩提眞空從玆永失。今之經意則云。若人聞此不有。不空難信之法。不生驚畏之心。則能不捨菩提進向大道。旨趣深妙鮮有其人。若或有之是爲希有也。大因經徵意云。以何義故。聞而不驚等。得爲希有耶。釋意云。以此法門於諸波羅蜜中是第一波羅蜜故。然此波羅蜜。若約勝義則不可言故。言非第一等。今所說者約世諦說。爲勝之義不亦然乎。故云是名等。二都下。爲前來兩重校量皆言經勝。釋勝所以已列九門。每門之中各是一義。未知根本何謂勝乎。斯則於勝所以中。更徵勝所以也。大因者。謂第六般若波羅蜜也。以佛有三身法身最大此能得故。名爲大因。六中最勝故稱第一。勝余等者。謂人天二乘教中不詮此法。今乃詮之。彼以所詮劣故。能詮亦劣。此以所詮勝故。能詮亦勝也。淸淨等者。謂隨相之法建言必異。離相之理說卽無差。以平等一夫故。平等一味卽勝義諦也。以是勝義故淸淨矣。故彼下通釋都徵之意。檀卽是施。通於內外二財故云等也。無如是功徳者。謂在因無破惑之功。在果無法身之徳。故此福者受持讀誦也。然前門門皆顯經勝。勝之根本不過此門。能成淸淨法身。是故說名爲勝。內外財施安可校量。第八疏初標章。向說下指疑起處也。此從前內財校量中來。謂河沙命施全勝外財。猶感苦身故名爲劣。若爾者印定前說。依此下結成疑也。謂依此經受持解說不憚勞苦。卽是菩薩行。菩薩之行無所不爲。剜身然燈割股救鴿。一句投火半偈亡軀。供佛燒身捐形飼虎。如是等行皆名苦因。爲行頗同果證何異。因果旣等何勝劣哉。云何等者。意明前捨身命卽成苦果。今受持經亦是苦行。何故不成苦果耶。忍體經意云。忍辱波羅蜜者。勝義諦中則無此相。故云非忍辱等。斷疑意者。若如汝言受持此經。及菩薩行苦行。便同捨身俱成苦果者。此義不然。以前捨身不達無相卽成苦果。持說此法菩薩苦行達無我人。知忍無忍彼岸非岸直造本源。豈成苦果。故云忍辱非忍辱等。忍到等者。然此以超忍爲體。須知本末五重。然後披疏則明見其理。五重者。一是本源之心非動非靜。二不忍謂以怨報怨。三忍𨿽不加報未能忘懷。卽未至彼岸忍。四忘情絕慮寂然不動。卽至彼岸忍。五非動非靜。卽超彼岸忍。爲治動心且居靜境。動旣非實靜豈爲眞。若準五門方爲究竟。與其第一更無二源。體相常然竟無攺易。今言忍辱波羅蜜卽第四門。非忍辱波羅蜜卽第五門。離苦相者。已越第三彼岸非岸兼超第四。尙逾靜境豈有動心。初後兩端正當忍體。正明經徵意云。以何義故。能行此忍。釋意云。以無我人等相故也。歌利王等。準涅槃經說。我念往昔。生南天竺富單那城婆羅門家。是時有王名迦羅富。其性暴惡憍慢自在。我於爾時爲眾生故。在彼城外寂然禪思。爾時彼王春木華敷。與其眷屬宮人婇女出城遊觀。在林樹下五欲自娛。其諸婇女捨王遊戲遂至我所。我時爲欲斷彼貪故而爲說法。時王見我便生惡心。而問我言。汝今以得阿羅漢果耶。我言不得。復言獲得不還果耶。我言不得。復言汝旣年少。未得如是二果。則爲具有貪欲煩惱。云何恣情觀我女人。我卽答言。大王當知。我今𨿽未斷貪欲結。然其內心實無貪著。王言癡人。世有仙人服气食果見色尙貪。況汝盛年未斷貪欲。云何見色而當不著。我言大王見色不貪。實不由於服气食果。皆由系念無常不淨。王言。若有輕他而生誹謗。云何得名修持淨戒。我言。大王若有妒心則爲誹謗。我無妒心云何言謗。王言。大士云何名戒。我言。忍名爲戒。王言若忍。是戒當截汝耳若能忍者知汝持戒。卽截我耳。時我被截容顏不變。時王羣臣。見是事已卽諫王言。如是大士不應加害。王告諸臣。汝等云何知是大士。諸臣不言見受苦時容顏不變。王復語言。我當更試知變不變。卽劓其鼻刖其手足。爾時菩薩。已於無量無邊世中。修習慈悲慜苦眾生。時四天王心懷嗔忿雨砂礫石。王見事已心大怖畏。復至我所長跪而言。惟願哀慜聽我懺悔。我言。大王我心無嗔亦如無貪。王言。大徳云何得知。我卽立誓。我若眞實無嗔恨者。令我此身平復如故。發是願已身卽平復。今疏言。問得四果者。蓋通相而言也。論云。下義如後釋。反顯經徵意云。以何義故得知無我等相。釋意云。若有我相應生嗔恨。旣不嗔恨則無我相。如昔立誓若實無嗔身卽平復。以無嗔故則知無我。以無我故。方成眞實忍波羅蜜。支離也。相續忍經意云。恐人將謂只是一度能爲此忍。故說過去已五百生。或恐人言無我能忍應可暫時。若使頻爲必不能爾。故說多生悉皆如是。或恐人言有何所因無我。能忍故說多生忍之熟故。含三意故有是言也。累苦故者。本疑累苦難忍。卻由累苦能忍。斯則翻前三意中後二意也。而樂者。然有四意故樂。一爲忍熟故樂。如役力之人久得其志也。二爲正定故樂。常踞大定寂滅不動故。三爲慜他故樂。如孩子杖父父卽樂生。四爲自利故樂。以將此幻形易得堅質。具玆四意故言樂也。疏文但有前三。故偈云下引證。如是苦行果者。對破疑情也。謂因苦果還苦。因樂果還樂。故不同也。如陶金作器器還是金。和土脫墼墼還是土。前徵云。何此法不成苦果。今此結云。如是苦行故。不成苦果也。二勸離相中疏二。一引論敍意。論云下出勸之由也。謂不能安忍。欲捨菩提心。由見苦故。見苦是苦者。由不離我相故。若離我相則不見苦。自然成忍不捨菩提故。今勸之令離相也。夫菩提心者。謂上求下化二利不息。旣若見苦爲苦。卽不能忘身捨命出生入死。是故便捨大菩提心。如舍利弗本發大心行菩薩行。至六住被乞眼睛便生嗔忿不成忍行舍大歸小。蓋由我相也。三種苦者。前二卽次文。後一卽當第十疑中心住於法行布施等是也。意明住相行施墮有漏中。受用欲樂疲乏生苦也。亦可有漏有限。有限故乏受用。乏受用故生於苦也。然今依天親科經。故不收入此段。前二文理相似故全用之。總標經意云。以是無我相等得成忍行。故彼諸菩薩。應須離相發菩提心。若離等者。住相旣捨菩提。不住卽成大忍。菩提之心自然久固。何捨之有也。無著下可知流轉苦。經意云。不應住於色等六境生於妄心。應生無住菩提之心。若心有住色等境界。則爲非住菩提也。以是義故。佛於正答問之中說菩薩心。不應住於色等布施。菩薩之行處處皆同。故引前文以證於後也。流是下解科文。此卽四諦之中。前二世間因果也。大云解云。集招苦果故說爲流。生死不停故名爲轉。斯則襲習綸輪之義也。著色等者。著色等卽疲乏。菩提心不生。不著色等卽不疲乏。菩提心生矣。引前等者。是上修行文中也。已如前說相違苦。經意云。菩薩行行本爲利益眾生。故便離相行於布施。若能離相則眾生相違時。不生疲乏也。況我法二相。如來說爲非相耶。以皆本無故須離矣。若其本有何用離之。勸離之旨方玆著矣。疏文內引無著顯意。旣爲等者。蓋不合爲而爲之也。如人邀客本爲供承見有所須反生淩辱於理如何。由不能下。出嗔之所以也。故顯下出經意也。但無此二心必相應。論云下。二約天親釋文。眾生相者。以魏經云。一切眾生相故。陰中等者。今於陰中不見有我。故云非相也。五陰法者。以彼眾生。皆用五陰之所成故。陰空等者。以無能成之五陰故。云法無我也。然此人法二相本自空無。眾生不知妄執爲有。今所說者意。令知而離之也。又此我法經文。文與意反。文卽先法後人。意則先人後法。魏經之內文句昭然。故今疏中順意釋也。第九疏初標章。於證下。述疑意兼指疑起處也。此從前第三第七中來。以彼校量內外財施不及持經。以此得菩提故遂起疑云。若然者且言說是因。因卽是道以此證果理則不成。何者。以果是無爲無爲有體。因是有爲有爲無體。無體之道不到果中。云何說此而爲因耶。斷疑經意云。如來之言眞實無異。皆如其事不狂眾生。持說必趣菩提。汝等云何不信。又以如來說於眞實等故。名如來爲眞實語者。由是者字皆屬如來。疏文初略消經意。佛所下。通說斷疑之意。皆如其事者。卽下四語所說之事。今說等者以彼況此也。意云彼旣無謬此豈不然。眞語下。二廣釋五語。佛身卽眞身也。以法報合論理智無二故。若欲分文別指。則佛身是報。大菩提法爲法也。是眞智者。以菩提是覺覺卽智故。論云。依此法身說名本覺。法報合說同名眞身。如來說此眞智之法。乃名如來爲眞語者。此則以所說名能說也。餘皆例此。諦實等義已如前說。如語等者。小乘𨿽有生空之理非實眞如。以是偏眞未徹源。故大乘之內。具顯三空。空病亦空是究竟眞如法也。不異者。與三乘弟子授記劫數久遠名號壽量國土等事。一一不異故也。佛將等者。謂本來只有四語。秦什譯時加此一語。欲以統收四語發明佛意用之斷疑也。應可一一舉而問之。以顯不狂之義。且如佛說大菩提法。爲眞智時爲眞不眞耶。則對曰。眞當知。如來是眞語者。斯則不誑之義明矣。他皆例此。說此四事旣不誑人。今說此經受持得菩提果。豈成誑耶。云何不信。𨿽此言說有爲無體之因。能證離言無爲有體之果。故偈云。果𨿽不住道而首能爲因。以諸佛實語。彼智有四種。亦如淨名云。文字性離卽是解脫。無離文字說解脫也。離執經意者。前𨿽以言遣疑又恐隨言生執。聞說依言得菩提。便謂言中有菩提。及聞言中無菩提。便謂畢竟無菩提。不達言空而法實故作斯執。今則遣之故。云如來所得等也。如言等者。爲言說緣生本無自性。言中菩提亦同言說。何以故。有名無實故。如言於火但有火名。名言二法皆無體性。故云如言等也。不如等者。不似言說也。謂言說畢竟無體。菩提之法卽不無也。但以不在言中。不無離言之法。如言中之火𨿽無不無離言之火。由是言中𨿽無火。不妨因言而得火。言中𨿽無菩提。不妨因言而得菩提。以依言進修必證果故。若然者則不應言中執有離言執無。達此有無方云離執。故偈云。順彼實智說。不實亦不虛。如聞聲取證。對治如是說。第十疏初標章。若聖下指疑起處。此從第三中來。準彼但云無爲不言眞如。今所言者。揀余無爲故。所以揀者欲顯所疑要成徧義。余無爲法有不徧故。彼眞如下立理也。如華嚴云。法性徧在一切處。一切眾生及國土三世。悉在無有餘。亦無形相而可得。斯則處及塵塵時。該念念故也。何故下結成疑。旣徧時處卽合皆得。何故有得不得耶。斷疑經意云。若住法行施。則不得眞如。如入暗中一無所見。若無住行施則得眞如。如太陽升天何所不矚。眞如𨿽徧得失在人。義理昭然竟何所惑。無智等者。謂無般若觀照之智。由無智故。卽執著色等六塵及空有等一切法也。以住是執著之義故云住法。心不淨者。由執著故爲塵所染。正智不生不證眞理。故云不得得卽證也。有智等者反前可見。對治等者。以經中具有法諭。疏中配釋影略難明。今要預說然會疏文。謂諭中有五。一空二色三暗四日五目。法中有四。一眞如二性徳三煩惱四智。法四諭五。數不齊者。以空諭眞如。色諭性徳。暗諭煩惱。日目二事同諭一智。所以然者。以日目二事各有一能。智慧之中具有二義。日能破暗如智斷惑。目能見空如智證理。旣目無破暗之義日無見空之能。約義分之但有四對法諭。諭中意者。且如虛空無所不徧。一切色法亦滿世間百千萬人悉在其內。日光未出六合暝然。𨿽在空而不見空。𨿽對色而不見色。苟或日出昏暗盡除。眼目開明空色皆見。匪但空無邊際身在其中。反思暗暝之時不曾暫出。法中亦爾。謂眞如之理周徧十方。性上功徳亦徧一切。眾生無量悉在其中。以智慧未生惟是癡暗。𨿽在眞內何曾見眞。𨿽有性徳不見性徳。苟或智慧明發。惑暗盡除眞性廓周自然明見。匪但性無邊際身在性中。反思迷暗之時不曾暫離。故肇公云。道遠乎哉。觸事而眞。聖遠乎哉。體之則神。彌勒頌云。時及處實有爲不得眞如無智以住法餘者有智。得對治法者卽智慧也。以日目二種同諭此。故謂日是能治暗是所治。所治之暗旣盡。能治日光現前。卽能見其色等。法中惑智例此言也。故偈云。暗如愚無智。明者如有智。對法及對治。得滅法如是。贊徳者。以顯得眞如爲由心淨。心淨由不住法。不住法緣有智。有智蓋由聞經。當知此經有其勝徳。故須贊嘆以示將來勝徳之相。卽下十段總標經意如文可知。所言以佛智慧知功徳者。意言。除佛世尊余無知者。蓋顯功徳之殊勝也。受持因者標也。爲欲下釋。欲受其文故先讀。欲持其義故先誦。是故受持皆由讀誦。故分因果也。受持等者。謂依總持法而受持修行。若文若義總能領納方曰受持。此則思慧也。讀誦等者。謂依聞慧廣故。讀誦修行。若無所聞憑何讀誦。此聞慧也。論云。廣多讀習亦名聞慧。然皆言修行者。蓋通相說也。非是三慧中修慧。以修慧與理相應。惟局無漏。出於讀等四法之表故不配之。但約聞思二慧。共所成就故。疏次云。是則從他聞法等。故偈下引證。從他卽聞慧也。及內卽思慧也捨命福經意可知。以事等者。以前來已說命施。此中復說者。蓋時事俱勝故。時卽布施之時。事卽布施之事。前但一度施一河沙身命時事皆小。今則無量劫中。日復三度以河沙身命布施時事皆大是。捨命福中勝福徳也。信經福經意亦可知。不逆者是不謗義也。魏經如此。信經者。謂能所校量之中皆有勝劣。能中一河沙數爲劣。三時多劫爲勝。所中信。經爲劣。持說爲勝。前則以劣況勝。此則以勝況劣。前淺後深天地之遠矣。余不測。經意云。若具足贊嘆終不可窮。以實言之。有無邊功徳等也。非余等者。非二乘菩薩能盡知也。故前云以佛智慧而悉知故。又下文云。當知是經義不可思議。果報亦不可思議。佛尙如此余豈能知。自覺者。謂以心思口議但及名相之境。此非名相故不可思議。惟證相應故也。等及勝者兩意。一則無有等此勝功徳故。二則無有勝於此故。無有等於此故。故心經云。是無上咒是無等等咒。及卽等義故。不別標也。大心說經意云。以非餘者所知故。故爲最上者說。一佛乘者。經中初標大乘名。恐濫於權教故復揀。云最上乘者。今疏中出最上乘體。故云一佛乘也。體當本覺故名爲佛。非二非三故名一乘。故魏經云。爲住第一大乘眾生說。卽當善吉所爲機發無上菩提心者。能傳經意云。若能宣說受持。此則修行二利。能令佛種不斷。則名荷擔菩提。滿足無上界者。滿足卽成就義。界卽因義。意明不可量等功徳與無上菩提爲因故也。荷擔等者。在肩曰擔。背負曰荷。今明行菩薩行卽是荷擔。謂以大悲下化。以大智上求。以大願雙運。安於精進肩上。從煩惱生死中出念念不住。直至菩提眞性。自他一時解脫方捨此擔。法炬經中。具有此說。今經云。受持讀誦卽自利。廣爲人說卽利他。旣若二利兼行。必以大願爲體。由是能令佛種不斷。故名荷擔菩提。樂小經徵意云。云何惟爲大乘者說。何故。持說名爲荷擔菩提。釋意云。以樂小者著我等見不能持說。故知能持能說。是最上乘荷擔菩提之者。問何者名爲小法。誰爲樂小之人。答四諦緣生名爲小法。聲聞緣覺卽是樂小之人。滯情於中乃名爲樂。彼有法執此顯三空。是其非處故不能持說。故魏經云。若有我人等。見於此法門。能受持者無有是處。當知若能持說。卽是樂大法者。不著我人等見也。問聲聞緣覺以達我空。云何經中而言著我。答以我人等見是心心所法。著之卽是法執故。指緣覺聲聞也。或可樂小法者。卽是聲聞緣覺。著我見者卽是一切凡夫。如塔經意云。經顯法身依法則有報化。三身旣存塔廟斯在。是故此處勸應供養。準纂靈記說。隨朝益州新繁縣王者村有書生。姓苟未詳其名。於彼村東空中四面書之。村人謂曰書者何也。曰我書金剛般若經。曰何用焉。曰與諸天讀之。時人見聞若存若亡。彼屬霖雨流水霶霈。惟此地方丈餘間。如堂閣下竟無沾濕。於是牧童每就避雨。時人𨿽在莫知所由。至武徳初。有西僧至神貌頗異。於此作禮。村人謂曰。前無殿塔爲何禮也。曰君是鄕人耶。曰然。僧曰。君大無識此有金剛般若經。諸天置蓋其上不絕供養。云何污踐使其然乎。村人乃省苟生寫經之處。自此遂甃甓嚴欄護之不令污踐。苟至齋日每常供養。瞻禮者往往有聞天樂之聲。迄今其處雨不能濕。且空書無迹尙乃如斯。況紙素分明而不能爾。轉罪經意云。如過去造極惡合來世墮。三塗者。苟遇此經受持讀誦。功力旣著能消極惡。遂以現遭輕賤之事。更不墮於惡道。卽是轉重業令輕受也。持經無我等相。卽煩惱障盡極惡消滅卽業障盡。不墮卽報障盡。三障旣滅三徳必圓。故云當得菩提也。總包等者。以打罵等事皆名輕賤故。隋譯下引證。無著下轉釋。無量者。以身口意三所爲之事但不饒益。皆屬輕賤也。故云無量。罪滅者。罪障旣盡漸漸修行。因圓果滿自然爲佛。經言。當得意顯後時。非謂現世得成佛果。余轉滅等義。已於懸談五因中說竟。第八經疏二。初總敍意。速證等者。意明持說此經。速證菩提之法。所以超過如來事多世尊之福。故偈云。福不至菩提。二能至菩提也。二別科釋經二。初中全具福經意可見。然燈前者以釋迦因地修行經三無數劫。第一劫滿遇寶髻如來。第二劫滿遇然燈如來。第三劫滿遇勝觀如來。今云。然燈前者。卽第二劫中也。那由他者。第九數數當萬萬。少分福經意。對前比量可解。然所不及者有二義。一彼得福徳。此得菩提故。二彼有我相。此無我相故。故前云。此人無我人相等也。則疑經意云。前𨿽校量亦未具說。若具說者人必狐疑。狐者狡獸也。以多疑故。故云狐疑。述徵記云。風勁河冰始合。要須狐行。以此物善聽。聽冰下水無流聲。卽過也。魏經卽但云疑惑。幽邃經意云。校量不及佛不具說者。以此經義及持者果報皆不可心思言議故也。福體者經義也。爲福所依故。果體者佛菩提也。測量卽思議也。以福田佛果皆無相故。然科云總結幽邃準疏所。判但局第十疑。中今若詳之兼該三七之。二以始自第三乃至。第十邐迆次第五度校量。謂外財兩度內財兩度佛因一度。且第一以�三千界七寶布施校量不及持說。第二以無量三千界寶施校量不及。第三以一河沙數身命布施校量不及。第四以無量河沙數身命布施校量不及。第五以如來因地供養諸佛功徳校量不及。至此第五是校量之極。更無譬諭可以比況。故云乃至算數譬諭所不能及。苟或具說人必生疑。故復云我若具說者。或有人聞心則狂亂狐疑不信。自此之後贊校都絕所以望前數段。故總結云。當知是經義不可思議等也。問此至經末猶有數處校量。云何輒言無校量耶。答余所校量。但是別意以之斷疑。實非前說五重次第也。由是隨時略舉一三千界寶。或須彌聚寶。或阿僧祇界寶。以爲校量。若不然者。豈得勝義之後。卻舉劣福爲次第耶。第十一疏初標章。佛教下指疑起處。住修下卽正答三問。及次前十段也。若無下結成疑。旣教我住修離過。豈是無我無人。若言無我誰住修離過耶。亦云下敍別義。除細執者。卽是第二疑中未除之者。故今舉之令其除斷。問執與疑何別耶。答執則堅著疑乃不決。若據論意正是除執不言斷疑。今疏云斷疑者。若言除執文勢孤起血脈不貫。故依諸疏以立此疑。偈云下引證除。執道之與心蓋是一法。但以心本無我而執我。道本不住而成住。故立障心違道也。然此疑執之文。若詳經義別分。則從爾時須菩提。至卽非菩薩是斷疑。後之一段是除執也。故論中釋已徧指後文。問經文𨿽似前問意全別。意云。若人發心則無有我。是誰降伏其心。反覆如上所說。必無我。經意云。若人發菩提心已。當生度盡一切眾生之心。然不得起。有眾生可度之念。亦不可起我能度之念。念旣不起卽無我。無我卽名菩薩也。非菩薩經徵意云。以何義故。度眾生令不起眾生之念耶。釋意云。若有我相眾生相等。非菩薩故。前約所度之境。此約能度之心。心境合論通名爲我。旣前後互舉。則顯能所皆無也。俱寂經徵意云。前無所化之境。次無能化之心。所以要無能所者。何謂也。釋意云。以能所俱十方是菩薩故。法之一字能所俱攝。第十二疏初標意。若無菩薩者。指疑起處。卽從次前文中來也。以前云無發心者。發心者卽是菩薩故。云何下結成疑也。然燈。卽是釋迦因地。第二劫滿所遇之佛。旣於彼處行菩薩行。云何乃言無發心者。舉疑處經意云。汝意之中頗謂我於然燈佛所得菩提不。若得菩提何成菩薩。是彼疑處故舉問之。降怨下敍其本事。準本行經說。昔有大城。名爲蓮華。城中有王。名曰降怨。有一婆羅門。名曰日主。爲王所重分與半國封授爲王。別爲王城。名爲埏主。日主夫人。名爲月上。然燈菩薩降神右脇出家成道。時降怨王將欲迎請。遂敕城內外十二由旬。禁斷諸華不令私賣。王皆自買以供如來。彼國雪山南面有一梵志。名曰珍寶。有五百弟子。中有一弟子。名之云童。或名善慧。於彼眾中而爲上首。所有仙法皆學已了辭師還家。師曰。汝今將歸。須以淸淨傘蓋革屣金杖乃至金錢五百報感之恩。云童曰。我今並無此物。但放我去得卽送來。師卽放之。云童因赴無遮之會。得五百金錢。便欲送還師處。因至蓮華城內。見城嚴麗卽問於人。乃知然燈如來欲至。遂將三百金錢。於一婢子處。買得五枝優缽羅華。兼彼女子寄華兩枝共爲供養。時佛入城卽以此華散佛頂上。以願力故。成於華蓋隨佛行住。佛神力故化一方泥。善慧見之布發而掩。復作是念。願得如來踏我身過。若不蒙記莂我終不起。如來卽至履之而過。止諸徒眾皆不令踏。卽授其記作如是言。此摩那婆於未來世當得作佛。號釋迦牟尼。十號具足如我無異。今善吉意云。旣若買華供佛布發掩泥卽是菩薩。若此非菩薩者。則孰爲菩薩歟。斷疑念經答意云。我意不謂如來得菩提也。我已解佛所說之義。於彼佛所無有一法得爲菩提。彼時者。蓮華城中授記之時也。智與理冥心與神會。亡所得之法無能得之心。故云都無等。由無等者。卽指上無得而得。夫菩提之爲法者。寂滅無生不空不有離一切相。若離能所則順菩提得佛授記。若存能所心境不亡。則與菩提極相違逆。如何得記。故淨名云。寂滅是菩提。滅諸相故。印決定經意云。空生之言稱其實理。故云如是。實無下。如來述成可知。我於彼時者。卽受記及修行時也。無有一法得菩提者。此約橫豎顯之。橫則於六度萬行之中。行行皆無得義。若布施得菩提。則不要戒忍等。豎則初中後念。念念皆無得義。若初念得。何須念念相續等。如是橫豎心行之中。皆無得菩提義也。功徳施下未詳何經。若見等者。以自他之相相待而成。旣見於他必須見自。見身淸淨等者。反於前也。淸淨卽是空義。見他旣見於自。不見自則不見他。成旣相因而成。泯亦相因而滅。如淨名云。如自觀身實相。觀佛亦然。亦如志公云。以我身空諸法空。千品萬類悉皆同。亦同莊子中說。因有而有之。因無而無之也。見淸淨智等者。非惟無所見之自他。兼無能見之智用。斯則能所雙泯也。圓覺經云。依幻說覺亦名爲幻。旣皆是幻豈得存焉。然𨿽能所兩亡不成斷滅。以靈源眞心本無能所。妄生能所卽是乖眞。能所旣除卽合本體。靈然不昧物我皆如。故華嚴云。能見及所見。見者悉除遣。不壞於眞見。是名眞見者。又圓覺云。諸幻盡滅覺心不動。是名見佛者。結成見義。如上用心方得見佛。若生分別執相違眞則不名見。故華嚴云。一切法不生。一切法不滅。若能如是解。諸佛常現前。得無生忍等者。謂以正智忍可。印持無生法故。以一切法本無生滅。眾生迷倒妄見生滅。苟離妄見正智卽生契合本體。達一切法本來無生。名無生忍。例而言之。見一切法無滅。亦名無滅忍。今則舉初以攝後也一切智智者。是達一切諸法之智。表用非一故重言耳。有云。依於始覺顯得本覺。智中之智名智智也。得授記者。準楞嚴經記。有四種一未發心時。與記。或有流轉五道生於人間好樂佛法。過百千萬億劫當發心。過百千萬億劫。行菩薩道供佛化生。皆若干劫當得菩提。二適發心與記者。是人久劫種諸善根。好樂大法有慈悲心。卽住不退地故。發心與記。三密記者。有菩薩未得記。而行六度功徳滿足。天龍八部皆作是念。此菩薩幾時當得菩提。劫國弟子眾數如何。佛斷此疑卽與授記。舉眾皆知此菩薩獨不知。四無生忍記者。於大眾中顯露與記也。今當第四也。謂散華佛頂布發泥中。依有漏心得無生智。於大眾前分明記一刻也。聲不至耳者。能所俱寂以離分別心故。心旣不起耳何所聞。亦非餘者。此無分別處。非謂別有一智能智。圓覺云。離遠離幻亦復遠離。亦非惛蒙等者。恐聞都無分別亦非余智。便謂同於木石一向頑凝。故圓覺云。諸幻盡滅覺心不動。然卽此覺心亦無所得。故頌云。若時於所緣。智都無所得等。此則離沈離掉了然寂然。妙契本心竟何所得。善慧彼時心同此也。反覆釋經意可知矣。若正覺下釋反釋也。以法不可下釋覆釋也。據此則善慧彼日但聞其言。言性本空竟何有得。但約妄惑盡處眞智現前當此之時義言得矣第十三疏二。一科分。此初二段皆屬前疑。但是於中相躡曲敍。今以論文別說故復開之二。初斷下隨釋。疏初標章。無佛疑者。若了虛無之無。無卽無咎。執之爲無。無則太傷。故成此疑。後法亦然也。若無菩提者。指疑起處。此從十二中來。諸疏敍疑多書菩薩字。便云。從第十一中來。然論文之中但云菩提。方是血脈相次。卽無下結成疑也。意云。果法號曰菩提。證得始名爲佛。旣菩提不可得。豈有能證人。謗者卽損減過也。若言無佛是眞謗佛也。大論云。寧起有見不起無見等。爲斷下預指斷疑之文。然是魏本。彼文云。如來者卽實眞如。非無經徵意云。若無菩提則無有佛。以何義故。得有如來。釋意云。若無眞如則無有佛也。以眞如是佛故。今眞如本有復何疑焉。無著下挾來義解。以眞如通於凡聖。眾生垢染但名如去。佛位淸淨名曰如來。如序中滿淨義及第三疑中具足淸淨義也。猶如下諭明也。意顯精純故名眞金。謂眾生如全礦。菩薩如金礦相半。佛如純金也。然金性本有煉之則純。如體本然修之則淨。故圓覺云。譬如銷金礦。金非銷故有。𨿽復本來金。終以銷成就。一成眞金體。不復重爲礦。無得經意者。恐人聞非無如來。便言旣有如來卽有菩提。何者以得菩提。方名如來故。爲破此見故云。有人言。得實無得也。無有法卽菩提法也。錯解者。實不得而謂得故也。不實語者卽錯解也。等菩薩行者。謂將前菩薩行以等菩提。卽指同前來萬一之中皆無得菩提義也。但空生疑得故。以佛等菩提。佛顯無得故。以菩提等行。無著下可解。夫佛與菩提義分人法。體無二源。由是唐言總名爲覺。旣佛卽菩提。菩提卽佛。豈有得義。應知說菩提樹下成正覺時同彼然燈佛處。亦無所得也。疏二斷下二疏初標章。無因行者指疑起處。此從無佛中來。以前將行等菩提明無得義故。則如來下結成疑也。意云。行卽是因菩提是果。旣無因行何得菩提。或不約能得所得以成疑也。前來斷疑則以菩提等行。如今起疑卻以行等菩提。爲斷下。預指能斷之文。遮疑經意者。以空生前疑得菩提。是有執此疑不得菩提是無執。今則雙遣故。云無實無虛。二執旣遣復何疑無耶。故雲遮也。無色等相者。釋無實也。卽顯菩提無色聲等相。然則但無實色等相。而不無於假相。故經但言無實。不言全無也。彼卽菩提者。釋無虛也。此有三意。一者無色等相處。卽顯無相眞理是菩提相也。二者卽以色等相爲菩提相。由色等無性便是菩提。如像無體便是明鏡。卽色明空不待滅故。故云彼卽菩提相。相卽性也。三者菩提無相。卻以色等爲相。以菩提卽眞如眞如隨緣成色等故。論云。無漏無明。皆同眞如性相。無著下標。眞如無二者。以虛實是空有斷常二邊。旣言俱無卽顯中道也。謂言下釋無實也。如言菩提。而言中無菩提故。謂彼下釋無虛也。有兩意。一則無離文字說解脫故。二則明菩提不同言說全無性故。故魏經云不實不妄語。斷疑經意云。以一切法並以眞如爲體一切之言。凡聖收盡故皆佛法。眞如旣是佛法。余法豈非佛法耶。如一切像以鏡爲體故。故一切像皆是鏡像。又所言一切法非定實。一切法是全空一切法。一切法下義如上說。由色等者。謂色等卽空故非色等。如像卽鏡故非像等。斯約諸法卽眞顯非法眞如等者。謂空中必無色也。以彌滿淸淨中不容他故此約眞中無法解非法也。備斯二義故曰卽非。是名下。以彼色等𨿽非質閡之一切乃是卽性之一切。今約此義故曰眞如。揀異色等無性故云自性也。眞佛法經意。以前說佛之與法二皆不無。又佛之與法二皆不異。未知何者是佛法眞體。而言不無不異耶。故此顯有眞如是眞佛法。以彰不無不異之義也。依彼下兩句標也。離一切障者。離煩惱所知二障。徧一切境者。如華嚴云。法性徧在一切處等。功徳卽相大。卽大智慧光明徧照法界等。大體卽體大功徳所依也。故卽等者。功徳及體皆廣大故。此上解佛大身。非身下兩句論文自釋。無諸相者。無有爲相也如前三相異體故。有眞如體者。有無爲法也。如前離彼是如來。攝一切等者。據理融攝也。華嚴云。一切眾生及國土三世。悉在無有餘。故名大身。安立等者。眞如之理本非自他非不自他。爲破眾生執自他故。故言非自他。形對彊言故云安立。斯則安立眞如假名。名曰大身。旣攝一切則無自他也。故起信云。此眞如體亦不可立。以一切法皆同如故。

金剛經纂要刊定記卷第五

金剛經纂要刊定記卷第六

長水沙門子璇錄

第十四疏初標章。若無菩薩者指疑起處。此同第十二於十一中來。但起則同時斷則次第也。諸佛下順他以立理也。旣無菩薩卽無此事。無佛不成菩提。卽是生不入涅槃。但約凡聖分於因果故。下結疑之處則合而言之。何故下結成疑也。意云。若無菩薩則度生嚴土之者是何人哉。失念經意可知。但亦如是言。是躡起疑處之文非次前文也。偈云下兼釋後段嚴土之義。以文意鉤鎖故聯而引之也。初句標。次二句釋。後一句結。意云。眞界平等擬心卽差。旣生其心豈非顚倒。經中作如是言卽生心也。是意言故。無人經徵意云。何故作是念便不名菩薩。釋意云。但約無我無人眞如淸淨名爲菩薩非謂別有一法故。下文云。若作是念則不名菩薩也。疏文可知。前說經意云。以是義故。佛常宣說一切諸法。皆無我人等相。然一切諸法本無我人。但違之則是眾生。順之則是菩薩。失念經意準前可知。釋所以經徵意。同前釋云。如來說莊嚴佛土者。非有能嚴所嚴。則嚴與不嚴等無有二是眞嚴也。今旣異此故非菩薩。釋成菩薩。經意可知。論云下通釋前段。以偈文通標在前。論文通釋於後。前後相望理則昭然起何下約論徵也。故經下引經釋也。無著下可知。問此與第六皆言嚴土義何別耶。答前則對無取疑有取。此則對無人疑有人。然此與第十二皆從十一中起。以彼文云無發菩提心者。佛意但是拂於我人之心。不是泯於菩薩。空生不達此意。將謂我人與菩薩不異。由是空生起疑之處。則云若無菩薩。如來斷疑之處則言無人。彼此媕含未嘗顯說。直至此處方乃﹝泳﹣永﹢史﹞通。經文特言通達無我法者。如來說名眞是菩薩。第十五疏初標章。前說菩薩下指疑起處。此從十四中來。以前云我度眾生我嚴佛土。皆非菩薩。斯則不見自他之義。若通而言之。亦兼從正答問及第十一疑中來也。若如是下結成疑也。以聞不見自他等相。便謂如來都無智眼。故成疑也。疏斷之下。二引論彰意。偈云下先述斷疑意也。初句縱。次句奪。第三句明能見五眼。體常故言實也。末句明所見諸心體妄故云顚倒。然若干種心是智所知境。今配爲所見境者。以如來知見無二體故。約眼爲見在心曰知。故十八住中合爲一住處也。斷疑意云。菩薩但離能所分別故云不見。諸佛豈無眞實智眼。此顯正斷其疑。下但隨文科釋。疏文五。下三依經斷疑。肉眼經問答文意可知。肉團等者。謂四塵名肉。淸淨眼根依肉而住名爲肉眼。如楞嚴云。眼如葡萄朵。耳如新捲葉。鼻如雙垂瓜。舌如初偃月。身如腰鼓顙。意如幽室見。淸淨眼根依此發也。障內下約所見分齊以結名也。依肉之眼名爲肉眼。佛具下或問曰。佛爲至聖。何以同凡有肉眼耶。故此通之。然但約具諸根處說有肉眼。非謂如來是血肉身。故經云。捨無常色獲常色等。肉眼邊等者。謂作觀行依肉眼處想外境界。觀想成故見障外事名爲天眼。如阿那律等。大般若下。克就佛說前但約名通解。故云障外。今約佛位而言。故云人中無數等。除見天下結成分齊。亦顯二眼體同。以佛眼體是一而有五用故。根本者能生後得故。亦名正體智。眞智如理智以能照眞。故名慧眼也。後得者。從根本後方得起故。亦名徧智俗智如量智。由能達俗故名法眼也。問據前一二先淺後深。云何三四先深後淺。答前約眼之次第。此約証之次第。以達俗由證眞故。說爲後得也。疏於內文二。初局釋當文。前四等者佛有此眼。故云佛眼。以前二眼通凡夫二乘無法眼。菩薩𨿽具且劣。若在於佛四皆殊勝。總名佛眼。是則佛眼之外無別四眼也。其猶四河歸海失本名耳。四皆勝者。謂凡夫肉眼見障內天眼見障外。佛眼見無數世界。二乘天眼惟見一三千界。佛天眼見河沙佛土。二乘慧眼惟照生空。地上菩薩亦皆分證。佛之慧眼圓照三空洞徹眞性。菩薩法眼所知未盡。地地之中各有分限。佛之法眼所知障盡。無法不知無生不度。故四皆勝也。又見下以所見是佛性。此眼能見故。如涅槃云。聲聞定多慧少不見佛性。菩薩慧多定少。𨿽見佛性猶不明了。諸佛如來定慧等故了了見性。如觀掌中庵摩勒果。斯不亦圓極之義乎。問菩薩聲聞定慧互闕。於其佛性則何以聲聞不見。菩薩分見耶。答以定慧望於佛性。慧是因定是緣。因親緣疏故使然也。又聲聞但有偏空慧無中道慧。故云慧少。菩薩有中慧故見佛性也。又此五中惟第三持業釋。餘皆依主釋也。無著下二通前總顯二。初引無著義總釋。淨勝者非顚倒故。超諸聖故。四種者舉所以攝能明於分齊。如以六境攝六識。色攝卽肉天二眼。論云。色攝有二。一法果二修界。法卽肉眼。以從過去業法之所感故。修卽天眼。謂是定果修所得故。二眼同見色法。色法最粗故先明也。第一義卽眞諦境。攝慧眼也。世諦卽俗諦境。攝法眼也。一切種者。一切種種差別境也。一切攝者攝佛眼也。卽無所不了是一切種智故。論云。一切種無功用智名爲佛眼。古徳下二約古徳重結可知。智淨中五段從狹至寬。展轉而數謂數沙數河數界數生數心。欲明如來之智微妙能知。故約所知之境廣多以顯。經皆可見標悉知經文可知。共欲者染也。欲謂五欲卽色等五塵。心與欲合故名爲共。又欲謂貪欲是心所攝舉初該後。意兼嗔等心與貪等相應。故云共也。前約與境相應。此約與煩惱相應。皆爲染也。離欲者淨也。卽不與六塵境煩惱相應名之爲淨。染淨之心各有無量故曰若干也。釋悉知經徵意云。以何義故。能悉知之。釋意云。彼等諸心皆是妄識。妄識卽空故云非心。以卽空故。眞心不滅故云是名眞心。體同故能悉知。大云下釋出能知所以也。以諸心是眞心中所現少分之法。今證眞體豈不能知。諸心下牒釋可知。與此殊者。以云說兼眞論言惟妄。故不同也。論釋爲正。若以科疏觀之。卻以云釋爲正也。請詳種種顚倒識者。釋經中諸心也。魏本云。如來說諸心住。皆爲非心住。是名爲心住。論釋意云。諸卽種種住謂顚倒。以八識皆能緣境有取著故。或約前六名爲種種。緣粗顯境相續不斷。故名爲住。以離等兩句。釋皆爲非心住也。離與不住蓋是一義。智與實念亦無別體。意明不住大乘四念處故。若住於此卽是實念實智。旣住六塵卽顚倒識也。是故說顚倒者。釋是名爲心。此但結歸顚倒識也。釋非心經徵意云。所以說諸心爲顚倒識無體者。何謂也。釋意云。以於過現未來求不得故。已滅下。釋三世不可得所以也。論文淨名華嚴並同。但釋現在有少異耳。論云。現在虛妄分別故。淨名云現在不住。華嚴云。現在空寂然。文異而意不異也。然此獨於現在之中。言第一義者。以無著釋經皆約二諦。旣五眼文中不言眼卽非眼。又以見智二種其體不殊故。於最後安立第一義。第一義卽是空寂。空寂卽是不可得義。意皆同也。第十六疏初標章。向說下指疑起處。此從第十五中來。心住者。指魏經如上所引。顚倒者指偈文。皆不可得者指經文。若如是下結成疑也。意云。眾生心是顚倒。福徳依心而成。豈非顚倒。顚倒旣同何名善法。旣非善法修福何益。問答福經可知。以是下釋多所以。以如來舉因緣以問。空生牒因緣以答。因緣無性福亦無性。乃成無漏是故多也。此文但標下文卽釋。反順釋經意云。若是住相之福我不說多。以是無住之福。是故說多也。疏一初引論正釋。偈云下標也。論云下釋也。意云心識住故。故成顚倒。顚倒故福皆虛妄。佛智無住依之作福。卽非顚倒。非顚倒故皆眞實也。取相者。是有漏福故不說多。離相者。是無漏福故說多也。問福下二問答解妨。問意可知。違順等者。謂一法界心本來無住。本來空寂佛智空而無住故言順。妄識住而不空故言違。所言不空但妄識。不空非眞實不空也。苟忘懷而達之。則無所不諭也。第十七疏初標章。若諸佛下指疑起處。此從第三中來。云何下結成疑也。此約下出疑所依。意云。旣言無相法身是佛。何以成就相好亦名爲佛。此約法身疑色身也。現身經問答可知。徵意云。以何義故。不以色身見佛。釋意云。以約勝義非世諦故。由此不應定以色身見於佛也。隨形好者八十種也。法數如常卽小相也。隨其身形一一皆好。故八十好卽色身。鏡中下諭明也。故知鏡中有物卻不能現物。如凡夫𨿽有法身不能現相好者。蓋緣有物。所言物者妄身心也。論云下約性相揀收也。畢竟等者約體揀。然相好下隨相收也。此二下釋相好爲佛之由。如金畢竟非師子。亦非無金。以師子不離於金故。是故下約存泯會釋經文。言無者約體而說。釋卽非色身。言有者隨相而說。釋是名色身。成就者魏經卽是今文具足義。現相經如前。三十二相者法數如常。卽大相也。一一等者。前從鏡中無物已下。義意並同前文已明。今不別釋也。第十八疏初標章。若如來下指疑起處。此與前疑同時。於第三中起。起則同時斷成先後。非從次前文來。若言從彼來者。已悟非身之身。何疑無說之說。思之可見。云何不結成疑也。意云聲不自聲依色而發。旣無所依之色。何有能依之聲。故成疑也。遮錯解經文可知。谷中下諭明也。意云。以有外聲遂有響答。谷中實無作響之者。說法亦爾。法身實無能說之者。以機感故。遂見如來有所說法。又谷𨿽應聲而無應聲之念。佛𨿽說法而無說法之心。據此卻由無念故。方能說法。是故遮云勿謂等也。釋所以經徵意云。以何義故令我不作是念。釋意可知。世尊下疏如文可解。示正見經意如疏。如佛法亦然者。佛旣無身故現身。法亦無說故彊說。以佛例法故曰亦然。二差別者。論云。一者能詮名句文也。二者所詮義也。此能所詮若望於佛。俱是所說通名法也。不離等者。論云釋是名說法。法相之界故名法界。說法無自相者。論云釋無法可說謂相卽性故。言說緣生無自性故。又解。不離法界下二句。俱是釋無法可說。謂此二種不離法界。法界之外無別二法自相可得。以此二法自相本空不可得故。此卽以下句釋上句也。眞說等者。夫爲說法當如法說。名眞說法。法離一切名相分別。若稱此說是如法說故。下文云。云何爲人演說。不取於相如如不動。然第三第五第七。及此四處皆明無說者。意各不同。以第三疑化身有說。第五疑證智可說。第七明佛無異說。此文疑無身何說。以此爲異。然諸疏於十八九之間。約魏本經文皆出一疑。龍外皆云。何人能信疑。云云。能信深法疑。今秦經旣無其文。疏亦不敍而解。今見近本。秦文皆有此段。乃於抄中略要敍釋。名爲所說。旣深無信疑。論云。若言諸佛說法者。是無所說無說不離法身。法身無相。有何等人能信如是甚深法界。斷之經云。爾時慧命須菩提白佛言。世尊頗有眾生。於未來世聞說是法生信心不。此疑甚深無信以問也。解空第一智慧圓通。以慧爲命故稱慧命。生信心者。生大乘正信心也。不信一切法方爲正信。此信與聖性相應。故起信云。如是信心成就得發心者。入正定聚畢竟不退。名住如來種中正因相應。次揀聖性有人以酬。佛言須菩提。彼非眾生非不眾生。須菩提下合雲實有眾生。能信此法彼能信者。非是凡夫眾生。非不是聖性眾生也。論云。非眾生者非凡夫體故。非不眾生者。以有聖體故。非不是聖體眾生。偈云。非眾生眾生非聖非不聖。此中聖體者佛之知見也。以是信之根本故。次徵是非生信。以釋。經云何以故。須菩提眾生眾生者。如來說非眾生是名眾生。何以故者徵也。以何義故。說非眾生又名眾生耶。須菩提眾生眾生者此牒也。於非眾生中說爲眾生者。如來說非眾生。是名眾生。非眾生者非愚小異生也。是名眾生者結成能信之人有聖體也。偈云。所說說者深。非無能信者。此上經文魏譯則有。秦本則無。旣二論皆釋此文。後人添入亦無所失。況有冥報之緣。宜亦可信。第十九疏初標章。不得一法者指疑起處。此從第三第十二第十三中來。以彼文中皆言無法得菩提故。云何下結成疑也。離上上者。如初地並於地前名上。未離二地之上。乃至等覺。亦未免於妙覺之上。惟佛極證。更無上位之上。故云離上上。是則凡夫離下下。諸佛離上上。余之中流不離上下。轉轉等者。謂轉捨二障轉得二果。轉捨轉得故云轉轉。意云。旣若轉得菩提。云何不得一法故成疑也。爲斷下預指斷疑之意也。指示顯現故云示現。無法爲正覺經縱問。無得是得並可知矣。彼處等者。此明無有一法可名爲上。如須彌至大微塵至小。盡未免於上以皆有故。如虛空無故得名無上也。菩提處者。菩提卽所證處也。無一法等者。但妄盡覺滿名曰菩提。離此寧有菩提可得。平等爲正覺經亦可知。不增減者。卽釋經中無有髙下。謂在聖不增故無髙。居凡不減故無下。斯則平等之義也。平等名無上者。夫上以待下得名。下旣不立上豈存焉。更無下轉釋無上義。然此問答之中有三種無上義。初問中言無上。頭之上約修證說。次則無法爲上故名無上。約空寂說。後則無對下之上故名無上。約凡聖同體說。後二是答中意也。修正覺經意云。然𨿽無法然𨿽平等。非謂不修得成正覺。應以無我等心修諸善法。然後得成。然此善法約勝義則無。約世諦則有。天親異此詳之。了因者了有二義。一了斷義。以般若能了煩惱空故。二顯了義。能顯法身故。今無我等卽是此義。亦名正因。正由此慧除妄得法身。故今云正道。道卽因義。緣因者。卽施戒等五。與彼般若爲資緣故。助卽資也。資彼正因之力。斷煩惱成菩提也。猶燈能破暗。顯空必籍心油爲助緣也。是正覺者。以梵語三菩提此云正覺。卽所証之果無漏善者。問有漏之中亦有善法。何故偏局無漏耶。答以無我等相所修故。惟無漏也。又以有漏之善非菩提因。今爲菩提故須無漏。問上三段中前二無得。後一有證。義旣矛盾云何兩存。答所言修者。但是斷除我法。顯自眞理竟無一法可得。由此二義宛相符順。問第三第十二第十三。兼此一段前後四處。皆說不得菩提。如何辧異耶。答前後文𨿽相似義意不同。以第三疑釋迦得果。第十二疑善慧成因。十三疑無法無佛。十九疑有修有證。玆義迢然。請無所濫。第二十疏初標章。若修下指疑起處。此從十九中來。則所說下形對前之數段。結成疑也意云。旣言修一切善法得菩提。云何前來頻言持說得菩提耶。以是下成立持說不得菩提之理。以名句文三無記性攝。無記性法中無因果故。豈感菩提耶。經之比校如文可知。𨿽言等者許爲無記也。而說等者不許非因也。是故下出經意。能爲佛因故勝。寶施論云下。轉釋爲因之由。以經詮眞理因之悟解。依解起行方得菩提。若無教門要知所入。故法華云。以佛教門出三界苦。又言下論之別意。汝法無記。謂小乘薩婆多宗說聲通善惡。名句文身惟無記性。我法是記者。謂大乘宗地上菩薩。於後得智中所變名等。惟是善性非無記性。是故等者。意云。只就無記尙得爲因。況是無漏善性所攝。而不得菩提耶。問此與第九疑何別。答彼約有爲無體難。此約無記非因難。又彼惟據持說難。此則兼對善法難。迢然不同也。第二十一疏初標章。若法下指疑起處。此從十九中來。云何下結成疑也。旣度眾生卽有髙下。髙下卽不平等故成疑也。錯解經文初正遮。二再誡可知。正見經徵意云。以何義故令不作是念。釋意云以實無眾生爲如來所度故。平等下兩句立其義。宗以名下兩句釋其所以。論云下轉釋後二句也。假名者但有眾生之名。而無眾生之體故云假也。與五陰共者。謂於五蘊和合之處。說言眾生不卽不離故云共也。不離法界者。佛是極証之人。已全是法界。眾生𨿽未能證緣生無體。亦同法界。豈將法界度於法界。是故偈云平等等也。所以經文反顯。若順言之。應云以佛無我人等相故。不見有眾生爲所度也。取相過等者。以無謂有故不如法界故。不了緣生故。便成有念故。爾炎梵語。此有兩義。一謂智母。已如前說。二謂境界。然是定中境界。今取此義。意云。佛智稱境而知。眞如是有作有知。眾生是無作無知也。若作智母釋者。卽根本智證平等理。無有分別。今觀眾生亦復如是也。拂迹經意云。佛𨿽說我元來無我。執有我者蓋是凡夫。𨿽言凡夫亦無凡夫。如夢人見虎。虎與夢人皆不可得。法中亦爾。以凡夫人執我故云非我。恐執凡夫故云非凡。夫邐迆除遣執情。故云展轉拂迹。然前正答問中。及第十一十四。兼此一段前後四處。皆說度生無度。𨿽文同而意異。謂最初令離我度生。十一疑能度者是我。十四疑無我而誰度。二十一疑眞界平等不合度生。同異昭然。第二十二疏初標章。論云下指疑起處。此從十七中來。𨿽相等者。以前文云卽非具足色身。卽非諸相具足。具足卽成就義。秦魏經異也。而以等者。以前文云是名具足色身。是名諸相具足。彼中意者。法身畢竟非相好。相好亦非不佛。由無相故現相不離法身。所以疑云。旣無相故方能現相。則但見於相。便知無相也。如遠見煙定知有火。以離於火必無煙故。表佛經問意云。可以相比觀無相法身如來不。識根經答意云。實可以相比觀法身如來。悟色身者知應化非眞義也。迷法身者。不知法身畢竟非色相。義意謂下出答意也。意云。但見法身之相好。則知相好之法身。如見艸木之苗必知其根。由是科文約諭而立。凡聖不分經意云。輪王亦有此相應是如來。偈云等者。意云。但約本望末則定。若約末望本則不定。且如輪王與佛色相𨿽同。相之所依二各有異。佛相卽法身所現。王相依業因而生。凡聖云泥復何準的況依法身有自他受用。復有大小隨類化等。各各不同。如苗與根事亦不定。初栽之樹則有苗無根。所接之樹則苗根各異故也。佛非相見經意云。緣聞依眞現假假不離眞。及乎約假求眞。眞不由假實徳不在相令色鮮矣。仁以貌取者失之子羽。而今以後焉敢不識。見聞不及經文可見。然恐空生更約說法比知如來。故言音聲求之不得。此疑卽從第十八中來。今預遮防故無後說。魏偈者明見聞不及之由也。秦經則但明見聞不及。偈云等者彌勒偈也。於中半釋秦偈半釋魏偈。意云。見聞是識但能緣於色聲。佛非色聲故不可知。彼法者法身也眞如相者卽離一切相。是眞如相。非如言說知者。以眞如法離言說故。但是眞智之境惟證相應。故云自證。第一第七第十七及此一段。皆云不以相見如來者。義意皆別。初以對果疑因。次明感果離相。次說依眞現假。後明約假求眞。故不同也。第二十三疏初標章。由前下指疑起處。此從二十二中來。遂作念下作一向離相解。便是指起疑之宗也。若爾下結成疑也。意云。福但成相果。相旣非佛修福何益。故佛果下結成疑名也。論云下引證。失福者非菩提因故。失果者非菩提果故。遮念經意云。汝若謂如來不以具足相故得菩提。莫作是念。文勢似重意實不重。但前敍後遮也。華嚴偈中前半屬前文。後半屬此段。以文意鉤鎖故。就一處而引。旣言不離色聲。豈合一向毀相。毀相非理故此遮之肇云下。亦前後相半耳。不偏等者相不定故。如輪王非佛。非不等者。應機卽現不離法身故。如釋迦是佛。斷滅見者。義在次文。出過經文可知。損減等者謂執有是增益過。執無是損減過。今旣一向離相正當此句。斯則於果損福徳莊嚴。於因損五度之行。壞俗諦也。斷見者。中論云定有則著常。定無則著斷。今旣一向作無相解。正當斷見。邊見者空有斷常皆是著邊邪之見。並非正見故云過也。不失經微意云。以何義故今不作此念。釋意云。但發菩提心者皆不作此念故知作此念者豈非過歟。如所住法者。所住之法卽大菩提心菩提心者卽悲智願也。

金剛經纂要刊定記卷第六

金剛經纂要刊定記卷第七

長水沙門子璇錄

一切菩薩皆安住此心。行菩薩行。有大智故不住生死。有大悲故不住涅槃。今令離於斷常二見。卽是不住生死涅槃。故云如所住法。卽七最勝中依止最勝。不斷等者。意云。生死本空猶如影像。影像不有復何斷焉。今言不斷者。非謂固畱但了性不有了相不無。隨順俗諦故云不斷。此卽通達之義。於涅槃等者。若被寂所縛卽不自在。今寂而常用用而常寂。是自在義。此中下顯偏說之意。然據不斷生死利益眾生。但成大悲不住涅槃。如其具論。亦須不住。生死方成如所住法。一向下卽出偏說之意。遮寂者。卽二乘人灰身滅智撥喪無餘。被涅槃所拘是不自在。今以不具相發心。正墮於此。爲對治故偏示一門。下文菩薩不受福徳。卽不住生死。義則圓矣。偈云下引證。論云下釋偈。𨿽不依下縱也。法身眞佛是眞菩提。正由智了爲因故不依彼。而不失下奪也。福徳是因卽五度果。報是果卽三十二相相非不佛。故言不失。旣不失果卽不失因。以能下明不失之由。謂眞菩提必須具足二莊嚴故。智慧卽眞身。福徳卽應身。故論云。法身者智相身。福相者異相身。以諸如來皆合具此二種相故。故法華云。如其所徳法。定慧力莊嚴。以此度眾生。自證無上道。得忍經意云。菩薩於無我心中所修福徳。勝彼有我心中所修福徳。以莊嚴法身究竟不失故。論云下先敍所遣之念。念云若出世無分別智。正是佛因。卽所修福徳盡皆失也。何以故。福非因故。爲遮此故者。引起能遣之文。得勝忍不失者。正明不失義。謂若心住相修諸福徳。墮於有漏。此福則失。若心離相修諸福徳成於無漏。此福不失也。以得下出不失之由。斯則果驗因成不失義。無垢卽淸淨。無漏是佛身矣。二無我者人法也。得此二空之智名之爲忍。正明經意云。前言無我所修之福以爲勝者。只由菩薩不受福故。可訶等者。明不受之由。亦是以果驗因成不受義。意云。果若有漏則知受福。是可訶責。果旣無漏則知不受。云何可訶。無著下顯對前文不住涅槃。前後相望共成。悲智之義耳。若住等者反明也。徵釋經意云。菩薩作福。若生貪著則成有漏。因旣有漏果亦有漏。得三十二相但同輪王。不名爲佛。此則因果俱失成其所疑。今旣作福不生貪著。則因成無漏。因旣無漏果亦復然所得三十二相莊嚴法身。名之爲佛。云何疑其失因及果。第二十四疏初標章。若諸菩薩下指疑起處。卽從次前文來。論中卽云。若菩薩不受彼果報等。云何下結成疑也。眾生用者。據佛壽量合滿百年。至八十便入涅槃。意畱二十年福。與後代弟子受用。又於佛供養承事。能令眾生獲福無量。斯亦佛福眾生受用也。問前云菩薩不受。今何難佛受用。又前言受是取義。今疑受是用義。文義旣異何以成疑。答此皆以果驗因也。因中若不受取。果中焉合受用。果中尙自受用。因中豈無受取耶。錯解經意云。若人言如來出現來入滅去住世間。皆不解我所說義。是福等者。是彼無漏福徳之應報。卽無垢果也。果中無有色相故。論云。佛果無有色相疊相見故。又論云。佛果無別色聲惟如如又如如智獨存故無來去等。爲化下或問曰。旣佛果無別色聲來去等。何以出現受福。爲眾生受用耶。故此釋之意。說眾生根熟爲能感緣。以佛無緣大悲。無量劫來利他善根燻淨法界以成善習。有感卽應任運無心。如一月不下降百水不上升。慈善根力法爾如是。正是斷疑之意。若果中有心受用。則因中亦有心受取果中旣是自然。因中足明無著也。正見經徵意云。以何義故名爲如來。旣名爲來亦表其去。何言錯解。釋意云。以眞佛本來無來去故。偈云下標眞化異也。如來卽是法身。本來不動猶若虛空。故不同化身隨機來去。此非異而異也。大云下釋此約機。心染淨遂見佛有來去。名爲化身。來無所從去無所至。卽是不動名爲法身。斯則機見有佛來去。佛實不動云云。自彼於我何爲。此中略舉水諭。眾生心則知。月諭法身影諭化。體淸濁諭染淨也。水淸月現月亦不來。水濁月隱亦非月去。但是水有淸濁。非謂月有升沈。法中亦爾。心淨見佛非是佛來。心垢不見亦非佛去。但是眾生垢淨。非謂諸佛隱顯。解極等者。謂解極則心絕。心絕則會如如體本周故無方所。此明卽應之眞。緣至下明卽眞之應也。意同大云。隱顯斷疑意者。諸佛本無來去。眾生妄見去來。尙無出現之佛。寧有受福之事。第二十五論文於此不別敍疑而義意合有也。初標章據前下指疑起處。此從三處來。不可以化等者第二十二也。濫於輪王故。法身無來去等者二十四也。斥爲錯解故。據遮下二十三也。不失等者彌勒頌云。得勝忍不失。一異相反難爲存去故成疑矣。此約下懸指斷疑之意。彼約一異雙存而難。此據一異俱非而通也。破粗色經問答。多少如文可知。疏三初引天親約斷疑。偈云下標也。論云下釋也。一眞法界數量消滅非一異故。諸佛證此亦非一異。而言處住者。以非此二義可住著故。爲示下正顯住意。意以界諭眞身。塵諭化身也。塵因界碎故非異。諭從眞起應也。塵細界粗故非一。諭眞實應假也。無著下二破執法。別是一義非斷疑也。名身卽受等四蘊。色身卽地等四大。於中下以細末破色身。以無所見破名身。無所見卽不念也。此段說塵甚多。正是初方便。大云下三示破相。明方便之相。以能破是細末所破是粗色。能所合之故成科名。此言下揀異大小。大乘用觀假想分別起其慧數。破析彼色一一分析至於極微。二乘天眼所不能見。此則細末之極不可破析。名極略色。非小乘等者。以彼宗迷惟識理。不達諸法卽空。計此微塵以爲實有故。說積諸微塵以成世界故。俱捨論云極微微金水。兔羊牛隙城。蚤虱麥指節。彼後增七倍等。今此揀去故云非實塵也。破微塵經意云。以何義故說微塵耶。釋意云。以無實體故。又徵意云。所以說微塵空。又說微塵者何謂也。釋意云。佛所說者。非實微塵是空微塵也。疏二初約斷疑釋。塵碎下諭說。塵是碎世界爲末也。故界粗而塵細是非一也。塵眾聚者。世界是眾塵成故。塵界非異也。如是下法合。謂應現十方故非一。同依一體故非異。又依法起化故非一。離法無化故非異。又若下二約破法釋。亦是約諭。法說者若化是實。亦不用佛說。只爲是虛餘人不知。故佛說矣。無著下引證同此。破世界經意云。非惟所起微塵是空微塵。抑亦能起世界。亦是空世界。本論等者。如次文所說。眾生世界者有情世間也。以心法無質不可分析故。但以不念方便破之。念之則有不念則無。故起信云。心生則法生。心滅則法滅等也。破和合經微意云。以何義故說世界耶。釋意云。世界若實則是一合。佛說一合者。非實有之一合。是空無之一合。疏文中引天親解。論云下標也。大云下釋冥合也。冥然合爲一也。一卽和合故云一合矣。三千破一者。旣言三千則非一義。此乃通明五蘊無一合義。無著下二引無著解。並說等者情器雙明也。故有下且標二摶取。大云下顯明情器俱名世界。謂塵眾則器世界。眾生則有情世界。摶取爲一等者。謂情器不分爲一世界也。此一合有二摶取。於五蘊中分色心故。本以合二爲一。今則開一成二。然和合摶取蓋是一義。但秦魏譯異耳。一摶取者是名身。眾生世界義不可分。但有一義故。差別摶取者。是器世界聚多微塵成一世界故。故無著論云。眾生世界有者。此爲一摶取。微塵有者此爲差別。摶取二界無實等者故。心經云。是故空中無色無受想行識。無眼耳鼻舌身意。無色聲香味觸法等。經是名一合相者。約俗諦說。有明在次文。妄執有經意云。此一合相無體可說。但爲凡夫妄生貪著。以彼下釋經中不可說也。五蘊和合無實體故。斯則界歸於塵。則無界可取。塵歸惟識則無塵可取。四蘊離念則無心可取也。眾生取著皆由虛妄分別故。起信云。一切境界惟依妄念而有差別。此明經中但凡夫已下文。若有下反顯也。以世界體若是實有。不名虛妄分別。合是正見。世諦說者卽前是名也。同論云以彼聚集。第一義不可說卽前卽非也。同前無物可取。小兒等者。世諦𨿽說但是假有。凡夫不敏執之爲實。猶彼小兒如言執物。見五蘊者不了法空。是法執也。取和合者不達眾法。卽我執也。二執不亡故名貪著其事也。迷於事法所知障也。煩惱可知。是依二執起於二障也。破我法者。前破我法所緣之境。令知不實。今破能緣我法見心。見心乃是所起分別。今卽破之令亡分別入聖道也。故偈云。非無二得道。遠離於我法。斥錯解經文。問答並可知矣。但不解必不錯解也。遣言執經徵意云以何義故說爲不解。釋意云。佛說我人等見。非實我人等見。是假名我人等見。眾生不解謂之爲實。所以前科判云錯矣。虛妄等者。見有我故名爲我見。體實無故乃云虛妄。虛妄無實元是不見。如繩處見蛇豈是實見。如所下兩意。一以眞如爲所。如彼眞如不分別故。二以我法爲所。我法本無如所知故。云何下徵。如外道下釋。人無我等者。一法界中無我無無我。今對有我說於無我。權說假言故云安置。法無我等者。以見是心心所法執有此見。名爲法執。心法不實故言安置。此文破法我者。是連帶引之。非謂正意也。相應等者。入地證如也。不分別者。離分別障也。卽此等者。若存我法卽分別無窮。但了二空則自無分別。卽此二空觀。爲入理之方便也。除分別經意云。發菩提心者。於一切法應如是知見信解不生法相。疏二初明無分別所依二。初總徵三法。無著下。節節以疏徵起以經答之。何人等者。卽經中發菩提心者。於何法者。卽經中一切法。何方便者。卽經中應如是知見信解。此顯下。二別釋第三二。初總標。此顯下。增上心卽定也。增上智卽慧也。當是增勝上法故云增上。知見勝解者。定慧之後位。於中下。二別釋二。初總彰三義。於中者。於彼三事之中也。若智等者。明此三種體卽是智但依止方便不同故立三名也。奢摩他此云止。止卽是定。智依此定並息萬緣。惟心獨存故云知也。毗缽等者。毗缽捨那此云觀。觀卽是慧。依此慧故觀察一切。委細推求歷歷分明故名爲見。此二者知見也。三摩提此云等持。但以定慧等處名三摩提。依此義故名爲勝解。言依止者。名依義立也。以三摩下。二轉釋後義。自在者。定慧無閡故。內緣等者。旣未證眞但緣影像。以眞如法離心緣故。今旣變影緣如但名勝解。從此能引根本正智。無分別中爲近方便。故云何下。二正顯無分別理。卽論釋經中不生法相。初句徵起次句正顯。大云下。約位釋論。前方便等者。卽知見勝解。此當地前四加行位。今不分別者。卽不生法相。通在十地及佛地也。𨿽滿分不同。皆用根本無分別智。親證諦理也。如惟識見道頌云。若時於所緣。智都無所得。爾時住惟識。離二取相故。顯本寂經意云。所言法相非實有之法相。是本無之法相。不共者非法相也。勝義諦中不容他故。離性離相非和合故。相應者。是名法相也。性起爲相不離性故。如前金中無器不離金也。第二十六論文。於此不言斷別疑。故云外二疏皆攝入前段。合疏詳文合有是故開之。因聞下指疑起處。此從二十五中來。意云下立理。卽化身下指無化體。若爾下結成疑也。意云。能說之佛旣虛。所說之教豈實。持說不實之教。寧有福耶。功徳經文校量可解。阿僧祇此云無數。發菩薩心者揀餘人。偈云下標。論云下釋。先牒疑縱之。而彼下據理奪之。無量下揀有量等。斯則三重顯於持說之勝。不染經徵意云。云何演說便獲如是功徳。釋文可見。前云發菩薩心者。意在於此。若非菩薩焉能如是。無著下初引解二。初申經意。旣說法之心。如彼眞如無有分別不取能所說相。所獲功徳利益至矣故決定說也。無所染者。卽無分別不取不動也。此則正是斷疑之意。謂佛所有說皆如眞實。傳授之人要皆如是。旣如其法福乃無邊。何疑持說無福徳耶。又如偈云。諸佛說法時。不言是化身。以不如是說。是故彼說正。意云。若言是化則人無敬心所說之法寧肯信受。由不說故人皆宗奉。所說之教咸悉受持。無漏之福自然無量等。云何下二銷經文。不可等者。此明離於說相。非全不說。前云無法可說。淨名無說無示。是名說法。故魏經云如不演說。若異下反明以取相故有分別故不如如故。旣不如如卽成顚倒。又說時下。約事明無染。前約不稱理。今約不稱事夫說法者本爲利生。今爲名利豈非染說。大云下。二引大云解。生滅心行卽有所得分別取相。今旣不以卽與如合故曰如如。上如卽似義。下如卽眞如。似於眞如故曰如如。心境如者。卽兩皆眞如無似義也。則無染者。謂擬心卽差便名爲染。故論云。動卽有苦果不離因此則微細念慮盡名爲染。不必貪欲。第二十七疏初標章若諸下指疑起處。此從二十六中來。以化身如來常說法故。前𨿽無文而有此意。云何下結成疑也。涅槃卽是不動無爲義。如前文云。若人言如來若來去坐臥。卽不解所說義。如來者。無所從來亦無所去。故名如來。斯則佛入涅槃也。意云。涅槃寂靜說法喧動。動寂相反云何兩存。經徵意云。以何義故。佛常說而不閡涅槃。如論所敍。釋意云。常佛有妙智。觀諸法空如夢幻等。𨿽現說法似有爲相。而常住涅槃無作之理。復何疑哉。若於論外不作斷疑釋者。此文但責說法不染。徵意云。以何義故。說法之時不取於相。得合眞如不動不染耶釋意云。但觀諸有爲相。猶如夢幻等自然於說不取不著契合眞如。無有動搖分別等也。疏文二。初開章指文。魏本等者。以彼此二經皆說譬諭就中彼廣此略。今則標廣以釋於中下。二隨章辧釋三。初約兩論釋魏本中九諭。二初文者偈云下標論云下釋。初釋前二句。眞化不一故非有爲。眞化不異故不離有爲。言諸佛者。揀小乘涅槃一向寂滅。如來涅槃悲智兼運。名無住處。何故下。躡前徵起釋後二句。徵意可知。由妙智等者。妙智揀二乘粗智。正觀揀凡夫倒見。旣以妙智正觀有爲諸法。如夢幻等故涉有而不住有。觀空而不住空用而常寂。寂而常用故。終日說法終日涅槃。如華嚴疏云。寂寥於萬化之域。動用於一虛之中也。故知若不涉有。豈名大乘涅槃。若不證如何名無染說法。言𨿽似反意乃相符。善現約極違以申疑。如來據極順以通釋。理實深妙光玆末篇。二兼無著下。初指論分文。此偈者魏經文也四有爲者。卽下自性等四初自性下。二隨文正釋四。初文二初釋章意。此見等者。謂見相二分。以自證分爲體。然此三法是生死之自性。一切生死從此而生故名此三爲根本矣。此通八識也。一星下二別解文三。初文見分者。云云第六識也。計度分別緣共相境世間諸智盡在其中。故以星光況於此識。此約執計彊盛故獨指第六。非不通八也。無智等者。此中法諭相兼文猶闕略。若具配屬卽法諭四對。謂以日諭智以星諭識以明諭悟以闇諭迷。且如諭中。意云無日闇中有星光故。有日明中無星光故。法中無智迷中有識用故有智悟中無分別故。其猶昏夜日光黯然惟星獨存略辧南北。杲日才現星光自存。法中亦爾。生死迷中本智未顯。意識分別似有鑑覺若智顯彰光明徧照。分別念慮泯然無餘。無彼光者此約分諭。諭中俱無星光。而不無星體。法中融同一智。無別識心故。二中如目等者。意云。翳若在眼則見毛輪。執若在意見實我法。若正配法諭。卽翳諭第七識。毛輪等諭所見分。今標云翳諭所見分者。此有三意。一密配第七識。謂若但取毛輪則惟諭所見。第七意識無因可收。故此密配無所遺也。二交互影略。以諭上舉能法中言所。自然影略說收所餘。三顯示毛月無有體性。意𨿽在所今卻舉能。以顯所從能生。足知無體也。以顚倒見者。出無體所以。於無見有故云顚倒取無義者。情有理無故。三中燈諭識者理則𨿽通義當前五。以六七八識各有配故。燈約等者。以膏油諭貪愛以燈諭識。若無膏油則燈光不起。若無貪愛則識念不生。故論云。依止貪愛法住。然此上三諭。皆是能燻染污根本。故通名自性相。其所燻第八識持種引心。配屬云諭如下所明。或可星諭見分。翳目所見毛月諭相分。燈諭自證分。自證分卽第八識。其後云諭但況識中種子爲未來法。著所住味者卽是味著所住。幻諭等者。卽約所幻境說。如結巾爲兔結艸爲馬。乃至變現種種境界。以器下所諭法也。六塵境界不一故云種種。無著下會釋科文。大云釋意可知。能變之識尙猶不實。所變之境豈得有體。故起信云。一切境界惟依妄念而有差別。若離心念則無一切境界之相。三隨下二。初釋章意。自身等者。明身受當體是過失。觀此等者。隨順出離也又解等者。執著身受是隨順過失也。所謂執身爲常執受爲樂卽是顚倒。顚倒卽過失也。初露下。二正解文二。初者少時。住者如艸上之露。日出卽晞。眾生妄身亦復如是。然有三意。一命修短。有才生卽死故。二比於上界時極促故。三念念遷謝。卽生卽滅故。有斯三意故曰少時。二中受用事者。受能領納。卽此領納是受之用。卽此受用便名爲事。受想等者。因卽是觸受之因故。想能助受故。俱捨云。受同飲食想同助味。三法不定者。有三釋。一則苦樂捨三受不定也。二則受想因。於三法而不定。三法卽違順等三境也。三則受想觸爲三。三皆不定也。以一不定餘皆不定故。然此𨿽說想觸。意明於受。如風水相投卽有泡起。觸想和合則有受生。是故以泡諭於受也。故大云雲。水上之泡出沒不定。心中之受苦樂不常。苦體等者。受是苦體。苦謂三苦。彼苦身中。有苦生故是苦苦。破滅是壞苦。不相離是行苦。逐境住情妄生樂想故名隨順。功徳施下。意說壽命不同前義。諭則可知。法中始生等者。托蘊腹中名生。形體未成卽有死者。才生者生下卽死也。暫停住者。五歲十歲乃至百歲通名暫住。初天所見人間半百尙同晝夜。況聖智乎。故正法念經云。有於胎藏中死。有生而已命終。有能行便亡。有能走便卒。𨿽修短之異皆歸死處。故淨名云。是身虛僞。假以澡浴衣食必歸磨滅。四隨下三。初釋章意。隨順人法等者。二空眞智能出二死。方便觀察名爲隨順。二正解文三。初如夢者。人之神遊也。以過去所作見聞事業皆是所念之處。與夜來夢無有差別。憶之可說掬之不見。如經云。如寤時人說夢中事。心縱精明欲何因緣取夢中物。惟念性者。以念爲體性故。念之似有不念全無。觀察等者。謂白日見聞境界所燻。夢中宛然還見。𨿽卽無人造作境界分明現前。如是下法合。過去業因所燻。感招現在果報。𨿽則無人造作。不免生死輪回。故淨名云。無我無造無受者。善惡之業亦不亡。若夢寤時則夢所見事一無所有。若迷覺已則生死輪回。杜絕蹤迹。故起信云。應觀過去所念諸法恍忽如夢。二中不住生滅文異義同。凡是有爲卽生卽滅無異時也。以無性故體虛妄故。經云因緣和合虛妄有生。因緣別離虛妄名滅。楞伽經云。初生卽有滅。不爲愚者說。起信云。應觀現在所念之法猶如雲光。三中子時者。在種子位時。根本等者。應云阿梨耶識在種子位時爲一切法作種子根本。以一切諸法從種子生故粗惡種者有漏種也。以無漏種子。爲細妙故似空者諭多也。華嚴云。若此惡業有體相者盡虛空界不能容受。如雲者。空諭種子。云諭未來所起現行之法。以云依空忽然起故。故起信云。應觀未來所現諸法。猶如於云忽爾而起。無著下。通明三事結釋科文。大云下。顯無著科意。三世旣空憑何有我執。我旣不出離。達無我者必出離也。故偈云。觀根及受用。觀於三世事。於有爲法中。得無垢自在。二中諸經等者。謂如來說法。多以夢幻虛假之事。況諸法空義。或廣或略散在諸經諸論。隨何經論宗趣𨿽殊。大意皆破眾生徧計情執。或情執多者。不達法者。約諭生疑。病旣連綿藥還灑迆。以悟爲限法諭重重。今約華嚴十忍品疏文。兼攝大乘論意勢。顯諸諭意令無混濫也。一切法空者此是義宗。若是上根聞之便解。中根之類一諭卽明。下根之流展轉生惑。更以諸諭如下所辧。現見等者。難曰。諸法若不見。任說法皆空。現見歷然在。因何得是空。故說如幻下。以諭釋諭也。下皆準此愛著等者。難曰。眾生不愛著。任說法如幻。旣生愛著心。云何得如幻。故說如焰下釋也。不得水者。難曰。貪求若不得。任說法如焰。求者皆遂心。云何得如焰。故說如夢下釋也。夢造等者。難曰。善惡無果報。任說法如夢。因果事昭然。云何得如夢。故說如影下釋也。妍美好也媸醜陋也。此說對鏡之色。髙低者。此說對谷之聲也。一一應者。無一像而不應色。無一響而不應聲。無雜亂等者。必不對美現丑對髙應低。故利樂等者。難曰。菩薩不化生。任說如影響。菩薩旣化生。云何如影響。故說如化下釋也。作化事者。不可謂作化事便言爲實。不可謂度眾生。便謂眾生實有。良爲眾生卽空。迷故不覺爲說今覺。若實有體化之何益。故淨名云。觀眾生如幻化如水月鏡像如龜毛兔角等。文殊問云。若然者菩薩云何行慈。維摩詰言。爲眾生說如是法。是眞實慈也。上來五重徵釋皆顯法空。蓋因諭生迷。遂展轉訓曉。極玆後位諭盡法彰。疑冰自釋然。諸經中。或說幹城水月杌鬼繩蛇翳目空華龜毛兔角等。皆隨機隨說引令得出。必不依次有是五重也。秦經夢幻等者。以夢等四事皆無體性。若觀有爲諸法如其夢等。則空理易明。露電二事暫有卽無。若觀諸法如其露電。則無常自顯。悟眞空下顯益。不住相者。凡夫迷眞空旣住相。當知悟眞空卽不住相也。住卽執取染著之義。又凡夫顚倒不了無常。故戀世間不務修進。當知達彼一切悉無常性念念遷謝下住不久。由是怖畏生死樂趣涅槃。如救頭然寸陰是競。所以佛於涅槃會中。偏贊此觀以爲第一。然二句中各有解行。配釋可知。妙符下結嘆。符破相宗者。嘆前四諭也。然佛一代教門。就大乘中宗塗有三。一法相宗。謂解深密等經。瑜珈惟識等論。二破相宗。謂般若等經。中百門等論。三法性宗。謂法華涅槃等經。起信寶性等論。旣般若宗於破相。今說有爲諭。以夢幻泡影。則妙符宗旨也。示亡情等者。嘆後二諭。若觀世間諸法如電露等。自不系情於身命財而生常解。又由前四諭故慧解亡情。由後二諭故習定亡情。又前亡執有之情。後亡計常之情。若不覺空無常。卽系情於身命資具。今旣悟此空無常理。則情念沮壞眞智現前。斯則上合經宗故云妙。下契物情故云巧也。魏譯下牒問也。或問曰。魏譯九諭。秦經略三者何也。今此牒之。以星下釋通。有體者𨿽星不如日燈藉膏油。未是全空故云有體云種者法諭雙舉。云能含雨種必生芽故曰含生。難契等者。本爲執情堅固不了卽空。由是設諭以蕩分別。若觀有體之物。便同折色難悟卽空。空觀不成故云難契。潛滋等者。旣不了無常。惟於境相而生常想不能捨離。縱不故意任運生情不覺而起。故曰潛也。取意等者。先徳皆云。敵對唐梵則奘稱能。取意譯經則什爲最。然云等三諭。則直下翦除。於餘六中又換一諭。謂以影代翳也。所以換者。影並於翳空義顯故。流通經文可見。佛說是經已者。本爲空生致問故佛答降住修行。答問旣終便合經畢。仍以躡迹起疑連環。二十七段洎乎此文疑念冰釋。旣善吉無問。故能仁杜宣。一卷經內。𨿽兼有師資。以其就勝故但云佛說。長老等義如前所解。疏二初隨經文別釋。近事男女者標釋可知。亦云近住男淸信男等。並可知。非天者亦非人也。謂非天人趣之所攝故。亦云無酒。如實等者。說理如理說事如事故。果淨者。依解起行得無漏故。無著下。二引論疏贊釋。無覺者。不發二空智也。二執牢固如石之堅。石猶可磨可琢。聞經不能無我而解。不啻於石。故云過於。詩云我心匪石不可轉也。轉猶動也。磨琢皆是動義。又論云下。人於深法不能覺及信。世人多如此。是故法荒廢。無因者。無大乘正因。不得菩提故。總持法者。祕密般若也。深句義者。顯了般若也。或總持法是經文。深句義是本偈。從尊者卽彌勒無著也。廣說卽自指論文。佛母者。以能生諸佛及菩提法故。余文易知。

金剛經纂要刊定記卷第七

